桐江續集卷三十二元方回撰
序
瀛奎律髓序
瀛者何十八學士登瀛洲也奎者何五星聚奎也律者
何五七之近體也髓者何非得皮得骨之謂也斯登也
斯聚也而後八代五季之文弊革也文之精者為詩詩
之精者為律也所選詩格也所註詩話也學者求之髓
由是可得也方回者誰家於歙嘗守睦其字萬里也至
元癸未良月旦日序
劉子敬吟卷序
漢淮南王評離騷曰國風好色而不淫小雅怨誹而不
亂若離騷者可謂兼之矣予謂斯言也未瑩色至於好
怨至於誹淫與亂不難也今變風變雅可考也子曰關
雎樂而不淫哀而不傷淮南蓋襲用其語而意不醇者
然世之處人倫事會之際鮮舒多慘樂而淫不無之哀
而傷比比皆是也易一泰卦耳而曰屯曰訟曰剥曰否
其卦不一制禮樂文太平周公盛矣猶未免賦予宇予
室之詩則夫枯謠悴詠上不見答豈止一屈原而巳哉
原之著離騷也深契乎三百篇之六義而淮南淺之其
於鬼神變化草木芳穢男女乖合國家成敗言抑揚意
開闔惟澹庵胡公句句而析之有十九蘊焉其曰滿堂
兮美人忽獨與予兮目成此託辭也於色也豈有所謂
好其曰巳矣哉國無人莫我知兮此直辭也於怨也豈
有所謂誹由原之作推原之心雖進之正風正雅及頌
皆可也同里劉君示予吟卷讀無慮數十過和平則不
流優游則不怒探孔聖所論關雎之旨而懲艾乎淮南
離騷之評非吾儕所當勉乎君之近體有曰滿地殘紅
驚不見曉風吹上石橊枝得生息意仙館無人春寂寂
一林紅日鍊櫻丹得成實意曉來多謝簾間燕盡把春
愁舉似人得涵蓄意山翁何事衝寒往知有梅花在隔溪
得灑落意庶乎情性之正者如歸路夕陽收山翠染襟
袖又豈不自得於事物之外乎君舊名寅字子敬今改
名光予早相稔年少長而君忍貧不仕於易之泰無有
也適而樂者所養也屯訟剥否則屢嘗之矣感而哀者
激也予懼其激之不巳也乃書歸之
唐師善月心詩集序
陳後山生於皇祐五年癸巳其門人魏衍所編及任淵
所註詩始於元豐六年癸亥皆後山三十一歲以後詩
也後山年十六巳見知於曾南豐熙寧十年丁巳蘇長
公守彭城明年後山為銘黃樓筆勢度越秦漢朱文公
亟稱之時則年二十六至如金州忘歸亭記作於熙寧
七年甲寅則年二十二耳今之人讀之或不知其為少
作也夫後山之文雖少作巳足不朽而編其詩與註其
詩者乃斷自三十一歲以後此何為者哉後山答秦少
章書謂於詩初無師法少好之老而不厭以千計及一
見黃豫章盡焚其藁而學焉然則未見豫章其詩一時
既見豫章其詩百世詩視文為尤難愈參則愈悟愈變
則愈進凡魏編任註後山之詩參之極悟之極歟進之
極變之極歟唐質肅公之九世孫師善知予頗癖於詩
始以詩寄初藁次以詩寄續藁尋又躬以詩抵紫陽山
下示予全藁初藁年未冠巳佳如於楮高士云焚香朝
北斗滴露註南華是也續藁年未壯益佳如於浙江亭
云蕃夷通海道吳越共江流是也至全藁年甫登三十
矣詩愈大佳枚摘之未易竟合三藁中每佳者一句一
聯予巳為研朱圈點指似其眼以曉學者然豈無後之
魏衍任淵將必待師善三十一歲以往之詩而後為之
編註乎予嘗細閱後山集城南韋杜村一詩此從其父
令汧陽關中所作最為年少贈二蘇公有云一洗十年
新學腸即王安石得政之十稔熙寧十年彭城所作年
二十五如謝克家向季仲所增别本有寓錢塘諸詩皆
後山所自削而不收者乃元豐四年遊吳所作年二十
九當是時也其巳見豫章歟其未見豫章歟二公相遇
之年謂在潁昌前輩亦莫能深考豫章初為後山字序
首明觀巳無巳之義末言其嬪息巢於外舅乃元豐七
年甲子郭槩入蜀時事是年豫章移官河北德平豈後
山送内而相遇於途耶不然則是豫章未令太和巳前
元豐初巳嘗相遇也謂元豐初巳相遇則存藁又何為
斷自六年癸亥邪予所論及此蓋欲師善訂後山存藁
焚藁之意三十歲以前詩巳超軼精詣矣後山何為去
之師善明年始三十一能如予之言愈參愈悟愈變愈
進患不能再履常兩無巳不患無後之魏任也師善名
侯舉乃翁號中齋亦有詩聲震江湖三十餘年家法有
來云至元癸未四月十七日書於虚谷書院
宣撫朱參政南山遺集序
能立功矣而又能立言於近世之君子蓋未之見也昔
韓范經制西事臣服元昊遄歸廟堂佐佑太平其立功
如彼亦可以不朽矣然且賦詩作文鏗鍧碩大安陽集
及文正公集今並傳於世擎重晩香之句與岳陽樓子
陵祠記辭毅氣嚴震撼宇宙其立言如此又愈足為不
朽之助焉嗚呼何其盛哉故參知政事京湖四川宣撫
使南山朱公自其少時巳有韓范經綸之心所為歌詩
古文應用等作&KR0886;崒雄健植教明彛義形於色初仕荆
援蜀即號為儒者知兵李公曾伯之自荆移蜀也不能
躬行軍公以太社令從掌機務代李公巡邊犒師與諸
將款曲交歡而閫望翕然矣大臣能早用公其蔑不濟
西守瀘南帥桂各閱五年召之入論之出除一起居郎
又嗾駁新命置之姑孰閒處而後畀以江黃副閫則公
老矣重慶火而納公於蜀沙羨破而下公於荆駐鄂渚
則鄰帥失陽羅還江陵則郡將失沙市公仰藥得不死
舁而之燕分無生望忠臣者人心之所同敬也用是閒
居六年至庚辰之春年六十七獲考終命又六年回始
從公之子建德貳總得南山遺集讀之作而嘆曰功易
窮言難泯公之功生雖不盡逢乎時公之言殁亦足永
垂於世張魏公五路之師以趙哲擅離所部而潰魏文
靖公罷督府三日而趙范失襄陽天下不以是咎二公
立功之不足家庭講學是生南軒端平大老真魏並峙
其立言則有餘矣諸葛武侯之烈不幸星隕出師表不
與星俱隕也公嘗自為畫像贊曰不武不文也惡也善
通地通天丹心一片覺英氣凜凜逼人與裴晉公自贊
不異是可以知公之為人矣回備員九華鹽幕嘗於池
口拜公實受親民舉剡德祐初元回簿奉常中朝以樞
密使召公議令回迓諸湖湘以道阻弗前兹奉貳總命
書此篇端誼不得辭公諱禩孫字杞材貳總名&KR1033;字用
和
送周幹臣歸泰山序
進難而退易者賢士大夫之高風敬而忽慢畏而忽侮
愛而忽惡譽而忽毁變移於其人一進一退之間者自
古及今庸人淺夫之常態君子之進也出以澤物君子
之退也處以潔身達有所不可苟就也窮有所不可苟
避也可進而審於進故謂之進難可退而勇於退故謂
之退易然世之炎涼翻覆之徒則可嘆矣於其人之進
也飾竿牘崇苞苴尻高痀僂膝行趦趄或望塵而拜或
竭蹷而趨或夜掃其戶外或空函而致書昧冰山之未
解羨鬼樸之自娛甚者則嘗糞而䑛痔猶不止於嗅脚
而拂鬚於其人之退也改師法諱門生廢伐木之雅詠
寒下車之舊盟孰追送於臨賀但見訶於灞陵奴僕有
反噬之犬賓客有飄去之鷹廷尉之門可設雀羅翟公
於是大書特書因貴賤而見交情由是觀之自非中人
以上孰不有激於此而不平於流俗之軒輊則豈肯恬
於進而樂於退哉泰山周君幹臣年且五十為郡博士
以至縣大夫僅三仕行御史府大夫最其知巳位置甚
都意有未安浩然言歸杭東南大都會業儒而盍簮者
異乎流俗嘉周君之進難而退易也相與為詩以壯其
行然則幹臣當富貴矣其退也焉知其不進也
孔端卿東征集序
世之竒士必好竒搜竒景抉竒事務為竒詩文以耀世
竒則竒矣而不知其嘗濱於死而不悔也司馬公觀名
山大川輒有流滯之嘆謝太傅詠浩浩洪流終為安歸
之言昌黎登華山不能下而至於慟東坡渡徐聞兹遊
竒絶冠平生皆是也永嘉孔君文杓予三十年前識其
先君於武林近袖詩來訪閱東征集乃知辛巳六月君
從軍發四明自神前山放洋三日而至耽羅又三日而
至日本海口泊竹島盡一月逗畱不進八月旦夜未艾
遇颶風舟師殲焉帥獨帆走高麗死者三數十萬與予
所聞皆合君偶得不死附小校破舟登所謂合浦者過
平壤之都渡遼陽之水歷故女真契丹之境由平灤州
抵燕山凡九十四日徒步七千餘里又久之然後復得
南歸君非將非卒特一寒士輕視鯨波狼狽至此豈非
亦好竒之過乎予獨喜其莫忘吟者得叙事體初曰歲
紀重光大荒落舟師東征赫且濯泊向竹島更月籥其
日甲子仲秋朔夜來昏雨風色惡昧爽白浪堆山嶽陽
侯海若紛拏攫艨艟巨艦相躪轢檣摧纜斷猶斧斫千
生萬命魚為槨(此一句竒絶)百舟一二著山角跳躑爭岸
折腰脚依然魂爽歸遼邈幸者登山走如㚟(敇各切)形
命雖存神巳索次曰省舟獨在冀可託傳令縳簰為渡
榷海豈榷渡真戲謔大將為誰何齷齪起篷自去爾為
樂忍聞孤嶼哭咿喔又次曰死者何辜烏鳶啄將軍歸
來渾不怍宴衎相慶作音樂我獲生還莫忘却讀此有
春秋誅心之筆在焉君詩善押險韻善用雅語善賦長
篇天下竒觀無過於此役天下竒作亦無過於此詩死
中求竒竒中脱死天所以不死君者欲留此吟以為詩
史乎君文亦竒見所為自叙君他詩藁尤竒蒼苔五字
曰凡有蒼苔處先知此地清不隨芳草暗偏襯落花明
點竹添瀟灑粘梅助老成比錢無乃俗幽意要詩評非
竒而何然則竒而不失其正尚當勉之
送葉亦愚序
天下未嘗無人才其用捨一出於人主則廢置公於上
人才常作興而有餘其用捨一出於權臣則福威移於
上人才常銷靡而不足南風之所以不競者士大夫知
有權臣而不知有君也秦檜之事遠矣言其近者甲子
兩周人才心術一切為數權臣之所蠧壞慶元嘉泰開
禧一權臣也非趙忠定公朱文公之徒鮮不屈而媚韓
嘉定寶慶紹定一權臣也非真文忠公魏文靖公之徒
鮮不屈而黨史端平嘉熙淳祐迭相不一微革前弊然
再相庸繆之人陰為詭隨忌真排魏始則易楮鹵莽百
物價昂出師輕佻三京衆潰末則子弟用事賄賂滋彰
而天下之柄歸於宦寺矣寶祐開慶於近習由徑則丁
大全景定淳祐以軍功罔上則賈似道題期訖錄竟鼎
覆於斯人之手朝廷進用人才不過三路一曰臺諫官
二曰文字官三曰都司官賈氏於此三路必謹擇乎決
不畔巳之人私相扳援互相保任此路一入而稍有違
異即斥棄不旋踵其能交槧授藁奉風旨聽嗾使相助
為虐而肆其無君之心者然後遷侍從躐執政或假之
宰相之虚名嗚呼世未有弱公室強私門窮人欲滅天
理至此而不敗天下者也賈氏擅國十有六年澤火之
革又十二年為賈氏貌敬而内實畏之惡之者湯公漢
洪公天錫牟公子才陳公宗禮高(原缺二字)得康廬易郡至
其當國終不少屈者吾家方公岳也坐發策言事得罪
者謝公枋得謝公章陳公仲微徐公直方趙公與鍴杜
公淵也議及公田逐者徐公經孫劉公震孫也恥奉行
公田貶死者魏公克愚也尹行都忤意去者李公芾也
彗星之出京庠一疏詆責稍過刑禍亦慘無辜而遠行
者布衣葉公亦愚李也前乎賈氏一十六年其所沮挫
排擊之人才老死殆盡而名僅存後乎今日一十二年
其所長養培植之人才潛蟄欲奮而名未彰於斯而招
賢納俊屈指難矣吾亦愚巋然一影乘馹北翔鶴鳴聲
聞茅拔彙征其必有說以進乎平墄之間也披荆揚梁
益之輿圖考斗牛翼軫參井之分野古今人才將相間
氣良不為少而文士特號居多唐太宗混一宇宙刊修
晉隋梁陳南北諸史及纂述諸經註疏人才可用不拘
南北今日而欲筆削近代之是非與諸先儒之論撰淮
漢以南文士之可選者如毛髮未易算亦愚而能推轂
吾尚能一二枚舉之雖然張魏公有言秦檜當國二十
餘年只成就得一胡邦衡亦愚直聲充塞天壤此行乃
木綿餒鬼之所成就以權臣為有惠於巳而勿以為厲
可乎送行詩若詞如千首杭人周緒子一命歙人方回
萬里為之序
送羅壽可詩序
詩學晩唐不自四靈始宋剗五代舊習詩有白體崑體
晩唐體白體如李文正徐常侍昆仲王元之王漢謀崑
體則有楊劉西崑集傳世二宋張乖崖錢僖公丁崖州
皆是晩唐體則九僧最逼真寇萊公魯三交林和靖魏
仲先父子潘逍遥趙清獻之父凡數十家深涵茂育氣
極勢盛歐陽公出焉一變為李太白韓昌黎之詩蘇子
美二難相為頡頏梅聖俞則唐體之出類者也晩唐於
是退舍蘇長公踵歐陽公而起王半山備衆體精絶句
古五言或三謝獨黃雙井專尚少陵秦晁莫窺其藩張
文潛自然有唐風别成一宗惟吕居仁克肖陳後山棄
所學學雙井黃致廣大陳極精微天下詩人北面矣立
為江西派之說者銓取或不盡然胡致堂詆之乃後陳
簡齋曾文清為渡江之巨擘乾淳以來尤范楊陸蕭其
尤也道學宗師於書無所不通於文無所不能詩其餘
事而高古清勁盡掃餘子又有一朱文公嘉定而降稍
厭江西永嘉四靈復為九僧舊晩唐體非始於此四人
也後生晩進不知顛末靡然宗之涉其波而不究其源
日淺日下然尚有餘杭二趙上饒二泉典刑未泯今學
詩者不於三千年間上泝下沿窮探邃索而徒追逐近
世六七十年間之所偏非區區所敢知也清江羅君志
仁壽可介吾師友自堂陳公書棗詩百篇見教自謂改
學四靈後村且善學古人者髣髴其意度雋遠其滋味
不當盡用其語言事料若腴若組若冗若澁若淺若俗
若麤若晦若怒若怨皆詩家之弊細讀深味詩律未脱
江西有崑體意崖岸骨骾似與趙紫芝諸人及劉潛夫
不同故予詳道詩之所以然為詩以送之謂為不然者
壽可還旆過東湖之上復以參之自堂可也
仇仁近百詩序
詩不特虞廷賡歌三百五篇為詩也堯舜禹湯伊尹傅
說告君箕子陳洪範周公作六典孔子讚易老氏著五
千言戰國之士述吳越春秋司馬遷龜策日者楊雄太
玄皆協音韻而便誦讀協音韻而便誦讀則筆之而不
煩口之而易於不忘文辭之極致也是故䕫典樂以詩
教胄子言志為詩詠言為歌歌之中有五聲聲之中律
上之化以此達乎下先王設官采詩祭祀賓享有郊廟
朝廷之作而邦國閭里所賦之風亦取以為房中燕閒
之樂下之情以此達乎上降及西都蘇李東都建安七
子晉宋陶謝律體繼興自盛唐中唐晩唐而及宋代有
作者雖未盡合宫商鐘吕之音不專主怨刺諷譏之事
而詩號為能言者往往相與筆傳口授於世而不朽此
其故何也氣有所抑而難宣意有所未易喻時有所觸
物有所感事有所不可直指形之為詩則一言片語而
盡之矣故揫華為實鍛粗為精文約而義博辭近而旨遠
惟詩為然予友武林仇仁近早工為詩晩乃漸以不求
工有藁二千篇有竒予為選四百篇猶以為多則删之
而取百焉今夫世之不能詩者洋望崖返或不以斯事
為然是固未知堯舜禹以來雖文辭之非詩猶貴於叶
音韻而便誦讀其亦豈無能詩之流然不隘淺纖巧則
漫放闊誕終不入於作者之域仁近此百詩翳盡而珠
明也氣至而菓熟也霜降而水涸也箭鳴而的破也琴
瑟具而淫哇退舍衣冠正而強暴拱手者也仁近名遠
年甫四十有一詩之進未巳云
孫元京詩集序
虞夏商周詩經孔子删定贊則贅離騷而降漢晉魏以
至唐宋五七殊古律異六義之致一也人品高胷次大
學問深筆力健咸於此乎見之予友孫元京詩有近陶
者有似二謝者有似元次山孟東野者其少作七言律
有全似陸放翁者長句如杜詩引及閱山谷詩長句其
得之中而見之外者歟根本有自來矣清勁而枯淡整
嚴而幽遠五言律近世詩人所未易及五言古體如秋
懷五感興六冬初雜興乃近世詩人所不能為詩如弈
棋如挽弓高一著者决定高一著臂力弱者雖欲強進
分寸不可也不謂吾州近有此人持是以見朱文公可
無愧哉
虚谷桐江續集序
予自桐江休官閒居萬事廢忘獨於讀書作詩未之或
輟也客或過予廬見予之無一時不讀書無一日不作
詩也則問之曰讀書作詩亦各有法乎予應之曰讀書
有法作詩無法客疑之則先問予讀書之法予謂學也
者所以學為人而求見道也聖人人之極賢人聖之亞
欲學為是人而不讀書不可也無聲無臭道不可見一
動一靜之為陰陽一隂一陽之為鬼神天之所以運地
之所以載日月之所以代明星辰之所以昭布風雨霜
露之所以變化聚散水之所以流而不息物之所以生
而不窮鳶之所以飛魚之所以躍皆與道為體也欲求
見是道而不讀書不可也然則天下之書可讀者不亦
多乎曰不多也予之讀書五經一聖之言以為律令九
賢之言以為格式申明天下之書無所不讀以為斷案
五經者易書詩春秋三禮也一聖者孔子也九賢者周
之四子顔曾思孟宋之五子周二程張朱也天地人物
有理有氣有性有情故有正必有變五經一聖九賢之
言所以扶正而馭變者也予讀易而知陰陽大化有正
有變生必有死存必有亡於進退得喪勿競勿懾可也
讀書而知禪讓之典謨征伐之誓誥九德之剛柔三仁
之去就有正有變亦各自靖自獻可也讀詩而知君臣
父子兄弟夫婦朋友人倫之間有正有變樂不淫哀不
傷怨不亂可也讀春秋而知天子諸侯大夫陪臣内夏
外夷之名分有正有變權善惡衡是非正其誼明其道
可也讀三禮而知尊卑上下等殺衰隆以節天理之正
以防人情之變由今之變返古之正可也蓋人性無不
善道體無不該自伏羲始作一畫以至二帝三王之君
之臣世守之未嘗不明不行至周之末靡正不變而幾
於不明且不行矣孔子雖不能行賴孔子之言正其變
而復明孔子之言賴顔曾思孟而益明更秦涉漢歷唐
荀董揚韓醇疵莫掩不行之害小而不明之害大賴宋
有周子二程子張子而復明王氏之學分裂宇宙塗炭
生靈其後高者入虚卑者入陋賴吾州子朱子力正其
變而又大明曰無極太極曰道心人心曰天命之性氣
質之性曰命曰氣曰仁曰誠曰中曰敬曰陰陽曰鬼神
曰五經之精四書之蘊吾儕小生得以坐而享其成說
於是塞門反玷之功利摩頂惜毛之仁義乞鄰證父之
賣直避兄離母之沽名棄灰徙木之威信減竈糞金之
戰攻非馬有毛之辨說專氣寓言之虚寂皆巳截然限
隔於區域之外等而下之(缺)兹邱區之訓故尸解羽化
之方書紫色蛙聲之制度(缺二字)白水之圖讖箕張鞭算
之貨財鉤筩羅織之刑法非鬼越望之祭祀下里巴人
之音律覩决楞伽之梵唄陽平都功之符呪至於近世
譯經玉清之官職天書神霄之祥瑞西崑龍蟲之歌詠
札闥軋茁之詞采國服為息之政事偏傍字說之場屋
黨碑邪籍之紹述忘君事讎之和議棒喝頓悟之心法
金鐵一鍋之史學變愈下而正愈湮蠱人心而否世運
惟此之所得於五經一聖九賢者巳確乎其不拔則彼
皆吾道之罪人又豈容一毫可以侵入吾矩度之内若
是則天下之書其可讀者亦少矣此予之讀書法也然
客猶疑予之作詩不無法也則詰之曰子之詩初學張
宛邱次學蘇滄浪梅都官而出入於楊誠齋陸放翁後
乃悔其腴而不癯也惡其弱而不勁也束之以黃陳之
深嚴而參之以簡齋之開宏古體詩其始慕韓昌黎而
懼乎博之過慕柳柳州而懼乎褊之過慕元道州而懼
乎短澁之過慕韋蘇州而懼乎諄譫之過既而亦於子
朱子有得追謝尾陶擬康樂和淵明亦頗近矣而謂作
詩無法是欺我也予凝思久之而復其說曰此皆予少
年之狂論中年之癖習也去歲適六十一矣始悟平生
六十年之非所作詩滯礙排比有模臨法帖之病翻然
棄舊從新信筆肆口得則書之不得亦不苦思而力索
也然後自信作詩不容有法惟於讀書之法則當終身
守之而勿失耳客嘻笑又怒罵曰子終欺我子所謂讀
書之法即所謂作詩之法而奚以有法無法為哉予不
能復答詩自壬午至戊子二十卷卷百首因書為虚谷
桐江續集序
錢純父西征集序
從軍有苦樂但問所從誰王仲宣詩也從軍古云樂談
笑青油幕韓退之詩也近世從軍無文士此味鮮矣西
征集唱酬凡十二人詩一百二十七長短句七其亦得
仲宣退之遺意歟然則吁可痛也歲巳巳冬荆閫吕少
傅卒於鄂以淮閫李端明星馳進司江陵庚午春錢純
父以京西湖北倉漕兼制參偕陸君實制機毛元升制
幹自淮如荆至則純甫領鄂留務時趙子晉守京口趙
幾仲為江東倉孫吳會楚望以前常州守寓京口龔開
聖予莫崙子山柳岳子山劉瀾養源李闢皆餞之行者
也獨李闢予不熟其名亦在行養源至池陽聖予至皖
口噫嘻今尚忍言之乎是行也襄之圍三年矣欺君誤
國者何人哉鄂城下之盟偽以戎鈐阮思聰為宣參趙
日起許歲幣如金人不以聞非欺君而怒(闕)乎夏貴入
襄而出失舟師半范友信拒漢江怯戰退吕家軍精銳
盡殲范文虎以殿巖援襄逗遛不受閫公節制並不以
聞非欺君而玩寇乎襄病深矣而其包藏之深則嘗謂
襄陷不足憂蓋有說焉雖宣力如純父百輩不支矣癸
酉春陷襄甲戌冬江流失守今尚忍言之乎此倡酬十
二人者鬼錄如君實死節可無憾死者不得其死者又
深可憾也今聖予年六十八獨幸無恙其詩老筆有骨
雪髯及腹行步如飛議論典刑想見二十年前釃酒酹
江時意氣今人魄動滄海桑田天飜地覆讀是集者兼
動興亡生死之悲視山陽聞笛其哀痛殆百倍過之云
吳雲龍詩集序
古之學者出於一曰義理之學無他學也後世之學去
孔子未久異端百出傷義悖理賴七篇之書闢之故其
說或亡或存而不行漢尚黃老魏晉而後佛老角立遺
世大患今當世之患獨存佛老之末流而失其本亦不
足畏也巳奈之何儒者之學又自為乖異而不歸於一
哉伏羲堯舜禹湯文武周公孔子顏子曾子子思子孟
子所傳其言具在易以陰陽言義理書以政事言義理
詩以吟詠情性言義理春秋以明辨名分言義理樂亡
無經三禮非全經然義理微言尚不絶於方册者與人
心俱未嘗泯也接孔子之儒者曰周二程張子以及朱
子取小戴禮大學中庸二篇與語孟著為四書以貽後
人而義愈明理愈精矣學者欲捨是而求所謂學可乎
傳註如毛鄭一學也詞賦如賈馬一學也史筆一學也
古文一學也制度考究一學也詩詞之學自建安迄晩
唐一學也雖各自名家而求其言之合於義理號為知
道君子則鮮其人又況近世又有所謂科舉穿鑿之學
箋註偶儷之學畔義理而逐時好豈不痛哉物極而返
今之為士者一切不講惟詩辭之學僅存予朱子之鄉
晩出者也仕而歸老去朱子之没未百年求所謂義理
之學者不一見焉而以詩歌之學求予講畫者則不勝
其衆於衆之中而察夫胷中筆下之不凡者又僅一見
焉歙吳君飛雲龍者不凡之一二者也短篇近體不尚
工巧大篇古樂府沛然出突然竒予猶欲其歛豪宕而
八細潤抑悲感而就平和也雖然義理之學自古聖賢
傳至朱子始乎易終乎四書固公於天下而非鄉人之
所得私生於闕里為顏為曾彼獨非鄉人乎不此之務
俾後世獨以詩人見稱則胡邦衡以薦朱子者豈朱子
之志哉雲龍勉之予友曹清甫久不晤對雲龍其亦以
此訂之
送胡子游赴調序
儒者之學有獨無對其文自伏羲一畫始而成於堯極
盛於周稍衰於周之季而大壞於戰國絶滅於秦可以
復於漢之初而刀筆吏非其人司馬遷至以儒為九流
之一周官出於劉歆其曰儒以道得民者意與子長不
異或以為此戰國陰謀之書然耳孔子之時老子巳生
乎其前未有所謂服食煎煉長生不死之說佛亦巳生
乎西域而其輪迴果報無生之說未入中國孟子之時
楊墨儀秦之徒異端並作賴七篇之書排而擊之其說
不復信於後世獨奈何由漢迄唐老佛二氏昌熾淫衍
至與儒學鼎足而稱三教甚至儒者黯無精光傍睨二
氏之肆行而莫之敢抗嗚呼其亦可哀也巳雖然猶有
一韓昌黎原道等作起正仆邪由是知二氏之非曉然
明白至於宋歐陽文忠公范文正石守道孫明復李泰
伯胡安定皆深闢二氏而周元公二程子張橫渠發明
孔孟不傳之秘其門人吕藍田謝顯道游定夫楊龜山
及胡文定父子傳至于劉草堂羅仲素李延平集大成
於朱文公而南軒鳴於湖湘東萊振於江浙當其時適
有臨川之偏永嘉之駁文公以赤幟麾之冰解草偃三
代而上井田封建禮樂法度有決不可復者天命之性
率性之道修道之教在人心未嘗泯也直内方外致知
力行靜而存養動而省察諸老先生之言見在方册今
天下學者服膺潛神亦不謂無其人是豈區區二氏之
所得近哉老之學清淨無為其變也詭而為方術佛之
學寂滅為樂其變也誕而為禪機又其下也俱不免從
事於齋醮祈禳如古之巫祝云者姦人以快其嗜慾之
私庸人以豢其惰頑之體名為盛而實則衰今之儒者
有學校之養無科場之累名為不競而其實未嘗不自
得於中修之在我用之在時顧何羨於彼而亦不足與
之角也同郡胡君泳子游書學之正事喜滿將再問選
質美而氣和學飫而文溢餞行之詩森如筍束為書愚
所見者為序於其前行御史中丞劉公伯宣參知政事
夾谷(缺)公士常愚知巳也亦試以此訂之
趙西皋明叔集序
叔孫豹曰太上有立德其次有立功其次有立言此之
謂不朽言也而可以與德若功並不朽乎世之欲立言
者不亦難乎孟子曰我知言然則立言之難又未若知
言之難也予讀西皋趙明叔詩文而嘆曰非天下之能
知言者決不可與立言而所以知言又在於知道孟子
見梁惠王言仁義去孔子卒一百四十四年耳當是時
楊墨儀秦髠衍之徒言人人殊自非孟子知性以盡心
養浩然之氣以明察乎天下事事物物之理則詖淫邪
遁之言根於其心之蔽陷離窮吾且不得而知之不得
而知之則不得而闢之而何以立教垂世至於今不泯
哉今之世去孔子卒一千七百六十八年矣異端之言
滿天下荀揚號為諸子之最而不免於小疵左馬而下
諸史後愈劣於前長不掩厥短傳註老生雜讖緯雕篆
小子類俳諧加以佛入中國老氏之徒傚之怪誕百出
其能卓然有見不惑於此者鮮矣鉛槧之士因仍蹈襲
混為一區相率而入於詖淫邪遁之域豈不甚可哀痛
世之知言君子孟子之後如孟子者尚或有之唐有一
人宋有數人立言不朽斯道復明不然則豈不異端熾
而人倫天理至於泯滅淨盡乎是故立言非難知言為
難知言非難知道為難雖然碩果不食消無不息之理
小而辨於物暗有忽明之時予老矣不意交臂相逢有
如明叔也足與商略兹事學者徒見明叔之詩之文大
篇傑句若排江河而注之海也而不知其胷中之所存
人品高下世論是非前代成敗先儒異同如姸醜之不
逃於鏡銖兩之不差於衡也予始相見贈予所贈錢舜
舉丹青長句後見鮮于伯幾像贊益都路勸農行記祭
二疏文文王羑里廟碑跋及諸古律詩詩皆挺挺天出
其立言如此與予一再評論古今可否去取出予意表
嘗謂予所作有氣骨不作江南詩人軟媚態亦知言之
一端也其知言之大者經史子集百家之書無不讀而
操之以約一言以蔽之曰知道而巳明叔名文昌濟南
人為浙西道按察副使近甫終更云
桐江續集卷三十二
