桐江續集卷五元方回撰
送趙仁則官滿西歸三首(崇榮)
稼軒賢帥有甥氏梅埜倫魁之里人春水江湖寬度量
秋天霜月瘦精神三年郡政彌縫密四海詩朋燕笑頻
題浣花牋當折柳預愁船鼓轉東津
妙年意氣日方中致有前賢長者風言未始輕常簡潔
飲雖甚醉愈温恭此邦小屈為通守吾老相逢已秃翁
自笑全家歸未得悵然寥廓羨冥鴻
宇宙今年氣數新不愁無地著閒身西成稼穡占魚夢
南紀干戈息馬塵隨分田園勝仕宦及時兒女了婚姻
細思便合從君去龍虎山中作道人(唐人詩用勝常之勝為平聲)
移具飲賓暘宅次韻二首
垂門老柳繫青驄夢裏先曾訪此翁謝朓遠窗分絶景
郝隆幽腹對晴空偕來衆客無官位拱立諸郎有父風
我寓秀山十年矣草堂始得一樽同(嚴武詩腹中書籍幽時曬)
六橋花絮驟嘶驄豈料如今兩鬢翁痛飲竹林真得計
望塵金谷總成空吾廬寂靜專雲岫公屋寬涼傲暑風
東下西還俱未定不妨時許笑言同
次韻謝夏自然見寄四首(希賢)
與子俱逢掖寒瓢共碧流歙今全似魯睦亦盛於鄒竹
屋南溪外風帆古渡頭相尋欠相遇遄復墮音郵
門人浮小艇不比舊專城自愧頻來往何煩數送迎病
身緣畏飲去路似貪程别後君詩進他時定有名
通經聞大道餘事始為詩初或無人識終須有已知真
能深造否孰謂晩成遲小袖朱弦手何憂乏子期
士氣兼文脈湮微復幾年淺膚專徇俗高亢類談禪春
動霆聲起雲開月體全古人方册在達者以心傳
次韻謝魏公輔二首(天祐)
之子如天馬終歸十二閑相期作名士不厭坐窮山師
席摳趨際親庭定省間鶴仙門戶冷今喜一珠還
男兒初嗜學如日曉行天意氣無餘子詩書有夙緣果
能知此道深欲候吾船夢寐心常在孤燈可不傳
登秀山至半而還有懷賓暘
擁書終日汗如漿試上崔嵬覓晩涼忽喜孤烟支拄杖
偶逢平石寘繩床十年世事頭鬚白六月江城草樹蒼
莫盡山顛且山半待攜詩友共清觴
賓暘來飲秀山予醉小跌次韻為吳體
無冰為水柘為漿深入醉鄉心自涼微官誤身魚中餌
俗士縳禮龜榰床未妨賣書笑杜甫寧能食乳羨張蒼
顛崖仆樹幸無損當復與君浮萬觴
次韻謝董君(敬義)讀予詩藁
少年客洛走緇塵自倚詩才敵萬人嶽聳河奔爭氣勢
霜嚴月朗借精神鏡中顔狀驚非昔筆底工夫苦不新
辜負桐江好山水花開葉落十秋春
宇宙茫茫戰馬塵中原文獻不無人詩裁綵筆天公妬
書擁青燈夜氣神簁雨簸風六月冷磔雲裂霧千峯新
何當君病早勿藥共倒松隂百甕春
夏夜聞雨
可以逃袢暑征徒盍少休病多全為老醉極暫無愁雨
氣昏燈夜蛬聲古屋秋錢塘湖上路到日與誰遊
讀書遇難字
癡癖好冥搜忘憂亦解愁劃逢難字窘遍取韻書求忠
恕聞何博昌朝辨亦優孚尹能進業燠休勿包羞(郭忠恕佩)
(觿書賈昌朝羣經音辨皆不可忽玉德孚尹音浮筠燠於喻切休音煦)
雨涼曉思
一榻涼如水空山夜雨聲病身筋骨在往事夢魂驚老
壽知何益憂危半此生吾窮終不怨稍巳竊詩名
立秋久無詩
三伏厭厭病欲萎可能秋後尚無詩連宵急雨涼如洗
貪寐衰翁醉不知藥餌誰精寸關尺文章空說斗牛箕
西齋池上堪逃暑木落吾將信所之
典秀山宅半
半宅分僚友門開别向西送書人未識歸舍犬猶疑老
喜吟&KR0810;窄廉從典價低餘山兼剰沼亦足杖吾藜
再賦典半宅
屋以多為貴思之亦太愚燈膏徒重費庖膳卒難呼榻
外知何用杯中不可無質錢分客住得醉且頻沽
七月三日朱用和羅弘道同訪南山無竭師(用和名&KR1033;)
(弘道名祖宏)
振騎出喧闠搒舟浮廣川冠盖二三子謂我揚先鞭翳
翳杉漆塢膴膴禾黍田籬闖擁稚髻擔觀駢旅肩是日
告秋朔暑絺稍輕便矚遠喜野曠討幽忘道綿維南孤
崒嵂中有西方仙鐵幹萬樹古金界千柱堅濕蘚滑側
磴密荔涼深泉道人瘦如腊不見今三年翠琰壁竒刻
丹塗架穹椽脩竹洗人心焉知紅塵天謔劇酒若失機
捷詩易圓致爽瀟洒閣俯視烏龍顛過帆倏滅没聚市
常熬煎臨軒十八公老壽藤蘿纏與語若未對風至忽
粲然斗牛之所蒞吳越封疆連自泰伯勾踐以至衣錦
錢成敗亦屢矣變化若浮烟嗟哉聲利徒羣蟻爭微羶
吾儕方寸中皎月澄寒淵少迷逐衆嗜晚悟羞前愆會
當擺俗鞅來此禪窗眠
朱用和用予南山舊韻次韻謝併呈羅弘道
妙論劇談逢大敵深林蔭樾尾清遊柳州先記知非偶
陸相荒莊愧不秋似舅遠尋昆弟好老生猥與介賓謀
凄其廿載龍門夢墊角曾登李尹舟(用和先公參樞宣撫諱禩孫嘗以江)
(淮提領所改官狀舉予弘道乃用和姑之子嘗為掌故任荆閫内幕鄉飲酒禮主人見先生而謀賓介)
送羅架閣弘道(併序)
詩之音安以樂吾儕之所願也不得巳而至於
哀以思豈詩人之所願哉盖成敗興替天也而
人不能無情予嘗因是想夫商周之間以擬乎
今之人其以大惡殛者飛廉惡來之徒也其隆
盛者或已不啻夫微子箕子之封其次則祼京
之士也又其次則亦不能無南冠越吟之儀舄
焉懷昔悼今其音哀以思哀而傷亦人情之所
不能巳也故荆蜀宣撫大使參預機密朱公殁
於燕之四年予始識其甥架閣羅君弘道於嚴
陵君比嘗為澧陽教代去弗調公之子通守此
郡而予以前守退休於此相與把酒論文君出
近詩相磋切如長沙過公第以生存華屋處零
落歸山丘賦五言五韻詩十首明公之心事以告
夫後之不知者其音不得不哀以思至於哀而
傷深得詩人之旨夫哀以思哀而傷非詩人之
罪也可以哀而哀可以傷而傷也予送君於江
之濱書是說且為詩以别云
六籍討雅奥百家窮怪竒江沱馬塵合毛釐無所施不
自我後先逢此澤火時固巳殛來惡尚乃存微箕黼哻
祼于京越吟亦凄其冠冕垂纓紞履屨飾純綦褒博士
服制揖讓公食儀前輩略巳盡後進漸不知老夫愧每
生骨立雙鬢絲十年日夜醉萬里南北馳休官此山中
可與語者誰堂堂朱荆州遺恨浮䲭夷有甥何其賢酷
似劉牢之貞元舊朝士顧肯文學為出蜀賦八陣遊吳
歌五噫酹月客星閣吟風桐川湄湖海有此士始見詩
人詩惜往節誼鮮嘆今文獻衰論議吐一二已覺餘子
卑宇宙不一姓牛山空漣洏後周庾子山北齊顔之推
斯文天未泯終古清名垂年可里社老行足鄉黨師書
癡俗所哂各且教其兒虎頭詫肉食寧當朵吾頤路棘
齒髮暮語離不能悲
送周府尹(克敬)三首
瀟洒名州吏事門公餘應已盡躋攀鍾魚寺寺藏深樹
樓閣家家見好山幾許烟雲藜杖外無邊風月錦囊間
俸錢節縮餘多少只買竒書數種還
樂土豐年舊觀還使君心事最相關秖因標致清於水
便有聲名重若山一室爐香書史畔萬家杯酒管絃間
漢庭選表虛公府白玉鳴珂未許攀
詩家周賀與方干三載同吟七里灘晩節我惟甘豹隠
妙年公合快鵬摶昔叨舊尹迎新尹今愧前官送後官
朔野炎陬天地闊寄書會面兩應難
西齋秋日雜書五首
居城近城門前市後山郊質明沸柩鼔徹夜喧僧鐃暑
病人死多當此秋夏交鹽米鬨賈販杖絰酸哀號倏忽
異存殁所爭常毫毛
高樹夕影疎老荷秋氣馥雨餘絢斜照寓此池上目鳴
蟬一何厲坐嘆白日速東家失其兒忽駭鄰婦哭歸兮
空山中幽嘯抱吾獨
閑閑閉園門默默坐書室幽幽絶來人寂寂度長日苦
桃何纍纍秋顆壓枝密桃苦不可食熟爛未忍摘時聞
落地聲詩思若有得
百間以買屋萬卷以買書書多讀不既屋寬住有餘彼
索子錢者日夜號庭除勇銳割此物煎迫姑少紓老勿
費眼力村墟亦可居
對奕不如觀觀不如聽聲獨坐無來客小軒秋雨晴思
之有百憂不思了無情萬有皆外物世重我所輕默數
前死者愧兹今獨生
存心具飲
朝雨復暮雨暑氣日已微涼軒水(字闕)爽幽坐延秋暉孤
抱無一愜前事有百非可讀書本少能言士尤稀積倦
蠧帙飜久輟犀柄揮吾兒忽具飲山茹薑葖肥青甆古
茗器十觴聯若飛此生老且死所幸歲不饑似聞吳中
潦米價良足唏東遊豈不快何如且言歸一醉未易得
家貧今典衣典衣亦常事冥心甘息機
釋臨卭記方物戲作(併序)
甲申七月十九日偶讀宇文紹奕臨卭記所書
方物多用雅名竒字予因取經史爾雅本書字
書諸雜小說為訓釋凡三日乃巳
昔人註爾雅大儒以為誚學詩貴多識聖言厥有詔下
慱梯上約後進曷克劭矧於點&KR1709;間懵弗省體要俗喙
僅能(字闕)古吭略未剽四聲故㩈拘六書本幻妙嘑姓駭
厙暨辯義謔篤笑往訛足可戒夙是政宜肖郊霓縱劣
約窗岫寧蹈眺鮿也缺兹析寸抱踏&KR1700;&KR1626;探架獲塵帙
偶幸脫斯燎壁蟫蝕心胷不受俞扁療糲食忘調飢微
膏戀殘照幽暗發蒙篰乖刺合劵約稍免杖杜辱敢倚
陬隅俏虚空了無味強作吳牯噍稅駕如還鄉舍爵欲
告庿一方筆千名擬謨貯深嶠桑榆老秃翁廊肆付用
召詎思玉豉餌豈羨金鹽釂庶異速朽子霜原委荒燒
眼前黃口兒曲踊詫壯少但喜觥醽醁靡肯囊熠燿吾
衰(原闕二字)苦汝徤騁輕趬布糓會有時焉得常鸇鷂(玉䜴者地)
(榆金鹽者五加皮見本草)
池亭秋思
憶昨困炎蒸衣單猶欲羸秋氣(原闕二字)涼飲可讀亦可稍
久罄瓶罌猝難致肴果亦欲理蠧卷未易啟澁鎖剛腸
惡充飫病骨嗜慵惰飢渴已兩忘豈較立與坐前除水
滿池有亭窄如舸頹然一釣翁照影媿巾裹魚負密萍
行蛙升側荷墮蛬蚻韻凄鏘螽蜢跳細瑣函靈各肖形
品物一何夥氣動不自由孰非大專播沮洳伏汙濕糞
壤孕么麽詔以南面王豈復知忖揣(亦作挅度也)私獨念横
目識性異螟蠃何謂等逍遥弗更諏坎軻市斛陡翔踴
旅郵欠貼妥門楗敬逋籬岸閣子美柂鈞天奏萬舞遑
恤下民癉排閶宜一叩有客答曰叵腐儒叢百憂曷不
自憂我
次韻寄題堪上人雲外軒
萬重雲外一蘧廬想見降龍長者居溪上過橋誰覓路
峯頭飛錫已凌虚漢臺列像焉知許陶岫吟歸孰起予
儻憩夜爐煨芋處可能更讀鄴侯書(唐李泌事衡嶽瓉禪師瓉云欲學者)
(當將筆硯來碎泌遂出碎之)
冰崖楊明府德藻攜紅酒殽果來飲歸舟獨坐熊
皮索筆作字且出示篋中書為賦吳體
有美一人升秋堂木犀花中清言香熊皮端坐雪衣潔
兔穎疾揮葱指長琥珀味濃酒溢(原闕三字)價重書盈箱炰
羔剪韭兒輩問此豈拜石米元章
三日(字闕)陪楊明府飲次前韻
閴其禪老居西堂豈有門人拈瓣香葛巾漉酒笑元亮
石室紬書輸子長勿嫌臨卭家四壁猶堪樊川月一箱
寄書麒麟閣上客我自蓑衣君金章(近人專學許渾乃為此老杜山谷變)
(體以矯之)
八月二十日曉起
夜闌不能寐雞鳴垂欲三起步秋月影寒髮何毶毶斗
柄落山北參旗掛庭南三五忽四五蛙蚓衆喙緘獨有
絡緯聲催織何喃喃禄仕心已息愧未任桑蠶昨暮缺
薪米質以衾及縑七年為此郡忍人所難堪焉知窘至
此不給石與甔獨坐老樹下暗撚霜鬚髯牆外行人動
喪事簫鼔酣生之必有死如歲代涼炎但頗訝薄俗不
復甄廉貪鄙誚采芝餒歆羨膾肝饞想見攫奪子櫪馬
已就銜豈識有幽人茹苦如飴甘念雖乏智計識度終
不凡兒女亦可割深山建茅庵
是日天明復書
一夕不飲酒至曉不能眠無瘡體自癢若有蟲嚙然黠
鼠肆侮慢鳴鬭窺餘饘書燈稍已暗一螢窗隙穿我興
視星斗行行空庭間(字闕)樹寂無風斜月(字闕)缺環寓此百
餘日寒迫暑已還門有索逋客無日不煩(原闕二字)是窮骨
徤兼亦苦節堅比所讀何書高堂十七篇最(原闕二字)服傳
纂抄續殘編此物付兒子將來汝謹旃儻我壽(字闕)十不
過十二年人豈有不死但有傳不傳
示長兒存心
我家歙山下不滿五頃田捐棄巳過半豈不為子錢兵
甲跨江海喧豗踰十年零落殆萬卷荒涼餘數椽借使
盡售之事亦關諸天平生鄙貨殖黃金散如烟孰知兩
鬢雪枯腸幾不饘無憂恐難老故遣百慮煎樂者未必
壽死返在我先屬有客語我法當營塚阡兒曹勿過計
葬穴自有緣隻雞可以祭故絮亦足纏但戒傚俚俗佛
事徒喧闐文公有家禮夙巳書諸篇父貧至累子能不
心惻然揣量内無愧視世差獨賢囊中了無物積藁詩
三千詎敢望放翁至有萬首傳嚴陵所寓屋稍已割東
偏鄰翁覓菜地更當乞西壖今我欲裹糧一汎濤江船
永謝麟閣夢寧垂黿鼎涎故人儻相濟匪伊歸棹旋紫
陽政自佳攜汝追羣仙(楊華父問予葬穴予曰未也)
秀亭秋懷十五首
高臺何巍巍遠眄千里道長夏絶游朋荒逕豐茂草菑
翳一以翦秋意豁幽抱能賦昔為誰今死骨已槁魂兮
果何之言語空媚好我欲有所酌適值樽中燥焉得瓢
天漿伊人共傾倒(呂居仁有秀亭詩)
癡癡誰氏子晝夜安以偷其人一何樂惟我攅百憂憂
者謂速朽頑骨病復瘳樂當必老壽顧巳歸山丘飢生
支牀龜飽死豺虎儔天道匪易測人事諒難籌生死吾
不知及辰為兹遊
天欲興蒼姬一家三聖人扶持用禮樂行葦於焉臻有
國八百年終亦化為秦末俗誇神仙吐故以納新彭門
訖有塚瀛洲浩無津羽衣還緱山舉家不得親君幸有
美酒何不頻沾唇
秋風西北來一夕幾萬里湛湛長江楓落葉逝流水自
非貞勁草顔色槁欲死時當蟄蛟龍么麽況螻蟻塞墐
非不可旨蓄焉所恃空褚乏裳衣敝絮誰與理陽春何
日還悲哉遠遊子
一室局戶牖古籍勤討删鬱鬱忽不樂扶杖登東山莽
蒼何所極秋色天地間我欲出塵世黃鶴無由攀憂端
從空來嵂矹未易宣意闊步武窄四顧盡險艱不如復
我所陶此靈府閑
宣父老于行苦辛定六藝至今峩冕旒萬國奉烝祭當
時困在陳粒粟不能致宰割諸侯王重瞳氣盖世燒紀
不啻虱烹周僅若彘焉知千金首乃為馬童利此口酒
可澆是事可以置
一針落大海萬古無還期纖纖刺繡女斷腸終爾思物
重干將去心願精衛為鄰嫗適有此慇懃來獻之銛鋒
貫綵縷縫紉實所宜匪妾舊時物愴然雙淚垂如何大
丈夫忘恩忽如遺
積悶何可遣高峰上雲端水南彼何所縹渺浮孤烟鬱
塞樹木古深幽窗戶妍一楫往從之豈無凌波船絶景
未易寫良朋求亦難獨往或興盡空叩林下關不若遥
相望聊寄吾意焉
登高見佳句意會無非詩顧視不即收頃刻已失之老
樹踞崖石腹空猶有皮顧此有何好愛翫頻嗟咨侍者
一童子髧如枯髮垂從我僅一飽萬事無所知豈不亦
怪我徘徊將奚為
樂莫樂登高亦復悲莫悲樂兮攜佳人樽酒相追隨慘
慘古戍暮烟寒秋角吹悲從此中起孤遊偶臻兹城南
百尺樓前是未有之城外兩三塚新葬復是誰往者已
足鑒百世懸可知
家富敵萬乘吾嘗見其人生死握國柄不復如人臣自
謂磐石安掃滅隨埃塵豈不恃狙詐政用禍爾身爾身
一腐鼠原野何足陳歌姬事别主畫堂生荆榛我嘆匪
為此遺禍殃齊民
去年醉家山有菊餘千本客中今亡是所至草□䔿涼
風迫九月暇日上崖巚野芳一二卉亦足擷婉娩焉所
得美酒慰此歲年晩市荒苦貴糴庖凊強疏飯薄暮歸
空齋聊與蠧帙偃
茫茫六合間孰是身自由貧賤不遑安故迫口腹謀萬
事已云足心火炎不休朝服寒食散夜夢鬱儀樓鄙哉
齊公子淚下雍門周萬世一陶叟浩歌歸故丘有酒醉
即眠無酒亦不求
薜荔絡竒石芙蓉豔荒垣寓目信所之行行陟秋原南
州八九月已涼仍復暄林樹略改色沙湍才減痕憶在
朔漠日疲馬風塵奔夜汲長城窟曉涉灤河源老身凍
欲死其勞不可言
老懷幸無事何用知秋風團團烏桕樹一葉垂殷紅為
此有所感長吟敲虚空城市了在目心隔雲萬重燕席
鼓吹急游騎呵殿雄亦各適爾適擾擾塵堁中焉知天
地外有此頹然翁
八月二十四日賓暘華父同登秀亭二首
垂垂三徑晩香開二妙端能為我來老瓦尚堪沽濁酒
破鞋何惜上高臺十年心事霜髯短萬(字闕)秋聲畫角哀
海内詩人有公等懸崖待與斸蒼苔
兩公詩思欲飛揚頗似繁臺俯大梁瀟洒道裝衣袖闊
昂藏壽相耳毫長持身未慣全隨俗玩世何嫌略放狂
我有平生八义手興來舉酒尚洋洋
九月八日賓暘攜酒西齋晩登秀亭次前韻
深箝笑口似難開頓喜詩僊載酒來此道孰為今老筆
吾廬適有古荒臺焉知晚節逢陳厄忽聽高歌類郢哀
倚石自憐吟不就頻將拄杖劃莓苔
楚調悠然抑更揚四愁平子五噫梁身同落葉常無定
(字闕)比寒花似較長但喜有鄉頻得醉不知何藥號為狂
芬香臭腐俱塵土莫問桑田與海洋(是日賓暘歌楚辭)
九日北山寺二首
松隂佳處路宜遲裹袖寒鞭馬上垂邂逅同傾九日酒
凄涼暗誦十年詩試迴白首思前事未覺青山減舊時
節後騷英應好在煮茶更與野僧期
白雲蒼蘚尚知心野徑荒泉許重尋一馬出城元近近
萬松藏寺巳深深同遊似覺無先到半醉誰知政獨吟
十度重陽如瞬息足知往古與來今
秋晚感懷
脫絺著褐事如何嗇暖饒寒歲易過(闕)喜晚芳憐早謝
細看園菊驗塘荷風霜天地秋聲急老病心情醉日多
讀破少年三萬卷枉將身世墮南柯
和陶淵明飲酒二十首(并序)
和陶自蘇長公始在揚州和飲酒二十詩又為
和陶之始是二十詩者子由無咎文潛相繼有
和然長公典大藩子由居政府無咎通判揚州
皆非貧閒之言惟文潛所和在紹聖丙子罷郡
宣城奉祠明道閒居宛丘之時近世嚴陵滕元
秀家貧嗜酒亦嘗和焉予以嚴陵舊守復至秀
山甲申九月九日屢飲之後因亦用韻賦此有
文潛之閒而又有元秀之貧感興言志宜也
生死乃常理興亡殊似之火烏化王屋鼎遷亦有時驪
山發金雁漢陵復如兹丹成云得僊虚塚令人疑杯酒
幸到手無螯亦當持
康廬插南斗其西柴桑山我往挹風竹如聽淵明言作
歌以自挽於今垂千年有口可與飲公心誰其傳(宋元嘉四)
(年丁夘九月淵明卒其生晉興寧三年乙丑至今甲申九百四十年)
立功亦云可於世能無情屈體喪厥節寧若埋我名極
不過餒死餒死勝飽生是翁醉中語細味足歎驚寄奴
復典午吾其無目成
黃雀啐野田見人輒驚飛飛飛一不早恐有虞羅悲眯
目饕餮子繆謂得所依豈不知必爾甘往終無歸志士
餒欲死未覺勁氣衰手口自斟酌勿令心事違
羊車一失馭天地兵甲喧中國不自正王業東南偏運
甓有貽厥卧龍康廬山使處王謝位大物豈不還千載
飲酒詩醉吻謠醒言
子雲草太玄萬言無一是唯有䲭夷篇千古不可毁太
上立酒德餘事徒為爾酤盡捐我衣繿縷勝繒綺
九日戲馬臺二謝詞翰英良辰各有句得無差過情元
嘉事其子不救巢卵傾淵明東籬下焉識笳鼔鳴兀坐
把寒菊竟亦了一生(義熙十四年九月九日宋公裕於戲馬臺置酒送尚書令孔靖休官)
(南歸謝宣遠詩曰聖心眷良辰謝靈運詩曰良辰感聖心裕果可以聖稱之乎宣遠後雖避弟晦權勢為豫章)
(太守卒元嘉三年文帝誅晦兄弟子姪俱不免元嘉十年靈運亦坐誅淵明乃至閒居九日無酒也)
華鬢極老態醜面乏妍姿插花已不可可插唯菊枝(原闕)
(二字)偶有酒此事竟大竒連作數日飲詩亦未暇為忽思
往日過何事馬受羈
高臺翳榛棘荷鍤岡路開振衣陟雲端朗然豁秋懷言
念半死樹類我晩節乖風雷劈半腹葉落禽不栖幸不
為薪槱燒之化塵泥謂可材為琴於調恐不諧醉抱作
此感暝色南北迷下山不可急小僮扶我迴
此邦最佳處乃在城北隅野田蕎麥傍松下復問塗酷
愛古石峙故緩羸驂驅一生能幾許於兹十載餘夜榻
醉卧穏何殊故園居
明年五十九早歲巳聞道憶昔初遠遊豈信今遽老暇
日一醉娛往事萬念槁懸知身死後豈無數詩好心欲
刊晉史罪匪一靈寶陶翁焉得作細與問江表
行樂忽有感當此窮秋時吾生會亦爾落葉與樹辭田
父屋頗寬生理僅存兹積逋既已迫悉售不復疑寧免
世人笑且復相輕欺兒輩勿戚戚酒至姑飲之
士本不畏貧所畏迫老境百憂無一樂可醉不可醒寒
風頗欲霜縫補闕袍領酒膽一何大和陶效坡穎詩成
間亦佳未忍一炬炳
重五去未遠重九倏已至不論家與客遇節必爛醉前
日朝未興有謁入客次病酒不遑肅匪敢挾長貴知我
(原闕二字)我草木故有味
秋風吹古城亂山遶荒宅樹影日以疎沼落見萍迹客
來觴我菊獻酬殆至百斜照未云夕草端露已白遷化
每如此不飲真可惜
早省䆠徑惡荷鋤寧帶經豈不嘗守郡生涯百無成一
夕偶不飲鰥枕聽遥更殘燈暗虚牖落葉鏘空庭鼠囓
叱不止呼奴效貓鳴孰與醉卧熟萬事忘吾情
一日不舉酒即患偏頭風明日忽不患乃在酒一中人
言飲致疾此理恐未通杯我自酌我壁間幸無弓
三戒二已亡所戒惟在得大道闢我前幸無兩岐惑誰
歌返招隠口待穢襪塞身為葛天民宅在建德國努力
築糟丘萬感付一默
氣豪心未平三已復三仕毫髮志不伸所至但屈已屢
觸灸眉怒詎啻折腰耻七年困江國脫身走故里欲著
藏山書實錄立傳紀往事邈難問毫簡遽云止不如一
杯酒此亦焉足恃
天命孰為之萬有凝精真變氣間龐雜未嘗泯其淳風
雨驟冥晦暘烏出還新聖孔昔云没楊墨仍儀秦復生
一辯孟掃之如游塵諸老自有宗鑚研患不勤彼以頓
自詫所見特未親月晦有死魄潦涸無迷津天定盍少
俟屨(原闕二字)於巾不飲但多憂無乃真癡人
憶我二首各三十韻
憶我幼時事南歸自番禺三邊已&KR1043;洞内郡猶無虞故
居山城間四面闤闠區東西萬貨集朝暮百賈趨諸父
領賓客衣冠一何都觴豆日談笑往往皆文儒比屋有
高樓其上娉婷姝俠少喜酒賤歌呼間笙竽無何鬱攸
作一夕化為墟朝廷易楮幣百姓駢嘆吁物價漸踴貴
飢剽多流俘我家衆長上生近乾淳初曰此風俗降歲
歲有不如老者遷化去少者分馳驅生理益艱窘口腹
各自圖書囊裹筆硯扁舟落江湖苟且禄仕齒荏苒歲
月徂乍得返鄉里驚怛心若刳前輩盡黃壤小兒皆白
鬚屢火不一火坊巷非舊閭上塚享亭仆訪寺詩壁汙
向之紅粉面蟻穴髑髏枯乃知宇宙内萬有皆空虚我
生逼六十偶幸全頭顱身閱大兵革一思一欷歔懷舊
夢恍惚弔往腸鬱紆六十年間事歷歷尚可模我所見
之人百萬泉下俱神仙謂不死終久歸於無寄語肉食
子無以智誚愚
憶我弱甫冠束書如錢塘中興百廿載行都滋浩穰雖
已劣乾淳尚可云小康巴蜀駭破碎淮襄傳擾攘腹心
輦轂地按堵如故常于時數萬士雲集升上庠草茅起
窮谷拭目觀國光出門不識路天街何其長俠士劇燕
趙佳人(字闕)姬姜五鼓夜燈燭萬樓春絲簧吳米白如雪
奚啻千斯倉縹緲湖山間畫船嬌紅粧六橋楊柳岸荷
花雲水鄉四時無不宜莫若僧夏涼小儒苦乏貲冷眼
看豪強託迹朝士館竊睨鵷鷺行臺評或非是廟論有
不臧相與讀邸報憤悶填中腸僥倖江漢靜姦兇殛炎
荒禮闈采芻言始得伸名場豈謂邊功相曾不監彼狂
驕淫無比倫虐毒尤披猖未聞古天子買田自置莊羣
小附鬼蜮國脈内已戕蝨臣頗有膽四被言者章最後
得拜疏逋誅逃維揚萬古木綿庵不愧趙韓王草茂復
古殿雨淋集賢堂青史孰可(字闕)念此心神傷焉得陸士
衡復與作辨亡
次韻賓暘梅氏山居訪茱萸
癖習嗜幽討剛氣負殊禀寂寥荒山中十載賦招隠偶
逢梅尉孫漢事一暗省斯人縱非仙英槩故不泯是日
秋(字闕)霽村塢足清景葉脫高木疎雲淨遠岑逞田家竟
收穫豈復有遺秉芳萸摘併空戍卒亦太甚懷古兼嘆
今野老僅能茗此心誰當知應有月中影
次韻賓暘某氏墳庵
讀君古墓作因之懷抱縈老夫九年前小雛憐寧馨一
夕病弗起殤車出北城卜兆鄰古寺守訶乏村氓去歲
罹發掘盜蹤無由明跋馬近往視壊垣環枳荆藏中本
無物(字闕)至睨兹塋玉匣患不侈宜爾巢鼯猩楊生昔臝
葬漢傳留佳評世事可以鑒悲哉聊此吟
次韻賓暘桂枝塘
吳越兹上游一江貫千山山峻江更急力耕雲霧間民
窮實可憫俗儉無與班甕灌既已拙斗糴彌足歎十日
天不雨魃也肆厥姦吾昔忝長吏郡圖朝夕看水源淺
易涸無地施防關此陂築千所歲事或苟完幽人採荷
衣隄岸窮躋攀更覺滄浪篇萬頃吹波瀾
次韻賓暘觀陸右丞(佃)王葆真(昇)二像
出城挾一兒策杖極幽邃村俗諗父老古跡按圖志平
生丘園心賁趾遠朝市行行墟墓間是亦有何味陸家
三太守此邦榮世仕舊祠附學宫緣情頗應義奈何埤
雅公像於王氏置君不平其然似欲刪厥位俚舛聊舉
隅諂媚(字闕)觸類一一口舌爭何事如人意
次韻賓暘張氏山園紅菊
惟菊可配松受命天地正吾家植千本朝耘暮灌潤未
言制頽齡且用樂野性嚴霜百草死后皇布肅令始知
貞勁節老硬異脆嫰俗圃蒔紅卉賴君古道振斥謂非
其類一洗靈均恨騷人昔所餐此輩何敢競惡紫如惡
莠魯叟遯無悶世眼重脂粉君子故安命
次韻賓暘張考塢觀茶花
頭上漉酒巾吹風行欹斜野徑政自穏世途殊未涯禮
能致商皓勢足屈孟嘉君身獨自由時到山人家播植
話禾稻績紡詢桑麻側聞此一塢村酤亦易賖芙蓉萬
紅萼錦綉紛交加掉頭不肯顧特往觀茗葩嗅芳摘苦
葉咀嚼香齒牙𣙜利至此物誰為疲氓嗟
次韻賓暘龍泉
小國號瘠土根據千岩隈泉味天下最莫許他郡偕寧
當飲此清飢腸鳴如雷廣斥豈不富鹹濁良可咍謂兹
大龍窟無乃由齊諧患不甘且冽榛莽能久埋心惻或
不食汲路荒蒼苔蒙養内自充何嫌世好乖君子有本
性勿問塞與開成功故偶耳隠德彌佳哉
同楊明府華父夜宿鸕鷀源(併序)
桐廬前令楊君德藻訪予秀山同泛小舟下釣
臺夜扺鸕鷀源亦曰白雲村即吾家唐玄英詩
翁之故居也其宅乃玄英遠孫提幹君秘之家
登開禧乙丑毛榜今僅餘一老年八十四卧病
不出一僧年八十曰包妙融釣臺寺之舊長老
避地寓焉小酌留宿賦古詩二十韻
桐廬楊明府高誼有緩急凌江每見訪爛醉必旬日知
我欲東遊相拉過其宅城南登小舟僅闊六七尺岸人
觀不退莫知孰主客西風篙工喜布被當帆席青蔬煮
豆乳灘轉竈釜仄更覺氣象古酌酒甆盞碧千山霜葉
紅綿綺天組織郊坰有此竒闤闠苦未識明府眼力高
心賞寄絶壁指似掛篰岩茅屋擬便葺老夫今十年往
來釣臺側汗顔不敢登人品霄壤隔夜宿鸕鷀源犖确
陟危石吾家三拜公晩唐老詩伯衣冠世不墜奕葉紹
桂籍避地館者誰一僧年八十嗚呼窮谷中亦復有馬
跡紀事聊此吟續燭借紙筆
喜趙賓暘楊華父兩兒兩女互姻
十年役嚴陵心服趙賓暘絶口不言貧其氣常揚揚一
誦貫千古一醉舉百觴俗士或近之白眼視昊蒼包山
何巍巍子雲孫姓楊江海一扁舟倒屣傾侯王見人有
疾病賜以藥餌良朋友負微過責善尤諄詳兩翁我獨
識非狷亦非狂兩家結姻好古道顔色光趙男與楊女
年向十五強一朝馳聘幣互寫紅箋長趙有五歲女楊
有五歲郎是日併納采酒雁填高堂兩翁自為媒兩家
門戸當匪為門戶當芝蘭同一香不羨積金璧不受豐
縑緗各喜所臠壻誦書聲琅琅已能臨法帖已解工詩
章何慚昔羲之坦腹雙東牀
題戚子雲五雲山圖
不濃不淡烟中樹如有如無雨外山尺素展看空想像
何由身著畫圖間
贈小窗黃君
渾天星斗胷中轉動地風雷舌上生想見少年讀書夜
短檠膏盡小窗明
三橋旅邸遇雪
醖雲蒸霧暖如烘一夜南風變北風不似尋常響窗紙
漸驚分寸壓船篷粉籹已鬭佳人白酒面還輸老子紅
記取今年呵凍筆三橋西岸小樓中
桐江續集卷五
