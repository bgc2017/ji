樂靜集卷二十一
宋李昭玘撰
賀門下司馬相公
寵膺除詔進貳納言多士彈冠欣見雲龍之會都人夾
道競觀衮繡之歸惟嗣王勤欽止之思而賢者動翻然
之意天惠有道時丁太平明良相懽上下蒙福恭惟某
官生民先覺當世宗工富貴死生不動心如孟子仕止
久速必治已以仲尼故特立於議論之間不惑於是非
之際間當言責益勵風猷於義也剛奚恤衆人之怨不
可則止匪懷好爵之縻飬疾家園遊心聖閾䟽泉種竹
自以為迂隠几讀書莫知其老潔身自信與世尤疎謝
流俗之睢盱挹古人而嘯傲德無與映貫洛水以並清
望不可攀壓嵩高而獨峻雖雅從於燕處終未慰於岩
瞻屬睿智之紹休念艱難而在御允升故老丕式壯猷
暫糺治於東臺將燮調於大化夙有進思之志今為行
可之時不負蒼生安暇東山之高卧方思霖雨果符傅
野之旁求人心同樂於春臺國體大安於磐石四方無競
萬世有辭某猥以微蹤數蒙優眷限拘符守阻造鈞庭
賀平章文太師
光膺策命入拜師臣三公惟人大厦有棟樑之任一相
處内四方如泰華之安天扶聖君人望元老歡樂精神
之會流通上下之情禮無與隆時所罕遇恭惟某官孕
靈岳秀配德坤元器深厚而有容道直方而不撓武足
以戡定亂略文足以潤色聖謨可托大事則社稷之臣
不親細務則帝王之佐進人如巳愛物以情碩畫嘉謨
撫寧於華夏隂功隠惠孚感於神明故能業亮四朝身
兼五福出入將相幾四十年古今勲勞無一二軰屬真
人之嗣服攬庶事以圖新謂國軍禁令有未决之疑左
右輔弼皆後来之俊俾辭留鑰入造内朝集冠盖於都
門羅饔飱於候舘衮衣已往難留洛水之舊邦皓首復
來共識仁皇之真相龍光叠被衢路榮觀于今熙河之
餉餽甚艱遼夏之疆隅未復不足者九年之食已傷者
百姓之財將冗而卒驕吏繁而員溢永賴蓍龜之舊德
克開社稷之遠圖俯陪調鼎之司獨踐位槐之地壽考
之美躬邁德於汾陽禮樂之功更仰成於姬旦某素惟
鄙昧久荷奬提台座熒煌悵披雲之在望駑蹤疲曳但
服駕以長鳴
賀左僕射相公
拜命大庭分聮左揆天人相與君相並興千載一時永
契太平之會四方萬里共蒙生氣之和竊以舜帝舉臯
陶而竄不仁高宗命傅說以求古訓因先王而為政為
天下以得人竦佩遺風復見今日頋安危之所繫宜上
下之稱歡恭惟某官名世真儒生民先覺禀三才之正
氣思則無邪以四海而為心逹則兼善智大而必先於
遠致行高而不可以小知未嘗枉巳以直人豈憚屈身
而伸道三諫不聽漠無干澤之私萬鍾何加惟有養恬
之樂屬大明之紹服講庶政以圖新急聞至言優禮元
老以公議而自處為衆人之不能匹夫未安深軫納溝
之念至誠獨立靡懷濡足之憂故進賢退惡而多士歸
心興利去害而庶民不議果膺睿渥參秉鈞衡飛鴻之
遇順風已如夙志大旱而作霖雨咸賴我公益扶萬世
之安永尚一人之慶某猥叨憐遇倍切懽愉限守州符
阻造台屏
到任謝右僕射
守籥真祠幸退安於衰暮分符督府復誤玷於恩榮蒞
事已還俯躬知懼伏念某器能淺鮮學術拘疎猥遭遇
於昌朝粗激揚其懦氣一登言職五委使華第殫報國
之忠且乏過人之譽方欲屏蹤於田野庶幾息駕於桑
榆歌詠王明涵濡聖澤敢祈寬詔特假便藩謂朽木可
雕未忍輕其棄置而老馬知道猶堪責以馳驅此盖伏
遇某官大業亮天元功播物歡樂精神之會陶成小大
之材每憐寒拙之無它曲示含容而與進俾更善地以
養餘年敢不益勵素修仰酬巨賜上體朝廷之意下安
閭里之情十駕雖勞尚不忘於夙夜一毫有補庶無負
於埏鎔
謝大漕
河山連絡古稱督府之雄民物浩攘今是名臣之寄揆
材非稱冐寵若驚恭惟某官儒服先知相門英胄獨倚
公忠而報國不投機會以幸功間調王師特分使領議
論可畏共觀文正之餘風偹禦有經多出延安之故事
雅推高義益簡上知暫糺吏於西曹復理財於東部洗
深文之苛急悉附寬條起疲俗以惠和坐成樂國猥惟
朽質獲託巨庥敢不勉勵吏能奉行詔旨追洙泗聖人
之化盡革侵蟊師武宣循吏之風少移忠厚過此以往
末知所裁
賀南京知府
主漕南州悵星霜之屢改得州東部幸雞犬之相聞仰
惟坐鎮之餘益保天和之固恭惟某官三朝元老間世
真儒蚤躋禁從之華屢更天下之故淡薄榮味恬安仕
途雅為多士之表儀綽有古人之風度頋惟商丘大府
甸服别都當舟車孔道之衡寔名德偃藩之地暫資賢
望未慰巖瞻道之將興方慶風雲之會人惟求舊必先
柱石之材竚奉詔音入陪鈞輔某素慙孤賤曲被眷憐
兩地河川宛隔登龍之步累年胷臆莫親揮麈之談敢
冀上為廟朝精調寢餗
賀吴運使轉官
右某伏審密奉清光茂膺嘉命一日三接已躋侍從之
華六轡載馳特緫漕輸之重起土人之驩慕聳吏部之
榮觀恭惟都運待制與聖並生以道自任識當世之先
務為衆人之不能屢奏顯勞再更劇地弊源漫溢豈十
手所能支議者徬徨無一辭之可措照理於變通之會
撥繁於談宴之餘僂指布籌已足三年之食銜艫擊轂
暴登百萬之輸果被詔音入瞻宸坐天子促席而為之
改色財臣歛手而敢爾言功遽陞延閣之班尊委外臺
之寄金絲寵薦競觀賜物之新彩旌啓行喜拜使華之
舊即聞節召入踐鼎司詎容東俗之少留將使萬邦之
均慶某素惟孤陋猥荷奬提蕞爾卑飛敢起青雲之望
塊然頑鑛將希良冶之功限守官箴阻趨鈞屏下情無
任欣抃激切之至
賀右丞
拜命中宸分聮右掖正人既進朝廷之勢益尊大道將
興天下之民斯幸某官秉心亮直學古粹深常一志於
險夷恥因人而進退不可則止懷蓍龜先見之明於義
也剛挺松栢後凋之操屬大明之紹服攬群俊以在朝
間自西州入升内相謂輔世必忠賢在上而順民惟政
事為先總正臺綱共謀王體六官成績方注意於名儒
萬世永圖將登庸於真相
代石職方答交代
濫趨末宦獲佐近州吏牒紛迷詎免曠官之黜塵蹤疲
曳屢懷解綬之歸豈私幸之儻来承更書而俯罷未見
君子寔勞我心愧禮好之方修忽郵書而俯及矍然拜
賜洒若對顔某官器度淵沉性姿疎敏仁恕為政有古
吏師之風聞譽在躬為時士人之望尚資關决暫爵遠
圖將聞濟水之民復起海沂之詠退慙淺薄輙預交承
久雖學步而未識國能素不善歌而敢期和者履難加
首頋賤質以奚堪瑜不匿瑕幸前非之將掩瞻風甚邇
晤德猶賖伏祈善保興居茂迎寵禄
代人上兩府問候
言念仰泰階之焜耀目遠鈞庭奉使節以周旋身勞塵
鞅稍昜寒温之序未修咫尺之書每思犯分以陳情反
畏黷尊而取戾雖江湖之量無待細流之歸而燕雀之
軀寧忘大厦之託徬徨兹久畏惕益深與其自怠而不
言未若以誠而歸罪恭惟某官蓍龜舊德柱石元勲契
千載以有為躋四方於無競君子在位士皆樂用其才
百姓既安民罔不同於善道行而政舉法具而官修百
榖順成四夷内附在蕭曹近用不過慎以無為如房杜
淺能何所施其素業粤惟盛際允屬元臣三代可追不
獨稱於兩漢大章繼作方有賴於一䕫某樗櫟散材墳
壚惡埴猥叨匠斵竊累陶埏誓殫夙夜之勤不忘頂踵
之報高秋在序福履是宜尚祈寢餗之以時俯慰士民
之所望
代賀方回謝舉换文
誤塵恩命特昜班資度德無堪撫心增懼雖去彼取此
均曰服勞而舍短用長粗知從欲再循幸會尤切競凌
昔者朝廷分建百僚文武均為一致逮乎選舉不一仕
入寖分儒生擅文雅之風武夫夸疆場之任國家病人
材之偏廢開吏道之通規或貿厥官亦從所志去東曹
者素寡脫右部者實難初試其藝則十或取三今薦而
用則百不得一如某者性資凡闇智識謭拘姑求得禄
以養親安暇擇官而就列一邑之事誠有未知六藝之
文乃所願學間關末路困折萬端殆將等於臺輿豈止
供於呼召竊論先王之糟粕人以為狂進登君子之門
牆已猶知愧栖栖俗狀役役半生謂秦無人敢辭清議
與噲為伍頗屈素心已甘孤宦之飄零忽累大臣之論
薦遽超常格曲預優恩此盖伏遇某官一德亮天大釣
轉物攬多士而並用拾寸長而不遺致此微蹤俾更舊
秩敢不仰圖報稱益勵踐修躍冶之金固已不羣於物
棄溝之斷猶將有用其材
代人謝安撫
祗擇剛辰俯臨郡政分符流水嘗受賜於恩門補郡徐
方復承流於使部依仁有素得地愈安涖事已還撫躬
知懼某官忠勞許國德業在民蚤振武於掖垣暫偃藩
於方面清列城而安堵竦百吏以趨風夫何謭能辱在
威部敢不奉循教約修督事功誓殫夙夜之勤庶獲㳙
埃之效
代人謝副漕
祗擇剛辰俯臨郡事河山連絡古稱督府之雄民物浩
攘今是名臣之寄揆材非稱冐寵若驚某官國器粹温
天材超穎夙著強明之譽屢更任使之煩方密簡於上
心暫出臨於東部清列城而安堵竦百吏以趨風夫何
謭能辱在威部敢不奉循教約修督事功誓殫夙夜之
勤庶獲㳙埃之效
代人謝兩府
待罪平陽幸免曠官之責承乏泗上復叨假守之榮材
屢試而非長恩愈深而知懼伏念某器能淺薄學術迂
疎遭會聖時依緣仕進一登朝籍已孤報國之勞五領
方州久濫長人之寄猥蒙優貸仍許再留遽遷督府之
名藩俯在陪京之近服河山環絡疆井浩繁宜有聞人
以資良幹豈容朽質輙玷誤恩某官大業亮天元功播
物歡樂精神之會作成大小之材過憫孤蹤與更善地
敢不奉循詔令究悉事功十駕雖勞冀不忘於夙夜一
毫有補庶無負於埏鎔
樂靜集卷二十一
