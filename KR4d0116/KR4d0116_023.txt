樂靜集卷二十三
宋李昭玘撰
祈水退青詞
天每私於愛物人無告則呼天比者雨潦既瀦川流暴
溢鸛鳴于垤未瞻杲日之光城復于隍幾有襄陵之患
命且危於晨暮力已困於捍防敢竭真宫仰祈元聖惟
冀享其精意矜此下民詔風伯以驅雲遣波神而洩水
復變桑麻之野不為魚鼈之隣永頼生成敢忘歸報
靈惠疏
我佛開方便門施智惠力哀衆生如窮子假大願為慈
航比者暴潦淹旬川流漲野駭孤城而若塊憂庶類於
其魚惟是熙寧之間將罹昏墊之患威神一扣瀦潦四
空再瀝丹衷上千靈鑒惟願散白毫於頂上盡逐頑隂
吞巨浸於毛端坐成沃野永頼搃持之賜益堅回嚮之
心
諸廟文
惟神功禦大災歲有常祀聰明所信肸蠁必通比者雨
潦既瀦川流暴溢民將瀕死神亦何依頋為力之已窮
雖殺身而無補呼天莫捄沉玉如遺敢竭丹衷仰祈昭
鑒哀此無辜之扼貸其不腆之誅力回昏墊之憂誓殫
牲醴之報
河伯文
自昔山川之神皆為民社之主今則河流暴溢城堞屢
危薪芻之計已窮魚鼈之憂將至頋天威之可畏哀民
命之無辜吏當謹誅神亦無赦敢冀力回湍怒少獲捍
修歛收大壑之間傾洩尾閭之上溝塍一出比族再安
不忘歸報之功永頼全存之賜
僧道道場
惟徐大府為國東藩征賦倍於他州生齒踰乎數萬嚮
者冬春之末赤地如焚今而秋夏之交衆流皆溢馬牛
不辨老幼若號寄孤壘於浩茫幸餘生於朝暮禍雖天
降神莫余哀坤祗寂寞以無聞河伯彷徉而益肆盖聞
九天元聖十地慈乘皆以度物為心施福無量敢伸齋
祝上叩真靈伏願默扶捍築之功力回湍怒之勢千里
將顛之命咸荷再存一方受賜之民不忘欽報
謝靈惠䟽
佛果難量法門無碍天龍人鬼盡入摠持地水火風一
歸變現託化身于千劫拔苦道於衆生恭惟靈惠大師
位證真乘功深願海自有唐開元之際夙種妙緣由先
帝熙寕已來屢開靈感一方受賜萬目同瞻比者雨潦
因仍河流漲溢蛙鳴薪竈十日不炊槎擁戍樓四郊如
海已危生于朝菌將葬骨于湖魚屢瀝丹衷果通玄鑒
威神所應影響不違幹巨浸以東傾破重隂于一指天
青日白鸛鶴爭飛野闊雲平牛羊可數凡在含生之類
共蒙再造之恩是用祗率屬僚肅陳淨供誓禪真信上
報深慈惟願遍福德於未來廣津梁于不倦使四時調
序百糓滋豐少完瘡瘠之餘永頼生成之賜
靈惠塔祈晴䟽
佛以度物為心食乃生民之命比者時陽不固暑雨既
淫大貽南畆之憂將失西成之望仰伸誠祝上叩法慈
惟願放白毫光如一念頃破頑隂於四極瑩麗日於九
霄永賴庇存益堅回向
靈惠塔祈雨䟽
稼事方興時澤不足既任承流之責宜先闔境之憂敢
露精衷上干慈聖伏願法雲遍覆神力揔持遽興三日
之霖少蘇千里之旱仰惟惠照俯徇哀祈
謝雨䟽
廣願不違至神能速梵磬鏘而震雷作淨香散而蒸雲
興一夕霑濡千里膏沃輒伸精懇上報法慈誓堅回嚮
之心永頼函蒙之福
天慶觀祈雪青詞
竊以上帝降觀善於救物下民靡告危則呼天比者時
雪既愆菽麥將槁吏雖不德人亦何辜敢瀝丹衷上祈
真聖願施一尺之澤俯紆千里之憂益罄齋虔少酬蒙
覆
靈惠塔䟽
伏以佛果妙圓法力平等雖無求而不獲須有感而後
通敢竭精衷上干慈照比者冬隂不固時雪既愆幾成
焦旱之災且憂癘疫之變伏願不違本誓力度有情俯
為三日之期遍蒙一尺之瑞永堅回嚮益勵齋嚴
祈雪禳火青詞
高天在上故無棄人至誠如神可與事帝比者時方卒
歲陽反代隂水不堅凝木多燥槁牟麥已播未霑為瑞
之滋綆缶相望每有救焚之恐敢伸醮設共罄懇祈庶
有感而必通將轉禍以為福伏願三清覆佑列聖鑒觀
膏澤應乎豐年熒惑循於常次揚熛不作無徙薪曲突
之勞盈尺既優遂飽食逸居之樂共荷生成之賜不忘
歸報之勤
樂靜集卷二十三
