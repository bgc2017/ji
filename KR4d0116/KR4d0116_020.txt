樂靜集卷二十
宋李昭玘撰
謝及第
興能而出治雖先王本俗以教民有德者必言故近世
攷文而取士發於里選簡在帝庭暮辭褐博之卑朝餙
青緺之貴聖人由是而政立君子資之而道行豈宜承
學之𤨏材冐厠諸儒之上列恩深渙汗愧若負芒嘗聞
欲治之君以得士為難非常之材必待時而奮合謀以
計其事兩作以繼其明惇德允元二帝襲衣裳之化尚
賢絀惡三王同道德之歸九官&KR0640;而百工釐八政齊而
五士舉作人以東序西序辨志於小成大成論然後官
無假人之名器教之不率有移化之郊鄉後世失教育
之方學者喪艾淑之實天地之全既缺性命之理益微
操守不經繡已加於鞶帨童昏益亂巧尚弊於雕蟲於
皇我朝奮越治古方大明嗣服之始寔百度作新之時
發揚聖論蕩斥末學神竒出而臭腐化糟粕棄而醇精
流飬成材於浸潤之微成德性於高明之至近觀之則
言行斯富大用之則禮樂可興自昔所難於今為昜鳶
飛魚躍莫知鼓舞之神雲翔風從來格光華之會如某
者器唯物小性匪近中論世讀書嘗慕古人之遠遊心
竄句尚迷俗學之迂加之禍患侵陵事為乖忤三人行
而二人惑欲往何之一日暴而十日寒所存能幾以謂
否必有喜窮當益堅幸留涸轍之軀復鼓敗軍之勇類
陪歲貢再踐春闈偶中藝於下陳旋奔哀於故里生無
以養遊者何追禄不逮親仕斯可已度餘年之殘槁憫
衰系之飄零勉奉寬恩朅來上國平日寡彈冠之援高
門無曳履之遊術本甚疎誰恤不龜之藥義難自逹耻
為躍冶之金接武掖門觀光黼坐觸神遊於感忽奉清
問於雍容心目雖明氣辭幾困少年而動文帝固慙賈
誼之才徒步以見太宗竊感馬周之遇各使發言而觀
志僅能引古以議今盈溝之雨昜窮暴日之暄奚補既
乏甚高之論但虞無赦之誅舜用五臣盖盡至精之選
羿虧一矢遂無必中之功尚優片善之求過預六人之
列量材匪稱戴寵若驚此盖伏遇某官大雅存心至誠
格物知識足以發天人之藴聞譽足以為邦家之光才
富而若虚登高而善下憫不能而如已無求&KR0640;以與人
過致繆庸輙承甄採敢不行其所學不忘蚤夜之思慎
乃終身少答生成之賜過此以往未知所裁
謝舉幕職
此者特預薦章俾升幕佐名非實副感與愧并嘗聞人
雖病於難知士亦羞於詭遇謂能脩其身則天且不廢
苟自信以道則世誰可輕如玉韞匵以何沽況珠在淵
而必媚所期非速為趨每高或片言而推其器識之優
或一見而許以公侯之貴盖去就之有守在賢否以甚
明故時無滯才朝盡公舉惜乎風流既息古義寖衰蔽
是非之實以愛憎攖榮辱之情於得喪霄漢扶持之速
跬足三公塵埃排擯之餘蒼顔斗粟至使名身兩役物
我更持冰炭裝懷夜忘卧夢風波駭目日起志憂甚者
巧希合於情先閉險深於迹外邯鄲善步壽陵爭襲其
趨螗蜋據蟬黃雀已窺其後笑窮通之有序矜富貴於
昜煤千里坐期一跌隨廢如某者生而寡見長則數竒
趨時雖願於激揚學道每傷於遲後四百年之傳序世
出聞人三千秩之故書家無别橐引屬簮裾之列來游
翰墨之場見舟即操往焉無懼取蜩猶掇頋者皆驚兩
綴賢書再丁家禍哀餘生之殘槁擢一第於淹回尚憐垂
翅之窮猶有搶榆之决然而上京雄觀羣俊並驅談落
落以相高意僊僊而欲舉自惟推賤分取棄沉何期舊
學之拙迂忽誤近臣之論薦職之鄉校編以儒林脫敲
扑之喧囂屏簿書之倥偬弦歌終日酣味六經少釋為
貧之憂終懷浮食之愧加以服大人之餘誨感末路之
多虞益知勢利之昜汙未見紛華之少樂不肯碌碌與
時太疎何為區區頋影自笑每欲玩林泉而佚老擷杞
菊以茹饑放浪形骸優游歲月向子平之家事猶累素
心陶靖節之吾廬但馳去夢遲遲斯久忽忽未遑愈深
必退之思無復儻來之望敢希孤躅輙動上官憫其矩
步之勞挈以循階而進此盖伏遇某官至仁兼愛大雅
不遺以長取人由恕及物傳鳴鴟之羽翮文斷木以青
黃必使接天衢之遊庶幾成宗廟之器量能非稱荷賜
過優敢不厲終身歸潔之心慕古人特立之義老將至
耳未甘四十而無聞學恐失之尤愧寸隂之可惜誓堅
素守上答明知
謝舉太學博士
伏蒙保舉充太學博士者天子辟廱之地盡集時髦儒
林師保之官屢先宸選頋惟淺陋可復堪任如某者嗜
學太迂賦能俱短奮壯年之精銳擢一第於淹回尚隣
黑髮之未凋自許青雲之可致以牛捕鼠鈍不適時緣
木求魚勞非得計碌碌衆人之後遲遲行路之間璞玉
既非徒使盧胡而笑國能未就殆將匍匐而歸重以筓
冠相仍松楸未卜瘠土寡粢盛之奉弊廬多風雨之憂
弟兄役役於賤官饘粥皇皇而卒歲低回薄禄僶俛寸
心詎能忘流俗之情何足語丈夫之志聽南枝之啼鳥
潜感星霜覽北山之遺文空慙雲壑嘗從大府猥在泮
宫人皆謂之投閒巳獨知其非據襃衣布坐每聞弦誦
之鏗鏘黃卷滿前為異簿書之倥偬養口有便便之飽
動人無赫赫之功但容一日之可居奚論十年之不調
而況上官旁照雅意過優羅觴豆以相娱裂牋縢而更
唱有如此者不亦樂乎敢期翦拂之私更&KR0640;薦論之列
此盖伏遇某官至誠無間大德有容與庶物以為春耻
一夫之失所芝砂並用初何與於豨苓鼎爼既盈猶不
遺於雞肋賜出仁人之愛感深國士之知藏之中心誓
以沒齒假鈞弓於羿手固無百中之期譽駑馬以龍媒
已增十倍之價敢不明去就之有守要終始之不渝庶
幾激昂少答知遇
謝館職
落筆玉堂之上僅綴千言振纓冊府之遊濫陪群後論
說無本文辭不工序當今可舉之政事則未究大綱考
先王已行之法度則不閑古訓訖無可錄退有後憂豈
意江湖納汙川流一貫龍蛇啟蟄蠖步同伸雖幾去而
復收終以榮而為懼惟天禄石渠之故事乃皇墳帝籍
之所藏或出於秦人煨燼之餘稍見於沒塜斷殘之後
書尤難於盡信史已甚於闕文寖潤諸子之異同頗識
古人之章句詳延沉雅分命訂讐焕爛遺文上占東壁
凌馮危觀古謂蓬山坐尤廹於帝居人或夸於仙去多
士願聞其推轂名臣軰出於此塗由漢則子雲劉向以
經術&KR0640;員在唐則九齡房琯以辭章入侍故博洽名家
之士萃聚乎東西兩京太平儒術之功浸淫乎數百餘
歲得人甚盛曠古所無國家累聖紹休生民底乂囹圄
空而爼豆布干戈藏而鐘律修百度可觀皆博士儒生
之論四方求獻多山嵓屋壁之書永惟英皇對越治古
謂取士必先於素飬詔大臣各舉其所知一新東觀之
討論樂得英材而任使遺風不講幾數十世之相望引
類並興以二十人而聞上一時名德之盛落落相高于
今侍從之華班班可數規模良遠典故具存天祚真人
日熙庶政躋世於安寧之域作人以忠厚之風正臣進
而群枉之道消德意孚而不肖之心化股肱一體既丕
式於老成諒直多聞將旁求於新進丁寧細札祖述舊
章使棲遲涵泳於圖書翰墨之林以滋長成就其高大
光明之器盖楩楠杞梓須千尺之幹珪璋琮璧非累日
而工必與之以追琢其章亦漸之以雨露之潤然後薦
丘壇以交神明之貺壯宫室而除風雨之憂豈徒然哉
所用如此若某者生而非敏壮也無聞學淺鮮而不根
氣萎蕤而昜涸英華無幾局韻大拘既未能赫赫以動
人固不善盱盱而徇物以牛捕鼠鈍不適時緣木求魚
勞非得計碌碌衆人之後遲遲行路之間幸從庠序之
外官不廢絃歌之舊習家有一鍾之石篋無三上之書
乘鴈雙鳬既不關於多少大鵬斥鷃亦各適於逍遥何
期近弼之誤知過以不才而應詔徬徨捧檄踧踖振衣
為逢極治之朝庶逹敢言之志而舊文卑弱空驚賈誼
之過秦素譽寂寥良愧陸機之入洛家幾索米門寡曳
裙待漏赴朝懷鉛就席感嘆紵袍之故態頋瞻金馬之
盛遊下筆不休乏傅毅屬文之思令人忘倦非馬周論
事之才雖鈎攣綴拾以成編終底滯迂疎而可笑畫地
作餅何以療饑曝日獻君未為知術尚蒙採擷不即棄
捐驅蹢躅於遼東竟無他異望騰驤於冀北猶踵後陳
是何異綴魚目於夜光補狐裘以羔袖既乖准度有誤
題評此盖伏遇某官道德在躬聞望超世契光華之盛
旦見事業於有為文章博洽而不以窮人器質渾厚而
樂於成物致兹末品亦預同升所願讀書陽城猶喜於
從吏未能成賦左思亦幸於為郎而況大君深切之訓
詞近侍雍容之知遇實英俊並遊之會方朝廷有道之
時戴白之老畢世而再逢窮巷之士動心而竊嘆美意
不輕於樂育終身敢薄於自期固當澡雪滯昏鍥磨頑
魯黽勉平生之志激昂君子之風不獨丹鉛點勘之為
工必使事業語言之可用老將至矣寧自廢於聖時行
或使之冀少伸其素宁
代庭玉弟謝吕大資舉縣令
量材非稱撫已增慙嘗聞人實難知士非昜遇言非可
聽仲尼猶失於宰予君遂不來孟子卒排於臧氏盖乍
賢乍佞如山川之莫測一用一舍譬霄壤之相遼故聖
人窮理以盡觀物之明志士感知而輕殺身之報不敢
忽者是非之智所尤難者上下之交而況自五十而知
命則始可與言去就之方非三月不違仁則未足以見
始終之操富貴紛華之外慕窮愁怨忿之内攻持以兩
端頋中流而俯仰半於九十厭末路以低回將必保其
窮年詎輕掄於精鑒至若塵埃蹇步蓬藿孤生懷美玉
以待時望青雲而引睇平日寡遊談之助滿朝無曳履
之容絶絃未卜於知音投筆忽逢於按劔澤邊散髮誰
謂興嗟轅下長歌幾成感泣故自昔重功名之際謂相逢
非旦暮之期惜乎古義既凋餘風益薄一諾稍輕於許
可衆人争效於馳趨詭譎不情囂浮昜喪見利忘義遽
操射羿之弓枉道事人翻作吠堯之犬或前恭而後肆
或昨是而今非能聲暴著而毁議已喧章墨未乾而按
檄隨至末流及此來者謂何共觀覆轍之危益起吹虀
之戒自非行義夙著志道日脩磨不磷而涅不緇窮益
堅而老益壯則何以仰干品藻過被奬提有如此人未
覩數軰若某者器惟拘小才不逮中早霑世禄之微勉
踐儒衣之素簿書尤冗徒汩汩於賤官饘粥未充每皇
皇於卒歲殫才駑短甘志捐驅拘小邑之僻迂念孤蹤
之眇末潭潭府宇屢傴僂以趨庭兩兩台躔悵熒煌之
在目既接以德容之盛又飲以言教之和終夜以思未
識自脩之漸三年一眄敢希與進之優久俟譴訶轍參
論薦感恩幾涕拜寵若驚此盖伏遇某官道德在躬功
業超世以勞謙而下物由内恕以與人大冶既鈞不遺
於頑鑛春陽一育無間於寒根敢不勤畏簡書日嚴撡
履慕古人特立之義勵終身歸潔之心少副所聞仰酬
大賜過此以往未知所裁
代謝薦
盖聞先王之時公卿大夫相與進賢拔善者既不敢蔽
其所知閭巷賤士所以致身託名者亦不敢昜其所守
薦人於朝與衆共之非挾於私恩也彼以道焉見知於
上由已得之非矜其幸進也吾有義爾故賢與不賢自
乎人而朝不沽薦士之名得之不得尸諸命而下不爭
施我之惠此三代所以直道而行也逮乎古風凋薄流
俗競奔操權挾貴之家無恤於徇公貪得銳進之士不
羞乎詭遇同乎巳則終日而再遷不同乎巳則窮年而
不問見其利則一揖而競進未見其利則三巳而復來所
取或非其人所得不由諸道意相與者必曰每聞其某
氏之子勢可籍者必曰願出於我公之門由富貴之使
然宜情狀之乃爾其或義不遺於公舉禮無失於自媒
在昔所難於今能幾如某者受性凡闇與時迂疎素無
王公之遊粗知義命之分僶俛寸禄低徊末塗固知其
才不過人所幸者困以寡怨但甘屏默敢冀薦論伏惟某
官内推恕心外示寬德樂至公而與進操古義以自期
不緣左右之言借以吹噓之力憫其孤弱俾遂遷升非
獨小子之愚可當竊為東州之士相賀昔羊祜之舉不
容私謝孔光之薦嘗恐人知頋惟鄙心未敢忘報寸隂
可惜誓不墮於素脩駑力未殫庶益勤於來效
又代謝薦
伏蒙某官保舉某充職官任使者從命指呼慙非強給
上章論薦過荷陶成雖大人推博愛之心而不肖有過
情之懼省循非稱感激無窮竊聞知人之明自古其慎
驩兜之凶有容於堯舜之世宰我之辯或取於仲尼之
門在聖智以為難豈尋常之可忽故先王之法必試其
所譽使百官之屬各舉爾所知行能皆中則得好賢樂
善之稱品藻一誤則蒙罔上不忠之罪然猶在位者以
誠明相許為士者以名節自高進無待於私言退不容
於來謝迨乎士流冗濁俗習競奔羞隠阨而幸功名惡
貧賤而邀富貴邪柔多與浮詭不情語言和厚以昜親
趨步周旋而可喜僅獲一辭之舉益加百拜之勤厚禄
稍充素脩巳惰術既成而反思射羿利所在則不恥吠
堯謹厚者輒以勢驕潔白者終於墨敗斯皆物移所志
勢害其才固宜推轂之心必有吹虀之戒彼哉奚取來
者益艱自非操致遠之資曷足千盡公之鑒伏念某器
能淺狹性識顓愚學未知方仕將為禄久承弓冶幸家
法之猶傳勉視簿書豈民情之素習適緣初宦託在巨
庥去其體貌之尊進以父兄之教切勤佩誦粗免譴訶
復噓奬於吏勞俾參榮於幕佐發揚有自感勵不忘此
盖伏遇某官大德有容至仁無間憐不能而如巳無求
偹以與人文朽木以青黃之華傅鳲鳩以羽翼之助將
從𤨏賤漸致激昂敢不夙夜在公始終一節慕古人之
行已勉循吏之愛民立事立功遽敢言於今日非禮非
義誓不辱於終身惟允蹈於所聞庶少酬於洪造
代謝改官
觀其為主進身者豈昜於知人舉爾所知為上者亦難
於與物盖非義不合以道泛觀可否在我而不蔽其心
窮逹自天而一尸諸命逮夫名實不立風俗浸衰視聽
悠悠不斷於是非之際情為擾擾必爭於得喪之塗至
有迕風多推附火先熱蘭子之劍適者歡心東郭之竽
不知濫吹雖出愛憎之素昧未成利害之相攻其或巧
言如流素書盈束幸韓荆州之一見借郭有道之片言
高談則自謂退藏大致則求為容悦淒酸昜感僅猶躑
躅以悲鳴嫵媚不情何異盱睢而獻笑斯皆學術失守
氣節不剛間有風波之民莫測山川之險合三言而成
虎凑一隙以沉舟甚則蜂蠆起懷豺狼當路狡兔未得
韓盧爭先螳螂方休黃雀窺後斯人也何所取爾為士
者不亦難乎如某者少則甚愚壯而寡與棲遲末路蹭
蹬累年再領簿書嘗懼勾稽之失一臨民社敢言撫字
之勞所願者惟畏法而奉公自信者不罔民而病物訖
無顯狀輙玷誤知挈短步於禄階脫一飛於選集陶成
有自感服知歸此盖某官大德有容至仁樂與傅鳴鳩
以羽翼文斷木以青黃使之物有成才器無近用致兹
寒陋稍預遷陞敢不慎守官箴益脩德履不為俗吏之
效勉蹈古人之風貴不可求敢妄干於寵禄志須有立
庶少濟於事功
樂靜集卷二十
