樂靜集别集類二(宋)
提要
(臣)等謹案樂靜集三十卷宋李昭玘撰昭玘
字成季宋史云濟南人考昭玘籍本鉅野蓋
嘗署濟陰而史遂誤為濟南也元祐中擢進
士第歷官提點永興京西京東刑獄坐元符
黨奪官徽宗立召為右司員外郎遷太常少
卿出知滄州崇寧初編入黨籍紹興初追復
直徽猷閣史稱昭玘坐廢以後居閑十五年
自號樂靜先生寓意法書圖畫貯以十囊命
曰燕遊十交侯蒙為昭玘校試所舉士及蒙
執政感舊恩使人致意昭玘惟求秘閣法帖
而已其孤介自守不汲汲仕進如是故其胸
度夷曠發為文章皆光明俊偉無依阿淟涊
之態亦無囂呼憤戾之氣又早為蘇軾所知
耳濡目染具有典型北宋之末翹然為一作
者當時與晁補之齊名固不虚也其集前後
無序跋不知何人所編宋史藝文志文獻通
考皆不著錄葉盛菉竹堂書目有之而無卷
數惟焦竑國史經籍志三十卷此本凡詩四
卷徐州十事一卷記一卷傳序一卷襍文二
卷書二卷表三卷啓狀七卷疏一卷青詞疏
文一卷僧疏一卷進卷二卷試館職策一卷
碑誌行狀三卷與焦竑志合蓋即竑所見之
本也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
