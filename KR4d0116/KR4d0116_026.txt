樂靜集卷二十六
宋李昭玘撰
重外
嘗觀漢唐任刺史或輙親見問退而考其所行以質其
言或錄其姓名得才否狀以擬廢置或增秩賜金以勞
其成或臨軒受服以光其遣故漢之吏事號為稱職唐
之任人所傳十五盖重郡縣之官慎臨人之責自古皆然
不特為今日之所急也愚竊論之天下之事有名變而
寔存者後世習於名而遂略其寔此名寔所以並廢而
事功不立也今之守令視古猶諸侯也非不有境土也
獨不得歛其賦爾若勸課之責則在焉非不有城邑也
獨不得專其地爾若守禦之責則在焉非不有官府也
獨不得置其屬爾若察治之責則在焉非不有學校也
獨不得命其士爾若教養之責則在焉非不有軍旅也
獨不得專其政爾若簡習之責則在焉或以謂古之諸
侯與天子同體而尊故其任重今之諸侯與朝廷異勢
而卑故其任輕然不知地土封爵名數儀物雖今日之
所輕而重榖阜民養材教士無以異於昔日之所重承
今之責者務覈簿書促期會以文法吏自處其於詔令
之意教化之實玩以為不急歲時上計苟於文具而已
必欲宣德流行移風昜俗一陶天下之和固亦難矣故
勸課不修則耕稼不時田野荒汙水旱無具老壯流徙
守禦不修則群小嘯聚屠牛發冡焚燒區落白晝殺人
察治不修則吏行貪汚交貨賣法公義不肅私倖爭出
教養不修則學舍蕪沒圖籍塵委人材徧野士論淺俗
簡習不修則卒伍墮氣器械鈍弊春秋角抵坐作如戲凡
此者吏不知其責故也國家頻年以來除徭役興農利
聮什伍講學校練軍士其法&KR0640;成其令數下郡縣之吏
猶不能盡心率職以稱上意盖其修餙形迹附託名𢾗
苟可以奉朝廷之法其寔無至誠惻怛以行朝廷之意
此特失於廉按未精而督責太輕爾若三代之時諸侯
之見天子也春以受其圖秋以比其事夏以陳其謨冬
以恊其慮時以發其禁衆以施其政天子之撫諸侯也
諭言語恊辭命諭書名聽音聲同度量成牢禮同器數
修法則有撢人以道其政事有掌交以道其德意故能
均政刑合禮樂一道德同風俗以天下為一家以中國
為一人者察治詳故也今夫州為之守邑為之令星列
棋布散於四方萬里之遠道不足以一揆法不足以一
守無禮以致之無政以合之凡朝廷之政事法度雖時
下其詔丁寧告戒而奉承之吏習為苟簡大事則行文
檄記條目小事則掛屋壁束高閣至於獄訟農糓貨幣
征租力役之常歲為一書以上於朝其人之賢不肖其
治之得失其事之利害以謂盡在於此是亦疎矣朝延
常患其弊而設監司矣委之以廉按付之以督責修職
者薦於上不才者罷而去此代天子知人者也然而監
司未必皆賢也庇姦則以寬縱為度喜事則以苛細為
功惰怯則操鎮靜之說強忍則徼刻薄之利挾氣者輕
於沮下幸名者急於趨上取未必中也或出於親戚故
舊之先去未必當也或出於怨嫌忿怒之表其情狀之
相攻自治且不暇又況治人哉朝廷所望於人者乃止
於如此則監司未必為得人也夫郡縣之治視監司指
頋為近監司之治望朝廷耳目為遠天下之事嘗勞於
總覈難於察治者盖在此也唐制監察御史掌廵按州
縣其一察官人善惡其二察戶口流散帳籍隠沒其三
察農桑不勤倉庫减耗其四察妖猾盜賊不事生業其
五察德行孝悌武材異等藏器晦迹以待時者其六察
黠吏豪宗兼并縱暴冤抑不申者方今莫若時詔御史
分出而臨遣之使郡縣覈於監司監司覈於御史御史
致其狀於宰相則天下郡縣之治可指掌而議可僂指
而分庶幾古循吏之風復見於今日矣
屬民
昔先王和同四方連絡萬里使家與家相愛人與人相
親保之而不忘合之而不散者有道以維之有政以屬
之有法以制之而已以民情為昜辭也故以九兩繫焉
牧以地得之則食之者不去長以貴得之則事之者不
忘師以賢得之儒以道得之則樂其教者安宗以族得
之主以利得之則親其上者服友以任得之則善有以
相成薮以富得之則利有以相養以民心為昜危也故
又以本俗六安焉媺宫室所以同其生族墳墓所以同
其死聮兄弟所以同其恩聮師儒所以同其義同衣
服所以同其禮故能上下統一遠近和合父與父言義
子與子言孝長與長言友幼與幼言弟恩足以合情而
相愛文足以餙貌而相接此維之有道者也先王既有
以繫其民又有以安其俗猶以為不足恃也故五家為
比使之相保五比為閭使之相受四閭為族使之相葬
五族為黨使之相救五黨為州使之相賙五州為鄉使
之相賓至於守望相助出入相友嫁娶相媒有無相貸
疾病相恤祭祀同福死喪同哀男子不足於耕也相從
而助耕婦人不足於績也相從而助績一鄉之事皆通
也無求而不得一鄉之情皆同也無為而不知此屬之
有政也先王以謂有政以屬於前無法以制於後未足
以防民也故徙於國中及郊則從而授之徙於他則以
旌節行之無授無節則以圜土納之竄伏者無所匿欺
偽者無所容無事而出鄉則鄉必問無事而出關則關
必譏民不擾於流寓吏不勞於呼索由此而登於司民
則可以知其數由此而比於鄉大夫則可以均其力由
此而歛於司稼則可以制其食由此而會於小司徒則
可以用其衆此制之有法也維之既有道屬之既有政
制之既有法不幸旱乾水溢民食不足轉流四方則非
道之所能維非政之所能屬非法之所能制雖天屬俯
仰之間不足以自存又焉有守邑地居室家而不去者
哉故為之鄉里之委積以恤艱阨為之縣都之委積以
待凶荒又為之荒政十二以聚萬民不必歛其利而利
可散不必盡其征而征可薄力則弛其勞刑則緩其責
舍禁以赦小害去已以釋小過𤯝禮而使勿充殺哀而
使勿致樂則蕃而不用昏則多而不&KR0640;索鬼神以致福
除盜賊以去害雖凶年饑歲民猶安居重家佚居飽食
故自少壯以至於老耄老耄以至於死亡食其田飲其
井十里之外不知道塗百里之外不傳風俗此先王之
保民也可謂至矣自夫仁政不行井地不均民昜其業
官失其守内不能制其情外不能知其數此宣王料民
於太原仲山甫所以非之也迨夫戰國交侵土地時昜
封疆不足以限其遷徙城邑不足以遏其流亡管仲以
區區瀕海之齊制國為二十五鄉郊之内自軌以至帥
郊之外自邑以至屬以相糾聮以相保合少相居長相
游居處相樂行作相知以守則固以戰則服故桓公九
合諸侯而號為強國者善保民故也自熙寧之初嘗詔
天下行保伍之令此有意於三代之遺法也行之數年
法雖具存而民未安土義不足以相守則時有桴鼓之
警恩不足以相保則或起父子之訟壯力分於出贅世
業入於兼并戶口隠於圖版夫家脫於聮伍輕鄉危家
遠出千里故秦多晉寇而魯雜齊語祭祀不從丘壠老
死不知子孫罰不及於其友其犯法也輕其背本也衆
雖欲均地著之政立土斷之法未昜制也昔三代之時
里無閒民民無游業居則皆勸功樂事之人出則為仗
節死難之士以守則國富以戰則兵強今天下壯有力
之民僑寓雜處散於四方手不服耒耜之勤心不知田
畆之樂為淫巧竒技屠販游博其無理之甚者嘯聚不
逞殺人于貨邑里不告訐門關不訶問縣官鄉吏察治
無術計戶而不得其家計家而不得其人居無與守出
無與戰此為國計者未嘗不深惜之也昔者既詔天下
置義倉矣義倉設則雖年糓不豐民可仰食貧不至於
昜業饑不至於輕家然後禁游手抑末作去舊里者必
告入新鄉者無容如此則民無流散之苦吏無逋逃之
憂三代之法可漸致而力行矣
取士
璆琳琅玕皆美質也彫之琢之至於成器而後可施楩
楠豫章皆良幹也長之養之至於成材而後可用人受
天地之中以生性無不善也充其性以至於成人然後
可以治人未能成人也雖公綽之不欲冉求之藝聖人
猶不取者禮樂不足故也先生能使人必至於成人固
有術焉謹學校以教之而已先王之學皆所以明人倫
也能明人倫然後可以盡人道盡人道然後可以治人
事故入使長之出使治之道還以同民之善而已方其
教之也或三歲賓興或終身不齒雖庶人之子孫積問
學正身行屬於禮義則歸之卿士大夫雖卿士大夫之
子孫不能積問學正身行屬於禮義則歸之庶人此所
以責人之必成候人之必至也自離經辨志至於敬業
樂群自敬業樂群至於博習親師自博習親師至於論
學取友自論學取友至於知類通逹強立而不反謂之
大成未能通逹則知不足以應物未能強立則仁不足
以守身先王責人必至於如此之詳者盖人之行已也
自非四十而不惑則是非之理去就之義猶不保其往
也升於鄉則升於司徒升於司徒則升於學升於學則
升於司馬由秀而選由選而俊由俊而造由造而進不
躐等不陵節論定然後官任官然後爵位定然後禄先
王之取人必至於如此之久者盖聽其言觀其行非一
日之察也故士知學之可樂不知學之可已知仕之可
欲不知仕之可求進取退捨以俟天命人人安於為學
而樂於循理之義考之則有成德任之則有成效三代
所以成王業者此道素行也自漢武帝開設學校增置
博士廣弟子員射策決科勸以官禄學者寖盛異端日
滋六經之說人自獻於其君而操以為禽犢性命之理
喪於破道之言聖賢之迹滅於浮名之行利禄使然也
陛下嘗詔師儒開廣學校修正經義發古人精微之藴
祛百年陳腐之說道德之義性命之理著見簡策使天
下學者一其所嚮會其歸宿足以見天地之純古人之
大體不溺於支離蹇淺之弊而又慎選其官開析餘義
使疑斯明窒斯通虚而往實而歸其於教人可謂至矣
陛下聰明淵懿出於德性問學智慮發於天縱萬機之
暇周覽墳籍如稽之以驗物又操之以决事天人之道
帝王之業固已自得於成心矣間諭大臣專意學校慨
然思得豪傑之士與之都俞經畫以躋時於三代之隆
凡試言博士上書公車者躬自考覈或擢之以高第或
官之以不次其於好士可謂篤矣然而承學之士經學
未甚明德行未甚厚志意不修風義不肅未足以應陛
下寤寐虚已之求以其好學之志不能勝其祿利之心
故也夫軒冕在前韋褐在後雖子夏不能忘交戰之患
利動其心故也子張學干禄孔子告之以言寡尤行寡
悔禄在其中矣使漆雕開仕曰吾斯之未能信孔子說
蓋有志於學無志於仕然後可以盡心於聖人之道而
成士君子之器今之學者弊在利禄之欲速其為道也
苟於日月至焉而已矣故經術未甚明德行未甚厚志
意不修風義不肅良以此也夫聖人之言非如天之高
遠非如鬼神之不測凡所以明天道治人事者不外吾
所性而已故秦焚六經殺學士聖人之言欝而復明者
性之在人不可滅故也今之經術皆出於師儒致一之
論剗革俗學發明至賾盖天為陛下生其人人為陛下
駕其說此士之去聖人千載之遠生於今而幸見者也
然而有論然後能議有議然後能辨見近而不及遠聞
一而不知二適人之適而不自適其適得人之得而不
自得其得是由思索不精爾昔有梓人為鐻者其技甚
賤然猶三日而不敢懷慶賞爵禄五日而不敢懷非譽
巧拙者致其精也乃若萬物之理萬理之變可以坐觀
可以意得必曰思之而已思之所入與神為一非神之
使然也精之至也苟能如此利禄不足動也陛下欲取
士得人莫若待其教養之久抑其進取之速使人盡心
致志深造而自得然後敷奏以言明試以功庶幾作人
與古無愧矣
政錄
天下之治涉於道者無患乎至略涉於事者無患乎至
詳盖道之所以官天地府萬物役使群動運之以精神
感之以會通聖人端冕南面恭巳而已事所以應時而
造推物而行號而讀之則有名指而議之則有數自其
名而舉之則小大先後不可昜也自其數而積之則一
二三四不可亂也然而日之來者無窮往者益遠事之
方至者常謹幾成者常忽此所以苟完於耳目之前寖
微於歲月之久以至曠敗缺漏紛紜倒迕而不可考者
常以此也而況政教禁令綱紀法度有屢進而後成有
一成而不變或先昜而後難或初因而終革不有圖籍
日陳於前操以為驗稽以為決則朝廷上下失於苟簡
官人百吏習於惰偷上方信人臣有為之功而矜攬緒
餘下亦操人主不自任之說以彌縫罅漏故雖虚心以
望成功拱手以迎太平是亦疎矣周之治官也小宰歲
終令羣吏正歲會月終正月要旬終正日成司會掌凡
在書契版圖者之貳以逆羣吏之治而聽其會計以參
互考日成月要考月成歲會考歲成以周知四國之治
以詔王及冡宰廢置冡宰歲終則令百官府各正其治
受其會聽其政事詔王廢置三歲大計羣吏而誅賞之
不獨官府之治如此也春朝諸侯以受天下之圖籍而
行之官以利害為一書禮俗政事教治刑禁逆順為一
書凶荒厄貧為一書其康樂和親安平為一書以反命
於王以周知天下之故夫内以弊羣吏之治外以周知
天下之故舉無遺事事無遺慮其職守之勤怠功利之
登下用度之多寡經畫之利害百日之所積者一日而
槩舉之百人之所共成者一人而坐見之任事之臣不
敢為偷得之利以倖耳目之所不及天下之治常為之
不厭通而不倦考覈詳故也後世不知其法以謂帝王
之道必無為而用天下無為不逹者無不為之說政教
禁令綱紀法度一切曰有司存事常至於偏弊而不救
者無術以舉之也故大事幸天子之不問小事幸大臣
之不知漢文帝問丞相決獄錢榖𢾗而對之以廷尉内
史宣帝時郡國上計簿具文而三公不以為意上下如
此則何以督察天下而與之仰成哉今陛下必以朝廷
官府已行之法度緝為政錄有凡有目有要有會而時
自閱覈如裘提領屈五指而頓之不勝其舉矣使官人
百吏宿道向方勸功樂職夙夜不惰可謂治術詳矣臣
聞五霸不及其臣故委之以能託之以國三王臣主俱
賢故合謀相輔五帝其臣不及故親自處事於法宫之
中今陛下訓廸厥官緫核名實此聖功成就之時也惟
陛下加意而已
樂靜集卷二十六
