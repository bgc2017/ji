樂靜集卷二十二
宋李昭玘撰
哲宗興龍節䟽右語
律當大吕潜通夢日之符月應上弦燦發流虹之瑞篤
生真聖允契昌期恭惟皇帝陛下秉哲自天繼明當極
對三靈之休眷度六帝之丕圖叙隂陽風雨以成和媚
祖考神祗於安樂萬國熙洽一歸下武之繼文百姓謳
歌欣見重華之恊帝俯迎誕節大啓法筵敢憑西竺之
文上祝南山之筭伏願神通于號共扶不拔之基壽考
萬年永據無疆之福臣無任傾祝虔切之至
僖祖忌䟽
積行累功肇啓千齡之運報本反始莫窮萬世之思方
諱日之俯臨憑妙緣而上薦惟願證一乘法離六欲天
挹仙聖於九清御神靈於四海本支相續與薝蔔以長
榮社稷愈安如須彌而不動
太宗忌䟽
繼志圖功廣規模於萬世興文偃武混夷夏扵一區流
澤被乎子孫餘烈照於天地百神幽贊四海永懷載更
厭御之辰肅展事存之禮敢憑妙果仰薦真遊伏願超
最上乘作無量福皇家繼緒如吐於千花法界含生長
霑於一雨
仁宗忌䟽
大德宜民共戴天雲之覆庶邦懷惠更深河洛之思垂
衣拱手閒燕於四十年餘烈遺風扶持於億萬世頋真
遊之雖遠宜昭報之不忘躬啟法筵上資福地惟願六
通自在萬行圖成入非想天放光明於寳座以本願力
遍功德於河沙子孫承不拔之基廟社庇無疆之福
神宗小祥功德䟽
帝鄉孰在莫返神遊日軌不留已成周歲恩涵萬類哀
動庶心恭惟神宗皇帝聦明睿知之有臨禮樂政刑而
不悖天人和恊宗廟妥安雖堯帝之功獨資於神聖而
文王之壽終損於憂勤永辭萬國之依遽歴四時之變
玉音未遠龍馭何追抱鼎湖之弓澘焉流涕望裕林之
栢森以成行敢薦妙緣少伸哀祝伏願證一乘法離六
欲天挹仙聖於九清御神靈於四海乾坤日月共扶不
拔之基社稷子孫永庇無疆之福
神宗忌䟽
痛龍髯之中斷未盡哀號感春露之既濡已臨諱日神
遊寢遠塵世何知頋白晝之不留即金仙而往扣伏願
聞一音之真妙滅諸念於往來超最上乘得無漏果寳
幢香象長為天上之遊法雨慈雲更作人間之福
神宗小祥開啓道場䟽
龍去鼎湖莫返登遐之馭律回姑洗奄當厭御之辰躬
啓梵筵仰伸孺慕惟願六通自在十地圓成離有想天
不墯金輪之果超極樂界長瞻月相之尊本支永庇於
慈雲廟社共依於法力
章獻明肅皇后經䟽
北郊薦服已推配日之賢南面抱孤更極補天之力憂
勤致理慈愛及民屬諱日之載更仰徽音之如在敢憑
薰唄上祝莊嚴伏願入觀止門超直乘於十地以威神
力扶洪業於萬年
神宗皇帝齋䟽
龍去橋山悵乘雲之已遠天崩杞國縱殞骨以何支悲
動百神哀纏萬國恭惟大行皇帝道躋曠古澤被生民
焦心勞思幾至於二十年崇德廣業將垂於億萬世四
方底定百度緝熙未能燕息以隨時終以憂勤而損壽
遽辭宸極長往帝鄉頋丹鼎之悲凉空餘塵跡望鈞天
於恍惚宛隔神遊仰集勝因少伸孺慕唯願證一乘法
離六欲天挹仙聖於九清御神靈於四海乾坤日月共
扶不拔之基社稷子孫永庇無疆之福
孝明皇后忌䟽
伏以雲衣縹緲頋羽駕之何追寳宇深嚴想徽音之如
在俯臨諱日恭啓法筵伏願三十六天直超無上千萬
億劫不墮有情生靈共濟於慈梁社稷長依於福海
皇帝天寧節功德䟽
天幹三辰歲分六甲水坐一而利萬物土居中而行四
時屬隂陽參合之期為仁聖本元之日是用即琳宫之
福地啟金籙之秘文有德者昌宜神靈之交相歸功於
上乃臣子之至情伏望工帝鑒觀衆真感格護太清之
高拱擁多福以來宗三百六旬每周流而不息千萬億
歲當永保於無窮
樂靜集卷二十二
