樂靜集卷十五
宋李昭玘撰
賀河中府經略游龍圖
此者伏審肅拜恩綸榮遷帥閫經畫歸乎素業注倚出
於上知成命甫行縉紳相慶恭惟某官學通聖奥識照
事微抱忠義以有為喜功名之自致暫將使指䪺實兵
儲坐馳智筭於幄中生致羌首於闕下功高百戰聲屈
四夷初進躡於書林旋入登於卿寺游心魏闕暫勤三
節之趨厭直承明遽起一麾之請惟秦亭之奥壤為
邊邑之具瞻特頼名臣作鎮方面廉頗尚壯必寬西頋
之憂靈武可平佇報東門之役行膺詔握入贊帝猷某
方幸依仁繼聞昜地尚期展晤少罄叙陳
與虢州孫學士
此者濫被宸恩誤叨憲領量材非稱負寵若驚幸緣聯
事之榮遂獲見賢之願恭惟某官天姿俊拔國器宏深
早擢峞科寖揚膴仕行義足以範模多士文章足以粉
澤太平步履&KR1589;州俊聲莫競翺翔蘭省賢望益高方虞
侍於親闈屢懇求於藩服大邦作屏暫資善政之才四
輔維人允屬元功之後徑趨召節入覲凝旒某晚接英
游並登策府奉一介之使將觀大國之風啣杯酒之歡
良幸故人之遇方圖奏記先屈飛緘感服之私誦陳莫
究
上開封府蔣待制
言念少學屬文嘗起執鞭之慕晚從試吏濫陪入幕之
遊稍親閒燕之談良若喧囂之役遽緣補外遂失依仁
鷦鷯一枝暫託蹤於美蔭鴻鵠千里徒絶睇於青雲仰
惟剸决之餘休有吉祥之助恭以某官識周萬理學造
大原以王佐而自期非聖言而不道躡聖科而特起軼
後躅以先馳彈擊百僚皂鵰横漢澄清屬部皎鏡懸秋
優服使華增嚴帥領泉流六路半居天下之利源膽落
諸羌獨出幄中之勝筭重以儒林舊德延閣清班未親
日月之光屢從軍旅之政暫輟藩方之節制用釐天府
之浩繁初落筆以無留不閱旬而稱治大黠結舌情窮
片言群偷屏心首戴一尹方久虚於近弼已密簡於上
知意在東朝頋未伸其素業天將大任宜永庇於斯民
某竦服誨言悵拘官守地遥望履心劇戀軒浩蕩江湖
何待飛鳬之集低徊鷰雀終懷賀厦之歸敢乞勉為邦
家精調寢餗下情無任傾頌激切之至
賀新潭州張學士
竦聞譽命光奉恩綸觧印陜郊作藩楚服伏深慶慰恭
惟某官學通今古識際天人遇事敢為直躬無愧風生
芸閣皆名理之談鶚立霜臺有忠義之色恥遂容身之
計勇為去國之行列郡澄清蕭然虚圄九年饒富浩若
流泉俯臨大國之封遽報朞年之政益隆宸眷更守名
邦浮艗清湘聊適江湖之興懷鉛紫禁行追翰墨之游
某猥以塵蹤竊攀英躅石渠舊事嘆從宦之飄流銅虎
優恩期望風以髣髴方謀命駕先辱飛縢竚申伏謁之
勤少慰叙陳之願
賀新郢州韓待制
伏審解延州之屬郡領楚甸之名邦地介江湖之交物
多魚稻之美國小而昜足民淳而不偷盖將優飬其賢
能然後遠觀其德業見匠石之斵固深識於道微聽陽
春之歌亦自諧於心賞恭惟某官以學修性藏器在身
久更獻納之勞暫資屏翰之寄存心虚靜與物去來昜
地之恩漸磐兹始賜環之召指日可期某限守官常阻
趨賓席仰祈保毓别對寵靈下情無任傾依之至
上事謝監司
服鄉校之官已非其任據先生之席尤濫於名蓋師不
可以少知器必先於自治苟為無本何所取材竊禄太
優反躬知懼伏念某性資凡闇學識迂疎素乏兼人之
能誤當聞道之責聖賢可仰何容握管以窺天豪秀滿
前良愧奔蜂之化蠋而況俯仰一室沈酣六經無簿書
紛迫之勞有朋友講習之樂退惟僥冐宜自激昂敢不
考上下責實之時循終始脩已之效講道勸義庶無曠
于厥官論世讀書將必行其所志
與交代先狀
右某言念傳洛中之價久已服膺傾麈尾之談未遑引
袂比緣補吏偶被誤恩輙當鄉校之官將承賢者之緒
幸隨願喜獲與愧并恭惟某官國器粹温天材超拔應
休期而筮仕拔上等以飛榮論議高深下荀揚而不道
文章古雅揖游夏以相馳方君子之育才俾諸儒之駕
說横經師席流化藩州洋乎盈耳之絃滿矣及門之履
英豪軰出道德風移隠几絳帷已格泮宫之化懷鉛紫
禁行追金馬之遊某猥以淺聞獲依成範奔蜂之祝化
藿蠋以何能黃狗之皮補狐裘而終累行須體踐尚免
曠尤瞻晤有期歡躍無已
謝趙判監
伏蒙判監朝請以某近舉再任特貺長踐者賢不肖天
下所共知進與退君子之高致所難揜者甚公之論毋
苟失者可仕之時自古當然於予何有猥蒙歸惠俱益
懷慙恭惟某官立心有常好道不倦澹泊榮味怡安仕
途嘗矻矻以窮年恥沾沾而自喜放虚舟於不繫歛倦
翼以知還殆至絶交中散不堪於世累未能力疾士安
無損於天和寝食俱忘乎典籍之間筆硯幾滿乎門牆
之下以傳為癖將老未休為玄解嘲雖窮奚病妙得鍾
王之骨直登李杜之壇錦囊不空棐几增重室中乏王
老之氣味席上盡陳玄之子孫但存青氊獨無愧耳能
著幾履其好如何驁然與世以無營雅以絶塵而自許
每容比德輙慕薦賢寧取不度德之譏庶逃蒙顯戮之
罪敢來國士之報姑致衆人之言自以短綆無汲引之
功一吷勞吹噓之助巫者祝人以千歲固盡誠心楚人
售璧以萬金更求真賞
移京東東路提刑謝豐侍郎
此者叨蒙中旨就昜東畿猥緣聮事之榮竊有趨風之
幸恭惟某官儒林重器禁掖名臣文章追三代之醇議
論極六經之奥是非之智則確乎不拔進退之義則綽
然有餘大德不爭知江海之善下晚節益厲見松栢之
後凋暫輟從班出司留籥興王重地式賴於老成論道
宗工必咨於遠業某素蒙知遇方獲庇依
滄州到任謝韓丞相
城高池深壮矣萬夫之守地大物廣富哉千里之封惟
偉人可以折衝非惠術不能媺俗先朝偹禦雅資武略
之長累世承平優假使華之舊如某者斗筲小器章句
腐儒自知斷斷以無他不善沾沾而自喜涉世每謀於
揭厲謀身素拙於從違安以乘流自信河中之木疲於
抱甕豈知井上之機才屢試而無聞志已衰而不警猥
叨進拔稍獵等夷澤虞從大夫之招已乖去就小人乘
君子之器自取顛危闊疎初出於智昏繆誤殆曲於魄
奪何獨有言之悔幾成不敬之誅屬大事之告終法雖
可貸論有司之失職罪復何辭方且刻骨退思屏蹤待
竄魯趙為禮莫知薄酒者為誰臧榖亡羊何但讀書之
無罪遽從寬典猶領名藩借朽木以可凋收弊帷於已
棄此盖伏遇某官股肱王體柱石廟堂裴度之才上所
自用武公之後人無不宜大器以天下為公至誠得仁
者之樂無一夫之失所雖小善以不遺曲全孤生尤被
厚賜雖江海之量無待細流之歸而鷰雀之軀寧忘大
厦之託誓殫夙夜少補毫分悔不可追頋何功於犬馬
老當益壮庶有淂於桑榆
樂靜集卷十五
