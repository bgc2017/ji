懷清堂集卷一
吏部侍郎湯右曾撰
過愚溪
我讀蝜蝂傳居嘗念高危柳侯亦知道未用譏訶為慷
慨功與名失墜差豪釐(柳詩豈知千仞墜祇為一豪差)文墨本小道況
乃工奕棋羣小既喧豗國事幾紛披風波一蹉跌遠逝
湘水湄扣舷動哀吟離騷詠江蘺西山萬古色冉溪清
漣漪種漆思南國成器詎可期三亭衰草沒故蹟誰復
知兹溪非云愚使君失意時潨潨潄寒石清潭有餘悲
我來愚溪上更詠溪居詩
柳子祠
丹茘遺碑字芳椒酹酒痕清溪自寒色返照入祠門種
术風露晩結茅山水源平生靈爽在夜夜呌哀猿
鈷鉧潭
沿流直過西山西水聲激激風凄凄澄泓徹底不受泥
一堆寒碧浮玻璃崇臺延檻望秋月天高氣迥忘卑棲
千年剥蝕潭上字空聽落日號荒鷄
曉遊朝陽巖
言尋朝陽巖煙日初弄影清暉媚幽姿散步得妙領連
娟浮嵓㠋遠目試一騁俯瞰瀟水流含漪渺千頃探竒
下幽窟潛蛟舞浪井虚徐清風來蕭灑俗緣屏林梢法
華寺斷夢凄已冷清音非絃匏吟嘯坐日永
漢陽渡
朝趨武昌城暮指漢陽樹風波出沒間一日兩回渡江
邊老人見我熟笑我往來計真誤停辛貯苦不得言破
帽青衫在行路既不能春風細浪沙棠舟玉簫金管坐
兩頭又不能漁舠一葉舞空快踏浪上下随鳬鷗乘此
兩版船截彼萬里流千丈俯蛟室九淵跨龍湫張風無
帆捩無柁一夫雙槳如烟浮吳兒非解水楚俗寧善泅
波瀾談笑意自得勇若壯士挾兩輈歘忽江心翻白鼉
顛風雪浪高峩峩急雨打面如飛梭牽船幸傍沙岸住
不爾性命随濤波嗚呼性命随濤波艱難岐路奈爾何
黃鶴樓
金梯玉房不可求誰跨滄海凌瀛洲溶溶雲霧江漢上
百尺遠抱空中樓問樓始何年千載歲月遒刦火燒不
盡云此仙人留仙人駕鴻靷鳳去黃鶴尚落清江頭舒
翼繡桷奔矯首紫甍浮我來軒窗開面面恍踏鶴背汗
漫乘風遊妙絶般與倕斧斤窮雕&KR2450;象形會意儼飛動
青田萬里誰當儔樓中羽客來丹丘玉顔百鍊須髯脩
傳聞風月最佳夜一聲鐵笛横清秋潛蛟起舞老龍泣
霓旌翠旗今在不西土亦何事來此維輕舟樓前觱篥
聲樓下江水流孤雲飄落百蠻路仙骨未換仍羈愁
竒蘭舖(永州西三十里有蘭生松巔叢徑丈許土人云昔有人盜之為雷所擊道旁枯松尚)
(存)
千年屈曲虬龍枝兔絲女蘿縈繞之風霜晼晩不相保
雖有親愛誰得知嶺南寄生叢神木萬點葳蕤攢老槲
漫山麄俗那足道可惜幽人在空谷藝畹從知傍水涯
孤芳一任荒榛曲一朝下上随天風賢哉大夫如此松
移根千尺摩蒼穹雨露默與神靈通本榦蕃滋枝葉茂
秋花淺碧春芽紅夜半小兒思引手空際驚霆逢鬼守
道傍老樹空輪囷電尾煜煜燒為薪蘭兮蘭兮性守貞
木有本兮水有源藤牽葛附爾何取縱得榮華非本根
飛鸞橋
曉起望驛堠晩飯投山村衡州十日來日苦風雨昏泥
塗鞾韈不得洗快心娛目誰復論朝來灘聲作雷吼雪
浪遥齧蒼山根僕夫顧我歎中心增勞煩俄然絶境得
披豁長橋遠跨羅水源横亘三百尺連延二十門雲中
忽投駕海霓潮上倏露浮天鵾憶昔行人久病涉浮梁
連筰随波翻萬夫徙石鎮蛟穴千鎚積鐡防鯨吞重添
飛樓臨縹緲更架傑閣聽潺湲我來一步一移目四山
蒼翠手可捫恍如平江風輭舳艫銜尾過下水微見舒
舒旛又如康莊之道接軫數十乘蹶張詎有犢破轅若
施帷幕布瑶席便合歌舞行金尊天寒轉惜水勢減不
及春夏看崩奔好景潛已移過眼那復存後山冥濛霧
雨繁前山嶔崟虎豹蹲憂虞苦多安樂少一身萬里勞
心魂
自江口放船入洞庭
千山萬山斷極浦暮烟蒼然俯平楚浮空雲夢細莫數
洞庭七百天奥府日東月西相吞吐環混宇宙自振古
潛蛟老龍蓄雲雨湘妃漢女迭歌舞我來落景巴陵東
萬頃漾作金盆紅塔勢矗矗烟濛濛滉瀁恰得生微風
斜挂帆席推庳篷快哉手招浮丘翁岳陽樓高翠嵌空
君山螺黛盤當中
磨崖碑
青螺蜀棧真危哉西下逝水寧東迴移軍六合卷清霽
中興大業由天開衡山山人謁靈武魚水道合無暌乖
桓桓忠勇李與郭手執枹鼔如霆雷姦凶滿盈神鬼怒
將相和協功名偕金妃木母火當殪刲屠家禍誰胚胎
二京收復凱歌入父老泣下長安街煙花紫禁列冠冕
龍車鶴駕青春回艱難秦越共肝膽安樂骨肉相嫌猜
飛龍小兒竊國柄表裏宫掖亂所階長慶樓空夾城閉
玉房朱戶生青苔凄凉西内情尚爾摘瓜况自歌黃臺
漫郎摛辭意深痛涪翁弔古留餘哀春秋史法非頌體
石湖晩出空譏排平生兩眼熟拓本愛此片石江山隈
蓬州垂老嗟遠竄歲久妙墨重摩揩攝衣拾級歷千尺
孤亭下瞰雲濤堆撫時感舊增歎息啼猿落月同徘徊
我行二首
我行亂山間登頓力已勤下踏欲崩石上穿始生雲隂
霾錯昏晝高低亂氤氲一身塗路長何由息勞筋天邊
有斷翼哀鳴呼其羣山外啼清猿凄斷詎可聞官道人
烟絶空見水沄沄頻年困兵戈誰戀榆與枌比者賊雖
滅尚未回官軍
飢腸已雷鳴日暮况風雨遥望蒼山根晩横煙一縷僕
夫舉示我喜色上眉宇叩門乞酒漿安眠借廊廡相視
但睢盱誰解相噢咻懷哉佳主人逆旅心獨苦窮山多
盜賊深夜走豺虎防身有何術微命賤如土
湘山寺二首
花雨飄寶幢微風韻塔鈴馴鴿上齋鉢老僧閒誦經客
子入門來佛燈晩熒熒被徑蔓蘿葛聞香啓幽扄法界
優曇華三歲始一零(寺有千日蓮三年一開落)廊深苔蘚古地僻草
木靈緬惟咸通來日月如奔霆頎然金粟老彷彿長眉
青
林喧鳥知曙鐘殷寺初曉踏石穿煙霏屈曲羅翠篠暗
泉尋石罅海眼逗雲表湘流去逶迤青山明鏡繞雲重
巖岫複水遠鳬鷗小平生慕躋攀志與禽向矯香門昨
夜夢一去堕縹緲悵焉解纜行飛鞚尚林杪
桂林使院呈石林編脩
漏永凄風響閣鈴語闌殘燭尚熒熒五湖南下悲身事
百粤西來傍使星枕石本難欹處稳看花不擬醉邊醒
途窮肯問諸侯禮歌舞筵中酒肉腥(時中丞以下皆請相見謝不往也)
話蜀中事
尚餘苦熱在秋林更帶蠻溪水毒淫三峽波濤似雷吼
誰言如綫復如鍼
納凉
薄扇輕羅稱野情筠牀筒簟有餘清孤懷能到古人少
萬感盡從閒處生倒挽九牛真細事獨扛百斛亦空名
西風取次成追憶鱸鱠何由入旅羹
讀陸辛齋先生感事詩
寬大何來見賜租催科日夜下臺符七言字字堪揮涕
一幅流民鄭俠圖
夜中大風雨得二絶句
巴陵南下歲將徂駭浪驚風走畏途今夜聽來孤枕上
恍疑身又落江湖
尚有輪囷醉膽横十年心事短歌行墻根老樹緣何意
也作冰河鐡馬聲
秋月一首寄家兄
自從漢江來六見月圓缺徘徊穿房櫳曲折散林樾清
輝豈不美可惜照離别攬衣步前除夜久衆星沒惟餘
短墻下露冷草蟲咽念我同懷人踟蹰待明發
野步
散步聊乘興斜陽獨自來鳥鳴松逕寂風過竹扉開種
菜先除蝗燒田尚&KR1233;灰村童訝客至三兩互驚猜
牛羊下隴坂墟屋上炊烟野店殘陽路山橋落葉邊蒸
壺親候火穿筧細分泉閒覺為農樂供家不用錢
䟦喬石林編脩使粤集後
使節南溟萬里長乘潮解纜興徜徉玉堂人物風流在
泥酒遊山總不妨
桂管歸來已二年眼中歷歷舊山川傷心灕水關邊路
一度看詩一惘然
讀汪叔寧見詒之作兼懷令弟蛟門比部
幾將摹擬笑當塗陶謝風流今在無只有韋家好兄弟
詩如水淡見工夫
日暮散步登城西樓
積雨始晴霽欣然試出門斷煙生委巷殘照入孤村畦
長新蔬甲池添舊水痕獨遊人迹少一一看鴉翻
雉堞參差外江湖俯仰中危樓坐凭眺秋色敞虚空渺
渺帆檣影蕭蕭蘆荻風翩然幽興在且欲問冥鴻
寓目即成趣荒村小市邊瀰漫分野水䆉稏對秋田隔
壟呼牛笛歸人採芡船為農真自樂辛苦得豐年
歸路猶延佇佳時惜易過人投暝色去寒入袷衣多闌
閙煙中鴨陂荒雨後荷小詩聊記取有興即高歌
别喬無功
感時無那歲嶒嶸轣轆征車想去程冰合河壖狐過迹
雪晴江上雁歸聲異鄉兄弟依依在落日郊原莽莽平
尚計為君留十日酒邊豪氣正縱横
簡喬雲漸
淮南插脚二年住歲月過眼如迴飊蠨蛸入戶蛬繞砌
時慰幽獨來朋交書巢風義我師友一見便歎高山高
叩門造請敢辭懶木鐸謬與黃鐘調君真採擇及葑菲
明信謂可羞溪毛巷南巷北燈火近舍西舍東夢寐遥
酒杯茗椀時到我肯令三日無佳招愛君散髮卧江海
風味頗似斜川陶平生俗事不挂眼朱黃點勘忘昏朝
詩騷苦語肺腑出自煮何啻河魚膏昨遣髯奴致雙鯉
始聞謝病收羣囂遥知秋堂冰雪冷鳴簷夜雨風蕭騷
要從歡喜生微恙(用山谷語)吾詩聊可供談嘲湖平木脱煙
水闊獨雁呌羣天寂寥魚舠放浪發興極一閒脱手誰
能邀少須健飯續前會三五同踏城西郊天公此福未
吝與待放海月生烟梢
閏六月二十日王方若生日為作長句
王郎生時六月閏到此始經三度逢乘除強弱到六歷
坐覺儀象羅心胸古人推算法則爾為子誇說如竒蹤
君當招客我當賀一飲三百玻璃鍾西風初生梧策策
劇暑未退號莎蛬海東月上聲影絶秋河一道來摇溶
擥衣四顧莫歎息且變愁寂為歡悰明年四十君始滿
赤手往看騎生龍不爾南山北山裏一鍤便作躬耕農
鬈鬈垂髮百歲母二頃亦可謀尸饔況兼兒郎好筆牘
阿侯玉雪看姿容一生辛苦母乃僻那用萬戶争先封
是時我亦尋舊隐江南的的圍羣峯山兄漁弟足瀟灑
墨場酒地思追從短篷倘肯勤過我待掃花徑呼諸儂
詩成放筆一大笑隣寺忽打煙樓鐘
贈王崑繩
秋風颯颯吹驚沙横林一抺飛霜花掩關窗戶忽已冷
日看高樓盤棲鴉俄傳有客訪我至姓氏久遣傍人誇
東陽大小吾所羡得一已足慰蒹葭悲歌感慨燕趙士
翻與江左争風華掀髯為我論作者直欲上古窮羲媧
中間雅鄭各判别往往麗則兼淫哇蟬連入耳意不厭
妙語散出紛天葩君來十日未為久造請忙似遊春車
我亦時過話詩律歸路每待微陽斜城北喬生吾好友
主既不惡賓殊嘉花箋小幅日召我道此篤愛無疵瑕
明燈絮語似夢寐酒杯吟卷忘天涯五更燭跋未肯住
直待東海升青霞裁成長句貽贈我龍騰鳳翥相紛拏
憑陵意氣流輩少似子筆力誰能加我詩委靡媿大手
氣懾不振惟咨嗟留題紙尾亦徒爾聊復贈行當馬撾
寄汪舟次檢討
如瘖思語每掉舌如飢說食先流涎鯫生獨坐空館裏
側想遊屐心茫然青鞵布韈性所好欲往追躡無因緣
傾城燈前上元夜坎坎伐鼔歌喧闐待公不來踏筵舞
浮江一舸春風顛光隂蠶市憶故國旅夢常繞東南天
傳聞使者近持節煌煌千騎來聯翩旌旄遥駐御史府
笳吹時到西湖船正逢四月五月後梅雨洗出山娟娟
探幽要使單騎併選勝不惜衣裳褰題名山寺三百六
傍人擬作飛空仙酒酣倒吸波底月筆落遥散風中煙
鳳閣文詞新有樣翰林風月誰當傳歡遊自歎不同賞
空憶倒載迴朱駢秋風初生木葉脱我欲歸掃三椽眠
是時公倘未即去便合一日争千年
偶成
梅花嬌小杏花憨此段春愁了不堪一蹴輕絃雙燕子
喚回歸夢到江南
酬潘廣文匡主見貽四首
大雅委荆榛斯人久寥落吾生苦不早心迹長寂寞窮
年抱遺經微尚夙有托誰能導其源浩浩觀海若
海上有君子身老道益尊讀書七十年細大悉討論檀
弓言物始讀學百不存歎息耳食子焉能窺籬藩
忠義在天下皎若行白日卓哉三四公(廣文昔與幾社陳夏及吾鄉陸)
(陳諸公游)事載史臣筆君今老書生奮袖談一一行成稗官
錄用以補闕逸
我昔遊吳中竊窺一語妙(廣文以事落職今復為諸生)今兹淮南路
半面接言笑晩將零落意託契到年少張裴彼何人往
事重憑弔
題喬子毅小照
白衣青舫得閒身幾曲霓裳一幅巾池上風流今在否
相看已是卷中人
刦火銷沈歲月遷不將人事擾天全朱顔綠髮還如昨
彈指過來廿八年
柘水舟中遇大雨
青天蕩蕩忽變色黑雲如山&KR1132;嵼立一條倒掛日脚明
萬弩齊張雨點急時來自是風雷會幽處如聞鬼神集
吾舟小比蝸牛廬苦怨腸饑衣更濕樂哉頃刻移隂晴
雨過猶帶龍涎腥縱横亂赴塘下水磊落已見天邊星
蛙鳴池上聲閤閤螢流草際光熒熒谿回漸近人語閙
依約幾點籬燈青
觀俞錦泉家樂
我醉來為蘂宫客丹梯直上三十級紅牙檀板才一聲
珠裙美人雁行立平開寶靨玉色勻小曳羅襦香氣襲
誰其主者芙蓉仙紫衫兩部迴春妍雲窗霧閣到今夕
絶藝一一誰争先白雨催來羯鼔點綠腰撚出琵琶絃
宜春院中搊軋筝雙成座上吹和笙一枝鐡&KR1055;水龍吟
三尺玉簫雛鳳鳴忽聞清音起重叠姊妹桃根復桃葉
等閒聽出猶可憐况是蛾眉好腰衱歌扇新開瓊樹花
舞衫舊罥春風蝶不記今宵正三五璧月中天夜巳午
哀絲急管爛不收肯捉回鞭踏街鼓巴牋叠幅當報投
更索鬪酒飛觥籌狂言一發驚座不欲為越女三年留
贈兩淮廵鹺六首
大海環東萊滄波渺無極明公生其間昂藏萬夫特早
入承明門丹臺動顔色許身良卓犖當官必正直謨謀
見真儒獻替賴羣力翽翽朝陽桐威鳳占五德
古者設諫官上可比宰相君不及堯舜心恥常怏怏直
前論事時百折氣逾壯公來簪白筆高議殿廷上時清
主既聖直道少疑謗還聞補五絲辛苦意不忘
三代制國用其本在力田後世算錢刀利盡民力朘俗
儒每病此我見不謂然山海天地藏百姓詎敢專但勿
較分銖寬大衆所便今看周孔心未讀管晏篇
緬惟鄭公鄉乃在公井里淵涵富經術千載繼前軌上
之窺皇墳下遂逮子史餘事為詩言雅音被宫徵銀鈎
勤翰墨爛爛光照几豈徒風節殊廷諍傳諫紙
嚢無金門粟家有珠履人名流例愛士默默情自親道
義收礲錯詩書浩涯津琰琬韞已輝椒房香可紉乃知
氣類廣更歎品藻真引領仰末風願言揖後塵
二年都城客取友素心最側聞公子賢一見下交蓋是
時迫嚴冬雪意飄酒外風流甫觴咏馬嘶促行旆怊悵
猶至今歸帆亦吳會通門懷半刺節下整襟帶
海陵官舍送馮大木歸德州限韻
江上昔相見秋風紅蓼時廣陵斗酒别殘雪挂松枝荏
苒過三月殷勤贈片辭冷灰離恨劇屬思未嫌遲
千里歸心疾聽君醉後談此宵唯接燭何計可留驂玉
鱠輕飛雪朱盤脆擘柑且留今夕夢猶自遶江南
别袖牽仍絶征鞭挽不停路分殘月白詩待遠山青磵
口肩雙兔沙頭倒一瓶只應憐寂寞晤語憶寒廳
我數東歸近幽居興未涯雪消看種秫土潤遣移花湖
雨千絲細江雲百尺斜幾時君一訪烟水認浮家
懷清堂集卷一
