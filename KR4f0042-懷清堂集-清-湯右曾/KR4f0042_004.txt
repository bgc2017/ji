懷清堂集卷四
吏部侍郎湯右曾撰
同查查浦俞陳芳游憫忠寺
幽州遼宋來憫忠寺最古緬昔締構初貞觀實英主長
策御區域四荒羅牖戶鴨頭漏帶水海外跨極浦蓋金
好鬚髯作事曹馬伍兇殘義宜取豈曰此裔土關門士
十萬一一手摩撫英公應祕記西嶺吼虓虎瑀公卧若
龍東萊駭鉦鼓傳烽入塞垣破陣圖幕府登山紀功德
天子神且武豈知柳城南花生骨已腐哀忠葬遺骼傑
搆闢宿莽要將龍象力洗此刀韣苦厥後上將旗聫翩
三十五俘獲獻昭陵談笑收五部所恨莫離支生未伏
鑕斧我來幾憑弔事往難覼縷荒碑半剥落莓苔漬伏
雨及此晩日晴松隂轉廊廡梵音寄喧寂秋容迷仰俯
朋好得兩三筆力挽強弩千年如轉燭萬里想負羽待
考金石文前史非小補
過雙林寺
高柳鳴蟬已到門小橋雨壊晝昏昏茶香一勺知新味
鴻爪何年識舊痕乍落槐花秋夢冷自翻荷葉午風喧
癡人未用癡相惜寳帶華纓一笑論
寄俞錦泉舍人三首
石家勾管好風光紅袖圍中倒綠觴十二年來如昨夢
舞筵猶記舊衣香
碧闌干畔月朧明天禄圖書縱復横的是神仙有才子
豔歌聲外讀書聲
屋梁幾載寄相思不遣微霜點鬢絲聞道先生新氣象
酒邊瀟灑百篇詩
送吳青厓
初驚半面薊門霜乍别河干暑雨涼共羨少年先入洛
豈知才子倦游梁庭分玉樹枝枝秀堂有槐花冉冉香
每到經樓最高處始知季虎氣堂堂
題楊青村黔行圖
盤江水淙濺五溪石竦桀天寒迫殘歲我友萬里别垂
腰大令綬行意慘不悦我還笑謂君有美此才傑虎頭
食肉志固已輕九折豈比碌碌人跬步憚棲息志士有
高駕良馬無停轍龍蛇百尺姿正要飽霜雪夜郎古荒
服勇鬭劇猊抉只今知詩書諸生習綿蕝往看文翁化
魚貫就行列官閒亦何有俗朴門不閉陋邦雖苦貧往
往富金鐡催科幸無擾得酒笑且咥昔者君先人曾持
使者節六州思羊公遺愛猶可說至今百蠻地士女為
哽咽君還訪舊經碑字未磨滅耕烟今逸老妙手寫幽
絶山川與城郭好景非一設梯天一握近拔地寸步劣
最愛巉巉峯雲裏見牡凸果然有此境遄往計當決況
聞有丹砂磊砢出靈穴清詩照絶徼光比孤月潔還為
風土吟寄我寫勞結
題范夫人畫三絶句
新蟬
柳絮才高早擅名丹青餘事亦天成閒將鸞鳳鴛鴦手
寫出新蟬第一聲
黃葵
金陵小筆畫葵黃千載同拈此瓣香綺繡一絲容不得
道家裝束淡衣裳
紅蓼
江南蓼岸紅無數多傍魚牀與釣槎標格一枝看更好
不須辛苦作叢花
李丹壑前輩見示白門集
十年誦君詩三年隔君面關河邈風雨塵土委筆硯君
行曾幾時日月如急箭别程槐黃黃鄉夢江練練天邊
念朋好雲外疎鴻雁每思合并難執手笑且抃寒暄無
恙外冰雪探一卷君才雙雕玉粹美無可揀十五登承
眀麗藻壓羣彦詞場幾老宿斂手避文戰貞淫别雅鄭
同異考箋傳沈酣歲月來體製看數變蕭閒白門集暑
雨冷夏簟一曲長干行飄零幾歌扇秦淮好簾幕楊柳
萬條線一一思舊經悠悠托深眷江花開五色妙語讓
君擅沿流泝淮淝走馬過梁汴懷人弔古作一字一黃
絹煙霄攜綵筆仍自入吟院顧余誠迂愚辱君屢殊眄
游門篤舊友雅咏諧密宴國香蘭九畹詎比蓬艾賤琅
管俗耳驚雲錦凡目眩還君繡鴛鴦金鍼覓誰見
移種白丁香兩株
閒從老圃得深談灌植茅齋小似龕種樹寧為十年計
看花自笑一春貪輕隂晝永移簾押殘夢香清撲枕函
愛爾抱叢干點雪寸根銜取送江南
次錢蓼湑見貽韻
隻手誰能障巨河空驚五色眼中過新愁岸柳低攀袂
昨夢宫花輭襯鞾楚澤三秋吟墜露漢庭一笑失横波
先生貝齒侏儒飽底用風前想玉珂
南榮有軒三楹縛竹為籬植雜卉其中以為游息
偃仰之地四首
讀書惜已老看花悔不早平生此二恨耿耿挂襟抱七
年京城居庭未見寸草天機紛六鑿世網觸九惱豈知
物外閒熙春自娟好形骸嵇叔夜土木太枯槁吾師郭
林宗逆旅亦灑掃
枳棘編作籬薜茘栽為墻年年貯秋雨草樹半已荒京
國苦風埃此樂安可望盆盎得生意露下明月光破蟄
走百蟲昨來微雨涼呼童縛竹埤花藥一兩行
文無催我歸海棠破昨夢牽牛始引蔓錦帶已羃空纖
纖白棣花萬點雪吹凍勝春如佳人朱顔酒微中光随
暮色斂香與曉風送嬾知世緣疎静悟物態衆鼠肝與
蟲臂擾擾争羣動
南園飛蝴蝶翩翩若有情花房釀游蜂戢戢如有聲暄
妍感時節辛苦各自營我來卷簾坐讀書軒南榮一餉
亦云樂千載如可并異時王安豐眸子秋水清嗟哉營
營子爝火安得明
送吕山瀏之臨朐
讀書把丹鉛作吏就朱墨書圍足瀟灑吏事有程式吕
侯風雅才開卷欣獨得當其下筆妙魁磊百夫特只今
親簿書民事紛已逼莫輕百里宰大小各奉職才從百
練老節自寸莛植此中惟宜酒毋乃負飲食又笑朱子
元奮髯太強力吾師蓋公意刑名本道德齊州桑麻川
沃土惟赤埴烟雨勸春田燈火催夜織但期畢租税未
用憂盜賊君才無不宜賢者詎可測三年課治行天際
翔羽翼看君任諫諍偉矣邦司直
送家兄子方之清流
行路何必蠶叢難千渦萬沫新羅灘磋磨一線千仞底
篙師談笑無波瀾山重水複阻烟霧孤城小驛開茅菅
君今行持部牒去舴艋一葉凌飛湍隂崖暝谷濺急雪
坐覺六月溪風寒到官梅雨歇清暑萬山茘子方舒丹
訟庭無事數花落石上時有青苔斑清平長官父老喜
儒雅吏治琴書閒對床應念老兄弟擾擾歲月驚雙丸
平生僻性愛水石念此不得同躋攀飛車恍若行萬里
坐我絶壑危峯間清猿夜夜月挂樹素馨一一香連山
閩州芳草滿沮澤百本好寄幽人蘭
送魏禹平之濟南(時赴李觀察幕)
七十二名泉娥姜水第一北為大明湖湖寺隂負日開
軒面魚鳥水木最明瑟物理感廢興故址亡六七惟餘
淨池水濫若咒泉溢年深壯蓬葦彌望日蒙密緬昔歷
下亭少陵有健筆千年觴詠地野水蕩為潏使君北海
裔文雅邁流匹經營還舊觀比者工甫畢豁達排天字
空明俯泉室十頃開鏡匳一片拭琴漆濟南多名士土
風足紀述意猶不自厭千里盡僑肸君今囊書往文字
提一律虚徐夏景清散落濠上帙照眼荷芙渠紅妝翠
擎出輕舠弄烟水舊夢俄已失從君續前游欲往恐難
必
次韻送王令詒之茂名二首
王微風月蚤知名綰綬南巴萬里城雪客有時還隠鷺
金衣何處不聞鶯桄榔葉暗侵杯斝翡翠巢低偃旆旌
京洛舊游重記否六街塵土閙春餳
各以篇章鬭苦吟門前馬驟復車駸分箋共打蘭陵鉢
索句休言單父琴海上著緋從政始鬢邊吹雪舊交深
蠻鄉夜雨應回首珍重瓊瑰贈别心
題松南釣磯圖(為令詒作)
春波鱗鱗遠涵碧孤月冏冏暝吐白萬條楊柳五湖風
三尺綸竿一片石卷中漁釣誰畫本江左風流此詞客
坐來興寄殊閒閒望裡神光猶脉脉平生廊廟才自大
夢寐江湖性所適細觀鷗境訝許寬回首羊腸等閒窄
雲根沙鳥來有信磯畔春潮沒無迹先生甫里編庳篷
丈人江上容安宅筣笓細碎安足道笭箵縱横竟何益
明年海上拔鯨牙大笑天邊坐鼇脊
送金孝緒之德興丞
扁舟泛彭蠡雲物入九夏落帆歲寒山林木森繞舍官
閒亦何有俗儉人事寡想見藍田尉哦詩古松下
同方若霞沚晩過迎仙觀得九青六麻二首
重過蘚逕與莎亭人似飛鴻此又經好景一年看歷歷
秋光萬點散星星松廊斜日隂初轉石砌閒花晩欲零
芝蓋霓旌俱寂寞空餘薜茘短墻青
玉清歸路有棲鴉不羨唐昌觀裏花冰齒猶寒青石髄
回頭已斷赤城霞壺中浩劫匆匆過鏡裏霜毛漸漸加
仙酒餘杬尚堪買煩君重到蔡經家
夀徐少司空四首
丹毫鳴佩玉丁東岳峻風標仰岱嵩七葉英華傳僕射
九州水土倚司空謨謀朝右勲名大喉舌天邊地望崇
眷注方隆開濟日共看一德贊元功
螭坳槖筆廿年餘一代文章重直廬鶴禁每開前殿講
龍香時啓太清書三霄露下珠交映五朵雲裁錦不如
昨日南宫司玉尺元和嘉祐轉移初
身兼忠孝古無倫斑綵承顔色笑頻補衮日攜慈母線
循陔節護北堂春階前羣從芳蘭秀膝下諸郎玉樹新
最是素絲清節久俸錢恒散故交貧
如公金石固風期節貫暄寒冰雪姿愛士數搜轅下足
微才曾獻卷中詩洪爐久荷鈞陶力哲匠親為儒雅詩
八月秋風歌進酒露華方浥鳳凰枝
題王茂京給諫仿荆關青柯坪圖
洪谷天成氣態殊關穜古淡足工夫出藍標格無差别
一樣秋山樓觀圖
題李松嵐翠微寺圖
我愛西南峯三五總娟好何當領絶境佛閣破霜曉隂
隂秋樹暗一一寒泉繞他年兩芒鞋雙塔記林杪
送李約山之官涼州
似君文采駕枚鄒忽漫乘軺過隴頭司馬一官新按部
河西千里舊防秋邊庭鐃吹傳才子父老壺漿拜郡侯
滿汎葡萄倚横笛桃花春醉古涼州
送沈昭嗣之官監利
東陽才子河陽令綵服還鄉破臘新千里江山方捧牒
一船琴鶴便迎親邑中霜橘探懷美郭外湖魚人饌頻
況是官閒詩思好渚宫西上待吟春
夀大司成吳楞香
巍峩今儒宗公如五岳岱延陵大賢後世遠典型在詩
書承累葉彪炳發千載傳家棣華亭聞者知友愛中有
養親園花藥粲多態公初讀書處黃山小樓對下有百
尺谿溪聲喧雲碓烟光變朝暮山勢争向背發而為文
章卓犖壓前代起衰真大手落落誰與配煒如金殿草
鏘然玉堂佩公之博雅性蟲魚收細碎公得閩洛詮金
石聞謦欬袞袞長安塵公獨樂恬退澄心觀往復貞志
絶尤悔高深詎窺測約略舉其概平生門下士湜籍凡
幾輩昨年校春官鋤剔理蕪穢本以採蘭蓀何圖壯蓬
艾青衫上講堂辱公勤教誨百家搜寳秘六義精剪裁
侍坐每夜分燭跋見至再右曾薄材資有聞行不逮懷
恩無所報拊心常自痗公為王謝門玉樹種庭内海國
珠貝光天孫錦無纇清和好時節晴雲卷黮䨴一尊持
獻公南山翠如黛夀考咏作人菁莪資灌溉他年秉樞
軸微名置夾袋
送潘集生之官曲沃
連璧風神十倍加牽絲路指太行斜七年杏苑初懷綬
一縣檀郎只種花詩境小胥安筆硯官情老父話桑麻
銅琶錦瑟新聲好笑拂青鸞照臉霞(集生新納燕姬)
送錢叔鬯之官閬溪
金明池上杏園偏猶憶宫袍稱少年家有詩名傳大歷
官從雲棧入西川山迴劍閣春風早水接嘉陵夜雨懸
聞道閬中花最好歸栽梧掖柏臺邊
題放鶴圖
仙禽無凡姿矯矯九秋翮稻粱生計微雲水歸夢積主
人意閒遠共爾風露夕舉杯向青冥彈琴坐白石
上玉峯徐公四首
三星魁下指東吳萬壑流環海若趨宇宙大名前代少
制科高第一門俱䕫龍望自中朝峻楊墨言從别派驅
開濟心勞勛德重始知經國在醇儒
邇英進講日曈曨一奏豳詩早達聰諷議每移
明主意清嚴猶見古人風國家大手知無敵禁掖親題
歎絶工天下文章公望在韓歐陽有起衰功
海岳英華蓋代人由來絶業迥殊倫六經屢折羣儒角
九服齊扶大雅輪無事心常愛丘索有才誰不仰陶鈞
每看元老虚懷處吐握風流一旦親
春官玉尺手親持科目光華此一時嘗惜文辭傷篆刻
獨將經術作宗師士當失意猶無恨材苟懷竒定見知
只有公門慚小草也滋化雨伴仙芝
送朱敬如出守九江三首
望郎文采敵枚鄒旌蓋南行及晩秋三十宿宜新月色
二千石是古諸侯門前爐擁一峯秀郭外江看九𣲖流
高詠琵琶亭上路使君何減白江州
世家喬木有清風複榭重闌玉一叢我愛清吟此才子
人言好士類司空雪車冰柱風標似秋月春雲意度同
合與匡廬作賢主瀑泉萬斛在胸中
閒分翠管擘雲箋文字師門托契偏貪借異書常萬軸
共持杯酒又三年眼中簿領心期少望裏江山夢到先
觴咏情懷官況味北來時遣驛書傳
上陳太宰四首
青漢珊瑚闢作窗看公談笑便經邦人間争御李元禮
天下不名張曲江華嶽西來通蜿蟺黃河東下聽錚摐
篤生合是山川力拔地擎天那得雙
太常高第早知名兄弟才華鶴算程雅以文章司瑣闥
正從經術重公卿寳書天上含毫入香案雲邊領仗行
每到
九重嗟賞處玉堂鈴索悄無聲
曾將詩格壓羣流大國齊盟數澤州倚出半峯姑射雪
坐來脱葉洞庭秋撑腸平貯五千卷頫首休論三十籌
王(新城)李(合淝)一時清望在每耽佳句輒冥搜
韓歐陽在許誰同屏底門生仰末風小草栽培嗟薄植
大鈞陶播倚元功霜清或解孤生竹絃寂還收未㸑桐
自顧何人最惆悵敢將啟事望山公
送潘尹之官太倉四首
輸與髯卿此一官只教高枕勸加餐銅坑紅綻楊梅熟
先上潘郎瑇瑁盤
分得君王符竹來宦名雖小亦悠哉太平且喜稀公事
撥了文書近酒杯
吳中舊事未全荒畫本詩篇王太常今日東園好風景
不妨騎馬數徜徉
曲殘紅豆最相思何處鍼樓祝喜絲好為春風買桃葉
待教唱我渡江詞
雪霽寓齋小集
跫然鼪鼯徑足音未易聞翩然鸞鶴姿叩門來數君數
君高世才聚或動星文輝光借蓬蓽謦欬生風雲朝來
微霰集既霽仍清芬閉門手古帖不換千鵝羣車跡到
亭午醆杓逮夜分要當劘詩壘豈徒列酒軍我方同公
榮不飲亦自醺如香爇百和乍染猶氤氲仰屋笑著書
此語古曾云吾徒亦何事糾軋長紛紛退之愛文字苦
嘲盤饌葷踏筵果可致寧當避羅裙陋彼下士語細響
同蠅蟁吾欲清其源三沐復三薰醉侯沈麹蘖左史誦
典墳知味出醖釀欲殖非耕耘文堂共麾幢詩酒兩策
勲熹微待朝影黯黮留斜曛
懷清堂集卷四
