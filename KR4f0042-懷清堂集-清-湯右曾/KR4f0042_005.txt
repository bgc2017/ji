懷清堂集卷五
吏部侍郎湯右曾撰
贈喬石林侍讀四首
南宫風月已多時得路煙霄去較遲閒與墨卿為職業
冷看芸府是曹司關心小貯銅匜火過眼慵爭玉局棋
那更宦途論巧拙護花累石足幽期
有才如此合騰鶱尺一俄聞
詔旨傳泚筆露分仙掌上題名香繞
御屏邊遭逄魚水眞千載顧盼風雲便九天第五何因
減驃騎品題況自玉皇前
漫將鉛槧笑儒丘稽古榮看禮數優一賦舊曾傳豹尾
七年今始上螭頭清班曠典知無愧密侍殊恩可易酬
公等自堪當世用不徒文采重枚鄒
每逢下直即談經萬卷書圍一草亭筆海濤聲天渺渺
墨池雲氣雨冥冥山圖落手懷孤往酒地當杯笑獨醒
蕭散肯容無事在即看魁下是三星
題殷彦來歲寒吟集後(先有漁洋山薑兩先生贈句)
歌聲金石出閒居冰雪崢嶸歲漸除誰解何郎有佳句
一時沈范兩尚書
王赤抒舍人署其齋曰野航邀共賦詩因次原韻
淺浦深灣一葉舟粳炊船尾鱠船頭滄波倚檝心常在
畫舫名齋事更幽虹貫月時隨蕩漾浪如山處盡遮留
舍人懷抱清於水閒詠陂塘菡萏秋
花朝實君儀部招同諸子小集分韻得山字鋤字
飲食煩君召疎慵笑我頑酒宜排日醉人趁一春閒坐
覓林中草心貪雪後山百花開漸近鳥語變關關
手自營珍味交親意有餘未嫌官俸薄常恐酒杯疎䱉
蟹門生議缾罌隔歲儲艱難吾後約菜把出烟鋤
送式如姪南歸
蓬山芸閣賸閒身雨雪春來卧浹旬職事敢論三代史
俸錢不救一官貧庾郎鮭菜無兼味謝氏烏衣有雅人
每念竹林前會在愛君談麈往來頻
買得青帆欲渡江脩門别路水淙淙笑人多蠟游山屐
為我歸營聽雨忩迸石斑斑牆外筍撥醅灔灧臘前缸
燕雲吴樹勞相憶夢裏煙波尺鯉雙
送履中長老
沒膝街泥雨雪頻苦留莫漫笑因循師應桑下仍三宿
我已花前負一春衣鉢只如飛鳥跡江山好在野雲身
十年座下稱都講的有香門未了因
賜金園圖歌(為桐城尚書作)
今之元老桐城公廿年論道蓬萊宫手捫星辰夾日月
蒸為甘雨嘘和風許身眞當稷契比高志夙與煙霞通
公家樅陽好巖壑楚山不斷青摩空龍眠翠壁看面面
亂入窈窕穿&KR0785;瓏山莊(李伯時)故址留粉本公亦别墅環
其中敞開堂軒複架閣密插楊柳疎栽桐往年兼金
賜内府特以開鑿煩神工珍材豈分岱畎北異植或徙
温房東君臣契合恩禮異書策所載誰能同我公風尚
秉清素恥以富貴誇豪雄門前五畝耦沮溺但課歲事
觀農功雨餘丰茸春稻綠霜後䆉稏秋塍紅愛山豈必
山中人我聞此語東坡翁公方為國作梁棟明堂九室
凌蒼穹鑑湖未須乞於越綠野漫自憐高嵩栖丘飲谷
事豈易遠夢空逐歸飛鴻虞山逸老妙圖畫紙尾薄技
餘雕蟲公之文章浩河漢下笑涓滴流潨潨它年從遊
許裵迪千里會買煙江篷
病中查悔餘以詩見懷即次原韻
蕭然敝几倦猶凭僮觸屏圍唤不譍病覺雪風侵骨泠
貧憂藥物與年增濛濛自護藏灰火冏冏長懸照夜燈
多謝先生好詩句愈風檄手更誰能
送陳斐公南還二首
䙰褷殘雪照河干送爾煙波倚櫂還愛弟心傷春草碧
老親健喜舞衣斑隱居學道人爭許獨行持門事本艱
竹傘藤鞵泉石路多應難似舊時閒
俗學眞羞禄可干草堂歸夢羨君還雨餘翠竹穿忩小
花下紅魚嚼影斑靜愛著書人未老貧憐負米歲方艱
它時夜語香燈灺照盡恒河悉等閒
次韻張聲伯孝廉見寄
早攜綵筆壓神州兄弟才名入選樓不少吹嘘得任沈
獨將風格繼梅歐聮翩宦跡青雲上屈注詞源碧海流
遥想新詩滿河隴太行冰雪擁前騶
題朱北山寒雀圖
芭蕉葉枯霜已裂臘梅枝凍雪欲折寒雀忍寒拳兩翼
橋邊何者彈古舌
去年所種籬間雜花次第皆放
一年前此插花叢也有滋培長飬功小草無名雖瑣細
孤根得地亦青葱經春雪大開差晩直北風多掃易空
牋乞天工同愛惜數枝婀娜照簾櫳
與張九如表叔夜話
人生常飄飄風雨從所適五年如夢寐半面此良覿落
身簿尉中趨走上官檄王程無東西冰雪就遠役長安
僦居住斗米太倉糴通懷任舒卷豁意寫肝鬲我時困
尫羸終日卧向壁殷勤數問訊藥餌巾蒙羃先生丈人
行高曾舊親戚猶記我童孩繞床梨棗覓巢傾故家燕
管咽隣人笛念舊增歔欷撫時入感激於今太夫人濟
上且安宅雖衰猶善飯至孝神理格尊前一杯酒聊用
減憂慽晨鳬市已買早韭畦可摘歡游二三子情話朝
及夕君留能兼旬夜忩待虚白
合肥相公居廬三年常有白燕翔集作詩寄呈
禎祥召有由幽隱理不隔允矣大孝人天地為感格我
公曾閔性純懿洞金石禄養四十年愛日慮彌迫出踐
百僚上丹青炳功績入侍慈母顔嬰孩伺喜戚臨危呼
蒼旻籲禱躬自責淚盡屬纊辰血灑衫袖赤乃知終身
慕萬口争歎息
朝廷恩禮殊中使問絡繹煌煌貞松字寵命
至尊錫碑綍歸阡原辟踊臨窀穸惻愴三年喪倏若駟
過隙骨立居倚廬長號晝連夕悲泉夜濆涌枯樹秋蕭
摵寒吹振空山凄風結廣陌靈禽海上至皎皎刷毛翮
䙰褷冰雪姿暎此麻衣白飛鳴不無意下上從所適終
朝戶庭間棲止松與栢往者夢投懷瑞世生旦奭今兹
幽埏上感召精誠積世衰行誼薄頽波藉公激豈惟在
廟堂名德樹準的即今苴絰際坐見風俗易元化調鼎
台人倫篤儒碩載賡白燕詞史乘流舄奕
晨起聞同舍諸君有豐臺之游口占
出郭休憑問訊書羣公作計未全疎醵錢先日謀沽酒
好事東家許借驢一帶綠楊依水遠萬畦紅藥破煙初
可知鄠杜游應徧卧病清愁忍笑予
酬惠元龍庶常三首
故人久疎索羸病卧逾時合藥期仍卜看花約屢辭細
泉鳴石鼎鬭雀墮簷枝佳句勞相憶清愁罥亂絲
載酒楚江上哦詩淮海濱風流前日事惆悵十年人移
竹閒聽雨留花晩占春交情垂老大白髮數莖新
三載蓬山住情親等弟兄青雲看後軰綵筆失先生土
肯埋龍氣風須送鶴程蹉跎君莫歎得酒再三傾
題悔餘蘆塘放鴨圖同錢石臣用鴨字
昔者崔白與徐熙各各蘆塘畫秋鴨君從十年圖此本
千里隨身在行笈江湖塵外饒啄食寒暑囊中等裘
箑浮漚漾影光動搖接荇穿蒲波唼喋豈同先生住甫
里亦與好景共清霅君才如掉溟渤鯨出語能令萬夫
壓六鰲一釣連龍伯下笑闌邊觜啑啑道士鵝寧有意
籠海濱鷗本無心狎秋堂夜雨重把卷卧病經時寒白
袷也知幽事同襟期恍與高人接眉睫幾時倚槳隨君
去出險心如下䕫峽驚濤擺闔駭浪輸淺水蘆花夢猶
怯君家兄弟深契託豈比恒情稱欵洽不妨詩酒成三
人共宅清漳我應夾南隣叩門船肯借北闕朝天履休
趿識路知歸暝向村沿流自遠晨放牐家鷄野鶩莫分
别聚訟紛然議禘祫只今秋帆理數幅别酒盈尊且勤
呷閒來放鴨偶爾爾畫裏看人空劫劫桃弓休問踏浪
兒卿去還應用卿法
初秋病中遣懷四首
一夜西風颯已秋雨餘微潤在衣篝暄涼候覺陰晴異
造請忙因疾病休碧蘚嫩初侵露砌夕陽沈更暎簾鈎
不巾不韈差疎快望裏橋虹晩欲收
鶴長鳬短總堪嗤忍病清齋燕坐時食蛤蜊寧知許事
索檳榔乃笑長飢可知說士甘扵肉差喜談兵略似棋
倦即高眠醒便起半縈香篆上銅匜
歸歟鄉井興何如菜把難營隙地鋤世上争能無事事
閒中聊復借書書鷄蟲得失何關我蠻觸紛紜可笑渠
瘦骨年來無一把棲心只合在清虚
幽處微聞草木香安排筆格與茶牀雅思對客聞才語
暇輙繙書檢藥方芝桂膎胰隨措置龍蛇虎鼠任料量
蓬頭散帶丘明士吐論縱横或未妨
題項霜田秋樹讀書圖
司空三十車一過不再讀豈知瑯嬛洞萬籖未流目況
復千年來煙海浩簡牘寶裝不觸手緹褁空架屋予生
雖苦晩好古念久蓄幽森皇墳書寶秘金石錄涓滴乞
殘瀋氤氲丏餘馥所恨椎魯姿伸紙必三復得一九已
忘枵然負此腹年來更蕪廢塵土盜寸禄狐史一筆無
空名濫史局此心耿耿在詎便高閣束譬如撥灰深温
黁火猶宿每逢佳士語輙接遥夜燭徐徐涉波瀾浩浩
脫邊幅君從故鄉來别更六寒燠平生舊游好命駕煩
屢辱時時歌新詩清音戞寒玉興來為長句千言筆應
秃旁隸史乘事朗若目親矚劉郎真善人能使家令伏
自春卧羸病擁被苦瑟縮喜君談天口博辯如灸轂東
方多澹辭詼啁語尤酷君才實具美分了十人足酒邊
徵雅令猶足咜庸俗我雖愧如歸君每來不速錙銖較
文字粗糲饜蔬䔩秋期整歸鞍湖海興已逐攜持視此
圖令我紙尾續一編秋樹根溜雨蒼皮蹙金天爽氣豁
眸子湛秋綠行當借一鴟從君舊山麓雖貧或未害日
煮二升粟
題折枝荷花圖
蘭橈桂檝倚來頻翠蓋紅妝晩更新不用鑑湖三百曲
一枝留待若耶人
題王赤抒納涼圖(取少陵竹深留客處荷淨納涼時詩意)
寫得新圖野趣長恍遊竹逕過蓮塘風開月影一林瘦
雨作湖聲六月涼高節最宜霜後色苦心猶帶水邊香
先生標格冰壺裏未省人間有暑光
正月十三日東江席上同姜西溟趙蒙泉吳元朗
張漢瞻宫友鹿用子瞻岐亭韻
東風吹何時柳色染新汁連朝曉夢裏花朵壓紅濕入
春春未動馬蹄空得得閒來叩君門推甕飲須急不知
陂塘外拍拍幾鳬鴨喜心刲鮮腴暖氣上巾羃聞君宦
游樂腰下金帶赤愛君名士風手中羽扇白談諧二三
子取醉半墮幘酒酣哦新詩詩成鬼應泣纖纖月始生
旋圓俄復缺人生幾良會珍重座巾客年年試燈期莫
忘此宵集
再用前韻送王雄飛之陽山
六年勤過從墨費幾斗汁半從酣醉後霑灑衫袖濕浪
擲虚牝金與君兩何得不知空釡裏飢腸轉逾急閒來
繞階除羣心妬花鴨君如瑚璉器暫用疏布羃玉川一
先生并少婢脚赤故園刧火後彌望衰草白書劍久飄
蓬髮疎不滿幘才高身欲老相對如雨泣寧甘伏櫪歌
未用唾壺缺賢侯在中路行矣萬里客期君嶺海隅維
舟或來集
徐道積招集碧山堂感賦
仍到司空綠野堂酒人詞客舊歡場一生知已傷存歿
十載逢君各老蒼天上鵷鸞堪接武尊前鴻雁自成行
闌干十二春風地幾樹繁花月似霜
賦得明月照積雪(次新城公韻)
幽尋耿無寐滅燭夜分時起視雪千里微明月半規寒
光坐超忽素影共䙰褷誰似王夫子巡簷獨詠詩
匏瓜
小園親種得苦葉覆柔條老藉霜斤斷輕留竹杖挑無
風聲寂寂醉月影蕭蕭歲晩南村外巢由好共招
與雄飛飲畢爾榮宅主人夜話塞上戰功殊可喜
也
小來氣決早知聞老去談兵尚一欣曾擊驍騰雲下賊
盡驚鼓角地中軍紅燈愛就文人語繡甲親從武庫分
駐蹕山前鏖戰處白衣誰省舊功勲
曲阜顔太宜人七十壽三首
華胄傳鄒魯賢聲著郝鍾璇閨聞内則畫戟自名宗峩
嶺千尋雪天陵百尺松長應紀彤史令德偹温恭
最憶傳烽日城危壓陣雲九秋霜遽肅七日玉幾焚刃
血殷重袖冰心凛一軍閨帷有竒節瀛海接英芬
仙苑三珠樹爭看繞砌栽隔紗由母教視草見門才小
劫銷沈後還丹次第來鸞封下重叠令序正恢台
上掌院彭公四首
崇朝已遍泰山雲亞相名高海内聞此日師儒尊五緯
向來物望重三君回
天事每聞朝右掩卷詩常聽夜分一樣勒銘鐘鼎在却
輸公是寄斯文
鶴書曾記日華東朵殿晴開曙色紅萬里清文羅闕下
百年遺老訪淹中量才誰是淵雲敵下筆真無枚馬工
天上寶書題第一五花香散墨池風
十年芸局淡延襟别有耽佳好古心半篆香邊看冉冉
八騶車下任駸駸間隨客品酒清濁愛讀書如山淺深
只有濟南王學士時時花底共微吟
五閱仙翁日月壺憶從槐市列生徒人間名字榮諸葛
閣下文章比大蘇久識游魚潛沼樂待攜野鶴出林孤
舊師仍是嵩陽客笑奉金箱五岳圖
莽式歌
莽式者樂舞之名也歲以季冬隸習禮部略如
古者百戲之屬甲戌十二月十四日余得寓目
乃為作歌
季冬臘日烹黃羊儺翁侲子如俳倡嗔拳雜伎閙里社
細腰疉鼓喧村場太平有象自廊廟五兵角觝修總章
春官都試平旦集萬人聮袂東西廂南箕北斗供摟&KR1290;
繁絲軋竹同清揚闝驚出林吼虓虎很訝當道蹲封狼
劃然忽變戰場態金戈鐡馬聲鏘鏘左旋右抽嫻進止
先偏後伍紛低昂弓彎不射刃不斫徐以一矢定寇攘
髣髴觀兵耀德意詎止武力夸多方帣韝鞠&KR1743;起上壽
千年萬年歌未央昆明池頭夾棚路洛陽樓下列炬光
麟洲小水跨鴨綠九部亦得諧宫商紫羅帽邊插鳥羽
綘抹額上摇金鐺輕身似出都盧國假面或著蘭陵王
盤空筯斗最竒絶如電䃱磹星光芒解紅俄作小兒舞
文衣綷䌨顔&KR0008;霜戲馬闌邊身便旋鬭鷄坊底神飛翔
踏歌兩兩試燈節秧鼓面面熙春陽牽絲底用魁&KR1235;子
阿鵲雅擅籧篨娘雙童夾鏡技渾脫晩出絶藝驚老蒼
弄丸一串珠落手舞劍百道金飛鋩我聞殿前陳百戲
緬昔制作傳漢唐魚龍曼衍雖技巧亦與民物關禨祥
賜酺懸知俗安樂拔河為卜年豐穰只今殿廷虡懸備
兜離僸佅咸賓將鳴球拊石洽至德散樂亦預鈞天張
恍從輶軒採謠咏正以鞮鞻懷要荒書郎羸馬久憔悴
乍與鮑老同顛狂爰居縱駭鐘鼓饗舞鶴自應參差行
千周萬帀狀倏忽舌撟目眩心蒼茫作歌形容莫究悉
竊喜六律調歸昌
東臯草堂看杏花歌
清晨叩門折柬呼樹頭勸酒聞提壺芳郊走馬意不厭
況有十里春風俱東畬曉烟林木暗一帶細草茸茸鋪
萬錢几爼笑多事三月櫻笋煩新厨王孫天上本龍種
文采復與常人殊喜聞佳士甘勝肉愛拂官紙柔於膚
今晨召客昨宵往先掃襌榻温僧爐香界庵前一把手
兩腋風駕登煙途暈香亭子森翠繞細泉入盞浮雲腴
風條露葉轉蒙密瞥眼仙杏花千株金明壓帽十年事
惆悵昔夢成老夫妍姿恰宜麗日暎憨態欲遣香雲扶
看紅看白情未足惜花惜玉懷仍孤只今佳時促芳宴
它日雅會思吾徒嬉春排日合洪醉東走脫兔西飛烏
巾年絲竹本陶寫一串頗愛歌喉珠沙頭玉瓶酒不盡
罍尊歡笑雜路隅柳條未放謝家絮蛺蝶新上滕王圖
草堂重開割鮮罷更抄雲子炊彫胡城門曛黃歸轡急
戀此光景留須臾鄉心每念一區宅歸興空憶千頭奴
羨君城南尺五地文酒之會無時無竹爐銅碾紛雅具
清詞妙寄非俗儒東風落手先一笑芳徑未遂沾泥塗
林亭韋杜倘許借斗酒更擬明朝沽
送張卣臣學士祭告南岳
尉候通重譯懷柔答萬靈天書頒北極祀事肅南溟衡
嶽仙人宅文昌使者星九疑聯屬遠綵筆啟幽扄
典禮修三楚提封接五谿烽銷青海北文諭夜郎西共
識天威肅須令王會齊百蠻應震讋京觀築鯨鯢
漢瞻南行詩以贈之
如海長安城渺小一萍挂半肩寄圖籍兩耳聒梵唄時
時從朋好清尊叙情話吾子昂藏人一往喜疎快胸中
九雲夢細碎肯蔕芥屢踏舉子場辛苦不得解蹉跎好
名字尚有文可賣平生韓吏部混茫接高派兩窮適相
遭合豈待媒介愛如北方蛩游比南海魪吟牋拂詩成
醉馬墮飲敗風流賭棋槊餘事猶為畫所嗟不得意青
山涴塵霾西風一颯沓客子感秋屇結束還舊鄉修途
遠行邁三年慈母心笑口北堂拜家臨太湖水朝夕看
澎湃青蓮網白棘果否路荒怪幽居洵可樂即事足瀟
灑相期春雨餘行園翦新薤
懷清堂集卷五
