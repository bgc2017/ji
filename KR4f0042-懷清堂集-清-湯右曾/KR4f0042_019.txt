懷清堂集卷十九
吏部侍郎湯右曾撰
詠齋中草木五十二首同雪子作
松
去年霜後枯今歲雨中蘇不是蒼髯叟誰當慰老夫
桂
分將月中種自我山中寺(天竺也)山中人不歸月中香可
致
槐
翠作老龍蟠隂濃六月寒清心了無夢不入大槐安
椿
童童覆如蓋南堂綠隂滿仙人八百年來共靈椿館
桐
清隂凋急雪無復蔭我室欲斵枯桐枝恐不中琴瑟
榆
我家老榆樹枝榦蛟龍纏題詩厭常語不道沈郎錢
竹
碧篠數十竿徙栽疎復密莫訝叢喧卑漸喜鞭横逸
楸
布葉如雲屯蒼然入夏冷西風障落日晩下茅亭影
合歡
合歡夕常合葉葉自成行金堂七十二莫作野鴛鴦
丁香
嶺南雞舌香似非此丁子君看細黃花豈有白與紫
柳
寄生良已孤成隂或可舍春來一條條垂在西廊下
西府海棠
蔓草羅裠色芙蓉臉際紅文君有故里簾幕海棠風
杏
披草徑纖纖暎籬門窄窄恍如鳴鳩時村邊幾枝白
梅
物以希為貴盆梅發寒沍何必江南村横斜千萬樹
茉莉
雙姝出南海玉質臨風竝都人簪奈花不識那悉茗
紫薇
移來紫薇花本出紫薇省誰與青瑣郎綵筆照花影
牡丹
種自曹州寄名仍洛下來東風相(入)欺得芍藥出豐臺
蘭
猗猗庭中蘭國香此國士不得貢玉堂言念在君子
玉蘭
辛夷開未開迎春好時節邈爾姑射人肌膚若冰雪
榴
榴花拆紅襟花落房多子時聞墮階聲淋浪秋雨裏
山桃
山桃花盛時香霧晩冪冪客散月朧明三更遣吹笛
菊花
不資服餌用何取品目殊但念東籬花九日不可無
洋菊
八月有黃花坡公謂可怪詎知海外種觸暑園翁賣
荷
紅芳三十里采采意未厭今來花甚稀柄柄青荷葉
蓼
汀洲采白蘋道遠不得致對此紅一叢江湖渺幽思
剪秋羅
佳人理刀尺中夜起太息紅剪羅衣裳年年作秋色
鳳仙
娟好女兒花秋風乍入簾最宜紅透甲先上玉纖纖
秋海棠
花妥嬌無那莖承翠交委墜露小闌邊西風危石底
百合
根作百菡萏葉作青琅玕斑斑赤豹文倒垂花際看
郁李
常晩尚餘花條繁多倚砌悵然獨懷人戚戚遠兄弟
夾竹桃
似桃還倚翠似竹更依紅海外仙山物温台落手中
夜落金錢
金錢夜夜落不抵一錢看借問張公子何如逐彈九
萱
金質挺炎辰薰風日披拂袪痗苟末由萱蘇爾何物
藤
得時各葱蒨託根迺參差穿籬復絡石不得挂高枝
葵
耀日如摛錦傾陽每上階時來和露折佛日有清齋
秋葵
獨摇金盞側淡著鞠衣黃洗盡風流態宫人入道裝
芭蕉
簷端心不展窗下隂常寂莫待夜霜侵慣經秋雨滴
杜若
花疎風下上枝弱雨離披杜若芳洲畔名曾入楚辭
牽牛
碧花罥籬落秀色紛偃蹇歛時日欲烘開處露猶泫
玉簪
脩纖白玉簪美人理雲髮散為六出花遥映三秋月
雞冠
軒然岸雞幘聳聳長身直笑爾鶴頭丹焉能備五色
萍
盆池萍忽合綠水自生肥時復驚魚闖由來有絮飛
薜荔
移根甫徑尺枝蔓忽縷縷不記上牆生莓苔足秋雨
月季
四季有藂花風前月下俱寫生南劍老添入錦堂圖
虞美人
今作原上花昔為垓下土似聞楚帳歌猶作虞兮舞
刺蘼
粲粲黃荼蘼隨風每低昂似念攀折苦棘刺以自防
扶桑
憶昔日南花猩血染如一愛此扶桑紅一紅經百日
夜來香
白日車馬喧朱門酒肉臭所以暗香來多在夜涼後
雁來紅
掩冉曲籬旁深紅間淺黃殷勤語來雁慎莫帶微霜
忍冬
藤纏跨巖谷不與衆草伍保爾歲寒心忍兹霜雪苦
南天燭
八尺紅珊瑚如意一聲碎化作勻圓珠風雪小山背
蠟梅
香浮金蓓蕾色謝玉肌膚破蠟迎春日江梅先得無
左闕門外雨中
清池一道漾漪漣左闕門東太廟壖碧葉始生初夏節
紅衣今落晩秋天采蓮歌斷佳人唱踏藕船餘稚子牽
行到迴塘聞雨滴西風衰髮正愁邊
中秋(是日閒)(貴人之喪)
金波澄處玉輪圓只少些些脆管弦涼冷影初沈皓魄
鏗鍧樂已罷鈞天隂晴
帝里同鄉里哀樂衰年異壯年佳節尚憑公等在醉吟
直到燭花偏(時九沙南指兩翰編西亭水部峙公雪子兩文學在座)
送劉咸珍歸里
子病憐新愈吾衰送此行九年為客意一月到家程旅
雁秋來影寒潮夜落聲知添他日淚泉路渭陽情
薄聿脩學士使還言山左李中丞酒間忽聞濼口
商人將醵金上壽即於席上作教禁之方對客
揮毫時歌者音律稍乖必為駁正周公瑾之流
其才不可及也作一篇為寄
笙歌幾部沸華堂條教親裁燭兩行心念民疲如杜母
耳知曲誤是周郎千夫帳下麾幢繞七字毫端翰墨香
(中丞號能詩)聞道翁歸備文武再承天語在明光(歎上嘗嘉中丞為)
(文武全才者再)
重九前一日文湘侍講艾堂宫贊蒼孚農部西亭
水部思敏侍御聿脩大令元溪員外峙公雪子
文學枉過小飲
足盭妨閒步朋來慰索居庖厨未嫌薄文酒自相於雪
片分魚膾金膏溢蟹胥敢云同俊味聊當摘畦蔬
細細雲初破悠悠月已中嘉辰明日是欵語故情同可
有登高約應憐避俗翁(杜詩陶潜避俗翁)呼童種黃菊肯遣沒
蒿蓬
客散後又成
客去仍無睡書抛復寡歡一燈聞雨滴半臂怯風寒青
女行除架黃花漸入闌衰遲逢令節感歎此身單
重九
聞道傳杯不放杯重陽令節菊花開霜清佛閣人頻到
水淨龍潭歲必來(十年前每重九率于慈仁青毘盧閣及黑龍潭登高)老大登臨
少筋力賓游觴詠嬾追陪綘囊佩得還隨俗好為衰年
更壓灾
丁巳春至旃檀寺忽忽四十二年迨今己亥冬偶
重過此感思舊事如在夢中
鈿車香騎寺門前白晳當時好少年誰省王城春似海
一枝壓得玉花偏
送翁聿脩大令南歸兼寄尊甫蘿軒同年
酒香臘甕歲方徂去若登仙子甚都鳧舄春來仍入洛
蓴羹秋後每思吳四山迴合雲藏寺一葦空濛雪滿湖
寄語蘿軒老居士不妨潑墨畫成圖
元日次盧舜徒光禄除夕見貽原韻
太官初識膳膏香三署兼司陛楯郎
帝念清卿官特拜人知勁節薦交章冠軍舊德曾燔契
光祿新銜合築堂(光祿堂見歐公記)政事趙張誰可繼更誇文
采似班揚
蒸壺約素自家風居損持盈道更冲心薄浮雲時態異
義鍾老柏歲寒同韻無適俗思元亮力不因人笑子公
正旦九衢車馬散冷烟濕雪寂寥中
燈夜與文湘西亭介夫峙公雪子小飲
餘寒猶自閉簾櫳手撥深爐熾炭紅門外䙰褷三日雪
竹邊掩冉一闌風歲時挑菜佳辰過燈火傳柑舊事空
賸剪青蒿與黃韭天涯差喜故人同
曉起
夢回特地紙窗明三日風篩雪未晴賸有烏鳶蹲凍樹
了無燈火閙春城詩人㶚岸朝酣酒猛士關門夜斫營
我老但餘癡鈍坐玉山空照眼崢嶸
海棠六絶句
窺簾無那醉嬌何北地臙脂寶靨多猶自穠華帶鄉井
浣花牋色錦江波
不須施粉更施朱宋玉東家態不如乞與春隂好將護
長紅小白半開初
兩株紅艷十分勻先後開時各鬭新底事春風不相見
邢夫人對尹夫人
天姿富貴許誰同粉態珠光一片融任遣詩人笑麄俗
小桃點注出繁紅
今年花發昨年枝光景流連又一時未必綵雲飛便去
也應玉笛晩休吹
祝釐日日上經壇常恐花時倏已闌夜半明燈圍院落
更留好客勸勤看
明日又作一篇
爛漫春城看似無碧雞坊裏敵千株憑誰貯汝歸金谷
可用移家就石湖曉日烘開紅蓓蕾晩風褪出雪肌膚
未教綺語删除盡禪榻茶烟笑老夫
花下
晩將淨眼覻無方偶逐天花即道場判與色香新世界
劃開鶯燕舊封疆濯枝雨喜連朝潤颺幕風驚昨夜狂
石上落英紛不掃游蜂冶蝶漫奔忙
王帶河少司空餉餅四十枚作歌
蒼龍昏見時正陽涼風如秋塍隴黃千村碌碡鎌鎩忙
霏霏落磑天雨霜爛然瓊爢照筥篚佳人洗手朝入房
雕盤細瀉銀缾湯女丁婦壬互劑量小團月出戶東廂
春綿秋練方法良漬疑鶴髓貴莫償薄如蟬翼輕欲颺
炊裂十字進高堂近賓密友懽未央老饕念我還分將
磊落四十如截肪華山玉屑細有香梁甫銀泥白更光
豈敢汙汝羅酒漿清風茗椀聊試嘗重樓十二弛戟防
委輸華蓋掩太倉絳宫真人壽而康下有童子舞黃裳
紫洲小姑莫漫狂白石潄琢無堅剛靈根顧視猶未亡
温淳此味詎敢忘誰其遺者瑯琊王飽聞設食齊殊芳
鄒平況自有憲章平生說經笑公羊軟美便思老是鄉
口腹累公豈可常請從秘苑求其方
藤廳花時偶作
文書堆案眼從遮不記藤隂日又斜滿架丰茸綴纓絡
兩株詰曲走龍蛇似聞西省新栽竹(劉貢父事)空憶東堂舊
種花(東坡詩玉堂隂合手栽花)六七年來幾閒日風爐雪乳一甌茶
題李曲江少司馬戎裝出塞圖
先生知國等知兵擐甲龍沙萬里行寇子翼真宰相器
輦車驪駕歴詩營
庚癸從無一士呼平安火直接神都英姿颯爽如褒鄂
曾在凌烟貌得無
庚子五月初三日復過法華庵仍用前韻
驚嗟歲月去如流三度風潭景物幽古佛寶坊臨水尾
相公樂府換歌頭(李文正公樂府最傳扵世庵即文正别業地也)百年刦火燒
應盡十里肩輿倦且休點點綠錢南浦上雨來蕭颯便
成秋
五月十四日夜露坐
高林晩露寂不喧短籬疎花幽自翻何當羽衣入舞砌
豈有啄木來敲門穿池華月光下上拔地蒼石隂朝昏
松風茗鼎横一榻道人於此真忘言
雨亭制府郵示元夕駐師金沙口上詩作一篇奉
寄
先生廊廟英器資備文武西南天萬里前席授玉斧百
濮心綏懷諸蠻手摩撫陽關絶徼外一夕響鉦鼓犯我
屬國疆
至尊赫斯怒親分賢王鉞特開元帥府日入崑崙西拓
此河湼土沿邊列戰格滇池實門戶拜表即出師師行
若時雨軍無呼庚癸士每共甘苦刁斗厖不驚幕井民
安堵慷慨取金印從容揮白羽儒者有此人如方叔召
虎兵家貴間道我聞諸前古縋蜀自隂平叩關由子午
騎或一敵萬技料三當五鈎撞百道攻鼓角九地取書
生好說劍文吏恥負弩雖借帷幄籌恐無尺寸補先生
真國士才與管蕭伍會須斬樓蘭未用招贊普金沙暮
江口燈火繁星聚葡萄塞上杯勅勒軍中舞是時上元
夜喜氣融諸部煌煌南極光煜爚眼親覩雪山界天末
列障翠可數新詩競傳寫清風頌吉甫豈惟壯士歌行
見樂人譜
庚子立秋
炎毒何當休纖絺汗猶浹西風颯然至涼意欲動篋滋
味覺鮮新衣裳初熨貼是時秋之孟四見蓂生莢五行
迭休王勢若驟凌躐蓐收令始肅龍火氣已懾伊余抱
煩痾一體互莊蝶憂虞理應遣暇豫生可攝憶昔槐弄
黃鄉選甫懷牒蹉跎四十載衰白遂滿鑷懷新情依依
感舊歲劫劫偶然設茶瓜思與賓侣接高林變蟬嘒長
廊響行屧雅言賦新詩逸興求醉帖昨夕哉生明一鈎
挂壁頰未嫌歡意減已覺秋懷愜中庭落梧桐深巷賣
楸葉鄉心逐兒女那得渡江楫
雨中喜扆再自潞河歸見訪
颯颯雨侵軒沈沈樹隠門棗垂烟外重荷集晩來喧潤
始霑衣桁涼宜近酒尊欣逢故人至一夕共清言
送徐亮直編脩奉使册封琉球
黿鼉梁已駕東瀕寶册光華寵命新受吏遠來滄海使
宣風暫借玉堂人神魚跋浪迎旌纛仙草環洲集鳳麟
一品錦衣歸獻夀此行最喜是娛親
憫忠寺後院
霽景高林外幽房曲逕過雙扉開晩照百尺見懸蘿葉
葉含風細枝枝得雨多翠帷紛在眼彷彿到山阿
十月四日樸村晩過菊下小飲
又逢雲物晩秋澄去歲黃花今歲仍小墢疎&KR0905;香冉冉
高枝密葉影層層那能留眼看朝暮空自縈懷到寢興
向夕一弓明月下故人偶至為燒燈
十月五日由德勝門往湯山接
駕
雲樹迎仙蹕人家近斗魁晩烟横疊翠落日漲飛埃暫
逐羣公出行穿萬馬回廿年思扈從無復舊鄒枚
清河野望
夢回兀兀復騰騰洗眼青山看幾層指點興亡飛鳥外
西風衰草十三陵
仙女堡行
威弧幾時落旄頭松州雪嶺猶防秋仙女堡當轉粟道
仰窺千仞俯九幽㟢嶔一綫險莫儔雨淋石滑行人愁
馬蹄忽蹶徐縣尹下與萬里長江流妻兒淚應猿聲落
苦怨天高鬼神惡漢家嫖姚方少年蹋踘軍中正為樂
湯山接
駕
羣玉山頭雪未殘丹砂泉上不知寒載鳶已見前旌過
捕虎遥從後乘看星亘五營天列仗龍騰八尺
帝回鞍
睿容有穆臣寮喜伏謁鑾旂第一竿
十月十日自湯山迎
駕歸夜宿清河
閒雲一片本來輕野鶴孤飛不算程原上歸人斜日影
枕中鳴轂曉鐘聲濁醪屢酌煩村叟嚴鼔稀聞近禁城
三十四年流電速屬車塵後老書生
清河橋上
偃月形斯壯垂虹地本靈禹功通澮洫漢苑接郊坰風
漾寒波白山銜落日青酒壚頻歲到衰髮感星星
送成絅齋出使安南
使星先入日南天朵殿新看
詔旨傳九譯蓋幢來白雉百重樓櫓望朱鳶林風箐雨
山稠疉峒獠溪蠻路接連萬里何人諭威德此行端藉
玉堂仙
題李文正慈恩游詩卷後即次原韻(有序)
予同年白君彦京以茶陵李文正公慈恩游詩
卷自陽城寓書寄余余視詩末題署正德九年
甲戌作為公致政之二年而詩中流連景光沈
吟老大詞旨悽婉文衡山為之圖題曰西涯圖
喬莊簡跋云寺之後曰西涯考公懷麓堂集有
西涯雜咏十二首第四篇即慈恩寺其他如楊
柳灣鐘鼔樓四詩中亦互見則慈恩寺在西涯
東西涯之名所由來久公因以自號今亦不復
能識其處公詩首篇云幾人城市此曾遊又云
城中尚有山林在集中重經西涯有云城中風
景夢中路又云禁城隂裏御河西慈恩寺偶成
云城中第一佳山水則西涯之在城中無疑日
下舊聞載淥水亭雜識云西涯有李長沙别業
考其地在今德勝門西予近年往來湯泉數得
經過見風漪彌望直接德勝橋而東水物可愛
有法華庵在其上意其為當時之西涯所云積
水潭海子亦即此地但相去二百餘年不特琳
宮佛屋灰劫無存而圖中所有喬木蒼巖長橋
斷岸亦不復能彷彿矣莊簡又云西涯公嶽降
地公詩有淚㾗應共水俱流句又云撫今念舊
為之愴然集中如禫後述哀云應謝西涯舊時
柳泣風愁雨共依依又重經西涯云淚滿密縫
衣上線又云愛日慚非稚子歡又云慟哭兒童
釣游地白頭重到為何人則莊簡所言信有徵
矣至淥水亭雜識所云公有别業在北安門外
或是生時所居非别業也集中有李白洲侍郎
督復西涯舊業詩云三間矮屋一重樓則非莊
墅可比其他若重經西涯云綠野無堂正憶裴
又候馬北安門外游慈恩寺詩云十年一到竟
何能又重經西涯云重來又隔幾寒暄又宿海
子西涯舊隣云東陵舊路元相接若果别業尚
存何至隔幾寒暄經十年不一到即令止宿何
用舊隣推此而言不但無别業並生時故居亦
久廢矣文衡山載公遺事罷相後設客至不能
具魚菜風操如此豈能更為平泉木石計集所
云督復舊業者始終未之復也流覽感歎次韻
一章
池邊老鳳肯回頭(游在正德甲戌公已致仕)樹裏驚烏感昔游劉謝
並時同國論李何别沠異詩流蒼茫野水圖猶在散落
遺文集未收(慈恩游詩五篇懷麓堂集不載)今日更憑誰指似三間矮
屋一重樓
詩成意猶未盡又作四絶句
兒時游釣頻經處幾度垂楊信馬行玉果可曾分四座
金環似省識前生
裴家宅裏秋天鶴房相池頭雪色鵝誰似幽居無一物
門前贏得好烟波
成弘館閣數茶陵一代詩家無幾人可惜當時集賢院
不曾寫得樂天真
宏長風流在鼎台一時門館盡英才諸生尚有東南秀
未到平津閣裏來(文徵仲圖上署諸生)
庚子十月二十八日盧光祿舜徒六十夀小詩一
章以叙朋友契合之情非世俗頌禱語也
論交不在早但取意氣真君看青松枝何必桃李晨金
石性不易芝蘭香宜紉我晩得益友頭上白髮新邂逅
杯酒間情等骨肉親澄明抱霽月豁達排秋旻承家與
報國恃此清白身子仕州郡日名已動縉紳酌泉新安
江大好山水隣父老愛劉寵里閭思寇恂司刑來三吳
泣玉明且仁滇海脂膏地俸不贍親賓歸來太常齋甑
中欲生塵忌者不謂爾䜛口信狺狺帝庭十二閑騢駱
驪駵駰傾家營一豆不救武子貧
至尊洵亶聰拔擢驚無因名卿重清節豈曰算錢緡念
子耿介姿在物無緇磷飄瓦擊不恨虚舟觸不嗔疾惡
雖如風無心恩怨冺緇衣好賢什兹意常周諄三哺必
佳士一飯無俗人退食插架書浩然渺涯津鏗鏘發宫
徵筆落疑有神居貞心匪石守道節貫筠六十今始滿
堂上夀酒陳富貴取大槊功名畫麒麟二塗宜何從一
笑無邊春
立春日忍病舁至書齋
縛箇籃輿茗椀隨南齋又到覓春時柳條未弄悠揚態
桃蕊初含蓓蕾姿雪陣江天茅店酒梅花人日草堂詩
病中只有思鄉夢官職聲名兩不知
院中齋宿
紞如街鼔夜將闌樺燭烟銷夢向殘衰病久知曹事廢
優容真荷
國恩寬太常曾視芬芳具(漢書五畤無牢孰具芬芳不備予辛卯為太常卿壬辰改)
(翰林學士)法駕頻叨侍從官
聖主為民祈穀意屬天爟火在郊壇
懷清堂集卷十九
