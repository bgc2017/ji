懷清堂集卷二十
吏部侍郎湯右曾撰
送朱可亭總憲賑饑山西
憲府官彌重河東歲大荒地當千里赤麥失二年黃風
俗多商估人家少蓋藏恐憑和糴議未足慰流亡
送盧舜徒光祿賑饑陜西
使者如甘雨隨車入雍州遺黎方望活
天子待分憂漕(去聲)粟前籌急屯田後效收期君布嘉惠
直到海西頭
酬蒼孚農部元夜見詒原韻
匆匆節物上元過肯念漳濱久抱疴著句暗中知沈謝
苦心灰裏撥隂何九衢燈火繁華盛七秩年光感慨多
(予開七秩今已六年矣)猶憶當時舊風月得鄰堂上夜徵歌
早春試筆
紅未抽芽綠已含風光流轉我潛諳老無興味心常嬾
地想優閒夢尚貪一片晴雲依闕下幾陂春水隔江南
歸田每說人皆笑竊祿年多合自慚
萬年寶歷詩(有序)
欽惟
皇帝陛下膺駿命恢丕基粤自即阼迄於今兹聰明睿
智神聖廣淵之德孚於上下覃於八表凡食毛
含齒萌生蠕動之物莫不煦嫗至化漸濡大澤
欣欣各遂其私繼昭夏軼三五皇哉夐乎莫得
而京矣歲在辛丑
皇帝御極之六十年甲子一週顥穹示慶奥祉沓至垂
萬世之基卜無疆之歷將復肇於今日循環之
周而復始槖籥之鼓而日出景運昌數實符其
期於時諸王大臣庶司百職事曁轂下耆老太
學生徒僉謂歴代未有伏
闕叩顙請行慶賀典禮羣情喁喁呼籲懇廹
皇帝曰吁報本饗親之弗先其曷可已迺
命禮官諏辰庀物肆類
上帝薦馨
列祖親謁
園陵肅將祀事登鉶盥洗罔或弗虔仁孝誠篤肸蠁布
濩大禮斯畢
玉鑾容與歸自郊圻維億兆人咸歡呼踴躍奔走摩霄
漏泉氤氲蓊鬱之氣乃遂畢達既大和會萬萬
一心復有山陬海隅黃髮鮐背之老跋履遐遠
越數千里雲集京師與羣公卿士百姓伏謁
端闈奉
萬歲觴請上
鴻號
皇帝撝謙至德有而不居親降德音飭政經䘏人瘼跽
聆悚惕莫不欽歎時則瑞日騰曜卿雲流藹士
女童叟駕肩挂轊喧闐抃舞於衢巷之内羽旂
金節旛花贊唄鐘鼓絲竹鏗鏘之音延屬乎郊
門之外太平之象既洽仁壽之俗彌劭非甚
盛德曷克臻此乎(臣)攷稽簡册帝王之興多推本符命
於是鳳凰龍馬朱文綠字流星刻玉之異往往
具載於篇其中哲后誼辟功德及人民欲得神
望塞報以嘉應享國長久顧自漢唐以迄元明
世系皆可考越數千百年如
皇帝至聖上德履飛龍在天之位備康寧夀考之福綿
太極上元之歴古無有二靈貺殊造慶成錫羨
延頸企踵者舌敝於謳吟懷鉛握槧者詞窮於
比儗臣竊推迹詩書所紀如成周極盛之時周
公召公畢公君陳之儔協心同道底於至治所
以願望其君者曰欲至於萬年可謂至矣而必
陳述於天之基命定命二雅所賡善頌善禱天
保之什首焉其詞非出於一人故曰何福不除
又曰罄無不宜又曰維日不足辭之重言之複
至於山阜岡陵月恒日升南山之夀松柏之茂
而必冠之曰天保定爾蓋言此皆天之厚有德
而致諸福也
皇帝受祿於
天嚴恭寅畏無一時一事不奉若
天道照臨如日月奮迅如雷霆濡潤如雨露孚信如四
時
清明在躬與
天同體
天乃眷之顧之佑之命之又反覆申重之畀以殊祥錫
以純嘏仁風扇協氣游甘露降醴泉涌雨暘時
若豐年穣穣景應響答未見侔比
皇帝建中和之極啟㫒平之運盛德大業富有日新猶
且堯兢兢舜業業夙夜宥密罔不祇肅敬之至
也又臨朝涖政接下諴民惻怛勤懇咸本誠意
夫敬禮之輿也誠聖人之本也宋吕祖謙謂惟
敬故夀主靜則博厚悠久自強則堅固精明敬
之方壽之本也中庸言至誠無息至配天地極
於無疆漢董仲舒亦言天瑞應誠而至理皆自
然可信
皇帝誠敬作所篤袩純佑職此之由自今以往
天休滋至億載萬年永永無極雖復握六觚備五數迎
日布策推諸無窮皆未足方此
遐福洪算矣(臣)持槖禁廷竊以歌詠
神聖功德為職雖弇鄙弗獲自已謹效管蠡闚測敬呈
萬年寶歷詩十章章十二句其詞曰
皇帝至德包乾毓坤法宫之中安安存存函我萬國如
歲之春昭事
上帝祇戒明禋禎符乃來曰歸於仁於萬斯年以撫兆
人
皇帝大孝立愛親始率
祖攸行陟降庭止
兩宫寢膳必躬問視更歴歲年追慕不已天至之性逮
於麟趾於萬斯年永錫繁祉
皇帝儉勤萬幾在宥土事不文木事不鏤法天地節為
爾民富未明求衣視百司奏太官尚食或稽晝漏於萬
斯年功崇德懋
皇帝知人峻德克明咨岳詢牧俾佐太平下及百吏胥
簡於廷追之琢之出玉之英薪之槱之得國之楨於萬
斯年羣材蒸蒸
皇帝愛民迺煦迺育天地中間液洽滲漉賜萬萬租復
出廩粟不竭而獲與聚所欲仁增益高澤久逾渥於萬
斯年惟帝之祝
皇帝好生上與
天通仁愛矜恕靡物不容一夫非辜爰厪
帝衷敬爾由獄無俾滋豐蒸為甘雨散為和風於萬斯
年慶刑之中
皇帝功烈首導河渠羨溢弗治民其為魚淮泗湯湯既
播既疏億萬之口有那其居灌浸通利陂澤江湖於萬
斯年豐我黍稌
皇帝性學該貫三極窮天之紀周地之脉合樂和聲造
化胸臆乙夜披覽六經百籍煥乎文章垂億代則於萬
斯年焜煌
寶歷
皇帝神武電掣霆摧誅三叛人稟
帝指麾削平沙漠申命六師苞有遺蘖萌芽於西其渠
乃殲其庭乃犁於萬斯年殊方來威
皇帝景福濡被九有大哉乾元為物之首環四瀛外獻
見奔走百昌熙熙以蕃以阜民之捧戴
元后父母於萬斯年與天齊夀
白石橋
來往朝煙與夕霏寒衣脫盡賸春衣波清曲渚魚游樂
草綠平疇雉乳肥屢涴衰顔塵冉冉尚牽芳思柳依依
廿年白石橋邊路華表難尋老令威
山行微雨旋止
邨落多勤雨風雷肯破山沮洳泉更細焦灼石俱頑芳
草一時歇行雲何處還霏微飄數點賸取客衣斑
望雨
瀟灑過長日平安得小輿巖巒欣應接雲雨惜空虚扶
老因加飯全生且撥書此情同逆旅決決想鳴渠
距熱河三十里山頂有方石高二丈許矗立中斷
為二四旁有刻劃痕洵異觀也
有石能自立無人為告勞鬼工曾密運仙掌得雙高俊
拔千夫特嶔崟萬劫牢鍾靈定何自一舍即神臯
圖南編修送餅餌
蘭若期三宿(寓小菴中)牢丸餉一柈出籠霜比潔入手月争
圓方法傳中禁分張壓食單老夫食軟美不用勸加餐
宿螺山
薄雲霑灑不成泥暝色山光望已迷東崦人家最惆悵
今朝雨在白檀西
道中遣懷
仲夏實炎月行人尚披裘怪此氣候殊或云雲石稠山
中洵多寒問昔有此不隂盛致水潦暵乾豈其由顧視
畦隴間詎知麥當秋一雨得破塊投種冀晩收
至尊方焦勞羣公急良籌奔命禱祠廟香幣沈靈湫百
請未一應冥默神應羞商羊會當舞旱魃行且休比聞
秦晉饑赤地良可憂斗米貴於珠萬錢價不酬
詔發洛倉穀三門首汎舟更頒内府金起此鵠與鳩比
戶先流亡轉徙之他州他州不見容扶挈死道周符節
繄誰持坐視民咿嚘肉食古所鄙但知為身謀王師今
方西遠過青海頭壯士務殺敵暑月猶兜鍪熱風來如
燒瘴氣日夜浮轉粟青天上牽挽踣萬牛矧久缺甘澤
何以富來麰安得膚寸雲崇朝浹九丘(杜注九州也)滂沱未
可望浩蕩生邊愁
南天門
丹梯盡處敞雲樓形勝關門最上頭一握天低隨鳥度
兩邊山合夾川流琳宫燈月神光滿墨海蛟龍筆勢遒
(上有御書額)此日憑高展清眺恍疑汗漫與同游
出城小睡
平肩輿更穏於船合眼華胥到最先螘穴蟁巢等相殺
不如蝴蝶去翩翩
三家店
麥隴焦枯農廢耕已荒春作待秋成雲霾東北將蒸雨
風轉西南又放晴樹下暗泉喧晩汲道旁孤店餉塵羹
邊州糠籺無來處一飯真應判死生(秦晉皆苦饑聞肅州以西數十金易)
(斛米亦不可得)
潮河川
言喚白河船復問潮河渡出山各分流入海會同注
自牛欄山寺曉發
晩到羊車喚小乘早隨鳧舄歴千塍(是夕順義令亦禱雨宿寺中)飛
塵便旋多風候初日蒼凉豈雨徵四野幾時操耒出萬
山何處望雲興神仙詎合分今古噀火翻瓢見未曾
重入南天門
傳烽不記蠶房谷乘障空聞司馬臺二十四關休護塞
通天只用一門開
古北口
王公有設險此地洵雄哉山似中原盡(出蘇子由詩)關臨絶
塞開五營軍令肅一疊角聲哀遺堞無憂掃時清罷戍
臺
由長山峪北行三十里偶成
十年四度往來頻世事翻雲覆雨新梧老待棲孤鳳下
茅收欲賦衆狙嗔久知朱紱應抛我每對青山覺泥人
自是幼輿饒骨相非關中散出風塵
自石匣入山
昨夕雷雨過縱横舒百卉朝來畦隴間父老喜相慰東
峰已曙色西嶺尚雲氣得晴景亦佳望雨情未既良苗
欣黍稷惡草壯蓬蔚萬物共生成耿耿知自貴人間偪
側路豈得長無謂我起催僕夫及此炎毒未清風方徐
來夏日詎可畏前凌嶔岑險後有豺狼沸且酌山澗流
稍知谷飲味
偶讀少陵望嶽詩
朱崖碧海見秋毫月窟崑崙想像勞東望泰山西望華
當時何惜一登高
王師入藏凱歌十二首(有序)
(臣)聞布昭聖武斯王者之有征肅將天威惟仁
人為無敵若夫戶未登於版籍地不隸於職方
自非廟略之遐宣詎易膚功之克奏欽惟我
皇上綏懷萬邦照臨八表
體春生秋肅之義丕著聲靈
備文經武緯之模間行討伐彼澤旺阿拉布坦者罪人
遺孽小醜稽誅當噶爾丹甫經削平之時維諸
大臣即以剪除為請我
皇上天地含弘之德雨露長養之仁予以生全俾之孳
息乃梟獍之性飽即辜恩虺蠆之心生而肆毒
先之哈密俶擾繼則西藏虔劉敢殘掠之恣行
實神人所共憤六師其整九伐將申而廷議不
無異同謂絶域實當險遠但丸泥以封函谷何
事長征苐尺檄以閉玉門恐難深入
皇上憫無辜之蒼赤既胥虐以胥戕決必勝之機宜由
知己而知彼兇渠元惡法在不原除暴安民事
非得已且沿邊各部護塞諸番儻踰歲時寖被
煽誘苟非及今殄滅何以永靖邊陲於是
運獨斷之明
炳先幾之哲
親授諸將之方略咸奉成算以指麾復
命賢王總司戎律桓桓之士如虎而如貔矯矯之臣一
心而一德九秋氣霽瞻太白之方高五緯芒寒
指欃槍之競落金鉦直進鐡馬長驅奮迅雷霆
馳驟風雨分三道以襲擊左右不支督諸軍以
攻圍飛走無所遂冰摧而霧廓爭解甲以投戈
受降既多獲級無算器仗山積馬牛谷量而西
路統制之兵建大將旗鼓而出軍分兩翼預防
伏莽之姦計定七擒誓絶傳烽之警月壘環而
頭懸面縛雲羅合而鳥散魚驚奏三捷於軍中
布大喜於天下靈旗所指聲騰葱嶺之西武節
遥臨威憺濛池而外迺拉里折衝之將兼滇蜀
掎角之師策遂決於搗虚時方掩其不備銜枚
夜渡卷甲晨趨不頓一兵已收全藏準噶爾之
狼貪豕突國典宜申唐古特之慕義歸仁民勞
可念前旌甫入法炬重新貝葉千花沐
王師之時雨蓮臺九品頌中國之
聖人此蓋曠代之所弗賓前人之所未至皆由我
皇上排羣議斷
宸衷定破竹之勢於禁中收聚米之形於掌上故能戰
無不克謀必有成等六合於庭衢視萬里猶咫
尺晷刻靡爽若寒暑之應期變化無方誠鬼神
所莫測城鄰碎葉必殪都支路出崑陵還禽賀
魯車書混合一澄瀚海之波氛祲肅清重勒高
昌之石(臣)職司侍從代際賡歌聞大捷之軍書
祇深忭蹈獻無疆之壽斝幸在
闕庭謹倣古者鐃吹遺意為凱歌十二章恭呈
聖覽雖慙下里無文聊志普天同慶云爾
恭行天罰遠徂征絶域雲霓望救情
聖主萬方同一體用兵正是要銷兵
列缺騰光耀太微
睿謨玉帳授兵機禡牙勃律天西路鷙鳥轅門不敢飛
雲臺列仗儼星羅洗甲條支海上波決勝九天分玉斧
受期諸將縱金戈
賢王秉鉞建殊勲喜氣朝來壓陣雲幕府共傳都統制
凱歌爭唱上將軍
疑從枕席過
王師夜半長河飛渡時九地忽聞鳴鼓角不遺一矢定
烏斯
來迎簞食與壺漿歌唄聲中出寶坊稽首
中原無量佛千花藏裏萬爐香
殊方膜拜慶
王春爭看東來日出人弱水長流三萬里也應貫斗上
天津
羽林精銳領材官烏壘城邊上將壇未用尺書招贊普
直須長劍斬樓蘭
毘沙熱海路連延莫道陽關已近天新置宜木都尉府
北胥鞬外盡屯田
西遐草木震霆雷萬古何人到此來自是
九重親決策天關闢處地垠開
遥從葱雪望河源苜蓿葡萄近塞垣伐石天山紀
功德崑崙便是國西門
龍蛇繞出陣堂堂掃穴犂庭撻伐張從此共球集王會
太平天子萬年觴
閏五月十日大雨後作
小睡西堂喚不譍清風急雨掃炎蒸暫休格鬭階前蟻
且免驅除案上蠅燕子暄凉時漸改雞人昏晝候難憑
只餘病骨衰羸外優穏閑官亦自矜
題陳斐公清江盪槳圖
想見煙波白鳥雙披圖便似到家江參差紅樹青山外
一葉漁舠七里瀧
隠居學道此何人清淨登仙位業親只傍水精宫畔住
不曾一點涴紅塵
勝味屠門了不知綠葵紫蓼足山資盎然與物同生意
嬾向江邊理釣絲
蘆花淺水纜頻牽小小容渠兩板船占得四時風景好
一錢不用買江天
翠袖華袿衆樂停看君水戲出迴汀鰡鰞躍後鯆䱐引
雲霧青天晝杳冥
菰蒲聲裏小舟通宿火魚梁蠏舍東江上秋來聽夜雨
雅宜船背庳安蓬
放櫂空明縱所如休論陸處與舟居往來西塞山前路
千點桃花五色魚
鼉作鯨吞倏改觀中流呼嘯舞濤瀾舟人莫要勤看客
此老胸中溟漲寬
次韻雪子月下見懷之作
蟪蛄聲裏故山違蕩蕩空中明月輝入夜清光看更迥
似君好客到應稀黃金印大從教取白玉巵温肯浪揮
臺閣鵷鸞滿天路病餘老鶴尚孤飛
風露蓬山永夕居水天凉影静禽魚料量藥物衰逾甚
商較人材壯不如積雨歇時移月畢霽河斜處映星虚
每思伴直呼君去吹火青藜夜校書
林木幽森列矟攢吟情遥上玉盤盤弄雛新比元和桺
畫馬肥嗤弟子韓未識杯鐺聊止酒苦耽書卷豈堪官
清商一部酬風月莫聽哀絲慘不歡
自贊門無知己求明珠忽枉暗中投郊居製賦要元禮
雪夜迴船念子猷橘課千頭須檢校茶香八餅會勾留
晩來事少關心處身世飄然已共浮
得家兄孫敏書
自嗟家世本無年九十兄今在眼前料檢蠺漁猶俗累
掃除荆棘或仙緣饑寒幸未同榮啟官職虛教望阿連
(樂天詩自愧阿連官職慢只教兄作使君兄)何日邨南共煙舍此生容易說
歸田
南船寄至盆桂二叢招蔗山太僕南屏侍御南指
舜揚翰編西亭繕部峙公文學雪子孝廉小飲
有作
兩叢容易入書堂風露初寒合蔽藏花葉紛敷來海曲
根株攘剔自吳鄉分張與作中秋景擁護多留數日香
傾倒更呼嘉客共撥醅下箬酒新嘗
丙寅秋予客游江隂時主人則有邑令陸雲士賓
客則有曹武歌鄰湘兄弟酒場歌地登臨游讌
之樂無日無之席間歌者時郎藝冠流輩每一
發聲座客嗟歎不覺其耳之傾側也明年丁夘
春予北游復取道江上仍為裙屐之會時亦在
焉曲終酒罷月落潮平作五絶句贈時解纜而
去自此絶不相聞今年夏六月卧疴杜門時忽
來京師以原詩裝潢卷軸俾獲重觀則忽忽三
十五六年事矣偶然落筆了不省憶予既老病
萬念零落時亦紅顔皓齒非復疇昔雲士鄰湘
又久經下世追念舊游恍如夢寐感歎不已又
作一篇云時辛丑中秋後十日
纏頭屢費曹顔遠顧曲頻煩陸浚儀地下久經埋玉樹
尊前何處認瓊枝樓臺鶯蝶春暄早歌舞江山月墮遲
白髮蕭郎憔悴甚夢游仙是少年時
病中即事時辛丑十二月六日
負暄南牖小匡牀升斗呼兒糴太倉京尹豈能令粟賤
(唐李峴事今年都下米貴石至銀四兩五十年來所未有也)江南未可謂錢荒(司馬温公)
(議社倉法云江淮之南民間乏錢謂之錢荒今五城御史糶倉米必責錢錢價驟貴銀一兩止得錢八百)無
絃陶令琴三弄食粥顔公帖數行歲尾都人尤望雪狹
鄉情更急寬鄉
懷清堂集卷二十
