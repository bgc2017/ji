懷清堂集卷二
吏部侍郎湯右曾撰
題新城王清遠園居十三首
石帆亭
渺渺雲中帆茫茫煙際水何年一片影吹入戶庭裏静
聽波濤喧卧看嵐翠起
樵唱軒
石脈轉嶺背樵歌出林隂詎有曠士懷自然太古音賞
心與之遇杳杳不可尋
半偈閣
古之學道人往往躭禪悦青蓮窮妙相白足講入滅香
清半偈餘便是阿難說
大椿軒
有目抵虓虎其精為青羊八千紀春秋蔭此君子堂人
間斤斧聲歲月安得長
雙松書塢
種松傍簷楹偃亞雙榦直抽蕤及春華六月結成實偓
佺古仙人服之好顔色
小華子岡
崇岡俯逶迤寒山幾縈複紅泉碧澗路永與清景逐弄
月下潺湲麻源第三谷
小善卷
何年靈境闢蒼蘚洞門古冉冉封香雲毿毿落花雨我
愛服玉方欲往訪鍾乳
春草池
芳草倏已春茸茸一池碧不知池上水清淺生幾尺良
游愜素襟幽夢寄遥夕
三峯
誰將三芙蓉削出太華頂巖巒穿窈窕冰雪照清迥攬
衣此孤鶱灝氣排空冥
嘯臺
琴瑟終假器笙竽止諧俗不如激清音發齒粲如玉迴
風結流川高臺寫遺曲
石丈
丈人巖巖姿貞期邈難對風霜識本性娟好謝俗態長
與躭竒人晩節共棲退
竹逕
捎雲出萬竿漏月穿幾个風來憂成韻幽響日相和掃
逕延清隂彈琴夜深坐
綠蘿書屋
静知世網疎淡與古言會秋堂一散帙點勘丹墨外晝
長寂無人微風動蘿帶
題畫
金爐三尺火微紅寶篆香銷錦帳空皓腕一抛珠鈿落
回身斜倚玉屏風
鬢亂釵横不上樓夜來孤夢到并州分明認得蕭關路
白草黃沙一片秋
仲秋釋奠
海甸同文日橋門釋奠時牲牢遵舊典肸蠁肅神儀道
統三才合儒宗百世師器猶存俎豆祀已重壇壝律應
清商管齋先上戊期侵階開紫陛列仗擁黃麾韻欲流
金石尊看潔象犧璆懸存虡業瑶篚薦堂基素壁留香
久靈風卷幔遲僾如函丈接炳若日星垂醴酌思遺版
車攻有舊碑槐隂當殿合松蓋拂雲欹仙草依幽砌文
芹漾碧漪清時脩禮樂上相主盤匜調爕勲方大精虔
意不疲丹楹浮翡翠碧瓦護琉璃瑞氣澄清靄祥光接
曙曦淵源繼顔閔名德重皋䕫璧水羣賢在蘭臺百籍
披宗風傳絳帳家法守皋比吾道今安仰斯文總在兹
青衿諸弟子聯袂獻聲詩
和寄家兄廣厓
七字詩來洗旅塵荆花齋閣句清新看雲白日憐狂弟
聽雨閑宵憶古人夢裏獨歸江上路病餘最怯酒邊身
何時真了村南約未用山堂更買隣
秋霽出遊白馬湖兼到近村雜成十絶句
出郭真成爛漫遊水村随處寄悠悠眼明初見湖邊路
蒼莽風煙一片秋
露凉咽咽草蟲鳴素練烟消出曉晴又是碧花紅穗了
一年秋意可憐生
欹斜幾曲入僧蹊小闢松門不厭低意在有無思一語
便從花下捉談犀
陂湖遥隔埭西東蹋水呼來舫子通小試袷衣寒入早
豆花雨過蓼花風
幾株水柳繞荒莊雙槳停來與乞漿獨纜虚舟人迹少
鸕鷀兩兩上魚牀
浩蕩馴鷗認得儂平生湖海豁心胸西南一派煙波裏
絶憶當時甫里鐘(湖心舊有甫里寺曉暮閴鐘聲今故址為湖水蕩盡)
自擘菰漿剥芡珠芳鮮到處足行厨鱠殘二寸銀絲滑
可抵鱸魚入饌無
沿籬豆老齊舒萼貼水蘋多亂著花也自能紅復能白
一枝笑插帽簷斜
門館蕭森護碧苔誰家亭子净氛埃斜陽抵死催人去
紅板橋頭首重迴
點點漁燈集網師半規纖月又生時河橋小市歸舟晩
光景流連十絶詩
游焦山
十年夢焦山游志未一副今晨峭帆往快若逢交舊巃
嵸蔽隂翳曲折見徑竇老僧山澤癯驚喜遇邂逅似訝
客精虔山靈默相佑初來風點雨少過雲脱岫壓江臺
閣傑年深新締搆江聲日夜壯萬馬戰場走聞之已驚
詫微命况相凑八年十回往得非天所宥稍高漸蒙密
更上益深秀林端鼠暗窺葉堕烏早救松風颯然至清
若下寒溜野花亂青紅豔若春氣逗經霜石脊削劈斧
皴不就巖扉想高躅歎息龜鶴夀竒文古鼎篆茫昧失
句讀千年瘞鶴銘點畫不可究江沙埋幾尺漫滅人不
守石竒露光怪如坐卧起仆風水相吐吞上下忽空透
君臣分佐使各各位左右隂厓攀荆榛午鐘聞一扣隐
隐睇林麓菅茅幾間覆絶頂恣遐矚浩然塞宇宙江分
一柱撑水觸兩厓鬭莫肖張耒詩亘古如龜伏兹山名
浮玉萬金不可購投畀衆富兒一錢不肯授四時變態
殊目未一經覯山僧言其然吾言非嘲詬金山塔勢矗
對張機與彀海門昏不辨天水一浮漚銅坑東卸來北
固始回首廣陵殘鐘沒瓜步高颿收斜陽又西傾朝昏
異狀候霞漲倒景紅萬里堆纈繡波平閒榜人風定憩
川后眺覽凡想滌佳境誰當酬僧厨摘野蔬晩飯始蒸
餾照殿一燈昏負墻古佛瘦平生幽討興常將夜繼晝
禪房竹露零甘液勝飲酎山清入定空不聞夜下漏月
出五更初落落散列宿江平面如鏡靴文微作皺扶桑
翻日車羲和轡馳驟欲上未上時金波幾騰蹂圌山好
屏障紅粧遮蒨袖驚巢鴉亂翻浴日雉朝雊兹遊&KR1574;歷
歷貧兒忻驟富其如鬼揶揄司命不見祐明仍掉頭去
髣髴難刻鏤猶然作詩言文蕪旨亦陋
舟中與惠硯溪阻風
與君昨聯吟忍凍及遥夜氣壓叔&KR1629;陋驅争東野駕生
未分二斗理合避三舍送籠身在笯服皂䭾難卸戲發
楚人些不學夀陵唶風霜正窮沍天地方叱咤眠枕支
未稳詩材巧相借開山要鑿空伐國必乘罅我疎衿露
肘子密帶連胯贈刀報豈無獻璧禍早嫁勉作三鼔竭
其奈終日嗄聞聲笑扣缶咀味想啖蔗靡密争充盤涓
滴俱入斝疑有百城擁不輸一錢價柁死魚負蟄冰觸
人徹瓦撥灰寒沈煙落燼夜添樺薄技更刀奏狂喙落
紙怕湎思壑谷飲獵想雲夢射空然屠門嚼反似梁國
嚇百戰鐡不持一處囚肯赦出膏真自煮擇地那禁瀉
神來琢肝腎皮相說脅髂誇多獺未祭絶筆麟已獲浮
空海氣幻瞥眼電光乍強弩穿已末堅城久難下祭如
既灌餘酒似不驩罷謹當奉秦帝不敢望宋霸子吟慎
毋然寸鰭看變化
三月三日同錢幼鯤雨泛湖上
兩峯如髻復如鬟雨後平湖空翠間脩褉難逢有今日
放船正好看青山詩壇鵝鸛全軍斂野局漁樵一席閒
惆悵輕橈容易去不曾洗足到禪關
真州詞二首
估客高桅收江頭浪如屋一笑輕千金來就青樓宿
密意真珠稠雙懸玳瑁鉤迴燈相笑語夜夜住真州
雨
點幔復侵簾更疎漏轉添稍聞凉氣入微怯曉風尖跳
戶蛙先喜翻簷鵲試占人間惆悵意只是晩廉纖
江上感時物偶憶故鄉二首
我昨别家日始見含桃風梅子方生仁薔薇漸抽叢一
度月圓缺花事倏已空嬾宜(堂名)堂中坐照眼櫻珠紅登
之白角槃蒙以青絲籠渴羌本知味愛此醍醐融翻從
矮堕底怪許勻圓同金衣佳公子日夕窺簾櫳一飽吾
不許最勝東吳東暘溪幾萬樹謹護如守宫可憐好顔
色樂府青樓中熱思逐彈丸不借漿寒攻但恐梅雨漬
蠧或生蝱蟲
江南夏淺時樂事粲可數悠揚花信風霑灑豆子雨隂
隂桑覆壠脈脈膏流土吳蠶方上蔟繰絲知幾縷蠶眠
豆亦熟農書舊曾譜青葱偶摘塍輭美初出釡西來(庵名)
有禪老分餉日卓午憐我征衫塵舊業荒老圃爐烟卷
清晝坐久茶泛乳賴此宿酲醒口腹非小補我欲歸南
山一頃種煙塢採擷充野庖灌溉煩地主惜哉不得往
念此猶起舞
遊夏氏五里亭别業同曹武歌友萊隣湘昆季
五里亭迴得此莊萬鴉歸陣正斜陽清池蘸岸舊痕綠
脩竹滿山新粉香谷口人家常寂寂洞中喬木轉蒼蒼
三千去路愁炎毒願借風軒六月凉
重五雜憶詩三首
閒尋舊夢八年前水閣秦淮小有天風細月華人不到
茜紅帬上倚筝絃
寧兒掌上記初生點滴疎桐夜雨聲角黍筵將湯餅會
恰教兩事一齊行
憶昨江風作意狂青山山下倚危檣劇憐萬里歸舟客
不得杯黏午日黃
清流關
清流關前巖月宿行人早行車轣轆年年一片青草痕
沒盡南唐戰場鏃
曉行
信馬閒行有底忙詩人風味野人裝旅程梁宋初飄泊
離思秦吳正渺茫四野欲沈明遠燒五更將絶趁微凉
篋中苦訝衣裳薄壓體如霑九月霜
汴京雜感四首
清渠照出錦帆遲千載烟楊尚作絲一樣傷心莫回首
樊樓春酒最濃時
烽火東門萬事非打毬誰復御場衣只應花鳥無拘管
尚自年年汴水飛
休將羯鼓憶昇平惆悵無人空月明拍按師師筵上曲
馬行燈火夢東京
連理芭蕉玉色芝故宫無復舊堂基憲王歿後風流絶
誰寫哀音樂府詞
延津道中
悠悠疲馬出延津觸暑清羸旅病身正要薄雲成小雨
好教官道壓遊塵漿思半呷村姬乞路失三义野老詢
一輛太平車子裏全家安樂是何人
題唐六如吳彩鸞寫唐韻圖
蘂珠小謫又經年重叠書完九萬牋却笑仙家新活計
也如人世賣文錢
題周昉妃子出浴圖
薰風殿角得微凉玳押冰簾困日長第一華清好梳掠
晩來纔罷玉池湯
道上蝶
白汗憐方困青陵見似稀已遲春豔豔還逐夢依依弄
影悠揚過分香晼晩歸迎風有紈扇切莫繞羅衣
秋日登吹臺
浩劫曾傳幾兵火此臺百尺猶嵯峩誰其遊者杜高李
四顧封中淮濟河八月九月秋景澈今人古人遺恨多
草黃騏驥爾且病木馬不食行如何
陳昇庵招遊蘇門百泉
五更月堕天西南殘星耿耿配兩三出門風輕馬蹄快
衣上一帶侵山嵐蘇門縣前解鈴䭾困思小憩投茅庵
賢侯東海我好友勸我劫劫姑留驂臺符吏牘劇衡石
一笑不問先幽探西門七里林谷繞斜日半嶺烟雲含
涓漣已到百泉上清暉傑閣凭眈眈水妃何年此微步
明珠錯落遺風潭千鬟萬髻作顔色太行倒插綠玉篸
清泠忽聽響琴筑駛激更不容螺蚶吾徒解衣聊快意
健筆往往兼雄談昔者東遊過趵&KR0691;與此清泚同所妉
水晶盤中瀉冰雪一勺便癭吾猶甘(水性悍急飲之輒癭居人於十里外)
(方汲)桃竹園西得微路下者捫壁高乘籃青山久無俗士
駕白石尚有仙人函嘯臺鸞鳳杳何處遺訣或者留彭
聃重遊後會誰與必歸路欲覓觴酒酣環山三帀夢應
熟瞥眼一過心常貪便捷休争百足蚿纏裹莫作三眠
蠶人生婚嫁有時畢便合夜雨同冥參
來安道中閔蝗詩
我聞政成蝗不災天意潛自冥冥回推原人事理可信
不爾淮徐之民何有哉去年秋田苦蟊螣吁嗟有穀人
得食冬來大雪三尺彊猶賸遺蝗蔽天黑密不能使舉
網齊遮邀熾不能使縱火俱燔燒農夫釋耒各歎息腁
手胝足徒為勞舊傳此物旱之徵㴻雨一洗如秋蠅只
今山川不神龍溺職上帝憫爾應遣油雲蒸矧今農功
初良苗甫欎欎收穫及西成尚可五六月腹心雖煩憂
物理有衰歇兩年遭旱復遭蝗此是何人任其闕勸農
努力耕爾田清平官府才且賢
上某中丞
帝簡維良佐時清有大賢中丞雙印綰副相綠車聯冀
北祥雲合天南福曜懸陛辭多感激宸眷獨勤拳鎖鑰
蠻荒地開張節鉞權到時梅正發去後月長圓百越遮
靈宅三瀧俯大川林翔五色雀水酌九龍泉掠帽遮籐
葉褰帷繞木綿兒童欣瑞日父老喜佳年善政經綸遠
清操金石堅四知傳介守三畏接真傳瓊樹何由採丹
砂不直錢嚴刑冰案減私税耏門蠲惠路沾千里仁風
播八埏蒸黎資教育多士樂陶甄海舶鴻鱗集花村甲
乙編麗樓更點點煙塢鼓闐闐撫字真宜亟瘡痍劇可
憐讜言雙闕奏文誥六條宣飭紀風常肅匡時俗屢湔
豺狼羣破膽梁棟早須肩汲引收廉士疵瘢凜屬員時
豐家室聚官好吏民便式訓招陳寔遊談逐魯連珊瑚
寧撒網瑇瑁不開筵山館無停轍橋門絶放船十陳鹽
莢論三復二南篇簾啓花間市門開月底㕓柔桑經廣
陌瑞麥織新阡蜑戶謳聲徧蠻鄉舞曲妍鈴齋排錦石
戟府卧雕鋋疇入陳琳室來看王儉蓮嚴徐殷仰止帬
屐望周旋黃木灣頭路沈香浦外田韓碑朱篆刻尹誦
綠書鐫令譽傳方外清名到日邊弘猷齊稷契淺學遜
雲淵早歲身辭越頻年客寄燕詩宗匡氏鼎禮述服家
虔落拓囊如葉蕭條業似禪林宗巾累墊東郭履頻穿
孔坐談曾劇陳筵醉欲眠鵝谿裁十幅麟角秃三千把
卷思枚馬燒丹訪偓佺呈材羞碌碌收籠愧戔戔謝府
詩書積程門禮樂全執經稱弟子披霧豁拘攣官舍曩
留屐雲亭待草玄玲瓏開綺饌安稳策花韀殘臘冰霜
後迎春雨露先提攜邀譽久拂拭感恩偏苞鳳程方遠
臺鶯詔特遷雙旌光照耀六纛影蹁躚嶺外人歡甚朝
端論翕然鎮南聲最著分陜任尤專亮采先三事疇咨
答九天臣心方似水元化正乘乾爕理調湯鼎賡歌入
舜絃惟應桃李列丞相植門前
題水村圖
梅子雨過麥隴黃瓜蔓水流菰葉香江南夏淺好時節
水村處處分新秧新秧分時蠶上蔟吳蠶結繭瑩如玉
繰絲得穀網得魚船頭醉歌船尾宿河豚欲上蘆芽生
清江波寫鏡面平吳兒踏浪不踏土點點帆影浮空明
十家五家矮茅屋門前烏桕樹濃綠林梢雨歇呼鵓鳩
原上耕忙催布穀艑郎唱艣何處來青山如畫須當杯
烟中微微見孤寺塘外隐隐聞輕雷長安三年飽塵土
歸夢江鄉劇連弩今年久旱氣欎蒸白汗翻漿愁卓午
陸生叩門貽此圖挂壁似有清風俱山兄漁弟莫相笑
我亦識字耕田夫
耳疾排悶五首
年踰三十一衰翁百病侵尋急箭攻牛蟻不聞差自在
更休方法想治聾
移持雜卉傍軒楹零落真慚得地生剩有一枝紅芍藥
半開應識主人情
急雨俄驚瀉瓦溝恰從久旱豁煩憂夢中訝許清凉境
蕭颯陂塘五月秋
茆簷苫蓋一弓強兩面虚明八扇窗箇是儂家新活計
錦葵石竹膽瓶雙
青綾幾度玉堂眠歸夢江鄉輒惘然第一清詩吟望處
萬株紅藥曲闌前
沈度汪諭德招集丁香花下以耳病不赴書此作
答
從教寶網奏英韶病後音聞半寂寥酒伴只思春社盞
藥畦屢夢故山苗蹉跎勝日看花約慚愧先生折簡招
寄語温風好將護他時還擬一攀條
憶昨分曹立韻時觴飛猶訝酒行遲座中強半多吳語
江左由來重沈詩豪飲更為今日會繁花重發去年枝
碧山學士何由見(去歲錢越江學士同飲花下今下世矣)地下尊前兩寄
思
送延津趙令
嶽麓山昏黯黯天短篷風雪洞庭船澧蘭沅芷思公子
官閣紅爐十二年
太行遥壓廪延城帽影鞭絲我舊經君去卷簾西閣望
玲瓏削出半天青
送友人南歸
别酒重行簇馬蹄半年情好惜分攜春回塞北冰初坼
人到江南柳漸齊一帶曉光迷鶴市幾灣淺水繞香溪
美人樓閣花橋路待我歸尋綵筆題
懷清堂集卷二
