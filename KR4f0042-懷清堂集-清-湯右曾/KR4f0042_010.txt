懷清堂集卷十
吏部侍郎湯右曾撰
和新城先生早春三咏
花下
遊絲白日春晝餘亭亭脈脈花枝疎不妨靚好如静女
冶葉倡條空笑渠
春日憶樊川舊遊
南山蒼翠去天低鈴馱秋風記舊題(謂公奉使蜀道)今日樊川
重回首落花殘雨灞陵西
雪中梅花
如花雪己暎似雪花争發暖氣欲融春横枝先郤月
為王敏行僉事題文貞公叢竹圖
綠沈曾記三百本瓊粉還憐十數竿少不如多君自領
萬條寒碧畫中看
尚書高節世應無小筆猶留叢竹圖昨日翠琅玕下過
新添五色鳳凰雛
題汪悔齋太常觀海圖
天書一夕下東溟奎壁曾占使者星今日乘槎問遺事
只應留得大荒經
神遊八極本仙才歎息騎鯨去不回弱水西流三萬里
更從何處指蓬萊
恭祝
萬夀詩
巍巍至德仰我
皇苞毓天地符隂陽府脩事和百度章端拱上理登虞
唐九服作息安耕桑蠲租
賜復厚盖藏膏雨時布和風翔協氣感召歲屢穰民諴
物阜來嘉祥重譯萬里脩貢筐遠及烏弋黃支鄉昇平
詎將咨儆忘宵衣旰食常弗遑愛民勤政冠百王高深
聖學難測量遠紹洙泗淵源長兩儀萬象窮豪芒旁耽
圖史羅縹緗百家諸子咸該詳天葩
睿藻日月光珠毫寶翰懸焜煌小臣簪筆螭坳旁紀神
聖功職所當遭逢景運賡明良麒麟游囿鳳集岡朱草
榮砌芝生房祥圖仙牒殊未央億萬寶歷歌無疆
送李總憲歸里
乞歸乍許
詔書新鸞鶴飄然自在身長有清風留憲府誰從嘉石
辨冤民(公在法司核儗平反甚多)廿年魚水君臣契一夕林塘夢寐
親取次烟花滿吳會為公吟望五湖春
東門張飲畫成圖自昔輪經大雅扶愛士名争歸沈范
累朝族自重崔盧烟消驛外晨排馬月出臺端夜集烏
它日會煩中使問肯教鄉思老蓴鱸
上孝感相公四首
遥望杓南第一星清時名德重
朝廷致
君心己超三代力學功尤在六經家泝水源江漢白人
如嶽峙岱嵩青調元四十年來事勲業應看鼎鼐銘
烽銷王會萬方同密侍謀深倚相公憂樂每關天下計
高閒真見古人風(公力請解閣務專領書局)雨來滄海雲生壁日出
扶桑翠埽空不是書紬金匱裏誰知元老格天功(右曾充政)
(治典訓纂修官見公奏對語多人所不能言者)
儒宗一代富研搜學海長懸萬古流蒼籀文竒探秘簡
咸韶音古戞鳴球每從别派驅楊墨自有微言接孔周
東觀遺書南史筆早傳褒貶繼春秋(明史出公一手)
春官桃李五成行别有門庭一瓣香曾侍康成趨石室
早因子固拜歐陽清心肯慕神仙宅碩畫長留政事堂
七十朱顔人見否吳絲未點鬢邊霜
題查逸遠先生學圃圖三首
王氣銷青盖高人在白衣嶺雲終不出海鶴只孤飛雨
後紅薑熟秋來綠芋肥偶然同老圃聊息漢隂機
用意無人識於陵日灌園嘉蔬比君子香草念王孫儒
術名元大幽居道益尊永懷耆舊傳文雅在清門
小劫過風雨披圖尚見之芝蘭叢發日裙屐共遊時白
鳳委蛇態青山偃蹇姿無由牀下拜應恨我生遲
題蘿軒畫梅
小筆風流自一家草堂寒色上梅花青羊宫路千株雪
最愛横枝竹外斜
風流裘帶寄斯文過嶺清詩迥出羣今日烟霏豪素上
墨花猶帶海南雲
寄淮南友人
别君每憶淮南樹客舍河壖幾風雨歸來空壁耿銀燈
誰復高歌聽金縷三年執手如夢寐終夜重思對牀語
休從塞馬論得失肯與狙公争喜怒君才鬱鬱蛟龍姿
白日雷霆起烟霧時來騰達非難事紫蟹白魚且歸去
依人暫就臯伯通乞米應思謝仁祖兒郎玉雪己可愛
况伴維摩有天女三山地軸隱嶙峋空見清泉如潑乳
似君磊落吾所伏爾雅蟲魚不妨注
聞陳斐公為余料理山莊竹木兼完屋舍歲晩思
歸慨然有作
病夫思負暄南榮日屢曝心閑萬想滅所苦歸不速忽
傳山中書似與清景逐山中亦何有架茅幾間屋往時
賢使君(山莊明副使包公所營)挂冠此卜築百年閱興廢高岸移
深谷只今摧翳餘舊觀己難復但餘潺潺水屈曲繞林
麓青山争横從雲表峙綠玉樓中一騁望蒼翠紛滿月
我歸定何日佳處夢己熟譬如長飢人說食甘於肉平
生蓴鱸興念豈有令僕二頃不願餘山資底須足
遥憶飛來孤天竺割一峯吾廬在其下面面青芙蓉昔
有古先生知此山所從藏舟在巨壑夜半無留蹤安知
鷲嶺西他日不再逢巖巒含窈窕落落風入松幽禽怪
毛羽下寫澄潭容靈隱古招提山門烟翠重時放出林
梵或聞亭午鐘禪誦課六時吾老性己慵但於斗室内
虚白生心胸洞中呼老猿石門蒼蘚封時來理公巖喚
起泓下龍山地多磽确負耒謝老農桑箔飼眠蠶(隙地十餘)
(畆皆種桑)薄綿衣可縫雜種桃李梅花時各丰茸最愛萬竿
碧翠色無春冬真堂作記人興己如酒濃
先人有幽宫去此咫尺地經營得數椽亦為敦祀事霜
露以時零松柏手勤植龐公歲上冡斑白偕童稚壺觴
逮餕餘屢舞躚躚醉兹堂聚同姓歡會連信次聽泉過
野亭飯僧入山寺昔者先大夫丙舍接埏𡑞劫灰三紀
餘古木沈寒吹攀號再念此竊禄偶然遂承家有遺書
鑿楹付來嗣中間一木石未可輕棄置法公釋門舊(法微)
(長老數遣侍者鋤理荒廢)飛錫再三至鉢底咒老龍時時出護視柴
荆具茗飲後約或不愧惟當治尺宅勿使風雨萃
低頭拜東野退之昔曾云常恨不相從所願身為雲雲
龍相追逐我竊舉似君憶托臭味初氣挹秋蘭芬蕭然
出埃壒學道亦己勤手披楞伽字口誦貝多文自從墮
地來寧識羶與葷周妻未為累大布自褁帬白晳好兒
郎秀穎漸有聞吾家老禪伯(家兄廣厓)脫巾謝俗氛時時從
子遊初地收放紛念昔三人居亦足開其羣秋吟山月
皎春蹋陌草薰少壯能幾時白髮不可耘我衰又多病
如何離鄉枌並隣墟曲中雖貧心所欣寸田養黃芽不
救野火焚期君得靈藥庶共刀圭分
寄題梅東敝居
梅東橋接白洋橋楊柳須栽幾萬條好與遮留春色住
老夫暮暮復朝朝
癸未除夕前四日書蕉飲使滇集後四絶句
應復南中見綵雲知君筆落動星文五花山寺昆明路
誰共題襟馬上分
海雨山風手自攜不從二㸑覓珠犀益州使者空持節
但拜南厓縹碧雞
山採青銅井煮鹽西南幕府利權兼一時詩卷都將去
(集中倣長慶體三首言滇事甚悉)翻笑先生太不廉
仙人柱下兩芒鞵舊夢憑君喚却回天末故人零落盡
(予去夜郎八年閻中丞以下強半物故)白頭無分得重來
題載書圖恭送漁洋先生請假歸新城
四紀列彤闈致君堯舜如大儒經世務所得古人書職
密典機衡心清抱沖虚一念滄海曲遥情賦歸與顧思
明主恩欲言復躊躇但申邱壟請未及齒髮疎
至尊眷老臣温語聞直廬尚書天喉舌公行不再除暫
賜休沐閑五月田園居渚鴻任翔集山雲從卷舒張飲
東都門何如昔二疏僕夫秣征馬門生扶籃輿壓軫三
萬軸過此不願餘清風誰當傳圖繪禹鴻臚風神照魚
鳥情話樂里閭黃花九秋節采采盈衣裾丹雀銜書來
翩翻下林墟公其出為國未可云遂初
喜雪
預恐來年旱三冬雪片稀如花猶未集似絮已紛飛喜
極因呼酒寒添更著衣竹間聞淅瀝凍雀亦知歸
正月六日喜得雪時尚未立春猶臘尾也
六花侵夜忽分飄宿麥初霑一寸苗已信遺蝗應入地
尚嫌積雪未封條紅樓日上融仍濕紫陌塵飛暖易消
聖主郊壇正祈糓喜逢上瑞應今朝
扈從
大駕南巡閱河舟行至河西務同張侍郎劬齋陳副憲
實齋用風字
帝為勤民出時和應協風人如星拱北
恩共水流東列艦勾陳轉乘槎河漢通桃花春漲闊更
試濬川功
恭讀
御製黃船記
乘流每羡龍驤遠引纜争傳鷁首輕大知獨先周萬物
至仁實欲濟羣生雕文繢綵曾無取巨浪衝風了不驚
捧出
奎章齊照耀始知精意寓川衡
恭讀
御製擬田家春日詩
勸耕頻歲
主恩加東陌西阡望
翠華正以春和乘月令每縈
睿思是田家隴餘佳麥知民樂村遠垂楊隔市譁彷彿
豳風歌稼穡太平有象發
天葩
恭讀
御製乙酉仲春南巡船窗偶作調寄柳梢青詞
氤氲淑氣散千畦鳳舸徐行轉大堤六合同春知
帝力八風從律自
天題祥烟時傍牙檣繞瑞羽常隨桂櫂低最是讀書勤
乙夜每忘月落御窗西
扈從
大駕南巡閱河
安瀾方慶奏功新善後尤煩
睿慮頻萬世利應留澤國十行
詔已下波臣星占共指連牛斗槎泛還如上漢津自愧
河清非頌手空隨
仙蹕紀南巡
恭覩
上親校射
遙傳校射建金麾七萃分行盡虎羆已息烽烟全盛日
未忘弧矢太平時廣場地接風雲氣曲岸
天臨日月姿的暈三穿
神藝少萬人驚歎見真竒
崇光寺樓懷吳允哲
十七年前我到時老僧猶指舊松枝依然竦竦竹侵逕
不改潺潺水入池桃李穠華收昨夢風埃蓬勃入新詩
一杯茗葉山樓上幾度思君與共持
附北信後作一絶句
故鄉誰道似天涯旅思茫茫未有家轉憶王城三月尾
兩株如雪壓欄花
雨中遊攝山棲霞寺
偶與靈境契得隨緇侣尋沿洄一溪水出入萬松林寺
憶齊梁古嵓從紫翠深欣然稅塵鞅猶是在山心
便踏飛梯去烟蘿絶磴懸清香度千佛微雨散諸天親
洗澗邊术還烹池上泉(白乳泉也)攝生期此地未敢望仙緣
題河上集後八首呈澤州相公
雲際摇溶春漲遲浮查日月傍天池長虹貫月滄江夜
想見龍蛇繞筆時
海山空闊杳聞琴徽指推移不可尋公在崑崙最高頂
八風嶰谷有遺音
龍旂羽盖楚江邊萬姓歌聲沸管絃憑仗丹青元化手
寫將秀句滿吳天
一曲青溪一首詩桃花苑外獨吟時風流宰相承平日
郤笑檀橋只賭棋
行隨漁唱與樵風逸興巖扉窈窕中亦有青山好風日
無由騎馬待山公(右曾有小墅在飛來峯左公被知也詔旨遊靈隱日右曾先在而不)
誰將逸響繼咸韶舊隱蓮洋已寂寥(河中吳天章五言高絶時類公作)
清泚王官谷中水空餘飛瀑灑中條
褒從一字借春秋小泊寒花古戍樓(公在滄州甎河驛有見懷詩)詠
罷虛舟意超越潮迴滄海已東流
百年奎壁河東地萬古詩情一鑰多回首太行千尺雪
山川人物兩嵬峩
濟州北麥大熟呈京江澤州兩相公
黃雲覆野麥登場喜覺連村餅餌香幾郡流移歸北闕
兩年冠盖滿東方
至尊旰食憂民切元老訏謨體國長稷契功名韓杜筆
應添樂歲好篇章
李暎碧先生祠
摳衣猶得薦溪蘋異代清風俎豆新直筆空聞傳舊史
(先生有南北史合注與今本小有同異)角巾每自號遺民丹臺淚灑危言
日滄海名高勇退人長傍逋翁舊林麓待穿雪柏貫霜
筠
七月三日病起至樓上
頗覺登臨嬾秋來卧病初閑聽林外雨困撥手中書抄
飯疎鐘後焚香倚枕餘喧卑無地免只合此樓居
習静欣隣接蕭蕭祗樹林每聞清夜梵時感入山心白
日哀湍瀉清霜冷葉禁那堪衰謝意斷續與年深
過雨果新熟交風豆亦肥心常愛林木戶恰對烟霏一
夕居多暇三年到恨稀自今勤汎埽高處置書帷
次新城先生韻送陳六謙郎中出守石阡
竹歌西下楚天長白納烏蠻又一鄉他日欲尋人物志
風流應記舊曹郎
離尊猶憶繞前除(謂丙子秋典試入黔時)萬里征軺逐貢書誰料
十年還此别西風渺渺獨愁予
遙看按節下且蘭荒徼﨑嶇為一官叱馭尚留心事在
握蛇騎虎不艱難
山城斗絶望迢迢不噉㯽榔食已消莫怪瘴雲低地黑
五溪風土接三苗
龍底江濱古石田此行未用悵飛鳶侍中會要揮毫手
待賜黃金附耳蟬
題王于謝小照
少年白晳何事來下烟波釣筒一掩一重山碧春來春
去花紅
綺堂先生請假南還用東坡送仲元貺王元直韻
作五詩奉送并索和章時癸未十一月朔後四
日
浮杯瀲灔欲别執手殷勤有言試問一枝棲託何如萬
里飛鶱
扁舟東下吳會獨夜一篷雪來嘔啞柔艣人静欸乃漁
歌夢回
何異登仙此行非關久厭承明慈母手中綵線佳兒膝
下書聲
杜鵑勸我歸去已是遲君一年它日追思前會九門風
雪依
行投林下征鞅寄謝山中故人看花踏月沽酒莫負湖
邊好春
懷清堂集卷十
