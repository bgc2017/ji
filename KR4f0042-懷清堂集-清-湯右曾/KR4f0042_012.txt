懷清堂集卷十二
吏部侍郎湯右曾撰
東便門外某氏園别山言授一聿脩峙公
文章報國愧虚名
詔下軺車指舊京待訪神淵龍起處應經絶塞雁歸程
潮迴滄海浮家去日落青山罷酒行公等莫嗟垂老别
未除豪氣尚縱横
宿通州試院
依然襆被宿寒廳觸迕閒愁白髮星喚起嵩陽舊時夢
三更風撼閣前鈴
潞河
雲物入清曠秋聲兩岸蟬含情西潞水也自解澄鮮
京東州縣多被蝗害
蔽天從西來聲若殷雷奔投東倏而下一下無千村萬
萬攢黑蟻布野如雲屯遺蝗復生蝻下食盡草根欲秉
畀炎火種多不勝燔積雨則掃除安得天瓢翻捕蝗載
令甲州邑愁思繁撲滅少後期章劾肯見原擊鼓集衆
力解鞍傷客魂古有不入境得非政理存我欲因事規
小吏何足論
薊州城北二十里僧舍
身許雙峯未有涯耳聽門外響三車高人住世仍忘世
窮子還家詎是家半缺月如懸破鏡一條水似漾長蛇
思量入道今衰老旋得歡娛旋歎嗟
望盤山
深松隠上盤中盤杳何許白嵓嵐氣濕已作前林雨歸
來采樵人衣上雲幾縷
借枕僧廊眠東軒滿山翠淙淙桃花水散落桃花寺已
似隨清風泠然引而至
玉田
仙人石一升石爛不堪煮持歸南山下種作好眉嫵已
訝隻成雙復驚一得五熒熒絶代子未笑心先許
雨宿沙河驛
出塞一身遠將家八口同百年均是客多病久成翁蟋
蟀寒燈雨蠨蛸破驛風猶欣小兒子笑語寂寥中(兒子學基)
(方几歲牽衣繞膝差慰旅懷)
盧龍道中
山形谷勢何多端輪摧軸折車過難兩崖對束巨石礙
一逕斜轉隂雲盤下復泥深行不得我馬哀嘶病無力
愁霖積淖關塞長始信人間路偪仄
兔耳山
放浪天教養不才四年蹤跡亦竒哉題詩嵩少三花去
走馬平營五頂來(兔耳其一也)眼見海神鞭後石手捫仙客
奕時臺飄飄似把浮邱袖笑看滄溟水一杯
榆關驛懷先兄篆辛
嗚咽桑乾水三年不忍經榆關關下路愁見暮山青小
驛逢鴻雁西風痛鶺鴒感恩餘故吏(榆關驛吏先兄令樂亭時遇之有思)
欲語涕交零
望海岡歌
西踰連峯山東上望海岡海中滉瀁亦何有但見積水
青茫茫忽然虚無中浮出蜃氣黃秦皇島邊一綫起欻
見邐迤隨風長精靈下聚珠貝闕光影上駕虹霓梁傳
聞此地海有市高秋澄澈疑可望五城十二樓隱現波
中央人間那得峩嵋老神所勞矣争開張窮壖毫髮入
大荒白虹蕩蕩浮龍驤海童邀路不敢過漁父一葉歌
滄浪塵中憂患未可量頭白死生空爾忙舟中嘯咏謝
安石臺上輕舉燕昭王環洲仙草菖蒲香鬱夷金霧含
晶光成塵何處辨五嶽枯倒重見生扶桑不思驂麒麟
亦莫翳鳳凰鯨魚掉尾幾萬里送我羽節朝東皇昔遊
洞庭卧岳陽空明倒景摇瀟湘未騎碭水赤鯉去復看
析木青鸞翔笑爾椿槿誰短長超然已入無何鄉揮手
為謝安期生如瓜之棗不足嘗
澄海樓
大海東迴水波惡如山浪打長城脚千年萬年鬼夜哭
冶鐵銷沈石崩落王公設險古制存屹立重關嚴鎻鑰
干戈相尋遠不數六十年前事如昨大盜移國明社墟
澒洞烟塵昏六幕是時關門臨賊壘白日旌竿莽蕭索
奸兇滿盈人鬼怒世運艱屯
神聖作飛龍首出在九天熊虎戎衣只一著石河西南
破賊處父老猶言戰時樂(後漢書今見其戰樂可言耶)不聞人聲聞
刃聲霹靂摧枯風掃蘀只今車書通萬里天下一家無
厚薄名都貨貝街喧闐屬國賮琛驛交錯承平暇日展
游眺賓客閒情寄觴酌兹樓我到亦偶爾萬古心胸忽
開拓更喜天容海色清側身東望蓬萊閣(土人言天氣晴明往往見)
(登萊也)
山海關
東西誰界絶封此一泥丸地接長城險天浮渤海寬連
山趨碣石積水見辰韓吹角關門出邊風馬首寒
前衞
上下經重岡溪風亦多厲我行困登涉日暮前屯衞女
牆被秋草廢壘今易世關東歲屢稔外戶夜不閉物情
貴所無價賤米狼戾輪蹄交道路入關未迢遰來逢車
連連賣糓供王稅時當三農隙市通百貨滯差幸關内
民蝗餘獲少濟我聞海絶島鯨鯢未盡殪時出犯風濤
無地可樹藝餘糧括海舶間亦施小惠賈往三倍收法
令不能制官司為耳目上下久蒙蔽寄語横海軍首須
袪此弊海口出粟禁豈但東南際民愚無所知國有萬
年計
望覺華桃花二島
我循山行若弓勢脱手彈丸兩黑子鯨牙撐突波濤翻
鰲背坡陀島嶼起龍宫浩劫不可問硉兀海雲何處是
(島中有龍宫海雲二寺)聞道殘僧餘兩三買薪時復來城市
寧遠州食蟹
海濱物産珍錯交食指一動隨所遭飽聞稻香肥郭索
白玉脂瑩(去)黃金膏蒸未出釡羣聲囂豈知手擘餘空
螯大笑口腹負老饕人間名實多汝曹
中秋寧遠道中
雲帆粳稻存遺島(謂覺華)野戍烽烟斷古城出塞始知山
遠大入秋彌覺海澄清樓臺何處蛟龍氣風雨空中草
木聲誰遣琵琶弄明月醉餘添得放歌行
小凌河
松山行處戰場多殺氣連營夜枕戈今日斜陽照禾黍
秋風孤雁小淩河
入錦州界喜節孫通守至憶丁卯秋試時同館李
文定公家忽忽二十三年矣
談天翁在海東頭落筆千重抱蜃樓日召諸生試家法
(通守在州日以教授諸生為事)誰如别乘最風流尊中竹葉歡今夕院
裏槐花感昔遊廿載相公門下客幾人有淚灑西州
十三山頂
拔地忽起十三峯峯峯突兀如排空多年石花封白黑
終古壁色填青紅捫蘿得路到巔頂大漠清秋散光炯
烟螺一點浮空虚雲氣已接毉巫閭
醫巫閭山
虞封十二山毉巫閭鎮幽一重復一掩秀色横九州元
化始煦嫗神功繼雕鎪巨靈右踏足斷鰲左昂頭百里
盡東騖天際穿雲糺一一青蓮花萬手搴不留其下作
巨鎮祠廟歲增修内府出金錢寶翰蟠銀鈎焜燿萬萬
古豐碑樹崇邱秩禮視三公圭幣薦百羞五風而十雨
有禱神必酬登望義州北邊陲昔虔劉長劍斬封豕壯
士脱兜鍪于今隷王官婦子樂鋤耰時載十圍木出市
布與裘夫犁弔舊營懷古風颼飀移屯耿校尉無慮搤
其喉萬帳請受降兵氣如連牛餘威震東部砮矢貢挹
婁前臨望海堂指顧發一漚閻浮百億界小水笑麟洲
昔者東丹王校獵來清秋忽慕吳太伯舉帆越之罘隨
身千卷書美人同綵舟丹青入圖畫秘府多藏收洛城
血坡陀歸魂招得不猶聞影殿在歲久不可求前年地
忽坼遺蹤出山陬朱門森隂沈髣髴垂前旒牧豎不敢
入風雨聲啾啾昨者楊縣尹始掩土一抔我欲鐫之石
大書立道周驅車涼風節青巖(寺名)雲木稠上尋瀑布泉
下訪潛龍湫夙與禽慶期願接盧敖游行當見白鹿夾
我巖前輈人生知幾何悠悠復悠悠遥從五岳外高視
滄溟流
途中兩臂疾甚戲作一篇
老夫秋來骨欲折兩臂攣如痛不絶昏疑魂夢戰水火
裹若支骸創金鐵少年萬事不自料縱意初凉好時節
奴摇大扇卧不休被著輕綿手先掣隂寒中人到今發
疾病隨身向誰說或言長孺老秃翁皆坐三年頻嘔血
形枯髓竭應爾爾石戴秋花復車轍道逢健兒好身手
歸去兩狼挂鞍首有力惟呼惡馬騎輕身慣接飛猱走
臂鷹牽犬最稱能射雕扼虎尋常有相看意氣尚雄放
何法醫治此衰朽屈伸不廢五禽戲提擕猶可三升酒
古有折臂終作公客來舉此慰我窮壯士斷腕不可學
高人曲肱將毋同寄謝黃金印如斗無緣得繋衰翁肘
渡遼水
勝衣誦明文何假七營士舞戈笑公孫計出中下耳
六合城何處天涯無錦帆空憐麥鐵杖只博淺黃衫
白衣渡遼隧果毅雲泉府當時凌烟人惆悵李景武
雪堂同年見示近詩奉簡
貢書早歲忝同年西掖南臺佩接聯遮道每驚狐截尾
出雲誰見鶻空拳騏驎地上行將老松柏霜中節更堅
旦晩會承宣室召不須吟誦白頭篇
食栗
何來此佳果初飣客盤新覓自小年日投從隔坐人如
拳空較大似蜜已先皴俯拾山寒路狙公莫浪嗔
雜詩
蓮泊(在城西南)十里外似聞風露香明珠剖蓮的滿滿無空
房中有么荷拳味苦不可嘗味苦猶尚可甘恐腊毒傷
誰云蒸羊腔乃不美蟹胥風味固差别一笑未要渠此
邦無監州我官况晏如惟當勤撥甕東來載麴車
仙苗劚三椏貢等天府琛市人一笑鬨薺苨作人參真
偽久雜揉清鑒窅然深鴮鸅彼凡鳥詎有威鳳音
我有好頭赤得之西南隅秋城雲拂地復生叱撥駒三
日走及母騰踏萬里姿雖慚麧與藖勿忘貧家為
芻狗入我夢美食趣召客遼水魚上冰盤中卧三尺割
鱗不割鬐小點瓜薤跡頓頓飽老夫肥如瓠壺白
纖纖不可整欲理如亂髮(土名烏喇草)是生有竒温策勲歲
寒月軟襯將穿履細衲纔製襪情話遥夜闌地爐謝榾
柮
城東小河崖(去城五里)出泉自觱沸日供萬室飲造物不知
費連年濁水源凡骨滯靈氣淄澠今可辨更思味外味
織者身常進耕者身常退進退兩不知天機各有在我
非戶限上就列力未逮辛苦邢惇夫嘔血方病肺
病起
洛涘歸來復兩京誰憐轣轆此勞薪一彈指頃皆陳迹
三折肱餘是幸人蹋雪預儲䩕角早畏寒時喚帕頭頻
書聲廡下慚兒子他日紛綸井大春(兒子學殖隨來廨舍五經比能背誦)
(矣)
寄答吳寶崖
遠辱詩相憶深憐病未瘳孤雲天北角寒浪海東頭寂
寞仙人藥蒙茸使者裘長懷阮公嘯逸響振林邱
祭酒諸生耳承
恩在紫宸月分紅粟貴歲賜錦袍新已有名驚座何勞
戲答賓明年看扈從綵筆頌東巡
漫興八首
支分藥竈與茶鐺一榻蕭然長道情皂帽人誰念西笑
赤蛇官果有東名海凌欲合風驚牖沙雨將來霧塞城
漢室蘭臺周小史拾遺曾否記陪京
吠厖不警樂年豐
聖主恩深萬物同九譯梯航來海外二陵風雨護天東
悠悠黑水無沈羽渺渺扶桑有挂弓塞上百年烽火息
健兒吹笛戍樓中
天長漸入婆娑府地散偏宜漫浪人求藥轉嗟成市少
鑿坯何異在山貧郡中有客占藷蔗雲際無羅網鷃鶉
誰似平生舊遊好經營消息不辭頻
薄田故里久荒蕪立稅遼東計更迂米賤祗應隨日糴
酒香未缺不時須城訛烏尾邊風勁臂掣鷹鞲塞草枮
聞見物情思妙理負暄聊可忘朝晡
尺一何時喚我歸年来得失總忘機竒思屬國公沙穆
老作遼天丁令威京兆未須嫌五日塞垣今已逼三微
無人得似長岑長不樂之官便拂衣
雅宜羸骨早裝綿塞墐應從北戸偏客共語時須勝日
鶴知寒甚是今年冰原鼠入谽谺谷雪窖人埋黯黮天
萬騎幽陵方會獵書生虚控射梟弦(上林賦射遊梟註梟羊山精也)
何由杖履得追陪(謂漁洋先生)隔水雲颿去復迴歲月峥嶸
歴冰雪海山明滅見登萊鰲身跋浪千重沸蠶尾回燈
一卷開(先生新刊蠶尾集)想到尚書遊賞處琅琊初日最高臺
貢包歲歲自平州驛道輪蹄雨雪稠五葉葠齊珍上藥
千金貂煗識名裘人才瑰異應如此册府遺亡尚可求
刀布他時隨計吏諸生好待八紘收
題吳仲圭墨竹譜
猗猗淇園千頃綠三年坐卧意未足歸來合眼想檀欒
别有風流在卷軸海東叩門無所詣悠然看畫如看竹
吳生静者藝絶倫落手天機謝拘束逸韻先封瀟灑侯
清隂已入篔簹谷横斜自見風掃逕欹倒如聞雪壓屋
窺窗掩冉摇碎金吹籟清泠戞寒玉梢頭片雨筆可追
枝上輕烟墨能蓄連叢忽漏月流夜病葉將零霜脫木
壯士幾輩直榦排劍拔十尋高節秃殷殷中宵雷雨過
&KR0766;&KR0766;錦䙀頭角矗底須縱筆如筀大(趙士安好作筀竹)轉笑成
形似䊸曲(文與可每作竹况人朝士張潛迂疎脩謹文作䊸竹贈之)淺深向背生意
真朝暮隂晴清景逐湖州筆力儼猶在宣和院體嗟已
俗金錯刀偕鍾隱能鐵鈎鎖許誠懸獨自言神明出規
矩要令披猖有邊幅不學誰能心手應以小喻大當三
復年來與世絶愛憎漸覺心源少棖觸偶然玩物有此
癖何異小夫金守櫝通靈妙畫會當去羽化銀杯哂童
僕巧偷豪奪兩未知聊喜烟雲一過目
題節孫盛京竹枝詞後
藻繢文成五色波採將風土入絃歌青田萬里聞仙語
枉道星星不解多
竹枝哀怨楚人聲移作猗那頌太平未必歌詩有何武
試從東國選諸生
糓賤行
江南得米如得珠關東下飤雞與豬我馬在櫪市束芻
秸稾纍纍子粒俱問之市人笑盧胡家有遺穗無逋租
酤酒賽神神降巫村場擊鼓連臂呼女有衣裳男袴襦
樂哉此樂無歲無今夏小旱豆莢枯皇皇閭井憂妻孥
幸天出雨困乃蘇豐樂慎勿忘饑劬大瓮小甔粟謹儲
今年要備明年須君不見堯湯水旱古來有勸農合在
循良守
馬厰行
遼水東西一千里泉甘草豐地莫比休誇黃澤接黃池
不數白沙如白水年年國馬一萬匹圉人牽來内廐裏
三千歲字額有常騏驎好兒天驥子馬官減豆馬不肥
天寒瘦骨猶權竒空聞非子主汧渭遠念太僕領豳岐
後來坊監法一變顧視逸足無新羈熙寧保社散諸路
元豐茶馬為一司憶昨河湟通互市商賈班班車罕至
聖主方哀漁奪私羣公且言辜𣙜利自從使者罷河西
邊人老幼懽扶攜如今龍種生東海不用崑崙入馬蹄
登角山寺(寺在山海關北角山頂)
石磴千盤上松濤絶頂聞四虚風縹緲大海氣氤氲黯
黯蜃成市飄飄鶴出羣老僧茶話久階下已生雲
洋河
羣山合沓烟翠迷決決冰雪鳴寒溪人家高下隱喬木
最好夕陽洋水西
蘆峯口
山銜落日盡路入蘆峯口高柳小茅菴門前鴉在否
禹鴻臚尚基為予作出關圖裝背未及而行歲杪
重入國門展卷題四絶句
白山黑水一閒身圖裏傳來已逼真縱少詩家好標格
出關也似入關人
海東萬仞雪嵯峨路入遼西氣便和重上關門一延首
盧龍塞繞白狼河
勞勞車馬在塵中物外閑心寫最工宛似龍眠老居士
陽關著箇釣魚翁
貽書誰問邴根矩問俗人知王彥方我賸杜陵遺恨在
不曾飛檝薄扶桑
僦居甫定怱忽改歲矣慨然有作
九死餘生似斷蓬得還那復問窮通管寧皂帽有時淨
范蠡扁舟何所終華表鶴驚新歲月畫梁燕認舊房櫳
烏頭馬角歸來日好在春杯灧灧紅
詠齋中水仙(己丑除夕作)
一重簾外即飛霜小墢幽花護曲房天與風光殘臘後
人教位置早梅旁清姿自擢娟娟秀素艷時披脈脈香
折贈春湖有遊女凌波先拜水仙王
懷清堂集卷十二
