懷清堂集卷十一
吏部侍郎湯右曾撰
寒雲寺
寂寞寒雲寺雲來特地寒壊墻塵自合老柏榦皆攢厨
欲分香飯天教趁冷官貝多真實語只道汝心安
修武道中
懷舊山陽里天高落木空覆杯巖石上吹笛竹林中寂
寞人埋照昂藏鶴入籠達生差可託嵇阮此遺風
次新城先生韻題王秋史二十四泉草堂圖
七十二泉上家泉望水泉(泉名)由來著書地不記種松年
世外三畝宅山南一朵烟詩人好鄰並白雪舊樓前
城南校射答趙豐原太守即用見貽原韻
龍門雪將下先集乃維霰如山卷牘空静若僧退院城
南闢廣場農功出餘羡旗門好身手文雅事一變前臨
三池上定水花幾瓣(城南景明寺有二池邢子才碑文云金花映日又云信徒法侣持花)
(成藪)回頭洛陽塵烽火憶苦戰吾曹太平日弔古如夢電
風雅得使君才具當八面拊髀思頗牧詎不在鄉縣富
貴大槊耳士取意所便寧必老書生兀兀破萬卷相對
共一笑斗酒且懽宴
贈王孟糓疉前韻
歲寒青松枝百尺飽霜霰佳人紈扇曲凄斷凉葉院先
生包古言如賈三倍羡蓬萊清淺水幾閱市朝變搴來
青芙蓉一一手中瓣如何老驥伏不令猛士戰會當灑
天瓢玉女開笑電今朝風雪夜燈火故人面嵩陽尋舊
師百里阻山縣且留訪伊闕快馬短衣便石脈散淙流
韋郎舊吟卷相期二三子攜手共游宴
送王秋史再疉前韻
洛城三日雪庭宇復飛霰子抱卓犖才不歸學士院來
言不得意買田思陽羡論道阻江湖坐看浮雲變家鄰
華不注天際青一瓣抱此静者心不問蠻觸戰昨試禮
部作迅速走驚電暗中識光芒鬷蔑無半面(予在禮聞最後得秋)
(史卷素亦不相識也)將規讀書處不少山水縣子其慎自持獄市
視民便文章經國事撐拄五千卷終期賡猗那言從柏
梁宴
歲暮感懷三疉前韻
迫兹歲晏晨摵摵響風霰憶彼少年日隂隂宿花院來
者詎得知往者徒可羡雕鐫肝腎竭顦顇齒髮變天寒
除架日瓜摘無留瓣嚴霜一以零不救脫葉戰欲尋三
乘法機鋒擬掣電不爾入醉鄉臘甕撥醅面文章差底
病那用驚九縣甘思腊膎美煖想腰脚便亦有小兒郎
之無甫開卷春盤猶可及歸覓團圞宴
趙豐原太守招遊龍門香山竟日傚樂天體
賓游聯騎出城闉山水佳時氣色新㡳用清商隨一部
不須明月作三人餘霞似綺連嵩少殘雪如花舞洛濱
多謝風流賢太守十分先借水邊春
香山泉上懷韋蘇州
韋郎昔著書暇從山水遊永日未能去愛兹泉上幽泉
水至今碧漾漾寒藻浮靈液冬不枯煦若春和柔夕潭
瀲彩翠散綴明珠稠涵虚本同源潤物或殊流感此悟
物理喟焉思前脩臨池兩嘉樹樹老枝相樛攀條為泫
然斯人邈難求大海粟一顆終古貉一邱不知後視今
感歎有此不
石樓灘
積鐵山幽幽濺波石齒齒不見樓上人時聞灘下水
洛中絶句
南北由來嗜好殊幽人風味不全孤玉川三百團團月
一字何曾道酪奴
庾郎鮭菜二十七嗤點何來李令公洛鯉伊魴非俊味
白頭韭出客盤中(志稱洛韭至美果然)
屠兒割肉妓兒繩敏捷當時甄李能何事江南老常侍
只將片石說韓陵
士馬并州劇亂麻淨宫兜率洗鉛華洛川多少興亡恨
惆悵年年楊白花
微君之故乃泥中婢亦知詩似鄭公不解雙聲定何語
冠軍家自有春風
南園池館久飛灰將相功名何有哉三十六峯雲雪路
只應招鶴更歸來(裴晉公有南園靜興詩)
子粒芒紅檢校頻兩京薄産事艱辛將書苦憶東屯老
伊闕年年有好春
香山寺裏留遺集杯酒何如身後名今日橋紅沙白路
一篇長恨舊風情
龍門雪下有佳期車馬漸漸水上遲但使都廳遺事在
未嫌歐尹不同時
破垣遺竈天王院隂雨元功剰幾家歌管層層春處處
夢中猶看洛陽花
除夕奚里鋪
雲林入幽處烟火半巖間家飲洛川水門臨少室山祝
雞翁寂寂飲鶴澗潺潺今夕是何夕翛然心更閒
黑石渡
昨從邙山來今從邙山去邙山朽骨萬萬古惟有行人
朝復暮黃金蝕盡白石爛螻蟻三泉尚知處我來欲酹
酒一杯落日荒荒下前渡
元日發鞏縣
看山四面碧嶙峋且免車中邑邑人殘雪未消前度臘
寒梅已帶乍回春老知時節心情減閒覺風花景物親
二十年來兩元日天門頂上洛河濱(丁丑元日舟次白沙村登天門山絶)
(頂)
過虎牢關風日晴美
關門設險笑徒勞絶壁緣雲舊虎牢黑色小兒空百戰
也從洛口塞成臯
纔言今日已春還春在融融冶冶間柳意漸蘇波漸活
東風先上虎牢關(關上有清泉夾植楊柳)
須水店壁有題句云風滿山頭月滿城坐深衣袂
覺秋生何人解識吟蛩語此是江南露下聲後
二語絶佳不知誰作也依韻一首
遥知木葉下秋城七字吟來太瘦生最是水天凉月夜
人間惆悵子絃聲
元夜在汴城偶念孟元老所記東京燈火之盛感
慨係之雜成斷句
春波細細縠紋生歌扇飄殘宛轉聲帝子不傳新樂府
詞人空說舊東京
從教百戲幻魚龍花陣香山幾萬重九十尺連青漢起
可能留得最高峯(艮嶽有一峯最高至九十只)
千枝萬影朵樓開一道銀河瀉露臺天上忽飛金鳳下
雲中時看玉龍迴
兩行綺陌界朱杈燈火三更夜市譁月到五樓明似水
一重縹瓦一蓮花
重添兩夜試燈期猶說錢王納土時鵓鴿旋中光眩轉
路人争踏五花兒
萬歲山前望貢雲香中百和最氤氲遊蜂冶蝶非時見
先繞雙奴玉線裙(宣和間汴京元夜有使喚蜂蝶之術)
蕭條相國寺如村指點菩提葉葉翻誰信當時正月半
(范石湖詩夜夜長如正月半)綠窗朱戸盡歡門
王傅宅邊春月皎太師橋畔午風和(劉子翬汴京紀事詩夜月池臺王傅)
(宅春風楊柳太師橋)試教點檢蜂兒看黃雀披綿有幾多(蔡京點檢蜂兒)
(見在數目有三十七秤王黼盛時庫中黃雀鮓積屋二楹)
窠石空留四畫圖赦書著脚語何愚烏犀白玉煩緹裹
重入思陵卷軸無
水底鞦韆水上舟試燈纔罷又春遊紀聞南燼稗官筆
風雨移州夢汴州
郟縣阻雪不得謁蘇公墓
江河萬古會同流天半峨嵋汝水頭長恨身宫坐磨蝎
空懷歸計老菟裘黨人遺籍悲他日瘴海餘生盡此州
蘋藻墓門思一拜亂山風雪閉松楸
遊風穴寺
為愛連峯好連峯窈窕間清泠風出穴曲折寺藏山翠
柏隂皆合叢篁密不刪門生傍籃轝應識老夫閒
喜公池
喜公池上坐竹裏暗泉聞細脈中峯落淙流下界分半
規如得月一縷欲生雲萬箇篔簹外翛然鸞鶴羣
牆角杏花
長紅小白態交加一隊春中五杏花他日東風夢臨汝
鶯鶯燕燕各天涯
風穴
萬竅忽怒號林摧巨石走太虚只一噫盛自土囊口我
嘗笑斯語索之無何有兹焉乘風飈絶頂延佇久言尋
萬古穴槖籥落吾手竒蹤目親擊虚牝神所守何必天
西南仇池九十九蕭梢如欲起先已在跟肘應蘇久沈
疾乍醒初中酒下山憩茅庵絶境屢回首歸駕豈免促
平生覺多負蘭臺快哉雄歌舞樂速朽冷然北窗下輸
爾山中叟
柳湖用東坡寄子由韻
邱上那復更有邱爾雅誤讀笑刻舟宛中宛宛一湖水
坐覺寒碧生船頭一生拍浮此便足何必鼎食羅珍羞
家在江湖狎漁釣舟居陸處知誰優扣舷似汎溟漲闊
浮芥便作坳堂遊天公寒暖提一律噀雨占晴定何術
昨來蛺蝶飛作團今去黃蜂釀成蜜空餘隄柳絮翻撲
誰信山茶榦蟠屈(子由有詠開元寺山茶詩)浮世眠食功與勞休論
奴僕今旌旄宛邱先生讀書處美酒飲罷餘離騷我衰
學廢瓶罍恥馬肆還來持尺箠差勝六年言責地終日
一談惟唯唯(用蔣儼貽田游巖書語)食蜊萬事寧復知蠟屐此生
當著幾文書堆案日有程樂哉此舉非無名(時以校射出郭)沿
湖一葉恣來去矯翼沙鷗箇箇輕
子由讀書臺
銅狄摩挱五百年旱湖幾尺水生烟鷗邊莫笑舟如葉
門外猶疑浪接天梨棗有時看得道弟兄相望憶歸田
一尊花下提壺共二老風流尚儼然
陳州先後得元朗及家兄篆辛下世消息
空齋對酒不能持兩日開書兩度悲夢裏池塘失康樂
曲中山水憶鍾期舊来門戸真何託爾後詩篇待寄誰
太昊陵西頻感歎無緣重問百莖蓍
睢陽秋暑轉熾因次東坡人皆苦炎四字韻詩作
四首
欲割秋間六六鱗鯉魚風未起青蘋小詩亦有偶然作
高枕偏宜率爾人手握冷蛇仍自熱心調狂象苦難馴
月寒日煖飛光速始羡仙壺萬古春
白汗翻漿日日皆如山卷牘對公齋時當火見三庚伏
人笑烟昏七竅霾秋思江南花似雪飲徒河朔酒如淮
惟應一餉清涼樂凍雨傾瓢水上階
鄒生枚叟已黃土高李風流難指數說士深知視肉甘
守官誰信如荼苦青蠅白鳥(蚊也白鳥營營出金樓子)空營營衰鬢
華顛餘縷縷先生罷酒且休矣門外紞如打曉鼔
星河耿耿夜厭厭漸覺冰輪影挂簷歲月坐驚蛛網戸
暄涼行看燕辭簾(計秋分時始得去)一杯沆瀣應知渴八尺琉
璃好避炎睡足風軒念羸老敢言不病壯夫痁
賦得微雲淡河漢
路迥飄將斷河明淡不飛西流水清淺左界雨霏微斜
度穿針閣遥停織錦機似聞瑶殿裏裁作不寒衣
天宇纖埃斂風林殘滴聞光穿榆歴歴影散月紛紛半
卷隨河霽全消入夜分九秋閒淡意只似雨餘雲
同祝良仲項蛟藩王雪子夜汎柳湖
欲采湖中花值此良夜永翩然一棹出明月浩千頃茫
茫蒲蓮海汎汎漁釣艇撥觸船底聲摇溶波上影勞生
牽物役百年苦鼎鼎詎意鞅掌餘獲兹幽絶境此邦許
我老茅茨結孤迥季鷹或思吳歐公常慕潁人生苟適
意異縣等同井嘉二三子賢高世比張邴偶然遊賞處
别有天機秉境寂物態閒心清塵慮省嚴城數漏鼓坐
久風露冷夤緣遂忘歸魚鳥逐清景遥聞九臯外孤鶴
時一警
晩過簡可太守汝陽池上講堂
蓮塘一夜霜萬葉颯已枯争言秋可悲况當歲行徂歲
徂何足惜衰鬢非故吾昨來汝南行先賢傳有無往者
利如錐只今競錙銖我慚文翁化刀布蜀物俱習歌述
德詩欲選楊何徒手脫眼復暗文字愁糢糊憫兹經月
勞忽得一餉娛宛宛開明鏡虹梁爛神扶玉堂清且嚴
似入仙人壺邦君自公暇結搆城南隅百頃面風漪談
讌羅文儒我忝廿年舊懷抱亦不孤西風吹木葉落日
低浮圖回睇甘露門佛香生寶趺光景既復佳還來立
斯須分火照歸騎驚起城上烏
再到汝陽
目極淮西古戍樓烏烏殘角似邊愁一池鵝鴨寒波没
八代文章斷碣留夜半火光穿虎落曉來寒色犯貂裘
病夫自笑摧頽甚風雪連天入蔡州
沽酒行次胡抑齋侍講見貽原韻奉答
冰雪凍天地臘甕忽已香破殼新鵝兒欲取大杓嘗康
成飲一斛八尺頎而長叔夜玉山頽不用人扶將先生
溫克姿性如九醞良獨醒視皆醉濡首時一昂晉安餉
五經不誤縹與緗往歲關隴間檢校費幾囊至今沃蘆
管曾不羶黃羊歸來好事載時就元亭揚風味念麯生
傾倒有索郎顧影每獨盡閒和淵明章且莫嗤惡客(不飲)
(者為惡客出元次山集)害馬入歡場亦莫厭醉侯此藥未腐腸試
共法士語大笑恐不詳美哉惟江公妙論入微茫
夜半至柳湖宿蘇氏園
前臨柳湖口月色照履迹十里寒烟中犬吠林外雪馬
煩車亦殆予亦倦于役稍喜燈燭光開門遲來客
卧疴汴城閒寂無事偶於齋東隙地編竹籬雜植
叢花小草期春夏間蒙密争發亦可愛也因題
一首
窄窄編門短短籬藤纏花繞便能竒十年種樹心應嬾
三月成隂事未遲歲久莫愁秋雨壊日晴惟待好風吹
老夫管領春光在桃李無言自不知
明日復用前韻
千條萬葉欲穿籬幻出空齋一段竒漳浦自憐多病久
劉郎不恨看花遲新歡良夜金尊滿往事鄰家玉笛吹
絲竹中年賴陶寫若論兒輩莫教知
次韻查悔餘見貽
風急天仍雪春寒書苦隂故人空谷訪衰病隔年侵老
辨中邊味禪空愛染心忽蒙題好句一字一兼金
海内稱詩伯天邊閱歲寒霜松心共古溟漲筆争寬蓬
戶延新益蘭臺忝舊官應憐衰謝意只作朽株看
淇汲道中與毛扆再
淇汲春風已滿川花花葉葉各欣然輕烟薄霧熹微日
最是詩中畫裏天
哀怨猶傳水上聲驛門花事十年情(丙子入黔與扆再同過此)太行
山下東風路頭白重來並馬行
聞道說詩傳世業不須捧檄羡微官二王遺法分明在
落筆從人袖手看
泣玉投珠苦亂真一篇窮鳥尚長貧二千石不如逢掖
始信威明是可人(時將之京)
將遊黃華會病不果寄題四絶句
世緣道味本難兼方丈維摩病轉添夢到青山看飛雨
一條倒掛水精簾
避暑宫猶故址存炎天冰雪瀑流翻晉陽萬騎圖中見
霸氣西風賀六渾
何處天花引佛幢數弓閑地拓春窗此身只合針鋒隱
底用山僧四十雙
片石莓苔劫火餘王郎妙墨比何如隆慮山下秋風早
滿谷黃花夜讀書
奉文寺西廊
颺幕風高花事稀蘋蒲一樹思依依祇應三月長廊下
記取年年似雪飛
道旁妃塚
窗中玉女烟霧空地下香骨埋春風層城珠樹有摇落
無賴野棠紅故宫盤龍古鏡迴雙頸省識釵茸昔花影
綵雲一散不歸來嗚咽泉源寒玉冷人間歲月秋復春
葬時百物隨輕塵土中拾得黃金雀回首可憐傾國人
楚魂湘魄無休歇白道年年直如髮珠簾斷盡望京樓
猶照羅衣舊明月
百泉試院喜雨
㓨山出飛泉散作百道乳歡喜千小兒一洗饑渴苦我
持此願力默坐何所補大哉天公仁憫此欲焦土山中
氣候變倏忽雲生縷竹間騷屑嗚晩來泉上雨隂連太
行秀地入嘯臺古得酒對明燈中夜更起舞
百泉蘇氏小樓
垂柳垂楊綠可憐一泓春水細生烟小樓光景常如畫
獨客心情只似襌紅藥喜霑三月雨青山長憶百門泉
此身婚嫁行將了或恐巖栖有舊緣
試院水亭
蕭蕭夕葦嗚磔磔春禽語階下濟水深窗中太行雨
題匡山瀑泉圖
倒挽大海流忽下青天來萬古一匹練日走空中雷棲
賢坐禪客静聽如嬰孩仁者心不動聲聞何有哉看畫
如看山恍與支許偕紅葉飛林杪白雲宿山隈當時謫
仙人笑口為之開欲從乞涓滴瀉作萬瓊瑰
四月十七日晩霽宿香山寺
忽湧珠宫眼乍明毗耶長者舊經行門臨水態山容好
客到終風暴雨晴楊柳老無飛剰絮琵琶凄斷譜餘聲
白毫光裏黃金色幻出魚龍繞化城(是夕張烟火戲)
城南蘭若
偶因送客入孤村一帶蒼烟繞寺門長者更誰金可布
人間不信石能言(内有周使君碑)含風細葉蟲吟早帶雨幽花
鳥踏翻牆下蕭郎兩叢竹它年會見汝生孫
立秋前一日吹臺奉送雄飛蛟藩雪子南歸同用
秋字作一篇
賓客平臺訪昔遊浩歌酒罷重離憂可知舊雨勝今雨
他日杭州說汴州樓閣尚烘三伏暑林臯又到一年秋
登高作賦須公等天上黃河繞郭流
秋榜放寄萬生西田
錦衣玉食李方叔穠李夭桃秦少游毷氉秋風詩筆在
且從南嶽鬭諸劉(謂劉太乙庶常昆弟)
紫泉山下稻畦香朱老東鄰有草堂莫遣清樽負重九
桂花零落菊花黃
九日
白髮依時至黃花太瘦生亡何聊可飲重九愛兹名(淵明)
(九日詩舉俗愛其名)病廢眈書課間餘抱甕情暫來籬下坐指點
說秋英
立春日
苜蓿先生到骨貧一尊酒尚可娱賓丞哉數慢應如我
老矣無能只畏人冷煖暗移銀箭水顛狂任閙土牛春
小饑忍待明年麥日望東郊雪意新
日長
雨荒三徑掩蓬蒿贏得吳葵幾尺高誰道日長無一事
野人門外送櫻桃
三月廿七日偕諸友人吹臺小飲
晏溫天氣景冲融勝地招邀勝侣同節物今朝春更夏
(是日立夏)亭臺昨夜雨兼風九原賓客思公子萬乘旌旗謁
故宫倚遍欄杆獨惆悵落霞遥映酒杯紅
贈别陳五玉
相逢兩世記交情書記翩翩方盛名早對楊梅人已異
新題鸚鵡座皆驚土風偶采陳留傳地主應叨許氏評
(李義山詩叨蒙許氏評謂真意大令也)三度春燈上元夜他時莫忘汴州
城(丁亥戊子己丑元夕五玉皆就余大梁)
大梁歸吳寶崖以四絶句見貽依韻奉答
百川東下幾西迴樗櫟天教飬不才千樹桃花等閒事
底須惆悵看花來
公事誰如松下哦可憐辛苦學隂何三年入座春風少
千里懷人夜月多
飛鏃塵埋古汴京百年弦誦賸遺聲須知食肉封侯地
笑爾書生說管城
壺中日月卷中詩燥濕絃從指上知拔俗云誰出新語
為鄰自古愛清詞
題吳寳崖雪龕煨芋圖
異時求仙人辛苦為服食年年餌丹砂未見生羽翼不
如寸田裏日夜掃荆棘此身如芭蕉霜霰將歲逼寧知
雪龕老有此冰玉色芋火衡山陽竒蹤出伏匿披圖感
遺事宰相讀書力啖此毋多言仙骨會當識
古意一篇答山言編脩
佳人坐華屋織錦寄相思脈脈窮巷女寒衣白素絲蘭
苕春有贈桂蘂秋方期婉孌保歲晏非云雲起時
雨後月出復為雲掩
團團白玉盤瀲瀲黃金色沈沈清虚府蕩蕩水精域經
旬積雨洗明鏡淨如拭坐望夜景澄忽悵天宇黑冰蟾
雖暫好奈此蝦蟆食未成如輪滿已妬為弦直喟然增
煩憂何由豁胸臆淅瀝仍空階翻飛少歸翼何當掃昏
翳一為破側塞清風颯然來真宰信有力
題盧素公庶常抱經圖
昔者吾先君友生求海隅通經鄙章句獨得博士盧風
雨四十年壊壁餘榛蕪兩家子弟中君握瑾與瑜世業
明春秋學先啖趙徒我聞聖人義一字懸褒誅五石與
六鷁詳略徒區區三傳誠穿穴專門守拘迂如何盡舍
旃虚空尋坦途君博且知要薈萃羣言殊少翁修先業
授受寫此圖秀骨清而丰未覺列仙癯我老久廢學西
家一愚夫竊聞古經術本以應時須君方上玉堂佐化
若唐虞毋為决事比後世譏醇儒
閒居遣懷
負疴得閒居誰云常寡歡寢跡窮巷裏故人青雲端時
時來相存勞苦問燠寒間或具酒食亦未陋儒酸言詠
風月佳良夜每向闌因思三月病豈不在一官及兹未
朝請轉幸啟處安既安何所須大笑挂壁冠
昨日苦鬱蒸赤脚不可韈中宵氣候變淅淅凉颸發軒
窗忽飛雨遠夢落清越朝來疎鐘動冠盖趨
天闕泥滑詎可行迫此後期罰繄余獨何事睡起意未
歇既晏加我餐乍凉櫛我髮嬾慢會當免眷焉竟此月
謝彼燕頷姿稱此山巖骨
愛山不在山田歌非知田古嘗有此語吾寧不謂然猿
鶴文或移沮溺心相關山林與鐘鼎天性各所便古有
獨行士九十常饑寒矧余東岡陂自守乃不堅連年復
衰疾覽鏡非朱顔親舊半怛化自顧良獨難行歸秉我
耒猶及秋風前
鷃或疑九霄魚嘗樂千里豈知樊籬間不出盆盎裏去
來隨運化小大冇物理我家南山南衣食粗可紀閒思
琴書弄遊值風日美招邀到緇錫談笑及兒子峩峩岱
與嵩下視蟻蛭比瀛海環九州坳堂一杯耳
前年梁宋交三月冬無雪去歲復苦旱中夏失雨澤我
乘使者車憂虞朝逮夕江淮又大水彌望失阡陌粒米
貴於珠念此肺肝熱昨來長安住升斗太倉糴兹焉復
連隂秋稼恐不實行愁米價貴何以安我室
至尊軫民艱公卿屢前席訏謨廟堂事聊復守蓬蓽
布衣一言死何况明主恩誦詩及此篇感激衰涕繁十
年為誎官事每上殿論迂闊乖衆議數蒙
天語溫雖微古人節庶幾職事存三年復來歸冗散日
閉門江東頻水旱饑餓愁黎元進既謝言責退傷久疾
魂太行未云險中有虎豹蹲咫尺生濤瀾蛟螭詎無痕
報國事已矣終身歸灌園
喜馮文子至
欣聞故人駕來共菊花時吳會幾時發嵩陽隔歲期烟
波三載闊風雪一官遲攬鏡休嗟歎岧嶤綠玉枝
懷清堂集卷十一
