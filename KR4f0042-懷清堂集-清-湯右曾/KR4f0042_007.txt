懷清堂集卷七
吏部侍郎湯右曾撰
八月十五夜試院煎茶用東坡韻作二首
鏁廳萬竅蛄蚓生石鼎三沸蒼蠅鳴清風過雨差一快
卷幔忽颺茶烟輕閣門之井非第二煮水蠻陬此何意
要將冰雪滌煩煎清清泠泠落夜泉石花蒙頂來自蜀
顧渚萬芽如屑玉一車載茗不療飢猶勝觀瓶居井眉
木蘭始芽瑶草茁一啜已有清香隨君不見露寒桂滿
今宵好細泛風簾淅淅時
門外立鵠慚諸生老夫投牀作雷鳴樓頭紙落如飛雪
沈宋時名誰重輕休論揚一與益二險阻西來識天意
淄澠别白勤烹煎由來相士如品泉相如子雲出西蜀
昆吾寶刀于闐玉楚宫細腰常忍飢城中佳人矜廣眉
各爭好尚異妝束輕裾利屣行追隨君不見牽蘿補屋
誰氏子絶代風流羞入時
黔陽絶句
西南諸寨接牂牁風俗傳來火濟多紅犵狫連花犵狫
白羅羅雜黑羅羅
依稀九驛認龍場烏撒平開蜀道長莫怪西溪水嗚咽
至今婦女說奢香
白白紅紅繡袂花盤絲繪蠟儘堪誇自吹木葉銀環女
者卜河邊問宋家
清涼山下躡雲行飛越峯初振鬛鳴高柳斜陽易蕭索
百年陵谷養龍坑
蓽撥陰繁呼蒟醬芙蓉色豔斸丹砂一叢露洗卬王竹
六月風開鼓子花
刺梨秋後正舒芒擘得黃柑齒頰香不是瘴昏青草候
客柈也自進檳榔
四十三盤關索嶺五千餘仞相見坡阿蒙阿孛休勞苦
聽唱山前山後歌
得晴三日即神仙(諺曰烏撒天常披氊三日不雨是神仙)谷暗雲埋是漏
天却怪一旬山雨絶中秋分外月輪圓
羊腸鳥毳路將窮如綫鈎連六詔通一匹練遮滇海馬
萬牛脊斷振山銅
僰童蠻女競相將翠罽花鈴一兩行細雨黃絲驛前過
叢祠香火竹三郎
閻梅公中丞出觀家樂
燒殘絳蠟月朧明百和香中吹玉笙一片綵雲飛不散
曲欄干外豔歌聲
探喉一串玉盤珠華屋神仙絶代無惱亂中丞筵上見
梨園弟子李仙奴
審音荀令與周郎檀板銅槽共一牀山雨乍收簾月白
聽風聽水按伊涼
玉雪兒郎髮未齊嫩叢蘭蕙出香溪南朝瓊樹無人見
嬌小宫鶯恰恰啼
管咽絃停意淺深雲忩六扇漏初沈己迷秦客風花路
休笑吳兒木石心
東山與梅谿長老
巉絶發曇寺樵人細逕分路黃秋後葉山黑雨餘雲馴
鴿投空下疎鐘入定聞蚤耽清淨義花界宿氤氲
聞道峩嵋老心空日坐禪髩絲蠻嶺雪鄉味蜀山泉飛
錫來千里哦詩剰幾篇黃花兼翠竹節物兩悠然
自百盈泉至黔靈山寺
憶昔冐雨東山行山寺粥鼓傳新晴雲中黛色幾千尺
兩脚已靸芒鞵輕寒花脩竹自閑麗赤髭白足相邀迎
孤亭崔崒出林罅下睇萬瓦浮連甍黔靈一峯隔嶺背
但見紫翠烟巒并歸來合眼想娟妙坐覺天宇開崢嶸
今晨欵門少賓客襟帶蕭散帷齋清公廚三日會當去
十里肯惜游山程疎風細雨引前路小蝶豔豔繁秋英
道逢樵客看碁罷亦有田父衝烟耕鷄鳴竹裏淡日色
犬吠塢外喧溪聲屚趵亭中一泓水晝夜百度無虧盈
清甘未得借瓢飲空負桑苧煎茶情草中覓路轉蒙密
巖頂踏逕頻迴縈琳宫突兀佛塔湧古木上與欄干平
祗園弟子越千指盡學寂滅談無生青山門外幾風雨
一縷坐看香烟横維摩方丈清晝掩天女一笑花為榮
尋詩問法兩無礙空手欲控横江鯨法華魚肉何足啖
自煮蔬䔩炊香秔萬錢詎抵一飽樂盤案巳洗秋營營
蠻花峒草足瀟灑斗大未可輕山城他年林端發薝蔔
道人記我曾留名
龍里別錢蒼浮兼寄王介夫楊青村汪道百
驛館燈初炧天邊雁失羣溪聲寒潄玉嶺樹細參雲别
酒一宵罷孤懷萬里分憐君好才調蠻府作參軍
風流王武子邊徼十年遲州縣官曹屈聲名
人主知蕭條閑歲月意氣好男兒漏鼓山城夕明燈想
後期
楊侯出宰日遺老贈圖經官舍如庵小荒山入縣青離
杯宛猶昨夜雨忽同聽愛爾溪風句清音共窅冥
烟沈青草瘴月上鐵溪魚執手時未幾淒風歲欲除苔
痕漬雨後楓葉得霜初好共嬌兒語琅琅聞讀書
重經高眞觀
羽化亦云久靈扉長不扄石池雲晻靄檐桂雪蔥青月
白起鸞吹天寒梳鶴翎丹經遺訣在吾欲寄頽齡
倒馬坡望張三丰仙影
岧岧青雲梯汎汎紫烟路似聞駕鴻人凌虚從此去真
人塞其内外像非所務大哉宇宙間神游無不寓西馳
追金鴉東走逐玉兔揮戈縱可迴運化等塵露不見崑
崙頂精魄得長駐
鎮遠寄道百
投分固膠漆託契共芝蘭弱歲為兄弟憂樂每相關如
何中分飛參差各羽翰風雨一乖暌驚嗟合并難
合并安可期倏忽成對面念子蠻中居五年不相見睢
盱視殊俗顦顇領異縣每得懷袖書書來增繾綣
繾綣臨蕭晨歡笑旋酸辛行輈倚門左餞道出城闉離
言豈為繁悲至不得陳但語各努力門戶寄一身
一身不自由念我與子同來如浮水萍去若衝風蓬憫
憫日月逝析析蘭蕙叢二頃種秫田懷哉歸老農
老農詎易學艱難少生理敝屣累妻孥斗米戀禄仕坐
君臨池閣倚君讀書几沈吟身世間憂來誰舉似
鐡谿
一水弄清暉沿流屢迴轉山光坐超忽明媚翠微淺穿
沙湍瀨激絶壁屏障展緣溪逕逶迤置足石頻選漁樵
分野席一笑謝軒冕長潭數游儵懷古寄餘緬巖端花
雨落翠色自舒卷苔滑仙人橋竒懷阻游衍松根隱修
蛇雲外聞吠犬陰崖寒鐡色千尺高偃蹇蠻荒人迹稀
荆棘密不翦古來佳山水梳剔人所顯欲鑱巖巒幽小
筆媿雕篆徘徊悵將歸寒露夕己泫
中河山佛閣懷道百
霜重水澄碧清江澹淡波故人天末遠佛閣晩來過雁
齒萬檣列蛾眉羣岫多幽期成獨往惆悵對山阿
登舟
馬歇休筋力舟行任起居喜隨鷗去遠憶共雁來初鄉
思縈閑日郵籖報睡餘殷勤託雙鯉萬里夜郎書
自平溪至便水
五更江起霧暗裏蕩雙槳洶洶無停聲浩浩信長往推
篷暫窺臨艓子浪花上川光互明滅山影迷俯仰纜船
呼晨炊風日漸晃朗澄澄碧波映皎鏡平似掌迴湍成
圓淵觸石怒濤響灘行屢紆直石骨轉森爽天寒竒姿
露刻畫勞萬象千林散青紅絶境見無兩晨霞互彬駮
雲錦亂泱漭緣流怳舊山水盡憶弭榜永懷滄洲趣暫
此清尊賞
楓木塘
如此江山卧不起兀兀篷窗云睡美坐令拊掌笑兒童
飛槳聲中靧面水起看嶺雲斷復續更誇霜葉紅間紫
佳時九月十月中孤棹千山萬山裏青螺髻綰石簇簇
白玉盤堆水瀰瀰䙰褷羽落沙鳥喧䆉稏田紅野老喜
村中嫁女捉鵝鴨船上呼兒數魴鯉幾疊屏風碎錦斑
一匳明鏡香雲委漁燈隱隱襯霞上塔火沈沈出水底
湖南風物足留連不獨騷人詠芳芷
横江
紅樓白舫家家好翠壁丹崖面面稠佳處眞思市門隱
生來愛作賈胡留三江雨氣連沅口九疊山光望靖州
枉史亭前懷古客西風荆棘野塘秋
漵溪值驟風雨
邅迴信所如漵溪日云暮淰淰四山雨冥冥一江霧驚
風吹弱纜勢挾短篷去舟人走相呼童僕眩屢顧有客
方歌嘯矯首義陵路華蓋千仞山桃花萬年樹
辰陽舟中
善卷古先生閉戶養芝术年年丹砂水清淺洞門出福
地閟幽棲烟蘿望中失
南山孰云移感此風雨暮一峯如靜女㛹娟水北住相
向淡無言飛雲日來去
清浪灘寄查浦
子昔談此如秋河梢濆撇漩險莫過中宵不寐念今日
一葉果落千盤渦驚霆過耳電閃目乍劈急箭投飛梭
雷洄清浪三十里虎牙石怒聲相磨灘師為言伏秋漲
駕天白浪高嵬峩横江大艑不敢下袖手但聽漁郎歌
只今天寒潦水縮香火尚乞神撝呵下灘波平水灩灩
秀色諸嶺紛坡陀盛衰苦樂互更迭物理如此人誰何
念君秋風不得意席帽尚沒黃塵窩種成不惜五石瓠
網去己失千尋柯古來才大有時用四十未可悲蹉跎
既不能手把鋤又不能肩負戈兔毫千尖掃皆秃文章
小技用則那人間主客盡偪仄與子安得辭風波繫纜
水之湄晩飯山之阿江天風月等閒有添箇雨笠兼烟
蓑唾壺擊缺人不憐老驥誰秣瓊山禾勸君莫學王處
仲須學神仙張志和
江上晩泊
飛霰悽以零重陰沍還止靡靡寒威積浩浩夕風起落
帆逗前浦竹葦數家市畏虎思蚤眠炊烟尚墟里懷歸
逝川遠日夜向東駛風燈夜凌亂水國天渺瀰悵望離
緒多悽斷誰復理
發益陽
行艫將安窮南溟阻瀾汗交流滙沅澧川路俄己半風
波話辛勤寢興錯昏旦蕭條意不愜淒厲歲云晏伊余
初祗役苕華正堪玩百卉今已腓奄忽衣裘换蒹葭天
水永鳬鶩汀洲亂落日長沙人微風洞庭岸遥岑眄欲
盡近慮澹巳散鼓枻聊一吟悟賞非情歎
見月
地霽氣逾肅天高寒更爽頽陽既西傾皓魄復東上餘
霞澄㶑㶑張樂楚天廣孤光初出匣素景俄映幌號籟
葉辭條流哀雁沈響念當窮陰節共此清商賞遥帷滅
燈燭冥坐寄遐想眄睇西南星爛爛見三兩投浦遠烟
暝淪照夕波往杳杳依行帆悠悠送歸槳驚魚時撥刺
鄰船響夜榜
湘陰
清江如玦環落日㶑金碧帝子游不返瀟湘水沈夕薺
樹遠含青水花寒吐白行艦隱迴洲礧礧泝淺流旅泊
淹遷次動息異沈浮天長沒歸雁江遠疾去舟去舟曾
幾時雪消春草滋西南風信惡心急行轉遲留將送歸
檝美滿高桅吹
望長沙作
湘流若浮空列岫出遥漵水遠不可極的的烟帆舉蘭
茝悽己衰風波杳何許日暮弔湘君微雲歛平楚
泊長沙西門追念舊游有感
玉礫金沙儼畫圖水清了了見樗蒲湖南賓客今顦顇
暮雨湘西聽鷓鴣
同劉青岑游嶽麓寺
孤櫂隨輕風江波澹容與歡言故人駕共此霜洲渡遵
岸草徑微層陰嶺雲沍去雁飛且鳴驚麏走還顧威紆
陟崖厂隱見蔽烟樹入院聞佛香悠然得微悟石門寒
葉積竹筧暗泉度窗中洞庭野木末瀟湘路松關映殘
雪時新物已故諾公詩家流雕琢有秀句相將共游衍
往復愜歡趣曖曖日隱村沈沈水生霧歸橈雜燈火山
氣上烟露人生流電驚雙鬢易衰素期君簿書暇有約
勤來赴
登雲麓峯望南嶽歌
我聞三神山遠在東海東神山怳惚路難到世上五嶽
蟠胸中憶臨滄溟倚日觀九萬曾踏扶摇風昨辭蓬萊
建羽節陽景一翳迷高嵩西南萬里入羅鬼似墮幽井
窺圓穹東還雲夢吞八九張樂己在軒轅宫七十二峯
青聯屬蒼梧天外雲濛濛清湘水流環九面南嶽神鎮
齊三公靈妖物怪藪藏納丹蕤赤幕光曈曨峯峯低昂
宛相次獨有紫蓋争祝融雷泓風穴互開闔玉書金簡
留穹窿岣嶁山尖蝌蚪字人跡欲到路巳窮使者虚亭
花藥繞山人仙骨烟霞通似聞綠髮有毛女不少翠羽
來青童離宫福地入縹緲目所眺矚攀躋同衡陽縣前
昔騁望壓陣&KR1132;嵼雲排空仙山咫尺俗緣誤況今百病
中交訌升高視遠腰脚軟左右扶掖如衰翁道人鐵瓦
緬遺構拜嶽之石高巃嵸九疑清猿怨遥夜洞庭落日
浮孤篷漢女幽蘭冉冉翠楚妃淚竹斑斑紅振衣周覽
窮上下忽與意思增清雄人間擾擾等蠛蠓愼勿變化
隨沙蟲君不見迴雁峯來八百里揮手欲駕冥飛鴻
至舟中復得一絶句
渡頭碧縷郊門柳扇底紅鱗野寺魚一種閑情兩惆悵
風簾殘燭照繙書
黃陵廟
初日黃陵廟微茫楚塞分烟中塵漠漠祠下水沄沄叢
冷葳蕤竹湖荒散漫雲何人酌椒醑寂寞酹湘君
江夏寄朱悔人王孟穀
長安舊儔侣游好在斯文往者己陳迹髯兮尤逸羣荆
門寒翳雪夢澤晩連雲悽斷郢中唱孤懷正憶君
贈别玉河柳烟條春景初頭陀寺前雪復此感離居漢
上數歸棹湘中闕報書殷憂結之子消息比何如
赤壁謁蘇公祠
東逝隨流波孤舟日沿越晩經齊安郭振迅夕飈發水
惡不可渡連山浮溟渤繫纜陟臺基登闉矚岑樾蒙茸
翦己久軒敞樹華闕名賢迹偶經萬古斗柄揭楚澤叢
香草餘芳殊未歇當時馮夷宫幽怪鑒毛髮江沙漲坼
岸漸遠波匼窟拾級連巖高天長鳥飛沒垣墉起迢逓
林麓傍隆窣縞衣揖羽流綠髓鍊金骨憂來思洗醆浩
蕩酹江月
遊寒溪西山
劉郎洑下波隱天楊葉洲邊初扣舷清江如畫浪伏息
武昌樊口山依然峩峩幾尺開烟鬟吳宫美人顔如蓮
千年臺殿沈野水石上空有金牛眠寒谿冰雪凍始堅
涸絶不復流涓涓溪橋一綫度微逕孤寺泠落生炊烟
九曲亭中荒草菅西山佛閣危峯顛仰穿蒙密入木杪
下俯曠放羅山前老僧饑癯不能饘階下唳鶴清吭圓
迴廊塔院舊香火一指猶說南宗禪松風閣下松參天
斤斧斬伐根株連神光夜發認何處千牛乳潑菩薩泉
東坡居士久得仙高安酒官詩幾篇秦張雅游等蟬蛻
涪翁妙墨今誰傳窊樽石上醒醉顔風霜退谷如春妍
漫郎文采磨不盡江水日夜鳴濺濺南湖一片浮漪漣
渚日欲沒孤霞鮮菱茭菰蒲歲晩盡莽莽楚藪如平田
一邱一壑性所便雲腴澗實隨因緣風波流泊今偶爾
江山主客長年年
武昌經吳故城
黃旗颭東南漢坻此深阻襟帶越江沔筦鑰重樊楚炎
靈運四百劍璽遺區㝢龍戰爭分崩鹿犄失守府老瞞
思竊國天子不都許獅兒起江東名字劇乳虎英雄蓋
世略叱咤輕項羽堂堂紫髯公早繼父兄武英賢備帷
帟士馬交鼖鼓疾雷破山紅驂驔空北戶濡須出艫舳
整暇孰敢侮天塹長悠悠國險民安堵犬牙崇雉堞鳳
集建樓櫓裘冕祀東郊圭幣薦后土袁山廣獵場豹尾
神大姥時平離殿起豔質歌且舞至今節度石連娟想
眉憮釣臺灑酒面荒哉頼仲父霸圖跡己陳江聲晩餘
怒茫茫五&KR1105;水逆浪打次浦
將至九江見廬山
陰風清旦歇江影明灣澴煙中潯陽郭雲外匡廬山汀
葭離披盡沙鳥飛鳴還宿意冀申寫靈境何由攀
阻風九江舟中雪後寒甚羈愁旅況輙見於篇
急沬軋碕岸吹漂斷通津帆席分歸風邈矣廬宫神冰
雪意蕭摵羈旅事艱辛寄言褚諮議空此平生親
夙昔山澤游柴桑緬高節清風古猶今化遷名不滅睠
言舊墟里翳翳原上雪從公千載餘約心自流悅
湓城帶縈紆湓水淼茫至長懷沈冥子北亭老遺世沙
雨潯陽門霜鐘二林寺清醑能見訪一酌徑須醉(樂天江州)
(詩有尋李十一云可憐衝雨客來訪阻風人小榼沽清醑行厨煮白鱗)
逐客未賜環酒官亦淪謫當時攜妻孥曾此江上宅驚
濤慈湖峽遠夢齊安驛悵矣感滯留庶慰風波夕
上鐘山
天寒水涸沙一痕石鐘之山下見根夏秋百川滙彭蠡
遥觸赤岸浮青湓是時石鐘始有聲噌吰鏜鞳風吐吞
南音函胡北清越非絲非竹摇精魂翏翏一噫吹萬有
眞宰無朕妙語言眉州老仙去已久後者無繼知誰論
長松千尺窺月卧嫩篠萬箇交風喧山僧雅具看山眼
布金此地開祗園巖藏詰曲戶向背下或如墮高如軒
去來今在一彈指老鶴已瘞巢空存茶香一啜夢清遠
江駛萬里流胚渾既佳光景忍言去願結淨社依香門
放舟至下鐘山
空濛一片雲滿湖西南風起吹檣烏淵淵且止發船鼓
秀絶下鐘山色無褰裳直上捷猿狖樂哉一幅寒林圖
絶頂飄颻目四豁左右江湖渺空闊烟波盡處洲渚微
髣髴扶桑見窮髮天旋地轉不少留迴看星氣忽己周
扁舟歲晩夢吳越匡廬五老空船頭銜艫如山萬商集
使者纓旌騎吹入行人擾擾競錐刀落日悠悠下城邑
前臨巨石紛盤陀仰看絶壁青嵯峩玲瓏窈窕萬竅出
安得瀄汨生流波風聲水聲奈爾何只今埋沒塵沙多
無弦之琴張素壁歲久抑鬱恐不和一歌如扣鐔再歌
哀知音洞庭木脫水深深天高月白風入林或鼓或考
聲欽欽嶺猿江雁同夜吟潛蛟出聽老龍泣漁父滄浪
知此心
彭澤
宿雲初卷雨斑斑迎櫂神鴉杳靄間烟裏柳遮彭澤縣
夜來潮落小孤山青螺峯色寒應歛錦瑟年華客未還
欲折梅花寄歸信尚憐蹤跡滯江關
馬當山
喉吻從來說吕梁古今夷險已茫茫君看白日青天在
弄水乘潮過馬當
除夕泊蕪湖
一年臘盡可憐宵樺燭椒盤總寂寥荏苒歲時淹旅宿
青紅兒女又明朝玉堂故事書春帖茒屋豐年望斗杓
閒與村翁話疇昔漸看燈火上江橋
元日登梁山絶頂
看山萬里行未足蠟屐復此凌天門五丁鑿開巖谷走
兩戒截出江流奔垂天之鵬羽翮奮横海有鯨鬐鬛翻
東西屹立如有意吳頭楚尾為藩垣辛盤上日帆落蚤
白沙一道清江村欹斜得路躡飛鞚下看落日如朝暾
疎林木葉寒不脫已變凛冽回春溫琳房金碧插天漢
舉手似可星辰捫謝公青山紛在眼漸與夕照嵐陰昏
扁舟徑欲下牛渚怪魅不數魚與黿十年以來逢此日
仗下廣樂陳臨軒享王鞮&KR1919;殿廷舞纓緌簪履華星繁
歸對妻孥日已旰人事請謁猶煩喧山中清淨今何有
道人與我皆忘言水底潛鱗適浩蕩雲邊逸翮辭籠樊
一年回首風雹過又與桃李書朱旛惜哉花開我己去
酌酒且滿屠蘇尊
采石磯
入春二日風和柔來尋采石追前游騎鯨人去三千秋
縹緲尚結空中樓登臨曠然銷百憂江波澄澄靜微流
高艫如積連汀洲天雞晨鵠戲圓漚下訪古碣斷不收
四壁光彩丹青留蕭郎落筆秀且遒名山嵬崫洪濤浮
恍陟玉室凌丹邱嘯傲五岳輕公侯清風亭下思小休
長松落落羅道周如古君子蒼髯脩道人三四彭聃儔
下臨洞穴巖窗幽神鑱鬼斧工雕鎪俯仰今古同悠悠
云胡不樂吾己媮一聲欸乃隨棹謳飄然不繫乘虚舟
雪後望鍾山
建春門外鬱岧嶤紫氣曾傳接絳霄飄灑鍾山夜來雪
盤盤雲際玉龍腰
晩出長千里
青谿還傍莫愁湖一片斜陽夕草鋪玉樹歌殘驚鐡馬
寶衣燒盡失金鳬樓空烽火山猶繞冰斷秦淮水半枯
惆悵長干小兒女夜深啼殺繚牆烏
夜半發青山曉抵京口
蕩潏生洪濤揚舲遠天際鯨魚掉其尾一縱千里逝微
茫曉鐘聲遥落金山寺
琉璃河題壁
綠樹陰濃露未晞槐根青翠濕人衣平橋野店日初上
隔水乳鴉零亂飛
懷清堂集卷七
