懷清堂集卷十三
吏部侍郎湯右曾撰
次韻查悔餘編修元日試筆
手板未能趨北闕蹇驢且免借東鄰傳杯後飲今逾後
去癘神巫久不神一夕白頭遼海夢三年紅縷汴州春
(東坡元日詩堆盤紅縷細茵陳)新來又復隨兒女綵勝銀旛作上寅
再得一首簡悔餘
相愛相於分最親道南道北况為鄰老欺病骨全無力
筆笑詩翁底有神雪帶金門將盡臘花偷碧海未回春
(今歲正月六日立春)更思釀黍邀同醉恰喜今年歲在寅
聞悔餘齋中菊花入春色香不改亦一異也作一
首簡悔餘
幾見黃花秋復春别含淑氣轉洪鈞金堂玉室常溫地
綠髮蒼顔不老身詎肯前驅為桃李要將晩節鬭松筠
天教留作先生瑞草木應知臭味親
再次悔餘見詶韻學白體
來看濕雪冷烟中尚有餘香戀故叢對客留連誰送酒
助君愛惜自障風往來筆札添詩興顛倒春秋笑歲功
任爾溫房烘不出好誇都市賣花翁
次韻王樓村送桃花一本(立春後三日)
點注夭桃出小枝也看碧葉間紅蕤江南三月屏風上
寫徧徐熙畫裏詩
曲曲迴塘短短籬映門猶記乞漿時鬢絲襌榻春風少
誰省三生杜牧之
元夜前三日樓村悔餘西谷石臣小集寓齋以鈎
字立韻
樂事衰遲強半休空傳九陌逐燈毬故人地近能頻過
遙夜情親更小留聲静惟聞棋落子局喧忽笑酒探鈎
(皆是夕實事)還期病起春風在排日同為爛漫遊
疊前韻
老病真宜急退休廿年回首月燈(閣名)毬敢叨故祿三分
去虚為頭綱八餅留世事難尋盂下覆人情誰測掌中
鈎些些似得幽居趣碧海新圖作卧遊
答人餉瓜二首
把鋤已似到西疇老圃風神有此不他日秋瓜動秋思
憶君如憶鄭瓜州
春苗夏熟蒂秋除蒲鴿青青似愛渠十七篇書傳野老
韋郎休笑理生疎
題寶崖杖頭貰酒圖
酒泉直欲就先生玉饋澄泓似鏡清轉笑能詩何水部
生來從不識杯鐺
百錢名輩有遺風似爾清標約略同裠屐諸郎半年少
故應入座問車公
為雲舉編修題蘿軒山水畫扇
渴者每思飲饑人恒說食連旬望甘霖人帶憔悴色天
公幾時出號令坐令油雲蔽天黑招提有客掃北窗造
化挽回由筆力誰言雨氣終虚無淋漓妙墨為先驅林
木痷靄潤不枯巖谷霾翳隂風俱何來此扁舟無乃舊
釣徒跨溪作橋彴往看波跳珠渺然幽思凌江湖沙平
渚遠不可摹更添茅齋倚絶壁是中端合置老夫樂哉
冰壺已濯魄何用伊川買泉石圖成試問持贈誰玉堂
才人紫烟客似從魚鳥共飛沈已覺山川在咫尺平生
笑李成但得平遠工豈嘗師范寬凛凛盛暑中伏日割
肉明光宫歸來傳翫招我同阿香門外鞭癡龍明朝一
尺街泥融莫言放手難須知用心苦置君懷袖定何許
會令青天出風雨
送友之閩中
東西澄澈兩溪分仙穴時時起白雲此去真如駕鸞鶴
會應親見武夷君
文公精舍隱屏邊小劫應論八百年待擬相招到雲窟
誰言謗道是神仙(文公隱屏詩下有雲一窟仙人久相招)
席上
上下花光與燭光周遭碧樹映紅堂一時嘉會人傾坐
四卷纖雲月照廊無事且論今夕飲有懷還發少年狂
凛秋節物春暄暖誰道青驄滿路霜
寄錢石臣侍御
蘭臺梧掖忝為鄰龍尾螭坳總近臣回首十年如過雨
相看一笑等前塵貧無夾轂雙官騎病念扶藜二老人
(余亦久困羸疾因用東坡和錢穆父堪笑東西二老人句)歸日清隂還待我兩家同
占綠楊春
蕉飲南歸江都郵示近集作此寄簡
應劉俱異物(謂元朗赤抒)岑范各衰年與子深相憶新詩好
共傳煮鹽饒估舶伐荻足江田一誦蕪城賦真思隱似
仙
題華亭少宗伯甲秀園圖
謝公有邱壑遠在五湖湄共指青山宅遥翻赤羽旗
天題留尚濕
睿賞出常遲兩度遊歌地千秋魚藻期
昔者扈
仙蹕曾經到午橋九峯分映戶一水暗通潮日照苔階
麗雲依綵仗飄至今圖畫裏彷彿聽咸韶
閏七月二十六日過一莖庵
試拈一莖花往問文殊師如何大地藥不救霜生髭秋
風灑袂秋窗曉清淨莫嫌詩自繞蝸角蚊巢有戰争回
頭未覺兹庵小
同雄飛文子雪子以不雨晝常隂句足成一篇
病謝驅馳力秋知黯慘心乍寒人已覺不雨晝常隂天
外雁初到草根蟲苦吟無絃會幽意留取淵明琴
送文子南歸
請歌毋庸歸驪駒已首路秋霖泥滑滑漸車不可渡一
帆直沽雲千里逐鷗鷺羣書滿船繋清景隨所寓憶昔
榴花明言指嵩陽樹回頭一寒暑相隔如晨暮今來無
幾時告别返江步故人猶故態脫略見情愫我老心尚
孩談諧苦無度聊煩答賓戲未敢令公怒相過沈昭略
(磵房)蛤蜊食不顧王郎(雄飛)拔劍歌既茹還復吐眼中
二子在豁達肝膽露其餘異死生宿草荒墟墓四十年
來事天地莽迴互猿鶴與沙蟲擾擾詎知數子今存一
氊未是折腰具歸歟且慰意能事託毫素清齋苜蓿盤
不受酒肉汙雖傷歲時晩未恨才名誤家奉一先生經
傳小章句蘇湖遺法在弟子望戸屨明年當從君寒廳
展良晤尚思王與沈共宅清漳住大火方西流長河復
東注儒冠雖冷落終竟勝紈袴繞膝有嬌兒對案有佳
婦到家秋正中圓月看顧兔
簡吳小眉
君就招提宿清香入院時綠槐風細細冰簟雨絲絲秀
句人争誦閒情自不知白蘋汀上路傳得柳家詩
題宋蘭揮芰梁撰杖圖
玉井有蓮花亭亭十丈直如船進雪藕誰云惻不食讀
書適時用秘此禁林職伊人含清姿妙意寄水墨悠悠
西陂賞渺渺東山憶折菡下芳洲澄鮮秋水色何郎霧
夕句宿昔心已識
雨霽
聽盡終宵雨開門朝日暉鬭生花有態獨下鳥忘機焙
藥題新褁燒香理故衣蕭閒只如此已覺往年非
秋海棠
海棠何有此蜀府未知名朝日芙蓉色秋風籬落生翠
應憐小草紅欲艷傾城移作清齋供幽香配杜蘅
送陳五玉之廣陵
名何減驃騎子方在第五賈氏諸弟昆季也虎最怒文
度置膝上當年記懷祖我每到君家輒共阿戎語流年
飛電過頭顱各如許翩翩書記才彩筆懸幕府開懷净
冰雪不遣谿壑阻曾看横海鯨東誇朝日吐三年陳留
郡為愛風俗古南登滕王閣帝子弔江渚今兹廿四橋
雷塘滿禾黍平山聊騁望千里入平楚過江六朝山一
一澹可數兹游殊不惡况乃得賢主歲晩歸去來片帆
買江滸卧聽吳孃歌一枝響柔櫓到家臘瓮熟呢呢話
兒女白鬚有賢兄夜聽對床雨閒繞西湖寺勝蹋東華
土俗士難與言寂寂笑鄧禹
齋中青瓷墪一嘉萬間宫中物也偶成四十二韻
陶旊工精藝宫庭歲進甆尚方傳甓器雅具列香墀采
奪三雲殿光摇百子池土鉶雖質樸瓦注更葳蕤婀娜
花全繞丰茸葉倒披赤霄翔孔雀丹陛翊文螭方丈山
&KR0886;崒昆明水渺瀰偶然留小物亦足訪前規摩刮人堪
鑑雕鎪鳥細窺堅疑山斵骨滑想玉流脂雨過遥天後
山横積翠時此時看秘色是處映清姿古佛螺盤髻飛
仙黛作眉削成青瑪瑙瑩出碧琉璃石鼓形如肖絃鞉
柄莫持雨中迷瑟瑟霜後認差差位置應何所承平略
可追低凭緣鬭草小立為争棋清暑晨常到迎凉晩最
宜止惟依鹿女眠只護猧兒豈有緇塵拂常勞紅袖垂
坐來彈錦瑟倚去寫烏絲一自軍烽急驚聞戰角悲銅
槃嗟已折金盌出無期似爾真流落如人閱盛衰未曾
同璧碎且得共桮遺飄蕩隨門柳荒寒帶砌葵自憐時
代改莫笑主人為寒露零逾淨衝風撼不欹恍依鴉臼
歇任當馬韉騎蒲椅歡相得繩牀據似之看雲嘗獨起
待月或頻移詎可横成枕誰教破作瓻枯藤空自褁舊
繡漫輕施桐葉留詩客貓雛配畫師(王凝有繡墪獅貓圖)泥澄官
置局油徹内分司往者曹皆偶今兹數只竒愛因同鐵
石嘲是近尻脽萍實浮寧類匏瓜見定疑底須論國寶
已擬算家貲翡翠無留羽珊瑚有斷枝人間今昔意於
此感成虧
送大司寇韓城公
三千著律令原本忠厚意古者師朱儒輕典用頌繋刑
書雖鑄鼎往往傳古義狼牧而虎冠後世進酷吏誰能
一杯酒獄豻洗冤氣足知三刺聽詎有百金利峩峩韓
城公明堂棟梁器秋官大司寇職在讞鞫地惟良助仁
德實布
天子惠粒米盜太倉辠重法不貰見知相從坐盛世無
此例公乃正色争獨先在廷議飄然遂去國鶴聽九臯
唳西歸太華山三峯卷清霽彈琴石室内雲牖夜不閉
日月當高旻迴照豁隂翳會當不遠復藉以風有位仁
心待袁公豈止理獄事
秋日登大悲庵後亭
石幢重到訪遺經秋色蒼然落此亭鴻雁影低連古堞
蒹葭聲冷遶迴汀如絲氣上龍泓白滿月光摇佛髻青
願證諸天菩薩戒自今刀几謝羶腥(亭今為讌飲地)
胡南苕少宗伯繼至中路相左遣人相要作此代
簡
閒來半榻借僧房消得風櫺一炷香自在天中初放眼
祗陀林外别開堂已教寂歴移長日悔未遲留待侍郎
今夜松門最明月故應對酒憶求羊(謂予與仿亭)
中秋同南苕少宗伯集阮氏林亭
未覺從公懶先來待月生泥休抛酒盌閒自愜詩情樓
迥光先得輪孤影倍清更教攜鐵笛吹徹九秋聲(座有范生)
(善吹笛)
將移居為庭前老槐作一首
十年種一木制器亦速朽不如楚冥靈彭殤閱夭夀空
庭有老樹常伴衰病叟去年冰雪中結此歲寒友今來
春復夏美蔭交窗牖時横穿膝榻每屈學書肘僦居半
為此不惜添劵負往從顧翰林(山容)初來踏門鈕舍人
(在衡)復繼至數此接杯酒當時嘉樹下獨立嗟賞久豈
知三十年清隂落吾手人亡物故在時往事復偶秋聲
忽夜發萬竅争號吼洶疑海濤翻砉似蒼龍走披衣起
危坐默感先零柳感此亦何為借問樹知不恒河曾不
異我自成老醜兹來得三宿去意復八九移家住巷南
攜持到雞狗胡為獨去汝惆悵辰逮酉萬牛挽不前一
夕徙何有誰當慰老夫戀戀屢迴首
題寶崖西溪梅雪圖
沿山十八里家家種梅樹春來梅花發繞屋不知數迴
風似絮起掃石疑雪聚空外聞暗香莫識經由路其中
有清溪屈曲相貫注居人通往來但用略彴渡因之車
馬絶惟見桑竹互我少即嬉遊舴艋先羣鷺朝隨樵唱
遠暮與僧鐘遇每緣乘興往不待佳招赴何異桃花源
十步九迴顧蹉跎盛年改悵望良辰騖雲中指雞犬物
外走烏兔何來披此圖曠若發新悟心猶依故處遊尚
記前度連村冰雪晨漠漠散香霧幾時三&KR1194;宅真向此
中住漢廷馬相如方誦美人賦吾歌紫芝曲一笑煩顧
誤
黑龍潭
太始有劫灰淪在虚無底黑江流不盡上作波瀰瀰何
年截潭洞澹泞忽而止有時腥風來蒼鱗&KR1370;不起幽沈
墨瀋色神物蟠其裏歲旱禱祠官牢醴走祝史靈旗紛
偃蹇百祥争來委明朝舞商羊父老賀邑里今年苦霪
潦彌望沼與沚龍宫何奔忙符下疲役使秋深始澄霽
游衍迨暇晷泓上久裴徊照影風日美餘潤壯蓬葦微
馨發蘋芷古井團圞天空明即此是吾聞龍至神幽潛
清不滓以彼變化力巨海易事耳胡為居穢濁曾未窟
宅徙老湫怒忽拔劈石勢未已便恐風雨來咫尺隨履
屣
憶安宜舊遊雜成十詠
採菱剝芡繞湖潯萬頃波光鼓枻吟微月初生舊遊處
五年塵土尚關心
跳丸日月送居諸静裏深知意有餘樂志堂中三改火
草荒行逕手鈔書
人傳柱史有隂功玉屑諸郎愛阿戎抛却兔園邨册子
枉教白擲得師風
閒來舊夢記為新曼綠夭紅作冶春一曲城南新泚水
漫天飛絮獨遊人
驚鴻照出水盈盈霧夕霞朝别有情今日陶園太疎索
只應添得讀書聲
閒布楸枰屬思遲癯仙風味少人知年來黑白瞢騰過
慚負秋堂落子時
書巢風義我師友海内論交託契真四百頃田隨老盡
幾人還念鄭公貧
文史笙竽各有徒王郎别後調還孤不知半影迴衾夜
老大心情合減無
傍水周迴百本梅中間曲閣間平臺角巾私第知無恨
月底花前總看來
當時競病記分題夢斷西廊月向低惟有躭書宋公子
過牆濁酒數招攜
排悶
繞石花枝被徑莎一春能得幾經過苦因拘役閒常少
祗為衰羸病較多行藥欲來還懶散畏風將到又蹉跎
何時會客西亭上撥盡朱絃卷白波
荒祠
古牆剝蝕碧苔滋肅肅靈風起薄帷雀鬭但聞簷墮瓦
狐鳴不見火穿祠時來時去真徒爾諸布諸嚴未可知
九牧有金堪鑄鼎大科文字更憑誰
次韻奉酬何義門
詩興揚州喚郤回如䃜獨帶墨光來埋盆點檢春前景
炊飯分張㸑下材一寸抱將寒夜永數枝横似故山栽
知君鑪鞴隂陽手鼎實他年佇上台
苑西佛寺中見楊花
長廊吹雪復吹綿楊白花飛絶可憐綠葉暗來春老矣
紅樓飄去夢依然每添棖觸緣孤驛(放翁詩曰梨花堆雪柳吹綿常記梁)
(州古驛前二十四年成昨夢每逢春晩即凄然予少壯客遊與詩中意緒約略相似)曾共兒童捉
小年閒對東風兩惆悵海棠零落佛堂前(院中有海棠二株連日委)
(地盡矣)
題胡永叔五湖歸去圖
蝦菜歸心落五湖櫂郎歌罷月輪孤正從松菊田園外
别寫淵明歸去圖(宣和畫譜李公麟畫陶潛歸去來兮圖不在於田園松菊乃在於臨清流)
(處)
水雲那得便浮家閣道方看上漢槎人物他年問江左
謝琨第一擅風華
長夏閒居一首
公門少暇日解帶亭午餘勞煩失本性永懷静者居兹
焉及休澣偃仰聊吾廬林深寂無人密蔭青扶疎巖石
角節露野卉縱横舒夜來時雨過新馥扇紅蕖前有盈
尊酒後有插架書浮念一以遣身世同曠如
六月四日喜雨
莫厭漏移牀莫驚響塌屋且將一尺雨洗此經月溽砰
訇雷震耳旋繞電掣目三更始安眠不遣睡蛇觸明朝
衝曉出人事雜歌哭束帶隨羣公流汗若新沐緬維山
中士冰雪盈一匊朝看清泉流暮與停雲宿往從未有
路安得騎鴻鵠復念久旱餘羽舞徧川瀆焦勞有
明主感召天意速枯荄一朝起秋稼行成熟吾寧免營
營得飽願已足
病中簡蘿軒
連墻無日不過從會散時聞寺打鐘老念據鞍猶壯士
病餘欹枕只衰容能來看畫茶方熟肯共題詩墨正濃
一院綠隂清晝寂待君履跡破塵封
辛卯六月廿二日蒙
恩宣賜諸臣瓜魚二種以遲到不及堅齋少司馬分魚
一頭口占志謝
蹣跚步緩失瓜期門下空歌彈鋏魚後至我應甘薄責
先嘗君特肯分餘蒸來翠釡金鱗細膾出銀刀雪片虛
得一何心敢專饗便歸灑掃待高車
蘿軒為柳舍漁莊圖見貽題云寓招隱之意悵然
得四篇
咫尺幽居味心知在筆先波喧浻湖雨葉暗宛溪烟摩
詰詩中畫琴高水上仙會須看二老一葉占江天
柳蔭村南宅漁添舍北莊端居只遥憶好景忽分將石
徑參毫末雲根接混茫五湖秋浪碧移入讀書堂
彷彿風烟路分明毫素中攀條東澗老狎浪太湖公斷
惜沾泥絮低編曬網篷心欣隱淪諾白也古人風
此地應曾到何時得重尋蹉跎長往計惆悵未歸心濠
上知魚樂湖邊愛柳隂盧鴻草堂本貴重百兼金
懷清堂集卷十三
