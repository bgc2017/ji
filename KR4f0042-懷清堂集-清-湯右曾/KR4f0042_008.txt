懷清堂集卷八
吏部侍郎湯右曾撰
丁丑三月二十一日晩過韜光禪院
澗橋徙倚老松根肅肅巖扉自不喧坐覺清風生石壁
行窮脩竹見山門依依烟郭江光繞點點林鴉海氣昏
却怪白沙春漲闊游人指點說潮痕
晩至湖上
出郭塵事絶晩來幽興滋綠尊明月下紅雨桃花時烟
水忽己暝櫂歌安所之南屏夜鐘發昨與山僧期
過吳門某氏别業
鳴禽變春聲首夏開閑園置酒度高閣掃石臨前軒疎
花蔫日長衆卉交風暄孤桐翠新引密竹陰已繁嘉賓
盛壺觴兀兀雜笑言適意各異趣寧知寂與喧
題宋牧仲中丞西陂魚麥圖
漫叟江湖句翛然獨會心將家時未可許國意方深池
館澄波曲襟顔嘉樹陰西陂烟景好展卷得幽尋
渺渺蒹蒲岸蕭蕭水竹居圖中人自遠濠上興何如散
帙從漂麥臨池學種魚謝公邱壑性雅與世情疎
雪苑今詞伯平生分最親横流思大老古意見綿津水
影漾己綠烟條發更新蕭閑有何事魚鳥照風神
題宋山言授詩圖
人間詩句鬭豪雄誰解蕭閑語更工文采爭如宋公子
五言冰雪是家風(山谷詩翰林尚書宋公子文采風流今尚爾)
自有門庭一瓣香金鍼度與繡鴛鴦承家徐庾多新體
文字錙銖細覆量
佛香入院一篇詩河曲分吟記往時今日披圖見顔色
江湖落月十年遲
清水灣遇喬無功
落日生層陰屯雲抱湖尾風波客程阻淮海夕流駛隄
迴隱行帆邂逅見之子絮語明燈初離悰宵夢裏堆盤
飣蔬果散帙爛文史清吟憫瘡痍霪潦去年水深思理
人術感歎夜中起
五月十七夜游縱櫂園
停雲淡欲無清川相與閑臨泛自成趣何必江湖間落
日漾彩翠微風散襟顔紛衍草木叢坐久宛深山暮禽
共烟暝孤月隨棹還沿洄遂忘歸水際門不關洞簫起
層闥清響結幽潺波心騎赤鯉亭上放白鷴何當乞刀
圭仙藥解我頑
縱櫂園四首
幽居適野性況此青林間小閣夜來雨夕陽池上山風
蒲翠影亂水鳥滄洲閑釣艇射陂曲烟波時往還
主人蘭臺客昔侍未央宫抗議赤墀側拂衣滄海東風
波去不息流泊始無窮寂寂著書地悽悽寒露叢
安步穿橋緩銜杯入座遲水清盤石上風起夕涼時柳
下收魚笱蘆根立鶴兒鄰人暮吹笛長憶竹林期
流水撫遺軫鍾期失賞音逶迤泉壑地零落死生心罥
水池花夕連城海氣陰孤懷待明月有歎必盈襟
贈喬雲漸
昔游淮海濱嘉會君子同别袂一以判十年阻西東讀
書秋堂清漉酒春醅紅志士秉高節寧知道方窮出處
理匪齊離心抱忡忡連年相思札緘彼南飛鴻頗憂目
近𤯝輕雲翳虚空端居結遥念何由豁羣蒙
君有東臯田近在射湖曲漫漫秋塍黃猗猗夏畦綠公
家井稅畢伏臘資亦足河伯昨告灾千里等沈陸肅肅
哀鴻征啾啾飢烏宿高人甘藜莧儉歲供饘粥時吟瓊
琚篇眩晃古光蓄松門微月上茶乳汎新馥澹爾靜者
心寧為萬物逐
喬柯有卑蔭清源無濁流束髮追羣彦與子心綢繆懷
玉被布褐遐哉今白頭叩門知緩急稻粱非身謀昔者
鄭公業衣食常不周又聞徐常侍傾家賣車牛懷君高
世行太息前賢儔
紆轡指京邑投鞅暫淮壖四序紛迴薄感歎非朱顔堂
上尊酒陳欵曲平生歡深愧雞黍約凶年艱盤飱欲分
俸錢薄踟蹰未敢言兒郎皎瓊樹世業書一編小築松
石下深心豪素間勤當注玉液餘念且勿關
題喬無功梅花書屋圖
泠蕊幽香自到門一鈎寒月近黃昏賦心合在横斜處
知是淮南第幾村
淮陰舟中别喬介夫
泝流乘風濤落帆淮鎮泊蕭蕭原上雨分灑入林薄茅
簷燈火微隄纜菅蒯弱長河風浩浩竟夕夢猶噩明晨
攬衣裳屯雲翳遥郭愁心依故處有酒不能酌況我同
懷人須臾成離索秋堂讀書夜風雨事如昨十年各飛
沈所至異苦樂方將共游處心跡本寂寞買田未敢期
農事慕東作
題介夫小照
屋後藏書萬卷新門前野水碧粼粼盧郎如此丰神好
不是牛欄雞柵人
送旵山和尚歸徐州
缾鉢自兹去支公眞勝流帆低泊淮鎮花落到徐州余
亦慕栖隱年來感薄游羽衣明月下他日記黃樓
桃源曉發寄方若及無功介夫兄弟
雞鳴首北路不見淮南樹相望己相思别來曾幾時黃
河流天外行子飛征蓋飛蓋路己遠黃河去不返願逐
河上舟渡河入淮流河淮水同注到君門前住倘君烹
河魚煩視腹中書
雨宿紅花鋪
夕陽明復翳蒼烟黯不收暮山沈楚色涼雨入齊州細
草裛餘潤荒陂赴亂流夜燈檐淅瀝孤館颯先秋
農家
農家此墟落無事掩門扉草際餉田去烟中驅犢歸槿
籬聞犬吠茅屋有鷄飛薄税輸官早應知吏到稀
郯城道中
殘枝宿雨滴初日蚤霞明原上横霧氣林中喧鳥聲行
人渡野水驛騎轉荒城寂寞勞歌者因之感旅情
道上
出門隨動息際曉漸蔥蘢葭菼媚幽色水雲澄遠空綠
槐山店雨紅蓼野塘風滿眼自留翫休嗟途路中
渡沂水
一葦問舟子淪漪復此間澄襟照流水暄景弄湲潺沙
遠川光滅人稀渡口閑悠然津濟樂誰信浪如山
沂州懷古
南山之南北山北無田何由可得食正復何用得食為
古人高節三歎息少年雅慕東岡陂朝事詩書暮釣弋
如今老大轉自笑養雞牧豕無心力瑯琊城頭啼饑烏
羸驂劫劫朝復晡不須更覓謝仁祖得米但就陶胡奴
再渡沂水憩林中作
屢問漁人渡若為林叟期微波沙瀨激茂樹午陰移花
影宿蝴蝶川光隱鷺鷥遥遥白雲嶺心憶入山遲
槿花
鮮鮮木槿花青枝間紅萼不待怨秋風朝開暮還落
將至豐城集
廢隴深泥沒平蕪斷岸侵悠悠古時路草草異鄉心汲
井茅茨下解鞍榆柳陰卧聞牛下鐸是物有知音
沙亭峪始入山
嶽勢己垂盡客來心乍欣渠鳴沙上雨雷起峪中雲從
此巖巒接遥知烟靄分東臨滄海上一道翠氤氲
望雨(時在蒙陰道上)
横風自西來飛雨行東峯峯峯雨氣接合沓陰雲重下
有隱君子含景佩蒼龍歌嘯方自得閉門聽夜舂
雨中曉發
遥山殷雷聲衾枕忽己曙出門轉驂騑慘顔怨徒御蔽
翳陽景虧淹宿陰雲互激激澗聲厲齒齒山骨露人衝
烟光出鳥驚暝色赴霽日林半明迴風雨還度蒙山杳
何許茫昧郊門樹析麻向中原剝棗懷往路清風吹襟
袂一過澹百慮夷塗良獨難安得辭跼步
雨霽
既霽氣色佳日照前山明宿雲尚迴合稍稍南風生南
風一披拂倏使陰曀清隔林送蟬響夾岸亂蛙聲昨來
山雨過水溢遂繞城兹焉己歸壑猶怯褰裳行叢生蓬
與蒿欣欣自兹榮下田蓺嘉禾禾偃流縱横愛憎一以
别遂傷造物平吾生亦一物營己詎非情
雨中游歴下亭分賦
紛埃各有營佳游偶然遂漾舟清川上颯沓風雨至路
窮屢屈曲橈迴引幽翠泠泠葭葦叢濛濛水雲地兹亭
廢己久風雅心所識經營方在今照壁碑版字潭烟沈
暝色浦樹激寒吹采采湖中花芳洲欲誰遺伊余同懷
客壺觴邈高致碧筩還小飲香盡人己醉酒酣步前楹
跳波看魚戲湖聲萬荷葉的皪亂珠墜鵲華隱不見鍾
動山南寺緬彼千載人窈然滄洲意
九日琉璃厰登高同劉若千作
冬官摶埴歲有程千夫許許雷發聲蓬萊宫中陶萬瓦
歲久土積山崢嶸登山一笑此何有却與今年作重九
天邊斜日暎孤雲望裏西風帶衰柳憶昔慈仁飛閣中
四虚突兀撑青空昨歲蠻江驟風雨雲幕周遮豔歌舞
豈知萬里從天涯
帝城復采黃金花悠悠感事默惆悵茫茫望古空咨嗟
君不見宋公戲馬臺英雄格鬭餘蒿萊又不見杜老雲
安宴詞客哀時淚如霰我曹幸際太平日瀚海烽銷新
罷戰佳節猶堪繼觴咏書郎莫漫憂貧賤河冰昨夜凍
桑乾積雪隱見浮雲端蒼茫臨眺日欲落激激衣上風
吹寒日飲無何愛犀首且歸與子同杯酒
送查浦之蘭州
君去過洮水關門落木空黃河繞天外白草滿榆中悲
壯寒城角蕭梢大漠風書生有燕頷辛苦笑雕蟲
萬里通西極
王師獻凱旋三河遺孽少列郡戌兵閑幕府風雲上才
人文酒間霜中明獵火小隊出蕭關
送别青門側相思隴水頭因風候音旨雨雪向邊州苜
蓿連天遠琵琶出塞愁金城方略在暫爾借前籌
二月十三日趙蒙泉孫松坪查皐亭王令詒查聲
山王赤抒吳西齋史蕉飲小集寓齋
憂端來無時忽爾曠沈寂平生慕棲隱早歲鄰緇錫朝
梵香入林夜鐘寒卧壁蹉跎世緣誤老大飽更歴懷人
路杳杳撫舊事的的凄斷五條絃中心有離析
披帷來朋知勸我泛清觴云此忘憂物聊以寬中腸一
酌慮暫遣沈思緒彌長滿堂各歡娱向隅默自傷幽幽
日沈夕䔩䔩花辭房蕭條感離室半燄餘燈光
故人海曲歸(令詒新自粤還)握手共花底寒暄五流易一官偶
然耳諷諭高州謠澄明盤谷水牛刀雖一割弦歌囅然
喜乃知才且賢匪直風物美嗟嗟同袍者寂寞校三豕
與令詒話舊
五嶺清猿外相思雲海間故人還執手尊酒為開顔吏
議三年誤離憂半鬢斑逢春易惆悵花落憶還山
為令詒題寫眞二圖
梅花村晏坐
前年君過大庾嶺清夢每到羅浮巔梅花開時雪萬樹
蠻鄉地僻心悠然歸尋圖畫記疇昔萬里迴看如咫尺
想見參横月白時酌酒對花誰主客
竹溪聽雨
焚香永日坐蕭灑散煩襟可是清泠子翛然江海心幽
藂喧過雨淺水戲游禽他日山陰興應緣修竹林
晩登皐亭寓樓
風日登臨好乘閒還重尋春泉靜逾碧嵐翠晩來深三
月烟花節中年哀樂心檐陰黯將夕窗外有羈禽
題梅桐崖抱琴圖
先生冰雪心夙諧山水趣泠泠十指下古意窅然遇門
前敬亭山色閑穀溪屋後鳴潺潺神仙中人圖畫裏瀑
布松風試一彈
出右安門游諸園亭至座主宛平公豐臺别墅看
花盡日作八絶句
傷花淚草我何堪三月幽居閉一龕忽憶尋春春己去
又隨飛絮出城南
幽禽出谷似關情野水分畦漫漫平一道丰茸芳草路
綠楊影裏桔槔聲
淮王載酒少經過門館蕭條挂薜蘿閒覺清風入廊檻
綠鱗鱗起水微波
橋迴漠漠野田青荷葉菱花接遠汀多少懷人傷逝意
一時併上水邊亭
曉色&KR0008;曨錦障開殿春花事數豐臺天公雨露園公力
等是批紅判白來
休嗟狼藉市門前繞郭栽多萬畛連當日洛陽全盛日
一枝姚魏直千錢
太傅林亭初到時銀箏絃撥玉簫吹花光二十年如昨
老大心情付鬢絲
遺山詩老驚仙語下筆王郎含古春廉趙風流總消歇
釣魚臺下養花人
大雨中出廣渠門
滑滑深泥沒膝初長安街市欲生魚艱難去馬來牛跡
蕭瑟盲風涷雨餘但覺人間盡虞坂不知何處是高車
隔林燈火冥濛起恐有幽人閑讀書
新寺(萬歴時中宫建歲久圮廢寺僧募貲重修)
一徑陰濃薜荔牆偶隨放梵贊公房松梢細滴長廊雨
佛院微明小炷香空自布金思長者至今紈扇剰昭陽
(舊宫扇尚存)百年興廢須臾事意樹心花入道場
過汪東川祭酒所園新居
高卧園林日掩扉先生眞與俗情違舊因看竹人曾到
新見巢梁燕又飛香灺始知清晝永庭閑細數落花稀
何來剥啄門前客十丈紅埃未拂衣
次韻西齋毒熱見寄
清冷何路駕飛車奈此焦沙鑠石餘暑熾無緣重命酒
日長聊喜得繙書握環人似蕭閑甚熨局門知造請疎
數畝江鄉菱芡地爾時眞羨結茅居
短廡深知美蔭難叢生況望繞珠玕一甌香茗因留客
兩部鳴蛙不屬官頗愛稱身冰簟滑每思應指玉琴寒
何郎苦熱休題句大火西流取次看(何遜苦熱篇云願以三伏晨催促九)
(秋換)
效樂天體和赤抒下簾見寄
憶君六扇湘簾下吟出新詩冰齒寒當檻花宜垂處見
近秋月待卷來看小加障蔽流塵少似覺虚明拓地寬
瓜飲時時兼茗飲人間閒殺是枝官
和赤抒鷺雛
好事誰分雪色雛羽毛未滿態先殊一闌花下看魚戲
八月秋深共鶴孤恰與野航添物色引教幽夢落江湖
更憑妙絶丹青手寫入蓮塘蓼岸圖(唐邊鸞有鷺下蓮塘圖周滉有蓼岸)
(鷺鷥圖)
送令詒之銅仁任
之官鳥道外叢木子規啼人物餘三戶雲山入五溪秋
風沅水上明月夜郎西旅雁稀消息全家好共攜
昔恨播州遠今來遠更加銅人空沒水金穴枉披沙才
子烏羅長山城白葛花祗餘官舍好雲木似仙家
苖猺俗未革教化爾能為酌酒聽蠻語焚香讀楚辭方
書防瘴癘禄米給親知詎免為貧仕歸田且後期
軺車昔于役回首楚天長山靜鳴銅鼓林深拜竹王故
人從此去遠道若相將别後能遥憶音書未可忘
送趙明府之合浦
嶺海清泉酌更寒牛刀小試取琴彈采珠不用千餘日
一宿爭還為長官
晩同聲山原衡飲皐亭寓樓
花鳥春來己舊游窗中落葉倏驚秋故人好在重攜手
(原衡新自檇李至)明月生時更上樓青嶂晩從烟際出玉河寒
傍檻前流與君長簟西風夜不待啼烏也白頭
再用前韻和原衡
三年與子阻同遊
帝里風光及杪秋歸計尚虚黃菊宅愁懷多傍夕陽樓
悲歡事與浮雲去富貴心如逝水流他日相思肯相訪
應從柳市更南頭
送蒙泉之定陶任
十載金閨籍蹉跎甫一官未應悲老大己自飽艱難跼
步驊騮厄驚濤溟渤寬浮雲俄頃事一笑為加餐
陶唐有遺俗樸野幾人家天遠三朡國春饒一縣花訟
堂餘鳥雀農譜課桑麻雉乳漸漸麥知應勞使車
散綬彤墀側疎槐蔭直廬疇咨民瘼切召見
主恩初問俗懷甎遠談經壞壁餘君看一升飯何似五
車書
往者文章契諸賢骨肉親(謂乙亥冬丙子春文酒舊游)風流隨逝水
張飲復蕭晨鴻雁清秋節林泉我軰人他年雞黍約肯
就越江濱
夜雨
昨夜窗中月今夕林外雨庭軒落木聲兒女殘燈語忽
聞秋管引彌覺離思苦清川日東流懷人渺何許
送内人喪至潞河
營齋十萬不關渠況復長貧願總虚零落郊門送歸日
兩行白旐一輀車
也解浮塵萬事休誰能華屋不山邱愛河畢竟何時涸
老淚無端只暗流
一尋往事一傷神風雨漂摇共苦辛料得夜臺回首處
尚憐廡下伯鸞貧
三年睡起失驪珠慟哭愁雲下直沽(乙亥秋孺人以兒官喪歸亦由潞河)
(南下)今日重來嗚咽水夜風蕭瑟颭檣烏
小兒學語似初鶯掌上憐如玉刻成(小兒屺孺人尤愛憐之)遣向
燈前誦論語令君聽取讀書聲
凄涼横笛不須吹宛轉哀思未是悲一夜孤舟嬌女哭
峽猿啼到斷腸時
一語重泉聞不聞平沙獨鶴呌秋羣紙錢飛盡殘缸滅
有夢如何不夢君
君歸埋骨舊青山逝矣余行老衲還經卷藥罏相伴住
結茅已就屋三間
八月十五夜
澄明望秋月惆悵入遥帷白露霑衣袂青苔沒履綦鳥
驚飄砌葉風動隔牆枝獨有傷心者偏經摇落時
九日同西溟赤抒西齋蕉飲登慈仁寺毘盧閣以
亭皐木葉下五字為韻
閒居當重九凄若病葉零稍思謝塵勞偶來叩禪扄升
高展遠眺傑閣起亭亭游氛歛己無豁達天字青飄風
颯然至響戞殿角鈴顧此浮念遣恍惚逢仙靈
蔥蘢春陽敷景物麗青皐奄忽被霜露側耳寒蛩號四
運行復周狂馳無乃勞不如一杯酒為歡尋我曹泥塗
未云卑嵩華何必高方寸起滅間萬里爭秋毫
危欄俯萬井蒼然見喬木藹藹
帝王州朱甍接華屋高門豔羅綺清吹激絲竹美人方
宴終蘭房扇餘馥寧知雲端士蕩蕩散游目仰觀青冥
遠俯視白日速
涼颸征雁起落日輕霞接悠悠天末雲䔩䔩林中葉授
衣及凛秋縫素有閨妾忽念泉下人衰淚俄映睫霜天
枯百草夜火山南獵安得迴壯心走馬逐游俠
榮瘁各有時黃花又堪把舉俗愛佳節美酒斟滿斝層
軒凭窮秋西流弱水瀉飛塵横綺道車馬在其下人生
無賢愚意得即瀟灑時哉引頽齡晩節冀休假
懷清堂集卷八
