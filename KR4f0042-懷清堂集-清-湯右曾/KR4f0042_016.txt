懷清堂集卷十六
吏部侍郎湯右曾撰
槐
與作西清故事傳槐龍舞翠後堂前隂濃布葉五六月
㭬杙空腔幾百年樹古幸無人剪伐地偏不受物糾纏
晩涼風露齋居夜影在中庭月在天
以一尊送獅峯先生
釀出中泠水分張揚子城百壺殘歲買千里小船迎紫
蟹霜添味黃花夕綴英送君明月夜不負景山鎗
輓履公
履公昔少年意氣多感激追逐幽并兒馳騁游俠窟常
跨追風騎時穿沒羽石一朝忽大笑脫去頭上幘言從
釋門老屢登角巾席談義入空空遇事猶咄咄曾同孫
叔處三上賈譲策參問北寺囚擁護南冠客至今稱義
士方外棄可惜我憶初識師江上月初魄畫灰仙洞古
煨芋山樓夕雲水自此分懷抱終不隔前年到京國告
我將遠適我謂師已衰是處可飛錫龍門蕪沒久寶地
我所闢請留香火社冀踐支許跡靈山草亦香仙源水
更碧三年彈指耳禪老倏已寂秋林剰遺蛻雲海無留
翮前生憶君房後會話圓澤餘此露電身衰淚猶一滴
癸巳重九前六日送吳紫莓南還
清遊山水間日念從故人故人翻就我豗蹴十丈塵此
來問何事廿載觀國賓泮宫芹可採弟子行侁侁可憐
苜蓿盤不救博士貧矧聞中臺選比歲多積薪明朝告
我歸秣馬膏車輪霜天雁行遠籬落黃花新恨不從子
歸說歸已苦頻譬如畫地餅欲噉知無因薄田亦可耕
釣竿亦可緡所惜江海上未易著此身飄飄白鬚翁歸
與靜者鄰兒郎立門戶文筆已足珍西湖天下景妙絶
無冬春應共王與章游賞昏及晨上為衝風翼下為潛
水鱗飛沈定何如此義難具陳
送朱旦平南歸
客中送客迥添愁歸及江村事事幽經歲旅程嘗並馬
往時仙侣憶同舟(謂乙酉扈見蹕楊州始相時)湖聲蓮葉堪銷夏鄉
思鱸魚不待秋應念梁園詞賦地白蘋風起更重游
蚤春書齋
趿履行仍輭褰衣坐每偏梅花初臘月柳色半春天冉
冉旋移籥悠悠忽到年漸看芳意動物態各欣然
題蔡雙瞻勸耕課讀圖
田歌未必便知田才地烏衣覽舉先歸及清溪花繞屋
稻香十頃在門前
六詩三筆駕諸劉腕脫兒郎未肯休他日讀書花嶼上
老夫還為阿戎留
三月二十三日入藤花廳花事將闌矣
一年容易及花時待到花開看較遲(旬餘在壇萬夀經)槐柳隂
中春已老燕鶯聲外蝶先知綠雲片片將成幄紫玉條
條尚綴枝三百年來遺事盡(花為吳文定公手植)風流留得在曹
司
遂寧冢宰有作因次其韻
緐英密葉自年年常在朱闌碧檻前罨畫溪從新竹繞
(罨畫溪兩岸多朱藤許渾詠紫藤云家近江南罨畫溪)平泉潭共綠蘿懸(李德裕有思平)
(泉潭上紫藤詩)龍蛇屈曲盤空上罽珥丰茸壓架偏豈敢對公
終不飲(用包孝肅羣牧司賞花事)惜花較似醉差賢
冢宰又有綵衣亭藤花詩再次其韻
曾聽三霄鳳響清翛然鶴骨本來輕天教國老顔長駐
(太公年九十餘康健如少時去年春曾來此)人對花枝眼倍明簾外似添香
百和鬢邊能掃雪千莖(常春藤使白髮還鬒見唐書)劍關西望頻回
首忠孝知公萬古情
甲午首夏送楊且園之江西司馬任
竹林前會共裵回(謂于役懷州時)京國重逢酒一杯自昔荀陳
傳地望於今覽舉識門才詩題嘉祐江亭好官佐鄱陽
秋月來(李白送弟赴鄱陽司馬詩期此秋月滿)石藏山頭茶泛乳千峯翠
色越窑開
浴佛日
拂地簾垂淨几塵高槐影落鳥聲頻偶思浴佛方今日
自愛清齋亦舊因湖上放生誰入會山中燒筍欲嘗新
諸天更乞曼陀雨為洗紅埃熱惱人(時久旱故云)
題宋喜起晴川望雨圖
使君昔登黃鶴樓晴川極望空悠悠使君復上晴川閣
重向樓中招黃鶴江漢交流清復清高桅大艑漢陽城
蒼然暮雨洪山路猶識使君吟眺處
又題晴川望雨圖
手挽二石弓目識一丁字大笑兩不如刈禾田家子田
家望歲歲屢豐菖蒲葉綠桃花紅村南煙舍許我同(亦擬)
(村南買煙舍子孫相約事耕耘義山句)歸當與子成兩翁
送高則原之永寧同磵房作
連山古洛陽勢盡西南傾熊耳更巉絶削出永固城邑
承詩禮遺(見范文正公志)俗少錐刀爭年來歲苦旱十室九不
耕頗聞窮谷中時有枹鼓鳴問誰職撫字而令盜弄兵
詔下得賢侯抃舞走孤煢袴襦足我衣芋豆飽我羹從
今得休息豐歲餘笑聲子有國士風竒節自夙成讀書
十行下不取博士名策中甲乙科詎曰鄉里榮廿載游
俠窟鞍馬從幽并南浮踰江淮海風彯縵纓手定溝洫
志身載樏輴行幕府資俊賢鑒洞心更精旁搜百家術
獨往萬古情我小同里閈結愛弟與兄中間幾聚散如
月有虧盈去留雖殊趨喧寂無異營兹焉重送子暑雨
方淙琤前望洪河寬取途舊汴京單車轘轅道嵩少紫
翠横子雖未到官父老歡相迎瑩爭明鏡徹潔愛寒泉
清期子數年中手當把麾旌男兒濟時了官爵脫屣輕
歸來尋二老茗飲同柴荆(謂予與磵房)惠休耽佳句昭略非
狂生
題阮于岳少司空羅浮香夢圖
先生夢到羅浮村萬株玉雪摇清芬蓬萊宫中綠衣使
一片化作朝飛雲勝情高寄今安有蠻榼三升花下酒
雙羊路入讀書堂借問南枝著花否(梅都官詩風雪雙羊路梅花山下村)
(在宣城西南)
題廖長林少司農小照
華纓寶帶鎮隨身白石清泉夢想頻那得蕭閒遽如許
未妨自寫集賢真
參差玉樹已連叢豈獨黃門有父風添我圖中老賓客
尚思酒食溷秦公
查浦移居作一篇代柬
宅南雅與柳郎親去作青楊巷裏人命駕便如千里遠
望衡猶記兩家春朝昏步屧前真懶風月談諧後要頻
祭竈有期應召我不論新舊總比隣
過查浦新居疉前韻
欣然掃徑得情親坐覺清風遠趁人竹葉一叢還聽雨
荷花六月可留春暫休簿牘歸差蚤未厭茶瓜到肯頻
咫尺雖嗟門巷隔他年終作五湖隣
送方文輈之官豐潤(時六月朔)
百里郎官永濟鄉六街同聽雨浪浪不論䆉稏秋田熟
已喜臺符免捕蝗
醴泉一酌夏應寒(圖經醴泉鎮其北)豆飯蒸壺愛長官我笑汧
陽未知味定無餘想到猪肝(地産猪肉至美故戲之)
立秋後一日愷功都憲苑西别業觀荷偶得六絶
句同查浦侍講作
依舊城南韋曲遊芰荷香裏入汀洲水邊已有泠然意
今日西風昨日秋
平泉草木手親栽十頃風荷爛漫開閒倚水晶宫館立
待公那得便歸來
優曇妙句析塵空(都憲有園中白蓮花詩至工)轉語還思舉問公等
是千華避顔色未須愛白更嫌紅(嫌紅種白蓮見長慶集)
蓬池並賜鱠芳鮮隔歲槎浮近斗邊最是閬風西閣上
下看萬葉盡田田(去年閏五月十九日在塞垣請偕旨歸京師特命再留一日次蚤都)
(憲西召入行宫湖中觀新荷時嶺晨霞閣登望最盛)
分吟猶記繞池行(去年六月花時與悔餘來游竟日各賦詩二十一篇)采采江南
贈遠情今日平津池上客好詩誰繼白先生(樂天有裴晉公集賢)
(林亭即事詩)
來看一度一華年浪作琴高水上仙直待波心千葉碧
(出麻姑壇記)會應蹋藕也如船
初秋蔗山給諫招同查浦侍講退谷宫允勉齋侍
御小集石幢庵
巋然削出此香臺恰在蒹葭野水隈一夕肯抛明月去
廿年猶共故人來因緣舊夢銷禪榻觸迕閒情付酒杯
九陌歸途正燈火少留未用僕夫催
題吳孝先垂釣圖
冰雪丰神卷裏看綠楊絲外暎青欄五湖儘有閒風月
留取松陵一釣竿
八月十三夜相湖招同天門學士緘庵侍讀聿脩
宫贊蔗山蓼亭兩都諫小飲王文靖公怡園偶
話舊事感歎有作
朱門幽寂似巖阿璧月圓來兩度過(前月十六夜亦集此)今日城
南韋杜少舊時池上管絃多花經晼晩驚秋未人顧娉
婷奈老何頽郤玉山抛寶盞不須重唱百年歌
題酉君侍講梅竹圖
偶攜東觀仙人筆閒寫西湖處士花猶恐此花偏寂寞
數枝添得竹横斜
幽光艷艷猶含凍勁節森森未放春愛爾歲寒雙益友
要從冰雪鬭精神
為介夫題文徵仲西湖圖即以道别
水雲光影接樓臺淨拭菱花鏡面開笑我州人如寄客
十年一度此中來(予自丁卯去湖上丁丑一過乙酉再過今人十一年矣)
幾隊笙歌載酒行白頭無復少年情時時夢到湖心寺
浴佛前期為放生
二十年應無此湖(東坡奏狀中語)沙填葑合水將枯何人更似
峩眉老添得長虹一綫無(年來湖西南葑草彌望沙又日漲較宋元祐時更甚若扵)
(舊隄增庳為高加廣數尺人不勞而費省)
子歸先合到吾鄉五月風漪菡萏香定有新詩嘲杜甫
西湖涼較鑑湖涼
注水小池
煙翠三峯石清泠一勺池映巢窺雀鷇出水戲魚兒細
引泉分筧新牽荇作絲輕冰終夜合待暖曉還澌
數尺俄成沼三峯欲出雲斜能涵月影細亦蕩風紋漾
漾苔磯沒淙淙竹筧分紅魚穿碧藻來往若為羣
苑西聿脩學士新齋
幽棲如小隠把卷有餘歡閒寂人三徑丰茸藥一闌幕
褰風掠戶瓶汲井飛瀾定有郊居賦何人始解看
藤廳花事較去年殊減
紫藤隂裏重婆娑花事匆匆倏又過白侍郎來嗟老矣
杜樊川至奈春何赤衣貴仕塵中夢青鬢流年水上波
等是容華易銷歇轉思開少勝開多
安溪相公養疴蒙
恩日賜玉泉山水二器蓋異數也為賦八章
螭頭清寫足蠲煩中使頻宣
詔旨温天下水泉三億萬更無人得酌仙源
閒徵故事古來無萬口流傳滿上都爭道相公清似水
故教日送兩宫壺
流膏普潤徧桑麻開府畿南澤未涯今日民心合天意
固應宣賜到公家
仙盤欲浥金莖露夏簟思分玉井冰何似昇平黃閣老
一泓靈液掃炎蒸
瀛山甘醴帝臺漿異數長留政事堂一片清襟照冰雪
泛來花乳古匳香
連筒遠引山家趣置逓遥分水驛程公自無心隨萬物
琉璃一鏡本虚明
異恩殊渥迥無倫康濟應先報國身東海平分千斛水
憶曾宣
勅到波臣(往歲取上嘗命&KR0008;傳曰海水賜公)
淄澠分别定誰賢一線休爭水脚先萬頃何從測涯涘
似公涵得性中天
三茅觀舊作
禇書曾共鼎鐘藏六甲天符忽取將宰相憂時有何事
金籠蟋蟀半閑堂
家望衡太守七十生日
每憑問訊尺書傳鴻雁分飛幾歲年小憩棠隂㽜海外
舊栽松樹老江邊婆娑春社三杯酒䆉稏秋風十頃田
且把官曹付兒輩(令子懋綱需次員外郎)先生真作地行仙
雨行城下
豈敢稽公事泥塗畏此行
綸書排日下朝鼓應雞鳴苔長侵牆色河添放牐聲今
年霪潦晩天復幾時晴
夕涼
夕涼移榻近風櫺籬下秋蟲露下聽月落西廊人靜後
小池螢火逗疎星
題三竹圖
凌雲千丈勢小筆疑可掬遥寄北堂人森森護慈竹
乙未六月二十二日偶成
吾廬自好畫隂隂況有清風時出林滿院朝烟涼氣襲
平階夜雨水痕生乍開舊帙除殘蠧未散餘香戀故衾
賸得些些惆悵處五湖三畝欲歸心
秋來
塵中昨夢黯然消海燕暄涼意欲超展罷小屏香冉冉
坐來大樹影蕭蕭每思抽筍添林竹苦愛看花種藥苗
三歲秋風團扇裏不須惆悵自今朝
次韻總憲李公雨後慈悲閣觀水
不妨冐雨復嬉晴㶑㶑當階水漸平為問西風知幾日
草蟲籬落已秋聲
蒼陂面面足延襟白袷輕寒雨氣侵忽憶跳珠萬荷葉
一篷遥泊太湖心
抛來浩刦失前塵(予戊辰秋僦居黑龍潭下)魚鳥依然識故人仍到
龍潭看飛雨一年惟此最佳辰
香門百尺蔭疎槐新築蘆塘荻岸隈他日山翁肯同醉
蹋泥衝雨試重來
小池上
竹作屏風花作藩一泓剛對綠蘿門水涼池面新秋影
苔漬磯頭舊雨痕疉石會應藏曲折引泉正愛聽潺湲
曉來唼喋菰蒲上二寸紅魚是小園
眼疾
坐想金篦刮膜難生憎玉屑眯雙丸經旬酒盞疎勤把
累日書牀廢靜觀障礙風燈吹不滅清涼月露洗教看
待窮目力三千界變幻湏臾一指彈
題王儼齋大司農横雲山莊圖
勛名直與古為徒邱壑從知道不孤瞥眼由拳郊外墅
平泉木石輞川圖
蚤分霖雨到人間棟宇煙雲日往還指點玉屏金柱好
共言申甫此家山
生綃一幅武陵源曲浦迴塘欸乃村明月三更淞上笛
芙蓉九朵恰當門
秋來紅粒夏青秧十里平疇秔稲香也是午橋裴令意
要將餘興看農桑
誦法平生孔與周講堂微義足研搜蚤聞别沠驅楊墨
一疏江河萬古流
清言問答寄樵漁博物高文味道餘池上詩情許誰似
一船雙鶴白尚書
煙波點點出帆檣咫尺仙家浮玉堂好手為公摹寫得
太湖三萬頃波光
經游謝墅十年中惆悵横雲目未窮今日江南好樓閣
紅菱雨過白蘋風
啟心造膝荷
殊知特
詔温公書局隨獨樂園中最相憶合先鱸膾次蓴絲
泖橋波細澱山春他日追陪杖履親只恐調元黃閣老
五湖未許乞閒身
聞退谷中允園出清泉奉訪有作
幽居人似在青山窄窄松扉靜不關鋤菜已欣新甲長
種花聊趁晩秋閒心依豐草長林下家住廉泉譲水間
澄碧一泓深見底尚留蒼翠古錢斑
懷清堂集卷十六
