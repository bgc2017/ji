懷清堂集卷十四
吏部侍郎湯右曾撰
題薄勺庭所藏韓幹放馬圖
有鶴皆杜荀無牛不戴嵩耽佳好古自一癖韓幹之馬
將毋同開元好畫手多貌青海驄幹也天廐師真龍落
筆迥覺凡馬空今觀此三匹是何骨相傑且雄平沙淺
草春丰茸晴天散牧雲錦叢偶然俯仰各適性意態磊
落騰驤中奚奴碧色懸雙瞳狀獰服古寫更工何從得
此秘書省舊傳賜出明光宫年深隱現粉墨蹤絹古黯
黮烟塵蒙人間但見騕褭影腕底可有精靈通明窗展
玩朝日烘目眡驚此叱撥紅不須真&KR0915;苦分别一念欣
厭紛無窮錦囊玉軸緹褁重忽然散落隨天風此心已
在解脫海世上休論亡是公君家静夜月貫虹几案尤
物光熊熊神駿恐是于闐本(幹曾圖于闐進黃馬一軸)破裂絶勝龍
眠翁(米南宫云李公麟家韓馬破裂四足如立水中)差排古迹得未逢不嘶不
秣摇三騣他年如山水波立慎勿攜此過江東(嘉祐中有使江)
(南者渡采石風大作獻所藏幹馬風止乃渡)
題香山寺圖
八節灘邊畫得無嶺雲沙月興還孤清風一舸棹歌去
疑有水仙來弄珠
一啜茶甘味未回多羅千樹繞香臺祗因七百年前塔
曾見龍門十寺來
絮落萍飄西復東爪㾗誰省雪飛鴻憶從方丈三韓外
一點青山指洛中
幾時真作此山僧石壁千龕古佛燈更擬雪中尋慧可
五峯仙骨秀崚嶒
送履公往住香山寺
此心宿火撥寒灰旛動鈴鳴日幾回雪裏依然吳會别
(丙寅冬訪師半塘寺留止旬日)夢中曾自洛陽來任飛白鶴先提錫欲
飯青猿已築臺師到諸天合歡喜百千萬億閣門開
香山寺予所重建也前詩未盡意復作一篇仍用
原韻
金碧何從問劫灰伊川勝概挽仍回恍從襌老浮杯去
可憶檀那獻座來留客堂寬臨石壁飯僧田薄倚香臺
只應徧種菩提樹(寺少樹故云)寶藏千花次第開
題汪退谷中允香山詩後
嵩山邐迤來百里到伊闕巖巒忽中斷伊水漾清越山
靈草木香百竇泉争發層龕金粟影嵌空出石窟東巖
青蓮宇千仞俯硉矹美人何方來弄此川上月烟華夕
堪采空水遠欲没自啟玉齒歌歌聲散林樾鳴鶴久徘
徊朱絃坐超忽搴芳時有贈懷舊情未歇感兹山澤遊
喟焉謝朝謁
退谷將歸吳中小詩道别
子歸萬里自天西伊闕春風試馬蹄白傅墓前新月皎
韋郎泉上晩烟迷六時洗鉢多華滿(退谷嘗留金為香山寺僧買田)千
尺磨崖健筆題(又書香山寺碑及白少傅墓碑各一)今日迴看又陳迹一
尊珍重此分攜
次退谷原韻
留得香山一卷詩(退谷許歸吳中刊自唐以來香山詩都為一集)寶坊真喜復
開時大千界裏如來火(寺成後山頂時有火光如斗大入寺遠近居人皆見之)三
百年餘内史碑(退谷未至時寺先有一碑若預儲以待者)新種竹枝風嫋嫋
乍疎槐葉雨離離與君他日同歸鞅異代分司共左司
題澤州先生午亭山莊圖
天井關頭太行路千峯萬峯半雲樹仙源迢逓杳不逢
徑欲移家此中住門前嵐翠自朝暮屋下清泉幾瀠注
沁水南流午壁亭此是尚書讀書處鵷鸞臺閣四十年
金殿疏越朱絲絃明堂作棟倚大賢維名與功鐘鼎鐫
澄心𦕈慮萬象先圖史左右羅丹鉛文章一律金石懸
雅頌之手謨誥篇别有遙情寄巖谷水木清暉夢應熟
自逐閒雲度析城常招野鶴歸王屋琅函幾卷窺洞裏
仙草干年生澗曲平泉堂榭一百餘嵩少家山三十六
我聞愛山者豈必山中人千村柳色摇芳春桃花蔫錦
紅影新方塘布靄綠漲勻公方謁
帝侍紫宸春山可望不可親合眼便與烟霞隣畫師好
手亦莫遇誰為圖寫傳其真耕烟老人江海客粉墨荆
關見遺跡為公揮灑無所惜春鳩已鳴杏花白列仙之
癯在山澤公今經國豈辭劇洛下方當相司馬蒼生詎
肯忘安石對公此圖為公歌請公勿復三摩挲摩挲此
圖重惆悵想見蘿薜紛山阿
送沈磵房之山右
望望并州路情親此送君晩秋汾水雁斜日晉祠雲去
住心多感衰遲手重分且將懷古意罷酒一論文
哭李寅谷
之子忽云逝書來涕泗流棋消寒夜永酒豁異鄉愁意
氣千金贈行藏一第休遺蹤在箱篋筆法暮年遒
澤州相公再入内閣和亮功侍講韻
如山比峻海量深東閣招賢集盍簪謝政甫投林下鞅
濟時重灑手中霖松喬位業三生契屈宋風騷萬古心
再見相公調鼎鼐都人歌舞古猶今
過德州與田子益話舊追送至二十里驛亭馬上
口占
酒場詩地草連空四十年來剰兩翁豈意三更明月下
依然並馬古城東長河浩浩催高浪短髮蕭蕭任朔風
猶記得隣堂上會玉笙吹徹燭銷紅
過東林寺
小憩聊延望爐峯秀色遮青山匡氏宅白社遠公家寺
逐殘碑破泉依曲磴斜影堂松雪裏一樹老梅花
楓香驛
仙尉壇何在青城縣久荒水争流稻積葉自傍楓香竹
覆煎茶竈藤垂搗藥牀四山迴合處翠色晩蒼蒼
望天柱山
峩峩天柱峯可望不可梯蒼然紫翠内大有幽人棲岡
前走白鹿洞口封香泥似聞紺瞳翁金鼎分刀圭千秋
靈仙觀名與灊岳齊時有嘉蓮花千瓣流清溪仙源自
何處路絶人已迷烟月弄嬋娟遥挂玉鏡西忽焉海色
動夜半鳴金雞安坐鞭石牛為予起鋤犁寸田一成熟
磊落棗與梨兹焉宿夕留王事未敢稽攀星摘日月行
待醉墨題雲空焙藥巖水激風凄凄試呼左元放恐復
羣老羝
得張弘蘧書並寄覆笥集
小謫猶應傍紫宸靈山别有碧桃春樓臺一一當蓬島
風浪明明接漢津文采石渠留故事姓名玉牒記前因
(真仙通鑑云平固山頂有小石笥藏玉牒記名山福地及得道人姓名)能言竒字時真少
君是輸寥館内人
上十八灘
星隕如雨不在天化為怪石滄江邊章川貢川不知數
摶沙撒菽誰使然一灘復一灘一灣復一灣南來贑石
三百里恍在蜑風蠻雨間參錯列齒齒屈曲鳴潺潺争
流噴薄冰雪湧四面迴合巖巒環愛此萬古立積鐵濤
波出沒堅且頑有時娟娟弄秀色髣髴明鏡横烟鬟既
廉以劌神所刓不夷而險天真慳捎濆撇漩敢輕上長
年最能用力艱我昨青洲過落瀨白雨飛灑衣裳斑打
鼓發船百丈牽中流弱䌫斷蒯菅吾生微命如戲耳魚
龍底用藏神姦眀朝飛㯭上天柱沽酒一笑開心顔苦
樂更迭無不便江鷗沙鷺爾許閒他時放溜小艓子看
我倚櫂乘風還虔州福地昔所傳道人天眼開襌關竒
峯翠巘疑可到待與猿狖相追攀花開四照天女蓮居
士之竹密不刪不須更載鬱林石即此便買愚公山
四月晦前一日雜成十斷句時在三水使館
駢枝争放赤城霞點點猩紅未足誇郤怪千秋朱鳥影
一時併上日南花
似探玉韞剖珠胎小白輕紅越女腮忍病也須營一飽
此行端為荔枝來
小山幽處暗香同入夏連春發幾叢寄語月中新桂子
自今更不要秋風(咏月桂)
雲車風馬歘交馳破柱翻河又一時惟有此君無限喜
夜來新長籜龍兒
雨銷毒熱氣如秋滿院榕隂翠色流也自絺衣與芒履
老夫何負嶺南遊
等閒喜慍亦區區暮四朝三為衆狙辛苦忍教思竹實
人間只有鳳凰雛
生憎怪鳥響軥輈賦鵩當時有此不安得蓬萊綠衣使
為予歌舞到金洲(山名在縣江上)
佛桑焰焰說燒空浪得虚名爾許同今日一欄傾國色
豐盈争敵綉毬紅
貽書忽報吕安亡(謂劉若千)旅館殘燈影半牀從此看花兩
行淚更無人見舊劉郎
閣鈴書寂吏人稀病瘴經時減帶圍待乞三江一篙水
淡雲輕雨送將歸
庭前月季連旬為雨所敗昨忽於叢綠中出一枝
紅鮮可愛偶得六言一篇
夭紅淨綠不二偶然横出一枝佛法是何分别拈花微
笑移時
壬辰五月七日在三水使館上乾齋中丞斷句二
首
廿年盗竊太倉紅鮮鱠蓬池夢想中今日炎洲嵐瘴裏
尚欣乞米得從公
四壁已聞香出甑半甌乍喜滑流匙遥知帳下千夫膳
未抵書郎一飽時
病起到東軒書所見
雨過江城換葛衣雲中殘點尚霏微佛桑初亞紅一朵
已見滿庭蝴蝶飛
乾齋中丞見和原韻意有未盡復為五章又追和
之
戟府風清六月霜坐看談笑静蠻荒庾公樓與山公馬
獨秀峯前八桂堂
禁中頗牧許誰同簡畀西南出
聖衷此日耽書傳杜預異時截鐙記姚崇
文星萬里入牂牁斗極光芒氣象多公是濟時霖雨手
五湖未可問漁蓑(來詩有何如釣艇自披蓑句)
名賢用意自深長館閣猶餘荀令香慙愧疎慵繼公後
(五月廿六日聞有新命重入翰林)禁鐘宫漏幾迴腸
小淹可為荔支留妙句鏘金一散愁望盡羚羊峽中路
海天涼雨氣如秋
泊英德城下
山城斗絶一孤舟日看清江泯泯流不競此心真似水
忘機隨地只如鷗風生先入涵暉谷(元次山有銘)浪起疑吞
咤雪洲嶺嶠幽深羣盗在幾時五管得賢侯
峽山寺
海風東南來帆落江上寺誰云香界遠已逐疎鐘至朝
隂延虚明林影入幽䆳舊讀茅君傳十九此福地我到
不二門願聞無漏義禪堂梵唄寂野僧餘三四緣雲窮
攀躋靈境所歴異蘇公有遺跡滅没巖上字橋迴瀑泉
聲懸注百尺駛盪胸冰雪淨觸石琲璣委昨從廬阜過
開先跡猶閟黃華水簾外得此足慰意山神亦何心飛
雨隨履屣豈應嗤熱惱出此故游戲猿鳴山幽幽上下
烟蘿翠佳人昔歸日彈指干歲事長留碧玉環永鎮山
門器喟焉空愛染何處著名利
南山寺納凉
庳編蓬篾窄安窗毒熱驅除豈有方瘴嶺雲生明似火
蠻江日浴沸如湯偶尋修竹千竿翠暫借清風一枕凉
長記英州城下路南山孤寺老僧房
聞羣盗營翁源曲江始興三邑連界火燒山下馳
往相視山高路絶備經艱險信宿乃至作一篇
連山百里翠氤氲洶洶奔雷洞壑聞鳥道但餘麋鹿跡
龍圍(龍圍石在絶頂去賊巢只數里)已入虎狼羣仙靈縹緲諸天接雲
雨虚無下界分莫怪一身臨險絶草堂猿鶴久移文
發三水戲作
長年上瀨不須愁已挽三江水倒流一夕南風飽帆腹
浪花如雪擁船頭
風意如人往復還來時自北去時南明珠翠羽飄沈盡
(先一日颶風作泊岸官艘重載沈溺)始信江神寶不貪
輞川詩畫老兼工三載蠻鄉記土風草木亦如吾臭味
荔枝紅並佛桑紅
味外江瑶應一格(荔支風味配江瑶見中州集)詩中含笑合交光(東坡)
(詩娟娟泣露紫含笑焰焰燒空紅佛桑)海南絶代雙邢尹老我春風笑乞
漿
重經大庾嶺
梅花國裏憶初春丞相祠邊柳色新明日秋風天北路
(後一日立秋)半年瘴雨嶺南人山巖落落羞凡骨雲海飄飄
信此身第一塞遮東嶠口螺紋九磴本嶙峋
江上對月
清江夫如何暝色帶林樾娟娟衣上影瀲瀲波間月西
躔秋已至南陸暑未歇新浴御纖絺迎涼&KR0808;衰髮半年
熏瘴霧海氣侵肌骨詎意一扁舟仍來坐超忽昔經灘
石險今為江漲沒即此空世患終焉謝天伐沈沈水精
宫蕩蕩白銀闕幽賞情未已雞鳴榜人發
與邱翽梧
高安官且免糟缸(微官終日守糟缸子由句也)郡治蕭然卧竹窗民
事由來等身事蜀江元只是家江(瑞州舊有蜀江門即錦水所經翽梧令蜀)
(温江八年有惠政民歌思之翽梧亦惓惓不忘故云)同攜明月三更笛似到秋風
七里瀧老去經營復何有荒蕪休問石田雙
自過舒城環山流水密竹深林至黃梅復見九江
即步黃梅店壁上韻
龍城西畔太湖東步步看山了不同雲木週遭三百里
此身常在翠微中
自嶺外歸重經逆旅用壁間舊韻後一日即到東
林矣(七月十三日)
中元節漸近大會說無遮何點雖登席周顒未出家幽
期二林隱遠勢九江斜優鉢曇應見風開菡萏花
東林寺
漸看雲散月流天那得沙崩岸出泉夢裏已空菩薩盖
閒來聊問祖師禪名山乍到心差領佳句雖存法不傳
夜話亭前重懷古也應學佛也求仙
蓮花池上落還開荔子洲邊去復回炊飯喜當紅稻熟
到門肯遣白衣來氣含蔬笋樂莫樂味戰膏粱才不才
暫與廬山作賓主香爐峯對講經臺
十八臺
萬里征衫洗瘴塵邊沙漠漠起寒雲橋迴野店孤燈出
夜静空山脫葉聞十八臺空號卧虎兩三戶冷走驚麏
侍臣咫尺依天仗豹尾前頭萬馬軍
壬辰九月十一日
行在啓事愷功都憲以近詩見示循諷周咏因作小詩
八章
龍嘶萬騎曉駪駪赤羽旗邊立仗新一卷把公冰雪句
不知何路有飛塵
四山紅葉及秋遲郤與黃花九日期一鑰詩情誰會得
應於馬上獨吟時
潮河絶境自天開
御製詩酬燕許才遥望乾光護東壁一時雲漢共昭回
三篋河東扈從餘永興博洽冠周廬文章韓杜真何憾
須識胷中萬卷書
玉壺買得春多態茅屋聽殘雨滴聲何似仙人步東斗
直從九萬御風行
殷紅刀尺自牀牀别有天孫雲錦張欲覓金針了無處
空驚七十二鴛鴦
舊巢已隔九重深老鶴孤飛忽禁林夜半玉堂還伴直
七條絃上愛希音
廿年文事得從公沆瀣秋旻一氣中今日味思禪悦味
醍醐酥酪可還同
懷清堂集卷十四
