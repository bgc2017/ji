懷清堂集卷十五
吏部侍郎湯右曾撰
雨後
膏乳爭流野勸耕濃雲旋卷晩還晴萬家燈火常依塞
四面煙嵐盡繞城泥滑過門知客少茶香入院愛泉清
夜闌一枕伊涼夢喚起檀槽鐡撥聲(隔舍有小伶一部)
題畫
清閟閣前煙景富春江上家風悠然雉尾龍尾宛在詩
中畫中
賀韓城大司寇張公
紛綸三相門得姓天上古淵源溯貽厥累積自父祖幽
潛發竒光大賢表風矩刈楚黔陽秀羨粟太倉庾峩峩
尚書公早歲繼前武講筵陳六萟秘閣紬四部函丈東
南行諸生比鄒魯獨識斑麟角每用漸鴻羽秋燈窮巷
中為恤機杼苦至今所拔士豈但十得五歸來踐臺閣
色線舜衣補
帝曰咨秋官乃往視圜土吁嗟武健吏側目劇乳虎人
皆望臯蘇獄敢倚徐杜惟公正直性不茹亦不吐未停
貝錦織百中含沙弩西歸謝賓客請學老農圃明年官
曹清國典威質斧仍聞尺一
召朝野歌且舞還登喉舌地上荷
聖明主時當
萬夀辰大澤九州普公尤承眷渥瓊章照朱戶六代恩
榮殊盛事快先覩披圖得髣髴賀客正旁午門前五丈
旗鏗鍧節金鼓飄然鸞鳳
詔遥下神仙宇廟祏列堂庭禮器陳簋簠拜前復拜後
至敬僂傴俯是時雙鳳皇聮翩秘書府童孫又玉雪繡
緥手弄組光榮被戚婭歡喜到僮竪家風萬石君問馬
用策數仲弓實弘道占星百里聚于門知必興秋荼解
網罟矧兹邁種德淑問天所祜應期調鼎鼐為國作風
雨右曾薄材資短筆了無取未能諧鐘律浪自鳴瓦釜
聊從嘉慶餘頌此股肱輔他年論世閱會冠百氏譜
四月十二日宿愷功都憲别墅月中放櫂徧遊諸
勝
忽牽野興到江湖沿月扁舟入畫圖幾曲波光連太液
千枝燈影散蓬壺輞川嶺乍迷斤竹洛下花新放鼠姑
無數煙雲滿清供先生自愛列仙儒
題愷功都憲自怡園二十一首同查悔餘兄弟賦
篔簹塢
南階日夜添(退之詩笋添南階竹)東谿森復綠(唐陸陶詩不厭束溪綠玉君)君
看讀書堂正在篔簹谷
雙竹廊
雷奮穿牆日龍騰破壁時誰能礙高節並上拂雲枝
桐華書屋
庭隂炎氣薄雨滴夏景清高唱出金石載懷東方生
蒼雪齋
北地少竹色低叢亦可愛矧此青琅玕節比江南大
巢山亭
蒼蒼斗立壁中有太古隂雨自膚寸出雲歸靉靆深
荷塘
荷花紅似拭荷葉綠堪把遲爾盪舟人月明風露下
北湖
落日荷芰香朝隂梧竹色咫尺煙波閒已隔水南北
隙光亭
遥光木末映孤月雲際豁一葉向鷗邊江湖渺空闊
因曠洲
高下唯所適池館還追攀耳目一以曠水天心共閒
邀月榭
謝公邱壑性無事此頻來寧知邀月榭即是凌風臺
蘆港
明湖思舊歴髣髴廿年事(自大明湖至歴下亭與此景絶似)夾岸蕭蕭
聲已覺秋風至
柳沜
澄波屢迴曲高柳環其中千條與萬葉一一含清風
芡汊
綠盤圓欲齊紫苞剖可食的皪萬眞珠水妃惜不得
含漪堂
倒射溪堂明漣漪開夕景瀲瀲霞上波漾漾月中影
釣魚臺
寓物尚可樂細大理則均海中連六鼇何異一寸鱗
南橋
橋邊巉巉石橋下泠泠水憶昨一扁舟潭烟山月裏(四月)
(十一夜於此橋下登舟游歴)
雙遂堂
名賢際昌運鐘鼎兼山林濟時稷契老高世箕潁心
紅藥欄
翠色紛可擷紅芳似有期悠悠晩春節小謝省中詩
靜鏡居
萬綠息心瑩百態呈影寫湛然一室中顧此悠悠者
朱藤逕
幽隂逕乍轉蒼翠色如許自繞長廊行不知三伏暑
野航
非舟復非陸(三面臨水)妙意寄所躭幾時秋水至還共客兩
三
愷功都憲有夀山田石山高月小硯屏歌他山繼
作亦和一首
公有希世珍近在几案間几案之間咫尺耳乃有峩嵋
天半萬仞之高山山高路杳聲影絶但見孤月一點開
烟鬟青冥萬里霣其丸光景蹙蹜栖人寰斜漢左界覓
不得絶代之子竊藥仙去仍來還公詩如蘇公遙與風
林月石妙句相追攀查田亦繼作喜獲聮璧來雙環舊
聞芙容峯前夀山麓落落有石謝石頑温其(金厚載賦剖温其之)
(潤)比德瑜與瑾紅緗紫白艾綠殷惟此黃中實通理正
色凜凜邪不姦金精下融黑江底虹氣上貫銀河灣輝
然大寳玉出田一笑直破造物慳置在公家琉璃雲母
四十二幅裏時有雲氣生斑斑我雖未摩挲他日容叩
關仇池有穴夢可到況此日夕隨清班涵星泓邊管城
側休沐倘許終朝閒應從月脇望瑩潔似入風磴聽淙
潺願公夀國夀民長如此夀石者坐令百歲猶朱顔
憩椿樹下
自愛吾廬美蔭頻一回徙倚一回新青雲布葉偏宜夏
黃纈舒花已過春添得清風生北牖借將翠色與東隣
年年不改濃隂在底用莊生紀大椿
五月十三日喜磵房自汴城來京酒闌話舊感賦
千里嵩陽一紙書(先五日得來書)書來繾綣說相思每嗟落月
何由見豈意深杯忽共持萬事風花傷眼底兩家羊酒
記兒時白頭未忘平生約五畝柴桑指後期
宿石匣小庵
地曠金溝館山圍石匣營千巖蒸雨氣五月作秋聲有
水皆穿塞何年此作城晩投雙樹宿塵夢一宵清
僧房閒寂偶憶東坡白髮相望兩故人句因念磵
房甫至悔餘將歸隔越數百里不得見也悵然
各寄一首
相顧衰年百不思同開三徑每嫌遲山中王烈呼應出
(雄飛)地下陳琳弔豈知(叔毅)某水某邱猶昨日一班一
級竟何時(磵房方謁選吏部)期君對酒欣然笑贏得江東號沈
詩
鵷鸞臺閣正連翩忽賦歸歟種秫田為樂每憂兒輩覺
生天一任丈人先元和體有三千首謝朓才論二百年
我欲舉君還自代似君真合領羣仙
次韻悔餘畫义詩兼呈愷功都憲
莫笑鄭廣文寒無坐客氊莫嗤玉川子破屋團團天我
貧亦好事有琴常無絃君家綠玉玦半破九府圜復有
桃竹杖登山可梯緣二美必有合玉潤竹節堅仍作靈
夀扶兒童笑應顛畫义仿古製六幅挂巨然(放翁詩分明六幅巨)
(然山)故事舉東坡臨臯日百錢詩來語絶妙價抵黃金千
揆公洵彊對吟廢食與眠一篇特乞此句法鐘律懸定
心苟不起尤物誠可捐我笑轉一語鄭璧易許田
懷
恩紀事詩(有序)
康熙五十二年五月二十五日蒙
恩召(臣)右曾隨諸王大臣後
宣賜筵宴得遊
避暑行宫伏見山巒竒秀湖水澄澈林木葱蒨烟雲卷
舒珍禽喧於百族桂花發於列砌飛流懸瀑風
泉益清翠壁蒼崖臺榭間出蒲蓮荇芷浩藪澤
之觀菽麥稻禾譜田家之景凡諸耳目應接步
屧躋攀多夢寐所未經亦意計所不到仙源乍
引靈境徧探誠忭誠歡詞難覼縷復得仰窺
聖製特灑
宸毫詩文為萬世之師書法兼百家之體皆由
幾暇備極思功雖
天縱之神竒亦學力之精奥(臣)俯投五體驚嘆無涯仰
贊一詞形容奚自復蒙
賜(臣)扁額對聮
異數殊恩出之望外以方往古則唐之劉洎宋之張錫
遭逢之幸(臣)殆過之感激寸忱銘鐫心骨謹呈
懷
恩紀事詩二十四章(臣)右曾稽首頓首恭進
入
宫門
苑籞紅泉繞翠岑
萬幾餘暇始登臨寧知清暑迎涼地盡是諴民阜物心
登舟
摇溶桂檝漾蘭舟青雀晴飛彩鷁浮欲到蓬萊三萬里
應從瀛海更乘流
賜宴
仙人六膳出珠宫九奏簫韶率舞同百子池頭萬年樹
侍臣身在綵雲中
無暑清涼
碧樹周阿夏景清三才萬物厪
皇情每尋解愠歌薰句已覺涼颸殿角生
萬樹園
遥青不斷綠雲鋪萬木蒼然總畫圖對面千林有瑶島
蓬壺高處望方壺
趵突泉
洑流噴薄雪成堆潤物資生一竇開直送
恩波到東海俱從天上發源來
石磯觀魚
穿蒲戲藻自游行集網垂鈎了不驚自是
至仁周萬物一鱗一鬛總生成
瀑布
曾從廬阜尋巖瀑憶到黃華問水簾今日銀河天半落
恍疑兩地一時兼
石壁
迴崖沓嶂翠浮空峭壁巉巉插水中直是五丁開不得
天然叠出錦屏風
曲水流觴
波迴芷岸接菱汀曲水流杯眼乍經總為
帝書真第一恍從蘭渚到蘭亭
雙湖夾鏡
夾鏡澄明倒碧虛四山晴翠繞周廬分明圖畫西湖景
此景西湖較不如
稻田麥隴
稻垂麥仰足隂陽土厚泉甘草木香會吐雙岐銜九穗
一星天上應農祥
上帝閣
聖心原自合
天心誠敬由來昭格深此日高居瞻絳節六時仙樂海
潮音
西嶺晨霞
軒窗面面納紅霓左是丹臺右玉梯每惜寸隂勤
乙覽晨霞紅映數峯西
芝逕雲隄
殊形特似産芝房行盡雲根别有莊横截一隄銀漢繞
大羅天在水中央
白櫻桃
青絲籠裏盛猶早白玉盤中看不殊每向上蘭宮樹望
勻圓萬顆水精珠
金蓮花
移根幸植玉階旁寳地蓮臺萬品香天與十分端正色
承
恩先借御袍黃
馴鹿
仙巖時有絳雲封槲葉隂邊自養茸待到千年毛盡白
仍驂赤驥御蒼龍
候雁
將雛挾子共因依瑶草金沙翠羽肥從此隨陽天直北
年年更不要南飛
草荔枝
龍沙小草孕瓊漿
賜出金盤得共嘗一自嘉名
天錫與海南不記荔支香
恭讀
御製麥秋詩
墨海烟雲五色鮮
宸毫灑向麥秋天自今金匱瑶函裏併入豳風豳雅篇
恭讀
御製烏鬚文
皇心無偽亦無欺盥誦
天章謨典垂宵旰但期民盡樂不辭點點上霜髭
恭覩
親灑宸翰
筆力真看挽萬鈞包羅百代典型新自從羲畫開天後
古往今來只
一人
恩賜扁額對聮
勉思清白勤官守敢謂文章侍直廬五色榮光照蓬蓽
子孫世世寳
天書
紀
恩詩(有序)
閏五月初二日二十日復蒙
恩召(臣)右曾隨扈從
頒賜珍膳兩遊
避暑行宫清漪翠嶂隨境而皆澄鮮美木佳花踰時而
彌暢遂接芬芳於耳目發清曠於心神
君父之恩至於再三臣子之榮溢於涯分似兹感激莫
可名言又(臣)留止熱河殆將經月竊見五風十
雨擊壤歌衢場麥既已畢登秋禾行復大稔聞
各行省莫不皆然此皆我
皇上萬夀昌期
上帝眷佑鴻禧純嘏日盛月新正未有艾我
皇上受福於
天即錫福於民(臣)誠踴躍懽忭上慶
一人永膺無疆之庇下喜萬姓長享太平之樂手舞足
蹈莫知所云也又(臣)所歴山亭池館皆有
御題仰見我
皇上典學勤政阜物寧人之至意當此豐亨和會之日
彌懷憂勤惕厲之心發於至誠形於實政此真
自古聖帝明王所不能逮旬日中更得仰讀
御製朱子全書序及理學論發内聖外王之全功析三
才萬物之奥義直範圍乎百代洵包括夫六經
文章之事至此極矣更得恭誦
御製文光果及温泉應候詩呈形肖物比興之旨該宣
化授時亭育之功溥法度之精密意義之宏深
自漢魏以及唐宋專門名家者皆莫及也(臣)庸
虚弇鄙未獲窺見萬一惟是心悦誠服口不能
宣復撰紀
恩七言律詩四首仰請
聖訓(臣)右曾稽首頓首恭進
君恩重許到行宫複嶺澄湖望不窮仍泛靈槎渡河漢
復驂法駕上崆峒神臯路迥環仙境福地天開養
聖躬長願萬年調玉燭五雲樓閣翠微中
謳歌東陌復西阡瑞麥嘉禾滿塞壖人慶六旬逢
聖節天教九域徧豐年中和氣與隂陽會易簡心通造
化先昨日山靈出時雨為迎仙蹕到温泉
松風别殿倚層岑寳字瓊章許遍尋孝養陔華崇
帝德阜成民物見
天心文包理數圖書秘詩叶咸韶雅頌音揮翰萬言成
頃刻由來
聖學至高深
蘢葱佳氣接芳原淑景晴開閶闔門三謁
帝臺當晝永每承
宸幄似春温風前紅萼穿波出檻外金英耀日緐小草
亦蒙天地德微材難報
聖明恩
次韻櫻桃
塞外熟應晩枝頭摘尚先味逾英豆美(山櫻桃名英豆)色並若
榴然密綴瓔相似偷窺鳥作緣山家清供好況乃近宫
壖
次韻野雞卵
雉子斑猶未虞人網已羅草深疑乍乳麥秀得全窠破
殼完差少堆盤累已多俊思賓閣味(四月中在苑西曾以食余)一色
耀銀鍋
閏五月廿四日與玉叔通政經憩長山峪北小茅
庵
烟光嵐翠洗氛埃憶昨茅亭絶澗隈白雨忽催人共去
青山應識我重來森森灌木隂皆合寂寂巖扉呌不開
與子共乘風雨腋便從此路上丹臺(前月二十二日至庵中被命追還)
(熱河)
題許不棄先人甌香書畫册
二王遺法未銷亡十紙分明似過江想見夕佳樓上客
虬龍風雨夜穿窗
畫手詩人兩並傳寒藤古木入蒼烟百年浩劫抛殘後
猶記風流水墨仙
懷清堂集卷十五
