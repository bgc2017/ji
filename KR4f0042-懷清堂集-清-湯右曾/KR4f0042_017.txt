懷清堂集卷十七
吏部侍郎湯右曾撰
乙未中秋後三日恭和
聖製奉送安溪相公暫假歸里
濟世功名蓋代儒奉持堯日矢臯謨健隨
天共三辰轉煦若春回萬卉敷歲旱舊須霖雨佐時平
今應泰階符欲知元老勛高處度笮懸䋲悉坦途
頗牧曾傳禁署儒蠟書間道贊
神謨請殱妖鳥猷真壯嚴戮封狼
命再敷王略心勞明皎日兵機手畫授隂符孤忠最憶
艱危際歴盡羊腸九折途
孔周絶學繼醇儒
金殿洋洋翊
聖謨道合三才源奥衍筆開萬象景紛敷丹青姓氏前
賢貴魚水君臣異代符千樹棠隂畿輔在壺漿父老拜
前途
祖道
天章寵碩儒上台虚位竚嘉謨都亭暫别千官會政府
重來五典敷國事較於身事急人心實與
帝心符潞公九十朱顔好何限烟霄萬里途
胡少宗伯抑齋招同羣公寓樓小飲時長至前五
日
南宫下直盍朋簪近臘杯添綠蟻深天宇空來餘脫葉
夕陽明處數歸禽城隅車馬勞人態河畔冰霜晩歲心
雪後看山應更好他時重約此登臨
嘉平九日仍用前韻奉簡抑齋先生前有雪後看
山之約故篇中及之
西嶺雲堆綠玉簪不知雪片夜來深衝寒未稅投林鞅
忍凍難飛出谷禽病負一尊前日約卧思三白老農心
敝居差有巖中趣指顧春風肯暫臨
乙未除夕前一日次韻張漢瞻見貽之作
立馬江濱記别筵看羊海上數離年(昔與漢瞻䢴江言别十九年矣)每
因出谷思求友差喜連章得薦賢紅頰相看猶好在白
鬚一笑正飄然明朝待進春端帖憑仗詩催淑景先
再疉前韻送陳季方
貧家蔬䔩愧賓筵柏葉椒花已判年落紙煙雲人共貴
到門羔雁子真賢通經致用名高甚將母懷歸意灑然
綠暗江南萬楊柳放舟猶及絮飛先
人日漢瞻文子思敏季方大畇峙公寓齋小集仍
用前韻
傳杯今夕是初筵良友相於可判年剛喜入春方七日
況逢畢至有羣賢林中蕙草曾生未江上梅花尚宛然
(有盆梅一本老榦疎花絶可愛)爛漫星橋三夜月後期更約試燈先
藤花廳寄唐東江司勲
楊柳江潭手重分幾回書札話殷勤極知說士甘於肉
每惜論交散若雲松菊未荒餘舊業風流不墜寄斯文
紫藤花下隂濃處二十年來轉憶君
丙申四月三日奏事苑西蒙
恩宣賜大學士以下黎溪石硯一方歸示兒子學殖
殘書老眼兩三行伏獵猶存此侍郎東觀殺青何日是
(余承脩書局蓋五年矣)綠雲一片媿分將
小兒困卧強書鷖苦念彭殤理未齊今日祥光生墨海
永年兩字自
天題(硯背有以靜為用是以永年八字銘蓋御筆也)
五月二十二日澶淵道中喜雨有作
昨暮雲興似翻墨雨脚垂天萬條直綠槍&KR1143;&KR1143;作猛聲
銀竹森森帶寒色野庭商羊舞一足鮮水鳴蛇斂四翼
流從舍東繞舍西雷自山南轉山北天將甘霤慰
聖意民以豐年感
帝德且欣此夕有安眠更喜今秋得飽食長安故人應
念我滑滑泥深行不得豈知瀟洒入山程為賦新詩報
相憶
送裴香山副使(時有修濬西湖之約故賦此篇)
使君未到官三載湖中居鷗邊渡水槳花下平肩輿時
叩野人門或尋開士廬佳辰恣搜討妙意紛卷舒朅來
十餘年風月情相於忽傳尺一詔隼畫翩翩旟昔游多
所欣今往復何如官曹領鹽鐡典掌兼傳車别我炎氛
中涼颸生衣裾首言安人術次問當官譽我笑謂使君
子器貴璠璵風清萬廣厦弊絶百吏胥公事了湖中塵
累何足袪惟聞古良牧水利先堰瀦六井鑿鄴侯決決
鳴清渠築隄白與蘇長虹跨天墟一寸資灌溉百里潤
耕畬只今湖西南日夜沙填淤老葑更蔽翳滋蔓不可
除譬如明鏡圓已蝕半蟾蜍使君能規度較易元祐初
增庳以為高加廣數尺餘金錢費差省畚鍤力亦紓美
哉復舊觀快若親爬梳渺瀰天水色蕩蕩涵空虚我歸
期明年言從漁父漁無煩兩黃鵠已騰父老書何以獻
使君春醖雜冬菹何以夀使君木瓜報瓊琚平湖共臨
汎十頃風芙蕖何者知最樂南屏金鯽魚
重過萬柳堂
小紅橋上立移時四十年來再到遲一片蒼葭迷野水
幾行疎柳帶荒祠笙歌不記回燈舫魚鳥誰能認鬢絲
剰有懷人惆悵意春明舊夢省郎詩
題沈心齋閣學蓮塘小影
先生水石興猶偏荷葉荷花淨可憐但得環城三十里
不須更問霅溪田(楊廷秀過霅川詩菰蒲際天青無邊只堪蓮蕩不堪田東坡守郡日亦云)
(環城三十里處處皆竒絶蒲蓮浩如海時見舟一葉)
萬家笑語藕花洲(林子中吳興詩萬家笑語荷花裏)何日相攜一葉舟
玉鑑光中人照影水晶宫外月横秋
十一月廿二日夜嘔血至升幾死後數日稍平隨
意所至輙成一首
丹竈紅鉛未奪胎忽從水底起龍雷龜蛇松下尋難得
和扁門前望不來親舊相看還歎息吏人走報各驚猜
須知幽闕重扃裏會有青銅鏁自開
歉歲流移失拊循可憐雀鼠指空囷病無力奮垂天翼
老只心驚下阪輪嵩少買田思舊隠首陽埋骨愧前人
燭邊細字文書在倦眼昏花讀未真
默從泉路數交期逝水流年已可知蠻府尚餘碑下淚
(㝢昭)吳都猶唱卷中詩(元朗)三生聚會應何日六客存亡又
一時昨夢通明殿頭過依然玉立在瑤墀(定制每九卿乾清門奏事)
(給事中八人班殿下予與兩君先後同官嘗同入直)
從此真須勇退耕稻畦桑塢足間行子孫私計誰推荷
(東坡歐公致仕啟妻子之計推荷之於後)疾病餘年小太平(梳頭浴脚長生事臨睡之時小)
(太平出宋張端義貴耳錄)雞黍有時招近局漁樵重話似前生貽書
先報山中友已覺風生兩腋輕
汎湖船上一袈裟(家兄廣厓自乙亥即棄諸生出世)宿植超然詎有涯
兄弟蚤年同奉佛宦遊今日竟忘家對牀苦憶蕭蕭雨
入室空求冉冉花缾缽歸尋清淨飲不須更吐飯中沙
為徐勉齋侍御題日南種菜圖
由來循吏是高人繞舍秋風小摘新尚有雨餘行菜地
食鮭誰信庾郎貧
放衙藥裹並詩囊苦霧三年在瘴鄉猶是書生虀百甕
可須消食進檳榔
自昔風流南路徐羊羹鵝炙乞殘餘一從歛版山城後
菜把園公謝不如
幽期抱甕古猶今茄菜蜂蟬小筆尋(徐崇嗣有蜂蟬茄菜圖)秋末
晩菘春蚤韭一畦烟甲五湖心
送黃補齋之胙城任
每從淇汲寫遺聲白水青山入洞庭他日會書循吏傳
絃歌好為采風聽
雨中柬介夫妙光閣
煩襟苦側塞曠思城西遊五更夢回時葉上雨點稠朝
來勢轉劇懸河注瓦溝起行忽平階一一散浮漚阻此
步履尋默憎呼婦鳩徐思病新差合遣筋力休門前泥
活活去馬迷來牛輻脫軸亦折一日閒且偷秋雨山中
居百道清泉流我今試合眼得似山中不
城西有招提佳處置小閣閣外三兩峯西山蒼翠削其
下有孤亭四面繞花藥尚書經營初賓詠時間作相公
繼遊屐每放林間鶴(庚辰辛巳間文靖公所留雙白鶴尚在閣後)回頭三十
年空憶風撼鐸老僧無舊侶香火冷佛脚東隣秋樹根
疇昔下簾幕與子讀書處經行恍如昨但念今者苦誰
省曩時樂苦樂行兩忘何知風雨惡
舍旁新拓書齋倣樂天體
六十過頭是幸人如何不樂損天真但令有石皆應拜
縱使無花也當春堆案圖書堪送老滿林風月未全貧
更營煖室莎臺上調護冰霜歲晩身
經過步屧卜鄰初景物園林南路徐(地初經營於山隂徐氏壬申癸酉間)
(予僦屋鄰並常遊□扵此)人去已同流水逝燕來還認故巢居連峯
紫翠看皆好喬木風烟畫不如塵事少休來獨坐恍疑
仙爪為爬梳
孟門虞阪路艱難扄戶知無異患干幸以疎狂逢
聖世況兼蕭散本儒官間中掃掠新蘿徑病後扶持舊
藥闌裝點青紅任兒女欣然一笑得加餐
見山便已似還家偃仰幽情十倍加隙地更思勤放竹
明年凖擬徧栽花故人來共留終日名酒求還載滿車
長憶風流謝康樂不曾邱壑廢京華(謝詩昔余游京華未嘗廢邱壑)
南齋遣興
落落心逾冷冥冥眼欲迷五株桃樹底一角草亭西石
逕從教窄柴門不厭低舊諳卑冗趣轅下笑雞栖
料峭寒猶甚窗扉幕重遮凍含連日雪風散一城花宿
火勤煨芋清泉細品茶尚餘閒氣味依約似山家
洛濱經歲憶京邑蚤春期勸客三杯釀留僧一局棋(雪川)
(長老善碁時將歸香山)心悲如滿塔卷賸惠休詩(謂影堂詩)何處飛空
錫咨嗟病起時
春日春盤後華燈滿禁城烟花南部夢鐘鼓北平聲宦
拙如朝隠交疎見物情莫嫌人共棄且得免逢迎
吉語喧都下軍書日夕多平安傳堠火兵甲洗天河白
馬經新入青牛客屢過幾回雞樹下衰老重婆娑
右軍誓墓後志欲老江東築室依封樹浮家狎釣筒柳
隨低岸沒葑卷半湖空舊觀何當復蘇公繼白公
弟兄皆奉佛給事有西莊蘿薜門常合烟霞興不忘四
松依石瘦一水帶溪香子季還吳日靈禽集講堂
藥物求何益醫門覓更難撥書愁夜永擁被怯春寒挑
菜逢新節移花壓舊欄(從花窖買十餘本)明朝正祈榖爟火接
郊壇
病後月餘不能出卧室悶甚聊作數篇解嘲(丁酉五月)
(十九日)
間看乳鵲飜林日靜見新菰冐水時一榻風簾欹角枕
合歡花影正參差
嵌空剔出舊莓苔小小雲根翠壁開借問三峯誰判與
可曾載自太湖來
水活漣漪徹底清跳波戲藻小魚行更穿屋下仇池穴
卧聽風泉瀉壑聲(戲作連筒引水從階下石罅注池淙淙有聲)
空階永日綠隂鋪炎毒人間定有無莫笑吾廬猶火宅
仙家珠樹恰三株
茉莉花繁抵素馨自開自落在中庭誰家月下褰簾女
一朵香銷宿酒醒
忍冬幾本雪霜加(去年小雪後編籬移種)寒甚移來好事家今日
沿籬總生意不須更待蚤秋花
由來貴種出天工夾竹桃開有兩叢誰遣畫師來貌得
淇園綠映武陵紅
寸根栽向曲籬旁培護還同百草長他日西風寒露裏
一枝獨秀雁來黃(已上皆室前所有)
十二月十二日晩天門枉駕見存予方在疚病涕
淚中不覺其言之悲也
數卷恒河萬刦沙幾行衰淚落悲笳故人白水言猶在
歸夢青山路正賖剰有高吟排雪浪小留輭語綴燈花
他時中禁思才子先問元和宰相家
懷清堂集卷十七
