懷清堂集卷三
吏部侍郎湯右曾撰
寄侍讀喬石林
六年清夢繞江濱閒却䕫龍許國身豹尾昔陳天上事
漁竿今作水邊人儒宗經術歸康濟汗簡文章識雅馴
遥憶東風挑菜節萬條烟柳射湖春
出城西門
今晨風日佳晻曖淡初旭空煙散林端淺水明城曲西
郊路纔指幽意紛相逐始悟塵中人歲月常局促沈冥
或鑿坯游賞劇秉燭吾生迫世紛誰敢希高躅聊復謝
埃壒靈境尋信宿
憩蘭若
寒林棲鴿午鳴鐘步屧閒行冷梵宫十里蕭條黃葉路
白楊吹盡墓田風
過八里莊道中作
始出門頭村郊路就平曠秋山忽滿眼翠色上屏障差
差白塔影渺渺青蓮相幽討已可期諸峯入吟望
至香山寺
入林聞妙香臨流亂清影松風坐盤石孤意相與永花
宫俯岧嶤雲物入秋冷鳥雀時一喧斜陽下高嶺
登香山絶頂因宿來青軒和合肥相公韻
香山古寺危峯巔飛鞚欲躡無因緣今晨得到翠微頂
傑閣千仞凭風煙四山圍合看歷歷長路放曠窮綿綿
桑乾一綫白窈渺太行萬里青鈎連八陘地脈考圖志
勝槩直欲吞幽燕珠宫紺殿久零落老樹詰屈根株纏
舊傳兩松怒龍攫雷雨失一歸重淵恒河七寳緬經始
中丞故石今誰傳明昌大定全盛日獵火夜照長圍圓
齋厨歲供太倉米土木屢費司農錢祭星臺荒杳何處
空復太乙祠神仙回頭逝水各陳迹風鈴簷鐸猶當年
來青一軒瞰空闊女墻低亞藤蘿懸我來九月霜始殺
萬株柿葉紅霞鮮泉聲淙淙響下界鳥語一一聞諸天
須臾煙暝月出嶺一彎眉嫵窺嬋娟半嵓遠火出林杪
中夜清磬鳴山前朝霞公今風雅主勝地往往留詩篇
同遊樂宋兩佳士各以秀句驅争先清言啜茗足幽賞
底用劇飲飛觥船頻年塵土雜夢寐一夕喜就山房眠
明朝遍踏四百寺雙屐未到心欣然
十八盤
梯級青冥未覺難始知人事異悲歡秋風正愛縈紆路
枉笑羊腸百八盤
水盡頭
探山避犖确踏石畏磢錯定非善遊人濟勝兩芒屩我
聞水源頭迢逓入榛薄居人導我前步步進還卻下如
臨深淵上如梯高閣水細流涓涓沙明石鑿鑿瑣碎隕
繁星高閎張廣幕繡若藻采披劃然斧斤削溪迴路頻
轉淙琤下略彴再過乃得之源深流不涸得非兹山根
元氣有橐籥或者百川水各各通海若昔聞此兩源今
者瀉一壑其下有伏流沸出玉泉脚水清可以鑑泉甘
可以勺小憩登頓疲徐悟游賞樂歸途穿蒙茸草樹紛
枝格櫻桃花萬樹春來想灼灼寒林饒脱葉絶澗有堕
雀濺濺水漸遠仙逕迷采藥回首煙霞姿麤能舉其略
退谷
斗米食不盡八騶竟何益不如山中人歲歲挂蘿薜侍
郎搆茅亭緬想棲遯迹風流去已遠散髮待來客抗懷
各飛沈幽意抱雲石流觴聊復爾更往理輕策
早至碧雲寺
羣山忽開豁煙波出秋曉漙露晞草根朝陽升霞表隂
森槐徑入巖殿駕縹緲入門瀉幽泉紆直闌檻繞廊深
塵漠漠鐘遠聲杳杳詎知困登陟臨憩已木杪晩秋落
桂子敗葉冷荷沼四虛起孤亭碎玉響風篠徘徊冲襟
寫蕭散塵慮少萬籟同窅然遺跡絶飛鳥
龍泉庵
盧師千年厓石古大青小青久無主飛來此地穴龍湫
日出青天作雲雨池中金鯽數(上聲)百餘中有五色非常
魚細看恐此是神物夜半欲去雷風俱
九日大風寒甚不得訪平坡秘魔諸勝
投床倦不聞齋鼓選勝行須待曉鐘夜半風聲撼茅屋
朝來冷氣逼雲峯頻添白袷衣仍薄再上青山興已慵
慚愧老僧為後約可能踏雪到深冬
登楊園小樓二首
颯沓驚颷乍入林倦來還此一登臨青山依舊看如畫
昨夜入山如許深
兩年曾共山翁醉修褉風花滿習池九日今朝太蕭摵
可知榮悴不同時(乙丑丙寅兩從崑山相公修褉於此)
答陳藹公
閴寂懷朋交跫然喜足音况我與夫子投分蘭與金懷
中三歲字字滅不可尋堂上張徽絃離思滿玉琴昨來
到京國有如磁引鍼相訪朝日暉嚶嚶鳴林禽幽人去
何所履迹青苔隂剥啄貽尺書悲商叩中林上言離别
意下感搖落心君才老始用藏器詎不深陵谷閱變遷
孤懷抱嵜嶔至言久乃信至寳衆所欽願復忍須臾勿
怨鬢雪侵窮秋門巷冷落葉枝櫹槮遲君復來過清言
戞璆琳
喬侍讀造一舟名曰雲裝烟駕之舫貽詩索和次
韻四首
書庫琴亭白傅池青蘋微動獨來時只應細槳虚徐去
未用高帆美滿吹騰上乍驚龍化速退飛常笑鷁行遲
晩來波静川如練呼客清醪與共持
鴨頭初漲綠漪生節序穠華取次更畫檝最宜三月出
豔歌從繞百花行風光谷口遥相失煙水侯家淡不争
紅㨂櫻桃深處泊小浮舴艋一漚輕
霜葉萬株屏外直沙禽一點鏡中開閒敲烏榜暮雲合
自下碧塘初雪來夜半踏冰圍虎落天寒分火上龍堆
何如庳著蓬窗了興到閒遊興盡迴
烟際輕橈破浪紋眠鷗宿鷺一羣羣穿橋微月半規上
濯足清流幾派分物外高寒成小築卷中冰雪得斯文
蒹葭不盡懷人意持贈惟應寄嶺雲
王廉一新居落成招諸同年宴集賦贈
巷陌烏衣選勝偏吹笙曲洛有芝㕓名都花石春高下
上相堤沙路接連絇舄三千朱邸月闌干十二碧城烟
卿才公望如君少行馬門施未偶然
簾外輕寒冷戟枝霓裳三叠按歌時雲歸巫峽仙娥雨
月豔秦淮樂府詞(時演阮光禄春燈謎劇)密席幾回低桂燼新聲
連夜蔟蠻絲使君舊有銅鞮曲好付紅兒與雪兒
送陳斑輿歸崑山
揚州富瑶琨磊落入包貢欎為瑚璉姿寳氣出鴻洞陳
郎江左來文采迥殊衆圖成青海馬繡出玉窗鳳就我
論詩言妙義寄循諷上追猗那體屹立架榱棟次寫山
水音清泠發嘲弄西崑亦何者温李名伯仲一一窮其
源顧我媿區霿幽州迫殘歲行輈千里凍一詠南陔詩
雲外繞歸夢閒曹冰雪冷别餞虚臘甕看子江鄉行翩
然躡飛鞚良材盡用地甔石非屢空譬穿楊三葉所發
必命中歸歟隐不腓長路此相送
自黃村歸經草橋五首
按鷹臺北接春郊信馬閒行未覺遥尺五城南好光景
到天煙色柳條條
消息隂陽得審觀蒔花未訝看花難此間别有芳菲節
十月中旬進牡丹
右安門外舊池亭别墅參謀堂右丞今日草橋清淺水
還留一縷照衰興
夭桃穠杏一時開上巳風光次第來尚有殿春紅芍藥
連塍十里到豐臺
玉溪高唱繼金荃妙語何人解别傳最憶潁亭詞賦手
騎風七尺紫涇仙
題寫生豆莢圖二首
種豆何須種一區藤墪瓜架儘疏蕪江南小筆徐崇嗣
枉寫蜂蟬茄菜圖
恰稱行園抱甕情披圖風嫋一枝横秋來簾閣疎疎雨
鴨脚籬邊蟋蟀聲
寄喬石林侍讀二首
先生拂袖到滄洲聞道雙橈日出遊種樹幾年知漸大
傍湖一水更宜秋娟娟月吐窗中霧汎汎烟輕海上鷗
自倚紅亭新篴子蚤凉天氣換歌頭
銘鐘勒鼎且由他六載雙丸似擲梭絲竹閒情足陶寫
海山回首失風波枯棋白黑輸贏慣故紙興衰感慨何
我是淮南舊賓客每憑清夢到巖阿
九月四日游黑龍潭作
吹夢不到城南坰衣袂忽舉風泠泠不知韁鞚落何所
仙宫人寂晝不扄入門老鴉與人語丹粉剥落潛精靈
隂森古栢閟三五碑石缺蝕誰所銘繚垣中有太古穴
下根無地穿窮溟華陽黑水坼坤軸昆明劫火燒元形
移來一片太隂色方池圓甃凝深青羊髯有珠得豈易
象乘咒鉢行當聽頻年畿輔困旱魃祠宫牢醴留餘馨
撞鐘考鼓樹葆羽白日往往聞驚霆只今時和雨暘若
大有况絶秋田螟空潭寂寞九淵蟄我來臨眺凭軒櫺
荒陂幾畝亂鳬鴨敗葦彌望疑洲汀人生適意無小大
疎豁坐愛風中亭國西山翠在眉睫塵勞如醉吹還醒
長安歌舞五侯宅此地誰挈沙頭瓶同游欲散我亦去
卻略檻外須臾停水葒自媚砌前色寒蝶未退花邊翎
移時啜茗雪乳泛盞杓漫自勞隣丁斜陽欲下理歸策
回首尚帶龍涎腥
寄喬雲漸二首
遠道俄傳有報章斜封玉版認行行兩年幻出明珠翳
半夜潛回若木光喜極屢呼賖酒券人還勸閉讀書堂
一身老去真須惜鏡裏吳絲看鬢霜
何處劉郎技入神照來秋水復雙清光從銀海波中覓
影自金篦刮處生藥物開州張太祝方書陽里鄭康成
思君九月黃花節作意看花分外明
水廊絶句
池枯荷葉井凋桐橙子舒黃柿吐紅水檻自行還自立
作寒一陣撲簾風
和沈南疑移家都下詩次韻
老松十圍埋雪霰神龍咫尺蟠沙泥人生遇合詎可料
四時擾擾空輪蹄嗟哉吳興沈夫子四十尚困鹽與虀
往年同舉京兆試雪粒散落收稗稊衰蘆颯颯咽朔雁
宵夢喔喔思吳鷄君歸卜築五湖曲志士不厭山深棲
重來說經過太學侏儒嚢粟愁顔低我聞卷阿詠吉士
朝陽瑞羽鳴菶萋由來難嫁必傾國美人夭采争春荑
君才於世合致用未怨赤脚嗟跛奚三塗八難累豈免
何肉往往同周妻君家兒郎三玉雪豐盈已露顔角犀
瑶琨箘簵入包貢吾言左券非無稽秋窗獨樹弄明月
句法一律提昌黎於莵文采萬人敵隻手便拉赤豹麛
洛城數間足瀟灑渭濱千畝無町畦朱絲瑶瑟薦清廟
閶闔傾聽釣天迷坐奏雲門戞韶石詎得玩世歌簡兮
九日登慈仁寺毘盧閣
大海一粟浮神鼇平地湧出無波濤鯫生早衰困筋力
風駕兩腋嵬嵬高危欄望到飛鳥沒細與鷹眼争秋毫
豁然四虚倚空闊下睇萬木環周遭車馳馬驟漲塵底
始信物外容吾曹蓐收西行欲弭節坐覺歲月流滔滔
霜清日薄作重九來此佛寺持松醪先賢故事試續說
五經逸字誰題餻
晩過妙光閣
披蘚香門入穿雲小閣登松間耿殘照天外刷秋鷹勝
節清游數流年百感增西風重九日吹灔酒三升
送金道州令平山
團團窺青冥漫漫覆后土武功太白去三百鄠杜城南
離尺五手摩日月凌星辰下嘘為風潤為雨人生宦迹
風中蘀遠者憂虞近者樂往年萬里柳州祠瘴霧漫天
愁插脚歸來騎馬古邠州仍持手版謁督郵邊居蕭條
窮邑冷四年掣電驚回頭今秋得邑踰嶺海意外誰遣
臺符留樂哉新垂畿縣綬馮翊扶風關左右邊沙慘淡
會見無蠻雨沈冥猶記否故人置酒行送君君才磊落
志軼羣豐車肥馬何足云往操鄭刀攜宋斤君不見滹
沱之南恒岳背一縷遥接垂天雲
題敦好堂集後三首
書郎家世盡凌烟更有才名萬口傳年少承恩知第一
每從扈從奏甘泉
卜築名園傍上林承宫連閣對千尋盡羅星宿看文雅
别遣風雲入賦心
渌水亭西脆管哀先生賓閣為重開座中應有邯鄲竺
歎息天人未易才
題徐電發檢討楓江漁父圖二首
愛君雅頌猗那手閒向烟波理釣絲一片悠悠暮江色
蓼紅蘋白月黃時
泛泛眠鷗漾浴鳬華輈雖小稱菰蘆卻將秀嶺仙岩意
併作秋江静釣圖
八月十二夜月下訪俞陳芳病起用吕山瀏韻
東隣有佳人機杼響空巷文頭巧圖繡妙手生姸狀朝
來雙蛾顰忍病辭不放雁鴻初起勢風裏斷千丈旁觀
皆歎息謂子衆人望詎識達者心一笑齊得喪古匳澀
苔紋泫露冷花當吕侯千金字宫徵各諧暢譬如假高
衢偪仄見坦蕩君還作才語我已得詩樣詼嘲雜風月
脱略忘禮讓平生述作意丘壑有微尚杯行再三論興
已寄霞上
明日陳芳以對月枉寄一首見貽依韻奉答
年來飛雨散西東歌舞歡場似夢中才子蚤知眉最白
佳人容易頰銷紅病餘氣尚飛騰在醉後詞猶顧盼雄
領取平秋月三五故穿窈窕入簾櫳
送翁康貽南歸
金明池路杏花叢兄弟歡遊約略同零雨散時人欲别
故山遮處夢還通百年騷雅晴軒筆六月虚涼水閣風
一樣恩袍爛銀色羨君歸著北堂中
寄懷陸履貞表弟
别來三見歲堂堂良訊封題日幾行薄病定知新健在
雅詩未害遠分將香生藝苑芸為局價出連城玉有坊
不墜風流端賴汝底須飲酌笑諸郎
燭花二首
忽漫花如笑真將愁作籠無情抛玉腕有恨帶金蟲燄
吐熒熒碧光搖薄薄紅相看始遥夜莫怨曉曨&KR0008;
作意開何事關情有隐憂随風飄别館和雨暗空樓心
肯煎熬滅啼因點滴休剪刀聲最苦凄絶是清秋
送梁藥亭歸南海
圖牒不到羅浮巔中有雲氣相鈎連瑶宫璇房七十二
造幽屐齒無因緣愛君架屋此中住便作平地飛空仙
烟霞瀟灑入骨相風雨離合來詩篇昨年走馬到京邑
春官名字人争傳楞伽一本學士院晩入不看前階甎
宣武門西得小築手置花石争春妍卷簾烟穗上裊裊
倚杯月色流娟娟長安騶呼滿廣陌高車大馬交喧闐
相如謝病杜門卧時與文士窮丹鉛我生於世百無好
默坐兀兀枯僧氊窮秋落葉記送子古籐老屋風霜穿
燈青火冷共聫句颶風鯨浪遮南天五年回首等夢寐
萬事過眼真雲烟春風一枝同砌植猥以蓬艾隨芳荃
詩書臭味自夙昔文字嗜好猶當年豪唫始知筆有力
痛飲那顧嚢無錢人生蹤跡劇過雨一尊别酒仍花前
太官未賜百索軸長路已捉蟠桃鞭到家五月六月節
四山茘子紅無邊歸攜詞客陳與屈美人一曲尋花田
故交隔越霄漢外欲往遠道愁連千唯當作書勤報我
更寄仙蝶飛翩翩
東王石谷
岐薛諸王賓友俱右丞名迹貴傾都君從劫火傳家法
願乞山居農作圖
顧伊在侍郎廵撫河南寄贈四首
喜傳尺一日華東道路歌呼遠近同關内流移方在洛
天邊霖雨正思公淇園便下千竿竹少室還棲百尺桐
憂國定須康濟手挽將八節應條風
聞命纔為宿夕留圖書一卷壓輕郵江湖衝雪浮單舸
鼔角驅風笑八騶儒者有人方大用太平無事更何求
冰心一片嵩陽月遥挂青冥萬里秋
廿載談經朵殿開尚留三禮在容臺
主恩特賜旌旄出民困從蘇召杜來得士水南兼水北
濟時公望復公才穿花豹尾清吟路憶到梁園日幾迴
文章楊葉記三穿才子承家最少年猥以通門随麈尾
每留小飲到花前浮沈自笑三千牘搖襞虚勞九萬箋
只待公還秉元化中和有頌願雕鐫
題黃硯芝中允黃山采芝圖
夜槌靈鼓游江邊四十七瀨波聒天平生常笑酈道元
黃山勝絶脱不編搜剔異境誰最先夸娥巨靈知孰賢
天都巉巉逼星躔雲海下幕變化嬗我夢欲往塵勞牽
披圖恍惚置我前劃然翠壁千仞懸好山不斷來連連
中有百道丹砂泉異花香草金碧聫枸杞夜吠龍蛇纏
松根茯苓忘歲年春陽濯濯萬色鮮濃綠畫出修眉娟
高原下隰暄且妍行歌樵客花駕肩中間忽置萬頃田
桃花茅屋飄紅烟短轅車子小烏犍鷄豚散出村東偏
門外淺水浮漪漣内有至人談妙玄秀峯往往規巨然
花竹間出宷與筌問誰作者形神全王郎妙擅秋豪顛
江夏才子人中仙屬寫此圖暢幽悁永嘉開鑿意所便
天台石梁跨蘂淵方瞳綠髮疑偓佺道衣瀟灑迴風褰
奴背古音嚢五絃巾箱或貯金簡篇玉堂鈴索厭八甎
愛此寂静山中眠他年追遊許攀緣采藥便從葛稚川
三月十八日過海棠院花將敗矣用東坡定惠院
東海棠詩韻同山瀏讓水次厚作
閒坊無事疏草木欲飯青精餌黃獨花時日日宜出游
敗意生憎阿戎俗慈仁海棠春似錦鈿車不減馳金谷
我來幾日顛風吹玉雪兩株欹佛屋燕宫遨頭數往事
游騎清歌兼竹肉紅潮乍退粉態勻宿醉殘妝看未足
一株已占春一國窈窕况逢雙女淑幽昏偶桂爾何人
念此真令一捧腹故人相邀共題句詩争竒葩字瘠竹
林檎木瓜徒浪傳肯令貴耳不信目嬌紅暈紫眼未見
浣花詩老虚留蜀東坡妙語傳瘴鄉如刷伏鸞梳隐鵠
古來尤物知者少豈獨孤芳委榛曲對花歎息花無言
萬感茫茫仍撥觸
夢兒在官感成四首
耿耿燈殘燄沈沈夜向冥似聞風颯沓應識爾精靈噩
夢昏常亂哀魂感易醒最憐身老大妙士手書銘
嬌小初來日憐渠尚鬭強豈知蟲蠧葉不耐草飛霜醫
藥遲真悔平生想若狂枕邊猶髣髴還捉舊衣裳
念我淪飄久從知教督疎門衰真賴汝年小即知書下
筆能驚座清言數起余硬黃臨故帖墨瀋尚如初
老驥心空壯童烏淚不乾我衰三月劇汝死一門單骨
月分張痛文章付託難失珠驚覺後慟絶撫遺棺
題喬石林侍讀萬里歸舟圖三首
采得鮫珠自百蠻春帆幾幅白雲間清江朝暮畫簾捲
下上數峯如髻鬟
九疑山深猿亂啼南嶽廟前烏欲栖孤城杳靄一聲角
湘水瀲瀲浮玻璃
猶記春流倚艣枝六千里外得歸遲此中大有題詩客
夜半&KR1875;亭舉火時
題青溪釣隠圖三首
七里灘邊正落暉漁歌遥唱晩天歸戴公山下秋風路
黃葉人家住翠微
好景婆娑日數迴江山幾叠翠屏開烟波盡處暮潮落
恐有片帆天際來
知君摩詰是前身畫裡詩中兩逼真一片江天好吟思
千秋長傍釣臺人
送俞蒼文二首
忽慢攀條悵遠行杏花寒食數歸程分明仍在廬江驛
同聽淋浪夜雨聲(子巳未曾留懷寧傳舍十日)
澄江如練謝家詩千載風流入夢思君是後來稱獨步
合應題在小孤祠
贈歌者時郎
雕闌屈曲上花鈎行遍花隂迥自愁聽出一聲新樂府
始知江左最風流
妙絶南朝瓊樹詞空餘宰相寫烏絲秦淮三月花如雪
一曲斷腸誰得知
三年隋苑鬭繁華定子當筵醉臉斜水調莫歌歌最苦
雷塘幾畝野田花
梨花著雨淡生春小閣濃香撥一尊莫向湘南唱紅豆
絃凝管咽欲銷魂
琵琶筝笛等閒空蕭寺房廊夜夜風憶得扇紈零雨别
幾回惆悵蠟鐙紅
除夜二首
眼看小歲又嶙峋叠鼓喧喧動四隣松燎桃符千里夢
朱衣畫袴五陵人細思勝事随年減默數清游入夜頻
長信新聞
遺詔下更無帖子寫宜春
遲回節物每驚嗟垂盡真憐赴壑蛇先飲屠蘇非少日
浪書欎壘向天涯醉從司命争阿堵痴憶添丁舞髻丫
準備歸鞍到江路小紅剛放一枝花
懷清堂集卷三
