松隱集卷三十八宋曹勛撰
長短句
大椿(太母慶七十)
梅擁繁枝香飄翠簾鈞奏嚴陳華宴誠孝感南極老人
星垂眷東朝功崇慶遠享五福長樂金殿兹時夀恊七
旬慶古今来稀見慈顔綠髮看更新玉色粹温體力
加健導引冲和氣覺春生酒面龍章親獻龜臺祝與中
宫同誠歡抃萬億斯年當蓬萊海波清淺
花心動(太母慶七十)
椒柏稱觴撫寰瀛佳辰正臨端月瑞應屢臻宫籞多祥
氣候暖回微冽聖母七旬夀夐無前天心昭格溥慶處
坤珍效祉宴開清切金殿簫韶備設鏘鈞奏留雲舞
容回雪赭袍繡擁禕翟同誠逓捧玉杯歡悦願將億萬
喜祝億萬從兹無缺太平主永隆聖孝鳳闕
保夀樂(太母慶七十)
和氣暖回元日四海充庭琛貢至仗衛儼東朝鬱鬱葱
葱響傳環珮鳳歴無窮慶慈闈上夀皇情與天俱喜念
永錫難老在昔難比六宫嬪嬙羅綺奉聖德坤寧俱
至簫韶動鈞奏花似錦廣筵啟同祝宴賞處從教月明
風細億載賞温凊長生久視
宴清都(太母誕辰)
畫幕明新曉晴日薄小春微動花柳宸闈薦祉東朝誕
育載光坤厚朱顔内鼎丹就喜自得長生妙有奉冕旒
衣彩坤珍同耀帕羅珠袖鈞奏翠羽簾垂三千粉色花
明如繡歌聲緩引梁塵暗落五雲凝盡龍香繞斟芳酒
儘夜飲何妨禁漏萬萬載常向慈寕俱獻聖夀
又(貴妃生辰)
鳳苑東風軟春容早歲端新律初轉宫雲麗曉人日應
鍾慶符閨範元妃懿德尊顯位四聖晉芳避輦佐聖主
美化重宣光被海宇彌遠香滿帝渥恩隆歌珠舞雪俱
陳絲管彤闈共悦天顔有喜看夀觴親勸今年外家華
煥擁使節新班侍宴願萬載衣冠椒房常奉舜殿
一寸金(太母生辰)
霜落鴛鴦綉隱芙蓉小春節應運看月魄分輝坤順同
符文母徽音芳烈誕育乾坤主均慈愛練裙豈别經沙
塞涉履煙塵瑞色怡然更英發上聖中興嚴恭問寢
宫庭正和悅看夀筵高啟龍香低轉聲入霓裳檀槽新
撥翠衮同行樂鈞韶奏喜盈絳闕傾心願億載慈寧醉
賞閑風月
國香(太母生辰)
十月新陽喜桃杏秀發宫殿春香寶歷開圖文母恊應
時康誕慶欣逢令旦向花闈罄列嬪嬙歡榮是九五侍
膳芳筵翠扆龍章天心人共喜拱三釵瑞彩同捧瑶觴
禁中和氣都入法部絲簧一片神仙錦繡正珠簾乍捲
雲光遐齡祝億載永奉慈顔地久天長
又(中宫生辰)
紅染芙蓉似曉霞麗日秋滿珠宫瑞彩朝来都做和氣
葱葱共慶龜臺降祉化均調六幕同風昇平助隂化奉
飬餘閑翰墨鸞龍羣仙移彩仗盡紅粧玉帶樂震霜空
響入千岩芳桂香散房櫳勸夀酒天顔有喜奉觴雁序
雍容蟠桃侍從比歲歲今朝薦酒瑶鍾
長夀仙促拍(太母生辰)
舜德日輝光正初冬盛期東朝喜誕生時向彤闈清净
均化育自然和氣長生久視金殿熙熙宴瑶池褘衣
俱侍玳筵方唘處花如錦耀朝輝太平際天子天下飬
共瞻誠意南山虔祝億萬同斯
又(貴妃生日)
絳闕聳岧嶤正春光到時當人日誕芳儀向宫壼雅著
徽譽美懿德無虧深被恩榮金殿宴嬉氣融怡賢均
樛木宜頌二南詩天心喜錦筵啟闔部奏笙簫祝夀處
願與山齊年年常奉明主瓊幃
齊天樂(中宫生日)
芙蓉凝露青霞護朝日綺疎風細正是中秋時候喜逢
中宫葱葱佳氣雲龍慶會贊真主當陽輔成天地暇日
琴書暫閑蚕館見賢志嬪嬙衣羅乍試盡趨椒殿喜芳
綉筵初啟酒面騰紅香煙罩碧恩滿六宫金翠何妨絳
燭任花欹玉側勸交沉醉鳳闕龍樓夜色凉似水
透碧霄(中宫生辰)
閬苑喜新晴正桂花飄下太清寶籞凉秋夢祥明月天
開輔盈成宫闈女職遵慈訓見海宇儀刑奉東朝晨夕
趨承化内外咸知柔順已看彤管賦和平宴坤寧香
騰金猊煙暖秘殿綵衣輕六樂絲竹繞雲縈水總按新
聲天臨帝幄親頒夀酒恩意兼勤雁行綴宰府殊榮願
萬億斯年南山並永坤厚贊堯明
芰荷香(中宫生辰)
綵雲閒正西瑶阿母初駐非烟曉空吹靜暑風清度薰
絃母儀萬國配帝德直切天垣隂化從此俱宣六宫内
壼欣拜新班况是關睢詠懿美奉東朝晨夕甘旨芳
鮮上膺慈訓下齊海宇均歡坤寧暇日慶盛旦且欵芳
筵永贊二聖當天雍和化洽億萬斯年
瑞鶴仙(貴妃生辰)
小梅凝秀色泛霽靄晴和春容初透璿霄降仙格覺葱
葱佳氣先驚花柳芝蘭戶牖慶禀質天長地久有當熊
避輦嘉聲懿德六宫居右清晝文簫儀鳳妙舞低雲
緩鏘鈞奏香傳繡幄騰非霧上金獸願千齡遐筭三寧
慈愛長享兹辰勸酒向瑶臺閬苑芳音永嬪萬夀
賞松菊(夀聖誕辰)
凉飈應律驚潮韻曉對彩蟾如水慶霄占夢月已祥開
天地聖主中興大業二南化恭勤輔翊撫宫闈看儀刑
海㝢盡成和氣禁掖西瑶宴席泛天風響鈞韶空外
貴是至尊母極人間崇貴緩引長生麗曲翠林正香傳
瑞桂向靈華奉光堯同萬萬歲
玉連環(天申夀詞)
慶雲開霽清華明晝殿閣風度薰絃電虹敷瑞應炎運
當千端景命符聖德三階正萬國歸化遠性文思睿藻
問寢格中天深嚴䆳啟芳筵正花擁絳扆瑶殿神仙
緩聞鈞韶奏下歌舞雲邊宫闈罄和氣浹南山罩翠靄
上夀煙祝無疆御歷萬萬年
夏雲峯(聖節)
紹洪基撫萬㝢中興寶運符千樞電瑞繞景命燕及雲
天挺生真主平四海復禹山川班列立瞻雲就日職貢
衣冠歡均鼇禁鵷鷺望花城粉黛金獸祥煙笙簫緩
帶化國日永留連寶觴親勸須縱飲歌舞韶妍都是祝
南山聖夀億萬斯年
鳳凰臺上憶吹簫(聖節)
碧玉煙塘絳羅艷卉朱清炎馭升暘正應運真人誕節
寶緒重光海㝢均頒湛露環珮拱北極稱觴歡聲浃三
十六宫齊奉披香芬芳寶薰如靄仙仗捧椒扉秀繞
嬪嬙上萬夀雙鬟妙舞一部絲簧花漏蓬莱殿裏光照
坐樽俎生凉南山祝常對化日舒長
安平樂
聖德如堯聖心似舜欣逢出震昌期中興繼體撫有寰
瀛三陽方是炎曦萬國朝元奉崇嚴宸扆咫尺天威瑞
色滿三墀漸嵩呼均慶彤闈正金屋粧成翠圍紅繞
香靄高散狻猊東朝移琱輦與坤儀同奉瑶巵闔殿花
明億萬載咸歌夀祺視天民永祈寶歷垂衣端拱無爲
夜合花(聖節)
星拱堯眉日臨雲幄曉天初靜炎曦香凝翠扆花籠禁
殿風遲綵山高與雲齊奉明主玉斝交揮慶天申旦九
州四海同詠昌時今年麥有雙岐别有琅玕並節深
秀聯枝豐世瑞物嘉祥俲祉熙熙坐中莫惜沉醉仰三
聖玉德光輝獻南山夀嚴宸萬載永奉垂衣
綠頭鴨(聖節)
喜南薰泛景翠雲低柳正凉生殿閣梅潤曉天暑風時
候應乘乾彩虹流渚驚電繞璇霄樞斗大業輝光益建
火德梯航四海盡奔走六府煥修多方平定寰宇歌元
首凝九有三辰拱北萬邦孚佑對祥煙霽色清和鳳
韶九成儀晝聽山聲響傳呼舞騰紫府香濃金獸禁籞
昇平慈闈燕適褘衣共上玉觴酒齊奉舜圖南山同永
合殿備金奏祝聖夀聖夀兩儀並久
浣溪沙(恭請賞棖)
禁籞芙蓉秋氣凉新棖豈待滿林霜旨甘初薦摘青黃
乍剖金膚藏嫰玉吳鹽兼味發清香聖心此意與天
長
又
西苑煙光倚檻新桃花艷艷静無塵照溪紅映一天雲
肯放落紅流出水且尋歌舞賞明春持杯知是洞中
人
又
翠袖攜持婉有情湘筠犀軸巧裝成隨聲一葦更分明
倚竹雙絲明玉細低眉數曲語鶯輕轉移新韻幾多
聲
又(恭請賞燈)
春到皇居景晏温冰輪駕玉上祥雲燭龍銜耀九重門
宫掖兩儀臨舜殿金蓮萬斛奉堯樽官家慈孝格乾
坤
又(詠丹桂)
初過西風煙雨微霓光留景正團枝月中新彩與增輝
霞影分丹乘浩露珊瑚秀色滿彤墀凉飈吹上赭紅
衣
又(西園賞牡丹夀聖親見䨇花臣下皆未覩折以勸酒詞亦繼成)
春曉于飛綵仗明西園嘉瑞格和鳴花王特地獻雙英
並蔕輕黃宜淡淡聯芳競秀巧盈盈飛瓊萼綠不勝
情
又(賞梅)
日上龍城散曉隂瓊芳堂下玉成林江梅開未十分深
隨處錦亭穹帳暖冷香邀住入衣襟酒腸判斷付頻
斟
又(琵琶)
玉柱檀槽立錦筵低眉信手曲初傳鳳凰飛上四條絃
楊柳已吹三叠韵何須人在九江船夜凉人與月嬋
娟
臨江仙(中秋夜禁中待月遐觀清風襲人嘉氣滿坐前夕連隂至此頓觧少間月出雲)
(静瞻天容如鑑上喜以詩句書扇臣謹以臨江仙歌之)
連夜隂雲開曉景中秋勝事偏饒十分晴瑩碧天高臺
升吳岫頂樂振海門潮桂影一庭香漸遠四幷都向
今朝宸歡得句付風騷圍棋消白日賞月度清宵
又(應制賞芍藥)
嫰綠隂隂臺榭映南風初送清微揚州花市進芳菲絲
頭開萬朵玉樹襯繁枝自是詩人佳贈意花王香借
餘姿翠紅深展奉瑶巵何妨沉醉賞天與絆春暉
酒泉子
愛景催暄初向晴梢舒玉點修筠靄靄隔嬋娟更清妍
東風欲到冷霜天常記孤山殘雪路一枝流水小橋
邊卧疎煙
又
惨惨西風人與西州俱不見一江殘照落霞紅櫓聲中
汀花蘋草六朝空人向賞心增遠恨閑雲猶遶建康
宫古今同
又
霜護雲低竹外斜枝初璨璨仙風吹墮玉鈿新度清芬
欺寒冰艷了無塵不占紛紛桃李徑一庭疎影冷搖
春月黃昏(朱希真嘗䟦此詞及謁金門春待去詞云讀二詞洒然變俚耳之滔堙還古風之麗則宛)
(轉有餘味也盖治世安樂之音歟恨無韓娥曼聲長歌以釋子幽憂窮厄之疾但誦數過增老夫暮年之歎)
又
迎面霜風野館山村逢至日開懷欲殢酒杯空與誰同
一緘來信託飛鴻信裏催歸無限意黃昏應是出房
櫳夜香濃
又
簾幕閑垂密密圍氊紅獸煖有人陌上冷征衣未成歸
簷間鵲語卜歸期應是疑人猶駐馬𤨏窗日影又還
西翠眉低
訴衷情
西都花市錦雲同穀雨貢黃封天心故偏雨露名品滿
深宫開國艷正春容露香中綺羅金殿醉賞濃春貴
紫嬌紅
又
人情世態飽經過眼也見來多忙中掉得便去不是有
人唆雲似舞水如歌笑呵呵這回還我半世偎綏一
味磨跎
又
得抽頭處好抽頭等待幾時休賢且廣張四至我早已
優游黃道服布錢縐煞風流往来熟後也沒驚怕也
沒憂愁
朝中措
酴釄芳架引繁英香遠透簾清更與洛陽花市一齊移
在宫庭琉璃萬朵嬌紅嫩紫總是嘉名殿閣真仙同
賞天顔喜入歡聲
又
寶筝偏勸酒杯深歌舞乍沉沉秀指十三絃上挑吟擊
玉鏘金牙臺錦面輕移雁柱低轉新音妙是不須銀
甲向人說盡芳心
又(詠雪)
斜斜整整暗江灣蓑笠有無間應與君家却暑冷看白
滿羣山想來何處金爐焰獸玉斝&KR0755;顔好是溪涵寒
影山隂一棹人還
又(送袁提舉)
鳴珂攬轡玉霄東持節散陳紅子舍已先多士一鞭同
裊春風西甌舊治棠隂秀茂竹馬迎逢正陪行馳金
殿仙班看綴䕫龍
西江月(應制丹桂)
霞綺濃披翡翠晨光巧上珊瑚丹林偏許下清都香占
深岩煙雨秋到九華宫殿赭袍紅借繁株廣寒桂與
世花殊不帶人間風露
又(西園雪後應制)
連夜六花飛舞清晨玉境金階湖山寒霧隱樓臺難畫
西園真態月殿九華同到琱輿乘興俱來浮春簾密
錦筵開不是山隂訪戴
又(琵琶)
絃泛龍香細撥聲回花底鶯雛低眉泛手巧工夫猶帶
巫煙楚雨人占東風秀色花籠寶髻真珠錦絛金鳳
要人扶只恐乘鸞飛去
又(賀子忱家賞瑞香)
春綉東風疑早映簷翠箔低籠氤氲不似夢雲空葉密
香繁侵凍折桂廣寒手段移来點撿珍叢醉歸滿戴
紫雲濃抱膝菴中仙種
謁金門(詠木犀)
香乍起滿院垂垂岩桂未捲珠簾香已至酒杯言笑裏
葉下茸金繁蕊别是清妍風致更遠隨人聞細細月
華天似水
又
春待去簾外連天飛絮老大心情慵縱步草迷池上路
春去不知何處欲問誰能分付但有清隂遮院宇晚
鶯和暮雨
又
春漸至雪染梅梢輕細試踏新蕪殊可喜冷雲閑照水
白苧今年不寄最好且尋幽會不怕清寒侵紫綺看
燈同晚醉
松隱集卷三十八
