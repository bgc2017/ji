松隱集卷二十一宋曹勛撰
詩(五言)
山居雜詩
種杏三年實種桃一載花花實固可樂為農本桑麻功
成不占地改植常可誇要是農須學作略自一家
隔歲種成麥起麥秧稻田晚禾亦云竟冬菜碧相連收
割不閑手壠畆無空阡家蓄千指客始知常有年
孟夏物物茂瓜瓠先置架(闕)纏挂白
花亦巳出青實旋造化會喜園枯時(闕)筯不增價
蒸沙以為城冶鐵用作限未伸彼利害先為巳憂患家
事席未暖基址已永歎在德不在險推類仁者諫
吾年今七十非杖或能行食罷散步武欲與跛鱉争皮
裏氣不充骨中髓不生安能勉筋力笑傲雲霞輕
伏日更酷暑當午劇炎烈火雲凝不動勢欲(闕)歲熱天
公蘇赤子雨隨震霆發一掃回清凉庭筠助騷屑
除地台山麓稍葺五畆宅松竹互偃亞雲山若阡陌子
舍念我老文餘躬幹役欣欣歸來樂樂豈一朝夕
墻裏種桃杏新春亦巳花墻外繞扶䟱綠蔭皆桑麻今
年風雨時日見田稻嘉長缾瀉黃湯且餉田畯茶
清曉看田去乘露衣襟凉巳有耘夫出揖我喜非常為
言苗正好喜顔笑亦長雖有吏在門視苖端可償
松根有至藥琥珀與茯苓琥珀未易致茯苓(闕)宜精製
與鞠塵細色如截肪并一一伴朝粥地黃安可京
松色蔭人居松力治人病丹砂含其滋復可延性命幽
居繞蒼髯不畏夏日盛風來聽笙竽便有華胥興
卜居得幽勝景物無升沉峯巒環郛郭松竹排園林時
時破寂寥翛翛賴鳴禽於焉自有得天籟皆餘音
朅去天台居邑有萬戶酒一出嘗十家巳覺醉屢肘留
連多好事方圓煩飣鬭約趁黃昏歸不知月挂柳
年來心目昏稍息文字業曉擁台山雲時讀修禊帖稚
子來捋鬚幼孫每持鑷晚來微雨休幽徑無不涉
三伏暑可畏貧富方共之雨忽兼飄風凉與清氣隨一
餉滌炎暍萬里失蒸炊大哉天地德好生常所施
七月正流火晩飯净刹中稍脫蒸鬱苦頓覺心境空放
意覧翠岫徐行迎好風得來喜不徹(闕)賜皆天公
棄官了無事飯餘心境空清琴或數弄濁酒時一中人
生苦不閑得閑須從容閉門適吾樂三籟皆同功
今年巳斷梅七月雨益大苗雖不厭雨灌恐有餘溉禾
梗正柔嫩水滿舞澎湃其間田高低于焉有畏愛
北風忽捲熱山頂雲巳馳日影未容歛雨脚俄驟垂一
向得凉吹四山横脩眉暄寒本两陸莫能測密移
今歲立秋早便覺驅探湯雖有正午熱巳覺中夜凉麻
豆率房角早禾亦上場吾心喜可知紀實藏詩章
晩家台山下雲水同一鄉人事講鄰曲雞黍期相當秋
風起木杪凉氣吹衣裳東家喜見招社甕開新嘗
道人談長生禪子論寂滅二子互出竒生滅孰判别吾
儕守黃卷生理知猶劣惟當一以貫無問亦無說
前岩有蘭若委徑宜細履未能望窣堵屢復涉清泚路
紆疲脚力僧老識茶味策杖趁栖鴉斜陽在林際
客惠雙井芽千里冒寒暍品格自高勝香味两竒絶小
小猷溪磨團團掌中月揮肘喜旋之紛汨看落雪
東岡老道友招我閱子孫大兒教以孝小兒撫以温舉
觴意未暢巳復月挂昏興言還吾廬更待它日論
真隱古招提長林如磔蝟雖有羣山峰所欠一支水草
木乏秀潤巖竇燥肌理安能借僧錫卓處泉湧沸
士不遠千里訪我村落中話舊語益密論交顔不紅酒
䏑乏供給近製相延容白飯與青芻且餉驢與僮
栽竹勿傍墻種蕉莫近砌頃之根蔓延寖乃壞階戺扶
䟱宛成趣茂密相映蔽操刀時遣獠洗削去蓊翳
朝來天無風秋暘劇炎銳當年屛翳動松竹發清吹風
豈憐我老飄蕭翔異氣泠然濯煩襟蘇息殆天意
平生文字飲真積力巳久温故忽若醉卯飲不待酒昏
然亟步武快哉繞衡陋水闊夕陽紅雨餘羣山秀
閑時謁墳山小築真隠麓怪來少清景頗似闕脩竹荷
鋤斸雲烟移種扶䟽綠亭亭纔數根一掃羣樸&KR0554;
閩浙風土異九日未見菊豐枝閟秀色細蓓凄巳綠當
樽折野蘂氣味亦棖觸詎知三徑中采采不一足
(闕)
偶讀禪門禮老賾存清規魚鼔鐘磬間細行兼威儀能
居三板頭可當一住持破衲受用薄後來有不知
瑞香本廬阜瑞昌最為冠以此得瑞名昧者強臆斷種
法避寒暑錦籠不足纂欲披紫雲裘時分建溪椀
天地有大德好生洽民心炎雲漲毒暑此風散重隂欲
驅罙旬熱忽作三日霖人物荷造化喜歸田畆深
頃職古器事三代考纖悉閎異必夏商形模且朴質其
間盛欵識鼓文儼周室固知文武隆牧敦當第一
蒲桃天下冠太原與全邠邠故近西凉種植紛士民豈
但馬乳堆殆若荔子春為膏為酒醴香味有此珍
調羹商相業粉額漢宫粧寄遠與却月六朝用彌彰犯
寒清而潔騷經何獨忘撫卷懷靈均靈均亦沉湘
蓋屋不在華所欲庇風雨種花品無繁四時看開處指
喻多非約日涉乃成趣吾年能幾日景物亦漫與
海棠盛西蜀豪壓春風塗三月浣花溪游人鄙金珠少
陵時居瀼詩史切太虛獨不被品藻此理端何如
道德五千言屢讀殊隠奥頗能分句法巳自到微妙治
國與脩身篇篇言上道講解七十家識者自知要
僧相同剃除其門則異竇律儀尚講論枯禪則烏有悟
去此大魁窮說則學究與語判此科是非免紛糅
閑居養僮僕衣食必鮮美小則愛睡眠大者趨博戱不
然言疾病莫能承付委長須與赤脚昔人誠有理
莫怪游春頻只被老逼身念此樂天語誠哉辭甚真遵
行我不勌治具汝勿嗔持炬接迎我村醉欹冠巾
三春羣卉盛在花茂與殘好花正穠麗不作十日看蓓
嫩便須賞開時惟可歎繼自喜新綠吾心常並觀
煴室宿火銷緼袍良獨暖病身怯夜永老懷苦晝短棲
鳥驚簷頭朝日上忩眼未問粥面花地黃酒須滿
侵晨盥櫛起爽氣隨凉飈曳杖踏露草不覺路已遥水
清出沙觜烟白横山腰致爽列羣岫不待西山招
從昔漫浪心家居意不適晨朝香火餘飯了辨游歴或
訪僧掇齋或隠者對奕歸來任侵燈龍吟噴霜笛
前村有經社香火訊屢通携朋閒步往老人顔有童一
杯苦澁茗滿塘蒲稗風笑顧紙上佛何時供渠儂
平生不能棋遇棋亦輙喜從來號萬戶知生不救死多
見國手說得先乃妙理更有末後着此着知者幾
不持月三長不奉八關戒久素則生疾多肉亦思菜齒
决今莫遂啜汁老所快終當屏去葷君山得自在
江海吹天風飛舞散千壠横斜任所適光麗世非種險
穢巳平治屋背欲汹湧年豐此兆之有秋高可拱
旬日扣玉京所見如夙昔紅雲隠碧洞清溪映白石臨
流坐且久浩氣洞胸臆溪深竟難涉踟蹰撫蒼壁
古鐵如鈎戟歲久鋼斷綻久為土氣蝕皆成豌豆&KR0008;銖
两每不多積之可精煉為劍或為刀花賓劣于滇
平昔喜鼇舉未易自摧墮功名邂逅來求則成大過壯
年不艱苦老即困寒餓消長理或然要知非力可
造化致有生旋亦致凋瘁草木方薿薿枝葉忽靡靡初
發白雨滌接以赤日熾末為飈風吹從是即委翳
早年困俘囚驚痛失方寸居常雖勉勉臨事輙悶悶作
字每誤墨裁詩或失韻老來疾益侵苶然誰可論
半夜秋風高便覺殘暑退一凉精神醒終夕枕簟媿我
老念病役生病為形贅永懷忘形友寒暑孰能累
雞冠與鳳仙早種近階砌夏秋無花時類能作幽致雞
色惟青紫鳳蘂雜紅翠來年不待種罅隙自苗裔
台山邑萬戶戶以酒為天不憚甑生塵所願酒如泉多
疾自麴蘖致天非天年因思禁酒法積粟民沛然
萬花烘天容粉色騰雲氣花雲覆臺榭疑若天亦醉杯
盤多歡賞供帳亦明麗游人侵宵歸風雨恐踵至
赤城玉京天冠簡奉香火一旦僧有之道容易佛坐忽
為道復得瞿曇加巾裹屢改神不聞二家自人我
先生羲皇上與物同逶迤道伴雜然至閑情示之希蒲
團茶味足明忩情話遲一室多入静相見亦何時
蒔松須殘臘栽花宜早春移竹日隨月種麻月及辰旺
方八卦定農詩七月陳物性無不然農業宜斤斤
山間氣候晩初冬菊英回定俟開爐集始送泛菊杯漸
列衆色異不殊東籬栽冷雨與寒烟深惜易塵埃
台山穴三獸樵者不得薪忽是食人虎便有射虎人善
惡必對待禍福常相隣罙月寢三皮居山聊一欣(時有三虎)
(出入澗下一月間獵人盡得之)
春雨要如膏發生物巳拆霡霂則易耨浸漬乃損麥連
旬不見日過社麻亦阨再拜祈開晴民食庶可得
蓬蓽久不居乍歸欣故情落葉聚蛛網殘莎閙蛩聲迹
與朝市遠夢隨風月清從此眠食間蕭散安餘生
八月河漢近凉蟾輝太清忩戶紗巳薄草木風有聲所
喜暑云退不憚歲徂征招客對晩色酒與月同傾
村落闢幽居深静頗得趣白雲棲簷棟嵐光照窗戶往
還得隠逸談笑皆舊故不畏歸途遥家家響機杼
手種亭下松偃蓋出雲外攀條喜脩榦為我發清吹曉
庭風瑟縮夜月金鎻碎種久方來歸對之顔有愧
寓居溪隂刹未暇理歸棹遮眼闕文史借書得探討卷
舒白虎通涵泳青龍鈔賢哉絶世書欣然慰幽抱
吾年巳七十眠早起不宴勌甚就宵枕卧久思永旦雖
無文字勞漸絶人事歎收其放心爾戒得尤所贊
得閑一何樂佳處先徜徉每扣隠逸士屢過清静坊地
僻干戈遠年豐禾稻香訪我亦何所南澗與東岡
架屋集匠氏斵石最可恤相石千仞端塹山方得出疲
形困輦置巧磓較絲忽所直等衆人人可不擇術
陳梨甘若飴雪梨脆如水二物浙左右大顆擅甘脆秋
熱兼宿酒㗖之手不置雖非鳳濁鵝惠予亦多矣
台蘿甘擅名油葱芼枯腊及居台山下生致出岩隙丁
頭形磷磷雞股香羃羃清對雲水客葷素得共食
休退居遠邑頓喜人事䟱飯籮自不足日記無可書惟
對楮先生復接松大夫溪友留白魚鼾睡驚長須
晨粥山中行落葉響步武委曲訪隠逸清談銷百慮老
湯瀹苦茗宿火煨山芋却照夕陽歸家人不知處
初意得閑適處處期登臨豈謂病見拘未能攄靈衿小
滯廣莫願恐辜雲水心強半人事爾無令成侵尋
臨老看草聖作字意少快居然落筆際點畫反留礙早
意亦易事懷抱殊不介兹來每把玩徒復一歎慨
歲華念將晩寒色慘中抱昔年困韲鹽撥灰吟苦調老
來適其適所樂在燕笑招賓共一醉圍爐不妨小
北風號枯桑濃寒堅夜凍關河鳥過少雪意曉來重陌
上未霑塵山中已成壠雝雝南去雁袖手徒目送
松隱集卷二十一
