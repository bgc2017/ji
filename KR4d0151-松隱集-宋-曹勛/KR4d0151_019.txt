松隱集卷十九宋曹勛撰
詩(絶句)
題扇
霏微梅雨暗林塘潤逼琴絲草木香捲箔鈎簾無一事
篆烟終日伴清凉
勢凌空碧小嶕嶢秀木成隂映斷橋注意便為廬阜想
搖風最喜水芭蕉
薰風過雨到池臺綠蔭都無一點埃傍架垂垂薇露重
糝枝已有橘花開
含笑殊名縹與緗就中暈紫最芬芳纖枝小摘涓涓露
鼻觀須參著肉香(此花須著肉佩之益香)
東風巳過曉天清尚有飛來柳絮輕捲起珠簾窗戶静
一番新綠照人清
引睡文書堆棐几穿簾燕子揀梅梁好風弄袖湖山近
隴畆搖春禾黍香
碧沼波澄拂柳條坐來未覺水雲遥輕輕風絮迷新漲
一囀新聲破寂寥
慣向青林與碧溪幽居竹石自相宜種成滿眼花堆錦
開落如今總不知
草縈平碧柳舒金春色融融積漸深巢燕高低尋畫棟
宿雲濃淡作輕隂
紅槃花上綠烟微風轉天香暖著衣行遍四橋閑竚立
碧波時有綵鴛飛
瀰瀰水檻俯横橋水面新荷影動搖時向青空飛白鷺
不妨翡翠立蘭苕
春去烟光綠巳齊隂隂欄檻曉晴時新梢替盡殘芳静
喜見餘花一两枝
松篁交翠入幽深道院蕭閑每遣心一炷清香宜燕坐
數聲鐘磬有餘音
弄袖和風拂拂輕衆香迎面酒微醒凉尋小徑通幽處
花壓欄干竹一亭
小樓連苑碧山前終日凉生枕簟邊自是西湖秋更好
水光山色接長天
柳滿長堤綠滿池藕花倚岸两三枝文鴛撲鹿驚飛起
一棹高荷艇子移
庭萱戢戢漏新春竹外梅花冷帶雲與客對牀風撼竹
一燈殊喜細論文
小軒風景畫圖寬一再閑尋綠綺彈雨着梨花春巳老
烟沉芳草夢猶寒
老境惟期得醉歌何能浩蕩涉風波關山月白聞歸雁
風雨秋深想釣蓑
殘春已去不堪招猶喜鶯聲破寂寥花片片飛風弄蝶
柳隂隂下水平橋
雨餘湖上數峯青湖水連天似鏡平一棹迎凉快襟袖
香從蘋末晩風生
暫脫塵埃汚履絇白雲坐看起天隅筍梢觧籜搖新翠
為作麾幢執萬夫
秋風天净絶纖痕且喜新凉莫更論坐上捲簾人未醉
秋香滿院月黃昏
燕尾溪頭晩色分蜂腰山斷日斜曛半篙碧静秋垂釣
一棹黃昏冷載雲
題人畫扇
雲餘蒲葦襯沙黃野水寒清鴈半翔柳下搖風雲漠漠
飛鳴應喜下瀟湘(雁)
一川芳草接濃雲拂地垂楊帶雨昏蓑笠不堪牛背濕
迎風呼犢趁柴門(牛)
寬圍綠野正華滋放牧横溪草軟時跪乳從兹富原隰
尚羔先喜詠來思(羊)
槲葉聲乾雪尚浮馴和羣出映寒流啼猿不在關山冷
相顧應無羽獵憂(麞)
柳巳如眉拂上林細風吹動綠煙深東君巧欲裝春色
更引黃鸝囀好音(風柳黃鶯)
薰風欄檻送微凉㓗白南花玉蘂芳倚徑一枝殊楚楚
任教蜂蝶繞清香(末利繡蝶)
長沙筆墨妙山林植立如聽嘯月音岸槲不妨俱遂性
一溪閑與照清深(獐猿)
烟苞綠葉擁祥雲一種芳菲秀色新密蓓臨風凝重露
横枝照眼覺濃春(來禽)
野林物物適幽棲春引風高裂石時何處雙禽飛不定
静宜翠竹亞寒枝(竹禽)
慘慘江天散六花磷磷寒碧不藏砂扁舟蓑笠撐何去
應向溪頭問酒家(雪景)
題俞㨷畫八景
吳越山高紫翠重浙江東下竦雙峯峯前忽湧東西白
飛舞潮頭萬玉龍(浙江觀潮)
千秋人去水雲空只有荷花繞岸紅寄語阿溪垂釣處
莫教閑却一絲風(鑑湖垂釣)
蕭蕭木葉下西山便覺蓴鱸興不閑莫踏長虹千尺去
孤帆正在暮雲間(吳松秋遠)
兹山泉石壓江西肩衲枯禪萬衆棲欲向南州理煙艇
香爐先望紫雲低(廬山霽色)
秋濤初過静魚龍海納斜陽萬頃紅待向焦山留夕月
一帆猶記挂西風(海門夕照)
輕舟短棹下安流回首煙江望夕樓却記阿瞞當日事
灰飛煙滅只供愁(赤壁扁舟)
上下天光一碧時白蘋紅蓼照晴暉漢陽樹遠江煙起
黃鶴樓空燕子歸(鄂渚晴光)
清湘列岫擁煙霏不見靈均弔楚妃一帶僧園入脩綠
待看嶽麓雨晴時(瀟湘雨過)
題光武廟
隴蜀趨風泣向隅征途殊喜讀雙趺他年新載碑中語
百萬俱摧歴古無
故人高卧枕嚴溪香火紛紛俗不疲倘贊提封如帝業
也分百戶奉真祠
九州思漢定雄夫天下雄夫待一呼冰亦復隨人意合
從來大度自同符
題倚江圖
有客登臨酒半酣道人仍為掃烟嵐瘦笻更約風塵上
鬻飯老同彌勒龕
題焦幹釣雪圖
四山飛雪正漫漫蓑笠何人把釣竿六月披圖方執熱
風隨玉塵不勝寒
題建寧府分水嶺舖
三年閩海類飄萍今近天樞第一星雖是玉京猶萬里
江南山巳望中青
題泉州延福寺壁
春深猶未試春衣漠漠輕寒酒力微堪笑楊花太輕薄
淡烟細雨不教肥
題釣臺
遐想先生後世名常如山水四時青因知功業成何事
歸美惟消犯帝星
題張太尉畫
一帶烟沙接冷雲平林寂歴夕陽昏輕舟急槳歸何處
應住山前黃葉村
題董亨道畫西湖
湖上秋山翠作堆湖光千頃漾漣漪曉雲貼水菰蒲冷
正是吳江楓落時
題信州月巖寺
不長凢花不長松山藏月影紫雲中巨靈巧鑿如規玉
借與神仙上桂宫
題岸老庵居
唯庵無住老禪人一坐中間遠世紛不討毗耶方丈飯
應思雨滿北山雲
題家園海棠小亭壁
萬點勻紅上海棠小亭無處着春光放教曉日滋新彩
要問東君學醉粧
題丁掾釣雪圖
連鼇妙手艤前灣蓑笠琴書得自安更待一輪清月上
静看千頃玉光寒
題潮州黃崗驛
旱作顛風日日吹冬來渾似麥秋時土人尚畏生炎瘴
北客聞時淚可知
題顯恩寺
筍輿軋軋度林巒投宿招提一枕寬尚有山頭半峰雪
助成清夜五更寒
用前韻贈閭丘民表
四寂無人雪在巒喜君乘興酒腸寬上方歸路踏梅影
霜月一庭天正寒
襄事畢次舊題韻
坎臨四正峙重巒前直平田十頃寬中有佳城揖東注
萬松深密障朝寒
題李次仲庵中
杖藜乘興出江頭自挂青錢買小舟祈問仙翁餐玉法
便風一日到嚴州
仲冬再到和前韻
江淮烽火照雲頭買盡臨安去國舟行見中興聖天子
一戎大定復神州
題雪景
雪滿羣山萬類沉幽人閉戶寂無心輕舟衝冷肯乘興
情與剡溪寒意深
四山吹雪灑滄浪两两漁舟冷不妨自是寒魚依密藻
江深岸迥謾鳴桹
題山景
林薄空濛未見花縈紆一徑向溪斜杖藜倚待舡中客
山崦同尋賣酒家
亂山蒼翠靄嵐光採藥幽人鳳子香路轉峰回茅舍静
好尋絶頂訪僧房
題清虛庵
清虚指出翠微旁便湧流泉溉一方更拜璇題作神力
源源千古出甘凉
撥雲峰迥勢岧嶤傑閣翬飛倚絳霄扶翊道風千載遇
昭回奎畫百神朝
松篁交映有無中行近仙扉一水東獨上上清三洞妙
寶章雲笈助真風
綠綺七詠
新厩翬飛萬馬還珠纓金埒綵旗間巳看騋牝三千駿
更識君王十二閑(新馬棚)
巧闢軒忩面面風坐收駿足玉關通渥洼汗血供龍馭
盡在憑欄指顧中(閱駿)
連滄觀下两軍分金勒争馳笑語温綽撥未能防軰棒
飛星時聽過毬門(習毬場)
爐薰一炷北忩虛公幹歸來樂有餘插架萬籖時諷味
孟光倚阮閱琴書(西軒)
武庫森嚴馬政高寶鞍裝絡列周遭飯餘百役皆親董
出格争先奉赭袍(後廳)
頗聞公退静清晨吏舍蕭然只數人豈比簿書程不識
是中得句更無塵(官舍蕭静)
皓鶴婆娑戢羽翰移巢忽自下雲間主人元是蓬山伯
特地飛來伴晝閑(自來鶴)
梁㓗夫幽居林宇靚深規畫幽䆳不類貴第宛
然山林輙得七詠以廣命名之偉
伯鸞遠業列仙癯聊欲藏修六藝初肯費精神作無益
要回清節入詩書(悅禮)
胷中丘壑上千尋卜宅喧塵了不侵賸對直清君子瘦
滿簷寒碧是山林(谷堂)
近天尺五鬨車音此復關門自古今盡却煩緣留静照
破閑應賴有清琴(静娛)
堂依山麓净風煙松竹忩虛小有天汲水炷香供佛後
蒲團燕坐得安禪(本寂)
低忩窄榻頗怡顔香繞衣襟丈尺間一笑渠渠得三夀
要令風味似商山(橘中)
平生端亮履清脩公退蘧然得少休栩栩尚忘飛蝶想
黑甜一枕更優游(思無邪)
西疇築圃弭櫜鞬矍相佳游此比肩自是序賓觀德處
固宜百發不虛弦(射圃)
䟦希遠細雨圖
牽風藻荇舞清漪浪板無聲細雨時小大自殊同隊樂
密圖勸學助韓詩
䟦仰老小畫二軸
秀韻凌虛玉鍊顔蒼官偃亞碧琅玕只應中夕蕭騷月
相對一庭風露寒
蟾影寒升白玉京浩然天地一壺冰瘦笻肯倚瓊田立
應念瑶臺十二層
蔡提舉野望亭邀同賦
飯了從容人豈知一江風月入新詩登臨莫負野望處
更看冷雲堆浦時
送荔子與高觀察
磨銅碧海駕天風吹落閩山荔子紅弭渴文園剝明玉
急須寄上自嬉翁
送臘梅與曾谹父
紫煙破萼綴蜂房薇露濃薰冉冉香寄與赤城賢太守
要知和氣入風光
送柑酒與少瞻
小摘洞庭霜後實旋篘真一甕頭春雪中急欲林夫子
漫助詩人笑語新
送清隱純老住池陽杉山
冥冥細雨綠隂齊湛湛長江客去時剔起眉毛欣應供
横擔楖栗看來期
(闕)
送新酒糟蟹與賈之竒
小酢銀槽新撥醅帶糟郭索佐樽罍一時送上天台友
助對梅花人舉杯
陋巷何能有玉醅閑人正以鄙惟罍搗香篩辣宜相送
似勝騎鯨月下杯
雪後寒濃酒未醅凍吟誰與酌金罍不憂轂下米炊玉
同放馬蹄銀作杯
新詩慰我勝浮醅豈待杯盤更舉罍但願車中無折齒
何憂舉案乏持杯
企詠公才綠漲醅我方破器不成罍詞源端並流三峽
薪火何能救一杯
以桃并酒餉賈之竒
家園有桃甕有酒取以先餉國正公定能百杯步兵飲
可助一枕羲皇風
得雨
喜乘一雨洗空闊便覺四山來夕隂飯了從容隨所住
追凉輕吹入䟱襟
松隱集卷十九
