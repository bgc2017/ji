松隠集卷十五宋曹勛撰
律詩(七言)
和人題倚江亭
老去求閑計巳疎若尋多事即荆舒孤高簡澹為三益
淳白清涼共一虛有意烟雲供眼界無心鳥雀下庭除
茲亭未足為依泊自是山中有舊廬
再和呈李提舉
僑寓江城意豈疎得親仙李似南舒高門帶珮昭寰宇
一代勲庸切太虛相業自應求的子老成宜復被親除
中興文物須名世會見金珂下直廬
和人荔子
冥冥細雨不霑梅喜熟筠籠荔子來滿眼驪山當日意
十年閩嶺此時杯色香豈謂撩禪悅甘旨隃知並老萊
伏讀佳章輙賡唱敢將瓦礫擬瓊瑰
和紹興次子所寄詩
連旬零雨暑猶強未信人間九月涼瓮裏麴生初泛蟻
壺中桂子並尋芳斑衣未遂蘭玉集吾子少留雲水鄉
門戶喜猶家法在詩情輙莫似王陽
和次子積雨損紅木犀
應向西瑤立赤墀鮮雲仍帶綠烟宜要先籬菊三秋艷
不放蟾華一點窺頗訝夙宵涼雨疾頓思晨發曉光披
騷人豪舉經年意絶歎豐姿積漸吹
和人惠詩
憂患心知振古稀北征盡讀少陵詩孰能狡兔謀三穴
且願鷦鷯寄一枝出隴麥苗憂客念搖風柳色動春辭
與公共作詩魔役不害閑中故作癡
又
從來五技巳成窮顧我方今五技中治絮不能防暴冷
擁爐聊復借微烘懷鄉固與我同志浮膽懸知酒有功
待約杯盤尋一醉醉來寧復問凶豐
再答前韻
不裘而暖得横披絶呌西崑不復詩聳入山容成紫障
暖回玉糝綴繁枝從知公有青雲志聊欲文成黃絹辭
但得錦嚢風月在胷中佳處未妨癡
客居索寞厭天窮撫事無能笑語中破睡好茶盈盌白
曝簷晴日半簾烘向來切巳連丁禍政以臨民獲㒺功
賴有破除餘習在后山端欲扣南豊
老景逄春每多留賞子美所謂老去願春遲子
忱雅知其况以佳句見貽信筆為答
吾儔春味等閑情識我幽花種繞亭雲帶竹光天外碧
風回松吹夢中醒樽罍湛綠邀芳景紅翠收香拂夜屏
歸傍清池留未足更看涵泳一天星
答趙周卿
柴扄小隠二林間德有鄰兮跡遂安支派發源公雋秀
客情催我老蹣跚松留日脚秋烟薄塔響風鑾夜月寒
頗喜笑談皆自在兵戈聚首蓋良難
和英上人見寄
華鯨吼雨曉聲長詩罷蕭閑百步廊倚煖花梢清有思
傲霜菊蘂冷猶香好閑懶瓉聊煨芋不病維摩尚倚牀
滿眼雲山應自足笑渠門外馬蹄忙
奉答國器見貽
連朝好語見勤渠得失從來要一如公但忘情支定事
天交更讀未看書柳藏窈窕金千縷月在西南玉一梳
倚熟何妨駐行李神仙亦復喜樓居(時鄭舘於家之東樓)
光熖方期萬丈長壯心肯以醉爲鄉功名莫與平泉李
志業須還鐵硯桑待價自應聊隠默逄年安得更韜藏
翩翩賸讀春風句兩目增明膽亦張
䨇溪雲老寄示佳句及新茶用來韻為謝
老去光隂不問春只思麋鹿與為羣每求書附風前雁
便想山深日暮雲鉛槧塵勞應念我詩章棋局久思君
新茶仍副清新句碌碌麤官愧少文
王元龍惠新製輙依末後耘田韻叙謝
琱章琢句茂家聲如閱龍跳讀快晴秀韻凌虛天外立
春熙及物坐中生只應翳鳳游八極但覺儀韶聞九成
願看浯溪擅文學要收功業付耆英
新歲雪示兒軰
改歲晴和兩月慳雨聲兼閏濕長安江梅已挾春風嫩
朔雪猶飛臘月寒老境亟尋篝火暖此懷不放酒瓶乾
珠幢玉蘂明心目寫入清吟異日看
政恐東臯穡事慳曉霞擁日作平安禽聲便與和風暖
梅影潛搖碧砌寒幽谷定遷鶯囀巧芳郊滋喜燕泥乾
吾君勤儉寬宵旰富入倉箱億兆看
老拙觀諸公及兒軰和篇差以自慰再和前韻
濃隂罙月作春慳兹夕栖巢鵲不安淅瀝潛回連夜雨
繽紛遽作勒花寒色迷梅徑香非遠聲抑琴絲潤未乾
西北高樓臨縹緲海山羣玉得重看
鄭吏部有詩謂未當作夀穴和其韻
子眞高韻屢裁詩不得同行暫語離春色正如重醖酒
好花尚有最繁枝老翁只喜先安穴夀數何能更問眉
冒熱歸來便如夢何堪塵土混幽思
謝楊監丞雪中送羊羔酒
朝回六出勢飛浮歴亂初看積瓦溝漫以郢人歌白雪
曲煩從事到青州因知洗吻羊肪滑可但傾腸鼠腹休
紙帳熏爐今已矣觧嘲得免繼前修
謝錢處和惠燕坐搘頥蓮
不倚蒲團有妙機搘頥眞可助癡兒輟君拄頰看山用
拯我垂頭欲睡時燕坐巧能留蝶夢吟髭聊復寄蓮枝
從今寧有靈龜歎一枕跏趺總不知
臘日謝仰上人惠蘭
未覺光風轉朔雲深窗乍見意增新欲先楚客傳清些
未放江梅占早春自許幽香傳窈窕更煩白足下嶙峋
爲君抖擻煩襟看要是都無一點塵
謝衛太尉送新酒
君家冰玉傳素風瓮頭色與冰玉同薰人氣和喜屢接
入琖色輕看若空梅花破萼香澹澹江天欲雪雲濛濛
坐客已醉復贊歎頭不岑岑常憶公
酬許察院
十載天涯客路身不知何處是通津華顚久已從公道
青眼遙思有故人壯節未随塵土變窮愁專與歲時新
鄒枚正此游梁倦引手毋令浪苦辛
再酬丁尉
九臯仙緒豈凡門肯顧衰翁笑語温槐里少留傳好句
楓宸固已奏嘉言瀰瀰野水山連碧嫋嫋新凉月挂昏
妙筆摛華想高興政須檀板與清樽
寄宋德可觀察
北歸一笑脫風沙淮海相逄五歲華寄語欲憑滄海月
昔游空想赤城霞遙知漢殿宜鳴玉不謂青門尚種瓜
雖是道人心似鐵餘情應得賦梅花
病中寄曾使君湖上
露曉紅幢綠蓋明使君千騎會耆英笙歌逓奏連雲上
荷芰傳香拂面清遐想雅歡均四坐欲尋幽夢下重城
負薪獨恨窮閻卧不得臨流預濯纓
用前韻酬陳判官
刺桐花發照人明三看薰風舞絳英海近魚肥随米賤
山高溪净照人清久聞射策先黃甲何意棲鸞尚赤城
顧我婆娑老林下看君事業映簮纓
寄儲子椿
卓犖姑溪有隠君當年遠識逹楓宸鑑明塵土無留跡
水净妍媸久自眞聞道燕居求性理固應有暇對閑人
一鄽已約同藏海他日茅齋定卜鄰
寄陳居士
君住西山我住東杖藜時復得相從欣欣未見飄飄舉
楚楚先經面面松仙事旣無妻子累丹罏自有鬼神供
來春麥壠青中過待碾新茶約段公
寄山中友
同朝不復舊交游留滯行都歲兩周落景殘霞曛夕靄
斷雲横雨霽高秋因仍久作歸歟計蹭蹬端如賈客留
慚愧君恩何以報此身江海任虛舟
新建秘書省呈李秘監
道山賢範久摧藏聖德重興接耿光招隠稍來周俊造
紬書行見漢文章挂簷玉榜昭新渥插架芸籖識舊香
喜見諸儒在天禄嘉謨應欲贊時康
懷歸呈同官
老去光隂易變遷佳時常在淚痕邊一寒休待綈袍惠
二頃須資負郭田邀客預留醅下酒憑欄閑數渡頭舡
此身更待烟蘿去放盡天游只醉眠
小園午集坐間呈處和瞻明諸友
共向花時笑語頻不須七七倩花神中郎碁戰投機捷
閣老詩壇着語新暖景遲遲鶯喚友落英寂寂草成茵
牡丹芍藥開非晩更約同游浩蕩春
再乞休致未遂得二詩呈之竒鄉友
晩歲歸心豈易收挂冠已去復淹留東方曼倩多竒節
司馬相如故倦游牀上詩書供一笑山中松桂入清愁
兒童怪我經春病此意還能掩得不
錄錄雖能早致身中年東海與西秦只宜桐柏山中老
不是麒麟閣上人故病未休新病起黑頭應笑白頭新
天公早賜還山詔懷抱紛紛倦俗塵
懷趙希元
久懷宣殿浮山老句滿東南著老成一笑忘言尋小隠
十年去國得䨇清别來體力兼人健喜甚詩書滿意評
天子中興求讜論故應啓沃慰平生
戱簡錢處和
聞道維摩棐几前花随寶女下雲天合歡帶緩新粧薄
燕子樓深晩色鮮想得瓊枝宜夜夜只應璧月共娟娟
何時遂預平生友與出湘雲伴錦筵
榮侍郎暫寓張園小詩寄懷
家來三樂益芬芳不愛華堂借草堂每聽鳴騶傳陋巷
便知寶勒下明光炊烟茶潤兼旁舍蘿月松風同一岡
錦瑟似聞方醉卧西樓横玉助新凉
僕至赤城英侍者見訪好語瀾翻喜以成詩
(闕)
露
自應雙鶴下青霞頗聞北海終棲火莫向東陵只種瓜
他日黃庭留黍米遨游海嶽未須家
靈明獨耀駐年華九任玄歸有等差帝一澄明藏水火
崑丘凝結粲雲霞金精盛處須尋兔火棗成時要似瓜
識得神仙木中子丹腴願及小生家
松隠集卷十五
