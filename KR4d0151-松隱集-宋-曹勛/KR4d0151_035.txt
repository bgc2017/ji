松隠集卷三十五宋曹勛撰
墓銘
大寧郡王吳公墓銘
乾道七年二月廿一日太師保康軍節度使大寧郡王
以訃聞於兩宫駭惻歎悼今上詔遣省官護襄事輟視
朝三日賻贈有加及奏光堯壽聖憲天體道太上皇帝
壽聖明慈太上皇后亦遣親貴監視凡終具窆所悉出
有司士夫興嗟以為哀榮公姓吳氏名益字叔謙世為
汴之開封人曾祖文誠祖從亨父近皆贈太師吳王曾
祖妣王氏祖妣劉氏妣張氏並封吳魏國夫人父吳王
以素行醇固充養有道簡易平澹規模遠業每就職不
以智名勇功為能而親舊知識無不隂受其賜女五人
次即壽聖明慈太上皇后男二人長即公也公夙禀貴
質生而有成自幼歲惟親文史尤喜翰墨作為詩章年
漸長則兼資武略才業過人載籍所傳古今人物醫藥
丹竈無不該曉尤邃於音律且復仰受中宫之訓必根
於為善務外家無驕貴奢麗之習弟姪聚族罔不承化
尚何有流水游龍之嘆德風所動也公胸次卓犖力行
而有所至今上在位公於國為元舅眷禮恩錫舉朝莫
如自建炎四年補初等官至紹興中四遷至右武郎十
三年以皇后受冊授成州團練使帶御器械繼授秀州
防禦使至十五年三遷為保康軍節度使提舉萬壽觀
十八年除太尉又八年遷開府儀同三司廿九年顯仁
皇后上仙充搃護使次年除少保今上即位進陞亞傅
封大寧郡王乾道年兩轉至太傅七年詔除太師邑踰
萬戶其為一時震耀搢紳榮之上聖方厚禮母家公忽
以微恙伏枕數日間竟不起疾時年四十八即以是年
辛卯三月十一日乙酉葬於臨安府錢塘縣履泰鄉祔
先塋之次先娶吴越錢氏次娶王氏封秦國夫人子男
九人珣璜琠皆從義郎璐璟珙琦皆秉義郎琯右宣義
郎璹右承奉郎女六人長適登仕郎張聞禮次早卒次
適右承務郎沈棅餘尚幼孫男女八人亦幼其孤皆力
學有行誼號訴求書公履踐大略納於隧少紀寵異及
行巳楷模以培基衍慶於後昆德聲流澤於百世者至
若平日細行則詳載於神道銘曰
惟延陵札蔚為大倫以封氏姓代生哲人三王於吳聖
后興世世用多賢慶及孫子公之拔萃作後之萃克忠
克孝聞禮聞詩兄弟而處並為公師戚畹之盛闊步共
馳榮蘭叢芳一香同色化家化邦率歸典則官最一品
師傅峻職位高靡懈鍳於在昔有才有位厥德藹然雖
嗇於壽賢嗣是傳歸祔先壠湖山雲烟國恩隆異式安
新阡
新興郡王吳公墓銘
今天子即大位寅奉親闈孝格高厚至於諸舅悉寵王
封一時戚屬恩榮莫二乾道二年八月二十二日少傅
寧武軍節度使新興郡王致仕吳公以疾不起訃聞駭
悼輟視朝賻贈有加遣中使護襄事皆出殊禮公諱蓋
字叔平世為開封人曾祖文誠祖從亨父近皆贈太師
吳王曾祖妣王氏祖妣劉氏妣張氏並封吳魏國夫人
父吳王以操履簡静所臨皆隂功密行如歲寒松栢秀
出孤嶺又所與游悉莊士正人無媚奥於世天贊其德
是生聖后即壽聖明慈太上皇后男二人次即公也公
少有大度姿貌秀澈賦性謹厚沉默寡言惟喜琴書它
無嗜好復能以一圓墨舒卷萬象得於胸次非庸工俗
士之可並居家教子讀書率有世範故事上承下皆以
誠恪與人交游自忘貴勢若寒素然事兄大寧王謹於
悌而孝於心兄尤以手足相爱豈意嚴霜下墜棣萼失
聯遽聞早世享年四十有二大寧王每興鴒原之悲痛
終天之别撫其孤恤其家無毫髮間斷公實中宫幼弟
信錫恩禮不忘平昔之為善公自紹興五年以中宫進
封授承信郎九年兼閤門祗候十二年遷閤門宣贊舍
人次年授武翼郎閣職仍舊皇后受冊除高州刺史至
十五年兩遷至建州觀察使提舉佑神觀廿六年除寧
武軍節度使三十年除太尉今上即位進陞開府儀同
三司充萬壽觀使乾道元年遷少保進封新興郡王二
年八月以疾休致詔除少傅依舊節鉞茅土致仕遺表
贈太傅首尾恩禮無少疵纇可見在官之有守兩娶宗
女越國夫人男五人長曰環閤門宣贊舍人幹辦皇城
司次曰玫秉義郎閤門祗候幹辦御前忠佐軍頭引見
司次曰珪從義郎原畿(闕)二副將次曰燦秉義郎次曰
璿右承奉郎女四人長不育次與幼在室次適將仕郎
顔楠孫男三人長曰興世次尚幼孫女四人亦幼將因
太師之喪祔先塋之次自臨安府寶藏縣遷於錢塘縣
履泰鄉之原永為吉宅子孫蘭玉焜燿一時誰其似者
銘曰
猗與新興為國懿親貴世養習厥德有鄰持重克常忠
亮幸伸資以立操小心惟寅惟昔世用以人為重公之
弟昆奚在有衆襟量閎博氣序弗縱受知聖主茅土是
寵如玉藏山如珠藴淵山川含滋公德比焉有禆於上
有聞於天力行自躬罔不曰賢云何不淑乃靳於壽孝
悌相宣咎則莫究窆聯父兄佳城靡右嗣子其昌顯慶
於後
净慈道昌禪師塔銘
師名道昌俗姓吳氏湖州歸安縣寶溪横洋人母初孕
夢梵僧至門謂母曰某夙禀善戒緣當托化語已不見
及誕夕有白光滿室家人異之既丱聪慧超出倫軰絶
不為兒童嬉戲喜聽僧講經論便相詰問母謂曰汝欲
作僧耶師即合掌欣答曰是所願也六歲投鹿苑禮澄
公為師十三祝髮受具堅持净節綽有成人風至十五
擔包行脚不憚寒暑尋訪耆宿究最上乘時妙湛師住
湖州道場山道價擅一時四衆皈仰師首扣謁一日問
妙湛曰不起一念時還有過也無湛曰湏彌山你作麽
生會師於言下領略自爾機鋒捷出有無礙辯後日湛
再見師風神秀發氣槩過人載試以言大蒙印可師藏
器於身不有其有猶率時號俊傑如翠巖宗何山辯天
皇光同游淮楚湖湘間禮長靈卓保寧機佛果勤等大
善知識參同此事軰流無不歎異以為夙植善性有渾
然天成之契師每於佛果室中問答百出了無留礙勤
大喜請為記室師拂衣不顧後諸方皆欲延接若浮雲
之卷舒無當師意者罷參歸霅川士人莫倚施米麥豆
六伯斛懇令出世住持何山師所得既過人為妙湛高
弟中白眉故時流喜謂誠中興雲門可獨擅其道有堅
白同異者皆望崖而退左丞葉公寓卞山與師契厚每
魚鼓相從伊蒲共饌說甚深法約為方外忘形之交繼
公薦住平江瑞光移穹窿又遷四明住育王山皆創成
法席一新寺宇至建炎初退席披百衲跨黃犢游禮天
台信人邀留更無虚日紹興間値參政張公帥閩請師
住大吉又過秀峰衲子往者肩相摩踵相及入山禮問
惟恐其後先是妙湛住净慈有大通所傳雲門大師摩
衲巳八代相授至是妙湛對雪峰大衆以此衣授師衆
謂不失其宗人皆榮之復住龜山衆盈萬指率以接引
為心雲衲歸焉葉公帥建康時蔣山新經戎燼屋僅數
椽像設莫存基址如故公奏請師住此山不數年樓閣
化城若自天而下寶公規制盡復舊觀山中一草一木
若鳥若獸皆被賜焉師稍倦應接力避法席回居卞山
葉公朝夕游處雖夢寐間靡忘話會因了公辭徑山太
守奉旨即請師繼之屢辭不可經五年翠華駐臨安靈
隠方丈暫虚師被旨住持時丞相湯喜師履踐禪院德
臘俱高欲以激昂有衆奏授佛行大師時年七旬餘即
告老選靈泉幽隠為出塵之所退居其間自號月堂杜
門謝客以養晚景然闕下士夫甚衆求訪師者日不暇
給値净慈闕住持十方衲子懇府帥王公親入山敦請
師不得已承命師雖壽高而神采煥發提唱明爽問答
無間常曰吾欲得眞實慕道之士令大徹大悟起雲門
一派俾天下向吾教者知有此宗則人自然如水赴壑
豈為枉道涉叢林耶忽以辛卯歲正月上澣擊鼔辭衆
遠近咸集無不泣留侍者宗本求語師曰吾平生拈古
頌古流布其語已多尚何言哉端然而化師年八十有
二僧臘六十九夏住十一刹所度小師踰二百人嗣其
法者二十人爾以二月旦入龕葬全身於寺之東隅地
尤爽塏如師之志先住何山其妷純公以行業懇求銘
於予予亦識師之為人銘曰
西竺之教被世甚深持般若力同鼓一音大江東南曠
遠攸濟各䟽其源以克承世維佛行師祝髮吳興幼負
佛性與生俱生得法妙湛廓然一鑑清净寶目了無明
暗師以是法施於諸方度十一刹壽考允彰倏爾而去
日以亭午逾八之年無憾其侣慈城東際一塔巋然湖
光山色全身安然師猶子純承誨在昔力廣行業粲然
兹石
天竺證悟智公塔銘
證悟大師名圓智俗姓林其母沈氏夢一老儒求托宿
室中寤而生師幼便聰穎精於處決喜人誦書不好戲
弄羣兒拉為竹馬之游師方挾冊問難字略不與兒酬
對父母異之令習儒業即欣然志學之後書所經目悉
能講說雖醫方卜筮亦皆詳究每用一藥即舉寒凉治
療使服者心開意曉病亦隨愈一日至僧舍有律師方
講觀經傾聽久之歎曰落日之處吾有故鄉今歷耳根
如得家書矣慨念世間名利非我所為若流浪生死海
中徒自困耳必依空寂之法以横截苦處丈夫志氣豈
不在兹是後每潜往聽講尤喜天台之教謂可傳持父
母不能奪其志年廿四祝髮受具依白蓮仙法師入室
問具變之道仙指行燈曰如此燈者雖性絶非本自空
寂理則具矣六凡四聖所見不同變則在焉師不契後
因掃地誦法華經至知法常無性佛種從緣起意遂豁
然徑見仙而言之仙曰且喜大事判然法華止觀此為
喉襟汝能省知誠造微入妙也師自是游心昭曠多以
此示人每五日一寢餘則涵詠道要惟恐不及或勝日
佳時人請放步閑静師曰我之游則明忩净几舒卷赤
軸游三周參五佛若閱止觀則十境十乘見祖師於塵
劫也人益竒之一坐東掖山二十四年兩山千衆既皆
耆宿師之論辯悉出兩山之右遂請為上首師常患本
宗學者囿於名相膠於筆錄至以天台之傳為文字之
學南宗鄙而不相領略每勉其徒曰豈不思吾佛云是
精進處只此一句便有向上機緣何不覿面激揚斯事
其衆聞此莫不警悟師每至月半作說戒布菩薩法事
或曰學圓頓者何必爾耶師曰吾於時刻中未嘗不以
波羅提木义為師及以三十七道品綱紀其性雖登壇
受具踰五十年而扶律談常未始輙易台州守參政謝
公聞師道譽請住祥符殿撰劉公問教中一句如何舉
揚師曰文詮不到即事為眞劉未曉師曰現前諸法劉
曰猶是合頭語師曰是誰喚作劉俛首未答師曰離鈎
三寸不犯煙波劉大喜即日親製䟽請住鴻祐寺士夫
欲其近城又移住日山寺太守端明胡公問師曰聞師
住鴻祐時被旨面頌大悲圓滿心呪呪則不問如何是
大悲圓滿心師曰呪前所列十願心若將此願心投向
刀山山即摧折施諸餓鬼鬼即飽滿豈不因心而然胡
公稱重又以所在道俗推仰十年之間再更白蓮赤城
慶善三大刹師至慶善曰吾落髮之地可以投老始終
有在世可居矣鄉人亦争為出財力整治忽奉旨住臨
安府上天竺寺師曰都下名藍豈容冐居而榮出上命
理無違拒即赴之首見太師秦公時方當國問師曰止
觀一法耶二法耶師曰一法也譬之於水湛然而清者
止也可鍳鬚髮者觀也水則一耳又猶兵也不得已而
用之以衆生有重昏巨敝之病用止觀以藥救其心性
歸為大全之一體俾法界寂然其名為止寂而常照其
名曰觀也若其所止則何所觀如公垂紳正笏燕坐廟
堂不動干戈中興海㝢亦若是而已公喜曰幾乎蹉過
佛法之妙乃如此太原王公深相器重為法師會於覺
苑請師講華嚴經高臨一衆義天性海者因而無不通
脫後見太師忽曰覺苑所講如何是大方廣師曰大則
無乎不在方則非背即向廣則無所不有又問四種法
界師曰事法界者波騰鼎沸大用繁興理法界者十方
世界永寂如空事理無礙法界者在有不廢無雖動不
離静事事無礙法界者法法終日隨緣法法終日寂滅
此四種他宗說為果吾宗則與佛同源又問四種外更
有何法師笑曰却請公下語公曰可謂得華嚴髓矣由
是朝野争相傳誦謂未有脱然明白若斯之偉上竺久
在灰燼之餘荒烟寒草僅有一殿奉大士香火時重師
行業者裒錢五萬餘緡殿堂門廊煥然金碧更新舊制
當建造日術者謂星辰不利主者師曰佛與天星同一
造化吾餘暉無幾死復何憾宜亟為之師果微恙謂衆
曰吾去無難但此緣未了耳是夕夢一仙人與藥飲之
曰此天液也及覺所病頓除步武益輕神采加徤衆皆
異之紹興二十七年夏久旱奉旨祈雨冥禱曰三日不
雨老朽將奚益誠心所格雨乃隨至即於明慶寺講法
華經一席遂告霑足師嘗到寺莊聞久用牲牢祀神師
曰何可違佛禁即為神說戒以蘭羞代血食自此年穀
豐盈倍於常歲次年夏中遽督工役甚速至冬寺屋咸
備忽示疾語衆曰渡江以來得寺宇告成志足意滿乃
書偈曰人作辭世頌我無世可辭白雲回首合青靄入
看無顧首座若訥曰汝於此方當有大緣宜紹道場流
通吾教復書數語與當塗曰不孝有三無後為大佛法
無量不傳亦大若訥後生可畏先逹咸推戒行䨇崇儀
觀兼美宜嗣猊臺之麈拂俾奉靈感之道場并寫遺平生
知道俗書一皆有理略無留難放筆端坐而逝經二七
日若訥等奉全身塔於寺之東實十二月十二日也師
孝於親信於朋友所禱於上下則應如影響嘗著普賢
觀指文等數書傳於世住持名刹皆有建立受教之士
率能立僧不徒為飯囊以取容於時故所至輻凑以不
得侍瓶錫為恨僕喜其道每親炙之既就窆若訥謂僕
知師為詳請叙而刊之乃為銘曰
維兹巖邑靈江之湄物秀而美民淳以熙兩山精勤有
證悟師縱無礙辨廣智者辭學者千笠抱疑顛倒師發
正論横議一掃聲聞黃屋赴天子詔以佛諭佛即妙而
妙駐錫上竺戎燼之餘師乃唱言萬指並趨芟除榛莽
騰架殿廬士夫慕嚮金碧其居朅來頂謁師已川逝清
風在堂布金在地望斷雲漢一塔永閉其嗣清銘用信
後世
華嚴塔銘
嘗謂緇素異勢其道惟一苟造源底皆可以獻明主受
世福如良金美玉初不即人而人將即之况攀麟附鳳
感會一時耶佛者道仙錢塘人俗姓張氏初其母夢在
精舍見數僧室中相語光明赫然母瞻禮歎仰有老僧
授以明珠使吞之已有娠生師風骨秀整自為兒即不
喜戲弄求出家父令依祥符寺慧鑒律師是時律師先
夢神謂曰汝母復來也翌日師從其父來時方四歲律
師以夢故不欲子之令禮法孫奉基至九歲落髮受具
戒便有師子奮迅之氣日讀華嚴經通諸要義復為法
施一時老宿喜其有天成自得之學又與僧净暉為林
下游方友相與研究日不少間秀水青墩鎮寶閣賢首
教院自熙寧間建立華嚴講席實法師净源道場秀異
穎出者無不依止師往造焉時法師性公示師以普賢
行願品用觀師意師日夕精究理地得明心三昧曰依
普賢願立誓為終歸三年下帷從事香火華嚴微言奥
旨獨得於科觧之外俊辨逸發洞逹如見性公異之師
既契夙志思欲徧參乃與净暉相語曰昔人南游我蓋
北訪期益廣所學用印實際因同游京師舍於酺池寺
之仁王院稍攄積習作大佛寺知音者衆日以藉甚親
王戚里賢士大夫皆喜從師為澹泊之緣寶韉金勒戶
外屨滿不倦也師各以其身而為說法厭足歡喜凡十
四年至宣和丙午復同净暉回姑蘇居光福山招法侄
思彦翦草結廬為終焉計會今天子握乾符接天統建
翠華之旗省方南國鈎陳之衛暫駐臨安有懷蓮社即
詔有司以物色求一師使至不敢避即赴行在所既對
上大喜自爾數侍清燕踰十年間未始有干求所奉惟
炷香瀹茗每逢壽節赴内道場皆為上首用對揚休命
始以净暉為左街僧錄師為右街至紹興十二年暉死
乃以師錄左右街思彦代為左街僧之品秩以是為至
師庵於西湖九里松暉公塔在焉增益殿閣依華嚴界
觀作諸佛事清修梵行若化城出於東際上特賜寺額
曰圓覺日嚴妙供以祝萬壽後力懇還山未奉俞音以
紹興十八年閏八月廿一日示疾命思彦曰吾報緣將
盡汝其紹之上酬聖恩下從吾志又曰夢幻之身如水
浮漚豈能長久動不動法皆是敗壊不安之相無牢強
者思彦惨然曰師平日得出世間法今將安歸師曰從
來所得老無背違惟此願王不相捨離普賢境界隨處
發現我以净土寂光為所歸矣次日晚氣息僅屬猶示
衆曰凡所有相皆是虚妄若見諸相非相即見如來語
訖儼然自右脇而化壽五十五僧臘四十六以其年十
月初四日塔於圓覺之東北實與暉俱師始賜號妙音
圜常至是上恩改賜無際海印法師塔名華嚴因師所
得法要用旌不朽既塔又詔臣某類其行事載之於石
顧久與游處多見其行業且歎虎溪一笑之集泊然無
所因為直書繫以銘曰
維師仙志醇誠自斸髮為時英兮誦華嚴儼上乘推至
要悟後生兮以昔契見帝庭膝前席藹休聲兮統方袍
僧極稱既遇合志弗矜兮立精廬圓覺名保願王香惟
馨兮謂時哉永厥齡忽去來隔幽明兮上恩渥號益增
窆於塔孰與京兮噫方外有哀榮千載下視斯銘兮
松隠集卷三十五
