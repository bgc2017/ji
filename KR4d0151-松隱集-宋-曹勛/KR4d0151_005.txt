松隐集卷五宋曹勛撰
古樂府
京口有歸燕
春烟晝白春草綠春水溶溶曲江曲吳宫梁苑盡灰飛
鐵馬驕嘶銜苜蓿蕭條南國閟春愁章臺瑶室今茅屋
中原民庶被氈裘萬室無人皆鼠伏子歸何處定安巢
楚幕雖多易傾覆感君為君思建章萬戶朱門綴珠玉
當時天下尚無為今日悲凉變何速感君歌為君哭汾
陽巳死淮隂族沉沉壯士聽晨雞豺狼當路食人肉燕
齊鄒魯變荆榛番人走馬鳴&KR2688;轆
人生不長好
人生不長好倏忽如蕣英臨觴莫辭醉既醉莫願醒但
識醉中理無欲醒時名夷齊猶餓死誰復哀屈平陵谷
尚遷滅况乃期促齡已焉謝消長得失秋毫輕
姑蘇臺上月(并序)
按吳越春秋姑蘇臺高見三百里下有長洲之苑予往
年訪其遺址有石橋廣數丈其長里許其水通三江長
洲洞庭臺基依山傍有僧寺云
姑蘇臺上月倒景浮天河石梁卧長洲垂虹躍金波叢
薄散蘭麝水底流笙歌歌聲未斷樽前舞越兵夜入三
江浦吳王沉醉未及醒不知身巳為降虜響靸廊前珠
翠横採香徑裏喧鼙鼓西施和淚下珠樓回首吳宫隔
烟霧姑蘇臺殿變秋蓬荆棘霑衣泣寒露至今風月動
凄凉餘址石橋尚如故
錦石擣流黃(并序)
古詞皆云亦不知所起獨煬帝有五言一章以道征戍
室家之思今新而補之
秋風清秋月明征人思婦難為情難為情蟋蟀遠壁鳴
寒聲霜砧皓腕愁不勝愁不勝愁不可剪衣可成夢君
先到黃龍庭
自君之出矣代内作
自君之出矣龍香消寳衣思君共明月千里奉光輝
自君之出矣粧臺生網絲思君拂團扇相與共提携
迢迢高樓入紫烟
迢迢高樓入紫烟上連阿閣巢青鸞青鸞飛飛不復返
朱甍碧瓦空般般而今燕雀互棲止便便飽逸嗤鷹鸇
黃金臺廢燕昭死嗟嗟誰復旌遺賢
邯鄲才人嫁為厮養卒婦
落葉逐驚風落花逐流水漂零無定端寄託隨所委朝
榮瑶圃中暮落窮轍裏豈不惡糟糠豈不願羅綺羅綺
閉深宫嫉妬交相靡糟糠守窮廬苦樂同終始行藏宜
自然燕巢茅屋底
上之回
衛騎絶沙漠前驅過玉門雲旗梢月窟輦道屬烏孫萬
國森環衛三靈駭駿奔聲容同日月威德被乾坤廵狩
知無外蠻戎識至尊何當鳴警蹕高會醼崑崙
當置酒
置酒臨芳觀張筵繼落暉選妓調絲竹迎賓奉酒巵月
影移歌扇花光照舞衣霞觴飛白羽高論吐虹霓人生
不滿百行樂當及時當歌期酩酊誰能較是非
將進酒
君唐虞兮臣臯䕫將衛霍兮恢邊陲時文景兮民雍熙
獄無冤人兮野無蒿藜玉燭亘天流離以昭兮其惟百
姓日用而不知歌鹿鳴與既醉兮而頌聲洋溢乎康逵
顧吾君之清静躬儉以寂默兮而猶薄滋味與游嬉臣
願得連四海以為席兮酌北斗而為酒巵使五老奉觴上
夀以申祝兮令夫八元夹侍而正儀願聖夀上齊於箕翼
兮其光容充塞於四維醉大道與仁義兮而淳風浹洽
於華夷期億萬斯年兮民皆陶陶而化之慶君臣之嘉
會陋酆鎬與瑶池
艾如張
鴻鵠遠罾繳燕雀戀藩籬争食蓬蒿下觸網斃禍機黃
雀老且黠黃口小且癡黃雀戒黃口輙莫貪腥肥
遠如期
約指金環瘦不持羅衣寬盡減腰圍紅芳坐消歇王孫
歸不歸
反招隐
驊騮天下駿所制在服箱蘇秦天下辯所失戀冠裳達
人貴自重出處保龍光山花麗雲錦鳥語調絲簧清泉
激鳴琴掩抑合宫商芝术勝粱肉蘭菊有餘芳白雲結
山友來往俱相忘世路甚谿谷簪笏誠羈繮人心若丘
山咫尺不可量猿鶴熟可馴人熟不可防留侯從赤松
范蠡辭越王二子保令終避世容何傷王孫促歸軫吾
徒方退藏
獨不見
獨不見誰相憶花影上珠簾明月穿窗隙翡翠暗無光
蒼苔點行迹鸞鑑掛珊瑚寳靨銷金碧彷彿聞簫韶夢
想見顔色為我報新人好好承恩澤君看後庭花芳菲
能幾日
牀前帳(并序)
晉平虜將軍劉勲妻王宋既嫁二十餘年劉悅山陽司
馬氏女以宋無子出之宋於道中作牀前帳以自傷
蜀錦牀前帳四角垂香囊上有合歡帶下有雙鴛鴦鴛
鴦一分散不得同所將棄捐篋笥裏誰惜舊時香
紫騮馬
紫騮馬出西方徑萬國來咸陽儲精房鍾循良口如米
火頭如王尾輕鬛短龍脊剛蹄圓腕蹙森開張齊平六
齒排截肪目如明星威煌煌驕嘶噴薄思騰驤廕以華
屋薦露牀金羈玉勒紅錦障鈎膺絡腦垂璫琅漢家驃
騎新開府天子輟賜威遐荒將軍横槊被金甲矍鑠超
忽踰鷹揚雄鳴矯首厲奔蹙健兒百萬紛披攘登封居
胥轉瀚海軍聲陸讋摧天狼歸來明堂見天子圖形麟
閣宣龍光
王孫游
紅芳開繡戶碧草襯斜陽樓上頻回首思君道路長夭
桃與芳草豔色明朝陽思君念華旦賤妾惜容光
烏夜啼
饑烏啞啞不肯棲雄飛呼雌鳴聲悲娼樓年少醉歌舞
幽閨思婦寂無語將軍百戰未成功坐數更籌聽金鼓
月落啼烏近鏁窗鏁窗深處繡鴛鴦鴛鴦未就腸先結
馬踏天山夜飛雪歸來且莫話封侯同醉笙歌弄明月
望行人
西北有高樓&KR0772;窱入空碧徙倚徧欄干楊花滿行迹不
見行人歸但有楊花白披襟向春風為我傳消息春風
不見知此意無人識
行路難(并序)
昔鮑昭王筠皆有此作以叙征戍離别悲感之思因變
而新之
華堂高張千炬燭光溢樽罍豔流目秦姬趙女變新聲
入金石兮裂絲竹少年意氣凌秋陽奴僕金張嗤宋玉
文章富貴何足論胡必直欲身後名顔回風雨困簞食
伯夷葵藿難為情何如嫖姚十八從將軍恩隆愛密收
竒勲美人歌舞謝芳草春花落盡容顔老山長水闊霜
雪寒安用區區涉遠道
又(并序)
鮑昭王筠皆有所託其詞閑雅感激惟道閨門離别征
戍懷遠之思因以申之云爾
行路難行路難九折之坂無足歎羊腸劍閣視階闥巫
峽灔澦無波瀾長安九衢最巇嶮侯門處處深如淵深
如淵不可履翻風覆波當面起况復深宫嚴九重雖有
羽翼無由通行路難行路難不如歸去貧窮静坐巾柴
關啜菽飲水自行樂雖有風雨無憂患(平聲)
歸去來
歸去來歸去來陸行無車水行無船足重繭兮羊腸九
折歴絶嶮而盤盤跼蹐脅息以休影兮石壁屹立而不
可以攀緣上窺不測之夭嶠兮而下臨無底之深淵寒
風凛凛以切骨兮朔雪漫漫而漲天孤猿哀吟其左右
兮而猛虎跑哮乎後先緬前路之險阻其若此兮道云
遠而莫前悲已往之勤瘁兮淚流襟而漣漣歸去來歸
去來吾鄉雖遠兮及此而猶可以生還饑寒迫於屢空
兮庶乎安之若命而終保吾之天年
沐浴子
新沐莫彈冠新浴莫振衣聖人貴同塵賢者汨其泥夷
齊立峻節感激歌採薇子真老谷口歲晏無苦饑屈原
懷獨醒沉湘誰與悲漁父隨其波所適安所宜君看侯
門客饑于紈袴兒
樂未央(并序)
古樂府有其名而亡其詞
孝武初封禪蘿圖寳歴新開邊擢衛霍儒術用平津禮
樂追三統欽承奉百神嵩呼寧萬壽歡樂詎容陳
荆門道
荆門道在何許萬里迢迢入南楚故人何事未歸來滿
目豺狼路多阻路多阻兮可奈何矍鑠廉公亦奚取期
君終日醉如泥賢似靈均醒時語
臨碣石(并序)
魏武作四章為樂府今亡沈約作五言但叙登臨感遇
之旨今為四言三章一章言聖人在上物遂其性二章
言樂不可極居安慮危三章言思聖人君子以永成功
云
肅我嚴駕登彼絶阪目極天淵曾不知遠曜靈舒光樂
彼鰷鰋
杲日既升我徒既盈願言斯適至樂無聲撫躬增媿臨
深可驚
陟彼崇高慨覽遐宇前迹可究興亡可悟安得英雄廓
彼神武澤及飛沉致馨梁甫
巫山高
巫山高望不極飛鴻欲度愁無力我欲絶之乏羽翼峽
江水急荆門遠魚龍游之不能轉下無舟檝上無梁我
欲濟之憂力尠
懷長沙
有若人兮眇何所投蘭袂兮江之滸杜蘅約席兮桂栢
為宇胡為乎終年而在兹前有沅湘之深水兮後有岳
麓之重阻聊逍遥於山阿可以避歲寒之風雨
空城雀
去年已生子今年復生孫主人既昏亂國破家亦焚宫
館變禾黍萬人無一存朝伏蓬蒿下暮宿荆莽間豈不
念儔侣豈不懷玉山儔侣高飛斃繒繳玉山迢遰多鷹
鸇又不見咸陽三月火不滅吳宫萬戶飛灰烟春鴻社
燕尚燒死况復黃口乏修翰喜無挾彈兒空城姑所安
寂寂空城雀日暮寒且饑鼯鼠啼林端豺虎夾路垂蒿
間黃雀語黃口吞聲切莫圖高棲汝不見當年連雲宫
館散烟燎歌臺夾室今狐狸糟丘成糞壤藜藿生酒池
昔人自是不復改今人始覺前人非今人昔人未為遠
更望誰家門戶歸
楚妃歎
日晚章華翠輦歸寂寂深院鏁重扉非緣掩鼻移恩寵
自是新人巧用機
用意十分巧畫眉粧成獨自惜容儀非緣鄭袖能歌舞
自是人心著處迷
霜滿虚庭月滿樓羅帷珠箔閉清秋鑪香烟斷添銀燭
誰道更深睡去休
寳靨香銷翠幄寬更深明月上闌干徘徊踏碎銀蟾影
誰念從來不耐寒
人静宫深夜漏長深宫漏永憶君王可憐不及秋蒲草
猶得承歡薦寳牀
隴頭水(并序)
傷離别倦征戍也
隴頭之水兮不可以濺衣隴頭之雲兮不可以同歸事
行役兮無巳時無已時千里萬里從旌旗風雨惨惨兮
寒且饑隴頭之水兮鳴聲悲
莫獨行
莫獨行風雨惨惨兮夜不得明道有石坂兮使汝車敗
而馬驚山有猛虎兮水多暴鯨任重塗遠兮無欲速其
小程莫獨行莫獨行聊可以俟同志之友生
松隐集卷五
