松隐集卷六宋曹勛撰
古樂府
古戰場
烟冥露重霜風號聲悲色惨侵征袍據鞍顧盼度沙磧
縱横白骨餘殘燒舉鞭遲留問田父彼將欲語先折腰
泣云畔寇昔據此老夫父子服弓刀將軍下令起丘甲
法嚴勢迫無所逃攻城奪險數十戰民殘兵弊夷梟巢
當時二子沒於陣老夫幸免甘無聊匹夫僭亂起阡陌
禍延千里俱嗸嗸官私所殺盡民吏坐令骨肉相争鏖
唯餘將軍封萬戶士卒戰死埋蓬蒿至今野火遍昏黑
天隂鬼哭聲嘈嘈
戰城南
鐡騎方侵掠臨淮厲虎兵三麾俱至地一戰破思明令
下秋霜肅威行草木驚豈但全孤壘能令復舊京吾君
方用武宵旰念儀刑
箕山操(并序)
琴集有名無辭今補而廣之庶乎後之覽者可以彷彿
前人之心云
草可以為衣兮木可以為廬水清石白兮渴飲有時而
饑食有餘止不知其吾之有影兮而行不知其吾之有
軀彼日月之自明兮吾又安知其所如君乎君乎且將
凂我以天下而無迺不幾於贅乎
小游仙
九霄風静夜沉沉仙籟虚徐度玉音好是太真歌未闋
飛烟遥上鬱華林
十二層城倚閬風金臺珠樹鬱葱葱遥瞻玉室藏書府
萬仞飛光散曉紅
搖曳空歌上玉清飛烟冉冉拂仙纓龍軿已過黃金闕
致肅門郎識姓名
春光好
十年不見春光好龍沙馬齧長安草長安草盡人已空
宫館園林迹如掃東都西洛暗兵塵晝引狐狸上黃道
長淮水淺吳山低戍邊時廵無巳時無巳時萋萋草綠
邊馬肥濠城短小不蔽眼况復𤨏屑游芳菲何當仗劍
從神武晴春甲馬争光輝
送春歸
送春歸在何處禾黍正離離江城匝屯戍楊花零亂點
旌旗天涯芳草連雲暮舊園桃李遍荆棘故國樓臺竄
鼯鼠衣冠不見洛陽花鐡騎猶嘶渚宫樹吳江水綠吳
山青春到春歸别有情柳色迎人下關塞隨軍萬里清
烟塵黃金臺榭未埋沒當年勿謂秦無人
秋夜長
秋夜長秋夜長風高月落飛清霜征鴻蕭蕭度湘水草
木露冷蒹葭黃鐵衣老將尚横槊健兒甲馬争騰驤閨
中思婦臚銀燭耿耿念遠傷肺腸壯士悲歌扣商角通
夕無寐空凄凉况是愁人怨遥夜安得日出升扶桑
怨遥夜
六龍滅景兮疾如馳結隣曭㬒兮沉海涯飛霜烈烈以
襲物兮其容惨慄隂風凛凛而薄人兮其聲凄悲祥鸞
伏竄兮鴟梟號呼哲人永歎以哀吟兮貪夫適其覬覦
彼庭燎之不吾遭兮良卷懷而鬱紆勞歌三發兮晨雞
未旦使我耿耿以戚憂兮獨展轉而向隅
歲將暮(并序中時自金歸)
歲律將暮我行獨勞家無餘儲晨昏不贍性多愚鄙拙
於治生拊已興懷歌以自傷云
歲將暮歲將暮靡靡行人不歸去不歸去道路長道路
長兮復限我以石坂羊腸山多喬木兮不能為吾之棟
梁水多深阻兮不能為吾之舟航徒頓駕以獨宿兮趨
風雨於晨裝眇佳人兮懷余期遥集于扶桑
隋堤草
綿綿隋堤草草色翠如茵梧桐間桃李穠豔驕陽春楊
柳垂金堤拂舞無纖塵行人不敢折守吏嚴呵嗔大業
一崩隕九廟猶荆榛隋堤草與木採斫雜樵薪秋風號
枯枝野火燒陳根園林宫館尚禾黍草木於爾何足論
蔓草長(并序)
余所寓之室前有喬木一本葛蔓延羃其上感物興懷
有蔓草長以風焉
蔓草長搖風緣砌凌高堂萋萋密葉護蔥蒨溥溥湛露
滋瀼瀼下有徑寸蘭委靡塗秋霜依憑既失所不及菰
與蒋託身肯媚附喬木持芳自㓗凝幽香蔓草長因緣
從爾摩蒼蒼一朝喬木大斤斧掘根削株貽汝殃
隋堤柳
隋隄柳千里夾隋隄隄中有平道百尺隐金鎚柳色間
桃李行客迷芳菲牙檣從西來雲表開龍旗一舟挽千
人萬舟若魚麗舟中盡絶色不厭荒淫譏錦帆壓奔流
日夜東南馳龍舟未及返身辱吳公泥神器失所託化
作迷樓灰向來桃與李花色猶不衰向來堤上柳柳色
猶依依唐公巳舉晉陽甲草木雖小知無隋
折楊柳(并序)
折楊柳即樂府鼓吹曲漢魏以來唯給邊將
折楊柳上隋堤攀條同憶送君時君王近發關中卒更
戍歸來尚未遲
折楊柳上章臺柳色依依尚未回漢家盡得單于壘屈
指歸同社燕來
折楊柳㶚橋西去日同君上柳堤聞道將軍得天馬歸
時芳草正萋萋
去日霏霏雪滿衣思君楊柳正依依新來又得征人信
君去交河尚未歸
去日同君過渭橋橋邊新雪未全消如今窗外楊花滿
憔悴無心約細腰
悲採薇
昔辭萬乘寵㓗巳歸其仁強諫非矯訐所守懷真淳邈
矣思唐虞去去迹巳陳夏禹且不讓叔世良悲辛採薇
歌西山獨往誰與隣激節不少渝終始無緇磷優入聖
人域清風高隐淪嗟嗟首陽山今飛戰馬塵况乃匪湯
武吾子勞諄諄巳而復已而緬默思良辰
感秋蘭
雲何為兮深山水何為兮幽谷匪雜珮于華裾恥見珍
于流俗噫嘻疑枳棘與荆榛不辭榮於秋綠
梅花落
殖雖無遠近開獨占三冬怨入哀笳切香凝素臉穠有
子調金鼎遺根益縣封佳人初睡起留取照芳容
哀孤鴻(江上書事)
哀孤鴻孤鴻杳何所堅冰合洞庭積雪滿南楚弔影破
寒空凄凉宿烟雨上林衰草暗池塘衡岳居人雜豺虎
縣官下詔收箭工繒繳高張求勁羽稻粱粒粒盡輸軍
飲啄號呼困秋浦至今燕代滿干戈每欲歸飛畏弓弩
畏弓弩誰能為我驅先路驅先路歸故土一身雖困
忘辛苦
天上月
皎皎天上月隨人如有情何當背銀燭棄我如絶纓
關山月
關山月關山月分影送征人寒光射矛戟悲笳聲斷塞
鴻驚征人淚下思鄉國
高樓月
高樓月倒景入闌千人眠綺窗影月在青雲端相攀不
可得空成簾幕寒
估客樂
朝飲文君酒莫宿邯鄲妓近得浮梁書春前辦行計
班婕妤
寵移非為妬花落不因風來往長門月羞將團扇同
王昭君
好惡由來各在人况憑圖像覓天真君王視聽能無壅
延夀何知敢妄陳
游仙(四)
天河水冷烟波渺流水無聲銀浪小白榆歴歴映瑶沙
白露凄清下雲表扶疎丹桂落紅英片片紅霞散瑶草
月中桂子空傳名散在人間無處討仙翁呼童收紫芝
紫芝肥嫩光離離遺英殘萼墜無數仙鶴飲啄時鳴飛
仙人種玉耕雲隈倚雲横笛學鳳吹湏臾羲御崦嵫沒
相呼拍手騎龍歸
飛轡絡絶景訪我同心人解駕三秀嶺濯足玉華津晤
言會良契携手凌高晨揚旌出閶闔羽節趣羣真入宴
明霞館回軿過始青音靈散空洞逸響縈雲營倏忽九
萬里流目低蓬瀛玉妃欵清話偃盖希林庭顧彼簪纓
客寵辱勞汝形神仙有真訣胡不希長齡
嚴駕發滄浪行樂從所之方諸欵青童隐景朝鬱儀流
金戒前道玉節紛萎蕤運策乘飛電揚旌耀彩霓斑龍
承倒景蠖略翔紫微命我發金策受事臨西垂白帝啓
真籙斟酌合四時解帶清商館置酒璇淵池高酣發空
謠羣響凄以悲海水變蒼陸翻覆如奕碁咄叱紅塵子
役役何所為
駕景絡絶響游目低隂虹靈光轉修袂羽節飄晨風抗
手辭金母偃盖東華宫高仙發空謠逸響飛九重霞觴
豔流目疊舞歌玉童緣雲上虚籟笑語鏗洪鐘海水屢
清淺倏忽欣再逢不惜暫游詣情欵無初終歡餘促歸
軫攝轡翔斑龍投閑憩三素保績崇真功
劉生(并序)
劉生不知何代人自齊梁以來有劉生詞盛稱豪俠周
游三秦五陵又云抱劍專征為符節官云
劉生世關輔游俠周五陵倜儻天下俊持夸矜劉生落
魄游其間豪族相依承鬪雞横大道走馬入重城醉卧
金張館高談衛霍營報仇先劇孟排難鄙侯嬴逸氣凌
秋鶚清才瑩玉繩燈前看寳劍雪裏按蒼鷹校獵黃山
苑追兵青海濱華夷知姓字燕趙冠婚姻恥作諸侯客
寧為奔走臣匈奴方入覲雄略未能申且醉當壚酒將
軍詎敢嗔
細君(并序)
漢武帝元封中以江都王女細君為公主嫁與烏孫昆
彌至國而自治宫室歲時一再會言語不通公主悲愁
自為哀怨之歌其後元帝亦以王穰女昭君嫁匈奴單
于昭君至彼作歌自傷後人多為歌詩流為樂府遂有
明妃怨昭君怨獨細君最遠而悲思尤甚又世人無有
哀感之作余亦迹而新之抑亦攄昔人之幽憤為來者
之深戒云
族類皆有偶所偶各有方我本漢家女遠嫁烏孫王言
語既不通嗜欲寧相當生肉以為食羶酪以為漿毛卉
襲衣服蒜薤為馨香嗚嗚當歌舞跳躍紛低昂風沙障
白日四野皆蒼黃逐獵射禽獸藉草氊為墻喜怒不可
測貪戾詎易量自為治宫室僅能庇風霜歲時一相見
但見眉目光東南望漢日獨覺霜天長飛鳥戀故林游
子思故鄉而我被遐棄失身投窮荒明明漢天子一女
奚足傷武威與文德豈不在周行吾王居下國奉上固
所當結親徒自辱掩泣羞漢皇
懷遠
有美人兮隔千里彼不來兮我獨止吳江木落又經年
壯士悲聲寒易水
秋色
空空翔水裔海月飛冰輪大旆連天山羽校羅秋旻霜
輝明縞練綵錯光鱗鱗一掃龍庭空海宇無纖塵
秋思
日落碧山暮隂風生白蘋飛響散高梧水石光粼粼海
草未凋綠朔馬嘶咸秦蕭颯兩華鬢十年吹戰塵
黃鶴(并序)
古樂府有其名而亡其詞
子晉升真後茅君謁帝初靈風翔羽葆舒轡聳雲裾凌
虚前虎節方駕後龍輿平旦辭龜嶺禺中過鳳虚故里
頻遷改山川遽有無當時武昌水清淺轉城隅
黃雀
羣聚羣飛畏行止飲啄驚鳴顧無已多虞多事足機張
獨宿蓬蒿信為美
楊花
春光誰占得楊花獨自知未到傳消息將歸送别離隨
風飛更急入戶舞還低大有撩人處粧臺惱畫眉
當壚
吳姬年十五豔色嬌陽春花間開繡戶席上設紅茵含
羞留醉客歛袂送行人多謝金吾子衷情詎易陳
有雪(時冬無冰春大雪)
有雪有雪何不時號令無乃乖其宜元冥失職變常燠
草木不黃流不澌羣蟄開張動平陸廣野宫闕騰蛟螭
方今春王布仁政育養萬物如嬰兒爾何干職助隂沴
致使造物無威儀四序平分佐天吏物色消長隨指揮
元綱既絶亂箕斗五行顛倒盈縮虧安得調元按天步
太微受事三光齊璇璣不愆四七正時歌玉燭滋黔黎
爾之不職有常律司晨執僇歸攝提願得唐虞二八一
十六相佐天子雷風時至無錯迷
皚如山上雪
皚如山上雪凛冽生隂寒狐狸卧深穴猛虎饑不眠下
有千尺松埋沒多摧殘山椒冠叢祠寂寞無孤烟傍有
古戰場鬼哭聲煩冤燈火斷城郭雞犬雜喧喧朝官急
征夫迫促争後先柴門不得閉行者不得還何當齊風
雪巖岫開南山
松隐集卷六
