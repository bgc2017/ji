松隐集卷三宋曹勛撰
古樂府
聖人出
古樂府有題無詞因新而補之
升太微法璇璣闢紫宫清九圍甄符命以膺歴廓氛祲
而建靈旗混車書之文軌兮納民物於雍熙噫嘻惟仁
惟義則吾知其所以能保持
飛龍引
炎精應運開真籙神母嗸嗸夜潛哭五星同軌莅秦雍
十二真人翔水曲斷蛇約法授天人項籍叱咤徒驅逐
蕭曹翼翼冠元功三十一君兆開國君兮臣兮俱會同
灑掃乾坤開夀域
上雲樂
真王嚴仗衛清道表前旌翠輦浮龍藻霜戈麗虎兵哀
笳鳴廣路警蹕過曾城後乘超王屋前驅上玉京諸天
觀鼓節列聖肅儀刑朝謁虚皇罷麾幢下始青蒐兵寧
紫戶閱籍按黃庭十洲皆承事九宇仰裁成暇豫迎春
宴還宫召百靈綠室陳歌舞陽臺煥日星玉酒浮樽滿
天花覆坐馨空謠洞真唱遐覽悲劫齡俯盼紅塵子起
滅輕浮萍
君馬黃
君馬黃臣馬蒼君馬短臣馬長馳驅不敢先騰驤左右
先後惟其良臣馬勞悴君馬康君馬康無相忘一勞一
逸固所當君馬無逐臣馬強
春風引(建康作)
憶昔上國宣和初時平比屋驩唐虞天王禮樂縱游豫
翔風和氣凌天衢蒼龍頒春動時輅晴光彩錯明金鋪
扶晨官師會朝請雜沓劍珮諸侯趨仗移走馬退東掖
闐闐車騎喧傳呼笙簫合沓送歌酒游人買笑捐金珠
太平一百六十載四方面内無征誅歌聲未斷霓裳舞
鐡騎直指墮神都蒼茫萬乘扣軍壘六龍不御驚鏷&KR2255;
隂虹當天變白晝中原化作榛莽區黃旗悠悠渡江漢
百僚竄伏天一隅南極三吳北燕薊西秦東魯無完郛
至今甲歴遍三四生民散盡悲巢烏我每思家限淮水
搖搖心與飛雲孤江城春風漲白浪雞聲可數屋可踰
兵纏九宇無花木憔悴春風空綠蕪
日出引
雲冥冥風凄凄綺疏未白雞巳啼角聲纔斷闢朱扉闢
朱扉欵朝日君王劍珮朝諸侯赫赫明明光萬國
思歸引
歲峥嶸以高逝兮辰一往而不返夫君胡為乎伏幽陵
而連蹇邈佳人之懷余兮策予馬之不前亘川塗之修
阻以紛錯兮積雪漫漫而蔽天期百舍之不息兮命予
駕而勉旃
箜篌引
行天莫乘龍行地莫乘馬龍馬各有待牽連一時假至
人運獨照八表周神化結交當結心勢利徒夸咤兔絲
倚喬松纏綿不相舍秋風飛嚴霜榮枯何所藉冨貴人
所慕貧賤人所鄙妻嫂薄蘇秦人事古如此游子歸去
來勞生良可恥
日出行
日出東海隅照我草屋東屋東有榮木光彩生曈曨春
草凝碧色秋水生芙蓉江山發深秀和氣翔春風六龍
儼靈轡萬物咸昭融羲和羲和無曠爾職無替爾功使
吾兩目常明兩耳常聪則吾將薦汝於上帝而復子以
以重黎之封
升天行
上智保冲淡練氣固形質精神藏杳冥獨照出寂默三
炁俱混同求死不復得其次崇真功立言與立德軒后
御飛龍旌幢煥晴碧楊許奉丹書凌空佐天職董奉乘
雲輿秦女跨文翼茅山與荆山遺蹤宛如昔旌陽與劉
安雞犬翔真域清虚王陵孫巍巍膺九錫雲表鳴簫笳
仗衛嚴霄極即事非荒唐粲然若白黑揮手謝時人緱
山有仙迹
結客少年場行
結客少年場驊騮從驌驦鬪雞横大道獵騎卷平岡婚
姻聯衛霍賓客紛金張報仇通姓字排難匿行藏功名
看寶劍富貴珥貂璫逸氣凌秋鶚清才負錦囊詼諧驚
四坐議論駭諸郎日暮平康裏花隂醉滿牀
結客少年場横行静朔方嫖姚新拜將親選羽林郎百
寶裝犀甲千金飾箭房笑談看匕首博戲賭香囊聚飲
妖姬酒同升射雉堂聯騎絶沙漠分麾入范陽陳前誇
奪槊馬首拜降王歸來辭厚賞小閣醉紅粧
涇溪行
涇溪之水兮猶可以方舟涇溪之人兮不可以同游涇
溪之阻兮猶可以為梁涇溪之險兮石齧吾廧涇溪之
水兮猶可以徒涉涇溪之人兮不可以相接
長安有狹斜行
長安有狹斜劣劣通香轂道逄二少童問君住何曲我
家本神京住近濯龍北長子爵執珪次子為相國小子
無高位校讐在天禄三子俱下來游人住行足三子俱
入門金紫照華屋三子俱升堂戲綵弄絲竹大婦縫羅
襦中婦裁冰縠小婦調鳴筝切切聲相續丈人幸安坐
置酒奏新曲
長安有狹斜狹斜難方軌道逢兩青衣問君住何里我
家銅駝陌高閣通朱邸長子爵通侯次子聯端揆小子
事游俠倜儻卑豪貴三子俱入門軒車羅甲第三子俱
升堂光彩動階陛大婦理珍裘中婦曳雲帔小婦弄笙
簧明粧擁歌妓丈人幸留連雅舞揚清吹
飲馬長城窟行
漢馬飲長城匈奴空塞北樓蘭與烏丸先驅出絶域月
氏合康居受詔發疎勒右校羅天山左出林胡國嫖姚
登狼居旌旗照穹碧號令明秋霜毳帳餘空壁瀚海無
驚波獻捷走重譯大將朝甘泉後部騰沙磧九宇動聲
容功烈光篇籍將軍拜通侯歌舞連朝夕
代北行
漢地山河遠邊城草木長西戎空大夏朔騎送君王禮
樂兼三統車書混八荒征伐司衛霍奉使遣蘇張號令
知無外衣冠入夜郎蒐兵臨瀚海郡縣裂姑臧郵傳通
族障奚奴識憲章華夏同正朔天子坐明堂西極奉龍
馬何用贄白狼
寒風蕭蕭易水紋嫖姚十八為將軍酒酣耳熱氣益振黠
羌百萬空成羣兵車轔轔動雷轂漢軍霆擊崩屯雲登
封居胥轉瀚海波澄萬里無纖塵六驘夜遁徒苦辛當
時足雪平城恥猶恨逋誅尚有人
釣竿行
昔有伯常子避仇河濱其妻思之為釣竿歌每至河側
輙歌之今補而續之云
臨北坂望南山山長水遠心慱慱鈎有餌兮緡有竿魚
深潛兮秋水寒念王孫兮何時還
春江行
浦嶼連芳草夭桃間柳堤征鴻下天際游女過前溪魚
沒驚帆影林疎見鳥啼王孫聯繡騎童子解香觽吳姬
笑留飲同指畫橋西
豔歌行
陽春麗華旦杲日延清暉庭前夭桃花灼灼流芳菲佳
人惜良辰游子行不歸君看夭桃花芳菲能幾時
塞北行
五月無芳草經年不見花蒼烟埋古木朔吹卷龍沙猶
逢阿母海愁看白傳义彷彿南箕下遙瞻望漢家
淮南行
人去宫門寂丹成寶鼎空砌下苔錢紫庭中霜葉紅思
君聽松籟精魄上高穹
月冷桐隂静霜紅桂影寒碧蘚封丹室青松覆玉壇如
何後雞犬不得厠驂鸞
青漢謠
鼓策飛晨華翹轡玄景阿雲裾動星漢流彩鳴玉珂迢
迢拂青靄俛仰窺員羅羣真儼龍駕拊節揚空歌靈風
翔玉京音響生雲和飛軒出閶闔紫霄高峩峩覽極不
知疲垂足濯天河抵掌談羲黃歴世由經過下盼塵波
中穢濁真棄帑胡為戀浮境出沒相纏紆秦陵一抔土
神室生葭蘆商山高崔嵬名與四皓俱歸來邈雲漢璧
月流綺疏悠然動清興何必騎鯨魚
夢仙謠
夢入蓬萊宫岧嶤聳朱閣靈風翔紫烟靄鬱生羅幕鸞
鳳棲瑶林咀嚼瑶華萼老龍戲滄洲噴濤盪鱗角朱戸
翳霄暉翠殿開晴廓中有神仙人緩步鏘金鐸顔貌盛
芙蓉舉止何綽約引我丹霞房玉漿金罍酌更賜琅玕
膏笑談同飲啄仙童供蟠桃盛以朱雲絡坐看移三山
驚波沸五岳下顧塵埃徒奔走赴陵壑真人執我手殷
勤相付托若到紅塵中莫染紅塵濁他年湏是早歸來
奉迎當遣遼東鶴
步月謠
太清天宇清且高皎然冰鑑懸層霄絳河水淺閬風息
蟾光度景搖金鰲仙人縱駕游八極鳳簫歌吹鳴嘈嘈
星宫月殿風馬遠珠華露濕旌旄冷還虚按轡窺塵寰
波裏三山銀浪卷
游仙謠
羽盖承流景飇輪泛紫霞前旌絳霄隊駐節王母家真
童發清謠雲表翔哀笳樓臺上清漢服綵明珠華萬春
若朝菌歡樂庸可涯瑶席未終醼零落蟠桃花
清晨謠
通夕抱寒衾冥冥暗風雨披衣待平明起履步庭蕪遙
遥望扶桑延目上洲渚隂風驅層雲屯積亘山阜草木
纏凄悲杲日霾天步林鳥雜亂飛修塗限商賈松竹互
摧折鴟鴞肆翔舞四海揚驚濤鯨鯢竟吞吐誰云天步
寬宛足隘環堵殊乖夙昔心媿坐閴無語遲遲攬衿帶
櫛沐正冠屨姑以勤余生疏剔治園圃清晨勞寤歌無
乃思湯武
獨酌謠
我有一樽酒來自故人家故人久相别十載隔天涯相
思不相見對月開流霞一酌延清風清風為我開靈襟
再酌勸明月明光徘徊冷光發三酌望故人明月清風
見顔色高歌起舞賡長謠聲裂金石貫層碧伯倫巳死
淵明殂蜾臝螟蛉漫充塞湏臾歌罷玉壺空醉覺長天
不盈尺
春風著意憐芳草芳草榮時春自老人生歡少别離多
有酒當歌自傾倒莫教憔悴損容光白髮蒼顔為誰好
陽春謠
臨東皇萬物昌君陶唐宣重光臣臯䕫熙元良協三辰
撫萬方物無夭札人無傷人無傷繄元良錫以景福滋
穰穰吾君欣欣兮臻樂康
深夜謠
月影移鳷鵲鑪香滿建章君王駐琱輦宫女出彤房仙
樂浮雲漢笙歌遶畫梁按圖皆國色何處是高唐
花落春猶在人存事巳非草侵迎仗路塵滿舊薰衣獨
立空憐影當歌但歛眉羞見長門月曾同步輦歸
步月謠
琅玕轉景蒼蚪立露脚斜飛冷光濕人歸芳草恨迢迢
劍珮生寒秋水澁離離箕斗正相望流蘇帳合金波入
風前搖袂思沉沉雷雲不動蛟龍蟄
清晨謠
陽烏出谷升蟠木羃羃寒烟歛修竹狐狸竄伏不敢鳴
魑魅深潛翳林麓荷鋤田父下東臯金馬門開轉華轂
何當羲御駐中天赫赫明明光萬國
山中謠
山中之樂何由說知者不言言者拙紅塵飛盡散松風
獨酌寒泉弄明月
秋風引
閶闔天門開九重金莖肅肅搖霜風吳江木落龍庭空
雞鳴起舞何怱怱烟塵高翳山(闕)東邊聲夜入烏號弓
松隐集卷三
