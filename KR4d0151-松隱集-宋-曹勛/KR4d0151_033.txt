松隠集卷三十三宋曹勛撰
題䟦
䟦陸賈圖
僕幼讀西漢便喜陸賈之為人其行已之長慮事君之
大節為人之成謀善後之智策每三復而歎仰之雖東
漢士夫以風節相尚其行義立志比西漢終不能自全
是知其况每下矣僕累將使旨偶叶上意得保首領庶
幾昔賢乃以負郭所種飲酒所用分遺三子仍畫此圖
人各一本俾通曉賈意僕亦不待引年力丐休致卜居
於天台山麓往來子舍率不踰季即移舍焉其擊鮮之
樂車馬之遺不待言而意已傳念非教子一經而有益
過之誨誠非昔戒苐僕身歷多難速於安養倒行逆施
以保其身爾若謂玷國朝以來家風千佛名經之選固
獲罪名教也噫人謂欲享其佚而用之以惰者其佚必
窮儗獲其欲而用之以肆者其欲必廢吾與若軰尚監
兹哉
題三蘇圖後
予藏此像每展閱瞻敬攬餘烈而揖清風用以自慰宣
政間先子與叔黨少尹鄉契厚善觀此軸云甚肖予時
在上庠每得侍立即垂教不勌公取剥餘蓮蓬畫松一
株偃蓋勁挺有傲雪霜之氣題曰霜風遺予曰子後福
祿如之每著於心不忘其見予之意云
䟦趙超然詩後
老超然舊友也平生留意三乘得向上一著復以筆墨
游戱佛事皆林下出塵之語向秦丞相擅一時之權窘
以它事寘居士於舉世不堪之地人謂必死公以此道
安之略無罣礙後正王封蓋其所得過人多矣觀與罙
公周旋於詩札間使人增道契之重(闕)
題觚賦詠或與方外之友談經味道(闕)
世胄儒學開國承家幼喜誦此經艱關不輟唐張御(闕)
䟦崇蘭圖(三賢者簡齋叔問程志道)
(闕)余比自渡江皆識三鉅公及知崇蘭同心(闕)
䟦鄭樞行狀後
嘗謂士抱非常之才故能定非常之事有啟天閉地之
識始建衛社稷之功彼錄錄軰過而不顧者有矣僕比
官泉南得與樞密弟致遠聯事備聞公當阽危之際獨
立柏臺力抗非類盡忠節叱不臣罄一時之仁勇伐二
兇之逆謀方苗傅曳其帶時變在湏臾公視之如拉
朽初無避就凛然直與叚顔英烈並驅誠大丈夫哉他
日苐復辟最當揭若日月矣
題鄺太尉枇杷洞
鄺仲詢并第六弟朝直之暇搃董德之趙安國楊子正
李功遂王與善及三茅高士張逹道桐柏王虚中洎劉
景文曹功顯會於枇杷洞之晚翠庵一觴一詠載笑載
言坐間萬景視側百趣客皆自得坐立裕如或彈琴圍
棋或操(闕)或與劵内之
士㵸茗焚香或前直江潮有層瀾鯨波之思或後臨西
湖放山水煙雲之適揖重霄而收灝氣梯石橋而探穹
崇倚長松而知茯苓破蒼石而見白玉蓋松嶺之福境
也不覺日暮夕隂西起嵐光明滅山寒侵衣賓從忘歸
繼歡以醉慨念幽絶爽塏之所亭榭臨瞰之偉千百年
之上天藏地祕寂寥無紀一旦表而出之境生象外紛
然盈前履以高韻幽曠之士遂極一時之勝又謂此樂
不可無聞因語僕書於石壁云
䟦朱丞相書劉高尚事跡
大丞相朱公風神高快氣韻静一夙禀穆清之喆叶贊
熙治之運天眞太和幽結羣類故一見高尚所與次仲
書問默與意會歸心明䟦密契道眞信乎巖高則雲霞
之氣鮮林深則竽籟之音亮過庭之訓芝蘭接武為世
極榮行輔上聖建翠鳳之旗於故都同文軌於方域則
子房鄼侯不專美於漢而高尚次仲實松喬之約非主
客也
䟦東堂先生詩卷
毛澤民以文章名世於長短句尤為超詣若詩文則傳
人間者甚少今此篇高絶情文兼厚蔡公復藏以什襲
不惟知先世過從之賢且見好賢樂善之誠宏賁今昔
曹某雖未識面喜書卷末
䟦郭恕先畫
郭恕先神仙也事跡見於國史史亦載能畫入神品然
世罕有得其畫者予家藏此軸三世雖屢遭驚恐惟不
失此豈神仙護持得珍玩以永世耶
䟦董亨道畫吳江圖
僕頃屢過吴江每廹吏事不得縱意所如一夕乘月抵
橋下横&KR1055;數聲水鳥驚飛覺魚龍出沒波間冷透衣袂
逮今十五年猶思之今見亨道畫此軸為題一絶於後
云月净吴松碧照空水天都在玉光中十年不踏長橋
路想得沉沉卧影虹紹興戊寅四月中澣功顯云
又䟦别軸
亨道居山林秀絶處潜心幽勝出為無盡觀横斜平直
七縱八横持一圓墨舒卷楚山要領則我亦為之楚足
不作窮探也功顯云
䟦功德寺賜額石刻
偶以𤨏材奮身孤遠累緣薄效得際聖神荷四朝眷知
致位掌武名浮於實奉職靦顔所幸叨冐之後合奏請
墳寺額為存歿之榮尋具懇章上逹宸扆果蒙天造俞
允賜寺額為顯恩褒親禪院恩賁甚渥事愧罔功得以
香火之勤仰祝天子萬壽餘澤細行用追嚴先世其為
不世之遇豈言語可喻兼臣故鄉本潁昌府自國初至
今業儒學取科第皆早世雖居汴自先臣以上累世墳
壟皆在潁昌惟母妻及亡弟葬於此山歲時永懷松楸
久闕展省今得裒祭於一堂之上魂魄有歸誠泉下之
幸謹以勅書刻諸堅珉庶永久相傳子孫不失祭享上
以昭聖代之光寵次以僥幽明之冥助
䟦雪竇偈後
雪竇顯禪師名冠諸方為一代宗師有所書偈流落霅
上皆元符崇觀間大臣從列及當世名流勝士題識其
後乾道中住何山純公偶見知舊欲以此偈糊壁純不
以實告亟求佳楮易得之出以相遺予三復歎賞手之
不置若元珠之再得也因為褾褫箋其漫晦復授純謂
可送雪竇方丈令世世傳揚為山中家風俾眞蹟不沒
墜人間顧欲糊時豈止覆醬瓿也純喜請走四明付之
計顯公亦謂余不忘付祝云
䟦香嚴頌後
古德垂教或示人或勸人皆方便門也香嚴此頌勸導
俗情俾趣眞寳若於此薦得便當一躍跳過天門運斤
成風千金不換心老到此想連此軸一擲矣
題周昉大内圖
有國之化每自内以及外然下以承上從風而靡矣周
昉能彷像禁密繪以為圖則用心於美化欲作世範志
意亦廣矣是宜藏之况丹青人物之妙深造原底蓋有
唐名筆也
䟦打毬圖後
此唐太宗打毬圖備盡乘騎擊逐之妙今跨照夜白赴
毬甚俊使人想像横衝宋老生軍時可見一時破敵意
氣
䟦九行洛神賦
陳思以洛妃寓言一時稱重百代又得顧虎頭寫其情
狀大令書其文采畫法心畫之妙後世以為能事盡於
此比祕藏大令眞楷九行較世所傳尤為秀拔行行典
麗字字清勁懷神物摘取散落小全赤水元珠未可再
索然書府中眞有光氣屬天矣
䟦趙千里畫石勒長跪圖
石勒微時王夷甫便識此人異相急逐欲殺之得右侯
遂帝全趙亦其英略絶人信任賢俊之效兹見佛圖澄
推誠接物有足多者千里乃肯寫其梗槩云
䟦心老所藏
昔人謂書以精神為上結密次之位置又次之楊凝式
身在衰亂猶能以筆法傳後者一主於精神可不務哉
今四公皆廊廟器至盟雅道宜其心畫超軼絶塵競爽
名世况元祐間奎壁和氣鍾於朝右遐想風度覧此心
目之敬敦行師宜襲以珍所也
題陸宰七賢圖
曠逹之士代有其人竹林七友最為名世雖被外難而
清節楚楚無一絲頭點汙山水歷古推重宜也天台邑
大夫好古博文藏此圖以相示因知君維持雅士為力
云
䟦衛太尉巖集圖
衛公雅志安林泉禀生似無塵土緣英標孤映出羣鶴
姿儀密際三界仙居臨山麓絶煥麗楚楚松竹相後先
幽巖嵌空截綠玉嘉木蔭映搖蒼烟喜招社友共清集
中有一老談幽禪其餘六逸咸自若炷香㵸茗殊怡然
曹丘倚案獨閣筆想見窘思人所怜衆賓得接書史樂
浩氣高壓江湖天只覺談話可上漢不儗步武猶居鄽
異隠能畫巧為此一叚美事端宜傳好辭更賦風月上
勝韻直徹星辰邊他時一笑忽相値固應何止三千年
䟦夏御帶所書千文
太尉夏公以戚里肺腑之貴躬翰墨冷淡之學敦詩說
禮博綜羣書心慕手追備盡八法其於點畫之妙已凌
跨昔賢意好不倦日進未艾也東坡謂眞生行行生草
昔人皆正行草書兼得而後横斜平直無不相乘除更
願力於眞行則他日不擇筆墨信手拈來無非麟之一
角也
䟦唐文皇手勑
文皇嗜二王書不啻饑渴鳩集搜採殆盡其精微悉存
於胸中故落筆之際則英偉雄俊非復二王氣味大抵
帝王自有範圍神化之妙非世智能測
唐文皇九仙帖
唐太宗開基盛主好大喜功雖引使人亦不付有司斷
以已意其於翰札之美則龍跳虎卧矣
䟦智果文福帖
此帖前為行草後自年月下小楷十二字語意所稱道
類謝安石一軰人果初師智永然特瘦健與永不侔嘗
謂永曰和尚得右軍肉智果得骨於此可見但評書頗
譏果傷淺露者豈以果作字期於有似致輕重不倫遂
失自得之趣宜評者為言也迹其好尚則優矣
䟦王羲之雨晴帖
羲之與子姪軰書草草似不經意及尋繹之筆筆皆有
位置如大辯智人雖語默無常悉證於道此帖是也千
載間雖有作者往往得彼失此曷能集大成也
䟦晉王洽仁愛帖
王導行草見貴當世洽在諸子中又最知名而書不減
父風下筆有新意此帖當是以其兄散騎常侍恬之亡
也語故切至筆鋒鮮潤加之結密未必不冰寒於水
䟦陸柬之千文
陸柬之當唐太宗高宗之朝故書千文闕淵民治三字
少學書於其舅虞世南晚乃習二王法故體象與世南
殊不類張懷瓘謂一覧未察沉研始精則王虞神氣柬
之筆下為可分矣
題親書金剛經後
世胄儒學開國承家幼喜誦此經艱關不輟唐張御史
冥報錄亦謂此經為續命經謹齋素金書上資亡過父母
下續此生壽命伏願名掛佛心經與事應不間今古均
得感通仍取壽春府永慶寺石本不書分數以則為即
庶冥官所取之文讀誦者必獲勝緣同登覺道時大宋
乾道四年歲在戊子立秋日具位曹某書時年七十一
松隠集卷三十三
