松隠集卷三十四宋曹勛撰
祭文
祭告徽考文
維紹興十二年歲次壬戌三月初一日攀附孤臣曹某
謹稽首泣血祭告於大宋徽宗太上皇帝臣頃屬歲在
丁未自燕山被密旨令朝謁嗣聖當時於重圍中泣血
辭去凡所行授一一上逹道路隔絶無從復命玉音在
耳恍未十年遽聞駕已棄天下攀附賤臣尤極摧殞慙
大恩之不報痛崩問之鼎臨既不終羑里之奉又不得
穿壙而死皇天冤哉此怨罔極今日奉事嗣聖講好金
國水陸萬里趨造上京密邇陵寢無從拜伏引領神御
肝心糜潰敢冀上皇隂相其為俾梓宫母后及事關宗
廟者率獲所請天下幸甚臣又有鄙意敢以奏陳昔太
子申生謂夷吾無禮猶訴之天帝終斃於韓及唐李德
裕貶死海南見夢於令狐綯求歸骨於洛綯曰衛公精
爽可畏猶得歸葬彼二臣者是何草芥上可以訴天次
可以動人悉如所禱恭惟上皇八聖繼承為一代英主
慈惠四海廿六年無故播遷海㝢所痛蒼梧不返想在
天之靈豈不能以胸中鬱抑少如二子上訴穹昊使靈
駕及宗族免困異地得保血食入於太廟哉豈宜以前
日隂山之約遂甘䧟辱為沙漠寒苦之魂若乘臣之來
略施威通或令金國要人形於夢寐或乖厲時事使畏
懼知罪俾強敵革心梓宫可歸太后可還聖嗣有衣冠
之奉孝思無北望之哀凡在溥率永有依向臣受命感
切為國家舊臣故爾哀懇不間幽冥之分伏惟少略寬
慈大宣靈響如前所奏當不甚難愚誠之廹恭惟聖鍳
謹奏
祭二兄鈐轄文
維乾道三年歲次丁亥閏七月朔十八日癸未族弟具
位謹以素羞清酌致祭於鈐轄二兄之靈惟兄世為清
門先業逄辰居亳之右閥閱日新兄忠信孝友起家委
吏筦庫帑鑰不憚𤨏細官於臨安垂二十年中間契闊
顧我江壖話舊雪夜曝背晴軒劇談書史典章如存我
被再詔骨肉團聚十載闕下每同燕豫兄被選擢鈐兵
池陽我亦挂冠亟渡淛江自爾别去未閱兩歲遽以訃
報五内驚潰四海之間有此一兄柰何見捨逝水東傾
兄眞去耶烏乎哀哉兄竟去耶烏乎哀哉兄幸有子行
夫子道文采門戶世業克紹烏墪佳城悽愴此心遥致
一奠淚血在襟尚饗
祭所生母懷澤夫人文
維年月日甲子男具位曹某謹以清酌庶羞之奠昭告
於所生母懷澤郡夫人王氏之靈嗚呼某以不天幼失
所怙致母子間莫訴哀苦比叨升朝忘姓氏故稽於封
號三紀罔措哀哀遺體旦旦有負幸神密告始遂顯序
尋蒙天澤小君是與素志獲伸悲喜遲暮尚祈九泉之
下益承我先太師之德而永芘厥緒尚饗
祭錢少師文
維紹興三十一年歲次辛已九月戊戌朔某日某甲子
具位曹某謹以清酌之奠致祭於近故少師相公錢公
之靈有偉哲人國之懿親早歷華近晚契清眞位處上
公德冠臣隣不有其有惟勤其勤坐進此道高出世塵
仙壇拂行丹竈生春壽果逾俗登兹八旬爰有賢嗣履
上星辰行居廊廟左右帝宸可謂有後清白益新某也
辱眷奠慰莫陳遠致一觴雪涕紛紛嗚呼哀哉伏惟尚
饗
祭鄭編修漁仲父
維紹興三十二年歲次壬午三月丁酉朔十一日丁未
具位曹某謹以梵唄蔬食三奠致祭於近故編修鄭公
之靈惟公博學醇德名冠閩川早持文柄鄉社曰賢士
薦於上白衣登天一言悟主得君為專請還舊隠撮史
成編開卷百世褒貶粲然鳳騰鰲舉圭方璧圓咸謂兹
書通鑑後先成書議奏病忽弗痊如何不弔壽止中年
志豈暇展官未及遷遽爾長夜非鬼必仙朋友嗟惜孰
不涕漣嗚呼漁仲魂安所纏酹我沽酎夙好靡愆撫棺
增慨英物歸焉嗚呼哀哉孺子肖君秀發玉淵官必及
嗣雅志可宣尚饗
祭李姑夫文
公高明博逹惟義是趨書史經傳惟道是居公游太學
譽振上都肅陳八事密契廟謨公之孝友義先諸孤訓
以中道允為碩儒公在幕府婉畫盡攄力贊郡治徇國
忘軀得囚出獄已赴通衢公察其冤奏免尸諸友托以
死直誠不渝妻子既來物封如初不屈世俗早乃懸車
過家上冡焚黃墓廬燕居申申親舊愉愉日以棋酒賓
客充閭樂事方終一笑而趺了無疾苦神色不渝忽云
逝矣誠佛之徒定終始以道而去就一何裕如嗚呼哀
哉婦嚴中梱實我之姑蘭玉詵詵博綜詩書遠業大門
姑訓有餘紋楸色静綠酒涵虚寓此一觴涕泣與俱伏
惟尚饗
祭王道錄正道文
維淳熙元年三月戊子朔太尉昭信軍節度使提舉皇
城司曹某謹以清酌庶羞之奠致祭於故冲隠道錄先
生王君之靈嗚呼公自童稚潜心羽衣以道自任學富
其辭宣和天子冠服尊之教門龍象見於設施南渡而
來聖主諏咨丹經奥約有問即知厥聞洋洋于焉四馳
冲隠賜號名冠一時力求訪道台山是依我喜相遇分
庵處兹嘗謂昔夢桐柏主持今當領職克踐其司聞訃
驚歎隣無善師果赴主者弗及耄期臨終遺頌辱公厚
知所以連日惟有涕洟具饌設奠以致我思西望稽首
文以寓悲尚饗
挽章
故知院樞密相公葉公挽章
取次如前俯論兵度昔賢擊姦清相位捧日上虞淵氣
節公卿右勲庸日月邊一生惟許國史牒諒盈編
帝命洪樞貴身兼制閫雄江淮奠諸壘廟社賴元功憤
敵游魂孽馳神積慮中慶聯蘭玉秀相業看家風
林徽猷挽章二首
昔處朝廷日堅持諫諍風宰司資大政帝座識孤忠烏
府無前匹龍驤有舊功中興追錄處耆德在淵衷
出鎮温陵重隣邦頼設施未容推厚德遽復見豐碑落
日輝丹旐凄風入素帷便知餘慶在絶筆看遺詩
陳太夫人挽章二首
淑德兼前懿年齡甫八旬義方能教子佛理巳詮身卧
病才踰月求醫不浹辰人間膺上壽松路黯凝塵
有子賢仍貴成家際盛時清修勤且儉御下愛而慈忽
忽辭榮養哀哀見孝思几筵將啟紼惨淡曉雲悲
楊和王挽章五首
奉鑾翔覇府血漢聖心留稍護勾陳衛旋分慰撫憂威
名騰潮海姓字竦旄頭和國眞封貴元功記冕旒
代北生英傑臨戎發策新兩淮平僣亂二紀並洪鈞定
難詩書將推忠社稷臣臨分䨇下淚每憶每霑巾
早歲名虓將隂功晚益昌職齊張右相威並郭汾陽水
月宸奎炳風雲寶墨香兩宫恩賻禮深見眷忠良
帝謂關張勇氣吞豺虎羣忠誠昭白日始卒相明君滅
沒台躔耀哀榮鳳口墳傳家有賢嗣淚血入江雲
乍去潭潭府方多耿耿心嘗忘言激切共歎老侵尋側
聽醫方騐何期訃報臨縗麻望神坐雲亦惨愁隂
松隠集卷三十四
