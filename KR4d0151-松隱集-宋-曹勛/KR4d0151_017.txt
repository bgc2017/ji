松隱集卷十七宋曹勛撰
絶句
謝賜宸翰扇
恩從清暑殿中傳鳳翥龍盤墨色鮮何物老臣容拜賜
御風挾月下中天
上元前四日宣召賞梅
冉冉東風春乍回睿思宣入禁中來忽參鼻觀清香徹
殊喜一庭都是梅
德夀春帖子
曉來簾幕捲東風尚有春寒下綺櫳德滿人間和氣浹
卯山宫殿瑞雲中
弄黃宫柳未齊勻便覺風和淑景新自是東君朝最貴
欣欣春亊足頥神
捲簾康夀麗朝㬢經卷龍香晝漏遲閑暇瑶琴成雅奏
和風吹入萬年枝
臘餘七日換年華玉砌青萱半吐芽竹色松聲清佀玉
未須剪綵作春花
椒房懿德慶源同環佩雍容冠六宮粧罷朝元無一事
關睢詩咏二南風
露香欄檻已青青梅萼驚春照坐明天極元妃資内助
常年春首祝椿齡
向曉天中月一痕春陽先到鳳凰門苑中鬭草尋芳處
日日春熙奉至尊
嫋嫋柔風泮綠波深沉甲舘已微和新春玉帶香羅薄
從此宫中樂亊多
端午帖子
非煙苒苒上宮雲嘉木團團午影分玉案琴書供燕適
五絃清韻助南薰(德夀)
怡顔無暑到新宫一樣珠簾廣殿風角黍菖絲隨節物
旨甘時下五雲中
辟兵龍印篆神經繫臂香縈綉色輕自有微凉生玉宇
池光静照午隂青(康夀)
日華露重䟱䟱竹寶砌風回楚楚松酪粉冰壺驅薄暑
瑶琴永日得從容
朝下仙班曉景遲步搖香認九華妃花藏窈窕知金屋
亭照回波在翠微(貴妃)
曲檻榴花綘色鮮博山一縷水沉煙奉華窗戶清無暑
習習香傳遠岸蓮
參差臺殿照祥雲叠雪含風綵縷新玉帶輕紗迎令節
五雲深處奉嚴宸
下直歸來閬苑游椒風高轉紫雲樓冰盤紋簟清薰細
捲上珠簾白玉鈎
雨後風微荷芰香頓驅初暑作疎凉黑雲捲盡青天大
却倚湖光看夕陽
癸未御前帖子
廣殿薰風日正長雲峰遠岫各微茫上天不似人間熱
夏木隂隂六月凉
聖君英略凛横秋十萬偏師奉睿謀一日已聞三奏捷
版圖行見復神州
中原久巳望天兵攻守知惟斷乃成便有呼韓歸聖化
甘泉應得慰皇情
隆興天子七月十三日親享太廟先期風雨彌
日及夕拔木震海窗戶俱動轉五更即止乃行
禮時也喜而成三章
萬騎如雲下太清至尊親享在天靈纔聞初獻風雷息
皎皎凉蟾數點星
一夕秋風勢震雷頹山拔木屋傾欹錫春大厦猶驚畏
蓬蓽茅廬亦可知
雨脚如麻入夜深飄風從雨拔山林守燈危坐不敢息
惟有皇天知此心
謝賜丹桂
秋入幽巖桂影團香深粟粟照林丹應隨西母瑶池曉
染得朝霞下廣寒
觀覩宸製花落尤豔之句自古詩人未有形容
及此者使落花不與草木俱委可見天地大德
之心小臣不量蕪纇仰賡宸韻
春亊匆匆綠漸穠林花鋪繡曉烟中如何捲上黃金闕
許作華裀舞閬風
題禁中黃石榴
榴花紅染猩猩血薝蔔叢中今鬭新何事司花與純素
不同妖豔汙天真
安石開花比御衣縐紅繁綠不能竒上林别有嬌黃貴
如剪冰綃襯玉肌
宮詞
鬱葱佳氣轉春風五色雲低駐玉龍紫府清都天不遠
翹鴟渾在翠微中
南山迎座曉雲開閶闔風遲絶點埃受職百神知有象
會稽春色過江來
護聖軍容簇仗齊雲屯甲馬耀春㬢行知蹴踏邊塵静
十萬吞江午飲時
為銷烽燧拯吾民都督親行號令新仍詔剋戎恩寵異
牙牌御札賜功臣
聽政勤勞撫萬方暫留行殿駐錢塘巳將輪對規行事
更向龍牀閱諫章
法書點畫久非真上聖傳真妙入神鳳翥龍盤時降出
二王應望屬車塵
今年臘日近春繁帝意深憂氣未暄益恐吾民有饑凍
太倉連發賑元元
山迥江回地少塵方州桃李不成春要知駐蹕非閑暇
看取君王蘇遠民(蘇遠民御製詩也)
蘭亭久巳昧精觕睿藻傳模字一如莫更堅珉求定本
且瞻奎畫看臨書
元正不賀自清衷睿札頻頒念两宮天相吉音來自北
便知孝悌與天通
女裳緣飾麗青紅俗競浮華廢百工聖意與民敦儉素
盡除金翠復淳風
潮隨春漲雪千尋南越山藏暗浪深欲識錢塘两回汛
便如萬國奉君心
㴞天逆黨作兵端生致魁渠詔意寬咸與維新皆赤子
釋囚還並賜衣冠
中興仁澤浹昌期則百斯男自可知例詔高禖祭春社
掖庭應已夢熊羆
拱北星辰静守心暫清警蹕鳳凰深蕭條梅柳春如許
可復風烟比上林
威懷頻歲斷侵陵聖運當天日正升頂相如山知美䜟
紹隆火德即中興
澤國春非上苑同近郊花木漫青紅今知聖化敦風俗
不許移根入禁中
寬恤從來只陸沉丁寧今始慰人心聖情更欲民孚信
親御雲章下詔音
射殿從容御六鈞飛星白羽駭臣隣莫驚壓盡天山箭
自昔軒臺畏聖神
溥綏聖澤浙江湄風轉行宮赤羽旗責巳但書農本詔
乘春豈有宴游詩
嗣歲厖恩浹九垓熙熙人物詠春臺行知大業同文軌
今見蕭曹佐漢來
東風拂拂到行朝剪綵膺時下絳霄不但劍歌隨騎曲
行須儀鳳舞雲韶
務農春詔將臣宣欲翳禾麻變有年聖意且耕仍且戰
稍令諸道作屯田
升暘宫裏雪初消便覺春風襲柳條新醖嘈嘈瀉輕碧
盡分和氣浹狐貂
碧甲紅芽物象新天聲震耀仰堯仁只應露布來非晚
移蹕中原爛漫春
三年不廢策儒宗清問圖回自九重不特賜書榮進士
聖君政本道中庸
六宮上直試羅衣未聽鞭聲等駕時且趁曉閑臨御札
官家常是下朝遲
天德同符立極恩紹興億載撫維坤今年頒歴更名賜
大定中區號統元
江淮控制接荆蠻銷患無形仗衛閑藹藹東風符帝力
新春先到鳳凰山
聖德隆昌紀紹興稍馴強敵會清明須知不待黃河報
自有天威靖太平
湖山風月鎻蔥蔥渙號春回萬國同因使吳人霑聖澤
一齊翻入櫂歌中
上聖憂勞昔未聞看花豈復御佳辰内人聞道頻相語
不見秋千巳幾春
天開黃道日華明細細南薰下太清宮殿雲扶龍虎氣
樓臺風轉筦絃聲
禁中賞芍藥口占
千壺芍藥靄祥雲一部簫韶合曲新三聖臨軒聽歌舞
端知造物欵留春
御舟應制
玉蓮翠葉粲成川十里湖光碧浸天桂楫壓波横斷浦
鈎簾絲筦接薰絃
禁直賦所見荼䕷
密葉素華青羽帔繁香秀色六銖衣枕間為插琉璃滿
清夢泠泠入翠微
禁直偶作
寓直承明意味清風傳禁漏作春聲梅梢影轉三更月
身在蓬壺夢不成
緩移淑景覺喧妍春晩尤宜聽管絃院宇日斜花欲睡
池塘風澹柳初眠
聲藏禁柳鶯簧巧香靄宫花鳳髓浮不怕苑中歸騎晚
分光御燭下神州
從駕玉津園
天子行春御六龍五雲回煖泛晴風和鸞寶苑梅花路
賸有香傳玉座中
花梢糝糝動朱欄萱草侵苔雪巳乾行闕風光隨處樂
春臺人物不知寒
扈蹕建康道中值雪
玉界瓊田處處村羣山繚白曉雲昏聖君縞素天垂應
三白飛花奉至尊
雷動天旋從六龍更催時雪下雲空師行銀色光中地
鳥過瓊瑶草木中
和曾舍人梅影雪意
䟱枝冷蘂欲搖春照水鋪苔不礙塵莫遣移寒占忩月
忩中應有可憐人(梅影)
冥冥何處認飛鴻天地同雲冷不風玉蘂瑶林應在望
兒童喜入笑聲中(雪意)
守閘書事時已退居
十年壯節下清都鷁首常辭負弩驅一棹西來黃篾舫
閘胥指點若樵漁
薄隂䟱雨濕春容两岸增添綠與紅短棹悠悠了無事
却憐雲水舊怱怱
坐斷天台四五年居山心迹两超然誰能更看紙上語
且守自家方寸田
老去惟思徹骨清便無弱水限仙瀛士龍猶記當時夢
夢想如今海上城
野情漫對三眠柳幽思空懷九畹蘭他日倘從春步約
湖邊一笑佀非難
接伴書懷
客路空過桃李春塞塵濕遍馬蹄痕薺花如雪薹苖老
應有垂楊綠蔭門
游玉隆宫(戊子冬至日)
宮宇璇題日月明幾經兵燼獨峥嶸庭中欲問參天柏
一餉清風相伴行(殿下有吳真君手植檜)
由晉神功竦八荒抑奸扶運煥天章中原正苦鯨鯢毒
應為蒼生淬劍鋩
至日西山道路長逍遥暫喜息奔忙無人共飲山村酒
只對清虛一炷香(王隆號逍遥福地)
至日栖栖水竹村晩尋净舍拂征塵梅花未見臨清淺
巳有鳴鳩喚早春
游廬山將歸有作
繞砌流泉響珮環翹鴟宮殿隱仙山老難遍踏山中勝
且看輕雲薄霧間
上真應御白雲閑肅立香霏玉殿寒五百年中今應運
介鱗還與襲衣冠
游蓮峯
絶壑垂蘿蓮出泥靈根瀉碧潄香曦支笻得住烟雲上
賸看飛流濺沫時
巢湖阻風題岸亭
病體縈仍未肯安益嗟氣血頓衰殘更堪五日守風苦
殊覺一年行路難
夜泊仙居客舍
山寒虚籟接溪聲暮雨連空翠幾層寄榻若無千里夢
便如雲衲一孤僧
道過京師
都城百雉曉雲空四塔亭亭倚望中自是老懷多感慨
一襟清淚濕秋風
離離禾黍滿東郊秋入鵶聲處處嬌敗壁斷垣成悵望
一鞭又過懊來橋
過真定
南北東西本一家從來河朔富桑麻棗棃隂翳忽如雪
漠漠一川蕎麥花
過太行
太行應助往還程一帶峯巒日日青豈比韓蘇當日禱
兹行國事叶三靈
過淮甸
長淮烟静是天津兵裏因循一半分尚有舊時鷗與鷺
夕陽歸處記南雲
淮隂廟
當年漢室巳興隆自是侯居大半功火德正炎神預否
他時為造楚王宮
書玻瓈泉壁
秋夕淮天不肯明壯懷衝斗若為情卧聞隔水吹三弄
又喜孤城報五更
到飛泉
曉入飛泉帶月華山如相識路如家百蟲不響露初下
開盡一川蕎麥花
夢中作
閬苑東頭白玉京五雲拂拂護層城龍鸞高並旌幢過
知是仙班退紫清
鮮雲覆首肅朝衣青靄横霄映玉鴟浩闕一聞金石奏
人間幾度歲華移
賜得淵書下太微淵靈先巳載雲旗便從碧海方瀛去
清道鸞歌與鳳吹
八景雲輿駕六龍東方常御太和風簫笳冉冉升黃道
冠劍重重拜木公
觀月藏書樓
月出西南氣便清看來看到滿輪明莫嗔夜夜東樓賞
却恐中秋未必晴
冲嗇有新泉
梅黃積雨思無歡麥浪搖晴喜縱觀聞道源中添一脉
莫交輕觸水精盤
松隱集卷十七
