松隱集卷二十九宋曹勛撰
贊
聖瑞圖贊(并序)
臣恭惟光堯壽聖憲天體道太上皇帝陛下聖文神武
夲於生知天德地業復繇繼序爰自誕聖以及纉承上
天祥應皆前代所未見如靖康改元離析其字已符上
瑞華夏具悉臣又自燕山受徽宗帛書詔陛下即大位
顯仁密得符應皆為瑞騐所以擁珍圖登大寶居人上
無後艱者以瑞應昭昭可攷而知臣仰蒙顯仁皇后洎
陛下閒燕宣諭並華夏所傳皆駭心動目感化人心遂
日靖四方再造王室彼餘分閏位乃欲震耀一時争衡
百代為可駭笑今略輯瑞應凡十有二謹稽首頓首繫
之以贊少伸臣子之忠誠太尉昭信軍節度使提舉皇
城司曹(某)編
顯仁皇后在敵中因徽宗問康邸祥異奏曰上初誕育
有金光粲然耀室中並四聖從行事似非他兒比異日
必得天位臣謹贊曰
聖人挺生咸臻上瑞玉質金相氣應必貴
榮光曄曄異色煒煒所以堯母期得天位
上未出閣顯仁撫愛每賜以所食之物一夕夢神人告
顯仁曰爾後勿以殘物食上戒之甚至顯仁驚悟即日
嚴語諸御凡進上之食必取於庖厨不得以殘物臣謹
贊曰
開先奕奕神化拱極力誨殘餘勿繼玉食
母后益悟天降真跡固知至尊萬靈受職
上出閣講學餘暇喜親騎射又以二囊各貯斛米兩臂
舉之行數百步人皆駭服以至異國聞之莫不畏仰臣
謹贊曰
上或閒燕以力自舉臂挾兩斛從容千步
逮挽六鈞亦不愆素聲乃四馳敵畏神武
靖康初金人犯順大河失守敵抵京城廟堂無策上慨
然謂獨有增幣講好欽宗乃遣上求成張邦昌副之見
二太子阿固達阿固達謂其徒曰上氣貎非常恐過河
為宋人擁留不若令易之乃以他意遣上入城肅王果
代行臣謹贊曰
惟聖有作異表其臧珠庭日角鳳姿龍章
敵乃他料為謀之長衆固勿識宋德益昌
顯仁皇后嘗宣諭曰靖康初遣親王使敵所擇或未受
命上慨然請行欽宗甚悦啟行日顯仁㦤節送至廳事
小女招兒指曰有四人甚長大或執槍戟或持弓劍從
王馬後衆不見也顯仁曰吾事四聖甚謹必獲保佑臣
謹贊曰
帝王有真畢彰殊應天心既卜護以上聖
凡目莫覿母后默敬至磁無行不墮敵境
上出使金國王雲副之至磁州忽郡民數萬同聲請上
謁崔廟上翌早至廟升自東廊見庭中一老人青巾秀
異厲聲曰王雲不得邀王北去時雲從上即有數人持
雲下尋為民所殺上令捕殺雲者甚峻顯應忽遣廳子
馬以所乘小朱漆轝令上乘歸上曰吾人臣豈敢乘是
日非民殺雲則雲邀上北矣臣謹贊曰
雲不知幾力邀北驅應王殺之天心所知
神民共濟乘以金輿大命巳兆是為寶符
靖康丙午京城䧟敵蓋取二聖及天眷在南郊敵謂守
者云上領兵河北旦夕即至俾守者聞其言紿寬二聖
之心顯仁嘗以象棋黃羅裹將子書康王字晨起焚香
祝曰若擲子在盤惟康王子入九宮者上必得天位擲
下果如祝他子皆不入衆皆稱賀亟奏徽宗大悦且異
之臣謹贊曰
宗廟大慶曷論舂陵三十二子乾吉允升
克應密祝如叶大橫再造王室萬福是膺
磁人以王雲欲挾上北去民乃殺雲廟中上猶駐磁而
敵騎大集至郡東問路傍老婦上在磁否婦紿曰前日
上巳過山東敵驚歎追巳不及即退舍臣謹贊曰
上駐滏源號召忠義敵知覇府追以精騎
問媪期實媪乃左指軍候不驚可識天意
上經鄆州舘于州治圃有榭曰飛仙臺上意密有所卜
命箭連中榜上三字無偏無側箭皆在字形中上悦臣
謹贊曰
覇府初建英雄林林謀畫雜進率罄忠忱
上意有卜三箭叶心曷求龜筮赫然有臨
上駐磁州晨起出郊騎軍從行馬首忽白兔躍起上彎
弓一發中之將士莫不駭服然兔色之異命中之的
二事皆契上瑞臣謹贊曰
維是白兔色應金方因時特出意在騰驤
聖人應運撫定陸梁一矢殪之遂定遐方
上自磁州比時窮冬沍寒經李固渡履冰過大河上令
扈從馬先過獨殿其後惟高公海一騎從行上纔及岸
冰作大聲坼裂回視公海馬巳䧟冰中公海惟持馬籠
頭得免臣謹贊曰
邊塵蒙天朔方巳隔冰河千里與雪同色
御驥登岸冰遽解坼呼沱曷聖維德光宅
上受命為大元帥方治兵選將應援京城忽夢欽宗如
尋常在禁中脱袍以衣上上恐懼辭避之際遂寤臣謹
贊曰
靖康之初上為愛弟連將使指敵畏英睿
解袍見夢授受莫避天命有德中興萬世
陶淵明畫贊
偉矣靖節百代猶堅歸來一賦高韻凛然漉巾瘦笻墟
里風煙仰止清名日月在天
禇遂良帖贊
禇河南作字為一代翰墨之宗以嘗受詔臨寫禊帖所
得遂多此帖六十四字尤為寶玩巾以緹襲繫以贊曰
丙舍妙翰姿度橫出位置端雅尚想置笏
張長史帖贊
書法盛于魏晉至唐名家者尤衆長史作字不减晉人
格韻超詣亦一時所宗繫以贊曰
長史心畫資晉全體得法有在落筆遒麗草聖三杯包
管五指規意相權顛亦可喜
懷素逐鹿帖贊
懷素字畫名唐中蓋用意甚篤加以琢削礱礪會於瑋
竒故此帖自喜至以所能欲逐鹿中原則其自負豈止
扛鼎計旭聞之當不憚並驅也贊曰
藏真書法末視公卿草聖欲來以酒為兵意並逐鹿雄
傑可矜旭顛素狂弄翰之英
威略帖贊
破羌秀發筆勢若神歷代惟訓法孰與隣瓊琚六轡騏
驥千里因使王略百世增氣
錢大參芝草贊
芝英顯異龍顧新府煌煌挺秀粲粲宏宇蓊若雲集翩
然鳳舉慶肇具瞻東岩濛雨(府山名曰龍顧)
賀子忱喜容贊
巾山之陽佛宫與隣有老人焉鷗不亂羣橫絛短褐芒
履綸巾姑吏隱于金馬阻安期于海雲
趙千里真贊
此尊者雙瞳瞭然奮髯虬然志趣丘壑風神臞仙昆季
燕處華萼相鮮芝蘭庭戶筆墨山川此特妙發天藏為
金馬之隱爾詎知高視物表居玉牒之賢至抱負磈礧
凌轢萬象雕龍海陸顧丹青不可得而傳也
趙希遠真贊
天潢流派濯秀玉淵丰姿英發神宇粲然彼天下能事
琴書筆墨固不可寫而難兄難弟一丘一壑亦安得而
傳霜松雪竹宗籍之賢
錦谷懶翁作馬溪清虛像
稽首妙通天人矜式馬溪道成神化應跡清虚光嗣兩
宫咸識孤雲不留復歸修息二仙英舉繪素連璧一止
一鳴惟道惟德
同前像張簽判求真
有唐妙通馬溪應蹤道被西蜀穆穆仙風清虚攝化聲
動闕下烟霞步趋鍾吕是亞雖不間光塵遨游廬阜恐
粃糠俗累則不得方其駕也
張果先生贊
毒酒碎齒空齦復生欲妻玉真萬里忽行趙州驢跡入
石何驚善權仙蹤世外蓬瀛
隱翁贊
稽首妙像鶴舉紫庭玩桂廣寒翼日太清渾合上道密
格元精帝師後裔惟公蔚興
朱真人贊
靈泉真人兩蜀鍾秀馬溪道成茅茨賦就歷正救物不
跡不有為師之師再拜稽首
劉蓑衣贊
高真化導隱顯勿彰先生則然寒莎製裳不裘而暖不
厦而凉年貎孰測風神豈常咎休明明道妙洋洋吴門
繼梅受福一方
鄭逸道法師真贊
谷口後裔清節不改手曳瘦笻眼高四海
布袋和尚贊
三身調御四明風月化身百億海岸孤絶如是如是以
英以傑果然倒用毘盧印一笑石霜捧頭血誰寫孤身
四海游何妨鷺鷥還立雪
佛母贊
諸手捧手九龍浴秀化身百億函蓋宇宙示衆生生除
衆生有是大明王母儀攝受
大慧禪師真贊
稽首一代豪舉歷盡死生艱苦中興為龍為象高坐罵
風罵雨是甚麽精靈鬼怪說許多胡言妄語歸坐明月
堂中且得都無寒暑要識此老鼻孔大衆只箇是否
真如心老真贊
貎古神清湖山之英提綱法要鬼神以驚蓮社夙省一
笑相領真如真如同畆異穎
靈隱遠公真贊
佛果嫡裔風姿英粹萬物方春千岩初霽常棣一枝中
興臨濟諸方竦企風聲鶴唳被詔靈隱般若增氣說法
九禁帝得大意漢高便有蓋國謀奪得韓信印可喜
實腹琴贊二
嶧陽之竒就樸不遷外規清製内合自然霜廷肅珮玉
澗幽泉若鐘若磬冲澹兼焉
偉兹珤器任以天成中堅外静心虚乃清鸞龍擬象金
石和聲奏我南風太古之情
琴贊
鳴鳳秀榦太古遺音冷風翛然以寫我心
松隱集卷二十九
