松隠集卷三十六宋曹勛撰
墓銘
永嘉郡太夫人唐氏墓銘
紹興二十年三月二十二日永嘉郡太夫人唐氏終於
賜第夫人實大内婕妤之祖母内出車馬臨奠恩旨隆
渥極一時之哀榮夫人潁昌府長社人内殿崇班唐禧
第五女年十七歸果州團練使劉公諱從遠夫人禀性
慈仁接物惠下得温温恭人之道方其在家也事父母
以孝職女功以謹見兄弟不踰閾閨範懿德藹於宗族
既歸團練公事舅姑以恭奉夫以禮舉案之際相與如
賓娣姒婣睦稱為孝婦且復欽老慈幼厚人薄巳澣衣
菲食梱内肅然略無世間脂粉態戚疏則效僚友知勸
薰蕕他類平日闕傳訓者慚戢自貶無司晨索家之疵
後聞父母喪累日不食毁瘠幾於殞絶兒女泣止之始
少親漿粥其於追惟若將終身士夫增異焉政和壬辰
間團練公監信州永豐縣稅甘露降於廳事前兩松之
上凝結光瑩大者如珠細者如霧取而咀味甘若飴蜜
紛泊雜墜殆踰四旬州將異其事剡章上達君相嘉歎
人皆謂夫人調護内外淑性一如衆情贊美聲凌浮雲
感召所致然非誠信結於人格於神見於物則未易曲
臻上瑞天意何炳炳耶初團練公病夫人躬親藥餌至
連月不觧衣後時而飯當暑而燎以身祈禱及不起疾
哀摧苟存不御塗澤外除之後縞服齊素誦佛書累年
日勤香火面垢服弊不廢常德又專教諸子力學應進
士科三遷而至道不愧孟鄰諸子克副其意皆躋顯仕
相勉致譽於搢紳效見明矣夫人奉蘋藻之薦尤盡誠
畏每經時祭則終日夕不懈煎和盥滌豐潔品羞隆暑
沍寒細大必親每語子弟曰為人後者盡瘁嗣孫之職
猶不足以答劬勞况時思之際可輕事死之道耶其家
遵以為始訓弗敢弭忘平居不殺物命欲去葷血多菜
食不以厚味易其介自哀疚之餘益親内典世道衆務
莫能縈拂其心惟聞人疾苦惻隠而覆護之若隣里有
喪亦為揮涕艱於送死者出財以賙其急足於用度者
豐具以盡其禮蓋仁心出乎天性果繇衍慶女孫入嬪
宸極有輔佐之賢處貴軫物尤襲其慈孝致一門鼎貴
身封小君天假上夀克答淑謹卷耳樛木化被寖廣豈
不有自夫人初以長男陞朝遇郊祀封孺人繼以婕妤
進封永嘉郡太夫人享年八十有五視聽聪明步武輕
強不資扶掖雖卧病踰月神識不亂怡然而逝類有道
者團練公先夫人廿二年卒有子男四人長曰懋任右
武大夫貴州刺史兩浙西路馬步軍副都總管曰懃承
節郎特添差幹辦儀鸞司曰愿承節郎特添差幹辦馳
坊曰悟正幼修梵行祝髮受具戒為右街鑒義賜紫定
慧圓明大師女一人適敦武郎左宗彦孫女二人長即
大内婕妤次適校尉張文中孫男三人允升閣門宣贊
舍人幹辦御輦院允中承節郎允恭未仕曾孫一人早
亡以是年五月丙子朔二十七日壬寅葬於臨安府錢
塘縣所賜褒親崇夀院祔團練公之次禮也嘗謂賢母
之承家亦希出於時本其威慈不偏陶成子孫以膺明
代之選千萬年尚有耿光如懋居戚里之懿猶敦舊學
同氣燕居以詩禮相傳婕妤以婦政嬪風克宣隂教義
形熊檻為履常之域則賢母積習之應神所祐者固將
奕世是知希出之人其節必異書傳所載纔一二數不
止當世企羨亦信史所喜而垂為令則也某跂慕有素
會懋泣血見屬乃次叙其行事而銘之曰
猗嗟夫人其先潁濱秀著閨房義動搢紳作配彭城惟
禮惟孝詵詵芝蘭世知其教内助孚允僚友格思所漸
既廣化悍為慈婦容母儀是為衡鑑施及六姻以則以
範氣薰神格甘露宵零郡舉孝感達於帝庭衆謂柔儀
旁緣上瑞瀼瀼所居前瞻無愧信以志達事逐和宣史
牒載光朝右嘉焉况禀專靜奉上率下克肇令緒關睢
之化女孫二人承光紫宸避輦題扇懿德日新奉真好
生宜被夀考殁享至榮一時煥耀賜以安宅鳳山之隂
川陸秀鬱氣象靚深夜臺弗晨永賁不朽輔翊昌旦益
慶厥後
董太尉墓誌
乾道元年七月九日董公終於私第皇帝聞訃驚悼賜
水銀龍腦以殮太上皇帝加賜秘器賻贈等人以為哀
榮公諱仲永字德之世為開封人曾祖居正故贈左金
吾衛將軍(闕)祖之純故任中衛大夫
康州觀察使祖妣安康郡夫人任氏父舜臣故贈寧遠
軍節度使少保妣福國夫人鄭氏公幼而端謹不為兒
嬉事便若成人父母待之不與諸子等特所鍾愛寧遠
君經郊恩奏授入内内侍省左班殿直年在髫齓連丁
家艱哀慟過情形體骨立親舊勉以門戶大事方且在
已何至毁瘠若此始就苫次政和二年服除入直禁省
時方十四歲就職未幾會禁掖火公挺身撲護人甚壯
之功最遷右侍禁欽宗覃恩轉西頭供奉官光堯夀聖
太上皇帝御圖於應天轉東頭供奉官建炎二年扈從
至維揚轉修武郎兼睿思殿祗候應奉殿中益自刻勵
蚤夜不懈渡江而南勞能為多遷敦武郎紹興初幹辦
延福宫騰踔之基皆自公始公乃謙以自牧謂耆宿在
其後丐閑歸吏部銓寓居蘇臺後二年上思其屢試繁
劇除幹辦後苑以起之次年遷天章閣兼翰林司馳坊
經奉上顯仁皇太后冊寶典司内中儀範遷官一等繼
修製中宫册寶及受册恩併遷至武功大夫遥郡刺史
改幹辦鈞容直時樂府草創公整齊鈞奏綿蕝慶禮簫
韶悉備律吕和雅上喜其克諧亦遷秩焉後因專發機
速郵逓既不稽遲又無差舛特轉團練使改鈐轄教坊
尋擢内東門司主管嗣聖潜邱遷承元殿神御赴景靈
宫苐賞居多亟升横列再經中宫謁家廟轉左武大夫
年勞增禦侮再陞廉察又三年幹辦御藥院四年除昭
慶軍承宣使實紹興二十六年也歲中帶御器械經三
歲除内侍省押班兼親賢宅是冬遷入内内侍省押班
因自謂曰材本孤遠躐寘省庭極職之下豈宜久處即
引疾丐退授提舉佑神觀未幾上聖龍飛太上頥神宫
宇以公勤舊命提點德夀宫纔二年復求奉内祠遂如
歸休之心方與同志訪尋雲水擇山林佳處為終年之
游忽感河魚疾一朝夕間便覺委頓親舊環繞力以藥
石針艾拯救公正坐若屛絶念慮微誦心經稍不聞喘
息則已逝矣享年六十二公娶趙氏尚食奉御舜賢之
女治家嚴而有禮梱内之政晏如也先公卒男三人長
曰原忠訓郎閤門祗候早亡次曰夀寧入内内侍省高品
以疾廢季曰夀祺見任武翼郎兼閣門宣贊舍人幹辦
御前忠佐軍頭引見司女九人長適武翼郎權發遣兩
浙西路兵馬鈐轄趙伯駒次適修武郎閣門祗候沈衎
武德郎盧師忠忠訓郎郭忠高椿保義郎楊大亨承節
郎蕭曛賴嗣昌成忠郎姚諤孫男三人曰珏曰珪保義
郎曰璟承節郎孫女三人皆幼即以是年八月十四日
庚寅葬於臨安府錢塘縣履泰鄉賜寺净嚴佛刹合夫
人之域禮也公天資仁厚賦性敏逹歴事四朝夷險一
致恩禮每加優渥服勤益殫夙夜始終富貴無矜伐之
色周旋禁省有謹畏之稱領職不懈辦事約已輕財好
施周人之急有苦必濟片善不遺為之恐不力聞之惟
恐後四方貧乏客寓疾病者皆投誠倚辦出囊中萬數
創浮圖營佛廟預置絮襖褚衾囷廪積粟遇冬月即密
遺飢凍之民歲終往往自亦無餘閭閻有男女婚嫁貧
不能成禮者必裝以遣之仕至銓曹有無粮以日給及
已受成命而無僕馬費者悉出財以賙其用識與不識
皆與之至若貧病於旅邱必先濟以財然後遣醫療疾
日問安否或道路死而未殮必與棺椁衣衾遣親信葬
藏之又創一净坊在城東曰因果院凡遺骸暴露專用
歸之歲時齋設經呪令僧追薦里巷間不能營口腹或
不起疾皆指董門為歸公應之裕如未始自德也至聞
他郡邑有營善之衆必持香茗經卷及供僧之奉專介
饋遺用勸其勤以是善類無遠近宗之昔歲淮甸民被
兵刃士死戰陣公書度人經金剛經刻五大石幢分峙
江淮間曰草木風雨助二經之音亦可超度亡魂其設
意慈愛盖衆人思慮素所不及者公自幼喜學問然不
求甚觧末年嗜易得邵康節之學闢室名安樂窩主上
為親御翰墨書榜以賜又希董奉君營小圃曰杏莊日
與賓客炷香瀹茗佳時觴詠放懷杯酒偶或無侣則不
操匕筯名山勝地命駕亟行千里之遠裹粮不憚遇仙
佛道場必作嚴供而廻手書佛經滿四大部藏其他經
呪鏤板印施莫可數計自號湛然居士比歲薄歉死於
疫癘者衆公隠然興懷思有以薦拔之大具普博之供
為水陸於四名刹凡經中秘密語可資冥福者悉刊印
焚化是緣未竟公有長夜之痛士大夫及遠近之人無
不嗟惜以公仁心感於四衆深且厚也先是公去歲方
燕坐忽命壻高椿執筆書曰吾開封人父祖皆顯仕祖
母任氏介玉之親母鄭氏子約之妹居於東都甘泉坊
小貨行自幼從學事佛修種種功德無不感應政和入
仕所經變故皆全身遠禍以重佛道書經之力副以偈
曰年次甲申無着無塵心中了了道德全真命藏箧笥
中當時固疑其言至啓手足求其行事果得證明乃預
知大期人增異之介玉子約皆當代北司名臣云葬有
日夀祺持趙伯駒所記公歴官行實泣以見深幸為先
君銘於幽阡庶信後人而盡子道泣涕不止僕辱公久
要甚喜其仁心不可他辭於是盡載所記文不加點系
之以銘曰
猗嗟董公藹著仁風逮事四朝惟勤惟恭秉操玉立遇
物心通四十年間仁化在中束髮筮仕入侍殿閣一節
以趨中外咸樂回禄偶煽撲護祗恪自爾簡在繁劇是
託建炎御極被遇殊專給事嚴秘軍檄兼宣總治鈞奏
備樂聞天宫苑華要峻從内遷復以勞能職供神殿日
在衆務冠佩不燕遂擢東扉時謂更練序進省闥力丐
祠館天子憫之賜以優游靜寄山房放意林邱忘懷觴
詠莫間朋儔為善不足力繼前修䘏孤拯貧濟飢念死
扶生療疾送終掩胔無告寒士道人禪子弗間市道率
若在已以身方暍急人之煩以我履霜知人之寒想望
矜嗟施不為難棺殮衣被蓄以赴艱成性存存默契深
造數得方外至言妙道脫屣之際屈伸臂了方恨無語
遺辭在藁嗚呼仁人世善畢臻夀擬松高倏忽春雲净
嚴賜刹哀哉高墳無愧俯仰尚鑒斯文
鄭門司墓銘
紹興七年八月武功大夫文州防禦使寄資入内内侍
省東頭供奉官幹辦内東門司提點六宫一行事務鄭
公感疾體漸清羸上聞之亟遣其子幵輟禁職侍疾公
戴上德賜屢手額惓惓若不巳者誡諸子曰勉力問學
忠以事上勤以涖職居家惟儉接物惟恭四者吾軰事
也不可少怠後四日神色怡然終於正寢聞者驚悼莫
不嗟惜公諱景純字夢得世為開封人曾祖守鈞累贈
少師祖志明累贈左金吾衛上將軍父昭緒累贈開府
儀同三司母孫氏永平郡夫人公以建中靖國元年父
任清切補入内黃門經崇觀給事之勞凡六遷為供奉
官皆獨被恩遇最蒙眷奬又自政和至宣和初九遷至
武節大夫忠州刺史直睿思殿當平居時宫壼之選殊
號難致公奉清間之燕出入謹密朝夕不懈受知徽宗
皇帝日躋顯仕又兼皇子嘉王府及蕃衍宅承受公始
名康祖宣和三年特轉右武大夫保信軍承宣使七年
三月以足疾力丐外祠用便醫藥太上皇帝不重違其
請差提舉西原嵩山崇福宫賜今名當時以進官之峻
横躐數等復預賜名之寵人皆榮之次年除拱衛大夫
至靖康淵聖皇帝即位公以服在舊列素已知名上方
簡拔待之不次而逡廵避職弗肯冒居乃同樂忱等上
章謂祖宗朝凡北司官悉當寄資至帶御器械及兩省
官始正領所授既日直殿廬攝事禁掖請依舊制以備
朝謁上知其忠也從之是月誥授武節大夫文州防禦
使從寄資之請也建炎三年以今上皇帝登極覃恩轉
武功大夫遥郡如故特差兩浙西路兵馬都監至紹興
四年召入幹辦龍圖天章寶文顯謨徽猷閣公為一時
耆宿老於文學欲器使之故不由延福宫後苑兩階徑
擢龍閣超遷之峻未見其比繼不閱歲再除幹辦内東
門司兼提點六宫事務時北方用兵盡護宫掖條畫有
方更歴施設號為稱職次年八月四日忽以疾不起訃
聞上悼惜其材未盡用也享年四十有七娶牛氏封安
康郡夫人有子三人長曰甡任入内西頭供奉官次曰
幵見任入内内侍省東頭供奉官睿思殿祗候幹辦後
苑幹辦翰林司次曰朋武經郎閣門宣贊舍人幹辦御
前忠佐軍頭引見司女二人長適武功大夫寄資入内
内侍省東頭供奉官實錄院主管諸司兼監門楊興祖
次適左武大夫貴州防禦使兩浙東路馬步軍都總管
劉綱孫四人曰邦美見任入内内侍省内侍高班曰邦
直承信郎曰邦(闕)未仕曰邦憲入内内侍省内侍黃門
孫女三人長適入内内侍省内侍高班聽喚上名梁彬
次適入内内侍省内侍高品續康伯次尚幼公年十三
即入仕居家力學不倦書史為樂日親賢士大夫講說
大義凡經籍隠奥古人成敗無不該通自少及長敦尚
儒素凡追逐綺靡畋游狗馬之好一切未始經意喜學
楷法酷好虞永興書作字清勁體製超邁知法書者宗
之故歷事累朝皆蒙擢用不以尋常見遇盖其操履純
正德歸於厚任嘉王府日口不及俗務言不及世態勉
王為善日不輙廢誦讀閑暇必規於孝謹之道令親詩
書致王修餙肅謹朝謁徽考大見嘉賞每有寵數每辭
之公智思凝遠絶人數等所至不憚勤勞後来遂為則
效又喜從士人游食客日至了無倦色嘗有畫雪滿羣
山為獻者命坐客名之皆欲出奇求合久未有答公悠
然曰却暑圖可乎舉坐歎其曲盡命名之意又府屬中
嘗有負才不得表見者公密陳文章行藝於王前以謂
已當居其下府屬因得陞改人知而造謝略不接顧甄
别士類不收私恩類皆如此所以教子卓犖不羣苑使
公雅繼父風入侍玉華兼領要務以廉謹稱宣贊公束
帶立朝多被掄選館客入覲持禮出疆薦受付委為時
聞人昆季間雍穆自將同居無間言搢紳稱之皆義方
之訓也將以紹興二十七年丁丑十二月癸丑朔初十
日壬寅葬於臨安府履泰鄉胭脂嶺大監塢之原一日
苑使公持公履歴泣見謂曰先公嘗與子之先君有同
僚之契今者誌文非子尚誰屬乃泣下沾襟念頃因過
庭實聞公行事為詳義不容辭乃為銘曰
於皇徽考乃聖乃神在帝左右必惟其人偉矣鄭公名
藹搢紳問學之富首被選掄維公秉德中外樂易所以
造道博約申止事上則忠睦族曰悌攝職從政廉以行
已殿閣禁嚴揚歷方崇亟擢東扉遂禆天聪旦夕顧問
侃然納忠有猷有爲方付委公胡爲不淑弗假以夀帝
曰惜哉所用未究令子克紹新阡安茂千載視石尚慶
厥後
幹辦内東門司楊公墓誌銘
頃宣政間近衛多名公賢者往往賦性凝遠識度絶人
臨事不苟爲一世則效如楊公延宗在徽宗朝被命陕
右廉訪時清河郡王張公武威郡王韓公皆在部屬公
識其人特於衆中延致每異禮之且力加䋲撿勉以善
事又密賙其不足常謂王苐精習戎事思建功名他日
必立殊常之勲勿以尚在貧乏遂自棄也二王自是謹
其教盡捐里巷之習率由仁義之道後三十年果皆貴
顯皆致王封二王見其子門司公必加禮敬俱曰知人
之鑒無若阿父我輩非公教飬何得致身如此然賢者
必有後公即廉訪公之長子也名良孺字子正早受父
蔭為内侍曾祖懷憫故任金吾衛上將軍妣馬氏安康
郡夫人祖元卿故任供備庫副使妣張氏秀容郡夫人
母彭氏封恭人公在建炎初入仕日侍清禁備著勤績
當時邊境未息赤白囊封無日不至公職儀鸞司扈從
應奉左右略無闕失洎兼殿閣晨夕近密不以家事為
念上每撫慰之愈盡恭勤二十年間以省戶舊制凡五
遷至幹辦内東門司逢時遇合際風雲之會人皆榮之
前此未見其比在職二年以微恙力求祠館上意方加
任用累不許其去公數具懇誠竟如本志轉武功大夫
主管佑神觀恩至渥也既就閑適即治所居為燕息處
蒔松竹花木日與親朋飲酒賦詩時有佳句為時輩所
稱聞諸方有道者不憚數千里命駕便往初不以寒暑
違其意物外之性尤超然自得殆將與造物者游於無
何有之鄉人徒見其尋訪高勝遠適名山不知其寓興
所在實趨名教中樂地至隆興甲申方俟秋晚訪桐柏
山異人忽前數日治歲計多寡箱箧所存創為簿書會
計其用曰人生貴在知足知足則不辱樂在自適自適
則心逸儻營為不止且老境見逼歲不我與吾將曷以
哉所欲惠遺兒曹者既足飬吾身者又備尚安所事左
右怪其言至四月十四日朝脯竟散步之餘就枕食頃
初無疾苦亦無驚怖如平時熟寢者侍人以時起之方
訝不聞喘息則奄然脫去矣識與不識皆悼惜之莫不
歎其夀不永而用未盡其材也非涉道者疇克爾享年
五十有四娶彭氏封宜人長子震受性中和樂於為善
過庭筮仕綽有父風次子需日親翰墨不墜先世以次
年乾道新元三月十有一日葬於錢塘縣方家塢母夫
人先塋之次公少時尚氣節奉宸之外與世寡偶當官
處事苟一决於心雖羣議紛然莫能撼也勤職奉法守
正嚮公上特知之故在儀鸞司累任不易他吏可見為
政之方受知甚渥至閑暇則彈琴摘阮嗜詩書作為文
辭中年略去時好放懷交游孜孜雅道日有課程惟恐
不逮後既退休多作善緣親友間摩拊以誠骨肉間待
遇以信接物誠信有加士以此争為過從交口道譽内
外雍容至身後送車沓至皆傾盖之效其孤震泣謂余
曰公嘗與先人游處多得平日行事哀祈作文將表其
墓義不可辭於是叙其履踐繫之銘曰
猗嗟楊公忠厚致身持已以廉及物以仁密侍禁嚴踰
三十春夷險一節惟忠與勤眷顧日隆職業逾新領局
幕帟萬數新陳晨夕出納條目其振帝謂勤恪薦授莫
倫峻遷異渥超逸絶塵序進東扉習與德隣忽謂榮禄
豈宜久遵抗章黼扆竟回萬鈞得就閒曠藜杖幅巾觴
豆親友寓意松筠設醴情話訪道求真性天方適遽罹
厥屯有子嗣德惟孝惟純長湖之側石廩藏神朋舊泣
涕瞻彼煙雲過而式者有感斯文
松隠集卷三十六
