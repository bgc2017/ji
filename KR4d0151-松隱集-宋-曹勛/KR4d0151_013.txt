松隠集卷十三宋曹勛撰
律詩(七言)
送趙安定弭節三衢
茆土真封輔帝畿天潢近派冠彤墀當機久契拈花笑
示病何勞闔國追北闕暫違文石陛西風正是菊花時
瘦笻短褐他年去洗雨濛烟訪習池
送王制置帥成都(剛中)
從來吳蜀勢相親制閫今勤侍帝臣可但覆甌稱直道
暫煩分陜濟斯民劒關目下山河重井絡天開號令新
聖主遂寬西顧念遨頭正及錦江春
送子威兄歸邵武
閩浙相望一寸心鴒原落寞歎孤音五年情話空相憶
千里閑門肯見尋只擬連牀常對語豈堪垂老更分襟
他時果許鄰幽築莫倦天台塵土深
送鄭吏部出使
聖主東南眷念勞繡衣行部輟名曹喜尋物外人多竺
應遇山中相有陶丹筆不搖吟筆健頹風頓革古風高
如何大展安邦手勿使鯨鯢弄海濤
又
生靈塗炭帝應憐攬轡公應願著鞭禹貢山川仍舊貫
漢時戶口失殘編交征夷夏疑非古積弊公私不記年
且乞韓州風信好二君歸計託樓船
送謝景思從辟督府
乘傳逆知懷抱開壁門春晩靜塵埃萱明子舍雖云樂
檄愈頭風得屢催横槊便知威遠塞指蹤端復賴長才
維持江左風流在冨貴行看正鼎來
又
艱壘師行遂坦夷中興仍待老文辭上公固已虛油幕
碩畫旋看贊鼎司氣隔龍荒朝隴蜀令嚴虎旅肅旌麾
風聲鶴唳天威振會見碁餘折屐時
送子芬年家之官越上
清潤丰姿玉不瑕篇章典重見詞華韜鈐小試諸侯幕
事業共稱丞相家蓬閣晝長宜笑詠山隂春早已鶯花
鳳池自是風流在行見金門帽帶斜
送人倅潮陽
情文俱至接交親折節如君未有鄰垂棒不妨希孟德
榮親當復比安仁碧雲斜日羊山路黃葉西風鱷水濱
嗟我殊鄉遠良友尚堪病眼看征輪
送丁致遠司理
苕溪霅水接雲沙秀氣全鍾化鶴家三語固知油幕近
八吟不覺石渠賖庭親戲綵心應悅路近乘槎梅已花
一意相期升館殿三年倚玉愧蒹葭
送表弟丘彦澤失官之潮
此身江海一浮漚遇坎乘流莫預謀萊子奉親真是樂
塞翁失馬定無憂關山照眼長安近裘褐生香鱷水秋
隠忍功名丈夫事行知冨貴自相求
送楊子寬還臨安寄錢處和
送客天台不上船東風欵叚喜揚鞭山容閣雪曉猶冷
花色烘雲春正妍壠上麥芒猶綠嫰枝間梅子漸青圓
有懷閣老應詩罷盡捲珠簾按管絃
送懷英訪廬山
台嶽相逄麋鹿墟識公風骨秀而癯山林訪道誠多切
雲水期真進所如罏鼎丹砂知煉已關河霜霰不妨渠
它時應有衡陽雁莫忘南來一紙書
送張冲舉先生還山
道人丰骨出埃塵玉頰䨇紅爛澷春金液密傳張果老
黃庭曾授赤明民秋來行李林泉好雨後雲山意氣新
顧我年華已垂盡餘齡薪水願相親
送王道錄桐柏住庵
早覺人間萬事非便尋幽遠净征衣每嗟老境難辭老
政使歸時未得歸物外無思皆妙道塵中有患更危機
羡君行李翩然去瓊闕從兹兩子微
見說當年夢甚真公今高步挹清塵經傳桐柏兼三洞
名在明廷接萬神馬過越山資浩氣花飛剡水正殘春
白雲二友皆仙士晤語多應一笑頻
送人游福唐
蘿月溪雲各未闌他時薪水肯相安家依梵刹鐘磬静
路近台山松桂寒横槊勝流公遠詣觀瀾逸興我難看
歸時一棹宜須早趁取薰風荔子丹
送别曹封叔
華宗丰度藹長雲一笑相逄契懶真豈但金蘭如舊分
固應俞扁是前身久爲輦轂緇塵客欲趁龍園茗盌春
顧我華顚今放跡水邊林下願相親
久别黃虚中忽會又别二詩道意
汪汪陂量有家聲文擅區中世典刑别去十年頭已白
相逄一日眼猶青君裁短後姑假道我訪内丹殊不經
蘿月風櫺傳古錦無令簿領困周星
蘋滿烟沙柳滿洲綠荷風軟轉船頭歸篷亟作恁麽去
許事肯令如是休自有文章追洛下(虚中與朱希真酬唱)莫緣譽
處厭糟丘君能坐致錢流地行逹通明十二旒
送殿幹譙公暫歸莆田
暫輟京塵擾擾間一鞭行色冒春寒梅花細雨資能賦
野水遙山好據鞍引道頗聞辭魏闕覓官况可近長安
掀髯西笑歸宜早應及莆閩荔子丹
送錢處和知三衢
忠孝傳芳在一門䨇旌光動小陽春柯山瀫水聊均逸
石室龜峰定可人紫詔密嘗符夙夢朱轓果見撫斯民
故家未有如公者自致勲名侍帝宸
和都運龍圖
一時耆舊盡英游玉節迎鑾暫少休不以秦人視越瘠
載馳楚尾與吳頭兩淮濃被鍾離政一水聊縈杜若洲
行見鋒車還禁槖巳看仁化浹魚鷗
老大心情故倦游直誠自許賦休休清流固已久絶望
白髮只今空滿頭軟語每思揮玉麈尋源便欲過瓜洲
他年一棹烟江雨有愧輕輕不下鷗
和鄭康道
絶歎當年故作癡水邊林下欲清非未應阮籍涂窮慣
自是王通世念微仗節舊聞英槩偉挂冠惜與壯心違
起予徑辦從公物一䩫芒鞵一衲衣
耕隠春江水盡頭一鄽已自鄙通侯好辭遽作春半别
歸意欲兼天際流我尚未栽三徑竹君能先泛五湖舟
要來便作乘風客莫使烟光有許愁
和謝景英提幹
公家繡戸壓城垣物采随時入懶軒人倚層樓風滿檻
江㴠秋影月當門賸聞薌渌羅襦麗醉看金荷燭影昏
可但頽然信真率亦思秀句得重論
和穩上座
與公緇素兩無成世路低回窘墨繩弱羽機繒懷畏避
孤根霜雪厭侵凌未須神秀終齊雪好囑維摩且判憑
喜讀師詩破塵坌了如松雪拂人膺
和楊季廓觧元
下帷聞說盡英竒賦就三都墨未醨分比楚蘭同講學
文踰荆玉不遐遺豹藏烟霧聊相與蚌剖珠璣要及時
龍虎他年題淡墨綠衣皂蓋看風姿
用前韻書田間晩步
寓居蕭寺憩衰遲得酒寧論濁與醨閑裏風光常自喜
暑中人事棄如遺一溪烟水漁鄉後萬疊蒼山月上時
竹杖芒鞵田岸久稻花細細歲豐姿
用前韻贈岸老
年來學稼似樊遲惟有農功每不醨事與本心雖自適
病随老境豈相遺我方枕簟和雲住公已風幡撇地時
林下相逄笑相領一枝笻竹水雲姿
和曾竑父光孝佳句
使君幽討遍禪林名動三台殿閣清稍賦詩章回好色
坐令草木有佳聲政須膏澤随軒至未礙隼旟衝雨行
爭寫雄文惟恐後喜兼和氣滿重城
和黃南嘉相賀(楊勍賊馬在城下余以帥檄統領全師渡晉江對壘三戰賊北)
(南嘉有詩相賀次韻謝之)
賊馬憑凌勢怒號鐵衣夜挂映征袍謹嚴甲士方超距
森索妖星絶繹騷横槊賦詩雖昔事枕戈待旦敢徒勞
公詩一洗烟塵氣媿甚横行不鼓刀
和鄭國器來自江州道中之什
聞道山爐一炷香三餘常得寸心降直須了取詩千首
始可閑期璧一䨇梅潤未能排絮帽日陽只擬上芸窗
竚公納錫充前列毋使遲遲出九江
和國器因以奉勉
宿雲濃澹弄空明桃李吹香雨屢經燕識舊巢猶頡頏
枝駢新綠尚芳馨力田須待年多黍知病好尋參與苓
莫爲無家怵鄉思且籌傑論獻明廷
和鮑判院見寄
挂冠十載水雲鄉忽奉新詩助發揚老境不能尋汗漫
聖時欣服值虞唐喜君均佚琳祠樂愧我初無襪線長
他日林泉儻相覓一蓑烟艇洞庭霜
當年壯志作三軍拔馬曾同幕下賓欲試韜鈐毘廟筭
便期鷹隼出風塵暮年歲月嗟殘景一水波濤有故人
端謂題輿因卜築不應佳句尚悲辛
次韻李漢老參政重陽前游泉州東湖
郊亭十里繞風漪一鑑光㴠萬象微勝址幾年因事廢
遺芳今日識公歸鳳山前直供晨翠鯨海旁連漲夕暉
少並江湖魚釣樂綠蓑青笠鱖魚肥
用李參政韻并錄寄舟峰師
峙玉層冰瑩肺肝秉鈞風節素巗巗交河諭旨師無戰
榆塞宣恩俗舊銜成筭巳功休大樹洞章詠志發幐緘
斯篇疾讀林宗意快甚長風破浪帆
世間羣盗膾人肝避地方圖水石巖客有綠林嗟路阻
書無黃耳欲何銜雨推溪柳金方重春入江梅玉半緘
永念陸趨今弗獲垂雲安得倚天帆
昔年壯氣激腸肝錦帶吳鈎鄙隠巖喜試輕裘裁白(以)
(下闕)
霜初
應怜别久愈無味落塞如今擬荷鋤
大方今始識無隅明月珊瑚袖手攄愧甚許提圯下履
喜於親授活人書風神峙玉藏純白議論昂霄到古初
内顧斐然知不稱祗宜歸隠自扶鋤
開緘韻語起廉隅坐使心胸百想攄公比士元方展驥
我如毛穎不中書燭搖冷暈人方寂犬吠寒雲月上初
北首故關山萬叠幾時艱棘一誅鋤
曉程寒水散成隅欵段徐行得自攄天外好山宜日襯
風前老柳半蟲書賡詩巳玷清新後扣戸仍煩剥啄初
忙似老農無住著看人倉庾亟持鋤(有詩催和)
用前韻贈張正仲朝散
郎官出宰鎮方隅聊試牛刀意未攄不特持平争結友
要知博物有成書不驚雉羽桑隂静一洗蠻烟霽景初
恨識羽山眉宇晩每聞嘉惠及耕鋤
朅來仰止德之隅頗欲徜徉遂所攄倚杖未忘千里恨
飛鴻為作一行書喜君燕寢凝香暇念我哀涂稅駕初
湖海不除豪舉想尚容訪古問槐鋤
和曾谹父見招
使君邀我避炎蒸好句先馳識故情長日流金雖可畏
小槽釀玉得同傾耡荒喜已親三徑作吏誰能更一行
且與詩翁頻嘯詠箇中佳處絶將迎
和李判院宿松隠見貽
未論琢句比元暉餘事猶思學退之數畝園荒松菊在
一生心有水雲知時平豈暇尋三窟事際何能出六竒
幸有松篁隠幽築所欣鶴馭到時時
和錢大參題松隠明秀堂韻
溪聲山色助清豪小葺蘅茅望玉霄蓮社粗能追惠遠
虎頭寧復愧班超有池清淺方儲水厥木扶疎豈待高
甚辱品題嗟老矣而今不夢紫宸朝
和賀參政與應宣教詩應居與墳廬相近
庵外山高水不窮庵中道德與時隆豈圖寳所千峰静
得奉清言一笑同幽築禪扉俱不遠水光蘿月冷相通
他年更約稽山老共棹西溪十里風
和錢參政卜宅
數篇隃寄梵王宫玉立高寒並兩峯亹亹詩章煩護惜
時時情話憶過從雪殘蒼嶺野雲暗花着疎梅春意濃
他日菴居定相奉半山松竹更誰容
和曾守祈雪
怪來六幕了無風虚室光搖表裏同端木已飛花委積
老蟾應借色朦朧忍寒須教兒軰喜清賞莫令樽酒空
想得明朝呼舞處森嚴冠珮大廷中
天其或使不輕飛有待随軒故作遲風静圓虚纔半夜
雪随精意若前期影藏寂寂沙頭鷺寒入青青壠首岐
千里歡謠歸太守邦人固已播聲詩
和曾守洪倅喜雪
不知時雪覆雲沙但怪虚窗木影斜入竹不妨聽瑟縮
映空寧復問津涯杯深喜近圍爐火香冷誰尋小樹花
語到蓬仙煩寄我固應黃竹屬詩家
和曾守出後房麗人
方慚虚薄預時流仍見娉婷恰上頭檀口細能哦赤壁
羊醅喜為沃清愁當軒妙有眉宇秀列屋尚誰庭院幽
頗恨夜深人已醉翩然翠袂挽無由
和曾守東郊賞梅兼送范子芬
溪曲山横動曉光天開玉雪照崇岡不妨花陌依微雨
為洗春風澹薄粧送别休歌河滿子相思應待返魂香
坐中客已無腸斷何况離聲更抑揚
松隠集卷十三
