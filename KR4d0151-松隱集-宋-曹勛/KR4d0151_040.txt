松隱集卷四十宋曹勛撰
樂府句
選冠子(淮上兀坐等待取接因得漢使一詞他日歌之)
細柳排空高榆擁岸乍覺楚天秋意凉隨夜雨望極長
淮孤館漫成留滯天淨無雲浪痕清影窗戸閑臨煙水
歎驅馳塵事殊喜蕭散暫來閑適常念想聖主垂衣
臨朝北顧泛遣聊寬憂寄輶軒載攬虎節嚴持談笑挂
帆千里憑仗皇威濫陪樞筦一語折衝遐裔待歸來瞻
對天顔須知有喜
月上海棠幔(詠題)
東風颺暖漸是春半海棠麗煙徑似蜀錦晴展翠紅交
映嫩梢萬點胭脂移西溪浣花真景濛濛雨黃鸝飛上
數聲宜聽風定珠欄夜悄蟾華如水初照清影喜濃
芳滿地暗香難並誚如綵雲光中㽜翔鸞靜臨芳鏡攜
酒去何妨花邊露冷
勝勝慢
素商吹景西真賦巧桂子秋借蟾光層層翠葆深隱幽
艷清香占得秀岩分種天教薇露染嬌黃珍庭曉透肌
破鼻細細芬芳應是月中倒影喜餘葉婆娑灝色迎凉
移根上苑雅稱曲檻回廊趁取蘂珠密綴與收花着宫
裳簾櫳靜好圍四坐對賞瑶觴
定風波
雪後籬邊冷未晴江天濃淡暗還明斷續流香傳玉蓓
心醉臨風嗅蘂不勝清映竹幽姿深有思何似照溪真
色更多情待得微酸藏薄粉黃嫰濕雲潜放雨輕輕
祝英臺
晚寒濃殘雪重春意在何許萼綠仙姿海上未飛去粲
粲玉立丰標天寒日暮笑東風不曾輕付幾凝竚閑為
寫出横斜無聲斷腸句常對幽情何事更重賦待約他
日貂裘玉谿清夜噴龍吟月明徐步
二郎神
半隂未雨霽曉寒輕煙薄暮乍過了桃青名園深院把
酒偏宜細步滿檻梅花繞堤溪柳徑暖遷鶯相語春澹
澹漸覺清明相傍小桃才吐凝竚山村水館難堪羈旅
甚覷着花開頻驚屈指謾寫奚奴麗句幸有家山青鸞
應報為我整齊歌舞一任醉倚羣紅花沾酒汚
蜀溪春(詠黃海棠)
蜀景風遲浣花溪邊誰種芬芳天與薔薇露華勻臉繁
蘂競拂嬌黃枝上標韵别渾不染鉛粉紅粧念杜陵曾
見時也為賦篇章如今盛開禁掖千萬朵鶯羽先借
朝陽待得君王看花明艷都道赭袍同光須趁為最席
偏宜帶疎雨籠香占上苑留住春奉玉觴
滿路花
清都山水客何事入臨安珍祠天賜與半生閑曲池人
靜水擊赤烏蟠飛上煙嵐頂三縷明霞照晚時對胎仙
圃中有箇小庭軒才到便翛然坐來閑看了篆香殘道
人活計休道出塵難歸去後安排着一輛麻鞵定期踏
遍名山
一剪梅
不占前村占珤階芳影横斜積漸開水邊竹外冷搖春
一帶衝寒香滿襟懷管領東風要有才頻攜歌酒上
春臺直須日日玉花前金殿仙人同賞同来
御街行(和陸判院梅詞)
凌寒架雪知春近閑探處如相問溪流清淺暮雲低玉
蓓横斜風定晚枝雀啅幽姿方展還映疎篁冷鏡鸞
粧罷明梢嫩猶記宜相並如今却月别傳香知引人何
幽興不堪樓上昭華吹斷聲與愁腸盡
行香子
也愛休官也愛清閑謝神天教我愚頑眼前萬事都不
相干訪好林巒好洞府好溪山日月如槃缺又還圓
自然它虎踞龍蟠河東上下一橦三關看也非慳也非
易也非難
木蘭花
斷虹收霽雨捲簾幕與風期正燕子將雛鶯兒弄巧日
影遲遲荼䕷牡丹過也但游絲上下網晴暉三月韶華
轉頭易失密蔭勻齊常思入夏景偏竒是梅雨霏微
更乍着輕紗凉搖素羽翠點清池還思故山舊隱想葱
蘢翠竹鎻窗扉獨倚西樓漫久此懷冷淡誰知
驀山谿(李次仲誕日)
烏龍雲洞神護紅塵外金鼎飬丹砂有仙卿清修名世
三千功行活字少人知松露閟紫煙深知是聃翁裔吹
簫後約豈慕穿青紫八十在人間此當日何須指李相
逢一笑酒量海同寬拔宅隠玉霽寒升舉應新歲
慶清朝
絳羅縈色茸金麗蘂秀格壓盡羣芳人間第一嬌拂深
紫輕黃乍過夜来穀雨盈盈明艷惹天香春風暖寶幄
競倚名稱花王朝檻五雲擁繡護曉日偏宜翠幕高
張穠姿露葉臨賞須趁韶光最喜鑑鸞初試一枝姚魏
插宫粧燃絳蠟共花拚醉莫訴瑶觴
千秋歲
洞房秀韵結綺臨春後都壓盡名花柳錦堂籠翡翠璨
枕同清晝誰似得佳時占斷長懽偶我昔聞名久欲見
成消瘦尋不遇空回首征途難駐馬坐想冰姿秀憑寄
語南歸更趁酴醿酒
轉調選冠子(宿石門)
秀木撑空凝雲藏岫處處羣山横翠霜風冽面酒力潜
銷征轡暫指天際紅葉黃花水光山色常愛曉雲晴霽
念塵埃眯眼年華易老覺遠行非易常自感羽客難
尋蓬萊難到強作林泉活計魚依密藻雁過煙空家信
漸遥千里還是關河冷落斜陽衰草葦村山驛又雞聲
茅店鴉啼露井重喚起
水龍吟
凍雲閣雨長風送雪萬里無凝滯斜斜整整純白入素
應同太始袁巷蕭條冷光寒透有人曾至但極目圓虛
上下澄明瑩潔如混元氣時聽松篁瀉墜任山川珠
聯玉綴一塵不染一毫不現真空妙冶祥應三白潤歸
多稼巳成豐歲待收拾天翁茶塩賀喜興村東醉
又
烘簾晝暖正飛花堆錦風遲煙暮綠葉成隂春老甲子
誰能重數梅已青圓問園林好雪深猶記曾撚疎枝否
須知物外這些光景常駐聞道江水東頭同門相過
不作兒女語醉墨凌波歌數闋心跡都忘逆旅胸次扶
搖壺中光景肯與人同趣栖塵功就浩然俱待飛去
又(曾相生日)
海榴紅煖圓荷翠小榭閣薰風淺真人撫運雲龍相際
真賢載誕魯國元勲相門接踵傳家非遠輔中興大業
折衝隣壤扶紅日上霄漢端是清明重見範陶鎔咸
收羣彦垂紳正笏爐煙不動宸廷閒燕天地成平父堯
子舜永膺宸眷賜我公歲歲恩榮錫命向黃金殿
又
曉雲閣雪䟱梅綴玉麈尾聞談吐精忠許國才華摛錦
塵勞釋去六印雄圖百川明辯蘇張誰數有竒謀欲下
隂山族帳惟英衛可接武想見臨戎丰度慨然定中
原疆土果驚一坐折衝遐裔嘉言循古安拊疲民靜摧
驕敵無煩旗鼓看功成入輔中興永佐輔乾坤主
念奴嬌(送李士舉)
公家世德建凌煙勲業中興長策三十年来皆帝扆殊
選金甌名迹眷倚江南澄清一道遴柬惟公得西清嚴
秘寵光動高奎壁深殿衣惹天香皇華原野接蕭蕭
秋色六筦均輸行奏課唐室家聲皆識老我相逢萍蓬
飄轉晚景俱頭白西山南浦遡風衰淚横臆
又
瑑冰鑄雪賦神情天壤無倫香澤月女霜娥只長有如
許清明姿色鈿玉釵梁温瓊環珮語好新音發相逢一
笑桂宫連夜寒徹應是第一瑶臺水晶宫殿裏飛升
仙列小謫塵寰緣契合同飲銀漿凝結醉裏歸来魂清
骨醒乍向層城别曉風吹袂冷香猶帶殘月
又(持節道京城中秋日)
五門照日是真人膺籙炎圖家國二百年来撫四海安
樂六服承德虎旅横江烟塵眯眼恨有中原隔宫城缺
處望来銷盡金碧征轡暫欵神州期寬北顧且驅馳
朝夕皓彩流天寧忍見雙闕籠秋月色欲飲無憀還成
長歎清淚空横臆請纓無路異時林下猶憶
又
半隂未雨洞房深門掩清潤芳晨古鼎金爐煙細細飛
起一縷輕雲羅綺嬌春争攏翠袖笑語惹蘭芬歌筵初
罷最宜斗帳黃昏樓上念遠佳人心隨沉水學蘭炧
俱焚事與人非争似此些子香氣常存記得臨分羅巾
餘贈盡日把濃熏一回開看一回腸斷重聞
又(林禽)
禁煙過也正東風濃拂来禽竒絶翠葉修條千萬點輕
染微紅香雪霽景烘雲暖梢吹綻浩蕩春容闊棠隂已
靜此花標韻終别猶記寶帖開緘如何青李與佳名
齊列秀實甘芳莫待看葉底勻圓堪折且賞瓊苞繁英
插鬢淡竚留風月宜將圖畫有時凝想重閱
沁園春(早春)
春點煙紅露晞新綠土膏漸香散懶慵情性尋幽選靜
一笻煙雨幾處松篁恨我求閑已成遲暮石淺泉甘難
屢嘗猶堪去向清風皓月南澗東岡如今雁斷三湘
念酒伴不来梅自芳幸隠居藥館孫登嘯詠從容雲水
無負年光且共山簡琴書朋舊時飲無何游醉鄉歸常
是趁前村桑柘猶挂殘陽
又
濃綠交隂脆圓經雨夏景正新遽紫泥封檢紅幢建鉞
飄然吹起一片閑雲禁殿趍班玉音親詔並遣皇華通
寶隣凌歊去任重霄愠暑萬里風薰炎曦正斡天鈞
更午氣均齊天地根運至精感化千和萬合滌除旁說
必自成真巳約歸期秋風前後梨棗黃花滿地勻閶闔
曉待朝元紫府上達明君
又
五老横峰二林雲衲自古洞天噴玉龍飛下三峡水望
香爐晻靄如起非煙有个真人撥雲峰一宴坐修真不
記年明廷詔看龍翔鳳翥宸製奎篇君臣際會誠難
聳翠閣頻朌寶墨鮮衆妙門皆向微言顯啓兩朝天德
甘湧神泉道化承平應稽升舉且向人間尋有緣掀髯
笑做廬山隠逸大宋神仙
青玉案
東風冉冉遲芳晝漸黃綴疎疎柳為惜春來通安否可
能相就徑須圖醉莫問傷春瘦陶然共酌新醅酒詠
好句須還鳳樓手唱了新詞歸来後𤨏窗香暗語聲和
笑喜入燈花秀
又
塵埃踏遍長安道念雲水歸来好趁得梅花先春到冷
雲疎雨暗香寒艷萬玉明清曉青鞵黃帽從渠笑粲
十里冰姿步時繞正怕和風都開了已輸高士錦囊翻
句醉後先傾倒
虞美人
風流賀監栽培好梅最妍姿巧娟娟占得入時粧秀影
横斜香並綵鴛鴦漢臯觧珮當時遇綠滿經行處如今
清夢已驚殘賴向君家窗戶得重看
又
芙蓉露下閑庭晚猶覺秋容淺驚心莫道歲華賒已有
官梅輕放小春花西風河漢溪流月月下疏疏雪新粧
喜是夀陽人鸞鑑不勞呵手對寒雲
阮郎歸
誰將春信到長安江南臘向殘玉妃何事在人間冰肌
瑩素顔新月上怯輕寒香心破紫檀數枝斜傍小亭
閑黃昏人倚欄
又
玉宸賜得水雲身初欣不佩紳煙霞一任着衣巾朝中
散袒人湖水靜了無塵語兼天上春道人相見肯情
親銀鈎墨尚新
菩薩蠻(和賀文)
琴堂窗戶清無暑宫粧爭捧黃金注勸我醉秋風難辭
兩臉紅别來三墮葉同是修門客十載歎萍蓬方忻
一笑同
又
稽山鑑水無寒暑荷香蓮露相傾注堂擬揖樵風山圍
晚照紅桃根隨秀葉玉麈頻招客客况不言蓬回舡
逸興同
又
蕭蕭還是秋容暮爐薰已冷氲香注猶記踏香塵東風
滿院春冷煙迷望處聲斷欄干雨無計問行雲黃昏
空掩門
又
飛花零亂隨風舞花梢猶帶虚簷雨簾幕映黃昏江天
日暮雲有人樓上望生怕褰虚幌冷落對爐薰一春
常怨春
又
亂山影直危樓起天涯目斷雕欄倚寂寞過東風行宫
煙雨中長安何處日城郭今寒食誰待翠華歸片雲
天際飛
又(回紋)
等閑將度三春景景春三度將閑等愁怕更高樓樓高
更怕愁弄花梅已動動已梅花弄梅看幾年催催年
幾看梅
又(回紋)
雨昏連夜催炎暑暑炎催夜連昏雨長簟水波凉凉波
水簟長翠鬟雙倚醉醉倚雙鬟翠香枕印紅粧粧紅
印枕香
又(回紋)
玉璫搖素腰如束束如腰素搖璫玉宜更醉春期期春
醉更宜繡鴛閑永晝晝永閑鴛繡歸念不曾稀稀曾
不念歸
又
天台不是登長道渾如弱水煙波渺樓上指歸程春風
無限情石橋書不到雁陣横空杳愁緒比遥峰依依
千萬重
清平樂
秋凉破暑暑氣遲遲去最喜連日風和雨斷送凉生庭
戶晚來燈火回廊有人新酒初嘗且喜薄衾圍煖却
愁秋月如霜
又
風休雨罷三五春寒夜翠額重簾何妨下一炷非蘭非
麝紅蓮開滿吳宫華燈小試房櫳客裏愁須強遣從
来我軰情鍾
又
一春老病空過春光永藥鼎煎爐朝暮景只是毉方藥
性經旬日色雲遮山高寒透窗紗常恨簷頭傾雨猶
能枕上看花
又
趙家燕燕宜在昭陽殿春入館娃深宫宴秀色從来未
見淺嚬輕笑都宜臨風好是腰肢今夜松江歸路月
明愁滿清輝
又
春前别後常是雙眉皺生怕鶯聲催殘漏夢破閑衾堆
綉又還玉露金風秋聲先到房櫳川上不傳尺素雲
間猶望飛鴻
又
去年春破強半途中過日日蓬窗眠了坐飽聽吳音楚
些今年猶在天涯客情觸處思家柳陌依然梧院竹
疎特地桃花
又
别来春半觸目愁腸斷砌下落梅如雪亂拂了一身還
滿雁來音信無憑路遥歸夢難成離恨恰如春草更
行更遠還生
點絳唇
怯雨羞雲翠鬟初按檀槽就賞心時候常勸花間酒慢
撚輕攏怨感隨纖手胡沙奏幾行紅袖都道誰家有
又(奉旨西湖探梅)
不厭頻来探梅選勝湖山裏瑶林瓊蘂真是游方外玉
殿珠樓不並人間世何妨醉都無寒意滿坐唯和氣
又
有箇庵兒做来不大元非小陽光常照坐卧誰知道煉
得丹砂不是人間竈冲和妙鶴鳴猿嘯一任西風老
又
秋雨瀰空冷侵窗戶琴書潤四簷成韵孤坐無人問壯
志銷沉喜入清閒運常安分炷煙飄盡更撥餘香燼
又
惨慘春隂畫橈寒漾梅風去冷風吹度愁入淮山路歌
扇歸期只恐春城暮人何處柳汀煙渚聽盡蓬忩雨
又
昏旦交時箇中已有甘香味咽同真液便覺温温地八
一高蟠光動重樓外但留意自然和氣香滿崑崙水
又
一氣冲融浩然識取生緣處歛歸靈府便作真鉛柱九
任玄歸行處龍先虎山頭雨散成清露瑪瑙生元圃
又
石洞清寒柳煙吹散松風靜日華光映翠水環雲徑道
境多閑不似人間景談清净道師謌詠花轉雲房影
又
晚日濃隂冷雲遮斷山無數雁飛箏柱都向愁邊去簾
影沉沉一縷芳香度深庭戶且尋懽聚雪意還成雨
松隠集卷四十
