松隱集卷二十七宋曹勛撰
劄子
謝宣示晉唐法帖並御書臨夲
臣伏蒙聖恩宣示晉唐法書墨蹟百軸臣庸陋寡識何
以仰贊化育第瞻天縱之學奎文聖畫楷法草聖冠冕
百王七縱八橫竒逸萬状如入武庫神觀竦異卷舒之
際顧揖不暇衷抱榮感無以形似其如巳見輒亦冒聞
莫補崇深仰冀睿鑒臣頓首死罪
進太上乞罷朝陵
臣連日聞朝論外議皆謂宫中亟有朝陵之行在今日
陛下既就燕閒不與機政則訪尋山水怡悦聖情固所
當然但強敵内侵未見奏捷今上宵旰不遑寧處陛下
縱不預戰守之計亦湏候萬一果然敵在江上地近勢
蹙是時鑾駕略為順動誠似未晚况宗社所繫兵民倚
重臣所以忘萬死輒伸肝膽冒凟聖聽伏望聖察不勝
戰汗之至
諫止洞霄等處燒香
臣叨竊祠禄略無禆補於崇深非仰贊聖造何以安跡
然深恃舊物輒有所陳冀達天聪曲照愚悃冒凟之罪
謹俟誅殛臣竊審聖駕欲詣洞霄等處燒香有見上聖
既端拱凝命不以萬幾縈心猶寅畏天命為國為民祈
福於上下但適此春晚正農務蠶麥之時而自北闕至
洞霄驅民治道實妨農亊又從衞及廵護兵馬諸司執
役無慮萬人方春晩多雨少得晴明道路泥濘儀衞狼
藉觀望不美鑾駕一出有此數嫌况從來上聖以仁德
及物於此不能不惻然若候收刈了擇晴和日分作數
日從容俾一行得宿食之偹無雨水之患豈不兵民優
游仰稱聖情祈福之意臣愚不識事體輒布瞽言不勝
待罪俟命之至取進止
議淮上亊宜
某嘗謂主當持重而客利急攻亦兵法也今敵逼兩淮
殆踰一月我之諸將屢獲小捷而敵全師實未嘗動客
當務速反若無意于戰疑敵以羸兵驕我而伺我之怠
且耗吾之軍鋒然其驅烏合焱起之衆不能乘銳氣數
道並進俾我不暇為謀乃遷延復却曠日持久師行千
里情状易見我之諸將得以從容成偹既經累捷膽氣
益壮聚謀蓄力務以全制其後敵之敗北在理不疑所
慮諸將持重太過反類畏怯或貪小利不顧大計今若
令淮東堅壁不戰以搤其膺淮西由廬壽擣雎亳以攻
其背舒蘄二將連旗深入朝廷方追馬軍之師俾佐兩
淮宜促其期以速其至自光入蔡去汴最邇宜出其不
意急詔鄂渚由此進兵以傾其戶庭水軍自淮入海以
邀其餉道是皆昔人師行捷徑矧諸將皆朝廷素所寵
厚臨危宜無愛死今敵騎充塞江北實繁有徒屢折不
退有盤據淮右之意願朝廷毋輕此敵毋惑不根之言
號令之出務加稹密前代漏洩禁中語猶不免其死况
成敗安危所繫乎倘能堅守此策斷然不疑非獨可以
却敵而巳敵將懲艾可數十年無疆埸之憂僣越干冒
惟在威斷
與朝廷議分帥
某嘗謂有善聽者或無良謀有謀略者或不居利勢今
有善聽足以運用所謀有利勢可以乘謀取勝尚何緘
默而不措詞於其間竊見兩淮境土巳遣守令而淮北
諸路尚連兵未息今春夏之交正夲朝居利勢之時若
不早為之所秋風䬃至則朝廷不得安枕矣且兵家在
識地之先後先後之勢在量敵之難易若今之先宜且
以河南之地為易陵寝宗廟所繫兵力亦可及而易於
用功速能成事然夲朝遣發將帥其權甚輕輕則武功
不立每失機會何則一一待禀廟略則有制勝之失以
至或朝廷或行府或所部併有差委去就不同則又皆
當獲罪愚謂宜以江淮荆襄川陜分為三帥各領所部
得便宜從事惟三帥則湏擇材位兼將相可付重任者
命之仍於逐路差宣諭官一員視其進退若三路區處
既定遇有軍行亊宜即馳驛於朝朝廷所行賞罰而巳
他日赤白囊至亦免紛然於一堂之上只在分帥及得
人可為久大尊國之計其間條畫當自有成憲若他時
講好睦隣之後亦用此不殊
乞以鄧王為臨安牧劄子
臣伏見邇來金人遽背聖德曲從其欲而貪得不巳内
侵兩淮民物騷動方且無時恭讀聖詔擇日大駕親臨
江表身據要地以為聲援於是海宇神民無不仰知聖
意以宗社之重屈九重之尊躬捍驕敵欽味詔旨臣至
於泣下以陛下神武之資當孱弱之衆自應便見掃清
淮甸易若摧朽但當此寒月復勤清蹕如此遠去則臣
下何以報聖德之萬一臣以謂臨安有宗廟事重德壽
洎大内六宫皆上繫聖心曲勞宸慮者臣僣易冒凟天
造如鄧王若除為臨安牧似允海内之望一則為御營
之殿委以在後為陛下關中次可以安靖兩宫拊綏州
郡則陛下遂得奠枕一意北討仰祈陛下以善後為先
斷自宸志以取萬全臣芻蕘之言犯顔輕出惟上帝裁
幸
上朝廷乞加恩淮西廟宇
竊見夲朝大軍累在淮上與敵人接戰無不大捷維廟
謨將略舉無遺策而覆軍之際每風雨助順雷電叶威
豈上天降罰於敵人抑淮上神物克壮皇圖欲乞下夲
處保明將管内有勅額廟宇並加封爵以旌王師所向
人神同寅之意
乞免差軍兵挽奉使舡
竊惟朝廷以前日主帥養卒成驕視州縣如無物對百
姓如仇敵朝廷熟知此患乃搃而一之諸軍欣驩承命
恩威方浹皆知有上之德澤及爵禄之貴無不戴上恩
矣迨今未久知獻言者欲軍中選輜重為金使挽舟自
盱眙至臨安往還皆用之某謂尋常將帥暫令屯數畆
田少資軍用猶有難色至今屯田之策未就况今以平
日所切齒扼腕者令俯首低眉為役使之容哉苟值深
夜風雨巳飢未食之間小人易動萬一惡語及使人必
招召釁端不惟三時造飯難趁期程而十日不易必有
疲乏雖曰少寬民力便於示恩宜有審處若依舊和顧
人夫只覺察其弊似為兩便
松隱集卷二十七
