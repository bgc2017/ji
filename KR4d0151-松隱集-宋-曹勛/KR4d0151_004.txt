松隐集卷四宋曹勛撰
古樂府
青苔篇
陵陸變滄海復作清淺流扶疎蘂淵桂先驚蒲柳秋姑
蘇臺未乾坐見麋鹿游秦皇正游覽黃屋指沙丘乃知
晞朝露不必潛蛟虯桀跖豈庸陋比德慚蜉蝣夷齊苦
葵藿垂譽賢伊周貧賤未必汚邪辟深可羞愚智混生
死善惡觀其由昩死尚役役身外滋旁求君不見當年
棃園歌舞人歌聲未歇生白頭及時游衍且行樂莫教
日入辭高樓請君試誦青苔篇令君一誦忘百憂
白馬篇
吾家子建袁陽源沈約皆有述作惟道任使驅馳之事
因遂廣之
白馬何翩翩况復值神武逸足看夷由四蹄入風雨右
盼空流沙左歴無全部中夜視房心趣目翻霞舉朝飲
崑崙池夕秣龍川渚毛族空成羣斑駁亦何數神物不
空生寄托遇明主所適無險難要知同彼此歸來脫羈
束飽食芻與粟主人巳封侯安步驅華轂
美女篇
芙蓉開綠水青松映海棠新晴沐膏雨豔色明朝陽綽
約彼姝子轉盼流輝光被服妖且妍細浥薔薇香下有
合歡帶繡作雙鴛鴦上有雙同心結作明月璫珠環垂
兩耳翠鳳翹釵梁瓊鈎約雙袖提籠學採桑採桑城南
隅五馬停路傍調笑不一顧但見桑條長歸來候蚕眠
静坐調笙簧結髮事夫壻誰羡東家王
遠游篇
少年重意氣辭家遠行游高談蔑卿相峻節凌九秋仗
劍謁明主挾策干諸侯衆目寶康瓠明月難暗投驊騮
困短步翻為駑馬羞虚名不足慕抗迹追浮丘至言發
深省遐覽隘九州書功佐天政美惡無不籌麾幢周四
表騎衛羅天騶簫鼓鳴清歌解駕滄浪洲金石易消朽
生死真蜉蝣
浮萍篇
昔作章臺柳今為清水萍寄托一失所誰分渭與涇王
孫事游冶蘭麝徒芳馨清晨夭桃花灼灼鮮且榮隨風
易零落不及糞上英萍生八九子滋育常盈盈芙蓉飾
高盖文藻疏繁纓寧復事攀折中心無不平
攀龍引
鑄神鼎兮荆之陽鼎成兮賓帝鄉君乘龍兮龍高翔臣
攀龍兮龍髯短龍髯短接君之衣兮臣不敢以手挽君
棄臣兮臣將疇依臣慟哭兮君不知君不知兮可奈何
風雨惨慘兮荆山之阿
方諸曲
方諸限弱水高出扶桑東霞波環玉壘雲幄護青宫珠
臺錦複道寶閣亘飛虹翠節迎琱輦瓊車駕彩龍羣真
瞻日御列聖從青童朝退聯旌旆杯行奏鼓鐘靈璈激
虚籟雅舞流神風真王拊節和清響流絶空哀歌悲五
濁胡為棲樊籠長生有真訣劫齡安可終
迢迢方諸宫玉闕排霄起扶桑高扶疎森聳數千里碧
椹雜青葱蟠桃映瑶水離離間朱實鳳鳥護丹蘂靈風
灑蘭林空歌洞霄紫青童會羣真趣節召揚許安妃從
元君鸞旗翳滄渚翩翩八景輿鳴珂下容與拊手揚玉
音玅響翔天宇真氣凄金石聆之廓丹府靈波濯曜羅
朝元道笳鼓
蕭史曲
玉簫散竒響真氣凄金石招携偶冥會理愜心自適富
貴如朝華况復多得失胡不希長年練氣固形質高舉
凌仙翰雙飛上層碧揮手謝時人去來空役役
秦王卷衣曲
六國歛袵朝秦王秦王宫闕高相望美人充積盈椒房
金珠鉛粉輝煌煌昔為花與玉今為糟與糠感時悲舊
事無意惜年光晝苦短夜苦長朝朝暮暮卷衣裳誰復
正爾恃紅粧
鳴笳曲
江南春草綠江北未開花佳人在何處遷謫寄長沙
漢使通沙漠匈奴過渭橋春風吹客恨千里去迢迢
鼓吹曲
按節臨瀚海舒軍耀朔方幕中延揖客馬首繫降王封
君行負弩天子賜干將後乘騰沙漠前驅過渭陽簫鼓
通平樂旌旗屬建章明堂獻捷罷甲矛自生光
採桑曲
鳴鳩初拂羽桑葉破新萌采采不盈匊攀多力未生春
服浥朝露曉日映粧明語學流鶯巧身同飛燕輕使君
勞借問夫婿自專城
江臯曲
漪漣帶修渚遠水明朝暉青山横倒景畫鷁掩斜扉游
女逢交甫陳思值洛妃菱歌隨棹遠鷗鳥背人飛别有
嘉游處芳樽照舞衣
泛水曲
春服僅能試荷小未成蓮畫舫維青幄平波羃素烟暖
日薰花氣新萍點翠鈿歌吹浮天上旌旗轉座前促粧
留晚景續酒載歸船前驅戒津吏除道候江壖
楊花曲
千里萬里長安道送君思君為君老願為水底石菖蒲
不教零落同百草
採菱曲
修渚通阿閣蘭舟飾翠旗吳姬年十五乘舟泛綠池菱
花羞寶靨皓腕發斜暉行歌櫂船去不覺白鷗飛
龍笛曲
美人滿酌金屈巵勸我行樂當及時豔歌流舞揚光輝
揚光輝照春日壽萬春歡未畢
登山曲(并序)
非叙離别夸逸豫盖欲見天下之廣思積累之勤而致
功烈之盛也
禮崇丘陟重巘省風俗緜㝢縣集紛埃鬱葱倩顧秦雍
審伊洛惟前人肇經度保鴻名兮隆德聲陋崇高於羣
岳
夜夜曲
舞衣疊翡翠海月掛珊瑚香滿流蘇幄相迎問醉無
鳳凰曲
帝子舉鳳吹逸響縈回風雙飛翔紫霞駕景凌輕虹戢
影入青靄聲斷彩雲空
綠水曲
春光有餘輝入水可攬結予亦淡蕩人照影空明滅
塞下曲
天聲未暢威窮髮將軍已過長城窟紅旗半捲夜歸來
馬蹄踏碎天山月
秋草黃雲塞馬肥漢家驃騎擁旌旗可能衛霍年年出
不及燕然一片碑
入塞曲
黑水迢迢黑山暮馬鳴蕭蕭夜争度悲笳四起黃雲愁
角聲嗚咽何悠悠隴山行斷不回首一番回首添白頭
出塞曲
來時長驅五千里滿目烟塵漲天起烟塵巳息遼海空
班師來謁明光宫漢家天子耀神武不知戰士常辛苦
楚宫詞
憶昔君王初選時侍兒邀寵學蛾眉而今棄置同衰草
不及章臺楊柳枝
坐待雞鳴報早朝那知别殿困笙簫妾身恨不為鸚鵡
猶恃君王顧盼驕
庭下茸茸碧草齊不知桃李竟芳菲自從侍妾承恩後
忘著迎春金縷衣
漢宫詞
夜漏沉沉度建章千門萬戸鎻深房入宫不識君王面
猶被傍人妬曉粧
鳷鵲樓高百尺廧廧高元不礙笙簧君王對面如天遠
可笑梅娘不自量
費盡千金寫玉容冀承恩幸寵深宫妾心未改君心改
不及夭桃媚曉風
春江花月詞
羣芳珠箔映青樓樓上珠簾捲玉鈎十二香衢遍羅綺
青樓和月為君愁
花月詞
花光露重春烟濕鶴去瑶臺人竚立坐見闌干月脚西
景入長門金鏁澁花開直莫媚春風春風代謝如呼吸
明月詞
明月明月出滄溟歴丹闕飛盖念西園笙歌想南國靈
波如電瀉高丘雲幄和烟鎻空碧人間何事怨别離自
昔循環有今昔今昔雖同事不同昔時宫館今荆棘漢
家陵闕變池塘吳楚江山異南北明月那知古與今治
亂昏明有通塞我願三綱不愆四時不忒天地清寧人
物獲職白兔不見辱于蝦蟆黃髮蒙照臨之大德非明
月之宣功兮則吾何知其為順帝之則
湘妃怨(并序)
讀陳羽湘妃怨怪其鄙野為變體三首
委瓊珮兮重淵稅鸞車兮深山望蒼梧兮不極與流水
而潺湲
風凄凄兮山之阻雲溟溟兮湘之浦落日黃兮明月輝
古木蒼烟號兕虎
雨瀟瀟兮洞庭烟霏霏兮黃陵望夫君兮不來波渺渺
而難升
昭君怨
人生無定端萬事固難料美好招世患讒謟過忠告正
淑不自媚私謁事妍笑入宫踰十年嫉妬掩稱道疎賤
難為容况復昧傾巧一朝見排棄衆笑蛾眉好驅車臨
出門盛飾舒懷抱不怨君王遠不怨父兄老唯怨蛾眉
悞一生榮枯不得同百草
再拜升車望巳過却教紅粉保山河當時豈止毛延壽
對面欺君事更多
從來貧賤少先容况復嬌癡入漢宫一朝掩面辭君去
始悔無金買畫工
盛飾容儀舍掖庭豈知妍醜悮丹青不羞見辱單于室
羞見年名作竟寧
婕妤怨
素媿河洲德寧忘卷耳規中闈知奉順外戚敢營私辭
輦翻成妬能歌復見知自慚乖嫵媚不及舞腰兒
春閨怨
著意繡鴛鴦雙雙戲小塘繡罷無心看楊花滿繡牀
秋閨怨
憂勤番作妬險詖自為才趙瑟絃初絶秦筝曲更哀蛛
網羅粧鑑庭蕪暗玉階聽雞雖自悞辭輦却成非猶謝
昭陽月時來照寢衣
閨怨
頭上百寶釵終身不相失唯有鴛鴦席承歡難可畢
玉階怨
堂上臚銀釭閨中下羅幕思君度遥夕長於金井索
幽閨怨
妾年十五從良人良人待旦驅從軍至今遠戍燕山北
但見春歸秋草綠年年塞雁去還來深院無人空綠苔
春日有所思
陽春被華旦草木蒙恩私沉沉幽谷蘭不得同其施女
蘿託喬松光彩紛葳蕤游塵薄雄風光景低鬱儀巖花
落深澗甘為井底泥升沉固難量寧復論高卑佳人去
巳遠良遇安可期流年易凋落榮盛能幾時促席具樽
酒不醉夫何為
有所思
有所思兮天一涯彼美人兮安得知江臯送日下洲渚
心遥目斷征鴻飛蘭嗟蕙怨芳草歇春歸猶見霏霏雪
文姬著破去時衣寂寞愁看漢家月南箕北斗苦相望
綿綿此恨無時絶
有所思藐何許乃在洞庭之陽瀟湘之浦我欲訪之限
重阻水有吞舟之巨魚兮山有食人之猛虎有所思藐
何許沉沉静夜愁風雨
遺所思
君行既云遠我思日以長思君無所遺寶帶雙鴛鴦鴛
鴦不相失錦翼游方塘副之玳瑁簪同心復同房上有
金蓮花莖葉相扶將下有並根藕藕絲百尺長同緘尺
素書封以紫錦囊上言長相憶下言莫相忘努力加餐飯
歸來花正芳
思遠人
有美人兮天之涯食蘭菊兮服錦衣披瓊簡兮規天維
隔昆丘之遐阻兮限弱水之漫瀰曾故人之莫吾知兮
曠千載而不歸歲冉冉其將莫兮儼吾駕而不可以徒
回幾逍遥於山河思夫君於式微
松隐集卷四
