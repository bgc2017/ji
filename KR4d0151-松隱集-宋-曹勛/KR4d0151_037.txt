松隱集卷三十七宋曹勛撰
雜著
讀李斯傳
余讀李斯傳惡其以忠名已以邪徇事國輕已重大逆
不忠試舉其目知有國者資禮樂以綱維斯則請焚滅
詩書以愚百姓知太子者天下之本斯則使扶蘇監上
郡而不諫誅嫡立庶以滅公知物禁太盛盛必有衰斯
則身居其地而不知所稅駕知商君之法刑棄灰者為
苛斯則聽趙高嚴刑酷法之令增督責誅求之術以至
帝不坐朝趙高用事禁中族大臣治阿房盗賊半天下
身為丞相既不能鎮撫又不能諫諍及墮高計中乃疏
七罪以自矜引比干子胥為喻斯妄人耳又安可希二
子之萬一也噫吞國稱帝致秦一統者斯也法嚴人叛
致秦一旦委地者亦斯也至其死又具斯五刑論皆斯
而已豈不宜哉豈不宜哉
答蘇張問
客有曰蘇秦張儀一等人否余曰原其利吻辯給鋪張
心計疑若同科較其行事則秦當優於儀秦以三寸舌
說六國君合從擯秦使秦兵十五年不敢出關天下無
事其智盖有過人者及畏誅詳罪未能敝齊而身死勢
使然也若儀則忠不足而詐有餘者也如兩說秦誅周
王取寳器挟天子令天下周當七國争雄時危阽莫支
賢者孰不欲奮而安九鼎尊天王儀乃每以周為言故
司馬錯言劫天子不義卒不用儀計然所不幸者後世
師其言莽卓魏武率挟天子以相簒弑逮六朝五季叛
逆皆爾非儀啓於前耶作俑之姦擢髮莫數其罪至再
語楚以秦女為箕帚妾縱楚王昏童不悟其薦詐而儀
之無恥甚矣余故謂秦優於儀者以此
孟軻辨
孟軻莊周蘇秦張儀皆同時人軻與秦俱事齊宣王然
孟子有公孫衍張儀豈不誠大丈夫之語而獨不及秦
豈軻俱禄於齊而羞其行故不及耶又周在楚賢者當
相聞而書乃相遠宜軻道不同不相為謀耶知此者亦
有辨矣
書硏靈
曹子從事軍幕有故硏敝於泗水之山把玩細碎慨然
者罙日客有教以漆續其璺周以文絲滴水取墨庶幾
歲月復補几格之缺乎余信斯言呼工印其語未竟至
夕夢方頥頯顙深目蒼色者揖余語曰公欲膠破硏乎
曰然曰公何匿於世譽不知起滅之理也夫物生於土
必反於土歸根復命輪轂更相此生死亦其常研既從
公登頓貧賤水陸共載松煙披拂發公臆說或受賞於
上或獲罪於下見公倉皇筆墨窘思相對伸紙却卷欲
罷不能者積有年矣今幸見敝得瘞於槁壤亦公終惠
尚何信客語欲續已破之物使不得休息耶雖公無恥
於硏而硏獨不求冥心元造耶予聆其言拱未有對客
遽揖出覺而視硏客教因已
住持論
予每恨訟火坑極大何為負之而走又未有脫計因以
此身為住持人骨肉為堂衆住持偶有報緣為衆齋粥
飯頭復幸庫司未闕緣合而聚方其聚時一衆自若何
妨住持行道豈勞住持人大費心力耶苐自不生他見
不作陽禍守已知分以待緣離爾至於比僧則預合區
處生理人道有不可已者用數日筆墨心計則辨矣幸
不以火坑之困自惑於心也心口議定頗似泰然
挂冠說
譙人生於元符之戊寅至乾道乙酉六十有八春既晚
耳忽聵窅然無所聞兒輩問起居則無以答婢僕問飲
食亦無以應目不瞬形不搖木偶人也兒輩厲聲而呼
始呀然有聲亦不諒其云為諸子始駭歎呼醫矣胗之
者謂本無甚苦病非在内恐藥之不加騐形拘於外宜
砭以取效依其法連旬其聵愈甚醫又言氣痞於上則
喜怒所致藏弱於内則證通於竅於是加用藥劑併施
針艾曲盡方技終塞不通予呼兒来前曰予自少年涉
歴艱苦遭罹憂畏冒犯霜露洎隨從徽宗北狩死於敵
手而復生又被密旨間道攜勸進書及二后的信間行
北道夜行日伏或飢渴併日或卧於汚濕一已百恐朝
不保夕既得上達又困於桂玉勞於千慮聞鼙鼔之音
猶疑有變驚鳴笳之響尚思困敵聞足音之衆則惕然
慴懼皆損心神傷血氣積日已久膏肓其疾老則形見
遂不能治所幸身獲存與汝輩得保門戶爾惟此幻軀
如日用之物璺裂既衆勢欲還土詎能補其罅隙之多
耶顧相繼有生之病豈止聵耶已而已而速謝醫亟挂
冠也諸子唯唯
記枕上有感
地與天接天為水籠涵虛混清與道合同水彌六虛道
與適從渙然我懷心水俱融
記翟望話
翟望京師人大父光圖為安定靖王教授望年二十誦
書通大義性端静沉默仕宦泊如也喜讀騷經楚些亦
寓詞蘅杜間規衍其才意紉蘭握蕙遇合非常每水邊
沙外屬思幽放人莫測其意嘗寄言曰洞簫吹兮春煙
綠風光粲兮人如玉搴木蘭兮溯流波懷彼美兮憂心
若何一夕夢麗人莊容獨秀翳修竹而立隔溪語望曰
苕之榮兮春日陂遲濕汀蘋以建址兮冒卿雲以為帷
吹浩香以渡漢兮示秀色與華姿居誰與復兮挽明月
以揚輝悵谿風兮聊詠言於兹歌畢致一笑而逝望寤
亟書於紙心惝怳者累日後思天清寺之菊坡謁僧琴
會僧出因憩北軒有一姬先在焉容色鮮麗疑若素識
因質名氏不自知體之前也姬笑曰妾有外姒約我會
此偶故渝爽然室有酒肴能少駐否望欣然從之至則
一竒醜婦傳餐酒數行移坐相近稍既情昵望被酒諷
苕之榮以自喜姬曰溪風之隔殆不然矣望領其語而
不訝復扣以他辭宛不蒙答日暮姬曰而後月半約當
預聞願寘君子之念姬先出門莫知所適望徘徊欲歸
見軒壁挂所喜玉女觀泉圖心以為畫之靈遇後售圖
以歸亦擬夢詢作靈遇賦賦多不錄噫无妄之想則隂
物遂託以見祟抑可戒也
記施逵事
建人施逵字必逹頃在上庠小才無所成建炎間賊葉
濃陸梁閩部逵密佐之後官兵獲濃而朝廷以逵書生
偶然相從宥其死只從編置後逃入燕中改名宜生就
燕登第其賦題曰帝日射三十六熊逵賦破頭曰天子
内修文德外偃武功雲屯一百萬騎日射三十六熊後
進用至翰林待制曾將命本朝小人之態方有德色不
愧也余被旨入金議事逵又為館伴亦不相唯阿可見
賊心逵少年時題人平沙落雁畫云塞鴻横天三兩行
欲下未下先悠揚平田到處菰蒲美託身何必来瀟湘
則南北之意固已夙萌詩言志可不信哉
傳
荔子傳
荔子其先夏末隱居岩谷讀松柏後彫之語乃曰吾鄙
不若其自拔行間不易其操秀出畦疃人譽其實則慤
然可全也子孫悉遵其範後散居粤蜀漢初遠孫支因
南越王佗去帝號隨使入貢留居上林司馬子長引為
章句以贍賦律人始知名或夢曰荅遝離支寤而莫識
其義筮得卦之離䷝(離上離下)曰離麗也日月麗乎天百
穀草木麗乎土吾根於土木之列後世子孫其顯於文
明之時乎今夢與卦符當緣卦受姓因省麗為荔而氏
焉至於為人顔如渥丹内明潔若冰壺鳶肩火色人謂
似馬周每賓客環坐必摘實抵核衆美之不容口曰與
子語端如揖雲表之靈沆&KR1197;之液渴心洒然為之釋去
子素知飬生每對客健啖之餘必以蜜為漿人或問其
故曰蜜中邊皆甜吾服食多用以疏利爾會尚食監奏
子名於上上即日召見與語咀味其旨稱善久之曰惜
卿居南方僻遠之地不近長安合待詔中元妃殊喜其
為人謂子清心玉瑩當備啓沃上因時時召見或出則
上與妃虛已以待致驛使交馳每從樓上望見騎塵蔽
天妃必笑而識其来丞相九齡薦其實曰君子有三變
惟子有是夫居益熟賓從盍沓爭求邀置上疑有賄詔
曰子門如市何也曰臣門如市臣心如水上益厚遇之
子昆季見子顯咸謂吾儕視青紫如拾地芥豈久纍纍
於時必待子乃食於時君耶子為奏名於上賜陳紫方
綠令如所志又荔非元禮亦將兵居塞下同列咸害其
寵乘間譛於上曰荔子為人性多熱中易以形見既乏
耐久之表又多乾沒於下非大臣體上唯唯未有以發
會子晚節多内重上由是疎之乃以鄼侯封於家子沒
後蔡君謨譜其世家閩族方著云太史公曰荔之先既
能禔身後彫慤然於世子又能純白備於胸次韞匵而
藏諸雖無甚功烈其進退不踰於實亦君子之致乎然
率德易變盖中人之疵其不免於讒口又豈一朝一夕
哉
綦局傳
綦局字定方本木支姓漢初避地東甌局生而有文鄉
人皆材之後走長安益自盤錯了無節目當時宗匠一
見之曰此奇器也因與定交局亦自負有四方之志與
孔子高弟漆雕開游後得墨子白子相與聚首談兵家
之要以此俯仰於時士大夫莫不喜為之下皆曰但吾
習戰而老死不見兵革者其在二三子乎居頃之東郡
太守奕秋者天下名守也喜局輩從容俱薦於上得待
詔公車每呼局則墨白二子不待詔而皆往景帝喜局
方正不撓俾職東宫侍太子游宴甚與局熟會吳太子
朝洛陽帝令與太子飲博吳子被酒桀驁太子目局提
殺之自是信用而吳濞亦階此稱兵尋復破滅太子謂
人曰局雖外示平易而中含繩墨所謂有界有辨以經
緯致師者耶即位以前功封竹放侯局既侯而年已高
或告二子曰吾位至此實子左右之然公等玉質圓重
以縱横應物元素分矣惟余樗櫟之賤老朽日逼既不
能韜晦文質又自媿亡於多岐每念平日目歷戰陣觀
所謂達者硏道知士奮機雲合星馳虧成一判是事於
吾所閱多矣盖強梁者先敗未有不以知靜勝者吾計
已决今幸上未賜斥逐及此丐退雖面蒙塵埃身親槁
壤亦無所憚苟上惡其久寘新以代則頃時膠漆之固
頓挫一隅欲以直列無益也即日請去上從其志有子
盤嗣太史公曰甚哉局之進以道退以義也方其履冒
行陣則無轍亂旗靡之責乃有三覆七牢之功又能以
時而退與夫一介不立賂以買直者固有間矣
松隱集卷三十七
