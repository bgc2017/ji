松隐集卷二宋曹勛撰
古樂府
吳歌為吳季子作
佳人一往兮不來(鄰知切)國為墟兮莫知儂自守兮誰依
俟河清兮幾時悵姑蘇之崔嵬
楚語為屈平作
瞻荆潁兮盤盤悲淮流兮潺湲彼何人兮獨安此何人
兮獨難悼哲人之不及兮抗靈轡于江干
孔子泣顔回
噫嘻吁天歟人歟回也抑亦子之命歟而其或者天實
使之喪予何仁者之不壽而中道之棄兮噫嘻吁回歟
回歟其吾道之窮歟
孔子泣麟歌
吁嗟乎麟兮麟兮汝曷來之遲兮唐虞不作兮湯武非
來者不可見兮而往者不可追吁嗟乎麟兮非吾之傷
兮而其誰汝為
隴頭吟
古樂府有名無詞因補之
烏落黃雲塞草秋隴頭之水東西流水聲嗚咽鳴啾啾
馬聞思舊櫪人聞思舊丘年年征戰無時休無時休誰
能到此求封侯
兵滿天山雪滿衣漢家都護擁旌旗銜枚一夜襲疎勒
度隴生兵盡潛出不得戎王誓不歸歸時楊柳正依依
正依依占春色與君同醉花隂側
澤畔吟
駕文螭兮翔九天天路遠兮中道還邈故國兮懷所安
心耿耿兮循江干紉秋蘭以為裳兮採杞菊以為餐望
佳人之不來兮暗修途之莫前瞰江流之無垠兮仰蒼
蒼而漫漫想荆門之遐阻兮壽春杳隔于天淵痛靈修
之獨處兮誰復與之寤言氣填膺以拂鬱兮淚承睫而
漣漣悼巳往之修繫兮欲易道而改轅顧和璧之三獻
兮冀識者之一觀阻風雨之惨惨兮而夜不得明哀時
運之若此兮余又何默默於久生寧懷沙抱石以自沉
兮庶齎志而下信雖世人之不吾悲兮吾容能不悲夫
若人吾願託夷齊以為紹介兮修請謁于黃虞弔巫咸
于帝閽兮友陽侯於子胥幾江神之不我凟兮吾容委
質於淵魚巳乎巳乎其靈修終不得而見乎
白頭吟(并序)
昔百里奚去虞傭賃自給秦以五羊之皮贖歸任以國
政後悅秦女而疎其妻司馬相如游宦不遂文君奔之
因其資得極意于文詞及貴悅茂陵女子文君見棄作
白頭吟以傷之
相如素貧賤羽翼依文君一朝富貴擅名價文君見棄
如束薪五羖自傭賃釋褐歸強秦鳴鐘列華屋膳羞羅
八珍厭此糟糠妻悅彼新美人二子既失意瑶瑟流埃
塵促軫不成曲未唱先眉顰一發動三歎淚下霑羅巾
通宵坐披衣夙昔誰與陳愁歎不復道平明白髮新
梁甫吟(并序)
昔人有壯歲從軍老而還家窮獨無依晨行泰山下因
疾哀歌以自傷後人感之陸機沈約皆有此作叙時運
流邁君子履信思順悲感之意因申而廣之為變體云
晨行泰山下興懷念梁甫欲往失所從荒途亘今古却
立空踟蹰憂來與誰語日暮遵歸途冥冥暗風雨錯漠
傷懷抱僅得依門戸幡然賡長謠培塿隘齊魯何當執
策從鑾旗翼贊登封繼三五
待旦吟
彼幽人兮何所思憂耿耿兮天一涯舉家親屬散百草
關山萬里難追隨更長不寐聽鳴柝寒風蕭瑟如凄悲
安得此身有羽翼脫然避地能孤飛中宵起坐待明發
悄悄側身聽晨雞
纏綿冰雪隂風寒松竹半死相摧殘巖居谷飲蔽荆棘
藤蘿委地難躋攀猛虎志大自羈束易飽不及狐兔安
鷄鳴起舞亦漫興扣角辛苦真可歎堯禹既往小白死
嗚呼吾道何由還幽憂展轉不成卧安得日出開重關
静夜吟
静夜何所為坐對一枝燭俯仰徒四隅歲宴靡儲粟春
耕乏良疇秋穫罔芻菽念至輙自營一飯常不足晚食
巳多幸况敢望粱肉上無官守累下無征歛促燕坐樂
有餘自足無多欲寄語當塗士吾腰未能曲
除夜吟
鼕鼕夜漏嚴軍鼓鼓聲入雲雲欲舞寒風屓&KR0034;頑無聲
野色埋光暗塵土梅花隨臘散鳴笳鳴笳曉色明春圃
春風直莫媚新聲聲斷梅花還作主
夜坐吟
空階夜滴秋宵雨雨入芭蕉動窗戶佳人愁絶坐幽閨
良人萬里勤征戍勤征戍在何處五載乘邊守當路漢
家新築受降城戍卒還家免租賦歸來直莫歎白頭濁
酒狂歌醉朝暮
長夜吟(并序)
昔魏公子信陵君招賢下士救垂亡之趙挫虎狼之秦
連諸侯之師西嚮以報秦人固守鼠伏而不敢出安釐
王畏公子之賢遂罷公子兵公子恐近禍因與賓客為
長夜之飲余悲公子之志作長夜吟以申之
舜枯槁堯瘠癯益稷播藝躬耕鋤神禹勤瘁勞體膚子
孫放廢等庸奴一身辛苦踰匹夫孔子稱大聖顔子稱
大儒寢席不暇暖簞瓢困窮廬盗跖飽人肉列鼎吹笙
竽莊蹻肆淫虐玉食驅華車人生貴得意孰識賢與愚
白日沉西山烟藹低平蕪悲風攪原隰勁氣摧高梧歌
鐘滿前庭賓客羅簪裾侍女豔流景芳澤揚通衢珍肴
如丘山美酒如江湖賢聖苟如此不醉將何如
智士名不足愚夫樂有餘况復冬夜長風雪迷通衢美
人邀我飲清酒開玉壺明眸豔紅燭流盻光四隅縈風
轉修袂逸響緣綺疏龍香滿珠閣蘭氣生羅襦遺簪復
墮珥笑語相迎扶回頭問公子不醉將何如
苦雨吟
巫山埋空曉光沒寒入風聲散蕭瑟滴瀝深摧十二峯
峽江漲白洗青壁羣隂寂寂蔽陽烏搖蕩春愁滿南國
何當羲御駐中天為我驅除風雨黑蜚廉先驅走寰宇
列缺揮鞭起龍虎鬱儀頓轡潛海隅九野冥冥暗風雨
饑鳶跕翅墮曾穹軍鼓無聲如擊缶青苔綠砌上高堂
簷溜侵窗入煙霧南山山叟桂為薪四海横流阻行路
安有王春四百八十時蕭蕭風雨迷朝暮我願得媧皇
煉石補此破漏天令三光繼明萬物可睹免使百萬億
蒼生憔悴困泥土
空謠吟
抗轡躡飛景擕手仰員羅空謠發新聲羣響隨節和瓊
音動虚籟神宇凌高歌偃盖滄浪宫整襟翔玉華流目
厭塵袂軒冕卑泥沙咄咄樊籠子胡不餐朝霞他年一
抔土得失奚足誇舍生失天爵擾擾真蓬麻
長吟續短吟
桐花葉密春風老長門路暗迷芳草螢燭流輝露濕光
蟾蜍景落莎鷄曉金烏出谷上蟠桃别院笙簫歌未了
九華烟滿醉楊妃樊姬靜聽雞聲悄舊人且莫妬新人
别有蛾眉更妍巧
續巴東三峽歌(并序)
梁簡文帝有巴東三峽歌止存兩句因續而廣之
巴東三峽巫峽長猿鳴三聲淚霑裳月明夜寒寒雨霜
相望各在天一方安得身有羽翼如鴛鴦千里同相將
三峽流泉歌
古詞皆云琴集云初阮咸所作今新而補之
草木搖落兮露為霜三峽之水兮流湯湯我欲絶之兮
恨無梁邈佳人兮天一方明月皎皎兮泉流湯湯
棹歌(并序)
李白文集有金陵翫月醉著紫綺裘烏紗巾與酒客數
人櫂歌秦淮往石頭訪崔四侍御因作櫂歌行以紀之
謫仙醉揖金陵月浩歌目送飛鴻絶江城樽爼照清輝
樓臺忽作烟霞宅長杯引竭北斗空吳歈楚舞無顔色
行行倒著紫綺裘徑上蘭舟岸紗幘笑談咳唾驚魚龍
歴塊羣山看滅沒石頭水底度冰輪迢迢碾破澄空碧
左回右盼生英風聯袂招邀盡狂客相將醉卧綠蘿烟
三山不動鼇無力秦淮寂寂江月空人物風流難再得
陽春歌(并序)
日月易失徂年不留壯歲多艱行及衰老感此良辰歌
以見意
草木榮兮春歸桃李芳兮菲菲彼日月兮如馳人生行
樂兮能幾時上林池館變荆棘姑蘇臺榭游狐狸人生
行樂兮能幾時能幾時兮可奈何當歌莫惜朱顔酡
漢家離宫三百所高捲珠簾沸簫鼓車如流水馬如龍
蘭麝飄香入煙雨通衢夾道起青樓金馬銅駝對公府
五侯同日拜新恩七貴分封列茅土玉窗朱戸盡嬋娟
絲竹聲中喧笑語玳筵珠翠照樽罍繼燭臨芳醉歌舞
醉歌舞醉歌舞天長地久無今古
白雪歌(并序)
樂府有題而亡詞今補之
白雪如玉皇人壽穀白雪如霜皇人樂康還余駕兮歸
來覃威德於八荒
秋風歌
蕭蕭兮寂寥勞心兮忉忉交河水冷驄馬驕良人萬里
從嫖姚羅衣寬盡慵梳掠翡翠無光香自消
迷樓歌
項昇出南國技巧多滛思草圖獻天子賞激嘉宏規瑰
材蔽江海斤斧成風雷千人扶一棟萬棟高巍巍飛鴻
歴層簷雲雨生階墀五彩間金玉百和雜塗泥仙葩粲
楹栱七寳裝雲楣一房百家産萬戶羅東西龍綃開寳
幄簾幕垂珠璣光景豔流日樓閣低天維笙簫動虚籟
絃管明歌姬撞鐘擊鼓恣行樂牙穡錦纜環江隄天長
地久有時盡君王此樂無時衰詎知變故起倉卒不悟
人迷樓不迷君不見始皇愛阿房死葬驪山側煬帝愛
迷樓死葬迷樓北乃知生者魂即是死者魄生死在迷
樓一死良自得只應來夢兒夜夜猶相憶
宛轉歌(并序)
按齊諧記云昔晉劉明惠女妙容之所作也
明月皎皎兮江水清促瑶軫兮寫余情若有人兮鏘珮
瓊申婉約兮揚新聲託明君之幽怨兮留遲風以掩抑
借餘音于宛轉兮韵繁諧以周密悵流月之西傾兮恨
彌襟而歎息歌宛轉兮情無極
吳歌
水滿長洲月滿樓姑蘇臺榭鏁深秋君王不見春花老
響靸廊中有勝游
楚狂接輿歌
世謂夷齊以為溷兮指箕子而為愚既採薇以餓死兮
又被髮而為奴鏌鎁見棄於鉛刀兮魚目寳於隋珠彼
蜂蛭之隐微兮安能語神岳而觀清都已乎已乎無為
察察而辨璠璵與碔砆
項王歌
古樂府有鮑幾項王詞斷章云悲看騅馬去泣望&KR0712;舟
來氣格媮懦不稱因續而起之
提三尺兮臣諸侯手天下兮裂九州時不利兮絶淮流
江雖可渡兮吾何求寧闘死兮羞漢囚
碧玉歌
南山有桂樹上與浮雲齊上巢雙鴛鴦下合連理枝不
夭亦不傷千載當若斯
三婦豔歌
大婦雙綺襦中婦紅羅裾小婦服翡翠理曲調笙竽良
人幸安坐美酒傾玉壺
大婦織雲錦中婦繡鴛鴦小婦獨無事對鑑理紅粧良
人幸安坐帳暖自添香
團扇歌
白露團玉階秋風動羅幕御幸各有宜非為君恩薄
嘉游歌
紫殿香風暖珠簾璧月斜閣中調寳瑟門外駐羊車
元丹歌贈會稽陳處士
塵波溢目深溟渤往古來今空出没喜君相見話丹經
起我凌雲惡阡陌我生素乏兒女姿面上巉巖聳山骨
少年避地東海隅架竹編茅剪荆棘白雲為我開山容
清風為我翔真域旋屬羣寇迫敺攘淬出青萍閉丹室
風塵澒洞十餘年靈府芝田漸蕪没逢君蹤跡類秋蓬
遺我刀圭延歲月何當横槊静寰區同子山居論丹訣
薄暮動弦歌
凉風生晚渚碧草羅夕隂置酒高樓上延月開靈襟穠
粧映桃李楚舞流清音金石閒絲竹逸響飛華林賓朋
盡俊彦然諾輕千金游俠事遐覽倜儻卑陸沉常恐芳
菲歇行樂乖寸心良時難再得有酒須頻斟
松隐集卷二
