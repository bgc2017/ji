松隠集卷十六宋曹勛撰
律詩(七言)
陪宣撫置酒南樓
遠業嘗輕萬戶侯今陪笑語庾公樓聲空冀北一曲妙
木落淮南千里秋酒興勇随高意上月華影入大江流
主人為客留清境銷盡牢愁與客愁
游惠山
舊約溪山拄瘦笻踏雲漸聽短長鐘山腰古佛閟金殿
石眼細泉噴玉龍欲濯泠泠終日水且臨楚楚一庭松
知公弭節期游勝看取詩來阮仲容
過鄭吏部水閣
九夏銷煩日正長沈沈虛閣枕横塘更無塵土侵衣裓
只有荷花度晩香一道清泉供枕潄千章古木進風涼
相從時得游佳處何必持杯玉色光
過處和賞荼䕷
泛舟憑檻在蓬瀛一醉心期任此生滿腹本來同鼴鼠
吸川遂欲比長鯨歸來尚帶荼䕷露夢想猶聞珮玉聲
醉後狂歌能恕否如今五日未全醒
處和有詩欲過小圃
小園花木暖成圍况復軒窗倚翠微一檻海棠雲錦展
四邊山色曉烟飛春風爛澷何妨醉濁酒淋漓任滿衣
甚喜鳴珂肯相訪濟川暫艤綠苔磯
思歸天台
山中小築枕溪流却踏紅塵笑拙謀鬢點吳霜今已老
兒皆楚語秖堪愁猿驚鶴怨事偶爾燕語鶯啼春罷休
每與兒曹話歸計一簾清夢繞滄洲
閑居泉州
平世功名不可期羝羊自恨觸藩維勞生漫揖衆人謗
雖死肯辜天下知勸進偶能回漠北輸忠猶憶佐邊陲
秋風一夜翻庭綠曉看髭髯半作絲
黃灣書事時敵人犯淮
海邊鼓角動星辰我復驅貧近海濱強對溪山方袖手
不堪梅柳已驚春新元北客愁邊淚故國西郊日暮塵
誰與高寒伴幽獨雪聲清夢入霜筠
出關
筍輿清曉出都門便喜松聲到處聞可但佳游今止止
試尋舊友只紛紛卑棲故傳吳楚語高意自同鸞鶴羣
且樂退身無罣礙滿襟塵土逐春雲
天台宰祈雨有感
炎風踰月熾穹蒼稼穡如雲已變黃令尹為民躬血懇
神龍奮雨破驕陽高低禾穎芃芃秀壠畝風回細細香
自爾屢豐應課最西成先可賀倉箱
次子自越來見省
江分吳越寄寒温賴有飛鴻旦夕聞作别半年常入夢
相望百里歎離羣庭萱雪已侵寒綠梅萼春回耿暮雲
喜汝暫歸俱慰悅老懷無復更紛紛
無錫得次子詩促歸
老大心情不外求得閑歡喜且閑休每思塵土年華老
欲接神仙汗漫游三月不知春爛漫五旬却值雨飛浮
催歸又誦吾兒句便且呼童上小舟
山中
告老吾君得挂冠交親猶肯問平安連天秋色雁已過
滿檻竹聲風逗寒對客杯盤心共醉催人節物歲將闌
但知適意山林去不覺山頭行路難
松隠坐上寄錢大參
閑裏光隂不記名曲勤宏度訪公榮五雲洒翰情文厚
九節浮香琖色輕瑤箑含風清致爽綵絲縈臂眼增明
團欒每得佳時醉却恐宣麻下帝城
戊子正月廿一日雪及半尺
晩訝争鳴白項鴉梅風随夜冷窗紗忽驚寒透多年被
不儗潜飛六出花歴亂已應藏月桂糢糊無處認山茶
朝來多悞尋芳客都向東風賣酒家
初見梅有作(仲子折梅見寄雖尚未着花而疎瘦纖婉巳自有無窮春意戱作短)
(韻)
至後微和入燒痕烟稍寄我嶺頭新尚無紅糁離離意
已覺清姿冉冉春未暇儗為烏有賦絶勝遂詠墜樓人
夜寒翠袖臨明月且影横斜上醉巾
清明書事
老來不復較三餘只養恬愉守故居新火又逢寒食節
故人誰寄一行書随人只得身康健寓物須煩酒破除
賸讀佳章正憑檻海棠花上雨疎疎
寒食有感
輦下相知把酒稀更逢寒食淚霑衣五漿道路何嘗饋
三徑荒蕪未得歸春事沉沈寒慘慘暮烟漠漠雨微微
杏花零落春還半空看簾間燕子飛
春晩即事
化國舒長日正遲漫天風柳綠成姿高低蝴蝶尚春色
零落荼䕷猶晩枝倦思有餘時種竹老懷無著強賡詩
人人一覺是非夢但得百年猶此時
晩春書事
東風苒苒又將歸甚叵飛花不戀枝半夜雨驚殘夢破
一春愁是落花時暖梢裊裊青歸柳輕浪痕痕綠滿池
惟有小欄藏秀色數枝芍藥殿春遲
風雨驚春
一年春事急如流每被顚風斷送休錦瑟華筵常漫度
杏園景物只供愁須知勝踐何時闕自是青春不少留
遍倚欄干望歸路落花飛絮思悠悠
連雨有感
連雨霏霏作曉隂倚欄不復見遙岑已疎日上三竿報
只聽風随十日霖枝上綻梅紅自墜庭中新綠色逾深
田苗漲水横斜卧甚憫為農種植心
扇車
良工巧製鮑魚形短架圓機扇比名十幅懷箱塵不到
一輪因力羽猶輕輾回劇暑軒楹去載得長風枕簟清
失喜門邊須茗客隔籬悞作碾時聲
初冬日懷先壟
中原金鼓未全衰拜掃逄時淚滿衣丘壠蕭條應蔓草
松楸寂歴想斜暉殘骸漫向天南住鄉思空随雁北飛
海上傷心一巵酒夢魂先巳酹重圍
閑過小圃督治冬蔬
山園乘興便忘歸習静關情萬事非落葉翻江垂露網
小梅藏白倚苔磯等看朔雪連雲密數得棲鴉幾陣飛
台岳久慚猿鶴怨水雲三合寸心違
辛卯題壁
中原䧟賊百城沒龍馭天旋守一江恢復未逾衣帶水
功名慚有碧油幢痛無雁信來沙漠愁覺梅風到夜窗
朔吹攪雲心慷慨拊牀未易寸心降
病起有感
老去心情在一鄽是中憂樂稱華顛因知不悮三三句
空近偷安九九年生死去來渾付夢火風煎廹諒非堅
第知一䄌安排了任我朝昏且信緣
(闕)
台城雜詩
卜築城隅久罷休數椽忽得水西頭四圍竹色繚寒碧
一徑杉風留素秋門外水天分棐几天邊桂子入簾鈎
指蹤盡得神仙客更乞佳名為歸不
老境光隂怯雨霜怕寒窒隙似猜防養生飽悟風中燭
卜宅閑尋肘後方明世漁樵終混迹故山猿鶴怨循墻
天台肯約他年隠半嶺松風殷夜牀
長歌山林五風霜翠竹青松是巨防每謂肉身求淨觀
猶勝飯袋繞諸方因風老葉閑粘網久雨新苔巧占墻
何以待賓餘舊貫一香一飯一胡牀
向來小築久鋤荒更覺閑中日月長山脚孤烟迷市井
岡頭斜照下牛羊乘槎未喜閑侵漢騎鶴何求再上揚
簡寂新詩清有素雨随擊節助浪浪
歸涂只欲自治荒久習田間興益長插稻方能騎秧馬
觸藩遽復歎羝羊乍為事奪愧俯仰却得公來時舉揚
更待凉風下天末醉看墨妙寫淋浪
雨後秋風十日隂衣羅初覺曉寒侵清愁強欲親歡伯
瘦骨何能舉聚針碧玉麗詞殘照晩青樓秀色暮雲深
中郎好句傳茅屋端比逃虚喜足音
金柔火老轉清商已近蟾華冉冉光尚有微雲遺暑濕
不妨森木作新凉境中自有壺天闊物外每同春日長
願得身藏箕斗内白蘋紅蓼水雲鄉
元夜晴和中禁好梅影玉欄干峭窄春衫入嫩寒金翠
會羣仙移下一天星斗燦喜色動宸顔行樂風光莫
放閑月在鳳凰山(此詞疑悮列此)
(闕)
春光過似不春光自念曾無作法凉鞍馬固先均臭味
薰蕕安得更芬香畫脂敢謂名堪惜食㰖今知味更長
珍重好辭皆發藥頗慚宫徵顧周郎
爝火寧知日月光遽聞騎火犯伊凉周宣懋建中興政
上帝潜符至治香天欲卦爻重彖象民知瓜瓞本綿長
商孫駕馭方經武行見蒙衝繫夜郎(夜郎䍧牱以繫戰艦出漢書音義)
世道艱虞太白光風棲雨食鐵衣凉誰歌漢月空相識
漫有山花先自香塞上許時兵未息水邊他日話尤長
想當清夜圓蟾白曾欲題詩問庾郎
強栽松竹養煙光官舍公餘喜晩凉習静關情惟挾策
愛閑修供只焚香自憐怯事如欣泰止合摳衣扣子長
斷斷此生今巳矣擬尋艇子學漁郎
遽朌翰墨發幽光内顧鯫生德甚凉已幸貳車臨海國
因知汗簡發天香花梢擢綠蜂初静梅實桃青晝巳長
會見紫泥傳詔札中興事業屬清郎
海色天容浸冷光秋回山谷進風凉不須悟性三關語
自有澄心一炷香倦客棲遲歸意遠暮林搖落晩山長
從來習氣聞風悅慚愧如今陛楯郎
韻語初疑擲夜光頓驅熱惱作清凉紫髯英槩雲仍著
藏室文華錦繡香客况詎能論酒惡高懷當不較龜長
與公避地均休戚天使詩人識澷郎
松隠集卷十六
