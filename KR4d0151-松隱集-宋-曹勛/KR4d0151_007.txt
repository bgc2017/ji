松隠集卷七宋曹勛撰
古詩
僕持節朔庭自燕山向北部落以三分為率
南人居其二聞南使過駢肩引頸氣哽不得
語但泣數行下或以慨歎僕每為揮涕憚見
也因作出入塞紀其事用示有志節憫國難
者云
入塞
妾在靖康初烽火滿京師城陷撞軍入掠去隨廬兒忽
聞南使過羞頂羖羊皮立向最高處圖見漢官儀數(上聲)
日望回騎荐致臨風悲
出塞
聞道南使歸路從城中去豈如車上缾猶掛歸去路引
首恐過盡馬疾忽無處吞聲送百感南望淚如雨
早行相州道中
安陽道上晨冲融西有雲氣成青紅四重欄干五滴水
五花競鬭相穹崇旁有臺殿峙鴟尾上有翔翥如飛龍
擎拳歎仰得未有頗似西母居其中微臣一念到彼處
仙班趨揖殊從容跪奏内人遇至道沆瀣一飲和氣充
翛然退歸復故幹神宇欲便摩青空卻看向來禮謁處
但見碧落相冥濛
過楚有作(十年三過景物輒異慨嘆成詩呈内相楊尚書)
昔見山陽盛氣象吞淮壖士子世忠孝民物安園田再
到已屯兵鼙鼓喧中天戶口莽凋弊廬里儲櫜鞬濟師
有虎臣隔岸旌旗翩翠華江海上玉闕風塵邊未至重
慨歎荒城委蒼烟貔貅過江南狐兔游城顛餘民如驚
鹿菜色惨不鮮呼之莫肻留猶意敵所專三過乃三變
感時良泫然二趙忠益高仲車魂尚賢欲弔寂無所淮
月空涓涓
過邯鄲
恭持天子節再經邯鄲城斷垣四頽缺草樹皆欹傾慨
念全趙時英雄疲戰爭殆及五季末瓜分無定盟慨念
藺君高璧亦安所盛翩翩魏公子有德勝所稱殆今已
千年廢臺漫崢嶸趙民尚自若歌舞娛春榮金石絲簧
奏彷彿餘新聲興廢乃爾爾人事徒營營望城只歎息
盡付西山青
望太行
落月如老婦蒼蒼無顔色稍覺林影疎已見東方白一
生困塵土半世走阡陌臨老復茲游喜見太行碧
持節回呈王樞
去時炎歊極蒸鬱塵滿籃輿困搖兀歸時大嶺雪已飛
易水清漳醒病骨三月不親君子儒一笑且脫蕭何律
身輕頃刻渡長淮眼前喜覆杯中物
賦洪景伯分繡閣
赤城今屏翰瀕濕浙右同不有仙人居梅溽難從容洪
仙下瀛州一笑除蒿蓬創閣俯江海重簷煥雲空排衙
碧嶙峋烟霞透玲瓏遙岑與絶壁但覺開青紅愛之榜
佳名坐見羣山工萬疊烘曉日六幕泛景風時時與賓
僚醉酌黃金鍾請凭十二欄更賦烟雨中
及甫坐上分題賦洗竹得百字
&KR1833;竹有舊貫剪伐未容測長身數竿足叢薄徒累百稍
令掩翳去漸放脩直色要知清明朝惡者在所格
有惠錦鷄者因暇賦之
山雞美毛羽五采若絺繡不能掩顔色居然遭籠囿嗟
賞入欄檻玩好資稚幼有稻莫能飽有水漫濡咮低昂
不自得雲山計未就應歎鴟鴉類腐鼠遨白晝
分題墨梅(得客字)
北風吹雲村寂寂練練溪流湛寒碧馬頭忽有暗香來
撼雪尋芳識標格揚鞭敲鐙荒寒路酒惡難禁賴銷
釋隴上故人消息遲一枝誰寄疎煙隔老禪幻此空
花相墨暈横斜清照客定應飛夢會羣仙玉樓澹月連
天白
題澉浦金粟寺(二)
我聞金粟名來謁示病相不見隠几老松竹空函丈雨
花誰聲聞擊鉢定非想歸去一笑粲春風快雙槳
入門不見佛已悟本無相若為是真求沙界等尋丈欣
逄兩禪老(尚初法舟)妙悟滅心想行當求所求筏喻不言槳
題黃灣真如山般若堂
真如山中龍象宅前三後三率禪客珍公提唱悟本心
一指不留庭下柏我來春事梅巳玉仍吸靈泉酌寒碧
會看海印發光時臺前璧月連天白
題唯庵後大松
唯庵有長松秀拔撐青空銅石並根榦榆枋比蒿蓬天
地蔭中邊日月奔西東願言滋浩養千歲看此公
題友人書後
客子得秋凉壯懷亦增慨永念故人遠三湘渺滄海
題王氏女自寫渡水羅漢
尊者暫離方廣間神通游戲山水閑女郎夙植窺其藩
妙筆寫出尊者顔甚知此意大廓落直與世塵解纏縛
不湏錫飛與杯渡政恐有僧敲折腳
贈吳思道
某也極連蹇世緣牽喧卑久困戎燼間方與鞍馬辭得
奉宫觀禄遽失糟糠妻淚零惟惠風春惨中梱悲生理
正落莫幽思難平治公來黟歙遥率孤再拜之慰藉累
年别歎息私門私而公顔渥丹綠鬢白髮稀頓換神氣
妙密驗刀圭奇内典禪悅深外丹日月遲隂功粹雅度
方為世所師永懷我先君與公深相知辱以執友契肯
顧賤子微賤子感誨言於茲老鋤犁甌窶祝場圃翕張
防寒饑時時射遠郊一一得自怡次第教三子令諳田
畆為老鈍依頽簷忘言随四時幸會道此樂秋風遽言
歸尚有一瓣香願奉鍾吕期
贈陳季野
平生聞說陳季野渠正奇奇余下下人間韻語光陸離
韞櫝藏之當待價顧我飄然離帝傍適是適非思陶寫
庶幾一笑排春温頼有梅花尚盈把
選上人素履精修僕先識於崇信岑寂之時重
來見之作詩為贈
我初游赤城松竹空函丈師時奉諸佛略不乏供養茲
游再見之談笑益夷曠横披慰老眼甖粟煎夜餉不以
三生緣遂作一指想新蕉展時雨風鸞鳴晝講勉旃自
愛重公才定龍象
寄蘇徵君
平生聞說蘇養直鞅掌塵勞慚未識清江韻語百代尊
擬望孤撐徒著屐未將經綸佐廊廟且落珠璣滿泉石
頗知新築更靚深願並廬山歌馬跡(先生在馬跡山居)
寄張逹道先生
永懷凝神公履正羣僊誇流目厭塵土軒冕悲泥沙羽
蓋承倒景飇輪泛晨霞前旌絡霄隊駐節王母家真童
發清謠雲表翔哀笳樓居映朝日服采明珠華萬春等
朝菌歡事詎可涯瑶席未終醼零落蟠桃花想同董奉
君更尋上漢槎
寄鄭漁仲
君家谷口藹清節後裔於今耿冰雪高明固巳天下聞
却向山中弄明月貫穿諸史極成敗鼓吹六經方論說
碧雲日暮臨庭柯緘封肯寄衝烟蘿邊頭嗸嗸一雁過
坐想空山霜露多
寄空上人
華頂峰頭空侍者家在全閩九峰下后山妙香今始聞
西江一口元非假可但枯木已陽豔更喜淮碑仍續雅
天風海雨會入詩况近梅花欲盈把
雨中寄李正字
我能甘貧誰委悉惟欠鼓頷曳杖乞閉門寧餓十日雨
約已何能六尺屈裹子桑飯公等恩食駿馬肉我固失
行將雲水縱所如一琖清泉負朝日
新歲七十以人生七十古來稀為韻寄錢大參
從心之歲自由身恩許前期脫搢紳一褐林泉侣樵牧
熙熙端是太平人
蕭然心跡喜雙清且得肩頭擔已輕老病正須安靜處
林間風味慰平生
一二三四五六七行年臨之如電疾只將香火對清閒
古井無波應委悉
未就歸心如束濕久客京塵常汲汲碧雲向晚愛歸飛
空看五五與十十
小築幽深無伴侣默坐忘言時獨許百年心事付閑雲
一卷仙經還太古
一鄽兒軰自鋤開繞屋梢梢併種梅摘葉尋枝看未足
横斜已覺報春來
居當山麓入烟扉喬木蒼藤接翠微築室暮年今尚少
得歸真是眼中稀
錢大參有和用韻謝之
瑞峯來現宰官身清峙巖巖聳搢紳聞道石頭時說偈
一堂驚動水雲人
冰玉無塵徹骨清世間榮禄一毫輕未論此際通三際
直向今生度此生
天一地二數至七開天之天識量疾蕩然獨立放全身
莫問諸方悉不悉
露地全牛何濕濕豈比漢隂負井汲拈出老胡向上機
便知挂一不成十
相君自是仙山侣大筆如椽鄙燕許七篇方愧不成章
肆筆相酬語罙古
忠孝傳家大府開蒼生久已待鹽梅我雖潦倒山林下
會聽中天紫詔來
曾奉清言吐屑霏巖廊又復仰幾微正須國論籌前箸
毋使人間見亦稀
瑞巖仰老見和復酬前韻
請得忙中物外身要看飛瀑瀉天紳佳時每與漁樵伴
笑語相陪是故人
雙澗流泉徹底清五峯晴挂白雲輕泉流雲散遲歸步
猶欲思豐問此生
生死之徒六與七可救羣生可愈疾心如秋月碧潭空
深閉巖扉方表悉
台山之麓少卑濕小築還占甘井汲陋巷閉門飲一瓢
慚非回也能知十
當年卜近虎溪侣領略閑心笑相許豈圖雲水各一方
回首向來若懷古
白足持詩懷抱開清言秀潤喜惟梅便知雅貺翛翛意
端為閑人特特來
雲英兩鳳跨烟扉收盡詩才坐翠微相國題評為携挈
一方蓮社似公稀
松隠集卷七
