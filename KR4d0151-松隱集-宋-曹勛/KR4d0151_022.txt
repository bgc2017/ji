松隱集卷二十二宋曹勛撰
詩(五言)
山居雜詩
我生不僥福始終躬純臣雖更齊楚偽常鄣西風塵耳
順早引年掛冠踰八春甘與田畯游遂予胸次真
農人作田務耘者最辛苦肘膝伏泥塗拔莠連茹取所
拔隨已多悉釀所伏處惟覬禾稲肥豈問正炎暑
地水與火風四大各一性和合乃養形損增則成病圓
覺著于品岐伯峻其證君子知其言窮理宜至命
山中四序景巧供晨夕間茶甌不少輟詩魔常畏閑生
計付風雨年華寄毛顔支笻正獨立栖禽相與還
歸為田舍翁不作無復理耕鑿頃畝地遠近先視水溝
塍欲利達農具無委靡高田下田事得馬失馬爾
小圃藝花竹春末已繁秀土脉得鋤斸枝葉易秀茂久
以告老病未免閉圭竇相忘無芥蒂一二約親舊
古斗喜妙供溪蓀種勻抽蘸水浮翠蝟絡石駢栗皺薿
薿巧凝綠梢梢眇含秋相對几案間蕭然無與儔
閒裏心情拙還知興自嘉飢鴉時立檻野蝶自尋花客
至聊從容僧來不厭茶晩烟時竚立列岫映餘霞
人生行樂爾行樂則心閑心既無所用和氣滋容顔衛
生有此妙餘事皆可刪若益兼忘理敢告知識間
招客圖客歡不圖能病客既醉失匕筯吐茵墮巾幘何
堪欵曲意貽念風月夕拂旦往問訊慙恨見顔色
春雪翳重霄寒雨連日夜不輟獸炭熾甚恐庭花謝疎
簾莫禦冷爐焚屢成炧寒食數日間春事求諸野
吾年踰七十真欲願春遲豈謂上元過適丁多雨時韶
華荏苒半清明旦夕期流鶯與蜂蝶冷落殊未知(戊子年二)
(月廿清明)
客寄輦轂下馳心田畆間君恩重山嶽臣節殊安閑雖
幸米塩足其如塵土顔終負告歸罪判然誠獨難
老去情懷懶翛然只此翁閑忩千里月修竹一簾風事
與孤雁遠心將止水同故人如問訊癡坐正觀空
寂歴秋風晩閑庭落葉深天高晴日澹山淨暮烟沉疾
病無時巳年華有底侵兩行南去雁一片北歸心
北歸了無日先壟掃何時愁與燕鴻遠心同楚客悲寒
蟬咽敗柳幽鷺來清池誰與話舊事淚蘚空在衣
連日山村雨牛羊都在欄低田漬積水臥穗鋪新寒氣
逼琴絲潤香傳岩桂丹天光惜壠畆應放月團團
秋色遂將半游雲時淡濃水光影䆉稏秀色增芙蓉斸
地種三徑鈎忩來五峰新晴何以卜一意聽晨鐘
冷趁西風便雲趋南國深相舂聞野唱漂絮擊溪砧小
立遲殘炤閑愁倦寸心新亭有耆舊應共惜花隂
白日忽若暮北風天正寒濃隂欲釀雪雲侶商量間羣
兒競喜躍婢子争仰看命席撥瓮碧取醉期盡歡
凄風入林薄旵日升山遲槿花落因雨菊英開映籬身
老每倦客目昏猶喜詩所欣水雲念得赴猿鶴期
晨起冒清露笋輿出城闉原野回舊色花柳搖新春眷
言山林性常與魚鳥隣怡然適襟抱自謂羲皇民
我夲汝潁士老隱天台山一瓢顧粗足三謁無厚顔身
與樵牧遠居眇林壑間不為物事役常對風日閑
平生江海性俗冗不到眼偶然牽禄養遂復事篇簡所
愧道益遠所喜性習懶末路終此惠尤得養樗散
梢梢岸上柳𥻘𥻘岸下波晴雲羃遠岫東風扇微和去
冬有耕植連春無干戈田畯知此意種秫應更多
高原收菽麥下田插禾秧田頭與地尾一一意所量躬
耕辨好怯擇種均豐荒所以終歲間食米不及糠
大麥未救飢小麥漸擢芒此時農夫嘆政阻接青黃多
畏頻雨澤只欲暄晴光農安吾亦安朝夕祈蒼蒼
堂堂春將去好花如欵留荼䕷蔓層雪芍藥欹重樓金
沙插架富蕙香轉林幽我欲助送之飛絮漫天愁
曉來浩露出細履欣悠然壠麥漾輕浪芳草迷平川無
邊綠成幄團飛柳皆綿老翁指謂我漸熟高低田
西山隱道室山光鏁葱蒨松竹意可揖芳潤欲入饌扳
携一二友香火共昏旦天台坐忘身笑領吾所眷
日鑄得新茗色味建水空未論七盌足先借兩腋風烹
在擊拂外香泛齒頰中若論破睡魔自可書元功
行都老故舊見贈新歷日快哉得過目蘧然若有失巳
病嗟再歲漸老念弱質歎餘落麈尾非言付搖膝
冰壺凍欲裂霜風凌雪屋牛鬭攪夕眠缾笙不成曲平
生湖海心弗受車轅促晨興且探梅不惮肌生粟
閑中每自得閑意非陸沉蟻穴漫說夢鷗盟誰更尋一
年記好處萬緣隨夙心即以洗其勞清月升層林
幽居歲屢換豪舉欲誰作閑情寡賦詠舊句漫筆削草
茅晦小隱筍蕨供大嚼不時有佳處悠然動春酌
塵境得閑適塵事從如麻且發蟹眼湯一試鷹爪芽蕭
蕭衲帔冷泠泠心境嘉坐久若為侶清月上梅花
小庵築桐柏宛在艮山位數峯直遠目一水繞右地門
徑連主山松篁接空翠貴客下北闕喜話卜隣計
平生有知舊相望頓以疎卧念十日雨誰寄一行書景
巳來白雁詩漫如黃初不忘剡溪棹且策雪中驢
下邑常寂寞細履寒溪頭魚鰕腥斷岸橘柚明晩秋山
色儼晴碧溪光泛澄流相思故人遠應過回雁洲
秋色不勝悲濃霜寒入衣蔬畦倦小橘茒簷曝晴暉人
去歌酒歇雁來音信稀好客招不來楓葉伴愁飛
雨急怨春晚花殘獨稔香燕巢方穩密蝶翅覺凄凉引
睡謾支枕銷閑時炷香新晴故晚照芳草留斜陽
駸駸隨日老寧能問分隂波流固自遠雲在初無心鳥
聲驚幽思風徐快冲襟馬卿苦病多中懷天莫忱
小隱世味薄花飛慘殘春明玉剝楚筍嫩紫庖吴蓴不
覺槃筯闕但喜志意新我惟一鄽足何必問大鈞
僕以義制心自謂頗忠赤保國不保身用忠豈用力所
以四將命悉能全趙璧未當引年歸痛定思政刺
雲山貯回腸日月任轉轂客居不問鄉一飽寕較粟家
釀報浮蟻溪鱗買尺玉以充朝莫槃懷抱無乃足
平日為飽役方抛世網嬰買魚沽市醖借姓過州城老
脱塵中境心游物外清寒溪行不盡端為濯衣纓
素懷繞列岫乃家台山麓人境兩俱絶事物濟所欲芳
醪澈琖白茗飲瀹溪綠對客調玉軫清風入梧竹
春來每竊抃春去孰可喭尋勝攬妍姿對花得清燕樽
酒所以樂摘植得忘倦忽改綠隂隂蒼苔從滿院
鑿池固不廣納納隘所居苟無水光寒便覺非吾廬漪
漣漾芳渚澄影浮晴虛樂哉濠梁心巳復游嘉魚
道人范子珉隱跡朝市端筆墨作峯嶺氣象爭㠝岏稍
變煙雲態便覺風雨寒鶴舉忽冲霄大羅得遐觀
范仙最所長畫牛誠絶筆圍模大小定毛孔不少失膊
腕與腹胯一牛動數日惟我頗得之卧起盡纖悉
寒毬格雖下春事亦可尋故園少見之花葉均來禽芳
蓓暖苞玉半腮紅淺深與客屢清賞只恐風雨侵
隨春動草木微和入池閣羣芳争妍媸紅翠媚寥廓一
枝姑到眼萬態便如昨春深風雨來固巳任開落
閑居必家釀不以空乏廢小槽壓春碧渾含揖和氣三
杯禦客寒一巵欵僕意寧論有賢聖且復供村醉
小圃養春色乘時不可緩翌鋤常于于成趣湏旦旦花
摘去年種喜供一時翫舉杯付歌兒野服更蕭散
隨分作欄檻松竹帶花柳四時面面看百種日日有玩
目必羣卉洗心付芳酒吾儕不改常居間簡可久
老來參同事勤志不敢失人言壚偃月吾意壚藏日朝
陽升西山異液甘若蜜一體奠所居旦旦享清逸
和靖骨巳槁後來欲無說細雨斷魂句妙處益清絶朅
來客異縣籬落冷風月吟哦一字難愧此枝下雪
台山無牡丹單葉巳最貴斗檻數花爾便欲發光氣珍
重莫肯折如天藏地祕西都每興懷此賞殆夢寐
春深多夜雨倦卧得飽聽穿林乍依微滴簷巳紛競衾
寒似落莫人寂眷閑静怡然遂高眠枕上頗適性
澤國經炎夏常厭日晷永既乏枕簟凉亦欠冰雪冷北
忩但倦卧閑人遠造請時濯醒心泉柳下汲深井
道人有相訪不求養生訣或問琴碁妙或笑汗漫說何
州有隱逸何山富薇蕨飯了且分携日課所不屑
吾年將八十歷踐何足數義不惜骸骨愧無罔君父挂
冠復挂冠求去再求去至願誠遂心燕笑樂畎畆
山高翳落日殘照欣晚晴意適策笻杖意倦眠桃笙雲
水喜益近語話能忘情書來故人意相憶應遄征
松隱静無事松竹惟參差避熱卧其間綠蔭回凉吹水
雲不相遠起坐常自怡此心益浩然西風生桂枝
城居得高勝欄檻俯闤闠歛跡紅塵中游目雉堞外湖
光浸晴碧若與雲外會渙舟何處來幾點忽隱晦
葉落復葉落衝飈黯寥廓重叠響瑟縮翩翻下紛泊倦
客行脩塗幽人倚高閣歸來故山休冰霜欲蕭索
商飈忽在序候虫凄以鳴歲律念向晩崦嵫逼于征巳
歎日月疾但覺鬚鬢獰搔首欲何為松篁助秋聲
秋暑正炎酷人不得以息向晚注大雨劇暑遂掃跡蕭
然物氣平暫止火御職上天常好生一凉誠大德
人生不如意十固常八九吾軰窮物理挺特惟所守東
風暖入律客意濃勝酒游鞍縱所如寧能困圭竇
雲山環所臨烟景日自異山作故人接雲為久處計酒
酣一聲笛梅風四山起清香賸披拂參橫伴村醉
我生苟無禍放懷在詩酒詩酒得自在功名亦何有正
欲醉墜車豈問柳生肘寫我平生適笑寄方外友
墐戶喜冬序秋容換霜風可歎景物移只在笑談中菊
茂遠先見蓼疎寒更紅老懷欣自愜漸享愛日功
四大一和合所以兆我命及其有損增遂復制我病五
年過縱心四大失正定新歲轉盼來疾應改新證
新年供家廟老稚晨少忙塊坐温暖處但聞油醬香不
問物物闕有食時時嘗諸孫甚解事翁乃無飢腸
林泉久自得忩戶向深幽不復嫌村酒何能有客愁夕
陽烘遠水飛絮挾輕鷗杖屨歸從晚柴門月一鈎
中春豔桃李東風惠以繁胡為連日雪花葉飄闌干氣
非驕陽候宛若殘臘寒玄冥僣融和玉川知其端(二月中旬)
(大雪兩日)
新春遨西湖結伴每有侣豈意氣差忒旬中自寒暑欣
欣一日晴愀愀三日雨謂言愛酒伴有酒誰能湑
門前露草嫩極目遨青龍策杖不知遠看山兼别峰曉
厨尋晚筍客供摘新菘舌下清肥足何勞細肋供
我有舊知識生來晦蹤跡邂逅不可見早夜何能覓忽
然積習處相逄吐胸臆臨了一句子會心極得力
斗水小漣漪拳石獻岩竇蒼蒼三峰足挺挺數葉秀棐
几得巨壑幽色清永晝以我兼忘心嵩華亦何有
秋雨濕庭戶陋舍集閑客重以樽酒空可為飢腸厄呼
籬取杯酌村香我先識一杯復一杯滿坐生春色
秋雨不可雷雷即雨無節況當收刈時只欲天明潔夫
何連日雨卧穗恐芽蘖已失早禾望晩田幸天輟
山色侵衣冷異氣作心賞嶺月聞鳳笙松風吹鶴氅碧
池縐澄綠羣山發清響以此助蕭閑欣然同擊壤
寂歴斜陽岸高低猶漲痕輕舟隨浪穩遠水帶烟昏野
色幾番換喬林何處村情懷了無事安得易銷魂
素願游羌廬夢寐不可易棄官竟一往不以歸意廹屢
扣清虛仙杯酒話疇昔永懷撥雲峯西塵每相憶
飯了縱閑適杖屨涉晴晝時物破百感環山獻明秀承
宇茂芳桂追凉風細逗摘果靡憚勞聊用引稚幼
前日花正紅今旦香已改我知色空相未開固非在韶
華每偹陳風雨不相貸任渠萬點飛豈待愁如海
吾家遠城市四圍縈叠嶂意尋烟霞游喜逐樵牧上松
間憩兩足論高等四暢或時戴月歸山花記心想
雅意老山林每作山林趣引領山林景賦詠山林句嵐
光增日夕林風度朝暮時時携笻歸羣山送歸戶
松隱集卷二十二
