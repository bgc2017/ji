松隠集卷八宋曹勛撰
古詩
送凝神張先生還茅山
我家天台玉霄峰旁臨雲海空復空水光際天接山影
山間樓閣相溟濛仙人騎鯨度空碧步虛聲下飄天風
纓冠葳蕤跨綵翼子晉鳳笙驚盲聾半夜電雷動巖壑
一壇松檜知仙公别來放跡入朝市但覺塵土填心胸
猿驚鶴怨愧昏旦竹露蘿月徒葱蘢君庵三茅何冲融
暮春旅寓凡聖同同造勝境瞻真蹤弟兄乘雲御飛龍
為時作瑞留從容但見仙驥頂有紅凝神坐嘯隠萬松
粲粲玉齒猶顔童珮聲促詔朝帝宫清淨為正禆聖聰
坐乎少廣追崆峒物不疵癘夀域中翩然鶴歸茅岫東
一篙秋靜磨青銅他年我亦披蒙茸草屨瘦藤饑不充
應許下竈為陪從
送曹藴清歸廬山
吾宗出西蜀託跡廬阜岑恭禮清虛相與道義深别
時白日長忽茲秋雲隂永懷一笑粲水雲勞我心
送子威兄鈐兵池陽
伊昔侍伯父一官尉池陽時年方九齡讀書未知方於
今涉五紀皤然鬚鬢霜茲喜伯兄官鈐兵總戎行素風
出韜略貔貅禀宏綱小試部勒勤著鞭揚榮光青林脫
幽籜濃綠棲殘芳起予水雲心尚拘朝市忙齊山上穹
碧九華儼珪璋紫巖誰敲冰雲葉供展張清江霽遠目
帆檣下滄浪林泉作佳游為公發天藏伯父昔所臨
雲漢披天章琳琅戞鳴球往往題僧坊何當切訪問便
與磨珉蒼庶於門戸間能事歲月長仙舟涉初夏浮
雲及清涼毫舉塵土境海運圖南翔兄弟各垂白語離
熱中腸願言養浩然時舉黃金觴因風託素鰭訪我菰
蒲鄉
送許尉(顔)
平生許彥充軀膽兩豪舉掀髯參軍事詎可細碎語我
時百僚下計拙役甚苦從事得餘力慷慨志相許公乃
小著鞭一官尉南浦鹽車雖云困垂棒亦其所願子自
薦逹天王方振旅求田勿墮氣苞茅當問楚此事豈不
壯况復吾素與我緣擁縗服窘欲訪雞黍天寒霜雪盛
世亂豺狼阻何堪南北趨别意寓琖俎傷心有清淚揮
灑欲如雨
送戴才美郎中出使襄漢
仕宦將相理所當致君澤民則為良竊竊苟作兒女語
紛紛徒在鵷鷺行惟君英槩吞七澤早以閎略吞黠羌
天子神聖熟姓字臨遣亟自尚書郎密奉疇咨持玉
節荆襄將漕觀施設小攄胷次浩不極一闢土疆包有
截江南梅開欲飛雪老境何堪與君别可竚促召黃金
闕為賀收功在三傑
送徐正時歸浦城
徐子志義士觸熱如探湯遠從南浦來訪我存與亡語
兼瓊瑶温氣回蘭蕙芳炎雲正爍石懷抱為清凉顧予
巖壑姿小築台山傍兒軰雜編氓荆扉繞松篁感公久
留茲語離熱中腸行行括蒼道念此山路長公懷武夷
春復多知見香青雲勉震耀宜近天漢光草堂不道遠
時寄烟蒼茫
别鄭康道
與公相從久未始蹈𤨏細我既困索米公已安吳地一
鄽了百指與閑殆天意陛下聖而武庶物進以彙擇
材訪耆宿粲若數一二考槃出幽隠鼓篋趨朝市公尚
有遐心詎宜忽初志腰䥥與手斧甘窮幾經歲我願以
公名充庭如孔翠風雲際盛旦用激志士氣胡為倏來
往老懷惜摻袂惟冀加飡飯賢者不終棄功名會有日
當看詠既醉
别無錫南禪蓮老
僕昔困衆難老來始一欣得履方外趣不涉劵内聞留
錫憩福境禪悅志所勤日欵鄉關舊俱歎鴻鵠分偶同
一窗雨永懷九仙雲好持洞下香法界期普薰
和程機宜見貽
僕昔困犯難戎陸日所虞何能守一經且話雄千夫識
公好兄弟宛同周司徒爽徹絶俗姿秀發連璧軀駸駸
駕文圃吐論清而腴伊流如學源一洗衆病膚韶音㳂
沂說舉世必所無公家徐起之力因拯其蕪諸儒步武
役反若轅下駒方知鉅鹿功列國宜鳬趨念茲風塵際
再得如元珠流光澈太清欲飛月下烏釀為五字句妙
語兼良圖愧此溢美多通甚非康衢新凉到棐几翠竹
環茅廬更當對論文莫問金僕姑
和鄭康道喜雪
東方已明雲海立怪來雀噪爭枝集凜氣著人不苦寒
老境增衣欲重襲忽驚朔吹翔臘白隴畆為祥時適及
稍聞清響食蠶聲漸看落簷傾粟粒縈梅閣竹巧相積
透隙穿窗莫能戢散鹽蔽空誠非虛回風作舞勢方急
歴亂瓦溝已一撇紛泊何假鮫人泣但喜彌空絮影下
不管霑衣玉塵濕谷口先生好出詞韻險致高俱足給
嘉言浩若長河注答問殊非古井汲乘時和樂致上瑞
屢豐固非一朝緝湏知天門開九重布化調元密呼吸
明朝稱賀明光宫高冠長劒千官入
和李判院見貽
楚風燃竹爆幽吼曉覺春雲時蒼狗慚看歴日與桃符
猶襲塵緣戀升斗先生冒雪肯過我椒觴得奉談天口
寒素每歎濡之儒品俎常嗟韭之九但喜盍簪侍誨約
涉世粗豪一肯首五雲會約采真游天公見賜良不苟
和王倅見惠十篇
惟公霄漢資梢梢摩天翮回溪略蹭蹬乃爾詠葵麥會
復見軒昂一笑忘羈客
有琴寫流水無言道情素水寒江海深川闊牛羊暮倒
指三十年猶記潮陽路
道遠一跬步心勤每僑如荷深露初下翠密紅亦疎是
知詩興多賸寄懷人書
老態念百出傖客無吳田空收静中觀三疊能蹁蹮以
之忘物我此生休問天
十篇賁蓬茅心親不道遠内抃如登瀛外愧稽策蹇徒
誦碧雲句幽香發芳苑
若人冨文史皮裏羅陽秋婉此建安格當從古人求醉
侯豈可縻當封冨民侯
伊昔晉室雄風流藹於門至今掇巍科儒行歸後昆子
舍江左來應喜今尚存
僕頃將明命三往責楛矢所期宣國威寧復賦霞綺須
知處死時與生亦相似
嗟嗟困犯難皎皎心莫改而能畏四知遂復瞻八綵又
起山林思浩蕩渺江海
潦倒固久矣猶涉世網深中經謗嫉人屢欲魑魅尋赫
然天日照敢改藜藿心
和程右史見貽
平生仰東坡蘇程契尤熟兩家慶流深雲外世高躅於
今鳳池貴方判卞氏玉何止試典刑一想岷峩綠
和程進道見貽
秋聲起木杪便覺密葉稀風至草木勁水闊鴻雁知壯
懷感搖落歎息囊中錐功名未卓立此心常坐馳君家
朱橋側細俯秋水遲氣近龍鳳闕喧無笳鼓悲蕭齋琴
書靜不知花影移棣華好伯仲騰起風雲時心親詩禮
學日與冨貴期不忘黃塵苦乃眷寒士饑此理誠素抱
豈復持詭随已獻仲舒策孰謂李廣奇文中有至樂妙
處含天機一官勿言困且喜願不違我誠老賓客合爪
喜見之關西相有在行矣當無疑
和李提舉山宫梅
客中乍喜暄風回徐行東郭嘉惟梅蕭蕭千竿繚秀色
粲粲萬玉明芳蕤海山飛仙墮萼綠珠璫縞袂令人疑
須臾四山下倒景華姿照眼無纖疵主人才氣世所知
意謂澹坐徒爾為杯槃錯落光陸離與客揖此玉一圍
鏘然韻語壓鄒枚清思徹骨歌無歸它時尚容嗣此賞
冠巾亂插無迎随
和仲遠新池
公有靜中趣鑿山俯清深秋風夜雨過飽聞泉石音雲
岫冷蒼翠游萍紛浮沉心賞殊未已悠然付微吟
和錢處和扇車
君家世德胄冨貴出謙受泠然禦寇車為君駐戶牖初
訝鼓清薰與客破宿酒又疑建溪風碾聲出兩肘細視
碧玉架蓮梗轉雙手遂令青田鶴奮翼揮莫後因知心
匠妙殆與造物友人生土宇内孰不涉煩垢有物能渾
成既耦不以九坐使塵沙劫熱惱如拉朽惟君韻高秀
人譽不容口述作協穆如亦莫祕關紐願君均此施清
凉被馳走他時贊南風為佐虞舜夀
和李次仲韻
先生柱史後道價連城重火龍燎金鼎玉樓詎可凍扁
舟造交舊已奏少微動藹然義風暢舉世士莫共雪聲
灑蓬背皓彩耿幽夢相見忻把酒清嘯塵落棟願奉圯
橋履豈憚吏部甕六鑿方有愧一錐煩屢痛益知仁者
心新詩得頻諷
和丹客林公
自念老境今枯楊徒順兒軰求藥方頗聞大藥性炎燥
如燎于原其中藏是非海裏石鼎煎大藥何適求雲仙
但傳鍾吕有妙旨著在詩曲成華編誦之如射必中的
堅然不朽貫金石内外悉云妙在丹吐納何嘗及津液
此事知有行則差種芽安得豆有芽北轅適楚每自失
復似入海欲算沙豈惟阮籍途窮哭錄錄尚念太倉粟
水雲難訪我軰人風期詎知晉江客三百字與五千言
一指便到元牝門它年肯約移玉趾焚香促膝為細論
浩氣收還質無槁有待斯言能却老小築雲卧天台山
再挂此冠供汛掃
小三郎試院高捷喜成四韻
吾妷千里駒一噴綠沙外韜鈐本書史方略扶經緯小
出附衆策坐使勍敵潰持弧褦襶子雨汗亦良媿
憶天台
懸車歸台山乘田方自勤豈謂羈紲舊嚴召煩聖君
至止忽三歲遇事無一欣屢奏歸田書遐心行白雲
送趙添戎還漳州
北風號枯葉漠漠天正寒弛擔逆旅中方稅游子鞍吾
甥遽相訪别久心萬端意定話親舊或悲或可歡乃將
十年心只作累刻彈脩涂困塵土客庖無盤飡舉杯少
延欵荷子襟抱寬明朝復摻袂老懷悽以酸漳山無瘴
烟漳水無驚湍侍親友于樂勿倦為戎官願因南風期
時時寄平安
春晴野步
春風搖天宇散策喜徐步樂與二三子綠草池塘路鳩
鳴桑柘春川闊牛羊暮眷言益妍煖更約窮逸趣
聞北軍犯淮
落日慘客意老懷增百憂朔風動地吼湖水吞天流甲
馬隘兩淮殺氣横九州無德彼將滅復讎我有休羽檄
交馳際哀歌寄清愁
大駕親征
北庭敗盟誓飲馬淮之沱烟塵犯江漢烽火連岷峩王
師因雷動虎臣亦星羅靈旗建玉帳鐵馬馳琱戈三軍
指故國巨艦凌滄波一戎遂大定上天佑無頗整刷舊
俗苦掃除涼法苛奸謀尚濟詭既戰猶連和復圖稱職
爾眇哉浯溪磨已悉將相力敢獻大風歌
將至嚴州丘平仲忽舟中見過
念子别我久我心嘗冲冲豈意蘭溪船忽作瀟湘逄一
笑出意表相對如夢中子有親庭樂我無塵事籠願言
雲水信時寄菰蒲風
松隠集卷八
