松隱集卷二十三宋曹勛撰
書
上皇帝書十四事
草土臣曹某謹昧死再拜上書皇帝闕下臣聞負高世
之慮者必有絶俗之言有尊主之功者必虞殞身之患
何則言未出而見讒計巳成而被戮自古然也故志存
王室未伸所言恐罹於難者必每進而止踵將言而鉗
喙上負朝廷祿養之惠下乖見危致命之節此志士言
臣每歎息於斯乃推明哲保身之詩以自廣然果所謂
移孝為忠事君不二之臣竟未嘗以一死惑志鼎烹在
前卒鳴所言求聖君擇焉臣行年三十有六愚不練大
事獨知以孝移忠之義冀免尸位素飡之責故凡所臨
必以身殉九殞之虞常在所略臣以為方今天下連兵
不休地不加復兵民膏原野聖主不奠居正良將死節
邊陲志士諫行言聽之時也豈可上貽六龍廵狩耶若
春夏之季少安行宫秋冬之交即偹車騎雖幸暫寧又
一日萬幾四海庶務可天下之奏躬乙夜之覧心委於
慮而身任其勞夫何使陛下憂勞若是臣每扼腕奮衣
而起求思知略欲為陛下攘除宿憂稍奠帝枕况主憂
臣辱獨忍緘默不求試用耶臣謹有息民安民之策自
謂可以仰資聖化然語之至者不可載於奏牘事之秘
者不可泄於左右臣願賜清閒之燕望見清光俾口陳
其略一不僥倖於寸進一不貪冒於賞典惟冀陛下知
有賤臣抱忠如此儻一語無效請就誅殛臣之幸也臣
竊覧載籍封章亟上朝奏暮召者有之立談賜璧者有
之以疇昔戰國猶取議論之臣若此方之今日豈不萬
萬於彼哉臣故不敢隱忠避死思效愚計决意所言干
犯通進惟陛下加惠特賜宣召
臣聞官者勵世磨鈍者也人者嚮德慕名者也官得其
宜則事辦而功就人樂其事則加倍而邦寧故聖人觀
向順宜因事制法所以勵人厚國也恭惟陛下建中興
之業必制中興之功然後驅一世之民而成興王之典
臣欲乞如古制為武功官賞十等惟寵戰功他賞不與
每授令繫于銜官同則以此高之密院别置籍記載其
名謂之入等入等則不次召用陞擢使令庶約功而得
死節革濫而收實才方時右武於是在焉或可施行乞
下臣具等格聞奏
臣竊以聖王御極搃覧人羣股肱之政不間親舊所以
開導聪明覺悟奸宄也周漢之法雖不可全用而加恩
戚屬俾典宿衞似猶勝四海之人且子母之性天道至
親母以子貴自古皆爾陛下即位以來至親分離外戚
杜隔使恩禮不能兼宣且漢室之制雖任英賢猶援姻
戚親疎相錯杜塞間隙所以安宗廟重社稷宣德澤尊
至親也今母后之族久廢不錄散在遐遠不得日望清
光誠非慈愛承上之意况亂離日久人肆異謀威令不
行叛逆僣號至或訛言憸行驚懼宿衞此誠可慮倘追
召一二姻戚任以散官使奉朝請防未然之事察羣下
之端為陛下肘腋之親豈不恩禮兩全聖孝俱至哉伏
望斷自聖心幸甚
臣恭惟二聖北狩屢易年所陛下孝思日甚一日冀在
攘却強敵迎請以歸天未悔禍尚留羑里伏望明詔有
司稽參舊典將將來大禮加上二聖徽號不惟内伸陛
下孝友之誠庶四海萬里益知聖意瞻懷之切
臣聞有大德者必靈瑞以符應撫大寶者必濟世而安
民鮮有端居必先窮阨如周宣之伐玁狁如世祖之平
簒莽然後光濟四表奕世承休天下所歸天神所福雖
遭變不同而天之助順均也洪惟陛下以德承天為天
所子甚矣上帝之覆護于再于三昭陛下精意之虔扶
陛下神明之祚騐於天人之際煥若日月臣請縷陳其
目靖康之初金人犯順陛下亟臨敵寨人莫不畏天日
之威洵武之直氣懾羣敵因亦還轅此天之光啟者一
也比臣歸自敵中恭奉宣仁皇后訓詞曰陛下再出北
道欲就鞍時二后洎宫人送至廳事有幼女招兒者見
四金甲人状貎雄偉或劒或戟擁衞聖躬女指示衆衆
皆不見然莫不畏肅后悟曰我亊四聖甚謹果獲兹報
今雖在敵中益當不忘焚禮夜深必斗下四十拜此天
神隂相者二也恭聞初領元帥欲勒兵入援至相州睿
意有卜密射樓牌於字畫間三發三中及東渡大河冰
堅徹底渡騎未畢冰已澌流此天兆中興同符世祖者
三也靖康之末敵騎南渡時當艱危都下震動大臣喪
氣無策枝梧陛下以講好之職毅然就道繼京師失守
果恊謳歌此天之昭答者四也維揚之役斥候不嚴賊
棄輜重三路並進銳鋒已趋于揚子柄臣猶安於廊廟
陛下御殿未畢亟叱六飛方渡江壖敵騎巳及此天之
保佑者五也逆黨滔天謀危宗社皇矣上帝臨下有赫
大臣同德升日虞淵此天援明辟者六也方駐蹕會稽
敵衆遽邇羣工惶惑未有施為欲以大兵嬰鋒則慮失
機會勤討則謹重宜嚴宰相建利涉之言陛下亦從諫
如響此天開聖德者七也惟上帝眷佑若此而陛下報
夲巳隆惕惕昭事可謂至矣伏望陛下憲天之度益度
天心鍳天命匪易之言為陛下力答之意臣恐朽質倏
先朝露則聖瑞未昭謹條奏以聞乞宣付史舘
竊以古者寓兵於農以禦大敵兩漢而下無不皆然惟
魏及唐建府兵之制民兵遂廢唐全盛時戡大憝勦元
惡無非官軍者及德少衰據藩鎮起大盗亦無非官軍
者是以歴古有叛將而無叛兵由唐而下多叛兵而少
叛將理或致然今州縣之民百倍於兵力而義不能卻
内侮強不能禦外侵者豈非未嘗習用而墮其力哉竊
見諸路州縣見行火甲以禦夜盗民安之若素習臣嘗
推行偹見其便今欲乞就建民兵之法俾粗知部勒稍
知戰事廂有坊坊有甲甲有伍伍有長許置器甲以肄
武偹州委都監縣委令佐帶民兵將領專一習按復委
太守提督之不期年一路便可得兵百萬實欲密制兵
卒使不得逞而州郡内侮外侵遂無竊發倘或可採乞
下某取索畫一便見不擾有利無害
竊以連年征伐略無虛月凡功烈死亊之軰冺沒無聞
致孝子嫠婦無所旌顯昔太宗皇帝不㤀勲臣猶次叙
其列得二百四家今建中興之功豈可不成一代之典
人死留名賢愚所共而聖王之祀臣有五義欲乞令所
在州縣有忠義報國當時功烈出衆所明知者許搢紳
之儒作為傳記經所屬投陳然後州府繳進宣付史舘
並嚴&KR0146;所在常優給其子孫不惟仰照聖澤下漏幽冥
遂可激勸方今死節之士
竊見諸路州府管下廂軍數各不少不堪戰陣徒供送
迎然月給錢米與禁軍相等縻費軍期實為不急欲乞
權罷招填幾年竢平定之日依舊逐營闕額錢米仰令
項樁㽜委官主管以偹别色支用
竊以朝廷加惠歸明官散在諸路以全懷來(闕)之恩
爵之禄之德亦至矣付以職任有親民者有監兵者上
下玩習皆謂遠人平日強暴桀驁之性尚存廢法自任
莫能訊治郡縣姑息率以成風此類豈可長也欲乞今
後凡所注授並作不釐務
竊見朝廷以連歲兵火財計匱耗用度既巳不足而軍
旅錢粮為先念不可誅求於民遂設鬻爵之法自承務
郎修武郎以下入中之數有差然應募者終歲纔三兩
人至改易度牒則靡然從命是皆喜於易應而樂於創
建者竊原命婦冠帔之類似可如命宜等第自宜人以
下三等優立入中之數許人承請俾為榮母榮婦之寵
必見所至奔赴一如度牒便可施行
竊見建炎初置賞功司尋即廢罷恐當時主者兼用他
屬之吏不得專掌致所行功賞因仍廢怠動經歲月致
獻言者得以藉口遂成無用而類於他房竊原此司誠
為今日之急蓋賞不踰時又曰賞必以信是烏可比他
廢置哉意欲使掌有專官而亟行亦俾將士知功有專
治而不雜信賞之政中興所先也欲乞復置賞功司專
行戰陣功賞等事委能吏典治仍置簿月書巳收行過
某人功賞名件上司季攷其數或多至千百量與官吏
推恩以勸其職
竊以方今軍國之害所大者二一外侮二盗賊外侮則
朝廷固巳有處盗賊則尤不可忽嘗謂陳吴起秦赤眉
起漢以至隋唐無不緣巨盗而隳國者此害豈不為今
日之急哉竊原地日益曠盗日益衆湖廣之外鞠為戰
墟大江東西屯為賊壤其衆熾盛動以萬計所向州郡
莫敢枝梧雖不能鼓向朝廷而朝廷安得奠枕自微至
著建賊范汝為可為深戒若漢武帝遣暴勝之衣繡持
斧逐捕長沙今而始知當時盡善古今雖異事勢則同
欲乞今後應干盗賊專責憲臣親臨督捕次責郡守搃
衆討蕩凡在界内不計大小湏管撲滅况此兼節制管
内軍馬自可提兵護界臨時許以便宜如此則盗賊可
遏任内用殿最勑法以明功罪必見郡縣争奮兼功自
厲矣賊息則民安民安則國定國定之後卻外侮而鄰
敵莫能窺其隙馴致之道在戒其初
竊以州郡之富全賴商賈其什一之税則有益於公上
阜通之貨則惠養於民庶利固不一也方今駐蹕之所
宜招徠此徒少禆財用贍軍之費竊見廣泉二州市舶
司南商充牣每州一歲不下三五百萬計若今兩州除
紵麻吉貝等麄色物貨許依舊抽解外應細色權移就
臨安府抽解候事定日依舊庶得上供物貨既皆真的
又免起發脚夫之用是易十五之蠧耗為十全於行在
也加以四方商旅悉來奔凑則投回二税並在城下茶
塩鈔法當倍售於昔時舶船聞之亦必懽忻承命以就
利源比負擔竭蹙猶且趋嚮况許以全船竭貨而來哉
竊以廣南兩路自潮州而南居民鮮少山荒甚多前此
惟土人仰食故歲計租賦一皆贍足自中原兵火西北
工商士庶散處其地以鮮少之種供億兆之用又官司
科調四時有之以此民頗困乏欲乞將廣南兩路州縣
見今逐處荒廢田土括見頃畆丈尺召北客耕種量免
二三年官租委運司專一均撥授田務在隨宜就便庶
浮食流離之民有所依附而盗賊可以衰息且空居與
作役同當衣食苟為處畫則官私兩便
竊以帝王異尚損益隨時阨于艱危必奮獨見思所以
下採人事上禳天變以建大聖之夲以通天理之明在
臣下宜悉所舉在朝廷宜博詢究以稱隨時之意臣不
知圖緯弗明天象徒以講讀故實記錄其語比聞祥符
中謝絳上疏言太祖皇帝生而包絡黃及受命五星聚
於奎而鎮星主之真宗升中泰山日抱黃珥含譽星見
其色皆黃土德之符也國家宜以土德王天下以繼聖
祖若漢以炎德紹堯後也臣誠知此非天下急務蓋念
前人一言之出誠發於中或獲半詞之獻死不可避萬
一得偹採擇少補國家則不猶愈於默默耶况前歲法
駕駐蹕會稽去歲臨安不旬日間三經回禄豈火失其
性而至於是倘因兹多故稽合天意以順土德不惟除
舊寘新為禳卻之術而迎氣致祥亦不失五行傳德之
序
松隱集卷二十三
