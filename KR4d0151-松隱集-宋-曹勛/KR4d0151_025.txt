松隱集卷二十五宋曹勛撰
劄子
論和戰
論畏天
論保民
論和戰
臣竊惟天下大器宗廟社稷大計四海生齒大夲皆繫
於國之安危在今日利害不出於和戰之間議國事者
當先審所尚而定國是國是者天之所與時也時之所
行事也當戰則戰當和則和先後緩急不容無一定之
論必措國於至安然後天下大器定於不傾宗廟社稷
隆于鞏固四海生齒保于輯寧雖必世百年守之不易
可也不審所尚而逐紛紜之論僥倖於萬一名曰嘗試
之說天下大禍莫大於以國徇嘗試之說可為寒心者
也且國之安危與已之進退得失孰輕孰重已之進退
得失與人之毁譽好惡何損何加人臣而能辨此然後
可以議國事苟惟以己之進退得失為心則必以人之
毁譽好惡為重彼以謂人之毁譽好惡與其已之進退
得失實相妨也故言戰則人朋而隨之者衆多譽之者
亦多其心非一一明乎戰有必勝之道也特以謂主戰
者不失為尊主強國之說今日言之譽之者必多固無
害於已之進他日雖和亦無害於已之進蓋和亦不可
忘戰是今日之言與他日之言皆無害於已之進而當
戰與不當戰於國之安危不問也言和則人皆睥睨而
不敢隨者以和難保也今日言和固不妨己之進一旦
有異焉則必大得罪而去不若言戰之兩無害於已之
進也而當和與不當和於國之安危亦不問也况言和
則主戰者惡之則毁至矣於已之進豈不大為害乎二
者皆不以國之安危為心而惟以已之進退為心以人
之毁譽好惡為心此今日之風俗紛紜之論所自起也
陛下所與圖回天下不過宰執數人而紛紜之論亦足
以眩數人之聽是以廟堂之上主戰者陽為尊主強國
之言以收小人之虚譽其中未必真有善善之策也陛
下不用其言則以拒諫竊議於陛下以弱國騰謗於同
列浩然引去亦不失高爵厚禄而小人之虚譽愈歸之
主和者亦不知固執其所見往往惑于尊主強國之言
而求免乎卑主弱國之謗進則迎合主意退則雷同衆
人所謂國是果安在哉臣所謂以國徇嘗試之說可為
寒心者也上天崇正統於中國保固祖宗積累之基純
佑陛下之聖德眷命纉承將以光大久長於其後故周
旋調護成此安定之期若曰人謀恐未易致是臣不得
不辨者惜天意與陛下聖德混於紛紜之論而不知所
分也臣聞強弱異勢不可欺也人身不能無病能不諱
病則可以全身國不能無弱能不諱弱則可以圖強弱
而為強自欺可也欺人可乎欺人可也欺天可乎春秋
時吕甥為王城之盟謂秦伯曰晉國之小人不憚征繕
以立圉君子則不然曰必報德有死無貳納而不定廢
而不立以德為怨秦必不然秦伯曰是吾心也歸晉侯
而成盟晉國復強晉君子可謂能審所尚也方其弱則
言弱能不諱弱則足以養強也能養強則足以成強也
使人臣之謀皆如晉之君子國何患哉陛下察今日紛
紜之論如晉君子之言乎抑皆晉小人之言乎君子小
人不能逃陛下聖鍳則陛下刑賞行矣單于嫚侮議兵
樊噲請以十萬橫行匈奴中季布曰噲可斬晁錯發七
國之難吴楚起錯乃欲居守而勸景帝親征又方與帝
調兵食身斬東市非袁盎私意也人臣自為紛紜進說
而不可用不加罪焉且誤國矣亦不加罪焉孰不以嘗
試之說售其身乎其言不行又無所加罪是以肆為紛
紜而無所憚也臣觀今日之事非前日之比者以天定
故也申包胥曰人衆者勝天天定亦能勝人臣解之曰
禍福無不自已求人衆者衆之所為凶德已極自求禍
者也天豈樂禍乎人之所為凶德已極禍必自至天不
能庇也故曰人衆者勝天前日之事也天之於人禍終
不悔乎其報巳極復圖安孚是謂天定人何以勝之故
曰天定亦能勝人今日之事也臣請以東晉宋武帝騐
之東晉之渡江也謀復中原之臣如劉琨祖逖庾翼桓
温之徒皆可以有立而卒不能成功者天定也苻堅為江
左之舉以百萬之師一敗於謝元劉牢之身死國亡計
不旋踵豈謝元劉牢之勇過於苻堅乎天定而堅欲以
人勝自取禍也宋武帝得關中棄而不守知元魏之必
來也宋武棄關中元魏即取之由是南北舉安知天定
而不敢為不定天佑之也故天定則人主之意不可不
定主意定則人臣之意不可不定君臣之意定則天下自
定定不定禍福如彼之明可不畏哉今陛下與腹心大
臣酌天意之大定以斷國是以今日巳有成策巳見定
效尚可復容紛紜之論崇虚名而令國受實禍乎敵欲
求安易於保安者守邊不動為長久之計則敵保安之
策也我欲求安難於保安者恃敵不動則我保安之策
也彼既不動我非特保安而巳因得自治焉則千百之安
在我也臣之所望於陛下者此也萬一為紛紜之論所
惑以蹈至危則臣所望於陛下者未易就也此臣之所
甚憂也願陛下毋忽臣言奉二儀之無私揭日月之大
明聳山嶽之不動行四時之信令則陛下之所欲為者
自是無不可為者矣臣不勝至願
論畏天
臣愚既陳定國是之說于前繼此願陛下勉勉愈勵畏
天之實以畏天意而巳臣仰惟陛下誕受丕圖遭家多
難臨御以來應天眷佑大約有十皆深切著明之效至
于今日巳就安定然後可言臣請偹言之初為質于軍
前繼撫軍于河外其歸也孰脱之其出也孰命之歷數
在躬遂即大位其眷佑陛下一也旄鉞所指偹嘗艱難
水陸之行偃薄風雨將究觀于歷試必保安于萬全其
眷佑陛下二也四川天下之根夲荆州襟帶之上流兩
淮形勝之要地頃者四川嚴守關之師荆州附鄂渚之
軍兩淮成犄角之勢截然四固南紀以安原始維持似
非人力其眷佑陛下三也巨盗魁寇嘯聚蜂起曾未幾
年掃無蹤跡雖資廟筭實出天亡其眷佑陛下四也連
歲稔熟濟接以時大兵之後實難于有年有年固難況
屡豐乎是以調發之煩科歛之重民力雖困尚堪支持
其眷佑陛下五也晉元帝渡江雖遠外寇王敦蘇峻迭
出為亂庾亮有汚人之塵陶侃有折翼之夢奸宄内訌
何以制外陛下廵幸歷時豈復有此憂哉國于天地有
與立焉其眷佑陛下六也假劉豫而助之兵尼堪之謀
深矣然土龍芻狗卒無所成豫無所成尼堪所以去尼
堪去豫所以廢向使尼堪不去劉豫不廢則成三矣三
不可和也不和終不定也天意委曲如此皆為我宋其
眷佑陛下七也達蘭復我中原而與烏舍異謀雖和必
不久達蘭死烏珠用事欲復取中原而烏舍蕭慶勸其
用兵和議去矣臣奉使在北廷烏舍蕭慶見臣即欲投
諸鼎鑊何止被留哉方擾擾間二人一旦連頸被誅臣
所親見也向使烏舍蕭慶不死今日之事尚敢望乎二
人之死非天殺之而何其眷佑陛下八也先帝梓宫之
還因山之功告成久矣皇太后久留于北陛下念親之
心無一日忘今歸就慈寧之養亦四年矣是豈人力所
能致哉非天克相陛下純孝未易就此其眷佑陛下九
也庚申之歲金人復取中原兵再舉矣南北轉戰至辛
酉之春猶未定天下之人皆曰用兵未艾也是年秋九
月烏珠又大舉兵而南陛下先遣臣某劉光遠繼又遣
魏良臣王公亮至泗上未幾金遣蕭毅邢具瞻來審議
和議遂定兵已熾而遽息事方洶洶而遂大定亦豈人
力所能致哉靖康之初國人皆以和為請而終不能和
辛酉之冬國人皆以和為非而卒成和天之從違可見
矣其眷佑陛下十也臣竊窺天意眷佑陛下深切著明
之效不可誣如此豈非以陛下明畏天之道必能紹隆
祖宗積累之基業乎陛下勉勉愈勵畏天之實以副天
意考其既往騐其將來天之眷佑所成就于他日者當
如何哉自古創業繼世之主膺天眷佑而能克修畏天
之事未有不愈隆益大而永命者堯舜禹湯文武德同
乎天亦必謹畏天之道載之典謨形于雅頌班班然也
夏少康以一成一旅復禹之績太甲從伊尹之訓高宗
用傅說之戒皆能成中興之業畏天也成康守文武之
謨烈而大成畏天也宣王興衰撥亂復文武境土功績
之美方見於采芑六月之章而庭燎之箴沔水之規祈
父之刺繼作矣始畏天而終忽于畏天也漢高崛起豐
沛自謂能用三傑得天下天下未定君臣相與逸樂遽
入于無為既老昵愛幾成廢適立庶之誤再世而有吕
氏之患天方祚漢特假是以戒其後遂有文景之治天
命吉凶之報也武帝始不知畏天終能畏天卒為七制
明主唐高祖不及漢高遠矣以太宗之明而好大喜功
勤兵于遠自違天戒末年用人納諫大不及貞觀時留
李勣輔高宗終成武氏之禍又甚于漢之諸吕亦天所
命吉凶之報也明皇憲宗始知畏天終不能畏天始則
天相之終則天敗之皆視其所為不可欺也聖朝太祖
皇帝由揖遜得天下固不可與漢唐同世而語祖功宗
德繼序興隆未易殫數大抵人才以兢業恪恭為用風
俗以敦實儉嗇為夲兵以不用為武刑以不刻為平財
以不歛為富一言一為立政立事如天在傍不敢慢忽
是以天心克相和平安定三代以來未有如此之盛且
久者熙寧大臣進天命不足畏祖宗不足法人言不足
聽之說文恬武嬉牙蘖怨恫五十餘年竒禍大作而陛
下適膺斯時誕受天命天意畀付蓋可見矣臣聞既亂
必有定定亂必以治治亂之夲先繫於生民之休戚又
繫於人才之賢否政事之得失紀綱之廢舉風俗之厚
薄陛下以天命之哲天錫之智豈不明此五者為治亂
相易之夲乎聖意非脱略而不為也前此所未暇也今
天下定矣前此所未暇者今可以有為矣亦天之眷佑
始終於陛下將以成今日之治臣願陛下勉勉愈勵畏
天之實以副天意者區區之忠在是而巳臣攷秦滅六
國而繼周有統而無德不為天所佑二世而為漢漢亡
天下三分統不在吴蜀而在魏者將以與晉也晉得吴
蜀合而為一其後不能保其一天使劉石亂華元帝渡
江雖南北分而統在晉宋繼晉齊繼宋梁繼齊陳繼梁
皆得統也五朝而合于隋隋受周禪夲無統得陳而有
統亦以無德不為天所佑二世而為唐唐亡天下八分
雖朱梁石晉皆可以得統者將以興我宋也五代五十
年而為我宋太祖皇帝取吴蜀閩越南唐以并天下太
宗皇帝取晉遂混為一靖康之變至是又分南北乃定
自秦合天下至漢末而三分至晉而二分其數五百年
自隋合天下至唐末而八分至我宋而又分其數亦五
百年天命可不畏哉晉之分南一姓而北十數姓今日
之分南一姓而北亦不一姓晉分而南北不定者又十
數年今一分遂定而天命在陛下天之責我者重責彼
者輕望彼者略望我者全筭計見效攷其既往騐其將
來天之眷佑所成就在陛下決非淺淺者臣揆此理甚
明願陛下勉勉愈勵畏天之實以副天意而巳臣不勝
拳拳之誠惟陛下裁赦幸甚
論保民
臣拳拳之忠既願陛下愈勵畏天之實以副天意仰惟
陛下嚴恭寅畏昭事恪謹發自渊衷光於聖德躬行有
餘矣其見於立政立事與二三大臣同心以明畏天之
事者臣願以保民為先臣聞春秋傳曰國之將興視民
如傷是其福也福者天之所錫國之將興賴天命爾必
視民如傷然後為福是以自昔聖人所言天也人君也
民也未嘗不連屬而為辭蓋人君者天之所命而民者
天之所親也後世為治者每離而三之所以下不為民
所懷下不為民所懷則上不為天所福此理豈不昭然
哉子貢曰如有博施於民而能濟衆何如可謂仁乎孔
子曰何事於仁必也聖乎堯舜其猶病諸保民之事雖
堯舜猶以為難也臣伏覩咸平中澶淵之役可謂大得
志矣當時若從諸將言何所不可真宗皇帝不為也遣
曹利用出使結好交幣行千萬世息民之策其形于言
曰我為憂民切戎車暫省方聖意安在哉慶歷中北兵
壓境遣蕭英劉六符來聘必欲得關南故地乃止可謂
輕侮中國矣以當時事力豈不能快意于一戰仁宗皇
帝不為也命富弼報聘增幣結約尋前盟而固之其形
于言曰朕為兩朝赤子故屈已增幣以圖寧息聖意安
在哉二祖之意蓋不欲逞一時之志而啟後日之禍保
民之大惠也天佑祖宗保民之盛德所以隆其基業於
未艾者顧不在此乎宣和海上之約使謀出於彼在我
當曰契丹吾兄弟之國祖宗兼愛南北之民通好結和
載書具焉天地鬼神是臨契丹之患吾當救之而反共
圖之天地鬼神謂何彼聞此言臣知其縮頸而走也倘
先自我謀則又何說歟天佑祖宗保民之德所以隆其
基業於未艾者今在陛下諒陛下必能畏天必能保民
必能承祖宗積累之基又能光大久長於其後也又畀
陛下為先帝雪恥于天也亦祖宗與先帝在天之靈所
以深望于陛下者也遺大投艱在陛下豈不重乎保民
之事陛下可不勤乎河南之復一予一奪終歲而巳亦
天將以觀陛下保民之方也臣料是時謀臣必有獻言
者將因河南之復大舉而取東北又欲深入以雪大恥
陛下固未入其言使謀之者不巳一旦聖意從之則兵
端禍夲創立自我天意若曰斯民也針石磔膊于前日
非得巳也摩拊吹嘘曾未幾時而更創為兵端禍夲生
靈餘幾忍戕之乎兵連禍結又當何時而定乎天亦駭
之也故復以河南予敵不予不息也不息不能保民也
天意豈不明哉天佑祖宗保民之德如此所謂以報宣
和之舉如此既予陛下以河南復奪之其速如此皆以
保民也陛下頃者宸心獨斷屈已通和以圖休息得祖
宗保民之意也今又與同心大臣審定國是以應天定
之心皆行保民之大惠臣猶以保民為言者聖人以一
夫不獲為辜君子以匹夫匹婦不被其澤為愧恥保民
之事不當存其大而略其細有其心而無其實德今也
田疇之不墾闢戶口之不滋益商人販賈之不通工人
器用之不廣逃移溝壑之不免愁歎嗟怨之不除以是
為保民可乎陛下寬恤戒告詔旨屢下掛墻壁訹無用
之空文銜命令加出使之重擾譬猶雨露自天而降中
間為物所隔潤澤不及於地陛下存其大而臣下不能
行其細陛下有其心而臣下不能施其實德臣所以有
言也夫生民之休戚在人材之賢否政事之得失紀綱
之廢舉風俗之薄厚陛下前此東西巡幸未有定都和
戰攻守未有定計應敵不暇不能以自全自全不暇未
能以有立之時也是以人材隨所舉而用政事循一切
之宜綱紀聽其所分風俗任其所尚保民之事若有所
未暇天之責於人者輕也今天下巳定自全之時也有
立之時也天之責於人者必周也臣仰窺天意下詳民
瘼恭望陛下一視同仁於此時至切也陛下所當留神
羣臣所當竭力無出于此愚臣於此所當盡言也伏惟
聖慈加察焉不勝天下之幸矣
松隱集卷二十五
