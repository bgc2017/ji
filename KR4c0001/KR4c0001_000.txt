東臯子集卷上
太原王績無功著
遊北山賦(并序)
吾周人也本家於祁永嘉之際扈從江右地實儒素
人多高烈穆公銜建元之耻歸於洛陽同州悲永安
之事退居河曲始則晉陽開國終乃安康受田墳壠
寓居倏焉五葉桑榆成蔭俄將百年績南山故情老
而彌䔍東陂餘業悠哉自寕酒甕多於步兵黍田廣
於彭澤皇甫謐之心事壠畆終焉仲長統之規模園
林幸足獨居南渚時遊北山聊度世以為娛忽經年
而忘返西窮馬谷北逹牛溪丘壑依然風烟滿目孫
登獨坐對嵇阮而無言王覇幽居與妻孥而共去窗
臨水石砌遶松篁類田園之去來亦已久矣望山林
之故道何其樂哉詩者志之所之賦者詩之流也式
抽短思即為賦云
天道悠悠人生若浮古來賢聖皆成去留八眉四乳
龍顔鳳頭殷憂一世零落千秋暫時南面相將北遊
玉殿金輿之大業郊天祀地之洪休榮深責重樂不
供愁何况數十年之將相五百里之公侯兢兢業業
長懼長憂昔怪燕昭與漢武今識圖仙之有由人誰
不願直是難求聞鼎湖而欲信怪橋山之遽修玉臺
金闕大海水之中流瑶林碧樹崑崙山之上頭不得
輕飛如石燕終是徒勞乘土牛已矣哉世事自此而
可見又何為乎惘惘棄卜筮而不占將縱心而長往
任物孤遊遺情直上斍老釋之言繁恨文宣之技癢
彼事業之遷斥豈明神之宰掌物無待而成章生有
資而必養嗟大道之泯没見人情之委枉禮費日於
千儀易勞心於萬像審機事之不息知澆源之寖長
鳥何事而嬰羅魚何為而在網生物詭隔精靈惚恍
莊周三月而不朝瞿曇六年而遐想有是夫况吾之
不如先達乎請息交而自逸聊習静而為娱遂披林
樾進陟峗嶇連峯雜起複嶂環紆歷丹危而尋捷徑
攀翠險而覓修途聳飛情於霞道振逸想於烟衢重
林合沓以齊列崩崖磊砢而相扶覩森沉於絶磵視
晃朗於高嵎自謂摶風飈而出埃壒邈若朝玄宫而
謁紫都碧巒之下青溪之曲望隠隠而纔通聽微微
而不属眷然引領茲焉頓足步擁石而邅廻視横烟
而斷續古藤曳紫寒苔布綠洞裏窺書巖邊對局髣
髴靈蹤依俙仙躅竈何代而銷金杯何年而溜玉石
室幽藹沙場照燭松落落而風逥佳蒼蒼而露溽月
未側而先隂霞方昇而已旭喜方外之浩蕩嘆人間
之窘束况乃幽谷藏真傍無四隣紫房半掩玄壇尚
新逢閬風之逸客值蓬萊之故人忽據梧而策杖亦
披裘而負薪荷衣薜帶藜杖葛巾出芝田而計畆入
桃源而問津崑丘若礪渤澥揚塵栽碧柰而何日種
瓊瓜而幾春自然詭異非徒隠淪乃有上元仙骨大
清神手走電奔雷耘空蒔朽河間之業不齊貫淮南
之術無虛受呪動南箕符逥北斗偓佺贈藥麻姑送
酒青龍就食於甲辰玄牛自拘於乙丑永懷世事天
長地久顧瞻流俗紅顔白首儻千秋之可營亦何為
而自輕昔時君子曾聞上征忽逄真客試問仙經談
九華之易就叙三英之可成拭丹爐而調石髓裛翠
釡而出金精珠流玉結雪耀霜明咸謂刀圭暫進足
使雲車下迎紛吾人之狹見攪群疑而自拂使投足
而咸安亦何為乎此物彼赤城與玄圃豈憑虛而&KR0799;
窟但水月之非真譬聲色之無佛過矣劉向吁嗟葛
洪指期繫影依方捕風誰能離世何處逃空假使遊
八洞之金室坐三清之玉宫長懷企羡豈出樊籠徒
勞海上何事雲中昔者蔣元詡之三逕陶淵明之五
柳君平坐卜於市門子真躬耕於谷口或託閭閈或
歷山藪咸遂性而同樂豈違方而别守吾無所圖斯
焉獨遊属天下之多事遇山中之可留聊將度日忽
已經秋菊花兩岸松聲一丘不能役心而守道故將
委運而乘流伊林間而虛度固樵隠之俱託逢去老
於中溪遇還童於絶壑雲峯龜甲而重聚霞壁龍鱗
而結絡水出浦而潺潺霧含川而漠漠是欣是賞爰
遊爰豫結蘿幌而迎宵敞茅軒而待曙爾其雜樹相
紏長條交茹葉動猿來花驚鳥去起公子之殊賞談
王孫之遠慮山水幽尋風雲路深蘭窗左闢菌閣斜
臨石當階而虎踞泉度牗而龍吟月照南浦煙生北
林閱丘&KR0676;之新趣縱江湖之舊心道集吾室風吹我
襟松花栢葉之醇酎鳳翮龍唇之素琴白牛溪裏峯
巒四峙信茲山之奥域昔吾兄之所止許由避地張
超成市察俗刪詩依經正史康成負笈而相繼根矩
摳衣而未已組帶青衿鏘鏘儗儗階庭禮樂生徒𣏌
梓山似尼丘泉疑洙泗(吾兄通字仲淹生於隋末守道不仕大業中隠居此溪續)
(孔氏六經近百餘卷門人弟子相趨成市故溪今號王孔子之溪也)忽焉四散于今
二紀地猶如昨人今已矣念昔日之良遊憶當時之
君子佩蘭蔭竹詠茅席芷樹即環林門成闕里姚仲
由之正色薛莊周之言理(此溪門人常以百數唯河南董恒南陽程元中山費瓊河)
(東薛收太山姚義太原温彦博京兆社淹等十餘人相為後來題目以姚義慷慨方之仲由薛收理識)
(方之莊周薛實妙玄理耳)觸石横肱逢流洗耳取樂經籍忘懷憂
喜時挾策而驅羊或投竿而釣鯉何圖一旦邈成千
祀木壊山頽舟移谷徒北岡之上東巖之前講堂猶
在碑書宛然想問道於中室憶横經於下筵壇場草
樹院宇風烟昔文中之僻處諒遭時之喪亂局逸步
而湏時蓄竒聲而待旦旅人小古明夷大難建功則
鳴鳳不聞修書則獲麟為斷惜矣吾兄遭時不平殁
身之後天下文明坐門人於廊廟瘞夫子於佳城死
而可作何時復生式瞻虛館載步前楹眷眷長想悠
悠我情俎豆衣冠之舊地金石絲竹之餘聲殁而不
朽我何所營(吾兄仲淹以大業十三年卒於鄉余時年三十☰門人謚為文中子及皇家受)
(命門人多至公輔而文中之道未行于時因遊北溪周覽故迹盖傷高賢之不遇耳)臨故墟而
掩抑指歸途而嘆惜往往溪横時時路塞忽登崇岫
依然舊識地迴心遥山高視直望煙火於桑梓辨溝
塍於鄉國前臨姑射之西正是河汾之北悵矣懷抱
悠然川域憶昔過庭童顔稚齡何賞不極何遊不經
弄春風於磵戶詠秋月於山扄北窗照雪南軒聚螢
綵衣扇枕緇布聞經何斯樂之易失焂銜哀而茹恤
天未悔禍遭家不秩子敬先亡公明早卒吾自此而
浩蕩又逄時之不仁天地遂閉雲雷漸屯與沮溺而
同趣共夷齊而隠身幸收元吉坐偶昌辰容北海之
嘉遯許南山之不臣養拙辭官全和保真豈若馮敬
通之誹世趙元淑之尤人殷憂耻賤憔倅傷貧探井
&KR0875;之無樂歴山河而苦辛豈如我家身事都盧棄置
不念當歸寕圖遠志坐青山而方隠遊碧潭而已喜
舊知出處絶氛埃登高日暮心悠哉子平一去何時
返仲叔長遊遂不來幽蘭獨夜之琴曲桂樹陵晨之
酒杯丘園散誕窟室徘徊坐等枯木心同死灰亦有
山羞野饌蘭漿木麨杞葉煎羔松根溜醥旣採藥而
為食諒随情而不矯負&KR1257;春前腰䥥歲杪草漸密而
饒蟬樹彌高而足鳥地寂寞而森沈路縱橫而窈窕
野亭鶴唳山梁雉鷕遠遊之所幽栖之次或抱犢而
新來乍聞雞而始至藋畦一兩茅亝數四山為險而
無人嶺時平而有地石菌抽葉金芝壮穗鏡執山精
刀驅木魅泉繞砌而魚躍樹横窗而鳥萃天網何寬
人生幾難飲河知足巢林必安亦何榮於拾紫亦何
羡於還丹紅藜促節之杖綠籜班文之冠野飱二簋
園𬞞一盤送阮籍而長嘯得劉伶而甚懽曉入柴戶
暮歸藥欄老菜地僻鄒生谷寒楊柳則條垂鍛沼杏
樹則花飛坐壇賦成鼔吹詩如弹丸携始醉之鳴鶴
對新婚之伯鸞我有懷抱蕭然自保古人則與子同
歸紛吾則此焉將老澗溪沼沚之蘋艾丘陵坂險之
枽棗接果移棠栽苗散稻不藏無用之器不愛非常
之寳抵玉驚禽揮金薙草接朋友於杯桉弄兒童於
襁褓樂山澤之浮遊笑江潭之枯槁戒非佞佛亝非
媚道無譽無功形骸自空坐成老圃居然下農身與
世而相棄賞隨山而不窮披衣竈北逐食場東儻有
白頭四皓龐眉八公小童乘日仙人馭風鄉老則杖頭
安鳥邦君則車邊画熊心期暗合道術潜同觧来相
訪愚公谷中
東臯子集卷下
太原王績無功著
荅馮子華處士書
乖别甫爾已十餘年誦采葛之詩增其慨詠夫人生
一世忽同過隙合散消息周流不居偶逢其適便可
卒歲陶生云富貴非吾願帝鄉不可期又云盛夏五
月跂脚北窗下有凉風暫至自謂是羲皇上人嗟乎
適意爲樂雅會吾意吾河渚間有先人故田十五六
頃河水四遶東西趨岸各數百步古人云河濟之濱
宜黍况中州之腴乎家兄鑒裁通照知吾縦恣散誕
不閑拜揖糠粃禮義錙銖功名亦以俗外相待不拘
以家務至於鄉族慶弔閨門婚冠寂然不與者已五
六歲矣親黨之際皆以山麋野鹿相畜性嗜琴酒得
盡所懷幸甚幸甚近復都盧棄家獨坐河渚結搆茅
屋并厨廐總十餘間奴婢數人足以應役用天之道
分地之利耕耘藨蓘黍秫而已春秋歲時以酒相續
兼多養鳬鴈廣牧雞豚黃精白术枸杞薯蕷朝夕採
掇以供服餌牀頭素書數帙莊老及易而已過此已
往罕嘗或披忽憶弟兄則渡河歸家維舟岸側興盡
便返每遇天地晴朗則於舟中詠大謝亂流趨孤嶼
之詩眇然盡山林陂澤之思覺瀛渺方丈森然在目
前或時與舟人漁子方澤並釣俛仰極樂戴星而歸
歌詠以會意為巧不必與夫悠悠閒人相唱和也孤
住河渚傍無四鄰聞犬聲望烟火便知息身之有地
矣近復有人見贈五品地黃酒方及種薯蕷枸杞等
法用之有效力省功倍不能暇修沌軍並常
行之裴孔明雖是異名教物然風月之際往往有高
人體氣兼特受巧性思若有神自作素琴一張云其
材是嶧陽孤桐也近携以相過安軫立柱龍脣鳳翮
實與常琴不同發音吐韻非常和朗吾家三兄生于
隋末傷時優亂有道無位作汾亭操盖孔子亀山之
流也吾嘗親受其調頗謂曲盡近得裴生琴更習其
操洋洋乎覺聲器相得今便留之恨不得使足下為
鍾期良用耿然吾所居南渚有仲長先生結庵獨處
三十載非其力不食傍無侍者雖患瘖疾不得交語
風神肅肅可無俗氣携酒對飲尚有典刑先生又作
獨遊頌及河渚先生傳開物寄道懸觧之作也時取翫讀便復
江湖相忘吾往見薛收白牛溪賦韻趣高竒詞義曠遠嵯峨
䔥瑟其不可言壯哉邈乎楊班之儔也高人姚義常語吾曰薛
生此文不可多得登太行俯滄海高深極矣吾近作河渚獨居
賦為仲長先生所見以為可與白牛連類今亦寫一本以相示可
與淸溪諸賢共詳之也亂極則治王途漸亨天災不
行年榖豐熟賢人充其朝農夫滿於野吾徒江海之
士擊壌鼔腹輸太&KR0685;之税耳帝何力於我哉又知
房李諸覧肆刀廊廟吾家魏學士亦申其才公卿
勤勤有志於禮樂元首明哲股肱為良何慶如之也
夫思能獨放湖海之士才堪濟世王者所湏所恨姚
義不存薛生己殁使雲羅天網有所不該以為嘆恨
耳吾比風痺發動常劣劣不能佳然煙霞山水性之
所適琴歌酒賦不絶於時時遊人間出入郊郭暮春
三月登于北山松栢羣吟藤蘿繄景意甚楽之箕踞
散髮與鳥獸同羣醒不亂行醉不干物賞洽興窮還
歸河渚蓬室甕牖弹琴誦書優哉游哉聊以卒歲首
夏漸熱足下何如也願動息多宜黃頰之聚何時暫
忘偶因南風略示所懷敬願珍厚不一一王君白
荅程道士書
徐道士至獲書詞義懇切具受之也吾嘗讀書觀覧
數千年事久矣有以見天下之通趣識人情之大方
語默紛離是非淆亂夸者死權烈士殉名貪夫溺財
品庶每生各是其所同非其所異焉可勝校哉故吾
師曰莫若俱任而兩忘仲尼所以無可否於其間莊
周所以齊大小於自適是謂神而化之使人宜之百
姓日用而不知也夫君子所思不出其位道有不同
不相為謀盖為此也足下欲使吾適人之適而吾自
適其適非敢非足下之義也且欲明吾之心一為足
下陳之昔孔子曰無可無不可而欲居九夷老子曰
同謂之玄而乘關西出釋迦曰色即是空而建立大
法此皆聖人通方之玄致弘濟之秘藏實冀冲鍳君
子相期於事外豈可以言行詰之哉故仲尼曰善人
之道不踐迹老子曰夫無為者無不為也釋迦曰三
災彌綸行業湛然夫一氣常凝事吹成萬萬殊雖異
道通為一故各寕其分則何異而不通苟違其適則
何爲而不閡故夫聖人者非他也順適無閡之名即
分皆通之謂即分皆通故能立不易方順適無閡故
能遊不擇地其有越分而求皆通違適而求無閡雖
有神禹將獨柰何故曰鳬脛雖短續之則悲鶴脛雖
長截之則憂言分之不可越也夢爲鳥戾於天夢爲
魚没於泉言適之不可違也吾受性潦倒不經世務屏
居獨處則䔥然自得接對賓客則薾然思寝加性又
嗜酒形骸所資河中黍田足供歲釀閉門獨飲不必
湏偶每一甚醉便覺神情安和血脉通利旣無忤於
物而有楽於身故常縦心以自適也而同方者不過
一二人時相往來並棄禮數箕踞散髮玄談虚論兀
然同醉悠然便歸都不知聚散之所由也昔者吾家
三兄命世特起先宅一德續明六經吾嘗好其遺文
以爲匡扶之要略盡矣然嶧陽之桐以俟伯牙烏號
之弓必資由基苟非其人道不虛行吾自揆審矣必
不能自致台輔恭宣大道夫不涉江漢何用方舟不
思雲霄何事羽翮故頃以來都復散棄雖周孔制述
未嘗復窺何况百家悠悠哉去矣程生非吾徒也若
足下可謂身處江湖之上心遊魏闕之下雖欲行志
不覺坐馳若以此見輕議大道將恐北轅適越所背
彌遠矣吾頃者加有風疾劣劣不能佳但欲乘化獨
往任所遇耳不能復使離婁役目契后勞精怵心蔽
用以物為事也勖哉夫子勉建良圖因山僧還略此
達意也王君白
荅刺史杜之松書
日月博士陳龕至奉處分借家禮并帙封送至請領
也又承欲相招講禮聞命驚笑不能已已明公前眷或
徒與下走相知不熟也下走意疎體放抑有由焉兼
棄俗遺名為日久矣淵明對酒非復禮義能拘叔夜
携琴唯以烟霞自適登山臨水邈矣忘歸談虛語玄
忽焉終夜僻居南渚時來北山兄弟以俗外相期鄉
閭以狂生見待歌去來之作不覺情親詠招隠之詩
唯憂句盡帷天席地友月交風新年則栢葉為樽仲
秋則菊花盈把羅含宅内自有幽蘭數叢孫楚庭前
空對長松一樹高吟朗嘨挈榼携壺直與同志者為
羣不知老之將至欲令復整理簮屦修束精神揖譲
邦君之門低昂刺史之坐遠談糟粕近棄醇醪必不
能矣亦將恐芻狗貽夢社櫟見嘲去矣君矦無落吾事
王君白
醉鄉記
醉之鄉去中國不知其幾千里也其土曠然無涯無
丘陵阪險其氣和平一揆無晦明寒暑其俗大同無
邑居聚落其人甚精無愛憎喜怒吸風飲露不食五
榖其寝于于其行徐徐與魚鱉鳥獸雜處不知有舟車
械器之用昔者黃帝氏嘗獲遊其都歸而杳然喪其
天下以為結䋲之政已薄矣䧏及尭舜作為千鍾百
榼之獻因姑射神人以假道盖至其邊鄙終身太&KR0685;
禹湯立法禮繁樂雜數十代與醉鄉隔其臣羲和棄
甲子而逃冀臻其鄉失路而道夭天下遂不寕至乎
末孫桀紂怒而升糟丘階級千仞南向而望卒不見
醉鄉武王得志于世乃命公旦立酒人氏之職典司
五齊拓土七千里僅與醉鄉達焉故四十年刑措不
用下逮幽厲迄乎秦漢中國喪亂遂與醉鄉絶而臣
下之受道者往往竊至焉阮嗣宗陶淵明等十數人並
遊于醉鄕没身不返死葬其壌中國以為酒仙云嗟乎
醉鄉氏之俗豈古華胥氏之國乎何其淳寂也如是
予得遊焉故為之記
無心子傳(并序)
東臯子始仕以醉儒罷鄉人或誚之東臯子不屑也
退着無心子以見趣焉
無心子寓居於越越王不知其大人也拘之仕無喜
色泛若而從越國之式曰有穢行者不仕俄而無心
子者以穢行聞於王王黜之無愠色退而將遊于茫
蕩之野適績之邑而遇機士機士撫髀而嘆者三曰
嘻子賢者而以罪廢無心子不應機士曰願受教無
心子曰爾聞蜚廉氏之馬說乎昔者蜚廉氏有二馬
一者朱鬛白毳龍骼鳳臆驟馳如舞終日不釋鞍竟以
熱死一者重脛昂尾駝&KR1450;貉膝踶齧善蹶棄而散諸
野終年肥遁是以鳳凰不憎山栖蛟龍不羞泥蟠君
子不苟㓗以罹患聖人不避穢而養精東臯子聞之
曰善哉不可以加之矣
負笭者傳
昔者文中子講道於白牛之溪弟子捧書北面環堂
成列講罷程生薛生退省於松下語及周易薛收嘆
曰不及伏羲氏乎何辤之多也俄而有負笭者皤皤
然委擔而息曰吾子何嘆也薛生曰叟何為者而徵
吾嘆負笭者曰夫麗朱者丹附墨者黑盖累漸而得
之也今吾子所服者道而猶有嘆是六腑五藏不能
無受也吾是以問生曰收聞之師易者道之藴也伏
羲氏畫八卦而文王繫之不逮省久矣以為文王病
也吾是以嘆負笭者曰文王焉病伏羲氏病甚者也
昔者伏羲氏未畫卦也三才其不立乎四序其不行
乎百物其不生乎萬象其不森乎何勞乎而費畫也
自伏羲氏洩道之密漏神之機分張太和磔裂元氣
使天下智詭之道迸出曰我善言象而識物情隂陽
相磨遠近相取作為剛柔同異之說以駭人志於是
智者不知而大朴散矣則伏羲氏始兆亂者也安得
贏嘆曰而嗟文王乎負其笭而行追而問之居與姓
字不荅而去文中子聞之曰隠者也
仲長先生傳
先生諱子光字不曜自云洛陽人也往来河東傭力
自給無室廬絶妻子開皇末始庵河渚間以息身焉
十餘年賣薬為業人莫知之也汾隂侯生以筮著因
遊河渚一覩而伏曰東方朔管輅不如也由是顯重
守令至者皆親謁先生辭以瘖疾未嘗交語著獨遊
頌及河渚先生傳以自喻識者有以知其懸觧也人
有請道者則書老易二字示之弹琴餌薬以終其世
文中子比之虞仲夷逸
五斗先生傳
有五斗先生者以酒德遊於人間有以酒請者無貴
賤皆往往必醉醉則不擇地斯寝矣醒則復起飲也
常一飲五斗因以爲號焉先生絶思慮寡言語不知
天下之有仁義厚薄也忽焉而去焂焉而來其動也
天其静也地故萬物下能縈心焉嘗言曰天下大抵
可見矣生何足養而嵇康著論途何爲窮而阮籍慟
哭故昏昏默默聖人之所居也遂行其志不知所如
祭關龍逢文
歲月日謹以淸酌之奠敬祭夏忠臣關生之靈曰聖
貴達節賢貴識時興亡有運用捨有期憑河暴虎前
哲所嗤身滅主喪如何勿思我因行役歷子荒祠壮
山河之舊壌嘆墳隧之餘基松枯栢老草密苔滋託
深悲於薄醑魂有靈而饗之
登箕山祭巢許文
懷二子之高烈背嵩嶽而來遊挹千載之遐軌登箕
峯而少留昔時慷慨神輕九州今來寂寞魂辭一丘
英蹤落落而猶在精誠冥冥而遂幽山荒廟僻地古
松楸吾鄙懷之有素仰前哲之清猷同聲必感異代
相求如至誠之見接庶蘋藻之可羞伏惟尚饗
祭杜康新廟文
歲月日敢以清酌之奠敬祭先生之靈曰兩儀判闢
萬象森羅都邑未建鳥獸獨多茹毛飲血巢居穴窠
天地不交人靈未和智㦲先生爰作甘醴上配百牢
下主五齊以宴以禱為樽為洗萬神以䧏三獻成禮
法成必弊文盛則華奚仲斵輪焉知覆車桀紂亾國
羲和喪家周公作誥廼防厥邪我聞古時王道正直
賢人君子澡身浴德降及中世昏主作式刑罰不中
讒滛罔極噓嗟世道一至於此達人大觀貴和其禮
與制於物寧在於巳乘流則逝遇坎則止眷兹酒德
可以全身杜明塞智蒙垢受塵阮籍遂性劉伶保真
此避其世于今幾人我瞻前說功高受賞嗟嗟先生
其義可想肇基麯蘖光𨳩祀饗大禮斯俻羣賢就養
敢依河曲建爾靈祠前臨極岸却就長磯茅茨不剪
采掾不治掃地而祭神其享之
祭處士仲長子光文
歲月日隣人王績謹以魚醴之奠敬祭仲長先生之
靈曰明道若昧進道若退鳥飛知還龍亢必悔嗟嗟
夫子理融其内不忮不求無憎無愛古人有言微妙
玄通藏用以密養正以蒙嗟嗟夫子允執厥中不見
其始孰知其終蕩蕩心跡悠悠默語周覧人事退居
河渚何去何從誰棄誰與聊同聚散亦均寒暑大矣夫子
其生若浮至矣夫子其死若休鄉黨不懼朋友不憂
素琴猶在黃經尚留老莱不婚梁鴻難偶筵無饋奠
室無箕箒嗟嗟夫子豈圖其後金玉滿堂莫為之守
(集作道為之友)凡我故人素服臨旃葛巾從窆桐棺以遷墳
不易壠坎不及泉苟無怛化于何問天道性既喪仁
義鋒起祭非古也禮之為始吾從其俗敢告夫子淸
樽薄奠神其歆止
自撰墓志
王績者有父母無朋友自為之目曰無功焉或問之
箕踞不對盖以有道於已無功於時也不讀書自達
理不知榮辱不計利害起家以禄位歷數職而一進
階才高位下免責而已天子不知公卿不識四十五
十而無聞焉於是退歸以酒德遊於鄉里往往賣卜
時時著書行若無所之坐若無所據鄕人未有達其意
也嘗耕東臯世號東臯子身死之日自為銘焉曰有
唐逸人太原王績若頑若愚似矯似激院止三逕堂
惟四壁不知節制焉有親戚以生為附贅懸疣以死
為决疣潰癰無思無慮何去何從壠頭刻石馬鬛裁
封哀哀孝子空對長松
東臯子集卷中
太原王績無功著
古意六首
幽人在何所紫巖有仙躅月夜横寳琴此外將安欲
材抽嶧山幹徽點崑丘玉&KR0238;抱蛟龍脣絲纏鳳凰足
前彈廣陵罷後以明光續百金買一聲千金傳一曲
世無鍾子期誰知心所屬
竹生大夏溪蒼蒼富竒質綠葉吟風勁翠莖犯霄密
霜霰封其柯鴛鸞食其實寧知軒轅後更有伶倫出
刀斧俄見尋根株坐相失裁為十二管吹作雄雌律
有用雖自傷無心復招疾不如山上草離離保終吉
寳龜尺二寸由來宅深水浮遊五湖内宛轉三江裏
何不深復深輕然至溱洧溱洧源流狹春秋不濡軌
漁人逓往還網罟相縈藟一朝失運會刳腸血流死
豐骨輸廟堂鮮腴藉籩簋棄置誰怨尤自我招此否
餘靈寄明卜復來欽所履
松生北巖下由來人徑絶布葉梢雲烟插根擁巗穴
自言生得地獨負凌雲潔何時畏斤斧幾度經霜雪
風驚西北枝雹隕東南節不知歲月久稍覺枝條折
藤籮上下碎枝榦縱横裂行當糜爛盡坐共灰塵滅
寕關匠石顧豈為王孫折盛衰自有時聖賢未嘗屑
寄言悠悠有無為嗟大耋
桂樹何蒼蒼秋來花更芳自言歲寒性不知露與霜
幽人重其德徙植臨前堂連拳八九樹偃蹇二三行
枝枝自相糾葉葉還相當去來雙鴻鵠栖息兩鴛鴦
榮蔭誠不厚斤斧亦勿傷赤心許君時此意那可
忘
彩鳳欲將歸提羅出郊訪羅張大澤已鳳入重雲颺
朝栖崐閬木夕飲蓬壺漲問鳳那遠飛賢君坐相望
鳳言荷深德微禽安足尚但使雛卵全無令繒&KR0819;放
皇臣力牧舉帝樂簫韶暢自有來巢時明年阿閣
上
田家三首(一作王勃詩)
阮籍生年懶嵇康意氣疎相逢一醉飽獨坐數行書
小池聊飬鶴閑田且牧豬草生元亮逕花暗子雲居
倚牀看婦織登壠課兒鋤廽頭尋仙事併是一空
虛
家住箕山下門枕穎川濱不知今有漢唯言昔避
秦琴伴前庭月酒勸後園春自得中林士何黍上皇
人
平生唯酒樂作性不能無朝朝訪鄉里夜夜遣人酤
家貧留客久不暇道精麤抽簾持益炬拔簀更燃爐
恒聞飲不足何見有殘壺
贈李徵君大壽
孔淳辭散騎陸昶謝中郎幅巾朝帝罷杖策去官忙
附車還趙郡乘船向武昌九徵書未已十辟譽彌彰
副君迎綺季天子送嚴光㶚陵幽徑近磻溪隠路長
編蓬還作室績草更為裳會稽置樵處蘭陵賣薬行
看書惟道德𨳩教止農桑别有幽懷侣由來高譲
王前年辭厚幣今歲返寒鄉有書横石架無氊坐土
牀蘭英猶足釀竹實本無糧澗松寒轉直山菊秋自
香管寧存祭禮王覇重朝章去去相随去披裘驕盛
唐
山中叙志
物外知何事山中無所有風鳴靜夜琴月照芳春酒
直置百年内誰論千載後張奉娉賢妻老萊藉嘉偶
孟光儻未嫁梁鴻正湏婦
贈梁公
我欲圖世樂斯樂難可常位大招譏嫌禄極生禍殃
聖莫若周公忠豈踰霍光成王已興誚宣帝如負芒
范蠡何智哉單舟戒輕装䟽廣豈不懷策杖還故鄉
朱門雖足悅赤族亦可傷履霜成堅冰知足勝不祥
我今窮家子自言此見長功成皆能退自古誰滅亡
薛記室收過莊見尋率題古意以贈
伊昔遭喪亂歷數閠當餘豺狼寒衢路桑梓成丘墟
吾及爾皆亡東西各異居爾為背風鳥我為涸轍魚
逮承雲雷後欣逢天地初東川聊下釣南畒試揮鋤
資稅幸不及伏臘常有儲散誕時湏酒蕭條懶向書
朽木不可雕短翮將焉攄故人有深契過我蓬蒿廬
曳裾出門迎握手登前除相看非舊顔忽若形骸疎
追道宿昔事切切心相於憶我少年時擕手遊東渠
梅李夾兩岸花枝何扶䟽同志亦不多西莊有姚徐
嘗愛陶淵明酌醴焚枯魚嘗學公孫弘策杖牧群豬
追念甫如昨奄忽成空虛人生詎能幾蹙迫常不舒
賴有北山僧教我以真如使我視聽遣自覺塵累祛
何事湏筌蹄今已得兔魚舊遊儻多暇同此釋紛拏
晚年叙志示翟處士(正師)
弱齡慕竒調無事不兼修望氣登重閣占星上小樓
明經思待詔學劒覓卦侯棄繻頻北上懷刺幾西遊
中年逢喪亂非復昔追求失路青門隠藏名白社遊
風雲私所愛屠博暗為儔觧紛曾覇越釋難頗存周
晚歲聊長想生涯太若浮歸來南畒上更坐北溪頭
古岸多磐石春泉足細流東隅誠已謝西景懼難收
無謂退耕近伏念已經秋庾衮逢桑跪陶潜見吏羞
三晨寧舉火五月鎮披裘自有居常樂誰知身世憂
初春
前旦出園遊林華都未有今朝下堂望池冰𨳩已久
雪避南軒梅風催北庭柳遥呼竈前妾却報機中婦
年光恰恰來滿甕營春酒
採藥
野情貪藥餌郊居倦蓬蓽青龍護道符白犬遊仙術
腰䥥戊已月負鍤庚辛日時時斷障遮往往孤峯出
行披葛仙經坐檢農皇帙龜蛇採二苓赤白尋雙术
地凍根難盡藂枯苗易失從容肉作名薯蕷膏成質
家豐松葉酒器貯参花蜜且復歸去來刀圭輔衷疾
在京思故園見鄉人遂以為問
族泊多年歲老去不知廻忽逢門前客道發故鄉來
歛眉俱握手破涕共銜杯慇懃訪朋舊屈曲問童孩
衷宗多弟姪若個賞池臺舊園今在否新樹也應裁
柳行疎密布茆齋寬窄裁經移何處竹别種幾株梅
渠當無絶水石計總生苔院果誰先熟林花那後𨳩
羈心秪欲間為報不湏猜行當驅下澤去剪故田萊
春桂問荅二首
問春桂桃李正芬華年光隨處滿何事獨無花
春桂荅春華詎能久風霜搖落時獨秀君知不
北山
舊知山裏絶氛埃登高日暮心悠哉子平一去何時
返仲叔長遊遂不來幽蘭獨夜清琴曲桂樹凌雲濁
酒杯槁項同枯木丹心等死灰
野望
東皐薄暮望徙倚欲何依樹樹皆秋色山山唯落暉
牧人驅犢返獵馬帶禽歸相顧無相識長歌懷采薇
贈程處士
百年長優擾萬事悉悠悠日光隨意落河水任情流
禮樂囚姬旦詩書縳孔丘下如高枕枕時取醉消愁
九月九日
野人迷節候端坐隔塵埃忽見黃花吐方知素節回
映巖千段發臨浦萬株𨳩香氣徒盈把無人送酒來
獨坐
問君樽酒外獨坐更何湏有客談名理無人索地租
三男婚令族五女嫁賢夫百年随分了未羡陟方壼
遊仙四首
暫出東陂路過訪北巗前蔡經新學道王烈舊成仙
駕鶴來無日乘龍去幾年三山銀作土八洞玉為天金
精飛欲盡石髓溜應堅自悲生世促無睱待枽田
上月芝蘭徑中巗紫翠房金壺新練乳玉釜始煎香
六局黃公術三門赤帝方吹砂聊作鳥動石試為羊緱
氏還程促&KR0801;洲會日長誰知北阜下延首詠寬裳
結衣尋野路負杖入山門道士言無宅仙人更有村
斜溪横桂渚小徑入桃源玉牀塵稍冷金爐火尚温心
疑遊北極望似陟西崑逆愁歸舊里蕭條訪子孫
真經知那是仙骨定何為許邁心長切嵇康命似竒
&KR2959;疎金闕迥苔重石梁危照水然犀角遊山費虎皮鴨
桃聞巳㮔龍竹未經騎為向天仙道棲遑君詎知
策杖尋隱士
策杖尋隠士行行路漸賖石梁橫澗斷土室映山斜
孝然縱有舍威輦遂無家置酒燒枯葉被書坐落花
新垂滋水釣舊結茂陵置歲歲長如此方知輕世華
贈學仙者
採藥層城遠尋師海路賖玉壺横日月金闕斷煙霞
仙人何處在道士未還家誰知彭澤意更覓步兵那
春釀煎松葉秋杯浸菊花相逢寧可醉定不學丹砂
黃頰山
别有青溪道斜亘碧巗隈前榛横古蔓荒石擁寒苔
野心長寂寞山徑本幽逥步步攀藤上朝朝負藥來
幾看松葉秀頻值菊花𨳩無人堪作伴歲晚獨悠哉
入長安咏秋蓬示辛學士
遇坎聊知止逢風或未歸孤根何處斷輕葉強能飛
過酒家五首(一作題酒店壁)
洛陽無大宅長安乏主人黃金銷未盡秪為酒家貧
此日長昏飲非關養性靈眼看人盡醉何忍獨為醒
竹葉連糟翠蒲萄帶麴紅相逢不令盡别後為誰空
對酒但知飲逢人莫強牽倚壚便得睡横甕足堪眠
有客湏教飲無錢可别沽來時長道貰慚愧酒家壺
夜還東溪
石苔應可踐叢枝幸易攀青溪歸路直乘月夜歌還
山中别李處士
為向東溪道人來路漸賖山中春酒熟何處得停家
初春
春來日漸長醉客喜年光稍覺池亭好偏宜酒甕香
醉後
阮籍醒時少陶潜醉日多百年何足度乘興且長歌
題酒店壁
昨夜缾始盡今朝甕即開夢中占夢罷還向酒家來
戲題卜舖壁
旦逐劉伶去宵隨畢卓眠不應長賣卜湏得杖頭錢
嘗春酒
野觴浮鄭酌山酒漉陶巾但令千日醉何惜兩三春
獨酌
在生知幾日無状逐空名不如多釀酒時向竹林傾
秋夜喜遇王處士
北場芸藿罷東皐刈黍歸相逢秋月滿更值夜螢飛
山夜調琴
促軫乘明月抽絃對白雲從來山水韻不使俗人聞
看釀酒
六月調神麴正朝汲美泉從來作春酒未省不經年
石竹詠
萋萋結綠枝曄曄垂朱英常恐零露降不得全其生
歎息聊自思此生豈我情昔我未生時誰者令我萌
棄置勿重陳委化何足驚
食後
田家無所有晚食遂爲常菜剪三秋綠飱炊百日黃
胡麻山麨樣楚豆野麋方始暴松皮脯新添杜若漿
葛花消酒毒萸蔕發羔香鼔腹聊乘興寧知逢世昌
過漢故城
大漢昔未定強秦猶擅場中原逐鹿罷高祖鬱龍&KR0750;
經始謀帝坐兹焉壮未央規模窮棟宇表裏浚城隍
羣后崇長樂中朝增建章鉤陳被蘭錡樂府奏芝房
翡翠明珠帳鴛鴦白玉堂清晨寳鼎食閑夜鬱金香
天馬來東道佳人傾北方何其赫隆盛自謂保靈長
歴數有時盡哀平嗟不昌冰堅成巨猾火德遂頽綱
奥位匪虚校貪天竟速亡魂神吁社稷豺乕鬪巖廊
金狄移㶚岸銅盤向洛陽君王無處所年代幾荒凉
宫闕誰家域蓁蕪罥我裳井田唯有草海水變為桑
在昔高門内于今岐路傍餘基不可識古墓列成行
狐兔驚魍魎鴟鴞嚇獝狂空城寒日晚平野暮雲黃
烈烈樊青棘蕭蕭吹白楊千秋并萬歲空使詠歌傷
詠妓
妖姬飾净粧窈窕出蘭房日照當軒影風吹滿路香
早時歌扇薄今日舞衫長不應令曲誤持此試周郎
益州城西張超亭觀妓
落日明歌席行雲逐舞人江前飛暮雨梁上下輕塵
冶服看疑畫粧臺望似春高車勿遽返長䄂欲相親
辛司法宅觀妓
南國佳人至北堂羅薦𨳩長裙随鳳管促柱送鸞杯
雲光身後蕩雪態掌中回到愁金谷晚不怪玉山頽
詠巫山
電影江前落雷聲峽外長霽雲無處所臺館曉蒼蒼
巳酉三十七年十月十三日漏下淸常校
東臯子集序
河東吕才君英撰
君姓王氏諱績字無功太原祁人也高祖晉穆公自
南歸北始家河汾焉歷宋魏迄于周隋六世冠冕國
史家牒詳焉君性好學博聞強記與李播陳永吕才
為莫逆之交隂陽曆數之術無不洞曉大業末應孝
悌廉㓗舉射高第除祕書正字君性簡放飲酒至數
斗不醉常云恨不逄劉伶與閉戶轟飲因著醉鄉記
及五斗先生傳以類酒德頌云雅善鼔琴加减舊弄
作山水操為知音者所賞高情勝氣獨步當時及為
正字瑞簮理笏非其好也以疾罷乞署外職除揚州
六合縣丞君䔍於酒德頗妨職務時天下亂藩部法
嚴屢被勘劾君歎曰羅網高懸去將安所受俸錢積
於縣城門前託以風疾輕舟夜遁隋季版蕩客遊河
北去還龍門武德中詔徵以前揚州六合縣丞待詔
門下省時省官例日給良醖三升君第七弟静為武
皇千牛謂曰待詔可楽否君曰吾待詔禄俸殊為䔥
瑟但良醖三升差可戀爾待詔江國公君之故人也
聞之曰三升良醖未足以絆王先生判日給王待詔
一斗時人號為斗酒學士貞觀初以足疾罷歸欲定
長往之計而困於貧貞觀中以家貧赴選時太樂有
府史焦革家善醖酒冠絶當時君苦求為太樂丞選
司以非士職不授君再三請曰此中有深意且士庶
清濁天下所安不聞莊周避&KR0238;園老聃耻柱下卒授
焉數月而焦革死妻袁氏時送美酒歲餘袁又死君歎
曰天廼不令吾飽美酒遂掛冠歸田自是太樂丞為
淸流君後追述焦革酒經一卷其術精悉兼採杜康
義狄已來善為酒人為酒譜一卷太史令李淳風見
而悦之曰王君可謂酒家之南董君歷職皆以好酒廢
鄉里或咍之因著無心子以喻志河汾中先有渚田
十數頃稱良沃鄰渚又有隱士仲長子光服食養性
君重其貞素顧與相近遂結廬河渚縱意琹酒慶吊
禮絶十有餘年河渚東南隅有連沙磐石地頗顯敞
君于其側遂為社康立廟歲時致祭以焦革配焉貞
觀中京兆杜松之清河崔君善継為本州刺史皆請
與君相見君曰柰何悉欲坐召嚴君平竟不見崔杜
高君調趣卒不敢屈但歲時贈以美酒鹿脯詩書往
來不絶君又葛巾聮牛躬耕東臯每著書自稱東臯
子晚歲醉飲無節鄉人或諫止之則笑曰汝輩不觧
理正當然或乘牛駕驢出入郊郭止宿酒店動經歲
月往往題詠作詩好事者錄之諷咏並傳於代貞觀
十八年終于家時年若干臨終自剋死日遺命薄
葬兼預自為墓志所着詩賦並多散逸鳩訪未畢且
緝成三卷又著會心高士傳五卷酒譜二卷及註老
子並別成一家不列於集云
刪東臯子集序
平原陸淳化卿撰
淳聞於師曰秉仁義立好惡方之内者也等是非遺
物我方之外者也冥内而遊外聖人也聖人吾不得
見之矣方内者時有焉其惟方外之徒莫得而測也
豈踐跡之道易忘言之理難耶將羣於人而内自得
耶何乃莊叟之後緜歷千祀幾於是道者余得之王
君焉心與物冥德不外蕩隨變而適即分而安忘所
拘而迹不害教遺其累而道不絶俗故有陶公之去
職言不怨時有阮氏之放情行不忤物曠哉淵乎真
可謂樂天之君子者矣生于隋季人莫之知故其遺
文高迹不顯余每覧其集想見其人恨不同時得為
忘形之友故祛彼有為之詞全懸觧之志庶乎死而
可作無愧異代之知音爾其祖宗之由出處之行前
序備矣此不復云
東臯子傳
王績字無功絳州龍門人性簡放不喜拜揖兄通隋
末大儒也聚徒河汾間倣古作六經又為中說以擬
論語不為諸儒稱道故書不顯惟中說獨傳通知績
誕縱不嬰以家事鄉族慶弔冠昏不與也與李播吕
才善大業中舉孝悌廉㓗授祕書省正字不樂在朝
求為六合丞以嗜酒不任事時天下亦亂因劾遂觧
去歎曰網羅在天吾且安之乃還鄉里有田十六頃
在河渚間仲長子光者亦隠者也無妻子結廬北渚
凡三十年非其力不食績受其真徙與相近子光瘖未
嘗交語與對酌酒懽甚績有奴婢數人種黍春秋釀
酒餋鳬鴈蒔薬草自供以周易老子莊子置牀頭他
書罕讀也欲見兄弟輙度河還家游北山東臯著書
自號東臯子乘牛經酒肆留或數日高祖武德初以
前官待詔門下省故事官給酒日三升或問待詔何
樂邪荅曰良醖可戀耳侍中陳叔達聞之日給一斗
時稱斗酒學士貞觀初以疾罷復調有司時太樂署
史焦革家善釀績求為丞吏部以非流不許績固請
曰有深意竟除之革死妻送酒不絶歲餘又死績曰
天不使我酣美酒邪棄官去自是太樂丞為清職追
述革酒法為經又采杜康儀狄以來善酒者為譜李
淳風曰君酒家南董也所居東南有&KR0777;石立杜康祠
祭之尊為師以革配著醉鄉記以次劉伶酒德頌其
飲至五斗不亂人有以酒邀者無貴賤輙往著五斗
先生傳刺史崔喜悅之請相見荅曰柰何坐召嚴君
平邪卒不詣杜之松故人也為刺史請績講禮荅曰
吾不能揖譲邦君門談糟粕棄醇醪也之松歲時贈
以酒脯初兄凝為隋著作郎撰隋書未成死績續餘
功亦不能成豫知終日命薄葬自誌其墓績之仕以
醉失職鄉人靳之託無心子以見趣曰無心子居越
越王不知其大人也拘之仕無喜色越國法曰穢行
者不齒俄而無心子以穢行聞王黜之無愠色退而
適茫蕩之野過動之邑而見機士機士撫髀曰嘻子
賢者而以罪廢邪無心子不應機士曰願見教曰子
聞蜚廉氏馬乎一者朱鬛白毳龍骼鳳臆驟馳如舞
終日不釋轡而以熱死一者重頭昂尾駝頸嗠膝踶
齧善蹶棄諸野終年而肥夫鳳不憎山栖龍不羞泥
蟠君子不苟㓗以罹患不避穢而養精也其自處如
此
書東臯子傳蘇軾
予飲酒終日不過五合天下之不能飲無在予下者
然喜人飲酒見客舉杯徐引則予胷中為之浩浩焉
落落焉酣適之味乃過於客閒居未嘗一日無客客
至未嘗不置酒天下之好飲亦無在予上者常以謂
人之至樂莫若身無病而心無憂我則無是二者矣
然人之有是者接於予前則予安得全其樂乎故所
至常蓄善藥有求者則與之而尤喜釀酒以飲客或
曰子無病而多蓄藥不飲而多釀酒勞已以為人何
也予笑曰病者得藥吾為之體輕飲者用於酒吾為
之酣適蓋專以自為也東臯子待詔門下省日給酒
三升其弟静問曰待詔樂乎曰待詔何所樂但美醖
三升殊可戀耳今嶺南法不禁酒予旣得自釀月用
米一斛得酒六斗而南雄廣惠循梅五太守間復以
酒遺予略訐其所獲殆過於東臯子矣然東臯子自
謂五斗先生則日給三升救口不暇安能及客乎若
予者乃日有三升五合入野人道士腹中矣東臯子
與仲長子光游好養性服食預刻死日自為墓志予
盖友其人於千載或庶幾焉
陳氏曰東臯子集唐太楽丞太原王績無功撰文中子王通仲
淹之弟也仕隋爲正字嗜酒簡放不楽仕進晚以太
樂吏焦革善釀求爲其丞不問流品亦阮嗣宗步兵
之意也革死乃歸於所居立杜康祠爲文祭之以焦
革配自號東臯子其友吕才鳩訪遺文編成五卷爲
之序有醉鄉記傳於世其後陸淳又爲之序
同氏涉筆曰舊傳四聲自齊梁至沈宋始定爲唐律
然沈宋體製時帶徐庾未若王績剪裁鍛鍊曲盡清
玄真𨳩迹唐詩也如云牧人驅犢返獵馬帶禽歸琴曲
唯留古書名半是經九月九日一篇野人迷節候端坐
隔塵埃忽見黃花吐方知素節回暎巖千段發臨浦
萬株𨳩香氣徒盈把無人送酒來蓋淵明古體蟠屈
入八句中渾然天成又唐末諸家所不能也無功放
逸傲世而詩句如此豈其真得於自然乎獨坐云問
君尊酒外獨坐更何湏有客談名理無人索地租三
男婚令族五女嫁賢夫百年随分了未羡陟方壺無
功本席世之家盛師友之門恩誼暖熱生理不干其
心因得以一意世外不屈節求人所謂福慧雙入
者耶
眺氏曰無功隋大業中舉孝弟廉累授六合丞棄官畊東
臯自號東臯子唐書以爲隠逸集有吕才序稱其
幼歧嶷年十五謁楊素占對英辨一座盡傾以爲神仙童
子薛道衡見其登龍門憶禹賦歎曰今之庾信也且載
其卜筮之驗者數事
金陵焦太史先生本錄出校于淸溪書舍峕
萬曆三十七年十月十四日漏下乃鼓清常道人
東臯子集目錄
卷上
遊北山賦
卷中
古意六首田家三首
贈李徵君大壽山中叙志
贈梁公薛記室過莊見尋率贈
晚年叙志示翟處士春日
采藥在京思故園見鄉人問
春桂問荅二首北山
野望贈程處士
九月九日獨坐
遊仙四首策杖尋隠士
贈學仙者黃頰山
入長安咏秋蓬示辛學士
過酒家五首夜還東溪
山中别李處士初春
醉後題酒店壁
戲題卜舗壁嘗春酒
獨酌秋夜喜過王處士
山夜調琴看釀酒
石竹詠食後
過漢故城詠妓
益州城西張超亭觀妓辛司法宅觀妓詠巫山
卷下
荅馮子華處士書荅程道士書
荅刺史杜之松書醉鄕記
無心子傳負笭者傳
仲長先生傳五斗先生傳
祭門龍逢文登箕山祭巢許文
祭杜康新廟文祭處士仲長子光文
自撰墓志
東臯子集附
荅王無功冬夜載酒鄉館崔善為
頒條忝貴郡懸榻久相望處士同楊鄭邦君謝李疆
詎知方擁篲逄子敬惟&KR2959;明朝蓬戶側會自謁任棠
荅王無功九日
秋來菊花氣深山重客尋露葉疑涵玉風花似散金
摘來還泛酒獨坐即徐斟王弘貪自醉無復覓楊林
荅無功入長安詠秋蓬辛
託根雖異所飄葉早相依因風若有便更共入雲飛
荅王無功思故園見鄉人問朱仲晦
我從銅州來見子上京客問我故鄉事慰子羈旅色
子問我所知我對子應識朋遊總強徤童稚各長成
華宗盛文史連墻富池亭獨子園最古舊林問新坰
柳行隨堤勢茅齋看地形竹從去年移梅是今年榮
渠水經夏響石苔終歲青院果早晚熟林花先後明
語罷相歎息浩然起深情歸哉且五斗餉子東臯耕
