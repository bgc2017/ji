雪溪集卷一宋王銍撰
樂府古詩
巫山高
十二危峯隠寒霧旁連三巴下三楚斷崖青黃聳天壁
秀色蒼茫接天路鼓瑟玉京嬉帝傍下鎮九淵稱帝女
冥心可見類相求夢裏襄王契神遇鏘然玉佩似可期
倏爾霓旌去無所天風浩蕩吹太清萬里憑虛送飛步
行雲行雨終不來歲月人間幾朝暮那知一戲疑萬古
至今不知高唐處仙兮神兮非與是流傳只有蘭臺賦
山藏虎兕爭怒號峽東江水翻波濤舟楫寄命輕鴻毛
猶起羨慕成譏嘲行人所見日卑淺仰首彌覺巫山高
關山月
戍樓炯炯關山月白首征人數圓缺關山不隔四時寒
夜夜冷光沙如雪照破天崖萬里心閨中又是經年别
雁飛唯願得書歸月下有人魂斷絶閨中月下不勝情
獨戍關山更堪說一時北闕賀書多萬古西戎終不滅
陽和待得活枯荄東風洗盡征人血
白頭吟一首
樂府題解云司馬相如將聘茂陵女子文君作白頭
吟絶之宋書志文君所作白頭吟云凄凄重凄凄嫁
娶不須啼但願同心人懽愛不相離
浮雲高映天上月月華未落雲已滅濁水長羨清路塵
濁水尚流塵已絶人心不如雲與塵變態無窮旋消歇
我家火齊堆金盤朱樓鎖煙青冥端昨憶聞琴纔等閒
夜奔臨卬相與還鳳皇曲成保懽樂驌驦裘典無艱難
當爐滌器兩憔悴幾度暗啼愁遠山君齊狗監動人主
君乘駟馬&KR1587;故園檄書呵譏蜀父老未足灑恥徒小恩
顔色何嘗不如舊自是心存憎愛間我方失意天地窄
君視浮雲江海寬一身情易復情難百年有來終有去
凄凄嫁娶不須啼出門萬里淪中路我怜秀色茂陵女
既有新人須有故請把阿嬌作近喻到底君王不重顧
若知此事為當然千金莫換長門賦
折楊柳
手拗楊柳贈行人情條恨葉江南春朦朧疎煙濕芳草
搖落微風生白蘋長亭短亭銷離魂古情不盡今情新
一聲驪歌幾聲哭行人去後春江淥歌哭相雜江水頭
相看不發情何屬江河到海有窮日輪蹄行路無已時
路傍楊柳折已盡東風再換明年枝
送純師歸眉山吉祥寺
上人峩嵋秀冥冥聳高風依游王公間尚帶山水容謫
仙信竒逸蜀僧論絲桐寂默誰為聽誤比萬壑松﨑嶇
古今塗勢利紛其中晩遺似高識物我無異同是心湛
寒水處處流真空猶嫌百年夢剰此一枝笻忽懷煙霞
想永念菽水供身為反哺烏更逐高飛鴻斜日澹歸袂
不似秋色濃孤行拾黃葉一笑千山重乘宿揮餘戀雲
樓杳歸蹤從茲與明月相伴落何峯
舟中夜雪讀正卿教授近詩輒賦鄙句并以為
别
百年半羇棲輕與故山别回首千萬峯飛雲不可越弭
棹濠上亭非鄉愴時節朝號迥野風夜聽孤舟雪濕薪
無煖焰濁淚共明滅癡坐增滷然何以慰清絶斯時咏
君詩心抱益澄澈未從觀魚莊先得馭風列荆玉出此
邦識獻復誰刖山川漫竒麗文物久銷歇君詞吐白虹
神寶疑不没我欲賡餘思景好句逾拙如逢勾漏令未
得丹砂訣萬里煙雲開揚舲及明發荆山自茲遠雲濤
渺天末兩地見梅花相思不同折
無題
三月柳花飛東風繡香國桂影弄春光飛瓊悵分缺雲
輿返積霄翠浪翻天末閬苑桃李花莫使芳香歇緬懷
霞中人芙蕖豔秋色煙鸞吟碧空行雲不停刻何事寄
紅埃悲聲調綠髮神觀洞太虛紫清注金格玉晨丹鳳
檢詞章煥瓊笈孰執招真旗笙簫下空闕靈光湛法身
生死本無别妙合造化機隂陽時出没欲識天中真寒
江浸明月
寄題真州扃岫寺
一峯秀色何高寒更以木杪横飛欄荆吳形勝妙天下
閒鎖雲錦光斕斑山從千古混沌始江自萬里岷峩還
江山無際真賞遠人境未如心境寬乃知萬象自變滅
我與天地俱清閒時來登覽健意氣興落煙靄空濛間
宛如列岫在扃鐍何待謝守窗中看仙壺日月悟世換
蟻穴富貴羈夢殘易中求象山有天須彌納芥曾何難
乾坤槖籥一氣内鉅細兩不離區寰徑呼飛仙來取醉
笙簫彷彿鏘珮環已鞭鸞鳳到三境何待虎豹號九關
只今朱甍半落日誰繫畫舸臨蒼灣何當脱身戎馬際
共契妙旨相追攀懷哉欲往波浪闊回首江南江北山
蔡天啟作中興碑詩且邀同賦
一日屠戮三庶人天理已盡殺氣昏青宫惴惴二十載
免祻自求黃屋尊忠臣開除兩京路未知日月雙懸處
歸來祈哀語可怜今日貴作天子父瀟湘江邊鑱穹碑
煙雲相連愁九疑湖南萬古長嗟地剰與屈賈添餘悲
雄文漫郎來作吏正色顔公謁西内兩賢憤托金石堅
莫求此碑求此意休闖九閽訴帝傍莫化杜鵑啼故鄉
磨崖難摧幽恨長水流不盡山蒼蒼
題洛神賦圖詩并序
風雅頌為文章之正至屈原離騷兼文章正變而言
之湘君湘夫人山鬼多及帝舜英皇以繫恨千古宋
玉賈誼師其餘意作招魂賦鵩極死生憂傷怨懟之
變亦兼正與變而為言耳其後李太白作遠别離亦
云九疑連綿荒相似重瞳孤墳竟何是李當塗編次
以此詩為謫仙文集第一篇亦與祖屈原悲英皇本
意耳而韓退之晩年迺作黃陵南海碑文章詞指非
世間語也蓋平生周造化妙理已多至是方能發鬼
神之情然後幽遠荒忽竒怪無餘藴于天地矣文章
必能盡羇旅風霜山行水宿極其憂患離别悲傷則
真情乃見與夫男女之際鬼神之情狀死生之變態
使幽顯表裏内外洞達然後為至焉曹子建與七子
並遊而獨能脱遺建安風格作洛神賦雖祖屈宋而
能激其餘波侵尋相及矣非託寓於婦人神仙亦安
能至此也近得顧凱之所畫洛神賦圖橅本筆勢高
古精彩飛動與子建文章相表裏因賦一詩書其後
蓋屈宋賈誼子建其幽恨莫伸一也故文章能達其
所存以窮極古鴻荒之理學者可以辨是矣
曹公文武俱絶倫傳與陳王賦洛神高情寓託八荒外
曾是親逢絶世人五官郎將莫輕怒椒房自是袁家婦
聞道生時覆玉衣便是于今腰束素驚鴻翻然不重顧
射鹿深冤更凄楚不將降虜賜周公先識禍機楊德祖
此意明明可自知豈有神人來洛浦空用平生八斗才
七步那能說微步楚離日月常爭光湘夫人後誇高唐
丹青畫寫鬼神趣筆端調出返魂香妙畫高文盡天藝
神理人心兩無異此情萬古恨茫茫且為陳王說餘意
和江子我見送詩
放舟弄清泚始覺南風清白雲認鄉樹永念隨父兄一
夢三十載將老猶(缺)行聊將鄭衞耳一聽新蟬鳴空懷
煙霞想下及飛鴻征多公久(缺六字)荆茅屋照
野水寒窗抱深明(缺六字)復縛簮纓此生纔一
戲萬物(缺)
追和周昉琴阮美人圖詩并序
龍眠李亮工家藏周昉畫美人琴阮圖兼有宫禁富
貴氣象旁有竹馬小兒欲折檻前柳者亮工官長沙
而黃魯直謫宣州過見之歎愛彌日大書一詩于黃
素上曰周昉富貴女衣飾舊相兼髻重䯼根急薄粧
無意添琴阮相予誤聽絃不觀手敷腴竹馬郎&KR1587;馬
要折柳此畫後歸禁中胡馬驚塵流落何許而詩亦
世不傳獨僕舊見之位置猶可想像也病中追和其
詩當令善工試圖之耳
丹青有神藝周郎獨能兼圖畫絶世人真態不可添却
憐如畫者相與落誰手想像猶可言雨重春籠柳
國香詩并序
國香荆渚田氏侍兒名也黃太史魯直自南溪召為
吏部副郎留荆州乞守當塗待報所居即此女(缺)鄰
也太史偶見之以為幽閒姝美目所未覩後其家以
嫁下俚貧民因賦水仙花詩寓意云淤泥解出白蓮
藕糞壤能開黃玉花可惜國香天不管隨緣落在小
民家俾予和之後數年太史卒於嶺表當時賓客雲
散此女既生二子矣會荆南歲荒其夫鬻之田氏家
田氏一日邀予置酒出之掩抑困悴無復故態坐間
話當時事相與感歎予請田氏名曰國香以成太史
之志政和三年春客京師會表弟汝隂王性之問太
史詩中本意因道其詳性之文詞俊敏好竒博雅聞
之拊髀歎息曰可留之篇詠為一段竒事因為賦之
且邀諸公各作一篇云
南京太史還朝晩息駕江陵頗從欵綵毫曾詠水仙花
可惜國香天不管將花托意為羅敷十七未有十五餘
宋玉門墻迂貴從藍橋庭戶怪貧居十年目色遥成處
公更不來天上去已嫁鄰姬窈窕姿空傳墨客殷勤句
聞道離鸞别鶴悲藳砧無賴鬻蛾眉桃花結子風吹後
巫峽行雲夢足時田郎好事知渠久酧贈明珠同石友
憔悴猶疑洛浦妃風流固可章臺柳寶髻犀梳金鳳翹
樽前初識董嬌饒來遲(缺二字)應須恨愁殺蘇州也合銷
却把水仙花說似猛省西家黃學士乃能知妾妾當時
悔不書空作黃字王子初聞話此詳索詩裁興漫凄涼
只今驅豆無方法徒使田郎賦國香
次韻國香詩并序
表兄高子勉南平武信王孫學問文章知名四海黃
太史自黔南召歸過荆南與為忘年友贈六言詩曰
顧我今六十老付子以二百年此語豈易得哉太史
没後數年當政和癸巳歲與僕會都城假日話國香
事甚長又賦長句相示因次其韻凡子勉詩中不言
者僕得以言之矣
百花零落悲春晩不復林園門可欵待花結實春已歸
到頭只有東家管楚宫女子春華敷為雲為雨皆有餘
親逢一顧傾國色不解迎人專城居目成未到投梭處
後會難憑人已去可憐天壤擅詩聲不如崔護桃花句
坐令永抱埋玉悲游手那知京兆眉難堪白鶴分飛後
猶是驚鴻初見時新懽密愛應長久暫向華筵賞賓友
舞盡春風力不禁困裏腰肢一渦柳座上何人贈翠翹
蜀中風調尤情饒懽濃酒暈上玉頰香暖紅酥疑欲銷
佳人薄命古相似先後乃逢天下士但惜盈盈一水時
當年不寄相思字宜州遺恨君能詳瘴雲萬里空悲涼
無限風流等閒别幾人賞鑒得黃香
妾薄命并序
夜讀齊梁諸集見多有此作因賦二篇繼其聲
寒閨有靜女斗戴念遠征命捧絳綃薄身同朝露輕存
心合懽綺待得機杼成從來君獨賞詎可賣都城憑夢
欲寄遠舊路春草生獨夜理瑶琴泪濁剪不明待誰相
應節要自不勝情會有不眠者聽此斷腸聲
少年輕遠行易發同爾汝紅顔望中老離恨尚如許妾
身異金石更涉幾寒暑長天誰云廣不見收墮雨愁來
津頭望信絶不得(缺)鄰婦念幽獨艇子隔溪語落日下
空江脩煙淡晴渚流恨滿春風西飛數歸羽
古意
茅簷祕秀色從古歎不遭遊子去未返徒使寸心勞朝
歎江海深夜視星斗高歸期約春風今已木葉凋一日
兩回來看取門前潮
送王道元運判致政歸潛皖
好山如幽人深絶常避地潛峯獨呈露孤立信竒最高
擁一峯寒縹緲亂雲氣萬古招行人誰與賞心會我公
實仙才崑閬失品次挽公青霞襟來作綉衣使終尋汗
漫遊高舉九霄外行色開畫圖秋容掩新霽造化為我
娛神超物無累我窮知音稀與世久無味落葉掃不禁
歲月水東逝愁作送公詩出門更何詣贈言詞亦貧無
以報高誼野宿慎衣裘寒霜方夜墜
送和斜川詩二首并序
歲後五日僕欲從西湖追和斜川詩是旦江子我居
新市招張仲宗同遊後(缺)雨止亦和此詩見寄事之
脗合有若此者昔白樂天游慈恩寺元微之在梁州
同日夢其地各賦詩相寄議者謂相望千里而神會
誠心流通無足怪者輒再和二篇為寄且識其異焉
(缺)
游中原今
百年康
然伊吕儔酬勝游張
子定減成風雨憂我曹正天厄
一笑豈易求(以上原缺)
又
採藥遊名山恐是韓伯休欵待下澤車久師馬少游兩
公學真隠異世今同流遇害能鳴雁多猜不下鷗何如
脱羈馬尋壑與經丘人生亦誤計獨醒無匹儔天地本
虛靜萬物自應酬隂陽驅意氣定能相勝否况復漆室
女浪為魯國憂真妄兩非是湛然一無求
山中梅花盛開戲作
化工難迴天地春下遣第一天仙人前驅飛雪助幽絶
千里隔盡埃與塵何心百卉擅獨秀寒入萬物無精神
綽約肌膚瑩香玉借與東皇立花國開破天地發生心
引出世間凡草木品流不數廣寒宫為嫌月姊長孀獨
波上輕雲掌上身有來比肩皆塵俗須知尤物到絶言
從昔華詞吟不足溪回路轉一枝斜可惜天寒倚修竹
窮塗遊子歲華晩腸斷夜投山館宿古今幽怨不盡情
更(缺)凄凉笛中曲荒山偶賦梅花詩佇立花前香在衣
傷心不忍别紅紫付與曉風零亂飛
繫舟餘杭門訪西湖金輪寺參上人
北廓望西湖微徑幾尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機緣還此共禪寂語罷今古分坐上有陳迹一笑視此
生何事非戲劇開門納遥峯暮雨一江白茲遊非世逢
歸路晩蕭瑟積隂迷曉昏鐘聲報將夕
縉雲縣仙都山黃帝祠宇
我渡溪水尋荒村羣峯勢若萬馬奔酣酣春色雪初霽
靄靄野氣山猶昏瓊樓金闕滌地盡松柏半帶斤斧痕
要還清淨掃塵俗一炬劫火安得焚行人鞠躬下馬拜
仙都妙理吾能言威神可畏凜如在有臺今亦祠軒轅
當年垂衣正南面制作取盡坤與乾鑿開鴻荒肇人紀
首為區宇立本根風后力牧來聯翩神機開闢施無垠
初傳聞道廣成子後乃密契中(缺)君功高德大不可擬
幾與造物分遺恩遥遥唐虞建炎運萬年聖子兼神孫
至人御世用常道飛升輕舉安足論爰作一氣生萬物
奈何已把天人分伏羲八卦畫已破女媧欲補理亦繁
飄然獨返紫清去却斂造化歸金渾廟前仙石表今古
屹立霄壤爭雄尊鼎湖可望不可見意今後世難攀援
頂中玄宫號泥丸自然有路朝天閽此身内外神氣合
俯仰自超生死門默運四時無詭異試觀日月誰吐吞
祗今湖邊送風雨草木吹動旗與幡飄然十丈紅菡萏
碧溪下插玻璃盆馬蹄車轍不須有雖迷襄野道自存
巖泉夜發百谷響洞庭樂聲猶可聞山川古色藏妙意
誰與開滌明根源我談希夷返淳朴不假辯說波濤飜
雪溪集卷一
