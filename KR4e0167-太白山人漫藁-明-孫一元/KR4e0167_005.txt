太白山人漫藳卷五
明孫一元撰
五言排律
出塞二首
夜出漢家城朝来塞上行黃金短匕首白馬縵胡纓瀚
海驚傳檄燕山暗住兵妖狐衝隊立燐火隔原明柳拂
轅門曙旗翻朔雨晴笑談開爼豆陳列走蛟鯨帳底鐃
歌起軍中殺氣横寧知謝州簿猶是一書生
四塞黃雲接西征更北征饑鷹掠地去駿馬跑空鳴出
磧河聲咽抱關山勢横風生聞觱栗月黑見欃槍草際
髑髏語雲間獵火明旋炊白登路暗𢷬黑山營鼓角三
邊肅熊羆萬里行提攜玉龍起擬死報明庭
贈李將軍征南十八韻
上將元知敵全軍用伐謀折衝臨遠服仗鉞下南州天
末黃雲暗海門落日愁朱帆開遠浪畫角起中洲號令
三軍肅妖氛指日收千山迎劒氣萬里擁蛇矛風急聞
哀鴈波翻駭伏虯舟人歌小海幕客盡輕裘羽檄飛前
渡艨衝據上流候晴占雉尾厭氣射旄頭馬援收諸洞
留侯用一籌驚鱗還自潰窮獸欲何投殺勢奔封豕威
聲走怒彪潛兵分部伍歸路扼咽喉尚詐終防變乞降
更莫留直須臨獠穴盡擬破蠻酋俘獻君門喜凱還道
路謳將軍列茅土四海仰皇猷
久雨書悶十四韻
窮日閉茅屋雨深境更清楯眉上行蟻牆角卧空罌時
序了長句生涯終短檠回風摶野曠新水漲柴荆入夢
暮雲碧懷人秋蘚生荒雞啼遠戌山鬼嘯空城袞袞風
難定悠悠事屢更關河成阻越盗賊正縱横看劒哀歌
咽銜杯樂意傾紀綱須汲黯諫疏憶匡衡十載居南服
同時笑北傖鸑雛饑欲死汗血老無名極目煙波闊回
頭布褐輕誓將一竿去吾欲弄滄瀛
贈殷近夫靖江二十韻
霄漢瞻多士君才滯一方青袍走吏卒白馬照江鄉學
與前賢翼名應後輩光文鋒膏鸊鵜政理臥桁楊吳楚
瘡痍地乾坤戰伐場孤城危此日哀笛動清商萬里憂
南服羣兇睨海疆轒輼防破取號令極飛揚涕為黎元
墮心應末俗傷風雲看變合形勝認低昂謀食同雞鶩
危身破犬羊農間留武備帝上演天潢喪亂哀孫楚賓
朋憶鄭莊獨憐清詠苦每愛劇談長去國煙雲異故園
橘柚荒土風猶未習水味只新嘗鳥盡滄波闊天低落
日黃子情惟浩蕩吾志正悲凉歲晏舟檣闕途窮菉葹
芳猶懷西北念夢寐耿難忘
近夫雨中載酒夜訪
夫子多高逸為官解愛賢衝泥山徑裏訪我桂叢邊不
廢清時興還開文酒筵寒枝通宿鵲細雨濕浮煙盤出
銀絲鱠詩歌漁父篇草堂元自僻華燭更成妍絶勝習
池飲接䍦倒載還
送别彭冲老
論交非一夕去路惜匆匆鳥盡暮雲碧天低落日空風
塵千里别燈火一舟同句得勸杯處春歸吹笛中江山
我亦老天地子何窮萬事已殘醉百年終短篷案留青
玉在劒蝕土花紅客裏哀王粲戎間識吕蒙昂蔵各有
意搔首看飛鴻
居定慧禪院
高眠雲中寺道路久費攀生涯依老宿幽事遠塵寰窗
晴藥裹遍榻静圖書環殘葉下平阪荒煙翳潺湲嬾久
厭文字静多生道顔短童立晩吹野色上柴關境適物
已化語忘機自閒門前桂應熟去去秋滿山
田園卜居
明時有遺逸學稼老田園荷鍤雲千頃歸耕月滿村郊
原隨步屧田父共開樽引水蔬成畮編籬花映門竹邊
行鳥雀桑下散雞豚晴日行看稼白頭坐弄孫年豐占
木德春到騐梅根農事時相較歲功日自論徵科吏未
擾耕鑿俗相敦看結田神社蹋歌笑語温
太白山人漫藳卷五
