太白山人漫藳卷六
明孫一元撰
七言律詩
吳興浮碧亭
浮碧亭前湖水平拍檻呼酒䨇眼明青天不動釣絲捲
白魚入手漁舠輕悲風萬里動南紀落日一望搖東瀛
沙鷗野鶩少機事道人亦有滄洲情
南征
南征五月動旌旄瘴靄蠻煙望目勞此日壺漿迎虎旅
幾年江海泣弓刀戍樓鵰落風雲壯野日猩啼戰壘高
更喜皇天能悔禍不妨遊子臥江臯
滄江
千林草樹静相依来往尋詩坐釣磯地近青春惟鳥雀
夜来新水到柴扉中原落日愁多夢萬里滄江定不歸
擬向鹿門為地主不妨常著芰荷衣
卜居一首柬甘泉山人
歲晩卜居草堂静長日晏坐人跡稀梅花不開凍雲合
雪片忽堕山鵲飛春杯到手何意味江風隔岸吹客衣
歸来道路不須問雲谷丈人還可依
春来兩月懶不讀書蕭然無一事
少喜讀書今懶讀下牀過午頭亂蓬青山滿樓晏坐處
落日半江元氣中看花聽鳥了物意尋詩把酒酬春工
風前忽自發一笑十年夢落滄洲東
得彭濟物總制書
白馬行營照暮春風流文采一時尊遼陽燈火夜談劒
梁苑詞人今在門聞道經時頭盡白還知百戰氣猶存
寄書為慰南州客臥病獨吟江上村
辛未中秋攜張逸人僧龍玉升顯東明西湖泛
月吹笛飲酒登望湖亭扶醉漫興
一望晴煙破暝幽湖天灔灔月初浮旋攜斗酒呼隣父
小有蔬盤上釣舟笛咽水龍中夜冷杯搖河影萬山秋
人間回首悲何事欲覽清光最上頭
岳武穆王祠
誓死從来建大勲長驅虎旅蕩邊氛中原故舊今餘幾
四海相看獨有君吾道千年元氣喪皇圖萬里一江分
至今風斷黃龍府鐵馬猶嘶戰後雲
蓬窗
静啟蓬窗發孤嘯天風四簷吹晝晴亂石横泉自經緯
幽蘭老桂時爭清詩書端坐了節序山林無事完姓名
夜深魍魎向人拜薜茘女蘿衣分明
送彭濟物赴闕
斗酒長歌賦遠遊客心無賴攬衣裘西風老鴈啼殘夜
虛舘青燈夢九州一路江山隨指顧萬方時瘼要分憂
功成天上歸来日還覓滄浪舊釣儔
秋晩登鎮海樓
樓上輕雲散女陴樓前狂客獨支頤江當夕照半添色
詩與秋山兩鬭奇木葉無言時序暮塵寰多事杖藜知
只應又被漁郎笑雨細風斜歸去遲
新卜南屏山居
石上藤蘿對夕曛解衣長日坐来頻挽回滄海真無計
領略青山合有人養鶴似嫌䨇口累為漁又過一生身
相逢惟是南屏老獨樹柴門許結隣
山居着野服
道人占斷南屏景十里青山帶郭斜對水柴門通鶴渚
隔鄰煙火是漁家巖頭老檜占風雨石上昌陽閱歲華
粧點太平還着我棕鞵桐帽送生涯
江上别吳廷高約明年同遊嚴陵釣臺
一曲離歌日欲晡寒雲漠漠亂蘼蕪晩風江上人初别
黃篾樓中酒漫沽凍樹裹花春有迹暮林無葉月平鋪
明年凖擬桐江去共訪嚴陵舊釣徒
登吳山絶頂望錢塘江潮
獨倚危岑岸接䍦晩潮初上練痕齊亂撾鼉鼓妖蛟舞
倒捲銀山海日低弓弩千年人去後帆檣萬里望中迷
憑誰喚起眉山老為誦錢王廟裏題
荒村
落日長風吹磧昏荒村寒月動籬門江潮枕上悲心壯
山鬼燈前夜語繁亂後客身猶萬里斗間雲氣望中原
欲添春水隨行李更聽漁歌起釣䑳
同顧九和侍講鄭繼之戶部顧與成正郎殷近
夫縣令泛太湖作軍中樂酒酣賦詩
洞庭秋老翠陂陀景物恢奇望裏過石柱天風廻鸛鶴
海門波浪見黿鼉帆檣萬里憐漁父鼓角中流和櫂歌
獨倚蓬窗渾不醉浮雲西北意如何
贈鶴(并引)
殷近夫養二鶴每予至輙相對舞愛而作詩
贈之
為愛使君䨇舞鶴杖藜相過水雲鄉入門瘦影當窗見
隔樹閒行共我長碧海青天憐昨夢朱琴瑶月鬭圓吭
他年結屋羅浮上萬樹梅花待汝翔
聞江隂解圍喜而獨酌爛醉
好音慰我静風塵漫喜呼兒笑語新夏武有詩歌盛代
江山無恙着高人短蓑月下形應古白酒牀頭計未貧
安得盡聞烽火息一瓢長醉太平春
中秋夜同吳興凌時東海昌董子言陳用明西
湖翫月爛醉歌此
十里蒹葭雨盡收西湖一望月光浮野袍白幘同幽事
菰米蓮房作好秋波静龜龍聽醉語夜凉河漢帶漁舟
高情盡在形骸外不用逢人說勝遊
與施邦直過南野堂訪陸如崐侍御遊道場山
泛碧浪湖臨别書此
一笑長髯意已投角巾相對草堂秋看山載酒青藜健
籠鶴尋僧盡日遊浮世事多悲去鳥野人道在只滄洲
他年寄跡来南墅小結芳鄰水竹幽
晩晴獨眺昇山絶頂
石磴天風笑語清捫蘿直上思猶輕斷虹收雨青山出
白鳥弄波斜日明跡學漁樵成久業身隨麋鹿長高情
兵戈滿眼真何意只漫蓬蒿過一生
避俗
避俗年来學養慵惟憐猿鶴日相從閒看流水孤笻往
偶與歸樵一徑逢老去形骸無長物清留門戶有高松
空教使者求顔闔知入雲山第幾峯
遊西湖(有引)
甲戌秋七月十三日李參戎汝盛南征功成
着野服訪一元於南屏山中既與掉舟湖上
放歌飲酒於渚蒲沙鷗之間盡日樂甚因謂
西湖自坡仙逝後五百載無此樂矣今日一
元與汝盛有之為作一律以志他日有求其
跡者於此亦可見云
虎旅將軍功業新也来林下放歌頻幾年天地傷多事
此日江湖合有人菱葉亂迎青雀舫波光忽動白綸巾
君王若念南征意乞與西湖寄此身
十五夜與汝盛泛舟湖中再疊前韻
西湖雨過荷氣新船頭對坐言笑頻清樽到手有真意
明月墮地延高人一䨇沙鳥忽近座無數巖花吹滿巾
兩江事業不須問来伴漁樵終此身
陪李參戎汝盛遊勝果寺酒酣登月輪峯望錢
塘江潮
閒来野寺尋幽事扶醉登臨興更豪山脚遥分雲樹碧
海門初上浪花高坐當落日吟偏壯望入中原首重搔
投老要窮奇絶處不妨隨地混漁樵
贈徐廷應
老翁白首負奇好来往江湖稱地仙野鶩沙鷗各解事
青蓴紫鱖寧論錢月明滿地夜呼酒山色半帆秋放船
偶過海門訪歗父相逢各誦雲煙篇
烏啼
烏啼野樹歲將暮滿眼菉葹行路艱老我秪應依白墮
幾人猶未識青山百年知已長鑱在萬事無心拄杖閒
獨倚高原望明月隔雲黃鶴幾時還
和劉元瑞參政夜歸見寄
林下輕凉愜素裾雨晴薄暮景偏餘閉門句好香殘後
搗藥聲高月上初世上風塵元自厭山中静業未全疎
他年杖屨来尋我同在羅浮頂上居
至日攜搕登道場山
瞥眼風塵歲屢遷椒盤栢酒自留連半生作計閒為上
到處論交山最賢好句忽成黃葉寺小舟漫倚白鷗天
松聲泉語無人會獨坐巖頭意已傳
和文徵明除夜見寄
節序驚心每憶家小窗無奈客愁賖風前布褐窮難送
夢裏江湖鬢未華香滑春盤堆菜甲煖分歲酒媚椒花
浮雲西北應還念坐對寒燈夜畫沙
月波樓為陳子魚題
危樓溪上倚層空住近仙人白兔宫浪静魚龍眠挂影
夜凉河漢動秋風鈎簾弄釣滄洲上開檻洗杯清鏡中
他日乘舟聽吹笛我来相訪水雲東
王與時方伯顧與成參議見訪山中
柴門車馬藩侯重下榻高談盡日懽笑我風流丘壑相
對君倒着竹皮冠山中芝草闌干長石上松隂空翠寒
記得晦翁詩句好一川風月要人看
秋日簡王與時方伯
九月江南風色幽狂歌長日愛林丘酒杯且擬東籬醉
汗馬未收西國憂鴻鴈鴛鵝俱自逸蘆花楓葉各知秋
眼中今有王夫子曲檻新開看水流
春晩歸山中草堂
生涯未了烏藤杖裹足茅茨年復年報答清朝渾是句
破除塵事總宜眠生来白石仙人分老結碧山學士緣
䞉有一裘行帶索等閒懶坐野狐禪
送李劒州白甫
發船撾鼓使君行望裏連雲棧閣横此日黎元猶在念
十年格鬭喜初平鐵堂峡繞秦山遠玉壘峯連漢水清
更喜文翁今在蜀此行須見治功成
衡門
投老衡門不用名閒雲時伴一身輕牀頭酒盡春剛去
座上山青詩又成淺水短蒲蛙閣閣澹煙修竹月盈盈
憑誰為問天隨子藥草新生較幾莖
秋夜坐吳山僧舍
夕隂一抹暗江城入夜星河淺澹明度水煙寒千樹暝
隔林雲臥一僧清絡蟲故故催機杼木葉蕭蕭送雨聲
獨坐山窗情自會燈花無那向人青
乙亥元日
元日狂歌倒竹樽東風昨夜到柴門生逢盛世憂何事
家在青山道自尊殘雪疎林開舊色白沙細浪長新痕
春来漫有滄洲興文䳵銀鷀滿釣䑳
孟秋十六日孫道甫范文一昆仲邀予同汪進
之京兆方質夫逸人泛舟西湖二首
雲移洲渚樹廻灣来泛湖光十里閒逸客風流同白幘
道人詩句說青山天留晩景平波上鷗落漁家亂竹間
此意與君須領略菰蒲明月棹歌還
載酒同尋白鷺灣相看一笑意猶閒殘霞隔水宜詩句
歸鳥度雲見晩山謝氏賓朋牛者上岑家兄弟渼陂間
醉歌小海無人和獨與漁郎泛月還
棲雲樓
樓上閒雲萬頃漫愛雲長日倚闌干巖花半落嵐光重
木葉亂鳴江雨寒野老自甘泉石味兒童時進蕨薇盤
閒来更覺青山好湘簟疎簾静裏看
宿歸雲菴
沙清竹碧鷗出飛野老候余開石扉暮雲捲雨日初落
木葉滿山風乍稀酒杯入夜意自好篝燈向人寒相依
窮幽覽勝乃吾事坐愛名山忘獨歸
送嚴季祥會試
遠征此日憐吾子木落蒼山煙霧開挂席獨看淮北月
與誰同眺沛中臺上林冰雪愁時暮萬里江湖入夢来
此去君門看獻策濟時須用出羣材
九日登南屏山漫興
南屏九日登臨地望裏風煙秋事幽青蕊娟娟憐物候
孤帆裊裊隔江洲秦雲隴樹歸心遠昜水燕山落日愁
詩罷長吟還自佇汀鳧沙鴈晩相遊
留周用賓宿山中
道人訪我西湖間拄杖月明聞扣關焚香下榻夜初静
解衣對坐神自閒眼中君似王摩詰海内我亦元次山
短袍高帽意更遠同来白日遊塵寰
仲冬一日聞雷有感
仲冬一日忽聞雷無乃皇天號令乖白日風雲時自晦
横江波浪起争豗千官不見居庸道八駿空馳黃竹哀
北望何人經國計野臣孤憤泣蒿萊
題倪司諫公在竹裏舘
使君家在渭川上茅堂正對青琅玕皇陂月出夜初静
紫閣雲連秋映寒已愛冉冉坐中見更要瀟瀟吟處看
聞道南鄰有蔣詡攜壺相過日高談
夢鄭繼之
不見平生鄭廣文風塵側望隔青雲殊方物色偏憐客
兩夜燈花頻夢君隔葉山鳩高自語避人江鸛獨為羣
眼中此日堪惆悵塞北音書久未聞
孟僉事望之載酒晩訪湖上
堆案不愁簿領急青春畫舫載歌行看雲湖上牽清夢
對客船頭洗玉觥沙岸行人楓樹黑水樓殘夜月華明
追隨此日真高會四海相看意氣横
送少谷子繼之
少谷山人去不返洪河素舸坐長空一官臥病菰蒲裏
萬里看山煙霧中海内談詩名已動夜深說劒氣還雄
關西野客應憐汝君有當年季子風
登城漫興
獨上荒城望九垠長風吹月到天津蛟鼉浪起全吞楚
鳥鼠山空遠見秦歲月虛驚青瑣夢江湖終要白綸巾
不須更道歸来好爛醉樽前軟脚春
新築苕溪草堂成
白沙翠篠净江潭新築堂成映色寒旋有飛鳬臨釣石
即看浴鷺傍清湍扁舟此日鴟夷子木榻經年管幼安
長暇南鄰呼酒伴一樽相對坐林巒
夜訪吾舍人廷介留酌
白首相看笑語同滿樓秋色坐来空瓶開美酒晩留我
心到古人今有公一夜好詩燈暈裏十年舊夢雨聲中
故山風物渾無恙還結茅茨八九弓
遊天竺寺
樓閣排空送目勞肩輿到寺步還遥古雷破碣無全面
老樹拏崖露半腰盛世不須妝放逸青山政爾要詩豪
歸来湖上東風晩帶得芳鮮氣未消
贈青城道士
新織鷺蓑間紅羽水雲隨處足徜徉傳来彭蠡魚經古
見說眉山帽桶長雲冷聽鐘尋野寺月明吹笛過江鄉
如今去覓玄真子還伴漁郎作醉狂
梁溪舟中遇吾廷介廷順昆仲口歌送之
吳門北下喜相尋乍見扁舟繫水潯感慨獨收今日淚
昂蔵同露百年心高歌醉裏江湖遠白髮燈前夜雨深
此去秣陵如憶我逢人還寄敬亭吟
次韻答邵國賢少司徒
歲華荏苒坐成暮江南十月葉亂投滄海放身我何意
老松閱世天能留虞卿著書只愁思杜陵老病惟孤舟
幾年格鬭歸未得隨地看雲藜杖幽
吳節婦
閨門節義綱常重里巷何人詠竹洲剔目要看同此烈
握符須信仰前脩杼聲細雨孤燈夜蟲語空堂萬木秋
我為題詩重起歎百年風化見皇猷
仰則堂為吳孟昌題
竹洲洲上有幽居為繼先人結搆初野徑古梅春事舊
石池孤月夜光虛當時人去斯名重絶代堂成仰則餘
須信乾淳經濟在異時家學有遺書
鄭繼之新着小烏巾訪予作詩戲贈
道人相見一笑同烏巾自製誇新工禮數嬾慢政着我
山林風流今愛公眼前物議一時事溪邊自照䨇鬢蓬
接䍦倒載間紅羽何當江上尋漁翁
望海
絶頂天風吹鬢毛長天東去望中遥沙邊煙浪浮珠牡
島上人家住翠鰲萬里閒情窮海嶽百年無事只漁樵
連翩盡日歸来晩看到潮生月色高
十四夜月下微醺倣邵堯夫首尾吟
薄晩微醺對月圓此時意象獨能傳皇王有用從千古
魚鳥無言共一天好句忽成幽徑裏春風初到野梅邊
襟懷老大元無事薄晩微醺對月圓
把酒漫成
南窗不作裹足卧出門萬里隨所之寶書長劒豈無意
白日高歌應自奇楊子草玄遭客罵杜陵痛飲真吾師
百年事業不須問隨地看山笻一枝
率溪書院和韻
構得茅堂枕石磯矮籬匝匝槿相圍通渠水煖魚知樂
隔塢梅開春有機半引短簾供野望漫搜奇句了殘暉
階前盡日無人到綠上莓苔幾片衣
秋日孤山樓對酒
玄晏先生不解愁偶来湖上一尋幽健杯到手傾巴峡
捷句驚人破蔡州四野秋聲酣晩日半空雲影抱晴樓
倚欄遥望歸来處家在青山最上頭
重過南屏山
白幘長歌湖水隈兩年風物是重来吟邊忽漫乘高興
亭上依然笑舉杯獨樹山花還自照深春江燕故相迴
尋幽此日真吾事隨意看雲坐石苔
有客訪予南屏山中袖出鐵笛作三弄予聞而
作
有客磊落江海情袖中取笛時一鳴初聞浪捲水龍咽
静聽鐵擊珊瑚聲漢戍三秋泣沙磧胡鴈中宵悲月明
感時去國意無那折柳落梅能自生
檇李城别倪世亨
檇李城邊春意動與君半月喜連翩弱條麗蕊看梅柳
白髮青樽且歲年交友晩逢文舉喜諸郎早得仲容賢
西歸他日同乘興萬里清江放舸船
幽居
幽居結搆遠風塵長愛青山老此身隠几忘言真得道
閉門却掃不逢人近湖鸛鶴来終日繞屋㯶篁青過鄰
喚起林逋同載酒六橋風月興猶新
贈申將軍制閫薊門
青雲鼓角動邊畿白日旌旗赤羽飛直免蒼生憂社稷
喜聞天子卸戎衣三秋瀚海風傳檄萬馬燕山夜破圍
他日功成憶孫楚江邊来問釣魚磯
中秋夜攜諸友澉墅湖泛月望海
中秋此地成高會山雨初收澉野隈望裏星河舟楫近
坐中滄海酒杯開月明静抱黿鼉出樹色晴浮島嶼来
爛醉狂歌真自得回頭天地莫生哀
有感二首簡休陽程世大
長吟獨坐思冲冲回首江湖夢寐中石壁青燈懸夜雨
山城畫角散天風十年故國憂戎馬萬里音書滯塞鴻
避地風煙憐杜老草堂今寄浣花東
北風雨雪歲瀟瀟問舍求田意已勞去國久堪衣佩玦
撫時空惜劒吹毛齊東鄭泰名應早鄴下田疇氣自高
回首風塵今萬里側身天地一漁舠
幽居
小結幽居苕水上坐分沙草地應偏鳴鷗浴鷺春長滿
翠木凉雲江可憐白日著書真自適青山招隠不虛傳
扁舟亭上時来往獨有侯芭問太玄
題程世洪棲雲樓
樓上閒雲萬頃漫愛雲長日倚闌干巖花半落嵐光重
木葉亂鳴江雨寒野老自甘泉石味兒童時進蕨薇盤
閒来更覺青山好湘簟疎簾静裏看
憶鄭繼之
年来苦憶鄭夫子獨坐幽林興轉孤皛皛鷗羣迴晩日
青青菱葉散春湖何時共採金鵝蕊此日君猶銀兔符
一笑滄洲終自去那堪風物眼中殊
過陳進士遂初湖上草堂
盛年射策憐吾子早卜茅堂湖水涯臥病滄洲心自得
看雲白日首重迴鵁鶄鸂䳵柴門近翠石寒沙水葉開
作客乾坤吾自放終當同隠白雲隈
喜雨
驕陽一雨動林臯喜極呼兒破白醪石壁青燈雲色亂
草堂叢竹夜聲高蒼生望歲心偏切獨客憂時意已勞
水滿前湖風日好釣絲十尺弄漁舠
草堂
溪上高秋雲木凉地偏人事不相妨開門江日流書幌
背水秋花照草堂塹北買田時未就舍南種竹已成行
幽居自擬王官谷藥褁書籖引興長
中秋
中秋酒醆聊乘興南國兵戈未息機作客慣看吳地月
憂時重泣楚臣衣遠江天入星河濕高木吟回風露稀
一望滄洲終自好百年只漫釣魚磯
題范文予臞菴卷
道人黃山梅花仙瘦骨崚嶒神蒼然飲泉坐石幽澗底
衣草食木青厓邊汊川風物久作計工部家學猶堪傳
夜深兀坐松月静獨鶴一聲柴菴前
夜坐
中庭露下濕征裾獨起蒼茫佇望餘河漢夜深人語静
海門潮上月華初盛時去國愁難破看劒燒燈氣未疎
三載相看隔南越故山戎馬久無書
九日登南屏山漫興
客中此日逢佳節扶醉來登千樹林斜日碧雲秋寺淨
折荷殘葦晩湖深中原目送䨇流淚老馬時存萬里心
何處草堂還可借杜陵今有卜居吟
李郎中元任過别湖上
苦竹泠泠沙雨青秋風别我釣魚汀好持使節朝天子
莫道江湖有客星北固雲回山歴歴洪河龍鬭浪冥冥
眼中經濟須公等殿上䕫龍有典刑
種竹
種竹荒岡手記曾滿林蒼翠盡騰凌遥連野水青無間
斜壓秋雲冷不勝慣覓漁竿防稚子秪分拄杖與山僧
黃陵歌罷無人和明月闌干只自凭
太白山人漫藳卷六
