太白山人漫藁卷七
明孫一元撰
五言絶句
江上
沙礫喧寒雨楓根挽釣楂菰蒲起煙火隔水是漁家
解衣
解衣坐漁梁水風来許許月明不見人幽篁自相語
靖江道中
落日精靈語空山旅客驚沙寒留鷺影風急走江聲
鈎簾
鈎簾坐晩吹斗酒娛清暉幽懷未可言木葉不停飛
遊吳
裋褐心愈壯蒯緱歌自聞薄遊吳王國来尋季子墳
孤山
誰將一拳石棄此湖水邊老梅盤拏春玩弄到何年
相見
相見不作語天風吹長鬚探取虎盤囊留贈崑崙圖
喜晴
鳥鳴隔籬落雨脚上翠微閉門吟正苦客来為解圍
睡起
睡起散幽躅荒岡春日西野雲飛不起寒壓竹枝低
春日遊惠山以老杜一徑野花落孤村春水生
衍韻次第得詩十首
春色滿三分梅事過其一不有載酒遊白日去更疾
茅堂蔵山隈尋轉更幽興一鳥浴寒塘數花明小徑
石橋斜鬭水竹杖行堪把隔溪鶴如人相看不知野
境静山光合門臨釣石斜老翁抱甕出清曉来灌花
半里同井臼數家帶籬落溪翁留白魚社友移新籜
向晩意不歇殘陽澹欲無漁榔隔浦斷樵響入雲孤
閒撫溪邊石坐談竹下門殘霞不作雨遠水欲浮村
短策時尋句高懷自領春山禽莫相避我是住山人
卸杖坐松根覓句煙雲裏得意酬青山一掬野泉水
歸来吟不了賸有水雲情船頭借漁笛韻中明月生
淨業二首
薰爐參鼻觀蒲團伴法喜閉門風葉堆半月書不理
容成覺么蟲盤特了一句我今無所聞結茅䨇松樹
秋夜
道人晏坐起推窗時一吟白鶴忽不見月明秋滿林
雜詠四首
夕陽沒中流舟子不停櫓風来未滿帆望斷桃花浦
雲容溪上澹木葉山中稀野客青絲屨高人白板扉
霧靄濕空山招提路未分穿林人不見鐘磬却相聞
盡日不見魚風高網罟冷蹋船歸未歸江波蕩人影
毛應奎副使隠居嚴陵釣臺赴召小詩贈之
長風吹去棹萬里客星孤何物為君贈桐江畫作圖
秋晩
秋晩不扃扉秋亭一葉飛採蓮人不見水面落紅衣
永夜
黃葉下西阪山空秋正清永夜無人語殘河盡意明
避客
報客頻勞鶴束書更住山從今松桂裏散髮弄潺湲
偶成二首
寒日下高木照見女几山豺虎聲相聞何人當九關
䗂蝓鬭未已攻破蚯蚓竅傍有食氣翁抱膝獨長嘯
題孫道甫小景五首
家近新塘曲月明魚可掬盡夜澹忘歸和雲汀上宿
辛苦忘平生雲深出林坂短衣不掩脛行歌落日晩
秀色盡堪餐身輕意欲舉日觀倚高寒排雲與天語
茅堂滙溪流一帶清未已萍底山更奇蒼煙飛不起
巾杖散高躅鈎輈啼遠林幽懷春冉冉日暮落花深
思賢書院十首
青龍橋
石梁無病涉杖屨時相逢昔聞横空霓今見跨水龍
清風樓
長天帶川原野水映林薄倚欄吟眺餘江日當窗落
學禮亭
幽亭枕溪流春風敞華牖喤喤聞笙鏞禮筵陳爼豆
養蒙舘
夕隂下松間虛舘春風裏夜窗燈火深兒童絃誦喜
名宦祠
絶代有新祠松篁映林麓歲時薦江蘺遺愛動民俗
鄉賢祠
高議排山岳典刑猶鄉土我来瞻拜餘花竹映庭戶
志學堂
六經立人極萬古如星日游居日以深春風羣芳茁
卓然亭
日夕獨往来花竹静相對身在萬象間意在萬象外
息游所
枕簟對青山琴樽事幽暇日夕宴坐餘庭除䨇鳥下
漱芳亭
芳意滿幽亭石池流水活沙頭羣鷗来檻外䨇峯落
庚午九月廿五日夢中偶得
黃落獻晩山楓林有餘景攜鶴上漁舟布袍弄江影
題孫道甫明齋
致虛本無功輻輻自一轂天根念正微吾以觀其復
齋居
春日敞柴門春風来小園菜苗隨意長桔橰無時言
白鳬
白鳬看不足坐買江上舟長日牽春夢江光搖綠洲
餐氣
開窗見山氣餐之不盈口端在阿堵中笑入無何有
濯髮
濯髮泉水碧更坐灑天風麋鹿不相避同在此山中
夢遊華山
半空隔風雨萬壑聞長松我往採三秀騎龍蓮花峯
山中
来往不逢人家在山深處獨鶴忽飛来風動月中樹
晩眺
洞庭落日黃虹氣映林薄遠水插山根斷厓傾雲脚
即景
落篷回風力移舟維石次樹影散平波蟬聲入古寺
亂山帶喬木斜日望中碧白雲忽傍人馬首嵐光滴
太白山人漫藳卷七
