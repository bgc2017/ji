文則卷上宋陳騤撰
文則上(共六十三則)
六經之道既曰同歸六經之文容無異體故易文似詩
詩文似書書文似禮中孚九二曰鳴鶴在隂其子和之
我有好爵吾與爾靡之使入詩雅孰别爻辭抑二章曰
其在于今興迷亂于政顛覆厥德荒湛于酒汝雖湛樂
從弗念厥紹㒺敷求先王克共眀刑使入書誥孰别雅
語顧命曰牖間南嚮敷重篾席黼純華玉仍几西序東
嚮敷重底席綴純文貝仍几東序西嚮敷重豐席畫純
雕玉仍几西夾南嚮敷重筍席玄紛純漆仍几使入春
官司几筵孰别命語
或曰六經創意皆不相師試探精微足眀詭說洪範曰
睿作聖眀作哲聰作謀恭作肅從作乂小旻五章曰國
雖靡止或聖或否民雖靡膴或哲或謀或肅或艾此詩
創意師于書也(鄭康成箋曰詩人之意欲王敬用五事以眀天道)儀禮曰皇尸
命工祝承致多福無疆于女孝孫来女孝孫使女受禄
于天宜稼于田眉夀萬年勿替引之(此少牢嘏辭)楚茨四章
曰工祝致告徂賚孝孫苾芬孝祀神嗜飲食卜爾百福
如幾如式此詩創意師于禮也(鄭康成箋云此皆嘏辭之意)
夫樂奏而不和樂不可聞文作而不協文不可誦文協
尚矣是以古人之文發於自然其協也亦自然後世之
文出於有意其協也亦有意書曰任賢勿貳去邪勿疑
疑謀勿成百志惟熙易曰乾剛坤柔比樂師憂臨觀之
義或與或求禮記曰元酒在室醴醆在戶粢醍在堂澄
酒在下陳其犧牲備其鼎爼列其琴瑟管磬鐘鼓脩其
祝嘏以降上神與其先祖以正君臣以篤父子以睦兄
弟以齊上下夫婦有所是謂承天之祜若此等語自然
協也書曰無偏無黨王道蕩蕩無黨無偏王道平平詩
曰不眀爾德時無背無側爾德不眀以無陪無卿二者
皆倒上句又協之一體(揚雄法言曰堯舜之道皇兮夏殷周之道將兮而以延其光兮)
(讀之雖協而典誥之氣索然矣)且事以簡為上言以簡為當言以載事
文以著言則文貴其簡也文簡而理周斯得其簡也讀
之疑有闕焉非簡也疎也春秋書曰隕石于宋五公羊
傳曰聞其磌然視之則石察之則五公羊之義經以五
字盡之是簡之難者也劉向載泄冶之言曰夫上之化
下猶風靡草東風則草靡而西西風則草靡而東在風
所由而草為之靡此用三十有二言而意方顯及觀論
語曰君子之德風小人之德草草上之風必偃此减泄
冶之言半而意亦顯又觀書曰爾惟風下民惟草此復
减論語九言而意愈顯吾故曰是簡之難者也書曰能
自得師者王謂人莫已若者亡劉向載楚莊王之言曰
其君賢君也而又有師者王其君下君也而羣臣又莫
君若者亡語意煩簡不如是何以别經傳之文文之作
也以載事為難事之載也以蓄意為工觀左氏傳載晉
敗於邲先濟者賞之事但云中軍下軍争舟舟中之指
可掬則攀舟亂刀斷指之意自蓄其中又載楚師寒拊
勉之事但云三軍之士皆如挾纊則軍情愉悦之意自
蓄其中公羊傳載秦敗于殽之事但云匹馬隻輪無反
者則要擊之意自蓄其中若公羊傳載齊使人迓卻克
臧孫之事則曰客或跛或眇于是使跛者迓跛者使眇
者迓眇者孟子載天下歸舜之事則曰天下諸侯朝覲
者不之堯之子而之舜訟獄者不之堯之子而之舜謳
歌者不謳歌堯之子而謳歌舜凡此則意随語竭不容
致思
詩書之文有若重複而意實曲折者詩曰云誰之思西
方美人彼美人兮西方之人兮此思賢之意自曲折也
又曰自古在昔先民有作此考古之意自曲折也書曰
眇眇予末小子此謙托之意自曲折也又曰孺子其朋
孺子其朋其往此告戒之意自曲折也
文有意相屬而對偶者如發彼小豝殪此大兕誨爾諄
諄聽我藐藐故謀用是作而兵由此起有事相類而對
偶者如威侮五行怠棄三正佑賢輔德顯忠遂良此皆
混然而成初非有意嫓配凡文之對偶者如此則工矣
古人之文用古人之言也古人之言後世不能盡識非
得訓切殆不可讀如登崤險一步九歎既而強學焉搜
摘古語撰叙今事殆如昔人所謂大家婢學夫人舉止
羞澁終不似真也今取在當時為常語而後人視為艱
苦之文如周禮曰犬赤股而躁臊鳥皫色而沙鳴貍豕
盲視而交睫腥馬黑眷而般臂螻詩曰游環脅驅隂靷
鋈續又曰鉤膺鏤鍚鞹鞃淺幭莊子曰乃始臠卷傖囊
而亂天下也荀子曰按角鹿埵隴種東籠而退耳(詩禮之義)
(先儒注解備見若莊子言臠卷不申舒之貌傖囊猶搶攘也荀子所言皆兵摧敗披靡之貌)
大扺文士題命篇章悉有所本自孔子為書作序(孔子書序)
(總為一萹孔安國各分繫之萹目)文遂有序自孔子為易說卦文遂有
說(柳宗元天說之類)自有曾子問哀公問之類文遂有問(屈原天問)
(之類)自有考工記學記之類文遂有記自有經解王言解
之類(王言解見家語)文遂有解(韓愈進學解之類)自有辯政辯物之類
(二辯見家語)文遂有辯(宋玉九辯之類)自有樂論禮論之類(二論見荀子)
文遂有論(賈誼過秦論之類)自有大傳小傳之類(二傳見禮記)文遂
有傳
文有助辭猶禮之有儐樂之有相也禮無儐則不行樂
無相則不諧文無助則不順(唐有杜溫夫者為文不識助辭疑之之辭如耶乎之)
(類决之之辭如耳矣之類皆一用之柳宗元所以深言其病可不知哉)檀弓曰勿之有悔
焉耳矣孟子曰寡人盡心焉耳矣檀弓曰我弔也與哉
左氏傳曰獨吾君也乎哉凡此一句而三字連助不嫌
其多也左氏傳曰其有以知之矣又曰其無乃是也乎
此二者六字成句而四字為助亦不嫌其多也檀弓曰
南宫縚之妻之姑之喪樂記曰不知手之舞之足之蹈
之也凡此不嫌用之字為多禮記曰言則大矣美矣盛
矣此不嫌用矣字為多檀弓曰美哉奐焉論語曰富哉
言乎凡此四字成句而助辭半之不如是文不健也(司馬)
(長卿封禪文曰遐哉邈乎此雖知助辭而遐邈同義又失之矣)左氏傳曰美哉泱泱乎
大風也哉表東海者其太公乎國未可量也此文每句
終用助讀之殊無齟齬艱辛之態左氏傳曰以三軍軍
其前欲見下軍字有陳列之意則當用其字為有力公
羊傳曰勇士入其大門則無人門焉者欲見下門字有
守禦之意則當用焉者字為有力
倒言而不失其言者言之妙也倒文而不失其文者文
之妙也文有倒語之法知者罕矣春秋書曰吴子謁伐
楚門于巢卒公羊傳曰門于巢卒者何入門乎巢而卒
也然夫子先言門後言于巢者於文雖倒而寓意深矣
(何休曰吴子欲伐楚過巢不假塗卒暴入巢門門者以為欲犯巢而射殺之君子不怨所不知故與巢得殺之)
(使若吴為自死文所以彊守禦也)仲山甫誠歸于謝詩則曰謝于誠歸
隐盗所得器左氏傳則曰盗所隐器於義皆不害也禹
貢曰厥篚元纖縞又曰雲土夢作乂用纖字不在元上
土字不在夢下亦一倒法也(司馬遷作夏本紀改曰雲夢土作乂烏足與知此)
字有偏旁故文有取偏旁以成句字有音韻故文有取
音韻以成句皆所以明其義也周禮曰五人為伍中庸
曰誠者自成也孟子曰征之為言正也莊子曰庸也者
用也檀弓曰夫祖者且也祭統曰銘者自名也表記曰
仁者人也凡此皆取偏旁者也鄊飲酒義曰秋之為言
愁也又曰冬者中也易曰嗑者合也樂記曰樂者樂也
孟子曰校者教也揚子曰禮以體之凡此皆取音韻者
也
夫文有病辭有疑辭病辭者讀其辭則病究其意則安
如曲禮曰猩猩能言不離禽獸繫辭曰潤之以風雨盖
禽字於猩猩為病潤字於風為病也(說者曰凡可擒者皆謂之禽大宗伯)
(以禽作六摯而羔在其中凡物氣和則潤生言潤則風之和可知矣)疑辭者讀其辭則疑
究其意則斷如何彼穠矣曰平王之孫檀弓曰容居魯
人也盖平王疑為東遷之平王魯人疑為魯國之人也
(毛甚傳云平正也指文王言能正天下之王也鄭康成云魯鈍也)凡觀此文可不深考
辭以意為主故辭有緩有急有輕有重皆生乎意也范
宣子曰吾淺之為丈夫也則其辭緩景春曰公孫衍張
儀豈不誠大丈夫哉則其辭急狼瞫於是乎君子則其
辭輕子謂子賤君子哉若人則其辭重
文有雖成一家而有已經雕斵與其否者且左氏傳前
載辛伯諫曰並后匹嫡兩政耦國後載狐突諫曰昔辛
伯諗周桓公云内寵並后外寵二政嬖子配適大都耦
國則知前載已雕斵而後載否矣内傳曰所謂生死而
肉骨也外傳曰繄起死人而肉白骨也則知内傳雕斵
而外傳否矣
易之有象以盡其意詩之有比以逹其情文之作也可
無喻乎博采經傳約而論之取喻之法大槩有十略條
于後
一曰直喻或言猶或言若或言如或言似灼然可見孟
子曰猶緣木而求魚也書曰若朽索之馭六馬論語曰
譬如北辰莊子曰凄然似秋此類是也
二曰隐喻其文雖晦義則可尋禮記曰諸侯不下漁色
(謂國君内取國中象捕魚然中網取之是無所擇)國語曰歿平公軍無秕政(秕穀)
(之不成者以喻政)又曰雖蝎譛焉避之(蝎木虫譛從中起如蝎食木木不能避也)左
氏傳曰是豢吴也夫(若人飬犠牲)公羊傳曰其諸為其雙雙
而俱至者與(言齊高固及子叔姬来其雙雙行匹至似於鳥獸山海經有獸名雙雙)此類
是也
三曰類喻取其一類以次喻之書曰王省惟歲師尹惟
日卿士惟月歲日月一類也賈誼新書曰天子如堂羣
臣如陛衆庶如地堂陛地一類也此類是也
四曰詰喻雖為喻文似成詰難論語曰虎兕出於柙龜
玉毁於櫝中是誰之過歟左氏傳曰人之有墻以蔽惡
也墻之隙壊誰之咎也此類是也
五曰對喻先比後證上下相符莊子曰魚相忘乎江湖
人相忘乎道術荀子曰流丸止於甌臾流言止於智者
此類是也
六曰博喻取以為喻不一而足書曰若金用汝作礪若
濟巨川用汝作舟楫若歲大旱用汝作霖雨荀子曰猶
以指測河也猶以戈舂黍也猶以錐飱壺也此類是也
七曰簡喻其文雖略而意甚明左氏傳曰名德之輿也
揚子曰仁宅也此類是也
八曰詳喻須假多辭然後義顯荀子曰夫耀蟬者務在
其明乎火振其木而已火不明雖振其木無益也今人
主有能明其德則天下歸之若蟬之歸明火也此類是
也
九曰引喻援取前言以證其事左氏傳曰諺所謂庇焉
而縦尋斧焉者也禮記曰蛾子時術之其此之謂乎此
類是也
十曰虚喻既不指物亦不指事論語曰其言似不足者
老子曰飂兮似無所止此類是也
凡伯刺厲之詩而曰先民有言(板三章曰先民有言詢于芻蕘鄭康成云此古)
(賢者之言也)吉甫美宣之詩而曰人亦有言(烝民五章曰人亦有言柔則茹)
(之剛則吐之此亦謂前人有言如此)嗣候之征乃舉政典(政典曰先時者殺無赦不及時)
(者殺無赦孔安國云政典夏后為政之典籍)盤庚之告亦載遅任(遅任有言曰人惟求)
(舊器非求舊惟新孔安國云遅任古賢人也)或稱古人言(泰誓曰古人有言曰撫我則后虐我)
(則讎此類是也)或稱我聞曰(康誥曰我聞曰怨不在大亦不在小此類是也)是皆有所
援引也詩書而降傳記籍籍援引之言不可具載且左
氏採諸國之事以為經傳戴氏集諸儒之萹以成禮志
援引詩書莫不有法推而論之盖有二萹一以斷行事
二以證立言二者又各分三體略條于後
左氏傳載詩曰自詒伊戚其子臧之謂矣此獨引詩以
斷之是一體也(此體多矣)
左氏傳載詩曰于以采蘩于沼于沚于以用之公侯之
事秦穆有焉夙夜匪懈以事一人孟明有焉貽厥孫謀
以燕翼子子桑有焉此各引詩以合斷之是二體也(表記)
(載詩曰莫莫葛藟施於條枚豈弟君子求福不回其舜禹文王周公之謂與此又一詩總斷之體也)
國語載詩曰其類維何室家之壼君子萬年永錫祚胤
類也者不忝前哲之謂也壼也者廣裕民人之謂也萬
年也者令聞不忘之謂也胤也者子孫蕃育之謂也單
子朝夕不忘成王之德可謂不忝前哲矣膺保明德以
佐王室可謂廣裕民人矣若能類善物以混厚民人者
必有章譽蕃育之祚則單子必當之矣此既引詩文又
釋其義以斷之是三體也
大學載康誥曰克明德太甲曰顧諟天之明命帝典曰
克明峻德湯之盤銘曰苟日新日日新又日新康誥曰
作新民詩曰周雖舊邦其命惟新是故君子無所不用
其極此則采搃羣言以盡其義是一體也
緇衣曰好賢如緇衣惡惡如巷伯則爵不凟而民作愿
刑不試而民咸服大雅曰儀刑文王萬邦作孚此則言
終引證是二體也(孝經諸萹&KR0662;用此體)
左氏傳曰周書所謂庸庸祇祇者謂此物也夫又曰泰
誓所謂商兆民離周十人同者衆也此乃斷析本文以
成其言是三體也
夫取詩即云詩取書即云書盖常體也觀以湯誥為先
王之令(國語稱先王之令曰天道福善禍滛故凡我造邦無從匪彛此皆湯誥文)周書為西
方之書(國語稱西方之書盖逸周書韋昭云詩言西方之人兮則西方謂周也)以咸有一
德為尹告(禮記稱尹告曰惟尹躬暨湯咸有一德康成云尹告伊尹之誥)以大禹謨為
道經(荀子稱道經曰人心惟危道心惟微楊倞云此在虞書曰道經者言有道之經也)不曰仲
虺之誥而曰仲虺之志(左氏傳曰仲虺之志云亂者取之亡者侮之)不曰五
子之歌而曰夏訓有之(左氏傳曰夏訓有之有窮后羿)直言鄭詩曺詩
(國語稱鄭詩曰仲可懷也又稱曺詩曰彼其之子不遂其媾)止稱汋曰武曰(左氏傳汋曰於)
(鑠王師武曰無競維烈)或稱芮良夫(左氏傳曰周芮良夫之詩曰大風有隧貪人敗類)或
稱周文公(國語曰周文公之頌曰載戢干戈載櫜弓矢)指那頌卒章為亂辭
(國語曰其輯之亂曰自古在昔先民有作韋昭云凡作萹章義既成撮其大要以為亂辭)摘小宛首
章為篇目(國語曰秦伯賦鳩飛章昭云小宛之首章宛彼鳴鳩翰飛戾天是也)數章之未
章既謂之卒章(左氏傳曰賦綠衣之卒章此類是也)一章之末句亦謂之
卒章(左氏傳曰作武其卒章曰耆定爾功)凡此似亦略施雕琢少變雷同
作者考焉毋誚無補
左氏傳載諸國燕饗賦詩之事但云賦某詩或云賦某
詩之卒章皆不載詩文而意自具其曰賦棠棣之七章
以卒則知賦七章以卒盡八章也其曰在揚水卒章之
四言矣則知取我聞有命也左氏於此等文最為得體
文有上下相接若繼踵然其體有三其一曰叙積小至
大如中庸曰能盡其性則能盡人之性能盡人之性則
能盡物之性能盡物之性則能贊天地之化育贊天地
之化育則可與天地參矣此類是也其二曰叙由精及
粗如莊子曰古之明大道者先明天而道德次之道德
已明而仁義次之仁義已明而分守次之分守已明而
形名次之形名已明而因任次之因任已明而原省次
之原省已明而是非次之是非已明而賞罰次之此類
是也其三曰叙自流極原如大學曰古之欲明明德於
天下者先治其國欲治其國者先齊其家欲齊其家者
先脩其身欲脩其身者先正其心欲正其心者先誠其
意欲誠其意者先致其知此類是也
文有交錯之體若纏糾然主在析理理盡後已書曰念
兹在兹釋兹在兹名言兹在兹允出兹在兹莊子曰有
始也者有未始有始也者有未始有夫未始有始也者
又曰以指喻指之非指不若以非指喻指之非指也荀
子曰不利而利之不如利而後利之之利也利而後利
之不如利而不利者之利也國語曰成人在始與善始
與善善進善不善蔑由至矣始與不善不善進不善善
亦蔑由至矣榖梁曰人之所以為人者言也人而不能
言何以為人言之所以為言者信也言而不信何以為
言信之所以為信者道也信而不道何以為道此類多
矣不可&KR0662;舉然取莊子而法之則文斯邃矣
載事之文有上下同目之法謂其事斷可書其人斷可
美也如論語載孔子之美禹顔(子曰禹吾無間然矣菲飲食而致孝乎鬼神云)
(云禹吾無間然矣又曰賢哉回也一簞食一瓢飲云云賢哉回也)戴禮之記文王周公
(文王世子萹曰文王之為世子也朝扵王季日三云云文王之為世子也又曰昔者周公攝政踐祚而治抗世)
(子法於伯禽所以善成王也云云周公踐祚)公羊之傳孔父仇牧荀息(公羊傳曰)
(孔父可謂義形於色矣其義形於色奈何督將弑殤公孔父生而存則殤公不可得而弑也云云孔父可謂義)
(形於色矣又曰仇牧可謂不畏彊禦矣其不畏彊禦奈何萬嘗與莊公戰獲乎莊公云云仇牧可謂不畏彊禦)
(矣又曰荀息可謂不食其言矣其不食其言奈何奚齊卓子者驪姬之子荀息傅焉云云荀息可謂不食其言)
(矣)皆其法也
數(音所)人行事其體有三或先總而後數之如孔子謂子
産有君子之道四焉其行已也恭其事上也敬其養民
也惠其使民也義此類是也或先數而後總之如子産
數鄭公孫黑曰爾有亂心無厭國不女堪專伐伯有而
罪一也昆弟争室而罪二也薰隧之盟女矯君位而罪
三也有死罪三何以堪之此類是也或先既總之而後
復總之如孔子言臧文仲其不仁者三不知者三下展
禽廢六關妾織蒲三不仁也作虚器縦逆祀祀爰居三
不知也此類是也
載事之文有先事而斷以起事也有後事而斷以盡事
也如左氏傳欲載晉靈公厚斂雕墻必先言晉靈公不
君公羊傳欲載楚靈王作乾谿臺必先言靈王為無道
中庸欲言舜好問而察邇言亦先言舜其大知也歟孟
子欲言梁惠王以其所愛及其所不愛亦先曰不仁哉
梁惠王也若此流皆先斷以起事也如左氏傳載晉文
公教民而用卒言之曰一戰而覇文之教也又載晉悼
公賜魏絳和戎樂卒言之曰魏絳於是乎有金石之樂
禮也若此流皆後斷以盡事也載言之文有不避重複
如榖梁傳載麗姬故謂君曰吾夜者夢夫人趨而来曰
吾苦畏胡不使大夫將衛士而衛冡乎故君謂世子曰
麗姬夢夫人趨而来曰吾苦畏女其將衛士而往衛冡
乎此不避重複一也家語載魯公索氏將祭而忘其牲
孔子聞之曰公索氏不及二年而後亡後一年而亡門
人問曰昔公索氏將祭而忘其牲而夫子曰不及二年
今過朞而亡此不避重複二也公羊傳載陽處父諫曰
射姑民衆不悦不可使將於是廢將陽處父出射姑入
君謂射姑曰陽處父言曰射姑民衆不悦不可使將此
不避重複三也及觀檀弓載子游曰昔者夫子居於宋
見桓司馬自為石椁三年不成夫子曰若是其靡也死
不如速朽之愈也死之欲速朽為桓司馬言之也(云云)曾
子以子游之言告於有子然檀弓但云以子游之言盖
避重複也又左氏傳載晉師歸卻伯見公曰子之力也
夫范叔見勞之如卻伯欒伯見公亦如之夫三述晉侯
之語固未為害而左氏兩變其文盖避重複也載言之
文又有荅問若止及一事文固不難至有數端文實未
易所問不言問所對不言對言雖簡略意實周贍讀之
續如貫珠應如荅響若左氏傳載楚望晉軍問伯州犂
盖得此也至於問則屢稱何也荅則屢稱對曰其文與
意有異左氏若樂記載賓牟賈與孔子言樂皆拘此也
二文具載則可考矣
王曰騁而左右何也曰召軍吏也皆聚於中軍矣曰合
謀也張幕矣曰虔卜於先君也徹幕矣曰將發命也甚
囂且塵上矣曰將塞井夷竈而為行也皆乘矣左右執
兵而下矣曰聽誓也戰乎曰未可知也乘而左右皆下
矣曰戰禱也
曰夫武之備戒之已久何也對曰病不得其衆也咏歎
之淫液之何也對曰恐不逮事也發揚蹈厲之已蚤何
也對曰及時事也武坐致右憲左何也對曰非武坐也
聲滛及商何也對曰非武音也子曰若非武音則何音
也對曰有司失其傳也(觀孟子與陳相荅問許子之事曰許子必種粟而後食乎曰然)
(許子必織布而後衣乎曰否許子衣褐許子冠乎曰冠曰奚冠曰冠素曰自織之與曰否以粟易之曰許子奚)
(為不自織曰害於耕曰許子以釡甑㸑以鐡耕乎曰然自為之與曰否以粟易之此文但存上一許子以下許)
(子字皆可除信乎荅問之文難也)
文有目人之體有列氏之體論語曰德行顔淵閔子騫
冉伯牛仲弓言語宰我子貢政事冉有季路文學子游
子夏此目人之體也而揚雄班固得之(揚子法言曰美行園公綺里季)
(夏黃公甪里先生言辭婁敬陸賈執政王陵申屠嘉忻節周昌汲黯守儒轅固申公災異董相夏侯勝京房班)
(固作公孫宏傳贊曰儒雅則公孫宏董仲舒兒寬篤行則石建石慶質直則汲黯卜式推賢則韓安國鄭當時)
(云云)左氏傳曰殷民六族條氏徐氏蕭氏索氏長勺氏尾
勺氏此列氏之體也而莊周司馬遷得之(莊子曰子不見至德之世)
(乎容成氏大庭氏柏皇氏中央氏栗陸氏驪畜氏云云司馬遷作夏本紀贊曰其後分封用國為姓故有夏后)
(氏有扈氏有男氏斟尋氏彤城氏褒氏云云)
禮記之文始自后倉成於戴聖非純格言間有淺語如
掩口而對毋投與狗骨羹之有菜者用梜男女相荅拜
也癢不敢搔衣裳綻裂年未滿五十取婦之家嫂不撫
叔叔不撫嫂若此䓁語雖在曲防人情然亦少施斵削
商盤告民民何以曉然在當時用民間之通語非若後
世待訓詁而後眀且顛木之有由蘖使晉衛間人讀之
則蘖知為餘也不能胥匡以生使東齊間人讀之則胥
知為皆也欽念以忱使燕岱間人讀之則忱知為誠也
由此考之當時豈不然乎
詩文待訓眀者亦本風土所宜且王室如燬使齊人讀
之則燬為常語六日不詹使楚人讀之則詹為常語(燬火)
(也齊人以火為燬詹至也楚人以至為詹)
儀禮周家之制也事涉威儀文苦而難讀鄉黨孔門之
記也言關訓則文婉而易觀今略摘儀禮之文證以鄉
黨昭然辨矣
執圭入門鞠躬焉如恐失之(鄉黨曰執圭鞠躬如也如不勝)下階發氣
怡焉再三舉足又趨(鄉黨曰出降一等逞顔色怡怡如也沒階趨進翼如也)及享
發氣盈容(鄉黨曰享禮有容色)賓出公再拜送賓不顧(鄉黨曰賓退必復命)
(曰賓不顧矣)若君賜之食君祭先飯(鄉黨曰侍食於君君祭先飯)
孝經之文簡易醇正蘊聖人之氣象揭六經之表儀夷
考其文有所未諭三才章首似摭子産言禮之辭(子太叔對)
(趙簡子曰聞諸大夫子産曰夫禮天之經也地之義也民之行也天地之經而民實則之則天之明因地之性)
(孝經止三字不同)聖治章末似刪文子論儀之語(北宫文子對衛㐮公曰故)
(君子在位可畏施舍可愛進退可度周旋可則容止可觀作事可法德行可象孝經則曰君子則不然言思可)
(道行思可樂德義可尊作事可法容止可觀進退可度)事君章曰進思盡忠退思
補過此乃士貞子諫晉景公之辭聖治章曰以順則逆
民無則焉不在於善而皆在於凶德此乃季文子對魯
宣公之辭(左氏傳作訓昏三字不同)聖人雖尚稽格言不應雷同如
此豈作傳者反竊經與
爾雅之作主在訓言謚法之作用以定謚皆周公之文
也戴聖之釋淇澳備採爾雅之辭(禮記曰如切如磋者道學也如琢如磨者)
(自脩也瑟兮僴兮者怐慄也赫兮喧兮者威儀也有斐君子終不可諼兮者道盛德至善民之不能忘也此乃)
(爾雅釋訓文)成鱄之釋皇矣端倣謚法之體(左傳曰心能制義曰度德正應)
(和曰莫照臨四方曰明勤施無私曰類教誨不倦曰長賞慶刑威曰君慈和徧服曰順經天緯地曰文謚法體)
(如此文亦有同者)孰謂類皆後人之補緝無補作者之監觀
夫論語家語皆夫子與當時公卿大夫及羣弟子荅問
之文然家語頗有浮辭衍說盖出於羣弟子共相叙述
加之潤色其才或有優劣故使然也若論語雖亦出於
羣弟子所記疑若已經聖人之手今略考焉子曰為命
裨諶草創之世叔討論之行人子羽修餙之東里子産
潤色之質之左氏則此文簡而整(左氏傳曰禆諶謀於野則獲謀於邑則否)
(鄭國將有諸侯之事子産乃問四國之為於子羽且使多為辭令與裨諶乘以適野使謀可否而告馮簡子使)
(斷之事成乃授子太叔使行之以應對賓客)子曰孟之反不伐奔而殿將入
門策其馬曰非敢後也馬不進也質以左氏則此文緩
而周(左氏傳曰孟之側後入以為殿抽矢策其馬曰馬不進也)南宫三復白圭司馬
遷則曰三復白圭之玷辭雖備而其意竭矣在邦必逹
在家必逹司馬遷則曰在邦及家必逹辭雖約而其意
疎矣彼揚雄法言王通中說模儗此書未免畫虎類狗
之譏(法言曰如其智如其智雖有民焉得而塗諸三年不目日視必盲三年不目月精必矇魯仲連偒而)
(不剬簡相如剬而不偒清條曰非正不視非正不聽非正不言非正不行若張子房之智陳平之無悮絳侯勃)
(之果霍將軍之勇終之以禮樂則可謂社稷之臣矣法言之模儗論語皆此類也中說曰可與共樂未可與共)
(憂可與共憂未可與共樂我未見勤者矣盖有焉我未之見也焉知来者之不如昔也是故惡夫異端者小不)
(忍致大災知之者不如行之者行之者不如安之者中說之模儗論語皆此類也)王充問孔之
篇而於此書多所指擿亦未免桀犬吠堯之罪歟
詩人庭燎之詠文雖美之意則箴之張老輪奐之辭文
雖頌之意則譏矣(晉獻文子成室張老曰美哉輪焉美哉奐焉歌於斯哭於斯聚國族於斯)
自漢而来靡麗之賦勸百諷一烏足知此
文出於已作之固難語借於古用亦不易觀歷代雕蟲
小技之士借古語以成萹章者紛紛藉藉試陳一二以
鑒後来張茂先勵志詩曰德輶如羽又曰熠燿宵流雖
變二字以恊音韻而不知詩人言行有緩飛之意言毛
有至輕之喻應吉甫華林集詩有曰文武之道厥猷未
墜既言之道復綴厥猷此所謂屋下架屋者歟陸倕石
闕銘曰惟王建國正位辨方遂令辨方後於正位此所
謂轉衣為裳者歟
古語曰黶子在頰則好在顙則醜言有宜也自晉以降
操觚含毫之士喜學經語者多矣且如孫盛著史書曰
某年春帝正月(謂盛作魏晉陽秋也且春秋書王正月示魯侯用周天子正朔曺馬躬有天下)
(不當書帝正月)謝惠連作賦廼曰雪之時義遠矣哉(謂惠連作雪賦也案)
(易卦義深者以此語贊之大抵文士雪月之詠非所當也)此盖不知黶子在顙之為
醜也
觀檀弓之載事古簡而不疎旨深而不晦雖左氏之富
豔敢奮飛於前乎略舉二事
世子申生為驪姬所譛或令辨之左氏載其事則曰或
謂太子子辭君必辨焉太子曰君非姬氏居不安食不
飽我辭姬必有罪君老矣吾又不樂檀弓則曰子盍言
子之志於公乎世子曰不可君安驪姬是我傷公之心
也考此則檀弓為優(榖梁傳載其事曰世子之傅里克謂世子曰入自明入自明則可以)
(生不入自明則不可以生世子曰吾君已老矣已昏矣若此而入自明明則驪姬必死驪姬死則吾君不安若)
(此文非唯不及檀弓亦不及左氏矣)
智悼子未葬晉平公飲以樂杜蕢謂大臣之喪重於疾
日不樂左氏言其事則曰辰在子夘謂之疾日君徹晏
樂學人舍業為疾故也君之卿佐是謂股肱股肱或虧
何痛如之檀弓則曰子夘不樂智悼子在堂斯其為子
夘也大矣考此則檀弓為優
鶴脛雖長斷之則悲鳬脛雖短續之則憂檀弓文句長
短有法不可增損其類是哉
長句法毋乃使人疑夫不以情居瘠者乎哉孰有執
親之喪而沐浴佩玉者乎蕢尚不如杞梁之妻之知禮
也苟無禮義忠信誠慤之心以涖之
短句法華而晥立孫畏厭溺
鼓瑟不難難於調弦作文不難難於練句檀弓之文練
句益工參之家語其妙覩矣
遇負杖入保者息(家語曰遇人入保負杖者息)皆死焉(家語曰奔敵死焉)比
御而不入(家語曰可御而處内)南宫縚之妻之姑之喪(家語曰南宫縚之妻)
(孔子之兄女喪其姑)予惡夫涕之無從也(家語曰吾惡夫涕而無以將之)仲子亦
猶行古之道也(家語曰仲子亦猶行古人之道)夫子為弗聞也者而過
之(家語曰夫子為之隐佯不聞以過之)遂命覆醢(家語曰遂令左右皆覆醢)死不如速
朽之愈也(家語曰死不如朽之速愈)若䰟氣則無不之也(家語曰若䰟氣則無)
(所不之)
考工記之文𣙜而論之盖有三美一曰雄健而雅二曰
宛曲而峻三曰整齊而醇略條於後
雄健而雅鄭之刀宋之斤魯之削吴粤之劔遷乎其
地而弗能為良凡為弓方其峻而高其柎長其畏而薄
其敝(左氏傳曰恤其患而補其闕正其違而治其煩亦此法也)
宛曲而峻凡攫閷援簭之類必深其爪出其目作其
鱗之而深其爪出其目作其鱗之而則於眡必撥爾而
怒苟撥爾而怒則於任重宜且其匪色必似鳴矣爪不
深目不出鱗之而不作則必穨爾如委矣苟穨爾如委
則加任焉則必如將廢措其匪色必似不鳴矣(此文說筍簴之)
(獸也)引而信之欲其直也信之而直則取材正也信之而
枉則是一方緩一方急也若苟一方緩一方急則及其
用之也必自其急者先裂若苟自急者先裂則是以博
為帴也(此文說制韋革)
整齊而醇爍金以為刃凝土以為器棧車欲弇飾車
欲侈鍾大而短則其聲疾而短聞鍾小而長則其聲舒
而遠聞已上則摩其旁已下則摩其耑
春秋文句長者踰三十餘言短者止於一言(如季孫行父臧孫許)
(叔孫僑如公孫嬰齊帥師會晉卻克衛孫良夫曺公子首及齊侯戰于鞌之類是長句也如螽之類是短句也)
詩之文句長者不踰八言短者不減二言(八言者如我不敢效我友)
(自逸之類是也摰虞云詩有九言泂酌彼行潦挹彼注兹是也然此當為二句其說非也二言者若肇禋之類)
春秋主於褒貶詩則本於美刺立言之間莫不有法
詩人之用助辭辭必多用韻有用也辭若何其處也必
有與也(處與為韻)有用而辭若俟我於著乎而充耳以素乎
而(著素為韻)有用矣辭若陟彼砠矣我馬瘏矣(砠瘏為韻)有用忌
辭若抑磬控忌抑縦送忌(控送為韻)有用兮辭若其實七兮
迨其吉兮(七吉為韻)有用之辭若知子之順之雜佩以問之
(順問為韻)有用止辭如既曰庸止曷又從止(庸從為韻止即只鄘柏舟詩亦)
(用只為辭離騷有大招用只辭盖法此)有用且辭若椒聊且遠條且(聊條為韻)
如四句六句者多矣今不備載又禮記非詩人之文助
辭之上亦有韻恊如曰禮行於郊而百神受職焉禮行
於社而百貨可極焉禮行於祖廟而孝慈服焉禮行於
五祀而正法則焉此則用焉辭而職極服則為協
孔穎逹曰詩章之法不常厥體或重章共述一事(采蘋之類)
或一事疊為數章(甘棠之類)或初同而末異(東山之類)或首異而
末同(漢廣之類)或事訖而更申(既醉之類)或章重而事別(鴟鴞之類)或
随時而改色(何草不黃也)或因事而變文(文王有聲也)或一章而
再言(采采芣苢)或三章而一發(賓之初筵)萹有數章章句衆寡不
䓁章有數句句有多少不同包括詩體孰踰此說故特
取焉
文則卷上
