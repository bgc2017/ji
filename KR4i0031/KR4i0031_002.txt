文則卷下宋陳騤撰
文則下(共二十九則)
文有數句用一類字所以壮文勢廣文義也然皆有法
韓退之為古文覇於此法尤加意焉如賀冊尊號表用
之謂字盖取易繫辭畫記用者字盖取考工記南山詩
用或字盖取詩北山悉注于後孰謂退之自作古哉(觀退)
(之畫記云騎而立者五人騎而被甲載兵立者十人騎且負者二人騎執器者二人自此以下凡記人數者盖)
(取書顧命二人雀弁執惠四人綦弁執戈上刃一人冕執劉一人冕執鉞一人冕執瞿一人冕執銳之法也此)
(與用字一類不同姑附於此示退之之文不妄作也)用一類字不可徧舉采經子
通用者志之可觸類而長矣
或法(詩北山曰或燕燕居息或盡瘁事國或息偃在床或不已於行或不知叫號或惨惨劬勞或棲遅偃)
(仰或王事鞅掌或湛樂飲酒或惨惨畏咎或出入風議或靡事不為退之南山詩云或連若相從或蹙若相門)
(或妥若弭伏或竦若驚雊或散若瓦解或赴若輻湊或翩若船遊或决若馬驟此句稍多不能備載皆廣北山)
(或字法而用之也老子曰凡物或行或随或歔或吹或強或羸或載或隳此又一法也)者法(考工記曰)
(脂者膏者羸者羽者鱗者又曰以脰鳴者以注鳴者以旁鳴者以翼鳴者以股鳴者以胷鳴者莊子激者謞者)
(叱者吸者叫者譹者宎者咬者韓退之畫記云行者牽者涉者陸者翹者顧者鳴者寝者訛者立者人立者齕)
(者飲者溲者陟者降者凡此用者字其原出於考工記因用莊子法也)之謂法(繫辭曰富有之謂大)
(業日新之謂盛德生生之謂易成象之謂乾效法之謂坤極數知来之謂占通變之謂事隂陽不測之謂神韓)
(退之賀冊尊號表云臣聞體仁以長人之謂元發而中節之謂和無所不通之謂聖妙而無方之謂神經緯天)
(地之謂文戡定祸亂之謂武先天不違之謂法天道濟天下之謂應道盖取易繫辭也)謂之法(易繫)
(辭曰闔戶謂之坤闢戶謂之乾一闔一闢謂之變往來不窮謂之通見乃謂之象形乃謂之器制而用之謂之)
(法利用出入民咸用之謂之神凡經子傳記用此多矣故不&KR0662;載)之法(孟子曰勞之来之匡之直之輔)
(之翼之老子曰故道生之畜之長之育之成之熟之養之覆之若易說卦曰雷以動之風以散之雨以潤之日)
(以烜之艮以止之兌以說之乾以君之坤以蔵之此又一法也)可法(考工記曰故可規可萭可水可縣可)
(量表記曰事君可貴可賤可富可貧可生可殺)可以法(論語曰詩可以興可以觀可以羣可以怨月令)
(曰可以登高明可以遠眺望可以升山陵可以處臺榭莊子曰可以保身可以全生可以養親可以盡年)為
法(易說卦曰乾為天為圜為君為父為玉為金為寒為冰為大赤為良馬為老馬為瘠馬為駁馬為木果莊)
(子曰形就而入且為顛為滅為崩為蹶心和而出且為聲為名為妖為孽此又一法也)必法(考工記曰)
(容轂必直陳篆必正施膠必厚施筋必數月令曰秫稻必齊麯蘖必時湛熾必潔水泉必香陶器必良火齊必)
(得)不以法(左氏傳曰不以國不以官不以山川不以隐疾不以畜牲不以器幣)無法(左氏傳曰)
(無始亂無怙富無恃寵無違同無傲禮無驕能無復怒無謀非德無犯非義)而不法(左氏傳曰直而)
(不倨曲而不屈邇而不偪遠而不攜遷而不滛復而不厭哀而不愁樂而不荒用而不匱廣而不宣施而不費)
(取而不貪處而不底行而不流)其法(易繫辭曰其稱名也小其取類也大其旨遠其辭文其言曲而中其)
(事肆而隐樂記曰其哀心感者其聲噍以殺其樂心感者其聲嘽以緩其喜心感者其聲彂以散其怒心感者)
(其聲粗以厲其敬心感者其聲直以廉其愛心感者其聲和以柔此雖每句用其字而二句以見意又一法也)
焉法(祭統曰見事鬼神之道焉見君臣之義焉見父子之倫焉見貴賤之䓁焉見親疎之殺焉見爵賞之)
(施焉見夫婦之別焉見政事之均焉見長幼之序焉見上下之際焉學記曰蔵焉修焉息焉游焉三年問曰翔)
(回焉鳴號焉蹢䠱焉踟蹰焉又一法也)于時法(詩曰于時處處于時廬旅于時言言于時語語鄭康)
(成云時是也)實法(詩曰實方實苞實種實褎實發實秀實堅實好實穎實栗)曾是法(詩曾是疆)
(禦曾是掊克曾是在位曾是在服)侯法(詩曰侯主侯伯侯亞侯旅侯疆侯以)有若法(書曰有若)
(虢叔有若閎夭有若散宜生有若泰顛有若南宫括)未嘗法(家語曰未嘗知哀未嘗知憂未嘗知勞未)
(嘗知懼未嘗知危)斯法(檀弓曰人喜則斯陶陶斯咏咏斯猶猶斯舞舞斯慍慍斯戚戚斯歎歎斯辟矣)
於是乎法(國語曰上帝之粢盛於是乎出民之蕃庶於是乎生事之供給於是乎在和恊輯睦於是)
(乎興財用蕃殖於是乎始敦厖純固於是乎成)有法(禮器曰有直而行也有曲而殺也有經而䓁也有順)
(而討也有摲而播也有推而進也有放而文也有放而不致也有順而摭也樂師曰有帗舞有羽舞有皇舞有)
(旄舞有干舞有人舞左氏傳曰名有五有信有義有象有假有類又一法也孟子曰父子有親君臣有義夫婦)
(有別長幼有序朋友有信此又一法也)兮法(荀子曰井井兮其有條理也嚴嚴兮其能敬已也分分兮)
(其有終始也厭厭兮其能長久也樂樂兮其執道不殆也炤炤兮其用知之明也脩脩兮其用統類之行也綏)
(綏兮其有文章也熙熙兮其樂人之臧也隐隐兮其怨人不當也)則法(中庸曰誠則形形則著著則明)
(明則動動則變變則化)然法(荀子曰儼然壮然祺然蕼然恢恢然廣廣然昭昭然蕩蕩然)奚法
(莊子曰奚為奚據奚避奚取奚就奚去奚樂)而法(莊子曰而容崖然而目衝然而顙頩然而口闞然而)
(状義然又一法也考工記曰清其灰而盝之而揮之而沃之而盝之而塗之而宿之)方且法(莊子曰方)
(且本身而異形方且尊知而火馳方且為緒使方且為物絃方且四頋而物應方且應衆宜方且與物化)似
法(莊子曰似鼻似口似耳似枅似圈似白者似洼者似汙者此言風吹竅穴動作之貌)乎法(莊子曰與)
(乎其觚而不堅也張乎其虚而不華也邴邴乎其似喜乎崔乎其不得已乎滀乎進我色也與乎止我德也厲)
(乎其似世乎謷乎其未可制也連乎其似好閉也悗乎忘其言也禮運曰洞洞乎其敬也属属乎其忠也勿勿)
(乎其欲其饗之也莊子盖廣其法而用之)廼法(詩曰廼慰廼止廼左廼右廼疆廼理廼宣廼畝)以之
法(仲尼燕居曰以之居處有禮故長幼辨也以之閨門之内有禮故三族和也以之朝廷有禮故官爵序也)
(以之田獵有禮故戎事閑也以之軍旅有禮故武功成也)足以法(易曰體仁足以長人嘉會足以合禮)
(利物足以和義貞固足以幹事中庸曰聪明睿知足以有臨也寬裕溫柔足以有容也發強剛毅足以有執也)
(齊莊中正足以有敬也文理密察足以有別也此又一法也)也法(中庸曰修身也尊賢也親親也敬大)
(臣也體羣臣也子庶民也来百工也柔遠人也懷諸侯也若周易雜卦一萹全用也字文不可盡舉)得其
法(仲尼燕居曰宫室得其度量鼎得其象味得其時樂得其節車得其式鬼神得其饗喪紀得其哀辨說得)
(其當官得其本政事得其施)以法(大司樂曰以致鬼神示以和邦國以諧萬民以安賓客以說遠人以)
(作動物周禮此法極多今不備載)曰法(洪範曰一曰水二曰火三曰木四曰金五曰土周禮凡次序其)
(事皆類此一法也周禮小胥曰曰風曰賦曰比曰興曰雅曰頌洪範曰曰雨曰霽曰蒙曰驛曰克曰貞曰悔凡)
(此類不言數又一法也大宗伯曰春見曰朝夏見曰宗秋見曰覲冬見曰遇時見曰會殷見曰同易繫辭曰天)
(地之大德曰生聖人之大寳曰位何以守位曰仁何以聚人曰財理財正辭禁民為非曰義凡此類又一法也)
得之法(莊子曰豨韋氏得之以挈天地伏羲得之以襲氣母維斗得之終古不忒日月得之終古不息)
(堪坏得之以襲崑崙馮夷得之以遊大川肩吾得之以處大山黃帝得之以登雲天顓頊得之以處元宫云云)
之以法(禮運曰慮之以大愛之以敬行之以禮脩之以孝養紀之以義終之以仁)所以法(禮運)
(曰祭帝於郊所以定天位也祀社於國所以列地利也祖廟所以本仁也山川所以儐鬼神也五祀所以本事)
(也)存乎法(易繫辭曰列貴賤者存乎位齊小大者存乎卦辨吉凶者存乎辭憂悔吝者存乎介震无)
(咎者存乎悔)莫大乎法(易繫辭曰法象莫大乎天地變通莫大乎四時縣象著明莫大乎日月崇)
(高莫大乎富貴備物致用立成器以為天下利莫大乎聖人云云)知所以法(中庸曰則知所以脩)
(身知所以脩身則知所以治人知所以治人則知所以治天下國家矣)矣法(六月詩序曰鹿鳴廢則和)
(樂缺矣四牡廢則君臣缺矣皇皇者華廢則忠信缺矣棠棣廢則兄弟缺矣下皆類此不能&KR0662;載板詩曰辭之)
(輯矣民之洽矣辭之懌矣民之莫矣此雖每句用矣字而上下之意相關)大扺經傳之文有
相類者非固出於蹈襲實理之所在不約而同也略條
於後則可推矣(詩曰禮義不愆何恤於人言注此逸詩荀子引之云禮義之不愆兮何恤人之)
(言兮左氏傳載士蒍稱諺曰心苟無瑕何恤乎無家不詩曰謂予不信有如皦日左氏傳載公子重耳曰所)
(與舅氏同心有如白水注凡指物為誓語多類如此曰詩曰不憗遺一老俾守我王左氏傳魯哀公誄孔丘)
(不憗遺一老俾屏予一人以在位此不約而同一也曰左氏傳曰晉韓起䀻魯觀書於大史氏見易象春秋)
(周禮盡在魯矣吾乃今知周公之德與周之所以王也家語曰孔子適周歷郊杜之所考明堂之則察廟朝之)
(度於是喟然曰吾乃今知周公之德與周之所以王也此不約而同二也左氏傳曰晉侯疾病求醫於秦秦)
(伯使醫緩為之醫至曰疾不可為也在肓之上膏之下戰國策曰扁鵲見秦武王武王示之病扁鵲請除左右)
(曰君之病在耳之前目之下此不約而同三也載左氏傳載周子曰二三子用我今日否亦今日國語吴王)
(曰孤之事君在今日不得事君亦在今日此不約而同四也國語載觀射父曰先王之祀也以一純二精三)
(牲四時五色六律七事八種九祭十日十二辰以致之左氏傳載晏子曰先王之濟五味和五聲也聲亦如味)
(一氣二體三類四物五聲六律七音八風九歌以相成也注此文既於物恊數又扵數恊序亦文之工者此不)
(約而同五也之考工記曰柘為上檍次之檿桑次之橘次之木瓜次荆次之禮器曰禮時為大順次之宜次)
(之稱次之此不約而同六也)
春秋之時王道雖微文風未殄森羅辭翰備括規摹考
諸左氏摘其英華別為八體各繫本文一曰命婉而當
(尚書有命八萹)二曰誓謹而嚴(尚書有誓八萹)三曰盟約而信四曰禱
切而慤(尚書武成有武王伐紂禱辭自惟有道曾孫發至無作神羞是其文也)五曰諫和
而直六曰讓辨而正七曰書逹而法八曰對美而敏作
者觀之庶知古人之大全也
命周靈王命齊靈公(如周襄王命晉重耳其體亦可法)王曰昔伯舅
太公右我先王股肱周室師保萬民世胙太師以表東
海王室之不壊繄伯舅是頼今予命女環兹率舅氏之
典纂乃祖考無沗乃舊敬之哉無廢朕命
誓趙簡子誓伐鄭誓曰范氏中行氏反易天明斬艾
百姓欲擅晉國而滅其君寡君恃鄭而保焉今鄭為不
道棄君助臣二三子順天明從君命經德義除詬恥在
此行也克敵者上大夫受縣下大夫受郡士田十萬庶
人工商遂人臣隸圉免志父無罪君實圖之若其有罪
絞縊以戮桐棺三寸不設屬辟素車樸馬無入于兆下
卿之罰也
盟亳城之盟(如孟子載葵丘盟辭觀三傳則詳略異同今所不取)載書曰凡我
同盟毋薀年毋壅利毋保姦毋留慝救災患恤祸亂同
好惡奬王室或間兹命司鎮司盟名山名川羣神羣祀
先王先公七姓十二國之祖明神殛之俾失其民隊命
亡氏踣其國家
禱衛蒯瞶禱于鐡(荀偃禱河其體亦法此)禱曰曾孫蒯聵敢昭
告皇祖文王烈祖康叔文祖襄公鄭勝亂從晉午在難
不能治亂使鞅討之蒯聵不敢自佚備持矛焉敢告無
絶筋無折骨無面傷以集大事無作三祖羞大命不敢
請佩玉不敢愛
諫臧哀伯諫魯威公納鼎(諫文多矣今取此為體)諫曰君人者
將昭德塞違以臨照百官猶懼或失之故昭令德以示
子孫是以清廟茅屋大路越席大羹不致粢食不鑿昭
其儉也衮冕黻珽帶裳幅舄衡紞紘綖昭其度也藻率
鞞鞛鞶厲游纓昭其數也火龍黼黻昭其文也五色比
象昭其物也錫鸞和鈴昭其聲也三辰旂旗昭其明也
夫德儉而有度登降有數文物以紀之聲明以彂之以
臨照百官百官於是乎戒懼而不敢易紀律今滅德立
違而寘其賂器於太廟以明示百官百官象之其又何
誅焉國家之敗由官邪也官之失德寵賂章也郜鼎在
廟章孰甚焉武王克商遷九鼎于雒邑義士猶或非之
而况將昭違亂之賂器於太廟其若之何
讓(責也)周詹威伯責晉率隂戎伐潁辭曰我自夏以后
稷魏駘芮岐畢吾西土也及武王克商蒲姑商奄吾東
土也巴濮楚鄧吾南土也肅慎燕亳吾北土也吾何邇
封之有文武成康之建母弟以蕃屏周亦其廢隊是為
豈如弁髦而因以敝之先王居檮杌于四裔以禦魑魅
故允姓之姦居于瓜州伯父惠公歸自秦而誘以来使
偪我諸姬入我郊甸戎焉取之戎有中國誰之咎也后
稷封殖天下今戎制之不亦難乎伯父圖之我在伯父
猶衣服之有冠冕水木之有本源民人之有謀主也伯
父若裂冠毁冕拔本塞源專棄謀主雖戎狄其何有余
一人
書晉叔向詒鄭子産鑄刑書書(子産與范宣子書其體可法)書曰
始吾有虞於子今則已矣昔先王議事以制不為刑辟
懼民之有争心也猶不可禁禦是故閑之以義糾之以
政行之以禮守之以信奉之以仁制為禄位以勸其從
嚴斷刑罰以威其滛懼其末也故誨之以忠聳之以行
教之以務使之以和臨之以敬涖之以彊斷之以剛猶
求聖哲之上明察之官忠信之長慈惠之師民於是乎
可任使也而不生祸亂民知有辟則不忌於上並有争
心以徵於書而儌幸以成之弗可為矣夏有亂政而作
禹刑商有亂政而作湯刑周有亂政而作九刑三辟之
興皆叔世也今吾子相鄭國作封洫立謗政制參辟鑄
刑書將以靖民不亦難乎詩曰儀式刑文王之德日靖
四方又曰儀刑文王萬邦作孚如是何辟之有民知争
端矣將棄禮而徵於書錐刀之末將盡争之亂獄滋豐
賄賂並行終子之世鄭其敗乎肸聞之國將亡必多制
其此之謂乎
對鄭子産對晉人問陳罪(對文多矣今取此為體)對曰昔虞閼
父為周陶正以服事我先王我先王頼其利器用也與
其神明之後也庸以元女大姬配胡公而封諸陳以備
三恪則我周之自出至于今是頼桓公之亂蔡人欲立
其出我先君莊公奉五父而立之蔡人殺之我又與蔡
人奉戴厲公至於莊宣皆我之自立夏氏之亂成公播
蕩又我之自入君所知也今陳忘周之大德蔑我大惠
棄我姻親介恃楚衆以凴陵我敝邑不可億逞我是以
有往年之告未獲成命則有我東門之役當陳隧者井
堙木刊敝邑大懼不競而恥大姬天誘其衷唘敝邑心
陳知其罪授首于我用敢獻功(云云)
盤庚之戒無伏攸箴宣王之詩庭燎因箴箴之為名見
於經矣在昔周武辛甲為吏爰命百官各箴王闕故虞
人之箴魏絳獨有取焉今採其文以備箴體(芒芒禹迹畫為九州)
(經啓九道民有寢廟獸有茂草各有攸處德用不擾在帝夷羿冒於原獸亡其國恤而思其麀牡武不可重用)
(不恢於夏家獸臣司原敢告僕夫)
益贊于禹贊起遠矣後世史官紀傳有贊以擬詩體非
古法也今采書文以備贊體(惟德動天無遠弗届滿招損謙受益時乃天道帝初)
(于歷山往于田號泣于旻天于父母負罪引慝祇載見瞽瞍䕫䕫齊慄瞽亦允若至諴感神矧兹有苖)
銘文之作初無定體量人量銘乃類詩雅孔悝鼎銘無
異書命成湯盤銘考父鼎銘體又别矣四體俱采古法
備焉
量銘時文思索允臻其極嘉量既成以觀四國永唘
厥後兹器維則
鼎銘(孔悝)六月丁亥公假于太廟公曰叔舅乃祖莊叔
左右成公成公乃命莊叔随難于漢陽即宫于宗周奔
走無射唘右獻公獻公乃命成叔纂乃祖服乃考文叔
興舊耆欲作率慶士躬恤衞國其勤公家夙夜不解民
咸曰休哉公曰叔舅予女銘若纂乃考服悝拜稽首曰
對揚以辟之勤大命施于烝彛鼎
盤銘(大戴禮湯几杖之属皆有銘此盤銘獨見禮記)
鼎銘一命而僂再命而傴三命而俯循墻而走亦莫
余敢侮饘於是粥於是以餬余口
賡載之歌既煥虞謨五子之歌又昭夏訓作者蔚起各
自為體孔子消搖接輿佯狂歌詞玉振鮮其儷㦲特取
二歌餘在所略
孔子歌泰山其頽乎梁木其壊乎哲人其萎乎
接輿歌(莊子亦載此歌曰鳳兮鳳兮何如德之衰也来世不可待往世不可追也雖有小增損然氣象)
(與論語不同)鳳兮鳳兮何德之衰往者不可諫来者猶可
追已而已而今之從政者殆而
歌之流也又別為三一曰謠二曰謳(齊歌曰謳獨歌曰謠)三曰誦
周謠鸜鵒晉謠龍鶉城者築者所謳不同國人輿人其
誦亦異雖皆芻詞猶可觀法備見左氏采其尤乎
晉謠丙之辰龍尾伏辰均服振振取虢之旂鶉之賁
賁天策焞焞火中成軍虢公其奔
築謳澤門之晳實興我役邑中之黔實慰我心
輿誦取我衣冠而褚之取我田疇而伍之孰殺子産
吾其與之我有子弟子産誨之我有田疇子産殖之子
産而死誰其嗣之(後漢岑彭為魏郡太守輿人歌曰我有枳棘岑君伐之我有蟊賊岑君遏)
(之盖又法此也)
祭有祝嘏死有誄謚周公之制備矣祝嘏尚欽誄謚宜
實考諸禮籍有士虞祭祝辭貞惠文子謚辭實作者之
儀表也今取之
士虞祝辭哀子某哀顯相夙興夜處不寕敢用潔牲
剛鬛香合嘉薦普淖明齊溲酒哀薦祫事適邇皇祖某
甫饗(今之祝文唯同尚饗二字餘皆非古法也)
貞惠文子謚辭昔者衞國凶饑夫子為粥與國之餓
者是不亦惠乎昔者衞國有難夫子以其死衞寡人不
亦貞乎夫子聽衞國之政脩其班制以與四鄰交衞國
之社稷不辱不亦文乎故謂夫子貞惠文子(古無三字謚法唐李)
(巽謂衞君之亂制也今取其文故不復議)
傳記所載古作紛然未容&KR0662;數且箕子麥秀之詩下符
黍離之詠(箕子朝周過殷之故城盡生禾黍傷之作麥秀之歌其詩曰麥秀漸漸兮禾黍油油兮彼)
(狡童兮不與我好兮此與黍離之所作無異黍離序曰周大夫行役至于宗周過故宗廟宫室盡為禾黍閔周)
(室之顛覆而作是詩)越人擁楫之歌上體綢繆之意(鄂君與越人同舟越人擁)
(揖而歌曰今夕何夕兮得與搴舟水流今日何日兮得與王子同舟此與綢繆詩言今夕何夕見此良人之意)
(同也)迎日之辭與洛誥同文(迎日之辭曰維某年月上日明光於上下勤施于四方旁)
(作穆穆維予一人某敬拜迎日東郊洛誥成王稱周公曰惟公德明光於上下勤施于四方旁作穆穆迓衡)
冠王之頌與士禮辭類(成王冠周公作頌曰令月吉日王始加元服去王幼志思宏衮)
(職欽若昊天六合是式率爾祖考永永無極士冠禮加祝曰令月吉日始加元服棄爾幼志順爾成德夀考維)
(祺介爾景福)虞舜慶雲之作(有虞之時有慶雲百工相和而歌舜乃倡之曰慶雲爛兮糺縵)
(縵兮日月光華旦復旦兮)成湯旱禱之文(湯旱而禱曰政不節與使民疾與何以不雨至斯極)
(也宫室崇與婦謁盛與何以不雨至斯極也䜛夫興與苞苴行與何以不雨至斯極也)潤色之語
不全典誥之風作者如欲博觀於此宜加旌別唐虞三
代君臣之間告戒荅問之言雍容溫潤自然成文降及
春秋名卿才大夫尤重詞命婉麗華藻咸有古義秦漢
而来上之詔命皆出親製(是故第五倫見光武詔書歎曰此聖王也一見决矣)自
後不然凡有王言悉責成臣下而臣下又自有章表是
以束帶立朝之士相尚博洽肆其茟端徒盈萹牘甚至
於駢儷其文俳諧其語所謂代言與夫奏上之體俱失
之矣今采摭尚書及左氏内外傳之語可以代言奏上
者錄之庶使古人之美昭然可法如漢武帝初作誥以
立三王各以土俗申戒文辭氣象未遠於古併附于後
舜命契作司徒語(契百姓不親五品不遜汝作司徒敬敷五教在寬)命臯陶作
士語(臯陶蠻夷猾夏寇賊姦宄汝作士五刑有服云云惟明克允)命伯夷作秩宗語
(伯夷汝作秩宗夙夜惟寅直哉惟清)命䕫典樂語(䕫命汝典樂教胄子直而溫寬而栗剛而無虐)
(簡而無傲至八音克諧無相奪倫神人以和)命龍作納言語(龍朕堲䜛說殄行震驚朕師命)
(汝作納言夙夜出納朕命惟允)美禹陳九功語(地平天成六府三事允治萬世永頼時乃功)
勉臯陶作士語(臯陶惟兹臣庶罔或干予正汝作士明于五刑以弼五教期于予治刑期于無)
(刑民恊于中時乃功懋哉)又美臯陶語(俾予從欲以治四方風動帷乃之休)舜又命禹
語(臣作朕股肱耳目予欲左右有民汝翼至退有後言)湯制官刑儆戒百官語(敢有)
(恒舞于宫至時謂亂風)高宗命傳說語(朝夕納誨以輔台德至欽予時命其惟有終)美
傳說進戒語(王曰旨哉說乃言惟服至予罔聞于行)又命傳說語(王曰四海之内)
(咸仰朕德至罔俾阿衡專美有商)成王命微子代商後語(乃祖成湯克齊聖廣淵至)
(往哉無替朕命)封康叔語(用康乃心至明乃服命)命蔡仲為侯語(小子胡至無荒)
(棄朕命)董正百官語(今予小子祇勤于德至敬爾有官亂爾有政)命君陳分正
東郊語(君陳惟爾令德孝恭至人臣咸若時惟良顯哉)康王誥諸侯語(昔君文武至罔)
(不在王室)命畢公保釐東郊語(惟周公左右先王綏定厥家至罔曰弗克惟既厥心)穆
王命君牙為大司徒語(君牙惟乃祖乃父服勞王家至宏敷五典式和民則)命伯
冏為太僕正語(伯冏惟予弗克于德至永弼乃后于彛憲)平王錫晉文侯語
(汝多脩扞我于艱至馬四匹父往哉)晉悼公賜魏絳樂語(子教寡人和諸戎狄以正諸華)
(八年之中九合諸侯如樂之和無所不諧請與子樂之)魏絳辭樂語(夫和戎狄國之福也八年)
(之中九合諸侯諸侯無慝君之靈也二三子之勞也臣何力之有焉抑臣願君安其樂而思其終也書曰居安)
(思危思則有備有備無患敢以此規)晉張老辭卿語(臣不如魏絳夫絳之智能治大官其仁可)
(以利公室不忘其勇不疚扵刑其學不廢其先人之職若在卿位外内必平)衛大叔文子謝
罪語(臣知罪矣臣不佞不能負羈絏以從扞牧圉臣之罪一也有出者有居者臣不能貳通内外之言以)
(事君臣之罪二也臣有二罪敢忘其死)鄭子産辭邑語(自上以下降殺以兩禮也臣之位在)
(四且子展之功也臣不敢及賞禮請辭邑)衛公孫免餘辭邑語(唯卿備百邑臣六十矣下)
(有上禄亂也臣弗敢聞且寗子惟多邑故死臣懼死之速及也)齊晏子辭更宅語(臣之先臣)
(容焉臣不足以嗣之於臣侈矣且小人近市朝夕得所求小人之利也敢煩里旅)衛子魚辭從
會語(臣展四體以率舊職猶懼不給而煩刑書若又共二徼大罪也且夫祝社稷之常隸也社稷不動祝)
(不出境官之制也若嘉好之事臣無事焉)陳敬仲辭卿語(羈旅之臣幸若獲宥及於寬政赦其)
(不閑於教訓而免扵罪戾弛扵負擔君之惠也所獲多矣敢辱高位以速官謗請以死告)齊威公對
賜胙無下拜語(天威不違顔咫尺小白余敢貪天子之命無下拜恐隕越于下以遺天子羞敢)
(不下拜)齊管仲辭莊王以上卿禮饗語(臣賤有司也有天子之二守國高在)
(若節春秋来承王命何以禮焉陪臣敢辭)莊王命管仲語(舅氏余嘉乃勲應乃懿德謂督不忘)
(往踐乃職無逆朕命)鄭燭之武辭文公使見秦穆公語(臣之壮也猶不如人)
(今老矣無能為也己)楚子西辭為商公語(臣免扵死又有䜛言謂臣將迯臣歸死扵司敗)
(也)晉平公策命鄭公孫叚語(子豐有勞扵晉國余聞而弗忘賜女州田以胙乃舊)
(勲)晉祁奚薦子為軍尉語(人有言曰擇臣莫若君擇子莫若父午之少也婉以從令)
(遊有鄉處有所好學而不戲其壮也彊而用命守業而不滛其冠也和安而好敬柔惠小物而鎮定大事有直)
(質而無流心非義不變非上不舉若臨大事其可以賢扵臣臣請薦所能擇而君比義焉)晉狐偃辭
卿語(毛之智賢于臣其齒又長毛也不在位不敢聞命注毛偃之兄)韓獻子為子無忌
辭公族大夫語(厲公之亂無忌備公族不能死臣聞之曰無功庸者不敢居高位無忌智不能)
(正君使至扵難仁不能救勇不能死敢辱君朝以沗韓宗請退也)晉趙衰辭卿語(欒枝正謹)
(先軫有謀胥臣多聞皆可以為輔佐臣弗若也)齊鮑叔辭宰語(臣君之庸臣也君加惠扵臣使)
(不凍餒則是君之賜也若必治圉家者則非臣之所能也若必治國家者則管夷吾乎臣之所不若夷吾者五)
(寬惠柔民弗若也治國家不失其柄弗若也忠信可結扵百姓弗若也制禮義可法扵四方弗若也執枹鼔立)
(扵軍門使百姓加勇焉弗若也)漢齊王閎封策語(於戲小子䦒受兹青社朕承天序維稽古)
(建爾國家封于東土世為漢藩輔於戲念哉恭朕之詔惟命不于常人之好德克明顯光義之不圖俾君子怠)
(&KR0662;爾心允執其中天禄永終厥有愆不臧迺凶于乃國而害于爾躬於戲保國乂民不可敬與王其戒之)燕
王旦封策語(於戲小子旦受兹元社封于北土世為漢藩輔於戲薰鬻氏虐老獸心以姦巧邊甿)
(朕命將率徂征厥罪萬夫長千夫長三十有二帥降旗奔師薰鬻徙域北州以妥&KR0662;爾心母作怨毋作棐德毋)
(廢廼備非教士不得從徵王其戒之)廣陵王胥封策語(於戲小子胥受兹赤社建爾國家封)
(于南土世世為漢藩輔古人有言曰大江之南五湖之問其人輕心揚州保疆三代要服不及以正於戲&KR0662;爾)
(心祇祇兢兢廼惠廼順毋桐好佚毋邇宵人惟法惟則書云臣不作福不作威靡有後羞王其戒之)
文則卷下
