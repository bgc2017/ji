御製讀宗澤忠簡集
偶閱宗澤忠簡集愛其乞回鑾諸疏不忍釋手既終卷
乃知章凡二十四上而高宗漠然也夫南渡去今乃六
百餘年讀其疏者未嘗不嘉其血誠賞其卓識歎其孤
忠欲為墮淚而彼時為之君者聽宵小深入之言懷優
游苟安之計屏之而弗顧是尚得為有人心哉以致捐
中原棄赤子謬曰我終能延趙氏一脉於餘杭嗚呼人
而至此是誠不知有五倫之事而天良喪盡者矣雖汪
黃謬論有以懾之使高宗無偏安之心有必為之志亦
焉能動聽則後之秦檜倡和議而稱一德亦必有以早
窺其心曲也或曰宗澤之心雖誠以彼時南北之勢較
之金源之釁其真可乘河北之民之心其真可信乎則
興復之舉固未易言也曰然復讐其要也興復其次也
不共戴天不反兵高宗於此蓋兩兼之矣徒跣以從不
顧一己之成敗利鈍可也而居臨安翫湖山稱姪於讐
以徒得歸葬之骸骨是誠何人哉嘗謂人君者
天之子也俗云子雖不肖父不可不慈予則謂
天之於天之子子雖不肖
天不忍不慈遠固不可枚舉近則於宋元明見之矣元
得統甫八十年立國之謨無足比數若宋南渡以後有明
正嘉以旋其綱紀陵夷政事叢脞早應滅亡而不即亡
者豈非
天父有不忍不慈之心而尚為之苟延其世以待其悛
改乎然此不可恃也大君者父母之宗子而黎元者均
之一家内之人也今持家者苟不顧一家之人使之顛
連而無告則其父母未有不怒怒而教教而不改其父
母亦必有以處之矣為君者之於民亦猶是也嗚呼可
不慎哉可不懼哉
宗忠簡集别集類三(宋)
提要
(臣)等謹案宗忠簡集八卷宋宗澤撰澤事蹟
具宋史本傳是編自一卷至六卷皆劄子狀
疏詩文襍體七卷八卷為遺事附錄皆後人
紀澤事實及誥勅銘記之類也澤孤忠耿耿
精貫三光其奏劄規畫時勢詳明懇切當時
狃於和議不用其言亦竟無收拾其文者至
寧宗嘉定間四明樓昉乃綴輯散佚以成是
集然陳振孫書錄解題竟不著錄是宋末已
不甚行蓋理宗以後天下趨朝廷風旨道學
日興談心性者謂之真儒講事功者謂之襍
霸人情所競在彼而不在此其沉晦不彰固
其所也明崇禎間熊人霖始據舊本重刊
國朝義烏縣知縣王庭曾又重為編定增入諫
止割地一疏而以樓昉原序及明初方孝孺
序弁於篇首考史稱澤力請高宗還汴疏凡
二十餘上本傳不盡錄其文今集中所載僅
十八篇猶佚其十則其散亡已多矣乾隆四
十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宗忠簡集原序
靖康丁未高宗再使斡里雅布軍時敵情叵測中外危栗
宗忠簡公守磁則決策留行於是適濟適鄲適大名適
睢陽遂登大寳中興之業實始基焉宗公力也公之初
意欲正位號係天下心因以羽檄天下兵濟師河朔旋
軫舊京其迂回宿留東南其轍者乃汪黃謬計非公本
謀也公既與汪黃異議不復預聞幕府事高宗藉其壯
謀既留命居旋升尹正駕御羣雄招降劇盜兵強士勇
法立誅必敵連歲不敢犯境於是清宫除道謀還二聖
奉迎大駕汪黃益忌之凡公奏請皆留中不下自傷不
得展布疽發背以死公之勲業雖不克竟而英䰟毅魄
皭然與日月争光可也昉兒時固已得公芳規於四明
所刊遺事中真所謂膽大於軀者意其語言文字當亦
稱是客授金華始獲拜公像公之曾孫有德出示遺文
若干種因為補綴而襲藏之適守南徐公松楸在焉會
部使者喬行簡攝郡事築僧廬於墓左剏祠堂於學宫
總餉岳公珂太守趙公善相繼命有德主烝嘗所以風
厲扶植之意甚厚郡博士方君符尤所鄉慕請以有德
所授遺文鋟梓昉遂掇取遺事中所載表疏次第其日
月而併刻之公前後奏請為回鑾而發者凡二十有四
其血誠赤心因可想見它文雖單言半字無非從忠義
中流出公亡而杜充代帥王業偏安盖始於此公之規
模志節罕有能道之者況其遺文乎若諸公表揚忠烈
例應得書嘉定辛巳十有二月鄞人樓昉拜手書
國之廢興存亡盖天也而有人事焉由其已然之跡而
觀之人謀之從違事變之得失皆如預定而不可易者
人力若奚所用自其未成之始而論之成敗禍福之機
待人而發豈皆出于天命哉故善為天下者盡人事以
回天道不善者委天命以怠人事田單齊之壯士用一
邑瘡殘之民復七十餘城不數月之間諸葛孔明以王
者之佐驅全蜀之衆欲取中原之尺寸終其身而不能
遂非特天命也人事之難易固不同也率赤子以救父
兄疾呼而可集說途之人使拯其鄰于難雖善其辭令
有所不從賢者能勉人以其所樂為不能強人以其所
難勉單之用齊人人皆有亡國喪家之憤而自為戰故
其成功也易孔明之時人知有曹氏不知漢德久矣孔
明徒欲以忠義激之安能必其從己乎宋敗于金而不
復中興人以為天命而不知人事失其機故也張浚趙
鼎可謂天下之賢相而韓世忠岳飛劉錡之徒亦一時
之將材高宗雖庸懦豈遽出法章下哉然而沮撓而不
足成事者以其初不用宗忠簡公之言耳徽欽之亡在
乎兵不足戰而忠簡公既入都城百萬之兵立具争欲
為之致死忠簡之賢固足以得衆而斯民戴宋之心亦
安可誣哉當是時也正田單復齊之機而忠簡公孔明
之流亞也使高宗能用其策公少延歲月未死則覆沒
之地可以迅掃而平敵人可以縛而獻諸太廟豈有蹙
國事讐之辱哉失此不聽至于竄伏東南而欲圖之則
民心之忘宋亦已遠矣是以終不能有所成非特秦檜
湯思退之罪也人無勇怯惟其所用乘其方銳而用之
中人皆可為壯夫及其氣衰志懾雖烏獲亦投劒而却
顧公之拳拳欲高宗都汴者欲用天下之銳氣以復讐
雪耻而高宗信小人畏避之謀棄不復聽而公亦死矣
斯豈天命使然耶實人為之不盡也公沒今三百餘年
而請高宗還汴之疏二十有四不盡載于史氏其九世
諸孫濬錄藏于家而屬余序之公忠義著于後世不待
疏而後見疏之所著不待言而後明然世皆知宋之不
復振由于秦檜之相而不知始于不用公之言余是以
具論之使知此疏之不從實宋室之所由分也方孝孺
譔
