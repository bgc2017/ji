竹澗集奏議卷四
明潘希曾撰
治河十九首本兵三首
疏支河以防水患疏
題為疏支河以防水患事臣奉命總理河道事務才薄
而任重無任競懼然不敢不竭其愚圖濟大事竊惟近
年沛漕沙淤旋挑旋塞蓋由秋水泛漲黃河奔衝所致
嘗考河流故道非一其大而要者若孫家渡經長淮衛
地方趨淮入海其一也若趙皮寨經符籬橋出宿遷小
河入海其一也若沛縣飛雲橋經徐州趨淮入海亦其
一也孫家渡趙皮寨乃上流之支河飛雲橋乃下流之
支河弘治以前三支分流會于淮而入于海故徐沛不
受其害漕渠不為所淤邇來上流二支俱就湮塞全河
東下併歸於飛雲橋一支下束徐吕二洪上遏閘河流
水溢為游波茫無畔岸於是决隄壅沙大為漕患今日
之計固當挑濬舊漕以通糧運加築隄岸以防衝决然
非疏上流之支河將來秋水復發沙雖挑而難保其不
復淤隄雖築而難保其不復决探本之論固有在矣近
因趙皮寨開濬未通該巡撫河南都御史潘塤等題稱
仍將孫家渡責成河南管河副使該戸工二部議題孫
家渡責成潘塤督行管河副使加意疏濬以殺河勢不
許推避誤事節奉聖旨卿等說的是欽此臣惟探本之
論正在疏孫家渡以殺河勢此撫臣經國至計而該部
會議相同蒙皇上斷然行之真明見萬里也臣私憂過
計尤恐巡撫事繁副使力寡萬一疏濬遲悞未免貽患
漕渠伏望皇上軫念國計下工部計議合無請勑一道
叮嚀都御史潘塤即便嚴督管河副使調集黃河夫役
選委相應官員上緊將孫家渡疏濬一應合用錢糧聽
其便宜區處務令渡口深闊支河流行剋期成功臣仍
公同本官閱實奏報庶幾河勢可殺而漕患可免矣緣
係疏支河以防水患事理未敢擅便謹題請旨
治河疏
題為治河事臣本菲才誤蒙皇上采之廷推特勅總理
河道事務既加憲職復聽便宜無非重國計而急水患
也臣勉圖報稱夙夜靡寧本年九月中躬率管河郎中
李重山東副使陳文沛兖州府同知花魁大名府通判
郭從道徐州判官林桐等自濟寧放舟沛徐以觀被淤
故道及所挑新河復沿黃河東岸陸行沛豐單等縣以
觀大小决口奔衝之迹詢諸父老究其緣由乃知漕渠
廟道口以下忽淤數十里實由决河西來横衝廟道口
之上并掣閘河之水東入於昭陽湖以致閘水不復南
流而沛縣飛雲橋之水時復北漫故沙停而淤耳沛以
下即無淤者以飛雲橋之水南流故也計濟沛間漕渠
只宜加築東隄以遏入湖之路更築西隄以防黃河之
衝俾其自北而南常由故道自無沙淤之患雖舊日之
淤猶有存者量加挑濬亦自通行已經劄付郎中等官
李重等并續到河南副使周忠山東左參政邊憲會議
得單縣林臺集至沛縣舊城隄一百四十餘里相應脩
築長隄則民地得免淹没運道可保無虞又經督行各
該司府議處及轉行各處鎮巡知會臣思脩隄備患事
不可緩而地方災傷民不堪役及今糧運未行河道人
夫空閒乃會計工程量調附近河夫二萬餘名每名照
依則例日給銀壹分五釐犒助今冬做工二箇月至十
一月中暫放來春做工二箇月至三月中可完又查得
本年七月九月間黃河水漲二次皆得趙皮寨分流但
水落寨口微淤仍責河道官夫隨淤隨挑以備分殺及
照孫家渡係彼處撫臣督濬亦就查催以憑閱視仰仗
朝廷洪福欲俟稍見功效方敢陳奏近准工部咨該本
部具題奉聖旨你部裏說的是河道事情已命侍郎潘
希曾提督整理不必再差官員還行與他著用心經畫
區處應奏請者具奏定奪欽此欽遵臣感激聖明委任
懼無以副宵旰憂勤之萬一謹昧死言臣既愚且拙不
敢求新竒之功不敢為苟且之計區區報國之誠惟欲
因舊以為功從省以濟事順水性以除患故捨新河而
脩舊漕者圖其易也沿黃河為隄者防其傍溢使順流
也隄去河五六里或七八里者因地勢也停槩派十數
萬夫僅用河夫二萬餘者恐民勞也罷顧募而行犒助
者慮錢糧難繼也以次而挑舊淤培東隄者審其時也
查濬趙皮寨孫家渡者以皆黃河故道亦先朝所嘗濬
也夫漕渠之淤因黃河之傍衝黃河之衝因上流之未
疏察其事勢參諸廷議莫如脩漕隄以防衝决疏支河
以治本源臣盡心竭力猷為止此然未敢自信也伏望
皇上軫念河患特勑工部會官詳議或俯察邇言或别
示長策使臣得一意行事庶於國家大計可無誤也緣
係治河事理未敢擅便為此具本專差承差厲思智親
齎謹題請旨
謝恩疏
奏為謝恩事嘉靖八年正月初六日承差劉堯臣於本
部順領頒賜明倫大典一部到臣除望闕叩頭捧受外
伏以惟聖盡倫不越因心之孝惟皇盡制必稽知禮之
言大典肇脩彛倫攸敘揭中天之日月開流俗之昏迷
盥手啟編荷恩增懼誦敷言而會其有極由孝道而移
以為忠臣不勝感戴天恩之至為此具本專差承差任
舉親齎謝恩謹具奏聞
自陳求退以彌災變疏
奏為自陳求退以彌災變事邇者地方多災星霾迭異
皇上宵旰靡寧克謹天戒在廷羣臣罔不省躬待罪臣
本菲才謬膺治水重寄多方脩濬所至勞費迄今半年
未得成績盖羣臣中宜早退者也伏望聖明將臣罷歸
田里别任賢能則天工不曠而天意可回矣緣係自陳
求退以彌災變事理未敢擅便為此具本專差承差劉
堯臣親齎謹具奏聞伏候勅旨
乞命憲臣兼管河道疏
題為乞命憲臣兼管河道事臣惟黃河自河南泛濫歴
千餘里分三數道趨徐淮以入海先年河溢開封大名
曹州地方嘗脩沿河一帶長隄以保運道而在開封者
則屬之河南管河副使在大名曹州者則屬之整飭曹
濮兵備兼管河副使分任責成有備無患近年河溢豐
沛徐地方兩淤沛漕一淤徐州洪又淤淮安清河口即
今疏上流於河南以分其勢築長隄于單豐沛以禦其
患惟單縣係曹濮兵備官該管而豐沛徐淮黃河缺憲
臣管理事難責成看得整飭徐州淮揚兵偹副使吳昂
常在徐州住劄前項河道堪以兼管乞勑該部計議請
旨令徐州兵偹官兼管豐沛徐淮黃河凡人夫工料防
守脩濬之宜照依開封大名曹州整理以後仍載入本
官勅内則河南山東直隸一帶黃河皆有憲臣分管而
運道可保矣緣係乞命憲臣兼管河道事理未敢擅便
為此具本專差承差張譽親齎謹題請旨
脩長隄以保運道疏
題為脩長隄以保運道事節據山東按察司管河兼整
飭曹濮等處兵偹副使陳文沛呈據直隸大名府管河
通判郭從道呈蒙本道案驗奉欽差總理河道事務工
部右侍郎兼都察院左僉都御史潘希曾劄付坐委卑
職督領本管人夫脩築豐沛長隄工程竊照前項創築
之隄為防西水衝噬之患自沛縣淤塞運道以來無人
不欲興築此隄者也今隄功報成足以為經久之計矣
合無照依直隸山東事例或設老人或置鄉夫時常巡
邏看守則隄功不致損頽而運道可保無虞等因到道
查得直隸山東河南三省一帶黃河北岸先年設有長
隄月隄以防水患兩畔插柳一以護隄為長久計一備
採稍為河患用又每三里蓋鋪一座撥夫看守仍設老
人往來巡視合無備行單豐沛三縣將一帶新隄照依
前項三省舊隄規矩等因到臣看得三省舊隄連接五
百餘里外防黃河内保運道各設管河副使同知通判
主簿等官管束河道人夫栽插楊柳採辦樁草看守鋪
座脩填隄岸每於夏秋水發之時併力捲埽防禦河患
遇有淤淺亦就挑濬近年河決單豐沛地方沙淤沛漕
該臣議築三縣長隄一百四十里續據單縣官民申呈
增築長隄至本縣戴富家後共一百五十里蓋造隄鋪
凡五十座所以防黃河而保運道與三省舊隄事體一
同今單縣河道係山東管河副使該管豐沛河道已經
題准係徐州兵偹副使兼管惟州縣管河官員及守隄
人夫尚未議處謹將應設官夫查照舊隄事例參酌地
方事宜開欵于後伏望皇上垂察特勑該部計議施行
則長堤可垂永久而運道無虞矣緣係脩長隄以保運道事
理未敢擅便為此開坐具本專差承差張譽親齎謹題
請旨
計開
一兖州府單縣河道官夫查得本府城武縣近年
河患已遠管河主簿郭景輝在任事簡乞將本官
改注單縣管河就將單縣均徭河夫二百二十九
名隣近金鄉縣均徭河夫一百六十八名令其管
領守隄每三鋪設一老人巡視平時脩隄插柳採
辦椿草夏秋水發之時聽本府管河同知調度於
緊要處所併力捲埽以防河患其城武縣河夫仍
聽同知總管則官免增設夫免加僉而事亦有備
矣
一徐州豐沛二縣河道官夫查得本州管河判官
例該沛縣住劄宜令兼管豐沛黃河沛縣管河主
簿宜令兼管本縣黃河豐縣欠管河官乞照例設
主簿一員令近隄住劄就將蕭縣近年僉復閘溜
淺夫并原存淺夫共六百二十七名碭山縣近年
僉復閘溜淺夫并原存淺夫共三百八十二名分
撥豐沛二縣主簿各管領守隄每三鋪設一老人
巡視平時脩隄插柳採辦樁草夏秋水發之時聽
本州管河判官調度如或不敷量調徐沛運河人
夫於緊要處所併力捲埽以防河患則官不缺人
役不擾民而事亦有備矣
一查得徐州洪閘官夏時先經總理河道侍郎章
拯薦其警敏知事令同沛縣主簿寗時智往來脩
濬該本部覆題各官果能盡心職務河患平息聽
總理河道官奏請量擢自去年冬臣委本官於豐
沛地方捲埽脩隄尤能效勞成事且熟知河患可
使防守如蒙准設豐縣管河主簿乞將夏時陞補
則河道亦有頼矣
異常大水幸保運道疏
題為異常大水幸保運道事節據河南按察司管河副
使周忠呈據開封府同知閻祺潘國臣呈嘉靖八年六
月初五日據管工義官孟雷報稱本日子時黃河泛漲
將孫家渡口衝决灌入新開河内隨帶本官親詣孫家
渡相看河水委實洪大奔趨本口順流滿漕而下其深
大約丈餘隨有木客郭愷郭亨等木筏三十餘座亦隨
水而下通流無阻又據開封府蘭陽縣申本年六月初
五日黃河泛漲水發一丈本日亥時將新挑趙皮寨河
衝開見今通流又據直隸徐州沛縣申本年六月初七
日夘時水勢陡漲出岸衝入街市午時水至縣門夜三
鼓將察院倉庫監獄六房各官宅舍渰倒卷案般救不
及儒學文廟西廡欞星門諸生號房教官宅舍亦被淹
倒黃水平有三尺又據委官城武縣主簿郭景輝禀報
沛豐長隄本月初七日辰時黃水溢出岸上流至隄下
深者五六尺淺者三四尺瀰漫洶湧掃衝隄埽乞行相
度防護庶保無虞等因各到臣竊照今年五月以來兖
濟地方雨水大發近日黃河泛漲尤甚决孫家渡灌趙
皮寨渰沛縣漫長隄三日之間千里并至除沛縣拯恤
事宜係撫按衙門施行外看得長隄初成而黃河驟漲
頼脩築頗堅不被衝决隄裏田廬免于渰沒而濟沛一
帶漕河由其故道黃沙無自來淤塞不復作即今糧運
通行水勢漸平且孫家渡既淤下流受害連年挑濬工
未及半一旦自决而通夫豈人力皆由我皇上憂勤一
念仰格天心故天相成功渡口久塞而忽通長隄甚危
而獲安也臣仍行河南管河官俟黃河落後查勘孫家
渡趙皮寨二河如有淤淺之處量加挑濬以偹分疏及
行山東直隸管河官將單豐沛長隄再加脩培以垂久
遠庶運道自此無虞矣緣係異常大水幸保運道事理
為此具本專差承差任舉親齎謹具題知
議處河道官員疏
題為議處河道官員事據河南按察司管河副使周忠
呈稱孫家渡開自弘治六年迄今脩濬不知凡幾但既
濬之後水或暫通而不復為偹沙旋淤塞賀村以下今
改須水流入則浮淤自可蕩滌惟渡口二千五百步水
落泥積宜時常脩濬合於鄭州添設判官一員責令渡
口住劄就將該州并所屬四縣河夫共九百七十六名
分作兩班每年量調一班自二月初興工三月終止如
或積泥頗重用夫數多將該州并屬縣年例堡夫二百
名調撥協濟庶民不久役而水可常行矣又稱儀封縣
先年因黃陵岡衝决添設主簿一員專管河事近年河
患已徙於紙房杜勝等處係隸東明縣地方見今員缺
似應裁革等因到臣看得孫家渡既已挑通必須專官
管理庶免復淤其儀封縣管河官委的事簡可省及查
得虞城縣縣丞李希蕙年資久而守不渝脩濬勤而績
已著用之管河足以稱職乞勅該部計議合無將儀封
縣管河主簿裁革於鄭州添設管河判官在孫家渡住
劄管束該州并屬縣河夫以時脩濬仍查訪縣丞李希
蕙如果相應就以本官陞補鄭州判官則河道有備而
官使亦得人矣緣係議處河道官員事理未敢擅便為
此具本專差承差任舉親齎謹題請旨
及時疏河以防水患疏
題為及時疏河以防水患事據河南按察司管河副使
周忠呈報挑濬過榮澤縣孫家渡自本渡口起至鄭州
地方姚店止長三十三里一百四十三步於本年六月
三十日工完又自渡口西北挑濬舊河形長二千二百
步於本年十月初二日工完河水通流船筏往來等因
到臣查得先為疏支河以防水患事該臣具題奉聖旨
是潘希曾所奏漕河壅塞原委明白甚為有益足見用
心便寫勑與都御史潘塤着嚴督管河副使調集夫役
選委相應官員將孫家渡上緊疏濬務在深闊以殺河
勢功成之日還著潘希曾閱實具奏工部知道欽此嘉
靖八年四月二十六日准工部咨為應詔陳言以彌災
異事該本部題議得治河通運國計重大夏秋水漲正
在春暮用工不宜停罷如果人民災困支給在官夫價
多方遠糴救其饑餒督其工力務使河工不誤而民命
兩全奉聖旨是這工程事干運河着巡撫官會同督理
河道侍郎潘希曾公同計議從實具奏定奪欽此本月
二十八日隨准工部咨為及時疏河以防水患事該本
部題近查巡撫河南都御史潘塤奉有欽依致仕遺下
前項脩河工程無官督理况今四月將終正在緊急用
工之際合無降勑一道星夜差人齎付彼處巡按御史
胡效才將都御史潘塤遺下一應治河事務通行嚴督
整理仍一面行文本部右侍郎兼都察院左僉都御史
潘希曾亦要不妨運河往來總督整理不得因而推託
誤事其巡按御史奉勑以後河功懋著比之潘塤事有
成效聽侍郎潘希曾具奏上聞奉聖旨是治河工程依
擬寫勑與巡按御史胡效才嚴督管河等官趁時整理
通行侍郎潘希曾往來公同督視勿得推託誤事待巡
撫官員到日另行具奏定奪欽此臣欽遵節行管河副
使周忠嚴督官夫如法挑濬及親詣孫家渡閱視外看
得去任都御史潘塤督過工程僅及三分之一御史胡
效才奉命接管乃能究河道之始末念工力之繁難議處
錢糧人夫選委官屬督同副使周忠及時經理又於河
漲口决之後察其水落沙淺之形加力挑通為國遠計
使河流分於上而運道安於下且頻年難成之功四越
月而告成厥功懋矣乞勑該部議處合無將御史胡效
才副使周忠量為陞賞庶以勵賢勞也除巡按衙門徑
自造冊奏繳外緣係及時疏河以防水患及節奉聖旨
功成之日還着潘希曾閱實具奏并節奉欽依巡按御
史奉勑以後河功懋著聽侍郎潘希曾具奏上聞事理
未敢擅便為此具本專差承差劉世臣親齎謹題請旨
河功告成疏
奏為河功告成事據委官管河郎中丁洪李重管閘主
事李邦直山東管河兼漕濮兵偹副使陳文沛兖州府
同知陳約徐州判官温文標等各冊報築過黃河北岸
長隄自沛縣舊土城起歴豐縣至單縣戴富家後止共
長一百五十里一百二十二步下埽二千三百九埽嘉
靖八年四月十七日工完造過隄鋪五十所每所瓦房
三間共一百五十間本年六月二十一日工完濬過沛
縣至濟寧運河淤淺九十二處共長三千八百丈五尺
培過隄岸缺口七十二處共長一千九百五十丈三尺
脩過橋壩共一十三處本年七月初六日工完幫過長
隄一百一里二百二十四步加埽二千四百三十一埽
本年十一月初四日工完委役過官并吏老等役二百
八十四員名人夫二萬九千二名匠役一百一十九名
船戸四百八十三名動支過原脩河并河道銀共二萬
六千九百一兩五錢一分七釐一毫五絲原脩河米豆
共一萬四千五百七十八石四升五合二勺樁木杉條
共一萬五千二百四十四根草葦柳稍雜柴共一百一
十一萬六千六百二十一束檾繩草繩共一十三萬二
百一十五條檾麻廢纜舊鐵器共一萬六千六百九十
二斤甎瓦共一十二萬一千八百箇石灰五百䂖又據
河南管河副使周忠呈報濬過趙皮寨口本年六月二
十六日工完濬過孫家渡三十三里二千三百四十三
步本年十月初二日工完各到臣節該欽奉勑近年沛
縣迤北漕河屢被黃河水漲衝開隄岸河流淤塞朝廷
恐阻滯糧運節命侍郎章拯都御史盛應期等會同督
理未見成功該廷臣會推爾素有才望特加憲職命爾前
去督理該本部覆爾所奏以孫家渡為上流支河必先
疏濬以殺河勢然後可以施功誠為有見已勑都御史
潘塤嚴督管河副使等官用功疏濬爾可作急前去公
同淮揚鎮巡及山東河南北直隸撫按官督同各該三
司掌印及管河守巡等官親詣沛縣等處相度河勢斟
酌計處待孫家渡疏濬成功之日然後以次隨宜舉行
或挑濬舊漕以通運道或脩築隄岸以防衝决凡事千
河道勑内該載不盡者悉聽爾便宜處置事體重大者
具奏定奪爾為大臣受兹委任尤須竭忠盡力多方咨
訪悉心區處務在日下成功欽此欽遵臣議得沛漕之
淤塞因黃河之傍衝黃河之傍衝因上流之未疏今宜
疏支河以殺其勢築長隄以防其衝然後挑通沛漕自
無復淤之患乃先請勑河南撫臣督濬孫家渡續行河
南管河官加濬趙皮寨口一面督行各該司府議處及
轉行各該鎮巡知會分委郎中丁洪李重副使陳文沛
周忠等查調河道官夫支放合用錢糧起築長隄于沛
豐單三縣蓋造守隄舖舍候過暑雨仍加幫培又委主
事李邦直管濬沛縣迤北漕河培補隄岸脩置橋壩仰
頼皇上洪福一年之間各工次第報完支流疏於上而
黃河之勢以分長隄障於下而黃河之沙不入沛漕挑
通糧運徑過雖六月八月兩經大水無復淤塞之患矣
除趙皮寨係本處河夫如常挑撈孫家渡係接管御史
胡效才造冊奏繳外今將報到長隄并沛漕工程緣由
查算相同除備造文冊畫圖貼說外緣係河功告成事
理為此具本專差承差張譽親齎謹具奏旨
計開繳
河功文冊一本
畫圖貼說一本
旌舉賢勞官員疏
題為旌舉賢勞官員事先准工部咨内開本部右侍郎
潘希曾奉命總理河道重務其河南山東直隸都布按
三司并府州縣衛所等官有諳曉河事者從其選委事
有成效聽本官從公舉薦等因具題奉聖旨是欽此欽
遵該臣議得沛漕之淤塞因黃河之傍衝黃河之傍衝
因上流之未疏今宜疏支河以殺其勢築長隄以防其
衝然後挑通沛漕自無復淤之患乃請勑河南撫臣督
濬孫家渡及行河南管河官加濬趙皮寨口分委郎中
主事副使同知等官一面起築長隄于單豐沛三縣一
面挑濬沛縣迤北一帶漕河一年之間各工次第報完
支流疏於上而黃河之勢以分長隄障於下而黃河之
沙不入沛漕挑通糧運徑過兩經大水不復淤塞此雖
資官府之財藉人夫之力以有成亦由各官盡心分理
竭力趨事之所致也如調任虞衡司郎中丁洪處事周
詳為人耿介都水司主事李邦直設施有序才行俱優
調任霸州兵偹副使陳文沛剛敏有為操持克慎河南
管河副使周忠蒞政精勤飭躬端謹皆分董大工共致
成效者也如兖州府同知李仁陳約通判張儒大名府
通判郭從道開封府同知閻祺潘國臣任府佐而各稱
厥職如濟寧州判官楊時中徐州判官温文摽項情邳
州判官楊政單縣主簿郭景輝貳州縣而各有所長皆
分管工程效勞脩濬者也乞勑吏工二部查議如果臣
言不謬將前項各官甄錄量為陞擢則賢勞有勸矣緣
係旌舉賢勞官員及奉欽依事理未敢擅便為此具本
順差承差張譽親齎謹題請旨
多病乞休薦賢自代疏
奏為多病乞休薦賢自代事臣自去年七月奉命治河
夙夜兢惕勞心宣力今年六月以來半身頭面麻木手
足痿痛服藥炙火醫治㒺效於時以河功未上不敢自
陳勉強力疾狼狽至今加以腸風舉發失血日甚勢不
得不自陳也竊思往年沛漕沙淤旋挑旋塞以黃河一
溢則一淤也今既請濬孫家渡加撈趙皮寨以分其勢
起築長隄于單豐沛三縣以防其溢挑濬沛漕通利糧
運兩經大水不復淤塞又請勑除用兵偹副使兼管豐
沛徐淮黃河則河南山東直隸一帶皆有憲臣管黃河
矣又議處孫家渡趙皮寨撈淺官夫則支河可常通矣
又議處單豐沛三縣守隄官夫則長隄可永固矣運河
又有郎中主事等官如常管理矣使臣不患疾病不知
止足亦不過坐靡廩禄無他猷為此臣今日所以得自
陳也臣又思大臣有以人事君之議雖得謝不忘為國
之誠查得先年督理河道嘗以都御史通政等官今訪
得河南右布政使陶諧忠鯁著名老成行事副使周忠
蒞政精勤飭躬端謹霸州兵偹副使陳文沛剛敏有為
操持克慎且皆嘗任管河號稱諳練者也伏望聖慈賜
臣休致以便調理仍勑吏工二部議請將陶諧等量陞
一員代臣其過臣必遠矣緣係多病乞休薦賢自代事
理未敢擅便為此具本順差承差郭喬親齎謹具奏聞
伏候勑旨
薦舉河道方面官員疏
題為薦舉河道方面官員事臣奉命治河一應河道事
務督同各該三司掌印及管河守巡等官從宜議處頼
以集事中間賢能官員臣不敢蔽除河南右布政使陶
諧管河副使周忠霸州兵偹副使陳文沛素諳河事臣
具薦自代外訪得山東右布政使邵錫歴官秉忠直之
節敷政得承宣之體按察使顧應祥風裁表乎僚屬歴
練優于政務左參政邊憲文學足以飭政端厚慎於行
已張宏氣剛正而不撓事敏達而無滯天津兵偹副使
姚文清司憲而肅紀綱詰兵而清河路僉事沈圻執法
出自内臺秉公施於有政河南右參政伍全勤慎協于
官箴老成堪總藩政副使樊繼祖署總司而憲度明正
一已而屬吏服僉事祁鶴勤巡歴而政舉崇儉素而守
嚴王洙能其風憲之官勵于清脩之行以上各官皆河
道有千賢能堪薦者也乞勑吏部查訪如果臣言不謬
將各官甄錄量為陞擢則賢能有勸矣緣係薦舉河道
方面官員事理未敢擅便為此具本專差承差郭喬親
齎謹題請旨
薦舉河道郡縣官員疏
題為薦舉河道郡縣官員事臣奉命治河一應河道事
務督行山東河南直隸各該府州縣官從宜區處頼以
集事中間賢能官員臣不敢蔽除管工同知等官李仁
等另具旌舉外訪得兖州府知府劉夢詩愷悌得民牧
之體明敏堪繁劇之任東昌府知府王杲用財省而宜
于民守已嚴而達于政開封府知府劉漳政平易而近
民性明達而有守淮安府知府葛木刑清而政兼舉守
慎而民相安揚州府知府陶儼居官不携家累恤民尤
重夫差大名府知府樂頀歴練而政疏通公平而民懷
服皆作郡之賢能者也滋陽縣知縣谷鸞寬嚴之政適
宜勤慎之行不苟山陽縣知縣姜潤身秉清節而民甚
宜更劇邑而才始展江都縣知縣劉良卿器偉而操履
端才長而廢墜舉長垣縣知縣王懋風紀素著賢聲遷
調益諳政體沛縣知縣平世祥理疲弊之邑得張弛之
宜豐縣知縣高禄撫墊溺之民脩平易之政皆作縣之
賢能者也以上各官俱堪薦舉乞勑吏部查訪如果臣
言不謬將各官甄錄量為陞擢則賢能有勸矣緣係薦
舉河道郡縣官員事理未敢擅便為此具本順差承差
郭喬親齎謹題請旨
謝恩疏
奏為謝恩事嘉靖九年六月初三日准吏部咨為及時
疏河以防水患事内開該本部具題嘉靖九年五月二
十一日奉聖旨潘希曾准加尚書俸級着照舊用心總
理河道欽此臣欽遵望闕叩頭外伏念河流自昔靡常
運道於今為重禀綸音以從事職分當然頼國福而幸
成腁胝奚有乃蒙天恩㒺極日照不遺采吏工兩部之
言錫俸級二品之盛福逾涯分惟深覆餗之虞報乏涓
埃徒切傾葵之愫臣不勝感戴天恩之至為此具本專
差承差張譽親齎謝恩謹具奏聞
河道疏
題為河道事據管河郎中黃行可呈蒙欽差總理河道
事務工部右侍郎兼都察院左僉都御史潘批據直隸
淮安府申前事批仰本職作速勘處通行回報備行淮
安府轉行本府並淮大二衛掌印管河官員會同勘議
停當呈來覆勘去後續據該府經歴司呈承准本府照
會准通判李重牒稱會同本府掌印知府葛木并淮大
二衛掌印管河指揮蔣繼爵等親詣信字方家二壩議
勘得新莊閘口緣在淮河上流故其水勢常高裏河數
尺清江浦月河緣下新莊口二十餘里故水視彼已低
二尺方家信字二壩又下月河二十餘里故水視月河
又低二尺若於其旁開口置閘則裏水可以順出後或
淮水涸落之甚而懼裏水走洩則閉閘而開月河又甚
則閉月河而開新莊閘若或外河漲盛則三口俱閉而
暫車壩隨宜開閉庶工力不致太費而運道可以無虞
柰建閘地基在信字壩尚有不便蓋必由通津橋而東
行二百餘步轉折而北又須拆民居房室數家方可建
置其方家壩則壩西觀音堂前已有空便基地且觀音
堂係尼僧創建應合拆毁先作石閘一座仍將裏口新
建板橋再加樁木築打中畱閘門立木枋挨牌啓閉節
水可以祛水患通運道除已脩完方家信字二壩省令
一應船隻俱由車盤外等因牒府備呈本職又經親詣
閱視得清江浦月河與方家信字二壩地形水勢委漸
低下除信字壩工費浩大難並建閘外合先於方家壩
旁次及原議清江浦月河口各建石閘一座裏水可以
順出酌量淮水消長隨宜開閉車盤若水落之甚仍開
新莊故道經行糧運庶免妨阻之患實經久可圖之計
也其通判李重欲以石閘之裏又造木閘似為重併無
益又經公同知府葛木等覆議相同等因具呈到臣據
此會同總督漕運兼巡撫鳳陽等處地方都察院右副
都御史劉節議照淮黃合流自西而東初經新莊閘又
東二十餘里經清江浦月河又東二十餘里經方家壩
水勢趨東愈下故岸形迤東漸高每年夏秋河漲湏閉
新莊閘以防沙水内灌船由月河往來漲甚又湏閉月
河口以防沙水内灌惟方家壩岸形稍高可以開口行
船且洩裏水之溢故郎中黃行可知府葛木等議要先
於方家壩旁次及原議清江浦月河口各建石閘一座
與新莊閘座隨宜開閉若或河漲大甚則三閘俱閉船
由信方等壩車盤盖因時救患通漕之計也及照該府
原申内開各屬淺夫原額雖有一千二百名除逃亡事
故外實在工僅有一千餘名且各處築濬恐不敷用合
仍顧覓人夫三百名相兼淺夫匠作併力掘砌其作閘
物料聽管河郎中查取貯有河道錢糧去處動支買辦
夫匠工食合量動漕運無礙官銀查照舊規日給銀三
分淺夫亦宜日給米二升或銀一分計其勞費亦不甚
多伏望皇上軫念地方水患及漕運急務特勑工部計
議合無俯從所請於前項地方開設石閘二座合用人
夫錢糧臣會同都御史劉節從宜區處府衛管工委官
俱屬管河郎中黃行可提調督理事完造冊奏繳庶運
道有備而水患亦稍除矣緣係河道事理未敢擅便為
此具本專差承差王鼎親齎謹題請旨
黃河復由故道疏
題為黃河復由故道事嘉靖九年十月初八日據河南
管河副使周忠呈查勘得虞城縣原有小股河本年六
月以來自上源衝開由歸德州丁家道口直至本縣地
方横流往夏邑并直隸碭山縣去訖本月二十四日據
兖州府單縣管河主簿郭景輝呈勘得黃河至曹縣地
方胡村寺東衝開一道闊三里有餘東南至本縣賈家
壩入古蹟黃河由歸德州丁家道口至徐州小浮橋入
運河胡村寺東北衝開一道闊一里有餘又分為二支
東南一支經虞城縣至碭山縣合古蹟黃河出徐州東
北一支經單縣長隄盡頭至魚臺縣漫為坡水傍谷亭
入運河其單豐沛三縣黃河賴長隄障迴即今沙淤平
滿民多耕作不復為沛漕之患等因各到臣卷查節據
兖州府管河同知陳約呈本年六月初二日黃河溢出
河岸流至單縣長隄脚下深五六尺瀰漫東流徐州碭
山縣申本年六月二十四日黃河泛漲自上源虞城單
縣二處衝流入境開封府歸德州申本年六月二十六
日黃河水大漲將上源梁靖口等處衝開漫入虞城縣
境内已經臣督令各該管河官於河患處所加謹脩防
候汎濫稍退流派可辯仍將河道變遷緣由勘報去後
今據呈報前來查得黃河由歸德州至徐州入漕河者
故道也永樂年間濬開封支河達魚臺縣入漕河者以
濟淺也自弘治年來黃河改由單豐出沛之飛雲橋而
歸德故道始塞魚臺支河亦塞然以其出於沛橋亦可
資以濟淺以其逼近沛漕又恒有衝決沙淤之患朝廷
連年脩濬勞頓甫息一旦全河復其故道則患害已遠
支流達於魚臺則淺涸無虞矣雖河性靡常不可逆覩
由今觀之實漕運之利而國家之福也緣係黃河復由
故道事理為此具本專差承差王鼎親齎謹具題知
薦舉河道方面官員疏
題為薦舉河道方面官員事查得山東布按二司右布
政使等官邊寭等河南布按二司右參政等官伍全等
先嘗經臣薦舉者不復枚舉外訪得山東左布政使李
緋承宣優大藩之任精練敏庶政之脩右參議何璦敷
政宜於地方持身得於勤慎曹濮兵備副使嚴時泰飭
武備而河防脩贍文詞而操守慎徐州兵備副使何鰲
執法而汚吏有懲詰兵而河務兼舉僉事史臣巡歴勤
而所守嚴刑獄慎而法事習河南按察使今陞右布政
使林大輅總憲司而綱紀克嚴布藩政而蕃宣允稱以
上各官或掌印或守巡或兼管河皆有禆河道賢能堪
薦者也乞勑吏部查訪如果臣言不謬將各官甄錄量
為陞擢則賢能有勸矣緣係薦舉河道方面官員事理
未敢擅便為此具本順差典吏高志仁親齎謹題請旨
薦舉河道有司官員疏
題為薦舉河道有司官員事查得山東兖州府知府劉
夢詩直隸淮安府知府葛木大名府知府樂頀河南開
封府同知潘國臣山東兖州府同知李仁等先嘗經臣
薦舉外訪得直隸河間府知府徐景嵩公忠秉給諫之
舊政理有循良之風滄州知州吳成禮性淳而守不失
才敏而政益脩揚州府同知郝守正為人負宏深之器
署印彰練達之才通判白鎰行已廉而輿論歸供事勤
而厥職舉高郵州知州曹曙才優而薦更劇州行謹而
復諳河事淮安府通判李重佐郡素長幹理督工尤效
勤勞山東東平州知州胡松年妙而學識優政勤而操
持慎以上各官或掌印或管河皆賢能堪薦者也乞勑
吏部查訪如果臣言不謬將各官甄錄量為陞擢則賢
能有勸矣緣係薦舉河道有司官員事理未敢擅便為
此具本順差典吏高志仁親齎謹題請旨
自陳乞罷以彌天變疏
奏為自陳乞罷以彌天變事近日午門西樓雷震垂眷
皇上過自貶抑諭羣臣同加脩省盖克謹天戒以奉迓
天休即古帝王洚水自儆大旱自責之心也顧臣僚託
體股肱不能為陛下代天之工而致天之譴罪復奚迯
臣才識素劣衰病交侵叨貳本兵曾無寸補固宜罷黜
者也伏乞聖恩賜臣退休簡賢能以充任使庶幾天工
不曠而天意可回矣緣係自陳乞罷以彌天變事理為
此具本親齎謹具奏聞伏候勑旨
計處大政以圖治安疏
題為計處大政以圖治安事職方清吏司案呈本部送
吏科抄出廣東道監察御史郭希愈(云云)奉聖旨該部
看了來說欽此欽遵抄出送司案呈到部看得廣東道
監察御史郭希愈題稱推陞兵部左右侍郎要於素在
邊方曾經督兵及才識膽略謀猷為衆所推服者註實
請用内分一員專一講求邊方軍務一員專一講求腹
裏軍務又各自選有智計屬官一二員為之贊畫遇有
警報各照地方即與尚書言之以調度若聲勢重大亦
各照地方即與贊畫屬官前去提督以决勝等因除准
吏部咨稱議推兵部侍郎一節本部查覆外查得諸司
職掌兵部尚書侍郎之職掌天下武官選授及天下地
圖城隍鎮戌烽堠與夫傳驛廐牧戎器等政則凡邊腹
軍務皆侍郎職分之所當理與尚書共濟者也似難分
限以致乖隔其屬有四曰武選職方車駕武庫則凡邊
腹軍務乃各該郎中員外郎主事分任而習理者也似
難又專委一二人贊畫及照我國家百六十年來如遣
將總兵率以公侯伯都督等官遣文臣總制或提督率
以尚書侍郎都御史等官然皆臨時命文武多官會推
堪任大臣二三員上請簡用事平則將歸於班行兵散
於營衛故將無久擅之權兵無不戢之患兹欲以兩侍
郎分領邊腹軍務似未悉我祖宗臨事遣將之深意况
預定左右侍郎將兵之任則各處撫鎮等官皆將觀望
諉避不免誤事或所擬侍郎一有事故該地方用兵又
將誰屬豈諸大臣中遂無一人可屬此亦似非通論臣
等俱不敢擅擬其本官所陳武備事宜則皆切於時務
合候命下移咨總制提督巡撫等官申明脩飭仍將某
邊與某邊相隣某省要害與某省相接地里相距若干
彼此可否策應山川形勢之險夷鎮戍城堡之脩廢軍
民兵馬之精壯衰耗糧料有無足給器械有無堅利地
方有無應合增脩事務及戰守機宜將領賢否等項各
開欵備造小冊一本及畫圖貼說付公差人役附齎繳
部以憑參考施行惟復别有定奪均乞聖裁緣係計處
大政以圖治安及奉欽依該部看了來說事理未敢擅
便謹題請旨
比例乞恩請給書籍疏
奏為比例乞恩請給書籍事臣聞之禮曰天子聽外治
后聽内職外内和順國家理治此之謂盛德三代而下
此道微矣恭惟皇上德隆神聖治務本原以大學衍義
實治國之規三后傳訓實理家之要乃命工翻刻序之
宸翰而以衍義進講於經筵傳訓示法於宫壼隨復頒
賜臣工傳播遐邇此誠欲内外各正其位臣民咸式其
言以成中興和順之治而上比於三代之隆甚盛舉也
臣彼時以工部右侍郎奉命總理河道在外未預頒賜
之列聞兹曠典實切欣慕久欲上請懼凟聖聰查得近
該御史李美等奏請前書已蒙准給臣輒敢冐昧以聞
伏望皇上一體頒給俾臣得日夕覽誦近以為脩身之
模而什襲珍藏遠以為傳家之寳感荷恩私世世無極
矣臣不勝願望之至緣係比例乞恩請給書籍事理為
此具本親齎謹具奏聞伏候勑旨
竹澗集奏議卷四
