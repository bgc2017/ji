竹澗集卷一
明潘希曾撰
古今詩一百十六首
池上即事
避石斜開徑臨池小作堂竹隂隨杖履荷氣襲衣裳迥
覺紅塵隔寧知白日忙一觴還一詠此樂詎能忘
送劉掌教中和山西校文
月窟秋香近山程暑雨疎諸生瞻使節内府待賢書鍳
出驪黃外心傳衣鉢餘晉陽稱自古多士近何如
病中偶述
閉戸東風又一春竹隂庭院静無塵花枝開好能撩我
燕子來頻不避人與酒絶交偏寂寞作詩為計有吟呻
病餘筋力難為禮拄杖人前自亦嗔
早春聞鳥
庭樹朝來好鳥鳴似聞相喚不知名神機妙處應須玩
昨夜春雷送一聲
喜雨
亢陽當午天欲赤霹靂墮地坤隅坼樓頭颯然風雨來
席捲萬瓦飛黃埃初如絲紛忽如注河翻海立蛟龍怒
一洗燀熱清八極頓令枯槁回顔色東園青可菹南畝
足我糈蟲鳥相和鳴花竹秀以舒吁嗟物我將無同炎
凉燥濕苦樂之感相流通向來困憊一時起渴心灌溉
生歡喜乃知茫茫大造非小兒隂陽推奪故應爾雨餘
更愛暮天碧月華滿院凉於水
題仲兄書齋
先生志在當世者蔵脩暫結青山社芳園半畝屋數椽
月戸風簷共瀟灑閉門却掃門更深抱膝時作南陽吟
緗帙堆忩自披覧古琴掛壁誰知音愛花不與花爭地
紅白盈階鬭明媚拂天脩竹起秋聲捲露芭蕉滴晴翠
坐我終日忘我疲况是兄弟相怡怡清談小笑恣幽賞
不數對牀風雨時笑談未了林月出欲去還留興逾逸
及此清光夜未央題詩素壁傳他日
樗林散人為嚴處士賦
散木豈無用散人何可羈樹來廣莫野看到逍遙時朝
市甘抛棄煙霞足護持高風千載上誰嗣考槃詩
甲子除夜
歲除那可守聊坐小堂寒椒酒春先到梅花興未闌三
旬明忽滿幾刻夜將殘泰運回天地清愁謾自寬
遊虎丘寺
紅塵久礙登山屐綠水今來載酒船塔頂風凄催客飲
佛前燈暗照僧禪烟霞滿目聊延佇名姓逢人莫浪傳
寺石不湏重試劔倚天千尺在吟邊
曉舟漫興
溽暑逾三伏新凉生五更卧便衾布薄起覺帽紗輕樹
擁孤村秀霞横極浦明官舟兩月路今日渴心清
訪王主政秉衡不值仍小候
下馬欵門門正關主人辰出酉未還三年見我兒童喜
一鳥啼春院落閒竹所徑來元不俗剡溪乘興未容慳
斜陽滿地看輝盡更待花稍月一彎
送董内翰文玉歸娶
鄉闈識我同升日翰苑逢君及第時青鏡朱顔年獨妙
蟾宫仙侣喜相期班衣著錦光生國玉樹臨風潤照楣
此去西湖梅正發好憑征客寄南枝
湘東曾生隨兄山海關俄歸省親贈此
關海連宵雨湘江萬里雲離情與歸思春絮正紛紛
經筵侍班
便殿春和闢講筵叨陪法從五雲邊迎風縹緲爐煙細
映日徘徊寳扇圓鷄舌含香承旨近雉膏推食荷恩偏
緝熙聖學微臣願供奉朝朝力未愆
小齋遣興
窗畔然香枕畔書小齋無事日長初冥心似欲迷莊蝶
刮目猶堪校魯魚役役浮生聊自遣悠悠終古竟何如
重門在告經旬閉一任傍人笑索居
送魯内翰振之使安南
妙選出瀛洲乾坤此勝遊節辭金殿曉詔下珥江秋日
月開王政文章炳帝猷過門江漢路戲綵一停舟
賦秋海棠次馬中舍文明韻
自是東風第一流不隨桃李弄春柔駐顔誰與傳丹訣
傾國天留豔素秋清極傅霜肌不粟睡來侵月影還幽
沉香亭畔如曾見莫道楊妃得與儔
送陳經府廷盛之河間
少年文采動時髦老去功名信所遭千里不須嗟驥櫪
一官聊復試牛刀行經易水秋風冷吟對瀛臺海月高
兩地相望俱是客緬思鄉社共松醪
丁卯春苦雪次陶掌科世和韻
頑隂春不退急雪日爭飛竟夕明通牖乘風暗入幃不
成宜麥瑞空假却蝗威漫擁袁安戸偏沾東郭衣燮調
吾道拙斟唱此心違挾纊何當喜重裘幸免譏耽詩應
益瘦多病故難肥擬訂梅花約山隂訪釣磯
書懷次李内翰宗易韻
兩月東風凍未除手皴非乏豹為祛江鄉舊社思浮蟻
賓館流年愧食魚夢逐盧生成底事方抄陸氏有新書
瀛洲仙侣勞相念幾度詩來伏枕餘
岸柳二首
岸柳綠絲絲春風不斷吹昨來誰此别留得折殘枝
湖上綠烟絲迎風不自持别離無意管解鬭好腰肢
安山閘與薛掌科子純陳侍御廷禄酌柳下
柳岸追凉偶共來一罇分坐綠隂隈歌聲欲徹雲中去
望眼真從天際回客路光隂三日阻詩家花鳥二公裁
安山此集成佳會莫訝河枯閘未開
南旺夜酌呈薛掌科
月色波光滿畫船一罇相對且留連與君萬里歸來日
却憶今宵作去年
夜抵沛縣懷沽頭章水部以道
孤舟盡日柳邊撑尚隔煙波十里程篷底一燈聽雨落
枕邊三鼓盼天明笑談可待還當别身世無憑忽自驚
欲假詩筒報消息曲江幽夢恐先成
曉發清河
破曉發孤艇春和風不驚推篷煙樹濕盪漿浪花明野
色入淮迥河流帶濟清江湖萬里去獨抱古人情
京口即事
行盡東風愛日長京江風日似錢塘望知酒旆心先醉
吟對花枝句亦香浪裏金山妨短屐雲邊鐡瓮倚危檣
長安到此三千里更擬揚舲過楚湘
過玉山書懷
一别長安路五千幾回雲裏望青天山從絶頂朝驅馬
水向高源夜放船蒲艾漸香臨午日風霜飽歷任流年
本來帶得煙霞疾歌入滄浪意惘然
湖上叟
夕陽湖上叟短褐意悠哉放犢看兒戲打魚携婦來茅
簷和土覆竹牖傍雲開萬里懷鄉客行歌首重回
南昌道中
客子去何適鳩聲斷復啼隂晴五月半天地大江西水
遠湘流合山重嶺嶠迷向來弧矢意不敢憚航梯
客夜獨酌
為客有長夜出門無故人多情千里月送此一杯春大
夢難醒世虚舟不定身頽然倚篷底猶自憶垂綸
夏夜
夏夜苦暄濁散步青山岡顧瞻閴無人明月流清光繫
舟楊柳根移牀松桂傍默默坐復起仰天夜未央咄此
萬里身顧影徒彷徨水蛙聒靡厭草蟲鳴暗傷蛙蟲詎
足怪蛇虺未可量銀河淡欲没露下凉沾裳且復歸我
舟濯足臨滄浪
題袁州分司壁
槐隂栢影几屏間倒映池盆石假山深院無塵人罕到
蒼苔有跡鳥初還薰風幸解吾民愠客子聊乘此日閒
向晩詩成誰和者粉墻題處墨斑斑
萍鄉馬上
山銜斜日澹餘暉匹馬迢遙歷翠微雨過不知三伏在
風來那得一塵飛舂殘水碓香粳熟灌足溪田老芋肥
物色滿前吟未己又逢横笛牧童歸
泊湘東
殘暑侵陵困未蘇短篷閒倚欲長吁不聞更漏憐村僻
漸轉星河見夜徂萬里瀟湘梧葉落百年天地野航孤
思蓴賸有秋風興未卜歸途是坦途(時虞逆瑾見害)
湘潭慶霞寺
野寺捫蘿入荒凉歲月深偶尋逃暑處一洗入禪心共
坐僧閒語眠聽鳥細吟出門仍理棹落日半川隂
長沙秋日
六月長沙早見秋涼風吹雨暮䬒䬒不憂卑濕能為患
稍喜炎蒸欲解讎賈傅廟荒侵薜荔屈原沙冷呌鈎輈
南來未覺江湖遠對此令人動别愁
長沙分司竹桂橘三植皆南州高品感而有作
三首
兩竿蒼玉何年植瀟洒當軒伴寂寥終日看來吟不足
有時倚處醉微銷影垂月下湘君佩聲咽風前秦女簫
彷彿故園池上見不知身在五湖遙
搖落方同楚客傷崢嶸一樹好秋光誰從月窟移仙種
獨把天香殿衆芳玉露濯枝叢淺碧金丹點蕊破輕黃
廣寒記得曾攀折屈指于今己十霜
青青江橘映秋堂浥露含風亦自香行處尋常供獨玩
霜前三百莫輕嘗風流雅稱離騷頌品味珍收本草方
寄語湘靈須愛謢待充包貢入明光
山行柬劉侍御克温
兩日山行罷詠詩不知詩句賸相隨曉鴻摩月悲鳴處
秋葉吟風欲墮時萬里羊腸諳客况百年犬齒敢吾私
聮鑣幸有劉公幹倡和時時妙色絲
龍陽道中
山城百里道多半在岧嶤岫濕含雲氣崖香長藥苗野
田荒作路古木仆為橋日暮西風急吟蟬抱葉飄
早行
早行乘月晩乘風殘暑無煩苦若翁萬里邊關羸馬底
一秋光景亂蟬中長安北望雲何極衡岳南來鴈不通
獨有寸心堪百鍊乾坤隨處是帡幪
澧州次李僉憲士脩韻二首
下馬西風鬢有沙偶同尊酒話通家春風二十一回夢
幾見錦官城外花(李蜀人予幼隨宦其地)
每嗟雲樹隔江天目斷西山舊雪巔忽漫相逄又成别
秋燈挑盡雨連綿
登澧州喜晴柬劉侍御
十日秋隂乍放晴又隨騘馬出孤城林霏滴翠時沾濕
花氣浮香遠送迎輭陌正宜聮轡語好山都作覓詩行
村田處處逄收秫不用銜杯意己傾
石門道中
烟霧冥濛匝四山紫騮䭾我畫圖間不妨終歲長為客
纔到吟詩便屬閒沉海魚書無夢想穿雲鳥道有躋攀
折衝久佩宣尼訓敢訝行邊漸入蠻
石門縣
路盡石為門門中綠樹村山巒當城郭風俗自乾坤水
接桃源𣲖人通洞獠言晩厨供石鯽為倒菊花樽
慈利縣(古崇山地)
百里慈陽地巉巖半不毛天垂南裔盡山插北辰高種
粟惟便火耕崖秪慣刀驩兜墓猶在掩鼻過秋蒿
九谿道中二首
秋思正凄迷千山入九谿路危頻下馬午過不聞雞秃
樹疑人立荒禽作怪啼孤烟生遠壘隱隱動昏鼙
又
青雲萬疊山山下水潺潺詰屈路難出崔嵬星可攀勞
哉千里驥入此九谿蠻坦坦中原地長驅何日還
茅花嶺
羣山絶頂茅花嶺俯瞰蠻谿勢轉嚴下馬幾經難冐險
排雲直上最高尖茫茫白眼空人世靄靄青天作帽簷
安得畫歸摩詰句滿囊携去未傷廉
野牛關
窮關過野牛舉目使人愁挂樹猿通臂傷人蛇兩頭青
天一線影翠壁四時秋決決寒泉洞遥通江漢流
宿九谿安福所
青山官舍雨疎疎掃地焚香客到初秋意蕭條一年暮
土風荒陋九夷居扶持病骨多將藥愛惜清宵祗讀書
忽憶故園兄弟樂不知萸菊近何如
大庸山中大霧
霏微山霧不成雨蔽翳朝陽如許隂初似半空横一練
怪來俄頃失千林逢人莫辨惟聞語飲酒雖多豈易禁
身在瘴鄉須自遣未能開口祗沉吟
永定乘小艇東下
小艇下狂瀾征途暫解鞍清秋一夜雨亂石百重灘山
向船頭合天如井底觀寒猿自啼伴羇思苦相干
登荆州城
城頭突兀仲宣樓城下長江日夜流吳蜀東西如指掌
關河百二此襟喉從來用武英雄地不盡悲歌客子秋
獨倚危欄還罷去龍山風日晩悠悠
熙春書屋為長垣王賦(書屋在羅含熙春園)
江漢千年地風流一代豪身居王者貴心慕古人高畫
棟充蝌蚪瓊忩秃兔毫真知為善樂不厭讀書勞種藥
生朱草栽花吐碧桃春風動和煦秋意破蕭騷往事難
同調兹園固有遭倚闌時嘯咏與客共游翺聖瑞歌麟
趾詞華覩鳳毛作詩傳盛事安得思如陶
幽蘭
幽蘭在空谷值此秋氣悲風霜不知惜蕭艾爭相欺空
然藴國香蕪没弗見知所性良獨靜默默含貞姿客從
遠方來塵眼驚見之欲佩不忍紉三臭徒嗟咨
百里荒(在夷陵西)
荒山百里程險惡不堪行向使夢曾到應令䰟亦驚有
蹊皆虎跡無樹不猿聲草與人肩並雲隨馬足生千尋
排壁暗一點遠空明不雨泥常濘多年木自傾履危時
側足望遠獨含情安得吳剛斧崎嶇豁爾平
山行即事
山深少行跡猿鶴自為羣老樹封蒼蘚長藤挂白雲人
烟寒不起日色午難分跋涉雖艱苦翛然遠世紛
巴夷
巴夷依洞險茶漆足營生不解通名字粗知聽使令狼
心終叵測鳥語自相驚未暇圖王會編詩記遠行
入施州雜咏六首
匹馬空山日易移裹糧篝火傍崖炊誰言野食無供帳
鳥作笙簫樹作帷
好峯如削透林端面面生雲翠作團安得池盆寬十畝
貯來庭院倚欄干
如烟如霧暗空林濕不沾衣冷沁襟忽見斜陽一回望
始知身下白雲岑
山頭日出山腰雨不到山頭不見晴上下青山一千里
隂晴見慣未須驚
一𣲖清泠數曲來青蒲白石淺瀾洄風光不落流觴手
捧得芙蓉露幾杯
李白風流在夜郎涪翁繼至有輝光皇華忝我來今日
漫把新詩和宋唐
曉發大田
曉色滿征衣行人在翠微不緣幽徑引眞被亂山圍露
重林稍滴雲輕水面飛天涯知近遠但望夜郎歸
施州通天洞
洞門閒倚白雲開洞裏殘碑半綠苔竒絶自然超識界
渺茫何處有蓬萊竅通天表窺何極泉去人間挽不回
萬里停驂一迴醉試題青壁記曾來
晨霜
晨霜忽被野萬木含凍姿暉暉日初映策策風長吹昨
來三日霧消散今何之雖云歷瘴鄉不復疑斯時玄冥
主冬令青女出以期百物庶有遂吾亦慰吾私隂陽異
所用天心貴推移冰霜結春夏適足為癘疵至理諒斯
在天人豈殊岐
巫峽
下峽初驚灔澦過壓船巫岫鬱嵯峨荒唐事往餘雲雨
欸乃聲高出漩渦三蜀規模諸葛在百年感慨杜陵多
酒醒日暮長安遠愁聽漁翁作楚歌
泊夷陵
岸頭烟色暗寒蕪東下夷陵水似鋪出峽江聲城畔急
傍巖漁火雨中孤秦灰未冷還興楚漢鼎難安可恨吴
惆悵千年如昨日夜深閒坐攬吟鬚
聞戚世英發解
桂花消息月中傳遠客初聞喜欲顚鳴世文章真不忝
横秋鵰鶚任高騫朱陳况是曾同學韋杜從來不乏賢
昨夜金門早朝夢分明聮佩五雲邊
過熊羆嶺
衡陽又過熊羆嶺冀北誰傳鴻鴈書廊廟關心趨走地
年華回首别離初梅横野市春寒淺竹映沙村夕照虚
十里浯溪天漸暝磨崖碑畔暫躊躇
永州道中
南岳南來五嶺連黃茅望斷瘴雲邊未知遊子歸何日
又見梅花送一年行路雨晴多負笠居人冬晩不衣綿
異蛇見說無人捕官政于今可勝前
次韻陳憲副歸田
人間宦海幾桑田穩泛滄浪舊釣船冠挂神羊餘正直
身將仙鶴去聮翩季鷹感慨秋來早元亮歸休醉欲眠
最是閒中多日月相逢不敢問流年
贈陳千戸致仕
少年投筆偉功成頓悟邯鄲夢裏榮何似伏波誇矍鑠
却教薏苡誤平生
武岡道中
山翠重重踏不開馬疲慵著短鞭催侵尋卒歲詩全少
邂逅逢梅首重回邊徼未妨持節去笑談曾擬折衝來
每懷宦牒無優暇慚負芸忩舊卷堆
臘月二十五日立春途中作
涉世艱關懶著鞭催人節物苦推遷冬歸不待一年盡
春到仍爭五日先綵仗土牛何處擊青絲纖手若為傳
隂崖窮谷還生意惟願東風攬化權
靖州守歲
今歲今宵更幾何梅花爆竹兩蹉跎百千萬事與時去
三十二年從此過公館無人燈燼落邊城達曙鼓聲多
紛紛怕逐春來夢細瀹香茶遣睡魔
戊辰元日靖州作
旅食南陲忽自驚光隂抛擲又新正五更初下瞻天拜
三殿還思導駕行簫鼔人家春似海桃符門戸日初晴
天時人事應同泰蹇拙何因答聖明
春日馬上口占
輕隂閣雨不成晴寒暖相持意未平馬上逢春難把玩
花邊著眼自分明爭教歸去能如鴈不覺蹉跎到聽鶯
愧爾野人生計好緩鞭黃犢傍門耕
偏橋
匹馬偏橋路悠悠向夕曛水清窺底石山密踏層雲險
地苗居半封疆楚已分數聲花畔鳥猶似故園聞
鎮遠道中
春愁無處避啼鵑風雨冥冥極漏天石齒齧人行不得
馬蹄施鐡踏將穿遺苗出没谿山險戌卒艱虞堡寨連
誰是于今趙充國可同樽俎說安邊
辰溪與劉侍御夜酌
萬里辰溪夕春杯且共揮蕨拳初摘嫰木耳旋烹肥月
射丹沙窟風迴白石磯如何不取醉明日杏花飛
竹裏
竹裏桃花間杏花青山深處野人家名場利路都無夢
閒與東風領物華
漁父
漠漠春江細雨來江頭漁父唱歌回青林穿去無蹤迹
生怕逢人肉眼猜
益陽羅大參追餞留詩為别
馬蹄芳草不生塵十里橋亭一笑親稍稍落花春欲老
悠悠浮世事還新樽前有酒仍高興林下如公羨吉人
日暮野舧歸渡穩小孫扶上杖藜身
湘東即事
湘江春雨不曾晴江上農人作隊耕羸馬蕭蕭何事者
却來聽盡鷓鴣聲
湖上漫興
水際光風動林間積雨收湖平天共渺洲淺樹全浮世
態妨青眼春愁妬黑頭偶然佳景會不恨未歸舟
詔獄聽李獻吉言夢
聽子清秋夢醒予久病懷逍遙何日是恍忽有天開背
壁燈明滅巡簷柝往來浮生元可笑此際不須猜
詔獄聞蟬
積雨圜扉晝不明忽驚蟬響閙新晴無求似汝已難及
多事為誰鳴不平風露一枝何處好乾坤餘暑幾時清
故園心事秋來劇空愧浮名累此生
詔獄次韻李獻吉覩雲生寫懷
澹澹長空雲晝生白衣蒼狗忽縱横當窗伏枕不成睡
仰古俯今何限情嚴瀨幾時吾浪迹華山有地子逃名
潞河秋水藍於畫會約仙舟早晩行
詔獄和李獻吉題扇
山青不改色水流不改聲吁嗟寂寞鄉有此悠遠情蚊
蚋萬起滅今古同薨薨何如林居子超然了平生
述懷五首
聖主寬恩放諫官路岐從此向平安迂疎自合山林老
犬馬從知補報難千古有懷成孟浪一家堪慶是團欒
北窗高卧吾生足懶問人間日幾竿
遭逢何以效㳙埃直道終然與禍媒萬死形骸非我有
再生日月是天開山中事業還書卷掌上經綸付酒杯
身在水雲心在國尚隨漁釣詠康哉
秋雨不斷天冥冥逐臣卧病幾時醒空慚去燕猶知社
浪說刳龜為有靈生白久虚莊叟室草玄何意子雲亭
雙溪風月平生地凖擬相逢眼更青
萬古相尋一夢間掉頭林下了無關情懷舊雨同今雨
蹤跡南山又北山簮紱已投誰束縳芰荷初製更寬閒
赤松丹井依然在欲覓仙人問九還
久歎疎慵與世違扁舟今日是東歸烟霞合我私花柳
天地從人公是非萬事何心當象局一塵無路到漁磯
山中故有蔵脩地前輩風流敢庶幾
雲津書院為劉掌教中和賦
大江西匯古龍洲洲上雲津何處求抱膝幾人曾偃蹇
遺書萬卷足風流邦家霖雨尋常事嘉定文章三百秋
(宋嘉定間進士曾歷作記)珍重雲礽肯堂構藜光夜夜燭天浮
舟行
野曠晩風徐孤帆信所如賈生流涕後屈子卜居初天
地身差健詩書計未疎蕭然歲將暮松竹憶吾廬
河西阻風
河西一望時疊浪白差差野艇因風阻孤臣去國遲貧
憐書卷在病想藥方竒兀坐篷窗月蕭條蘆鴈移
舟中戲述
高枕懶推篷暉暉隙日紅未分天早晏那辨岸西東風
浪何為者乾坤阿堵中漁歌催我起擘蟹送郫筒
晩泊
長河凍鱗起斷岸晩舟維静愛鴉棲定閒嗔月上遲固
窮終省事多病始知醫短笛誰家子多情過我吹
枕上作
忽忽夢初覺沉沉夜未央孤砧晴搗月殘角冷吹霜酒
醒相如渴詩成杜甫狂帝城驚漸遠所喜近江鄉
日暮
日暮北風狂捲沙乾坤落落泛吾槎猶餘習氣傾湖海
未覺頭顱逼歲華腸到九回空自斷肱雖三折不須嗟
一簞粗糲終朝飽賸有青門百畝瓜
歸途得家兄書
千里書來日三江歲晏時開緘知别恨渴見數歸期不
盡原鴒意虚煩塞馬疑水雲耕釣處從此得追隨
揚子江晩眺
問津到揚子眼界亦奇哉海月潮推上江天浪拍開山
浮兩螺髻舟泛一蝦杯十載頻南北閒吟有此回
歸意
雲冷日光薄冬殘歸意忙過江隨釣艇見竹認山房鴈
足書曾寄羊腸險亦嘗未須樓獨倚隨遇是行藏
即事
木落青山冷江空白日斜孤舟方去國萬里更携家宿
火時温酒敲冰自煮茶夏畦吾久病小笑索梅花
毘陵道中
澤國風光别殘冬天氣柔水平鳴槳滑山近捲簾幽得
句呼兒寫開尊與婦酬青林挂紅日留我一停舟
江上漫興
江上寒梅香己浮梅邊蒼竹意仍幽獨將書畫米家物
來泛湖天范蠡舟半世風波渾昨夢明時出處豈私憂
故園兄弟新醅熟擬及春盤共勸酬
奉寄戚憲副先生
八十將登鬢未華近來強健更堪誇春遊不拄鳩頭杖
夜坐猶烹蟹眼茶林下相從知有日客邊聞說喜無涯
郎君巳解傳簮笏看到曾玄事不賖
戊辰冬至丹陽作
乾坤佳節客中臨感慨雖多喜亦深曉日己回南至景
凍雲應散朔方隂五湖風月一杯酒雙闕烟霄萬里心
添線光隂長幾許漫教閒裏課清吟
至後一日枕上作
冬至初交夜正長短篷岑寂此何鄉不眠苦被詩魔攪
多病翻嫌酒思狂獨犬寥寥村隔水驚鴻渺渺月如霜
經年不作趨朝夢擁被猶憐馬上忙
竹澗集卷一
