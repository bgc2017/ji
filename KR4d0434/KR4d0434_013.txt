牆東類稿卷十三元陸文圭撰
墓誌銘
廣平張公墓誌銘
延祐改元之二年中順大夫廣平張侯國綱来尹暨陽
至之日迓者未出城侯微服先至學宫延見諸生問民
疾苦既視事聽斷明允吏民驚服爭問其爵里家世或
曰侯嘗掾江西省又為其屬歴州縣所至有聲其先則
洺之隠君子淳德不耀鍾美於是者也家世從来遠矣
居數月侯訪余牆東田舍勞問良苦意若殷勤者已而
泣曰吾先君子賫志九原墓木將拱瀧岡之表盖有待
也今吾老矣功業不建夕陽西流大懼無以昭前人之
光發揮幽潛以垂不朽瞑目猶有憾吾子其圖之余再
拜辭不可則敬復於侯曰中州兵燼垂二百年譜牒無
傳名公鉅卿罔或登載况林丘逸士閭井閒民不求聞
達姓名湮沒何限嘉言淑行孰從而求之侯喟然曰先
公幼有至性事二親曲盡孝道昏晨定省冬温夏凊率
循禮經一無違者慈親先逝事繼母如所生有姑年邁
孀居無嗣迎歸侍養禮之終身女弟繼出適薛而寡二
甥幼視如己子撫而育之俟其成立為其冠婚閨門肅
睦内外無間言業儒不喜章句通古今治亂兵財大略
有志當世逢時搶攘廉於進取浮沈州縣間歲月淹久
在潞磁幕府時與何公繼先同僚相好也何驟貴顯晚
年平章政事或勸先公自結以求援且曰公縦無宦情
曷不為子孫計先公歎曰窮通命也吾其如命何卒不
許久之授韶州路蒙古教授聞韶佳山水將往游焉以
親老不便而止遂不仕侯又曰吾掾江西省時年尚少
休沐日或與其徒游宴先公聞之怒曰江西二十八城
生靈之命懸於一省坐上皆貴人政在若曹若今怠惰
其體漫不省事行獲譴矣尤留意刑獄公事每曰人命
至重論死者必先求其生求其生而不得則我與死者
俱無恨矣我為小吏時不妄笞一人汝宜誡之一日吾
自省戶歸侍次忽顧曰近聞某州獄請讞若何對曰已
平反之矣先公喜見顔色吾自是留意獄事後以左右
司官從僉省平南安贑城之寇禁止殺戮開釋無辜招
安餘黨頗有力焉洎審廬陵疑獄辨誣服為盜者十九
人又慮囚於湖南理失入者十有三人明恕而行非曰
能之嗟乃先公之教也語未既余再拜謝曰謹聞命矣
遂次第侯語復依其世系而誌之公諱弼字輔之世居
汴之元武縣大父以上逸其名父諱清母鄭氏繼母劉
氏壬辰之難避地於邢遷於洛水因家焉今為廣平人
公鄭出娶司氏前公十七年卒公生之歲龍集甲申以
至元二十二年乙酉五月捐館享夀六十有二子男三
國綱前任奉政大夫鉛山州知州國輝志不願仕國享
同知常寧州事女三長適某次適某孫男五達遠造遂
遵孫女七長適泰州監鹽倉汴梁袁傑次適察院書吏
河南楊益次適同郡徐希文早卒次適臨州縣丞冀寧
焦昇次適龍興路學正同郡李輔次適聊城丁某次在
室曾孫男五海孫夀孫買孫引孫真孫曾孫女尚幼至
大三年庚戌國綱偕二弟卜葬公永年縣之嚴村先是
上世諸喪皆攅淺土乃悉遷而祔焉卜其兆域而叙之
昭穆禮也銘曰登此廣平之丘綿綿生之瓜不在其身
昌于而家降福孔遐
郭雲仲墓誌銘
自古建功立業之人率少壯為之盖年壯則膂力方剛
志氣初銳視天下事以己之精神運掉如意無不可者
及其春秋既高閱歴寖久世故熟而機愈深思慮審而
見方定老成遲鈍與少壯剛銳之時如出兩人端居深
念直視無所見聵聵若不聞此固非狂夫孺子淺見之
所能窺也始吾與同郡郭氏昆弟交時競習場屋舉子
文字長君子炎字明仲妙齡挺秀獵獵有雋聲甲子丁
夘兩貢於鄉弟雲仲癸酉貢吾亦預焉雲仲工詞賦與
吾同歲少數月耳學同志同甲戌同上春官是時君兄
弟如神馬出渥洼平步千里如太阿拭土直上無前餘
子皆避三舍吾雖不敏亦磨厲以須其後諸侯軍從壁
上觀秦項戰人人惴恐已而俱北余亦垂翅而歸雲仲
殊不少挫將復進期年國有大故舉場旋廢士抑不用
明仲鬱鬱不得志周旋鄉校間抗顔為師不幸早殞雲
仲相繼糾錄於學脩葺俎豆呻吟呫俾抉剔隠租學粗
成立人以為難君已六十餘矣力漸不逮心藝與時左
鮮克舉之復長南徐之濂溪書院堂廡荒涼士散不收
式遄其歸自是十年不調扃戸謝客吚唔忩下足跡不
入官府至治壬戌之秋敇授無錫州教君笑謂婦曰鮎
上竿矣余屏丘樊五十餘年卑校官不為鉏耰之暇時
與君往来勸君勿出君不荅明年春赴錫山時前宋舊
貢士江浙間不數人聞君来以為異爭先見之君鬚眉
蓬皓音吐鴻暢衣冠步武規制落拓見者驚歎君視學
舍己不可為為之輒沮謝事不可默默而已黜其聰明
養之以虚白墮其智慮示之以天倪士方逌然從之而
君已逝矣啟手足之夕諸子侍側顧曰吾夢與諸同年
探籌吾先得之噫生不如死之樂君知之矣幾日而不
女從也君生淳祐壬子十有二月卒以泰定丁夘十有
一月享夀七十有六訃至之日余哭之哀諸子擗且拜
請銘謹按郭氏其先汴之祥符縣人諱某中奉大夫安
仁開國男女真擾中原護宋駕南遷占籍於江隂高祖
某通直郎知高郵軍事曾祖某蔭承直郎祖某隠德弗
耀伯父某生四子君第二子名登龍出繼父某為嗣娶
王氏樞密使騣之裔孫性明慧佐理其家子六人長縉
前卒次綺綬紳椿楠文學彬彬焉女一人適劉某卒孫
男二人留孫關驢女五人長福娘適范某次繼奴迎娘
佛娘引娘俱幼致和元年戊辰四月己酉葬於由里北
山之岡從治命也銘曰先雁門距汾陽胡源之長兹由
里卜允臧在後之慶
王德秀墓誌銘
壬子夏五余素車出城西會友人王君德秀之喪於申
甫君二子拜墓下哭而起曰先子齎志九原功業不少
表見於當世獨行實猶有可攷先生累世通家宜詳知
之將丐文以圖不朽方事之殷未敢以請余答拜辭請
屬筆當代文士不可讓事甫訖又以為請嗚呼吾忍銘
吾故友之墓也夫君曾祖諱某祖諱某皆隠德不曜考
諱申字仲遠經明行脩其人如玉宋咸淳中余始弱冠
仲遠辱與之游為忘年友歲在癸酉同領鄉薦仲遠以
禮記義占名第一明年春偕上春官君侍親如杭余始
熟君君長余一歲好學篤行如其父而通敏過之仲遠
不幸終於乙亥之亂君匍匐葬其親遂屏居里中閉戶
絶交棄科舉業於經子傳記百家之書無不讀而尤喜
陶朱丹圭之術研精其奥初仲遠性儉素不營生産有
田一頃室廬僅蔽風雨君辛勤三十年力穡務本以貲
雄州里好施不倦求者如歸嘗笑謂客曰孟嘗不能自
焚其劵而使馮驩因以市恩浪得為豪士矣故君家每
歲積空券數百度不能償者棄不復取丙午丁未歲大
饑君倒廩出粟賑之全活不可勝計時募民入粟拜爵
君不自言雅尚簡樸不以富驕人布衣糲食泊如也匹
馬一童往来阡陌與野人參語襍坐見之不知其為儒
者也酒酣劇談貫穿今古遇知己握手出肺肝語自負
一世之豪江左隠然知名晚年新居落成二子宦學自
立將以優游卒歲而天不假之年矣所居鄰季子墓謀
創延陵書院以待四方之遊士興義學以教育鄉里子
弟跨夏浦建大石梁以濟病涉者俱有志未就而卒卒
後數月朝廷錄君賑施之勞賜以初命之服非君志也
而已不及拜矣君名茂宗德秀字也生辛亥夀六十娶
丁氏繼室余氏子二人天啓敕授盤陽路鈔庫副使昌
道舉茂才異等女一人未出室卜四月二十日乙酉葬
君於港西之原去家百武而近懷親也嗚呼君遂止於
斯耶始與君父子以志業相責望仲遠既不幸早世君
才不用於時而以其餘力起家余獨偃蹇困躓老而衰
矣俯仰疇昔感慨存沒泫然泣下嗚呼吾尚忍銘吾故
友之墓也夫吾忍弗銘也夫為之銘曰考鍾慶厥嗣嗣
昌厥家胡福孔殷而夀弗遐數也命耶嗣又競爽殆復
盛耶
榕山君墓誌銘
岷江西来演迤數千里中流巨浪衝突擁沙為州以百
數而馬䭾最大東過暨陽為南江北扺泰興之澨為北
江東入于海馬䭾據三江之中風氣融結地脉平衍人
物阜蕃土俗龐厚廣陵陳氏家其上數世矣至榕山君
而始大君諱傑字漢臣其先自潁川徙有諱德以孝弟
力田起家者君曾祖也諱清祖也諱端明考也曾祖妣
張氏祖妣沙氏妣胡氏君生而不凡身長七尺狀貌竒
偉深沈有局量欲馳驟當世會考君病廢左右奉養志
不克就嘗學書鄙俗儒齷齪不足為法從計然丹圭之
術觀時取予積粟如坁家累千金施窮周急略不少靳
晚歲田廬子孫之樂幾無遺憾而不獲躋上夀者病奪
之也初調荆南征官未赴適汴梁相王聞君召之欲往
不果俄患風痺偃臥里中優游養疾數年而卒君生壬
子終己未享年六十有八榕山其自號也娶張氏子二
人簡範皆好學卓立女四人適劉塤陸庸李寅孫餘在
室孫三人稱臨壯是歲十有二月癸酉葬於洲上延慶
庵之西距家二里許君自卜息所也未幾張氏亦卒祔
焉踰年其二子来拜且泣曰碑隂先友無在者銘以累
執事余答拜曰諾君與余同生少數月耳意氣頡頏相
得甚歡時渡江握手笑語磊磊落落青天白日我知君
心一夕痛飲古梅下慷慨劇論古今事旁若無人自是
不復再會嗚呼而今而後此士不可復作此樂不可復
得矣發揮潛德非後死者之責與遂不辭而為之銘銘
曰自幕至虞明德始大太皡之墟元姬作配鳳凰鏘鏘
媚於齊姜家貸公收陳世其昌中洲有廬江水瀰瀰厥
土孔良之子洵美我田我桑我始既勤無秩與禄等之
封君孰饑而啼予粟汝哺孰負而&KR2817;汝直而吐布衣長
者名著江淮或縻以爵招之不来渥洼神駿逸駕千里
竟尼其轅跬步而止西原植柏鬱鬱蒼雲泉扃闃寥呼
君不聞宿草芊芊過者下馬龜趺不磷百世之下
故稅使陳君壙誌(按此即陳傑壙誌原註為其子代作故附次前篇之後)
嗚呼孝子之事親終矣惟送死可以當大事不肖孤銜
哀忍死匍匐以襄事大懼無以彰先考之懿將乞銘於
當代鴻筆而又斬然在衰絰之中未敢以請姑識歲月
姓系納諸壙哀哉惟有媯之後國於陳子孫其昌代有
顯人族居潁川者避五季之亂南徙維揚占藉揚之泰
興江心有土可居曰馬䭾沙首起南徐尾盡東海土宜
耕桑聚落繁盛吾家於此數世矣高祖以来隠德不耀
至先考而陳氏始大先考幼失所恃二弟俱夭親被疾
不省家事先考隻影自立奉養無違備嘗艱辛以儉自
力扶植門戶經理産業田園第宅井井有緒晚年事力
充裕捨施不倦以信義行於鄉黨平理曲直賑恤困乏
鄉人有患挺身赴之有便利事必舉倡之人皆悦服有
鉅人長者之風名隠隠聞江淮間先考性沈毅寡言笑
重然諾慷慨有大志本以功業自負讀書不守章句史
學貫穿詩酒賡唱落筆驚人招師講學訓子嚴甚中更
多故壯志不遂頗不樂仕進歸附初省府貴人有相知
者拔授樞密院宣使不就丁未戊申歲大祲出粟數千
石飼饑民全活甚衆官錄其勞敕授江陵路稅課副使
未之任丞相河南王檄召保充本投下戶計總管宣命
將下先考至維揚將如汴梁謁遽得風瘓之疾輿歸里
中手足不仁臥疾八年禱藥備至聞有善醫者數百里
外迎致然卒不效家人憂泣束手無策先考精神不亂從
容治家務如平時顧二子曰死生命也吾平生無大過
失粗有成立汝等慎守之吾無憾矣歲在丙辰呼善地
理者親卜葬地於所居之西北二里許手植檜柏成行築
庵於其旁時一省焉己未七月告成閱月而先考棄諸
孤實八月之九日也哀哉先考諱傑字漢臣生宋淳祐
壬子之十二月享年六十有八曾祖諱德妣張氏祖諱
清妣沙氏父諱端明妣胡氏娶張氏今在堂生四男伯
泰叔庚皆早世仲簡季範六女長許適李某未嫁而卒
次適劉塤次適陸庸次適李寅孫餘寡次許適沈某未
行孫男三人稱孫臨孫壯孫簡等謹擇是歲十有一月
甲申出祖遷柩於新庵十有二月癸酉下窆嗚呼孝子
之事親終矣自今簡等上侍母慈協和昆弟共保先業
一遵先考之治命江水在此不敢食言嗚呼哀哉嗚呼
痛哉簡等泣血百拜謹誌
慈悟居士墓誌銘
幽冀古燕趙國土脉深重習氣剛猛人生其間雄傑魁
偉毅然有烈丈夫之風可與共功名者顧自遼宋以来
南北殊疆譜牒散逸所聞所傳聞朝市山林之間姓名
晦而弗彰者何限有志之士所為慨然太息者也范陽
張仲威一再仕於暨慷慨急義人也清而不隘剛而不
傲輕財好施與人交有終始暨人愛之君以暨人之愛
己也遂留居焉墾田築室於南墉之外讀書教子與余
往来相好也間為余述其先考君之賢長身玉立鬚髯
若神便鞍馬射命中軍中號萬人敵隨史丞相南征斬
獲甚衆攻釣魚山先登陷陣第功賞將命以官一日單
騎深入岩谷若有所遇亟歸焚其弓矢懴悔事佛終日
趺坐手不釋經卷與人言姁姁如恐傷之無一點豪武
氣鄉人稱為慈悟居士嗒然有厭世之心病革口誦佛
號不絶瞑目搖手而逝吁異哉傳稱韋應物初為三衙
衞士驕横不羈晚年折節所至埽地焚香清淨自居世
果有斯人也仲威急流勇退卓有父風泰定丁夘以從
事郎台州路黃岩州判官致其仕會朝廷推恩考贈從
仕郎大都路良鄉縣尹命下之日余率衆往賀之仲威
愀然對其先人遺像而泣且告余曰先子沒四十餘年
楸柏之實久矣不肖孤朔南奔馳不克歲時灑埽且墓
左之銘未立敬以囑子尋授余以家狀余不敢辭謹按
燕山張氏皆祖翼德散居山後諸州君曾祖諱建中占
藉永清縣之統和鄉家饒財畜牧滿野上腴居邑之半
散䘏孤貧延納賓友其門如市朝廷下令家飼官騎二
十四疋者與循一資君飼如法歲且蕃息與之官不願
受人以比卜式里居一夕盜闖其門聲甚惡君呼而進
之曰若等廹饑寒非獲已也吾素不儲珍産所有者絲
纊耳悉輦置庭下恣所取盜驚駭欲棄去君徐以温言
撫之各負重而奔未幾兵寇搶攘君出避地卒困於沙
漠垂殆逢三十餘人不知所從来翼而出諸險乃脱問
其故對曰疇昔之夜受君賜今是以報詢其姓名不告
廉得為首者二人曰王庶劉琮云君既免於難遂不問
家事蕭散林壑夀九十七祖諱益相繼隠居習岐黃之
書收畜良方務以救人不邀其利州里德之晚授朝奉
郎太醫院判官夀九十六父諱德林始以良家從軍天
兵攻信安四面阻水久之不下君策馬環視白其帥曰
城如臥牛形背有廟焚之吉從之即日城破帥大竒之
挟以歸朝賚馬四匹羊百口俄謝病去夀百有一實生
居士諱山字某至元十三年卒夀纔五十有七葬於永
安鎮曹家務娶完顔氏追封宜人夀八十三子四人長
仲祥次君祥次政仁次政儀即黃岩州判官仲威字也
女二人小奴素兒適盧某王某孫男六人思慶思用思
善思道思遠思進四女適王某王某杜某桑某曾孫男
五人女六人俱幼銘曰君之祖若父三世皆登期頤豈
昌黎所謂未有佛之世耶君一超徑悟求佛利益乃罔
或克夀髮半白而早萎豈命有所懸人固不得而移
耶將覺性長存雖亡而不隳抑不在其身而子孫之貽
耶
竹隠處士墓誌銘
所謂一鄉之善士者禔身可以範俗敦仁可以處里閨
門之内父子兄弟雍雍如也族黨之中長幼皆順而聽
也頑薄之夫見之使人之意也消則一鄉之善士已如
處士何君漢卿是也君諱劉發其先開封人居汴之陽
六世祖大理評事逢吉宋元祐中徙常之晉陵建炎初
常為兵衝高祖中奉大夫俊升北徙暨陽曾祖武仲四
領鄉書登紹興庚辰第累遷朝議大夫通判建康軍府
事贈中奉大夫妣商氏封令人祖潤朝散郎通判池州
軍州事妣闕氏繼惠氏俱封安人父龜年將仕郎妣闕
氏封安人何氏世以文翰起家家饒財土腴華第甲一
州先緒中微鬱攸繼作族遂分散君幼失所怙受學於
舅氏感激奮厲長身卓立音吐如鐘出則從師友入則
經紀家事中年田園粗足或勸君謀什一之利厚自封
殖者君笑曰貧富命也資性樸素褐衣布衾數歲不易
屏五綦之好泊然無營見後生靡服炫飾輒閉目不視
聞人小善喜若已有有不善事愀然不樂其言不諂其
行不悖其舉事不悔好施而不倦亦不妄與人救人之
急息人之爭而無伐德之色尤重然諾出語可復不務
取進不競勢榮嘗為松江學糾旋棄職去調會稽學正
遂不赴晩年益斂晦不預世事有問不答權貴人欲識
其面不能屋後竹千竿誅茅三間杖履逍遙觴咏其下
自號竹隠居士余鄰牆相去不百武時時過從君輒歎
曰白首惟吾二人耳今者不樂如逝者何余凄然輒為
引醉將别必曰數見無相忘歲不我與矣哀哉言之不
祥也君絶嗜慾早善攝生鬚髮黟然顔渥如童筋力雖
衰精神充溢晩年飲食小損俄苦痰眩終日嗜臥親賓
之問疾者皆在顧余若有所言余不敢請正月晦日疾
亟呼家人囑以後事恬然而逝訃聞傾城之人咨嗟涕
洟俱懊惜曰善人亡矣君生宋淳祐七年之丁未終於
至治三年癸亥享年七十有七娶趙氏同郡化成鄉探
花校書趙公發之孫女前卒子二人皆從余遊長臣源
博敏可喜不幸早世次天溥尤嗜學三應進士舉孫男
四人之植長出也亦習舉業之英之格之楨次出也彬
彬就學高曾之澤未艾也孫女三人皆未出室曾孫男
一人普賢奴女二人尚幼初君事父至孝奉先追遠必
躬必敬老而弗怠義方之訓嚴整子若孫晨入塾夜分
親自課督臥起必偕詩禮閑習故君之喪棺衾宅兆曲
致其情卜以是歲七月二日葬君於昭聞鄉由里山之
原先期天溥之植来拜乞銘且曰治命也余答拜泣曰
五十年故交也曷敢不諾敬次緒君世裔行實且系之銘
銘曰陟彼瓠子之岡望其壙縡如也猗嗟先生息其下
子孫其昌錫爾純嘏我銘不磨永詔来者
莘隠胡君墓誌銘
余始至容山詢邑之賢士大夫而願納交焉或曰胡君
宗尹醇儒也子欲見之乎余曰諾介其友江聲伯請見君
使其子長卿應門肅客予舊於舉場中識之矣少頃君
峩冠大帶而出揖客中霤退讓不自勝坐而言姁姁惟
恐傷人記憶前言往行酧答如響娓娓不倦時復歎息
形於言外扣其所學淵源深不可測儼然至元以前人
物也余心敬之一再造其廬情稍款猶未究其議論也
其里中人為余言君居家奉親篤孝昆弟胥敬如賓掩
關不出官府罕識其貌獨嚴於教子日有程課夜分相
守不寐賓興詔下喟然謂其子曰吾老矣尚憶兒時場
屋汝力學勿惰尚及見汝成名乎子再拜受教家畜書
甚富邑士求書者必之胡氏性儉約布衣終身敝居纔
庇風雨晩年稍加葺治明窗淨几湛如也癸亥日長至
余約客芳潤堂小酌期君不至傳者曰君死矣客皆弗
信也而傳者衆曰晨起固無恙日向晡瞑目而坐家人
環呼之不應乃逝吁異哉吉人而凶可哀也夫君生宋
寳祐丙辰之五月卒於至治癸亥之十一月享年六十
有八君諱澤民曾祖元震祖南父庭桂娶趙氏先卒繼
王氏子體仁長卿字也孫二人尚幼卜以甲子二月甲
申葬於城南五里之岡君未死前數日謂所親曰吾欲
以莘隠自號求文於陸先生以記吾平生何如既不果
至是其子来乞銘嗚呼吾之文徐君墓之劍也銘曰胡
氏望安定建安猗君言行古璵璠内希先賢卓爾志外
愧薄俗赬乃顔暮年拮据室苟完高丘宰木歸荒寒我
評一鄉之善士山石可移銘不刊
處士單君濟之墓誌銘
山南水北穹林長薄之下哲人元夫鉅公長者往往而
在命與時左浮沈閭巷化行於家義著於鄉功業不㬥
於當時姓字莫登於簡策鮐背皓首槁死牖下者不可
勝數而蒼頭盧兒洒削馬醫僥倖得志於一時此志士
仁人所為扼腕太息者也余丱角時與城南單君伯恭
游伯恭學銳甚倜儻不羇乙亥之亂里寇竊發憚其名
首燬其家伯恭及考皆遇害季弟濟之字君濟年尚幼
挺身丐父命不獲焚其體半救至僅免尸而攻盜糾合
民兵借助鄰壤卒擒賊磔之既復父兄之仇遂闔門不
仕非慶弔不入城市力田治圃將終身焉特不喜與官
貴交騶騎闖門輒避匿不見輸納井賦必為鄰里先佃
貧負租者貸弗責歲饑糜粥以食餓夫全活甚衆鄉人
德之痛先廬不存手自拮据堂構丹雘煥然增舊君無
他嗜好收畜書史尋師取友優游卒歲而已性純謹質
直與人無競對人無一妄語默坐一室終日欽欽人莫
窺其際或登高臨流嘯咏自適志所存遠矣中年得二
子皆卓然樹立始弱冠俾從予書塾誦詩緝文君命之
習舉子業余謂場屋廢久習是將安用君笑不答延祐
改元科詔始下君於是老矣且嬰末疾手足痿痺顧謂
伯子曰天將興文明之運吾殆不及見之矣汝雖績學
姑留左右嘗藥幹蠱州今貢士遣而弟以往又謂叔子曰
城東陸叟吾所敬也汝往復受學焉名不成勿止也丁
巳之秋君疾浸革勢不可起家人環泣君喟然曰吾讀
昌黎諸父與諸兄皆康彊而早世之語未嘗不撫卷歎
悼今吾年垂七袠家道粗立兒孫滿目得正而斃夫復
奚憾汝等篤學力行勿交遊非類勿墜先訓吾瞑目逝
矣又曰我死幅巾布衣以斂世俗靡麗不度之物勿為
吾累屬纊之夕索筆賦詩其警聫云人皆有死豈我獨
仙霧散雲收白月在天嗚呼可謂達生委順之君子矣訃
至余往會哭葬有日二子哭来告曰碑隂先友零落無存
者銘屬之子矣余歎曰子之先君子齊鮑叔也最知我
者銘曷敢不諾按春秋單為王畿采地諸侯襄靖穆最
著後以邑為氏徙暨陽者不知始何年今所居墅以單
名山名單彎田名單尖則族大而遠矣曾大父諱應里
娶須氏大父諱從仁娶王氏考諱良輔將仕郎娶鄧氏
子三人長作肅字伯恭次澤之君最穉早失所怙事母
至孝至元中調晉陵縣學官内艱不赴廬冢三年娶高
氏繼時氏皆先卒子二人高出也長曰祥次曰瑞女二
人適王通焦亨孫男五人恩同不花充延女孫三人俱
未出室君生於宋淳祐九年十一月終於延祐四年九
月晦日享年六十有九是歲十有二月某日葬於太寧
鄉秦望山上彎之原與高氏同兆異域從治命也銘曰
鬱鬱秦原吉人之藏上有雲氣雙鶴来翔卜云其吉子
孫永昌
巽溪翁墓誌銘
歲在昭陽大淵獻嘉平之月余館容學旦有衰絰褰簾
而拜者進而問故則曰澗西張氏子也先人悼棄諸孤
于月其邁以支干之弗協弗克襄事滋不孝是懼我乃
卜明年甲子孟陬之己酉窆吉我又卜黃塘原食惟是
窀穸有期壙石未具無以昭潛德之懿且無以見先人
於地下謹以狀授執事者敢泣拜以請余答拜固辭不
可則敬曰諾按狀張氏其先清河人宋建炎避地徙秣
陵之句曲山西有澗清源穹薄望之鬱然張氏家其下
數世矣族繁而昌代有聞人君諱文盛字彬之曾祖慧
妣巫氏祖伸妣樊氏父端信妣谷氏端信生四子君其
仲也性穎悟纔數歲屹如成人不随羣兒戲弄稍長自
力於學讀書通大義工草隸尤邃於醫務畜方藥以濟
人卓犖有康世志每閱史傳見忠臣烈士成敗輒慷慨
流涕時人皆異之居家孝於親友於兄弟始終無間言
閨門之内雍雍如也至元乙亥君年三十有六會天兵
南渡破建業守者宵遁兵四散掠旁邑居民出走竄伏
林莽君時以母寢疾與其兄文浩侍榻前守死不去黃
頭先鋒至叱曰是何敢然欲兵之君泣告曰母在是也
病不良於行請以身代死帥義之曰臣孝也遂去之且
禁麾下勿犯其里既又予之檄使招集流散一境賴君
獲安抱子携婦望君之廬以手加額曰君佛子也時事
浸殊君太息曰是不足展吾志矣乃棄其所學從計然
之術研得其精為大區廣陵市中家僮數百指北出燕
齊南扺閩廣懋遷絡繹資用豐沛散施不倦遠近赴之
皆嗛如志里有爭訟多就君咨决君為剖析枉直諭之
以理皆愧讓而退生不解飲而酷好賓空罍對酌自得
其趣晚年獨善吟詠句意清佳迥出塵外客遊淮楚間
與名士結交如長平李克敬克誠金臺倪廷章濟南張
正叔長清王唘宗皆相與唱酧詩筒往来無虚月閱世
既久昆季凋喪獨享高年蘭玉森立食指日衆至無所
容或議析處君平生質儉不營居室至是聞之頗不樂
始命筏木輦石相舊廬之北闡而新之門廡堂營内外
數百楹既完既美賀者踵門君憮然曰張老有言吾聚
族於斯將歌於斯哭於斯矣或謂君言不祥居無何疾
作家人迎醫醫至曰疾尚可為君笑曰吾年及此邯鄲
之夢覺矣尚何俟焉却藥不進客問疾猶正趺坐好語
如常有頃瞑目而逝君生宋嘉熙三年己亥之十二月
卒以至治三年癸亥之三月享年八十有五娶戴氏先
四十六年卒繼唐氏王氏亦卒子男四人長才冠次才
茂才富皆卒次才雄女一人適王德用又卒孫男十人
長德新次德昭德賢德繼德輔德方德潤德夀德溥德
純女七人長柔静適笪至道次柔貞適許文彪柔淑適
孫德榮柔潔適湯元善餘未出室曾孫男十三人長邦
彦次邦智邦達邦傑邦本餘未名女八人長妙淨適笪
某次某君舍東南泉流向巽故自號㢲溪翁兩繼室殯
黃塘木已拱今從之治命也銘曰鼔瑟宴坐清溪之下
吹簫祖送方塘之野人生逝水滔滔不舍達人所務遠
者大者翳翳長松隂隂美檟歸寧爾體錫爾純嘏
嚴氏壙誌(原注代其子作)
嚴氏盛於漢望於天水居暨陽之花橋者不知世所徙
先考諱起字伯震幼失所怙自力起家隠晦不仕生宋
嘉熙庚子終大德庚子享年六十有一宜人劉氏生三
子良恭敬良好學能詩仕至錢塘縣幕早卒宜人慈惠
勤儉手撫孤幼成立敬宦學四方留兄恭偏侍敬辟司
徒府掾解職歸養宜人弗善也再掾兩省出宰陽翔改
番禺去家益遠懼宜人年高不欲往宜人怒曰而起寒
族被遇寵祿向心報國何以家為且近制弗許汝何敢
敬不得已入南白雲在嶺晨夕北望逾年宜人寢疾竟
不得供奉醫藥不幸泰定四年七月十有三日疾不救
經冬聞訃哀慟隕越匍匐萬里撫棺濺血何嗟及矣嗚
呼不肖孤不孝之罪終天莫贖忍死襄事以泰定五年
戊辰三月九日壬申祔於城北廣山之原先考墓側宜
人生甲辰享年八十有四二女長適何垕次適黃鑑孫
男二人炳閭孫女二人長適章立權次適楊邦達曾孫
男五人觀孫聫孫真孫圓孫歸孫女二人僧奴關奴敬
今濫授承事郎廣州路番禺縣泰定丁夘正月例得蒙
恩追贈先考承事郎建康路上元縣尹封母太宜人嗚
呼漏泉之澤至矣不肖孤生弗能養殁敢以為榮謹以
黃副本并納諸壙先考妣之靈尚有以鑒之孤子恭敬
泣血謹誌
先考陸府君壙誌(原注代姪孫作)
嗚呼樹欲靜而風不止吾不自隕也夫而咎鍾於先君
忽焉棄諸孤日月于邁惟是窀穸之事未得吉卜是用
痛心疾首賴天之靈盖踰年始相地於定山之佘灣乃
卜以延祐改元之閏三月甲寅朔越七日庚申遷柩而
堋焉匍匐將事未暇謁銘於當代詞宗以章先君之懿
姑述梗概鑱諸幽有俟也嗚呼痛哉先君諱某字某陸
為吳中望族自青鎮徙江隂曾祖諱某妣王氏祖諱某
妣吳氏父諱某妣俞氏先君幼失所恃逮事祖父供養
繼母孝性純篤春秋忌日事亡如生齋潔祗事至老不
怠博通書史工舉子業自場屋廢嗒然無他岐進取意
韋布終身忱恪自守鄉里稱善人與物無競莫窺其際
終日恂恂無疾言遽色家人不見喜愠然人有不善意
所不惬稠人廣坐忽正色譙責不少恕已乃歡洽如故
人亦諒其誠不怨也樂施與喜交遊賓至如歸倚樓笑
咏觴来引滿陶然就醉不知月出欄之東也優游自適
日夕以為常晚益韜晦以家政傳諸子不問有無出入
惡聞時事若與世相忘者癸丑六月感微疾飱泄不止飲
膳日稀意忽忽不樂閉戶絶客家人憂之醫禱備至久
之疾遂亟諸子環泣張目曰若等志學無倦毋墜先業
吾瞑目矣又曰吾志丘壑死則擇亢爽之地葬我焉又
曰吾儒家慎勿以緇黃溷我去以皇慶元年仲冬之望
日終於正寢享年六十有七嗚呼痛哉先君娶杜氏繼
吳氏皆先卒子八人曰魯曰青曰質杜出也青出繼舅
族質早夭曰常曰庸吳出也曰和曰雍曰渙皆側出女
五人長適萬次適朱卒次適高餘未出室孫男七人女
五人先君勤約與吾母起家訓諸子嚴而有度勝衣者
即就學手自課授未冠娶者不得出外舍相過從婦女
不踰梱閨門之内肅睦如也嗚呼義方之教今兹已矣
先君之嘉言淑行又可數乎瀧岡之阡曷日可表也孤
子魯等濡血銜哀以誌諸石石可泐哀不泯嗚呼天乎
杜夫人墓誌銘
婦無公事内言不出諸閫雖有懿德人焉知之銘非古
也然共姜孟母詩史登載後世無若人則已有則必書
之况人子思顯其親禮也嗚呼吾於杜氏夫人之銘不
敢曰不可夫人家於魏世為宦族父某早年棄家從黃
冠遊號通真子母韓氏大司農某之子夫人幼而聰慧
在孩抱間知孝慕其親通真子初渡江見文公四書喟
然歎曰此吾心經也道在是已自是日誦一書盡卷日
不足則夕繼之誦已輒焚香再拜率以為常至老不倦
夫人在旁習聞其讀粗了大義久之於性學若有所悟
父詫曰恨汝不為男子及笄以適同里憲使懶齋孫公
公時通判永州軍府事殷酬接不暇家事不問夫人治
内米鹽滫瀡之奉麻枲織絍之供纖息必具躬儉率下
惡繒大練靡事華飾動循規矩事姑如母敬夫如賓姑
趙夫人年高性重夫人竟日侍側祁寒盛暑不輟得其
歡心公年五十末有子夫人以為憂仕西廣時有王安
人者寡居公謀聘之夫人曰為嗣續計何疑焉既至相
處甚睦王氏長夫人數歲夫人推讓避正寢以居之公
不自安越明年夫人生男良禎公曰向吾再聘懼無後
也今有之矣若不改圖人其以我為汰乎乃歸王氏奩
資萬金速返之夫人固請留弗許人兩賢之後持節金
陵趙夫人有疾夫人目不交睫衣不觧帶跪進湯劑十
旬弗倦疾卒不起扶柩北旋甫襄大事纔七閱月懶齋
遽捐館夫人哀毁敕左右停含玉曰吾將以身為殉粒
食不進者五日親舊交勸六日乃斂絶食如初越十有
三日不死氣自惙然乃呼家人而喻之曰吾聞醫書云
婦人七日不食則死今吾倍之而又不死幽冥之中或
隂相予其為吾兒尚幼而失所恃乎吾責殆未已也起
強加一餐終以此得羸疾公既葬夫人以其子自大名
如廣陵尋師授業親自程督夜分乃寢時時為說四書
謂此而外祖父焚香所讀之書也汝服行無怠勿交友
非類為不肖以辱而父夫人晚止一子鍾愛甚至然未
嘗假以詞色家素廉貧束脩之問或不給至期必備子
疑所從出夫人曰兒第苦學何問為盖脱簮珥質之其
篤志教子如此良楨蔭授承事郎江隂州判官夫人就
養視事之日夫人誡曰汝何修至是亦惟蒙前人休惟
公惟勤世濟其美吾旦夕從而父於九原亦不忝為汝
家婦不然吾目不瞑矣汝敬識之良禎再拜受教故初
筮仕即以能稱乙丑夏夫人故恙復作似瘧而非醫拱
手莫施病日侵神色不亂坐起如平常良禎捧手親診
其脉夫人微顧曰汝盧醫耶修短命也吾行也趣具湯
沐有頃而逝五月十三日也享年五十夫人平生姿性
恬淡晨起盥櫛閉閣靜坐無故不履中庭父殁後不復
歸寧親族有喪則弔若慶賀則不預不喜聽音樂待婢
僕嚴而有恩閨門整肅余居去夫人寓所不百武與承
事君遊相好也故聞而知之至是往哭君釋杖拜曰某
不天母氏棄養將卜日渡江返葬於鄉惟是瀧岡之表
不待也銘以屬子余答拜曰諾夫人生男一人女五人
長適某次適某某次未出室銘曰余讀草蟲采蘋之詩
能以禮自防而循法度也豈止為大夫之妻亦女中之
師傅也展如之人兮惟古之慕也象服是宜甘荆布也
靜安婉娩何慈煦也春暉未報白日暮也同穴有誓遵
吾素也異時天雄道上過者下車而指曰此化鶴雙飛
之墓也
亡室殷氏墓誌銘
廬陵歐陽公銘其友梅聖俞之婦之墓謂聖俞能不以
貧賤富貴累其心者盖亦有内助焉聖俞亦自譽其室
之賢能安貧處困樂與偕隠也予讀其文而悲之嗟乎
丈夫處世或致身於青雲以位與金驕其家人者無足
多尚或辱身於泥塗臥牛衣而泣見車服而慙以仲卿
孺仲之賢其識度反出二女子下嗚呼二王之妻亦賢
矣哉夫家貧之思賢妻猶國亂之思良相也嗚呼今吾
無望也夫昔歲在辛未吾始弱冠納幣於雲亭殷氏既
聘之三月先府君棄諸孤吾母傳事於冢婦殷氏事姑
謹順待族睦婣遇下慈姁乙亥之亂余奉母竄山間婦
以其孥歸寧已而俱免余自是落魄不偶杜門索居獨
喜誦詩作文呻吟累晝夜不絶略不事生産作業婦乃
力勤紡績手自紉綻以補余乏猶不給則謂余曰以子
之學講授生徒聊可卒歲何自苦若是從之稍自給則
又靳余曰稽古所蒙止是耶余赧不荅君性儉約不御
華采余雖貧頗樂施君助之施友人妻喪窶不克舉脱
簮珥解裙襦歛之里婦歎服居無何驟感風眩忽忽不
省事稍甦誡侍婢慎勿走白諸姑自後手足遂不仁朔
望令左右掖拜堂下吾母憐而憂之居二年卒不起余
時以事適吳聞疾復作亟歸君張目曰吾忍死待卿顧
堂有老母室有羣稚逝不瞑目矣余執臂慟哭余母八
十有八聞之泣曰天乎吾不獲終於此婦之手也余懼
輟哭時丙申七月二十有六日也距納幣之歲二十有
六年君以辛亥八月生享年四十有六是歲十一月甲
申殯於城東十里綺山之岡子四人雲孫辰孫霆孫暘
孫女七人銘曰花綺蒙茸白石青峯夀姑在寢予弗女
從
妾陳氏墓誌銘
妾陳氏暨陽悟空鎮人也生而秀慧里之豪強委禽焉
父靳不與曰吾女當擇才人事之豪怒燬其家父與余
外氏同里閈往来識余遂與歸焉年十有八矣乙亥江
南大亂暨為兵衝余奉母竄山谷間陳實從焉䟦履草
石蒙犯霜雨困阨流落之餘濱於死者數矣余謂之曰
吾或不免命也奈若何陳泣曰願以死奉君無他適已
而皆獲全間關扺舍自是余閒居八年素不事生産久
之家益落左右𣪚去略盡陳獨侍余無倦色每規余以
儉德避難曰薄宦徒自苦耳性警悟頗涉文學賓至立
屏後聽其議論退必白曰某也忠直某諂佞人也觀其
言然余交朋中由是皆知其名壬午春歸寧父欲奪其
志輒誓不許曰吾死陸氏矣趣之而歸夏四月感微疾
臥經旬容止不類病人索坡集閱之一夕而卒享年二
十有七迨事余九歲矣卒之日奩無粧珥囊無襦帛聞
者哀之子三人長韶孫早卒次星女次辱孫生三歲臘
月丁酉攅於城北五里之黃山原銘曰蕣英兮秋暮閟
芳容兮幽土六如亭兮梅花路别朝雲兮終古
