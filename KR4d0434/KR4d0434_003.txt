牆東類稿卷三元陸文圭撰
策問
制使
問春秋王人序於諸侯之上其奉使之始歟然王人微
者非有生殺予奪之權也伯主陽推尊之耳漢之部刺
史非今之宣慰司與唐之觀察非今之廉訪按察與太
守得人足矣焉用部刺史與刺史得人足矣焉用觀察
使與部刺史觀察使得人足矣又焉用遣使專行與漢
元狩六年遣博士等六人分行天下存問鰥寡孤獨舉
獨行之君子所舉者何人與始元元年遣廷尉王平等
五人持節行郡國問民所疾苦地節四年遣使者循行
郡國問民所疾苦漢之民何多疾苦與五鳳四年詔以
前使使者問民所疾苦復遣丞相御史掾二十四人循行
天下舉冤獄察擅為苛禁深刻不改者所謂苛刻者指
前使者與指郡國之吏與遣使者矣又以御史掾繼之
豈使者不足任使與唐陳子昂有言出使巡按天下莫
如擇仁可以恤孤明可以振滯剛不避強禦智足以照
奸者然後以為使輶軒未動而天下翹然待之矣今宰
相奉詔有遣使之名無任使之實徒令百姓治道路送
往迎來不見其益也子昂之言切中時病然當時何時
毋乃不可與言而與之言與昔有便宜持節發粟以振
貧民者毋乃矯制與昔有埋輪都亭劾大將軍者毋乃
犯分與昔有登車攬轡慨然有志澄清者何為不免黨
錮之禍與昔有以御史出使能動搖山岳震懼州縣者
何為所行不逮所言與諸生援古證今以對勿激勿諛
養士
問庠者養也校者教也夏專於教周專於養何與養養
老也國老庶老何以别上下庠東西序何以分制可考
與米廩虞庠也所以藏粢盛非以廩士也五十養於鄉
六十養於國七十養於學未七十者不可養於學與五
十異粻六十宿肉七十貳膳八十常珍皆何所取給與
古之士已仕者也未仕者庶民也不得謂之士子輿氏
有曰下士與庶民在官者同禄足以代耕而已未升俊
造之列者謂之民材指庶民之有材者也庶民不過百
畆之田而已游庠序之間者官給之與自給之與東都
修黌宇千八百五十室游學至三萬餘生史不載其營
造廩給之費所出唐天寳間二監學者千百數有司乃
有學徒廢官廩博士濫天禄之譏以此推之廩士之費
皆官物也其費隸於何官與監學自掌之與近世學校
之盛名都大邑學租以數千石計偏方小縣亦不下數
百焉天恩浩蕩凡貧難老病之士咸沾及之然謂之士
則衆所推服者也不為衆所推服者可及之與為衆所
推服者可不及之與貧難者可恤也富連阡陌目不知
書者在所當黜與老病者可矜也年少惰游不肯任事
者在所當黜與風憲之糾覈正官之提調有司之干預
或過於嚴則拘或過於寬則弛如之何則可出納之吝
則有司存何以在四惡之列食之雖寡用之既舒何以
為生財之道可以與可以無與可以取可以無取取不
傷廉與不傷惠如之何則可若夫版籍不明何以釐之
萊田多荒何以闢之監臨自盜何以禁之逋負積弊何
以澄之養士之計亦學校急務也幸詳以告
士行
問堯舜之道孝弟而已矣孝弟果足以盡堯舜之道與
舜事難事之親烝烝乂不格姦所以謂之孝象憂亦憂
象喜亦喜不藏怒不宿怨所以謂之弟堯之孝弟果見
于何書與孟子何以並稱之與王季立而泰伯之荆蠻
詩何以言其因心則友則友其兄則篤其慶與君陳曰
惟孝友于兄弟豈孝於親即能友于兄弟與孔門德行
科止四人閔子騫以孝稱人不間於其父母昆弟之言
是也仲弓父賤而行惡顔子先顔路而亡二子不聞以
孝弟稱何與豈孝弟不足盡德行與曾子養志可謂孝
矣而不在德行之科何與信義二字五常中之二也有
子曰信近於義似合而為一何與子曰君子義以為質
信以成之又分而為二何與人而無信猶車之無輗軏
也乃曰言必信小人哉何與君子不亮烏乎執亮信也
乃曰君子貞而不諒諒小信也何不同與小邾射不信
大國之盟而信季路之一言以其無宿諾也夫子與蒲
人盟既出東門而背之豈要盟神果不聽與羞惡之心
義之端也諸侯之餽曰其所取者義乎不義乎而後受
之以為不恭也故夫子受陽貨烝豚然孟子於齊王餽
兼金一百而不受果合於義乎舍生取義二者不可得
兼也子路結纓而死知食焉不避其難之為義而不知
食輒之禄為非義也召忽捨生者也何以為匹夫匹婦
之諒與管仲之不死果合於義乎夫孝弟信義士君子
之美行也夫子以稱孝稱弟為士之次又何與孟子謂
大人言不必信又曰非義之義大人不為又何與方今
詔下興賢務選實行必欲鄉黨稱其孝弟朋友服其信
義然後取之諸君讀聖賢書為君子儒平日之所講明
而服行者果不出四者之外與願析言之以祛有司之
惑
試策
問隋立進士科初試策而已其法昉於漢孝文時有若
晁錯孝武時有若董仲舒公孫宏其策可考乎錯之策
明五帝三王五霸之道惟人情終始一節可讀餘皆泛
而不切之詞當時何以取之乎仲舒發明天人之蘊舒
徐而不迫純正而不阿何以不當帝心一而至再再而
至三乎公孫阿禹湯而薄周公帝何以喜之乎雖然漢
之策士去取猶出上意後世則付之有司耳有司公歟
明歟猶可言也不公不明則業精行成者皆屏之矣又
何以能達上聽乎明王可為忠言而諸公不喜生語為
士者將專攻上身乎將發憤懣譏公卿乎將上負天子
而併負所學乎諸君次年皆將上春官盍各言爾志將
以覘斜日丹墀之對
科舉
問聖代運啓文明舉百年之曠典招多士以興賢甚盛
意也博觀往牒歷代舉人之制其詳可得聞歟虞朝敷
奏以言是時以言舉人歟所奏之言不見於典謨何歟
周禮六德六行六藝之目不聞以言舉人何歟孔門四
科乃有言語宰我子貢之言語可得聞歟漢世孝廉之
科取實行也賢良方正止於對策而已以行取之歟以
言取之歟隋唐以來謂之策試策始於漢歟後人以詞
賦并取始於何時歟漢賦最古賈誼司馬相如揚子雲
班孟堅張平子之流最善鳴者也有益於治道否歟三
國而下左潘陸謝之徒極力模倣不及漢遠甚唐韓柳
復志懲咎等作亦能髣髴於騷否歟明水披沙律賦也
近於戲矣亦載之集中何歟方今輔弼之建明專取明
經不尚詞賦其說曰經學所以脩身齊家治國平天下
詞賦是文之空言吟詠景物而已詞賦為空言是矣明
經果有用之學歟論語為帝師而黨王氏明經舉進士
而八風舞漢唐之人才何言行之相反歟抑厭浮華而
取實行不專在于言語文字間歟然不以文取人又何
以知其行歟今五經皆本之先儒又參之以四書可謂
知所務矣抑古賦與律賦均之空言何别歟詔誥章表
雖翰苑之儲也然豈非空言歟策以經史時務覘所學
也仲舒與孫宏並進裴垍與僧孺同流用而後見歟伊
欲經學明而人心正辭章有用而絶浮靡之弊時事諳
練而無疎繆之譏何道而可諸君博古通今之才願聞
其說以覘所學
江浙人材
問江浙古揚州域也秦為會稽漢唐以來析為郡縣不
可勝紀地産人才亦有可論者乎吳延州來第一流人
物讓國不居卒亡其宗是歟非歟言游吳人文學橋猶
存也不仕吳而仕魯何歟伯言幼節父子與吳存亡走
玄德抗叔子才略如此不肯仕漢何歟建中之敬輿慶
歷之希文皆間氣也論諫百篇天章十事有可施於今
日者歟閩粤谿谷之蠻古不通中國武夷出朱夫子而
西山相繼其後四書詩易綱目皆成書也律吕新書讀
書甲乙丙丁記古所無也學者於此有能究心者否與
敢問
課試
問詔下賓興自甲至癸於是四大比矣澄江士淵藪前
乎三舉乃未有一人上春官者何歟豈學之無素歟今
兹戰藝不思所以刷前恥歟學校所以教養人才教養
所以備選舉也州郡貢之以行考官試之以文文固不
可少歟月課堂試所以校文也所以擬鄉闈之試也前
軰謂試者争高下得失非義遜之風不若改試為課均
之時文也課與試何别歟朝廷待士至厚提調有長官
訓導有博士月有課季有試所以作成人才也挾冊而
吟泚筆而作者何少歟聞鼓而食指廩而賦者何多歟
抑未有勸懲之道歟有司舉行于上或者沮遏於下又
何歟豈高才不屑於應舉歟抑下才自棄於科舉之外
歟昌黎有言諸生業患不能精無患有司之不明將來
闔郡不薦一人豈不為有司之恥歟吾榜得人最多豈
不為多士之榮歟槐花將黃舉子不忙何歟敢問經疑
何以免穿鑿之失經義何以免套括之弊詔誥何以不
失代言之體章表何以不失告君之體古賦何以及司
馬二班對策何以類晁董公孫試摭言之將以窺所薀
水利
問海於天地間為物最鉅幅員萬里東南北皆距海而
止惟西海未有考或以瀚海青海當之是與否與登萊
之市青紅變滅信有之與四明之巖光彩現相信有之
與蓬萊之山在何許與尾閭之泄在何地與黑水西夷
之水入于南海禹貢可詳與雲帆秔稻之轉來自東吳
唐詩可考與使節之﨑嶇饟道之艱險至元以來嘗行
之矣古道荆棘不知幾年蠻商海賈長年三老所不能
知也創而開之者誰與姑以耳目所接言之西浙之蘇
杭東浙之台明溫越皆瀕海也魚鹽之所出職貢之所
有其利不貲秦漢時自會稽以南以為不毛之地不牧
之民何歟隂陽氣數盈虚消息亦有時歟宋史載蘇公
軾守杭杭本江海之地水泉鹹苦於是濬茅山之河以
受江潮濬鹽橋之河以受湖水民獲其利然此特導江
湖之水耳未聞滄海之為患也考之圖誌青白沙鎮前
後洋街坦頭沙坑皆海之漲地也自鹽官之邑北至秀
之海鹽昔有以堤捍海今水利不脩龍宫失職井邑民
居盡為所貪嚙齕之勢未已何以禦之歟祈禳有術歟
厭勝有方歟隄防用人力與消長委天數與朝廷有道
宰輔賢明百神受職行見玄冥退舍川后靜波矣或者
過慮試相與籌之毋徒曰土克水
水旱
問水旱之灾堯湯被之矣八年于外六事自責聖人之
用心也人皆知之蓄積多而備先具其事可得聞與國
不幸有數千里之水旱胡以相恤五行失性暘雨不時
浙之西江之東渺為一壑自淮以北㳂于宿亳彌月不
雨蝗蝻遺種二者兼之矣傋禦之方抑有可講者與庸
田之設所以築隄防浚溝渠亦既後時將無益與抑豈
可不為後日之慮與山川之神所以司隂陽雩壇之禱
坊門之塞果有益與將應天以實不以文與賑廩勸分
非目下之急與矯制擅發國有明禁何古人不之恤與
大姓閉糴愚民強借官法兩施亦有良策與檢覈之令
半是虚文貪吏受賕以十為百何以得其實與寬租已
責通商惠工非權宜之策與田毛既空調度何出孝文
減半之令果可行與債有公私權行倚閣貧者之利富
者得無怨與舟車所至負販通行非懋遷有無之術與
關津邀阻價值高昂禁之歟抑聽之與守令牧民牛羊
立視其死黜陟之典可舉與漢唐遠矣富公青州蘇公
彭城劉忠肅真文忠江東之政朱文公浙東之績諸君
亦嘗講求之與此時務也其悉心以對將以覘俊傑焉
傋荒
問壬戌之秋浙西水旱相仍民食大祲朝廷軫念元元
議賑貸之民獲更生有司奉行惟謹實惠猶未遍及何
與然事已在前矣天時無常繼今豫備之策不可不講
立隄防浚溝澮厚儲蓄修義倉之法嚴檢覈之令孰便
孰否孰利孰害請條陳之將轉聞于上
策
儒學吏治
問嘗聞聖門之言曰仕而優則學學而優則仕仕之與
學每相因而不可相無也何必讀書然後為學特子路
率爾之言致取誚於夫子鄭子産曰僑聞學而後入政
未聞以政學者也譬如田獵射御貫則能獲禽若未嘗
登車射御則敗績厭覆是懼何暇思獲使斯言非妄則
未之學者决不可使之仕也皋䕫稷契所讀何書伊傅
周召所習何業而所就無非有用之學于斯時也不聞
儒吏之說也後世儒吏之說興遂判學仕為兩途矣至
漢有儒術飾吏治之語儒吏之分其殆起於此乎蕭曹
丙魏之徒以刀筆發身其果能合儒吏而為一乎唐宋
以科第取士有不由科第出者輒共嗤鄙之而循良之
吏代不乏人吏而不儒或有之矣未聞有不學而仕者
子游聞之夫子曰君子學道則愛人小人學道則易使
蓋言上而公卿大夫下而府史胥徒皆不可以不學也
賈誼曰大臣特以簿書期會不報之間以為大故又曰
移風易俗使天下回心而鄉道類非俗吏之所能為也
俗吏之所務在於刀筆筐篋而不知大體信乎不學而
仕者真所謂俗吏也何足算哉彼有猴冠麟楦鉗署尸
餐仰視俗吏之踵若不能以追而及者此輩更可閔也
嗚呼吏而不學可乎或者則曰周勃之重厚少文霍光
之不學無術趙普之半部論語寇凖之不及讀書皆足
以寄大任臨大節若此者可無待於學也隨何酈食其
以腐儒敗事張禹孔光以經術誤國王安石之徒又以
經學亂政因謂深於儒者未必能習於吏也遂使無學
者皆得借是以藉口然則儒又果無益於人國乎噫古
者之吏非今日之所謂吏員也古者之儒亦非今日之
所謂秀才也不求夫古之仕古之學而切切焉析取舍
於今之儒今之吏祇見其扞格而不相合耳當今聖明
灼見吏弊悉易以儒真救時之良法也然吏姦已極革
之誠宜而取吏於儒得才能幾願為酌中之說以俟觀
民風者採焉
儒不習吏謂之拘儒吏不業儒謂之俗吏儒誚吏曰務
刀筆筐篋不知大體吏詆儒曰有人民社稷何必讀書
二者胥失之然君子不以為吏之過而以為儒之過夫
儒者學周公仲尼之道者也周公仲尼者荀卿氏之所
謂大儒揚雄氏之所謂真儒也四海皇皇枕奠于京周
公用於周之大效也齊人章章歸其侵疆仲尼用於魯
之小試也豈博而寡要勞而無功者耶儒於道最高與
天地並烏可與簿書期會之間較優劣也彼之所以敢
較吾儒者以儒者之效不白於世耳周公仲尼以前儒
之名未立也契敷教䕫典樂皋稷陳謨安得無書可讀
耕野之夫開口說仁築巖之叟開端言學安得無業可
習特書非後世之書業非世俗之業耳自周禮有道得
民治得民之說而儒始與吏為對自秦人焚六經以法
令為師而儒大為吏所擯自漢人以經術飾吏事而儒
又為吏所假司馬九流以儒者為一流劉向諸子以孟
子為一子劉歆七略以六藝為一略彼司馬氏劉氏父
子漢之所謂名儒而自貶其道如此毋怪乎法家刑名
家之喙喙争鳴也吁有由矣泗上亭長布衣時蕭曹已
為吏掾故酇侯入秦相府先收圖籍而不收博士所掌
之書平陽侯相齊避堂猶舍蓋公而不用齊老先生之
說規摹大略可見乃翁素不修文學而蕭曹贊之彼隨
何酈食其之徒正復說客之靡耳而例以腐儒目之腐
則腐矣何儒之有周勃霍光皆重厚可托之人然勃少
文嘗東鄉坐召諸生趣為我語其不遜如此一旦逮捕
勃窘不知所為行千金獄吏吏以牘背示之幸而獲免
勃乃歎曰吾今知獄吏為貴也霍光不學謂儒生多窶
人子喜妄說狂言心嘗嫉之一妄男子詣北闕公卿錯
愕不敢發言京兆尹至引春秋斷之光乃嘆曰公卿當
用有經術明於大誼者吁獄吏受賕變易獄詞京兆證
經誤引古義漢朝皆不之覺可笑也已史言高祖開基
蕭曹為冠孝宣中興丙魏有聲然丙魏與蕭曹又自不
同少卿學詩禮皆通大義弱翁學易對策高第皆稍習
儒業因孝宣好法律刑名故二人總領衆職奉行故事
考核名實以稱上意然相業亦止此爾太子嘗侍讌請
用儒生帝作色曰漢家自有制度奈何純任德教亂我
家者太子也以當時觀之孝宣之言為過然元帝以後
孔光張禹用事依阿淟涊黨奸誤國卒如宣帝所料用
儒之弊一至此哉雖然漢儒守章句非科第之秀才也
漢吏長子孫非案牘之吏員也走馬看花浮薄是習雁
行鉗紙貪墨是營唐人又愧漢人矣内翰條貫隔截太
甚中書吏額紛争不息宋人又愧唐人矣人才不古每
况愈下少知治體者豈不為寒心哉或曰坐雪夜地爐
之頃定先取江南之策即半部論語之趙書記吟野渡
孤舟之句收澶淵一擲之功即未讀漢書之寇同年人
焉用多學為哉半山老子垢面讀書異時青苗取役大
為民害是以學術殺天下也余應之曰趙韓王為相焚
利害文字於通衢寇莱公用人叱堂吏不肯檢例簿二
公之所為亦非俗吏之所能為也王荆公祖老佛之緒
餘談管商之末學未為知道者安得以此病吾儒哉大
抵近世一種議論上自臺閣下至郡縣以趣辦金穀為
才以勾稽朱墨為智以不報期會為大故以謹守繩墨
為無能納賄成風與奸為市習熟聞見以為當然至於
巖穴隱伏之人守道而莫前門戸孤寒之士無階之可
入羣非迭毁極力擠排儒風不振久矣朱博謂諸生曰
吏奉三尺律令從事亡奈生所言何且持此道歸待堯
舜君出而陳之俗吏所言大率類此今天將興唐虞之
化而堯舜之君出焉萬邦黎獻共惟帝臣諸生幸得遭
遇其時當建萬世之長策輔太平之隆基敺一世之民
躋之仁壽之域關朱博之口而奪之氣可也豈止明經
取青紫誇一時而榮一鄉哉雖然崇儒道者非止設科
目之謂也抑吏權者非止減資品之謂也崇化厲賢彰
善癉惡孝弟申明於庠序之間勤儉儀刑於表著之位
意向招徠可以鼓舞羣動政教清明可以臨照百官詩
曰鳶飛戾天魚躍于淵豈弟君子遐不作人此之謂也
