牆東類稿卷十五元陸文圭撰
四言詩
題鄭子實秋溪釣雨圖(原注江晚漁歸鄭谷能詩未能畫也今子實乃)
(能之耶四言八句聊啟一笑)
水墨淡淡煙雨濛濛溪抱前山人倚孤篷我懷季鷹感
慨秋風身羈洛下興寄吳淞
題猿石手卷二首
空山暮雨枯木曉霜此處聞聲若為斷腸
楚山無人羣戲樹顛或據大石如君長然
五言古詩
讀史
魏延及楊儀兩人蜀俊乂各懷專妬心曲直竟誰在孔
明惜其才未嘗輙偏廢渭南反旆歸師在千里外朝臣
意左右魏為楊所害楊亦不得死晚用姜維輩蜀竟以
是亡束手付鄧艾艾復矜其功受制于鍾會四人共一
律皆以專妬敗家國莫不然嗚呼可為戒
李杜
子美坐同谷太白走扶風雖遭倉黃急轉覺吟咏工首
亂者羣憸貽禍及二翁因知漆室女發論乃至公觸事
機難審臨危計易窮川原愁夕照草木困西風鬼馬如
龍游鬼妾如花紅變滅不須臾焉能保其終擇禍莫若
輕老遁林谷中
賦蕭仲堅所書汴梁節婦事
汴水流濁黃美人如冰清案無伯鸞夫袴無趙氏嬰姑
老扶上床夜寒機杼鳴停梭獨太息莫把鴛鴦織織成
孤飛鴈離羣不再匹河東柳家兒抉眼去其夫愚者生
不諧直者死不渝太師漢復周相國秦又楚嗟哉二丈
夫愧此一嫠女
謝詹中美惠五典毓蒙書
山上有佳木春風抽新萌勿縱羊與斧條葉隨敷榮山
下有流泉㳙㳙滴深清勿投泥與沙支𣲖任縱横物爾
人亦然習與性俱成位可望賢聖教乃始孩嬰五典叙
千古一編粹羣英屬辭不厭巧立義不厭精金玉二三
子源委諸老生寒燈讀未竟眵眼開雙明惜哉書晚出
會使世盛行價知貴洛紙報愧乏齊瓊
得已堂
為巳終成物為人適喪己得之以為重喪者深可耻與
其乞墦生不若蒙袂死貧賤勿失色富貴亦勿競窮達
本無心安於義與命人受命於天顔孟獨能正
性齋二首為分湖陸提舉作
孔門性不聞學者失其義上中下為三善與惡為二鄒
洛異而同韓揚同而異不指理不明不兼氣不備理無
智無愚氣有駁有粹本體在涵養工夫由克治立義以
居敬存誠以去偽曾思兩卷書學問千古事性外無餘
天齋中有樂地
吾宗家湖曲虚齋納天光清源瀉活水中有菡萏香我
欲袖兩圖再拜升公堂先天揭右序太極列左方見草
憶舂陵看花思洛陽花草各有性指圖試參詳
怡顔亭曹若晦子無易為奉親作
冬青有何好婆娑歲寒姿每愛淵明句獨樹乃為竒朝
陽紫翠交夕月光陸離幽懷聊所寄宴坐輙移時陶寫
得真性絲竹亦何為歡趣不自覺况令兒輩知
雜詩五首
田叟不知書指望升平年一生把鉏犁忽聞鑄戈鋋早
晚征徭起驚訛走相傳腐儒寒窗下風雨正齁眠
夜半更相呼巷南連巷北人語何喧喧隂風何窣窣猛
虎下山来挼尾逐不得村中雞犬盡行擇小兒食
何處人夜歸一犬穿籬吠狺狺聲四起似各應其類月
寒人影空帖耳循牆去家家防穿窬披衣不得睡
秋聲何颼颼乃在枯柳邊疇昔韻鸝鶊歲晚棲窮蟬張
緒少年時春風正可憐流光不相待白首淚澘然
定遠未封侯發憤投其筆老儒七十餘毫秃手不釋才
器有長短志器各自適遥思玉關外萬里風沙隔
次善卿雜詩五首
貞女不自媒蛾眉為誰掃春風吹年華閉戶綠芳草靈
脩不我顧覽鏡紅顔槁焉得北堂萱聊用寬憂抱又懼
青蠅䜛善使黑白倒遂令親者疎我欲俾有昊
東坡譏舉子有類候蟲鳴退之譏詩人謂作蒼蠅聲制
策直而核聫句新且清自作復自譏持論終未平無人
解此意起我懷古情
蛙從井底語豹在管中見若遇大方家一笑真自獻饋
漿意已驚抱甕力殊倦因知巧若拙頗覺狂次狷玉以
德保瑕珉以多故賤
火雲吐赤日旱勢千里闊古人救荒術貨食知本末家
家筭口賦殆類僧持鉢激水活肆枯植木蔭道暍諸公
善努力赤子正飢渴
棄兒啼草間瘦妻卧路傍公廪已告匱私戸猶多藏嗟
哉守錢奴盜竊勢且昌莫保千金軀汝富安得長鍊炭
不及炊寳玦空自將獨有黃巾寇不入鄭公鄉高賢古
所貴薄俗今可傷
婺州傳仁贄詩求見依韻和之
髮燥始出游心期結明主天方窮畸人世不喜生語絶
絃恨伯牙抱璞泣和氏獨憐身皓皓不救俗靡靡競趨
聲利途孰蹈仁義軌寘之勿復道作者敦竊比(原注来詩鄙班)
(馬而况孟氏)婺女寳氣明箕尾德星聚(原注謂傳說也)雜遝貢棘闈
高明識芝宇鑑衡付有司尺度失竒士少需知我者一
第溷子耳瓠樗嗟無用車斗可勝數老矣何能為欿然
徒自視安得善及人共勉學為己
和陸振之見贈韻
我懷陶元亮早棄彭澤令寧甘柴桑餓不受宋人聘晚
詩題甲子統著義熙正得書晉徵士千載論始定吾宗
佳公子世禄譲千乘高眠九思齋清節故可敬寄来停
雲篇詞與意俱勝耿耿好賢心頗似緇衣鄭居家未得
閒歉歲講荒政良苗困螟螣兇暴過梟獍閭里不聊生
一髮寄微命閉閤憂攅眉懷哉我同姓惜無勲業志不
必頻看鏡吾衰畏殘暑一雨秋意盛拏舟泝流歸帆飽
風力勁田蕪且莫問但恨荒菊徑明月近中秋雲掃天
宇淨素蛾惜皓髮把酒呼不應何當共㩦手盡此南樓
興效顰輙捧心拙句酬佳詠
和丁師善韻(原注時奉省檄檢灾)
轍鮒活斗升莫向肆中索已無秋成望况復歲暮迫蓉
城一小縣舞袖折旋窄針芒萬畝青席卷一川白苦腸
真食蓼枵腹思啖栢蒙袂嗟飢氓胠篋畏暴客將懷轉
壑憂誰任求芻責為政推仁心匹婦無弗獲登途祗王
命東西固不擇漢網殊闊疎掛一直漏百但令大綱正
潛使宿弊革斯民本同體難以一膜隔發奸雖有術救
急豈無策不憚原隰驅要知閭里阨消平蛇龍居安集
鴻鴈宅庶免愁歎聲謠誦沸廣陌
辛夘二月記異
客子遊吳中步上姑蘇臺是日天雨土四面集坌埃微
明日漏出半朗風吹開癡兒戲團沙智士疑劫灰天意
復如此人事信悠哉
有感
六月南風盛秋意雖未多長養會有極搖落將如何高
槐鳴衰蟬况乃蒲與荷一老坐太息羣兒笑且歌笑歌
恐未終歲月已蹉跎
春日不出
春風不著人微寒帶微和落梅枝上稀桃李園中多桃
李尚為容青草被陵阿時至氣自應美惡同一科無聲
花蝶拍有韻山鳥歌老人閉門坐如此景物何
清明日偕趙雲壁張仲實顧伯玉張見山游分
韻得好字以百家衣補之趙故嘉禾宰今為學
官坐中多及學校事
清明花亂開今日風日好吾得及春游相期拾瑶草城
市多囂塵客衣日杲杲何時一樽酒且試開懷抱王孫
丈人行生世何用早為樂當及時蹉跎覺年老虚名復
何益棄捐勿復道但願崇明德藏身以為寳
三月旦日出遊
季春已一日寒氣猶襲人齋中偷小暇陌上追餘春金
華古精廬幾劫化微塵入門何所見脩竹出牆鄰迤北
過崇明殿閣何嶙峋山房閉不啟俗客来輙嗔徐歸偃
藤床息我定力勻殘書了一卷古意含酸辛山芽聊止
渴起瀹石泉新
三月一日偕善之無逸遊南山桃園分韻得源
字
白雲起南山隨我度溪園園丁荷鋤去季女出應門汲
泉供香茗掃石開清樽人靜禽聲樂春深花事繁蛾眉
映修竹掩袂嬌欲言吾親白雲外未敢訪桃源
癸卯二月仲實諸人游野外飲花下得家字
散步逐芳草小酌慰殘花土銼野人居茜裙蠶婦家汲
流澗水渾挽樹花梢斜園童貢新蔬復邀啜杯茶我興
偶然盡汝意良可嘉
申港道中
兀兀乘肩輿西風掠老鬢雲凍山色暝水寒江聲近籬
根盈尺雪晴釋纔及寸人事日相酬客路歲將盡急歸
掩柴門地爐撥餘燼
茅山道中
蜿蜒西北来土阜餘百里怪石聳巉岩勢距三峯止大
峯東南傾中峯伏龍起綿綿亘不斷小峯平而峙名雖
漢代立山自開闢始我来春雨餘峯色有如喜綠鬟光
可鑑櫛沐初出水縹緲三僊人婆娑一老子情知隔凡
聖頗亦達生死埋金何必問採藥聊復爾洞乳滴丹泉
手掬𠻳吾齒
游崇禧觀南塢真人置酒索詩
粉牆繚而曲轉入寳珠林卷簾爐香出竹日淨沉沉天
人一代師功行夙所欽掀髯顧我笑呼酒得細斟雲厨
薦黃獨飽慰飢蟲吟相㩦鑑正室試聽玉泉琴
京口訪郭義山出示陸丞相遺墨
寳祐丙辰榜季世尚詞章功業已衰謝氣槩猶堂堂壯
士死海島尤勝死雒陽遺翰落人間姓字透紙香甲子
行一周復見文運昌遺黎存一二往事空茫茫寒燈客
窗夢飛墮碙山洋留眼看中原且勿悲故鄉
渡黃河舟子作難久之乃渡
四瀆水中大尋源河最長未必通漢津支機事荒唐導
流始積石以西入要荒龍門久東狹横潰走徐梁奔流
俟其定勢可一葦航我来桃源渡渾渾流濁黃艤舟不
肯濟奈此黃帽郎石瀨投千金貞女可憐傷
宿遷道中遇雪
登車宿遷北萬頃鋪瓊田黑雲湛水光上下玻璃天六
花時時飄集我車上氊左右拍手笑翁似白鶴仙失却
翁白髯頓覺翁少年
入杭苦雪二首
雪天無晨昏尤難辨西東高低賦萬象偶爾一色同會
覩日與月終愁雨兼風居人掩關卧况乃逆旅中買薪
呼斗酒黧頰生微紅
年年西湖上梅柳得春多新正十日雪重隂壓微和皓
潔混泥途輕盈赴寒波危橋驢失脚不如坐吟哦推窗
無傑句奈此玉峯何
至元重光單閼之歲春正月隴西郡太夫人介
夀八十子侍郎帥其昆弟子姪内外姻族寮友
賓客奉觴上夀如儀州人士相與嘉歎爭為歌
詩詠其事而繡使紫山胡公為之序云
斷機碎錦纈短髻剪青絲殷勤謝師友老婦得佳兒長
宦客四方鶴髮在高堂安得凌風翼高飛至母傍春暉
不可報萱草日日長今夕知何夕門有車馬跡堂下羅
鐘鼓堂上合賓客春風吹綠酒起舞兒獻夀客問年幾
何舊歲七十九此去三千年蟠桃始開花花開又結實
瑶池度歲華客起再拜言遺核幸分甘小人亦有母八
十又加三核中有瓊漿飲之勝啜菽懷歸滿袖香仙霞
燭幽谷
夀理伯雍同知
理侯人之父亦復兼母慈束吏如頑奴煦民猶嬰兒闖
門無雜賓鈴下生蛛絲内聞讀書聲日晏忘晨炊上馬
出署事坐看棠隂移人靜報休衙閉閤方退思廷中相
戒言慎勿干以私但祝公百歲長為良吏師公言撫字
勞良吏安可為方當上印綬自與赤松期
夀李仲明同知
新息父賈彪南陽母杜詩束吏如官奴護民如嬰兒李
侯妙政術千古同襟期高寒月半弓清粹玉一規掘菜
朝為虀脱粟暮作糜但聞讀書聲不聞兒啼飢褚衣敝
再浣櫪馬瘦莫騎今朝侯生辰父老持酒巵厨傳寂如
水不知侯所之介夀古有言此意亦復辭獨立古梅下
遥赴天仙期
庚寅臘月二十九日餞孫晉卿宿清孝里晨起
呈岩隠
驅馬四十里悵然臨别情舉酒坐太息歲月空崢嶸河
流日浩浩此地幾送迎老我白板扉卿等致太平窗風
吹酒醒起視天未明小星爭餘光殘月西南傾
皆山樓分韻得坐字
無詩山不喜無樓猶自可樓上著詩人青山皆屬我得
句山禽鳴落筆山花堕翠屏招我隠欲往輙不果推窗
呼與飲醉吸雲一朵須臾成五采吐出驚滿坐
為劉君符賦樂山詩
山體本至靜仁體亦如之樂者有深味魯論無費辭目
玩唯自得心契若有期逝川同一旨妙理無容窺劉公
本好古雅志非好竒諸君為著語殆類愛山詩泉石涵
清思松栢媚幽姿古来山中人此道未必知蠟屐毋乃
癖拄笏殆成癡獨有首陽高薇苦甘如飴得仁即無怨
千載真吾師
壬辰端陽後一日會潛齋以竹深留客處荷淨
納凉時分韻得淨字
日透朱櫻明雨拭白蓮淨布席開清樽授簡遞新詠謀
樂須及時養拙聊適性傳聞度遼師鎧甲冒暑盛
贈劉宗道自金陵来遊茅峯
君家汴水陽弔古游秣陵秦淮映江月歴代幾廢興古
人所樹立今人愧未能嗟我搔白髮空齋對書燈邂逅
接餘論談笑得良朋我如蜩與鳩睨鯤化為鵬歲晏落
蓬蒿安得齊飛騰東望積金峯春遊記吾曾鶴仙遲子
来丹井𠻳寒冰
贈翟良甫洛人南遊
温洛天地中父老升平年清游盤石坐(原注謝綘游嵩山寄梅聖俞書)
醒酒落花眠(原注卲伯温聞見錄)勝地已陳迹故事空遺編銅駞
泣秋雨禍機始杜鵑耆英日凋謝嵩少無人烟懷古笑
我迂慕學嗟子賢購書或千金卧榻餘一氊低頭肯揖
吏閉口不言錢情已寄丘壑足猶履山川駕言遠尋師
胡為近捨旃煌煌邵程業百世誰能傳
贈柯山夏梅月
五星配五行占法具春秋參以四暗耀不知始所由經
緯十二辰一國係一州三河即豫地係宋復係周晉自
居太原衛本都帝丘借問益與并古有二國不三晉俱
屬冀韓衛不見收嘗以扣日者不語輙掉頭渠未通古
今敢問儒者流氣化互生尅躔度有遲留因之别貴賤
庶人與王侯既云命在天何以身不修經籍古格言較
此殊不侔殃慶有所積禍福皆自求理數各一家二家
果孰優論數每多騐言理或不售忠信人爵從孟軻老
於鄒仁者必有夀牖下死伯牛殺人取印綬嬖主乘軒
輶將貂續狗尾以冠加沐猴市朝日洶洶乾坤竟悠悠
璇穹列高真星月侍宸游朝裾曳明霞從珮鳴蒼璆居
然視世濁不肯分天憂以此司罪福反自招愆尤我願
呌閶闔再拜面凝旒貪滛屏月孛兇惡驅羅㬋仁賢迭
生旺憸邪永休囚帝閽不可扣金鎻閉玉樓龍眠正齁
睡鳥語徒喧啾路逢柯山翁深碧明雙眸笑我地下臣
何豫天上謀今夕有佳月且共登羅浮
贈季清隠道人
虞山絙西城尚湖遶其趾青屏照玉鏡屈摺十八里傳聞
漢真人丹成飛入水到今水不腥魚鼈長而美往年山
中人夜半忽驚起神鋒閃烈電爍爍光不已平明斸山
骨石函半鑱毁土花蝕蒼龍歲月不可紀玄靈啟幽秘
結構此經始雲香染衣佩嵐翠襲巾履道人方晏坐秋
葉打窗紙西風送詩句吹入千岩裏收拾費工夫遠来
將舉似見叟却忘言爐烟生棐几徐云乘興出興盡行
當止山中有緣事比欲相料理白鶴數日飢吾今且歸
耳
贈筆生楊日新
雪屋夜明寒引紙一長吁貧無食肉相頗悔身業儒晨
出生謁入被褐而長鬚穎脫殊可喜文翰定自娱自言
中山徒常與陳玄俱醉曾揮草聖閒或寫桃符最愛王
逸少勉隨劉寄奴嗟生不自惜貌澤神亦枯世多宏肇
輩幸我非二蘇
贈筆生林君實
我愛古人巧創物揜前聞遐哉蒼頡氏賴此蒙將軍將
軍絶地脉乃解開人文模寫不得力制作空云云祗今
千載下藝圃專策勲貶黜毛錐子褒進中書君工拙無
定在好惡有殊分老我翻墨瀋落紙無煙雲有生来被
褐倩客試書裙雙金慙報贈隻字寄殷勤
題宋學古九天玄女數自云其師鍾堯臣得之
㐮城柳下老翁所授
天九積陽數玄女夫何為廣陵亦健將乃惑一用之彼
術信誕謾此遇尤希竒珍重柳下翁仙隠未可知言天
以人證言數以理推守正死不避居貞凶可移堯冨與
堯夀此理始無私顔貧與顔夭此性終無虧姑慎君子
術勿與老人期
别李宰
句曲一山縣東西俱百里三茅地有靈出宰多才美前
有趙與謝今有程與李李為山東望聲價高莫比清明
一古鏡冷浸玉泉裏敏哉製錦手洗却鳴琴耳仁心非
邀譽直道不容毁慈姁牧細民謙撝揖多士學館盛文
風講席究經旨有客東北来空齋兀書几彈鋏笑馮驩
下榻慚孺子樂雖足一瓢飽不望四簋既為邑之氓是
亦吾所耻饑餓欲賙之餽&KR0008;斯受己將歸重回首决去
負知己冉冉楚山雲悠悠斷江水
留别義塾諸公
婆娑七十翁已矣將焉求麋鹿違本性一朝出林丘故
園在何許駕言東南游人才盛吳會講貫多儒流内顧
衰朽質汙渠映清溝坐有歌驪駒將貽識者羞溽暑
困朱夏偃息時歸休南窗小容膝卧對紅葵榴年華不
我待青鏡照白頭祗今已後死巨海吹浮漚諸君幸少
壯勖學追前修
寄申屠御史(原注時謝御史被誅按申屠御史名致遠字大用以至元二十年庚)
(子拜江南行臺監察御史)
御史帝耳目監察㳂隋唐臺閣迥清風筆簡凌秋霜澄
清一攬轡驅狸走豺狼賢哉故安侯廉介尤剛方閉門
杜私謁上殿肅朝綱今侯有祖風學術尤章章出擁簿
書塵入薰書傳香胷襟漢石渠人物魯靈光終然百鷙
鶚不及一鸞凰奉國信孜孜問塗何皇皇往歲金陵轍
前年古浙航鳴犢有餘哀河水空洋洋行役山川苦歸
興桑麻長廣陵挹雄勝平山弔凄涼瘦馬乏芻櫪寒妾
無帛嚢家瘠道愈肥躬瘁名逾芳昔在東都季憸佞沉
忠良知幾獨子龍絶迹棲梁碭瞻烏止誰屋亦復可憐
傷
寄錄事王君玉(原注時管押北人歸鄉)
風沙眯行人日脚黃無光愁鴟蹲古木凍鴈拾餘糧荒
城雞犬寂古堠荆蒿長瘦馬兀冰塗龍塞天一方今晨
發申浦何日抵漁陽道傍轉徙氓啼哭勢倉黃惰游散
不歸信美非吾鄉錦衣雖云樂無褐可憐傷南泝江悠
悠北視天茫茫遠煩公護視雨雪上河梁從事豈獨賢
簡書詎能忘嗟爾居者逸擁氊坐高堂且置勿復道擊
筑飲離觴
送周宣差除陕西廉訪僉事(原注長安人)
昔人比貴宦綉錦以為衣當晝與夜行故鄉歸不歸每
評會稽章不及相州記公今往三秦身是綉衣使玉衡
直而平寳瑟和而清當知九州外生此千人英南人去
勿悲西人来勿喜明年當入覲垂紳佐天子
送陸同知北上二首
浙尾帶荒江土與材俱薄吳季獨終隠楚黃亦晚錯餘
子不足數眼明見卓落騄駬初歴塊青萍新淬鍔齒少
逾老心事邇存遠略百金重氣義千里赴言諾可期功
名會兼受生死託宦途入幽薊詩句留殿閣出佐紫
陽城一麾真小却炳燭照吏奸良劑痊民瘼一庭秋水
淨萬戶春風樂河内泣留恂并州永思郭歸裝乍林丘
趣騎已沙漠梅花古驛寒别酒故人酌徑北道邳徐迂
西趨汴洛宫闕覩盛麗山川想寥廓成臯歎楚戰砥柱
窺禹鑿舊邦弔二虢古邑辨三亳望諸墓猶存戲馬臺
如昨燕趙誇蛾眉雲代珍狐貉壯士多屠沽逸人或岩
壑訪古記宜勒登高賦須作訂訛青簡在得句錦嚢著
明年衣繡歸頗願聞其略鴻鵠看高翔苕枝伏燕雀贈
言愧非顔出處其志略
淳風日已薄恩義不相維吏無得於民民顧吏有辭政
化本不立刀筆事愈卑李侯今之人而行古所為外有
屠嘉直内無五倫私鉏奸如惡草護民猶嬰兒瀹河甦
彼旱勸粟哺爾饑從容方報政代者俄及期庸吏推不
去良吏去復思誰歟觀民風入境採吾詩
送郝仲明代歸
古之州縣吏久任各稱職任久則化行吏與民相得民
或不安業咎在吏數易代者如傳舍吏民不相識王嘉
朱浮疏每讀三太息暨城有賢佐温良而端直為政知
大體人方飲其德瓜猶未及期旌已催行色中州固多
士此士去可惜老稚候城隅相邀卧車側
送葉仲實赴鹽官州判
我舟餘杭遊君馬薊北驟我衣素染塵君衣錦炫晝江
湖著閒散郡國需雋茂才高真小試儒腐乃大繆鞭譲
祖生先策甘之反後
送王安之無錫州判
龍峯隣吾州赤子久失乳或加手斵削誰肯頂摩拊有
客来嘉禾談我讀書塢口稱王侯賢可配循吏古廉不
受私謁公不畏強禦素秋下嚴霜陽春沃膏雨澤國鱸
正肥山泉茗尤苦州縣徒勞人揚歴安足數莫思金帶
横長學彩衣舞
送宋春卿之官湘隂
乾霜落丹楓潮水清且淺雅志君山高離思湘江晚利
名登津要孤介分(原注去聲)疎遠来暮彼雖嗟去思此難挽
何當升臺端繡斧煩臨遣
送顧伯玉麻陽簿
放州清江閘及此新雨凉故人得邂逅好語傾肺腸惜
哉廊廟器漂泊落湖湘前途阻勲業末技呈詞章營營
百年短浩浩萬古長共惜天下寳得志無相忘
送陳茂卿赴興國教授
彭城陳師道三州一學官高文曾蘇敬偉節章趙歎百
世有斯人嫡孫承後山君材中梓漆壌錯榛與菅藻芹
味苦淡輙當粱肉餐莫終三釜養竟墮一氊寒榮枯數
前定出處身兩難腐鼠或青冥枳棘栖孔鸞升高足易
蹶恬處寢亦安逆君散花洲西上捲雪灘臯比第一義
子佩正聚觀士方從北學音已變南冠俎豆器疑朴詩
書味轉酸何人力不變此道獨追還金谿有陸叟昔仕
乾淳間(原注陸曾為興國教)
送焦君實之采石學官
江水日以遠山花日又新先吾不復少後我皆成人之
子如良金出礦以精純又如山中木始遇雪發春送子
啟長途跋子升華津青雲題柱客白髮倚閭親有志皆
騰逸非才獨隠淪山林雙鬢古井臼一生貧宇宙無窮
事行藏各自身因風傳短句望月弔詞臣
送王行可赴宣城學官
閉關坐十年扣門得一士自言貧為養非謂學優仕執
手問何之贈言聊復爾清溪生芹藻流入泮宫水先令
我清心次令人潔已(原注太白宣城詩清溪清我心水色異諸水)鑄金師範
巧琢玉士習美六經懸日月顔孟元不死君欲從之遊
青燈茅屋底相逢莫相問擾擾鼓篋子
送嚴陵邵叔忠學錄歸侍二首
薄官如秋菰冷淡不堪食學宫如傳舍敝漏棲不得訪
君橋水東一榻可容膝中吳多佳士三載誰與適可憐
泮林鴞止醉桑黮黑束書歸去来釣臺秋風夕
黃甲舊書生明廷推一鶚歲莫戢羽翰靜聽華亭鶴盛
衰今昔異出處老少各乃翁信竒士之子亦不惡斥鷃
伏卑枝寄聲謝寥廓
送華仲實譯史入京
蒼頡何代人後乃有冰斯智者能創物此理不復疑國
朝重文字設官如經師君才實楚産北學尤恢竒冥鴻
登翰音威鳳呈羽儀青雲睨子貴皓首笑吾衰尚白玄
空守飛黃勢莫追祖行遲出郭東畎正耘耔
送吳仲寳入京
余年長汝父汝季復余從季也難為兄文史日從容兄
也實競爽立身期亢宗可念玉雪子五月上盧龍棗榆
曝西日塵土吹炎風爾欲副爾志安得寧爾躬有方遊
可遠揚名孝乃終歸来拜嘉慶我酌夀汝翁
送趙季舒之燕
有客東南来白馬嘶北風問客將何之舉鞭指盧龍云
是漢家子出入明光宫古宫今焉在廢堵生秋蓬
送道成北遊
從游十載前揔角君尚少相逢十載後我鬢雪爭曜修
鱗縱巨壑倦羽落荒嶠盛衰各自異巧拙更相誚義理
浩無涯經綸孰知要立身如處女被服善窈窕止令公
子慕莫博千金笑
送錢君瑜歸嘉禾
海東有孤鶴玉羽青冥間衝風揚黃塵吹落蓉城山蓉
城何寥廓山木多高寒石泉翳荒蘚飲啄常苦艱矯首
復南飛凉秋生羽翰願隨鴻鵠游不共雞鶩餐嗟爾不
羣志全身良獨難遠避鷹與鸇近防弋與彈仙機縱不
誤雲路終澷澷
送輔若晦南遊
天令中和春錦花柳絲織江山回淑氣車馬有行色問
君今何之白髮在高堂韔弓箙兩矢出門志四方丈夫
信有志遊近不堪遠錫穴綆冷泉館娃弔荒畹青青三
吳道急雨飄客衣縱無譏小草恐有遺當歸
送袁仲野赴毘陵
儒吏不相得異器如薰蕕儒視吏不屑吏嫉儒為仇俗
儒不知變譊譊孔與周事叢委不理言大怍不酬嗟乎
鉛槧生謝此刀筆流安得經濟手一洗吾儕羞當路有
達官鄰境逢仁侯留情案牘間舉人拔其尤君抱汲古
學才識推兼優肯隨雞鶩爭會偕鸞鵠游高風動寥廓
兹土豈淹留獨憐老知己青燈守荒丘不堪明時用空
懷當世憂斯文付後死已矣復焉求
送黃雲心游松江
吾宗兩才子世亂身不免絶憐華亭鶴竟類東門犬客
行因弔古寒日下荒坂井邑今豪雄往事海濤遠
送陳公南之松江并柬山齋
我衰惜别離數日輙作惡老懷自當爾嘗恐兒輩覺君
器如璠璵似可寘臺閣莫辭簿書苦亦有宦游樂久厭
黃田魚去聽華亭鶴亭下有高士滴露草玄學持詩道
甫訊進拜復前却問我今何如癡頑勝如昨
古意二首送朱鶴臯
鴈蕩英英雲孤鳳雲中吟風吹五色羽墮此半水林桐
花作秋枯野桑空綠沉苦葚不致醉鴞食予何心鳳兮
歸去来岐山有高岑
蓬首寒機女枉顧生光輝一登君子堂松蘿相因依茂
陵喜新聘中路忽有違願垂堂上鏡照妾心中微生死
要有託悠悠空是非出門念遠道歲晏將安歸膏沐更
誰容為君疊羅衣
送陳子高
稜稜玉壺冰瑩潔絶纖罅無人手自將寘之霜臺下海
東聞鶴唳清思方在野遲明有公事匆匆催上馬
送吳寬齋併謝惠詩
衰年八十一草露骨垂朽有客款荆扉甘言許吾夀假
如活百歲祗欠十有九辛勤抛書册散誕躭棋酒時時
課小詩不自覺妍醜袖中出新句見客驚欲走反顧仍
疾讀佳處輙肯首呼兒急傳觴晚喜得此友久之来告
别秋懷掛衰柳百金無所贈五言聊藉手
送天台陳審中
陳為台望族不數謝與錢此以科甲貴彼以婚姻連吾
猶及乃祖執鞭慕先賢亂後識嚴君握手吾同年事功
竟落落世慮日日煎衣冠一不振抱恨埋重泉君如丹
鳳雛五采何翩翩久客滄江上窮秋思浩然文運今再
明六甲一周天老我終白屋看子收青氊浙水東西流
北風送南船赤城幾日到鴈影夕陽邊
送楊伯可
齊魯多平原江淛田高下戢戢如魚鱗土籍誰主者富
人擅其利失業憫孤寡方今用周禮天官出經野古法
雖可行必得奉行者楊君古循良暨陽小民社原隰遍
咨詢辭色每寬假經營始不擾期集乃多暇實惠甦困
窮先聲走豪霸隴牛閒卧晝邑犬不驚夜當年經行處
愛此憩棠舍鳩功首上計列郡居其下傾城出送君饑
童控羸馬坐中有狂生出位獨難咤均為受㕓氓關市
不親稼鄉胥上下手輕重意取捨仁公力救弊立法宜
少借聖朝天廣大焉用究纖罅議政罪甘誅矧避官長
罵
送張仲實
持斧上東山伐木鳥羣呼道義不相敦朋友良可無嗟
我聚糠粃從君味膏腴方轡蹈先軌聫綬趨正塗事功
期遠致詩翰亦小娛但令交久長不恨别須臾歲律隂
崢嶸客程路盤紆人事况寡懽月異時復殊疎梅憶孤
嶼新柳懷清湖
送師本竹
魯國幾男子陋巷稱顔淵簞食何從出賴有負郭田養
志本無求求人志可憐蜀翁古竒士束書褁寒氊客来
擁氊坐客去挾書眠索供廣文飯催送司業錢玉瓶何
處酒翠釜誰家煙我乃遭數竒彼胡鍾美偏厄窮不自
憫靜退猶為賢揖士撤講席呼兒買歸船後游記何日
今别已高年感翁出處跡撫几心茫然握手出門去梅
雨暗江天
送徐允伯
古有淳寂鄉君與陶阮到每評伯倫頌謂勝周公誥山
間童負鍤臺下人拾帽短鞭跨遼碣破毯眠雪窖歸来
四壁立挾册坐鄉校悠悠泮宫水羹有芹可芼案上方
醉吟室中已飢告長缾卧虛簷破釡架空竈翠眉方與
齊赬頰忽自悼愁踏布衾裂羞拆海圖倒先生樂陶然
美睡呼不覺達士多迂拙庸兒競嘲噪豈知海上鯤姑
隠霧中豹歲晚空齋人杖屨辱相好百錢呼兒沽一榻
為君掃浩興忽長歌衰意亦旁譟銜杯孤月落椎壁四
鄰閙明當遠行役寒雨映客棹秋江蒲稗深佇子平安
報
徐觀伯遠將徙海陵介吾姪来索詩徐故家兵
後流落三十年長子依許監倉客淮南因贅于
海陵迎二親就養坡公謂此事今無古或聞者
也感嘆之餘為賦二首
甲與吾同生君子行一周少年各豐裕歲晚懷百憂菜
地古城下我今手鋤耰君當往海陵絶江汎漁舟駕言
彼就養逝將老莬裘哀哉隨陽鴈止為稻粱謀君看横
江隼萬里凌高秋
慈烏昔哺雛日夜望雛長安知風雨横故巢墮草莽烏
羽日摧頽雛饑竟何往其一止海隅雌飛鳴相向反哺
若天性迎烏致其養我衰髮盡白兒長忽先喪贈君慈
烏篇老淚滴紙上
竹友以其季子將有遠行丐余一言余與翁游
視其季猶姪也為之言以勵其志
我生髮未燥汝父以詩鳴憂患涉世老襟義猶崢嶸晚
乃得二雛美不減徐卿季也纔弱冠詩壇將父兵愈湜
氣如虹候門識竒英下馬呼小友相顧各自驚騄駬不
受羈歴塊千里行分臺栢森森霜氣壓百城汝游何所
挾兩字直而清銳進年倍壯靜退事飽更欲令從雅操
端肯迂脩程遠游重垂戒顯親須揚名但酬化鵾志足
慰䑛犢情
余先世崇德人大父以上數世皆葬青鎮與習
上人有香火緣巳巳歲上人訪先子于暨嗣孫
信講師實侍杖屨余兒時侍側髣髴記其鬚眉
兵火後絶不相聞丙申歲師来自密印問訊丘
壠無恙而上人塔松長數十尺矣己巳距丙申
二十有八年如隔一世余與師白髮相對舉似
舊話感慨久之師為留數日將行索詩為别師
號古民性淳質不茹葷飲酒博極羣書講說亹
亹不倦信而好古方外之逸民也
達士脱名檢高人落林丘體性未應殊作用終不侔講
師得三昧宗學貫九流曾對樹說法解使石點頭劫火
焚地水慈雲護松楸報恩心種種閱古事悠悠香火三
生願因緣再世游文辭重柳請衣服許韓留殷勤翻短
褐博雅愧前修
題質夫竹居
西園一叢竹歲久枝幹繁會見鸞鳳棲莫厭鳥雀喧玉
聲寒雨碎翠色朝煙昏蕭蕭黃素葉風吹擁籬根主人
避俗客青苔坐柴門勁節諒無比幽懷不可言
跋徐知事所藏禊帖(原注徐山隂人)
辨才將九十及見開皇初不知虞褚輩得似老僧書尤
物世希有昭陵劫灰餘玉函人不見繭紙乃蠧魚梅花
一片石猶自寳璠璵定武久荆棘長安復丘墟茂林有
陳迹今誰山隂居
題沈華父送行詩卷(原注乙卯九月)
孟陽索吾錦景純奪吾筆老我嘆才盡秀句吐不出東
陽有行卷展玩已盈帙乘鴈豈為多買菜復求益嗟君
乃佳吏家世本經術一從冠惠文不肯事佔俾貞廉嚙
苦蘗和勁調玉瑟簿書謝囂塵車馬動行色君如擊水
鵾我似退風鷁出處兩忘言黃花秋淅瀝
題月心詩卷併記遇仙事云
東軒記待月縱筆說性命豈惟不知月實亦不知性文
雖歐蘇工理至關洛定人心如明月塵垢失清淨霧收
海氣澄天迥風力勁持我光明珠照此大圓鏡鏡中雙
綵鸞翔立請驂乘御宴影娥池神飈忽吹醒鸞飛曉鏡
空龍睡淵珠靜依舊碧潭心無復瓊樓興韓郎固有言
仙人未賢聖
題百鴈圖
青天一張紙羣鴈飛来遠秋渚蘆瀟瀟徘徊下清淺若
烹不能鳴一一俱不免
詠風
好風何處来天籟出衆竅披襟懷楚臺擊筑思高廟扶
搖九萬里自謂一息到安知大鵬運不滿斥鷃笑終當
謝蓬蒿振翼絶海嶠
夏雨
仲夏井泉溢雨聲集虚堂銀竹瀉高簷靜聽何浪浪蓮
葉不受水盤珠走低昂溽潤逼衣篝縫我新葛裳媿彼
作田人蓑笠排青秧出戶懶著屐掃地燒木香白晝生
睡思徐徐到羲皇夢覺聞鼓吹草蛙怒方塘竹尾起寒
煙濕螢度微光隣翁閉門卧中夕啼蒼黃三日絶薪賣
積潦勢頽墻
秋感
遥夜百感集白露下空庭秋風入草木衆葉會飄零甘
液始潤物履霜漸隂凝哀哉石榴樹䜟語成添丁蘭艾
既同焚孰别臭與馨皇天默不語今古常青青
月
青天一片玉上有衆星列夜中光漸小讓此玻璃月白
兔卯時生桂子秋後結天上有山河兩界隔吳越何當
御嫦娥萬里駕飛轍太白為前驅綵鸞相繼發
徐德文索雪岡詩云已得而復失余尋舊藁亦
無見想滕六遣六丁取之去矣再賦一首
雪飛不擇地因高勢易積玉龍二百丈横卧前山脊隨
香去尋梅路白無行跡鐵笛吹一聲驚裂蒼崖石
新移瑞香不得雨有嘆
瑞香兒女花艷潔而芳妍得之古精廬移置列檻前易
地費人力不出花自然深慮本先撥枝葉隨之顛是時
夏久旱不雨龜坼田林木且憂枯弱植豈自全既已厄
於人況復遭此天天與人讎之命也花自憐井筒灌朝
夕小潤培芳年封植豈無心榮枯自有緣何時回春風
笑挽司花僊攜手共樽酒醉卧雲錦邊
生意堂賦玉簪花得相字(原注時陳無逸將之官攸州)
娟娟秋蘭花綠葉何披猖沙鷺明玉羽冰蠶吐絲腸倩
盼宜素絢追琢少金相居然鐵石心愛此風露香何當
競春華亦復委朝霜折花三太息援筆臨清觴明年花
好在坐客忘瀟湘
老桂古字韻
人受氣之精百歲驚風雨少壯會有衰神散無復聚木
受氣之偏生旺寄於土枝榦老更竒花葉落仍吐君看
山中桂秋露滴金乳種者是何人賞者經幾主天香入
酒冽吸月空懷古素娥笑白髮對影獨起舞
詠松
老松如枯骸短松覆兒髮城中薪價高斤斧不時伐難
長虬龍姿免藏虎豹穴樵童出山暮步擔挑新月
泗濱石
荆山石有玉楚國無人知再獻猶弗售抱璞空自悲他
日遇良工乃始稱其竒寳傳數百載邯郸又得之秦人
請城易趙氏以為疑不予寧負曲予之恐見欺相如奉
使往持璧指瑕疵衝冠遽如許睨柱欲何為衣褐已歸
趙湯鑊安足辭竒哉古若人掩卷空嗟咨是非定百世
成敗止一時天生此尤物前後成禍基有美當韞匵衒
鬻誠非宜和氏不待價刖足將尤誰人才國輕重璧豈
係安危相如真暴虎雖死悔莫追二子有遺憾仲尼真
吾師泗濱一片石不染自成緇上有華林字疑是故物
遺春官雅好古傳載煩文移主人不敢惜持貢白玉墀
埋光經幾年不與賞音期無意博連城得失輕毫釐二
事擬非倫聊以資吾詩
車
舟止奔牛堰始識丹陽車規製殊草草力不任馳驅淮
安距宿遷代之牛與驢軒蓋乃差大雙輪夾一輿軧衡
輗軏軫名物與古殊梓人不知經多以方言拘輸載亦
稍豐日行百里餘御者非王良隉杌不安車蒲輪召申
公養老宜徐徐干祿以為榮愧我非純儒小兒問金根
其制復焉如輿服漢最詳具載班范書慎勿似韓昶問
學當勤渠
挽趙益之
汝父昔吾友汝翁昔我師汝時侍親側楚楚玉雪兒稍
長從吾游學問乃大竒風木不待養垣室空遺基成立
汝有望修短吾莫推四世積善心一門無龐眉俯仰三
十載三喪路人悲受氣各有終勞生嗟奚為墻東荷鉏
叟夙受汝翁知老懷念疇昔不覺哀涕垂欲誌殿中墓
健筆慚退之
挽鄧友梅
簫鼓何闐闐西風弔客船主人辭華屋輤車落荒阡芙
蓉一片石千古懷人賢喚醒梅花魂薦之秋菊泉
