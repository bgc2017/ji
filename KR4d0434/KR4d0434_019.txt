牆東類稿卷十九元陸文圭撰
五言絶句詩
絶句三首
車薪勝杯水輿羽重鈎金物理元無定權衡只在心
買絲繡平原儗金鑄子期君子病無能不病人不知
杜欲誅雲師韓將訟風伯水旱不由天那是詩人責
雪夜不寐偶成短句十首用渭北春天樹江東
日暮雲為韻
丈夫慎出處功成乃身退古人夫何如八十釣清渭
四時循化機萬物隨動息衆星紛熒熒天運齊拱北
縞素製野服誤染京華塵舊業在何處梅花江上春
男兒不得志壯心惜徂年長空起鵰鶚目送入寥天
布衾生凄寒夜夜夢歸去心恐秋風深摧殘紫荆樹
吟苦不成寐寒窗凝夜缸千古誰知心遙遙賈長江
此身如斷蓬飄蕭隨北風錢塘一望地家住西湖東
客慮千萬端長吁愁不出誰能事低首揮杯送白日
幾欲膏吾車老眼不識路弟妹今何之蕭蕭白髮暮
昨日家書至慰我久離羣游子眼欲斷日日望白雲
東風
東風何太急日落黃塵起篝燈吹欲滅驟雨打窗紙
秋塘觀魚
野塘落芙蕖下有潜鱗躍漁多罟日深圉圉方自樂
戲書所見
雲英捧玉液真是裴郎偶不知幾萬錢買得玉杵臼
送祝君晟湖州提領案牘
幕府今何處青山水遶城烏程有美酒還肯餉春耕
題李義夫無鎻亭二首
清風四無邊曠然此君宅可不問主人不可容俗客
昨日蒼溪叟曾來斫釣竿山童尋鶴去失却報平安
題畫二首
雲巢八十翁觀化得三昧無聲凉月下適意芳草外
物物具天機緣何紙上生有時掛素壁自動亦自鳴
題畫春景
青山多喬木柳枝低婀娜春風在毫端高遷無不可
題月汀圖二首
太隂水之精浴水光愈潔常怪市中人不識沙頭月
露垂蘭葉光風翻藕花影灘前白鷺睡夜半莫搖艇
題畫梨花
淡容露如洗生色春欲動紙帳小屏低同入梅花夢
題碧桃手卷
爛枝空有色飛羽本無情獨立春風裏如聞三兩聲
寫竹
傳神疑有月著色淡無煙此是詩人筆胷中有渭川
題南宫子中畫鶯
金衣何璀璀飛向垂楊樹久立却無聲東風吹不去
題畫白鴈二首
蘆花秋半黃三兩下寒塘北風正蕭瑟書遠不曾將
未曾至鴈門安知食鴈美若讀潜夫論當不保此紙
六言詩
赤壁圖二首
公瑾子瞻二龍文辭可敵武功却怪紫煙烈熖不如白
月清風
烏臺夜雨傷神赤壁秋風岸巾此老眼空四海舟中二
客何人
題蕭照山水
閉門十日風雨神遊湘浦峽川樹影分開草店鴈聲吹
落漁船
王黃華山水小景二首
試問滄洲漁叟長松山崦誰家終日拏舟不語江風吹
老蘆花
此紙無脂粉氣之子有山水淫當時以意摸寫今我以
目登臨
題鷹捕雀圖(原注其一已擒其一驚去鷹復回顧)
一雛已飽毒手反顧又欲其餘大貪得隴望蜀小貪取
熊兼魚
死生命判須臾一去一不得去兩三竹葉成叢被敺復
向何處
題戴嵩牛圖
隴上躬耕力倦歸坐茅齋展卷耳邊如聞笛聲却看牧
童不見
七言絶句詩
讀史六首
逐鹿紛紛盡向秦東門牽犬亦無人月宫穏上青冥去
桂樹秋風老此身
暮年百事已心降床下無人拜老龐病眼欲開還又閉
偷看日影下西窗
曠懷雅思人人有濟世經邦事事無終日醉眠呼不醒
眀朝典午代當塗
廣陵琴與山陽笛哀怨千年尚未平正始諸賢零落盡
山王去作晉公卿
曉看嵩少玉嶙峋枉駕應憐處士貧令尹若能為保障
長衾盡覆洛城人
司徒太尉總三公奢儉由來性不同錦帳羊羔酣未省
誰能僵卧里門中
偶作
姦雄往往墮危機成敗安能論是非空笑狂生投益智
絶憐老母遺當歸
偶書
憂時耿耿丹心在無事悠悠白日過萬里山河音信少
一春風雨悶懷多
舊題
賸得清眀一半春蜂衙蝶使往來頻東風自動鞦韆索
不見海棠花下人
戲狄懷英
花樣精神月樣粧妖魂不敢近忠良如何鳳閣平章老
却事宫中嫵媚娘
己巳新春
鞭春已罷燒燈近十日西風未轉東料得化工無别意
祇因不放小桃紅
年年春色先催柳萬紫千紅次第開零落墻隂人不問
可憐殘雪一株梅
山村示暮春三絶句和韻
懷哉春晩故山薇冉冉江雲日暮低為問柳橋看燕舞
何如松嶺聽猿啼
樵兒拾樵不畏虎隔溪看花如隔霧鷓鴣聲在柘崗西
落日腰䥥下山去
畫簾朱箔燕為家青草門庭只産蛙一樹櫻桃紅半落
園丁愁殺雨如麻
王祈伊中秋不見月四首
秋空碾上一輪冰積雨連宵洗更清縱有浮雲容易散
吹開不待管絃聲
家家望月試停杯怪㡳濃雲撥不開身入廣寒人不見
却從袖裏褁將來
中秋萬里共隂晴曾記坡翁最善評誰信九霄風雨外
羣仙正賞月華眀
開元以後可堪憂秋雨霪霖稼不收此際霓裳歌一曲
君王正在月宫游
臘月二十六日立春
隴梅未寄江南信鄒黍先回燕谷春忽憶少陵巫峽句
菜盤思見玉纖人
丁丑元夕
入夜不聞簫鼓聲千門月色為誰眀無端邏騎階前過
錯認戎家櫪馬鳴(原注余居與起潜姪相鄰)
石湖留題三絶
仙子驂鸞不可呼故園花石久應蕪不知綠野何人買
試問平泉有子無
高築詩壇據越城醉呼楊陸主文盟至今月下蒼苔石
時有先生杖履聲
當年彬父遣詞臣列戟傍觀色怒嗔穀水曾無歸璧日
稽山已有摸金人
望三峯
笋輿咿軋下山田遙指三峯返照邊安得肉身生兩翅
霎時飛過此山前
大茅峯四絶句
懸厓石磴刷苔青空谷無仙鬼亦靈聞說遊人多好事
誰能扶直半山亭(原注勢傾將壓)
風吹天朗見秋毫足力窮時所歴高老子何曾煩一步
輿夫攀陟不辭勞
羊腸九折路盤嶇不覺騰身上太虚失脚從知高處險
西風斜日早回車
一家兄弟入仙門誰把名山鼎足分我讀儒書知長幼
瓣香先禮大茅君
露筋娘子廟
玉真僊子雪為膚枉被羣兒識塞酥寂寞扶風三尺土
可憐香火至今無
桃源縣
張家橋西車馬塵北風刮地眯行人籬落枯桃三五樹
不應此地可逃秦
文安縣
平生知己富歐韓辛苦修書博一官自是朝廷重科目
且教主簿到文安
夜宿何莊唐主事宅
扶風豪士不知名樽酒相逢意便傾爭似何莊今夜宿
梅花燭影照三更
夜宿范以善提舉雲林清遠風大作偶成二絶
句
猿啼夾澗聲逾遠鶴啄荒苔跡更清身在千林頭上立
忽從脚㡳白雲生
雲峯頂上玉仙家誤入脩廊一逕斜夜半月寒風力勁
滿山松影走龍蛇
臨沂沂水道中塵沙眯目不可行聞東北有温
泉即浴沂處不及往
臨沂以北沂水東行人揚𬒮塵沙中縦有温泉能自潔
雩壇安得可乘風
除夕二首呈北溪
臘雪窮途一月中眀朝老鬢又春風遥知兒女團圞處
飲徧屠蘇憶乃翁
杯盤今日偶相逢客路飄飄過一冬為問玉堂春帖子
不知學士有誰供
清明日泊舟甲馬營
細柳東風甲馬營鞦韆花下笑相迎舟中自有傷春客
暗數歸家幾日程
清眀
花開花落總無情贏得詩人百感生今日東闌看梨雪
坡仙去後幾清明
宿黃村土人索詩
塵沙終日意昏昏落日炊煙又一村客子倦游求止宿
主翁搔首更無言
黃村落日下山低宿鳥歸林亦倦飛夜半驅車投北去
誰能慷慨泣牛衣
入京二首
觚稜棲雀五雲深此日江湖向闕心朽骨不堪重拂拭
涓人莫枉費黃金
手携布被入關中頗似菑川六十翁未必漢廷推第一
不須側目事轅公
舟中追和遜卿早春即事十首
柳色鵝黃蘸碧沙隔溪遙指四娘家故園春事如今晩
可見東欄芍藥花
清江漠漠漾晴沙門對青山買酒家檣外一聲金彈子
流鶯驚起落庭花
莫惜春衫汚酒痕欲將遺恨寄芳樽清明客裏匆匆過
不記桃花笑倚門
草色青青没燒痕山川滿目酒盈樽只愁逋客回家日
先被春風緊閉門
乍别親朋似久違西風塵起染緇衣不須杜宇聲聲勸
如此江山胡不歸
壯圖落落與時違不信經綸起布衣縱使鵾魚從北化
也隨烏鵲向南歸
客至從容奉笑談晚知蔗境味尤甘曲江進士題名遍
安用山人起水南
虎溪何必與禪談唯有東籬菊味甘束帶肯為兒輩屈
悠然興在此山南
科斗臨池學篆文燕雛帶雨掠香芹春閨應恨歸來晚
南浦當時錯送君
草堂未可便移文自煑清香碧澗芹更向白雲深處宿
山頭回首謝諸君
賦歸四絶呈句容諸友
興盡歸期漸有涯夢中昨夜已還家兒童笑引池西去
菡萏猶餘一朵花
故里青松百尺強亭亭三徑儼成行東籬雨後無人葺
舊菊多應一半荒
我與茅君宿有緣四年五度過山前元符直下崇禧路
回首三峯意愴然
一見諸賢盖便傾秋風猶動故鄉情餘生無復重來日
再世何當結弟兄
題禹廟
來尋禹穴何容易却上龍門得許勞擬借梅梁浮海去
坐登三級浪頭高
仲冬雪夜偶書三絶句
城樓戍鼓盡三更燈射齋窗一黍明窗下有人勤不寐
隔墻猶聽讀書聲
擁衾危坐夜沉沉門外誰知雪寸深掩卷不言空太息
静中忽見古人心
長廊風緊雨冥冥花落寒燈酒半醒但覺晨光何太早
不知飛霰集窗櫺
諸生和韻復吟三絶
荒城戍卒打殘更道上無人天未明一似銜枚蔡州去
只無鵝鴨混軍聲
猿啾鬼哭杳冥冥夜半何人弔獨醒謌罷離騷心正苦
隂風吹雨響疎櫺
地罏無分爇香沉畫盡殘灰夜正深窗外梅花消息動
要知子半是天心
自笑
既聾不用誇三耳純白安能辨二毛自笑先生書案上
又將論語教兒曹
丁卯新正紀懷四首
懶將詩句上桃符栢葉椒花一例無却笑簡齋元不簡
舟中猶自飲屠蘇
土潤耕牛不受鞭風和花鳥各忻然老人猶記兵戈日
自後昇平五十年
紛紛兒女競新年老去思親獨愴然墓上只堪供洒掃
無由綵服拜堂前
魯史曾書雨木冰坤爻切切戒隂凝衡門空把憂時志
無柰華軒盡鶴乘
窺園
先生日日好窺園學圃工夫細討論賣李不須先去核
耘瓜只恐誤傷根
井竭
坎蛙曉渴上苔欄石甃泥渾底欲乾焦稼不為簞食計
一瓢飲水亦良難
啓山掃松
一妻一妾閟泉扄老栢蒼蒼蔓草青我肯墦間求饜足
魂歸不必訕中庭
病中四絶
南山處士老尤貧頗恨故交無一人若使知心得良友
更因多病轉相親
老去無憀病轉多櫻桃楊柳柰情何故人又比佳人薄
莫怪門前雀可羅
葉落蕭蕭壅樹根疎林帶郭半疑村卧聞車馬墻邊過
無事呼兒早閉門
浪說蘇公久已仙豈知翁自厭餘年雪堂二客能相從
姓字當時惜不傳
追和四絶
文士多嬰疾與貧浩然東野即其人唱酬從此詩筒簡
炮炙時於藥褁親
餔餟糟醨醉者多獨醒無柰衆人何寒窗細讀離騷語
遺恨千年弔汨羅
三十尋思擬學仙蹉跎已過古稀年一生只作邯郸夢
枕上竒方秘不傳
卧看山雲起石根意行隨犬至前村㕓居自是無人識
何必移家上鹿門
