牆東類稿卷九元陸文圭撰
傳
朱家傳
暨民有朱姓者以賣撲為業久之精其術輩流莫能及
呼曰朱家而不名朱挾其術遊貴人之門無不喜之者
重簾深院風微晝寂外聞闤市喧囂之聲於衆中必能
認之曰此朱家聲也朱家所至雖兒童婦女皆栩栩迎
笑競逐之其術善以寡得贏以賤易貴以物與人無吝
色戲取之亦不屑較至有負其直者一毫不貸也故所
得常倍以閭巷細民致中人十家之産嘗曰吾以十指
上起家市少年有誚之者曰朱家脅肩諂笑以求媚于
貴人俯僂終日在地獨不嫌崔烈之銅臭乎請易其業
朱家嘆曰吾聞勞力者食於人吾儕小人勞力者也吾
目不知書無負郭田可以具饘粥饑寒迫人且為溝中
瘠矣今吾鷄鳴而起皇皇焉適市燈昏而歸視吾所攜
具而醉飽之資在焉皆俯僂終日在地之力也然後具
斗酒匕飯呼屠沽兒輩環坐妻子歌呼擊缶酣暢而罷
為一餉樂也吾何以易此哉古之人淮隂袴下高陽博
徒率由貧賤致富貴安知非吾輩中人也市人聞之皆
曰朱家有大志不可測己夘中秋暑一夕而斃行路唶
唶嗟悼有邑子作詩弔之曰孔方入手便通神使盡機
關誤殺人血指汗顔貪取利財多福薄喪其身人傳以
為笑因命其徒歌之為薤露以給葬云陸子曰朱家之
出微矣豈古大梁朱亥之苗裔歟其事鄙俚汚賤無足
齒錄者然觀世之人巧力較利以術鈎取人貨財者亦
獨何異於朱家哉且彼惟目不知書故抵此則讀書而
行市人者雖與朱家執鞭亦何辭焉述其事作朱家傳
碑
常州路逹嚕噶齊太中大夫德政碑
皇慶元年秋八月召太中大夫常州路達嚕噶齊達爾瑪
吉爾迪赴闕昭異恩也舊制郡縣官三載成考代至乃
更其有政績流聞素簡上知者璽書寵褒鋒車趣召超
升内轉不以例拘所以旌良吏風列城也至大初公自
祕省出牧暨陽歲適大祲蒐講荒政首捐圭租務農勸
分輕刑簡役期年政成今上毓德春宫雅聞公名遲公
入見勞問優渥將處以機衡之任公頓首力辭丐補外
增秩二等復出監延陵郡常暨隣壤聲聞素接熟公教
條甫至之日二邦老稚交迎境上擁馬首不得行郡當
孔道使蓋旁午調發無虛日同列爭以嚴核為能趣辦
為功公既視事一切鎮之以靜馭之以寬庭無留訟門
清如水日晡吏散登郡圃多稼亭延接賓僚坐笑從容
不自知主將之尊也郡多寓貴素不戢下挾羣不逞横
里中百姓苦之公至有禦物于道者捽其魁尸諸市主
為請不能得自是屏迹迄公之去無一人讙于市者庚
戌秋旱田禾將槁公訪知魏村之金牛山有龍祠晨冒
暑途走數十里抵湫上焚香未退雲氣郁然五色蜿蜒
翔導馬首公喜見鬚眉未及郛雨驟至御者進蓋却之
衣帽沾濕觀者如堵舉首加額謂公之有志于民也舊
歲客舟過昇之龍灣為盜所得衣貲盡沒昇府購捕甚
急擒十四人庾死一人御史錄囚疑之徙鞫于常公立
囚庭下察其色有冤且肢體殘瘠不勝考掠為之惻然
取成款閱實具得誣服狀因破械小愒之潛物色眞盜
踰月晉陵捕江賊八人併獲其贓訊之皆龍灣舟中物
也盡縱十三囚還家一府大驚公之神政舉斯三者他
可知也昔廣漢知閭里之姦鄭宏致隨車之雨若水辨
女奴之冤前史以為美談今無愧于古人矣公行有日
吏民惜其去相與聚謀有欲援漢潁川借寇君故事以
請者或曰君命召不俟駕乃止有欲援唐寧州狄使君
碑故事以請者衆曰諾乃鐫石為之辭且系之詩曰九
州之外人物瑰奇美玉如公簡明惠慈三年報政弗亟
弗遲泥金尺一命汝來歸臣拜稽首天顔不違蘭陵西
道五馬騑騑公歸無遽民將疇依維石峨峨下有穹龜
匪公之美維後之規式崇爾瞻以慰我思
同知江隂州事韓承直德政碑
兩京傳循吏文翁而下幾人蜀郡南陽潁川渤海之地
不聞有片石紀牧守之遺愛寄吏民之去思者豈當時
有之而千載之下淹沒刓缺不復可考歟抑古者風俗
質朴文未工于紀述也漢末魏晉間碑文始出尤盛于
唐通衢廣野龜趺屹立道傍過者指而問焉則曰某刺
史某縣令之德政所致也歸而考之史傳則姓名與其
行事有不合者矣惟羊太傅在荆狄梁公在魏名德最
著當年懷之後人思之出其碑下者為之流涕徘徊而
不忍去則其仁心惠政蓋有非言語所能形容者今二
碑之文卒不傳而二公之名與天壤俱則雖無二碑可
也丁巳之冬余將有遠行鄉人請曰子少止同知州事
青社韓侯秩滿代去州人德之將刻石以頌需子之文
余曰侯之德政可得聞歟鄉人曰剛柔相克正直無偏
侯之德也剔蠧除奸禁暴禦災侯之政也侯之涖職會
歲大祲務穡勸分恤貧賑寡豪右發廩細民受劵是歲
饑而不害杭民告糴省府令派江淛稅戸船粟往哺文
移峻急侯屢申乞截留綱運止救一州久乃得請百姓
呼舞米直頓減是其仁也主帥不職屯軍横里中民有
訴者侯命擒卒至于庭詰之有小校歷階上挾卒馳去
侯大怒條軍中不法事將按舉之同列避去不肯署侯
爭愈力迄取卒致于法城西有奸民假警邏為名横行
境上脅取民貲久之益鴟張罪惡盈貫敗獲收繫行賂
規脫去吏皆許之矣侯持不可窮劾奸狀得罪十數斃
于獄竟除其害是其勇也公退之暇庭寂如水苞苴至
門閽者拒不納倉庫羨餘例瓜分之侯獨却不受是其
廉也有挾仇指平民為盜者笞掠誣服侯輒平反之解
縛縱去訟不已推覈數四卒得實果非盜是其明也侯
性忠懇待僚寀甚睦而不苟同長官縱其下受賄豪奪
民妻侯戮于市歸其妻長官怒不恤也尤留意興學校
修官室教育生徒凡隸于學者不征于鄉儒服踵門者
倒履迎不及俗吏有誚侯私于儒人者侯笑不答侯為
政大略如此鄉人之詞未終余曰止為官不當如是耶
若有他美余不敢請是足以書矣請書之鄉人曰諾請
為銘銘曰洵美韓侯正直且仁敦我薄俗沃為陽春有
攀其轅卧于城闉將侯毋歸留惠我民南墉之道江水
粼粼孰去而思視此刻珉
題跋
跋李良輔傳
友光道示余李良輔傳大旨述其盡忠外舅之家余讀
未終篇掩卷問曰李父母在乎曰無之余曰免矣不然
則能無於陵仲子之譏乎昔者韋相擇壻得黃裳晏相
擇壻得韓國事業光明照映史牒良輔勉圖之杜富二
公亦人耳杜公詆執誼之奸富公斥元獻之黨良輔之
所不肯為也然君子不以是咎二公之不義者以其忠
且直也良輔之所不能為也若正常之事則無愧之矣
跋徐和父折獄比事
治獄之善三曰公曰明曰恕治獄之弊三曰誤曰酷曰
賄夫治獄者習文法通經術明德化而已至如隂功惡
報天地間容有此理而亦不盡然余讀史由漢以來治
獄吏如張釋之于定國者蓋寡有則史必書之故為吏
者不可不知書徐君和父折獄比事一編條分類析善
可為法惡可為戒大抵存心明恕者上也執法奉公者
次也畏譴而懼罪者又其次也今之為吏者得是編而
師之不必求之殺青汗漫之中而開卷瞭然其為拯救
生靈裨助刑政不亦多乎徐君之用心仁矣哉蓋君嘗
吏湖之歸安微服察情卒辨眞盜開釋無辜不畏強禦
省府聞而嘉之有子早世其子婦能撫諸孤今其孫皆
克繼先志矣聖朝方崇美化節婦孝孫每加旌表然則
州縣盍上其事而觀民風者察焉他日泥金詔下華表
巍煌僕老矣尚能大書特書以記之但慮景純奪去吾
筆耳君名庭秀父誠甫名以忠號檜巖孫驥麟鳳曾孫
泰
跋仁軒訓蒙二書
漢郭林宗痛賢黨之不淑隠德不仕然猶周旋京師誨
誘後進不怠作史者悲之子昭訓蒙二書猶是意耶昭
困阨不得志歸遁敔峯之隂殆絶世高蹈者方將著書
立言以利後學非果絶世者也古今簡籍充棟凡經子
以言理諸史以言事大略具是二書矣或曰言理者非
苟知之亦允蹈之言事者善可為法惡可為戒豈空言
也雖然初學豈遽以是責之哉癸未菊節前二日書
跋曹氏家譜
余幼聞鄉老言後涇曹氏自蘇之梅里徙居暨陽三百
餘年詩書之澤延袤不絶由章橋迤西抵北至叢桂坊
院如蜂房家有衖道相通時節朔望往來鷄初鳴男女
咸起盥櫛具冠帶黎明適父母尊長之所省問拜跪祁
寒盛暑不輟既退男入師塾婦具膳羞閨門内外齗齗
如也或遇諸途步趨端謹長幼推讓言語敦厚文彩蔚
然不問而知為曹家子弟也捧鄉書列仕版者金紫銀
青兩派而下累百十人盛極而衰近世老宿行輩凋落
後生聞見日寡習尚轉移家業頽墜者間亦有之然流
風遺俗隠然未艾終非他姓比也余舊與君選德正古
直斯立若晦交皆曹之良也年皆長於余皆棄余而死
矣若晦有三丈夫子長無易從余學初若困鈍驟進莫
禦思如湧泉余甚畏之一日袖攜其家先人所輯宗譜
索余著語余讀之慨然羨其家世簮紱之綿長而痛吾
亡友手澤之如新也俛仰疇昔人壽幾何他日獲從先
大夫于九原握手三嘆不知生平論辯之氣習猶未忘
乎否也噫
跋陸莊簡公家傳
東南人物宋渡江前最盛渡江後則公卿將相胥此焉
出未有寥寥如今日者也將天之氣數與國俱盡耶抑
地脈之盛衰不可測也陸仁重之材蓋浙以西傑出者
百年前後名監司如趙季仁楊伯子范西堂胡石壁指
不多屈仁重視之無不及焉問之江浙湖廣之人可知
也况諸公為之易而仁重為之難政事出於一人之手
而擊斷得以自專與同寮參署左右掣其肘者又不同
也余與公三世通家情好尤密讀振之家乘所載如其
人嗚呼九京不可作矣安得如公輩數十人布滿東南
使數百萬生靈病得甦酲得醒哉振之好學自重進退
有禮不競於時能世其家云振之鏞字也辛酉清明日
陸文圭跋
跋湯北村四六舊藁
北村先生袖示四六舊藁五十年前相與往復者皆鉅
人達官問之王承福則所圬之屋今不知幾易主矣篝
燈細讀掩卷凄然若文字典雅精緻在所勿論余獨有
感於文字之外者矣翁年八十餘寒窗一榻坐閱興衰
久無復康世志新學晩生直以詞人視之耳嗚呼翁豈
直詞人也哉
跋周子華詩藁
杜子美為詩家第一非獨以句律之清新格調之高古
蓋其一飲一食不忘君親厚倫紀憂家國傷時感事慷
慨興懷惓惓不自己王半山題畫像詩可謂得此老之
心中吳子華周君敭歷江浙以能吏稱余不知其工詩
也來澄江幕聚首兩載一日出故藁示余伏而讀之歎
曰此非詩也一以寫其情性之正一以鳴其不平之聲
而已憂心慇慇終屢且貧者北門之忠臣也役使不均
從事獨賢者北山之大夫也憂䜛畏譏嘆老嗟衰此人
之常態君獨且奈何哉雖然君之齒未也惜余年邁將
就木焉不及見君他日展手經綸腰金衣紫載功名於
竹帛此時得意之佳句又何如也
跋澷塘先生詩墨
崇禧方丈獲觀澷塘二詩手墨其一易小米詩兩字終
不可省其一送當塗令王大夫入朝八句以頌以規二
公皆居金壇去非在當塗治辨有聲後立朝出牧風采
凜然惜不大用以殁平國屢召不起至批印紙以自絶
中身不仕以壽考終俱端平第一流人物距今垂百年
矣王之孫釗劉之孫漢余皆與之友釗為暨學糾不知
所終漢今年八十一貧客村墅二公之後遂微悲夫天
道無親常與善人太史公所以傳夷齊也掩卷悽惻敬
識下方
跋林彦達詩藁
彦達詩數十篇落筆輒不凡或感慨或瀟洒或雄肆或
簡淡千態萬狀不拘一律蓋自成一家云余舊於錫峯
識彦栗適燕識彦廣何林氏之多才也他日得窺全集
為作小引
跋袁靜春詩
選詩唯陶阮近古神思清曠意趣高遠直寄興耳魏晉
宋之間廢興之事可感矣悲遇之詩以寫其懷詩不自
知也况寓之酒乎或譏其流連光景殢情花草似矣而
非也千載而下復有如二子之所遭者則知二子之心
者矣具區甫里之間近世有隠君子焉結茅構亭出蒼
莽之墟樵村漁舍混為一區城市之跡疏而麋鹿之性
馴嗜欲之機淺而鷗鳥之情親所交皆畸人逸士西鄰
北里詩筒往來清江白月舉樽相屬優游不仕者四十
餘年今來吳中與其子游而隠君殁久矣示余手澤一
編伏而讀之體製精嚴而不雕音響和平而不激仰攀
陶阮俯凌鮑謝而機軸自成一家余恨不獲登靜春之
堂相與上下其議論而遺風流韻猶隠隠紙上可掬惜
哉隠君袁氏名易字通父子泰字仲長敏學自修克世
其業云辛酉清明前三日書于成德堂
跋陳元復詩藁
余讀陳君詩藁擿事充實肆筆壯宕如蜀山雪消春江
怒漲萬里東注灘瀨不已魚龍蛟蜃蜿蜒萬狀錯出於
其中偉則偉矣奇則奇矣然詩有句句中有字詩外也
詩有意意中有趣詩内也他日吾見蔑之面而已是外
也今吾見其心矣是内也此可為識者道少陵云親朋
無一字老病有孤舟古牆猶竹色虚閣自松聲句與字
也勲業頻看鏡行藏獨倚樓水流心不競雲在意俱遲
意與趣也四體具矣科場廢三十年程文閣不用後生
秀才氣無所發洩溢而為詩詩未易學也騷選而下徐
庾不必學盛唐而下温李不必學蘇黃而下江西不必
學下是非詩矣非吾之說考亭之說也抑體有古今性
有好尚子皮之面豈敢謂如子産之面乎甚欲與君究
論此事桂山秋風歸思浩然他日獲窺續藁雜子美集
中不辨當避三舍戊申改元七月既望牆東老叟書
跋苔石翁詩卷
客况句云鴈沈秋驛雨雞送曉窗燈書壁云門當車馬
道簾隔利名心寄友人云病猶有藥扶持老貧為無心
俯仰人遣興云門因好客時時掃窗為看山面面開右
澄江詩人苔石翁得意句也詩家與文章家不同詩家
最難刪前三百篇經聖人手後人議論不敢到建安稱
七子李杜蘇黃集大成渡江初誠齋放翁後村號三大
家數其餘江湖詩人一聯半句雖是小家數亦有過人
者如江西派中人物彭城陵陽南康人皆入社獨未有
澄江人入社者故自古澄江無詩人噫今有人矣翁名
鑑字君寶繆氏詩號效顰集云
跋蔡檜巖詩後
南史載濟陽考城之蔡年移四代不殞家聲信矣蓋司
徒謨生絲絲生綝綝生廓廓生興宗其後有順有約有
撙至凝殆八九世高風素節不乏於時江左名族如王
如謝皆莫加焉今君俊豈其苗裔耶君俊為僕言世居
吳中徙秀之華亭家傳儒素大父棄世時祖母徐年方
盛終身栢舟之誓吾父事之甚謹晨夕不離左右以故
薄宦情而遣其子出入世故故姻黨稱吾祖母之節而
稱吾父之孝吾賴祖父之慶而又有子三人焉孫一人
焉雖無銀鹿之弄而有綵衣之戲矣僕聞之嘆曰何蔡
氏之有餘慶也非積善之報耶嘗觀李令伯陳情表祖
母劉九十有六奉養不離至言零丁孤苦終鮮兄弟外
無朞功強近之親内無應門五尺之童煢煢獨立形影
相弔讀者未嘗不悲其志而憫其窮也蔡氏一門之勝
李多矣重珪疊組之榮豈足為君道哉
跋夏瑞卿詩卷
戊戌歲瑞卿挾甘石之學訪余滄江之上丙午復邂逅
于錢唐余尚記君君不余識也蓋相距九年矣君閱人
多才非沈謝誰能摸索余久遁世偶出于市其友固不
識耶君愧謝出一巨編南北名流咸在就而閱之有文
行相副者有名浮一世而實不足者有實有餘而名不
足者有死而不朽者有不得其死者有老而未死者有
幼而學者晩而學者有學之進者學之退者窮者達者
明者愚者富者窶者命耶性耶知天之學必有以辨之
嗚呼豈獨以詩文騐之哉以其時考之可矣余晚學而
退者故云仲春上澣牆東老叟書于流福橋西之寓舍
跋蔣民瞻詠史詩
昔西山編文章正宗歌詩一門委之劉潛夫以世教民
彝為主凡涉閨情宫怨者皆勿取後潛夫自作十臣十
佞等五言百首句簡而括意深而確前無此體視胡曾
咏史直可唾去選詩如昭君秋胡羅敷等辭直鋪其事
而已未有斷以己意者杜牧桃花夫人赤壁等絶則拗
峭為工而斷以己意矣然僅一二首而止不如潛夫之
多延陵蔣民瞻博學雄文妙年登第流落不偶卒老荆
溪之下八十餘年手不釋卷作通鑑擬古七言絶句六
百餘篇悉取一千三百六十二年間大事參以先儒史
評斷以己意從而褒貶之較潛夫多數倍篇篇精詣可
讀余掇其尤者數十首如咏田單云仁義寧容詐力欺
火牛計豈出神師自緣騎劫來何晚不是田單智較遲
范雎云入秦已報魏齊仇功縱無成合退休豈是甘心
延蔡澤定應回首鑒穰侯坑儒云六籍咸陽烈燄紅諸
生方士一丘同後來猶有高陽客笑著儒冠揖沛公蕭
何云沛公諸將入關初蕭相謀深總不如秦府盡收圖
籍去不知博士有遺書陳平云一雙白璧贖君過四萬
黃金買主疑自是楚人愚易入誰言漢計盡能奇丁公
云鴻門舞劍甘為虜廣武杯羹脫若翁為楚不忠如定
罪未應項伯後丁公張釋之云盜環犯蹕得輕論廷尉
持平信不冤誰為絳侯書牘背此時何事竟無言王賀
云不堪漢法似秦苛狗鼠紛紛觸網羅繡斧盡從天上
出赭衣轉見路傍多田延年云空倚前功羞唾背漫追
往事痛捫心僦車自謂罪猶小驂乘誰知禍更深魏相
云洞洞天聰達四門清明重見漢乾坤方懲私室伸公
議更倚旁蹊借裏言二疏云都門供帳擁安車多少公
卿愧不如他日更憐蕭太傅晚年竟死石中書韓延壽
云此心元有吏民知恩信分明不忍欺御史他時來案
事可曾閉閤試深思元帝云豐芑貽謀數世仁奈何漢
政雜周秦亂由恭顯誰階禍儒用韋匡豈識眞薛廣德
云中人怙勢權偏重君子寒心道浸消空濺車輪汚頸
血安危元不係從橋王鳳云漢火熒熒漸欲灰一天黃
霧密難開昔年神爵書何瑞應為陽平獻兆來王章云
奏上囊封分死忠直排昏霧徹天聰牛衣女子區區見
欽永諸人政與同孔光云昭陽殿裏方專寵安漢門前
競貢諛後世無從窺諫草當時還有一言無梅福云一
尉孤忠鬱莫攄忍看漢室墮新都寧甘去作吳門卒猶
勝稱為莽大夫逢萌云冠掛都門海可航誰扶漢室立
三綱身名當日憐宣武官爵他年笑紀唐鮑永云漫將
深意托朱絃寄與東鄰美少年玉骨終當同穴朽主裳
更忍為人妍桓榮云老更親枉乘輿迎三歎儒風盛永
平漢治不蒙稽古力諸生徒羨一桓榮管寧云擾擾干
戈京洛間海雲空闊老龍蟠他時建業徵書至渾作蔬
畦瓦石看荀彧云萬騎潛驅走賊營子房可是善籌兵
兖州便作關中看九錫他時更死爭吕蒙云分取荆州
一半回舊盟赤壁冷如灰阿蒙不識同仇義夜半白衣
搖櫓來李密云聞道凌華醉撫床天邊鴻鵠且迴翔夕
陽亭下晉日短不及事劉光景長潘岳云潘郎信是拙
謀身甘作奴顔拜路塵漫賦閒居誇止足白頭終負太
夫人王戎云早年曾作竹林游身到三公未肯休誰道
清談多廢事不妨終日弄牙籌張華云空羨鷦鷯託一
枝位高身與國俱危斗牛早識豐城劍星拆三台自不
知張彝云銓選無分赦羽林當時有識共寒心洛陽運
去將分鼎懷朔人歸盡散金蕭衍云佛說當來割體膚
太平寺主老仍愚是身三捨非眞捨捨與河南一跛奴
梁元帝云同室相屠危社稷擁兵不下棄君親何言萬
卷有今日自是六經中罪人齊後主云翟衣馬上苦匆
匆北旆南轅莫適從鄴下不憂無斛律幷州更恨有延
宗幷州平云秦王神武非人敵一戰盡收河以東棄地
僨軍渾莫問在廷賜帛賞誰功秦王云兩矢臨湖太白
秋上皇方泛海池舟房謀早贊周公事魏諫終忘子糾
讐放宫人云玉顔空閉掖庭春君寵雖疎聖德新粉黛
三千棄如土何須更進一才人武后云漫畱富貴托英
公老將何堪制女戎長髮初來感業寺白頭直到上陽
宫平高麗云三十年間幾戰攻坐看諸將取遼東武功
幸可誇來世家事應難告乃翁李敬業云風馳一檄挾
軍聲可恨思温策不行孝逸能為灌嬰計英翁何假子
輿名玄宗云樓西花萼倚雲端玉笛琵琶樂且湛百福
殿前晨省闕五王帳裏夜游酣肅宗云乘輿西去撫軍
東寶册寧須蜀使通良娣翟褘心更急黃袍肯釋望賢
宫德宗云猜心往往忌人言却要推誠待吐蕃自是平
涼多伏甲空教伐竹大安園高駢云成都冤婦訴將伸
延閣妖徒術豈神要向天邊騎木鶴那知地下縛桐人
王師範云小車載仗固忠謀遣質求降竟忍羞衽席一
言身族滅當時只合死青州朱温云初被梁家新袞冕
盡臣唐室舊衣冠乃兄醉眼分明處祗作碭山一盜看
郭崇韜云位極功高䜛隙開欲謀還鎮更徘徊后宫巧
結終身援誰道軍中教旨來李知誥云金陵城闕勢龍
蟠攬鏡時時發浩歎受禪老臣應恨晩更求益壽餌金
丹其餘佳句可摘甚多茲乃玉中之天球珠中之夜光
也余表而出之後之讀者慨然有感於其迹忻然有會
於其心其於世教民彝未必無補云
牆東類稿卷九
