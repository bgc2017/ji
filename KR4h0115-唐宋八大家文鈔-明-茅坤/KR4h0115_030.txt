唐宋八大家文鈔卷二十八
明茅坤撰
柳州文鈔十二
墓版碣誄表狀祭文
故叔父殿中侍御史府君墓版文
叙事處整則叙情處悲弔
柳氏之先自黃帝及周魯其著者無駭以字為展氏禽
以食采為柳姓厥後昌大世家河東嗚呼公諱某字某
曾王父朝請大夫徐州長史諱子夏遺貞白之操表儀
宗門王父朝請大夫滄州清池令諱從裕垂博裕之道
啓佑後胤皇考湖州德清令諱察躬弘孝悌之德振揚
家聲惟公端莊無謟徽柔有裕峻而能容介而能羣其
在閨門也動合大和皆由順正愷悌雍睦莫有間言故
宗黨歌之其在公門也釋回措枉造次秉直事不失當
舉無秕政故官府誦之用冲退徑盡之志以弘正友道
信稱於外焉用柔和博愛之道以視遇孤弱仁著於内
焉此公修己之大經也自進士登高第調授河南府文
學秩滿渭北節度使論惟明辟為從事受太常寺協律
郎元戎即世罷職家食無何朔方節度使張獻甫辟署
參謀受大理評事賜緋魚袋改度支判官轉大理司直
遷殿中侍御史加度支營田副使此公從政之大略也
既佐從事實司中府匪頒有制會計明白嗚呼分閫委
政繄公而成務朝右虚位待公而周事宗門期公而光
大姻黨仰公而振耀貞元十二年歲在丙子正月九日
壬寅遇暴疾終於私舘享年五十痛矣夫人吳郡陸氏
洎仲弟綜季弟續冡姪某等抱孤即位牽率備禮祇奉
裳帷歸於京師以某年二月二十八日庚寅安厝於萬
年縣之少陵原禮也公有男一人始六年矣在髫知孝
呱呱涕洟凡我宗戚撫視增慟嗚呼哀哉初公元兄以
純深之行端直之德名聞於天下官至侍御史持斧登
朝憲章肅清常以先公之神未克遷祔不正席不甘味
及撰日定期而昊天不弔志奪禮廢公實敬承遺志行
有日矣而閔凶薦及不克終事則我宗族之痛恨其有既
乎惟公盡敬於孝養致毁於居憂表正宗姓觀示他族
故宗人咸曰孝如方輿公修詞以藻德振文而導志以
為理化之始莫尊乎堯作堯祠頌以為述德之道不忘
於祖作始祖碑以為紀廣大之志叙正直之節不嫌於
親作元兄侍御史府君墓誌其餘諷咏比興皆合於古
故宗人咸曰文如吳興守當官貞固確乎不拔持議端
方直而不苛故宗人咸曰正如衛太史率性廉介懷貞
抱潔嗣家風之清白紹遺訓於儒素故宗人咸曰清如
魯士師兼備四德具體而微公之謂矣小子常以無兄
弟移其睦於朋友少孤移其孝於叔父天將窮我而奪
其志故罔極之痛仍集焉朴魯甚騃不能文字敢用書
宗人之辭以致其直故質而俚輟哭紀事哀不能文故
序而終焉
國子司業陽城遺愛碣
情文經緯
四年五月皇帝以銀印赤紱即隠所起陽公為諫議大
夫後七年廷諍懇至累日不解帝尤嘉異遷為國子司
業旌直優賢道光師儒又四年九月巳巳出拜道州刺
史太學生魯郡季償廬江何蕃等百六十人投業奔走
稽首闕下呌閽籲天願乞復舊朝廷重更其事如巳巳
詔翼日會徒北嚮如初行至延喜門公使追奪其章遮
道願罷遂不果獻生徒嗷嗷顧盻徘徊昔公之來仁風
扇揚暴慠革面柔輭有立聽聞喜言樂甚鐘鼓瞻仰德
宇高逾嵩岱及公當職施政示人凖程良士勇善偽夫
去飾惰者益勤誕者益恭沉酗腆酒斥逐郊遂違親三
歲罷退鄉黨令未及下乞歸就養者二十餘人禮順克
彰孝悌以興則又講貫經籍俾逹奥義簡習孝秀俾極
儒業冠屨裳衣由公而嚴進退揖讓由公而儀公征甚
遐吾黨誰師遂相與咨度署吏布告諸儒願立貞珉侔
高狀明乃訪於學古之士紀公名字垂憲於後公名城
字亢宗家於北平隠於條山惟公端粹冲和高嶷懿醇
道德仁明孝愛友悌薰襲里閈布聞天下守節貞固患
難不能遷其心怡性坦厚榮位不足動其神為司諫義
震於周行為司業愛加於生徒宜乎立石俾後是憲其
辭曰
惟兹陽公履道葆醇爰初隠聲覆簣基仁德充而形乃
作諫臣抗志勵義直道是陳帝求師儒貳我成均開朗
蒙滯宣明德教太和潛布玄機密照羣生聞禮後學知
孝進退作則動言是傚匪公之軌人用奚蹈麤厲貪凌
待公順之欺偽譎詐待公信之少年申申咸適其宜榎
楚廢弛尊嚴而威公褒其良俾升於堂癯者既肥榮如
衮衣公棄不用懲咎内訟既訟於内猶公之誨匪仁孰
親匪德孰尊今公于征孰表儒門生徒上言稽首帝閽
謂天蓋高曾莫我聞青衿涕濡填街盈衢遠送於南望
慕踟蹰立石書德用揚懿則嗚呼斯文遺愛罔極
亡友故秘書省校書郎獨孤君墓碣
别調
嗚呼有唐仁人獨孤君之墓祔於其父太子舍人諱助
之墓之後自其祖贈太子少保諱問俗而上其墓皆在
灞水之左今王父營陵於其側故再世在此嗚呼獨孤
君之道和而純其用端而明内之為孝外之為仁默而
智言而信其窮也不憂其樂也不淫讀書推孔子之道
必求諸其中其為文深而厚尤慕古雅善賦頌其要咸
歸於道昔孔子之世有顔回者能得於孔子後之仰其
賢者譬之如日月而莫有議者焉嗚呼獨孤君之明且仁如
遭孔子是有兩顔氏也今之世有知其然乎知之者其信
於天下乎使夫人也夭而不嗣世之惑者猶曰尚有天
道噫乎甚邪君諱申叔字子重年二十二舉進士又二
年用博學宏詞為挍書郎又三年居父喪未練而没蓋
貞元十八年四月五日也是年七月十日而葬鄉曰某
鄉原曰某原嗚呼君短命行道之日未久故其道信於
其友而未信於天下今記其知君者於墓韓泰安平南
陽人李行諶元固其弟行敏中明趙郡贊皇人柳宗元
河東解人崔廣略清河人韓愈退之昌黎人王涯廣津
太原人吕溫和叔東平人崔羣敦詩清河人劉禹錫夢
得中山人李景儉致用隴西人嚴休復玄錫馮翊人韋
詞致用京兆杜陵人
子厚之誌文所取者甚少蓋以子厚為御史及
禮部員外時所作大都未免為唐以來四六綺
麗之遺而謫永州司馬以後則文近於西漢矣
故其所為遊山記與士大夫書并他雜著皆與
韓昌黎相頡頏者也姪輩讀書當深思而識之
故御史周君碣
調不入史漢而氣韻亦勁
有唐貞臣汝南周氏諱某字某以諫死葬於某貞元十
一年柳宗元立碣於其墓左在天寶年有以謟諛至相
位賢臣放退公為御史抗言以白其事得死於墀下史
臣書之公死而佞者始畏公議於虖古之不得其死
者多矣若公之死志匡王國氣震姦佞動獲其所斯蓋
得其死者歟公之德之才洽於傳聞卒以不試而獨申
其節猶能奮百代之上以為世軌第令生於定哀之間
則孔子不曰未見剛者出於秦楚之後則漢祖不曰安
得猛士而存不及興王之用没不遭聖人之歎誠立志
者之所悼也故為之銘銘曰
忠為美道是履諫而死佞者止史之志石以紀為臣軌
兮
衡州刺史東平吕君誄
魏晉以下誄並藻麗子厚自為機杼亦有可觀
維唐元和六年八月日衡州刺史東平吕君卒爰用十
月二十四日藁葬於江陵之野嗚呼君有智勇孝仁惟
其能可用康天下惟其志可用經百世不克而死世亦
無由知焉君由道州以陟為衡州君之卒二州之人哭
者逾月湖南重社鄉飲酒是月上戊不酒去樂會哭於
神所而歸余居永州在二州中間其哀聲交於北南舟
船之下上必呱呱然蓋嘗聞於古而觀於今也君之志
與能不施於生人知之者又不過十人世徒讀君之文
章歌君之理行不知二者之於君其末也嗚呼君之文
章宜傳於百世今其存者非君之極言也獨其詞耳君
之理行宜及於天下今其聞者非君之盡力也獨其跡
耳萬不試而一出焉猶為當世甚重若使幸得出其什
二三則巍然為偉人與世無窮其可涯也君所居官為第
三品宜得諡於太常余懼州吏之逸其辭也私為之誄
以志其行其詞曰
麟死魯郊其靈不施濯濯夫子故潔其儀冠仁服義干
櫓書詩忠貞繼佩智勇承綦跨騰商周堯舜是師道不
勝禍天固余欺鬼神齊怒妖孽咸疑何付之德而奪其
時嗚呼哀哉命姓惟吕勤唐以力輔寧萬邦受胙爾國
維師元聖周以降德世征五侯伊祖之則嗣濟厥武前
書是式至於化光爰耀其特春秋之元儒者咸惑君逹
其道卓焉孔直聖人有心由我而得敷施變化動無不
克推理惟公舒文以翼宣於事業與古同極道不苟用
資仕乃揚進於禮司奮藻含章決科聯中休問用張署
讎百氏錯綜逾光超都諫列屢皂其囊帝殊爾能人服
其智戎悔厥禍欵邊求侍盛選邦良難乎始使君登御
史贊命承事風動海壖皇威以致來總征賦甲兹郎吏
制用經邦時推重器諸臣之復周官匪易漢課牋奏鮮
云能備君自他曹載出其技筆削自任羣儒革議正郎
司刑邦憲為貳糺逖伊肅謟諛具畏遷理於道民服休
嘉恩疎若昵惕邇如遐實閉其閣而撫於家載其愉樂
申以舞歌賦無吏迫威不刑加浩然順風從令無譁絲
蠶外邑我繭盈車雜耕鄰邦我黍之華既字其畜亦藝
其麻鼛鼓斯屏人喜其多始富中教興良廢邪考績既
成王用興嗟陟於嶽濱言進其律號呼南竭謳謠北溢
欺吏悍民先聲如失逋租匿役歸誠自出兼并既息罷
羸乃逸惟昔舉善盗奔於鄰今我興仁化為齊人惟昔
富人或賑之粟今我厚生不竭而足邦思其弼人戴惟
父善胡召災仁胡罹咎俾民伊祜而君不夀矯矯貪陵
乃康乃茂嗚呼哀哉廪不餘食藏無積帛内厚族姻外
賙賓客恒是懸磬逮兹易簀僮無凶服葬非舊陌嗚呼
哀哉君昔與余講德討儒時中之奥希聖為徒志存致
君笑詠唐虞揭兹日月以耀羣愚疑生所怪怒起特殊
齒舌嗷嗷雷動風驅良辰不偶卒與禍俱直道莫試嘉
言罔敷佐王之器窮以郡符秩在三品宜諡王都諸生
羣吏尚擁良圖故友咨懷累行陳謩是旌是告永永不
渝嗚呼哀哉
唐故給事中皇太子侍讀陸文通先生墓表
孔子作春秋千五百年以名為傳者五家今用其三焉
秉觚牘焦思慮以為論注疏說者百千人矣攻訐狠怒
以辭氣相擊排冐沒者其為書處則充棟宇出則汗牛
馬或合而隠或乖而顯後之學者窮老盡氣左視右顧
莫得而本則專其所學以訾其所異黨枯竹護朽骨以
至於父子傷夷君臣詆悖者前世多有之甚矣聖人之
難知也有吳郡人陸先生質以其師友天水啖助洎趙
匡能知聖人之旨故春秋之言及是而光明使庸人小
童皆可積學以入聖人之道傳聖人之教是其德豈不
侈大矣哉先生字某既讀書得制作之本而獲其師友
於是合古今散同異聯之以言累之以文蓋講道者二
十年書而志之者又十餘年其事大備為春秋集註十
篇辯疑七篇微指二篇明章大中發露公器其道以聖
人為主以堯舜為的苞羅旁魄膠轕下上而不出於正
其法以文武為首以周公為翼揖讓升降好惡喜怒而
不過乎物既成以授世之聰明之士使陳而明之故其
書出焉而先生為巨儒用是為天子爭臣尚書郎國子
博士給事中皇太子侍讀皆得其道刺二州守人知仁
永貞年侍東宫言其所學為古君臣圖以獻而道達乎
上是歲嗣天子踐祚而理尊優師儒先生以疾聞臨問
加禮某月日終於京師某月日葬於某郡某里嗚呼先
生道之存也以書不及施於政道之行也以言不及覩
其理門人世儒是以增慟將葬以先生為能文聖人之
書通於後世遂相與諡曰文通先生後若干祀有學其
書者過其墓哀其道之所由乃作石以表碣
叚太尉逸事狀
鑱刻情事
太尉始為涇州刺史時汾陽王以副元帥居蒲王子晞
為尚書領行營節度使寓軍邠州縱士卒無頼邠人偷
嗜暴惡者卒以貨竄名軍伍中則肆志吏不得問日羣
行丐取於市不嗛輒奮擊折人手足椎釡鬲甕盎盈道
上把臂徐去至撞殺孕婦人邠寧節度使白孝德以王
故戚不敢言太尉自州以狀白府願計事至則曰天子
以生人分公理公見人被暴害因恬然且大亂若何孝
德曰願奉教太尉曰某為涇州甚適少事今不忍人無
宼暴死以亂天子邊事公誠以都虞候命某者能為公
已亂使公之人不得害孝德曰幸甚如太尉請既署一
月晞軍士十七人入市取酒又以刃刺酒翁壊釀器酒
留溝中太尉列卒取十七人皆斷頭注槊上植市門外
晞一營大譟盡甲孝德震恐召太尉曰將奈何太尉曰
無傷也請辭於軍孝德使數十人從太尉太尉盡辭去
解佩刃選老躄者一人持馬至晞門下甲者出太尉笑
且入曰殺一老卒何甲也吾戴吾頭來矣甲者愕因諭
曰尚書固負若屬耶副元帥固負若屬耶奈何欲以亂
敗郭氏為白尚書出聽我言晞出見太尉太尉曰副元
帥勲塞天地當務為始終今尚書恣卒為暴暴且亂亂
天子邊欲誰歸罪罪且及副元帥今邠人惡子弟以貨
竄名軍籍中殺害人如是不止幾日不大亂大亂由尚
書出人皆曰尚書倚副元帥不戢士然則郭氏功名其
與存者幾何言未畢晞再拜曰公幸教晞以道恩甚大
願奉軍以從顧叱左右曰皆解甲散還火伍中敢譁者
死太尉曰吾未晡食請假設草具既食曰吾疾作願留
宿門下命持馬者去旦日來遂臥軍中晞不解衣戒候
卒擊柝衛太尉且俱至孝德所謝不能請改過邠州由
是無禍先是太尉在涇州為營田官涇大將焦令諶取
人田自占數十頃給與農曰且熟歸我半是歲大旱野
無草農以告諶諶曰我知入數而已不知旱也督責益
急且饑死無以償即告太尉太尉判狀辭甚巽使人求
諭諶諶盛怒召農者曰吾畏叚某耶何敢言我取判鋪
背上以大杖擊二十垂死輿來庭中太尉大泣曰乃我
困汝即自取水洗去血裂裳衣瘡手注善藥旦夕自哺
農者然後食取騎馬賣市榖代償使勿知淮西寓軍帥
尹少榮剛直士也入見諶大罵曰汝誠人耶涇州野如
赭人且飢死而必得榖又用大杖擊無罪者叚公仁信
大人也而汝不知敬今叚公唯一馬賤賣市榖入汝汝
又取不耻凡為人傲天災犯大人擊無罪者又取仁者
榖使主人出無馬汝將何以視天地尚不愧奴隸耶諶
雖暴抗然聞言則大愧流汗不能食曰吾終不可以見
叚公一夕自恨死及太尉自涇州以司農徵戒其族過
岐朱泚幸致貨幣愼勿納及過泚固致大綾三百疋太
尉壻韋晤堅拒不得命至都太尉怒曰果不用吾言晤
謝曰處賤無以拒也太尉曰然終不可以在吾第以如司
農治事堂棲之梁木上泚反太尉終吏以告泚泚取視
其故封識具存
今之稱太尉大節者出入以為武人一時奮不慮死以
取名天下不知太尉之所立如是宗元嘗出入岐周邠
斄間過眞定北上馬嶺歴亭鄣堡戍竊好問老挍退卒
能言其事太尉為人姁姁常低首拱手行步言氣卑弱
未嘗以色待物人視之儒者也遇不可必達其志決非
偶然者會州刺史崔公來言信行直備得太尉遺事覆
校無疑或恐尚逸墜未集太史氏敢以狀私於執事
祭吕衡州溫文
維年月日友人守永州司馬員外置同正員柳宗元謹
遣書吏同曹家人襄兒奉清酌庶羞之奠敬祭於吕八
兄化光之靈嗚呼天乎君子何厲天實仇之生人何罪
天實讎之聰明正直行為君子天則必速其死道德仁
義志存生人天則必夭其身吾固知蒼蒼之無信莫莫
之無神今於化光之殁怨逾深而毒逾甚故復呼天以
云云天乎痛哉堯舜之道至大以簡仲尼之文至幽以
默千載紛爭或失或得倬乎吾兄獨取其直貫於化始
與道咸極推而下之法度不忒旁而肆之中和允塞道
大藝備斯為全德而官止刺一州年不逾四十佐王之
志没而不立豈非修正直以召災好仁義以速咎者耶
宗元幼雖好學晚未聞道洎乎獲友君子乃知適於中
庸削去邪雜顯陳直正而為道不謬兄實使然嗚呼積
乎中不必施於外裕乎古不必諧於今二事相勘從古
至少至於化光最為大甚理行第一尚非所長文章過
人略而不有夙志所蓄巍然可知貪愚皆貴險狠皆老
則化光之夭厄反不榮歟所慟者志不得行功不得施蚩蚩
之民不被化光之德庸庸之俗不知化光之心斯言一出内
若焚裂海内甚廣知音幾人自友朋彫喪志業殆絶唯
望化光伸其宏略震耀昌大興行於時使斯人徒知我
所立今復往矣吾道息矣雖其存者志亦死矣臨江大
哭萬事已矣窮天之英貫古之識一朝去此終復何適
嗚呼化光今復何為乎止乎行乎昧乎明乎豈蕩而為
太空與化無窮乎將結而為光耀以助臨照乎豈為雨
為露以澤下土乎將為雷為霆以泄怨怒乎豈為鳳為
麟為景星為卿雲以寓其神乎將為金為錫為圭為璧
以栖其魄乎豈復為賢人以續其志乎將奮為明神以
遂其義乎不然是昭昭者其得已乎其不得已乎抑有
知乎其無知乎彼且有知其可使吾知之乎幽明茫然
一慟腸絶嗚呼化光庶或聽之
又祭崔簡神柩歸上都文
讀之輒涕洟已
嘻乎崔公之柩嘻乎崔公楚之南其土不可以室或坋
而頹或确而崒隂流泄漏瀐没渝溢碩鼠大蟻傍穿側
出虧疎脆薄久乃自窒不如君之鄉式堅且密嘻乎崔
公楚之南其鬼不可與友躁戾佻險睒眒欺苟脞賤暗
&KR1544;輕嚚妄走不思已類好是羣醜不如君之鄉式和且
偶日月甚良子姓甚勤具是舟舉寧君之神去爾夷方
返爾故鄰奕奕其歸宜樂且欣君死而還我生而留遠
矣殊世曷從之遊酹觴於座與涕俱流
唐宋八大家文鈔卷二十八
