唐宋八大家文鈔卷三
明茅坤撰
昌黎文鈔三
書
上考功崔虞部書
昌黎公遇而不遇其書如此
愈不肖行能誠無可取行已頗僻與時俗異態抱愚守
迷固不識仕進之門廼與羣士爭名競得失行人之所
甚鄙求人之所甚利其為不可雖童昏實知之如執事
者不以是為念援之幽窮之中推之高顯之上是知其
文之或可而不知其人之莫可也知其人之或可而不
知其時之莫可也既以自咎又歎執事者所守異於人
人之廢耳任目華實不兼故有所進故有所退且執事
始考文之明日浮囂之徒巳相與稱曰某得矣某得矣
問其所從來必言其有自一日之間九變其說凡進士
之應此選者三十有二人其所不言者數人而已而愈
在焉及執事既上名之後三人之中其二人者固所傳
聞矣華實兼者也果竟得之而又升焉其一人者則莫
之聞矣實與華違行與時乖果竟退之如是則可見時
之所與者時之所不與者之相遠矣然愚之所守竟非
偶然故不可變凡在京師八九年矣足不跡公卿之門
名不譽於大夫士之口始者謬為今相國所第此時惟
念以為得失固有天命不在趨時而偃仰一室嘯歌古
人今則復疑矣未知夫天竟如何命竟如何由人乎哉
不由人乎哉欲事干謁則患不能小書困於投刺欲學
為佞則患言訥詞直卒事不成徒使其躬儳焉而不終
日是以勞思長懷中夜起坐度時揣已廢然而返雖欲
從之末由也巳又常念古之人日已進今之人日巳退
夫古之人四十而仕其行道為學既已大成而又之死
不倦故其事業功德老而益明死而益光故詩曰雖無
老成人尚有典刑言老成之可尚也又曰樂只君子德
音不巳謂死而不亡也夫今之人務利而遺道其學其
問以之取名致官而巳得一名獲一位則棄其業而役
役於持權者之門故其事業功德日以忘月以削老而
益昏死而遂亡愈今二十有六矣距古人始仕之年尚
十四年豈為晚哉行之以不息要之以至死不有得於
今必有得於古不有得於身必有得於後用此自遣且
以為知已者之報執事以為何如哉其信然否也今所
病者在於窮約無僦屋賃僕之資無緼袍糲食之給驅
馬出門不知所之斯道未喪天命不欺豈遂殆哉豈遂
困哉竊惟執事之於愈也無師友之交無久故之事無
顔色言語之情卒然振而發之者必有以見知爾故盡
暴其所志不敢以默又懼執事多在省非公事不敢以
至是則拜見之不可期獲侍之無時也是以進其說如
此庶執事察之也
與孟尚書書
翻覆變幻昌黎書當以此為第一
愈白行官自南廻過吉州得吾兄二十四日手書數番
忻悚兼至未審入秋來眠食何似伏惟萬福來示云有
人傳愈近少信奉釋氏此傳者之妄也潮州時有一老
僧號大顛頗聰明識道理遠地無可與語者故自山召
至州郭留十數日實能外形骸以理自勝不為事物侵
亂與之語雖不盡解要自胸中無滯礙以為難得因與
來往及祭神至海上遂造其廬及來袁州留衣服為別
乃人之情非崇信其法求福田利益也孔子云丘之禱
久矣凡君子行巳立身自有法度聖賢事業具在方冊
可效可師仰不愧天俯不愧人内不愧心積善積惡殃
慶自各以其類至何有去聖人之道舍先王之法而從
夷狄之教以求福利也詩不云乎愷悌君子求福不回
傳又曰不為威惕不為利疚假如釋氏能與人為禍祟
非守道君子之所懼也況萬萬無此理且彼佛者果何
人哉其行事類君子邪小人邪若君子也必不妄加禍
於守道之人如小人也其身已死其鬼不靈天地神祇
昭布森列非可誣也又肯令其鬼行胸臆作威福於其
間哉進退無所據而信奉之亦且惑矣且愈不助釋氏
而排之者其亦有說孟子云今天下不之楊則之墨楊
墨文亂而聖賢之道不明則三綱淪而九法斁禮樂崩
而夷狄横幾何其不為禽獸也故曰能言距楊墨者皆
聖人之徒也揚子雲云古者楊墨塞路孟子辭而闢之
廓如也夫楊墨行正道廢且將數百年以至於秦卒滅
先王之法燒除其經坑殺學士天下遂大亂及秦滅漢
興且百年尚未知修明先王之道其後始除挾書之律
稍求亡書招學士經雖少得尚皆殘缺十亡二三故學
士多老死新者不見全經不能盡知先王之事各以所
見為守分離乖隔不合不公二帝三王羣聖人之道於
是大壞後之學者無所尋逐以至於今冺冺也其禍出
於楊墨肆行而莫之禁故也孟子雖賢聖不得位空言
無施雖切何補然賴其言而今學者尚知宗孔氏崇仁
義貴王賤霸而已其大經大法皆亡滅而不救壞亂而
不收所謂存十一於千百安在其能廓如也然向無孟
氏則皆服左袵而言侏離矣故愈嘗推尊孟氏以為功
不在禹下者為此也漢氏巳來羣儒區區修補百孔千
瘡隨亂隨失其危如一髮引千鈞綿綿延延寖以微滅
於是時也而唱釋老於其間鼓天下之衆而從之嗚呼
其亦不仁甚矣釋老之害過於楊墨韓愈之賢不及孟
子孟子不能救之於未亡之前而韓愈乃欲全之於已
壞之後嗚呼其亦不量其力且見其身之危莫之救以
死也雖然使其道由愈而粗傳雖滅死萬萬無恨天地
鬼神臨之在上質之在傍又安得因一摧折自毁其道
以從於邪也籍湜輩雖屢指教不知果能不叛去否辱
吾兄眷厚而不獲承命惟增慙懼死罪死罪愈再拜
古來書自司馬子長答任少卿後獨韓昌黎為
工而此書尤昌黎佳處
與鳳翔刑部尚書書
與于襄陽書同意
愈再拜布衣之士身居窮約不借勢於王公大人則無
以成其志王公大人功業顯著不借譽於布衣之士則
無以廣其名是故布衣之士雖甚賤而不謟王公大人
雖甚貴而不驕其事勢相須其先後相資也今閣下為
王爪牙為國藩垣威行如秋仁行如春戎狄棄兵而遠
遁朝廷高枕而不虞是豈負大丈夫平生之志願哉豈
負明天子非常之顧遇哉赫赫乎洸洸乎功業逐日以
新名聲隨風而流宜乎讙呼海隅高談之士奔走天下
慕義之人使或願馳一傳或願操一戈納君於唐虞收
地於河湟然而未至乎是者蓋亦有說云豈非待士之
道未甚厚遇士之禮未甚優請粗言其事閤下試詳而
聽之夫士之來也必有求於閤下夫以貧賤而求於富
貴正其宜也閤下之財不可以徧施于天下在擇其人
之賢愚而厚薄等級之可也假如賢者至閤下乃一見之
愚者至不得見焉則賢者莫不至而愚者日遠矣假如
愚者至閤下以千金與之賢者至亦以千金與之則愚
者莫不至而賢者日遠矣欲求得士之道盡於此而已
欲求士之賢愚在於精鑒博采之而已精鑒於已固已
得其十七八矣又博采於人百無一二遺者焉若果能
是道愈見天下之竹帛不足書閤下之功德天下之金
石不足頌閤下之形容矣愈也布衣之士也生七
歲而讀書十三而能文二十五而擢第於春官以文名
於四方前古之興亡未嘗不經於心也當世之得失未
嘗不留於意也常以天下之安危在邊故六月于邁來
觀其師及至此都徘徊而不能去者誠悅閤下之義願
少立於階墀之際望見君子之威儀也居十日而不敢
進者誠以左右無先為容懼閤下以衆人視之則殺身
不足以滅恥徒悔恨於無窮故先此書序其所以來之
意閤下其無以為狂而以禮進退之幸甚幸甚
應科目時與人書
空中樓閣其自擬處奇而其文亦奇
月日愈再拜天池之濱大江之濆曰有怪物焉蓋非常
鱗凡介之品彙匹儔也其得水變化風雨上下于天不
難也其不及水蓋尋常尺寸之間耳無高山大陵曠途
絶險為之關隔也然其窮涸不能自致乎水為獱獺之
笑者蓋十八九矣如有力者哀其窮而運轉之蓋一舉
手一投足之勞也然是物也負其異於衆也且曰爛死
於沙泥吾寧樂之若俛首帖耳搖尾而乞憐者非我之
志也是以有力者遇之熟視之若無覩也其死其生固
不可知也今又有有力者當其前矣聊試仰首一鳴號焉
庸詎知有力者不哀其窮而忘一舉手一投足之勞而
轉之清波乎其哀之命也其不哀之命也知其在命而
且鳴號之者亦命也愈今者實有類於是是以忘其疎
愚之罪而有是說焉閤下其亦憐察之
與陳給事書
洗刷工而調句佳甚有益於初進者
愈再拜愈之獲見於閤下有年矣始者亦嘗辱一言之
譽貧賤也衣食於奔走不得朝夕繼見其後閤下位益
尊伺候於門牆者日益進夫位益尊則賤者日隔伺候
於門牆者日益進則愛博而情不專愈也道不加修而
文日益有名夫道不加修則賢者不與文日益有名則
同進者忌始之以日隔之疏加之以不專之望以不與
者之心而聽忌者之說由是閤下之庭無愈之迹矣去年
春亦嘗一進謁於左右矣溫乎其容若加其新也屬乎
其言若閔其窮也退而喜也以告於人其後如東京取
妻子又不得朝夕繼見及其還也亦嘗一進謁於左右
矣邈乎其容若不察其愚也悄乎其言若不接其情也
退而懼也不敢復進今則釋然悟翻然悔曰其邈也乃
所以怒其來之不繼也其悄也乃所以示其意也不敏之
誅無所逃避不敢遂進輒自疏其所以并獻舊所為復
志賦已下十首為一卷卷有標軸送孟郊序一首生紙
寫不加裝飾皆有楷字注字處急於自解而謝不能竢
更寫閣下取其意而略其禮可也
與于襄陽書
前半瑰瑋游泳後半婉孌凄切
七月三日將仕郎守國子四門博士韓愈謹奉書尚書
閤下士之能享大名顯當世者莫不有先達之士負天
下之望者為之前焉士之能垂休光照後世者亦莫不
有後進之士負天下之望者為之後焉莫為之前雖美
而不彰莫為之後雖盛而不傳是二人者未始不相須
也然而千百載乃一相遇焉豈上之人無可援下之人
無可推歟何其相須之殷而相遇之疎也其故在下之
人負其能不肯諂其上上之人負其位不肯顧其下故
高材多戚戚之窮盛位無赫赫之光是二人者之所為
皆過也未嘗干之不可謂上無其人未嘗求之不可謂
下無其人愈之誦此言久矣未嘗敢以聞於人側聞閤
下抱不世之材特立而獨行道方而事實卷舒不隨乎
時文武惟其所用豈愈所謂其人哉抑未聞後進之士
有遇知於左右獲禮於門下者豈求之而未得耶將志
存乎立功而事專乎報主雖遇其人未暇禮耶何其宜
聞而久不聞也愈雖不才其自處不肯後於恒人閤下
將求之而未得歟古人有言請自隗始愈今者惟朝夕
芻米僕賃之資是急不過費閤下一朝之享而足也如曰
吾志存乎立功而事專乎報主雖遇其人未暇禮焉則
非愈之所敢知也世之齪齪者既不足以語之磊落奇
偉之人又不能聽焉則信乎命之窮也謹獻舊所為文
一十八首如賜覽觀亦足以知其志之所存
與祠部陸員外書
唐時主司取士於試文外又擇行誼采聞望故昌
黎之為書如此
執事好賢樂善孜孜以薦進良士明白是非為已任方
今天下一人而已愈之獲幸於左右其足跡接於門牆
之間陞乎堂而望乎室者亦將一年於今矣念慮所及
輒欲不自疑外竭其愚而道其志況在執事之所孜孜
為己任者得不少助而張之乎誠不自識其言之可采
與否其事則小人之事君子盡心之道也天下之事不
可遽數又執事之志或有待而為未敢一二言也今但
言其最近而切者爾執事之與司貢士者相知誠深矣彼
之所望於執事執事之所以待乎彼者可謂至而無間
疑矣彼之職在乎得人執事之志在乎進賢如得其人
而授之所謂兩得其求順乎其必從也執事之知人其
亦博矣夫子之言曰舉爾所知然則愈之知者亦可言
已文章之尤者有侯喜者侯雲長者喜之家在開元中
衣冠而朝者兄弟五六人及喜之父仕而不達棄官而
歸喜率兄弟操耒耜而耕于野地薄而賦多不足以養
其親則以其耕之暇讀書而為文以干於有位者而取
足焉喜之文章學西京而為也舉進士十五六年矣雲
長之文執事所自知其為人淳重方實可任以事其文
與喜相上下有劉述古者其文長於為詩文麗而思深
當今舉於禮部者其詩無與為比而又工於應主司之
試其為人温良誠信無邪佞詐妄之心彊志而婉容和
平而有立其趨事静以敏著美名而負屈稱者其日已
久矣有韋羣玉者京兆之從子其文有可取者其進而
未止者也其為人賢而有材志剛而氣和樂於薦賢為
善其在家無子弟之過居京兆之側遇事輒爭不從其
令而從其義求子弟之賢而能業其家者羣玉是也凡
此四子皆可以當執事首薦而極論者主司疑焉則以
辨之問焉則以告之未知焉則殷勤而語之期乎有成
而後止可也有沈杞者張苰者尉遲汾者李紳者張後
餘者李翊者或文或行皆出羣之才也凡此數子與之
足以收人望得才實主司疑焉則與解之問焉則以對
之廣求焉則以告之可也往者陸相公司貢士考文章
甚詳愈時亦幸在得中而未知陸之得人也其後一二
年所與及第者皆赫然有聲原其所以亦由梁補闕肅
王郎中礎佐之梁舉八人無有失者其餘則王皆與謀
焉陸相之考文章甚詳也待梁與王如此不疑也梁與
王舉人如此之當也至今以為美談自後主司不能信
人人亦無足信者故蔑蔑無聞今執事之與司貢士者
有相信之資謀行之道惜乎其不可失也方今在朝廷
者多以遊讌娛樂為事獨執事眇然高舉有深思長慮
為國家樹根本之道宜乎小子之以此言聞于左右也
為人求薦書
善喻却是昌黎本色
某聞木在山馬在肆遇之而不顧者雖日累千萬人未
為不材與下乘也及至匠石過之而不睨伯樂遇之而
不顧然後知其非棟梁之材超逸之足也以某在公之
宇下非一日而又辱居姻婭之後是生于匠石之園長
于伯樂之廐者也於是而不得知假有見知者千萬人
亦何足云今幸賴天子每歲詔公卿大夫貢士若某等
比咸得以薦聞是以冐進其說以累於執事亦不自量
已然執事其知某如何哉昔人有鬻馬不售於市者知
伯樂之善相也從而求之伯樂一顧價增三倍某與其
事頗相類是以終始言之耳
代張籍與李浙東書
獨以目盲一節感慨悲憤
月日前某官某謹東向再拜寓書浙東觀察使中丞李
公閤下籍聞議論者皆云方今居古方伯連帥之職坐
一方得專制於其境内者惟閤下心事犖犖與俗輩不
同籍固以藏之胸中矣近者閤下從事李恊律翶到京
師籍於李君友也不見六七年聞其至馳往省之問無
恙外不暇出一言且先賀其得賢主人李君曰子豈盡
知之乎吾將盡言之數日籍益聞所不聞籍私獨喜常
以為自今已後不復有如古人者於今忽有之退自悲
不幸兩目不見物無用於天下胸中雖有知識家無錢
財寸步不能自致今去李中丞五千里何由致其身於
其人之側開口一吐出胸中之奇乎因飲泣不能語既
數日復自奮曰無所能人乃宜以盲廢有所能人雖盲
當廢於俗輩不當廢於行古人之道者浙水東七州戶
不下數十萬不盲者何限李中丞取人固當問其賢不
賢不當計其盲與不盲也當今盲于心者皆是若籍自
謂獨盲於目爾其心則能別是非若賜之坐而問之其
口固能言也幸未死實欲一吐出心中平生所知見閤
下能信而致之於門邪籍又善於古詩使其心不以憂
衣食亂閤下無事時一致之座側使跪進其所有閤下
憑几而聽之未必不如聽吹竹彈絲敲金擊石也夫盲
者業專於藝必精故樂工皆盲籍儻可與此輩比竝乎
使籍誠不以蓄妻子憂饑寒亂心有錢財以濟醫藥其
盲未甚庶幾其復見天地日月因得不廢則自今至死
之年皆閤下之賜閤下濟之以已絶之年賜之以既盲
之視其恩輕重大小籍宜如何報也閤下裁之度之
唐宋八大家文鈔卷三
