唐宋八大家文鈔
南豐文鈔引
曾子固之才燄雖不如韓退之柳子厚歐陽永叔及蘇
氏父子兄弟然其議論必本於六經而其鼓鑄翦裁必
折衷之於古作者之旨朱晦菴嘗稱其文似劉向向之
文於西京最為爾雅此所謂可與知者言難與俗人道
也近年晉江王道思毘陵唐應德始亟稱之然學士間
猶疑信者半而至於膾炙者罕矣予錄其疏劄狀六首
書十五首序三十一首記傳二十八首論議雜著哀詞
七首嗟乎曾之序記為最而誌銘稍不及然於文苑中
當如漢所稱古之三老祭酒是已學者不可不知歸安
鹿門茅坤題
