唐宋八大家文鈔卷一百二十九
明茅坤撰
東坡文鈔十三
論
伊尹論
讀此而後可以身自信於天下而成不韙之功
而行文斷續不羈
辦天下之大事者有天下之大節者也立天下之大節者狹
天下者也夫以天下之大而不足以動其心則天下之大節
有不足立而大事有不足辦者矣今夫匹夫匹婦皆知潔廉
忠信之為美也使其果潔廉而忠信則其智慮未始不如王
公大人之能也唯其所争者止於簞食豆羹而簞食豆羹足
以動其心則宜其智慮之不出乎此也簞食豆羹非其道不
取則一鄉之人莫敢以不正犯之矣一鄉之人莫敢以不正
犯之而不能辦一鄉之事者未之有也推此而上其不取者
愈大則其所辦者愈遠矣讓天下與讓簞食豆羹無以異也
治天下與治一鄉亦無以異也然而不能者有所蔽也天下
之富是簞食豆羹之積也天下之大是一鄉之推也非千
金之子不能運千金之資販夫販婦得一金而不知其
所措非智不若所居之卑也孟子曰伊尹耕于有莘之
野非其道也非其義也雖禄之以天下弗受也夫天下
不能動其心是故其才全以其全才而制天下是故臨
大事而不亂古之君子必有高世之行非苟求為異而
已卿相之位千金之富有所不屑將以自廣其心使窮
逹利害不能為之芥蔕以全其才而欲有所為耳後之
君子蓋亦嘗有其志矣得失亂其中而榮辱奪其外是
以役役至于老死而不暇亦足悲矣孔子叙書至于舜
禹臯陶相讓之際蓋未嘗不太息也夫以朝廷之尊而
行匹夫之讓孔子安取哉取其不汲汲於富貴有以大
服天下之心焉耳夫太甲之廢天下未嘗有是而伊尹
始行之天下不以為驚以臣放君天下不以為僭旣放
而復立太甲不以為專何則其素所不屑者足以取信
于天下也彼其視天下眇然不足以動其心而豈忍以
廢放其君求利也哉後之君子蹈常而習故惴惴焉懼
不免於天下一為希闊之行則天下羣起而誚之不知
求其素而以為古今之變時有所不可者亦已過矣夫
荆川批斷續兩字是文家血脉三昧處非荆川
不能道
周公論
辯
論周公者多異說何也周公居禮之變而處聖人之不
幸宜乎說者之異也凡周公之所為亦不得巳而已矣
若得已而不已則周公安得而為之成王幼不能為政
周公執其權以王命賞罰天下是周公不得已者如此
而巳今儒者曰周公踐天子之位稱王而朝諸侯則是
豈不可以已耶書曰周公位冢宰正百工羣叔流言又
曰召公為保周公為師相成王為左右召公不說又曰
周公曰王若曰則是周公未嘗踐天子之位而稱王也
周公稱王則成王宜何稱將亦稱王耶將不稱耶不稱
則是廢也稱王則是二王也而周公何以安之孔子曰
必也正名乎儒者之患患在於名實之不正故亦有以
文王為稱王者是以聖人為後世之僭君急於為王者
耶天下雖亂有王者在而巳自王雖聖人不能以服天
下昔高帝擊滅項籍統一四海諸侯大臣相率而帝之
然且辭以不德惟陳勝吳廣乃囂囂乎急於自王而謂
文王亦為之耶武王伐商師渡孟津會於牧野其所以
稱先君之命命於諸侯者蓋猶曰文考而已至於武成
旣以柴望告天百工奔走受命于周而後稱曰我文考
文王克成厥勲由此觀之則是武王不敢一日妄尊其
先君而況於文王之自王乎詩曰虞芮質厥成文王蹶
厥生是亦追稱而已矣史記曰嫗乎采芑歸乎田成子
夫田常之時安知其為成子而稱之故凡以文王周公
為稱王者皆過也是資後世之簒君而為之藉也陳賈
問於孟子曰周公使管蔡監商管蔡以商叛知而使之
是不仁不知是不智孟子曰周公弟也管叔兄也周公
之過不亦宜乎從孟子之說則是周公未免於有過也
夫管蔡之叛非逆也是其智不足以深知周公而已矣
周公之誅非疾之也其勢不得不誅也故管蔡非所謂
大惡也兄弟之親而非有大惡則其道不得不封管蔡
之封在武王之世也武王之世未知有周公成王之事
苟無周公成王之事則管蔡何從而叛周公何從而誅
之故曰周公居禮之變而處聖人之不幸也
管仲論一
子瞻悲亞夫以下八人不得其死故痛而發論
鄭太子華言於齊桓公請去三族而以鄭為内臣公將
許之管仲不可公曰諸侯有討於鄭未捷苟有釁從之
不亦可乎管仲曰君若綏之以德加之以訓辭而率諸
侯以討鄭鄭將覆亡之不暇豈敢不懼若總其罪人以
臨之鄭有辭矣公辭子華鄭伯廼受盟蘇子曰大哉管
仲之相桓公也辭子華之請而不違曹洙之盟皆盛德
之事也齊可以王矣恨其不學道不自誠意正心以刑
其國使家有三歸之病而國有六嬖之禍故桓公不王
而孔子小之然其予之也亦至矣曰桓公九合諸侯不
以兵車管仲之力也如其仁如其仁曰仲尼之徒無道
桓文之事者孟子蓋過矣吾讀春秋以下史而得七人
焉皆盛德之事可以為萬世法又得八人焉皆反是可
以為萬世戒故具論之太公之治齊也舉賢而尚功周
公曰後世必有簒弑之臣天下誦之齊其知之矣田敬
仲之始生也周史筮之其奔齊也齊懿氏卜之皆知其
當有齊國也簒弑之疑蓋萃於敬仲矣然桓公管仲不
以是廢之廼欲以為卿非盛德能如此乎故吾以謂楚
成王知晉之必霸而不殺重耳漢高祖知東南之必亂
而不殺吳王濞晉武帝聞齊王攸之言而不殺劉元海
符堅信王猛而不殺慕容垂唐明皇用張九齡而不殺
安禄山皆盛德之事也而世之論者則以為此七人者
皆失於不殺以啓亂吾以謂不然七人者皆自有以致
敗亡非不殺之過也齊景公不繁刑重賦雖有田氏齊
不可取楚成王不用子玉雖有晉文公兵不敗漢景帝
不害吳太子不用鼂錯雖有吳王濞無自發晉武帝不
立孝惠雖有劉元海不能亂符堅不貪江左雖有慕容
垂不能叛明皇不用李林甫楊國忠雖有安禄山亦何
能為秦之由余漢之金日磾唐之李光弼渾瑊之流皆
蕃種也何負於中國哉而獨殺元海禄山乎且夫自今
而言之則元海禄山死有餘罪自當時而言之則不免
為殺無罪豈有天子殺無罪而不得罪於天者上失其
道塗之人皆敵國也天下豪傑其可勝旣乎漢景帝以
鞅鞅而殺周亞夫曹操以名重而殺孔融晉武帝以臥
龍而殺嵇康晉景帝亦以名重而殺夏侯玄宋明帝以
族大而殺王彧齊後主以謠言而殺斛律光唐太宗以
䜟而殺李君羡武后亦以謠言而殺裴炎世皆以為非
也此八人者當時之慮豈非憂國備亂與憂元海禄山
者同乎久矣世之以成敗為是非也故夫嗜殺人者必
以鄧侯不殺楚子為口實以鄧之微無故殺大國之君
使楚人舉國而仇之其亡不愈速乎吾以謂為天下如
養生愛國備亂如服藥養生者不過慎起居飲食節聲
色而已節慎在未病之前而服藥在已病之後今吾憂
寒疾而先服烏喙憂熱疾而先服甘遂則病未作而藥
殺人矣彼八人者皆未病而服藥者也
管仲論二
蘇公以繁而曲為守以簡而直為決勝未盡兵
之情
嘗讀周官司馬法得軍旅什伍之數其後讀管夷吾書
又得管子所以變周之制蓋王者之兵出於不得巳而
非以求勝敵也故其為法要以不可敗而已至於桓文
非決勝無以定霸故其法在必勝繁而曲者所以為不
可敗也簡而直者所以為必勝也周之制萬二千五百
人而為軍萬之有二千二千之有五百其數竒而不齊
唯其竒而不齊是以知其繁且曲也今夫天度三百六
十均之十二辰辰得三十者此其正也五日四分之一
者此其竒也使天度而無竒則千載之日雖婦人孺子
皆可以坐而計唯其竒而不齊是故巧歷有所不能盡
也聖人知其然故為之章會統元以盡其數以極其變
司馬法曰五人為伍五伍為兩萬二千五百人而為軍
二百五十十取三焉而為竒其餘七以為正四竒四正
而八陣生焉夫以萬二千五百人而均之八陣之中宜
其有竒而不齊者是以多為之曲折以盡其數以極其
變鉤聮蟠踞各有條理故三代之興治其兵農軍賦皆
數十百年而後得志於天下自周之亡秦漢陣法不復
三代其後諸葛孔明獨識其遺制以為可用以取天下
然相持數歲魏人不敢決戰而孔明亦卒無尺寸之功
豈八陣者先王所以為不可敗而非以逐利爭勝者邪
若夫管仲之制其兵可謂截然而易曉矣三分其國以
為三軍五人為軌軌有長十軌為里里有司四里為連
連有長十連為鄉鄉有鄉良人五鄉一帥萬人而為一
軍公將其一高子國子將其二三軍三萬人如貫繩如
畫棋局䟽暢洞逹雖有智者無所施其巧故其法令簡
一而民有餘力以致其死昔者嘗讀左氏春秋以為丘
明最好兵法蓋三代之制至於列國猶有存者以區區
之鄭而魚麗鵝鸛之陣見於其書及至管仲相桓公南
伐楚北伐孤竹九合諸侯威震天下而其軍壘陣法不
少槩見者何哉蓋管仲欲以歲月服天下故變古司馬
法而為是簡略速勝之兵是以莫得而見其法也其後
吳晉爭長於黃池王孫雄教夫差以三萬人壓晉壘而
陣百人為行百行為陣陣皆徹行無有隱蔽援桴而鼓
之勇怯盡應三軍皆譁晉師大駭卒以得志由此觀之
不簡而直不可以決勝深惟後世不達繁簡之宜以取
敗亡而三代什伍之數與管子所以治齊之兵者雖不
可盡用而其近於繁而曲者以之固守近於簡而直者
以之決戰則庶乎其不可敗而有所必勝矣
范文子論
論用兵之勝而敗之處反覆痛快長公蓋亦鑒
於當時熙河之役故云
鄢陵之役楚晨壓晉師而陣諸將請從之范文子獨不
欲戰晉卒敗楚楚子傷目子反殞命蘇子曰料敵勢彊
弱而知師之勝負此將率之能也不求一時之功愛君
以德而全其宗嗣此社稷之臣也鄢陵之役范文子獨
不欲戰晉卒敗楚范文子疑若懦而無謀者矣然不及
一年三郤誅厲公殺胥童死欒書中行偃幾不免於禍
晉國大亂鄢陵之功實使之然也有非常之人然後有
非常之功非常之功聖人所甚懼也明月之珠夜光之
璧無因而至前匹夫猶或按劒而況非常之功乎故聖
人必自反曰此天之所以厚於我乎抑天之禍予也故
雖有大功而不忘戒懼中常之主銳於立事忽於天戒
日尋干戈而殘民以逞天欲全之則必折其萌芽挫其
鋒芒使知其所悔天欲亡之則必先之以美利誘之以
得志使之有功以驕士玩於寇讐而悔其民人至於亡
國殺身而不悟者天絶之也嗚呼小民之家一朝而獲
千金非有大福必有大咎何則彼之所獲者終日勤勞
不過數金耳所得者微故所用狹無故而得千金豈不
驕其志喪其所守哉由是言之天下者得之艱難則失
之不易得之旣易則失之亦然漢高皇帝之得天下親
冐矢石與秦楚爭轉戰五年未嘗得志比定天下復有
平城之圍故終其身不事遠略民亦不勞繼之文景不
言兵唐太宗舉晉陽之師破竇建德虜王世充所過者
下易於破竹然天下始定外攘四夷伐高昌破突厥終
其身師旅不解幾至於亂者以其親見取天下之易也
故兵之勝敗足以為國之彊弱而國之彊弱足以為治
亂之兆蓋有勝而亡有敗而興者矣會稽之棲而句踐
以伯黃池之會而夫差以亡有以使之也夫虢公敗戎
于桑田晉卜偃知其必亡曰是天奪之鑒而益其疾也
晉果滅虢此范文子所以不得不諫諫而不納而又有
功敢逃其死哉彼其不死則厲公逞志必先圖於范氏
趙盾之事可見矣趙盾雖免於死而不免於惡名則范
文子之智過于趙宣子遠矣
范蠡論
文如酷吏雖蠡亦何辭
越旣滅吳范蠡以為句踐為人長頸鳥喙可以共患難
不可與共逸樂乃以其私徒屬浮海而行至齊以書遺
大夫種曰蜚鳥盡良弓藏狡兔死走狗烹子可以去矣
蘇子曰范蠡獨知相其君而巳以吾相蠡蠡亦鳥喙也
夫好貨天下賤士也以蠡之賢豈聚歛積實者何至耕
於海濱父子力作以營千金屢散而復積此何為者哉
豈非才有餘而道不足故功成名遂身退而心終不能
自放者乎使句踐有大度能始終用蠡蠡亦非清淨無
為以老於越者也吾故曰蠡亦鳥喙也魯仲連旣退秦
軍平原君欲封連以千金為壽連笑曰所貴於天下士
者為人排難解紛而無所取也卽有取是商賈之事連
不忍為也遂去終身不復見逃隱於海上曰吾與富貴
而詘於人寧貧賤而輕世肆志焉使范蠡之去如仲連
則去聖人不遠矣嗚呼春秋以來用捨進退未有如蠡
之全者也而不足於此吾是以累歎而深悲焉
伍子胥論
楚平王旣殺伍奢伍尚而伍子胥亡入吳事吳王闔閭
及楚平王卒子昭王立後子胥與孫武興兵及唐蔡伐
楚來漢水而陣楚大敗於是吳王乘勝而前五戰遂至
郢楚昭王出亡吳兵入郢子胥求昭王旣不得乃掘平
王墓出其尸鞭之三百以報父兄之讐蘇子曰子胥種
蠡皆人傑而揚雄曲士也欲以區區之學瑕疵此三人
者以三諫不去鞭尸藉館為子胥之罪以不彊諫句踐
而棲之會稽為種蠡之過雄聞古有三諫當去之說卽
欲以律天下士豈不陋哉三諫而去為人臣交淺者言
也如宮之竒洩冶乃可耳至如子胥吳之宗臣與國存
亡者也去將安往哉百諫不聽繼之以死可也孔子去
魯未嘗一諫又安用三父受誅子復讐禮也生則斬首
死則鞭尸發其至痛無所擇也是以昔之君子皆哀而
恕之雄獨非人子乎至於藉館闔閭與羣臣之罪非子
胥意也句踐困於會稽乃能用二子若先戰而彊諫以
死之則雄又當以子胥之罪罪之矣
孫武論一
行文好而未中孫武之病
古之言兵者無出於孫子矣利害之相權竒正之相生
戰守攻圍之法蓋以百數雖欲加之而不知所以加之
矣然其所短者智有餘而未知其所以用智此豈非其
所大闕歟夫兵無常形而逆為之形勝無常處而多為
之地是以其說屢變而不同縱横委曲期於避害而就
利雜然舉之而聽用者之自擇也是故不難于用而難
于擇擇之為難者何也銳于西而忘于東見其利而不
見其所窮得其一說而不知其又有一說也此豈非用
智之難歟夫智本非所以教人以智而教人者是君子
之急於有功也變詐汨其外而無守於其中則是五尺
童子皆欲為之使人勇而不自知貪而不顧以䧟于難
則有之矣深山大澤有天地之寶無意於寶者得之操
舟於河舟之逆順與水之曲折忘於水者見之是故惟
天下之至廉為能貪惟天下之至靜為能勇惟天下之
至信為能詐何者不役於利也夫不役於利則其見之
也明見之也明則其發之也果古之善用兵者見其害
而後見其利見其敗而後見其成其心閒而無事是以
若此明也不然兵未交而先志於得則將臨事而惑雖
有大利尚安得而見之若夫聖人則不然居天下於貪
而自居於廉故天下之貪者皆可得而用居天下於勇
而自居於靜故天下之勇者皆可得而役居天下於詐
而自居於信故天下之詐者皆可得而使天下之人欲
有功於此而卽以此自居則功不可得而成是故君子
居晦以御明則明者畢見居陰以御陽則陽者畢赴夫
然後孫子之智可得而用也易曰介于石不終日貞吉
君子方其未發也介然如石之堅若將終身焉者及其
發也不終日而作故曰不役于利則其見之也明見之
也明則其發之也果今夫世俗之論則不然曰兵者詭
道也非貪無以取非勇無以得非詐無以成廉靜而信
者無用於兵者也嗟夫世俗之說行則天下紛紛乎如
鳥獸之相搏嬰兒之相擊強者傷弱者廢而天下之亂
何從而已乎
孫武論二
此篇是借題說自家議論
夫武戰國之將也知為吳慮而已矣是故以將用之則
可以君用之則不可今其書十三篇小至部曲營壘芻
糧器械之間而大不過於攻城拔國用間之際蓋亦盡
於此矣天子之兵天下之勢武未及也其書曰將能而
君不御者勝為君而言者有此而巳竊以為天子之兵
莫大於御將天下之勢莫大於使天下樂戰而不好戰
夫天下之患不在於寇賊亦不在於敵國患在於將帥
之不力而以宼賊敵國之勢内邀其君是故將帥多而
敵國愈彊兵加而宼賊愈堅敵國愈彊而寇賊愈堅則
將帥之權愈重將帥之權愈重則爵賞不得不加夫如
此則是盜賊為君之患而將帥利之敵國為君之讐而
將帥幸之舉百倍之勢而立毫芒之功以藉其口而邀
利於其上如此而天下不亡者特有所待耳昔唐之亂
始于明皇自肅宗復兩京而不能乘勝并力盡取河北
之盜德宗收潞博幾定魏地而不能斬田悦於孤窮之
中至於憲宗天下略平矣而其餘孽之存者終不能盡
去夫唐之所以屢興而終莫之振者何也將帥之臣養
寇以自封也故曰天子之兵莫大於御將御將之術開
之以其所利而授之以其所忌如良醫之用藥鳥喙蝮
蝎皆得自效於前而不敢肆其毒何者授之以其所畏
也憲宗將討劉闢以為非高崇文則莫可用而劉澭者
崇文之所忌也故告之曰闢之不克將澭實汝代是以
崇文決戰不旋踵擒劉闢此天子御將之法也夫使天
下樂戰而不好戰者何也天下不樂戰則不可與從事
於危好戰則不可與從事於安昔秦人之法使吏士自
為戰戰勝而利歸於民所得於敵者卽以有之使民之
所以養生送死者非殺敵無由取也故其民以好戰幷
天下而亦以亡夫始皇雖巳墮名城殺豪傑銷鋒鏑而
民之好戰之心囂然其未已也是故不可與休息而至
於亡若夫王者之民要在於使之知愛其上而讐其敵
使之知其上之所以驅之於戰者凡皆以為我也是以
樂其戰而甘其死至於其戰也務勝敵而不務得財其
賞也發公室而行之於廟使其利不在於殺人是故其
民不志於好戰夫然後可以作之於安居之中而休之
於爭奪之際可與安可與危而不可與亂此天下之勢
也
論孫武而發武之兵書之所不及蓋亦鑒宋之
御將之無法而其士卒狃於弱而不能戰之故
也
唐宋八大家文鈔卷一百二十九
