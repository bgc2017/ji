唐宋八大家文鈔卷一百二十五
明茅坤撰
東坡文鈔九
書
上富丞相書
頌而不諂援而不卑
軾聞之進說于人者必其人之有間而可入則其說易行戰
國之人貪天下之士因其貪而說之危國之人懼天下之士
因其懼而說之是故其說易行古之人一說而合至有立談
之間而取公相者未嘗不始于戰國危國何則有間而可入
也居今之世而欲進說于明公之前不得其間而求入焉則
亦可謂天下之至愚無知者矣地方萬里而制于一姓極天
下之尊而盡天下之富不可以有加矣而明公為之宰四夷
不作兵革不試是明公無貪于得而無懼于失也方西戎之
熾也敵人乘間以跨吾北中國之大不畏而畏明公之一辭
是明公之勇冠于天下也明公居于山東而傾河朔之流人
父棄其子夫棄其妻而自歸于明公者百餘萬明公人人
而食之旦旦而撫之此百萬人者出于溝壑之中而免
於烏鳶豺狼之患生得以養其父母而祭其祖考死得
以使其子孫葬埋祭祀不失其故常是明公之仁及於
百世也勇冠于天下而仁及于百世士之生于世如此
亦足矣今也處于至足之勢則是明公無復有所羡慕
于天下之功名也五帝三代之事百家之書莫不盡讀
禮樂刑政之大小兵農財賦之盛衰四海之内地里之
遠近山川之險易土物之所宜莫不盡知當世之賢人
君子與夫姦偽險詐之徒莫不盡究至于曲學小數茫
昧戃怳而不可知者皆獵其華而咀其英泛其流而涉
其源雖自謂當世之辯不能傲之以其所不知則是明
公無復有所畏憚于天下之博學也名為天下之賢人
而貴為天子之宰無貪于得而無懼于失無羡于功名
而無畏于博學是其果無間而可入也天下之士果不
可以進說也軾也聞之楚左史倚相曰昔衞武公年九
十有五猶日箴儆于國曰自卿以下至于官師苟在朝
者無謂我老耄而舍我朝夕以交戒我猶以為未也而
作詩以自戒其詩曰抑抑威儀惟德之隅夫魏武公惟
居於至足而日以為不足故其没也謚之曰睿聖武公
嗟夫明公豈以其至足而無間以拒天下之士則士之
進說者亦何必其間之入哉不然軾將誦其所聞而明
公試觀之夫天下之小人所為奔走輻輳于大人之門
而為之用者何也大人得其全小人得其偏大人得其
全故能兼受而獨制小人得其偏是以聚而求合于大
人之門古之聖人惟其聚天下之偏而各收其用以為
非偏則莫肯聚也是故不以其全而責其偏夫惟全者
之不可以多有也故天下之偏者惟全之求今以其全
而責其偏夫彼若能全將亦為我而已矣又何求焉昔
者夫子廉潔而不為異衆之行勇敢而不為過物之操
孝而不徇其親忠而不犯其君凡此者是夫子之全也
原憲廉而至于貧公良孺勇而至于鬭曾子孝而徇其
親子路忠而犯其君凡此者是數子之偏也夫子居其
全而收天下之偏是以若此巍巍也若夫明公其亦可
謂天下之全矣廉而天下不以為介直而天下不以為
訐剛健而不為彊敦厚而不為弱此明公之所得之于
天而天下之所不可望于明公者也明公居其全天下效
其偏其誰曰不可異時士大夫皆喜為卓越之行而世
亦貴狡悍之才自明公執政而朝廷之間習為中道而
務循于規矩士之矯飾力行為異者衆必共笑之夫卓
越之行非至行也而有取于世狡悍之才非真才也而
有用于天下此古之全人所以坐而收其功也今天下
卓越之行狡悍之才舉不敢至于明公之門懼以其不
純而獲罪于門下軾之不肖竊以為天下之未大治兵
之未振財之未豐天下之有望于明公而未獲者其或
由此也歟昔范公收天下之士不考其素苟可用者莫
不咸在雖其狂獧無行之徒亦自效于下風而范公亦
躬為詭特之操以震之夫范公之取人者是也其自為
者非也伏惟明公以天下之全而自居去其短而襲其
長以收功于無窮軾也西南之匹夫求斗升之禄而至
于京師翰林歐陽公不知其不肖使與于制舉之末而
發其猖狂之論是以輒進說于左右以為明公必能容
之所進策論五十篇貧不能盡寫而致其半觀其大略
幸甚
上曾丞相書
子瞻上執政書其所自持處嶄然
軾聞之將有求于人而其說不誠則難以望其有合矣
世之竒特之士其處也莫不為異衆之行而其出也莫
不為怪詭之詞比物引類以搖撼當世理不可化而欲
以勢劫之將以術售其身古之君子有韓子者其為說
曰王公大人不可以無貧賤之士居其下風而推其後
大其聲名而久其傳雖其貴賤之闊絶而其相需之急
不啻若左右手嗚呼果其用是說也則夫世之君子所
為老死而不遇者無足怪矣今夫扣之者急則應之者
疑其辭夸則其實必有所不副今吾以為王公大人不
可以一日而無吾也彼將退而考其實則亦無乃未至
於此耶昔者漢高未嘗喜儒而不失為明君衞霍未嘗
薦士而不失為賢公卿吾將以吾之說而彼將以彼之
說彼是相拒而不得其歡心故貴賤之間終不可以合
而道終不可以行何者其扣之急而其辭夸也鬻千金
之璧者不之於肆而願觀者塞其門觀者歎息而主人
無言焉非不能言知言之無加也今也不幸而坐于五
達之衢又呶呶焉自以為希世之珍過者不顧執其裾
而強觀之則其所鬻者可知矣王公大人其無意于天
下後世者亦安以求為也苟其不然則士之過于其前
而有動于其目者彼將褰裳疾行而摟取之故凡皇皇
汲汲者舉非吾事也昔者嘗聞明公之風矣以大臣之
子孫而取天下之高第才足以過人而自視缺然常若
不足安于小官而樂于恬淡方其在太學之中衣繒飯
糗若將終身至于德發而不可掩名高而不可抑貴為
天子之少宰而其自視不加于其舊之錙銖其度量宏
達至于如此此其尤不可以夸辭而急扣者也軾不佞
自為學至今十有五年以為凡學之難者難于無私無
私之難者難于通萬物之理故不通乎萬物之理雖欲
無私不可得也已好則好之已惡則惡之以是自信則
惑也是故幽居默處而觀萬物之變盡其自然之理而
斷之于中其所不然者雖古之所謂賢人之說亦有所
不取雖以此自信而亦以此自知其不悅于世也故其
言語文章未嘗輒至于公相之門今也天子舉直諫之
士而兩制過聽謬以其名聞竊以為與于此者皆有求
於吾君吾相者也故亦敢獻其文凡十篇而書為之先
惟所裁擇幸甚
唐荆川曰此文與說富相公文同意皆欲以無
意中之
上劉侍讀書
氣之一字為一篇命門
軾聞天下之所少者非才也才滿于天下而事不立天
下之所少者非才也氣也何謂氣曰是不可名者也若
有鬼神焉而隂相之今夫事之利害計之得失天下之
能者舉知之而不能辦能辦其小而不能辦其大則氣
有所不足也夫氣之所加則已大而物小于是乎受其
至大而不為之驚納其至繁而不為之亂任其至難而
不為之憂享其至樂而不為之蕩是氣也受之于天得
之于不可知之間傑然有以盖天下之人而出萬物之
上非有君長之位殺奪施予之權而天下環向而歸之
此必有所得者矣多才而敗者世之所謂不幸者也若
無能焉而每以成者世之所謂天幸者也夫幸與不幸
君子之論不施于成敗之間而施于窮達之際故凡所
以成者其氣也其所以敗者其才也氣不能守其才則
焉往而不敗世之所以多敗者皆知求其才而不知論
其氣也若夫明公其亦有所得矣軾非敢以虚詞而曲
說誠有所見焉耳夫天下有分得其分則安非其分而
以一毫取于人則羣起而争之天下有無窮之利自一
命以上至于公相其利可愛其塗甚夷設為科條而待
天下之擇取然天下之人翹足跂首而羣望之逡巡而
不敢進者何也其分有所止也天下有無功而遷一級
者則衆指之矣遷者不容于下遷之者不容于上而况
其甚者乎明公起于徒步之中執五寸之翰書方尺之
簡而列于士大夫之上横翔捷出冠壓百吏而為之表
猶以為未也而加之師友之職付之全秦之地地方千
里則古之方伯連帥所不能有也東障崤澠北跨河渭
南倚巴蜀西控戎夏則古之秦昭王商君白起之徒所
以殣身殘民百戰而有之者也奮臂而取兩制不十餘
年而天下不以為速非有汗馬之勞米鹽之能以擅富
貴之美而天下不以為無功抗顔高議自以無前而天
下不以為無讓此其氣固有以大服于天下矣天下無
大事也天下而有大事非其氣之過人者則誰實辦之
軾遠方之鄙人遊于京師聞明公之風幸其未至于公
相而猶可以誦其才氣之盛美而庶幾于知言惜其將
遂西去而不得從也故請間于門下以願望見其風采
不宣
上韓太尉書
軾生二十有二年矣自七八歲知讀書及壯大不能曉
習時事獨好觀前世盛衰之迹與其一時風俗之變自
三代以來頗能論著以為西漢之衰其大臣守尋常而
不務大略東漢之末士大夫多竒節而不循正道元成
之間天下無事公卿將相安其禄位顧其子孫各欲樹
私恩買田宅為不可動之計低回畏避以苟歲月而皆
依放儒術六經之言而取其近似者以為口實孔子曰
惡居下流而訕上惡訐以為直而劉歆谷永之徒又相
與彌縫其闕而緣飾之故其衰也靡然如蛟龍釋其風
雲之勢而安于豢畜之樂終以不悟使其肩披股裂登
于匹夫之爼豈不悲哉其後桓靈之君懲往昔之弊而
欲樹人主之威權故頗用嚴刑以督責臣下忠臣義士
不容于朝廷故羣起于草野相與力為險怪驚世之行
使犬下豪傑奔走于其門得為之執鞭而其自喜不啻
若卿相之榮于是天下之士囂然皆有無用之虚名而
不適于實效故其亡也如人之病狂不知堂宇宫室之
為安而號呼奔走以自顛仆昔者太公治齊舉賢而尚
功周公曰後世必有篡弑之臣周公治魯親親而尊尊
太公曰後世寖微矣漢之事迹誠大類此豈其當時公
卿士大夫之行與其風俗之剛柔各有以致之耶古之
君子剛毅正直而守之以寬忠恕仁厚而發之以義故
其在朝廷則士大夫皆知洗濯磨淬戮力于王事而不
敢為非常可怪之行此三代王政之所由興也曾子曰
上失其道民散久矣天下之人幸而有不為阿附苟容
之事者則務為倜儻矯異求如東漢之君子惟恐不及
可悲也已軾自幼時聞富公與太尉皆號為寬厚長者
然終不可犯以非義及來京師而二公同時在兩府愚
不能知其心竊于道塗望其容貌寬然如有容見惡不
怒見善不喜豈古所謂大臣者歟夫循循者固不能有
所為而翹翹者又非聖人之中道是以願見太尉得聞
一言足矣太尉與大人最厚而又嘗辱問其姓名此尤
不可以不見今已後矣不宣
上王兵部書
竒氣
荆州南北之交而士大夫往來之衝也執事以高才盛
名作牧于此盖亦嘗有以相馬之說告于左右者乎聞
之曰騏驥之一一日行千里而不殆其脊如不動其足
如無所著升高而不輊走下而不軒其伎藝卓絶而效
見明著至于如此而天下莫有識者何也不知其相而
責其技也夫馬者有昂目而豐臆方蹄而密睫捷乎若
深山之虎曠乎若秋後之兔遠望目若視日而志不存
乎芻粟若是者飄忽騰踔去而不知所止是故古之善
相者立于五達之衢一目而眄之聞其一鳴顧而循其
色馬之技盡矣何者其相溢于外而不可蔽也士之賢
不肖見于面顔而發泄于辭氣卓然其有以存乎耳目
之間而必日久居而後察則亦名相士者之過矣夫軾
西川之鄙人而荆之過客也其足跡偶然而至于執事
之門其平生之所治以求聞于後世者又無所挾持以
至于左右盖亦易疎而難合也然自蜀至于楚舟行六
十日過郡十一縣三十有六取所見郡縣之吏數十百
人莫不孜孜論執事之賢而教之以求通于下吏且執
事何修而得此稱也軾非敢以求知而望其所以先後
於仕進之門者亦徒以為執事立于五逹之衢而庶幾
乎一目之眄或有以信其平生爾夫今之世豈惟王公
擇士士亦有所擇軾將自楚遊魏自魏無所不遊恐他
日以不見執事為恨也是以不敢不進不宣
上梅直講書
文瀟洒而入思少喫緊
某官執事某每讀詩至鴟鴞讀書至君奭常竊悲周公
之不遇及觀史見孔子厄于陳蔡之間而絃歌之聲不
絶顔淵仲由之徒相與問答夫子曰匪兕匪虎率彼曠
野吾道非耶吾何為于此顔淵曰夫子之道至大故天
下莫能容雖然不容何病不容然後見君子夫子油然
而笑曰回使爾多財吾為爾宰夫天下雖不能容而其
徒自足以相樂如此乃今知周公之富貴有不如夫子
之貧賤夫以周公之賢以管蔡之親而不知其心則周
公誰與樂其富貴而夫子之所與共貧賤者皆天下之
賢才則亦足與樂乎此矣軾七八歲時始知讀書聞今
天下有歐陽公者其為人如古孟軻韓愈之徒而又有
梅公者從之遊而與之上下其議論其後益壯始能讀
其文詞想見其為人意其飄然脫去世俗之樂而自樂
其樂也方學為對偶聲律之文求斗升之禄自度無以
進見于諸公之間來京師逾年未嘗窺其門今年春天
下之士羣至于禮部執事與歐陽公實親試之誠不自
意獲在第二既而聞之人執事愛其文以為有孟軻之
風而歐陽公亦以其能不為世俗之文也而取焉是以
在此非左右為之先容非親舊為之請屬而嚮之十餘
年間聞其名而不得見者一朝為知己退而思之人不
可以苟富貴亦不可以徒貧賤有大賢焉而為其徒則
亦足恃矣苟其僥一時之幸從車騎數十人使閭巷小
民聚觀而贊歎之亦何以易此樂也傳曰不怨天不尤
人盖優哉游哉可以卒歲執事名滿天下而位不過五
品其容色溫然而不怒其文章寬厚敦朴而無怨言此
必有所樂乎斯道也軾願與聞焉
黃州上文潞公書
嗚咽然亦情悃洒然
軾再拜孟夏漸熱恭惟留守太尉執事台候萬福承以
元功正位兵府備物典册首冠三公雖曾孫之遇絶口
不言而金縢之書因事自顯真古今之異事聖朝之光
華也有自京師來轉示所賜書教一通行草爛然使破
甑敝帚復增九鼎之重軾始得罪倉皇出獄死生未分
六親不相保然私心所念不暇及他但顧平生所存名
義至重不知今日所犯為已見絶于聖賢不得復為君
子乎抑雖有罪不可赦而猶可改也伏念五六日至于
旬時終莫能決輒復強顔忍恥飾鄙陋之詞道疇昔之
眷以卜于左右遽辱還答恩禮有加豈非察其無他而
恕其不及亦如聖天子所以貸而不殺之意乎伏讀洒
然知其不肖之軀未死之間猶可以洗濯磨治復入於
道德之場追申徒而謝子産也軾始就逮赴獄有一子
稍長徒步相隨其餘守舍皆婦女幼稚至宿州御史符
下就家取文書州郡望風遣吏發卒圍船搜取老幼幾
怖死既去婦女恚罵曰是好著書書成何所得而怖我
如此悉取燒之比事定重復尋理十亡其七八矣到黃
州無所用心輒復覃思于易論語端居深念若有所得
遂因先子之學作易傳九卷又自以意作論語說五卷
窮苦多難夀命不可期恐此書一旦復淪没不傳意欲
寫數本留人間念新以文字得罪人必以為凶衰不祥
之書莫肯收藏又自思非一代偉人不足託以必傳者
莫若獻之明公而易傳文多未有力裝寫獨致論語說
五卷公退閒暇一為讀之就使無取亦足見其窮不忘
道老而能學也軾在徐州時見諸郡盜賊為患而察其
人多凶俠不遜因之以饑饉恐其憂不止于竊攘剽殺
也輒草具其事上之會有旨移湖州而止家所藏書既
多亡軼而此書本以為故紙糊籠篋獨得不燒籠破見
之不覺惘然如夢中事輒錄其本以獻軾廢逐至此豈
敢復言天下事但惜此事粗有益于世既不復施行猶
欲公知之此則宿昔之心掃除未盡者也公一讀訖即
燒之而已黃州食物賤風土稍可安既未得去去亦無
所歸必老于此拜見無期臨紙於邑惟冀以時為國自
重
與章子厚書
公之捍患觧亂之識如此
子厚參政諫議執事春初辱書尋逓中裁謝不審得達
否比日機務之暇起居萬福軾蒙恩如昨顧以罪廢之
餘人所鄙惡雖公不見棄亦不欲頻通姓名今茲復陳
區區誠義有不可已者軾在徐州日聞沂州丞縣界有
賊何九郎者謀欲劫利國監又有闞溫泰平者皆猾賊
往來沂兖間欲使人緝捕無可使者聞沂州葛墟村有
程棐者家富有心膽其弟岳坐與李逢往還配桂州牢
城棐雖小人而篤于兄弟常欲為岳洗雪而無由竊意
其人可使因令本州支使孟易呼至郡喻使自效以刷
門戶垢汙苟有成績當為奏乞放免其弟棐願盡力因
出帖付與不逾月軾移湖州棐相送出境云公更留兩
月棐必有以自效今已去奈何軾語棐但盡力不可以
軾去而廢也苟有所獲當速以相報不以遠近所在仍
為奏乞如前約也是歲七月二十七日棐使人至湖州
見報云已告捕獲妖賊郭先生等及得徐州孔目官以
下狀申告捕妖賊事如棐言不謬軾方欲具始末奏陳
棐所以盡力者為其弟也乞勘會其弟岳所犯如只是
與李逢往還本不與其謀者乞賜放免以勸有功草具
未上而軾就逮赴詔獄遂不果發今者棐又遣人至黃
州見報云郭先生等皆已鞫治得實行法久矣蒙恩授
殿直且錄其告捕始末以相示原棐之意所以孜孜于
軾者凡為其弟以曩言見望也軾固不可以復有言矣
然獨念愚夫小人以一言感發猶能奮身不顧以遂其
言而軾乃以罪廢之故不為一言以負其初心獨不愧
乎且其弟岳亦豪健絶人者也徐沂間人鷙勇如棐岳
類甚衆若不收拾驅使令捕賊即作賊耳謂宜因事勸
奬使皆歆艷捕告之利懲創為盜之禍庶幾少變其俗
今棐必在京師參班公可自以意召問其始末特為一
言放免其弟岳或與一名目牙挍鎮將之類付京東監
司驅使緝捕其才用當復過於棐也此事至微末公執
政大臣豈復治此但棐于軾本非所部吏民而能自效
者以軾為不食言也今既不可言于朝廷又不一言于
公是終不言矣以此愧于心不能自已可否在公獨願
秘其事毋使軾重得罪也徐州南北襟要自昔用武之
地而利國監去州七十里土豪百餘家金帛山積三十
六冶器械所産而兵衞微寡不幸有猾賊十許人一呼
其間吏兵皆棄而走耳散其金帛以嘯召無賴烏合之
衆可一日得也軾在郡時常令三十六冶每戶點集冶
夫數十人持劫刃槍每月兩衙于知監之庭以示有備
而已此地盖常為京東豪猾之所擬公所宜知因程棐
事輒復及之秋冷伏冀為國自重
應制舉上兩制書
論政用法好名二項亦切宋事
軾聞古者有貴賤之際有聖賢之分二者相勝而不可
以相參其勢然也治其貴賤之際則不知聖賢之為高
行其聖賢之分則不知貴賤之為差昔者子思孟軻之
徒不見諸侯而耕于野比閭小吏一呼于其門則攝衣
而從之至於齊魯千乘之君操幣執贄因門人以願交
于下風則閉門而不納此非苟以為異而已將以明乎
聖賢之分而不參于貴賤之際故其攝衣而從之也君
子不以為畏而其閉門而拒之也君子不以為傲何則
其分定也士之賢不肖固有之矣子思孟軻不可以人
人而求之然而貴賤之際聖賢之分二者要不可以不
知也世道衰喪不能深明于斯二者而錯行之施之不
得其處故其道兩亡今夫軾朝生于草茅塵土之中而
夕與于州縣之小吏其官爵勢力不足較于世亦明矣
而諸公之貴至與人主揖讓周旋而無間大車駟馬至
于門者逡巡而不敢入軾也非有公事而輒至于庭求
以賓客之禮見于下執事固已獲罪于貴賤之際矣雖
然當世之君子不以其愚陋而使與于制舉之末朝廷
之上不以其疎賤而使奏其猖狂之論軾亦自忘其不
肖而以為是兩漢之主所孜孜而求之親降色辭而問
之政者也其才雖不足以庶幾于聖賢之間而學其道
治其言則所守者其分也是故踽踽然而來仰不知明
公之尊而俯不知其身之賤不由紹介不待辭讓而直
言當世之故無所委曲者以為貴賤之際非所以施于
此也軾聞治事不若治人治人不若治法治法不若治
時時者國之所以存亡天下之所最重也周之衰也時
人莫不苟媮而不立周雖欲其立而不可得也故周亡
秦之衰也時人莫不貪利而不仁秦雖欲其仁而不可
得也故秦亡西漢之衰也時人莫不柔懦而謹畏故君
臣相蒙而至於危東漢之衰也時人莫不矯激而奮厲
故賢不肖不相容以至于亂夫時者豈其所自為耶王
公大人實為之軾將論其時之病而以為其權在諸公
諸公之所好天下莫不好諸公之所惡天下莫不惡故
軾敢以今之所患二者告于下執事其一曰用法太密
而不求情其二曰好名太高而不責實此二者時之大
患也何謂用法太密而不求情昔者天下未平而法不
立則人行其私意仁者遂其仁勇者致其勇君子小人
莫不以其意從事而不困于繩墨之間故易以有功而
亦易以亂及其治也天下莫不趨于法不敢用其私意
而惟法之知故雖賢者所為要以如法而止不敢于法
律之外有所措意夫人勝法則法為虚器法勝人則人
為備位人與法並行而不相勝則天下安今自一命以
上至于宰相皆以奉法循令為稱其職拱手而任法曰
吾豈得自由哉法既大行故人為備位其成也其敗也
其治也其亂也天下皆曰非我也法也法之弊豈不亦
甚矣哉昔者漢高之時留侯為太子少傅位于叔孫之
後而周昌亦自御史大夫為諸侯相天下有緩急則功
臣左遷而不怨此亦知其君臣之懽不以法而相持也
今天下所以任法者何也任法生于自疑自疑生于多
私惟天下之無私則能於法律之外有以效其智何則
其自信明也夫唐永泰之間姦臣執政政以賄成德宗
發憤而用常衮衮一切用法四方奏請莫有獲者然天
下否塞賢愚不分君子不以為能也崔祐甫為相不至
期年而除吏八百多其親舊或者以為譏祐甫曰不然
非親與舊則安得而知之顧其所用如何爾君子以為
善用法今天下汎汎焉莫有深思遠慮者皆任法之過
也何謂好名太高而不適實昔者聖人之為天下使人
各致其能以相濟也不一則不專不專則不能自堯舜
之時而伯夷后䕫稷契之倫皆不過名一藝辦一職以
盡其能至于子孫世守其業而不遷䕫不敢自與于知
禮而契不敢自任于播種至于三代之際亦各輸其才
而安其習以不相犯躐凡書傳所載者自非聖人皆止
于名一藝辦一職故其藝未嘗不精而其職未嘗不舉
後世之所希望而不可及者由此故也下而至于漢其
君子各務其所長以相左右故史之所記武宣之際自
公孫魏邴以下皆不過以一能稱于當世夫人各有才
才各有小大大者安其大而無忽于小小者樂其小而
無慕于大是以各適其用而不喪其所長及至後世上
失其道而天下之士皆有侈心恥以一藝自名而欲盡
天下之能事是故喪其所長而至于無用今之士大夫
其實病此也仕者莫不談王道述禮樂皆欲復三代追
堯舜終于不可行而世務因以不舉學者莫不論天人
推性命終於不可究而世教因以不明自許太高而措
意太廣太高則無用太廣則無功是故賢人君子布于
天下而事不立聽其言則侈大而可樂責其效則汗漫
而無當此皆好名之過深惟古之聖賢建功立業興利
捍患至于百工小民之事皆有可觀不若今世之因循
鹵莽其故出于此二者歟伏惟明公才略之宏偉度量
之寬厚學術之廣博聲名之煒赫冠于一時而振于百
世百世之所望而正者意有所向則天下奔走而趨之
則其愍時憂世之心或有取於斯言也軾將有深于此
者而未敢言焉不宣
唐宋八大家文鈔卷一百二十五
