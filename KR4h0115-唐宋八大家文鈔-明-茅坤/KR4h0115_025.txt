唐宋八大家文鈔卷二十三
明茅坤撰
柳州文鈔七
記
予按子厚所謫永州柳州大較五嶺以南多名山
削壁清泉怪石而子厚適以文章之雋傑客兹土
者久之愚竊謂公與山川兩相遭非子厚之困且
久不能以搜巖穴之竒非巖穴之怪且幽亦無以
發子厚之文予間過粤中恣情山水間始信子厚
非予欺而且恨永柳以外其他勝槩猶多與永柳
相頡頏且有過之者而卒無傳焉抑可見天地内
不特遺才而不得試當併有名山絶壑而不得自
炫其竒於騷人墨客之文者可勝道哉
游黃溪記
北之晉西適豳東極吳南至楚越之交其間名山水而
州者以百數永最善環永之治百里北至于浯溪西至
于湘之源南至于瀧泉東至于黃溪東屯其間名山水
而村者以百數黃溪最善黃溪拒州治七十里由東屯
南行六百步至黃神祠祠之上兩山牆立如丹碧之華
葉駢植與山升降其缺者為崖峭巖窟水之中皆小石
平布黃神之上揭水八十步至初潭最竒麗殆不可狀
其略若剖大甕側立千尺溪水積焉黛蓄膏渟來若白
虹沈沈無聲有魚數百尾方來會石下南去又行百步
至第二潭石皆巍然臨峻流若頦頷&KR0856;齶其下大石離
立可坐飲食有鳥赤首烏翼大如鵠方東嚮立自是又
南數里地皆一狀樹益壯石益瘦水鳴皆鏘然又南一
里至大冥之川山舒水緩有土田始黃神為人時居其
地傳者曰黃神王姓莽之世也莽既死神更號黃氏逃
來擇其深峭者潜焉始莽嘗曰余黃虞之後也故號其
女曰黃皇室主黃與王聲相邇而又有本其所以傳言
者益驗神既居是民咸安焉以為有道死乃俎豆之為
立祠後稍徙近乎民今祠在山隂溪水上元和八年五月
十六日既歸為記以啟後之好游者
始得西山宴游記
公之探奇所嚮若神助
自余為僇人居是州恒惴惴其隟也則施施而行漫漫
而遊日與其徒上高山入深林窮迴溪幽泉怪石無遠
不到到則披草而坐傾壺而醉醉則更相枕以臥意有
所極夢亦同趣覺而起起而歸以為凡是州之山有異
態者皆我有也而未始知西山之怪特今年九月二十
八日因坐法華西亭望西山始指異之遂命僕過湘江
緣染溪斫榛莽焚茅茷窮山之高而止攀援而登箕踞
而遨則凡數州之土壤皆在袵席之下其高下之勢岈
然洼然若垤若穴尺寸千里攅蹙累積莫得遯隱縈青
繚白外與天際四望如一然後知是山之特出不與培
塿為類悠悠乎與灝氣俱而莫得其涯洋洋乎與造物
者游而不知其所窮引觴滿酌頽然就醉不知日之入
蒼然暮色自遠而至至無所見而猶不欲歸心凝形釋
與萬化冥合然後知吾嚮之未始游游於是乎始故為
之文以志
鈷鉧潭記
竒
鈷鉧潭在西山西其始蓋冉水自南奔注抵山石屈折
東流其顚委勢峻盪擊益暴齧其涯故旁廣而中深畢
至石乃止流沬成輪然後徐行其清而平者且十畝有
樹環焉有泉懸焉其上有居者以子之亟游也一旦欵
門來告曰不勝官租私劵之委積既芟山而更居願以
潭上田貿財以緩禍予樂而如其言則崇其臺延其檻
行其泉於高者墜之潭有聲潨然尤與中秋觀月為宜
於以見天之高氣之迥孰使予樂居夷而忘故土者非
兹潭也歟
鈷鉧潭西小丘記
公之好奇如貪夫之籠百貨而其文亦變幻百出
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出爭為竒狀者殆不可數其
&KR0706;然相累而下者若牛馬之飲于溪其衝然角列而上
者若熊羆之登于山丘之小不能一畝可以籠而有之
問其主曰唐氏之棄地貨而不售問其價曰止四百余
憐而售之李深源元克巳時同遊皆大喜出自意外即
更取器用剷刈穢草伐去惡木烈火而焚之嘉木立美
竹露竒石顯由其中以望則山之高雲之浮溪之流鳥
獸魚之遨遊舉熙熙然迴巧獻伎以效兹丘之下枕席
而卧則清泠之狀與目謀瀯瀯之聲與耳謀悠然而虚
者與神謀淵然而靜者與心謀不匝旬而得異地者二
雖古好事之士或未能至焉噫以兹丘之勝致之灃鎬
鄠杜則貴游之士爭買者日增千金而愈不可得今棄
是州也農夫漁父過而陋之賈四百連歲不能售而我
與深源克己獨喜得之是其果有遭乎書于石所以賀
兹丘之遭也
至小丘西山小石潭記
從小丘西行百二十步隔篁竹聞水聲如鳴珮環心樂
之伐竹取道下見小潭水尤清冽泉石以為底近岸卷
石底以出為坘為嶼為嵁為巖青樹翠蔓蒙絡搖綴參
差披拂潭中魚可百許頭皆若空游無所依日光下澈
影布石上怡然不動倏爾遠遊往來翕忽似與遊者相
樂潭西南而望斗折蛇行明滅可見其岸勢犬牙差互
不可知其源坐潭上四面竹樹環合寂寥無人凄神寒
骨悄愴幽邃以其境過清不可久居乃記之而去同游
者吳武陵龔古余弟宗玄隸而從者崔氏二小生曰恕
巳曰奉壹
袁家渴記
景竒興亦奇
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渴皆永中幽麗竒
處也楚越之間方言謂水之支流者為渴音若衣褐之
褐渴上與南館高嶂合下與百家瀨合其中重洲小溪
澄潭淺渚間厠曲折平者深黑峻者沸白舟行若窮忽
又無際有小山出水中山皆美石石上生青叢冬夏常
蔚然其旁多巖洞其下多白礫其樹多楓柟石楠楩櫧
樟柚草則蘭芷又有異卉類合歡而蔓生轇轕水石每
風自四山而下振動大木掩苒衆草紛紅駭綠蓊葧香
氣衝濤旋瀨退貯谿谷搖颺葳蕤與時推移其大都如
此余無以窮其狀永之人未嘗遊焉余得之不敢專也
出而傳於世其地世主袁氏故以名焉
石渠記
清冽
自渴西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓昌蒲被之青
鮮環周又折西行旁陷巖石下北墮小潭潭幅員減百
尺清深多鯈魚又北曲行紆餘睨若無窮然卒入于渴
其側皆詭石怪木竒卉美箭可列坐而庥焉風搖其顚
韻動崖谷視之既靜其聽始遠予從州牧得之攬去翳
朽決疏土石既崇而焚既釃而盈惜其未始有傳焉者
故累記其所屬遺之其人書之其陽俾後好事者求之
得以易元和七年正月八日蠲渠至大石十月十九日
踰石得石泓小潭渠之美於是始窮也
石澗記
點綴如明珠翠羽
石渠之事既窮上由橋西北下土山之隂民又橋焉其
水之大倍石渠三之一巨石為底逹于兩涯若床若堂若
陳筵席若限閫奥水平布其上流若織文響若操琴揭
跣而往折竹掃陳葉排腐木可羅胡床十八九居之交
絡之流觸激之音皆在床下翠羽之木龍鱗之石均蔭
其上古之人其有樂乎此耶後之來者有能追余之踐
履耶得意之日與石渠同由渴而來者先石渠後石澗
由百家瀨上而來者先石澗後石渠澗之可窮者皆出
石城村東南其間可樂者數焉其上深山幽林逾峭嶮
道狹不可窮也
小石城山記
借石之瑰瑋以吐胸中之氣
自西山道口徑北踰黃茅嶺而下有二道其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其旁出堡塢有
若門焉窺之正黑投以小石洞然有水聲其響之激越良
久乃巳環之可上望甚遠無土壤而生嘉樹美箭益竒
而堅其疏數偃仰類智者所施設也噫吾疑造物者之
有無久矣及是愈以為誠有又怪其不為之於中州而
列是夷狄更千百年不得一售其伎是固勞而無用神
者儻不宜如是則其果無乎或曰以慰夫賢而辱於此
者或曰其氣之靈不為偉人而獨為是物故楚之南少
人而多石是二者余未信之
柳州東亭記
出州南譙門左行二十六步有棄地在道南南值江西
際垂楊傳置東曰東館其内草木猥奥有崖谷傾亞缺
圯豕得以為囿蛇得以為藪人莫能居至是始命披刜
蠲疏樹以竹箭松檉桂檜栢杉易為堂亭峭為杠梁下
上徊翔前出兩翼馮空拒江江化為湖衆山横環嶛闊
瀴灣當邑居之劇而忘乎人間斯亦竒矣乃取館之北
宇右闢之以為夕室取傳置之東宇左闢之以為朝室
又北闢之以為隂室作屋于北牖下以為陽室作斯亭
于中以為中室朝室以夕居之夕室以朝居之中室日
中而居之隂室以違溫風焉陽室以違凄風焉若無寒
暑也則朝夕復其號既成作石于中室書以告後之人
庶勿壞元和十二年九月某日柳宗元記
永州萬石亭記
崔公既搜奇抉勝而子厚之文亦如此
御史中丞清河男崔公來莅永州閒日登城北墉臨于
荒野藂翳之隙見怪石特出度其下必有殊勝步自西
門以求其墟伐竹披奥欹仄以入綿谷跨谿皆大石林
立渙若奔雲錯若置碁怒者虎鬭企者鳥厲抉其穴則
鼻口相呀搜其根則蹄股交峙環行卒愕疑若搏噬於
是刳闢朽壤剪焚榛薉決澮溝導伏流散為疎林洄為
清池寥廓泓渟若造物者始判清濁效竒於兹地非人
力也乃立游亭以宅厥中直亭之西石若掖分可以眺
望其上青壁斗絶沉於淵源莫究其極自下而望則合乎
攅巒與山無窮明日州邑耋老雜然而至曰吾儕生是
州蓻是野眉尨齒鯢未嘗知此豈天墜地出設兹神物
以彰我公之德歟既賀而請名公曰是石之數不可知
也以其多而命之曰萬石亭耋老又言曰懿夫公之名
亭也豈專狀物而已哉公嘗六為二千石既盈其數然
而有道之士咸恨推公之嘉績未洽於人敢頌休聲祝
公于明神漢之三公秩號萬石我公之德宜受兹錫漢
有禮臣惟萬石君我公之化始于閨門道合于古祐之
自天野夫獻辭公壽萬年宗元嘗以牋奏隸尚書敢專
筆削以附零陵故事時元和十年正月五日記
柳州山水近治可遊者記
全是叙事不着一句議論感慨却澹宕風雅
古之州治在薄水南山石間今徙在水北直平四十里
南北東西皆水匯北有雙山夾道嶄然曰背石山有支
川東流入于潯水潯水因是北而東盡大壁下其壁曰
龍壁其下多秀石可硯南絶水有山無麓廣百尋高五
丈下上若一曰甑山山之南皆大山多竒又南且西曰駕
鶴山壯聳環立古州治負焉有泉在坎下常盈而不流
南有山正方而崇類屏者曰屛山其西曰四姥山皆獨
立不倚北流潯水瀨下又西曰仙奕之山山之西可上
其上有穴穴有屏有室有宇其宇下有流石成形如肺
肝如茄房或積于下如人如禽如器物甚衆東西九十
尺南北少半東登入小穴常有四尺則廓然甚大無竅
正黑燭之高僅見其宇皆流石怪狀由屏南室中入小
穴倍常而上始黑巳而大明為上室由上室而上有穴
北出之乃臨大野飛鳥皆視其背其始登者得石枰於
上黑肌而赤脉十有八道可奕故以云其山多檉多櫧
多篔簹之竹多槖吾其鳥多秭歸石魚之山全石無大
草木山小而高其形如立魚在多秭歸西有穴類仙奕
入其穴東出其西北靈泉在東趾下有麓環之泉大類
轂雷鳴西奔二十尺有洄在石澗囚伏無所見多綠青
之魚及石鯽多鯈雷山兩崖皆東西雷水出焉蓄崖中
曰雷塘能出雲氣作雷雨變見有光禱用俎魚豆彘修
形糈&KR0008;酒隂虔則應在立魚南其間多美山無名而深
峨山在野中無麓峨水出焉東流入于潯水
永州龍興寺東丘記
曠奥二字為案亦奇
游之適大率有二曠如也奥如也如斯而巳其地之凌
阻峭出幽鬱寥廓悠長則於曠宜抵丘垤伏灌莽迫遽
迴合則於奥宜因其曠雖增以崇臺延閣迴環日星臨
瞰風雨不可病其敞也因其奥雖增以茂樹藂石穹若
洞谷蓊若林麓不可病其邃也今所謂東丘者奥之宜
者也其始龕之外棄地余得而合焉以屬於堂之北垂
凡坳窪坻岸之狀無廢其故屏以密竹聯以曲梁桂檜
松杉楩柟之植幾三百本嘉卉美石又經緯之俛入綠
縟幽蔭薈蔚步武錯迕不知所出溫風不爍清氣自至
水亭陿室曲有奥趣然而至焉者往往以邃為病噫龍
興永之佳寺也登高殿可以望南極闢大門可以瞰湘
流若是其矌也而於是小丘又將披而攘之則吾所謂
游有二者無乃闕焉而喪其地之宜乎丘之幽幽可以
處休丘之窅窅可以觀妙溽暑頓去兹丘之下太和不
遷兹丘之巔奥乎兹丘孰從我游余無召公之德懼剪
伐之及也故書以祈後君子
永州龍興寺息壤記
壤雖小而點次亦奇
永州龍興寺東北陬有堂堂之地隆然負塼甓而起者
廣四步高一尺五寸始之為堂也夷之而又高凡持插
者盡死永州居楚越間其人鬼且禨由是寺之人皆神
之人莫敢夷史記天宮書及漢志有地長之占而亡其
說甘茂盟息壤蓋其地有是類也昔之異書有記洪水
滔天鯀竊帝之息壤以堙洪水帝乃令祝融殺鯀于羽
郊其言不經見今是土也夷之者不幸而死豈帝之所
愛耶南方多疫勞者先死則彼持插者其死於勞且疫
也土烏能神余恐學者之至於斯徵是言而唯異書之
信故記於堂上
永州法華寺新作西亭記
曠遠
法華寺居永州地最高有僧曰覺照照居寺西廡下廡
之外有大竹數萬又其外山形下絶然而薪蒸&KR2732;簜蒙
雜擁蔽吾意伐而除之必將有見焉照謂余曰是其下
有陂池芙蕖申以湘水之流衆山之會果去是其見遠
矣遂命僕人持刀斧羣而翦焉叢莽下頽萬類皆出曠
焉茫焉天為之益高地為之加闢丘陵山谷之峻江湖
地澤之大咸若有增廣之者夫其地之竒必以遺乎後
不可曠也余時謫為州司馬官外常員而心得無事乃
取官之禄秩以為其亭其高且廣蓋方丈者一焉或異
照之居於斯而不蚤為是也余謂昔之上人者不起宴
坐足以觀於空色之實而游乎物之終始其照也逾寂
其覺也逾有然則嚮之礙之者為果礙耶今之闢之者
為果闢耶彼所謂覺而照者吾詎知其不由是道也豈
若吾族之挈挈於通塞有無之方以自狹耶或曰然則
宜書之乃書于石
永州龍興寺修淨土院記
以佛旨為案
中國之西數萬里有國曰身毒釋迦牟尼如來示現之
地彼佛言曰西方過十萬億佛土有世界曰極樂佛號
無量壽如來其國無有三惡八難衆寶以為師其人無
有十纏九惱羣聖以為友有能誠心大願歸心是土者
苟念力具足則往生彼國然後出三界之外其於佛道
無退轉者其言無所欺也晉時廬山袁法師作念佛三
昧詠大勸于時其後天台顗大師著釋淨土十疑論弘
宣其教周密微妙迷者咸賴焉蓋其留異跡而去者甚
衆永州龍興寺前刺史李承晊及僧法林置淨土堂于
寺之東偏常奉斯事逮今餘二十年廉隅毁頓圖像崩
墜會巽上人居其宇下始復理焉上人者修最上乘解
第一義無體空折色之跡而造乎真源通假有借無之
名而入於實相境與智合事與理并故雖往生之因亦
相用不捨誓葺兹宇以開後學有信士圖為佛像法相
甚具焉今刺史馮公作大門以表其位余遂周延四阿
環以廊廡繢二大士之像繒蓋幢幡以成就之嗚呼有
能求無生之生者知舟筏之存乎是遂以天台十疑論
書于牆宇使觀者起信焉
永州鐵爐步志
志步特數言託諷言外者無限深情轉處妙
江之滸凡舟可縻而上下者曰步永州北郭有步曰鐵
爐步余乘舟來居九年往來求其所以為鐵爐者無有
問之人曰蓋嘗有鍜鐵者居其人去而爐毁者不知年
矣獨有其號冒而存余曰嘻世固有事去名存而冒焉
若是耶步之人曰子何獨怪是今世有負其姓而立於
天下者曰吾門大他不我敵也問其位與德曰久矣其
先也然而彼猶曰我大世亦曰某氏大其冒於號有以
異於兹步者乎向使有聞兹步之號而不足釡錡錢鎛
刀鈇者懷價而來能有得其欲乎則求位與德於彼其
不可得亦猶是也位存焉而德無有猶不足以大其門
然且樂為之下子胡不怪彼而獨怪於是大者桀冒禹
紂冒湯幽厲冒文武以傲天下由不推知其本而姑大
其故號以至於敗為世笑僇斯可以甚懼若求兹步之
實而不得釡錡錢鏄刀鈇者則去而之他又何害乎子
之驚於是末矣余以為古有太史觀民風采民言若是
者則有得矣嘉其言可采書以為志
唐宋八大家文鈔卷二十三
