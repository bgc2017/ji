唐宋八大家文鈔卷一百十四
明茅坤撰
老泉文鈔八
衡論
衡論序
事有可以盡告人者有可告人以其端而不可盡者盡
以告人其難在告告人以其端其難在用今夫衡之有
刻也於此為銖於此為石求之而不得曰是非善衡焉
可也曰權罪者非也始吾作權書以為其用可至於無
窮而亦可至於無用於是又作衡論十篇嗚呼從吾說
而不見其成乃可以罪我焉耳
按此老泉經世之文也其議論多雜以申韓余
第謂其與舉子業較近故並錄之
遠慮
文如怒馬奔逸絶塵而不可羈制大略老蘇之
文有此一段奇邁奮迅之氣故讀之往往令人
心掉
聖人之道有經有權有機是以有民有羣臣而又有腹
心之臣曰經者天下之民舉知之可也曰權者民不得
而知矣羣臣知之可也曰機者雖羣臣亦不得而知矣
腹心之臣知之可也夫使聖人而無權則無以成天下
之務無機則無以濟萬世之功然皆非天下之民所宜
知而機者又羣臣所不得聞羣臣不得聞誰與議不議
不濟然則所謂腹心之臣者不可一日無也後世見三
代取天下以仁義而守之以禮樂也則曰聖人無機夫
取天下與守天下無機不能顧三代聖人之機不若後
世之詐故後世不得見耳有機也是以有腹心之臣禹
有益湯有伊尹武王有太公望是三臣者聞天下之所
不聞知羣臣之所不知禹與湯武倡其機於上而三臣
者和之於下以成萬世之功下而至于桓文有管仲狐
偃為之謀主闔廬有伍員勾踐有范蠡大夫種高祖之
起也大將任韓信黥布彭越禆將任曹參樊噲滕公灌
嬰游說諸侯任酈生陸賈樅公至于竒機密謀羣臣所
不與者唯留侯酇侯二人唐太宗之臣多竒材而委之
深任之密者亦不過曰房杜夫君子為善之心與小人
為惡之心一也君子有機以成其善小人有機以成其
惡有機也雖惡亦或濟無機也雖善亦不克是故腹心
之臣不可一日無也司馬氏魏之賊也有賈充之徒為
之腹心之臣以濟陳勝吳廣秦民之湯武也無腹心之
臣以不克何則無腹心之臣者無機也有機而泄也夫
無機與有機而泄者譬如虎豹食人而不知設陷穽設
陷穽而不知以物覆其上者也或曰機者創業之君所
假以濟耳守成之世其奚事機而安用夫腹心之臣嗚
呼守成之世能遂熙然如太古之世矣乎未也吾未見
機之可去也且夫天下之變常伏於燕安田文所謂主
少國危大臣未附如此等事何世無之當是之時而無
腹心之臣可為寒心哉昔者高祖之末天下既定矣而
又以周勃遺孝惠孝文武帝之末天下既治矣而又以
霍光遺孝昭孝宣蓋天下雖有泰山之勢而聖人常以
累卵為心故雖守成之世而腹心之臣不可去也傳曰
百官總已以聽于冡宰彼冡宰者非腹心之臣天子安
能舉天下之事委之三年而不置疑于其間耶又曰五
載一巡狩彼無腹心之臣五載一出捐千里之畿而誰
與守耶今夫一家之中必有宗老一介之士必有密友
以開心胸以濟緩急奈何天子而無腹心之臣乎近世
之君抗然於上而使宰相眇然於下上下不接而其志
不通矣臣視君如天之遼然而不可親而君亦如天之
視人泊然無愛之之心也是以社稷之憂彼不以為憂
社稷之喜彼不以為喜君憂不辱君辱不死一人譽之
則用之一人毁之則舍之宰相避嫌畏譏且不暇何暇
盡心以憂社稷數遷數易視相府如傳舍百官汎汎於
下而天子惸惸於上一旦有卒然之憂吾未見其不顛
沛而殞越也聖人之任腹心之臣也尊之如父師愛之
如兄弟握手入卧内同起居寢食知無不言言無不盡
百人譽之不加密百人毁之不加疎尊其爵厚其祿重
其權而後可與議天下之機慮天下之變太祖用趙中
令也得其道矣近者寇萊公亦誠其人然與之權輕故
終以見逐而天下幾有不測之變然則必使之可以生
人殺人而後可也
御將
老蘇論御才將以智而引漢高待韓彭一着似
痛切矣獨不思宋祖御諸將更有處分智之一
字决非至理
人君御臣相易而將難將有二有賢將有才將而御才
將尤難御相以禮御將以術御賢將之術以信御才將
之術以智不以禮不以信是不為也不以術不以智是
不能也故曰御將難而御才將尤難六畜其初皆獸也
彼虎豹能搏能噬而馬亦能蹄牛亦能觸先王知能搏
能噬者不可以人力制故殺之殺之不能驅之而後巳
蹄者可馭以羈紲觸者可拘以楅衡故先王不忍棄其
材而廢天下之用如曰是能蹄是能觸當與虎豹并殺
而同驅則是天下無騏驥終無以服乘耶先王之選才
也自非大奸劇惡如虎豹之不可以變其搏噬者未嘗
不欲制之以術而全其才以適于用況為將者又不可
責以廉隅細謹顧其才何如耳漢之衛霍趙兖國唐之
李靖李勣賢將也漢之韓信黥布彭越唐之薛萬徹侯
君集盛彦師才將也賢將既不多有得才者而任之可
也苟又曰是難御則是不肖者而後可也結以重恩示
以赤心美田宅豐飲饌歌童舞女以極其口腹耳目之
欲而折之以威此先王之所以御才將者也近之論者
或曰將之所以畢志竭力犯霜露蹈白刃而不辭者冀
賞耳為國家者不如勿先賞以邀其成功或曰賞所以
使人不先賞人不為我用是皆一隅之說非通論也將
之才固有小大傑然於庸將之中者才小者也傑然於
才將之中者才大者也才小志亦小才大志亦大人君
當觀其才之小大而為制御之術以稱其志一隅之說
不可用也夫養騏驥者豐其芻粒潔其羈絡居之新閑
浴之清泉而後責之千里彼騏驥者其志常在千里也
夫豈以一飽而廢其志哉至於養鷹則不然獲一雉飼
以一雀獲一兔飼以一鼠彼知不盡力於擊搏則其勢
無所得食故然後為我用才大者騏驥也不先賞之是
養騏驥者饑之而責其千里不可得也才小者鷹也先
賞之是養鷹者飽之而求其擊搏亦不可得也是故先
賞之說可施之才大者不先賞之說可施之才小者兼
而用之可也昔者漢高帝一見韓信而授以上將解衣
衣之推食哺之一見黥布而以為淮南王供具飲食如
王者一見彭越而以為相國當是時三人者未有功于
漢也厥後追項籍垓下與信越期而不至捐數千里之
地以畀之如棄弊屣項氏未滅天下未定而三人者已
極富貴矣何則高帝知三人者之志大不極於富貴則
不為我用雖極於富貴而不滅項氏不定天下則其志
不巳也至於樊噲滕公灌嬰之徒則不然拔一城䧟一
陣而後增數級之爵否則終歲不遷也項氏巳滅天下
已定樊噲滕公灌嬰之徒計百戰之功而後爵之通侯
夫豈高帝至此而嗇哉知其才小而志小雖不先賞不
怨而先賞之則彼將泰然自滿而不復以立功為事故
也噫方韓信之立於齊蒯通武涉之說未去也當是之
時而奪之王漢其殆哉夫人豈不欲三分天下而自立
者而彼則曰漢王不奪我齊也故齊不捐則韓信不懷
韓信不懷則天下非漢之有嗚呼高帝可謂知大計矣
任相
任相以禮
古之善觀人之國者觀其相何如人而已議者常曰將
與相均將特一大有司耳非相侔也國有征伐而後將
權重有征伐無征伐相皆不可一日輕相賢耶則羣有
司皆賢而將亦賢矣將賢耶相雖不賢將不可易也故
曰將特一大有司耳非相侔也任相之道與任將不同
為將者大槩多才而或頑鈍無恥非皆節廉好禮不可
犯者也故不必優以禮貎而其有不羈不法之事則亦
不可以常法御何則豪縱不趨約束者亦將之常態也
武帝視大將軍往往踞厠而李廣利破大宛侵殺士卒
之罪則寢而不問此任將之道也若夫相必節廉好禮
者為也又非豪縱不趨約束者為也故接之以禮而重
責之古者相見於天子天子為之離席起立在道為之
下輿有病親問不幸而死親弔待之如此其厚然其有
罪亦不私也天地大變天下大過而相以不起聞矣相
不勝任策書至而布衣出府免矣相有他失而棧車牝
馬歸以思過矣夫接之以禮然後可以重其責而使無
怨言責之重然後接之以禮而不為過禮薄而責重彼
將曰主上遇我以何禮而重我以此責也甚矣責輕而
禮重彼將遂弛然不肯自飭故禮以維其心而重責以
勉其怠而後為相者莫不盡忠於朝廷而不恤其私吾
觀賈誼書至所謂長太息者常反覆讀不能巳以為誼
生文帝時文帝遇將相大臣不為無禮獨周勃一下獄
誼遂發此使誼生於近世見其所以遇宰相者則當復
何如也夫湯武之德三尺䜿子皆知其為聖人而猶有
伊尹太公者為師友焉伊尹太公非賢於湯武也而二
聖人者特不顧以師友之明有尊也噫近世之君姑勿
責於此天子御坐見宰相而起者有之乎無矣在輿而
下者有之乎亦無矣天子坐殿上宰相與百官趨走於
下掌儀之官名而呼之若郡守召胥吏耳雖臣子為此
亦不過然尊尊貴貴之道不若是䙝也夫既不能待之
以禮則其罪之也吾法將亦不得用何者不過於用禮
而果於用刑則其心不服故法曰有某罪而加之以某
刑及其免相也既曰有某罪而刑不加焉不過削之一
官而出之大藩鎮此其弊皆始於不為之禮賈誼曰中
罪而自弛大罪而自裁夫人不我誅而安忍棄其身此
必有大愧於其君故人君者必有以愧其臣故其臣有
所不為武帝嘗以不冠見平津侯故當天下多事朝廷
憂懼之際使石慶得容於其間而無怪焉然則必其待之
如禮而後可以責之如法也且吾聞之待以禮而彼不自
效以報其上重其責而彼不自勉以全其身安其祿位成
其功名者天下無有也彼人主傲然於上不禮宰相以自
尊大者孰若使宰相自效以報其上之為利宰相利其君
之不責而豐其私者孰若自勉以全其身安其祿位成其
功名之為福吾又未見去利而就害遠福而求禍者也
重遠
並切今世情事錄之以備舉子家經濟之一
武王不泄邇不忘遠仁矣乎非仁也勢也天下之勢猶
一身一身之中手足病於外則腹心為之深思静慮於
内而求其所以療之之術腹心病於内則手足為之奔
掉於外而求其所以療之之物腹心手足之相救非待
仁而後然吾故曰武王之不泄邇不忘遠非仁也勢也
勢如此其急而古之君獨武王然者何也人皆知一身
之勢而武王知天下之勢也夫不知一身之勢者一身
危而不知天下之勢者天下不危乎哉秦之保關中自
以為子孫萬世帝王之業而陳勝吳廣乃楚人也由此
觀之天下之勢遠近如一然以吾言之近之可憂未若
遠之可憂之深也近之官吏賢耶民譽之歌之不賢耶
譏之謗之譽歌譏謗者衆則必傳傳則必達於朝廷是
官吏之賢否易知也一夫不獲其所訴之刺史刺史不
問則裏糧走京師緩不過旬月撾鼓呌號而有司不得
不省矣是民有冤易訴也吏之賢否易知而民之冤易
訴亂何從始耶遠方之民雖使盜跖為之郡守檮杌饕
餮為之縣令郡縣之民羣嘲而聚罵者雖千百為輩朝
廷不知也白日執人於市誣以殺人雖其兄弟妻子聞
之亦不過訴之刺史不幸而刺史又抑之則死且無告
矣彼見郡守縣令據案執筆吏卒旁列箠械滿前駭然
而喪膽矣則其謂京師天子所居者當復如何而又行
數千里費且百萬富者尚或難之而貧者又何能乎故
其民常多怨而易動吾故曰近之可憂未若遠之可憂
之深也國家分十七路河朔陜右廣南川峽實為要區
河朔陜右二寇之防而中國之所恃以安廣南川峽貨
財之源而河朔陜右之所恃以全其勢之輕重何如哉
曩者北胡驕恣西宼悖叛河朔陜右尤所加恤一郡守
一縣令未嘗不擇至於廣南川峽則例以為遠官審官
差除取具臨時竄謫量移往往而至凡朝廷稍所優異
者不復官之廣南川峽而其人亦以廣南川峽之官為
失職庸人無所歸故常聚於此嗚呼知河朔陜右之可
重而不知河朔陜右之所恃以全之地不可輕是欲富
其倉而蕪其田倉不可得而富也矧其地控制南夷氐
蠻最為要害土之所産又極富夥明珠大貝紈錦布帛
皆極精好陸負水載出境而其利百倍然而關譏門征
僦雇之費非百姓私力所能辦故貪官專其利而齊民
受其病不招權不鬻獄者世俗遂指以為廉吏矣而招
權鬻獄者又豈盡無嗚呼吏不能皆廉而廉者又止如
此是斯民不得一日安也方今賦取日重科歛日煩罷
弊之民不任官吏復有所規求於其間矣淳化中李順
竊發於蜀州郡數十望風奔潰近者智高亂廣南乘勝
取九城如反掌國家設城池養士卒蓄器械儲米粟以
為戰守備而凶䜿一起若涉無人之境者吏不肖也今
夫以一身任一方之責者莫若漕刑廣南川峽既為天
下要區而其中之郡縣又有為廣南川峽之要區者其
牧宰之賢否實一方所以安危幸而賢則巳其戕民黷
貨的然有罪可誅者漕刑固亦得以舉劾若夫庸陋㢲
懦不才而無過者漕刑雖賢明其勢不得易置此猶弊車
蹩馬而求僕夫之善御也郡縣有敗事不以責漕刑則不
可責之則彼必曰敗事者某所治某所者某人也吾將何
所歸罪故莫若使漕刑自舉其人而任之他日有敗事則謂
之曰爾謂此人堪此職也今不堪此職是爾欺我也責有
所在罪無所逃然而擇之不得其人者蓋寡矣其餘郡縣
雖非一方之所以安危者亦當詔審官俾勿輕授贓吏冗
流勿措其間則民雖在十里外無異於處畿甸中矣
養才
養竒傑之才而特挈出古者議能一節以感悟
當世直是刺骨
夫人之所為有可勉彊者有不可勉彊者煦煦然而為
仁孑孑然而為義不食片言以為信不爭小利以為廉
雖古之所謂仁與義信與廉者不止若是而天下之人
亦不曰是非仁人是非義人是非信人是非廉人此則
無諸巳而可勉彊以到者也在朝廷而百官肅在邊鄙
而四夷懼坐之於繁劇紛擾之中而不亂投之於羽檄
奔走之地而不惑為吏而吏為將而將若是者豈非天
之所與性之所有不可勉彊而能也道與德可勉以進
也才不可彊揠以進也今有二人焉一人善揖讓一人
善騎射則人未有不以揖讓賢於騎射矣然而揖讓者
未必善騎射而騎射者捨其弓以揖讓於其間則未必
失容何哉才難彊而道易勉也吾觀世之用人好以可
勉彊之道與德而加之不可勉彊之才之上而曰我貴
賢賤能是以道與德未足以化人而才有遺焉然而為
此者亦有由矣有才者而不能為衆人所勉彊者耳何
則竒傑之士常好自負疎儁傲誕不事繩撿往往冒法律
觸刑禁呌號驩呼以發其一時之樂而不顧其禍嗜利
酗酒使氣傲物志氣一發則倜然遠去不可羈束以禮
法然及其一旦翻然而悟折節而不為此以畱意於向
所謂道與德可勉彊者則何病不至奈何以樸&KR0554;小道
加諸其上哉夫其不肯規規以事禮法而必自縱以為
此者乃上之人之過也古之養竒傑也任之以權尊之
以爵厚之以祿重之以恩責之以措置天下之務而易
其平居自縱之心而聲色耳目之欲又已極於外故不
待放恣而後為樂今則不然竒傑無尺寸之柄位一命
之爵食斗升之祿者過半彼又安得不越法踰禮而自
快耶我又安可急之以法使不得泰然自縱耶今我繩
之以法亦巳急矣急之而後巳而隨之以刑彼有北走
胡南走越耳噫無事之時旣不能養及其不幸一旦有
邊境之患繁亂難治之事而後優詔以召之豐爵重禄
以結之則彼巳憾矣夫彼固非純忠者也又安肯默然
於窮困無用之地而巳耶周公之時天下號為至治四
夷巳臣服卿大夫士巳稱職當是時雖有竒傑無所復
用而其禮法風俗尤復細密舉朝廷與四海之人無不
遵蹈而其八議之中猶有曰議能者況當今天下未甚
至治四夷未盡臣服卿大夫士未皆稱職禮法風俗又
非細密如周之盛時而竒傑之士復有困於簿書米鹽
間者則反可不議其能而恕之乎所宜哀其才而貰其
過無使為刀筆吏所困則庶乎盡其才矣或曰竒傑之
士有過得免則天下之人孰不自謂竒傑而欲免其過
者是終亦潰法亂教耳曰是則然矣然而竒傑之所為
必挺然出於衆人之上苟指其巳成之功以曉天下俾
得以贖其過而其未有功者則委之以難治之事而責
其成績則天下之人不敢自謂竒傑而眞竒傑者出矣
唐宋八大家文鈔卷一百十四
