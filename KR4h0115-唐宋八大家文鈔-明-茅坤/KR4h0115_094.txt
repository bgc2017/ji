唐宋八大家文鈔卷八十八
明茅坤撰
臨川文鈔八
記
揚州新園亭記
簡而有法周而能解
諸侯宫室臺榭講軍實容俎豆各有制度揚古今大都
方伯所治處制度狹庳軍實不講俎豆無以容不以偪
諸侯哉宋公至自丞相府化清事省喟然有意其圖之
也今太常刁君實集其意會公去鎮鄆君即而考之占
府乾隅夷茀而基因城而垣並垣而溝周六百步竹萬
箇覆其上故高亭在垣東南循而西三十軏作堂曰愛
思道僚吏之不忘宋公也堂南北鄉袤八筵廣六筵直
北為射埒列樹八百本以翼其旁賓至而享吏休而宴
於是乎在又循而西十有二軏作亭曰隸武南北鄉袤
四筵廣如之埒如堂列樹以鄉歲時教士戰射坐作之
法於是乎在始慶歷二年十二月某日凡若干日卒功
云初宋公之政務不煩其民是役也力出於兵材資於
官之饒地瞰於公宫之隙成公志也噫揚之物與監東
南所規仰天子宰相所垂意而選繼乎宜有若宋公者
丞乎宜有若刁君者金石可弊此無廢已
芝閣記
荆公本色之佳處
祥符時封泰山以文天下之平四方以芝來告者萬數
其大吏則天子賜書以寵嘉之小吏若民輒錫金帛方
是時希世有力之大臣窮搜而遠采山農野老攀緣徂
&KR0891;以上至不測之高下至澗溪壑谷分崩裂絶幽窮隠
伏人迹之所不通往往求焉而芝出於九州四海之間
蓋幾於盡矣至今上即位謙讓不德自大臣不敢言封
禪詔有司以祥瑞告者皆勿納於是神竒之産銷藏委
翳於蒿藜榛莽之間而山農野老不復知其為瑞也則
知因一時之好惡而能成天下之風俗况於行先王之
治哉太丘陳君學文而好竒芝生於庭能識其為芝惜
其可獻而莫售也故閣於其居之東偏掇取而藏之蓋
其好竒如此噫芝一也或貴於天子或貴於士或辱於
凡民夫豈不以時乎哉士之有道固不役志於貴賤而
卒所以貴賤者何以異哉此予之所以歎也
君子齋記
宋文之格不入西漢處正在此而宋人之所自以
為得亦在此
天子諸侯謂之君卿大夫謂之子古之為此名也所以
命天下之有德故天下之有德通謂之君子有天子諸
侯卿大夫之位而無其德可以謂之君子蓋稱其位也
有天子諸侯卿大夫之德而無其位可以謂之君子蓋
稱其德也位在外也遇而有之則人以其名予之而以
貌事之德在我也求而有之則人以其實予之而心服
之夫人服之以貌而不以心與之以名而不以實能以
其位終身而無謫者蓋亦幸而已矣故古之人以名為
羞以實為慊不務服人之貌而思有以服人之心非獨
如此也以為求在外者不可以力得也故雖窮困屈辱
樂之而弗去非以夫窮困屈辱為人之樂者在是也以
夫困窮屈辱不足以㮣吾心為可樂也已河南裴君主
簿於洛陽治齋於其官而命之曰君子裴君豈慕夫在
外者而欲有之乎豈以為世之小人衆而躬行君子者
獨我乎由前則失已由後則失人吾知裴君不為是也
亦曰勉於德而已蓋所以牓於其前朝夕出入觀焉思
古之人所以為君子而務及之也獨仁不足以為君子
獨智不足以為君子仁足以盡性智足以窮理而又通
乎命此古之人所以為君子也雖然古之人不云乎德
輶如毛毛猶有倫未有欲之而不得也然則裴君之為
君子也孰禦焉故余嘉其志而樂為道之
石門亭記
題雖小而議論却大
石門亭在青田縣若干里令朱君為之石門者名山也
古之人咸刻其觀遊之感槩留之山中其石相望君至
而為亭悉取古今之刻立之亭中而以書與其甥之壻
王某使記其作亭之意夫所以作亭之意其直好山乎
其亦好觀遊眺望乎其亦於此問民之疾憂乎其亦燕
閒以自休息於此乎其亦憐夫人之刻暴剥偃踣而無
所庇障且泯滅乎夫人物之相好惡必以類廣大茂美
萬物附焉以生而不自以為功者山也好山仁也去郊
而適野升高以遠望其中必有槩然者書不云乎予耄
遜于荒詩不云乎駕言出遊以寫我憂夫環顧其身無
可憂而憂者必在天下憂天下亦仁也人之否也敢自
逸至即深山長谷之民與之相對接而交言語以求其
疾憂有其壅而不聞者乎求民之疾憂亦仁也政不有
小大不以德則民不化服民化服然後可以無訟民不
無訟令其能休息無事優遊以嬉乎古今之名者其石
幸在其文信善則其人之名與石且傳而不朽成人之
名而不奪其志亦仁也作亭之意其然乎其不然乎
鄞縣經遊記
縣令如此知非俗吏已
慶歷七年十一月丁丑余自縣出屬民使浚渠川至萬
靈鄉之左界宿慈福院戊寅升雞山觀碶工鑿石遂入
育王山宿廣利寺雨不克東辛已下靈巖浮石湫之壑
以望海而謀作斗門于海濱宿靈巖之旌教院癸未至
蘆江臨决渠之口轉以入于瑞巖之開善院遂宿甲申
遊天童山宿景德寺質明與其長老瑞新上石望玲瓏
巖須猿吟者久之而還食寺之西堂遂行至東吳具舟
以西質明泊舟堰下食大梅山之保福寺莊過五峰行
十里許復具舟以西至小溪以夜中質明觀新渠及洪
水灣還食普寧院日下昃如林村夜未中至資夀院質
明戒桃源清道二鄉之民以其事凡東西十有四鄉鄉
之民畢已受事而余遂歸云
遊襃禪山記
逸興滿眼而餘音不絶
襃禪山亦謂之華山唐浮圖慧襃始舍於其址而卒葬
之以故其後名之曰襃禪今所謂慧空禪院者襃之廬
冡也距其院東五里所謂華山洞者以其乃華山之陽
名之也距洞百餘步有碑仆道其文漫滅獨其為文猶
可識曰花山今言華如華實之華者蓋音謬也其下平
曠有泉側出而記遊者甚衆所謂前洞也由山以上五
六里有穴窈然入之甚寒問其深則其好遊者不能窮
也謂之後洞余與四人擁火以入入之愈深其進愈難
而其見愈竒有怠而欲出者曰不出火且盡遂與之俱
出蓋予所至比好遊者尚不能十一然視其左右來而
記之者已少蓋其又深則其至又加少矣方是時予之
力尚足以入火尚足以明也既其出則或咎其欲出者
而予亦悔其隨之而不得極夫遊之樂也於是予有歎
焉古人之觀於天地山川草木蟲魚鳥獸往往有得以
其求思之深而無不在也夫夷以近則遊者衆險以遠
則至者少而世之竒偉瑰怪非常之觀常在於險遠而
人之所罕至焉故非有志者不能至也有志矣不隨以
止也然力不足者亦不能至也有志與力而又不隨以
怠至於幽暗昏惑而無物以相之亦不能至也然力足
以至焉於人為可譏而在已為有悔盡吾志也而不能
至者可以無悔矣其孰能譏之乎此余之所得也予於
仆碑又以悲夫古書之不存後世之謬其傳而莫能名
者何可勝道也哉此所以學者不可以不深思而慎取
之也四人者廬陵蕭君圭君玉長樂王回深父余弟安
國平父安上純父至和元年七月某日臨川王某記
撫州祥符觀三清殿記
緊嚴
臨川之州城横溪上西出出城之上有宫巋然溪之沄
沄流過其下東南之山皆在其門戶窗牖之間者曰祥
符觀觀之中有屋四注深五十五尺廣七十二尺陛之
高居深十八分之一楹二十有四門兩夾窗中象三旁
象二十有六者曰三清殿用其師之說以動人而能有
此者曰道士黎自新出其力以歸於道士之說而卒成
此者曰里之人鄧佺佺之子表故常與予遊予之歸表
語其父之事而乞予文予不能拒也夫用其師之說以
動人者道士也予力顧出道士下復何云哉
揚州龍興講院記
占地步
予少時客遊金陵浮屠慧禮者從予遊予既吏淮南而
慧禮得龍興佛舍與其徒日講其師之說嘗出而過焉
庫屋數十椽上破而旁穿側出而視後則榛棘出人不
見垣端指以語予曰吾將除此而宫之雖然其成也不
以私吾後必求時之能行吾道者付之願記以示後之
人使不得私焉當是時禮方丐食飲以卒日視其居枵
然余特戲曰姑成之吾記無難者後四年來曰昔之所
欲為凡百二十楹賴州人蒋氏之力既皆成盍有述焉
噫何其能也蓋慧禮者予知之其行謹潔學博而才敏
而又卒之以不私宜成此不難也今夫衣冠而學者必
曰自孔氏孔氏之道易行也非有苦身窘形離性禁欲
若彼之難也而士之行可一鄉才足一官者常少而浮
屠之寺廟被四海則彼其所謂材者寧獨禮耶以彼之
材由此之道去至難而就甚易宜其能也嗚呼失之此
而彼得焉其有以也夫
真州長蘆寺經藏記
識遠
西域有人焉止而無所繫觀而無所逐唯其無所繫故
有所繫者守之唯其無所逐故有所逐者從之從而守
之者不可為量數則其言而應之議而辨之也亦不可
為量數此其書之行乎中國所以至於五千四十八卷
而尚未足以為多也真州長蘆寺釋智福者為高屋建
大軸兩輪而棲匭於輪間以藏五千四十八卷者其募
錢至三千萬其土木丹漆珠璣萬金之閎壯靡麗言者
不能稱也唯觀者知焉夫道之在天下莫非命而有廢
興時也知出之有命興之有時則彼所以當天下貧窶
之時能獨鼓舞得其財以有所建立每至於此蓋無足
以疑智福有才略善治其徒衆從余求識其成於是乎
書
大中祥符觀新修九曜閣記
某自揚州歸與叔父會京師叔父曰大中祥符觀所謂
九曜者道士丁用平募民錢為堂庖廡已又為閣置九
曜像其下從吾乞汝文記其年時汝為之臨川之城中
東有大丘左溪水水南出而北并於江城之東以溪為
隍吾廬當丘上北折而東百步為祥符觀觀岸溪水東
南之山不奄乎人家者可望也某少時固嘗從長者游
而樂之以為溪山之佳雖異州樂也況吾父母之州而
又去吾廬為之近者耶雖其身去為吏獨其心不須臾
去也今道士又新其居以壯觀游閣焉使游者得以窮
登望之勝使可望者不唯東南而已豈不重可樂邪道
士之所為幾吾之所樂而命吾文又叔父也即欲已得
邪惜乎安得與州之君子者游焉以忘吾憂而慰吾思
耶閣成之日某年月日也
撫州招僊觀記
小小結搆自有遠山景態
招僊觀在安仁郭西四十里始作者與其歲月予不知
也祥符中嘗廢廢四五十年而道士全自明以醫游其
邑邑之疾病者賴以治而皆憂其去人相與言州出材
力因廢基築宫而留之全與其從者一人為留而觀復
興全識予舅氏而因舅氏以乞予書其復興之歲月夫
宫室器械衣服飲食凡所以生之具須人而後具而人
不須吾以足惟浮屠道士為然而全之為道士人須之
而不可以去也其所以養於人也視其黨可以無媿矣
予為之書其亦可以無媿焉慶歷七年七月復興之歲
月也
廬山文殊像現瑞記
亦奇
番陽劉定嘗登廬山臨文殊金像所沒之谷睹光明雲
瑞圖示臨川王某求記其事某曰有有以觀空空亦幻
空空以觀有幻亦實幻實果有辨乎然則如子所睹可
以記可以無記記無記果亦有辨乎雖然子既圖之矣
余不可以無記也定以熙寧元年四月十日十年九月
二十七日睹某以元豐元年十一月二十三日記
荆公之文其長在簡古而多深沈之思讀孟嘗
君傳與此等記尤可見
漣水軍淳化院經藏記
有斡旋處
道之不一久矣人善其所見以為教於天下而傳之後
世後世學者或徇乎身之所然或誘乎世之所趨或得
乎心之所好於是聖人之大體分裂而為八九博聞該
見有志之士補苴調胹冀以就完而力不足又無可為
之地故終不得蓋有見於無思無為退藏於密寂然不
動者中國之老莊西域之佛也既以此為教於天下而
傳後世故為其徒者多寬平而不忮質靜而無求不忮
似仁無求似義當士之夸漫盜奪有已而無物者多於
世則超然高蹈其為有似乎吾之仁義者豈非所謂賢
於彼而可與言者邪若通之瑞新閩之懷璉皆今之為
佛而超然吾所謂賢而與之遊者也此二人者既以其
所學自脱於世之淫濁而又皆有聰明辯智之材故吾
樂以其所得者間語焉與之遊忘日月之多也璉嘗謂
余曰吾徒有善因者得屋於漣水之城中而得吾所謂
經者五千四十八卷於京師歸市匭而藏諸屋將求能
文者為之書其經藏者之歲時而以子之愛我也故使
其徒來屬能為我強記之乎善因者蓋嘗為屋於漣水
之城中而因瑞新以求予記其歲時予辭而不許者也
於是問其藏經之日某年月日也夫以二人者與余遊
而善因屬我之勤豈有他哉其不可以終辭乃為之書
而并告之所以書之意使鑱諸石
唐宋八大家文鈔卷八十八
