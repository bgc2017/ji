唐宋八大家文鈔卷一百五十八
明茅坤撰
潁濱文鈔十四
策
臣事策一
重臣古人嘗云文至韓昌黎詩至杜子美古
今能事畢矣予獨以為人臣建言感悟君上如
子由重臣一議則千古絶調也
天下有權臣有重臣二者其迹相近而難明天下之人
知惡夫權臣之專而世之重臣亦遂不容於其間夫權
臣者天下不可一日而有而重臣者天下不可一日而
無也天下徒見其外而不察其中見其皆侵天子之權
而不察其所為之不類是以舉皆嫉之而無所喜此亦
己太過也今夫權臣之所為者重臣之所切齒而重臣
之所取者權臣之所不顧也將為權臣耶必將内悦其
君之心委曲聽順而無所違戾外竊其生殺予奪之柄
黜陟天下以見己之權而没其君之威惠内能使其君
歡愛悦懌無所不順而安為之上外能使其公卿大夫
百官庶吏無所不歸命而爭為之腹心上愛下順合而
為一然後權臣之勢遂成而不可拔至於重臣則不然
君有所為不可以必爭爭之不能而其事有所必不可
聽則專行而不顧待其成敗之迹著則上之心將釋然
而自解其在朝廷之中天子為之踧然而有所畏士大
夫不敢安肆怠惰於其側爵祿慶賞已得以議其可否
而不求以為己之私惠刀鋸斧鉞已得以參其輕重而
不求以為已之私勢要以使天子有所不可必為而羣
下有所震懼而已不與其利何者為重臣者不待天下
之歸已而為權臣者亦無所事天子之畏巳也故各因
其行事而觀其意之所在則天下誰可欺者臣故曰為
天下安可一日無重臣也且今使天下而無重臣則朝
廷之事惟天子之所為而無所可否雖天子有納諫之
明而百官畏懼戰慄無平昔尊重之勢誰肯觸忌諱冒
罪戾而為天下言者惟其小小得失之際乃敢上章讙
譁而無所憚至於國之大事安危存亡之所繫則將卷
舌而去誰敢發而受其禍此人主之所大患也悲夫後
世之君徒見天下之權臣出入唯唯以為有禮而不知
此乃所以潛潰其國徒見天下之重臣剛毅果敢喜逆
其意則以為不遜而不知其有社稷之慮二者淆亂於
心而不能辨其邪正是以喪亂相仍而不悟何足傷也
昔者衛太子聚兵以誅江充武帝震怒發兵而攻之京
師至使丞相太子相與交戰不勝而走又使天下極其
所往而翦滅其迹當此之時苟有重臣出身而當之擁
護太子以待上意之少解徐發其所蔽而開其所怒則
其父子之際尚可得而全也惟無重臣故天下皆知之
而不敢言臣愚以為凡為天下宜有以養其重臣之威
使天下百官有所畏忌而緩急之間能有所堅忍持重
而不可奪者竊觀方今四海無變非常之事宜其息而
不作然及今日而慮之則可以無異日之患不然者誰
能知其果無有也而不為之計哉抑臣聞之今世之弊
在於法禁太密一舉足不如律令法吏且以為言而不
問其意之所屬是以雖天子之大臣亦安敢有所為於
法律之外以安天下之大事故為天子之計莫若少寬
其法使大臣得有所守而不為法之所奪昔申屠嘉為
丞相至召天子之倖臣鄧通立之堂下而詰責其過是
時通幾至於死而不救天子知之亦不以為怪而申屠
嘉亦卒非漢之權臣由此觀之重臣何損於天下哉
臣事策二
明罰通篇多曲折而透荆川謂此篇全在虛
語處著精神良是
仲尼之稱管仲曰奪伯氏駢邑三百飯蔬食没齒無怨
言又讀蜀志其言諸葛孔明遷李平殛廖立及孔明既
死而此二人皆哭泣有至死者臣每讀其書至此未嘗不
嗟嘆古人之不可及而竊愍今世之不能也夫為天下
國家惟剛者能守其法而公者能以剛服天下曾子曰
士不可以不弘毅任重而道遠天下者天子之天下也
賞罰之柄予奪之事其出於天子本無敢言者惟其不
公故有一人焉受戮而去雖其當罪而亦勃然有不服
之心而上之人雖其甚公於此而亦畏其不服而不敢
顯然明斥其罪故夫天下之不公足以敗天下之至剛
而天下之不剛亦足以破天下之至公二者相與並行
然後可以深服天下之衆臣嘗竊悲唐季五代之亂外
有執兵強忿之臣威蓋天下而以其力内脅天子天子
不敢輒忤其意意有所不悦則其上下不能自保當此
之時人主務為安身之政不敢以其剛心而守其公事
此其勢不得不然耳方今海内治安外無諸侯之虞而
内無執政之患然臣切觀之於政令刑賞之際常若有
所畏而不敢自必者此其故何也夫朝廷之臣無罪而
留有罪而黜此為臣之常也故其有罪以為當黜則官
必削以為不當黜則無故而置之外地猶為不可也今
有罪而推之於外反從而增其爵秩是將以為賞耶為
刑耶是不可得而知也蓋曰姑以鎮撫其耿耿之意彼
其失為近臣而去也雖賜之千金而猶有所慊然於其
心且天下之罪人而皆欲滿其所懷則為天子安可以
有所刑戮哉然而事之所不平者又非特如此也黜之
者一人則必有排而辨之者一人以為黜者之有所不
悦乎其辨之者也而使與之皆黜夫此二人其罪果誰
在乎以其言而黜人亦以其言而黜之是為黜者報仇
耳是以天下雖無強臣之災而臣下竊揣天子之心皆
有所持而邀之此其弊始於執之不剛而成於守之不
公夫朝廷之事臣安得知其有所不公者然竊怪每有
所除吏民間莫不切切口語以為此誰人之親戚故舊
而得之者每有所措置亦莫不以為此誰人之所欲而
行之者使上之人凡果如此則宜乎人之受罪而不服
而吾亦不敢以加於人也詩云人亦有言柔則茹之剛
則吐之唯仲山甫柔亦不茹剛亦不吐不侮鰥寡不畏
強禦夫人唯能不侮鰥寡也而後能不畏強禦臣故曰
惟公者能以剛服天下此其勢然也且夫古之為君者
有所大樂而今世不知也人君之樂非樂夫有天下而
樂得與天下去惡而奬善以快吾志今使天下有不義
之臣誅之不獲又從而尊之尊之不足以為悦而又從
而黜其所怨以慰其盛怒此二事者夫豈為君之樂哉
蓋事有所不可並從而欲不可以皆得今夫人之有所
私愛而不公者是亦人之所樂焉耳然其為樂有所害
於為君之樂是以不若棄彼而全此也且事之利害有
知之而患不可為者有患不知之而知之則可行者今
欲潔然無私而行吾法之所至有罪而黜黜而無所姑
息使天下皆知賞之為賞罰之為罰此非有所勤苦而
難成者而顧患不肯為夫管仲孔明惟其為之而已矣
唐荆川曰略援古事專論時弊立柱子
此一篇議論專以宋真仁來往往言官指擿執
政輒以使相除之出鎮外郡或反增其秩而其
言官又不免遷謫嶺表此皆宋之優禮大臣之
過而殊不當於天下之公議故有此論
臣事策三
作士氣通篇如流風掣雲舉子業中神解也
天下有無窮之才不叩則不鳴不觸則不發是以古之
聖人迎其好善之端而作其勉強之氣洗濯磨淬日夜
不息凡此將以求盡天下之無窮也夫天下譬如太器
焉有器不用而寘諸牖下久則蟲生其中故善用器者
提擕不去時濯而溉之使之日親於人而獲盡其力以
無速敗有小丈夫徒知愛其器而不知所以為愛也知
措諸地之安而不知不釋吾手之為不壞也是以事不
得成而其器速朽且夫天下之物人則皆用其形而不
求其神也神者何也物之精華果銳之氣也精華果銳
之氣其在物也曄然而有光確然而能堅是氣也亡則
物皆枵然無所用之夫是氣也時叩而存之則日長而
不衰置而不知求則脱去而不居是氣也物莫不有也
而人為甚孟子有言曰人之日夜之所息與平旦之氣
晝日之所為有以梏亡之矣梏之反覆則其夜氣不足
以存夫夜氣者所謂精華果銳之氣也天下亂則君子
有以自養而全之而天下治則天子養之以求其用今
夫朝廷之精明戰陣之勇力獄訟之所以能盡其情而
錢穀之所以能治其要處天下之紛紜而物莫能亂者
皆是氣之所為也蓋古者英雄之君唯能叩天下之才
而存之是以所求而必從所欲而必得漢武帝唐太宗
國富而兵強所欲如意而天下之才用之不見其盡當
其季年元臣宿將死者大半而新進之士亦有足以辦
天下由此觀之則天下固有無窮之才而獨患乎上之
不叩不觸而使其神弛放而不張也臣竊觀當今之人
治文章習議論明會計聽獄訟所以為治者其類莫不
備具而天下之所少者獨將帥武力之臣往者天下既
安先世老將已死而西寇作難當此之時天子茫然反
顧思得竒才良將以屬之兵而終莫可得其後數年邊
鄙日蹙兵勢日急士大夫始漸習兵而西夏臣服以至
于今又將十有餘年而曩之所謂西邊之良將者亦已
略盡矣而天下之人未知誰可任以為將此甚可慮也
夫天下之事莫難於用兵而今世之所畏莫甚於為將
責之以難事強之以其所甚畏而不作其氣是以將帥
之士若此不可得也蓋嘗聞之善用兵者雖匹夫之賤
亦莫不養其氣而後求其用方其未戰也使之投石超
距以致其勇故其後遇敵而不懼見難而效死何者氣
盛故也今天下有大弊二以天下之治安而薄天下之
武臣以天下之冗官而廢天下之武舉彼其見天下之
方然則摧沮退縮而無自喜之意今之武臣其子孫之
家往往轉而從進士矣故臣欲復武舉重武臣而天子
時亦親試之以騎射以觀其能否而為之賞罰如唐貞
觀之故事雖未足以盡天下之奇才要以使之知上意
之所悦有以自重而爭盡其力則夫將帥之士可以漸
見矣
空引此與坡公蓄材用篇皆言武舉之不可
廢而其文故為紆徐百折譬之走江漢之水數
千里而到海則一壑耳
臣事策四
委兵權本前篇重武臣中抽出將之專兵來
並宋時對病之藥而文曲而鬯
天下之患無常處也惟見天下之患而去之就其所安
而從之則可久而無憂有淺丈夫見其生於東也而盡
力於東以忘其西見其起於外也而銳意於外以忘其
中是以禍生於無常而變起於不測莫能救也昔者西
漢之禍當文景之世天下莫不以為必起於諸侯之太
強也然至武帝之時七國之餘日以漸衰天下坦然四
顧以為無虞而陵夷至於元成之間朝廷之強臣實制
其命而漢以不祀世祖顯宗既平天下以為世之所患
莫不在乎朝廷之強臣矣而東漢之亡其禍乃起於宦
官由此觀之則天下之患安在其防之哉人之將死也
或病於太勞或病於飲酒天下之人見其死於此也而
曰必無勞力與飲酒則是不亦拘而害事哉彼其死也
必有以啟之是以勞力而能為災飲酒而能為病而天
下之人豈必皆死於此昔唐季五代之亂果何在也海
内之兵各隸其將大者數十萬人而小者不下數萬撫
循鞠養美衣豐食同其甘苦而順其好惡甚者養以為
子而授之以其姓故當是時軍旅之士各知其將而不
識天子之惠君有所令不從而聽其將而將之所為雖
有大姦不義而無所違拒故其亂也姦臣擅命擁兵而
不可制而方其不為亂也所攻而必降所守而必固良
將勁兵徧於天下其所摧敗破滅足以上快天子鬱鬱
之心而外抗敵國竊發之難何者兵安其將而樂為用
命也然今世之人遂以其亂為戒而不收其功舉天下
之兵數百萬人而不立素將將兵者無腹心親愛之兵
而士卒亦無附著而欲為之效命者故命將之日士卒
不知其何人皆莫敢仰視其面夫莫敢仰視是禍之本
也此其為禍非有脅從駢起之殃緩則畏而怨之而有
急則無不忍之意此二者用兵之深忌而當今之人蓋
亦已知之矣然而不敢改者畏唐季五代之禍也而臣
竊以為不然天下之事有此利也則必有此害天下之
無全利是聖人之所不能如之何也而聖人之所能要
在不究其利利未究而變其方使其害未至而事巳遷
故能享天下之利而不受其害昔唐季五代之法豈不
大利於世惟其利己盡而不知變是以其害隨之而生
故我太祖太宗以為不可以長久而改易其政以便一
時之安為將者去其兵權而為兵者使不知將凡此皆
所以杜天下之私恩而破其私計其意以為足以變五
代豪將之風而非以為後世之可長用也故臣以為當
今之勢不變其法無以求成功且夫邀天下之大利則
必有所犯天下之危欲享大利而顧其全安則事不可
成而方今之弊在乎不欲有所搖撼而徒得天下之利
不欲有所勞苦而遂致天下之安今夫欲人之成功必
先捐兵以與人欲先捐兵以與人則先事於擇將擇將
而得之苟誠知其忠雖捐天下以與之而無憂而况數
萬之兵哉昔唐之亂其為變者非其所命之將也而皆
其盗賊之人所不得已而以為將者故夫將帥豈必盡
疑其為姦要以無畏其擇之之勞而遂以破天下之大
利蓋天下之患夫豈必在此也
此論宋鑒五代將權之重而其弊貽於弱而不
振而今國家邊徼之將特如一有司之按資叙
遷而不復有財賦之恣其出入甲兵之擅其刑
殺節鉞所向稍有出格則言官且議其後而朝
廷之削罰且及之矣况郡縣藩臬得以抗撫臣
得以制而御史又從而繩其後愚故曰古今來
之將權之太輕莫有甚於今日也
臣事策五
養兵此則於將兵中又拈出一護軍者以調
攝恩威之用而文章疾徐頓挫可以呼盪胸臆
天下之勇士可使用兵而不可使主兵天下之智士可
使主兵而不可使養兵養兵者君子之事也故用兵之
難而養兵為尤難何者士氣之難伏也舉兵而征行三
軍之士其心在號令而其氣在戰息兵而為營三軍之
士其心在壘壁而其氣在禦陣兵而遇敵三軍之士其
心在白刃而其氣在勝氣之所在者毒之所向也故兵
在外士氣在敵而不在其上不在其上是故撫之而易
悦予之而易足誅之而易定動之而易使其上之人御
之以勇而驅之以智則百萬之衆可以無足憂者及夫
天下既安三軍之士各反其家美衣甘食優游無為投
石超距不足以洩其怒而各求其上之所短當此之時
軍中之士環視四顧而始不可忍矣是故久於不用則
其意不欲復戰久於不使則其意不欲復役夫惟不欲
而強使之與之出戰則不樂而與之從役則為亂此必
然之勢也夫古者兵出於農其欲動之尤難然當周之
季諸侯之強天下之民日起而操兵齊晉秦楚以其兵
車徜徉天下萬里而後反而天下之民不敢言病至於
後世平居無事常竭天下以養士卒一旦有急當得其
力乃反傲睨邀賞不肯即去夫其平時衣食其上有難
而起起而鬭死有事而役役而盡力此其勢宜若愈於
三代之農夫矣而當今方病其不然此豈非其養之之
過歟臣觀天下之兵其數莫如京師之多而士卒之趦
趄難制亦莫如京師之甚何者天子在位以仁御兵士
不知戰而狃於賞令之稍急則瞋目攘臂而言不遜此
甚可惡也且京師宗廟禁闈之所在而使不義之徒周
環布列於其左右而尚何以為安臣聞養兵而兵驕戾
其責在將方今京師之將所任者誰乎匹夫小人以次
當遷而為之什百之長此其為名尚未離乎卒伍也而
其上之所統獨有三太尉推而上之則至於樞密使如
此四大臣者非在什伍部曲之間以日夕訓練之者也
且夫卒未親附而罰之則不服不服則難用也今使大
臣獨制其上恩意不交而德澤不洽上下不相信特以
勢相從而無以義附者則是未可以法治也使朝廷大
臣而曲躬傴僂親問疾苦如異時出兵行陣之間此則
其勢有所不給矣古者南北軍有監軍御史有護軍諸
校各有軍正正丞是以任安胡建之徒忠信守節之士
得以出入軍中獲其歡心而後訓之以禮繩之以法有
以誅滅而士卒皆服如此而後兵可用也今奈何獨使
狼戾之人自相臨御而天子獨以貪暴無知之匹夫為
左右之衞哉臣愚以為略如漢制設為諸挍使常處軍
中既以撫之且漸誅戮其豪横而訓之知禮傳曰晉悼
公知欒糾之能御以和于政也以為戎御使訓諸御知
義知荀賓之有力而不暴也以為戎右使訓勇力之士
時使故軍中之吏非其近之則不能得其歡心不得其
心則雖有法而不能用有法不能用則士不可以勞苦
而兵不可以應卒有兵不可以應卒而有將不能以使
衆此最天下之大患也
宋中葉益州兵驕而京軍尤甚故子由論得情
事曲鬯而今國家西北養兵患在財賦不充無
以豢嫖姚之士而死於戰東南養兵患在號令
不肅無以習向背之實而抗其賊
唐宋八大家文鈔卷一百五十八
