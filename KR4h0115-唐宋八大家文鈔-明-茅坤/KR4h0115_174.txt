唐宋八大家文鈔卷一百六十
明茅坤撰
潁濱文鈔十六
策
民政策一
三老讀此等文章如看李龍眠白描愈入細
愈入玄不忍釋手
王道之至於民也其亦深矣賢人君子自潔於上而民
不免為小人朝廷之間揖讓如禮而民不免為盜賊禮
行於上而淫僻邪放之風起於下而不能止此猶未免
為王道之未成也王道之本始於民之自喜而成於民
之相愛而王者之所以求之於民者其粗始於力田而
其精極於孝悌廉恥之際力田者民之最勞而孝悌廉
恥者匹夫匹婦之所不悦強所最勞而使之有自喜之
心勸所不悦而使之有相愛之意故夫王道之成而及
其至於民其亦深矣古者天下之災水旱相仍而上下
不相保此其禍起於民之不自喜於力田天下之亂盜
賊放恣兵革不息而民不樂業此其禍起於民之不相
愛而棄其孝悌廉恥之節夫自喜則雖有太勞而其事
不遷相愛則雖有強狠之心而顧其親戚之樂以不忍
自棄於不義此二者王道之大權也方今天下之人狃
於工商之利而不喜於農惟其最愚下之人自知其無
能然後安於田畝而不去山林飢餓之民皆有盗跖趦
趄之心而閨門之内父子交忿而不知反朝廷之上雖
有賢人而其教不逮於下是故士大夫之間莫不以為
王道之遠而難成也然臣竊觀三代之遺文至於詩而
以為王道之成有所易而不難者夫人之不喜乎此是
未得為此之味也故聖人之為詩道其耕耨播種之勤
而述其歲終倉廩豐實婦子喜樂之際以感動其意故
曰畟畟良耜俶載南畝播厥百榖實函斯活或來瞻女
載筐及筥其饟伊黍其笠伊糾其鏄斯趙以薅荼蓼當
此時也民既勞矣故為之言其室家来饁而慰勞之者
以勉卒其事而其終章曰荼蓼朽止黍稷茂止穫之秷
秷積之栗栗其崇如墉其比如櫛以開百室百室盈止
婦子寧止殺時犉牡有捄其角以似以續續古之人當
此之時歲功既畢民之勞者得以與其婦子皆樂於此
休息閒暇飲酒食肉以自快於一歲則夫勤者有以自
忘其勤盡力者有以輕用其力而狼戾無親之人有所
慕悦而自改其操此非獨於詩云爾導之使獲其利而
教之使知其樂亦如是也且民之性固安於所樂而悦
於所利此臣所以為王道之無難者也蓋臣聞之誘民
之勢遠莫如近而近莫如其所與競今行於朝廷之中
而田野之民無遷善之心此豈非其遠而難至者哉明
擇郡縣之吏而謹法律之禁刑者布市而頑民不悛夫
鄉黨之民其視郡縣之吏自以為非其比肩之人徒能
畏其用法而袒背受笞於其前不為之愧此其勢可以
及民之明罪而不可以及其隱慝此豈非其近而無所
與競者耶惟其里巷親戚之間幼之所與同戲而壯之
所與共事此其所與競者也臣愚以謂古者郡縣有三
老嗇夫今可使推擇民之孝悌無過力田不惰為民之
素所服者為之無使治事而使譏誚教誨其民之怠惰
而無良者而歲時伏臘郡縣頗置禮焉以風天下使慕
悦其事使民皆有愧恥勉強不服之心今不從民之所
與競而教之而從其所素畏夫其所素畏者彼不自以
為伍而何敢求望其萬一故教天下自所與競者始而
王道可以漸至於下矣
競之一字為號則不可特曰三老嗇夫閭里之
耳目其為教易行耳
民政策二
舉孝廉行文紆徐而鬯
三代之盛時天下之人自匹夫以上莫不務自修潔以
求為君子父子相愛兄弟相悦孝悌忠信之美發於士
大夫之間而下至於田畝朝夕從事終身而不厭至於
戰國王道衰息秦人驅其民而納之於耕耘戰鬭之中
天下翕然而從之南畝之民而皆爭為干戈旗鼓之事
以首爭首以力摶力進則有死於戰退則有死於將其
患無所不至夫周秦之間其相去不數十百年周之小
民皆有好善之心而秦人獨喜於戰攻雖其死亡而不
肯以自存此二者臣竊知其故也夫天下之人不能盡
知禮義之美而亦不能奮不自顧以陷於死傷之地其
所以能至於此者上之人實使之然也然而閭巷之民
劫而從之則可以與之僥倖於一時之功而不可以望
其久遠而周秦之風俗皆累世而不變此不可不察其
術也蓋周之制使天下之士孝悌忠信聞於鄉黨而達
於國人者皆得以登於有司而秦之法使其武健壯勇
能斬捕甲首者得以自復其役上者優之以爵禄而下
者皆得役屬其鄰里天下之人知其利之所在則皆爭
為之而尚安知其他然周以之興而秦以之亡天下遂
皆尤秦之不能而不知秦之所以使天下者亦無以異
於周之所以使天下何者至便之勢所以奔走天下萬
世之所不易也而特論其所以使之者何如焉耳今者
天下之患實在於民昏而不知教然臣以謂其罪不在
於民而上之所以使之者或未至也且天子之所求於
天下者何也天下之人在家欲得其孝而在國欲得其
忠兄弟欲其相與為愛而朋友欲其相與為信臨財欲
其思廉而患難欲其思義此誠天子之所欲於天下者
古之聖人所欲而遂求之求之以勢而使之自至是以
天下爭為其所求以求稱其意今有人使人為之牧其
牛羊將責之以其牛羊之肥則因其肥瘠而制其利害
使夫牧者趨其所利而從之則可以不勞而坐得其所
欲今求之以牛羊之肥瘠而乃使之盡力於樵蘇之事
以其薪之多少而制其賞罰之輕重則夫牧人將為牧
耶將為樵耶為樵則失牛羊之肥而為牧則無以得賞
故其人舉皆為樵而無事於牧吾之所欲者牧也而反
樵之為得此無足怪也今夫天下之人所以求利於上
者果安在哉士大夫為聲病剽略之文而治苟且記問
之學曳裾束帶俯仰周旋而皆有意於天子之爵禄夫
天子之所求於天下者豈在是也然天子之所以求之
者唯此而人之所由以有得者亦唯此是以若此不可
却也嗟夫欲求天下忠信孝悌之人而求之於一日之
試天下士誰知忠信孝悌之可喜而一日之試之可恥
而不為者詩云無言不醻無德不報臣以為欲得其所
求宜遂以其所欲而求之開之以利而作其怠則天下
必有應者今間歲而取天下之才竒人善士固宜有起
而入於其中然天下之人不能深明天子之意而以為
所為求之者止於其目之所見是以盡力於科舉而不
知自反於仁義臣欲復古者孝悌之科使州縣得以與
今之進士同舉而皆進使天下之人時獲孝悌忠信之
利而明知天子之所欲如此則天下宜可漸化以副上
之所求然臣非謂孝悌之科必多得天下之賢才而要
以使天下知上意之所在而各趨於其利則庶乎不待
教而忠信之俗可以漸復此亦周秦之所以使人之術
歟
民政策三
去佛老本歐陽子本論來以生死二端作波
瀾
聖人將有以奪之必有以予之將有以正之必有以柔
之納之於正而無傷其心去其邪僻而無絶其不忍之
意有所矯拂天下大變其俗而天下不知其為變也釋
然而順油然而化無所齟齬而天下遂至於大正矣蓋
天下之民邪淫不法紛亂而至於不可告語者非今世
而然也夫古者三代之民耕田而後食其粟蠶繅而後
衣其帛欲享其利而勤其力欲獲其報而厚其施欲求
父子之親則盡心於慈孝之道欲求兄弟之和則致力
於長悌之節欲求夫婦之相安朋友之相信亦莫不務
其所以致之之術故民各致其生無望於僥倖之福而
力行於可信之事凡其所以養生求福之道如此其精
也至其不幸而死其親戚子弟又為之死喪祭祀歲時
伏臘之制以報其先祖之恩而可安䘏孝子之意者甚
具而有法籩豆簠簋飲食酒醴之薦而大者於廟而小
者於寢薦新時祭春秋不闕故民終三年之憂而又有
終身不絶之恩愛惨然若其祖父之居於其前而享其
報也至於後世則不然民怠於自修而其所以養生求
福之道皆歸於鬼神冥寞之間不知先王喪紀祭祀之
禮而其所以追養其先祖之意皆入於佛老虚誕之說
是以四夷之教交於中國縱横放肆其尊貴富盛擬於
王者而其徒黨遍於天下其宫室棟宇衣服飲食常侈
於天下之民而中國之人明哲禮義之士亦未嘗以為
怪幸而其間有疑怪不信之心則又安視而不能去此
其故何也彼能執天下飬生報死之權而吾無以當之
是以若此不可制也蓋天下之君子嘗欲去之而亦既
去矣去之不久而還復其故其根之入於民者甚深而
其道之悦於民者甚佞世之君子未有以觧其所以入
而易其所以悦是以終不能服天下之意天下之民以
為養生報死皆出於此吾未有以易之而遂絶其教欲
納之於正而傷其心欲去其邪僻而絶其不忍之意故
民之從之也甚難聞之曰川竭而谷虚丘夷而淵實作
乎此者必有以動乎彼也夫天下之民非有所悦乎佛
老之道而悦乎養生報死之術今能使之得其所以悦
之之實而去其所以悦之之名則天下何病而不從蓋
先王之教民養生有方而報死有禮凡國之賞罸黜陟
各當其實貧富貴賤皆出於其人之所當然力田而多
收畏法而無罪行立而名聲發德成而爵禄至天下之
人皆知其所以獲福之因故無惑於鬼神而其祭祀之
禮所以仁其祖宗而慰其子孫之意者非有鹵莽不詳
之意也故孝子慈孫有所歸心而無事於佛老臣愚以
為嚴賞罸勅官吏明好惡慎取予不赦有罪使佛老之
福不得苟且而惑其生因天下之爵秩建宗廟嚴祭祀
立尸祝有以大塞人子之意使佛老之報不得乘隙而
制其死蓋漢唐之際嘗有行此者矣而佛老之說未去
嘗有去者矣而賞罸不詳祭祀不謹是以其道牢固而
不可去既去而復反其舊今者國家幸而欲減損其徒
日朘月削將至於亡然臣愚恐天下尚猶有不忍之心
天下有不忍之心則其勢不可以久去故臣欲奪之而
有以予之正之而有以柔之使天下無憾於見奪而日
安其新此聖人所以變天下之術歟
唐荆川曰此等文體在論與奏議之間
民政策四
詳兵民之分而罷省屯戍之卒
管子治齊始變周法使兵民異處制國為二十一鄉工
商之鄉六而士鄉十五制鄙以為五屬立五大夫使各
治一屬之政國中之士為兵鄙野之民為農農不知戰
而士不知稼各治其事而食其力兵以衛農農以資兵
發兵征行暴露戰鬭而農夫不知其勤深耕疾耨霑體
塗足而士卒不知其勞當是之時桓公南征伐楚濟汝
踰方城望汶山北伐山戎刜零支斬孤竹西攘白狄逾
太行渡辟耳之溪九合諸侯築夷儀城楚丘徜徉四方
國無罷弊之民而天下諸侯往來應接之不暇及秦孝
公欲并海内商鞅為之倡謀使秦人莫不執兵以事戰
伐而不得反顧而為農隂誘六國之民使專力以耕關
中之田而無戰攻守禦之役二者更相為用而天下卒
以不抗何者我能累累出兵不息而彼不能應我能外
戰而内不乏食而彼必不戰而後食可足此二者管仲
商鞅之深謀也自管仲死其遺謀舊策後世無復能用
而獨其分兵與民之法遂至於今不廢何者其事誠有
以便天下也今夫使農夫竭力以闢天下之地醵其所
得以衣食天下之武士而免其死亡戰鬭之患此人之
情誰不可者然當今天下之事與管仲商鞅之時則已
大異矣古者霸王在上倉廪豐實百姓富足地利己盡
而民未乏困當此之時謂之人有餘今天下之田疾耕
不能徧而蓬蒿藜莠實盡其利人不得以為食而禽獸
之所蕃息當是之時謂之地有餘古之聖人人有餘則
務在於使人是以天下之人雖其甚蕃而舉無廢功地
有餘則務在於闢地是以天下之地雖其甚寬而舉無
遺力今也海内之田病於有餘而上之人務在於使人
不巳過哉臣觀京師之兵不下數十百萬沿邊大郡不
下數萬人天下郡縣千人為輩而江淮漕運之卒不可
勝計此亦已侈於使人矣且夫人不足而使人之制不
為少減是謂逆天而違人昔齊桓之世人力可謂有餘
矣而十五鄉之士不過三萬車不過八百乘何者懼不
能久也方今天下之地所當厚兵之處不過京師與西
邊北邊之郡耳昔者太祖太宗既平天下四方遠國或
數千里以為遠人險詖未可以盡知其情也故使關中
之士往而屯焉以鎮服其亂心及天下既安四海一家
而因循久遠遂莫之變夫天下之兵莫如各居其鄉安
其水土而習其險易而特病其不知戰故今世之患患
在不教鄉兵而專任屯戍之士為抗賊之備且天下治
平非沿邊之郡則山林匹夫之盜及其未集而誅之可
以無事於大兵苟其有大盜則其為變故亦非戍兵數
百千人之所能制若其要塞之地不可無備之處乃當
厚其土兵以代之耳聞之古者良將之用兵不求其多
而求其樂戰今之為兵之人夫豈皆樂乎為兵哉或者
饑饉困躓不能以自存而或者年少無賴既入而不能
以自脱蓋其間常有思歸者矣故臣欲罷其思歸之士
以減屯戍之兵雖使去者大半臣以為處者猶可以足
於事也蓋古者有餘則使之以寬而不足則使之以約
苟必待其有餘而後能辦天下之事則無為貴智矣
唐荆川曰首尾俱是戍兵中間咤出土兵一叚
甚是跌宕若使他人為之則必說了罷戍兵而
後言土兵之可用則便成格眼套子矣
民政策五
平糴屯田今策士亦當舉其說以獻於天子
近代以來天下之變備矣世之君子隨其破敗而為之
立法補苴缺漏疏剔棼穢其為法亦巳盡矣而後世之
弊常不為之少息其法既立而旋亡其民暫享其利而
不能久因循維持至於今世承百王之弊而獨受其責
其病最為繁多而古人巳行之遺策又莫不盡廢而不
舉是以為國百有餘年而不至於治平者由此之故也
蓋天下之多虞其始自井田之亡田制一敗而民事大
壊紛紛而不可止其始也兼并之民衆而貧民失職貧
者無立錐之地而富者連阡陌以勢相役收大半之税
耕者窮餓而不耕者得食以為不便故從而為之法曰
限民名田貴者無過若干而貧者足以自養此董生之
法也天下之人兼并而有餘則思以為驕奢驕奢之風
行於天下則富者至有破其貲畜而貧者恥於不若以
爭為盜而不知厭民皆有為盜之心則為之上者甚危
而難安故為之法曰立制而明等使多者不得過而少
者無所慕也以平風俗此賈生之法也民之為性豐年
則食之而無餘饑年則轉死於溝壑而莫之救富商大
賈乘其不足而貴賣之以重其災因其有餘而賤取之
以待其弊予奪之權歸於豪民而上不知收粒米狼戾
而不為歛藜藿不繼而不為發故為之法曰賤而官為
糴之以無傷農貴而官為發之以無傷民小饑則發小
熟之歛中饑則發中熟之歛大饑則發大熟之歛此李
悝之法也古者三代之兵出而為兵入而為農出兵臨
敵則國有資糧之儲而兵罷役休則無復養兵之費及
至後世海内多故而征伐不息以為害農故特為設兵
以辦天下之武事其始若不傷農者而要其終衣食之
奉農亦必受其困故為之法曰不戰則耕以自養而耕
之間暇則習為擊刺以待寇至此趙充國之法也蓋古
之遺制其可以施於今者甚多而臣不敢復以為說而
此四者皆天下之所共知而不行者也夫知之而不行
此其故何歟臣聞事固有可以無術而行者有時異事
變無術而不可行者均民以名田齊衆以立制是無術
而可以直行者也平糴以救災屯田以寬農是無術而
不可行者也古者賢君在上用度足而財不竭損其有
餘以備民之所不足而不害於歲計今者歲入不足以
為出國之經費猶有所不給而何暇及於未然之備古
者將嚴而兵易使其兵安於劬勞故雖使為農而不敢
辭今者天下之兵可使執勞者皆不知戰而可與戰者
皆驕而不可使衣食豐溢而筋力疲憊且其平居自處
甚倨而安肯為農夫之事乎故屯田平糴之利舉世以
為不可復者由此之故也盍亦思其術矣臣嘗聞之賈
人之治産也將欲有為而無以為資者不以其所以謀
朝夕之利者為之也蓋取諸其不急之處而日蓄之徐
徐而為之故其業不傷而事成夫天子之道食租衣税
其餘之取於民者亦非其正矣茶鹽酒鐵之類此近世
之所設耳夫古之時未嘗有此四物者之用也而其為
國亦無所乏絶臣愚以為可於其中擇取一焉而置之
用度之外歲以為平糴之資且其既已置之用度之餘
則不復有所顧惜而發之也輕發之也輕而後民獲其
利其與今之所謂常平者亦已大異矣抑嘗聞之嘗巳
牧馬者不可使之畜豚彘馬彘之相去未能幾也而猶
且不可使今世之兵以為兵募之而欲強之以為農此
其不從固無足怪者今欲以兵屯田蓋亦告之以將屯
田而募焉人固有無田以為農而願耕者從其願而使
之則雖勞而無怨苟屯田之兵既多而可用則夫不耕
而食者可因其死亡而勿復補以待其自衰矣嗟夫古
之人其制天下之患其亦巳略盡矣而其守法者常至
於怠惰而不舉是以世之弊常若近起於今者而不求
古之遺法而依之以為治可不大悲矣哉
述古似時策體
唐宋八大家文鈔卷一百六十
