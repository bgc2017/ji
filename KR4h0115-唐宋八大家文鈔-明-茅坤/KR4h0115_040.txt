唐宋八大家文鈔卷三十七
明茅坤撰
廬陵文鈔九
表啟
歐陽公之文多遒逸可誦而於表啟間則往往以
憂讒畏譏之餘發為嗚咽涕洟之詞怨而不誹悲而
不傷尤覺有感動處
謝知制誥表
臣某言伏奉制命蒙恩特授臣右正言知制誥者伏以
王者尊居萬民之上而誠意能與下通奄有四海之大
而惠澤得以徧及者得非號令告詔發揮而巳哉然其
為言也質而不文則不足以行遠而昭聖謨麗而不典
則不足以示後而為世法居是職者古難其人乃以愚
臣而當此選伏惟皇帝陛下茂仁聖之姿荷祖宗之業
日慎一日曾未少懈而自羌夷負固邊鄙用師勤儉率
先於聖躬焦勞常見於玉色雖有憂民之志而億姓未
蘇雖有欲治之心而羣臣未副故每進一善則未嘗不
欲勸天下之能每官一賢則未始不欲盡人材之用雖
以爵禄而砥礪尚須訓誡之丁寧尤假能言以諭至意
可稱是者不大艱歟伏念臣雖以儒術進身本無辭藝
可取徒值嚮者時文之弊偶能獨守好古之勤志欲去
於雕華文反成於樸鄙本懼不適當世之用敢期自結
聖主之知陛下奬之特深用之太過此臣所以懇讓三
四至於辭窮而天意不回寵命難止尚慮頑然之未諭
更加使者以臨門恩出非常理難屢瀆及俯而受命伏
讀訓辭則有必能復古之言然後益知所責之重夙夜
惶惑未知所措又況文字之職厠于侍從之班在于周
行是為超擢不徒揮翰以為效自當死節以報恩惟所
使之期於盡瘁
滁州謝上表
歐公憂讒之言
臣伏蒙聖恩授臣依前右正言知制誥知滁州軍州事
已於今月二十二日赴任訖者謗讒始作大喧羣口而
可驚誣罔終明幸賴聖君之在上列職尚叨於清近為
邦仍竊於安閒祗荷恩榮惟知感涕伏念臣生而孤苦
少則賤貧同母之親惟存一妹喪厥夫而無託擕孤女
以來歸張氏此時生纔七歲臣媿無蓍龜前知之識不
能逆料其長大所為在人情難棄於路隅緣臣妹遂養
於私室方今公私嫁娶皆行姑舅㛰姻况晟於臣宗巳
隔再從而張非已出因謂無嫌乃未及笄遽今出適然
其既嫁五六年後相去數千里間不幸其人自為醜穢
臣之耳日不能接思慮不能知而言者及臣誠為非意
以至究窮於資産固已吹析於毫毛若以攻臣之人惡
臣之甚苟罹纖過奚逭深文蓋荷聖明之主張得免羅
織之冤枉然臣自蒙睿奬嘗列諫垣論議多及於貴權
指目不勝於怨怒若臣身不黜則攻者不休苟令讒巧
之愈多是速傾危於不保必欲為臣明辯莫若付於獄
官必欲措臣少安莫若置之閒處使其脫風波而遠去
避陷穽之危機雖臣善自為謀所欲不過如此斯蓋皇
帝陛下推天地之賜廓日月之明知臣幸逢主聖而敢
危言憫臣不顧身微而當衆怨始終愛惜委曲保全臣
雖木石之心頑實知君父之恩厚敢不虔遵明訓上體
寬仁永堅不轉之心更勵匪躬之節
揚州謝上表
臣脩言凖樞密院逓到誥勑一道伏蒙聖恩授臣起居
舍人依前知制誥知揚州軍州事巳於今月二十二日
赴任訖者貶所脫身遽叨臨於督府歲成無狀乃叙進
於官聫被渥以優撫心增懼伏念臣材非適用行輒違
時徒知好古之勤自勵匪躬之節誤蒙奬拔驟玷寵榮
小器易盈固已宜於顛覆盡言取禍仍多結於怨仇仰
恃公朝臣雖自信在於物理豈有不危矧利口之中人
譬含沙之射影謂時之衆嫉者易為力謂事之隂昧者
易為誣上繄天聽之聰終辨獄辭之濫苟此冤之獲雪
雖永棄以猶甘而况得善地以長人享及親之厚禄坐
安優逸未久歲時亟就易於方州仍陟遷於秩序有以
見聖君之意未嘗忘言事之臣孤拙獲全忠善者皆當
感勵姦讒不效傾邪者可使息心非惟愚臣獨以為幸
此蓋伏遇皇帝陛下乾坤覆載日月照臨察人常務於
究情行賞必思於有勸致兹恩典施及懦庸誓堅終始
之心少答生成之造
謝宣召入翰林表
句句字字嗚咽纍欷
使車入里君命在門閭巷驚傳豈識朝廷之故事搢紳
竦歎以為儒者之至榮在臣之愚何以堪此竊以文章
之任自古非輕待遇寵榮至有私人之目詢謀獻納因
加内相之名恩既異於常倫人愈難於稱職伏念臣器
非宏遠識匪該明學不通古今之宜材不識方圓之用
久叨塵於侍從曾莫著於勞能而自出守外藩近遭家
禍苟存餘喘復齒周行風波流落者十年天日再瞻於
雙闕進對之際已蕭颯於霜毛慰勞有加賜憫憐於玉
色形神若此志意可知身已分於早衰心敢萌於希進
加以羈危之迹仇嫉交攻進退動繫於羣言論議多煩
於睿聽雖覆載之造每賜保全而孤蹇偷安常思引去
伏蒙皇帝陛下俯憐舊物曲軫宸慈因内署之闕員俾
備官而承乏臣敢不勉尋舊學益勵前修感遺簪未棄
之仁竭駑馬巳疲之力庶伸薄效少答鴻恩
再辭侍讀學士表
右臣凖中書劄子以臣辭免侍讀學士恩命奉聖旨不
許辭讓者伏念臣猥以庸虚過蒙奬擢禁署為一時清
選既已忝竊經筵况近例多兼何必辭讓蓋以臣身見
兼八職侍讀已有十人為朝廷惜清職遂為冗員况講
席不添人未至闕事所以敢陳瞽說乞免冒榮臣伏見
國家近年以來恩濫官冗議者但知冗官之弊不思致
弊之因蓋由凡所推恩便為成例在上者稍欲裁減則
恐人心之不足在下者既皆習慣因謂所得為當然積
少成多有加無損遂至不勝其弊莫知所以裁之中外
之臣無有賢愚共知患此而臣為陛下學士職號論思
豈有目覩時弊心知可患無所獻納而又自身蹈之今
既已陳述若又不自踐言則貪榮冒寵不止尋常之責
而虚辭飾讓又為矯偽之人此臣所以恐迫惶惑不自
知止也伏望聖慈矜臣至懇察臣狂言許寢新恩俾安
常分謹具狀奏聞伏候勑旨
進新修唐書表(為曾公亮作)
臣公亮言竊惟唐有天下幾三百年其君臣行事之始
終所以治亂興衰之迹與其典章制度之美宜其粲然
著在簡冊而紀次無法詳略失中文采不明事實零落
蓋百有五十年然後得以發揮幽昧補緝闕亡黜正偽
謬克備一家之史以為萬代之傳成之至難理若有待
臣某中謝伏惟尊號皇帝陛下有虞舜之智而好問躬
大禹之聖而克勤天下平和民物安樂而猶垂心積精
以求治要日與鴻生舊學講論六經考覽前古以謂商
周以來為國長久惟漢與唐不幸接乎五代衰世之士
氣力卑弱言淺意陋不足以起其文而使明君賢臣雋
功偉烈與夫昏虐賊亂禍根罪首皆不足暴其善惡以
動人耳目誠不可以垂勸戒示久遠甚可歎也乃因邇
臣之有言適契上心之所閔於是刊脩官翰林學士臣
歐陽修端明殿學士臣宋祁與編修官知制誥臣范鎮
臣王疇集賢校理臣宋敏求祕書丞臣呂夏卿著作佐
郎臣劉羲叟等並膺儒學之選悉發祕府之藏俾之討
論共加刪定凡十有七年成二百二十五卷其事則增
於前其文則省於舊至於名篇著目有革有因立傳紀
實或增或損義類凡例皆有據依纖悉綱條具載别錄
臣公亮典司事領徒費日月誠不足以成大典稱明詔
無任慙懼戰汗屏營之至
辭樞密副使表
臣某言伏奉制命蒙恩特授臣依前禮部侍郎充樞密
副使仍加食邑實封散官勲賜如故者成命始行驟驚
於衆聽撫心增懼曾莫以自容竊以樞要之司朝廷慎
選出納惟允實贊於萬幾禮遇均隆號稱於二府顧任
人之得失常繫國之重輕苟非其材所損不一伏念臣
器能甚薄風力不強少喜文辭殆浮華而少實晩勤古
學終迂闊以自愚而自遭逢聖明擢在侍從間嘗論天
下之事言出而衆怨已歸思欲報人主之知智短而萬
分無補徒厝危躬於禍咎每煩聖造之保全既不適於
時宜惟可置之閒處故自叨還禁署逮此七年屢乞方
州幾于十請瀝愚誠而懇至被明詔之丁寧雖大度并
包猥荷優容之賜而羣賢在列敢懷希進之心伏遇皇
帝陛下急於求人思以濟治因柄臣之並選憐舊物以
不遺然而致遠之難力不勝者必速其覆量材不可能
自知者猶得為明敢冀睿慈察其迫切俾回渙渥更選
雋良如此則器不假人各適賢愚之分物皆知報何勝
犬馬之心
賀平貝州表
盗孽竊興神祇共忿果憑睿算悉殄兇徒伏惟尊號皇
帝陛下推仁育物浸澤在人常服儉以躬行惟足兵而
在念至於多捐金幣講好戎夷務休戰爭蓋惜士卒德
至深而莫報恩既厚則生驕敢肆妖狂自干斧鉞驅脅
士衆閉守城闉既違天而逆人宜不攻而自破而况聖
神運略將相協忠不遺一人咸即大戮悖慢者警而肅
恪昏愚者知有誅夷銷沮姦萌震揚威令幸忝郡寄忻
聞德音
乞罷政事第三表
臣聞士之行已所慎者始終之不渝臣之事君所難者
進退而合理苟無大過善退其身昔之為臣全此者少
臣頃侍先帝屢陳斯言今之懇誠蓋迫於此伏念臣識
不足以通今古材不足以語經綸幸逢盛際之休明早
自諸生而拔擢方其與儒學文章之選居言語侍從之
流每蒙過奬於羣公常媿虚名之浮實暨晩叨於重任
益可謂於得時何嘗敢傷一士之賢豈不樂得天下之
譽而動皆臣忌毁必臣歸人之愛憎不應遽異臣之本
末亦豈頓殊蓋以處非所宜用過其量惟是要權之地
不勝指目之多周防所以履危而簡疎自任委曲所以
從衆而拙直難移宜其舉足則蹈禍之機以身為斂怨
之府復盤桓而不去遂謗議以交興讒說震驚輿情共
憤皇明洞照聖斷不疑孤臣獲雪於至冤四海共忻於
新政至於賴天地保全之力脫風波險陷之危使臣散
髮林丘幅巾衡巷以此沒地猶為幸民况乎擁蓋垂襜
其榮可喜撫民求瘼所寄非輕苟可效於勤勞亦寧分
於内外伏惟皇帝陛下曲回天造俯察愚衷許解劇繁
處之閒僻物還其分庶獲遂於安全心匪無知豈敢忘
於報效
亳州乞致仕第二表
寫情輸悃之言
臣近貢封章乞還官政伏奉詔答未賜允俞退自省循
奚勝隕越臣聞神功不宰而萬物得以曲成者惟各從
其欲天鑒孔昭而一言可以感動者在能致其誠敢
傾虔至之心再黷高明之聽伏念臣本以一介之賤叨
塵二府之聫知直道以事君每師心而自信然而既乏
捐軀之效又無先覺之明用之已過其分而曾不自量
毁者不堪其辱而莫知引去幸賴乾坤之再造得逃陷
穽之危機仍許避於要權俾退安於晩節今乃苦於衰
病莫自支持顧難冒於寵榮始欲收于骸骨敢期聖念
過軫天慈謂雖迫於桑榆未忍棄於草莽竊以古今之
制㳂襲不同蓋由兩漢而來雖處三公之貴每上還於
印綬多自駕於車轅朝去朝廷暮歸田里一辭高爵遂
列編民豈如至治之朝深篤愛賢之意每示隆恩之典
以勸知止之人故雖有還政之名而仍享終身之䘵固
已不類昔時之士無殊居位之榮然則在臣素心雖竊
退休之志迹臣所乞尚虞僥倖之譏伏望皇帝陛下惻
以深仁矜其至懇俾解方州之任遂歸環堵之居固將
優游垂盡之年&KR0636;泳太平之樂惟辛勤白首迄無一善
之稱孤負明時莫報三朝之德此為慙恨何可勝陳
蔡州乞致仕第二表
睿訓丁寧曲加慰諭愚衷懇迫尚敢黷煩將再干於冕
旒宜先伏於砧鑕伏念臣世惟寒陋少苦竒屯識不達
於古今學僅知於章句名浮於實用之始見於無能器
小易盈過則不勝於幾覆徒以早遘千齡之亨會誤蒙
三聖之奬知寵榮既溢其涯憂患亦隨而至禀生素弱
顧身未老而先衰大道甚夷嗟力不前而難強每念恩
私之莫報兼之疾病以交攻爰於守亳之初遂决竄漳
之計逮此三遷於歲律又更兩易於州符而犬馬已疲
理無復壯田廬甚邇今也其時是敢更殫螻蟻之誠仰
冀乾坤之造况今時不乏士物咸遂生鳬鴈去來固不
為於多少鳶魚上下皆自適於飛潛苟遂乞於殘骸庶
少償其夙志伏望皇帝陛下哀憐舊物隠惻至仁察其
有素非偽之誠成其識分知止之節曲從其欲賜報曰
俞俾其解組官庭還車故里披裘散髮逍遥垂盡之年
鑿井耕田歌詠太平之樂其為榮幸曷可勝陳
蔡州乞致仕第三表
恩深煦嫗感極涕洟雖情有迫於危心不知自止而辭
已窮於累牘幾至無言惟以至誠期於必達自乞憐於
君父不復訊於蓍龜伏念臣家世單平性姿中下少從
宦學本免饑寒不自意於遭逢遂進階於華顯然而羣
材方茂蒲柳未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於機政即願謝於軒裳
蒙上聖之至仁念三朝之舊物每曲煩於訓諭久未忍
於弃捐竊惟臣之事君必本忠信言不顧行是為罔欺
而臣口日誦於田閭身坐貪於禄利可畏至公之議何
施有靦之顔每自省循莫遑啓處是敢罔避再三之煩
黷猶希萬一之矜從伏望皇帝陛下特軫天慈俯回睿
聽察前言之可復蓋屢請者有年哀下愚之不移俾卒
成於素志徇其所欲乞以殘骸臣若得上還印綬於有
司自駕柴車而即路晩節知無於大過沒身永荷於鴻
私
謝明堂覃恩轉官表
天地號令風雷鼓行一氣所均萬物咸被遂容僥倖亦
與褒升伏念臣材不逮人識非慮遠徒有事君之節未
知報國之方冒寵貪榮巳踰其量見利臨得曾不知慙
比者伏遇尊號皇帝陛下堯舜聰明禹湯勤儉脩前王
之曠典述先志以繼成昭致精禋躬臨路寢膺受上天
之多福推與萬方而不私臣於此時限以官守講儀制
禮不預議郎博士之流助祭陪祠不在諸侯方物之列
既乏一言之獻又無執事之勞徒隨翟閽共享餘賜普
天率土難異衆以獨辭蹐厚跼高但撫躬而無措
謝復龍圖閣直學士表
恩還舊職事雪前誣感極心驚涕隨言出臣伏見前世
材賢之士身結主知勲德之臣功施王室然尚或一遭
謗毁欲辨無由少忤要權其禍不測顧如臣者何足道
哉臣材不逮於中人功無益於當世用之未見其效去
之無足可思矧罔極之讒交興而並進易危之迹何恃
而不顛而聖心不忘恩意特至辨罔欺於曖昧沮仇嫉
於衆多雖暫居譴謫之中而屢被陞遷之渥今又特蒙
甄錄牽復寵名以臣之愚豈比前人而獨異推其所幸
蓋由聖主之親逢謂宜如何可以論報再念臣禀生孤
拙本乏藝能徒因學古之勤粗識事君之節苟臨危效
命尚當不顧以奮身况為善無傷何憚竭忠而報國誓
期盡瘁少答高明
南京留守謝上表
情曲
守宫鑰之謹嚴敢忘夙夜布政條之纖悉上副憂勤寄
任非堪兢營並集伏念臣賦材庸薄禀數竒屯毁譽交
興兩嘗過實寵榮踰分動輒招尤念報效之未伸敢不
竭忠而盡瘁因風波之可畏則思遠去以深藏迨此六
年外更三守學偷安而杜口負素志以媿心朽質易衰
已凋零於齒髮良時難得尚希慕於功名豈謂皇慈未
捐舊物擢從支郡委以名都惟此别京舊當孔道簿領
少勤於職事厨傳取悅於路人苟循俗吏之所為雖能
免過非有古人之大節未足報君
亳州謝上表
貳政非才雖獲奉身而退分符善地猶懷竊禄之慚祗
荷寵靈惟知戰懼伏念臣章句腐儒之學豈足經邦斗
筲小器之量寧堪大用而叨塵二府首尾八年荷三朝
之誤知罄一心而盡瘁若乃樞機宜慎而見事輒言陷
穽當前而横身不避竊尋前載未有能全一昨怨出仇
家搆為死禍造謗于下者初若含沙之射影但期陰以
中人宣言于廷者遂肆鳴梟之惡音孰不聞而掩耳賴
聖人之在上廓日月之至明悉究調誣遂投讒賊再念
臣性實甚愚而疎於接物事多輕信者蓋以至誠如彼
匪人失於泛愛平居握手惟期道義之交延譽當朝常
丐齒牙之論而未乾薦禰之墨已彎射羿之弓知士其
難世必以臣為戒常情共惡人將不食其餘而臣與遊
既昧於擇賢在滿不思於將覆自貽禍釁幾至顛隮上
煩睿聖之保全得完名節於終始洎懇辭於重任尤深
惻於皇慈雖避寵辭隆僅能去位而清資顯秩愈更叨
榮莫逃僥倖之譏實負心顔之靦斯蓋伏遇皇帝陛下
乾坤大度堯舜至仁察臣自取於怨仇本由孤直憫臣
力難於勉強蓋迫衰殘既獲免於非辜仍曲從於私欲
遂同萬物俾無失所之嗟未盡餘生敢忘必報之效
謝賜漢書表
渾雄典則
俯躬承命拭目生輝竊以右文興化乃致治之所先著
錄藏書須太平而大備惟漢室上繼三代之統而班史
自成一家之書文或舛訛蓋其傳之已久詔加刊定俾
後學之無疑一新方冊之文增煥秘書之府而奏篇之
始方經衡石之程賜本之榮惟及鈞樞之近敢期孤外
特與恩頒此蓋伏遇皇帝陛下曲軫睿慈俯矜舊物謂
其嘗與臣鄰之列不忍遽遺憐其自喜文字之間俾之
娱老然臣兩目昏眊雖嗟執卷之已艱什襲珍藏但誓
傳家而永寶
謝擅止散青苗錢放罪表
有罪必誅是為彛典原情以恕特出深仁聞命驚慚省
躬涕泗伏念臣以一介之微賤荷三聖之奬知寵禄既
豐初無報效筋骸巳憊尚此遲徊曲蒙大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於民氓而臣方久苦於昏衰初莫詳其利害既巳
大諠於物議始知不便於人情亦嘗略陳衆弊之三冀
補萬分之一屬再當於班給顧已逼於會期雖具奏陳
乃先擅止據兹專輙合被譴呵豈謂伏蒙皇帝陛下深
軫睿慈俯矜朴拙免從吏議特貸刑章夫何草木之微
曲被乾坤之施臣敢不益思祗畏更勵操修戒小人之遂
非希君子之改過冀圖薄效少答鴻私
大略此公之才多婉麗故於四六往往摹寫情
神點綴色澤至於遭讒罹患處更多嗚咽纍欷
之思較之韓柳曾蘇諸公皆所不逮者也吾僅
錄其若干什以見其槩耳而他所遺逸者尚多也
謝襄州燕龍圖肅惠詩啟
詞雖四六之體而藴思轉調如峽之流泉如岫
之吐雲絶無刀尺絶無斷續
昨日伏蒙知府龍圖即席寵示五言詩一章者脩聞古
者賓主之間獻酬已接將見其志必有賦詩託於咏嘆
之音以通歡欣之意然而工歌三夏使者再辭及于皇
華然後拜貺是則施于貴賤各有所當脩賤士也何足
當之伏惟某官以侍從之臣當藩屏之任德爵之重與
齒俱尊學通天人識洞今古綽有餘裕多為長言談笑
樽俎之間舒卷風雲之際成於俄頃蓋其咳唾之餘得
而祕藏已如金玉之寶豈伊孱陋敢辱褒稱形於短篇
以為大賜伏讀三四且喜且慙譬夫四面之宫鏗鏘之
奏愚者驟聽駭然震蕩及夫心平悸定然後知於至和
在於頑蒙獲此開警然貺之厚者不敢報之以薄禮所
尊者不敢敵之以平顧惟愚庸豈得賡繼但佩黃金之
賜無忘長者之言
謝石秀才啟
某啟累日前伏承惠然見過仍以嘉什一筒寵示者獵
纓拜賜刮目披文紙弊墨渝不能捨手伏以某人英躔
逸軌天驥上才好學屢空浸潤淵源之奥知言九變窺
見天人之交久已擅一鄉之評早亦應萬家之令然而
奏磬俚耳難矣賞音抱石荆山終為至寶而自慕幅巾
於衡巷乘下澤於鄉閭晦丘園之養高輕鴈纁而堅卧
冥飛已遠笑弋者之何求齷齪坐談嗟律魁之獨弃而
以錦帶居士白蓮社人效菩薩之坐家去塵自遠掃維
摩之一室敢入者稀是宜邈為方外之遊隔此俗中之
軌而乃過存庸妄曲借奬題因隠几之閒居抽吮毫之
餘思灑乃藻麗用飾愚矇為鼷鼠而抉機僅成輕發養
鶢鶋而奏曲徒使眩悲矧夫峭格峻高春華掞美暢來
雲依月之句擅落花映草之評内惟棗鈍之姿奚稱衮
褒之寵去天尺五已服於清標和者數人蔑聞於絶調
未遑賡報徒用靦慙
謝挍勘啓
句句挍勘絶佳之作
仰報恩榮實增震慄竊以挍讐之職是正為難委方册
於程文折羣疑於獨見脫絢組之三寸簡編多前後之
乖并盤庚之一篇文章有合離之異以仲尼之博學猶
存郭公以示疑非元凱之勤經孰知門王而為閏况乃
西崑册府備帝者之來臨蓬萊道山非人間之所見自
匪識窮元本學漸淵源究百世之放紛總羣言而博達
則何以效官天禄對青藜而屬書抱簡羽陵拂白蟫而
辨蠧如脩者器惟庸妄族本羈單雖出逢千載之期而
生有百罹之苦入橋門而著錄最後諸生聞月旦之坐
評敢希一目徒以浸潤聲名之代優游教育之仁過時
之年已捍堅而難入少作可悔終雕刻以無功早濫吹
以决科旋釋巾而補吏逮親而得斗禄雖慰於子心斂
版以揖上官遂成於俗狀學久矣而將落思兀然而欲
枯進無取當塗之資退己失故時之步歲月其忽徒有
志於分陰英俊並遊方問途而孤進内顧拙艱之若此
敢懷榮遇以為心豈期天幸之來特被柄臣之薦敢辱
知人之美蓋因連茹而陞蒙曲造之并容俾考言而善
擇顧蕪庸之末學已屢試於有司碩鼯之有五能盡於
是矣鉛刀之堪一割其可再乎固無可喜之文過辱太
優之等俾從賓席入預書林一進階而可榮何勝於睿
渥三下拜而聞命深服於訓辭天闕乍趨迷目睛而眩
轉芸臺深敞近星象以昭回恣窺金匱之書坐費太官
之膳内循忝據有溢情涯此蓋伏遇昭文相公奬物均
私樂材推美圓方有範大陶冶以埏鎔高下不欺正權
衡而輕重閔此庸懦曲以甄收誓堅頂踵之誠永荷丘
山之賜
謝進士及第啟
楓宸蠖濩方贊趨而在庭雲幄靚深逮臚傳而唱第竊
顧無庸之品仍躋異等之科祗服寵靈實增震悸竊以
思皇之詠多士雅頌播於姬庭間出之有異人文章炳
乎漢德選知言於九變東都下深詔之辭開孝秀之一
門唐家有得賢之盛皆所以招徠時彦樂育人材講求
精祲之原潤色帝王之美卓為往範垂照來今丕哉文
物之華屬我神靈之運國家右賢興治若古敷猷休聲
塞乎淵泉至德湧於烽火彌文上化疏璧水以環流儲
精太寧坐蒿宫而講道爛乎舜日之晏晏煥乎堯章之
巍巍而且優游巖廊夢想豪俊下賢書而旁午諭上意
之丁寧復詔策於廉科謹鄉能於歲舉馳封一馬使者
在道而相望翹首羣英天下嚮風而咸靡逮計車之偕
上首方貢以前陳委密侍之鉅賢先春闈而覆較氊筆
署乎重棘奏可而後行錦几坐乎中楹親臨而明試森
陳奏牘逮兩令之不勝精閱書衡幾百斤而未止自匪
該明治具佩服儒規行實藹乎徽猷識宇包乎賢業寖
明寖昌之畢講學際乎天人之交至纖至悉而不遺言
達於國家之體則何以上當乙覽榮中甲科聫俊乂以
服官陪英雄而入彀如某者風猷靡立操植素淪樹樗
甚乎液樠膏棗嗟乎昏鈍戴枝冠而竦誚切愧命儒問
天咫以不知終然懵學加以素鍾舛運生遘百罹自剪
髮以交垂已不髦而茹歎逐耕夫而衣襏早去先疇署
生版以占名轉隨僑籍流離末路佁儗後塵借譽羣公
之遊本無題目接足諸生之後多見排根差盛際之親
逢忍窮途而自竄陪貢廉於百郡每與計偕飲試墨之
一升嘗從罷去退慙踸踔數此隻竒撫骨嗟乎淪鋪卷
迹甘於藏密然而良裘學冶惜先芬而懼隳母髮垂星
感親闈之思養未及衰於駒齒勉自奮於駑筋乘下澤
以去鄉弃裂繻而為誓車騎乏甚都之雅風塵有化俗
之勞上國連衡仰攀於俊軌橋門掎袂獲覘於邦光會
泛駕之求才輒應書而充賦以孝廉而射策本無百六
之能自衒鬻之上書蓋逾千數之衆逮漢庭之籍奏咸
以名聞同矍圃之去賓僅有存者顧惟庸妄首玷甄陞
獲召於公車之庭給試乎上方之札致狂言之誤擇叨
署第以開榮若若飛華交垂宛轉之綬諄諄其誨載聆
郁穆之言浸雲澤以芬流沐天光之下燭竊慙鉛鈍嘗
厠翰場屢以下中之才當乎第一之選宜不失於舊物
期仰答於知人然其戰屢勝而後驕鼓至三而乃竭綆
短褚小嗟遠用以奚勝弓撥矢鉤惜前功之皆廢誠以
九閽坐狄百戟森庭就列瞻天駭威臨於咫尺爭觀落
筆紛立若於堵墻怳訝鈞庭之夢遊驟覺幹魂之驚去
僅成牽課靡中科程瀆睿覽之至精宜報聞於獨罷尚
賴黈旒之過聽兼求箕斗之虚名謂簸揚之在前常先
於羣彦以薦藉之良厚重違於大臣猥自下流參聮上
列省逢辰之至幸實叨恩之有因此蓋某官闡繹帝猷
雍容朝首粉澤光華之治表燭薦脩之倫膺上心之柬
求主斯文之盟會言皆有味務推轂以彌勤先為之容
俾朽株之見用致兹孱瑣及此抽揚敢不慎服官箴遵
修士則鞭後策足更希遠致之塗鎔金鈞泥尚依陶者
之力誓殫用拙之效少酬再造之恩過此以還未知所
措
唐宋八大家文鈔卷三十七
