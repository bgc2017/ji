唐宋八大家文鈔卷四十八
明茅坤撰
廬陵文鈔二十
記
仁宗御飛白記
文不用意處却有一片渾雄冲澹精神
治平四年夏五月余將赴亳假道于汝隂因得閱書于
子履之室而雲章爛然輝映日月爲之正冠肅容再拜
而後敢仰視盖仁宗皇帝之御飛白也曰此寶文閣之
所藏也胡爲于子之室乎子履曰曩者天子宴從臣於
羣玉而賜以飛白余幸得與賜焉予窮於世久矣少不
悅於時人流離竄斥十有餘年而得不老死江湖之上
者盖以遭時清明天子嚮學樂育天下之材而不遺一
介之賤使得與羣賢並遊于儒學之舘而天下無事歲
時豐登民物安樂天子優游清閑不邇聲色方與羣臣
從容于翰墨之娛而余于斯時竊獲此賜非惟一介之
臣之榮遇亦朝廷一時之盛事也子其爲我志之余曰
仁宗之德澤涵濡于萬物者四十餘年雖田夫野老之
無知猶能悲歌思慕于壠畝之間而況儒臣學士得望
清光蒙恩寵登金門而上玉堂者乎於是相與泫然流
涕而書之夫玉韞石而珠藏淵其光氣常見于外也故
山輝而白虹水變而五色者至寶之所在也今賜書之
藏于子室也吾知將有望氣者言榮光起而燭天者必
賜書之所在也
御書閣記
叙事類太史
醴陵縣東二十里有宫曰登真其前有山世傳仙人王
喬煉藥于此唐開元間神仙道家之說興天子爲書六
大字賜而揭焉太宗皇帝時詔求天下前世名山異迹
而尤好書法聞登真有開元時所賜字甚竒乃取至京
師閱焉已而還之又賜御書飛白字使藏焉其後登真大
火獨飛白書存康定元年道士彭知一探其私笈以市
工材悉復宫之舊建樓若干尺以藏賜書予之故人處
士任君爲予言其事來乞文以志凡十餘請而不懈予
所領職方悉掌天下圖書考圖騐之醴陵老佛之居凡
八十而所謂登真者其說皆然乃爲之記夫老與佛之
學皆行于世久矣爲其徒者常相訾病若不相容于世
二家之說皆見斥于吾儒宜其合勢并力以爲拒守而
乃反自相攻惟恐不能相弱者何哉豈非死生性命所
持之說相盭而然邪故其代爲興衰各繫于時之好惡
雖善辨者不能合二說而一之至其好大宫室以矜世
人則其爲事同焉然而佛能箝人情而鼓以禍福人之
趣者常衆而熾老氏獨好言清静遠去靈仙飛化之術
其事冥深不可質究則常以淡泊無爲爲務故凡佛氏
之動搖興作爲力甚易而道家非遭人主之好尚不能
獨興其間能自力而不廢者豈不賢于其徒者哉知一
是已慶歷二年八月八日廬陵歐陽修記
相州晝錦堂記
冶女之文令人悅眼而最得體處在安頓魏國
公上以史遷之煙波行宋人之格調
仕宦而至將相富貴而歸故鄉此人情之所榮而今昔
之所同也盖士方窮時困阨閭里庸人孺子皆得易而
侮之若季子不禮於其嫂買臣見棄於其妻一旦高車
駟馬旗旄導前而騎卒擁後夾道之人相與駢肩累迹
瞻望咨嗟而所謂庸夫愚婦者奔走駭汗羞愧俯伏以
自悔罪于車塵馬足之間此一介之士得志于當時而
意氣之盛昔人比之衣錦之榮者也惟大丞相魏國公
則不然公相人也世有令德爲時名卿自公少時已擢
高科登顯仕海内之士聞下風而望餘光者盖亦有年
矣所謂將相而富貴皆公所宜素有非如窮阨之人僥
倖得志于一時出于庸夫愚婦之不意以驚駭而夸耀
之也然則高牙大纛不足爲公榮桓圭衮冕不足爲公
貴惟德被生民而功施社稷勒之金石播之聲詩以耀
後世而垂無窮此公之志而士亦以此望于公也豈止
夸一時而榮一鄉哉公在至和中嘗以武康之節來治
于相乃作晝錦之堂于後圃既又刻詩于石以遺相人
其言以快恩讐矜名譽爲可薄盖不以昔人所夸者爲
榮而以爲戒于此見公之視富貴爲如何而其志豈易
量哉故能出入將相勤勞王家而夷險一節至于臨大
事決大議垂紳正笏不動聲色而措天下于泰山之安
可謂社稷之臣矣其豐功盛烈所以銘彛鼎而被絃歌
者乃邦家之光非閭里之榮也余雖不獲登公之堂幸
嘗竊誦公之詩樂公之志有成而喜爲天下道也于是
乎書
晝錦題本一俗見而歐陽公却于中尋出第一
層議論發明古之文章家地步如此
荆川曰前一段依題說起後乃歸之于正此反
題格也
有美堂記
胸次清曠洗絶古今
嘉祐二年龍圖閣直學士尚書吏部郎中梅公出守于
杭於其行也天子寵之以詩於是始作有美之堂盖取
賜詩之首章而名之以爲杭人之榮然公之甚愛斯堂
也雖去而不忘今年自金陵遣人走京師命予誌之其
請至六七而不倦予乃爲之言曰夫舉天下之至美與
其樂有不得而兼焉者多矣故窮山水登臨之美者必
之乎寬閑之野寂寞之鄉而後得焉覽人物之盛麗夸
都邑之雄富者必據乎四達之衝舟車之會而後足焉
盖彼放心于物外而此娛意于繁華二者各有適焉然
其爲樂不得而兼也今夫所謂羅浮天台衡岳廬阜洞
庭之廣三峽之險號爲東南竒偉秀絶者乃皆在乎下
州小邑僻陋之邦此幽潜之士窮愁放逐之臣之所樂
也若乃四方之所聚百貨之所交物盛人衆爲一都會
而又能兼有山水之美以資富貴之娛者惟金陵錢塘
然二邦皆僣竊于亂世及聖宋受命海内爲一金陵以
後服見誅今其江山雖在而頽垣廢址荒烟野草過而
覽者莫不爲之躊躇而悽愴獨錢塘自五代時知尊中
國效臣順及其亡也頓首請命不煩干戈今其民幸富
完安樂又其俗習工巧邑屋華麗盖十餘萬家環以湖
山左右映帶而閩商海賈風帆浪舶出入于江濤浩渺
烟雲杳靄之間可謂盛矣而臨是邦者必皆朝廷公卿
大臣若天子之侍從又有四方遊士爲之賓客故喜占
形勝治亭榭相與極遊覽之娛然其于所取有得于此
者必有遺于彼獨所謂有美堂者山水登臨之美人物
邑居之繁一寓目而盡得之蓋錢塘兼有天下之美而
斯堂者又盡得錢塘之美焉宜乎公之甚愛而難忘也
梅公清慎好學君子也視其所好可以知其人焉
荆川云如累九層之臺一層高一層真是竒絶
峴山亭記
風流感慨正是峴山亭文字與孟浩然峴山詩並
絶今古
峴山臨漢上望之隱然蓋諸山之小者而其名特著于
荆州者豈非以其人哉其人謂誰羊祐叔子杜預元凱
是已方晉與吳以兵争常倚荆州以爲重而二子相繼
于此遂以平吳而成晉業其功烈已蓋于當世矣至于
風流餘韻藹然被于江漢之間者至今人猶思之而于
思叔子也尤深蓋元凱以其功而叔子以其仁二子所
爲雖不同然皆足以垂于不朽而頗疑其反自汲汲于
後世之名者何哉傳言叔子嘗登兹山慨然語其屬以
謂此山常在而前世之士皆巳湮滅于無聞因自顧而
悲傷然獨不知兹山待已而名著也元凱銘功于二石
一置兹山之上一投漢水之淵是知陵谷有變而不知
石有時而磨滅也豈皆自喜其名之甚而過爲無窮之
慮歟將自待者厚而所思者遠歟山故有亭世傳以爲
叔子之所遊止也故其屢廢而復興者由後世慕其名
而思其人者多也熙寧元年余友人史君中煇以光禄
卿來守襄陽明年因亭之舊廣而新之既周以回廊之
壮又大其後軒使與亭相稱君知名當世所至有聲襄
人安其政而樂從其遊也因以君之官名其後軒爲光
禄堂又欲紀其事于石以與叔子元凱之名並傳于久
遠君皆不能止也乃來以記屬于予予謂君知慕叔子
之風而襲其遺迹則其爲人與其志之所存者可知矣
襄人愛君而安樂之如此則君之爲政于襄者又可知
矣此襄人之所欲書也若其左右山川之勝勢與夫草
木雲烟之杳靄出沒于空曠有無之間而可以備詩人
之登高寫離騷之極目者宜其覽者自得之至于亭屢
廢興或自有記或不必究其詳者皆不復道也
荆川云此篇與東園記同體皆引故事略用自語
點化
李秀才東園亭記
先本之以風土之瘠繼之以登遊之舊以感園之
廢興
脩友李公佐有亭在其居之東園今年春以書抵洛命
修志之李氏世家隨隨春秋時稱漢東大國魯桓之後
楚始盛隨近之常與爲鬭國相勝敗然怪其山川土地
既無高深壮厚之勢封域之廣與鄖蓼相介纔一二百
里非有古彊諸侯制度而爲大國何也其春秋世未嘗
通中國盟會朝聘僖二十年方見于經以伐見書哀之元
年始約列諸侯一會而罷其後乃希見僻居荆夷蓋于
蒲騷鄖蓼小國之間特大而已故于今雖名藩鎮而實
下州山澤之産無美材土地之貢無上物朝廷達官大
人自閩陬嶺徼出而顯者往往皆是而隨近在天子千
里内幾百年間未出一士豈其庳貧薄陋自古然也予
少以江南就食居之能道其風土地既瘠枯民給生不
舒愉雖豐年大族厚聚之家未嘗有樹林池沼之樂以
爲歲時休暇之嬉獨城南李氏爲著姓家多藏書訓子
孫以學予爲童子與李氏諸兒戲其家見李氏方治東
園佳木美草一一手植周視封樹日日去來園間甚勤
李氏壽終公佐嗣家又搆亭其間益修先人之所爲予
亦壮不復至其家已而去客漢沔遊京師久而乃歸復
行城南公佐引予登亭上周尋童子時所見則樹之孽
者抱昔之抱者枿草之茁者叢荄之甲者今果矣問其
遊兒則有子如予童子之歲矣相與逆數昔時則于今
七閏矣然忽忽如前日事因歎嗟徘徊不能去噫予方
仕宦奔走不知再至城南登此亭復幾閏幸而再至則
東園之物又幾變也計亭之梁木其蠧瓦甓之澑石物
其泐乎隨雖陋非予鄉然予之長也豈能忘情于隨哉
公佐好學有行鄉里推之與予友善明道二年十月十
二日也
荆川曰此文直說下去入題處不用收拾為人
作一園記直從郡國說起是何等布置
泗州先春亭記
記先春亭却本堤次之以賓客之館而後及亭
以周單子之言論為案所謂以經飾吏治歐陽
公之文亦然
景祐三年秋清河張侯以殿中丞來守泗上既至問民
之所素病而治其尤暴者曰暴莫大于淮越明年春作
城之外堤因其舊而廣之度爲萬有九千二百尺用人
之力八萬五千泗之民曰此吾利也而大役焉然人力
出于州兵而石出乎南山作大役而民不知是爲政者
之私我也不出一力而享大利不可相與出米一千三
百石以食役者堤成高三十三尺土實石堅捍暴備災
可久而不壊既曰泗四達之州也賓客之至者有禮于
是因前蒋侯堂之亭新之爲勞餞之所曰思邵亭且推
其美于前人而志邦人之思也又曰泗天下之水會也
歲漕必廪于此于是治常豐倉西門二夾室一以視出
納曰某亭一以爲舟者之寓舍曰通漕亭然後曰吾亦
有所休乎乃築州署之東城上爲先春亭以臨淮水而
望西山是歲秋予貶夷陵過泗上于是知張侯之善爲
政也昔周單子聘楚而過陳見其道穢而川澤不陂梁
客至不授館羇旅無所寓遂知其必亡蓋城郭道路旅
舍寄寓皆三代爲政之法而周官尤謹著之以爲禦備
今張侯之作也先民之備灾而及于賓客往來然後思
自休焉故曰善爲政也先時歲大水州幾溺前司封員
外郎張侯夏守是州築堤以禦之今所謂因其舊者是
也是役也堤爲大故余記其大者詳焉
唐荆川曰此作雖亭記而記堤為詳重其大者
也作亭既不詳故不解先春之意
真州東園記
有畫意
真爲州當東南之水會故爲江淮兩浙荆湖發運使之
治所龍圖閣直學士施君正臣侍御史許君子春之爲
使也得監察御史裏行馬君仲塗爲其判官三人者樂
其相得之歡而因其暇日得州之監軍廢營以作東園
而日往遊焉歲秋八月子春以其職事走京師圖其所
謂東園者來以示予曰園之廣百畝而流水横其前清
池浸其右高臺起其北臺吾望以拂雲之亭池吾俯以
澄虚之閣水吾泛以畫舫之舟敞其中以爲清讌之堂
闢其後以爲射賓之圃芙渠芰荷之的歴幽蘭白芷之
芬芳與夫佳花美木列植而交隂此前日之蒼烟白露
而荆棘也高甍巨桷水光日景動搖而下上其寬閑深
靚可以答遠響而生清風此前日之頹垣斷塹而荒墟
也嘉時令節州人士女嘯歌而管絃此前之晦冥風雨
鼪鼯鳥獸之嘷音也吾于是信有力焉凡圖之所載蓋
其一二之略也若乃升于高以望江山之遠近嬉于水
而逐魚鳥之浮況其物象意趣登臨之樂覽者各自得
焉凡工之所不能畫者吾亦不能言也其爲我書其大
槩焉又曰真天下之衝也四方之賓客往來者吾與之
共樂于此豈獨私吾三人者哉然而池臺日益以新草
樹日益以茂四方之士無日而不來而吾三人者有時
而皆去也豈不眷眷于是哉不爲之記則後孰知其自
吾三人者始也予以謂三君子之材賢足以相濟而又
協于其職知所後先使上下給足而東南六路之人無
辛苦愁怨之聲然後休其餘閒又與四方之賢士大夫
共樂于此是皆可嘉也乃爲之書
海陵許氏南園記
為南園記而特本其世孝一節立論此其文章
一地位可法處
高陽許君子春治其海陵郊居之南爲小園作某亭某
堂于其間許君爲江淛荆淮制置發運使其所領六路
七十六州之廣凡賦斂之多少山川之遠近舟楫之往
來均節轉徙視江湖數千里之外如運諸掌能使人樂
爲而事集當國家用兵之後修前人久廢之職補京師
匱乏之供爲之六年厥績大著自國子博士遷主客員外
郎由判官爲副使夫理繁而得其要則簡簡則易行而
不違惟簡與易然後其力不勞而有餘夫以制置七十
六州之有餘治數畝之地爲園誠不足施其智而于君
之事亦不足書君之美衆矣予特書其一節可以示海
陵之人者君本歙人世有孝德其先君司封喪其父母
事其兄如父戒其妻事其嫂如姑衣雖弊兄未易衣不
敢易食雖具兄未食不敢先食司封之亡一子當得官
其兄弟相讓久之諸兄卒以讓君君今遂顯于朝以大
其門君撫兄弟諸子猶已子歲當上計京師而弟之子
病君留不忍去其子亦不忍捨君而留遂以俱行君素
清貧罄其家貲走四方以求醫而藥必親調食飲必親
視至其矢溲亦親候其時節顔色所疾如可理則喜或
變動逆節則憂戚之色不自勝其子卒君哭泣悲哀行
路之人皆嗟歎嗚呼予見許氏孝弟著于三世矣凡海
陵之人過其園者望其竹樹登其臺榭思其宗族少長
相從愉愉而樂于此也愛其人化其善自一家而刑一
鄉由一鄉而推之無遠邇使許氏之子孫世久而愈篤
則不獨化及其人將見其園間之草木有駢枝而連理
也禽鳥之翔集于其間者不争巢而棲不擇子而哺也
嗚呼事患不爲與夫怠而止爾惟力行而不怠以止然
後知予言之可信也
叢翠亭記
九州皆有名山以爲鎮而洛陽天下中周營漢都自古
常以王者制度臨四方宜其山川之勢雄深偉麗以壮
萬邦之所瞻由都城而南以東山之近者闕塞萬安轘
轅緱氏以連嵩少首尾盤屈踰百里從城中因高以望
之衆山逶迤或見或否惟嵩最遠最獨出其嶄巖聳秀
拔立諸峰上而不可掩蔽蓋其名在祀典與四嶽俱備
天子廵狩望祭其秩甚尊則其高大殊傑當然城中可
以望而見者若廵檢署之居洛北者爲尤高廵撿使内
殿崇班李君始入其署即相其西南隅而增築之治亭
于上敞其南北嚮以望焉見山之連者峰者岫者絡繹
聫亘卑相附高相摩亭然起崪然止來而向去而背傾
崖怪壑若奔若蹲若鬭若倚世所傳嵩陽三十六峰者
皆可以坐而數之因取其蒼翠叢列之状遂以叢翠名
其亭亭成李君與賓客以酒食登而落之其古所謂居
高眀而遠眺望者歟既而欲紀其始造之歲月因求修
辭而刻之云
菱溪石記
事雖不甚緊要却自風致翛然
菱溪之石有六其四爲人取去其一差小而尤竒亦藏
民家其最大者偃然僵臥于溪側以其難徙故得獨存
每歲寒霜落水涸而石出谿傍人見其可怪往往祀以
爲神菱溪按圖與經皆不載唐會昌中刺史李濆爲荇
谿記云水出永陽嶺西經皇道山下以地求之今無所
謂荇溪者詢于滁州人曰此谿是也楊行密據淮南淮
人爲諱其嫌名以荇爲菱理或然也谿傍若有遺址云
故將劉金之宅石即劉氏之物也金僞吳時貴將與行
密俱起合淝號三十六英雄金其一也金本武夫悍卒
而乃能知愛賞竒異爲兒女子之好豈非遭逢亂世功
成志得驕于富貴之佚欲而然耶想其陂池臺榭竒木
異草與此石稱亦一時之盛哉今劉氏之後散爲編氓
尚有居谿旁者予感夫人物之廢興惜其可愛而反棄
也乃以三牛曳置幽谷又索其小者得于白塔民朱氏
遂立于亭之南北亭負城而近以爲滁人歲時嬉遊之
好夫物之竒者棄沒于幽遠則可惜置之耳目則愛者
不免取之而去嗟夫劉金者雖不足道然亦可謂雄勇
之士其生平志氣豈不偉哉及其後世荒烟零落至于
子孫泯沒而無聞况欲長有此石乎用此可爲富貴者
之戒而好竒之士聞此石者可以一賞而足何必取而
去也哉
唐荆川曰行文委曲幽妙零零碎碎作文歐陽公
獨長
浮槎山水記
風韻翛然
浮槎山在慎縣南三十五里或曰浮闍山或曰浮巢二
山其事出于浮圖老子之徒荒怪誕幻之說其上有泉
自前世論水者皆弗道余嘗讀茶經愛陸羽善言水後
得張又新水記載劉伯芻李季卿所列水次第以爲得
之于羽然以茶經考之皆不合又新妄狂險譎之士其
言難信頗疑非羽之說及得浮槎山水然後益以羽爲
知水者浮槎與龍池山皆在廬州界中較其水味不及
浮槎遠甚而又新所記以龍池爲第十浮槎之水棄而
不錄以此知其所失多矣羽則不然其論曰山水上江
次之井爲下山水乳泉石池澷流者上其言雖簡而於
論水盡矣浮槎之水發自李侯嘉祐二年李侯以鎮東
軍留後出守廬州因遊金陵登蒋山飲其水既又登浮
槎至其山上有石池涓涓可愛蓋羽所謂乳泉澷流者
也飲之而甘乃考圖記問于故老得其事迹因以其水
遺予于京師予報之曰李侯可謂賢矣夫窮天下之物
無不得其欲者富貴者之樂也至于蔭長松藉豐草聽
山溜之潺湲飲石泉之滴瀝此山林者之樂也而山林
之士視天下之樂不一動其心或有欲于心顧力不可
得而止者乃能退而獲樂于斯彼富貴者之能致物矣
而其不可兼者惟山林之樂爾惟富貴者而不得兼然
後貧賤之士有以自足而高世其不能兩得亦其理與
勢之然歟今李侯生長富貴厭于耳目又知山林之爲
樂至于攀緣上下幽隱窮絶人所不及者皆能得之其
兼取于物者可謂多矣李侯折節好學喜交賢士敏于
爲政所至有能名凡物不能自見而待人以彰者有矣
其物未必可貴而因人以重者亦有矣故予爲志其事
俾世知斯泉發自李侯始也
游鯈亭記
竒文
禹之所治大水七岷山導江其一也江出荆州合沅湘
合漢沔以輸之海其爲汪洋誕漫蛟龍水物之所憑風
濤晦冥之變怪壮哉是爲勇者之觀也吾兄晦叔爲人
慷慨喜義勇而有大志能讀前史識其盛衰之迹聽其
言豁如也困于位卑無所用以老然其胸中亦已壮矣
夫壮者之樂非登崇高之丘臨萬里之流不足以爲適
今吾兄家荆州臨大江捨汪洋誕漫壮哉勇者之所觀
而方規地爲池方不數丈治亭其上反以爲樂何哉蓋
其擊壺而歌解衣而飲陶乎不以汪洋爲大不以方丈
爲局則其心豈不浩然哉夫視富貴而不動處卑困而
浩然其心者真勇者也然則水波之漣漪游魚之上下
其爲適也與夫莊周所謂惠施游于濠梁之樂何以異
烏用蛟魚變怪之爲壮哉故名其亭曰游鯈亭景祐五
年四月二日舟中記
伐樹記
借莊周之言而參之以客對發其感慨
署之東園久茀不治修至始闢之糞瘠溉枯爲蔬圃十
數畦又植花果桐竹凡百本春陽既浮萌者將動園之
守啟曰園有樗焉其根壮而葉大根壮則梗地脉耗陽
氣而新植者不得滋葉大則隂翳蒙礙而新植者不得
暢以茂又其材拳曲臃腫疎輕而不堅不足養是宜伐
因盡薪之明日圃之守又曰圃之南有杏焉凡其根庇
之廣可六七尺其下之地最壤腴以杏故特不得蔬是
亦宜薪修曰噫今杏方春且華將待其實若獨不能損
數畦之廣爲杏地耶因勿伐既而悟且歎曰吁莊周之
說曰樗櫟以不材終其天年桂漆以有用而見傷夭今
樗誠不材矣然一旦悉翦棄杏之體最堅密美澤可用
反見存豈才不才各遭其時之可否邪他日客有過脩
者僕夫曳薪過堂下因指而語客以所疑客曰是何怪
邪夫以無用處無用莊周之貴也以無用而賊有用烏
能免哉彼杏之有華實也以有生之具而庇其根幸矣
若桂漆之不能逃乎斤斧者蓋有利之者在其死勢不得
以生也與乎杏實異矣今樗之臃腫不材而以壮大害
物其見伐誠宜爾與夫材者死不材者生之說又異矣
凡物幸之與不幸視其處之而已客既去脩然其言而
記之
唐宋八大家文鈔卷四十八
