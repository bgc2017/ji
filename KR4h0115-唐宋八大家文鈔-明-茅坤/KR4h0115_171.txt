唐宋八大家文鈔卷一百五十七
明茅坤撰
潁濱文鈔十三
策
君術策一
君術五篇亦是一篇大略欲人君知所以御天
下之術而行文甚紆徐百折當熟看波瀾處
天下之事非宰相不可盡行非諫官不可盡言天下之
人誰能必至於諫官宰臣者惟其少而學之長而欲行
之終其身而不當其位不可以侵官而求盡其意是故
士大夫之間猶有不能自盡其才於天子者也今臣幸
而生於天下無事之時每一間歲天子常詔兩制大臣
使舉天下之士上自登朝之吏而下至於山林之匹夫
咸得竭其所懷以盡天下之利害非天子出納耳目之
官而得以言萬民之情偽非天子黜陟賞罰之臣而得
以論百官之長短非天子武力將帥之士而得以議兵
革之強弱非天子錢糓大農之吏而得以搉財用之多
少蓋天下之人非必為宰相諫官而後可盡行而盡言
者使之一旦得以詳數而悉說之此有以見天子之意
所以待之者甚重而不輕也而臣何敢以無說而處於
此臣常以為天下之事雖其甚大而難辦者天下必有
能辦之人蓋當今之所謂大患者不過曰四夷強盛而
兵革不振百姓凋弊而官吏不飭重賦厚歛而用度不
足嚴法峻令而姦宄不止此四患者所以使天子坐不
安席中夜太息而不寐者也然臣皆以為不足憂何者
天下必有能為天子出力而為之者而臣之所憂在乎
天下之所不能如之何者也臣聞善治天下者必明於
天下之情而後得御天下之術術者所謂道也得其道
而以智加焉是故謂之術古之聖人惟其知天下之情
而以術制之也故萬物皆可得而役其生皆可得而制
其死牛服於箱馬服於轅鷹隼服於韝牛不可以有所
觸馬不可以有所踶鷹隼不可以有所擊此三者喜怒
好惡之情發於其外而見於人也是以因其所忌而授
之以其術至於終身制於人而不去且治天下何異於
治馬也馬之性剛狠而難制急之則弊而不勝緩之則
惰而不進王良造父為之先後而制其遲速驅之有方
而掣之有時則終日躞躞而不知止此術之至也古之
聖人驅天下之人而盡用之仁者使效其仁勇者使效
其勇智者使效其智力者使效其力天下之人雖雜然
皆列於前安得仁人君子而後任之且雖有天下之善
人與之處而不知其情御之而不中其病則雖有好善
之心而不獲好善之利何者彼不徒為吾用也而况乎
天下之英雄欲收其功而不制其心哉昔者秦漢之際
姦宄猛悍之人所在而為寇高祖發於豐沛之間行而
收之黥布彭越之倫皆撫而納諸其中其所以制之者
甚備也玉帛子女牛羊犬馬以極其豪侈之心輕財好
施敦厚長者以服其趦趄之懷倨肆傲岸輕侮凌辱以
折其強狠之氣其視天下之英雄不啻若匹夫孺子然
皆得其歡心而用其死力至於元成之世天下久於太
平士大夫生於其間無復英雄難制之風天下之士皆
書生好儒其才氣勇力無足畏者俛首下氣求為之用
而不暇元成哀平亦欲得天下之賢才而用之然而不
知其情不獲其術賢人君子避讒畏譏遠引而去而小
人宦豎縱横放肆而制其事此甚可憫也夫人之平居
朋友之間僕妾之際莫不有術以制其變蓋非有深遠
難見之事也欲其用命而見其所害欲其樂從而見其
所利欲其喜而致其所悦欲其懼而致其所忌欲其開
心見誠而示之以無所恐欲其守死不去而示之以無
所往此天下之人皆能知之而至於治天下則不能用
且此過矣天下以為天子之尊無所事術也而不知天
下之事惟其英雄而後能有大功而世之英雄常苦豪
横太過而難制由是觀之治天下愈不可以無術也
子由借高帝駕御英雄一節作議論行文雖善
而不切當世情事
君術策二
分兩扇總叙子由欲感悟主上察臣下之情
以收其御臣下之術然通篇論古處透而影今
處不切此其所以不及歐陽子也
將求御天下之術必先明於天下之情不先明於天下
之情則與無術何異夫天下之術臣固巳略言之矣而
又將竊言其情今使天子皆得賢人而任之雖可以無
憂乎其為姦然猶有情焉而不可以不知蓋臣聞之人
有好為名高者臨財推之以讓其親見位去之以讓其
下進而天子禮焉則以為歡進而不禮焉則雖逼之而
不食其祿方為廉恥之節以高天下若是而天子不知
焉而豢之以厚利則其心赧然有所不平人有好為厚
利者見祿而就之以優其身見利而取之以豐其家良
田大屋惟其與之則可以致其才如是而天子不知焉
而強之以名高則其心缺然有所不悅於其中人惟無
好自勝也好自勝而不少柔之則忿鬭而不和人惟無
所相惡也有所相惡而不為少避之則事其私怒而不
求成功素剛則無折之也素畏則無強之也強之則將
不勝而折之則將不振凡此數者皆所以求用其才而
不傷其心也然猶非所以馭天下之姦雄蓋臣聞之天
下之姦雄其為心也甚深而其為迹也甚微將營其東
而形之於西將取其右而擊之於左古之人有欲得其
君之權者不求之其君也優游翺翔而聽其君之所欲
為使之得其所欲而油然自放以釋天下之權天下之
權既去其君而無所歸然後徐起而收之故能取其權
而其君不之知古之人有為之者李林甫是也夫人既
獲此權也則思專而有之專而有之則常恐天下之人
從而傾之夫人惟能自固其身而後可以謀人自固之
不暇而欲謀人也實難故古之權臣常合天下之爭天
下且相與爭而不解則其勢無暇及我是故可以久居
而不可去古之人有為之者亦李林甫是也世之人君
苟無好善之心幸而有好善之心則天下之小人皆將
賣之以為姦何者有好善之名而不察為善之實天下
之善固有可以謂之惡而天下之惡固有可以謂之善
者彼知吾之欲為善也則或先之以善而終之以惡或
有指天下之惡而飾之以善古之人有為之者石顯是
也人之將欲為此釁也將欲建此事也必先得於其君
欲成事而君有所不悦則事不可以成故古之姦雄劫
之以其所必不能其所必不能者不可為也則將反而
從吾之所欲為古之人有為之者驪姬之說獻公使之
老而避禍是也此數者天下之至情故聖人見其初而
求其終聞其聲而推其形蓋惟能察人於無故之中故
天下莫能欺何者無故者必有其故也古者明王在上
天下之小人伏而不見夫小人者豈其能無意於天下也
舉而見其情發而中其病是以愧恥退縮而不敢進臣
欲天子明知君子之情以養當世之賢公名卿而深察
小人之病以絶其自進之漸此亦天下之至明也
君術策三
蘇氏父子往往勸主上先刑罰本出申韓之餘
似非人臣告君之正特對宋仁宗似屬對病之
藥
天下之道可以理得而不可以名推其於天下不取其
形而獨取其意其道可以為善而亦可以為不善何者
其道無常其道無常者不善之所從生也夫天下之人
惟知不忍殺人之為仁也是故不忍殺人以自取不仁
之名惟知果於殺人之為義也是故不敢不殺以自取
不義之名是二名者其所以為仁者有形而其所以為
義者有狀其進也有所執其規而其退也有所蹈其矩
故其為人也不失為天下之善人而終不至於君子有
所甚而不堪有所蔽而不見此其為人是鄉黨自全之
人也今夫君子有所殺人以為仁而有所不殺以為義
義不在殺人而仁不在於不殺其進也無所據依而其
退也無所底麗故其成也天下將皆安之而其不成也
將使天下至於大亂是以天下惡其難明而畏其難就
人臣以是戒其君而人君者亦以自戒曰姑為無殺人
以為仁而姑為果於殺人以為義是其仁可以全身而
其義可以無謗於天下斯足以為無過也巳矣孟子有
言曰責難於君謂之恭陳善閉邪謂之有禮而謂吾君
不能者謂之賊且夫為人臣而詔其君不曰必為大人
之仁義而曰姑為其易者以苟避天下之謗此非恐其
君之不能之故歟蓋臣聞之聖人之道惟其不可以名
稱而迹求者其為道也甚深而難成而其成也亦不若
小道之淺而無功所御甚廣而所處甚約握之甚微而
播之無極故孔子曰吾非多學而識之吾一以貫之夫
一者何也知天下萬物之理而制其所當處是為一矣
而能得吾一者甚難故夫天下之畏之者亦不足怪也
古之聖人已能知之則行之而無疑已不能知之則不
敢以己之私意而破天下之公義使己而好殺人則天
下安可盡殺以成義之名使己而不好殺人則天下安
可盡無殺以成仁之形蓋必有大臣救其已甚而補其
不足使義不在於殺人而仁不在於不殺方今天下之
治所不足者非仁也吏聞有以入人之罪抵重罰而未
聞有以失人之罪抵深法者民聞有以赦除其罪而未
聞有以不義得罪於法之外者此亦足以見天子之用
心矣古者君臣之間和而不同上有寬厚之君則下有
守法之臣上有急切之君則下有推恩之臣凡以交濟
其所不足而彌縫其闕今也君臣之風上下如一而無
以相濟是以天下苦於寬緩怠惰而不能自振此豈左
右之大臣務以順從上意為悦而豈亦天子自信以為
好仁之美而不喜臣下之有所矯拂哉方今之制易於
行賞而重於用罰天下之以獄上者凡與死比則皆蹙
頞而不悦此其為意夫豈不善然天下之姦人無以深
懲而切戒之者此無乃為仁而至於不仁歟臣愚以為
輔君之善而補其不足此誠大臣之事苟天子自信以
為善欲以一人之私好而破天下之公義則夫大臣者
猶不可為也惟知天子之仁義而無務其迹以成匹夫
之節使大臣得參於其間而救其所短此不亦近於天
子之道歟
唐荆川曰仁宗寬仁之過故當時有識之論每
如此老泉上富公書亦如此
君術策四
熙寧元豐時其患在於急功利故於御臣下不
得其道而子由習聞父兄所當仁廟時患其用
仁過而法不行故以厲法禁之意繼之而通篇
又以君臣相猜處為感慨議論
古者君臣之間相信如父子相愛如兄弟朝廷之中優
游悦懌歡然相得而無間知無所不言言無所不盡開
心平意表裏洞達終身而不見其隙當此之時天下之
人出身以事君委命於上而無所憂懼安神定氣以觀
天下之政蕩然肆志有所欲為而上不見忌其所據者
甚堅而無疑是以士大夫皆敢進而擅天下之大功至
於後世君臣相虞皆有猜防之憂君不敢以其誠心致
諸其臣而臣亦不敢直己以行事二者相與齟齬而不
相信上下相顧鰓鰓然而不能以自安而尚何暇及於
天下之利害故天下之事每每擾敗而無所成就臣竊
傷之而以為其弊在於防禁之太深而督責之太急夫
古之聖人至嚴而有所至寬至易而有所至險使天下
有所易信而有所不可測用之各當其處而不失節是
以天下畏其嚴而樂其寬至於後世之君徒知天下之
不可以甚寬也而用之其君臣之際使其公卿大臣終
日憂懼不得安意肆志以自盡於其上而以為畏威徒
知天下之不可甚嚴也而用之其法律之事使其天下
之官吏欺其長上得以苟免取容不畏天子之法而以
為行惠蓋其所以用之之術甚悖而不順者至於如此
夫天下之人上自百官而下至於庶民其為姦安可窮
盡而天子者以其一身寄乎其中論其衆寡之勢則天
下至衆而天子至寡論其智詐巧偽之術則天下之衆
固必有過於天子者吾欲臨之以天子之威則彼有畏
憚而不敢言多為之隄防以御其變詐則彼之智將有
以出於隄防之所不能及是以古之聖人推之以至誠
而御之以無威容之以至寬而待之以至易以君子長
者之心待天下之士而不防其為詐談笑議論無所不
及以開其歡心故天下士大夫皆欣然而入於其中有
所愧恥而不忍為欺詐之行力行果斷而無憂懼不敢
之意其所任用雖其兄弟朋友之親而不顧徇私之名
其所誅戮雖其仇怨眦睚之人而不恤報怨之嫌何者
君臣相信之篤此所謂至嚴而有所至寬者也然至大
吏縱横放肆犯法而無忌天下之所指目律令之所當
取則雖天子有所不可輒釋使之一入而不可解而後
天下知有所畏此所謂至易而有所至險二者其事不
同而相與為用夫是以至寬而天下無頽惰靡迤之風
至險而君臣無猜防逼廹之慮夫惟能通其君臣之歡
而盡行其刑法之所禁而後可以及此也
唐荆川曰古今說兩遍
君術策五
通篇行文如怒馬奔濤於千里之間馳驟澎𣲖
而不可羇制者
事有若緩而其變甚急者天下之勢是也天下之人幼
而習之長而成之相咻而成風相比而成俗縱横顛倒
紛紛而不知以自定當此之時其上之人刑之則懼驅
之則聽其勢若無能為者然及其為變常至於破壞而
不可禦故夫天子者觀天下之勢而制其所向以定其
所歸者也夫天下之人弛而縱之拱手而視其所為則
其勢無所不至其狀如長江大河日夜渾渾趨於下而
不能止抵曲則激激而無所洩則咆勃潰亂蕩然而四
出壞隄防包陵谷汗漫而無所制故善治水者因其所
入而𨗳之則其勢不至於激怒坌湧而不可收既激矣
又能徐徐而洩之則其勢不至於破決蕩溢而不可止
然天下之人常狎其安流無事之不足畏也而不為去
其所激觀其激作相慼潰亂未發之際而以為不至於
大懼不能徐洩其怒是以遂至横流於中原而不可卒
治昔者天下既安其人皆欲安坐而守之循循以為敦
厚默默以為忠信忠臣義士之氣憤悶而不得發豪俊
之士不忍其鬱鬱之心起而振之而世之士大夫好勇
而輕進喜氣而不懾者皆樂從而羣和之直言忤世而
不顧直行犯君而不忌今之君子累累而從事於此矣
然天下猶有所不從其餘風故俗猶衆而未去相與抗
拒而勝負之數未有所定邪正相搏曲直相犯二者潰
潰而不知其所終極蓋天下之勢已少激矣而上之人
不從而遂決其壅臣恐天下之賢人不勝其忿而自決
之也夫惟天子之尊有所欲為而天下從之今不為決
之於上而聽其自決則天下之不同者將悻然而不服
而天下之豪俊亦將奮踊不顧而力決之發而不中故
大者傷小者死横潰而不可救譬如東漢之士李膺杜
密范滂張儉之黨慷慨議論本以矯拂世俗之弊而當
時之君不為分别天下之邪正以決其氣而使天下之
士發憤而自決之而天下遂以大亂由此觀之則夫英
雄之士不可以不少遂其意也是以治水者惟能使之
日夜流注而不息則雖有蛟龍鯨鯢之患亦將順流奔
走奮迅豫悦而不暇及於為變苟其瀦畜渾亂壅閉而
不決則水之百怪皆將勃然放肆求以自快其意而不
可禦故夫天下亦不可不為少決以順適其意也
唐荆川曰因風俗之所趨而決之子由此文真
如長江大河
唐宋八大家文鈔卷一百五十七
