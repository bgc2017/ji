唐宋八大家文鈔卷五
明茅坤撰
昌黎文鈔五
書啓狀
重答張籍書
韓公之不汲汲著書固其力之未至抑其時之
不暇耳而云云者乃從而為之辭然其文特工甚
吾子不以愈無似意欲推而納諸聖賢之域拂其邪心
增其所未高謂愈之質有可以至於道者浚其源導其
所歸溉其根將食其實此盛德者之所辭讓況於愈者
哉抑其中有宜復者故不可遂巳昔者聖人之作春秋
也既深其文辭矣然猶不敢公傳道之口授弟子至於
後世然後其書出焉其所以慮患之道微也今夫二氏
之所宗而事之者下乃公卿輔相吾豈敢昌言排之哉
擇其可語者誨之猶時與吾悖其聲嘵嘵若遂成其書
則見而怒之者必多矣必且以我為狂為惑其身之不
能恤書於吾何有夫子聖人也且曰自吾得子路而惡
聲不入於耳其餘輔而相者周天下猶且絶糧於陳畏
於匡毁於叔孫奔走於齊魯宋衛之郊其道雖尊其窮
也亦甚矣賴其徒相與守之卒有立於天下向使獨言
之而獨書之其存也可冀乎今夫二氏行乎中土也蓋
六百年有餘矣其植根固其流波漫非所以朝令而夕
禁也自文王没武王周公成康相與守之禮樂皆在及
乎夫子未久也自夫子而及乎孟子未久也自孟子而
及乎揚雄亦未久也然猶其勤若此其困若此而後能
有所立吾其可易而為之哉其為也易則其傳也不遠
故余所以不敢也然觀古人得其時行其道則無所為書
書者皆所為不行乎今而行乎後世者也今吾之得吾
志失吾志未可知竢五六十為之未失也天不欲使兹
人有知乎則吾之命不可期如使兹人有知乎非我其
誰哉其行道其為書其化今其傳後必有在矣吾子其
何遽戚戚於吾所為哉前書謂吾與人商論不能下氣
若好勝者然雖誠有之抑非好巳勝也好巳之道勝也
非好巳之道勝也巳之道乃夫子孟軻揚雄所傳之道
也若不勝則無以為道吾豈敢避是名哉夫子之言曰
吾與回言終日不違如愚則其與衆人辨也有矣駮雜
之譏前書盡之吾子其復之昔者夫子猶有所戲詩不
云乎善戲謔兮不為虐兮記曰張而不弛文武不能也
惡害於道哉吾子其未之思乎孟君將有所適思與吾
子別庶幾一來
唐荆川曰本是三節文字而活動不羈
答劉秀才論史書
懼作史之禍非也孔子善善惡惡二百四十二
年之間何以至今皎然與天地並昌黎不及作
從而為之辭
愈白秀才辱問見愛教勉以所宜務敢不拜賜愚以為
凡史氏褒貶大法春秋已備之矣後之作者在據事跡
實錄則善惡自見然此尚非淺陋偷惰者所能就况褒
貶邪孔子聖人作春秋辱於魯衞陳宋齊楚卒不遇而
死齊太史氏兄弟幾盡左丘明紀春秋時事以失明司
馬遷作史記刑誅班固瘐死陳壽起又廢卒亦無所至
王隱謗退死家習鑿齒無一足崔浩范曄赤誅魏收夭
絕宋孝王誅死足下所稱吳兢亦不聞身貴而令其後
有聞也夫為史者不有人禍則有天刑豈可不畏懼而
輕為之哉唐有天下二百年矣聖君賢相相踵其餘文
武之士立功名跨越前後者不可勝數豈一人卒卒能
紀而傳之邪僕年志巳就衰退不可自敦率宰相知其
無他才能不足用哀其老窮齟齬無所合不欲令四海
内有戚戚者猥言之上苟加一職榮之耳非必督責迫
蹙令就功役也賤不敢逆盛指行且謀朝去且傳聞不
同善惡隨人所見甚者附黨憎愛不同巧造語言鑿空
構立善惡事迹於今何所承受取信而可草草作傳記
令傳萬世乎若無鬼神豈可不自心慙愧若有鬼神將
不福人僕雖騃亦粗知自愛實不敢率爾為也夫聖唐
鉅跡及賢士大夫事皆磊磊軒天地決不沈没今舘中
非無人將必有作者勤而纂之後生可畏安知不在足
下亦宜勉之
答崔立之書
公三試吏部不售斯立遺公書故答之云云蓋
崔斯立屬公相知之深者故吐露如此
斯立足下僕見險不能止動不得時顛頓狼狽失其所
持困不知變以至辱於再三君子小人之所憫笑天下
之所背而馳者也足下猶復以為可教貶損道德乃至
手筆以問之扳援古昔辭義高遠且進且勸足下之於
故舊之道得矣雖僕亦固望於吾子不敢望於他人者
耳然尚有似不相曉者非故欲發余乎不然何子之不
以丈夫期我也不能默默聊復自明僕始年十六七時
未知人事讀聖人之書以為人之仕者皆為人耳非有
利乎巳也及年二十時苦家貧衣食不足謀於所親然
後知仕之不唯為人耳及來京師見有舉進士者人多
貴之僕誠樂之就求其術或出禮部所試賦詩策等以
相示僕以為可無學而能因詣州縣求舉有司者好惡
出於其心四舉而後有成亦未即得仕聞吏部有以博
學宏辭選者人尤謂之才且得美仕就求其術或出所
試文章亦禮部之類私怪其故然猶樂其名因又詣州
府求舉凡二試於吏部一既得之而又黜於中書雖不
得仕人或謂之能焉退自取所試讀之乃類於俳優者
之辭顔忸怩而心不寧者數月既巳為之則欲有所成
就書所謂恥過作非者也因復求舉亦無幸焉乃復自
疑以為所試與得之者不同其程度及得觀之余亦無
甚愧焉夫所謂博學者豈今之所謂者乎夫所謂宏辭
者豈今之所謂者乎誠使古之豪傑之士若屈原孟軻
司馬遷相如楊雄之徒進於是選必知其懷慙乃不自
進而巳耳設使與夫今之善進取者競於蒙昧之中僕
必知其辱焉然彼五子者且使生於今之世其道雖不
顯於天下其自負何如哉肯與夫斗筲者決得失於一
夫之目而為之憂樂哉故凡僕之汲汲於進者其小得
蓋欲以具裘葛養窮孤其大得蓋欲以同吾之所樂於
人耳其他可否自計巳熟誠不待人而後知今足下乃
復比之獻玉者以為必竢工人之剖然後見知於天下
雖兩刖足不為病且無使勍者再尅誠足下相勉之意
厚也然仕進者豈舍此而無門哉足下謂我必待是而
後進者尤非相悉之辭也僕之玉固未嘗獻而足固未
嘗刖足下無為為我戚戚也方今天下風俗尚有未及
於古者邊境尚有被甲執兵者主上不得怡而宰相以
為憂僕雖不賢亦且潛究其得失致之乎吾相薦之乎
吾君上希卿大夫之位下猶取一障而乘之若都不可
得猶將耕於寬閑之野釣於寂寞之濱求國家之遺事考
賢人哲士之終始作唐之一經垂之於無窮誅姦諛於
既往發潛德之幽光二者將必有一可足下以為僕之
玉凡幾獻而足凡幾刖也又所謂勍者果誰哉再尅之
刑信如何也士固信於知已微足下無以發吾之狂言
答元侍御書
婉媚感慨
微之足下前歲辱書論甄逢父濟識安祿山必反即詐
為喑棄去祿山仄有名號又逼致之濟死執不起卒不
汗禄山父子事又論逢知讀書刻身立行勤已取足不
干州縣斥其餘以救人之急足下繇是與之交欲令逢
父子名迹存諸史氏足下以抗直喜立事斥不得立朝
失所不自悔喜事益堅微之乎子真安而樂之者謹詳
足下所論載挍之史法若濟者固當得附書今逢又能
行身幸於方州大臣以標白其先人事載之天下耳目
徹之天子追爵其父第四品赫然驚人逢與其父俱當
得書矣濟逢父子自吾人發春秋美君子樂道人之善
夫苟能樂道人之善則天下皆去惡為善善人得其所
其功實大足下與濟父子俱宜牽連得書足下勉逢令
終始其躬而足下年尚彊嗣德有繼將大書特書屢書
不一書而巳也愈既承命又執筆以竢
答陳商書
譬喻直與戰國策同調
愈白辱惠書語高而旨深三四讀尚不能通曉茫然增
愧赧又不以其淺弊無過人知識且喻以所守幸甚愈
敢不吐情實然自識其不足補吾子所須也齊王好竽
有求仕於齊者操瑟而往立王之門三年不得入叱曰
吾瑟鼓之能使鬼神上下吾鼓瑟合軒轅氏之律呂客
罵之曰王好竽而子鼓瑟瑟雖工如王不好何是所謂
工於瑟而不工於求齊也今舉進士於此世求禄利行
道於此世而為文必使一世人不好得無與操瑟立齊
門者比歟文雖工不利於求求不得則怒且怨不知君
子必爾為不也故區區之心每有來訪者皆有意於不
肖者也略不辭讓遂盡言之惟吾子諒察
答侯繼書
澹宕自奇
裴子自城來得足下一書明日又於崔大處得足下陜
州所留書翫而復之不能自休尋知足下不得留僕又
為考官所辱欲致一書開足下并自舒其所懷含意連
辭將發復巳卒不能成就其說及得足下二書凡僕之
所欲進於左右者足下皆以自得之僕雖欲重累其辭
諒無居足下之意外者故絕意不為行自念方當遠去
潛深伏隩與時世不相聞雖足下之思我無所窺尋其
聲光故不得不有書為別非復有所感發也僕少好學
問五經之外百氏之書未有聞而不求得而不觀者然
其所志惟在其意義所歸至於禮樂之名數隂陽土地
星辰方藥之書未嘗一得其門戶雖今之仕進者不要
此道然古之人未有不通此而能為大賢君子者僕雖
庸愚每讀書輒用自愧今幸不為時所用無朝夕役役
之勞將試學馬力不足而後止猶將愈於汲汲於時俗
之所爭既不得而怨天尤人者此吾今之志也懼足下
以吾退歸因謂我不復能自彊不息故因書奉曉冀足
下知吾之退未始不為進而衆人之進未始不為退也
既貨馬即求船東下二事皆不過後月十日有相問者
為我謝焉
答李秀才書
因與李秀才無舊獨於元賓詩中得其人故遂
始終托元賓以寫兩與之情
愈白故友李觀元賓十年之前示愈別吳中故人詩六
章其首章則吾子也盛有所稱引元賓行峻潔清其中
狹隘不能苞容於尋常人不肯苟有論說因究其所以
於是知吾子非庸衆人時吾子在吳中其後愈出在外
無因緣相見元賓既没其文益可貴重思元賓而不見
見元賓之所與者則如元賓焉今者辱惠書及文章觀
其姓名元賓之聲容恍若相接讀其文辭見元賓之知
人交道之不汚甚矣子之心有似於吾元賓也子之言
以愈所為不違孔子不以琢雕為工將相從於此愈敢
自愛其道而以辭讓為事乎然愈之所志於古者不惟
其辭之好好其道焉爾讀吾子之辭而得其所用心將
復有深於是者與吾子樂之況其外之文乎愈頓首
答馮宿書
於喜聞過中却有自已一段直巳而守的意在
垂示僕所闕非情之至僕安得聞此言朋友道缺絶久
無有相箴規磨切之道僕何幸乃得吾子僕常閔時俗
人有耳不自聞其過懔懔然惟恐巳之不自聞也而今
而後有望於吾子矣然足下與僕交久僕之所守足下
之所熟知在京城時囂囂之徒相訾百倍足下時與僕
居朝夕同出入起居亦見僕有不善乎然僕退而思之
雖無以獲罪於人亦有以獲罪於人者僕在京城一年
不一至貴人之門人之所趨僕之所傲與己合者則從
之遊不合者雖造吾廬未嘗與之坐此豈徒足致謗而
巳不戮於人則幸也追思之可為戰慄寒心故至此巳
來尅巳自下雖不肖人至未嘗敢以貌慢之況時所尚
者耶以此自謂庶幾無時患不知猶復云云也聞流言
不信其行嗚呼不復有斯人也君子不為小人之恟恟
而易其行僕何能爾委曲從順向風承意汲汲恐不得
合猶且不免云云命也可如何然子路聞其過則喜禹
聞昌言則下車拜古人有言曰告我以吾過者吾之師
也願足下不憚煩苟有所聞必以相告吾亦有以報子
不敢虚也不敢㤀也
答竇秀才書
愈少駑怯於他藝能自度無可努力又不通時事而與
世多齟齬念終無以樹立遂發憤篤專於文學學不得
其術凡所辛苦而僅有之者皆符於空言而不適於實
用又重以自廢是故學成而道益窮年老而智愈困今
又以罪黜於朝廷遠宰蠻縣愁憂無聊瘴癘侵加喘喘
焉無以冀朝夕足下年少才俊辭雅而氣銳當朝廷求
賢如不及之時當道者又皆良有司操數寸之管書盈
尺之紙高可以釣爵位循序而進亦不失萬一於甲科
今乃乘不測之舟入無人之地以相從問文章為事身
勤而亊左辭重而請約非計之得也雖使古之君子積
道藏德遁其光而不曜膠其口而不傳者遇足下之請
懇懇猶將倒廪傾囷羅列而進也若愈之愚不肖又安
敢有愛於左右哉顧足下之能足以自奮愈之所有如
前所陳是以臨事愧恥而不敢答也錢財不足以賄左
右之匱急文章不足以發足下之事業稛載而往垂槖
而歸足下亮之而已
答呂毉山人書
奇氣
愈白惠書責以不能如信陵執轡者夫信陵戰國公子
欲以取士聲勢傾天下而然耳如僕者自度若世無孔
子不當在弟子之列以吾子始自山出有朴茂之美意
恐未礱磨以世事又自周後文弊百子為書各自名家
亂聖人之宗後生習傳雜而不貫故設問以觀吾子其
已成熟乎將以為友也其未成熟乎將以講去其非而
趨是耳不如六國公子有市於道者也方今天下入仕
惟以進士明經及卿大夫之世耳其人率皆習熟時俗
工於語言識形勢善候人主意故天下靡靡日入於衰
壞恐不復振起務欲進足下趨死不顧利害去就之人
於朝以爭救之耳非謂當今公卿間無足下輩文學知
識也不得以信陵比然足下衣破衣繫麻鞋率然叩吾
門吾待足下雖未盡賓主之道不可謂無意者足下行
天下得此於人蓋寡乃遂能責不足於我此真僕所汲
汲求者議雖未中節其不肯阿曲以事人者灼灼明矣
方將坐足下三沐而三熏之聽僕之所為少安無躁
答胡生書
情本悃愊而有深思處堪把翫
愈頓首胡生秀才足下雨不止薪芻價益高生遠客懷
道守義非其人不交得無病乎斯須不展思想無巳愈
不善自謀口多而食寡然猶月有所入以愈之不足知
生之窮也至於是而不悔非信道篤者其誰能之所示
千百言略不及此而以不屢相見為憂謝相知為急謀
道不謀食樂以㤀憂者生之謂矣顧無以當之如何夫
別是非分賢與不肖公卿貴位者之任也愈不敢有意
於是如生之徒於我厚者知其賢時或道之於生未有
益也不知者乃用是為謗不敢自愛懼生之無益而有
傷也如之何若曰彼有所合吾不利其求則庶可矣生
又離鄉邑去親愛甘辛苦而不厭者本非為是也如之
何愈之於生既不變矣戒生無以示愈者語於人用息
不知者之謗生慎從之講禮釋友二篇比舊尤佳志深
而喻切因事以陳辭古之作者正如是爾
答尉遲生書
愈白尉遲生足下夫所謂文者必有諸其中是故君子
慎其實實之美惡其發也不揜本深而末茂形大而聲
宏行峻而言厲心醇而氣和昭晰者無疑優游者有餘
體不備不可以為成人辭不足不可以為成文愈之所
聞者如是有問於愈者亦以是對今吾子所為皆善矣
謙謙然若不足而以徵於愈愈又敢有愛於言乎抑所
能言者皆古之道古之道不足以取於今吾子何其愛
之異也賢公卿大夫在上比肩始進之賢士在下比肩
彼其得之必有以取之也子欲仕乎其往問焉皆可學
也若獨有愛於是而非仕之謂則愈也嘗學之矣請繼
今以言
答楊子書
納交之始如此此其所以既合而不為暌也
辱書并示表記述書辭等五篇比於東都略見顏色未
得接言語心固巳相奇但不敢果於貌定知人堯舜所
難又嘗服宰予之誡故未敢決然決亦不敢忽然㤀也
到城已來不多與人還往友朋之中所敬信者平昌孟
東野東野吃吃說足下不離口崔大敦詩不多見每每
說人物亦以足下為處子之秀近又得李七翺書亦云
足下之文遠其兄甚夫以平昌之賢其言一人固足信
矣況又崔與李繼至而交說邪故不待相見相信巳熟
既相見不要約巳相親審知足下之才充其容也今辱
書乃云云是所謂以黃金注重外而内惑也然恐足下
少年與僕老者不相類尚須驗以言故具白所以而今
而後不置疑於其間可也若曰長育人才則有天子之
大臣在若僕者守一官且不足以修理況如是重任邪
學問有暇幸時見臨愈白
為河南令上畱守鄭相公啓
情直而辭婉
愈啓愈為相公官屬五年辱知辱愛伏念曾無絲毫事
為報答效日夜思慮謀畫以為事大君子當以道不宜
苟且求容悅故於事未嘗敢疑惑宜行則行宜止則止
受容受察不復進謝自以為如此真得事大君子之道今
雖蒙沙汰為縣固猶在相公治下未同去離門牆為故
吏為形跡嫌疑改前所為以自疎外於大君子固當不
待煩說於左右而後察也人有告人辱罵其妺與妻為
其長者得不追而問之乎追而不至為其長者得不怒
而杖之乎坐軍營操兵守禦為留守出入前後驅從者
此真為軍人矣坐坊市賣餅又稱軍人則誰非軍人也
愚以為此必姦人以錢財賂將吏盜相公文牒竊注名
姓於軍籍中以陵駕府縣此固相公所欲去奉法吏所
當嫉雖捕繫杖之未過也昨聞相公追捕所告受辱罵
者愚以為大君子為政當有權變始似小異要歸於正
耳軍吏紛紛入見告屈為其長者安得不小致為之之
意乎未敢以此仰疑大君子及見諸從事說則與小人
所望信者少似乖戾雖然豈敢生疑於萬一必諸從事
與諸將吏未能去朋黨心蓋覆黤黮不以真情狀白露
左右小人受私恩良久安敢閉蓄以為私恨不一二陳
道伏惟相公憐察幸甚幸甚愈無適時才用漸不喜為
吏得一事為名可自罷去不啻如棄涕唾無一分顧藉
心顧失大君子纖芥意如丘山重守官去官惟今日指
揮愈惶懼再拜上
賀徐州張僕射白兔狀
類終軍白麟奇木對
伏聞今月五日營田巡官陳從政獻瑞兔毛質皦白天
馴其心其始實得之符離安阜屯屯之役夫朝行遇之
迫之弗逸人立而拱竊惟休咎之兆天所以啓覺于下
依類託喻事之纖悉不可圖驗非睿知博通孰克究明
愈雖不敏請試辨之兔隂類也又窟居狡而伏逆象也
今白其色絕其羣也馴其心化我德也人立而拱非禽
獸之事革而從人且服罪也得之符離符離實戎國名
又附麗也不在農夫之田而在軍田武德行也不戰而
來之之道也有安阜之嘉名焉伏惟閣下股肱帝室藩
垣天下四方其有逆亂之臣未血斧鑕之屬畏威崩析
歸我乎哉其事兆矣是宜具跡表聞以承答天意小子
不惠猥以文句微識蒙念睹兹盛美焉敢避不讓之責
而默默耶
與汝州盧郎中論薦侯喜狀
文婉曲感慨盧郎中當為刺心推轂矣
右其人為文甚古立志甚堅行止取捨有士君子之操
家貧親老無援於朝在舉場十餘年竟無知遇愈常慕
其才而恨其屈與之還往歲月巳多嘗欲薦之於主司
言之於上位名卑官賤其路無由觀其所為文未嘗不
揜卷長嘆去年愈從調選本欲攜持同行適遇其人自
有家事迍邅坎坷又廢一年及春末自京還怪其久絕
消息五月初至此自言為閣下所知辭氣激揚面有矜
色曰侯喜死不恨矣喜辭親入關羈旅道路見王公數
百未嘗有如盧公之知我也比者分將委棄泥塗老死
草野今胸中之氣勃勃然復有仕進之路矣愈感其言
賀之以酒謂之曰盧公天下之賢刺史也未嘗有所推
引蓋難其人而重其事今子鬱為選首其言死不恨固
宜也古所謂知巳者正如此耳身在貧賤為天下所不
知獨見遇於大賢乃可貴耳若自有名聲又託形勢此
乃市道之事又何足貴乎子之遇知於盧公真所謂知
巳者也士之修身立節而竟不遇知己前古已來不可
勝數或日接膝而不相知或異世而相慕以其遭逢之
難故曰士為知巳者死不其然乎不其然乎閣下既已
知侯生而愈復以侯生言於閣下者非為侯生謀也感
知巳之難遇大閣下之德而憐侯生之心故因其行而
獻於左右焉謹狀
唐宋八大家文鈔卷五
