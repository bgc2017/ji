唐宋八大家文鈔卷十六
明茅坤撰
昌黎文鈔十六
哀辭祭文行狀
獨孤申叔哀辭
悲痛特甚詩之可以怨者也
衆萬之生誰非天耶明昭昏蒙誰使然耶行何為而怒
居何故而憐耶胡喜厚其所可薄而恒不足於賢耶將
下民之好惡與彼蒼懸耶抑蒼茫無端而暫寓其間耶
死者無知吾為子慟而已矣如有知也子其自知之
矣濯濯其英曄曄其光如聞其聲如見其容烏虖遠矣
何日而㤀
歐陽生哀辭
小序極工多悽愴嗚咽之旨而哀辭特爾雅
歐陽詹世居閩越自詹已上皆為閩越官至州佐縣令
者累累有焉閩越地肥衍有山泉禽魚之樂雖有長材
秀民通文書吏事與上國齒者未嘗肯出仕今上初故
宰相常衮為福建諸州觀察使治其地衮以文辭進有
名於時又作大官臨蒞其民鄉縣小民有能誦書作文
辭者衮親與之為客主之禮觀游宴饗必召與之時未
幾皆化翕然詹于時獨秀出衮加敬愛諸生皆推服閩
越之人舉進士由詹始建中貞元間余就食江南未接
人事往往聞詹名閭巷間詹之稱於江南也久貞元三
年余始至京師舉進士聞詹名尤甚八年春遂與詹文
辭同考試登第始相識自後詹歸閩中余或在京師他
處不見詹久者惟詹歸閩中時為然其他時與詹離率
不歷歲移時則必合合必兩㤀其所趨久然後去故余
與詹相知為深詹事父母盡孝道仁於妻子於朋友義
以誠氣醇以方容貌嶷嶷然其燕私善謔以和其文章
切深喜往復善自道讀其書知其於慈孝最隆也十五
年冬余以徐州從事朝正於京師詹為國子監四門助
教將率其徒伏闕下舉余為博士會監有獄不果上觀
其心有益於余將㤀其身之賤而為之也嗚呼詹今其
死矣詹閩越人也父母老矣捨朝夕之養以來京師其
心將以有得于是而歸為父母榮也雖其父母之心亦
皆然詹在側雖無離憂其志不樂也詹在京師雖有離
憂其志樂也若詹者所謂以志養志者歟詹雖未得位
其名聲流于人人其德行信于朋友雖詹與其父母皆
可無憾也詹之事業文章李翺既為之傳故作哀辭以
舒余哀以傳於後以遺其父母而解其悲哀以卒詹志
云
求仕與友兮遠違其鄉父母之命兮子奉以行友則既
獲兮禄實不豐以志為養兮何有牛羊事實既修兮名
譽又光父母忻忻兮常若在旁命雖云短兮其存者長
終要必死兮願不永傷友朋親視兮藥物甚良飲食孔
時兮所欲無妨夀命不齊兮人道之常在側與遠兮非
有不同山川阻深兮魂魄流行祀祭則及兮勿謂不通
哭泣無益兮抑哀自強推生知死兮以慰孝誠嗚呼哀
哉兮是亦難忘
愈性不喜書自為此文惟自書兩通其一通遺清
河崔羣羣與余皆歐陽生友也哀生之不得位而
死哭之過時而悲其一通今書以遺彭城劉君伉
君喜古文以吾所為合於古詣吾廬而來請者入
九至而其色不怨志益堅凡愈之為此文盖哀歐
陽生之不顯榮於前又懼其泯滅於後也今劉君
之請未必知歐陽生其志在古文耳雖然愈之為
古文豈獨取其句讀不類於今者耶思古人而不
得見學古道則欲兼通其辭通其辭者本志乎古
道者也古之道不苟譽毁于人劉君好其辭則其
知歐陽生也無惑焉
祭田横墓文
借田横發自己一生悲感之意
貞元十一年九月愈如東京道出田横墓下感横義高
能得士因取酒以祭為文而弔之其辭曰事有曠百世
而相感者余不自知其何心非今世之所稀孰為使余
歔欷而不可禁余既博觀乎天下曷有庶幾乎夫子之
所為死者不復生嗟余去此其從誰當秦氏之敗亂得
一士而可王何五百人之擾擾而不能脱夫子於劍鋩
抑所寶之非賢亦天命之有常昔闕里之多士孔聖亦
云其遑遑苟余行之不迷雖顛沛其何傷自古死者非
一夫子至今有耿光跽陳辭而薦酒魂髣髴而來享
祭鱷魚文
詞嚴義正看之便足動鬼神
維年月日潮州刺史韓愈使軍事衙推秦濟以羊一猪
一投惡溪之潭水以與鱷魚食而告之曰昔先王既有
天下列山澤罔繩擉刃以除蟲蛇惡物為民害者驅而
出之四海之外及後王德薄不能遠有則江漢之間尚
皆棄之以與蠻夷楚越况潮嶺海之間去京師萬里哉
鱷魚之涵淹卵育於此亦固其所今天子嗣唐位神聖
慈武四海之外六合之内皆撫而有之况禹跡所揜揚
州之近地刺史縣令之所治出貢賦以供天地宗廟百
神之祀之壤者哉鱷魚其不可與刺史雜處此土也刺
史受天子命守此土治此民而鱷魚睅然不安溪潭據
處食民畜熊豕鹿麞以肥其身以種其子孫與刺史亢
拒争為長雄刺史雖駑弱亦安肯為鱷魚低首下心伈伈
睍睍為民吏羞以偷活於此耶且承天子命以來為吏
固其勢不得不與鱷魚辯鱷魚有知其聽刺史言潮之
州大海在其南鯨鵬之大蝦蟹之細無不容歸以生以
食鱷魚朝發而夕至也今與鱷魚約盡三日其率醜類
南徙於海以避天子之命吏三日不能至五日五日不
能至七日七日不能是終不肯徙也是不有刺史聽從
其言也不然則是鱷魚冥頑不靈刺史雖有言不聞不
知也夫傲天子之命吏不聽其言不徙以避之與冥頑
不靈而為民物害者皆可殺刺史則選材技吏民操強
弓毒矢以與鱷魚從事必盡殺乃止其無悔
祭柳子厚文
昌黎誌子厚墓相知之誼似不如祭文
維年月日韓愈謹以清酌庶羞之奠祭於亡友柳子厚
之靈嗟嗟子厚而至然耶自古莫不然我又何嗟人之
生世如夢一覺其間利害竟亦何校當其夢時有樂有
悲及其既覺豈足追惟凡物之生不願為材犧罇青黃
乃木之災子之中棄天脱馽羈玉珮瓊琚大放厥辭冨
貴無能磨滅誰記子之自著表表愈偉不善為斵血指
汗顏巧匠旁觀縮手袖閒子之文章而不用世乃令吾
徒掌帝之制子之視人自以無前一斥不復羣飛刺天
嗟嗟子厚今也則亡臨絶之音一何琅琅徧告諸友以
寄厥子不鄙謂余亦託以死凡今之交觀勢厚薄余豈
可保能承子託非我知子子實命我猶有鬼神寧敢遺
墮念子永歸無復來期設祭棺前矢心以辭嗚呼哀哉
尚饗
祭河南張員外文
公之奇崛戰鬭神鬼處令人神眩
維年月日彰義軍行軍司馬守太子右庶子兼御史中
丞韓愈謹遣某乙以庶羞清酌之奠祭於亡友故河南
縣令張十二員外之靈貞元十九君為御史余以無能
同詔並跱君德渾剛標高揭已有不吾如唾猶泥滓余
戇而狂年未三紀乘氣加人無挾自恃彼婉孌者實憚
吾曹側肩帖耳有舌如刀我落陽山以尹鼯猱君飄臨
武山林之牢歲弊寒凶雪虐風饕顛於馬下我泗君咷
夜息南山同卧一席守隸防夫觝頂交跖洞庭漫汗粘
天無壁風濤相豗中作霹靂追程盲進颿船箭激南上
湘水屈氏所沈二妃行迷淚蹤染林山哀浦思鳥獸呌
音余唱君和百篇在唫君止于縣我又南踰把&KR0678;相飲
後期有無期宿界上一又相語自别幾時遽變寒暑枕
臂欹眠加余以股僕來告言虎入廐處無敢驚逐以我
&KR1042;去君云是物不駿於乘虎取而往來寅其徵我預在
此與君俱膺猛獸果信惡禱而凴余出嶺中君竢州下
偕掾江陵非余望者郴山奇變其水清寫泊沙倚石有
遌無捨衡陽放酒熊咆虎嗥不存令章罰籌蝟毛委舟
湘流往觀南嶽雲壁潭潭穹林攸擢避風太湖七日鹿
角鈎登大鮎怒頰豕豞臠盤炙酒羣奴餘啄走官階下
首下凥高下馬伏塗從事是遭予徵博士君以使已相
見京師過願之始分教東生君掾雍首兩都相望於别
何有解手背面遂十一年君出我入如相避然生闊死
休吞不復宣刑官屬郎引章訐奪權臣不愛南昌是斡
明條謹獄氓獠戶歌用遷灃浦為人受瘥還家東都起
令河南屈拜後生憤所不堪屢以正免身伸事蹇竟死
不昇孰勸為善丞相南討余辱司馬議兵大梁走出洛
下哭不凴棺奠不親斝不撫其子葬不送野望君傷懷
有隕如瀉銘君之績納石壤中爰及祖考紀德事功外
著後世鬼神與通君其奚憾不余鑒衷嗚呼哀哉尚饗
祭十二郎文
通篇情意刺骨無限悽切祭文中千年絶調
年月日季父愈聞汝喪之七日乃能銜哀致誠使建中
遠具時羞之奠告汝十二郎之靈嗚呼吾少孤及長不
省所怙惟兄嫂是依中年兄没南方吾與汝俱幼從嫂
歸葬河陽既又與汝就食江南零丁孤苦未嘗一日相
離也吾上有三兄皆不幸早世承先人後者在孫惟汝
在子惟吾兩世一身形單影隻嫂常撫汝指吾而言曰
韓氏兩世惟此而已汝時尤小當不復記憶吾時雖能
記憶亦未知其言之悲也吾年十九始來京城其後四
年而歸視汝又四年吾往河陽省墳墓遇汝從嫂喪來葬
又二年吾佐董丞相於汴州汝來省吾止一歲請歸取
其孥明年丞相薨吾去汴州汝不果來是年吾佐戎徐
州使取汝者始行吾又罷去汝又不果來吾念汝從於
東東亦客也不可以久圖久遠者莫如西歸將成家而
致汝嗚呼孰謂汝遽去吾而没乎吾與汝俱少年以為
雖暫相别終當久相與處故捨汝而旅食京師以求斗
斛之禄誠知其如此雖萬乘之公相吾不以一日輟汝
而就也去年孟東野往吾書與汝曰吾年未四十而視
茫茫而髮蒼蒼而齒牙動搖念諸父與諸兄皆康強而
早世如吾之衰者其能久存乎吾不可去汝不肯來恐
旦暮死而汝抱無涯之戚也孰謂少者没而長者存強
者夭而病者全乎嗚呼其信然耶其夢耶其傳之非其
真耶信也吾兄之盛德而夭其嗣乎汝之純明而不克
蒙其澤乎少者強者而夭没長者衰者而存全乎未可
以為信也夢也傳之非其真也東野之書耿蘭之報何
為而在吾側也嗚呼其信然矣吾兄之盛德而夭其嗣
矣汝之純明宜業其家者不克蒙其澤矣所謂天者誠
難測而神者誠難明矣所謂理者不可推而夀者不可
知矣雖然吾自今年來蒼蒼者或化而為白矣動搖者
或脱而落矣毛血日益衰志氣日益微幾何不從汝而
死也死而有知其幾何離其無知悲不幾時而不悲者
無窮期矣汝之子始十歲吾之子始五歲少而強者不
可保如此孩提者又可冀其成立耶嗚呼哀哉嗚呼哀
哉汝去年書云比得軟脚病往往而劇吾曰是疾也江
南之人常常有之未始以為憂也嗚呼其竟以此而殞
其生乎抑别有疾而至斯乎汝之書六月十七日也東
野云汝殁以六月二日耿蘭之報無月日盖東野之使
者不知問家人以月日如耿蘭之報不知當言月日東
野與吾書乃問使者使者妄稱以應之耳其然乎其不
然乎今吾使建中祭汝弔汝之孤與汝之乳母彼有食
可守以待終喪則待終喪而取以來如不能守以終喪
則遂取以來其餘奴婢並令守汝喪吾力能改葬終葬
汝於先人之兆然後惟其所願嗚呼汝病吾不知時汝
殁吾不知日生不能相養以共居殁不得撫汝以盡哀
歛不凴其棺窆不臨其穴吾行負神明而使汝夭不孝
不慈而不得與汝相養以生相守以死一在天之涯一
在地之角生而影不與吾形相依死而魂不與吾夢相
接吾實為之其又何尤彼蒼者天曷其有極自今以往
吾其無意於人世矣當求數頃之田於伊潁之上以待
餘年教吾子與汝子幸其成長吾女與汝女待其嫁如
此而已嗚呼言有窮而情不可終汝其知也耶其不知
也耶嗚呼哀哉尚饗
贈太傅董公行狀
點次情事如畫而語亦壯
公諱晉字混成河中虞鄉萬歲里人少以明經上第宣
皇帝居原州公在原州宰相以公善為文任翰林之選
聞召見拜祕書省校書郎入翰林為學士三年出入左
右天子以為謹愿賜緋魚袋累陞為衛尉寺丞出翰林
以疾辭拜汾州司馬崔圓為揚州詔以公為圓節度判
官攝殿中侍御史以軍事如京師朝天子識之拜殿中
侍御史内供奉由殿中為侍御史入尚書省為主客員
外郎由主客為祠部郎中先皇帝時兵部侍郎李涵如
回紇立可敦詔公兼侍御史賜紫金魚袋為涵判官回
紇之人來曰唐之復土疆取回紇力焉約我為市馬既
入而歸我賄不足我於使人乎取之涵懼不敢對視公
公與之言曰我之復土疆爾信有力焉吾非無馬而與
爾為市為賜不既多乎爾之馬歲至吾數皮而歸資邊
吏請致詰也天子念爾有勞故下詔禁侵犯諸戎畏我
大國之爾與也莫敢校焉爾之父子寧而畜馬蕃者非
我誰使之於是其衆皆環公拜既又相率南面序拜皆
兩舉手曰不敢復有意大國自回紇歸拜司勲郎中未
嘗言回紇之事遷祕書少監歷太府太常二寺亞卿為
左金吾衛將軍今上即位以大行皇帝山陵出財賦拜
太府卿由太府為左散騎常侍兼御史中丞知臺事三
司使選擢材俊有威風始公為金吾未盡一月拜太府
九日又為中丞朝夕入議事於是宰相請以公為華州
刺史拜華州刺史潼關防禦鎮國軍使朱泚之亂加御
史大夫詔至于上所又拜國子祭酒兼御史大夫宣慰
恒州於是朱滔自范陽以回紇之師助亂人大恐公既
至恒州恒州即日奉詔出兵與滔戰大破走之還至河
中李懷光反上如梁州懷光所率皆朔方兵公知其謀
與朱泚合也患之造懷光言曰公之功天下無與敵公
之過未有聞於人某至上所言公之情上寬明將無不
赦宥焉乃能為朱泚臣乎彼為臣而背其君苟得志於
公何有且公既為太尉矣彼雖寵公何以加此彼不能
事君能以臣事公乎公能事彼而有不能事君乎彼知
天下之怒朝夕戮死者也故求其同罪而與之比公何
所利焉公之敵彼有餘力不如明告之絶而起兵襲取
之清宫而迎天子庶人服而請罪有司雖有大過猶將
揜焉如公則誰敢議語已懷光拜曰天賜公活懷光之
命喜且泣公亦泣則又語其將卒如語懷光者將卒呼
曰天賜公活吾三軍之命拜且泣公亦泣故懷光卒不
與朱泚當是時懷光幾不反公氣仁語若不能出口及
當事乃更疎亮捷給其詞忠其容貌温然故有言於人
無不信明年上復京師拜左金吾衛大將軍由大金吾
為尚書左丞又為太常卿由太常拜門下侍郎平章事在
宰相位凡五年所奏於上前者皆二帝三王之道由秦
漢以降未嘗言退歸未嘗言所言於上者於人子弟有
私問者公曰宰相所職係天下天下安危宰相之能與
否可見欲知宰相之能與否如此視之其可凡所謀議
於上前者不足道也故其事卒不聞以疾病辭於上前
者不記退以表辭者八方許之拜禮部尚書制曰事上
盡大臣之節又曰一心奉公於是天下知公之有言於
上也初公為宰相時五月朔會朝天子在位公卿百執
事在廷侍中贊百僚賀中書侍郎平章事竇參攝中書
令當傳詔疾作不能事凡將大朝會當事者既受命皆
先日習儀于時未有詔公卿相顧公逡巡進北面言曰
攝中書令臣某病不能事臣請代某事於是南面宣致
詔詞事已復位進退甚詳為禮部四年拜兵部尚書入
謝上語問日晏復有入謝者上喜曰董某疾且損矣出
語人曰董公且復相既二日拜東都留守判東都尚書
省事充東都畿汝州都防禦使兼御史大夫仍為兵部
尚書由留守未盡五月拜檢校尚書左僕射同中書門
下平章事汴州刺史宣武軍節度副大使知節度事管
内支度營田汴宋亳潁等州觀察處置等使汴州自大
歷來多兵事劉玄佐益其師至十萬玄佐死子士寧代
之畋遊無度其將李萬榮乘其畋也遂之萬榮為節度
一年其將韓惟清張彦林作亂求殺萬榮不剋三年萬
榮病風昏不知事其子乃復欲為士寧之故監軍使俱
文珍與其將鄧惟恭執之歸京師而萬榮死詔未至惟
恭權軍事公既受命遂行劉宗經韋弘景韓愈實從不
以兵衛及鄭州逆者不至鄭州人為公懼或勸公止以
待有自汴州出者言於公曰不可入公不對遂行宿圃
田明日食中牟逆者至宿八角明日惟恭及諸將至遂
逆以入及郛三軍緣道讙聲庶人壯者呼老者泣婦人
啼遂入以居初玄佐死吳湊代之及鞏聞亂歸士寧萬
榮皆自為而後命軍士將以為常故惟恭亦有志以公
之速也不及謀遂出逆既而私其人觀公之所為以告
曰公無為惟恭喜知公之無害已也委心焉進見公者
退皆曰公仁人也聞公言者皆曰公仁人也環以相告
故大和初玄佐遇軍士厚士寧懼復加厚焉至萬榮如
士寧志及韓張亂又加厚以懷之至于惟恭每加厚焉
故士卒驕不能禦則置腹心之士幕于公庭廡下挾弓
執劍以須日出而入前者去日入而出後者至寒暑時
至則加勞賜酒肉公至之明日皆罷之貞元十二年七
月也八月上命汝州刺史陸長源為御史大夫行軍司
馬楊凝自左司郎中為檢校吏部郎中觀察判官杜倫
自前殿中侍御史為檢校工部員外郎節度判官孟叔
度自殿中侍御史為檢校金部員外郎支度營田判官
職事脩人俗化嘉禾生白鵲集蒼烏來巢嘉瓜同蔕聯
實四方至者歸以告其帥小大威懷有所疑輙使來問
有交惡者公與平之累請朝不許及有疾又請之且曰
人心易動軍旅多虞及臣之生計不先定至於他日事
或難期猶不許十五年二月三日薨于位上三日罷朝
贈太傳使吏部員外郎楊於陵來祭弔其子贈布帛米
有加公之將薨也命其子三日歛既歛而行於行之四
日汴州亂故君子以公為知人公之薨也汴州人歌之
曰濁流洋洋有闢其郛闐道讙呼公來之初今公之歸
公在喪車又歌曰公既來止東人以完今公没矣人誰
與安始公為華州亦有惠愛人思之公居處恭無妾媵
不飲酒不謟笑好惡無所偏與人交泊如也未嘗言兵
有問者曰吾志於教化享年七十六階累陞為金紫光
禄大夫勲累陞為上柱國爵累陞為隴西郡開國公娶
南陽張氏夫人後娶京兆韋氏夫人皆先公終四子全
道溪全素澥全道全素皆上所賜名全道為秘書省著
作郎溪為秘書省秘書郎全素為大理評事澥為太常
寺太祝皆善士有學行謹具歷官行事狀伏請牒考功
并牒太常議所諡牒史館請垂編錄謹狀
唐荆川曰此文叙事全是學左氏然董公文頓
挫權公文調勻各一體
唐宋八大家文鈔卷十六
