唐宋八大家文鈔卷八十三
明茅坤撰
臨川文鈔三
表啓
荆公結知神宗於表箋所上多鑱畫感動處予故
於集内多錄凡三十五首
除參知政事謝表
承弼之任賢智所難顧惟缺然何以堪此仰膺成命弗
獲固辭(中謝)竊以古先哲王考愼厥輔皆有一德用成
衆功伏惟皇帝陛下含獨見之明踐久安之運甫終諒
闇將大施為宜得偉人與圖庶政如臣者徒以承學粗
知義方本無他長可備官使退安私室自絶榮塗既負
采薪之憂因逃竊位之責大明繼燭正路宏開付以蕃
宣還之侍從清閒之宴或賜開延淺陋所聞每蒙知奬
以為奉令承教庶幾無尤至於當軸處中良非所稱寵
光曲被震媿交懷此蓋伏遇皇帝陛下德懋旁求志存
遠舉隆寬盡下故忠良有以輸心公聽並觀故讒慝不
能肆志矧睿謀之天縱方聖敬之日躋思稱所蒙敢忘
自竭遠猷經國雖或媿于前脩直道事君期不負于素
守
除平章事監修國史謝表
臣某言伏奉恩命特授金紫光祿大夫行尚書禮部侍
郎同中書門下平章事監修國史上柱國進封開國公
加食邑一千戸實封四百戸仍賜推忠協謀佐理功臣
尋具表陳免蒙批答不允仍斷來章者揚于大庭寵以
高位歸之翊戴之重諉之宰制之平聖心方慎於旁求
小臣知難於上稱(中謝)臣聞人君代天而理物人臣資
父以事君然而君臣之大義有方非若父子之至恩無
間須倡而後和則誠意每患於難通不入而後量則忠
力或嫌於自獻唯成湯之聽伊尹與傅說之遇高宗皆
以疏遠而相求何其親厚之獨至蓋所趨非由於二道
故所為若出於一身夫豈於越夷貉之異心是謂元首
股肱之同體二臣既以此獲展事君之義兩君亦以此
得成理物之功苟非其人孰與於此臣受材單寡逄運
休明初涉獵於藝文稍扳緣於祿仕曩塵近侍積媿空
餐悲遽隔於庭闈分長依於丘隴俄值纂承之慶繼叨
收召之榮責以論經尚少知於訓詁使之與政曾莫助
於猷為矧以拙直而見知遂為姦回之所忌伏遇皇帝
陛下納之以天地之量照之以日月之明數加奬勵之
恩每辨讒誣之巧重遭卜相申勅備官終遜避之無繇
更兢慙於非據伏惟皇帝陛下樂古訓之獲而忘其勢
惡邪辭之害而斷以心勿貳於任賢務本以除惡使萬
邦有共惟帝臣之志萬姓有一哉王心之言則進無求
名之私退有補過之善臣之願也天實臨之
觀文殿學士知江寧府謝上表
文有典刑
臣某言伏奉制命授臣觀文殿學士吏部尚書知江寧
軍府事臣已於六月十五日到任訖久妨賢路上負聖
時苟逃放殛之刑更濫襃揚之典逸其犬馬將盡之力
寵以丘墓所寄之邦仰荷恩私皆踰分願(中謝)臣操行
不足以悅衆學術不足以趣時獨知義命之安敢望功
名之會値遭興運總領繁機惟睿廣之日躋顧卑凡而
坐困秋水方至因知海若之難窮大明既升豈宜爝火
之弗熄加以精力耗於事為之衆罪戾積於歲月之多
雖恃含垢之寬終懷覆餗之懼伏蒙陛下志存善貸為
在曲成記其事國之微誠閔其籲天之至懇撓黜幽之
常法示從欲之至仁經體贊元廢任莫追於既往承流
宣化收功尚冀於方來
除平章事昭文館大學士謝表
荆公奮勵可掬
臣某言伏奉制命特授臣同中書門下平章事昭文館
大學士兼譯經潤文使加食邑一千戶食實封四百戶
仍改賜推忠協謀同德佐理功臣尋具表陳免蒙降批
答不允仍斷來章者承流宣化方虞失職之誅經體贊
元更悞選賢之舉(中謝)臣竊惟人物之會通常寡實以
君臣之遇合至難自匪同聲氣之求孰能偕功名之享
伏惟皇帝陛下天縱大聖人與成能乘百年久安之機
飭千歲積壞之蠱士誠服矣而持祿養交之習未殄民
允懷矣而樂事勸功之志未䋲近或長阨而仁義之澤
未流遠或虚僑而道德之威未立宜選於衆舉格于皇
天之材使暨乃僚纘迪我高后之事冀勝所任以濟斯
時而臣蚤見知於隱約之中久獨立於傾搖之上勲庸
弗效恩禮更加託備外藩俯鄰朞歲遂叨詔奬還冠宰
司自視羈單所懷蹇淺方古耕築則有其陋為世聘求
則無其賢然以投老之軀而遭難値之運苟貪歲月趣
就涓埃且上之施既光則下之報宜厚與之戮力仰承
睿知之臨罔不同心俯賴忠良之協誓殫疏拙圖稱休
明
辭免使相判江寧府表
得君之寵多危懼
臣某言近具表辭免恩命伏蒙聖慈批答不允者寵私
未憖更加襃勉之恩分義所存敢冒叨貪之恥(中謝)伏
念臣江湖一介特荷聖知帷幄七年再陪國論久居亢
滿所以深懼災危積致衰疲所以懇辭機要若猶尸將
相之厚祿且復殿方面之大邦則是於惡盈之時欲富
而弗止以宣力之地養疴而自營聖慈雖或優容官謗
何由解免伏望皇帝陛下俯垂念聽特賜矜從使盛世
無虚授之嫌孤臣有少安之幸
朱炎傳聖旨令視府事謝表
臣某言三月二日提舉江南路太常丞朱炎傳聖旨令
臣便視府事者使指遄臻訓詞俯逮敢圖衰疾尚誤眷
存(中謝)伏念臣曲荷搜揚久孤付屬有能必獻未嘗擇
事而辭難無力可陳乃始籲天而求佚然方焦思有為
之日以此懷恩未報之身苟營燕安豈免慙悸伏蒙陛
下仁惟求舊義不忘遐乃因乘軺將命之臣更喻推轂
授方之意踦履無用誠弗忍於弃捐朽株匪材尚奚勝
於器使永惟奬勵徒誓糜捐
差弟安上傳旨令授勅命不須辭免謝表
臣某言伏蒙聖恩差弟安上提點江南東路刑獄以臣
衰疾就令照管仍傳聖旨令臣便授勅命更不須辭免
者江海衰殘雲天悠遠恩言狎至感涕交流(中謝)伏念
臣積荷知憐初無報稱豈圖賤質上簡聖心數遣中人
間因外使喻以眷懷之至意慰其憂苦之餘生惠焉既
久而彌加告矣雖頑而未捨乃至召見同產馳賜十行
之書使營私門就捐一路之寄訪逮纖悉矜及隱微追
千載之遭逄殆無前比顧百身之糜殞安可仰酬唯當
祇聖訓之鴻私豈敢固愚衷之小諒重念無傷於國體
乃為不負於天慈欲以里居之安而尸官廩之厚固巳
犯明義而累食功之實況復干隆名而長昧利之風至
於詞窮雖兢慙於屢黷可以理奪終冀幸於矜從
賀南郊禮畢肆赦表
臣某言伏覩今月初五日南郊禮畢大赦天下者精明
條達神睠顧而依懷膏澤川流人歡呼而蹈厲(中賀)臣
聞語孝之至莫大於配天議禮而輕不足以享帝能舉
釐事實歸聖時恭惟皇帝陛下鴻化已昭康年屢應奔
走籩豆有董正之治官潔豐粢盛有底慎之財賦禮成
穀旦恩浹緜區雖洛誦之休明尚難譬稱豈兒寬之淺
訥能盡揄揚臣夙荷慈憐方嬰衰瘵望九賓之紳笏獨
遠旬傳狎百獸於山林猶知率舞
賀正表
馭正夏時更端周歷體一元而敷惠適與春浮歛諸福
以代新方侔川至(中賀)恭惟皇帝陛下誕昭明德祇燕
孫謀齊七政以當天順五辰而凝績用求協氣以阜嘉
生閱千古之上儀肆三朝之盛會仰同星拱竦百辟以
在庭追效嵩呼極萬年而薦夀臣桑榆晩景麋鹿並遊
進莫與於臚傳退但知於率舞
賜生日禮物謝表
臣某言伏蒙聖慈特差入内内侍省内東頭供奉官馮
宗道傳宣撫問及就府賜臣生日禮物金花銀器一百
兩衣著一百匹衣一對金鍍銀鞍轡一副并纓複馬二
匹湯藥一銀盒御封全者微勞不效僅逃三典之科厚
禮有加尚躐九儀之等(中謝)臣外叨寄屬仰誤眷憐巳
隳考翼之基重負母慈之教追劬勞於晩節方不自勝
惟蕃庶之舊恩終無以稱伏蒙皇帝陛下更馳膚使曲
喻至懷駔駿靈珍琛奇組麗豈下流之敢及皆前此之
所無金厄淑旂多錫誠榮於既往鉛刀駑馬強扶難冀
於將來雖天地弗責其謝生顧臣子敢忘於致死
甘師顔傳宣撫問并賜藥謝表
臣某言膚使寵辭載華原隰寶奩珍劑如賁丘園臣(中)
(謝)伏念臣少出衡茅晩陪帷幄德輶寄重才淺知深但
念里居長負丘山之責敢期宸眷尚留簮履之矜此蓋
伏遇皇帝陛下天幬無疆海函不棄戴難忘之盛德豈
特銘肌撫易盡之餘生唯當結草
李舜舉賜詔書藥物謝表
中多感動之意
臣某言輟宫闈親近之臣臨湖海寬閒之野授之藥物
撫以訓辭尸厚祿而無勞謂當誅絶捐大恩而不報彌
所兢慙臣(中謝)伏念臣本出羈單自甘淪棄晩由材學
上誤聖知智曾昧於保身忠每懷於許國讒誣甚巧切
憂解免之難危拙更安特荷眷憐之至況遠迹久孤之
地實邇言易間之時而離明昭晰於隱微解澤頻繁於
疎逖此蓋伏遇皇帝陛下以上仁含垢以大智容愚弗
使南箕得侈簸揚之狀更令北戶坐蒙臨照之光薾然
垂盡之病軀沱若横流之感涕惟困窮無理猶致命於
一餐顧冒昧不貲敢忘懷於九死
中使撫問謝表
臣某言孤臣疲曳自阻進趨上主慈憐猶加撫諭(中謝)
伏念臣晩陪休運特荷異恩横草無功每恨棄軀之晚
負薪有疾仍慙制祿之優豈謂陛下所總萬機不忘一
物廼因輶軒之出俯逮踦屨之遺仰荷眷私唯知感涕
中使宣醫謝表
臣某言乘衰攖厲敢意浼聞軫舊垂矜曲加寵數即馳
近御兼飭太醫錫以寶奩實之珍劑創殘再肉顚眴更
蘇沓被慈憐不勝負荷臣叨恩缺報昧祿取災果崇降
以疾殃至上煩於愍惻此蓋伏遇皇帝陛下屨簮念厚
軒幄眷深天弗籲而亦臨雲甫瞻而既雨哀逾察父感
劇孤臣論可報之涓埃難知稱效顧未填之溝壑徒誓
糜捐撫涕汍瀾捫心躑躅
請皇帝御正殿復常膳表
臣等言奉聖旨以祈雨未應避正殿減常膳者陽春生
物偶霑澤之稍愆睿意恤民遽側身而自抑德巳脩於
銷變數或係於非常當復彝儀用安羣下(中謝)恭惟皇
帝陛下天仁漙施神智曲成躬忘旰食之勞坐講日新
之政四時協序萬物致和適當化養之辰宜得涵濡之
澤少違常候深軫清衷退師氏之正朝約太官之盛饌
仰窺謙德志在閔民然而殊俗來朝當即法宫之位誕
辰入慶合陳燕俎之珍事有所先禮難偏廢伏願仰回
淵聽俯徇輿情夙御九筵之居並羞十閣之具上以全
於國體下以副於臣誠
請皇帝御正殿復常膳表二
臣某等言近上表請御正殿復常膳蒙降批答不允者
時澤偶愆屢勤齋禱聖衷愈勵曲盡焦勞將損巳以召
休因退次而貶食列陳剡奏尚闕嗣音在臣列之靡遑
伏帝閽而再扣(中謝)恭惟皇帝陛下體居離正德稟乾
剛期揉俗以致康嘗納隍而興念七載于此繼獲豐穰
一春而來或罹愆亢皇慈深軫羣祀徧修恐狴犴乖則
親慮其囚懼黼黻美則躬變其服仍損内饔之舉兼虚
正宁之朝然而禮貴從宜事難泥古而況甫臨誕節交
舉慶儀有列辟拜萬年之觴有殊俗修兩朝之好苟虧
彝制難副羣情少屈淵衷特從誠懇天臨廣厦日御常
珍親事法宫廓宣於政治惟辟玉食昭示於等威仰以
慰兩宫之慈俯以安羣下之望
乞罷政事表一
臣某言竊以使陪國論惟亮天工必用強明乃能協濟
豈容昏瞀可以叨居進冒聰明罄陳危悃(中謝)伏念臣
逮侍先帝列官外朝晩以喪歸因為病廢伏遇皇帝陛
下召還辭禁擢預經筵收於衆惡之中諏以萬機之事
搆讒誣而並至輒賜辨明推孤拙以直前每蒙開納陛
下所以遇臣者可謂厚矣臣之所以報國者終於缺然
豈理勢之獨難抑才能之素薄方懼過尤之積乃罹疢
疾之加比欲外乞州蕃冀以就營醫藥重念采薪之弗
給尚何守土之敢謀輒緣不能者止之言庶免貪以敗
官之悔伏望皇帝陛下曲垂仁惻俯記愚忠賜以分司
一官許於江寧居止則天地之德實有施於餘年犬馬
之勤冀或輸於異日
乞罷政事表二
臣某言近具奏乞罷政事分司伏奉手詔封還不允所
乞者私懷懇至巳具布聞聖訓丁寧未蒙開納敢冒
崇高之聽再輸悃愊之情(中謝)臣聞任賢之方要其
有用陳力之義止於不能苟弗集於事功且重罹於
疢疾豈容叨據以累明揚伏念臣猥以孤生親逢盛
世昧於量已志欲補於休明失在信書事浸成於迂
闊每煩衆論上慁聖聰久知素願之難諧繼以積疴
而自困辭而去位庶逃竊食之誅勉以就工重荷包
荒之德雖貪順命終懼妨功伏望皇帝陛下閎度并
容大明俯燭特垂矜允俾遂退藏如此則孤進之
身獲全生於末路具瞻之地得改命於時材臣無
任
乞出表一
此必因病而乞者
臣某言竊以丞相之職天子是毗方當圖政之憂勤難
以養疴而昧冒輒輸情素仰丐恩憐(中謝)臣叨被鴻私
誤尸榮禄堯仁天覆幸荒穢之兼包湯聖日躋顧卑凡
而自絶尚惟許國姑誓忘軀豈意眩昏甫新年而寖劇
更知駑蹇難重任之久堪伏惟皇帝陛下明燭隱微惠
綏羈拙閔其積疢收還上宰之印章賜以餘年歸展先
臣之丘壟生當擊壤以詠矜容之德死當結草以酬含
育之恩
乞出表二
臣某言今月十一日輒輸情素仰丐恩憐實以抱疢之
深難於竊位之久過蒙敦奬未賜矜從事有迫於懇誠
理必祈於哀惻(中謝)臣信書自守與俗多違審容膝之
易安因忘擇地知戴盆之難望遂廢占天豈圖憂患之
餘更值清明之始寒之之日長而暴之之日短植之之
人寡而拔之之人多尚誤聖知驟妨賢路摩頂放踵雖
願效於微勞以蚊負山顧難勝於重任矧復瞀昏而曠
事若猶冒昧以尸官是乃明憲之所不容豈特煩言之
為可畏伏惟皇帝陛下天地覆載日月照臨賜以曲成
容其少愒區區旅力或未憖於餘年斷斷小能冀尚施
於異日
乞退表一
臣昨具表乞解機政伏奉手詔未賜俞允者明主訓辭
之寵宜即奉承匹夫志守之愚敢覬矜允(中謝)竊以品
制百為總裁萬務任怨蓋難於持久服勞安可以獨賢
所以中外迭居是為祖宗故事況於疲曳加以瞀昏若
由昧冒而無慙其必顛隮而不救臣過叨睿奬備進近
司當循名責實之時故任怨特多於前輩兼蠲令改制
之事故服勞尤在於一身雖蒙全度之恩僅免譴訶之
域某於多故實以難支矧疾疢之交攻且事為之寖廢
伏望陛下昭其悃愊假以優游使得休養於衰疲以示
保全於孤拙
乞退表二
臣某言近具表乞解機務伏奉手詔未賜俞允者聖恩
所及有隆天重地之施私義未安有深淵薄冰之懼(中)
(謝)竊惟成湯高宗之世有若伊尹傅說之臣其道則格
于帝而無疑其政則加乎民而有變后惟時乂相亦有
終迨乎中世之陵夷非復古人之髣髴忠或不足以取
信而事事至於自明義或不足以勝姦而人人與之為
敵以此乘權而久處孰能持祿以少安此臣之慮危於
居寵之時而昧死有均勞之乞況於抱病浸以瘝官伏
惟陛下道與日躋德侔乾覆哀一夫之失所樂萬物之
皆昌矧夫眷遇之優既巳勤劬之久宜蒙善貸使獲曲
全賜其疲賤之身假以安閒之池則敝車無用猶可具
於勞薪棄席未忘或再施於華幄
乞退表三
此首别加慷慨奮勵矣
臣某言伏奉聖旨令臣入見赴中書供職者螻蟻微誠
屢關省覽天地大德未賜矜從(中謝)臣聞周之士也貴
秦之士也賤周之士也肆秦之士也拘其縱之為貴其
拘之為賤賤故尚勢利而忘善惡貴故尊行義而矜廉
恥士知尊行義而矜廉恥宗廟社稷之安而天下自治
也伏惟陛下言必稽堯舜動必憲文武故視遇天下之
士欲其貴不欲其賤欲其肆不欲其拘臣以羇孤旁無
佽助一言寤意特見甄收適遭欲治之盛時實預扶衰
之大義事或乖於衆口而陛下力賜辯明言有逆於聖
心而陛下常垂聽納此臣所以履艱虞而不忌服勤苦
而不辭雖百度搶攘未就平成之叙然四年黽勉非無
夙夜之勞今特以心氣之衰疲目力之昏耗哀祈外補
冀幸小休而乾剛確然莫可回奪則是親值周家之忠
厚獨為秦士之賤拘事與願違能無竊歎理當情恕豈
免上煩實望聖慈俯昭愚款外賜優閒之地少安疾疢
之身須其有瘳乃責外效臣生當捐軀以報德死當結
草以酧恩
乞宫觀表一
臣某言疏榮特異敢忘圖報之忠陳力弗能當布可辭
之義(中謝)伏念臣晚陪興運久汙近司戇愚弗逮於清
光衰疾更成於瘝曠苟免大訶之責乃叨異數之加授
以戎旃班之宰席松楸舊國實使鎮臨蒲柳殘年足為
榮耀顧在宣化承流之地方當循名責實之時疲曳難
支顛隮可畏仰祈睿眷俯徇愚衷并解將相之官外除
宫觀之任託依田里瞻守丘墳倘憑休養之私終獲夷
瘳之福敢忘策勵復誓糜捐
乞宫觀表二
臣某言近具奏乞以本官外除一宫觀差遣伏蒙聖慈
特降中使賜臣詔書不允者天地至恩實知難報螻蟻
微息尚竊有懷輒冒隆威更輸危悃伏念臣遭逢異甚
稱效蔑如苟旅力之可陳豈餘生之足惜顧以憂傷而
至弊重為疢疾之所攖偷假便州必負曠瘝之責過尸
厚祿更懷叨昧之慙伏望陛下本末燭知始終護念俯
徇籲天之懇俾無累國之尤尚冀寧瘳誓終糜殞
乞宫觀表三
臣某言軺傳俯臨璽書狎至仰荷眷存之厚第懷感悸
之深任有不勝勉非所及輒輸危懇再冒天威伏念臣
久誤至恩難圖報稱過尸榮祿易取災危力憊矣而弗
支氣喘焉而將蹶窮閻掃軌斯為待盡之時莫府建旄
豈曰養疴之地所懼曠瘝之責敢辭逋慢之誅伏望陛
下照以末光遂其微謂使壇陸之鳥無眩視之悲濠梁
之魚有從容之樂庶蒙瘳復更誓糜捐
手詔令視事謝表
中多感悟主上之言
臣某言伏蒙宣示言者所奏輒具劄子乞博延公議改
用賢人伏奉詔奬勵令視事如故者謗議升聞已賴舜
聰之豁達懇誠上訴更煩周誥之丁寧竊以作威者主
之權待察者臣之禮蓋雖蒙非常之厚遇亦將避可畏
之煩言臣志尚非高才能無異舊惟所學之迂闊難以
趨時因欲自屏於寬閒庶幾求志惟聖人之時不可失
而君子之義必有行故當陛下即政之初輒慕昔賢際
可之仕越從鄉郡歸直禁林或因勸講而賜留或以論
思而請對愚忠偶合即知素願之獲申睿聖日躋更懼
淺聞之難副重叨殊奬忝秉洪鈞所宜引分以固辭乃
敢冒恩而輕就實恃明主知臣之有素故以孤身許國
而無疑人習玩於久安吏循緣於積弊窾言不忌詖行
無慙論善俗之方始欲徐徐而變革思愛日之義又將
汲汲於施為以物役巳則神志有交戰之勞以道徇衆
則事功無必成之望恐上辜於眷屬誠竊幸於退藏猶
貪仰附於末光亦冀粗成於薄效比聞獨斷謂合僉言
但輸承命之忠遂觸招權之毁因請避衆賢之路庶以
厭異議之人伏蒙皇帝陛下敦大兼容清明旁燭賜之
神翰諭以至懷君臣之時嘗千載而難值天地之造豈
一身之可酬敢不自忘形迹之嫌庶協神明之運
詔以所居園屋為僧寺及賜寺額謝表
公之捨廬為寺亦其鈎奇釣詭處
臣某言基迹叢祠冀鴻延於萬夀錫名扁榜竊榮遇於
一時臣生乏寸長世叨殊奬賤息奄先於犬馬頹齡俯
迫於桑榆獨念親逢莫有涓埃之補報永惟宏願豈忘
香火之因緣伏惟皇帝陛下俯徇祈誠特加美稱所懼
封人之祝終以堯辭乃塵長者之園遽如舜許仰憑護
念誓畢熏修
依所乞私田充蔣山太平興國寺常住謝表
臣某言緣恩昧冒方虞慁上之誅加意畀矜遂竊終天
之幸伏念臣少嘗陻阨晚悞褒崇榮祿雖多不逮養親
之日餘年向盡更為哭子之人追營香火之緣仰賴金
繒之賜尚復祈恩而不已乃將徼福於無窮伏蒙陛下
眷遇一於初終愛恤兼夫存没特撓常法俯成私求雖
老矣無能莫稱漏泉之施若死而未泯豈忘結草之酬
百寮賀復熙河路表
覽子瞻所代張方平諫用兵書則多涕洟覽荆公
賀表又多矜奮
臣某等言伏覩修復熙河洮泯疊宕等州幅員二千餘
里斬獲不順蕃部一萬九千餘人招撫大小蕃族三十
餘萬各降附者奮張天兵開斥王土旌㫋所指燕及氐
羌樓櫓相望誕彌河隴(中賀)竊以三年鬼方之伐高宗
所以濟時六月玁狁之征宣王所以復古政由人舉道
與世升伏惟皇帝陛下温恭而文睿知以武講周唐之
百度拔方虎於一言我陵我阿既飭膺揚之旅實墉實
壑遂平鳥竄之戎用夏變夷以今凖古是基新命厥邁
往圖臣等均被明恩具膺榮祿接千歲之綂適遭會於
斯時上萬年之觴敢愆忘於故事
除雱正言待制謝表
臣某言伏奉聖恩除臣男雱右正言天章閣待制兼侍
講特降中使宣諭令便受告勑不須辭免者孚號明恩
實由中出美官要職弗以次加知榮耀之及私顧僭差
而累國雲天在望冰炭交懷(中謝)臣出於羇窮好是拙
直道常違俗宜芻狗之致妖才不逮人何藿蠋之能化
皇帝陛下收之末路付以繁機距滔天之衆讒責經世
之來效施及賤息度越稠人延登朝行使嗣講業方仰
陪於膝席俄中廢於骭瘍雖進趨之禮久妨而問勞之
恩狎至莫知報稱但負兢慙豈意眷憐更加超擢待制
之為職以陪侍禁嚴正言之為官以諫救遺失承金華
之舊學親玉色於燕朝併叨殊私甚駭羣聽此蓋伏遇
皇帝陛下攬取同智無小大之遺搜揚衆材無久近之
間苟或不肖概嘗有聞必垂甄收以示勸奬四方之訓
于我無競維人多士之生斯時不顯亦世永惟遭值孰
與等夷君臣以事道相求是惟希世父子以傳經見用
鮮或同時雖愧皋陶濟美之材敢忘狐突教忠之義
進字說表
非表之四六常體而說字處特雋
臣某言竊以書用於世久矣先王立學以教之設官以
達之置使以喻之禁誅亂名豈苟然哉凡以同道德之
歸一名法之守而巳道衰以隱官失學廢循而發之實
在聖時豈臣愚憧敢逮斯事(中謝)蓋聞物生而有情情
發而為聲聲以類合皆足相知人聲為言述以為字字
雖人之所制本實出於自然鳳鳥有文河圖有畫非人
為也人則效此故上下内外初終前後中偏左右自然
之位也衡衺曲直耦重交折反缺倒仄自然之形也發
歛呼吸抑揚合散虚實清濁自然之聲也可視而知可
聽而思自然之義也以義自然故僊聖所宅雖殊方域
言音乖離點畫不同譯而通之其義一也道有升降文
物隨之時變事異書名或改原出要歸亦無二焉乃若
知之所不能與思之所不能至則雖非即此而可證亦
非捨此而能學蓋唯天下之至神為能究此伏惟皇帝
陛下體元用妙該極象數稽古剏法紹天覺民乃惟兹
學隕缺弗嗣因任衆智微明顯隱蓋將以祈合乎神恉
者布之海内衆妙所寄窮之實難而臣頃御燕閒親承
訓勅抱疴負憂久無所成雖嘗有獻大懼冒浼退復自
力用忘疾憊咨諏討論博盡所疑冀或涓塵有助深崇
謹勒成字說二十四卷隨表上進
除知制誥謝表
臣某言今月初二日伏蒙聖恩賜臣誥勑除臣知制誥
者高華之選欲報常艱固陋之身以榮為懼(中謝)竊以
自昔招智能之士因使為侍從之官豈特賴其虚名謂
能華國蓋將收其實用相與致君矧號令文章之為難
而討論潤色之所寄苟失職不稱則為時起羞伏惟皇
帝陛下躬上聖之姿撫久安之運趣時有救弊之急守
器有持盈之難當得俊良使陪遺忘則典司明命出入
禁門一有瘝官尤為累上臣羈單賤士樸鄙常人仕初
有志於養親學遂不專於為巳比更煩使稍竊謬恩内
懷尸祿之慙仰負食功之意又蒙採擢以致超踰蓋君
之視臣不使同犬馬之賤則下之報上亦欲致岡陵之
崇況臣少習藝文粗知名教遭逢一旦度越衆人唯當
盡節於明時豈敢尚懷於私計
除翰林學士謝表
内多散非表常格而中懷感動主上之言
臣聞人臣之事主患在不知學術而居寵有昧冒之心
人主之畜臣患在不察名實而聽言無惻怛之意此有
天下國家者所以難於任使而有道德者亦所以難於
進取也學士職親地要而以討論諷譏為官非夫遠足
以知先王近足以見當世忠厚篤實廉恥之操足以咨
諏而不疑草創潤色文章之才足以付託而無負則在
此位為無以稱如臣不肖涉道未優初無犖犖過人之
才徒有區區自守之善以至將順建明之大體則或疎
闊淺陋而不知加以憂傷疾病久棄里閭辭命之習蕪
廢積年黽勉一州已為忝冒禁林之選豈所堪任伏惟
皇帝陛下躬聖德承聖緒於羣臣賢不肖巳知考慎而
於言也又能虚巳以聽之故聰明睿智神武之實巳見
於行事日月未久而天下翹首企踵以望唐虞成周之
太平臣於此時實被收召所以許國義當如何敢不磨
礪淬濯巳衰之心紬繹溫尋久廢之學上以備顧問之
所及下以供職司之所守
賀韓魏公咎
典刑之言
伏審判府司徒侍中寵辭上宰歸榮故鄉兼兩鎮之節
麾備三公之典策貴極富溢而無充滿之累名遂身退
而有褒加之崇在於觀瞻孰不慶羡伏惟某官受天間
氣為世元龜誠節表於當時德望冠乎近代典司密命
總攬中權毁譽幾至於萬端夷險常持於一意故四海
以公之用捨一時為國之安危越執鴻樞遂躋元輔以
人才未用為大恥以國本不建為深憂言衆人之所未
嘗任大臣之所不敢及臻變故果有成功英宗以哀疚
荒迷慈聖以謙沖退託内揆百官之衆外當萬事之微
國無危疑人以静一周勃霍光之於漢能定策而終以
致疑姚崇宋璟之於唐善政理而未嘗遭變記在舊史
號為元功未有獨運廟堂再安社稷弼亮三世敉寧四
方崛然在諸公之先煥乎如今日之懿若夫進退之當
於義出處之適其時以彼相方又為特美某久叨庇賴
實預甄收職在近臣欲致盡規之義世當大有更懷下
比之嫌用自絶於高閎非敢忘於舊德逖聞新命竊仰
遐風瞻望門闌不任鄉往之至
上杭州范資政啓
某近遊淛壤久揖孤風當資斧之無容幸曳裾之有地
粹玉之彩開眉宇以照人縟星之文借談端而飾物羈
𤨏方嗟於中露逢迎下問於翹材仍以安石之甥復見
牢之之舅兹惟雅故少稔燕閒言旋桑梓之邦驟感神
庥之詠寫吳綾之危思未盡攀瞻憑楚乙之孤風但傷
閒闊恢台貫序虚白調神禱頌之私不任下懇
唐宋八大家文鈔卷八十三
