唐宋八大家文鈔卷七十七
明茅坤撰
廬陵史鈔十七
論
嗚呼五代禮樂文章吾無取焉其後世有必欲知之者
不可以遺也作司天職方考
司天考論
司天掌日月星辰之象周天一歲四時二十四氣七十二候
行十日十二辰以為歷而謹察其變者以為占占者非常之
兆也以驗吉凶以求天意以覺人事其術藏於有司歷者有
常之數也以推寒暑以先天道以勉人事其法信於天下術
有時而用法不可一日而差差之毫釐則亂天人之序乖百
事之時蓋有國之所重也然自堯命羲和見於書中星閏餘
略存其大法而三代中間千有餘歲遺文曠廢六經無所述
而孔子之徒亦未嘗道也至於後世其學一出於隂陽之家
其事則重其學則末夫天人之際遠哉微矣而使一藝之士
布算積分上求數千萬歲之前必得甲子朔旦夜半冬至而
日月五星皆會於子謂之上元以為歷始蓋自漢而後其
說始詳見于世其源流所自止於如此是果堯舜三代
之法歟皆不可得而考矣然自是以来歷家之術雖世
多不同而未始不本于此五代之初因唐之故用崇玄
歴至晉高祖時司天監馬重績始更造新歴不復推古
上元甲子冬至七曜之會而起唐天寳十四載乙未為
上元用正月雨水為氣首初唐建中時術者曹士為始
變古法以顯慶五年為上元雨水為歲首號符天歴然
世謂之小歴祇行於民間而重績乃用以為法遂施于
朝廷賜號調元歴然行之五年輒差不可用而復用崇
玄歴周廣順中國子博士王處訥私撰明玄歴于家民
間又有萬分歴而蜀有永昌歴正象歴南唐有齊政歴
五代之際歴家可考見者止於此而調元歴法既非古
明玄又止藏其家萬分止行於民間其法皆不足紀而
永昌正象齊政歴皆止用於其國今亦亡不復見世宗
即位外伐僭叛内脩法度端明殿學士王朴通於歴數
乃詔朴撰定歲餘朴奏曰臣聞聖人之作也在乎知天
之變者也人情之動則可以言知之天道之動則當以
數知之數之為用也聖人以之觀天道焉歲月日時由
斯而成隂陽寒暑由斯而節四方之政由斯而行夫為
國家者履端立極必體其元布政考績必因其歲禮動
樂舉必正其朔三農百工必順其時五刑九伐必順其
氣庶務有為必從其日月是以聖人受命必治歴數故
五紀有常度庶徵有常應正朔行之于天下也自唐之
季凡歴數朝亂日失天垂將百載天之歴數汨陳而已
陛下順考古道寅畏上天咨詢庶官振舉墜典臣雖非
能者敢不奉詔乃包萬象以為法齊十政以立元測圭
箭以候氣審朓朒以定朔明九道以步月校遲疾以推
星考黃道之斜正辯天勢之昇降而交蝕詳焉夫立天
之道曰隂與陽隂陽各有數合則化成矣陽之策三十
六隂之策二十四奇偶相命兩陽三隂同得七十二何
則隂陽之數合七十二者化成之數也化成則謂之五
行之數五行之得朞數過之者謂之氣盈不及者謂之
朔虚至於應變分用無所不通故以七十二為經法經
者常用之法也百者數之節也隨法進退不失舊位故
謂之通法以通法進經法得七千二百謂之統法自元
入經先用此法統歴之諸法也以通法進統法得七十
二萬氣朔之下收分必盡謂之全率以通法進全率得
七千二百萬謂之大率而元紀生焉元者歲月日時皆
甲子日月五星合在子當盈縮先後之中所謂七政齊
矣古者植圭於陽城以其近洛也蓋尚慊其中乃在洛
之東偏開元十二年遣使天下候影南距林邑北距横
野中得浚儀之岳臺應南北弦居地之中大周建國定
都於汴樹圭置箭測岳臺晷漏以為中數晷漏正則
日之所至氣之所應得之矣日月皆有盈縮日盈月
縮則後中而朔月盈日縮則先中而朔自古朓朒之法
率皆平行之數入歴既有前次而又衰稍不倫皇極舊
術則迂迴而難用降及諸歴則疎遠而多失今以月離
朓朒隨歴校定日躔朓朒臨用加減所得者入離定日
也一日之中分為九限每限損益衰稍有倫朓朒之法
可謂審矣赤道者天之紘帶也其勢圜而平紀宿度之
常數焉黃道者日軌也其半在赤道内半在赤道外去
極二十四度當與赤道近則其勢斜當與赤道遠則其
勢直當斜則日行宜遲當直則日行宜速故二分前後
加其度二至前後減其度九道者月軌也其半在黃道
内半在黃道外去極遠六度出黃道謂之正交入黃道
謂之中交若正交在秋分之宿中交在春分之宿則比
黃道益斜若正交在春分之宿中交在秋分之宿則比
黃道反直若正交中交在二至之宿則其勢差斜故挍
去二至二分遠近以考斜正乃得加減之數自古雖有
九道之說蓋亦知而未詳徒有祖述之文而無推步之
用今以黃道一周分為八節一節之中分為九道盡七
十二道而使日月無所隠其斜正之勢焉九道之法可
謂明矣星之行也近日而疾遠日而遲去日極遠勢盡
而留自古諸歴分段失實隆降無凖今日行分尚多次
日便留自留而退惟用平行仍以入段行度為入歴之
數皆非本理遂至乖戾今挍逐日行分積以為變段然
後自疾而漸遲勢盡而留自留而行亦積微而後多别
立諸段變歴以推變差俾諸段變差際會相合星之遲
疾可得而知之矣自古相傳皆謂去交十五度以下則
日月有蝕殊不知月月之相掩與闇虚之所射其理有
異今以日月徑度之大小校去交之遠近以黃道之斜
正天勢之昇降度仰視旁視之分數則交虧得其實矣
臣考前世無食神首尾之文近自司天卜祝小術不能
舉其大體遂為等接之法蓋從假用以求徑捷於是乎
交有逆行之數後學者不能詳知因言歴有九曜以為
注歴之常式今並削而去之謹以步日步月步星步發
歛為四篇合為歴經一卷歴十一卷草三卷顯德三年
七政細行歴一卷以為欽天歴昔在帝堯欽若昊天陛
下考歴象日月星辰唐堯之道也天道玄遠非微臣之
所盡知世宗嘉之詔司天監用之以明年正月朔旦為
始
昔孔子作春秋而天人備予述本紀書人而不書天予
何敢異於聖人哉其文雖異其意一也自堯舜三代以
来莫不稱天以舉事孔子刪詩書不去也蓋聖人不絶
天於人亦不以天參人絶天於人則天道廢以天參人
則人事惑故常存而不究也春秋雖書日蝕星變之類
孔子未嘗道其所以然者故其弟子之徒莫得有所述
於後世也然則天果與於人乎果不與於人乎曰天吾
不知質諸聖人之言可也易曰天道虧盈而益謙地道
變盈而流謙鬼神害盈而福謙人道惡盈而好謙此聖
人極論天人之際最詳而明者也其於天地鬼神以不
可知為言其可知者人而已夫日中則昃盛衰必復天
吾不知吾見其虧益於物者矣草木之成者變而衰落
之物之下者進而流行之地吾不知吾見其變流於物
者矣人之貪滿者多禍其守約者多福鬼神吾不知吾
見人之禍福者矣天地鬼神不可知其心則因其著於
物者以測之故據其迹之可見者以為言曰虧益曰變
流曰害福若人則可知者故直言其情曰好惡其知與
不知異辭也參而會之與人無以異也其果與於人乎
不與於人乎則所不知也以其不可知故常尊而遠之
以其與人無所異也則修吾人事而已人事者天意也
書曰天視自我民視天聽自我民聽未有人心悦於下
而天意怒於上者未有人理逆於下而天道順於上者
然則王者君天下子生民布德行政以順人心是之謂
奉天至於三辰五星常動而不息不能無盈縮差忒之
變而占之有中有不中不可以為常者有司之事也本
紀所述人君行事詳矣其興亡治亂可以見至於三辰
五星逆順變見有司之所占者故以其官誌之以備司
天之所考嗚呼聖人既沒而異端起自秦漢以来學者
惑於災異矣天文五行之說不勝其繁也予之所述不
得不異乎春秋也考者可以知焉
職方考論
太史公諸王表序為絶佳而歐公職方論似勝
須千百隻眼始得之
嗚呼自三代以上莫不分土而治也後世鑒古矯失始
郡縣天下而自秦漢以来為國孰與三代長短及其亡
也未始不分至或無地以自存焉蓋得其要則雖萬國
而治失其所守則雖一天下不能以容豈非一本於道
德哉唐之盛時雖名天下為十道而其勢未分既其衰
也置軍節度號為方鎮鎮之大者連州十餘小者猶兼
三四故其兵驕則逐帥帥強則叛上土地為其世有干
戈起而相侵天下之勢自兹而分然唐自中世多故矣
其興衰救難常倚鎮兵扶持而侵凌亂亡亦終以此豈
其利害之理然歟自僖昭以来日益割裂梁初天下别
為十一南有吳浙荆湖閩漢西有岐蜀北有燕晉而朱
氏所有七十入州以為梁莊宗初起并代取幽滄有州
三十五其後又取梁魏博等十有六州合五十一州以
滅梁岐王稱臣又得其州七同光破蜀已而復失惟得
秦鳳階成四州而營平二州陷于契丹其增置之州一
合一百二十三州以為唐石氏入立獻十有六州于契
丹而得蜀金州又增置之州一合一百九州以為晉劉
氏之初秦鳳階成復入于蜀隠帝時增置之州一合一
百六州以為漢郭氏代漢十州入于劉旻世宗取秦鳳
階成瀛漠及淮南十四州又增置之州五而廢者三合
一百一十八州以為周宋興因之此中國之大略也其
餘外屬者彊弱相并不常其得失至于周末閩已先亡
而在者七國自江以下二十一州為南唐自劍以南及
山南西道四十六州為蜀自湖南北十州為楚自浙東
西十三州為吴越自嶺南北四十七州為南漢自太原
以北十州為東漢而荆歸陜三州為南平合中國所有
二百六十八州而軍不在焉唐之封疆遠矣前史備載
而羈縻寄治虚名之州在其間五代亂世文字不完而
時有廢省又或陷于夷狄不可考究其詳其可見者具
之如譜
唐宋八大家文鈔卷七十七
