唐宋八大家文鈔目錄總集類
卷一(昌黎一)
表狀
卷二(昌黎二)
書
卷三(昌黎三)
書
卷四(昌黎四)
書
卷五(昌黎五)
書啓狀
卷六(昌黎六)
序
卷七(昌黎七)
序
卷八(昌黎八)
記傳
卷九(昌黎九)
原論議
卷十(昌黎十)
辯解說頌雜著
卷十一(昌黎十一)
碑
卷十二(昌黎十二)
碑銘
卷十三(昌黎十三)
墓誌銘
卷十四(昌黎十四)
墓誌銘
卷十五(昌黎十五)
墓誌碣銘
卷十六(昌黎十六)
哀辭祭文行狀
卷十七(柳州一)
書
卷十八(柳州二)
書
卷十九(柳州三)
書
卷二十(柳州四)
書啓
卷二十一(柳州五)
序傳
卷二十二(柳州六)
記
卷二十三(柳州七)
記
卷二十四(柳州八)
論議辯
卷二十五(柳州九)
說贊雜著
卷二十六(柳州十)
雜著
卷二十七(柳州十一)
碑銘
卷二十八(柳州十二)
墓版碣誄表狀祭文
卷二十九(廬陵一)
上書
卷三十(廬陵二)
書疏劄子
卷三十一(廬陵三)
劄子
卷三十二(廬陵四)
劄子
卷三十三(廬陵五)
劄子
卷三十四(廬陵六)
狀
卷三十五(廬陵七)
狀
卷三十六(廬陵八)
狀
卷三十七(廬陵九)
表啓
卷三十八(廬陵十)
書
卷三十九(廬陵十一)
書
卷四十(廬陵十二)
論
卷四十一(廬陵十三)
論
卷四十二(廬陵十四)
論
卷四十三(廬陵十五)
史論
卷四十四(廬陵十六)
史論
卷四十五(廬陵十七)
序
卷四十六(廬陵十八)
序
卷四十七(廬陵十九)
序傳
卷四十八(廬陵二十)
記
卷四十九(廬陵二十一)
記
卷五十(廬陵二十二)
碑銘
卷五十一(廬陵二十三)
碑銘
卷五十二(廬陵二十四)
墓誌銘
卷五十三(廬陵二十五)
墓誌銘
卷五十四(廬陵二十六)
墓誌銘
卷五十五(廬陵二十七)
墓誌銘
卷五十六(廬陵二十八)
墓誌銘
卷五十七(廬陵二十九)
墓誌銘
卷五十八(廬陵三十)
墓表
卷五十九(廬陵三十一)
祭文行狀
卷六十(廬陵三十二)
頌賦雜著
卷六十一(廬陵史鈔一)
本紀
卷六十二(廬陵史鈔二)
本紀
卷六十三(廬陵史鈔三)
家人傳
卷六十四(廬陵史鈔四)
梁臣傳
卷六十五(廬陵史鈔五)
唐臣傳
卷六十六(廬陵史鈔六)
唐臣傳
卷六十七(廬陵史鈔七)
唐臣傳
卷六十八(廬陵史鈔八)
唐晉周臣傳
卷六十九(廬陵史鈔九)
死節傳
死事傳
卷七十(廬陵史鈔十)
一行傳
唐六臣傳
義兒傳
卷七十一(廬陵史鈔十一)
伶官傳
宦者傳
卷七十二(廬陵史鈔十二)
雜傳
卷七十三(廬陵史鈔十三)
雜傳
卷七十四(廬陵史鈔十四)
雜傳
卷七十五(廬陵史鈔十五)
雜傳
卷七十六(廬陵史鈔十六)
雜傳
卷七十七(廬陵史鈔十七)
論
卷七十八(廬陵史鈔十八)
世家
卷七十九(廬陵史鈔十九)
世家
卷八十(廬陵史鈔二十)
四夷附錄
卷八十一(臨川一)
上書
卷八十二(臨川二)
劄子疏狀
卷八十三(臨川三)
表啓
卷八十四(臨川四)
書
卷八十五(臨川五)
書
卷六十六(臨川六)
序
卷八十七(臨川七)
記
卷八十八(臨川八)
記
卷八十九(臨川九)
論
卷九十(臨川十)
論原說解雜著
卷九十一(臨川十一)
碑狀
卷九十二(臨川十二)
墓誌銘
卷九十三(臨川十三)
墓誌銘
卷九十四(臨川十四)
墓誌銘
卷九十五(臨川十五)
墓誌銘
卷九十六(臨川十六)
墓表祭文
卷九十七(南豐一)
疏劄狀
卷九十八(南豐二)
書
卷九十九(南豐三)
書
卷一百(南豐四)
序
卷一百一(南豐五)
序
卷一百二(南豐六)
序
卷一百三(南豐七)
記
卷一百四(南豐八)
記
卷一百五(南豐九)
記傳
卷一百六(南豐十)
論議雜著
卷一百七(老泉一)
書狀
卷一百八(老泉二)
書
卷一百九(老泉三)
書
卷一百十(老泉四)
論
卷一百十一(老泉五)
論
卷一百十二(老泉六)
論
卷一百十三(老泉七)
權書
卷一百十四(老泉八)
衡論
卷一百十五(老泉九)
衡論
卷一百十六(老泉十)
記說引序
卷一百十七(東坡一)
制策
卷一百十八(東坡二)
上書
卷一百十九(東坡三)
上書
卷一百二十(東坡四)
劄子
卷一百二十一(東坡五)
劄子
卷一百二十二(東坡六)
狀
卷一百二十三(東坡七)
狀
卷一百二十四(東坡八)
表啓
卷一百二十五(東坡九)
書
卷一百二十六(東坡十)
書
卷一百二十七(東坡十一)
論
卷一百二十八(東坡十二)
論
卷一百二十九(東坡十三)
論
卷一百三十(東坡十四)
論
卷一百三十一(東坡十五)
論
卷一百三十二(東坡十六)
論
卷一百三十三(東坡十七)
試論
卷一百三十四(東坡十八)
論解
卷一百三十五(東坡十九)
策
卷一百三十六(東坡二十)
策
卷一百三十七(東坡二十一)
策
卷一百三十八(東坡二十二)
策
卷一百三十九(東坡二十三)
序傳
卷一百四十(東坡二十四)
記
卷一百四十一(東坡二十五)
記
卷一百四十二(東坡二十六)
碑
卷一百四十三(東坡二十七)
銘贊頌
卷一百四十四(東坡二十八)
說賦祭文雜著
卷一百四十五(潁濱一)
上書
卷一百四十六(潁濱二)
上書劄子
卷一百四十七(潁濱三)
劄子
卷一百四十八(潁濱四)
狀
卷一百四十九(潁濱五)
書啓
卷一百五十(潁濱六)
論
卷一百五十一(潁濱七)
論
卷一百五十二(潁濱八)
歷代論
卷一百五十三(潁濱九)
歷代論
卷一百五十四(潁濱十)
歷代論
卷一百五十五(潁濱十一)
古史論
卷一百五十六(潁濱十二)
論
卷一百五十七(潁濱十三)
策
卷一百五十八(潁濱十四)
策
卷一百五十九(潁濱十五)
策
卷一百六十(潁濱十六)
策
卷一百六十一(潁濱十七)
策
卷一百六十二(潁濱十八)
序引傳
卷一百六十三(潁濱十九)
記
卷一百六十四(潁濱二十)
說贊辭賦祭文雜著
(臣)等謹案唐宋八大家文鈔一百六十四卷
明茅坤編坤有徐海本末已著錄世傳唐宋
八家之目肇始于是集考明初朱右已採錄
韓柳歐陽曾王三蘇之作為八先生文集坤
盖有所本也然右書今不存惟坤此集為世
所傳習凡韓愈文十六卷柳宗元文十二卷
歐陽修文三十二卷附五代史抄二十卷王
安石文十六卷曾鞏文十卷蘇洵文十卷蘇
軾文二十八卷蘇轍文二十卷每家各為之
引說者謂其書本出唐順之坤據其稿本刊
板以行攘為已作如郭象之於向秀然坤所
作序例明言以順之及王慎中評語標入實
未諱所自來則稱為盗襲者誣矣其書初刊
于杭州歲久漫漶萬歷中坤之孫著復為訂
正重刊始以坤所批五代史附入歐文之後
今所行者皆著重訂本也自李夢陽空同集
出以字句摹秦漢而秦漢為窠臼自坤白華
樓稿出以機調摹唐宋而唐宋又為窠臼故
坤嘗以書與唐順之論文順之復書有尚以
眉髮相山川而未以精神相山川之語又謂
繩墨布置竒正轉摺雖有專門師法至于中
間一叚精神命脉則非具今古隻眼者不足
與此云云盖頗不以能為古文許之今觀是
集大抵亦為舉業而設其所評論疏舛尤不
可枚舉黃宗羲南雷文定有荅張自烈書謂
其韓文内孔司勲誌不曉句讀貞曜先生誌
所云來吊韓氏謂不知何人柳文内與顧十
郎書悮疑十郎為宗元座主歐文内薛簡肅
舉進士第一讓王嚴疑其何以得讓又以張
谷墓表遷員外郎知陽武縣為當時特重令
職孫之翰誌學究出身進士及第為再舉進
士皆不明宋制而妄為之說又謂其圈點批
抹亦多不得要領而詆為小小結果皆切中
其病然八家集浩博學者徧讀為難書肆選
本又漏略過甚坤所選錄尚得煩簡之中集
中評語雖所見未深而亦足為初學之門徑
一二百年以來家弦戶誦固亦有由矣乾隆
四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐宋八大家文鈔原叙
孔子之繫易曰其旨遠其辭文斯固所以教天下後世為文
者之至也然而及門之士顔淵子貢以下並齊魯間之秀傑
也或云身通六藝者七十餘人文學之科並不得與而所屬
者僅子遊子夏兩人焉何哉盖天生賢哲各有獨稟譬則泉
之温火之寒石之結綠金之指南人於其間以獨禀之氣而
又必為之專一以致其至伶倫之於音禆竈之於占養由基
之於射造父之於御扁鵲之於醫遼之於九秋之於奕彼皆
以天縱之智加之以專一之學而獨得其解斯固以之擅
當時而名後世而非他所得而相雄者孔子没而游夏輩
各以其學授之諸侯之國已而散逸不傳而秦人燔經坑
學士而六藝之旨幾輟矣漢興招亡經求學士而鼂錯賈
誼董仲舒司馬遷劉向揚雄班固輩始乃稍稍出而西京
之文號為爾雅崔蔡以下非不矯然龍驤也然六藝之旨
漸流失魏晉宋齊梁陳隋唐之間文日以靡氣日以弱強
弩之末且不及魯縞矣而况於穿札乎昌黎韓愈首出
而振之柳柳州又從而和之於是始知非六經不以讀
非先秦兩漢之書不以觀其所著書論敘記碑銘頌辯
諸什故多所獨開門戶然大較並尋六藝之遺略相上
下而羽翼之者貞元以後唐且中墜沿及五代兵戈之
際天下寥寥矣宋興百年文運天啟於是歐陽公修從
隋州故家覆瓿中偶得韓愈書手讀而好之而天下之
士始知通經博古為高而一時文人學士彬彬然附離
而起蘇氏父子兄弟及曾鞏王安石之徒其間材旨小
大音響緩亟雖屬不同而要之於孔子所刪六藝之遺
則共為家習而戶眇之者也由今觀之譬則世之走騕
褭騏驥於千里之間而中及二百里三百里而輟者有
之矣謂塗之薊而轅之粤則非也世之操觚者往往謂
文章與時相高下而唐以後且薄不足為噫抑不知文
特以道相盛衰時非所論也其間工不工則又係乎斯
人者之稟與其專一之致否何如耳如所云則必太羹
玄酒之尚茅茨土簋之陳而三代而下明堂玉帶雲罍
犧樽之設皆駢枝也已孔子之所謂其旨遠即不詭於
道也其辭文即道之燦然若象緯者之曲而布也斯固
庖犧以來人文不易之統也而豈世之云乎哉我明弘
治正德間李夢陽崛起北地豪雋輻輳已振詩聲復揭
文軌而曰吾左吾史與漢矣已而又曰吾黃初建安矣
以予觀之特所謂詞林之雄耳其於古六藝之遺豈不
湛滛滌濫而互相剽裂己乎予於是手掇韓公愈柳公
宗元歐陽公修蘇公洵軾轍曾公鞏王公安石之文而
稍為批評之以為操觚者之劵題之曰八大家文鈔家
各有引條疏如左嗟乎之八君子者不敢遽謂盡得古
六藝之旨而予所批評亦不敢自以得八君子者之深
要之大義所揭指次點綴或於道不相盭己謹書之以
質世之知我者時萬歷已卯仲春歸安鹿門茅坤撰
唐宋八大家文鈔論例
世之論韓文者共首稱碑誌予獨以韓公碑誌多竒崛
險譎不得史漢序事法故於風神處或少遒逸予間亦
鐫記其旁至於歐陽公碑誌之文可謂獨得史遷之髓
矣王荆公則又别出一調當細繹之序記書則韓公崛
起門戶矣而論策以下當屬之蘇氏父子兄弟四六文
字予初不欲錄然歐陽公之婉麗蘇子瞻之悲慨王荆
公之深刺於君臣上下之間似有感動處故錄而存之
予覽子厚之文其議論處多鑱畫其紀山水處多幽邃
夷曠至於墓誌碑碣其為御史及禮部員外時所作多
沿六朝之遺予不錄錄其貶永州司馬以後稍屬雋永
者凡若干首以見其風概云然不如昌黎多矣
宋諸賢敘事當以歐陽公為最何者以其調自史遷出
一切結搆裁翦有法而中多感慨俊逸處予故往往心
醉曾之大旨近劉向然逸調少矣王之結搆裁翦極多
鑱洗苦心處往往矜而嚴潔而則然較之曾特屬伯仲
須讓歐一格至於蘇氏兄弟大略兩公者文才疎爽豪
蕩處多而結構裁翦四字非其所長諸神道碑多者八
九千言少者亦不下四五千言所當詳略斂散處殊不
得史體何者鶴頸不得不長鳬頸不得不短兩公於策
論千年以來絶調矣故於此或殺一格亦天限之也
予覽歐蘇二家論不同歐次情事甚曲故其論多確而
不嫌於複蘇氏兄弟則本戰國策縱横以來之旨而為
文故其論直而鬯而多疎逸遒宕之勢歐則譬引江河
之水而穿林麓灌畎澮若蘇氏兄弟則譬之引江河之
水而一瀉千里湍者縈逝者注杳不知其所止者已語
曰同工而異曲學者須自得之
蘇明允易詩書禮樂論未免雜之以曲見特其文遒勁
子瞻大悲閣等記及贊羅漢等文似狃於佛氏之言然
亦以其見解超朗其間又有文旨不遠稍近舉子業者
故並錄之
曾南豐之文大較本經術祖劉向其湛深之思嚴密之
法自足以與古作者相雄長而其光燄或不外爍也故
於當時稍為蘇氏兄弟所掩獨朱晦菴亟稱之歷數百
年而近年王道思始知讀而酷好之如渴者之飲金莖
露也
予嘗有文評曰屈宋以來渾渾噩噩如長川大谷探之
不窮攬之不竭藴藉百家包括萬代者司馬子長之文
也閎深典雅西京之中獨冠儒宗者劉向之文也斟酌
經緯上摹子長下採劉向父子勒成一家之言者班固
也吞吐騁頓若千里之駒而走赤電鞭疾風常者山立
怪者霆擊韓愈之文也巉巖崱屴若游峻壑削壁而谷
風凄雨四至者柳宗元之文也遒麗逸宕若携美人宴
遊東山而風流文物照耀江左者歐陽子之文也行乎
其所當行止乎其所不得不止浩浩洋洋赴千里之河
而注之海者蘇長公也嗚呼七君子者可謂聖於文矣
其餘若賈董相如揚雄諸君子可謂才問炳然西京矣
而非其至者曾鞏王安石蘇洵轍至矣鞏尤為折衷於
大道而不失其正然其才或疲薾而不能副焉吾聊次
之如左俟知音者賞之
八大家而下予於本朝獨愛王文成公論學諸書及記
學記尊經閣等文程朱所欲為而不能者江西辭爵及
撫田州等疏唐陸宣公宋李忠定公所不逮也即如浰
頭桶岡軍功等疏條次兵情如指諸掌况其設伏出竒
後先本未多合兵法人特以其稍屬矜功而往往口訾
之耳嗟乎公固百世殊絶人物區區文章之工與否所
不暇論予特附揭於此以見我本朝一代之人豪而後
世之品文者當自有定議云
唐宋八大家文鈔
昌黎文鈔引
魏晉以後宋齊梁陳迄于隋唐之際孔子六藝之遺不
絶如帶矣昌黎韓退之崛起德憲之間泝孟軻荀卿賈
誼晁錯董仲舒司馬遷劉向揚雄及班掾父子之旨而
揣摩之於是時譽者半毁者半獨柳宗元李翺皇甫湜
孟郊二三輩相與遊從深知而篤好之耳何則於舉世
聾瞶中而欲獨以黃鍾大吕鏗鍧其間甚矣其難也又
三百年而歐陽公修蘇公軾輩相繼出始表章之而天
下之文復趨於古嗟乎隋唐之文其患在靡而弱而退
之之出而振之固已難矣廼若近代之文其患在勦而
膺有志者苟欲出而振之而其為力也不尤戞戞乎其
難矣哉要之必本乎道而按古六藝者之遺斯之謂右
作者之旨云爾予故於漢西京而下八代之衰不及一
人也首揭昌黎韓文公愈錄其表狀九首書啟狀四十
六首序三十三首記傳十二首原論議十首辯解說頌
雜著二十二首碑及墓誌碣銘五十二首哀詞祭文行
狀八首釐為十六卷昌黎之竒於碑誌尤為巉削予竊
疑其於太史遷之旨或屬一間以其盛氣搯抉幅尺峻
而韻折少也書記序辯解及他雜著公所獨倡門戶譬
則達摩西來獨開禪宗矣歸安鹿門茅坤題
昌黎本傳
韓愈字退之鄧州南陽人七世祖茂有功於後魏封安
定王父仲卿為武昌令有美政既去縣人刻石頌德終
秘書郎愈生三歲而孤隨伯兄會貶官嶺表會卒嫂鄭
鞠之愈自知讀書日記數千百言比長盡能通六經百
家學擢進士第會董晉為宣武節度使表署觀察推官
晉卒愈從喪出不四日汴軍亂乃去依武寧節度使張
建封建封辟府推官操行堅正鯁言無所忌調四門博
士遷監察御史上疏極論宫市德宗怒貶陽山令有愛
在民民生子多以其姓字之改江陵法曹參軍元和初
權知國子博士分司東都三歲為真改都官員外郎即
拜河南令還遷職方員外郎華隂令柳澗有辠前刺史
劾之未報而刺史罷澗諷百姓遮索軍頓役直後刺史
惡之按其獄貶澗房州司馬愈過華以為刺史隂相黨
上疏治之既御史覆問得澗贓再貶封溪尉愈坐是復
為博士既才高數黜官又下遷乃作進學解以自諭執
政覽之竒其才改比部郎中史館修撰轉考功知制誥
進中書舍人初憲宗將平蔡命御史中丞裴度使諸軍
按視及還具言賊可滅與宰相議不合愈亦奏言淮西
連年侵掠得不償費其敗可立而待然未可知者在陛
下斷與不斷耳執政不喜會有人詆愈在江陵時為裴
均所厚均子鍔素無狀愈為文章字命鍔謗語囂暴由
是改太子右庶子及度以宰相節度彰義軍宣慰淮西
奏愈行軍司馬愈請乘遽先入汴說韓弘使協力元濟
平遷刑部侍郎憲宗遣使者往鳳翔迎佛骨入禁中三
日乃送佛祠王公士庶奔走膜唄至為夷法灼體膚委
珍貝騰沓係路愈聞惡之乃上表極諫帝大怒持示宰
相將抵以死裴度崔羣曰愈言訐牾罪之誠宜然非内
懷至忠安能及此願少寬假以來諫爭帝曰愈言我奉
佛太過猶可容至謂東漢奉佛以後天子咸夭促言何
乖剌耶愈人臣狂妄敢爾固不可赦於是中外駭懼雖
戚里諸貴亦為愈言乃貶潮州刺史既至潮以表哀謝
帝頗感悔欲復用之持示宰相曰愈前所論是大愛朕
然不當言天子事佛乃年促耳皇甫鎛素忌愈直即奏
言愈終狂疏可且内移乃改袁州刺史初愈至潮問民
疾苦皆曰惡溪有鱷魚食民畜産且盡民以是窮數日
愈自往視令其屬秦濟以一羊一豕投溪水而祝之是
夕暴風震電起谿中數日水盡涸西徙六十里自是潮
無鱷魚患袁人以男女為隸過期不贖則沒入之愈至
悉計庸得贖所沒歸之父母七百餘人因與約禁其為
隸召拜國子祭酒轉兵部侍郎鎮州亂殺田弘正而立
王廷湊詔愈宣撫既行衆皆危之元稹言韓愈可惜穆
宗亦悔詔愈度事從宜無必入愈曰安有受君命而滯
留自顧遂疾驅入廷湊嚴兵迓之甲士陳庭既坐廷湊
曰所以紛紛者乃此士卒也愈大聲曰天子以公為有
將帥材故賜以節豈意同賊反耶語未終士前奮曰先
太師為國擊朱滔血衣猶在此軍何負朝廷乃以為賊
乎愈曰以為爾不記先太師也若猶記之固善且為逆
與順利害不能遠引古事但以天寶來禍福為爾等明
之安禄山史思明李希烈梁崇義朱滔朱泚吳元濟李
思道有若子若孫在乎亦有居官者乎衆曰無愈曰田
公以魏博六州歸朝廷官中書令父子受旗節劉悟李
祐皆大鎮此爾軍所共聞也衆曰弘正刻故此軍不安
愈曰然爾曹害田公又殘其家矣復何道衆乃讙曰侍
郎語是廷湊恐衆心動遽麾使去因泣謂愈曰今欲廷
湊何所為愈曰神策六軍之將如牛元翼比者不少但
朝廷顧大體不可棄之公久圍之何也廷湊曰即出之
愈曰若爾則無事矣會元翼亦潰圍出廷湊不追愈歸
奏其語帝大悦轉吏部侍郎時宰相李逢吉惡李紳欲
逐之遂以愈為京兆尹兼御史大夫特詔不臺參而除
紳中丞紳果劾奏愈愈以詔自解其後文刺紛然宰相
以臺府不協遂罷愈為兵部侍郎而出紳江西觀察使
紳見帝得留愈亦復為吏部侍郎長慶四年卒年五十
七贈禮部尚書諡曰文愈性明銳不詭隨與人交終始
不少變成就後進往往知名經愈指授皆稱韓門弟子
愈官顯稍謝遣凡内外親若交友無後者為嫁遣孤女
而䘏其家嫂鄭喪為服期以報每言文章自漢司馬相
如太史公劉向揚雄後作者不世出故愈深探本元卓
然樹立成一家言其原道原性師說等數十篇皆奥衍
閎深與孟軻揚雄相表裏而佐佑六經云至它文造端
置辭要為不襲蹈前人者然惟愈為之沛然若有餘至
其徒李翺李漢皇甫湜從而效之遽不及遠甚從愈游
者若孟郊張籍亦皆自名於時
