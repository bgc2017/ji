臨川本傳
王安石字介甫臨川人父益都官員外郎安石少好讀
書一過目終身不忘屬文動筆如飛見者皆服其精妙
友生曾鞏攜以示歐陽脩脩為延譽登進士上第簽書
淮南判官舊制秩滿許獻文求試館職安石獨否再調
知鄞縣起堤堰决陂塘為水陸之利貸榖與民立息以
償俾新陳相易邑人便之通判舒州文彦博為相薦其
恬退尋召試館職不就脩薦為諫官以祖母年高辭脩
以其須祿養言於朝用為羣牧判官請知常州移提點
江東刑獄入為度支判官時嘉祐三年也安石果於自
用慨然有矯世變俗之志乃上萬言書後安石當國其
所注措大抵皆祖此書俄直集賢院先是安石屢辭館
閣之命士大夫謂其無意於世恨不識其面朝廷每欲
畀以美官惟患其不就也明年同脩起居注疏辭至八
九乃受遂知制誥糾察在京刑獄自是不復辭官矣有
少年得鬭鶉其儕求之不與恃與之昵輒持去少年追
殺之開封當此人死安石駮曰不與而持去是盜也追
而殺之是捕盜也遂劾府司失入事下審刑大理皆以
府斷為是詔放安石罪安石不謝御史舉奏之帝亦不
問以母憂去終英宗世召不起安石本楚士未知名于
中朝以韓吕二族為巨室欲藉以取重乃深與韓絳絳
弟維及吕公著交三人更稱揚之名始盛神宗在潁邸
維為記室每講說見稱輒曰此維之友王安石之說也
及為太子庶子又薦自代帝由是想見其人甫即位命
知江寧府數月召為翰林學士兼侍講熙寧元年造朝
帝問為治所先對曰擇術為先帝曰唐太宗何如曰陛
下當法堯舜何以太宗為帝曰卿可謂責難於君一日
講席羣臣退帝留安石坐曰有欲與卿從容論議者因
言唐太宗必得魏徵劉備必得諸葛亮然後可以有為
二子誠不世出之人也安石曰陛下誠能為堯舜則必
有臯䕫稷禹誠能為高宗則必有傅說彼二子者何足
道哉二年拜參知政事帝謂曰人皆不能知卿以為但
知經術不曉世務安石對曰經術正所以經世務爾帝
問卿施設何先安石曰變風俗立法度最方今所急也
於是設制置三司條例司命與樞密陳升之同領之安
石令其黨吕惠卿任其事而農田水利青苗均輸保甲
免役市易保馬方田諸役相繼並興號為新法遣提舉
官四十餘輩頒行天下青苖法者以常平糴本散與人
戸出息二分春散秋歛均輸法者以發運之職改為均
輸假以錢貨凡上供之物皆得徙貴就賤用近易遠預
知在京倉庫所當辦者得以便宜蓄買保甲之法籍民
二丁取一十家為保保丁授以弓弩教之戰陣免役之
法據家貲高下出錢雇役單丁女戶原無役者一概輸
錢謂之助役市易之法聽人賖貸縣官財貨出息二分
過期不輸者加罰錢保馬之法凡五路義保願養馬者
戸一匹以監牧見馬給之或官與其直使自市歲一閱
其肥瘠死病者補償方田之法以東西南北若干步為
一方歲計量其地驗其肥瘠定其色號分五等以定稅
數又有免行錢者約京師百物諸行利入厚薄皆令納
錢與免行戶祗應自是四方争言農田水利古陂廢堰
悉務興復又令民封狀增價以買坊場又增茶鹽之額
又設措置河北糴便司廣積糧穀于臨流州縣以備饋
運由是賦歛愈重天下騷然云云帝亦疑之遂罷為觀
文殿大學士知江寧府自禮部侍郎超九轉為吏部尚
書始吕惠卿遭喪去安石未知所托得曾布信任之亞
于惠卿及惠卿服闋安石朝夕汲引至是白為參知政
事安石之再相也屢謝病求去及雱死尤悲傷不堪請
益力帝益厭之罷為鎮南軍節度使同平章事判江寧
府明年改集禧觀使封舒國公元豐三年復拜左僕射
觀文殿大學士換特進改封荆哲宗立加司空未幾卒
年六十八贈太傅紹聖中謚曰文配享神宗崇寧中配
食孔廟列顔孟之次追封舒王楊時言於欽宗降從祀
高宗復停宗廟配享削王封理宗復停孔廟從祀
