唐宋八大家文鈔卷一百二十
明茅坤撰
東坡文鈔四
劄子
議學校貢舉劄子
總欲今法得所行之實不必别變而論自明確
准敕講求學挍貢舉利害令臣等各具議狀聞奏者右
臣伏以得人之道在於知人知人之法在於責實使君
相有知人之才朝廷有責實之政則胥史皂隸未嘗無
人而况於學挍貢舉乎雖因今之法臣以爲有餘使君
相無知人之才朝廷無責實之政則公卿侍從猶患無
人况學挍貢舉乎雖復古之制臣以爲不足矣夫時有
可否物有廢興方其所安雖暴君不能廢及其既厭雖
聖人不能復故風俗之變法制隨之譬如江河之徙移
順其所欲行而治之則易爲功彊其所不欲而復之則
難爲力使三代聖人復生於今其選舉養才亦必有道
矣何必由學且天下固嘗立學矣慶歷之間以爲太平
可待至於今日惟有空名僅存今陛下必欲求德行道
藝之士責九年大成之業則將變今之禮易今之俗又
當發民力以治宮室歛民財以養游士百里之内置官
立師獄訟聽於是軍旅謀于是又當以時簡不率教者
屏之遠方終身不齒則無乃徒爲紛亂以患苦天下耶
若乃無大變改而望有益於時則與慶歷之際何異故
臣以謂今之學者特可因循舊制使先王之舊物不廢
於吾世足矣至於貢舉之法行之百年治亂盛衰初不
由此陛下視祖宗之世貢舉之法與今孰爲精言語文
章與今孰爲優所得文武長才與今孰爲多天下之士
與今孰爲辯較此四者而短長之議決矣今議者所變
改不過數端或曰鄉舉德行而略文章或曰專取策論
而罷詩賦或欲舉唐室故事兼採譽望而罷封彌或欲
罷經生朴學不用貼墨而考大義此數者皆知其一不
知其二者也臣請歴言之夫欲興德行在於君人者修
身以格物審好惡以表俗孟子所謂君仁莫不仁君義
莫不義君之所向天下趨焉若欲設科立名以取之則
是教天下相率而爲僞也上以孝取人則勇者割股怯
者廬墓上以廉取人則弊車羸馬惡衣菲食凡可以中
上意無所不至矣德行之弊一至於此乎自文章而言
之則策論爲有用詩賦爲無益自政事言之則詩賦策
論均爲無用矣雖知其無用然自祖宗以來莫之廢者
以爲設法取士不過如此也豈獨吾祖宗自古堯舜亦
然書曰敷奏以言明試以功自古堯舜以來進人何嘗
不以言試人何嘗不以功乎議者必欲以策論定賢愚
能否臣請有以質之近世士大夫文章華靡者莫如楊
億使楊億尚在則忠清鯁亮之士也豈得以華靡少之
通經學古莫如孫復石介使孫復石介尚在則迂闊矯
誕之士也又可施之於政事之間乎自唐至今以詩賦
爲名臣者不可勝數何負於天下而必欲廢之近世士
人纂類經史綴緝時務謂之策括待問條目搜抉略盡
臨時剽竊竄易首尾以眩有司有司莫能辨也且其爲
文也無規矩凖繩故學之易成無聲病對偶故考之難
精以易學之士付難考之吏其弊有甚於詩賦者矣唐
之通牓故是弊法雖有以名取人厭伏衆論之美亦有
賄賂公行權要請託之害一使恩去王室權歸私門降
及中葉結爲朋黨之論通牓取人又豈足尚哉諸科舉
人多出三路能文者既巳變而爲進士曉義者又皆去
以爲明經其餘皆朴魯不化者也至於人才則有定分
施之有政能否自彰今進士日夜治經傳子史貫穿馳
騖可謂博矣至於臨政曷嘗用其一二顧視舊學巳爲
虚器而欲使此等分别注疏粗識大義而望其才能增
長亦巳疎矣臣故曰此數者皆知其一而不知其二也
特願陛下留意其遠者大者必欲登俊良黜庸回總覧
衆才經略世務則在陛下與二三大臣下至諸路職司
與良二千石耳區區之法何預焉然臣竊有私憂過計
者敢不以告昔王衍好老莊天下皆師之風俗陵夷以
至南渡王縉好佛捨人事而脩異教大歷之政至今爲
笑故孔子罕言命則爲知者少也子貢曰夫子之文章
可得而聞也夫子之言性與天道不可得而聞也夫性
命之說自子貢不得聞而今之學者耻不言性命此可
信也哉今士大夫至以佛老爲聖人粥書於市者非莊
老之書不售也讀其文浩然無當而不可窮觀其貌超
然無著而不可挹此豈真能然哉盖中人之性安於放
而樂於誕耳使天下之士能如莊周齊生死一毁譽輕
富貴安貧賤則人主之名器爵禄所以礪世磨鈍者廢
矣陛下亦安用之而况其實不能而竊取其言以欺世
者哉臣願陛下明敕有司試之以法言取之以實學博
通經術者雖朴不廢稍涉浮議者雖工必黜則風俗稍
厚學術近正庶幾得忠實之士不至蹈衰季之風則天
下幸甚
論邊將隱匿敗亡憲司體量不實劄子
借進讀寶訓陳西戎失事不以實聞忠直多矣
臣近以目昏臂痛堅乞一郡盖亦自知受性剛褊黑白
太明難以處衆伏蒙聖慈降詔不許兩遣使者存問慰
安天恩深厚淪入骨髓臣謂此恩當以死報不當更計
身之安危故復起就職而職事清閒未知死所每因進
讀之間事有切於今日者輒復進言庶補萬一昨日所
讀寶訓有云淳化二年上謂侍臣諸州牧監馬多瘦死
盖養飼失時枉致病斃近令取十數槽寘殿庭下視其
芻秣教之養療庶革此弊臣因進言馬所以病盖將吏
不職致圉人盗減芻粟且不䘏其饑飽勞逸故也馬不
能言無由申訴故太宗至仁深哀憐之寘之殿庭親加
督視民之於馬輕重不同若官吏不得其人人雖能言
上下隔絶不能自訴無異於馬馬之饑瘦勞苦則有斃
踣奔逸之憂民之困窮無聊則有溝壑盗賊之患然而
四海之衆非如養馬可以寘之殿庭惟當廣任忠賢以
爲耳目若忠賢疎遠謟佞在傍則民之疾苦無由上達
秦二世時陳勝吳廣巳屠三州殺李由而二世不知陳
後主時隋兵巳渡江而後主不知此皆昏主不足道如
唐明皇親致太平可謂明主而張九齡死李林甫楊國
忠用事鮮于仲通以二十萬人没于雲南不奏一人反
更告捷明皇不問以至上下相蒙禄山之亂兵巳過河
而明皇不知也今朝廷雖無此事然臣聞去歲夏賊犯
鎮戎所殺掠不可勝數或云至萬餘人而邊將乃奏云
野無所掠其後朝廷訪聞委提刑司體量而提刑孫路
止奏十餘人乞朝廷先賜放罪然後體量實數至今遷
延二年終未結絶聞奏凡死事之家官所當䘏若隱而
不奏則生死銜冤何以使人此豈小事而路爲耳目之
司既不隨事奏聞朝廷既行蒙蔽又乞放罪遷延侮玩
一至于此臣謂此風漸不可長馴致其患何所不有此
臣之所深憂也臣非不知陛下必巳厭臣之多言左右
必巳厭臣之多事然受恩深重不敢自同衆人若以此
獲罪亦無所憾取進止
論高麗買書利害劄子
深憂遠識之言
臣伏見高麗人使每一次入貢朝廷及淮浙兩路賜予
餽送燕勞之費約十餘萬貫而修飾亭館騷動行市調
發人船之費不在焉除官吏得少餽遺外了無絲毫之
利而有五害所得貢獻皆是玩好無用之物而所費皆
是帑廪之實民之膏血此一害也所至差借人馬什物
攪撓行市修飾亭館民力暗有賠填此二害也高麗所
得賜予若不分遺契丹則契丹安肯聽其來貢顯是借
寇兵而資盗糧此三害也高麗名爲慕義來朝其實爲
利度其本心終必爲北蕃用何也彼足以制其死命而
我不能故也今使者所至圖畫山川形勝窺測虚實豈
復有善意哉此四害也慶歷中契丹欲渝盟先以增置
塘泊爲中國之曲今万招來其與國使頻歲入貢其曲
甚於塘泊幸今契丹恭順不敢生事萬一異日有桀黠
之勢以此藉口不知朝廷何以答之此五害也臣心知
此五害所以熙寧中通判杭州日因其餽送書中不稱
本朝正朔郤退其物待其改書稱用年號然後受之仍
催促進發不令住滯及近歲出知杭州却其所進金塔
不爲奏聞及畫一處置沿途接待事件不令過當仍奏
乞編配狡商猾僧并乞依祖宗編敕杭明州並不許發
船往高麗違者徒二年没入財貨充賞并乞刪除元豐
八年九月内創立許舶客專擅附帶外夷入貢及商販
一條巳上事並蒙朝廷一一施行皆是臣素意欲稍稍
裁節其事庶幾漸次不來爲朝廷消久遠之害今既備
員禮曹乃是職事近者因見館伴中書舍人陳軒等申
乞盡數差勒相國寺行鋪入館鋪設以待人使買賣不
惟移市動衆奉小國之陪臣有損國體兼亦抑勒在京
行鋪以資吏人廣行乞取弊害不小所以具申都省乞
不施行其乖方作弊官吏並不蒙都省略取問今來只
因陳軒等不待申請直牒國子監收買諸般文字内有
策府元龜歴代史及敕式國子監知其不便申禀都省
送下禮部看詳臣謹按漢書東平王宇來朝上疏求諸
子及太史公書當時大臣以爲諸侯朝聘考文章正法
度非理不言今東平王幸得來朝不思制節謹度以防
遺失而求諸書非朝聘之義也諸子書或反經術非聖
人或明鬼神信物怪太史公書有戰國縱横權譎之謀
漢興之初謀臣竒策天官災異地形阨塞皆不宜在諸
侯王不可予詔從之臣竊以爲東平王骨肉至親特以
備位藩臣猶不得賜而况海外之裔夷契丹之與國乎
臣聞河北𣙜場禁出文書其法甚嚴徒以契丹故也今
高麗與契丹何異若高麗可與即𣙜場之法亦可廢兼
竊聞昔年高麗使乞賜太平御覧先帝詔令館伴以東
平王故事爲詞却之近日復乞詔又以先帝遺旨不與
今歴代史策府元龜及北史竊以謂前次本不當與若
便以爲例即上乖先帝遺旨下與今來不賜御覧聖旨
異同深爲不便故申都省止是乞賜詳酌指揮未爲過
當使蒙行遣吏人上簿書罪臣竊謂無罪可書雖上簿
簿責至爲末事於臣又無絲毫之損臣非爲此奏論所
惜者無厭之虜事事曲從官吏能循其意雖動衆害物
不以爲罪稍有裁節之意便行詰責今後無人敢逆其
請使意得志滿其來愈數其患愈深所以須至極論
因擒鬼章論西羌夏人事宜劄子
此疏處分與歐陽公之議西事並關朝廷之大
者可謂經國手
臣竊見近者熙河路奏生擒鬼章百官稱賀中外同慶
臣愚無知竊謂安危之機正在今日若應之有道處之
有術則安邊息民必自是始不然將驕卒惰以勝爲灾
亦不足怪故臣區區欲乞陳前後致寇之由次論當今
待敵之要雖狂愚無取亦臣子之常分昔先帝用兵累
年雖中國靡弊然夏人困折亦幾於亡横山之地沿邊
七八百里不敢耕者至二百餘里歲賜既罷和市亦絶
虜中匹帛至五十餘千其餘老弱轉徙牛羊墮壊所失
盖不可勝數饑羸之餘乃始欵塞當時執政大臣謀之
不深因中國厭兵遂納其使每一使賜予貿易無慮得
絹五萬餘匹歸鬻之其民匹五六千民大悦一使所獲
率不下二十萬緡使五六至而累年所罷歲賜可以坐
復既使敵因吾資以德其民且飽而思奮又使其窺我
厭兵欲和之意以爲欲戰欲和權皆在我以故輕犯邊
陲利則進否則復求和無不可者若當時大臣因敵之
請受其詞不納其使且詔邊臣與之往返商議所獲新
疆取舍在我俟其詞意屈服約束堅明然後納之則敵
雖背恩反覆亦不至如今日之速也敵雖有易我意然
不得西蕃解仇結好亦未敢動夫阿里骨董氊之賊臣
也挾契丹公主以殺其君之二妻董氊死匿喪不發逾
年衆定乃詐稱嗣子僞書鬼章温溪心等名以請於朝
當時執政若且令邊臣審問鬼章等以阿里骨當立不
當立若朝廷從汝請遂授節鉞阿里骨真汝主矣汝能
臣之如董氊乎若此等無詞則是諸羌心服既立之後
必能綂一都部吾又何求若其不服則釁端自彼爵命
未下曲不在吾彼既一國三公則吾分其恩禮各以一
近上使額命之鬼章等各得所欲宜亦無患當時執政
不深慮此專以省事爲安因其妄請便授節鉞阿里骨
自知不當立而憂鬼章之討也故欲借力於西夏以自
重於是始有解仇結好之謀而鬼章亦不平朝廷之以
賊臣君我也故怒而盗邊夏人知諸羌之叛也故起而
和之此臣所謂前後致寇之由明主不可不知者也雖
既往不咎然可以爲方來之鍳元昊本懷大志長於用
兵亮祚天付兇狂輕用其衆故其爲邊患皆歴年而後
定今梁氏專國素與人多不協方内自相圖其能以創
殘呻吟之餘久與中國敵乎料其姦謀盖非元昊亮祚
之此矣意謂二聖在位恭默守成仁恕之心著於遠邇
必無用武之意可肆無厭之求蘭會諸城鄜延五寨好
請不獲勢脅必從猖狂之後求無不獲計不過此耳今
者竊聞朝廷降詔諸路勅勵戰守深明逆順曲直之理
此固當今之急務而詔書之中亦許夏人之自新臣竊
以謂開之太急納之太速曾未一戰而厭兵欲和之意
巳見乎外此復蹈前日之失矣臣甚惜之今既聞鬼章
之捷或漸有欵塞之謀必將爲恭狠相半之詞而繼之
以無厭之請若朝廷復納其使則是欲戰欲和權皆在
虜有求必獲不獲必叛雖媮一時之安必起無窮之釁
故臣願明主斷之於中深詔大臣密敕諸將若夏人欵
塞當受其詞而却其使然後明敕邊臣以夏人受恩不
貲無故犯順今雖欵塞反覆難保若實改心向化當且
與邊臣商議苟詞意未甚屈服約束未甚堅明則且却
之以示吾雖不逆其善意亦不汲汲求和也彼若心服
而來吾雖未納其使必不於往返商議之間遽復盗邊
若非心服則吾雖蕩然開懷待之如舊能必其不叛乎
今歲涇原之入豈吾待之不至邪但使吾兵練士飽斥
候精明虜無大獲不過數年必自折困今雖小勞後必
堅定此臣所謂當今待敵之要亦明主不可以不知者
也今朝廷意在息民不憚屈巳而臣獻言乃欲艱難其
請不急於和似與聖意異者然古之聖賢欲行其意必
有以曲成之未嘗直情而徑行也將欲翕之必固張之
將欲取之必固予之夫直情而徑行未有獲其意者也
若權其利害䆒其所至則臣之愚計於安邊息民必久
而固與聖意初無小異然臣竊度朝廷之間似欲以畏
事爲無事者臣竊以爲過矣夫爲國不可以生事亦不
可以畏事畏事之弊與生事均譬如無病而服藥與有
病而不服藥皆可以殺人夫生事者無病而服藥也畏
事者有病而不服藥也乃者阿里骨之請人人知其不
當予而朝廷予之以求無事然事之起乃至於此不幾
於有病而不服藥乎今又欲遽納夏人之使則是病未
除而藥先止其與幾何臣於侍從之中受恩至深其於
委曲保全與衆獨異故敢出位先事而言不勝恐悚待
罪之至取進止
乞詔邊吏無進取及論鬼章事宜劄子
此乃文忠公搏虎手處惜乎世不能用
臣聞善用兵者先服其心次屈其力則兵易解而功易
成若不服其心惟力是恃則戰勝而寇愈深况不勝乎
功成而兵不解况不成乎頃者西方用兵累年先帝之
意全在弔伐而貪功生事之臣惟務殺人爭地得尺寸
之土不問利害先築城堡置州縣使四夷憎畏中國以
謂朝廷專欲得地非盡滅我族類不止是以併力致死
莫有服者今雖朝廷好生惡殺不務遠略而此心未信
憎畏未衰心既不服惟有闘力力屈情見勝負未可知
也今日新獲鬼章威震戎狄邊臣賈勇爭欲立功以爲
河南之地指顧可得正使得之不免築城堡屯兵置吏
積粟而守之則中國何時息肩乎乃者王韶取熙河全
師獨克使韶有遠慮誅其叛者易以忠順即用其豪酋
而巳則今復何事其所以兵連禍結罷弊中國者以郡
縣其地故也往者既不可悔而來者又不以爲戒今又
欲取講武城曰此要害地不可不取方唐盛時安西都
護去長安萬里若論要害自此以西無不可取者使諸
羌知中國有進取不巳之意則寇愈深而兵不解其禍
豈可量哉臣願陛下深詔邊吏叛則討之服則安之自
今以往無取尺寸之地無焚廬舍無殺老弱未及朞年
諸羌可傳檄而定然朝廷至意亦自難喻將帥未必從
也雖日行文書終恐無益宜驛召陜西轉運使一員赴
闕面敕戒之使歸以喻將帥而察其不如詔者臣又竊
聞朝論謂鬼章犯順罪當誅死然譬之鳥獸不足深責
其子孫部族猶足以陸梁於邊全其首領以累其心以
爲重質庶獲其用此實當今之良策然臣竊料鬼章兇
豪素貴老病垂死必不能甘於困辱爲久生之計自知
生存終不得歸徒使其臣子首鼠顧忌不敢復讐必將
不食求死以發其衆之怒就使不然老病愁憤自非久
生之道鬼章若死則其臣子專意復讐必與阿里骨合
而北交於夏人此正胡越同舟遇順風之勢其交必堅
而温溪心介於阿里骨夏人之間地狹力弱其勢必危
若見并而吾不能救使二寇合三面以窺熙河則其患
未可以一二數也如臣愚計可詔邊臣與鬼章約若能
使其部族討阿里骨而納趙純忠者當放汝生還質之
天地示以必信鬼章若從則稍富貴之使其信臣而喻
至意焉鬼章既有生還之望不爲求死之計其衆必從
以鬼章之衆與温溪心合而討阿里骨其勢必克既克
而納純忠雖放還鬼章可以無患此必然之勢也西羌
本與夏人世仇而鬼章本與阿里骨不協若許以生還
其衆必相攻縱未能誅阿里骨亦足以使二盗相疑而
不合也昔太史慈與孫策戰幾殺策策後得慈釋不誅
放還豫章卒立竒功李愬得吳元濟將李祐解縛用之
與同卧起卒擒元濟非豪傑名將不能行此度外事也
議者或謂鬼章之獲兼用近界酋豪力戰而得之仇怨
巳深若放生還此等必無全理臣以謂不然若鬼章死
於中國其衆讐此等必深若其生還其讐之亦淺此等
依中國爲援足以自全自古西羌之患惟恐解仇結盟
若所在爲讐敵正中國之利無可疑者臣出位言事不
勝恐悚待罪之至取進止
乞約鬼章討阿里骨劄子
與前二劄併看
臣近者竊見劉舜卿賀表具言阿里骨罪狀又竊聞舜
卿乞削阿里骨官爵又竊聞阿里骨上章請命議者或
欲許其自新以臣愚慮二者之說皆未爲得何者阿里
骨兇狡反覆必無革面洗心之理今聞其女巳嫁梁乞
逋之子度其久遠必湏協力致死共爲邊患今來上章
請命盖是部族新破衆叛親離恐吾乘勝致討力未能
支故匿情忍詬以就大事若得休息數年蓄力養銳假
吾爵命以威脇諸羌誅不附巳者羽翼既成西北相應
必爲中原之憂非獨一方之病也且夏賊逆天犯順本
因輕料朝廷以爲必不能討巳今若便從阿里骨之請
則其所料良不爲過西蕃小醜朝爲叛逆暮許通和則
夏國之請理無不許二寇滔天自若欲戰欲和無不可
者則西方之憂無時而止矣然遂從舜卿之請削奪官
爵即湏發兵深入致討彼新喪大首領舉國戒懼我師
深入苟無他竒恐難以得志臣愚以請當使邊將發厚
幣遣辯士以離其腹心壊其羽翼今聞温溪心等諸族
巳爲所質勢未能動而心侔歛氊在其肘腋迹同而心
異若用臣前計使邊臣與鬼章約若能使其部族與温
溪心歛氊等合而討阿里骨納趙純忠即許以生還此
正所謂以夷狄攻夷狄計無出此者若朝廷便許阿里
骨通和即湏推示赤心待之如舊不可復用計謀以圖
此賊數年之後必自飛揚此所謂養虎自遺患者也故
臣願朝廷既不納其通和之請又不削奪其官爵存而
勿論置之度外隂使邊臣以計圖之似爲得策臣屢凟
天聽罪當誅死取進止
唐宋八大家文鈔卷一百二十
