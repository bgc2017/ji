唐宋八大家文鈔卷四十四
明茅坤撰
廬陵文鈔十六
史論
五代史職方考論
數十年之間易世者五其所當州郡分割畫次
如掌太史公所欲為而不能者
嗚呼三代以上莫不分土而治也後世鑒古矯失始郡
縣天下而自秦漢以來為國孰與三代長短及其亡也
未始不分至或無地以自存焉蓋得其要則雖萬國而
治失其所守則雖一天下不能以容豈非一本於道德
哉唐之盛時雖名天下為十道而其勢未分暨其衰也
置軍節度號為方鎮鎮之大者連州十餘小者猶兼三
四故其兵驕則逐帥帥彊則叛上土地為其世有干戈
起而相侵天下之勢自兹而分然唐自中世多故矣其
興衰救難常倚鎮兵扶持而侵凌亂亡亦終以此豈其
利害之理然歟自僖昭以來日益割裂梁初天下别為
十一南有吳浙荆湖閩漢西有岐蜀北有燕晉而朱氏
所有七十八州以為梁莊宗初起并代取幽滄有州三
十五其後又取梁魏博等十有六州合五十一州以滅
梁岐王稱臣又得其州七同光破蜀已而復失惟得秦
鳳階成四州而營平二州陷于契丹其增置之州一合
一百二十三州以為唐石氏入立獻十有六州于契丹
而得蜀金州又增置之州一合一百九州以為晉劉氏
之初秦鳳階成復入于蜀隠帝時增置之州一合一百
六州以為漢郭氏代漢十州入于劉旻世宗取秦鳳階
成瀛莫及淮南十四州又增置之州五而廢者三合一
百一十八州以為周宋興因之此中國之大略也其餘
外屬者彊弱相并不常其得失至于周末閩已先亡而
在者七國自江以下二十一州為南唐自劎以南及山
南西道四十六州為蜀自湖南北十州為楚自浙東西
十三州為吳越自嶺南北四十七州為南漢自太原以
北十州為東漢而荆歸峽三州為南平合中國所有二
百六十八州而軍不在焉唐之封疆遠矣前史備載而
羈縻寄治虚名之州在其間五代亂世文字不完而時
有廢省又或陷于夷狄不可考究其詳其可見者具之
如譜
自唐有方鎮而史官不錄于地理之書以謂方鎮兵戎
之事非職方所掌故也然而後世因習以軍目地而沒
其州名又今置軍者徒以虚名升建為州府之重此不
可以不書也州縣凡唐故而廢于五代若五代所置而
見于今者及縣之割隸今因之者皆宜列以備職方之
考其餘嘗置而復廢嘗改割而復舊者皆不足書山川
物俗職方之掌也五代短世無所遷變故亦不復錄而
錄其方鎮軍名以與前史互見之云
五代史司天考論
漢以來說災異者多並不如歐陽公之言為正
昔孔子作春秋而天人備予述本紀書人而不書天予
何敢異於聖人哉其文雖異其意一也自堯舜三代以
來莫不稱天以舉事孔子刪詩書不去也蓋聖人不絶
天於人亦不以天參人絶天於人則天道廢以天參人
則人事惑故常存而不究也春秋雖書日食星變之類
孔子未嘗道其所以然者故其弟子之徒莫得有所述
於後世也然則天果與於人乎果不與於人乎曰天吾
不知質諸聖人之言可也易曰天道虧盈而益謙地道
變盈而流謙鬼神害盈而福謙人道惡盈而好謙此聖
人極論天人之際最詳而明者也其於天地鬼神以不
可知為言其可知者人而已夫日中則昃盛衰必復天
吾不知吾見其虧益於物者矣草木之成者變而衰落
之物之下者進而流行之地吾不知吾見其變流於物
者矣人之貪滿者多禍其守約者多福鬼神吾不知吾
見人之禍福者矣天地鬼神不可知其心則因其著於
物者以測之故據其迹之可見者以為言曰虧益曰變
流曰害福若人則可知者故直言其情曰好惡其知與
不知異辭也參而會之與人無以異也其果與於人乎
不與於人乎則所不知也以其不可知故常尊而遠之
以其與人無所異也則修吾人事而已人事者天意也
書曰天視自我民視天聽自我民聽未有人心悦於下
而天意怒於上者未有人理逆於下而天道順於上者
然則王者君天下子生民布德行政以順人心是之謂
奉天至於三辰五星常動而不息不能無盈縮差忒之
變而占之有中有不中不可以為常者有司之事也本
紀所述人君行事詳矣其興亡治亂可以見至於三辰
五星逆順變見有司之所占者故以其官誌之以備司
天之所考嗚呼聖人既沒而異端起自秦漢以下學者
惑於災異矣天文五行之說不勝其繁也予之所述不
得不異乎春秋也考者可以知焉
五代史前蜀王建世家論
讀韓公獲麟解與此論世之言祥瑞者捫心退矣
嗚呼自秦漢以來學者多言祥瑞雖有善辯之士不能
祛其惑也予讀蜀書至於龜龍麟鳳騶虞之類世所謂
王者之嘉瑞莫不畢出於其國異哉然考王氏之所以
興亡成敗者可以知之矣或以為一王氏不足以當之
則是時天下治亂可以知之矣龍之為物也以不見為
神以升雲行天為得志今偃然暴露其形是不神也不
上於天而下見於水中是失職也然其一何多歟可以
為妖矣鳳凰鳥之遠人者也昔舜治天下政成而民悦
命䕫作樂樂聲和鳥獸聞之皆鼓舞當是之時鳳凰適
至舜之史因并記以為美後世因以鳳來為有道之應
其後鳳凰數至或出於庸君繆政之時或出於危亡大
亂之際是果為瑞哉麟獸之遠人者也昔魯哀公出獵
得之而不識蓋索而獲之非其自出也故孔子書於春
秋曰西狩獲麟者譏之也西狩非其遠也獲麟惡其盡
取也狩必書地而哀公馳騁所涉地多不可徧以名舉
故書西以包衆地謂其舉國之西皆至也麟人罕識之
獸也以見公之窮山竭澤而盡取至於不識之獸皆搜
索而獲之故曰譏之也聖人已沒而異端之說興乃以
麟為王者之瑞而附以符命䜟緯詭怪之言鳳嘗出於
舜以為瑞猶有說也及其後出於亂世則可以知其非
瑞矣若麟者前有治國如堯舜禹湯文武周公之世未
嘗一出其一出而當亂世然則孰知其為瑞哉龜玄物
也汚泥川澤不可勝數其死而貴于卜官者用適有宜
爾而戴氏禮以其在宮沼為王者難致之瑞戴禮雜出
於諸家其失亦已多矣騶虞吾不知其何物也詩曰吁
嗟乎騶虞賈誼以為騶者文王之囿虞虞官也當誼之
時其說如此然則以之為獸者其出於近世之說乎夫
破人之惑者難與爭於篤信之時待其有所疑焉然後
從而攻之可也麟鳳龜龍王者之瑞而出於五代之際
又皆萃於蜀此雖好為祥瑞之說者亦可疑也因其可
疑而攻之庶幾惑者有以思焉
五代史周臣傳論
名言
嗚呼作器者無良材而有良匠治國者無能臣而有能
君蓋材待匠而成臣待君而用故曰治國譬之於奕知
其用而置得其處者勝不知其用而置非其處者敗敗
者臨棋注目終日而勞心使善奕者視焉為之易置其
處則勝矣勝者所用敗者之棋也興國所用亡國之臣
也王朴之材誠可謂能矣不遇世宗何所施哉世宗之
時外事征伐攻取戰勝内修制度議刑法定律歷講求
禮樂之遺文所用者五代之士也豈皆愚怯於晉漢而
材智於周哉惟知所用爾夫亂國之君常置愚不肖於
上而彊其不能以暴其短惡置賢智於下而泯沒其材
能使君子小人皆失其所而身蹈危亡治國之君能置
賢知於近而置愚不肖於遠使君子小人各適其分而
身享安榮治亂相去雖遠甚而其所以致之者不多也
反其所置而已嗚呼自古治君少而亂君多況於五代
士之遇不遇者可勝歎哉
五代史唐六臣傳論一
朋黨之禍至唐而極論朋黨之文至歐陽子而極
甚哉白馬之禍悲夫可為流涕者矣然士之生死豈其
一身之事哉初唐天祐三年梁王欲以嬖吏張廷範為
太常卿唐宰相裴樞以謂太常卿唐常以清流為之廷
範乃梁客將不可梁王由此大怒曰吾嘗謂裴樞純厚
不䧟浮薄今亦為此邪是歲四月彗出西北掃文昌軒
轅天市宰相柳璨希梁王旨歸其譴於大臣於是左僕
射裴樞獨孤損右僕射崔遠守太保致仕趙崇兵部侍
郎王贊工部尚書王溥吏部尚書陸扆皆以無罪貶同
日賜死於白馬驛凡縉紳之士與唐而不與梁者皆誣
以朋黨坐貶死者數百人而朝廷為之一空明年三月
唐哀帝遜位於梁遣中書侍郎同中書門下平章事張
文蔚為册禮使禮部尚書蘇循為副中書侍郎同中書門
下平章事楊涉為押傳國寶使翰林學士中書舍人張
策為副御史大夫薛貽矩為押金寶使尚書左丞趙光
逢為副四月甲子文蔚等自上源驛奉册寶乘輅車導
以金吾仗衞太常鹵簿朝梁於金祥殿梁王袞冕南面
臣文蔚臣循奉册升殿進讀己臣涉臣策奉傳國璽臣
貽矩臣光逄奉金寶以次升進讀已降率文武百官北
面舞蹈再拜賀夫一太常卿與社稷孰為重使樞等不
死尚惜一卿其肯以國與人乎雖樞等之力未必能存
唐然必不亡唐而獨存也嗚呼唐之亡也賢人君子既
與之共盡其餘在者皆庸懦不肖傾險獪猾趨利賣國
之徒也不然安能蒙恥忍辱於梁庭如此哉作唐六臣
傳
五代史唐六臣傳論二
文甚圓而所見世情特透
嗚呼始為朋黨之論者誰歟甚乎作俑者也真可謂不
仁之人哉予嘗至繁城讀魏受禪碑見漢之羣臣稱魏
功德而大書深刻自列其姓名以夸耀于世又讀梁實
錄見文蔚等所為如此未嘗不為之流涕也夫以國予
人而自夸耀及遂相之此非小人孰能為也漢唐之末
舉其朝皆小人也而其君子者何在哉當漢之亡也先
以朋黨禁錮天下賢人君子而立其朝者皆小人也然
後漢從而亡及唐之亡也又先以朋黨盡殺朝廷之士
而其餘存者皆庸懦不肖傾險之人也然後唐從而亡
夫欲空人之國而去其君子者必進朋黨之說欲孤人
主之勢而蔽其耳目者必進朋黨之說欲奪國而與人
者必進朋黨之說夫為君子者固嘗寡過小人欲加之
罪則有可誣者有不可誣者不能遍及也至欲舉天下
之善求其類而盡去之惟指以為朋黨耳故親戚故舊
謂之朋黨可也交游執友謂之朋黨可也宦學相同謂
之朋黨可也門生故吏謂之朋黨可也是數者皆其類
也皆善人也故曰欲空人之國而去其君子者惟以朋
黨罪之則無免者矣夫善善之相樂以其類同此自然
之理也故聞善者必相稱譽稱譽則謂之朋黨得善者
必相薦引薦引則謂之朋黨使人聞善不敢稱譽人主
之耳不聞有善于下矣見善不敢薦則人主之目不得
見善人矣善人日遠而小人日近則為人主者倀倀然
誰與之圖治安之計哉故曰欲孤人主之勢而蔽其耳
目者必用朋黨之說也一君子存羣小人雖衆必有所
忌而有所不敢為惟空國而無君子然後小人得肆志
於無所不為則漢魏唐梁之際是也故曰可奪國而與人
者由其國無君子空國而無君子由以朋黨而去之也
嗚呼朋黨之說人主可不察哉傳曰一言可以喪邦者
其是之謂歟
五代史馮道傳論
借婦人女子以感慨當世儒生有三歎遺音
傳曰禮義廉恥國之四維四維不張國乃滅亡善乎管
生之能言也禮義治人之大法廉恥立人之大節蓋不
廉則無所不取不恥則無所不為人而如此則禍亂敗
亡亦無所不至況為大臣而無所不取無所不為則天
下其有不亂國家其有不亡者乎予讀馮道長樂老叙
見其自述以為榮其可謂無廉恥者矣則天下國家可
從而知也予於五代得全節之士三死事之臣十有五
而怪士之被服儒者以學古自名而享人之祿任人之
國者多矣然使忠義之節獨出於武夫戰卒豈於儒者
果無其人哉豈非高節之士惡時之亂薄其世而不肯
出歟抑君天下者不足顧而莫能致之歟孔子以謂十
室之邑必有忠信豈虚言也哉予嘗得五代時小說一
篇載王凝妻李氏事以一婦人猶能如此則知世固常
有其人而不得見也凝家青徐之間為虢州司戸參軍
以疾卒於官凝家素貧一子尚幼李氏攜其子負其遺
骸以歸東過開封止旅舍旅舍主人見其婦人獨攜一
子而疑之不許其宿李氏顧天已暮不肻去主人牽其
臂而出之李氏仰天長慟曰我為婦人不能守節而此
手為人執邪不可以一手并汚吾身即引斧自斷其臂
路人見者環聚而嗟之或為之彈指或為之泣下開封
尹聞之白其事於朝官為賜藥封瘡厚䘏李氏而笞其
主人者嗚呼士不自愛其身而忍恥以偷生者聞李氏
之風宜少知愧哉
五代史王進傳論
進以疾足善走秉旄節五代名器之濫極矣歐
公故憤惋而悲酸
嗚呼予述舊史至于王進之事未嘗不廢書而歎曰甚
哉五代之君皆武人崛起其所與俱勇夫悍卒各裂土
地封侯王何異豺狼之牧斯人也雖其附託遭遇出於
一時之幸然猶必皆横身陣敵非有百夫之勇則必一
日之勞至如進者徒以疾足善走而秉旄節何其甚歟
豈非名器之用隨世而輕重者歟世治則君子居之而
重世亂則小人易得而輕歟抑因緣僥倖未始不有而
尤多於亂世既其極也遂至於是歟豈其又有甚於是
者歟當此之時為國長者不過十餘年短者三四年至
一二年天下之人視其上易君代國如更戍長無異蓋
其輕如此況其下者乎如進等者豈足道哉易否泰消
長君子小人常相上下視在上者如進等則其在下可
知矣予書進事所以哀斯人之亂而見當時賢人君子
之在下者可勝道哉可勝道哉
五代史一行傳論
此一段議論史漢以來所不到者
嗚呼五代之亂極矣傳所謂天地閉賢人隠之時歟當
此之時臣弑其君子弑其父而搢紳之士安其祿而立
其朝充然無復廉恥之色者皆是也吾以謂自古忠臣
義士多出於亂世而怪當時可道者何少也豈果無其
人哉雖曰干戈興學校廢而禮義衰風俗隳壞至於如
此然自古天下未嘗無人也吾意必有潔身自負之士
嫉世遠去而不可見者自古材賢有韞於中而不見於
外或窮居陋巷委身草莽雖顏子之行不遇仲尼而名
不彰況世變多故而君子道消之時乎吾又以謂必有
負材能修節義而沉淪於下泯沒而無聞者求之傳記
而亂世崩離文字殘缺不可復得然僅得者四五人而
已處乎山林而羣麋鹿雖不足以為中道然與其食人
之祿俛首而包羞孰若無媿於心放身而自得吾得二
人焉曰鄭遨張薦明勢利不屈其心去就不違其義吾
得一人焉曰石昂苟利於君以忠獲罪何必自明有至
死而不言者此古之義士也吾得一人焉曰程福贇五
代之亂君不君臣不臣父不父子不子至於兄弟夫婦
人倫之際無不大壞而天理幾乎其滅於此之時能以
孝悌自修於一鄉而風行於天下者猶或有之然其事
迹不著而無可紀次獨其名氏或因見於書者吾亦不
敢沒而其略可錄者吾得一人焉曰李自倫作一行傳
五代史宦者傳論
通篇如傾水銀於地而百孔千竅無所不入其
機員而其情鬯
自古宦者亂人之國其源深於女禍女色而已宦者之
害非一端也蓋其用事也近而習其為心也專而忍能
以小善中人之意小信固人之心使人主必信而親之
待其已信然後懼以禍福而把持之雖有忠臣碩士列
於朝廷而人主以為去已疎遠不若起居飲食前後左
右之親為可恃也故前後左右者日益親則忠臣碩士
日益疎而人主之勢日益孤勢孤則懼禍之心日益切
而把持者日益牢安危出其喜怒禍患伏於帷闥則嚮
之所謂可恃者乃所以為患也患已深而覺之欲與疎
遠之臣圖左右之親近緩之則養禍而益深急之則挾
人主以為質雖有聖智不能與謀謀之而不可為為之
而不可成至其甚則俱傷而兩敗故其大者亡國其次
亡身而使姦豪得借以為資而起至抉其種類盡殺以
快天下之心而後已此前史所載宦者之禍常如此者
非一世也夫為人主者非欲養禍於内而疎忠臣碩士
於外蓋其漸積而勢使之然也夫女色之惑不幸而不
悟則禍斯及矣使其一悟捽而去之可也宦者之為禍
雖欲悔悟而勢有不得而去也唐昭宗之事是己故曰
深於女禍者謂此也可不戒哉
五代史伶官傳論
莊宗雄心處與歐陽公之文可上下千古
嗚呼盛衰之理雖曰天命豈非人事哉原莊宗之所以
得天下與其所以失之者可以知之矣世言晉王之將
終也以三矢賜莊宗而告之曰梁吾仇也燕王吾所立
契丹與吾約為兄弟而背晉以歸梁此三者吾遺恨也
與爾三矢爾其無忘乃父之志莊宗受而藏之於廟其
後用兵則遣從事以一少牢告廟請其矢盛以錦囊負
而前驅及凱旋而納之方其係燕父子以組函梁君臣
之首入于太廟還矢先王而告以成功其意氣之盛可
謂壯哉及仇讐已滅天下已定一夫夜呼亂者四應蒼
皇東出未見賊而士卒離散君臣相顧不知所歸至於
誓天斷髮泣下沾襟何其衰也豈得之難而失之易歟
抑本其成敗之迹而皆自於人歟書曰滿招損謙受益
憂勞可以興國逸豫可以亡身自然之理也故方其盛
也舉天下之豪傑莫能與之爭及其衰也數十伶人困
之而身死國滅為天下笑夫禍患常積於忽微而智勇
多困於所溺豈獨伶人也哉
唐宋八大家文鈔卷四十四
