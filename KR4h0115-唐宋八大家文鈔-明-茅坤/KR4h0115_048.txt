唐宋八大家文鈔卷四十五
明茅坤撰
廬陵文鈔十七
序
帝王世次圖序
史記帝王世系特按世本故其訛如此
堯舜禹湯文武此六君子者可謂顯人矣而後世猶失
其傳者豈非以其遠也哉是故君子之學不窮遠以為
能而闕其不知慎所傳以惑世也方孔子時周衰學廢
先王之道不明而異端之說並起孔子患之乃修正詩
書史記以止紛亂之說而欲其傳之信也故略其遠而
詳其近於書斷自唐虞以來著其大事可以為世法者
而已至於三皇五帝君臣世次皆未嘗道者以其世遠
而愼所不知也孔子既殁異端之說復興周室亦益衰
亂接乎戰國秦遂焚書先王之道中絶漢興久之詩書
稍出而不完當王道中絶之際奇書異說方充斥而盛
行其言往往反自託於孔子之徒以取信於時學者既
不備見詩書之詳而習傳盛行之異說世無聖人以為
質而不自知其取捨真偽至有博學好奇之士務多聞
以為勝者於是盡集諸說而論次初無所擇而惟恐遺
之也如司馬遷之史記是矣以孔子之學上述前世止
於堯舜著其大略而不道其前遷遠出孔子之後而乃
上述皇帝以來又詳悉其世次其不量力而務勝宜其
失之多也遷所作本紀出於大戴禮世本諸書今依其
說圖而考之堯舜夏商周皆同出於黃帝堯之崩也下
傳其四世孫舜舜之崩也復上傳其四世祖禹而舜禹
皆夀百歲稷契於高辛為子乃同父異母之兄弟今以
其世次而下之湯與王季同世湯下傳十六世而為紂
王季下傳一世而為文王二世而為武王是文王以十
五世祖臣事十五世孫紂而武王以十四世祖伐十四
世孫而代之王何其繆哉嗚呼堯舜禹湯文武之道百
王之取法也其盛德大業見於行事而後世所欲知者
孔子皆已論著之矣其久遠難明之事後世不必知不
知不害為君子者孔子皆不道也夫孔子所以為聖人
者其智知所取捨皆如此
外制集序
公本知制誥時所遭逢處感慨序次有憂深言遠
之思
慶歴三年春丞相呂夷簡病不能朝上既更用大臣銳
意天下事始用諫官御史疏追還夏竦制書既而召韓
琦范仲淹於陜西又除富弼樞密副使弼仲淹琦皆惶
恐頓首辭讓至五六不已手詔趣琦等就道甚急而弼
方且入求對以辭不得見遣中貴人趣送閣門使即受
命嗚呼觀琦等之所以讓上之所以用琦等者可謂聖
賢相遭萬世一遇而君臣之際何其盛也於是時天下
之士孰不願為材邪顧予何人亦與臺選夏四月召自
滑堂入諫院冬十二月拜右正言知制誥是時夏人雖
數請命而西師尚未解嚴京東累歲盜賊最後王倫暴
起沂州轉劫江淮之間而張海郭貌山等亦起商鄧以
驚京西州縣之吏多不稱職而民弊矣天子方慨然勸
農桑興學校破去前例以不次用人哀民之困而欲除
其蠧吏知磨勘法久之弊而思别材不肖以進賢能患
百職之不修而申行賞罰之信蓋欲脩法度矣予時雖
掌誥命猶在諫職常得奏事殿中從容盡聞天子所以
更張庶事憂閔元元而勞心求治之意退得載于制書
以諷曉訓勑在位者然予方與脩祖宗故事又脩起居
注又修編勑日與同舍論議治文書所省不一而除目
所下率不一二時已迫丞相出故不得專一思慮工文
字以盡導天子難諭之意而復誥命於三代之文嗟夫
學者文章見用於世鮮矣況得施于朝廷而又遭人主
致治之盛若修之鄙使竭其材猶恐不稱而況不能專
一其職此予所以常遺恨於斯文也明年秋予出為河
北轉運使又明年春權知成德軍事事少間發嚮所作
制草而閱之雖不能盡載明天子之意於其所述而得
一二足以彰示後世蓋王者之訓在焉豈以予文之鄙
而廢也於是錄之為三卷予自直閣下儤直八十始滿
不數日奉使河東還即以來河北故其所作纔一百五
十餘篇云
内制集序
有老成人之言在
昔錢思公嘗以謂朝廷之官雖宰相之重皆可雜以他
才處之惟翰林學士非文章不可思公自言為此語頗
取怒於達官然亦自負以為至論今學士所作文書多
矣至於青詞齋文必用老子浮圖之說祈禳祕祝往往
近於家人里巷之事而制詔取便於宣讀常拘以世俗
所謂四六之文其類多如此然則果可謂之文章者歟
予在翰林六年中間進拜二三大臣皆適不當值而天
下無事四夷和好兵革不用凡朝廷之文所以指麾號
令訓戒約束自非因事無以發明矧予中年早衰意思
零落以非工之作又無所遇以發焉其屑屑應用拘牽
常格卑弱不振宜可羞也然今文士尤以翰林為榮選
予既罷職院吏取予直草以日次之得四百餘篇因不
忍棄況其上自朝廷内及宮禁下暨蠻夷海外事無不
載而時政記日歷與起居郎舍人有所略而不記未必
不有取於斯焉嗚呼予且老矣方買田淮潁之間若夫
涼竹簟之暑風曝茅簷之冬日睡餘支枕念昔平生仕
宦出處顧瞻玉堂如在天上因覽遺藳見其所載職官
名氏以較其人盛衰先後孰在孰亡足以知榮寵為虛
名而資笑談之一&KR1744;也亦因以誇於田夫野老而已
薛簡肅公文集序
大約本韓昌黎詩序中來
君子之學或施之事業或見於文章而常患於難兼也
蓋遭時之士功烈顯於朝廷名譽光於竹帛故其常視
文章為末事而又有不暇與不能者焉至於失志之人
窮居隠約苦心危慮而極於精思與其有所感激發憤
惟無所施於世者皆一寓於文辭故曰窮者之言易工
也如唐之劉柳無稱於事業而姚宋不見於文章彼四
人者猶不能兩得況其下者乎惟簡肅公在真宗時以
材能為名臣仁宗母后時以剛毅正直為賢輔其决大
事定大議嘉謀讜論著在國史而遺風餘烈至今稱於
士大夫公絳州正平人也自少以文行推於鄕里既舉
進士獻其文百軸於有司由是名動京師其平生所為
文至八百餘篇何其盛哉可謂兼於兩得也公之事業
顯矣其於文章氣質純深而勁正蓋發於其志故如其
為人公有子宜孺早卒無後以其弟之子仲孺公期為
後公之文既多而往往流散於人間公期能力收拾蓋
自公薨後三十年始克類次而集之為四十卷公期可
謂能世其家者也嗚呼公為有後矣
蘇氏文集序
予讀此文往往欲流涕專以悲憫子美為世所
擯死上立論
予友蘇子美之亡後四年始得其平生文章遺稿於太
子太傅杜公之家而集錄之以為十卷子美杜氏壻也
遂以其集歸之而告于公曰斯文金玉也棄擲埋沒糞
土不能銷蝕其見遺于一時必有收而寶之于後世者
雖其埋沒而未出其精氣光怪已能常自發見而物亦
不能揜也故方其擯斥摧挫流離窮厄之時文章已自
行於天下雖其怨家仇人及嘗能出力而擠之死者至
其文章則不能少毁而揜蔽之也凡人之情忽近而貴
遠子美屈于今世猶若此其伸於後世宜如何也公其
可無恨予嘗考前世文章政理之盛衰而怪唐太宗致
治幾乎三王之盛而文章不能革五代之餘習後百有
餘年韓李之徒出然後元和之文始復于古唐衰兵亂
又百餘年而聖宋興天下一定晏然無事又幾百年而
古文始盛于今自古治時少而亂時多幸時治矣文章
或不能純粹或遲久而不相及何其難之若是歟豈非
難得其人歟苟一有其人又幸而及出于治世世其可
不為之貴重而愛惜之歟嗟吾子美以一酒食之過至
廢為民而流落以死此其可以歎息流涕而為當世仁
人君子之職位宜與國家樂育賢材者惜也子美之齒
少於予而予學古文反在其後天聖之間予舉進士于
有司見時學者務以言語聲偶摘裂號為時文以相誇
尚而子美獨與其兄才翁及穆參軍伯長作為古謌詩
雜文時人頗共非笑之而子美不顧也其後天子患時
文之弊下詔書諷勉學者以近古由是其風漸息而學
者稍趨於古焉獨子美為於舉世不為之時其始終自
守不牽世俗趨舍可謂特立之士也子美官至大理評
事集賢挍理而廢後為湖州長史以卒享年四十有一
其狀貌奇偉望之昂然而即之溫温久而愈可愛慕其
材雖高而人亦不甚嫉忌其擊而去之者意不在子美
也頼天子聰明仁聖凡當時所指名而排斥二三大臣
而下欲以子美為根而累之者皆蒙保全今並列於榮
寵雖與子美同時飲酒得罪之人多一時之豪俊亦被
收采進顯于朝廷而子美獨不幸死矣豈非其命也悲
夫
廖氏文集序
識見韻折總屬匠心
自孔子殁而周衰接乎戰國秦遂焚書六經於是中絶
漢興蓋久而後出其散亂磨滅既失其傳然後諸儒因
得措其異說於其間如河圖洛書怪妄之尤甚者余嘗
哀夫學者知守經以篤信而不知偽說之亂經也屢為
說以黜之而學者溺其久習之傳反駭然非予以一人
之見決千歲不可考之是非欲奪衆人之所好徒自守
而世莫之從也余以謂自孔子没至今二千歲之間有
一歐陽脩者為是說矣又二千歲焉知無一人焉與脩
同其說也又二千歲將復有一人焉然則同者至于三
則後之人不待千歲而有也同予說者既衆則衆人之
所溺者可勝而奪也夫六經非一世之書其將與天地
無終極而存也以無終極視數千歲於其間頃刻爾是
則余之有待於後者遠矣非汲汲有求於今世也衡山
廖倚與余遊三十年已而出其兄偁之遺文百餘篇號
朱陵編者其論洪範以為九疇聖人之法爾非有龜書
出洛之事也余乃知不待千歲而有與余同於今世者
矣始余之待于後世也冀有因余言而同者爾若偁者
未嘗聞余言蓋其意有所合焉然則舉今之世固有不
相求而同者矣亦何待於數千歲乎廖氏家衡山世以
能詩知名於湖南而偁尤好古能文章其德行聞于鄕
里一時賢士皆與之遊以其不達而早死故不顯于世
嗚呼知所待者必有時而獲知所蓄者必有時而施苟
有志焉不必有求而後合余嘉與偁不相求而兩得也
於是乎書
江鄰幾文集序
江鄰幾文今不傳當非其文之至者而歐陽公
序之只道其故舊凋落之意隱然可見
余竊不自揆少習為銘章因得論次當世賢士大夫功
行自明道景祐以來名卿鉅公往往見於余文矣至於
朋友故舊平居握手言笑意氣偉然可謂一時之盛而
方從其遊遽哭其死遂銘其藏者是可歎也蓋自尹師
魯之亡逮今二十五年之間相繼而殁為之銘者至二
十人又有余不及銘與雖銘而非交且舊者皆不與焉
嗚呼何其多也不獨善人君子難得易失而交游零落
如此反顧身世死生盛衰之際又可悲夫而其間又有
不幸罹憂患觸網羅至困阨流離以死與夫仕宦連蹇
志不獲伸而殁獨其文章尚見於世者則又可哀也歟
然則雖其殘篇斷稿猶為可惜況其可以垂世而行遠
也故余於聖俞子美之殁既已銘其壙又類集其文而
序之其言尤感切而殷勤者以此也陳畱江君鄰幾常
與聖俞子美遊而又與聖俞同時以卒余既誌而銘之
後十有五年來守淮西又於其家得其文集而序之鄰
幾毅然仁厚君子也雖知名於時仕宦久而不進晚而
朝廷方將用之未及而卒其學問通博文辭雅正深粹
而論議多所發明詩尢清澹閑肆可喜然其文已自行
於世矣固不待余言以為輕重而余特區區於是者蓋
發於有感而云然
仲氏文集序
言近而旨遠
嗚呼語稱君子知命所謂命其果可知乎貴賤窮亨用
舍進退得失成敗其有幸有不幸或當然而不然而皆
不知其所以然者則推之於天曰有命夫君子所謂知
命者知此而已蓋小人知在我故常無所不為君子知
有命故能無所屈凡士之有材而不用於世有善而不
知於人至於老死困窮而不悔者皆推之有命而不求
苟合者也余讀仲君之文而想見其人也君諱訥字樸
翁其氣剛其學古其材敏其為文抑揚感激勁正豪邁
似其為人少舉進士官至尚書屯田員外郎而止君生
於有宋百年全盛之際儒學文章之士得用之時宜其
馳騁上下發揮其所蓄振耀於當世而獨韜藏抑鬱久
伏而不顯者蓋其不苟屈以合世故世亦莫之知也豈
非知命之君子歟余謂君非徒知命而不苟屈亦自負
其所有者謂雖抑於一時必將伸於後世而不可揜也
君之既殁富春孫莘老狀其行以告子史臨川王介甫
銘之石以藏諸幽而余又序其集以行於世然則君之
不苟屈於一時而有待於後世者其不在吾三人者邪
噫余雖老且病而言不文其可不勉
梅聖俞詩集序
絶佳
予聞世謂詩人少達而多窮夫豈然哉蓋世所傳詩者
多出於古窮人之辭也凡士之藴其所有而不得施於
世者多喜自放於山巔水涯之外見蟲魚草木風雲鳥
獸之狀類往往探其奇怪内有憂思感憤之鬱積其興
於怨刺以道羇臣寡婦之所歎而寫人情之難言蓋愈
窮則愈工然則非詩之能窮人殆窮者而後工也予友
梅聖俞少以蔭補為吏累舉進士輒抑於有司困於州
縣凡十餘年年今五十猶從辟書為人之佐鬱其所蓄
不得奮見於事業其家宛陵幼習於詩自為童子出語
已驚其長老既長學乎六經仁義之說其為文章簡古
純粹不求苟說於世世之人徒知其詩而已然時無賢
愚語詩者必求之聖俞聖俞亦自以其不得志者樂於
詩而發之故其平生所作於詩尤多世既知之矣而未
有薦于上者昔王文康公嘗見而歎曰二百年無此作
矣雖知之深亦不果薦也若使其幸得用於朝廷作為
雅頌以歌詠大宋之功德薦之清廟而追商周魯頌之
作者豈不偉歟柰何使其老不得志而為窮者之詩乃
徒發於蟲魚物類羈愁感歎之言世徒喜其工不知其
窮之久而將老也可不惜哉聖俞詩既多不自收拾其
妻之兄子謝景初懼其多而易失也取其自洛陽至于
吳興已來所作次為十卷予嘗嗜聖俞詩而患不能盡
得之遽喜謝氏之能類次也輒序而藏之其後十五年
聖俞以疾卒于京帥余旣哭而銘之因索于其家得其
遺藁千餘篇并舊所藏掇其尤者六百七十七篇為一
十五卷嗚呼吾於聖俞詩論之詳矣故不復云
謝氏詩序
為女氏序從兄之詩母之墓銘來得體
天聖七年予始遊京師得吾友謝景山景山少以進士
中甲科以善歌詩知名其後予於他所又得今舍人宋
公所為景山母夫人之墓銘言夫人好學通經自教其
子乃知景山出於甌閩數千里之外負其藝於大衆之
中一賈而售遂以名知於人者繄其母之賢也今年予
自夷陵至許昌景山出其女弟希孟所為詩百餘篇然
後又知景山之母不獨成其子之名而又以其餘遺其
女也景山嘗學杜甫杜牧之文以雄徤高逸自喜希孟
之言尤隠約深厚守禮而不自放有古幽閒淑女之風
非特婦人之能言者也然景山嘗從今世賢豪者遊故
得聞於當時而希孟不幸為女子莫自章顯於世昔衛
莊姜許穆夫人錄於仲尼而列之國風今有傑然巨人
能輕重時人而取信後世者一為希孟重之其不冺沒
矣予固力不足者復何為哉復何為哉希孟嫁進士陳
安國卒時年二十四
釋惟儼文集序
此篇看他以客形主處亦自遠識及多轉調
惟儼姓魏氏杭州人少遊京師三十餘年雖學于佛而
通儒術喜為辭章與吾亡友曼卿交最善曼卿遇人無
所擇必皆盡其忻懽惟儼非賢士不交有不可其意無
貴賤一切閉拒絶去不少顧曼卿之兼愛惟儼之介所
趨雖異而交合無所間曼卿嘗曰君子泛愛而親仁惟
儼曰不然吾所以不交妄人故能得天下士若賢不肖
混則賢者安肻顧我哉以此一時賢士多從其遊居相
國浮圖不出其戸十五年士嘗遊其室者禮之惟恐不
至及去為公卿貴人未始一往干之然嘗竊怪平生所
交皆當世賢傑未見卓卓著功業如古人可記者因謂
世所稱賢才若不笞兵走萬里立功海外則當佐天子
號令賞罰於明堂苟皆不用則絶寵辱遺世俗自高而
不屈尚安能酣豢於富貴而無為哉醉則以此誚其坐
人人亦復之以謂遺世自守古人之所易若奮身逢時
欲必就功業此雖聖賢難之周孔所以窮達異也今子
老於浮圖不見用於世而幸不踐窮亨之塗乃以古事
之已然而責今人之必然邪然惟儼雖傲乎退偃於一
室天下之務當世之利病與其言終日不厭惜其將老
也已曼卿死惟儼亦買地京師之東以謀其終乃斂平
生所為文數百篇示予曰曼卿之死既已表其墓願為
我序其文然及我之見也嗟夫惟儼既不用於世其材
莫見於時若考其筆墨馳騁文章贍逸之能可以見其
志矣
釋袐演詩集序
多慷慨嗚咽之旨覽之如聞擊筑者盖祕演與曼
卿遊而歐陽公於曼卿識祕演雖愛祕演又狎之
以此篇中命意最曠而逸得司馬子長之神髓矣
予少以進士遊京師因得盡交當世之賢豪然猶以謂
國家臣一四海休兵革養息天下以無事者四十年而
智謀雄偉非常之士無所用其能者往往伏而不出山
林屠販必有老死而世莫見者欲從而求之不可得其
後得吾亡友石曼卿曼卿為人廓然有大志時人不能
用其材曼卿亦不屈以求合無所放其意則往往從布
衣野老酣嬉淋漓顛倒而不厭予疑所謂伏而不見者
庶幾狎而得之故嘗喜從曼卿遊欲因以陰求天下奇
士浮屠袐演者與曼卿交最久亦能遺外世俗以氣節
相高二人懽然無所間曼卿隠於酒袐演隠於浮屠皆
奇男子也然喜為歌詩以自娛當其極飲大醉歌吟笑
呼以適天下之樂何其壯也一時賢士皆願從其遊予
亦時至其室十年之間袐演北渡河東之濟鄆無所合
困而歸曼卿已死袐演亦老病嗟夫二人者予乃見其
盛衰則余亦將老矣夫曼卿詩辭清絶尤稱袐演之作
以為雅徤有詩人之意袐演狀貌雄傑其胸中浩然既
習于佛無所用獨其詩可行于世而懶不自惜已老胠
其槖尚得三四百篇皆可喜者曼卿死袐演漠然無所
向聞東南多山水其巔崖崛峍江濤洶涌甚可壯也遂
欲往遊焉足以知其老而志在也於其將行為叙其詩
因道其盛時以悲其衰
唐宋八大家文鈔卷四十五
