唐宋八大家文鈔卷一百三十七
明茅坤撰
東坡文鈔二十一
策
省費用
論節財處甚工而所舉郊之賞與夫宫觀使及都
水監數者盖冗員之一耳必有忌諱而未盡之說
夫天下未嘗無財也昔周之興文王武王之國不過百
里當其受命四方之君長交至於其廷軍旅四出以征
伐不義之諸侯而未嘗患無財方此之時關市無征而
山澤不禁取於民者不過什一而財有餘及其衰也内
食千里之租外收千八百國之貢而不足於用由此觀
之夫財豈有多少哉人君之於天下俯已以就人則昜
為功仰人以援已則難為力是故廣取以給用不如節
用以廉取之為昜也臣請得以小民之家而推之夫民
方其窮困時所望不過十金之資計其衣食之費妻子
之奉出入於十金之中寬然而有餘及其一旦稍稍蓄
聚衣食既足則心意之欲日以漸廣所入益衆而所欲
益以不給不知罪其用之不節而以為求之未至也是
以富而愈貪求愈多而財愈不供此其為惑未可以知
其所終也盍亦反其始而思之夫嚮者豈能寒而不衣
飢而不食乎今天下汲汲乎以財之不足為病者何以
異此國家創業之初四方割據中國之地至狹也然歲
歲出師以誅討僣亂之國南取荆楚西平巴蜀而東下
并潞其費用之衆又百倍於今可知也然天下之士未
嘗思其始而喘喘焉患今世之不足則亦甚惑矣夫為
國有三計有萬世之計有一時之計有不終月之計古
者三年耕必有一年之蓄以三十年之通計則可以九
年無飢也歲之所入足用而有餘是以九年之蓄常間
而無用卒有水旱之變盗賊之憂則官可以自辦而民
不知如此者天不能使之災地不能使之貧四夷盗賊
不能使之困此萬世之計也而其不能者一歲之入纔
足以為一歲之出天下之産僅足以供天下之用其平
居雖不至於虐取其民而有急則不免於厚賦故其國
可静而不可動可逸而不可勞此亦一時之計也至於
最下而無謀者量出以為入用之不給則取之益多天
下晏然無大患難而盡用衰世苟且之法不知有急則
將何以加之此所謂不終月之計也今天下之利莫不
盡取山陵林麓莫不有禁關有征市有租鹽鐡有𣙜酒
有課茶有算則凡衰世苟且之法莫不盡用矣譬之於
人其少壮之時豊健勇武然後可以望其無疾以至於
夀考今未五六十而衰老之候具見而無遺若八九十
者將何以待其後耶然天下之人方且窮思竭慮以廣
求利之門且人而不思則以為費用不可復省使天下
而無鹽鐡酒茗之税將不為國乎臣有以知其不然也
天下之費固有去之甚昜而無損存之甚難而無益者
矣臣不能盡知請舉其所聞而其餘可以類求焉夫無
益之費名重而實輕以不急之實而被之以莫大之名
是以疑而不敢去三歲而郊郊而赦赦而賞此縣官有
不得巳者天下吏士數日而待賜此誠不可以卒去至
於大吏所謂股肱耳目與縣官同其憂樂者此豈亦不
得已而有所畏耶天子有七廟今又飾老佛之宫而為
之祠固已過矣又使大臣以使領之歲給以巨萬計此
何為者也天下之吏為不少矣將患未得其人苟得其
人則凡民之利莫不備舉而其患莫不盡去今河水為
患不使濱河州郡之吏親視其災而責之以救災之術
顧為都水監夫四方之水患豈其一人坐籌於京師而
盡其利害天下有轉運使足矣今江淮之間又有發運
禄賜之厚徒兵之衆其為費豈勝計哉盖嘗聞之里有
畜馬者患牧人欺之而盗其芻菽也又使一人焉為之
廐長廐長立而馬益癯今為政不求其本而治其末自
是而推之天下無益之費不為不多矣臣以爲凡若此
者日求而去之自毫釐以往莫不有益惟無輕其毫釐
而積之則天下庶乎少息也
蓄材用
欲募天下之將材而歸之於治兵治兵固一說
然其本尤在君相之一心與一氣
夫今之所患兵弱而不振者豈士卒寡少而不足使歟
器械鈍弊而不足用歟抑為城郭不足守歟廩食不足
給歟此數者皆非也然所以弱而不振則是無材用也
夫國之有材譬如山澤之有猛獸江河之有蛟龍伏乎
其中而威乎其外悚然有所不可狎者至於鰍蚖之所
蟠牂豚之所伏雖千仞之山百尋之溪而人昜之何則
其見於外者不可欺也天下之大不可謂無人朝廷之
尊百官之富不可謂無才然以區區之二寇舉數州之
衆以臨中國抗天子之威犯天下之怒而其氣未嘗少
衰其詞未嘗少挫則是其心無所畏也主憂則臣辱主
辱則臣死今朝廷之士不能無憂而大臣恬然未有拒
絕之議非不欲絶也而未有以待之則是朝廷無所恃
也沿邊之民西顧而戰慄牧馬之士不敢彎弓而北嚮吏
士未戰而先期於敗則是民輕其上也外之蠻夷無所
畏内之朝廷無所恃而民又自輕其上此猶足以為有
人乎天下未嘗無才患所以求才之道不至古之聖人
以無益之名而致天下之實以可見之實而較天下之
虚名三者相為用而不可廢是故其始也天下莫不紛
然奔走從事於其間而要之以其終不肖者無以欺其
上此無他先名而後實也不先其名而惟實之求則來
者寡來者寡則不可以有所擇以一旦之急而用不擇
之人則是不先名之過也天子之所嚮天下之所奔也
今夫孫吳之書其讀之者未必能戰也多言之士喜論
兵者未必能用也進之以武舉試之以騎射天下之竒
士未必至也然將以求天下之實則非此三者不可以
致以為未必然而棄之則是其必然者恐不可得而見
也往者西師之興其先也惟不以虚名多致天下之才
而擇之以待一旦之用故其兵興之際四顧惶惑而不
知所措於是設武舉購方略收勇悍之士而開猖狂之
言不愛高爵重賞以求強兵之術當此之時天下囂然
莫不自以為知兵也來者日多而其言益以無據至於
臨事終不可用執事之臣亦遂厭之而知其無益故兵
休之日舉從而廢之今之論者以為武舉方略之類適
足以開僥倖之門而天下之實才終不可以求得此二
者皆過也夫既已用天下之虚名而不較之以實至其
弊也又舉而廢其名使天下之士不復以兵術進亦己
過矣天下之實才不可以求之於言語又不可以較之
於武力獨見之於戰耳戰不可得而試也是故見之於
治兵子玉治兵於蔿終日而畢鞭七人貫三人耳蒍賈
觀之以為剛而無禮知其必敗孫武始見試以婦人而
猶足以取信於闔閭使知其可用故凡欲觀將帥之才
否莫如治兵之不可欺也今夫新募之兵驕而難令勇
悍而不知戰此真足以觀天下之才也武舉方略之類
以來之新兵以試之觀其顔色和昜則足以見其氣約
束堅明則足以見其威坐作進退各得其所則足以見
其能凡此者皆不可彊也故曰先之以無益之虚名而
較之以可見之實庶乎可得而用也
練軍實
欲為擇兵而募而又限以年精悍之色博達
之才
三代之兵不待擇而精其故何也兵出於農有常數而
無常人國有事要以一家而備一正卒如斯而已矣是
故老者得以養疾病者得以為閑民而役於官者莫不
皆其壯子弟故其無事而田獵則未嘗發老弱之民兵
行而饋糧則未嘗食無用之卒使之足輕險阻而手昜
器械聰明足以察旗鼔之節強銳足以犯死傷之地千
乘之衆而人人足以自捍故殺人少而成功多費用省
而兵卒強盖春秋之時諸侯相并天下百戰其經傳所
見謂之敗績者如城濮鄢陵之役皆不過犯其偏師而
獵其游卒歛兵而退未有僵尸百萬流血於江河如後
世之戰者何也民各推其家之壯者以為兵則其勢不
可得而多殺也及至後世兵民既分兵不得復而為民
於是始有老弱之卒夫旣已募民而為兵其妻子屋廬
旣已託於營伍之中而其姓名旣已書於官府之籍行
不得為商居不得為農而仰食於官至於衰老而無歸
則其道誠不可以棄去是故無用之卒雖薄其資糧而
皆廩之終身凢民之生自二十以上至於衰老不過四
十餘年之間勇銳強力之氣足以犯堅冒刃者不過二
十餘年今廩之終身則是一卒凢二十年無用而食於
官也自此而推之養兵十萬則是五萬人可去也屯兵
十年則是五年為無益之費也民者天下之本而財者
民之所以生也有兵而不可使戰是謂棄財不可使戰
而驅之戰是謂棄民臣觀秦漢之後天下何其殘敗之
多耶其弊皆起於分民而為兵兵不得休使老弱不堪
之卒拱手而就戮故有以百萬之衆而見屠於數千之
兵者其良將善用不過以為餌委之啖賊嗟夫三代之
衰民之無罪而死者其不可勝數矣今天下募兵至多
往者陜西之役舉籍平民以為兵加以明道寳元之間
天下旱蝗以及近歲青齊之饑與河朔之水災民急而
為兵者日以益衆舉籍而按之近歲以來募兵之多無
如今日者然皆老弱不教不能當古之十五而衣食之
費百倍於古此甚非所以長久而不變者也凡民之為
兵者其類多非良民方其少壮之時博弈飲酒不安於
家而後能捐其身至其少衰而氣沮蓋亦有悔而不可
復者矣臣以為五十已上願復為民者宜聽自今以往
民之願為兵者皆三十以下則收限以十年而除其籍
民三十而為兵十年而復歸其精力思慮猶可以養生
送死為終身之計使其應募之日心知其不出十年而
為十年之計則除其籍而不怨以無用之兵終身坐食
之費而為重募則應者必衆如此縣官長無老弱之兵
而民之不任戰者不至於無罪而死彼皆知其不過十
年而復為平民則自愛其身而重犯法不至於呌呼無
賴以自棄於凶人今夫天下之患在於民不知兵故兵
常驕悍而民常怯賊盗攻之而不能禦邊寇掠之而不
能抗今使民得更代而為兵兵得復還而為民則天下
之知兵者衆而盗賊邊寇將有所忌然猶有言者將以
爲十年而代故者已去而新者未教則緩急有所不濟
夫所謂十年而代者豈其舉軍而並去之有始至者有
既久者有將去者有當代者新故雜居而教之則緩急
可以無憂矣
此等文須看承上聯下字眼
勸親睦
三代之遺言深見而文亦爽
夫民相與親睦者王道之始也昔三代之制畫為井田
使其比閭族黨各相親愛有急相賙有喜相慶死喪相
恤疾病相養是故其民安居無事則往來歡欣而獄訟
不生有宼而戰則同心并力而緩急不離自秦漢以來
法令峻急使民離其親愛欣懽之心而為鄰里告訐之
俗富人子壯則出居貧人子壮則出贅一國之俗而家
各有法一家之法而人各有心紛紛乎散亂而不相屬
是以禮讓之風息而爭鬭之獄繁天下無事則務為欺
詐相傾以自成天下有變則流徙渙散相棄以自存嗟
夫秦漢以下天下何其多故而難治也此無他民不愛
其身故輕犯法輕犯法則王政不行欲民之愛其身則
莫若使其父子親兄弟和而妻子相好夫民仰以事父
母旁以睦兄弟而俯以恤妻子則其所賴於生者重而
不忍以其身輕犯法三代之政莫尚於此矣今欲教民
和親則其道必始於宗族臣欲復古之小宗以收天下
不相親屬之心古者有大宗有小宗故禮曰别子爲祖
繼别為宗繼禰者為小宗有百世不遷之宗有五世則
遷之宗百世不遷者别子之後也宗其繼别子之所自
出者百世不遷者也宗其繼高祖者五世則遷者也古
者諸侯之子弟異姓之卿大夫始有家者不敢禰其父
而自使其嫡子後之則為大宗族人宗之雖百世而宗
子死則為之服齊衰九月故曰宗其繼别子之所自出
者百世不遷者也别子之庶子又不得禰别子而自使
其嫡子為後則為小宗小宗五世之外則無服其繼禰
者親兄弟為之服其繼祖者從兄弟為之服其繼曾祖
者再從兄弟為之服其繼高祖者三從兄弟為之服其
服大功九月而高祖以外親盡則易宗故曰宗其繼高
祖者五世則遷者也小宗四有繼高祖者有繼曾祖者
有繼祖者有繼彌者與大宗為五此所謂五宗也古者
立宗之道嫡子既為宗則其庶子之嫡子又各為其庶
子之宗其法止於四而其實無窮自秦漢以來天下無
世卿大宗之法不可以復立而其可以收合天下之親
者有小宗之法存而莫之行此甚可惜也今夫天下所
以不重族者有族而無宗也有族而無宗則族不可合
族不可合則雖欲親之而無由也族人而不相親則忘
其祖矣今世之公卿大臣賢人君子之後所以不能世
其家如古之久遠者其族散而忘其祖也故莫若復小
宗使族人相率而尊其宗子宗子死則為之加服犯之
則以其服坐貧賤不敢輕而富貴不敢以加之冠昏必
告喪必赴此非有所難行也今夫良民之家士大夫之
族亦未必無孝悌相親之心而族無宗子莫為之糾率
其勢不得相親是以世之人有親未盡而不相往來冠
昏不相告死不相赴而無知之民遂至於父子異居而
兄弟相訟然則王道何從而興乎嗚呼世人之患在於
不務遠見古之聖人合族之法近於迂闊而行之朞月
則望其有益故夫小宗之法非行之難而在乎久而不
怠也天下之民欲其忠厚和柔而昜治其必自小宗始
矣
均戶口
文甚疎鬯其欲使天下之宦遊者徙之荆襄唐
鄧許洛陳蔡之間其說難行
夫中國之地足以食中國之民有餘也而民常病於不
足何哉地無變遷而民有聚散聚則争於不足之中而
散則棄於有餘之外是故天下常有遺利而民用不足
昔者三代之制度地以居民民各以其夫家之衆寡而
受田於官一夫而百畝民不可以多得尺寸之地而地
亦不可以多得一介之民故其民均而地有餘當周之
時四海之内地方千里者九而京師居其一有田百同
而為九百萬夫之地山陵林麓川澤溝瀆城郭宫室塗
巷三分去一為六百萬夫之地又以上中下田三等而
通之以再昜為率則王畿之内足以食三百萬之衆以
九州言之則是二千七百萬夫之地也而計之以下農
夫一夫之地而食五人則是萬有三千五百萬人可以
仰給於其中當成康刑措之後其民極盛之時九州之
籍不過千三萬四千有餘夫地以十倍而民居其一故
榖常有餘而地力不耗何者均之有術也自井田廢而
天下之民轉徙無常惟其所樂則聚以成市側肩躡足
以爭尋常挈妻負子以分升合雖有豐年而民無餘蓄
一遇水旱則弱者轉於溝壑而強者聚為盗賊地非不
足而民非加多也蓋亦不得均民之術而已夫民之不
均其弊有二上之人賤農而貴末忽故而重新則民不
均夫民之為農者莫不重遷其墳墓廬舍桑麻果蔬牛
羊耒耜皆為子孫百年之計惟其百工技藝游手浮食
之民然後可以懷輕資而極其所往是故上之人賤農
而貴末則農民舍其耒耜而游於四方擇其所利而居
之其弊一也凡人之情怠於久安而謹於新集水旱之
後盗賊之餘則必省刑罰薄税歛輕力役以懷逋逃之
民而其久安而無變者則不肯無故而加恤是故上之
人忽故而重新則其民稍稍引去聚於其所重之地以
至於衆多而不能容其弊二也臣欲去其二弊而開其
二利以均斯民昔者聖人之興作也必因人之情故昜
為功必因時之勢故易為力今欲無故而遷徙安居之
民分多而益寡則怨謗之門盗賊之端必起於此未享
其利而先被其害臣愚以為民之情莫不懷土而重去
惟士大夫出身而仕者狃於遷徙之樂而忘其鄉昔漢
之制吏二千石皆徙諸陵為今之計可使天下之吏
仕至某者皆徙荆襄唐鄧許汝陳蔡之間今士大夫無
不樂居於此者故恐獨往而不能濟彼見其儕類等夷
之人莫不在焉則其去唯恐後耳此其所謂因人之情
夫天下不能歲歲而豐也則必有饑饉流亡之所民方
其困急時父子且不能相顧又安知去鄉之為戚哉當
此之時募其樂徙者而使所過廩之費不甚厚而民樂
行此其所謂因時之勢然此二者皆授其田貸其耕耘
之具而緩其租然後可以固其意夫如是天下之民其
庶乎有息肩之漸也
較賦役
與今江南賦役之患不同今江以北戶止開石
數而不及田之畝數正如此
自兩税之興因地之廣狹瘠腴而制賦因賦之多少而
制役其初盖甚均也責之厚賦則其財足以供署之重
役則其力足以堪何者其輕重厚薄一出於地而不可
易也戶無常賦視地以為賦人無常役視賦以為役是
故貧者鬻田則賦輕而富者加地則役重此所以度民
力之所勝亦所以破兼并之門而基僥倖之源也及其
後世歲月既久則小民稍稍為姦度官吏耳目之所不
及則雖有法禁公行而不忌今夫一戶之賦官知其為
賦之多少而不知其為地之幾何也如此則增損出入
惟其意之所為官吏雖明法禁雖嚴而其勢無由以止
絕且其為姦常起於貿易之際夫鬻田者必窮迫之人
而所從鬻者必富厚有餘之家富者恃其有餘而邀之
貧者迫於饑寒而欲其速售是故多取其地而少入其
賦有田者方其窮困之中苟可以緩一時之急則不暇
計其他日之利害故富者地日以益而賦不加多貧者
地日以削而賦不加少又其姦民欲計免其賦役者割
數畝之地加之以數倍之賦而收其少半之值或者亦
貪其直之微而取焉是以數十年來天下之賦大抵淆
亂有兼并之族而賦甚輕有貧弱之家而不免於重役
以至於破敗流移而不知其所往其賦存而其人亡者
天下皆是也夫天下不可以有僥倖也天下有一人焉
僥倖而免則亦必有一人焉不幸而受其弊今天下僥
倖者如此之衆則其不幸而受弊者從可知矣三代之
賦以什一為輕今之法本不至於什一而取然天下嗷
嗷然以賦歛為病者豈其歲久而姦生偏重而不均以
至於此歟雖然天下皆知其為患而不能去何者勢不
可也今欲按行其地之廣狹瘠腴而更制其賦之多寡
則姦吏因緣為賄賂之門其廣狹瘠腴亦將一切出於
其意之喜怒而其患益深是故士大夫畏之而不敢議
而臣以為此最昜見者顧弗之察耳夫昜田者必有契
契必有所直之數其所直之數必得其廣狹瘠腴之實
而官必據其所直之數而取其昜田之税是故欲知其
地之廣狹瘠腴可以其税推也久遠者不可復知矣其
數十年之間皆足以推較求之故府猶可得而見苟其
税多者則知其直多其直多者則知其田多且美也如
此而其賦少其役輕則人亡而賦存者可以有均矣鬻
田者皆以其直之多少而給其賦重為之禁而使不敢
以不實之直而書之契則夫自今以往者貿易之際為
姦者其少息矣要以知凡地之所直與凡賦之所宜多
少而以税參之如此則一持籌之吏坐於帳中足以周
知四境之虚實不過數月而民得以少蘇不然十數年
之後將不勝其弊重者日以輕輕者日以重而未知其
所終也
去姦民
論利害處刺骨
自昔天下之亂必生於治平之日休養生息而姦民得
容於其間蓄而不發以待天下之釁至於時有所激勢
有所乘則潰裂四出不終朝而毒流於天下聖人知其
然是以嚴法禁督官吏以司察天下之姦民而去之夫
大亂之本必起於小姦惟其小而不足畏是故其發也
常至於亂天下今夫世人之所憂以為可畏者必曰豪
俠大盗此不知變者之說也天下無小姦則豪俠大盗
無以為資且其治平無事之時雖欲為大盗將安所容
其身而其殘忍貪暴之心無所發洩則亦時出為盗賊
聚為博奕群飲於市肆而呌號於郊野小者呼雞逐狗
大者椎牛發冡無所不至捐父母棄妻孥而相與嬉遊
凡此者舉非小盗也天下有釁耡耰棘矜相率而剽奪
者皆嚮之小盗也昔三代之聖王果斷而不疑誅除擊
去無有遺類所以擁護良民而使安其居及至後世刑
法日以深嚴而去姦之法乃不及於三代何者待其敗
露自入於刑而後去也夫為惡而不入於刑者固已衆
矣有終身為不義而其罪不可指名以附於法者有巧
為規避持吏短長而不可詰者又有因緣幸會而免者
如必待其自入於刑則其所去者盖無幾耳昔周之制
民有罪惡未麗於法而害於州里者桎梏而坐諸嘉石
重罪役之期以次輕之其下罪三月役使州里任之然
後宥而舍之其化之不從威之不格患苦其鄉之民而
未入於五刑者謂之罷民凡罷民不使冠帶而加明刑
任之以事而不齒於鄉黨由是觀之則周之盛時日夜
整齊其人民而鋤去其不善譬如獵人終日馳驅踐蹂
於草茅之中搜求伏兔而摶之不待其自投於網羅而
後取也夫然故小惡不容於鄉大惡不容於國禮樂之
所以昜化而法禁之所以昜行者由此之故也今天下
久安天子以仁恕為心而士大夫一切以寬厚為稱上
意而懦夫庸人又有僥倖務出罪人外以邀雪冤之賞
而内以待隂德之報臣是以知天下頗有不誅之姦將
為子孫憂宜明勑天下之吏使以歲時紏察凶民而徙
其尤無良者不必待其自入於刑而間則命使出按郡
縣有子不孝有弟不悌好訟而數犯法者皆誅無赦誅
一鄉之姦則一鄉之人悅誅一國之姦則一國之人悦
要以誅寡而悦衆則雖堯舜亦如此而已矣天下有三
患而蠻夷之憂不與焉有内大臣之變有外諸侯之叛
有匹夫羣起之禍此三者其勢常相持内大臣有權則
外諸侯不叛外諸侯強則匹夫羣起之禍不作今者内
無權臣外無強諸侯而萬世之後其可憂者姦民也臣
故曰去姦民以為安民之終云
唐宋八大家文鈔卷一百三十七
