唐宋八大家文鈔卷一百五十九
明茅坤撰
潁濱文鈔十五
策
臣事策六
厲羣臣此篇議論大略與世之論考課資格
者相參
聖人之治天下常使人有孜孜不己之意下自一介之
民與凡百執事之人咸願竭其力以自附於上而上至
公卿大夫雖其甚尊志得意滿無所求望而亦莫不勞
苦其思慮日夜求進而不息至有一沐而三握一飯而
三吐食不暇飽卧不暇暖汲汲於事常若有所未足者
是以天下之事小大畢舉無所廢敗而上之人可以不
勞力而萬事皆理昔者世之隆替臣嘗已略觀之矣當
堯舜之時洚水横流民不粒食事變繁多災害並興而
堯舜之身至於垂拱而無為何者天下之人各為之用
力而不辭也至於末世海内乂安四方無虞人生於其
間其勢皆有怠荒之心各安其所而不願有所興作故
天下漸以衰憊而不振詩曰周雖舊邦其命維新夫國
之所以至於亡者惟其舊而無以新之歟天下舊而不
復新則其事業有所斷而不復續當此之時而不知與
之相期於長久不已之道而時作其怠惰之氣則天下
之事幾乎息矣今夫道路之人使之趨十里而與之百
錢則十里而止使之趨百里而與之千錢則百里而止
何者所與期者止於十里與百里而其利亦止於此而
巳今世之士何以異此出於布衣者其志不過一命之
禄既命則忘其布衣之學仕於州縣者其志不過於改
官之寵既改則喪其州縣之節自是以上因循遞遷十
有餘年之間則其勢自至於郡守此不待有所修飾而
至者其志極矣幸而其間有欲持自奮厲之心然後其
意稍廣而不肯自棄於貪汙之黨外自漕刑内自臺諫
館閣而至於兩制亦又極矣又幸而有求為宰相者則
其志又益廣至於宰相而極矣蓋天子之所以使天下
慕悅而樂為吾用者下自一命之臣而上至宰相其節
級相次者有四而巳彼其一命者或無望於改官郡守
者或無望於兩制兩制者或無望於宰相而為宰相者
無所復望或各安於其所而誰肯為天子盡力者且夫
世之士大夫如此其衆也仁人君子如此其不少也而
臣何敢妄有以詆之哉蓋臣聞之方今之人其巳改官
者其廉隅節幹之效常不若其在州縣之時而為兩制
者其慷慨勁挺之操常不若其為漕刑臺諫之日雖其
竒才偉人卓然特立不為利變者固不在此而世之為
此者亦已衆矣夫以爵禄而勸天下爵禄已極則人之
怠心生以術使天下則天下之人終身奔走而不知止
昔者漢之官吏自縣令而為刺史自刺史而為郡守自
郡守而為九卿自九卿而為三公自下而上至於人臣
之極者亦有四而已然當此之時吏久於官而不知厭
方今朝廷郡縣之職列級分等不可勝數從其下而為
之三歲而一遷至於終身可以無倦矣而人亦各自知
其分之所止其清高顯榮者雖至老死而不可輒入是
以在位者皆懈而不自奮何者彼能通其君臣之歡坦
然其無高下峻絶不可扳援之勢而吾則不然今天下
之小臣因其朝見而勞其勤苦丁寧訪問以開導其心
志且時擇其尤勤苦者有以賜予之使知朝廷之不甚
遠而容有冀於其間上之大吏時召而賜之閒燕與之
講論政事而勉之於功名相邀於後世不朽之際與夫
子孫皆享其福之利時亦有以督責其荒怠弛廢之愆
使之有所愧恥於天子之恩竟而不倦於事此豈非臣
所謂奔走天下之術歟
臣事策七
督監司以當時御史為能盡法以督州郡之
吏而監司以上不免優游養望以待兩制而不
能盡如為御史者抗法以褆職大略今亦近之
聖人之於人不恃其必然而恃吾有以使之不恃其皆
賢而恃吾有以驅之夫使天下之人皆有忠信正直之
心則為天下安俟乎聖人惟其不然是以使之有方驅
之有術不可一日而去也今夫天下之官莫不以為可
任而後任之矣上自兩府之大臣而下至於九品之賤
吏近自朝廷之中而遠至於千里之外上下相伺而左
右相覺不為不密也然又内為之御史而外為之漕刑
使督察天下之姦人而糾其不法如此則天下何恃其
皆賢而期之以必然哉然尚有所未盡者蓋天下之事
任人不若任勢而變吏不如變法法行而勢立則天下
之吏雖其非賢而皆欲勉強以求成功故天子可以不
勞而得忠良之臣今世之弊任弊法而用不便之勢勞
苦於求賢而不知為法之弊是以天下幸而得賢則可
以僥倖於治安不幸而無賢焉則遂靡靡而無振且御
史漕刑天子之所恃以知百官之能否者也今不為之
立法而望其皆賢故臣所謂有所未盡者謂此事也夫
此二官雖其内外之不同而其與擊搏羣下權勢輕重
本無以相遠也而自近歲以來為御史者莫不洗濯磨
淬以自見其圭角慷慨論列不顧天下之怨是以朝廷
之中上無容姦而下無宿詐正直之人莫不相慶以為
庶幾可以大治然臣愚以謂方今内肅而外不振千里
之外貪吏晝日取人之金而莫之或禁遠人咨嗟無所
告訴莫不飲泣太息仰而呼天者深惟國家所以設漕
刑之意正以天下有此等不平之故耳今海内幸無變
而遠方之民戚然皆苦貪吏之禍則所謂漕刑者尚何
以為然人之性不甚相遠豈其為御史則皆有嫉惡之
心而至於漕刑則皆得鹵莽苟容之人蓋上之所以使
之者未至也臣觀御史之職雖其屬官之中苟有能出
身盡命排擊天下之姦邪則數年之間可以至於兩制
而無難而其不能者退斥罷免不免為碌碌之吏是以
御史皆務為訐直之行而漕刑之官雖端坐默默無所
發摘其終亦不失為兩制而其抗直不撓者亦不過如
此而徒取天下之怨是以皆好為寬仁以收敦厚之名
豈國家知用之御史而不知用之漕刑哉臣欲使兩府
大臣詳察天下漕刑之官唯其有所舉按不畏強禦者
而後使得至於兩制而其不然者不免為常吏變法而
任勢與之更新使天下之官吏各從其勢之所便而為
之而其上之人得賢而任之則固巳大善如其不幸而
無賢則亦不至於紛亂而不可治雖夫庸人亦可使之
自力而為政如此則天下將内嚴而外明姦吏求以自
伏而不得其處天下庶乎可以為治矣
今日之弊愚尤怪夫為監司者往往頤指氣使
於御史以苟且其奔走之令而不能如國家故
設監司與御史互相督察以平其政而拊循其
民此所以一御史習練而長厚而一道之吏民
皆帖席矣一御史好為擊摶而一道之吏民皆
騷驛而殘破矣愚故曰今能察各道監司之中
以博大持政而與御史相持以平其反者歲擢
一二人以為卿寺此亦足以按兩漢重二千石
之權之意而為御史者不至於怙權作威也
臣事策八
破例大體與抑僥倖篇同子由此文有大將
揮兵之勢縱横闔闢無不如意第一等科場文
字
天下惟其有權者可以使人有利者可以得衆權者天
下之所為去就也利者天下之所為奔走也能是非可
否者之謂權能貧富貴賤者之謂利天子者收天下之
權而自執之歛天下之利而親用之者也故天下之人
上自公卿大夫之尊而下至於閭閻匹夫之賤府史胥
徒僮僕奴妾以次相屬而相役至於疲弊勞苦老死而
不去緩急可以使之相救危難可以使之相死蹈白刃
赴深谷可使用命而不敢辭何者彼利於人者固役於
人也千金之家持其贏餘以匄貸鄰里之貧民薄息緩
取而可以豪横於鄉黨刺客武士為之效死而莫之能
制此權利之所致也臣聞天子者執天下之權而擅四
海九州之利爵禄慶賞金玉錢幣此其富非特千金之
利也予奪可否刑戮誅滅此其勢非持千金之權也古
之人君得天下之權利而專之是故所為而成所欲而
就謀臣猛將為之盡力有死而無二社稷之臣可使死
宗廟郡縣之臣可使死封疆文吏可使死其職武吏可
使死其兵天下之人其存心積慮皆以為當然是以寇
至而不懼難生而無變方其平居無事之際天子衣食
而養之以待天下之事故有事而死亦其勢然也然當
今天下之人食天子之禄被天子之爵衣青紫佩印綬
從吏卒縱横赫奕者常徧天下一旦有急皆莫肯死者
此甚可怪也往年廣南之亂大吏據城擁兵賊至而莫
敢擊逃遁奔竄伏於草莽之間以避兵革之禍至使蠻
夷之人得以横行於中原人民流離方數千里幾為丘
墟而無一死戰之吏國家每歲收天下之士士之發於
饑寒取官而去者動以數百為輩六年之間考足而無
過則又為之改爵而增其禄秩幸而有超羣拔類之才
則公卿大臣又得薦之於天子而特寵貴之翺翔朝廷
之間不出十年可以安坐談笑而為兩制此其為法尚
何所負於天下而士大夫終莫肯奮而為之用何也夫
明哲之君以其法邀天下今天下之人反以其法邀之
故邀在我則奔走者人也邀在人則奔走者我也今世
之法夫豈不欲以邀人哉涖官六七考求舉者五六人
凡此皆備具而無所過失然後為之改爵而增其禄秩
夫此豈誠足以邀人哉為法而不足以邀人則人將反
以吾法而相邀今之官吏考足而無過且有舉者則天
子寧有以却之耶是不得不從而予之矣如此則是天
子之爵禄非天子之惠而天下之勢也士大夫以勢取
爵禄是以舉皆不德其上凡今天子之權反而入於下
而天子之利變而為輕取易得之物矣蓋臣聞天下有
二弊有法亂之弊有法弊之弊法亂則使人紛紛而無
所執法弊則使人牽制而不自得古之聖人法亂則以
立法救之而法弊則受之以無法夫無法者非縱横放
肆之謂也上之人投棄規矩而使天下無所執以邀其
君是之謂無法今夫官吏之法其亦無自舉者與考而
巳使一二大臣得詳其才與不才舉者具而考足才者
與之而不才者置之雖有考不足而舉者不具其可與
者則亦與之也凡皆務與天下為所不可測使吏無所
執吾法以邀我收天子之權利而歸之於上如此則議
者將以為蕩然無法則大吏易以為姦臣聞人惟不為
姦也而後任以為大吏苟天下之廣而無一二大臣可
信者則國非其國矣且自唐季以來世之設法者始皆
務以防其大臣蓋唐之盛時其所以試天下之士與調
天下之選人者皆無一定之法而惟有司之為聽夫是
以下不得邀其上而上有以役其下臣故曰惟有權者
可以使人有利者可以得衆此不可不深察也
通篇總只是感嘆宋天子失權利而不能必天
下之士為之感奮而效死議論滚滚不窮譬如
蜀江之出峽而一瀉千里激之為湍流之為川
冒城郭溢州郡而不知其所止也
臣事策九
近任古者之仕不出百里之國今國家小吏
往往萬里驅馳甚不是體可與曾子固送江任
序同看
聖人之為天下不務逆人之心人心之所向因而順之
人心之所去因而廢之故天下樂從其所為惟其一人
之所欲不可以施於天下不得已而後有所矯拂而不
用蓋非以為天下之人皆不可以順適其意也昔生民
之初生而有饑寒牝牡之患飲食男女之際天下之所
同欲也而聖人不求絶其情又從而為之節文教之炮
燔烹飪嫁娶生養之道使皆得其志是以天下安其法
而不怨後世有小丈夫不達其意之本末而以為禮義
之教皆聖人之所作為以制天下之非僻徒見天下邪
放之民皆不便於禮義之法乃欲務矯天下之情置其
所好而施其所惡此何其不思之甚也且雖聖人不能
有所特設以驅天下蓋因天下之所安而遂成其法如
此而已如使聖人而不與天下同心違衆矯世以自立
其說則天下幾何其不叛而去也今之說者則不然以
為天下之私欲必有害於國之公事而國之公事亦必
有所拂於天下之私欲分而異之使天下公私之際譬
如胡越之不可以相通不恤人情之所不安而獨求見
其所以為至公而無私者蓋事之不通莫不由此之故
今夫人之情非其所樂而強使為之則皆有怏怏不快
之心是故所為而無成所任而不稱其職臣聞方今之
制吏之生於南者必置於北生於東者必投於西嶺南
吳越之人而必使冒苦寒踐霜雪以治燕趙之事秦隴
蜀漢之士而必使涉江湖衝霧露以守揚越之地雖其
上之人逼而行之無所不從而行者望其所之怨嘆咨
嗟不能以自安吏卒送迎於道路遠者涉數千里財用
殫竭困弊於外既至而好惡不相通風俗不相習耳目
之所見飲食之所便皆不得其當譬如僑居於他鄉其
心常屑屑而不舒數日求去而不肯慮長久之計民不
喜其吏而吏不喜其俗二者相與齟齬而不合以不暇
有所施設而吏之坐於其地者莫不自以為天下之所
不若而今之法為吏者不得還處其鄉里雖數百里之
外亦輒不可而又以京師之所在而定天下遠近之次
凡京師之人所謂近者皆四方之所謂至遠而京師之
所謂遠者或四方之所謂近也今欲以近優累勞之吏
而不知其有不樂者為此之故也且夫人生於鄉閭之
中其親戚墳墓不過百里之間至於千里之内則譬如
道路之人亦何所施其私而又風俗相安上下相信知
其利害而詳其好惡近者安處其近而遠者樂得其遠
二者各獲其所求而無有求去之心耳目開明而心不
亂可以容有所立凡此數者蓋亦無損於國矣而特守
此區區無益之公此豈王者之意哉且三代之時九州
之中建國千有八百大者不過百里而小者數十里數
十里之間民之為士者有之為大夫者有之凡所以治
其國人者亦其國人也安得異國之人而後用哉臣愚
以謂如此之類可一切革去以順天下之欲今使天下
之吏皆同為姦則雖非其鄉里而亦不可有所優容苟
以為可任則雖其父母之國豈必多置節目以防其弊
而况處之數百千里之間哉
近來儒官與雜流俱以本土之人注選苟州縣
以及郡佐貳亦皆如之則善矣
臣事策十
禄胥史行文如風行水上
大人之道行之而可名名之而可言布之天下而無疑
施之後世而無愧堂堂乎立於四海雖一介之士而無
所不安此其所以為大人之道歟今夫天下之人天子
誰不役其力者而天下皆不敢以為非此誠得其可役
之名而役之是以天子安坐於上而士大夫為之奔走
於下大者為之運籌畫策治百官以濟其大事而小者
為之按米鹽視鞭箠以奉其小職文吏為之簿書會計
詳其出内取予之數而使天下不敢欺武吏為之擐金
被革習其戰陣攻鬭之事而使天下不敢犯勞苦其筋
力而罄竭其思慮甚者捐首領暴骨肉於原野而不知
避何者食其禄也至於田野之民耕田而食或生而不
至市井然及其有税而可役趨走於縣吏之前恭謹有
禮不教而自習而其尤難者至使之斬捕盗賊挽弓巡
徼疲弊而不敢求免此豈非食其地之故歟故夫天下
之人凡天子之所得而使令者皆可得而名也而臣切
怪府史胥徒古者皆有祿以食其家而其不足者皆得
計口而受田以補其不給夫是以能使之盡力於公事
而不卹其私計蓋周之所謂官田者府史胥徒之田也
而今世之法收市人而補以為吏無祿以養其身而無
田以畜其妻子又有鞭扑戮辱之患而天下之人皆喜
為之其所以責之者甚煩且難而其所以使之者無名
而可言而其甚者又使之反入錢而後補雖得復役而
其所免不足以償其終身之勞此獨何也天子以無名
使之而天下之人亦肯以無名而為之此豈可不求其
情哉夫天子舉四海而寄之其臣郡縣之官又舉而寄
之其郡縣之小吏刑法之輕重財用之多少無所不在
是以掌倉庫者得以為盗而治獄訟者得以為姦為姦
之利上足以養父母而下足以畜妻子其所以無故而
安為之者為此之故也是以雖無爵禄之勸而可得而
使雖有刑戮恥辱之患而不肯捨而去而其上之人驅
其無祿之身而遇之以有祿之法恬不為怪此乃公使
之為姦以當其所當得之禄而遂以為可得而使也如
此則尚何以示天下臣愚以為凡人之在官不可以無
故而用其力或使以其稅而或使以其祿故夫府史胥
吏不可以無祿使也然臣觀之方今天下苦財用之不
給而用度有所不足其勢必無以及此而古者周官之
法民之為訟者入束矢為獄者入鈞金視其不直者而
納其所入蓋自秦漢以來其法始廢而不用今臣亦欲
使天下之至於獄者皆有所入於官以自見其直而其
不直者亦皆没其所入以為胥吏之俸祿辨其等差而
别其多少以時給之以足其衣食之用其所以取之於
民者不苛而其所以為利者甚博蓋上之於民常患其
好訟而不直以身試法而無所畏忌刑之而又使之有
入於官此所以深懲其心而又其所得止以厚吏此有
以見乎非貪民之財也而為吏者可以無俟為姦而有
以自養名正而言順雖其為姦從而戮之則亦無愧乎
吾心嗚呼古之所謂名正者猶此類也夫
唐宋八大家文鈔卷一百五十九
