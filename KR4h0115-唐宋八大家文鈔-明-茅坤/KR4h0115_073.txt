唐宋八大家文鈔卷六十九
明茅坤撰
廬陵史鈔九
死節傳
覽歐陽公所次死節傳王彦章裴約及劉仁瞻尤
為嗚咽或欲泣下蓋三人者天之間氣所生非
五代兵戈晦冥之際所能沒者而歐陽公點綴
情事當為千古絶調即如史記漢書恐多不逮
語曰世亂識忠臣誠哉五代之際不可以為無人吾得
全節之士三人焉作死節傳
王彦章字子明鄆州夀昌人也少為軍卒事梁太祖為
開封府押衙左親從指揮使行營先鋒馬軍使末帝即
位遷濮州刺史又徙澶州刺史彦章為人驍勇有力能
跣足履棘行百步持一鐵鎗騎而馳突奮疾如飛而他
人莫能舉也軍中號王鐵鎗梁晉爭天下為勍敵獨彦
章心常輕晉王謂人曰亞次鬭雞小兒耳何足懼哉梁
分魏相六州為兩鎮懼魏軍不從遣彦章將五百騎入
魏屯金波亭以虞變魏軍果亂夜攻彦章彦章南走魏
人降晉晉軍攻破澶州虜彦章妻子歸之太原賜以
第宅供給甚備間遣使者招彦章彦章斬其使者以
自絶然晉人畏彦章之在梁也必欲招致之待其妻
子愈厚自梁失魏博與晉夾河而軍彦章常為先鋒
遷汝鄭二州防禦使匡國軍節度使北面行營副招
討使又徙宣義軍節度使是時晉已盡有河北
以鐵鎖斷德勝口築河南北為兩城號夾寨而
梁末帝昏亂小人趙巖張漢傑等用事大臣宿
將多被讒間彦章雖為招討副使而謀不見用
龍德三年夏晉取鄆州梁人大恐宰相敬翔顧事
急以繩内靴中入見末帝泣曰先帝取天下不以臣
為不肖所謀無不用今彊敵未滅陛下棄忽臣言臣
身不用不如死乃引繩將自經末帝使人止之問所欲
言翔曰事急矣非彦章不可末帝乃召彦章為招討使
以段凝為副末帝問破敵之期彦章對曰三日左右皆
失笑彦章受命而出馳兩日至滑州置酒大會隂遣人
具舟於楊村命甲士六百皆持巨斧載冶者具韝炭乘
流而下彦章會飲酒半佯起更衣引精兵數千沿河以
趨德勝舟兵舉鎖燒斷之因以巨斧斬浮橋而彦章引
兵急擊南城浮橋斷南城遂破盖三日矣是時莊宗在
魏以朱守殷守夾寨聞彦章為招討使驚曰彦章驍勇
吾嘗避其鋒非守殷敵也然彦章兵少利於速戰必急
攻我南城即馳騎救之行二十里而得夾寨報者曰彦
章兵已至比至而南城破矣莊宗徹北城為栰下楊劉
與彦章俱浮于河各行一岸每舟栰相及輒戰一日數
十接彦章至楊劉攻之幾下晉人築壘博州東岸彦章
引兵攻之不克還擊楊劉戰敗是時段凝已有異志與趙
巖張漢傑交通彦章素剛憤梁日削而嫉巖等所為嘗
謂人曰俟吾破賊還誅姦臣以謝天下巖等聞之懼與
凝叶力傾之其破南城也彦章與凝各為捷書以聞凝
遣人告巖等匿彦章書而上已書末帝初疑其事已而
使者至軍獨賜勞凝而不及彦章軍士皆失色及楊劉
之敗也凝乃上書言彦章使酒輕敵而至於敗趙巖等
從中日夜毁之乃罷彦章以凝為招討使彦章馳至京
師入見以笏畫地自陳勝敗之迹巖等諷有司劾彦章
不恭勒還第唐兵攻兖州末帝召彦章使守捉東路是
時梁之勝兵皆屬段凝京師秪有保鑾五百騎皆新募
之兵不可用乃以屬彦章而以張漢傑監之彦章至遞
坊以兵少戰敗退保中都又敗與其牙兵百餘騎死戰
唐將夏魯竒素與彦章善識其語音曰王鐵鎗也舉矟
刺之彦章傷重馬踣被擒莊宗見之曰爾常以孺子待
我今日服乎又曰爾善戰者何不守兖州而守中都中
都無壁壘何以自固彦章對曰大事已去非人力可為
莊宗惻然賜藥以封其創彦章武人不知書常為俚語
謂人曰豹死留皮人死留名其於忠義盖天性也莊宗
愛其驍勇欲全活之使人慰諭彦章彦章謝曰臣與陛
下血戰十餘年今兵敗力窮不死何待且臣受梁恩非
死不能報豈有朝事梁而暮事晉生何面目見天下之
人乎莊宗又遣明宗往諭之彦章病創卧不能起仰顧
明宗呼其小字曰汝非邈佶烈乎我豈苟活者遂見殺
年六十一晉高祖時追贈彦章太師與彦章同時有裴
約者潞州之牙將也莊宗以李嗣昭為昭義軍節度使
約以裨將守澤州嗣昭卒其子繼韜以澤潞叛降于梁
約召其州人泣而諭曰吾事故使二十餘年見其分財
饗士欲報梁仇不幸早世今郎君父喪未葬違背君親
吾能死于此不能從以歸梁也衆皆感泣梁遣董璋率
兵圍之約與州人拒守求救於莊宗是時莊宗方與梁
人戰河上而已建大號聞繼韜叛降梁頗有憂色及聞
約獨不叛喜曰吾於繼韜何薄於約何厚而約能分逆
順耶顧符存審曰吾不惜澤州與梁一州易得約難得
也爾識機便為我取約來存審以五千騎馳至遼州而
梁兵已破澤州約見殺至周世宗時又有劉仁贍者焉
仁贍字守惠彭城人也父金事楊行密為濠滁二州刺
史以驍勇知名仁贍為將輕財重士法令嚴肅少略通
兵書事南唐為左監門衛將軍黃袁二州刺史所至稱
治李景使掌親軍以為武昌軍節度使周師征淮先遣
李榖攻自壽春景遣將劉彦貞拒周兵以仁贍為清淮
軍節度使鎮壽州李榖退守正陽浮橋彦貞見周兵之
却意其怯急追之仁贍以為不可彦貞不聽仁贍獨按
兵城守彦貞果敗於正陽世宗攻壽州圍之數重以方
舟載礮自淝河中流擊其城又束巨竹數十萬竿上施
版屋號為竹龍載甲士以攻之又決其水砦入于淝河
攻之百端自正月至于四月不能下而歲大暑霖雨彌
旬周兵營寨水深數尺淮淝暴漲礮舟竹龍皆飃南岸
為景兵所焚周兵多死世宗東趨濠梁以李重進為廬
壽州都招討使景亦遣其元帥齊王景逹等列砦紫金
山下為夾道以屬城中而重進與張永德兩軍相疑不
協仁贍屢請出戰景逹不許由是憤惋成疾明年正月
世宗復至淮上盡破紫金山砦壊其夾道景兵大敗諸
將往往見擒而景之守將廣陵馮延魯光州張紹舒州
周祚泰州方訥泗州范再遇等或走或降皆不能守雖
景君臣亦皆震攝奉表稱臣願割土地輸貢賦以效誠
欵而仁贍獨堅守不可下世宗使景所遣使者孫晟等
至城下示之仁贍子崇諫幸其父病謀與諸將出降仁
贍立命斬之監軍使周廷構哭于中門救之不得於是
士卒皆感泣願以死守三月仁贍病甚已不知人其副
使孫羽詐為仁贍書以城降世宗命舁仁贍至帳前嘆
嗟久之賜以玉帶御馬復使入城養疾是日卒制曰劉
仁贍盡忠所事抗節無虧前代名臣幾人可比予之南
伐得爾為多乃拜仁贍檢挍太尉兼中書令天平軍節
度使仁贍不能受命而卒年五十八世宗遣使弔祭喪
事官給追封彭城郡王以其子崇讚為懷州刺史賜莊
宅各一區李景聞仁贍卒亦贈太師壽州故治壽春世
宗以其難克遂徙城下蔡而復其軍曰忠正軍曰吾以
旌仁贍之節也
嗚呼天下惡梁久矣然士之不幸而生其時者不為之
臣可也其食人之禄者必死人之事如彦章者可謂得
其死哉仁贍既殺其子以自明矣豈有垂死而變節者
乎今周世宗實錄載仁贍降書盖其副使孫羽等所為
也當世宗時王環為蜀守秦州攻之久不下其後力屈
而降世宗頗嗟其忠然止以為大將軍視世宗待二人
之薄厚而考其制書乃知仁贍非降者也自古忠臣義
士之難得也五代之亂三人者或出於軍卒或出於偽
國之臣可勝嘆哉可勝嘆哉
死事傳
歐陽公所次死節傳三人外復錄死事者十五人
以十五人者不足以配三人之烈然不忍遺之也
故别之曰死事然如張源德姚洪張敬逹三人其
所凛然不為不義屈歐公所自為點綴亦多竒氣
予故并錄之歐公小序深取王清史彦超然不如
源德等三人尤為慘咽
嗚呼甚哉自開平訖于顯德終始五十三年而天下五
代士之不幸而生其時欲全其節而不二者固鮮矣於
此之時責士以死與必去則天下為無士矣然其習俗
遂以苟生不去為當然至於儒者以仁義忠信為學享
人之禄任人之國者不顧其存亡皆恬然以苟生為得
非徒不知愧而反以其得為榮者可勝數哉故吾於死
事之臣有所取焉君子之於人也樂成其美而不求其
備况死者人之所難乎吾於五代得全節之士三人而
已其初無卓然之節而終以死人之事者得十有五人
焉而戰歿者不得與也然吾取王清史彦超者其有旨
哉其有旨哉作死事傳
不能立傳者五人馬彦超附朱守殷傳宋令詢
李遐張彦卿鄭昭業見於本紀而已
張源德者不知其世家或曰本晉人也少事晉無所稱
從李罕之以潞州叛晉降梁罕之遣源德見梁太祖太
祖時源德自金吾衛將軍為蔡州刺史梁貞明三年魏
博節度使楊師厚卒末帝分魏相等六州為兩鎮懼魏
軍不從乃遣劉鄩將兵萬人屯于魏以虞變魏軍果叛
迫其節度使賀德倫以魏博二州降晉當是時源德為
鄩守貝州晉王入魏諸將欲先擊貝州晉王曰貝城小
而堅攻之難卒下且源德雖恃劉鄩之兵然與滄州相
首尾今德州居其中而無備不如先取之則滄貝之勢
分而易圖也乃先襲破德州然後以兵五千攻源德源
德堅守不下晉軍塹而圍之已而劉鄩大敗于故元城
南走黎陽晉軍攻破洺州而衛州刺史來昭邢州節度
使閻寶皆以城降晉磁州刺史靳昭相州張筠滄州戴
思遠皆棄城走當此時晉已先下全燕而鎮定背附于
晉自河以北山以東四面千里六鎮數十州之地皆歸
晉獨貝一州圍之踰年不可下源德守既堅而貝人聞
晉已盡有河北城中食且盡乃勸源德出降源德不從
遂見殺源德已死貝人謀曰晉圍吾久吾窮而後降懼
皆不免也乃告于晉曰吾欲被甲執兵而降得赦而後
釋之如何晉軍許諾貝人三千出降已釋甲晉兵四面
圍而盡殺之
夏魯竒字邦傑青州人也唐莊宗時賜姓名曰李紹竒
其後莊宗賜姓名者皆復其故魯竒初事梁為宣武軍
挍後奔于晉為衛護指揮使從周德威攻劉守光於幽
州守光將單廷珪元行欽以驍勇自負魯竒每與二將
鬭輒不能解兩軍皆釋兵而觀之晉已下魏博梁將劉
鄩軍于洹水莊宗以百騎覘敵遇鄩伏兵圍之數重幾
不得脱魯竒力戰手殺百餘人身被二十餘創與莊宗
决圍而出莊宗益竒之以為磁州刺史從戰中都擒王
彦章莊宗壯之賜絹千匹拜鄭州防禦使遷河陽節度
使為政有惠愛徙鎮忠武河陽之人遮留不得行父老
詣京師乞留明宗遣中使往諭之魯竒乃得去唐師伐
荆南以魯竒為招討副使無功而還徙鎮武信東川董
璋反攻遂州魯竒閉城拒之旬日救兵不至城中食盡
魯竒自刎死年四十九
吳巒兵猶可戰而不戰魯竒食盡力窮而死故取
舍異
姚洪本梁之小挍也自董璋為梁將洪嘗事璋後事唐
為指揮使長興中遣洪將千人戍閬州董璋反遣人以
書招洪洪得璋書輒投厠中後璋兵攻破閬州執洪璋
曰爾為健兒我遇汝厚奈何負我邪洪罵曰老賊爾昔
為李七郎奴掃馬糞得一臠殘炙感恩不已今天子用
爾為節度使何苦反邪吾能為國家死不能從人奴以
生璋怒然鑊于前令壯士十人刲其肉而食洪至死大
罵明宗聞之泣下錄其二子而厚䘏其家
王思同幽州人也其父敬柔娶劉仁恭女生思同思同
事仁恭為銀胡䩮指揮使仁恭為其子守光所囚思同
奔晉以為飛勝指揮使梁晉相距于莘遣思同築壘楊
劉以功遷神武十軍都指揮使累遷鄭州防禦使思同
為人敢勇善騎射好學頗喜為詩輕財重義多禮文士
然未嘗有戰功明宗時以久次為匡國軍節度使徙鎮
雄武是時吐蕃數為寇而泰州無亭障思同列四十餘
柵以禦之居五年來朝明宗問以邊事思同指畫山川
陳其利害思同去明宗顧左右曰人言思同不管事能
若是耶於是始知其材以為右武衛上將軍京兆尹西
京留守石敬瑭討董璋思同為先鋒指揮使兵入劍門
而後軍不繼思同與璋戰不勝而却敬瑭兵罷思同徙
鎮山南西道已而復為京兆尹西京留守應順元年二
月潞王從珂反鳳翔馳檄四鄰言姦臣幸先帝疾病賊
殺秦王而立幼嗣侵弱宗室動搖藩方陳已所以興兵
討亂之狀因遣伶奴安十十以五絃謁思同欲因其懽
以通意是時諸鎮皆懷嚮背所得潞王書檄雖以上聞
而不絶其使獨思同執十十及從珂所使推官郝詡等
送京師愍帝嘉其忠即以思同為西面行營馬步軍都
部署三月會諸鎮兵圍鳳翔破東西關城從珂兵弱而
守甚堅外兵傷死者衆從珂登城呼外兵而泣曰吾從
先帝二十年大小數百戰甲不解體金創滿身士卒固
嘗從我矣今先帝新棄天下而朝廷信用姦人離間骨
肉我實何罪而見伐乎因慟哭士卒聞者皆悲憐之興
元張虔釗攻城西督戰甚急士卒苦之反兵攻虔釗虔
釗走羽林指揮使楊思權呼曰潞王吾主也乃引軍自
西門入降從珂而思同未知猶督戰嚴衛指揮使尹暉
麾其衆曰城西軍入城受賞矣何用戰耶士卒解甲棄
仗聲聞數里遂皆入城降諸鎮之兵皆潰思同挺身走
至長安西京副留守劉遂雍閉門不納乃走潼關從珂
引兵東至昭應前鋒追執思同從珂責曰罪可逃乎思
同曰非不知從王而得生恐終死不能見先帝於地下
從珂媿其言乃殺之漢高祖即位贈侍中
思同東走將自歸于天子與元行欽走異故故其
死
張敬逹字志通代州人也小字生鐵少以騎射事唐莊
宗為廳直軍使明宗時為河東馬步軍都指揮使領欽
州刺史累遷彰國大同軍節度使徙鎮武信晉昌清泰
二年契丹數犯邊廢帝以河東節度使石敬瑭兼大同
彰國振武威塞等軍蕃漢馬步軍都總管屯于忻州屯
兵聚譟遮敬瑭呼萬歲敬瑭斬三十餘人以止之廢帝
疑敬瑭有異志乃以敬瑭為北面副總管以分其兵明
年夏徙敬瑭鎮天平遂以敬達為大同彰國振武威塞
等軍蕃漢馬步軍都部署敬瑭因此遂反即以敬逹為
太原四面招討使六月兵圍太原敬逹為長城連柵雲
梯飛礮以攻之所為城柵將成輒有大風雨水暴至以
壊之敬瑭求救于契丹九月契丹耶律德光自鴈門入
旌旗相屬五十餘里德光先遣人告敬瑭曰吾欲今日
破敵可乎敬瑭報曰大兵遠來而賊勢方盛要在成功
不必速也使者未復命而兵已交敬達陣於西山契丹
以羸騎三千革鞭木鐙人馬皆不甲胄以趨唐軍唐軍
爭馳之契丹兵走追至汾曲伏發斷唐軍為二其在北
者皆死死者萬餘人敬達收軍柵晉安契丹圍之廢帝
遣趙延壽范延光等救之延壽屯團柏谷延光屯遼州
相去皆百餘里契丹兵圍敬達者自晉安寨南長百餘
里闊五十里敬達軍中望之但見穹廬連屬如岡阜四
面亘以毛索掛鈴為警縱犬往來敬達軍中有夜出者
輒為契丹所得由是閉壁不敢復出延壽等皆有二心
無救敬達意敬達猶有兵五萬人馬萬匹久之食盡削
木篩糞以飼其馬馬死者食之已而馬盡副招討使楊
光遠勸敬達降晉敬達自以不忍背唐而救兵且至光
遠促之不已敬達曰諸公何相迫耶何不殺我而降光
遠即斬敬達降契丹耶律德光聞敬達死哀其忠遣人
收葬之
本紀責其不誅光遠而諷其殺已以降賊故不書
死而書如其志而傳錄其死者終嘉其不降也然已
雖不屈而諷人降賊故不得為死節
王清字去瑕洺州曲周人也初事唐為寕衛指揮使後
事晉為奉國都虞候安從進叛㐮州從高行周攻之逾
年不能下清謂行周曰從進閉孤城以自守其勢豈得
久耶因請先登遂攻破之開運二年冬從杜重威戰陽
城清以力戰功為步軍之最加檢挍司徒是冬重威軍
中渡橋南敵軍其北以相距而敵以精騎竝西山出晉
軍後南擊欒城斷晉餉道清謂重威晉軍危矣今去
鎮州五里而守死于此營孤食盡將若之何請以步兵
二千為先鋒奪橋開路公率諸軍繼進以入鎮州可以
守也重威許之遣與宋彦筠俱前清與敵戰敗之奪其
橋是時重威已有貳志猶預不肯進彦筠亦退走清曰
吾獨死於此矣因力戰而死年五十三漢高祖立贈清
太傅
史彦超雲州人也為人勇悍驍捷周太祖起魏時彦超
為漢龍捷都指揮使以兵從太祖入立遷虎捷都指揮
使戍于晉州劉旻攻晉州州無主帥知州王萬敢不能
拒彦超以戍兵堅守月餘太祖遣王峻救之旻兵解去
以功遷龍捷右廂都指揮使領鄭州防禦使周漢戰高
平彦超為前鋒先登陷陣以功拜感德軍節度使周兵
圍漢太原契丹救漢出忻代世宗遣符彦卿拒之以彦
超為先鋒戰忻口彦超勇憤俱發左右馳擊解而復合
者數四遂歿於陣是時世宗敗漢高平乘勝而進圍城
之役諸將議不一故久無成功世宗欲解去而未決聞
彦超戰死遽班師倉卒之際亡失甚衆世宗既惜彦超
而憤無成功憂忿不食者數日贈彦超太師優䘏其家
焉
孫晟初名鳳又名忌密州人也好學有文辭尤長於詩
少為道士居廬山簡寂宫常畫唐詩人賈島像置于屋
壁晨夕事之簡寂宫道士惡晟以為妖以杖驅出之乃
儒服北之趙魏謁唐莊宗于鎮州莊宗以晟為著作佐
郎天成中朱守殷鎮汴州辟為判官守殷反伏誅晟乃
棄其妻子亡命陳宋之間安重誨惡晟以謂教守殷反
者晟也畫其像購之不可得遂族其家晟奔于吳是時
李昪方簒楊氏多招四方之士得晟喜其文辭使為教
令由是知名晟為人口吃遇人不能道寒暄已而坐定
談辨鋒生聽者忘倦昪尤愛之引與計議多合意以為
右僕射與馮延巳竝為昪相晟輕延已為人常曰金椀
玉杯而盛狗屎可乎晟事昪父子二十餘年官至司空
家益富驕每食不設几案使衆妓各執一器環立而侍
號肉臺盤時人多效之周世宗征淮李景懼始遣泗州
牙將王知朗至徐州奉書以求和世宗不答又遣翰林
學士鍾謨文理院學士李德明奉表稱臣不答乃遣禮
部尚書王崇質副晟奉表謨晟等皆言景願割壽濠泗
楚光海六州之地歲貢百萬以佐軍而世宗已取滁揚
濠泗諸州欲盡取淮南乃止因留使者不遣而攻壽州
益急謨等見世宗英武非景敵而師甚盛壽春且危乃
曰願陛下寬臣五日之誅容臣還取景表盡獻江北諸
州世宗許之遣供奉官安宏道押德明崇質南還而謨
與晟皆見留德明等既還景悔不肯割地世宗亦以暑
雨班師留李重進張永德等分攻廬壽周兵所得揚泰
諸州皆不能守景兵復振重進與永德兩軍相疑有隙
永德上書言重進反世宗不聽景知二將之相疑也乃
以蠟九書遺重進勸其反初晟之奉使也語崇質曰吾
行必不免然吾終不負永陵一抔土也永陵者昪墓也
及崇質還而晟與鍾謨俱至京師館于都亭驛待之甚
厚每朝會入閣使班東省官後召見必飲以醇酒已而
周兵數敗盡失所得諸州世宗憂之召晟問江南事晟
不對世宗怒未有以發會重進以景蠟丸書來上多斥
周過惡以為言由是發怒曰晟來使我言景畏吾神武
願得北面稱臣保無二心安得此指斥之言乎亟召侍
衛軍虞候韓通收晟下獄及其從者二百餘人皆殺之
晟臨死世宗猶遣近臣問之晟終不對神色怡然正其
衣冠南望而拜曰臣惟以死報國爾乃就刑晟既死鍾
謨亦貶耀州司馬其後世宗怒解憐晟忠悔殺之召拜
鍾謨衛尉少卿景已割江北遂遣謨還而景聞晟死亦
贈魯國公
唐宋八大家文鈔卷六十九
