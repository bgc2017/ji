唐宋八大家文鈔卷一百十二
明茅坤撰
老泉文鈔六
論
嚳妃論
辯
史記載帝嚳元妃曰姜嫄次妃曰簡狄簡狄行浴見燕
墮其卵取吞之因生契為商始祖姜源出野見巨人跡
忻然踐之因生稷為周始祖其祖商周信矣其妃之所
以生者神竒妖濫不亦甚乎商周有天下七八百年是
其享天之祿以能久其社稷而其祖宗何如此之不祥
也使聖人而有異於衆庶也吾以為天地必將儲隂陽
之和積元氣之英以生之又焉用此二不祥之物哉燕
墮卵於前取而吞之簡狄其喪心乎巨人之迹隱然在
地走而避之且不暇忻然踐之何姜源之不自愛也又
謂行浴出野而遇之是以簡狄姜源為滛泆無法度之
甚者帝嚳之妃稷契之母不如是也雖然史遷之意必
以詩有天命鳦鳥降而生商厥初生民時惟姜源生民
如何克禋克祀以弗無子履帝武敏歆攸介攸止載震
載夙載生載育時惟后稷而言之吁此又遷求詩之過
也毛公之傳詩也以鳦鳥降為祀郊禖之候履帝武為
從高辛之行及鄭之箋而後有吞踐之事當毛之時未
始有遷史也遷之說出於疑詩而鄭之說又出於信遷
矣故天下皆曰聖人非人人不可及也甚矣遷之以不祥
誣聖人也夏之衰二龍戲於庭藏其漦至周而發之化
為黿以生褒姒以滅周使簡狄而吞卵姜源而踐跡則
其生子當如褒姒以妖惑天下奈何其有稷契也或曰
然則稷何以棄曰稷之生也無菑無害或者姜嫄疑而
棄之乎鄭莊公寤生驚姜氏姜氏惡之事固有然者也
吾非惡夫異也惡夫遷之以不祥誣聖人也棄之而牛
羊避遷之而飛鳥覆吾豈惡之哉楚子文之生也虎乳
之吾固不惡夫異也
管仲論
通篇只罪管仲不能臨没薦賢起起伏伏光景
不窮
管仲相桓公霸諸侯攘戎狄終其身齊國富強諸侯不
叛管仲死竪刁易牙開方用桓公薨於亂五公子爭立
其禍蔓延訖簡公齊無寧歲夫功之成非成於成之日
蓋必有所由起禍之作不作於作之日亦必有所由兆
則齊之治也吾不曰管仲而曰鮑叔及其亂也吾不曰
竪刁易牙開方而曰管仲何則竪刁易牙開方三子彼
固亂人國者顧其用之者桓公也夫有舜而後知放四
凶有仲尼而後知去少正卯彼桓公何人也顧其使桓
公得用三子者管仲也仲之疾也公問之相當是時也
吾以仲且舉天下之賢者以對而其言乃不過曰竪刁
易牙開方三子非人情不可近而已嗚呼仲以為桓公
果能不用三子矣乎仲與桓公處幾年矣亦知桓公之
為人矣乎桓公聲不絶乎耳色不絶乎目而非三子者
則無以遂其欲彼其初之所以不用者徒以有仲焉耳
一日無仲則三子者可以彈冠相慶矣仲以為將死之
言可以縶桓公之手足耶夫齊國不患有三子而患無
仲有仲則三子者三匹夫耳不然天下豈少三子之徒
雖桓公幸而聽仲誅此三人而其餘者仲能悉數而去
之耶嗚呼仲可謂不知本者矣因桓公之問舉天下之
賢者以自代則仲雖死而齊國未為無仲也夫何患三
子者不言可也五霸莫盛於桓文文公之才不過桓公
其臣又皆不及仲靈公之虐不如孝公之寬厚文公死
諸侯不敢叛晉晉襲文公之餘威得為諸侯之盟主者
百有餘年何者其君雖不肖而尚有老成人焉桓公之
薨也一亂塗地無惑也彼獨恃一管仲而仲則死矣夫
天下未嘗無賢者蓋有有臣而無君者矣桓公在焉而
曰天下不復有管仲者吾不信也仲之書有記其將死
論鮑叔賓胥無之為人且各疏其短是其心以為是數
子者皆不足以託國而又逆知其將死則其書誕謾不
足信也吾觀史鰍以不能進蘧伯玉而退彌子瑕故有
身後之諫蕭何且死舉曹參以自代大臣之用心固宜
如此也夫國以一人興以一人亾賢者不悲其身之死
而憂其國之衰故必復有賢者而後有以死彼管仲者
何以死哉
審勢論
宋以忠厚立國似失之弱而蘇氏父子往往注
議於此以矯當世看他回護轉換救首救尾之
妙
治天下者定所尚所尚一定至於千萬年而不變使民
之耳目純于一而子孫有所守易以為治故三代聖人
其後世遠者至七八百年夫豈惟其民之不㤀其功以
至于是蓋其子孫得其祖宗之法而為依據可以永久
夏之尚忠商之尚質周之尚文視天下之所宜尚而固
執之以此而始以此而終不朝文而暮質以自潰亂故
聖人者出必先定一代之所尚周之世蓋有周公為之
制禮而天下遂尚文後世有賈誼者說漢文帝亦欲先
定制度而其說不果用今者天下幸方治安子孫萬世
帝王之計不可不預定于此時然萬世帝王之計常先
定所尚使其子孫可以安坐而守其舊至於政弊然後
變其小節而其大體卒不可革易故享世長遠而民不
苟簡今也考之于朝野之間以觀國家之所尚者而愚
猶有惑也何則天下之勢有彊弱聖人審其勢而應之
以權勢彊矣彊甚而不已則折勢弱矣弱甚而不巳則
屈聖人權之而使其甚不至於折與屈者威與惠也夫
彊甚者威竭而不振弱甚者惠䙝而下不以為德故處
弱者利用威而處彊者利用惠乘彊之威以行惠則惠
尊乘弱之惠以養威則威發而天下震慄故威與惠者
所以裁節天下彊弱之勢也然而不知彊弱之勢者有
殺人之威而下不懼有生人之惠而下不喜何者威竭
而惠䙝故也故有天下者必先審知天下之勢而後可
與言用威惠不先審知其勢而徒曰我能用威我能用
惠者末也故有彊而益之以威弱而益之以惠以至於
折與屈者是可悼也譬之人身將欲飲藥餌石以養其
生必先審觀其性之為隂其性之為陽而投之以藥石
藥石之陽而投之以隂藥石之隂而投之以陽故隂不
至於涸而陽不至於亢苟不能先審觀己之為隂與己
之為陽而以隂攻隂以陽攻陽則隂者固死於隂而陽
者固死於陽不可救也是以善養身者先審其隂陽而
善制天下者先審其彊弱以為之謀昔者周有天下諸
侯大盛當其盛時大者已有地五百里而畿内反不過
千里其勢為弱秦有天下散為郡縣聚為京師守令無
大權柄伸縮進退無不在我其勢為彊然方其成康在
上諸侯無小大莫不臣伏弱之勢未見於外及其後世
失德而諸侯禽奔獸遯各固其國以相侵攘而其上之
人卒不悟區區守姑息之道而望其能以制服彊國是
謂以弱政濟弱勢故周之天下卒斃於弱秦自孝公其
勢固已駸駸焉日趨於彊大及其子孫已并天下而亦
不悟專任法制以斬撻平民是謂以彊政濟彊勢故秦
之天下卒斃於彊周拘於惠而不知權秦勇於威而不
知本二者皆不審天下之勢也吾宋制治有縣令有郡
守有轉運使以大系小絲牽繩聮總合於上雖其地在
萬里外方數千里擁兵百萬而天子一呼于殿陛間三
尺豎子馳傳捧詔召而歸之京師則解印趨走惟恐不
及如此之勢秦之所恃以彊之勢也勢彊矣然天下之
病常病於弱噫有可彊之勢如秦而反陷於弱者何也
習於惠而怯於威也惠太甚而威不勝也夫其所以習
於惠而惠太甚者賞數而加於無功也怯於威而威不
勝者刑弛而兵不振也由賞與刑與兵之不得其道是
以有弱之實著於外焉何謂弱之實曰官吏曠惰職廢
不舉而敗官之罰不加嚴也多贖數赦不問有罪而典
刑之禁不能行也冗兵驕狂負力幸賞而維持姑息之
恩不敢節也將帥覆軍匹馬不返而敗軍之責不加重
也羌胡彊盛凌壓中國而邀金繒增幣帛之恥不為怒
也若此類者太弱之實也久而不治則又將有大於此
而遂浸微浸消釋然而潰以至於不可救止者乘之矣
然愚以為弱在於政不在於勢是謂以弱政敗彊勢今
夫一輿薪之火衆人之所憚而不敢犯者也舉而投之
河則何熱之能為是以負彊秦之勢而溺於弱周之弊
而天下不知其彊焉者以此也雖然政之弱非若勢弱
之難治也借如弱周之勢必變易其諸侯而後彊可能
也天下之諸侯固未易變易此又非一日之故也若夫
弱政則用威而已矣可以朝改而夕定也夫齊古之彊
國也而威王又齊之賢王也當其卽位委政不治諸侯
竝侵而人不知其國之為彊國也一旦發怒裂萬家封
卽墨大夫召烹阿大夫與常譽阿大夫者而發兵擊趙
魏趙魏盡走請和而齊國人人震懼不敢餙非者彼誠
知其政之弱而能用其威以濟其弱也况今以天子之
尊藉郡縣之勢言脫於口而四方響應其所以用威之
資固以完具且有天下者患不為焉有為而不可者今
誠能一留意於用威一賞罰一號令一舉動無不一切
出於威嚴用刑法而不赦有罪力行果斷而不牽衆人
之是非用不測之刑用不測之賞而使天下之人視之
如風雨雷電遽然而至截然而下不知其所從發而不
可逃遁朝廷如此然後平民益務撿愼而奸民猾吏亦
常恐恐然懼刑法之及其身而歛其手足不敢輒犯法
此之謂彊政政彊矣為之數年而天下之勢可以復彊
愚故曰乘弱之惠以養威則威發而天下震慄然則以
當今之勢求所謂萬世為帝王而其大體卒不可革易
者其尚威而已矣或曰當今之勢事誠無便於尚威者
然孰知夫萬世之間其政之不變而必日威耶愚應之
曰威者君之所恃以為君也一日而無威是無君也久
而政弊變其小節而參之以惠使不至若秦之甚可也
舉而棄之過矣或者又曰王者任德不任刑任刑霸者
之事非所宜言此又非所謂知理者也夫湯武皆王也
桓文皆霸也武王乘紂之暴出民於炮烙斬刖之地
苟又遂多殺人多刑人以為治則民之心去矣故其
治一出於禮義彼湯則不然桀之惡固無以異紂然
其刑不若紂暴之甚也而天下之民化其風淫惰不
事法度書曰有衆率怠弗協而又諸侯昆吾氏首為
亂於是誅鋤其強梗怠惰不法之人以定紛亂故記
曰商人先罰而後賞至於桓文之事則又非皆任刑
也柦公用管仲管仲之書好言刑故桓公之治常任
刑文公長者其佐狐趙先魏皆不說以刑法其治亦
未嘗以刑為本而號亦為霸而謂湯非王而文非霸
也得乎故用刑不必霸而用德不必王各觀其勢之
何所宜用而已然則今之勢何為不可用刑用刑何
為不曰王道彼不先審天下之勢而欲應天下之務
難矣
王遵岩曰老泉此論於宋煞是對病之藥惜
乎當時之不能用也
審敵論
揣料匃奴脅制中國之狀極盡事理非當時熟
覩而經筭者安能道此
中國内也四夷外也憂在内者本也憂在外者末也夫
天下無内憂必有外懼本旣固矣盍釋其末以息肩乎
曰未也古者夷狄憂在外今者夷狄憂在内釋其末可
也而愚不識方今夷狄之憂爲末也古者夷狄之勢大
弱則臣小弱則遁大盛則侵小盛則掠吾兵良而食足
將賢而士勇則患不在中原如是而曰外憂可也今之
蠻夷姑無望其臣與遁求其志止於侵掠而不可得也
北人驕恣為日久矣歲邀金繒以數十萬計昔者幸吾
有西羌之變出不遜語以撼中國天子不忍使邊民重
困於鋒鏑是以敵日益驕而賄日益增迨今凡數十百
萬而猶慊然未滿其欲視中國如外府然則其勢又何
止數十百萬也夫賄益多則賦歛不得不重賦歛重則
民不得不殘故雖名為息民而其實爱其死而殘其生
也名為外憂而其實憂在内也外憂之不去聖人猶且
恥之内憂而不為之計愚不知天下之所以久安而無
變也古者匈奴之彊不過冒頓當暴秦刻剝劉項戰奪
之後中國溘然矣以今度之彼宜遂入踐中原如決大
河潰蟻壤然卒不能越其疆以有吾尺寸之地何則中
原之彊固皆百倍於匃奴雖積衰新造而猶足以制之
也五代之際中原無君晉瑭苟一時之利以子行事匃
奴割幽燕之地以資其彊大孺子繼立大臣外叛匃奴
掃境來宼兵不血刃而京師不守天下被其禍匈奴自
是始有輕中原之心以為可得而取矣及吾宋景德中
大舉來寇章聖皇帝一戰而却之遂與之盟以和夫人
之情勝則狃狃則敗敗則懲懲則勝匃奴狃石晉之勝
而有景德之敗懲景德之敗而愚未知其所勝甚可懼
也雖然數十年之間能以無大變者何也匃奴之謀必
曰我百戰而勝人人雖屈而我亦勞馳一介入中國以形
凌之以勢邀之歲得金錢數十百萬如此數十歲我益
數百千萬而中國損數百千萬吾日以富中國日以貧
然後足以有為也天生北狄嘗自謂天之驕子其見利
而争者彼之常也今則不然邊境之上豈無可乘之釁
使之來宼大足以奪一郡小亦足以殺掠數千人而彼
不以動其心者此其志非小也將以蓄其銳而伺吾隙
以伸其所大欲故不忍以小利而敗其遠謀古人有言
曰為虺弗摧為蛇奈何匃奴之勢日長炎炎今也柔而
養之以冀其卒無大變其亦惑矣且今中國之所以竭
生民之力以奉其所欲而猶恐恐焉懼一物之不稱其
意者非謂中國之力不足以支其怒耶然以愚度之當
今中國雖敝萬無有如石晉可乘之勢者匃奴之力雖足
以犯邊然今十數年間吾可以必無犯邊之憂何也非
畏吾也其志不止犯邊也其志不止犯邊而力又未足
以成其所欲為則其心惟恐吾之一旦絶其好以失吾
之厚賂也然而驕傲不肯少屈者何也其意曰邀之而
後固也鷙鳥將擊必匿其形昔者冒頓欲以攻漢漢使
至輒匿其壯士健馬故兵法曰辭卑者進也辭彊者退
也今匈奴之君臣莫不張形勢以夸我此其志不欲戰
明矣闔閭之入楚也因唐蔡勾踐之入吳也因齊晉匈
奴誠欲與吾戰耶曩者陜西有元昊之叛河朔有王則
之變嶺南有智高之亂此亦可乘之勢矣然終以不動
則其志之不欲戰又明矣吁彼不欲戰而我遂不與戰
則彼旣得其志矣兵法曰用其所欲行其所能廢其所
不能於敵反是今無乃與此異乎且匈奴之力旣未足
以伸其所大欲而奪一郡殺掠數千人之利彼又不以
動其心則我勿賂而已勿賂而彼以爲辭則對曰爾何
功於吾歲欲吾賂吾有戰而已賂不可得也雖然天下
之人必曰此愚人之計也天下孰不知賂之為害而勿
賂之爲利顧勢不可耳愚以為不然當今邊塞之勢如
漢七國之勢昔者高祖急於滅項籍故舉數千里之地
以王諸將項籍死天下定而諸將之地因遂不可削當
是時非劉氏而王者八國高祖懼其且為變故大封吳
楚齊趙同姓之國以制之旣而信越布綰皆誅死而吳
楚齊趙之彊反無以制當是時諸侯王雖名為臣而其
實莫不有帝制之心膠東膠西濟南又從而和之於是
擅爵人赦死罪戴黃屋刺客公行匕首交於京師罪至
彰也勢至逼也然當時之人猶且徜徉容與若不足慮
月不圖歲朝不計夕循循而摩之煦煦而吹之幸而無
大變以及於孝景之世有謀臣曰鼂錯始議削諸侯地
以損其權天下皆曰諸侯必且反錯曰固也削亦反不
削亦反削之則反疾而禍小不削則反遲而禍大吾懼
其不及今反也天下皆曰鼂錯愚吁七國之禍期於不
免與其發於遠而禍大不若發於近而禍小以小禍易
大禍雖三尺童子皆知其當然而其所以不與錯者彼
皆不知其勢將有遠禍與知其勢將有遠禍而度巳不
及見謂可以寄之後人以苟免吾身者也然則錯為一
身謀則愚而為天下謀則智人君又安可捨天下之謀
而用一身之謀哉今者匈奴之彊不減於七國而天下
之人又用當時之議因循維持以至於今方且以為無
事而愚以為天下之大計不如勿賂勿賂則變疾而禍
小賂之則變遲而禍大畏其疾也不若畏其大樂其遲
也不若樂其小天下之勢如坐敝船之中駸駸乎將入
於深淵不及其尚淺也舍之而求所以自生之道而以
濡足為解者是固夫覆溺之道也聖人除患於未萌然
後能轉禍而為福今也不幸養之以至此而近憂小患
又憚而不决則是遠憂大患終不可去也赤壁之戰惟
周瑜呂蒙知其勝伐吳之役惟羊祜張華以為是然則
宏遠深切之謀固不能合庸人之意此鼂錯所以為
愚也雖然錯之謀猶有遺憾何者錯知七國必反而不
為備反之計山東變起而關内騷動今者匈奴之禍又
不若七國之難制七國反中原半為敵國匈奴叛中國
以全制其後此又易為謀也然則謀之奈何曰匈奴之
計不過三一曰聲二曰形三曰實匈奴謂中國怯久矣
以吾為終不敢與之抗且其心嘗欲固前好而得厚賂
以養其力今也遽絶之彼必曰戰而勝不如坐而得賂
之為利也華人怯吾可以先聲脅之彼將復賂我於是
宣言於遠近我將以某日圍某所以某日攻某所如此
謂之聲命邊郡休士卒偃旗鼓寂然若不聞其聲聲旣
不能動則彼之計將出於形除道翦棘多為疑兵以臨
吾城如此謂之形深溝固壘清野以待寂然若不見其
形形又不能動則技止此矣將遂練兵秣馬以出於實實
而與之戰破之易耳彼之計必先出於聲與形而後出
於實者出於聲與形期我懼而以重賂請和也出於實
不得已而與我戰以幸一時之勝也夫勇者可以施之
於怯不可以施之於智今夫呌呼跳踉以氣先者世之
所謂善鬭者也雖然蓄全力以待之則未始不勝彼呌
呼者聲也跳踉者形也無以待之則聲與形者亦足以乘
人於卒不然徒自弊其力於無用之地是以不能勝也
韓許公節度宣武軍李師古忌公嚴整使來告曰吾將
假道伐滑公曰爾能越吾界為盗耶有以相待無為虚
言滑帥告急公使謂曰吾在此公安無恐或告除道翦棘
兵且至矣公曰兵來不除道也師古詐窮遷延以遁愚
故曰彼計出於聲與形而不能動則技止此矣與之戰
破之易耳方今匈奴之君有内難新立意其必易與隣
國之難霸王之資也且天與不取將受其弊賈誼曰大
國之王幼弱未壯漢之所置傅相方握其事數年之後
大抵皆冠血氣方剛漢之傅相以病而賜罷當是之時
而欲為安雖堯舜不能嗚呼是七國之勢也
唐宋八大家文鈔卷一百十二
