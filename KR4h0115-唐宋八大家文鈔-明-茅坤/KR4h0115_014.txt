唐宋八大家文鈔卷十四
明茅坤撰
昌黎文鈔十四
墓誌銘
唐故監察御史衛府君墓誌銘
誌中無他述獨指採藥煮黃金一事文旨自澹宕
雋永
君諱某字某中書舍人御史中丞諱某之子贈太子洗
馬諱某之孫家世習儒學詞章昆弟三人俱傳父祖業
從進士舉君獨不與俗為事樂弛置自便父中丞薨既
三年與其弟中行别曰若既克自敬勤及先人存趾美
進士續聞成宗唯服任遂功為孝子在不怠我恨已不
及假令今得不足自貰我聞南方多水銀丹砂雜他竒
藥爊為黃金可餌以不死今於若丐我我即去遂踰嶺
阨南出藥貴不可得以干容帥帥且曰若能從事於我
可一日具許之得藥試如方不效曰方良是我治之未
至耳留三年藥終不能為黃金而佐帥政成以功再遷
監察御史帥遷于桂從之帥坐事免君攝其治歴三時
夷人稱便新帥將奏功君捨去南海馬大夫使謂君曰
幸尚可成兩濟其利君雖益厭然不能無萬一冀至南
海未幾竟死年五十三子曰某元和十年十二月某日
葬河南某縣某鄉某村祔先塋於時中行為尚書兵部
郎號名人而與余善請銘銘曰
嗟惟君篤所信要無有弊精神以棄餘賈於人脱外累
自貴珍訊來世述墓文
尚書左丞孔公墓誌銘
語多跌宕
孔子之後三十八世有孫曰戣字君嚴事唐為尚書左
丞年七十三三上書去官天子以為禮部尚書禄之終
身而不敢煩以政吏部侍郎韓愈常賢其能謂曰公尚
壯上三留奚去之果曰吾敢要君吾年至一宜去吾為
左丞不能進退郎官唯相之為二宜去愈又曰古之老
於鄉者將自佚非自苦閭井田宅具在親戚之不仕與
倦而歸者不在東阡在北陌可杖屨來往也今異於是
公誰與居且公雖貴而無留資何恃而歸曰吾負二宜
去尚奚顧子言愈面歎曰公於是乎賢遠於人明日奏
疏曰臣與孔戣同在南省數與相見戣為人守節清苦
論議正平年纔七十筋力耳目未覺衰老憂國忘家用
意至到如戣軰在朝不過三數人陛下不宜苟順其求
不留自助也不報明年長慶四年正月己未公年七十
四告薨於家贈兵部尚書公始以進士佐三府官至殿
中侍御史元和元年以大理正徵累遷江州刺史諫議
大夫事有害於正者無所不言加皇太子侍讀改給事
中言京兆尹阿縱罪人詔奪京兆尹三月之俸權知尚
書右丞明年拜右丞改華州刺史明州歲貢海蟲淡菜
蛤蚶可食之屬自海抵京師道路水陸逓夫積功歲為
四十三萬六千人奏疏罷之下邽令笞外按小兒繫御
史獄公上疏理之詔釋下邽令而以華州刺史為大理
卿十二年自國子祭酒拜御史大夫嶺南節度等使約
以取足境内諸州負錢至二百萬悉放不收蕃舶之至
泊步有下碇之税始至有閱貨之燕犀珠磊落賄及僕
隸公皆罷之絶海之商有死于吾地者官藏其貨滿三
月無妻子之請者盡没有之公曰海道以年計往復何
月之拘苟有騐者悉推與之無算遠近厚守宰俸而嚴
其法嶺南以口為貨其荒阻處父子相縛為奴公一禁
之有隨公吏得無名兒蓄不言官有訟者公召殺之山
谷諸黃世自聚為豪觀吏厚薄緩急或叛或從容桂二
管利其虜掠請合兵討之冀一有功有所指取當是時
天子以武定淮西河南北用事者以破諸黃為類向意
助之公屢言遠人急之則惜性命相屯聚為寇緩之則
自相怨恨而散此禽獸耳但可自計利害不足與論是
非天子入先言遂歛兵江西岳鄂湖南嶺南會容桂之
吏以討之被霧露毒相枕籍死百無一還安南乘勢殺
都護李象古桂將裴行立容將陽旻皆無功數月自死
嶺南囂然祠部歲下廣州祭南海廟廟入海口為州者
皆憚之不自奉事常稱疾命從事自代唯公歲常自行
官吏刻石為詩美之十五年遷尚書吏部侍郎公之北
歸不載南物奴婢之籍不增一人長慶元年改右散騎
常侍二年而為尚書左丞曾祖諱務本滄州東光令祖
諱如珪海州司戶參軍贈尚書工部郎中皇考諱岑父
祕書省著作佐郎贈尚書左僕射公夫人京兆韋氏父
种大理評事有四子長曰温質四門博士遵儒遵憲温
裕皆明經女子長嫁中書舍人平陽路隋其季者幼公
之昆弟五人載戡戢戵公於次為第二公之薨戢自湖
南入為少府監其年八月甲申戢與公子葬公于河南
河隂廣武原先公僕射墓之左銘曰
孔世卅八吾見其孫白而長身寡笑與言其尚類也莫
與之倫德則多有請考于文
集賢院校理石君墓誌銘
簡而法
君諱洪字濬川其先姓烏石蘭九代祖猛始從拓拔氏
入夏居河南遂去烏與蘭獨姓石氏而官號大司空後
七世至行褒官至昜州刺史於君為曾祖昜州生婺州
金華令諱懷一卒葬洛陽北山金華生君之考諱平為
太子家令葬金華墓東而尚書水部郎劉復為之銘君
生七年喪其母九年而喪其父能力學行去黃州錄事
參軍則不仕而退處東都洛上十餘年行益修學益進
交游益附聲號聞四海故相國鄭公餘慶留守東都上
言洪可付史筆李建拜御史崔周禎為補闕皆舉以讓
宣歙池之使與浙東使交牒署君從事河陽節度烏大
夫重胤間以幣先走廬下故為河陽得佐河陽軍吏治
民寬考功奏從事考君獨於天下為第一元和六年詔
下河南徵拜京兆昭應尉校理集賢御書明年六月甲
午疾卒年四十二娶彭城劉氏女故相國晏之兄孫生
男二人八歲曰壬四歲曰申女子二人顧言曰葬死所
七月甲申葬萬年白鹿原既病謂其游韓愈曰子以吾
銘銘曰
生之艱成之又艱若有以為而止於斯
尚書庫部郎中鄭君墓誌銘
雋才逸興
君諱羣字弘之世為滎陽人其祖於元魏時有假封襄
城公者子孫因稱以自别曾祖匡時晉州霍邑令祖千
尋彭州九隴丞父廸鄂州唐年令娶河南獨孤氏女生
二子君其季也以進士選吏部考功所試判為上等授
正字自鄠縣尉拜監察御史佐鄂岳使裴均之為江陵
以殿中侍御史佐其軍均之徵也遷虞部員外郎均鎮
襄陽復以君為襄府左司馬刑部員外郎副其支度使
事均卒李夷簡代之因以故職留君歲餘拜復州刺史
遷祠部郎中會衢州無刺史方選人君願行宰相即以
君應詔治衢五年復入為庫部郎中行及揚州遇疾居
月餘以長慶元年八月二十四日卒春秋六十即以其
年十一月二十二日從葬于鄭州廣武原先人之墓次
君天性和樂居家事人與待交遊初持一心未嘗變節
有所緩急曲直薄厚疎數也不為翕翕熱亦不為崖岸
斬絶之行俸禄入門與其所過逢吹笙彈箏飲酒舞歌
詼調醉呼連日夜不厭費盡不復顧問或分挈以去一
無所愛惜不為後日毫髮計留也遇其空無時客至清
坐相看或竟日不能設食客主各自引退亦不為辭謝
與之遊者自少及老未嘗見其言色有若憂歎者豈列
禦寇莊周等所謂近於道者邪其治官守身又極謹慎
不挂於過差去官而人民思之身死而親故無所怨議
哭之皆哀又可尚也初娶吏部侍郎京兆韋肇女生二
女一男長女嫁京兆韋詞次嫁蘭陵蕭儹後娶河南少
尹趙郡李則女生一女二男其餘男二人女四人皆幼
嗣子退思韋氏生也銘曰
再鳴以文進塗闢佐三府治藹厥蹟郎官郡守愈著白
洞然渾樸絶瑕謫甲子一終反玄宅
河南少尹裴君墓誌銘
篇中特序世系及拜官爵卒年月日與葬處篇
末次行事並虚景
公諱復字茂紹河東人曾大父元簡大理正大父曠御
史中丞京畿採訪使父虬以有氣略敢諫諍為諫議大
夫引正大疑有寵代宗朝屢辭官不肯拜卒贈工部尚
書公舉賢良拜同官尉僕射南陽公開府徐州召公主
書記三遷至侍御史入朝歴殿中侍御史累遷至刑部
郎中疾病改河南少尹輿至官若干日卒實元和三年
四月二十三日享年五十夫人博陵崔氏少府監頲之
女男三人璟質皆既冠其季始六歲曰充郎卜葬得公
卒之四月壬寅遂以其日葬東都芒山之隂杜翟村公
幼有文年十四上時雨詩代宗以為能將召入為翰林
學士尚書公請免曰願使卒學丁後母喪上使臨弔又
詔尚書公曰父忠而子果孝吾加賜以厲天下終喪必
且以為翰林其在徐州府能勤而有勞在朝以恭儉守
其職居喪必有聞待諸弟友以善教館嫠妹畜孤甥能
别而有恩歴十一官而無宅于都無田于野無遺資以
為葬斯其可銘也已銘曰
裴為顯姓入唐尤盛支分族離各為大家惟公之系德
隆位細曰子曰孫厥聲世繼晉陽之色愉愉翼翼無外
無私幼壯若一何壽之不遐而禄之不多謂必有後其
又信然耶
給事中清河張君墓誌銘
有生色
張君名徹字某以進士累官至范陽府監察御史長慶
元年今牛宰相為御史中丞奏君名迹中御史選詔即
以為御史其府惜不敢留遣之而密奏幽州將父子繼
續不廷選且久今新收臣又始至孤怯須強佐乃濟發
半道有詔以君還之仍遷殿中侍御史加賜朱衣銀魚
至數日軍亂怨其府從事盡殺之而囚其帥且相約張
御史長者毋侮辱轢蹙我事毋庸殺置之帥所居月餘
聞有中貴人自京師至君謂其帥公無負此土人上使
至可因請見自辯幸得脱免歸即推門求出守者以告
其魁魁與其徒皆駭曰必張御史張御史忠義必為其
帥告此餘人不如遷之别館即與衆出君君出門罵衆
曰汝何敢反前日吳元濟斬東市昨日李師道斬於軍
中同惡者父母妻子皆屠死肉餧狗鼠鴟鵶汝何敢反
汝何敢反行且罵衆畏惡其言不忍聞且虞生變即擊君
以死君抵死口不絶罵衆皆曰義士義士或收瘞之以俟
事聞天子壯之贈給事中其友侯雲長佐鄆使請於其
帥馬僕射為之選於軍中得故與君相知張恭李元實
者使以幣請之范陽范陽人義而歸之以聞詔所在給
船轝傳歸其家賜錢物以葬長慶四年四月某日其妻
子以君之喪葬于某州某所君弟復亦進士佐汴宋得
疾變易喪心驚惑不常君得閒即自視衣褥薄厚節時
其飲食而匕筯進養之禁其家無敢高語出聲醫餌之
藥其物多空青雄黃諸竒怪物劑錢至十數萬營治勤
劇皆自君手不假之人家貧妻子常有饑色祖某某官
父某某官妻韓氏禮部郎中某之孫汴州開封尉某之
女於余為叔父孫女君常從余學選於諸生而嫁與之
孝順祗修羣女效其所為男若干人曰某女子某銘曰
嗚呼徹也世慕顧以行子揭揭也噎喑以為生子獨割
也為彼不清作玉雪也仁義以為兵用不缺折也知死
不失名得猛厲也自申于闇明莫之奪也我銘以貞之
不肖者之呾也
考功員外盧君墓銘
篇中並虚景總只是以李棲筠辟從事為案
愈之宗兄故起居舍人君以道德文學伏一世其友四
人其一范陽盧君東美少未出仕皆在江淮間天下大
夫士謂之四夔其義以為道可與古之夔臯者侔故云
爾或曰夔嘗為相世謂相夔四人者雖處而未仕天下
許以為相故云大歷初御史大夫李棲筠由工部侍郎
為浙西觀察使當是時中國新去亂仕多避處江淮間
嘗為顯官得名聲以老故自任者以千百數大夫莫之
取獨晨衣朝服從騎吏入下里舍請盧君君時始任戴
冠通詩書與其羣日講說周公孔子以相磨礱浸灌婆
娑嬉游未有捨所為為人意既起從大夫天下未知君
者惟竒大夫之取人也不常必得人其知君者謂君之
從人也非其常守必得其從其後為太常博士監察御
史河南府司錄考功員外郎年若干而終在官舉其職
夫人李姓隴西人君在配君子無違德君没訓子女得
母道甚後君二十年年六十六而終將合葬其子暢命
其孫立曰乃祖德烈靡不聞然其詳而信者宜莫若吾
先人之友先人之友無在者起居丈有季曰愈能為古
文業其家是必能道吾父事業汝其往請銘焉立于是
奉其父命奔走來告愈謂立曰子來宜也行不可一二
舉且吾之生也後不與而祖接不得詳也其大者莫若
衆所與觀所與衆寡兹可以審其德矣乃祖未出而處
也天下大夫士以為與古之夔臯者侔且可以為相其
德不既大矣乎講說周公孔子樂其道不樂從事於俗
得所從不擇外内奮而起其進退不既合於義乎銘如
是可以示于今與後也與立拜手曰唯唯君祖子輿濮
州濮陽令父同舒州望江令夫人之祖延宗鄆州司馬
父進成鄜州洛交令男三人暢申易女三人皆嫁為士
人妻墓在河南緱氏縣梁國之原其年月日元和二年
二月十日云
司法參軍李君墓誌銘
公與李翺厚相知而次其祖墓簡徑如此
貞元十七年九月丁卯隴西李翺合葬其皇祖考貝州
司法參軍楚金皇祖妣清河崔氏夫人于汴州開封縣
某里昌黎韓愈紀其世著其德行以識其葬其世曰由
梁武昭王六世至司空司空之後二世為刺史清淵侯
由侯至于貝州凡五世其德行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不悦於民將去官民相率讙
譁手瓦石胥其出擊之刺史匿不敢出州縣吏由别駕
已下不敢禁司法君奮曰是何敢爾屬小吏百餘人持
兵仗以出立木而署之曰刺史出民有敢觀者殺之木
下民聞皆驚相告散去後刺史至加擢任貝州由是大
理其葬曰翺既遷貝州君之喪于貝州殯于開封遂遷
夫人之喪于楚州八月辛亥至于開封壙于丁巳墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
戶部侍郎君之子四人官又卑翺其孫也有道而甚文
固于是乎在
孔司勲墓誌銘
司勲贈官也而誌首稱昭義節度盧從史有賢
佐者以戡終始從史幕中也通篇只叙一事
昭義節度盧從史有賢佐曰孔君諱戡字君勝從史為
不法君隂爭不從則於會肆言以折之從史羞面頸發
赤抑首伏氣不敢出一語以對立為君更令改章辭者
前後累數十坐則與從史說古今君臣父子道順則受
成福逆輒危辱誅死曰公當為彼不當為此從史常聳
聽喘汗居五六歲益驕有悖語君爭無改悔色則悉引
從事空一府往爭之從史雖羞退益甚君泣語其徒曰
吾所為止於是不能以有加矣遂以疾辭去卧東都之
城東酒食伎樂之燕不與當是時天下以為賢論士之
宜在天子左右者皆曰孔君孔君云會宰相李公鎮揚
州首奏起君君猶卧不應從史讀詔曰是故舍我而從
人耶即誣奏君前在軍有某事上曰吾知之矣奏三上
乃除君衛尉丞分司東都詔始下門下給事中吕元膺封
還詔書上使謂吕君曰吾豈不知戡也行用之矣明年
元和五年正月將浴臨汝之湯泉壬子至其縣食遂卒
年五十七公卿大夫士相弔於朝處士相弔於家君卒
之九十六日詔縛從史送闕下數以違命流于日南遂
詔贈君尚書司勲員外郎盖用嘗欲以命君者信其志
其年八月甲申從葬河南河隂之廣武原君於為義若
嗜欲勇不顧前後於利與禄則畏避退處如怯夫然始
舉進士第自金吾衛錄事為大理評事佐昭義軍軍帥
死從史自其軍諸將代為帥請君曰從史起此軍行伍
中凡在幕府唯公無分寸私公苟留唯公之所欲為君
不得已留一歲再奏自監察御史至殿中侍御史從史
初聽用其言得不敗後不聽信其惡益聞君棄去遂敗
祖某某官贈某官父某某官贈某官君始娶弘農楊氏
女卒又娶其舅宋州刺史京兆韋屺女皆有婦道凡生
一男四女皆幼前夫人從葬舅姑兆次卜人曰今兹歲
未可以祔從卜人言不祔君母兄戣尚書兵部員外郎
母弟戢殿中侍御史以文行稱朝廷將葬以韋夫人之
弟前進士楚材之狀授愈曰請為銘銘曰
允義孔君兹惟其藏更千萬年無敢壊傷
按附誌前夫人所以不及祔葬舅姑兆次之故
而不詳與司勲合葬處不可曉
李元賓墓銘
誌特謹書官爵及死葬月日而行誼則藴藉銘中
李觀字元賓其先隴西人也始來自江之東年二十四
舉進士三年登上第又舉博學宏辭得太子校書一年
年二十九客死于京師既歛之三日友人博陵崔弘禮
葬之于國東門之外七里鄉曰慶義原曰嵩原友人韓
愈書石以誌之辭曰已虖元賓壽也者吾不知其所慕
夭也者吾不知其所惡生而不淑誰謂其壽死而不朽
誰謂之夭已虖元賓才高乎當世而行出乎古人已虖
元賓竟何為哉竟何為哉
唐荆川曰此亦變體李觀本文士而又為韓公
之友不知發之何以如此其略也
試大理評事王君墓誌銘
澹宕多奇
君諱適姓王氏好讀書懷竒負氣不肯隨人後舉選見
功業有道路可指取有名節可以戾契致困於無資地
不能自出乃以干諸公貴人借助聲勢諸公貴人既志
得皆樂熟軟媚耳目者不喜聞生語一見輒戒門以絶
上初即位以四科募天下士君笑曰此非吾時邪即提
所作書緣道歌吟趨直言試既至對語驚人不中第益
困久之聞金吾李將軍年少喜事可撼乃蹐門告曰天
下竒男子王適願見將軍白事一見語合意往來門下
盧從史既節度昭義軍張甚奴視法度士欲聞無顧忌
大語有以君生平告者即遣客鉤致君曰狂子不足以
共事立謝客李將軍由是待益厚奏為其衛胄曹參軍
充引駕仗判官盡用其言將軍遷帥鳳翔君隨往改試
大理評事攝監察御史觀察判官櫛垢爬痒民獲蘇醒
居歲餘如有所不樂一旦載妻子入閿鄉南山不顧中
書舍人王涯獨孤郁吏部郎中張惟素比部郎中韓愈
日發書問訊顧不可強起不即薦明年九月疾病輿醫
京師某月某日卒年四十四十一月某日即葬京城西
南長安縣界中曾祖爽洪州武寧令祖微右衛騎曹參
軍父嵩蘇州崑山丞妻上谷侯氏處士高女高固竒士
自方阿衡太師世莫能用吾言再試吏再怒去發狂投
江水初處士將嫁其女懲曰吾以齟齬窮一女憐之必
嫁官人不以與凡子君曰吾求婦氏久矣惟此翁可人
意且聞其女賢不可以失即謾謂媒嫗吾明經及第且
選即官人侯翁女幸嫁若能令翁許我請進百金為嫗
謝諾許白翁翁曰誠官人耶取文書來君計窮吐實嫗
曰無苦翁大人不疑人欺我得一卷書粗若告身者我
袖以往翁見未必取眎幸而聽我行其謀翁望見文書
銜袖果信不疑曰足矣以女與王氏生三子一男二女
男三歲夭死長女嫁亳州永城尉姚挺其季始十歲銘
曰
鼎也不可以柱車馬也不可使守閭佩玉長裾不利走
趨祗繫其逢不繫巧愚不諧其湏有銜不祛鑚石埋辭
以列幽墟
唐宋八大家文鈔卷十四
