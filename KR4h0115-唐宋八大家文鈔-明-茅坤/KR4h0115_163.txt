唐宋八大家文鈔卷一百四十九
明茅坤撰
潁濱文鈔五
書啟
上樞密韓太尉書
胸次博大
太尉執事轍生好為文思之至深以為文者氣之所形
然文不可以學而能氣可以養而致孟子曰我善養吾
浩然之氣今觀其文章寬厚宏博充乎天地之間稱其
氣之小大太史公行天下周覽四海名山大川與燕趙
間豪俊交游故其文疎蕩頗有竒氣此二子者豈嘗執
筆學為如此之文哉其氣充乎其中而溢乎其貌動乎
其言而見乎其文而不自知也轍生十有九年矣其居
家所與游者不過其鄰里鄉黨之人所見不過數百里
之間無高山大野可登覽以自廣百氏之書雖無所不
讀然皆古人之陳迹不足以激發其志氣恐遂汨没故
决然捨去求天下竒聞壯觀以知天地之廣大過秦漢
之故都恣觀終南嵩華之高北顧黃河之奔流慨然想
見古之豪傑至京師仰觀天子宫闕之壯與倉廪府庫
城池苑囿之富且大也而後知天下之巨麗見翰林歐
陽公聽其議論之宏辯觀其容貌之秀偉與其門人賢
士大夫游而後知天下之文章聚乎此也太尉以才略
冠天下天下之所恃以無憂四夷之所憚以不敢發入
則周公召公出則方叔召虎而轍也未之見焉且夫人
之學也不志其大雖多而何為轍之來也於山見終南
嵩華之高於水見黃河之大且深於人見歐陽公而猶
以為未見太尉也故願得觀賢人之光耀聞一言以自
壯然後可以盡天下之大觀而無憾矣轍年少未能通
習吏事響之來非有取於斗升之禄偶然得之非其所
樂然幸得賜歸待選使得優游數年之間將歸益治其
文且學為政太尉苟以為可教而辱教之又幸矣
上兩制諸公書
覽其文如廣陵之濤砰礚洶悍而不可制然其
骨理少切譬之揮斤成風特屬耀眼
轍讀書至於諸子百家紛紜同異之辯後世工巧組繡
鑽研離析之學蓋嘗喟然太息以為聖人之道譬如山
海藪澤之奥人之入於其中者莫不皆得其所欲充足
飽滿各自以為有餘而無慕乎其外今夫班輸共工旦
而操斧斤以遊其叢林取其大者以為楹小者以為桷
圓者以為輪挺者以為軸長者擾雲霓短者蔽牛馬大
者擁丘陵小者伏榛莽芟夷蹶取皆自以為盡山林之
竒怪矣而獵夫漁師結網聚餌左彊弓右毒矢陸死則
斃象犀水伐則執蛟鱓熊羆虎豹之皮毛黿龜犀兕之
骨革上盡飛鳥下及走獸昆蟲之類紛紛籍籍折翅捩
足鱗鬛委頓縱橫滿前肉登鼎俎膏潤砧几皮革齒骨
披裂四出被於器用求珠之工隋侯夜光間以纇玭磊
落的皪充滿其家求金之工輝赫晃蕩鏗鏘交戛遍為
天下冠冕佩帶飲食之飾此數者皆自以為能盡山海
之珍然山海之藏終滿而莫見其盡昔者夫子及其生
而從之遊者蓋三千餘人是三千人者莫不皆有得於
其師是以從之周旋奔走逐於宋魯飢餓於陳蔡困厄
而莫有去之者是誠有得乎爾也蓋顔淵見於夫子出
而告人曰吾能知之子路子貢冉有出而告人亦曰吾
知之下而至於邽巽孔忠公西輿公西箴此數子者門
人之下第者也竊窺於道德之光華而有聞於議論之
末皆以自得于一世其後田子方段干木之徒講之不
詳乃竊以為虚無淡泊之說而吳起禽滑釐之類又以
猖狂於戰國蓋夫子之道分散四布後之人得其遺波
餘澤者至於如此而楊朱墨翟莊周鄒衍田駢慎到韓
非申不害之徒又不見夫子之大道皇皇惑亂譬如陷
於大澤之陂荆榛棘茨蹊隧滅絶求以自致於通衢而
不可得乃妄冐蒺藜蹈崖谷﨑嶇繚繞而不能自止何
者彼亦自以為巳之得之也轍嘗怪古之聖人既巳知
之矣而不遂以明告天下而著之六經六經之說皆微
見其端而非所以破天下之疑惑使之一見而寤者是
以世之君子紛紛至此而不可執也今夫易者聖人之
所以盡天下剛柔喜怒之情勇敢畏懼之性而寓之八
物因八物之相遇吉凶得失之際以教天下之趨利避
害蓋亦如是而巳而世之說者王氏韓氏至以老子之
虛無京房焦貢至以陰陽災異之數言詩者不言咏歌
勤苦酒食燕樂之際極歡極慼而不違於道而言五際
子午卯酉之事言書者不言其君臣之歡吁俞嗟嘆有
以深感天下而論其魯誓秦誓之不當作也夫孔子豈
不知後世之至此極與其意以為後之學者無所據依
感發以自盡其才是以設為六經而使之求之蓋又欲
其深思而得之也是以不為明著其說使天下各以其
所長而求之故曰仁者見之謂之仁智者見之謂之智
而子貢亦曰在人賢者識其大者不賢者識其小者夫
使仁者效其仁智者效其智大者推明其大而不遺其
小小者樂致其小以自附於大各因其才而盡其力以
求其至微至密之地則天下將有終身於其說而無勌
者矣至於後世不明其意患乎異說之多而學者之難
明也於是舉聖人之微言而折之以一人之私意而傳
疏之學橫放於天下由是學者愈怠而聖人之說益以
不明今夫使天下之人因說者之異同得以縱觀博覽
而辯其是非論其可否推其精粗而後至於微密之際
則講之當益深守之當益固孟子曰君子深造之以道
欲其自得之也自得之則居之安居之安則資之深資
之深則取之左右逢其原故君子欲其自得之也昔者
轍之始學也得一書伏而讀之不求其博而惟其書之
知求之而莫得則反覆而思之至於終日而莫見而後
退而求其傳何者懼其入於心之易而守之不堅也及
既長乃觀百家之書縱横顚倒可喜可愕無所不讀泛
然無所適從蓋晚而讀孟子而後徧觀乎百家而不亂
也而世之言者曰學者不可以讀天下之雜說不幸而
見之則小道異術將乘間而入於其中雖揚雄尚然曰
吾不觀非聖之書以為世之賢人所以自養其心者如
人之弱子幼弟不當出而置之於紛華雜擾之地此何
其不思之甚也古之所謂知道者邪詞入之而不能蕩
詖詞犯之而不能詐爵禄不能使之驕貧賤不能使之
辱如使深居自閉於閨闥之中几然頹然而曰知道知
道云者此乃所謂腐儒者也古者伯夷隘柳下惠不恭
隘與不恭是君子之所不為也而孔子曰伯夷叔齊不
降其志不辱其身柳下惠少連降志而辱身言中倫行
中慮虞仲夷逸隱居放言身中清廢中權而我則異於
是無可無不可夫伯夷柳下惠是君子之所不為而不
棄於孔子此孟子所謂孔子集大成者也至於孟子惡
鄉原之敗俗而知於陵仲子之不可常也美禹稷之汲
汲於天下而知顔氏之自樂之非固也知天下之諸侯
其所取之為盜而知王者之不必盡誅也知賢者之不
可召而知召之役之為義也故士之言學者皆曰孔孟
何者以其知道而已今轍山林之匹夫其才術技藝無
以大過於中人而何敢自附於孟子然其所以泛觀天
下之異說三代以來興亡治亂之際而皎然其有以折
之者蓋其學出於孟子而不可誣也今年春天子將求
直言之士而轍適來調官京師舍人楊公不知其不肖
取其鄙野之文五十篇而薦之俾與明詔之末伏惟執
事方今之偉人而朝之名卿也其德業之所服聲華之
所耀孰不欲一見以效薄技於左右夫其五十篇之文
從中而下則執事亦既見之矣是以不敢復以為獻姑
述其所以為學之道而執事試觀焉
上劉長安書
氣岸自别劉長安恐不得不斂袵自謝
轍聞之物之所受於天者異則其自處必高自處既高
則必趯然有所不合於世俗蓋猛虎處於深山向風長
鳴則百獸震恐而不敢出松栢生於高岡散柯布葉而
草木為之不殖非吾則爾拒而爾則不吾抗也故夫才
不同則無朋而勢遠絶則失衆才高者身之累也勢異
者衆之棄也昔者伯夷叔齊巳嘗試之矣與其鄉人立
以其冠之不正也舍而去之夫以其冠之不正也舍之
而去則天下無乃無可與共處者耶舉天下而無可與
共處則是其勢豈可以久也苟其勢不可以久則吾無
乃亦將病之與其病而後反也不若其素與之之為善
也伯夷叔齊惟其往而不反是以為天下之棄人也以
伯夷之不吾屑而棄伯夷者是固天下之罪矣而以吾
之潔清而不屑天下是伯夷亦有過耳古語有之曰大
辯若訥大巧若拙何者懼天下之以吾辯而以辯乘我
以吾巧而以巧困我故以拙養巧以訥養辯此又非獨
善保身也亦將以使天下之不吾忌而其道可長久也
今夫天下之士轍巳略觀之矣於此有所不足則於彼
有所長於此有所蔽則於彼有所見其勢然矣仄聞執
事之風明俊雄辯天下無有敵者而高亮剛果士之進
於前者莫不振慄而自失退而仰望才業之輝光莫不
逡廵而自愧蓋天下之士巳大服矣而轍願執事有以
少下之使天下樂進於前而無恐而轍亦得進見左右
以聽議論之末幸甚幸甚
上昭文富丞相書
子由所托諷富公處全在任人與篇末萬全之
過四字
轍西蜀之人行年二十有二幸得天子一命之爵飢寒
窮困之憂不至於心其身又無力役勞苦之患其所任
職不過簿書米鹽之間而且未獲從事以得自盡方其
閒居不勝思慮之多不忍自棄以為天子寬惠與天下
無所忌諱而轍不於其強壯閒暇之時早有所發明以
自致其志而復何事恭惟天子設制策之科將以待天
下豪俊魁礨之人是以轍不自量而自與於此蓋天下
之事上自三王以來以至於今世其所論述亦巳略備
矣而猶有所不釋於心夫古之帝王豈必多才而自為
之為之有要而居之有道是故以漢高皇帝之恢廓慢
易而足以吞項氏之彊漢文皇帝之寬厚長者而足以
服天下之姦詐何者任人而人為之用也是以不勞而
功成至於武帝材力有餘聰明睿智過於高文然而施
之天下時有所折而不遂何者不委之人而自為用也
由此觀之則夫天子之責亦在任人而己竊惟當今天
下之人其所謂有才而可大用者非明公而誰推之公
卿之間而最為有功列之士民之上而最為有德播之
夷狄之域而最為有勇是三者亦非明公而誰而明公
實為宰相則夫吾君之所以為君之事蓋巳畢矣古之
聖人高拱無為而望夫百世之後以為明主賢君者蓋
亦如是而可也然而天下之未治則果誰耶不而求之
郡縣之吏則曰非我能上而求之朝廷百官則曰非我
責明公之立於此也其乂將何辭嗟夫蓋亦嘗有以秦
越人之事說明公者歟昔者秦越人以醫聞天下天下
之人皆以越人為命越人不在則有病而死者莫不自
以為吾病之非真病而死之非真死也他日有病者焉
遇越人而屬之曰吾捐身以予子子自為子之才治之
而無為我治之也越人曰嗟夫難哉夫子之病雖不至
於死而難以愈急治之則傷子之四肢而緩治之則勞
苦而不肯去吾非不能去也而畏是二者夫傷子之四
肢而後可以除子之病則天下以我為不工而病之不
去則天下以我為非醫此二者所以交戰於吾心而不
釋也既而見其人其人曰夫子則知醫之醫而未知非
醫之醫歟今夫非醫之醫者有所冐行而不顧是以能
應變於無窮今子守法密微而用意於萬全者則是子
猶知醫之醫而已天下之事急之則喪緩之則得而過
緩則無及孔子曰道之難行也我知之矣知者過之不
肖者不及也夫天下患於不知而又有知而過之者則
是道之果難行也昔者世之賢人患夫世之愛其爵禄
而不忍以其身嘗試於艱難也故其上之人奮不顧身
以搏天下之公利而忘其私在下者亦不敢自愛叫號
紛呶以攻訐其上之短是二者可謂賢於天下之士矣
而猶未免為不知何者不知自安其身之為安天下之
人自重其發之為重君子之勢而輕用之於尋常之事
則是猶匹夫之亮耳伏自明公執政於今五年天下不
聞慷慨激烈之名而日聞敦厚之聲意者明公其知之
矣而猶有越人之病也轍讀三國志嘗見曹公與袁紹
相持久而不決以問賈詡詡曰公明勝紹勇勝紹用人
勝紹決機勝紹紹兵百倍於公公畫地而與之相守半
年而紹不得戰則公之勝形巳可見矣而久不決意者
顧萬全之過耳夫事有不同而其意相似今天下之所
以仰首而望明公者豈亦此之故歟明公其略思其說
當有以解天下之望者不宣
上曾參政書
轍聞之士不更變不可與圖遠新勝之家知得而不知
喪知存而不知亡始若可喜而終不可久昔者轍讀書
至秦誓而得之曰番番良士旅力既愆我尚有之仡仡
勇夫射御不違我尚不欲夫昔之為此言者蓋亦巳知
之矣孟明眎西乞術白乙丙此三人者秦之豪俊有決
之士而百里奚蹇叔子此秦之所謂老耄而不武者也
穆公欲襲鄭孟明以為可而蹇叔以為不可則蹇叔之
說無乃遠於事情而近於怯哉然而要其成敗得失之
終而責其思慮之長短則蹇叔不可謂迂而孟明不可
謂是也故曰如有一个臣斷斷猗無它技其心休休焉
其如有容人之有技若巳有之人之彦聖其心好之不
啻如自其口出是能容之以保我子孫黎民亦職有利
哉嗟夫穆公至此而後知蹇叔之非庸人歟今夫立於
百官之上而宰天下之事者亦何以其他技為哉温良
博愛而能容天下之士斯可矣往者轍之東遊而明公
適為京兆當此之時明公之聲上震於朝廷而下懾於
閭里行道之人為之不敢妄視盜賊屏息而不作可謂
才有餘矣然至於參決大政而日韜其光務為敦厚不
欲以才蓋天下上承二公下拊百官周旋揖讓而士大
夫莫不雍容和穆以相與也嗟夫明公何以及此哉轍
西蜀之匹夫往年偶以進士得與一命之爵今將為吏
崤黽之間閒居無事聞天子舉直言之士而世之君子
以其山林朴野之人不知朝廷之忌諱其中無所隱蔽
故以應詔而轍也復不自度量而言當世之事亦不敢
為鹵莽不詳之說其言語文章雖無以過人而其所論
說乃有矯拂切直之過竊獨悲古者深言之人遭時之
不祥一有所觸而其言不復見錄於世方今羣公在朝
以君子長者自處而優容天下彥聖有技之士士之有
言者可以安意肆志而無患然後知士之生於今者之
為幸而轍亦幸者之一人也素所為文家貧不能盡致
有歷代論十二篇上自三王而下至於五代治亂興衰
之際可以㮣見於此觀其略可也
答黃庭堅書
雅致
轍之不肖何足以求交於魯直然家兄子瞻與魯直往
還甚久轍與魯直舅氏公擇相知不疎讀君之文誦其
詩願一見者久矣性拙且懶終不能奉咫尺之書致慇
懃於左右乃使魯直以書先之其為愧恨可量也自廢
棄以來頽然自放頑鄙愈甚見者往往嗤笑而魯直猶
有以取之觀魯直之書所以見愛者與轍之愛魯直無
異也然則書之先後不君則我未足以為恨也比聞魯
直吏事之餘獨居而蔬食陶然自得蓋古之君子不用
於世必寄於物以自遣阮籍以酒嵇康以琴阮無酒嵇
無琴則其食草木而友麋鹿有不安者矣獨顔氏子飲
水啜菽居於陋巷無假於外而不改其樂此孔子所以
嘆其不可及也今魯直目不求色口不求味此其中所
有過人遠矣而猶以問人何也聞魯直喜與禪僧語蓋
聊以是探其有無耶漸寒比日起居甚安惟以時自重
賀文太師致仕啓
文有典刑且多風致
右某啓伏審得謝中朝歸老西洛位極師保望隆古今
止足之風中外所嘆伏惟致政太師窮䕫臯之偉業兼
方召之壯猷翼亮三朝始終一節百辟共傳於遺事四
夷想聞於風聲民恃以安士思為用尚父雖老而膺揚
未衰猛虎在山而藜藿不採况復坐而論道本無黃髮
之嫌出以濟時何負赤松之約而能去如脫屣名重太
山近世以來一人而巳方將翺翔嵩少之下泝回伊洛
之間身寄白雲堂開綠野釋鼎鍾之重負收竹帛之餘
光雖使圖之丹青奉以尸祝衆之所願誰復間然某卜
以空疎誤辱知奬嘗欲借潤於河海庶幾自效於錙銖
而蹇拙多艱漂流歴歲誓將歸掃墳墓絶意功名罪籍
得除或成過洛之幸舊恩未棄尚許登門之遊一聽話
言永畢微願猶能作為歌頌傳示無窮俯慰平生仰荅
恩遇瞻望台屏不勝區區謹奉啓陳賀
賀歐陽少師致仕啟
伏審累章得謝故邑榮歸位冠東宫寵兼舊職高風所
振清議愈隆伏惟致政觀文少師道德在人術學蓋世
早遊侍從蔚為議論之宗晩入廟堂隱然衆庶之望屬
三朝之終始更萬變之勤勞臨事而安莫測弛張之用
釋位既久始知鎮靜之功仰成績之不刊信後來之難
繼薦歷三鎮始終一心知無不言曾中外而易意老而
彌壯信賢達之過人衆皆以力事君公獨以道自任仕
以其力者力衰而後去進以其道者道高則難留故七
十致仕在禮則然而六一自名此志久矣築室清潁琴
書足以忘憂遺名四方珪組蓋巳外物誰與治國能就
問以質疑惟是門人尚不拒其來學轍以官守不獲躬
詣門屏謹奉啓陳賀
除中書舍人謝執政啓
某啓近蒙聖恩除前仲官仍改賜章服者謫宦江湖歲
月巳久置身臺省志氣未安繼登翰墨之場勉出絲綸
之語辭而不獲處之益驚凡物之生小大異稱惟人所
處閒劇有宜狙猿無事於冠裳爰居不樂於鐘鼓操之
則慄舍之則安是以造物者聽其自然而用人者貴於
因任然後才得其適性無所傷某少而讀書中頗喜事
既挾策以干世誠妄意於濟時奏牘之多既比狂於方
朔流涕之切亦效直於賈生比困幽憂始聞大道汛若
虛舟之獨往寂如死灰之不然久於索居遂以無用以
謂良冶之砥石不能發無刃之金大匠之斧斤不能器
不才之木自放而巳蓋將終焉豈意大明之繼升廣取
諸賢以自助驥騄之乘而罷駑與焉楩柟之林而樗櫟
在是横蒙見錄漫不自知此蓋伏遇某官道大難名才
高不器深念格天之業本由得士之功致二老於幽遐
罄九官之汲引下迨微陋或蒙甄收曾是放棄之餘輙
參侍從之列朝衣肉食雖懷歸而末由濡足纓冠顧所
居之當爾冀斯民之大定幸四國之無虞碌碌何功猶
或一書於竹帛堂堂偉續尚能悉載於聲詩過此以還
未知所措
唐宋八大家文鈔卷一百四十九
