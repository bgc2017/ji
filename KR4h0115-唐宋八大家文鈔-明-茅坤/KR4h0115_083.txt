唐宋八大家文鈔卷七十九
明茅坤撰
廬陵史鈔十九
世家
錢鏐世家
吴越世序錢王初起處有生色及錢王略地立
國處不足觀覽豈吳越王無他大略耶抑亦史
官亡之耶予吳人也錄之見其創迹云
錢鏐字具美杭州臨安人也臨安里中有大木鏐幼時
與羣兒戲木下鏐坐大石指麾羣兒為隊伍號令頗有
法羣兒皆憚之及壯無賴不喜事生業以販鹽為盜縣
錄事鍾起有子數人與鏐飲博起嘗禁其諸子諸子多
竊從之遊豫章人有善術者望牛斗間有王氣牛斗錢
塘分也因遊錢塘占之在臨安乃之臨安以相法隠市
中隂求其人起與術者善術者私謂起曰占君縣有貴
人求之市中不可得視君之相貴矣然不足當之起乃
為置酒悉召縣中賢豪為會隂令術者徧視之皆不足
當術者過起家鏐適從外来見起反走術者望見之大
驚曰此真貴人也起笑曰此吾旁舍錢生爾術者召鏐
至熟視之顧起曰君之貴者因此人也乃慰鏐曰子骨
法非常願自愛因與起訣曰吾求其人者非有所欲也
直欲質吾術爾明日乃去起始縱其子等與鏐遊時時
貸其窮乏鏐善射與槊稍通圖緯諸書唐乾符二年浙
西禆將王郢作亂石鑑鎮將董昌募鄉兵討賊表鏐偏
將擊郢破之是時黃巢衆已數千攻掠浙東至臨安鏐
曰今鎮兵少而賊兵多難以力禦宜出奇兵邀之乃與
勁卒二十人伏山谷中巢先鋒度險皆單騎鏐伏弩射
殺其將巢兵亂鏐引勁卒蹂之斬首數百級鏐曰此可
一用爾若大衆至何可敵耶乃引兵趨八百里入百里
地名也告道旁媪曰後有問者告曰臨安兵屯八百里
矣巢衆至聞媪語不知其地名皆曰嚮十餘卒不可敵
況八百里乎遂急引兵退都統高駢聞巢不敢犯臨安
壯之召董昌與鏐俱至廣陵久之駢無討賊意昌等不
見用辭還駢表昌杭州刺史是時天下已亂昌乃團諸
縣兵為八都以鏐為都指揮使成及為靖江都將中和
二年越州觀察使劉漢宏與昌有隙漢宏遣其弟漢宥
都虞候辛約屯兵西陵鏐率八都兵渡江竊敵軍號斫
其營營中驚擾因焚之漢宥等皆走漢宏復遣將黃珪
何肅屯諸暨蕭山鏐皆攻破之與漢宏遇戰大敗之殺
何肅辛約漢宏易服持膾刀以遁追者及之漢宏曰我
宰夫也舉刀視之乃免四年僖宗遣中使焦居璠為杭
越通和使詔昌及漢宏罷兵皆不奉詔漢宏遣其將朱
褒韓公玫施堅實等以舟兵屯望海鏐出平水成及夜
率奇兵破褒等於曹娥埭進屯豐山施堅實等降遂攻
破越州漢宏走台州台州刺史執漢宏送于鏐斬于會
稽族其家鏐乃奏昌代漢宏而自居杭州光啓三年拜
鏐左衛大將軍杭州刺史昌越州觀察使是歲畢師鐸
囚高駢淮南大亂六合鎮將徐約攻取蘇州潤州牙將
劉浩逐其帥周寶寶奔常州浩擁度支催勘官薛朗為
帥鏐遣都將成及杜稜等攻常州取周寶以歸鏐具軍
禮郊迎館寶千樟亭寶病卒稜等進攻潤州逐劉浩執
薛朗剖其心以祭寶然後遣其弟銶攻徐約約敗走入
海追殺之昭宗拜鏐杭州防禦使是時楊行密孫儒争
淮南與鏐戰蘇常間久之儒為行密所敗行密據淮南
取潤州而鏐亦取蘇常唐升越州威勝軍以董昌為節
度使封隴西郡王杭州武威軍拜鏐都團練使以成及
為副使及字宏濟與鏐同事攻討謀多出於及而鏐以
女妻及子仁琇鏐乃以杜稜阮結顧全武等為將挍沈
崧皮光業林鼎羅隠為賓客景福二年拜鏐鎮海軍節
度使潤州刺史乾寧元年加同中書門下平章事二年
越州董昌反昌素愚不能決事臨民訟以骰子擲之而
勝者為直妖人應智王温巫韓媪等以妖言惑昌獻鳥
獸為符瑞牙將倪德儒謂昌曰曩時謠言有羅平鳥主
越人禍福民間多圖其形禱祀之視王書名與圖類因
出圖以示昌昌大悦乃自稱皇帝國號羅平改元順天
分其兵為兩軍中軍衣黃外軍衣白銘其衣曰歸義副
使黃竭切諫昌以為不可昌大怒使人斬竭持其首至
罵曰此賊負我好聖明時三公不肯作乃自求死耶投
之溷中昌乃以書告鏐鏐以昌反狀聞昭宗下詔削昌
官爵封鏐彭城郡王浙江東道招討使鏐曰董氏於吾
有恩不可遽伐乃以兵三萬屯迎恩門遣其客沈滂諭
昌使改過昌以錢二百萬犒軍執應智等送軍中自請
待罪鏐乃還兵昌復拒命遣其將陳都崔温等屯香嚴
石候乞兵於楊行密行密遣安仁義救昌鏐遣顧全武
攻昌斬崔温昌所用諸將徐珣湯臼袁邠等皆庸人不
知兵遇全武輒敗昌兄子真驍勇善戰全武等攻之逾
年不能克真與其禆將刺羽有隙刺羽譖之昌殺真兵
乃敗全武執昌歸杭州行至西小江昌顧其左右曰吾
與錢公俱起鄉里吾嘗為大將今何面目復見之乎左
右相對泣下因瞋目大呼投水死昭宗以宰相王溥鎮
越州溥請授鏐乃改威勝軍為鎮東軍拜鏐鎮海鎮東
軍節度使加檢挍太尉中書令賜鐵券恕九死鏐如越
州受命還治錢塘號越州為東府光化元年移鎮海軍
於杭州加鏐檢挍太師改鏐鄉里曰廣義鄉勲貴里鏐
素所居營曰衣錦營婺州刺史王壇叛附于淮南楊行
密遣其將康儒應壇因攻睦州鏐遣其弟銶敗儒於軒
渚壇奔宣州昭宗詔鏐圖形凌烟閣升衣錦營為衣錦
城石鑑山曰衣錦山大官山曰功臣山鏐遊衣錦城宴
故老山林皆覆以錦號其幼所嘗戲大木曰衣錦將軍
天復二年封鏐越王鏐巡衣錦城武勇右都指揮使徐
綰與左都指揮使許再思叛焚掠城郭攻内城鏐子傳
瑛及其將馬綽陳為等閉門拒之鏐歸至北郭門不得
入成及代鏐與綰戰斬首百餘級綰屯龍興寺鏐微服
踰城而入遣馬綽王榮杜建徽等分屯諸門使顧全武
備東府全武曰東府不足慮可慮者淮南爾綰急必召
淮兵淮兵至患不細矣楊公大丈夫今以難告必能閔
我鏐以為然全武曰獨行事必不濟請擇諸公子可行
者鏐曰吾嘗欲以元璙婚楊氏乃使隨全武如廣陵綰
果召田頵於宣州全武等至廣陵行密以女妻元璙亟
召頵還頵取鏐錢百萬質鏐子元瓘而歸天祐元年封
鏐吴王鏐建功臣堂立碑紀功列賓佐將挍名氏於碑
隂者五百人四年升衣錦城為安國衣錦軍梁太祖即
位封鏐吳越王兼淮南節度使客有勸鏐拒梁命者鏐
笑曰吾豈失為孫仲謀耶遂受之太祖嘗問吳越進奏
吏曰錢鏐平生有所好乎吏曰好玉帶名馬太祖笑曰
真英雄也乃以玉帶一匣打毬御馬十匹賜之江西危
全諷等為楊渥所敗信州危仔倡奔於鏐鏐惡其姓改
曰元開平二年加鏐守中書令改臨安縣為安國縣廣
義鄉為衣錦鄉三年加守太保楊渥將周本陳章圍蘇
州鏐遣其弟鋸鏢救之淮兵為水栅環城以銅鈴繫網
沈水中斷潛行者水軍卒司馬福多智而善水行乃先
以巨竹觸網淮人聞鈴聲遂舉網福乃過入城中其出
也亦然乃取其軍號内外夾攻號令相應淮人以為神
遂大敗之本等走擒其將閭邱直何明等四年鏐游衣
錦軍作還鄉歌曰三節還鄉兮掛錦衣父老遠来相追
隨斗牛無孛人無欺吴越一王駟馬歸乾化元年加鏐
守尚書令兼淮南宣潤等道四面行營都統立生祠於
衣錦軍鏐弟鏢居湖州擅殺戍將潘長懼罪奔于淮南
二年梁郢王友珪立册尊鏐尚父末帝貞明三年加鏐
天下兵馬都元帥開府置官屬四年楊隆演取虔州鏐
始由海路入貢京師龍德元年賜鏐詔書不名唐莊宗
入洛鏐遣使貢獻求玉册莊宗下其議於有司羣臣皆
以為非天子不得用玉册郭崇韜尤謂不可既而許之
乃賜鏐玉册金印鏐因以鎮海等軍節度授其子元瓘
自稱吳越國王更名所居曰宫殿府曰朝官屬皆稱臣
起玉册金券詔書三樓於衣錦軍遣使册新羅渤海王
海中諸國皆封拜其君長明宗初即位安重誨用事鏐
致書重誨書辭嫚重誨大怒是時供奉官烏昭遇韓玫
使吳越既還攻誣昭遇稱臣舞蹈重誨乃奏削鏐王爵
元帥尚父以太師致仕元瓘等遣人以絹表間道自陳
安重誨死明宗乃復鏐官爵長興三年鏐卒年八十一
諡曰武肅子元瓘立
嗚呼天人之際為難言也非徒自古術者好奇而幸中
至於英豪草竊亦多自託於妖祥豈其欺惑愚衆有以
用之歟蓋其興也非有功德積漸之勤而黥髠盜販崛
起於王侯而人亦樂為之傳歟考錢氏之終始非有德
澤施及一方而百年之際虐用其人甚矣其動于氣象
者豈非其孽歟是時四海分裂不勝其暴又豈皆然歟
是皆無所得而推歟術者之言不中者多而中者少而
人特喜道其中者歟
劉旻世家
多風神
劉旻漢高祖母弟也初名崇為人美鬚髯目重瞳子少
無賴嗜酒好博嘗黥為卒高祖事晉為河東節度使以
旻為都指揮使高祖即帝位以為太原尹北京留守同
中書門下平章事隠帝時累加中書令隠帝少政在大
臣周太祖為樞密使新討三叛立大功而與旻素有隙
旻頗不自安謂判官鄭珙曰主上幼弱政在權臣而吾
與郭公不叶時事如何珙曰漢政將亂矣晉陽兵雄天
下而地形險固十州征賦足以自給公為宗室老不以
此時為計後必為人所制旻曰子言乃吾意也乃罷上
供征賦收豪傑籍丁民以益兵三年周太祖起魏隠帝
遇弑旻乃謀舉兵周太祖之自魏入也反狀已白而漢
大臣不即推尊之故未敢即立乃白漢太后立旻子贇
為漢嗣遣宰相馮道迎贇于徐州當是時人皆知太祖
之非實意也旻獨喜曰吾兒為帝矣何患乃罷兵遣人
至京師周太祖少賤黥其頸上為飛雀世謂之郭雀兒
太祖見旻使者具道所以立贇之意因自指其頸以示
使者曰自古豈有雕青天子幸公無以我為疑旻喜益
信以為然太原少尹李驤曰郭公舉兵犯順其勢不能
為漢臣必不為劉氏立後因勸旻以兵下太行控孟津
以俟變庶幾贇得立贇立而罷兵可也旻大罵曰驤腐
儒欲離間我父子命左右牽出斬之驤臨刑歎曰吾為
愚人畫計死誠宜矣然吾妻病不可獨存願與之俱死
旻聞之即并戮其妻于市以其事白漢以明無他已而
周太祖果代漢降封贇湘隂公旻遣牙將李辯奉書周
太祖求贇歸太原而贇已死旻即慟哭為驤立祠歲時
祠之乃以周廣順元年正月戊寅即皇帝位於太原以
子承鈞為太原尹判官鄭珙趙華為宰相都押衙陳光
裕為宣徽使遣通事舍人李辯間行使于契丹契丹永
康王兀欲與旻約為父子之國旻乃遣宰相鄭珙致書
兀欲稱姪皇帝以叔父事之而已兀欲遣燕王述軋政
事令高勲以冊尊旻為大漢神武皇帝并冊旻妻為皇
后兀欲性豪雋漢使者至輒以酒肉困之珙素有疾兀
欲彊之飲一夕而以醉卒然兀欲聞旻自立頗幸中國
多故乃遣其貴臣述軋高勲以自愛黃騮九龍十二稻
玉帶報聘已而兀欲為述軋所弑述律代立旻遣樞密
直學士王得中聘于述律求兵以攻周述律遣蕭禹厥
率兵五萬助旻旻出隂地攻晉州為王峻所敗是歲大
寒旻軍凍餒亡失過半明年又攻府州為折德扆所敗
德扆因取岢嵐軍周太祖崩旻聞之喜遣使乞兵于契
丹契丹遣楊衮將鐵馬萬騎及奚諸部兵五六萬人號
稱十萬以助旻旻以張元徽為先鋒自將騎兵三萬攻
潞州潞州李筠遣穆令鈞以步騎三千拒元徽于太平
驛元徽擊敗之遂圍潞州是時世宗新即位以謂旻幸
周有大喪而天子新立必不能出兵宜自將以擊其不
意自宰相馮道等多言不可世宗意甚銳顯德元年三
月親征甲午戰于高平李重進白重贊將左樊愛能何
徽將右向訓史彦超居中軍張永德以禁兵衛蹕旻亦
列為三陣張元徽居東偏楊衮居西偏旻居其中衮望
周師謂旻曰勍敵也未可輕動旻奮髥曰時不可失無
妄言也衮怒而去旻號令東偏先進王得中叩馬諫曰
南風甚急非北軍之利也宜少待之旻怒曰老措大毋
妄沮吾軍即麾元徽元徽擊周右軍兵始交愛能徽退
走其騎軍亂步卒數千棄甲叛降元徽呼萬歲聲振川
谷世宗大駭躬督戰士士皆奮命爭先而風勢愈盛旻
自麾赤幟收軍軍不可遏旻遂敗日暮旻收餘兵萬人
阻澗而止是時周之後軍劉詞將之在後未至而世宗
銳於速戰戰已勝詞軍繼至因乘勝追擊之旻又大敗
輜重器甲乘輿服御物皆為周師所獲旻獨乘契丹黃
騮自雕窠嶺間道馳去夜失道山谷間得村民為鄉導
誤趨平陽得他道以歸而張元徽戰殁于陣楊衮怒旻
按兵西偏不戰故獨全軍而返旻歸為黃騮治廏飾以
金銀食以三品料號自在將軍世宗休軍潞州大宴將
士斬敗將樊愛能何徽等七十餘人軍威大振進攻太
原遣符彦卿史彦超北控忻口以斷契丹援路太原城
方四十里周師去城三百步圍之匝自四月至於六月
攻之不克而彦卿等為契丹所敗彦超戰殁世宗遽班
師初周師之圍城也旻遣王得中送楊衮以歸因乞援
兵于契丹契丹發數萬騎助旻遣得中先還至代州代
州將桑珪殺防禦使鄭處謙以城降周并送得中於周
世宗召問得中虜助兵多少得中言送衮歸無所求也
世宗信之已而契丹敗符彦卿于忻口得中遂見殺旻
自敗于高平已而被圍以憂得疾明年十一月卒年六
十子承鈞立
或問十國固非中國有也然猶命以封爵而稱中國年
號来朝貢者亦有之矣本紀之不書何也曰封爵之不
書所以見其非中國有也其朝貢之来如四夷以四夷
書之則甚矣問者曰四夷十國皆非中國有也四夷之
封爵朝貢則書而十國之不書何也曰以中國而視四
夷四夷之可也以五代之君而視十國四夷之則未可
也故十國之封爵朝貢不如四夷則無以書之書如四
夷則五代之君未可以四夷之也是以外而不書見其
自絶於中國焉爾問者曰外而不書則東漢之立何以
書曰吾於東漢常異其辭於九國也春秋因亂世而立
治法本紀以治法而正亂君世亂則疑難之事多正疑
處難敢不慎也周漢之事可謂難矣哉或謂劉旻嘗致
書于周求其子贇不得而後自立然則旻之志不以亡
漢為讎而以失子為讐也曰漢嘗詔立贇為嗣則贇為
漢之國君不獨為旻子也旻之大義宜不為周屈其立
雖未必是而義當不屈于周此其可以異乎九國矣終
旻之世猶稱乾祐至承鈞立然後改元則旻之志豈不
可哀也哉
唐宋八大家文鈔卷七十九
