唐宋八大家文鈔卷三十
明茅坤撰
廬陵文鈔二
書䟽劄子
論臺諫官言事未蒙聽允書
劾去陳執中以好疑自用起眼目以下六七層
委曲打出如川雲如嶺月其出不窮
臣聞自古有天下者莫不欲為治君而常至於亂莫不
欲為明主而常至於昏者其故何哉患於好疑而自用
也夫疑心動於中則視聽惑於外視聽惑則忠邪不分
而是非錯亂忠邪不分而是非錯亂則舉國之臣皆可
疑旣盡疑其臣則必自用其所見夫以疑惑錯亂之意
而自用則多失失則其國之忠臣必以理而爭之爭之
不切則人主之意難回爭之切則激其君之怒心而堅
其自用之意然後君臣爭勝於是邪佞之臣得以因隙
而入希旨順意以是為非以非為是惟人主之所欲者
從而助之夫為人主者方與其臣爭勝而得順意之人
樂其助已而忘其邪佞也乃與之并力以拒忠臣夫為
人主者拒忠臣而信邪佞天下無不亂人主無不昏也
自古人主之用心非惡忠臣而喜邪佞也非惡治而好
亂也非惡明而欲昏也以其好疑自用而與下爭勝也
使為人主者豁然去其疑心而回其自用之意則邪佞
遠而忠言入忠言入則聰明不惑而萬事得其宜使天
下尊為明主萬世仰為治君豈不臣主俱榮而樂哉與
其區區自執而與臣下爭勝用心益勞而事益惑者相
去遠矣臣聞書載仲虺稱湯之德曰改過不恡又戒湯
曰自用則小成湯古之聖人也不能無過而能改過此
其所以為聖也以湯之聰明其所為不至於繆戾矣然
仲虺猶戒其自用則自古人主惟能改過而不敢自用
然後得為治君明主也臣伏見宰臣陳執中自執政以
來不叶人望累有過惡招致人言而執中遷延尚玷宰
府陛下憂勤恭儉仁愛寬慈堯舜之用心也推陛下之
用心天下宜至於治者久矣而紀綱日壞政令日乖國
日益貧民日益困流民滿野濫官滿朝其亦何為而致
此由陛下用相不得其人也近年宰相多以過失因言
者罷去陛下不悟宰相非其人反疑言事者好逐宰相
疑心一生視聽既惑遂成自用之意以謂宰相當由人
主自去不可因言者而罷之故宰相雖有大惡顯過而
屈意以容之彼雖惶恐自欲求去而屈意以留之雖天
災水旱饑民流離死亡道路皆不暇顧而屈意以用之
其故非他直欲沮言事者爾言事者何負於陛下哉使
陛下上不顧天災下不恤人言以天下之事委一不學
無識謟邪狠愎之執中而甘心焉言事者本欲益於陛
下而反損聖德者多矣然而言事者之用心本不圖至
於此也由陛下好疑自用而自損也今陛下用執中之
意益堅言事者攻之愈切陛下方思有以取勝於言事
者而邪佞之臣得以因隙而入必有希合陛下之意者
將曰執中宰相不可以小事逐不可使小臣動搖甚者
則誣言事者欲逐執中而引用他人陛下方患言事者
上忤聖聰樂聞斯言之順意不復察其邪佞而信之所
以拒言事者益峻用執中益堅夫以萬乘之尊與三數
言事小臣角必勝之力萬一聖意必不可回而言事者
亦當知難而止矣然天下之人與後世之議者謂陛下
拒忠言庇愚相以陛下為何如主也前日御史論梁適
罪惡陛下赫怒空臺而逐之而今日御史又復敢論宰
相不避雷霆之威不畏權臣之禍此乃至忠之臣也能
忘其身而愛陛下者也陛下嫉之惡之拒之絶之執中
為相使天下水旱流亡公私困竭而又不學無識憎愛
挾情除改差繆取笑中外家私穢惡流聞道路阿意順
旨專事逢君此乃謟上傲下愎戾之臣也陛下愛之重
之不忍去之陛下睿智聰明羣臣善惡無不照見不應
倒置如此直由言事者太切而激成陛下之疑惑爾執
中不知廉耻復出視事此不足論陛下豈忍因執中上
累聖德而使忠臣直士卷舌於明時也臣願陛下廓然
回心釋去疑慮察言事者之忠知執中之過惡悟用人
之非法成湯改過之聖遵仲虺自用之戒盡以御史前
後章䟽出付外廷議正執中之過惡罷其政事别用賢
材以康時務以拯斯民以全聖德則天下幸甚臣以身
叨恩遇職在論思意切言狂罪當萬死
論包拯除三司使上書
包拯不能不汗顔心服
臣聞治天下者在知用人之先後而巳用人之法各有
所宜軍旅之士先材能朝廷之士先名節軍旅主成功
惟恐其不趨賞而爭利其先材能而後名節者亦勢使
之然也朝廷主教化風俗之薄厚治道之汙隆在乎用
人而教化之於下也不能家至而諄諄諭之故常務尊
名節之士以風動天下而聳勵其媮薄夫所謂名節之
士者知廉耻修禮讓不利於苟得不牽於苟隨而惟義
之所處白刃之威有所不避折枝之易有所不為而惟
義之所守其立於朝廷進退舉止皆可以為天下法也
其人至難得也至可重也故其為士者常貴名節以自
重其身而君人者亦常全名節以養成善士伏見陛下
近除前御史中丞包拯為三司使命下之日中外喧然
以謂朝廷貪拯之材而不為拯惜名節然猶冀拯能執
節守義堅讓以避嫌疑而為朝廷惜事體數日之間遽
聞拯已受命是可惜也亦可嗟也拯性好剛天姿峭直
然素少學問朝廷事體或有不思至如遂其人而代其
位雖初無是心然見得不能思義此皆不足怪若乃嫌
疑之迹常人皆知可避而拯豈獨不思哉昨聞拯在臺
日常自至中書詬責宰相指陳前三司使張方平過失
怒宰相不早罷之既而臺中寮屬相繼論列方平由此
罷去而以宋祁代之又聞拯亦曾彈奏宋祁過失自其
命出臺中寮屬又交章力言而祁亦因此而罷而拯遂
代其任此所謂蹊田奪牛豈得無過而整冠納履當避
可疑者也如拯材能資望雖别加進用人豈為嫌其不
可為者惟三司使爾非惟自涉嫌疑其於朝廷所損不
細臣請原其本末而言之國家自數十年來士君子務
以恭謹靜慎為賢及其弊也循默苟且頽惰寬弛習成
風俗不以為非至於百職不修紀綱廢壞時方無事固
未覺其害也一旦元昊犯邊兵出無功而財用空虛公
私困弊盗賊並起天下騷然陛下奮然感悟思革其弊
進用三數大臣銳意於更張矣於此之時始增置諫官
之員以寵用言事之臣俾之舉職由是修紀綱而繩廢
壞遂欲分别賢不肖進退材不材而久弊之俗驟見而
駭因共指言事者而非之或以謂好訐陰私或以為公
相傾䧟或謂沽激名譽或謂自圖進取羣言百端幾惑
上聽上頼陛下至聖至明察見諸臣本以忘身徇國非
為已利讒間不入遂荷保全而中外之人久而亦漸為
信自是以來二十年間臺諫之選屢得讜言之士中間
斥去姦邪屏絶權倖拾遺救失不可勝數是則納諫之
善從古所難自陛下臨御以來實為盛德於朝廷補助
之效不為無功今中外習安上下已信纖邪之人凡所
舉動每畏言事之臣時政無巨細亦惟言事官是聽原
其自始開發言路至於今日之成效豈易致哉可不惜
哉夫言人之過似於徼訐逐人之位似於傾䧟而言事
之臣得以自明者惟無所利於其間爾而天下之人所
以為信者亦以其無所利焉今拯屏逐二臣自居其位
使將來姦佞者得以為說而惑亂主聽今後言事者不
為人信而無以自明是則聖明用諫之功一旦由拯而
壞夫有所不取之謂廉有所不為之謂耻近臣舉動人
所儀法使拯於此時有所不取而不為可以風天下以
廉耻之節而拯取其所不宜取為其所不宜為豈惟自
薄其身亦所以開誘他時言事之臣傾人以覬得相習
而成風此之為患豈謂小哉然拯所恃者惟以本無心
耳夫心者藏於中而人所不見迹者示於外而天下所
瞻今拯欲自信其不見之心而外掩天下之迹是猶手
探其物口云不欲雖欲自信人誰信之此臣所謂嫌疑
之不可不避也况如拯者少有孝行聞於鄉里晚有直
節著在朝廷但其學問不深思慮不熟而處之乖當其
人亦可惜也伏望陛下别選材臣為三司使而處拯他
職置之京師使拯得避嫌疑之迹以解天下之惑而全
拯之名節不勝幸甚臣叨塵侍從職號論思昔嘗親見
朝廷致諫之初甚難今又復見陛下用諫之效已著實
不欲因拯而壊之者為朝廷惜也臣言狂計愚伏俟誅
戮
論選皇子䟽
忠悃
臣聞言天下之難言者不敢冀必然之聽知未必聽而
不可不言者所以盡為忠之心况臣遭遇聖明容納諫
諍言之未必不聽其可默而不言臣伏見自去歲以來
羣臣多言皇嗣之事臣亦嘗因災異竊有奏陳雖聖度
包容不加誅戮而愚誠懇至天聽未回臣實不勝愛君
之心日夜區區未嘗忘此思欲再陳狂瞽而未知所以
為言今者伏見兖國公主近已出降臣因竊思人之常
道莫親於父子之親人之常情亦莫樂於父子之樂雖
在聖哲異於凡倫其為天性於理則一陛下嚮雖未有
皇嗣而尚有公主之愛上慰聖顔今既出降漸疎左右
則陛下萬幾之暇處深宫之中誰可與語言誰可承顔
色臣愚以謂宜因此時出自聖意於宗室之中選材賢
可喜者錄以為皇子使其出入左右問安侍膳亦足以
慰悦聖情臣考於書史竊見自古帝王雖曰至尊未嘗
獨處也其出而居外也不止百司公見奏事而已必有
儒臣學士講論於閒宴又有左右侍從顧問語言其入
而居内也不止宦官官妾在於左右而已其平居燕寢
也則有太子問安侍膳於朝夕其優游宴樂也多與宗
室子弟懽然相接如家人計其一日之中未嘗一時獨
處也今陛下日御前後殿百司奏事者往往仰瞻天顔
而退其甚幸者得承一二言之德音君臣之情不通上
下之意不接其餘在廷之臣儒學侍從之列未聞一人
從容親近於左右入而居内則至於問安侍膳亦闕於
朝夕是則陛下富有四海之廣躬享萬乘之尊居外則
無一人可親居内則無一人得親此臣所以區區而欲
言也伏况陛下荷祖宗之業承宗廟社稷之重皇子未
降儲位久虛羣臣屢言大議未决臣前所奏陳以謂未
必立為儲貳而且養為子既可以徐察其賢否亦可以
待皇子之降生於今為之亦其時也臣言狂計愚伏俟
斧鉞
水災䟽
言人所不敢言亦人所不能見如此奏䟽漢唐所
少
臣伏覩近降詔書以雨水為災許中外臣寮上封言事
有以見陛下畏天愛人恐懼修省之意也竊以雨水為
患自古有之然未有水入國門大臣犇走渰浸社稷破
壞都城者此蓋天地之變也至於王城京邑浩如陂湖
衝溺犇逃號呼晝夜人畜死者不知其數其幸而免者
屋宇摧塌無以容身縛栰露居上雨下水纍纍老幼狼
籍於天街之中又聞城外墳冡亦被浸注棺椁浮出骸
骨漂流此皆聞之可傷見之可憫生者既不安其室死
者又不得其藏此亦近世水災未有若斯之甚者此外
四方奏報無日不來或云閉塞城門或云衝破市邑或
云河口决千百步闊或云水頭高三四丈餘道路隔絶
田苖蕩盡是則大川小水皆出為災遠方近畿無不被
害此陛下所以驚懼莫大之變隱惻至仁之心廣為諮
詢冀以消復竊以天人之際影響不差未有不召而自
至之災亦未有已出而無應之變其變既大則其憂亦
深臣愚謂非小小有為可以塞此大異也必當思宗廟
社稷之重察安危禍福之機追已往之闕失防未萌之
患害如此等事不過一二而已自古人君必有儲副所
以承宗社之重而不可闕者也陛下臨御三十餘年而
儲嗣未立此久闕之典也近聞臣寮多以此事為言大
臣亦嘗進議陛下聖意久而未决而庸臣愚士知小忠
而不知大體者因以為異事遂生嫌疑之論此不思之甚也
且自古帝王有子至二三十人者甚多材高年長羅列於朝
者亦衆然為其君父者莫不皆享無窮之安豈有所嫌而斥
其子耶若陛下鄂王豫王皆在至今則儲宮之建久矣世之
庸人偶見陛下久無皇子忽聞此議遂以云云爾且禮曰一
有元良萬國以正蓋謂定天下之根本上承宗廟之重亦
所以絶臣下之邪謀自古儲嗣所以安人主也若果如庸
人嫌疑之論則是常無儲嗣則人主安有儲嗣則人主危
此臣所謂不思之甚也臣又見自古帝王建立儲嗣既以
承宗廟之重又以為國家美慶之事故每立太子則不敢
專享其美必大赦天下凡為人父後者皆被恩澤所以與
天下同其慶喜然則非惡事也漢文帝初即位之明年羣
臣再三請立太子文帝再三謙讓而後從之當時羣臣不
自疑而敢請漢文帝亦不疑其臣有二心者臣主之情通
故也五代之主或出武人或出夷狄如後唐明宗尤惡人
言太子事羣臣莫敢正言有何澤者嘗上書乞立太子明
宗大怒謂其子從榮曰羣臣欲以汝為太子我將歸老
於河東由是臣下更不敢言然而文帝立太子之後享
國長久為漢太宗是則何害其為明主也後唐明宗儲
嗣不早定而秦王從榮後以舉兵窺覬䧟于大禍後唐
遂亂此前世之事也况聞臣寮所請但欲擇宗室為皇
子爾未即以為儲貳也伏惟陛下仁聖聰明洞鑒今古
必謂此事國家大計當重慎而不可輕發所以遲之耳
非惡人言而不欲為也然朝廷大議中外已聞不宜久
而不决昨自春首以來陛下服藥于内大臣早夜不敢
歸家飲食醫藥侍于左右如人子之侍父自古君臣未
有若此之親者也下至羣臣士庶婦女嬰孩晝夜禱祈
填咽道路發於至誠不可禁止以此見臣民盡忠蒙陛
下之德厚愛陛下之意深故為陛下之慮遠也今之所
請天下臣民所以為愛君計也陛下何疑而不從乎中
外之臣旣喜陞下聖躬康復又欲見皇子出入宫中朝
夕問安侍膳于左右然後文武羣臣奉表章為陛下賀
辭人墨客稱述本支之盛為陛下歌之頌之豈不美哉
伏願陛下出於聖斷擇宗室之賢者依古禮文且以為
子未用立為儲副也旣可以徐察其賢否亦可以俟皇
子之生臣又見樞密使狄青出自行伍遂掌樞密如初
議者已為不可今三四年間外雖未見過失而不幸有
得軍情之名且武臣掌國機密而得軍情豈是國家之
利臣前有封奏其說甚詳具述青未是竒材但於今世
將率中稍可稱耳雖其心不為惡不幸為軍士所喜深
恐因此䧟青以禍而為國家生事欲乞且罷青樞務任
以一州旣以保全青亦為國家消未萌之患蓋緣軍中
士卒及閭巷人民以至士大夫間未有不以此事為言
者惟陛下未之知爾臣之前奏乞留中而出自聖斷若
陛下猶以臣言為疑乞出臣前奏使執政大臣公議此
二者當今之急務也凡所謂五行災異之學臣雖不深
知然其大意可推而見也五行傳曰簡宗廟則水為災
陛下嚴奉祭祀可謂至矣惟未立儲貳易曰主器莫若
長子殆此之警戒乎至於水者陰也兵亦陰也武臣亦
隂也此推類而易見者天之譴告苟不虛發惟陛下深
思而早决庶幾可以消弭災患而轉為福應也臣伏覩
詔書曰悉心以陳無有所諱故臣敢及之若其他時政
之失必有羣臣應詔為陛下言者臣言狂計愚惟陛下
裁擇
論美人張氏恩寵宜加裁損劄子
他人所不敢言亦所不能言
臣近風聞禁中因皇女降生於左藏庫取綾羅八千疋
染院工匠當此大雪苦寒之際敲冰取水染練供應頗
甚艱辛臣伏思陛下恭儉勤勞愛民憂國以此勞人枉
費之事必不肯為然外議相傳皆云見今染練未絶臣
又見近日内降美人張氏親戚恩澤太頻臣忝為諫官
每聞小有虧損聖德之事須合力言難避天譴臣竊見
自古帝王所寵嬪御若能謙儉柔善不求恩澤則可長
保君恩或恣意驕奢多求恩澤則皆速致禍敗臣不敢
遠引古事只以今宫禁近事言之陛下近年所寵尚氏
楊氏余氏苖氏之類當其被寵之時驕奢自恣不早裁
損及至滿盈今皆何在况聞張氏本良家子昨自脩媛
退為美人中外皆聞以謂與楊尚等不同故能保寵最
久今一旦宫中取索頓多恩澤日廣漸為奢侈之事以
招外人之言臣不知陛下欲愛惜保全張氏或欲縱恣
而敗之若欲保全則須常令謙儉不至驕盈臣料八千
疋綾羅必非張氏一人獨用不過支散與衆人而已乃
是枉費財物盡為衆人至於中外譏議則陛下自受以
此而言廣散何益昨正月一日曹氏封縣君至初五日
又封郡君四五日間兩度封拜又聞别有内降應是疏
遠親戚盡求恩澤父母因子而貴可矣然名分亦不可
太過其他疎遠皆可减罷臣謂張氏未入宫之前疎遠
親戚各皆何在今日富貴何必廣為閑人自招謗議以
累聖德若陛下只為張氏計亦宜如此况此事不獨為
張氏大凡後宫恩澤太多宫中用度奢侈皆是虧損聖
德之事繫於國體臣合力言伏望聖慈防微杜漸早為
裁損取進止
論議濮安懿王典禮劄子
宋人並以歐公建議為非然其據經論辨處亦自
精密
臣伏見朝廷議濮安懿王典禮兩制禮官請稱皇伯中
書之議以謂事體至大理宜慎重必合典故方可施行
而皇伯之稱考於經史皆無所據方欲下三省百官博
訪羣議以求其當陛下屈意手詔中罷而衆論紛然至
今不已臣以謂衆論雖多其說不過有三其一曰宜稱
皇伯者是無稽之臆說也其二曰簡宗廟致水災者是
厚誣天人之言也其三曰不當用漢宣哀為法以干亂
統紀者是不廣本末之論也臣請為陛下條列而辨之
謹按儀禮喪服記曰為人後者為其父母報報者齊衰
期也謂之降服以明服可降父母之名不可改也又按
開元開寶禮國朝五服年月喪服令皆云為人後者為
其所生父齊衰不杖期蓋以恩莫重於所生故父母之
名不可改義莫重於所繼故寧抑而降其服此聖人所
制之禮著之六經以為萬世法者是中書之議所據依
也若所謂稱皇伯者考於六經無之方今國朝見行典
禮及律令皆無之自三代之後秦漢以來諸帝由藩邸
入繼大統者亦皆無之可謂無稽之臆說矣夫儀禮者
聖人六經之文開元禮者有唐三百年所用之禮開寶
通禮者聖宋百年所用之禮五服年月及喪服令亦皆
祖宗累朝所定方今天下共行之制今議者皆棄而不
用直欲自用無稽之臆說此所以不可施行也其二曰
簡宗廟致水災者臣伏以上天降災皆主人事故自古
聖王逢災恐懼多求闕政而修之或自知過失而改悔
之庶幾以塞天譴然皆須人事已著於下則天譴為形
於上今者濮王之議本因兩制禮官違經棄禮用其無
稽之臆說欲定皇伯之稱中書疑其未可施行乃考古
今典禮雖有明據亦未敢自信而自專方更求下外廷
博議而陛下遽詔中罷欲使有司徐求典禮是則臣下
慎重如此人君謙畏如此君臣不敢輕議妄舉而天遽
譴怒殺人害物此臣所謂厚誣天也議猶未决仍罷不
議而便謂兩統二父以致天災者厚誣人也其三引漢
宣哀之事者臣謹按漢書宣帝父曰悼皇考初稱親諡
曰悼置奉邑寢園而已其後改親稱皇考而立廟京師
皇考者親之異名爾皆子稱其父之名也漢儒初不以
為非也自元帝以後貢禹韋玄成等始建毁廟之議數
十年間毁立不一至哀帝時大司徒平晏等百四十七
人奏議云親諡曰悼裁置奉邑皆應經義是不非宣帝
稱史皇孫為親也所謂應經義者即儀禮云為人後者
為其父母報是也惟其立廟京師亂漢祖宗昭穆故晏
等以謂兩統二父非禮宜毁也定陶恭王初但號共皇
立廟本國師丹亦無所議至其後立廟京師欲去定陶
不繫以國有進干漢統之漸丹遂大非之故丹議云定
陶恭皇諡號已前定議不得復改而但論立廟京師為
不可爾然則稱親置園皆漢儒所許以為應經義者惟
去其國號立廟京師則不可爾今言事者不究朝廷本
議何事不尋漢臣所非者何事此臣故謂不原本末也
中書之議本謂稱皇伯無稽而禮經有不改父名之義
方議名號猶未定故尊崇之禮皆未及議而言事者便
引漢去定陶國號立廟京師之事厚誣朝廷以為干亂
大統何其過論也夫去國號而立廟京師以亂祖宗昭
穆此誠可非之事若果為此議宜乎指臣等為姦邪之
臣而人主有過舉之失矣其如陛下之意未嘗及此而
中書亦初無此議而言事者不原本末過引漢世可非
之事以為說而外庭之臣又不審知朝廷太議如何但
見言事者云云遂以為欲加非禮干亂統紀信為然矣
是以衆口一辭紛然不止而言事者欲必遂其皇伯無
稽之說牽引天災恐廹人主而中書守經執禮之議反
指以為姦邪之言朝廷以言事之臣禮當優客不欲與
之爭辨而外庭羣論又不可家至而戶曉是非之禮不
辨上下之情不通此所以呶呶而不止也夫為人後者
旣以所後為父矣而聖人又存其所生父名者非曲為
之意也蓋自有天地以來未有無父而生之子也既有
父而生則不可諱其所生矣夫無子者得以宗子為後
是禮之所許也然安得無父而生之子以為後乎此聖
人所以不諱無子者立人之子以為後亦不諱為人後
者有父而生蓋不欺天不誣人也故為人後者承其宗
之重任其子之事而不得復歸於本宗其所生父母亦
不得往與其事至於喪服降而抑之一切可以義斷惟
其父母之名不易者理不可易也易之則欺天而誣人
矣子為父母服謂之正服出為人後者為本生父母齊
衰期謂之降服又為所後父斬衰三年謂之義服今若
以本生父為皇伯則濮安懿王為從祖父反為小功而
濮王夫人是本生嫡母也反為義服自宗懿以下本生
兄弟於禮雖降猶為大功是禮之齊衰期今反為小功
禮之正服今反為義服上於濮王父也反服小功於宗
懿等兄弟也反服大功此自古所以不稱所生父為伯
父叔父者稱之則禮制乖違人倫錯亂如此也伏惟陛
下聰明睿聖理無不燭今衆人之議如彼中書之議如
此必將從衆乎則衆議不見其可欲違衆乎則自古為
國未有違衆而能舉事者願陛下霈然下詔明告中外
以皇伯無稽决不可稱而今所欲定者正名號爾至於
立廟京師干亂統紀之事皆非朝廷本議庶幾羣疑可
釋若知如此而猶以謂必稱皇伯則雖孔孟復生不能
復為之辨矣
予按濮議所請稱親置園立廟濮王之子若孫
世守其祀本出於天下萬世之公而非有悖於
典禮者特當時臺諫吕誨范鎮等過激故為紛
紛耳至於本朝興獻帝事大略與此相同盖亦
天理人情之不容已者張桂首議時予方以髫
年侍先輩間先輩每語及輒為怒而裂眦及讀
大禮或問爽然自失矣然吕范諸公始以議禮
被譴已而復起張桂用事後而議禮諸臣錮且
没齒矣予特為之累欷太息云
論葬荆王後贈燕王一行事劄子
本朝唯三原王公可及
臣風聞已有聖旨荆王葬事令三司與太常禮院及監
葬官等同議减節浮費此足見陛下厚於皇叔之恩念
民惜費之意一舉而兩得也然臣每見朝廷作事欲愛
民節用而常枉費勞人蓋為議事之初不得其要或失
於不精審者有四民間不科配一也州縣供應物有定
數二也送葬之人在路禁其呼索三也州縣官吏不得
過外供須以邀名譽四也苟絶此四者則無大患矣昨
京西一路遭張海驚劫之後不可更有誅求臣今欲乞
指揮三司應是合要之物並須官給不得民間科買仍
乞先將一行儀仗人馬并送葬人等一人以上先定人
數然後劄與京西令依數供頓則可無廣費自荆王以
下諸喪非至親者不必令其盡往仍乞限定人數及每
人將帶隨行人數亦乞限定凡皇親及一行官吏除宿
頓合供飲食外不得數外呼索州縣官吏亦不得於官
供飲食外别以諸物獻送權要其受獻送并呼索並以
入已贓論仍乞選御史裏行一人隨行糺察其數外帶
人及州縣隨順呼索獻送物等官吏物出於已亦從違
制若託以供應為名於民間賤買及率掠者皆以枉法
贓論如此防禦方可杜絶浮費以稱陛下厚親節用之
心
論葬荆王劄子
總只是恤財用上為本
臣伏覩朝旨雖差宋祁監護故荆王葬事然未見降下
葬日及一行事件或聞以歲月不利末可葬或聞有司
以財用不足乞且未葬夫陰陽拘忌之說陛下聰明睿
聖必不信此巫卜之言而違禮典但慮議者堅執方今
財用不足不可辦葬陛下聞有勞民枉費之說則不得
不慮因以遲疑臣謂前後勑葬大臣浮費枉用之物至
多豈是朝廷本意皆為主司措置之失致人因緣以為
姦爾今若盡節浮費及絶其侵蠧而使用物不廣則將
復以何辭而云不葬此不知所司曾將一行用度計定
大數否内若干是浮費若干是實用若實用之物數猶
至多而力不可辦則緩之可也若實用之物少只是舊
例浮費多則可削去浮費而已今都不計度而但云無
物可葬則不可也未見實用之數多少不量力能及否
而曰必須遵禮而曰必須葬亦未可也如臣愚見酌此
兩端葬則為便然須先乞令王堯臣宋祁等將一行合
用之物列其名件内浮費不急者一一減去之若只留
實用之物數必不多假如稍多更加節減雖至儉薄理
亦無害如此則葬得及時物亦不費夫儉葬古人之美
節侈葬古人之惡名今避儉葬不肯節費留喪而待有
物之年以就侈葬則非臣所知也若曰儉葬亦未能辦
則乃過言之甚也然外之輿議為國家論事體者皆云
葬則為便今朝廷議者分而為二顧物力者則不顧典
禮國體論典禮國體者則不思財用辦否各執偏見議
久不決以惑陛下之聰明今便葬之害一不葬之害五
便葬之害不過費物然力有可為不葬之害所失則大
不肯薄葬而留之以待侈葬成王之惡名一也信巫卜
之說而違典禮二也目下減節力所易為他時豐足禮
或難待使皇叔之柩五七年間不得安宅而神靈無歸
三也使四夷聞天子皇叔薨而無錢出葬遂輕中國而
動心四也今天下物力雖乏然凡百用度不能節費處
多獨於皇叔之身有所裁損傷陛下孝治之美五也此
臣所謂葬則為便者也荆王於國屬最尊名位最重伏
乞早令定議無使後時取進止
唐宋八大家文鈔卷三十
