唐宋八大家文鈔卷六十
明茅坤撰
廬陵文鈔三十二
頌賦雜著
會聖宫頌
借頌以感諷天子臨享此公持大體處
臣伏見國家采漢書原廟之制作宫于永安以備園寢
欲以盛陵邑之充奉昭祖宗之光靈以耀示于千萬世
甚盛德也臣永惟古先王者將有受命之符必先興業
造功警動覺悟於元元然後有其位而繼體守文之君
又從而顯明丕大以纂修乎舊物故其兢兢勤勤不忘
前人是以根深而葉茂德厚而流光子子孫孫承之無
疆伏惟皇帝陛下以神聖之德傳有大器乾健而正離繼
而明即位以來於兹十年勤邦儉家以修太平日朝東
宫示天下孝親執籩豆三見於郊日星軌道光明清潤
河不怒溢東南而流四夷承命歡和以賓奔走萬里顧
非有干戈告讓之命文移發召之期而犀珠象牙文馬
㲄玉旅于闕庭納于廏府如司馬令無一後先至德之
及上格于天下極于地中浹于人而外冒于四表昆蟲
有命之物無不仰戴神威聖功效見如此太祖創造基
始克成厥家當天受命之功太宗征服綏來遂一海内
睿武英文之業真宗禮樂文物以隆天聲升平告功之
典陛下夙夜虔共嗣固洪業纂服守成之勤基構累積
顯顯昌昌益大而光稱于三后之意可謂至孝況春秋
歲時以禘以祫則有廟祧之嚴配天昭孝以享以告則
有郊廟明堂之位篆金刻石則有史氏之官歌功之詩
流于樂府象德之舞見于羽旄惟是邦家之光祖宗之
為有以示民而垂無窮者罔不宣著陛下承先烈昭孝
思所以奉之以嚴罔不勤備聖人之德謂無以加而猶
以為末也乃復因陵園起宫室以望神遊土水之功嚴
而不華地爽而潔宇敞而邃神靈杳冥如來如宅合於
禮經孝子謦咳思親之義愚以為宫且成非天子自臨
享則不能以來三后之靈然郡國不見治道太僕不先
整駕恬然未聞有司之詔豈難於動民而遲其來耶特
以龜筮所考須吉而後行耶不然何獨留意於屋牆構
築而至於薦見孝享未之思耶況是宫之制夷山為平
外取客土鍛石伐木發兵胥靡調旁近郡如此數年而
道路之民徒見興為之功恐愚無以識上意是宜不惜
屬車之費無諱數日之勞沛然幸臨因展陵墓退而諭
民以孝思之誠遂見守土之臣採風俗以問高年亦堯
舜之事也古者天子之出必有采詩之官而道路童兒
之言皆得以聞臣是以不勝惓惓之心謹采西人望幸
意作為頌詩以獻闕下辭曰
巍峨穹崇奠京之東有山而崧奫淪道源滙流而淵有
洛之川川靈山秀回環左右有高而阜其阜何名太祖
太宗真宗之陵惟陵之制因山而起隠隠隆隆惟陵之
氣常王而喜鬱鬱蔥蔥帝懷穹旻受命我宋造初于屯
帝念先烈用顧余家宣力以勤赫赫三后重基累構既
豐而茂燕翼貽謀是惟永圖其傳在予曰祖曰宗有德
有功予實嗣之克勤克紹以孝以報予敢不思惟此園
陵先后之宅既宅且安后來游止弗宫弗室神何以驩
迺相川原迺得善地地高惟丘迺以荆灼迺訊寳龜龜
告曰猷帝命家臣而職我事而往惟寅一毫一絲給以
縣官無取於民伐洛之薪陶洛之土瓦不病窳柯我之
斧登我之山木好且堅家臣之來役夫萬名三年有成
宫成翼翼在陵之側須后來格有門有宇有廊有廡有
庭有序殿兮耽耽黼帷襜襜天威可瞻庭兮植植鉤盾
虎戟容衞以飾太祖維祖太宗維弟真宗維子三聖嶷
嶷有以奠位于此而會聖兮在天風馬雲車其來僊僊
聖會于此靈威神馭其宫肅然聖既降矣其誰格之惟
孝天子聖降當享其誰來薦亦孝天子孝既克祗而來
胡遲其下臣修作頌風之
跋唐華陽頌
公所誚玄宗及所論佛老惑人處本旨俱極痛快
可誦
右華陽頌唐玄宗詔附玄宗尊號曰聖文神武皇帝可
謂盛矣而其自稱曰上清弟子者何其陋哉方其肆情
奢淫以極富貴之樂蓋窮天下之力不足以贍其欲使
神僊道家之事為不無亦非其所可冀矧其實無可得
哉甚矣佛老之為世惑也佛之徒曰無生者是畏死之
論也老之徒曰不死者是貪生之說也彼其所以貪畏
之意篤則棄萬事絶人理而為之然而終於無所得者
何哉死生天地之常理畏者不可以苟免貪者不可以
苟得也惟積習之久者成其邪妄之心佛之徒有臨死
而不懼者妄意乎無生之可樂而以其所樂勝其所可
畏也老之徒有死者則相與諱之曰彼超去矣彼解化
矣厚自誣而託之不可詰或曰彼術未至故死爾前者
苟以遂其非後者從而惑之以為誠然也佛老二者同
出於貪而所習則異然由必棄萬事絶人理而為之其
貪於彼者厚則捨於此者果若玄宗者方溺於此而又
慕於彼不勝其勞是真可笑也
秋聲賦
蕭瑟可誦雖不及漢之雅而詞緻清亮
歐陽子方夜讀書聞有聲自西南來者悚然而聽之曰
異哉初淅瀝以蕭颯忽奔騰而砰湃如波濤夜驚風雨
驟至其觸於物也鏦鏦錚錚金鐵皆鳴又如赴敵之兵
銜枚疾走不聞號令但聞人馬之行聲余謂童子此何
聲也汝出視之童子曰星月皎潔明河在天四無人聲
聲在樹間余曰噫嘻悲夫此秋聲也胡為而來哉蓋夫
秋之為狀也其色慘淡烟霏雲歛其容清明天高日晶
其氣慄冽砭人肌骨其意蕭條山川寂寥故其為聲也
凄凄切切呼號憤發豐草綠縟而爭茂佳木蔥蘢而可
悦草拂之而色變木遭之而葉脫其所以摧敗零落乃
其一氣之餘烈夫秋刑官也於時為隂又兵象也於行
為金是謂天地之義氣常以肅殺而為心天之於物春
生秋實故其在樂也商聲主西方之音夷則為七月之
律商傷也物既老而悲傷夷戮也物過盛而當殺嗟乎
草木無情有時飄零人為動物惟物之靈百憂感其心
萬事勞其形有動乎中必搖其精而況思其力之所不
及憂其智之所不能宜其渥然丹者為稿木黟然黑者
為星星奈何非金石之質欲與草木而爭榮念誰為之
戕賊亦何恨乎秋聲童子莫對垂頭而睡但聞四壁蟲
聲唧唧如助余之嘆息
憎蒼蠅賦
極力摹寫已屬透矣但有俗韻
蒼蠅蒼蠅吾嗟爾之為生既無蜂蠆之毒尾又無蚊䖟
之利觜幸不為人之畏胡不為人之喜爾形至眇爾欲
易盈杯盂殘瀝砧几餘腥所希杪忽過則難勝苦何求
而不足乃終日而營營逐氣尋香無處不到頃刻而集
誰相告報其在物也雖微其為害也至要若乃華榱廣
厦珍簟方牀炎風之燠夏日之長神昏氣蹙流汗成漿
委四肢而莫舉眊兩目其茫洋惟高枕之一覺冀煩歊
之暫忘念於爾而何負乃於吾而見殃尋頭撲面入袖
穿裳或集眉端或沿眼眶目欲瞑而復警臂已痺而猶
攘於此之時孔子何由見周公於髣髴莊生安得與蝴
蝶而飛揚徒使蒼頭丫髻巨扇揮颺或頭垂而腕脱每
立寐而顛僵此其為害者一也又如峻宇高堂嘉賓上
客沽酒市脯鋪筵設席聊娛一日之餘閒奈爾衆多之
莫敵或集器皿或屯几格或醉醇酎因之沒溺或投熱
羹遂喪其魄諒雖死而不悔亦可戒夫貪得尤忌赤頭
號為景迹一有霑汙人皆不食奈何引類呼朋摇頭鼓
翼聚散倏忽往來絡繹方其賓主獻酬衣冠儼飾使吾
揮手頓足改容失色於此之時王衍何暇於清談賈誼
堪為之太息此其為害者二也又如醯醢之品醬臡之
制及時月而收藏謹缾罌之固濟乃衆力以攻鑽極百
端而窺覬至於大胾肥牲嘉肴美味蓋藏稍露於罅隙
守者或時而假寐纔稍怠於防嚴已輒遺其種類莫不
養息蕃滋淋漓敗壞使親朋卒至索爾以無歡臧獲懷
憂因之而得罪此其為害者三也是皆大者餘悉難名
嗚呼止棘之詩垂之六經於此見詩人之博物比興之
為精宜乎以爾刺䜛人之亂國誠可嫉而可憎
怪竹辯
只看他空中設相相外歸空
謂竹為有知乎不宜生於廡下謂為無知乎乃能避檻
而曲全其生其果有知乎則有知莫如人人者萬物之
最靈也其不知於物者多矣至有不自知其一身者如
駢拇枝指懸疣附贅皆莫知其所以然也以人之靈而
不自知其一身使竹雖有知必不能自知其曲直之所
以然也竹果無知乎則無知莫如枯草死骨所謂蓍龜
者是也自古以來大聖大智之人有所不知者必問於
著龜而取決是則枯草死骨之有知反過於聖智之人
所知遠矣以枯草死骨之如此則安知竹之不有知也
遂以蓍龜之神智而謂百物皆有知則其他草木瓦石
叩之又頑然皆無所知然則竹未必不無知也由是言
之謂竹為有知不可謂為無知亦不可謂其有知無知
皆不可知然後可萬物生於天地之間其理不可以一
槩謂有心然後有知乎則蚓無心謂凡動物皆有知乎
則水亦動物也人獸生而有知死則無知矣蓍龜生而
無知死然後有知也是皆不可窮詰故聖人治其可知
者置其不可知者是之謂大中之道
雜說三(并序)
夏六月暑雨既止歐陽子坐於樹間仰見日月星辰
行度見星有殞者夜既久露下聞草間蚯蚓之聲益
急其感于耳目者有動乎其中作雜說
蚓食土而飲泉其為生也簡而易足然仰其穴而鳴若
號若呼若嘯若歌其亦有所求耶抑其求易足而自鳴
其樂耶苦其生之陋而自悲其不幸耶將自喜其聲而
鳴其類耶豈其時至氣作不自知其所以然而不能自
止者耶何其聒然而不止也吾於是乎有感
星隕於地腥礦頑醜化為惡石其昭然在上而萬物仰
之者精氣之聚爾及其斃也瓦礫之不若也人之死骨
肉臭腐螻蟻之食爾其貴乎萬物者亦精氣也其精氣
不奪于物則藴而為思慮發而為事業著而為文章昭
乎百世之上而仰乎百世之下非如星之精氣隨其斃
而滅也可不貴哉而生也利欲以昏耗之死也臭腐而
棄之而惑者方曰足乎利欲所以厚吾身吾於是乎有
感
天西行日月五星皆東行日一歲而一周月疾於日一
月而一周天又疾於月一日而一周星有遲有速有逆
有順是四者各自行而若不相為謀其動而不勞運而
不已自古已來未嘗一刻息也是何為哉夫四者所以
相須而成晝夜四時寒暑者也一刻而息則四時不得
其平萬物不得其生蓋其所任者重矣人之有君子也
其任亦重矣萬世之所治萬物之所利故曰自彊不息
又曰死而後已者其知所任矣然則君子之學也其可
一日而息乎吾於是乎有感
中多近道之言
論尹師魯墓誌
錄此以見歐公為文其用意如此世之覽者不
之知其好訾之如彼然而公之没且五百年矣
其知公而猶未盡其所欲訾公者猶時時見之
予不能無慨云
誌言天下之人識與不識皆知師魯文學議論材能則
文學之長議論之高材能之美不言可知又恐太略故
條析其事再述于後述其文則曰簡而有法此一句在
孔子六經惟春秋可當之其他經非孔子自作文章故
雖有法而不簡也修於師魯之文不薄矣而世之無識
者不考文之輕重但責言之多少云師魯文章不合秪
著一句道了既述其文則又述其學曰通知古今此語
若必求其可當者惟孔孟也既述其學則又述其論議
云是是非非務盡其道理不苟止而妄隨亦非孟子不
可當此語既述其論議則又述其材能備言師魯歷貶
自兵興便在陜西尤深知西事未及施為而元昊臣師
魯得罪使天下之人盡知師魯材能此三者皆君子之
極美然在師魯猶為末事其大節乃篤於仁義窮達禍
福不媿古人其事不可徧舉故舉其要者一兩事以取
信如上書論范公而自請同貶臨死而語不及私則平
生忠義可知也其臨窮達禍福不媿古人又可知也既
已具言其文其學其論議其材能其忠義遂又言其為
仇人挾情論告以貶死又言其死後妻子困窮之狀欲
使後世知有如此人以如此事廢死至於妻子如此困
窮所以深痛死者而切責當世君子致斯人之及此也
春秋之義痛之益至則其辭益深子般卒是也詩人之
意責之愈切則其言愈緩君子偕老是也不必號天呌
屈然後為師魯稱冤也故於其銘文但云藏之深固之
密石可朽銘不滅意謂舉世無可告語但深藏牢埋此
銘使其不朽則後世必有知師魯者其語愈緩其意愈
切詩人之意也而世之無識者乃云銘文不合不講德
不辯師魯以非罪蓋為前言其窮達禍福無媿古人則
必不犯法況是讐人所告故不必區區曲辯也今止直
言所坐自然知非罪矣添之無害故勉徇議者添之若
作古文自師魯始則前有穆修鄭條輩及有大宋先達
甚多不敢斷自師魯始也偶儷之文苟合于理未必為
非故不是此而非彼也若謂近年古文自師魯始則范
公祭文已言之矣可以互見不必重出也皇甫湜韓文
公墓誌李翺行狀不必同亦互見之也誌云師魯喜論
兵論兵儒者末事言喜無害喜非嬉戲之戲喜者好也
君子固有所好矣孔子言回也好學豈是薄顔回乎後
生小子未經師友苟恣所見豈足聽哉修見韓退之與
孟郊聯句便似孟郊詩與樊宗師作誌便似樊文慕其
如此故師魯之誌用意特深而語簡蓋為師魯文簡而
意深又思平生作文惟師魯一見展卷疾讀五行俱下
便曉人深處因謂死者有知必受此文所以慰吾亡友
爾豈恤小子輩哉
記舊本韓文後
予少家漢東漢東僻陋無學者吾家又貧無藏書州南
有大姓李氏者其子堯輔頗好學予為兒童時多遊其
家見有弊筐貯故書在壁間發而視之得唐昌黎先生
文集六卷脱落顛倒無次序因乞李氏以歸讀之見其
言深厚而雄博然予猶少未能悉究其義徒見其浩然
無涯若可愛是時天下學者楊劉之作號為時文能者
取科第擅名聲以誇榮當世未嘗有道韓文者予亦方
舉進士以禮部詩賦為事年十有七試于州為有司所
黜因取所藏韓氏之文復閱之則喟然歎曰學者當至
於是而止爾因怪時人之不道而顧已亦未暇學徒時
時獨念于予心以謂方從進士干禄以養親苟得禄矣
當盡力于斯文以償其素志後七年舉進士及第官于
洛陽而尹師魯之徒皆在遂相與作為古文因出所藏
昌黎集而補綴之求人家所有舊本而挍定之其後天
下學者亦漸趨於古而韓文遂行於世至于今蓋三十
餘年矣學者非韓不學也可謂盛矣嗚呼道固有行于
遠而止於近有忽于往而貴于今者非惟世俗好惡之
使然亦其理有當然者而孔孟惶惶于一時而師法於
于萬世韓氏之文沒而不見者二百年而後大施于今
此又非特好惡之所上下蓋其久而愈明不可磨滅雖
蔽于暫而終耀于無窮者其道當然也予之始得於韓
也當其沉沒棄廢之時予固知其不足以追時好而取
勢利於是就而學之則予之所為者豈所以急名譽而
干勢利之用哉亦志乎久而已矣故予之仕於進不為
喜退不為懼者蓋其志先定而所學者宜然也集本出
於蜀文字刻畫頗精於今世俗本而脱繆尤多凡三十
年間聞人有善本者必求而改正之其最後卷帙不足
今不復補者重增其故也予家藏書萬卷獨昌黎先生
集為舊物也嗚呼韓氏之文之道萬世所共尊天下所
共傳而有也予於此本特以其舊物而尤惜之
讀李翺文
其結胎全在感當時事上歸重於憤世
予始讀翺復性書三篇曰此中庸之義疏爾智者識其
性當復中庸愚者雖讀此不曉也不作可焉又讀與韓
侍郎薦賢書以謂翺特窮時憤世無薦已者故丁寧如
此使其得志亦未必然以翺為秦漢間好俠行義之一
豪雋亦善論人者也最後讀幽懷賦然後置書而歎歎
己復讀不自休恨翺不生於今不得與之交又恨予不
得生翺時與翺上下其論也況迺翺一時人有道而能
文者莫若韓愈愈嘗有賦矣不過羨二鳥之光榮歎一
飽之無時爾推是心使光榮而飽則不復云矣若翺獨
不然其賦曰衆囂囂而雜處兮咸歎老而嗟卑視予心
之不然兮慮行道之猶非又怪神堯以一旅取天下後
世子孫不能以天下取河北以為憂嗚呼使當時君子
皆易其歎老嗟悲之心為翺所憂之心則唐之天下豈
能亂與亡哉然翺幸不生今時見今之事則其憂又甚
矣奈何今之人不憂也余行天下見人多矣脱有一人
能如翺憂者又皆疏遠與翺無異其餘光榮而飽者一
聞憂世之言不以為狂人則以為病癡子不怒則笑之
矣嗚呼在位而不肻自憂又禁他人使皆不得憂可歎
也夫
書梅聖俞藁後
知音之言
凡樂達天地之和而與人之氣相接故其疾徐奮動可
以感於心懽忻惻愴可以察於聲五聲單出於金石不
能自和也而工者和之然抱其器知其聲節其廉肉而
調其律吕如此者工之善也今指其器以問於工曰彼
簨者簴者堵而編執而列者何也彼必曰鼗鼓鐘磬絲
管干戚也又語其聲以問之曰彼清者濁者剛而奮柔
而曼衍者或在郊或在廟堂之下而羅者何也彼必曰
八音五聲六代之曲上者歌而下者舞也其聲器名物
皆可以數而對也然至乎動盪血脉流通精神使人可
以喜可以悲或歌或泣不知手足鼓舞之所以然問其
何以感之者則雖有善工猶不知其所以然焉蓋不可
得而言也樂之道深矣故工之善者必得於心應於手
而不可述之言也聽之善亦必得於心而會以意不可
得而言也堯舜之時䕫得之以和人神舞百獸三代春
秋之際師襄師曠州鳩之徒得之為樂官理國家知興
亡周衰官失樂器淪亡散之河海逾千百歲間未聞有
得之者其天地人之和氣相接者既不得泄於金石疑
其遂獨鍾於人故其人之得者雖不可和於樂尚能歌
之為詩古者登歌清廟太師掌之而諸侯之國亦各有
詩以道其風土性情至於投壺饗射必使工歌以達其
意而為賓樂蓋詩者樂之苗裔與漢之蘇李魏之曹劉
得其正始宋齊而下得其浮淫流佚唐之時子昂李杜
沈宋王維之徒或得其淳古淡泊之聲或得其舒和高
暢之節而孟郊賈島之徒又得其悲愁鬱堙之氣由是
而下得者時有而不純焉今聖俞亦得之然其體長於
本人情狀風物英華雅正變態百出哆兮其似春凄兮
其似秋使人讀之可以喜可以悲陶暢酣適不知手足
之將鼓舞也斯固得深者邪其感人之至所謂與樂同
其苗裔者耶余嘗問詩於聖俞其聲律之高下文語之
疵病可以指而告余也至其心之得者不可以言而告
也余亦將以心得意會而未能至之者也聖俞久在洛
中其詩亦往往人皆有之今將告歸余因求其藁而寫
之然夫前所謂心之所得者如伯牙鼓琴子期聽之不
相語而意相知也余今得聖俞之藁猶伯牙之琴絃乎
唐宋八大家文鈔卷六十
