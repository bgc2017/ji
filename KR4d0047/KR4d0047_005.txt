都官集卷五宋陳舜俞撰
奏狀
奉行青苗新法自劾奏狀
熙寧三年五月具位臣陳某凖州牒前後錄降勑命及
轉運司牒提舉常平廣惠倉司牒榜等近准勑條將常
平廣惠倉錢斛依陜西青苗錢例每於夏秋以前約逐
處收成時酬價立定額支每斗價例曉示召人情願請
領隨税送納斛㪷或納時價貴願納見錢者並許從便
雖時價極貴比之元數取利不過二分即不得障遏民
戶不令請領及有不願請者亦不得一例抑配者臣伏
見民間出舉財物其以信好相結之人月所取息不過
一分半至二分其間亦有乘人危急以邀一時之幸雖
取息至重然猶不過一倍比及收斂或齎持饋餉務為
歡悦詣門負載不責輸送或始約緡錢而償榖粟始約
梁稻而償布縷斂者以得為幸償者不一而足至有改
為後期變取庸賃下雖魚鹽薪蔌耰鋤錡釡之類皆以
其價取之盖苟不務此貧疾逃亡空有質劑官不為理
此天下出舉之常也今朝廷所置官局募民以青苗貸
取錢斛以為寬農賑乏之惠故所設法槪以周密出舉
給納皆從民便然要之人情以米粟出納不若用錢之
簡便也今使有司必約中熟為價貸民以錢度吾民非
歲大稔米穀至賤亦必償緡錢而出所謂二分之息耳
然所謂二分之息者今約為六月而以算數求之在民
間一倍取之於民猶足為補助盖不思責辦州縣期會
輸送卒無逋負之理欲如私家雜償他物勢亦無由倉
庫給納人情乞取如影隨形雖臯陶設法而身行之亦
不能盡比之民間取與相安而無督責威刑之懼臣以
謂雖曰官所取之息尚輕固巳不減民間一倍之重矣
勑意又慮州縣不能曉知新法之意而以錢斛抑配百
姓故復申飭講解著為條約然臣體問方今小民匱乏
十室八九應募之人不召而至何可勝計為國論者反
憂抑配斯過計矣盖譬如孺子見飴蜜必染指爭食然
父母疾止之恐其積甘足以生疾今為民官長止其窮
濫不使受貸輕費終蹈督責之困愛之惜之不為無意
臣又比見民間挾豪勢欲為傾奪人之計者必先多以
金帛陽為好言以相假借又包藏微意謂之書契不收
其利乃使愚夫騃子不思後悔恬然坐費以及期會因
躡其無所償之時痛為廹逐始既未嘗論利則訴於州
縣州縣不得不受公私交廹禁錮鞭箠日以危急故能
賣其田宅傭其妻孥如此者多矣故世之有識耆老誡
其鄉黨賢父兄誨其子弟未有不以貸貰逋負為生事
之不善也昔者祖宗著令諸以財物相出舉任從書契
官不為理保全元元之意盖深遠矣今乃官自出舉設
為賞罰奬勸惡吏誘之以便利督之以威刑方之舊法
亦已異矣且臣再讀詔書以謂振民乏絶抑兼并法無
出此及見有司申明科條又使十戶為甲甲中須有上
三等一人充保浮浪無抵當之人不得一例俵散夫謂
之浮浪鄉人之所不保止是乏絶至甚濱於轉徙溝壑
之人今固不蒙其惠矣復欲藉此以抑兼并臣恐法終
行特為天下兼并之地耳何以言之天下之有常平倉
非能人人計口而受餉也盖市井田里常有榖價踴貴
之時官以常平之粟減價賤糶則積榖者自然不得復
珍市深藏以邀貴價於是生民隂受其賜矣且如越州
去年民田未嘗有水旱螽螟之災只因隣州不稔米商
罕至榖價日增本州以常平倉米自正月出糶至五月
凡四萬五千餘石乃僅能裁止貴糶民免艱食以一州
而言天下理勢略同今朝廷以新法散常平為青苗唯
恐不盡使倉庫既空饑饉薦至則兼并之民必乘此時
有閉糴而貴糶者未知州縣將何法以制之斗粟萬錢
未可知也此豈不為兼并之利哉臣又竊謂兼并者之計
今官既放無庸爭利但可藏鏹坐待隣里之人逋負青
苗惡吏嚴督之時賤買人之田宅和質人之妻孥而已
臣故曰此特為兼并之利也詔意又恐州縣避事不務
推行新法抑遏人戶不肯俵散是尤不然臣嘗私為州
縣主者之計今必使奉行新法姑縱之貸亦不患斂之
之難也盖朝廷設法已分為夏秋二料五月放秋料正
月放夏料所斂秋料正在正月間所斂夏料正在五月
間不過給秋料使以納正月所舉者給夏料使以納五月
所舉者則其出民力者但計所當息錢益所給為所納
耳若然則是使吾民一取青苗錢終身以及世世一歲
常兩輸息錢無有窮己萬一如此則是别為一賦以敝
生民非朝廷王道之舉也臣雖愚闇嘗深世務官於縣
道職在愛民今不敢苟免按問雷同官吏誘䧟小民日
入困敝在犬馬之心亦深惜輕誤聖朝别生此賦所有
青苗新法難以奉行謹具狀自劾以聞伏候勑旨
制
江西路轉運副使吳潛除太常少卿制
勑具官某禮樂根於心著於日用達於天地之化百物
之産隆古聖人重之故分命夷䕫以治其精後世文勝
實衰一奉常掌其粗足矣矧卿不常命惟貳之置爾以
掄魁之望發名父之傳事親從兄仁義充於一性而禮
以節之樂以樂之無非實理出揚濡轡之光華入總容
臺之制作孰非實用哉世教之防範不立人心之情偽
益滋借鉏取帚拔劒擊柱綱常幾少隳矣爾其思辨上
下和神人之道以暢所學可
論
救治論
世莫不思治而治未必至者盖措非其道而復怠之也
古之善為治者必思有以教之不教其民而欲治之至
古之時無有也必思有以富之不富而欲教之至古之
時無有也既富而教行而又勤思力為不變其久而遲
其誠後之治不然不測其端而惟其末之求或從而忽
之而博其所以治甚者淫邪酷暴之政無所不到此治
之世所以常少而不治之世常多古之時富之有原教
之有端井農之地使其業不浮中民之富使其求易足
無煩横之費以蠧民之貨無兼并之俗以奪民之財與
夫山澤百物之税無一至于民故饑不困乎食寒不困
乎衣然後先之以教之意親我所愛也而恩達乎天下
矣幼吾所恤也而惠達乎天下矣愛吾愛以及人之愛
天下相勉于仁矣利吾利以及人之利天下相從于義
矣既又慮其未也有庠有序儒而業師而教俾其誠意
相固信讓相篤怡然有文以相接懽然有禮以相交而
又賓其賢者能者而長之治其所未至治之而不帥則
屏之冀其思而遷善也又其不可則刑之非私也天下
共之也故恩之浹于民也周而被之者廣教之及于物
也洽而感之者深然後與之安而居則和而可保與之
危而守則確而不怠此古之時富之必求所以富之之
術教之必求所以教之之原如古之無是則民之不胥
而為盗也蔑矣古之能舉者唐虞三代而已故其民與
其昆蟲草木無一不蒙其澤者易曰信及豚魚詩曰敦
彼行葦牛羊勿踐履牛羊之賤不忍不仁豚魚之微誠
足以及之况其他者乎此其深根固蔕長生粹治之極
也三代而下治之盛者莫過於漢唐漢有天下更二十
四君四百餘年其治獨言于文帝唐有天下傳世二十
而可稱者僅一太宗焉文帝太宗有治天下之才而又
有治天下之心然而不得與三王同者盖其禮樂制度
不能盡憲三王而為也夫以孝文之德太宗之明當時
之輔佐既賢且能而又不至况又不為孝文太宗者乎
故漢之亡也非衰敝而亡迹孝武而亡也唐之亂也非
削弱而亂迹明皇而亂也是豈不乘強盛之勢有治天
下之資而亂且亡者盖措非其道而怠之也果二帝能
純先王之道而孝武明皇復繼之以不怠則奚所而不
至耳方今天子仁聖富有四海之廣萬物之稅皆竭于
上比之三王之資不為不富也賢能佐職中外之臣舉
數千員而又歲詔四方之較于有司者幾萬比之三王
之士不為不多也然而財不足給于用能不足充于官
而治未臻乎極致者何也得非民之財雖竭于上而費
之不節地之力雖盡於下而民之豪且兼儲雖運而兵
之食或浮官雖進而使之源不澄士取或非其術而濫
者進令下不堅其守而民之搖上之操者日益勞下之
供者日益艱其政日離其民日危夫有四海而又有多
士之資復遇天子之仁聖財不足用于上而民既困能
不足備于官而教且惰禮義不足道于人而不已驕制
度風俗皆未至于古之治者將非為今之計姑欲其速
利而未嘗志于其民也為治而不志其民烏乎而治也
幸而有志于此則曰能富之不求所以富之之術能教
之不求所以教之之原舉是而為治幾何而不至于弊
然則將有為之則若何曰立其制限其土省天下之浮
費而明先王所以富之教之之術而以導之使忠信孝
悌充塞于四方上下民奚㳂而不治哉詩曰迨天之未
隂雨徹彼桑土綢繆牖戶此其可也
臣難論
臣非難於必治而難其所以治臣之於君也可導而莫
為導之而又啟其非則世之所以為能臣而古之所以
為盗其君也古之善臣其君者舉其君日聞正言見正
道左右前後百執事之賤舉皆擇正人而為之助宜其
日入於善而紀綱正道德洽深根固蔕浸明浸昌而不
拔者也不善是者反此姑一時之安曰吾能致其君國
富兵強寧且安而已奚暇紀綱道德之為哉有從而詆
之則曰彼道迂闊非切於務抑吾君未必能也甚者或
從而陷之於姦邪淫僻無所而不至噫人臣之大患莫
大期君於不能為當其未事而莫之導已事而聽其為
此古人所謂赤子將不及乳於其母也夫源之深者流
必長根之厚者葉必茂三代之時其興也皆二三百年
生民舉見聖人之治而不及於亂及其衰也雖庸君暗
主亦二三百年而後已興與衰奚其久而延也周公之
聖伊吕之賢輔翼其間其致君功德不以非聖之道啟
其君故其道正其根堅且牢雖其衰也猶有先王之化
漸漬之深其久不絶宜矣三代而下強而起者不數十
年及其衰也亦不數十年而國統絶滅者何其速而易
也管仲之權商鞅之術為之贊佐汩先聖之法以罔其
君故其道不正其根易搖雖其寧也紀綱已内壞况其
衰也烏能久而不絶哉伐深根者難為功摧枯朽者易
為力夫以三代而上豈盡聖且明太甲昏周成弱三代
而下豈盡昏且亂齊桓之略秦孝之勇非有伊周之道
以正之則太甲周成未必至于聖而管商之徒不以非
道啟之而一束以先王之法齊秦幾何其不治且明哉
但為伊周者其心常恐其不正管商之心奚為不正哉
民焉富而已矣國焉強而已矣奚為而不帝乎曰帝不
可也奚為而不王乎曰王不可也槌提仁義絶滅禮法
以愚民志以啟民亂誣惑其君以至於霸則管商之心
其不仁已乎噫周公不世出伊吕不時生有焉不幸而
出於齊秦之世而為管商之術以啟其君則帝不帝王
不王治奚從而至哉抑其所負何如爾今之臣其君者
欲致其君一臻於三代宜乎取斯以為鑒爾
