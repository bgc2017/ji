都官集卷十宋陳舜俞撰
書
上時相書
具官某謹齋沐裁書東望載拜授之門人有聞於集賢
相公閣下某嘗學古今竊惑治亂之迹是何致治之難
而亂之多耶桀紂之亂非堯舜之道亡亡堯舜之道者
非堯舜之人也然天之生材無窮天不以臯䕫元凱私
於堯舜堯舜兢兢以不得臯䕫元凱為已憂臯䕫元凱
皇皇以不得堯舜為已憂故文命敷於四海勲華塞乎
天地嗚呼生民不見太平之治久矣士之生也罔其相
與日見也偽其先王之道未嘗人人傳傳而出於鄉人
者其君未嘗憂不得而臣之臣而入於利祿者未嘗行
其道而用其言是非臯䕫元凱獨不見於後世後世長
飬之進取之之術異也然則士之出於世而求為無愧
於進之道者奈何君不以失士為憂則不進憂而求之
不以失禮為憂則不進取之以禮不以不行其言為憂
則不進用其言不以不終其道為憂則不進人皆有欲
進之心而進為甚難故常有願治之望而不易得烏有
仁人在上使人人自足其本心相與日見於治士之懷
是道而逢是時疇欲與鳥獸草木為羣而能忘貧賤之
憂乎某不肖潜心讀書恥文章之陳迹高古人之忠義
亦有日矣前此者言必遜進必縮固未嘗便便汲汲之
若是噫不以自進之難而盛時之不可再耶至於鍳前
王之廢興明来事之成敗究生民之利病論天下之安
危雖智小而謀大責近而憂遠今或以其書為可採用
舉科目又念古者相君皆開閤以飬天下之士收羣策
以釐萬務閣下好賢取士出乎古人而某舊得從事賓
客曳裾閣下之門雖閣下盛德大業無待於人然狂夫
之言聖人擇焉今某之進求所以自足乎望則鈞播之
賜未可知也苟就其書如蒙一言之採有補於今則某
之心固巳為得矣謹以所進治說五十篇十卷繕寫塵
獻伏帷調爕之暇俯賜鈞鍳不宣某頓首拜
上時相書
某居東海之濱一日獲邸吏之報伏審執事進位元輔
其比肩並命者又皆為天下所望之人某方食匕落不
知起舞於坐吁嗟聖天子求治如此之至登用賢輔如
此之當盖自漢唐以來命相之盛未見今日比也某且
思天下搢紳先生巖穴逸處洗耳更化拭目以觀太平
又豈一二其人而已哉惟是區區孤生念昔旅食京師
日聞都人卿士風議執事柄用以來施設之略有若未
能厭足人望者嘗不識忌諱謄寫衆說置之主謁伏蒙
執事遠取聖人吐握之義不間狂夫側陋之言接以上
客之禮賜之更僕之論開陳虛懷親指時事則某知執
事育德待時興天下之利除天下之害自有先後與夫
進銳退速輕為去就者不同日而語矣從是以還引領
一方日待德教之下則有若裁任子之令革貢舉之法
燁然亦足以動天下之望矣而某又竊憂者治世不易
得君臣之相遇甚難恐執事有待之之心而時不偶懷
切磨之術而功不就萬一及此當世之人猶或不見執
事有為之迹誰復能信執事願治之心哉不謂執事知
天降大任之心將至期其道有時而果一效於今日
矣然某聞秦人苦冘豫之疾者凡二十年瞽醫庸術日
踵其門不惟無愈而又害之者多矣鄉隣之人有過而
告者曰是必用盧醫扁鵲而後愈也然而秦人未嘗信
日瘠月痼而無所愈卒命夫二人者鄉隣皆喜而秦人
憂之曰秦國之技止此耳從是而治吾之病其革矣噫
今日之事無異於是天下之病豈獨冘豫而巳耶其與
執事比肩並用之人則若醫之有盧扁也天下之賢固
不過執事二人者是以天下雖喜識者以為憂何則夫
療久疾之人不能為勿藥之喜必有針砭之神攻灼之
毒瞑眩之苦然後固一元之氣瀹五臟之煩生六府之
和強筋力而豊膚革爾今有百年之敝豈能為循迹之
治必有非常之事業不次之進退大有為之更張然後
立天下之本銷當世之冗下生民之休暢威靈而躋富
庶爾今執事出素藴見鴻業取百年之敝圖一世之救
則朝廷躋三代之康強生民享二帝之壽考在此舉也
使執事復為循迹之治襲蹈前人之爲不過維持而居
保完以退天下之望過執事而無所屬天子之信後今
日而不可再然則視四海之瘡潰成一世之膏肓亦此
舉也某又視漢唐以來當天下之憂責者未有若執事
之重也古人不以位為樂而以位為憂不謂是乎某所
謂針砭之神者何也伏以執事道貫聖賢學該古今知
天下之責不可逃待天下之任必將至夫豈止懷庸庸
之謀持斷斷之技而已乎是必有經濟之雅施之小大
而有宜謀猷之深取之左右而不竭伏惟執事斷之以
必行發之以至神此所謂非常之事業猶秦醫之有針
砭也某所謂攻灼之毒者何也竊以方今綜覈之理廢
賢不肖混淆大官大職涉級而至未嘗待勲勞徒食虛
廪紛然無所為求而使之又患材不足此天下之至敝
也伏惟執事知人之賢雖草茒塵泥必噐於華顯察人
之不善雖黻冕朱紫必廢於冗散然則士多嚮善官有
稱職此所謂不次之進退猶秦醫之有攻灼也某所謂
瞑眩之苦何也竊以衆人難與謀始易與樂成鄭子産
古之賢大夫也為政一年輿人欲殺之三年而民詠歌
之夫君子之幸小人之辜善人之利不善人之害此謗
之所由起也况今與上金石時則機會伏惟執事奮不
顧之節無可奪之義苟利於國不知為身未信於人先
信於天然則何利之不興何弊之不革此所謂大有為
之更張猶秦醫之有瞑眩也某所謂固一元之氣何也
竊以人非元氣不生國無本不固昔賈誼可謂知國體
者其言曰太子者天下之本本正則天下正故古者天
子國君即位政教未脩禮樂未講君臣相與為建立之
議嘗如此之早也至於教習其善猶恐不豫烏有垂策
一世而不之及大臣畏避而無所陳為國遠慮凛然寒
心也且天下者太祖太宗之天下相與揖遜而得也伏
惟執事傳納讜議推明天心以重宗廟消禍於未然垂
裕於萬世此所謂立天下之本猶秦醫之為疾必固一
元之氣也某所謂瀹五臟之煩何也竊以方今蚍蜉之
卒無慮百萬衆其仰食於縣官歲率五千萬犬馬之臣
無慮三萬人其受祿於縣官歲率亦百五十萬天下之
財取之毛髮而積之丘山歲之入未能過億也而官兵
之冗食其大半其餘郊宫之奉歲幣之奉尚未足以支
也古者三年耕必餘一年之蓄國無三年之蓄曰不足
今也以歲飬歲猶或不給故太倉之粟不支比年都内
之錢未聞億數不幸重之以師旅因之以饑饉為國計
者甚可懼也伏惟執事嚴教習以汰無用之兵釐仕進
以澄不職之吏使通收三歲之冗食而餘一年之經費
行之九年國家其庶乎有備矣此所謂銷當世之冗猶
秦醫之為疾必瀹五臟之煩也某所謂生六腑之和何
也竊以方今土田之賦關市山海之利取於民悉矣朝
廷進剥刻之吏以羡餘為有功郡縣校征科之勞以殘
忍為稱職天下有禁外之禁小人犯法無有完膚天下
有賦外之賦生民饑寒不能僅免吁可謂窮矣伏惟執事
名田以寬大半之賦節用以通天下之禁藉使未及絶
禁外之私條使其手足有所措斷賦外之竊歛遺之衣
食之毫毛此所謂下生民之休猶秦醫之為疾必生六
腑之和也某所謂強筋力而豐膚革何也竊以朝廷以
兵強戰勝為筋力以家給人足為膚革方今敵國外侮
取厭於賄可謂強乎生民盗窮流轉而死可謂豐乎伏
惟執事勉其所未至革其所欲革更其所當更自然中
國日強敵國畏我如天地生民日阜禮樂備而廉遜興
此所謂暢威靈而躋富庶也猶秦醫之為疾強筋力而
豐膚革也此數者蓋天地之大務興復之急先執事得
君得時得共政舉而施之如饑之命餉渴之索飲猶恐
為晚也若夫補完萬事之缺更易一世之故至纖至悉
豈可勝紀伏惟執事開閤以待天下之士下朝不宴博
收羣策夜思日行太平之功乃可致也嗚呼古者治世
常少亂世常多不以聖賢之人材與時不相偶乎古者
有其材無其時仲尼是也有其時無其材房杜是也天
生執事以輔吾宋天啟吾君以賢執事得聖人不得之
時至房杜不至之學可謂盛矣執事勿謂天未厭亂天
之與此時足以信矣勿謂上未腹心上之付是任可謂
堅矣今執事極所以爲之則不違天竭所以報之則不
負吾君執事忘其身則身安不顧其家則家榮時乎時
乎不再來惟執事圖之某愚賤無所能天下之事以嘗
求而知之雖然不知其可行耶今當職事之大任以嘗
進瞽說於前而不得默已於後敢盡布之惟執事擇焉
使言而無補尚知其心之拳拳萬一有所得執事不以
人廢之乃所幸不為狂言誠無望於自利也干冐台重
鈇鑕之戮亦惟哀矜不宣某載拜
上昭文相公書
具官某謹拂蓍揆日齋慮裁書頓首再拜惶恐有聞於
昭文相公閣下某嘗伏謂君子之蹈道行乎天下甚哉
求適乎用舍去就之難也人生孰不慕富貴而惡貧賤
孰不美膏粱而厭藜藿孰不悅文繡而禠藍縷孰不快
使令便嬖而憫勞苦其膚體孰不樂志澤日加於天下
而嗟窮拂其所為孰不好聲名白於日月而恥湮沒無
聞又顧天下非無有餘之勢而不足稱已之養伸巳之
願然而君子之蹈道行乎天下者遇不遇得不得人人
未嘗齊也是何也或曰時也君子不謂時也且周公相
天下朝諸侯如運之掌為得時乎則生周公之時者伯
夷叔齊而餓死孔子為旅人走四海死無置錐之地為
不得時乎則生孔子之時者管夷吾晏平仲嘗以其君
霸是以君子不謂時也或曰命也語曰不知命無以為
君子也周公固達矣遠則四國流言近則成王不知周
公愓然懼不獲光眀文武之道而大墜輔佐之業乃作
詩以遺王名之曰鴟鴞仲尼固窮矣失魯司寇將之荆
既先之以子夏又申之以冉有其適諸侯也未嘗不皇皇
然使周公謂命也則不聞流言而懼孔子謂命也則不
適諸侯是以君子不謂命也然則其餘用舍去就之間
亦可謂難矣周公管夷吾晏平仲得其所就就之不為
謟孔子伯夷叔齊得其所去去之不為固後之就者不
有周公管夷吾晏平仲之道而仕者皆苟仕也後之去
者不有孔子伯夷叔齊之義而隠者皆妄隠也故曰富
與貴是人之所欲也不以其道得之不處也貧與賤是
人之所惡也不以其道得之不去也君子之於人也審
已之所以去就求不失其正為不難處人之所以用舍
於已使不失其義為甚難苟能審已又能處人故不以
人之將舍已者就於人不以將用已者去於人就其所
舍雖得之君子曰曾不若黔敖之餓夫也去其所用雖
得之君子曰是視天下而路也古之人其難於用舍去
就之分常如此今之人奚獨不然非慕富貴美膏粱悅
文繡快使令便嬖樂志澤加於天下好聲名白於日月
之甚也非惡貧賤厭藜藿褫藍縷憫勞苦嗟窮拂恥湮
没之愈也非周公孔子管晏夷齊之道亡也是何也時
然也古之所以就於世者道德成於國人則鄉大夫鄉
先生禮而賓之矣辨說合於卿大夫則公執禮而見之
矣志策聞於國則國君束帛而求之矣非若今以言語
之度量揭於有司羣羣而来合則得之不合則棄之如
此之薄也古之所去於世者去於魯則之衛去於衛則
之齊之晉之宋之秦或之於四夷非若今不合於有司
則為匹夫矣或窮且死而已矣不合於朝廷則為黜臣
或錮且卒而已矣是以今之君子常不及古人有磊落
去就出入之節而上之人無恐恐失一士之悔雖然謂
古之所以用舍人之道未能遽復之可也謂古之所以
用舍之道不足復不可也謂今之所以去就人之道雖
失士而不可出於中國可也謂今之所以去就人之道
無失士在中國不可也苟有人焉好古之道持古之所
以用舍去就之義而不出乎天下其將以古之道與古
所以用舍去就之義望於吾君吾相而已乎將不以古
之道與古之所以用舍去就之義望於吾君吾相而已
乎孟軻曰我非堯舜之道不敢陳於王前夫豈不美仁
義之道哉其心曰是惡足與言仁義也故齊人無如我
敬王也今其來也如不以古之道與古之用舍去就之
義望吾相不恭莫大焉古者旌以招士皮冠以招虞人
虞人野之鄙人也不得其招則不往况國士耶今之天
子以招天下之士者有若六博之道耳或偶以勝或
竒以不勝不勝者不得怨勝者曰幸不幸偶然也所謂
六科以策天下之士者則又甚矣乃若射寠數之術也
然六題者必命羣籍隠奥嵬𤨏之言而加之參互離絶
以求為難知之勢幸則知之為中選不幸則不知不知
為不中選然而天下之士負經世王佐之略如漢之董
仲舒有直言敢諫之心如唐之劉蕡褎然出於是科者
不可謂得其招而来也謂今之天下應選之士雖有古
人之道而無古人之節故不得其招而往亦不可也盖
以朝廷承平熙洽巷歌里誦文章聲眀際天接地斂材
日繁得士亦衆臣工如棫樸之富巖谷無考槃之樂士
之生是時也名不齒於當路則不免為鄉人養不及於
禄食則卒困於畎畆求而不得者有之未有不求而自
得之故皇皇汲汲而来也古之任士也任其所長不任
其所短是以材有餘治道日不足今之於士也求其所
不知而問之知就其所不能而責之能雖得之蓋亦不
贍矣故比歲詔舉所得不過一人甚者天下無一足以
充其選非士亡也任其所短而不任其所長而然也以
若所舉為吾君吾相者不可為之動心而已乎古之於
士也不惟舉而用之其所以禮之遇之固有道也有若
周公焉為文王之子為武王之弟為成王之叔父其於
天下不賤矣然而布衣之士所執贄而師見者十人還
贄而見十二人窮巷白屋所見者四十九人進善者百
人教者千人朝者萬人是古人之於士者亦多術也或
爵之或祿之或尊之長之或教養之非若今挾甚重之資
持不可合之勢與者窮日力大榮之否則悻悻而拒之
訑訑如也近世之名制舉者亦可考矣有若唐武德之
舉不有常制皆標其目而搜揚之文策高授以美官其
次不過得一出身耳豈若今揭殊中之選名非常之舉
得之則不旋踵取富貴否則棄而去之碌碌如也某嘗
遠觀周公相成王之世及唐武德之時禮脩樂備刑清
訟簡家富人足頌聲休烈煥乎甚盛畢召虞虢衆聖相
與輔佐其次房杜魏李衆賢相與謀理然且進善之意
如此之勤取人之法如此之當以彼較今不為無事是
宜吾君吾相方孳孳於天下之士大約古之制少釐今
之為求必得士而後已也閣下道德功業不獨於今一
人於數百年中特一人耳豈止能致吾君武德之君而
已自比於周公不為過也某不肖無古今術學徒慕古
人之節義竊幸閣下講道致治之期留神收士之日不
自虞度起於海濱求致身於閣下爵祿長養之中前此
者故持所撰治說五十篇委置門下如蒙閣下察其言
信其所存其為永合於世之道粗曰不苟矣然而復陳
區區如是者今蒙朝廷收採俾從事於有司有司必將
發難知之題舉一人二人之目幸而得之未可知也不
幸記誦之不及科指之不眀遂為碌碌者俛首而去則
終年不能望閣下之門墻而無路盡其愚忠矣故盡布
之永無愧於古人
上呂參政書
某惶恐頓首再拜有聞於參政閣下某伏以二帝三王
之君臣其去世已遠非有流風遺澤可至於今然而人
莫不以為聖且賢盖有仁義禮樂賞罰號令之迹方策
存焉耳孔子顔回子思孟軻生為匹夫未嘗得百里之
民而君長之高談而死然而後世之人懷其風烈猶曰
二帝三王之君臣不若也是雖無仁義禮樂賞罰號令
之迹而有治世康天下之心為後世所信故也盖道在
於迹雖並天地而高厚有所極其藏於心淵淵浩浩而
莫知其疆此所以後世論仲尼賢於堯舜遠矣伏惟閣
下學孔子顔回子思孟軻之道而履二帝三王臣佐之
貴聲名事業為四海望可謂盛矣至於仁義禮樂賞罰
號令之迹其著於已久其澤加於民固已遠而天下士
大夫相與言曰夫子所以治世康天下之心固未之見
也指前日之迹且善則曰可以知夫子之心以是歎天
下之士所望而待者豈淺也哉某棄而窮且久矣然徘
徊徬徨愛其餘生猶庶乎見閣下盡心迹之化與昆蟲
草木沐浴之惟公察焉不宣某再拜
