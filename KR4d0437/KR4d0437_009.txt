水雲村稾卷九
元劉壎撰
啟上
通謝丞相
上丞相印早從綠野之游隨使者車來問洪鈞之轉行
矣肅章服而進期於曕繡衮之光齋心通名頓首納贄
某官真古人傑為今名臣以魯論致太平夐邁管蕭之
匹用周官立法度上嫓伊呂之間揆路三年盤石四履
正歴階而趨宰輔欲平地而作神僊遂挂神武之衣冠
甘樂清音之鐘鼓减聲伎省騶從未數唐人之清居鼎
鼐無樓臺儼若寇公之儉於惟名德簡在淵衷時咸思
西蜀之英公復從東山而起寬夫百許歲重來軍國之
平章君實九分人寧忍園林之獨樂某沗聯宗籍浪竊
世科閉戶讀書亦既蹈寒餓之水火硏朱點易頗欲窺
廣大之乾坤適飛輓之眷知以畫諾而辟置幸際洛社
耆英之會輒修韓門弟子之恭念昔先人曾是相國之
客訖至今日誰憐中散之孤歸誠三台徹福再世華竹
秀而野將窺五畆之園風雨安如山終庇萬間之厦曕
依匪遠歸倚彌深
通楊提舉
掩袂壚亭曾共聽於夜雨分符侯甸喜采映於福星遥
瞻禮樂之光願託蕃宣之庇某官三湘竒氣四海高風
志在春秋學問傳素王之正名若日月器能兼諸子之
長以嚴明為蒞政之規模以莊肅為飭躬之本領翩雙
鳬之入覲儼丹鳳之來儀粲粲道州之聲汪洋楚水皇皇
周原之望洗濯瘴煙且將接大微之躔乃復屈澤國之
節我聞在昔人亦有言謂關西之畏四知宜司食貨若
龜山之救一半合在朝廷然時方急於諏詢故政姑煩
于豈弟載嘉醒瞶有偉將明競傳歛散之適宜屬無患
矣亦曰澂清之竦聽職有利哉惟中朝方啟於太平恐
外服難掩於顯用激西江之斗水已聞盛積於腐紅朝
北極之一星遄見入聯于荷紫某力微心在志廣才疎
奏上林子虚之篇激昂已倦聽貞元供奉之曲感慨徒
多身還黃葉之邨夢斷紫薇之省敢謂清朝之垂念俾
分巨屏以承流既體統之相維豈禮文之敢缺贑石三
百里所願息於歎愁廣厦千萬間終有祈於覆幬其所
謂敬不在斯文
通謝都大
暉騰鑄冶兼提數路之權職忝題輿遠藉萬間之庇久
願締交而微介紹今欣備數而效走趨誰為先容殆有
默相某官鍾靈台嶽挺秀相門季方難弟元方難兄允
謂一時之傑太傅在前少傅在後相承數葉之芳獨推
左戚之賢最著右丞之政凝香而森畫戟藹黃龍循吏
之稱入省而襥青綾偉貞元朝士之望惟時議政重在
豐財子母相權每病阜通之無策君相共簡咸欣斡運
之有人暫違立玉之班往課流泉之績文閣峻遷於寓
直使軺廣統於提封方日鼔於洪罏遄山積於朽貫生
財有道行彰坏冶之勲播物無垠式廣鈞陶之業某素
無宦譜頗讀儒書一科不補于辛勤老將至矣半世殆
成於流落命亦安之適了邑勞遂佐郡事翠浪玉虹之
佳處似有宿緣紅蓮綠幕之舊游已成陳蹟雖自喜經
從之熟若為俾觀聽之新尚獲私於帲幪庶其免於顛
沛鐵九州而鑄錯苐懷躍冶之羞丹一點而成金願溥
在鎔之惠
通趙大帥
開元帥府於昭鈇鉞之威隨使者車密邇旌幢之蔭雖
號分臺而涖事實均列屬以受容遥瞻邃嚴敬叙歸嚮
某官機神明鑑文武威風蚤振江淮之名丹心若月生
禀岷峨之氣定力如山指麾已失於蕭曺比擬自謙於
樂管龍節英簜鎮真揚之提封燕寢清香壯金焦之形
勢乃陞華於邃閣乃導旨於機庭適長江風寒之區方
嚴裏彍若要地雲屯之戌宜重中權資詩書禮樂以折
衝覺營壘旌旗之改觀洗足入船上岸擊賊從容制敵
之規釃酒臨江横槊賦詩燕適巡邊之樂鼔角讙亮波
濤肅清羌人服趙將軍永絶羽書之警遼吏畏司馬相
歡迎繡衮之歸某筮仕無竒承家不競乘下澤御□段
每自安於平生呌閶闔呈琅玕覺難諧于當世頃幸邑
灘之涉謾尋計幕之游顧皇華之在原何資畫諾適紅
牙之開閫喜近照臨諒不忍於壑鄰尚或私於鈞播詣
大府而受約束溯風悵隔於一江裹章服而謁上官何
日獲瞻於六纛苐嚴修飭遥聽指呼
通徐提刑
褰帷入境聳瞻直指之威贊幕充員謬主將輸之畫實
幸相維于體統敢云各異于司存矧再世以辱知輒三
熏而修敬某官瑰偉宿望卓犖通材抱送麒麟生全光
岳之正氣巍登龍虎早垂宇宙之大名踐敭華資培植
雅器凝清香森畫戟藹然循吏之稱開黃道拜紫宸藉
甚望郎之譽密勿漢廷之侍侵尋雍橐之聯適當錢楮
之相權阜通是尚深軫官民之交病緩急失中肆命儒
英丕宣帝旨殘以寬慢以猛恃平允恊于權宜下適重
上適輕執法畢伸於冤枉不待效薶輪之舉自足彰持
斧之尊小試澂清遄歸獻納日麗崆峒風酣章貢姑暫
駐於翠軺雪殘鳷鵲雲近蓬萊已催朝於紫禁某故家
薄宦平世凡材昔我先君雅締陳雷之好惟予伯父復
陪温石之游不圖冰幕之贅僚又隸霜臺而受察豈造
物曲憐其流落亦機緣適契於會逢恪共走趨惠祈涵
育孔融叙膺門之好願私敬故之恩重耳徼楚國之波
尚溥及鄰之潤誓鞭鈍質祗服明條
通史提舉
六轡觀風共仰學齋之望一官贊畫濫陪計幕之招雖
各異於司存亦均聯於體統某官五史名家四蜀竒氣
益州自蠶叢而後于今幾年臨卭從鶴山以來惟公再
見堂堂人物表表聲猷聯太微之積星出澤國之簜節
春攽秋歛奏報不待於申寅左鬻右饘喧呼了無於庚
癸於此見真儒之政夫豈若俗吏之為遹觀長材因感
時事天地中間莫不順紛南北以來同國家閒暇及是
時宜中外之有託以仁義之澤塤箎羣有以道德之威
泰華四維豈繄重名不列要任宋三百載方重啟于太
平蜀第一流盍遂登於顯用某生聯屬籍壯忝世科閉
戶讀書坐閱十年之光景硏朱點易欲窺三聖之精微
詎期星使之禮羅亟上天朝之奏剡使易彼以就此將
舍舊而圖新遂令海霞島霰之緣轉作山雨浦雲之興
有嚴告至願在受容楚材而晉用之盍歸坱圠秦弟則
吾不愛也諒蔑町畦行赴臺參先修函摯
通趙府判
昔拜龍門曾近尚書之台斗今隨牡轡或依别駕之屛
星一見如平生之歡相與篤再世之契論心幸甚舞手
躍然某官珪璋名流詩書道味凛清白操不染紈絝之
塵為文章家自是衣冠之秀共惟先正夙號儒宗德望
名聲獨冠端平之諸老言論風旨卓為元祐之全人由
學妙於極先故名高於世表人仰善政知王氏之必興
天昌忠良果臧孫之有後是先世德丕闡先猷維今朝
野之升平將為禮樂之制作有如公等宜在帝傍孤鶩
落霞之邊暫分風月金雀觚稜而上行曳星辰將宏試
於經綸用丕昭於風烈某十年濩落一第沈淪林下讀
書覺難甘於小隠牀頭有易差未至於全貧詎期星使
之禮羅忽上天朝之剡辟俾司畫諾適近照臨惟吾翁
而翁曾共論於莫逆今兄子猶子諒未忍於棄捐尚借
餘波庶全末路我雖異事覬聞藥石之規豈無他人願
廣本枝之庇
通黃提刑
繡衣出使新風采於大江以西油幕從軍望顔色于崇
臺之下幸末路遭逢之巧在洪鈞陶鑄之中銜䄂不文
摳衣而進某官大名揭乎日月直節凛于冰霜為天地
立心實本經綸之有學使鬼神破膽咸知操履之無瑕
偉哉三館之英儲信是四明之瑞禀抽書金匱抗疏玉
階陳孟氏仁義之言不負所學嚴昌黎佛老之辨欲正
人心引裾力冀於回天拂袖勇移於分月遄被十行之
寵來行千里之春富文忠大活飢民恩深青社狄梁公
盡除淫祀聲動河南使華兼領於千倉帝意灼知其五
善乃若春朝之元會畢然天筆之恩言謂吾民以食養
生固資斂散惟本朝以仁立國尤重平反申命諏詢丕
昭欽恤於粲崆峒之日不移益部之星然而時變罙艱
事功何限峴山雲黯京觀未築於鯨鯢蜀道天高介冑
久生於蟣蝨欲折此虜湏用真儒甘泉論思會趣登於
顯用天章條奏願重致於太平某晚出單人早親諸老
半生迂拙欲潛窺往聖之精微末第沈冥已消盡少年
之意氣錦正慙於學製琴乃使之改調比及三年齊瓜
之告熟久矣今既數月庾梅之獻笑隨之辟代巳上於
奏函禀命實承於閫檄惠徼夏庇謹侯臺參一道之瞻
福星出處幸均於臨照百榖之仰膏雨始終端藉於生
成儻略等威尚私鍳哉
通徐資相
碧幢列屬誰為東道之主人綠野棲賢賴有南州之高
士昔歿身於化冶今頓首於師門不虛此行敢恭所事
大資相公四海典型之老兩朝文獻之儒偉節清風叔
向古稱於遺直全名盛福季昉見謂之善人固宜顓銀
臺批敕之權當玉堂揮翰之選豈特鴻文鉅筆一時鼔
舞於風雷每聞梗論危言千載煇光於日月抗疏破限
田之議騰章折閹豎之奸天為動容人皆吐舌至今談
者咸仰鳳凰之朝鳴想在當時能息鱔鰌之晝舞薦紳
楷寫汗簡流傳雖申公老成舉世方推其華皓而疏傳
止足浮言莫得而磷緇亟挂衣冠甘安杖履然而不有
君子何以慰望治之心所謂伊人詎容袖調元之手帝
方注想公盍遄歸矧思青宮羽翼之勞宜正黃閣股肱
之任獨樂園荂竹之趣固適雅懷天章閣筆札之陳乃
關世運亟其來只毋或浩然
通鎮江守趙總領
帝命王人就臨重鎮官稱内史遥附屬城執摯有嚴修
辭以進某官兩朝開濟之業一家忠義之傳文武威風
西平有子機神明鍳南嶽鍾靈若稽元勲疇似先正總
八州而作都督屢立奇功率三軍以定中原期攄宿忿
載旂常而孔偉辭衮繡而弗居有鼎彛未了之功留塤
箎後來之秀器能是佀善慶彌長古風蕭蕭久無此魁
壘鴻碩之望世德繼繼乃萃為倜儻竒偉之豪四海仰
冰壺之名一時如泰山之重其仕郡國則稱循吏其立
班行則謂端人羣公仗治辦之能當宁倚榦方之略六
師餽餉賴周使臣千里蕃宣為漢刺史眷南徐之巨鎮
號東土之雄藩自本朝建總臺實受江淮之財賦以名
家兼郡紱密護京師之本根相望廣陵城一水之間尚
想信國公千古之烈宜恢偉績增煥先猷豈惟表裏于
山河終藉經綸于社稷
通繆吉州
大藩易鎮仰韋寢之凝清底幕服勞依儉池而泛綠以
宦路驅馳之始在化鈞陶鑄之中遭逢甚竒歸倚惟謹
某官接永嘉諸老之𣲖在咸淳君子之流真實身心寒
露清冰之凌厲光明正事秋霜烈日之肅嚴聲華甚都
步武孔碩曉趨閶闔方陪荂禁之朝日遠長安遽請竹
符而去試觀汝川邇日之政允為江右列郡之魁治狀
既上於清朝恩旨俾遷於巨屛雲間幡蓋移來白鷺之
洲雨外䵓蓑欣聽黃龍之詔方開藩之伊始屬艱糴之
隠憂富者擁紅腐而坐觀貧者擷烏麻而假息解劍指
廪矧春夏之方交炊沙作糜恐朝昏之不保賴有仁牧
蘇此疲氓聞道途之傳誦謂規畫之精密文潞公置糴
場一十八所惠及成都富丞相活饑民九十萬餘功高
青社仰明公救菑之政得前賢濟物之心共惟聖明遹
求俊又謂結軰治郡國固可蘇舂陵之氓謂長孺在朝
廷始足奪淮南之氣趣登禁近共贊昇平某鐙火半窗
齏鹽六館仕未能信乃俾著從事之衫誰適為容竊幸
入大夫之幕念平生恥同於俗子茲一旦獲事於吏師
誓冰檗以求知望風霜之見赦推官理事不倦嘗景慕
於昔賢太守決郡如神尚庇存於下吏
通趙制置
大閫宣威屈金狨坐偏州假守依玉麟符念先世嘗事
於名門喜今日復歸於化冶歸心台斗頓首轅和某官
文武威風機神明鑒有大力量實鍾南嶽之靈號真英
豪允謂西平之子功名赫奕忠孝光明自端平和戰以
來至開慶艱危之際寬先皇之宵旰多名父之勲勞軍
入洛陽雪列聖在天之憤威行沙漠折諸戎猾夏之心
屬峴首未靖於風塵而江面頗嚴於㷭&KR2370;金陵江南佳
麗關上顧憂使君天下英雄賴公臨鎮感激受詔慷慨
建牙總數路之賦輿授諸將之節制延州有小范西賊
膽破於歌謠江上用魏公烏珠色動於荂押號令嚴肅
氣色精明方將輸治法而出征謀亦且儆國人而討軍
實深溝高壘繩聯而珠貫壯士大馬雲集而蝟興丕建
駿功於昭先烈百年父老爭誇小忠獻之威風三世祖
孫行繼大申公之相業
通淮東制使李端相
宣威舊鎮丕昭斧鉞之光分牧屬城遥借旌幢之蔭昔
嘗忝走趨之列今仍依節制之尊敢以一箋徹於六纛
某官天人風采王佐規模出隻手以扶乾坤成功不有
噓寸膚而起海岱潤物無聲身繫國家之重輕名動關
河之遠邇任兼將相而愛善類若圭璧身居邊境而惜
民力如體膚兩晉以來惟羊祜在仁人之目三代而下
獨孔明用王者之師頃從渚宮暫謁洛社屬㷭&KR2370;徹乎
江上而氊裘徧於淮南上興拊髀之思公重致身之義
朔方將士想子儀之重來西夏羌胡懼希文之忽至感
激受詔慷慨渡江大幕府之宏開平山堂之增重嘗聞
昔日廣陵坐鎮者十年其在當時淮上不驚於一矢今
復借福力之鎮壓果又見邊塵之肅清方將輪治法出
征謀開誠心布公道無日不討軍實而申儆迨天之未
隂雨而綢繆相視時機恢復疆宇
通呂保相
崇臺督餉兼隆鈇鉞之權凋壘承流媿負摩符之寄疇
昔仰威名之重乃今竊庇覆之私遥望旌幢肅陳竿牘
某官名滿九牧氣蓋三軍傳六韜書能笞箠於羌虜佩
四將印欲纓繫於單于自結髮以從軍每枕戈而待敵
百戰百勝志洗天河之甲兵七縱七擒聲震江淮之草
木登壇受節杖鉞督師首巴蜀膂荆襄所至捐軀而自
效腦夷吾髓沙漠誓不與敵以俱生頃者平瀘之功與
夫援鄂之勇書之史策紀於太常將入贊於機廷尚出
臨於統府豈風寒數處正欠蔽遮而天險一江實資守
禦非藉老熊當道之勢孰折佛貍飛渡之謀肆勞元勲
誕膺重寄竝授諸將之節制兼總數道之賦輿屹萬里
之長城增九鼎於吾國自西陵至白帝咸無羽檄之驚
若蜀道上青天亦遂農桑之慶行鷹揚於銳旅即虎視
於中原人思子儀若父兄直取神州赤縣之舊天生李
晟為社稷峻陟斗樞黃道之間某簪橐故家衣冠末緒
摩盾草檄屢隨出塞之行說劍論兵漫愛從軍之樂兹
忝分於陋郡幸遂隸於和門雖方嚴邊鄙之防諒亦念
民社之責給餽餉而不絶尚少寬程督之威安田里而
無愁當勉竭拊摩之力
通交代鄒通判
展驥足為别駕將催荂底之朝遺鯉魚有素書來促瓜
時之代結好允期於奕世納交本自於通家爰致報函
肅迎都騎某官寬裕有君子之德通練擅能吏之名慶
元掄魁故家宛其文獻武陽山水勝處鍾此材猷通籍
明光之庭奏最河陽之縣集玉京騎麐鳳宜著祖鞭汎
僊槎問斗牛乃題陳坐春臺四境沂海一歌比者以長
史之賢居然行大守之事興弊補廢適成凋瘵之餘醒
聵膏萎頓復升平之觀行且被絲綸而朝矣何遽拂衣
䄂而去之厥今日月清明六龍在御風雲際會羣鳳來
儀雖雅懷固在於愛山恐優詔未容於專壑神明佐郡
深諒父老之思剛正立朝行慶公侯之復
通許船場
刳木為舟有偉重臨之績載書入幕謬陪畫諾之游誼
重同寅禮恭先甲某官志在利涉才若順流扣舷高歌
不逐浮波而上下轉拕有力欲平大勢之重輕興念故
家旌陽之僊來訪古洪督府之勝時惟海宇未靖濤瀾
野渡而横孤月孰為樘柱江河而亡維楫寧勿淪胥行
疇治艦之庸丕顯濟川之業所願聽渡江之擊相與觀
越河之焚連檣五千雙已辦舳艫之銜尾破賊八十萬
要令帆艣之飛烟某身世轉篷利名輕葉牽輓不上如
摚果老之鐵船積壓空多不過米家之書卷素昧藏壑
之志率常載月而歸誰畀招旌俾參輓畫獨我從事正
望中流之得壺及爾同僚毋若共舟之敵國行將繫䌫
即遂摳衣
通謝廣西帥胡都承
桂府价藩方重宸旒之南顧棠隂舊部徑煩牙纛之西
行新受隆知冐申私賀某官辟歴手段光霽胷襟特立
獨行鬼神亦為之破膽大公至正天地實賴以立心四
海仰石壁之名一時如泰山之重孔明制夷人之變允
謂知兵無忌輔晉室之興咸云似舅蓋衡嶽獨鍾於正
氣宜長沙多出乎偉人觀所至之設施見平生之聚辨
比下青冥之鉞來臨黃木之灣隸節度二十二州仰鄭
尚書之威德焚淫祠千七百所偉狄梁公之英明海浪
頓清瘴雲不翳適五筦謀詩書之帥衆切去思惟九重
知文武之才就資移鎮自東徂西而靡憚由近及遠而
翕孚將士歡迎喜我公之未老兒童歌舞誇吾父之重
來仁義前驅威聲丕聳元戎啟行十乘小煩鎮於帶篸
宰相禮絶百僚行見催於繡衮某苦無竒骨空有壯心
說劍論兵漫愛從軍之樂摩盾草檄屢隨出塞之行嘗
力戰以全蜀城亦偏師而當敵騎幸逃萬死已老半生
薦假寵以試州俄纏悲於陟屺三年枕凷身待盡於邱
園一旦援琴恩許依於香火忽有來於吉語辱下采於
孤蹤念方辭西閫之招似難赴南轅之役冐致箋題以
謝遥瞻旌節有嚴顧關公辭曹雖莫效驅馳之事然蕭
何薦信終不忘特達之恩敬在下風以竢他日
賀包尚書除學士知平江府兼淮浙發運使
從雍輟班臨吳疊組曳尚書履方資顧問於清朝佩太
守符乃總轉輪於諸道帝屈儒臣之重民欣舊牧之來
輔藩增雄國計頓裕某官學臻聖處名滿世間中庸九
經為國家本原甚正論語一半治天下績用彌彰講明
禹稷之事為鄙夷管晏之功利獨殿諸老以覺斯民持
藻鑑上星辰茂著立朝之績濟巨川作霖雨思宏澤物
之功適時有餽糧之憂以公當督餫之寄搴華媯閣宅
牧蘇臺蓋將用周典以阜民詎止如漢人之給餉矧是
重來之城郭允宜潤及乎京師田野頌包家式表功名
之留遠中國相司馬遹觀道德之成強某辱出師門欣
傳帝詔顧東南之民力竭矣孰與賜一分之寬今天下
之大老歸之願毋急十年之蓄敢因私賀輒述公言
賀包尚書除端明樞密
峻陞紫殿密運洪樞來大老於海濱丕聳華夷之望用
真儒於天下誕和朝野之瞻兵本尊強廟謨宏遠某官
擔當宇宙力量掀揭日月聲名有孝肅公剛方得大臣
體由象山翁傳授為學者師兩朝咸仰其儀型八坐獨
高于獻納淮南憚汲長孺頓寢姦謀江右有王茂洪何
憂世事蓋踐履素根於誠實宜觀聽易見於感孚方聖
明臨御之初聿新治化念耆舊凋零之後尚有老成播
告大廷超陞樞府人望翕服皆酌酒而賀范韓天聲奮
張可制挺而撻秦楚然而國脈未壯時弊日滋進取良
難固無復神州陸沈之責太平自叱或者咎江沱宴安
之非况救楮之策已窮而通財之務尤急仰惟魁壘之
夀俊必有經濟之遠圖成長治建久安初不出四書之
外荷美名都顯號會當躋三代之隆某辱在門墻欣傳
綸綍洪鈞轉一氣所願入於化鑪黃麻似六經尚竦聽
於宣布
賀鄧侍郎除待制宮觀賜金帶
辭榮荷橐均秩蕊宮花底退朝寵畀環金之飾松階候
對寑聯鳴玉之班偉聖主之優賢許從臣之請老某官
禀天地中和之氣襲聖賢誠明之傳若范忠宣一生祗
用二字如司馬相三代而後一人循良播重湖以南清
節照普天之下頃興思於宣室遄趣對於延英從容九
陛之前密勿四幾之奏華光勸講嘗啟沃於帝聰吏部
典銓妙裁量於人品論思未究決去何輕甘辭天上之
班聯歸作山中之法從詔札密封於泥紫服章光映乎
腰黃綠野午橋月伴尋僊之棹青山流水春迷宴夀之
堂方將苦節以養高且復觀頥而自樂園林窮勝事入
京洛九老之圖丹青臆老臣踵申潞二公之拜某莫迎
歸騎敬走賀郵不善惟恐端明知正祈覆錦言仁相從
先生後願在執鞭
賀曾侍郎三除隆興兼轉運使
三錫綸函重臨繡部甘泉上雍世瞻筆橐之尊南浦西
山習見節摩之熟藩條誕布使指有光某官魁從嫡傳
公台偉器蚤仕承平之世諳練典章薦更煩劇之司兼
該流略執筆密禆于公衮荷囊遂復於家氊有偉踐敭
無厪贊述思昔先正拂衣不附於權門至今清名垂旒
猶簡於世冑適寇盜馮陵於江右歎士民疲敝於兵間
疇咨伊漕之良往綏凋瘵歴數在朝之列孰可鎮臨肆
起耆英俾安黎庶䆳殿峻陞於論譔价藩就督於轉輸
雖園林勝事鐘鼔清時方適午橋之樂然宮殿微風旌
旗暖日已嚴丣詔之頒煩駰度於周原喜馬諳於舊路
昔閱道重來於蜀郡人羡棠隂又魏公三判於相臺衆
誇枌社如公此出視古略同所希布寬大之書亦冀攬
澄清之轡激西江活涸鮒共仰台府之尊嚴集北斗騎
麒麐即侍禁廷之密勿某短檠鐙火太學齏鹽羣試别
頭深懼有司之見棄偶逢具眼乃超諸子以先登莫鑽
刺於旁蹊尚陸沈於債邑風波之所激射湯火之所煎
熬殆哉岌乎慨其歎矣兹幸二天之可恃庶期百里之
小安誓竭庸材恪遵明訓
賀曾運副除寳章閣待制陞轉運使
峻陞次對仍總轉輸立西清法從之班光華維舊鎮南
昌都督之府號令重新益彰臺治之尊式表使名之正
某官傳家文獻經世材猷數端平諸老之餘誰其存者
負貞元朝士之望公獨巋然敭歴孔多設施有偉都司
學宰相密禆贊於鈞樞吏部掌銓衡蚤翶翔於禁橐燕
適園林之勝優游香火之緣俄九重之興思侈三錫而
出命鹿轓夙駕指朱簾畫棟之間牡轡載馳自太清紫
霄而下福星所照和氣如春適兹滿歲之期特畀進班
之命寳儲上映於奎壁超陟松階龍光仍射於斗牛倍
添棠景苐恐聯飛於綈綠又將催侍於赭黃聽文德之
麻亟正一相處中之任續宣靖之譜遹駿兩朝定策之
勲某喜聽褒綸莫趨賀廡地方千里江山又借于照臨
我獨二天風雨端祈于覆庇
賀張侍郎宮觀
恩榮銀信班峻琳宮人亦有言何損仲尼日月公歸無
所盍依漢祖風雲曕綠底之飛來表清衷之簡記某官
人品第一學問函三有王佐材在廷無出其右真宰相
器非道不陳于前方曉夢之聽朝雞忽浮雲之變蒼狗
文潞本無嫌于質肅顧于我以何加元稹實自憎於晉
公姑待天之少定暫卷班于碧落且尋勝於清時遄興
宣室之思誕畀真庭之禄行趨劍履入覲柧棱君王問
長卿衮歸不遠中國相司馬環召繼來某欲趁庭趨恨
拘官守芙蓉隔楊柳之路問訊無從江梅託桃李之場
生成有望心思所及手筆莫殫
賀吳提刑
起家拜詔出節詳刑禮樂遣皇華風采自生于牡轡兵
衛森畫戟先聲已振于虎城既就第以建臺即啟途而
行部某官匡廬間氣洙泗正傳數我朝自韓呂以來故
多名族獨諸吳如王謝之盛世有偉人積正心誠意之
工夫裕尊主庇民之功業政事造化學問發皇何未聞
廊廟之登竟復擁節麾而出維上所屬望公甚深謂一
夫不獲予之辜惟良折獄若終身可行曰其恕有德惟
刑是資丹筆之春以廣紫雲之訓倂鎮臨於統境兼節
制於連營天落絲綸晝行錦繡褰帷以廣視聽想父老
之聚觀登車而志澂清聞吏民之聳動豈惟萬物之吐
氣遂令千里之宅生山為翠浪水作玉虹式布宣于寬
大花入紫微柳連青𤨏行趣召於禁嚴遂以中庸大學
之書入贊慶歷元祐之治某銀津冷𣲖鐵硯寒生十年
讀書不可謂無心於學一行作吏竟莫能換骨而仙徒
慨慕乎古人頗見憐于諸老為饑所迫試令此來湯火
既極于煎熬瘡痍又難于摩拊幸逢繡斧之直指法當
弩矢以前驅往拜崇台有隨柳傍花之樂願傳心印便
吟風弄月而歸仰止高山有如白水
賀印安撫除樞密都承旨江西帥
顯奉明綸宏開大閫天樞維斗班通霄漢之間軍聲如
雷歡動江淮之表帥垣既建敵膽自寒某官儒而知兵
仁必有勇二難兄弟真為萬里長城一時公卿不恃千
羣武騎慷慨赴功名之會笑談清邊鄙之塵遹觀厥成
卓有所立方敵兵之飛渡致鄂渚之重圍環而攻之直
有鞾鑯趯倒之意確不拔也誰收隻輪弗反之功惟内
有賢牧以固軍民之情惟外有膚使以趣水陸之陳翕
貔貅之賈勇息鴻雁之哀鳴韓愈傳宣遂解深州之難
李回督戰立成三鎮之勲由今而觀視古何媿上蓬萊
殿宜侍翠華黃屋之傍駐琵琶亭猶坐碧油紅旆之下
遥導機廷之旨誕增帥府之光豈但為第二層之規模
要當立上一著之根本必如陶侍中之機鍳必如羊荆
州之綏懷必收人心必壯形勢總十國而為連帥方重
事權率三軍以定中原式觀遠略某嘗蒙軫念欣隸走
趨吾皇皇將何之自甘流滯視耿耿者尚在未忍沈冥
觀鈇鉞之遥臨屬櫜鞬而請事殺賊奴取金印顧雖非
天下之竒磨盾鼻草檄書政可說軍中之樂苐陳忱悃
敢略佞諛
賀李都大
輟班立玉持節鑄金贊會計於版曹增暉郎宿主阜通
于圜府又煥使星昔辱出于師門今沗陪于辯幕摳衣
前賀銜袖具陳某官兩朝文獻之英四海典型之老斗
牛寳氣所禀得造化之清鳳凰羽儀其出為國家之瑞
顧前軰凋零之甚矣獨後林突兀以障之固嘗禆贊鈞
衡綜覈國政亦且參陪幕府諳練戎機歷麾節者幾遷
佚園林兮累歲天固留之為耆夀俊國亦幸哉有魁傑
儒比馳原隰之六絲往訪瀟湘之八景動搖山嶽衆方
仰于丹軺慶會風雲思趣還于粉署雖申昔命實表殊
恩觀日鼓于洪鑪遄山積于朽貫於惟宿望素穆具瞻
誦周訪落之詩屬更圖于新政聽唐供奉之典矧寖少
于舊臣上方疇咨史有故實炭隂陽銅萬物式彰坏冶
之勲霖旱歲舟巨川行廣鈞陶之業某夙嘗嚴事羞更
重陳交大雅大忠辱深諒平生之素念小慙小好尚未
明力學之方甘安鉛槧以校書乃綴銅曹而贊畫當某
戒書冊祗戌之日適公持英簜出使之時若有天焉孰
為地者故園桃李自欣春色之重來晩節栢松誓共歲
寒而不改苐嚴修飭祗服馳驅
賀李提舉
皇華司庾紫氣隨車一道瞻為福之星光為東壁六月
遇可書之雨潤溥西江念昔沗于侍朝幸今依於屬部
具嚴削牘往候建臺某官六館儒宗九霄奎宿廬山高
幾千仞挺生人物之英太白後三百年遠紹文章之𣲖
不入洛蜀諸賢之黨宛有乾淳大老之風共為名流夙
載華問清藜照夜已鄰碧落星辰皂蓋行春乃賦蒼州
烟雨試數近日循良之牧孰知當世慈惠之師治狀既
徹宸旒恩旨遂遷簜節馳一乘傳風行江右山川求千
斯倉歡動田間父老時和已協入境之始年登可卜攬
轡之餘歛散適宜澂清有偉然時事正難於經濟而清
朝方倚于弼諧為提舉而活饑民固願繼紫陽之政績
位宰相而識大體盍亟恢文靖之家聲丕闡儒猷式扶
世運某耕閒有味起廢無心為南豐香而一來森兵何
樂負東籬菊而再出食檗粗甘歡傳駕牡之新臆共聽
雞之舊服在趨走惠徹庇存消田里歎愁當勉效民庸
之課聞山嶽搖動終尚希使指之寬
又
肅擁皇華來詢紅腐東壁之星主圖籍曾是望郎西江
之水活斗升新迎膚使曩幸接同朝之步武今恪恭屬
部之等威褰帷所臨騎屋爭覩某官璧水儒英之傑出
廬山僊侶之重來先朝重李昉曰善人典型是佀前軰
稱文靖為名相學術可傳仰平生抱負之不凡信所學
宏深而有用謂時賢多持論者徒言窺姚姒逮莊騷若
吾儒不知政焉何必引䕫龍陳堯舜是以甫班學館則
去而佐岳纔登祕邱則出以典藩流略兼該體用具備
帝深嘉於郡最詔特畀乎使華蓋江右當千里旱之餘
地力瘁矣使田間無三年蓄之恃民命伊何上厪顧憂
妙選諏度惟明指固莫先於斂散而先聲則尤繫於激
揚晦翁為浙右之行式觀偉績張相自京西而召丕對
殊褒遂挾豐年歸報明主某違離輦轂困躓林邱滫瀡
凄涼永矣斷人生之樂土草饕齧居然忘塵世之思清
朝未忍於棄捐便郡仍叨於關決絶歎贅員之落莫忽
欣行部之照臨記嘗陪漢闕之衣冠幸今事周原之絲
轡非敢恃舊知而攀附正深虞新令之森嚴拄笏看山
其敢效晉人之放飲酒按事終尚希冀部之寬
賀安撫盧尚書
起鎮价藩宏開大閫班高八座本北斗喉舌之司權重
十連臨南昌襟帶之地忝佐偏城而受察敢于記府以
通名某官其學為諸儒之宗所立在勝流之目嚴霜烈
日中涵天地之和威鳳祥麐出作東南之瑞標凖一世
羽儀兩朝凡聞梅坡之名真若泰山之重識其小者僅
夸餘事之文章見而知之當攷平生之節概揮豪𤨏闥
曳履禁班可繼袁高李藩之風能典伯夷后䕫之事謂
且踐台斗而上矣胡遽卷霖雨而去之然嘉謀嘉猷上
方思于啟沃而至清至直衆咸息其退閒誕攽絲綸俾
立牙纛接衡廬分翼軫歡迎仁牧之來說禮樂敦詩書
丕聳元戎之令惟是時事之艱棘正賴儒術之經綸歐
陽修何處得來式觀謀斷慕容恪為憂方大有賴折衝
聽笳鼓之歸來步璣衡而直上某苦無竒節薄有虛名
綴慈恩塔上之題怳疑隔山厠貞元朝士之列已是中
年明時未忍于棄捐便郡仍叨於關決堪嗟淹滯喜際
照臨輒自布其腹心敢僭希于羽翼共月千里誰憐吏
隠之寂寥得厦萬間終託帥垣之寬大
賀鍾運使
觀風駕牡練日滌龜自江以西咸仰澂清之略從天而
下有隆飛輓之權昔嘗沗于走趨今復私於臨照是嚴
削牘以賀建臺某官有憤世疾衺之心有學道愛人之
政節操冰檗直欲障流俗之瀾號令風霜端足落奸諛
之膽頃辭緊路來守偏城聽斷精明吏饕摧折拊摩切
至民氣發舒其敏足以剸劇而撥煩其廉足以律貪而
起懦條教肅而大姓不得以朘貧弱繩束急而羣譁不
得以賊善良以至弛鹽禁以便民出帑藏以惠士凡此
異政俱可大書帝嘉渤海穎川之庸峻遷簜節公辭淮
右湘南之役甘遁里門茲移奎壁之躔來隸斗牛之野
雖無心于浪出奈有旨以趣行必將酌緩急以通轉輸
權有無而通糴餉聳動一道激昂羣心畫棟鳴鑾方歡
迎於膚使紅雲立鵠會入簉於侍臣某涉世似癡信書
成誤壯年意氣欲驅馳天地之間中歲功名覺沈墮塵
埃之境
賀費總領除將作監
峻陞繕監巍建總台斡江淮之賦淵連營給足寬東南
之民力數道歡呼辱隸照臨僭陳慶幸某官天西瑞氣
斗北大名老泉論事而比賈生精通世務師魯知兵而
從魏國諳練戎機所立煥乎前規其學根於絜矩固嘗
更迭麾節談笑鐙棋山岳動搖應東國福星之見川雲
飛泳喜西山爽氣之回朝武寖穹使華有燿適鏠鏑之
未靖覺調食之孔艱萬竈雲屯炊沙之飽難恃千金日
費破釜之策何時軍聲欲解於□□王事少煩於苞栩
爰領外農之寄仍遷大匠之班王人所臨邊兵咸喜劉
晏畫笏算鞭之智亦可行乎陳恕題版押字之規正優
為耳但使木牛之相踵會看鐵騎之和飛隨笳鼓以歸
來步樞衡而穏上某夙懷奮厲竊嘆棲遲有味扶䵓頗
自適寬閒之野無心懷綬乃強臨凋陋之邦茲幸事於
通儒諒俛矜于拙守湟中之粟萬斛願寬程督之威杜
陵之厦千間終賴覆全之賜
賀孫提刑
衣繡祥刑褰帷問俗青綾夜直方催北闕之朝丹筆春
流丕暢西江之福風霜高潔原隰光華某官端厚而高
明疏通而詳練出塵標韵旁薄於玉京十二樓之間滿
腹精神流動于鑑湖三百頃之上才望夙推於俊偉文
章是特其緒餘踐敭華資培植遠器貳郡歌騰於沂海
立朝班峻於太微自請漢符肻臨蕃國清香衛戟御屏
侈循良之書紫界宮牆優詔趣望郎之入乃就攽於使
節俾巍建於刑台蓋惟江右憔悴之氓居多茹枉湏賴
天下端直之彦庶可洗冤六轡所臨十城丕聳必將奉
宣帝旨慰懌民情振風采以戢奸貪嚴教條以束豪猾
威稜既肅刑政自平毋使一夫之向隅當令萬物之吐
氣風酣章貢姑少駐於翠軺雲近蓬萊遄催登於紫禁
某奮身寒苦與俗酸鹹臆當年鵷鷺之行怳疑隔世負
終身烏鳥之養空抱餘悲清朝未忍於棄捐便郡仍叨
於佐貳堪嗟淹滯喜際照臨輒自布其腹心敢僭希於
羽翼深慙不競負濓溪夫子之家聲所願前趨師泰山
先生之正學
賀建昌魏守轉官因任
恩來褒璽名在御屛河南治平之聲冠於列郡膠東勞
來之賞賁自九霄既遷文品之崇式表藩條之煥某官
儒雅飾吏平易近民生貴游家無塵柄唾壺之習凛清
白操有囊螢雪案之功倦熏畫省之香來領紅泉之勝
埽空吏蠹勸課農桑二千石惟良寖以詩書之澤十萬
戶受福靄然田里之春乃增秩以示恩仍凝香而因任
關中既留蕭相喜遂所依朝廷深知弱翁行聞有召即
繇選表入陟論思某欣聽除綸阻趨賀廡天子明見萬
里共贊先皇之知人刺史入為三公願繼漢朝之盛事
賀魏建昌改知袁州
疏恩曉殿移鎮春臺碧澗銅陵正藹絝襦之詠紫泥金
印又催旌旆之行地望冞崇事權增重某官謙以自牧
和而不流笏比甘棠克增光於祖烈國非喬木蓋有謂
於世臣由省府之握蘭來盱城而分竹民依愛日吏立
薄冰方兹蹈德而詠仁何期以大而易小雖仍飲西江
之水覺難親北斗之光羣兒迎細侯尚想無邊之風月
二州爭杜老莫留有脚之陽春苐弱翁深得於見知恐
寇恂未容於久借不煩席煖又拜詔温森戟凝香更布
宣於寬大簪筆持橐遄峻陟於禁嚴某莫造賓閎敬修
賀幅鵾鵬運海悵難逐於扶搖犬馬戀軒終尚祈於顧
盻
賀錢建昌除直祕閣
課績名城通班邃閣圖書寓直於東壁朝武寖高旌麾
留鎮於南旴藩維增重詔鴉翻濕寢燕凝香某官寬以
有容威而不猛發奸若趙廣漢吏莫能欺擊強如諸葛
豐民有所恃桑麻千里襦袴萬家微而殘疾疲癃舉無
歎息愁恨民曰太守器能真當世之少雙帝有恩言政
事為所部之第一峻遷中袐式表外庸金闕碧門遥接
蓬萊之雲氣楓林楚水遄聞長樂之鐘聲某欣聽褒綸
阻趨賀廡宣室已思賈誼雖喜見於席前河内願借寇
恂幸姑遲于璽召
賀方寺丞除知建昌
覲天子所佩太守符衣冠拜紫宸親奉九重之問兵衛
森畫戟試行千里之春竊自賀於照臨實不勝其幸會
歡迎五馬遠致雙魚某官文獻相承風流是侶引䕫龍
陳堯舜嘗吐露於昌言窺姚姒逮莊騷克表章於世學
竊觀新史歷載名臣當端平間豁隂氣而開日月偉鐵
菴老攄鯁論以抗雷霆由平生言論而觀皆斯世綱常
所繫歷陳幾疏獨奮孤忠四方傳誦其奏篇萬代深嘉
其名節是生令德丕闡先猷適時旴母之江遹資良牧
儀圖召父之政疇若端人將出擁於旌麾先入瞻於旒
扆得循吏布郡國有同漢室之盛時詔刺史至京師爰
舉唐朝之故事想見殿廷之對務求田里之安仁聲載
馳羣聽丕聳兒童候郭伋雖共欣皂蓋之來君王問長
卿恐留侍紅雲之側某昔曾拜履今喜開藩竢及境以
前迎豫飭函而往賀作中和之歌頌已沸歡謠宣寬大
之詔書式觀新政
賀段南安移鎮建昌
朱轓移鎮紫氣隨車襦絝騰歌春意滿梅荂之國旌麾
改觀恩光新竹使之符棲身幸在於為僚頓首敢恭於
執贄某官本領端厚材具恢宏心如明鏡之當空奸袤
惕若家有怒笏之傳世忠義凛然其學則根乎典謨其
政則行乎江浙蚤合鵷行之綴游勞鳬舄之飛夙聞諸
老公言雅敬大賢偉節謂顧凱之為劇邑宰勇於愛民
謂富鄭公當新法行剛不奉詔一端甚美千載可書劃
天日之開明儼風雲之際會意且近積星而上矣何遽
遠層霄而去之乃奉十行寬大之書而播千里治平之
政發奸摘伏峒落震驚醒瞶膏萎田里欣暢德化既深
於横浦仁聲轉入於旴江竊惟聖朝豈不望明公之入
言念凋壘正渴思賢牧之來姑煩汲汲以拊摩寧使徐
徐而朝覲會有政績大書貞觀屛風遄近清光親給天
章筆札
賀建昌柴通判
入朝天闕出擁星屛乘柯山雲靄而來光生朱韍分旴
水風月之半喜動畫堂自欣列屬以為僚敢僭代庖而
護篆棲身庇覆頓首候迎某官志業昭融器能恢偉筆
端有口吐五千書傳之香胷次無塵鍾萬疊谿山之秀
簪黻暉煌於奕世塤箎倡和於明時垂髫試中書堂盈
箱盡讀唾手取進士第揮翰如飛定當窴台閣之間乃
薦勞州縣之内既飛鳬之直上猶展驥之平遷信知儒
者安行之規不為世俗速化之舉旴為支壘故自存曾
李之書公駕别車端足佐龔黃之政然時事正艱於經
濟而清朝方急於招來言觀温綸靡待煖席某奮身良
苦為學亦迂每嗟勛業之棲遲濫魁晚榜空閱年華之
晼晩來坐寒氊適逢關决之虛強任攝承之責方虞躐
等竊喜戒嚴敢敬摯於箋函冀亟驅於騶從遥瞻紫氣
行當奉印綬而還願挹春風諒許侍屛篂之坐
水雲村稾卷九
