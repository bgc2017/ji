水雲村稾卷七
元劉壎撰
題跋
家藏太宗御書賜盧多遜
太宗皇帝御書敦朴為天下先六字遒勁醖藉雖工書
者莫及且立國之初便以敦朴為務蓋知所先後矣宗
社命脈由此出彼盧多遜何足以知之
度皇御批
令旨付藏一所有陳世崇詩文稾都好可再簡幾首
來在來日定要千萬千萬
四月五日辰初批付陳藏一御押
恭惟度宗皇帝聖學緝熙垂衣而治為咸淳太平天子
者十年此其在東宮時令旨也盛年潛躍無園囿狗馬
博塞之娛獨汲汲斯文豈漢唐末世昏主所及蓋列聖
相承以古文為家法然爾宸毫飛動羔牆如見萬世其
永寳之惜也不遇園綺羽翼乃下訪藏一父子之卑陋
不遇伊呂周召為輔乃仰成於亾國之似道嗚呼悲夫
跋安子文丙楊子淵巨源誅吳曦矯詔
詔曰敕門下惟干戈省厥躬朕既昧聖賢之戒雖犬
馬識其主爾乃甘仇敵之臣邦有常刑罪在弗赦太
尉昭信軍節度使利州西路安撫使興州駐劄御前
諸軍都統制四川宣撫使兼陜西河東路招撫使吳
曦早馮世祿久綴朝班以其為三朝忠孝之家必無
反側故授以四川宣招之柄俾䆒設施乃陰結於敵
人遂竊窺於神器將士成功而吝賞搢紳獻議而弗
從委棄四州焚燒積聚廹脅多士列置官僚僭名號
以自居裂衣冠而不恥既挾干戈而背君父且盗疆
土以予寇讐静言思之孰可忍也彼敢效敬瑭劉豫
之作朕寧無絳侯曲逆之臣自奏報之忽來即寢食
之俱廢痛心疾首拊髀噬臍不圖家賊之難防遂使
蕭牆之遺患尚賴祖宗德澤之未冺與夫軍民心志
之未離况今江南諸軍巳著平淮之勲業眷兹坤維
列郡寧無思漢之謳吟想皆左袒以為劉咸思舉笏
而擊泚隨軍轉運安丙可特權四川宣撫使陜西河
東路招撫使招集義士誅戮叛臣有能仗義以奮呼
即與旌忠而顯擢王封節鉞次第褒嘉庫藏金貲盡
皆錫予於戲趙奢之有趙括猶止殺身霍光之有霍
雲豈期滅族慨歎勲庸之後尚存涵愛之仁吳曦一
門凡附於逆黨者並皆誅戮其餘脅從置之不問除
巳命帥分兵西討外故兹密詔想宜知悉
右安丙楊巨源誅逆曦矯詔也建紹中興二吳有大功
於蜀蜀賴以存者百餘年曦以世將墜厥勲名是時朝
廷無事邊隅解兵遽聞警報俱失措巨源益昌人以右
選為忠州管下合江之倉官密與丙謀舉義此詔蓋彭
子申所草(或曰白某)竟用合江倉印誅翦逆儔再造四蜀廟堂
方議西討而捷書至矣朝野動色夸頌雋功丙由是擅
勲名極富貴以終其身此舉實自巨源發之乃遄為讒
疾所殺然區區一倉官能作如許事信竒特哉細讀此
詔至今凜凜有生氣
題李翰林像
錦袍玉色神游八極真崑閬蓬瀛中人落月照梁誠非
虚語醉眼一視殊有傲睨萬物態似是金鑾灑墨命力
士脱靴時貎也
跋顔平原怗
魯公筆法妙千古戲作草楷俱自成妍今觀此帖凜有
生意豈忠義梗梗散入翰墨故與天地相長久邪其怒
筆處令人毛髮俱竦想見呵叱李希烈臨死不屈時氣
象
題干祿字書
晉以前字書醇樸至右軍首出新意盡變古體如神龍
駿馬超妙入神故千載而下以王書為第一歷六朝而
為隋唐書學日靡穠纖競勝魯公出而救之盡本古意
一變至道如純金美玉見者貴尚故千載而下又以顔
書配王書俱為第一書家謂數百年之間質文相救惟
此二賢而巳然魯公之屋漏㾗即右軍之錐畫沙同出
一法各極其工是故欲學王請自顔入
跋石洲詩卷
余嘗從耕桑隴上見耋穉追隨熙熙然鼔腹以游又嘗
經叢市别村遇元宵鐙火鼓吹歌舞每恨真趣佳景無
能摸寫今閱石洲詩卷風味何甚似也富哉詩乎石洲
不自李杜更求贈言余生幾年猶未知學詩也何言抑
嘗聞之師曰詩不易作亦不可苟作且當使胷中有數百
卷書韻度不俗乃可下筆子歸試取六經子史精讀之
又取諸傳記百家雜說博讀之又取騷選陶韋柳與李
杜盛唐諸作國朝黃陳諸作熟讀之山谷先生所謂用
一事如軍中之令置一字如關門之鍵涵泳變化優孟
似叔敖矣子若然吾言士别三日更當刮目否則請謝
曰卿自用卿法云(景定甲子)(時公年二十五)
九皋蒼山詩選後
九皋蒼山兩詩翁生同時學同志吟同調者也皋之詩
少於山而工過之其清峻不塵大略相似而風骨勁峭
興味沈鬱則龍翁鐵笛似勝湘靈鼔瑟知音試其評何
如
跋阮子良孤嵐集
流水村中秋風落木無聊賴時讀阮君孤嵐絶句如初
月出雲新篁解籜明潤不塵可與言詩巳矣由是而之
焉軼四靈軋半山並唐人無難也余尤愛其集中句如
中秋云今年看月依前好一片清光總屬誰聞鶯云清
吟不改平生調似笑南人學北音嗚呼是又未易與俗
言可為痛哭流涕者此也甲申仲秋跋(時公年四十五)
題古心文後
古心先生江文忠公文章名節重前朝淳祐中彈擊風
生號真御史今讀其文想其人正自凜然故吏部侍郎
矩齋曾公嘗語予昔丞都昌日公新擢第授池陽教授
歸里識之軒然魁碩氣蓋一時嘗廣坐劇飲大醉吐卧
茵席上巳而醒醒復引滿縱談也曾公稱子遠豪士豪
士噫是固偉然者而今巳矣予幼獨酷好公時文每見
一篇熟玩不釋夢寐猶記今見公古文尤喜手鈔焉要
之萬世不朽者不在是乙亥番䧟公誼不辱自投池以
死遠近忠之蓋近年進士為宰相能守節作全人者二
人焉潔然清流而不汚者公也毅然朔庭而不屈者文
山公也安得聯二公之文而題之曰宋朝大忠集丙戌
八月十有八日謹題(時公年四十七)
書南居陳君丁亥集後
天地為鑪金石並流時南居詩伯以丁亥集示展讀覺
清風徐來怳然坐我水僊府也風雅宗旨古今世變君
皆探賾造微妙入梱域故為古為律愈多愈工獨嘗以
用兵觀詩淮陰漢大將以背水一戰傳公瑾江東豪傑
以赤壁一捷傳謝安石風流宰相以淮淝一勝傳傳者
不以多也中其肯綮以是收名定價有餘若項羽之百
戰百勝陳慶之之四十七戰皆捷䆒其所就視前二三
子何如衆皆羡君之詩多而工僕獨願見君之詩工而
少也世有識者當曰雍之言然
題曾厚可詠春集
擺脱江湖窠臼接續大歷元和氣脈前十數篇無可擬
議近後間有涉俗境者恐當删去使少而精乃善昔雲
舍桂舟論詩時僕嘗得周旋其間當日二公若見此編
亦當與君分席
雪笠詩跋
雪笠翁曾元伯詩精麗妥帖各當其體而樂府尤工琢
句如長吉鎔意如飛卿殆駸駸逼籍建校今同社夫誰
與敵輒為料簡令兒軰鈔焉而元伯方徵予評其詩予
曰古體乎唐律乎抑樂府乎古也律也予雖不武猶能
出偏師陳平原為魚麗鵝鸛之勢與君相當否則短兵
接戰未知鹿死誰手樂府也予有深溝高壘偃旗仆鼓
而巳君當上馬掀髯搖手曰不戰而屈人兵矣因相與
一笑而還其帙
南居五志跋
日予觀南居四志羡其詩工且多别財半年又觀五志
則彌工彌多彌可羡予自别君埃氛滃結清趣枯落強
吟不上十數篇甚矣吾衰也抑君航南浦帆螺川皋比
鷺洲水竹間江雲送迎山霏映罩宜詩思如百川之赴
海若予者乃且龜縮蓬茨下日惟見咫尺天與熟面谿
山草樹顧吟思何許得來因念史記一部在天下名山
大川非誕妄也韓將軍多多益辦彼不過能將十萬者
非特羡爾且將媿之卷錦以還敬志歲月己丑五晦(時公)
(年五十)
李梅谿燕臺吟跋(潭州人)
梅谿詩秀句層出不染塵土更豎風骨使沈著痛快味
深以長則騷壇百級人人左次讓先登矣然其人極高
誼憐才居然有湖海襟度雖微詩猶將使人愛重之不
巳况吟筆如許哉今客燕雲彌使人遠想竟日
月厓吟月稾跋
月厓范君去非被服寳璐雲行太虛俊穎勝特宛若晉
宋間人宏齋包公嘗稱其精神如鸞鶴風韻如飛僊與
予為文字友十餘年死别且二十餘年思其人味其詩
古體肖古唐體逼唐清麗圓活言言冰雪今世以詩鳴
者喧啾聒耳何曾有似吾故人者噫茫茫九原愛莫起
之歲在癸巳孟陬月歸自鍾陵杜門謝客因閱吟月稾
書之猶想玉立翛然如在其左右(時公年五十四)
跋朱梅邊西湖欸乃集
日落雲昏西窗翦燭玩梅邊欸乃集正似出涌金門行
湖光山色間柔風媚日畫船細柳開元事分明在眼展
轉三復情致流麗句律妥熟奕奕有富貴氣非三家村
中夫子語蓋治世之音如此視唐人挑野菜摘山柴氣
味萬萬獨惜未見蘷州以後作也噫此士落江湖熟思
令人癭
琴泉詩稾跋
扁舟載愁寒水四碧予晝卧白雲堆中正恨無可人共
語臨川鄧德光以琴泉集來意特快甚客謂德光灑落
人也喜接四方豪俊㸑尾三尺雲根一泓日陶寫得天
趣宜其詩和平無暴氣清醇無險語儻更振纓濯塵入
悟境奪活機世間好語盡當奄有少陵曰讀書破萬卷
下筆如有神天風雁翎新句頻寄
畫梅跋
寒梢凍蕊居然奪真華光補之復生不能敵也一客從
外來徵予判斷予曰形神俱妙只欠香耳客笑曰此語
雖癡此畫妙矣
象山語類題辭
象山先生陸文安公語錄一冊遺訓二冊門弟子各為
編次語多複出幼兒為倣晦翁語類分門鈔纂然後複
出者乃盡見而刪之始稍可觀壎三肅而歎曰先生真
天人也單辭片語洗凡破陋其英悟超卓足與孟配顧
其學不如朱學之盛行者蓋先生不夀文公則高年先
生簡易不著書文公則多述作先生門人不大顯朱門
則多達官羽翼其教是以若不逮而䆒其實則天高日
精千古獨步文公有言江南未有人如陸子静八字著
脚誠哉是言今世道更時好泯公論且定矣陸氏之學
將大明於世彼薶頭書冊尋行數墨尚襲故說以詆先
哲則蚍蜉撼樹井蛙觀天者爾嗚呼悲夫
題曾留遠作陳遂初墓志後
管幼安避漢末之亂渡海居遼東三十七年乃歸歸而
隐於田廬不受魏命年八十四而歿史稱之遂初陳公
亦避亂安南竟客死不得歸哀哉公為太常寺主簿時
輪對一疏譏切當國賈似道惡之棄官去當時巳稱重
名節曾公雖與之俱避地然大節殊不及殆似老韓同
傳
題趙大年小景
此大年趙氏所作小景也秋蘆鴈集雪柳鵲棲雖縑素
故暗野意依然天家公子多才蓺可愛哉玩斯畫懷斯
人想斯時為之凄然廢卷
劉春谷行稾跋
讀春谷文贍蔚中竒崛錯出如陳列平原魚麗偃月部
勒嚴整乃時出竒兵張兩翼繞出匈奴後讀春谷詩新
意湊集而氣脈端正上接風雅如鈞天廣樂故是僊家
節拍至八音諧處真可令鳳儀而獸舞予幸三年宮槐
泮藻間日常快讀讀竟予輒謝曰退三舍服矣其行也
索予評予就徵所未見君出行稾使讀且笑曰賣菜乎
求多也予曰不然旌節吾自有之直要長安本色因復
一笑而書之大德壬寅菊節跋(時公年六十三)
題楊妃齒痛圖
昭陽殿裏一齒痛馬嵬坡下一身痛漁陽鼙鼔天下痛
昔人以此評太真齒痛予愛其語俊拈出共賞良工善
丹青者能併後二痛總作一圖垂鍳萬世即此圖不朽
題懶繡圖
晝長院静孤倚繡牀放下金鍼支頤似病此畫手堪入
妙品抑予嘗寳一圖曰伏女授書孟母斷機又一圖曰
木蘭代戍凝妻斷臂今亡矣未知校此孰勝也客謂予
毋多言且為此圖賦詩手託香腮倚繡牀一庭綠蔭映
紅窗停鍼脈脈知何意欲刺鸞凰怕見雙
屯田員外郎劉公敕黃後跋
中書門下牒
鄉貢進士劉嘏
牒奉
敕宜賜同學䆒出身牒至准
敕故牒
景祐五年三月日牒
工部侍郎參知政事李
右諫議大夫參知政事王
尚書左丞參知政事程
戸部侍郎平章事張
門下侍郎兼兵部尚書平章事張
七世族祖屯田員外郎廿四府君嘏江樓居士八府君
次子也景祐五年三月仁皇御殿親試舉人賜呂溱等
及第出身公在其中宋制士人登科即授敕牒以厚黃
紙書之名曰敕黃然後赴部銓注給誥授官自是脫韋
布而列簪紳矣昭陵以乾興元年壬戌歲二月即位明
年改元天聖至是年戊寅距登極甫十有六年宋極治
時也公於是時擢科入仕榮慶可知范蜀公鎮是歲為
禮部第一人殿廷賜第在七十九名實第二甲尤為一
榜之重是月也王陳二相(隨佐堯)罷政押敕者首相張鄧
公(士遜)章郇公(得象)也三參政不可攷程疑諱琳是年十一
月庚戌帝郊見天地改元寳元而元昊僭號西事蝟興
自此為康定為慶歷皇祐為至和嘉祐雖韓范杜富進
用而擾擾多故不得如景祐太平時矣中渠宗人十一
兄世藏此牒踰二百年雖敝弗失此家寳也出以示壎
輒加補完而歸之追想盛時宛轉淒斷大德癸卯孟春
謹跋(時公年六十四)
宣德郎致仕劉公轉通直郎誥跋
宣德郎致仕劉况
右可特授通直郎致仕
敕朝散大夫致仕李書等天以八寳貺朕使增重社稷
宗廟而為神民主故恭受於正月之吉又推天貺以
敷錫百工廼自九品以上進秩一等雖仕而告老者
亦與焉惟率德厲行俾里人有所矜式以助朕風化
則予汝嘉尚其懋哉可依前件
大觀二年十月四日
中書令闕
中書侍郎臣林攄宣奉
中書舍人臣俞㮚行
奉
敕如右牒到奉行
大觀二年十月五日
侍中闕
太師兼門下侍郎京
門下侍郎(執中)
給事中崈
十月六日戌時都事康繼隆受
尚書令闕
尚書左僕射京
尚書右僕射闕
尚書左丞深
尚書右丞闕
告通直郎致仕劉况奉
敕如右符到奉行
左司郎中亮
大觀二年十月七日下
屯田公四子長曰六府君溉不仕次曰八府君湜皇祐
五年癸巳歲三月鄭獬榜進士仕為南劒州都曹又次
曰二十府君洵終儒林郎新建縣主簿幼曰廿一府君
況通直公也元祐六年馬涓榜授潁州文學八年為寧
德縣簿尉崇寧中為泰寧縣主簿久之誥授寧德縣令
以宣德郎致仕大觀二年徽皇恭受八寳敷恩四海轉
通直郎致仕此其誥也中渠宗人七一兄於通直公為
七世孫藏其家寳洊歷世變不失殊可喜誥綾高闊八
寸長近七尺白色小花紋精瑩如新字畫印色亦猶煥
然背以皮紙護以褐綾有脱落處為粘綴而歸之通直
公父子兄弟聯翩祿仕可想當時門戸之盛昔嘗拜其
遺像朱衣象簡凜凜如生葬于中渠堂封猶突兀蓋昔
所謂南莊者也因併志之大德癸卯孟春謹跋以示我
宗盟之後來者
又跋
宋制中書造命門下審駁尚書奉行故中書省有舍人
主書黃行告詞苟命有不當即不書謂之繳黃舍人書
行矣然後過門下省有給事中主讀黃苟命有不當雖
巳書亦繳駁謂之留黃蓋以維持紀綱杜絶僥濫也故
今誥中有三節初日造命則書名皆中書省官次日過
中則書名皆門下省官又次日告行則書名皆尚書省
官至是乃為成命其付出者左司郎中郎尚書省屬官
猶古之丞相掾也其時又有三省同奉聖旨之法此則
命出即行無復論駁意謂三省官同在榻前事有難行
一時議定矣因閱此誥併記舊家典故如此宣德郎後
改宣教郎蓋論者謂汴都有宣德門臣子宜避故易之
題友人詩稾
凡作詩天分穎脱加以篤學無不超然與古人並君資
質既不凡又自六經以來至諸子百家晝研覃夜鈔纂
融䆒通暢宜下筆有神如此若僕則老且病卷旗櫜弓
久矣君盛年壯志其亟進師築三受降城使凡學者投
戈面縛僕雖憊猶思洗濯圑華舊袍提偏師從大將旗
鼓後君如許我即賈餘勇期折馘摩壘否則三揖而退
曰朔方老將風流在不取河西石堡城
送法怗與曾原青就跋
法帖五帙頗古雅或曰絳也景定中龍興通守雲洞趙
公時奚以獻矩齋侍郎曾公趙蓋虚齋端明以夫之子
精字學有古風卷中朱字其親筆也侍郎公知予嗜古
帖轉以見畀藏之四十年今以授其姪孫原青得所歸
矣君家所有更贈君其永寳之連城璧勿換也
跋平遠樗稾
寒雲愁慘中掩關擁罏聞剥啄亟倒屣一客下馬氣吐
如虹乃吾宗平遠翁以樗稾示快展疾讀如玉壺冰露
不受纖塵如千峰峭立雲光霞采絢爛五色最妙處擺
脱窠臼自作標致江西詩國不為兄築將壇乎前軰有
識詩人於庫務中者今亦寧無顧鬱鬱不惬飄然棄去
自此詩當大進深入理窟異日寄示續稾僕應反走兄
應一笑曰季咸巳被壺邱壓倒矣大德甲辰仲冬聊記
歲月且當雲萍(時公年六十有五)
題盗馬圖
右盗馬圖盗者七人馬十有五匹追者四人人騎馬一
匹人馬態度俱精妙有意惜不著何人筆爾沙場渺莽
千蹄踶跂何可邇此媮兒善奪而去若素所控馭無一
逸者竒巳然不知追襲踵至又不知描畫詒羞至今也
其縶之捽之廹而墜之情狀皇窘正似可憐而亦無足
念者世有乘駿擁騶魁岸貴倨而有為亦若是眡此卷
將無同安得名筆出新意作神品曰媮兒在此
再題(代)
黃雲白草間追風瞥電之狀居然飛動心目其襲逐搏
執處意態更活豈畫師前生嘗在其隊伍中故神會天
得落筆廹真邪雖然昔有勸人勿習畫馬者謂恐墮驢
胎馬腹中去况盗乃三戒之首可留情乎若見斯人當
喚醒曰急須改蓺休誤他生
南豐朱氏家譜跋
南豐故多文獻家曾朱為盛曾自沂密至文定公叔季
下逮金谿一派貴胄蟬聯如昔韓呂朱亦筆橐□節赫
奕明世雖視曾差劣其在於今朱氏雲來猶習詩書别利
善如近世道山翁耆艾典刑為里模楷其子德升更秀
立傑出世其家聲閱所著世家本末志在光昭足以動
孝子慈孫之念名家望族流潤遺芳有不在乎祿爵田
宅而清風古氣自有一種令人貴重者豈光祿公種德
深長故賢子孫彌遠彌不乏歟嗟夫光祿公以二十五
百之錢而能易數代之富貴又能易代代之賢子孫朱
文公云天人之際不隔毫釐誠哉是言記予少時行郭
西門外見巨木一株蔽芾江滸好事者版書釘之曰朱
光祿陰德樹正其捐貲活命之地而海桑既易樹久不
存每過其所未嘗不裵回想歎以寄無窮之思而仰朱
氏之世德也因併志以補闕大德乙巳歲日南至(時公年六)
(十有六)
跋王清觀所畫姚玉像併詞(景定間公年僅廿餘所賦花間僊集今亦)
(不存)
王郎妙人貎麗質填新腔為姚華出色諸才子敲金戛
玉從之天風何來醒我病目便如坐花前聽檀版因憶
景定間老照為旴城諸名伎寫真成軸號花間僊集予
時年少與秋潭月觀月厓月林共賦焉今非用此故事
乎觀獵心情筆翩翩復欲下顧夕陽在山慨然而廢未
能免俗聊附氏名寄語王郎幸勿笑曰汝非西州皇甫
規何為恥不入黨大德丁未夏五(時公年六十八)
跋王清觀題洞賓醉桃源像
邯鄲夢裏武陵谿春色醉冥迷花壓帽檐欹謾嬴得
紅塵滿衣青蛇飛起黃龍喝住纔是酒醒時和露
飲刀圭待月滿長空鶴歸(太常引)
此詞斵冰積雪不翅如自回僊口中出王郎真妙筆也
持此見解亦可學僊
題五忠侯禮文後
予里世事五忠侯甚謹然莫詳所始也相傳侯發靈於
南安之五昌峰初有義兄弟五人剛正雄勇俱以忠死
死有靈邦人祠於古樟下稱曰樟槎五郎又或稱曰五
殤南豐古未有廟宋慶歷間邑宰周公燮家所嚴事為
建廟於河東之張公巖時未受封泛稱曰五昌威烈侯
靈響赫奕常見虎跡淳熙乙酉秋旱邑宰陳公隆禮迎
侯至公庭雨四日周浹為新其祠邑士彭紀為文刻碑
焉其後又分靈於西理坊之江濱嘉定中始賜廟額曰
靈顯久之始頒五忠之封又久之始加五昭之封開慶
己未歲先舅揭公明叔客南安拜其祖廟錄封誥以歸
然後知五侯俱有姓名有姓周名安邦者有姓劉名安
世者於今不記其全矣咸淳戊辰歲五月洪水決堤西
理之祠濱江漂蕩壬申癸酉間徙祠於安禪寺之右今
祠是也歲以六月十九日為忠嘉侯生辰咸修慶典而
文詞缺州有禮佛會嘗邀五侯為監壇會友吳居士以
予居密邇求予文莊嚴予侵尋稀年才盡筆弱既不能
發揚明神之威烈又懼無以副居士之盛心勉綴蕪詞
為一章命吾兒麟瑞書以授居士佛會千載而不廢廟
祀百世而永存斯文與之相長久矣又記丙子年為侯
作籖五十首以應士民之卜祝屢經世變籖不復存里
人欲予修理而未能何里人汲汲於此乎并載於此以
寄一歎大德丁未六月十有八日書於水村道院(時公年六)
(十八)
跋戴松牛
戴牛品入神妙然世遠難得真此卷縑素故暗四牛二
童幾不可辨及凝視遠覧居然有趣似春林烟霧冥濛
無限意度殆真蹟邪昧者病其深晦乃不知此畫天趣
正在蒼茫杳靄中可以神會難與俗言也謂予不信請
質之九方皋大德丁未歲為傅君跋所藏卷末系以詩
曰誰貌春欄觳觫閑糢糊難認色犂斑庖丁成佛田單
老飽卧輕烟薄霧間(時公年六十八)
羅季文詩跋
北窗秋静發故篋得蔡忠襄字書一幅明潤婉熟筆意
可人正愛玩不忍置忽季文以吟稾示亟讀盡卷亦明
潤婉熟趣味甚似此日何日乃二美適相遭如此明日
閱書評又見書家最重屋漏痕鐵鉤鎖推為顔筋柳骨
即君謨筆意未是止泊處噫此特學書法耳而以語為
文則將曰吾於解牛得養生焉
傅庭茂詩跋
庭茂詩和平醖藉雲閒靄潤雖未潰於成而巳識雅人
深致評者俱謂乃祖通守公六義正傳流芳至此信哉
憶咸淳間從矩齋武城侯夜宴於來薰亭聽通守公與
雲舍趙撫州說詩槩以讀書為本領其言深嚴微婉具
有節度而於尋常容易者無取焉君家所有更贈君敢
舉此語庭茂宜猛進深造以鉤其元會見擺脱窠臼超
入悟境
侯誠翁清嘯集跋
誠翁為人温柔敦厚有詩人資質為詩清麗激壯合詩
家律度閱清嘯集星煇霧靄醒人心眼而古體更有風
味至若賦獨孤琴臺序甘克俊詩則造詣益深餘子落
下風矣誠翁吾同里也同庠也又世契也而見君集獨
晚烏得無媿抑予老氣鼓不作願為深林不語僧久矣
君如不棄尚時起予不然請謝曰無人為視昭華管自
捲秋蘆片葉吹
跋道堂壁間詩
門前盡日走黃塵夜叩山房寄此身在太極先元有
道除神僊外少閒人沙填方石千年夢水繞南臺幾
度春縱得桑田誰解守海枯塵起更傷神
右至大戊申元夕後四日霽景清酣詣南山訪友信步
陟巘愒玉虚寮見壁題此詩風味可人因記而鈔之不
著姓氏友曰某人作也顧某人者村中一譁民乃吟筆
如許故曰不以人廢言
附錄宿南臺道院
門前滿眼是黃塵夜叩山房寄此身在太極先元有
道除神僊外少閒人沙填方石千年䜟水到南臺幾
度春縱得金丹真不死海枯塵起更傷神
記十年前閒步到南臺僊宅見壁間新題一首不著
姓名興致高遠句律清雅恨不知為何人所作又不
見其他作春賞翫桃園邂逅危誠可出示吟卷首篇
即前所題始知出翁老筆余愛慕巳十年矣捧讀盡
卷余北面欲和翁首篇而筆秃墨殘誠難對壘因一
笑效歐公語曰且教退之獨步云
官文翁所作性命論跋
性命雙圓之妙大明一錄披剝見髓萊山官兄静徹妙
悟融二教而為之評圭堂復生一笑首肯然二圭四真
重關密意從何下手盍為我言之今世妙齡俊秀無不
蒙頭塞耳鑽入汚泥中尋死窟子獨超然自拔求脱杻
械所謂百花閙處松千尺羣鳥聲中鳳一鳴抑細玩評
論似傷浮虛刊削就實乃善近見王月田一詩談性命
簡實可愛他日當錄寄為一助
跋吳貫道所藏鄧月巢與吳雲卧書
月巢雲卧二先生俱昔江西詩伯也月巢冲澹閒雅雲
卧簡潔清修而詩各如其人焉予生晚猶幸獲親二吟
翁而月巢奬愛之尤深夕陽在山風吹海立安得復見
鄉邦有如斯人者貫道示予此幅懷舊淒然猶想風流
老淚一灑
跋吳雲卧與包文肅公薦士書
雲卧翁清高簡澹翛然如蓬閬間人學問精深為包門
高第弟子文肅公特敬異之此書真淳篤實見前軰風
範而拳拳薦士意尤足厲俗矣計此書當是寳祐戊午
春公以祕閣修撰為江西轉運副使兼守隆興其夏以
事歸里云
徐孝子詩卷跋
建安徐氏子和幼有至性嘗刲股愈二親疾以是得孝
子名時賢為詩文美之是誠可美也而或疑於聖門毁
傷之戒矣予曰事安可執一律論邪孝經所謂毁傷意
其為鬭狠危父母者言非必為㤀身救親者言也親疾
委頓命縣絲髮醫弗痊禱弗應為子者驚憂震慄旁皇
窘束不獲巳而出此庶幾伏一念之誠延一旦之命而
遑恤其他天地鬼神猶為之感格回生起死如鼓應枹
誰忍復以毁傷議之其得孝子名固宜或又曰為是事
者天知地知鬼神知然不必求人知
楊則陽覆瓿集跋
則陽楊君臨汝名士也里居與吾旴壌接猶台雁然予
故知君未識君識君乃在劒谿上相看俱老色矣恨見
晚也出所著覆瓿集示予予快覩疾讀其文如廣長舌
談微妙法橫說豎說奔霆卷海而理趣特深其詩如老
將持重之師營壘部伍各按節度而時出竒兵邀截取
勝執此以往繅藉圭璧薦之清廟宜矣顧曰覆瓿竊所
未喻擬起吾家歆於九原而詰之延祐甲寅中秋(時公年七)
(十五)
黃蕖屋𥙷玉樓記跋
記玉樓事唐人寓言爾黃君為文以補闕寓之寓也辭
清意遠真若登丹霄而與之遇良工心獨苦哉然反覆
玩閱辭有賸處更刊落鎔鍊峻潔峭緊即神聚氣完又
盡善也贊以詩曰白玉樓成記不傳至今人惜錦嚢仙
羡君獨步蕭臺境攜取瓊章下九天
文丞相家傳跋
舊鈔文丞相紀年一帙正與此同今蕖屋此編比舊加
詳豈當時相從兵閒目其事不忍遺從而附益之邪丞
相至公血誠貫金石而燿日月居然與張許二顔分席
追數仗節死義之年倏閱三十有三矣昔人有云中原
之於晉日遠日㤀思之令人隕涕恃死不朽賴存此編
其廣傳之使忠臣義士流芳千古非民彜世教一助乎
噫可哀也巳延祐甲寅三月晦題(時公年七十五)
跋曹忠達公守汴竒策
宋靖康中金再入寇既渡河御史中丞曹公輔奏謂去
歲敵寨城外西北地勢卑下不知決水灌之最失策今
宜分城中兵數萬出據東南劄連珠寨以接外援候敵
營西北引水以灌必獲利欽宗以為然宰相唐恪曰水
可決兵留為根本不可出公曰兵留城中用兵之死法
爾恪堅持不出兵反先決水灌西北而東南乃無兵竟
被敵據遂絶外援以致亾國悲夫曹公之策竒策也奸
臣誤國顛倒妄施可勝誅哉公字載德南劒沙縣人龜
山楊文靖公時志墓書此事足以發千古之憤志又書汴
失守後敵再邀上出郊議未決宰相何㮚奏事出云車
駕翼日出郊公遽云敵意不可測此行恐與前日不同
㮚厲聲詬公公又率馮澥同說蓋謂澥乃㮚同鄉且齒
長冀幸一聽㮚不從及駕幸敵營帝果北狩然則二相
廟謨若是棄君賣國俱奸臣也後百世忠義士猶宜奮
筆誅之時公簽書樞密院事爾詎能奪宰相之議或謂
此時駕欲不出亦不可得蓋事勢潰决至此巳無可為
者其失在不用公之初議出兵據東南引水灌西北此
為誤國之大者延祐乙卯九月晦日書其家傳後以寄
三歎(時公年七十六)
梅湖道人墨梅跋
自和靖香影句傳天下遂令梅增萬世重乃知西湖寒
碧是此華成名處今老僊濡毫吮墨為此花寫真而以
梅湖自號蓋是本色展卷一覽粲粲萬玉神采逼真只
形色緇素别爾客復徵予下一轉語予無語只朗吟曰
近來黑白無分曉墨作梅花賣得行
題范蠡泛湖圖
老范霸越沼吳功存宗社蓋一代智士也世論率謂有
大勲勞宜享大富貴顧乃慮及烏喙翩其鴻冥不旋踵
棄鐘鼎等敝屣何大早計邪噫以功名自見易以功名
自終難古今功臣弗令終正坐挾勲吝權不思勇退儻
此老亦然即黃金之鑄將易為屬鏤之賜焉得智易曰
知幾其神乎蠡也得之老子曰功成名遂身退蠡又得
之展卷快覩神采如生故為之賦詩曰霸越功成早見
幾春風一舸泛鴟夷丹青半幅人千載勝似黃金鑄就
時
趙宗丞奏稾跋
大宗正丞白雲先生趙公崇嶓忠鯁如漢更生詞華如
唐太白幼嘗挹其光霽蓬瀛崑閬中人品也記寳祐乙
卯歲犬馬齒甫十有六時朝野推公奏牘切直願見弗
獲厥後臨汝侯高安公從容出示屢見之今雲居翁卓
犖濟美重加緹襲又悉取陛對封事鈔纂弗遺復使愚
得見而垂白巳望八矣慨鄉哲之益遠幸遺稾之僅存
直氣稜稜重我哽咽不覺形之咏歌且語翁曰此君家
隋珠和璧也非君不能存此惟君之曾元能永寳此後
或有編前代直臣傳者將采諸此其詩曰六十年前夢
渺茫宗臣諫稾墨猶香夕陽影落腸空斷門掩東風看
海棠
曾從道詩跋
年時閱曾君思道詩愛其珠明玉鏘心目為快今又閱
金昆從道詩覺元豐稾更勝曲阜集何曾氏羣從多材
藝也荆華萎蕤重我吟社細讀五古佳處造詣似韋七
古佳處部勒似韓杜律雖小劣句亦多佳雖則云然予
更有肘後為君助混合陶韋柳三家以昌其五古孰復
少陵諸大篇以昌其七古則又取法少陵五律以昌其
五律取牧錫渾滄諸作以昌其七律如登華嶽不止於
中峰寺解包駐錫必登絶頂望見滄海日出處不亦善
夫屬有遠役無暇劇談他日歸來畀我新句
題淵明漉酒圖
若復不快飲空負頭上巾逹論也然亦何至用巾漉酒
不避汚垢漬薉邪韻人勝士託此寓高致乃認為真即
癡人聽說夢耳微茫杳靄中露頂運臂急酒之狀宛然
一展卷知是名筆動人醉興舌本流津
濟川吟稾跋
吾州諶氏多詩人有南窗澹稾有桂舟遺稾今又有濟
川欸乃集盛哉南窗興致雅澹不尚雕鏤桂舟功力精
深妙入梱域濟川兼二體而時出之且徧遊南北名山
洞府與僊官貴神默會紫霞翠霧中故新吟更挾清氣
唐宋詩人山出棋置率一鳴即巳今獨諶三世有集豈
非盛哉予生晚不逮識南窗老詩伯幸識桂舟翁其與
予講評毛鄭詩必上溯江沱汝墳下逮匪風下泉探索
深音神情傾豁今老矣詩巳束閣讀濟川集灑然曰周
禮盡在魯矣
題陸生貴山吟稾
貴山性情集韻度清而句律妥鎔鍊所到無欠無餘予
客閩久罕見善吟若此問何人曰尤谿陸某也問何在
曰年甫二十有五歿巳三載矣悲夫不及半面也靈葩
異卉不耐風日此李長吉邢惇夫軰所以令人悲憤慨
惜者乎生兒難兒能詩尤難詩工而夀永又大難吾意
憐才覽卷欲淚延祐丙辰孟秋陳子正出此集因志數
語聊慰九原魂如有知當曰幸逢身後知音更勝生前
識面(時公年七十七)
蜀江圖跋
右潁川德英父所藏蜀江圖也廣僅半尺修踰四丈西
起威州東訖江陵跨十有八郡其間山川城壘人物聚
落僊宮梵宇風颿浪舶歷歷在眼真竒筆也憶少日閱
輿地志極愛西州風景形勢雅欲溯巫峡闞劒關周視
古英雄争戰處略慰胸中之竒顧蹉跎浸老付來生矣
展玩傷懷因寄一歎併賦之誰挈坤維入畫圖東西川
合匯荆湖金湯夾岸提封接玉帛連檣貢賦輸劒閣幾
煩豪傑夢錦城曾是帝王都如今混一兵氛息聞道烟
花漸似吳
讀曾丹潭夢吉家譜(名申本里人徼職)
余家宅西里與先哲曾南豐先生子固南軒相距數武
自江樓居士以來與諸曾世講有婚媾之好焉一日夢
吉元吉昆季步余水雲深處叙寒暄道今故已出世譜
視余曰此我祖文昭子開先生元豐所手編而從祖文
肅所參訂者也追惟遭罹衰亂分崩蕩祈園廬荒廢舊
業蕭條獨是編出入必俱巋然靈光某等紹承無狀藉
此少逭不孝之罪公其為我序而存之俾我子孫世有
攷焉予三薰沐讀之則見編輯犂然整比有紀至存獻
一錄悉當代名公鉅卿之作披對不覺起敬顧謂曾君
曰斯譜之存人事乎天道邪夫以有宋仁厚之澤垂三
百年大經細目綢繆曲盡非有浚削也一旦風飈慘動
半壁誰撐豈無文武大吏張韓岳陸之儔效命賈勇九
死不回乃竟弗能留祥興之社之不屋何也豈非皇穹
易嚮人力無如何哉公家哲祖父既謹緘謄固扄鐍力
豈盡軼諸君子上而用能保全永世者天贊之矣余居
同里閈知公家世以忠孝長厚相傳繩繩勿替間嘗一
再展文昭祠下精爽昭回與谿光相映發祖德孫謀真
可為百世祚天之默相曾氏豈有量也既書其尾并錄
展墓詩遺之
水雲村稾卷七
