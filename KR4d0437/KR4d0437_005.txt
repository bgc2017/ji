水雲村稾卷五
元劉壎撰
序
陳文定公奏議序
故資政殿學士守簽書樞密院事兼權參知政事致仕
贈開府儀同三司諡文定陳公諱宗禮字立之初試淳
祐殿庭時理皇在御二十年頗事酣宴公對策極言人
主不當徇逸樂㤀憂勤上嘉剴切擢寘魁三厥後歷學
館陞郎闈屢以忠鯁聞逮事度皇由憲府瑣闈以至履
班彈劾封駁風采凜凜晚登二府甫兩月薨於位公之
出處本末如此公自韋布即以名節自厲嚴介絶俗授
徒自給外杜門蕭然不輕以一武詣人蓋凍饑自守如
后山静重難合如了翁也進列貴仕則素履靡渝丹心
彌壯其有德有言者歟予閱公諫稾盡卷率醇潔勁正
嚴整條暢而原流經術通達國體莫不利害洞悉詞理
俱到有攖鱗逆耳之旨拊心疾呼之辭忠君愛國油然
其味者也嘗聞先哲士大夫之言曰近世論諫惟公為
冠予亦竊比之包孝肅劉元城輩人斯論殆不可易公
之仕在淳祐甲辰至寳祐戊午間是時右相丁大全狂
戾恣肆威炎薰灼世以風子目之無敢嬰觸然特推敬
公召為尚書郎兼丞相掾意將引以自重公進朝乃首
疏之其曰鳳隱麟潛蛇蟠蚓結者指丁也且以四大願
請於上天顔開納而丁盛怒嗾臺劾斥歸田方大全威
脅朝野百喙俱喑惟公奮不避禍白發其奸縉紳歡傳
以為朝陽之鳴蓋自是直聲著矣明年而滸黃渡武昌
圍詔竄大全貴州以死公遂登用識不識咸曰此當時
正人也而責春秋之備者且曰公素尚風節層關鐵壁
晚輕一出白璧微瑕抑不思大賢為國出處以道咸淳
中賈似道久柄國國勢岌岌矣仇視端直寄命憸回校
風丁無大異常獨憚公方嚴居然禮敬公多遠引高卧
每以不能致公自歉一旦聞公翻然治任語兩浙部使
者趙德茂以公出故喜動顔面其欽重若此也天假公
年共政而久處摩厲規正之似道必為公動則救敗局
回危機將宗社生靈實嘉賴焉不然公平生清約高簡
浮雲利祿閒居埽地焚香而坐顧以七十日居政府為
足以凂公過矣過矣公所著詩文甚富今某獨裒其奏
議若干卷將刊以行世知所先也俾予序之昔李序韓
蘇序歐皆其門人予公門下士也故述其大略焉欲觀
公者是集見之公家南豐之千綏學者尊稱曰千峯先
生云
朱陸合轍序
有宋乾道淳熙間金世宗仁厚不用兵復修舊好故大
定二十九年東南賴以休息國家閒暇文事聿興儒先
森聚理學炳明衿佩雲從接關洛而通洙泗則東萊呂
成公興於浙南軒張宣公起於湘建安朱子金谿陸子
則角立傑出號大宗師者也朱陸之學本領實同門戸
小異故陸學主於超卓直指本心而晦翁以近禪為疑
朱學主於著書由下學以造上達而象山翁又以支離
少之門分戸别伐異黨同末流乃至交排互詆譁競如
仇敵遂令千古聖學之意滋鬱弗彰矣當是時克堂包
公崛起旴江出入二宗師門下其子樞密宏齋先生親
侍講貫每謂二家宗旨劵契籥合流俗自相矛盾至哉
言乎顧踵襲成俗趨附貶駁或者高朱而抑陸私心迷
繆寖失和平同里雲卧吳先生汝一病之考朱子書凡
言論旨趣與陸子同者為一編題曰筦天銷磨黨偏掀
抉瞽聵學者各宗其說門戸雖小異本領無不同也夫
人惟一心心惟一理羣聖相授繼天立極開物成務何
莫由斯孔子曰性相近也孟子曰先聖後聖若合符節
豈至於學能獨異乎追懷景定辛酉歲親炙雲卧先生
得聞梗槩咸淳丙寅歲宏翁以尚書造朝約予與諸老
往辭先生進予坐側警誨娓娓亦及兹事抉去籓籬少
正卑滯當時馳心科舉文字之間弗克叩擊及今科舉
文字念絶思見鴻碩考德問業諸老亦既棄濁世而游
太虛先哲弗作晚節無聞為之惆悵自悼不聰乃取象
翁文集手鈔焉且復取晦翁語錄摘其推尊文安者著
於篇端以詔來世會而通之水中之月即天上之月也
蜀日越雪何為者故更名其集曰朱陸合轍云
禁題絶句序
有律詩而後有絶句絶句至宋而後尚禁體其法以不
露題字為工以能融題意為妙蓋舉子業之餘習也世
之以文會友者或用此以騐才思工拙謂之義試詩其
為說曰體物精切者詩家一蓺也於是摉幽抉秘窮極
鍛鍊其天巧所到精工敏妙有令人賞好不倦者真文
人樂事也歟舊時編萃至多亂離之後頗多散逸乃日
隨所有遴其佳者時課一題以訓吾兒由是精思儻能
觸類而長則通一畢萬寧不愈於飽食終日無所用心
者邪夫束字二十有八而景色彰表律呂恊和局於模
擬而能超疲於締搆而能靈殆亦難矣雖然是特兒童
小技而非詩之極致也賡歌昉於舜廷至三百篇以來
跨漢魏歷晉唐以訖於宋以詩名家者亡慮千百其正
派單傳上接風雅下逮漢唐宋惟涪翁集厥大成冠冕
千古而淵深廣博自成一家嗚呼至是而後可言詩之
極致矣善乎劉玉淵之言曰淵明詩之佛太白詩之僊
少陵僊佛備山谷可僊可佛而儼然以六經禮樂臨之
蓋論詩之極致矣學詩不以杜黃為宗豈所謂識其大
者且懼吾兒溺於末俗之淺陋以為極致也故因槩舉
大者使進焉甲申夏五序
新編七言律詩序
七言近體肇基盛唐應虞韶協漢律不傳之妙風韻掩
映千古花萼夾城漢文有道病中送客秦地山河等篇
意旨高騫音節遒麗宋三百年理學接洙泗文章追秦
漢視此若不屑為然桃李春風弓刀行色猶堪並轡分
鑣近世詩宗數大家拔出風塵各擅體致皆自出機軸
則工古有人工絶句有人而桂舟諶氏律體尤精咸謂
唐律中興焉故知此道在天地間未易能亦未嘗絶夫
律聖人制作之初測隂陽定清濁應高下和神人一累
黍不中不曰律詩亦如之彼範圍五十六字爾清麗或
病格力之卑浮沈鬱類困語言之鉤棘亦一累黍不中
不曰律故雖未嘗絶亦未易能然熟讀妙品自有悟入
選古今律詩若千首置几案間日取諷詠之儻私我百
年或有見優孟意是叔敖復生未可知也分前後卷前
卷俱古人首以唐賢後卷俱今人首以桂舟氏吁蜀之
日越之雪定乎未定也逮時久論定矣乃復有如杜劉
許李真詩人者出而興恨不同時之言然惜不令封德
彜軰見之耳丁亥暮春序(時公年四十八)
新編絶句序
詩至律難矣至絶句尤難矣至五言絶句又大難矣辭
彌寡意彌深格彌嚴味彌遠豈比夫大篇長歌可以浩
蕩縱橫衍之而多者唐人翻空幻竒首變律絶獨步一
時廣寒霓裳節拍餘韻飄落人間猶挾青冥浩邈之響
後世乃以社鼓漁榔欲追僊韻千古吟魂應為之竊笑
矣詩至於唐光岳英靈之氣為之匯聚發為風雅殆千
年一瑞世為律為絶又為五言絶去唐愈遠而光景如
新歐蘇黃陳諸大家不以不古廢其篇什品詣殆未易
言世俗士下此數百級乃或卑之昔人天然秀發得獨
自高僕學詩數十年心地汗馬媿無一語髣髴望唐見
其愈簡而愈難也選絶句若干首置几案間日取柴門
静掩天風獨清老鶴梳翎晴花迎露等篇一諷誦之楚
冠南音翁倡兒和想千古吟魂亦復為之竊笑於地下
聞詩聲而問子何所得者則將應之曰一洲蘆荻殘風
月自作深林不語僧丁亥季春序
青山文集序
陳君南翁歸自廬陵之州庠示余文一帙題曰青山初
稾蓋吉士趙君儀可所著也趙君往以舉文鳴於世雖
心久知君獨未識君於是閱其記文序䟦數十篇往日
所鯁戛未能言君乃盡言之欣然有會於予心天表雲
際想見其人雖未識也更深於識之矣手自鈔竟南翁
俾序諭之夫今世無所謂工於文章者然文章未始絶
於今世視昔苐甚少耳惟甚少故能工之也即如往日
右文天宇開霽窮閻之子垂巷之士挾典册從師略解
會率競拈摘拾翦裁揚揚里閭自謂能文信甚蕃也工
者幾何今是事校昔固寥絶矣間有工者往往霜摧雪
剝鼎烹鑪鍜之餘羈困窮愁槁頂枯須且堅忍清苦翛
然神情自謂上帝所賦予者獨厚蓋所得甚艱且特甚
貴異也誠不忍棄其靈明卓犖與一時瑣瑣相馳騖寧
甘澹泊非人所堪絶無怨尤固守古道力争斯文於衰
微而著先王之所以宗傳照耀羣疑冰雪衆醉若人者
天之景星卿雲地之醴泉芝草老氏之飛僊釋氏之曇
華非歟故曰惟甚少故能工之也予讀趙君之文甚工
而鮮儷以此蓋君所著體裁豐茂新意川赴撫事感愴
時有千古之憤故其意緒潛藏旨趣沈鬱予嘗評其風
味在近世絶似江古心先生真可志韓歐溯班馬是語
正未必可君意顧予能無厚望哉文也將墜地矣盟壇
荒寒誰執牛耳宋文章之盛歐曾王蘇四大家名天下
獨蘇出眉山餘三子皆吾江西人則文脈之繫江西也
重盛則必衰將奈何趙君與予俱家江西將能無感乎
願與南翁商之君名文字儀可嘗試成均為天下所推
重今退隐廬陵云己丑歲六月序(時公年五十)
雪崖吟稾序
今世雖合百千人與之友往往挾巧競詐貌敬背憎其
知心而相得者弗常有也誠有之又或風鐙水漚意長
日短暌離淪歿繼之自予少壯取友四方老矣知心而
相得者不乏天地為鑪銷鎔就盡僅存如雪崖易君與
予定交久號知心相得年小於我逝乃先我使思心成
結壹鬱而誰語不悲傷得邪君家南城之竹田辛卯秋
約予度谿賞桂因共載山行歷訪旴城耆舊衝霧入雲
穿幽透深竟日如行畫屏中是游也極歡將别則為盟
曰幸俱蕭閒歲一會聚若是綢繆也今年夏君歸自洪
復約予城北論文甫半月嬰疾僅數日而卒悲夫交游
緣也此會乃為此别乎君未病時授予近吟曰為我料
簡可存者作辛卯壬辰詩序未及序而君死雖死安忍
㤀之君將家景胄也磊落英發勇決遷善其於朋友誠
以義合有所匡正辭意竭盡其論古今成敗南北離合
援引辨駁議論特出卓卓超人意至其詩則能抑而入
理醇雅圓熟一不作怪宕豪險語藹然風人趣味也其
為文章充暢閎遂即漢魏氣骨晉宋風度唐宋格法當
奄有之以集大成惜哉不逮矣憶嘗與君登峯遠眺竹
樹晚凉星河夜橫君索予說詩予為言杜黃音響又為
言陶柳風味又為溯江沱汝濆之舊生民瓜瓞之遺又
為極論天地根原生人性情語未竟君歎曰旨哉敢不
勉噫方將與君獨立事外終其說踐其言今已矣良友
淪謝白髮煢然寕復有知心如斯人者良用悽愴云辛
卯集料簡共五十四首詞一闋壬辰歲十五首其和平
山翁蓋絶筆也君諱仲信號雪崖仕宋為武節大夫(時)
(公年五十三)
重題雪崖吟稾序
雪崖俾序時嘗有言曰毋徒序吾詩序吾父子交情庶
有考也今既序其詩於前矣忍不述吾喬梓交情之本
末君驍衛大將軍士英子也初將軍以戎功入仕勲立
江淮名動蜀廣意氣傾一時士無不願登龍者及得見
少傅又無不意滿君固蚤有譽聞繼其家聲咸淳間予
避地旴城一日於故人趙撫州坐上識將軍將軍顧予
論時事一語契愜謂予有當世志良喜詰朝亟邀予共
論滋喜特為知巳不繇紹介予感將軍意良深也將軍
之入城府也必訪予或約予細語忼慨家國神會意合
率夜分不能休特相親重蓋定交始此其後將軍金陵
之卒予哭焉葬於松原予又哭焉海枯塵揚冰雪斷道
俊傑之士多不復為時出予方韜閟掩抑常恐聲影落
人間不相聞問亦既久矣會庚寅春寇起汀畬支黨漫
溢遂震驚我豐今宰相龍川公來討賊君以客從予岌
岌危懼悶不自聊兵前遇君執手歡甚君入則陪帥出
則詣吾廬圍棋賦詩歷歷談世事又談世外事遂相與
游石僊禮冷真踰月解兵乃散去其復密又始此君喬
梓交情本末蓋如此也嗚呼巳矣序成而君不復見矣
自伐木停雲之不歌而友道薄君獨篤金蘭之雅乃復
止於此巳矣又何言因志其意
金剛經解序
金剛經佛書骨髓也達摩西來始傳中土訓釋凡數百
家而淺者滯卑近不契經意深者騖高虚適負經旨其
有如普覺如純陽諸大宗師卓卓超詣蓋寡乃復有一
種葛藤話屋下架屋牀上叠牀井底窺天窗外窺景使
覧者惘然滋益障礙瞿曇氏梯航羣迷願人人作佛意
不孤邪吁不自通人孰祛其蔽吾州里有居士曰静菴
劉君元璋以儒會釋根器不凡隐處雲藹蒼翠間澂寂
妙悟直證本心嘗曰西方聖人說經救世本自正大本
自明白注家或以竒奥泥之多背真乘不見實相於是
攷覈古今訓釋采其與佛意合者而削其不合者參以
已意别為直解一日示予徵序予讀焉句分字析刃游
縷解持正見執中道淺不卑近深不高虛八窗玲瓏見
者開悟其出新意處雖間用舉子言議而大綱領則與
經意無異且復總以一語曰離相明心見本有性嗚呼
盡矣儻遂梓行廣布三千大千界中遠傳百萬億劫後
咸見本地風光超升正覺此功德應如經中所說傳於
身命七寳布施恒河沙界者可敬也巳可敬也巳予自
幼知讀孔氏書未知學佛年且踰五日汨客塵往往訒
六如為真實了不覺流浪之可哀君獨精悟如此足敵
生死予不惟自羞且自悼乃堪為君作序邪抑予聞别
傳宗旨貴在性命䨇圓則身外生身親為佛子曰性君
巳得之顯露經注曰命未必不得也能如是顯露否二
圭四真重關密意君如不祕我請面參歲在丁酉彌陀
生日南豐水雲村散人序(時公年五十八)
無名先生藏山詩稾序
先生無姓氏亦莫知何許人或曰世家徐避亂徙江南
年孰鄉之西里所居淺村中委巷菰蘆面江背市得水
雲勝處花竹夾徑蕭閒無營勸之仕不應詢其志則笑
曰吾將俟時者閒為詩詩不求甚工亦不示人顧時時
不輟手曰詩以吟咏性情非以求時人知也彙常所吟詩
數十葉鐍寘山竇幽絶處藏焉曰陵谷變遷詩出乃當
有知我者衆笑其迂嘗得良金刀及漢之大剛卯佩之
人莫測其旨又以土為器類錘然熏以火和以笛閒吹
之則村中草樹禽鳥皆搖曳飛舞曰是謂黃鍾動而萬
物潛起者矣果自以其竅鳴倡和者莫不求之人亦終
莫測後轉徙無常居不定處僅僅故老相傳如此國朝
右文詔郡國購遺書適有野人耕山中得所圅詩上之
下博士校論編次篇目由是其詩始大行於世然以莫
得其人之姓氏爵里故題曰無名先生藏山詩稾云
贈黃道人序
樵郡黃道人以地理術名自旴造吾門予竒之為瀹茗
談龍穴大旨未竟一丹士自外至再瀹茗細語移晷頗
及燒煉點化事丹士不應予卒然問風水事有之乎丹
士曰山中若有王侯地何不歸家葬祖宗道人凝然又
問點化事有之乎丹士曰道人若有燒金術何不燒金
養自身於是道人奮然大言曰噫誤矣未論風水點化
事安得言無予曰何如道人曰我十有七歲即知此今
四十有七矣頃侍舅氏出入賈平章門下目擊方士造
作曰句庚曰點茆曰澆淋曰槮製賈公面試無不成予
竊學亦無不成顧利有多寡術有真偽耳安得言無予
曰多寡之數真偽之辨可得聞乎道人曰句庚利博點
茆次之澆淋本三而利一或不及一槮製勿復道此多
寡之數也真術不傳邂逅至人得之者深祕而自養間
有宿緣契遇即傳而不售售即非真也神化祕訣造化
妙用豈若百工技藝可輕傳市區貨物可求售邪是殆
江湖騙局耳請言情狀彼有平日知其人之好竒也則
先結一同志者游談誘致佯若效忠名曰布水及誘之
而中也則先試其術之半以取信然後徼其重賂卜日
傳授曰我元傳亦若是也名曰整本則又傾銀以為毋
厚貲以市藥爐炭器具酒殽縑帛日費不可勝計及䆒
其效則或有首而無尾或屢作而輒敗日引月長產蕩
家破矣可憐哉予近寓旴城日見十數軰羣來如狂競
談燒煉亦有知吾之能此而乞傳者飲以酒餌以財予
竊鄙笑是何言之易也而旴之人有乍學未精相承繆
種急於取償及用整本布水之策焉張機設穽䧟人不
少若是者天刑人禍所不貸甚可懼也我則異於是我
雖能此不傳也苟得人可傳邪以心傳不以利傳也此
真偽之辨也予起拜曰道人語真實不愧天不誤人可
敬巳請序其言以表道人之德道人又曰世間常業自
足致財顧命何如耳毋拘燒煉勞且費又多敗闕命苟
應富商賈貿易利更廣也嗚呼斯言尤真實矣故併序
之彼有以鑪火誘利而䧟人者聞之宜愧死也巳宜愧
死也巳
水雲村稾卷五
