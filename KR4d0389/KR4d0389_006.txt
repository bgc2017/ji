陵陽集卷六
元牟巘撰
絶句七言
巳巳秋七月不雨人心焦然迺戊午齋宿致城
隍清源渠渡龍君嶅山五神于州宅以禱始至
雨洗塵自是間微雨輒隨止旱氣轉深苗且就
槁要神弗獲某憂懼不知所出越癸亥日亭午
率郡僚吏申禱於庭未移頃雨大摯旄穉呼舞
皆曰神之賜也某既拜貺又明日以神歸念無
為神報者乃作送神之詩七章以侈神功且又
以祈焉
休休早稻已焦卷晩稻搖風更可憐枯盡百源無一滴
老龍何處卷雲眠
幾度看雲眼欲穿不應氣數總關天去年兵又今年旱
守也於民自寡緣
五神萃止足精神迅發風霆一欠伸能事莫嫌相迫促
門前多少望霓人
老火猶驕氣藴隆爐香爇罷日方中片雲忽卷天河落
頃刻難名造化功
神祐恭惟及物深中間感應妙精勤要知應處還為感
終始惟當秉一心
眼前物意頗昭蘇未省郊原遍也無更覓洗車三日雨
普教大地活焦枯
龍輈欲駕已多時父老遮留一日遲秋菊寒泉何以報
精勤更寫送神詩
都梁北鄉士多好學有向君敏衡者一日訪予
語甚質氣甚夷禮甚度予心異之間為予言曰
家故沅徙也今所居有谿實自沅來乃築室聚
書其上以教子弟因以沅溪書舍名之而其亭
則曰無加蓋其地舊號無加莊以其東止於石
西止於岸南止於路北止於泉也願有以發之
予既為籀右書二顔而向君復以所謂廉崖者
諗予予聞此石傑立千尺實陗厲峻削可敬可
仰有類乎廉者頗思一至其處摩挲此石以激
衰懦而未能也乃各為一解以謝焉
書滿精廬芷繞門門前流水出於沅夫君自得濂溪意
直向沄沄認本原(周子寓匡廬號濂溪居右沅溪書舍者本春陵故也)
無加之義復何如解盡當年太極圖(朱子曰太極者猶曰舉天)
(下之至極無以如此云爾)八面四方都恰匝更於止善用工夫
(右無加亭)
廉崖千仞孰能干一見令人毛髮寒可以人而不如石
我當為石共衣冠(右廉崖)
予方卧病税院劉君以畫梅堅索詩口占遣之
今年四野赤如赭安有吟情到此花何况病夫空百妄
只於真實認根芽
題德範弟三香圖
水仙侑食老逋家更著江南小白花三雅如渠好兄弟
衆芳未許以肩差
次韻洪帥喜雨
礟車亭午作雲頭喜雨亭前黍稌秋但得人間甌寠滿
等閒萬慮一時收
感孚妙處捷風雷造化於人豈遠哉見說商霖一尺字
向前車馬待公来
遊高園用前韻
蟬聲緊喚客回頭依約疎僚去後秋不是先生新句子
一川雲錦費勾收
儘渠絃索輥春雷相對清風君子哉涼觀主人歸未得
不妨却許蜀人来
和本齋止酒
白家老瓦慣從游和氣如春不汝郵近日更誰嫌外酒
夢成燥吻吸青丘
羡渠痛飲日亡何一石如髠亦未多麯米春濃禁不撤
酒腸笑我本無它
聞公久矣空諸妄止酒真成一事無舊說蜜殊惟飲蜜
不妨試候小風罏
生憎市酒赤如霞難效當年老阿嘉一任花前殺風景
破除舊賜小龍茶
酒名真一妙形容方法傳来玉局翁搖動天關出瓊液
澄然不比小槽紅
病餘井臼不任勞欲飲無錢可是高一笑猶堪誰空腹
少陵詩裏學燋糟
送程茂叔
天涯忽送非常喜阿囝斑衣郎罷前話盡青燈十年事
牀頭周易故依然
真成有子萬事足何況人生七十稀莫道梅花遮五嶺
頭輕月朗去如飛
贈羅竹山術者
此君乃肯與人事辯舌生風有竹山何似竹林惟痛飲
嗒然臧否兩相閒
魚須翠碧都抛却重糈今居卜隠中門外有来能握粟
為渠滿意說年豐
鞾紋紙帳稻畦衲榾柮地罏煨芋供此是人間真冨貴
莫將輕易許渠儂
和陳無逸中秋風雨
身似浮槎何足絆家同堕甑不須看枉裁白髮三千丈
可柰青泥八百盤
病攻我劇聲摩壘月避人深目眯糠一盞濁醪如許障
諸餘不容苦思量
餞高仁卿農丞奉使還北
常平舊法最為良頗記中丞耿夀昌此意推行在人耳
肯教豐歉制低昂
好農使者慣經常歸路西風水國涼但使人皆歌美稷
故應此即是甘棠
别来五度見重陽草草賓朋共此觴聽得酒邊新句子
可人風味故難忘
裝輕路穏好兼程還向鵷班侣雋英自葉流根誰識此
老農摩腹送餘生
舜舉水仙梅五絶
横出一枝誰與並整青蔥佩立多時窗明几淨好風日
移向此中渠不知
檀暈金杯兩擅竒晩風併作一香吹此中畢竟同還别
付與司南鼻孔知
雪椀冰甌薦茗時蕭然相與對幽姿一生肝膽何由俗
時有清風披拂之
當代涪翁有素評此花雅合喚梅兄玉宸殿上重差次
可是詩人許與輕
老逋久共梅同住好事誰令侑酒仙變化侯王等閒耳
不堪持到影香前
舜舉馬
常得奚官剪拂齊也思驤首一長嘶好随便面章臺去
柳色如煙路不泥
秋江晩渡圖
晩来江上鯉魚風十里青山一望中自是欲歸人意急
等閒付與濟川功
夢會圖并叙
趙堯卿嘗夢東坡野服乘驢訪之顧室中書史環列
喜曰天下之樂無以加此他日又夢問以水仙王事
即答以茫昧語堯卿與斜川游稔而是時方補注坡
詩故心誠所感如此今翰林張周卿所記澄照德公
之事人皆以為異余謂東坡之精神無往不在而平
生喜佛言句流布中土歴劫不磨豈非澄照素知向
慕雖亂離奔走結習未忘有以得之歟一以詩一以
禪所趨雖不同而所感未始不同也樂廣以形神不
接而夢為因東坡為之說曰心依塵而有夢夢覺之
間塵塵相授數傳之後失其本矣豈非因乎信斯言
也二會之夢東坡必他有所因使因東坡則數傳之
後不當復為東坡故竊有疑於其說然澄照夢公時
年六十有一而其夀至一百有十四則倍夀之語亦
幾矣正甫御史視澄照為同姓是宜保其圖而登其
夀二小詩附下方
覺来猶記舊儀型趺坐無言月滿庭畢竟是因還是想
不妨重舉夢齋銘
洛僧加滿九十五也向香山畫作圖況是東坡曾囑付
夀年多似手中珠
題戚子雲五雲圖
一從鰲去波翻海夢斷蓬萊不可尋當日五雲依約處
有人掩卷自微吟
金南峰隠居圖
高哉千丈屹南端路入層雲欲到難試看幼輿岩石裏
人間爭似畫圖看
身在山中不見山却因遠看更孱顔煌煌三秀如堪采
拂石眠雲未忍還
四安道中所見
蒼涼初日破林霏幾度言歸今得歸兀兀籃輿續殘夢
門前兒女挽人衣
分明路入茶山去喚起昏昏嗜睡翁共笑翁来已差晩
珍芽秀甲老秋風
一溪百折渡復渡尋日如行糾篆中自歎勞生欲飛去
琴高借我赤鯶公
何事區區外諜光五漿先饋豈其當儘渠爭煬仍爭席
物我而今已兩忘
生怕秋蟲稻把稀腰鎌爭出傍晴輝尻高首下泥中鶴
啄得黃雲盡始歸
狹路傾敧下澗隈歸牛忽帶夕陽来狂遮瞪視渾無柰
憑仗誰人拽鼻回
紛惹多岐意轉猜若為誤向此中来平生不作窮途歎
途若窮時一笑回
依約茅茨傍翠微炊烟孤起半開扉早禾趁日連耞閙
老莢爭風拍板飛
木瓜已過折山来黃帕封林未敢開想見白沙紅照裏
繡紋冷落見竒瑰(木瓜園入折山數里供進後方敢賣土人取瓜埋其半於沙中以紙鏤花)
(貼上以溪水洒之日晒乃紅)
千顆豐融怕日侵楮生調護貴於金直須待折囊封了
方見冰霜一片心
薄酒三杯醉不成雨敲疎瓦見分明破衾判作空階滴
滴到乾時也解晴
聽得荒鷄第一鳴吹燈發火飯初成衣囊減盡渾無裌
又是蕭蕭帶雨行
﨑嶇踏破布行纏負米擔鹽似蟻緣為羨生涯随處足
五湖鮭菜范公船
人向長安渡口歸長安不見但雲霏只應白鷺曾相識
船到前頭更不飛
可是茅岡太無賴苦要錢足刺船行却聞官路相將近
便覺山輿陡頓輕
千山過盡又行脚慚愧道人看客勤裹得白雲欲相贈
一甌茶復白於雲
斧斤不貸老根株素節蒼皮委路隅憶昨此中逃午暑
前知愧不及堯夫
落落長松不許年輪囷扳斡欲參天流肪已化為神物
枉損蒼鱗亦可憐
姑溪小隊帶薰風笳鼓懽迎鶴髮翁三十九年成一夢
幾多陳迹淚痕中
每羨向平婚嫁了恣游五岳可曾回也應未斷塵緣在
依舊挑包入浙来
支離病骨倦泥行擬向蓬窗睡到明繞鬢秋蚊故相惱
更求底物是親情
亭亭明月無人伴一意孤行天地間憐我扁舟連夜發
肯分清影到蒼灣
中秋有約竟須歸未到家時月已随不合盡情看到曉
今宵殺漫雨垂垂
兒能忍渴留佳醖我亦開包得快梨自笑初無泥可洗
頽然還得醉如泥
歸途擬向城中去論舊飜驚人已非悵望敬亭烟雨外
平生漫說謝元暉
題羅御史詩
諫草詩篇好護持又吟蜀井竹西詩攜將高節堂前去
題作雲舊也更竒
丘詠涯
聖道洋洋陋百家就其淺矣詠其涯直須辨取槎乘去
未許當年海若誇
月軒
坐嘆冰輪吐復吞長風忽為拂霾昏褰開萬里無纖翳
到處人家月滿軒
題擇庵雲山圖
老圓畫裏也藏機雲抹前山凍不飛寸許塔尖何處市
扁舟臘日訪僧歸
約家性存
春風小語記懷岷二十年中臂屈伸白髮遺民幾人在
重来老鶴更精神
蕭條今尙有誰来老盡荒庭一樹梅多謝高情肯相過
衝寒自起掃蒼苔
送李際可婺源學錄
說看瓊臺氣塞胸天教有子慰孤忠春秋為喜一經在
兄弟誰知異姓同
乃祖當年洗日功特書賴有紫陽翁此邦況是淵源地
好玩遺編振緒風
羯鼓圖
春光一曲透霓屏紅錦綳中養不廷誰道青峰白雨點
開元宰相也渠聽
山礬圖
玉殿何勞定等差弟兄俱是老涪家季方也與新名字
免得人呼作瑒花
贈東臯講師
飛錫曾聞五臺去雲間瑞相是耶非峩眉清現更竒絶
萬里白頭吾未歸
東臯何事字無功講罷應知萬法空時枕苕溪作歸夢
臨平一路藕花風
送戚性傳
睢陽書院戚先生綸也名孫侍從臣文物相傳今幾葉
又開講席淑来人
送蕭之剛
旬宣幕府得君重直到千峰盡處回聞道棠陰(闕)
倦書圖
日長偏困校讐人袖手旁觀亦欠伸一覺黑甜酣午枕
絶憐識字苦勞神
誰道春酣雨不禁蒙籠眼色透雲屏著人花氣深於霧
却是三郎睡未醒
題高麗字跡
片紙殷勤贈跋篇来從箕子舊朝鮮六經原不經秦火
好為刊傳惠後賢
毗山之居不皆竹也而其所尙友獨在竹遂擅
此山予觀野縱横陳荆扉半啟小舟划柳下不
覺欣然呼渡徑入萬竹烟霏中山靈頗怪俗客
何自來耶因留詩云
指點山居向那邊閉門花木養風煙隣人不饌蒼玉束
一一而今欲造天
山人猶未出山時風月雲煙總為詩笑問年来間何闊
此盟應有此君知
右軍書裙帖
㱆將墨妙寫煙雲曉起驚呼失素裙盡洗當年羞澁態
從今不比舊羊欣
題四畫
天氣融和凍巳開桃花浪暖亦佳哉人生辦取東南尉
底用一雙鸂鶒来
多情宛頸兩鴛鴦貪趁湖心錯裹香散髮幽人休盪槳
夜深花露濕衣裳
金颷爭放木夫容蘸影清波分外紅玉立前庭一公子
丰標不與俗人同
積雪凝寒不肯融梅花佇立待春風嫰波正比鴨頭綠
厚葉休嗤鶴頂紅
南岳魏監廟曩自請奉祠恬於聲利十餘年来
益閉戶讀易人罕識之余托婣且契比來吳惠
教五絶篤叙故舊情誼藹然用韻復寄不足酬
盛意
人生一世匆匆爾筵帙亡何已旅酬南岳罏頭芋初熟
等閒知閱幾春秋
誰知白鶴早登門遺墨猶餘屋漏痕師友百年同慧脉
固應自有不云存
全真閉戶魏不琢二紀怡然外世榮留得詩名皮陸集
到君句法有餘清
阿囝離鸞嗟囑耳誰陪老婦祭缾盆二雛幸足寬懷抱
共說河汾有外孫
靜探五一共誰論悔不當初逕扣門自笑吾元今尙白
刻舟空守舊時痕
三禽
何處飛来把修竹數聲圓活夢還驚雨鳩那解知人意
寂寞梨花雨又晴
風裏空餘碧玉柯離離秋子不勝多莫教却向人間語
金井銀牀愁柰何
送恩上人還雲門
當日親曾見珙公如雷辨舌振宗風分明句句字字是
又向苕川訪病翁
澈師何處覓遺蹤坐聽雲門寺裡鐘正自年来苦行脚
箇中元自有千峰
挽詩
挽楊知府
蜀有古愛直公為令子孫駐原曾婉畫治獄輒平反槁
落榮觀盡紆徐雅道存靈光洞劫火德齒晩彌尊
骯髒羣飛外康強七袠餘耆年猶謹禮細字每抄書十
載甘琳館三州奉板輿挂冠天木可雙犢老康廬
見說佳眠食遺身疾自無方期操几杖俄已易牀膚久
讀耆舊傳仍聮嫁娶圖湘岑望不到灑淚向天隅
挽師叔理
卓爾見成鐻超然驚絶塵形骸脱邊幅肝膈炯精神正
自關天分應難語俗人誰收身後藁雋逸更清新
巳飽憂患味方收翰墨勲龍飛新進士猿臂老將軍千
里推車軸羣工愧斧斤天乎如有意更為續斯文
四海東坡老平生秦太虚神遊已冥漠坐念更欷歔手
墨看猶濕心期炯未疎堪憐疇昔語腹痛勿驅車
挽趙春谷
墮地追風驥垂天駕海鵬嗟哉中道止藉甚到今稱幾
士待舉火一生甘飲冰居然使跖夀念此拂人膺
子美轉同谷靈均懷此都修名千載短多難一臣孤天
意終難料心期自不渝西風吹更急蕭索間泉途
北弁方胥會西崦遽莫追津梁摩詰病臺沼雍門悲鶴
有還家夢烏無反哺期瀧岡松檟近足慰九原思
挽孫太監
埋玉愁聞薤露歌向来耆艾日消磨平生所至棠陰在
晩歲其如麥秀何洛社竟虚同甲會鑑湖應改舊時波
四春手植煩調護萬感今猶憶爛柯
挽陳本齋尙書
在昔實齋老公能繼盛名平生守師說晩歲萃儒榮禋
赦原兵禍臺綱忤物情抽身甬東去騰上幾公卿
天俾公多夀人知道不孤超然一室内不與萬波俱甲
子新詩藁烝嘗舊布襦何妨傳遺老文字照龜趺
挽王厚齋尙書
清要三朝望文章一世榮掌綸誇獨直荷槖表羣英
石室資殫洽金華賴闡明孤臣傷暮景風雨自鷄鳴
開慶言容悦咸淳奏直前每逢時宰怒自保哲人全垂
世三千卷歸田二十年汾亭有遺操獨拍淚潸然
文獻遺諸老風霜魯殿餘斯人不可贖吾道意何如永
念年家好曾聮選部居無繇陪縞送東望淚沾裾
挽陳本齋尙書(補遺一首)
有意超塵俗無心愛夕暉勸餐惟屢却持璧竟全歸
得正復奚憾偷生良所非傳家孫子盛端不墜前徽
挽成峩峯
輕舉游帷宅高辭神武門賜湖分老監遺笏付諸孫玉
映神尤朗丹成道自真只應峩頂月萬里照仙魂
吾叔聮姻好當年記漢嘉回頭一甲子遺恨滿天涯尚
喜長庚老俄聞大耋嗟區區論疇昔何處挹蜚霞
挽趙止善
自處若素士不知為貴游多聞每是正寡欲更清修方
借望郎重巳深宗國憂嗟哉事竟爾喬木委林丘
昔日三株樹彫容頓可驚一癯危獨坐多難失孤撐官
舍煎茶夢天涯裹飯情無由送車後抆淚愧平生
挽親家孟從吾
東野哭其子難存百感身孤孫猶在抱行路亦沾巾滿
目家園樹何時淚葉春諸生為執紼良足化鄕人
挽岳君舉
五十餘年事都將作夢看早方磨鐵硯老遂葬桐棺蟻
結途方戒駒馳歲已闌山前一片石讀者為悲酸
挽姚景春
昔在仙都世人稱善士門丘山嘆華屋風雨長孤根鶴
瘦空餘影鴻冥更斷&KR0008;植齋書萬卷喜有外孫存
挽趙碧蘭母劉氏
苗裔真王後儀型老監同庭惟參玉樹氣未感秋蓬衣
制先期具舟藏半夜空故應芳懿在位刻賁幽宫
挽張師道
少日追楊晏由来間氣鍾兩科無近比萬里有竒逢正
喜鼇扉重俄驚鵬舍凶輤車方遠稅已見若堂封
在昔台州守先人事分多通家能記憶上冢每来過老
我病未死送君情柰何賢哉幸有子健翮看雲摩
挽唐學賓
奕世詩書味端知積慶長於人不畦畛為世作津梁肯
助魯修泮能令齊發棠陰功天所相食報在諸郎
陵陽集卷六
