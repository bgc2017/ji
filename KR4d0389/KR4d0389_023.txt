陵陽集卷二十三
元牟巘撰
上梁文
七先生祠
承流郡國當知風化之端取則儒先爰考淵源之自相
與社祠而尸祝庶幾目擊而道存惟七先生實萬世祀
衣被雖徧於天下脉絡尤係於湘中盖關洛之傳實自
舂陵而倡蜀閩之老其惠岳麓者深都梁固已在過化
之餘郡乘乃獨無揭虔之所寧非欠事或者厚言期會
簿書我猶未免於俗道德性命人亦且以為迂然宅家
方新於表章豈承學反昧於宗旨乃規爽塏乃闢堂皇
不日成之未始勤民之力高山仰止竊希尚德之風凡
其致知而力行與夫興化而善俗具存本末隨寓著形
恨不操几杖而從之則有若謦欬乎側者深衣大帶緬
懷師友授受之親秋菊寒泉勿替歲時奉嘗之敬修梁
舉矣善頌發焉
兒郎偉抛梁東地闢天開一畆宫吾道至今如日揭
後先諸老發明功
兒郎偉抛梁西州宅相連屋角齊欲盡承流宣化職
須將此道達民迷
兒郎偉抛梁南對而雲山翠潑嵐自有此祠師道立
明綸稽古足相參
兒郎偉抛梁北伊洛湖湘同一脉師友淵源萃此中
規模雖小開三極
兒郎偉抛梁上景行可行山可仰愧我拳拳但此心
安得從之操几杖
兒郎偉抛梁下洗石開池更清洒躍者自躍飛者飛
活潑真機誰識者
伏願上梁之後儒術光昭人文增盛川融山峙莫非
吾道之流行政簡刑清是即諸賢之福澤
詞
木蘭花慢(餞公孫倅)
山城如斗大君肯為兩年留讀易堂前翛然松雪留得
君不天邊乍傳消息趁春風歸待翠雲裘留取去思無
限江蘺香滿汀洲不妨無蟹有監州臭味喜相投怪
底事朝來驪歌催倡喚起離愁羨君戲綵脱却一身輕
無事也無憂昨夜夢隨㐲履道林麓岳同游
千秋歲(夀黃倅)
平分敏手更覺山城小聊岸幘時舒嘯當年湓浦月偏
照香山老頭未白而今半百纔踰九(半百過九年樂天詩也)共說
東園好問春餘多少紅藥晚金沙早花須風日耐人看
功名久催洗醆對花一笑為君夀
鷓鴣天(夀何簿乃尊)
鳩杖龐眉鶴髮仙詩中有史筆如椽愛蓮自是平生趣
吟到梅花晚更堅珍九鼎食萬錢誰如有子彩衣鮮蜀
陳舊事君須記貴盛還當具慶年
漁家傲
病枕逢逢驚曉鼓那堪送客江頭路莫唱驪駒催客去
風又雨花飛一片愁千縷折柳凄然無剩語加餐更
把篝衣護泥滑籃輿須穩度雲飛處親幃安問應旁午
水調歌頭
表海歸來后眠食喜清安身輕於鵠上下山北與山南
何必交梨火棗自是霜筠雪柏歲晚越堅完摩詰本無
病微笑指蒲團天有意留一老殿諸賢平生出處何
似試把二蘇看惟有黃門最貴况是龐眉最夀九秩閱
人間持此為公夀是即夀元元
念奴嬌(同前)
山之天目蔚岧嶤最佳泉石見說老龍高卧處正擁深
深寒碧獨閟雲霏人思霖雨未許無心出蒼崖赤子而
今誰為蘇息昨夜凉透西風玉䋲晚澹喜見歸鴻入
十二虚皇凝竚久飛下陸離宸畫綉鹵使名洪樞御位
催綴新班立旂常婀娜要陪沙路清蹕
賀新郎(同前)
雲擁油幢碧睠蓬萊宿緣一紀竟須公出上界清高仙地
位耿耿為民還切此自是平生願力雨後新颷凉如濯
喜湖山千里皆生色便乘此問閶闔殷勤好與磨銅
狄炯精神依然未老鶴標龜息造物生賢非無意偏近
中元時節試記取平園菜國况有盤洲當家樣酉年秋
恰巳升樞極繼盛事看今日
泆文安乾道巳酉六月樞密八月參政九月兼
同知十二月相
滿江紅(夀樞密)
七筴新春問底事以人為日記正觀鄭公恰至名因人
得况是今朝生上相老天著意尤端的便喚為人日豈
徒哉公人傑宇宙要公扶植善類要公收拾願我公
千歲長陪丹極山立揚休人正健耐寒綵勝篸華髮看
年年天際不曾隂真竒特
水調歌頭(夀福王)
某官慶輯皇家祥開赤社秋乃萬物所說揆度正中
福者百順之名若時並錫天地其夀宗祏之休敬陳
樂府之詞仰致閟宫之祝
叔父茅封貴先帝棣華親平生為善最樂夙德宛天人
玉葉金枝方茂瑶沼丹壺如畫光景鎮長新五福一曰
夀萬象總皆春正秋分記初度綉纏麟傳宣來自絳
闕瑞采蔚輪囷樂有鈞天九奏尊有仙家九醖翠釡紫
駞珍笑把南山指還以祝巖宸
陵陽集卷二十三
