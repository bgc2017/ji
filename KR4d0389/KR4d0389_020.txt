陵陽集卷二十
元牟巘撰
啓
賀郭正言啟
顯被龍光擢登騎省御史六察方資糾正於官邪諍臣
七人尤頼切劘於君德贊書俶下輿論翕孚惟慶歷增
置於諫員若襄公崛興於海服自昔右拾遺之妙選孰
如此六日之新除久遠功名蔡忠惠誇朝端之風采磥
砢言論石徂徠輯天下之頌聲在當時燁若神人肆今
日復聞盛事某官人物師表問學淵源磅礴扶輿秀出
五羊之裘魁壘傑特獨立萬馬之中比茂簡於宸衷遂
晉司於臺察紀綱頓肅奸宄潛消具嚴白簡之威遂上
青蒲之列正臣進者治表士競相歡明主可為忠言公
益自奮謂習俗當使之粹美謂議論當使之聽行有如
第一義之建明足為千萬代之瞻仰諫官能如此豈不
致於太平宰相可行之遂盡攄於素學某悚聆除目倍
切懽悰屬縻使傳之乘阻與賓榮之賀朝陽鳴鳳方觀
奏藁之傳夜月驚鴻倘許寒枝之托
賀陳殿院啓
奎筆渙頒臺端晉貳有裨帝右方資劘拂之功執法殿
中益峻綱維之任忠賢進矣頌咏翕然昔在建炎有若
忠簡維三年之夏甫任諫員越一月之間徑躋臺副孰
不謂除書之甚峻豈知視故實則已迂考言事簿所行
俄升横榻取樞府銜而入即遂秉鈞竊惟今公復當盛
舉某官色和氣勁實鉅聲洪大蔡神蓍洞視萬物而先
見積石底柱瀾倒百川而後知蔚為善類之宗懋簡虚皇
之眷姓名内出糾察晉司治世鸞凰平生豈樂於鷙摶
法筵龍象第一咸聳於聽聞襞積丹忱芬芳菊節上方
喜忠嘉之論公遂進遺補之官韓魏公存藳諫垣孰知
雅意劉元城徧歴言路綽有前猷豈曰臺無長官庶幾
國有君子曾未閱旬時之近已共瞻丰彩之新觀象門
甫綴於緊聯延英閣快傳於偉論供奉赤墀下寧復久
淹任參黃散間即聞大政某夙叨函護倍切懽愉燕雀
賀成愧巳居於人後鹿麋許放倘自遂於物初
賀葉丞相啟
簡在淵衷再升台席貳公寅亮重傅則國將興三朝會
同敬事則命以始揚庭有肅薄海交懽惟仁祖之盛時
有沂公之魁望夙陪鶴禁蓋獨高羽儀之功親載龍飛
遂再被股肱之寄在昔靡聞於牢避况今又異於平時
豈其我公可遂雅志某官忱通造化學貫本原如璧如
圭瑟僴本威儀之盛在澗在陸寤寐皆憂愛之真粤從
𨗳若木之暉久矣正太微之次民自擇相上方倚公已
致平於期月之間乃决去於崇朝之頃急流勇退豈樂
錢宣靖之名晩節含香每誦韓魏公之句雖野老相忘
於爾汝而聖主每問於起居謂新益從遊毋遯野而若
予棄謂初元該輔蓋畫宫而續於成俄銀信之密傳果
砂隄之重築儀圖維舊眷注可知屬當四郊多壘之餘
咸徯一馬貳童之至諸生舉旛於闕下使者結轍於山
中雖富貴不足動其心然宗社宜深為之計天高氣爽
喜聞庚伏之清言忠義親尤竭辰猷之告久竚瞻之云
切肆優禮之是加至和之相文公特下百官班迎之詔
熙寧之召正獻適當七月入對之時有德進而朝自尊
大老歸而子焉往於以祈天永命於以寧武圖功益隆
磐石之安茂介秀眉之壽某夙叨鈞播竦聽制麻偶尚
留絲轡之間猶得際衮衣之入歌詩九百字愧莫寫於
螽鳴聚觀數千人喜即迎於馬首
通陳制使啟(存)
通班禹閣出鎮瀛垣尚書五兵方峻躋於德履元戎十
乘遂倚重於分弓明詔一傳先聲咸聳某官治朝蓍蔡
善類鳳麟出神入天之文追嫓古作内聖外王之學號
曰儒宗物望夙隆宸衷茂簡自重来於省戶俄巋立於
諫坡執法端門風生突鶻之擊記言洞案日侍倆螭之
坳公每夢想於清苕上方眷留於紫禁以夏卿而掌帝
制若元祐之東坡以春官而侍經帷若紹興之文定學
館倚楷模之重史筵推筆削之公兼華巳極於儒榮一
武即登於揆路而乃屢抗戔天之疏朅為表海之行睠
此鄖峯實維都會右扶左翊在昔所嚴後勁中權於今
尤重雖忠賢當在於禁近然宵旰欲寬於顧憂一聞位
置之新坐致提封之肅吏士具孚於號令旄倪咸徯於
旌旗樽爼從容姑領十洲之勝經綸密勿即歸兩地之
崇某夙辱眷知竦聆成命竊喜聲光之近獲依節制之
尊駰駱諏原自笑馳驅之巳倦燕雀賀厦尚惟庇冒之
是邀
賀徐察院啟(卿好)
光被親除晉司分察出節少府巳聞冰漕之通執簡南
臺咸竦霜稜之峻贊書誕布輿頌翕孚載稽先猷最重
言職裕陵簡擢嘗以使還之餘乾道訓謨必由邑最而
用蓋欲周知於民事若時復舉於彛章某官粹學英規
崇論閎議地靈傑出實為仲原常父之邦風采著聞夙
有元城了翁之望厚培器業小試絃歌紫蓋峰前屢書
撫字心勞之考金曜門裏獨升文學掌故之班方茂簡
於九重俄峻躋於四轄見大夫無可者利社稷則專之
發河内倉無勞使黯弄御史印其無易堯果被殊知遂
居劇任凡其力陳於殿陛之上莫非目擊於地里之間
守備十三條言言尤切法筵第一義凛凛甚嚴盖將一
正於君心於以共扶於世道善類有主元氣益昌斯謀
斯猷正倚忠嘉之告汝為汝翼遂躋輔弼之聯某越在
乘軺欣聞出綍讀南州高士之傳雖未接於下風續東
魯徂徠之詩喜親逢於盛舉自惟臬事幸隸臺容沃轡
六絲何有詢諏之善珍裘萬丈尚祈庇冒之仁
回安撫洪尚書啟
生磨蝎之宫人皆憐於竒分挹洪崖之袂天欲制其頽
齡錫以好詞溫乎盛德某官桐柯色耐白雪調高癸酉
初置於蘂珠方諏舊典壬戌曾遊於赤璧自度新腔猶
記辱在泥塗之中特紆世掌絲綸之手斡百斛鼎絶知
健筆之豐扛有千歲苓幸附長松之小草粧褫初度探
借春風清穎詩篇荷尚憐於叔弼南豐香瓣竊自愧於
履常某蕞爾孤生凄其多幸再命三命而走其敢辱於
頌言九月十月之交倘早諧於歸志
回洪制機啟
玉樹生階庭幸托通家之好銅狄話疇昔辱存初度之
臨妙語過施微悰增惕某官朱絃清越金薤琳瑯文章
當家自有五鳳樓之體郎君早貴即催雙鳬舄之朝不
靳珠璣用華弧矢真所謂幼婦外孫之作迺得此名父
哲子之間吕寳臣丁未之同許邀餘福文潞公丙午之
會願祝耆英某自愧摧頽莫當繅籍聞鶴飛於鐵笛空
記當年誦鯨卷於錦衾第欽盛意
賀婺守趙侍郎啟
簡知當宁来重价藩天近虚皇密接圖書之䆳地嚴牛
女光分棨戟之輝甫眡籍文已騰輿頌某官三代循吏
兩漢宗英徐公自有常不易平生之价叔度撓不濁可
知徹底之清粤從嚴瀨之一絲對秉勾吳之雙節入躋
河漕坐鎮神臯京師無憂有范君式資雅望關節不到
有包老益著清名爰疇最於尹釐遂升華於戸簉滿歲
為真之近只急流勇退以謂何通國去思起家有詔惟
此邦夙以處承明之老在今日尤當用慈惠之師條教
一頒旄倪胥慶叱初平石坐令風俗之醇賜潁川金靡
俟朞年之久即從筆槖大究經綸某舊忝侍朝新聞建
牧自愧無一毫之善如古諏詢乃所願千里之間得賢
師帥光心之喜舞手以言已具歸舟端為鱸魚而計相
懽賀厦未忘燕雀之私
賀平章冬啟(二)
六符之星曰太平式應連珠之瑞千歲之日可坐致宜
膺獻履之長惟我元臣輯時若祉某官春融盛德天鍳
精忠觀陽復於初爻朋来有喜占歲臨於吳分三捷奏
功宜對芬芸永綏戬榖雪晴鳷鵲方傳廣内之驩香直
麒麟散作函生之福某有慚諏度所頼庇全暖律一噓
願早回於生意雲卿多壽但虔致於頌私
乾清坤夷共睹連珠之瑞晨賀畫會獨冠萬玉之班維
我元臣裒時善頌某官慶風雲會見天地心金柅靡牽
宜羣英之退聽銅儀密運知元化之自調屬兹獻履之
辰茂輯捧觴之慶泰初之元起歷世運方春冬至之日
夀人函生蒙福某偶縻把繡莫旅賀裾問驛使之梅端
悉由於造化對衛公之竹願常報於平安
章參政(二)
歲次在鶉尾適符元祐之壬申度起牽牛初方數泰元
之甲子維時碩輔茂輯頌聲某官學探天根身夀國脉
下丞相一等參斡繁機陳泰階六符密調元化履長伊
始受祉宜多前疑後丞益茂重瞳之眷晨賀畫會即冠
百辟之班某使傳叨乘賓榮阻造繡衣直指自慚無一
線之長黃髮秀眉願仰祝千齡之夀
黃鐘起歷九寸之律最長紫殿稱觴千歲之日可致維
時碩輔茂輯頌聲某官北斗躔魁慶雲世瑞陽長隂消
之際妙探賾於先天文經武緯之全獨稱掄於兩地芳
芸初茁戩榖惟多佇聞麻制之傳即列火城之盛某屬
縻使傳莫簉賓榮濡轡六絲何有線長之補珍裘萬丈
尚垂緹覆之温
福王(二)
陽比君子德方回嘘律之春王今叔父尊宜介稱觴之
夀順承剛旦茂輯頌聲某官都若重緹粹然大玉玩羲
易初爻之動吉宜應於朋来錫鴻疇次九之全福方
臻於嚮用適屇黃鐘之候益開朱邸之祥受祉自今有
邦同慶某偶叨把繡獲旅曳裾書魯觀之雲已共占於
多夀賦梁園之雪尚密映於餘輝
南陸迎長景方增於宫線東平樂善慶宜輯於宗藩式
對初陽裒時善頌某官青社綦貴黃鐘函和三十分而
後成妙探羲畫九五福之咸備宜用箕疇兹亞歲之陳
儀爰自天而錫美方開衍筴有永皇家某密藉宏庥第
增慶臆繡衣直指初何有於寸長黃髮秀眉願永綏於
多祉
臺諫
元祐壬申記景至熙成之歲泰初甲子協清躔畢聚之
祥維時正人茂輯善頌某官身夀國脉學探天根景星
慶雲出則為明時之瑞嚴霜烈日儼然主公論之盟丹
忱屢上於囊封香氣密依於扇影晨賀晝會方陪亞歲
之朝前疑後丞即聽揚廷之命某猥叨持節莫與賀裾
濡轡六絲何有線長之補珍裘千丈尚依緹覆之溫
陳殿院
黃鐘為律首是持陽數之符朱衣在殿中密接天顔之
粹維時善類宜輯殊祥某官學操易原身為治器嚴凌
霜栢方揚鶻擊之威瑞應獬篇咸聳鳳鳴之偉芳芸初
茁戬榖多官五更三點之朝方陪亞歲泰階六符之曜
即正中台某越在乘軺莫陪賀履夜持丹筆竊自愧於
平反曉望矞雲願曲垂於庇冒
洪安撫
登臺書雲物已符歲美之占聽履上星辰宜踐景長之
慶維時閣老茂輯頌聲某官北斗穹班陽春盛德朞年
報政久騰五袴之歌和氣致祥已應六靈之喜芳芸初
茁戬榖宜多遂繇羲序之崇入補舜裳之缺某偶叨把
繡幸預稱觴會前殿之八能即聞登用歌閟宫之千歲
願祝夀褀
慶元陳制使
驗南端之圭影式應迎長表東海之履封宜多介福順
乘剛旦茂輯頌聲某官學探天根身為元氣春回田里
懽傳梅溪一杯酒之詩雲净濤波小試希文萬甲兵之
手在師中吉應復朋来某密倚崇墉倍深慶臆六絲濡
轡媿何補於馳驅千丈珍裘尚焉依於庇冒
吳提刑
漢歷太初律先起子魯經南至日喜加辛茂迎線綉之
長時輯皇華之祉某官名高雲壑令肅霜臺百九十字
之箴一新明德千二百黍之律久積隂功已淑問之旁
流宜陽剛之直長即膺詔綍歸俸御庥某幸托部封莫
趨賀廡扇開孔雀願即陪供奉之班罏擁蹲鴟竊自笑
嬾殘之迹
陳提舉
律起二千百黍肇應黃鐘珠連一十三星有光翠節若
時亞歲茂輯迎長某官露寒之冰霞光之綉為魯太史
曾書辛日之雲發漢常平直是荒年之榖上方考八能
而明陟公宜裒五善以徑升甫對剛爻即頒濕詔某屬
縻守紱莫旅賀裾爐擁蹲鴟竊自笑懶殘之迹扇開孔
雀願即陪供奉之班
賀平章正啟
一氣轉鈞歲紀心躔之次三公拜璧日膺眉夀之綏宜
對剛辰益增若祉某官心通元造躬致太平南紀波澄
再啟庚申之運東淮塵淨坐收甲戌之功乾清坤夷晨
賀晝會桃林騎火共傳臘月之捷書栢葉羽觴載輯歲
瑞之善類方開衍莢永燕之餘引領(闕)祈尚冀(闕)放
鳩之惠
汪安撫
王者當午尤重南維長子帥師宜膺中吉新開雞帖喜
溢熊緗某官碩望顒昂仁心簇逹和門令肅旁行青草
洞庭之區執撰班高密接紅雲通明之殿整軍以暇列
部皆春半夜牙璋趨鎮上游之方面九天翠杖歸陪元
會之班頭某幸托萬間又逢三始雪深戍壘幸早許於
殘更春滿辛盤悵莫陪於施賀
運使
春回紫宙方占元日到人日之晴曉望皇華願致新年
勝舊年之祝輯時多祉福我全湘某官績茂方輸規宏
圜物即潜久滯記紫粉之宫墻歲計有餘峙金湯之粟
粒和董列部簡在九重著練鵲之袍立通冰漕瞻衮龍
之坐歸照火城云云
諸郡
七潤一章方正太初之歷萬有千歲宜歌閟宫之詩時
乃价籓薰然叶氣某官履端以始泰内其亨画鹿車轓
是為明府之瑞黃龍詔旨誕布聖朝之仁茂對青規趣
歸紫禁某幸修鄰睦又見歲元春入辛盤愧徒勤於頌
詠雲深戍壘冀早遂於殘更
代鄧知縣謝啟
筆福蒼生久切昭蘇之望圭磨宿玷特蒙抆拭之恩睠
淖泥頓濯於清波信雨露可生於焦穀恭修竿櫝少叙
輪囷伏念某岷雪寒澌鄧林病葉楊惲之於司馬每慚
外氏之書韓湘之於昌黎空忝諸孫之列侵辱微宦歴
落寒途自知命薄以數竒所至身勤而事左屬者不量
疎譾冒試劇繁覆轍相望前無完錦抱琴獨往殆若投
膠然而幸閱於兩年亦且粗安於百里不謂末路凌兢
之際忽生旁觀萋菲之言長官誰使汝為傷弓至此短
薄能令公喜奪席宜時雖當時咸謂其非辜顧數語厚
誣之巳甚落千仞而此冤莫白越五載而其書尚存惘
惘行吟蒼蒼滿鬢身在菰蒲外幾無路以自言額塌沙
土中幸有天之可列果畫開於大照遂盡直其前謾饕
餮鼎之汙今知免矣餘皇舟之復非幸而何徒憐屯蹇
之餘重費乾坤之造恩深啄菢心誓捐縻兹蓋恭遇某
官忠貫兩儀重釐二柄金城圖上拓舊日之成規玉鉉
羹中釀豐年之和氣方開八荒之夀未忍一物之枯謂
范忠宣猶有外孫誰其扶植謂尹師魯嘗陪上客猶記
汝憐遂令練裠葛帔之蹤亦動赤舄衮衣之聽拔之陷
阱允矣遭逢某敢不鏤骨銘肌息黥補劓活西江之鮒
已自幸於餘生起中廏之駒尚希終於一顧
代謝得闕啟
委身化治僭露悃私列屬計臺猥叨鈞播允矣寒微之
幸異哉特逹之恩晉謝階符恭修竿牘某質良苦窳分
復竒窮斷鴈孤鴻曷奮飛於霄漢常鱗凡介甘漂泊於
泥洿栖栖州縣之間浸浸歲年之晩遠行湘水冒領制
巖民枵其中每易烹鮮之擾獠環於外尤難怒獸之馴
良自笑於鉛刀惟恐傷於錦製相安疎拙幸免曠瘝視
紫芝蒍于之歌何能為役尋五柳歸兮之賦幸遂此心
雖竊喜於璧全豈不思於穎脫鶚章或靳蟻磨仍迂欲
成九仞之山奈虧一簣非得千丈之綆孰拔重淵旅食
京華上書光範方擬圖於續食庶幾遂於合尖果荷甄
陶俾游幕府蓮欣依儉固已甚榮瓜糜待齊尤為過望
載維冰漕越在淮堧中興賦入之淵昔聞此語東園登
覧之勝今匪當時然必疏通之智而後可以佐方輸抑
真明敏之姿而後可以裨婉畫自量甚審曷稱所蒙某
官功被生民心存王室斷鰲立極力成再造之大功飛
龍御天身受兩朝之顧命當重任如伊尹勤小物如畢公
遂使妄庸亦叨器使某敢不服勤職守期稱恩知塞下
貔貅無乏連營之飽淮南雞犬尚希䑛鼎之仙
陵陽集卷二十
