陵陽集卷二
元牟巘撰
古詩五言
和德問弟苦雨
鵓鳩朝喚晴竹鷄莫催雨翛翛晴雨間平生睡足處剥
啄忽以詩使我浪愁苦此事屬天公底用強如許淋漓
不得休土偶復於土君何見之晚三嘆詠集栩不如兩
忘言危坐擁敗絮向來夏畦勞抱甕漢隂圃旱澇相乘
除天地只此數為我語老農未用輕喜怒使有二頃田
亦欲荷鋤去我評昔遜世幼安勝根矩毋為苦近名江
湖多數罟但看采榮者隱約殆終古彼以膏自煎謝去
非吾侣無巳則沮溺躬耕諒所取吾儕固長貧正坐力
不武所營薄少耳摶沙尚難聚却笑杜陵翁欲把漏天
補胡不歸自謀颼颼破茅宇天邊金老鵶巳放晴曜吐
馬嘶羣動起吾惟守環堵
和無逸子敬獨姥山
維址呀洞戸雲氣一縷烟老龍蓄精祐萬石護其巔從
此叩林屋倒翻水中天金庭漫隔凢窮探未擬旋轟豗
四面動兀坐孤寂然頗疑北山脈跨湖潛屬聯歸來夢
所歴跳波撼晝眠種橘化為枳我髮日巳宣何時&KR1735;邊
路去伴毛公仙獨姥舊聞名俚俗訛巳傳一朝得妙語
塗抹乃更妍天姥似失色葉姥休語年而我復自笑槁
乾非葉鮮聊以調二士鼓棹還延緣
和善之遊龜溪乾元寺
疇昔侍吾翁尚記入霅年米麯家家釀蒲荷處處田龜
溪見鶴林欲去遭挽牽借屋度長夏對牀時醉眠或登
左顧亭風物清且妍回顧一甲子往事隨奔川翰林左
綿秀宫錦不上船肯尋兩翁遊來弄明月泉弄泉珠麗
袖吟詩箭脫弦是誰修月斧斵地成空穿猶有半泓碧
柰此筆如椽乃知宇宙内小大常相懸惟堪供我軰古
瓦生茶烟雲乳聊一啜松風灑秃顛
和善之遊法華
勝游得勝士欲濟得健艣如此正自佳寧論晴復雨徐
行看前山雲氣互呑吐借我烏藤枝急奔青蓮宇跋㚄
良亦疲籧篨可能俯呼酒酹此脚一笑失枝拄吾懷巳
曠然阿香殷餘怒牀敷相對睡不暇參佛祖晨光報新
霽生色浮宿莽諸峰忽自獻頗自作眉嫵絶頂瞰具區
勇往不可戸而我跛躄者遲鈍誰比數窘步竟難陪内
熱生心腑龐通遠相要淵明喜欲舞籃輿叩隱廬趺坐
直香縷四士苦未還踏破辛夷塢俱是青雲客那得薄
圭組新笋甜如蜜新茗白勝乳山靈倘見容吾欲老兹
土預愁下山去塵事紛旁午試問白木鑱何如長柄麈
他日蒙菜把終當作地主此翁無乃癡紞如巳五鼓
真隱詩
招隱費招呼習隱聊習步素隱為素餐充隱似充數悠
悠千載内罕與真隱遇少小慕真隱每誦坡老句朅來
法華遊正在題詩處真境忽在前更慕坡所慕真則思
慮冺不真精爽騖真則光塵合不真圭角露真書無敧
仄真味無反惡真樂無安排真逸無疲苦所以要任真
從其訝箕踞所以貴葆真從他笑椎魯但看真隱廬蕭
然只環堵青山以為屏白雲常在戸隨宜種花藥快意
掃庭宇可作真率會可說真實語可飲真一酒何者非
天趣玄真乃詩流季真是仙侣拉之相與俱巾屨此容
與坐聞雛鶴鳴時看蒼虬舞疎散略邊幅誰客復誰主
吾亦忘吾真酣歌下山去
俞好客又號菊莊為賦數語
人生自作計北屋連南莊其間復何有積粟埋屋梁敢
村有退士用意獨異常種菊一萬株規作歲晩糧老農
與老圃工勤略相當春雨茁陳根柔荑綠於秧剪翳披
厥穎葉盛在本昌啜之付茗椀聊誑藜莧腸秋高飽風
露粲粲枝間黃使天而雨金不可以為糧此賜何敢慢
再拜然後嘗挼挲不勞咀迸入牙頰香三嚥下丹田字
之曰黃粱其情性具烈毋以他饋傷為爾制頹齡使爾
壽而康彭澤有公田秫種半頃強正使及秋成所得亦
巳凉奈何不少忍决去驚鴻翔百匝繞東籬采采不盈
筐高吟發清餓持此送一觴珠玉實其腹千載有耿光
子亦慕陶者閉戶歌慨慷但得三徑存何慮一莊荒老
我饑不死誰與辟榖方作詩聊以贈一笑為發棠
鄉曲諸名宿不鄙老朽移樽見過風誼甚古
語笑甚歡輒借昌黎人日城南詩韻少見謝
意
人生貴合併造物忌嘲弄頗與同社闊正坐兩骭凍南
城七日遊前事諸賢用但愁茅屋陋不足置賓從此會
豈偶然歲月日時共(皆壬寅)四癸義可取三壬老堪送况
有蹇東陽初不减潘葑渴吻久已燥樂飲宜一縱笑談
更温克容與非倥偬永言戢厚意拜嘉敢不重
李千秋訪數語代謝
昔有孟萬年脫帽狂不休今有李千秋吟詩醉愈遒我
久聞佳句一面苦未酬殷勤忽過我意氣殊相投能道
太白語便可太白浮清論或抵掌烏紗猶在頭而我巳
頹然頗有此樂不偉抱自卓犖下國難淹留同來玉雪
郎外家乃名流好歌鳳將雛飛上丹極遊
宣和御畫紫芥
荒園老蔓菁空見根葉大苦硬螫人口棄去何足賴穰
穰來萬蟻微醒有餘嘬
岳君舉用東陽法釀酒味頗藴藉長兒攜歸偶
得數語
昔屢飲東陽往往錯認水次公似少猛汲生終戇耳知
我野心性雅不便軟美契闊二十年那復此風味飲酒
真飲蜜直欲嘔心胃兒從南塘歸殷勤有佳遺公等久
要在相看猶故意曲江加藴藉鄭公殊嫵媚一見極傾
倒吻渴不能止正性固自存遽莫測其際徐覺和以諍
雖勁還可喜酒固未易知知酒亦非易酩酊何適從不
夷而不惠
德清孫氏和樂秀明堂
人生致足樂莫如令兄弟綽綽而有裕其中自春意龜
溪有二孫能篤友于義同居五十載闔門數百指幾微
無間言輪囷有和氣粤從鴻雁散惟恐棠棣廢欲挽古
道回兹事良非易亦既成新居始得遂初志和樂揭高
扁秀明屹對峙怡然兩白髮塤箎伯仲氏子孫皆雍睦
閭里亦順悌復如無事時難得真可貴唐史傳孝義頗
記張劉李跡其屢易世往往干戈際義風不少衰大書
乃無媿嗟哉廣明后旌命曾弗至雖有篤行者誰為紀
姓字我聞二孫名不覺為之喜兩記信實錄聯名盡名
士先見衆論公必得一行史行看表門閭鄉邦誇盛事
我詩甚鄙拙願爾多壽祉
贈俞山月
童奴從長耳萬風聲蕭騷歸從半山路問字良亦勞臥
聞饑虎嘯喚醒平生豪前山忽湧月始覺所見高頎然
有遠孫載酒江湖敖胸中湛水鏡邂逅得所遭古月還
相照了不隔秋毫但憐露草濕時復暮蟲號
送唐同知
平生一寸心神遊夢華錄喜君晩相遇風景宛在目肯
為此邦來大是渠儂福我但飲若水生意已俱復軋軋
寒女手何事嗟空軸欲去復停車為爾兩眉蹙猶是前
叔度五袴回餘燠千家萬家喜吾意始云足路穩驅車
去祖帳紛相屬賀下不賀上此語傳古俗况攜善頌歸
親舍喜可掬炰羔傾家釀懽聲動隣曲麾節願早還春
風棠樹綠
適安齋
天圓如旋磨萬古幾曾息日轂環之走西墜俄東出聖
賢法天運所以長汲汲大禹生腁胝孔弗遑煖席客寢
何太康人或規不及亦有功名者齋内運甓百不放身
暫閒苦欲勞筋骨如何適安齋燕處甘暇佚此齋匪侈
麗易安取容膝竹几對藜牀左右置書册有時值佳友
從容遂竟日體適任屈伸意適任語默惟其適之安適
且忘吾適向來孤山老保此踰耄耋以安遺子孫此計
固已得人生天地間何事非吾職夜思晝所為然後安
可即况君抱修能當念踵前業相期在萬里無從守一
室精義以致用龍蛇豈其蟄
次韻程晉輔
一宿蘧廬托百事弁髦棄平生意何如猶動沾沾喜我
喜在丘壑富貴非所睨况子好山居泉甘野芳媚鹿門
時上冢了不慕城市或嫌人村遠知一未知二試看近
市者事奪紛夢寐正墮膠網中輾轉悞身世舉手謝逋客士
固各有志結習奈己深坐上漫同異山空隂綠净長日
惟宜睡夜半呼僮奴發火燃枯蒂滿紙詩巳成文采一
何麗墨池漲玄雲晴忩藹微霨自子來此山與山相昆
弟又將三昧手於焉小游戲向來蜀之日往往召狺吠
逌爾付一噱千載息攘袂變滅今安在但有山繞翠可
憐七十翁嬉遨尚童稚坐聞酒如川留客爛漫醉亦思
翩然去芒屫踏初霽就林煨短茁帶泥落花蘂清絶恐
無分得巳吾欲巳那堪迫暮末來日能餘幾城外土饅
頭區區誠過計卓哉荷插翁曠逹未可毁
仲實示中秋詩甚恨不同此樂用韻一笑病中
殊無思也
誰其持冰炭晨夕闖我庭遥哉水帝后乃有此寧馨不
受百藥鐫奈何頑且冥是時八月半無雲天正清居然
作灾怪流汗如翻瓶捕逐出八荒弱步愁(缺)而子方
寘酒賓主更醉醒作詩調明月顧兔下乞靈飲量聞小
减猶能吸南溟客疾掃巳空蕩蕩白雲扃何必傚淵明
若問神影形吾生七望八朏朒知幾經不樂復奚為羡
子鬢未星何時定一來眼中見鸞停軟語到夜闌發火
烹中泠誦子新詩篇我亦能靜聽
同賦開元宫避暑詩
避暑如避虎山林每逢旃誰知浩穰内自有清靜緣同
來戴牟張作計良亦賢是時正流汗赤日行中天勞坐
苦役役何異烹炰煎居然得勝地神觀為爽然凉颷起
珍簟妙香汎瓊篇坐客易生感泉隱獨談玄靜者躁之
君方寸湛其淵勿謂火勝月此意諒默傳我戶隔珠庭
遥企玉真仙仙遊雖云邈肯逐大化遷曲池况未平中
多蒲與蓮更有離離者使我增愁涓
次韻仲實秋夜
空庭兩犀株吹香滿前軒頗疑顧虎頭幻此金粟繁或
是乘鸞女月窟分天根更與瀉浩露盡洗蜂蝶喧若無
好事者為我載一尊而我子張子古誼夙所敦肯將新
詩句到我羅雀門何殊小山賦欲招楚客魂犀首纍佩
印陋矣不足論老我罕出戸東墻甘曝暄應同花下醉
式副我願言
送家自昭長慈湖
眉山鍾神秀翁季天下偉直到仲虎軰奕奕殊未巳家
為文章家百年兼兩侍存翁名侍從頥山古膚使秘書
性具存文脈益演迤前除羅玉樹乃復有令子超趨夐
不羣老氣壓紈綺早歲瑟僴篇短檠午夜几要渠紹編
剗教示正勤止家寳未輕出吾儕方側耳一朝著斑衣
束書事行李堂上白髮翁為爾顏色喜濤江日日靜酒
酣可以起慈湖在何許精廬屹其沚我欲鼓枻游浩渺
曷涯涘長風駕高浪瞥忽可千里如此寧不超踔厲前
無比須知歸宿處其道元甚邇鯉庭尊所聞固自有源
委願毋厭凡近讀書愈窮理脩程與遠業亦從今日始
合沓來衆譽烜赫繼世美持以貽家尊良足當甘旨
贈陳一齋
謝公文物郡山川如錯綉轉眼成蕭瑟富覽寧復有自
我識君子再挹中嶼秀卓犖妙言語經術更兼茂早歲
六典書嘐嘐發孤咮春官失分寸苦不入吾彀天意將
有待本郡煩客授鄉人弟子行月旦師友舊朝隨貢篚
入莫處儒席右固知致遠業當時無近售多士皆景附
三道共輻輳而我初何心高下隨所就澹然守吾一擁
書坐清晝交帚謝俗物冰雪凛懷袖獨於吾軰人倒屐
惟恐後誰云一縫掖不如鴈門守好賢篤緇衣同心藹
蘭臭况乃諸老翁夜艾耿殘宿殷勤見尊禮能使風俗
厚頗憐世議隘或用儒為詬元氣須愛護大體必爭捄
誦言百僚上大作萬間覆君當自此升儒藴獲盡究是為
斯文福豈弟神明祐平生聞人善喜氣如饙餾作詩繼
魯頖千歲俾眉壽
送王仲明長明道
君本鄴中士行向建業去故都多感慨盡在登臨處乃
心所師仰當年上元簿閉門玩微言春風會歸趣
和馬侯游何山
自還吳興居頭童而齒豁信意時出教所覽深以廓何
山在何許細路穿木末躋攀不憚勞歴歴見郛郭晴嵐
堆紫翠正在吾屋角世事苦坌並我但專一壑嗟彼競
利者為計自各各緬懷安定公雅合居臺閣平生惟自
道未有輕造脚朅從海陵來姑蘇亦暫泊湖學得公重
學子有攸託南園慶歷間六老曾會酌當年馬太守高
誼誰能若直卿為之記文字誠磊落厥今同姓侯胷次
有活著長篇俄寫就傳寫腕欲脱昨聞上湖墳寒色正
錯莫樵木不為禁宰樹嘆濯濯新祠巳卜龜華表佇立
鶴神游倘來下曠逹離塵縛
送吕錫入閩省覲
吾友鄧善之從游多佳士其間最妙齡英英有吕子虛
中風寒處子獨鍾秀美憶昨初過我丰度如冰峙不肯
逐利名惟耽玩文史閉門肆探討往往窮日晷刻意逗
幽深飛辨摘譌記我欲濬其源融液會衆理何事遽索
去明發事行李八詠須恣游三山亦甚䆳人生著綵衣
侍官真樂只行當拜家慶親顔為渠喜非復舊阿蒙有
子能如此便可置膝下家室勿輕視
聚星堂(并序)
潁川周宅有聚星堂世但傳歐蘇白戰詩句晦翁在
建安固作新陳氏之考亭始繪荀陳聚星故事於屏
上攷訂指示甚詳且為之贊世或稱先生為考亭蓋
誤贊中一語若不滿于膝上長文文若二孫者然其
意則為侂胄發也陳氏乃晦翁之孫故曰課忠責孝
獨慨余衷此横幅意亦是時所作以便卷舒爾今考
亭巳燬而此本獨傳於世豈偶然哉曺士開博雅士
也能寳藏之因識于下方云
建武重名節狂奴態猶故客星復何事一夕感乾度風
聲激末造駢首死黨錮而五百里内乃有賢人聚行行
望德星高陽里中去德隆則星晷時網不足與元氣之
所全政在簮盍處乃知忠賢類天每下其顧二老甘隱
淪四海起尊慕有如子孫行巳是廊廟具深期任世道
相期扶國步皇路方險巖傾輈當急赴赤手徒捧塊詎
障奔流怒濡迹本捄時其忍諉諸數事蓋有至難竟乖
天所付汝南榜堂皇考亭繪縑素室有聚星事四遠競
傳布老眼苦昏暗見畫如隔霧卷還坐太息冰炭擾百
慮
史彦明致樂堂
高堂有壽母黃髮映兒齒天方畀脩齡康寧燕多祉怡
然人子心何物堪倫比和氣為愉色皆自深愛始郁穆
涵春風融怡妙天理此是謂至樂樂則焉可巳再拜為
獻言忠養極娛侍隨時換輕煖每侍進修瀡初非假外
内至樂皆在此况能以志養先意而承旨魽鮓故自珍
懽不如菽水有時平反歸兒喜親亦喜吾以名吾堂致
樂義最美試看紀孝行昔曾今日史會有邦人士升堂
奉醇醴俾爾登期頥俾爾宜孫子
次史德載韻示諸孫
我家無絳帳貧賤人所棄忽聞唔吚聲老懷倍懽喜比
隣亦驚怪捩眼不敢睨先生史魚直自謂骨不媚珠玉
在短褐深藏未輕市而况門閥高指不屈第二肯應童
蒙求為爾覺昏昧袖中一卷書傳之自名世爾幸近得
師盍勉從學志人品分中下教法初無異采芑復采芑
我田自新美那似斥鹵濱彌望荒白葦短園圍敗屋不
見花藥麗賴此小忩明晴光開霮䨴日長書好讀所講
先孝悌泥牛共土狗勿復事嬉戲後池蒲稗深竟日羣
蛤吠也勿向池邊照影如孔翠低頭勤筆硯翻墨滿裾
袂男兒十四五年紀非幼穉不妨笑阿翁憒憒長如醉
先生有雪霜嚴威不汝霽今朝發長吟閉門苦覓句老
年謝丸藥殆似陳無巳區區古人心今人知者幾平生
潁川教不作功名計但令本根在浮華終易燬
侍輅院叔過山廬意行甚適夜過半乃知醉卧
山中而親友或去或留因借淵明時運暮春篇
一笑
宿戒親友蓐食詰朝攜幼偕往歴覽江郊鳴吭在谷時
雲在霄灼灼桃華青青麥苗且行且扶且憩且濯橋有
危躡湖有遐矚古人惜春常若不足又一月多何如其
樂狷者隱淪狂者詠沂千載彭澤異致同歸匪怨匪荒
天趣發揮大阮靜淵心慕以追暑嬉我林夕偃我廬或
醉或逃聽客所如林墮片月室耿殘壺一笑成詩良非
起子
再和
摩肩趨利市門之朝夷然抱關市也亦郊一念靜躁懸
隔壤霄旱火禾焚實焮我苖飲冰内熱其何能濯大播
昧昧近或弗矚我有至境反觀内足寂寞寬閒自得其
樂茫茫禹跡海岱淮沂遊子倦矣故鄉如歸牛羊在野
舉肱一揮既入其苙夫又何追八荒我闥天地我廬六
鑿何有一席晏如西風籬落剥枣斷壺靜以觀復閉戸
者予
陵陽集卷二
