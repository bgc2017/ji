陵陽集别集類三(宋)
提要
(臣)等謹案陵陽集二十四卷宋牟巘撰巘
字獻之湖州人父子才理宗朝官端明殿
學士禮部尚書以剛直著名巘亦登進士第
官至大理少卿入元不仕閉戶三十六年故
其集中九日五言詩序論陶潜於王宏中路
具酒食事及題淵明圖諸文意皆自寓又嘗
謂世喜稱淵明入宋書甲子無年號黃豫章
亦曰甲子不數義熙前然今陶集詩本無書
年號者淵明恥事劉裕大節較然此未須深
論云云故巘文中多書至元年號意本此也
是集凡詩六卷襍文十八卷前有至順二年
程端學序王士禎居易錄稱其詩有坡谷門
風襍文皆典實詳雅今觀所作知士禎之論
不誣巘本蜀之井研人世居陵山之陽至子
才始著籍湖州其以陵陽名集者蓋不忘本
也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陵陽集原序
文者言語之精華也因吾道以有傳然古者文以道傳
後世道以飾文古之人有是道然後托於文以達之道
若斯文亦若斯故其言約以實是謂文以傳道易詩
書春秋論孟是也後世不必皆以其道亦欲為文以自
見道若斯文不若斯故其言支以虚是謂道以飾文文
士之文是也然則終不復古乎復古有道道弸乎中不
得巳而有言文斯復古矣故周程張朱數君子者出而
太極圖說西銘易傳語類諸書不在中庸孟子下誰謂
文不可復古乎亦在實之而巳矣西漢之文道雖不醇
大略言由事發猶近古也自餘隨其人品以為重輕若
諸葛孔明陶元亮杜子美陸敬輿韓退之歐陽永叔蘇
子瞻曾子固數子者其忠義直諒磊磊落落有以自顯
於世而其文亦可相為不朽至如司馬相如揚雄柳宗
元王安石之流其聲音步驟盖亦無媿乎數子然予不
知讀其言者視其人何如也由是觀之傳道之文與天
地悠久其㳄與其重輕下此猶榮華飄風而殫一世之
力而為之者惑也故元初陵陽先生牟公巘博學實德
為時名卿天下之書無所不讀古今典禮無所不考其
源出於伊洛其出處有元亮大節故其發於文章淵源
雅淡從容造理其法度之妙盖有與歐曾並馳而其實
則吾道之言也天下後世當有慕其人而愛其文誦其
文而想見其人者矣端學自史院歸田於鄞公之㳄子
浙東帥府都事應復景陽甫在鄞出公詩文若干卷將
鋟諸梓屬端學序引自惟庸陋生晚於公無能為役其
敬贊一辭然亦嘗登公之堂而識公之容亦嘗誦公之
文於學者所傳且得交於景陽悉觀公之著述非幸歟
敬附一言以志予之幸若公之德業文章則不待贊也
至順二年八月朔從仕郎前翰林國史院編修官程端
學序
