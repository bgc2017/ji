陵陽集卷二十二
元牟巘撰
祭文
祭梓潼文
奥西日之蒼凉兮珠玉不脛而北走神朝發乎七曲兮
夕余至乎帝所嗟九州之博大兮何必懷乎故都睠都
梁之醇龐兮山川莽其回互紛莎草之被堤兮又蕙茝
之盈室詔鸞鶴以服輈兮曰此焉止息嘉歲年之豐靖
兮羌不知其神之力誰忽幻此怪妖兮蔽幽篁而不見
日狐九首以晝嘷兮驅豐隆使攘除神輔帝之不殺兮
千里之安堵爰亭壇之是經兮洞虛明而軒翥揭嘉名
以冠顔兮植羣芳而羅廡歘雲斿之晏娭兮澹容與乎
夀宫儼多士之在庭兮陳椒醑以薦衷命餘觴以沾丐
兮介景福之昭融蔚斯文之煟興兮與茲山其無窮
祭范尚書文
維蜀范氏代有偉人堂堂蜀公四朝老成越兩太史元
祐紹興至公二難益光前聞長公骯髒特立獨行古之
遺直位止列卿物望在公身任典刑維公素履金玉凖
繩若不勝衣退焉循循而中所守甚似其兄蜀公之正
太史之淳帝在東宫早聞公名自請光皇以為之賓見
輒改容唐鑑之孫迨於訪落仍侍熙明從容密勿言忠
誼醇譬之殊玉光景不生潜利隂益山川晶熒帝曰咨
公往重斯文撤棘丐去勉留莫能授鉞東甬公毋久勤
二府虚席佇公延登云何不淑遽隕元身當宁太息奪
我藎臣嗚呼善類夜艾疎星又弱一个龍蛇何屯山澤
之臞骨堅氣清乃不夀艾此理莫詢某也無似辱知公
昆不鄙孺子教載之恩公念疇昔拊我甚温露章推轂
有味其言朅為此來往别公門公惨不怡歲晩重分我
以書詗曠不嗣音訃音遠傳駭嘆失聲因循唁問負愧
平生寓詞千里雞絮薄陳公而有知尚鑒厥誠
祭陳司法文
嗚呼年盛氣壯車堅御良中道折軸云何不臧維母之
思匪身之疚泣血柴瘠其死以孝母先子後丹旐翩翩至
此極耶嗚呼其天輤車云返巵酒以告魂而有知毋怛
遠道
祭楊觀使文
岷峩惨悽前軰日逝曉月長庚在者其幾國有喬木世
臣之謂文獻所證典刑所寄存乎其人豈計爵位於維
我公克弘且毅老圃之孫克齋之子兩翁在昔國之元
氣偉節高風抗眎一世聞者至今凛凛生意公實象賢
纉武嗣事制行如玉遺榮如介漫仕平進甫及半刺我
懸我車曰此先志朱轓是錫珍館是畀縶之維之其志
未遂公志未遂公請不置名利之腴趨者日靡聞公此
風其顙有泚公位雖卑世道攸繫婆娑丘園黃髮兒齒
子孫環列福履順備平生對越浩乎無愧昔有高蹈蜀
景仁氏不以憂患而易富貴聰明強健飲酒樂只洓水
有言神相豈弟公視景仁其實一致甫躋八袠曾不憗
遺西州耆舊幾盡於是有識之士相與永喟某也晩末
世托姻誼方擬升堂扶杖操几云何不淑降此大戾感
念今昔不知溳涕亦既後時迺薦薄菲維公有知鑒我
茲誄
祭心齋文
嗚呼昔者兩翁同泛苕霅出處同道夷險同節一二兄
弟相與左右公知我心獨視我厚天之降割喪我先人
所恃惟公自公南征纍然幽憂誰其我拊公雖在遠勞
我良苦我免於喪重至京師見聞輒問遲公來歸忽得
公書不類他日心之憂之語不敢出我蘄外補得請出
關道聞公病我憂在顔馳詗未達遽以凶訃追惟前書
殆其别語飯僧虎丘雪涕如灑道江而西不與喪會輤
車既脱喪且有期我病在牀感極益悲嗚呼棺不得凴
穴不得視幽冥之間永負此愧不死來歸公喪已除深
衣瓣香以拜公墓新松離離宿莽荒芷公不可見曷慰
我思嗚呼公之平生多忤寡遂骯髒流落白首晏歲突
梯脂韋寧彼自賢不肯少貶山立屹然真人勃興講幄
晚遇大用屬爾而又輒去方心直道正詞勁氣壯顔毅
色崇論谹議嗚呼公兮歿而不忘而况有子肯構肯堂
率我婦子敬陳沃酹有淚無聲喟其永嘅
祭叔時齋輅院文
哀哉吾叔清修博雅和緩縝栗前軰典刑親薰而炙匪
棘匪徐所守静嘿求之今人則不可得惠止一縣年近
七袠嗚呼天乎其理莫詰叔始微恙舍醫弗即我來省
侍不寐通夕叔恐戚我持病自力諉曰平時氣禀素實
曾不踰時遽以易簣昔我二親教養視恤我時丱角俾
陪研席年適相若分辨情密以㛰以冠長各成立其間
未嘗有數月别别最久者游湘之日僅三四年離而復
合何圖一旦遂爾永訣嗚呼哀哉此情何極一致之性
淺狹狷急豈不我規竒偏莫克汔用其愚積忤權戚幾
陷大禍旁觀為惕行不紀難語其傷物我之於叔自嘆
莫及歲晚相約嚮晦入息未能免俗破戒輕出叔方杜
門堅坐一室見之憮然又以愧色徐公有常通介若一
無存老人自為今昔因循荏苒悔往痛泣叔既全歸我
復其識嗟哉族姓萬里寡特欲營義田欲講宗法叔每
是之曰子之責匪曰一時相喣以濕懼不能保百年之
澤叔今已矣凛凛孤特日益浮危復死何益敬伸薄奠
不過蓴鯽哀來攻心有淚洒臆
祭孟從吾文
維巳亥十一月戊子朔二十五日壬寅魯國牟某謹以
清酌致奠於近故親家從吾漕元之靈嗚呼哀哉君山
澤之儒臞森衣裘之氣骨宜堅強而夀耐胡大損於眠
食昨扶憊以造城將善醫焉是即驚竒疾之巳就殆難
攻於藥石有骨肉之可望况田園之自適何沉憂之伏
痞而直為此菀結昔子夏之失明凛畏友之義責嘗引
此而力譬若至苦而奚益曾别去之未幾竟莫起於斯
疾抱孤孫以長喪增見者之酸惻始久要以期君送將
歸之行客乃先我而長往非意慮之所及亦淹速之何
計變寓哀於蓴鯽嗚呼哀哉尚饗
祭射洪文
維神孔毅且仁威風惠氣劘刜全蜀乃夏五神實降火
&KR0987;中天白崖峙雪其疇敢不虔某黏黐未去此猶得奉
椒醑薦夀宫所儌福於神者無物疵癘年穀以熟則千
里蒙神休而某雖去亦與有幸焉尚饗
祝文
謁大成殿祝文
某以諸生試郡始見學宫示有先也越三日再至於庭
惟仁之一字其在聖門未可驟語若乃節用愛人居敬
行簡則某也敢不夙夜從事勉焉孳孳求以無悖於聖
無戾於民者宫墻如見尚鑒厥衷
堯禹帝廟
某猥被上命出守是邦恭惟明祠實在境内視事三日
敬用典常祇拜於庭罔敢不肅
諸廟
惟鬼神者二氣之良能而造化之迹也無愧於心斯無
媿於神無媿於天矣某被命來守是邦敢不夙夜敬恭
求其所以無愧者神其鑒之綏静千里以有豐年神之
賜也
渠渡城隍鼇山
惟神昭德赫靈是有廟祀以食於其土而大庇其民某
假守茲來實與有民之責圉利自封而莫之恤則何以
見於神祇謁之初矢辭以告神尚隂相之俾克行所志
繄神之休民實嘉賴
社稷
某惟有民此有土故曰民為大社稷次之先民而後致
力於神也某被命守此土視事三日未有以自見於民
秖用典常來拜壇壝其敢不恪嗣歲方開神尚隂相之
俾自今其有民力普存敢忘昭報以答神休
大士
惟大士以大慈悲大願力憫救一世如月在水隨所聞
見莫不滿意尚惠都梁曲垂全慶某始至敢禱
三大神
某聞神之在天下如水之行地中無往不在不以方所
論也神廟在蜀惠此都梁靈游來下乃睠西顧盖未始
忘蜀也某蜀人也固不敢私事神神尚有以私之俾毋
為人羞視事之始恭敬以告
射洪
肹曰遺直僑曰遺愛誰其嗣之邈矣千載惟神英烈生
為諫臣直道去國以遂其仁惠利所施沒而稱著愛直
兩全何媿於古玉屏之下玉壘之東神之精神萬里而
通夀公孔寧奠此椒酒英風幽寒如在左右
祈雨詣龍王祝文
禮記謂山林川谷丘陵出雲氣為風雨見怪物者為神
然則是山之泉其神而為龍也固將嘘氣成雲伏光景
撼震電神變化水下土無疑矣越自分龍以來高原告
病民吁嗟求雨者日甚若飄灑未足旱氣頗深儻如是
數日低疇且見告矣萬人之命一歲之計懸於旦夕神
其忍深閟熟視而不之恫乎㓗誠以祈神其亟請於帝
驅風霆出雲雨振迅之頃澤徧千里槁乾胥浹歲則大
熟吏得以逃其責而神益以昭其所為神者民之報其
敢後
詣渠渡祠
維神廟食茲土民所信敬盖以神之能禦灾捍患大庇
民也今亢旱巳極苖且槁死人心皇皇大命近止神猶
忍立而視之歟前令以往禱不得請敢率僚吏躬至於
庭夫民望不可以久孤神功不可以久閟神其畀矜斯
人大沛甘澤活此朝夕盖早之一日有一日之利早之
一刻有一刻之私惟神亟圖之毋觖民望以為神羞儻
以吏為不職則灾於其身以塞咎異以謝千里亦吏之
願也矢心以告神尚鑒之哉
祭二郎
鼈靈之怪鼃孽之縶三犀之刻萬羊之祭神之異蹟震
於全蜀者盖不可殫記然考之太史公之所記則不過
曰鑿離堆辟沫水而巳非水旱之為灾是盖自昔之所
畏今使蜀人有灌溉之利而無旱乾之憂則神之所以
為神固在此而不在彼也神而移其惠於蜀者用惠我
千里大沛甘澤俾有豐歲則㓗牲豐盛所以禱神而報
之者將千萬祀其無替
再禱諸神
某日者焦心竭誠告於神凡願得一雨活千里民延望
又信宿矣神聽逾邈神其果無意矣乎夫神與民相依
者也苖旱而槁其野如赭所謂不得食民將流亡而神
失其依矣豈神之所安乎或且曰廩有陳粟糴賈不翔是
無傷也嗚呼富家若有餘貧民豈有餘乎目前雖可支
來歲其可支乎某行將授代去矣不敢以去而忘其民
而遺其憂於後以為是懇懇也或又曰誠意不孚積急
而求神且張旦暮之憂以迫之宜神之不汝聽是則某
有罪矣而神豈以某故重患苦吾民乎然則某猶竊有
餘冀也惟土專城隍惟龍司雨澤惟渡渠禱輒應惟鼇
山祠最古惟德源在蜀能使蜀人不識有水旱是皆民
之望也未有靈於昔而閟於今者也合席而處豈無一
可以救吾民嘘吸隂陽迅發雲雨一舉手投足之頃化
焚惔而潤澤轉枯槁而昭蘇厥靈孔昭民益以附矣神
何憚而不為此霓望終觖神斿徒及固非民之願也亦
豈神之願哉率籲忱恂敢固以請
詣渠渡
天子以神能庇此土之民而去其菑害曰雨曰暘隨禱
輒應是用嘉神之美號以寵光於神神宜有以報上施者迺
今旱氣日深高原早禾無所復望人心皇皇神而亟哀
斯人沛然下雨俾欲槁之苖猶得函活則其德為甚大
其靈為益昭而對揚休命為無斁某謹率僚吏躬拜於
庭屏息俟命以刻為歲神其念之哉
送渠渡龍王回廟
比者亢暘彌月嘉氣弗效高原秀稻日就槁萎是用致
神以來一意精禱不敢事語言為神凟豈意神肯顧哀
弭節之明日而雨淋浪滂沛越三日未巳也槁者澤萎
者蘇千里動色曰維神之功嗚呼神勤施于民其信而
可恃者如此繼自今民其益有所依賴矣某實不職三
年之間勤神者再雖予取予求不汝厭斁而某寧不重
自媿乎牲酒斯陳少伸答謝神其終相我穡事俾汔於
成無有害某受代有日尚嗣告於神以去
二月十一日祭文曲聖父祝文
維神隤祉儲祥篤生聖子以孝廉稱則誕稱之旦奉觴
稱夀人神一理乃者首春原饗詔旨誕頒維我惠文忠
孝武德仁聖王肇新美號寵靈赫然對揚聖天子之丕顯
休命以悦於親其在茲時敢因薦觴以告一堂奕葉其
尚鑒之益昌斯文用惠我多士其永無斁
醴泉有源靈木有根積善餘慶篤生神君誕稱後先是
曰同物我稱斯觴敬父子忱
梓潼
日有癸卯神降之辰凡我多士齋宿以奉董修今乃克
用牲幣舉歲常非緩也惟神以夀其親者夀斯文夀斯
民萬有千歲其無窮
祭蠶叢祝文
維神之靈以蠶為氏睠我都梁敬供以祀浴種條桑維
其時矣神尚相之有以絲枲
謁府學先聖祝文(浙東)
某以諸生叨試臬事至之三日再謁廟庭惟片言折獄
在聖門猶難之而况於某雖然敢不夙夜惟欽求其無
悖於經無戾於民者宫墻在上尚鑒厥衷
書堂先聖
聖道如天無往不在某適既躬拜於學矣載瞻燕居申
申夭天有德其容其敢不益虔
朱文公
某惟淛以東是為先生過化之地也而某也以臬事來
自顧不肖不學大懼無以祥刑敬獄秖若明命惟有講
求遺風尊用格言朝夕從事以免於世俗吏之為者始
謁祠庭其敢不肅
尹和靖
先生之學以敬終始用能任道固節克配其師自吴來
越祠墳巋然過者必肅某叨臬茲事未能躬拜爰用彛
典尚鑒厥衷
諸廟
某猥被上命於茲祥刑恭惟明祠實在境内眡事三日
敬用典常秖拜於庭罔敢不肅
雜文
祈雨
沛然下雨益深徯望之情仰而呼天是亦吁嗟之義恭
趨净宇自列危悰伏念臣素無行能安有政績愆其謬
戾以貽灾氣之流行求以感通又愧精誠之淺薄旱既
太甚民也何辜願少回造化之仁亟哀救須臾之命微
機一轉生意立蘇越夕以來殷雷俶起層隂巳隮於霮
霨先兆可卜於滂沱伏願深測皇衷早敷甘霔坐使膚
寸之雲合毋撓於風庶幾方千之里間實均此澤
稻畦稱望急須一雨而蘇蕊笈揚科虔致九天之
禱不勝憂迫儻遂感通伏念臣食粟無能及瓜將
代妄希小稔庶可謝於疲民詎意餘愆又重罹於
亢旱秖累来者何辜斯人夫豈無因而致然其敢
以天而自解伏願哀此一方之命救之數日之間
大沛甘霖俾槁乾之胥浹曲全末路庶成敗之稍
寬
薦父心詞
跼蹐為親久凟盖高之聽吉蠲事帝甫申欲報之私雖
曰后時益虔初意伏念臣父某孤蹤自致直道靡回其
行巳可質穹蒼其言發不忘宗社先帝去凶而後尤洞
照其清忠聖王訪落之初將延登於嚴近力祈香火竟
謝軒裳自感恙之日深嘗陳情而露禱所願以臣之齡
延父算以父之疾加臣身然而徒有此心難移者數百身
莫贖豈往事之忍言一念未酬恐他時之遺憾茲輒修
於菲薦庶少逭於積愆伏望皇慈特垂昭鑒倘先父平
生之大節勿堕沉淪則微臣未死之餘年敢忘載荷
願意
臣輒有危苦之悰上凟穹隆之聽伏念臣歲在甲子省
覲京華時則先父某久染沉疴浸成竒恙憂惶朝夕靡
地自寧控瀝忱恂惟天是籲由臣不孝莫克少延嗟流
涕以何追偶終喪而不死因循遠宦愧負初心維此季
春適當中澣昔先父實生於是日而微臣未報於大恩
是用借公宇之靚深肅齋壇之嚴㓗式陳净供載演真
科以酬宿昔之祈以冀哀矜之造伏願帝慈昭格隂祐
潜敷遊魂早遂其超升元化莫名於坱圠誓堅素履仰
答宏私
入宅保安
傳舍相承别有司存之舊駕軺甫至猥將使事之新輒
露愚衷上塵真宰伏念臣囿形覆蓋賦分凄凉揣巳何
修永戴帡幪之造效官所至舉無凌震之虞茲叨誤渥
之榮驟畀祥刑之寄亟言于役非便其私幸隂相於過
江之餘猶籲祈於入越之後乃薦蘋羞之㓗庸修蘂笈
之科伏願羨錫高穹鑒垂列聖爰居爰處冀臻長稚之
乂寧載馳載驅敢昧始終之對越
疏
乾會節功德疏
招搖指而天下夏適當辭見之辰里鼔鳴而聖人生况
在虹流之地敬裒善頌仰致精祈皇帝陛下如升如恒
時萬時億天所助者順坐臻寧敉之功邦永孚于休益
懋延洪之慶
夀寧節滿散疏
太極生兩儀是謂先天之妙南風長萬物適逢彌月之
臨敬演真科用陳善頌伏願自今伊始既夀而康廣内
稱觴備極四海九州之養泰元授荚益開萬年億載之
期
天慶觀送蝗蟲疏
垤占鳴鸛正切關情野有生蝝懼將貽害永惟此異厥
有其原豈催科太苛而田里無以遂其樂獄訟不察而
吏胥得以容其奸既積謬疵遂干乖盭顧微臣之有罪
將斯人之何辜敬扣琳宮輒攄丹悃伏願賜之霖雨護
此穉秧盡驅食葉食心之蟲俾無遺育汔致多黍多稌
之慶實荷至仁
薦楊少監疏
治鳳載翔方歎漂漂之舉歲蛇多厄遽興起起之嗟訃
音遠聞善類短氣近故軍噐少監梅坡楊公立朝雅望
治郡最聲吴會相羊諒方膺於追詔参墟蕭瑟胡又殞
於奎躔平生未究其設施有識皆為之痛愕長身玉立
寧復斯人滿眼棠隂巳成陳迹輒裒遺愛仰叩真乘以
紓此邦父老之思以見奕世交遊之誼伏願真靈不昧
白香山徑歸兜率之天惠利無窮朱仲卿永顧桐鄉之
地
修湖州路儒學疏
夫子之美宗廟有屹仞墻魯人之修泮宫實我路寢惟
湖學自文昭而始盖教法乃治道所關須先生作棟樑
本為誰事使廬兒費藿肉良忍此心大匠不顧木章誰
主但烹瓠葉或既卷懷而逃於墨此方俛首而代之庖
支柱目前則幾成於架漏經營分表則殆類於談空用
告同盟庶幾共濟生我者太極可昧厥元勤子至他人
恐非所願不妨熟慮試為特書費甚泥沙俱敢盡錙銖
之取恬無風雨然後知帡幪之功
喻義齋洞庭山建退庵疏
有騰空劒也曾飛過洞庭湖無買山銀未易卜居豹林
谷好尋真境共結勝緣提舉知觀喻義齋喜静惡喧重
義輕利當年駕部嘗捫膝以徑歸今日仙壇亦掉頭而
不顧除書巳下於碧落結屋欲旁於隂厓托我蓬廬任
渠争席揚子草玄宅未冺師傅商山橘隱翁尚餘樂地
既平時恥言阿堵物豈一旦幻出何有宫嘉惠芳題大
開檀施買一百萬屋只在咄嗟對七十二峰不妨竒特
游德明入燕疏
故國非喬木喜見諸孫行者有裹糧坐臻千里要丘墟
於冷焰須共辦於熱心德明路教胷次真淳筆端洒落
當時一琴一鶴清甚家風今日無車無魚凄其旅别况
霞城其浸久望雲路以載馳子敬傾囷誰餉周郎之急
優孟抵掌聊效楚相之談端倚賴於仁人用濟登於遠
役風寒易水且勿動游子懷意重泰山其敢忘國士報
建城南第二橋疏
天上人間誰則最上善郡南門外未有第二橋况當馳
驛要衝其奈斷虹斜照三百步沮洳大費支吾十一月
徒杠早須料理正好傾筐倒廩相與駕石為梁下導衆
流上通千里布施當魚鱗次不曰可成往來在鰲背行
是人都喜
千里晨門南臨大路兩崖秋水中斷小橋倘袖手以旁觀
恐噤喉之若礙而况三百步沮洳倍費工夫十一月徒杠
正當時節自無煩於鞭石端有賴於捐金堪笑堂前杜老
翁自防頹岸豈若香山白居士力去險灘獨未㤀情又還
饒舌把錢作鴻毛看何事不成教人在鼇背行我心亦快
俞好問刊詩集疏
太白平生詩傳常留天地間豫章以後家𣲖亦有江湖
集俞好問甫胸中卓犖筆下清新七步即成章莫踰其
敏一字不堪煮乃坐此窮北則容齋老山南則厚齋虚
谷大相流品儘可流傳可與運斤成風便施妙斷勿令
漏瓢貯水徒費苦吟輒與發端以諗好事
奥里疏
繭室未營雨漬禾頭之濕麥舟肯付春回淚眼之枯少
報生我之恩是即如天之賜奥里少府史氏諸孫俛仰
百年親欲歸於黃壤東南一尉兒已嘆於白頭事已至
難時不可失故令治命難效楊王孫孰倡義風豈無郭
元振
三皇廟疏
人之夀考康寧是均所願王者神聖工巧孰啓厥初昔
三皇與天同符為民立命河圖一畫分隂而分陽藥錄
靈樞載生而載育千萬世實蒙垂佑十三科各務精能
其在吾邦盍彰顯祀日來月往棟撓梁傾木有本水有
源曷申昭報翬斯飛跂斯翼宜厰宏規用是惕然諗於識
者捐貲多助壯觀一新皇肯顧歆有風馬雲車之至物
無疵癘皆青芝紫囷之功
陳守約葬親疏
游子思親恐沒齒而有憾仁人恤患每動心於無情范
公指麥舟而付石曼卿蘇子指衣帛以貽李芳叔一旦
而舉累年之喪此皆盛德之善聞誰謂義財之難捨陳
守約甫閩嶠宿儒志養而適四方本圖甘旨道窮而逢
多難遽隔存亡竟弗逮中釜之榮猶越在菆途之次樹
欲静而風不止巳矣奚追城如故而人則非歸與未遂
發言欲涕决策在任莫勞乎三月之聚糧莫大乎百年
之終事寒食上塚可不如夏畦馬醫半夜叩門所望
於季心劇孟厚為之贈俾掩諸幽將古道復見於今時
而隂德必召夫陽報凡好事者幸特書之
修茶提舉司疏
羣仙司下土玉川嘗謝於月團大匠無棄材涪翁策勲
於茗椀載考唐朝之制最重顧渚之春越至於今益嚴
厥貢提舉司兼城叠組載酒開筵坐中合一家春事務
在兩州界陳詩述職筆下不惜千金之貲度地庀工眼
中不為百姓之擾蔡後丁前講求未到辰入酉出期會
孔殷老屋徒礙於清風良圖盍更於爽塏寧吾廬受凍
况敢煩人頼詩情得償豈無好事庶幾協力相與盡心
龍護密雲金線泉更添新樣燕巢大厦綠莎廳不比舊
時
陳正則問銓疏
一飛而待三年不妨高舉宿舂而適百里姑試遠游雖
云拾級而升可無投臂之力正則學正蘭茁其砌青
勝於藍綽有修能雅厚字以正則未除豪氣豈但坐之
大牀頃者長城之行難為短袖之舞沼槃有苜蓿良可
永歎披腹呈琅玕未能少快問銓巳迫擬步猶遲誰謂
爾歌慷慨而以之干硉兀且濡近渴何觥飲之能須更
借好風得葦航而竟去凡我同志幸為特書
張剛父助㛰疏
迎爾相承宗事穆卜佳期聞有客使前羞宜神慶遺昔
阮宣子當長年而受室若晉名流争先至以出錢固非
直賀娶之辭蓋亦古勸婚之意可無禮貺以倡義風况
吾剛甫學正菽水怡顔絲蘿締好綵衣而偕菜婦始是
萬全柴車而迓少君或云太簡買羊沽酒好一洗苜蓿
槃撤帳攔門須大開芙蓉褥相與作成於和氣庶幾焜
耀於餘光此日高堂共致千金而稱夀明朝前巷共看
百輛之送將
陵陽集卷二十二
