元藝圃集卷四
明李蓘編
楊鵬翼
穎亭
懸厓高築此亭孤落日登臨酒十壺雲破九山開疊嶂
天低三楚入平蕪斷碑黃絹空塵迹遠水白鷗如畫圖
對此風煙已蕭灑扁舟何必到西湖
送真善卿歸秦中
少年錦帶佩吳鈎曾伴秦陵俠士遊沙苑草青春試馬
岳蓮雲淨晚登樓十年為客少青眼一事不成空白頭
此去何時重相見一樽聊與故人留
陳茂卿
花石行
鉷聲一發千鵰舞汴水黎童泣&KR0911;鼓千年廢圃墮空荒
蒼壁化為圊下土江南壯士鐵衣寒落日驅車望靈武
瑶官飛墮黑山顛淚洒江花作紅雨天南羈鳥歸不歸
故園草荒陵樹稀
趙茂原
曉寒曲
曲欄廉纖杏花雨博山煙飛裊晴縷夢回金帳春融融
鸚鵡驚寒隔窗語美人曉粧雲滿梳柳風吹香入氍毹
翠鬟嫋嫋綰不斷寳釵壓鬢紅珊瑚丫鬟捲簾採桃葉
驚起一雙黃蛺蝶
秋霄吟
平林薄暮風淅瀝黃金滿地秋狼藉新月出嶺光欲流
萬籟無聲夜寥閴誰家美人吹鳳簫彩鸞對舞摩青霄
闌干縹緲碧雲遠天風入骨涼蕭蕭銅壺水寒銀箭澁
玉露滴空衣袂濕缸花落盡爐煙收幽懷耿耿生新愁
寒螿啼碎人間秋
成廷珪
述懷
讀書不干萬乘君挾策豈傍諸侯門千金未易買駿骨
一飯何足哀王孫放歌蘇臺暮山碧濯足大湖秋水渾
風塵拂袖且歸去高卧武陵烟水村
清泉寺
何人泉上記春游茶具横陳晚未收木葉盡隨風掃去
萬山青立寺門秋
閏正月廿日聞泗洲盱眙同失守
野塞蒼茫落照中東征三載未成功黃金似土供兒戲
白骨如山泣鬼雄天狗星沉軍府動水犀軍散弩臺空
于今人力消磨盡誰念東南府庫窮
同張仲舉夜宿寒橋
柔櫓聲乾破寂寥青山磯下宿寒橋乾坤萬事雙蓬髩
風雨孤舟半夜潮丹鳳不來秋又老玉人何處水空遥
幾時重醉秦淮酒細聽漁樵話六朝
曉出錢塘門
出城聊適意草樹碧紛紛一雨破清曉四山生白雲僧
樓緣嶺出樵徑過橋分明日重㩦酒來澆和靖墳
薛宗海
鄭應奉雜詩
當年東山翁笑傲聊永日弓旌一朝下萬里赴星驛回
頭故舊友十見秋栢實峨峨東觀中大書黑如漆想見
日暮歸沙輕馬蹄疾
淳風散已久青黃陋窪樽婉孌爭媚好役智空自昏豈
知葛天民無言道彌敦我有白雲操泠泠寄桐孫調古
識者寡幽探萬化源
驅車涉遠道日晏不知疲一見嵩華高始覺岑樓卑吾
道麗天壤昭昭匪難知千金買刀圭但為方士欺贏糧
往問道去結汗澷期
志士方盛時危冠怒衝髮猛心石為開壯氣山可拔安
知横江鯨中路螻蟻狎所以巢居子商歌竟不輟歌竟
寂無言坐聽天籟發
夜歸
有客有客胡未歸長安三見秋葉飛警霜老鶴夜不寐
弔月孤鴈寒無依紛紛北里厭梁肉落落西山甘蕨薇
人生窮達各有命何須終夜泣牛衣
程煜
過太湖
擊楫中流去西風客思催地吞南極盡波撼北溟回蛟
館懸秋月龍宫起夜雷濯纓人不見長嘯倒金罍
韓中村
岳王墓
妖星墮地芒角赤龍劍悲吼風蕭瑟中原王氣挽不回
將軍一死鴻光擲秦家小兒真戲劇播弄造化搖樞極
指讐為親忠且逆隻手上遮天眼力九關茫茫隔天日
無由下燭臣愚直臣愚萬死不足惜國恥未湔猶憤激
古墳埋冤血空碧風雨年年土花蝕我恐精忠埋不得
白日英魂土中泣請將衰骨斵出荒苔痕獻作吾皇補
天石
陳小庭
大孤山至湖口
大孤大孤何渺茫小孤誰說嫁彭郎鞋山對面四十里
屹立宛在湖中央行轉清江過湖口波濤如此今何有
天公助我半帆風江神勸汝一杯酒
楊信可
奉别存初郎中臨湘月下汎舟
天風吹老白蘋洲天上朗星月下遊過鴈影沉湘水碧
斷猿聲入楚山秋歌翻白紵猗蘭泣夢落黃陵帝子愁
夜半鍾聲天曉角猶疑身在鳳池頭
望池州作
黃蘆瑟瑟草油油樓閣參差瞰碧流萬里長江秋色遠
一帆斜月過池州
游子敬
次吳博士道人韻
行色春將暮江流日復深艱危今古恨飄泊歲時心江
燕時相語山猿夜獨吟客愁渾未減雲樹晚沉沉
答吳彦真見訪
茅屋秋江上畦蔬亂水中鴟猿號暮雨粳稲熟秋風好
客詩能寄貧家酒不空干戈與衰謝此日意無窮
答劉巨川
殺氣騰邊郡風雲會禁闈艱難雙髩改牢落寸心違暮
雨悲笳急秋空過鴈稀故人將避世何事摠戎幾
秋興
野曠天高露氣浮月明烟冷水空流愁連鼓角雙蓬鬢
秋滿江湖一釣舟綠酒難逢陶令醉蒼生無復謝公憂
百年世事塵埃裏默默含情獨倚樓
蘇大年
長橋
綠隂高樹映清潭一舸夷猶酒半酣最愛西城城下路
長橋烟雨似江南
江城即事
江城十日九風雨騎馬出門行紫苔春草綠時長作客
雲山多處忽登臺青青野竹題詩去小小吳姬喚酒來
漠漠候車乘早發城東昨夜杏花開
送李盤中真人代祀江南三名山
弱水回風不受帆三山只在大江南使槎直帶秋星濕
仙掌遥分夕露甘瑄玉禮神通景氣寳香隨地結晴嵐
泰壇建論昭靈貺老我猶能效史談
送趙子期使交趾
曉日承恩柴殿深都門祖道馬駸駸上書不奏唐蒙策
歸槖寧將陸賈金露入珠盤鮫室白雲生銅柱象崕隂
為君臨水歌黃鵠天北天南萬里心
余闕
白馬誰家子
白馬誰家子綠轡縵胡纓腰間雙寳劒璀璨雪花明甫
出金華省還過五鳳城君王賜顔色七寳奉威聲夜入
瓊樓飲金鐏滿綉楹燕姬陳屢舞楚女奏鳴筝慷慨顧
賓從英風四座生一朝富貴盡不如秋草榮黔婁固貧
賤千載有餘名
吕公亭
鄂渚江漢會兹亭宅其幽我來窺石鏡兼得眺芳洲遠
岫雲中沒春江雨外流何如乘白鶴吹笛過南樓
龍丘長吟贈程子正
戰龍起新室羣鳥亦翩翩偉哉龍丘生抱琴歸故山仰
視天際鴻俯弄席上弦清音發疏越逸響遺澗泉悠悠
鳳翔漢婉婉虬媚川清風自千古何用能草玄
題黃河清良岑幽居
大明照四海之子乃陸沉遠絶仁義絆結宇幽藪隂薈
翳谷中路嶄崱北山岑窗鸎響初蔭隴月頽夕林時憑
曲水几蕭散發長吟委化諒為達滯樂恐遂淫援琴鼓
招隠念子為薰心
安慶郡庠後亭讌董僉事
鯨鯢起襄漢郡邑盡燒殘此城獨完好使者一開顔省
風降文囿弭節遵曲干雙池夾行徑累榭在雲間天淨
羣峰出地迥滄江環霞生射蛟臺鴈沒逢龍山開罇華
堂上命酌頫危闌主人送瑶爵但云嘉會難豈為杯酒
讙樂此罷民安魄淵無恒彩清川有急瀾明晨起驂服
相望阻重關
賦得蛾眉亭送王德常御史赴南臺
江亭望華崿望望似脩眉掃黛偏能巧含顰知為誰娟
娟微雨裏脈脈夕陽時千里乘驄去因之傷别離
陳旅
南山
江左羣山囿仙丘倚太霞上清分亢爽南谷抱谽谺臺
觀黃瓊宅林巒赤斧家天池開寳鑑日井射金沙桂霣
秋岩粟桃烘曉岸葩泉香通美竹雲液漱靈芽俯澗松
偏潤緣崖逕自斜幽亭宜水遶晴閤受嵐遮神舄丹扄
秘關門紫氣賖石橋留月色銀浦渺星華願解延陵劍
終乘博望槎臨風一邂逅食我棗如瓜
送彭大年真人祀東海東嶽東鎮
國典崇常祀名山仰岱宗聖皇欽所遣使者肅惟恭禮
自唐虞秩神知造化鍾天門開&KR1005;嶫日觀上巃嵸零雨
行清道浮雲起盪胷宿齊分鶴帳朝享發鯨鍾吹溢安
歌進靈來衛仗從御香分晻靄佩玉響瑽瑢美薦懷椒
糈精誠奠壁琮東流瞻鉅海列鎮到諸峰瀛島遥相望
仙人或此逢岳祇調虎豹水怪帖魚龍星墜祠光白烟
涵瑞氣濃振衣臨濬壑飛蓋拂長松庶物消餘沴洪河
復故蹤年祥報齊魯地寳出雷雍嘉澤羣方洽明時百
職供回車宜訪問弭節可從容世祚祈干億玄功贊九
重禁庭歸福處有待頌東封
辛好禮
贈仙壇胡尊師
一鶴晚隨青玉杖雙龍秋佩紫荷衣月明何處聞吹笛
百丈山前賣藥歸
登梅山觀
蓬萊縹緲青山上海客初晴駐錦袍萬竹蛟龍森窟宅
中天樓閣擁波濤清秋近見銀河落入夜平看北斗高
銷盡半生塵土夢玉笙此處醉金桃
贈道者方丘生
龍翔鳳翥丹臺字曾向神清挹紫霞每共野人聯石鼎
更從勾漏問丹砂金精月落逢騎虎銀漢秋高欲上槎
惜别臨風一揮手他年應寄棗如瓜
宿龍鳥寺
高人久矣念離羣來向山中禮白雲龍送雨過留客住
鹿啣花至與僧分疎星出竹昏時見流水鳴渠靜夜聞
却憶故人江海上題詩誰似鮑參軍
宿洞陽觀
洞陽觀裏看明月雲霧軒窗挂六鰲五月蛟龍吹海上
四更星斗去人高山隂羽客黃庭字太白神仙宫錦袍
遥望長空意無限九霄何處醉仙桃
定子靜
經過太平宫舊址
開元皇帝太平宫棨戟重臨玉殿空龍虎氣收仙井上
風雷隂護石幢中秋清雪瀑千尋落雲際天梯九疊通
安得香爐峰色裏更看飛觀紫冥濛
王繼學
和馬伯庸寄袁士
白雪賡歌少朱絃咏嘆長天池鵾獨運霧谷豹深藏舊
地收華戟新田買石房閒情齊綺皓時論佇班揚瑚璉
登周廟宗彛畫舜裳西昆分顥氣南斗避寒芒六月灤
陽扇三秋鏡水航彈琴無俗曲辟榖有仙方玉海羞麟
脯金莖饋露漿書空忘咄咄文障擁堂堂翰府聯芳遠
樞庭奕乘光名山留史策上國售詩章節擬芝田鶴音
諧律管凰寫經醻道士立塔禮空王籍艸連裾碧分觵
注酒黃竹床吟几小紗幘鬢絲涼離别三生夢歸依一
瓣香升堂乖笑語在野愧才良雲擁鄞山雨潮生定海
洋何時宣室召駟馬驟康莊
虞祕監山林小像
棧閣通秦鳳蓬山壓海鰲石泉當壑折琪樹出雲高夜
月青笻杖秋風白道袍長吟趍谷口獨往下亭皋偃蹇
三峰卧逍遥八表遨竹深時宿鶴溪淺不容舠經席天
顔喜村居世網逃神全勞畫史才美擅時髦憩迹推松
樾充飢有澗毛滄浪誰唱曲華屋意蕭騷
題扇
横波清淺露平洲沙暖鴛鴦得意游一夜西風吹雨過
有人獨上木蘭舟
銀河秋早露華新碧樹雲收月半輪庭外西風聞鴈過
畫樓應有斷腸人
送王在中代祀秦蜀山川
太華雲連蜀棧低柳花三月紫騮嘶香浮曉露金匳濕
旛拂春烟絳節齊策牘當年登桂苑詞林後夜趍芝泥
長安遊客應無數誰共王褒頌碧雞
題鮮于伯幾與仇廉訪帖
三生文采趙公子四海聲名仇使君彈琴不作廣陵散
焚香遥駐博山雲玉樹春來鶯謾語繡衣人去鴈空聞
龍蛇兩紙真如玉即是安西與右軍
上京次伯庸學士韻
侍臣催講御階西雲靜觚稜曉色低天闢神州卑兩漢
地連碣石轉三齊含香晝永閒青鎖視草堂幽濕紫泥
最憶東山老松樹秋風應有鶴來棲
高克恭
即事
古木隂中生白烟忽從石上見流泉閒隨屈曲尋源去
直到人家竹塢邊
王景初
南湖道中
漠漠烟中小艇回芙蓉花外有軒臺平湖一日三千頃
高卧南風看雨來
鄧德良
中秋憶家
千里星河一鏡圓杜陵兒女隔秋烟遥憐此夕柴門裏
相對青樽說去年
潘純
題趙子固書蘭
江上青山日欲晡幽花小紙墨糢糊華清宫殿生秋草
零落滕王蛺蝶圖
岳王墓
湖水春來自綠波空林人跡少經過夜寒石馬嘶風雨
日落山精泣薜蘿江左長城真自壊鄴中明鏡為誰歌
空餘滿地萇弘血芳草年深碧更多
海門寒日澹無輝偃月堂深晝漏遲萬竈貔貅江上老
兩宫環珮梦中歸内園羯鼓催花發小殿珠簾看雪飛
不道帳前胡旋舞有人行酒着青衣
王尚志
同鎮陽李先輩登臨川擬峴臺
楚塞蕭條客復來已無秋渚藕花開西風曠野孤城出
落日西江白浪迴山似襄陽非故國地連吳會有高臺
南歸萬里頻回首潦倒徒傷賈傅才
楊叔倫
送季上人歸金華山
南村十月花草稀白鷗半兼鴻鴈飛夕陽在野雨初散
秋葉滿林僧獨歸空中聽法花委地海上洗鉢雲生衣
去來飄忽無定迹回首青山深翠微
黃君瑞
暮春雜咏寄友人
綠漪池沼燕交飛深院重門客到稀柳絮不如春去盡
尚隨風起點人衣
翁德元
題柯敬仲墨竹
湘江何處弔湘妃極目愁雲是九疑欲寄所思秋水隔
鳳簫吹徹玉參差
馮淵如
墨梅
一枝竹外夢春酣零落綃裳舞翠嵐天澹水平山月小
有人吹笛過江南
葉衡
上京雜詠
玉階天近露華流夜久涼風入鳳樓曾把翠雲裘進否
上京六月冷於秋
夜宿榆林月滿天青帘紅燭喚&KR1553;船相逢莫問兒家姓
醉裏空留白玉鞭
丁鶴年
題蕪湖辛順中西圃卷
坐閱桑田變歸為菽水謀聊從西圃隠少慰北堂憂汲
月滄江曉鋤雲沃野秋新蔬和雨摘碩果帶霜收嘉樹
巢烏鳥閒庭下白鷗管寧金不顧季路米應求千載誰
同調東陵有故侯
題畫
江樹青紅江草黃好山不斷楚天長雲中樓觀無人住
只有秋聲送夕陽
將歸武昌題長江萬里圖
長江千萬里何處是儂鄉忽見晴川樹依稀認漢陽
楊烈
姑蘇臺
百花洲上姑蘇臺吳王宴時花正開半空畫燭西子醉
三更鐵甲東門來吳波渺渺吳山簇不見嬌顰倚闌曲
丹楓落月怨啼烏碧草東風驚走鹿闔廬丘墓相連處
應恨夫差迷不悟斷指千年血未乾游魂夜哭臺前路
黃金臺
昭王銳志移青社築土懸金奉賢者四方劒佩集強燕
千里強燕空駿馬郭君自舉先羣豪樂生獨步超凡曹
酬恩一雪伯國恥建功並倚雲天高君臣意氣千年少
落日荒墟沒秋草黃金買貴滿長安惆悵英雄布衣老
銅雀臺
半空高棟翔金雀玉扆繐帷塵漠漠西陵老樹暝色寒
建安殘妓春情薄曲終紅袖辭尊前簷傾斷甓飛人間
分香淚老恨不滅秋風吹入桃花班漢家一片如膏土
肯為奸雄載歌舞銷盡曹瞞萬古魂落日漳河咽寒雨
鳳凰臺
金陵王氣飛祥雲鳳凰臺上聲和鳴鳳來春風花冥冥
鳳去秋風荒草生嬌娥舞散高城暮青山迥隔丹丘路
斜陽門巷語烏衣細雨汀洲飛白鷺江空天闊鳳影遥
謫仙吟斷誰能招六朝宫闕煙蕭蕭月明夜半人吹簫
秋懷
江南木葉飛江北百草黃花煙澹莽蒼悵望川途長寒
魚聚其羣鴻鴈忽成行俛仰念時物索居耿淒涼昔我
二三友敦好攻文章漂零轉相失尺素不得將人生四
方志企爾揚聲光登山豈無車涉水亦有航真誠諒不
隔離别庸何傷
忽忽意不懌獨步登高丘羣山紛虬蟠前當大河流八
月草木凋萬里風雲愁寒晶蕩白日孤鴻去悠悠鴻飛
不可極其下禹九州古來英雄事百戰横戈矛念我當
壯年弗獲兹地游豈無干時略欲往誰見收君看天馬
駒失足羞氂牛
薛玄卿
送黃元深游淛
南宫朝殿鎖蓬萊芳草春深夢不迴只有海門青一點
月明猶送舊潮來
春盡北行留别吳大修撰
萬柳干花拂酒旗南陵北苑草離離居庸關下泉嗚咽
又是東風欲去時
高遠堂
數椽茅屋雲中出一抹青山坐上看讀罷黃庭春雨後
刺桐花落鳥聲寒
贈聶尊師
青山寂寂雨瀟瀟一箇長松翠欲飄白髮道人年八十
小樓閒坐說前朝
危琴樂
送芳潤葉道士
二十四岩淩紫清琪花瑶草日初晴抱琴曾侍羣仙宴
記得鈞天一兩聲
盧挈
淵明歸來圖
留侯晚歲遊赤松武侯早歲稱卧龍亡秦扶漢聲隆隆
淵明初非避俗翁兩侯大節將無同陽春特書晉甲子
辭鋒時露長沙雄王弘何幸奉吾足督郵能芥平生胸
門前五柳春濛濛落絮不與江波東環堵蕭然吾未窮
北窗儘有羲皇風畫圖不盡千古意詩成一笑浮雲空
劉叔遠
寄黃士謙
放歌出東林思弄川上雪清風吹湖波驚散波上月美
人載美酒舉棹搖秋霜把酒勸青天青天忽盈觴揚帆
掛白雲鷗鷺同飛揚歌罷一長笑忽然江水長懷君不
可見流恨滿瀟湘
貢師泰
題淵明小像
竹杖芒鞋白鹿裘山中甲子幾春秋呼童點檢門前柳
莫放飛花過石頭
商挺
水僊花
海上三山璧月明人間誰識許飛瓊秋風吹上青鸞背
來散天香與素英
泰兼善
絶句
綉簾鈎月夜生涼花霧隂隂入畫堂吹徹玉簫人未寢
更添新火試沉香
送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉月中聽鷓鴣
題祈真人異香卷
金閣芙蓉罨畫山天香縹緲碧雲閒夜深放鶴三花樹
自把黃庭月下看
唐温如
過洞庭
西風吹老洞庭波一夜湘君白髮多醉後不知天在水
滿船清夢壓星河
墨蘭
瑶階夢結翠宜男誤墮仙人紫玉簮鶴帳有春留不得
碧雲扶影下湘南
鍾安期
春雨雜興次韻
誰向春風吹洞簫蕩舟女子畫雙橈不愁沾濕鴉頭襪
愁殺螺江兩度潮
别院笙歌深復深美人何處寫琴心尋芳休怯春泥滑
明日池塘長綠隂
董良史
絶句
東風細雨濕窗紗日宴黃蜂未報衙芳草滿庭隨意綠
時時吹落碧桃花
徐伯通
聽張靜山吹簫
張仙一曲御街行吹徹千秋萬古情二十四橋明月夜
不妨騎鶴上瑶京
江彦章
寳相石佛寺
數間茅屋野人家雞犬聲中日又斜春色可人籬落外
暖風開盡紫荆花
楊維楨
泛湖望洞庭
明月灣前白浪流毛公壇下釣魚舟東包西包金色湧
大雷小雷龍氣浮便路擬從天石覲秘書仍向夏王求
蓬萊未到惟東向七十二峰生遠愁
賣鹽婦
賣鹽婦百結青裙走風雨雨花灑鹽鹽作鹵背負空筐
淚如縷三日破鐺無粟煮老姑飢寒更愁苦道旁行人
因問之拭淚吞聲為君語妾身家本住山東夫家名在
兵籍中荷戈﨑嶇戍閩越妾亦萬里來相從年來海上
風塵起樓船百戰秋濤裏良人賈勇身先死白骨誰知
填海水前年大兒征饒州饒州未復軍尚留去年小兒
攻高郵可憐血作淮河流中原封裝音信絶官倉不開
口糧闕宫營木落煙火稀夜雨殘燈泣嗚咽東隣西舍
夫不歸今年嫁作商人妻繡羅裁衣春日低落花飛絮
愁深閨妾心如水甘貧賤辛苦賣鹽終不怨得錢糴米
供老姑泉下無慚見夫面君不見繡衣使者淛河東采
詩正欲觀民風莫棄吾儂賣鹽婦歸朝先奏明光宫
崔小燕嫁詞
闔閭城中三月春流鶯水邊啼向人崔家姊妹雙燕子
踏春小靴紅鶴觜飛花和雨着衣裳早裝小娣嫁文央
離歌苦惜春光好去去輕舟隔江島東人西人相合離
為君懽樂為君悲
主家詞
主家宴新客内屋深羅幃貴戚金與史長者陶與猗美
人間中坐玉質縷金衣歌聲上碧落不放青雲飛杯行
白蓮掌酒飲黃桐脂門下有書客彈鋏歌朝飢
虞美人歌
拔山將軍氣如虎神騅如龍蹋天下(叶戶)將軍戰敗歌楚
歌美人一死能自許蒼皇伏劍荅危主不同野雉隨仇
虜江邊碧血吹青雨化作春芳悲漢土
鴻門宴
天迷關地迷戶東龍白日西龍雨撞鍾飲酒愁海翻碧
火吹巢雙猰㺄照天萬古無二烏長庚破月來天隅坐
中有客天子氣左股七十二子聯明珠軍聲十萬震屋
瓦拔劍當人面如赭將軍下馬力拔山氣捲黃河酒如
瀉劍光上天寒彗殘明朝畫地分河山將軍呼龍客將
走石破青天撞玉斗
毛女
沙丘腥風吹腐龍華隂毛女藏雙魚(叶農)宫中雨露不可
食飡松啖柏留春容桃花流水迷紅霧十二峰頭度朝
暮自是嬋娟有仙骨入海徐郎豈知故衣沐雨鬟櫛風
槲葉楚楚山花紅秦樓舊鏡掩明月咸陽目送雙飛鴻
送日本僧
山為城海為池龍伯有國東海陲我皇仁風被八極其
王錫貢多珍竒樗社子雪獅獼跨海來拜天人師神鰲
鼓濤雪山白浪花作雨青天低龍驤何啻萬斛重大風
開帆秋葉飛手提雙履葱嶺西七條掛在扶葉枝城頭
鼓響城下馬嘶人從大唐國裏歸
荆釵曲
扶風女行如有㜪貌如鍾離春三十不肯嫁獨識五噫
君荆釵服終身井臼操必親舉按上食如大賓如何會
稽守糟糠告去如市人
題青蓮㞐士像
天人騎龍飛上天一念下謫三千年長庚文章光照地
在古無上今無前天台道人一傾倒有如大鵬遇鷽鳥
烏紗白紵登闕庭天子見之如綺皓萬言倚馬真天材
酒酣誤觸玻瓈杯忠誠白日不照鑑洗天風雨何時來
七寳宫床不為泰夜郎之天豈為隘八極揮斤列缺鞭
泰山培塿風雷噫人言捉月采石江豈知騎兔長庚傍
自非廣寒玉虚貯神彩桂殿何處人間涼周郎尺素間
清揚皦如白月射屋梁千金好事摹七字安得筆光千
丈強
賦海涉
海風吹沙潮欲來青蝦亂跳凝紫苔初疑長劒斫出老
蛟血又疑霹靂擊破妖龍胎蟹湯微泣瑪瑙髓蜀錦亂
把并刀裁紅冰嚼碎齒不冷丹霞入腹鳴飢雷坐令海
水化作蒲萄醅我當大嚼一飲三百杯
長洲曲
長洲水引東江潮潮生暮暮還朝朝只見潮頭起郎柂
不見潮尾回郎橈昨夜西溪買雙鯉恐有郎緘寄連理
金刀剖腹不忍食尺素無憑膾還委西溪之水到長洲
明日啼紅臨上頭
沙堤行
神州和羹連五城沙堤新築太階平正月一日太陽明
殿前兩相水金星天王垂衣珠箔捲太史新書五雲見
火城千枝花外轉道逢吳牛問牛喘左謀右斷天子前
手持五色補青天南人不敢吹巢火中國堂堂相司馬
履霜操
霜鮮鮮兮草戔戔兒獨履兮兒宿野田衣荷之葉兮葉
易穿採楟花以為食兮食不下咽嗟兒天父兮天胡有
偏我不父順兮寧不兒憐履晨霜兮泣吾天
湘靈操
湘之水兮九支湘之山兮九疑皇一去兮何時歸攀龍
髯兮逐龍飛生同宫死同穴招黃衣兮復皇轍九疑水
九疑山九疑轍迹在其間望飛龍兮未來還湘之淚兮成
水湘之石兮成斑
箕山操
箕之山兮可耕而樵箕之水兮可飲而游牽牛何來兮
飲吾上流彼以天下讓兮我以之逃世豈無堯兮應堯
之求吾與堯友兮不與堯憂
大人詞
有大人曰銕牛絳縣甲子不能記曾識庖犧獸尾而蓬頭
見煉石之女補天漏涿鹿之帝殺蚩尤上與伊周相幼
主下與孔門遊列侯衣不異糧不休男女欲不絶黃白
術不修其身備萬物成春秋故能後天不老揮斤八極隘
九州太上君西化人自謂出無始劫蕩乎宇宙如虚舟
其生為浮死為休安知大人自消息天子不能子王公
不能儔下顧二子真蜉蝣
無名氏
雪花曲
苦篁獵獵吹北風黃河水流凝不通天孫手持白鷺尾
笑掃琪花飛碧空崑山玉碎璚樓裂老龍起舞驚明月
夢覺遊魂不覺寒醉吟紙帳春雲熱東家嬌娘厭桃李
學綉宫花瑣窗裏冷袖驚來欲細觀隔簾火氣催成水
釋來復
奉柬彦明中丞兼寄伯防工部
荆楊烽火接南徐郡邑頻年戰伐餘諭蜀謾傳司馬檄
平蠻誰賜尉佗書公私征歛多乖治民庶流移少定居
憂國早知心獨善秋風兩鬢雪霜如
奉柬周伯温左丞鄔本初樞密
别來鄞海重相思滿目兵塵猒亂離寒製綠荷聊禦臘
晨炊黃獨謾充飢廬山誰問東林社嶽麓新傳北海碑
多謝高文賁泉石虹光白日走蛟螭
送胡文善之官海南文昌縣
瓊州南去海冥冥婺女重光應地靈洞入朱耶瀧水白
山蟠黎母瘴烟青郵炊每食桄榔麵蠻賦多輸翡翠翎
定有遠人歌善治風謠紀德重鐫銘
送錢子輿調官還越中
修髯如雪面如丹芰製新成野服寬擬訪季真期卜宅
却從靈徹話休官霜紅柿葉尊前寫月白荷花鏡裏看
有約沃洲騎鶴去卧雲不畏碧山寒
次韻趙子將提舉秋興
絶漠風高雨土沙五雲何處望京華南征尚阻勤王貢
北泛頻勞奉使槎藩將戈船遥蔽海國人弓馬舊為家
洗兵會有承平日社稷安危不用嗟
次韻奉謝芝軒中丞
辭官不住越山隂慷慨常懷濟世心諫草舊聞通紫禁
宫花曾憶讌瓊林傳家喜有春秋筆儲槖知無暮夜金
此日東遊真汗漫滄洲明月聽龍吟
寄察士安廉使時留閩新除侍御史
曾憶乘潮過淛東蛟門南别苦匆匆舟行越水荷花白
馬度閩山荔子紅闕下有人傳諫草天邊無使問飄蓬
湛恩新拜烏臺召只尺蓬來雨露通
送榮首座還日本
揚帆八月駕長風直遡扶桑碧海東雪窟潮翻銀甕白
天門日擁火車紅蝦夷覓偈迎沙島龍伯分齋候水宫
應有國人來問訊散花圍座聽談空
贈嵩陽邢道士善音律
嵩陽道士氣如虹飛旆翻翻過淛東醮斗有靈封綠檢
步虛無譜按黃鍾金壺爛醉瓊花月鐵笛横吹玉樹風
一曲霓裳空解聽仙遊誰到廣寒宫
雲谷為朝天宫湯道士賦
冶城仙館淨無氛煉魄閒棲谷裏雲氣挾風雷通窈窕
香隨芝术散氤氲傳書鶴去山長暝採藥童歸路不分
遥覓張公種棃處石門深鎖白紛紛
遊石湖蘭若
五龍之峰雲作屏雙岸削出芙蓉青何人磵裏拾瑶草
有客松間尋茯苓林風不驚虎卧石山雨忽來龍聽經
吳王臺榭今寂寞秋香薜荔花冥冥
趙子固水仙
淩波仙子白霓裳霧鬢風鬟試曉粧水殿宴歸春似海
一簾香露濕鳴璫
題扇贈史餘可
明月湖西越相家蓬萊三島隔烟霞水晶簾捲人如玉
吟遍芙蓉十丈花
趙仲穆春山曉思圖
樹色蒼涼曉欲迷石門初日鷓鴣啼桃花不隔秦人路
流出紅雲水漲溪
紫霞山房為南昌魏晦初道士題
樹林深杳隔洪厓五色霞屛映日開錯認桃花源上路
不知真館是蓬萊
溪山歸棹圖
西風吹鴈楚天長兩岸青山木葉黃絶似洞庭湖上見
一帆秋色過衡陽
春江白鷺圖贈方仲温時遇金陵
歌别秦淮折柳枝蘼蕪春水綠生漪閒心一片滄浪月
只許沙頭白鷺知
同朝天宫道士朝回口號
午隂初轉御橋灣齋退從容出九關天上好風重送喜
鑾輿明日幸鍾山
西湖絶句
芙蓉灣口綠隂斜吹笛何人隔彩霞驚起沙頭雙翠羽
啣魚飛上刺桐花
流觴亭子鳳山阿都護行春小隊過笑擲金錢花下醉
玉箏彈出白翎歌
寳網金幢變劫灰瞿曇寺裏盡蒿萊鳥巢無樹山䕫泣
不見談禪太傅來
西陵橋下水生烟属玉飛來近釣船荒盡梅花三百樹
孤山何處訪逋仙
戴表元
湖上贈歌者
牡丹紅紫艷陽天檀板朱絲錦瑟箋頭白江南一尊酒
無人知是李龜年
聶古柏
過采石
采石江頭秋月白蛾眉亭下灘聲咽繡衣玉斧曉霜寒
同是天涯苦行客酒仙一去海生塵青山三尺理衣巾
清江白鳥自今古岸草汀花秋復春我欲御風遊八表
醉裏高情覓三島閶闔雲深不可攀回首江南數峰小
黃子嬴
候張伯陽州判不至奉寄
海風吹散樵山雪洒向瑶臺照明月因之欲訪三蓬萊
望斷雙鸞翠烟滅且持寳劒窮南溟片帆飛度遥山青
幽尋丹碧采芝草松風竹露春泠泠江邊忽遇蟾宫客
江草江花盡相識東風一笑訪驂鸞三十六峰總春色
峰顛孤鶴飛且鳴徘徊似欲難為情雲深林暝杳莫辨
時時照影臨溪清我時感此生幽趣笑折瑶華寄仙子
白鶴飛去猶未來門掩青山正風雨
夏&KR3526;
題杞上人所藏小畫
太隂慘澹雷雨泣懸厓老樹蒼蛟立亂山鱗鬛雲氣寒
石火迸出金流汁君不見老禪好畫如好色尺寸須酬
萬金直何如天台看蒼石
林公慶
賦明月樓贈孫伯融
兩溪合流涵太虚白龍簸弄摩尼珠玉娥捧盤不敢去
孚尹教入仙人居仙人乘雲遊汗漫瓊簫寥寥度銀漢
斟酌北斗依上台玉宇珠宫露如霰鳳臺神馭不可留
春風花開帝王州芙蓉峰前舊時月夜夜長照溪上樓
李孟昭
西湖夜宿
蹇驢衝雪岸烏紗夜醉西湖賣酒家十六吳姬吹鳳管
捲簾燒竹看梅花
陳雝
葛嶺懷古
山上樓臺湖上船平章醉酒嬾朝天羽書莫報樊城急
新得蛾眉正少年
俞行之
西湖
西湖湖上可憐春烟柳風花最惱人羅袖泪乾無好思
畫船歌舞為誰新
秋來碧水湛平湖荷葉菱花取次枯唯有斷堤楊柳樹
淡烟猶鎖亂啼烏
陸孟昭
初夏遊西湖諸山
山寺迢迢湖水東樓臺高處翠微中自慚投社非陶令
却羡能詩有遠公花氣煖浮千嶂雨松聲涼洒一闌風
穿林怪底多麋鹿十里平坡碧草豐
白珽
湖居雜興
御舟初出賞春菲傳是諸王與后妃香霧漸深簾幕暗
日斜惟見淡黃衣
脈脈吹香屋角梅北風移燭小簾開鳳城幾日元宵近
一片簫聲水上來
相國平泉水竹居吳中花石世間無遊人馬上休回首
一半春風在裏湖
雨後林塘夏亦秋一葫蘆酒在船頭醉來深入荷花去
卧看青天飛白鷗
郭奎
紀夢
忽忽頽芳年搖搖寄行役寢興勞形神鬢髮玄已白驚
風響庭樹憂思日常積夢魂清夜歸彷彿舊鄉邑青松
在園田桑柘蔭廬室飛鳥雲際還牛羊下來夕澄湖澹
微波秋山有佳色雞犬雜比隣墟烟靄阡陌怡怡兄弟
情凄凄丘隴側伐木逢行歌僕夫候馬立臨流濯長纓
挂冠坐盤石似慰平生歡覺來異疇昔百年如轉蓬萬
物乃遺舄天命良在兹勿復云得失
春日行
春風爾來何無情忽然吹我華髮生淮南三月花滿城
金尊海錯羅雕楹美人對坐彈鳴筝酒酣起奏升天行
當年歡樂不復得白日為照心未平心未平發長嘯我
曹豈是閭閻兒齊東魯連頗同調
新豐市
過新豐待沽酒雪花當空大如手斷橋荒店無人烟獨
有寒梅伴疎柳憶昔江東未搆兵我亦曾經此地行東
家槌牛出新釀西家開宴還吹笙春風步障千花錦當
壚美人勸客飲形勢雖非漢祖為彷彿咸陽舊陵寢停
驂慷慨懷馬周我欲濯髮臨清流斗酒不可得高興良
難酬着鞭遥指敬亭路孤雲日暮心悠悠
送孫良玉還同安
送君江上去山路雨初晴落日平淮樹春潮帶皖城酒
因今日醉人是故鄉情莫說王孫怨芳洲綠草生
歲暮
寒月出在戶江春鴈獨飛愁人不能寐鄉淚忽沾衣丘
壠十年别星霜兩鬢稀為言叢桂老歲莫澹忘歸
郡齋秋日次韻
幕府簡書靜一官清自閒秋聲在東壁爽氣滿西山叢
菊可延夀芳尊聊解顔當軒兩嘉樹好鳥暮知還
與黃本和同舟
宜春臺下瀨輕棹疾如帆人物同黃憲風流似阮咸寒
花猶覆石飛翠忽沾衫出峽頻回首蒼茫日半啣
人日
新年人日至殊覺客愁多故國音書杳南天物氣和城
春偏雨雪江暝足風波無限扁舟意吾將詠棹歌
留水西寺貽季潭上人
上方禪寂地瀟洒似天宫誰刻蓮花漏因知晉遠公雲
衣留卧内松拂掛溪東已悟浮生理吾將杖錫同
潭影澹禪心高窗雲更深偶陪林下賞兼聽丘中琴清
梵間隂壑香厨下午禽客懷倦炎暑賴此泄煩襟
過富州贈權柏文
章江寒夜汎舟初岸曲沙平月色虛兵氣未銷吳楚分
劒光猶射斗牛墟明公偶國專封拜使者交隣奉簡書
為喜豐城知己在别來懷抱定何如
送吳師程山長還宣城
君歸鄉國我淹留寳劍長歌不盡愁此日高城尋第宅
故家喬木在林丘將軍豈識千金子丞相曾封萬戶侯
别後相思重回首白雲飛散敬亭秋
贈白紵山庵道人楊玄中
四望亭前姑孰溪道人種玉住山西古松數株秋滿屋
青鳥月明時一啼
僧西齋
和九日閒居
閒居愛重九使我念陶生但取杯中物不貪身後名季
秋霜始降向晚月初明草際亂蟲語林稍殘葉聲疎籬
采叢菊小嚼扶衰齡美酒既滿樽一吟還一傾田園自
可樂圭衮何足榮貴賤各有志好惡吾無情所以君子
懷悠悠歲功成
居秦川正月初追念疇昔和遊斜川詩
日月更出入何時得番休古人厭長夜常欲秉燭遊散
亂北歸翼蒼茫東遊流輕颵拂海霧遠景分沙鷗適野
見樵漁杖藜赴林丘羣松何錯落乃與雜蔓儔譬彼丈
夫雄兒女互相醻却立冰雪間爾曹無媿不陽春降德
澤草木觧隂憂但事食與眠其他非我求
廣戍阻風和庚子歲五月中從都還阻風桂林
自古嘆行役我今始知之山川一何曠巽坎難與期崩
浪聒天響長風無息時久遊戀所生如何淹在兹靜念
園林好人間良可辭當年誰有幾縱心復何疑
歐陽玄
漫題
鈴索無聲玉漏稀青綾夜直月侵扉五更一覺梅花夢
催得江南學士歸
吳西村雪霽圖
鄭虔能畫又能詩獨立經營雪霽時曾向湘江挐釣艇
賣鮮沽酒髮如絲
雜詠
鰲山晏罷月溶溶太液池邊湛露濃不用金蓮送歸院
水晶宫出玉芙蓉
永清寺白巖
上人燕坐白巖阿巖上皚皚白石多曾到補陀南海岸
白花無數擁盤陀
白巖山下俯清池花有清香水有漪幾度收經看月上
分明水底見摩尼
逢江易藝芳干賦芳洲
楊柳垂垂拂釣磯平沙雨過綠生衣王孫鬭草歸來晚
撲漉鴛鴦帶水飛
東山春景
春光澹澹日遲遲正是名園撲蝶時却憶小橋流水過
東山春色在桃枝
許有壬
神山
田塍晚獨策及此時雨晴東畦與西疃泱泱流水聲豐
年已足歡清風復多情歸來藉草坐濁酒還自傾不用
澆磈磊我懷無不平
落日照我影頎然溪水中涼飈動絺衣勢欲淩虚空顧
之一大笑與爾將無同昔也爾何達兹焉爾何窮莫道
山林陋乃有黃虞風
靜念少日事躁中劇揠苗欲令千載淳反之在一朝斥
鷃不自量上欲搏扶搖世怒任盲俗林譏愧清謠傲骨
日已長及辰事逍遥
淵明昔歸休開歲纔五十我雖年近似我道慙什百兼
金與尺璧敢取儕瓦礫緬焉動真想迅往孰誘掖庶幾
歸田園千載可同迹
中書久病得請將歸吳閑閑大宗師亦有疾以其
象為贈云代彼陪行焚香對之作此以謝
鄙人本是山澤臞涉世政坐飢寒敺五年黃閣事何補
種作老病叢孱軀灤京歸來十浹日藥裹不可離須臾
平生結客半寰宇未免操瑟從齊竽可人底事期不來
承慶堂深誰敢呼邇來亦復詩作祟清減益見風標孤
杜門却掃難折簡豈意惠然來畫圖相看一笑但臆對
妙契未許巵言㪺清水寒玉照林表和氣春風生坐隅
齋居頓覺俗氛遠高致已逼沉痾蘇我方歸思劇迅矢
公自有分居方壺過從此去計必少夢中道路多縈紆
便當卷奉江湖去願得始終如蟨驉
小樓對閑閑宗師象因次舊韻寄之
鼎食不觧肥我臞多病亦為山林敺巾車孤舟任所適
何往不可容微軀莫言五十未為老縱有七十來須臾
今年兩耳得差勝飽聽萬籟吹笙竽閒人多事迫詩債
野老敗興時招呼小樓今日好風色目斷天末冥鴻孤
一時幽興豈容負况對蓬島神仙圖篆煙凝坐共心賞
盡醉更把空尊㪺懷人未免有芥蔕處世已覺無廉隅
分江小鼎煮粟粒誅茅别墅營屠蘇遠山但藉一枝杖
中流誰辨千金壺菊籬秋香晚未減松窗月色寒相紆
我行不武分歛迹安得甘草資蛩驉
田家對雪
野老能留客柴門更反關落梅點衣上飛雪墮杯間地
僻偏宜竹窗幽更對山自憐真野逸瓶罄不知還
神仙雨
山中日日雨松竹早知秋清響自深夜逸人無遠愁窗
虚聞落葉林暗見螢流對景因懷杜江村事事幽
題趙幹江樓風雨圖
人間蕞爾東南陬金陵李家無遠謀詞華欲繼後庭曲
不見東風空小樓當時百事尚纖麗况在畫工專末技
洪河喬嶽昧平生曲闌幽檻窮清致石頭城下無重關
甲馬營中有佳氣九天飛墜曹將軍畫卷版圖充上計
小兒造化吁可憐乾坤又到宣和年君王搖毫自塗抹
片紙落世人爭傳坐看南北又分裂遂使兩家同一天
偶從素縑閱小景慨念興亡豈天定而今蕩蕩混一圖
但少儂歸理釣艇
僧圓至
寒食
月暗花明掩竹房輕寒脈脈透衣裳清明院落無燈火
獨遶迴廊禮夜香
曉過西湖
水光山色四無人清曉誰看第一春紅日漸高絃管動
半湖烟霧是游塵
送人
送子江頭水亦悲更能隨我定何時垂楊但為秋來瘦
不為秋來有别離
元藝圃集卷四
