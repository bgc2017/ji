元藝圃集卷二
明李蓘編
趙孟頫
溪上
溪上春風吹柳花溪頭春水淨無沙白鷗自信無機事
玄鳥猶知有歲華錦䌫牙檣非昨夢鳳笙龍管是誰家
令人苦憶東陵子擬向田園學種瓜
過岳王墓
岳王墳上草離離秋日荒凉石獸危南渡君臣輕社稷
中原父老望旌旗英雄已死嗟何及天下中分遂不支
莫向西湖歌此曲水光山色不勝悲
和子敬秋懷
吳宫烟冷水空流惨淡風雲萬里秋禾黍故基曾駐輦
芙蓉高閣㢠添愁綉楹錦柱蛟龍泣金沓瑤階鹿豕遊
宋玉平生最蕭瑟欲將九辨賦離憂
絶句
春寒惻惻掩重門金鴨香殘火尚溫燕子不來花又落
一庭風雨自黃昏
梅花開盡雪飄零楊柳青青春水生一夜東風吹鴈過
江南江北故鄉情
見章得一詩因次其韻
水色清漣日色黃棃花淡白柳花香即看時節催人事
更覺春愁惱客腸無酒難供陶令飲從人皆笑酈生狂
城南風暖遊人少自在晴絲百尺長
奉和帥初雨中見贈
正坐清談與世違交情如子定應稀圖書跌宕心猶在
裘馬清狂意巳非黃鶴未知何日返飢烏故作傍人飛
谿南流水清如玉終擬歸休理釣磯
東陽八詠樓
山城秋色淨朝暉極目登臨未擬歸羽士曾聞遼鶴語
征人又見塞鴻飛西流二水玻瓈合南去千峰紫翠圍
如此山中良不惡休文何事不勝衣
蛾眉亭
天門日湧大江來牛渚風生萬壑哀青眼故人携酒共
兩眉今日為君開蒼崕直下蛟龍吼白浪横空鵝鸛廻
南眺青山懷李白沙頭官渡自相催(時與劉伯宣尚書同登)
趵突泉
濼水發源天下無平地湧出白玉壺谷虛久恐元氣泄
歲旱不愁東海枯雲霧潤蒸華不注波濤聲震大明湖
時來泉上濯塵土冰雪滿懷清興孤
題范蠡五湖杜陵浣花
春色醺人苦不禁蹇驢䭾醉晚駸駸江花江草詩千首
老盡平生用世心
題孫登長嘯圖
在澗幽人樂考槃南山白石夜漫漫空林無風萬籟寂
長嘯一聲山月寒
題羣仙壁
羣仙來會蘂珠宫花滿瓊山翠滿空環珮珊珊五雲際
半天鸞鶴舞春風
題王子慶所藏大年墨鴈
鴻鴈栖栖遵渚黃蘆索索鳴秋羡殺承平公子筆端萬
里滄洲
馬祖常
擬古
崇臺拂繁雲阿閣蔭廣路上有彈琴女文彩被烟霧玉
食薦翠盤渴飲瓊草露鄙薄貧士妻終歲弄機杼
春雲
高雲起城闕流離度庭樹依風拂廻塘波纈光彩注荒
林帶疎烟照日亂縈縷婉孌連浮陽空明映凄霧嵐翠
含玉暉景采滿嵓嶼逍遙幽賞諧緬邈世娛阻
雜詩
四時更代謝物化常隨之春華曾幾何歲月忽如兹嚴
風動高林百草俱已萎人生况有役憂患乃其宜棄捐
勿復念出入由化機安得松喬術邈與世相違
題李伯時元祐内廐五馬圖黃太史書其齒毛
五馬何翩翩瀟洒秋風前君王不好武芻粟飽豐年朝
入閶闔門莫秣十二閑雄姿耀朝日滅没走飛烟顧盻
增意氣羣龍戲芝田駿骨不得朽託兹書畫傳誇哉昭
陵石歲久當頽然
慶壽僧舍即事
白雨暎青松蕭颯洒朱閣稍覺暑氣消微凉度疎箔客
居秋寺古心跡俱寂寞夕蟲鳴階砌孤螢炯叢薄展轉
懷故鄉時聞風鳴鐸
題先天觀
對此山水詠使人塵慮銷况兹構真館燕坐遠煩囂青
林蔭戶牖素雲冠山椒松風和澗泉雜佩響瓊瑤焚香
玉女降長齋百靈朝仙道本不遠清都亦非遙自嗟衰
莫年頗費猿鶴招安得生羽翰從子以消搖
偶記舊詩一首在德清別業時作
春情浩無端野興欣有矚山光艷桃李澗影瀉松竹古
來巖穴士白駒在空谷幽鳥何處來啼破林烟綠
贈恢上人
晨坐古松下有僧來叩扉松花落金粉細細點春衣折
松當麈尾相對澹忘機湯休不可作政索解人稀
贈相士
我昔放浪江湖間舉頭開眼看青山安知世故不相舍
坐受塵土凋朱顔髭鬚已黃行且白亦知人生不滿百
功名富貴非我事但願有酒呼好客錢塘江邊逢少年
兩眼善相口談天封侯食肉骨法異慎勿置我諸公前
江南春暖水生烟何日投閒苕水邊買經相牛亦不惡
還與老農治廢田
贈相者
吾聞伯樂善相馬一顧千金長高價何人倜儻買權竒
滿眼駑駘居櫪下張君年少目有神走半江湖多閱人
我生瘦愞乏駿骨浪許騰驤防未真連朝春雨今始晴
花枝照眼生春情樓前山色横翠靄湖上柳黃飛亂鸎
便須沽酒與君飲醉倒花前且高枕懶從唐舉問流年
欲向德翁謀小隱
題額森特穆爾開府宅壁畫山水歌
大山崒嵂摩青天小山平遠通雲烟商侯胸中有邱壑
信手落筆分清妍閬風玄圃元不遠粲爛金碧流潺湲
參差澗谷樓觀起縈紆石路朱橋連松風颼飀響虚閣
棋聲剝啄來羣仙漁歌樵唱渺何許綸巾羽扇清溪邊
高情自有泉石趣凉意不受塵埃纏世間書畫亦豈少
誰能真賞如公賢華堂風日不到處絶勝綉幕空高懸
舉觴酌酒為公壽眼明對此三千年
題商德符學士桃源春曉
宿雲初散青山濕落紅繽紛溪水急桃花園裏得春多
洞口春烟搖綠蘿綠蘿搖烟掛絶壁飛流淙下三千尺
瑤草離離滿澗阿長松落落凌空碧雞鳴犬吠自成村
居人至老不相識瀛洲仙客知仙路點染丹青寄輕素
何處有山如此圖移家欲向山中住
贈張彦古
秋雨新已風日清忽聞剝啄敲門聲出逢麻衣老僊伯
身長七尺雙瞳明平生學道幾半世一見灑灑心為傾
大道無為返爾朴自然有路通長生我今素髮颯以白
宦途久矣思歸耕吳興山水况清絶白雲滿領堪怡情
老仙何當從我去小築茅屋依崢嶸還丹已就蓬島近
笑指塵海尋方平
燕脂驄圖歌
騏驎騕褭世常有伯樂不生淹棧豆歘見此圖神自王
權竒磊落龍為友隅目晶熒生紫光錦毛錯落蒙清霜
霜蹄蹙踏寒玉響霧鬛振動秋風凉朝浴扶桑騰浩蕩
莫秣崑崙超象罔雄姿似隘六合小盛氣欲薾浮雲上
嗅塵一歕驚肉飛奮迅不受人間鞿豈惟萬馬羞欲死
直與八駿爭先馳只今相者多舉肥歎息此圖誰復知
君不見王處仲半生隱德真成癡
偶成
竹林深處小亭開白鶴徐行啄紫苔羽扇不搖紗帽側
晚凉青鳥忽飛來
浮玉山
玉湖流水清且閒中有浮玉之名山千帆過盡莫天碧
惟見白雲時往還
金山
江水西來接太空中流突兀湧鼇宫妙高臺上一廻首
看盡世途風浪中
和黃景杜雪中即事
君說江南苦未歸香橙新酒蟹螯肥何當與子扁舟去
共挽清溪浣客衣
當年臨水照春衫浮玉山前水似藍歸計未成羇思惡
為君飛夢到城南
幽獨
獨坐不自聊披草尋微逕夕陽在高林籬落有餘映依
依增遠想歷歷生晚聽凉蟬軋鳴筝候蟲擊清磬大小
皆有從雄雌各相應沉吟復躊躇忽覺西山暝
松澗詩贈丁師善
青松上參天下有幽澗泉高人居其間萬慮不至前讀
書得妙趣視世等浮烟胡為舍此去杖策走日邊要當
陳忠益民瘼會有痊却歸弄泉石靜聽松風眠
兵部廳事前枯栢
庭前枯栢生意盡枝葉乾禽掫木病黃風白日吹沙塵
鼓動哀音亂人聽嗟哉爾有歲寒姿受命於地獨以正
雨露雖濡心自苦鳳鳥不來誰與盛豈無松檟在山阿
只有蓬蒿没人脛我生愧乏梁棟材浪逐時賢繆從政
清晨騎馬到官舍長日苦飢食還併簿書幸簡不得休
坐對枯槎引孤興人生何為貴適意樹木託根彷先性
幾時歸去卧雲林萬壑松風韻笙磬
初至都下即事
盡日車塵馬足間偶來臨水照愁顔故鄉兄弟應相憶
同看溪南柳外山
登都北神山醉中題壁
過溪踏瑶瓊入山採蒼翠仙宫名神山下負六鰲背
我來訪丹藥羽人已千歲清嘯響山谷幽姿媚松檜
白水從北來南與衆川會開忩目沃野千峰儼相對
自是山林樂何但官爵貴買田釀清泉里社日相慰
詩成悵如失天風逼衣袂東望鄒衍廟杯酒可遠酹
談天劇當時古屋尚粉繪騎驢獨歸去人世空一喟
息齋風竹圖道士華山隠得之命予賦之
往年家住篔簹谷丹鸞之實美如粟玄雲翻空下深
靚昆吾寶劍削秋玉石衣清錦侵書光風微粉墮生
細香琳館瑶臺九天近夜寒笙磬聲鏘鏘萬斛蒼烟
鬱江雨二妃彈瑟瀟湘浦郫筩蜀酒亦堪沽蟠石雙
杖令誰取河朔歲晏冰為梁羣木鱗皴臨雪霜遲汝
狂颷莫吹裂截管他年侑帝觴
李夫人
未央天子香醺骨美人不貯黃金屋水銅無光澁秋
月留得當年舊蛾綠瑶臺夜佩聲闌珊沉雲呌鴈沙
泉寒二十五弦彈鳳凰玉釵小燕飛春山
祝丹陽祠武當
東窺禹穴西龍門狎虎豹兮觀魚龍中有武當神所
宫捫摩光景憑雲風旁礴頫入厚地裂環視百鎮真
叢叢延祐天子聖明主萬歲千秋作風雨
蔡州妓趙氏墜崖以死自誓作詩諷俗
鱗鱗汝水冰碧光汝之左右百草芳紅蘭紫桂媚長晝
鉤輈鳥子回銀塘茭蒲無數菱葉小西家鞦韆屬年少
燕泥霽雨風景酣簾幕依稀有歌笑趙氏女子邯鄲娼
綵絲繡履踏春陽心思宛轉縈雲縷羞對兒郎唱鳳凰
樂山嵯峨石生雨鄉人迎神奏歌舞婆娑起向神祠前
祝願生身事針組野風吹目雙淚零泉聲松韻相泠泠
諸言女子親愛癖誓死命輕如鳥翎鳥翎飛上合歡樹
開花夜夜無愁苦秋香不斷相思浦玉釵斷股埋黃土
題簡天碧畫山水
西江隱君簡天碧醉來畫水復畫石春山秋樹綠更紅
木橋野屋横且直烟雲蓊鬱風雨交元氣淋漓障猶濕
雪篷夜宿魚尾舠晴蓑曉掛牛角帙岷關巫峽冬氣清
猿啼鳥嘯天一尺老來看畫眼苦澁便擬買田溪水側
脱去賜帶繫芒履著書五車刻苔壁
春行南郊
綠樹連城合蒼藤入澗懸作橋分野路取竹縛溪船載
酒誰留客看花我欲顛歌詩諧故老笑語屬神仙自鑿
蒲萄井人開苜蓿田㗸櫻黃鳥弄窺藻白鷗翩狎坐欣
時俊隨行喜少年山陰知寂寞春服且雲烟
劉辰翁
春晴
江柳長天草色齊新晴何物不芳菲無因化作千蝴蝶
西蜀東吳欵欵歸
新燕池塘綠雨肥初晴未暖日光微角巾猶帶花梢濕
纔倚闌干見絮飛
鮮于樞
湖上曲
湖邊蕩槳誰家女綠慘紅愁問無語低回忍淚並人船
貪得纏頭強歌舞玉壺美酒不消憂魚腹熊蟠棄如土
陽臺夢短匆匆去鴛鎻生寒愁日暮安得義士擲千金
坐令桑濮歌行路
楊奐
錄汴梁宫人語
一入深宫裏經今十五年長因批帖子呼到御床前
殿前輪直罷偷去賭金釵怕見黃昏月殷勤上玉階
人間多棗栗不到九重天長被黃衫吏花攤月賜錢
邊奏行臺急東華夜啟封内人催步輦不候景陽鐘
駕前雙白鶴日日候朝回自送鑾輿去經年更不來
陡覺文書靜相將立夕陽傷心寧福位無復夜薰香
別殿弓刀響倉黃接鄭王尚愁宫正怒含淚強添粧
一向傳宣喚誰知不復還來時舊針線記得在窗間
晚至青口
長年困行役短髮易飄零世事驚春夢交親散曉星燒
㾗侵路黑柳色夾堤青落日明霞底原情動&KR1799;鴒
得邳大用書復寄
百年真夢寐萬國久風塵老去偏相憶書來恨不頻季
鷹猶在洛王粲未歸秦谷口知何似他時願卜隣
次答伯直侍郎
家貧餘四壁地勝接三鄉才賦狂司馬形容老遂良畫
眉從爾闊舞袖為誰長生死交情在書紳示不忘
有懷梁仲經父
美人熒熒在何處海闊天低隔烟霧珊瑚零落芙蓉空
咫尺相望迷遠路翠輦金輿雙鳳凰風吹環珮聲琅琅
壺觴狼藉事已往一日萬里愁茫茫劉郎竟是誰家客
歲晚霜華林葉赤美人熒熒在何處鴨綠江頭江月白
浮生懷裕之
漢節飛雲外秦城落照邊浮生空自老歸計定何年淚
滿陳蕃榻心遙祖逖鞭短詩聊遣興羞向故人傳
吳訥
李將軍歌
太倉積粟皆紅腐羣猫晝眠鼠變虎前鋒不見李將軍
何人為發千鈞弩去年我從昱嶺來匹馬馳突三關開
北平未入衞青幕郭隗獨上燕昭臺近聞西府羅俊彦
人人自謂能酣戰誰似當年背水軍赤幟纔臨趙城變
英雄報國如等閒馬革裹屍銅柱間明朝按劍收中山
謗書慎勿回天顔
鐵崖仙人歌為楊廉夫先生作
鐵崖山中鐵笛仙落花滿身花底眠兩龍携來東西語
蟠桃一醉三千年偷桃更有東方子拍手一笑天門裏
眼中九點齊州烟案上小兒不如蟻歸來跳入壺中天
鐵仙亦在蓬萊巔回首樓船問瑤草水弱雲深秋月老
(先生有雙鐵笛名之曰大鐵龍君小鐵龍君)
汪莊
寄友
覺來一悵望幽興知有期炊烟出深竹暮雨鳴清池翩
翩歸林翮澹澹遙山姿行吟偶成詠奉以寄所思未足
道平素聊慰别經時
休寧縣斷崖
青山欲盡兩崖開白鳥飛邊一水迴遠聽歌聲何處發
荒烟落日釣船來
范椁
贈廣居查尊師遠遊
查君學道戀名山廬結東南紫翠間更憶皇州春色好
却辭仙館曙光閒千年城郭逐人去八月星河奉使還
莫謂崑崙無覓處早將詩賦動江關
十月十八日至懷安縣是夕入福州城
山城列障駐餘霞水與長空遠映沙芍藥省中人望幸
荔枝林外客思家遙遙徐市三神櫂渺渺張騫八月槎
蚤歲學遊今白髮不應猶戀棗如瓜
平臺晚懷
落日微風生晚凉平臺西上萬山蒼佳人獨不生同世
樂土乃知是異方海岳雲霞千古意鄉關道路九回腸
丹青不寫歸田賦猶以虚名累霍光
送別周儀之推官赴錢塘并簡李四秘書
武帝龍飛第一春京華相送各沾巾詎知邂逅文身地
總是棲遲皓首人山驛蛟眠星滿涸水鄉鴈起月迷津
若逢李洞南天竺謂是前書感謝頻
寄朱鍊師
仙人江上館帝子閣前村一去無消息三年廢討論雲
深燒藥塢水近種花源惟有清風至時時為掃門
京下思歸
黃落薊門秋飄飄任遠遊不眠聞戍鼓多病憶歸舟疎
雨從昏過繁星達曙流卿非徐孺子萬口薄南州
八月十五日夜
城上初聞柝天邊獨倚樓可憐今夜月還照異鄉秋燭
暗頻移席簾垂不動鈎迴文機錦字寫得大刀頭
題黃君秋江釣月圖
舊識先生隱者流偶因圖畫想滄洲斷雲滿路碧窗晚
明月何年青嶂秋世故風塵雙短屐生涯天地一孤舟
何由白石空磯畔招得人間萬戶侯
題先天觀山水圖
學仙之人與山為徒往往在匡廬之奥湖江之區張公
鍊丹作龍虎丹成御氣遊六虚後來作者絶代無復有
逸人任元都元都之壇角井孤上摩萬里之黃鵠下伏
千尺之飢鼯陰森檜筠自大古斬種力與開闢俱扶桑
朝日挂絶壁坐見樓觀青糢糊擘厓控絃瀉哀壑秋雲
春露芝田腴我亦人間山澤臞偶隨䕫龍賓唐虞有時
一醉黃公壚震風三日撼不蘇折花不得度弱水揮手
始識仙凡殊玉堂學士危與吳遺我兹山之畫圖尋山
數戶久歎息無緣置我雙樗蒲獨行幽人不受呼掃葉
青澗聽啼烏日莫羅徑相縈紆相縈紆向何處明朝為
借麻姑鵬我亦騎之上天去
王氏能遠樓
遊莫羡天池鵬歸莫問遼東鶴人生萬事須自為跬步
江山即寥廓請君得酒勿少留為我痛酌能遠之高樓
醉捧勾吳匣中劍斫斷千秋萬古愁滄溟朝旭射燕甸
桑枝正搭虛窗面崑崙池上碧桃花舞盡東風千萬片
千萬片落誰家願傾海水溢流霞寄謝尊前望鄉客底
須惆悵惜天涯
日晏
昨日相期早出邨今朝日晏未開門可人一夜東風雨
綠遍天街舊草痕
院中夜直
此身只似到南州莎草寒雞一片秋後夜玉堂誰上直
料應少睡更多愁
離揚州
孤篷如磨遶汀沙葉滿平湖藕未花回首竹西亭漸遠
一江煙雨酒旗斜
過三合驛
一春歸計又蹉跎窮粤風光奈病何總有青山千萬疊
行人長少鷓鴣多
江上古祠
老樹昂藏倚岸隈祠靈經歲鎖蒼苔豚蹄巵酒能多少
但有羣鴉旦莫來
湖面
湖面春深煖氣勻青蕪未隕(一作損)已知春沙灣散駐張魚
客葦室時驚射鴈人
北山谷中老父
無多林屋冠青山長子成孫鬢未斑問我鄉原何處是
半生江海未知還
渡端州峽
櫂郎得便泝清流忽報舟前曉霧收蠻語酬人翻自苦
好山不敢問何州
正月二十四日至寶圭驛是北流縣自此遵陸指
鬱林矣
遠辭京闕碧雲端泝盡夷江未到官回鴈峰南更千里
是行誰為報平安
水樂洞
石林求路轉聱牙來訪香嚴大士家雨過門前生薤葉
風行隴上落松花懸厓滴水鳴金磬激澗流泉走玉沙
欲適山林去城市久知寂寞勝紛華
老君臺玩月
老君臺上凉如水卧看冰輪轉二更大地山河微有影
九天風露寂無聲龍蛇並起承金榜鸞鳳雙飛載玉笙
不信弱流三萬里此身今夕到蓬瀛
錢塘懷古
西湖清濁自天開鴻雁鳬鷖日往來黃道星辰懷太乙
紫微宫殿擁蓬萊能文競奏王褒頌獻壽深傾阿母杯
九域輿圖今混一百年耆舊獨興哀
化城宫闕被層阿棟宇高低若湧波翠石文章題日月
寶珠光焰燭山河空桑說法黃龍聽貝葉翻經白馬馱
誰道一無超衆有祗今塵土重來過
虞集
月出古城東
月出古城東海氣浮空濛車騎各巳息宮闕何穹窿牧
馬草上露吹笳沙際風帳中忽聞鴈傳令彀雕弓
賦水木清華亭
中流泛蘭枻望彼嘉樹林落日蕩野水浮雲生夕陰游
魚戀芳藻好鳥鳴幽岑為樂空易老吾將脱朝簪
退直同柯敬仲博士賦
月下白玉階露生黃金井疎條栖鵲寒衰蕙流螢冷戀
闕感時康懷歸覺宵永晨鐘禁中來白髮聊自整
于仲元舍賦紅梅
白雪不成夜丹霞遂崇朝妙質承日映飛英向風飄醉
來紅袖近歌罷綵雲消揚州問何遜何似董嬌嬈
寄題新冶亭
窈窕冶亭莫蕭條江南秋泛覽山河外張樂鳳凰丘公
子飛翠蓋美人回綵舟從兹至黃髮樂哉以忘憂
日出行
日出上城府日莫當蚤歸城門巳擊柝出郭何焉依下
馬投館人空垣月當扉凉風振庭樹巢鳥屢驚飛起坐
搔白髮忽如霜草稀周公不復夢仲尼故沾衣老萊有
孺色傳聞惟食薇求之事已晚徘徊行道微
贈鐵菴道者
昔遊雲臺觀山色上衣青松花春雨落栢葉秋霜零飢
來煮白石睡起看黃庭人間忽已老莫問少微星
寄陳衆仲助教上都作
學省足清晝詞垣驚早秋美人隔河漢落月在高樓持
衣未成曲吹笛不勝愁還趍鳷鵲觀别製鷫鸘裘
吹笛圖
白雲悠悠去長松被高丘匡坐吹笛人似是馬都郵飛
鴻遺哀響幽泉發春流女樂亦何有逍遙以忘憂
題高彦敬尚書趙子昂承旨共畫一軸為戶部楊
侍郎作
不見湖州三百年高公尚書生古燕西湖醉歸寫古木
吳興為補幽篁妍國朝名筆誰第一尚書醉後妙無敵
老蛟欲起風雨來星墮天河化為石趙公自是真天人
獨與尚書情最親高懷古誼兩相得慘淡酬酢皆天真
侍郎得此自京國使我觀之三歎息今人何必非古人
淪落文章付陳迹
題楊友直檢校所藏李營丘枮木圖
老龍出海蒼髯鬚營丘古木天下無回枝屈鐵墮崖雲
澗底應拾青珊瑚明堂清廟要梁棟朔風吹沙澤腹凍
老身不用嘆遲莫按圖來求萬鈞重
送袁伯長扈從上京
日色蒼凉映赭袍時廵毋乃聖躬勞天連閣道晨留輦
星散周廬夜屬櫜白馬錦韀來窈窕紫駝銀甕出葡萄
從官車騎多如雨祗有揚雄賦最高
題江南秋思圖
三年别却釣魚磯晝看新圖夜夢歸石壁蒼松含爽氣
江沙翠竹弄晴暉西瞻雪嶺家何在東入天台路轉微
賀監若蒙湖曲賜遍翔千仞振塵衣
題南野亭
門外烟塵接帝扃坐中春色自幽亭雲横北極知天近
日轉東華覺地靈前澗魚遊留客釣上林鶯囀把杯聽
莫嗟韋曲花無賴留擅終南雨後青
贈趙生
天門一日觀黃榜茅屋三年掩素扉緗帙蠧魚春雨潤
練囊螢火夜光微夢遊朔雪留鴻跡思入南山望鶴飛
會倚宫墻看射策上林初日炫朝衣
訪李真人不遇
退朝花底佩珊珊去訪真人曉出關芳草欲迷行徑古
長松深護步廊閒蒼龍挾雨得瑤簡白鹿穿雲致玉環
如到天壇看月影定知清露滿人間
賦壺洲
傳聞海上有玄洲曾是安期舊所遊千頃白雲都種玉
一杯弱水不勝舟魚龍夜護黃金鼎鸞鵠晨朝紫綺裘
波浪不驚星斗近步虚聲裏度清秋
次韻朱本初訪李溉之學士不遇
城南城北暖塵飛伐木相求苦未歸吟到碧桃還細雨
行尋芳草又斜暉綺窗綵筆題詩徧斗帳沉香入袖微
共載小車勝上馬重遊莫待曉紅稀
寄趙子敬平章
聞道乘閒入翠微猶愁嵐氣濕人衣道傍野樹飛花盡
溪上春雲作雨歸故舊釣絲輕在手仙人棋局靜忘機
赤松曾許同千載儗向高秋傍鶴飛
寄句曲外史張伯雨
獨抱長鑱管白雲琴心誰錄内篇文清齋三日秋仍瘦
徧禮羣真夜每分石記恐妨塵外事山經聊許世人聞
已從司馬求真籙更為通章九老君
送劉宗師歸茅山
長松落落千峰雪碧漢寥寥一鶴風十月暫離句曲洞
早春還謁大明宫君王舊識蒼龍劍圖畫新傳白髮翁
欲把紫芝歌隱德三茅應聽月明中
次韻楊友直
真館能容客避囂深簾飛絮晝寥寥數枝芍藥誰相贈
一束生芻故可招坐定驚雷經席上酒闌纖月在林標
何由長共陶弘景聽取松風作鳳韶
寄海南故將軍
海上風來五月秋晚凉聽上木蘭舟金盤丹荔生南國
玉椀清冰出北州狂客醉時花作陣美人歌罷月如鈎
期門舊識將軍面從獵還被翠羽裘
次韻宋誠甫學士城南訪病莫歸
騎馬城南覓舊題飄蕭席帽碧雲低東風花柳過韋曲
落日兒童唱大堤繡閣豈無和玉髓錦囊還有鑄金蹄
歸來吟轉樓頭月池冷芙蓉翡翠栖
聽雨
屛風圍坐鬢毿毿綘蠟搖光照暮酣京國多年情盡改
忽聽春雨憶江南
題陳衆仲助教送人之官南平序後
我憶錦溪最上原春雲為雨日行天何時獨上溪邊閣
不待泠風已洒然
酬書巢送棕帚
積雨蒼苔路不分松華盡日落紛紛塵埃滿袖歸來晚
誰與柴門掃白雲
送戴真人歸越
戴先生日飲五斗醉不得再飲一石不肯眠昨從桃源
來兩袖携風烟長安道上小兒女拍手攔道呼神仙馬
如遊龍花如雨蹴踏春秋作朝暮東方不作窗間戲上
帝還令海邊去海邊玉虹夜不收貝宫珠闕皆蛟虯芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脱錦袍去與爾酣歌釣
船上
九日寄興
黃菊香殘夜雨烏紗醉客秋風回首十年舊事亂雲流
水西東
青山白雲圖
獨向山中訪隱君行窮干澗水沄沄仙家更在空青外
只許人間禮白雲
題子昂蘭石
汀草離離石老蒼行吟何處樂清狂江中遺佩相思久
莫待明年春蕨長
題王母圖
瑤草春深晝日閒靈芝清露自怡顔雙成吹徹參差玉
八駿人間去不還
八月八日有感題視草堂壁
載筆趍芸閣探囊索緼袍坐消秋日盡心折夜風高識
字頭先白謀生計轉勞文園多病渴常想賜葡萄
雲岩樓觀
高閣丹青起中天紫翠分窗當太白雪門俯九疑雲伐
木山人去吹簫帝子聞塵中歸未得春思轉紛紛
子昂墨竹
吳興畫竹不欲工腕指所至生秋風古來篆籕法已絶
止有木葉雕蠶蟲黃金錯刀交屈鐵太陰作雨山石裂
蛟龍起陸真宰愁雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
題柯博士畫
磯頭風急潮水長蒹葭蒼蒼繫魚榜青山一髮是江南
白頭不歸神獨往幽篁繞屋茅覆簷木葉脱落秋滿簾
買魚沽酒待明月應是黃州蘇子瞻子瞻文章世希有
謫向江波動星斗夜投斷岸發清嘯栖鶻驚飛怒蛟吼
圖中風景偶相似欣然揮灑春雲開子瞻應是念鄉里
化作江東孤鶴來
費無隱丹室
碧雲雙引樹重重除却丹經戶牖空一徑綠陰三月雨
數聲啼鳥百花風年深不記栽桃客夜靜長留賣藥翁
幾度到來渾不語獨依秋色數歸鴻
挽文山丞相
徒把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去遠月明華表鶴歸遲
不須更上新亭望大不如前洒淚時
贈道士
神室誰開自洞微紫烟為戶玉為扉春容淡薄胎仙舞
夜景虚明脉望飛繞指風雷龍睡醒滿囊雲錦虎馱歸
猶嫌長物煩聞見更上高臺一振衣
玉華山
何處清江擁玉華手提名榜寄仙家光凝石殿千年雪
影動銀河八月槎藏藥寶函騰玉氣說詩瑤席散天葩
奎章閣吏無能賦得似新宫蔡少霞
送人歸揚州
揚子江頭水拍天人家種柳住江邊吳娃蕩槳潮生浦
楚客吹簫月滿船錦纜憶曾遊此地瓊花聞不似當年
竹西池館多紅藥日日題詩舞袖前
過池陽與周南翁同知
使過池陽聞上日好懷浩蕩為君開江干維楫車馬集
亭上持杯風雨來通夜魚龍聽語竟明年鵷鷺憶朝回
九華秋色翠可食為問謫仙安在哉
遊仙遊山
遊仙亭子北門東雲樹烟霞野逕通秋淨華峰干仞表
春濃仙縣百花中昔人黃鶴何年去九日清樽此意同
醉插菊枝歸路晚莫令狂客惱衰翁
題秋山圖
峰迥留深隱天清襲素袍棲身斷人蹟游目送鴻毛樹
挂栖厓鷙藤懸飲子猱龍眠石澗冷虎撼樹根牢木客
吟時共山樵奕處遭浮雲過水盡木葉挾霜高羽使來
三島胎仙舞九皋左招玉斧飲右攬赤松遨空色收寥
廓虛聲起繹騷彈琴遺古散載酒掉輕舠遂向圖中見
誰能世外逃乘槎幾月至一泛九秋濤
宣和墨竹寒雀
洒墨寫琅玕深宫春晝閒蕭條數枝雪不似紇干山
揭徯斯
憶昨
宫草葱茸禁樹齊日趨延顥對凝暉朝迎步輦花間立
莫送回鸞柳下歸碧殿東臨瓊島近金河背引玉泉肥
幾回宏慶門前路春雨濛濛欲濕衣
夢武昌
黃鶴樓前鸚鵡洲夢中渾似昔時遊蒼山斜入三湘路
落日平鋪七澤流鼓角沉雄遙動地帆檣高下亂維舟
故人雖在多分散獨向南池看白鷗
送道士薛元卿歸江東
知君此去漸難招只在人間已廓寥市上有時逢賣藥
山中何處覓吹簫仙岩花落溪流滿鬼谷雲開樹影遙
未必故山安隱逸海天凉月夜蕭蕭
送詹宗師還廬山
香爐峰色紫生烟一入京華路窅然雲碓秋閒舂藥水
雨犁春卧種芝田書憑海鶴來時寄劍自潭蛟去後懸
忽報歸期驚倦客獨淹微禄負中年
送王留守宣慰荆湖
舟楫連檣出薊丘弓刀千騎入荆州歌翻郢雪寒暄變
思逐岷江日夜流雲雨暝連神女宅山川晴繞仲宣樓
豈無賢士堪招隱應向鹿門深處求
贈王郎
王郎楚狂士意氣飛秋霜讀書破萬卷下筆數千行富
貴視浮雲况肯矜文章十五耻閭里掉臂辭故鄉夜宿
東海月朝買西州航瞋目王公前結客少年場一飲或
一石一醉或十觴寧揖屠狗人不與俗士當千金不易
笑歲暮單衣裳阮籍在窮途英聲連四方鸞鵠有時鎩
反愧燕雀翔世無劇孟交不及青樓倡燕趙如花人翠
袂黃金璫不識豪俊士空媚癡與狂王郎遠過我坐我
枯藜床終夕無酒飲撫髀歌慨慷平明別我去極目空
茫茫
高郵城
高郵城城何長城上種麥城下種桑昔日鐡不如今為
耕種場但願千萬年盡四海外為封疆桑陰陰麥茫茫
終古不用城與隍
飲張氏别墅
楚國多才俊張家好弟兄出門湖水碧留客野堂清微
雨鳴疎竹寒烟覆古城園人隔畦語歲暮此中行
山莊晚有懷舍姪督穫臨川
䔩䔩黃桑葉蒼蒼白竹峰居門爭野碓歸客背村鐘路
暗緣溪濕山寒著霧濃阿咸收稻未辛苦缺相從
寄劉師魯
想君遊宦處正直洞庭湖落日波濤壯晴天島嶼孤舟
航通漢沔風物覽衡巫天下文章弊非君孰起予
贈胡汲古
野客何蕭散長年暫出遊風塵惟短褐江海自扁舟有
跡能來往無心任去留才名今藉甚屈指到枚鄒
送徐義父入京
幽燕向日邊裘馬去翩翩磧迥沙如雪河窮浪入天上
書雙闕下待詔五門前壯節當竒遇無煩愧往賢
題花鳥圖
吳中女兒顔色好洗面看花花為悄調朱弄粉不自施
寫作窗間雪衣鳥綠窗沈沈春晝遲半生心事花鳥知
花殘鳥去人不歸細雨梅酸愁畫眉
秦淮
秦淮江上送飛鴻秦淮水流西復東六朝人物已寂寞
萬古雲山空疊重明日還沽采石酒昨朝猶聽廣陵鐘
人生不似寒潮水去去來來有定蹤
滕賓
感遇
吾愛李太白玩世如遊龍自知天上謫何必人間容海
風吹綠髮蕭蕭卧雲松我昔夢見之遺以金芙蓉清輝
恍在眼月落蛾眉峰
吟人
吟人瘦倚玉闌干酒醒香消午夢殘燕子不來春事過
半簾疎雨杏花寒
贈弓秋蟾
瓊花十里小樓紅醉吞牛斗眠長虹十年四海分萍蓬
一笑邂逅滕王洪床頭回首黃金空但見耿耿盤心胸
問蟾何不歸蟾宫自有老月留身中誰受一粒金丹紅
學得紙上畫黑龍白晝呼吸風雲從頃刻霧暗天濛濛
妙處巧奪造化工不復知有陳所翁君不見金陵壁上
不點瞳點瞳霹靂驚江東我欲煩君具毫楮畫一小龍
回顧母普令天下生孝心不向江湖長騐雨
訪隱
西風短褐飛黃埃何不從我遊蓬萊狂歌醉舞下山去
後夜月明騎鶴來
黃溍
北山紀遊
却問仙山去幾程白雲如簇近相迎直須不脱登山屐
行盡松聲與水聲
開元宫
誰使藏舟一夕移紅樓翠幕未全非曾聞帝子乘鸞去
疑有仙人化鶴歸烟逕月明瑤草歇石壇露冷碧桃稀
赤闌橋畔多時立閒看揚花作雪飛
龍潭山
二月清江照眼明避風舟檝滿迴汀斷雲挾雨時時黑
密葉藏花樹樹青習隱未成陶令賦行歌聊共屈原醒
碧潭光景無消息坐看遊魚點翠萍
送覺上人遊金華
憶同夜上妙高臺坐聽泉聲響怒雷久別烟霞如夢寐
舊遊岩石長莓苔挂冠方厭人間事飛錫俄從世外來
何處深春可遊客金華山色紫崔嵬
憶友人
無復高談慰索居壯心零落竟何如人間漫有金臺夢
身後誰傳玉枕書半畆蒼苔埋璧地一聲白雪斷絃初
芙蓉峰下聞吹笛淚滴春天草木疎
題雪竇妙高臺
偶為清遊宿梵宫凌晨試上最高峰水翻雪色寒猶落
雲掩丹光遠更重舊有一僧能跨虎近聞三洞盡藏龍
下方車馬應難到烟際唯聽日暮鐘
送張秀才歸里
青陽河畔杜鵑啼歸路如弦定不迷應到故山叢桂裏
笑人騎馬聽朝雞
北山紀遊
坐愛春泉響翠微玉花吹濕薜蘿衣何由著我冰壺洞
卧看青天白練飛
題丁文苑同年哀詞後
自别瓊林雨露邊江湖目斷綉衣前禹門尚想龍初化
遼海驚聞鶴已仙烈日秋霜空耿耿重山宿草正芊芊
不才死後知何用坐對諸郎獨泫然
劉蕡祠堂
劉君古遺直祠堂在丘園嗟此豪俠窟文雄倏孤鶱平
生二三策匪邀明主恩𤨏𤨏談得失無乃市井言憑高
一長望若厭車馬喧微風過疎雨青山滿前軒陰晴欻
異態浮雲實無根悠悠千載心去去無復論
傅若金
宿崇仁峽
扁舟夜宿魚龍窟久客長懷虎豹關歲暮思家成白髮
天涯持酒看青山張騫浪喜葡萄入馬援終嫌薏苡還
天子只今勞遣使將軍何日遂平蠻
駕發
天門曉啟黃金鎻路馬遙翻碧玉蹄銀燭熒熒花外出
翠蕤冉冉柳邊迷千官劍佩屯雲合五衞旌旗擁日齊
後夜龍沙駐清蹕侍臣不寢聽晨雞
仇工部古松歌
蒼松在山自奇古灌木翳之人不驚忽然圖向堂上壁
滿座歎息長風生交柯崛走森晝晦其下將疑鬼神會
霧雨寒霏虎豹毛雷霆怒坼蛟龍背乃知巨筆老且神
力斡造化雄千鈞皇天不夭棟梁具后土潛回霜雪春
爾松已為人愛惜見爾為爾生顔色山中豈無材木倚
絶壁未逢匠石嗟何益
常寧劉百戶園林
少壯從戎事歸休遂野情鶡冠時自著龍劍夜猶鳴竹
下思羊仲瓜前感邵平知君縱幽賞心已薄浮名
和危山臞寄弟
故園兄弟總相思久客懷歸屢失期司馬却慚題柱早
東方翻恨上書遲都門柳暗愁中見鄉國花繁别後知
昨日南橋放春水望雲回首獨多時
題書船入蜀圖送蔓州教黃尚質
楚客之官泛蜀船畫圖盈尺見山川九江樹色瀟湘外
三峽猿聲灧澦前方譯漸通巴俗語國書新絶漢人傳
豈無好事能携酒問字時時集講筵
王氏師山庒
相師之山雲杳冥千巗萬壑倚空青上方雷雨藏天井
南極風烟落洞庭溪客去迷花藹藹野人居愛竹泠泠
何時遂買登山屐乘興還來叩石扄
龍翔寺
梵王宫殿倚青冥先帝旌旛擁百靈寶網自鳴空裏樂
琅函時出賜來經近山鳳去花仍碧遙海龍歸樹獨青
玉輦宸遊竟寥廓行人揮淚讀新銘
秋興
天上旌旗捲暮寒人間鼓角送悲酸瑤池落日迴青鳥
月殿浮雲掩素鸞楊柳漸稀風瑟瑟芙蓉已老露溥溥
砧聲苦近南隣客寥落羇懷強自寬
甘立
吳王納凉圖
六月長洲水殿凉酒酣揮袖倚新粧芙蓉露冷秋雲薄
迥首西風響屧廊
題柯博士墨竹
嶰谷春深落粉香拂雲和露倚蒼蒼月明後夜吹簫過
應是伶倫學鳳凰
春日有懷柯博士
闔閭城外亂鶯啼笠澤春深水滿陂好買扁舟載圖畫
布帆東下若耶溪
聞說新來白髮稠茂陵多病不勝愁吟成定似張公子
癡絶真成顧虎頭
賈治安騎驢圖
西風烏帽髩毿毿拂袖長吟倚暮酣得句不衝京兆尹
蹇驢行遍大江南
古長信秋詞
缺月流光入綺疏金壺傳箭夢迴初秦臺彩鳳無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
昆明池歌樂
彩鷁齊飛簇畫旗甲光如水入雲低長楊五柞遙相望
笳鼓歸來日每西
博望封侯萬里還血流赤海骨如山將軍新賜樓船印
錦纜牙檣杳靄間
元藝圃集卷二
