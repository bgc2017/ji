元藝圃集卷三
明李蓘編
倪瓚
送張伯雨遊張公洞
荆溪山水閟靈宫子晉鸞笙下碧峯午夜月明風滿嶂
千巖人靜鶴眠松緣知瑶草春來長應有仙人洞口逢
莫為青騾翁久住歸來騎取葛陂龍
送李徵士過荆溪訪王司丞
何處尋狂客故人王子猷花落庭前樹風吹溪上舟紫
筍生春雨綠蘋滿芳洲心隨酒船發悵望不能休
寄忻笑隠
江南隠者人不識一日聲名動九重地濕厭聞天竺雨
月明來聽景陽鐘衲衣香暖留春麝石鉢雲寒卧夜龍
何日相從陪杖屨秋風江上採芙蓉
次韻送柳先生貫東歸
賦詩南澗寫烏絲靄靄停雲去後思鄉國動成經歲別
江湖復與故人辭溪船斫鱠雲生柁松室聞猿月滿枝
他日重尋吾子宅詠謌猶及暮春時
春日雲林齋居
臨池春流駛掃地夕隂滿正襟味道言超遥坐溪館嵐
嶺當書榻煩襟一舒散靡靡松花黃逐逐雲氣暖石梁
青苔合於焉人跡斷故非與世疎冥栖遂忘返
王永年
題墨竹
泛泛湘水春依依渭川曲勝地不再逢於焉見叢綠碧
幹冒餘烟晴梢媚涼旭恍然碧雲中可玩不可掬人閒
白日靜風定層漪渌此君信佳人悟悦何由足
楊果
洛陽懷古
洛陽雲樹鬱崔嵬落日雲深首重回山勢忽從平地起
河聲偏到故宫哀五噫擬逐梁鴻去六印休驚季子來
惆悵青槐舊時路年年無數野棠開
李京
留別成都諸公
蒼龍雙闕鬱岧嶤曾侍鵷鸞趁早朝往事已隨塵滚滚
虚名贏得鬢蕭蕭長林豐草空相憶瘴雨蠻煙若見招
借問都門門外柳為誰留著最長條
李源道
燕中懷古
荆卿墓上草離離郭隗臺邊對落暉戰國山川秋氣壯
中原豪傑晚星稀乾坤納納無人識南北年年有雁飛
說似蘆溝橋畔柳安排青眼送將歸
馬易之
宿赤城館
休駕赤城館憑軒望前山飛雨西北來亂洒石壁間風
寒樹凄凄木落沙班班牛羊盡歸村微燈掩松關野老
頗留客及此農事閒傾筐出山果濁酒聊慰顔移尊對
金閣靈宫鬱孱顔安得吹簫人乘鸞月中還
劉汶
贈劉禹玉
劉郎方朔徒游戲紫泥海千年華表非惟有寸心在向
來浙水西雄辨吞虹蜺手携九節杖東入蓬萊棲我時
探禹穴同看山隂雪千人萬人中怪子獨超越朝騎白
鼻騧暮逐油壁車得錢即付酒携妓顔如花踏翻豪俠
窟醉狎山人家或嘲狂處士或誚報恩子從渠立名多
詎識子竒偉一朝去鄉國北上爭吹嘘家無十金産袖
有萬言書所陳果何事為國非自計寧遭丞相嗔肯負
丈夫志蹉跎十數秋甘與黃冠儔善藏倚天劍未暇摩
斗牛幡然走山東隠跡隨壺公還尋岱宗去絶壑凌天
風雞鳴上日觀眼亂扶桑紅窺臨事未巳逸氣橫萬里
行歌齊魯間興為廬山起廬山秀可飡怡此冰雪顔揮
毫洒瀑布五老開雲關遠公拍手笑喜見遺民還乃知
士不偶正可遊名山去年卧衡岳聊憩四海脚猒垂君
平簾懶賣伯休藥却呼魏夫人共把流霞酌今年與山
辭下走湘水湄臨風弔賈傅酹月招湘纍文章本疎蕩
強忍終技癢光怪不可收倏忽又千丈有時遇知音朗
咏山中吟復恐兒軰覺不得容山林兹辰忽聚首慰我
別來久辛勤四十霜所獲竟何有却懷居東時勇以功
名期焉知尚漂泊筋力供路岐舉杯置往念此去安所
之南窺古雲陽更了山川竒山川固娛目慎勿過幽獨
奈何白雲歌再送劉十六乾坤眇蒼茫回首眷空谷我
將秣其駒乃不受羈束願子無遐心歸哉返初服
彭炳
明簪
明簪倚脩筠撫擥自清絶明河夜無聲茅亭四檐月露
寒鶴夢醒山花落香雪白雲雖無心今宵倘怡悦持杯
欲問之忘言楚天碧渺然思美人芙蓉似顔色乘鸞月
明中青霞擁鸞翼苒苒別離時吹簫苦幽咽
楚山
楚山琢青玉斗酒浮漢江叩舷歌明月慷慨過楚邦亡
國非所䘏鹿門思老龐此心出萬物富貴焉可䧏卧龍
拜床下高風古無雙
懷彦肅
二年不見瓊花樹脩竹長松獨倚樓一片白雲東海上
又隨春雨過揚州
絶句
坦坦黃金道蛾眉坐瑶車莫隨雙燕子容易落人家
李冶
瀟湘夜雨
遠寺孤舟墮渺茫雨聲一夜滿瀟湘黃陵渡口風波暗
多少征人說故鄉
李昶
寄王總管
華陽東下古梁州五馬旌旗擁上游腸斷寒江衣帶水
令人空望鎮南樓
過故縣埧
憲宗皇帝射臺高氣壓蠻江萬丈濤玉輦不歸岩樹冷
白雲何處醉蟠桃
張惟中
月梅
南屏山下一枝開西子湖頭幾度來惆悵無人重放鶴
酒船空棹月明回
丁守忠
贈玄莫鍊師
神仙中人毛外史方瞳深碧虬髯紫了知大道本無為
况是谷神元不死偶因救旱驅玄溟倒瀉銀漢如建瓴
功成不居拂衣去洞庭渺渺君山青
張昱
壽光宫訪道士不遇留題
高阜臨大溪激流喧衆石中藏壽光宫年深翳金碧儼
然天人尊羽衛何赫奕回廊蔭古木苔蘚少行跡傳昔
丹霞士於斯鍊金液徘徊長松下瞻望雲氣白不見種
桃人惆悵理還策
周馳
懷郭安道
江南江北路茫茫明月高樓各異鄉旅雁叫雲天似水
故人今夜泊瀟湘
和郭安道韻
西風吹起白頭波半夜扁舟掠岸過不向長橋酤一醉
滿天明月奈秋何
雜興
凉氣潜侵玉女窗井梧一葉下銀床離情有似東流水
一夜相思歸夢長
楊柳青青麥吐芽壺觴來就野人家可憐廢井荒畦畔
狼藉東風一逕花
巴延子中
春日
幾片殘紅點客衣小溪流水鱖魚肥畫橋盡日無人過
楊柳青青燕子飛
姚燧
輿病高崖道中作
役役乾坤遠栖栖道路頻五年三入蜀十夢九歸秦瘧
鬼偏凌客山英定笑人無勞問前渡秖覺白頭新
舟達黃溪
草木隨寒暑殊方榮悴同葦華兼露白檉葉未霜紅日
月雙飛鳥江湖一病翁晚來沙嶼上愁坐獨書空
李繼本
寄思温尹
長松過雨碧蕭森凉籟吹香滿素襟泉落空潭秋洒洒
雲生虚室晝隂隂塵埃書劍千山路風雨江湖萬里心
客散衡門更清絶月明誰聽紫瓊琴
陳孚
鄂渚晚眺
黃鶴樓前木葉黃白雲飛盡岸茫茫櫓聲搖月歸巫峽
燈影隨潮過漢陽庾令有塵汙簡冊禰衡無土蓋文章
闌干只有當年柳留與行人記武昌
交趾使還
少年偶此請長纓命落南州一羽輕萬里上林無雁到
三更函谷有雞鳴金戈影裏丹心苦銅鼓聲中白髮生
已喜歸來身健在夢回猶覺瘴魂驚
燕山除夕簡唐張二文友
萬井笙歌徹曉聞千官待漏夜紛紛奴星有柳祠窮鬼
臣朔無柑遺細君長樂鐘聲敲碧漢廣寒簾影捲紅雲
自知報國無他技賴有詩書可策勲
出門別親友
停君漢水浮鴨之翠杓聽我嶧山栖鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙烟桓圭朱芾侯青社
又不見南陽卧龍人不識一朝佐漢坐狼石羽扇輕搖
蛇鳥驚火精焰焰天西極旗亭四月柳如藍紫騮嘶風
黃金驂豈無叩牛歌亦有捫虱談天生巉岩崒嵂骨蒿
萊槁死誰能甘我欲登泰山扶笻欵天關東溟弱水如
可攀手弄白日青雲間我欲渡黃河赤脚凌秋波水仙
樓閣高嵯峨徑叱海若笞蛟鼉
銅雀臺
古臺百尺生野蒿昔誰築此當涂高上有三千金步搖
滿陵松栢圍鳳綃西飛燕子東伯勞塵間泉下路迢迢
龍帳銀箏紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉匣珠襦
鎖秋雨
吳宫子夜歌
紫貝樓闕鬱金香暖雲七十紅鴛鴦玉蟾笑擁霞綃裳
星河不墮宫漏長綠樽灧灧麟髓泣露重花寒秋不濕
歈歌一聲起雪濤海龍夾陛如人立誰知淺顰蛾半掃
中有疎螢滿秋沼越兵曉踏西風來碧波一夜芙蓉老
太液秋風
一鏡拭開秋萬頃碧天倒浸琉璃影寒飈夜捲雪波去
貝闕珠宫黛光冷三千歌棹搖綠烟濕鬟吹墮黃金蟬
琪樹颼颼紅鯉躍衮龍正宴瑶池仙
瓊花春隂
一峯亭亭湧寒玉露花不墜瑶草綠珠樓千尺漢星間
天風吹下笙韶曲萬年枝上槲葉滿小鸞倀倀遶龍管
金根曉御翠華來三十六宫碧雲暖
居庸疊翠
斷崖萬仞如削鐵鳥飛不渡蒼石裂嵯岈枯木無碧柯
六月太隂飛急雪寒沙茫茫出關道駱駝夜吼黃雲老
征雁一聲起長空風吹草低山月小
西山晴雪
凍雀無聲庭檜響冰花洒簷大如掌平明起視岩壑間
插天瓊瑶一千丈夕陽微漏光嵯峨倚欄更覺爽氣多
雲間落葉有徑否想見樵叟猶青蓑
玉泉垂虹
雪波碧擁千崖高落花點點浮寒瑶日斜忽有五彩氣
飛上太空横作橋古寺殘鐘荅鈴語回首前村猶急雨
輕綃欲翦一幅秋又逐西風過南浦
薊門飛雨
黑雲如鴉漲川谷雲湧電躍風折木半天萬點捲海來
森森映地如銀竹鳳城無數笙歌樓珠簾半捲西山秋
誰知羈客家萬里一燈正擁寒衾愁
湖上感舊
西日朱樓擁翠鈿女牆猶在草芊芊東風第六橋邊柳
不見黃鸝見杜鵑
李溉之
我本山人素志邱壑獲歸名山為願畢矣爰以四
月十一日離京師是夜抵潞陽慨然賦詩還慰匡
廬隠者并以寄金門諸公為一噱云
野馬脱羈鞅倏疑天地寬臨風一長鳴風吹散入青冥
間頗如魯仲連到海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策干萬
乘調笑日月相迴盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
渌桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲岩巒棲岩巒卧岩穴夜半天風吹酒醒猶有
西溪萬年月
題漢陽郎官湖
山翁薄暮醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖崢嶸星斗
如江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山西映寒蟾孤舉
酒酌寒蟾明月下飲姮娥居霓裳拂雲錦萬荷露瀉瓊
瑶珠麾幢晻靄羅烟空乃有玉皇所授之玉童風前飄
飄曳廣帶對立十二秋芙蓉清香九曲銀河通真人綠
髮披春風錦袍玉雪照天地口說姓字安南公是公多
逸氣略與古昔賢豪同時能掃月色延我石室烟蘿中
又言昔同張謂所遊地長嘯一覆丹霞鐘風吹仙樂度
溪去我已醉卧香爐峯
沈原禮
題蘇小小墓
歌聲引迴波舞衣散秋影斷夢别青樓千秋香骨冷青銅
鏡破霓飛鸞飢烏弔月啼鉤欄風吹碧火火不滅山妖
哭入狐狸穴西陵墓下錢塘潮潮來潮去夕復朝墓前
楊柳不堪折春風自綰同心結
劉致
淮南歌
甓社湖中出明月斯須千山萬山白燭龍馳影不敢眠
淮土風烟黯無色鼪鼯起啼鰍鱔舞荷風驚濤戰南浦
湖天無光湖水立夜半行空洒飛雨東方搖搖天欲曙
畢逋啼老扶桑樹淮天幽幽澹空素老蚌潜輝寂無處
望夫磯
望夫山頭日欲頽望夫山下江聲哀山頭日日風雨惡
江上不見行人迴空山亭亭幾朝暮猶記行人去時路
知君渡河長不歸恨不當年逐君去此身化石千仞磯
石猶可懸心不移長江水涸黃埃飛行人應有歸來時
秋雨吟
濕螢閃光飛不起八尺風漪夜如水仙姝不眠肌骨清
起馳夜凉吹玉笙曲中忽作孤鳳鳴天地感泣秋雨零
旱龍渴死嗟不及坐見扶桑落葉濕前溪水高龍夜吟
不管西郊老農泣
李鵬
三尺水劍歌
龍侯手提三尺水清晨訪我古獄裏直愁雲氣感星辰
滿目寒光素濤起玄冰凝結搖空青芙蓉白日生精熒
為君拂拭開寳匣烱若積雪涵疎星起看天地雲冥冥
誰其麾叱走六丁為擊風雨驅雷霆蕩滌氛祲萬國寧
上頭銘字侯所作辭嚴義正發炳靈憐君少年負才氣
每能仗義討不廷側身北望空馳情君不見燕丹夙夕
得荆軻尊前擊筑揚悲歌咸陽西入萬狼虎白虹貫日
横秋河英雄事去一朝異奈此古來憂憤多憂憤多
向誰語我有高懷亘千古黃金不用買功名失勢因之
虎為鼠嗚呼腰間寳劍棄如土為爾更歌公莫舞
鬼首法刀歌
犴狴雲黑風怒號古栢下蔭青天高白頭獄卒氣如虎
示我鬼首之法刀刀光閃閃展秋練朱髮蒼髯颯青面
玄冥使者為護持一夕蟠空起雷電雷公霹靂電火微
恨血漠漠青燐飛妖狐跳梁天狗吠北斗白日無晶輝
君不見東南羣盗方馳突黃牛峽西更倉卒酒酣激烈
風火生我欲持刀待明發青燈熒熒古獄中起來搔首
亂飛蓬還君此刀淚沾臆嗚呼壯士今沈鬱
黃真仲
麻姑山
麻姑山前江接天女兒浦口好泊船船頭鷗鷺不相識
飛上釣魚竿上眠
草堂張燈宴集分題賦清夜游曲
鰲山宴罷紅塵隔壁月猶貪醉春色笙謌不放彩燈閒
更向花朝作元夕水晶簾底珊瑚枝綵虹亂掣金蛇飛
紅蕖縮水開瑶洞寳鴨嘘雲結綉幃朱宫十六天魔女
手撚天花散香雨玉鉤笑裏暗藏春翠黛愁邊偷換羽
何人截竹吹凉州玉兔飛入銀河流安得箋天乞長夜
夜夜花開作勝遊
李孝光
寄朱希顔
江邊鴻鴈下年年客子何由兩鬢玄七十二灘秋月白
荻花風落釣魚船
大星
大星在天小星落城頭嗚嗚吹畫角津吏擊鼓河上船
行人草草居人憐男兒墮地弧矢願南北東西君莫怨
江山圖
元氣菌蠢生蛟龍銀河倒插金芙蓉九疑正在九州外
碧樹悄悄連丹楓上有萬古不死之明月下有掀天巨
浪之長江有客有客陸龜蒙往來江南成老翁天地無
家屢回首放船去踏江上峯船頭十日懸青雨風拔銀
河映東戶山隨没鶻落中原水作巴蛇走全楚向來英
雄定黃土空遺絹素流今古天地一合如金甌萬歲千
秋奉明主
題太一蓮舟圖
銀河跨西海秋至天為白一片玉芙蓉洗出明月魄太
一真人挾兩龍脱巾大笑眠其中鳳麟洲西與天通扶
桑迺在碧海東手把綠雲有兩童掣嬲二鳥開金籠
雅勒呼
留別彦香學士
十年帝里共鳴珂別後悲歡事幾多汗竹有編歸太史
雨花無迹染維摩湘江夜雨生青草淮海秋風起白波
明日扁舟又南去天涯相望更如何
京師元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀嗚玉勒内家珠箔控銀鈎
道旁亦有揚雄宅寂寞芸窗冷似秋
汴梁懷古
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
張翥
重賦明山歌送胥式有儀還武昌
盱母城南隠居者一生耕鑿盱南野何年移入明山來
築樓山顛雲在下環山小塢三十六中有清池映桑竹
日高塢口煙霧消稍見行人出深谷池頭古井穿石空
池底暗與江流通井中鯉魚長尺半人不敢取疑蛟龍
隠居何人曾子白誰其從者胥生式先生喜與山為徒
意不在仙在樓居胥也來讀山中書溪翁野老時時一
相過有筐盛蕨兮有酒盛壺興酣題詩滿青壁墨痕入
石青糢糊華蓋浮邱石門麻姑隣峯近壑可遊衍中山
之樂足以遄吾軀生今掉頭不肯住京塵茫茫歲云莫
豈知卬亦愛山人未辦山貲得歸去曾先生幾時把袂
明山行洒掃樓上聽松聲黃精飽啖一千日飛上丹梯
朝玉京
送鄭喧宣伯赴竒納克實山大鄂爾多儒學授教
野散千軍帳雲横萬里川寒多雨是雪日近海為天黑
黍甘供釀黃羊飽割鮮廣文年少客寧慮坐無氊
寄韓伯清
淫雨俄如此能傷稼穡無積隂霾日月愁色滿江湖老
大心空壯艱難道愈孤美人秋水外不寄錦襜褕
七月六夜對月
星會黃姑夕天回白帝秋明河初左界大火漸西流晚
景逢多故寒心集百憂山林莽寥落何處覓丹丘
中秋對月時張外史有約以醉不赴
明月中天雲霧消酒醒凉思正飄飄星河不動秋空闊
鐘鼓無聲夜寂寥露下遠山皆落木風來滄海欲生潮
仙家玩事無緣到虛負璚樓聽玉簫
梅雪齊為茅山楊道士賦
雲樹生香滿佩巾紫霄最上集仙真苔荒鶴跡渾無路
花暗笙聲不見人瑶圃月寒通白曉丹臺雲暖駐長春
莫教流水山前去恐似桃花客問津
遊鳳凰山故宫至高禖臺鴻鴈池
衰草寒烟老木風南朝佳氣落秋空璧來山鬼遮秦使
盤泣銅仙別漢宫壞埓尚傳祠乙鳥荒池曾見射飛鴻
騷人自古多荆思長在登臨感慨中
送劉彦基奉宗師命訪求道德經註
北風吹散日冥冥送子南歸出廣庭上國幾年陪賜履
名山隨處訪藏經藜光照夜時燃火龍氣衝寒直射星
却憶冲虚觀前路豫章雙樹更青青
上京秋日
遠山平野浩茫茫曾是當年古戰場飲馬水乾沙窟白
射鵰塵起磧雲黃中郎節在仍歸漢校尉城空罷護羌
今日車書逢混一不辭垂老看氊鄉
螢苑曲
楊花吹春一千里獸艦如雲錦帆起咸洛山河真帝邦
君王自愛揚州死軍裝小隊皆美人畫龍韀汗金麒麟
香風搖蕩夜遊處二十四橋珠翠塵騎行不用燒紅燭
萬點飛螢炫川谷金釵歌度苑中來寳帳香迷樓上宿
醉魂貪作野花荒肯信劒戟生宫墻爛斑古苔洗秋露
尚疑怨血凝晶光至今落日行人路鬼火狐鳴隔烟樹
腐草無情亦有情年年為照雷塘暮
舟發淛江夜泊廟山驛
風帆東上浪冥冥鐘鼓山前近驛亭江漢秋生河漢白
魚龍夜沒水雲青誰從三島求仙藥自信孤槎伴客星
好喚吳兒叩舷起浩歌呼酒月中聽
施鈞
武昌南樓
鸚鵡洲邊艤客舟憲君邀我上南樓胡床老子三更月
鐵笛仙人一曲秋流水白雲來夏口西風黃鶴上磯頭
如今只屬王孫草添得江南幾許愁
偶書
薄宦他鄉是楚囚不堪孤倚夕陽樓東山別後薔薇老
南國歸來薏苡愁風月吟身清似鶴江湖生事拙如鳩
鏡中秋老蓴鱸美欲買烟波一釣舟
王惲
登熙春閣
封丘門外故宫傍天閣空餘内苑荒瀛海夢空三島沒
帝城烟慘五雲蒼石鯨照水鱗猶動金鳳凌雲勢欲翔
竒貨梁園當日盡為誰留在閱興亡
哀故宫
掖庭依約粉垣丹行入荒宫重黯然華表忽驚人世換
昆明重見劫灰寒石龍委地埋秋草湖玉臨池倚暮煙
滿目悲風吹酒醒東華門外淚闌干
徐履方
秦女卷衣曲
莫光續朝光朝莫卷衣裳朝朝莫莫如年長長年不久
留紅芳卷衣裳衣裳中有雙鴛鴦含情拂鴛鴦不敢熱
中腸上方寳鏡湛秋水解后對之肝膽張當時不照邯
鄲娼
楊白華詞
楊白華飄零楚江曲江頭日莫春草齊日短心遥泪相
續飛飛乳燕歸不歸庭樹西風換新綠
杜瑛
弔故宫
月上觚稜椒壁濕飢烏啄碎琅玕石劫火飛盡海揚塵
廢殿荒臺土花碧洛陽書生汴梁客一夜秋風頭欲白
尊中賴有酒如泉醉倚寒窗破愁寂
李材
泊舟湘岸
長沙今在眼青草舊知名二月風檣疾三湘雪浪平藤
深帝子廟花發定王城莫艤江南岸啼鵑處處聲
都門春日
紫陌香塵逐玉珂彤樓花暗弄雲和光風已轉瀛洲草
細雨微生太液波月榭管絃鳴曙早水亭簾幕受風多
少年易感傷春思喚取青娥對酒歌
禁城秋夕
絳宫星淡海無波九陌猶聞動玉珂閶闔微雲藏夕漏
建章明月掛秋河此身天地流萍遠故國關山落木多
欲聽鈞天塵夢隔紫簫吹盡桂婆娑
元日賀裴都事朝回
海上瓊樓接五城人間歌吹近蓬瀛雲移豹尾旌旗動
日射螭頭劒佩明拜舞盡隨仙仗入退歸遥認玉珂鳴
欣欣百草含春意得傍東君暖處生
送省郎楊耀卿使雲南
飄颻使節出金閨郭隗臺前暫解擕天入五溪無鴈到
地經三峽有猿啼子雲舊里風煙在太尉家聲日月齊
後夜客槎何處望秋河迢逓碧雲低
葉景南
山居即事
吟榻障松屏巖扉護竹亭臨風梳白髮對月讀黃庭洞
古千尋碧峰竒萬疊青彈琴坐雲石頻惹鶴來聽
陳子貞
笠澤漁隠
方塘如鑑石如峯落葉平蕪覆一重雲作晚隂低薜荔
水涵秋色亂芙蓉黃冠道士松間過白雪漁舟月下逢
尚想天隨無俗伴應擕茶竈與從容
李凖
汴梁朝元宫留宿
宋家天子朝元閣南内宫中太乙壇五夜星辰金榜動
九天風露玉階寒朱衣魚鬛迎笙鶴絳節龍光引佩鸞
八駿不歸遼海駕步虛空繞紫雲端
送危太樸還京
九重閶闔啓朱扉宫樹隂隂晝漏稀東觀日華浮象闕
上方雲影動龍旂平明玉殿傳宣入薄暮金門待詔歸
最說相如才調逸賦成三署有光輝
送鏡上人住廬山
雲滿袈裟月滿船匡廬何處定安禪屏風九疊啼猿裏
瀑布千尋度鳥邊林下翻經依寳樹花間洗鉢踏金蓮
虎溪若見陶居士不說高僧惠遠賢
登汴梁城
天上曾聞玉輦過金城千里帶黃河鳳凰一去蓬萊苑
鴈鶩羣飛太液波燈火樓臺空市井風雲冠蓋盡丘阿
惟餘畫角聲中調猶是流沙磧裏歌
學士草堂
名山自昔伏龍岡勝地今為卧鹿場無復仙人飛羽駕
還聞學士結茅堂晴嵐蔽日雲當戶隂瀑泠風雪滿床
已喜閒居近紫蓋不妨幽夢隔奎章
沈貞
湖上
野水晴山湖上村柳花飛雪擁柴門魚吹浪沫翻萍葉
鳥浴沙堤糝草根獨老一區楊子宅誰争三里謝公墩
清吟冷館無聊賴皓首空招楚客魂
龍仁夫
陳平章席上題琵琶亭
老大嫦娥負所天忍將離恨寄哀絃江心正好看秋月
却抱琵琶過別船
薩都拉
三茅寧壽觀
楊子江頭春水漲三茅觀裏碧桃開道人不問天南北
夜半月高騎鶴來
贈丁野鶴
不見遼東丁令威舊遊城郭昔人非鏡中人去青鸞老
華表山空白鶴歸石竹泪乾斑雨在玉簫聲斷彩雲飛
洞門花落無人到獨坐蒼苔補道衣
過嘉興
三山雲海幾千里十幅蒲帆掛秋水吳中過客莫思家
江南畫船如屋裏蘆茅短短穿碧沙船頭鯉魚吹浪花
吳姬盪槳入湖去細雨小寒生綠紗我歌水調無人續
江上月凉吹紫竹春風一曲鷓鴣辭花落鶯啼滿城綠
元統乙亥歲余除閩憲知事未行立春十日參政
許可用惠茶寄詩以謝
春到人間纔十日東風先過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
送僧歸廬山
楊子江頭木葉風上人歸興白雲重淨瓶滿貯蓬萊水
客舫遥聽精舍鐘到家自笑門前鶴洗鉢不驚潭底龍
珍重匡廬山畔路逢人應問舊栽松
題舒真人仙山樓觀圖
瑶花琪樹間霓旌十二朱樓接五城臺上吹簫秦弄玉
雲邊度曲許飛瓊光流漢殿青鸞舞霞擁函關紫氣明
方丈蓬萊俱咫尺不須東望問長生
寄句曲外史
霞佩翩翩出洞天當時彷彿見&KR0751;仙幾年海上張公子
今日山中葛稚川滄海塵飛丹已熟玉堂人去榻空懸
林間載酒來相覓乞寫丹經與世傳
招隠首山分韻得生字
龍飛鳳隠知何處今日空餘黃鵠名千古江山圍故國
五更風雨入空城猿啼洞府暮雲合花落祠堂春草生
何日結茅向青壁抱琴坐石聽泉聲
遊竹林寺
野人一過竹林寺無數竹林生白烟江左玉龍埋碧草
月明黃鶴下青田樹銜宿雨藏山鷓花落春風老杜鵑
何日來分雲半榻故人不用買山錢
夢登高山得詩
登高遠望四山齊何處風流杜牧之白苧曾聽松下唱
紫簫還向月中吹野雲雨後無行跡芳草春深有斷碑
夢裏勝遊閒記得翠微高上寫烏絲
酬張伯雨寄茅山志
恨余未識茅君面喜得茅山道士書燈外雨聲那厭聽
風前石髮豈堪梳碧窗雲氣寒生楮清室丹珠夜繞厨
夢到層臺夜披卷桂林風動月疎疎
七日後一夜樂陵臺上倚梧桐樹望月有懷御史
李公藝
凉風吹動梧桐葉瀉下泠泠露華白樂陵臺上悄無人
獨倚梧桐看秋月日高當午桐影直不覺衣沾露華濕
此時却憶金陵人酒醒江樓聽吹笛
偕卞敬之遊吳山駞峯紫陽洞
天風吹我登駞峯大山小山石玲瓏赤霞日射紫瑪瑙
白露夜滴青芙蓉飄颻雲氣穿石室石上凉風吹紫竹
掛冠何日賦歸來掃石篝燈洞中宿
夜泊釣臺
雙崖屹立幾千仞下有一葉之孤舟繁星亂垂光曄曄
長藤古木風颼颼荒祠幽黑山鬼集怪石如人水邊立
錦峯繡嶺雲氣深萬壑千岩露華滴山僧對語夜未央
不知風露滿衣裳唤船振錫渡江去林黑無由歸上方
高寒宇宙無人語亂石灘聲洒飛雨欲從嚴子借羊裘
坐待船頭山月吐
峨眉雲謝照磨李伯貞遺白石
仙人李太白俊逸天下聞芙蓉宫錦袍袖有峨眉雲峨
眉山高劍門隔化為太古一片雪南州北越行相從赤
日炎風消不得今年東海逢故人海波灧灧蒲萄春酒
酣拂袖墮秋水但覺滿座光嶙峋夜深酒醒伴狂客玉
井蓮開華峰白海天落月掛石林坐卧猶疑見顔色秃
兔謾吐峨眉雲何以報荅雙南金古人契義重金石此
物歲寒冰雪心
題陳所翁墨龍
畫龍天下稱所翁秃筆光射驪珠宫長廊白日走雲氣
大厦六月生寒風興來一飲酒一石手提玄兔槌霹靂
漲天烟霧晴不收頭角崢嶸出牆壁全形具體得者稀
今日海邊親見之滿堂光焰動鱗甲倒挾海水空中飛
凌風直上九天去天下蒼生望霖雨太平天子居九重
黍稷穣穰千萬古
題夀監司所藏瘦馬圖
沙場日暮春草肥瘦馬不受黃金羈天生神駿天所愛
豈容過事無人知郎官病坐芙蓉幕喜見馬圖天上落
人生相遇貴相知孰謂世間無伯樂
和題吳閑閑京館王本中醉作竹石壁上
硯屏花落丹水香步虛白日聲琅琅江南道士愛瀟洒
新粉素壁如秋霜王郎酒後衫袖濕醉眼朦朧電光急
黑龍雲重雨脚斜白兔秋高月中泣倦遊借榻日觀東
恍惚舊夢三湘中鷓鴣聲斷江路遠青松雨暗春濛濛
高唐劉侯定齋野玄亭
淮隂季年韓將軍狡兔已死走狗烹沛中白髮周將軍
碧色已滿細柳營何如高唐劉將軍太平不許矢石勲
掉頭青海無傳箭天山掛却烏脚巾歸來買地築小亭
漯水為鏡山為屏樵人溪叟日相過野歌村舞醉復醒
去年偶爾劍戟鳴潼關馬過戰血腥白頭老子如不聞
牛背一笑千山青
補闕歌
錢塘三日風雨急古銅夜光飛霹靂知是神物出人間
猶帶吳宫土花碧玉橋素練懸銀河支機女兒飛鳳梭
蝦鬚風軟亂纖影春水日晴生潮波破窗冷硯留不得
零落江南酒家客狂歌索酒仰面歇誤擊紅籌唾壺裂
何人進入蓬萊宫銀屏碧幕珠簾重此身補闕亦何用
玉龍瀉水流芙蓉
贈別鷲峯上人并引
予遷官出閩過建陽會同年邀予至其家因登
溪閣俄聞茂林脩竹間有絃誦之聲詢世文乃
靈山上人也頃之相會閣上臞然如鶴悠然如
閒雲出所作詩一帙蕭然有林下風也予南出
閩世文亦將赴官編脩鷲峯送予溪上徘徊顧
望有不忍別意鷲峯湖南人本姓歐陽靈其釋
名鷲峯其自號乃座主翰林侍讀歐陽之族也
建溪秋高山水清溪邊偶識衡陽僧臨水洗鉢掛溪閣
夜訪校書天祿燈聖經佛偈通宵讀苜蓿堆盤勝食肉
回雁峯南難寄書武夷洞前堪煮粥西風獵獵吹水寒
相送郎官南出關校書公子玉京出衡陽上人何日還
手中玉杖春雨綠母乃湘君廟前竹胡不截作雙鳳簫
吹作來儀舜庭曲古曲雅以淡天高難上聞不如且拄
杖頭月歸卧祝融峯畔雲
題郭元二公畫壁
兩山出沒如虎頭爭竒角怪不肯休一山如龍入雲去
一山化作長江流崚嶒相雄不相下欲向人間索高價
塵中有客語如狂龍者可先江者亞一笑上馬歸醉眠
麯生使我多妄言酒醒忽記夜來語先者姓郭亞者元
送友人之金陵
陳郎買舟上金陵寒江水落風浪小飛帆遠掛蔣山青
空城畫角秦淮曉白門酒美香滿城吳姬唤客客不行
樓中子弟盡年少玉奴行酒吹鸞笙陳郎不聽黃金縷
朝走東吳暮走楚半生落魄一布袍感慨長歌弔千古
六朝遺跡生暮烟故家荒塚迷花鈿鳳凰臺上酹李白
何人知子囊無錢
雪霽訪馮道士不遇
道人已跨龍潭鶴童子能烹雀舌茶一夜山中滿林雪
客來無處覓梅花
宫詞
楊柳樓心月滿床錦屏繡褥夜生香不知門外春多少
半醉移燈看海棠
秋詞
清夜宫車出建章紫衣小隊兩三行石闌干外銀鐙過
照見芙蓉葉上霜
西宫即事
九重五色金銀闕冠帶將軍盡羽林白髮儒臣方進講
西宫午漏隔花深
贈道士陳華隠
早年濯足東海水去卧華峯頂上雲收得九秋仙掌露
歸來酌獻武夷君
過高郵射陽湖
飄蕭樹稍風浙瀝湖上雨不見打魚人菰蒲鴈相語
西湖絶句(六首)
湧金門外上湖船狂客風流憶往年十八女兒搖艇子
隔船笑擲買花錢
少年豪飲醉忘歸不覺湖船旋旋移水面夜凉銀燭小
越娘低唱月生眉
紫騮嬌踏落花泥二月江城雨過時拂曉市河春水滿
小船多半載吳姬
惜春曾向湖船宿酒渴吳姬夜破橙驀聽郎君呼小字
轉頭含笑背銀燈
待得郎君半醉時笑將紈扇索題詩小紅簾捲春波綠
渡水楊花落硯池
垂柳隂隂蘇小家滿湖飛燕趁楊花繁華一去風波減
今日橫堤幾樹鴉
黃清老
登岸書所見寄魏亨道
紫霞搖日花滿川漁翁不歸鷗在船白雲悠然渡水去
平野秋色青連天
寄劉鳳溪時有麻源之約不果往
南國家人髮欲絲仙壇孤負杏花期多情惟有東橋水
流到瓜州月上時
留別
相尋復相別把酒意如何雲石有時合風湍無定波此
行迷出處一笑對嵯峨長揖下山去暮烟浮女蘿
夜晏友入席有懷照磨
青山林下啼班鳩綠楊門前嘶紫騮落花成陣作春雨
東風淡淡雲悠悠美人捲簾日在手蝴蝶飛上珊瑚鈎
南溪不見筍成竹擬約滄波同倚樓
送王君冕歸陜西
狂風卷茅屋遥見溪上山人生有遇合離別何足歎黃
鵠將西歸臨水振羽翰我有雙明珠置之青雲端朝朝
復暮暮照君千里還
訪子威都事不遇
清曉抱綠綺來就夫君彈夫君久已出野水流花間石
澗渡微雨秋生湖上山松隂坐永日心與雲俱閒人事
有離合白鷗聊共還
送楊信夫歸臨江
自別武夷君海水落幾丈當年尊俎地顛倒疊横嶂君
從山中來應見桃花開秦人笑相語愧我非仙才茫茫
八極中雲月秋徘徊苦吟不出戶孤負黃金罍劃然西
風生拂我琴邊埃願從雙白鶴去去不復回
番易舟中聞友人消息因贈
岧嶤九天門玉署青瑣闥老我烟霞心參商坐寥闊十
年望春雲不忍鑷白髮鴻鴈遠塞來頻頻附書札江湖
秋水淺舟楫苦不達不知南山陽梅花為誰發
贈汪玉成
千里還家獨抱琴象山杳在白雲林曉寒莫厭江東路
人倚梅花雪意深
自勉
東風一笑可人心旋瀝新醅對栢斟山色未勻春意淺
梅花已老白雲深半軒依竹閒聽雨千里懷人欲抱琴
試問樵溪隔年意碧波東注渺難尋
送三山張國寳府掾美歸
三山星斗高貼天三山潮汐走百川張公平生飲中仙
襟度脱落神飄然三山神人不敢友天風吹度金鰲巔
掃清案牘待明月平鋪綠水栽紅蓮公庭無人山色落
時有雙燕歸簾前樵溪夜雨深一尺城外明朝翠如織
春歸草木不可遮黯淡已作離別色離別兮奈何若有
人兮佩女蘿公不顧兮山之阿滄海渺渺浮雲多
友人擬古樂府因題絶句(五首)
采荇歸來午花梢日轉廊綠隂凉似水不用洗紅粧
生愛東隣女蛾眉畫不如近來機杼廢臨得右軍書
漫道從軍樂風霜只獨居三年遼水上不得一行書
海上扶桑景清光日見君秖愁風雨夜西北有浮雲
今夜中秋月含情獨上樓辰星三兩點偏照玉簾鈎
宋无
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中笑亞夫覇業明朝棄如土
烏夜啼
露花洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宫中夜夜啼栖烏美人日日歌吳歈吳王國破歌聲絶
鬼火青熒生碧血千年壞塜穴狐兔鳥銜紙錢掛枯樹
髑髏無語滿眼泥曾見吳王歌舞時烏夜啼啼為誰身
前歡樂身後悲空留琴怨傳相思烏夜啼啼別離
妾薄命
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峯九疑新妾那能無
故時補天天不高填海海不深不食蓮菂不知妾心
寄征衣
征衣須早寄遥憶藁砧寒莫訝啼痕少相思淚正乾
孫華
商人婦
妾年將及笄嫁與東家兒東家兒販江西夫婦五年三
別離江西娼家花滿蹊不知今年歸不歸春來還為作
春衣滿院楊花雙燕飛
楓橋夜泊
畫船夜泊寒山寺不信江風有客愁二八娥眉雙鳳吹
滿天明月按凉州
貫雲石
君山行
北溟魚背幾千里負我大夢遊弱水蓬萊隔眼不盈攀
碧落香銷吹不起茜褐女兒懷遠遊遠人不歸明月羞
寳釵綰髻翠欲流風鬟十二照暮秋女媧煉石補天手
手拙石開露天醜瓊樓玉宇亦人間直指示君君見否
斯須魚去夢亦還白雲與我遊君山
元藝圃集卷三
