孝詩别集類三(宋)
提要
(臣)等謹案孝詩一卷宋林同撰同字子真
號空齋福清人祖瑑直寶章閣父公遇字
養正蔭補寧化尉以不忍違親乞奉祠服闋
調戶曺不就自營精舍以居扁曰寒齋同其
長子也與弟合字子常俱有隠操後元兵至
福州抗節死之林希逸鬳齋續集中與其兄
弟贈答詩文甚多又有同所作壬申酬倡集
䟦今其書已佚惟此集猶傳前有淳祐庚戌
劉克莊序皆摭古今孝事每事為一五言絶
句一首亦間有兩事合詠為一者其變例也
凡聖人之孝十首賢者之孝二百四十首仙
佛之孝十首異域之孝十首物類之孝十首
其間如唐李迥秀之類本為佞幸蓋以一節
取之至寒山子煮爺煮娘之類則愛無差等
之談錄之不免於駁襍然大旨主於敦飭人
倫感發天性未可以其詞旨陳腐棄之况其
人始以孝著終以忠聞雖零篇斷什猶當珍
而惜之是固不僅以文章論矣案宋史忠義
傳稱林空齋失其名已為失考又誤以空齋
為同之子分一人為二人併云空齋舉進士
歴知縣考克莊序謂同兄弟俱未脱白又嘗
曰年未四十慨然罷舉是同固未嘗舉進士
也又宋人劉麟瑞昭忠逸詠稱林處士同是
同固未嘗任知縣也且麟瑞詩内有血書矮
壁存吾節氣貫長虹任汝烹句又與史之嚙
指血書壁自誓不屈諸語相合然則死節者
為同而非同之子也明甚宋史殊為失實又
福建通志人物傳稱林同字子真公遇子元
兵至不屈死隠逸傳又稱林仝字子貞與弟
合並有隱操至元中郡府上其行誼詔徵不
就合字子常云云其說又異然同合之俱為
公遇子已見原序同字子真合字子常已見
鬳齋集俱確鑿可信通志既以死難之林同
為公遇子則隱逸之林仝不得又曰弟合字
子常也且改同為仝改子真為子貞並屬點
畫音聲之變明為傳寫訛謬分為二人至曺
溶學海類編亦載孝詩一卷題長樂林同季
野著名同而地與字俱異又不知其何所據
矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
孝詩原序
寒齋力辭聘召死於隱約子同合以表其阡旌其閭為
未足也行其書焉嗣其學焉同又摭載籍以來孝於父
母者事為一詩詩具一意各二韻二十字積至三百首
起邃古迄叔季兼取明天理未嘗泯也自聖賢至異域
異類並錄見天性未嘗異也事陳而意新辭約而義溥
賢於烟雲月露之作遠矣始寒齋之事寳章也視調膳
裼襲之節以康其體躬場圃井臼之勞以裕其力人知
寳章之勇退而不知其退之有以自樂也同合之事寒
齋也亦然昔曾元養參矣不如參之養晳石奮諸子恬
侯稍不逮建至孫而孝謹遂衰今石塘之林奕世家法
嗣守不墜有古人所難能者惜其弟兄俱未脱白脩於
家浮沉於閭里而已余嘗恨世儒率華過其實惟同華
實相副其操行蓋漢孝廉之盛舉也詞藝亦唐進士之
高選也頃艮齋謝公嘗彙孝史五十卷上之阜陵同此
詩他日必與謝公之史並行淳祐庚戌白露節前史官
劉克莊序
