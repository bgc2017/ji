李太白文集别集類一(唐)
提要
(臣)等謹案李太白文集三十卷唐李白撰舊
唐書白傳稱山東人新唐書則作隴西成紀
人考杜甫作崔端薛復筵醉歌有近來海内
為長句汝與山東李白好句楊慎丹鉛錄據
魏顥李翰林集序有世號為李東山之文謂
杜集傳寫誤倒其字似乎有理然元稹作杜
甫墓誌亦稱與山東人李白其文鑿然如倒
之作東山人則語不成文又不得以魏序為
解檢白集寄東魯二子詩有我家寄東魯句
顥序亦稱合於魯一婦人生子曰頗黎蓋居
山東頗久故人亦以是稱之實則非其本籍
劉昫等誤也至於隴西成紀乃唐時李氏以
郡望通稱故劉知幾史通因習篇自注曰近
代史為王氏傳曰瑯邪臨沂人為李氏傳曰
隴西成紀人非惟王李二族久離本郡亦自
當時無此郡縣皆是魏晉以前舊名今勘驗
唐書地理志果如所說則陽冰局於習俗宋
祁等又襲舊文亦不足據惟李陽冰為白族
人魏顥為白好友陽冰序稱凉武昭王暠之
後謫居條支神龍之始逃歸於蜀復指李樹
而生伯陽驚姜之夕長庚入夢云云顥序稱
白本隴西後家於綿身既生蜀云云則白為
蜀人具有確證二史所書皆非其實也陽冰
草堂集序不言卷數新唐書藝文志則曰草
堂集二十卷李陽冰編按宋敏求後序曰唐
李陽冰序李白草堂集十卷咸平中樂史别
得白歌詩十卷合為李翰林集二十卷史又
纂雜著為别集十卷然則草堂集原本十卷
唐志以陽冰所編為二十卷者殊失之不考
今草堂集不傳樂史所編亦罕見此本乃宋
敏求得王溥及唐魏顥本又裒集唐類詩諸
編洎石刻所傳輯為一集曾鞏又考其先後
而次第之為三十卷首卷惟載諸序碑記二
卷以下乃為歌詩二十三卷襍著六卷其本
流傳頗少
國朝康熙中吳縣繆曰芑始重刊之後有曰芑
跋云得臨川晏氏宋本重加校正較坊本頗
為近古然陳氏書錄解題晁氏讀書志馬氏
經籍考並題李翰林集而此乃曰太白全集
未審為宋本所改曰芑所改是則稍稍可疑
耳今仍以歌詩為首而以諸序碑記等錄於
末卷以符全書體例焉乾隆四十四年二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
