李太白文集卷十五
唐李白撰
歌詩三十八首
送下
洞庭醉後送絳州吕使君杲流澧州(江夏)
昔别若夢中天涯忽相逢洞庭破秋月縱酒開愁容贈
劔刻玉字延平兩蛟龍送君不盡意書及鴈迴峯
與諸公送陳郎將歸衡陽(并序)
仲尼旅人文王明夷苟非其時聖賢低眉况僕之不
肖者而遷逐枯槁固非其宜朝心不開暮髮盡白而
登高送遠使人增愁陳郎將義風凛然英思逸發來
下曹城之榻去邀才子之詩動清興於中流泛素波
而徑去諸公仰望不及連章祖之序慙起予輒冠名
賢之首作者嗤我乃為撫掌之資乎
衡山蒼蒼入紫冥下看南極老人星迴飈吹散五峯雪
往往飛花落洞庭氣清嶽秀有如此郎將一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
江夏送倩公歸漢東(并序)
謝安四十臥白雲於東山桓公累徵為蒼生而一起
常與支公遊賞貴而不移大人君子神冥契合正可
乃爾僕與倩公一面不忝古人言歸漢東使我心痗
夫漢東之國聖人所出神農之後季梁為大賢爾來
寂寞無一物可紀有唐中興始生紫陽先生先生六
十而隱化若繼跡而起者惟倩公焉蓄壯志而未就
期老成於他日且能傾産重諾好賢攻文即惠休上
人與江鮑往復各一時也僕平生述作罄其草而授
之思親遂行流涕惜别今聖朝巳捨季布當徵賈生
開顔洗目一見白日冀相視而笑於新松之山耶作
小詩絶句以寫别李白辭
路入漢東國川藏明月輝寧知喪亂後更有一珠歸
送趙判官赴黔府中丞叔幕
廓落青雲心結交黃金盡冨貴翻相忘令人忽自哂蹭
蹬鬢毛斑盛時難再還巨源咄石生何事馬蹄間綠蘿
長不厭却欲還東山君為魯曾子拜揖高堂裏叔繼趙
平原偏承明主恩風霜推(一作摧)獨坐旌節鎮雄藩虎士
秉金鉞蛾眉開玉樽才高幕下去義重林中言水宿五
溪月霜啼三峽猿東風春草綠江上候歸軒
送陸判官往琵琶峽
水國秋風夜殊非遠别時長安如夢裏何日是歸期
送梁四歸東平
玉壺挈美酒送别強為歡大火南星月長郊北路難殷
王期負鼎汶水起垂竿莫學東山臥參差老謝安
江夏送友人
雪點翠雲裘送君黃鶴樓黃鶴振玉羽西飛帝王州鳳
無琅玕實何以贈遠遊徘徊相顧影淚下漢江流
送郗昂謫巴中
瑶草寒不死移植滄江濱東風灑雨露會入天地(一作池)
春予若洞庭葉隨波送逐臣思歸未可得書此謝情人
江夏送張丞
欲别心不忍臨行情更親酒傾無限月客醉幾重春藉
草依流水攀花贈遠人送君從此去迴首泣迷津
賦得白鷺鷥送宋少府入三峽
白鷺拳一足月明秋水寒人驚遠飛去直向使君灘
送二季之江東
初發強中作題詩與惠連多慙一日長不及二龍賢西
塞當中路南風欲進船雲峯出遠海帆影挂清川禹穴
藏書地匡山種杏田此行俱有適遲爾早歸旋
江西送友人之羅浮(南昌)
桂水分五嶺衡山朝九疑鄉關眇安西流浪將何之素
色愁明湖秋渚晦寒姿疇昔紫芳意已過黃髮期君王
縱疎散雲壑借巢夷爾去之羅浮我還憩峨眉中闊道
萬里霞月遥相思如尋楚狂子瓊樹有芳枝
宣州謝朓樓餞别校書叔雲(一作陪侍御叔華登樓歌)
棄我去者昨日之日不可留亂我心者今日之日多煩
憂長風萬里送秋鴈對此可以酣高樓蓬萊文章建安
骨中間小謝又清發俱懷逸興壯思飛欲上青天(一作雲)
覽明月抽刀斷水水更流舉杯消愁愁更(一作復)愁人生
(一作男兒)在世不稱意明朝散髮弄扁舟(一作舉棹還滄洲)
宣城送劉副使入秦
君即劉越石雄豪冠當時凄清横吹曲慷慨扶風詞虎
嘯俟騰躍雞鳴遭亂離千金市駿馬萬里逐王師結交
樓煩將侍從羽林兒綂兵捍吳越豺虎不敢窺大勲竟
莫敘已過秋風吹秉鉞有季公凛然負英姿寄深且戎
幕望重必台司感激一然諾縱横兩無疑伏奏歸北闕
鳴騶忽西馳列將咸出祖英寮惜分離斗酒滿四筵歌
笑宛溪湄君攜東山妓我詠北門詩貴賤交不易恐傷
中園葵昔贈紫騮駒今傾白玉巵同驩萬斛酒未足解
相思此别又千里(一作此外别千里)秦吳渺天涯月明關山苦
水劇隴頭悲借問幾時還春風入黃池無令長相思折
斷綠楊枝
涇川送族弟錞(時盧校書草序常侍御為詩)
涇川三百里若耶羞見之錦石照碧山兩邊白鷺鷥佳
境千萬曲客行無歇時上有琴高水下有陵陽祠仙人
不見我明月空相知問我何事來盧敖結幽期蓬山振
雄筆繡服揮清詞江湖發秀色草木含榮滋置酒送惠
連吾家稱白眉愧無海嶠作敢闕河梁詩見爾復幾朝
俄然告將離中流漾綵鷁列岸叢金羈歎息蒼梧鳳分
棲瓊樹枝清晨各飛去飄落天南垂望極落日盡秋深
暝猨悲寄情與流水但有長相思
五松山送殷淑
秀色發江左風流奈若何仲文了不還獨立揚清波載
酒五松山頽然白雲歌中天度落月萬里遥相過撫酒
惜此月流光畏蹉跎明日别離去連峯鬱嵳峩
送崔氏昆季之金陵(一作秋夜崔八丈水亭送崔二)
放(一作吳)歌倚東樓行子期曉發秋風渡江來吹落山上
月主人出美酒滅燭延清光二崔向金陵安得不盡觴
水客弄歸棹雲帆卷輕霜扁舟敬亭下五兩先飄揚峽
石入水花碧流日更長思君無歲月西笑阻河梁
登黃山陵歊臺送族弟溧陽尉濟充(一作統)汎舟
赴華隂(當塗)
鸞乃鳳之族翺翔紫雲霓文章輝(一作耀)五色雙在瓊樹
棲一朝各飛去鳳與鸞俱啼炎赫五月中朱曦爍河堤
爾從汎舟役使我心魂悽秦地無草木南雲喧鼓鼙君
王減玉膳早起思鳴鷄漕引救關輔疲人免塗泥宰相
作霖雨農夫得耕犂静者伏草間羣才滿金閨空手無
壯士窮居使人低送君登黃山長嘯倚(一作上)天梯小舟
若鳬鴈大舟若鯨鯢開帆散長風舒卷與雲齊日入牛
渚晦蒼然夕煙迷相思在何所(一作定何許)杳在洛陽西
送儲邕之武昌
黃鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐汎舟行諾謂
楚人重詩傳謝朓清滄浪吾有曲寄入棹歌聲
詶荅上
詶談少府(襄漢)
一尉居倏忽梅生有仙骨三事或可羞匈奴哂千秋壯
心屈黃綬浪跡寄滄洲昨觀荆峴作如從雲漢遊老夫
當暮矣蹀足懼驊騮
詶宇文少府見贈桃竹書筒
桃竹書筒綺繡文良工巧妙稱絶羣靈心圓映三江月
彩質疊成五色雲中藏寶訣峨眉去千里提攜長憶君
五月東魯行荅汶上翁(魯中)
五月梅始黃(一作禾黍綠)蠶凋桑柘空魯人重織作機杼鳴
簾櫳顧余不及仕學劔來山東舉鞭訪前塗獲笑汶上
翁下愚(一作宵人)忽壯士未足論窮通我以一箭書能取聊
城功終然不受賞羞與時人同西歸去直道落日昏隂
虹此(一作我)去爾勿言甘心如轉蓬
早秋單父南樓詶竇公衡
白露見日滅紅顔隨霜凋别君若俯仰春芳辭秋條泰
山嵳峩夏雲在疑是白波漲東海散為飛雨川上來遥
帷却卷清浮埃知君獨坐青軒下此時結念同懷者我
閉南樓著道書幽簾清寂若仙居曾無好事來相訪頼
爾高文一起予
山中荅俗人(一云荅問)
問余何意(一作事)棲碧山笑而不荅(一作語)心自閒桃花流
水窅(一作宛)然去别有天地非人間
荅友人贈烏紗帽
領得烏紗帽全勝白接䍦山人不照鏡稚子道相宜
詶張司馬贈墨(吳中)
上黨碧松煙夷陵丹沙末蘭麝凝珍墨精光乃堪掇黃
頭奴子雙鵶鬟錦囊養之懷袖間今日贈余蘭亭去興
來灑筆會稽山
荅湖州迦葉司馬問白是何人
青蓮居士謫仙人酒肆藏名三十春湖州司馬何須問
金粟如來是後身
荅長安崔少府叔封遊終南翠微寺太宗皇帝
金沙泉見寄(長安)
河伯見海若傲然誇秋水小物暗遠圖寧知通方士(一作)
(寧識通方理)多君紫霄意獨往蒼山裏地古寒雲(一作雪)深巖
高長風起初登翠微嶺復憩金沙泉踐苔朝霜滑弄波
夕月圓飲彼石下流(一作潭)結蘿宿谿烟鼎湖夢渌水龍
駕空(一作何)茫然早行子午間(一作開又作峯)却登山路遠(一作却歎)
(山路遠又作頗識關路遠)拂琴聽霜猿滅燭乃星飯人烟無明異鳥
道絕往返攀崖倒青天(一作到青山)下視白日晩既過(一作遇)
石門隱還唱(一作聞)石潭歌涉雪搴紫芳(一作采紫莖)濯纓想
(一作掬)清波此(一作斯)人不可見此地君自過為余謝風泉
其如幽意何
贈李十二左司郎中崔宗之(附)
涼秋八九月白露空園庭耿耿意不暢捎捎(一作悄悄)風葉
聲思見雄俊士共話今古情李侯忽來儀把袂苦不早
清論既抵掌玄談又絶倒分明楚漢事歷歷王霸道擔
囊無俗物訪古千里餘袖有七首劔懷中茂陵書雙眸
光照人詞賦凌子虚酌酒絃素琴霜氣正凝㓗平生心
事中今日為君說我家有别業寄在嵩之陽明月出高
岑清溪澄素光雲散忩戸靜風吹松桂香子若同斯遊
千載不相忘
詶崔五郎中
朔雲横高天萬里起秋色壯士心飛揚落日空歎息長
嘯出原野凛然寒風生幸遭聖明時功業猶未成奈何
懷良圖鬱悒獨愁坐(一作空獨坐)杖策尋英豪立談乃知我
崔公生人秀緬邈青雲姿制作參造化託諷含神祇海
嶽尚可傾吐諾終不移是時霜飈寒逸興臨華池起舞
拂長劔四座皆揚眉因得窮歡情贈我以新詩又結汗
漫期九垓遠相待舉身憩蓬壺濯足弄滄海從此凌倒
景一去無時還朝遊明光宫暮入閶闔關但得長把袂
何必嵩丘山
以詩代書答元丹丘
青鳥(一作烏)海上來今朝發何處口銜雲錦字(一作書)與我
忽飛去鳥去凌紫煙書留綺忩前開緘方(一作時)一笑乃
是故人傳故人深相勗憶我勞心曲離居在咸陽三見
秦草綠置書雙袂間引領不暫閒長望(一作歎)杳難見浮
雲横遠山
金門答蘇秀才
君還石門日朱火始改木春草如有情山中尚含綠折
芳愧遥憶永路當自勗遠見故人心平生以此足巨海
納百川麟閣多才賢獻書入金闕酌醴奉瓊筵屡忝白
雲唱恭聞黃竹篇恩光煦拙薄雲漢希騰遷銘鼎儻云
遂扁舟方渺然我留在金門君去臥丹壑未果三山期
遥欣一丘樂玄珠寄罔象赤水非寥廓願狎東海鷗共
營西山藥栖巖君寂蔑處世余龍蠖良辰不同賞永日
應閒居鳥吟簷間樹花落忩下書緣谿見綠篠隔岫窺
紅蕖採薇行笑歌眷我情何已月出石鏡間松鳴風琴
裏得心自虚妙外物空頽靡身世如兩忘從君老煙水
詶坊州王司馬與閻正字對雪見贈(陜右)
遊子東南來自宛適京國飄然無心雲倏忽復西北訪
戴昔未偶尋嵇此相得愁顔發新歡終宴敘前識閻公
漢庭舊沉鬱冨才力價重銅龍樓聲高重門側寧期此
相遇華館陪遊息積雪明遠峯寒城沍春色主人蒼生
望假我青雲翼風水如見資投竿佐皇極
詶中都小吏攜斗酒雙魚於逆旅見贈(齊魯)
魯酒若琥珀(一作琥珀色)汶魚紫錦鱗山東豪吏有俊氣手
攜(一作持)此物贈遠人意氣相傾兩相顧斗酒雙魚表情
素酒來我飲之鱠作别離處雙鰓呀呷鰭鬛張撥剌銀
盤欲飛去呼兒拂机霜刃揮紅肌花落白雪霏為君下
筯一餐飽(一作罷)醉著金鞍上(一作走)馬歸
詶張卿夜宿南陵見贈
月出魯城東明如天上雪魯女驚莎鷄鳴機應秋節當
君相思夜火落金風高河漢挂戸牖欲濟無輕舠我昔
辭林丘雲龍忽相見客星動太微朝去洛陽殿爾來得
茂彦七葉仕漢餘身為下邳客家有圯橋書傅說未夢
時終當起巖野萬古騎辰星光輝照天下與君各未遇
長策委蒿萊寶刀隱玉匣鏽澁空莓苔遂令世上愚輕
我土與灰一朝攀龍去䵷黽安在哉故山定有酒與爾
傾金罍
詶岑勛見尋就元丹丘對酒相待以詩見招
黃鶴東南來寄書寫心曲倚松開其緘憶我腸斷續不
以千里遥命駕來相招中逢元丹丘登嶺宴碧霄對酒
忽思我長嘯臨清飈蹇余未相知茫茫綠雲垂俄然素
書及解此長渴饑策馬望山月途窮造階墀喜茲一會
面若覩瓊樹枝憶君我遠來我歡方速至開顔酌美酒
樂極忽成醉我情既不淺君意方亦深相知兩相得一
顧輕千金且向山客笑與君論素心
答從弟幼成過西園見贈
一身自瀟灑萬物何囂喧拙薄謝明時棲閒歸故園二
季過舊壑四鄰馳華軒衣劔照松宇賓徒光石門山童
薦珍果野老開芳罇上陳樵漁事下敘農圃言昨來荷
花滿今見蘭苕繁一笑復一歌不知夕景昏醉罷同所
樂此情難具論
詶王補闕翼惠莊廟宋丞泚贈别
學道三十春自言羲皇人軒蓋宛若夢雲松長相親偶
將二公合復與三山鄰喜結海上契自為天外賓鸞翮
我先鎩龍性君莫馴樸散不尚古時訛皆失真勿踏荒
溪坡朅來浩然津薜帶何辭楚桃源堪避秦世迫且離
别心在期隱淪詶贈非烱誡永言銘珮紳
李太白文集卷十五
