李太白文集卷十一
唐李白撰
歌詩四十首
寄下
淮隂書懷寄王宗成一首(再至淮南一作王宋城)
沙墩至梁苑二十五長亭大舶夾雙櫓中流鵝鸛鳴雲
天掃空碧川岳涵餘清飛鳬從西來適與佳興并眷言
王喬舄婉孌故人情復此親懿會而增交道榮㳂洄且
不定飄忽悵徂征暝投淮隂宿欣得漂母迎斗酒烹黃
鷄一飡感素誠予為楚壯士不是魯諸生有德必報之
千金恥為輕緬書羈孤意遠寄棹歌聲
聞王昌齡左遷龍標遥有此寄
揚州花落(一作楊花落盡)子規啼聞道龍標過五溪我寄愁心
與明月隨風直到夜郎西
寄王屋山人孟大融
我昔東海上勞山飡紫霞親見安期公食棗大如瓜中
年謁漢主不愜還歸家朱顔謝春暉白髮見生涯所期
就金液飛步登雲車願隨夫子天壇上閒與仙人掃落
花
憶舊遊寄譙郡元參軍(金陵)
憶昔洛陽董糟丘為余天津橋南造酒樓黃金白璧買
歌笑一醉累月輕王侯海内賢豪青雲客就中與君(一作)
(與君一見)心莫逆迴山轉海不作難傾情倒意無所惜我向
淮南攀桂枝君留洛北愁夢思不忍别還相隨相隨迢
迢訪仙城三十六曲水迴縈一溪初入千花明萬壑度
盡松風聲銀鞍金絡到平地漢東太守來相迎紫陽之
真人邀我吹玉笙飡霞樓上動仙樂嘈然宛似鸞鳳鳴
袖長管催欲輕舉漢中太守醉起舞(一作漢東太守酣歌舞)手持
錦抱覆我身我醉横眠枕其股當筵意氣凌九霄星離
雨散不終朝分飛楚關山水遥余既還山尋故巢君亦
歸家度渭橋君家嚴君勇貔虎作尹并州遏戎虜五月
相呼度太行摧輪不道羊腸苦行來北涼歲月深感君
貴義輕黃金瓊杯綺食青玉桉使我醉飽無歸心時時
出向城西曲晉祠流水如碧玉浮舟弄水簫鼓鳴微波
龍鱗莎草綠興來攜妓恣經過其若楊花似雪何紅(一作)
(鮮)糚欲醉宜斜日(一作如花落)百尺清潭寫翠娥翠娥嬋娟
初月輝美人更唱舞羅衣清風吹歌入空去歌曲自繞
行雲飛此時行(一作歡)樂難再遇西遊因獻長楊賦北闕
青雲不可期東山白首(一作髮)還歸去渭橋南頭(一作渦水橋南)
一遇君鄼臺之北又離羣問余别恨今多少落花春暮
爭紛紛(一作鸎飛求友滿芳樹落花送客何紛紛)言(一作情)亦不可盡情(一作言)
亦不可極呼兒長跪緘此辭寄君千里遙相憶
月夜江行寄崔員外宗之
飄飄江風起蕭颯海樹秋登艫美清夜挂席移輕舟月
隨碧山轉水合青天流杳如(一作然)星河上但覺雲林幽
歸路方浩浩徂川去悠悠徒悲蕙草歇復聽菱歌愁岸
曲迷後浦沙明瞰前洲懷君不可見望遠增離憂
宿白鷺洲寄楊江寧
朝别朱雀門暮棲白鷺洲波(一作沙)光搖海月星影入城
樓望美金陵宰如思瓊樹憂徒令魂作夢翻覺夜成秋
綠水解人意為余西北流因聲玉琴裏蕩漾寄君愁
新林浦阻風寄友人(一云金陵阻風雪書懷寄楊江寧)
潮水定可信天風難與期清晨西北轉薄暮東南吹以
此難挂席佳期益相思(一本云以此難挂席洄㳂頗淹遲使索金陵書又叨賢宰知絃)
(歌止過客惠化聞京師)海月破圓(一作團)景菰蔣生綠池昨日北湖
梅開花已滿枝(一作昨日北湖花初開未滿枝)今朝(一作看)白門柳夾道
垂青絲歲物忽如此我來定(一作復)幾時紛紛江上雪草
草客中悲明發新林浦(一作板橋浦)空吟謝朓詩
寄韋南陵冰余江上乘興訪之遇尋顔尚書笑
有此贈
南船正東風北船來自緩江上相逢借問君語笑(一作聲)
未了風吹斷聞君攜妓訪情人應為尚書不顧身堂上
三千珠履客甕中百斛金陵春恨我阻此樂淹留楚(一作)
(此)江濱月色醉遠客山花開欲燃春風狂殺人一日劇
三年乘興嫌太遲焚却子猷船夢見五柳枝已堪挂馬
鞭何日到彭澤長(一作狂)歌陶令前
題情深樹寄象公
腸斷枝上猨淚添山下樽白雲見我去亦為我飛翻
北山獨酌寄韋六
巢父將許由未聞買山隱道存跡自高何憚去人近紛
吾下茲嶺地閒諠亦泯門横羣岫開水鑿衆泉引屏高
而在雲竇深莫能準川光晝昏凝林氣夕凄緊於焉摘
朱果兼得養玄牝坐月觀寶書拂霜弄瑶軫傾壺事幽
酌顧影還獨盡念君風塵遊傲爾令自哂(一作安知世上人名利空)
(蠢蠢)
寄當塗趙少府炎
晩登高樓望木落雙江清寒山饒積翠秀色連州城目
送楚雲盡心悲胡鴈聲相思不可見迴首故人情
寄東魯二稚子(在金陵作)
吳地桑葉綠吳蠶巳三眠我家寄東魯誰種龜隂田春
事巳不及江行復茫然南風吹歸心飛墮酒樓前樓東
一株桃枝葉拂青煙此樹我所種别來向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姊亦齊肩雙行桃樹下
撫背復誰憐念此失次第肝腸日憂煎裂素寫遠意因
之汶陽川
獨酌青溪江石上寄權昭夷(秋浦)
我攜一樽酒獨上江祖石自從天地開更長幾千尺舉
杯向天笑天迴日西照永願坐此石長垂嚴陵釣寄謝
山中人可與爾同調
禪房懷友人岑倫南遊羅浮兼泛桂海自春徂
秋不返僕旅江外書情寄之(潯陽)
嬋娟羅浮月搖艷桂水雲美人竟獨往而我安能羣一
朝語笑隔萬里懽情分沉吟綵霞没夢寐瓊芳歇歸鴻
度三湘遊子在百越邊塵染衣劔白日凋華髮春氣變
楚關秋聲落吳山草木結悲緒風沙凄苦顔朅來巳永
久頽思如循環飄飄限江裔想像空留滯離憂每醉心
别淚徒盈袂坐愁青天末出望黃雲蔽目極何悠悠梅
花南嶺頭空長滅征鳥水闊無還舟寶劔終難託金囊
非易求歸來儻有問桂樹山之幽
廬山謠寄盧侍御虚舟
我本楚狂人鳳謌笑(一本作哭)孔丘手持綠玉杖(一作枝)朝别
黃鶴樓五嶽尋仙不辭遠一生好入名山遊廬山秀出
南斗傍屏風九疊雲錦張影落明湖青黛光金闕前開
二峯帳銀河倒挂(一作瀉)三石梁香爐瀑布遥相望迴崖
沓嶂崚(一作何)蒼蒼翠影紅霞映朝日(一作照千里)鳥飛不到
吳天長登高壯觀天地間大江茫茫去不還黃雲萬里
動風色白波九道流雪山好為廬山謠興因廬山發閒
窺石鏡清我心謝公行處蒼苔沒(一作綠蘿開處懸明月)早服還
丹無世情琴心三疊道初成遥見仙人綵雲裏手把芙
蓉朝玉京先期汗漫九垓上願接盧敖遊太清
下尋陽城汎彭蠡寄黃判官
浪動灌嬰井尋陽(一作吾知)江上風開帆入天鏡直向彭湖
東落景轉疎雨晴雲散遠空名山發佳興(一作返景照疎雨輕煙澹)
(遠空中流得佳興)清賞亦何窮石鏡挂遥月香爐滅彩虹(一作瀑布)
(灑青壁遥山挂彩虹)相思俱對此舉目與君同
書情寄從弟邠州長史昭
自笑客行久我行定幾時綠楊巳可折攀取最長枝翩
翩(一作翻翻)弄春色延佇寄相思誰言貴此物意願(一作厚)重
瓊蕤昨夢見惠連朝吟謝公詩東風引碧草不覺生華
池臨翫忽云夕杜鵑夜鳴悲懷君芳歲歇庭樹落紅滋
寄上吳王三首
淮王愛八公攜手綠雲中小子添枝葉亦攀丹桂叢謬
以詞賦重而將枚馬同何日背淮水東之觀土風
坐嘯廬江静閒聞進玉觴去時無一物東壁挂胡床
英明廬江守聲譽廣平籍掃灑黃金臺招邀青雲客客
曾與天通出入清禁中襄王憐宋玉願入蘭臺宫
寄王漢陽
南湖秋月白王宰夜相邀錦帳郎官醉羅衣舞女驕笛
聲諠沔鄂歌曲上雲霄别後空愁我相思一水遥
春日歸山寄孟六浩然
朱紱遺塵境青山謁梵筵金繩開覺路寶筏渡迷川嶺
樹攅飛栱嵒花覆谷泉塔形標海日樓勢出江煙香氣
三天下鍾聲萬壑連荷秋珠已滿松密蓋初圓鳥聚疑
聞法龍參若護禪愧非流水韻叨入伯牙絃
流夜郎永華寺寄潯陽羣官(流夜郎)
朝别凌煙樓賢豪滿行舟暝投永華寺賓散予獨醉願
結九江流添成萬行淚寫意寄廬嶽何當來此地天命
有所懸安得苦愁思
流夜郎至西塞驛寄裴隱(上峽)
揚帆借天風水驛苦不緩平明及西塞巳先投沙伴迴
巒引羣峯横蹙楚山斷砯衝萬壑會震沓百川滿龍怪
潛溟波候時救炎旱我行望雷雨安得霑枯散鳥去天
路長人悲春光短空將澤畔吟寄爾江南管
自漢陽病酒歸寄王明府(回江夏)
去歲左遷夜郎道琉璃硯水長枯槁今年勑放巫山陽
蛟龍筆翰生輝光聖主還聽子虛賦相如却欲論文章
願掃鸚鵡洲與君醉百場嘯起白雲飛七澤歌吟綠水
動三湘莫惜連船沽美酒千金一擲買春芳
望漢陽柳色寄王宰
漢陽江上柳望客引東枝樹樹花如雪紛紛亂若絲春
風傳我意草木度前知(一作草本發前墀)寄謝絃歌宰西來定
未遲
江夏寄漢陽輔錄事
誰道此水廣狹如一匹練江夏黃鶴樓青山漢陽縣大
語猶可聞故人難可見君草陳琳檄我書魯連箭報國
有壯心龍顔不迴眷西飛精衛鳥東海何由填鼓角徒
悲鳴樓船習征戰抽劔步霜月夜行空庭徧長呼結浮
雲埋没顧榮扇他日觀軍容投壺接高宴
早春寄王漢陽
聞道春還未相識走傍寒梅訪消息昨夜東風入武陽
(一作昌)陌頭楊柳黃金色碧水浩浩雲茫茫美人不來空
斷腸預拂青山一片石與君連日醉壺觴
江上寄巴東故人
漢水波浪遠巫山雲雨飛東風吹客夢西落此中時覺
後思白帝佳人與我違瞿塘饒賈客音信莫令希
江上寄元六林宗
霜落江始寒楓葉綠未脫客行悲清秋永路苦不達滄
波眇川汜白日隱天末停棹依林巒驚猿相叫聒夜分
河漢轉起視溟漲闊涼風何蕭蕭流水鳴活活浦沙淨
如洗海月明可掇蘭交空懷思瓊樹詎解渴勗哉滄洲
心歲晩庶不奪幽賞頗自得興遠與誰豁
寄從弟宣州長史昭
爾佐宣城郡守官清且閒常誇雲月好邀我敬亭山五
落洞庭葉三江遊未還相思不可見歎息損朱顔
涇溪東亭寄鄭少府諤(宣城)
我遊東亭不見君沙上行將白鷺羣白鷺閒時散飛去
又如雪點青山雲欲往涇溪不辭遠龍門蹙波虎眼轉
杜鵑花開春巳闌歸向陵陽釣魚晩
宣城九日聞崔四侍御與宇文太守遊敬亭余
時登響山不同此賞醉後寄崔侍御二首
九日茱萸熟插髩傷早白登高望山海滿目悲古昔遠
訪投沙人因為逃名客故交竟誰在獨有崔亭伯重陽
不相知載酒任所適手持一枝菊調笑二千石日暮岸
幘歸傳呼隘阡陌彤襜雙白鹿賓從何輝赫夫子在其
間遂成雲霄隔良辰與美景兩地方虛擲晩從南峯歸
蘿月下水壁却登郡樓望松色寒轉碧咫尺(一作望美)不可
親棄我如遺舄
九卿天上落五馬道傍來列戟朱門曉褰帷碧嶂開登
高望遠海召客得英才紫絲歡情洽黃花逸興催山從
圖上見溪即(一作向)鏡中迴遥羡重陽作應過戲馬臺
寄崔侍御
宛溪霜夜聽猿愁去國長為不繫舟獨憐一鴈飛南海
却羡雙溪解北流高人屢解陳蕃榻過客難登謝朓樓
此處别離同落葉朝朝分散敬亭秋
涇溪南藍山下有落星潭可以卜築余泊舟石
上寄何判官昌浩
藍岑竦天壁突兀如鯨額奔蹙横澄潭勢吞落星石沙
帶秋月明水搖寒山碧佳境宜緩棹清輝能留客恨君
阻歡遊使我自驚惕所期俱卜築結茅鍊金液
早過漆林渡寄萬巨
西經大藍山南來漆林渡水色倒空青林煙横積素漏
流昔吞翕沓浪競奔注潭落天上星龍開水中霧巉巗
注公柵突兀陳焦墓嶺峭紛上干川明屢迴顧因思萬
夫子解渴同瓊樹何日覩清光相觀詠佳句
遊敬亭寄崔侍御(一本作登古城望府中奉寄崔侍御其不同處悉重出)
我家敬亭下輙繼謝公作(一作我登謝公樓輙繼敬亭作)相去數百年
風期宛如昨登高素秋月(一作高城素秋日)下望青山郭府中
鴻鷺羣(一作俯視鴛鷺羣)飲啄自鳴躍夫子雖蹭蹬瑶臺雪中
鶴獨立窺浮雲其心在寥廓時來一顧我笑飯葵與藿
(一作時來顧我笑一飯與葵藿)世路如秋風相逢盡蕭索腰間玉巨劔
意許無遺諾(一作願為經冬栢不逐天霜落)壯士不可輕(一作疎)相期在
雲閣(一作相隨集雲閤)
三山望金陵寄殷淑
三山懷謝朓水澹(一作綠水)望長安蕪没河陽縣秋江正北
看盧龍霜氣冷鳷鵲月光寒耿耿憶瓊樹天涯寄一歡
自金陵泝流過白璧山翫月達天門寄句容王
主簿
滄江泝流歸白璧見秋月秋月照白璧晧如山隂雪幽
人停宵征賈客忘早發進帆天門山迴首牛渚没川長
信風來日出宿霧歇故人在咫尺新賞成胡越寄君青
蘭花惠好庶不絶
李太白文集卷十一
