李太白文集卷二十七
唐李白撰
讚
當塗李宰君畫讚
天垂元精嶽降粹靈應期命世大賢乃生吐奇獻策敷
聞王庭帝用休之揚光泰清濫觴百里涵量八溟縉雲
飛聲當塗政成雅頌一變江山再榮舉邑抃舞式圖丹
青眉秀華蓋目朗明星鶴矯閬風麟騰玉京若揭日月
昭然運行窮神闡化永世作程
金陵名僧頵公粉圖慈親讚
神妙不死惜生此身託體明淑而稱厥親粉為造化筆
寫天真貌古松雪心空世塵文伯之母可以為鄰
李居士讚
至人之心如鏡中影揮斥萬變動不離靜彼質我斤揮
風是騁了物無二皆為匠郢吾族賢老名喧寫真貌圖
粉繪生為垢塵從白得衰與天為鄰默然不滅長存此
身
安吉崔少府翰畫讚
齊表巨海吳嗟大風崔為令族出自太公克生奇才骨
秀神聰炳若秋月騫然雲鴻爰圖伊人奪妙真宰卓立
欲語謂行而在清晨一觀爽氣十倍張之座隅仰止光
彩
宣城吳錄事畫讚
大名之家昭彰日月生此髦士風霜秀骨圖真像賢傳
容寫髮束帶嶽立如朝天闕巖巖兮謂四方之削成澹
澹兮申五湖之澄明武庫肅穆辭峯崢嶸大辯若訥大
音希聲默然不語終為國禎
壁畫蒼鷹讚(譏主人)
突兀枯樹傍無寸枝上有蒼鷹獨立若愁胡之攅眉凝
金天之殺氣凛粉壁之雄姿觜銛劍戟爪握刀錐羣賓
失席以&KR0787;眙未悟丹青之所為吾嘗恐出戶牖以飛去
何意終年而在斯
方城張少公廳畫師猛讚
張公之堂華壁照雪師猛在圖雄姿奮發森竦(一作疎)眉
目䬃灑毛骨鋸牙銜霜鉤爪抱(一作把)月掣蹲胡以震怒
謂有夏之嶤杌永觀厥容神駭不歇
羽林范將軍畫讚
羽林列衛壁壘南垣四十五星光輝至尊范公拜將遥
承主恩位寵虎臣封傳鴈門瞻天蹈舞踊躍精魂逐逐
鶚視昂昂鴻騫心豪祖逖氣爽劉琨名震大國威揚列
藩麟閣之階粉圖華軒胡兵百萬横行縱吞爪牙帝室
功業長存
金銀泥畫西方淨土變相讚
我聞金天之西日没之所去中華十萬億刹有極樂世
界焉彼國之佛身長六十萬億恒沙由旬眉間白毫向
右宛轉如五須彌山目光清白若四大海水端坐說法湛
然常存沼明金沙岸列珍樹欄楯彌覆羅網周張車渠
瑠璃為樓殿之飾頗黎碼碯耀階砌之榮皆諸佛所證
無虛言者金銀泥畫西方淨土變相蓋馮翊郡秦夫人
奉為亡夫湖州刺史韋公之所建也夫人藴冰玉之清
敷聖善之訓以伉儷大義希拯拔於幽塗父子恩深用
重修於景福誓捨珍物搆求名工圖金創端繪銀設像
八法功德波動青蓮之池七寶香花光映黃金之地清
風所拂如生五音百千妙樂咸疑動作若巳發願未及
發願若已當生未及當生精念七日必生其國功德罔
極酌而難名讚曰
向西日没處遥瞻大悲顔目淨碧海水身光紫金山勤
念必往生是故稱極樂珠網珍寶樹天花散香閣圖畫
了在眼願託彼道場以此功德海冥祐為舟梁八十一
劫罪如風掃輕霜諦觀無量壽長放玉毫光
江寧楊利物畫讚
太華高嶽三峯倚天洪波經海百代生賢為夔為龍廓
土濟川趙城開國玉樹凌煙筆鼓元化形分自然明珠
獨轉秋月孤懸作宰作程摧剛挫堅德合窈冥聲播蘭
荃鴻漸麟閣英圖可傳
金鄉薛少府廳畫鶴讚
高堂閑軒兮雖聽訟而不擾圖蓬山之奇禽想瀛海之
縹緲紫頂煙赩丹眸星皎昂昂欲飛(一作眝眙)霍若驚矯形
留座隅勢出天表謂長唳於風霄終寂立於露曉凝翫
益古俯察逾妍舞疑傾市聽似聞絃儻感至精以神變
可弄影而浮煙
誌公畫讚
水中之月了不可取虛空其心(一作身)寥廓無主錦幪鳥
瓜獨行(一作遊)絶侣刀齊尺量扇迷陳語丹青聖容何住
(一作往)何所
琴讚
嶧陽孤桐石聳天骨根老冰泉葉苦霜月斵為綠綺徽
聲粲發秋風入松萬古奇絶
朱虛侯讚
嬴氏穢德金精摧傷秦鹿克獲漢風飛揚赤龍登天白
日昇光隂虹賊虐諸吕擾攘朱虛來歸會酌高堂雄劍
奮擊太后震惶爰鋤産禄大運乃昌功冠帝室于今不
亡
觀佽飛斬蛟龍圖讚
佽飛斬長蛟遺圖畫中見登舟既虎嘯激水方龍戰驚
波動連山拔劍曳雷電鱗摧白刃下血染滄江變感此
壯古人千秋(一作載)若對面
地藏菩薩讚
大雄掩照日月崩落惟佛智慧大而光生死雪賴假普
慈力能救無邊苦獨出曠劫導開横流則地藏菩薩為
當仁矣弟子扶風竇滔少以英氣爽邁結交王侯清風
豪俠極樂生疾乃得惠劍於真宰湛本心於虛空願圖
聖容以祈景福庶冥力憑助而厥苦有瘳爰命小才式
讚其事讚曰
本心若虛空清淨無一物焚蕩滛怒癡圓寂了見佛五
綵圖聖像悟真非妄傳掃雪萬病盡爽然清凉天讚此
功德海永為曠代宣
魯郡葉和尚讚
海英嶽靈誕彼開士了身皆空觀月在水如薪傳火朗
徹生死如雲開天廓然萬里寂滅為樂江海而閑逆旅
形内虛舟世間邈彼崑閬誰云可攀
李太白文集卷二十七
