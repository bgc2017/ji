李太白文集卷二十六
唐李白撰
序序
暮春江夏送張祖監丞之東都序
吁咄哉僕書室坐愁亦已久矣每思欲遐登蓬萊極目
四海手弄白日頂摩青穹揮斥幽憤不可得也而金骨
未變玉顔已緇何常不捫松傷心撫鶴歎息誤學書劍
薄遊人間紫微九重碧山萬里有才無命甘於後時劉
表不用於禰衡暫來江夏賀循喜逢於張翰且樂船中
達人張侯大雅君子統泛舟之役在清川之湄談玄賦
詩連興數月醉盡花柳賞窮江山王命有程告以行邁
煙景晩色慘為愁容繫飛帆於半天泛渌水於遥海欲
去不忍更開芳樽樂雖寰中趣逸天半平生酣暢未若
此筵至於清談浩歌雄筆麗藻笑飲醁酒醉揮素琴余
實不愧於古人也揚袂遠别何時歸來想洛陽之秋風
將膾魚以相待詩可贈遠無乃闕乎
奉餞十七翁二十四翁尋桃花源序
昔祖龍滅古道嚴威刑煎熬生人若墜大火三墳五典
散為寒灰築長城建阿房并諸侯殺豪俊自謂功高羲
皇國可萬世思欲凌雲氣求仙人登封太山風雨暴作
雖五松受職草木有知而萬象乖度禮刑將㢮則綺皓
不得不遁於南山魯連不得不蹈於東海則桃源之避
世者可謂超升先覺夫指鹿之儔連頸而同死非吾黨
之謂乎二翁躭老氏之言繼少卿之作文以述大雅道
以通至精卷舒天地之心脱落神仙之境武陵遺跡可
得而窺焉問津利往水引漁者花藏仙谿春風不知從
來落英何許流出石洞來入晨光盡開有良田名池竹
果森列三十六洞别為一天耶今扁舟而行然笑謝人
世阡陌未改古人依然白雲何時而歸來青山一去而
誰往諸公賦桃源以美之
夏日奉陪司馬武公與羣賢宴姑孰亭序
通驛公館南有水亭焉四甍翬飛巉絶浦嶼蓋有前攝
令河東薛公棟而宇之今宰隴西李公明化開物成務
又横其梁而閣之晝鳴閑琴夕酌清月蓋為接輶軒祖
遠客之佳境也製置既久莫知何名司馬武公長材博
古獨映方外因據胡牀岸幘嘯詠而謂前長史李公及
諸公曰此亭跨姑孰之水可稱為姑孰亭焉嘉名勝槩
自我作也且夫曹官紱冕者大賢處之若遊青山卧白
雲逍遥偃傲何適不可小才居之窘而自拘悄若桎梏
則清風朗月河英嶽秀皆為棄物安得稱焉所以司馬
南鄰當文章之旗鼓翰林客卿揮辭鋒以戰勝名教樂
地無非得俊之場也千載一時言詩紀志
江夏送林公上人遊衡嶽序
江南之仙山黃鶴之爽氣偶得英粹後生俊人林公世
為豪家此土之秀落髮歸道專精律儀白月在天朗然
獨出既灑落於彩翰亦諷誦於人口閑雲無心與化偕
往欲將振五樓之金策浮三湘之碧波乘杯泝流考室
名嶽瞰憩冥壑凌臨諸天登祝融之峯巒望長沙之煙
火遥謝舊國誓遺歸蹤百千開士稀有此者余所以歎
其峻節揚其清波龍象先輩廻眸拭視比夫汩泥沙者
相去九牛之一毛昔智者安禪於台山遠公托志於廬
嶽高標勝槩斯亦嚮慕哉紫霞搖心青楓夾岸目斷川
上送君此行羣公臨流賦詩以贈
金陵與諸賢送權十一序
斯高柄秦嬴世不二三傑伏草與漢並出莽夷朱暉耿
鄧乃起自古英達未必盡用於當年去就之理在大運
爾我君六葉繼聖熙乎玄風三清垂拱穆然紫極天人
其一哉所以青雲豪士散在商釣四坐明哲皆清朝旅
人吾希風廣成蕩漾浮世素受寶訣為三十六帝之外
臣即四明逸老賀知章呼余為謫仙人蓋實錄耳而嘗
採姹女於江華收河車於清溪與天水權昭夷服勤爐
火之業久矣之子也沖恬淵靜翰才峻發白每一篇一
札皆昭夷之所操吁捨我而南若折羽翼時歲律寒苦
天風枯聲雲帆涉漢冏若絶雷舉目四顧霜天崢嶸銜
杯敘離羣子賦詩以出餞酒仙翁李白辭
春於姑孰送趙四流炎方序
白以鄒魯多鴻儒燕趙饒壯士蓋風土之然乎趙少翁
才貌瓌雅志氣豪烈以黃綬作尉泥蟠當塗亦雞棲鶴
籠不足以窘束鸞鳳耳以疾惡抵法遷于炎方辭高堂
而墜心指絶國以搖恨天與水遠雲連山長借光景於
頃刻開壺觴於洲渚黃鶴曉别愁聞命子之聲青楓暝
色盡是傷心之樹然自吳瞻秦日見喜氣上當攫玉弩
摧狼狐洗清天地雷雨必作冀白日迴照丹心可明巴
陵半道坐見還吳之棹令雪解而松柏振色氣和而蘭
蕙開芳僕西登天門望子於西江之上吾賢可流水其
道浮雲其身通方大適何往不可何戚戚於路歧哉
秋於敬亭送從姪耑遊廬山序
余小時大人令誦子虛賦私心慕之及長南遊雲夢覽
七澤之壯觀酒隱安陸蹉跎十年初嘉興季父謫長沙
西還時余拜見預飲林下專乃稚子嬉遊在傍今來有
成鬱負秀氣吾衰久矣見爾慰心申悲道舊破涕為笑
方告我遠涉西登香爐長山横蹙九江却轉瀑布天落
半與銀河爭流騰虹奔電潨射萬壑此宇宙之奇詭也
其上有方湖石井不可得而窺焉羡君此行撫鶴長嘯
恨丹液未就白龍來遲使秦人著鞭先往桃花之水孤
負夙願慙歸名山終期後來攜手五嶽情以送遠詩寧
闕乎
送黃鐘之鄱陽謁張使君序
東南之美者有江夏黃公焉白切飲風流嘗接談笑亦
有抗節玉立光輝冏然氣高時英辯折天口道可濟物
志棲無垠鄱陽張公朝野榮望愛客接士即原嘗春陵
之亞焉每欽其辭華懸榻見往而黃公因訪古跡便從
貴遊乃僑裝撰行去國遐陟諸子銜酒惜别脱巾贈分
沈醉烟夕惆悵涼月天南廻以變夏火西飛而獻秋汀
葭颯然海草微落夫子行邁我心若何毋金玉爾音而
有遐心湖水悠沔勗哉是行共賦武昌釣臺篇以慰别
情耳
早春於江夏送蔡十還家雲夢序
吾觀蔡侯奇人也爾其才高氣遠有四方之志不然何
周流宇宙太多耶白遐窮冥搜亦以早矣海草三綠不
歸國門又更逢春再結鄉思一見夫子冥心道存窮朝
晩以作宴驅煙霞以輔賞朗笑明月時眠落花斯遊無
何尋告暌索來暫觀我去還愁人乃浮漢陽入雲夢鄉
枻云叩歸魂亦飛且青山綠楓累道相接遇勝因賞利
君前行既非遠離曷足多歎秋七月結遊鏡湖無愆我
期先子而往敬慎好去終當早來無使耶川白雲不得
復弄爾鄉中廖公及諸才子為詩略謝之
秋日於太原南柵餞陽曲王贊公賈少公石艾
尹少公應舉赴上都序
天王三京北都居一其風俗遠蓋陶唐氏之人歟襟四
塞之要衝控五原之都邑雄藩劇鎮非賢莫居則陽曲
丞王公神仙之胄也爾其學鏡千古知周萬殊又若少
府賈公以述作之雄也鼇弄筆海虎攫辭場又若石艾
尹少公廊廟之器口折黃馬手揮青萍咸道貫於人倫
名飛於日下實難沉屈永懷青霄劍有隱而氣衝七星
珠雖潛而光照萬壑今年春皇帝有事千畝湛恩八埏
大搜羣才以緝邦政而王公以令宰見舉賈公以王霸
昇聞海激佇乎三千天飛期於六月必有以也豈徒然
哉有從兄太原主簿舒才華動時規謀匠物乃黕翠幕
筵虹梁瓊羞霞開羽觴電舉然後抗目遠覽憑軒高吟
汾河鏡開漲藍都之氣色晉山屏列撗朔塞之郊原屏
俗事於煩襟結浮歡於落景俄而皓月生海來窺醉容
黃雲出關半起秋色數君乃輟酌慷慨搖心促裝望丹
闕而非遠揮玉鞭而且去白也不敏先鳴翰林幸叨玳
瑁之筵敢竭麒麟之筆請各探韻賦詩寵行
江夏送倩公歸漢東序
昔謝安四十卧白雲於東山桓公累徵為蒼生而一起
常與支公遊賞貴而不移大人君子神冥契合正可乃
爾僕與倩公一面不忝古人言歸漢東使我心痗夫漢
東之國聖人所出神農之後季良為大賢爾來寂寂無
一物可紀有唐中興始生紫陽先生先生六十而隱化
若繼跡而起者惟倩公焉蓄壯志而未就期老成於他
日且能傾産重諾好賢攻文即惠休上人與江鮑往復
各一時也僕平生述作罄其草而授之思親遂行流涕
惜别今聖朝已捨季布當徵賈生開顔洗目一見白日
冀相視而笑於新松之山耶作小詩絶句以寫别意
彼美漢東國川藏明月輝寧知喪亂後更有一珠歸
餞李副使藏用移軍廣陵序
夫功未足以蓋世威不可以震主必挾此者持之安歸
所以彭越醢於前韓信誅於後況權位不及於此者虛
生危疑而潜苞禍心小拒王命是以謀臣將啖以節鉞
誘而烹之亦由借鴻濤於奔鯨鱠生人於哮虎呼吸江
海横流百川左縈右拂十有餘郡國計未及誰當其鋒
我副使李公勇冠三軍衆無一旅横倚天之劍揮駐日
之戈吟嘯四顧熊羆雨集蒙輪扛鼎之士杖干將而星
羅上可以決天雲下可以絶地維翕振虎旅赫張王師
退如山立進若電逝轉戰百勝殭屍盈川水膏於滄溟
陸血於原野一掃瓦解洗清全吳可謂萬里長城横斷
楚塞不然五嶺之北盡餌於脩蛇勢盤地蹙不可圖也
而功大用小天高路遐社稷雖定於劉章封侯未施於
李廣使慷慨之士長吁青雲且移軍廣陵恭揖後命組
練照雪樓船乘風簫鼓沸而三山動旌旗揚而九天轉
良牧出祖烈將登筵歌酣易水之風氣振武安之瓦海
日夜色雲帆中流席闌賦詩以壯三軍之事白也筆巳
老矣序何能為
澤畔吟序
澤畔吟者逐臣崔公之所作也公代業文宗早茂才秀
起家校書蓬山再尉開輔中佐于憲車因貶湘隂從宦
二十有八載而官未登於郎署何遇時而不偶耶所謂
大名難居碩果不食流離乎沅湘摧顇於草莽同時得
罪者數十人或才長命夭覆巢蕩室崔公忠憤義烈形
于清辭慟哭澤畔哀形翰墨猶風雅之什聞之者無罪
覩之者作鏡書所感遇惣二十章名之曰澤畔吟懼奸
臣之猜常韜之於竹簡酷吏將至則藏之於名山前後
數四蠧傷卷軸觀其逸氣頓挫英風激揚横波遺流騰
薄萬古至於微而彰婉而麗悲不自我興成他人豈不
云怨者之流乎余覽之愴然掩卷揮涕為之序云
夏日諸從弟登汝州龍興閣序
夫槿榮芳園蟬嘯珍木蓋紀乎南火之月也可以處臺
榭居高明吾之友于順此意也遂卜精勝得乎龍興留
寶馬於門外步金梯於閣上漸出軒戶遐瞻雲天晴山
翠遠而四合暮江碧流而一色屈指鄉路還疑夢中開
襟危欄宛若空外嗚呼屈宋長逝無堪與言起予者誰
得我二季當揮爾鳳藻搜乎鸞觴與白雲老兄俱莫負
古人也
秋夜於安府送孟贊府兄還都序
夫士有飾危冠佩長劍揚眉吐諾激昂青雲者咸誇炫
意氣託交王侯若告之急難乃十失八九我義兄孟子
則不然耶道合而襟期暗親志乖而肝膽楚越鴻騫鳳
立不循常流孔明披書每觀於大略少君讀易時作於
小文四方賢豪眩然景慕雖長不過七尺而心雄萬夫
至於酒情中酣天機俊發則談笑滿席風雲動天非嵩
丘騰精何以及此白以弱植早飲香名况親承光輝恩
甚華萼他鄉此别誰無恨耶時林風吹霜散下秋草海
鴈嘶月孤飛朔雲驚魂動骨戞瑟落涕抗手緬邁傷如
之何且各賦詩以寵岐路
春夜宴從弟桃花園序
夫天地者萬物之逆旅也光隂者百代之過客也而浮
生若夢為歡幾何古人秉燭夜遊良有以也况陽春召
我以烟景大塊假我以文章會桃花之芳園序天倫之
樂事羣季俊秀皆為惠連吾人詠歌獨慙康樂幽賞未
已高談轉清開瓊筵以坐花飛羽觴而醉月不有佳詠
何伸雅懷如詩不成罰依金谷酒斗數
冬夜於隨州紫陽先生飡霞樓送烟子元演隱
仙城山序
吾與霞子元丹烟子元演氣激道合結神仙交殊身同
心誓老雲海不可奪也歷行天下周求名山入神農之
故鄉得胡公之精術胡公身揭日月心飛蓬萊起飡霞
之孤樓鍊吸景之精氣延我數子高談混元金書玉訣
盡在此矣白乃語及形勝紫陽因大誇仙城元侯聞之
乘興將往别酒寒酌醉青田而少留夢魂曉飛度渌水
以先去吾不滯於物與時推移出則以平交王侯遁則
以俯視巢許朱紱狎我綠蘿未歸恨不得同棲烟林對
坐松月有所款然銘契潭石乘春當來且抱琴卧花高
枕相待詩以寵别賦而贈之
送戴十五歸衡嶽序
白上探玄古中觀人世下察交道海内豪俊相識如浮
雲自謂德參夷顔才亞孔墨莫不名由口進實從事退
而風義可合者厥惟戴侯寓居長沙禀湖嶽之氣少長
咸洛窺霸王之圖精微可以入神懿重可以崇德謨猷
可以尊主文藻可以成化兼以五材統以四美何往而
不濟也其二三諸昆皆以才秀擢用辭翰炳發昇聞天
朝而此君獨潛光後世以期大用鯤海未躍鵬霄悠然
不遠千里訪余以道䢵國之秀有廖侯焉人倫精鑒天
下獨立每延以宴謔許為通人獨孤有鄰及薛諸公咸
亦以為信然矣屬明主未夢且歸衡陽憩祝融之雲峯
弄茱萸之湍水軒騎糾合祖於魏公之林亭笙歌鳴秋
劍舞增氣況江葉墜綠沙鴻冥飛登高送遠使人心醉
見周張二子為論平生鷄黍之期當速赴也
早夏於江將軍叔宅與諸昆季送傅八之江南
序
易曰觀乎人文以化成天下窮此道者其惟傅侯耶侯
篇章驚新海内稱善五言之作妙絶當時陶公愧田園
之能謝客慙山水之美佳句籍籍人為美談前許州司
馬宋公藴冰清之姿重傅侯玉潤之德妻以其子鳳皇
于飛潘楊之好斯為睦矣僕不佞也忝于芳塵宴同一
筵心契千古清酌連曉玄談入微歡攜無何旋告睽坼
將軍叔英略蓋古英明洞神天王貴宗誕育賢子八龍
增秀以列次五色相輝而有文會言高樂曉餞金門洗
德絃觴怡顔朱明草木已盛且江嶂若畫賞盈前途自
然屏間坐遊鏡裏行到霞月千里足供文章之用哉征
帆空懸落日相逼二季揮翰詩其贈焉
冬日於龍門送從弟京兆參軍令問之淮南覲
省序
紫雲仙季有英風焉吾家見之若衆星之有月貴則天
王之令弟寶則海嶽之奇精遊者所謂風生玉林清明
蕭灑真不虛也常醉目吾曰兄心肝五藏皆錦繡耶不
然何開口成文揮翰霧散吾因撫掌大笑揚眉當之使
王澄再聞亦復絶倒觀夫筆走羣象思通神明龍章炳
然可得而見歲十二月拜省于淮南思白華之長吟眺
黃雲之晩色目斷心盡情懸高堂傾蘭醑而送行赫金
鞍而照地錯轂蹲野朝英滿筵非才名動時何以及此
日落酒罷前山隂煙殷勤惠言吾道東坐想洛橋春色
先到淮城見千條之綠楊折一枝以相贈則華萼情在
吾無恨焉羣公賦詩以光榮餞
李太白文集卷二十六
