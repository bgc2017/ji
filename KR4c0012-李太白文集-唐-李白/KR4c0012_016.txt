李太白文集卷十六
唐李白撰
歌詩三十首
詶答下
答王十二寒夜獨酌有懷(再入吳中)
昨夜吳中雪子猷佳興發萬里浮雲卷碧山青天中道
流孤月孤月滄浪(一作波)河漢清北斗錯落長庚明懷余
對酒夜霜白玉牀金井冰崢嶸人生飄忽百年内且須
酣暢萬古情君不能狸膏金距學鬭雞坐令鼻息吹虹
霓君不能學哥舒横行青海夜帶刀西屠石堡取紫袍
吟詩作賦北忩裏萬言不直一杯水世人聞此(一作之)皆
掉頭有如東風射馬耳魚目亦笑我請(一作謂)與明月同
驊騮拳跼不能食蹇驢得志鳴春風折楊黃花合流俗
晉君聽琴枉清角巴(一作幾)人誰肯和陽春楚地猶來賤
竒璞黃金散盡交不成白首為儒身被輕一談一笑失
顔色蒼蠅貝錦喧謗聲曾參豈是殺人者讒言三及慈
母驚與君論心握君手榮辱於余亦何有孔聖猶聞傷
鳳麟董龍更是何雞狗一生傲岸苦不諧恩疎媒勞志
多乖嚴陵高揖漢天子何必長劔拄頤事玉階達亦不
足貴窮亦不足悲韓信羞將絳灌比禰衡恥逐屠沽兒
君不見李北海英風豪氣今何在君不見裴尚書土墳
三尺蒿棘(一作下)居少年早欲五湖去見此彌將鍾鼎疎
詶裴侍御對雨感時見贈(金陵)
雨色秋來寒風嚴清江爽孤高繡衣人瀟灑青霞賞平
生多感激忠義非外奬禍連積怨生事及徂川往楚邦
有壯士鄢郢翻掃蕩申包哭秦庭泣血將安仰鞭屍辱
已及堂上羅宿莽頗似今之人蟊賊䧟忠讜渺然一水
隔何由税歸鞅日夕聽猿愁懷賢盈夢想
詶崔侍御
嚴陵不從萬乘遊歸臥空山釣碧流自是客星辭帝坐
元非太白醉揚州
贈李十二攝監察御史崔成甫(附)
我是瀟湘放逐臣君辭明主漢江濱天外常求太白老
金陵捉得酒仙人
翫月金陵城西孫楚酒樓達曙歌吹日晩乘醉
著紫綺裘烏紗巾與酒客數人棹歌秦淮往石
頭訪崔四侍御
昨翫西城月青天垂玉鈎朝沽金陵酒歌吹孫楚樓忽
憶繡衣人乘船往石頭草裹烏紗巾倒披紫綺裘兩岸
拍手笑疑是王子猷酒客十數公崩騰醉中流謔浪掉
海客喧呼傲陽侯半道逢吳姬卷簾出揶揄我憶君到
此不知狂與羞月下一見君三杯便迴橈捨舟共連袂
行上南渡橋興發歌渌水秦客為之搖(一作謳)雞鳴復相
招清宴逸雲霄贈我數百字字字凌風飈繫之衣裘上
相憶每長謠
江上荅崔宣城
太華三芙蓉明星玉女峯尋仙下西岳陶令忽相逢問
我將何事湍波歴幾重貂裘非季子鶴氅似王恭謬忝
燕臺召而陪郭隗蹤水流知入海雲去或從龍樹繞蘆
洲月山鳴鵲鎮鍾還期如可訪台嶺蔭長松
荅族姪僧中孚贈玉泉仙人掌茶(并序)
余聞荆州玉泉寺近清溪諸山山洞往往有乳窟窟
中多玉泉交流中有(一作見)白蝙蝠大如鵶按仙經蝙
蝠一名仙鼠千歲之後體白如雪(一作銀)棲則倒懸蓋
飲乳水而長生也其水邊處處有茗草羅生枝葉如
碧玉唯玉泉真公常采而飲之年八十餘歲顔色如
桃花而此茗清香滑熟異於他者所以能還童振枯
壯(一作扶)人夀也余遊金陵見宗僧中孚示余茶數十
片拳然重疊其狀如手號為仙人掌茶蓋新出乎玉
泉之山曠古未覿因持之見遺兼贈詩要余荅之遂
有此作後之高僧大隱知仙人掌茶發乎中孚禪子
及青蓮居士李白也
常聞玉泉山山洞多乳窟仙鼠如白鵶倒懸深(一作清)谿
月茗生此中石玉泉流不歇根柯灑芳津採服潤肌
骨楚老卷綠葉枝枝相接連曝成仙人掌似拍洪崖
肩舉世未見之其名定誰傳宗英乃禪伯投贈有佳
篇清鏡燭無鹽顧慙西子妍朝坐有餘興長吟播諸
天
詶裴侍御留岫師彈琴見寄
君同鮑明遠邀彼休上人鼓琴亂白雪秋變江上春瑶
草綠未衰攀翻寄情親相思兩不見流淚空盈巾
張相公出鎮荆州尋除太子詹事余時流夜郎
行至江夏與張公相去千里公因太府丞王昔
使車寄羅衣二事及五月五日贈余詩余荅以
此詩(流夜郎至江夏)
張衡殊不樂應有四愁詩慙君錦繡段贈我慰相思鴻
鵠復矯翼鳳皇憶故池榮樂一如此商山老紫芝
醉後荅丁十八以詩譏予搥碎黃鶴樓
黃鶴高樓巳搥碎黃鶴仙人無所依黃鶴上天訴玉帝
却放黃鶴江南歸神明太守再雕飾新圖粉壁還芳菲
一州笑我為狂客少年往往來相譏君平簾下誰家子
云是遼東丁令威作詩掉我驚逸興白雲遶筆忩前飛
待取明朝酒醒罷與君爛漫尋春暉
荅裴侍御先行至石頭驛以書見招期月滿汎
洞庭
君至石頭驛寄書黃鶴樓開緘識遠意速此南行舟風
水無定準湍波或(一作成)滯留憶昨新(一作初)月生西簷若
瓊鈎今來何所似破鏡懸清秋恨不三五明平湖汎澄
流此歡竟莫遂狂殺王子猷巴陵定近遠持贈解人憂
荅高山人兼呈權顧二侯
虹霓掩天光哲后起康濟應運生䕫龍開元掃氛翳太
微廓金鏡端拱清遐裔輕塵集嵩岳虛點盛明意謬揮
紫泥詔獻納青雲際讒惑英主心恩疎佞臣計徬徨庭
闕下歎息光隂逝未作仲宣詩先流賈生涕挂帆秋江
上不為雲羅制山海向東傾百川無盡勢我於鴟夷子
相去千餘歲運闊英達稀同風遥執袂登艫望遠水忽
見滄浪枻高士何處來虛舟渺安繫衣貌本淳古文章
多佳麗延引故鄉人風義未淪替顧侯達語默權子識
通蔽曾是無心雲俱為此留滯雙萍易飄轉獨鶴思凌
厲明晨去瀟湘共謁蒼梧帝
荅杜秀才五松山見贈(五松山南陵銅坑西五六里宣城)
昔獻長楊賦天開雲雨歡當時待詔承明裏皆道揚雄
才可觀勑賜飛龍二天馬黃金絡頭白玉鞍浮雲蔽日
去不返總為秋風摧紫蘭角巾東出商山道採秀行歌
詠芝草路逢園綺笑向人而君解來一何好聞道金陵
龍虎盤還同謝朓望長安千峯夾水向秋浦五松名山
當夏寒銅井炎鑪歊九天赫如鑄鼎荆山前陶公矍爍
呵赤電回禄睢盱揚紫煙此中豈是久留處便欲燒丹
從列仙愛聽松風且高臥颼飀吹盡炎氛過登崖獨立
望九州陽春欲奏誰相和聞君往年遊錦城章仇尚書
倒屣迎飛牋絡驛奏明主天書降問迴恩榮骯髒不能
就珪組至今空揚高道名夫子工文絶世竒五松新作
天下推吾非謝尚邀彦伯異代風流各一時一時相逢
樂在今袖拂白雲開素琴彈為三峽流泉音從茲一别
武陵去去後桃花春水深
至陵陽山登天柱石詶韓侍御見招隱黃山
韓衆騎白鹿西往華山中玉女千餘人相隨在雲空見
我傳祕訣精誠與天通何意到陵陽遊目送飛鴻天子
昔避狄與君亦乘驄擁兵五陵下長策遏胡戎時泰解
繡衣脱身若飛蓬鸞鳳翻羽翼啄粟坐樊籠海鶴一笑
之思歸向遼東黃山過石柱巘㠋上攅叢因巢翠玉樹
忽見浮丘公又引王子喬吹笙舞松風朗詠紫霞篇請
開蘂珠宫步綱繞碧落倚樹招青童何日可攜手遺形
入無窮
詶崔十五見招
爾有鳥跡書相招琴溪飲手跡尺素中如天落雲錦讀
罷向空笑疑君在我前長吟字不滅懷袖且三年
遊宴上
遊南陽白水登石激作(襄陽)
朝涉白水源暫與人俗疎島嶼佳境色江天涵清虚目
送去海雲心閒遊川魚長歌盡落日乘月歸田廬
遊南陽清泠泉
惜彼落日暮愛此寒泉清西耀逐水流蕩漾遊子情空
歌望雲月曲盡長松聲
尋魯城北范居士失道落蒼耳中見范置酒摘
蒼耳作(魯中)
鴈度秋色遠日靜無雲時客心不自得浩漫將何之忽
憶范野人閒園養幽姿茫然起逸興但恐行來遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜梨他筵不下
筯此席忘朝饑酸棗垂北郭寒瓜蔓東籬還傾四五酌
自詠猛虎詞近作十日歡遠為千載期風流自簸蕩謔
浪偏相宜酣來上馬去却笑高陽池
魯東門汎舟二首
日落沙明天倒開波搖石動水縈迴輕舟汎月尋溪轉
疑是山隂雪後來
水作青龍盤石堤桃花夾岸魯門西若教月下乘舟去
何啻風流到剡溪
秋獵孟諸夜歸置酒單父東樓觀妓
傾暉速短炬走海無停川冀飡圓丘草欲以還頽年此
事不可得微生若浮烟俊發跨名駒雕弓控鳴弦鷹豪
魯草白狐兔多肥鮮邀遮相馳逐遂出城東田一掃四
野空喧呼鞍馬前歸來獻所獲炮炙宜霜天出舞兩美
人飄颻若雲仙留歡不知疲清曉方來旋
遊太山六首(一作天寶元年四月從故御道上太山)
四月上太山石平御道開六龍過萬壑澗谷隨縈迴馬
跡遶碧峯于今滿青苔飛流灑絶巘水急(一作色)松聲
哀北眺㠋嶂竒傾崖向東摧洞門閉石扇地底興雲雷
登高望蓬瀛想像金銀臺天門一長嘯萬里清風來玉
女四五人飄颻下九垓含笑引素手遺我流霞杯稽首
再拜之自媿非仙才曠然小宇宙棄世何悠哉
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閒感此三歎息從師方未還
平明登日觀舉手開雲關精神四飛揚如出天地間黃
河從西來窈窕入遠山憑崖覽八極目盡長空閒偶然
值青童綠髮雙雲鬟笑我晩學仙蹉跎凋朱顔躊躇忽
不見浩蕩難追攀
清齋三千日裂素寫道經吟誦有所得衆神衛我形雲
行信長風颯若羽翼生攀崖上日觀伏檻窺東溟海色
動遠山天雞已先鳴銀臺出倒景白浪翻長鯨安得不
死藥高飛向蓬瀛
日觀東北傾兩崖夾雙石海水落眼前天光遥空碧千
峯爭攅聚萬壑絶凌歴緬彼鶴上仙去無雲中跡長松
入霄漢遠望不盈尺山花異人間五月雪中白終當遇
安期於此鍊玉液
朝飲王母池暝投天門闕獨抱綠綺琴夜行青山月山
明月露白夜靜松風歇仙人遊碧峯處處笙歌發寂聽
娛清輝玉真連翠微想像鸞鳳舞飄颻龍虎衣捫天摘
匏瓜怳惚不憶歸舉手弄清淺誤攀織女機明晨坐相
失但見五雲飛
秋夜與劉碭山汎宴喜亭池
明宰試舟楫張燈宴華池文招梁苑客歌動郢中兒月
色望不盡空天交相宜令人欲汎海只待長風吹
攜妓登梁王棲霞山孟氏桃園中
碧草已滿地與柳梅爭春謝公自有東山妓金屏笑坐
如花人今日非昨日明日還復來白髮對綠酒強歌心
已摧君不見梁王池上月昔照梁王樽酒中梁王已去
明月在黃鸝愁醉啼春風分明感激眼前事莫惜醉臥
桃園東
觀魚潭
觀魚碧潭上木落潭水清日暮紫鱗躍圓波處處生涼
烟浮竹盡秋月照沙明何必滄浪去茲焉可濯纓
李太白文集卷十六
