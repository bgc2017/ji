李太白文集卷二十
唐李白撰
歌詩四十七首
閑適
與元丹丘方城寺談玄作(蜀中一作仙城山寺)
茫茫大夢中唯我獨先覺騰轉風火來假合作容貌滅
除昏疑盡領略入精要澄慮觀此身因得通寂照朗悟
前後際始知金仙妙幸逢禪居人酌玉坐相召彼我俱
若喪雲山豈殊調清風生虛空明月見談笑怡然青蓮
宫永願恣遊眺
尋高鳳石門山中元丹丘(楚漢)
尋幽無前期乘興不覺遠蒼崖渺難涉白日忽欲晚未
窮三四山已歷千萬轉寂寂聞猿愁行行見雲收高松
來好月空谷宜清秋谿深古雪在石斷寒泉流峰巒秀
中天登眺不可盡丹丘遥相呼顧我忽而哂遂造窮谷
間始知静者閑留歡達永夜清曉方言還
安州般若寺水閣納涼喜遇薛員外乂(安州)
翛然金園賞遠近含晴光樓臺成海氣草木皆天香忽
逢青雲士共解丹霞裳水退池上熱風生松下涼吞討
破萬象搴窺臨衆芳而我遺有漏與君用無方心垢都
已滅永言題禪房
魯中都東樓醉起作(魯中)
昨日東樓醉(一作東城飲)還應(一作歸來)倒接䍦阿誰扶上馬不
省下樓時
對酒醉題屈突明府廳(吳中)
陶令八十日長歌歸去來故人建昌宰借問幾時迴風
落吳江雪紛紛入酒杯山翁今已醉舞袖為君開
月下獨酌四首(長安)
花間(一作下)一壺酒獨酌無相親舉杯邀明月對影成三
人月既不解飲影徒隨我身暫伴月將影行樂須及春
我歌月徘徊我舞影凌亂醒時同交歡醉後各分散永
結無情遊相期邈雲漢
天若不愛酒酒星不在天地若不愛酒地應無酒泉天
地既愛酒愛酒不愧天巳聞清比聖復道濁如賢賢聖
既已飲何必求神仙三杯通大道一斗合自然但得醉
中趣勿為醒者傳
三月咸陽時(一作城)千花晝如錦(一作好鳥吟清風落花散如錦又作園鳥語成)
(歌庭花笑如錦)誰能春獨愁對此徑須飲窮通與脩短造化夙
所稟一樽齊死生萬事固難審醉後失天地兀然就孤
枕不知有吾身此樂最為甚
窮愁千萬端(一作有千端)美酒三百杯(一作唯數杯)愁多酒雖少
酒傾愁不來所以知酒聖(一作聖賢)酒酣心自開辭粟卧首
陽(一作餓伯夷)屢空飢(一作悲)顔回當代不樂飲虛名安用哉
蟹螯即金液糟丘是蓬萊且須飲美酒乘月醉高臺
春歸終南山松龍舊隠
我來南山陽事事不異昔却尋溪中水還望巖下石薔
薇緣東窗女蘿遶北壁别來能幾日草木長數尺且復
命酒樽獨酌陶永夕
冬夜醉宿龍門覺起言志(洛陽)
醉來脫寶劒旅憩高堂眠中夜忽驚覺起立明燈前開
軒聊直望曉雪河冰壯哀哀歌苦寒鬱鬱獨惆悵傅說
板築臣李斯鷹犬人飈起匡社稷寧復長艱辛而我胡
為者歎息龍門下富貴未可期殷憂向誰寫去去淚滿
襟舉聲梁甫吟青雲當自致何必求知音
尋山僧不遇作(金陵)
石徑入丹壑松門閉青苔閑階有鳥跡禪室無人開窺
窗見白拂挂壁生塵埃使我空歎息欲去仍徘徊香雲
隔山起花雨從天來已有空樂好况聞青猿哀了然絶
世事此地方悠哉
過汪氏别業二首
遊山誰可遊子明與浮丘疊嶺礙河漢連峰横斗牛汪
生面北阜池館清且幽我來感意氣椎炰列珍羞掃石
待歸月開池漲寒流酒酣益爽氣為樂不知秋
疇昔未識君知君好賢才隨山起館宇鑿石營池臺星
火五月中景風從南來數枝石榴發一丈荷花開恨不
當此時相過醉金罍我行值木落月苦清猿哀永夜達
五更吳歈送瓊杯酒酣欲起舞四座歌相催日出遠海
明軒車且徘徊更遊龍潭去枕石拂莓苔
待酒不至
玉壺繫青絲沽酒來何遲山花向我笑正好銜杯時晚
酌東窗下流鶯復在兹春風與醉客今日乃相宜
獨酌
春草如有意羅生玉堂隂東風吹愁來白髮坐相侵獨
酌勸孤影閑歌面芳林長松爾何知(一作本無情)蕭瑟為誰
吟手舞石上月膝横花間琴過此一壺外悠悠非我心
(一本云春草變綠野新鶯有佳音落日不盡歡恐為愁所侵獨酌勸孤影閑歌面芳林清風尋空來碧松與共)
(吟手舞石上月膝横花下琴過此一壺外悠悠非我心)
友人會宿
滌蕩千古愁留連百壺飲良宵宜清談皓月(一作然)未能
寢醉來卧空山天地即衾枕
春日獨酌二首
東風扇淑氣水木榮春暉白日照綠草落花散且飛孤
雲還空山衆鳥各已歸彼物皆有託吾生獨無依對此
石上月長歌醉芳菲
我有紫霞想緬懷滄洲間且對一壺酒澹然萬事閑横
琴倚高松把酒望遠山長空去鳥沒落日孤雲還但悲
光景晚宿昔成秋顔
金陵江上遇蓬池隱者(時於落星石上以紫綺裘換酒為歡)
心愛名山遊身隨名山遠羅浮麻姑臺此去或未返遇
君蓬池隠就我石上飯空言不成歡強笑惜日晚綠水
向雁關黃雲蔽龍山歎息兩客鳥徘徊吳越間一語一
執手留連夜將久解我紫綺裘且換金陵酒酒來笑復
歌興酣樂事多水影弄月色清光奈愁何明晨挂帆席
離恨滿滄波
月夜聽盧子順彈琴
閑夜坐明月幽人彈素琴忽聞悲風調宛若寒松吟白
雪亂纖手渌水清虛心鍾期久已歿世上無知音
青溪半夜聞笛(秋浦)
羌笛梅花引吳溪隴水清(一作情)寒山秋浦月(一作空山滿明月)
腸斷玉關情(一作聲)
日夕山中忽然有懷(廬山)
久卧名(一作青)山雲遂為名(一作青)山客山深(一作春)雲更好
賞弄終日夕月銜樓間峰泉漱階下石素心自此得真
趣非外借鼯啼桂方秋風滅籟歸寂緬思洪崕術欲往
滄海(一作島)隔雲車來何遲撫己空歎息
夏日山中
嬾搖白羽扇躶袒青林中脫巾挂石壁露頂灑松風
山中與幽人對酌
兩人對酌山花開一杯一杯復一杯我醉欲眠卿且去
明朝有意抱琴來
春日醉起言志
處世若大夢胡為勞其生所以終日醉頽然卧前楹覺
來眄庭前一鳥花間鳴借問此何時春風語流鸎感之
欲歎息對酒還自傾浩歌待明月曲盡已忘情
廬山東林寺夜懷
我尋青蓮宇獨往謝城闕霜清東林鍾水白虎溪月天
香生虛空天樂鳴不歇宴坐寂不動大千入毫髮湛然
冥真心曠劫斷出沒
尋雍尊師隱居
羣峭碧磨天逍遥不記年撥雲尋古道倚樹聽流泉花
暖青牛卧松高白鶴眠語來江色暮獨自下寒烟
與史郎中飲聽黃鶴樓上吹笛(江夏)
一為遷客去長沙西望長安不見家黃鶴樓中吹玉笛
江城五月落梅花
對酒
勸君莫拒杯春風笑人來桃李如舊識傾花向我開流
鸎啼碧樹明月窺金罍昨來朱顔子今日白髮催棘生
石虎殿鹿走姑蘇臺自古帝王宅城闕閉黃埃君若不
飲酒昔人安在哉
醉題王漢陽廳
我似鷓鴣鳥南遷嬾北飛時尋漢陽令取醉月中歸
嘲王歷陽不肯飲酒(歷陽)
地白風色寒雪花大如手笑殺陶淵明不飲杯中酒浪
撫一張琴虛栽五株柳空負頭上巾吾於爾何有
獨坐敬亭山(宣城)
衆鳥高飛盡孤雲獨去閑相看兩不厭只有敬亭山
自遣
對酒不覺暝落花盈我衣醉起步溪月鳥還人亦稀
訪戴天山道士不遇
犬吠水聲中桃花帶露濃樹深時見鹿溪午不聞鍾野
竹分青靄飛泉挂碧峰無人知所去愁倚兩三松
秋日與張少府楚城韋公藏書高齋作
日下空亭暮城荒古跡餘地形連海盡天影落江虛舊
賞人雖隔新知樂未疎綵雲思作賦丹壁間藏書查擁
隨流葉萍開出水魚夕來秋興滿回首意何如
懷思
秋夜獨坐懷故山(去長安後)
小隱慕安石遠遊學子平天書訪江海雲卧起咸京入
侍瑶池宴出陪玉輦行誇胡新賦作諫獵短書成但奉
紫霄顧非邀青史名莊周空說劒墨翟恥論兵拙薄遂
疎絶歸閑事耦耕顧無蒼生望空愛紫芝榮寥落暝霞
色微茫舊壑情秋山綠蘿月今夕為誰明
憶崔郎中宗之遊南陽遺吾孔子琴撫之潸然
感舊
昔在南陽城唯餐獨山蕨憶與崔宗之白水弄素月時
過菊潭上縱酒無休歇汛此黃金花頽然清歌發一朝
摧玉樹生死殊飄忽留我孔子琴琴存人已沒誰傳廣
陵散但哭邙山骨泉尸何時明長歸狐兔窟
憶東山二首
不向東山久薔薇幾度花白雲他自散明月落誰家
我今攜謝妓長嘯絶人羣欲報東山客開關掃白雲
望月有懷
清泉映疎松不知幾千古寒月搖輕波流光入窗戶對
此空長吟思君意何深無因見安道興盡愁人心
對酒憶賀監二首(并序)
太子賓客賀公於長安紫極宫一見余呼余為謫仙
人因解金龜換酒為樂沒後對酒悵然有懷而作是
詩
四明有狂客風流(一作霞衣)賀季真長安一相見呼我謫仙
人昔好杯中物翻(一作今)為松下塵金龜換酒處却憶淚
沾巾
狂客歸四明山隂道士迎敕賜鏡湖水為君臺沼榮人
亡餘故宅空有荷花生念此杳如夢凄然傷我情
重憶一首
欲向江東去定將誰舉杯稽山無賀老却棹酒船回
春滯沅湘有懷山中
沅湘春色還風暖烟草綠古之傷心人於此腸斷續予
非懷沙客但美採菱曲所願歸東山寸心於此足
落日憶山中
雨後烟景綠晴天散餘霞東風隨春歸發我枝上花花
落時欲暮見此令人嗟願遊名山去學道飛丹砂
憶秋浦桃花舊遊時竄夜郎
桃花春水生白石今出沒搖蕩女蘿枝半挂青天月不
知舊行徑初拳幾枝蕨三載夜郎還於兹鍊金骨
李太白文集卷二十
