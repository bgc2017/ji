李太白文集卷二十八
唐李白撰
頌銘記
趙公西候新亭頌
惟十有四載皇帝以歲之驕陽秋五不稔乃慎擇明牧
恤南方凋枯伊四月孟夏自淮陰遷我天水趙公作藩
于宛陵祇明命也惟公代秉天憲作保南臺洪柯大本
聿生懿德宜乎哉横風霜之秀氣鬱王霸之竒略初以
鐡冠白筆佐我燕京威雄振肅虜不敢視而後鳴琴二
邦天下取則起草三省朝端有聲天子識面宰衡動聽
殷南山之雷剖赤縣之劇強項不屈三州所居大化咸
列碑頌至於是邦也酌古以訓俗宣風以布和平心理
人兵鎮唯靜畫一千里時無莠言退公之暇清眺原隰
以此郡東塹巨海西襟長江咽三吳扼五嶺輶軒錯出
無旬時而息焉出自西郭蒼然古道道寡列樹行無清
陰至有疾雷破山狂飈震壑炎景爍野秋霖灌途馬逼
側於谷口人周章於山頂亭候靡設逢迎闕如自唐有
天下作牧百數因循齷齪罔恢永圖及公來思大革前
弊實相此土陟降觀之壯其廻崗龍盤沓嶺波起勝勢
交至可以有作方農之隙廓如是營遂鏟崖坦堙卑驅
石剪棘削汚壤階高隅以門以墉乃棟乃宇儉則不陋
麗而不奢森沉閈閎燥濕有庇若鼇之湧如鵬斯騫縈
流鏡轉涵映池底納遠海之餘清瀉連峯之積翠信一
方雄勝之郊五馬踟蹰之地也長史齊公光乂人倫之
師表司馬武公幼成衣冠之髦彦錄事參軍吳鎮宣城
令崔欽令德之後良材間生縱風教之樂地出人倫之
高格卓絶映古清明在躬僉謀僝功不日而就總是役
也伊二公之力歟過客沉吟以稱嘆邦人聚舞以相賀
僉曰我趙公之亭也羣寮獻議請因謠頌以名之則必
與謝公北亭同不朽矣白以為謝公德不及後世亭不
留要衝無勿拜之言鮮登高之賦方之今日我則過矣
敢詢耆老而作頌曰
眈眈高亭趙公所營如鼇背突兀於太清如鵬翼開張
而欲行趙公之宇千載有覩必恭必敬爰遊爰處瞻而
思之罔敢大語趙公來翔有禮有章煌煌鏘鏘如文翁
之堂清風洋洋永世不忘
崇明寺佛頂尊勝陁羅尼幢頌
共工不觸山媧皇不補天其洪波汩汩流伯禹不治水
萬人其魚乎禮樂大壞仲尼不作王道其昏乎而有功
包陰陽力掩造化首出衆聖卓稱大雄彼三者之不足
徵矣粤有我西方金僊之垂範覺曠劫之大夢碎羣愚
之重昏寂然不動湛而常存使苦海靜滔天之波疑山
滅炎崑之火囊括天地置之清凉日月或墜神通自在
不其偉歟魯郡崇明寺南門佛頂尊勝陁羅尼石幢者
蓋此都之壯觀昔善住天子及千大天遊于園觀又與
天女遊戲受諸快樂即於夜分中聞有聲曰善住天子
七日滅後當生七反畜生之身於是如來授之吉祥真
經遂脱諸苦蓋之天徵為大法印不可得而聞也我唐
高宗時有罽賓桑門持入中土猶日藏大寶清園虛空
檀金淨彩人皆悦見所以山東開士舉國而崇之時有
萬商投珍士女雲會衆布蓄沓如陵琢文石於他山聳
高標於列肆鑱珉錯綵為鯨為螭天人海怪若叱若語
貝葉金言刊其上荷花水物形其隅良工草萊獻技而
去聖君垂拱南面穆清而居大明廣運無幽不燭以天
下所立兹幢多臨諸旗亭喧囂湫隘本非經行網繞之
所乃頒下明詔令移於寶坊吁百尺中標矗若雲斷委
翳苔蘚周流星霜俾龍象興嗟仰瞻無地良可嘆也我
太官廣武伯隴西李公先名琬奉詔書改為輔其從政
也肅而寬仁而惠五鎮方牧聲聞于天帝乃加剖竹于
魯魯道粲然可觀方將和陰陽於泰階致君於堯舜豈
徒閉閤坐嘯鴻盤二千哉乃再崇厥功發揮象教於是
與長史盧公司馬李公等咸明明在公綽綽有裕韜大
國之寶鍾元精之和榮兼半刺道光列嶽才或大而用
小識無微而不通政其有經談豈更僕有律師道宗心
總羣妙量苞大千日何瑩而常明天不言而自運識岸
浪注玄機清發每口演金偈舌搖電光開關延敵罕有
當者由萬竅同號於一風衆流俱納於溟海若乃嚴飾
佛事規矩梵天法堂鬱以霧開香樓岌乎島峙皆我公
之締構也以天寶八載五月一日示滅大寺百城號天
四衆泣血焚香散花扶櫬卧轍仙鶴數十飛鳴中絶非
至德動天深仁感物者其孰能與於此乎三綱等皆論
窮彌天惠湛清月傳千燈於智種了萬法於真空不謀
同心克樹聖跡太官李公乃命門於南垣廟通衢曾盤
舊規累構餘石壯士加勇力侔拔山纔擊鼓以雷作拖
鴻縻而電掣千人壯萬夫勢轉鹿盧於横梁泯環合而
無際常六合之振動崛九霄之崢嶸非鬼神功曷以臻
此況其清景燭物香風動塵羣形所霑積若都雪粲星
辰而增輝挂文字而不滅雖漢家金莖伏波銅柱擬兹
陋矣或日月圓滿方檀散華清心諷持諸佛稱贊夫如
是亦可以從一天至一天開天宫之門見羣聖之顔巍
巍功德不可量也其錄事參軍六曹英寮及十一縣官
屬有宏才碩德含香繡衣者皆列名碑陰此不具載郡
人都水使者宣道先生孫太沖得真人紫蘃玉笈之書
能令太一神自成還丹以獻于帝帝服享萬壽與天同
休功成身退謝病而去不謂古之玄通微妙之士歟乃
謂白曰昔王文考觀藝於魯騁雄辭於靈光陸佐公知
名在吳銘雙闕於盤石吾子盍可美盛德揚中和恭承
話言敢不惟命遂作頌曰
揭高幢兮表天宫嶷獨出兮凌星虹神摐摐兮來空仡
扶傾兮蒼穹西方大聖稱大雄横絶苦海舟羣蒙陁羅
尼藏萬法宗善住天子獲厥功明明李君牧東魯再新
頽規扶衆苦如大雲王注法雨邦人清涼喜聚舞揚鴻
名兮振海浦銘豐碑兮昭萬古
化城寺大鐘銘
噫天以震雷鼓羣動佛以鴻鐘驚大夢而能發揮沉潛
開覺茫蠢則鐘之取象其義博哉夫揚音大千所以清
真心警俗慮恊響廣樂所以達元氣彰天聲銘勲皇宫
所以旌豐功昭茂德莫不配美金鼎增輝寶坊仍事作
制豈徒然也粤有唐宣城郡當塗縣化城寺大鐘者量
函千鈞聲盈萬壑蓋邑宰李公之所剏也公名有則系玄元
之英蕤茂列聖之天枝生于公族貴而秀出少藴才略壯而
有成西逾流沙立功絶域帝疇乎厥庸始學古從政歷
宰㓗白聲聞于天天書褒榮輝之簡牘稽首三復子孫
其傳天寶之初鳴琴此邦不言而治日計之無近功歲
計之有大利物不知化潛臻小康神明其道越不可尚
方入于禪關覩天宫崢嶸聞鐘聲瑣屑乃謂諸龍象曰
盍不建大法鼓樹之層臺使羣聾六時有所歸仰不亦
美乎於是發一言以先覺舉百里而感應秋毫不挫人
多子來銅崇朝而山積工不日而雲會乃採鳬氏撰鳴
鐘火天地之爐扇陰陽之炭回禄奮怒飛廉震驚金精
轉涾以融熠銅液星縈而熣燦光噴日道氣歊天維紅
雲點於太清紫煙矗於遥海烜赫宇宙功侔鬼神瑩而
察之吁駭人也爾其龍質炳發虎形躨跜縻金索以上
絙懸寶樓而迭擊傍振萬壑高聞九天聲動山以隱隱
響奔電而闐闐赦湯鑊於幽途息劍輪於苦海景福肸
蠁被于人天非李公好謀而成弘濟羣有孰能興於此
乎丞尉等並衣冠之龜龍人物之標凖大雅君子同僚
盡心聞善賈勇贊成厥美寺主昇朝閑心古容英骨秀
氣洒落毫素謙柔笑言海受水而皆納鏡無形而不燭
直道妙用乃如是然常虛懷忘情㓗已利物是人行空
寂不動見如來有若上座靈隱都維郍則舒名僧日暉
藴虛常因調護賢哉六開士普聞八萬法深入禪惠精
修律儀將博我以文章求我以述作功德大海酌而難
名遂與六曹豪吏姑孰賢老乃緇乃黃鳬趨梵庭請揚
宰君之鴻美白昔忝侍從備于辭臣恭承德音敢闕清
風之頌其辭曰
雄雄鴻鐘砰隱天雷鼓霆擊警大千含號烜爀聲無邊
摧慴魑魅招靈仙傍極六道下九泉劍輪輟苦期息肩
湯鑊猛火停熾燃愷悌賢宰人父母興功利物信可久
德方金鐘永不朽
天門山銘
梁山博望關扃楚濱夾據洪流實為吳津兩坐錯落如
鯨張鱗惟海有若唯川有神牛渚怪物目圍車輪光射
島嶼氣凌星辰卷沙揚濤溺馬殺人國泰呈瑞時訛返
珍開則九江納鍚閉則五嶽飛塵天險之地無德匪親
任城縣廳壁記
風姓之後國為任城蓋古之秦縣也在禹貢則南徐之
分當周成廼東魯之邦自伯禽到于傾公三十二代遭
楚蕩滅因屬楚焉炎漢之後更為郡縣隋開皇三年廢
高平郡移任城於舊居邑乃屢遷井則不改魯境七百
里郡有十一縣任城其衝要東盤琅邪西控鉅野北走
厥國南馳互鄉青帝太昊之遺墟白衣尚書之舊里土
俗古遠風流清高賢良間生掩映天下地博厚川疎明
漢則名王分茅魏則天人列土所以代變豪侈家傳文
章君子以才雄自高小人則鄙朴難治況其城池爽塏
邑屋豐潤香閣倚日凌丹霄而欲飛石橋横波驚彩虹
而不去其雄麗坱圠有如此焉故萬商往來四海緜歷
實泉貨之橐籥為英髦之咽喉故資大賢以主東道制
我美錦不易其人今鄉二十六戶一萬三千三百七十
一帝擇明德以賀公宰之公温恭克修儼碩有立季野
備四時之氣士元非百里之才撥煩彌閑剖劇無滯鏑
百發克破於楊葉刀一鼓必合於桑林寬猛相濟弦韋
適中一之歲肅而教之二之歲惠而安之三之歲富而
樂之然後青衿向訓黃髮履禮耒耜就役農無游手之
夫杼軸和鳴機罕嚬蛾之女物不知化陶然自春權豪
鋤縱暴之心黠吏返淳和之性行者讓於道路任者併
於輕重扶老攜幼尊尊親親千載百年再復魯道非神
明博遠孰能契於此乎白探竒東蒙竊聽輿論輒記於
壁垂之將來俾後賢之操刀知賀公之絶跡者也
李太白文集卷二十八
