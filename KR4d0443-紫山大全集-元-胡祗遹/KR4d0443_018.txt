紫山大全集卷十八元胡祇遹撰
墓誌銘
耶律氏墓銘
遼太祖之别族號大横帳生赫嚕金正隆間累官輔國
上將軍同知北京留守事赫嚕生烏達噶潛德不耀烏
達噶生克酬巴爾佩金符行諸路便宜事實公之皇考也
公以任子得官生三十歲壬辰我師平汴佩金虎符提
點軍前橋梁芻粟得一城下一邑俘奴中聞有士人即
以私財購出之巳亥以軍功授大名路徵收課稅所長
官丁未北覲以病卒於官享年五十娶劉氏封淶水彭
城郡君再娶蕭氏子男二人泰亨甫冠襲爵授大名路
徵收課稅所長官佩金符歲癸丑改授提領陜虢二州
事中統二年復任前職至元十年改授單州尹越四年
授同知安豐路總管府事十六年同知蘄州總管府事
次曰賁亨孫男一人曰庭傑早卒重孫男郝驢尚幼公
生長於閥閱不凌人以賢驕人以貴輕財好施尊賢重
士海内名士納交求識者日滿門居顯位二十年而家
無餘貲至元十八年十二月五日卜葬於安陽高穴村
賁亨狀公之生平請銘其墓銘曰
生長閥閱豪習罔聞甫冠襲爵力排青雲居官三年寵
命日新提本戎行時雨春陽解釋囚俘不責報償驥足
甫展鐵弩方張天不假年中道云亡賢哉後裔益增前
光刻石埋名孝思不忘
正議大夫兩浙都運轉使李公墓誌銘
公諱秉彛字仲常世為通州潞陽人歲癸丑遷居於相
故又為相人焉曾祖貴妣尹氏祖濟妣張氏考瑀贈懷
遠大將軍泃州鎮撫軍民兼三河令妣某氏公幼穎悟
以兵亂廢學既長自知讀書涉獵經史工書翰篆隸尤
得法考正前人謬誤作韻譜一編起身從仕平章鈕祜禄
公一見器重之承制授行省都事從平章公南征破唐
鄧下襄陽古郢婉畫為多歲巳未六師渡江諸將爭趨
玉帛子女公槖經傳子史文集以歸丁外艱中統建元
除太原等路宣撫司員外郎奉官長和同列司政最諸
路二年改西京等路宣撫司郎中三年遷中興等路行
中書省左右司郎中士夫南冠為奴者甚衆公言於省
官聞奏為良立學給田以食之四年轉陜西五路四川
行中書省左右司郎中值奸人費正寅之誣告申明被
譖者之冤抑朝廷多之至元元年除戶部員外郎三年
佩金符官大中陞彰德路轉運使以課額增七年授中
議大夫尚書戶部侍郎八年授中書戶部侍郎兼提點
漕糧增運萬二千三百石九年陞奉政大夫都提舉漕
運司事官吏坐耗損被桎梏者百人公訴之省廷咸蒙
釋免水灾民乏食開倉廪貸絶食以起餓殍十二年拜
大中大夫西蜀按察副使兼勸農事理冤獄築水堰溉
田萬頃土人刻石頌德丁内艱十三年以墨絰起佩金
虎符陞嘉議大夫江州路總管兼府尹適歲旱下車禱
雨而兩部民妄以謀反相告言同僚即欲臨之以兵公
疑其誣罔同時大族朱陳二氏屈為同族以謀反告公
欵曲審諦實無反狀活萬一千人九江文廟火公創為
一新學田萬頃為權勢侵奪力復其舊十五年除湖州
路總管德化浹洽闔境大治以疾寓京口十八年起為
常德路總管築隄防以捍水災減租稅以寬民力發粟
以賑貧乏未幾朝廷以理財擇人拜兩浙都轉運使郡
人遮道攀送去思不巳紀德於石題曰李公惠愛碑兩
浙鹽額不周歲增萬一千二百錠擢授中書工部尚書
在官未三月兩浙官曠復授前職不幸感疾退居京口
至元二十四年四月十八日薨於寓居之正寢享年六
十有五夫人孔氏車氏孔夫人婦德母儀中表可法子
男五人楨棫梓楩棣楨楩早世梓池州建德縣令女二
人是歲某月某日祔葬於臨漳彰隆村之先塋公卧疾
有詩云鄉關落日蒼烟外樽酒寒花寂寞中以公之明
逹殆知命之言歟棫等持狀以壙誌來求銘銘曰
氣和而醇言簡而温臨政論斷有經有綸雍容慎密應
機若神鞭算心計太山一塵雖曰用知必依於仁草檄
談兵蒲鞭撫民不猛以寬義訓諄諄哀矜忠愛冤苦獲
伸公退嗜學琴書詩文時議人望阿衡秉鈞事繁食少
歛翼青雲賫志以殁嗚呼斯人
怡軒先生胡德珪墓銘
孝友慈祥豈弟樂易不倚不流匪凝匪滯繼志述事力
擢高第可智可愚允協厥世不貪之富自得之貴六十
八年俯仰無愧祔葬幽深永蔽天地泣血書石孤子祇
遹
姜氏墓銘
寡不再醮惟貞惟剛世衰教微冶容夫喪惟此姜氏三
十而孀孝養舅姑益謹於常姑憐欲嫁守節愈強不盥
不櫛坐以待亡姑寧怒笞義其可忘一女得壻歸保榆
桑壻事如母逾三十霜夀六十七卒葬夫傍鄘詩栢舟
於惟共姜假以作銘以誌深藏
緱山先生杜君墓誌銘
先生諱瑛字文玉姓杜氏世居霸州信安人曾祖信祖
植妣張氏考時昇字進之場屋有聲金走汴先生扶奉
渡河寓緱山養親讀書金亡徙寄絳州洛陽取友溪南
詩老辛敬之李欽止楊紫陽涵肆六經百家書兵餘典
籍灰燼每假一書手自抄錄由是羲農唐虞以迄於今
聖賢之謨訓功業歴代之治亂得失歴歴成誦中書鈕祜
禄公開府招聘為幕賓遂家彰德傳經授業後學滿門
中統建元立十道宣撫司左丞張公首奏先生提舉大
名六郡學校事傳道餘暇著皇極疑事皇極引用極學
等書春秋地理源委二卷經子說一卷律歷律吕禮樂
雜志七卷典故三卷史說一卷語孟旁通二卷晚年知
道之不行凡詠物寫懷一寓於詩每對花臨水持杯自
適曰風俗教化至此吾欲何為耶獨詩集行於世餘書
未脫藁至元十年某月日以夀終享年七十葬安陽王
裕村夫人孫氏謹約端静先生閒居終身奉養不失節
後先生九年殁享年七十有八子男三人長曰處思警
穎才學未冠元遺山賞其詩文許以大器不幸年十有
八而夭次處立能世其業今以文學為鄉校師季處愿
濟寧總管府經歴官女娥適李氏孫男三人曰堅早卒
曰愚曰齊奴皆幼先生將終命二子曰吾槨中置杜詩
一部餘無所用書封石曰緱山杜處士墓先生儀觀秀
偉身長七尺美鬚髯望之如神人於書無所不讀不精
老釋醫藥亦皆洞究二十九年秋處立乞監察御史祝
慥狀先生德業以墓銘來請且以不肖拜識先生里閈
往來近四十年知先生為深故也嗚呼唐孟東野老於
軍參謀宋蘇老泉僅得一文安簿天爵人爵造物者固
不並耶抑天理固然而不能全耶人乖天耶天悖人耶
以先生之才學老於衡門不得掌帝制潤皇猷謀王體
斷國論賫志以殁窮理者不能無惑銘曰
於穆先生命世高志樂道唐虞洗心洙泗仲舒下帷子
雲識字天降大任不勞以事明道傳經福澤千祀閒適
從容遊戲文字短詠長章遠懷遐視擾擾羣愚暮三朝
四百年高風清明純粹若堂新封有銘有誌表墓貞珉
揭立昭示過者下車緱山貞士
武略將軍彰德錄事朱公墓誌銘
人生所苦莫慘於兵亂耄倪柔弱固不能免武勇強悍
亦百不存一二當此之際識強弱興衰之勢知順逆向
背之情去暗就明舍危從安天命人事涇渭於胷中附
託得人乘風雲取富貴苟非才勇仁智邁往拔萃則不
能也僉海西遼東道提刑按察司事朱承務手狀其先
君武略將軍彰德錄事行業求銘墓表武略諱泉館陶
人考進常仕金朝歲庚辰天兵南下公以材武智惠衆
心推服義立為萬夫長遂帥衆詣太師國王軍門請命
國王義其效順以公屬魯公嚴東平麾下自是先後捍
禦左右周旋下名城略遠疆日平月定旋以共誅彭義
斌功陞忠武校尉割劄總領出入行陣歴十寒暑歲壬
辰冬超拜武略將軍彰德錄事當南北衝要兵餘市井
蕭條官府草創躬自率下披荆榛拾瓦礫撫瘡痍集市
肆不四三年既庶而富四境隣邑政治莫能及以廉幹
稱累兼提點本路倉庫酒稅歲加增羡邦人喜公之惠
政惟恐速除又以久不得調為恨不幸以乙巳歲春二
月二十有一日遘疾而殞年甫五十有一官長朋友編
民莫不哀悼嗚呼公幼孤而能自挺植處兵亂而能服
羣豪天造草昧改代革命而能去暗附明杖策軍門而
能建功立業天下既定立政撫民而能以循廉見稱惜
乎天不假年為可傷也配趙氏胡氏先公卒再娶張氏
子男二人長曰秀行軍總把次曰思誠即承務君也女
二人孫男二女七至元十年冬十月十有三日葬於安
陽農安之西原銘曰
天開神武除懦孱見機而作人所難拂衣奮起羣雄間
軍門投策驚彭韓攻城略地多苦艱枕戈衣鐵霜夜寒
功成事定四海安撫摩瘡痍披榛菅門舘無私白晝閑
熙熙市井民歌歡政譽有餘夀乃慳德遺賢嗣高門闌
堅貞墓石如西山
顯武將軍安陽縣令兼輔嵓縣令李公墓誌銘
公諱玉世為林慮人父寶孝弟力田世其業戶冠鄉里
曾大父大父兵亂世系遺失諱字不可記公生十八歲
金主走汴河朔為藩障干戈擾攘不能安畎畆即自奮
拔投身懷孟等路招撫使杜公帳下以驍勇智略受謀
克未幾拜千夫長兼提控爵顯武將軍遥受汲縣尉天
厭金德杜公以讒謗引退天兵日熾金土日削歲丁亥
公挺身内屬隸職彰德路總帥府換授總領佩符歲戊
子東平行尚書省承制以公舍逆從順帥衆來歸授武
略將軍充總領歲丙申改授林慮㳂山都廵檢使兼輔
嵓都廵檢歲丁酉兼充林慮主簿歲壬寅陞充輔嵓縣
令歲壬寅兼充安陽縣令既而帥府以林慮闕官不妨
本職兼充林慮縣令後以本職兼銅冶申村兩冶鐵場
使庚申改元中書左丞兼大名等路宣撫使司激濁揚
清一時久任州縣者舉經沙汰獨公以廉幹如故重新
恩命以寵之中統二年自以禄仕四十餘年功成名遂
不得勇退為恨力以病辭既得請治生教子三致豐阜
鼓鐵煮礬所居城市凡能傭力而無恒産者魚聚水而
鳥投林相率來歸寒者得衣飢者得食窮殍者得生活
卵翼子孫累世不忍相舍去頥指氣使優游素封二十
餘年享年八十有一神識精力如五六十歲人一日傳
家政於其子曰自兹事無巨細勿復相關白吾將以閒
適終天年矣私第之東即縣學公倡始以建至是以外
戶未立身親工力以成之子孫請代其勞曰吾非強勉
要譽但心自慕樂不知其老憊時至元十七年八月也
九月十二日以食少夀隆遺訓明悉薨於正寢夫人五
張氏景氏吕氏趙氏蔡氏子男六人長曰濟部劄輔嵓
商酒監次彬襄鄧萬戶府征南百夫長不幸二十三歲
而夭其妻鄭氏以少艾孀寡苦節莫奪時人以貞節稱
之次湜以軍功爵武略將軍金符千夫長兼造作提舉
次天一銀符彰德路鐵冶同提舉次温次裕以養親未
仕女四人長適張氏次適陳氏早卒次適陳氏次適秦
氏孫男一十四人楫杠咬兒千夀夀山海夀同夀福山
定安長夀伯奴安夀定童玉奴孫女五人迎春適鄭氏
賽春適賈氏梅哥適鄭氏定哥桂哥未笄曾孫男四人
長孫曾孫遇僧翁惜公起身田里兵荒廢讀書又出入
行陣一旦當牧民繁劇之任吏畏其明民懷其惠勸課
字諭之暇剖決疑獄動合於古或告布縷為某人盗去
公佯不為理而斥去之默命其人詬詈所疑者盗者果
以誣罵來反告不片言而伏其辜一婦抵訴頭釵為某
人所盗公反以告者為誣三問而遣之以旅進旅退之
間而察其情狀即以退先進後者為真盗不詰而請受罪
農人牛舌為怨家暗夜截去公命同里近墅悉聚於庭
俾人歴祝之殆徧一夫若退縮而不肯前既前牛觳觫
退曳驚奔而不能挽公謂其人曰汝不仁若是夫復何
言即叩首慙謝輸情吐實以法當之圃瓜者告瓜引蔓
而將實忽為人鋤剪殆盡公命聚羣鋤使人䑛而嘗之
坐其刃之苦者喜受其杖而不以為冤公之臨政明斷
敏捷類是者甚衆至於度田畆之多寡不引尋丈策馬
徐步若不經意雖地形高下之不同圓方曲直之不一
往返之間先曰若干頃畆掌數者布算推之不跬步之
差雖不知書老吏抱案來前聽讀一過是是非非詳悉
明辨不敢欺蔽其明敏過人又如此先世塋域皆在留
馬村子孫以溪澗丘壑不能增廣今卜葬於前輔嵓縣
南某原以十二月十四日窆諸子狀公之行以誌公之
墓請銘銘曰
汚白為緇持坎作離輕重高下文深險巇此姦吏之所
素習雖明經學古逹權通變者有時而陷其蒙紿之機
持狀按訊瞭不能欺摩揣不露鈎距不施情見勢屈不
得盡其辭在公而言是之謂不學而知心計鞭算勞思
苦情鹽鐵貨食泉布流行得算勝負逋欠餘贏此周於
利者之不敢必材智者困於慮而弗勝目擊計得如響
應聲可緩可急有權有衡財貨豐殖義全利并積而能
散隨減隨增在公而言是之謂不學而能奮身農里卓
為能吏富貴安榮蘭玉叢萃夀八十一精健明粹老而
能傳韜卷餘智易簀之言可遵可誨盥潄虛心奄然而
逝此養生理性者之未易能公游刃而有餘地使公少
有所學長有所養趙廣漢之御吏臨民劉士安之生財
省費衛武公之年高德劭亦不難至刻石埋銘固安深
䆳徵文責實永永無愧
邢洺路都總管府從事解君墓碣銘
君諱晏字彦明廣宗人世業田勤苦節儉逢年積榖因
以致富水旱歲不登則推有餘以施及鄰里鄉黨之貧
乏者謹厚而惠洺滋間為稱首曾祖考某祖考某考某
繼繼無怠純德積久而生從事從事幼穎悟耕養讀書
值兵亂科舉取士之法廢土寇縱横強暴凌孤弱善人
不能自存遂隠身縣吏托官府全性命而庇宗族焉未
幾陞補帥府令史後帥府併於總管府辟充總府掾是
時政治草創案牘無法大亂後人不知學用廉謹才敏
超擢府從事兼提領匠局官長暨僚屬上下愛重議承
制陞遷以父母夀踰六旬力辭求侍總府知其志莫能
奪曲全孝養不敢復以煩細相干凂必深重難疑而咨
請焉謝事後日以温凊甘旨為務時年逾三十矣承意
先志竭力盡歡父享年九十有四母八十有五孝養
三十餘年如一日也非親戚鄰里有大故則未嘗頃
刻離庭闈女兄二十而寡誓不再醮友敬奉養終其
身年亦七十有八公天性樂善亦不迎媚取容聞人喜
慶歡悅若在巳胷次涇渭甚明口不言人過惡治家訓
子皆有禮節配石氏廣平名家内則嚴整子男二人長曰
時次曰牧時以儒吏貢部轉補御史臺掾廉能有聲考滿
出職辭以親老孝養遵家法丁父憂哀毁如禮服闋今
為懷孟路總管府經歴官女四人長適參知政事何榮
祖次適遷山東東西道按察司事霍肅二公功名術業
藹然為名卿材大夫次適中書省掾趙勵亦自卓越三
人皆早孤公見其器質不凡後有遠到極力提誨故以
子妻之今皆顯逹其深識先見又如此次適郭某孫男
若干人享年八十有幾年月日祔葬於肥鄉某所銘曰
孝弟力田德莫厚兮生長見聞能世守兮是亦為政惟
孝友兮先意承歡登上夀兮至哉之樂神所佑兮富貴
利逹孰可誘兮吁嗟斯人世無有兮世衰道微德可醜
兮昆季為讎憂父母兮孝子順孫公有後兮我銘墓石
傳不朽兮
唐僉事先德墓誌銘
奉訓大夫僉福建閩海道提刑按察司事唐珪之父享
年七十有八以至元壬辰清明前二日晨起盥潄衣冠
祭祖考禮畢孫滿前酒數行徧諭家人曰吾醉矣諸子
扶奉得枕而逝以明年正月二十七日扶柩歸祔於鶴
壁房子山下先塋翰林學士通議大夫江南江西道肅
政廉訪使高唐閻復序銘其墓碑以誌壙不可以不銘
奉訓昆季踵門來請銘謹按碑序君諱聚世為湯隂鶴
山人年十二而孤至性有為葬父及母霍氏繼母華氏
於南澗之先壠既冠出贅於張氏婦翁六十無子君為
娶妾生子名成八月而父亡數歲而其母亦卒君為撫
字至冠昏悉以其業歸之一介不取也配張氏先君卒
子男三人奉訓其長也讀書飾吏事渡江服勞金符釋
褐杭州浙江渡提舉歴中書省左右司員外郎陞奉訓
大夫同知泉州路總管府事御史臺選僉福建閩海道
提刑按察司事仲曰璋興化鹽司副提舉季曰瑗承事
郎建寧路浦城縣尹女一人適建寧税使張信男孫九
人居仁居吉居安餘幼未名女孫九人長適王鼎臣次
適王茂次適黃源餘在室銘曰
人能自致必也親喪送終大事孤童克當見得思義誠
一不二繼絶婦翁仁及來裔八十高年率履不愆衣冠
就枕蟬蛻飛仙編民市塵而有斯人養生學道愧汗霑
巾鶴山崔嵬高塜豐碑誌壙埋銘松楸百圍孝義消亡
公行允臧澤瀰子孫百世其昌
奉直大夫僉江西湖東道肅政廉訪司事杜公
墓誌銘
公諱伯元字亨甫姓杜氏世為覃懷人曾祖諱延祖諱
彦能仕金朝官至敦武校尉祖妣趙氏父諱杲字明之
避兵北至彰德遂占籍焉府主承制釋褐判彰德錄事
司俄陞軍民都鎮撫權彰德府事好賢樂善一時名公
大老如元遺山杜止軒主於家動為數月留歲辛亥以
夀終妣胡氏勤儉敦朴公生二十五年丁卯憂服闋襲
爵判本府錄事司事中統建元改充錄事秩未滿除臨
漳縣丞隨授提領縣事至元二年選陞内黃縣尹省部
以東平大郡民訟繁劇不得明敏才幹者不能任其事
以公錄司事稱職授開封府錄事御史臺擇人銀符從
仕郎拜河東山西道提刑按察司經歴官未幾拜監察
御史考滿陞承直郎僉山東東西道提刑按察司事尋
除奉訓大夫知兖州事考績遷奉直大夫僉江西湖東
道肅政廉訪司事不幸得疾以至元壬辰某月日卒於
吉州分司之行館享年五十有九第四子扶柩北還以
明年某月日卜葬於安陽司空村夫人柳氏一遵姑德
子男六人長曰受益字撝謙次曰惠益字福謙次曰孚
益字守謙次曰得益字鳴謙次曰願益字好謙次曰顯
益字光謙俱才俊知讀書女四人長適夏邑主簿韓茂
卿次適王秋澗之猶子次適崔氏次幼在室孫男三人
女孫一人皆幼公揚歴中外所在有聲臨民不干譽風
憲不存諫草人莫得而稱焉姑以天禀一斑謌於銘辭
銘曰
善無近名惡無近刑中節而發識時權衡俗吏脂韋腐
儒堅冰陽開隂闔公則炎蒸天不假年中夀泉扄四海
英游吞聲涕零為時惜才失一名卿至元流品人中之英
生既不愧没胡不寧司空高原埋勒新銘
隠士高君墓誌銘
君諱嗣榮字顯之女真人姓鈕祐禄氏譯曰高世居蓋
州金有中原徙強宗巨族分鎮州郡遂處沃州之寧晉
曾祖諱鴻哈從金太祖滅遼逐宋官輔國上將軍祖諱
索囉同知澤州事考諱某南京左警廵院使金亡以先
嘗任夀春防判恩澤在人移家於夀春歲庚子北轅至
彰德樂其風土遂定居焉警使公自以亡國之大夫晦
迹不仕以夀終公性至孝警使公捐館以刀刺額血面
弔者哀嘆亦韜光市井識者重之不敢以流俗待課諸
子讀書年甫五十誡其子勿以家事相關旬日與名士
棋博笑談輕財好施人服其義姻親孤獨者衣食之死
無所歸者葬埋之春秋六十有四以疾卒配任氏亳州
忠翊校尉任遵之女也貞順慈孝中表儀則事舅奉姑
從夫訓子四德咸備子男三人長曰說濮州儒學教授
次曰殷曰霖俱經明行修女二人長適某次適某孫男
四人以至元戊子月日祔葬於安陽清流北原銘曰
遼宋昏庸金源啟隆惟輔國公附鳳攀龍鞭弭櫜鞬告
成武功為時名卿高朗令終有子克肖祖武是蹈倅貳
州政民服其教乃生賢孫德文潤身部繁理劇鈎距經
綸天步改玉雜身隠淪子成父志心儒迹市慈孝貞歡
各極其至不求盈餘教子以書過庭詩禮為世鉅儒源
深流長壙銘固蔵風水貞順松檟有光曰高氏墳百世
允臧
李伯宗墓誌銘
複堂先生李公伯宗甫吾先君子須溪先生自入小學
則與之游從志相好也晚歸城時時問客之至自城北
者伯宗何如伯宗長我十又三歲尚健否顔貌勝我否已
而郡學禮羅之為賓又寄聲必來久廼來握手談四十
年前相與為歡然不可得彊留歸踰年死唶唶惋惜問
其子當何時葬既得地否於是者八年而先君子即世
複堂之子希周與其姪自長安歸者來泣且言曰痛哉
吾父之遺言也謂吾弟客萬里外必十年乃葬使見柩
如見我孤也惟葬有期而後敢請銘也奈何乎先生棄
之天乎吾父誰當知者吾子既有聞於侍側也其著之
銘亦先志也孤也不以望之他人拜又泣且慟某重拜
而哭曰信先友也雖非其任儻免喪不死無所辭日希
周復來曰卜既吉碑謹具敢請有從季父士元所譔行
實在則受言志之廬陵之北曰福唐李氏唐西平忠武
王後自江西觀察使憲節度廣東子觀業為袁州刺史
迎葬於袁家焉自袁徙福唐及公巳十三世族大多儒
五世祖時通貢崇寧乙酉高祖覺民貢大觀戊子曾祖
茂實貢紹興乙夘以書繇是公為書世家少試場屋即
有英聲門人弟子以其餘義貢於鄉者六升太學第太
常者又各一然不自貢僅庚子一試成均又以病不克
行天性篤實讀書窮理不特聰明資涉獵朱墨紛紜標注
字如蟻旁通天文地理道釋醫藥之書穴穿一貫廓然
同歸先鷄而起丙夜未休如是書窗者皓首焉事大父
母父母養志盡歡同祖弟三視之等同氣中年喪一兄
三弟撫其孤如子必成人不負其意筆耕紙田小腆則以
班族姻之貧者或勸以稍事生産作業笑曰一經不足以
遺子求益耶隣有急周之不問償否或有劵書聞官可
責入喟然曰是區區者而以失隣好非初意也聽之卒
不償亦不言平生應聘擇然後許時僚巨室惟恐不能
致授業身通轉相授者相望既屢試屢絀殆若受命庶
幾孝子慰吾意每誦三槐王氏語不自恨而科舉者負
之巳矣至元丙子二月城既降又五日湖南飛騎横衝
自宜春來道擄掠季子道翔執焉五月至延安今陜西
右丞夾谷公為大尹見其不羣問焉則書生也釋縛以
賓師禮之明年改尹京兆妻以湘潭良家汪氏又明年
道翔安書從過鴈來咸謂公盛德所致公曰祖宗之澤
也書告道翔曰京兆西平王所從起也爾以遠孫數百
年後復家焉慎哉其謹確類此鷺州曹山長竒教授劉
國正夢薦避賓席以待舉高年有德不求聞逹公論謂
然吾家先生亦稱為古所謂山林樂道之士每謂少小
相從惟伯宗不欺惟伯宗澹然無求議論反覆必心所
安乃止不妄疑不億信最服善嗚呼猶及公典刑今之
古人古之君子也公名士甲學者稱複堂先生云生嘉
定巳卯九月十一日夘時殁於至元庚寅十一月初四
日午時臨終未嘗甚病語不亂惟季子不一見為憾祝
十年勿葬以俟之至大德巳亥十年矣以十二月甲子
葬廬陵延福鄉東原祖起邳父宏臯母胡氏儒林郎平
陽丞逢寅之女娶羅氏子男三某某女一適某孫男五
某某孫女八巳嫁者五某某壻曾孫男四某某曾孫女
一嗚呼公所欠者一第耳然稱明經者宗焉論静退者
尚焉數耆舊者首焉生七十餘年修身寡過孝友睦婣
任䘏於人生大節無愧回視金張陶猗之倫豈不赫赫
一時而今何如哉竟何為哉予觀希周以諸生習吏周
旋省闥交其賢英而道翔甫流落遇知巳以儒稱關
中希周之子遠雍容和暢儒吏具宜前廉訪僉事趙
公弘道清嚴聞南北一見之安成庭中擢試之稱道之
不置惟其有以得此於人也一門競爽微公之教不及
此則公之不遇者天念之矣昔東漢李固以材學奮
前軰謂其父隠德之報公其苖裔耶吾銘公墓以待
銘曰
松耶栢耶霜雪其命蒼然歲寒既獨也正衣冠巳遠孫
子逾盛不在其身在後之慶
瓜爾佳隠士墓誌銘
君諱秉直字叔剛姓瓜爾佳氏女真人也金得中原論
功開國君之先得土於滑州白馬縣牛李村世爵千夫
長祖諱石倫累次戰功升大元帥考諱敢合襲世爵君
幼孤鞠育於從母家金亡閒居於彰德買田安陽藉田
村課童僕力穡兵後惟一姊在奉養如母君自以失故
家僅存此身隠德不仕賓客來置酒盡歡鄰里鄉黨或
以事相辯訟求直於公公欵曲開釋孰是孰非皆悅服
拜謝而去年高德劭親疎長幼愛敬之府主蕭侯月餽
廪粟漕長耶律公起公監大名税皆不受夫人李氏汴
梁巨室李仲寶之女能從公志安恬於隠處公享年六
十有四至元壬辰夏五月以夀終於正寢夫人享男昉
之禄養十五年至元癸巳六月一日夀七十有八終於
男昉之任所子男一人即昉也起身吏部掾轉補御史
臺掾考滿例得七品欲便母養願降高從卑授從事郎
燕南河北道提刑按察知事至元二十八年改陞徵事
郎河北河南道肅政廉訪司知事孫男二人長曰晟今
更名承次曰昱早卒以夫人捐館之年秋七月十九日
卜葬於藉田之西北原銘曰
金源王氣天東北滅遼走宋傳飛檄同姓封王異姓侯
子孫世世相承襲門戶青雲森畫戟百年天厭東周德
識破衰榮無定在葛巾藜杖瓜田碧風流慷慨過殘年
酒爐香潤茶煙濕妻借鄰機兒讀書誰與雞蟲論得失
安時處順樂終天墓銘不愧西山石
從仕郎真定阜平縣尹蔡君墓誌銘
君諱玠字庭玉安陽曲溝里人曾祖順妣趙氏祖琛妣
李氏考祺妣馬氏君幼孤母氏辛苦教之讀書長能挺
特起身彰德府掾吏業精敏府主愛重之外幕府從事
中統建元首辟中書省掾以幹局稱未幾以得疾家食
病愈起為本路運司經歴官至元十一年改濬州判官
任滿除真定阜平縣尹年六十有八終於私第時十九
年正月六日也縣君馮氏次室劉氏子男五人曰鉉主
洧川縣簿曰鐸北京宣慰司奏差曰鈞开黃宣慰司奏
差女二人長適趙思文次適馬思忠孫男九人長曰世
昌餘幼女七人長適栗氏次適袁氏餘幼以二十四年十
二月四日祔葬於先塋銘曰
孤失天母德賢慎所習里三遷服慈訓成飛騫幕府賓
如經權應時須瑞建元嗟驥足病纏綿州復縣空自憐
命也歟誰能全祔先塋土厚堅體魄安千萬年
奉訓大夫知泗州事王伯潛墓誌銘
伯潛諱希賢正議大夫御史中丞王博文子勉之長子
太夫人申氏伯潛從父學淵源正大既冠恥以任子得
官學道日篤朝士以名父賢子同辭交薦釋褐翰林擢
編修官以幹局轉充大司農司令史不踰年改授應奉
翰林文字爵從仕郎兼會同館副使接伴使至元十七
年除承事郎太常博士明年陞奉訓大夫陜西行中書
省左右司員外郎二十年陞充知泗州事泗當東西要
衝使者旁午伯潛處之裕如也而治政有聲秩滿省親
於揚州二十五年五月二十有七日不幸得疾卒享年
四十有三是歲十月十有八日祔葬於中丞公之墓左
配胡氏少中大夫山東東西道提刑按察使胡紫山之
女子男三人皆不育女五人長適滏陽侍御馬中順之
子二早卒二幼銘曰
唐李元賓宋王子立才學有餘年志弗遂見知韓蘇姓
名不墜我於伯潛舅甥之義夀不稱才聞者堕淚吞聲
銘墓以慰幽閟
魏處士墓碣銘
公諱仲字仲寧世為武陟人曾祖諱禎字伯祥仕金朝
官至定遠大將軍同知徐州事祖諱昭字克明昭武大
將軍汝州千戶考諱璧字伯玉昭信校尉河隂渡禁門
萬戶公體貎雄偉襟宇弘大少直皇朝兵南被驅執北
行得放釋歸故鄉以獲嘉隣鄉井遂占籍焉娶畢氏公
以累世仕宦國亡家破獲免俘囚乃嘆曰消長盈虛衰
榮廢興彼此更共安有定在我亦豈不欲貴富君子之
澤亦有衰歇至於不失德於里閈使一鄉稱善人斯亦
足矣遂潛晦不仕以義方教子孫曰不止不行不伏不
流汝軰勉力為學當大吾門享年七十有六以夀終於
正寢四子長曰憲次曰宗次曰榮次曰高明憲以辯給
直諒善書數至元甲戌釋褐中書戶部典吏明年蒙省
劄隨路分㨂阿爾布哈駙馬下戶口又明年以廉幹授彰
德路酒使至元戊寅改除嶺北湖南道提刑按察司左
房書吏歲巳夘移充江西行中書省掾例罷充通政院
令史歲乙酉充中書省掾是歲六月祇授勅牒彰德路
知事彰德北趨京師南逹海外又當天下東西之中使
者旁午朝貢者腹背相望驛傳車馬人不勝其煩勞而
能處之裕如指顧辦集其才幹概可見矣朔望必至文
廟勸諭儒醫二學成就後進自起身入仕見知於提刑鈕
祜禄公公薨不忘其顧遇輔導二子成立曲盡懃懇宗孝
弟保家荆門安平市廵檢兼水旱站提領高明泗州稅
使孫男四人曰轄哩曰錫布曰哈濟曰安和至元戊子
冬十二月十有九日卜新塋於張俱村厚葬其考妣乃
狀其先世之德業願得銘辭而刻石焉銘曰
願子孫之昌榮察化機之變更身富貴兮踰分日隆午
而月盈此天道之固然何貪冐之昏冥嗟魏侯之獨賢
甘混迹於編氓潛盛德而不耀恐無實而有聲竟終老
於衡門得隠者之佳稱萃蘭玉於一庭從事公之最良
晦既久而啟明巳為世之名卿藴孝思兮追遠樹貞石
而勒銘百千世而不磷表鬱鬱之佳城何有子兮若此
豈積悳之無徵
什達爾夫人墓碣銘
夫人回紇國王哈里沙之女皇太弟位下管領内外徹
辰扣蘇珠克台之妻也父母鍾愛命名曰什達爾中統建
元奉王命送公主東嫁布達駙馬以路梗不能西繼聞
夫亡特旨命夫人廪禄庖肉春秋裳衣於大王所封之
食邑遂家彰德勤儉清慎享年四十有九以疾卒於至
元二十五年冬十月二十有六日一女名托克托倫適懷
遠大將軍彰德路達嚕噶齊兼諸軍鄂勒達嚕噶齊兼
管内勸農事某卜葬於彰德郭西刻石埋誌墓不可以
無碣銘曰
父王封夫近臣富與貴終其身謹蠶麻采蘩蘋德如玉
心無塵女克孝壻得人墓有碣銘千春
雄辨大師塔銘
師號德清族出安陽王氏生七年伏犀插腦頰顴隆起
眉目清峻不凡龍岩寺僧深公見而異之乞師於其親
其親亦以語言動作非諸兒童比終為塵網縛遂割愛
以從其請棄家為釋子授僧服學佛經日誦千言既長
談法持論辯若懸河諸經正言疑義闇誦講解臨衆升
座食頃數萬言並無隻字遺訛理順義明滚滚不窮大
堂廣會圍坐數千人師一發聲傾耳屏息聞然無辯語
竟無敢能繼者平水壇主素慎與可賜師為講主歲庚
戌春靈山壇主燦公付師以海雲頂血所書金字大乘
菩薩三聚淨戒本龍文僧迦黎衣賜號妙嚴宣明大師
中統二年冬昌童大王遣僧詮來錫恩命至元八年春
皇帝賜衣一襲上都新宫成詔集天下名僧作資戒會
以落落陞師為都壇主賜號妙嚴宣明雄辯大師師登
席演法甚愜上意面命升御榻賜白金五十星玉龍首
手杖一枝一時僧俗咸以為榮師荷聖恩優渥即以賜
金印大方廣佛華嚴普賢行願經疏四十餘部流通開
演仰祝聖夀至元十六年三月二十有五日聲鐘集衆
傳付信具於後人湯沐更衣登座曰衆僧西向立為我
誦彌陀佛號少頃曲肱脇席西首加僧服而逝師住三
十八年僧臘七十三弟子澄照澄志滿等為師築浮圖
於龍岩寺先師燦公之墓側礱石巳竟狀師之德業來
請銘師與子為方外交亦有年矣律巳清嚴奉教篤信
每晚濟生為業行之終身無一日廢輟接物諭人以和
聰明過人遠甚而退然若不足以釋學無不洞究不叩
則不鳴不以記問為所長余之所見者如此銘曰
日誦千言不泥文字戒律精嚴安若無事萬葛千藤筌
蹄講肆象設鐘魚冥寂聽視世眼識公為談法士名僧
推公得大乘志兩覲天光優禮殊賜傾動一時雲披川
駛曲肱長往不昧不二高標倚雲銘石以誌凝神塔宫
何千萬祀
大聖山孝思禪院廣公和尚塔銘
公號子廣出寶定李氏少孤惸大父母鞠養成立貞祐
避兵徙河南祖亡棄吏業師事南陽縣彌陀院瑍首座
授僧服篤志好學敬信不懈國朝平河南北度歴邢洺
磁講席受華嚴法戒觀圓覺金剛等經深入理窟穎悟
性天再參問於冠山徽公徽法中龍象也公以真積力
久之學又得賢師為之依歸言下頓悟目擊道存不數
歲特嗣庵主隆慮純禪師住持三陽大聖山洪濟院日
月既久求承嗣而乏人聞公道眼明白戒行精嚴命駕
邀於魏與之偕來純即退休公住持三年門風孤峻行
巳高潔亦就辭謝前鈞州刺史權沁南軍節度使兼懷
州招撫使正奉康公隠居西山以其先塋之故買田八
百畆水磑一剏立孝思禪院於大聖山南疏禮邀公團
蒲容膝三十餘年鼓磬鐘魚香火經律猶一日也薰沐
後學入室者六人升堂者二十有三人授戒者三百餘
人至元十年三月五日付院事於德堅將淵默以終身
&KR2762;山寶嚴寺文疏敦請不能辭是歲五月二十有六日
集衆齋畢而言曰人之生死數莫能逃我今辭汝輩去
世矣聲絶而逝夀六十有七僧臘四十茶毗日僧行白衣
五百餘人舉火而雨火亦不滅獲舍利數粒豆如也門
人於寶嚴孝思兩立浮圖焉公枯淡儉約衣不絮帛紙
布以禦寒熱夜暗不火其能外形骸也如此則於外物
可知矣銘曰
眼耳鼻舌有竅弗開鏡明水止湛然靈臺長逝非往閱
世非來萬有一空孰為形骸六十七年不掛纖埃以公
為生槁木枯荄以公為死烈風迅雷生莫能喜死莫能
哀門人思公塔宫崔嵬入滅出見乃優乃俳刻名豐石
百世不摧
行狀
龍虎衛上將軍安武軍節度使兼行深冀二州
元帥府事王公行狀
公祖諱載字德厚不仕祖母張氏父諱清字正甫束鹿
縣竇家莊酒監母張氏公諱義字宜之世為寧晉人純
厚沉默寡言襟量淵廣喜愠不形諸容讀書求意義不
泥章句訓詁金衛紹王遇殺天兵南下宣宗失燕走汴
河北郡縣雖開設守令而政治威令解弛沮喪土寇四
起力不能治弱肉強食互相殘賊奔竄莫知所依縣人
羣聚相謂曰王公素寬仁材智足以保衆成事吾儕小
人智力寡弱紛擾無所歸不有主者則將無噍類矣一
唱百和同聲相應遂推公為萬夫長攝行縣事尋號為
都統歲癸酉冬太師穆呼里國王提兵至城下公率衆
歸命太祖皇帝嘉其效順寵錫寶鞍名馬二授寧晉令
兼趙州等處招撫使時兵荒歲飢人相食縣東大澤周
匝數百里中有城曰瀝城公曰瀝小而完水多魚藕足
以起餓殍禦衝突以麾下李直守寧晉身率衆東徙全
活者甚衆他境白骨滿野獨公所治無易子析骸之禍
邑人垂白之老猶能記其事至今道舊笑樂感慕為之
泣下乙亥秋金將李伯祥稱太守據趙州太師國王促
公伐之會夜大風雨公命衆負攻具去城二里而止下
令軍中曰先登者賞後者殺以徇夜鼓四環城飛登守
陴者皆熟寐城潰伯祥孤身走天壇砦軍士無敢剽掠
州民安堵焉太師國王表公之功授趙州太守兼趙冀
二州招撫使丙子秋南取鉅鹿洺州南宫三城是歲冬
十有二月還軍至唐陽西九門遇金將訥爾錦戰率冀
州節度使柴茂等將兵萬餘北復郡邑公伏兵桑林先
以百騎犯之訥爾錦棄輜重來薄戰伏起金軍駭亂奔
北獲訥爾錦弟萬戶濟呼戊寅拔束鹿進攻深州太守
張公以城降順天都元帥張柔多公之能軍表奏授深
州節度使兼深冀趙三州招撫使秋八月金恒山公武
仙擁衆四萬攻束鹿公烽火謹斥堠遠比至而預備仙
諭衆士曰束鹿兵少而糧不繼且無樓櫓池隍一鼓必
拔仙於城外盡攻擊之術公城中守禦有餘隨機拒應
首尾二十餘日大小百戰每戰必捷一日公集軍士議
曰外無援兵芻粟内絶曠日持久非我之利盍若突圍
一决勝負安能坐困為人縳執也衆曰善願唯命遂令
老弱乘城問以草人多立旗幟夜五更未盡率死士三
千闢關直擣仙營人人殊死戰仙軍亂誅殺殆盡獲軍
資器械無筭仙率麾下百餘騎走真定公乘勝追奔逐
北大捷而還太師國王聞之遣使賫銀符十寵公及榮
耀有功者庚辰秋拔冀州獲節度使茂械送王府城中
市不易肆張帥復稱表上功授公龍虎衛上將軍安武
軍節度使行深冀二州元帥府事佩金虎符由是隣境
諸城畏愛公之威德悉來服屬亂稍定招集逋亡教之
耕作深冀之間首為樂郊辛巳夏五月恒山公仙辱束
鹿之敗以禆將治中盧秀會太守李伯祥南取趙州公
知之提兵西援比至趙瀝二城皆陷新河王主簿十餘
人以妻子被執皆叛歸仙秋七月公具舟楫紀家莊盧
李戰艦數百沿流而下公曰彼兵雖衆水戰非素習也
以我之長擊彼之短實我軍之時也乃以繩貫舟横截
下流敵至先之以矢石戰閧斬繩公舟翼而擊之我軍
勇奪彼舟殺千餘人生擒治中盧秀洎軍士五十七人
伯祥走瀝進攻之不下還屯滿家泊冬十月復攻瀝瀝
之女墻束葦為之夜灌以水乘寒為冰城環列戰艦晝
夜流行不令水凍以拒守公捉士卒挽舟於冰絶渡而
攻伯祥西走二子死焉敗卒争舟溺死者十六七獲伯
祥之幼子山兒士卒欲殺之公曰伯祥雖吾敵絶人之
後不祥教養如巳子復獲叛吏王主簿軰左右爭刃之
公曰人各為父兄妻子非背我也皆釋之壬午秋太師
國王南征伯祥降歸其子及家人十餘軰伯祥再拜號
泣而謝曰白刃戰敵之前存活此兒使吾父子復相見
李氏之鬼血食不絶公之德殁身不能報壬午秋攻拔
澤潞二州及山砦數十不妄戮一人獲生口數十皆遣
還之或父子離散為人執掠者必購贖使之團聚每戰
勝軍中金帛堆積一毫不取也公攝帥府金經李佛兒
以妖術惑衆謀亂有司連繫十餘家公白主者曰首惡
者當誅愚繆不識義理為人蠱惑而不知為罪者可以
情恕全活者萬餘人癸巳秋邢州土賊偽號趙大王聚
衆數千人據任縣固城水寨真定五路萬戶史公集諸
道兵攻之踰年不下公一鼓拔之獲趙大王侯縣令數
十人公白史公曰脅從者非賊也宜免死即釋歸鄉閭
一境遂安歲在甲午以病退還鄉里常戒諸子曰我起
身農畆汝軰當力田讀書毋妄求名利巳酉夏四月二
十有五日薨於束鹿縣回生村私第之正寢享年六十
有九某年月日祔葬於寧晉縣唐城鄉北孟莊之先塋
四方之來會葬者數萬人冀人懷公之恩作黃籙大醮
三晝夜追薦之迎神主至其境拜人塞路迓祭曰是活
我父母妻子者失聲痛哭道路過者亦為之吁嘻到今
歲時上塜不期而來者動以千數公夫人三張氏李氏
李氏子男七人曰植字茂才趙州節度判官曰松字國
才不仕曰檜字公才歴贊皇沙河二縣令曰楨字叔才
不仕曰楫字季才不仕曰椅字彦才釋褐王府掾歴中
書省左右司員外郎大名等路宣撫司郎中左三部郎
中大名等七路宣慰司郎中戶部郎中奉政大夫同僉
徽政院事兼領太府監奉議大夫同知順天路轉運司
事佩金符少中大夫順天路轉運使中議大夫吏部侍
郎中書省給事中少中大夫彰德路總管兼鄂勒佩金
虎符曰棟字子才真定鄂勒千戶女六人曰茶哥適山
東道勸農事董文用曰翠哥適寧晉縣鄂勒千戶李天
禄曰娃哥適大名府董總管男若水曰仙兒適寧晉寧
縣主簿杜彦曰秀仙適完州酒税使石德潤曰旺哥未
笄而卒孫男一十八人女一十九人祇遹於椅定交近
二十年知王氏父子為頗詳故錄公平生大節為行狀
至元十年四月朔武安胡祇遹謹狀
