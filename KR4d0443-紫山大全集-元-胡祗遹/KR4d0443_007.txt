紫山大全集卷七元胡祇遹撰
五言絶句
題趙子昂畫石林叢篠
不踵王右丞不參文湖州幽深寫新意木老荒山秋
江臯接河瀕新梢已拂雲石田不敏樹𤨏屑雜荆榛
巨幅厭豪放片紙發纖巧寸餘歲寒姿生意自妍好
東坡寫竹石游戲亦幽閒落筆得全竹敢作畫工看
竹影不難寫要與竹同神所知桃李妍安能比此君
題小隠圖
富貴為人詘廻視妻妾羞躬耕得温飽歲宴亦優游
危坐松石下長嘯來松風王侯與螻蟻究竟誰雌雄
醒吟泰山月醉卧泰山雲萬鍾不可召亦足張吾軍
人生失一官直欲不可活誰能抱雄才終老甘藜藿
好名人所同喜逢人所共先生獨何心不願為世用
鳥獸不可隣斯人吾願與將身落荒山一嘯同巢許
跋韓渥書
常愛歐陽詢緊結無比倫不意韓公手雍容解寫真
七言絶句
丁亥元日門帖子
白髮蕭蕭覆領巾今年六十一年人日高坐受鄉鄰賀
隨例門開萬象春
人道今年本命年側身修行合拳拳吉凶悔吝生乎動
一靜由人匪自天
戊子元日門帖子
遠思深念漫傷神痛飲狂歌亦損身三葉韋編香一炷
坐看花柳與時新
癸未元日門帖子
提封廣袤一千里桑柘陰中十五城謹守郡符無異政
靜同田里樂昇平
歡聲去歲踰前歲常賦今年減去年此外不須生過望
賣刀買犢看耕田
新令儒醫皆立學躋民仁壽聖賢心漢唐良吏吾難及
清儉公廉念念深
四維際海好江山整頓經綸亦不難聞道調元換新手
休談范富與歐韓
蠶連冰浴寒無病桑長明條不附枝田婦田夫宜努力
更誰二月賣新絲
我雖不是壠頭兒慣讀豳風七月詩欲往勸農還駐馬
恐將長語奪民時
里胥不聽夜催錢文吏何須抱案眠寄語逋逃早還業
今年仁政勝前年
白髮翛然六十翁眼將昏暗耳將聾編民案吏毋相紿
卓茂年來道愈公
陌上東風氣漸和墻陰殘雪已無多官倉糧足牛肥腯
佇聽鳴鞭擊壤歌
酒禁漸來無敗德姦人戮盡少殘民更教吏政清如水
從此昇平萬萬春
題王晉卿畫猿鹿圖
長林豐草水泠泠野獸無人各稱恉好去雲山更深處
虞官網罟益縱横
山猿跳躑誇輕黠野鹿閒馴意自如慧者何如癡者福
朝三暮四弄羣狙
玉堂偶成
瓠籬蔬圃雨餘香林影蟬聲午夢凉一日閒情如兩日
閱書終帙未殘陽
引行藜杖伴閒書鶴骨亭亭影亦癯忽聽傳呼聲漸遠
相君歸自沒階趨
賜書草檄事全稀人靜庭深晝晷遲時有閒人持卷軸
例從紙尾索題詩
馬閒伏櫪卧空階僕枕槐根鼻殷雷我亦將心肖秋水
翠涵天影淨無埃
不談王道不談兵不著無能較有能更笑莊周誇解事
強將籬鷃擬雲鵬
題射猿圖
竊民嘉菓踐民田姦黠輕跳不可憐機穽罝羅莫能制
難逃裂石響驚弦
應弦龍虎斃烏號可笑孫生欲遁逃百步懸針能破的
泰山元不大秋毫
題雪澗閒猿圖
㶚橋驢背未回温剡水孤舟雪浪翻自古高人例無定
荒山清夜聽寒猿
幽深惨淡戰祁寒萬籟無聲靜夜闌赤日市㕓箏笛耳
茫然過耳欲誰看
俗務呶呶久倦聽夜深窮谷雪猿鳴罷吟倚杖三更後
滿耳清哀無此聲
倚笻靜聽見幽情隔磵風傳呌月聲明鏡不湏重洗耳
野懷空闊六根清
景隨題號一時新塵坌空慙卷裏人莫訝畫師無俗筆
定應巣許是前身
一從脚踏利名場夢裏林泉去路長開卷題詩記前事
西山留宿贊公房
考槃詩思一何深鳥獸同羣豈夙心只恐野猿驚漫去
夜寒清嘯伴孤吟
題猿戱圖
老猿作戲豈真誠一食驅牽百態生安得人心不寒餒
自謀自鬻總無情
駔儈倡優擁市鄽一狙百戲鼓闐闐人生伎倆亦如此
巧作姦回各自賢
題遺山贈劉濟川詩卷(濟川實齊王豫之孫也)
遺山詩筆已堪珍况復諄諄說慶門掩卷再思當自重
幾家世世是王孫
成身固不由門望到㡳名家足潤身承藉慶源宜力學
不應長作白衣人
題梁氏無盡藏詩卷(斗南之孫家藏)
衣冠人物蘭亭會樓觀溪山輞口莊忍向牛童問遺跡
野泉分水下寒塘
細閱梁侯自序辭故家簮紱見當時無情劫火猶忠厚
留在金陵五詠詩
抱持手澤索題詩愧乏佳言詠孝思烜赫家聲終有日
劫灰焦火尚堪追
興衰無刻不推遷消盡繁華到野田留在賢孫嗣前業
入雲高第看他年
昇平富貴儘風流風滿珠簾月滿樓獨有文章更堪貴
履聲無處不瀛洲
荷舟絲竹復牲醪劉沈應徐雜謝曹惟有梁家無盡藏
清風如水月輪高
日炙堂楣錦半嫣春雷羯鼓震華筵滿前珠翠留銀燭
明月清風不直錢
風流雅集冠當時一代名卿盡有詩多少金盤薦華屋
浮雲流水竟誰知
深陵高谷不須傷留在佳篇名益彰一字新詩雙白璧
錦囊瑶軸為深藏
為學工夫恨不多斷編殘簡費研磨到頭於世俱無用
法律詩書較幾何
題劉仲修悠然亭詩十首
滹水西來始發源鳳山如畫倚秋寒門前萬里如林路
幾見行人得好官
何事居家最稱心故園亭榭喜登臨十年夢想雲山供
樽酒無人亦自斟
慣擕上策上青雲不作趦趄傴僂人寄語山靈毋白眼
倦游時戴華陽巾
紫髯翛散拂秋風遠目悠悠數去鴻勘破一生能適意
山林鍾鼎味初同
太白淵明總一身休將出處較比隣密雲未作西郊雨
要與前賢繼絶塵
右持雲液左霜螯坐覺元龍氣味豪醉卧黃茒簷下月
枕元平與鳳山高
萬頃風煙指顧間夕陽西下水雲閒竹窗松徑無人到
莫放庸兒見一斑
殘陽淡淡鳥飛還亭上幽人未掩關勿為紛華嗟索寞
會當拄笏看西山
萬世都將靜裏看悠然獨酌一杯殘遠懷耿耿無人語
新月林梢生暮寒
亭為新詩已得名幾時擕手上崢嶸一花一草堪題詠
不惜揮毫賦晩晴
題嚴東平忠止亭十一絶
海岱雄藩五十城輿臺半作貴公卿西風吹去豪華夢
留得丹心一寸明
魯王忠節日爭光嗣世宜如汶泗長莫把閒庭作歸隠
要同終始郭汾陽
千里桑麻十萬兵列侯誰復與爭榮半途身退仍何憾
傳到謙恭好弟兄
忠心一片老彌堅不為身閒自棄捐聞道荆州新内附
壯懷無夜不籌邊
開國成家奕世侯天恩未許永歸休丹誠不逐繁華歇
自有元龍百尺樓
聖恩封拜不遺才幕府軍容次第開朝請十年今改過
豈同寒士老蒿萊
大臣報國無多巧進退升沉有一忠疑怪茅亭多種竹
要看直節貫霜風
角巾私第不忘君昨是今非德日新萬事人間總如此
豪華落盡見天真
四筵朱履映華簮獻謟呈諛恐未深馬革裹尸男子事
向來柔妬莫輕心
賤士修身可動天貴臣悔過合安全一亭虚白藏忠儉
松竹那能滯壯年
作詩題榜匪要名心靜身閒意自誠只作故侯終老去
也知原不累高情
題汴州二賢堂
一代斯文百世師仙風道骨仰威儀同來同往同祠宇
千載如生滏水湄
謫仙人對坐忘身誰與高風觧寫真記得龍眠出塵手
白蓮社裏見斯人
淵明擕手陸道士再到人間又幾時却恨吾身生太晩
無緣聞道往從之
好賢奚止似緇衣詞翰珍藏夜夢思圖畫恐難傳遠久
竹林松逕起新祠
白頭自笑說文章丹竈慙無却老方早晩還鄕閒杖屨
一爐香火二賢堂
無題
七十衰翁與世疎閒心永日共安舒却緣當路憐愚直
時有人求介紹書
昏衰敢不慎許可疎散竟能誰重輕周道從來直於矢
並驅九軌儘寬平
高下洪纖無棄物兼收並蓄廟堂權固知滄海能容物
昏耄胡為敢薦賢
書判身言已失人况將末法委沙塵只憑胷次懸明鏡
黑白妍媸總識真
神游八表鳳麟姿造物無私却有私種秀千年猶旦暮
何妨異代不同時(按此下六首似題畫詩原本列入無題疑誤謹識扵此)
龍眠高趣惜英材誰問先賢與後來霽月光風同一處
寫留人世洗塵埃
每愛高風蓮社圖當時果有此容無龍眠何處曾相遇
夢破三生向日吾
黃塵擾擾萬蚍蜉世事幾何同一漚珍重畫圖聯杖屨
免勞神夢覓從游
雪壓茅廬風滿林野鵶寒鴈共昏陰畫師暗隠無窮意
何處漁舟不可尋
萬里清江一葉舟月華西去水東流傷心不見魯連子
何物人間萬戸侯
題趙禹卿匏瓜齋
田收白黍能供酒架滿黃雞可代蔬飲食簞瓢能醉飽
也勝彈鋏嘆無魚
有客敲門起自開敝裘羸馬滿風埃一瓢醇酒聊相問
知自黃粱夢裏來
人道陶潜得趣高歸來已厭折腰勞何如不見官倉粟
便醉秋風蟹兩螯
人生眠食不虚言短鷃長鵬且莫論最喜心閒百無事
呼兒日在掩柴門
小亭飲罷上高臺花柳村墟照眼開為向溪頭漁子道
直須風雨始歸來
客荆南憶平陽廵按感懷
去年七至走荒山(按察平陽趙縣)今歲荆南控百蠻南北東西成
㡳事鬢毛又比向來斑
又廵按即事口號
罷農失業鎮隨衙調發行移亂似麻聽訟誰能使無訟
聖師願學魯東家
提刑職分刷稽違剖决如流尚恐遲五載十年出頭苦
下民冤抑有誰知
細民情偽豈難明黠吏般調起訟爭卷若牛腰不能决
片言折獄反堪驚
煩文虚檢姦頑吏錯判喬批糊突官宣化承流到如此
翻言照刷不從寬
昭明條畫謹欽依更向何人禀例為鈔法可憐虚十倍
忍令姦滑恣貪欺(觧庫妄增金銀價值收買金銀諸人交易文契不以鈔為則止寫諸物不)
(書價直)
聖恩雨露恤逃民虐吏科攤見累身當匠當軍及當站
代當重納寔艱辛
年深歲久不通推貧富高低幾變移官吏坐觀恬不問
妄增擅减在鄕司
監臨主典共偷錢舉世無言問罪愆不劾不彈誰任責
無人合在察司前
題雪谷横披圖(有序)
炎暑炎溽余方退食僦舍揮汗如雨友人趙祥卿擕
雪谷横披來曰此賀真筆也地古天荒巖深木老雪
迷谿谷行旅艱苦涸陰沍寒之氣凛凛逼人不覺煩
汗之去體至於糊塗霮䨴如董元削古瘦硬如許
道寧則非余所知也祥卿曰然請書以為䟦尾至元
十年六月望武安胡祇遹觀
焦墨高攢鐡樹林雪巖冰谷冷雲深横塗竪抹無多力
散作玄冥萬里陰
以畫名家數賀真雪山横幅意尤新題詩正倦三庚暑
凛凛寒威來逼人
陳元達鎻樹諫圖
一寸山河百戰功龍疲虎困服羣雄不思祖考艱難業
忍為滛荒一旦空
憂國憂君不顧身甘心取死逆攖鱗一時患失逢迎子
赧汗交流愧直臣
姦邪百欲惑君心女色迷人禍更深敗德損身無限事
佞臣安忍助荒滛
直言逆耳怒飛揚任顗含羞吐諫章不意賢妃能引過
從容廻喜活忠良
從人舍已古來難猛虎無情敢犯顔惟有至誠心一寸
可通金石可移山
智明見禍如救火好内忘身在眼前四后汚滛子遭弑
覆宗絶祀欲誰憐
四海元當奉一人力窮庶合恤疲民愛君誰似陳元逹
甘為朝廷拚此身
崇臺别館又離宫財匱民殘孰與供不是諫臣求美譽
阿房垂鑒有遺蹤
敦朴為先宗廟福逢迎媚合豈忠臣身將鐡鎻纏宫樹
死諫千年有幾人
侈心一啓勢難迴漢主雄威走電雷到㡳忠臣元有用
天顔還為直言開
䟦黃粱夢圖虞城裴主簿家藏畫手頗佳
迷人厚利復高名一夢終天喚不譍我亦邯鄲道中客
醉魂雖醒尚懵騰
秩崇禄厚幾全身萬古黃粱夢裏人不向急流求勇退
只言黃屋忌功臣
百端幻化總非真珍重人間現在身蜂蟻市朝皆畫筆
夢中說夢更癡人
每過邯鄲王化店崇崗西上吕公祠到今三十年來事
迴首真成黍一炊
避禍求安共此心累人身口古猶今寫真垂誡誰能辨
郿塢藏金深復深
大亨詩人佳畫加以詩僧貞菴來請題因漫興
五絶
萬古桃源小有天仙家雞犬白雲邊隔迷山海無尋處
一幅傳真得鄭虔
風送飛花錦浪舟鱸魚新得酒新篘醒來似記漁樵說
辛苦當年定遠侯
誰插青旂照碧流山家市井亦深幽但將魚酒相酬對
此外人間萬事休
鴨綠溪光青黛山溪山不放酒家閒泛流迴棹來時路
家在雲煙縹緲間
讀書胷次靜無塵萬樹雲山下筆新流水泛花船載酒
三生曾是武陵人
䟦大定奎畫詩卷
六宫嚴肅聖恩融貴賤都無僭妬凶四海雍熙家道正
麝煙餘澤藹芳穠
經筵講散二南詩錦幕椒房薦壽巵一洗谷風淫薄惡
六宫花草亦雍熙
霓裳按舞太滛昏燈暗長門亦少恩一曲樂歌堪諷詠
可能二主與同論
題王晉卿駙馬畫
著色王維妙入神後身細密弄清新天台路返三生夢
岸夾桃花錦浪春
有感
每以至誠翻召怨欲為苟合耻廻心何時謝絶人間事
茅屋雲山深復深
題韓滉牧飲牛圖(有序)
貞元二年關中倉廩竭禁軍或自脱巾呼於道曰拘
吾於軍而不給糧吾罪人也上憂之甚會韓滉運米
三萬斛至陜李泌即奏之上喜遽至東宫謂太子曰
米巳至陜吾父子得生矣時禁中不釀命於坊市取
酒為樂又遣中使諭神策六軍軍士皆呼萬歲
漕運江淮捷若神笑談繁劇擁朝紳誰知三昧陶鈞巧
又在溪橋野水春
撫摩兩浙不論兵畫裏農家樂太平般米入門三萬斛
豈徒游戲悦閒情
題花鳥圖
金蕤風露青衣鳥花有幽香啄有聲祖考江山明似畫
略無一筆入經營
風流文采欲人知花鳥工夫善出竒當日諫官無一語
君王宜畫鳳來儀
聖明動止總成文不用丹青妙入神解辦體元天地巧
一花一草總生春
五雲香裏熙春閣錦繡華夷不作圖白髮韓州雪如席
悔將淫巧費工夫
題宋高宗題唐太宗墨迹
天日之表龍鳳姿文綏武定見當時後王題䟦知瞻仰
播越江淮兩鬢絲
題米友仁墨迹
出竒尚氣米襄陽怒虎飛龍不可當柔懦友仁來點化
法衣傳到雪溪堂
氣禀高卑既不齊才能巧拙自雲泥屋中架屋何難悟
愈費工夫勢愈低
題王澹游墨跡
雪溪巨浪湧山丘衣帶餘波及澹游千古高情王子敬
不從形似紹風流
題雙杮堂
題評佳什滿箱囊安用荒詩作後章詩尾欲求三百顆
主人毋謝未經霜
珍木名花品固多因人物重奈渠何到今五柳陶家宅
高節清名永不磨
不將桃李占庭陰久澁方甘種柿林孝子順孫宜保護
傳家要識汝翁心
題郭先生閱庵
聲利醉人濃似酒榮枯戲物沸於羹一軒不受黃塵汚
誰似先生老眼明
讀易琅琅了一編掩書袖手坐翛然瘂人食蜜無言說
坎井寒蛙自一天
外觀物理入無窮内照靈臺萬慮空瞑目坐來無一事
索詩徵畫太癡翁
題江山小景圖(有序)
佳畫小而大俗畫大而小世之横披巨幅長廊高壁
位置雖危闊而氣韻分裂卑淺不足以起人之觀覽
晉卿作小景高廣一便面而巖壑幽深浦溆平遠江
樓聳峙漁舟晩集有千里無窮之勝槩盖規模王摩
詰而温潤天成不及也
想像王家寶繪堂古今神品入珍藏工將妙思傳新法
更比前賢蔚有光
細密工夫氣象雄幽深平遠意無窮都將大地山河影
移入團團璧月中
玉軸牙籖足自娛興來游戲寫新圖不須畫史求名字
一字誰言撼大蘇
墻外名園樓外山館甥恩渥醉揮翰為言卷上題詩客
休作酸寒畫子看
前宋江山畫不成當時誰與子爭衡而今特與南冠看
不見新亭淚已傾
富貴迷人醉不醒風流一念了平生可憐黼黻皇猷筆
只向丹青要得名
攀龍附鳳蚤簮纓落筆閒情得趣深却笑范寬何鈍滯
窮深涉險老山林
題太白捫月圖
謫仙還山今幾春碧天秋月想丰神休從畫筆論工拙
卷尾留詩亦可人
人間萬事一秋毫醉墨淋漓宫錦袍自是黃塵留不住
洞庭湖闊月輪高
抱持明月挾飛仙唾玉噴珠落九天何處蓬萊水清淺
西風開徹萬青蓮
長衫破帽讀書生莫怨人看一芥輕夜靜長庚望丰采
玉牀消得御杯盈
史院冬日
臨餘晉字讀唐詩未詠朱程義理辭惟有牙籖經濟策
蠧魚塵冷罥蛛絲
題四皓閒適圖
挾書酷律未能除母氏強梁嗣子迂一飯紫芝歌一曲
且將閒適養微軀
澤民致主不逢辰肯著風波陷此身飯飽日長無俗客
偷安輸與四閒人
題舍館壁四皓圖
百歲高年四海名漢廷風起紫芝馨到今盛德令人慕
不動聲容帝業寧
題四皓圖
才聽羣雄洗暴秦溺冠又復得斯人前星幸有仁柔色
難免長安陌上塵
白髮蕭蕭脱亂亡更誰將夢到黃粱太平日月傷難遇
本亦無心薄趙王
垂垂鶴髮下安車漢業何煩口舌扶驚喜再三調護語
高皇元不罵真儒
子房高智陳平策不及君王廢嫡心足入漢庭儲嗣定
始知名節服人深
題顧亮山水圖
焦墨糢糊信手成知君求意不求形猶勝俗軟臨摹手
元氣淋漓墮杳冥
題李次徵山水圖
江生酷愛輞川圖夢寐雲山宅一區展卷未終還自笑
黃塵辛苦白髭鬚
䟦子期聽琴圖
悦心初不願人知不意知音得子期無奈良朋先去世
一臨絃索一吁嘻
絶藝休嗟少識真人能有德自多鄰一聲擊磬深沉意
門外寧無荷蕢人
聲隨念起指隨心諦聽沉潛得趣深俗畫那能知此意
直須身世在登臨
題仗節圖
皇皇使節久彌堅一死看來不直錢辛苦郝經今徤否
蠻煙瘴雨十三年
朝為梁將暮唐臣富貴繁華得幾春喚起馮瀛九原夢
無窮慚愧鬼為隣
嬴顛項蹶論功臣雍齒丁公果孰親賜死封侯翻乃爾
到頭忠義不虧人
跖犬猶能死吠堯人生安忍失持操到今凛凛忠貞節
霜氣横空太華高
至元十五年九月二十三日賞翟侯虚錦亭芙
蓉
淡白輕紅宫樣粧醉容醒態巧低昂天寒翠䄂嬌無頼
珍重微雲護曉霜
芙蓉臨水四圍栽正要佳賓數往來不用石家金步障
天教著色畫屏開
露冷霜寒江樹空西風開到錦芙蓉渾如晉武平南後
越女吳姬滿六宫
荆土藩籬盡此花北人初見入驚誇貴無賤有真堪惜
回首西風化彩霞
弔宋海卯
耆舊年來似曉星先生又復閟泉扄可堪執紼都門道
老樹悲風不忍聽
自從風樹鼓餘哀每遇高年去復廻一老憗遺天不許
忍看旌旐向泉臺
士林相向惨無言挽斷靈車不返轅頼有五株丹桂樹
慰人光彩照高門
逹人去住本來輕後學悲傷失老成麗澤瑩深九筵在
衣冠餘澤儼如生
少日才華迥出羣老來空學得天真臨行却恨無人問
觀化於今第幾廵
丙吉問牛喘
天時人事密相符失序乖和理不誣闒冗下材那觧此
幾回抵掌笑公迂
下宜萬物上承天凛凛長憂覆餗愆肯作區區救時相
米鹽細務過年年
襟靈重厚智深遠漢業中興責莫逃豈為一牛勞致問
鬭爭雜訟漫呼號
雞晨犬戸各爭能百職那宜分重輕不是孝宣知此理
賤人貴畜向誰明
見微知著懼天災憂國真誠宰相材坐受乾封誑君語
何人清夜望三台
中秋有懷
少時最喜逢佳節未到晨鐘已不眠何事如今成懶散
只將羈思度年年
寒食芳時靜掩門朱明佳節卧南薰慇懃細賞中秋月
擁鼻清吟了夜分
青天素月照佳時獨立空庭學詠詩千里遥憐小兒女
團圞北望更相思
息軒雪行二圖
著書滿屋不醫貧妻怨兒悲愧此身倦僕羸驂山路惡
歲寒風雪遠投人
雪迷山徑轉荒村負約田家老瓦盆不是書生多強項
猶勝炙手傍權門
題雪谷曉行圖
不憂烽火照函關不為蒼生計未安身口累人良可笑
直須同犯五更寒
每愛藍關畫裏身萬山冰雪一孤臣題詩剩為姦諛故
當日元和尚有人
五月朔休暇午窗睡起
離騷讀罷詠陶詩憂喜殊情孰我師留住汨羅江上月
緩移花影上東籬
天際歸舟圖
彭蠡秋連萬里江夕陽天影入微茫子昂袖有如神筆
移入鵝溪咫尺長
武元直風雨迴舟圖
萬里清江一葉舟漁家家住亂山頭百年不識紅塵夢
風雨何妨釣碧流
武公胷臆淨無塵喜見江湖懶散人醉墨淋漓風雨筆
只應張翰是前身
馬足車音耳倦聽桃源何處棹歌聲斜風細雨扁舟興
不意丹青却畫成
王侯所藏風雨迴舟圖
水冷羣魚不上鈎直須風雨始廻舟世間名利真何物
勇退無人向急流
木石渾如許道寧郭熙平遠不多爭誰知宦逹功名興
解寫江湖萬里情
高氣難將世利拘進為卿相退樵漁貫之想亦英豪士
筆底風濤任卷舒
讀書終身而不知道不識自巳面目故有此作
聖人先得我心同萬語千言要汝通心上眼前長錯過
却於紙上漫勞功
秋江待渡圖
天際歸帆萬里流夕陽人影立沙洲我生半世黃塵路
羡殺煙波一釣舟
題楓江晩渡圖
秋入江楓萬葉紅季鷹歸興滿帆風人生適口鱸魚鱠
勇退真成盖世雄
讀范蘇二子傳
范雎才入穰侯府蔡澤辭家已膏車得失明明相倚伏
彈冠接踵竟何如
敝貂歲月苦毿毿金印歸來日醉酣空使後人哀六國
破家亡國買狂談
題煙江歸棹圖
萬里青江一葉舟那知塵世不王侯隔江喚是鴟夷子
歸棹如飛不少留
題張公佐江山歸棹圖
遥岑寸碧有無中遠水長空一色同寫盡江湖蕭散意
前身應是陸龜蒙
疊嶂深巖得趣偏要從平遠弄風煙枯株拳石無多巧
展盡清江萬里天
形似非難意趣難休將細密入驚看賞音却有張公佐
唾墨秋風江水寒
讀史有感
君臣高枕卧金城螗臂何人敢弄兵白面書生誇解事
一篇險語淚縱横
漢庭卿相自伊周年少新人枉任憂鵩鳥入門聲未絶
可憐晁氏議安劉
徙薪曲突豈無人爛額焦頭反上賓遠慮安能同近效
只宜主父曳朱輪
題趙按察四子名字卷軸
許可毫釐不少容一言誰得左山公趙侯四嗣新名字
坐看鵬摶萬里風
教子提孩以義方靈椿齊吐四枝芳乃翁辛苦求名意
要見雲梢萬尺長
命名立字例誇矜責實誰人肯服膺銘耳銘心更銘骨
我知四子不虚稱
泯泯紛紛老此生誰能四海早知名題詩卷尾非譽佞
洗耳雲霄聽一鳴
清選高張待孝良鴈行雲影看飛揚潞川剩有千尋木
准備凌霄四桂堂
多男已是人生福那更龍駒映鳳雛到底草間留不住
早教從學近皇都
南溟鵬鳥北溟鵾雲海三山入吐吞却笑吾兒豚犬耳
身長癡騃懶譍門
讀高祖傳有感
吕政餘凶不可除天開赤帝定神區皇圖不有衣冠力
如意紛爭起禄嬃
讀大學中庸有感而作
本是自家元有物聖人提過眼前來猶然疑訝非吾有
珍重天工愧不才
䟦宋人李昭珙勑牒韓富歐唐趙王諸公署紙
尾
三詠徂徠慶歷詩一時賢俊玉無疵魏公識量如天日
不許先生絶妙辭
邪正從來不兩全陽竒陰耦數先偏終於黨錮相攻擊
無事昇平共幾年
古今銓調幾紛更黜陟賢愚豈易平安得君心如止水
濁涇清渭自分明
休誇陶鑄得人才更把黃塵老眼開不為利回能有幾
只知相與反相排
䟦雪齋字軸
長沙庭幕久無賓今日升堂始有人從此休誇七星帖
千金一字合藏珍
䟦唐段思審畫拓跋他悉羅等射羱羊圖(畫尾題云)
(景龍二年秋七月奉詔寫蕃人拓跋他悉羅等射羱羊圖朝散大夫行工部尚書兼楚州長史)
(宫苑勾供奉叚思審寫)
百戰神功定八區太宗洪業付微軀羱羊一箭何多羡
自有蕃王職貢圖
肥城官吏擅科逃戸縣俸秋税有感而作二首
人生莫作小民身千種飢寒萬苦辛逃屋銀糧幸蠲免
不堪酷吏筆如神
破屋逃亡人未還徵糧縣帖下柴關恩威究竟誰為主
勸課農桑亦厚顔
夜半酒醒
客懷牢落久無聊痛飲狂歌殢酒瓢不料更深夢初醒
一燈孤影更蕭條
半牀行李半牀書一片閒心靜有餘四海澄清樂無事
不須辛苦慕登車
自感
才觧讀書無眼力始能立事少心神追思少壯不努力
老作尋常庸暗人
題王琇睡猫圖二首
爪利牙剛目有光威驅羣鼠遠奔藏買魚穿柳恩俱報
睡足花陰春晝長
軟金紅綬照銜蟬萱草叢前石竹邊喚殺玉人呼不省
更教移入畫圖傳(一作夢隨彩筆弄癡妍)
達磨隻履西歸圖
傳舍投胎計巳非棄如敝屣復何疑只將隻履西歸去
幾是山僧擺落時
東來未了復西飛明月寒枝定孰依就是化身千百億
爭如動靜兩忘機
題文會圖
蟻羶蠅血厭朝昏揖讓誰人與共論驚見畫圖文會客
閉門鄕飲樂春温
頡利可汗圖
可汗氊帳卓平沙寒入強弓力倍加坐聽唐家第三主
口脂面藥醉宫花
張果老匣出白驢圖
孰匪乘風御氣身何須妖術誑時人鼎湖就得騎龍去
猶恐終為異物隣
題一筆百物圖
萬物生消一氣中春風無意費青紅畫師窺破天公巧
不用間關細𤨏工
牧牛圖
太平萬象各成歡牧豎羣牛亦可觀雨後一鞭春事了
綠楊煙草水雲寬
秋山清曉圖
一天清爽入秋山元氣淋漓墨未乾聲利醉人如午夢
直須拄笏凭危欄
息軒行客關山圖
半生南北驛塵黃畫裏關山厭路長何日中原三萬里
桑麻雞犬不離鄕
﨑嶇山路不容車何處驅驢應遠輸漢卒開邊三十萬
一升米價一升珠
或行水際或林端巇嶮關山行路難好被畫中人却笑
三千里外一資官
望陟危關日未升下關投宿暝煙生都來尺楮無多地
寫盡行人萬里情
過統幕
地高五月似秋天便與東南游子偏漠漠山川日光薄
始從土屋看炊煙
華亭夜歸圖
魚躍鳶飛自一天直須幽寂始知禪無窮江月江風底
不用綸竿攪夜眠
江水泠泠江月明縠紋輕浪儘船行息軒袖裏無塵筆
點破山僧此夜情
題郭忠恕畫三首
青泉白石綠楊風細草芊芊遠近同放飽牛羊來下夕
人間至樂兩村童
羊牛肥腯柳陰眠沙白溪青羃晩烟縣吏不來租税辦
直須衰暮始歸田
異人胷次粟三山天地淋漓醉墨間却笑臨摹窘邊幅
漫搖長舌話荆關
八蠻來朝詩
文身雕額阻南荒稽顙來觀上國光日月中天千萬祀
越裳榮染漢庭香
牂牁越嶲不須開坐享年年職貢來厚往薄來蒙聖惠
從今南海淨無埃
芝蟾硯滴
毛穎塵生硯沼乾芝陰蟾口吐清寒可憐潤色工夫苦
吏部文章不姓韓
不屬私家不屬官玉芝香裏且偷安夤緣曳履陶泓後
要並犧尊象鼎看
索形大冶不祥金猶在雲間食月心可笑文人得餘潤
一時褒美若為深
夏鼎形模物怪多老蟾見棄腹空膰趙君游戲間陶鑄
多少文房得寶歌
長生酒
老人致語語將闌萬歲聲搖萬歲山更進長生一杯酒
五雲西北望天顔
光凝仙掌金盤露色映蟾宫玉桂香天壽餘恩沾八極
百官齊拜萬年觴
長壽香
至治馨香徹九天天風吹落御爐煙更看散作人間瑞
共祝吾皇萬萬年
高壓龍涎品格新玉階金鳳吐氤氲日高不逐西風散
低覆神都結慶雲
讀漢武帝傳
丹砂百煑作黃金萬里風波弱水深五榖棄捐如糞土
受謾方士益甘心
馬騎
飛控追風不動塵棄銜脱鐙忽投身不將新伎呈竒險
難稱吾皇萬壽春
人如飛虎馬如龍龍虎奔騰疾若風擐甲據鞍男子事
比觀諸藝似為雄
使棒詩
一梃雄威敵百夫捷如風雨敢前驅太平朝野無餘事
不得君王丈二殳
擊搏推敲未易工護身旋轉耳生風今逢四海為家日
一笑供餘倚舍東
汶上早起
小童初睡甜如蜜老子無眠苦夜長氣血盛衰情好異
披衣三起月如霜
百官花
萬國懽心奉一人天顔笑語發春温六宫佳卉明於錦
齊插烏紗賀聖恩
冉冉清香拂鬢華帽簷欹壓錦交加醉歸緩轡沙堤路
夾道爭看御宴花
題盤谷圖
幽人避世去飄揚吏部文章蔚有光秣馬膏車何太晩
却從炎瘴看朝陽
不能鍾鼎不山林苟禄尸官謗議深退食歸來詫妻妾
豈知羞泣已沾襟
過鎗竿嶺
地形西北倚雲端槍嶺危途更曲盤馬足不知高幾許
回頭井底瞰南山
䟦韓文公問大顛圖
休言萬象總虚空因果輪回却不窮識取乾坤真造化
年年花柳自春風
從君高妙說天人畫是真空眼内塵一點長明燈不滅
人生安可絶彝倫
題龍陽李徵君招隠圖
尸居龍見致徵書應聘歸來反故居玄學一編香一炷
臂雞肘柳總從渠
形骸土木號龍陽晦跡淵深名益彰觀化一廵蟬蜕去
雲山留在讀書堂
浮雲流水百無情游戲韋編似近名世俗那能知此意
竟從蓍草問枯榮
目疾有感
未能聞道頭成雪才解觀書眼已花留取草堂閒日月
好香名酒送生涯
卓行竒勲愧已無高情遠韻亦卑汚狗偷鼠竊塵埃裏
暮四朝三了壯圖
八仙圖
歡聲喜氣徹蓬萊聞上君王萬壽杯今古仙凡那有間
羽衣鶴氅莫徘徊
萬里斯須鶴背風駢肩齊謁大明宫仙家淡薄無多願
長在君王覆幬中
題龍眠山陰圖米南宫題其後
宣尼解說周公易孟子能言大舜心莫訝龍眠識前哲
三生雅席幾山陰
後賢尚友慕前賢異代何妨數百年同氣同聲定相似
我將詩畫李龍眠
清雄竒偉米南宫高氣無人可與同天與龍眠李居士
正如古栢倚長松
五客圖
青溪風外出花前飲啄飛鳴各一天何似高梧寫孤鳳
德音五采一身全
明妃出塞圖
自矜絶色冠諸宫不著黃金買畫工說與明妃莫惆悵
世間蒙蔽更無窮
妍醜分明在筆端陛辭垂泣漫辛酸畫師知以錢為計
安敢深期不面謾
兩龍雄策在山河一女區區可結和若使張敖得天下
六宫脂粉只愁多
䟦徽宗畫淵明夏居圖
政和天子喜多能書畫文詩要得名民愠兵驕豈無事
却從閒適慕淵明
細詠淵明孟夏詩此身與物共熙熙熙春閣上清風起
正是征人渴死時
題赤壁圖
星漢文章王佐才江山如畫為公開只今月白風清夜
定有神靈數往來
寄侯伯禄許公度二郎中
人人南宦富金珠唯聽行軒積異書玉軸牙籖三萬卷
肯分餘帙到堂虚
秋香晩蝶圖
花鳥多從富豔看畫師何事苦幽寒三生曾作陶家客
飲食先生苜蓿盤
物類朋從各有時冷香寒翼淡相宜脱巾漉酒人何在
三詠先生九日詩
翠鳥金盆百卉香錦屏華屋好風光須臾風雨成塵土
開到東籬花傲霜
傲寒枝上曉霜嚴蝴蝶飛來過短簷莫厭芳叢香吐淺
百花蜂蜜為誰甜
䟦蘆鴈圖
沙汀孤鴈正思朋回首雲間嘹唳聲黃葦風前水葒露
不驚寒角起江城
雲水江湖萬里寬飛鳴閒適有餘歡冥冥不是人間物
豈是無心比鳳鸞
南唐李後主題誦經廻向帖
滛麗新詞不絶聲世間福樂豈無情便能正覺如梁武
誰救臺城不解兵
寄韓雲卿都事
柏臺六月午風寒雪壓西山臘未殘聞道杜門公退後
地爐無火酒缾亁
薪如丹桂米如珠老馬那能粟有餘自古霜臺例如此
一襟清白要安舒
靈芝草
同穎嘉禾花正開瑞雲甘露到枯荄一枝纖軟靈光潤
宜逐商顔四皓來
不許幽蘭擅紫庭微情呈瑞吐芳馨照人五色浮嘉瑞
何事南華說楚萍
晉王射鴈圖
虎搏龍拏盖世雄鉄翎鳴鏑六鈞弓錦囊三箭傅家了
立馬西風數過鴻
三毒圖
毒惡相逢似宿讐并吞糜爛死忘羞細觀往古人間世
更比三蟲處下流
畫工立意亦能新三毒凶鋒別有神害物喪身垂鑑戒
爭如仁瑞寫麒麟
題霜入楓林圖
驚起羣鷗一葉船千巖紅樹水浮天瀟然吹去黃塵夢
坐我秋江落照邊
不才只合把魚竿碌碌居官不自安忽喜楓江落吾手
移時無事畫中看
題寇萊公插竹圖
忠貞汗雨濕弓房一箭星馳撻覽亡后土皇天自明鑑
竹枝生死兩無傷
無根枯竹發新娟盡道忠貞可動天辛苦雷州老司戶
立朝安用直如弦
大雨反風禾盡起雲開衡岳鱷魚遷更看寇相青青竹
人力窮時亦有天
偶成
磈磊胷中十萬兵故從皂櫪默無聲驚回九合諸侯夢
一曲高歌獲上卿
舉選科亡棄實才紛紛詭售起蒿萊誰知牛口寒微隸
一論齊疆萬里開
小白雄開五覇原一時賢相炫乘軒只知國富兵強術
不向尊周掛一言
青梅水仙圖
水仙清影映青梅雲裏雙鬟步月來只欠玉人吹玉笛
更無塵夢到天台
梅圖
影落冰綃萬尺長坡仙已為細商量顔色已足意未足
十里西湖一樹香
寫水僊
涪翁歌罷簡齊詩肯放來人更措辭不見清姿見圖
畫依然清露月西時
銅雀瓦硯
水飛塵髓插丹鉛百鍊逾旬恐未堅若換此心扶漢祚
金縢太甲有長編
題趙錄判所造星丸漏
萬古天行一轉丸陶唐而下孰能官苦心人遇文明運
數點飛星了控摶
舉世皆從氣血行誰將性德復天明醉生夢死百年内
辜負乾坤賦最靈
贈牡丹主張子玉
錐刀名利競紛拏小圃幽庭靜植花更比丹延多異種
不離市井得仙家
詩書衾枕縈香霧籬落軒窗結綺霞洗盡滿城塵土氣
莫辭培養長新芽
風雨歸莊圖
青林寂寂草芊芊千縷煙蓑任醉眠不是催歸風雨急
一聲蘆管夕陽天
長林豐草犢初肥憙雨奔風疾若飛一幅太平閒日月
非因輸税苦催歸
戴松韓滉竟誰工借問三生田舍翁不似李唐風雨筆
示忙還示不怱怱
題立雪待渡圖
漁翁何處醉歸眠雪壓長江穏繫船喚殺行人殊不應
朔風吹聳凍吟肩
賀龐德甫得雄
德甫中年得子親戚故舊無不歡慶乞名於紫山野
老名之曰喜孫從衆心也仍以二十八字歌之異日
字說當稱情設辭姑以是為張本云
人生最喜晩生兒掌上温明玉一枝名曰喜兒從衆喜
異時字說有新辭
題東坡墨迹
龍眠愛公才有神寫生如生遺後人真迹於今那可得
偶逢石本亦堪珍
題靳復亭詩二首
桑間濮上久哇滛更向何傳得正音辛苦河東靳夫子
七絃師曠草堂深
苦心初不願人知何地重逢鍾子期安得昌黎風雨筆
一詩先贈穎琴師
寄韓雲卿經歷二首
老廢篇章與簡書交游應訝太情疎人來口得平安報
何異雲鴻繼錦魚
秋澗安車附起居春和杖履計安舒老癃情况難相報
秃髮經旬不一書
迓鼓
竹馬曾迎舊使君幸逢聖誕拜佳辰至和鼓舞兒童樂
翠蓋青衫一樣新
老癃幸遇太平辰不似兒童樂更真好向畫圖留舞態
至元二載萬年春
士雷小景圖
漠漠青田白鷺飛桃花流水武陵溪筆端遠意無人識
更在殘陽西復西
細密工夫意度寬桃花錦浪水雲閒人生幾度鱸魚膾
開卷題詩亦厚顔
相扑二首
滿前絲竹厭繁濃勾引眈眈角抵雄毒手老拳毋借讓
助歡鼓勇興無窮
臂纏紅錦繡襠襦虎摶龍拏戰兩夫自古都人元尚氣
摩肩累跡隘康衢
題瓊花八仙花圖詩
玉天仙並蘂珠仙萼綠宫粧孰後先誰向東風爭八九
萬紅千紫媚春妍
雨霽山行圖
樹林沃若如膏沐晴嵐翠潤煙光凝畫裏行人應見笑
簿書塵土日相仍
題李潛畫馬圖
天骨開張八尺龍李潛何處得英風汧陽冀北非無馬
滿眼駑駘枉費工
龍眠猿驚馬圖
惱亂狙翁夢不成又將良驥等閒驚孫生且莫誇姦點
饑鼠燈前作隊行
題顯宗墨竹
撫軍監國富才賢大定承平三十年忠孝心如貫霜竹
一枝和露染秋煙
青宫閒暇喜芳晨靜與秋筠細寫真一片忠貞人莫識
不教心醉百花塵
王母桃
天賜吾王萬頃春人間天上慶佳辰碧雲扶下青鸞馭
重獻蟠桃幾度新
霞髓蒸花瑞氣浮西風結實八千秋天恩特賜君王壽
曼倩何人敢重偷
題韓幹下槽馬圖
朝越晡燕未定論可能伏櫪度晨昏八荒未盡提封限
奮鬛天閑秣飼恩
題鵪鶉圖
無人原野不驚飛禾黍秋風八月時却恨當年寫真手
五雲不畫鳳來儀
低昂叢薄露風清只欠求朋&KR0008;&KR0008;聲喚起故庄田野興
壓圈佳榖樂西成
再題鵪鶉圖
拘囚幸脱小兒拳禾黍秋風大熟年所校無多爭一粟
光肥只辦飽鷹鸇
鬭蝦蟆
龍馴虎伏喜明時兩部何分公與私脹腹瞠瞠誇勇决
也須來戲鳳凰池
不須作氣腹空膰聖德如春萬物和月白風清秋水闊
相將好去沐恩波
此興准備掛冠後西郊草堂以悦閒適
作文寫字與吟詩老去情懷總不宜讀易一篇無所詠
淵明詩句稼軒詞
題王侯所藏長生殿圖四首
政治開元三十秋主明臣直兩相投一從偃月堂中計
直蹈君王到聚麀
姦邪苟可悦君心不計邦家禍淺深只見荒滛解亡國
亂機千古竟難尋
建成元吉已難堪更欲誰人講二南情在人間果何物
滅天絶地不知慚
日暗深宫夜向分只知私語更誰聞就無長恨新詞在
孝子慈孫不可文
小兒爬竿
休憑口舌慢矜誇看取當場戲險家劒鞘高竿斜復正
喧聲百萬動京華
險藝呈來巳數回弄人鼓笛莫相催當筵一博天顔喜
百尺竿頭穏下來
諸宫調
談鋒衮衮决懸河嚼徵含宫格調多唱到至元供奉曲
篆煙風細藹春和
古人陳迹不須言聖代文章合剩傳留著才情風調曲
緩歌中統至元年
太平鼓板
三弄桓伊聲正和猛風白雨戰新荷歲豐民樂君恩重
不讓梨園法曲歌
樂音先自得佳名萬壽筵前樂太平更倩東風扶醉袖
一時繁劇弄新聲
村居圖
不知鷹犬網羅憂遲日春風麥壠頭寫出無人閒態度
崔生胷次亦深幽
塞關雪霽圖
朔雲邊雪黯關山韁蹴鳴駞馬未鞍六月南薰汗如雨
好開横幅洗炎顔
玉泉垂釣圖
多恨長安不可親形留心往欲求伸誰知咫尺京城畔
却有山間林下人
秋江晩霽圖
汨沒黃塵三十年此心無日不林泉開圖似夢還非夢
坐我秋江萬里天
岳麓幽居圖
人人對畫慕幽居䟦語高閒漢二疏歌罷新詩了無事
黃塵白髮竟趦趄
題泛海圖
越商巴賈錦帆開異貸竒珍萬里來不羡黃粱夢中客
長途羸馬滿風埃
劉子微野橋春水圖
居民三四倚垂楊春水溪橋綠渺茫夢破燕南千里路
解鞍欹枕待黃粱
仙翁閱世兩甲子目光百里分秋毫更向丹青示游戲
微茫林影照江臯
題四釣圖
不能干羽格三苖不助天和舞九韶餘事區區何足慕
只宜黃髮老漁樵
春江晩渡圖
青山隠隠夕陽紅渡口爭舟滿意風畫史曾為長路客
筆端行李見匆匆
題山谷珍翰
夢破黃庭瘞鶴銘飄飄舞袖任縱横世間較短量長手
豈識先生法外情
題郭千里秋江小景圖
紅入江楓兩岸霜鴈行殘照影微茫都來尺楮無多地
楚尾吳頭萬里長
閒書
寒天剛直浩然氣吐作盤施未雨龍金國百年論筆力
一時縮手讓清雄
題温公與劉道原書
先哲交游意最真雍雍辭氣見情親只今風俗何衰薄
白髮相看等路人
題阮籍醉歸圖
醉眼逢人不下驢幾回把酒笑三閭據鞍正作羲皇夢
那記人譏禮法疎
子期善聽圖
絃聲美惡即心聲只有鍾期識此情四海同聲箏笛耳
斯人一去向誰鳴
龍眠畫淵明
義熙甲子有斯人李白丰神是後身不遇龍眠高世手
紛紛俗筆豈能真
題唐明皇觀棋圖
治平雖久不忘兵日日霓裳羯鼓聲天寶錯來非一著
尚從脂粉較輸贏
題張騫乘槎圖
奉使西夷二十年同行三百一身全期君事遠無窮罪
又作兹行欲誑天
題安夢圖
聲利迷人死不醒槐根寓說亦高情流行坎止皆歸命
看得人間萬事輕
題老子出關像
哲人已欲居九夷先生高駕還西之二聖中原不留跡
却從圖畫憫當時
題南華問龜圖
元龜老鶴淡相親丹頰龐眉百歲身懶過商巖覓園綺
到頭終是利名人
䟦射釣圖
斜倚長弓把釣竿波心得雋望雲間眼前山澤無窮利
肯學書生袖手閒
題四時代謝圖
一幅横披畫四時筆端新意幾人知光陰飛鳥人間世
辛苦黃塵兩鬢絲
題東坡石菖蒲贊
人好墻烏亦有情那堪心畫更心聲無窮大藥堪題詠
獨為菖蒲細發明
䟦元遺山與怡軒先尘張仲文教授書帖
此書致問我先人四海交遊分最親開卷未終雙淚落
丰神更比夢中真
贈伶人趙文益
富貴賢愚共一塵萬紅千紫競時新到頭誰飽黃粱飯
輸與逢場作戲人
抹土塗灰滿面塵難猜公案這番新世間萬事誰真假
要學長安陌上人
題雪中會琴圖十首
太素乾坤自一天乘風來訪玉壺仙都將一曲桃花水
寫入泠泠十二絃
醉騎白鳳散冰花醒弄瑶琴玩歲華却笑陽春太粗俗
餘音飛作赤城霞
仙人琴瑟無塵土洗心洗耳冰雪清可憐師曠真庸手
促軫調絃學鳳鳴
雪滿長松月滿軒冰壺樓閣跨山巔琴聲吹醒黃塵夢
不到瑶臺五百年
玉宇琳宫萬里寬風生毛骨怯清寒休將九奏鈞天樂
輕著庸兒洗眼看
琴聲未了步虚聲巳得盧敖游太清塵土涴人王子晉
碧桃花底學吹笙
僊家香火白雲間坐看瓊花泛碧瀾不為鳴琴有成約
懶搖吟佩玉珊寒
青衣童子抱琴隨白鶴來迎怪暮遲欲向松間問前路
茶煙一縷起門楣
不廻剡棹不騎驢拄杖敲門亦自娛取次往還成故事
出塵清興會仙圖
厭聽雲間碧玉箾寶徽聲散海翻濤從教玉女天花落
亂點龍鸞白錦袍
李昇朝元圖
地獄天堂有是言鸞聲鶴背畫朝元後人遂學飛昇術
枯槁山林不自冤
當時大小李將軍著色山林妙入神歲月消磨俱不見
朝元圖子更堪珍
詩餘
點絳唇(贈妓)
風度高閒水仙花露幽香吐等閒尊俎細聽黃金縷
命薄秋娘夢斷霓裳舞黃梅雨燕儔鶯侣那解芳心苦
太常引(寄王提刑仲謀)
七年分袂一相逄倏南北又匆匆白髮兩衰翁縱握手
渾如夢中共山如畫洹溪如練空幾度春風觴咏幾
時同休直待功名景鐘
前調(為王奉御夫人壽日)
慶門華冑幾千秋更名父早封侯天性自貞柔立閨範
并州應州一杯千歲嫩凉時節暑氣雨前收壽酒勸
金甌記歲歲西風畫樓
西江月(讀通鑑唐太宗踣魏徵碑有感而作)
晩食甘於粱肉徐行穏似軒車直須朝暮苦馳驅指望
凌煙高處前日豐碑旌表今朝貶竄妻孥喜為正直
怒奸諛自古忠臣良苦
南鄕子(宿武安李仲威家因營葬事)
夢破五更頭萬慮闋心不可收憂世憂心無限事多憂
自笑元龍百尺樓寒葉雨聲稠百蟄無聲已暮秋一
歲又從流水去悠悠明日田家酒百甌
前調(詠李通甫秋扇)
新樣玉瓏璁徧賜輕凉滿漢宫記得班姬拈彩筆恩隆
寫入新詩字字工殘暑又西風動是經年篋笥封只
欠一枝霜後葉殷紅點破團團璧月空
鷓鴣天(甥孫以紅葉扇索樂府)
露冷霜寒百卉腓容光來與菊花期雪香睡足青春夢
晩節隨時始衣緋流水遠夕陽遲秋山斂黛讓晴暉
醉魂不逐西風散璧月瑶宫晩更宜
江城子(夜飲池上)
摩訶池上水風清露零零月華明玉簟銖衣清影照閒
情一曲洞仙歌未闋霜葉滿鳳凰城醉魂輕舉上青
冥閟仙扄墮滄溟散作秋香無語話三生安得青蓮同
把酒揮醉墨問枯榮
水調歌頭(招友人飲)
人處六函内蚊睫一微塵忽忽數十寒暑駒隙等逡廵
禮樂衣冠縛束文字功名汨沒辱寵萬悲忻雅意竟誰
了含恨入荒闉笑緇黃誇解脱保天真將心自遊溟
漠屈蟄不生春氣化也應歸盡雲影白衣蒼狗何處駐
陽神莫聽三家語來作醉鄕民
前調(賞白蓮招飲)
妖嬈厭紅紫來賞玉湖秋亭亭水花凝竚萬斛冷香浮
初訝西風靜婉又似五湖西子相對更風流翠潤寶釵
滑重整玉搔頭泛雲腴歌白雪捲瓊甌尊前共花傾
倒一醉洗間愁屈指秋光能幾歌詠太平風景佳處合
遲留更倩月為燭散髮弄扁舟
前調(宴樂)
嗚咽洞簫裏皓齒豔歌聲同聲同氣相應雙鳳一時鳴
春晝沉香火底凉月碧桃花下握手共誰聽有酒且勿
醉細倩玉纖傾白髭鬚緣底事為愁生尊前怨思兒
女向我訴衷情東第貴官鼓吹北里市塵箏笛適意各
忻榮老耳未聾瞶日日飲昇平
前調(慶翰長生朝)
千古大名下五福幾人全相如妙齡詞賦一降冠羣賢
姓字家傳戶說丰表芒寒色正星日麗青天朱服赤墀
裏綠髮玉堂仙忽西風吹夢破海成田冥冥造物雲
龍風虎又夤緣兩代斯文盟主百載中朝元老雅望更
誰先好藉金蓮燭壽酒要如川
木蘭花慢(贈歌妓)
話興亡千古試聽取是和非愛海雨江風嬌鶯雛鳳相
和相催泠泠一聲徐起墜梁塵不放采雲飛按止玉纖
牙板細傾萬斛珠璣又如辨士遇秦儀六國等兒嬉
看捭闔縱横東強西弱一轉危機千人洗心傾耳向花
梢不覺日陰移日日新聲妙語人間何事顰眉
前調(酬宋鍊師贈梅)
愛清香疎影問誰識歲寒心稱月底溪橋水邊籬落雪
後園林仙家亦憐幽獨羡玉堂温水靜相尋寫影華光
醉墨招魂和靖清吟陶潛官罷杜門深門客欲誰臨
謝擕酒扶花敲門見過一洗塵襟揮毫徑酧雅意拚醉
來忘却雪盈簪更結松筠高會從渠桃李繁陰
前調(元夜宴王三舍人宅有火塔松燈之樂)
愛玲瓏紅玉光照夜滿庭春更翠焰浮空朱明射月和
氣留人河東上元佳節念客懷誰與作情親喜二三更
雅集清歡滿意慇懃人生元夜幾番新賢主亦佳賓
儘月轉参横香殘燭燼猶勝芳晨團圞膝前兒女放杯
行到手莫辭頻燈火家庭此夕明朝世務紅塵
前調(題倪都運南塘蓮社)
倚西風閒在談清影玉亭亭問幽苦芳心何時解語脉
脉盈盈秋香欲無還有似自憐不嫁惜娉婷好在芙蓉
城闕夢回羅襪塵生多情爭似總無情殘照又西傾
怕去去蘭舟露凉煙冷月落参横沙鴈也能留客倩溪
光相照晩粧明緩按梁州絲竹聽翻白苧新聲(廬山社蘭亭會)
(後世圖畫題詠至今傳玩不絶也乃知前代樽殂風流猶為人永永景慕其於善行名言豐功𢡟烈誰得而廢)
(之去歲夏僕以從百官之後走上都間南塘白蓮雅某諸名公皆賦樂章自以不得一繼餘韻為恨今年秋席)
(上運使倪公復尋舊盟僕忝與賓末謹贅一闋庶幾異日得附南塘蓮社之故事云)
前調(春日獨游西溪)
愛西溪花柳紅灼灼綠隂隂更細水園池修篁門巷一
徑幽深春風一聲啼鳥道韶華一刻抵千金飛絮游絲
白日忍教寂寞消沉我來無伴獨幽尋高處更登臨
但白髮衰顔羸驂倦僕幾度長吟人生百年適意喜今
年方始遂歸心醉引壺觴自酌放歌殘照清林
前調(留題濟南北城水門)
歴雄都大邑厭車馬市塵深愛歴下風煙江湖郛郭城
市山林人家水芝香裏看萬屏千嶂變清陰無問買山
高價休論寸土千金偶因王事愜閒心佳處更登臨
萬斛泉珠四圍嵐翠一洗塵襟強齊覇圖陳迹但華山
平野聳孤岑今夕高筵清賞明朝驛騎駸駸
前調(殷獻臣伯德孝先奉使日本索詩送行得此三闋)
要聲名洋溢須涉險立竒功儘萬里滄溟魚龍吹浪(按此)
(調前段應九句今考大典所載魚龍吹浪句下闕二十二字與前後同此調者不合既無别本可校謹仍其舊)
海若能如十萬兵雄明年春暖際天東佳報定先通
看倭氏稱藩蝦夷稽顙異服殊容都人聚肩重足喜歸
來朝拜大明宫寄語三吳百越休誇江水連空
壯驪歌慷慨望天際送君行眇月窟張騫雪山殷侑虚
擅英名忠肝落落如鐵要無窮渤澥傴長鯨笑指扶桑
去路等閒風浪誰驚士當一節了平生羞狗苟蠅營
仗雷電神威風雲聖算何往無成佳聲定隨潮信報東
夷重譯覲來庭好箇皇朝盛事毋忘紀石蓬灜
百年湖海氣得初效處囊錐更綠鬢朱顔雄姿英發光
射征衣丈夫喜伸知巳感宸恩深重此身微虎節才辭
北闕丹誠巳落東垂中天雨露徹偏禆只欠海諸夷
好敷悉丁寧慇懃感悟六解疑危暘隅普霑王化更洗
心懷德徑來威一降功名事了清銜史冊騰輝
前調(慶翰長八十)
應飛熊佳兆年共德兩俱高論少日才名遐齡勁節合
擅中朝文章在公餘事快筆端雲海捲風濤四海名卿
竒士百年齊入鈞陶笑將經濟讓兒曹萬事一秋毫
享内相尊榮金蓮畫燭宫錦朝袍投壺雅歌文會盡百
杯春色醉仙桃好為昇平強健賓從東岱南郊
摸魚兒(玉簪)
問秋香都在何許堂隂暮凉風露空圓不費司花巧玉
立幽閒丰度如欲語似(按原本闕二字無别本參校謹仍舊以誌闕疑)一襟清
苦愁千縷長門夜雨更月暗燈昏水沉煙燼寂寞𤨏窗
戶憑誰問見棄宣和花譜應為孤高自誤升平枕上
温柔夢不到琳宫仙府仍為汝待安排軟金羅幕重遮
護秋霜良苦怕清夜無人天寒翠袖孤影更衰素
