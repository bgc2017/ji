紫山大全集卷六元胡祇遹撰
七言律詩
聖瑞(并序)
至元九年天壽節大名路得白兔一同表來獻用之
都事作詩以紀聖瑞要僕繼作敢以不敏辭勉賦八
章
縞服毶毶雪不如畫籠眀穏稱趺居忻忻知幸辭田畆
望望承恩拜玉除修鬛素垂雲母髮雙瞳紅點水晶珠
凌雲一賦嗟何在辛苦昌黎似少迂
兔因潔白作禎祥遠貢來瞻日月光却笑人生自卑辱
忍將天爵陷汚贓迎逢涇渭清為濁顛倒裳衣綠作黃
感物傷時不成夢玉壺天地月波涼
月窟高寒桂樹林元精孕秀得純隂金烏影外自昏曉
玉杵聲中無古今體魄神魂幾寒暑鬚毛皮骨盡瓊琳
守株痴子母相待瑶草秋風禁苑深
五色無如白最良仁柔孰與卯君當不勞虞吏施罝網
要並嘉禾應吉祥荷外綠龜來矚目花邊孔雀喜生光
玉鸚飛下瓊華殿巧語先呼萬歲觴
天生仁獸出眀時愧乏瓊瑰爛漫辭身帶桂香餘遠韻
光如尺璧絶纖疵難依野菊棲霜棘合向瑶階食玉芝
更看皇朝多上瑞百僚清白吏無私
桂香宫闕玉階除搗盡玄霜日未晡偶被天風吹俗夢
戱來人世曳瓊裾遠離徒侣忘奔競愛惜丰姿恐易汙
一著玄裳作毛穎也教人道不中書
紫鳳蒼麟瑞應頻老㕙釋褐雪衣新幸同服色生來巧
要被恩光性自馴霜冷蟾宫迷去路雨晴靈囿净無塵
可憐狂狡謀三穴甘與妖狐野鼠隣
眀眎僊還嗣子多&KR0008;孫堕地鬢霜皤匿光使物名空在
入月乘蟾術己訛羣類尚迷玄圃草千年竊食玉山禾
衆同獨異呈祥瑞婏&KR0034;&KR0008;㝹奈爾何
慶王直卿父母壽九十
由義居仁善守身八珍五鼎事雙親錦囊玉軸詩千首
鶴髮朱顔壽九旬慈孝一門宜異應安榮五福萃佳晨
更看萬里前途遠定作忠良柱石臣
和許叔海仁兄壽席
德修業廣玉無疵五十餘年句讀師慰眼囊無阿堵物
起家天與寧馨兒魯侯不遇庸何害劉向傳經自有時
願縱林泉閒杖屨風煙如畫鬢如絲
慶昭文夫人壽九十
母儀婦德兩能全猶有塵寰未了緣共喜春新開九秩
豈知天上小千年西王母會終當赴北斗城歡定再圓
且飲大椿椿下酒笑看東海變桑田
宋總管太夫人九十壽
金鳳花開白玉堂慈闈九十愈康強喜生兩臉丹砂潤
明發雙曈點漆光禄養侯封純孝志恩頒畫戟舊門墻
古今賢女知多少不似高門福祚長
慶趙總管八十壽(三首)
挾槊彎弧勇萬夫燕居冠帶一閒儒處身儉素貴如賤
學道謙恭有若無鐘鼎清名出偷輩鄉閭遺愛及樵蘇
漫將八十為公壽矍鑠飛鞍不用扶
乘時騰逹上青雲致政歸來有幾人畫戟朱門誠貴寵
里筵鄉社更情親戰攻摩撫多奇計壽考康寧得此身
門巷綠隂松竹底坐觀桃李鬭鮮新
壯歲亨途易著鞭晩年名節例難全不因念念子孫計
即為區區妻妾妍貪俗足為廉士恥高風誰在使君先
從今受用休官樂德齒尊榮四十年
寄雷彦正
才藝如君豈久閒可能高潔掩雲關行當冀北千羣選
莫厭終南一帶山壯歲功名從造物綵衣蔬食悅慈顔
西南望眼三千里夢裡芳蹤不可攀
寄趙輔之
荒詩前月下樊川想像開緘一莞然以我夢君常耿耿
知君念我亦懸懸鄙言儻惜馳千里何物相思破積年
好在王雷三益樂月臺風榭往來篇
寄朱誠甫
人來聽說拜嘉除夜久無眠喜有餘德立不勞求捷徑
仕優仍好更觀書調絃固合張還弛納衲當知急與徐
吾弟天資素温雅人間何處不安居
寄王景伯
江陵一見偶相逢别後相思似夢中歲月白駒飛過隙
人生社燕避秋鴻愛君磊落青雲氣笑我蹉跎白髮翁
樽酒論文定何日恨隨流水到江東
寄李裕卿
五載分飛一寄書年來更甚信音疎雖無尺牘傳聲迹
頼有人來話起居委巷常思淹絶足俊才久合拜嘉除
廟堂勿謂無知己漏網横江百尺魚
寄杜緱山
拜君歲久敬君深别後憐君更苦吟衰柳寒煙迷徙倚
廢城春水幾登臨都將豐歲中年夢換却荒雞半夜心
種竹買田隣舍約自慚無計即相尋
詩成政恐無人讀食足難為作計疎百畆未供陶令酒
一區先得子雲居坐聞里士來傳業榮勝王門強曳裾
鄉社雞豚重相訪不妨騎馬到階除
寄謝隴西翁
打門問客自西來未語凡襟覺少開走卒趨傳有鈞命
歡悰端似上春臺只因眷眷蒙多問愈自兢兢愧不才
邂逅何時接清論一江春水濯心埃
寄王子初
東南西北千餘里相憶相懸五六年俗狀塵顔時自笑
急流勇退羡君先即時亦有一杯酒負郭誰無二頃田
夢裡共尋溪上路藕花風露並吟鞭
寄張周卿
社燕秋鴻十五年祗爭青鬢與華顛雄才宜作横秋鶚
老境惟便負郭田千里關山空目斷何時風雨對牀眠
年來夜夜還鄉夢接袂聯裾滏水邊
寄陳濟民
霍家書畫見君詩心畫清雄絶妙辭南北十年成久别
關河無日不相思夢中見面髯如漆鏡裡嗟余鬢己絲
白髮多來故人少笑談握手定何時
寄西巖諸公文甫士能文舉仲宣
年來長路苦奔馳却羨書窗静掩扉坐守冷官如旅泊
出逢高盖炫輕肥塵生南浦閒游履苔滿西溪舊釣磯
屈指幾人麟閣像春風好在故山薇
宦情元薄似春冰况復重經寵辱驚敢自持才求好爵
誰能努力趁虚名黃雞空負秋成約白髮潜隨夜雨生
寄語山靈休見笑草堂無恙得歸耕
寄王秋澗
前歲同舟曉渡江歸來相繼月餘強平生進退常相似
老去功名有底忙喜見童孫能洒掃厭逢新進問行藏
求田負郭方今遂春暖安排手植桑
客至誰嗔少送迎鄉隣子姪要傳經望前失後嗟昏耄
數墨尋行甚典型執卷真成村學究隔窗羞見夜飛螢
休言稽古全無力不負當年汗簡青
錦繡文章下筆成甚無一字落柴荆青春得意新桃李
白髮相看老弟兄一世愛君心不淺百年見我眼偏明
從今酧唱無虚日一字當留萬古名
衰老無能得退休有時往事上心頭居官合盡人臣禮
過慮常無天下憂習氣不除還自笑多思無補竟何求
高情四海王秋澗幽谷鳴琴幾獨遊
寄王立甫
短簷寒日箭逃絃夢裏清談又一年白髮衣冠俱老矣
黃塵鞍馬兩茫然句無可詠詩難寄文不成章書懶傳
唯有中天一明月照人相憶共嬋娟
寄吳蔓慶
經史詩文力有餘晴窗游戱八分書三徵不起非求價
一適無邊足自如按譜覓花人遠送和煙種竹手親鋤
料應安樂窩中夢不與辛毗共引裾
寄高道之陳介甫
不接清光逾十年無情日月若流川經綸汗漫隨人用
銓調匆忙逐歲遷一事未成宜老矣百年何處樂終焉
春風吹破黃粱夢擬買西山二頃田
寄傅士開
三十年前分袂時玉鞭驕馬怯丰姿今年燈下忽聚首
鬚髮雲間似欲絲對語尚疑殘夜夢一杯難慰積年思
雨中驛馬催人去點點傷離恨别時
岱嶽觀柏(土人以為漢柏一人抱匝者二株餘二株逓小六分之一)
託身得地岱宗前元氣先同金石堅生死便期三萬歲
暑寒休數二千年上參碧落超羣木下插深根徹九泉
不是挾才將傲世却因難用得天全
何歲何年得此身避秦歴漢到兹晨剛中不許雪霜苦
短景幾看桃李春時有壽山來悦目世無良匠敢揮斤
天教留在存深意梁棟眀堂負萬鈞
壽哉兹木得遐齡日月於今幾晦明最小孫枝横偃蹇
長生香葉不枯榮龍臚虎脊鑲形質霆迅雷轟助嘯鳴
賦分無人詢造物朝菌夜合可憐生
木中原有不凡材直幹排雲力未摧一歲半絲增廣袤
三人連抱始周回窮冬大雪隂逾翠六月無風寒自來
坐笑園林紅與紫背隂憔悴向陽開
岱宗餘潤發清雄雷雨批崖起柏龍不放飛騰歸瀚海
故留夭矯護神峯影搖御路昭羣望翠鎖天門閉九重
應笑老松虧晩節帡幪雨雹寵秦封
杞梓楩楠無限多幾番生植幾消劘駸駸儘放流年度
挺挺其如勁節何己約山靈常健在永同月影共婆娑
泰山如礪海如帶才見雲礽碧玉柯
恨我詩才乏湧泉愛君高節碧參天月眀風細唳霜鶴
日暖雨晴生紫烟碁局子聲時破静石牀清蔭樂高眠
蒼苔滿地無塵跡一榻誰能養暮年
魯兩先生去不迴無人來此共徘徊要乘眀月龍蛇影
醉倒清樽文字杯深翠掛冠吹白髮長根作枕卧蒼苔
醒來坐倚還三匝矯首凌雲萬丈材
都省以諸路事有未集選官督問彦博郎中奉
命南来事畢北還以律詩二章贈送兼謝佳
製見貺
見君眉宇得君心辭簡容莊志趣深傾蓋寫誠何落落
催人歸轡恨駸駸難忘清話燈深夜拜辱新詩字萬金
寒鴈迎霜來未盡倚樓翹首望佳音
每因臨事愧無才為國儲賢路未開耆德高年傷老死
後生隨俗走塵埃豈期滿眼蓬蒿裏忽見凌雲杞梓材
去去此身當自重等閒聲利不能回
寄王彦材郎中
去年秋晩過金臺一醉連朝洗惡懷歲律忽周思往事
羈愁無緒坐空齋荒庭草合迷深徑積雨苔凝漬古槐
連檄羡君徵不起曉眠花影上簷階
暑退秋遥鴈過遲尺書無計寄相思長令好客時中酒
猶勝空庭獨詠詩晝静狼山樓醉倚暮凉雞水棹輕移
安居每念羈棲苦音問寥寥恐未宜
揚歴清朝仕業昌豈容袖手看人忙江山久負時聯轡
風雨何當夜對牀一曲浩歌消滯思百壺清酒涴離腸
那知月旦評中語公論年來話更長
有客南來問起居知君無日不安舒香浮玉蟻尊盈酒
聲散牙籖案有書鐶犬韝鷹閒戱馬月舷風網静觀魚
人生適意忌多取但恐徵書下玉除
十年飛散水中魚底事年來會合疎但得清安時到耳
最憐寥闊久無書不才暗愧虛叨禄壯歲遥歆早遂初
本是為貧歸未得延恩新例許懸車
龍鍾疲軟列朝班却著英遊袖手閒若水英風元勇退
馮瀛老境更癡頑恥隨竊位同招謗徑要投林静掩關
史筆因君定名節一時黃髮合慚顔
老人星
葱葱佳氣徹南訛日月風雲喜共和催起外臣華髮老
拜瞻丹陛聖顔酡西王母至蟠桃熟北斗城高彩鳳過
風送山呼聲未闋地祗庭下獻嘉禾
寄答徐尚書(并序)
拜違鈞誨倏忽十餘年思見之誠雖切而拜問之禮
久廢負罪何言濟寧東平相去不遠初來方欲貢狀
敬問起居又先辱詩什且以鄙言見索愈增惶愧謹
繼高韻呈復兼謝某頓首再拜尚書尊叔侍史
阻陪鈞履十三年望斷西風鴈影偏屈指燈前同父執
於今海内兩耆賢聲容親接踰三舍禮義風流共一天
珍重佳章先見貺敢稽裁答往來篇
玉堂清樂記當年每辱高眀愛我偏論事直須求至理
立言恨不到前賢隔籬送酒日生枕剪燭吟詩雨滿天
一自羣英分散後十年今日拜佳篇
覽鏡長歌惜壯年生平賦秉自知偏不因蜚鴈己求去
只為鱸魚亦自賢日上簷花梳白髮雲收鏡面看青天
北山今歲移文至可老狂吟廢幾篇
相君耆德養高年不逐時人步履偏肆口成文非漫興
百年元氣更誰賢和顔雅量婁師德旨酒歡悰白樂天
佳客滿門無俗事定應日月有新篇
貴高能賤富能貧肯著驕淫汙此身晩寐夙興思獻納
端居深念為經綸堅持耿耿忠貞志要作堂堂社稷臣
保守此心如鐵石紀功書德豈無人
戊辰冬至
雲物疇能辨吉祥葭灰誰復候新陽厭憑客枕寒宵永
喜見書窗暖日長撥去是非閒掩卷洗開清觀静焚香
旅懷值節方寥索阿永來前進壽觴
偶成
退食委蛇百慮新漫誇事業在經綸乘時偶作登龍客
無術慙為入幕賓莫喜肥甘潤枯質曾無恩澤到斯民
馬前走卒休嗔咤公議潜歸市井人
每恨平居不我知問渠今日竟何施因人碌碌漫成事
舉世庸庸與易誰委順漸如隨侣鴈剛稜自笑脱囊錐
一杯飽食黃粱飯睡足槐庭畏日遲
命安齋主寄詩來把翫歌吟卷復開似厭羲皇閒日月
要同俗吏走塵埃只知芻豆填牲腹不識青黃是木灾
試向碧天清夜望惡雲妖霧鎖三台
七年四月上旬閉門即事時移入新居五月矣
九日勤劬一日閒宿隂雲重雨澘澘寄身京國家千里
僦舍民居屋兩間僅有陳編遮老眼惜無家酒洗塵顔
却如三日惓惓婦癡坐無言晝掩關
日月高峯瀉急流功名逆水阻風舟未能瑞世如麟鳳
只辦隨人作馬牛千里暮雲曕去雁一江春水夢雙鷗
驅人寒餒無情甚直要京塵坐白頭
有母晨昏闕起居有兒失教廢觀書為貧來仕庸何害
抗志違時計己疎屐齒不投言偃室官銜難掛巨源書
從教一鶚無人薦袖裡新書亦自如
湫隘喧囂雜四隣門扄蝸室擁朝紳敢辭凡鄙噲為伍
要便奔趨夜向晨一日清閒聊適意明朝傴僂又隨人
捫心尚喜京官貴猶免郊迎驛馬塵
送伯禄都司之官潞州
幕畫河東記昔年恩威公案到今傳三年籌筆都司劇
五馬分符刺史權故吏老農趨道左過家上塜正春妍
從今卧治堂前草更比隣郊雨露偏
可惜牛刀落彘肩内勞外逸逓推遷孝心正喜趨庭便
仕版何妨得路偏暖日兒童迎竹馬春風庭宇倚蒲鞭
隨車雨足無餘事軒盖農郊諭力田
河山表裏天下脊民俗淳儉唐遺風太守清心能省事
東郊何地不勤農豐年易覺徵租足無盜奚煩報獄空
上計書名二千石考功上上看今冬
寄侯都司伯禄并簡崔郎中周學士
燕南六月暑如湯却憶都城立晩凉塞草梳風煙作縷
野芳承露錦生香朝知禮讓邊烽敉民樂昇平晝晷長
遥羡英游日無事新詩佳翰滿書箱
退食從容日未斜讀書談道更清嘉論量往事蛇添足
歎美前賢玉絶瑕每恨鐘聲不留客奚知林影照歸鴉
嗟予十畆空庭裏隠几搘頥度歲華
寄子勉侍郎
手板持來舉首稀一杯燕酒又分飛西風老屋寒無客
凉月空庭静掩扉館閣豈能辭淡薄鐵鹽元自得輕肥
大明湖上人如玉幾度蓮香露滿衣
夢裏同君月夜游碧蓮香鎻木蘭舟相看喜叙三年别
一醉從教萬事休麝墨香濃揮草聖宫羅扇軟聽名謳
覺來書几青燈畔老木蕭蕭客舍秋
十頃腴田千本桑幾時不踏利名場曾抛世路風波惡
細嚼農家興味長落日牛羊來遠近接天禾黍半青黃
只知豐歲無餘事睡足筠窗暮雨凉
攬鏡翛然懶散身枉教塵土涴丰神未能勲業赤如日
何苦髭鬚白似銀牢落棲遲長作客囁嚅傴僂每隨人
醉魂虚負扁舟夢萬頃風烟一幅巾
布褐温凉錦綺同一瓢飲足了千鍾初無精細為心累
何貴行藏不我從此日朝衣陪後列異時藜杖伴春農
生平義命安來慣不堕人間三禠凶
身居太史論功地性喜東家種樹書直以虚名叨厚禄
愧無健筆作宏儒偶陪辭客登天禄忝與經生列石渠
黼黻皇猷非我事晝眠歸夢繞江湖
田園卜築藹相望久負聯裾踏晩凉手植柔桑高作樹
蹊分弱柳密成行錢流鞭算猶堪喜墨抹朱塗有底芒
聞說村翁時見笑甕頭新蟻幾浮香
夕冷朝炎勢利交故人久别夢徒勞倚樓長望天空闊
擁鼻微吟思欝陶脱迹雲林遠巢許無媒廊廟續䕫臯
一官千里遥相憶不為西風己二毛
羨君隨寓即安舒顧我多思不自如幸即為貧來入仕
却因嚼蠟每懷居四年京國三間舍萬里功名一篋書
莫吝音辭數相問順流時有北來魚
不為呶呶欲作詩假辭成咏寫相思秋鴻社燕長相避
飛絮流萍無定時故紙虚銷天上日清霜偏照鏡中絲
幾時不着離愁管鵝鴨相喧隔翠籬
謝答張夢符畫梅竹扇
十載無從謁下風偶因便面揖清雄横斜籬落經過熟
與可溪湖興寄同清影故人來萬里熱中無夢拜三公
惡塵揮斥元規遠歲晩當為鄰舍翁
送趙良卿問事畢還燕
老繆歡忻不自持青雲人物出眀時王褒己獻賢臣頌
慶歷誰歌聖德詩榖帛價隨時雨減金珠市比去年遲
太平十二匡時策從此河汾不費辭
好語先從市上來繡衣直指使君迴問民疾苦宸恩重
去吏奸貪賢路開喜見青天懸日月願將白髮老蒿萊
吾家貧窶無釵釧盡典琴書餞一杯
生來不識採時官今歲何年拭目看鰥寡從兹無失職
老癃扶杖喜衝冠隣家貸粟能充飽歲晩單衣亦不寒
執手送行無所贈一天和氣滿歸鞍
常時酌别總傷情此别歡忻不自勝四海蒼生思雨露
一時使者盡才能只知與衆除冤苦不惜浮辭起愛憎
更好都堂堂上說太平有路直如繩
陶鈞萬物本無私桃李春風又一時再拜京師賜租詔
高歌田野感恩詞久隂忽霽誠堪喜野鳥為鸞尚可疑
羨汝英姿似鵰鶚疾邪奮翼逐梟䲭
送宣撫輔之奉使日本
恥署隨人紙尾名要陵絶險得英聲精誠天日孤帆健
談笑風濤萬里行海外尉佗雖倔強漢庭陸賈更忠貞
片言要領來威表一使勝於十萬兵
休矜積水怒連空利病分明合我從恃險幾能延世祚
畏天長得保藩封九夷餘種難為勇三脊包茅亦易供
己勑先驅東海若掛帆風順静魚龍
米鹽細務簿書叢安得驚人蓋世功直抵有名無路險
招呼歴世不臣雄德音曉入太宰府降舶晩出扶桑宫
却笑張騫無伎倆久持漢節老西戎
送王僉事赴臺
文武全材正氣生天教發越贊昇平栢臺蘭省爭推引
馬走牛童識姓名外内端人增感激貪汚姦黨死憂驚
至寧朝野誠無事更賴嘉謨溢頌聲
寄世昌僉事
私託繁來書禁嚴欎陶千里共厭厭參商易地終相合
瓜李無心也避嫌花結清燈空好暈喜鳴晨鵲漫虚占
禄微歡奉慈闈壽别有高軒待孝廉
送陳按察僉西省事
辛苦臯䕫翊廟謀雨風時若百無憂全材妙選臨西極
開府先封定遠侯天馬蒲萄成歲貢雪山青海入邊籌
細旃廣厦唐虞論未信諸羌得久留
河西五郡實雄藩為地求人古亦難左顧北陲連壁壘
右臨南服控夷蠻幾年天下無雙士今日軍中有一韓
何待三霜詞異政先聲飛越賀蘭山
自慚傴僂簿書叢喜見英材建絶功遭際真成千載遇
瑰奇誰識萬夫雄霜鬐横海吹高浪雲翼垂天駕遠風
一舉為人勲業了黑頭何害作三公
不悲分手遠暌離器識如君更有誰文為經綸自温雅
詩無雕琢亦新奇疾邪奮發千鈞弩力學期為百世師
明夜賀蘭山上月三千里外照相思
寄耶律監司
不聞正論踰三月夢想清光若隔年老去自知多謬誤
人來毋惜示融圓暑寒尚不能同氣花蜜如何得兩全
真是真非誰與辯俯慚枉矢偶當絃
愛君晉字與唐詩客舍寒更入夢思春草池塘冰泮後
微雲河漢雨餘時揮毫痛快沉雄手滿臆清新絶妙辭
咫尺玉環泉下水濯纓歌罷浣離巵
送御史誠甫之任
姦邪屏息膽常寒霜簡朱衣鐵豸冠榮拜方將辭闕下
英聲先己過江干三吳疲敝何多幸兩浙貪汚罄一彈
此去豺狼莫當路栢臺翹首障狂瀾
又寄康谷才御史
邇來粗辦買山錢去作東隣漸有緣必竟功名何日了
懶陪桃李媚時妍不才無分封侯印生事終須負郭田
月下敲門成夜話告閒何必待來年
又寄康御史
聞說溪亭構己成未能輕易贈佳名才移藕種開花並
新下魚兒作隊行玉立晩山供遠目鏡光秋水照閒情
卜鄰未得東偏地自笑年來塵土攖
又寄王立夫侍御
一别清光又幾年相逢應訝兩華顛騫騫奮舉君堪慕
碌碌無成我自憐激濁揚清隨落筆復逃扶困勸耕田
各從所遇身強健但恨西風鴈影偏
送張教授還職
坐掩齋堂再閱春寥寥後學閴無人空翻著述書盈几
不啓緘封印滿塵志士百年良有道先師遺訓豈憂貧
功名富貴宜從衆奚必眀經及搢紳
送張肯堂教授廣平
後生賢俊豈無人滿眼師傳恐少真莫訝進修多碌碌
皆因訓誘失循循升騰高邁藤依栢中正方圓泥在鈞
吾友誨人能不倦廣平桃李一番新
寄答許叔海教授二首
不見高吟二十年一時驚堕客窗前都將去國思鄉夢
併在乘風下水船固喜松楸重拜掃只愁妻子苦留連
因君喚起還家念北望荆山一慨然
朔南萬里一車書何處田園不可居莫笑紇乾山上雀
正同淮泗水中魚季鷹不為蓴鱸美江捴焉知鬢髮疎
老去不同年少客年來吾亦夢吾廬
順流東下立飛帆仕己那知三復三江水未能消客恨
荆山只解聳晴嵐君為楚鳳翻來北我本燕鴻復在南
四海為家有今日不應遲久隔清談
歸潜洞
嚼破人間世味甜終南佳處得歸潜綠蘿隂合雲封戸
翠篠香生月滿簾酒甕四時常有醖火天三伏不知炎
才名蓋代陶弘景未信清朝許退謙
盤盤石磴夾松隂中有幽居避世深南牖陽和生磵草
西軒秋氣静雲林貴交廢務來投轄野鳥停聲解聽琴
捷徑移文俱有誚好名索價兩無心
答仲謀見贈
打門人寄故人詩瀟洒高情絶妙辭荏苒三年成久别
慇懃千里慰相思清朝未遂同升願絶世能無奮迅時
門外寒泉籬下水莫教生滿鏡中絲
卷懷長策樂田園山擁垣籬水遶村茅屋倚雲詩獨詠
楓林月落鳥爭喧器閒圭璧人皆惜敬起鄉閭道愈尊
祥覧相看好兄弟可能遲久掩柴門
寄答王仲謀
大器天留欲晩成斯須齟齬不須驚雄風未振排雲翅
健筆先馳後世名俗狀塵顔人北騖閒窗高枕日東生
何時淇水西邊路杖屨相從話此情
答李昌道
别來相望不相忘累辱雲煙金玉章虚薄豈任多奬借
情親不覺過深長有稽拜覆增惶愧無計趨承話肺腸
唯有青天一眀月清光千里照相望
四海文章第一流朝朝翹首望東州深巖老却千年栢
枝指人修五鳳樓冠履從來多倒置薰蕕不辨更何求
飯蔬飲水慈闈樂一笑比鄰為我憂
贈答洛陽楊子中
人生誰得洛陽田養志仍傳嗣子賢詩酒樂陪賓半醉
鶯花喜共日高眠韋編九絶猶窮易醬瓿三糊細草玄
聞道孔林門弟子至今思慕日懸懸
寄西巖張參議
三年相别一相逢萍逐波流絮逐風得句倚樓空獨詠
舉杯臨水幾時同自憐游玩成何事常看歸心趁去鴻
料得歲寒亭下菊久思佳客看芳叢
寄張參議
一飯相辭便北來西山無計暫徘徊逡巡半百頭如雪
奔走十年心似灰兒女婚姻何日了短僮良馬永相陪
人生眠食無多事虚負生前有限杯
題婁參議詩樹
敏詩誰復似參卿百韻長詩一唾成格穏律嚴無長句
句圓字巧有奇聲爛如時雨開新萼紛若秋風散落英
笑殺推敲驢背客去留一字廢權衡
武伯威持紙求鄙俚書此以贈
為儒便合學真儒鄙俗先當力掃除閒似孔顔傳道德
用如禹稷佐唐虞權謀功利戕心賊訓詁詞章覆轍車
留取壯年長日月細從語孟下工夫
贈張子素
聖學汪洋滄海深志哉顔子獨潜心斵殘萬石須求玉
淘盡羣沙始得金細與琢磨成美器更加鎔鍊惜分隂
誰知洛下楊夫子應手鏗鏘起絶音
贈杜止軒
胷中涇渭自清渾舌頰春風笑語温看破大方無畔岸
恥居小節作籬藩百年放適詩千首四海交游酒一尊
醉眼天風吹不醒倒騎箕尾閱乾坤
題新修州學壁
守成天子擴雄圖郡縣巖廊半老儒己聽叔孫修禮樂
更從陸賈問詩書弦歌里詠無殊俗黨序鄉庠徧八區
亂後吾鄉有今日春風回首賦歸與
送康御史謝病南歸
共將口舌取輕肥獨捲談風謝病歸當路無由去豺虎
駐車誰欲問狐狸暫回沙路青騘馬高卧雲山白版扉
留在胷中治安策青雲萬里豈無期
翼翼争飛喙喙鳴誰能無意貴公卿仕途自有熙熙業
衆忌何須赫赫名借問鐵冠朱服夢争如筠杖碧山情
倚天長劒那閒得暫向西溪看晚耕
納凉
赤日燒空萬里晴人間何處避炎蒸玉湖遠水波無際
高柳清風隂萬層静境洗心無用扇新泉潄齒不思冰
短童亦作槐根夢鼻息如雷喚不譍
送參政西菴公總管覃懷
柱礎眀堂足十年真心耿耿老逾堅引年不允三章請
建節榮居百辟先士論民謠中外一天恩臣業始終全
沁園春早東風軟花在籃輿醉夢前
楊參政生朝
濟為舟楫旱為霖四海蒼生倚望深六載中臺殘夜夢
一簪華髮濟時心芬芳異政留青簡洋溢餘光照士林
朝野太平無事日樽前難惜二疏金
一身四海繫安危消患將萌世豈知守正弗廻心似鐵
愛君憂國鬢成絲浮言莫謗三緘口雅量宜為百世師
千載風流謝安石佳名只合擅當時
十月七日南簷負暄
十月朝陽暖似春朔荒歲晩得兹晨骨毛漸覺俱融浹
几杖全抛一欠伸直以蕭條淹壯志却應和洽屬閒身
徘徊顧影茆簷下猶勝權門炙手人
八月二十日夜半夢廻
夢裏辭家復到家夢廻欹枕上天涯空庭老樹號風葉
滿耳驚濤撼客槎禄食不醫家四壁旅情徒染鬢雙華
只羞夢與妻孥語示我行階帶殼蝸
客窗夢廻
睡才成夢便還鄉夢斷翻愁秋夜長圓月故臨羈枕白
西風偏向客窗凉一官報國無多補十載離家有底忙
不是風雲英氣少米鹽塵冗鬢成霜
鄉先生樂御史八十索詩為慶
汝水波翻沛水微老臣朝士晩星稀夢廻故國驚南渡
目舉新亭又北歸谷變陸遷有今日鶴長鳬短總忘機
誰思更入非熊兆里社黃雞啄黍肥
慶王狀元八十
堅辭不允老而傳几杖恩光又十年勇折桓文匡故弊
力扶周孔上經筵功成脚底非無地歲晚壺中别有天
丹竈河車俱棄物心空胎息自綿綿
塞破乾坤享重名玉堂東觀又尊榮還家風采頭方黑
開府詞章老更成因事納言全晩節引年謝爵見高情
香山如礪瀘清帶才與斯文作主盟
慶馬雲漢七十
葛巾藤杖曳長裾擾擾雞羣老鶴孤神貫陽精宜炯粹
骨無隂滓更清臞白衣蒼狗從渠變茗椀棋枰足自娛
兆入非熊十年事休將金鑷洗霜鬚
古臺
何處聊堪洗欝懷東風吹袂落荒臺四年北寓人驚老
萬里南賓雁又回故國溪山夢花柳異鄉鞍馬厭風埃
黃金臺下如川酒自為蒼顔一笑開
趙樊川詩
不見英才杜紫薇樊川久矣失光輝江山秀潤豈終極
人物風流莫厭希恨不同時成並駕却教異代得傳衣
到今五百年來數竹裏重開趙氏扉
氣味俱高出處分勿因名實不同論誰知海底紅瑶露
渾似南蠻荔子雲此日樊川趙宣撫前身唐室杜司勲
談兵數論無人續正要瑰奇為發源
長清晨起
朝日行天又一周滿庭詞訟己啁啾十年濁亂成凝積
一日澄清豈易酬當路豺狼雖暫息倚墻蛇蝎未全收
登車攬轡平生志奚避姦貪笑白頭
寄張左丞相公
書呈禮廢三年久悚息心為百愧生鑑照愚誠無變易
寬容疎闊賴高明險夷純一人爭羡進退雍容世益驚
中統大臣今有幾好將餘論贊昇平
張右丞生朝同諸學士賦
夷險紛更志不渝英襟霜凛抗姦諛恩非己出怨何有
議以公行私自無海外春和均煦育席前夜半幾都俞
等閒莫作求身計才入昇平萬里途
贈方奉御彦通
雲龍風虎會昌辰聖子神孫結懿親智若湧泉能慎密
德如良玉更温淳左經右史公餘晩假寐朝衣夜未晨
一片丹心赤於日凌煙圖像恐難真
滿耳英名二十年欲相親接念何緣豈期附鳳攀龍貴
偶到荒城野水邊不鄙腐儒垂欵曲恨無長策久留連
天庭若問人間事萬里農桑願力田
送丁郎中致仕南歸
貧困多因血氣衰先生抗志獨辭歸急流勇退非今少
未老甘閒自古稀祖道杯盤從落寞懸車門戸儘光輝
叔孫禮樂蕭何律孰與朝廷證是非
安車起就連三聘致仕堅持罄一辭建白更張多有法
始終進退兩無疵一時故老存公論七字新詩匪我私
十月南方木搖落東籬正及傲霜枝
滿面車輪馬足塵龍鍾傴僂擁朝紳誰知苟禄尸餐日
却有辭官抗節臣賢路不慚妨絶足囊金儘可待嘉賓
後來縱有懸車請終是清朝第一人
田訟有感
井田既廢開阡陌萬古交爭啓訟門朝盛暮衰頻易主
吏姦文冗不勝冤務開務閉冬連夏人是人非祖到孫
塞破縣衙重足立草深耒耜倚荒原
戶差有感
租庸調外事紛紜版籍胡為故不真貧重富輕猶黽勉
彼逃我代實酸辛身亡戶絶鬼應役婦寡夫鰥名累身
篤疾高年休赴訴無窮冤抑向誰申
適安堂
霜滿朝衣塵滿纓幾人坐享素侯榮起居隨意無朝暮
寵辱忘懷任醉醒翠幕蘭蓀柚杼織碧梧雛鳳讀書聲
題詩自笑謀身拙俯仰隨人又七齡
虎符銀印照門闌夢裏驚惶膽自寒眀斷急流能勇退
此心無日不清安喜同李愿來歸早暗笑韓非苦說難
前日智囊高閣起團圞兒女勸加餐
命安齋睡起詩
洹水秋風一草亭先聲塞破大都城直宜矯矯勞三辟
未要區區效一鳴士賤堪羞拘薄宦人間難得是高名
年來久動還思静俗狀塵顔己半生
十月十六日移居新都
僑寓移居第四遷慣移無地不怡然依依不捨閒書史
戀戀相隨舊席氊連雜市㕓成擾聒奔趨官府便呼傳
掃除蛛網安牀榻留在蝸牛帶殼涎
侯門甲第屢更張賃舍那能計久長今旦國忠籠馬廐
昨朝李靖孝思堂幸從民屋容黔突猶勝僧窗強借牀
莫道十年無所得家書收貯滿囊箱(一作家具須當借車載十年安信滿)
(囊箱)
趵突泉
積厚源深伏洑洄何年擇地擘山開石根怒激亭亭立
海氣寒催滚滚來正喜茶瓜湔玉雪只愁風雨湧雲雷
塵纓汗服初公退野友來臨共一杯
走天河漢繞天周一脉分差此逆流比藉浮雲未成雨
要令天地便行舟六隂積氣噴無盡萬里溟源不可求
巨浸稽天行潦水朝盈夕涸亦堪羞
何處伏流幾萬里擇地於此再發源借口卧龍噴雨雪
開關寳藏泄瑶琨高能潤下洪濤逝陽可兼隂沸浪喧
流澤不煩天漢水洗兵蘇旱淨塵昏
送樞參婁公行(并序)
僕赴官太原前樞參婁公杜門鄉居以詩酒自娛累
以佳篇見貽每篇大者百餘韻小者不下五七十韻
二年於兹過數百篇自愧魯鈍略無一字相報謝今
兹奮然有京師之行不免搯擢腎腸得五十六字以
餞行軒以答積年懃厚之萬一云
辱貺佳詩數百篇遠行寧忍淡忘言人非至聖誰無過
事屬明時獨感恩每誓真心終報國竚看老鶴再乘軒
朝廷親友如林在十手連茹百手援
送子卿都事之官單州
妙齡得路便青雲脫穎都司迥出塵儒術審權精吏事
仕途横槊張吾軍隨朝日月憐多苦典郡麾符合暫分
一曲鳴琴堂上操要從千載接清芬
至元四年重陽登荆南城樓(樓名河山萬里)
荆南十月始知秋閒上河山萬里樓吳楚微茫平野闊
䕫巫開豁大江流宜將綠酒催清唱勿問黃花笑白頭
佳節易過人易散一杯凉月更遲留
隨人紙尾書銜畢聊為佳晨一舉杯彭澤不須求渺莽
龍山還喜見崔嵬詩從江水聲中得目到吳天盡處廻
三楚六朝無限事同歸野馬與塵埃
秋日憶故園
石為心思鐵為腸底事年來易感傷十載悲秋長作客
滿簪華髮尚為郎侯王大拜雖無分州郡徒勞不可忘
遥憶故園親種柳綠煙和雨鎖新凉
華不注山
歴山巖壑儘雄豪平野孤根迥自高脫海青蓮明寳供
倚天翠鳳理雲毛三周勝負兒童戲萬古西東日月勞
不大隂深不艱險好營别業結雲巢
渺渺平波菡蓞香一峯嵐玉起中央青蓮出海便千尺
翠鳳叫雲今幾霜罨畫樓臺資外護芙蓉城闕借清光
最宜金碧屏風迥流水桃源白晝長
女媧補天鍊雲腴偶遺一峯投齊墟不依亂石徒相雜
直矗平田只自孤朝聞九合尊王誓夕閱三周斬將車
問着興亡淡無語夕陽寒碧上城隅
題趙伯恭母八十詩卷
子服慈親德業昌母因子孝壽延長九旬更比八旬健
十世流傳百世芳玉茁蘭芽供几杖錦章綺什盡賢良
恨余袖乏平原手大字真書戲綵堂
送王子勉之關中
齊課湧為天下最西南超拜虎符金盈餘固自紆長策
舉斂由來非本心鹽價貴高秦俗苦糧車艱澁劒關深
更揮鞭算廉能手洋溢清光照士林
立法征商自賤夫止姦抑末計非疎一從𣙜酤求豐利
誰與財源論復初專拜度支領鹽鐵細分緡算及舟車
羡君獨有匡時策公帑曾增民力舒
八政無如貨食先幾人心計更知權不因掊克民稱疾
却倚公清事不前向日是非聽物議邇來廉幹獨君賢
殷勤調度邊兵廢開闊西南萬里天
寄申同知
聞說軒車倅廣平士農工賈總聊生即今鑿井耕田樂
他日攀轅卧轍情廉政共誇喧衆口豐碑會見著佳聲
去思一頌誰能辨未信龔黃獨擅名
十五年前識舜俞於京師後以宦遊不復聚首
舜俞今知濱州相去不遠邂逅有日退食之
亭扁名多月託義卿來求詩故有是作
不羡元龍百尺樓玉壺窗戸桂香浮脱巾萬里星河夜
滿意一簾風露秋照我舉杯何坦率廻頭顧影笑遲留
明朝赤日紅塵底吏案來前午末休
幽人涼夜兩相宜庭宇寬閒月落遲杯盡壺傾三鼓後
坐忘喧息幾人知池蓮寂寞香時送窗竹蕭森影緩移
風味淵明惟李白可憐異代不同時
和教授兄韻
墟墓興哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升高處真偽先須辨古今
送韓廣道之燕求仕
仕路寬容十二車安仁何苦賦閒居俊才自有連城價
美譽何勞薦鶚書祖道鄉人爭餞送到京朝士共吹嘘
豈同常例論資考一舉青霄更有餘
送王艾琬求仕
白首窮經漫苦辛片言中節便青雲羡君落筆文如錦
抵掌愚儒甑滿塵儘看英才駕奇氣更將長策張吾軍
何須吏部門前去富貴從今恐逼人
雨不必多及時者為甘霖五月十五日夜半急
雨破夢喜而不寐得七言律詩二章
積水盈陂復滿塘麥秋已畢稻抽秧年豐有望村村樂
農事無妨處處忙行旅不賫長路米有司申葺萬斯倉
緬思喜雨亭中客一賦於今字字香(但使貧民無缺食不辭破屋屢移牀)
(亦紀實也)
秋冬不雨到中春壠麥黃芽起旱塵輸販乘時祈湧貴
賤貧無策救飢民誰知一雨連三日走逐羣巫謝大鈞
愚俗豈知皆帝力年年豐稔太平人
寄李運副
鑛山燋阜熾紅爐魯縞齊紈走販夫袖手計然三致富
笑人浪走百狂圖鶯花南陌饒心賞鷹犬西山足自娛
肯慰老懷多釀酒到家彌月恣歡呼
和杜茂仲韻因以勉之
長松千尺不凡材大匠相逢用自諧貞節要經風雪苦
妖容恥與杏桃偕萬牛廻首難為力百鳥和鳴識此懷
顧我期君久如此可能黃髮老寒齋
妙齡光景日昇東莫學衰翁老更慵吾道如絃當邁往
異端小術不須攻掩關却掃終身計舉足追風萬里蹤
用舍行藏聽天命不妨種子作高松
萬秋節大燕
萬國珪璋拜紫宸八荒同染御香新河山覆際乾坤闊
草木恩霑雨露均聖子神孫森玉樹虎臣文士曳朝紳
日車烜赫中天駐聖壽宜過萬萬春
聖壽祝辭
海南遺老祝遐齡要助嵩呼萬歲聲玉殿珠簾雲瑞合
金盤仙掌露華清百王起舞衣冠偉萬國來同劍佩明
聖壽綿綿天地並年年酺飲樂昇平
玉露金風八月秋萬年佳節瑞烟浮光搖天上雙龍闕
香滿雲間五鳳樓永日再中符企望與天同壽萬歌謳
小臣願獻南山領長從衣冠拜冕旒
退食自警
看書才解細披尋心眼昏花力不任却恨少時癡騃態
早無遠到老成心雖知改悔歸來晩猶勝荒迷陷沒深
白髮似霜心似鐵公餘正好惜分隂
送和之之官
割剥姦贓四十年逃亡破屋帶荒田中天日月無私照
六合風雷改化權烜赫外臺分數路肅清汚俗寄羣賢
從今農里開門睡不聽追胥夜取錢
寄常提領君璋
還燕行李太匆匆厚意招邀愧未從去國離家非得已
賞心樂事最難逢屬官身世真庸保自富生涯埒素封
羡殺陶朱能潤屋日高睡足儘從容
佚老堂
胡子行年五十有九謬任提刑之責故終篇有此聯
佚老堂主人余不識也託昌道提學索鄙語故賦是
詩
人生七十老而傳舉世區區未息肩識破黃粱夢如此
閒梳白髮樂翛然四圍書籍千憂散滿眼兒孫五福全
應命題詩還自笑衰年纔讀吕刑篇
白石榴
開徹朱明畏日長絳英翻作雪芬芳冰肌玉骨凉無汗
月殿霓裳洗淡粧帶露折來消暑氣倚欄看罷失炎光
紅裙婢子那知愛擬寫清姿訪趙昌
響篁扇
應手清風滿意生隨風吹落舜絃聲吃喉解道不奉詔
強項那能噤弗鳴頗似鏗鏘奏金石無勞吹鼓邁秦箏
班姬幽恨詩難盡暗向騷人訴不平
寄廉平章
秋毫無犯誡狂貪清徹瑶崖及萬儋得衆豈多羊太傅
論功奚下杜征南平生不識眀珠貴有口空緘薏苡慚
按堵江淮農事了不妨書帙照黃柑
題王指揮賜龍頭玉拄杖詩卷
敬友王侯四十年忠貞志操老彌堅險夷武勇皎如日
誠實始終能動天湯武得臣勞聖慮伊周他日出羣賢
捧持玉節皇恩重靈壽何人可比肩
即事感懷
香通鼻息熟黃粱夢覺槐隂畏日長言直更當從欵曲
事來宜道細商量莫將閒筆添蛇足勿用靈名號智囊
記取周生老成語快心事過必成殃
挽杜止軒
人生良苦百年身萬古雙眉不放顰巨眼仰天非正色
歡悰無日不陽春神奇腐臭何多幸螻蟻公侯共一塵
八十康強談笑了一襟收我淚沾巾
答姜中丞
拂雲歸袖謝華軒四海高閒静樂園文雅風流孔北海
賓朋雜遝趙平原得詩梅塢松窗下無意蜂衙蟻穴邊
人道黃臺新樂府只容元李叩籬藩
登禹城驛臺門詩
赤日紅塵漿汗翻禹城門上一憑欄邑居戶寡市聲寂
驛使人稀傳吏閒暫喜得凉思困卧却因馳驛強加餐
舉頭忘却炎蒸苦放眼東南看泰山
重午前一日新居寫懷
六年清潔玉堂人不識喧囂市井塵明月良宵深院静
綠隂晴晝大槐新輕閒責任驚憂少枯淡交游語話真
今日黃粱炊竈畔戎夷胡越共為鄰
静坐
萬變來前不動心湛如秋月自清深兩岐白黑朝還暮
六合塵埃古到今海市蜃樓更起滅風花泥絮幾升沉
邇來世味俱曾嚼一刻閒情抵萬金
送王善慶北行呈侍御飛卿
壯年飛奮經綸志千里懸懸父母心固願便親供養米
敢為躍冶不祥金無施不可才堪惜較短量長議更深
自有栽培桃李手歲寒臺栢貯清隂
趙留判八十
田園成趣子孫賢致仕歸來又十年驚見時官皆逸進
怕臨鄉飲少齊肩體癯神旺人爭羡虎伏龍升别有傳
今歲籬根種松栢更從毫末見參天
州廨瑞鳳圖
瑞鳥千年不一來天風吹翮落山隈物難常見宜為怪
祥出非時反召災照耀丹青遺影在扶搖九萬斫雲開
摩挲石刻求真跡風雨無情漬綠苔
趙公泉
泠泠清瑩細涓涓灌徹園蔬到藥田抱甕澆畦慚我拙
發源成委羡君賢静留明月浮丹桂深鑿方池養碧蓮
石爛海枯千萬祀佳名才喚趙公泉
趙侯智士喜流水自親畚鍤開雲根源高潤下恩波遠
勢阻宅憂地脉尊不用桔橰忙俯仰肯隨杯勺便清渾
等閒只放潜蛟勢只恐雲雷半夜翻
奉和耶律監司柳溪别墅韻
市聲己遠溪聲大萬柳風烟出奇態上客華筵罨畫中
錦韉玉勒鸎花外人希召伯播清風樹比甘棠有遺愛
山城燈火夜歸來竹馬兒童引飛盖
長清縣作
府州司縣無良吏詞訟紛紜千萬端鶴短鳬長誰與辯
涇清渭濁兩相謾經年累歲隨衙苦虐寡欺孤飲恨冤
按察徵眀隨馬去倒懸急轉幾時寬
得雷董二公書因以成詠兼寄舍弟紹明
日月昏冥四十春天開英主御昌辰聖功神武雄千古
德化人文燦一新草木自今多雨露乾坤無復混風塵
友于為記情親話壯歲聲名要自振
塔吉甫透月嶺仲謀作記并詩
久聞塔氏蓄奇峯一記形容在目中奄魯跨齊盤泰岱
千巖萬竅倚崆峒蒸騰雲雨神功具限隔晨昏氣象同
正笑莊生齊小大又從絶頂月生東
寄子勉
分手盧溝又歲餘别來不得半行書虎符未攝新交密
雁字先從故友疎渭水綠波晴艤棹樊川紅樹晚停車
從教富貴相忘久時冀人來問起居
輔巖王文甫堂南月桂花
王氏堂前月桂花歲無虚月不紛葩清香暗度如臍麝
紫豔光生奪海霞盛暑隆冬從荏苒野桃山杏漫交加
偶因草木求徵騐盛德如君有幾家
寄康經歴國來
萬事紛紜盡偶然棄非愚鄙用非賢風雲無路紆長策
日月流光惜壯年蹭蹬蹉跎明鏡裏謳歌慷慨缺壺邊
老當益壯英雄事何物區區負郭田
寄文玉德貞樞府二經歴
卧病荆南兩歲過老來事業更蹉跎喜同疲叟西成樂
坐閱長江東逝波粗著陳言消永日恨無佳酒發高歌
玉京親友如相問楚水楓林兩鬢皤
弔鈕祜禄平章
生逢昌運踏亨衢滿月丰神七尺軀氣壓萬夫輕一芥
眼高四海笑羣愚虎韜未盡羅英略台鼎重登籍遠謨
惆悵冠軍樓下水作聲嗚咽滿江湖
送高書吏之大都
儒術通方吏業公有才如此豈終窮輕張汗漫垂天翼
稳跨扶搖萬里風同仕分飛傷睠睠草詩祖餞惜匆匆
鳳凰池上休相憶告老將為田舍翁
哀詩人楊春卿
違奉清談兩月強豈期微疾作膏盲百年不為謀生累
一語無遺便坐亡閱世驚廻黃卷夢騎龍還返白雲鄉
從今窪下經行路忍淚慵過舊草堂
寄張周卿監察
拜辱佳詩報未曾癡鴉無力趁雲鵬稱譽過分徒增愧
懃厚多情可服膺華月流空見顔色餘霞散綺慕才能
年來鄙跡無勞問秃鬢衰容一老僧
自貽
閒庭幽獨樂從容細細疎簾暗度風一曲浩歌時自悦
數章新韻與誰同暑殘凉嫩高空碧葉薄林疎晚照紅
壯歲本無經濟學正宜蕭散卧儒宫
