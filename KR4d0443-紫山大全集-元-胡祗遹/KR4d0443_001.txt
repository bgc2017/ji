紫山大全集卷一元胡祇遹撰
賦
孔子手植檜儒冠賦
昔余年之總髮兮恭承先生之嚴命冠汝字汝兮毋墜
汝祖曾高之家慶不弁以武冠儒服儒兮敬之哉終此
身於仁義中正蹈道之士充之則賢庶幾要歸乎大而
化之之聖荏苒於兹四十年餘種種乎素髮之垂頸吁
&KR1077;長嗟立德立功負我先君之志兮日慚怍乎臨鏡旦
旦理髮整冠以自警兮追訓言于無聲之聽慎爾話言
敬爾威儀矧承時之人許身以從政德不稱服兮何異
乎犬羊其質而被虎文之炳赫赫師尹民具爾瞻兮一
貌一容尤不可以不整羣目所視衆手所指兮持身於
日恭而日敬今晨何晨有客叩門袖木寸餘曰此孔子
之手植檜也千五百年貯雲含霧而雪霜莫能悴也物
各有數火於貞祐之兵鬼神莫得而衛也灰洽燼飛蟠
根九地發土得之堅若金石真可寶而不可棄也嗅
聖手之澤香潤襲人斷而為冠是可戴而不忍佩也
一簪華髮萬古清風殷之弁周之冕邈乎其不可類
也貂蟬惠文進賢白編卒然遇之恐退縮而失其貴
也三沐三薰潔我衰鬢悚乎若聖手之遺也希聖之
德辱神之惠振塵而增嘆喟焉亂曰首可餙兮髮可
理兮心難乎其無愧兮勿徒矜莊扵外而廢弛扵内
兮毋狀類古人而黽勉以随世兮毋盗跖其躬而掩
宣尼之袂兮岌岌峩峩高自標置為欲所驅而沁沁
俔俔低頭服膺卑屈扵利兮冠不汝誤汝無為冠之
累兮
五言古詩
擬古
矯矯千里龍舉足踏空闊脱人扵險艱四海不難越安
能陪駑駘從人求莝秣堕地為丈夫造物不吾薄安忍
自暴棄黽勉同瑣屑隨世覓温飽呵手懼冰雪百年何
足榮萬古名不滅
古意
俗儒束名教促縮如寒龜奚知樂道趣強勉軒鬚眉短
褐不掩脛破甑不療饑朝誦夷齊言暮取顔氏師妻子
雖嗷嗷敢履非義機不見竊國侯夀考厭輕肥
懷古
一受其成形便為氣數拘冬龍與夜螢潜飛時自殊小
智昧安命𤨏𤨏談賢愚三仁值殷衰一身不自濡漢興
貴公卿胥吏雜屠沽後世看成敗美譽歸亨衢嘖嘖史
臣語烈烈雄丈夫萬事盡偶耳百慮良區區春和散膏
澤賤草皆敷腴秋芳結寒霜幽蘭例彫枯適來勿軒軒
適去毋吁吁皇皇東魯聖歲晚賦歸歟
前題
蛟龍布雷雨蚊蚋競腥羶君子與小人志趣天壤懸苟
無東魯聖孰識簞瓢賢智者憂其貧愚者嗤不前豈知
回也心不在爵禄邊誠欲富且貴執御仍執鞭枉尋而
尺直未冠乘華軒舜飯糗茹草若將終身焉不遇陶唐
君佳哉歷山田前聖與後聖百世同一天曾點豈狂者
詠歸忘華顛
讀書有感
古人不可留遺言在糟粕誦言欲求心遐想亦綿邈注
釋萬千蹊適從欲疇托十行誇一目對卷已紛錯孜孜
一書奴記誦務該博衆來諮至理有舌莫捫縳書生亦
良苦深念墮冥漠頭白眼昏花廉隅伴寒薄壯哉班定
遠投筆開寥廓西域四萬里俊功超衛霍笳鼔歸京師
弔死殊不惡
讀易掩卷静坐有感
狂陽氣漸衰利欲心已釋閉關得静坐怡然有餘適眼
眀觀萬變氣機不少息智愚賢不肖孰得竟孰失氣數
苟未盡善惡紛鬭敵蟻穴劉項兵蝸角蠻觸國風霜十
月交萬動入冥寂人生百年間如白駒過隙窮通互有
命安用相劍戟胡椒豈須多厚積八百石
讀書有感
余生墮習氣老眼尚愛書開卷初明了久視成糢糊下
欲窮至今上欲窺唐虞下上數千年治亂牛毛如孰是
與孰非錯亂雜紫朱欲辨誰與語撫卷增長吁讀書求
悦心自笑乃爾愚請觀大地形脉絡各異區中原多平
田要荒因﨑嶇匹夫耔百畆四海多荒蕪
讀書有感二首
人誰不看書看書多不細看書誰不細了不得滋味既
讀聖賢書當見聖賢意凡聖本同心氣禀或明昧讀書
既開悟勿為人欲蔽既習而又習致力復致力初不無
勉強久久自順遂欲罷反不能於何勞智慧
朝野有新言例自比豨狗斯言固卑猥情實不誑口啜
訶何足羞弄侮不知醜見食還復來捶撻暫趨走人生
至于斯百惡無不有斯人亦居官政法誰與守
讀論語自警
人心本無病致病皆人為私欲生百疾聖人乃良醫用
藥各對證疾去心融怡君卿大夫士周綱斷維持奢僣
至傾奪習熟不為非禮樂存虚文虚文亦崩隳刑政遺
餘迹餘迹亦陵夷一時為學人良心䧟昏迷受業七十
子氣禀各不齊聖眼如日月照見毛髮疵隨問隨答應
滿意飽載歸論語書一編我將類町畦各人言行下病
藥兩相隨一一反自省有無此欠虧一言即一藥服之
有餘師
讀汲黯衛青傳有感而作
整冠見汲黯踞厠呼衛青敬侮固雲泥用舍誰重輕一
死淮陽守一握百萬兵起塜象祁連至今與雲平嚴憚
日疎遠玩狎日尊榮所以皂隸流長作貴公卿世無魯
仲連世無嚴子陵天壤一蠅蟻萬古争羶腥
題惠崇蘆鴈圖
六翼已水濱孤鴻下寒雲念羣與得侣伸頸聲相聞禽
鳥有此樂賢者會以文我無如川酒滿堂會嘉賓我無
及人德孤陋常寡鄰卷中題詩客十九餘交親宦遊各
分散不得偕晨昏何時一聚首拂拭襟裾塵道義共講
劘文詞同細論燦若德星聚謨謀奉嚴宸
題王晉卿扇
舉世附炎熱此心獨虚凉隔離雲日赤障盡泥沙黃得
手方進用避色能退藏清風萬萬古愈久得彌彰
漁樵圖
何代無巢許混跡樵漁間君臣非唐虞明照不容姦公
論一脱口萬古垂不刊吁嗟肉食人例以愚夫看真偽
若白黑潜隠良為難所以戒慎獨機心即天關畫師豈
無意庶幾消凶頑無聲董狐筆見者宜汗顔
題韓氏異花記後
居室出善言千里即相應擴推惻隠心草木被仁政神
鑑良昭昭聯翩生瑞慶天葩出鳳雛五彩相輝映苟非
積實德此福何來並恨無瓊瑰辭洋洋入歌詠刻石大
伾山千載去思頌
讀莊子
蒙莊談自然未必皆背道静中見天機安肯同世好紛
紛知與才私欲助貪躁九敗博一成暗堕山鬼笑區區
是非言萬蟬同一噪禍福定誰司一一冀酬報寓言豈
無情但恐傷名教
至元癸未秋八月二十有一日書陶詩數首至
羲農去我久一篇寄懷於言
人皆歎衰老我老起歡心自從嗜欲淺頗覺天機深抱
我天爵貴浮榮不能滛琅琅聖言外羣蟲費秋吟百年
難處事一朝失嶔岑耳目願遲衰中和盈我襟少倦即
掩卷有酒時自斟
衰老少睡眠未晨即坐起僮僕誠多倦我心私自喜壯
年嗜欲昏日出夢方美回思昔日歡一一盡堪恥立德
與立言重任失行已亦随市井兒車馬紅塵裏醉生或
夢死趨向何庸鄙己往不可追來者猶可悔五十七年
非今許能一洗
讀陶詩因以自戒
東坡晚流寓始喜讀陶詩使君未失志陶亦田父辭趣
向苟乖隔好惡等棼絲在公猶未免何訝輕薄兒冥心
味前言勿易生瑕疵
公退静坐讀陶詩有感而作
仕宦二十年翛然一寒士公退飽蔬食琴書伴幽思軒
軒同學友笑我懦無志富貴豈無心得失良有自流芳
與遺臭二者非吾事已愧抱關人吏部知名字
冬二十七日翰苑東齋讀韋蘇州詩有感而作
賦分嗜讀書己與清苦隣况復學吟詠安能登要津終
歲文字間矻矻勞君心幽懷祇自知究竟誰見聞西風
歲云暮白髮日益新寸心不自降尚負知經綸沍寒鬻
絺綌東轅日求秦片言獲金印英哉當路人
郭西種稻
種稻踰千區鋤薙亦草草今年大有年穗實頗堅好僮
僕笑有言蔬食長不飽黃腴含玉粒慰我色枯槁安知
乃翁心朝飢何足道得米可十斛急送酒家保
題劉永年卧虎圖
視想得虎神以神寫虎真卧虎不盈尺雄威來逼人盤
伏若有待怒虎屈不伸爪鐵剛裂石目電光射雲含嘯
風已烈炳炳五色文熊兕莫敢越麏麞遠崩奔萬弩不
可恐一飽奚足論惟獸亦多類天獨厚汝身弱肉恣強
食猛暴無四隣可憐書生癡每羡麟趾仁奮鬛振庸懦
立髮衝冠巾想像劉永年厭處菜食貧宣化愛兹畫藏
作御府珍弗慮如虎變委靡花月塵坐擁百萬師囚死
遼海濱我言亦已竟觸物感歎新萬乘失其威化作草
莽臣
息軒畫馬圖
息軒高妙人寫馬入神駿世豈無畫師下筆落駑鈍始
知人品凡百業不易進前後三青驄連錢玉花潤卓然
見天骨千里煩一瞬行行二奚官丰姿脱塵坌清曉出
天廐人馬兩閒順息軒名士夫早歲馳令聞清時了功
名游戲發竒藴嗣孫今復賢羣處見清峻風流慕前修
英氣能自振愛畫豈徒為洗眼看飛奮
觀書既久目力稍弱作詩以自礪
讀書悦我心既久即傷目惜目廢觀書靈源復蒙固損
益互相攻取舍無定路閉帙儼若思勇斷旋自悮司命
人孰無視物隔塵霧媯虞成聖業豈以重瞳故不為五
色盲閱理非所慮古人見天道安在窺牖戶撥去非禮
視三冬文史冨心目自雙清寒月洗秋露
至元五年五月望積雨新霽凉月初上玉堂獨
步
久雨忽開霽莫凉如新秋青天出佳月清光欲馳流翛
然坐空庭恍若崑閬游清風散華髮欲寐還少留人生
貴適意此外將何求世味吾豈無但恐貽心憂一觴聊
自娱安用百尺樓
五月十五日夜半急雨喜而不寐
人為口體累念慮千萬端秋隂懼霖潦春陽憂旱乾此
生百年内日日不遑安風雨得調順造物何常慳吾聞
名教言和為邪所干每每致災沴天心豈凶殘今春久
未雨風霾凝隂寒一雨忽連夜霡霂聲未闌豈惟農里
喜市井皆歡顔我無澤物功愧赧兼憂患米價日騰湧
逋民何當還一雨静羣氛麥浪雲濤翻豐歲信可必榖
帛如丘山
處暑(丁亥暑酷倍常年首尾五十日戊子復然)
六氣順當受炎蒸大苛苦端如遇酷吏誣罔恣凌侮無
罪心欝煩無慚汗如雨織羅不可逃憤悶誰與語今晨
復何晨西風過庭宇洗眼視歷書殘暑當退處周興來
俊臣貶竄穴火鼠四海一歡慶清涼按環堵羣蠅與蚊
蚋斂翼埋糞土六合共澄清西成積場圃
酷暑不可禁因有此作
南維無秋冬祝融復當政炎炎赫其威火官悉奔命金
石欲流鑠草木難遂性飛走藏隂崖萬生如坐甑酷惡
讞獄吏薰灼百毒併鏖我赤壁兵沸江焉敢湞日車何
遲遲盼午不得正四時各有序不代蓐收令扇搖腕將
脱微颸終不競恨無清風手一掃火雲淨喘汗何時蘇
持心以静勝
酷暑懷趙禹卿
今年暑氣盛殘庚尚炎溽簿書坐官府汗髮若新沐申
未方退食浹背濕裳服歸來僦舍底鄰溷連炊突開軒
厭臭穢閉戶困蒸燠燕山得秋早歲律異昔宿司天屬
相火朱明助餘毒東郊有高士世網不可束深林蔭幽
居清飈散疎竹匏食滿籬落禾黍過墻屋披襟遐觀臺
曳杖清池曲秋水了一篇負手行詠讀肯雜奔競兒青
泥淤馬腹人生眠食爾勞苦不自足相招許相過斯言
會當復借君北臺風翛然醒毛骨
雨霽客至
暑雨逾三日曉霽猶蒸濕有客自外來泥濘沒馬跡羡
我居優輕虚堂對書帙王事有期程誰能免行役我喜
笑不答粗得稽古力帝祐得豐年勞逸俱莫恤農家築
場圃禾黍如山積
後六月晦旬休雨中不出
立功既不遂立言誰汝嗔飽食嗜晝寢甘為蓬蒿人西
家學苦空願與冥鬼隣東家學長生奄忽散飛塵人生
苟齟齬當作草莽臣著書垂後世名與日月新安能隨
俗吏黽勉擁朝紳
題史右丞瑞鶴圖
四朝社稷臣開府忠武公將相五十年民無能名功嗣
侯光前業天禀何貞忠平南笳鼓歸退然房刀弓君恩
無可報盥濯居齋宫聖夀祝萬年不懈兹益恭孰謂九
天高至誠能感通雙鶴何許來下壇舞翻風如受香火
供如示介祉容回翔久乃去白日流晴空明朝日將午
羣鶴踵前蹤三日還復來享答醮事終萬目快前覩嘉
慶四海同忠孝獲異應福禄宜豐隆恨無瑰瑋辭揄揚
付歌工激勵臣子心一一懷丹衷畫圖刻貞石永永傳
無窮
立秋後八日夜雨
秋風撼庭樹秋雨滴寒更繁音雜清響百種候蟲鳴少
時喜良夜惟恐東方明老懷縈客思望望日東升清霜
已滿鏡何地容復生衰老亦常理百志良未成攬衣坐
無寐長歌發商聲
八月二十秋旱民憂麥晚至汶上得雨沾足終
日達夜
時哉八月雨種麥倍常年謬當勸農責踴躍喜不眠年
來米麥價絶食厨無烟三年九年蓄此事誰復言卒歲
脱餓殍不勝謝旻天山東百餘城德澤我承宣一雨觧
民憂執綏愧華軒
苦雨嘆(時八月二十五日雨至二十九日未霽)
不雨夏無麥久雨傷秋禾六氣良難調水旱何恒多霖
霪五晝夜陸地成江河早榖未登場穗黑芽成科晚稼
僅秀實坐視飽魚鼉九月迫霜寒麥地犁未過民生食
為命艱苦百禍羅無術驅風伯開雲變晴和收拾腐敗
粒起殍免札瘥又念官倉空無輸將奈何
至元五年九月五日曉步翰苑蔬圃感懷而作
人生百年間短景一彈指不能為名臣便當作高士胡
為逐流俗汲汲懼寒餒我年未半百白髮已垂耳怙恃
久已失捧檄為誰喜諸子俟成立素食實中恥何當遂
野逸杖履求園綺
慶盖元甫生子
元甫生子西溪相公命名立說辭旨詳盡不可以贅
不肖以老友歡慶之情不能已謹以數韻賀
此身來何遥開物以為宗相續幾何年得父母遺躬上
以承無筭下以傳無窮繼繼永不絶直與天地終宗廟
鬼不餒門闌藹春風人道莫此重萬金等蒿蓬所以慶
門瑞喜見蘭玉叢今日復何日歡聲動晨鐘親友塞閭
巷羔酒纏新紅盖侯年半百蓬矢懸桑弓我喜不能寐
奚啻他人同作詩代贊祝載酒夀媪翁善人自有後一
彪勝羣熊啼聲氣吞牛夀福溢兩瞳明年學言立指揮
走諸公再觀叢堂上瑞氣如彩虹買書須五車升戶上
高崇
應命趙畫索詩
丹青雖細藝能者皆高人請看宣和譜品分能妙神風
雲湖海士廟堂名節臣胸次同造化慘淡入經營天地
生萬物我筆能奪真凛凛冰雪冬熙熙花柳春嘗觀蓮
社圖真宰差凡塵世無王黃華清論不復聞銅臺趙濟
之索言期世珍筆跡我未見詩卷何輪囷許與多名士
定如詩什新古人家數中當與誰等倫鄙俚敢靳惜酬
報當殷勤寄我數十幅黃華我比鄰
秋夜孤坐
露冷寒蟲號熒熒燈未灺心清坐不眠耿耿獨長夜窗
月如見憐徘徊巧相射我豈枯寂人孤衾一寒舍庸駑
固何為壯志未凋謝荏苒文字中虚語非所藉豈無匡
君術誰復吟荼蔗所喜遭清時上箸不可借
晚涼登北城據胡床孤坐而作
卧病復困暑扶杖登荒城素月流清光木末涼風生陂
塘水正滿稻秧插青青田家暮來歸籬落烟光明牛犁
雜鷄犬兒女歡呼聲人生眠食耳何苦厭藜羹列鼎不
復得有道不能行去家二千里南來困炎蒸依依東北
望飛去故園情
游狐突山
望望狐突山拔絶峯巒起思賢欲一到踴躍忘委靡土
人尚緣襲有廟荒山裏升堂出雲端下深堕地底有馬
不可乘便穏資杖履數步一止歇吁喘不能已松風散
煙霧清眺亦可喜畏塗臨絶壁困怯汗如洗游行乃爾
勞䟦涉胡可擬書生例孱懦炕坐翻故紙緬懷班定遠
暫舶西海水
薛稷鶴賈參議家藏
野鶴視衆禽昂昂高閑姿薛公得趣深落筆形似之飄
蕭散疎林喜受涼風吹雙雙窺魚鷺淡然立朝飢人生
雜鷄鶩一食良凡卑安得挟扶去越海求安期
屏圍畫花鳥美麗助奢滛高堂何深䆳獨寫九臯禽昂
藏看孤潔相對開英襟十二白羽翮九萬青雲心想當
市購時不惜傾千金秖應涼月夕落枕聞清音
薛公工畫鶴精巧無纖瑕細染頂腦朱掌中調丹砂疎
分羽絲雪膠粉洗復加冥心成老鶴肝腑蒸烟霞胡為
功名際静躁雲泥差
常喜黃居宷妙絶寫鵰鶚狐狸偶相值伏竄愁擊搏我
時亦少年不覺指拳握誓當踏青雲當路洗姦惡邇來
不自堅壯志隨年薄每登萊衣堂睠睠霜縑鶴
衛懿公好鶴華寵使乘軒鶴慘不為樂戰士生怨言賈
侯蓄畫鶴持卷求佳篇詩流喜題詠不盡主人賢所好
良一爾是非何其偏所養非所用國君豈宜然賈侯偶
閒適雅興在林泉一見物寓意寧為物所牽新詩與佳
畫過眼皆蹄筌
題陶令歸來圖
富貴豈不榮憂勞亦多端賤貧固枯槁閒適有餘歡誰
能悦口體不令心思安田園日成趣廬舍亦粗完天爵
足自貴奚必趙孟官盤餐有肴簌兒女復團欒得酒覓
隣叟真率無欺謾徑醉任去留有時遺巾冠笑傲日月
長俯仰天地寬畫師契余心掩卷重開觀他時營别業
但愧雙鬢皤
五月十九日過嶺
燕城望居庸絶壁青插天行行上北口平田失危顛燕
郊入地底俯見蒼蒼烟北轅天際山高高與雲連行行
復行行既至乃坦原一川復一山南望肖深淵登陟六
百里形勢一如前盤盤阨孤嶺峭折一巍然隂陽限南
北祝融淡無權我來屬朱夏衣薄思絮綿上黨天下脊
始知非公言秦中據上流管見乃爾偏北辰天柱高寒
風送攀緣茫茫瞰中夏窈黑堕九泉牛羊散山腰細草
青芊芊草淨下馬憩香軟勝罽氊隂崖萬古冰凍老何
頑堅風土變雄勁童稚能控弦土俗入四月竈釡火不
燃鍾乳滿巵卮長飲鯨吸川民淳静無事金革業所專
上馬視千里迅速能周旋女人善勤勞車服手自全食
淡復功苦何者為妖妍嬰兒奈寒餒有母不求憐家法
永傳守不為風俗遷強猛自天禀搏擊同鷹鸇緬懷會
河戰事往將百年金兵四十萬敗甲遺河壖寒沙埋戰
骨永為蔓草纏區區江漢人孱懦何拳拳退然弗勝衣
坐馬不敢鞭徙死無出鄕出鄊憂食眠憑誰語宋人毋
誇能戍邊王事有期程顧覽難遲延穹廬見張燈牧兒
聲呼傳投宿撫州驛驛轡何翩翩
題文湖州墨竹
此君固娟静變動亦多神蕭然文湖州相對清無塵開
軒罷琴書寫此含風真苦節傲冰雪不受烟雨昏静香
妬幽獨恥與凡卉隣東坡慎許可屢見詩與文此幅良
得意書名遺後人葉葉如有聲勢欲凌秋旻時無好事
者悦目桃李春斯人不再得縑素何足珍佳哉兩横枝
影落蒼梧雲
宿兖州廨
方城二十里居民不十家荒涼無肆市何者謂喧譁斷
碑荆棘中欹傾見州衙白晝走狐兔窗戶灌莽遮循例
聚父老勸諭勤桑麻俯首聽誨言口從力不加民時苟
不奪學稼寧有差種樹郭槖駝笑我辭浮誇衆散日已
夕庭槐鬧寒鴉
題閴然子劉大用草蟲圖
草蟲固微物思態紛不同劉侯乘戲墨寫生善形容依
依敗荷枝蕭蕭霜菊藂拳聯寒鷺雨飄搖秋蝶風物物
適其適熙熙生意濃翻嗤造物拙神御匪專攻一一欲
題詠但恐辭源窮可憐畫家手虚費摹勒功絶藝固可
嘉纖巧非神雄何時風雨筆雲海隨飛龍
題徐熙草蟲圖
枯枝露蜂房氣脉元通閉嘗觀蜂作室煦煦吐元氣連
房含化育衆胤懸一蔕行人不敢傍毒螫須急避螻蛄
生糞壌欲雨暫游詣皇皇即求穴失土失依庇修角兩紛
争角抵如猛厲元甲不自振時為羣蟻斃螽斯色尚黃
青衣亦同類寡儔不能災辦作兒女戱蜻蜓何輕浮點
水起還墜時於枯棘尖&KR0008;立張兩翅秋蟬罷弄丸脱殼
鳴得意寒露一朝重閉吻僵仆地雙雙金粉蝶乘風誇
秀麗花隂困午陽賦分亦柔脆烏紅名鬼蝶忽去忽復
至不立釀蜜功竊食羣芳味朱蜓衣朱衣漫不知稱謂
追逐蜻蜓飛衆同矜獨異山蜂容聲惡黃巾曳元袂時
將良馬逐強暴凴觜利徐熙本工畫觀物得情致我言
非佳詩詠物豈無為擾擾區中人一一自標置姦黠侮
庸愚賤貧慙顯貴奄忽百年身經營望千歲甘為造物
弄抗顔勞知慧出言言濟時立功功盖世升高不能廻
危機不知畏萬物一芻狗掩卷增歎喟
題盧仁美友敬堂
以身視四支支痛身不安四支各相視彼痛我何關有
物毒一支左右互防攔而云不相親此語何凶頑萬類
本一氣况在同胞間詩人詠脊令兄弟當急難風俗日
薄惡手足相摧殘父母宛在堂離析何厚顔不意衰習
餘友敬見一斑誰當發薦章旌表光門闌
省掾王直卿雙親皆八十
天下為子心皆願親夀長怙恃兩無恙孝哉藤州王晨
午具甘旨夏冬問炎凉深愛見婉容養志恐有傷父母
同八十步履偕康強四海知名士輻輳投慶章親心日
悦豫千載未易量十年一拜賀新詩塞高堂徧刻東山
石百世垂清光親夀當幾何東海生麻桑
題謝才卿母八十詩卷
養子望成立三鳳皆青雲事親祈夀考八十健且神慈
孝志兩遂庭草亦歡忻蔬水不戚戚况復鼎食珍剪髮
有餘樂兒輩今搢紳藹藹一堂上和氣蒸四隣贊歎可
生福斯言最真淳清議豈易得看取題詩人
題張夢符廉訪臨淡游三友圖應劉清叔之索
詩也
清叔抱高節歲寒梅竹松何人解幽意蕭然寓軒翁汗
簡索評題意謂臭味同適當雨雪天姑射挾兩龍清豔
入神畫定非桃李容何時逢二妙醉歌松雪中作詩弔
林逋字字梅花風
題趙大年小景
高堂畫巨壁塗抹費青紅麤惡映疎闊刺眼增凡庸趙
侯善涵蓄六合盤心胸合權峙雄嶽毫髮分林叢相去
不寸許雲山千萬重夢覺屏倚枕放眼瀛海空正如米
芥粒潜納横天龍俗筆漫張大客氣誰為雄
宿東平府廨廨近庫藏巡鈴徹曉夢回枕上有
感而賦
衰老苦夜長卧久不成寐鈴鐸響終宵巡警足嚴偹重
門仍擊析今古不能廢嗟嗟盜賊心刑威了不畏人生
本定分温飽豈易遂腸有藜藿充體獲毛褐蔽此外復
何求甘死于不義何當富而教各各安所值無問公與
私外戶皆不閉
宿漁棠
魯南三百里小邑名漁棠緬懷臧哀伯忠諫有耿光理
到誠懇至萬世箴禽荒大字當書紳佩服不可㤀惜哉
魯隠公諱疾甘膏肓文過稱略地不知過彌彰先是穆
天子轍迹遍八荒不聞一直言懷古令人傷到今二千
載兹道空茫茫
宿潭口驛
蓬蒿荆棘中茅茨十餘屋驛人敬官長邀迎留止宿酒
薄不堪飲夜暗薪代燭借問少人烟無人來卜築亦匪
逃移多國初殄兵毒休養生息恩百年不易復側耳聞
斯言無寐到天旭
登燕城南憶田園有感
臨高瞰流俗擾擾困奔競貴賤雖殊途究竟均害性蟻
穴蜂衙邊大窟豨牢並我本淡蕩人壯齒愜閒静一官
偶拘縳黽勉雜紛鬨鄊夢遶林泉南望徒引頸松篁映
窗戶蘭蓀夹階徑山田卒歲寒教子了家政世事不投
耳心逸身寡病有酒隨量飲作詩以情稱適意于百年
俯仰一從命兹意何當遂霜雪忽滿鏡悠悠下城顛又
堕黃塵穽
郭西卜宅聞嗣子以鄰墻未定有感而作
匹夫争畆宫羣雄争四海萬古同一争奚較細與大聖
人中天立所性良不在樂哉顔子心安有身口害
登歴下文廟郁文堂
科舉誠陋學在我猶餼羊去道固云遠尚有談文章邇
來併是廢人心悉倀倀學校雖粗設虚楹照空廊朔望
香火冷老雨淋欹墻教官窘生理日求餬口糧後學豈
不繁儒名行工商小慧落胥吏愚鄙趨耕桑大黠巧干
禄庸懦老村庠衰風不自振例為饑寒忙天恩本優渥
差税徵未嘗所乏在勸激遂使賢愚龐人材日凌替聖
學何微茫我豈私同儕所係為時傷州縣四三員字不
辨張王判署尚未聞牧民豈知方養賢道既廢選官路
宜荒共治二千石何處求賢良絃誦杳無聞嗟哉郁文
堂
客荆南三年出入唯一馬近以病死戲作此語
齊景馬千駟愛駒心未盈山谷量牛馬亦有爾朱榮胡
子官南方一馬何零丁今晨以病殂家僮走嗟驚呼童
前致辭爾心宜少寧莝秣不苦勞廢眠起寒更望我官
職高裘馬頗肥輕結駟復連騎揚鸞應和鈴我豈無是
心義命難稱情杕策謁軍門雲臺儼圖形騎驢三十載
以詩了平生賦分有厚薄造物持權衡畜馬與畜德各
求千載名徐步以當車吾亦不徒行
哭挽左丞張公
聖賢不易合千載一相逢中統開至治皇皇仰羣公都
俞吁咈間稷契映䕫龍相君當是時雅量得中庸獻替
恊聖意寤寐懷貞忠薦賢若不及汲引言路通中外杞
梓材盡出培植功養民務速富建策司大農惜無龔黃
守善政莫我從出貳栢臺政庸懦凛生風所用多廉直
簠簋皆飭容晚節佐樞府軍實自披窮年耆志未衰白
髮照丹衷聖情日虚佇嫵媚恩益隆豈期不愸遺遽爾
夢奠凶相君去無憾哀榮全始終一時登龍客忍見門
巷空我非感私惠哀與士民同葬不獲執紼謚不與褒
崇碑墓與志幽有言漫填胸千里聞訃音老我淚横縱
夢中時通道哭奠若堂封
哭廉相平章
間氣何所寓感之生異人卓越趨向高舉足踏青雲汪
洋器宇闊滄海無涯津一命領方伯再命當大鈞許身
不輕淺要接伊傅隣心為知己盡仰答堯舜君讀書知
聖學不染章句塵執政履王道功利奚足云志不在一
時樹業垂千春愛士慎許可門滿王佐賓譽望星斗重
飲食寒士貧屢空常晏如所念憂飢民深嚴後樂堂寤
寐思經綸濟海横巨航蘇旱霏甘霖禮樂統刑政咳唾
期一新奮乎百世下再復唐虞淳二䜿何許來醫和術
無神沈綿竟不起天意誰能詢生之豈無故奪去良有
因九原不可作慟我淚沾巾我車匪徒出沙路日荆榛
