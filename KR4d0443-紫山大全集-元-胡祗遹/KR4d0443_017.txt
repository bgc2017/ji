紫山大全集卷十七元胡祇遹撰
碑
大元故明威將軍同簽書東川行樞密院事王
公神道碑銘
人才之巨細門第之興衰福澤之可久不可久唯於易
代之際觀之則見之明斷之審大率英雄豪傑起身亢
宗有待而發四方無虞百揆時叙貴賤享宴安之樂而
無竒勲偉績之可為雖材智絶人既無所施無惑乎終
老於庸流就能名一藝占一業三年一資五年一級而
於大勲業大封拜則不可得矣時移世變崇極而圯天
厭舊邦羣雄競起草昧之間王侯將相公卿大夫士之
才立見於奮迹之始天下既定新天子崇德報功大
則分茅土割方郡小則受一城封一邑治安之福與羣
才共之然而或一再世而消削絶滅或三數世或與國
祚同終始是豈偶然哉福澤之久者其德厚其功大其
家法備一再傳而絶滅者其德薄其功微其家法無足
取此如火之熱如冰之寒不可誣也今請以同簽書行
樞密院事王公為徵焉公之曾大父世為順天人適當
金季隐晦不仕兵亂家譜亡失名字不可考父沂字振
文官至順天路總管府權府事别有碑公諱仲仁起身
蔡國公帳下以才勇拜百夫長再受銀符鎮撫諸軍事
歲戊午分隸今開府儀同三司史公部曲扈從憲宗皇
帝平西南夷為上前驅數戰數勝首拔定元諸嵒柵六
軍遂得深入繼拔禮義長寧大懷苦竹釣魚四砦以功
寵賜黃金鞍勒憲宗皇帝曰為汝他日戰功之驗證未
幾宋將曹太尉李路分下嘉陵白水馬湖來拒敵奉旨
總率戰艦五戰五捷手刃二將於陣前宋兵溺死者無
慮數千憲宗皇帝喜賜黃白金二十斤今上嗣里宣命
金符充都鎮府行軍千戸無何改授武衛軍干戶璮賊
搆逆東方失寧佐經略董公撫諭青齊所至導揚聖慈
使民曉知逆順反側遂定使還佩海青金符入巴蜀按
視邊事事廻入對西南山川城郭民物風俗險易虛實
歴歴詳說如在目前上嘉嘆曰得人如此何事不濟特
恩陞山東路統軍副使兼總管造船事未畢宣命虎符
充眉州管軍萬戶眉入南徼尤深險前官不克負荷連
章乞謝職新進徼倖邀功欲得是任者交相稱薦衆議
紛紜久不决特旨教錫喇做者錫喇盖云黃色指公而
言也鎮眉凡四年訓練精嚴戰守有法兵需精備小大
二十餘戰皆以出竒取勝聲聞於上賜白金重錦以榮
其功就佩以降虎符改充東川副統軍使宋賊寇成都
入其郛焚毁大掠而去公提兵直趨嘉定半途與賊遇
一戰賊北五十里死傷相枕藉奪其俘而還朝廷聞而
壯之至元十年以功授明威將軍同簽書東川行樞密
院事虎符如故明年總兵攻重慶與士卒同甘苦衝冐
瘴毒卒於軍中公臨敵决勝智勇揚溢燕居無事則仁
言嚴重不露圭角弟仲義武衛官鄂勒千戸仲禮百夫
長兼亳州兵馬仲智滿城諸軍鄂勒官子男五人長曰
宏毅勇而文至元三年襲爵充武衛千戸八年改右衛
親軍千戸九年以淮南軍功陞昭信校尉職如故十一
年以渡江功再陞宣武將軍管軍總管行三衛親軍都
指揮使司事攻潭州城下十三年授明威將軍中衛親
軍副都指揮使十七年陞昭勇大將軍東路蒙古漢軍
副都元帥次曰寧起官昭信校尉右衛親軍千戶再陞
宣武將軍管軍總管餘幼若姪若孫詵詵繩繩玉茁蘭
芽不可具紀嗚呼西漢功臣子孫至武帝而絶滅殆盡
豈非高明之下難以久處王氏慶門自權府公乘聖朝
開運拜爵受封傳子傳孫揚歴五朝封爵日隆家聲益
振繼繼承承益熾而昌厚澤遐福方興而未艾然則由
人品巨細而知門第之興衰視履考祥而知福澤可久
不可久以王氏一門觀之豈非明效大驗歟某年某月
某日袝葬於先塋神道有碑子宏以狀來請銘銘曰
起身有道文武二途雜流邦官志士病諸唯同簽公勇
廢萬夫忠肝義膽與生死俱出竒决勝暗合孫吳長寧
大懷白水馬湖古今天險勇困智愚不有其躬為上前
驅統兵東川蠻遠江漁益州被寇直入其郛繼以大攻
驅掠前趨設伏以擊奪還其俘賊駭奔竄棄甲焚艫益
人於今感泣歡呼東西二川狀固有餘付託得人百蠻
可圖大邦為讐報豈宜徐矯矯仡仡壮志靡渝聖意簡
在超付兵樞論功受賞弓矢彤玈竭力報效歲時不虚
南夷未平中道薨殂盖棺馬革賫志兵墟忠臣有子益
昌門閭繼志述事金虎章符贈謚有日墓碑可無銘以
紀實三嘆而書
蕭千戶神道碑銘
國朝命官襲爵既優既渥子孫非有大過惡繼繼承承
而不廢絶世禄已久日黯前人光是亦貴富之所養中
才庸品之常情無足怪者不荒侈於鷹犬裘馬不滛蕩
於聲色甘肥不驕矜於父兄閥閱不陵人以威儀技藝
吾於蕭公千戶見之矣千戶姓蕭諱世昌其先遼貴族
五世祖阿薩爾仕遼為羣牧使四世祖竒拉爾贈鎮國上
將軍上騎都尉河南縣開國子高祖栢德本贈輔國上
將軍輕車都尉河南縣開國伯曾祖圖薩拉贈奉國上
將軍河南郡開國伯祖德亨朝廷以開國歸義之勲爵
奉國上將軍官彰德路總管兼行軍總帥府事考某征
南行軍千戸公數歲而孤入小學讀書不勤師友不偕
羣兒戲弄視聽動止端重淵静如老成人學對屬即知
聲律物象竒辭英氣精密雄偉常勝其偶九歲襲爵受
萬戶府劄充鄂勒千戶十二歲體貎壯麗魁然一竒男
子拜命金符管軍正千戶歲已未扈從渡江中統建元
再拜恩命千戶如故三年壬戍討平叛賊李璮復立宿
州并縣西城至元六年春南征五河口臨敵手馘四十
餘人獲戰艦二軍實不計以功為山東路統軍司薦申
行中書省省擬上聞遷陞不幸以明歲正月十有六日
感風疾而殁年二十有六聞者莫不哀悼夫人叚氏嚴
東平魯王之外甥千戸君亡時年二十有四即自貶損
膏腴貴習不御華飾守節教子成夫之志今其子亦襲
爵有年矣以某年月日將葬於某所遣其子某奉狀以
公之墓碑來請銘余接見蕭氏祖考子孫凡四世矣千
戶軍不惟有出藍良最之譽在一時世官子孫少見其
比吁使天假以壽竒勲偉績其可量也哉今既惜其才
器而又哀其短天不能不為之銘銘曰
嗟嗟造物實艱實難萬愚一賢保全或慳蕭氏之子百
草之蘭紫庭未升風霜夜寒蕭氏之子羣鳥之鸞一飛
未舒瘡痍羽翰嗟嗟造物知誰控摶與之不易奪之匪
艱三世將門豈非其端我知斯人不尚忍殘彼蒼者天
呼號莫攀龍韜虎略鐵衣石棺風水沄沄松柏丸丸壽
短名永神其妥安
承直郎江西等處𣙜茶都轉運司副使李公神
道碑
公姓李氏諱瑞字君祥世恩州人父郁徙居鄆城遂占
籍焉祖珪仕至大名府檢法曾祖玉河南府判官公幼
失慈侍居憂哀毁羸瘠以孝聞鄉里年十七出贅於邑
人續氏時明經射策貢舉進身之法皆廢又不能治生
農工處市井中遂商賈為業知人棄我取人取我與之
機且廉以信視列肆貪刻者人多歸之因以致富累貨
巨萬公嘆曰不過為守錢虜富家翁耳矧商居四民之
下不足以汙吾身於是立志讀書涉獵經史東平總管
府經歴司知公氣宇不凡辟為書記習熟吏事至元五
年本司保舉充鄂囉濟駙馬位下人匠局知事七年制
國用使司選擢通廉知錢榖者以公充濟寧府鄆城縣
行用交鈔庫副使終任之間會計無偏失鈔法流行居
民行旅皆以廉平稱十年中書吏部符遷授平陽路收
差庫監支納十二年除恩州酒稅醋三務大使削苛細
務寬平課額增羡而民說誦無怨謗江南平定朝廷以
戶口繁庶鹽法不可不謹宣命金符從仕郎提舉浙西
鹽使司事置司於平江府鹽法設竈戶給工本煮鹽入
官照引出發前政丞炎方初下新制未定夤緣苟且為
欺蔽尅削竈戶工本寒餒瘠乏官鹽不足原額私煎不
能禁公私俱擾公到官立革宿弊家給人足布宣教條
令行禁止歲課日增十六年陞承直郎宣授江西等處
𣙜茶都轉運副使比署事同衆公議給遽採造罷廵禁
之擾驗實出賣歲終課額倍增秩滿得代二十年行中
書省以公廉幹特委會計杭州酒課二十一年後五月二十
有九日不幸以疾卒年甫五十矣夫人續氏之弟德新
同夫人梁氏護柩還鄉里是年十一月二十有二日祔
葬於鄆城宜邱之先塋公天資穎悟器宇弘深心計鞭
算不大聲色而辦吏事尤精敏義於周急視貨財如糞
土好賢樂善與人交竭誠以敬嗚呼公剖煩理劇有猷
有為之才百無一施惜乎天不假年可哀也哉雖然韓
文公銘李充實之墓曰生而不淑孰謂之壽死而不朽
孰謂之天若公者生淑而死不朽者也德新持里人杜
亮紀公生平之狀以神道碑銘并序來徵言謹序而銘
之銘曰
智周於利志喻於義積而不居通而不器以財發身以
德御氣長鯨海濤大鵬風翼進也無難退也何易數耶
命耶所期力致材耶學耶有用不既中壽而殞半途而
廢勒銘墓碑以俟貞謚
故大名路徵收課稅所長官耶律公神道碑
公姓耶律氏諱澤民字濟之其本出自遼太祖族號大
横帳曾祖赫嚕金正隆間官輔國上將軍同知北京留
守事致仕卜居大興之西安縣故子孫占籍焉祖烏達
噶潜德不仕祖妣蕭氏考克酬巴爾字閏之謹厚明敏善
騎射知漢文章明昌六年以門資補官桓州酒監我朝
兵萬餘掩至城下率衆力敵我兵引退有司以戰功聞
陞高陽尉考終無犬吠之警縣人刻石頌德遷定德遷
定興令以廉幹稱太祖皇帝提兵南下力窮出降授翰
林待制歲戊寅賜佩金虎符行諸路便宜事乙酉扈從
西征病卒妣蕭氏封河南郡夫人公幼穎悟洒落不羈
以任子襲爵年三十壬辰南伐佩虎符提點軍前橋梁
芻粟事所下城邑問有士大夫被俘執者即以私財購出
之全活者衆士林于今稱之已亥以從軍之勞授大名
路徵收課稅所長官丁未北覲六月十有七日遘疾甍
於西京之傳舍享年五十夫人劉氏蕭氏子男二人長
曰泰亨襲公爵後用河南等路經略使薦提領陜虢二
州事中統改元復長大名路課稅所事至元十年改授
單州尹次曰賁亨孫男一人曰庭傑公尚氣義輕貨財
交游日滿門雖傾囊倒廪一供宴享之樂而不恤遠鄉
寒士受公之惠者不可計與人交樂易開豁略無貴豪
習氣初南征廻一時將帥車馬囊槖實以子女玉帛公
之所得法書名畫異文秘典寶琴佳硯而巳餘一無所
取也公甍之某年既葬神道有石泰亨紀公事業來求
銘銘曰
世祿後昆鮮能處仁驕奢淫佚辱宗敗身惟公貴胄世
里支親光耀先哲超踰等倫尚氣以義潤身以文好客
投轄惠窮指囷逹不放曠狎不囂紛艾服官政壯志方
伸半途而殞埋恨昌辰䔍生賢嗣益大其門
大元故奉訓大夫知宿州事張公神道碑銘
公諱裕字仲容滏陽人曾祖諱鎮完顔金管軍千戶祖
諱黨敏不仕考諱演仕我朝主滏陽簿妣李氏公起身
刀筆補磁州州吏歲庚戍陞本州從事以廉幹中統建
元宣撫司薦陞滏陽令再除成安令至元二年改授沙
河令縣南門臨沙河沙積城平每南風塵沙飛激居民
不能飯公身教士人樹高柳三匝近南萬株柳茂密沙
塵不能入炎夏行人困渴休息於綠隂芳草解鞍停輪
移時不忍去所剝繁枝充公私薪爨不數年巨材足以
充梁棟一舉而四美具公平生材智類如此四年充邢
臺令廨宇倉庫為之一新十年受承事郎武清縣尹遞
運江南寶貨身至上都無毫髮損失都堂嘆賞籍記陞
遷十六年改承務郎同知清州事二十三年陞承直郎
西京總管府判官省部摘委應辦御史臺保呈二十八
年陞奉訓大夫知宿州事是年十月十有二日以疾卒
享年六十有九配扈氏先公卒再娶李氏子男一曰蒙
古岱管軍百戸女二銘曰
智如流水随物賦形仁如時雨潤物無聲龔黃召杜四
美難并大官貴客交口稱能紛擾繁劇無滯無凝目中
尺度意外權衡人艱以澁我和而平老當益壯奄忽佳
城勒銘墓碑以永鴻名
守貞玄静散人女冠左鍊師墓碑
鍊師姓左氏世為安陽陵岳人故孝弟力田業進士左
某之女彰德路權府事兼安陽縣令王信之妻安陽縣
丞王鐸之母奉訓大夫荆湖北道宣慰副使武安胡祇
遹之妻母孝慈勤儉十九歲而適王氏時貞祐後河朔
兵亂彰德當四通八逹之要衝日尋干戈貴賤無寧居
師幹夫之蠱雖流離頓挫顛沛急遽之際善自保防未
與夫一日相失也其夫自農里立軍功仕至縣令外府
僚内助之力為多甫三十九而寡即以不再醮為誓居
喪三年未嘗見齒服除脂粉色服屏棄不再御蕭然寄
心於清淨寂滅時子鐸未冠師曰為人之母不成其子
他日何面見所天於九原遂力與二三女奴紡績織絍
訓諸僮以力田教子以讀書習騎射不數年而竟襲父
爵次女既笄曰吾必擇讀書知道義家子弟而歸之一
時權貴媒妁慇懃問聘終莫之許遂適武安胡氏男女
成立田園增其舊一日會親戚閭里曰人生為男子功
成名遂身退天之道也况予一婦人乎自兹以往兒女
軰勿復以家事相關白乃於後庭隙地築環堵室禮天
慶宫李真人受業野服黃冠賜名守寬以道自居後數
歲築庵於王氏别業梁固村之乾隅手親畚鍤建老君
殿西廡東庖丈室齋堂俱為之備以道行清真嘉號於
長春宫曰守真玄淨散人壽踰八十視聽筋力不衰體
癯而神王晨暮香火經函益自嚴謹雖大風雨寒暑不
廢某年月日享年八十有八無疾而逝一子即鐸也娶
劉氏封縣君三女長適龐氏次適胡氏次適馬氏孫男
三人長以軍功拜百夫長次亦以軍功拜千夫長次早
卒孫女三人曾孫男三人孫女七人銘曰
貞幹而良慈順而剛母儀婦常德將禮防終焉允臧男
知義方仕路騰驤女從姑嫜蘭玉芬芳學仙徜徉雲扃
霧窗麻衣野裳琅函寶章心閑歲長萬慮俱忘觀化四
方飛空蛻囊貞骨深藏虚靈不亡我銘孔彰
集真觀碑
人無貴賤家無巨細承先世之業增崇而光大者易不
階尺土片瓦以身起宗又能傳守得人者難此乃四民
雞鳴而起孜孜為利者尚且若是而况以清淨無為閑
寂淡泊為學者歟即今老氏之流男女三十萬其人之
才不才千萬不同有握拳衣毛褐囊無一錢不數歲之
間而能建立宫觀危樓傑閣大殿長廊數百楹者有借
榻乞席栖栖朝夕老死而無盖頭茅一把者有呼吸咳
唾而聚徒百千衆者亦有隻身孤影而不能得一僮僕
者亦有承先師富盛之業日漸寥索徒侣散亡而門闌
蕭條者以是觀之内能成身外能成物雖剛健有為之
男子千萬中不十百矧女子之柔懦乎彰德衙城外堧
西康樂坊道宫一區曰集真寔女冠楊守和之創始也
守和年四十有一夫李義死誓不再醮携一女受道服
後得弟子曰守真同師天慶宫重玄真人為黃冠玄默
抱璞不將迎不妄求取誠實積久人益信服争願割財
以施與買地以宇殿堂齋厨像設具備鐘磬香火晨暮
嚴肅歲癸丑受道號於真常真人曰純素散人庵曰集
真觀享年七十有二日集門弟謂曰守真寬和謹厚道
業日進吾有後矣龐守正宜佐之明日吾遺世矣翌旦
盥櫛冠服怡然而逝守真既主嗣事克紹光烈亦受無
為散人之號于誠明真人守真仙去守正繼之守正自
七歲服道衣於今將中年信道篤戒行愈嚴純素散人
之夫家父母家皆無後守正感慕師德二家墳壠歲時
伏臘封樹祭祀不廢手植墓木合抱成列鄉人嘉之至
元丙戍冬吾同舍友儒醫單濟民踵門而言曰守正吾
甥也願乞文于子發揚師友之德紀錄集真觀卜築之
勤劬使後人繼繼不絶大書深刻諸石惟高明進退之
濟民端人也言必不妄讀其所持之狀聽其言而信其
人若守和者可謂以身起宗能為剛健壯夫之所不能
為守真守正能世其業不辱守和傳守得人之明敢以
朴辭較其同流之優劣而紀其實
磁州嘉福寺賢公講主碑
僧以經明行修為本僧學佛者也佛去世久不獲親炙
誦講佛言遵履佛行則亦庶乎其佛矣未有不讀佛言
不踐佛法而能佛者也不苦學不精鍊者固為誕妄然
馳騁乎記念辨博乎抄疏終身文字而實無所了悟自
得者亦非善學佛者也磁州嘉福寺賢公講主終于至
元之十六年冬十有一月十日又八年門弟文慶狀公
之平生請銘其碑公姓武磁之武安人世業農生九年
師叔父惠公和尚受僧服於嘉福得名道賢口授法華
經背誦不脫一辭自是誦經讀書卷帙不去手年十有
八四方游學過曲陽講習於源唯識席下年三十聞藁
城觀音寺闊唯識僧中之龍象趨走聽受學遂精明年
高德劭主壇開講唯識大論繼無虚歲歲丙申復還嘉
福歲丁未傳法潤和尚戒於大名百師會下緣法日盛
建立武安固鎮名刹八區前後賜法傳戒講主三十有
八門弟五十人至元二年同僧統洎諸名公入内殿祝
聖壽九年聖旨集諸路僧受戒僧司薦公召入萬壽大
殿贊頌稱旨蒙賜法衣一襲受戒于國師加號吉祥十
五年作水陸大會立浮圖葬其師惠公像金佛于左域
崇福寺公比長逝前三日聚門弟囑以殯葬喪祭儀及
親族喪禮輕重一一適宜付法衣一襲于本州僧錄才
公遂瞑目焉其明了如此銘曰
口誦佛言心傳佛印童受僧服不退而進德懋年高聲
聞天朝賜衣榮歸光照雲霄報本像佛建塔葬師是身
了了不掛一絲自無有來復無有去擺手便行何戀何
慕公無世愛人不公忘豐碑嘉福愈久彌光
齊聖廣祐王廟碑
人之誠敬油然而自不能已者昭著于禱祠祭祀不待
教訓刑政懇切齊一費貨財苦筋骨快樂而不為疲倦
原其情則生於報德酬功不能忘本是故天子祭天地
諸侯祭境内名山大川庶人則祭其祖禰非所以徼求
諸利而苟免禍患也聖人因人情而定禮凡有功德於
生民天地六宗以降聖帝明王聖師大賢忠臣良吏載
在祀典春秋香火血食永永不絶唐滏陽令崔府君以
聰明正直誠一之德形于政治除暴虎祛妖狐雨旱捍
水惠澤一方至於幽冥靈異福祐後人者又不為不厚
宋景祐元符宣和紹興嘉定增封爵前賢紀言昭著詳
悉金國以宋祀未絶江淮未庭奉神代享衡山之祭至
元十五年中書省奏先是南嶽阻於長江不獲致禮以
崔府君攝享金殘宋滅南北五嶽通祀府君封號難襲
故常聖旨增封齊聖廣祐王勑守土偹禮告廟仍大書
深刻門額州民李某等竭虔致敬踵門而言曰自神靈
之在祀典宋金兩朝雖加崇敬而貴不過公侯未若我
朝巍然封以王爵是可不紀石以歌頌皇帝之神功聖
德混一六合五嶽之氣不分裂隔限於南北於府君封
爵極其崇高廣祐我國家敢以文為請竊唯鄙賤世居
武安在磁為屬邑實處神靈廕庥之下謹再拜齋沐而
獻頌曰
皇帝仁聖克享天心際天所覆柔撫照臨類禋柴望無
文咸秩神之封爵宜致其極神之齊聖德符於謚神之
威靈民愛而畏洋洋在上浩浩無外豈惟是州神獨所
在天錫皇祚與天同壽享我明薦神助其祐
太清宫碑
人生而静性也天也一受其成形而反為形氣之所累
智巧利欲交戰於中美麗紛華百誘於外心死於臭腐
形敝於塵滓然則所謂首出庶物虚靈洞徹配天地而
為三才果安在哉人自失之賢者能勿喪耳勿喪有道
乎傳曰養心莫善於寡欲又曰無為而治者其舜也歟
後之為臣者亦有省事清心之諫洗心而不著一物理
繁而不勞有為静而與隂同德動而與陽同波不離世
法不著世法鏡瑩水淵萬變去來了無留跡此古之弘
衍博大真人内聖外王無臭無聲者也所以老莊氏談
清淨無為恬淡自然一死生齊彭殤塵垢此生腐鼠軒
冕豈無為而言之耶迷而不返執而不通者苟有少悟
如刑人之脫桎梏疾人之去沉疴其功豈淺淺哉自性
理道德仁義之教廢魚肉於功利鋒鏑於詭譎糜爛湯
火於得失紛競聾瞽於聲譽文采無故而病無病而死
無災而夭夭殃鬼誅人禍紛紛籍籍而莫之救有人於
此而能薄口腹外形體塵視車馬銖視金玉粃糠名爵
觀化樂道忘神養虚置身於蜂蟻蝸蠅之外雖未至於
内聖外王其賢於人也不亦遠乎吾於黃冠管志通見
之矣志通字和叔玄門宗主高其年行賜號壽齡子世
為稷山人年二十四棄家著道士服於今七十有一形
癯神王目光如巖下電步風袖飄舉性朴直胷次開朗
明白貎若嚴古無崖岸接物則豈弟樂易言直而温意
誠以慈道業餘暇喜以神膏異藥療瘍愈疾由是人益
愛慕尊敬之過市則以不得留飯請教為歉恨河東土
風雄實民俗誠厚駐舄既久得地於郛南卧龍街袤廣
畆六有竒囊無一錢不文疏乞貸報本事神之誠孚格
有衆巍然煥然神宇屹立法象昭嚴三清五祖前後相
承東西廡寮舍庖廪井廐園圃無不序備落成揭額曰
太清踵門來言曰子為我文諸石以勸來者無荒無怠
非求名之為也既諾其請以謂太清之取義言教之汙
隆人皆知之不言而彰斯人也信道篤得趣深報本誠
是宜銘銘曰
紛萬有總一無等浮雲通太虚嗟人生趨迷途心形役
如老奴一念起百垢汙化靈府為穢區死醉夢永不蘇
偉斯人智若愚祕此身同傳車志有在天為徒脫塵網
欽聖謨思報本非要譽未厭世香火俱闢朱門開綺疏
列琅函藏天書鐘磬聲穿雲衢觀萬化泡影如閱春草
青階除
