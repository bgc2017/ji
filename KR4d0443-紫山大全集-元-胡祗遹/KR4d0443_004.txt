紫山大全集卷四元胡祇遹撰
七言古詩
昊天觀羣鶴圖歌(并序)
晉祠之北五里山曰龍山山巔有觀曰昊天殿閣金
碧松檜隂森行人望之如在半空翠嵐晴潤白雲晩
閒鐘磬步虚之聲散落人間實為國祈天永命之福
地也竊嘗思之敬鬼神事天地齋潔嚴肅誠一虔恭
之心人皆有之然不擇其地雜於闤闠市井之間雞
犬聲跡之外明神鑒之亦莫之臨若昊天觀之地靈
境勝高爽幽寂超出塵表宜乎百靈之降集羣仙之
游歷也至元十三年清明後三日羣鶴自西南來翔
舞於壇墠飛鳴於殿墀前後頡頑各有行列移時方
相率衝雲表入碧虚由東北而去河東士大夫賦詩
成巨軸道士以為瑞應繪圖請序其端仍隨例韻語
以歌之
龍山昊天萬夀宫棟宇直欲摩蒼穹塵世殿閣非所同
豈徒眩目誇青紅寶香窗戶含天風簷牙朝暮白雲封
霧迷松逕不可通仙境豈許人力窮人間時得聞磬鐘
祥霏瑞靄常濛濛乘鸞翥鳳度碧空仙軿神駕相迎逢
召公近奏平南功萬方賀表如山崇神人咸和喜時雍
羣仙集慶忻相從萬鶴翔舞空明中法宫嘉宴不怱怱
移時雲影廻仙蹤吾皇萬夀居九重四海為家金四墉
仙翮歲歲來朝宗
又題六鶴圖
心非青泉白石姿掌上丹砂亦徒施高情愈遠愈難寫
世無薛稷誰瑕疵常觀庸筆寫真李太白塵顔俗狀軒
昂眉目何異醉飽屠沽兒九臯清唳勞我思觚哉觚哉
鳳兮鳳兮奚止於是堪嗟咨
農器嘆寄呈左丞公
夜宿田家耿無寐窗外主人長嘆喟歎聲未絶還獨言
言切音哀復歔欷國家敦本知愛農特設大司專保惠
分司勸諭立課程朝送農官暮迎吏誡言諄諄不敢忘
榜示門牆加勉勵小民衣食在田畆孰願饑寒仍負罪
火雲赤日汗流土月落參横手扶耒趁時投種惜雨乾
泥淖耘苗恐荒穢繭絲租調僅供辦衆口嗷嗷憂卒歲
火燒炕煖代衾裯藜藿何嘗識鹽味農家辛苦感國恩
農具依前俱勿稅木根損鏵石損犂取與鄉鄰不難置
行商到門問有無粟麥絲麻相換易有時負價卒莫償
累月經年不嗔恚農人種田爭寸隂農器易求無止滯
年來貨賣拘入官苦窳偷浮價增倍賣物得鈔鈔買鏵
又憂官局遲開閉入城最近百餘里數日遲留功漫費
耕時不幸屢破損往返勞勞凡幾軰往來勞苦不憚煩
一刻千金惜虚廢欲於農隙多置買粟帛無餘百無計
農官農官助我耕何異奪薪催釡沸一鏵廢奪十農功
辦與官家多少利勞形餒腹死甘心最苦官拘賣農器
捕蝗行(并序)
至元六年北自幽薊南抵淮漢右太行左東海皆蝗
朝廷遣使四出掩捕僕奉命來濟南前後凡百日而
絶故作是詩
老農蹙額相告語不憚捕蝗受辛苦但恐妖蟲入田中
綠雲秋禾一掃空敢言數口懸饑腸無秋何以實官倉
奚待里胥來督廹長壕百里半夜撅村村溝塹互相接
重圍曲䧟仍橫截女看席障男荷鍤如敵強賊須盡殺
鼓聲摧撲聲不絶暍死豈容時暫歇枯腸無水煙生舌
赤日燒空火雲裂汗土成泥塵滿睫上下杵聲如搗帛
一母百子何滋繁聚如羣蟻行驚湍嘉榖一葉忽中毒
芃芃枝榦皆枯乾無乃民勞吏無德可能百郡俱貪殘
廟堂調燮亦有道胡為凶&KR1416;來相干聖躬愛民夜坐起
遣使日馳三百里太宗吞蝗那可比願隨時雨俱為水
誰憐粒食誠艱食螟螣蟊賊口中得土戰勤勞血戰憂
田家一飽豈易求今冬斗粟直三錢力廻凶歲成豐年
公私倉廩兩充盈大車小車輸邊兵
後捕蝗行
飛蝗撲絶子復生脱卵出土頑且靈有如巨賊提羣朋
羣止即止行則行過坎涉水不少停若奔期會趨遠程
開林越山忘險平倍道夜走寂無聲累累禾穗近秋成
利吻一過留枯莖生機殺機誰控衡強梁捕取理亦明
深塹百里中有坑投軀一落不可升億萬鍤杵敵汝勍
肝腦塗地如邱陵行人兩月增臭腥咄哉妖蟲竟何能
火雲赤日勞羣氓
征戍嘆
吁嗟兵制胡不均富室益富貧益貧百丁萬畆不介胄
重以高爵榮其身鞭笞卒伍等徒配暴横刮刻誰為嗔
兩椽茅屋一孤影妻子寒餓常酸辛終年應役欲誰代
窮邊刁斗昏復晨樞府哀憐立新法三家兩家為一門
終竟富不與貧偶扶持支助徒虚文困弱相依日詞訟
祗與案牘供錢緡病亡逃代姦百出勘會保結何紛紛
一兵征行一夫送征人甘分嗟農民長途往返少違限
追呼撻箠連比隣積年逋竄不可復官吏負罪眉亦顰
我無長策拯斯弊執筆判署空憂勤
趙仲器冶古齋
古人制器藏妙趣立法取象非徒為精堅密緻乃餘事
象以形著義理隨斵耜揉耒取諸益網罟生自明兩離
刳舟剡楫風水渙弦弧鏃矢火澤暌器成借力百工手
其原聖哲勞深思嘗觀博古圖至理誰復推夏金鑄禹
鼎萬怪不可欺湯盤及周敦形模亦多儀文章照欵識
一一垂誡辭備物薦郊廟格天神地祗寳藏遺後嗣百
世咸宗師唐王踐祚受冊命東房西序何輝輝秦漢而
下不遵古詭形怪狀逐意移浮華苦窳求悦目工不信
度隨我宜朝嗟觚不觚暮嘆匜非匜干將鏌鋣聽呼索
翻以古人為拙癡下不順物性上不循天時淫巧互凌
跨小智爭自私隨成復隨敗所費恒不貲周官考工篇
迂闊何足規嗚呼百噐尚如此禮樂刑政良可知鐘鏞
誰復辯惉懘擊石拊石從高卑偶因制器傷世變書作
冶古齋中詩
和婁參議詩韻
困趨迎厭奔走對鏡茫然慙皓首正爾無物洗惡懷百
韻新詩得元九薔薇佳酒清滿壺珍重相邀一開口下
榻拂凝塵却掃降敝帚人生會合難多竒而少偶我思
見君莫逆交君亦期予歲寒友風期相合不易得一笑
一談寧肯負把臂細論文舉白豪吸酒忘形到爾汝苛
禮不煩守玉纖瓊甲送觴來籌合新歡閒袖手鱗錦駞
酥厭八珍肴䔩雜陳集山藪餘馨剰馥飽僮僕白飯青
芻及馬狗兀然一醉百念銷人間萬事無所有晉賢誠
逹人飲不論石斗豈不自貴重誰與辨禾莠潘岳一縣
花陶令五株柳趣向既已定百欲不可誘胷次自涇渭
口不出臧否花梢紅日上東軒竹影清風來北牖山鳥
山花吾友于鶴唳猿吟和呼吼家奴種黍供糟床取足
何須論百畝拘囚笑謝國中人放曠願同林下叟青田
飛白鷺了不受塵垢肆志輕世懷肯以事掣肘歲穰歲
凶儘百年不貪寅卯憂申酉雨足竹生孫霜餘芋依母
舉觴酹先酒稷為百榖后遣興羞為李賀詩搯擢腎腸
心欲嘔笑傲得此生乘化從老朽自知乍可為雞先附
尾那能作牛後琴書及妻子擕抱從左右欲眠即過午
思起何礙丑漁竿與耕鋤自視等草綬柴關晝掩無俗
客雞犬依依成牝牡貧賤如磐誠自樂富貴浮雲非我
厚坐憐門外趨迎者婢膝奴顔競妍醜道亦非吾道氣
亦非吾耦多君高志出冥鴻駟馬千金還弗受歸來暇
日理田園菽粟豐穰積山阜床頭時自釀佳醪笑會賓
朋享期夀未患莫知心匪石歲寒後知松栢久
送張子政
君不見蕭何乘時起刀筆漢室開基功第一長才變化
蛇作龍安敢區區較前跡身名勲業合俱高滿眼黃金
同瓦礫古人居官長子孫後人防下如防賊三年轉官
復轉吏誰議姦生由法出法益精嚴情益偷治罪何如
先養德丈夫此身當自重悖得到頭如順失誡君廉慎
繼公勤邪正邇來分白黑松植蓬蒿易出羣木從繩墨
何勞直簿書奚足老英雄舉首鳳池何咫尺
送孫伯淵
衰老無事門長扄扶杖起應敲門聲續孫二子來告别
往應吏部三呼徵人才自古應世出山公啟事今公平
不才廢黜能者進細木為桷大為杗妍醜詎可逃明鏡
重輕未易欺權衡不患無位患難立二子素有廉幹稱
但秉赤心思報國何憂不作貴公卿
贈劉講師
靈臺山下虛極觀主人劉姓字子真年登八十益強健
道氣盎塞烟露身鄰家井深二百尺鑿井得水如有神
志形絶學鍊精魄千年要作羲皇人松窗夢起笑人世
蚍蜉擾擾爭紅塵有時隨俗入城市落花飛絮長安春
嗟予本非聲利士常懷漉酒淵明巾急流勇退會當遂
杖履徑謁清渭濱
贈默菴邢仙翁
默菴仙翁吾不識趙佞作傳求詩什仙翁高年今幾何
童齒黃冠今八十無事經年不到城有脅平生不沾席
養虚寥寥入至虚調息綿綿作胎息黃精肥甘松子香
腐臭人間煙火食厭聞世上海飛塵飽見巖前松化石
每將螻蟻等王侯直以春秋比朝夕廻頭俯視長安城
哀死榮生幾歌泣
題所翁雙龍戱珠圖
黑雲湧海雷破山兩龍出沒煙波間不思崇朝雨天下
一珠為戲何癡頑所翁何處得此態三生海賈知妖姦
澤能及物尚乃爾蛇蝎豺狼虎豹磨牙吮血口舌宜瀾
飜
詛桑葉蟲
有蟲侷行名步屈有蟲夜飛名黑蛛二蟲有吻食桑葉
綠雲一掃成枯株朝才掩撲暮復盛感化生殖乃爾殊
嗚呼天將祐凶物繁衍不許人力除密雲摶空不為雨
爍爍旱火燒八區蠶生無食滿筐筥農人倚杖空咨吁
公家蠒絲不易辦奚憂夜臘砭肌膚里胥臨門急星火
天網何地能逃逋蓬蒿荆棘不一食何獨兹木多甘腴
我行聞是言舉手招田夫語汝造物理呪詛良疎迂桃
將槁斃出桃虱瓜當爛熟生蟲蛆麥米到陳腐變化蟲
百軀人生元氣衰九蟲來乘虚國家紀綱壞肘腋生姦
諛有感那相應起伏隨機樞慎勿增怨歎二蟲素冥愚
崔珏戳猛虎昌黎驅鱷魚異政能幾人熱中徒憂虞聖
代新來下恩詔已賜今歲疲民蘇
寄何中丞馬侍御
取人以言已非法言亦見廢將何從正如茂林集烏鳥
紛紛誰辯雌與雄於今憲臺議最公鏡明妍醜難為容
一職得人百城治湯火息熖冰雪風
田師孟寄紙索鄙俚以此寄贈
河魚腹疾今兩冬閉門罕與人相從寄紙千里索鄙俚
中心慙恧成衰慵往時馮婦善搏虎邇來袖手哀龍鍾
重遺雅意覓塵藁醬瓿一覆無遺蹤古人立言至不苟
要與天地傳無終德厚才雄出新意格言字字開盲聾
正如造物氣坱圠吹嘘萬物紛青紅豈同世儒尚剽竊
抽籬徙壁西補東老來細嚼羣聖言愈覺造語難為工
好名苦心續六經至今識者非王通昌黎老筆不作史
自視難與春秋同今人下筆千萬字屋下架屋何重重
有心作文已差謬聖門正學殊無功誠身治人兩無用
道聽途說誇辭鋒不知中表自矛盾著書滿屋將何庸
偶臨細事毛髮比汗顔血指招災凶斯文掃地何乃爾
千載誰復悲麟窮
至元壬午秋旱米湧貴人絶食禁糜黍作酒因
以除酒課焉喜為之賦詩
漢武窮兵𣙜酒酤糜榖漸多非法古後王踵習以為常
藉酒豐財成典故歲增月辦程式嚴億兆門門為酒戶
賢愚中酒得愆尤論法從輕歸過誤居官嗜酒日醺酣
田畝銜杯廢農務竹林七賢稱逹士開元八仙爭效慕
士風放曠亦如是四海巫風了晨暮一篇酒誥誰復讀
子醉父前從噦吐今年秋旱人絶糧酒禁申明嚴律度
外方郡縣内京畿不見青帘蔽街路殷周善政今復行
萬事冥冥有天數臣鄰士庶總醒醒禮法從今敢移步
和王誠甫村居韻
桑柘隂連桃李樹人在翠微山下住水光林影讀書堂
夢裏相尋時一去瘠磽莫厭山田荒不隨蟻穴蜂衙忙
丈夫出處豈徒爾隣野何慙綠野堂
糊窗感懷
六月開軒驅溽暑八月糊窗障風露暑寒相承一何速
過眼春冬如旦暮人生得歲數十週直與無窮鬭馳騖
焉知氣數不可逃以力勝天矜智慮每將得失較賢愚
一片驚心亂無緒藏金郿屋未厭多八百胡椒更貪慕
我生天禀鈍且愚紛鬨羣雄事貴富偶為饑寒驅入官
情味翛然一儒素有子已課學力農不才恐被功名悮
四年京師觀物變造物戲人今乃悟安得心閒日月長
桑麻鷄犬江村路
徐熙桃花牡丹圖
武陵溪頭千樹花和風麗日蒸朝霞洛陽花品成譜帙
魏紫色香居第一徐熙僣竊東君職曉日未晞風露濕
融融榖雨三月天愛花得花長眼前錦囊玉軸莫漫開
恐引舞蝶游蜂來
跋石曼卿古檜詩卷
辭希少陵古柏行字畫遠過歐率更玉鸞未返芙蓉城
氣豪得酒河漢傾蚍蜉擾擾京塵腥世門兒女宜多驚
後人有口能題評神游八表君有靈拊掌一笑蒼蠅鳴
中統季春二十八日雨
亢陽不雨陽絶隂雨而不止名曰霪五日之禾十日麥
過時而雨非甘霖始知天地至和之氣一乖戾咎徵凶
歲隨相尋古之哲王賢輔洞究造物理是以財成輔相
調爕贊助蚤暮承天心六氣少差繆責已憂思深政平
訟理無失德歲豐時和神亦歆此道昧已久上帝誰汝
臨旱乾水溢竟誰恤可憐閭里空呻吟皇帝二載春夏
交期雨而雨無差滛出聞田野語點滴勝萬金書生習
氣馳寓說賡歌高和農人舌蠶蠒成絲有餘業萬里黃
雲食新麥
題古木寒鵲圖
鵲能傳喜誠鄙俚每聞鵲聲亦傾耳不知飛從何處來
吉鳥依人良可喜畫工下筆能悦人羣鵲集林驚不起
飛鳴行啄各有態烏衣縞袂晨光裏已宜怪石倚高樹
更着脩篁照寒水荒寒雅淡真幽趣洗眼明窗仍靜几
不羡豪家錦翠屏金鳳碧梧誇綺美看到子孫能有幾
天寧寺雨(七月九日申時雨作終夜不止十日又未止至午方息)
周歲雨澤有定數春少秋多相倍償今年春夏極乾旱
滋養妖孽成螟蝗中使捕蝗星火急一日便欲除災殃
入秋以來大宜雨片雲尺澤何淋浪壠畝透䧟不可入
晩禾坐視成蕪荒深溝巨壑水溢滿官路白浪流湯湯
嘗聞驟雨不終日胡為此雨特異常飄風驅雲九州晦
雷霆霹靂飛電光須臾庭階水三尺簷溜射日垂銀槍
連宵繼晝尚未止時聞砰轟摧壊墻妖蝗得雨愈不死
躍躍似欲忻新凉役夫無術可撲滅四體雨立塵沾裳
安得西風斂雲霽死與蝗鬭無憾傷
題未央宫瓦硯(歷下趙明叔家藏)
阿房三月火才滅未央凌霄聳雙闕漢開賢相一鄼侯
反踵亡秦遵覆轍且令後世無以加飛駟可能追逝舌
中興積甲熊耳齊不救觚稜成毁裂風吹片瓦落人間
俯伴墨卿磨歲月鉛華百鍊烟若新玄璧團團疑積鐵
憶初創物心而豈為此設要同藻井覆冕旒孰向寒窗
映方冊昔隨金碧生五雲今奉松煤入淄湼椒壁承香
夢一空癡聽癯儒坐嗚咽不幸而幸應自知却閱繁華
幾銷歇千年不墮劫火灰更要堅剛全晩節人生百年
未死前貴賤升沉幾窮達為馬為牛儘世呼躍冶索名
徒自孽偶因感物數興亡漫與成詩忘鄙拙
輓北山先生平浩然
曉書無若韓昌黎高閑一序豈我欺古今評書當盡廢
就有作者皆蕪辭少時誦讀亦少味年來到眼不忍離
勞心點畫何土苴效顰學步真奴隨法雖不足意自得
何害平直連傾欹文章更使似人面億萬不類尤新竒
古人學書欲自適妍醜初不求人知千金一字不苟售
碑榜挂名何足為有時酣醺興寄發酒牆茶壁皆淋漓
顛張醉素兩寂寞千載誰復同襟期北山先生得書法
卷軸屏幛生光輝早與閑閑幕賓列他人諾諾了不增
毫釐
題濟寧張仲祥家藏李龍眠賀蘭仙人圖
賀蘭仙人玉為骨畫工如山畫不出乘風御氣來人間
擾擾雞羣立霜鵠龍眠居士亦天人謫墜瓊林厭凡俗
晴窗弄筆一寫真八表神游落長幅手持金籛悟羣愚
長笛筠籃跣雙足鬢髮飄蕭海氣凉麻衣色染三山綠
斯人有無世莫知何時邂逅相追逐月明清夜玉堂空
談屑珠璣三萬斛
題廉宣仲古栢寒泉圖(醫學樊教授家藏)
千年偃蹇冰雪姿坐與泉石劘歲時歲寒不彫春不滋
百草雨露惡能私深巖窮谷世莫知九楹重任無所施
幽人靜觀費夢思盤根九地不可移閒窗弄筆摹寫之
但恐軟美没嚴儀龍蹲䥫脊虎奮髭半夜山鬼聲哫訾
趙昌徐熙乃嬰兒斂袵縮手不敢窺寫真唾我瓊瑰辭
題王黃華所畫江山遠意圖
揚休山立真天人西來觀光作王賓俯招一第若拾芥
文詞爛漫瓊瑰新玉堂東觀本固有自任之重初不專虚
文愛君直欲到堯舜言切豈慮攖逆鱗謫官拜官總么麽
但恨所學無所伸太行首尾八千里黃華一山雄且深
(按大典内此句下有脱文今無别本可校謹仍其舊)清潤中表無纖塵與山作主
寄深隠結茅南臥西山雲十年不入相州市蜂衙蟻穴
從紛紛山光慰眼無以報醉墨聊與山寫真千巖萬壑
不可盡形狀數峰遠意生雲林草鞋脱却臨水坐隔溪
籬落巢由隣當時所遇亦不惡壯年胡為甘隠淪由來
志士本為濟時出斯道一屈區區文繡安足纏其身
觀金工婁振之小銅盒十八學士夜宴圖
吾鄉異人婁振之金工絶藝冠一時大錢圍徑方寸許
十八學士軒鬚眉軒楹僕馬映花竹層見疊出紛芒絲
不徒纖微具形體三生夢破龍眠師專門神巧思一見
落手把翫堪嗟咨畫師筆力不到處神鑱鬼刻全天姿
斯人胷次老禪伯一芥端可藏須彌寓言蝸角隠蠻觸
按圖却恐非虚辭人生大抵好誇誕内不自足求人知
畫蛇信手不自笑先師老眼寬百圍却因謹細悟為學
放言大筆皆癡兒
䟦蘇黃米三賢帖
宋朝字學蘇黃米鼎峙誰能加譽毁精意揮毫各不同
伯夷伊尹柳下惠後人愛憎從所好直以剛強勝妍媚
我于三賢之所長不學庸工專一藝或真或行或奔趨
喜怒悲歡隨興寄人心秀發寧有限一氣敷分生萬異
洪纖高下總成文正似前賢為墨戲
題赤壁圖
雪堂胷中十萬兵西戎東遼何足平用違所長計已失
黃州一貶良無情才長定為衆所忌直詞更敢相譏評
霜寒木落江水清茫然萬頃江月明扣舷釃酒不一醉
感激俊氣懷羣英千歲一合豈易得老鶴孰與雞爭鳴
不須遥想周公瑾只合移文酹賈生
送王僉事之任宿州
有面不作貧賤顔有淚不洒離别間百年無入不自得
口耳未省聞長嘆此别不免數日惡不為衰老傷肺肝
嗟君壯志不苟就胷次萬仞崔嵬山辭尊居卑作吏隠
丈夫所懼非饑寒州郡之勞困奔走風塵車馬同癡頑
人生才術非一致心能平易無危難只今疲民困貪暴
我能廉靜民自安上官見憐寬指嗾三年卧治容優閒
上計考功天下最别有大拜催歸鞍
有感
高堂銀燭明如晝半醉玉山扶翠袖生來不讀一行書
閥閱遥遥出華冑畫樓笙簫秋月明美人促席嫌張燈
主家愛客欲達旦歡呼戲狎皆絶纓書生賦分何良苦
寒夜風聲虚飛舞爐灰火滅無膏油不才胡可干明主
道行道塞皆在天賤非愚魯貴非賢勿因偶遇由力學
車武匡衡更可憐
登車行贈送陳按察
古人疾惡如疾讎攖鱗辯折不自謀今人附勢忘怨仇
合迎媚嫵觀者羞頽隳委靡潰不收兹時孰與分薰蕕
乾坤正氣豈絶休張綱范滂今有儔慨然再挾千年輈
英氣攬轡横清秋一洗豺虎消百憂畏首畏尾繞指柔
浹背赧汗沾衣流姦邪富貴到白頭何如剛直卧巖丘
登車行去悠悠排邪獲罪非所愁卵翼山東四百州
題顔太師墨迹
太師魯公忠義筆石刻重摹尚珍惜太師蓋棺六百年
清節照人如昨日平生想像望風采生不並時那可得
今晨異事非偶然盥手焚香拜真迹拜君心畫憶前事
掩卷罷觀三嘆息河北名郡二十四遠識誰知復城壁
當時豈無匡時言太平天子方驕佚兩京流血蜀道難
僥倖中興豈人力老臣如公能幾人凛節四朝持一德
杞賊姦邪四海知戲謾庸主排忠直自古如絃死道邊
不覺歌詩淚沾臆
至歷下憶子勉運使
故人策鞭來東方五年千里遥相望今年以事走歴下
又與故人成參商吁嗟不覩故人面惟有碑榜留文章
心聲心畫得一見恍如把臂臨清光人生能消幾廻别
再會各憐鬢滿霜始知宦游情味惡半生萍梗何奔忙
誰能強健得告老杖屨鄉里閒徜徉
趙禹卿匏瓜齋詩
君不見玉杯瓊斝黃金瓶玳甌象筯烏銀甖翠屏鈿儿
奪眼明如意醉擊珊瑚莖一朝奴輩利財貨所寳適為
他人營又不見昨日見逐今客卿高簷危棟連飛甍方
花古礎排七楹門楣大榜書佳稱繡衣絲履雜簮纓寳
鞍朱鬛光照庭夜半大厲瞰門扃黃犬追嘆嗟虚鳴汚
宫瀦室竟何有但見腐草飛流螢羡君閱世能自寧急
飛勇退鞲脱鷹紛華美麗鴻毛輕高齋命以匏瓜名巵
匜隨形各天成枵然酒盡壺自傾不將不迎來佳朋醉
者自醉醒者醒去城十里上馬到蕭然遠隔塵泥腥盤
谷圖序書座右歸去來辭為東銘春課兒孫多種木秋
催童僕更深耕一瓢陶然時自適高秋擊壤樂昇平西
山罨畫雲間横
題醫者王庭訓素軒詩
素軒與予少平昔李侯(德常)擕紙來徵詩端人取友慎許
可敢以不敏三致辭一篇黃帝書萬世醫者師素軒世
醫業研究心孜孜尚友啓元子每恨不同時要當論難
立新說一字廢睡終夜思學醫到如此人命誠所司乾
坤造物或失中力與六氣調安危病來聞問識源委器
使百藥如家兒古今方論充棟宇曲蹊方徑非所知當
年有無上池水徒駭視聽誇神竒人生寧可食無肉不
可一日無良醫節食服藥最我老來事安得移家相近
朝暮相追隨
哀饑民
天災流行孰可禦水災何如旱災苦秋旱十日已成災
自夏窮秋天不雨細民安敢厭藜藿榖菜無苗盡焦土
誰能一日不再食火濕寒泉釡空煑義倉虚名固無用
所費不貲無寸補天下常平幾萬間公廩空厫走饑鼠
千家一室粗儲畜亦豈有餘供貸舉山家入山收橡實
不避林深遇熊虎平野村村食榆槐寒滑那能辭腫吐
樹求葉實草尋根男執斧斤婦筐筥不憂湧貴憂無糴
俗吏區區定時估一年凶荒遽如此再歲何方逃死所
牧民誰作父母官尚惜一言申省府前催和糴後催糧
流殍遺民今幾戶邇來馬牛皆半價芻豆俱無難作主
何時斗米復三錢山積陳陳到紅腐
息軒畫馬圖
息軒筆端生萬象羣馬一幅尤神竒初疑天寳汧隴地
無乃漢家金粟堆騰驤飲嚙各異態矯矯虎脊追龍媒
雲煙慘淡水清淺渥洼髣髴臨天池天然閒適發神駿
不比伏櫪困銜羈牧兒乘高喜蕃息長風剪剪吹貂旗
先生房夢奪宿魄曹覇韓幹安足希秋山春水從天仗
慣賦宣王考牧詩書生駑鈍例衰懶一馬欵叚仍疲羸
開圖愛玩不忍舍壯心感激將飛馳西極南荒未治化
自憐黽勉持毛錐豈知吾謀適不用棘門覇上真兒嬉
安得此馬二十萬立縛兩主趨丹墀
因巡按至長清縣聞事自警
中年以前月生光中年以後月光缺年登五十無所聞
聖教難施宜見絶我生倏忽夀六秩悔悟前非生内熱
氣血雖衰志不衰鍊事精炎心似鐵所求得路耳順成
人十能之我千百正如行人能涉獵省悟迷途改前轍
去非從是易為功聲入心通自澄澈
貞婦救夫殺虎圖
生民之天君父夫不幸搆難當捐軀壯哉野婦非知書
救夫剛膽鐡不如正氣吞虎如狸狐精誠動天虎伏誅
劍光怒髮衝雲衢英烈一日聲八區夫喜復讐三日蘇
義士擊節成畫圖世復租税光門閭照映史册激懦愚
死節忠愛羞遲徐我朝人倫厚有餘殺身成仁匪干譽
當熊馮媛無時無四門穆穆雲日舒祥麟瑞鳳生郊墟
吏無苛政傷惸孤
題右軍書扇圖
中興有才無不許英氣横空無着處會稽山水足閒曠
萬竹青青照庭戶東山謝公亦高人一起未易湔塵土
蘭亭佳序寫幽懷殷浩何人知肺腑閒窗弄筆作游戲
虎躍龍騰走風雨高情已自過鍾張戲以百錢驚老姥
當時墨妙堕渺茫畫圖想像開襟宇字字精嚴豈偶然
至今池水元雲吐長才偉器百未施直以書名垂萬古
題杜君復家藏王黃華雪梅圖
玉堂仙人飽玉食倚風咳唾成珠璧散花天女不敢前
瓊室瑶階衆香國却嫌太素苦清寒試手春風開玉粒
欲書不書持醉筆抹畫冰綃三萬匹月明蓬萊水清淺
偃亞寒梢幾千尺玄冥退席驚竒特揮斥冰花蒙玉質
羅浮窗戶愧庸俗江妃籬落羞寒乞趙昌徐熙塵土人
辦與凡花逞顔色仙人飛升今幾秋高氣清香尚蒸濕
人間寳墨有如此錦囊玉軸加珍惜幽人不見林西湖
誰有新詩能破得九原喚起花光僧茗椀分香照濃碧
展卷相看洗塵臆
題婁參議詩樹
得名詩樹有二說為君注解在所擇作詩要使主意明
根幹枝梢到花葉意明辭精興寄高一樹瓊瑶萬花發
漫無命脉百千韻敗葉飄零誰總攝正如富人號錢樹
亂落分飛空瑣屑半山老人選唐詩一集百篇存一絶
詩律貴工不貴多無使黃金雜銅鐵一聯一詠堪諷詠
傳世誰能捫衆舌我言相敬不相欺深叩草堂當得法
過王彦章墓(墓在汶上城西)
虎臣剛中膽如鐵臨敵誓天甘死節梁室存亡係此身
鐵鎗可折心不折朱温父子自梟獍可憐力盡忠貞血
五季君臣真傳郵假威視勢懷攘竊癡頑無恥馮瀛王
更夫易主同娼妾汶陽城西一丘土起予凛凛衝冠髮
豹死留皮皮可朽人死留名名不滅威武那能屈壯懷
至死名呼邈佶烈
寄馬德昌
遺安堂深有餘慶瑞世皇皇生五鳳文章官業兩崢嶸
庸懦聞風亦飛動丈夫堕地豈偶然白璧黃金宜自重
南風過雁得新詩字字鏗鏘堪詠諷想當談笑了官事
高齋坐受雲山供一時交友盡豪傑萬象無聲自嘲弄
一江風月酒滿船世無謫仙誰與共大鵬扶搖九萬里
斥鷃蓬蒿莫攀奉人生難忘父母邦何時定作還鄉夢
題楊秘監畫裴晉公探梅圖
晉公貌不踰中人有唐輕重係一身四朝顧命二十載
千瘡萬孔俱彌綸功成不有若無事别業徜徉洛水濱
四夷致問民戴慕祝公遐夀踰千春一游一宴入傳詠
到今陳迹猶如新息軒尚友志不淺思公恨不同朝紳
探梅故事作横幅堂開綠野延佳賓招之不來白少傅
歸舟觸碎波心雲美人清唱梅花曲雪寒四座廻春温
淮蔡誅夷太平後此樂未足酬公勲畫圖宜為什襲珍
望之威重不敢親儼儼元和社稷臣
鹿庵所藏戟枝峯詩
鹿庵几石名戟枝金碧熖熖騰光輝前峰巖巖東魯聖
楊休玉立冠峩巍後峰具體顔氏子拱手接武相追隨
元氣純全入涵蓄詎如高士軒鬚眉世人愛山徒悦目
千巖萬竅誇新竒何如兹山不纖巧氣象直與恒華齊
竒章甲乙固多品以志徇物何足規先生玩理不玩物
岱山同此石一窺筠窗書几靜相對聳出物表無凡姿
雲煙朝暮從萬變怡然坐對忘朝飢
題儲天章菊軒詩
揚州紅藥扶桑日香滿人間照天赤洛陽瓊英萬蝴蝶
舞破霓裳羽衣白金盤一本直萬錢貴戚走馬爭後先
珠簾玉階春晝長不煩纖手送瑶觴噴吐竒麗難再得
弗念傾城與傾國奚須明眸映皓齒花妖醉人乃如此
花中愛菊能幾人悠然公去無後身一杯坐對南山意
直到儲侯知此味
題田御史集瑞堂
高明之家鬼瞰室瀟然一堂羣瑞集無情草木寧有知
和氣薰蒸昭令德散滿雲窗月戶香一日嘉聲徹京國
古人視履考貞祥誰謂前途黑如漆一篇嗟哉董生行
不愧昌黎五色筆南鄰金珠塞華屋北里朱輪照金戟
無德而禄殃必酬火臍韈口嗟何及後人勿廢前人光
子孫世世其逢吉
輓許左丞魯齋
憶昔朝廷求直言竒謨偉畫爭後先對病之藥不易得
大策與衆殊相懸不從事事論得失清流莫若先澄源
曰心曰性開聖學敷陳詳悉登經筵惟先格王正厥事
此心一片金石堅當年羣儒那解此迂闊譏議何綿綿
陶鈞高士惜未遂沁南養疾桑麻田聖情虚佇待可起
台星頓减清光圓從今大政向誰問頼有遺藁留長編
慶嗣能得雄
嗣能茂異鬢欲絲著書五車需一兒今年釋褐作教官
得雄佳應相追隨故人侍御送詩賀勸勿過愛宜寒飢
友朋相愛恐衰暮仁必有後何憂遲鳳雛驥子自有種
英氣已見浮修眉要於激怒聽聲響欲乳不與令號啼
傳家嗣續豈細事奚止翁媪相娛嬉詵詵繩繩自兹始
桑孤蓬矢歲歲懸門楣
過平原
天寶之政何淫昏卵翼蛇虺無遺恩逆情已露穢已聞
寵錫兵柄開凶門兩京流血塗帝閽二十四郡同潰奔
孤城獨有顔平原鐵腸不撓樓櫓存人心倚公不披紛
池深如海城切雲羯羶惡念終日焚酸辛西來迎兩君
老波一瀉長河翻四朝苦節德益尊賊臣姦舌孰可捫
假手凶逆誅耆勲太師恩禮何虚文九江不洗忠血痕
到今節士哀聲吞青天白日照忠魂雉堞是非餘短垣
野烟村樹如荒村一廟血食誰與論扁題高義張吾軍
一洗萬古鴟梟羣
題三蘇翰墨
眉山巖巖挾雙峰西南陋邦豈能容地軸左轉來向東
直與太華爭尊雄英偉驚倒六一翁京師多士為一空
望塵羅拜趨下風姓名即日徹帝聰談屑散作香霧濛
文章爛漫如長虹帝堯堂下添䕫龍聖賢千載一相逢
三更送歸蓮燭紅當時相業雖未終辯姦諸論萬世公
遺墨一字摧羣兇
過徂徠山
謫仙乘龍去不還白雲空鎻徂徠山當年咳唾落巖壑
至今澗草如幽蘭玉堂金鑾不伸肘醉游萬里天風寒
古風六十配風雅一唱一嘆清肺肝傳芳再得石守道
正氣高壓青雲端慶歷一詩無敢作表章忠正誅妖奸
兹山自從得二賢拄天萬仞青琅玕書生朽骨億萬萬
名與秋草隨霜殘乾坤清氣我不與坐長白髮凋朱顔
一言蓋世不能辨自笑生死文字間王事有程前路永
西風落日催歸鞍讀書堂基杳何許濯纓山下溪潺潺
題石曼卿草聖
烈風急雨驚四溟雷轟電掣神鬼驚萬字一息筆不停
九天銀漢為一傾醉呼張旭不敢譍䧺詞傑句江海聲
脚蹴俗扎慕蘭亭劉潜佐酒飛巨觥百尺樓高北斗橫
人傳二仙臨帝京百年厭世還青冥白雲何處芙蓉城
燕城中秋
白露横空洗秋碧清輝溢地升飛壁滿襟沆瀣消塵臆
入地水光寒不濕孤客天涯有今夕惜無玉笋横長笛
百年好月不易得忍使流光駒過隙謫仙百杯盈一息
庾樓去天不盈尺二賢高遠能自適西風回首成陳迹
前我好月歲千億後我有月無終極人生此身非金石
一刻千金良可惜古人誰得今誰失後人視今今視昔
毋言酒石金幾直熖熖東天海波赤
贈按察慶甫陳侯
昔聞東原號殷庶五十四城桑柘土一朝被檄入城闉
見與所聞何謬誤街衢十室九茅茨雨夜霜晨悲破露
入雲高第十餘區金碧崔嵬鎻煙霧野人君子同有分
奉養相懸太踰度勢如豪貴三數人丐餓百千為從御
兹時四海總同風急斂暴征那計數淫荒凶酗恣我為
愛憎生殺夫誰懼天將悔禍良不難煌煌曉日開雲路
貪者廢削強者誅立與貧冤除巨蠧陳侯按察來東方
攬轡澄清酬所負豺狼辟易肝膽寒狐狸奔竄愁僵仆
覃府高懸一鏡明市獄何須求細故州縣追胥不下村
荒遠農家無外戶坐令懸罄積囷倉齊紈魯縞如山阜
三年諸道細論功籍籍何能脱朝譽攀轅卧轍恐難留
竚看催徵廟堂去
