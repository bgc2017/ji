紫山大全集卷二十六元胡祇遹撰
語錄
不勉而中不思而得從容中道聖人也必勉而中必思
而得力行以中道大賢也勉而或中或不中思而或得
或不得勉強以求道中人也不知所以勉所以思如盲
人夜行坑塹溪谷荆棘豺虎足蹈身死而不悟者下愚
也天之造物聖人不易生大賢不易得中人十三四下
愚十七八人生幸免下愚然則體認省察執守涵養踐
履擴充之功可不務乎故當彊勉自彊人一已百人十
已千不如是則亦卒歸於下愚矣
有是理而後有是氣有是物有是言故曰形而上者謂
之道形而下者謂之器又曰忘言以觀道妙聖人天地
合德目擊道存庸人覩象而不知其理故聖人立言以
明理百端開悟曉諭終不知此心即太極萬物皆備於
我天性人心之善天理人欲之分以記誦為才能以學
人語言為事業心鏡不磨日加塵垢著書滿屋無一言
適用亦非德言如此看書終身目昏頭白精神識見日
耗日昩有何所樂有何所得而欲參天地贊化育致君
澤民命世垂後不亦遠乎推原受病蓋以學為學而我
自我入耳出口而已終身說仁孝而不仁不孝終身說
忠義而不忠不義心身既不仁孝忠義口之所言者皆
他人之辭非心聲也謂之無學可也故孔子曰予欲無
言又曰默而識之
雖有嘉肴不食不知其味也雖有至道不學不知其旨
也故孟子亦曰君子深造之以道欲其自得之也學不
至於自得不能為有為無也人生當為之事不為則已
既為則必用其極必思其周必至於達可也致廣大盡
精微可也余嘗觀養生之士凡可養生者無不為也内
而心志血氣外而起居衣服細而一言語一咳唾無妄
費大而順四時法隂陽和術數毫髮頃刻未嘗置念庶
幾焉少疾延年順受其正而已矣一思慮之害生不為
也一語言之害生不為也一起居之害生不為也凡有
毫髮之害生者避之如寇賊水火畏之如鬼神雷霆疾
之如仇讎怨懟朝夕思忖錙計銖較精爽之昏明必先
知之血氣之彊弱必先知之功夫之勤惰必先知之養
生未至者則加勉害生當除者則速去必臻其極而後
已昩於養生者則反是縦情極欲晝與物接夢逐慾馳
自幼至老小大事業無一物之不害生者飲食衣服以
養口體孰不知之以飲食衣服害生致疾者十常七八
衰老而不悟病疾而不悟垂死而不悟凡聞養生者之
言閉而不納蹙頞而惡言反唇而非笑拒之而不信絶
之而不為銜哀將斃而猶曰命也豈不繆哉二人相去
遼邈如是豈惟養生者人之有道内而修德修身外而
治家治人亦莫不然信之者惟日孜孜不至於聖賢而
猶以為不足不信者日陷於小人之下達而猶以為有
餘上智下愚此之謂也然則生而知之者無有也聞善
言見善行不能慕而學之可哀也哉然則最為害事所
以下愚之歸者拒之以不信而已心不在焉則食而不
知其味而况聖人大道節目功夫若是之多升堂入室
之艱而又先之以不信奚啻霄壤之分哉欲得其味而
知其旨不亦難乎
學者之大蔽因以目前衰風頹俗凡材下愚以古人之
高姿異禀神功聖德舉不足信良可悲也夫信道不篤
尚不能有無况拒之而不信絶之而弗為豈能通其理
知其味得其用臻其極哉以至縦情極欲醉生夢死也
宜矣
人之大欲酷嗜者莫甚於飲食問其酸苦甘辛鹹淡則
皆不得其真正故曰人莫不飲食也鮮能知味也而况
義理之精微乎性情之邪正乎今之為學者皆曰我知
言我知道恐未之思也
論語一書貴為王侯賤為匹夫皆不可以不讀大則九
有小則一家之政皆不可以不知亦不能不用
人不可以不學不學則直情徑行如瞽者夜行於深山
窮谷前有高崖深淵而不見旁有虎兕犀象而不知萬
一不死亦幸免耳
地無瘠薄糞之則高沃人無愚魯力學則賢智聖人之
見如日月一出而六合萬物無不洞照常人之見如燈
燭遠不過尋丈必欲萬理俱明須當步步照鑑積日累
功庶得窮盡
孔明曰非學無以廣其才伊川曰學進則識進識進則
量進然則識量才三者皆從學而得不學則不窮理理
不明則識何以進人無智識而不明理每事從血氣所
偏量何以廣大惟能識地勢坤故能厚德以載物識量
既無胷次無物無義理無古今臨事塊然何以處決其
不才也亦宜矣
人而不學無知識無文秀無馨德是草木禽獸之不若
春和雨露則生榮秋寒霜雪則枯悴此草木之知識也
一草一花有根本有身榦有枝葉開花則色香可愛文
理成章不雜不亂結實則堅殼全體生意完具含蓄不
絶至於禽獸尤有可觀虎狼之父子蜂蟻之君臣鴻雁
之夫婦鶺鴒之兄弟烏鵲之朋友鳳凰之仁鵰鶚之剛
豺獺之報本可以人而不如禽獸草木乎
記問之學不適用其病安在然則聖人誨人以多識前
言往行多聞多見博學詳說者將何所用哉亦豈止於
助談鋒悦耳聽驚愚駭俗誇多而鬭博者耶善學則古
人一話言一行事皆切於日用不善學則空言而無所
施故曰可與共學未可與適道可與適道未可與立可
與立未可與權
今人自謂識見才思不及古人因此廢學此語正與非
不悦子之道力不足也相似子曰力不足者中道而廢
今汝畫近日以来深自内省聖人之言切中後學無志
者之病不肖迴思平生讀書不惟不曾澄心淨慮沉潜
玩味再三體認只再讀細讀工夫亦不曾着力如此荒
唐鹵莽便欲見聖人心地豈不謬哉近日再將少年讀
過四書及尚書少似着意披讀已自得味若如古人着
意下志寧有不及人者有為者亦若是孟子豈欺我哉
今人不肯讀書只言不得工夫若果肯為學雖流離急
遽顛沛倉卒死生憂患中亦得工夫若不肯學雖飽食
無事師友在前亦虚過日月此心與學略不相干匹夫
不可奪志有志則百事可成但恐無志四十五十無聞
固不足畏然果能立志只活到七十歲亦有二十歲月
日何事不可學周易最為難看一日讀一卦兩月讀一
遭一年之間可讀六遭胡子今年五十有八比及盖棺
當不服人雖韋編百絶可也
今人為學患無師傅然則何為而可孟子曰乃所願則
學孔子也孟子去孔子已近百年固不獲耳提而面命
口傳而心授也公明儀曰文王我師也周公豈欺我哉是
皆生不並世至於祖述堯舜憲章文武亦豈得親炙者
哉所賴格言高行聖德神功布在方冊如在目前故曰
誦其詩讀其書不知其人可乎今日為學既無師傅即
當以語孟六經為師且如欲見古今為學之方凡語孟
六經中聖門君臣師弟父子夫婦朋友每說為學處萃
類為一門熟讀細詠密察深省只此便與親見聖師無
異將聖人教人為學處所學者何事一一較量去聖人
之後以至今日今人為學同乎不同乎舍今之非從古
之是何愁不到古人地位不知出此止知近習為可宗
為極致欲脱凡民不亦難乎韓文公當文衰八代之餘
道喪千載之後一時儒學所謂宗公鉅人者亦豈無偃
然自負者哉使文公所見不能尚友古人亦不過唐文
而已耳惟其不狃於俗習不安於卑下使世無孔子余
不當在弟子之列其志見如此故能高出唐漢直造三
代
古人言行備見簡冊後人為學足有餘師設若父子之
間不幸而父如瞽叟母如嚚嫗弟如象我能如舜為子
為兄則更不難處以類而推為人臣為人弟為人父與
國人為友皆以聖人為法至於萬事莫不皆然故曰誦
堯之言服堯之服行堯之行亦堯而已矣今人所謂不
善學者只是將聖經口舌作閒話說過於身於心了不
相關涉正如舌本不仁終日飲食而不知其味然則何
益矣謂之不學可也
今人慕古人只是剽竊皮表不得心思務外而忘内勤
苦終身竟不濟用文章字畫一一皆然故韓文公謂不
得其心而逐其跡吾未見其能旭也苟能誦其言以求
其心解悟其理篤信而力行之則用力少而收功多可
一日千里矣
古人興於詩立于禮成於樂誦詩三百而心無所興起
講明曲禮三百威儀三千而無所立談古樂而無所成
謂之不學可也每觀一經使中間前言後語自相發明
庶得其旨大抵雖至聖大賢其氣象禀賦亦有定體故
言行亦不能相掩大綱細目讀書當潜心焉
前人所到高遠立志不卑故也以友天下之善士為未
足又尚論古之人今之人臨下為高不知其不足少有
過人之薄技已自矜滿至於寫字作詩作文信手肆口
自以為是漫不加省不曰是字也是詩也是文也方之
古人是耶非耶相去若干遠近古人如是我不能如是
求其所以不能如是之由對病用藥庶乎其有進矣
貪多欲速謂之不智可也子不見夫種桃之家乎喜其
繁多欲以早熟繁多則木力不及數雖多而瘠小三五
不能及一丈者木力不及則反為之遲熟不一二歲則
木力竭而死矣曷若减其顆數大而甘美比之小者得
利倍蓰木力不傷而可延歲年者哉讀書修身何異乎
此
學不至于自得則不可以立言不可以立事學人言語
作為終不成用自得一分只說得一分行得一分
古人開得眼来以至夢寐中别無他事只與身心計較
不肯分毫放過頃刻無事所以成賢成聖今人雖曰好
學全與身心不相干涉只得務外學藝所以不能自得
亦不能成事
少日不會讀書以為聖人千言萬論立法教人不能不
爾雖入耳着心終與已不相關涉不能悦心及其臨事
書自書我自我終為外物長年以来頗自省悟凡聖人
之所能行所能言者吾皆有之吾皆當然吾所以不如
聖人者血氣物欲害之也能去其害徹其蔽即去聖人
不遠矣故孔子曰予欲無言又曰吾少也賤故多能鄙
事君子多乎哉不多也又曰汝以予為多學而識之者
歟予一以貫之伊尹曰予天民之先覺者也予將以斯
道覺斯民也孟子曰聖人先得我心之所同然耳惟聖
人為能踐形四端五典我固有之非由外鑠我也又曰
萬物皆備於我矣反身而誠樂莫大焉
少年血氣之強盛以智謀功利為至學以文華才藻為
俊傑故於語孟詩書不得其味中年以来客氣衰謝義
理頗開兼涉世既久練事頗多始覺前非方於語孟肯
細讀
余自中年血氣便衰如七八十然却有可喜者血氣既
衰則利欲進鬭之心亦從而衰减邇来讀書漸覺義理
有味識鑑亦頗增明覺聖經賢傳嘉言善行義利善惡
是非邪正仁與不仁一一切已向来剽竊不根為人浮
學甚可愧恥乃知中才庸人讀書不多涉世未深客氣
未除擇師友未精克己無我工夫未曾着力事事皆少
味賢若東坡老貶海南始喜淵明詩况餘人乎
小人之不足者為利為惡君子之不足者為義為善孔
子為學自十五而至七十十年一進各有效驗如行路
然今日至某所明日至某所又明日至某所六日而至
其止泊之所後之為學者先無所指之前定又不知所
行之正路一進一退不退則失道妄行倀倀然至於迷
錯老死而無定止謂之不學可也不若不學之為愈也
祇遹汝今六十矣能耳順乎不惟不能聲入心通遇事
而隨人是自無所立矣不能自立又安能不惑知命乎
既自知之凡語孟六經中所謂為學一字一段細書於
壁日究日行庶幾未死之前少有所知不負天地父母
之生汝
余年三十八入京師日以塵冗汨沒如此三千六百日
家人輩千里思慕以為遠久以日為歲余形志俱勞得
枕則惟恐天曉晨興則不覺日夕綿歷十年疾苦旦暮
迴思所幹之事無一事可紀錄入史筆者今歲行年五
十攬鏡自照蒼顔白髮苟自笑之不足又何足以滿識
者之一笑孔子行年六十而六十化蘧伯玉行年五十
而知四十九年之非余自省凡庸去聖賢若天壤昨非今
是固不多争近日讀莊子一受其成形不化以待盡何
其愚也化而知非固未易言至於塵網世味當少覺悟
庶幾形志之安平性天之自得服官政以理遣處此身
於無事一旦挂冠歸老享暮年康強清明閒日舒長之
福不陷於貪不知止衰不知謝抱聲利之囚而死至元
十三年冬十月五日河中寓舍無人獨坐因念山谷無
事静坐便覺一日似兩日如此活至七十便是百四十
歲有感而書
舜視棄天下猶棄敝屣降至市人悲喜於錙銖之得失聖
如孔子不敢自居曰德不修學不講聞義不能徙不善
不能改是吾憂也又曰何有於我哉又曰丘未能一焉
降而至於鄙儒片言寸技自以為天下之人莫己若一
言一詠之少有所得沾沾自喜矜誇見于容聲禹負地
平天成之功不伐不矜惜寸隂而拜昌言降而至於庸
人投書獻狀抵官辯訟曰某在某任興水利某在某任
建學校某在某任勸農桑某在某任增戸口丙吉襁抱
宣帝活全性命教之讀書以至於九五中興漢室絶口
不道今之人於人有一飯之恩德色責言望百千之報
楊太尉之畏四知降而至於清晝之攫金曹韓王之平
南曰勾當江南公事廻降而至於武夫悍將争一矢一
級之勞訟之終死而不已范文正一日不為一二善事
自以為歉終夜不能寐降而至於汚吏一日不作三五
惡事若病之在身亦終夜不寐以此較之聖賢愚不肖
之相去若是奚啻天壤哉然而見賢思齊見不賢而内
自省故大書座右庶朝夕起居坐卧飲食頃刻之間寤
寐斯須之間姑以自警雖未造聖賢之域庶不墮乎下
愚之趨
記問辯博綴作鋪張之學易沉潜體認深造自得之學
難學聖人之文華也易得聖人之純粹也難今人下筆
數千言盡非已意不過剽竊掇拾解紅為赤注白為素
而已一過目則破碎陳爛已令人厭惡又惡得而傳久
哉其間強引堅證澁其辭以為古難其字以為奥求其
義理主意則無有也以至脈絡氣血支離而不相屬其
原蓋自記問綴緝中来自身之性情漫不加察其剛柔
邪正自心之才智漫不省其敏拙賢愚下筆論性理則
喋喋不能休至治家睦族結友應物居官臨政不知何
法以自守而於臧否人物論議天下肆口而言横身而
處有是理哉手足俱露不滿識者之一笑而猶自以為
賢哀哉
太史公以儒家者流博而寡要勞而少功余以謂此言
當時為風俗所移習為鄙儒而不知其非者也記誦章
句訓詁注疏之學也聖經一言而訓釋百言千萬言愈
博而愈不知其要勞苦終身而心無所得何功之有此
弊在孔子時親炙聖人之門者已莫之悟故孔子謂子
貢曰女以予為多學而識之者歟又曰君子多乎哉不
多也又曰予欲無言又曰君子不以言舉人又曰女為
君子儒無為小人儒又曰是故惡夫佞者惟顔曾能曉
此意故告顔子以克已復禮語曾子以吾道一以貫之
孟子曰博學而詳說之將以反說約也先儒從而釋之
曰將以反覆說到至約之地不博則不能求約不約則
無以知其要不能以一理而貫萬事則不能泛應曲當
名物雜至于前則此心眩惑而無所處先儒識見明敏
論議昔人數千年之是非無不切當及其行也悖禮違
道殺身而不自悟者何也此智及之而仁不能守之失
也此踐履涵養之功不可不努力也故曰不踐迹亦不
入于室知人之智物欲不交於前不切於身行已而違
道者物欲誘於前胷中之所學分而為二皆為外物不
適於實用也古人之學學為人耳後人之學學能言耳
義理之言至言也適用之學至學也史傳之文漢六朝
唐宋諸賢之詩文非不佳但適用者少不適用者多義
理醲粹者寡浮淫虚誕者衆學者當詳擇之請於文選
文粹一一較之自知余言之不妄今之為學不及古人
者大病有五不體認不履踐不習熟不擴充不堅定何
謂不體認聖人所有者吾亦有之所能者吾亦能之雖
能言之不知為已有便令下筆萬言亦拾人涕唾而已
既不自得細較之則腐言陳語學人說話就能清新亦
不過移字變文而已於巳何與焉體認尚且不能履踐
習熟擴充堅定皆無可下手
心有德則言自嘉心者一身之主萬事之君君主立而
物自隨心精一則文學安得不進
學而優則仕仕而優則學傅說告高宗念終始典於學
今之人不學而仕既仕而又不學不惟敗己而又敗人
先儒言曰世乏良材鄉無善俗又曰學不傳千載無真
儒道不行百世無善治豈欺我哉
欲學古人之言藝當先學古人之德性心術無是心而
學是藝愈勞苦而愈不近似然則何以識其心哉因言
語文章行事之著於外者知其心之必若是也故曰有
德者必有言言者心之聲也東坡論畫竹當先得成竹
於胷中執筆熟視乃見其所畫者急起從之振筆直遂
以逮其所見如兔起鶻落少縦則逝矣余因以類推凡
學前人文章字畫功業德行皆當得古人全體於胷中
與為一而無間庶幾髣髴故韓文公亦曰不得其心而
逐其跡吾未見其能旭也
立言寫字全在命意作氣命意高遠作氣正大剛直則
辭翰必不凡下意氣復從器識中出器宏大識高明不
讀語孟六經不學聖人惡能充塞天地明並日月故曰
其為氣也配義與道無是餒也
三代之學學為文辭乎曰若今之生徒執筆操紙受題
措辭則不經見所見誦詩讀書習禮明樂射御書數而
已雖然如子夏之門人小子學洒掃應對進退應對則
習其辭也進退則習其文也孔鯉過庭訓以學詩曰不
學詩無以言則非辭而何學禮則非文而何又曰使於
四方不能專對專對非辭而何又曰言語宰我子貢言
語即辭也蓋古之所謂文辭者二事辭則言語應對文
則威儀進退禮樂刑政父子君臣朋友賓主之間粲然
可觀秩然有序者皆謂之文非其辭之謂也後世指以
辭語為文章則誤矣文學子游子夏豈若今之所謂文
學也歟古之學辭始於應對中於學詩終於專對其先
後次第皆自養德性博古今明義理以精其辭今之學
不養德性不博古今不明義理今日入學明日付以紙
筆使之措辭為文豈理也哉故至老師宿儒動筆數千
言而能不謬于義理精粹可採者幾何人哉蓋亦失其
本矣
未立科舉以前猶有講經閱史之學科舉既立節略散
括不講全經故其辭愈陋杜子美下字鍊句處後人下
不得到者蓋義理精絶除此字别下一字不得如身輕
一鳥過除過字餘無他字可代細看杜詩但關鎻下字
處皆然至于紅豆啄殘鸚鵡粒碧梧棲老鳳凰枝乃涉
雕鑴作為不可學也文章固要字字作使元氣滅裂字
語雖工只見細碎
碑誌既以散文序其人之平生一事一言無不詳盡復
以銘詩亂之何也此正猶大學中庸語孟春秋先言其
事必引詩以歌詠之蓋言之不足嗟嘆歌詠之使人讀
之則吟詠之間意味愈出然善為銘詩者不犯散序之
言别出新意偉辭音韻鏗鏘褒譽激切是之謂銘詩近
世范文正公作狄梁公碑銘人莫能及不然則重複贅
旒一韻語歌括爾
文筆儒者之末事今之學者尚不能精况心學乎下筆
輒千萬言不自知荒穢陳俗者苦無一字從自已心肺
中流出真道聽塗說耳故為傍觀者戲之曰問着不知
使着不錯此言未盡善既是不知安得不錯
甚的是作文法說義理話叙義理事
言語威儀文章政事皆心性之發見於外者故窮理守
約養氣盡心為為學之本故曰和順積中而英華發外
亦有不務實學矯偽飾詐而能語言威儀者故一一較
之終不醇全道聽塗說之態必不能掩
立言用故事比證者不學才短義理不精明耳語孟六
經無一語用故事唐虞以前無故事可用無前言可借
立言者直出于各事各物之義理至如孟子引詩書非
已意之不明已言之不能工也一如道性善繼以堯舜
實之以有韻之古言吟詠諷誦助人好善惡惡之興寄
耳矧立言如傳神稱情據實而形容之畫張三之面而
求李四之容貌謂之畫李四則可謂之畫張三則可乎
凡看人文字毋妄起憎愛憎則昩其善愛則不見其惡
毋以先輩而妄起敬畏毋以後進而全萌怠忽敬畏則
以疵瑕為精緻以淺近為高遠以詭怪為深奥怠忽則
以著力為斧鑿以析理為作聰以雄邁為荒唐念慮先
差藻鑑自偏大凡展卷毋首視其作文之姓字平心易
氣權懸鑑立字字讀段段看至終篇則照首照尾察其
主意了其大義明其曲折觀其辭藻得其實用悟其氣
禀為人然後下斷定其優劣高下如此則不惟養忠厚
和平之氣亦可以精明善作哲之功庶合乎季札觀樂
之美與夫孟子誦詩讀書知人之說矣然則大學所謂
格物致知者奚大於是可不慎歟嘗見今人誦已之文
則清吟亢詠妄自誇詫讀他人之文則洗垢吹毛作聲
口吻噫不惟以輕薄喪德而欺蔽固陋窄狹自晦良可
惜也
丈夫之生世必以三事自立曰立德立功立言踐形率
性法天建極不言而信不動而彰以為萬世天性人心
天理人倫之標凖此之謂立德明天道平水土正名百
物創制立法禮樂刑政足以為萬世之凖繩此之謂立
功至於定一時之亂措一世於平康忠君庇民顯親澤
後亦立功之亞也刪詩定書繫周易作春秋著七篇之
書此之謂立言古之人全此三事者君則伏羲堯舜禹
湯文武臣則稷契皋䕫益伊傅周召孔孟曾子子思三
代而下迄於今豈無其人焉或得其一而遺其二或長
於二而短於一不能若諸聖賢之集大全也以小大厚
薄言之又豈能若上所論之巍巍蕩蕩煥乎郁乎與天
地日月争光哉於此三者而無立志亦人形而已耳其
心則無所不至無不忍為禽獸之不若也舉天下之人
皆為禽獸所不為之行則人道絶矣
世人文章政事節行事業所以不高者不能尚友古人
只以同時之人為法孟子曰天下之善士斯友天下之
善士以為未足又尚論古之人故孔子師文王周公孟
子師孔子故濓溪云聖希天是蓋出於孔子所謂唯天
為大唯堯則之文王則不識不知順帝之則成湯則聖
敬日躋周公則思兼三王今之人既不能希天又不能
希聖又不能希賢臨下為高自以為是可嘆也學記曰
學然後知不足不學則安能知之
聖人既竭目力焉繼之以規矩凖繩既竭耳力焉繼之
以六律正五音既竭心思焉繼之以不忍人之政規矩
凖繩者知慮詳察之精方圓平直之至自作之而自守
之臨事執器兢兢畏慎尚恐差繆噫聖人聲為律而身
為度所以若是者至方至圓難矣哉奚可苟也哉後之
人既無聖人之心思又無聖人之律度事至物来泛應
漫與又為之舞智眩巧欲人之不可測度出新意于平
直方圓之外智愈巧而術愈疎事愈紊矣
賈誼政事書素學也諸王之強弱風俗之厚薄夷夏之
權衡至於教太子御羣臣漢政之疵美皆素所聽於耳
明於目熟慮於中其所以施為措注錙稱而銖較之如
是而利如是而害如四時晝夜之必然故一旦對揚軒
陛熟數之於上前無少疎闊古人之學若是而已禮經
亦有曰言前定則不路事前定則不困韓信之料項王
對高祖功如其言豈苟且漫應哉蕭相之入關餘人皆
以金寳為計而已獨收秦之圖籍以知天下之阨塞戸
口之繁寡倉廪之虚實是又志其大而忘其小也諸葛
孔明之隠隆中劉備一席之語鼎立之勢始終不能易
皆素學也近世能為此學三蘇父子是也今之儒者平
居無事務鉛槧博學多聞洞究往古問無不知至於當
世切務恬不加問窒無所聞戶口之多寡政治之美惡
國勢之本末竟莫之知一旦乘虛名而寵召論上前掇
陳編拾爛語枝離浩漫施之於今無一言之可用噫儒
生俗士豈識時務良知言哉
世變而既下矣三代之世庶人不議為士者庸有容心
於其間哉修其天爵而已矣人之生也遇亂世不幸亦
多端賤貧不與焉不見文物禮樂之明盛衣冠人物之
美一也不蒙教養之方二也日與澆風薄俗腐儒鄙吏
為伍同處三也時為閭里小人相侵陵四也耳聞目見
者逆天理悖人倫紛紛籍籍又不可以勝紀也
裘葛飲食豈無用之物哉不渴而飲不饑而食夏裘而
冬葛不惟無益而反為害因以裘葛飲食為害人可乎
不知時不善用之罪也道德仁義禮樂人生日用斯須
不能無儒生俗士進言於時君不深識人主之德性不
知仁義禮樂之情狀體用不度時之治亂緩急我非仁
義禮樂不談于王前以至扞格齟齬而不能入是所謂
不善諫之甚也人主之為政無非仁義善諫者因其心
因其勢因其事開悟誘引使心解意領如時雨之化物
油然而生發怡然而歡順默合乎人如孟子之對好色
好貨以羊易牛之問不亦善乎後世諫臣懵不知此不
知因事納約自牖犯顔逆耳先事彊聒以水投石聽者
心平氣和則以為迂闊虛妄少有違忤則怒罵而廢斥
視以為老生之常談而為仁義禮樂之禍者皆若輩之
過也
了身達命常言也視之似易而行之則難歴觀古人不
愧於此言者十不得二三以堯舜禹湯文武周孔為學
者學之得其正也非其友不友非其君不仕進身之得
其正也正其義不謀其利明其道不計其功以堯舜致
君以伊周自責行之得其正而功既遂矣禮貎未衰言
聽計從身未老告老而歸退休蓋棺之得其正也能此
四者不失其正所謂成始成終可以謂之了身達命古
之人全此四者自三代至漢歴唐而終於宋一一較之
豈易得哉四德之中最難者退以義而得其死耳近觀
胡致堂讀史管見於楊震李固顔魯公陸宣公李文饒之
死不能無少恨異日當集古文四正皆全者别為一錄
或四得其二三始雖未善而終得其善者為一錄以為
後人之鑑
世之人見權貴則莫不畏懾其氣索然者何也此無他
於彼有所慕冀而然也其心先曰彼能貴我富我賤我
生我殺我福我安敢為之不畏哉噫何不思之甚也殊
不知彼之所以禍福貴賤我者何自而来哉已有才能
則得富貴已有善行美德則得福不才不德無行則貧
賤災禍隨之而至有才德則不必謟伏無才德則謟伏
而無益富貴貧賤係乎已之才不才也謟伏何與焉故
知欲心一啓則正氣自消剛正英偉之志漠然而無幾
矣故孔子曰棖也欲焉得剛雖然近世權貴亦特以富
貴及於謟伏無行者故禍福之理言人莫之信然君子
則守之而不變不以一時之得失累其心
草創易為智治平難為才進食于苦饑者喜糠粃為膏
粱進食于飽滿者以八珍為常品投方于危病者易售
獻藥于未疾者反嗤此物理人情之必然故物有美惡
才無厚薄貴生于急須賤生于無用故士之窮達見用
于上之求下見棄于賤之求貴然而古之進言貢策者
亦莫不榮遇如主父偃之徒武帝恨相見之晩馬周之
言朝投而夕召使者相望儻使斯人緘默隠居不自陳
效孰得而知亦終老為廢人言才之具可以自已也耶
顧言才之何如耳果賢矣無往而不售嘻是見其售之
之形而不究其所以售之之源使武帝太宗本無求治
之材無求治之心求才而無惟恐弗得之志雖千百主
父偃馬周呶呶于其側竟何為哉武帝好神仙方士得
而售武帝好開邊智勇得而進武帝悔過養民務農之
術得而進武帝好辭章文華得而進魏徵賢相也尤為
太宗所重信高麗之征意不能止人臣之進技如百工
之抱藝求而進之可也未有不求而淟涊造門乞納願
貢而強售之也古人之悟是道者惟子房能之未有高
祖不問不謀而切切預言之者間有不謀而先言者亦
必度高祖明有是心將有是為諫必入機必合而後言
進言之道豈惟君臣之若是師之于弟主訓誨也尚不
憤則不啓不悱則不發不可與言而不致于失言其可
以易諸然則所謂知無不言有犯無隠吾君不能謂之
賊者聖人教人為大臣之正理僕之所論戒乎位卑而
言高急于自售未信而諫者也雖子房之賢不免有揣
摩之習
亂政百端究其源則不出于任小人小人之得志遂姦
其術不出于逢君之欲君心甘為小人所惑覆宗絶祀
而不悔者敬畏之心亡怠肆之心熾也此孟子所以急
急于格君心之非堯舜禹湯文武之自持臯䕫稷契之
匡順莫不以敬為主
姦人之壊天下可為愚矣原其處心逢迎導合不過欲
上之愛已而得富貴耳殊不知人臣之有國家如魚之
得水水涸則魚能生乎國家既壊身得富貴乎李斯趙
高迎媚二世身死族夷家與國俱亡非至愚而何有智
者其肯為之哉正人端士之道其子弟從之則孝弟忠
信國君從之則安富尊榮然能從者鮮樂與姦人同轍
接踵安其危而利其灾樂其所以亡者又愚之愚者也
自古之小人何以得志逢上之欲也君子何以失志抑
上之情也狎者易親嚴者易疎以汲黯整冠之敬而終
老于淮南可為明驗若少有毫釐之失則不獲死所矣
陸宣公之言裴延齡曲中其病千載而下使人讀之莫
不切齒扼腕欲正其罪德宗親覩其罪略無動心何也
凡延齡之所為者皆德宗之所欲也延齡之惡愈明則
德宗之情愈抑然則陸宣公之一書固出于忠肝義膽
疾邪憤姦而德宗讀之不惟不以為忠其心必曰是豈
暴延齡之惡而彰吾之惡也忠州之貶其能免乎
人之禀賦識見為學行事便可卜其終身之禍福柳子
厚非國語以禮樂為虚器以天下不相關以人之動作
威儀不足以卜禍福只此三者使子厚不坐貶死亦必
不得其死聖人觀人莫先於言語威儀子路之行行孔
子斷之以不得其死盆成括小有才未聞君子之大道
孟子斷之以必死老子以強梁者不得其死豈虚言哉
豈無故妄加人以禍哉人配天地而三使天而無人豺
虎徧中原灌莽塞區宇天地亦不能位矣鯀陻洪水汨
陳五行帝乃震怒不畀洪範九疇斯言也孔子何以定
之于書簫韶九成鳳凰来儀致中和則天地位萬物育
豈虚器哉安上治民移風易俗后䕫以之教胄子聖人
以禮樂成人之德子厚所見如此豈不繆哉
人之姿禀大抵多庸下反以循理為不樂以仁義為桎
梏故喜諛佞親小人遂至於安其危而利其災樂其所
以亡者終亦不悔惟上智與下愚不移此二疏所以去
元帝而遠禍也中人之質安於苟且狃於小成以漢文
帝之賢僅能慈儉而已不能措斯世於三代之隆養成
七國之禍以遺子孫
人之知見志趣賦分既定苦不可移小不可使之大近
不可使之遠士夫閒居不喜觀書好為博奕牧猪奴之
戲是蓋以讀書為苦而博奕為樂也衣冠則士夫見趣
則牧猪奴耳居官者不以政治勲業致君澤民為樂而
日與優伶女妓酒色聲樂為娱其位則卿相其志趣則
伶倫也唐莊宗身居九五甘雜羣優至於批頰喜不為
辱此賦分之卑凡也善觀人者觀其趣向作為可以卜
其吉凶禍福晉武帝之所為所言皆家人常事而無經
國之遠謀故羊叔子之先見識晉武之易足易滿故曰
平吳之後方勞聖慮馬援之見公孫述出曰區區脩飾
邊幅如偶人形子陽井底蛙耳真知人哉使公孫述之
知識才量在於混一六合若不吐餔走迎則袒幘坐迎矣
凡翫細娱而不圖大惠私小知而不求遠謀皆賦分使
然而莫之能移矣
以科舉詩賦為文章為儒學以知效一官辦給米鹽細
務簿書期會折服民訟為事業以行比一鄉小孝義小
廉潔為德行此今人之極致也邇来併此三者略不掛
口父母不以責子弟君長不以責臣下師友則久虚其
位矣
萬物之中得為人一幸也億萬人之内而得為男子二
幸也億萬男子而遇賢父兄三幸也百年而遇昇平四
幸也父兄教之讀書五幸也耳聰目明學而知之六幸
也不為兵役農征所驅迫七幸也不為寒餒所苦八幸
也歲廪月給又使之居編民之上九幸也全此九幸者
四海之内幾何人哉蒙此九幸不自知其福不務學不
居仁由義不以成已澤民忠君為國為心惟高爵厚禄
之自貪惟荒淫怠惰之為務悖德之凶將恐不遠矣
亡金舉子到殿免本身雜役我朝全免一家差發延及
子孫恩莫厚焉求其推恩之由以謂國家之四民工執
藝事以供役農出粟麥布帛以供經費商懋遷有無取
有餘補不足所以事上者如是而已若夫謀王體斷國
論上佑天子奉天惠民理隂陽順四時下遂萬物之宜
者惟士為能無君子莫治野人苟不加優恤使之勞苦
同於編民不得盡力為學誦習先王之訓熟究二帝三
王修身齊家治國平天下之大經大法亦業於農工商
賈雖臣妾萬方奄有四海而於政治綱紀孰從而建立
維持禮樂教化賞罰命令孰從而宣布奉行此士之不
可以不養也上之養士恩禮隆盛為士者不知感戴盡
心力於明經修德廣才成學以待上之任用不惟負覆
育之恩乃甘自棄不為君子而願為無用之編民農工
商賈之不若也而况為人師後進取為範模不範不模
寧不自愧於心歟凡與士伍者皆當窮經閱史晝講夜
習以古人大學為實學四書嫻熟致力於詩書春秋易
禮書樂書出言則有補於政治任職則成事成功此為
士之職也此朝廷之所望於士人也知此則知所學矣
必待他人之勉勵應命以為學非士也
