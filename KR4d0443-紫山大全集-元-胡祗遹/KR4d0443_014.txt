紫山大全集卷十四元胡祇遹撰
表
賀正表
履端正始禮莫重於三朝祈天惠民數無先於百榖八
風應律萬物更新欽惟皇帝陛下體元乾綱立正人統
巍巍乎與天為大蕩蕩乎使民無名德冠百王功垂億
代不寶遠物而遠物畢至懷柔百神而百神效靈無歲
不年有生咸遂不以富庶易恭儉之德不以強武出争
鬭之兵祚維繼於守成功愈光於創業握乾中之大一
統徹海外而無二家太寧綿綿和氣皡皡臣某等遠叨
貴職遙拱圵宸歡溢赤心班阻丹陛願祝無疆之聖夀
敢陳有斐之蕪辭
隂陽寒暑之一周斗寅參午歲月日時之四始律應風
從調元不愆履端正序實萬類惟新之慶旦正一人端
拱之華辰欽惟皇帝陛下德覆堯天聖躋湯日無一物
之失所煦萬國以廻春雍穆九重之深提封四海之外
竒珍異寶發天地之祕藏百譯千言窮古今之未見度
外有苖之弗率坐致蠻荆之來威質不朴而文不華兵
不窮而武不黷千官之文武無敵羣工之技巧殊精聞
遠近不謀之僉言有乾坤以來之聖世鴻休永頼至樂
何窮某等叨任外臺阻陪英列遠瞻天表喜倍恒情日
月風雲同四目四聰之明逹雷霆雨露儘八荒八極之
沾濡福履遐齡祝後天而不老神孫聖子同旭日之方
升
賀聖夀表五通
端拱圵辰頓訝新秋之光潤祥蒸南海久無今歲之清
寧天生聖人物呈異應紹皇基之千萬祀恊嘉運之五
百年太平初基命世斯作星光月潔天清地寕賀九龍
捧日之辰實四海無疆之福欽惟皇帝陛下天地覆載
雨露涵濡得萬國之歡心無一物之失所分寶玉展親
於伯叔菲飲食致孝乎鬼神九族交歡百靈昭假風從
雨若時和歲豐聽擊壤之歌喧息犬吠之夜警臣某幸
逢慶旦喜倍恒情遠離遐域之海隅來上萬年之聖夀
輙伸荒頌齊助歡聲
祚開昌運懷望者莫不知榮天祚聖人有目者疇非樂
覩共是昇平之臣妾洞攄歡抃之聲容欽惟皇帝陛下
誕集百祥光承五葉明命久符於雲瑞慶源何啻於河
清聖冠百王仁及四海際天所覆重譯來庭好問致察
於邇言大政必諮於元老紀綱法度莫不具舉禮樂刑
政燦然一新發揮先業功多於前人壯固洪基訓明乎
慶裔躬示儉德謀懷永圖不口惠而恩浹乎民心不貨
殖而富藏乎天下九州奠枕庶官得人大開明堂永膺
遐福臣某幸逢聖誕喜倍恒情輙助歡心敬陳荒頌
五星聚奎瑞應誕彌之吉月六龍捧日祥開雍睦之嚴
宸昌運啟而八風和聖人作而萬物覩龍顔天表氣清
萬里之長河乙瑞雲禎慶集千年之異應實宗廟社稷
無疆之福同國交歡得聰明睿智繼世之君普天均慶
駭星流而電繞覺地闢以天開月行金氣之秋神降嵩
呼之夀恭惟皇帝陛下堯仁天覆湯德日新明四目以
逹四聰采片言而求片善蓄威昭德不矜號令於雷霆
浮海踰山坐受東南之玉帛幾事無虞而有備内難不
怒而自消公私之倉廪俱豐禮樂與文明丕變選良吏
於二千石革久弊於三十年和氣格天歡聲沸海幸逢
聖旦獲造丹墀願賡擊壤之歌更祝後天之筭實無任
於歡抃不自揆其荒蕪仰凟聖聰上陳口號
明命格天高靈為之下堕昌圖啟祚率土莫非王臣致
頌禱於僉同豈仙凡之有間河清瑞於萬里山獻夀於
三呼百神懷柔一人有慶恭惟皇帝陛下日新聖德天
縱生知佩孝文之儉節至仁藴太宗之英謀遠略動無
過舉尚致察於萬幾安不㤀危務敦睦於九族用人不
求備見善能力行風雨時而百榖登財用足而萬民實
弄孫抱子樂郊多黃髮之人坐甲休兵遠戍無綠林之
警日光月潔天清地寧凡曰有知忻逢盛旦臣遐居南
極遙拱北辰常思帝德之瞻光欲進天階而無路幸三
秋之過半慶萬夀之佳辰載整華簮上陳荒頌
金氣司天開神武擴清之昌運瑞雲拱日賀欽明文思
之御辰不世之逢有生同慶欽惟皇帝陛下功邁禹湯
而不足聖踰堯舜而弗居允執謙冲克自抑畏際日月
之臨照奉玉帛以來庭試歷推受命之祥未有如今日
之盛克配上帝守一德不二之恭永佑聖躬享萬歲無
疆之夀臣阻塵法從出領憲司切傾葵藿之懷遐想庭
墀之列身雖在外如臨咫尺之威誠發於中同罄華封
之祝
賀尊號表
聖德難名久執不居之謙讓臣衷激切允懷仰報之忠
貞溢光華之無窮豈揄揚之能罄既正徽號宜進賀章
伏惟皇帝陛下德邁唐虞功參天地服上古不臣之土
遂有生咸若之心萬國交歡普天同慶天眷彌厚聖夀
無疆當從容中道之年享垂拱無為之福叛王請罪聖
嗣班師股肱柱石繼踵而還歸貔虎熊羆守邊以鼓舞
際天所覆同我太平臣某等職居外郡列沮庭班均蒙
雨露之恩遙下軒墀之拜
賀冬至表
五隂方盛届一陽來復之辰八音克諧奏四海會同之
樂一人有慶萬順駢臻兹蓋伏遇皇帝陛下動合民心
奉若天道乾綱振於神馭下情得以上通黜尸居貪禄
之冗員進敢諫直言之多士政由俗革令若風行開張
聖聰恢弘士氣戒守成而不怠酌先業以增光文德武
威遠來近悦臣等叨居詞職主頌聖功幸逢鼓舞之同
歡敢以荒蕪為自棄敬陪百辟仰祝萬年
賀平江南表
天命大一統可能交質為鄭周帝業不偏安豈以長江
限南圵顧兹孱宋得自偽周失位中天偷生炎海以寖
微而寖滅尚自大以自尊不畏天威不歸王政少發雷
霆之震怒奚有蠻荒之蘖芳憫念民生不忍兵取遣信
使以温諭賜詩書以優容迷心累卵之危恃險一舠之
水久留我命毒我邊氓誘我叛亡竊我疆土事至於此
兵不能巳而命將出師以順討逆摧枯拉朽破竹燎毛
小人漿食進於壺簞君子玄黃實於筐篚不下益州之
鬭艦坐受石城之降幡萬世峻功普天同慶欽惟皇帝
陛下聖神文武順天應人衆皆曰可而行兵不得巳而
用越湯武之不殺躋堯舜之至仁德高百代之前恩漸
四海之表非平吴平陳之可比視格苖格越而益䧺盡
地之維邁古昔區域之廣際天所覆無日星雨露之偏
聖祚無疆上天永眷有生萬類同我太平臣某等叨列
外臺賀逹陛禮鼓舞餘樂倍百恒情
題
題夢嵓所藏東坡帖
東坡手簡行書為第一自得之妙雖晉唐諸賢有不能
及者小楷次之大字又次之草書又次之龍圖二帖非
公平生致意書南方比之周鼎秦符其為大賢寶重也
若此得之者宜如何哉某年月日某觀
題懷素自叙帖
晉賢墨跡歲久腐敗不存唐學士虞禇諸人臨摹逼真
唐賢法書宋蘇米軰復臨之故得流傳至今懷素自叙
帖余所見凡五六本帖書如出一筆不曰聖人吾不得
而見之矣得見君子者斯可矣某年月日某觀
題晦庵易卦横圖
易圖甚多不唯不能發明易之藴奥牽強穿鑿通滯合
離不見伏羲畫卦本末生成自然之全圖惟邵康節先
天圖原委條貫以類相從然以圓方位置使人不易曉
晦菴此圖自下而上大極兩儀四象八卦分隂分陽迭
用柔剛而六十四卦粲然成列乾一至坤八自然生成
易之全體無毫髮紊亂虧欠此圖一出前人皆廢乾端
坤倪軒豁呈露六子萬象咸具于中原始要終不出乎
一隂一陽考諸文王周孔之辭則合求諸伏羲一落筆
而卦變皆備騐諸天地鬼神而不悖象辭變占不言而
喻學易者當玩之終身而不可厭
題梵隆述古圖
寫萬象易寫人物難山水雲煙昆䖝草木皆有定質惟
人也得二五最秀最靈之精英自有生人以來而至於
今後至無窮面面不同上而大聖大賢下而至愚至賤
賦分禀受又復天壤每觀畫師寫塵俗之人則十九得
真寫高人勝士則百不得其一二盖高人勝士又得天
地之竒氣雖造物不易生成畫工塵臆豈能得其髣髴
非李龍眠則不能形容蓮社諸英賢蘇東坡黃山谷米
南宫李伯時蘇黃門晁無咎張文潜秦少游劉巨濟僧
圓通王仲至陳碧虚鄭靖老蔡天啟王晉卿李端叔十
六人想見風采一時龍鸞唯龍眠能儀形之梵隆此幅
亦庶幾欲造龍眠之門墻者歟
跋
䟦仲謀提刑家訓圖
道一也駁雜者自分之尊無二上汚下者自卑之太史
公以儒雜九流漢室遂以王道覇術相雜公孫弘以儒
術餙吏事法律為詩書自汚雜也近世遂以庸俗儒吏
並稱又曰儒吏兼通周官胥史供給呼召指使代筆簿
書督責期會而巳非二岐也非並肩也先生當金室垂
亡進則不可隠德于法律脱免里胥之侵凌處心行巳
則儒者也諸公贊稱非知先生者也不可以不辨某頓
首謹題
䟦臨王右軍帖
絹素經三百年則壊紙可延五百歲晉人墨跡至唐恐
不能傳遠虞禇名公以硬黃紙摹之此帖不惟全不失
真在右軍諸帖當為得意書山谷題後後來者復何言
䟦禇遂良臨黃庭經
唐太宗喜王右軍書故一時學士大夫皆好尚以不能
寫字吟詩為可恥向使太宗能以不及堯舜禹湯文武
為不足篤好而祖述之觀天文以察時變觀人文以化
成天下都俞之際詠勅天之歌垂朽索之誡立朝大臣
則必以臯䕫稷契伊傅周召為巳任奚遊戲翰墨裁剪
律詩而巳耶工書者評蘭亭帖惟禇遂良臨本最為得
真然則所臨黃庭經亦當為貞觀朝士之冠惟其有之
是以似之學者能舍外而工内不及人不為憂矣
䟦宋徽宗書
前賢有言文章字畫似其為人余謂曰似不若曰是形
諸外者即其中也晉武唐太之字畫創業王天下之英
氣浩蕩不可掩宋徽之柔懦纖麗欲不亡國可乎高宗
而下亦苟延歲月者也
䟦閑閑公字
字畫瘦勁則易肉豐滿而氣清雄則難閑閑公贈萬松
秀一帖當為顔平原大字東方朔畫贊碑隂入室之賓
方知任南麓如飽豨肉醉黃酒村學究耳某謹題
䟦鹿庵字
士大夫讀書立言之暇游戱翰墨者多而氣禀拔俗者
寡放筆落紙凡鄙百出去胥史雜流為不遠永年王先
生人品高邁心畫當為本朝獨步然世無楊凝式孰以
予言為不妄
䟦魯公字
魯公擘窠大字見於石四中興頌離堆記東方朔畫贊
八開齋舍記畫贊離堆結密清雄點畫全作隸書中興
頌齋舍記嚴正開豁點畫全作二篆以四本相較畫贊
優於離堆中興頌優於齋舍記竊意妄料書丹不傷其
真模勒者頗失筆意歲月風雨離堆巳十壞八九中興
頌剥裂不完又不易得但恐數百年後一再勒石去真
愈遠如兹石者又不得而見之矣前人有言物聚於所
好詩云蔽芾甘棠勿剪勿伐敬其人而愛其物尚且如
是况賢者之心畫歟珍護珍護
䟦山谷字
余幼學山谷書先人之命也先人嘗曰汝高祖善黃書
染楮以屋漏水人莫辨其真贗汝當致力故僕於黃書
徑窺其門墻但山谷天資高閑冥鴻野鶴行雲流水氣
質凡下者不可企及長年以來坐自廢棄今觀立之帖
雖非黃氏得意書亦虎革之一斑也党竹谿䟦黃書以
謂韻勝失之柔媚然則蕭散閑雅落落不凡不出瘞鶴
銘之下此黃氏之三昧也竹谿之言恐未工耳
䟦雪齋字軸
雪齋公學懷素書至於危不㤀乎目故能成就如此介
胄虎雄之將與野服黃冠之人態度意韻各有所得不
可以類觀雪齋公書似欲不食煙火食矣
䟦王提刑書
明白開朗如青天白日豈弟樂易如惠風時雨正大流
行如長江大河
䟦東坡儲祥墨迹
東坡大字忠義清雄如顔平原小字韻勝緊結如李圵
海儲祥宫碑奉勅譔并書文理正大因事納諫字畫謹
密中雍容自若不為金注所動
䟦宋高宗臨二王帖
志怪者有假屍返魂之說又有人為鬼物所憑四體百
骸不變而神色辭氣則非其人矣以類觀之在字學中
臨書者實似之高宗當枕戈嘗膽之際而不廢翰墨異
哉
䟦遺山墨迹
詩文字畫不學前人則無規矩凖繩規規於前人陳迹
則正若屋上架屋僕自兒童時見先生酒間得筆不擇
美惡漫不加意十幅一息迅若掣電當時止知喜其神
速飄逸先生胸中自得之妙則不知也近年來時時復
見先生墨妙於河東士大夫家每一展卷覺塵俗鄙吝
渙若冰釋此又非書奴軰所知也年月日觀
䟦元遺山書槀
汝絳石刻法帖皆前賢與家人軰書槀所取者以瓦注
之巧也
䟦張長史帖
以秋深不審四字比較郎官石帖若不相似此帖疑柳
誠懸臨二王書也
䟦元李詩軸
武帝欲霍去病讀孫子去病曰用兵不學古兵法顧方
略何如耳士之學書亦如良將之用兵不必模寫古人
之陳迹顧氣韻何如耳李謫仙欲學書於張長史長史
觀其筆力曰此書亦不必學大扺我軰自有胸中之妙
古人筆法固當徧參直至自成一家乃有真態世人於
遺山皆不以知書見許是豈效顰學者所能識哉
䟦畫馬圖
韓幹馬多為後人臨摹形模雖在而百萬里掣電追風
神駿滅没之氣則無矣此幅前馬天骨開張如虎如龍
負三疊之中半日百戰而其氣不少挫後馬馴順承銜
雙目後顧錦韉玉勒喜出天廐依依于人而有良德非
韓子絶筆他人不能為也某年月日某觀
䟦陽關圖
畫至龍眠别立新意不襲朱碧故智水墨溶化而物物
意態自足陽關一圖去者有離鄉辭家之悲來者有觀
光歸國拜父兄見妻子之喜挽輅援車驅馬引駝祖餞
迎迓一貌一容紛紛擾擾恍然在京師門外塵坌羣動
中一漁父水邊垂釣悠然閒適前人以為得動中之静
僕自垂髫聞有此圖今得一見清甫吾友宜珍藏之某
年月日某觀
䟦謫仙泛舟圖
每觀畫工寫神大凡形模市井庸人則十似八九及遇
高人勝士雖加意容繪終不得其髣髴斯盖卑凡之氣
味相同則相得相合也亦易中人以下不可以語上也
謫仙泛舟圖世固多本寶之主事此幅頗有高風絶塵
之態定非庸工之所作也
跋杜莘老畫赤壁圖
赤壁圖少見絶筆士大夫以道德勲業而不屑為畫工
胷次塵俗淺陋而不能為惟高人勝士不得志於世時
一游戲能盡其妙莘老前身無乃不能相從二客之一
耶
䟦李伯時孝經圖
龍眠寫人物不惟工畫者不能及雖造物之巧亦不易
若是之竒偉也雖經臨摹終可珍愛
䟦賀真畫
賀真之畫元氣淋漓學李營丘寒峭瘦勁學許道寧雖
不見收于神妙能之九列而徽宗題其端盖可愛而不
可忽其亦商訓周曾李茂之流未能絶俗耳年月日紫
山題
又
士大夫之畫如寫草字元氣淋漓求渾全而遺細密畫
工則不然守規𨗳矩拳拳然如三日新婦專事細密而
無渾全之氣賀真畫巖樹蒼老固隂沍寒與夫野橋平
遠塞門隐見胸次自得之渾全殿閣界畫近林梢際盡
細密功夫之巧置之能品可也年月某觀
䟦姚安仁畫山水卷
姚安仁畫謂之名筆則不情謂之畫工則太刻細密中
得閒遠趣所謂以俗為雅者也
䟦界畫畫語
界畫在畫學自為一科然不多見無乃非畫史之高致
而不屑為也抑亦難工而學者寡也繪事寫真湏當對
照范寬住終南山十有九年蓋他人之筆不足憑也乃
知雄樓傑閣層臺危榭一木一甓自有馴度惟帝王家
所有非白屋寒士可得而窺雖老於圬墁工於梓匠亦
不能盡其巧况畫史哉嚮於長春道宫見玉帝觀魚横
披今觀此圖緻密大同而華麗過之武安胡某觀題
䟦李文靖公傳後
竊嘗誦老𣆀之言吾所以大患者為吾有身也及吾無
身吾有何患真名言也人心夲無憂患纔有此身憂患
叢至所謂身之患者饑渴寒凍疾痛勞苦耳目口鼻四
肢百骸之欲一有不遂皆為心病外而至於飬父母榮
妻子庇九族高宫室廣田宅子女玉帛聲色輕肥之欲
不可勝計過此一間者又有為學進級功業名譽者著
書立言焦思勞神死而後巳然則此身一日全存諸患
一日不息其嗜欲深者雖尸骸僵息魂魄游散人化而
為貪厲為虎豹豺狼為倀鬼久久不泯然則身為心患
豈虚言哉故顔子簞食瓢飲破瓦陋巷而此心之樂未
嘗少奪孔子許之以好學者正謂此耳不知今之為學
所學者何事去聖人之學不亦遠乎冬一日讀李文靖
公傳見公淡然無欲因以書此
銘
滴漏銘(有序)
惟皇踐阼之元祀分天下而為十路置宣撫使以大
名懷孟衛輝相磁邢洺實中夏之腹心可擇望崇位
重者鎮撫之特命内相左丞張公莅焉公來治魏革
舊弊立新政布宣教條姦吏薄俗不嚴而畏不懲而
勸曾未數月民安事簡公庭清肅閴無告訐聽斷之
聲退食燕居申申夭夭思及日月星辰唐帝之所以
精勤則之者盖以民用天時以生活興作晏息順之
則吉逆之則凶故曰百工惟時撫于五辰庶績其凝
嘗觀周官大而六卿細而百執事至於發一號施一
令伐一木制一器無非取於天時者故有書以推其
晷刻有器以占其常變成法一定萬事永頼但因之
由之習為耳目之常不知其為功也不知其為政之
所當先也國朝撫諸夏幾五十年司天有官歷像未
完是以挈壺無氏為可愧也命藝人郭若恩求諸古
制而製成之門士胡某識而銘之銘曰
天地之大疇能度之日月之行疇能窮之思古哲王德
符兩儀智周萬物冥默而思寅賓寅餞仰瞻俯推竹之
以管土之以圭筭數象歷玉衡璿璣測遠如邇窮高如
卑如指諸掌不差毫絲不先而速不後而遲暑寒晝夜
璣衡我持朓朒薄蝕數無我違民用以生歲月日時百
工庶績以成以熙萬事永頼大功巍巍成法一出視之
易為爰究其理伊誰其智職非其人道亦廢墮執一固守
恪循矩規惡知天道與時推移神州陸沉百年於兹劫
火一燎乃并棄遺動作宴息醉昏夢迷公來治魏政平
訟稀吏畏其民改前之非民服其仁不忍詐欺大舉廢
典後先合宜挈壺有氏能自得師弗緩弗棘靡傾靡欹
溶溶沄沄約其增虧晝夜百刻與天同機魏人聞知如
堵來窺魏人有言至而可期魏人有言我公無歸我公
之恩如漏之滋我公之信如刻之麗其直如矢我公之
威其容如壺我公之慈趨時興息指南元龜願夀我公
福禄如茨大書深刻識以銘詩
菽水堂銘
婦德貞母訓慈冰蘖苦守一兒登上夀髮半絲享祿飬
逢嘉時五福備乘孝思名世士端影詞欽盛德為歌詩
神報施公無私
扇銘
去溽暑如酷吏邀清風似故人洗熱中於俗士觧藴結
於斯民飬正氣以周德挺直公以秉鈞順秋冬而藏智
應春夏而施仁惟出處之中節能遠害以全身
濟寧座右銘
公勤廉幹百事皆辦私怠貪懦百事皆亂事辦名榮心
廣體平事亂無成身辱心驚自警自銘擇善而行
贊
東坡贊
東夷飛揚西戎陸梁時議歲幣襲為故常豈無良策雖
柔必強百未一施擯死南荒孰圖公像野夫冠裳公豈
野人與世相㤀鐵龍横膝雅志莫量緒餘土苴雲漢奎
章死不可冺文正忠剛魂兮來歸瘴海茫茫
此畫極高盖臨李龍眠之寫真也東坡之文章志略
具在方册後世可得而見高風絶塵之資不可得而
髣髴得見此像亦足以起敬起慕發英氣而洗凡鄙
仁卿當寶藏之胡某盥手書
王西溪畫贊
不吐艱深言不為卓越行臨深履危悉歸之平易用舍
行藏一安於義命無城府而人不忍欺不崖岸而人莫
不敬氣分四時感春也多士有九德得寬也盛樂易百
年與物無競
