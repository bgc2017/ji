紫山大全集卷二十三元胡祇遹撰
雜著
縣政要式
置軍民站匠諸色戶計各鄉保村莊丁口産業鼠尾簿
一扇各戶留空紙一面于後凡丁口死亡或成丁或産
業孳畜增添消乏社長隨即報官于各戶下令掌簿吏
人即便標注凡遇差發絲銀税糧夫役車牛造作起發
當軍檢點簿籍照各家即目增損氣力分數科攤不偏
枯不重併使姦吏不能欺謾至于土田婚姻驅良頭匹
債負一切詞訟一一憑籍照勘此籍如一縣之大圓明
鏡物來即應妍醜莫逃續有分房析居復業還俗于驅
為良等戶亦依上標附又置交參分外來寄居别投下
諸雜戶計簿一扇以備互相爭訟二簿一一從實無得
漏落包套隣佑主首社長互相保結不實者罪之各村
荒閒官地及牧馬營盤亦仰于各村下標注此籍既定
别寫一扇申州申府頓放互相照勘事君敬其事而後
其食此人臣之常分也主爾忘身公爾忘私國爾忘家
志在于立功樹名富貴不萌于心此人臣之常職也即
今觀之上自執政下及州縣以掊克聚斂為通才以苞
苴邀結為得計不究已之才不才甫霑一命即望台司
金玉滿堂愈懷貪冒出憂國之一言衆指以為妖訛舉
愛民之一事咸疾以為狂妄虛文具于督責實效墮于
杳茫敗事者無罪成算者無功廉公謹敇者反謂之好
名贓汚賊蠧者反謂之才幹駔儈曳青紫倡優佩章印
奪攘矯虔布滿中外長舌利口變是為非婢膝奴顔進
階增秩甚至鬻女而貨妻奚啻吮癰而䑛痔言語煦煦
相取下而戈戟伏于中心同仕數年再相遇則白眼若
不相識小人同惡相濟結為朋黨此千古之常情也今
則不然相誓指天日非誠也刺血為盟言非誠也握手
出肺肝非誠也出妻見子非誠也升堂拜父母非誠也
通才納賄非誠也面譽而背非朝諾而夕畔雖蛇蝎虎
狼不食其類乃甘心而忍為雖鬼蜮優倡不欺其徒乃
面謾而無恥詭譎不測變詐無窮人心之惡一至于此
内外同風不以為怪不惟僚屬友朋之若是子焉而訐
其父弟焉而訴其兄妻妾訟夫主奴隸誣長上天道人
倫悖逆斵喪瀰漫壞爛一至于此于所厚者薄有此理
歟有識者坐視而不可救固當緘口結舌亦安得不為
之寒心哉聖人知民生之有欲不可不為之防故因其
性之固有使仁且夀禮樂教化之功也聖人身行正人
倫亦正恐遠方遐域不能見聞立五服公侯伯子男設
庠序學校以訓誨教養之薰陶以詩書禮樂以成德焉
教而不從董之以威刑政是也刑者救惡于已然兵亦
刑也誅其長惡不悛者也後世救時宰相謀不及此事
至而不為之備患生而不為之防不能積九年之蓄而
為救荒開廩勸糶之法不能使比屋可封故嚴立不孝
不悌不睦之刑不能使風俗朴素樂于務本故有抑游
惰重商税賤倡優雜類之政不能定立田制一夫百畝
故有限公私田之制不能使民不為非故有警夜巡捕
之禁不能使死徙無出鄉重祖先邱隴故有招誘捕捉
殃及親戚隣里之刑陵夷至于近世苟且弊政又不能
行事至物來專以刻薄督責為言逼迫威虐為務示己
之才陷人於罪歸功於己嫁禍于人欺天罔上具文無
實交結權貴增秩遷官諂媚士夫沽名釣譽民困瘁而
不恤憂私財之不足致紊亂而反喜得縱恣而為姦加
之常憲寬弛惡不必罰善不必褒以不公之毁譽定人
才之黜陟以風聞之是非為功過之實迹苟且滅裂貪
汚日甚一日具曰予聖孰知烏之雌雄正謂今日移牒
本司遍行所屬照條畫節文百姓不得越訴諸衙門各
有分限不得受越訴推原立法本意司縣者親民之官
日與小民相親情偽易見不能欺蔽責任不可不專不
專則怠惰推遞紛亂繁冗久不能決故罪有五十七十
以下司縣決之小民所爭訟不過婚姻債負良賤土田
房舍牛畜鬭毆而已所犯若無重罪司縣皆當取決不
合申州申府申總府申提刑司即今司縣官吏貪邪每
遇上項本職合斷事理于元告人被論人處兩下受訖
賄賂或瞻徇囑託或畏避形勢欲從正歸結則恐倒錢
告訐欲從邪處斷則恐提刑司照刷兼負冤者不肯准
服所以申州申府一解釋怨謗二洗雪已過嫁是非于
州府為州府得此復效司縣所為嫁是非于總府總府
復效州縣貪求厭足調發于州縣以致或爭地一畝價
錢不直數貫上下前後官吏行求費鈔數百貫逗遛七
年十年不能杜絶中間兩家隨衙諸干連人隨衙妨廢
農功生業不可計數隨衙之間呼喚不著小吏獄卒百
端凌辱小心畏法者以致飢飽勞役輕則因而成疾重
則致命者往往有之家有疾病死亡之憂而不敢離衙
門者有之如此怨苦皆原于妄申妄受當決不決擬合
遍下照依條畫司縣當決而不決妄行作疑申州申府
者初犯品官罰俸司吏杖罷再犯三犯則品官解任州
府總府妄申妄受者亦如之合行移牒請照驗申臺照
詳乞賜明降遵依施行
精選縣令
辦事愛民莫親於縣令縣令得人則事辦而民安舉非
其人則事不辦而民失業即今縣令多非其材省部不
務精選兼品秩卑下州府驅委呼召殊無禮貌英俊才
氣之人視不屑為十分為率大半不識文墨不通案牘
署銜書名題日落筆一出於文吏之手事至物來是非
緩急閉口不能裁斷袖手不能指畫顛倒錯繆莫知其
非雖有縣令與虚位同今後擬注縣令省部試以身言
書判問以治民之方年六十已上精神才力昏眊者不
可擬注身言書判不兼全者不注省會州府不得差委
賤辱
論併州縣
州縣何為而併也戶口寡而官吏繁民力不足以供掊
克十羊不足以容九牧也併州縣則其便有三減禄食
舒民力一也每縣胥吏鄉司里正之徒五六十人并祗
候弓手足解不下百餘人每家歲用衣食鈔百貫舉取
足於民今皆廢罷而民免蠶食之苦二也每縣又得五
六十家務本趨農昔為蠧民之害而今為納差之戶三
也其不便者三縣併則辭訟賦税遙遠一也巡盜賊尉
司勞苦二也二者不難治平解紛糾警察寇盜則委商
酒務主之無致生發無令起訟賦税遥遠則仰本縣當
絲銀徵納之際各就本土置官收受無令百姓勞苦如
此則省併州縣實為善政不必多論俟其戶口增息政
繁事冗則量宜復置外戶口鮮少不宜立總管府者亦
當合併衛輝等處是也宜立總管府者復當合而為一
東平是也難者必曰併之則頭項有言是大不然土地
城邑仍舊戶口差撥仍舊各頭項所設達嚕噶齊仍舊
官制禮儀既定為總府者不敢無故呼召凌辱州縣然
則何苦而不願也兼自天恩列土以來衆統寡大臨小
行之到今五六十年而無一言何獨至於今日而有言
哉其實一縣也一州也強名之為一路是蒙虚名而受
實費也難者必曰併之則總府權重是又不然往日諸
侯世官擅生殺禍福取斂封植之權故一方愚民不知
有朝廷之尊而知有諸侯也今之總管府有如是之權
歟常賦之外不敢擅一錢流罪以上之刑一一申部五
十月而遷徙何重權之有何過慮之甚也難者必曰鄉
民之情升縣為州則喜降州為縣則慘然不樂是又不
然民可使由之不可使知之得虛美而受實禍小民之
言何足恤哉難者必曰往年辯者以減併州縣促削封
疆恐為外人所笑是何理之言也夫所謂之促削者千
里之地為他人得其九今也為百里百里之地為他人
得其五今為五十里毁千雉之城為百雉是所為促削
也土地如舊城郭如舊何謂促削哉使田野不闢戶口
不增雖升縣為郡升州為京張夸名而無實用然則何
益矣不知反為後人之大笑也此皆一時蒙昧便佞之
空言今已不辯而自明亦不足恤
論府州縣官
府州縣官不合一例俱年老或年幼俱識字或不識字
每補一人宜照已任者何人宜老幼文武間有不合勿
止問此人合作刺史止有某州刺史闕便令補上不問
見任諸員何人又用此人為同僚無乃偏枯否按察司
最急當舉府州縣定功過朝廷既有五責辦集者不辦
集者俱一律遷轉何以懲有過勸有功而合周官六計
弊吏之旨哉
民間疾苦狀
一逃戶不能復業(今日離業明日官司將抛下物業便行典賣訖)
一見在戶替代逃戶差發(假令元抄十戶逃訖五六戶見在戶包當)
一税屋間架(古今並無此例木植苞灰丁線已行税訖今又税屋甚為重併)
一税羊重併(既於每羣内不計多少抽分訖羊口又行收毛收皮納税每遇造作復於民間取要)
一本場皮貨山查河泊冗事合行革罷併入税務
一税物不問時估止由闌頭合干人等高下價直以憑
取税
一婚嫁之物既非買賣營利不宜收税
一站戶既當馬匹又當祗應酒食委實重併困弊
一一切和雇和買造作并不得錢近年親管官吏擅行
和買虧價十九
一社長並不益民止助貪汚官府鳩斂錢物侵剥細民
合行罷去
一府州司縣每遇祗待使客自裀褥床榻油鹽菜蔬酒
肉椀碟匙筯柴炭等物一切科斂於民使客既去諸物
為之一空並不還主
一徭民甚多正當差戶極少當議減革
一自立竹監并巡行官以來不勝煩擾民竹十廢八九
官竹十損六七當罷竹監及巡行官民間許令種竹依
價收税官竹委付土官一員掌管發賣
一巡鹽官不得擅自擾民事發之家當土官鞫問
一鹽法頗壞斤兩不足當依舊法滿足民間食鹽聽從
商旅兩平貨賣官司不得樁配
一白著無名錢宜許赴按察司陳告
一凡遇和雇和買夫役不問多寡即行遍科宜嚴加禁
治
一親臨官和買和賣藉補宜行禁斷政弊
一冗司當罷(省部臺院外酌古則無有準今則繁冗者皆當削去)
一冗員當減天無二日民無二王尊無二上人無二首
故設官分職省部以降崇卑雖不同為長之官止合一
員佐貳僚屬視事之繁簡則或倍蓰焉長官一員則裁
決歸一而不紛競僚佐倍之則常務煩多足以代勞即
今六部尚書八九員侍郎郎中員外郎及一二宣慰使
七八員同知副使各一人正如人二身八首而一足貽
笑千載舉此一二他可類推(最不適用虐下生事虚廢俸錢舖馬祗待者宣司奏)
(差等官宜十減八九)
一冗吏當減
一冗文當革冗文不革則冗吏不能減何為冗文無妄
受無越訴無疏駁不法無申呈無度如是則冗文十去
其七八
一信賞必罰則功多而過少今皆不行公勤者未必賞
汚怠者未必罰按察司並不察舉害民貪汚者反為良
吏奉公廉潔者反為庸駑
一賄賂公行則百務紊亂民冤無訴宜禁治嚴切欲斷
賄賂莫若賞廉罪貪
一鈔法已壞當行拯救拯救之法無他推其致壞之由
而改之
一倉廩不實合行覈實
一取人入仕無法合行講究(即今冗員既減十之四五有罪者罷無罪者聽除亦)
(可經數選而不闕)
一江南重地難得易失所任非人合行精選(仰按察司體察罪重)
(者去輕者降留無功過者依例有功過者分别)
一濫官雖罷私贓富厚宜許諸人陳告復還本主彼此
俱罪者入官
一諸路庫藏倉厫有名無實當從實點勘
一公家與民爭利衙門宜有革罷
一錢穀官不宜貨賣宜於隨朝服勞人子弟姪選用
一不經省部銓注職名如本路奏差提領騐數官知數
河泊官之類宜盡行罷去
一官吏斷事無法可守當議頒降條法不致罪一而刑
異姦吏因緣高下其手
一諸路戶計東移西竄南徙北遷消乏者不減差興盛
者不增賦宜委本路公舉廉慎官同按察使官一員從
宜抄數仍具戊戍壬子兩次何處附籍仍具本家見在
物力除為清册以憑從實定奪差賦
一江南平定通為一家南民即我民南兵即我兵也既
有券軍使令北軍宜少休息每歲輪番一半南戍一半
還家作活資養軍力
一不因才能勞效門閥以錢得官者宜盡行退罷即以
才能勞效門閥之人代之
一宣使奏差一切使臣不問土官有無罪犯下馬便行
取招重行打發輕則土物斂及於民宜行禁斷差帖上
亦不得妄寫惡言徒使朝廷失大體而不威官吏無恥
而苟免
一某自起身至據台鼎專以賄賂左右迎合上意為務
故能使受賂者投間抵隙交口薦譽迎合偵伺無不如
意自斯人顛覆以來受惠者一無所得思慕之心追懷
曷已相繼為政者循覆轍則不可新易途則招謗謗言
日多不惟不能施為雖欲身安其位庸可得乎當自侍
御僕從有出身有賜賚以代私恩不使怨怒不惟立酬
勞報功之令典亦庶幾杜絶苞苴賄賂私相恩讐之罪
念
一江南民心未甚結固不可屢失自收附以來兵官嗜
殺利其反側叛亂已得從其擄掠貨財子女則入於軍
官壯士巨族則殄殲於鋒刃一縣叛則一縣蕩為灰燼
一州叛則一州莽為邱墟然則於國何益矣申院申省
反以為功朝廷不究詰所以反叛之由而慣賞其將卒
定亂之勇人情孰不欲安屋粟火食夫耕婦織賦役之
外養老慈幼樂享太平此億兆之一心也今也棄此遐
福去生就死甘為肝腦塗地父母妻子駢首受戮者是
何心哉是蓋牧民者有以激之使然前省所選人員例
以賄賂得官屠沽駔儈市井無賴羣不逞之徒十居七
八詩云愷悌君子民之父母使若輩之民欲民之安則
不可得矣淫奪人妻子強取人財產田宅馬牛羊畜聽
訟之間恣情枉法以是為非以非為是百計千方務在
得錢民之冤抑無所控告司縣州府上下一律哀聲怨
氣鬱積而不能發所以冒死而不顧國家自平金以來
有事於宋五六十年而後混一豈不艱哉良將精卒經
營戰鬭於數世一旦以濫官汚吏恣其貪殘而壞之惜
哉
一江南陳米經歲既久皆不可食今已水旱脚力運漕
於委曲萬餘里之外何不思之甚也以致沈船破車奪
民時廢民力死損牛畜虛損盤費官吏不能交割多自
經逃竄所運米石堆積水邊上雨下濕腐朽敗爛積今
四五年間問根起發斛數若干今到某所某倉若干已
十損其七八矣所存者又皆為糞土若此繆算即合停
罷
一御史臺按察司彈糾貪汚申明冤滯實省部儲司之
藥石也省不知與己為助反視之如仇讐百端沮抑是
以近年以來當是任者全身遠禍閉口不言為書吏書
史者委靡貪汚與州縣吏無異甚者反與之文過飾非
隱比其罪惡滋長其貪冒自今以往當激勵振作碌碌
無稱者退罷少犯贓汚視州縣官吏加一等治罪終身
不復叙用
一倉場庫務諸錢穀官雖非所以處清流待英才之地
亦無以市井細民賂以貨財而可得者上以財賂賣之
下以貨賄得之上下交征利又無出身欲戒人以不盜
何不恕之甚也即今贓汚之弊莫甚於此愚謂宜准往
代舊例以待有功之子孫有月給有增秩拜官盜錢得
罪之科如是則國無賣官之羞人絶僥倖之念錢穀入
官而不入於私家人矜廉潔而有光於祖考兹事非難
當革前弊凡隨駕日久如集賽台等子姪弟兄戶選一
名補注不願者聽責成於漢人以蒙古人領其事而不
課其殿最
一前省官私心本欲貴其子孫恐人有言故每職多設
冗員如六部宣慰司之類是也或以貨賂或以請託不
論人材不遵銓調昨日一布衣今日受三品命服日月
不深資品卑下而遽陞二品宰相者股肱之寄往往皆
帶相銜遂使僥倖之徒視名器如拾芥卑小官而恥為
曰某人尚得某官我何為而居下列曰某人尚拜某爵
我何為而受斯命輕易名器以至於此當議改格
一遞送造作必不能無弊姦吏因緣害衆合著夫匠十
名乃科百名以至數多則遍科今後省部立式符下各
土主者置立簿集鼠尾人民及工匠花名遇有遞送造
作輪次應當周而復始仍令通文墨廉慎官吏封掌凡
有遞送前路文字及宣使奏差到路輒不得便集人夫
先差人於前路探伺到來的實月日然後集衆若恐躭
悞既承文字即於簿集上照勘某人今次該差計幾名
公文先報得知管得在家聽候續聽指揮某日須要到
來應役如此則公務亦辦不致稽留農工妄奪民力盜
養姦吏
一拘刷牛皮之虐農人牛死舉家哀號不經申官不敢
開剥筋角皮革略有損壞又復壞錢或時值暑月入城
遥遠往復之間肉已腐爛近日復有濫官下村親行拘
刷或翻挑舊事或每活牛一頭攤鈔五百一貫似此虐
政即合罷去合用牛皮新納包銀不勞而足
一軍人應役還家一往一來之弊軍自分撥以來紛擾
重併民不勝其困弊吏横恣其姦欺何以知之假如一
戶軍戶某人係某縣某村元籍某年為始簽作軍戶根
脚係隸某官帳下應役到今不曾改撥如此則或有軍
前因事因病身故或避役在逃交替不至或貧難疾病
單丁不能應役或元籍戶頭身故子孫更改官名及一
切事故管軍官照驗各人鄉貫姓名移文本管鄂勒官
勾追補發若網在綱有條而不紊自一經分撥别隸他
人所管行伍不相識官吏無籍册可照一憑本人稱呼
中間不無欺詐不惟如是或又於某年再經分撥或又
於某年某歲累經分撥遇有前項事故展轉推求不見
根脚出軍吏人亦非經手舊吏是以妄行移文勾追鄂
勒吏人照得與元籍姓名點畫少差却行迴文審問一
問一答往復經歲軍前既承迴文不無自疑遂於他路
勾喚似此紛亂純實謹畏者恐遭罪責或已行親當又
復雇覓或兩處重當不能辨明不得交代以至壞產破
家無處申訴不畏官法敢為姦欺者賄賂鄂勒官吏通
同作弊或在家而云已行應役去訖或富實而妄言貧
難或身在而言身故或有餘丁而云戶絶或妄以鄉貫
村莊姓名爭差為問逗遛歲月似此欺蔽不止一端究
其受病之源皆出於分撥竒零隸屬無定即今南方無
事管軍官員數太多名為萬戶軍不滿千千戶軍不滿
百降至鎮撫百戶有止管二三人者是所謂十羊九牧
者也照得管軍官員亦非皆出於累世將家勲舊武弁
以一時軍功得官今乃袖手癡坐無高爵之可邀無厚
禄之可得無精兵銳卒之可管意亦顒望國家優恤莫
若檢照各官如根脚尚日淺年老無子姪可代者與一
優便差除禄以養廉軍官既減則散軍可併散軍可併
則可復無籍可併可復則選擇良將善撫馭者於要害
重鎮屯戍以之鎮守則威重而姦亂不生緩急有用則
精銳成師而得力往復交代及一切事故則不能致肥
吏而瘠民欺官而悞事
一鈔虛之由有自來矣盜臣私印添價以買諸物一也
置立總庫總局舉放出息輕付於無賴狂貪買官之人
動輒千萬錠二也鈔法無定鈔十四兩八錢當金一兩
即今官買金每金一兩該鈔一百五十貫自壞其法三
也賄賂公行執權者止要良金美女俊馬竒珍百倍其
價物重則鈔輕四也盜臣得以私印諸路官庫反不支
發民間無以倒換五也近年以零鈔消磨盡絶上司並
不印發零鈔不行物價自重六也能除六弊鈔法自實
一前省官自謂於國盡忠靳惜財物不敢妄支虚費遂
於諸投下五戶絲銀歲賜暨諸犒賜等物不肯依時應
副巧計開除不滿合得元數所與之物金銀匹段亦皆
低歹不堪使用衣著今次事發為人首告假銀足為明
驗實失諸王心怨歸於上何足以為忠古人親親之義
分寶玉於伯叔之國時庸展親恐不當如是
一碩布哷齊每戶要訖鈔半兩或一兩二兩
一燒經排門取訖鈔五錢僧道每路不下五十錠
一今次貪人所積贓物不啻數萬錠其實皆出於生民
之膏血惟數宜與民休息免絲銀或三年或二年統體
受痛不立法不選人無賞罰貪貨財土地取兵取民無
制度御臣下法寬而不禮重易進易退百官苟且趨利
無貴賤等級職員太冗俸給不足員冗則論議紛紜而
事不集俸薄則生理不給而生貪汚以今觀之每一司
分莫若減員之半而倍其俸
一即今銓調之法名存而實亡近年以來賄賂公行所
謂緒餘土苴併自廢壞錢多者其職切要其禄厚其官
高其日月經久而不遷轉所用之人無行檢無才能無
門閥無勲勞無智識不責王事之辦集廢墮而不卹部
民之冤苦失職提刑司恬不彈舉無錢者雖負德行才
能門閥勲舊或任滿而再不選叙或莅任未半歲一歲
無罪而替罷亦不錄用惟僻遠荒邑職不切要者或七
八年十年無人交代然則吏部官可不精選公平廉幹
者躬親考校簿書内外司分計若干孰賢孰否孰功孰
過孰年老疲軟不勝任孰年壯精力才幹人人見來歴
人人如素知識某司某分當用幾人文資武資宜幾人
某人因某功而陞遷某人因某罪而降黜使陞遷者知
非徼倖廢罷者不敢怨言如此則趨事赴功得賢日廣
一府州縣司吏所以遷轉者本恐年深作弊自遷轉以
來其弊愈深其誤事愈甚何以言之人之所趨惟名與
利照得府州縣司俸薄不足以利家辛苦年深不得入
流品無利無名復何顧藉不貪汚不枉曲何以度日兼
吏人之職專主簿書案牘之首尾公勤才幹者聽從本
官及上司呼召指使之不暇安能經理上項所當知之
事哉是以問東而不知西問首而不知尾一聽於主案
貼書之所可否而况貪賄賂殖貨財奉官民避強凌弱
庇富虐貧非主案貼書則不能也以此論之反不若不
遷之為愈也居父母之邦麤有田宅產業賴公門庇廕
足以養廉人情物理彼此不能相欺謾不親即故人非
豺狼遇事豈不相憫恤案牘出於其手不勞苦而嫻熟
知首知尾其涖於其職每事不敢苟且恐後不能離手
豈惟吏人至於職官自循末世避貫遷轉之法亦不免
此弊不務擇人止務遷轉甚非良法使為官為吏者性
果廉平雖居鄉黨亦廉平性果貪曲雖處異鄉亦貪曲
避貫如以狼守羊何往而不殘食之也罷遷轉務擇人
使鄉里公共推擇俸足以養廉公平歲久則得入流品
庶幾簡易而得人不撓法不害民不誤事
一某前任河東按察副使在任别無他能惟不妄拘錢
入官吏人有罪杖而不罷一事頗異於同僚錢至彼此
俱罪者入官拘收濫官汚吏以形勢知術而強取民財
今復入官是何異於濫官汚吏之所為哉後雖有欲訴
者則曰我所以不避官吏之宿怨含怒控告於上司者
庶幾得吾之財耳今復官為拘管徒取怨官吏反貽後
患曷若不申告之為愈也吏罪不罷者縣吏革罷而陞
州府州府吏革而陞於省部臺院與其害天下多曷若
害一縣之寡害一縣而得罪猶有巡按官之杖責害天
下之大孰問而孰責之哉
一里正輩不催差抑勒上戶一弓手擅拷掠作威福政
令有一言而事舉者不必費辭費力當一一舉行一日
不能書字一萬者不補貼書不能裝卷試案式者不補
諸吏不識文字者不補縣令但犯贓汚者品官落職永
不叙用不能騎射者不補縣尉人驗歲月宜有出身親
親以惠與民休息立法擇人射占納租開草地恩詔罷
土功立法租庸調閱實戶口物力開荒免五年減免租
税不任軍役辟舉守令五年一遷江南立王府革罷諸
省宣尉司等不急諸衙門推排軍力一百戶為十甲驗
力均當買賣土田當立定制革罷中原不急諸衙門如
淘金之類金玉人匠禁斷奢侈淫麗定立等級聘財喪
薨屋宇衣服筵宴程試僧道儒醫及一切入仕官吏抽
分羊馬拘刷牛皮筋角抽分私家竹貨之類皆宜罷去
吏治雜條
一身正無私門無雜人
一詞訟省減(推擇謹樸老吏給印寫狀毋受越訴經司縣斷而不服者釣卷詳度縣斷依法則反)
(坐妄告人違法則坐官吏)
一不投下好尚
一獄無滯囚(獄囚起數置一牌面日在几案斷訖則勾抹新添則標錄未斷者細標注緣故日日)
(省問審斷此法)
一六房朱銷(日日省問觀監斷決增添日銷日附)
一鈐束吏人非事故白晝不得出離各房卯酉歴嚴謹
如私事公務妨奪明白標附
一承受鑿發委審慎公勤者主之與朱銷簿時復相對
以賞罰勤惰
一差撥辦集推唱均平勸率怠惰務農者務農雜業者
雜業精勤專一
一游手好閒者鄰社舉彈宣限不可不遵毋遲毋速遲
則違限太速則二月賣絲五月賣穀矣
一盜賊息無不業之人無外來浮脚之戶無不識姓名
客寄不成戶單丁之人謹慎勤苦不幸疾病死亡或凶
歲不給者官為扶持或律助口糧或減免差發毋致無
賴
一田野闢開荒者五年勿役仍減免雜役
一復逃亡到任便取實在并逃訖數目申部復業者免
三年差發無事産官給荒閒地土元抛産業或為他人
所有官為贖付
一館舍修整具備器皿全酒食美肉菜米麵精緻舖馬
肥壯館人勤謹毋捏名項
一倉庫完固防慎火燭巡護嚴密
一橋梁以時修葺須要五月一日拆八月一日撘
一詞狀置簿即日便行毋落吏手
一街衢巷陌潔淨無穢
一牢禁嚴固潔淨溫涼
一更漏分明依時夜巡如法
一弓兵有職分里正人毋得侵占
一公門人無故不得下村
一風俗淳儉冠婚喪祭一一從儉祈禱義社即皆住罷
到任省諭
一強宗大姓侵凌細民體察禁治
一減主案貼書主案一貼書二三餘並削去
一循分毋顧忌毋妄申毋妄下當行者即行部符不便
於民者當折申即申毋便行下州縣
一印章朱語正貼無朱語者不得題判判署官或有照
料不及雖更題判若無朱語者職印不得使印
一不倒題日月不押虛催無益于事徒使吏人欺怠
一本命刑禁日當直吏人明書于小銀牌面置在几案
曰今日某事某事
一和好隣境凡有急速使臣或不測事情差坐馬人預
相報知
一六房吏弊當周知其情毋為所賣舖兵有人應役頻
勾正身本是舖兵守把城池别無巡哨攻戰管軍官為
本人會手藝不放交代甚為良苦近年以來軍人分撥
竒零輾轉别隸部伍新管官並無簿籍或有逃亡事故
不知鄉貫及戶頭官名公文追勾不無差錯以致吏人
受賄作姦文字來往逗遛不發亦有軍人小心謹慎避
怕罪累重併應役此段前說備細言之合申省部密院
詳察
一問獄以情箠楚之下何求不得弓手及尉司官吏畏
避踰限罰責又本性麤暴殘忍率多執平人妄恣捶撻
苦楚捏合指示虚令招認獄問初情如此難以推究今
後尉司獲賊毋得監禁稽留擅自箠楚便當縣令以次
公廳羣問得實止于縣司牢禁申解所屬有司推問之
法止問今次所犯使首尾情實若犯人因推問其間情
辭别有可疑說出它事者亦合鞫問如無此情節不得
曲加凌虐轉生餘事
一工本管諸色當明置簿籍紀錄戶丁標注應役不應役
遇有造作輪番斟酌勾喚毋使吏人遍行騷擾作姦受
賄虛奪工力
一戶差發夫役不均在家申逃每于逃戶處斂訖差發却
于見在戶科攤
折獄雜條
體認所爭者何事人命盜姦錢債婚姻良
賤鬭毆明察詳審元訴人辭理與事情有無相應如
不相應且放從說過俾再三復說或差或否理短者折
之情隱者鈎之語言便利者勿便以為是蹇訥者勿便
以為非膚受之訴世俗所謂情理切害者勿遽先入于
心察言觀色詳情慮事不出乎理理明則情不能逃
引問被論人明告以被論之事令一一縷細抵對時曲
直真偽自見一鈎一距必窮盡其情而後己大抵元告
被論辭固無有不差因所差處互相詳察亦自辨明
每事皆有根底旁證來歴情由當從實處一一推究干
證勸和人最為緊切君子善人畏避官司中間别無偏
向者其辭簡直明白或關親戚或圖錢物酒食或挾讐
怨或避形勢或受囑托有一于此不無偏向辭理逆順
輕重不可不察與元告事飾辭增減者有之與被論人
辭理或排或助者有之聽訟者若便止憑干證不無冤
枉不憑干證無所依據凡引干證人便先窮問與元告
被論人有無親戚故舊錢物交往因何兩家指為干證
則情過半矣干證情實見則事可立決
仲弓問政子曰先有司不先有司則不惟越訴事繁吏
人因緣為姦抑實有不可隔越而問者又曰無情者不
得盡其辭若無情之辭便為受理雖有明斷之材衙門
必不能清簡二者當從古人凡人告狀官人當先熟讀
其文有理無理寫狀人中間有無潤飾亦可見其過半
當先引原告人當廳口說所告事理一一與狀文相對
同則憑狀鞫問不同則便引寫狀人與告狀人對辭若
有與口辭增減便決寫狀人亦減止無情妄告之一端
耳
上失其道民散久矣如得其情則哀矜而勿喜民情與
政通先知時政然後知民情夏尚忠殷尚質周尚文至
於後世政治雖不及古豈無所尚乎所尚者民亦尚之
究其源之失知其流之差不可誣也無或偏聽於獄之
兩辭
五聽之法當熟知言察情明理鍊事四者胷中了然且
無一偏之喜怒雖百冗坌集于前皆可談笑而決何必
疲精勞神怒罵揮斥搒掠捶楚然後為得也若夫情見
勢屈而不聽命先之以正言申之以感悟無不從者柔
能勝剛弱能勝強溫言可以化人理到之辭不得不詘
聽獄之法靜則明明則百姦不能逃其形切忌躁急躁
急則己心先亂譬如撓水摇鏡焉能鑑物哉細民之所
爭若無異事不過婚姻良賤錢債土田戶口鬭毆姦盜
而已此皆縣令之職令賢則必不至於上告至府至府
而又不能決決不能服人良可恥也素餐之誚孰大於
是
當置狀簿辭一册便給縫印府官押訖每日新狀當直
司吏隨即當廳附籍便令承發司布散合該人吏既畢
隨手朱書吏人姓名於隨狀條下次日便令覆說無理
者便退與原告人有理者施行但凡州縣可決者隨即
批送必不可決者狀尾批令自勾此亦減吏權而除冤
滯也府官五日十日一銷照
十月一日務開三月一日務停首尾一百五十日每月
先除訖刑禁假日四日計二十日又除訖冬節年節前
後各一日計六日兩月一小盡除訖三日立春節除訖
一日進年節表一日乙亥日三日若遇二月清明節又
除訖三日計二十七日中間或遇同仕上官下任吉凶慶弔
迎送上司使客大約又除訖十餘日總計五十日餘外
斷決詞訟者止有一百日或遇兩衙門約會相關或干
證不圓或勘會不至或吏人事故(轉按疾病上司勾追刷案之類)經兩
吏人手又虚訖十餘日中間止有八九十日理問辭訟
又以監視造作勸農防送遞運府州追勾按察司差委
得問民訟多不過五六十日聰明䟽通公勤廉幹者能
決幾事若賦性愚鈍禀心私徇反為姦吏愚弄文字逗
遛倏忽之間又復務停所以有十年八九年不決之事
此蓋為十月一日興辭到官者言也若或正月二月才
方告狀務停三限更甚迫促推原務停之政本恐妨農
不知正墮姦吏倚法舞文之巧計以此觀之不若不立
務停之限止取稽遲不公之罪必不敢至於數年之不
決今後品官得代計在任月日經手事久不決者降黜
責罰得代之日按無不決之事者陞遷褒美
不遇無法而亂不見聖人之治功不值叔世之苟且而
徒法不知聖人之防患而慮遠姑以田制言之三代經
野有法不惟務本地著而民和至於一切紛亂詞訟皆
無自而起自經野無法田不隸官豪強者得以兼併游
手者得自貨賣是以離鄉輕家無父母之邦無墳廬之
戀日且一日千年田換八百主交易若是之煩因地推
收税石之冗官吏姦蔽出入挑攪獄訟萬端繁文偽案
動若牛腰一語抵官十年不絶兩家爭田連村受禍廢
奪農時破壞産業視骨肉為仇讐化鄰里為盜賊飲恨
銜冤死莫能解一鄉一縣雖素號淳厚者亦皆變為姦
欺詭譎頑嚚健訟詐造契劵硬作佐證府州司縣惟利
是視以曲為直以非為是上至臺省濁亂尤甚吁人之
積怨含怒與日俱深良可寒心官府風俗敗壞至此刀
筆賤吏猶以刻剥徵求斂聚貨殖為忠勤簿書期會為
急務為明敏此乃田訟之一端至於科差之不均軍旅
驛站之偏枯見在戸代當逃戸差發之冤抑酒醋税課程
之增額利歸於姦貪之手禍及於無告之小民刑獄之
淹滯略不詢問赦恩之頻數縱放凶殘内外百官賢不
肖混淆幹局廉潔者招謗惹禍貪汚委靡者歲得美除
出條欵則虚文嚴密責實效則百不一舉軍籍民籍點
竄改抹略不可憑錢穀出入漫不照算官不知法吏不
識字身為軍卒而不識弓矢名隸工匠而無一器具僧
道則有妻有妾飲酒食肉趨利無厭醫藥者不知方論
素無學術狠忍殺人中選儒人不經不史不文不詩不
修身齊家淟涊無恥冐虛名而求美官尚口舌而無實
學標置自高致行同市井上下無正法是非無公議妍
醜無明鏡重輕無權衡曲直無繩墨棼絲沸羹莫之分
辨具曰予聖孰知烏之雌䧺唯此時為然
論有司不立常平權衡高下一出於編民
物有餘則賤不足則貴固物之情也然而乘時徼利賤
入而貴出亦市井之薄俗近歲農民亦為壟斷之態寧
取倍息之稱而買穀麥欲乘其雨不時降新不接舊物
價為之湧貴而售也是以今晨物價若干日夕物價若
干朝貴暮賤朝賤暮貴若翻覆手乘其逐末者日求升
合而素無蓄積耳有司略不介意坐視其紛紛無定偷
薄姦弊日甚一日然則古人常平權衡可不設歟
丁糧地糧詳文
近為民戶張忠買到軍戶王贇地二頃五十畝又令張
忠重納地税事申部除豁不惟不准五致符下本路問
罪今來若不再行申呈地一也而曰軍地民地税糧一
也而曰丁糧地糧是蓋因人以立名因名以責實因人
以推收義例甚明當丁税者不納地税當地税者不納
丁税自立此格例以來未有併當重當者也近年以來
破壞格例既納丁糧因買得地税之地而併當地税或
地税之家買得丁糧之地而併納丁糧如此重併府司
屢申終不開除反致取招問罪不惟案牘繁亂名實混
淆軍民重併使國家號令不一前後失信省部見小利
而不究大體以瑣屑俗吏之言為可聽俗吏不惟不知
理義且如一話一言先自差失何以言之所以名曰丁
糧地糧者地隨人變非人隨地變也今曰隨地推收先
自失言合曰丁糧地糧隨人推收則不待解說而事自
明白政自歸一民賣與軍地除四頃之外納地税軍賣
與民地不問多寬止納丁糧豈不簡易正大不費辭說
若中間作姦造弊偽不以實嚴立罪責各有所歸則自
無詐冐伏乞照詳
論倉糧
每歲税石無問年歲豐歉務要應期而足鼠耗分例之
外計石二三可納一石穀精細乾圓然後入倉加之遠
倉人功車牛往返月餘所費不淺下之供上不為不勞
所謂剥口體之脂膏而應國家之急用竊見河倉暨京
師倉並無敖房皆作露囷不一二夏舉皆陳腐臭敗以
致馬牛不食復借之於民石得八斗又以農忙無力搬
取賤取其本而棄之如糞土秋成徵還加倍不能償是
國家常税本該一石新舊併徵計以加耗而併納三石
矣其餘為官倉船戸失陷者不可勝數事發到官枷紐
連歲無追徵者省部明見此弊略不置議愚謂倉官各
選品官廉慎幹局者充增餘失䧟明立賞罰以每歲所
著錢或減租税之半折納交鈔以二項錢偏置敖房實
為便當
匹夫歲費
父母妻子身計家五口人日食米一升是周歲食粟三
十餘石布帛各人歲二端計十端絮二斤計十斤鹽醢
醯油一切雜費略與食粟相當百畝之田所出僅不能
贍又輸官者絲絹包銀税糧酒醋課俸鈔之類農家别
無所出皆出於百畝所收之子粒好收則七八十石薄
收則不及其半欲無凍餒得乎又為以上三四十家不
耕而食者取之所以公私倉廩皆無餘蓄矣
試典史策問
即今司縣司吏起身寒微素無祖考遺留産業貲財本
身不會士農工商止仰月俸養廉然而食則粱肉衣則
羅紈鞍馬奴僕與品官無異妻妾首飾金珠衣服金錦
文繡與命妻富室無異所居之室高堂華屋不知所得
從何而來假有編民游手好閒頻飲酒食肉必為鄰人
弓手里正所疑此人不務實作活每日如此受用伺候
刺探得錢因由必得其姦司縣司吏奢華如此略無一
人窮究詰問反致當路權要保舉廉慎未委虛的仰一
一答問
古今設官置吏選取人才為官者必須通曉政事長於
判斷推勘刑名詞訟使民無冤抑推排差役賦税貧富
均平六事皆辦百務具舉斯為稱職為吏者案牘明敏
刑名嫻熟無稽遲無違錯斯為稱職不稱職則自有彈
舉之有司不才者合退罷則退罷今皆不然取勘歴任
月日動皆二三十年試以才能則百問而百不知豈有
身為吏人不識字不解書算不通刑名案牘止以勾當
年深縣升之州州升之府府升之部部升之臺院都省
出職為品官當要職外任則承流宣化内則參決大政
綱領郡縣取人如此是邪非邪為官為吏不自慚懼猶
懷悵怨職小官卑以為虧已事當何如仰一一答問
