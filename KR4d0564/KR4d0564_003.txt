梧溪集卷三
元王逢撰
菜亭四詠(有引)
菜亭者先君庫使之所作也賜進士及第内御史圖
烈圖敬夫書扁江隂儒學教授閬中邢泰亨翁為記
先君年六十輒不仕日課童治圃為徑必直蓺蔬必
方嘗指謂逢曰小子識之此類吾性也先君没之二
年逢忝部使者薦又明年江南務殷由是無仕進意
而以先志是守并賦四詩揭亭間或尋聲于琴或倚
歌于缶退然自樂殆相遺于人世也
其黃獨曰猗歟黃獨質土德玉惟德惟質是以有葉有
實凱風至矣青青始蔓雨雪既雱爛其几案富貴無常
人或汝忘予敢食言長鑱在傍長鑱在傍貧賤之光匪
貧賤之光隠淪之慶
其蕨曰彼美者蕨歧蹄而茁齊魯之人謂菜之鼈雷風
發春競擷于山久獨不食神往來于山間慨昔君子夷
齊園綺夀考以終猶愈饑死饑弗忍師考終是期衣薜
帶蘿聊從而嬉兮
其黃精曰葉之菁菁如竹葉之青厥根孔美食之可以
長生朝陽之燠時雨之沃君子有之以備旨蓄吳之野
土力貧培隠德樂彌臻孰謂芝也不如薇也
其蓴曰蓴之潔貞蕰藻其朋蓴之芳烈蘋蘩其列曰絲
曰(闕)可羹可菹君子素貧念不到鱸五侯之鯖大官之
羊鼎折餗覆溪毛無傷登我籩矣薦我先矣載被我弦
永弗諼矣
黃河一首贈胡璉師貢
黃河濁流其源自天四方交亂莫知誰愆靡亂弗寧靡
濁弗清小人之亨君子之貞君子之貞惟道是友小人
之亨乃罪之首雖曰無家有琴有書朝誦暮絃何樂之
如鸝黃其羽集于嘉林願言似之永懷德音
小山招隠辭(有引)
小山招隠者雲間孫稷長慶别業之名義則左太冲
反招隠也長慶言行謹飭嘗為文學官兵興遂不復
仕讀書賣藥于横雲山之支隴有壁峭立泉涓然出
壁下有石空中擊之有聲日歌樂于是蓋期與明哲
士終老焉辭曰
横雲分兮一股壁鐵立兮石奏鼓桂樛枝兮荃有芳吟
玄狖兮白鶴舞君胡為兮塵土弦我琴兮歌我招泉冽
寒兮天泬寥月高露瀼兮車音遠迢心悵惘兮不成消
搖君之盟兮孔昭言採兮可菹言釣兮維鱸渭濱商顔
兮其道匪殊治亂使然兮出處異趨載絃載歌兮兹山
之砠君之來兮毋遲其驅
故内御史尼格氏圖公挽詞(有序)
公尼格氏名圖烈圖字敬夫燕山人國初大父長信
州永豐縣因家焉父布哩葉圖薩從文皇帝潛邸官
至靖江路總管素無子至是媵産公有異年甫冠及第
上親覽策曰必世臣佳子弟也何以知吾家事若是
其詳耶授集賢脩撰中丞馬公伯庸妻以妹累遷南
臺御史按治湖廣江浙咸有聲威順王素不法漁奪
山澤之利尤甚民苦之出數百里告漁奪狀公一無
所貸還之民論奏王罪乃降爵土王憂悸不知所為
會赦免福建廉訪司凡御史至堂幄地衣盛設金繡
公命撤去及視事莫不震懾曰慎毋犯狀元御史比
還内御史某挾私劾某官公以失糾察去職尋三臺
辨明除湖廣省副理問不赴遷生母潘氏縣君葬北
上拜内御史以疽卒壽三十七公短小凝重眉目秀
朗官居巷處言行一致愛豫章山水留寓頗久歲一
至豐為女兄壽女兄誓不嫁悉以已租贍之異母弟
早孤長以廕讓族弟特格爾依公學登乙酉進士第
朔州同知子某
篤公産南州胞有紫白異襁襁未勝觿生母痛先逝操
危慮也深十九面廷試詞旨極懇切奏讀驚侍衞文皇
至親覽天眷邁恩例瓊林宴狀元銀屏會佳婿花交歸
香署草偃迂絲轡要職尋屢遷中朝適無事南臺按三
省文物紀綱地御史象執法獨見公不愧先時威順王
畋漁盡民利昔縱魚鳥樂復奪士馬氣閩部俯交廣蠙
犀蔭榕荔從容撤堂幄蜑海肅秋霽譽重謗由興才大
衆所忌繙然遂孝思遷葬返北冀女兄老閨閣誓不通
采幣歲展骨肉歡均財及諸季最幼陟龍(闕)家學益名
世顧予駑鈍姿激越千里志還鄉理書劍承拜内驄使
將依東道光竟灑西州淚脩文得顔回前席失賈誼山
房懸蘿月(公嘗為予書蘿月山房扁)神采形夢寐盛蹟在董狐兹焉
述交義
故東流尹陳公挽詞(有序)
公諱文杰字漢卿號默齋毘陵人也父業醫母張氏
憐其好學每質簪珥奉師會宜興鉅室蔣竹徑病公
侍父往就留其塾卒業久之客有寓公過蔣一見納
為友寓公赴浙憲使遂薦授慶元儒學正至則浙東
帥重之俾二子從二子挾貴胄無弟子禮又羣蒼頭
臂鷹鷂日躪躤無度公麾蒼頭去弗聽乃朴教二子
曰吾授堂帖一通班官耳義猶受天子命天子有聖
旨諸王駙馬不得擾學校汝敢是乎因奪一大鷹縱
之蒼頭走白其帥帥怒喚公衆為公懼止之公曰吾
有聖旨在竟往帥詰曰縱鷹有之乎公曰鷹不縱帥
有罪具言云云帥竦立曰是愛我也遣蒼頭出謝竟
護公歸既辟為其掾一郡大驚滿考除本學教授再
辟掾淮東陞兩浙運司知事丁母艱服闋改江隂知
事三載擢東流尹推贈父宜興判官母宜人即謝病
歸逾年卒壽六十九先是公長郡幕里人殷數請託
先君拒絶之殷銜恨誣行賂告分憲屬公逮繫公復
憲官曰典史王某者清謹人也杰交其子逢亦未始
識一面萬萬無是事惟體察之憲官韙公言獨不問
後逢見公于家無一言及之其平生行義率類此公
負詩名監丞陳公旅以兄弟禮最親善嘗誌其母宜
人墓子在有文學遭亂憂悸死孫一
東流家本醫少貧困閭伍賣藥粗給身力學忍刺股祖
瑩良苦志黃憲早稱許參术收狄籠芝蘭羞謝墅繡衣
驄馬郎遂有茂才舉尋典四明教絃誦喧兩廡元帥勛
舊臣遣兒授訓詁其奴臂鷹鷂躪躤聖宫宇毅然掣錦
絛麾去莫敢侮同舍為公懼公且白大府帥歎禮遇加
擢掾器三語再遷東淮閫參贊妙材諝郗超幕兩登單
父琴一鼓先塋罷焚黃長嘯即解組桑榆晚留景奄忽
悴風雨送喪阻范式能詩失阮瑀憶昔忘年交瓦缶視
鍾吕虞揭歐黃輩恨不與披覩間話良天時盆繰罄餘
緒况于魯連義歴歴在肺腑遺孤喪亂中揆分合予撫
嗚呼同漂零清秋益愁佇
故空谷俞先生挽詞(有序)
先生諱遠字之近號空谷江隂鳳歌鄉人也其先儒
起家至先生貧隠居教授能行古道毘陵孫岵以先
世舊依先生待如新知卒殯焉頃年疫傭奴病乞歸
先生曰慎毋疑疫氣相染其善調護踰旬死時兵興
山林盡赭人死多委之壑或以是請先生曰生盡其
力死棄之溝中不義也單出為棺窆歲暮春里氓舁
木偶神遨井落間至先生門適所舁重而止舁夫告
家姥曰神靈報施影響捷宜急祭燎旗下否則殃及
矣姥笑曰木偶何能為主人歸吾家爨下物耳衆&KR0787;
眙去族姪裕親歿有佛者以佛事為解裕毅然曰吾
諸父嘗謂形神既離地獄何有今乃自誣親有罪不
孝孰甚佛者慚而退其善行及人率類此先生骨貌
清卓類有道者長于古文尤嗜詩亂中吟詠不輟嘗
自叙詩曰蟲之&KR1415;&KR1415;鳥之嚶嚶機動籟鳴豈得已而
不已乎不得已乎耳于以見其出乎性也壽七十二
子樵孫庠序
空谷俞先生言行慥慥爾襄陽一耆舊東魯古君子奕
葉蘭桂芳晚見長松倚野鶴夕警露天雞晴影水神清
凝高寒眼碧照烏儿州閭董善良工俗變淳美削跡門
徒僧罷迎藂祠鬼貧交有孫岵推食養没齒義聲及畊
奴亦免溝壑委遭亂接淅行帶索並萑葦兒樵性至孝
承順若居里先生但微吟落句益竒詭玄洲摘芝秀翠
嶽決石髓咸瞻星應庚忽夢歲在已栝羽鏃礪道蠠勿
甚提耳忘年感孔融赴弔愧徐穉霜晨高鴻邁獨櫂五
湖涘為歌雙梧歌(先生作此嘗挽先君後附)林哀朔風起
客行天下半波流日滔滔卓然王幕長獨詣見所操
西風吹黃鵠瞥眼雲中翺無彼升天翼欲飛詎能高
讀律三十年弗離州縣勞歸休青山郭緣溪置屋牢
種瓜以為業不復求其曹饌甘盤有魚飲旨尊有醪
兒賢曲奉養末暮樂陶陶奈何百年期懽忻變號咷
望見雙梧樹我每涕沾袍梧樹奚足悲迥躅于焉韜
故贈江西省左丞諡文節汪公挽詞(有序)
公諱澤民字叔志號堪老真逸以春秋登戊午進士
第累官致仕禮部尚書歸宣城淮人闖境公倡鄉子
弟保里閈會城陷遂遇害越七年詔贈江西省左丞
諡文節逢見大夫士每稱公性廉學尤慎許可嘗推
官平江任法恕允獄多平反垂代題春帖云及瓜當
此日行李似來時迨今為實錄再推信州太夫人道
病公屝屨扶箯輿以行比至總管秦從龍謁謂曰今
晚可就職脱太夫人不諱吾能率僚屬賻襚之不然
喪誰與舉公曰匿親病而上官是遺親也遺親不孝
覬官斂而私親是貨官也貨官不忠不敢惟命太守
苟推仁湯藥是饋則母氏更生是望某拜德侈矣秦
靦而退太夫人卒服闋起知兖州文教大行僦廬問
學者數十百人流民過其治勸義賑之能聞召待制
翰林與脩國史當時大臣有傳旨奉金幣鞍馬求撰
其勛功之碑者卒辭既大臣罪謫傾朝服公先知陞
國子司業集賢直學士尋告老云逢于公無半面雅
荷不鄙夷嘗賜詩序竊愧蔑以報稱也姑述其槩系
以挽詞
嵇康貴神交梁鴻重懷賢古來知已遇詎在相摩肩仰
惟文節公清白忠孝全天禧光禄後五世衣冠綿讀書
敬亭裏射策香案前半刺久鳳栖一麾遂鵬鶱宫壺酒
賜縹太乙杖吹烟鬼泣脩史筆門泊問字船疏廣忽引
去傾都望如仙浼浼宛溪水畇畇溪上田鰕菜薦嘉豆
鸎花照堂筵至正乙未間星狗光孛然首倡捍鄉井淮人
竟扼咽侯伯竄草間丁壯死墓邊執公義不屈子姪尚
控拳詈言今顔杲勁氣昔鄭畋臣素奏我皇褒贈著史
編憶昔太平日高名南斗懸忘我襪線才贈我瓊琚篇
陋鼎飾金鉉爨桐被朱絃鼠朴免售鄭駿骨期市燕空
谷一蛾眉衣袖馥蘭荃思君限楚水日夕魚風顛青燈
耿漆室裋褐望杞天老成嗟已矣客淚雙迸泉再歌宋
玉些黃鵠高迴旋
寄丘都事
曩僑西湖西遂識東家丘平生五經笥聲價千金裘借
地營茅堂湫隘不容輈文犀水蒼珮無時顧岩幽畦蔬
何青青一飯常苦留推論當世事過許倜儻儔别經喪
亂年廬墓兼百憂上馬即擊賊恐貽孝子羞伏承從大
軍烽火空三州生還總𠢐面望拜多白頭荒原露草根
舉鞭枯骨收捷聞詔東討朱夏行清秋黃池正觀兵移
戍浙上流觸輪避螳螂撼樹憐蜉蝣祭遵日雅歌道濟
夜唱籌所在成相業正自出軍謀月落紅蒼莽熒惑光
射牛白蛇橋長淮睥睨龍驤舟君懷靖四海且復掛吳
鈎機務信有暇緘詩寄滄洲
寄李守道(有後引)
西湖有竒士少負不羈才酒外嗜八分席地畫青苔妻
憂缾儲罄虀甕(闕)開煮雪白石窩捫腹視三台久安
素貧賤惟恐富貴來風塵澒東南衣冠就衰隤慟哭岳
王墓北走燕昭臺平章造次見符檄隨所裁徵兵復三
州疾如破山雷無辜起塗炭寸管萬牛回釋褐慕董生
玉帛讓輿擡丈夫誓(闕)良可哀時予客左丞遠
愧鄒與枚禦寇書(闕)翩然返蒿萊籋雲仰驊騮失道
甘駑駘天風蕣花落離思浩江淮願言輟予想曠野多
賢材
守道諱介石性爽邁(闕)
以書見省臣命草符檄遂器重之授松江府提控案
牘從守鎮江後鎮江失守以不屈辱而死煮雪虀甕
白石窩皆其齋居室名
三貞篇寄納琳哈喇參政幕下僚友
梧西女陳氏顔色絶勝玉阿耶燈窗下古傳常暗讀義
須嫁宦(作官)人麻枲心所足兵麾忽東指烽火蔓平陸魚
鼈遭顛連雞狗同迫迎(作逐)猰㺄哆其口反噬机上肉母
子泣相誓寧死不汝辱春輝黯門&KR0925;寒日照鬼錄皇天
實鑒臨家廟為慘肅(陳氏母曾宋直講確之七世孫女)髽婦(惠婦吳俱縣人一作)
(里人)亦在難自判受命獨臂血濺賊袵賊歎為斂縮差差
白刃間偉節驚耳目荒野雲雪暮緬想會深竹水流風
悲鳴星迸萬羽鏃回首陷沒地何限委溝瀆大參行當
來卹典具簡牘前湖百世祀(謂五代時烈女何氏)明妝儼車服從
以雙素鸞配享疇敢黷孤蓬任漂轉餘齒寄草木倡兹
三貞篇庶用矯浮俗
奉(闕)左丞觀射石幢門外
前徒驅干旄後乘咽短簫君侯美裘帶白馬金轡搖道
出石幢門春始轉柳條公堂俯平曠武士集英翹離立
控角弓百步建錦標眼空熊渠虎臂落李廣鵰登降禮
數新賞罰號令饒忘歸迸寒星決拾迎鮮飈失鵠固自
恥破的奚庸驕先王用觀德今此樂賓僚龍勺暎彝尊
玉帳(闕)客卿忝末至屬賦軍中謠川澤魚上冰野
烟尚蕭(闕)詢幽隠聊以示逍遥民情自兹得無復
慮三苗
送楊子明知事從觀孫元帥分制沿江州郡
寒日動大江鞍馬散滄洲漚光滅沒外迥見冰梁浮壯
士無人色旗羽風飂飂楊君志弧矢笑被黑貂裘祭軷
千仞岡掉鞅萬斛舟先聲掠淮甸遥制三邊州元帥統
將權言責在軍謀一言關興喪跬步分陽秋天地屬閉
塞波伏蛟龍湫孤烟起天際薄暮青轉幽百里静雞犬
豈但窮兵由雪貿薺麥生猶聞鑄戈矛頻年竭土壤經
時委川溝行其所無事凋瘵或少瘳耀德不觀兵當今
第一籌君昔甚惻隠曲宥千俘囚歸裝輕于葉廉價重
琳球敝邑蒙薦臨多暇獲讌游鳳凰巢阿閣黃鵠直遠
投菉竹霜實繁知止疇與侔蘆根短刺水鸒斯空啾啾
顧予麋鹿姿蓬藋翳林丘行藏任本性道義期加脩
雨坐梧溪精舍
青梧隂四合長夏含秋清及兹積雨晦(闕)水衣生别
巷鶯聲歇香烟鵲尾横(闕)溪上思千載一時并
夜坐
落日秋氣昏回溪夜噴薄幽花欹露榭孤螢隕風閣冲
襟謝煩歊廣簟生離索躧履望明河南天正飛鵲
繆孝子(有引)
孝子名倫字叔彝年甫冠博識能文本東平人侍父
宦游于杭至正十六年淮兵執其父將殺之倫哀號
乞免弗聽傾家貲贖父命又弗聽乃自縛請以身代
于是父見釋而殺倫前鄉貢進士樊浚言之予悲倫
之志行不大顯也為作琴操一首期聲傳無窮焉
父存兒死兮兒可再得父死兒存兮兒其天殛聽代父
死全兒職於乎人心不泯兮亂有底極
葵蘭贈孫孝子彬(有引)
彬值揚州兵變負母而逃兒女散失頌者美其有慈
烏之義而未及䑛犢之愛焉故予賦葵蘭一章
葵衞其根日月燭之蘭茁其芽雨露沃之兵變倉卒兮
負親而逃山川險阻兮無乃親勞上天孔仁兮命也兒
遭
義僧行
世降道淪喪盛事罕見之我歌義僧行蘄取國士知僧
臻生夏浦俗號徐大師勇敢重意氣赤手可獵麋張忠
郭解流任俠不計貲臻願出門下致(一作效)死誓不移盜
尋寇馬洲魚肉乎蒸黎元戎堅營壁大姓深溝池壯哉
張父子分率脱項兒父擒子死難家不得斂屍臻聞切
齒恨恨死不同時夜即操斧刀奮身斫籓籬徑入牛宫
内斧斷張縶維手殺盜六人力挽間道歸妻孥拜堂下
金幣謝所私上公賜巾裳欲以好爵縻幡然掉臂辭還
山弄摩尼方今國步艱中外罹瘡痍銅虎盡懸綬鐵馬
誰搴旗嗟爾匹夫臻足張三軍威何不食君禄為君靖
淮夷收名魯仲連千載為等期天秋黃葉脱日暮玄雲
馳歌詩節鼓吹用壯吾熊羆
壯士歌
明月皎皎白玉盤大星煌煌黃金丸壯士解甲投馬鞍
蒺藜草深衣夜寒劍頭飲血何時乾
義兵謠
春虹白冬草碧八月黃河火雲赤將衣我衣更食我食
望塵走馬當殺賊
寒機女辭
鴛鴦機滿東西舍雪繭繰來日相射世俗競染紅藍花
妾心鍾愛金絲柘君王錦繡焚殿前天孫鳳梭蛛網懸
織成雲霧製龍衮萬一薰香分御筵
朱夫人(有序)
夫人諱元琇江隂知事朱道存之妻都漕萬戶費雄
之女也至正十六年江隂亂夫人依其父居松江之
上海未幾上海縣陷苗軍復縣大掠夫人驚遽出卧
内時苗手刃以入將犯之夫人怒叱曰吾貴家女貴
家婦夫君見勤王汝本官兵奚為犯我投釵珥于地
苗攫之去既苗沓至索貲無有遂驅迫就道夫人揆
不免乃攀堂楹厲聲曰吾義不辱苗狗忍辱我耶比
遇害爪入楹木血沁于指哀哉始先君庫使解官歸
里逢適主于其家每與盛宴輒缺然若不甘者知事
言其故于夫人他日復宴夫人親為别具饌命子文
博文禮舁示逢曰此奉尊翁自是以為常明年逢過
其地嗟夫人之生也柔惠足以德于人歿也貞烈足
以表于世謹為辭以弔之辭曰
青薲花白浦水黃雲日黤慘風悲凉停轤西向三酹觴
旂旌葆幢來混茫若有人兮凜如霜星流電馳惟(一作誰)
可望微言夙習大洞章功成拔宅居帝鄉鵲河蟾竁肆
翺翔笑援北斗挹酒漿帝曰欽哉無太康下為叔世扶
綱常進規退矩禮自防釵荆裙布今孟光尊姑養之植
德堂(朱氏堂名)堂階珠樹聯瑶芳明璫蒼珮森琳瑯撾鐘考
鼓樂未央楚氛遮天耀天狼飄然歸寧父母傍正坐漆
室憂葵傷官兵寇我加劍鋩昊天倚杵忽變桑身有濺
血無迴腸稽首再拜淚兩滂囅焉直上驂鸞凰(以下原)
(闕)
殺君之餘春風紫燕停紫衢錦纏繡絡舞鷓鴣胡琴秦
箏間吳歈酒面花影紅扶疎君樂滿座容顔舒再拜壽
君明月珠願君世世金虎符縣籍無我甘樵漁
君家柳
君家柳萬株一色鵝黃酒龍鱗波暖裊翠烟飛花直渡
江南天倉庚立曉燕穿午薄暮啄木聲丁然腹中螙蝕
皮齧馬舊隂半減金城下長條短條屬行人猶有持斤
睨之者秋來大地落葉鳴心憶陽春泪如瀉
趙氏雙珠辭
遊鯉山石高孱顔遊鯉溪水清洄灣中有峩峩青結鬟
望如春雲不可攀壬辰仲冬寇蜂起乳臭將軍先披靡
民人顛連社稷圯我固當為貞白鬼後來(乙未年)小妹復
被驅亦葬魚腹全其軀山高水清幾千載虹月夜貫雙
驪珠夜深鮫宫屏機杼風吹草寒髑髏語何由生長江
沱間及見王雎鼓衣羽願回堯天行化日女子有家男
有室地下甘心燈似漆
夜何長三疊寄周參政伯温鄔僉院本初
夜何長日苦短夜長復寒日不暖深林大薄鶡鴠滿尾
頳魴魚遊纂纂千年古鉄紫氣纏赤帝當之白蛇斷中
朝老臣雙珮蒼憂心鬱紆寢息忘鳳凰在笯驥服箱雪
埋石棧冰河梁夜何長六龍回轡東扶桑
夜何長日苦短夜長復寒日不暖蒼梧九疑雲思遠驚
鴻亂落夫差苑漢家騎尉雙龍蒼酒酣起舞隘八荒疾
風吹沙百草霜玉缸朱火青凝光夜何長帝車高轉天
中央
夜何長日苦短夜長復寒日不暖欃槍參旗燭雲䍐樹
樹梅花落羌管江南布衣雙髩蒼歲闌獨立氣慨慷衣
冠禮樂制孔良路迢無由貢明堂夜何長啟明耿耿天
東方
梁溪行贈嚴子魯參政
梁溪之隂太湖陽錫麓西下盤羊腸土俗鷙悍民鴟張
負固不貢亂典常明公是時騎飛黃三尺白練揮冰霜
西定汝穎南保杭復來觀兵周處鄉方將增陴深浚隍
楚氛一夜掩斗芒奉頭鼠竄道相望獨有殉節臣姓楊(謂文)
(載員外)明公退此招散亡昔我仇寇今顔行千百之衆尺
寸畺日食蒲螺草塞創戰十六月莫禦當誓欲手舉東
南綱赤葉楓落鴻雁翔淮閫共戴吳天蒼金戈煌煌旆
央央旋師城闕從鼓簧父老羅拜勸酒漿武惠厚德宜
爾昌龍衣封錦來尚方璽書錫命登岩廊吾君論功邁
漢皇屬國肯負蘇中郎事業益大身益強不忝異姓汾
淮王
奉陪神保大王宴朱將軍第聞彈白翎雀引(有序)
白翎雀燕漠間鳥也初世皇命伶官石德閭製白翎
雀曲及進曰何其末有孤嫠怨悲之音石德閭未之
改而已傳焉戊戌冬淮藩朱將軍宴大王于私第逢
忝座末時夜雹霰交下衆賓相次執盞起為王壽逢
亦起王命左右鼓是曲且語製曲之始俾歌詠之逢
謂纘事本實左氏所先故鋪陳興龍大略而不暇他
及也
玄隂亘天雪欲作將軍西第夜張幕銅盤蠟光紅照灼
四座傾聽白翎雀雀生烏桓朔部落大樸之氣元磅礴
地椒野穄極廣莫穹廬離離散駝駱黃羊蘆酒雜湩酪
鷹狗畋獵代耕穫太王肇基不城郭青春建&KR1060;宵罷柝
聖澤滂沛蔓綿絡風淳俗龐法度約乾端坤倪露冲漠
羽毛鱗介並飛躍庭祠歲響咽管籥雄雌和鳴莫我樂
帝皇赫然太陽若八表晃蕩氛盡却前驅屈盧從緐弱
睢盱嗢咿萬狀錯遂朝玉帛解組縛大明宫開夾花萼
文監武衞盛材略葱珩穀璧暎霜鍔五雲䕫龍奏韶濩
九苞鳳凰降寥廊德音威儀匪予度萬姓拭目瞻阿閣
軒轅伶倫兩冥寞八十年來事非昨優麀雜亂人道削
咬哇哀淫頌聲鑠皇孫讓賢執鼓鐸巾羃鵲尾黃金杓
殽烝體薦嚼復嚼巴渝舞隊驩回薄供奉革鞜衣狐狢
銀箏載前酒載酌延秋門深魚守鑰緱山遠度吹笙鶴
淮南昔者鷄䑛藥千乘之國棄弊蹻方今羣雄自開拓
拔刀把矟爭刺斫為臣義同葵與藿將軍固合鞭先着
蓮壺漏沈薇露涸枯梢號寒風隕籜百禽啁噍雹霰靃
冰花亂點真珠箔箔中呱呱情陡惡供奉砉爾停絃索
吁嗟白翎將焉託有客淚下甘丘壑
奉陪杭右丞程禮部以文字文憲僉子貞魯縣丞
道原宴周左丞伯温館舍時聞河南李平章恢復
中原
西湖館舍開新秋三峰倒影紫翠流白馬彫戈駐逵道
金魚玉佩羅林丘二孤五老獨神往八公六逸同天遊
時維小康况大比萬乘少紓東南憂如澠之酒官寺送
風生酒波鱗甲動荔子漿凝赤露香鵝肪炙作黃冰凍
歌袖頻熏婆律膏渴羌解奏參差鳳右丞閥閱霄漢逼
諸叟文章臺閣重罘罳駸駸落日涼菱花蕸葉掩冉光
驚飛先自有鳥鵲寡宿未必無鴛鴦堯封禹跡烟莽蒼
宣髮固短憂心長側聞汴破濟欲下百姓亦望臨淮王
山人厭亂喜莫量笑整冠帶為舉觴醉後不登嚴武牀
惠孝子行(有序)
惠孝子名連字子及曾大父疇累遷寶章閣待制常
德知府致仕司農少卿卒翰林池聖夫銘其墓曰金
玉其相表裏無偽槩可見矣子及受學于陸子方先
生嘗述江革郗鑒二贊其贊江有曰兒力甚武母安
勿怖兒身既豫養不可窶前行弗獲後顧則逼我心
欽欽卒與盜即母兒一身安能異塗兒亡母亡將焉
用俘其贊郗有曰民儉于食累累為瘠推活君子職
敬惟德君不苟活念我二兒骨肉之恩生死共之弗
䘏爾生胡後而死氏志弗獲全是口體士矜誦之後
江隂亂挈母俞及諸甥姓間關百罹避地吳下逢嘉
其言行贈之以詩
吾邦有龍虎村中有宋朝司農惠公之曾孫司農三登
巍科蚤選衞王婿兩作茂宰一出漢朱轓百年雲散金
碧氣衣冠禮樂八九存曾孫自號轣轆生又號蹇連子
負材弗施甘與世相忤未嘗入城見州尊或逢夸毗徒
掉臂決去如林猿日但讀書蓬蓽門講畫授弟子愉婉
問清温堂前植橘堂後樹萱百畝之田五畝園征夫道
暍馬汗赤抱膝方看高鳶騫優哉游哉樂難諼柔兆涒
灘歲天狗闞丘樊達官大家驚潰奔水鮞陸䴠盡啗吞
是時轣轆生悒僾膺屢捫非不能持梃刃佩猳肫靖鄉
國清札昏母年八袠罔極恩外甥在侍傍無援誓全古
孝義坐使薄俗敦攜扶于野褰涉于亹慘冐霧露饑採
&KR0008;虋妻孥臬兀兵火際亦解委曲奉壺飱天道昭著神
佑護卒得命脱蟻聚并蜂屯蹇連子蓋嘗口撰江革郗
鑒二贊累百言文焰炳若星斗繁聞諸人梟者褫魄示
諸人獍者喪魂江郗名與垂乾坤乾坤蕩蕩敞帝閽我
歌三反烏滿原春風一夜回孤根
題三馬圖
卷開三馬風雲起誰其畫者趙學士渥洼舊感驪龍精
禹門曾浴桃花水並馳定是不契需合與周王八駿俱
烏騅赤兔售非主千金之骨成泥土丈夫懷材莫愁佇
鶴招(有序)
予友曹炳氏畜雙鶴于皆春園露昕月夕巾烏紗被
氅衣與之弄影接武林壑間若超出世壒物我相忘
者數年辛丑秋一日雄嗒然悲鳴驚視之雌折足斃
石﨑下心甚悼焉為援華陽故事用玄黃幣瘞所居
貞溪傍既封其土屬逢賦鶴招誌諸石
馬之死也埋敝帷鶴之化也招予辭啄青田芝飲瑶池
冠朱衣縞玄裳垂神仙中人受以羈日遨寥天驂鳳螭
良苦未若歸來兮風塵軒囂波浪瀰鶀鴈羅鸗弓繳悲
主家天開林壑姿石矼魚影布參差露昕月夕苔莎滋
引吭和嗚舞僛僛關雎之樂不可支胡然孤雄怨仳離
主亦為爾意凄其蕙帳燈灺香倭遲臨臯道士夢經時
不信視此冡纍纍
歎病駝
狂夫東遊乘白騾道路適遇病槖駝紫毛無復好容色
肉鞍尚聳雙坡陀南人從來不夢此私怪目擊臨干戈
泉渠元自控蕃落天苑畢竟連銀河吳郊楚甸水草淺
任重却欲千斤過青袍朝士為起立茜帽番僧時撫摩
熱風吹塵鼻出火積雨成潦瘡生窠牛䖟狗蝨苦嘬血
末由驅除知奈何頻年出師數百萬熊羆獅豹相奔波
豈期獨後死溝壑餘光所及良已多老矣首帕短袴靴
手持鞭策涕泗沱憶昔灤京避暑日氣骨礧峞從鑾和
沈沈金甕夾銅馬裊裊錦帶懸靈鼉服勞輦下藉鬋刷
屈跡澤畔甘蹉跎疇能推廣愛烏義沒齒仰飼公田禾
悼炎洲翠
炎洲翠美羽衣穿花掠藻鳴春暉讓王城頭燕分飛淮
隂祠下梟相依梟不孝翠先死能言鸚鵡亦已矣吁嗟
方郎(闕)起
俞丞獲印辭
己亥七月城錢塘四十萬夫翻汗漿九旬塵沙霾日黃
幾夜草上生輝光凌晨夫長賀得印壇紐瓛文玉澤潤
官曹傳看連六郡丞名適同丞有分君不見侯王昔者
親佩之功業弗建終棄遺城今百雉高巍巍呻吟盡化
為歌詩時來更取左顧龜
烏啄啄唁無錫吕志學
烏啄啄行踽踽朝啼暮號反哺無所䕫龍在朝虎在邊
孝子之心若荼苦天高蒼蒼下厚土耳若無間目無覩
虚簷雨懸燈火青頭白生離夢中聚夢中聚今六霜明
年作歌歌壽昌
張參政手植榆歌(有引)
榆本高出羣木上會兵興山盡童曾孫守中去其半
蔽以藂篠然生意委菀廊廟具固無恙逢一日獲讌
樹下既醉歌之非但歌榆也感參政忠憤嘉守中孝
敬云耳參政名瑄開海漕征瓜哇有大功于朝中當
廕祖文龍都水監職得七品官隠居讀書尤善畫歌
曰
春光堂前蘭坂側孤榆根固亭亭立翦截猶全大厦具
培封敢忘前人德至今龍葱隂滿庭在昔昂藏枝百尺
海窺黑水龍伯宫地瞰炎風瓜哇國老槐並去天尺五
披拂星辰長雷雨寶樹方圍錦絲障虬枝忽斷黃姑渚
野雉由來是鴆媒樓船悔不將童女萬國帡幪歸帝業
半頃苔基系民土兹辰客會鵷鷺羣麟趾公族皆能文
蒓邊膾落鑾刀雪花下酒灧紅矼雲(地有躡虹矼)新烟迢遞
近臣火餘景低徊西晻曛興酣墨汁飲一斗弗嗔書涴
羊欣裙
謝沈奐有章素段(有引)
奐檇李人大父烈字秋田明尚書善琴大德間由郡
學錄累遷常州推官所在著美績奐乞逢誌其墓而
銘曰有學有文有社有民出際盛明考終厥身子孫
繩繩天厚孔仁維秀之鄙維泖之滣德不稱位何百
十人公位通顯公德雅馴我作銘詩過者惟寅既持
謝素雲官段上存宗師吳全節題封蓋文宗所賜分
遺大父者也至是逢貤壽女兄張婦復歌詩謝奐
黃姑舊織機中段題封進入通明殿石硤平鋪月下冰
銀潢倒瀉天邊練上卿適侍玉皇案賜歸仙界訶雷電
法曹得之三世藏未嘗涴點時爭羨山人近宴采藻亭
奐也求撰墓碣銘蟏蛸蛜蝛滿秋思篋笥出此驚爽靈
碧桃色染東極露白虹影貫長庚星吳都繭絲紓皓彩
漢苑芸草留餘馨雲聯朵朵不斷脚怳惚駢飛萬淫雀
方空吹綸何足數賨幪火毳宜高閣用裁朝服佩龜魚
用製道氅騎鸞鶴以予貧賤合鯨卷多爾孝敬難馬却
女兄日誦大洞文十年著破玄霜裙到家貤壽非矯譽
所貴來自先帝君風塵盡室幸苟活江海故交能致勤
興至援筆報萬一或者盛事相傳聞
華韡堂
邵棠大父遭兵驅髫稚北行形影孤湩飲肉食調狗馬
白晝快樂夜憂虞曾冰塞磧際草莽行搖飛鳴嗟雪姑
遥知親老兄侍側贖子購弟金不惜卅年目斷苦烟霧
一日書(闕)返鄉國殺雞上冢木已拱對花吹塤春盛昔
棠也與棣永孝思華韡堂開胥浦湄亂離復見田氏樂
急難無愧周公詩今者魯衞政教衰有甚煮豆然萁時
願保嘉樹長華滋雪姑並巢連理枝
同曹傳幼岩承平文允宿張會嘉西齋
鄉中三人清似鶴異縣相逢宿茅屋疎忩金波地流月
連榻翠寒霜入竹一人袖攜詩一束同有女兄身亦獨
一人舉室葬魚腹不欲云云淚盈掬長松樹倒哭杜鵑
搖搖寸草春風前春風尚許草報荅過江上冢知何年
過江上冢待兵戢登堂互拜親無及亂離孝友莫我期
雲霄事業須汝立東家枇杷花滿林遠山秀列九青簪
甕頭濁酒蛆浮白天外徵書鶴送音
黃道婆祠(有序)
黃道婆松之烏涇人少淪落厓州元貞間始遇海舶
以歸躬紡木綿花織厓州被自給教他姓婦不少倦
未幾被更烏涇名天下仰食者千餘家及卒鄉長者
趙如珪為立祠香火菴後兵廢至正壬寅張君守中
遷祠于其祖都水公神道南隙地俾復祀享且徵逢
詩傳將來辭曰
前聞黃四娘後稱宋五嫂道婆異流輩不肯厓州老厓
州布被五色繅組霧紃雲粲花草片帆鯨海得風歸千
柚烏涇奪天造天孫漫司巧僅解製牛衣鄒母真乃賢
訓兒喻斷機道婆遺愛在桑梓道婆有志覆赤子荒哉
唐玄萬乘君終靦長衾共昆弟趙翁立祠兵久燬張君
慨然繼絶祀我歌落葉秋聲裏薄功厚饗當愧死
長樂未央玉璽歌為秦景容總管賦
赤龍銜日照赤子白蛇横斃烏騅死東風吹冷咸陽灰長
樂未央連闕起昆吾寶刃截瓊肪隂文小篆雲漢章盤
螭作紐徑二寸歴歲四百傳天王黃星孛明銅爵舞銅仙
淚泣如絲雨盜將神器竟不歸璽亦漂淪頻易主使君
購得心良苦君不見豐城有劒氣上衝米船也貫滄江
虹陋歌先附蘇卿鴻
題余道本所藏大父元善號竹所卷(有序)
元善諱有慶本韶人十二世祖靖仕宋諡曰襄有七
世孫哲通判嘉興幼子昇贅華亭朱氏遂占華亭籍
又五世至元善讀書慕義粟補司征官既不樂仕以
隠德終蚤歲提刑陵陽牟瓛雅重之後浙憲使薊丘
張雲鵬宣州推官浦城楊載鄉貢進士江隂陸庸四
明陳沅咸交焉題誌具在子允中繼歿竹所亦廢為
烟墟露莽道本敦儒行情有不勝言者屬予序卷末
且徵詩云
丹霜羽人粹且温系出慶歷名臣門戚然袖出竹所卷
前輩留題今具存竹所當時棄官日箖箊&KR0034;&KR0034;氣深密
大中參差鳳叶鳴小宜扶老鳩為匹嘉魚有羹尊有醑
何者是賓何者主一碧寒光谷水潭萬玉秋聲石窗雨
喪亂相尋廿載間斬竿採箭不曾閒花羅珍護陀尼錦
月朗天空飛珮還
敬題汪氏天馬圖
世皇勃起燕雲開網羅六合蒐英材許公劉公駕萬乘
奔走扈從皆龍騋流傳駿骨八十載始見拂郎天馬來
天馬來光昭回却追電殿奔雷周圖揭贊漫汗九垓星
房元精降恢台鍾毓水德真休哉金溝柳拂青毰毸弄
影路寢鳴義臺今或以之靖氛埃三衞七校紛後陪芻
豆莫漫肥駑駘芻豆莫漫肥駑駘
歲星漸高贈王伯純進士
歲星漸高辰星光鎮星不動天中央熒惑退舍太白斂
晝芒南斗尚爾雲微茫有美一人被褐裳思君思鄉垂
十霜馺婆駘盪氣鬱蒼王屋石室岌相望願陪先驅弧
四張歲星輔日照八極還種祭田汾水陽
喜聞整飭臺綱詔至是日雷雨因感時事寄何憲
幕
幾年十月百蟄驚今年二月雷發聲陽和一氣轉大地
忽忽草木回勾萌白頭傴僂賀新雨惟恐天威咫尺收
砯訇綱常錯亂雅道壞誰本王度加脩明何物梟獍徒
遂害烏鳥情(謂盜殺越守實臣格埒克固)烏鳥昔日辭桂枝集枳荆超
遷柏樹朝陽鳴啾啾衆黃口寒喣饑飫賴生成颶風翻
橧巢銜枯復經營其雛寖長大不但反哺報所誠梟刳
腦獍磔腹嗚呼烏鳥卒存孝令名我有三尺蒼龍精亦
欲為帝擊不義除不平况君揚翹舒英如鳳翔九仞如
玉價連城君奚不進臺中評令人思之涕泗横蘇堤柳
青驄轡輕暖紅花霧撲野鸎黃縢官酒瀉山綠而乃醉
踏湖上晴碧雲裔裔東南征
題紅女二圖
春閨寂寂春漏長美人梭度金鴛鴦綠雲蔽地柳隂合
紅露撲簾花氣香遊蜂釀蜜燕將乳準儗郎來裁白苧
衣成稱體復稱心不惜尊前為歌舞
疎星不流孤月耿銀河散落霜花影翡翠巢虚小閣寒
蝦蟇更斷重門靜沈水微烟戀舊熏停針欲繡錦回文
郎作長安一輪日妾化巫山一朵雲
冥鴻亭詩(有引)
逢早遊金陵臺臣有以茂才異等薦以病辭浙西分
憲繼以晦跡丘園薦不報兵興大府辟佐戎行又以
材不勝任辭客公侯間俟回鄉里而又不可得避地
青龍江上扁亭曰冥鴻非敢自廣姑志所存詩曰
冥冥飛鴻八荒一宇三光並明周視下土下土之人徒
敝罔罟鴻飛冥冥萬里一息與造物遊邈見其跡蒙莊
大鵬闕掩溟北彼啄者烏彼唼者鳬彼甘區區梁藻是
圖鳳凰來儀斯德之符山有灌木木有深枝無枝無巢
鴻生連蹄鴻生連蹄天其汝為天其汝為而我無造作
亭名鴻是則是傚惟傚伊何高舉遠蹈
小草軒詩(有引)
或者病予冥鴻亭因别闢一室名曰小草復賦四言
一首
茁彼小草于山之岑溉以流泉蔭以嘉林雪霜相尋雨
露亦深根癈既固綠葉靡歇沅芷灃蘭同是芳烈伊人
王孫斯曾傷别不曰遠志奚小名之在山莫尊出山莫
卑卑以自牧君子謙為天地沍寒朔風孔棘衆就枯落
蒼蒼其色色焉蒼蒼不回厥德春陽潛復勾萌蹶張長
養泰和衣被景光子忍佩之爰樹之堂爰樹之堂爰獻
之國忠君敬親匪頌維則則之維何小心翼翼
送貢泰父尚書整治福建鹽法
雷雨從天起涸鱗吳刀光彩照南閩不惟鹽議張林得
况乃邊籌杜預親穴渡尾閭偏少瘴星分喉舌早移春
青烟亭竈鄰蛟室赤汗丁夫類鬼薪寬減一分存草奏
貢聯諸物上楓宸乘驄使者交游數豺虎何由感化馴
寄柏希顔憲僉
春申山上駐旌旗千騎中間識漢儀(公嘗以常州同知總兵江隂)嚴
警正當傳箭日清談曾到結繩時車前軾畫熊羆象柱
後冠存獬廌姿枤杜葉青陳燕饗甘棠隂合被歌詩法
星一夜臨丹極爽氣崇朝轉赤墀遂奉綸音司奏劾再
持使節寄安危霜飛五月無朱夏天入三吳有釣絲蒼
莽城池餘燕麥淼茫烟水接鳬茈民生轉徙家何在道
殣相望命若遺河内便宜須汲黯宫中直諫憶辛毗邇
聞行部收殊蹟不忘斯文忝故知七載兵興無限事願
趨鈴閣共論思
趙仲穆待制
(闕)故王孫暇日湖山接討論萬雉金城猶遶汴
六龍雲氣總歸元士林冠蓋交中國黃閣絲綸萃一門
緒業遠宗虞祕監風流曾似馬文園歌殘白紵花圍席
書罷烏絲月滿軒回首風塵重懷想爾家餘澤在乾坤
題息齋李公墨竹(有引)
公為婺州路同知時先君獲會于杭深蒙友重嘗作
風晴雨嫩四竹以贈其嫩竹中一古樹尤蒼潤秀特
因指謂曰此類若英妙中氣榦耳先君每感其言倏
已四十餘年矣兵後展玩為之惘然敬述四韻
東南文物萃時康先子曾瞻太白光湖上薰風歌綠水
袖中霖雨作篬筤零陵自冷湘君淚淇澳詩存衞武章
猶有佳人在空谷天寒愁思碧雲長
寄買靜安靳利安二樞幕
宥府分兵建羽林芙蓉帷幄靜沈沈風塵地迥隂靈泣
霜月城高紫氣臨一飯不忘當世事百年誰識遠臣心
别來豈但懷思切卧聽關河過鴈音
送省架閣張彦升使淮府慶宴還省兼簡張夢祥
樞椽
江南江北地全歸弧矢星明燧火稀丞相天寒青建幕
使臣春日繡為衣殽烝體薦殊恩禮金券丹書煥德輝
好約鄒陽同倚馬梁園醉賦雪花飛
陪宴周伯温左丞劉君楚侍郎是日席上出汝瓷
鴨爐焚香因賦以簡二公
堂啓芸暉宴相君鷓斑鸚綠鬭清芬一絲欲染花間露
五色微生日下雲袖惹氤氲思漢閣詔頒綸綍儗皇墳
(時劉開詔吳中)東吳二月無塵事看劍攤書任酒醺
簡鄔同僉
南粤稱臣陸賈勞漢廷何愛璽書褒恩波遂與三吳闊
爽氣真連北斗高鸎囀羽林交杕杜馬閑沙苑暗葡萄
天心厭亂民懷德未說關河恃虎牢
送觀河道員外祠南鎮使淮府還京二首
親奉天香祀會稽黃封玉檢爛金泥地同南嶽臨朱鳥
祠俯名藩異碧雞三秀乘春沾雨露五雲披曉見端倪
好祈神化資神武縹緲前旌舉白霓
南鎮春回草木青溪毛猶帶舊時馨黃塵荏苒民誰賴
黑海滄茫使有星為愛寶書探禹穴豈揮清淚向秦庭
萬艘轉餉成山道想見風雲護百靈
送王季德主事祠南鎮還京
干羽春明玉扆閒皇華躬遣祀稽山蓬萊雲霧隨封檢
敷落仙曹降珮環宣室舊承前席問樓船今駕海濤還
東南父老憂時切落日扶藜得重攀
送曹德基尚書督海運還京
公府頻年集大勲使傳天語勞憂勤大官酒注芙蓉露
上使衣開錦繡雲舶趠風清通瀚海招搖光澹靜妖氛
還朝(闕)道扶王室首奏何人策冠軍
吳江第四橋阻風
虹梁雪灘光滅明風著岸脇冰鱗生空郵天晚亂木葉
太湖日寒多雁聲馬周斗酒足自慰龜蒙扁舟有餘清
囊中青錢不滿百聊買小鮮來就烹
風雨獨坐
先生閉戶坐連朝春雨破塊風鳴條九峰三泖野隂合
五城十樓雲思遥蝸牛戴角上金井蝦虎成羣迎白潮
桃花底事苦爛漫幸有尊酒慰無聊
秋感六首
吳門葉落季鷹船朔野霜横白雁天三楚樓臺餘夢澤
兩京形勢自甘泉采雲帳幄冷風滿瓊樹花枝璧月圓
本是宣光中興日腐儒長夜泣遺編
紛紛攘攘厭黃巾妖血徒膏草野塵馬化一龍猶王晉
楚存三戶未亡秦颶風天靜浮青海朔漠山高直紫宸
莫為鬼方勞外伐檿弧箕服最愁人
豆苗瓜蔓未應稀菰米蓴絲積漸肥南極有星天半隠
東維無地海全歸連城不換相如璧百結何妨子夏衣
回首故山荆棘外幾年空翠鎖烟霏
苕花薲葉繞林扉獨立蒼寒見紫微夜久長庚隨月上
天清高烏帶霜飛東南吳會三江入百二秦封六國歸
烈士暮年心未巳無言思解白登圍
南越東吳帶楚臯頻年醉眼送飛毛滄洲露白蒹葭滿
甲第秋聲蟋蟀高九日天涯桑落酒三軍城上柘黃袍
試觀漢後詩人作獨覺遺風屬阮陶
鯪魚風息淨江波軋軋機絲響薜蘿華髮道途秋日短
曠懷樓閣暮隂多浮查受宿炎洲翠細草從眠墨沼鵝
心自隠憂身自逸幾時天馬渡滹沱
聞鐘
苜蓿胡桃霜露濃衣冠文物歎塵容皇天老去非無姓
衆水東朝自有宗荆楚舊煩殷后代越陀新拜漢官封
狂夫待旦心良苦喜聽寒山半夜鐘
奉謝嚴子魯左丞枉顧
畫省春閒退自公草堂枉駕走鄰童兩川使節瞻嚴武
五郡民心憶竇融(其祖武惠公以山東五十四州歸附)簪履百年門客盛
詩書今日野人同高秋儗踐論邊約絳蠟光搖虎帳風
寄倪元鎮
笠澤雨晴烟霧除放船適逢倪隠居黃河泰華意氣若
金薤琳琅書畫如露浮箬葉熟春酒水落桃花炊鱖魚
莫嫌忘形禮法外難得合并憂患餘
題包旂彦招管溪别業
夷吾溪上草堂成江月浦風相與清蒼苔白石琅玕長
積水疎簾翡翠鳴鮫女賣綃新識主家人舉案笑呼卿
膝前况有兒如玉收拾餘金鑄短檠
送葛玄素住持普福宫
海虞山色秀屛開紫氣丹光湧玉臺父老舊瞻雙鳳下
神仙今跨五羊來綠林烽火沈虚壁蔓草春風轉上台
聞有子規栖未穏長松(闕)
簡林叔大都事
省闈無事日盤桓猶是中朝供奉官半臂縹綾披月下
三神琬(一作珠)闕望雲端茳蘺草變鯨波落苜蓿花開鴈
塞寒因話朔南聲教在一回相對客懷寬
贈吕醫師(有後序)
橘花開處杏隂青百草吹香覺地靈貧士願留賖藥券
故人思續衞生經玄霜玉臼晴猶濕華月丹房夜不扃
張叙苦吟仍病肺好和熊膽護修齡
叙字彦倫吾鄉黃田人也家甚貧日往返十里從予
讀尚書鄉之大夫士咸愛其才志篤敏將進乎學予
獨懼其神氣不充久而殆病也未幾果病予深憂之
遂用宋清故事具券即醫師吕如心氏如心曰吾道
本乎施濟竊計清所獲特市道之雄耳奚券為哉且
夫人之常情孰不願賢而利達富而壽考幸生而賢
賢而苦貧貧而苦病病而不能藥我是何心哉遂反
其券命日服藥一褁至數十褁而愈愈之日予詩之
而復序之蓋所以旌如心之德而為彦倫慶也
酬夏仲寶府判包德文提學德(闕)縣尹
春日頻承鄉里書鴻山别業(闕)不異王官谷
馬幣曾過(闕)難數移居
使還為報諸先(闕)尺餘
簡趙茂叔山長
木槿花開落日邊感時興歎撫遺編何蕃仁勇真難及
江總才名不大傳(闕)舊通秦道路柴桑猶屬晉山川
嗟予鞅掌風塵世頭白終師魯仲連
簡張光弼員外
瘦馬羸童退食遲倒衣相見即相知風流不減張京兆
心跡無慚柳士師枕上燕鸎鳴曙日道傍花絮罥游絲
天機人事觀都遍笑約西山賸采芝
簡陳韋羌員外
幕府深嚴午漏遲簟文簾影碧參差總傳白馬陳從事
每念青袍杜拾遺大地風塵憂未解扁舟江海去無期
凉天鴈叫芙蓉發許奏軍中鼓吹辭
陪淮南僚友汎舟吳江城下
波伏魚龍夜不驚菱花千頃湛虚明吳儂似怪青絲馬
漢月重臨白帝城世說竇融功第一獨憐阮籍醉平生
樓船簫鼓中流發喜及東南早罷兵
送何憲幕北上
千里妖氛百戰空送君先謁建章宫吳牛漫喘雲閒月
天馬終依冀北風仙掌向秋清露滿銀潢流派大河通
至尊宵旰仍多闕臺諫何由得數公
送毛弘道赴内(闕)兼簡任子羽憲幕
越王臺端驄馬青憲郎一鶚上青冥二儀開闔車書正
中夏清寧草木醒都邑載瞻春有象東南私喜客無星
鄉人邂逅詢消息十載鵑啼少脊令
憶程禮部宇文憲僉二先輩
憶陪清宴嫩凉天南北雙峰几杖前文行並優耆舊傳
笑談曾及汶陽田高風鴻鵠歸三島明月蘭苕在一川
私歎衣冠就淪落東南誰(闕)年
送薛鶴齋真人代祀天妃還京
蓬萊宫裏上卿班代祀天妃隔歲還日遶五文皆御氣
海浮一髮是成山風霆夜護龍鸞節雲霧朝披玉雪顔
聖渥既隆玄化盛轉輸應盡入秦關
龍江齋居簡許怡軒江城南王至訥瞿間野王晚
翠
投閒田野罷從軍孟夏齋居樂可云銅滴水寒蘭葉露
緗簾風颺柳花雲門生載酒還多酌道士籠鵝或一羣
近種黃精三百本秋高分寄許徵君
鸎粟花開蠶豆肥梓梧隂合乳禽飛一庭生意何曾歇
四月青春不見歸只為身閒家有此尚論心壯事多違
鄰翁也道山人樂顛倒烏巾鶴氅衣
題松隠菴
(闕)名泉瀉玉虹九龍分遶梵王宫雨餘清氣來天上
風(闕)鳴聲落座中松葉晝昏山欲合藤花雪白徑微通
老僧(闕)我君親念一卷琅函答太空
留别陸芳潤張孟膚田仲耘王孟翼
楓葉殷紅枳實肥蘋風蕭颯芰荷衣自甘許汜求田去
不儗劉蕡下第歸日落大荒猿夜哭天含積水鶴雲飛
諸君有待乘槎使直犯星河織女機
故湖口縣主簿蔡君挽詞(有序)
君名德榮字景華揚州人也至正十五年從淮南省
臣出征累勞授將仕佐郎湖口縣主簿明年春三月
揚失守將扈鎮南王北奔(闕)執之(闕)將命以官
力辭(闕)羈縻于吳卒君之子平江錄(闕)徹友于予一
日泣拜曰徹先君家素饒好濟賢士之貧者卒不望
報好飲酒客或沈湎廢禮亦不之退鄉里用是稱長
者然不幸遭亂死尚幸節不失徹(闕)忝斗
(闕)禄為老母養實先君遺靈是祐(闕)地下
惟先生垂一言而顯白于世則幽潛之(闕)徹之至願
也予嘉徹孝乃叙而詩之詩曰
不識中郎裔咸稱長者風渌尊容潦倒金帑濟途窮
楊柳平山外瓊花后土中亂離霑一命慷慨抱孤忠驥
子飄零隔荆釵患難同劍虹衝夜斗書帛斷春鴻命也
貧甘節天其夢吉終山人追作誄應感九泉通
題僧教求傳先世姚氏遺事(有序)
嘉定姚舜元字景瑞少拳勇以武功授宋保義郎平
江府東南副將守吳淞德祐改元為元至元十二年
其冬王師下平江君邑大族民樂肺腑有弟舜賓子
應龍興龍應龍登咸淳間第太學上舍相感舊曰國
家厚澤在人大本未去收合散亡應内援外事可濟
也未幾王師偏將東徇莫敢犯境十二月十六日會
(闕)塞襲兵卒至咸死之上舍子復明易侍讀學
士北庭(闕)公最友善嘗叙其詩集今靈隠書記僧祖
教復之中子于(闕)為曾孫謁予以遺烈告予謂其先
為臣能忠死為弟能義死為子能孝死忠義孝萃于
一門而可使之無傳乎教泣載拜曰願有傳也乃述
其槩繫以詩詩曰
賈勇收餘燼驚心壓大兵蚍蜉曾少援葵藿本同誠尺
伍開符籍孤虛識陣營青烽(闕)入望銅斗夜傳聲朔吹
刀如(闕)南(闕)蓋未傾小臣甘效死間氣忍偷生江洶濤
沙合星流霧瘴横一門忠孝行(闕)尚含情
題邵氏家譜(有引)
邵自康公至東陵侯平凡五十世又八世至東漢左
中郎馴召始加邑又(闕)十世至唐名旺者為濛源府
君從睦州遷居淳安之諫村支派(闕)蕃衍宋有吳越
邵子孫以先世唐尚書左僕射(闕)直刺史若虔州思
括滑州行封歙州裕期湖州叶丹徒尉符并州刺史
強右武衞兵曹肅會稽令顒濮州刺史儒官誥詣有
司帖授衣冠戶時開寶八年又十三世名桂子為宋
處州教授有别業在華亭處州孫亨貞出示族譜逢
敬題是詩
宋日衣冠戶唐朝德澤門變遷支派異貧賤典刑存瓜
盛青雲合棠高玉露繁蜜房蜂祝子香壘燕生孫誥護
先王勅車留太守轓一家天與貴百世海涵恩歲有團
□樂春多語笑温齒非論犬馬祭每課羔豚服任緦麻
盡心期禮義敦國風詩在魯山脈氣朝崑伊吕曾為匹
朱陳近結昏公侯必復始尚憶諫名村
和宋理問見貽韻
風雨懷賢夕東南厭亂時湖翻波自洶天聳聽還卑倦
塌鷹鸇翼紛張蜃鱷頤終童繻早棄直使斧先持晁錯
兵三策陳平計六竒金銜龍口劍清絡馬頭絲草接春
程闊花穿午漏遲明珠還甓社白兔獲符離方物通諸
貢民生免百罹偶存丘壑想遂保棟梁姿寵利從爭敚
才名任詆嗤由來(闕)後兩(闕)跡異商歌綺功
收蜀將維武經閒虎(闕)卧犀毗(闕)日猗玗洞明年
赤玉墀五雲瞻繚繞湛露挹華滋車笠盟誰望烟霞疾
我私紫垣星北極茅屋地西枝嗜(闕)元(闕)退子
綦鄉山瞰蓬海黃髮候安期
謝(闕)院使枉顧
漢節驅前隊吳(闕)夾(闕)肯來(闕)白屋迥異過高軒葛
亮煩三顧鬷明契一言君王憂社稷臣子瘁藩垣碣石
深淪海黃河不改源日知陳俎豆夜想屬櫜鞬客忝游
從數家承禮義敦風流賢謝傅(闕)大鄙公孫鈴響花連
閣舟横柳暎門春來足清暇誰與看雲騫
送兵部使賈彦彬北還二首(有引)
彦彬名文質晉寧人嘗以都水監奏差押兵部馬赴
安豐還次全椒遇亂幸不死側身草野凡數年始獲
奔浙省省臣嘉其鋪馬聖旨在上之中書逢勞以詩
云
天上小行人全椒犯敵塵九年君入望萬死鬼為鄰星
轉蒼龍近船歸綵鷁新殊恩酬苦節悲喜集兹辰
使臣全璧返行色澹婁臯毛落蘇卿節綈寒范叔袍柴
桑空月冷桐柏尚烽高有問征東策天兵勿自鏖
哭沈先生(有序)
先生諱蒙字伯亨西秦人從子方陸公學既侍父官
於潛因遊天目山作記累千言復唱古詩百韻一時
坐客咸斂衽謂才足追配海粟馮公之賦時年十九
耳平生明春秋尚書淹貫子史百氏學氣節踔厲累
應試不中拓落江淮間二十年日寄傲于酒貴富人
莫能下後江隂亂偕友趙乾宗往依馬洲鉅室未幾
亂兵執先生索鉅室主卒不言遂與趙遇害哀哉逢
避地遐命兒掖錄先君庫使行狀妣李氏傳感先生
大手筆足以發揮潛德嗟先生不幸死而言行之懿
則非逢所能述也姑哭以詩
三楚皆兵祲中洲自樂郊不虞烏啄屋竟作燕焚巢氣
節摧強敵文章哭故交家山限天塹瞻拜奠蘭肴
寄汪用敬劉彦肅二憲郎
太尉新開府諸曹舊直臺節毛通萬乘旗羽拂三台路
遶青州出烽從赤壁來英雄滿麾下參贊屬竒才
題堅上人石林圖
石林禪隠地萬木擁巖磝風露蒼寒闊雲霞玉氣高採
花猿放供銜果鹿忘勞亦有清吟客時同步紫鼇
何禮部國器留晚酌得飛字
晚酌尚書第杯光照客衣錦箋魚並躍銀燭鳳交飛疎
樹風凉進幽蘭露氣微喜聞謙退語不減在郊扉
贈多阿克進士
分攜十六載兵後見殊鄉道在衣從短時來面覺方苑
花鶯囀日邊草鴈啼霜出處關文運燈前且盡觴
贈王菊隣
白露秋香外君家若箇邊神交陶靖節地主傅延年採
對蒲城酒餐同橘井泉宗人有王翰行咏卜鄰篇
寄邁善卿憲幕時總戎越中
憶同沙進士訪我大江濆座酌烏程酒篇連賈董文瓊
林依日月禹穴會風雲極目窮南紀書生將一軍
貢玩齋尚書邀往西山觀程以文員外葬地值雨
作
旌棨澹秋色衣沾疎雨凉身忘侍從貴義急故人喪地
隠牛眠穴山回鳳舞岡河干先墓表百世耿相望
哭信州總管靳公二首(有引)
公諱仁字利安弟二人義字(闕)宜太平路總管守節
死贈河南省左丞智字士達浙憲知事卒並有材德
世重憐才義人趨讓廕風鯉庭承孝友鶴髮佩公忠日
月迂花萼嵩邙隔桂藂一門三采鳳無愧薛河東
令弟皆知己巖廊兩薦名乾坤離亂日金石死生情牛
渚孤忠耿烏臺爽氣平高天鴻雁合好在洛陽城
題虎樹亭(有引)
趙宋聰禪師住華亭(闕)時有二虎噬人師降伏之
命名曰大青小青師卒虎亦死弟子瘞之塔傍踰年
生銀杏樹二今尚存主僧隠公闢亭樹間扁曰虎樹
徵逢題是詩
舟泊東西客詩招大小青山高白月墮草偃黑風腥植
物鍾英爽精藍被寵靈涼隂慎翦伐留護石函經
澱湖舟中懷謝府倅履菴
月破山河影天垂霧露隂西風寒不競東井夜空臨獨
櫂滄波闊疎燈落木深無官䘏民隠思爾細論心
寄衡良佐御史
昔忝左丞客屢陪賢佐遊論兵雪驛夜觀稼石門秋大
器已驄馬不才還敝裘天風動書劍思載剡溪舟
寄南臺經歴察士安
傾蓋庾冰宅𢋫歌黃歇山鹿麋任野性鵷鷺老朝班窆
石亂雲裏研池脩竹間遥知草奏暇游馬夜深還
登吳山三茅觀訪貢尚書留宿口號
湖光湧殿壁石黛長岩根(闕)誰騎虎披衣客聽猿天
經南海闊斗輔北辰尊竟夕(闕)座漙漙竹露繁
同楊鉄厓雨坐
野闊大溪横苔梁翠碧(闕)終日坐微雨四簷聲爐
裛庭花氣衣含水木清何常(闕)同上錦官城
謝王季野馬東臯(闕)枉顧
白馬搖雙轡青童扣獨(闕)雲火日心在薜蘿衣本
為吹笙過無因待鶴歸秋齋帶(闕)清坐莫相違
寄烏延子忠廉使
詔開神策府星麗(闕)微垣(闕)深秋正湖波舊日翻鷹
蒼拳玉立驥伏志雲騫亦有(闕)三年望帝閽
贈章彰德吉父
致仕章彰德雲間負重名義田春雉雊書閣夜燈明諸
舊依妻子孤臣(謂楊乘員外)寄死生黃金日圍帶躬導板輿
行
寄魯道源提學
謝病儒臺客從來結友(闕)官辭板授弟子賴經明孔
座尊常綠雷津劍合鳴嘉魚厭客邸只少各歸畊
簡黃心之同知
夜宿松陵館湖開一鏡星蛟潭積水黑蟹屋亂燈青漂
泊身垂老疎慵酒復醒慙君在官守憑軾慰零丁
題謝疊山先生所撰高士薛君墓誌銘後有(序)
君名伯英字俊夫號秋潭青溪儒家子也學老子于
龍虎山理宗朝以術排潮復驅旱魃咸有徵召見復
古殿甚異之事父母孝友于兄弟上清宫有古琴善
琴者以為東南竒寶流落塵人家四十年君見曰此
山中舊物人所共珍何忍使同俗物乎謀厥弟空囊
中得錢千緡贖歸與其徒共之有弟為游士累貪吏
因羅織之勢窮矣君盡力以救不足則率兄弟為士
農者傾常産以脱急難謝先生曰以君志誼措為天
下用豈肯聽祖宗神州赤縣淪沒百三十年而不歸
乎豈肯視生靈怨愁國步顛危而不出一策拯救乎
韓退之見當世無偉才朝廷無忠臣義士遂疑忠信
材德之民迷溺于佛老之教而不出一得廖道士驚
喜如見異人吾嘗恨不見廖道士者矣惜吾生同郡
而不及與之言也其推重若此君咸淳六年卒族曾
孫毅夫以詩請敬題四韻
野服辭天子山居味道真力能歸舊物義不外彝倫雨
恊雲霓望潮回白馬神仙風高百世讜論感孤臣
寄黃仲瑱山長
三度貢春官中年樂考槃韋編百氏易緇布古時冠雲
漢星疎曉江淮月落寒高堂枕泖曲獨遺子孫安
題張明叙安然堂
嘉遁張君子安然扁野堂一身離寵辱六鑿罷搶攘對
酒鶯來下看書筍過長青山忘賓主白髮任行藏
避地養疾寄謝吳桂隠張清遠黃璟和張柳庄
落日愁無那徂冬病不斟杖藜疎木下藥火閉門深琴
歇陽春曲書親夜氣箴朋游數餽問益見子輿心
題謝縣丞季初玩竹軒
明府深居竹淇川不啻過虚心待物久素節守官多雪
影魚竿瘦春聲鳳律和更栽花滿縣相暎澱湖波
題余寅景晨雨繻亭
孝子亭何處簳山蒼翠隂簷花中夜滴墓木百年心肸
蠁通冥遠神龍澤物深焚香肅冠珮謦欬有遺音
過姚孟麟元鱧佘山溪堂
堂依佘北澗泥滓淨毫纖空翠潤侵幌水衣光動簾燕
毛情每洽薦鮪味時兼一酌佳兄弟家興讓與廉
過馬天章水村居
嘉興馬錄判歸築水村居土銼長腰米&KR1052;羹巨口魚青
衫沾露薄華髮向秋疎尚爾丹心壯無時去玉除
題謝頤素一勺軒
一勺源頭水當軒晝夜渟鑒心塵弗昧育德藻同馨玉
匣開天象冰壺泄地靈山人研池渴分得小龍腥
題唐子雄照磨博雅堂秦景容郎中為序
博雅堂高闢君應慕古初交龍座右鼎科斗架頭書性
樸時多忤居深跡自疎少游大手筆不啻重瓊琚
登朱聽孟律海月樓
樓居延海月入訝小冰壺平地流銀漢中天倒白榆兔
蟾秋並浴蚌鮚夜相濡只尺驪龍睡無心摘頷珠
哭成元章(諱廷珪與丁仲容先後日生李坦之張仲舉咸至交好有詩倡和)
淮海成遺逸詩吟字字精每稱盧八米堪敵李長城虹
日銜雲赤霜風落木清訃聞張祭酒涕淚想沾纓
名後登龍李生同化鶴丁看花頻后土褁茗或中&KR0893;世
事餘黃石朋游半列星何人諡貞曜永為賁泉扃
近故二首
近故儒林老於予起嘆嗟清秋書柿葉落日賦桃花碑
碣留吳滿雲山向越賒多情楚宫月來照未栖鴉
近故維揚老威儀本漢官才高三禮賦心折一泥丸露
氣金盤濕簫聲碧落寒空餘茂苑樹鵑血幾時乾
鄰飲
蠟炬遶紅鸞盆花玉露漙無家憎月色多難薄春寒毛
穎時旌鬼黃金少鑄官西鄰濁酒熟得罄一回歡
趙待制木石為張怡雲題
湖舫雪飛鷗湖堂山(闕)木石寫高秋對
酒忘新樂(闕)
武林道中
風雨孤舟客乾坤一葉身久憂龍戰野翻作鳥依人山
赭嵐光薄田萊水色新忍言疇昔夢歌舞送鸎辰
舟中值雨寄廉清忠許澄江二山長
野艇入淹泊湖天雨往來草牽春緒亂花倚暮寒開積
水鮫鳴杼長堤蟻潰臺襄王限楚澤宋玉漫多才
題鍾氏亭子
愛爾亭如舫繁隂滿四楹月高聞露滴春遠惜鸎聲烟
直香逾細杯深酒益清翻嫌衆綠暗爭賞一花明
寄傅文博御史兼簡丁彦誠知事
微疾感霜露客居驚歲寒遥紆長者轍還戴惠文冠世
亂窮途早家貧一飯難春來幸勿藥思與奏猗蘭
寄蘇上海彦祥兼簡李教諭
楓盡荻花乾蒼茫海國蟠莫窮三尺法須貸一分寬集
吏朝鳴鼓憂時夜整冠高情繼蘇頲應念廣文寒
懷楊彦常編修
落月夢千里故人天一隅名高藝文傳才大廟堂謨申
白舊賓楚鄒枚終去吳河冰泮新綠應已賦三都
寄(闕)鼇海椽郎兼簡宗燈二上人
省郎前進士裔出素封家畎畆寸心赤風塵雙髩華玉
衡低虎觀金柳亘龍沙寺壁詩千首煩僧覆碧紗
簡林仲寔主簿
休官林主簿數數問幽居野飯狼牙菜山醪鹿角魚刀
圭知有術光範喜無書想見徵龐統花迎别駕車
簡陳野航主簿
畫舫古琴書青袍雙珮琚詩題梁紇廟恩注白公渠訪
舊論心密傷時任法疎人傳飲淞水不食四腮魚
聞畿甸消息
白草生畿甸黃沙走塞庭直憂星入斗兼畏雨霖鈴殿
閣餘龍氣衣冠自鵠形吳粳斷供餉隴麥向人青
辛丑四月朔西日下黑氣相盪久之口號八句
躍馬羣雄日歸鴉薄暮時正傷雙目短又見太陽虧野
老相扶拜天王豈宴私金戈望南國應似魯陽麾
春寒
天水新歸蜀齊城舊入燕可憐羈旅士重越亂離年日
晏還晞髮春寒懶著綿無情野桃李風雨亦成妍
題歲寒橋(有引)
至正壬辰七月十日徽寇犯杭時樊時中執敬為浙省
參政亟禦于橋遂死之
大參身死歲寒橋忠血長流憤未消一片王孫烟草色
岳墳松柏共蕭蕭
奉題清碧杜隠君為先子隷古西銘太極圖說後
武夷仙櫂泊溪雲曾寫西銘太極文參政(謂周公伯温)留題
猶六載草堂新對一爐熏
奉題文丞相小像(贊附)
中齋鄧公光薦贊曰目煌煌兮疎星曉寒氣英英兮
晴雷殷山頭碎柱兮璧完血化碧兮心丹嗚呼孰謂
斯人不在世間虚谷方公回系贊曰始見可畏再見
可愧三見出涕噫千萬世
何代忠臣事二君先生一死重斯文後來故國多登相
傳說孤星燭暮雲
奉題曹先生柏窗卷(有序)
先生諱思順字彦信柏窗其號也厥先自昇徙梅李
宋初復徙江隂五世至文雅生碩咸隠居教授碩以
子璉湖南提刑貴贈金紫後有三昆弟聯登進士者
故所居坊名藂桂先生蓋金紫十四世孫嶷重謹言
明易浙憲吕公思誠薦授儒學官再除以大母酈春
秋高遂弗仕至正乙未遭亂病卒有遺藁十卷子博
美文行女淑靖蚤寡守節淑清淑寧並不辱死逢僭
嘗銘墓曰吳季子邑大江隅曰大姓族曹莫踰歴二
十世家守儒公兩典教光前模桂百斯葉一葉敷中
復瘁只吾何吁天其好還昌爾孥至是復題是卷云
詩曰
藂桂坊西古柏青韻含風露雜琴經先生久作芙蓉主
喜有餘隂覆鯉庭
春霜
天家青女試春霜細藻微波凍野塘茅屋布衾誰道薄
隗囂宫合瓦鴛鴦
和惠子及雨中五首
草閣寒多帶水隂雨餘江鳥自浮沈髩毛漸比吳絲白
春色都隨社酒深
桃花昨夜愁盡發燕子今春疑不來雪衣鸚鵡亦可怪
錯喚主人非一回
今春又值甲子雨十年之前人日晴東風誰家作花信
白水滿階如雪明
鵓鴣喚雲雲不開紫菌生榻蝸行苔五花誥身酒市賣
一葉野舟天際回
小范宅前花霧開正要惠子白驢來春波鴨綠酒一色
飲酒對花須百杯
和趙女謝世韻(有序)
南臺掾趙晉女生而秀慧自幼愛讀列仙傳母怪問
曰列仙傳何如列女傳女笑答曰某有夙習乃爾或
聞人請婚輒謂母曰凡求婦為養舅姑承祭續後也
不以實辭而聽其納采脱物故其失三者之望必母
氏是尤遂辭之年廿六一夕命婢使具紙筆題詩曰
九重縹緲黃金闕十二玲瓏白玉樓明朝了却人間
夢獨跨青鸞自在遊端坐至曙而逝文學書院山長
樊君浚傳其事屬予與許椋各和一首椋曰遍地風
塵連水國九天月露滿瓊樓青鸞背穏星河近先從
西池阿母遊浚字文淵廣信人椋字友常吾鄉佳子
弟也予曰(闕)
(闕)開福地采雲五鳳敞紅樓無情莫伴天孫織
有樂還同婺女遊
題趙文敏馬
蕭蕭苜蓿起秋風隠隠黃雲沒塞鴻可愛南朝趙公子
尚留先世玉花驄
題陳希夷睡圖
華山松樹倚雲臺五季龍爭眼倦開未必先天參妙理
墜驢一(闕)來
題李唐江山烟雨圖
烟雨樓臺晻靄間畫圖渾是浙江山中原板蕩誰回首
只有春隨北鴈還
齋居四首
野堂人遠晝深沈鳳裊爐香度玉琴黃耳卧當蕉葉下
畫眉啼傍石榴隂
坡石幽花駐夕曛研池飛絮弄春雲故人書拆南窗下
多是稱呼作隠君
有酒不煩人問字無金仍望子收書如何話得幽居好
一箇鸎啼春雨餘
花嶼生寒雙柚露酒波動影滿天星女兄強健身閒樂
稚子時時過草庭
邵景誼席上醉題
五茸三泖水雲寬幾處春移草亦寒惟有種瓜門業盛
牡丹花到子孫看
夜宿岳氏醉題
霧重魚生翼山昏虎變文列星如品字知是羽林軍
題瞿睿夫鈎勒行
我嘗宴龍君醉躡白鳳尾都將蒼梧雲零亂瀟湘水
題猿圖
霜清月白時冷掛長松枝想愛玉澗水弄影照鬚眉
趙待制畫為邵臺掾題(有序)
丁酉仲夏予自梁鴻山復辟地青龍鎮遇風恬月霽
或木脱水落輒命童挐小舟延緣黃浦淞泖間無以
形容身閒心樂也嘗儗櫂歌曰月明濯足龍江口木
落題名鳳山首三泖天低一幅巾五茸露瀉雙缾酒
道逢船子歌載過季鷹拍手龜蒙和澱湖慘澹神姑
迎魚波鱗鱗鏡光破又曰靈胥潮落龍華步少女風
生蝦子渡蒼葭兩岸船獨搖紅葉千村塔微露前峰
四五先我揖龜魚踴躍蛟起立銀河滄海氣同流頭
戴青天如篛笠及己亥秋遊杭戶部貢公泰甫以予
久屏城府之跡夙狃泉石之好乃一日邀集賢趙公
仲穆宴予湖山真館于時境延虚清座挹勝賞偶舉
是歌趙曰斯氣象殆非有聲畫而已然畫當屬之我
也衆相顧大笑未幾圖成予詩謝曰魏國佳公子烟
波小釣徒偶同觴詠樂得寫櫂歌圖林木巢春燕藂
祠嘯火狐終焉隨蹈海不敢嘆乘桴自後有以蕭山
令薦予者予還寓隠既邊報急聞趙亦歸霅上以卒
今年甲辰彦文邂逅吳江示趙所畫綽有櫂歌景予
語以此彦文俾歴叙詩左云
天目凝神外由拳望眼中霜清下木葉得與醉垂虹
書宣妙春雨田上人佘山禪房二首
鐘鳴林采曙衣冷山氣夕時復煮茶香烟籠半簷白
松風琴虛絃雲磴屐落齒坐來木榻穿爐香一盂水
吳中步雲洲道士事老寡女兄甚至為贈絶句
看經得錢幣置酒奉女兄儗衣紫霞帔同上青雲城
題珉西崑開士冬筍軒
雪中筍斑斑如兒在襁抱兒參玉版師親年如竹老
馬頭曲(有引)
馬頭者大都名姬也始為黃禪太子寵黃禪伏誅沒
入以賜太平王王薨子騰吉斯留之騰吉斯被巴延
太師殺復沒賜伯竒伯竒國語力士也柯鑒書九思
嘗賦曲淮東憲史張彝言之予儗小詩六章適外甥
俞堇至因命堇與兒掖攝足其意亦止乎禮義云爾
衞風紊無倫春秋濫不止鄙哉金谷園綠珠乃肯死
和戎漢明妃亡吳越西子鬼妾賜元臣孰受盧弓矢
前時楚襄夢今夕伶玄妾瓊斷藍橋漿紅流御溝葉
香熏舊繡衣鏡改新妝面只有(闕)情不解湘妃怨
珊瑚近沒官鸚鵡亦更主一(闕)年年自江浦
君仁邁曹瞞妾賤慚蔡琰築臺有嬴金蘆笳不長掩
春星復在隅秋水仍含盻本非東家蝶失奠西階雁(堇)
花飛漢宫燕天遠秦臺鳳載(闕)駢脇郎願同山頭夢
鑾刀刲燔羊官甕瀉(闕)(掖)
王門激楚曲相府西涼調愁中換宫商郎母看妾笑
蜥蜴飼丹砂鴛鴦置金鎖東風獨何情楊花起還墮(攝)
妾身汩泥塗妾心暴天日後來未亡人願似孤兒恤
萱圖為李恒題于茂清軒中
暄風宜男花凉日忘憂草一種兩含情親容夢中老
梧溪集卷三
