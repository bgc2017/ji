梧溪集卷二
元王逢撰
題徐孺子小像
士何以居亂世兮言欲遜而行危苟背夫聖哲之明訓
兮罹刑戮也固宜昔漢室猶大木將顛兮非一繩之能
維故先生有見於斯兮蕃瓊辟而悉辭蚌以珠而腹披
兮孰若閟采於川坻金不為燥濕而變渝兮常介然而
自持夫窮達之道同兮樂天命而焉悲矧高風軼節之
不可攀兮足以振頑懦而羞汙卑像載拜酒載薦兮微
先生而吾誰師
懷賢(懷王光大)(有引)
光大宣州太平縣人世大族從文節汪公明春秋科
舉罷學古詩文於逢有神交之道因慕梁鴻之懷高
恢也作懷賢一章
姓吾同兮道吾同神相交兮見無從孰謂今人兮無國
士之風
懷德(懷王道山)(有序)
王先生諱森字道山建德人性機警夙喪父得廢疾
母患其生業未植聞有道士黃雲西自陜来推人命
若神俾先生贄見之白其故黃慨然納為弟子盡傳
其學後(一本無後字有冠遊二字)術大行母賴以夀終江西省達
官側室被幽置數年一日召先生推其命先生曰是
婦當因子而貴且容德全真賢媛也達官感悟見其
子歡如初内御史篤敬夫之父靖江公居信州永豐
素無子後得御史於其侍婢母夫人嫉之先生時挈
家是邑得所生辰輒颺言曰異日狀元也夫人知愛
若已出年十九果及第世服先生長者也至正壬午
逢侍先君之永豐首幣見問所奥喜謂曰子姑習儒
俟子旋里當不辭千里行以授所藴竟如其言留江
陰三閱月逢送至錢塘先生訣别曰吾瞑目有日子
行負大名幸毋忘逢受命惟謹先生抵家大會親友
凡七日無疾而卒夀六十七子三先生貌古怪明洪
範易素問名公卿道過信率遣使致書饋或即其廬
禮焉先生多本君平之言答之始先生薄遊永豐豐
之人尊信恐後為築室娶婦買田園畀之或䠥&KR0887;出
閭巷人争候欵間留旬日而返猶洛人之事康節翁
也如是者三十年特為逢一出及還遂長逝嗚呼哀
哉作懷德一章
髮種種兮衣巾道吾傳兮忘吾貧来為死别兮畢初志
山迢路脩兮再見無因於乎孰謂先生兮今世之人
命婦詞二首
凉風灑魚軒纖月照蛾眉瑶琴歇清奏更點何其遲鯤
鯨深跋浪良人海中坻不死盜賊手為是千金兒隠忍
就功名末路將有為念昔從征日堂堂天王師星羅烏
蜑船雲布蚩尤旗號令非已出三軍血流澌秋高氣蒼
然蕭藿零露滋河漢横閣道孤鴻鳴多時夜闌燈結花
試卜歸来期
寒月照象服乃在深房櫳蘭蕤馥甲帳憂心獨冲冲良
人忠孝門載筆明光宫日賜水晶鹽夜繼蓮炬紅推恩
到箕帚雙闕尤穹隆燕鴻天北南牛女河西東補衮無
失遺抱衾甘長終兵戈寖蜂起篁竹嘯悲風山川路相
繆十信還一通雲臺漢光業石鼓周宣功相望善終始
目冷青青松
舊衣篇唁失位者
舊衣丘中麻新衣陌上桑桑蠶輸繭絲瀠(一作染)織雲錦
裳(一作章)麻成布在軸皎白如雪霜皎白貧賤宜妻著奉
姑嫜夫今位上公紈綺魚貫行身被龍五爪賜自吾天
王既貴習乃移舊衣棄固當沐猴且冠帶輿臺尚銀黃
腐儒餘束書芰製松桂航薄遊滄江岸事至涕忽滂狐
裘三十年德盛國益強青氊一微物偷兒亦驚惶願言
收所棄澣濯還暉光顛倒憶(一作慎)雞鳴厭浥防露瀼椸
笥復虚設鼠蠧卒壊傷春風花落時盍記雙上堂古来
敝帷蓋猶備狗馬藏新衣窄從短舊衣寬較長閒歌舊
衣篇舊人詎終忘
奉謝楊山居宣慰寄遺繭紙
明公枉珍遺開緘霜雪色自非玉女舂必假天孫織剡
藤失浮薄海苔無光澤元是秘府藏親向御手得秋風
柿葉館筆研久荒寂飛来一朵雲列第厭金碧如何上
所賜波及滄浪客焚香再封裹還坐翻太息盜發唐昭
陵無復晉墨蹟顧兹抱貞素恬閱世代易尚憐先代時
龍翰溢邦國蠶絲(一作繰)盡輸征鶉結曾不惕吾元本恭
儉世祖膺聖德羊鞹代白麻遂爾混區域侈用幾何年
離亂亦以極明星爛河嶽雞叫扶桑白當寫大寶箴直
上玉階側詎敢輕點涴令人却湔滌
無家燕
嗟嗟無家燕飛上商人舟商人南北心舟影東西流芹
漂春雨外花落暮雲頭豈不懷故栖烽暗黃鶴樓樓有
十二簾一一誰見收衆雛被焚蕩雙翅亦斂揫含情盼
鬼蝶失意依訓猴茅茨固低小理勢難久留昔本烏衣
君今學南冠囚燕燕何足道重貽王孫憂
題天台陶宗儀母趙縣主德真墓志銘後趙系出
汴宋至今人猶以縣主稱云
陶母趙宗室貞静白雲姿明璫秋水佩幼小比光輝自
通良人姓三星天一涯孔雀金繡褥十年夢參差手製
丹霞帔及嫁不稱時造次井臼間跬步必中規良人既
祿仕婉娩黃髮期落月鑒綺疏春霜薄羅帷生而賢且
淑焉用夀考為銘旌書縣號琬琰瘞華辭念昔岐山鸞
其德未云衰王風遽淪變撫卷慨如(一作今)斯烏鵲橋銀
河青鳥使瑶池何如五采羽来儀竹梧枝梧竹日夜長
雨露深孝思孝思人子慕為述二南詩
古孝篇贈軍曹陳貞(軍曹例視為軍役不丁憂貞獨能行之貞睦人)
走有跪乳羝飛有反哺烏誰使人無親不以喪制拘卓
哉軍曹掾嘗事鄉大儒親老得抱關尚敢辭卑汙寒城
落葉暮聞訃即就途公侯苦遮留泣告奚他圖孝居百
行首違孝忠焉輸三軍各縞素送别恐踟蹰我適遇諸
野感動復歎吁國家猶大木百世雨露濡不知衞本根
立見枝悴枯吾元敦孝治王風諒交孚苟能大一統悖
犯無足誅著兹古孝篇河當鑒狂愚
秋夜歎
大星芒鬛張小星光華開皇天示兵象勝地今蒿萊河
岳氣不分燭龍安在哉參贊道豈謬積陰故遲回疎風
夜蕭蕭野燐紛往来安知非游魂相視白骨哀汨汨飲
馬窟雲冥(一作冥冥)望鄉臺於時負肝膽慷慨思雄材
積雨齋居
積雨生夏寒盛陰失朝景白鳥巢依閣青梧葉垂井幽
觀知候變遠引忘世梗淮水方浸淫吾甘繋烟艇
獨夜
獨夜臥齋館斜月半窗白露草濕熒熒水禽啼嘖嘖神
超赴清漏慾寡忘久客蓬莱在市朝弱水非所隔
帖侯歌(有引)
昌國州達嚕噶齊高昌特穆爾平章敏珠爾之猶子也
海寇犯境侯連與戰破之衆寡不敵或勸侯遁去侯
曰是吾死所也遂死之江浙省參政樊執敬為文遣
使致祭請諡于朝逢為作歌云
仙居縣丞寇海邦白晝突入干矛鏦帖侯親騎大宛馬
快劍躍出蒼龍雙鬚張眥裂赫如虎殺氣雄風助虓武
髑髏擲地血飛雨短兵未接寇偃鼓天南弧矢夜掩光
狼角赭赤雲玄黃洪濤鯨鯢去咫尺再戰身與城存亡
艨艟千百水犀手主者誰歟仆旗走岳立不轉鏦殺之
殉忠國家良亦厚君不見台州牧長金兜鍪氣節自是
名臣流情鍾兒女挫堅銳卒墮賊計空貽羞男兒真偽
那料得長松古柏寒增色鴻飛冥冥我何及落日荒山
淚横臆
孝僧行
天姥山中好慈竹竹上慈烏雛並宿小雛飛隨白鸚鵡
學念觀音淞水曲觀音念得孝感生一啄一飲難為情
故園花滿紫荆樹春雨春風啼野鶯僧康辭親今十載
堂上手縫衣帶在關梁阻絶音問疎霜露侵尋鬢根改
鬢根改兒身長兒身徒長無羽翼兒心不定空飄揚祗
有瞻雲雙眼淚夜灑黃金獅座傍
孟郡王印歌(有引)
宋太師信安郡王諱忠厚六世孫崇明同知集復得
王所佩印於中吳里第古牆下逢歌曰
黃葉道左秋風前故人邂逅何愴然手持古印不敢釋
却立載拜徵詩篇印銅空青幾風雨近出故居牆下土
堂燕頻移百姓家官物猶存郡王府宋朝前後十六王
外戚功臣三四數至今孟氏孫獨賢為有詩書繼鄒魯
我試拂拭生耿光篆文蔚然龍鳳驤歸而寶之金玉相
公侯復始世其昌
則天皇后玉璽歌楊山居宣慰徵賦
皇朝内府多舊璽盡畀太師作鷹墜(至元巴延丞相)黨臣勢焰
同薰天亦得分為玉押字武后佩璽雪瑩如璞薄文深
難改圖當時還收藝文監此獨善後咸驚呼唐家諸陵
寶氣息后墓至今華表直天遺尤物鑒来者我歌君聞
秋四壁月落雞鳴大江白
松石歌夀劉澹齋總管
吾聞丣山(在處州)之上松林稠樛枝連蜷陰蔽牛儲英孕
秀三千秋精靈夜逐仙人遊仙人氏葉喬松儔栖神鍊
魄道並修功成朝帝白玉樓雞犬亦得沾餘休彼辭斧
斤謝薪槱化為異石森琳球好事深入窮冥搜不遠千
里貢劉侯劉侯置之軒檻側波濤之痕雲霧色盤根錯
節不肯直戴癭銜瘤裁咫尺瓌竒合有神護惜偃蹇欲
與天終極閶闔風来翠欲滴昆侖日下光相射春生寒
盡土花蝕驥伏龍驤勢俱敵時時青嵐紫烟羃沆瀣淋
漓收不得翻愁雷公鞭霹靂取向鴻濛女媧國劉侯自
是天門客大手真能補天坼乘槎路遠銀潢隔老臥江
南一區宅賓筵大開浮大白香重光寒凝琥珀霓裳曲
停第三拍聽我狂歌墮巾幘松兮石兮夀千百
故將軍歌(有序)
故將軍歌哀上萬戶蒙古氏察蘇侯也侯字静如以
世勲佩三珠金虎符官昭勇大將軍鎮江陰謙恪尚
義人悅慕之至正十一年淮西亂督軍九江取道安
慶時湖廣威順王在道王聞侯頓兵即帳下以退守
地虚弱強侯為張飲之會宣讓王遣使諭旨曰安慶
控江淮要衝命侯就鎮前後出師凡二十九捷十二
年冬十一月寇悉衆水陸並進侯連破之翼日復大
破輕舟追後中流矢卒是月二十九日也二王哭之
哀給白銀五十兩賻其葬先是逢與宴侯第時海内
無事嘗謂侯曰太歲在辰侯當保障一方戰勝恐後
不利盍慎諸侯曰大丈夫戮力王室死無憾也侯事
親孝征閩寇衞濱咸有功云(一本無濱字有海漕二字)
將軍舊乘青驌驦蒼龍金虎雙輝光揚旌伐鼓靖閩徼
山鬼迸落黃茅岡長鯨喊呀欲東噬以身扞海民樂康
十年楊柳蔭環堵一夜苜蓿空沙場淮江蕭條咽流水
殺氣妖氛亘彭蠡提兵假道古舒州親王遮留勞玉趾
王言三邊盜緣蟻將軍不止我其死月氏髑髏酒數升
諾重泰華輕邱陵儲胥孤懸使雜守睥睨危急期先登
萑蒲獵獵開金翅篁竹深深攒鐵菱長驅大捷二十九
生俘千人梟萬首狰獰健兒駿奔走電掣雷訇若神授
東南瘡痍合未蘇終焉性命豺狼有仲冬炎風動地吹
太陽血赤芒星垂將軍百射百中之弓撥矢鈎天爾為
黃蕉丹荔芳菲菲保障千里今誰祠霜繁雪稠侯我思
送宋宗道歸洛陽
選郎分手楚天涯萬里春明穏到家庭下已生書帶草
馬頭初見米囊花汴淮湠漫經梁苑星斗參差犯漢槎
中國正應風俗美舊京寧覺路途賖鮫宫獻佩當明月
鵠殿(一作鶴馭)吹笙隠大霞貂弊世憐蘇季子賦成人哭賈
長沙若為撫事傷遺跡正用懷才待物華聞道鄉閭諸
父母(一作父老)杖藜期看馬卿車
寄謝靳士達分憲過舉遺逸
朱紱銀魚古諫臣紫髥驄馬異常倫百司揚厲風霜節
一道涵濡雨露辰幕静柏陰高轉午庭深花萼暖輝春
臺評屢動天朝聽社署曾聯宰相裀雲路久隨鵬直上
泥塗今見蠖初伸行囊何有惟書劍歲晚相攜願卜鄰
毘陵秋懷(有後序)
老兵為說劉都統起坐舟中思滿襟玄武城危寒日短
紫駝塵暗朔風臨江山不盡新亭淚天地長懸即墨心
宋祚未移中道死至今劍井蟄龍吟
至正甲申秋八月逢金陵歸泊常城下有老兵能道
劉都統事劉名師勇山東文安縣人少英銳涉獵經
史包恢平長興盜師勇與有功授都統制守濠至元
十一年王師渡江過常州時宋德祐元年春三月知
州趙汝鑒遁通判錢彬以城降(與宋鑑少異)師勇前已入
衞至是與都統王安節殿帥張彦受命克復之以姚
訔知州事因共樹柵鑿濠為扞禦計夏五月安節自
吕城出迎王師戰不利彦尋以衆降且廹彦招訔訔
罵曰若食國厚祿不能死難反說我耶狗彘辱吾甚
矣唾之冬十月大軍圍城數重宋丞相文天祥發兵
来援連戰不利降臣吕文煥射書入城諭以禍福流
矢中之文煥怒白巴延丞相建鈎援之屬晝夜力攻
餘五十日師勇登陴裹創拒戰且曰吾城即破金山
長矣丞相因䜟其語命舁金山寺沙門問計沙門實
無計猥言城狀如龜擊其尾則四足披露矣十一月
用牛馬革為屋以蔽矢石趨死士相銜輦土填塹灌
脂砲中焱焰栝發急攻南門城遂陷訔戰死安節被
執終死不屈師勇從八騎手殺哨騎數十百人易其
衣甲以混北軍禆將張超墜馬師勇斬其頭以紿衆
曰亟追劉都統所向披靡得從間道赴行在扈二王
入閩至紹興憤懣疽發背卒江陰孫謨所傳亦然特
少異耳師勇嘗經江陰悟空寺時烈寒冰血膠手湯
解之射一箭于寺塔意氣慷慨復題一詩于壁乃去
孫能記誦之或曰國初吳城外僧舍有一老僧長七
尺許居十餘年未嘗面北坐人詰其姓名輒不答死
之日僧開其篋笥得師勇官誥豈其人耶抑其騎士
耶不可考矣逢論曰趙宋苟安吳會奸臣擅權國以
殄瘁天兵所臨望風潰散襄陽一文煥以孤軍抗守
六年卒以援兵不至而降失江漢蔽因以危亡師勇
與訔等(一本師勇與訔智足以濟難職分所寄僅得收復一城無等字)率創殘之卒
以禦百萬之師雖古雄烈蔑以加此訔之死綏亦足
愧死汝鑒彬彦之徒矣師勇智略絶人其軼出重圍
可謂驍將戰之不利天也扈王入閩猶昔人即墨之
志事之成敗君子有不論焉文丞相嘗謂滿城皆忠
義鬼是誠德化所致若安節出處大略更強毅不屈
凛然有烈士之風嗚呼偉哉
送任子羽赴太醫院辟
天醫臺院五雲深曳紫腰犀雜佩音中使日供駝背酒
六宫時賜褭蹄金丹砂鍾乳来南國赤箭青芝滿上林
知爾去鄉承薦剡贈言慙比太和箴
寄謝貢司業枉訪
碧雞坊裏皇華使沈香亭前宫錦袍五月江城駐車轍
百歲老翁觀節旄不及將迎具茶果應訝環堵翳蓬蒿
至今驪珠照篋笥夜夜令人魂夢勞
贈顯上人
陰陰萬木蔭孤村雞犬無聲日閉門河海自隨儒化遠
山林惟識梵王尊石潭龜上青蓮遍玉笈蟲書貝葉昏
偶說漢家来白馬欲從葱嶺訪崑崙
夜宴葉氏莊曉登悠然樓作
百尺飛樓俯碧湍六峯秀色繞闌干杏花落盡東風惡
燕子歸来社雨寒夢裏香烟生繡幌酒醒紅蠟膩銅盤
一春樂意朝来好千里家書席上看
送朱自明辟閩憲奏差
閩中烏府小清都列郡山巒紫翠紆王化直来天北極
文星多聚海南隅暖塵花氣隨驄馬春日榕陰滿鷓鴣
况有翰林持使節憲郎應得效馳驅(翰林指歐陽學士時除閩使)
奉簡劉澹齋總管
南極高天動壁奎青山落日夢金閨花間春並連錢馬
竹下晴看吐綬雞漢室二疏遺跡在建安諸子大名齊
闌干角畔梧桐葉吟得宫詞細細題
送吳伯顒遊武當山得試心石命題
紫霄之岩千仞高上有一石懸根牢劍客無地露肝膽
肉身昔年生羽毛北極虛危夜氣肅中州豫雍風物豪
送君此去攬神秀應鄙望夫雙眼勞
夜宿宗陽宫簡俞明元縣尹時自德興棄官將歸
吳門
六月仙家冰雪壺一簾荷氣簟紋鋪圖書天府占東壁
道德清光揖老儒五柳傳成超晉宋三苗民化樂唐虞
(公嘗為荆湖帥幕)歸舟誰盡傳經禮玉佩金魚擁道隅
奉題先世所藏嚴子陵小像(有後跋)
千仞臺臨七里灘羊裘鶴髮老魚竿客星帝座分天象
潁水箕山並曉寒遂起後塵甘黨錮尚存餘烈愧南冠
桂叢苯䔿蘋花薄悵望高風一羽翰
客星犯帝座當時天象已示光武之為帝座子陵之
為客星太史又奏如此雖讓萬乘位與之不屑也博
士范叔之奏固謬拜子陵諫議大夫不大失歟然則
子陵蓋巢許其人也
題馬州書院(有序)
馬州書院者孔聖五十二代孫元虔昆季所建也其
五世祖若罕高抗不羣長於春秋當宋南渡自闕里
將之衢留滯泰興見河流達南江詢之老人曰此龍
開河也西北通淮泗因歎曰吾洙泗龍泉之支流其
在兹乎遂築室河上與其子端志各授弟子業從遊
日衆乃有菑田百畝人助以力官復其稅戒子孫治
生勿求富讀書勿求榮邑大夫嘉之易名龍開河曰
敭教示崇化也年六十卒葬河之陽端志克守父道
薦辟不起淳祐元年冬邑燬于北兵元虔避地是州
咸淳間書院落成教授復如初然皆無後今崇聖寺
旁惟破屋蔓草遺像瓦爐而已逢懼變遷殆盡故敘
其槩於壁間庶後之起廢者得以考焉詩曰
蝌蚪秦皆廢靈光魯獨存豆籩漂海國丹雘暗淮村苔
蘚花侵礎蒲蘆葉擁門青春深霧潦白日老乾坤德化
三王並威儀百代尊郊麟初隠遁野兕遂崩奔先輩俱
冥漠諸生罷講論斷編塵樹冷遺像網蟲昏不改絃歌
俗終歸禮義源江南游學士瞻拜敢忘言
送郡知事李仲常還金華
列郡歌岑晊孤城頌李膺文華仙掌露人品玉壺冰畫
本黃荃學詩兼畢曜能關河千里道風雨十年燈薦鶚
知無忝登龍貴早承朔雲低紫禁東壁映青綾郎署新
帷幄儒門古豆豋黿梁初隠見羽檄遂飛騰軍事諸曹
服元僚太守稱芙蓉秋獨臥驃騎日同興衆仰寬民力
誰堪作帝肱掃除塵澒洞屛蔽雪侵陵野戌銷鋒鏑田
家罷棘矜昆侖天柱正宸極泰階升顧此心常切多君
興遠乘崇桃紅霧斂豐草綠波增諭蜀漢司馬歸吳張
季鷹宦情輕比蛻行色澹於僧三洞金晶發雙溪白練
澄過家饒賞詠来紙細緘縢
奉題薛茂弘所示張仲舉承旨藏經序銘後(序銘附)
北斗道經一卷故太史清江范梈所書貴溪薛毅夫
奉而藏諸禹穴承母命也母倪姓諱瑞貞世大族生
於至元之庚寅生之夕父母覩北斗光燭於庭故長
而事斗極虔日誦其經年十九歸薛昶氏昶早卒時
甫二十(一作三十)孀節卓偉訓毅夫詩禮為名士毅夫一
日過清江謁太史告以故太史為書經俾歸遺母母
得之喜曰比夜夢汝執經我側今致此非偶然也吾
百歲後可藏諸名山慎毋忘暨毅夫終母喪乃上會
稽詣禹穴藏經已而屬太史氏襄陵張翥為之銘銘
曰禹陵之洞陽明虚中閟玉匱遁甲圖孰敢窺之神
所徂有孝子毅精誠孚斗七宿經史梈書玄黓攝提
月在如翥也作銘古作謨歴厥世百文弗渝後有道
者其徵且
薛母高門女生時斗燭庭紅顔斑竹淚白首蕊珠經鶴
繞香千匝龍辭海獨聽妙音遺杳眇陰德著幽冥月墮
朝朝鏡雲生夜夜輧翰林留製作禹穴護精靈地接曹
娥廟天低婺女星輝光同百世事跡有餘馨
送太常奉禮郎劉仲庸以二宫命使南省織金段
龍帳還京師二首
澤國李膺舟風霜季子裘家依南越鳥身適大宛騮甲
乙帷虚夜蓬莱殿敞秋到京王母喜休語萬方憂
秋風吹蕨薇宫使别鄉闈中夏蒼黃色孤舟錦繡輝勾
驪龍晝偃瑶水鳥雲飛萬一回天睠均裁大布衣
辛卯仲冬廿四日吳山游望
虹霓生海國薄暮太陽通徑掩廣寒殿經横長樂宫暈
浮蛾黛綠氣雜蜃樓紅願得為龍衮端垂我聖躬
鷊
蒼莽炎州地生成五色文不司天上曉常吐日邊雲孔
翠名雙重鵷鸞類孰分祗宜駭巨室切莫誑明君
藤
詰曲紫藤樹檀欒蒼葉敷時時上蝘蜓夜夜走鼪鼯雨
露不偏沐風霜先自枯深求造化理重笑水中蒲
送靳利安之常州同知經横林洛社舟中作二首
金湯遲建節斑白半為魚烟冷漁商市霜晴鳥雀墟丹
心憂國遍畫舫上官初素著循良蹟綏民早駕車
敗冰流滿川茅舍啄烏鳶垂喪期頥老猶傷乙亥年亂
離今日繼風俗幾時遷洛下衣冠族宜先解倒懸
感宋遺事二首(有引)
文(一作支)漸資陽縣民元豐間母喪躬負土葬賴錫山
中廬於墓側布素糲食而已日三時號慟有白黑雀
各雙巢墳松間斑狸白蛇兔每自山下来顧視漸久
之乃去又有白鴉及五色雀千萬餘圍繞飛鳴縣令
以聞勅賜粟帛
文漸元豐士浮沈四百年孝曾蒙帝寵名復待予傳白
兔歸蟾窟青松合墓田感懷龐禮部不忍釋遺編
高處士名繹長安人有古人絶行慶歷中召至京師
欲命以官固辭歸山特賜安素處士家貧妻子寒餒
鄉人或饋以財終不受閉門讀書而已昔王霸憐其
子蓬髮投米愧臥不起前賢之所難處士蹈之裕如
也嘗見古老說种放隠終南山召拜起居舍人賜告
西歸有一高士隠居三世以野䔩一盤詩一篇贈放
云接得山人號舍人朱衣前引到蓬門莫嫌野菜無
多味我是三追處士孫放國史有傳若夫志意修則
忘富貴惟安素可以無愧矣南安龐元英文昌錄中
所紀如此英嘗為神宗儀曹官
長安高處士氣得伯夷清安素承殊渥歸来遂隠名雪
寒深屋臥雨夜一經横太白鴻飛闊思瞻紫翠晴
塞上曲五首
木葉滿關河轅門肅佩珂將軍提劍舞烈士擊壺歌月
黑輝銅獸風高嘯紫駝不堪城上角五夜落梅多
將令傳中閫交驩浹兩軍地形龍虎踞陣伍鳥蛇分清
野輝燕日黃河瀉岱雲生靈如有賴絳灌不無文
月照小長安風生大將壇虎皮開玉帳牛耳割銅盤伯
氣寒逾肅軍聲夜不讙皇天眷西顧慎取一泥丸
鞗革帶鉤膺聯鑣獵楚陵白肥霜後兔青沒海東鷹千
里榛蕪闢三年稆穀登中郎示閒暇呼酒出房烝
諸夏皇威立三邊敵氣衰角弓分虎圈乳酒下龍墀蠭
午歊氛遠鼉更窟宅移輿圖欲盡入中道勿班師
聞武昌廬州二藩王渡海歸朝
茅土分封在金章渡海歸事殊生馬角心愧著戎衣星
月晶光並山河帶礪非秋風紫塞上依舊雁南飛
贈李宣使
秋水淨菰蒲天風送舳艫海雲紅日近江國使星孤帝
運無盆子戎行有亞夫傷時恨離别林下重咨諏
和張率性推官小遊仙詞四首
西王春宴百娉婷玉碧桃花滿洞扃自飲一杯瓊屑露
東風吹夢不曾醒
銀河澹澹月輝輝洞草岩花夕露微笑踏青鸞作龍馬
九天凉動五銖衣
雲幢烟節紫霞裾齊御泠風集步虚若受人間塵一點
長門又屬漢相如
雙成今是五雲仙得捧長書玉帝前天上星河春似海
人間風雨夜如年
登雙鳳普福宫東樓贈吳道傳時周境存隠君同
席
道人獨坐覽輝樓海底青天入座流燕子飛来又飛去
游絲掛在玉簾鈎
樓殿岧嶤上赤霞水紋蟠鳳臥靈槎石棋盤静香烟直
簾下雙頭百合花
題王若水墨鳩
澹竹花開碧草叢日暄風静見沙蟲鵓鳩不忘相呼逐
偶與孤臣飲啄同
送堅上人歸省
高堂白(一作鶴)髮不勝簪大地叢林已遍參好去雕闌認
春草草中萱是舊宜男
題焦白所畫其父奉禮府君夜直詩意圖(有引)
憶昨停驂便殿西柳溝風軟絮沾泥一彎月子梨花
上冷浸香雲伴鳥栖右社稷署奉禮郎焦君追念先
朝眷遇之隆而作也君諱文炯字仲明淮揚人少通
敏由文皇東宫時說書為前職而卒白君之次子也
日誦其詩尤拳拳孝思不忘於心乃手寫詩意圖屬
予和其上詩曰
露濕金莖月轉西披香太液淨無泥朵(一作梨)雲散盡千
官影獨見桐花小鳳栖
題林芝隠所藏龔翠岩臨昭陵什伐赤馬圖(龔詩附)
龔名關宋季淮陰人自題云赤驥駝僧去玉關換他
白馬載經還誰憐什伐蜚龍子贏得金創臥帝閑
風雨昭陵戰伐秋赤流汗血尚成溝畫工解貌千金骨
不抵東家(缺)戴牛(缺文一本亦作牛字)
題馬和之園有桃詩意圖
華髮無情賦黍離何堪盡託衞風詩漢皇日宴西王母
合賜東方酒一卮
避地梁鴻山六言四首
舍邊新花夜合井上老樹冬青孟光齊眉舉案倪寬攜
鋤帶經
三百銅錢斗酒一雙蠟屐千山莫問雲浮富貴且消天
與清閒
北里戎衣袴褶南鄰墨勅斜封多我幽居水竹有誰高
臥雲松
風塵涉五六載忠孝錄數十人已判詩移白日更須藥
駐青春
重題余常清雲林四首
花搖暖溪雲蘿裊春輝月高坐無人来清琴數聲發
葛巾灑風凉桃笙臥月色意行嘉樹林濃露如雨滴
鶴鳴山館晨魚跳野塘午如何凉已深菰蒲數聲雨
積雪攲岩松回風簸溪篠道人不知寒焚香坐来曉
秦孝友先生迎享送神辭(有引)
先生諱玉字德卿少游之裔受學於蛟峯方公隠居
崇明淑門弟子若干人先生卒門弟子以行業私諡
孝友請祠于州庠其子崇德儒學教授徵迎享送神
辭於逢辭曰
海東隅兮三洲宅黿鼉兮蛟龍湫羌聲教兮邈悠靈斯
藏兮道斯修道不行兮長邁祀學宫兮子孫永賴日薄
渚兮風林鳴如聞聲之謦欬楚葵青兮靡靡牲甚肥兮
酒甚旨皎白駒兮焱馳儼衣冠兮戾止有聖賢兮依歸
川魚泳兮鳥雲飛靡潛伏兮弗昭著靈自今兮欽孰違
維杭美沈省掾從董參政出師有功(沈名兼善)
維杭大藩阻江負山千秋獨松昱嶺其關草風則塵潦
水則瀾帝十二載民脅寇蠻遂據天險遂肆冥頑相命
董公以靖以安公威巖巖公師桓桓公佐孔文弗猛而
寬曰彼霜露天用戒寒非寇倒戈胡寧野丹民信不疑
駢壺聯簞市如其歸堵如其觀既肉我骨復完我殘昔
顛而飢今坐而餐羊牛雞豚亦充于闌社賽廟享鬼神
具歡佐我父母公我王官匪父母私佐才實難溪激其
湍嶺嶪其盤陵夷谷湮德功不刊
復三關美沈都事
帝十六載盜起昱嶺蛟蚋坌人蟭螟附逞黔黎煽變郡
縣傳警相臣先見兵且徐整乃詢于塗乃咨于省僉謂
沈公遺愛是境俾佐廟謨往則綏靖公勇承命星駕露
舍有單其童有隻其馬扶攜偶旅叩首馬下始公未来
龍蛇草野及公復来雞豚井社冥頑不靈陶之坯冶顛
連無愬庇之大厦摧輪于攲蹶踶于危王良韓衮(一作哀)
安乎驅馳既貸以生又訓以辭常人之恩僅止父師鯤
魚躍矣必遨天池欲祝之福有詔在逵重關峻厓含精
耀曦勒兹頌言永我去思
望江郎石
仲春天氣佳萬象欣改色我行六峯外遥見江郎石二
儀闢混沌牽牛委晶魄鼎立台輔姿玉藴珪璋德三神
浮瀛海噴薄東一極鉅鼇因戴之仙宫晃金碧斯連厚
坤軸乃棄姑蔑域直上青蓮花或隕樵舍側安知非異
境自與三神敵于時攬深秀雲霧忽巾羃微風稍飄颻
空翠疑亂滴雜英敷陽艷嘉木生午寂交交黃鳥音好
在千丈壁三年思晤對百里今咫尺烟波動落照道路
陰已夕尚戀女媧功躊躇望西北
周處讀書臺
偶遊鹿苑寺遂登孝侯臺當時斬蛟虎折節事賢材詩
書夜繼日奥義旋兼該篝燈委紅炧掛劍蝕青苔默語
三十篇若出造化裁純誠被幽魄勁氣懾上台翹翹毋
望深急急將命催孟明哭蹇叔子路死孔悝天不卹忠
良寧馨真禍胎吾儕千載下野眺相徘徊秋原風藿慘
夕殿薌花開白馬從素車恍渡秦淮来故都凡幾姓醜
地餘劫灰此臺異呼鷹靈光共崔嵬私傷過英武不得
盡竒才
送篤御史自永豐遷生母葬北還
春城澹欲秋晝日黯不輝諫官素車馬南州護喪歸歸
程數千里居庸山光紫野桑鳴雉鷇津柳巢烏子時清
無虎豺薤露歌徘徊生芻豈無人親戚羅上台淑魂久
鬱鬱今得歡從匹豐碑凌雲霄墓道臨警蹕為母有此
郎百世餘耿光願言移孝節終始奉君王
題程員外撰汪夫人傳後(傳附)
弱齡身服苴盛年髻束髽孤生况新寡不謂夀命遐牆
陰斷腸草牆外合歡花衰榮異本根且復藝桑麻桑麻
日以長雨露日以養夫幸從弟賢命子承祭饗洋洋靈
在天蒼蒼天在上忍為奔月娥冥心共泉壤
夫人名悌婺源下港里程昌文女也四歲父死于兵
事母汪以孝聞伯父草亭先生憐之選嫁名家子汪
德裕生一女而寡公始懼其不能安也使問之對曰
妾不幸夫亡尚幸公姑在得備奉養何忍更適人或
勸之曰夫人年少無子不以此時從良人後將何悔
夫人曰吾聞女不事二夫夫天也天一而已夫死而
遂去之是背天也背天不祥或又曰夫人今嫁幸而
有子不猶愈於持孤身托冷室乎公姑固不汝望也
何乃自苦夫人泣曰雖然吾父早世吾母守志數十
年至今吾身一為汪家婦知死汪家而已奚恤其他
里之富人因媒妁具聘幣伺間以請者數輩卒不許
家貧紡績自給課童奴樹萟歲時奉祭祀如夫在時
公姑殁喪葬盡禮今年已七十餘老矣猶執女工不
倦閭里姻戚稱夫人之德無間言初德裕從弟澤民
幼附夫人夫人子畜之及澤民長乃立其子梓為裕
後以奉夫人梓事夫人益孝謹如實生已程文曰予
從閣老著書睹春官旌表節義事甚悉率多京畿内
郡之民閭閻幽遠蓋罕焉及讀陳助教繹曾作夏侯
玉珍傳許汻卿善錄載許伯冬妻頗與汪夫人類皆
節義卓卓可以羽翼名教朝廷著旌表之令風勸天
下而有司莫之省使志行湮鬱不顯白於世悲夫予
弟嘗為平江幕官嘗言某帥妻詣官自陳願上所受
封比齊民得再嫁嗚呼以禮坊民民猶有踰者若是
哉予故論著汪夫人之事以俟察民風者覽焉
題華亭吕德恒德厚伯仲市義卷
百里不販樵千里不販糴君家獨市義人用羞貨殖璜
溪流湯湯合境咸飲德頎然先處士首倡扞寇敵生死
肉骨餘老稚仍仰食時平倏淹逝二子承世澤焚葬貴
(當作券責)報天焉計鉏(當作鉅)萬石田文昔舉此史稱多賢客
豈若伯仲間惠施本心臆我浮五湖舸撫卷增歎息日
青野蒼凉靡靡漸(一作新)烟白昔如鹿犄角今比烏戢翼
襁負歸流亡来遊復阡陌官曹得公輩自足蘇民力重
懷吳泰伯三以讓去國淮南尺布謠同氣有遺戚贈言
廣孝愛福祿將永錫
贈錢掾衮
錢塘錢慶餘系出吳越後眉豐目秀廣質礦氣沖厚家
乘久曠(一作壙)僚青氊遵世守放膽論道義小心取升斗
晨昏曲奉養及親未白首親終表其墓翠琰照林藪宗
弟為人奴恐辱大父母贖歸故閭里甘苦願同受孝誠
出天性薄俗所未有兒也弄文墨婦也躬井臼衣冠俎
豆間揖遜動曰某千載不平事醒醉常在口鎮西陸將
軍(遜)廟食采地久松人媚淫祀加置神木偶上疏乞去
之以時致牲酒豺狼恣跋扈鷹犬廹飛走衆方立殊勲
而甘伏田畝行藏悉無愧所愧寡知友竹光青連榻蘭
艷綠當牖篇詩涉教化每諷賓客右我嘗駛風帆臥數
峯過九鱸蓴一水外念子非狗苟遭亂顛躓餘始得屢
握手高盟俎金石雅興謝塵垢偃蹇七尺軀相視覺老
醜春芳到鶗鴂生意付蒲柳勗哉令善名是則窮谷叟
觀錢塘江潮時嘉琿平章大讌江上
蒼蒼吳越山對峙東江腹江開白銀甕一浪天四蹴金
晶王高秋風露氣轉肅當年駭壯觀委巷雷擊轂今年
官增威旌麾被川陸羅衣繡龍鳳玉帶瑑蠶粟牙牀錦
屏帷蠻毯隨步蹙温温香卷陣婉婉眉鬭綠微聞伊涼
音淥酒光動縠鮮醲片晌盡望姓空側目懼成庾郎哀
竊效杜陵哭冥頑鱗(一作鱷)魚彙屢覆舟萬斛梟雄扈將
軍(謂福建扈海元帥)竟作机上肉大浸交烽火血胔腥草木地
媪為之愁兼恐河源縮熟聞靈胥廟歲祭莫敢黷三叫
三酹觴願與赤水族錢王射強弩至今有遺鏃何當起
英魂少助八州督(時汝潁等州陷)中原日無事海㝢蒙景福尚
虞多戕殘洒淚逃亡屋
月夜醉歸舟中二首
推篷滿船霜長嘯仰見月清光溢懷袖披拂青燐滅身
不在隴頭無救水嗚咽
水田一萬頃龍魚舞空明醉坐大蓮葉水底招台衡台
衡光遠却散髮自吹笙
題觀瀑圖
中天瀉雪瀑清氣涵澗谷餘濺落人間猶作珠萬斛負
手者誰子於焉送遐矚
天池石壁
翠微蓄天池白晝積水黑窪涵南斗天峽束太古石初
月猿下飲先雷龍起蟄濯足者何人袖中有溟渤
鸛山下厲老人餉墨蕈(一本墨字上有研字)
老人餉墨蕈殷勤貴適口形微桑上鵝味勝杞下狗山
肴雜秬黍(一本作粔籹)瓦盆注醇酒問我兵興來此樂可
曾有
觀兵婁城
震雷過高城草木咸敷榮大江流春氣一雨暢民情靡
靡冠蓋會蕭蕭車馬鳴無勞漢天子係敵賜長纓
古從軍行七首
少年快恩讐辭家建邊勲手中弄銑鋧目空萬馬羣轉
壁入不毛水咽山留雲槥還親撫哭悔識李將軍
義結豪俠場日趨燕趙風攻城數掠地帝賚主將功玉
帶十毬馬金鏑雙騂弓弓馬分賜誰赤脈千綠瞳
大旗蕭蕭寒長槊列萬夫令下簸邏鳴鐵騎分四驅塵
黃日黑慘相視人色無鋒交血濺野首將方援枹
白月流銀河三五星芒寒牛馬臥草上帳幔羅雲端錞
鼓舂容鳴衆饗獨鮮驩羣敵在吾目九地攒吾肝
彼敵或有人我師豈無名上計貴伐謀掩襲非示征草
塞狼反顧一水西流聲寇恂斬皇甫餘子烏足程
郤縠敦詩書祭遵事雅歌非才衒空名覆敗誠不多小
范真我師匹馬雙導戈笑擁兵十萬夜下白鹿坡
大鈞播萬物無言自功成酈生掉寸舌不智遭鼎烹非
熊為王師飯牛慙客卿轅門鼓角動整駕河漢横
攄懷六首
陰風動長淮嘆(一作噴)奮三江漘羈人滯中谷鬱鬱憂彌
臻躑躅就長道延企望清塵吳天回銀河魏闕直鈎陳
西来一黃鵠翼欲覆八垠中焉離矰繳孝鳥共悲辛南
服奠會稽西江導峨岷休明始華夏攬轡諒有人
促織嘖嘖啼布穀交交鳴士無濟世念品庶同每生陰
陽運四時日月麗太清如何流離鳥卒不反善名滄江
增深波黃葉委前榮漏半笳始寂嘒彼星東横天命自
阨窮民情何怔營懷哉古大聖待旦整朝纓
大星動欲落草木氣含霜驚風薄前營步騎勢翕張美
哉同心友劍佩相徊徨游鴻噭荒徼毚兔竄崇岡旁顧
阻太湖不見舟與梁苟容諒非道單居念流光寒菊已
復花蟋蟀鳴我牀結交兩憂患夙好終不忘
征塵一何黃征衣一何素衣素易染塵况復冠帶具忽
忽葉變秋瀼瀼草漙露莽莽關山長悒悒歲月度豈無
新相知戀戀情如故范叔未至寒綈袍受良難
曜靈升扶桑萬彙希朝采故山互蔽虧新陰復晻靄楚
楚園葵花傾心若為待凱風幸時拂天道從小改客有
採珠人遠渡鴨綠海歸戀(一作懸)雙明月家喪踰十載兵
烽何日息素念無時怠引領望反照桑榆四三在
猗蘭生窮谷偶與惡木鄰惡木集鴞鶬一旦摧斧斤歸
人白日晚躧履盼餘春滋露留古艷好風薦幽芬東君
義相望大夫惡得紉大夫紉秋佩卒染清路塵九節石
上蒲服食良葆真蒲也真自葆蘭甘谷中老
題梅花士女
彼美空谷人梅花是前身手披先天易心融大地春素
衣杲霜雪孤根堅石鐵不夢趙師雄長終抱明月
往敭名開化二鄉掩骼
分藩多賢勞不敏忝賓客雖無官守縻亦復與言責二
鄉虔劉禍慘甚長平厄先王制禮經孟春當掩骼僕夫
有難色欵段纔任策駸駸度岡坂眇眇循藪澤稍稍烟
微青歴歴野四白游魂行草上遺老候道側我豈物役
徒兹来出心臆皇天久下憫赤子非寇敵鴟鳥何不仁
銜啄血更瀝因歌戰城南風悲淚狼籍
題沈氏死節卷(有引)
沈苕溪邵婦艾而美至正十六年為淮兵所逼投水
垂死適浙省都事張英過之命其下拯救得活且諭
曰汝配張官人不榮幸乎沈謝曰幸諸君活我我以
夫遇害知殉夫而已忍他聞也既置舟中夜四鼓陰
納束筯口中面舟木觸喉而死張葬焉
黃金無留礦白璧難混瑕坤裳義安貞適然暗塵沙寧
死嗚咽水不望菖蒲花感君回存妾妾命薄如葉此心
許所天羅帶難再合君殊野鴛鴦妾非鬼蝴蝶清風何
搖搖吹彼溪上苕山光浮茞佩空響度瓊簫至今一坏
土民自戒芻樵
題福天然開士水木軒
軒榮彌清華一水帶嘉木幽光湛深黝餘潤裛高綠名
緇結長夏居然媚孤獨春辭灼灼芳日冷疎疎煜雲行
天體臥境静物理燭時諷霞上篇遠縱林下躅本源苟
途舛文字徒形牿我来兩忘言山童報茶熟
題鄒常伯雪文閣
齋閣嘉樹寂幽徑綠苔滋美人琴尊暇焚香聊自怡天
書譎詭篆峯回裊窕姿因花紅變霧度草碧縈絲鵲尾
黃金鑄螭頭紫袖攜神徂榮願俱意適清賞隨疎漏下
深迥餘馥尚委蛇宴安諒加儆移以奉親知
題黃常叔友古齋(一本常叔下有彛字意黃名也)
彼美特立士素為鄉里欽蟬蛻謝汙濁鳳歌邁遐深宿
雲曉承宇洄溪日循林囊餘不琢玉壁有無絃琴琴貴
長藴古玉貴弗售今羲皇陶所慕管樂葛同心是山出
地中来者仰崟岑聖緒存著述試扣洪鐘音
過楊員外别業(有序)
至正十六年今大府開中吳時公先以杭州陷非罪
被黜依故人彰德路同知上海章元澤居或傳大府
將起公笑曰吾豈事二姓使果至公知不免往辭章
曰某行矣敢以家累君章曰友責當爾也既歸誨二
子卣卓事君立身之道乃就寢久之卣卓入見則縊
死矣案上得遺訓云死生如晝必有夜何足介懷吾
老矣獲全臣節死固甘心卣卓其以麻衣屨為斂歲
時祭止蔬食此蓋晚年至願卣卓益宜修省勿貽人
誚也章殯之公名乘字文載濟南人少負氣博涉經
史由參議府掾累官拜監察御史遷浙省員外郎十
八年中外臺臣昭雪其前後事贈某諡某卣廕山東
宣慰司都事卓清忠書院山長
翠羽無深巢麝香無隠穴由来老蚌珠淚泣滄海月於
乎楊員外竟類膏自爇憶昨佐南省四境正騷屑朝廷
忌漢人軍事莫敢說遂罹池魚殃遄被柳惠黜寄身傍
江潭乃心在王室星躔錯吳分氣候乖鄒律天風搖青
薲徒步空短髮譙玄初謝遣龔勝終守節譬如百鍊鋼
不撓從寸折又如合抱松豈藉澗底蘗我時浮扁舟鷗
外候朝日荒郊無留景别業自深鬱時清議勸忠公冤
果昭晰大名流天地當與河水竭結交卣卓間遺言見
餘烈
三孀辭書陳衆仲監丞傳後(有引)
相人李柔母陳兄嫂王王之女三婦咸早寡守節里
稱三孀云(一本無三婦二字)
相州城中三羈雌相依相呼李樹枝青春雪白花照帷
淚痕點點鬢絲絲鬢絲日夜短淚痕無時斷將影對孤
月同虧不同滿鸞兮(一作分)忍聞膠可煎舊御尚掛鴛鴦
絃一門孀居天使然辱天何敢况辱先生當同室死同
穴史筆遂屬陳莆田嗚呼歲暮空谷裏佳人無媒垂老
矣
徐本童權陳濓三友陪遊飛来峯還宴濂面峯溪
堂
東南名都萃炳靈山出萬朵芙蓉青其峯飛来最嶄絶
見之身欲生羽翎金晶藴結天地秀石樓盤囷岩洞扃
風高力鬼負鼇極月黑毛女捫牛星時維奔雷急雨歇
澗合源泉魚藻活數聲清磬猿嘯外百尺浮圖鸛巢末
重江複湖氣溟涬陰嵐晴霏翠轇轕挺拔多異材可望
不可識得非共命鳥銜種自西域古松曾經尊宿坐怪
藤一似蛟龍踣三友今日無凡憂探竒覽勝忘少休鏘
然衿佩崖壁面咳吐散落空中漚傳車官馬素不到到
此乃是高人儔牧樵往往誤題誌焉用某職煩雕鏤人
生貴富如雲浮乘興再登雲上頭桂香載道酒波瀉還
坐大牀酣晏秋於乎安得三友為我常追遊
北丘耕隠歌贈簳山謝逸人
九山西南来簳為北道主鬱積氣饙餾盤薄秀鍾聚神
丁刲却蓬莱股一鼇首戴奠兹土平原内史曾未覩崑
陰答陽僅容與謝逸人者晉相孫玉樹其皎天球温素
歆李渤栖少室近比杜甫居東屯大田䆉稏横跨泖高
埭楊柳全遮門有作古詩好有釀新酒渾酒從席帽醉
詩對鐵笛論(指楊廉夫號鐵笛翁)月下蘿蔦嘗同捫風露響落秋
林根崖顛夷曠擬築臥游閣泉竇寒冽願鑿抔飲尊頻
年目苦兵塵昏長材美箭無幾存雨花洞鎖白蝠舞試
劍石泐蒼精奔蘇吳為沼亦復見龐公遺安良可羨自
今三老雲霞交他日無勞真隠傳
新舊庵辭
新庵丹堊輝庭戶舊庵四壁穿風雨新舊庵僧自相語
新者父葬舊者祖詵詵玉佩紫金魚青松花開笑殺渠
連環歌(有序)
連環歌為杜先生夫婦而作也先生諱文(一作友)開字
陽父世居江陰之君山教授數十年資束脩自奉妻
吳辟纑以助之天歷間菑荒學徒散去先生竟餓死
初吳昆弟屢勸斬邱木鬻墓地可少延性命先生在
羸憊中堅持不可繼欲挈吳以歸吳曰夫既盡孝妾
獨不能以義自處寧不食若粟遂相枕籍而卒後十
一年逢過其里獲見一古研乃先生故物其銘曰置
之而水凝凄然其似秋嘘之而露泫熙然其似春惟
有德以自潤能不言而詔人何以觀之吐墨如雲觀
此益信其行噫先生之計善矣當是時穀價踴貴人
食樹皮糠覈非困於飢則殆乎沴矧二者罹於垂老
待盡之日料邱木墓地不過易斗斛粟活旬日而死
寄客土且身受不孝之名尚從父母為地下遊乎先
生卓然先見者以此吳生為士妻共患難同貧賤道
也夫既委順于正又肯愛餘齡就昆弟食哉抑以(一作)
(歸于二字)昆弟之言非導人以義者也吳判然不移下從
良人者以此噫亦義矣哉使二人有一裹飯君子則
天理人倫反未必章章如此(一本無如此二字有鄉里况天下耶六字)逢
懼歲遠而事泯也故序而歌之歌曰
白玉雙連環瘞在春申山山前夫婦義同死心與連環
鎮相似日月合照無欠虧天地相依共終始天地日月
非彈丸環兮環兮冰雪寒
張春兒(有引)
春兒葉縣軍士李青妻也至正戊子青病革時年甫
二十青曰吾殆矣汝善事後人張截髮示信曰妾生
寒門頗曉夫婦大義萬一不諱惟有死耳青卒哭之
垢面流血且諭匠者造大棺將盡納其衣服劍器匠
如其旨既斂張自縊庭樹下閭里遂同葬之有司上
於省旌其墓復其家獨未有形容其心者故予補歌
一章
紅顔夫婦(當作壻)羽林兒汙馬未騎身早萎娶時衣裝不
忍見及將殉葬心思徧衣裝憑妾得歸土妾今無從苦
復苦誓為月魄入九泉長與地下夫團圓
憂傷四首上樊時中參政蘇伯修運使
古青徐十連五屬桑棗墟黃河失經人化魚吕梁設險
豺為徒船多纔通玉帛貢車多始登牛馬途守無官軍
法度疎居無鉅室城隍虛欲去擄掠當何如(合置官軍合實郡縣)
古青徐歲久致君心煩紆
竹笠黃(時有盜戴竹笠拒官軍)黃金兜鍪勢相當兜鍪本居大將
壇左劍右印增威光邊隅將校望塵拜州縣曹佐聞風
僵况從元首授元柄稍忤言意違軍令不因舊疫自焚
船乃(一作那)致生靈輕隕命竹笠黃兜鍪相當雞(一作難)走
藏兜鍪旦晚先戎行
官柳場青芒芒野鷹交飛撲馬驤年年十月轅門張元
戎始来坐虎牀翼舒箕哆魚麗行鼓進金退兵家常起
伏見譏孫武子勾卒貽笑曹成王千夫散盡旌旗定偏
禆隊伍相呼應幾處私恩誤主恩一回酒令行軍令酒
醉邊隅事不聞邊隅擾擾多烟氛
江海壖家家浮生多在船船居無租出無禁競賣田宅
行鹽錢私鹽漸多法漸密隩裏干戈攘白日尋常惡孽
不肯除本固枝蕃禍非一虎符龍節王者師赦過錄功
先自欺諫臣上疏劾已晚蔓延及今歸咎誰地官合為
弘遠計鹽價減徵同賦稅盜源既清民瘼除五風十雨
歌康衢
送童子陽北上
中天繁星如撒沙婺女獨與金争華金華山人應星象
閉戶讀書飡紫霞銅盤沆瀣碧于水瑶草石芝香薿薿
袖藏明月雙驪珠願獻元臣作充耳今年手分五朵雲
染成五色組繡文上期黼黻聖明帝下欲覆幬窮荒民
風寒雪暮陰曀昏梅花江國留兼旬春潮一夜上沙尾
拂劍笑問黃河津黃河動地翻海渾銀漢滉瀁通昆侖
太行羊腸路九折不有壯志俱消魂吾王之門虎豹蹲
舔舕㬦睒毛甡甡楯郎戟士露肝膽不有意氣難為倫
君才具美合致身少壯易老毋逡巡商翁佐漢還遁去
魯連却秦終隠淪功成名遂信有在贈言聊識平生親
小匕首歌
水精生苗月牙直彗芒披雲電流隙蟄蛇斷尾短草間
海鶻褪翎霜雪色宋斤魯削讓陗刻金錯錐刀豈其敵
吳鴻扈稽飛著體不曾為主開邊鄙嗟兹神物久泥滓
用之可以報國士簷冰卓筯日黯空稍玩股掌生雄風
鮫魚室臥縞帶影長鈹辟易萬雉墉古昔客揕秦王胸
幾什翠鳳咸陽宫由来意氣泰山重命甘燎毛不旋踵
誰隳古制鑄小之佩稱衣冠加珌琫我歌三歎淚滿裾
曹鱄豫聶無時無
孫道絢(有引)
龍江曾見可家藏宋樂府中載縉華鬼仙汝州官妓
詞皆淫靡後讀建安黃雲軒知縣妻孫氏醉思仙調
曰霽霞紅看山凝暮紫烟暗孤松動霓裾風袂翩若
驚鴻心似鑒鬢如蓬弄清影月明中謾悲凉歲冉冉
蕣花潛改衰容前事消凝久十年光景匆匆念雲軒
一夢回首春空采鳳遠玉簫寒夜悄悄恨無窮歎黃
塵久埋玉斷腸揮淚東風殆見孤凰於百鳥羣也因
表而出之孫名道絢中原人能文詞盛年孀節卓偉
鄉族尊之
白鶴山中雪衣女花静春移綺窗戶夢逐雙鳬天外飛
影作孤鸞鏡中舞鏡中舞鳴聲悲殘編留得斷腸詞天
寒翠袖渺何所日暮碧雲無限思
丁清風(有序)
余作衞女引之明日於宋樂府復得一婦人焉曰蜀
士大夫妻丁氏美姿色善詩文自號清風居士宣和
間夫浮家赴閩求調王黼薦丁姓名於禁中時尚文
女郎才慧者多得選(一作進)於是有旨召見丁曰吾夫
庶官吾非命婦安有入内見君之理不敢拜命且謂
夫曰君素非貪冒富貴者何苦自辱題詩汴邸竟不
知所往詩曰西嶺雌雄鳥雙雙覽德輝陽臺遲雨散
滄海會塵飛夜月參差玉春雲窈窕衣君王宴阿母
却寄碧桃歸是日客有談都城事者有感併補一章
河洲冰膠雲塞野林栖雎鳩歸牝馬收書驚見雙青鸞
蕭郎弄玉風斯下金水暗侵燕地氛明月長掛真珠裙
靚桃花碧宴紫府雙星在天靈夜語宣和皇帝何如主
投贈柯博士
鍾阜天回王氣新憶君扈從入楓宸旋平内難櫜弓矢
遂沐殊恩列縉紳元宰或同司雨露史官曾擬奏星辰
羽旌影動宫花日龍鼎香傳禁樹春白馬獨遊絲鞚好
縹醪雙賜玉壺醇委蛇退食收金鑰怵惕存心表翠珉
(文皇常賜其父江西提學謙訓忠碑)三絶鄭虔親帝許四愁平子舊誰倫
僑居暫作東吳客奉引依然上國賓稔歲葑田饒蟹稻
高秋松水長鱸蒓神馳紫塞風生角夢隔瑶池月照裀
白首馮唐仍晚遇青袍杜甫豈長貧明河近望清如洗
行駕仙槎復問津
客金陵遇有以茂才異等為薦者以病歸泊龍灣
二首寄丁仲容婁行所二先輩
柂樓釃酒出金陵病後衣裳體不勝風雨滿江寒贔屭
庭闈何處髮鬅鬙周璆實下諸侯榻王式虚蒙博士徵
一曲離歌凝客思幾行疎樹隔漁燈
鳳凰臺上酒如川醉擬題詩李謫仙鑿齒已成耆舊傳
真長空覓孝廉船十年螢案書連屋八月龍灣浪拍天
無那病懷兼旅思白雲遥望夕陽邊
遊永夀宫(文皇帝潛邸時幸臨)
六朝龍虎氣回春草木均沾雨露新羽葆蓋車雄萬乘
金銀觀闕現三神樓船不見歸童女桂館徒勞立從臣
深幸先皇潛邸日祝釐無乃為生民
簡謝性源
同是風流王謝家雲萍漂轉各天涯忽逢落日烏衣巷
並立東風白鼻騧蕉葉深杯情潦倒桃花團扇墨横斜
賢人在位親無恙八月須乘奉使槎
題下砂場丞韓景陽世綵堂時親年八十
桐木韓家世綵堂五更環立佩蒼蒼晚年夢與雞聲遠
春日情無鶴髮長風細絃歌生暖響花交簾幕散清香
聖朝孝治恩尤洽兒得焚魚進夀觴
敬題直學士周公書贊先君庫使遺訓後(贊附)
吾平生持畏遇小事如大事面欺人不忍為心欺神
明尤不忍為也右庫使江陰王君惠之常以是言自
警其子逢求予書以為家訓既為作篆又為贊曰人
心即天天即神明一欺吾心天罰是懲允矣王君持
心孔平戒慎於微弗歉弗盈有子克紹學古行清銘
其庭訓終底于成番陽周伯琦書
先君遺訓幾經時大篆新承閣老書三代鼎彛宗史籀
泰山銘刻陋秦斯雲霄上日瞻文藻雨露濡春起孝思
鄉里未歸身骨立搖搖寸草獨天知
題鄒旅雲青山老隠圖(有引)
青山老隠圖者予友鄒君時昌追慕其先道鄉先生
而作也先生有墓有祠在毗陵青山門外中書左丞
吕公思誠為浙憲時嘗展拜祠下命有司禁樵採後
毗陵失守時昌避池海上欲歸省不可得乃繪是圖
復自號曰青山老隠以示不忘首邱之義予敬題以
詩
青山郭外道鄉祠宰木溪毛幾歲時繡史罷伸芻牧禁
畫圖深寓釣游思疎星皓(一作皎)月飛烏鵲細雨東風過
子規更有張翰首邱賦倩予盥露寫烏絲
送何伯大判官辟中書掾從丞相出師
丞相興師出薊邱萬蹄千乘壓中州旌旗露濕星河曉
鼓角風高草木秋號令不聞鵝鸛列謀謨初定鬼神愁
獻俘太廟陳歌頌獨有儒曹業最優
送于子實辟淮閫掾
淮海風高急鼓鼙潁川烽起照淮西餱粻幾道通流馬
樓櫓重城望火雞星入夜寒芒角動地連秋暝瘴氛低
君今掉鞅元戎幕肯慰流亡父老啼
寄鄧筠谷鍊師
别後雷岩結搆成靈風灑掃四時清經繙白石天人下
屐響青林木客迎萬葉動星幽氣合三花垂露薄寒生
鶴雛長就車輪羽好在高秋載玉笙
題衞叔静樂静山房(名仁復七世從祖膚敏宋參政七世祖上達禮部尚書)
新營别業遠風埃山綠湖光故故来四壁有時聞葉墜
一門無事看花開圖傳龍馬尊家學冠護貂蟬憶相才
巢燕不隨浮世變將雛依舊拂蒼苔
寄題瑣憲臣萬戸星湖釣隠圖
笳鼓歸来理釣絲星連文石漾淪漪征袍漸喜團花暗
小艇還從細柳維邊地雪霜憐馬革五湖烟雨夢鴟夷
野人不待傳雙鯉釣出珊瑚寄一枝
和沈掾中秋月
月入高天更漏遲天香消盡桂花枝金晶氣爽飄風露
銀漢波翻動鼓旗(二星名)蟋蟀滿林羅袖濕駱駝千帳笛
聲悲柴門此夜光如練喜與休文一詠詩
送陳昌道北上
江海才名二十年振衣吳楚上幽燕交游豈在䕫龍後
夢寐常居虎豹前天入紫微瞻爽氣野空黃落見疎烟
從征早下陳琳檄遂使三軍樂晏眠
題葉子澄雪蓬軒
歲晚天寒雪一蓑滿船書畫壓銀河鮫人室露雙冰鯉
神女峯沈幾翠螺夢裏客星辭帝座尊前小海渡漁歌
高明益進中庸學日看東家綠樹多
清碧軒晏坐簡汪文裕學正
萬竹無聲風露微野夫相對遂忘歸琴彈流水神魚出
目送遥天鸛雀飛自煑蓴絲同晚飯肯分苔色上春衣
廣文盛說休官好更覺閒情與世違
題夏士文書聲齋
璜溪溪上魯東家四壁無塵護絳紗春水研池窺乳燕
午香簾幕度飛花賓筵優禮同三釡秘閣遺書共五車
總羨韋賢家教美滿籯金碧視泥沙
題松江府學訓導胡師善遺跡後(有後序)
春回澤國草青青不見斯人舊典型守廟義同全趙璧
禦灾心似哭秦庭蝸行蘚壁留題字燕入芸帷罷講經
百世祀從先哲後可能無憾久沈冥
師善名存道越人通春秋禮遊吳二十年無知之者
晚益竒頓意晏如也至正乙未冬僉憲趙承禧廉問
松江知其賢命知府崔思誠延之於學善曰吾不得
用於世亦庶幾以淑諸人明年春二月叛將熸城善
親冒烟焰籲天呼地願捐生衞廟學俄大風返火未
幾參政楊完者調苗丁来守墮掠尤甚善語同舍林
以莊宋處元曰諸侯死社稷吾儒視學校毁于兵可
乎既矢石聲迫近善出與苗言學校不可毁於是遇
害明年逢避地海上謁先聖廟見善誌救火於廡壁
得臨死事實於進士潘元慶洎見予友孫作而又聞
嘗謂作曰城池多艱君有親可亟去吾以死扞廟學
廟學不存士日不競因感泣而别於乎善之死蓋不
待決於倉卒患難之間或者乃弗是之過矣夫朱泚
之亂何蕃一叱叛者遂為傳宗今苗闞廟學士於其
時如禮所謂朝不坐燕不與潔身引去固無可罪若
胡先生不從然其死其志蓋可哀也逢以其生既不
偶死復泯泯乃為賦詩且論列于左
和吉州何節婦詩韻(有序)
何婦賀永新人至正十二年蘄兵殺其夫將汙之賀
曰竊聞師令嚴淫虐者斬以徇汝獨不懼徇乎兵以
(一作退)言諸帥帥議聘焉賀曰彼禁淫虐乃欲委禽未
亡人耶未幾聘至賀閉戶不納齧指血題詩曰涇渭
難分清與濁妾身不幸厄紅巾孤兒尚忍更他姓烈
女何曾嫁二人白刃自揮心似鐵黃泉欲到骨如銀
荒村日落猿啼處過客聞之亦愴神遂自刎死東海
徐蹇趙郡趙錫各賦古風予和韻云
風塵旦暮未亡身厖吠何堪動帨巾斗血倒流三尺劍
九泉下見一心人竹祠長夏飛蒼雪月闕中天爛白銀
聞道琵琶亭在望賣降舊鬼獨傷神
題張會嘉桶底圖(有後序)
道者深藏玉斧才罷修明月下蓬莱笑隨流水天台去
袖裹登州海市来霧幌雲窗開翠壁異薌靈響接瑶臺
神遊萬里愁回首故國蒼凉獨雁哀
右圖出吾鄉葛氏葛世居青暘鄉宋名臣邲之後内
附初家貧惟母在夫婦資賣酒以養凡為具務罄利
之入極母所嗜好或雨雪晦暮庭戸掃迹屢傾貲如
所奉一夕有一老道士酤百錢已宿焉明晨夫婦蚤
作候道士不見問諸保者曰道士酣寢時見一彈丸
丹光奕奕射木榻外既聞爪甲聲若蟲食葉藿然餘
不知也夫婦驚惋熟視臥内惟有所刻畫桶底耳當
是時好事者購墨本惟恐後而母氏卒賴以夀終君
子謂葛夫婦孝感所致云
送陳檢校從藩臣分鎮淮安
闔閭城外陣雲興草木依微殺氣凝雪霽長淮齊飲馬
烟消清野疾飛鷹羽林密號傳符刻幕府初筵列豆豋
有道折衝千里外牙旗小隊看春燈
題天竺妙侍者所藏訢笑隠張伯雨倡和什後
湯休麗藻世無多修静清名孰有過赤水玄珠歸象罔
寶花丈室散維摩日邊並倚凌雲作林下新傳擊壤歌
句曲長干舊游地鵲飛無奈月明何
山行二首(有序)
庚子十月二日董竹林居士邀予出吳城西遊十餘
里捨舟循花鹿白鶴等山度鳳凰峴觀紫牛洞遂登
宋張監遐觀亭故基斷岡殘隴四顧蔓草五世孫天
祐讀書力穡其下忻然接予曰自兵興来學士大夫
罕有至此者因題詩壁間
水送山迎風滿衣荈花栀子散林扉紫牛一去洞雲合
白鶴重来人世非亭倚高寒瓴甋在仙遊長夜佩環輝
諸孫為具蒸藜餉自笑登臨不當歸
是午由牛圈塢南行數里得覺林院少憩既西折登
百餘步林楚就暝遂止興教寺僧源肅吾二人具酒
饌沾醉乃寢五夜驚聞雨點聲甚繁載聽之蓋鐘振
木葉墜露耳徐起盥櫛源備湯供延坐小軒軒面蒼
峭壁泉玉色瀦壁下僅尋墨許指笑曰是足供千百
衆然未有名予名曰咸泉取澤在山也移時過竹院
飯偕眺尤美亭巘崿斗絶捫蘿蔦而上仰蓮華峯殊
神秀亂石虎搏人立杉楠楓榆相參錯為丹厓翠壑
天風泠泠迴見鳥背使人作凌虚想源曰亭右垂有
石扉側開陿隘纔容身中則寬廣時雲氣上齊若葆
蓋羽車然意必靈異所宫欲下燭幽隠辭姑名曰靈
雲之洞又言峯絶頂俯太湖洞庭光爽滿面宜吾二
人者老此或與飛仙接二人者董竹林居士其一也
居士吳産累遷儒官晚慕晉七賢用是號潛其名云
源愛文章因居士首倡四韻懇求和并紀泉洞得名
自予始詩曰
袖中詩卷杖頭錢十里雲山一宿緣曙鐘響振珠林露
天供香分石壁泉葆蓋羽車靈岫出丹厓翠壑小亭連
擬吸具區三萬頃頡頏飛上大青蓮
題程達觀外史洞雲深處
洞雲深處神仙宅空翠不收常晝暝金鵲尾横香案静
青蛇影臥土花腥天壇瑞草敷雷雨石竇寒泉注月星
更闢一氊高爽地遲予来守内黃庭
同鄭遂昌山人張谷賢俞樵夫艤舟石湖登拜郊
臺留題上方寺
高秋木落紫嵐開載酒登臨第一回京國不無西子恨
拜郊猶有借王臺上方樓閣中天倚直北風雲幾日来
三老班荆話閒樂石湖魚鳥莫驚猜
故封安陸府同知飛騎尉華亭縣男謝公德嘉挽
詞
執友懷材德人皆長者呼官封安陸府宅抱澱山湖華
胄遥通晉榮光近接吳書詩陳典雅環珥侍瑶瑜襟量
黃生匹交情鮑叔俱墓山依客鬼(有義山葬寓公死者)金帑貸家
奴(奴嘗盜金置不問)鱸釣蒓波闊池驚草露濡兵戈十年内不
忘禮王符
龍江治圃
原憲安貧久樊遲學圃初總名江泌菜不是鮑焦蔬甲
坼烽燒外心承雨澤餘酒香兼果蓏羹美帶蝦魚華髮
冰壺傳茅齋種樹書鶉衣分晚摘肉食鄙春鋤嗜欲情
除妄逍遥道集虚妻孥防歲饉甕盎備冬儲
洛陽靳惟正信州總管利安公之子太平總管處
宜公之從子太平先殉節死丞相達公以惟正廕
太平同知將有事中朝枉顧海上時予病聊短述
以贈
梧竹鵷鸞羽蘭苕翡翠衿舲船淞泖入圭竇草莱深藥
煆芙蓉火冠投玳瑁簪山人非索價公子素存心天府
周南國霓旌漢上林高秋使命返金玉俟徽音
送僧蘭古春亂後還省先塋
儒行蘭開士先塋在富春摸金無校尉掛劍有行人薤
露傷歌早松風入夢頻杯浮羅刹渡酒酹客星鄰天地
啼鵑血庭闈戰馬塵式瞻追遠義孝治若為臻
哭吕貞惠處士
南國長林楚西崑片玉英周旋鄉里難終始歲寒盟甲
第風塵合璜溪月露清義聲驩勇弁私試集文衡屢散
千金積還辭七品榮性中天爵重身外野袍輕柳送浮
春鷁花邀囀曙鶯深期陪几杖俄報舉銘旌世亂嗟新
俊秋高哭老成名公題翠石來裔照華纓
節婦謝淑秀詩(有序)
淑秀宋太學上舍國光孫隠居教授進修女淑性闓
敏年二十贅里中許楙室家雍穆逾十年楙早世有
女孟柔子龍囦皆幼或諷使再適圖終養計淑曰吾
不幸早寡猶幸生詩禮家不見奪于共姜之父母又
幸不見迫于媯覽吕超之權勢况有母恃養無足憂
者吾惟志是守子是鞠承乃宗祀而已尚何言諷者
赧而退淑清苦自持及終母制孟柔歸某氏龍囦知
樹立亟命學醫因誨曰夫醫治亂不廢之業且樹德
莫醫若汝其毋怠後果亂龍囦以醫母獨優裕今六
十餘矣人又以許賢母稱云
貞居婦謝氏名重陸雲鄉頭雪機猶織眉青瑟罷張野
霜遺秉淨池雨漚麻香團鏡收来匣長檠棄在牆壼闈
恬布素家廟肅珩璜祖澤詩書遠兒醫德業昌柏舟多
後勸柳絮有餘芳水落新魚罶春回舊燕堂中庭孀月
白四野戰塵黃倍感陶嬰操因之補一章
趙長者詩(有序)
長者名禮字信父泰州之丁溪人生而寬厚未冠父
聞同里孟翁女有容德為聘之時女年十四矣初翁
有子女輒殤夭晚得是女鍾愛之及笄以目疾瞽翁
病焉辭婚于其父父以語長者長者曰不可始孟氏
許我時目固明非誑我也今不幸致此而悖常渝盟
遠近知其為瞽女誰乎娶翁夫婦老且死女無適從
人必責我大義不若堅前好焉父喜謂其母曰吾兒
直有華隂吕氏之風後其昌乎既娶相敬如賓生子
女十一人玉其中子也中年家益饒迎翁夫婦就養
翁殁葬猶父母鄉大夫士咸稱趙長者趙長者云長
者事親孝與兄裕弟璧無間言以夀終于家玉之外
祖母嘗以子撫育之長而知讀書奉外祖母如其父
母卒服衰三年歲時不絶其祀今為水軍都萬戸
淑女春蘭秀仙郎玉樹姿目從何日瞽義守百年期團
月開紈扇雙星結彩褵韜輝唐鏡匣流響蜀琴絲遂叶
熊占夢旋生燕頷兒德齊中饋禮恩出外家慈蒿薤俄
霜露蘋蘩數歲時留題長者傳庶望厚民彛
宫中行樂詞六首
羽獵罷長楊宸遊入未央鸞開雙畫扇鶴舞百霓裳玉
盞瓊花露金盤紫蔗霜長門誰閉月流影在倉琅
望幸影娥池微吟紈扇詞露盤迎月早宫漏出花遲佩
雜鑾和響雲連雉尾移君王肯時顧從愛趙昭儀
明月窺彤管雙星直罽軿宴分王母樂詔擬薛濤箋穀
雨親蠶近花朝拾翠連魚龍曼衍戲次進玉階前
積翠微波闊披香暖殿開天低烽火樹日動蔓金苔獺
髓勻猶濕羊車過不回賸陳列女史萬一漢皇来
芍藥為離草鴛鴦是匹禽君無神女夢妾有楚王心日
短黃金屋宵長綠綺琴相將戒霜露拜月繡簾陰
金鑰魚司夜瑶筝雁列春後庭通綺閣清路接芳塵同
備三千數誰辭第一人君王夀萬歲行樂此時均
聽葉琴師觀光操(有序)
觀光操者三衢毛敏仲所作也至元間仲偕武林葉
蘭坡徐秋仙(一作山)遊京師三人者咸能琴受知宰執
薦名世祖皇帝仲以為士之道莫尚於賓王先王之
化尤莫尚有虞氏之教故緣徵度聲作是操以應制
比召客死館舍予聞其音激越悽惋不純乎徵傳曰
徵亂則哀仲其自哀也夫雖然仲之心至矣是時海
内外羣生萬物方旁達交暢仲首擬南薰之歌用啓
聖聰比隆有虞中道而止豈先王之樂未當復歟於
乎先王之樂不見復于世皇制作之日畢竟何時興
耶使後有吳季子必曰樂有在也蘭坡孫惟一彈是
操且語是言因序其事而系以詩
夜聽觀光操心神四座開馬駝千里道龍虎五雲臺長
養南薰入紆徐(一作餘)白雪来世皇虚席待竟起伯牙哀
觀楊一枝外史鳴球琴(元贊附)
温潤而實玉其質也清越不淫磬其音也朝陽之桐
絃徽被之彼美天球維其似之
驪龍珠四八共爾久浮沈造化深藏器神明密賞音水
蒼寒軫玉星緯暗徽金拂拭煩君手朝陽作鳳吟
得尚書汪公凶問
凶問落江邊儒林氣愴然亂中天未定身後日同懸孝
甚曾三釡廉殊寵一錢樗材荷推奬思報輯遺編
錢公義舟中同賦
薄暮扁舟發春陰生野寒赤莖看水柳清響送風湍詩
好頻分札篷低屢整冠松鱸九峯酒爛漫罄餘歡
倡婦徐(序詩附)
至正壬辰冬(缺)人寇常召其婦佐飲憤罵弗聽寇馳
殺之龍江章湖孟文詩曰平康巷裏掌中身翠舞珠
歌玉樹春不得籍除今義死天容倡婦愧降臣逢詩
云
妾非花月舊時妖曾事忠良樂聖朝今日黃巾刀下死
陽城下蔡莫魂消
束帶朝衣供奉孫虜庭歕死報皇恩妾今一唱貞元曲
孰濺西風碧血痕
和戍婦陳聞雁有感四首(有引)
浪喜燈花落又生夜寒頻放剪刀聲游鴻不寄征夫
信顧影娉婷無限情右婦陳聞雁而作也題于華亭
戍壁逢友張洙宗魯和云青蘋風起别鴻生寒盡春
来不寄聲多少離羣歸欲盡天涯抛棄獨何情謝嘉
維則擬答陳二首軍裏何曾髀肉生隴頭日夜血流
聲内人莫怨孤征雁縱寄安書莫寄情缺月微明瘴
霧生兩鄉夢斷玉簫聲無由並跨秦臺鳳夜夜離鴻
别鶴情宗魯曰陳錢塘儒家女夫本縣曹吏國兵亂
隸軍籍久在外或勸之曰若質美性慧往富室為女
紅不猶愈守空戍忍飢寒乎陳答曰飢寒小事耳不
已察而汝聽失節莫大焉或者慙而退未幾夫挈歸
里人至今稱之
羈雌見月可憐生月落江昏過雁聲不特題詩想夫壻
漢家多少玉關情
介胄多年蟣虱生客窗今夜落邊聲螭頭釵子鴛鴦股
獨自挑燈萬里情
兩地何知死與生雁来愁聽月邊聲多應萬里孤飛影
只抵長門一片情
江南江北荻花生妾處君邊第一聲何似春風湖上宅
銀筝玉柱白頭情
海宴軒前雙鴐鵝歌為曹涇分鎮朱芹湖作
盛明天子狩有期鴐鵝若有神靈司剛風高寒翅盡直
鷹師縱鷹雲眼碧斯須毛血灑行輦大官親庖奉玉膳
當時畿甸禁罟嚴此日江淮矰弋滿朱然將軍興義風
雌雄養之庭苑中文王沼上古月白房相池頭春草豐
飲泉啄穀觀者美願爾雙飛上筵几亂離無復鳳来儀
雄多被殺留其雌將軍必也放歸北天子厭兵今節食
題楊元誠太史宫詞後(有後序)
玉佩瓊琚雅頌詞流傳中禁萬方知獨憐夜草除奸詔
親奉綸音改到時
公嘗與范匯同草黜逐巴延太師之詔草文云詔書
到日上曰自早至暮皆一日也可改作到時結句故
云
題謝太傅小像
一起扶維半壁天未應絲竹醉嬋娟八公北下風雲冷
想見山河月影全
吳江書所見
虬髥使者銀貂裘胡牀醉酒芙蓉舟文章太守不敢近
一聲水調動(一作勤)回頭
撅頭船兒葉不如漁郎衝風暮打魚傍人心怖自歌笑
老龍正在江潭居
題郡守翟仲直太白問月圖
玉醪和露瀉頗黎鯨吸秋空萬象低奈爾浮雲翳明月
清光不照夜郎西
景陽井
踏臂歌殘璧月昏驪(一作驕)龍猶藉井生存石闌漫涴臙
脂色不似湘筠染淚(一作淚洒)痕
簡任伯温檢校
旌旗交影鳳池邊退食微聞午漏傳猶比至元無事日
印文銅綠長苔錢
官厨日送葡萄酒畫省春看芍藥闌不忘舊為丞相掾
手圖天馬獻金鑾
丙申正月十八夜吳門雨黑雨廿二日午見日中
黑子劉都漕貢總管留不果既出舟次口號
始憂黑雨夜傾城又駭無雲日晦明百口親鄰船倚著
仲宣去住獨含情
仲雍墓側晚峯青頭白烏啼滿驛亭太守心旌懸大樹
故人書劍逐浮萍
静安招提八詠為無為上人作
碑存赤烏年僧指青燈夜風雨寒蕭蕭黃旗儼来下(右)
(赤烏碑)
水怪移象罔野火飛熠燿丈夫殉節榮足免行殯誚(右)
(滬瀆壘)
故國空蚯蚓老檜餘瓔珞根地終系陳不與庭花落(右)
(陳朝檜)
神僧聊示現肉眼為驚睅水淨天空雲何緣同一筦(右)
(鰕子禪)
縹帙白象籖金書貝多葉稍披四句偈已斷七支業(右)
(金經臺)
甘香蟻邱漿清凉楊枝露一勺遍大千天龍不敢吐(右)
(酒泉亭)
秋風兩岸著野水千家遶隻履自東歸零亂霜天曉(右)
(蘆子渡)
龍歸驟覺寒雞遠不知午長年四簷陰颸颸竹疑雨(右)
(綠雲洞)
梧溪集卷二
