梧溪集卷一
元王逢撰
孔子琴操四首
去魯作
汶泗交流兮龜蒙相繆兮鬱乎尼丘兮禮樂賜自周兮
大夫好修兮吾將返吾輈兮
過匡作
文王徂兮道在予兮天蓋常時則渝兮二三子毋徐徐
兮伊草露之濡兮
去衞作
我行於衞有淇湯湯彼或知本伊流則長載儃載徊禾
黍芒芒匪邶鄘予傷武公其亡
厄陳作
天地塞兮日月食兮君子厄兮周公云遠心不知所底
極兮
顔子琴操一首
居陋巷作
陋巷我居孰隘湫兮薄田我田孰嗇收兮我順我安親
同休兮仲尼聖也道孰侔兮孰愈予身從其遊兮
吳季子琴操一首
聘魯作
白日晚兮浮雲滋馬吾秣兮車吾脂望岐周兮不見念
泰伯兮在兹惟山有龜兮惟水有沂禮樂在魯兮高深
如斯聖不我棄兮吳其庶幾
衞女琴操一首
思歸作(有序)
琴操曰衞有賢女邵王聞其賢請聘之未至而王薨
太子曰吾聞齊桓公得衞姬而霸今衞女賢欲留之
大夫曰不可若賢女必不我聽若聽必不賢不可取
也太子留之果不聽拘於深宫思歸不得援琴作歌
曲終縊而死古有絃無歌今絃亦絶矣因補一章
恭承母命兮奉先王晐姓後宫兮備酒漿中路王薨兮
妾或未亡遂太子之過兮何有三綱淇水沄沄兮菀乎
女桑目冷絃絶兮義也難忘
席帽山辭
席帽山兮岧亭山之人兮朝鉏暮經日月往来兮雲下
上俯萬物兮塵冥冥塵冥冥兮江介黑彼山人兮衣苧
白帶杜蘅兮咀松柏心周流兮影斯息出無節兮入無
時猿鳥胥樂兮樵牧我知學苟修兮行著槁死岩壑兮
予焉悲
寄所思二首
七澤連三湘衆水相沿洄青青江蘺草緣生洲渚隈蒼
梧下白日佳人獨徘徊容光與香艷幸好未衰摧采采
盈襜裳寄子楚王臺願表貞素節路紆難自来
處女難自媒才士難自薦自薦時尚可自媒令人賤猗
儺牽牛花弱蔓緣蒹葭光風拂衢路蘭自老幽遐豈無
上尊酒灧灧傾紫霞公庭大酺暇儻寄天之涯
龐公攜家圖引為張橘隠題
鴻鵠巢高林黿鼉穴深淵所以龐德公躬耕峴山田當
時劉表儕雄材萬金足置燕王臺臺成禽荒甘鴆毒醉
韝臂錦呼鷹来鷹飢受呼飽則去非熊之倫孰得馭諸
兒豚犬遺以危况復蒼生天下慮蘇嶺石鹿雙聳然霞
日絢爛芝莖鮮囊衣裹粻車連連白騾青牸驂後先舉
家相攜入長烟竟托採藥終天年至今事跡有在心無
傳嗚呼孔明不遇大耳主亦必老而隆中眠
虞美人行贈邵倅
大王氣蓋世力拔山七十餘戰龍蛇間得人為霸失人
虜有妾如花無死所夜寒蒼蒼星月高不惜傾身帳中
舞大王恩深淺東海青血熒熒春草在當時早化劒雙
飛四面楚歌那慷慨芒碭山開五色雲雌雉竟與雄鸞
羣嗚呼後世亂紛紛非君擇臣臣亦當擇君(芒碭山山字一作天)
唐馬引
明皇樂極天寶年拏舟將求海上仙一朝神遊跨八極
數十萬騎屯雲烟赤文綠字不復見錦幪黃帕争来獻
衆中一匹目如電膺門沫赭珠流汗龍顔眷愛不肯騎
蕭蕭弄影華清池奚官日給三品料教駣攻駒隨所之
是時羊車行幸早柳暗花柔忘却曉夢驚鼙鼓遂播遷
凝碧空凉遺宿草顛危注意大將賢有馬如此無人前
至今悲風起毫素濩略欲飲長城泉書生亦自心嗒然
危腦帽歌讀五代前蜀史有感作
白兜羅青衲襫金鴉翠翎七寶飾圓方反正無定式國
人戴之天下惜後宫如花醉妝美名王無心冠帶理大
木晝拔貪狼風猶汎樓船濟江水承平禮樂亦草草豈
但當時帽危腦可憐来者忘喪元紅纓末亂如雲擾君
不見玉帛萬國先王朝會弁如星麗九霄鳳凰麒麟在
郊棷夔龍前殿奏簫韶
天門引
天門高高俯四極寸田尺地登版籍澤梁無禁漁者多
瀚海横戈恣充斥去年官饟私敓攘今年私醝官價償
屠燒縣邑誠細事大將不死鯨鯢鄉(謂博囉特穆爾左丞)烹羊椎
牛醉以酒腰纏白帶紅帕首定盟歃血許自新禦寇征
蠻復何有國家承平歲月久念汝紛紛廹餬口羽林堅
銳莫汝攖慎勿輕夸好身手春風柳黃開陣雲號令始
見真將軍
銀缾娘子辭(有引)
娘子宋岳鄂王女聞王被收負銀缾投井死祠今在
浙西憲司之左逢感其節孝敬為之辭
蒼梧月落烏號霜寒泉幽凝金井牀綺疏光流大星白
夢驚萬里長城亡女郎報父收囹圄匍匐將身贖無所
官家聖明如漢主妾心愧死緹縈女井臨交衢下通海
海枯衢遷井不改銀缾同沈意有在萬歲千春露神采
魂今歸来風泠然思陵無樹容啼鵑先王墓木西湖邊
江浙平章薩木丹巴勒宅觀勅賜龍電劍引
有劍有劍龍電名白水為質金為精虹光夜貫斗牛氣
玉匣晝起波濤聲藏之九廟社稷重用之六合風塵清
英宗皇帝加撫惜八十一鱗寒動色灤陽冰泮臥蜿蜒
海子雨来翻霹靂神物自從前代寶國公親授彤庭錫
鸊鵜膏瑩今幾年淮汴襄漢興妖祅吕虔大刀霜雪鍔
頓芒挫鋒莫敢前公身佩之下幽燕獨當一面東南天
馬蹄所過春草歇百里青見孤炊烟古来克敵與制勝
未有如公忠勇盛主將無慚李貳師偏裨亦是花敬定
四郡九州聯貢篚千村萬落歸亡命劍當是時成大勲
凱旋却掛吳山雲歌長奔騰木石怪酒酣激烈貔虎羣
復欲叩閽斬佞臣以謝父老安生民於乎此劍實與國
公出處相類也不久踴躍變化延平津
任月山少監職貢圖引
好風東来快雨俱夫須亭觀職貢圖厥酋高鼻深目胡
冠插翟尾服繡襦革帶鞮鞻貂襜褕左女執盞右執壺
手容恭如下大夫酋妻髻椎將湛盧五采雜佩相縈紆
轉顧飛虎飛龍旟鎪耳者殿帕首驅瓔珞袒跣兩侏儒
一擎木難珊瑚株一戴玉琢狻猊罏神獒髬髵狀乳貙
復誰牽之鬈髮須最後峩弁飾寶珠若將入朝謹進趨
秃奚踉蹡亦在途錦膊驄帶汗血駒尊貴卑賤各爾殊
經營意匠窮錙銖唐稱二閻道元吳今也少監稱京都
少監材抱豈畫史禹跡曾為帝親理河伯川后備任使
無支祈氏甘胥靡大德延祐貞觀比輦陸航海填筐篚
鳥言夷面遠能邇少監臨古不無以趙公商公暨高李
頡頏霄漢嗟已矣霱雲曙開儼斧扆包茅不入顙誰泚
周編大書王會禮安得臣臣奉天紀陋儒作歌歌正始
淮南忠武王箭歌題垂虹橋亭
淮王昔下江南城萬竈兵擁雙霓旌錦裘繡帽白玉帶
金戈鐵馬紅鞶纓皂鵰羽箭三十六一一插向鯊魚箙
鹿麛晝號猿抱木王師所過全生育彤弓親授聖天子
弓影射入東吳水水波恍浸銅柱標仰見浮屠半霄起
王當是時戢武功指顧草樹生春風宋家降璽朝暮得
思罷貫革垂無窮浮屠上層龍所宫寶盤紺碧蓮花同
弦張滿月報騶發忽露半笴薌雲中鐃歌啁轟鼓笳競
父老頓足驩聲應泗州使返睢陽亡漢關將入天山定
兩賢成敗關衰盛雄材逸氣王誰並我浮扁舟五湖興
載拜何由重安靖猛士經過合深省
僧蓮松檜圖歌書遂昌山人鄭明德序後
蓮公畫稱東吳精草蔓花房未嘗寫森張意象亭毒表
輒有神人助揮灑常州貌得劍井松劍氣曣㬈相鬱葱
膏流節離禍幸免至今顔色青於銅孔廟之檜尤硉矹
地媪所守龍所窟欒柯落蔭根走石疑是忠臣舊埋骨
松兮檜兮豈偶然凌霜鑠雪兵燹年箭痕刀瘢盡皸裂
用命欲拄將崩天王姚(王安節姚訔)憑城親被堅身殱城破
百代傳無人上請配張許日夜二物風雷纏鄭君鄭君
古君子此文此畫良有以我題短章非鬭靡用弔忠魂
附遺史吁嗟烈士長已矣
敬題楊山居太史所藏文皇帝御書奎章閣碑本
後
先皇龍鳳姿談笑夷内難萬方賀清寧人文劃昭煥奎
章崇延閣天藻發宸翰字畫擬庖犧贊詠缺姬旦璇霄
麗日月華露濯河漢流腴蓬萊池垂輝鳷鵲觀今王廣
舊制碑本無點竄璽封賜臣瑀豈是世所玩為爾忠義
心可與金石貫蟲蛇探禹穴蟬蚋飛簡汗寶藏風塵外
永夜卿雲爛相逢感頭白展卷復長歎游鯈懷故淵老
驥戀餘棧誰昔侍經筵流連忘筆諫
七里灘夜泊
山經富春来百里紫翠接嚴灘十八曲曲曲屏數疊兩
崖負金鼇一水流冰硤直上石作臺梯磴緣嶻嶪雲霏
變朝夕天地齊浩劫緬懷巢許徒適(一作遁)此誠所愜千
秋釣游地不屬漢臣妾客星在泬寥五緯光相協澄潭
龍偃臥影帶沙棠楫風吹澗沚毛露灑松桂葉先民不
可見思從漢臯涉夜久蜻蛚高長歌振疲苶
王貞白墓(在信州永豐縣)
道出縣西門躧履可百步巋然翠石表有唐校書墓校
書吾宗人天馬謝馽御首登上昇名晚獲鄉曲譽至今
坊改貫當時官復賦流傳折楊柳婉婉春態度載拜還
汛掃良非汾陽慕龍貴德自潛豹貴文不露邱園望京
洛豺犬方反顧竟抱孤臣憂白日空復暮樵童指梧檟
往往冠蓋駐珠襦玉匣葬麥飯曾不具神飊薦林響公
意答知遇惟南豐山高靈溪浩東注
馬洲望孤山
海門窺長江鉅浸天浩淼山根纏坤軸百里見孤杪風
披陰霾晝露灑石黛曉龍来碧(一作蒼)林濕鷗舞白浪杳
居然蔽中洲隱若壓外徼幽貞水仙態軒特國士表時
時降天人旌旆光縹緲予將展高步兵氣秋見兆嚴霜
草不殺悵望翠潰悄浮雲非無蔕薄暮心裊裊
揚子舟中望鵝鼻山時聞黔南消息
山環芙蓉城私怪鵝鼻狀奔濤鎖長薄大石(山名)凛相抗
勢雄千軍壘氣敓萬鍾藏草樹春不蕃莓苔滑難傍剛
風過靈雨復值桃花漲破暝鷗鷺盤乘陰龍魚王飄鼔
一葦間攬之膽增壯謝安晉元臣豈跼江海量蒼生方
顛連其敢遂疎放黔陽百粤地黃霧吹虎韔再觀神秀
姿不止西北向焞焞蒼精出閃閃白月漾三叫馮夷宫
吾奚獨惆悵
奉題高宗答刑部侍郎衛膚敏詔後為其七世
孫仁近賦(詔文附)
勑衛膚敏省所奏辭免尚書刑部侍郎恩命事具悉
朕倉卒渡江圖籍散亡深慮吏緣為姦奏牘稽留平
讞失當以卿平日正色偘偘論議堅明據理守節屢
觸權貴必能為朕分别隠微章明枉直與其殺不辜
寧失不經欽哉汝諧毋廢朕命所請宜不允故兹詔
示想宜知悉(七日)
建炎龍渡江中外極觀仰赫焉志恢復寖爾濫刑賞公
時命秋官固辭表三上夙忝絲綸日春班朝元仗乘輿
今播遷宗社亦震盪空言忤權貴曷以錯諸枉放棄樗
櫟材庶全雨露養皇覽賜手詔於昭日月朗大禹舍臯
陶欽恤義誰廣巍巍白雲司濯濯金仙掌玄陰閟棘木
一旦風颯爽省疏甚詆佛無愧十八丈佘山儼遺墓世
世敦禮享文光掩虹霞精氣懾䕫魍卓落羣松冷萎蕤
叢蘭長經過率下馬謂有神還往我昨歌大招空谷答
靈響衣冠久徘徊氛壒方坱莽願公降生申吾得操几
杖
處女篇奉寄靳奉使
東州有處女門戶代清白七歲承母訓十歲遵内則及
筓秉機杼縠錦雲霧色蟋蟀秋梨陰想像龍鳳織雙星
望垂近河漢終阻隔不遺猗蘭佩香艷竊比德世無梁
伯鸞死化山下石日薄黃塵暮誰任補衮職凡百慎裁
量願售古刀尺三歎掩明妝遲君心鑒識
題烈女廟(有引)
女何江陰人少有容操五季時避亂前湖舟中賊持
兵犯之何泣曰吾身墮汝手肯從吾禱之於天於父
母乎賊由是少懈何乃起立且拜且祈乘間竟投水
死後里父夢見何曰吾當血食此地伺湖成田則廟
貌祀我既而果然今廟在華藏寺南郡志所載略異
逢蓋得先大母所傳云
遺廟湖陰四百年斑斑江竹映嬋娟魚龍水落萑蒲外
雞犬村成檿柘邊不待清名垂女史尚存貞魄降神弦
君王社稷今焉在伏臘粢盛自儼然帷箔夜凉臨月榻
佩環晨響起雲軿湘靈鼓瑟虞風盛蔡琰聞笳漢鼎遷
嗟彼生還羞故國何如死節報皇天明妝靚服黃塵裏
重為傷時涕泗漣
錢塘春感六首
紫罽軿車從六龍盡隨仙曲度青空蒼山樓闕旃林裏
赤羽旌麾野廟中百姓未忘周大賚成都元有漢遺風
流鶯不管傷春恨衝落桃花滿樹紅
王氣凌虚散曉霞虎闈麟閣静烟花中天日月迂黃道
滄海風雲冷翠華望帝神遊䕫子國烏衣夢隔野人家
當時舉目山河異豈但紅顔泣塞笳
周南風俗漢衣冠五色雲中憶駐鑾瓔珞檜高藏白獸
蕊珠花發降文鸞河通織女機絲濕雨歇巫娥翠黛寒
滿地吳山誰灑淚一江春水獨凭闌
日華初動衮衣明劍佩千官隠繡楹五色黼函開玉座
九重湯藥下銀罌書題鳳尾仙曹喜恩浹螭坳學士榮
文化有餘戎事略銅駝草露不勝情
瑶池青鳥集觚棱白塔金鳬閟夜燈雲母帳虚星采動
水晶宫冷露華凝驪山草暗墟周業郿塢花繁失漢陵
白馬素車江海上依然潮汐撼西興
金爵觚棱月向低泠泠清磬萬松西五門曙色開龍尾
十日春寒健馬蹄紅霧不收花氣合綠波初漲柳條齊
遺民暗憶名都會尚繞湖漘唱大堤
讀謝太皇詔藳
半壁星河兩鬢絲月華長照素簾垂衣冠在野收亡命
烽火連營倒義旗天地晝昏憂社稷江淮春漲泣孤[婺-矛+牙]
十行哀詔無多字落葉虚窗萬古思
讀德祐元年悔過詔藳
趙壁潛張赤幟旗東南民物苦流離白毛地冷陽春歇
天目山崩王氣移罪在股肱知太晚患成心腹悔何追
兩宫無復西湖路落日傷心草詔時
題宋進士謝安節故堂(有引)
公為晉太傅二十九世孫諱國光字觀夫登宋進士
補太學上舍江南内附侍御史程鉅夫薦召不起以
隠德終於松江之立極所居安節堂翰林應奉宇文
子貞嘗為記至是孫晉徵題是詩晉字彦明善醫有
文行
安節堂開秋浦湄戔戔束帛聘當時星辰盡拱天樞象
鴻鵠終巢越樹枝多士頌周成廟樂兩生辭漢闕朝儀
雲霄一去高風在手折芙蓉為所(一作仰)思
登飛龍亭(在集慶永夀宫文皇帝潛邸時嘗幸焉)
冶城新築紫金臺亭俯青松面面開南國風雲龍鳳起
隂山霜雪鴈鴻来秦王大業知無敵泰伯高名動九垓
天意竟乖方寸願遺民搔首重興哀
寄題張太玄天師素華臺二首
玉臺岌嶪上冰輪風露清虚隔幾塵珠樹鶴羣長繞夜
金莖仙掌静融春斗牛星澹臨南極龍虎山高俯七閩
中外晏安祠事少一瓢明水獨朝真
星斗闌干露氣清神飊吹動佩環聲雲封玉兔長生藥
人在丹邱不夜城隠隠笙来王子晉迢迢夢隔許飛瓊
世間福地俱仙境何日從容散髮行
寄偰公遠應奉(一作應舉)
桂樹團團不易攀吹香墮子月中間君家總在蟾蜍窟
朝士同趨虎豹關夜秉金蓮當閣道時承玉食自天顔
别来已覺升沈異休問牛歌未出山
簡毅夫同知(簡字下一本有帖字)
三月春雲拂殿低千官喜氣溢金閨策陳讜議龍顔悅
表謝殊恩虎拜齊南國幾年沾化雨朔州今日現文奎
故人身在江湖上不擬看花信馬蹄
讀國信大使郝公帛書(有序)
霜落風高恣所如歸期回首是春初上林天子援弓
繳窮海纍臣有帛書中統十五年九月一日放鴈獲
者勿殺國信大使郝經書于真州忠勇軍營新館書
蓋如此公字伯常仕世祖皇帝庚申歲使宋為賈似
道拘幽十有六年此書當在至元十一年是時南北
隔絶但知紀元為中統也先是公羈旅日有以鴈四
十餉公内一鴈體質稍異命畜之於後鴈見公輒張
翮引吭而鳴公感悟擇日率從者三十七人具香北
拜二人舁鴈跽其前手書尺帛親繋鴈足且致祝曰
纍臣某敢煩鴈卿通信朝廷鴈其保重欲再拜鴈奮
身入雲而去未幾虞人獲之苑中以所繋帛書託近
侍以聞上惻然曰四十騎留江南曾無一人鴈比乎
遂進師南伐越二年宋亡書今藏諸秘監河南主客
劉澹齋云
西北皇華早東南白髮侵雪霜蘇武節江海魏牟心獨
夜占秦分清秋動越吟蒹葭黃葉暮苜蓿紫雲深野曠
風鳴籟河横月映參擇巢幽鳥遠催織候蟲臨衣攬重
裁褐貂餘舊賜金不知年號改那計使音沈國久虚皮
幣家應詠藳砧豚魚曾信及鴻鴈豈難任素帛辭新館
敦弓入上林虞人天與便竒事感来今
憶舊遊三首
醉酒高陽里題詩左氏莊碧雲垂草帶紅旭散花房流
水循除活飛絲拂鬢長座中誰潦倒遺却紫香囊
臺迥林光合峯孤岳影分勢從平地湧心與異人羣解
佩春相贈鳴榔夜忽聞時来面風渚瀟灑誦吾文
紫藟妨過馬青苔委佩魚名通天上籍腹有架間書春
水浮齋艦山雲落板車尚懷仁里好耕鑿對休居
過余剛中常清雲林二首
靈草綠含烟桃花紅滿川澹餐雲外粥清供石間泉雨
響注春酒風鳴彈夜絃經過恐難覓養鶴洞門前
一畝閒齋館三年守道心乍来驚野鹿久住識山禽亂
石浮春氣長松落晝陰世人知(一作如)有此翻畏白雲深
光相洞
光相何年有元和勅賜名金天靈鷲下黑雨石龍鳴莎
草迷行迹桃花隔櫂聲神遊到仙境童子恍吾迎
同周南野遊雨石山洞
地主周顒後邀遊(一作登)雨石山風岩寒六月雲岫闢重
關珠閣參差是芝田儻莽(一作曭㬒)間洞天仙有籍君得上
清班
重遊光相洞
霜葉下楓楠蒼青石洞&KR1766;六丁非假鑿大禹若為探下
接炎州海幽生白日嵐人傳古尊宿曾此作禪龕
洞虚觀翫月
獨立鬢蕭騷天風吹綺袍石林秋後薄香殿月中高句
落丹山鳳神遊滄海鼇仙人渺何所靈響度雲璈
靳士達憲幕遣從子惟正邀飲西湖二首
樓艦圍青幕宫壺絡錦絲忘形犀首飲留意鹿鳴詩十
里天開畫雙峯月上眉湧金饒夜色歌吹送行遲
湖山千古勝富貴一時心茉莉花浮酒芙蓉火炷沈驄
文停岸馬繡羽並沙禽再度雲回曲蕭蕭鶴滿林
題垂虹橋亭
長虹垂絶岸形勢壓東吳風雨三江合梯航百粤趨葑
田連沮洳鮫室亂魚鳬私怪鴟夷子初心握霸圖
感宋遺事二首(有引)
至元十三年正月巴延丞相入杭二月起宋三宫赴
上都五月見世祖皇帝尋命幼主為檢校大司徒封
瀛國公十二日内人安康朱夫人安定陳夫人二侍
兒失其姓浴罷肅襟閉門焚香於地並雉經死衣中
有清江紙書云不免辱國幸免辱身不辱父母免辱
六親藝祖受命立國以仁中興南渡踰三百春躬受
宋祿羞為北臣大難既至守於一貞焚香設誓代書
諸紳忠臣義士期以自新丙子五月吉日泣血書
五月無花草滿原天回南極夜當門龍香一篆魂同返
猶藉君王舊賜恩
天遣南姝死北燕宋朝家法最堪傳當時賜葬崇雙闕
混一當過億萬年
題馬遠小景二首
半天飛殿壓金鼇一島春雲護小桃争捧夜香薰御榻
君王来聽月中濤
斑管書殘女史箴水精深殿樂登臨荷花大得薰風意
一夏吹香上玉琴
題趙文敏蘭
邯鄲夢覺策羸驂薊雪幽霜味飽諳手寫蕙蘭天上滿
歸来春草暗江南
題林和靖詩意圖
研池冰合草堂深月在梅花鶴在陰一日盛傳詩句好
百年誰識紫芝心(和靖未嘗娶傳經業于猶子至登第以其事如元魯山故云)
題柯博士墨竹
奎章博士寫蒼筤葉葉中含雨露香華髮歸来無限思
九疑山遠暮雲長
題四皓圖二首
皓首龐眉四隠家商顔山下遠秦蛇未應羽翼高飛鵠
回愧東陵五色瓜
萬古乾坤一局棋五文雲采九莖芝高皇自墮張良計
肯下山来進諫辭
題南園菜亭下竹
此君同我出林丘自有清風一種秋不作長鞭及馬腹
却持貞節過人頭
鄉人丁祐妻沒不再娶號有髮僧予喜其有子為
贈絶句以發其微意
傳家有子日將車散髮從容候曉霞若也斷絃膠可續
後堂風雨暗楟花
題畫牛
南山春草碧油油夕陽在背餘光留僅容甯戚歌扣角
不受梁武金籠頭
題杉溪老人家壁六言四首
十角犁牛前巷一機黃絹比鄰婦事姑嫜婉順兒看賓
客情親
朝夕一盂白飯東西幾緉青鞋邀客烹葵别墅課兒題
竹高齋
紅白花明水寺青蒼樹遶沙村夜多凉月照席日有清
風掃門
掛巾藤蘿石上濯足芙蓉水頭落日不逢過馬東風忽
亂驚鷗
題李後主墨竹
斬斬金錯刀稜稜鐵鉤鎖寫盡江南春曾不得蓬顆
題趙子固蘭
月冷湘江佩風傳鄭國香氣同堯二女秀比謝諸郎
題李息齋竹
雨露恩深沐風霜節愈高本無斑染淚秋思滿湘臯
齋居
雲来長川白雨歇高林青正自捫膝坐况有太玄經
懷燕操
七國孰大兮金孰與多燕最小兮金臺峩峩地高天下
兮桑田海波昭王禮賢兮臺用不磨於乎有志憂世兮
它心謂何
西日操
日之暹兮四海蒼凉日既中兮萬彙寵光中不我臨兮
西下不照我桑白虹上奸兮妖氛肆揚於乎授戈于天
兮人誰魯陽
望鄉操
春水兮滑柔春林兮蓊稠春莫不好兮我心則憂徘徊
顧瞻兮非先子所釣游於乎人生不歸兮狐死之羞
精衞辭
維山兮有石維木兮有枝朝銜暮銜兮填無已時形瘁
翮鎩兮口血淋漓海之大兮天倪海之浸兮天池海變
田兮天實我為身甚微渺兮心莫海窺於乎如精衞之
人兮誰其汝悲
涵泳齋辭(有引)
雲間謝仲允架閣扁所居齋曰涵泳以延其師以教
其子而屬予為之辭辭曰
聖教其淵兮聖化其天兮于躍于飛其魚鳶兮道不言
而傳兮涵泳名齋為學然兮心游六經左右逢原兮時
雨春風尚詠歎乎斯弦兮
題俞氏錦野亭詩意圖(有序)
錦野亭詩者宋吏部侍郎臨安俞公烈若晦傷在昔
錢氏為國斂重民困而作也公登淳熙初第累遷中
書舍人會宗室希誾由官所奔喪歸誤伐韓侂胄祖
壠傍竹為造墓具法司承侂胄意旨援持仗竊盜例
公曰墟墓非人室比兼未嘗持仗今追兩資送它州
安置罪涉太重夫有官之家猶得贖例矧希誾在屬
籍特不得贖乎遂獨以聞止罪伐竹者侂胄痛銜之
尋嗾言事者論去家食凡五年起知贑明鎮江三郡
時饑疫並興活淮民流移者不可勝計又捐己田倡
義役鄉人多德之後召為吏部卒麐蓋其裔也麐築
室松江之青龍存志畎畝曰不忘先澤因取詩意繪
圖屬予序而歌之用啓孝子順孫之永慕也
孰有血氣兮不知所天孰知禮義兮而忘其先錢社既
屋兮錦野草莽俞有詩存兮風系吳土萬支一本兮何
間今古顧瞻畎畝兮匪稌伊黍黍稌播兮畝鍾日鼔腹
兮歌雍雍謂燕雀兮毋遠爾鷇子若孫兮肯搆
張叔夜衣冠墓
高林度疎風僧迎黃葉行興言張叔夜遂謁衣冠塋白
河幾横流寶氣餘峥嶸傍開洞若堂周抱山如城無時
旌棨下中夜珂佩鳴得非忠義魄遥過謝先生(疊山)先生
死固晚並有夷齊清越禽巢相依歲歲樂生成微物知
所止見護虞與衡我来屬盛世浩思秋雲平留夷糅衆
草瀼露亦以盈未知百載下誰復踐其形
題墨禾
先王厚稼穡訓言載書詩後賢懼荒怠圖以鑒来兹嗚
呼人文弊遂有丹青師甚至被龍衮殿上染花枝纖穠
極天真何益家國為相氏(一作柏氏)代北胄乃背世俗馳手
寫一穟稻自比九莖芝浥浥瀼露漙裊裊秋雲垂所願
天下民與帝躬耘耔殊鄉布穀歇稊稗搖風漪稊稗熟
尚可蟊賊害方滋作歌歌道周庶幾良牧知
宿淛江館
雲脚霾日車石角鬭潮音朔風回薄暮故故吹我襟
我始適大邦思快父母心置酒商女館送目浙江潯歌
鐘殷廣陌樓閣帶遥岑颿轤聯亹亹駟牡馳駸駸明王
都在昔上相鎮斯今本將元方車豈為莊舄吟梅花耿
玉雪坐久香滿林終宵樂清夢不記歲華陰
草萍值雪
蔣蓮雲四合草萍雪紛雨飂飂山寒勁慘慘野色暮茅
茨道傍舍槎枿溪口樹猿猱憑深林僕馬疲中路雙親
各垂老顧我仍百慮天嗇孝養歡徒攜甘旨具薪蒸燎
衣褐筐筥陳薯蕷窮冬且加餐無為廹前騖
玉山道中
羣山奠南服秀色競東迤我迎懷玉来一雪淨百里冰
溪馳晝夜湍激石齒齒風林迴蒼寒雲日開繡綺役夫
前呼抃繚繞入峻峗時無盜賊虞地有形勝美沽帘矗
深崦燈鼔動虚市時時斑白民出售貍與麂乾封古名
鎮烟火望中是何得一囊錢親筵致甘醴
自乾封歸省祖壠過大南嶺向玉山
從親客殊鄉所忻塵事屏兹乘有方役願言千里騁朝
辭縣北山午踰虚南嶺濕嵐沍浮陰高日下疎耿亂田
麥蕃膴絶壁松秀整登登箯輿勞委委蘿徑永異跡辨
䕫足獨往見僧影沖襟暢寬曠玄趣集深静邱墓躬汎
掃庭闈念定省僕夫戒期程烏啼復予警
感託上任中丞秦治書四首
西北雄都城岧嶤蒼龍闕御溝紆河漢端闈夾日月穹
窿複道上劍佩儼森立聲教被不毛琛䞇来窮髮始駝
白馬經載降瑶池節華音流僸佅庭舞散渾脫陛下鼎
盛年行矣纂謨烈
西日下五城歸騎飛輕蓋美人遊蘭苑公子車同載噦
噦八鸞音裔裔雙珠佩華星爛複閣翠島涵清瀨鳴絃
文魚泳飛觴王雎邁佳期樂焉極芳年諒難再誰其守
寒閨寤寐衣裳會
長安多列侯甲第青雲衢熊羆布畫戟贔屭承銅鋪恩
分玉液酒勅賜虎文駒香塵霏步障光風轉流蘇朝除
大黃門夕拜執金吾器盈靡善持車敗良疾驅鐘鼎宜
享德貴寵祇禍愚由来明哲士兢惕保身圖
車鳴何彭彭馬馳亦啾啾輕裾從長蓋相適江南州江
南信樂土璇題麗飛樓王餘吳下膾春雪郢中謳故里
難重懷震駴決河流桑棗歲漸薪風俗日復媮華夏何
由實杞臣(一作民)徒煩憂
靈岩涵空閣望太湖懷隠士
具區古震澤壯麗東南州長風地軸動初旭鼂采浮白
榆根株懸夜久光相繆三江混一氣四湖匯支流横從
鳬鴈沙晦昧蛟龍湫蔥青匝水樹丹碧涵岑樓盤盤洞
庭山橘如秔稌稠餘甘釀旨酒亦博千戶侯詎無英豪
士産兹山澤陬手披金薤文身被翠羽裘蒼生不當問
於焉以遨遊遨遊道有在誰將候虚舟
分題得劍池送張吳縣之嘉定同知
東吳古澤國虎丘萃磅礴泰媪閟神秀巨靈為開鑿嶻
嶭立蒼翠&KR1947;呀露齗齶兩崖日色寒一道天光落闔閭
葬其下風雨夜移壑至今斗牛間紫氣常炳若我嘗俯
瞰之或恐蛟龍躍令尹儒家子物理素精博五年飲此
水遂蘇吳民瘼遷官槎江上百鷙見一鶚宿暝褰汶濟
秋容淨伊洛行須頌河清休聲著延閣
復如乾封晚經漁浦
窮曛經漁浦寒水白於練總總星東出獵獵風北轉眼
中獸蹄過笛裏魚狀變稍聞刁斗應漸喜烟火見誰家
長林根繋艇沙渚面天含瀟湘思山錯吳越甸承平謝
憂患少壯忘羇賤瓜橋往未遑雲源訪殊便明涉子陵
灘桂酒同一奠
韓醴泉先輩余麯車道士邀遊東歡橋釣磯岩壁
既赴鄭漕臺宴衆謂予有高世志屬賦進酒歌遂
走筆
我志千載前而生千載後間勞濟勝具或寓醉鄉酒東
郊秀壁參錯明螮蝀下飲波神驚看雲衣上落照赤放
櫂却赴漕臺盟漕臺筵開戛秦筑霜寒入簾吹絳燭沈
香刳槽壓蔗露風過細浪生紋縠水精盌蒼玉船載酬
載酢陶自然鼻頭火出逐麞未必樂髀裏肉消騎馬良
可憐五侯七貴莫糞土蜀䨲越(蜀越一作蜀䴰)仉如飄烟聞雞
懶舞飯牛恥中清中濁方聖賢豈不聞縣譙更闌漏遲
滴又不見天漢星疎月孤白幾家門鎖友(一作瓦)松青僅
留校書墳上石墳上石終若何醴泉麯車更進雙叵羅
寄程嶺程撝謙
憶君城南同筆研别来十載不相見好風吹我千里行
又得游從永豐縣永豐縣前山崇牙永豐溪頭水齧沙
栗留亂叫格磔語庭雪落盡櫻桃花邇(一作遥)知肥遯雲
深裏猩聞酒香屐折齒青草陂塘魚噞喁黃泥茇舍蠶
眠起尊翁(其父名楨)頒白棄手板弟郎羈貫親文史滄浪或
接莞爾笑空谷只待跫然喜我亦長歌求友章時(一作昨)
復夢對月滿牀明河垂地斗轉曙蔣家尖刺青微茫三
樓岩六峯石釋楊仙陳此其宅洞歌幼眇天唄殷木蜜
甘馨土瓜白安得胎禽各一隻下上烟霞縱心迹却過
程嶺論程易
篤敬夫御史夜過蘿月山房
我僑縣北西岩阿石上夭矯皆藤蘿緣牆蔓屋帶松桂
夜有霽月相婆娑蒼苔露濕籟逾静顛倒空明天地影
天孫橋渡鵲休飛木客壺傾鶴初醒此時嫦娥朝廣闕
太乙仙遊杖烟熱漆書竹簡動蝌蚪布襪青鞋冷霜雪
御史鄰居偶扣扉攀蘿弄月樂忘歸蘿與月兩無違願
月慎敵太陽體願蘿常緝幽人衣山靈指示邑可改稅
駕息馬惟子待
陪曲達嚕噶齊主簿遊平門山還飲鄭氏水閣
階前神駿驕逸羣席上賓客多能文千瓢酒瀉椰子露
一岸紅浸桃花雲行庖香狸面如玉篳篥烏兔(一作羌)眼
瞳綠鈎簾不下山四寒絳紗歴亂風林燭
三岩行宋邑人蔣䕫僧楊氏咸隠此
皎皎停白駒翩翩上雙鳬槁項黃馘相候呼草木為我
咸敷腴峽然黝色壁厓起王孫罷吟鶴来跂徑紆石角
斜斷鋒溪染花香淨流泚混沌之竅三層開呀若疊浪
龍門来得非地設仙境界無乃天造真樓臺雲關岫幌
謝斧迹露下嵐生翠成滴我方骯髒對竒賞僧何因緣
此長寂西偏尋丈基階荒讀書嘗隠蔣賢良松根久冷
青燐火觚稜還飛金鳳凰世上繁華易塵土可歎山間
亦非古樵兒安知時代序争和牛歌出林莽
僧慧畹畝同芳圖引(慧沈姓嘉定儒家子今名復字復之隠居教授鄉里)
君山秀蔚大江白慧書記者山椒宅愛吟楚詞畫楚蘭
宿世應為獨醒客靈均獨醒那復見見蘭猶見靈均面
邇来蘭亦少見之騷人志士良心眷一春天氣今日美
思攬山雲櫂江水席帽飄蕭蒼隼林松腴爛漫冰蠶紙
澧花沅蕊澹不嬌光風入簾佩影搖婉乎凌波之微步
隠然拔俗之清標孤竹孑孑節自持似與玉樹賓朝暉
女蘿婦寺態倒舞厓石青裳衣却憶驂鸞夢遠馳洞庭
瀰茫吞九疑蒺藜平接賈傅井鷓鴣叫斷湘妃祠湘妃
祠賈傅井跽招魂兮魂莫省先民不作兮淳風曷回木
魅前跳兮山鬼後騁慧也釋氏英意匠撋染趙弟兄子
願除結習我願離夢想方駕太史窺荆衡桂酒奠芳烈
琴絲發商聲以寫我曠世感慕之中情
奉寄王丁二御史
春風浩蕩東南来弔古訪舊金陵臺龍蟠鍾山石虎踞
二十四豸臨三台其中弸彪兩柱史飯疏日飲青溪水
女牛翼軫避法星文章禮樂羅賢士玉宸帝居霱雲鄉
一塵不動間琳琅煑茶數對冶亭晚黃雪滿地松花香
君不見六朝前後三百霜當時王氣迴天章瓦棺閣廢
辱井在王謝宅燕他家翔又不見自唐逮宋為政好顔
張二吕程公顥勞勞故址蟪蛄鳴幾多人迹埋烟草榮
華如夢足驚心惟有清名世共欽願言白馬之生且復
諫庶使丹雞之盟良可尋
前六峯行貽葉舜可(有引)
信州永豐縣東下五十里地名柘川有峯六筆圭屛
蟾鼇抱兒是也陳真人祠龍井並在靈雨岩下陳五
代末得道者甲申春二月予同道士余常清訪其地
主葉舜可為兹峯遊適大雷雨因賦是詩舜可負材
德弗仕咸稱之為長者云
客樓拂曙嵐光入起見千山萬山集紫騮小縱春風韁
六峯秀拔當前立六峯僻處始我遭井翻霹靂龍為逃
斯須靈雨過絶巘呈態獻狀争雄高老蟾膨脝飛不得
巨鼇憑陵氣相食屛開琉璃圭拱璧抱兒嬌媠愁無色
惟餘孤銛之筆勢卓然倒影畫破清泠泉王珣江淹夢
已遠紫翠長掃烟雲天天低石林籟自響攂具拄頤神
獨往泥蕨叢生虎迹間岩花却墮鷹巢上乍来毛骨恍
塵蛻久憩衣巾颯秋爽日静時飄大梵音月明忽降瑶
臺仗武夷九曲仙所都江郎參倚尤魁梧南東相望德
不孤足配岳牧臨方隅子何尚友山澤癯涵泳聖真咀
道腴許我畫入幽居圖
寄王率初
野人性僻貪出遊不知我者云何求仙風道骨本来有
詩債未了今生酬去年匹馬當春色作賦天山動山碧
君家銀缾五尺高日西横臥青苔石高齋三宿人事紛
掉頭又入三岩雲棠梨花開叫杜宇思歸便發長江艣
彌旬路近芙蓉城却望乾封涕如雨乾封親老拘微官
芙蓉城外松楸寒艱難臥病傍鄉戚去住兩意含辛酸
辛酸有時已去住何由已笛樓雁過林滿霜織戶蛩嘶
月涵水衣裝蕭蕭餘藥餌放懷且眺東南美泰伯祠高
閶闔門堯天宅化弦歌里承平况是官府好甲第垂槐
拂除道相逢英采識周郎任擲金錢喚蘇小蘇小裙拖
湘漢烟蜚襳垂髾珠翠鈿斂蛾含貝立在前檀槽玉軸
鳴鵾絃絃聲腸斷暫停手君佐新歡命行酒野人曠誕
禮法疎自起嗚嗚衆擊缶如泥之醉不省知就睡夢繞
豐溪泥鯉魚竹笋彷彿見愴怳重與君攜離攜離二三
月君尚留西浙歲晏問君回頓解憂思結今年天山我
再来海棠暖照吹笙臺巫峯一半落杖屨(地有六峯)竟為十
日終徘徊終徘徊太潦倒世上悠悠似君少高盟端可
同死生細故那能掛懷抱會當通家復通譜更共拜親
仍拜嫂自此襟期霄漢間尺書長寄南飛鳥
敬題諭淮安朱安撫詔後(詔文附)
大元(一本上有上天眷命四字)皇帝聖旨諭淮安州安撫朱煥據
陳楚客奏臣與朱安撫同年又有通家之好自戊午
歸順之後不相見者十有八載今王師弔伐諸道並
進數内一路領漣河清河將士攻取淮東未附州郡
竊恐城陷之日玉石俱焚臣於故人情分不容緘默
且彼所以嬰城自守者無它原其本心但未知趨向
之方初無執迷抗拒之意今大江南北西至全蜀悉
入版圖若蒙聖慈特發使命宣示德音開其生路彼
亦識時達變之士也寧不以數萬生靈為念乎臣昧
死上言伏候勅旨准奏今遣使持旨前去宣布大信
若能識時達變可保富貴應在城守禦將帥同謀歸
順者意不殊此故兹詔示想宜知悉至元十二年七
月(漢兒字書)
九鼎沸莫止大厦傾莫支太陰初陽不得燭下土小龍
望望閩之陲六宫掩泣向北去孤臣憑城尚南顧也知
天命有所歸忍為生靈貸生路當時不死良為此至今
人說姜與李君家富貴八十年露臺風館啼猩鬼世事
茫茫難具論遺詔幸得傳諸孫烏絲細字書題罷黃葉
乘秋正打門
題張彦升省掾所藏代馬圖
綠睛鬈髮黃鬚兒翠裘錦帽當軒墀紫絲遊韁玉花馬
意氣八極同驅馳浮雲滿身雪滿足阿母瑶池向曾浴
霜風蕭蕭八尺影在野猶自空天育吾聞真龍非豢牧
一食或盡一石粟天寒日暮長楸間鈍質駑材當頫伏
為君三歎三祝之慎勿輕受黃金羈
聽鄭廷美彈琴
畫欄月照芙蓉霜博山水暖薔薇香石屏石几青黛光
鄭鄉君子琴中堂榴裙蕙帶辭羅洞玉佩珠瓔脫飛鞚
何處春深雲滿林小巢並語梧花鳳君不見湘靈鼔瑟
湘江滸苦竹祠荒愁暮雨遺音一聽增感傷使我無言
重懷古重懷古雞喔喔明星爛漫東城角誰家尚奏桑
間樂
婦董行(有前後引)
婦董滕人劉進妻也進與兄順並以勇稱金季山東
亂盜蜂起因共募丁壯保里閈天兵駐嶧山進單騎
覘之中流矢死順徙家淮南舉室溺淮水董為宋招
撫吕文德禆將所獲欲犯之度不免乃謂曰夫喪不
遠家難荐臻一身流離㝃在旦暮死生非我有願將
軍勿疑夜果生一男先是順已入濟州愬于石太尉
珪曰順有弟不幸没于敵其妻在孕為南軍拘幽舟
中萬一不得收遺息使弟為厲實順之罪也惟明公
是圖石為發步卒三百人跡其所往次淮揚始知董
所在陰使人偵之生子蓋三日矣及見具道順意董
悲感不自勝且抆淚(一作收涕)曰妾以姙不得先夫死今
幸不辱先所天使有後皆伯賜敢名此子曰伯祐以
志不忘遂抱授偵者目送數十步投江以死至正五
年秋進玄孫士行語其事於逢逢高其節義作詩哀
之
北軍南軍和議時兩壘對立龍鸞旗羣雄棋峙國瓦解
乃與婦董光門楣星辰錯亂風雲氣乾坤造就冰雪姿
渾家性命葬魚腹一舸涕淚隨鴟夷長眠自足為義鬼
後死只望余孤兒兒在腹中兵在目憶夫心頭臂消肉
日晝慘慘陰靈歸夜黑冥冥波浪觸馬駝磧遠暗塵土
雞犬村空疎樹木嶧山誰收白玉骨蔡州地陷黃金屋
太尉前歸明主化招撫姑存寡妻宿羞看人面問消息
強通語笑寬羈束伯順見義勇著鞭銳士協力鋒争先
道傍弩伏荆棘底掌上珠還江海邊將門有後傳世世
墓祭無所從年年湘妃摻袂(一作袪)遡寥廓漢女結珮窮
幽玄縞衣綦巾共縹緲文魚赤鯶長周旋脣亡未久齒
亦喪獨聞其風猶凛然中原山河想如故目斷幾點滕
州烟
逢為是詩已士行復述順一事尤卓卓順既得伯祐
以行時董死事覺招撫發步卒亟追之賴左右弓弩
手散去還白太尉甚義之處之麾下凡兩致太尉命
往覲太祖皇帝于魚兒泊之行營賜金幣鞍馬且命
撫循邢磁贊黃十餘城用寧謐上功受黃金符官昭
勇大將軍行右副元帥濟兖單州等處管民長官在
官十餘年士民翕服晚有子五人未老棄官以伯祐
襲其爵為奉訓大夫濟州管民長官是年至元元年
也故錄於詩後併以俟執史筆者采焉
後六峯行(一名六石)
去年六石遊礟車雲合龍起湫滂然雨過景新沐爽氣
欲與胸次侔今年遊六石燕子風輕好春色坡陀下馬
入崦坳怪木長蘿始捫歴巫峯失却青半壁方蓬倍列
神仙域泰階南斗遥相望夜夜分光委空碧高寒積陰
自太古此日羣巒霽亭午桃花千樹鷓鴣鳴柏葉深林
麝香舞五季陳道者道成竟霞舉閒騎蘇耽鶴或跨茅
君虎祠前溪流窅窕通蒲牙短刺沙抹紅聲聞天樂覓
無處雞犬尚隔烟蔥蘢岩呀谷露轉清絶女絲男薪總
忻悅山中樂土無代謝世上朱門有傾奪我時縱觀心
神舒授簡忝後諸大儒興發不顧三足蜍尺箠願策金
鼇魚東踰扶桑南蒼梧回轡北謁承明廬圭以面龍衮
筆以草諫書屏以坐至尊下令黎民同晏如獨憐抱兒
之小姑身死猶望邊征夫乾坤終窮亦不免萬物變化
無時無撫掌自笑愚公愚
高景山(一本山下有中字)蟠松歌
朝廷無遺材而我觀蟠松松高僅尋丈足當高景山竒
雄外惟英華發内實神秀鍾氣食白額虎勢挾蒼睛(一作)
(精)龍鱗張鬛奮角爪露兔絲纍絡苔花封支離偃蹇盤
礴倨驁百千狀葉擁車蓋萬箇青童童東柯西幹尤不
同隠若雲鵬離溟渤六翮始舉扶搖風幾欲徑上天摧
碎霹靂鋒䕫魖獝狂莫敢近上帝素有生全功貞姿森
森凛鐵石靈響殷殷来笙鐘流膏伏晶化苓珀屢起凋
瘵蘇疲癃胡乃甘自屈跡吳沼中我持美酒玻瓈紅三
酹載拜十八公今之拳攣突梯世不容公其正身直節
以答上帝衷三辰復朗曜四海無困窮野夫獻頌蓬莱
宫
奉寄劉廷幹都漕(名貞終南臺侍御史)
東南蕃殖數吳疆太府均輸百萬糧夜對紫微星直上
曉經黑海路彌長商蠻載肉蘄神嘏父老傾都望米檣
黃帕越羅天水色玉缾官酒鬱金香殊恩厚錫當霄漢
盛德高名著廟堂劉晏從容邦國富蕭何談笑甲兵強
士林争售来禽帖故郡猶歌召伯棠花底佩行清染露
柏邊旄節迥含霜每憂野逸為牛後思正朝儀接鷺行
他日與聞當世事山林朝市孰相忘
奉送董孟起水軍赴樞密判官(名摶霄)
馹使傳宣下紫冥陽侯隨節渡滄溟雕題外服思文化
白髮中原望將星秋入羽林兵衞肅夜經龍島劍花腥
久懷令聞如楊素今喜威名過衞青猛士固應煩練習
(時奉旨練習軍馬)遺黎終得慰飄零依稀桑棗空原野蒼莽茅
篁接塞庭此日朝廷深倚注百年河嶽載清寧陋儒材
力慙無補惟待燕然續漢銘
題宋太學鄭上舍墨蘭(有序)
公諱思肖字所南肖與南何居義不忘趙北面他姓
也世家三山曾大父咸仕宋父起淳祐道學君子公
太學上舍應博學宏辭科會元兵南叩闕上宋太皇
幼主疏不報國初諸父老猶能記誦之語切直犯時
禁俗以是争目公公遂變今名隠吳下所居蕭然坐
必南向遇歲時伏臘輒野哭南向拜而返人莫測識
焉有田三十畝邑宰素聞其精墨蘭不妄與人因紿
以賦役取之公怒曰頭可得蘭不可得宰竒而釋之
又嗜詩題蘭云玉佩清風挽不回暮雲長合楚王臺
青春好在幽花裏招得香從筆研来過齊子芳書塾
云天垂古色照柴門昔日傳家事具存此世但除君
父外不曾别受一人恩寒菊云寧可枝頭抱香死何
曾吹落北風中禦寒不藉水為命去國自同金鑄心
其為文操行率類此晚年益究天人性命之學竟以
夀終
舊傳獨行老康成文物衣冠魯兩生甘與秦民同(一作潛)
避世恥為殷士祼如京天池水淺鯤南息衡岳峯高雁
北征三百運終遺墨在秋風九畹不勝情
(王公詩蓋賦於元時已作避秦恥殷語若見所南心史當更有深服處)
題信州總管耶律輿誦卷(此首原本在送賈静安後)
蒼翠千峯拱上游地同吳楚控南州繭絲歲貢親王賦
風俗今移列郡侯春日歌鐘停舞燕晨星鼓角動鳴騶
四民共話深仁澤桑柘連雲麥蔽邱
簡盧起先御史(名嗣宗疎齋之後)
御史承恩出帝廬弓裘文采照圖書雲烟飛動龍香劑
風日雍容豹尾車青草瘴消炎海外碧桃春透故園初
懸知袖有征蠻策不學盧鴻遂隠居
送賈静安員外之行都水丞
水部中朝世胄家兩曾畫省對薇花九關好附升天翼
萬里初乘貫月槎龍返故宫遺蜆蜯民移高阜失桑麻
宣防何似河清頌早播皇風被邇遐
登信州溪山第一亭(亭扁晦庵先生書)
第一溪山屬考亭周遭樛木自林坰中流半夜飛星白
絶壁高寒過雨青上界異香雙鳳下仙家横玉小龍聽
登臨偶憶徐元杰為摘梅花薦爽靈
寄理幕蔡君美兼簡東流陳尹
羣山龍鳳仰重暉一水芙蓉近紫薇南渡流風文墨盛
北来王化簡書稀黃鬚白馬凌晨出烏榜紅舷犯月歸
思得東流陳令尹裹茶相與看烟霏
喜朱子才知事迎太夫人至二首
白馬青袍幕下賓樓船迎養太夫人關山迢遞孤雲暮
雨露涵濡寸草春屏障久虚金孔雀兒孫俱長玉麒麟
知君順色非難事心待平反答至親
畫舫青簾駐日斜綵衣白髮照江沙風塵忽見老萊子
庭院正開蘐草花鸞錦載頒新誥命魚軒穏稱小香車
珍膎調罷親弦頌盛事由来出故家
題汪叔志賢母傳後
母陵陽陳氏寧國郡尉孫和父妻也
阿㜷強健髮如新重閣脩簾坐錦茵萱草雪霜深待臘
桃花風雨暗移春兒成近續潘郎賦女大還依孟氏鄰
輿誦總歸慈訓力史褒貞節更無倫
貢泰甫待制降香南閩中途有司業之命北還奉
贈
千里閩江宿瘴開九重天使降香来風雲篋笥芝蘭氣
星斗文章館閣才金節本隨神馭下綵船仍被聖恩回
諸生顒望陽司業化雨行分到草莱
寄楊鐵厓司令
先生就隠東南地罷賦甘泉奏漢皇春雨正来龍尾道
長鑱猶斸禹餘糧天孫無奈宗元拙力士安知太白狂
清夜一星江漢裏幾人云是少微光
寄堵無傲宣使
雲開斗北鳳鸞飛天入江南馹騎肥星月五更丞相府
風烟萬里使臣衣薇花露冷香渾濕柿葉秋深樹半稀
新比鄭虔詩畫好草堂野趣莫辭揮
寄邊伯京帥史
六朝故地起秋烟並馬清遊記昔年消息近傳閩海上
襟期猶在斗牛邊元臣外閫旌旗合從事多才贊畫賢
二月榕陰叫鸚鵡題詩兼寄百蠻箋
邵伯岡縣尉有一竒石子(一作予)名為蘂珠峯為題
(一作復題)是詩
君家石笋光於雪秀與昆侖一氣鍾雲液暖蒸珠蓓蕾
月波凉浸玉芙蓉根移瀚海三千劫影入天門第九重
不待竒章識神品研池春水化游龍
聞武岡消息
萬里南荒瘴未消桄榔椰葉嘯鴟梟石頭飲羽終疑虎
蛋(一作蜑)種稱臣尚姓猫金鑄甲衣懸醜地黃封乳酒下
青霄三軍再(一作戴)荷天王德擬奏鐃歌協舜韶
題明妃圖書鄉先達陸子方詩後(詩附)
忍辭漢月戴胡天鴈帶邊聲落馬前地出黑河非故國
草生青塚自常年朔風寒雪凋雙鬢舊思新愁寫四絃
聞道至今魂不返夜深直上氣蒼然(青塚在黑河傍夜四更氣蒼然直上)
(江陰萬戶完仁山為余言)
當時隨例與黃金不遣君王有悔心近使来傳延夀
死回思終是漢恩深妍醜何須問畫工美人終日侍
宫中奉春初計真堪恨欲望單于敬外翁青塚千年
恨不埋琵琶馬上幾時回宇文高氏争雄日突厥柔
然獻女来已恨丹青誤妾身何煩更與妾傳神那知
塞北風霜貌不似昭陽殿裏人齧雪中郎妾不如脫
身無計漫相於勸君莫射南飛雁欲寄思鄉萬里書
寄陳東流
幅巾蕭散外形骸春日花明畫舫齋從事屢陪山簡馬
休居新饌庾郎鮭中天列宿依宸極萬國豐年仰泰階
来歲東流喧父老故應文采動江淮
奉簡黃大癡尊師
十年淞上籍(一作築)仙關猿鶴如童守大還故舊盡騎箕
尾去漁樵長共水雲閒吹笙夜半桃花碧倚杖春深竹
笋斑顧我丹臺名有在幾時来隠陸機山
簡班恕齋提學
一官湖上似閒居酒滿匏尊架滿書庭草春深眠叱撥
研池月上影蟾蜍猶聞桂樹歌招隠未可丹厓賦遂初
漢主久思班氏學定虚天祿召安車
同李用中掾郎訪魯至道總管值遊西山口號書
石屏上
一雙峯插湖西閣五尺童譍柳下門日上雲霄忘倚馬
風清泉洞樂呼猿落花漫漫迷行跡白髮依依抱酒尊
多却腰間玄玉佩不無驚犬吠前村
簡劉仲斌總管
角巾歸第内湖邊無事頻開避暑筵荷葉露香侵寶鴨
薇花月色爛觥船風流醖藉過全晉慷慨悲歌陷舊燕
天子遥應念遺老賜来靈夀伴高年
寄鄭志道教諭兼簡其子宗晦
鸕鷀陂上發舟航沙石熒熒亂水光一雁遠沈天似海
三人相對月如霜風琴清瀉瓊瑶峽嵐壁深開紫翠房
拂曙分攜又春晚幾回翹首鄭公鄉
謝陳元昭憲史奉分憲舉文枉過江上
霜落江潭萬木空天回閣道五雲通山人似識郎官象
(陳嘗為錄判)憲府新陪御史驄玉斧繡衣清議在青燈黃卷
素心同還司莫話栖遲樂亦欲看花漢苑中
謝浙省諸僚友見招
百年茅舍俯梧溪梧葉陰陰水竹齊方整釣絲疎雨後
忽承書使五雲西春明左掖閒朱墨天險重關息鼓鼙
即擬一来冠蓋里相攜柑酒聽鶯啼
九日先妣遠忌日示兒掖攝拊
年年九日罷登高悽愴心存鞠養勞三宿奉齋聞謦欬
一杯酹酒濕焄蒿不辭亂世依龍(一作親)壟正用遺言訓
汝曹黃菊紫萸看易厭碧梧風露滿庭臯
寄楊太史
青猿鐵獺伴幽尋多在岩阿或澗陰中歲心情高鳥上
清時鐘鼓落花深馬徽雅有知人鍳韋相元無遺子金
聞道别来還廢寢北瞻太乙整朝簪
送蔡君美推官之袁州時奉使王子文為總管
奉使乘軺出薊邱又驅五馬入袁州石田秔稻(一作稌)秋
風熟仙掌芙蓉顥氣浮蠻蜑山川通治化呻吟兒女變
歌謳理官佐郡祥刑日應識龍光上斗牛
過丘以敬管勾吳山别業
梓潼祠畔敞林扉隠隠雞聲落翠微銅篆解將還省署
銀魚忘却掛朝衣石厓溜雨藤根白籬落緣雲瓠子肥
想見秋風遂高隠中原野馬正狂飛
贈别趙杭州伯器時奉家君謝事還江陰
仁廟垂衣日儒門筮仕辰奎躔連五緯文運啓千春累
榜頒龍虎中原出鳳麟聲名蜚半刺議論卷重裀劉向
讐書早東方待詔頻宫壺恩賜重郎署替来新露積三
吳粟山輸百島珍香爐辭畫省皂蓋擁朱輪宋苑花迎
節蘇堤柳映紳湖開西瀲灧峯倚北嶙峋幽遠民安堵
澆漓俗返淳澹無魚入饌清有鶴隨身魏笏牀頭在崔
銘座右陳禮容加屬吏燕衎及嘉賓趙抃才何忝王戎
意獨伸雪添親舍髮桂束客厨薪菽水歸舟晚封章伏
闕晨火狐方聚嘯海鱷未全馴王業深磐石天河爛瀉
銀願言登黼衮大為展經綸
奉題濟里哈坦平章丹山隠玉峯石時寓江陰
昭代優勲舊平章謝鬭班堂開新綠野玉隠小丹山曣
晥文崔錯孚尹氣往還崑邱玄圃畔台嶠赤城間不假
工琱琢元承帝寵頒静容賓從仰明燭鬼神奸秩禮均
恒岱謙光俯粤蠻儼持周勃節秀擁楚巫鬟樹錯珊瑚
朵苔封翡翠斑座裀聯綺縠車轂映朱殷或跂雙么鳳
時窺一白鷳爐香嵐勃勃簷雨瀑潺潺地縮三鼇島天
長九虎關文饒淫翫好靈運癖躋攀日月由来繞風雲
不暫閒殷曾求傅說漢亦聘商顔金匱盟藏券青春詔
賜環皇基同永固國步罷多艱館閣題千首琮璜價百
鍰願移銘盛烈褒史著人寰
送趙寬父之江西省掾(名元裕里人)
翼軫珠聯璧匡廬翠入雲地班鵷鷺序閫制虎貔羣鈇
鉞恩威重謀謨掌握分顯曹今巳辟盛蹟比来聞靖密
參機要從容斂垢氛全彰梯入貢諸校凱旋軍漢吏卑
緣飾齊臣重解紛西垣居養異上相禮文勤芍藥春看
雨芙蓉日待曛白花雙井荈香飯九江芹壯觀滕王閣
豐碑孺子墳柱標囚蜃許渚表寄書殷弔古舒心目懷
賢薦苾芬世家光汴派吾道晦河汾田薄紅栖粒齋虚
碧映芸亨衢深望友滄海謾憂君有志觀周樂無材覬
郢斤鶢居仍本性騕褭自蘭筋北斗三台列南風一氣
薰行紆虢州錦歸耀故鄉枌
奉陪何秘監貢司業宴吳司令士明棣華園(名惟誠里)
(人)
園居賢伯仲堂宴列仙儒陸地生盤谷三山失翠壺池
文春藻淨峯影夏雲孤鶴隴威紆入鵜梁䆗窱鋪竹森
淇澳士花擁洛陽姝黃鳥尊浮蟻清風膾斫鱸罌鵝懲
李監薪蠟賤齊奴潦倒粗疎隔風流醖藉俱遊絲高柳
礙醉袖小蠻扶興入香山社詩題曲水圖陽城徵起晉
賀老賜歸湖佩訝金龜重官宜白馬癯諸生遥在望故
吏暫休趨和氣塤箎叶佳時几杖娛情敦賓客禮身服
古先模衣共非文繡經明是典謨八龍騛里色三鳳頡
天衢棠棣名專美芝蘭實並敷一邱吾獨忝四海道相
於徑造兹成癖毋煩折簡呼
奉寄趙伯器參政王時中員外五十韻
詔立淮南省符張閫外兵風雷朝煥發牛斗夜精明參
政材超偉元僚器老成武林多樹政禁籞舊蜚英鳳暖
文章蔚鯤秋羽翼横天池今並奮嶰管復和鳴地要尤
膏沃時危必戰争輔車依海岱衣帶限蠻荆玉葉開王
邸烟花匝子城萬艘鹽雪積千里稻雲平織貝殊珍粲
紅樓艷曲縈並緣胥狡黠貨殖駔驕盈汝祲初萌起河
流寖妄行鎮綏增屏翰贊畫授權衡愛稼須除螣憐牛
貴搏蝱式蛙曾霸主斬馬乃書生青汗三千牘丹心一
寸誠相臣連萬騎郡邑望雙旌甓社湖移蚌繰絲井露
鯨里無安堵樂野有望塵驚舄鹵烟侵燧孤[婺-矛+牙]膽碎鉦
五賢迷古轍六詠歇新賡瓦礫皆王土逋逃本爾氓長
驅勞組練盡掃愧欃槍喻擬相如檄降懲白起坑跋胡
狼曷備毒尾蠆難攖濟猛收神略疏恩渙虜情佇聞鹿
柵下莫作鬼方征回鶻卑唐室天驕撓漢營乾坤一羽
扇社稷幾羊羹杕杜交加影芙蓉褭娜莖超然延爽笏
肅若衞寒更慮念真如是功勲孰與京誓清懷晉逖虚
左慕齊嬰好定龍蟠價毋登狗盜名石洪重胤辟韓愈
建封迎故典何其盛斯文與有榮中州襟陜隴上國掖
幽并麟閣將来繪雞壇宿昔盟芻蕘言慎擇葵藿義同
傾契闊商參恨栖遲畎畝耕小齋餘苜蓿四境半蕪菁
酒憶涓涓縹魴炊箇箇赬悲歌垂短褐慷慨睠長纓親
病長憂懼身竒鮮弟兄君公終隠迹充國燀家聲楚角
關山晚吳陵草樹晴鶯知幽谷候雁識大江程報政梅
全發封詩月迥清遥應語何遜開閤少陰鏗
奉題楊同僉山居(山居今上御書)
湖上仙翁嶺周南太史家烟霞分半壁日月粲重華宸
翰彰殊禮山靈被寵嘉有雲皆紫氣無樹不珠葩私印
存班玉宫牌護賜牙地遥天象馬(太史院日給天象馬)海近斗牛
槎翠鑿岩扉静梯懸蘚磴斜金光浮藥草澗影帶胡麻
潘閬神相接林逋望弗賖壑移憐賈蟒(世傳似道為蟒精)石在
歎秦蛇(地有秦皇䌫船石)世事東西蝶人生左右蝸累官渾似
隠一飯不曾奢庶矣千頭橘優哉五色瓜秪愁使者至
林下有驚麚
贈别浙省赫赫左丞國寶自常州移鎮徽州三十
韻時歲癸已(查係至正十三年)
武德興元運文恬近百年一隅初難作四境遂兵連斧
扆朝元早彤弓授命專馮岑材並濟李郭駕争先路入
延陵邑星分左轄躔著名黃閣上虚位紫宫前汗血駒
千匹跿跔士兩甄帳寒龍守劍城曙虎飛旃跡掃齊門瑟
身親楚醴筵惠山屏列野震澤鏡涵天刁斗軍中堠鉏
犁亂後田白無遺朽骨青有續炊烟插羽書間署封泥
詔撫邊陣容催畫鼔蠭氣動樓船舊政猶霜肅新安素
地偏蜃精嘗感夢帝子或逢仙漆葉雲羞密茶花雪妬
妍誦絃家櫛比冠蓋里班聯鄒魯流風洽甌蠻習俗遷
比来疲賦斂况復值戈鋋餼稍官曹待謳歌父老傳挽
屯吳幼節總體漢文淵裴度歸休近羊公臥治便鼎彛
今燀赫韋布數周旋小閤牛行炙長楸鶻試拳王融五
雜俎孫武十三篇華夏殘河汴神州巋薊燕殄除纔蚋
蠓睥睨滿鯨鱣狂斐言姑及高明義莫捐憂君尚有疏
倘寄麥光牋
寄題汪尚書堪老園
夫子功名遂何人位望如漢朝疏太傅唐日孔尚書山
繞玄暉閣門懸廣德車青箱家乘在白髮世情疎衆訝
逃空谷吾知厭直廬甕餘天賜酒盤盛圃栽蔬野鶴隨
鳩杖宫鶯隔燕居行春花信裏占雨樂苗(疑藥苗)初古傳
時眠讀長竿或坐漁溪毛頻自薦庭草不教除洛社今
司馬經帷昔仲舒短檠簾幕護甔石斗升儲首闡宣尼
學尋傳乙第臚渥生周騄駬崑出魯璠璵焜耀三階列
清明一氣嘘史編尊宋統子訓屬倪鉏晚食師顔蠋狂
歌陋接輿俸仍官侍從閒似老村墟故吏金罏鵲諸生
玉佩魚候安連禮餽奉教及菑畬朋舊歡彌洽君王席
遂虚乾坤方用武江海獨愁予大手煩詩序私心式巷
閭行應赴三老為國補遺餘
梧溪有懷二首
薄雲天欲晚微雨水先凉燕子交飛處梧花滿樹香懷
人路非永對酒世相忘不怪衣裳濕中宵延露光
虚館凉氣集方池白水生幽花含晚艷嘉木有餘清酒
綠尊中瀉琴絲膝上横疎簾映微雨益起故人情
題沈氏别墅
小築回塘上春陰水暫寒柳遮蓮葉艇花礙竹皮冠生
理尋常足閒心一寸寬知予厭奔走絶口不言官
寄何憲幕
令弟来吳下從容問起居客来籠放鶴官在釡生魚江
漢心同向風塵跡自疎冀州十萬戶誰引魏文裾
簡任子良縣尹
儒雅南陵尹歸吳賦遂初畫傳韓幹馬羹煮季鷹魚柳
暗凝香閣花交織翠裾能令兩童子為我導行車
杭城陳德全架閣錄示至正十一年大小死節臣
屬其都濟爾以下凡十三人王侯以下凡九人徵詩
二首并後序
累朝承泰運四海搆兵屯報國誰謀主輸忠獨遠臣蒼
梧愁思竭青竹汗痕新少賜當時姓華風接後塵
是年盜麻起二月山東副都元帥都濟爾師出鄒平
縣中流矢死五月徐州兵馬指揮使圖嚕亳州陷陣
死六月廣德翼萬戶關珠舍塘洋水戰死汴梁路同
知黃頭項城縣被執不屈死時尚乘卿那海戍項城
語子布固圖姪阿喇布哈等曰彼人新執黃頭勢駻
突甚與其應敵孰若進討苟天未厭亂吾一門不忝
卞尚書矣布固圖等曰大人誓許國兒輩何愛死遂戮
力戰多所斬獲卒以援絶咸死之七月廣東奏差發
里率白徒拒周塘或勸之走發曰祿位無小大見危
則致死焉亦死之安東萬戶都噶爾千戶高安圖並中
流矢死潁州九月汝寧知府旺扎勒府判福祿護國連
抗十日城垂陷仰天呼曰臣等義不辱竟投水死西
城司副使塔海守徐州既捷(一作大捷)轉戰死東壁(一作東盤)
十二月宣徽院使特穆爾河南萬戶察罕相繼鏖戰
死南陽臥龍岡下托卜戬贈遼陽左丞諡襄愍圖嚕贈
河南參政諡忠勇關住贈浙東宣慰使諡遂愍黃頭
贈兵部尚書諡忠介那海贈河南右丞諡壯勇發里
贈南海縣簿尉都噶爾贈淮東宣慰使諡忠果福祿贈
兵部尚書諡忠遂安圖贈淮東宣慰司同知諡介愍
旺扎勒贈淮東宣慰使諡壯愍塔海贈遼陽參政諡忠
勇特穆爾贈河南平章諡桓愍察罕贈山東宣慰使
諡恪愍
王臣名在目野史淚沾襟榛棘生周道楩楠滅鄧林乾
坤英氣合河海湛恩深尚有諸新鬼瞻天嗣玉音
二月廣州推官王宗顯香山寨巡檢曾元吉戮力死
石岐六月沿海弈百戶尹宗澤戰死黃巖八月封州
吏目唐國寶俘賊中卒死不屈西臺御史張桓謝職
居確山縣被執大罵逆黨怒縛妻孥脅之降桓罵益
厲囚旬日妻孥九人俱遇害九月刺場嶺義兵千戶
宋如玉迎敵於西大嶺死蘄州總管李孝先分守蘄
水亦死之十月雅州司吏劉處岩守南關巷戰死十
二月𣙜(一作權)香山巡檢張德興以不從叛亦死宗顯
贈廣州總管諡良愍元吉贈香山縣尹宗澤贈松江
府判官國寶贈南海縣簿尉桓贈禮部尚書諡忠潔
如玉贈平樂府判官孝先贈河南參政諡義愍處岩
贈睢陽縣尉德興贈奉元府判官
右前後二十二人嗚呼殉死者大傳偷生者不大愧
耶
送譚仲張知事
儒官登幕府勝地數郴州五嶺深開壁三湘遠合流文
興由孟綰城築始楊璆雪普民豐樂秪應坐嘯秋
題静安寺雲漢昭回之閣(有引)
閣本光宗皇帝在潛邸時書賜安撫使錢良臣後閣
廢子孫捨石刻置寺閣曇琛二上人徵題詩云
雲漢昭回夜新登最上頭叢林幾度臘片石百年秋爽
氣隨天盡疎星帶月流身今在析木無暇顧牽牛
句容縣望三茅峯
斗邑抱重岡三茅峯頡頏地呈青玉案雲羃翠瓔房靈
籟殷天樂大丹流月光神遊猛虎外身與意都忘
衢州華豐樓望柯山江郎石
華豐樓信美登望久踟蹰木落偃王廟天寒姑蔑墟屏
開山石遠青鎖洞霞虚不有從親役乘風振珮琚
送張子恭憲史還鄉遷母葬復之婺州
張仲霜臺彦還鄉妥母靈山人攜絮酒太史撰埋銘(黃先)
(生清)佳氣雲霞色芳羞沼沚馨慈烏感孝行飛候最高亭
送鄧伯林判官還江西
黃田寒浪稀衣錦上船歸天上梅開徧山中桂合圍鄴
侯書具在孺子宅相依便好全高節東湖玩夕暉
壬辰冬十一月避亂綺山簡邱文中貢原父二教
授
雲掩金戈日風生鐵馬塵亂離誰事主貧賤獨為民雞
犬人烟絶鼪鼯草木鄰喜聞同舍語天已厭荆榛(至正十二)
(年)
題内兄李四彦梁所遺温日觀蒲萄(有序)
逢與内兄遭乙未亂相失又五年始邂逅婁上勞問
間見僧温蒲萄圖益為愴惕嘗記垂髫至十五六時
侍大母徐氏(諱閏芳)側累聞之曰吾舍西舊有蒲萄因
樹為架凉天佳月而祖(諱亮字潛昭)偕四三友朋歌樂其
下醉乃休而祖殁蒲萄亦(一作從而)枯殆二紀矣間又誨
曰而祖上自高曾逮而父咸獨植門戶汝僅有弟唐
寶又早喪使汝苟富而玷宗不若素貧而承祀薄田
敝廬可粗守也汝其毋忘大母夀八十六卒且二十
稔内兄久辭閫曹年已六十逢竊伏江海亦四十餘
矣觸物感心不自覺涕泗泫然也内兄以圖遺逢因
序而詩之是年至正己亥(乙未至正十五年己亥十九年)
吾家先大父嘗愛草龍珠一樹紫烟濕八窗清露濡干
戈形遠夢江海見斯圖歴歴重闈訓終身誓不渝
台州吳子中過侍郎橋客樓夜話為贈八句
主簿别来久掛名材傑間挑燈且說劍憂世未歸山石
櫃波上閣玉門天外關心期遂雄覽華頂厠仙班
仙茅塢
夜宿仙茅塢金鼇湧亂山天風来海外烟火落人間白
石思同煮青蘿喜獨攀絺衣弄華月公子亦忘還
韓蘄王墓
道過韓王墓停驂淚滿巾中興無輔相恢復有勲臣碑
冷靈岩月山還古寺春雲仍尚詩禮時薦碧溪蘋
題賈性之市隠卷
簾戸隔塵闤幽花坐可攀題詩江令宅採藥越王山日
覺雲林隘春餘漏水閒龐公謝劉表何事不知還
題沈龢齋尊師水西亭
高人沈東老亭在水西頭光湧金波月凉分白帝秋芙
蓉連桂館翡翠立蓮舟獨許浣花客時来同釣游
題畢天池道士太霞樓
畢卓太霞樓霜清(一作晴)錦樹稠天光開日觀海色動崑
丘織女機横夜仙人坐對秋時將白玉尺醉擁翠雲裘
常州分省席上二首
玉帳虎文茵弓旌左右陳鸞刀分臠炙龍勺灧浮春舞
困珠瓔脫歌深翠黛顰心存大臣體授簡屬嘉賓
兵戈時事改貧賤道心同泥飲悲長夜高歌憶大風龍
銜劍花白鳳繞燭蓮紅猶得斯須間賓僚語即戎
題西施洞響&KR1231;廊二首
石扇天開蔓草平斷雲殘雨古今情洞靈花(一作抱)月長
幽泣不與西施受惡名
金蓮步冷草啼螿羅襪塵空葉滿廊獨憶愛姬為隊長
一雙鸞血釁干將
乾封西山狀神秀予名曰青猊書絶句厓石上
青猊狰獰孕金精為王爪牙足扞城我豈龍蟠鳳逸士
醉来背上躡雲行
溪山第一亭望靈山兼辭聞雲&KR3991;道士(辭一作寄&KR3991;一作茇)
天高亭空霜鶴盤烏桕落子楓香乾千六百里斷鄉信
七十二峯来翠寒
靈山道者碧瞳方抱琴一童如鶴長雲根羊臥水晶(一作)
(精)璞木杪磬懸蜂蜜房
贈龍秀(一作虎)山人鄭良楚(有引)
良楚修潔士也癸未春来乾封及還教諭許仲宣偕
儒先鄭叔芳韓養正徐明立黃以道等飲餞鸕鷀陂
上咸詠歌之予亦(一作姑)贅絶句二首(一本明立下有徐明善韓積之)
(施國禎韓大正四人無等字)
太行黃河快壯遊歸田無復夢神州蒼龍朱鳥掛庭戶
詩罷滿林風露秋
百藥籠頭餘一琴病夫不拒愛知音石田歲稔茅屋好
種菊乞詩虞翰林
謝睢陽朱澤民為畫六和塔前放船圖(有後序)
青城丹丘舊所賢畫圖曾惹御爐烟一官歸老天宫裏
為寫浙江秋水船
六和塔前江水流天清無雲風始秋夕陽半落錦萬
頃著我一箇發仙舟行行綠水鶯花供吳山越山作
騶從乘壺美酒鱸十頭只少桓伊笛三弄右歌逢丁
亥歲作也越一紀君訪逢吳門偶見而歎詠久之翌
日逢謁君天宫坊寓隠案間筆研楚楚然徐示圖曰
烽烟良阻子其意遊乎逢喜而持歸敬題絶句青城
丹丘謂虞柯二公舊推重君者君名德潤嘗受知英
宗尋遠引去
題鮮于太常食膾詩後
白鵝羣聚碧溪潯青李来禽滿院陰臨罷太常鱸膾帖
日斜無限故園心
題李陵泣别圖
節毛風動馬騑騑塞日無光漢月輝不謂家聲竟隤落
壯心曾待斬關歸
登越城故基
吳王臺對越王城歲歲春風燕麥生一片范家湖上月
照人心事獨分明
重裝黃荃雀哺雛卷題梁先生序贊後(序贊附)
江陰王庫使家藏黃荃雀哺雛後有後村詩跋嘗聞
古院畫率皆有名義是三雀者殆取詩禮春秋傳三
爵之義歟荃蜀人故云浣花溪耳雖然姑置老荃而
論後村方宋氏叔末時王臞軒劉後村文章聲錚錚
相頡頏臞軒元宵詩首押秤科末押民膏後村此雀
詩和韻乃竄入雛韻王以詞賦高科第二人及第劉
以名臣子孫有文辭賜及第真西山為中舍舉之自
代皆非不諳韻者直狃于閩人(一本有語言二字)聲音不覺
跌宕當不以過余既贅論且贅贊云觀雀哺雛可以
知仁仁於曷知於雀之身雀知有子子知有母飢焉
思哺食在母口嗟彼雀矣以鞠以育矧伊人矣孰無
天屬幼資于親長養其親天屬至親勖哉世人庚辰
三月三山梁益
黃荃三雀寓官規劉筆梁文重秉彛野淨草薰風日美
冥鴻亭上看多時
和張率性經歴竹枝詞二首
溪上鵝兒柳色黃溪邊花樹妾身長浮薸可是無情物
采得歸来好遺郎(無情物一作無根蒂)
道傍花發野薔薇綠刺長條絆客衣不及沙邊水楊柳
葉間開眼望郎歸(葉間一作葉葉)
送盧希尹之金華兼簡其兄希閔憲郎
路入蘭溪第一程滿船月色聽灘聲雍渠飛傍青驄馬
最愛君家好弟兄
丙戌二月廿六日夜夢遊異境見碧玉樓三字為
賦二首
山開玉峽瀉清湍風挾微霜灑面寒春樹兩邊條怒發
一羣仙鶴從文鸞
夢上仙家碧玉樓靚桃纖柳帶春洲天風微動簾齊捲
銀漢中間璧月流
馬大沙獨遊
沙路泥乾信馬蹄水村風静迥聞雞春光搖蕩無人見
滿眼蒼烟竹樹齊
題墨芙蕖
太華峯開玉井未央殿立金莖誰甘六郎風度不愛君
子令名
馬大沙陳氏席上走筆贈鎮南王府史府尉四首
驊騮白玉珂蒲萄紫金椀半醉臥花間宫袍月華滿
吹笳風動木走馬雷盈谷笑拈金僕姑射殺一白鹿
鼓行沙漠風鞍臥關山月老矣歸去来心神夜飛越
貂襜狐白裘蒼鷹錦臂韝據鞍笑上馬馳入長林楸
梧溪集卷一
