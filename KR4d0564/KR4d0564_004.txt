梧溪集卷四
元王逢撰
雲山萬重辭(有引)
雲山萬重者廣平張民思親之所也民侍父懋夫為
福寧時承命還省祖壠兵興道梗莫克迎養因扁是
名于千山别業以寓陟岵之懷及福寧君歸數年來
而不忍易是扁且徵福建省郎中魏郡秦景容氏補
(一作鋪)繹其事秦復為民致書席帽山人王逢以歌詩
請逢辭曰
雲山兮萬重山無雲兮不期而同膠盭軋芴兮夢寐或
通陟彼岵兮焉從親奚在兮在閩王之故封雲山兮千
里山與雲兮紆譎茈虒干戈日尋兮日遠滫瀡瞻彼旻
兮曷已親奚在兮在須女之遐鄙始雲山兮越秦兹雲
山兮主賓幸安全兮來歸感孝念兮精純鼎有臠兮盤
有鮓松之隂兮山之下嵐霏&KR2290;兮空翠晴流素輝兮堪
攬把庶頥神兮葆年寄丹衷兮騷雅
白雲一塢辭(有引)
白雲一塢者西域馬公文郁隨所寓之名也公頎然
蒼儼秀潤嘗為潁州著廉斷聲拜南御史會亂遂變
名雲林子黃冠野服超然物外蓋十餘年矣一日遇
海上逢心知其賢敬美其辭辭曰
白雲兮一塢山之間兮林之下氣鬱積兮常素寒黯流
泉兮憺終古塢之人兮土苴紱組顧潛有鱗兮瞻戢有
羽彼蒙塵兮顛隮兹含光兮延佇諒觸石兮有心龍之
不來兮曷滂其雨
山舟辭(有引)
山舟者華亭干山周氏子鏞鎬藏脩之所也鄉貢進
士陸君宅之首為序江浙提學魯道源次焉時規美
至矣延平總管秦景容氏乃為山舟之言曰人知兮
山不可為舟曾不思水載地游又曰山有舟兮不可
以濟龍在野兮孰與治世逢讀而感焉疑焉因矯其
意更補一章詞曰
天有船兮在河潢&KR2499;析木兮柁扶桑乘剛風兮死氣象
大地兮川梁君之舟兮虚器川弗沙兮山是懋林空人
兮積水白龍森寒兮來下戲自非聖哲兮莫濟亂危維
德載義兮姑傒其時高宗傅說兮遠而精誠感格兮夢
或見之玉芝兮石髮瀾駢生兮明月君採以遺兮慰我
心渴將送君析木之津兮扶桑之側
漪南草堂辭(有引)
漪南草堂者予友葉生杞釣游之所也(闕)京口宦
族有别業淞之吳(闕)大父鍈(闕)隠居好義杞讀
書負材諝前太史楊瑀守建德辟掾(闕)興會進士及
第李國鳳經略南土杞密陳時事十(闕)李嘉(闕)所言
遥授(闕)義副尉鎮江路丹徒縣主簿將别任之而兩
移藩鎮矣杞築草堂魚鱗江上扁曰漪南秘書卿(闕)
泰為序江西提學楊維楨江浙副提學魯淵為詩
予儗楚音二章辭曰
苔碕兮蓬屋魚鱗之漪兮一曲渦盤兮秋谷風舒徐兮
水波縠中青天兮琴滄浪恊白鷗兮迭黃鵠匪濯吾纓
兮匪濯吾足懷賢其渴兮誓將心沃
紃屨兮布服蓮葉其舟兮魚鱗其屋雲淨兮天開蘋白
花兮草豐綠何曲曲兮鈎鈎(當作釣鈎)將恢恢兮綱目仁義
是漁兮憺口腹腹不人累兮人誰吾辱
秋風露琴辭(有引)
至正己亥得是琴於杭名以表德辭以寫志云爾辭
曰
月明兮庭空援琴兮堂中耳濯濯兮泠風風行兮凉度
月來兮堂阼心湛湛兮零露草綠歇兮鵙鳴木黃落兮
潦清兒築場兮婦葺苟庶有享兮粢盛
汎宅辭
滄浪兮獨客自名其舟兮汎宅身大地兮同浮心靈源
兮靡極天高虛兮氣清洒挹星月兮光上下本不狎兮
海鷗素相違兮野馬春一度兮桃花醵漁蠻兮魚社
將歸三首
梧桐生朝陽鳳凰鳴高岡嗟哉羈旅人彌年獨徬徨非
不善趨走玉珮垂雙璜君侯多車從瞻者亦輝光如何
日同游忽忽我鬢蒼衡茅龍江上兒耕妻蠶桑夜來得
家書云當奉烝嘗去去甘貧賤□露沾衣裳
盡歡非全交去國難㓗名中心默揆量惟有歸為榮張
翰不知幾直待秋風生陶潛懶束帶千世莫與京故邑
變大荒墳隧走狐麖徘徊久幕下荷殳得無情天未厭
亂離且復寄傭畊安得周處將從之斬蛟鯨
金洗必以鹽錦濯必以魚越石無晏嬰寧免厄道途我
生千載下乃讀先秦書既非今所貴盍不賦遂初海鳥
集魯門風鷁退宋都麻衣白皜皜青山繞吾廬醉從接
輿歌醒學寗武愚尚愛湖水清臨别更躊蹰
馬大沙舘舍病後留别陳氏昆季三首
日脚浸深江暮色先著樹回風戀叢薄山(一作幽)響不暫
駐羈人卧齋舘邑鬱秋已度十口江之南一飯屢外(一作)
(回)顧冥冥烏領白眇眇鶴髮素夜久蛟龍移沙洲莽烟
霧
開門風欲來衆木斂寒色蔓草緣岐路零露向秋白千
金生焦勞斗禄疲形役儵同草木腐何有名教益參旗
掛簷間絡緯秋四壁兀坐燈復親孤光委今夕
天空無纖雲銀漢鏡面瀉芒星煜煜動霜氣横萬瓦尋
常恨伊威蟋蟀北牖下青熒樵爨火黃落壙垠野絺綌
淒以風刀尺念當把家山限一水杭葦不待假薄田庶
有秋雞酒會隣社
避亂綺山謁子方陸先生墓(山舊名啟)
我經冷水灣缺月照微服景非度秦嶺事類避同谷松
林深無烟狐兔紛竄伏隆然四尺土卷卷在東麓問是
先生墳感慨逾慟哭洵書失歐陽蕡對多馮宿許韓兩
耆舊(許益之韓明善二公)時論推鼎足憶過先人廬白駒駐脩竹
周情與孔思小子幸私淑天回晨星稀世亂烽火屬心
言采芳藻中宵不盈掬太玄屬桓譚九歌繼宋玉抱膝
獨長眠披榛忍南逐
遊鯉山(舊名由里山)
鄉山三十三遊鯉奠郊南嶻然獨高大秀揜東諸嵐土
剛蓄炎精厓仄削劍鐔我嘗挹飛翠遠在滄江潭波濤
與伏興雲霧相吐含恍然穆王駕八駿左右驂又如琴
高仙脚踏朝蔚藍久思更徽號新喜遂幽探太白賦九
華後來成美談狂歌繼其武林澗免愧慚春風綠瑶草
秋霜紅石楠行將脩月斤為鑿避世龕蛟龍正格鬭鯤
化誰其堪
次蝦妾岸
朝辭鳳巢村晚次蝦妾岸起望大角間太白光有爛方
罹杜陵苦未巳崔旴亂髩毛掠蝙蝠竹裏鳴鶡鴠同曹
迫憂悸相視名錯喚前途非樂土殊昧賢達算誰家繚
崇垣轆轤卧井榦餘歌久悽惋酣宴同清晏寧知楚幕
烏不寤吳宫燕蕭晨理舟楫回首重悲歎
遊梁鴻山簡孟伯茂巡檢及其子爚
求田泰伯里卜室梁鴻山山雨微洒塵清風滿柴關竟
夕上山氣破曉開蒼烟樹合隂蒙茸磑緣石巑岏桃花
照春空渌酒生紅瀾鶴去瑶池苑來遶青琅玕本非神
仙流得盡霞外觀故鄉久蕪穢何時得生還當時歌五
噫聞者心鼻酸晤言同遊士伯鸞在人間
望大小貢二山
大貢如大人小貢如小臣大人方正笏小臣亦垂紳太
湖七十山而此我所珍清淑萃間氣端厚凝風神嶽露
蓮一朵海偃月半輪遥分馬脊秀近奪蛾眉真岫幌敞
素夕雲蓋擁高晨深容虎豹隠幽絶狐兔隣將軍(山名)
雖相望邈若越與秦我行柯村外紫翠忽鮮新不無靈
異栖飛渡招隠淪洶洶白水波杳杳清路塵芳蓴被中
沚采之淚盈巾父老昧鑒識謂我諸侯賓我豈諸侯賓
均是天王民
同鄭本初(基)訪吳庠鄭明德教授(元祐)俞叔鉉學
正(鼎)教授留飲齋中是夕雪因相與聯句以紀一
時會盍
中吳泮宫古廣文官舍敞佩衿方休誦(逢)冠帶駢憩鞅
歲晏雲四合(祐)雪暮霰交響飛簾勢簸揚(基)滕六影下
上汙邪畢潔淨(鼎)坱軋周滌蕩若將混端倪(逢)無復别
封壤颯沓竹末俯(祐)碎兀木本強漏壺咽銅龍(基)城柝
卧素蟒冰澌靜膠研(鼎)顥氣深刺幌香乾芸散帙(逢)味
永虀凍盎擁褐肩獨聳(祐)擊鉢技自癢詩盟得寒郊(基)
茗飲失粗党路迷梁園邈(鼎)地失程門丈殊憐跼驢背
(逢)頗快衣鶴氅沈廖度郢曲(祐)浩溔泛剡槳流風注存
心(基)叔世入紆想戍遥皸瘃苦(鼎)野曠瓜牙攘好音懷
鴟梟(逢)怪物絶魍魎願追文正躅(祐)不辭慶歷黨層甍
庋諸經(基)直道擴羣枉新知春蘭藹(鼎)舊游曙星朗謙
虚側臯比(逢)欲寡賤熊掌張燈初筵秩(祐)舉爵朋酒饗
黃羞登俎柑(基)白薦作羹鮝叙齒先一飯(鼎)探錢罄餘
帑清宜禪僧分(逢)瑞許賢守賞螟蝝殄無類(祐)來牟熟
有象隂褰天光發(基)陽復履道長高視吞八九(鼎)獨立
配參兩幸敦君子交再極尼丘仰(逢)
青青孤生麻
青青孤生麻不假蔭松柏貞莖瘁蓬藿物性還自直汝
州曹彦可大字擅鄉國蛟龍出笑談雲烟濕牆壁強逼
書旗號怡然别親識心正筆不回骨冷血化碧日落河
岱迥野史實我職事傳奏太常四座為變色瓦全一時
幸玉碎千古惜端人何地無安得環轍跡
葛虛中丹房雨(一本有坐字)遲劉衷道士
仙都十日雨濕蒸致微疾憑几問金丹掃地焚蒼术蝸
行亂艸上鶯隠嘉樹密不見劉崇虚蕭齋坐捫虱(一作膝)
故禮部侍郎古括范公挽辭
公諱(闕)字君澤辛酉卒年七十有四
鳳凰無凡雛麒麟無凡駒鳴岡(一作岐)與産渥必待天人
孚侍郎唐相(履冰)後括譜遠通蘇(與文正公同系)父(一作甫)晬服
斬衰母孫訓以儒長授父祕易律歷百氏俱宋亡邑弗
靖徒步謁索多(元帥名)計聽魁就戮田里釋千俘世皇既
召見神采動玉壺賈晁不世遇京管並駕驅嘗謂國修
短乃繫帝賢愚暴虐亡嬴秦仁義治有虞衆貂製裘帽
八珍繼醍醐(一作酥)宫炬金鑄蓮禁地青為蒲恩光去天
(一作裁)咫所器嘉言謨一薦十七人乘遽將臨吳夢母報
已烈戴星戒歸途抵閭如其夢孝感驚妻孥江南范秀
才名自九重呼大用本天意小史應時需(謂除編修)鑿鑿正
統論歴歴編年圖(時相欲以本朝繼金為正統公言金興宋中而前亡不可繼也)倡(一作)
(媢)者雖得沮士儗古董狐成宗御六龍萬象新洪爐超遷
五品貴兩省垂範模(除浙江江西提學)屣倒張中丞(珪)手握徹
大夫(理)儀曹試經濟政府匿瑾瑜遠引卧雲壑獨潔辭
潢汙繭室客暮醉鯉庭子朝趨(謂公幼子成)笑命說三禮翛
然竟長徂北風曰云凉繞樹莫匪烏屏營獸居野盛德
仰在予族貧均家財兵亂全姊軀何幸覽遺稿追招(一作)
(挽)為操觚
故南臺治書侍御史劉公挽辭
公名貞字庭榦晚號知止翁辛丑年卒壽七十三
鄙夫昔避兵船居虎丘畔注懷臯伯通受知劉公榦賓
禮甚倒屣自享非大案顧惟陋白茅期以藉玉瓚于時
屬州陷(常熟)守將病無算袂分裁信宿城破及黎旦承
佩都漕章躬先於越竄卻缺義救鄭張耳尋降漢載紆
東浙籌不忝宗臣晏朝廷簡勛舊省憲望改觀始懲蝮
螫手終如馵脱絆(公嘗任浙東南臺侍御史以剛直自見因劾奏大臣為朝廷所譴故云)
八閩假遊遨花明天機段幔峰露浸浥鏡水雨徐渙決
老歸善里翛逝神不亂惟公家益都先世彭城貫冰槩
操清苦厓壁氣魁岸故吏記石畫列郡服山判駸駸蕭
曹業咄咄顔柳翰敡歴四十年進退符易彖幾多固名
位桎梏死獄犴少挹賢達風足免赧恧汗青徐隴尚隔
霜霰物屢換蓬深仲蔚居地冷中散鍛安貧庶全生酹
酒重三歎
故秘書卿宣城貢公挽辭
公名師泰字泰甫號玩齋
公為天使時弭節大江北上以祝帝釐下以訪幽側邦
侯首予薦遂命屏棨戟身先萬人禮緣重三生石君山
視吹臺酣遊小八極詩厠李杜間文入班揚列家貧及
親老臨别深惋惜既自持節還奔波殆如織退然不求
進牛衣方偃息熒惑犯歲星蝦蟆瞰眀月折箭河水清
揮戈烽火隔震澤定逾年中原平一日帝曰嘉汝勲
公辭不堪役詩書化斥鹵清慎奉王國賤跡何足稱
常恐瘝厥職阮籍任放曠邴原病剛直蠅驥信可依
鵬鷃各有適豐城張華劍柯亭蔡邕笛此物甘棄材志
士感精識青宫念師傅宣室思討益不意狂風加圖書
寂東壁南湖墓木拱鹽海甥舘闢雲車從空来鶴語聲
惻惻安得公降庭為碑表先德(公嘗許撰先庫使墓)
故遂昌先生鄭提學挽詞
處士星夜明先生生嚴州(闕)伯氏目漁蒐筆
繡絲五色花樣從驦求器大晚始成兩壁東諸侯(謂太尉張)
(公)蹇予謝通顯客隠琳宫(闕)偃儀杖履聲(闕)過話舊遊
幼遷西湖學淳祐餘前脩(闕)間
絃歌繼觥簫甲科趙期頥(闕)衣躬摳隅覽姑蘇
臺遂成賈胡留克莊(廉使榦)幣遠至兼(闕)禮逾優
家立四壁寒身視二頃秋健兒俗(闕)儒時贅瘤而
父我所銘儻死思我酬凉日照銀杏風鶴層雲頭罷酒
一笑别仰俯歲忽周超超鄭玄邁(闕)浩休緬憶分
教日示藁雪燈篝聯軒孝義什磊落數名流(闕)行世未
能詩挽淚莫收鬱鬱石門山故隴阻且悠(曾祖克宗西川經略使祖)
(開先知道州永明縣)橘霜淨屋洞劍虹光虎(闕)好驂于(闕)柳
(待制柳公貫)轡遠拉虞(文清虞公集)黃(文獻黃公溍)輈超然地下樂邈
矣塵中憂
故江淮(一本有財賦府三字)副總管致仕彰德路同知章公
挽詞
公諱元澤字吉甫晚號歸來翁己酉生八十五卒
大盈合吳淞古鎮夾龍鶴(二江名)公承郇國裔(宋文簡公得象)甲
舍聯碧(一作里)落十七職將命(謂首擢中書宣使)萬里同納約
周王舊轍環彷彿跡馬脚稍遷和林部爭識炎方鶚區
脱罷章程留犁挽醍酪煌煌日月衮岩(一作岧)岩絲綸閣
鳴鶯落花間及兹壯遊樂書從親所至每句輒應諾丞
相以孝聞三命日舞躍千艘賁滬瀆别乘過鄉郭幰飛
湖山雲民蘇江淮瘼庭闈累封郡昆弟四擔爵垂老告
老歸鞠&KR1743;奉如昨五福世獨備盛事天畀作義莊羅檿
榆黌宫麗丹雘(公建清忠書院)孤臣楊艾(一作文)載慷慨生死託
故侯踵青門耆英尚東洛急促弦衆斷貞固金自若憶
予避地初霖潦船久泊曬書借場圃田畯為悚愕感公
遣使候張具厚非薄及見契一言匣劍砥礪鍔不圖授
葭莩(予娶文簡公從父團練使文彬十一世孫女公為文簡公十一世從孫)遂忘羹藜藿
大兒娶甥女(兒掖娶汪月山宣慰孫女公之甥女也)奠鴈殊中雀嗚呼公
云亡客淚濺素幕河陽遠巡狩海上掀颶鱷房杜遺後
悲榮名掛寥廓
故南臺侍御史周公挽辭
公諱伯琦字伯人號玉雪坡真逸壽七十一
周公(一作氏)饒望族自宋世德茂長林卧麟岡山脈萃芝
秀篤生侍御公猶駣在天廐襁抱器大父(振山先生)青佩齒
國胄諸經内淪浹百氏旁研究鸞鳳暫枳栖鴛鷺尋羽
簉冰銜十職館相府六衣繡薦掌西曹兵兩聽南垣漏
灤京侈篇翰海嶽肅籩豆太子端本時古傳躬口授遂
致問龍寢罔或爽雞候江東遭亂去吳下為時救非同
使尉佗常存諭廷湊時將臣寓公垂白竟拂袖朝廷整
風紀堅志起不復嘉魚兼蓴菰小塢矗岩岫短巾杖琅
然消搖几心噣齊雲樓始燬承露盤既覆新亭對泣暮
錦衣獨歸晝禄賜無贏金鄉飲惟醇酎含凄歌黍離委
順正丘首孔戣真伯仲張綱孰先後逢也楚狂人頻年
展良覯拙詩序高文家訓贊大籀楷書河清頌儼若臨
九奏興來赫蹏牋往往法急就數謂麋鹿姿合置文王
囿桑樞原憲貧飯顆杜陵瘦有懷感長笛無才傳耆舊
玉雪梅花坡寒盡想春透翛翛豹尾車昨夢過圭竇朔
庭烟草豐靈其祐巡狩
送丘阜之江東省大姑臣節婦同上海廣福寺講
主璜石壁南阜道院姚草樓外史賦(二詩附)
船頭柳條碧船底魚尾赤寡姑斷徽音老父同胞憶父
扶五尺藜姑垂雙鬢絲何况乳養恩在子年齔時子行
為姑壽烏鷇期回首毋使老萊衣淹濕長干酒
青絲驪色駒秣陵慰長姑姑孀三十年於義毋不殊
嚴君聽郎去躬奉雙白苧外表貞素姿中紬離憂緒
姑感親親情報之玉珮珩遊子雅不好前多狹邪道
(右瑛賦)
丘郎一幅布帆風云省大姑江水東仙家二月碧桃
滿人世幾回青草豐練衣如霜髩顔好見姪身長念
兄老千里書還墨未乾三茅峰高雲可掃(右姚賦)
贈沈畊雲
佳士謝利禄心耕九山雲雨餘暗流泉石田上絪緼不
與牛馬運甘同麋鹿羣千日酒春熟黃鳥醉中聞
題(闕)鶴洲所藏瞿睿夫鈎勒蘭(有引)
睿夫名智婁江人博學善詩以書法鈎勒蘭尤妙絶
為太史黃溍提學段天祐編脩李孝先外史張雨所
友重累遷文學官攝紹興錄判尋棄去
我夢陪羣仙凥輪神為馬阻秀蒼梧岑集芳洞庭野水
雲秋澹泞月露夜清洒畫者何如人冲心良獨寫
題虞奎章贈劉希孟先生琴序後(有引)
先生諱世賢宋丞相忠肅公四世孫中書舍人朔齋
之曾孫也先生承世家流風遺澤以琴專門著稱名
公間戊寅歲留江隂數過家君欲以平生所得意御
風騎氣二曲授逢逢時篤志讀(一作詩)書每告以授未
晚也今先生歿已久矣竊嘗怪嵇康之廣陵散靳而
不傳及瀕死方自悔責先生斯二曲蓋不在廣陵散
下推其盛心賢于康遠矣辛丑秋先生之子伯容仲
禮會逢于雲間曹貞素故第因謂先生過愛若此伯
仲欣然取琴為奏前曲各一行且出奎章虞公琴序
示之日願述序後為來者美談逢述已復請詩詩曰
葱靈日披猖章甫遂淪墜聯翩忠肅後相逢良深器英瑶
出璏璊珠星見旒綴横琴貞素舘心神翛遺世薄雲行
蘭臯清露落松吹而翁久仙化難忘二曲義伏讀奎章
文如坐䕫龍肆廣陵無遺響良冶有賢嗣尚愧柳柳州
執筆先友記
山中詞四首贈鄧筠谷鍊師
溪風過微雨岩花裛幽芬不意數聲磬驚起半簷雲龍
虎嚴守關天人真與羣樂哉居山中木石符篆文
山升月數尺水木弄妍光適來清泠風吹落沆瀣漿石
上瑶草氣澗阿丹霞房猿鶴不我猜朗吟自成章
碧寥含霜色石林散秋清羣峰金仙髻一瀑玉女瓔樵
牧烟外語雞犬雲中聲冥心採芝茹何辱復何榮
五官謝紛挐萬象歸鴻濛烏雊瑶水上兔浴暘谷中永
却班白毛飛步玉雪童神功妙何測林壑遺清風
元夕夏老圃席上會全希言張如心沈伯脩諸葛
彦飛蔣蕃分韻得馬字
華月照廣除春寒薄生野新歡念仳離餘緒陶文雅縈
歌竹葉裏頭影梅花下大笑市童癡風燈走人馬
題竹石幽禽
霜禽啄梅花片片亂香玉驚着乳鳩栖飛下琅玕竹畫
得詩家妙物趣方兩足詩畫意俱忘閒庭草交綠
席帽山先隴圖詩(有引)
山本黃山東峰之别名距江隂城北六里與馬鞍山相
屬曾祖昌誼先生大父潛昭居士大母徐氏先君庫使
妣李氏(諱靖真)墓東西相望焉至正乙未冬不肖逢不幸
避亂于外寖五年矣顧烽烟遼隔不得以時祭掃因
託江東提學雎陽朱澤民為圖江浙分省郎中天台
陳基為序仍自賦一章示兒掖攝拊用永其孝思焉
春林烏鳥啼墓上開棠梨清明寒食近子孫各提攜行
行黃山道山光明素縞臠炙奠酒漿羅泣紛拜掃幸得
緩緩歸及此風光好頻年喪亂苦莫甚我鄉土連村十
萬戶存者僅可數石羊石馬羣亦已卧榛莽於乎我先
塋目斷魂魄聚木落氣返根天寒水歸源豹死義首山
狐死首丘原汝曹昧斯理苟全奚足論作歌興孝思不
係圖畫存
得五妹消息因寄一首
階庭玉蘭樹開花屬春暮雪艷曾幾何風吹辭本處玉
蘭豈獨爾有妹鍾陵去生死誓同夫路難不復顧大江
潮兩程想到石頭城團圓便足樂貧賤莫關情汝嫂目
新暗汝兄病猶嬰鄉村文史(二村名)間菟裘庶其營為妹
向夫道歸農小山好班超萬里封燕頷非草草
喜長女孟芸至
女兄相繼亡女弟復異鄉長女忽歸寧庶寬離思腸去
年中吳圍錫城屹孤望大勢臨叵測薄命全彼蒼二雛
抱且攜嫁餘素裙裳淚添新啼㾗瘦減舊容光為父致
桃茢為母具蘭湯湯以沐香澤茢以祓不祥五暑風送
音一朝春滿堂彼美綠窗芸蔓葉萃嚴霜詎不欲終護
物性託東陽良人固貧窶老姑尚康強桑青麥雲黃燕
燕雙回翔
讀郭孝子傳(傳附)
堂構(一作高堂)務崇基士瞻(一作俗士)務峩冠文辭外風教市娼
衒春妍有宋郭孝子負母亂兵間白刃加害母懇拜淚
漣漣天地鑒素衷閭里慶生還相望喬梓蔭各終樗櫟
年守臣上厥事䘏典遑所敦章公老太史心惻嘗筆(一作)
(筆偶)援迄今歴兩朝讀之竦如存浩浩元化流忽忽世俗
遷慈雀巧織巢安知鳳孤騫興歌非為郭期共作者言
郭孝子名汴字失其傳臨江軍新淦縣人也建炎間
敵人深入盜煽起汴居縣東南五十里盜猝至劫汴
母責窖藏物既脇以火加慘酷焉汴泣告願以身代
盜義而釋之郡以聞會行在務殷䘏典未遑也汴沒
始有表其墓者凡郊赦縣令奉詔祀焉慶元中南郡
章穎撰
讀吕節婦傳(傳附)
德人言足徵文人言多靡緋桃艷陽花冬青歲寒抵
孤藤萬歲名所以松上倚於乎吕節婦喪亂全幼稚
馬不被二鞍中心猶止水長終復何言見錄顔樂士(胡齋)
(名顔樂)士貞婦潔並金婺光有煒荒園雪久濕敗竈烟稍
起呼兒讀遺傳清風生頰齒晚來興彌高聊歌續貂尾
節婦吕氏婺州永康何頎季長妻也何為郡著姓吕
氏名清年二十九季長逝去有一子二女子述生甫
三月時江南寇盜充斥人死兵戈者十七八吕氏能
保有其子若女且全其家人勸之再適氏白誓曰馬
不被二鞍况人乎有死而已聞者疑笑後卒遂其初
志郡邑長史文學博士奉旨備醪餼禮幣表其門同
里胡長孺撰
讀貞燕記有懷魯道原提學(記附)
天涯老孤臣想像賦貞燕空梁泥屢落故渚冰自泮影
托明鏡鸞夢接長門雁飛雲軒不歸自語清商怨
元貞二年雙燕巢于燕人柳湯佐之家一夕家人以
燈照蠍其雄驚墜猫食之雌徬徨悲鳴不已朝夕守
巢哺諸雛成翼而去明年雌獨來復巢其處人視巢
生二卵疑其更偶徐伺之則抱獨之殼爾自是春來
秋去凡六稔觀者譁然目為貞燕云長沙馮子振記
義鄧
吾鄉有鄧添千里負主骨晨夜竄草間宛轉皆盜窟腁
胝苦何辭性命間一髮日車昏盪祲虹暈或抱月魂氣
相衝搪鳥獸亦獝狘經過百戰地青春暗消歇深幸主
有靈全生及城闕主母悲喜集流淚心激越主妾事他
人空庭自花發主昔為龍蛇公論不可沒但感衣食恩
疎戚均賞罰在家為義奴在軍為義卒庶幾銜土烏尚
愧擊蛇鶻凄凄薦霜露晳晳上參伐不見秦舞陽悲風
動天鉞
贈黃將軍中奉其故主將穆爾古蘇判樞母夫人
歸吳分韵得烟字
丈夫重知己富貴浮雲然壯君仗公義歌詠儗古先報
仇韓張良却敵齊魯連昨者邁院判樹羽塗山巔三苗
喪精魄萬民歸陶甄斬馬柳鄂州餉客郭通泉外蕃久
側目臺諫實搤咽長城乃自壞白氣貫南天君輒討有
罪鴟鴉厭腐肉賊圍亦潰散畏君親披堅黃金雙佩刀
福禍劃回旋掛之祖道左泣挽士五千梅花映素衣獨
上東吳船念彼鶴髮母哭兒螢案前萱艸暮晷迫薤葉
春露懸豈無一犁牛躬畊石湖田日惟勸加餐樂以卒
歲年今兹喪亂際俗壞教益朘式瞻偉事業前後何其
賢大澤冰已泮舟鮫并珠蠙我幸攬餘光校讐圯上編
贈君當載馳為國靖烽烟
上黨有寡婦(後至元二年)
上黨有寡婦秉心義且貞誓不暴夫惡甘受殺夫名頻
年用縲絏五府來公卿惟中李柱史哀矜得衷情剖棺
重驗屍胸骨金珥横故主認失物茂宰崇門旌太行眷
中原黃河流元精仁風慶雲被麟萃芝羅生地秀鍾壼
儀四方揚頌聲遒人儻鳴鐸好自姚都城
排難行贈王子中
相如全趙璧子敬存家氊臣子奉君父由來義當然我
為排難行期播今後賢至正十六年(一作載)楚氛蔽吳天
南臺塔御史盡室方顛連風波萍浮寄墟落匏孤懸内
無蚍蜉援外絶鴻鴈傳縮地漫勞想拔宅欲假仙形勢
轉倉皇一日猶三年君聞急友義側身入烽烟得子猛
虎穴摘珠驪龍淵菱花奩影合桂樹月魄圓青青驄馬
駒環珥映後先相看喜至骨欲語翻淚漣報之錦繡叚
長謝賦歸田遂令雞鳴客遠愧齊魯連我時載茶具蕩
漾五湖船蕭蕭春隂暮載歌伐木篇
弟子篇贈張天椿伯陽
俯仰天地間莫重君親師民生事如一世亂多乖離近
托采藥遊聊以觀俗嬉張也吾愛友盛事形歌詩儒先
金昌伯受業羈貫時相違三十年再見忘老衰下榻橘
隠堂開校蓮渚湄青燈續舊夢綠醴㓗新卮絶筆俄物
化啟牖為輿尸桐棺斂士服丹旌表靈輀鄉隔烟樹遠
帆上寒潮遲長路衆執紼悉借東風吹其嫠泣&KR0561;&KR0561;痛
極感亦隨紛紜馬上郎結納帳下兒卒死豺虎間弗免
蠅蚋悲師道苟斯立家國反掌治緝成弟子篇忠孝同
少禆
送中政院判敏珠爾昂霄使淮浙二藩還京
採珠極桂海採玉窮冰天志士取功名盍走萬乘燕偘
偘玉節郎匹馬雙龍泉恩光赫徼外德音承日邊二府
饟事畢再拂珊瑚鞭别我冥鴻亭却話三年前煌煌金
虎符婉婉綠綺弦當時苟顧戀安得登祁連汴河氣渾
融嵩華青眇綿心馳隴頭月目斷潮陽烟非比漢中興
尚論周東遷上無勞土木下無媚胡祅六宫親蠶桑鈞
軸秉化權本齊源亦澂四方自蕃宣持為使歸獻庶慰
心悁悁綠竹吹粉香野櫻紅露懸翻翻黃鸝羽影落碧
梧牋醉歌北上行宿隂適高褰壯遊豈不美親老晝錦
旋山林訪故舊我種吳淞田
贈高彦木(木一作木)
有官貴全城無官貴全身賢哉愚全子讀書宛溪濱花
開迎燕社花落送春鶯何心同谷叟甘分葛天民憶昨
甲午秋長鎗澒烽塵鬼哭竄中夜雞鳴度蕭(疑宵一本缺文)晨
未少農馬智實多造化仁向來佻巧徒各已腐荆榛依
依越南鳥采采吳下蓴丘嫂禮遇至難兄衣食均端居
淑諸生長揖辭憲臣誓為特立士白首佩瓀玟與我林
泉友視我肺腑親寒郊隂風迥日落雙醉巾浩歌遂走
筆世亂毋憂貧
贈魯道原縣尹時客授璜溪吕氏大兒振從讀春
秋
河決多横流世亂無完家由來鄜州月照人生戚嗟郎
官有故鄉宛在桐江涯兩邊久荆棘孤村自桑麻慨想
回文機永夜燈垂花殷勤王母使時復降紫霞佳兒侍
元方弟子進侯芭鞶帶寒執經綵衣日將車並期登龍
虎殊鄙註蟲蝦諸侯不能臣忠義聊(一作抑)爾嘉北風健
駟馬南斗通靈查再陳喻蜀檄閭里被光華
贈南臺掾布爾罕仲淵兼簡浙憲副察伋士安
騶虞謹踐履鳳凰慎栖息丈夫出處間身名寶金石維
時戊戌秋念君苦行役體被&KR0008;縷衣面帶嵐瘴色義不
事二姓蓋是稽古力白頭一心人亂世成棄擲空凉閶
門邸置酒寬愁臆女牛限明河年年會良夕龍津雌雄
劍終焉如合璧南垣愧(一作視)兒子願言加飡食出糟鵝
掌紅登市茭笋白長吟寄忠憤短策探勝迹部使問山
人因之道深憶
贈張俊德教諭彦中錄事
王陵一代英徐庶百世士功名繫遭逢孝誠本天理吾
友兩孝張其先西夏氏衆方冐國姓而獨變厥禮兄猶
困雞口弟嘗躡龍尾出處矢弗違安危視同體前年甌
人横猰㺄越南鄙仰事惟君親徬徨曷能已掛帆藉風
姨扶輿拱山鬼艱勞千百狀息心飲谷水登堂拜大賓
列帳坐弟子鸛雀三銜鱣春冰雙躍鯉雖加晉楚富未
忍彼易此綠林氣凋傷玉雪(一作璧)見穠李殷勤報二難
安排書五始(穠李謂李忠襄)
贈窮獨叟
窮隂結長寒木介河生澌曠野獨獸號異鄉孤臣悲薜
衣帶胡繩三年限朝儀豈徒無炊火顧有麻斬齊身幸
免汚辱言之淚交頥脱急藉朱家弔古懷要離遡風酒
三酹老氣吞郅支誓郀梟獍肉用塞烏鳥饑漢酬張良
志吳乞伍員師行歌獨漉篇以繼從軍詩
歲旦未起宋安道税使袖至倪元鎮書因述懷答
倪
不食妾婦魚寧飲廉讓水善學柳下惠魯有一男子兹
辰屬新正高枕辭賀禮忽得隠淪書矍然攬衣起隠淪
盡散金賤跡痛掃軌薪吹竹根葉盤具園中薺貧病無
一錢老幼逾百指寒雲下微雨聊閱晉唐史閔(一作陶)顔
何如人所慊饑乞米寄言物外交仙山嘰瓊蕊
常州軍幕中偶白免郡儒築城頓兵之擾凡百十
戶及(闕)多予義請留不果因謝别一首
野青氣蕭條花落被廣路長河血流水祲接淮楚暮金
鍾古名邦強者今得據重城萬工役寸晷百洶懼吾黨章
句儒奚堪畚鍤具甔空四壁在幸復罷兵戍論交義咸
敦取别情獨遽栖栖馬韀破戚戚虎穴度班彪西河間
本為生民故一言悟竇融中心實歆慕
遊崑山懷舊傷今一首
丈夫貴善後事或失謀始桓桓張楚國挺生海陵鄙一
門蓄大志羣雄適蜂起玄珠探甓社白馬飲浙水三年
車轍南北面復同軌量容甘公說情厚穆生醴誓擊祖
逖楫竟折孫策箠天王詔褒贈守將躬歲祀翼然東昆
丘蘭橑映疏綺青蘩春薦豆翠柏寒動棨乾坤宥孤臣
風雨猖五鬼銅駝使有覺存(作荐)懼卧荆杞
登崑山寺謁劉龍洲墓
隂厓鼈裙披蕭寺壓其左前無容馬地而公靈永妥綽
有高世風荷鍤誓埋我懇懇中興論汎汎岳陽舸竹西
旌佩間為士非瑣瑣我來行吟久顧影歎復坐下上百
年餘同遇時坎坷疎嵐冐川暝歸鳶跕跕堕惄焉上孤
舟星流亂漁火
遊小(一作卜)將軍墓祠
將軍名珍字文超唐西河人有功業在崑山民至今
祀焉
時危曳短裾薄游東崑野有唐將軍塋肅肅風露下木
葉金甲動土花碧血洒居然神兵栖夜嘶石驎馬二蛇
顧首尾勢若無禦者當時陣或然威福巫暫假靈烏拂
人首疎火散村社湠湠婁江波壯懷託申寫
讀僧惇樸菴松石稿為其徒智升題(有序)
惇黃岩人趙宋宗室裔先輩胡石堂門生也性介㓗
不樂茹腥血因祝髮為沙門壯遊金陵與五峰李孝
先並受知梁王一日公引柯九思見柯以寫竹遂親
幸王即位獨召用柯李後送公詩云月行天中央天
高如屋極中有雪色兔下土人不識我曾摩其鬚仙
吏睨我側世人乞毫光密如霧雨塞蹴踏河漢搖洶
湧若秋汐是誰知此竒南有彌天釋去去不復念令
人淚横臆若不能無慨者而公兩主名刹退老雲間
心易筆史有山林宿儒氣習佛業師行稱于名緇以
壽歿今其徒升謁示公松石藁凡如干篇于金陵時
事無一及者榮念蓋灰如也升予鄉子弟也請為公
述大略兼和李一首
世殊老復至懷賢思彌極靜觀惇公詩岩姿恍曾識蓋
茅白雲奥結軫彤邸側酥酪味殊(作諒)珍葑茆饑可塞翛
翛隻履邁古渡幾潮汐松偃石泐泉對月卷忍釋大鵬
才亦無山雞衒文臆
題巴延守仁教授竹石(有序)
守仁蒙古氏至正甲申以禮經領江浙鄉薦中書下
第例釋褐出身由是任宗晦書院山長繼長二戴書
院後(一作復)豪右(一本無右字)占田二頃有竒代流滯十年
再中壬寅鄉貢第艱于北上丞相達實公權授安定
院長平章張士信尋改為烏程教諭累幣請不赴明
年有大臣言之朝始勅除平江教授時士信柄政守
仁遂放遊九峯三泖間託寫竹石以自見志節在寒
苦内士咸高之予聲之詩云
廣文窮益堅竹石硯池出勢却虞人旌籟隠伶倫律渭
川春暗雨淇園寒落日鳳深蒼梧雲茅簷花復實
吳城破後門生羅育自睦走無錫遷母胡氏葬還
書至海上寄唁一首(育字得英)
亭長屏前殳州尊停羸馬子負後母函相送東門下十
年地瓜裂飛翼恨難假雌雄決甫聞匍匐遑一舍日新
照歸旐山舊餘老檟幽闥永妥靈明昊將錫嘏葭長連
霜海草白慘風野披書為起立亂久孝彌寡予病莫致
芻西望醑三瀉
岳鄂王墓木皆南向平江張師正知事命工圖之
為題一首
昔僑嘉會門嘗謁鄂王墓二樸儼喬梓十八松夾護一
壁青天豁半嶺靈籟度席然卷旄頭槊若列武庫勢回
退飛鷁神怳獨屏樹適來卉衣巫載陟苔花阼遺像雖
土木快覩猶披霧還鄉驚艸昧臨衝乏材具思得背蒐
(一作嵬)軍少展常山步憂長家從隠髮短歲復暮溪園黃
落深多爾特我顧粲粲岳林圖依依栖霞路物性本莫
齊英氣實攸聚月中劍精起想像罷虎踞以袖敬拂拭
老淚忽雨澍成固謝妙工壞或恐内樹龍雲與魚水艱
哉君臣遇益使澹蕩人終身樂韋布
過余山聰禪師道場同曦南仲送昭晦岩上人遊
五臺
踶齧神駿姿一日千里馳道林愛成癖蓋抱才不羈惟
昭東余土十載蠅鑽紙夜形駱駞夢欲飲流沙水兹為
五臺别其山絶惱熱鷲來照春冰羊角摶夏雪塞向鵙
歇鳴啟戶綠暗樾空中青猊駕雲端寶花闕地昔安坐
具石壁光素發質多阿脩羅回回不敢侮凡所相屬妄
自見性乃悟聰老望歸來金精立雙樹
留曦上人會海禪林送體用庵上座遊南嶽祝融
峯
名緇五臺英將釡祝融峰杯俯洞庭小一螺媚山容雲
衲洒飛瀑霜磬度疎松扶桑既入望老對夕陽舂
慈報寺長老南岳雲畫山雲圖松圖各有詩予次
韻
空山不知春白雲莽昏曙幽磬迥已沈詩禪淡自悟溪
影流一花月明在雙樹
石間孤生松天涯特立士相看雨滴翠似聞風落子駕
言歸去來白雲滿蒼苔
(闕)以制所撰並志剛夫婦誌後(有後序)
亂石生畏途濁浪無清潯匹夫與匹婦終始良苦心夫
比一寸膠婦比一寸針物性禀自天用去作指南莽莽
陳鄭郊切切桑濮音麋瓠瓦缶間復見古瑟琴霜飈颯
短褐寒雲閟窮隂節母頥相望老矣梁父吟
孟志剛者絳人也當忠襄王駐陜剛客授澠池既(闕)
汴平圖東歸計又授徒汴西門無何以疾卒學徒殮
未殯妻衣氏囑匠斧大棺學徒舉疑之曉夜更守衣
氏乃盡殺雞彘祭畢慟哭以割牲刀自刎死隣友薛
方合諸徒葬之西門外初剛挈衣氏自陳避兵來汴
病饑行販彰德而汴彰相繼陷不相聞二年遂間關
至洛將趨汴訪求之俄稠人中有呼剛者剛顧則衣
氏也泣謂曰妾曠違夫子市丐廟舍得不戮辱而復
聚此天也剛亦泣偕依鄉人河南判樞麻李公居焉
公嘗物色一妾勸剛納之曰平時吾州南孟氏二百
口今惟剛在且無子若不聽我宗祀責誰歸剛辭曰
有子無子命也匹夫匹婦義也守義俟命尚他慕哉
逾年沒所性直方每面折人人不之怨尚先生元素
蓋其師云以制名衡江西人今隠居淇上
笋無頭(有引)
記夢也己亥歲予遊杭丞相達識公用薦者言儗擢
為蕭山尹尋病還而蕭山洊罹兵革始悟笋無頭蓋
尹字也因補是辭
夜夢竹笋兮無頭精神怳惚兮莫測其由山川慘容兮
風露為愁若有人兮告予不可留苟貪禄兮曷免悔尤
書儉德堂左斷石
使為砧兮孰配以杵使為砥兮孰承以柱使為磬兮孰
編以虡厓斷壁絶兮志士獨與饑渴可療兮薇蕨同煮
最閒園東復闢荒地蓺以菜麥名曰青圃作青園
辭
園始荒兮草棘園既闢兮菜麥食新可望兮饉也云除
田弗澇兮甔亦有儲賢者過兮蔬飯于舍我無嗟兮無
謝
西霞一首書簳山石壁上
西霞在岑慨曰則沈言息予心薄燠我襟西霞在麓睠
鳥則宿言駐予足薄暖我目維聖學易維賢知非將泳
道涯卒依德輝載引之領載翹之首願焉斯霞以化春
酒
題商皓圖
紫芝膴膴白石楚楚風泉嵐霏交寫互吐於四老父以
延以佇以歌以舞爰宅幽阻匪幽阻是宅有誅偶語青
松渠渠瑶草塗塗簡出深居㕙麋鶴狙於列仙癯以讌
以娛以嘯以呼爰友樵漁匪樵漁是友有適左閭篤生
于周考終于劉商不嬴赭斯豈人謀匪人伊天其德之
酬歲逾邁矣霜雪孔稠我心雲鴻曷日云休
我田
夏澇也予有田在横泖辰字圖雨甚憂形于辭焉
綿上無聞兮汶陽不治我田孔卑兮霖澇載罹蛟鱓王
兮陸為宫天戴地履兮曾饘飽弗充噫假使歲稔兮孰
愈道豐
擷于晡
擷于晡維蓼及荼倚于旭匪栢則竹風撓林兮露零坂
攻苦勵節兮愁獨往返天道不遠兮汔歲之晚
響石二曰豐鐘曰泗磬各刻之辭分置林泉
豐鐘曰德瑀璜音琳琅應素商天迨霜歌豳章慶金穰
泗磬曰山儲英水凝晶戛球鳴激以清文運明諧大成
炎風
辛亥五月作是年四月十三日得男孫
炎風兮赤日載花兮木筆榴一蒂兮三實文翰兮是膺
簠簋兮是承尚期兮來仍
木客圖為董竹林山長題
有柯者斧有力者膂孑孑荒寒胡不歸處阿房方作鳥
迴飛翰大索工師山木是刊星奔電(一作霆)驅血指背汗
從此逝兮猶馬釋絆其食杞桋其衣蘿葛甚雨疾風匪
岩伊穴凉宵佳時滿引流霞&KR1757;(一作&KR1757;)笑仰天猩舞戴花
予意招之頭若為掉程石載秦雖倕罔效藥使入海吏
隠彍塵風嚮景從子非凡倫非凡蓋仙有道不死式瞻
遺容庸敢追誄尚弔爾坑鬼
登鍾賈山淨行寺靜初上人栖雲樓為題辭一首
仰山兮棲間秀吾飡兮雲吾攀俯樓兮山上雲層匝兮
天樂殷響繄高閒兮憺心迹伊雲山兮自主客羃蔦葛
兮潤簜柏寒清凝兮輝顥白一氣籋兮上浮八紘儵兮
周流邈與鶴歸兮弗應龍求濁世翩翩兮富貴可羞將
棄違兮筆研杖往來兮蒼翠之幽
莆溪蔣蕃李碩壽萱堂詩
有堂維茅于莆之原有梲弗藻北維樹萱厥義何居味
性滑温母氏飡之百憂用諼子祝福母由天賦善我作
歌詩匪頌伊勉維萱黃榮維萱綠荑孑孑芳蕤日清風
夷柔嘉孔儀實子之婉悟維萱綠荑維萱黃榮中心&KR1137;
惸風夷日清靜間孔貞實子之孝誠莆流云長蓋後(作浚)
于澤堂基云崇蓋上(作土)于積學猶殖也萱兮培德萱兮
培德后葉之昌奕奕(一本無之字)
華西一曲辭
題楊(一本有生字)士中别業
中翛翛兮髩秋步泠風兮歌游睠華水兮洄脈涇鳥浦
黃兮獨湛湜田穜穋兮壠桑苧喪賻畊助兮由義之府
返窮猿兮故林脱孤鼈兮數罟鑣聯軌方兮狹邪仆壞
子不徑竇兮有蕙其帶野凄露兮天肇霜誦且絃兮中
堂春載陽兮相攜河陽
有竹(有序)
有竹美雲間沈德輝煥卿也德輝嘗從先人游既吏
禄于邑多所平反而退隠竹庭之下以樂子易之孝
養焉
有竹青青匪郊匪坰君子之庭庭不容馬杖屨其下風
露清洒于享壽嘏有竹離離匪巔匪湄君子之墀墀不
容輈簟枕其幽炎歊邈悠于樂燕休欲穡之食必歲其
力欲德之植歲必其百藐軀兩間好生則均嗟彼厚禄
遑保厥身維竹有穉維君子有嗣尚歌衞詩庸濟世美
鵲狐答一村張子政窮寒答天變之作
有靈曰鵲營巢占風曾謂吾人靡鵲之同有知曰狐涉
渡聽冰曾謂吾人靡狐之徵吾人滔滔乘馬丹轂弗範
而馳致顛汔覆嘉林之下黝然寒泉被褐于隠時邁世
遷霜露霰雪天其教也貧賤憂愓士胥傚也士胥傚也
鵲狐是蹈也
味易杯(有序)
易惟四卦言酒而皆當險難之時予備嘗焉幸老至
矣名杯曰味易仍刻詩杯之槃曰憶昔月初生踰關
衆欲兵黑風攖市虎白浪掣湖鯨石筏宵孤露梁山
暑病行天其秩(作佚)吾老味易遲時清識其略耳蓋未
足歌樂之乃載歌曰
拘羑兮易演厄陳兮道闡聖迹悠兮莫踐未濟與坎兮
困需姑味酒兮吾生之餘海月其亮兮天風其徐
貪山歌聞門生薛復田廬其下懷歸感昔賦以寄
之
鄉山東遮兮犬牙銜屹神秀兮奚名為貪我嘗徑度兮
加策鈍驂義不留兮士之攸嫌聖過盗泉兮忍渴弗取
墨舍朝歌兮孝去勝母處獨絶嫠兮殉節死歐飲犢上
流兮尚推㓗犢口彼皆然兮德維其有夫圭玷兮貴鏟
衣垢兮用澣愚莫愚兮怙惡賢莫賢兮遷善於兹山兮
有隅尤介若兮不汙顧依本兮美物更曰廉兮匪踰羣
分兮彙聚綺黃(二山名)賓迎(一作逆)兮君(山名)望江滸鯉(山名)游
龍兮前騛䨲殿跑兮鹿旁乳(事見郡志)嵐䁙睨兮含丹昕峰
高寒兮洒翠氛乃儲雲兮蓄雨不屑澤下國兮(闕)氣
饙如兮孚尹草豐縟兮水潤液猿鶴胥來兮豕蛇遑息
嗟神往兮夢歸疇縲予兮藥石紫芝曄兮商顔煒客星
兮富春美璞玉剖兮荆岡慚蕙帳虛兮鍾阜恥誓將岩
栖谷墾以彷彿夷展之趍(一作䞨)蹐兮二三子兮操杖几
尚(闕)箋兮飛廉謝山靈兮躧履
林泉民歌贈無錫張相夢辰樞明經脩行累辟病
辭
若有人兮西神顔薜蘿屋兮松桂關佩詩書兮服仁義擘
(一作馨)斯揫兮采是閟穿虎穴兮攀鳶巢洞扉呀兮泉響
交山鬼嘯兮木客跂光矘䁳兮來雲旓琴白石兮自絃
衷抑鬱兮誰(一作子)宣楚狂去兮蒼姬衰商綺隠兮嬴炎
烟文與道兮就隕孰千鈞兮一髮引睠枯落兮弗䀌加
斧斤兮曷忍百實秋兮三秀春老益學兮亂能貧信禮
樂兮在野天將啟兮遺民
石林一首贈琴友劉仲禮
何山無石何石無林石崇林深有我有琴三代禮墮遺
音則雅烏有(一作烏百)斯騫樂莫知者石氣上齊林沐時雨
流液蔦蘿被澤蘭(一作蘅)杜白露既滋蒼峭黃萎龍蛇伏
坁歲聿暮而玉攻材蒐我卒懷矣無愠無悶庶幾君子
題戴崧先府君良才諱善行號蒼山處士小像(有序)
歲己亥兵薄括處士命子崧挈母先入山及返迎處
士兵大至熸城崧冐燹觸刃瀕死者屢且哀告軍物
色父所在害獲免時弟洺將處士竄溪南山處士謂
同難者曰吾一褐以老未嘗垢與其蔓艸同穢不如
滄浪清之獨也徑投于溪洺救不克亦死崧匍伏與
母葬之武溪原以洺祔躬廬墓餘十年而慘怛之痛
思慕之切猶一日也復繪處士小像託前進士顔守
仁徵挽章永嘉曹新民教授有曰菊帶晉愁香不改
松輕秦爵老猶青予曰
兵貴戢兮不戢何為父蹈水兮聲(一本有餘字)嗚悲由也盡
思兮裒也廢詩惓惓于圖兮孝亦庶而霧雨除兮神魚
揚鬐魂騎上天兮涅無淄
紫岡贈華亭徐克振書其邑丞魯淵道源序後(有序)
克振名振少孤哀大父母保育誨字底成立振克敬克
事大父母沒苫寢蔬食廬墓六寒暑猶一朝夕逢謂盡
禮盡思之道振以孫行之大父母孝矣詩曰
眷眷海濆匪澤斯鹵巋岡紫土孝徐振所伊孝云何蚤
背恃怙維大父子撫維大母子卵襄而抱觿而膝髫塾
冠室愛猶一日乃絅乃文乃玉乃質侍靡須失大父母
胥喪毁瘠痛呻蔬麻凷苫義弗間親閫閥㒺踰禮經是
循百六十旬綿&KR1705;有瓜孫枝有桐霜寒雨春油油于衷
爰主維戶(一作尸)爰亢維宗手口澤存亦目觸涕汶(一作從)
山始崑江源岷鷹豺仁人曷不人於昭者天相在爾振
尚禄爾後雲
懷歸
石林兮晝綠野月兮夕縞將捫蘿兮采之藻我心兮懷
歸人謂我兮娛老
最閒園辭
園有木石予從而景息匪息也景彼其予識園有禽魚
予從而心娛匪娛也心彼其交(一作友)予豈曰車無脂不
良驅馳豈曰馬無羈及此阽危尚慎之哉草露之滋
玄芝辭(有引)
逢寓隠烏涇之三年七月望命兒拊薙後園灌莽報
有異艸在椒之下即而觀焉蓋玄芝也作玄芝辭
有芝英英在園之東輪囷雲章白郭玄相吾不知為妖
為祥於乎猗蘭之芳聖人之傷聖人之傷小子之藏
題留侯小像
漢高三尺劍子房三寸舌剛柔兩相濟秦降楚復滅君
不見乾坤狡兔飛鳥秋脱使子房無世仇箕栖潁飲老
則休
垂釣圖為窮獨叟題
麾扇渡頭芳草多投金瀨口水無波非此水不投釣非
此草不製簔人心其如忠義何
史騾兒(有引)
騾燕人善琵琶至治間蒙上幸上使酒縱威福無敢
諫者一日御紫檀殿飲命騾弦而歌之騾以殿前歡
曲應制有酒神仙之句怒叱左右殺之後問騾不在
悔曰騾以酒諷我也前和州同知李澄言于逢欲傳
其事逢為賦一辭澄字中深開州人翰林承旨惟中
先生從子也
虎帖耳豹俛首青天白日雷電走尚食黃羊光禄酒史
騾曲曲春風手蕭王馬蹴滹沱冰亞父玉碎鴻門斗鳳
凰鎩翮蚌珠剖趙女舍瑟秦娥罷缶飲中八仙方下來
御溝濺赤花飛柳君不見龍生逆鱗海嶽寒嗚呼史騾
乃敢干和州孤臣說舊語梨園弟子更新譜
送日本僧得中遊廬山
嘗歌廬山謠既誦廬山高謫仙歐九氣兩鏖後世邈見
詩人豪上人毛吞鯨海濤崑蓬嵩華窺秋毫香爐瀑布
試一遨五老離立同兒曹三百六十龍象遭天燈絡繹
長林臯我聞層巔聳峭壁字畫慘淡古鳥跡禹平水土
紀功德廬君以來人靡識盍捫雲蘿梯磴石摩娑模索
為我惜聖神(闕)酒三瀝亂餘赤子甚饑溺安得再賴
乘橇力盡九州内為化國回首扶桑長只尺
張節婦吳氏辭(有引)
吳諱妙寧松之上海人年二十一贅同里張氏子越
四載邑大姓以事連坐其父寧泣曰吾父苟無地為
解族其赤矣吾不遄死禍延良人悔孰甚一日遂雉
經死未克葬徵繫吏果至聞寧死唶異而去時友生
顧彧教授其里乃攜寧幼子浩來拜逢請文逢因書
此以歸之辭曰
紅羊年黑鼠月張婦吳儼遺烈九山風酸泖波血二氣
舛錯愁雲結百里泥塗昏墊中梅花一樹驚飄雪我招
數十節義魂扁舟今過西新村歲時堂上虛鳴佩烟雨
牆角餘繰盆篇詩為付孝子浩四海薄俗何當敦
題姚外史草樓
黃鶴鎚碎江水聲燕子空鏁苔衣生齊雲一炬亦焦土
草樓寵辱何曾驚草樓岑然玉局湧月流大丹海流汞
九天浩氣神與游大地八風吹不動琅璈迥度鐘磬閒
鶴翠洒洒常清寒青精分食野人飯琪花獨樹雷師壇
己公之屋杜陵賦南陽之廬帝三顧君之草樓百靈護
萬象森羅畢呈露昨者邀醉中山醪羨我脱略元龍豪
不知誰主復誰客高枕東來午夜濤
醉贈相子先(有引)
子先名禮素精奕比學黃大癡畫輒逼真近登鳳山
睹予舊所題名因作圖見寄既邂逅旅次乃飲之酒
贈之歌云
老生不能臣諸侯却來題名鳳山頭霜晴木脱壁峭立
鴉兒大字淋漓秋于時陳(肅)邵(維翰)隠余薛遥睇中原
心耳熱兩人既仕李河南鴈斷鵑啼榮夢歇邇承奕相
遊兹山三復舊記松蘿間野僧有待碧紗護畫圖已自
傳人寰君本家西河鍾秀西湖曲龍城倚高寒雁蕩濯
深渌華亭道阻汎雪船四(一作乘)鰓鱸買梅花前青衣童
保進斗酒邂逅意氣凌吳天好將金城圖略上天子回
首共訪巴園仙
三月十二屬予初度時客舍承朱僉樞攜僚佐見過
我生三月之仲丁長庚輔日當奎星命居旄頭身驛馬
薄有抱負多飄零鷫鸘嘗典金陵酒蛟龍幸護錢塘&KR2825;
(乙酉十二月予護母櫬泊錢塘鄰舟多為風潮所覆)魯連海上隠行歌吳王臺前
辭下走清齊庾杲廿七種短䟽劉蕡四三首才名從知
造物惡心臟空夢神人剖(乙亥曾感異夢見心臟皆五色)兹辰客舍風
雨俱湯餅尚少囊中蚨正冠試誦蓼莪什衝泥適來櫻
笋厨帳士彈箏玉連鎖廬兒執炙貂襜褕落花䔩䔩香
埽途闔座氣作思馳驅箕不以簸斗不㪺仰面大笑真
吾徒
辭帥幕後王左丞復以淮省都事過舉且送馬至
以詩辭還
梁欐難衝城干將難補履歴塊過都百戰材枉送懷鉛
提槧士左手控紫游韁右手執青絲鞭&KR1143;身試上文錦
韀吳臺越苑山浪湧連城花暗搖紅烟由來得意虞失
脚帥府元僚早辭却方圖安步傍林泉敢許横行向沙
漠野庭憩馬荒雞鳴馬思故櫪雄風生殷勤目送便上
道駕牛萬一至南平
登君堂(闕)奉陪秦景容郎中太夫人唐氏八十壽
席
登君堂拜君母坐君右酌君酒君冠切雲藻火綬刲腴
割鮮會昆友霞觴載稱載獻壽兩行蛾眉小垂手鼓吏
蹀躞進軒牖清歌裊裊絲縈藕鳳蠟龍香上窈糾極南
老人星在斗老人郡封福如阜飲寒食生異白兮孤孽
疏遠及奔走隂煦春育同親厚聖經賢傳萃淵藪座間
雍容不去口妙年胎教君腹受所以巍科談笑取君言
世運厄陽九甲第紛紛沒蒿莠湖田二頃宫一畝謝超
宗兒孟光婦賣金養志恐少後孝行既至仍引咎嗟予
遭亂墓失守貧賤鬱鬱此居久伯符公瑾骨已朽丈夫
意氣誰不有願堅道義莫背負公沙昔得交杵臼夜闌
青烏巢階柳微步淩波動魚笱我歌跌宕君聽否出門
大笑霜鐘吼
贈醉墨生徐貽
君不見王勃醉墨腹稿成張旭醉墨草聖鳴生也醉墨
心醉畫落筆迥奪天人精首法米南宫繼習北苑董試
臨老閻職貢圖頭飛鼻飲欲活動去年傳馬大夫黃冠
野服賀監湖今年寫鍾進士絶行高名魯男子不圖
木落黃龍灣寫我弄月扁舟間醉墨生復何有胸中
魚鳥在沼囿所願淳風化日回上為至尊千萬壽千
萬壽良有時殷高舊貌版築相漢顯曾草雲臺姿匪
生是望將誰期生再拜生再舞一尊來看最閒園三
花且對江珧柱
秦筆妻(有序)
筆予里人也乙未亂挈妻依同郡朱判官璚居吳中
筆病卒貧無以斂朱為具棺衾且思所以䘏飬其妻
妻覺泣謝曰良人筆生以藝游搢紳間詩書禮義之
教妾亦與聞之矣妾以未亡洊有累於鄉長者在長
者義妾其于義何朱加慰之夜漏半哭益哀遂自經
筆死所朱為合葬焉
良人賣筆芙蓉市交接無非大夫士詩書禮義言熟聞
冰霜松柏操奚云亂餘良人死君託恤寡見君尤不惡
願君葬妾良人邊夢中雙報筆如椽
題楊&KR3870;孫仲桓芝泉亭
仲桓年友今儒者雙親(父約山先生平陽人母華亭陸氏)遷葬神山下
厥土騂剛位巽乾佳氣絪緼騰紫烟紫烟經宿未曾散
周産瑞芝旁涌泉芝泉亭開但讀禮地匝紅雲石流髓
中心一念十五霜孝格上天方有此君不見道傍骼胔
厭鳶螘聞風或掩虆梩取
奉贈崔節軒同僉
崔侯昨者神與籌黑書兔脱雙溪樓手持使即肘佩印
歸擁萬衆雄貔貅丞相飛奏天動色詔僉僧臺安禄食
思家遠在嵩少山拂衣却過機雲宅機雲宅繞蓴菜碧
故吏門生候朝夕珠樹三花一萼紅華髮千莖寸心赤
寒波木落雁呌霜山人鼓柂牛斗傍好峰四五青在眼
獲共尊俎談興亡世皇混一垂百載遼金風習至今在
會須禮樂本三王庶得兵戈清四海今春三月黃河清
草澤正爾龍蛇横袖中有頌未敢獻且浮大白陶餘生
陶餘生浮大白醉裏狂言俟不責杜陵晚遇張鎬知謝
安元是桓温客朝廷念亂徵老臣早濟斯世康斯民慎
勿便薦(一作江湖自適)王山人
簡完杭州時久雨三邊有警
吳山十日雲晦冥雨聲長驅如建瓴慎郎闖市蚌鮚生
羅刹(錢塘江舊名)洶浪魠鱓腥枯株産蘖詫芝菌總為爕理
乖常經黃童白叟病塗炭仰首願見台階星朝廷分寄
屬邦牧况君牛刀新發硎曩年步取雙珠虎兹辰坐享
五侯鯖疎紅小翠集燕寢長楊高槐連馬坰南來獠氣
一洒豁萬室半起炊烟青夫差茂苑已入楚會稽孤鎮
餘岧亭烏龍(山名)陸沈婺隕石舍蓋堂奥栖流螢重關借
問竟誰守幾夜急度軍中鈴左車未少井陸(作陘)計孟堅
不惜燕然銘我居漏屋漫憂搗天末殷殷收奔霆聞君
多在達相側必也有道安生靈嗚呼亦必有道防邊庭
奉贈秦郎中時卜鄰横泖
我乘太乙舟偶過袁崧宅平生兩青眼喜見有此客客
從胄監登桂籍日下名齊雲五色躡鳬峩豸十年間附
鳳攀龍萬方赫八閩郡縣苦兵革老弱轉為溝壑瘠草
中寇竊偵天險閫外元勛勞石畫斗南使星夜流白獻
可替否承帝責花門卒就鈇鉞誅木灣薦貢珠琛舶流
亡復業軍給食萱樹堂思茘枝陌陳表情同李令伯還
家事異徐元直江妃鑿冰躍鯉魚橘包筍脯羅前除雁
行衣綵互勸酒鶴髮垂珥猶觀書奴躬畊稼婢織絍座
右章甫無時虚王珪房杜早交結愧我孤陋才空疎丈
夫生晚世曷補墳墓亦已成榛墟行歌考槃賦遂初山
妻操臼兒駕車卜鄰老傍曾參壚
題華亭趙氏雙慶堂
雙慶大字三尺餘書學博士米老書銀鈎鉄畫煥華扁
野鶩家雞隨墨猪南垣從事寶藏久題封遠寄趙隠居
隠居夫婦百有七十歲慈顔童若道氣神仙如雨燈的
的夜猶績霜髮蕭蕭晨自梳平生種德還種樹坐見蓋
擁于公閭大郎賣藥隠城市小郎謝吏歸村墟小郎奉
觴跽進酒大郎帣鞲躬膾魚今日何日席不虚水蒼珮
映青霞裾鵝羣池散晴雪滿燕子簾卷薰風初膝前玉
語蘭解笑柳拂九秋花圍輿一門四世咸在侍衆賓屬
我留瓊琚我從去國至避地目治多難常欷歔乃翁全
獲福善報伯氏仲氏尚慎終名譽伯仲載拜答頌禱已
聞帝夢遊華胥
二胡節士(有後序)
列仙之癯山澤儒連璧迴映清冰壺一寒太高黃道士
一貧不謟羅司徒古來夷齊礪風節元方季方方軌轍
祥麟威鳳不可招斷霞落日鴉明滅
二胡節士婺之永康人長穆仲次汲仲前後並寓杭
穆嘗風雪高卧午未啟戶道士黃松瀑至扣之曰得
毋饑乎穆曰不饑得毋寒乎穆曰不寒黃别去見宗
陽宫真人杜南谷言其狀急饋米酒綿炭復慮不受
不敢過多及饋臨穆曰此必松瀑與南谷言濟吾饑
寒吾固不饑不寒也卒不受汲一日文敏趙公來求
撰羅司徒父墓銘楮鏹百定他物稱是汲曰吾豈為
宦官父作墓銘辭之時絶糧一日矣後趙文敏挽詩
有云淚濕黔婁被心傷郭泰巾槩可徵矣黃台人杜
當塗人咸有高行兼儒雅前鄉貢進士錢唐錢惟善
云
目畊軒(有後序)
身畊勞百骸目畊勞兩瞳身畊口體常不充目畊奚止
穀在中所以金肅氏目畊俞塘東滿牀破書一畝宫傍
若萬頃秋雲空菑畬經訓信有穫鹵莽心地知無功生
徒下淑親上侍束脩自足菽水供邇來種學道且熟蝦
荒蠏兵歲洊逢禆官旁午稊說横窗鬼出掌燈搖風卓
哉金肅心不動却訪謝病還山翁翁嘗舌耨苦少助忽
驚岩電超吾戎于時野淨啼饑鴻江月賸照梅花篷畊
耶耨耶姑兩置暖腹試強新舂紅贈言緯象不久聚奎
分當與李公平章前後相輝隆
李公諱好文字惟中開州東明人幼力學家苦貧夜
就隣之磨坊燈讀書凡十餘年靡少懈一日值雪
抵村舍媪貸斗麥(一作黑)菽媪却曰子奚拙畊公曰吾
目畊耳其意氣自若也既諺曰目畊夜分李好文後
以明經登進士第累遷太常博士會至順皇帝祭太
廟乘馬至裏橋無敢諫止者公膝行阻橋曰請皇帝
下馬上如之百官咸悚懼上入問左右特授禮儀使
明年丁母王夫人憂至正間權國子祭酒從容語上
宜躬祀孔子上敬納之丞相奏重臣代由是命丞相
代祀(一本有太牢仍以羊千角他物稱是用勉勵弟子員句)未幾上丁夜臺中
丞耿屏騶從入與觀禮弟子員誤遏之翌旦耿督刑
部問所遏者一監騷然公曰中丞弗原其誤乃欲施
鞭刑耶遂解印丞相以聞耿詣謝乃已(下有其拜御史平反上黨)
(義婦獄在諭德太子議拜如禮始與之見位省臺輔贊以道中外師重句)嘗進所撰禮書
若干卷官至翰林承旨致仕河南平章卒從子澄為
予言之故予錄以為肅勸肅尚勉之哉
奉寄烏延子忠廉使
君侯昔守常郡時九箭河頭喜相見眼驚烽急未深語
城郭一夜寒暄變壯哉陽山土著民能為君侯獨酣戰
春頒王正在田野坐卧長對天北面關梁既撤元氣回
赤日焜耀浮雲開五花儀從紫色馬揭羅蓋擁吳門來中
朝大夫錄殊績南省丞相收遺材方瞻福星照苕水又
報清霜飛柏臺柏臺有詔新整飭十道司存咸率職似聞
青宫急中興尚恐岩廊事姑息頻年淆亂甚隋季在在
諫官當任責君侯素是骨鯁臣麟角鳳毛為世珍國家
湀闢舊言路白簡實封宜上陳西湖二月鶯花辰畫船
不移空綠蘋幾時重逢下車揖乞我湖隂垂釣緡
烏涇書所聞
炫晝桃花縞夜李陽和薰蒸露華洗托根上苑八十春
汎艷御溝三百里香深影密覺漏遲舞隊暗消雲氣紫
驚霜忽薄萬年樹花神争隨北遊豫細草青粘南馬足
長楊雪睞征夫目聞者不為此歎吁月姊赤脚驅長途
行丐尚有天黃姑
范氏義夫賢婦辭(有序)
范琦字子善父竹坡居士世杭人妻瞿諱慧貞嘗粥
首飾奉師教子毅宜立及歿琦年四十或勸再娶曰
娶為宗祀計也吾有宗祀矣既子森嶷儒儕間丁時
棘艱毅恬守鄉隴宜登至正已亥江浙省備榜進士
授華亭學諭立隠居教授數薦辟疾辭宜立迎父養
以卒士至今多瞿之賢而重琦果于行也推為義夫
賢婦云
竹坡范氏家湖曲有子温良婦賢淑春風于飛堂上燕
秋霜連理庭前木三兒珠聯業章句甫(缺文一作具)釵環溘
朝露有琴永絶鸞膠弦無衣更着蘆花絮古不再娶華
與曾何幸到爾遺風興始諧雎鳩卒孤雁及見(闕)孫(闕)
巨筆誌墓其音徵
楊女貞為鐵厓提學作(有後序)
一夕百年盟銳然東海寡婦清高堂欲奪柏舟志坏土
爭觀貞木榮耿耿血書岌岌孝塋比境相望異代齊名
旴江天涵白玉京剡峯壁立青雲城萬松仗夾千花迎
仙遊微落綷䌨聲並樂不苦神如生君不見西施傾國
辱越産故妻求去羞漢卿草玄閣上琴尊暇授簡叨為
女史評
女貞者鐵厓公之從父女弟也諱宜既筓許陸氏子
某(一作娶)一夕卒後達官聘之宜誓不嫁母逼之閉重
戶自盡公嘗植女貞木以表其墓曹娥塋天台王氏
青風(一作峰)廟並比境
閻立本職貢圖為章脩齊題
古先夏后塗山會猶有防風氏不至諸蕃朝唐何盛哉
臣閻躬圖毫末備想當是時千羽收日月耀衮星垂旒
曲拳屏足僪佹狀披髮偏袒羔狐裘蠕動喙息咸沾休
自天傳世知幾載丹碧尚照昏眵眸澄懷樓居清可掬
罷琴題詩照(一作臨)水木名園良疇繞柘湖篤志好在豳
風圖
題蔡琰還漢圖
銅臺春深邊草綠琰因名父千金贖殘生既免氊裘鬼
哀衷莫盡蘆笳曲舊時漢粧慵復理感義懷慚歸董祀
入朝好語亂世雄賤妾不為天地容爾其忠事山陽公
右軍書扇圖為郡守理熙伯雍題
老嫗蒲葵扇道士白鵝羣蘭亭一勝會總未知右軍桓
温帖中二三語坐令晉鼎安如堵淝水之陣烏足數
趙仲穆待制山水為余崑丘鍊師題
大山小山生翠寒石瀨峽束流風湍魚梁黿卧兩厓口
鳥道蛇折層雲端一人白駒先紫馬從者衣冠亦儒雅
回睇星槎直上天茅堂却在松林下吳中霅川稱絶境
趙宋王孫畫誰並商家孫子多服周禾黍離離見苕穎
我來題畫神仙都城春草木稍稍蘇懷哉王孫亦已無
懷哉王孫亦已無
題朱澤民提學山水
英宗皇帝潛邸時瀋王(高麗國王)薦君坐講帷天機復得畫
肯綮不但怪怪還竒竒太山高寒並王屋細路縈紆入
斜谷却分李靖鬃瓢漿幻出匡廬水簾瀑一時清氣千
里會兩賢中居古冠帶簷暝微籠焙茗烟溪聲遠合鳴
秋籟東西飛閣羣林泉(一作皋)神往怳爾如生猱何從今
日老此境便當上界官仙曹君兮君兮吾舊識青騾一
去無消息好在靈岩爽翠間荐杞冰綃潑酣墨
合淝束遂菴學正為畫君山酹月圖長歌奉謝
憶攜蓉城霞(酒名)醉賞君山雪興酣俯厓面三酹大江月
靈竒祕怪不可說回首十年塵土熱束卿想像作此圖
如見當時眼為豁是山傑立皓氣鮮四八賓從咸華顛
(吾鄉有三十二山君山為之主)銀濤絲縈料角海(料角地名遠在通州)玉臺鏡露
峨眉烟(峨眉嘴即在君山下)槎枒亂樹拔虎崛撇捩小艇吞龍淵
樵丁罷斧僧罷磬木瓢一箇滄茫前君不見江山元與
天地闢有月無人景虚擲崑岷東來幾萬里衣冠雲散
三千客三千客後世屢易曉事僅有羅春伯(事見郡志)龜趺
&KR0008;翳鬼照火鼇背蒼凉獸交跡君不見采石紫綺裘赤
壁洞簫歌樂者信曠達齷齪(一作憂者)將如何歲云暮矣雙
鬢皤夢恍茅屋牽青蘿廣寒白兔下相杵貝闕鮫女趨
鳴梭卿聞大呌當就隠指日莫問魯陽戈
謝彦明宴予西墅姚澹如為予畫雙松平遠圖醉
題圖左
胥溪西堂雪壁立徂徠雙松忽飛入節角觩䚧甲衣濕
白帝玄冥氣交襲昂霄聳壑爭長雄下視棘樹嬰孩同
陶鎔自出大匠手點染不藉東皇功彷彿子落苔澗響
慘澹影掃霜林空靈根如蛇石面走女蘿欲拂幽人首
千巒連雲驅陣馬一舸乘仙上牛斗洲情渚思殊未休
我贈之歌飲之酒澹如早歲名家駒(其父子敬嘗與趙公倡和)學士
趙公坐以隅大歷詩指授永和帖鈎摹時康歲稔多在
客龍顛虎斃猶為儒酒酣笑老兔鬚松下添我潦倒夫
明月滿袖春風扶
題黃大癡山水
大癡名公望字子久杭人嘗掾中臺察院會張閭平
章被誣累之得不死遂入道云
十年不見黃大癡筆鋒墨瀋元氣垂絶壁雙巑萬古鉄
長松離立五丈旗蜀江巫峽動溟涬隂嵐夜束魚龍吟
(一作冷)峨眉更插空青間差似胸中之耿耿大癡與我忘
年交高視河嶽同兒曹天寒歲晚鴻鵠遠風雨草樹餘
蕭騷風雨艸樹餘蕭騷大癡真是人中豪
浦東女
浦東巨室多豪奢浦東編戶長咨嗟丁男殉俗各出贅
紅女不暇親桑麻鵓鳩呼雨楝花紫大麥飯香勝小米
一方青布齊褁頭赤脚踏車爭捲水水低岸高力易歇
反水上田愁漏缺穀種看如瓜子金野鳩不銜田鼠竊
草黃衣薄風披披日色照面蒼烟姿南隣北伴更貧苦
糠籺&KR1265;粉隨朝虀阿㜷送荼相向語鉅室今為州府主
妻拜夫人婢亦榮繡幰朱輪照鄉土羊牛下來雞欲栖
汪汪淚眼數行啼女自身長苦非一歸路白楊斑竹西
胥門柳
今年胥門十一月楊柳青青寒不脱彫戈白馬黃須郎
朝朝忍見行人别行人吳頭或楚尾心趁飛花度黑水
避暑鑾輿狩未回都人南望思投箠都人泣向都官道
塞北江南柳還好風纚露沐恩既殊報答春光願終老
君不聞虎狼之秦六國雄可憐千丈泰山松至今稱是
大夫封
君莫疑
日不偏照天無私丈夫明目張膽為龍蛇大澤實同處
家富身榮君莫疑亞父還鄉遂亡楚魯連去國翻全齊
載拜載獻玉東西疑多患成將噬臍
今日何日四首留别龍江諸名貴士友時甲辰九
月移居横泖(甲辰為明太祖吳元年)
今日何日白露稀東家西鄰柿棗肥紫蠏登罶魚上磯
大兒借舟女澣衣載遷避地身莫歸
黃獨未大黃精疎瓠壺牽蔓滿前除木犀花開隂覆書
我獨何心亟離居感子載道(作遺)雙喜(作嘉)魚
今日何日天風凉僕奴整齊車馬光青衿玉珮鶴髮黃
襍然執酒跽道傍與我面别心不忘
今日何日潮大來天風送我帆當開匪君之故重徘徊
人生所貴無嫌猜春明再過江上臺
避地無錫
武臣弄兵連西鄙白馬東人火桑梓婦女往往殉節死
扁舟載家南入吳祭器之外貲無餘寸心已逐越鄉鳥
十月暫食梁溪魚濁醪泥濺好濡首金印斗大莫懸肘
葉公政還金辭(有序)
公政字克明淮隂人國初行宣政院都事季實之子
翰林直學士蟾心之從子也至正甲午政以浙省幕
吏奉布延平章檄轉餉鄂閫時丹陽富民束子章先
與是役會飲于蘄氣合即以兄禮事政未幾起赴沔
束泣别曰弟今濟大江涉重地兄言行篤信願以貲
相托政謹藏之越兩月束之友朱率其奴來報曰束
不幸入蓮臺湖遇盜死矣政抆淚曰束已矣家固無
恙也勞之去明年事竣還鎮江要束氏啓囊緘得鈔
二百五十緡黃金五十兩銀三百兩珠八千枚衣帛
有差歸之束氏餘鈔五十緡黃金五兩銀五十兩珠
千枚有朱題封歸之朱二氏盛醴饌以謝辭之前國
史編修官膠西張復初嘉政義高為著還金記且稱
政幼知讀書澹利禄嘗從平章克池之諸縣破蘭溪
渠魁徐貞一平蘄水寨司輜糧四年無纖芥譴何平
章凡七薦中書不報人謂公侯子孫必復其始天道
豈獨遠耶至是逢播之詩曰
蘄春肥羊采石酒君為玉昆我金友夜談接膝晝握手
乾坤意氣同高厚霜風吹蘆客衣薄濕雲羈鴻飛漠漠
蓬窗篝燈照裝橐嗟君遠行感君托蓮臺湖深浪拍銀
鷓鴣杜若傷心神天生禍亂有今日誰謂交游無古人
葉郎還金何愧竇禹鈞
題謝伯理同知義山卷
范公有義田謝倅有義山溪清土沃厚什伍其冢横雲
間旁分畛域共神道金銀無氣應長好松根月冷鬼燈
花松上風吹女蘿草禁烟時節爭祭掃多是遭兵去鄉
保散牲一任野鴉銜焚白還將心事禱舊魂既妥忻往
回新骨未掩母悲哀子孫繩繩世種德盡買九峰為夜
臺
題錢慶餘綾錦墩
華亭東有蟠龍塘塘上姓錢人種桑就陽避濕淺布子
畦分疃列如針秧封培愛護長尺許畚鍤爭移春社雨
惰農報德也自竒一本約輸雙簣土土高過客相指語
千綾萬錦登城府懷材莫救時斂徵存心尚紓農困苦
侍御(周公伯温)題名綾錦墩錢郎嘯歌墩樹根但願一絲不
到體老着布袍青苧村
題蕭翼賺蘭亭圖
右軍蘭亭書繭紙五朝天王但聞耳不謂虬髯龍鳳姿
密遣行人來賺已嗟爾何必飲恨死舊賺君親晉陽起
君不見萬年弓劍橋山藏玉柙曷為温滔防
孫皓城磚歌(磚左有大吳寶鼎二年歲次丁亥造十一字左字下一本有邊字)
古磚一片莓苔質傳自夫差臺下出埏埴由來寶鼎年
字畫依稀皇象筆當時民勞甚蒸土鉄甓堅城堪比數
可憐不久歸典午山人揮淚重摩挲天意天意將如何
劉夫人
劉夫人至正太尉吳王嬪筓珈車服置弗御淡烟常鎖
雙眉春中州援絶敵在目叔貴日驕疆日蹙背城借一
王本心貍埋狐搰將軍欲夫人勇決烈女義百口樓居
親舉燧片時隂慘萬古生月明風清珮音至君不見男
兒成敗古有之孰以楚霸輕虞姬蘇民安得夫人祠烏
栖白鳬庶少衰
挽梁先生(名益字友直號庸齋三山人有詩傳旁通行世)
燕人吳雲二月前先生獨上馬洲船方期花柳陪行樂
不意蘋蘩薦豆籩萬里乾坤空老眼半生風雨共寒氊
長沙鵬鳥悲王傅滄海鯨魚歎謫仙幸有官奴繼書法
何須驥子誦詩篇有人願守三年墓夜看文光直上天
寄陳昌道檢校(時淮藩復濠泗徐邳等州)
右轄揚兵甓社湖淮臾(一作籓)艸木遂全蘇登萊海色浮
樓艦蒙羽山光落版圖白獸遠瞻霄漢闥玉麟頻剖廟
堂符烟青土銼遺民喜月黑沙場舊鬼呼謾說楚材多
用晉從來郢曲盛傳吳延陵君子初觀樂南郭先生久
廢竽田野舊游應不忘風雲壯志合長驅中原平定尋
盟日咸賀軍誰得漢儒
奉寄楊宣慰
天王重紀至元初視草金鑾異直廬中夜前星懸虎穴
早時旭日駕龍車兵還侍衞孤臣竄(謂巴延丞相)詔下雲霄
五色如陸贄大才行倚馬張褒長嘯遂焚魚山居宸翰
輝泉石奎閣碑文重里閭盛績(一作蹟)有光楊少尹内廷
深憶鄭尚書一麾出守桐江上千室安全劫火餘(公守建德)
(時淳安盜公親諭以安)外閫思瞻新斧鉞故園歸伴侣(一作老)樵漁
白駒春靜嘶高柳黃鵠風清戾大虚丞相敦行上尊禮
時應葛嶺候仙裾
酬謝杭州見簡
秋日高居樓上頭倦抛書䟽看雲浮生涯自信孤蓬轉
好事還陪五馬遊簟展竹深香噴鵲詩成花底玉鳴球
人才孰與元暉並郡政羣推叔度優露泣銅盤卑漢武
潮回犀手壯錢鏐觀君注意尊王室豈但疲癃獲少瘳
奉覽采丘文定公江淮宣撫使加官誥命為公六
世孫嘉興主簿文海賦
長淮繚繞舊河山五色花綾誥載頒王室偏安劉岳後
人材深倚范韓間重城月夜疎扃鑰北騎風秋密轡環
宋後金亡為善報題詩欣對綠隂閒
寄聞雲茇道士
冰瀉清溪洞府真别來二十五經春人間忍見黃金雁
海上思乘赤玉鱗身自一閒猶是客髓凡三洗未離塵
琪花樹滿雲深處頭白林宗儗掛巾
奉題宋謝后之祖太師觀文殿大學士益國公深
甫封衞王追封魯王二誥後王之六世孫鐸字振
文有詩名黃岩秀嶺巡檢其子瑛以茂才薦授安
仁縣諭不就隠居海上
當年后德配關雎玉後雲仍盡讀書喬木家山烽燹外
五花官誥喪亡餘源淇左右鸞鑣遠蒙岱崇高鶴帳虛
豈藉椒風歆寵渥伏波勲業日星如
贈王履道還江都(有引)
覆道名貞乙未歲避地吳下久之太尉張公開藩博
采羣材遂以湖州德清學諭辟之不受時予亦以承
德郎行元帥府經歴辭及予隠海上而履道已客授于
此今年戊申始過其醉琴之所且聞先隴獨免兵禍
行治裝歸里葺墓廬有日于是贈八句以見履道出
處同而孝義非予所逮也詩曰
斧鉞藩開任俊良君辭儒校我辭郎青燈渌酒同今雨
䄈褐窮櫩度十霜膾斫鱸魚初上水樓焚燕子不歸梁
揚州月在簫何處廬墓無殊衣錦光
送郡萬戶甘(一作尹)靜如巡海漕
元勛世胄濟時才金虎三珠燭上台鵲起野田旗影動
馬穿官柳珮聲來伏波銅柱諸蠻讋下瀨樓船萬弩開
饋餉漕通酺饗暖巫門山築雅歌臺
送郡守靳利安攝江浙理問
省臨吳越位崇高西掖仍開大理曹非比迎猫空雀鼠
竟須投轄掣鯨鼇峰當南北無移筆海入江淮有建旄
上相待參帷幄政肯容偏郡獨賢勞
讀閩僧謙牧隠所題雁宕大(一作火)龍湫西瀑布常
雲展旗天柱卓筆雙高峰詩(一作雙鸞逢闕詩神)予為之色
動槩括一首
雁宕龍湫氣混濛展旗卓筆勢爭雄翠翀霄漢雙鸞影
玉立東南一柱功興入常雲飛夏雪醉看高瀑掛晴虹
總慚尊者空諸有萬木圍岩夜自風
送梅判官子玉之崑山
白茅連港海風高文筆蔪峰保障牢萬舸待輸中國餉
千金爭買外蕃刀疎烟落日烏嗚(一作烏鳴)巷濁浪流冰(上缺)
(文一本作流冰)馬飲濠(一作壕)非復曩時歌舞窟箳篂車(一作單)駕
莫徒勞
觀大府除目盧宜興希文改知崑山奉寄四韻
使君紫馬被金鞿七載宜興屢被圍寸土曾無蜉蟻援
餘生終與鴈鴻歸寒留松菊風霜節春斡東南造化機
喜有老成同在選山人何厭薜蘿衣
月夜宴上海馬千戶敬常吟壘徵詩醉中走筆
露凉秋闊海涵天酒湧金波月滿船坐對龍光南斗下
意行魚復亂沙邊長城李勣元無學清嘯劉琨晚可憐
野樹烏翻垂漏盡醉狂惟覺步兵賢
冥鴻亭偶題二首
春隂過却幾番風野杏山櫻霧雨中新水綠塘鵝並浴
嫩寒茆閣燕微通大兒稍熟春秋例幼女歡趨組繡功
四十今年渾足意酒炊香滿巷西東
一家無事樂清寧寄目冥鴻野外亭江水未分南北限
月明常後畢箕星子生猫櫟垂垂赤蔓長鴉藤故故青
天意物情應有在且須料理相牛經
答偰嘉定公文遣書使請觀上丁禮
令兄御史未官時數會金陵卞壼祠箕尾上騎雲漢表
雁鴻南寄海天陲三撾燈鼓春聲接五桂鄉閭夜夢馳
祀典况修酤禁弛扁舟穏赴上丁期
謝王真人茂修送蒲馬(當作舄詩首句同)
送來蒲馬絶輕柔野服黃冠稱遠游便欲天壇朝昧爽
更從華蓋立高秋望中弱海平東瀉脚底罡風直上浮
却過緱山並驂鶴玉笙吹月鳳麟洲
和楊文舉提學自壽及喜得孫詩韻
三鱣堂開宴佩紳鳳凰枝長碧梧春豈但陳羣稱大父
早應羊祜省前身幾家暮雨千江隔十載秋風萬國貧
獨有高門文脈盛明珠重映白頭新
題王好問進士松瓢齋虞奎章書扁
一瓢何在萬松間閣老知名為寫顔貧窶素甘居陋巷
幽貞時復夢箕山石花照夜青牛出天籟鳴秋白鶴還
星有匏瓜爛雲漢未應濩落遂投閒
聞何上海子敬毁淫祠開鄉校因寄四韻(名緼吳陵人一)
(作名緯)
魚米駢登橘柚垂備聞佳政起深思女巫罷進神絃曲
鄉校新陳魯頌詩風葉晝埋公舘靜霜鐘寒度海雲遲
高天鴻鵠東回首亦欲朝陽借一枝
奉寄靳太平處宜
江東道院古名州山卧蜿蜒渚伏牛淮楚寒沙侵渡闊
湖荆春水入天流登臨每起詩人想保障頻分太守憂
仍繼允文英偉跡蔽雲犀甲從輕舟
奉陪貢泰甫侍郎翟仲直州尹丘文中教授遊君
山貢有詩屬逢和程儀可幕長為序山有春申墓
港入黃田似野壕山横鵝鼻淨江濤珠光夜冷三千履
金背晴浮第一鼇太守政聲南斗逼侍郎辭氣五雲高
吳帆楚馬(一作鳥)來無際愧屬吾儕肆(一作對)酒豪
奉寄翟池州(名諒)
清溪亭前五馬鳴九峰樓上一琴横蛟鼉夜靜聞更漏
草木春深識姓名上國驚心淮浸(一作祲)隔故都回首亳
雲平篇詩不盡桐鄉愛江雨江風白浪生
謝季良臣趙芳仲二判官枉顧
辭闕歸來今十年一家八口在書田已甘夜雨燈相共
豈有寒灰火始然白簡近煩驄馬使錦袍時過玉堂仙
長才自是為民望憂國何時奏一篇
題乙酉冬信州諸名游所送逢護母櫬還鄉圖詠
後
溪山漠漠樹號烏老弱天寒總在扶遂有致芻徐孺子
尚多送麥范堯夫死生不變金蘭義離亂猶存水墨圖
恨坐停雲詩後續月明千里影同孤
無錫寓隠謝王左丞彦熙攜酒饌遠過
玉帳旂旌拂紫冥樓船神物護青萍(一作渀)風雲密擁將
軍樹江海孤懸處士星深愧艸茅優簡拔未忘蒲柳易
飄零竹西歌吹高陽酒喜為尋春過野亭
贈孝翟道士
翟字惟存(一作性存)嘉定人會兄弟相繼殁母范哀義挈
以養于(一本上有請字)師孫一真孫如其志焉
孝翟道士名守常結喉長鬛氣老蒼諷經得錢低小屋
汲水煮菽玄元廊席帽山人為裹茗天厨神丁當饋漿
似聞仙桃爛紅熟王母昨離瑶池傍
送淮南王右丞分戍浙省
太尉親觀神策兵右丞分戍武林城浪花曉夾龍驤動
邊草春隨馬足生地仰舞(當作粤)蠻衣繡錯天低牛斗劍
花平遠來鄰睦圖宜早别業青衣取次行
奉和周大參伯温送還龍江寓隠韻
家寄青龍白鶴江徘徊落日影成雙賓筵久謝元王醴
親隴猶依季子邦春老鳳梧瞻省掖秋遺蠏稻接漁矼
君侯過譽慚何敢未許雞鳴近北窗
壬寅夏兒掖自杭應鄉試回龍江寓隠得故人戚
均玉書餽是日杜敏瞿度賈貫三友同飲冥鴻亭
上
大郎新觀場屋回故人書到(一作對)好開懷(一作懷開)烏帽偏
稱水晶佩酪粉方進白蓮醅高視橋頭月波湧醉眠亭
下天風來一時三友詩興發老筆不知何所裁
贈孫士能照磨(名恒濮人明易)
離離霜木聳蕭晨海上栖遲亂後身不忝杜陵歸白帝
復憐江革護慈親文風地入雞豚社雲漢天臨蟣蝨臣
猶有大麻書斷絶東陽山水數凝神
送祝洞天真人奉皇太子令旨降香名山川
羽駕春辭靈武城東南雲氣(一作起)動心旌萬重山落炎
荒野十二樓開白玉京周穆久應閒八駿劉安(一作子喬)何
得問(一作應)長生龍香願為斯民祝歲晚相期說治平
題馬季子懷靜軒(有序)
懷靜軒居延馬季子所創也季子之先曰伊克曰埒克
珠自永古特部族居靜州天山一傳為實喇卜古實仕金
死節諡惠愍血食汴之褒忠廟二傳為雅爾噶鼐北入
見憲宗皇帝以白衣官斷事從世皇南征以勞拜禮
部尚書諡忠懿三傳為世昌尚書省郎中四傳為禮
宣政都事五傳為祖中浙西監倉使仲氏祖常繇進
士第一人官至翰林大學士六傳為季子隨都事公
居于淞之竹崗軒以懷靜名不忘本也敬題詩曰(馬石)
(田世系于此得詳)
爾家世德肇居延忠義勲名兩代傳碧血濺波歸九地
白衣扶日上中天鳳毛麟角聯青紫春雨秋霜隔隴阡
惟有終身誠孝切祈連如見氣蒼然
十二月廿二日為重陽王真人誕辰是日立春在
淞江長春道院瞻拜真人及七真像敬題薛一山
丹房
寒盡東風破曉隂真人遺像儼如臨山中霞熟千年醖
海上蓮開七朵金朔地興王資化力鈞天朝帝動仙音
私忻泉石膏肓久終日凝神紫氣深
登鶴坡道院寥陽閣為王雲岡外史題
咸淳地閣聳寥陽丹碧瞳矓照下方海嶽夜朝笙鶴駕
星辰日侍衮龍章太清玉境何高爽九有黃埃苦混茫
螻螘小臣身草澤寸心徒曳五雲鄉
寄福建參政景福仲禎今削髮為僧名福大全前
南臺御史綽羅時中仲子也
一門忠孝世三傳節鉞弓旌映後先白業漫脩三竺境
丹心老戴八閩天雁違寒雨菰連澤魚上春冰瘴少烟
為報舊游王樸在最閒林下亦逃禪
奉題招討使台州石安撫雁蕩能仁寺遺詩後(詩附)
嵐霧開明雁蕩山元戎旌羽建禪關五花吐筆天龍擁
三箭收功士馬閒兒戴舊恩餘噍類孫全遺體幾憂患
一春風雨相將晚醉覺眉間喜色還
我行天下山水半側身西望長嗟嘆山到蜀川方絶
竒世殊久被微官絆萬里提兵雁蕩來高牙一展嵐
霧開松風吹騎聯鑣入高日下照繙經臺老僧振錫
去何所香篝寂寂佛無語山鳴谷應應者誰似有秦
民宅幽阻姑休爾旅枕爾鋋雲深不得驚龍眠水簾
一𣲖瀉琤玉歲與清氣中洄沿二三溪碓長林下人
力罷舂天所借草香花淨太古春虎嘯猿吟明月夜
幽尋靜勝登嵯峨鸞旗柱筆光影摩詩成寫破峭壁
翠稽首岩前諾巨那
公諱國英號月澗宿州靈壁縣人金季時居材官下
僚元初用文武才仕至福建宣慰曾孫宣武將軍松
江萬戶瓊嘗乘遽道經寺得詩于老僧云僧且言公
初入台秋毫無犯士民豫附既移鎮有告叛者大將
欲獮薙之公請再行叛者更生焉瓊復棄戎行獲歸
隴畎今年春偕倩曹生撝訪予風雨下出卷誦之殆
見公存心仁律下嚴悠然雅歌而神采炳如也祖作
孫述孝念其可泯乎乃併序而歸之
覽金應奉李獻可所撰參政遷平陽尹弘州魏公
子平致仕誥及墓碑為其九世孫山東運司知事
貫題
棟梁材具玉清温禄養高年荷國恩短蓋犢車臨綠野
御厨麛脯遞黃門墓碑莫罄忠純蹟誥墨猶含雨露㾗
因誦當時小堯舜不知溪上草烟昏
讀白寓齋詩(有序)
寓齋字君舉金之隩人登泰和三年詞賦第後棄官
隠居教授與元遺山趙閒閒相頡頏欒城李冶序其
詩曰龍韜雷厲于紛挐之頃玉唾川流于談笑之間
逢觀其題靖節圖有云咄哉靈運輩危(一作竟)坐衣冠
辱何如(一作誰知)五柳家春雨東臯綠風節概可想見
併錄其酬元公八句云夢裏薰風湛露歌花開漢
苑舊經過拾遺老去青春暮司馬歸來白髮多横槊
賦詩吾豈敢短衣扣角夜如何相逢未盡相思話草
色連雲水碧波弟文舉亦登貞祐進士第贊戎政著
功當時馮西岩内翰有科第聯飛光白傅之句稱儗
云
太白南流昴漸高樂天退隠擅詩豪中州河岳歸元魏
彭澤風烟入晉陶茅屋不眠歌慷慨金源回首意牢騷
當時耆舊皆陳迹何處青青沼沚毛
宋楊后翫月圖詠賜兄提舉王一大尉為朱生孟
清題
桂松交葉露光零複道爐香引翠軿雉尾扇開張樂地
鳳形山抱望江亭一時萬里水田白幾載中原野燐青
罷覽遺圖按遺調寧皇應恨不曾聽
將投海(一作授淮)上自鴻山往泰伯續到王左丞以父
老言言馬跡山漁商小船非攻守具得釋歸五百
五十人及(上有數倍之三字)回舟八句寄左丞
韋褐清遊馬跡西忍聞篁竹鷓鴣啼雲昏赤地沈天狗
月落孤舟背水犀小戶漁商聊復業深憂父老不遑栖
釁連楚越非吳計須是宗周與會齊
宿馬跡山殷煉師道院既還鴻山留别八句(一本殷字)
(下有南山二字)
道士偶見苦竹灣留我養高松桂關龍蟠大澤雲水晦
馬跡巨石土花斑綠章奏夜百靈集素髮看春一鶴閒
忍上歸舟却回首裊裊清磬烟嵐間
張孝子(有序)
孝子諱天麟字仲祥平江之嘉定人祖瑄江西參政
初從忠武王下江南既航杭城宋圖籍重器自海入
朝復建策海漕江南粟世皇特寵任之由是與河南
左丞崇明朱清貴富為江南望至元末憸人姚衍誣
二氏瀕海懷異志上不聽詔丞相旺扎勒曰朱張有大
勲勞朕寄股肱卿其卒保護之成宗嗣位未幾疾后
專政樞密斷事官曹拾得以隙踵前誣后信輒收之
丞相旺扎勒奉先帝遺詔諍莫解參政竟獄死籍其家
沒入諸子女或竄之漠北麟時年甫冠諸王有欲奴
朱張後者麟長喟曰吾先世戮力王室一旦無罪廢
乃忍奴我族耶泣訴將作使索多為奏占匠戶諸女
亦入繡局麟猶以冤食不甘味寢不安席大德九年
春訟之省臺弗理夏四月上清暑上京麟拜輦道左
有命侍臣代問旨未得又伏東華門欷歔流涕不輟
言甚哀婉歴陳先朝碩遇為讒佞搆陷狀尋勅中書
省遣使召還竄者改父文龍董日本賈舶大司空大
順公于武宗朝奏免其匠役及繡局家令某啟皇太
子以麟直宿衞至大三年選授麟絳路坑冶提舉弗
就曰貲坑吾家尚何坑為仁宗御極眷幸益隆載念
曾大父未有葬地其上海之烏涇别業參政尤樂之
即陳請于上上曰此孝順之道也詔還其籍復為議
者沮延祐二年春再請感切始如其志秋八月撫藏
以祖妣太夫人趙祔時王清獻公自都中來會葬以
上所嘗語題其門曰孝順之門元統二年江浙平章
雅克布哈薦舉終不起麟晚通易子守中前鄉貢進士
嘉禾俞鎮為著誌逢括其槩系以詩
二朝雪涕大明宫咫尺威顔卒感通百輛珠犀賜寶藏
十區(一作圍)松栢倚青空天妃罷燭滄溟火野史追揚孝
里風誰謂奸臣終愧漢石榴省蓿也封功
李司徒堅留不果既而送防護舟楫軍帖詩東吕
掾實
上公折節禮殊優復送軍符護野舟鵝蕩遂專歌孺樂
鴻山寧負采真遊亂雲石磴高垂蔦落日烟坡下飲牛
席帽先塋青在望幅巾行從萬貔貅
遊孔宅寺題僧文宗魯房
九曲溪行地百尋墩名宰我巋如岑居僧幸淑詩書教
過客疑聞金石音芝艸鳳麟空日落桃花雞犬自村深
一杯罷奠衣冠墓試問衣冠淚洒襟(墓已為盜所發)
八月五日
八月端午天南風痿卧輒起坐牀東野堂掀茅見太白
庭樹落果走兒童五湖浪高鰐族横三山根浮鼇力窮
安得飛車訪列子一瞬雲征萬里鴻
和答張光弼判樞
湖上三峰一草堂春風回首兔葵長似聞平子愁機密
終使何人號最忙西蜀櫻桃詩有在東家胡蝶夢相忘
登樓詞賦工無益頭白為農二陸鄉
和答孫大雅教授兼柬吳蔡二氏昆季二首
梁紇祠荒磬罷編東家書就幸逢年階庭並列封胡秀
故舊新承雅頌篇桑外影長西崦日硯中光倒始青天
我家攝拊非戎比姑傍旌陽種藥田(時兩兒從許太和習醫)
頻年歸盡首丘狐兩地初休繞樹烏伏勝終身秦博士
王符甘分漢潛夫絳桃飛淚袁崧宅翠荇牽愁陸瑁湖
吳蔡慶門親且好不知能為秣驪駒
聞吳門消息二首
百尺齊雲半壁開陪臣猶進九霞杯蓬星氣白干天棓
苕水烽青入露臺盡擬田單收故土不期高榦損雄材
淮魚信斷燕鴻隔吳樹蕭蕭葉下來
承制除封八鉅州士恬馬飽正逢秋三年弟傲羣情懈
十月城圍百戰休海島何人歌為挽華容有女淚空流
唇亡遂使諸蕃蹙板蕩將貽上國憂
無題五首
五緯南行秋氣高大河諸將走兒曹投鞍尚得齊熊耳
捲甲何堪棄虎牢汧隴馬肥青苜蓿甘梁酒壓紫葡萄
神州比似仙山固誰料長風掣巨鼇
天槍幾夜直鈎陳車駕高秋重北巡總謂羽林無猛士
不緣金屋有佳人廣寒霓仗閒華月太液龍舟動白蘋
雪滿上京勞大饗西封華嶽弔秦民
白衣&KR1467;&KR1139;渡吳兵赤羽旌旗奪趙營灤水天迴龍虎氣
榆林風逐馬駝聲靚妝宫女愁啼竹白髮祠官憶薦櫻
猶有海鷹神不王鴐鵝高去塞雲平
五城月落靜朝鷄萬竈烟消入水犀椒闥珮琚遺白草
木天圖籍冷青藜北臣舊說齊王肅南仕新聞漢日磾
天意人心竟何在虎林還控雁門西
十載羣雄百戰疲金城萬雉自湯池地分玉册盟俱在
露仄銅盤影不支中夜馬羣風北向當年車轍日南馳
獨憐石鼓眠秋草猶是宣王頌美詞
後無題五首(前后皆悼庚申北狩事)
一國三公狐貉衣四郊多壘鳥蛇圍天街不辨玄黃馬
宫漏稀傳日月闈嵇紹可能留濺血謝玄那及總戎機
祇應大駕懲西楚弗對虞歌北渡歸
吐蕃回紇使何如馮翊扶風守太疎范蠡不辭句踐難
樂生何忍惠王書銀河珠斗低沙幕乳酒黃羊減拂廬
北陸漸寒冰雪早六龍好扈五雲車
回首崑崙五色天疎風落日重徊儃駕驂八駿非忘鎬
臺置千金舊慕燕地限上林雲過雁雪封西嶺樹啼鵑
遠慚行在周廬士横草無功自晏眠
險塞居庸未易劘望鄉臺上望鄉多君心不隔丹墀草
祖誓無忘黑水河前後炎劉中運歇東西元魏百年過
愁來莫較興衰理只在當時德若何
黃河清淺海塵揚陜月關雲氣慘蒼寧復明珠專甓社
尚論玉兔踞金牀衣冠並入梁園宴簡冊潛回孔壁光
私幸老歸忘世事梧桐朝影對溪堂
舟過吳門感懷二首
躍馬横戈東楚陲據吳連越萬熊貔風雲首護平淮表
日月中昏鎮海旗玉帳歌殘壺盡缺天門夢覺翮雙垂
南州孺子為民在愧忝黃瓊太尉知
強兵富境望賢豪戴縰垂纓恨爾曹一聚劫灰私屬盡
三邊隂雨國殤號江光東際湯池闊山勢西來甲觀高
形勝不殊人事改扁舟誰酹月中醪
奉陪何禮部(鏞)蕭揚州(皆二公郡守)劉總管(若水)侯治中
(邦)郡判官鄧(定)知事陳(文杰)教授翁(仁實)赴理幕
蔡(廷秀)澄江義塾率衆執事行鄉約禮逢次理幕
韻
術序行鄉約衣冠集寓公駿奔多秀彦瞻仰及愚蒙化
煦芹邊日仁行草上風盟卑齊相管禮鄙漢臣通義變
延陵俗心歸吕氏功題詩重起廢非敢衒雕蟲
覽周左丞伯温壬辰歲拜御史扈從集感舊傷今
敬題五十韻
華夷今代一畿甸上京遙遊豫循常度恬熙屬累朝六
飛龍夾日獨角豸昂霄御史箴何忝賢臣頌早超咨諏
新境俗觀采衆風謠文用彌邦典忠惟振憲條執徐當
景運仲吕浸炎歊愠解民心結煩除聖念焦雨工趨汛
掃市令薄征徭大口讙移蹕庸關肅衞刁縉雲峰立曉
薌月水涵宵徼道臣臣俊清塵騎騎驍豹貙嚴御靮駝
象妥鑾鑣儀仗真如畫車徒不敢囂侏言來部落皮幣
贄荒要岳牧恭迎舜封人願祝堯六宫程緩緩列寺思
飄飄絲裊雙行鞚璆鳴雜佩瑶寶鈿榆莢小錦罽草花
嬌綉襖珠鞲絡香鬟玉步搖婕妤辭並載王母會頻邀
拾翠深沙嶺梯虹複澗橋天長躔北日斗近建南杓珍
味高陀鼠丹馨散地椒廬兒分逐兔土屋競停鵰白貉
衣温座黃羊酪凍瓢桓城金合沓灤闕紫嶕嶢社稷尊
王統山河固廟祧明明神爽降秩秩禮文饒寵遂光幽
朔畋同閱獮苗蹀林酺已舉欵塞福皆徼棕殿三呼歲
楓墀九奏蕭祝融回酷暑少昊戒靈飈舊制先回軷良
辰次起軺謝恩多帝胄紀實得臺僚至治音俱雅於皇
德孔昭相如慚禪議謀父感祈招蕞爾蘄興祲紛然穎
煽妖漕輸横蜃鱷衡祀缺膋蕭邊警初傳箭軍容半珥
貂荐添烽燧迫有甚火雲驕衮服中垂拱薇垣外寂寥幾
多遺鶴髮曾共望雞翹二洛遄通晉三韓復入遼不無雙
國士止賴一嫖姚求劍舟難刻更絃瑟好調扶顛須砥柱
撥亂豈芻蕘戎幕辭巢父詩壇老伍喬式瞻阿閣鳳馴止
泮林鴞併論公殊蹟吾知邁董鼂
寄偰正字君遷
君遷正字職秩視校書郎太乙藜分熖銅仙露湛光鵷
班清漏裏鶴駕霱雲傍署轉宫花密溝迂御柳長芸窗
填竹素蓬觀啟銀鐺魚豕知訛舛鉛黃屬訂詳聖王經
貫道家世桂名坊一氣根幽朔羣英萃豫章比蒙青眼
待益見白眉良傳癖稱元凱文宗得子昂冠將峩獬廌
豺已避康莊大器遭斯運凡材信彼蒼哭親嵐瘴邑懷
友月蘿房病謝臺臣薦書煩驛使將暖餘牛背日寒遠
馬蹄霜野褐方山帽畦蔬德操桑策陳憐賈誼裾曳恥
鄒陽任性何孤僻傷時或慨慷圜丘虚墠壝太廟攝烝
嘗珥筆誰丹扆紆金盡玉堂海涵恩靡極衮補責宜償
十樣牋霞粲雙壺酒雪香珠璣新傑作龍虎古雄疆好
約重觴詠秦淮夜對牀
哭中書兵馬都指揮使邵維翰可大
有偉睢陽彦嘗歌北上行禮羅賓相邸板授倅山城
既察淮隂叛旋趨洛下營鳳池臨節鉞虎衞掌農兵
編戶牛千具圭田黍一成孔明興漢室管仲會齊盟
盛業期王輔良圖寫雜畊癸庚呼密邇戊已寄非輕
赤汗屯中饁鬓髦馬首纓春酺朱鷺翿霜獵皂鵰横
望眼空梅子剛腸厭蔓青坐談機孰失憂憤疾先嬰泣血
孤兒淚扶喪外弟情雲黃低畫翣雨黑暗丹旌越霸傷
吳沼秦雄駭趙坑荒凉嵩短氣嗚咽隴流聲誰料餘生
辱君為蚤死榮美詩樓舊倚高論座曾驚薦菊寒泉冽
懸芻古木清仙游費公院尚覽我題名
同工部觀員外飲餞治中第
山人籠席帽星使屏旌旄樂共鴛鴻序身殊犬馬勞輕
裝空薏苡大杓灧葡萄雪落蠻(一作鑾)刀鱠雲開碧海鼇
北頒書尺一南餉粟千艘傾蓋忘分手天清斗正高
遊簳山(有序)
簳山距華亭州六里土宜美箭故名横泖襟帶流石
參錯東向壁内一石斬斬中斷俗傳南有干山此則
干將試劍石云宋張頭陀雨華洞久塞玉竇泉殊寒
冽可味逢交謝逸人守真始獲盡觀山之秀藴其不
羣不附殆類古特立獨行之士卓卓物表者蓋九山
之宗庸衆固弗識也逸人自九世祖二十進士仲華
韜德此山至今詩書仁義之澤未艾又居民率多壽
耉詎非風氣淳厚所致耶逢既遺逸人北丘畊隠歌
復表出是山書置山僧德誠菴壁後有青烏者流過
焉庶逢之言有質也時至正甲辰仲春望同遊詠者
謝守真陸絅余寅釋德慧鄭里謝椿詩曰
地主多儒雅居僧亦不羣泖横孤嶂立野闊九山分石
裂蒼龍氣泉渟玉竇雲燕巢猶舊月(一作壁)馬鬛幾斜曛
久亂殊風景兹遊隔世氛天邊詩趣得谷口足音聞童
孺摳趨慣(詩趣得一作詩思起)朋儕倡詠勤桃花吹酒暖草色上
衣薰晝俯金銀界平(一作秤疑枰字)觀隴畆文芳隣行可接芰
製莫輕焚
簡夏嘉定
百里繞吳烟重過喜地偏深城遲閉戶細港倒回船暮
汐蟶開甲秋原木放棉民風返淳厚正賴使君賢
扁舟
扁舟何所好日夜不相離風雨情難測山河影暗移采
蘋游女慣載鶴去官宜一任無依著黃頭莫漫維
題日本奯大徹上人眇海軒
地極東三島天旋外九州羽車仙或到龍藏叟同遊赤
岸銀河合珠星璧月流高居任清淺不暇數添籌
題章叔敬詩藁(誌銘後附)
同舍生長往平居詩思閒疎星澹瓊樹高閣遶青山謝
吏楚氛下哭親吳苑間山人誌墓碣應解舊愁顔
君諱齊字叔敬姓章氏少喪母趙鄉貢進士子方陸
(闕)器其侍父文殊孝謹許妻以孫女長善詩尤好琴
有田膏腴有宅靜遠(一作邃)暄晨凉夕藥闌竹嶼俎膎
豆胰奉巵壽樂甚(一本無甚字)愉也至正十五年八月守
臣搆亂遂謝吏禄奉父隠淞上亂定歸踰年城復陷
時父外往齊草舍露行間道訪候兵後躡奔吳門且
物色諸昆季姪姓之流散者而父終不見乃哀毁致
疾七日呼子庠具紙筆書蓼莪詩首四句卒壽三十
七子一即庠也女一(一作女瑄)尚幼庠以鄉里梗隔姑葬
上海之奥原明年衷衰持徐嶧狀來拜請銘逢以齊
生同里學同舍于庠荐有師友之好因不辭銘曰始
焉同歸終焉分攜孝乖慈暌祇繫亂離死可以無悲
劉節婦(有序)
劉冀之衡水人年十二通古文孝經見小學書固請
讀之母不許一日聞諸兄誦至姆教婉娩聽從復請
于母曰此亦女子事遂通内外篇及笄適同郡曹泰
才五月紅巾陷河朔曹故大家避兵縣西聊城村賊
掩至大掠見劉居羣人中殊美持刃輒驅之劉曰吾
婦人知從夫而已豈從汝賊也賊冀其悦已乃出金
珠寘前以綺衣被劉劉手裂之賊擁上馬墮地者數
四賊怒繩其項繫馬後曳之劉以爪據地頭觸地石
流血罵賊死江西權衡吳興錢震並贊述其事逢詩
曰
芳氣飄蘭&KR0581;和音節珮琚遂聞兵死際不失禮防初野
白冰霜骨塵黃鳥獸墟滹沱血淨洗好過洛神居
紅紙帳奉朱知事太夫人(奉字下一本有送字)
溪藤百杵成桃浪縠紋生日氣虚暘谷霞光護赤城暖
添顔面益寒隔夢魂清正為高堂壽怡然快雪晴(一作正為)
(夫人壽高堂快雪晴)
簡察士安御史時過江隂物色太夫人壽藏之地
山龍到江盡使馬為親留草木黃催暮岩巒碧露秋虞
衡忻伏(闕)邇隂功自可求
送(闕)宿山中道院
一磬開來閣重岡亘璨山美人猿化去弔客鶴飛還蕨
菜藂生石梅花半掩關雨來氣清迥高枕夢俱閒
乙未八月避地前湖三首
兩地初讐殺全家屢死生守臣無大過雄長自相爭魑
魅闞當屋鵂鶹啼過城前湖落木外排難愧齊卿
借地安樵爨秋烟滿桂藂禍因貧賤少詩到亂離工有
妹音徽隔諸兒起卧同數畦烏口稻滿待熟天風
竹底秋光薄牆根朝日暄稍通鄰曲好深荷野人恩細
雨菰生米新霜芋長孫加餐向茅屋醒眼看乾坤
老夫
兵火餘旁舍天灾剰老夫復愁瀕草澤翻喜罷苛需白
髮心隨短青燈影自孤時清重賜帛能衣一絲無
十月六日見近地起白虹既烽烟亘東北望者謂
是州城未午聞城陷無錫華彦清人船適至遂行
冠帶迎寒旭茅簷見白虹非時乖氣異多暴歲華凶吳
水聯南鷁淮烽斷北鴻去鄉千百損(一作指)悲喜集私衷
陽山寇猖甚移刺元帥留不果遂入吳泊梅林一
首
舟泊梅林寺鐘清欲下霜無家重適國多累獨縈腸野
水相呼雁天衢直上狼貴游旄鉞擁何道致平康
自虎丘復還華氏舘二月六日無錫陷親隣幸全
一首
將校知何去親隣喜再生手停杯屢暖慮遠事堪驚世
歇虞薰曲雲連蜀斗城自慚非鄭子谷口只躬耕
密聞貢平江詭姓張平軒遁海上傷懷一首
聞道今張禄羈栖滄海村微吟在野兕暫托避風鶢積
雨吳天缺浮雲漢月昏伍符柄不與千古(一作石)貴休論
丙申八月紀事時自鄉里入吳還華舘遂卜隠鴻
山
寸舌解重圍長歌振短衣不成巢父去空似魯連歸蔡
港沙田薄黃山宰木稀伯鸞吾所幕梅李况魚肥
常州江隂再失無錫告警病中自鴻山將遷海上
一首
病就山中隠烽催海上舟連城新鬼哭深壁大臣羞赤
𤯝躔金火炎風汗馬牛遥占女兄弟先已下長洲
次婁門喜姊妹家屬並至遂同舟由巴城湖東下
不盡朋游義深鍾姊妹情小康烟異爨重亂月同行軹
井寒泉咽鍾離殺氣平謂言江海上桑稼待時清
淨土寺天鏡講主母蘇氏歿送葬不及挽之以詩
鄉里稱孀節家庭服姆儀兒脩黃蘖行身踐柏舟詩梧
露鳴眢井蘭風遶故椸南州送葬客漬酒獨來遲
哭鄉友承理文簡
性地敦天秩生涯託化居遇兵渾棄帑為友獨存書夜
枕長聞鶴朝羹忽厭魚傷懷濯纓下賦昔儗相如
濯纓軒名逢嘗為作賦
寄僧慧朗元白(有引)
至元二十五年冬丞相張士信重徵僧度牒錢僧苦
之時朗住持杭之天華寺因斷一臂說四句偈以獻
於是賴免者衆明年春有自赭石來者為求贈言且
云朗鄉之昆山人有道行乃寄詩曰(昆一作毘)
時宰徵錢急山僧斷臂歸寸心塵不昩全體月同輝赭
石高風振金城霸業非似聞寒壑底虎子尚號饑
哀公顯道憲史(有引)
顯道諱天有歸德之寧陵人至正辛巳以書經中河
南鄉試校靈(一作廬)州儒學正甲午辟淮西憲史明年
從分憲按蘄黃紅巾陷廬母妻女姪舉莫知所向乃
客授吳中既病學者於朱子四書有所未通著思問
錄四卷學者便焉張太尉凡兩聘擢並辭甲辰春有
自廬以母喪來告者顯道北望長號日夜痛心遂致
疾卒葬吳縣筆鎗橋(一作塢)子某甫六月於乎可哀也
已詩曰
壯日鄉書薦中年憲幕趨親容千里隔世亂一朝俱醴
酒醲辭楚蓴羹美厭吳私憐鵬臆對誰䘏鳳毛殊
日本進上人將還鄉國為錄予所註杜詩本義留
旬日贈以八句(首二句一作異域頻來往隨緣獨爾能)
重譯歸看母僧中獨爾能上方雲一鉢滄海月千燈雀
舳蒙衝艦龍函最上乘杜詩書法隠毋惜授諸藤(藤其國中)
(著姓)
寓隠鴻山承無錫張倅罷一境搜粟之擾既李司
徒命僚佐物色戰艦鄉鄰徐氏船在拘籍中予以
家船代之口號謝張及司徒僚佐
舊亂經重坎新僑感二天境無搜粟尉鄰有載家船勸
趙嗟夷甫宗周仰仲連鴻山爛白石容卧紫蘿烟
中吳採蓮巷重會前州牧(有引)
州牧西域人江隂達嚕噶齊也比任屬城破聽調無
錫軍中無錫亦破被繫九月予偶聞言于今左丞王
晟得釋焉且自具人船餼飲送其還牧德予以奴奴
于予為謝予辭不受至是重會徵詩詩曰
故侯囚楚日予客亂兵間片舌非圖報長鬚遂却還荒
烟深井臼大雪幾關山偶會愁長别吟鞍荷再攀
題余忠愍公所撰兩伍張氏阡表(有引)
張昆弟二人景星諱共辰景山諱竑並以儒學官累
遷景星霍丘主簿景山滁州判官天永仕淮省員外
郎謝病隠居教授(闕)止景山孫也
東淮海王國兩伍世儒家鸑鷟春聯瑞龍蛇歲起嗟天
文新日月阡表古烟霞賢後承餘慶辭官喜髩華
懷唐伯剛(有引)
伯剛名志大如臯人嘗為淮藩統兵無錫禆將擄巨
室甥女以予言徵還之
最憶吳興守當時義莫湮軍中歸擄婦堂上舍詩人野
飯彫胡滑山齋寶晉新文蘇美風韻想見霅苕賓(一作濱)
聞中書平章丁公死節其子伯堅嘗從予游
明公冠豸日獨客病蛇秋幸得為儒老承聞殉國休青
城無化鶴函谷斷歸牛惟有南俘鬼隂風西北羞(西一作面)
哀故淮省郎中海陵俞忠夫(有引)
忠夫諱齊賢本隂陽家者流張太尉開藩忠夫與有
功達實丞相奏除前職及太尉稱吳王累犯顔諫止
不聽且攀援淮省參政遂杜門謝病以卒
太尉稱王號郎中謝病軀孤猿霜月淚羣雁稻粱圖初
志宗周鼎餘生待蜀鏤全歸至正末足愧楚鉗徒
題余廷心參政為霍丘博古山尊師撰遇仙觀記
蓼西琳舘闢淮省大參銘地泄烟霞氣山潛木石靈荒
茅無盡白汗簡有餘青黃髮吳陵叟癯然鶴姓丁
邵彦文臺掾使吳藩承過旅次問所儗河清頌稿
欲歸呈大夫晉(一作普)公時予病不果錄姑詩以謝
一騎南臺使知予頌陸沈欲塵天子目少露野人心茅
屋秋從破雲山日向深裁詩謝高義所願紫團參(彦文善醫)
謝周侍御伯温書跋二十三年所擬河清頌
近者山人作新承侍御書分甘終草野辭敢達椒除晉
帖唐臨盡秦碑漢校餘時應對朝日光動壁中魚
題長春道院許玄逸所藏桂風子與朱貞一真人詩
後
仙人桂風子勇别上清君晞髮三神日巢松五老雲桃
椎今問訊奎閣舊論文(謂虞文靖)遊幔峰青疊蓬頭並鶴羣
(謂金尊師)
題朱翬遠鳳山丹房圖相子先所畫
子先中國士棋罷畫雲間(一作白雲間)黑榦蜿蜒水青分鸑
鷟山客捫蘿蔦入童採术芝還覽卷神為往鮮飈洒珮
環
送崔則明同僉之紹興總管
風氣通藩郡朝儀聳柏臺溪山當鏡入鼓角自天來凋
弊嗟多故承宣屬大才春明貴早省先雪剡梅開
題南翔寺僧瑰宗璞西房
重過梁朝寺詩僧失瘦權閉門雙樹月煮藥半牆烟流
落驚人語消搖出世緣自今可無憾名賴老夫傳
柯博士臨文湖州墨竹為頓悟寺堅席石上人題
官罷奎章閣竹臨文使君似將湘女淚痛洒鼎湖雲雉
扇梢堪把鸞笙葉忍聞山僧置岩塢佳氣若絪緼
贈董仲仁府判
府判身強健銀魚映故貂低頭居矮屋扶杖說中朝夜
鵲南枝冷春鴻北路遥好同商皓隠莫赴子房招
至正丙午三月廿八日自横泖遷居烏涇宋張驥
院故居有林塘竹石因扁堂曰儉德園曰最閒得
詩凡六首
卜宅賓賢里生涯始有涯憂緣常念亂貧為數移家徑
合交枝果簾當獨樹花池臺幾峰石相友卧烟霞
平生一丘壑今住小林泉樹古走藤蔓沙虚行竹鞭紅
蛛網石罅白燕下琴邊不有故山憶溪南買祭田
鄰曲敦新好園林恍昔遊衣冠時徑入棋槊夜忘收已
遂蓴羹興何煩杞國憂人生貴行樂兩髩颯先秋
池深雛鳳穴地浸小龍泓白石垂綸影蒼苔拄杖聲人
心常淡泊風物自虚清多却詩千首無由避隠名
丘園宜養病薄暮一徘徊倦蝶投烟草潛魚樂水苔尊
中天影落階上月明來家政傳兒子惟須藥籠材
無才甘在野多懶愜行園石露漙雲氣池風損水㾗艸
深眠雉子林静習鴉孫儗著幽居錄漁樵共討論
過廣浦林洪聰上人承示湖廣郎中余闕書撰
舊主濴河化城禪寺碑記淮西憲僉王士點篆
額為題左方
舒州余柱國百戰死酬君天地留元氣山林被慶雲世
無哀九辨吾及頌斯文僉憲俱陳跡爐香為一焚
奉題車玉峰先生世運錄後(有序)
車氏世居永嘉由唐末徙黃巖始盛大一家師友(一作)
(學)淵源實肇敬齋先生敬齋曾孫隘軒有五經論平
居錄隘軒孫是為玉峰諱若水字清臣賈似道再(一作)
(三)聘入史舘辭不受夙承父某春秋學復師杜清獻
公範清獻學于從父南湖公(諱曄字良仲)南湖學于朱子
玉峯嶷然諸先輩後所著述曰宇宙略紀曰世運錄
清獻嘗序之曰重證大學章句則魯齋王先生為沿
華論以實之曰得車君書言致知格物傳未嘗亡也
自知止而後有定以下合聽訟一章儼然為格物一
傳使朱子聞之當莞爾一笑云玉峰孫浚浚之子程咸
與予交因示世運錄讀之大有禆于通鑒綱目然未
板行于時慨嘆不足姑叙世系大略于在并頌以詩
曰
有宋車先德生成道學資義辭丞相聘經證大賢遺
泮水涵魚藻高岡老鳳枝再觀世運錄仰企不勝思
游漕湖遂過鵝蕩登梁鴻山北望感時懷歸二首
家寄寬閒野身逢大有年羣龍西北極斗酒水雲天二
老歸來晚狂奴故態賢殊悲鸚鵡賦重讀馬蹄篇
捨櫂舒高目鄉山落彀中因聞吳賜劍懶問楚亡弓殘
日羣鴉路危城一鶴籠何時復舊業牛女對疎桐
陳子章出示吳藩馬參政誄文因哭以詩(諱玉麟海陵人)
道義雙金重風神片璧輝榮親華皖簀迎客倒顛衣百
戰城頭破全軀地下歸論詩憶傾耳香閣漏聲微
掖還鄉
冢子還鄉籍予心獲少安亂離為客倦衰病過家難霜
月(闕)苦河冰獺影寒發春忻在望薦祖五辛盤
夢靳公信州利安(有後序諱仁)
昨夢過朱輪衣冠儼主賓清齋三月守厚德八鄉民山
鎮(一作鎖)薔薇洞天低杜宇津論心復道舊分首怳超塵
公由中書通事出長道州幕陞江西省檢校遷知諸
暨考最代浙相版授江隂尹三月復授理問其年徽
人迫江隂境舉家合仲季弟百餘口倉皇無依予為
覓舟挈避蘇既浙東帥觀孫復州城而公奉相檄撫
綏軍庶時東八鄉巨室細民多脇從者帥請加兵公
從子師于予又感予義因問八鄉故予曰民非樂亂
以失父母耳父母寄舊在公今公來不其子乎帥惟
公命其有不矜宥乎遂具語帥止之轉同知常州道
憫骼胔亟移文掩焉及任左丞和和奬公諳大體公
曰草文則布衣王某也逢因受左丞知尋辭歸公亦
退隠杭致仕信州總管卒平生清儉詳恕所至布善
政云
題宋丞相董公致仕誥後(有後序)
兵籌閒葛亮經術老韋賢正氣風霆恊清名斗嶽懸墓
無金下殉家有誥今傳載拜書遺蹟英靈儼在前
公嘗帥潭凡民居火例以軍救已則有賞軍往往俟
火烈覬徼厚賞一夕火公至立皂纛下令曰火到聚
星門先斬蘇統制軍遂力救以息壽七十九薨諡文
清葬當塗石城山元僧總統嘉木揚喇勒智發公墓一無
所殉嘉歎掩如初公配張累贈衞國夫人生叔度知
婺州生雋壽古田縣丞生祥發廕承務郎徙居松省
憲交薦辭或問故曰世禄宋忍他食耶生天麒天麒
生士方咸隠居教授士方會予朱生弦家既示誥且
語公逸事及家乘願有述予以公勛業筆諸史矣而
誥有云伊洛之書盛行獨以身而體蹈莘渭之事雖
遠常望古而慨慷孔明如秤之心居然服衆儀休拔
葵之操端可矯貧併摭附云
得兒掖書時戊申歲(是年為洪武元年)
客夢躬畊隴兒書報過家月明山怨鶴天黑道横蛇寶
氣空遺水春程不見花衰容愧耆舊猶語玉人車
李東陽謂此詩幾于悖謬亦各行其志也視迎降恐
後者畢竟何如
饒士程式以謙山長卒其友趙謨捐地葬之予哭
以詩
憶過桃花塢言隨伯雅深欲披弘演腹為納比干心世
守祠先禮時傾待客金龍江墓草碧還倚望鄉襟
憶朱芹湖(有序)
公諱顯忠字彦良如臯之芹湖人昆弟五同居協雍
公身長七尺負氣謹行太尉開藩掄公分帥曹涇三
考義兵長多素封家罔敢餌以利有孝女盜樵鹵毛
兵執獻既知為母病用市藥即慰釋之陳徐二偷(作憸)
人潛掠商貨杖而徙其鄉前進士楊維楨窶且老歲
周禄米他物稱是予嘗客隠吳下每過聽言論無倦
色及戍曹遣千戶史岳邏徼就饋問予再躬往餉焉
席上徐謂曰竊審子製作率節義事私錢四萬敬為壽
梓助予辭文不稱事公曰事非文不傳幸毋讓今節
義事盛行公之力半焉公今歿矣姑憶八句非簡公
也示不以恩于已而繫于辭云
樓櫓海天垂彫弓韔虎皮錦鮮清暑宴白馬上春旗人
感官刑弛塗歌盜跡移壽文錢四萬時往致予思
寄任子良府判兼簡元樸鎮撫伯温都事伯璋縣
丞
龍江羣玉樹曾不外葭莩抱病去年獨全生兩地俱巢
頻移社燕味弗改秋鱸擬過還鄉楫童孫從紫𥜗
夢左丞吕公仲實乙亥歲以浙憲僉按江隂予拜
識焉
漢盛登安國唐衰擯九齡人間猶望雨天上忽騎星故
郡曕風采端居接爽靈孤松倚喬嶽想像比柯青
贈瑪嚕教授(有序)
瑪嚕字兼善西域人元初祖哈扎爾仕江南遂家上虞
父額布勒津力資兼善學以禮經領至正壬寅鄉貢
浙省臣以北向道梗權授尹和靖書院山長既航海
赴會試後期不果禮部尚書李公尚絅特言之朝勅
授嘉興儒學教授及還會政屬淮閫屏居幽遐且十
餘年曲奉二親甚至今春訪予最閒園風雨花落離
索滿目觀其志尚孤卓殆忘世之洊變身之益貧也
乃酌之酒贈之詩云
顒昂西域士鄉薦十年前隴畆心中越山河枕上燕尊
同漂梗地門掃落花天慕殺柴桑老詩題甲子編
哭門生朱文禮(有序)
文禮字彦則徽州目齋公之曾孫也父道存長江隂
幕首延予西第禮於兄弟間風裁清邁言往往如老
成會紅巾亂舉家還上海居無何上海陷既苗帥復
地大掠祖妣縣君與母氏諸父季弟相枕兵死禮同
兄被擄得不葅醢以逃重見父于中吳而父復旅死
兄弟相弔人多念者不幸禮又短命死哀哉前是上
海巨姓有女許倩其弟弟歿欲遂倩禮重賂媒善說
之且遣家僮盛致儀物器玩禮一無動心並謝曰昔
者孔圉以姞繼妻太叔疾之弟唐太宗玄宗率納弟妃
斁倫遺臭莫甚焉禮奉教于君子稔矣奚忍為此議
乃寢嗚呼使禮生唐初時膺爵位建法令則凡在覆
燾之中其肯聽依末俗婚醮陷大有為之君于不義
乎翹楚秀苕風雨奄瘁天其為哉禮素性孝友多可
稱者予因錄其尤哭之詩云
春日果投車秋風茅捲廬不為獲雜行曾讀世遺書關
度鷄鳴早鄉還鶴唳餘黃泉二親見悲感謂何如
同前進士鐵公毅張林泉夜宿朱良佐梅雪齋
香動暮寒輕窗含月迥明寸心游太素萬物讓雙清半
樹苔偏濕中庭鶴不驚孤山剡溪興異代一時并
莫月鼎法師道行錄為海虞山致道觀周元初題
(有序)
法師吳興人宋莫公提刑之後也諱起炎字月鼎生
寶慶丙戌儀觀魁梧神情爽拔幼習舉子業嘗三試弗
利遂究心玄學放浪江湖間縱酒任狂往往作字類
霞僪雲佹靈異惚怳使人莫測其所為寶祐戊午秋
紹興旱馬守裕齋迎禱雨雨大㴻理宗三十五代觀
妙天師咸贈言有元至元戊子世皇徵如上京祈雪
騐輒止師陛陳曰天氣中和萬彙順暢不宜抑也上
悦賜上尊命典其教固辭歸吳癸巳冬微疾弟子王
繼華奉湯藥殊謹因輾曰明年正月二十六日非爾
所能療也至日浴更衣書辭世一章問繼華何時殮
曰棺衾已具端坐曰當俟五事備既逝夜三鼓天洶
洶雲風雷雨電俱時未驚蟄繼華愕然悟乃斂葬長
洲陳公鄉元世皇三十一年也始師抵青城山丈人
觀禮徐無極及聞建昌鄒(一作鄞)銕壁得王侍宸道妙
即往備僮役鄒病且革欲厚遣師泣以實告特授張
星一符訣自是行四十年如響影予惟師能雪夏雨
暵者其術也憤世托狂遠蹈之操則君子有取焉序
而詩曰
南北動君王風霆雨雪將金花牋寵錦紫柘盌封黃叔
世儒無效先天道大光何當閔焦涸隂殛幾桑羊
題元故參政張公畫像(有序)
公諱文虎字山雲江西參政瑄仲子也生而魁壘面
如滿月善左右射至元十三年賊横海侍瑄擊獲之
賊黨立季父背將緩縛覆害公覺拔刀斫賊踵仆一
軍震驚十五年南征遂以勞授忠顯校尉管軍總把
佩銀符明年征日本十九年宣力海道二十一年遷
武略將軍管軍千戶佩金符督餉輸京師丞相引見
上嘉歎公異吳産詔去帽手撫公顱曰真吾國臣二
十二年敗婺州揚老生二十四年鎮南王托歡征交
阯陞定武將軍文阯海船萬戶佩虎符轉粟從至松
柏灣遇賊逆戰擊敗之既暑疫王議罷兵以後躡懼
公屯巨艦于隘口約戰賊不能悟竟全師還二十五
年超懷遠大將軍慶元總管兼領海船萬戸佩三珠
虎符民庶乂安二十八年擢嘉議大夫行戶部尚書
海漕都漕運府事開便道有功二十九年拜中奉大
夫湖廣參政賜翎甲兜鍪弓矢刀劍將兵復征交阯
成宗即位徵還大德三年冬移京畿漕運使尋改浙
江參政五年領江淮財賦都總管七年家覆臨刑色
不變有白氣上干識者冤之公性尤孝友太夫人疾
侍藥不出戶限者三月與宋處士陳雲岩為布衣交敬
不少衰平章高霸都素壯公聞公死太息曰水無張
朱陸無劉二霸都則我亦死矣因哭喪明延祐二年
姪天麟護喪歸葬妻夫人高氏祝髮守志逢獲交公
從孫守中式瞻畫像既題以詩且為序勲行如左云
目電氣凌虹烏號左右弓家財金谷夢餉道鄼侯功畫
像高堂上皇圖落照中女孫守韋訓喬木耐飄風
朱秦仲僉樞趙仲德水軍婁江舟中夜宴席上二
首
大幕分開閫三邊罷枕戈春寒留水國天影落銀河年
少孫征虜威名馬伏波樓船恨淹泊清話及隂(一作夜如)何
澤腹解春冰方舟靜宴朋大魚跳白月馴鷺狎華燈漢
有鴻門會齊多狗盜能清風滿揮麈不計酒如澠
讀俞建德詩稿(有序附後)
白苧紛吳語芳蘭歇楚聲斯文天未喪諸老氣猶生烟
火孤村僻江山故國横誰甘草同腐杯酒汚脩名
公鎮名伯貞字崇德人登鄉貢進士第累遷建德路
建德縣尹卒其所遺詩稿凡百餘篇予盡讀之得文
學行義尤著者八人其一曰䃺峯曾(一作曹)先生江西
人負碩學當宋末屏居講授士多歸之有春秋凡例
大學演正藏于家其二曰顧辰伯嘉禾人為國子生
時淮荆多虞閫府檄屢辟卒隠德終其三曰忠惠蔡
公襄六世孫伯可師劉(一有後字)襲父廕官為郎既歸附
即不仕其四曰禮部尚書衞公上達五世孫謙號山
齋松江人明易元初忠武王版授温州路治中亦堅
辭其五曰徐成仲善詩建德巨族昆弟九人同井爨
歲饑輒捐廩賑之鄰火延燎若干戶伐山木代繕完
以居朝廷榜其門曰義門其六曰張彬之茅山人素
泊於利一毫不競里有兵難冐鋒刃救止焉其七曰
楊州蔡應祥事二親盡禮二親歿刻木肖像祀益謹
其八曰歙女張適同郡汪三桂甫五旬而汪蚤世張
誓守節孝奉舅姑嗣同姓子逢辰為後詔表其閭於
乎采詩觀風之政並廢久矣而職太史者又多缺遺
教弗復興俗益大壞間有才德節義或見於野史又
不必傳將來卒同澌滅草腐於乎天高地遠(一作還)瞻
望無及變遷離索吾誰與歸也
按先生黍離之感慷慨激昂往往見諸篇什而於忠
孝節烈大致尤三致意焉讀此序至末幅吾尤竦然
起敬
題費長文所藏徽廟暮雪寒鴉
寒烏立枯槎翮鎩深噤舌似顧夷門雲却帶燕山雪
梅(一作楊)東隠居士寄跡南山道院以其高志因美
二首
飽更世故勇投閒自補仙曹洞府班赤汗黃塵猛火下
翠瓜紅酒石林間
滿山怪石卧羊羣一水寒沙浸竹雲仙鶴似知新有主
天風零亂羽衣裠
題龔行可逃荒别後(有序)
丁未大祲殍殣蔽埜當斯時雖抱道之君子礪志之
丈夫靡有不困厄者若予里胡氏婦舉室危亡之際
情有可矜者因紀以詩曰妾身雪中竹雪虐竹自持
妾心水中石水流石不移自與郎合卺恩愛靡少衰
賓闕誓偕老豈料遭年饑山田無稆採土銼斷烟炊
索飯兒啼號垂白姑尫羸不見東家伯逆子獸獍為
不見西舍叔尸蟲潰牀帷地赤草木殫云胡弗思惟
五口相枕餓一口寧生離一口不生離五口死有期
孰若鬻妾身倉卒乃得資得資糴官米可救姑兒飢
董永尚自賣郭巨亦埋兒失節事極大疇昔已粗知
計出不獲已舍此將安之姑兒命苟活臧獲役何辭
姑健郎有恃兒長郎有依願郎篤慈孝天嘗相陳遺
錦鴛兩分飛各免肝腸悲妾有贖歸日鏡有重圓時
右逃荒别龔行可作也行可越人名轍有冷淡生
活詩一帙烏涇王處野藏之久逢一日與隣友王壽
櫟顧心月郭壽樗徐靜頤夏竒峰秀岩昆季過焉處
野延憩茂樹下偶出帙共覽之皆幽人逸士也後得
是詩紀胡氏婦予嘉歎曰行可庶仁者之存心也因
題二詩期與詩事並傳焉
困厄凶荒古有之詘身殉養婦堪悲將心若置良人腹
坤道乾綱兩不虧
奉粥黔敖絶後塵開倉汲黯愧今臣天王旰食朝元閣
不道佳人自鬻身
簡烏涇重陽道院儲無極鍊師
風落天高夜氣分神遊為謁紀星君酒材藥料凡三品
付與山人老卧雲
王處士袖四六啓謝製壽藏序銘因出示靜習稿
為題絶句(序銘後附)
露盥薔薇細細披朱弦疏越大音遺不同司馬論封禪
尚少柴桑儗祭辭
處士上海人名泳字季深姓王氏宋進士日輝之曾
孫元故鎮江儒學教授遷衡山主簿鏞之子也性愛
易自號靜習或問靜何習輒對曰習不由靜未會學
也先是衡山君卒遺命以庶弟奉其生母處士悉畀
舊田宅而所居地僅數弓廬十尺冬夏一裘葛日蔬
飯晏如也配沈丹徒尹烈孫女生一女適邑儒吳茱
一子上殤門生劉縜冠履昆季為置龍華之原營壽
藏處士角巾藜杖消搖青松間而歌曰蠶何物兮繭
是室兮吾其願畢兮抑亦二三子之力兮歌闋長嘯
而返謂沈曰吾死貧無以斂特汝得為黔婁妻不既
賢乎沈曰妾老尚績圖夫子暖老計妾不願賢如黔
婁之妻也聞者多之至是請予壽藏銘予以高朗令
終處士其庶幾哉銘曰生斯游死斯藏古賢達是方
雖晦也孔光
經楊節婦故居(有序)
龍華雨晴劉松屋老人同野步道經一故第曰楊節
婦家也丁丑夏彗星見天下童男女訛惑皆成配時
楊年十三贅張都水子裕十五生一女十七裕早世
楊誓守節今幾五十矣昔蘇文忠有林氏媪詩請繼
後響詩曰
日度虀鹽歲枲麻望中脩竹帶藂葭老人為說眉山叟
詩紀青裙笑紫花(一作紫笑)
十七孀居亂幾更隔溪聞得紡車聲却思臣妾書降表
不獨南朝謝道清
題張守中所藏祖父洎母陳夫人三器圖銘烏涇
楊士中詩後附
守道非難守器難圖銘復遣子孫看銅仙滴盡劉郎淚
一夜秋風折露盤
一目圖銘意也消孝承先世自前朝衣冠不似杯棬舊
誰在羹牆復見堯
仁廟曾稱孝順孫盤盂復保後來昆杜陵文熖輝星
斗枉記田家老瓦盆
李哥(有序)
哥灞州倡女年甫十二三母教之歌舞哥泣曰女
率有紅翳我獨為此乎母告以娼業不可廢哥曰
若此聽媪媪亦當從我好母陽許之自是不粉澤茹
葷所歌多仙曲道情有召者必詢客主姓名乃往人
亦預相戒無戲狎哥凝立座間酒行歌闋賜之酒不飲
灞州判官嘗忤哥逕還誓不與見孟津縣監賂哥母
夜抵舍哥懷利刃閉卧内罵監曰汝職風化首而狗
羯行不去血汚吾刃監慚去明日知州事者聞之歎
曰州有貞女不知吾失也吾次子明經舉秀才真若
配也以禮聘娶之未幾紅巾入寇夫婦被執以哥美
將殺其夫哥前抱夫項大呼曰吾斷不從汝求活寇
并殺之河南理幕沈昜云
蟬蜕汙塵配鳳難亂中同死義尤安灞津落盡垂楊葉
月魄清游奈薄寒
女長倡優解愛身士遭離亂合安貧艾蕭荆棘蘭參伍
畢竟幽香獨占春
題讀碑圖
銅臺花柳暖雲迷天塹雲山白浪齊若也孝娥碑果讀
終身無愧漢征西
寄題日本國飛梅(有引)
國相管北野者剛正有為庭有紅梅雅好之一日被
誣謫宰府未幾梅夜飛至北野卒死謫所國人立祠
梅側僧進得中云
瘴日雲霾不放歸精神解感禹梁飛水香霞艷渾無恙
瘦比纍臣帶減圍
陳生尚秋容軒中醉題芙蓉便面
露莖月朵玉河干莫作仙人掌上看三十三天秋似洗
通明前殿薄生寒
白塔行(有後引)
塔成始刺天塔壞漸平地一曲冬青花江山肅秋思
冬青花不堪折南風吹凉積香雪搖搖華蓋萬年枝
上有鳳巢下龍穴羊兒年犬兒月霹靂一聲天地裂
右雷門唐珏玉潛先生感雷震白塔而作也始宋諸
陵被總統楊璉真伽遷置故内鎮以白塔先生嘗與
尚書省架閣林景熙躬拾不盡遺骨别葬山中植冬
青為識既先生遇寒食則密祭之一夕夢黃袍者數
人率一嬰兒狀玉雪指示曰以此報掩埋之德先生
後得子因名珙今字温如豪于詩至正己亥予遊錢
唐會平章張士信壞塔甃城(人知恨楊璉真伽不知恨士信楊猶造塔張乃)
(忍壊塔耶)且聞松江僧慶講主道宣傳誦是詩宣幼從珙
學有請乃為賦白塔行并系前後事歸之宣云
先生極惋惜張楚公而不諱其弟之惡尤見公道
梧溪集卷四
