梧溪集卷七
元王逢撰
連理梅頌(有前後序)
逢謝病最閒園之十有七年上春海曙岩左藻德池
水陽梅大小榦四氣合理屬形色無間特然危立當
龍門浪石偶始見焉僉愕愕以為瑞越二月二日家
嫗告誕男孫乃仲子攝所生者是日長庚宿于奎柳
逢命躔酉分適符而梅也藂萼玉作花香豔景意動
映會洽宜乎觴而頌曰
猗歟梅瑞岩&KR0676;合衆榦返大朴理屬氣強兼弱先春蔓
根性孤彙感清影肱江韻皇英颶弗撓雪愈貞石丈盟
世澤涵嘉應毓隂德積裕慶續宗毋吝家惟睦猶實有
仁後其蕃熟也耶
逢頌梅已竊興憶故園菜亭南紫薇木連理尤特異
先嘉會君嘗慶宴里儒陳復雷軰于亭上時逢僅有
長嗣掖從在侍陳執觴起進予曰而大母徐(諱閏芳)
屬未有後視(一作祝)而伯父(諱忠)甫三歲襁負避亂兵
夜仆葑蕩數濱死有勸棄之者而大母輒涕咽良久
誶語曰既子而棄焉與殺同寧死生俱也卒脫于難
晚始得而父(諱惠)迨冠吏他郡月寄俸具鮭胰餘則
班諸族之貧者寒陰雪雨隣伍有不能舉火歲率濟
饘粥而大父潜昭翁元初卒相傳好延士數至靡怠
遇事謹敏宅心夷厚鄉稱長者而伯父至析㸑也而
父義甚同胞倍與産業而姑歸而蚤喪又躬為殯
埋盗盗其丘木則愬于官仍歲謁時祭之兩甥女還
往三十年䘏養如一日夫和氣致祥植物先應此豈
偶然哉座客咸韙之盡歡醉散其所言歷歷今不忘
於乎釣遊先跡愴墮夢境流滯餘喘行同朝露莫知
人世竟奚如也雖然天理不冺世澤或未艾幼孤(謂)
(諸外孫)壯寡(謂孟仲二女)乃復相尋於家事捐城跡
屏病(句)有司迫於起藥石伏枕荒寂間(時吏部敬依)
(起取)惟爾掖等上思繼夫志下見篤于行若孝若弟大
有實兹頌聲則王氏黃灣諸靈將不在他日佳子弟
(一作孫)是望是慰是年壬戌三月初度日書示掖攝拊
(係洪武十五年)
隠憂六章(時有司奉吏部符敬依令旨起取)
箕舌兮房耳交燭兮東鄙顧謝病兮四三胡謠諑兮迭
萋菲鵠高飛兮翼焉假蘭幽幽兮林下爛晨霞兮莫飡
潦秋清兮爰酌之斝
獸有越阹魚有䟦扈居巢處穴知謹風雨辛洊臨兮丁
載周以朝以夕兮五春十秋年老癃病兮勿遣有詔人
事噂沓兮紫芝藂桂聊夷猶
芡團團兮藜葉長鏡吾知兮眉如霜車爾華兮服爾章
素履諒旡咎兮貞也悔亡所未亡兮隠憂中腸
虞工不往兮招維旌魯有兩生兮沒齒無名古道悠兮
時事并疑莫稽兮拔茅征貞菊延年兮姑飡以露英
鷄鳴嘐兮蒼龍上蟠寉駕其朝兮竊謝病枕安須捷(楚)
(人以衣被垢弊為須捷)蕭蕭兮雲栖簷端於乎策良被
輕兮七子闕下白帽管寧兮亦容于野
牛山兮鴞林林充兮培深彼藪澤兮大獮禽於乎窮簷
短景兮身衰遐心
震琳
震琳震澤中洞庭樂石也
震遺琳八琅音䕫擊節猿應吟却西琥謝南金樂哉幽
深
超果寺祥麐棷師頂相贊(講師)
骨聳岩厓胸含冰雪具正法眼鼓廣長舌坐斷泖峯高
清孤絶將使一華五葉之傳三草二木之喻殊途而同
歸于轍者耶
數珠銘(有序)
瑪瑙數珠連瓔絡五事逢顯妣李氏諱靖真之手澤
也妣氏平居江隂時嘗諷心經暇舉是謂逢曰吾有
不可諱必納之窣堵中逢謹答曰唯命厥后倉卒去
兵難舊物多所失遺而珠&KR0770;存追惟音容之隔已三
十九年矣今年癸亥秋(洪武十六年)雲間會伏龍山唯菴
然禪師於松隠禪林築報恩塔落成用蔵其所書華
嚴大典乃以丹髹小盒置珠而附焉於乎妣氏念其
忘乎重銘諸石曰
唯心净基弗垢弗隳手澤塔是歸倘神龍護撝
真率軒銘(有序)
郕人士許思敬營别業於華亭縣庠之東偏嘗懲世
之狃儉失常肆奢致剭者夥矣乃慕温國司馬公之
真率也以名其軒而介合淝翟守仁氏徵余銘銘曰
肉不掩豆齊相嬰脫粟布被漢臣弘日食錢萬晉何曾
後賢真率世著稱簡素易直子其承
儉德堂陶爐蓋座二銘
維蓋覆爐猶天覆仁静翕太極動舒陽春涓塵海岱巨
細念均至治馨香風氣載淳
右蓋銘
后土其載磐石其固鼎位奠寧香是用籲何敢事天存
養無素願兹墊民環堵永措
右座銘
節石銘
石有節猶婦有烈孰謂之夫也志可奪乎
擊石一首癸亥冬作(有後序)
古垣黠鼠窺篝燈疎簾氄雀啄硯冰奉天殿旨聽野處
擊石為歌媪所稱孝姑周褚節彌厲插秧播榖蠻謳避
陳金寡得園種果䖝蟻餘生免湯火韓錢生長冨貴家
義不再醮繅綿花葉徐竹房日蔬食隻影縫紉屛塗餙
杜曾冰蘖善自持兒作僮傅身母儀清河山孀手摛藻事
母不欲煩兄嫂吾家髽女双練裙孟也枿牙蒙燹氛仲
也藥種躬培耘備嘗茶蓼亦厭聞君不見檿絲貝織勒
歲貢龐吠鷄鳴驚夜夢鬼車嚘嚘風雨送錦字啼痕忍
淹鳳畏途征嫠雛與共目冷青紅蜃交蝀嵐蛇霧螾腥
林洞笱莫棄遺名義重時哉坤貞何乃衆君不見天孫
左降雲擾鬗霜姝月姊相高寒西王宴饗瑶池干衝牙
觸璜鏘和鸞瓊真魚貫金桃蟠鳥使下上鋒劍翰於乎
漆室處女紆憂端猶有薄薄翠袖空谷幽居安
右擊石蓋傷歲景短迫男子多故婦女能勞而貞焉
後皆鋪連空房遠道之不失其守者或謂予老伏荒
遠無補于民生得錄數節義鬼亦足自見然尚有遺
者其一夏葉氏事姑盡孝敬翁病痿凡七載日滌簀
易席必親翁卒喪製為強宗所奪躬再備弗較至辭
色間終身不矜怨其一徐謝氏諱蠲素凝重當苖兵
燬掠謝從夫逃適苖遇驅辱之時里閈少艾被縶相
屬謝阻板橋遽厲聲曰橋有柱我儂趨擄可乎苗怒
殺之既而悔語衆曰彼烏涇之清濟也衆唶唶去於乎
元季不匡若葉謝者譬服古冠珮甘碎裂于食弱肉者
側此無他世教民彝未嘗一息絶滅也逢追書于詩
左
古懷
周秦廢兮民無為生逃而學老兮玄教浸興千載兮廬
社晉之瘁兮賢簉林下菊既穢兮蓮有芳荆軻詠託兮
古懷疇寫
石田研銘
石應兮文躔窪涵兮紫烟假吾道有年育材飯賢嘻世
斯田蘄于天
采芝辭(有後序)
維北土岡兮維時金商芝藂生兮色中央莖玉紫兮霓
白裳躬露采兮奉先聖王噫鷹擊兮草霜尚父邈兮斯
文祥
予自幼至壯詩夢頗多地荒存菊本人老發梅花紅
芳飛血盡黃蝶上衣來犬眠牛斗地鯤躍鳳皇池乾
坤人鮓甕歲月鬼門關雪落蘋花盡靑浮山影來簾
卷東風燕子還天清月浸淡梨花最後得艸霜鷹始
擊之句今年丁夘垂七十矣八月二日己酉園北
小山濯風所見芝藂茁草間因發笑曰静觀世間何
者非夢耶遂作是辭漫紀如此(丁卯洪武二十年)
瓢湖月夜舟中短歌
鷖如舟兮舟如鷖我不知乘風兮風乘我為澱飛爽兮
瓢揚漪星月倒兮相迎隨降泬寥兮金節舞空明兮文
螭澹遊忘歸兮神昇天借嗟白日塵一冥兮曾孰知有
清夜
壙銘(有引)
戊辰元旦書時壽七十最閒園丁王逄門生周畿刻
驪駒山(園北小山)儀鸞水(所居張涇)首西正丘有斐士
詩旌忠孝節義鬼幣交將相公侯禮擕家辟地兩辰巳
布衣蔬盤善修已草木禽魚知姓氏昨惺惺今起起無
強近親鮮昆弟有芹薦者二三子
美瞿彦德(有序)
彦德名懿元故兩浙運使霆發之從曾孫也幼孤事
叔猶父同居三十年一旦以非罪在徙中懿泣愬于
官曰罪合坐懿叔無與官義而聽之及事白歸叔已
病殁懿延師勖教其子里士鍾景元謂予曰運使公
之子時習仕至潯州路總管妻張氏鍾氏前後並事
母姑葉夫人盡孝敬懿於家門無忝矣乞歌詩美之
詩曰
海邦甲第連雲起時異禁殊多外徙瞿家叔氏勢蒼黃
姪動中心不能已廬殫地竭籍送官毅然代叔人具歡
鵲烏罷遶星月夜鴛鴦䨇渡江淮寒望中溝填或野露
䧺風獨轉金鷄樹凉天移席竹林遊曉漏整鞍茅店渡
叔氏云亡弔影孤躬親致禮師訓謨行看長大率相保
先為歌詩歌道途
吴仲圭山水為李源復題(李諱汧)
我生未了烟霞債見水見山心所快兵戈澒洞十年餘
真水真山不如畫梅花道人吳仲圭斯畫乃出胸中竒
無聲詩託有聲寫汧也笑謂非公誰沙洲吐吞石齟齬
三脊仙茅雜香杜錦繡天開靈鷲雲笙竽籟過蒼龍雨
一杖商翁自外歸方舟漁郎若相語葛藟古木苔蘚皴
形若槁立腠理春屠蘇略彴密映帶老我顧作漁商鄰
漁或釣周商避秦
趙文敏所畫唐人馬楊銕厓魯道原二提學詩後
為桃樹浦王叔潤題
肉騣花驄真權竒彷彿出浴西瑶池細看元是勅賜太
卿者鄧公奪取少陵哀賦詩黝雲湧身霜四蹄一目冀
北空駃騱全神勃王房駟黯雙耳尖卓昆侖低奚官玉
面如滿月(闕)
次韻信道元長老菱溪草堂見寄之作(有後序)
石橋方廣苔蘚生中有萬歲之紫藤雲深幽磬響或作
溪面落花香欲凝下方豐蔀金碧氣老禪跏趺蒼翠層
天柱家山甚峻爽杖錫讓爾先攀登
道元少與茅山道士張伯雨前進士會稽楊廉夫齊
名嘗有西湖竹枝詞云湖西日脚欲沒山湖東新月
牙梳彎南北兩峯船裏看却比阿儂䨇髻鬟至今為
絶唱或者病其浮薄廉夫謂曰金沙灘頭菩薩亦隨
世作戲耳或乃釋焉誠演二公與道元同字皆博學
負重名而道元戾契度世僅住小山林而已今年八
十餘託友生錢岐以詩見寄且囑曰幸致敬席帽翁
予不久天柱家山去也於乎台雁山天柱豈特道元
龕在耶
丁卯冬季即事
庭樹禽翻鷄唱初缿筩錢罄老饕厨冰壺不忝元脩菜
箬葉何慙丙穴魚一線漫長迷五色寸隂真足助三餘
暖隨水霧元春發寒併冰山與歲除
立夏日書
孟夏四月朔薰風當午時諸陽老益壯一氣轉何遲錦
帶花裊裊黃精實纍纍青隂覆盤石無意坐彈棋
病中述懷
終老甘農圃烟蔬帶豆田無官天曲宥有住世旁緣暖
趁茅茨日寒知竹栢年私懷復何慊吾道不無傳
夀亭成
罍盎浮春釀親朋慶夀亭麻衰萬石長襪帽小城丁易
卦懲同吝騷詞詫獨醒三郎市諸藥魚菜附歸舲
題管夫人畫蘭
趙管才高柳絮風水晶宫衷寫幽藂秋來紉作夫君佩
笑殺迴文漫自工
題二喬圖
並看兵書白象牀半生鴛被拆寒霜英䧺自伐蛾眉斧
不寤齊王聘采桑
題寗戚叩角圖
南山石爛短衣單叩角歌興夜未闌一出客卿成底事
莫將堯舜料齊桓
謁陳烈士廟墓(有後序)
夙負聪明號聖童野狐西闞白干虹颺言佳室青烏子
效順長江赤鯉(一作鯶)公香案山朝雲泱欝翠茵沙枕樹
蘢䓗饁夫釋耒談遺事餉吏連艘酹快風祀典寵輝荒
寂表靈休昭降混茫中蘋蘩為寓維桑敬生氣英英月
在空
予謝病自上海還省江隂先隴道謁夏港陳烈士諱
忠廟墓因憶幼侍大母徐氏傍嘗聞說烈士産杭宋
末神采煥異羈貫當盛暑躬送壺飱于力田者隔溝
潦輙騰擲畀之若有神助壺未始傾覆及叩妖祥類
多中由是合境稱為聖童迨笠墩寺黨弗靖守將莫
知禦備乃問諸烈士首對曰化機不可泄既不獲辭
復曰某日某時必矙城廂校率兵如期以待亭午浸
懈散而寇果至縦焚掠去守將無以籍口竟誣烈士
殺之時白氣上干頃而雨父老謂天雪涕云姊夫俞
善善曰烈士葬後有陰陽者流相墓位向當出土祇
與侯封等其先蓋業漁同漁者網得一金赤鯉殊長
大鬛尾奮掉目瞠然光射其先驚悟放之江是夕夢
神孺告曰吾龍王第四子也誤麗之網賴公活焉公
之孫姓將必陰祐于民社于洋溟者今烈士感通猶
影響而比南餉舶安輸逾百稔田叟㕓氓及四方販
丁庸夫争相奉香幣致牲醴籲禳恐少怠夢誠應耶
夫幽明二支一本也烈士誕鍾炳靈生髮甫燥遽不
幸死非罪而英爽凛卓弭災捍患且久兹膺褒命自
天廟食世世視彼烽塵間起萑澤魚肉鄉子弟妻女
者不翅數十恧汙于九泉也己予忝生同里懼冺遺
跡於清暑暇謹繕錄前後所聞于詩左庶俟來者于
寳氏參考焉善善名思齊予梧溪王逢
過徐氏寬閒軒居(及諸門生聯句附)
百畝寬閒野三間低小簷平生遵儉德中歲謝勞謙藥
火蒸雲灶茶香出午簾泥塗盛車轍不是學陶潜
園林聞獨樂逢几杖喜同操餉道疲牛馬(名闕)柴車載
糗醪詩催時雨足(名闕)賢聚德星高一水圑精舍(名闕)餘寒
戀敝袍少陵糧芋栗(名闕)仲蔚徑蓬蒿鷄對清談暇(名闕)
魚忘赤尾勞香泥融燕寢(名闕)新盎響蠶繅交篤雲霄
義(名闕)籩兼沼沚毛張儀徒事客(名闕)郭觧漫矜豪安得
扶衰憊相隣遂晦韜(逢)
周芙哀辭(有序)
六磊周芙本細家息孔胥妻也孔素無鄉曲譽乙丑
冬舟過塘上鄉人偽邀飲醉&KR1025;舟以民害愬于朝孔
自度不免密書與妻蚤尋仙遊庶絶軍配族黨難諭
之其妻覘得故神色不亂言笑如平常且備盛酒饌
延親隣是夕素服雉經死時年二十九孔聞之曰予
伏誅梟木無遺憾矣周(一作園)西媪張氏云
潢潦奔流合東南淑氣鍾憐生俱薄陋就死獨從容道
殣懷金璧閨情采菲葑親隣競嘉嘆不復佐嘗饔
張貞哀辭(有序)
予門生張敘女諱貞嫁海縣周曹以復入公門刺而
瘐死先是貞在徙籍惧配軍投秦淮卒及周屍過其
所貞湧浮水面神色踰五日不變認者曰此吕學諭
甥張訓導女也殉夫蔵聚寳坑舅姑能無念乎予哀
之曰
堂上嚴君海縣儒素聞出嫁義從夫佳人命薄非今日
那得將心報舅姑
梧溪集卷七
