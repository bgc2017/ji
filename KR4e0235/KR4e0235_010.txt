幔亭集卷十
明徐熥撰
五言排律
登玉皇閣
傑閣開靈境瑶壇接太空層甍青嶂裡飛檻白雲中海
上蓬萊島人間太乙宫六鰲峰逶邐五虎勢巃嵸漸與
塵寰隔還於帝座通天都低日月地軸隘華嵩遠眺龍
臺古迴看雉堞雄階生瑶草綠鑪伏大丹紅妙訣傳金
母高旛捧玉童驂鸞逢子晉騎鹿揖韓終自識玄關妙
因知道教崇九仙遺蹟在何必訪崆峒
初夏集王氏南園
南園開勝地結伴共盤桓曲徑依精舍疎鐘出戒壇山
光低古堞樹色隠層巒弱柳垂青沼名花映畫欄浮屠
高七級懸磴折干盤帆影雲中細蟬聲雨後殘侵衣松
露濕夾座竹隂寒鈴鐸憑虚聽川原入望看明霞散林
際初月掛簷端嘯咏情方洽酣歌夜未闌此中足幽賞
長願接清歡
游方廣巖登絶頂二十四韻
方廣華嚴地神州一洞天寺藏青嶂裡路遶白雲邊氣
候晴兼雨峰巒斷復連樹枝多臃腫蘿磴自盤旋猿嘯
聽經石龍生洗鉢泉水簾終古瀉鐘乳半空懸境出塵
寰外巖開混沌前金身餘五百世界度三干淨室隣飛
瀑沙彌種石田空門灰幾劫削壁字何年谷有羚羊險
山從鳥道緣地偏堪避世境寂可安禪貝葉飄香界曇
花落法筵桑門同客饌石榻伴僧眠已得澄心訣渾忘
俗累牽探竒情未已躋險興翩然披莽尋支徑捫蘿到
上巔畏途尤&KR1005;嶫側足更迍邅彳亍聲俱喘蹣跚膝在
肩聳身摩斗柄迴睇盼雲烟遠水看如帶重岡小似拳
祗疑天闕近還聽谷聲傳客有玄暉趣僧如支遁賢從
兹尋覺路長此奉金仙
登石竹山
一徑費攀躋羣峰覺盡低千層環碧嶂百級掛丹梯嶺
峻天疑近林深路轉迷空中飛鳥絶樹杪亂猿啼跳浪
山魈避盤旋羽客栖解衣穿草莽揮手抉虹霓歲久碑
無字丹成竈有泥書符尋篆籙煉藥乞刀圭吟眺情俱
適徘徊日漸西扶笻下山去月色印前谿
登萬歲塔
寶塔凌霄迥登攀俯九垓山河天際遶樓閣日邊開旛
影依簷落鈴聲拂檻來馬江波浩渺雉堞勢縈迴隔嶺
留殘照遥空度晩雷炊烟生下土禪誦出香臺僧自山
腰住人從樹杪回迷川今日渡劫火往年灰上界疎鐘
動孤城斷角催幾思題偈别古壁半蒼苔
游榴花洞
逶邐羣峰隠紆迴一徑偏空山殘照裡古路斷雲邊入
壑疑無地穿林覺有天鹿眠松下塢禽噪竹間泉芝草
緣岡秀榴花滿洞然莓苔寒細雨桑柘隔孤烟但見山
川舊誰知陵谷遷人皆迷漢姓居是避秦年不記來時
路因拚世上緣遲迴未忍去或恐過神仙
己丑除夕志喜
一歲盡今夕悲欣異去年梅花送殘臘蓮炬吐芳烟淑
氣回蓂莢條風度管絃老親懽膝下穉子戲燈前栢酒
山妻進辛盤諸弟傳天倫有真樂喜極不能眠
箕踞軒贈郭聖僕
大隠不違親幽居少四隣跏趺依古佛箕踞對時人習
懶成迂癖長齋了夙因形骸耽句瘦囊槖積書貧薜荔
裁竒服耕桑作外臣柴門多紫氣木榻絶紅塵誼以枌
榆篤交於草莽真愧予貪問字忘却往來頻
瓦棺寺看月同吳翁晉梅季豹郭聖僕志若真
全二上人分得圓字
問偈過諸天松間片月懸光分三世火影滅半林烟雲
駛看疑運霜明望更鮮玉繩低下土金鏡照迷川悟景
應知幻標枝可喻禪籟兼心共寂輪與果俱圓散彩高
旛外生輝斷磬邊曉鐘催漸落長夜竟忘眠
苕溪逢謝長史姊丈携家適至賦此志喜且以
為别
不謂飄零客能逢骨肉親乍同燈下語猶訝夢中身意
緒兼悲喜關河各苦辛音初聞里閈事但話鄉隣細問
兒童長空憐弟妹貧艱危前路甚消息故園真雖得懽
携樂其如别淚新明朝又分手兩地共傷神
四月晦日邀屠田叔錢叔達陳彦宗陳汝翔王
玉生陳惟秦陳幼孺王粹夫陳正夫曹能始
林子真興公弟西湖觀競渡分得寒字
高閣俯澄瀾湖光入座看遥空簫管咽夾水綺羅寒笑
語連天沸呼聲動地懽揚旌過曲浦撾鼓下驚湍翠袖
飄文檝紅標颭畫欄卧波蒼甲偃迴棹玉鱗蟠共聽菱
歌度渾忘蓂葉殘土風爭不禁禮法醉猶寬藉草情偏
洽迷花興未闌日斜遊騎散墜珥滿江干
送李德威先生之樵川尋珠上人
何以度晨昏蕭然四壁存緇衣憐舊主白髮傍空門業
淨依菩薩家貧任子孫餘生抛不顧老淚滴無痕世事
空花過愁心落葉繁願將香積供千里勸加餐
怨歌行
恨極蛾眉蹙情多鴈素沉銀燈孤照影錦薦獨傷心粉
褪雙顴玉黃銷半臂金解衣香氣冷攬鏡淚痕深蛩韻
鳴殘杼蛛絲網斷琴羅帷明月鑒珠被曉霜侵願託巫
山夢為君長抱衾
送屠田叔之官沅陵五十韻
爵服諸侯列聲華一代先英靈鍾岳秀詞藻動星躔入
幕參軍事含香侍御筵符分京兆貴禮典太常虔𣙜税
淮陽郡司鹺瘴海邊炎天舟載雪斥鹵竈生烟大隠官
如水閒曹吏是仙交遊盟草澤嘯咏狎林泉白屋身能
下緇衣好獨偏掄才忘牝牡為政薄鷹鸇豈以官情累
都將世味捐文章時倡和杯斝定留連車騎諳閭巷干
旄耀市㕓後生投刺滿多士過門闐不輟分題會寧辭
倒屣延素心尤愷悌名理太淵玄董子帷常下江郎筆
更鮮形骸容放浪禮數畏拘攣結社裁詩律鐫書割俸
錢考工存舊記情采著新編屈些增吳疏毛詩補鄭箋
荔枝詞膾炙海錯譜流傳經施莊嚴寺僧皈大乘禪寄
詩懷五岳留偈榜諸天樂府精宫羽謳吟叶管弦兩童
供墨妙十吏捧丹鉛交誼町畦絶談鋒壁壘堅畫圖摹
往哲俎豆祀高賢古道纔能爾今人詎有焉使君真嶽
嶽公子果翩翩閩部方推重辰州急轉遷悲風寒凛凛
遠道思綿綿共欵襟期隔還勞夢寐牽雙旌萬里去五
馬一城專問俗朱輪駕行春錦綬懸家元饒竹箭庭只
掛蒲鞭眷顧恩三錫勲階禄二千辰砂蒐古洞酉室檢
殘篇沅水遥通沔峒溪近接滇鷓鴣聞竹浦雞犬覓桃
川刀劍民爭賣襜帷帝許褰邏燈嚴夜堞耨火勸春田
閩楚程難縮關山阻可憐傷離當此日投分已三年邈
矣思良晤凄其念後緣歌聲宣欎欎書札訂惓惓往復
虚青簡賡酬散白蓮感知心獨耿惜别淚空漣眠食須
珍重功名合勉旃停驂頻悵望何地再周旋
仲冬十八日同王玉生陳伯孺幼孺興公弟送
屠田叔使君自芋江登舟至囦關時積雨初
收川原競爽促膝繙書扣舷覓句香繞筆牀
烟籠茶鼎情景清絶偶憶少陵野航恰受兩
三人之句因令玉生繪圖共拆杜句為韻各
賦一體以紀勝遊余拈得三字
擊汰芋江上前峰日半含山容晴亘翠水色淨拖藍帆
飽行偏駛舲虚坐正堪榜歌喧浦口漁唱隠溪南鸛鶴
追殘照牛羊下夕嵐石棱衝浪瘦楓葉醉霜酣沈水香
烟細烹泉茗汁甘雲霞諸子共丘壑衆情耽名理交參
伍新詩改再三風波童穉狎港路長年諳身入圖中景
人為物外談浣衣臨曲渚洗硯覓深潭清福閒能受玄
言靜可探杜陵詩句好此境果無慙
贈歌姬愛卿十二韻
綺席開華館傾城得愛姬苑花輸靚臉宫柳學柔肢薄
鬢瓊釵耀單衫寳帶垂嬌喉歌自囀長袖舞偏宜纖月
横蛾翠輕風馥口脂背燈偷賣眼臨鏡故顰眉性慧藏
&KR0848;巧情多度曲遲明璫斜粉頸銀鈿約冰肌舊恨啼難
訴新官對可悲暗調通繾綣微拒掩猜疑意洽重逢日
魂銷欲别時流蘇空百結未足表相思
賦得團扇承落花
飛花霞並爛紈扇月同團素影留芳怨餘香戀合歡嬌
疑障笑比朱訝掩唇看有意迎風易無聲到地難臙脂
紛點鏡錦繡剪堆盤魂向輕羅散春從薄面殘班姬方
歛恨閨思况將闌
趙仁甫先生以卭竹杖見惠賦此荅謝
種本傳西域曾聞貢漢宫一枝非嶰谷萬里出蠶叢曳
去穿雲際携來到水窮節應虚綠土頭可掛青銅莊叟
逍遥外盧敖汗漫中未嘗臨俗客偶爾借鄰翁採藥兼
瓢往挑經與錫同靜緣幽徑曲詩興野橋東共步添良
友扶顛當小童長房吾自媿君已似壺公
幔亭集卷十
