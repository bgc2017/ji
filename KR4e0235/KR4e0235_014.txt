幔亭集卷十四
明徐熥撰
七言絶句
閩中元夕曲
滿城簫鼓沸春風爆竹聲喧鳳蠟融三十萬家齊上彩
一時燈影照天紅
家家同結過街棚夾路花燈列火城來往香車渾似晝
不知身在月中行
閩山廟裡賽靈神水陸珍羞滿案陳最愛鮮紅盤上果
荔枝如錦色猶新
珠璣高噴火龍紅滿架銀花一線通忽到半空聞霹靂
灞陵橋斷紫烟中
紫騮嘶向月明間漏盡銅龍尚未還何處鳳笙聲嫋嫋
松棚高結舞鰲山
烽烟久息海無波紫陌紅樓樂事多燈下數聲郎子鼓
兒童爭唱八仙歌
花箋五色製燈聯榜向街頭境社前緩步廵簷看一過
就中都說太平年
無數紅妝去復回竹林仙境起香埃低聲偷向神前祝
願早熊羆入夢來
朱門處處月光流金鼓喧天夜不休堂下裝成獅子吼
一雙爭戲綵絲毬
妖姬三五珮闌珊踏碎香塵月影寒忽聽流星天上起
共停蓮步轉頭看
彤襜高揭露妖嬌月色燈光映翠翹年少路傍虚送目
良家女伴轉三橋
風流公子正髫年腰帶千文萬歷錢浪買梨花三百朵
一時光照鼓樓前
誰家白晳少年郎蜀錦吳綾别樣妝半醉半醒騎馬過
最堪魂斷是龍陽
市上新燈巧樣張玻璃一片白於霜夜長滿注瓶中水
幾隊游魚逐火光
流蘇綃帕綴雙懸百對華燈火樹燃五帝行宫初出境
家家香火送神錢
慶城燈燭夜輝煌照見豐碑字幾行此是先朝湯沐邑
年年歌舞祭閩王
前代繁華說福州滿城蘭若掛燈毬于今一盞長明火
勝事銷沉幾百秋
月影遲遲蠟炬銷殘燈同約大家饒從今處處成遺俗
飽看燈光十二宵
西湖十景竹枝詞
六橋烟棹
柳外春烟午未消烟深何處認郎橈小鬟不用頻相問
已約桃花第五橋
三竺晩霞
霞光片片映香臺花下紅妝笑靨開預卜明朝天色好
願郎遊騎得重來
九里松風
虬龍千尺翠烟凝九里濤聲浪幾層油壁青驄堤上過
同心猶記結西陵
孤山梅月
梅花十畝映湖塘歴亂幽魂處處香淡月一輪疎影見
青銅鏡裡壽陽妝
桃溪花雨
桃溪春色武陵同落盡殘英陣陣風暗出袖中花一片
問郎何似夜來紅
石屋晴雲
石屋雲開淡復濃青山微露半芙蓉一時游女紅妝濕
身在高唐第幾峰
綵鷁紅妝
湖心歌管遏春雲水底榴花六幅裙轉過蘇堤歡不見
停橈齊上岳王墳
錦塘春柳
三月尋春到錦塘青青垂柳一絲長折來戲作同心結
不是同心不贈郎
龍泓潄玉
驪珠不動小龍眠井水無波玉鏡鮮携手與郎同一照
忽驚花發並頭蓮
鷲嶺觀曦
啼罷天雞曙色微鷲峰高處見朝暉傍人不用歌行露
夜與郎遊尚未歸
山居雜興
雨後空山剝啄無滿階苔色繡氍毹開門忽訝新痕破
知是雙雙過鶴雛
呼童洗硯寫黃庭手自摩挲舊日銘漸露滿池鸜鵒眼
猶餘殘繡上金星
桐陰如蓋午風凉沉水香消白晝長觸手殘編隨意看
一時書卷亂堆牀
幾年心與世緣疎獨有雕蟲癖未除賦就一篇詩得意
人來喜向扇頭書
為躭禪悦久皈依飯貯山瓢施鳥饑總是道人機事息
近前飲啄不驚飛
林深無數鳥爭啼獨立花間自品題畢竟流鶯聲第一
畫樓東畔柳陰西
雲邊松影挂斜陽上下禽聲到竹牀半醉半醒開斗帳
微風吹送玉蘭香
閉却重門竹影疎日長閒疊架頭書放生不守空王戒
故蹴方鞋殺蠧魚
萬竿新竹傍簷牙八面青山一帶遮斬却當門三四箇
隔雲峯影露蓮花
一夜霜風葉滿庭黃花三徑盡飄零山房不放秋光去
猶折殘枝插膽瓶
新裁斗帳白生綃百種竒花五色描鳳蠟低懸通夜照
有人雙度可憐宵
金爐殘火宿沉擅萬綠陰中擁合歡啼鳥一聲秋夢覺
侍兒剛進小龍團
美人蕉下立紅裙磨得玄精滿硯雲按寫江南桃葉曲
指尖香粉印羅紋
小詞閒製曼聲歌寫出春閨幽恨多懶把九宫翻别譜
花間占得憶秦娥
碧紗窗冷晝常關丘壑移來枕簟間几上石屏嵐翠滴
分明一片點蒼山
何事柴門午未開落花依舊滿蒼苔只緣欲了分題債
暫禁山童報客來
游武夷發白龍江
荷衣草屫竹笻輕路入丹山謁上清不是離家無别恨
出門先斷世間情
五雲遥望赤松家八月同乘碧漢槎自有仙童親接引
不須沿路問胡麻
塵世蹉跎三十春欲將雲水了閒身清溪無數船來往
能去尋仙有幾人
參駕雲中白鹿車萬年宫裡薦乾魚江頭有客來相送
不唱離歌唱步虚
陳振狂擬遊武夷舟次囦溪興盡而返戲嘲
自是青山欠夙因且將蹤跡寄紅塵幔亭指日重開宴
遍問曾孫少一人
尋仙元不屬凢身空負桃花洞裡春豈是漁郎多别恨
玄都只待有緣人
咫尺仙凢路遂分悲君猶自戀人羣待予九轉丹成後
未度他人首度君
何事塵心未肯灰尋真中路忽辭回思君不奏賓雲曲
只唱人間曲可哀
過劍津
神物飛騰自有靈至今風雨帶餘腥道人欲喚龍魂醒
再合雌雄鑄七星
村中晚步
數家茅屋小溪東衰草寒烟夕照中門掩千峰山犬吠
一籬秋色豆花紅
青山廻合抱清溪村徑陰陰鳥自啼落盡疎林秋色晚
水流楓葉過橋西
懷仙館
九曲溪流枕上聽白雲遮斷數峰青金雞呌罷山天曉
鶴在松間夢未醒
懷仙館憶汝翔熙工伯孺因覓伯孺所畫烟雨
圖不得
此地曾聞控鶴來三人同禮七星臺一溪烟雨知何處
滿壁丹青翳綠苔
聽劉隠虚道人談玄
指揮如意坐雲根總是清虚世外言談到繽紛花似雨
曾無一語及傍門
贈羽士
絶壑凌空鳥道懸竹房松火亂秋烟道人不問丹梯險
禁步青山二十年
竹杖遊方幾化龍知君雲水本無蹤今朝長揖下山去
他日相尋何處峰
小桃源呈吳元瀚陳惟秦江仲魚
山轉溪廻一徑斜半栽桑柘半桃花何年共結茅茨隠
添得人烟三兩家
武夷十咏
玉女峰
五色苔花當繡襦朝雲暮雨鎖模糊清溪照出蛾眉影
錯認湖中大小姑
架壑船
壑裡藏舟經幾春溪頭何用嘆迷津世人自愛風波險
豈是神仙不渡人
仙掌峰
頂門開處即玄關白日青天去不還多少幻形俱脱化
獨留仙掌在人間
換骨巖
可憐人世似蜉蝣誰識真還借假脩不學換心求換骨
青山依舊葬骷髏
大王峯
危峰蒼翠插雲中爐裡丹砂色尚紅此地大王曾羽化
至今猶自起雄風
徐仙巖
碧嶂千尋骨一函當年曾此脱塵凢重來忽記前身果
笑指飛昇舊日巖
金雞洞
紅塵容易使人迷流水無情日又西大夢紛紛誰自覺
空勞仙洞報金雞
幔亭峰
一曲賓雲酒一巵共乘鸞鶴醉歸遲至今五色霞千片
猶似當年結彩時
投龍洞
空有輝煌玉簡書莫疑雲氣不重嘘神龍本是飛騰物
肯向千年洞裡居
虹橋板
一從仙樂散丹霄千載長虹亘未消待得丹成生羽翼
手攀日月過虹橋
游仙曲
萬里遥天片月明玉皇開宴會蓬瀛瓊漿飲盡歸玄府
鶴背瑶笙四五聲
形容如鶴蜕如蟬一夕凌虚去杳然隔斷紅塵三萬里
閬風吹上大羅天
蘂珠宫殿玉宸君身上霞衣五色文不用驂鸞過碧海
鳳簫聲裡駕紅雲
雲裡騎龍訪列仙羽衣霞佩去翩躚不知一枕邯郸夢
遊徧神州幾洞天
踏碎烟霞謁帝鄉空中鸞鶴自廻翔腰間帶有降魔劍
一道精光燭混茫
偶别玄都玉笥班却藏名姓到人間須臾跳入壺中去
白日青天何處還
桃花澗訪吕山人
長日青山歌采芝人間甲子不曾知却嫌住近桃花澗
花落花開見歲時
紫陽書院
水自茫茫山自青荒祠千載寄精靈道人已作黃冠客
不着儒衣拜考亭
玄都觀尋道士不遇
洞門寂寂鎖烟霞此是玄都道士家雞犬無聲丹竈冷
深溪流出碧桃花
别虚道人
與師分别亦關情不記形容記姓名聞說還童有真訣
白頭人又是前生
懷鄭君大
幾人白首困塵氛垂老看山獨有君莫道年高筋力少
芒鞋曾踏一梯雲
同元瀚惟秦雨宿舟中懷惟起弟
細雨扁舟泊近村三人同卧亦銷魂誰憐此夜孤身客
山店殘燈獨掩門
西蜀竹枝詞
杜鵑啼上海棠枝赤甲山前月落遲斗帳夜寒春夢醒
笛聲吹過竹郎祠
春暮感懷
春光將老杏花殘猶自驚心帶淚看記得去年今日裡
布衣羸馬出長安
清明有感
人間春色太無情不管音容隔死生滿地梨花墳上雨
一番零落又清明
郊行
日暮空林野鳥歌新墳古塚滿山阿不知白骨埋多少
依舊青山四面多
為屠田叔題王玉生山水册
青山如黛草萋萋古寺殘鐘隔遠溪客散長亭天色晚
兩行烟柳灞橋西
蒼茫綠野接江天漁父中流獨扣舷何處月明堪繫䌫
樹陰西畔小橋邊
二客來尋草閣幽况逢隣舍酒新篘主人日暮歸來晚
帶有青蚨在杖頭
閒來約客訪烟霞行到橋邊日已斜尚隔寺門三五里
且將瓢笠宿山家
山中日暮起西風隔嶺霞生石壁紅對坐共憐秋色好
數株松影半林楓
崚嶒孤塔影中流萬頃江天一色秋恍似金山高處望
片帆無數出瓜洲
蘭槳摇摇下急灘滿天風雪正漫漫莫嫌野店村醪薄
消盡深溪一夜寒
千尋瀑布響空林數尺危橋出樹陰欲向溪南訪真隠
飛花滿路白雲深
枕上偶成
山館雲寒枕簟清隔窗殘月不分明黃鶯未醒人先醒
卧聽枝頭第一聲
九仙觀晩步
獨携雙屐訪烟霞畫閣朱闌夕照斜清磬一聲山院寂
流鶯啼過木棉花
夏日瀚上人過訪
綠陰深處響新蟬移得蒲團柳影邊數曲碁殘天未暮
更燒山茗結清緣
聽錢叔達彈琴時叔達將歸吳興
竹院微風動晚凉冰絃花裡按宫商憑君莫作思歸引
一曲哀聲易斷腸
山園雜興
信步荒園日幾廻秋風吹老壁間苔澆花正怪兒童懶
忽見松陰片雨來
雨夜讀伯孺詩草
空齋寒夜雨聲聲細讀君詩欲四更十載悲歡燈影裡
同遊風景最關情
秋日山行
行盡空山日未斜隔林烟火見人家澗邊小犢眠衰草
風動滿園蕎麥花
感舊
秋光依舊滿房櫳鏡裡鉛華漸不同去歲今宵卿憶否
錦衾香煖燭摇紅
哭林逸人
水明樓上看明月共對冰盤品荔枝今日譜成君不見
年年腸斷荔枝時
昔年遺我青精飯藥氣浮空滿筯雲風雨空山寒食節
一盂何日薦孤墳
記得方山昔日游逢君瀨水苦相留從今若過方山路
不忍重維瀨水舟
憐君易簀垂亡日值我囊書遠别秋欲哭靈幃山水隔
空將雙淚寄人流
將赴京作
北望幽燕欲斷魂留連未忍别家園直須三徑秋光老
開盡黃花始出門
題諸友送行卷後
七年三上春官日各賦詩篇送我行今日蠧魚生滿紙
主人依舊一儒生
興田驛讀鄧汝高題壁詩
故人半載天涯隔得見題名勝夢思今日經過驛亭裡
再三吟咏壁間詩
路經武夷以公車期逼不得重遊溪口别壽卿
和叔二道友
當日仙槎九曲乘竒峰五百恣攀登此行苦為虚名累
一宿烟霞也不能
何事人間最可哀朔風零雨向燕臺白雲隔斷清溪口
不許紅塵客再來
張去華席上聽妓
燕姬二八欲傾城學得江南子夜聲莫遣歌喉頻宛轉
留將今夕喚卿卿
落第後戲作
楊柳如絲草似茵輕羅小袖白綸巾紫騮嘶向平康路
妬殺春風得意人
南旺湖泛月
蘭舟乘月下黃河一片清光漾碧波宛似江南湖上景
分明惟欠采蓮歌
别梁玉
何物臨岐繫所思佳人偷指綠烟絲重來試看門前樹
留得青青有幾枝
彭城夜泊書事
十年此地幾經過數點漁燈起棹歌今夜滿天喧鼓角
隔江帆影戰船多
舟中望雲龍山有懷陳幼孺
雲龍山下泛歸舟對景空懷昔日游聚散無期俱是夢
黃河依舊向東流
逢從征歸卒
遠望邊城戰氣寒王師十萬半凋殘但能留得生還骨
莫問金瘡血未乾
脱却從征舊戰袍夢中猶記醉蒲萄從今愁說沙場事
路上逢人賣寳刀
同謝于楚袁小脩汪肇邵詹淑正李季宣陳從
訓集謝在杭席上贈伎
相逢流落總天涯暫借清尊醉狹邪坐有逐臣心正苦
月中休用泣琵琶
揚子橋别馬季聲
秋風摇落滿征帆揚子橋邊酒半酣一棹蕪城君獨往
月明今夜我江南
金閶别李二
天涯摇落正深秋一别親知雙淚流不但思家心獨苦
斷腸今日是蘇州
舟夜即事
金閶亭下解蘭橈一水吳江去漸遥秋夢纏綿渾不醒
月明齊上度僧橋
枕前雙淚落天涯半是思君半憶家起坐不知風露冷
一汀斜月照蘆花
弔關盼盼
十年三度過彭城燕子樓空月自明欲弔香魂尋舊塚
斷碑無主不知名
吳門戲寄陳伯孺
一望蘋花十頃秋闔閭城下久停舟除將訪道尋僧外
半為真娘住虎丘
無題和徐茂吳司理
繡閣重重鎖翠娥春風簾幕度微波紅牙一拍芳心亂
腸斷江南子夜歌
年少誰家傅粉郎舞裙歌扇斷人腸當筵一道微風起
吹出羅衣賈女香
獨離幽閣影隨身紅拂楊家是麗人自有繞梁聲宛轉
不愁羅襪步生塵
劈開金鎖出重門學得文君半夜奔但愛風流人似玉
不知年少是梨園
含羞含態步遲遲南北峯頭月落時此處留儂儂已住
從今莫唱惱儂詞
金縷歌成恨幾重看君樂府演臨卭場中多少憐香意
今夜歡娛盡屬儂
響遏行雲是此聲况看人似玉壺清蛾眉不惜從君死
只為當時一笑情
生前憔悴死含冤半臂猶看帶血痕我亦多情病司馬
不知何處弔香魂
葛陽道中
插棘編籬小逕斜數聲雞犬出山家褰帷最愛秋光好
一路墻陰木槿花
青樓曲
沉香亭畔敞雲屏一樹垂楊拂地青暫繫紫騮歡莫去
盤中新有五侯鯖
帝城三月雪全消新柳如絲學舞腰何處女郎齊度曲
桃花春水赤欄橋
金屋誰家罷管絃博山沉水尚留烟夜深月到流蘇帳
照見鴛鴦作對眠
燕子樓中午漏遲荼䕷花影上簾時含嬌自起開妝閣
學取西山畫黛眉
既别田叔歸過囦關公署悵然有懷
關外車聲不可聞溪邊公署閉寒雲從今來往囦溪路
定憶風流屠使君
高閣三層傍水開詩人多在此銜杯從今磴道空危絶
若箇詩人得上來
題江仲魚小像
五色靈芝五粒松往來長躡白雲蹤畫師未許君丘壑
不寫清溪一片峯
題遇上人小影
清溪流水漾松花獨倚孤松不結跏安得添余丘壑相
林中同吃趙州茶
題羅太學青雨軒
小小軒窗匝密林山鳩啼晝亂雲深飛來雨氣青如染
半帶松陰半竹陰
題伯孺兄弟臨池小隠
幽居疑是子雲亭水繞柴門晝不扃獨卧西堂清夢遠
春風池上草青青
題美人孤鳳
樓上簫聲久不吹梧桐花下立多時此身豈少雙飛翼
不到成雙不肯騎
題美人對局
綠雲妝罷下朱樓閒向春風結伴遊携得楸枰連袂去
花間同賭玉搔頭
題宋畫宫扇
樓船航海事飄零無數蛾眉恨血腥團扇獨留宫樹影
六陵何處見冬青
鑾輿東下指臨安北望中原路渺漫寫得殘山兼剩水
只留團扇與人看
團扇當年巧樣裁宣和殿上幾徘徊丹青絹素俱零落
獨有蛾眉怨未灰
題滕王閣圖
高閣崚嶒章水邊曾從南浦繫歸船披圖忽訝身如夢
回首春風二十年
題畫鴝鵒
不向枝頭說是非性靈雖巧已忘機夢魂只傍垂楊宿
未可輕從濟水飛
題畫翡翠
長喙如朱翠羽齊寒蘆聊借一枝栖越裳久已無人貢
好向林中自在啼
題興公扇面小景寄懷惟秦
萬仞高峰列翠屏寒雲流白樹流青恍疑九曲同游日
對坐溪邊鐵篴亭
題薛素畫蘭
朱鳥窗前翠黛殘閒將幽恨寄齊紈薛家閨秀稱雙絶
洪度花箋素素蘭
空說湘江九畹春殘枝憔悴不堪紉深林豈是幽香少
半採天涯寄遠人
題薛姬畫芭蕉
名冠青樓有幾春琉璃硯匣自隨身相思不寄崔徽筆
但寫紅蕉當美人
題陳伯孺墨梅
庾嶺曾看雪萬枝生綃今見墨淋漓江南多少思歸客
莫向天涯笛裡吹
題興公晝山水
古木蕭蕭蔭溪曲滿山蒼翠飛林麓扶笻行過小橋西
隠隠書聲出茅屋
山色蒼茫烟水深小舟撑出綠溪陰一竿獨釣中流影
誰識悠悠隠者心
題顧世卿畫緋梅
一枝玉質襯紅妝月裡妖嬈雪裡香莫向天台山下種
恐將春色誤劉郎
題雪簫畫蘭
齊紈開處便氤氲移得天香澧水濆自有佳人留楚珮
不須重說馬湘君
題劉道子畫果
五指低垂綴一柯名園佳果似兜羅生來自有黃金相
欲向阿難頂上摩(右佛手柑)
嶺南荔子似閩中寫出纍纍錦一叢記得高凉當日事
兩株斜映小窗紅(右荔枝)
題葛玄方朱竹
丹鉛隨意寫生綃幻出空林絳玉簫五月十三曾一醉
至今紅暈不能消
題伯孺桃源圖
落盡桃花閉洞門重來無處覓仙源于今又隔千餘歲
知是秦人幾代孫
題幼孺所藏薛濤小像
濯錦江邊一麗人千秋傳得鏡中身自慚不及高千里
未識花容真未真
半幅丹青異代情誰人題作校書名寫生不用桃花紙
兩頰芙蓉暈自生
題櫻桃黃鳥
櫻桃顆顆爛如霞曾獻炎方産内家寄語金衣舊公子
不須銜出上陽花
題公洛所藏伯孺畫小景
滿目溪山筆下成山邊山外有溪聲憑君欲領溪山趣
但向綠榕橋上行
題畫杏花
一枝春色露名園幻出花神半醉魂猶記白門橋下路
紫騮嘶過酒家村
題杏花戲贈幼孺
半幅臙脂濕未乾誰將春色寄毫端山窗無事閒相對
猶勝慈恩寺裡看
題伯孺山水
訪寺尋僧亦是忙賞春猶覺少壺觴總緣家近溪橋上
來往不知山路長
伯孺作溪樓聽雨圖見貽詩以酬之
獨掩柴門客到稀臨池生紙墨花飛主人莫道無相贈
風雨溪山盡帶歸
題畫士女
琴操
二十年來舊管絃幾家車馬閙門前誰知萬劫青樓恨
盡在西湖一語禪
樂昌公主
菱花初剖鏡分鸞十載長持半面看約得幽期正月望
人間天上共團圞
文君
豈為新緣勝舊緣却因詞賦暗相憐世人不解心中事
只說蛾眉愛七絃
盼盼
劍履塵埋已十春教成歌舞不隨身泉臺得早重相見
深感多情白舍人
秦弱蘭
莫笑郵亭一夜春此身元已落風塵韓家亦有如花女
枕畔衣裳着向人
聶勝瓊
解將紈素卸花鈿誰識新懽是舊緣從此相思千點淚
不須和雨到窗前
楚娘
入宫元不愛蛾眉來是歡娛去是悲不有新詞消盡妬
此身依舊路傍枝
曹妙清
比玉芳名號雪齋更無春色入幽懷横琴獨坐香閨晚
欲把新詩和鐵崖
題雙文小像
鸞箋半幅為傳神畫裡相逢夢裡親安得人間綵灰酒
鶯鶯夜夜似真真
題畫芍藥送張叔麟
相送愁吟芍藥詩丹青聊贈插瓶枝披圖不盡銷魂意
何必垂楊綰别離
舊歲與伯孺諸子泛舟白沙分賦野航恰受兩
三人之句余已賦排律一章兹伯孺復出玉
生所作扇頭前景因重賦絶句題其上己亥
二月三日
去歲仲冬齊汎艇戲將聯句效城南眼前風景猶如昨
又過春光二月三
題雜畫
綠樹千重水一灣白雲飛去鳥飛還莫疑此地無人住
若箇山人肯住山
同摇蘭槳月如霜江水江烟共渺茫滿樹松花風落盡
前船香似後船香
獨撫孤琴意自閒滄浪一曲水雲間磯頭向晚不歸去
為愛前溪雨後山
羣峯雪後玉嶙峋無數梅花滿路春竹杖芒鞋過橋去
山中高卧更何人
相逢同息樹邊身總是桃源洞裡人月照疎林天漸晩
曾無一語到紅塵
已分為漁老此身歸來月下捲絲綸此中自是堪逃世
却笑嚴陵釣富春
半溪流水一孤桐對坐山中俗慮空所惜知音今漸遠
不堪極目送歸鴻
題郭熙畫册
行盡空林到水窮隔江雲樹遠溟濛柳隂坐待斜陽渡
剰看殘山一抹紅
題吕紀雙雞雛
五德初生彩質竒花冠金距是何時他年定起劉琨舞
莫謂雌雄未可知
水明樓聽雨荅二孺
莫怪溪樓冒雨來萍蹤無定老相催縱今歲歲來相訪
百歲曾無六十回
五月十三日從羅山堂分得黃金間碧玉竹栽
植小園戲作
栽竹須乘醉日栽移將竒種出香臺貧家莫道無珍玩
多少黃金碧玉來
種蠟梅
五出寒香淡淡黃羅浮仙子幻新妝開時記取休輕折
留與蜂兒補蜜房
山齋獨坐懷惟秦客粤
清客相過更有誰閒心惟許白雲知山房多少思君意
半在焚香煮茗時
香閨七弔詩
余觀古今閨秀或有流落風塵匹耦非類或有委
身文士終爽宿盟者每親彤管輒興哀無情之地
爰賦短章招其魂氣名曰香閨七弔用附冥感之
誼
蘇小小
油壁青驄久寂寥西陵松栢雨瀟瀟夢中解唱黃金縷
脉脉春情總未消
薛濤
雲箋彷彿見羅裙縹緲歌聲去不聞千樹桃花零落盡
不知何處弔孤墳
霍小玉
誰將薄倖負娉婷怨魄啼魂喚不醒我有多情雙眼淚
一回開卷一回零
崔鶯鶯
淚光如瑩臂銷紅一夕幽期月影中千載重關蕭寺靜
更無環珮響輕風
非烟
一片春情暗寄郎碧苔箋與錦香囊此身拚為情郎死
不向秋風怨北邙
李易安
銷殘金石怨雙蛾紅粉由來薄命多一縷香魂飛不散
月明時聽曼聲歌
朱淑真
朱粉慵調倦理妝知音難遇有情郎可憐一片西湖月
只向深閨照斷腸
己亥夏杪客居玉田旅次寡歡情鍾艷骨
孤燈冥想今夕何年同病相憐惟我幼孺
錄而寄之庶其和余
幔亭集卷十四
