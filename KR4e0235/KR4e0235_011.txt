幔亭集卷十一
明徐熥撰
五言絶句
子夜歌
牽絲嫌榦斷求藕恨泥深風吹菡萏折那得見蓮心
籬外種都梁籬内種黃蘗雖是愛他香籬心苦難說
芙蓉面可憐卷施心不死紅豆落深坑到底相思子
錦帳覆雕牀銀鈎宛相向何時得見郎鈎起合歡帳
亂却曲中心只為音徽誤郎來續舊絃知移何鴈柱
採桑飼春繭葉稀蠶不飽一繭着歡衣與歡綿太少
春歌
羅衾與角枕展轉有誰憐妾身不如柳一日尚三眠
夏歌
朱夏日何長采蓮向南浦妾心未剥蓮只在房中苦
秋歌
秋風吹江湄采芳寄相憶妾貌如芙蓉朝昏幾變色
冬歌
寒威動房帷悲風起羅薦妾恨井中冰結時君不見
少年行
駿馬千金買銀鞍錦障泥未諳邊塞苦日日玉樓嘶
秋怨
何處飛紅葉深宫不見秋可憐雙眼淚空對御溝流
怨詞
一從閉深宫不復徵歌舞房中今夜聲是妾當年譜
魏宫怨
掩袂高臺上春風散綺羅西陵望不見明月照漳河
昭君怨
掩淚抛長袖從今歌舞稀肯將邊地月來照漢宫衣
玉階怨
殘露侵羅袂深宫漏正長螢光隨月影點點過昭陽
别離曲
牽衣贈一言君還能聽否但看上林花莫折章臺柳
洞房曲
檀郎意憨癡留燈照綽約郎嫌羅帳深儂嫌羅帳薄
新嫁娘
薄帷鑒明月宛轉憐嬌態郎來解羅襠含羞掩裙帶
古意
低聲猶掩袖未許小鬟知料應無别語只是說相思
海燕故雙栖池花自連理解却紅羅襦知君憐下體
巫陽生繡戶春色滿雕牀揉將花瓣碎分得口脂香
懷高凉李大
别夢縈千里愁心隔五湖亂山風雨裡相憶一燈孤
寄劉季德
落日催歸馬離心寄酒尊一從分手後風雨閉柴門
聞鴈
忽起蘆花渚哀聲入亂雲空閨多戍婦莫遣夜深聞
自遣
遯跡在空山生涯寄場圃柴門到者稀滿地梨花雨
送張叔弢
關門風雨多相送日云暮今宵山館中夢繞秦川路
逢雪宿華嚴閣
佛火懸青嶂鐘聲下翠微蕭蕭風雪夜猶有一僧歸
山館
地僻稀來往空山日正長晩凉新睡覺古木自斜陽
哭曾大
知音成死别痛絶壁間琴不盡西州感衡門芳草深
山中
散步入空林斜陽滿山麓四顧寂無人蟬聲出修竹
薄暮
匹馬黃沙路蕭蕭欲斷魂天涯多少恨况乃近黃昏
馬上
去國八千里堪嗟行路難馬頭天欲盡猶不見長安
警急
聞說臨洮府今年沒敵塵願圖恢復策不必議和親
逢俠者
了不知名姓偶遇長安市片語忽相投懽然結生死
江行雜咏
小徑隠叢薄危橋跨斷雲前林多少樹霜葉落紛紛
江闊帆影遲夜久砧聲歇深嶂歸暮雲寒波漾明月
暝色沉孤嶼殘雲冷釣艭一聲長笛響秋意滿空江
返照有餘景西風無限情暮蟬與孤鴈處處送秋聲
對雨
寒窗一夜雨山色幾重青會得靜中意焚香看道經
客中除夕聞鐘
客路當除夕凄凉倍憶家鐘聲何太急斷送舊年華
為客他鄉暮鐘聲出曉雲可憐今歲裡只此一回聞
送王玉生
作客生涯薄依人去住難春光無限好空向異鄉看
江上再送汝高
相送江樓暮風烟黯自愁君行是得意不敢淚雙流
客中寒食
去歲燕山道今朝劍水濱如何兩寒食俱作異鄉人
除夜芝山寺訪瀚公
故院知何處他山度歲華空門無去住有佛即為家
寄王震甫
三年巴蜀客萬里故人心若比瞿塘水思君應更深
懷鄭性之
别去無消息相思空斷魂中原多俠客誰是孟嘗門
錦溪八景為林熙吉題
團青島
春風吹錦溪秀色盤孤島花落滿蒼苔莫遣家童掃
積翠臺
振衣陟高臺嵐光翠欲滴半夜春雨來飛泉瀉石壁
五雲岡
高岡有五石石石皆生雲晏坐松根下前林正夕曛
七星塢
怪石眠芳蘚危橋傍草亭寥寥人境外花塢帶春星
遷鶯林
曉步遷鶯林鶯聲何睍睆把酒坐垂楊不覺歸來晩
宿猿洞
峴山竒境饒古洞藏幽谷雲深不可尋但借玄猿宿
蘿徑門
山中石作門迫窄不可步回首望藤蘿迷却來時路
松風壑
風生松壑中濤聲聒人耳中有綠髮翁長伴赤松子
過能仁寺
東郭西天近禪宫古廟隣從今朝暮裡鐘鼓一何頻
題畫
日落溪水寒林疎秋色老柴門閉白雲滿樹丹楓老
森森灌木隂渺渺澄江靜一棹獨垂綸中流釣山影
振衣危峰巔扶桑日初起柳色破青烟桃花帶流水
江上漫成
遊人戀故鄉每恨離家遠如何石尤風又嘆舟行晩
西寺尋公朗上人因同宿小舟
尋僧入招提斜陽下疎木只恐隔關門同到舟中宿
記夢
夢與雙親别牽衣兩淚垂不知成永隔猶道暫相離
送吳翁晉還吳興
如何布衣至依舊布衣歸且向苕溪曲三年守釣磯
失劍
恩讐俱未報失去竞何心難將延陵劍不及少原簪
得劍
神物合雄雌歸來事太竒精光猶未滅會有報恩時
漂母祠
落落千金報悠悠國士心從今慚漂母不敢過淮隂
歸渡揚子江
歸來風波平去日風波作世路非風波來往風波惡
吳門逢鄭四
幾載天涯别逢君空自悲知無桑梓念不敢問歸期
將至武夷
莫謂僊源近舟迴路幾重他山苦相蔽不見大王峰
咏殘燈
空房心膽怯燈影半將殘攬衣頻起剔揚彩伴更闌
山行口占題建溪驛壁
客路當殘歲凄然正憶家山童不解事停馬折梅花
題鄔子遠扇面山水
長松蔭遠山虚亭倚危石何來客杖藜曳破秋雲碧
題梅花畫扇
春信江南早凄然念故鄉忽看紈扇影轉憶壽陽妝
吕梁洪
吕梁洪下水已變作安流安流雖自好只是滯歸舟
題沈從先扇面畫蘭
國香零落久幽谷忽成叢移向齊紈上期君臭味同
題公朗扇上畫梅
紈扇寫寒梅懷袖微香發山僧骨相清對之雙幽絶
迴文詩(迴環讀四十首)
綠波迴斷港青嶂蔭孤村谷蘿開亂莽汀浪浸疎園
芋江驛樓口占送王元直重游金陵
揜淚懷前事送君無限悲經過多舊處何處更相思
夜月烏衣巷秋風燕子磯山川仍似昔只是舊人非
幔亭集卷十一
