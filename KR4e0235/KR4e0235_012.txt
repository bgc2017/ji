幔亭集卷十二
明徐熥撰
六言絶句
舟中雜言
白雲一片兩片翠微千重萬重孤客尚餘短劍青山何
處疎鐘
處處桃花欲笑枝枝柳葉含顰白璧卞和泣楚黑貂季
子歸秦
雲外疎星點點沙邊小艇雙雙一曲孤琴有譜數聲長
笛無腔
雲際鷓鴣格磔花前蝴蝶蹁躚隔岸野橋跨水空山古
墓犁田
題伯孺畫小景
天際孤舟帶雨沙邊竹杖穿雲村落半藏宿莽危亭獨
瞰江濆
戊子除夕飲顧道行先生諧賞園
游子驚聞爆竹高堂誰薦椒花諧賞園中地主姑蘇城
外天涯
白鴈久無家信青袍虚度年光自覺夢中是客何言醉
處為鄉
題畫寄閔壽卿
溪路一曲二曲人烟三家兩家野飯唯供澗藻山衣自
緝園麻
草閣雲生雲滅柴門風閉風開峰影溪中流去瀑聲天
外飛來
山居四時詞
樓外桃飄紅雨階前苔繡青氊燕影差池似剪鶯聲睍
睆如絃
亂蟬爭噪高柳倦鳥獨棲古篁新茗半甌睡起枯碁一
局斜陽
天末金風薦爽夜深玉露生寒黃菊含苞欲吐芙蓉褪
粉將殘
墻北梅枝破玉地中葭管飛灰爐燼呼童續火雪深邀
客銜杯
漁
江北清波細浪溪南暮雨西風短笛黃蘆花外扁舟紅
蓼叢中
樵
歴盡白雲千嶂挑歸黃葉一肩但願瓶中有粟不愁厨
下無烟
耕
暮雲芳壠十畝春雨寒郊一犂水上插秧穉子田頭持
饁山妻
牧
處處平原綠草村村荒坂斜陽自信坐牛背穏誰知騎
馬蹄忙
幔亭集卷十二
