幔亭集卷九
明徐熥撰
七言律詩
丙申元日得惟起弟越中書聞王玉生客苕消
息因柬錢叔達
清尊何意醉流霞覽鏡空驚鬢易華階下蓂開新歲葉
隴頭梅寄隔年花人逢老去常懷舊客到春來定憶家
此日交遊多失路豈君蹤跡獨天涯
送翁兆震太史冊封周藩事竣還朝
暫綴鵷班馬首東桃花色借錦袍紅鞭揮上苑三眠柳
圭捧深宫半葉桐飛蓋兔園歌夜雪鳴珂燕市動春風
漢家金匱資良史好奏諸儒白虎通
送張宗道之金陵兼懷諸舊游
茫茫烟水片帆輕學得陶朱變姓名芳草樓臺歌子夜
梨花村店過清明莫愁湖送當年槳瓜步江流六代聲
欲作封題還自懶知君今去石頭城
屠田叔使君枉過兼惠藏書賦謝
藝苑相聞十載餘應知名下定無虚不拘世路尋常禮
還贈人間未有書草澤敢當高士榻蓬門終礙使君車
自慚巴曲非同調空枉干旄問索居
送陳汝翔客建溪書林
垂老江湖作校書春風長日掩衡廬經收壞壁驅殘蠧
字出名山辨魯魚著述未忘玄晏癖往來多是鄴侯居
不須二酉藏遺草九曲僊都當石渠
寄題郭張虚香雪齋
高齋遥散白氤氲歴亂梅花到處聞一笛殘魂千樹雪
半窗疎影滿林雲寒生姑射仙人夢香借孤山處士墳
何物江南堪寄遠年年春色倍思君
鄭邦衡以書見貽兼惠玉章詩扇賦此荅贈
相憐不必舊相歡忽枉裁書問考槃投贈一雙皆楚璧
留題五字有齊紈琴尊幾日同花竹魂夢中宵到木蘭
年少聲名君籍甚淺才何敢作衙官
花朝社集送佘宗漢明府之南康訪楊使君
滿路流鶯送客軺匡廬山色望中遥朱門何處堪餬口
白髮逢人反折腰月下歌聲虚竹徑天涯離恨記花朝
知君此去經彭澤陶令高風未寂寥
送了空禪師歸長干寺是日為觀音大士初度
尋聲疑自普陀來又贈楊枝海上回緇衲折蘆初地去
白衣成果普門開數千里路看飛錫五十三參送善財
他日懷師勞遠夢棲霞蘭若雨花臺
分得要離塜送陳伯孺之姑蘇
漆燈明滅半無光斷碣凋殘字幾行黃土一抔封馬鬛
紫苔三寸鏽魚腸月中似聽英魂泣地下難埋俠骨香
况與伯鸞丘壠近煩君并為薦椒漿
再送陳伯孺兼柬在杭
尊前酒盡即他鄉豈為分携始斷腸失路客身輕似葉
倚門親鬢白於霜歸装不望中人產内顧先營百日糧
未必綈袍能解贈臨行還囑寄衣裳
天涯休用歎窮愁得稱閒心是浪游湖上翠蛾三竺寺
月中青雀百花洲囊無重載身何累交有深知刺易投
貧賤依人君莫愧布衣誰不謁諸侯
送陳振狂游玉華
酒酣璚液唱游仙萬樹桃花引去船路遶潺湲千澗水
巖開混沌五更天雲根白積峰頭雪松火青飛洞裡烟
采藥倘逢秦代客莫言人世是何年
懷吳元瀚
總是飄零未定身不知吳楚與燕秦遠天夜雨孤舟冷
古道秋風一劔貧到處南冠羞對客誰家西第肯留賓
薄游只恐無歸計跡落江湖又幾春
贈薛君佐秀才
年少詞華舊有聲高標應比玉壺清一春草向池中夢
五色花從筆裡生座滿烟霞揮麈尾匣騰風雨泣龍精
青雲自是君家業傲世休耽白社名
寒食日陳汝大園亭看海棠
寒食東風到舞筵海棠開遍艷陽天銀罌杏酪香同飽
畫架榴裙血並鮮帶雨花神嬌欲泣怯寒妃子醉無眠
夜深莫更移燈看今日山厨未有煙
春日同叔達汝大惟秦幼孺粹夫能始興公集
無競南郊水亭
布榖聲中醉倚欄夕陽山色隔簾看青團柳葉春烟薄
白散梨花暮雨寒燕壘泥香芳徑晩魚梁痕淺小池乾
只因地僻稀來往門外低枝欲礙冠
病中試鼓山寺僧所惠新茶
偃卧山窗日正長老僧分贈茗盈筐燒殘榾柮偏多味
沸出松濤更覺香火候已周開鼎器病魔初伏有旗槍
隔林况聽鶯聲好移向荼䕷架下嘗
鍾山寺訪張孺愿畱酌話舊
客中尊酒暫淹留共對禪燈憶舊遊此日聽鶯蕭寺雨
當年騎馬秣陵秋風塵未肯容衰鬢歲月何堪老敝裘
獨有劔鋒銷不盡君家神物是吳鈎
邀黃仲高張孺愿錢叔達張公魯陳汝大陳汝
翔陳惟秦王玉生陳幼孺王粹夫顔廷愉曹
能始興公弟雨中集萬歲寺即席送徐仲和
歸錢唐
共酌醍醐送客還晩風吹雨暗禪關綠波春草長途别
白社蓮花半日閒家望雷峰烟外塔夢廻天竺月中山
淨瓶分得楊枝贈垂柳臨岐不用攀
送黃仲高之漳州
送君南去瘴雲邊遥望征途路一千五月楓亭扶荔雨
幾村茅店刺桐烟土音未辨難聞曲海錯常供不費錢
少婦當壚堪買醉時時停策酒家眠
送曹二進士之金谿弔周明府
千里分襟悵别離西州雙淚數年悲途中磨鏡同徐穉
匣裡亡琴痛子期楚璞謾云增價早隋珠猶悔報恩遲
九原未必無遺恨不見看花上苑時
賦得廣陵濤送客之維揚
萬馬聲喧不暫停滿天風浪晝冥冥遥連鐵甕千層白
微露金焦兩點青吳楚山河分一水齊梁烟月付中泠
傷心莫作蕪城賦好辨江干瘞鶴銘
同屠田叔張孺愿錢叔達張公魯及社中諸子
集陳正夫水亭分得文字
習池花木翠氤氲忽枉高軒過使君囊裡詩籖拈五字
尊前樂府演雙文杯傾竹葉春頻醉燭燼蘭膏夜已分
地主獨留髠送客猶餘絲管夢中聞
不寐感懷
杜宇啼殘漏正長滿林斜月到匡牀浮生寤寐皆成夢
舊事悲歡總可傷知己未亡琴廢軫雄心猶在劔銷芒
枕前二十餘年淚半在他鄉半故鄉
聞伯孺由吳興入姑蘇遥有此寄
一劔飄零渡五湖半年蹤跡徧三吳苕溪日暮愁心遠
笠澤天長客夢孤舊隠雲深寒薜荔他鄉春盡變蘼蕪
滿船載得烏程酒曾酹要離墓上無
再懷伯孺
登樓一望意凄凄目極遥空白練低匹馬烟花吳苑曲
孤舟風雨太湖西愁中芳草迷三徑别後垂楊暗六溪
千里懷人多感慨每看南鴈憶封題
柬程子暉
求友空歌伐木聲逢君真見古人情跡因避世青山近
心為憂時白髮生倚杖暮雲花徑遠捲簾春雨荔隂清
除將問道尋師外那得龐公肯入城
七夕鄧汝高民部招集玉皇閣同佘宗漢謝脩
之明府鄧道鳴閫帥錢叔達王粹夫山人陳
汝大康元龍袁無競秀才陳幼孺孝廉興公
舍弟賦分得五歌
高閣開尊對薜蘿風吹零露下庭柯三秋白帝司權早
一夕紅妝乞巧多夜杼暫停機上錦凉衣初試篋中羅
少微歴歴干天象不獨雙星夜渡河
鄧道鳴閫帥招集隣霄臺送鄧汝高計部還朝
三疊驪歌遶翠微凉風初動葉初飛尊傾大將葡萄酒
淚濕窮交薜荔衣自信青山盟尚在空憐白社客全稀
清泠臺上頻回首目斷燕雲一鴈歸
八月十四日夜招張孺愿錢叔達謝脩之陳汝
大王玉生袁無競集平遠臺觀萬歲神光二
塔燈分得八庚
良夜高臺露氣清遥空靈籟送秋聲桂枝先自輪中滿
蓮炬還從鏡裡生隠隠七層標舍利雙雙百寶放光明
龍膏燭與蟾蜍影同向人天照化城
送張孺愿還四明
津亭歌罷酒杯空目極遥天送斷鴻馬上夕陽孤店柳
渡頭殘月半林楓瘴雲漠漠辭閩北鄉樹重重辨甬東
此日蓴鱸歸計得思家張翰怯秋風
送黃仲高還四明
江頭尊酒别離難滿目疎林落葉丹家望剡川湖一曲
車驅閩嶺路千盤關門曉色雞聲早曠野秋聲鴈影寒
今夜夢君何處所半天殘月蓼花灘
寄鄧德咸明府
一代風流墨綬郎幾年為政似庚桑居官共號神明宰
判事多成急就章灘送九龍來廨宇庭畱雙鶴守琴牀
春光莫羡河陽暖六月還飛白簡霜
送陳振狂之汀州
秋色將殘樹影稀故人西去鴈南飛滿林楓葉栟櫚寺
兩岸蘆花鐵石磯霜冷戍樓喧暮柝月明村舍搗寒衣
九龍溪上灘聲急千里羈魂一夜歸
與吳元瀚話舊
久客還家嘆敝裘對君猶自起離愁數莖白髮尊前淚
九曲青山夢裡遊松徑夕陽秋繫馬竹房疎雨午啼鳩
明朝又作匆匆别目斷西風獨倚樓
張叔麟别駕招集鍾山客舍席上聽伎共限冷
香二字
白苧歌殘欲斷腸相逢誰是有心郎羅幃巫峽聲聲雨
玉杵藍橋夜夜霜燭淚半灰金剪冷花魂初散寶釵香
紅顔自昔多憔悴豈學愁眉别樣粧
送鄧道鳴參戎東粤
樓船横海發閩關新擁高牙五嶺間月滿柳營秋校獵
火飛藤峽夜征蠻雙龍斬水妖精泣萬馬嘶風部曲閒
名在羅浮峰四百功成何用勒燕山
贈林敷毅公子
年少懸書向國門家聲猶說紫薇垣登壇久已推牛耳
授簡曾看擅兔園擁篲諸侯虚左席操觚詞客結中原
功名不用垂鐘鼎白首江湖亦主恩
送張參戎鎮秦川
鐵衣曾典羽林兵又握銅符海上行此日八蠻傳露布
同時諸將拜霓旌臂開鵲血弓流影腰泣龍魂劔有聲
見說轅門容揖客可能前筯借書生
送長樂令郁文叔謝病還晉陵
棄官應遂白雲心行李空携單父琴病骨豈堪長負弩
黑頭偏乞早投簪家當楊柳茶烟細門比柴桑柳色陰
除却簿書勞半載一生清福總山林
贈張太醫
年少曾將肘後探高名今已似蘇耽石烹夜月松烟細
藥洗春泉橘井甘函裡難經繙九九洞中爐火轉三三
功成他日生毛羽看駕雲車白鹿參
題芳草王孫卷為羅生挽所知
聯璧當年舊有聲千秋埋玉怨難平邯鄲久作炊粱夢
都市猶傳擲果名腸斷山陽燈下笛魂銷緱嶺月中笙
萋萋滿目王孫草歲歲春風墓上生
丙申除夕
莫問殘冬歷一行且將生計寄絲簧燒燈客丐宜春帖
對鏡人凝綵勝妝衰鬢又添新歲感童心猶記少年場
擁爐坐聽蓮花漏待進山厨栢葉觴
丁酉元日
歲月悠悠獨自知屠蘇飲較衆人遲一年苦樂俱陳迹
昨日呻吟即舊詩才盡敢云心似錦顔衰猶幸鬢無絲
春風不厭衡門冷吹徧繁花雪萬枝
送彭興祖游燕
都亭新柳折為鞭又别閩南北向燕馬首一星邊地火
鶯聲三月御河烟吳儂枕上紅樓曲趙女壚頭綠酒錢
此日離情君莫忘落花風雨寺門前
分得胭脂井送陳淳夫太學之金陵
臙脂零落井痕荒水面桃花照豔妝碧甃一泓沉寳珥
紅泉千點滴銀牀金函半染鉛華色絲綆猶牽珠翠香
莫問故宫生死地轆轤容易轉愁腸
送陳志玄還中都
一片離心雙淚垂人歸偏在送春時雞聲殘月郵亭火
馬首疎烟酒店旗江北瓊花孤館夢淮南叢桂故園思
東風吹徧無情柳滿路青青拂面絲
送黃君甫還劍津
故園歸去獨揚舲躑躅花殘落遠汀鸚武春銜杯裡月
蛟龍宵睨劍頭星灘迴巨浪千層白門對高峰九點青
莫道盈盈分一水相思魂斷幾長亭
分得宫花一萬樹送曹能始進士赴闕
芳菲叢裡拜楓宸鈴索聲中雨露新香霧有時分太極
穠華隨處拂勾陳重重綠染宫袍色片片紅酣御輦塵
不似曲江騎馬日杏林惟探一枝春
分得季子裘送錢叔達歸吳興
旅邸淹留歴幾春黑貂無復到來新蒙茸莫問千金腋
襤褸翻疑百結鶉失路易沾函谷雨還家猶染洛陽塵
布衣落魄慙妻嫂應悔當年浪入秦
題黃伯寵秀才歐冶山房
疎松影裡草玄亭屋後羣峰列翠屏殘雨小塘萍散綠
微風幽徑竹搖青觴尋曲水流三月劍拔寒潭洗七星
寂寂衡門無客到林鶯啼午夢初醒
夏日邀屠田叔使君佘宗漢明府閔壽卿柳陳
父王獻子錢叔達吳元瀚諸山人顔廷愉都
護興公舍弟避暑平遠堂分得一先韻
借得琳宫結淨緣數聲鐘磬出諸天龍江潮滿千溪合
雉堞雲開萬井連瀑布亂飛丹嶂雨山衣同歴翠微烟
莫言座上無絲竹花外啼鶯柳外蟬
壽車郡公
銅虎分來向海濱玉皇香案記前身採將瑶草三山秀
種得甘棠一郡春天上紫鸞扶絳節雲中白鹿駕朱輪
壽筵不用蟠桃薦丹荔冰盤色正新
題周朝寀轉運三代榮封冊
出宰河陽舊有聲司農今復借雙旌轉輸歲向三邊急
斥鹵烟從萬竈生紫禁絲綸榮馬鬛熙朝冠蓋擅羊城
一門雨露皆君寵不獨雲霄兩弟兄
閩王審知墓下作
玉輦何年去不回霸圖千古總成灰秋深兔穴依寒壠
歲久魚燈暗夜臺故國關河甌越在遺民蘋藻鼎湖哀
蓮花峰下黃昏月猶見三郎白馬來
送林志尹謁選之京時予將入燕
數聲南鴈呌秋烟路指交河北到天雞送邊城霜後角
馬驚沙磧雪中鞭貧來遠道親雄劍老去長安索俸錢
我已藏名燕市久相尋休向酒壚前
送閔壽卿從武夷還金山兼隠華陽洞
歴徧清溪九曲深麻衣隨意住雲林隂符一卷蛟龍護
秋笛數聲猿鶴吟玉洞烟霞通地肺金山臺殿影波心
空懷五嶽平生志未得從君學向禽
送陳憲伯入覲便道歸省
萬國諸侯會建章使君千騎出東方繡衣正奏三年績
綵服還稱百歲觴轡攬朱輪宵擁月疏封白簡晝飛霜
法星漸與閩天遠遥望精光帝座傍
送閔孝昭侍尊人還廣陵
暫得相逢又解携灘聲高下槳聲齊束裝欲跨揚州鶴
問寢頻聽旅店雞夜月故園淮浦北秋雲鄉路海門西
還期共醉蕪城酒繫馬隋宫舊柳堤
送温永叔郡丞守南寧
符分銅虎寄專城新駕朱輪嶺表行八桂瘴雲迎五馬
二江嵐月引雙旌禁將巫蠱蠻丁化燃出靈犀颶母驚
地近交州風土别每逢春雨勸刀耕
送鄧德咸刺史官沔陽
楚江猿嘯豈堪聽野水連天過洞庭夜月褰帷逢漢女
秋風行部弔湘靈九疑峰色參差碧三峽雲光黯淡青
君去不愁難寄遠蕭蕭蘭芷滿寒汀
題黃懋中大學士碩寬堂
多年簪筆侍螭頭焚却銀魚早乞休十畝雲霞開徑日
半樓烟雨捲簾秋小山桂樹藂藂綠曲澗桃花片片流
不是能耽泉石趣幾人青鬢老菟裘
留别陳叔度
幾日相逢意未闌誰知相别不成懽尊前草色銷魂易
笛裡梅花寄遠難雞唱曉霜孤枕怯馬嘶殘雪一鞭寒
雖然千里同明月兩地傷心各自看
除夕前二日同康元龍集江參藩先生園亭
停驂歲晩向名園滿徑寒花映酒尊雪色半侵青玉案
星光多傍紫薇垣幾年媿下高人榻一劍長銜國士恩
不是殘年催去客敢辭十日飲平原
武林驛别康元龍
錢唐江上浪層層此地分携感慨增客路殘年悲短劍
驛亭寒夜憶孤燈歸魂黑度千林雨鄉淚紅凝半枕冰
江北江南天萬里不堪回首望西陵
語溪舟中除夕用舊韻
滿江燈火照帆檣斷送韶華在異鄉紅燭也流今夕淚
青銅猶憶去年妝孤身長路思千里半世虚名夢幾場
欲解離愁謀一醉行厨何處有椒觴
除夕西寺訪朗公
停棹清溪值歲除匆匆溪上訪僧居殘年只聽蓮花漏
半偈猶繙貝葉書爆竹聲喧人語沸石燈光照佛堂虚
五噫悔作飄零客願得從師證六如
戊戌元日檇李舟中
千里關河更問津東風吹動柳條新雞聲不挽難留歲
馬齒偏催易老身樓上綺羅誰氏女帆前簫鼓異鄉人
客心久已如荼苦何用盤中薦五辛
曾人倩祕書招飲衙齋話舊分得昏字
悠悠往事不堪論燕市悲歌欲斷魂折柳豈忘逢驛路
頌椒還記醉祗園千金槖盡心猶壯一劍鋒銷俠尚存
酒後對君思起舞浮雲西北易黃昏
寄懷陳伯孺
六溪疎柳幾條斜不異柴桑處士家日午山窗書薤葉
春深江閣畫梅花鄰莊與弟同漁獵古寺尋僧共結跏
獨有故人傷遠别年年衰鬢客京華
紀事
漢家臺殿敞蓬萊玉柱盤龍接上台廿載皇仁深雨露
一時天意變風雷宫牆夜靜啼烏急苑樹春歸乳燕來
翹首五雲天萬里小臣雙淚泣秦灰
紛紛兵甲滿中原市井蕭條有幾村總為瓊林傷地脉
非貪寳氣鑿雲根中涓數獻便宜策丁壯難招慟哭魂
辛苦西臺姚柱史畫圖空自叩天閽
王師一夜報蒼黃大將星沉晝不光塞外忠魂酬玉劍
沙中枯骨帶金瘡黃昏燐火新亡卒白日烽烟古戰場
莫向居庸城上望霜天笳管總悲凉
欃槍夜望射天弧邊計年來困輓輸萬里君門誰伏闕
四郊皇店盡徵租虎賁宿將多凋謝烏合新兵屢譟呼
時事艱危堪涕淚太平能到白頭無
得王元直金陵書却寄
芳草天涯怨不勝懷人魂夢苦無憑何來一騎過淮水
傳得雙魚自秣陵桃葉暖風春訪伎杏花微雨夜尋僧
玉蟬精舍葳蕤鎖寂寞疎林半點燈
贈王思延都護
年少登壇擁隼旟欲將長劍掃穹廬黃金世佩通侯印
彤管家藏太史書異域葡萄杯上綠邊城楊柳笛中疎
運籌自合隂符祕兵法無勞習穰苴
贈王君密民部
年少風流粉署郎賦成爭誦魯靈光閒曹不廢青箱業
先世猶傳白簡霜九折羊腸曾叱馭一官雞舌正含香
潞河公暇門如水花竹隂隂客滿堂
潞河逢梅子馬時子馬自楚使燕
當年同聽白門鴉别後風烟幾歲華萬里飄零逢潞水
一官牢落傍長沙新愁綠岸帆前柳舊事青樓夢裡花
草草離尊猶未醉數聲殘角又天涯
天津道中懷王玉生
老向郊原受一廛村中幽事總堪憐園栽桑柘同韋曲
塢築辛夷學輞川花下筆牀臨粉本松間茶鼎扇青烟
自從南北風塵遠不到東山又幾年
連窩舟中與張叔弢話舊
同泛歸舟下潞河空將身世感蹉跎十年京洛紅塵滿
三載朱崖白髮多雲暗戍樓喧斷角月殘官渡起悲歌
愁君此去王程急兩岸蘆花奈别何
淮隂舟夜寄懷二雲歌姬
淮浦東邊月影斜相思何處問琵琶别時折是章臺柳
夢裡歌為玉樹花萬里客魂銷綠鬢幾回幽恨寄紅牙
遥知香骨懷人瘦寬盡春風繫臂紗
廣陵七夕聞歌有懷
每看秋水憶臨波况值天孫夜渡河衣上餘香懷賈女
竹間殘淚怨湘娥書從薊北傳來少夢到江南别後多
二十四橋橋畔月不堪重聽繞梁歌
真州逢謝在杭司理
蕭蕭書劍傍風塵况對天涯骨肉親半夜斷猿知己淚
經年羸馬異鄉身飄零湖海愁歸客憔悴江潭問逐臣
此日世途君自見莫將青鬢嘆沉淪
舟次楓橋寄陳汝大先生
蕭蕭羸馬厭馳驅愁聽楓橋月落烏開徧芙蓉思故國
折來楊柳記西湖十年獻賦青雲薄千里題詩白社孤
我為飄零雙鬢短憶君霜雪滿頭顱
懷李儀卿
梅花綃帳曉寒生怨似流蘇百結成遠岫猶憐眉黛淺
凌波還憶襪羅輕倦來司馬偏多病老去徐娘更有情
十載舊歡真一夢釣龍臺上月空明
驛亭夜坐書懷寄内
十年書劍兩無成飄泊江湖媿姓名絡緯聲沉愁易集
芙蓉花老怨難平枕邊暮雨離魂結鏡裡秋霜客路生
共隠青山期白首古來曾有鹿門耕
贈沈稚咸
愛君蓬蓽綠蘿閒住近楓橋第幾灣短屐一春游茂苑
疎鐘半夜聽寒山門多詞客尋詩至寺有高僧乞畫還
數頃烟波滿船月歌聲來往水雲間
過沈從先江居
停棹來尋江上居閉門知與世情疎買魚入市兒沽酒
負米還家母倚閭委巷幾留高士轍寒窗長課小童書
空憐四壁蕭條甚薄俗何人重子虚
垂虹夜泊懷陳幼孺
吳江殘露冷丹楓萬里還家嘆轉蓬世路升沉同塞馬
鄉書寥落怨邊鴻舟移晩渡三更月橋跨秋波百丈虹
猶憶當年分别處征衣憔悴泣西風
姑蘇懷鄭翰卿
十年蹤跡遍天涯散盡黃金滿狹斜莊舄豈能忘越國
莫愁原自屬盧家孤鶯白嶽啼衰柳匹馬青樓過落花
日暮思君心獨遠片帆江上阻蒹葭
送張叔弢令羅浮
瓊海曾乘博望槎惠陽為政又携家琴牀半落姑仙雪
印匣全封葛令砂輸税山農冠箬葉趁墟蠻女賣梅花
官閒好作羅浮長四百峰中早放衙
秋日訪徐茂吳司理
青鬢投簪二十年菟裘高築虎林偏胸吞雲夢全無楚
屋貯華陽小有天楊柳影侵遊寺屐竹枝歌送泛湖船
錢唐江上潮如馬定賦觀濤第幾篇
西湖秋夜寄紫玉侍兒
他鄉流落怨歸期天外秋風鴈去遲枕上雨聲燈下淚
湖心山色鏡中眉難將雙楫迎桃葉愁聽孤舟唱竹枝
遥憶𤨏窗腸斷處殘更哀角夢迴時
錢唐感舊
吳山殘黛晚烟低滿目桃花路又迷夜夜淚痕悲角枕
年年幽恨閉香閨分枝菡萏難連理隔水鴛鴦暫並栖
司馬琴心今漸老斷腸明月小樓西
七里灘懷惟秦
桐江風冷露華漙舟過嚴陵七里灘秋晩鴈聲楓外老
夜深漁火蓼邊殘月明古渡波千頃雲暗高峰路幾盤
遥憶故人滄海上白頭猶自守綸竿
過武夷訪閔壽卿蘧廬一宿而别兼柬渾然道
人江仲魚秀才
蘧廬高結傍巖巒翠壁千重路幾灣霞色全飛丹竈火
溪聲長遶白雲關風塵已作經年别烟水聊分一夜閒
唱罷金雞天欲曉漁郎蹤跡又人間
聞屠田叔轉運擢守辰州寄贈
新駕朱輪驛路賒甘棠初種郡庭花三苖納欵沅陵地
五馬行春楚水涯酉室名山探綠字辰溪深洞覓丹砂
桃川正屬提封内試問秦人尚幾家
送陳汝翔遊惠州
馬蹄隨處認桄榔千里孤身入瘴鄉嶺路春聲啼翡翠
蠻村秋色變蕉黃朝雲香骨纍纍土夜月花神淡淡妝
莫向異方思故國夏初先得荔枝嘗
為屠田叔悼亡姬
渺渺凌波去絶蹤每看遺挂恨重重魂同睡蝶招難返
血比啼鵑拭更濃黃土有情封玉骨青銅無計鑄花容
君行正近高唐路腸斷巫陽第幾峰
一别妝樓閉寢門梨花風雨泣黃昏蚌枯滄海珠無淚
魚葬青山玉不温金谷尚傳三斛價羅幃空負十年恩
春來忍看孤飛燕恐是嬌姬戀主魂
自題小像
平生非俠亦非儒半世游閒七尺軀却為疎狂因偃蹇
未忘柔曼轉清癯違時傲骨貧猶長對客詩腸老漸枯
五字吟成心獨苦不知身後得傳無
展卷徒為老大悲形容將槁鬢將絲有時憤世空饒舌
何處談詩不解頥足為無車行路健心因多累記書遲
自知瘦骨宜貧賤莫怨人間只相皮
寄懷李惟順贊府
巖邑蕭條早閉關翠屏高映訟庭間官同潘縣栽花至
客到龍門御李還衙聽孤鶯聲共放吏兼雙鶴影俱閒
琴牀一曲停流水又對青娥畫遠山
林子真久客臨汀聞余歸自長安貽書慰藉感
而賦荅
經年離思杳難裁望斷江南雪後梅錦字忽傳孤鴈至
明珠驚向九龍來雄心已耗劉蕡第死骨誰收郭隗臺
總為窮愁才易盡豈堪重問筆花開
送屠使君至芋江是夕留飲驛亭以梨園佐觴
使君首倡依韻奉荅
追懽三載别今朝對酒離魂黯欲消楚國行春迎露冕
郵亭卜夜駐星軺殘雞唱斷風生柝萬馬聲寒月送潮
暫歇梨園留刻燭莫教紅蠟一時燒
囦關再别屠使君次來韻
使君才藻似枚臯立得詞壇赤幟高薄俸半因開社費
閒心多為著書勞年來淮桂歌招隠此去湘蘭賦反騷
五馬驂驔人獨遠楚天遥望首空搔
萬里沅陵楚水隈一麾今出越王臺當筵客盡留詩别
卧轍人多掩淚回津汎神龍悲劍去峰過迴鴈望書裁
九疑漸近三山遠何處登臨屐再陪
崇德令孫先生挽詩
語溪為政號神君黑髮俄脩地下文遠道野僧歌薤露
寒宵山鬼哭松雲斗間久失郎官宿郭外新添令尹墳
忽聽悲風生壠樹猶疑長嘯半空聞
雲陽葛隠君雙壽詩
句容元說葛洪家配得仙姬萼綠華幾度化龍陂上竹
尋常喂鶴鼎中砂笙吹緱嶺聲聲月衣剪茅山片片霞
待到丹成同拔宅遥空雙駕紫鸞車
戊戌除夕
獨對殘燈暗自驚世途誰復念虚名索錢有虜詩難退
祀竈無靈術未精半壁圖書先代業四隣歌管少年情
二毛豈必緣衰老只恐窮愁白易生
辦得椒盤槖已虚殘年衣褐歎全無先人墨綬空廉吏
賤子青衫只腐儒自祭詩神斟栢葉欲驅窮鬼挂桃符
燈前不改貧家樂堂上慈顔膝下雛
己亥元日
開徧梅花臘盡歸聲聲爆竹啟山扉去年愁苦將誰告
今歲平安向佛祈三徑烟霞吾獨老六街風雨客來稀
朱門通刺慵隨例自古閒身是布衣
燈燭燒殘見曙光傷情多為惜年芳無田更切三時望
有閏翻添一月忙已分狂歌惟草澤喜占春夢在池塘
生憎稚子吹蘆管落盡梅花樹樹香
同幼孺惟起由瓊河泛舟至義谿
寒風微雨共揚舲無數漁歌竹外聽浦口小洲懸半月
海門孤塔湧羅星洪濤歛勢奔歸峽衆水分流散入汀
三十六灣溪路轉一灣山色一重青
送林道魯就婚之楚婦翁王獻父時為吉藩左
相
二月春風咏摽梅征衣還見錦初裁舟經劍浦乘龍去
路入衡陽捧鴈來卺合賢王新賜醴鏡開神女舊妝臺
兔園正授枚生簡年少誰當作賦才
山居漫興學晚唐
野服黃冠絶世情小齋無客罷逢迎蜂窠衙静如山縣
蟻穴泥深似土城雨久芭蕉心半捲春遲楊柳眼初生
只緣編得花屏好每日沿階幾度行
送朝宗上人還金山
天涯行脚偶相逢又向空門憶舊松千里月嘶春澗馬
半江雲起曉堂龍臨流獨浣歸山衲禮佛重鳴到寺鐘
聞說慈航堪度世幾時禪榻待周顒
送陳道育之官漢陽
萬里傳經入楚鄉新鶯初囀柳絲長氊存子敬官非冷
輿御潘郎母可將山色千重看大别江流九泒過潯陽
座間定有三鱣墜地近嘉魚對武昌
贈呼允齡將軍
黃金横帶氣如虹儒雅還看郤縠同魚鳥陣開雲變黑
鯨鯢血濺海生紅肘懸幕府新雕印手掛天山舊賜弓
注就隂符刁斗急夜深燈照柳營中
錢連江尊人雙壽詩
宿應郎官接上台歲星還傍婺星開丹燒勾漏霞干片
酒進麻姑露一杯琪草祗從階下長蟠桃都向縣中栽
承家自有關門尹日日真人紫氣來
送蘇明府擢南計曹
雞舌新含入舊都幾時閩海更還珠中牟理邑方馴雉
南部趨朝好聽烏百里歌猶傳蔽芾一官清不媿萊蕪
度支若上籌邊策願賜江南一半租
送張宗道之白下
春風頻聽白門鴉匹馬驕嘶踏杏花匣貯豐城埋後劍
帆開博望泛時槎梁間玳瑁尋盧女井角胭脂弔麗華
夜泊秦淮重買醉隔江依舊月籠沙
金山持心上人以造塔募緣入閩喜而有贈
錫杖年來徧五湖津梁隨處度凡夫寳沉漢水思龐藴
金布祗園問給孤七級月中光舍利諸天雲裡湧浮圖
當時玉帶今何所猶自逢人說大蘇
上楊叔向參知
清朝騷雅見遺音愛士常懷倒屣心太史文章高倚馬
右軍書法得來禽家饒美竹堪為箭㸑有焦桐解辨琴
行部時時過劍水匣中風雨作龍吟
贈陸延平
高卧東山歲月深南來五馬又駸駸民淳市賣雷生劍
官久囊空陸賈金頻見弓旌求草澤常看車駕舍棠隂
玉華有石還堪載不媿君家舊鬱林
延津逢許然明還武林詩以送之
相逢同是客中身雙劍延津合有神滿樹流鶯啼去路
千山羸馬送歸人梨關月冷他鄉夢柳浪烟深故里春
訂得西湖湖上約六橋何處問垂綸
送陳二表兄重遊高州兼柬諸舊好
燈前愁賦渭城歌瘴雨蠻烟萬里歌市得好香沉水貴
劈來新荔火山多古祠重拜高凉洗遺殿還尋粤尉陀
往事悠悠三十載舊遊雙鬢幾人皤
送陳惟秦客恩州
客枕愁聽五嶺猿瘴江何處不消魂羊城月送春潮上
蜆水風催夜渡喧茉莉賣錢香滿市芭蕉成布綠連村
明知此去蠻鄉惡無奈飄零别故園
樹樹桐花夾路開思鄉還上粤王臺裹鹽峒客投墟去
沽酒蠻姬泛艇來市肆盡傳雞骨卜垣墻多襍蠣房灰
送君解說炎方俗二十年前此地回
送邵武李太守擢憲滇南
昆明池水靜無波擁傳新從僰道過開府定能寬漢法
采詩曾不廢蠻歌趁墟滇客龍名市納欵夷王象渡河
他日勒功留片碣點蒼如黛石嵯峨
約陳伯孺仁王寺結夏效長慶
詩寄灣溪老友看今年結夏擇香壇約繙蓮藏日三卷
願飽花齋午一飡經月應酬抛竹素暫時功課借蒲團
更貪兩物堪消暑栲栳隂濃荔子丹
約薛晦叔仁王寺結夏詩以代柬
古寺幽偏少四隣樹隂蒼翠石嶙峋暫抛火宅塵中累
同結香壇世外因下界難尋消暑地平交誰是得閒身
寄詩已約灣溪叟清賞於君又一人
夏日園居和興公韻
荒園四面綠隂齊菜甲縱横剩幾畦絡架瓜藤青不斷
亞簷檉葉翠難低石堪清聽敲靈壁茶可消煩煮建溪
坐對博山香漸滅數聲歸鳥過窗西
一條卭杖遶疎籬正是閒行得句時縛帚竹尋將槁葉
插瓶花愛半開枝多情乳燕梁間壘無意蜘蛛屋角絲
樹影臨窗遮欲盡晝長真與睡相宜
蔡景明參知重遊晉安過訪山居話舊時先永
寧歿已九載尚辱垂弔感而賦此
垂老閒遊出瘴鄉居停仍喜近山房昔年圖畫蟲生卷
故主園林燕在梁眼底更誰為舊雨鬢邊無處不新霜
感君猶有山河意追念先人拜影堂
趙仁甫别駕解官歸自䕫府招同陳履吉陳平
夫陳振狂集侣雲堂
草堂新築白雲間招得荷衣客往還北海芳尊傾魯酒
西窗殘燭話巴山林花乍落三開徑園柳初成五映關
蓮社正稀泉石侣愛君青鬢肯投閒
送善上人募建水月庵
托鉢他鄉度有情逢人稽首乞題名行行水際袈裟影
處處空中剪尺聲募化不辭孤錫遠因緣休謂一錢輕
憑師悟取西來意水自澄清月自明
施仲宣司理招同鄧汝高督學飲烏石山分得
虚字
道山千尺本仙居上有孤亭接太虚坐倚松篁頻却蓋
行過巖岫久停車洞疑大酉鴻濛外石似天丁斧鑿餘
不是能忘軒冕貴豈容蹤跡混樵漁
過黃印坤廣文故居
重過閭巷景蕭然蔓草疎花感昔年白社猶懸高士榻
青山新築廣文阡墨池久涸苔生硯玄室長扃土翳氊
唯有寒塘如半月綠波依舊繞門前
贈林子實山人
破帽鶉衣過此生放歌村落負薪行何人能識醉中趣
獨我許留身後名老去未容狂態減貧來彌覺俗緣輕
茅茨委巷逢迎少經歲不聞車馬聲
幔亭集卷九
