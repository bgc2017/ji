樂圃餘藁卷八宋朱長文撰
啓
謝除秘書省正字啓
講論璧水徒愧素餐校正蘭臺誤叨清選寵逾望表感
溢情涯竊以東壁垂文肇見于乾象西崐闢宇廻鎮于
坤靈龍馬出而八卦分皇策與而六書作神明之賾形
於字道德之奥發于辭紹厥后王寳為丕訓周官致治
建良史以司典墳漢世尚文命儒臣而志疏略觀載籍
之興替係吾道之汙隆自昔則然于斯為盛國家鼎新
儒館賁飾人文矗層搆於中央裒逸書于寰海簡編森
列籖軸充盈粤自興國咸平之時稍復貞觀開元之日
于是旁求俊哲典校篇章以大雅宏達之高材加往行
前言之博識切磋琢磨而各懋所養優游泮渙而用待
有成德茂然後位高材顯然後器使雖石渠天禄之所
召道山瀛海之為榮較其得士之多未若本朝之盛於
皇神考訓廸治官即舊宇之崇文正新名之中秘簡厥
有常則其選益慎罷其在外則于實不浮合堯舜稽古
之用心繼祖宗養賢之盛意凡任是職實難其材矧當
上聖之緝熙循用元豐之典則臺閣是重賢能並升人
抱連城之珍家儲照乘之寳舉之匪昜得者幾希如某
者樸樕常材支離朽質生逢華旦早預俊游策名偶入
於彀中養志久從于膝下當其行有餘力必也記之空
言賦就兩都竊比班張之作例通三傳深明啖陸之遺
奄畢内艱歸休故里效尚平之畢嫁希仲子之灌園利
不謀躬隱將絶俗臯橋棲遁猶愧伯鸞之高笠澤行歌
僅同魯望之散親族共嗟其皓首交朋半處于青雲顧
環堵之屢空就泮宫之特起學素專于六藝道期授于
諸生說或解頥講毋倚席豈當師範幸有朋來開其聰
明率以忠信沗上庠之承乏逢紹聖之作新林然英豪
戾止都邑如衆羽之附丹鳳若飛雲之從應龍幸聯郡
儒敬奉成法有仲舒下帷之業庶幾折衷于大經無韓
愈進學之篇何以見憐于當路疲痍多疾迂闊少通序
難綴于鵷鸞聲想聞于猿鶴屢丏江鄉之便敢期省閣
之遊辭恐近名受慙非據雖未能掃山中之塵榻而幸
得觀天下之竒書入紫府而窺琅函登神仙而望金闕
少懷鉛槧行泛煙波蜩鷃低飛敢與鯤鵬而並處麏麚
遠去難隨驥騄以爭驅揆趣尚之已然荷甄收而非稱
此蓋伏遇某官權衡時論品藻人材進賢不以遐遺樂
善猶于已有矜其無求于仕宦察其有志于藝文特加
奬稱俾承優渥敢不慎其所素履探其所未聞校讎當
及于闕文條撮稍增于著錄迹留藏室雖勉企于古人心
寄釣臺尚可收于晩節
代太守林和中到任謝執政啟
平章太師
折獄致刑早誤提綱之選承流宣化尚叨分竹之行自
視闕然何以稱此伏念某鉛黃學淺塵露效微每希匠
墨之不欺尤恥囊錐之自見一昨﨑嶇嶺表玷冒使華
歎補報之未聞駭謗非之已至雖多言可畏幾成息壤
之疑然公議自明果免羽山之殛涵容寬典臨莅小邦
足以庇身豈敢忘德此蓋伏遇平章太師功業滿天下
聲名高古人出入將相之榮薦歴師保之重儀刑百辟
輔導兩宫繄盛事之所傳皆曠代之未覩俾耆而艾寧
資綠野之遊式舞且歌永慰蒼生之望顧兹迂拙亦被
寵臨某敢不益勵素修身圖後效庶幾犬馬之力少酧
陶冶之恩感懼所深叙陳㒺既
平章司空
平章司空静一不變從容以和韋氏之傳一經家存素
範伊陟之格上帝世濟元勲仰成百姓之昭明坐見三
公之燮理顧惟鄙野玷在陶鈞誓堅遠到之心圖報太
公之賜其於感戴實倍等倫
僕射門下相公
僕射門下相公權衡庶品陶冶萬微挺山甫將明之才
養孟軻剛大之氣丙魏之于西漢克振厥聲房杜之在
右唐孰覩其蹟光昭可久之德隆搆太平之基在某何
知受賜為大謹當宣愷悌之化導中和之風庶幾有成
免為無補其于感懼曷究敘陳
僕射中書相公
僕射中書相公柔嘉而剛正淵静而高明挺尹陟格天
之才蹈臯䕫濟世之美夷險一節勤勞百為廟堂登賢
不旬月而克至海宇仰德豈已日而乃孚激昂多士之
心鼓舞羣生之類顧惟闒茸亦在甄收某敢不席石存
誠冰霜思畏勉圖菲效仰荅巨恩竊倍感銘曷伸悃愊
樞密相公
樞密相公徽猷經遠懿德蹈中仰成廊廟之機坐消兵
革之氣陶鈞所逮動植曲成如某何知蒙賜為厚方秪
官守阻拜賓閎感懼所深叙陳㒺罄
門下侍郎中書侍郎左右丞
門下侍郎中書侍郎左右丞當裁成輔相之休運挺燮
理寅亮之全能舜舉臯陶蓋咸事者九德湯得伊尹無
不獲之一夫某慙非共理之良報在大公之辱方秪吏
役正遠台躔惟堅報稱之心以示感銘之素
律賦
樂在人和不在音賦(以聖人治民情以作樂為韻)
盛德興樂至和本人不在八音之制蓋由萬化之純既
備情文用寫歡心之極豈專聲律誠非末節之因竊原
樂與天同音由人起蓋喜怒哀樂旣怵于外而噍嘽散
厲遂形于此惟聖人圖化俗而有作慎感民之所以積
中發外必資悦豫之深昜俗移風非特鏗鏘之美于時
神武外震烈文内宣躋八荒于壽域陶萬彙于仁天于
是制以雅頌播之管絃旣乘時而更制唯探本以相㳂
順氣正聲為羣情之影響黃鐘大呂乃至理之蹄筌羽
毛干戚兮是謂繁文管籥鐘鼓兮孰稱至樂惟羣元咸
得其情性而雅奏密調于商角理出自然識歸先覺四
時當而天地順旣效緝熙百姓樂而金石諧未論清濁
且夫不偽者惟樂可畏者惟民聽暴君之作則蹙額而
多懼聞治世之奏則抃躍以歸仁匪聲音之異道蓋憂
樂以殊倫是以鼓清角于晉邦曾遭旱暵歌後庭于唐
室誰復悲辛是以興替關時盛衰在政桑濮非能致亂
也亂先起于淫僻英莖非能致治也治必逢于睿聖未
有功成而樂乃不作未有民困而音能自正荀公嘗定
于新律終貽晉室之憂鄭譯雖攷于舊音曷救隋人之
病噫莫備乎二帝之(闕)樂莫隆于三代之仁聲庶尹允
諧兮聽其擊拊嘉客夷懌兮感其和平小則草木之繁
膴大則穹壌之充盈非皦繹之能及實歡忻之所成舜
廟笙鏞鳳有來儀之應周庭簨簴民懷始附之情異哉
樂出于和而還以審政之和音生于樂而復以導民之
樂逮王道之旣遠嘆古風之寖薄絳灌搆害而孝文之
議遂寝房杜未備而貞觀之時不作幸逢聖代之緝熙
繼有名臣之咨度揆太府之尺以為之度累上黨之黍
以為之籥推樂本之先立感輿情而咸若上方乘百年
之極治而集六聖之睿謨臣請告成于簫勺
樂圃餘藁卷八
