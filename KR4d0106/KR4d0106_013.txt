樂圃餘藁跋
二十二世祖樂圃先生平生所著詩文百卷兵燹之後
盡為灰燼其傳于世者僅有吳郡圖經琴史墨池編數
種而已岳壽家舊有寫本餘藁十卷附編一卷係先生
姪孫令達公裒次蓋其時已非全豹今則并其板亦不
存矣嗟乎士君子讀書立言以期不朽班固藝文序云
自漢以前文章家不下二萬人皆不傳夫傳之不傳天
也後之人知其名不賭其文未嘗不欷歔嘆息況親為
之苗裔乎岳壽不克承家學敢秘諸篋衍而負先世制
作之心乎用是忘其僭陋重加校讎付諸剞劂使好古
之士讀之有以景前哲而貽後學有餘幸焉至于先生
之行誼與文之典麗詩之淵雅前代鉅公述之詳矣余
小子更何容贊一辭康熙壬辰中秋二十二世孫岳壽
拜書
樂圃餘藁跋
