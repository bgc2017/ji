樂圃餘藁卷四宋朱長文撰
律詩
知府司封見和喜雨詩韻陳謝
天意分明應魯雩高壇晨拜紫袍濡禽窺舊井寒泉長
魚泳新荷涸轍蘇敏政有餘閑利刃清詩無類擲靈珠
夏畦蒙潤秋臯稔顔巷銷憂卒歲娛
送榮子揚齋郎
茹蔬酌水度清晨自是浮生潔静身好事頻過三徑晩
愛閑惜别五湖春品泉暗識南零味鑒茗多藏北苑真
且著青袍居膝下少年未羨折腰人
次韻公權燈花
蘭膏未耗結花新花自無情喜在人生向輕籠先得地
開從細熖别装春飛蛾雖遶光難掩梦蝶初廻色尚勻
更待玉堂清夜直賜來蓮燭影相隣
次韻俞子文南軒雨後
農疇已種圃畦青高卧邱園自放情客少不嫌三徑濕
年豐休歎一瓢清殘鶯喜向風前囀病鶴猶能月下鳴
千載令名如有得莫愁軒冕老無成
次韻俞子文感事
我曾折桂向蟾宫君有文華似彩虹連蹇未酧平日願
嘯歌猶得故鄉同不才甘作耕巖叟有志宜為結駟翁
窮達由來都似夢幾人曾是黑頭公
次韻楊彛甫見成甫装縹舊書之什
儒者須看萬卷書古人精博固難如殘編莫惜装褫費
舊迹堪憐繕寫初輕撥蠧魚文未損平齊緗袠架無虚
白頭且更窮經藝誰道忘筌便得魚
次韻公權庾中成詠
坐局偷閑步小橋風隨秋葉過蕭蕭愁多萬斛量難盡
飲次千鍾困昜銷笠澤狂歌方繼陸海門高隱莫如焦
(焦光所隱在海門旁世謂焦山)昔儒委吏猶堪處誰道倉公厭寂寥
喜公權仲逢垂訪
高軒相約訪柴關蕭灑如君會合難雨徑偕行穿履濕
風亭久佇袷衣寒百忙好向閑中息萬動宜當静處看
公暇再來應不倦柬籬金蕊未凋殘
曉坐朋齋懷公紹
曉來乘興步高岡便就幽齋作醉鄉隣寺樓臺分兩面
一家池舘得中央南坡嫩橘寒傾日北牖疎筠小帶霜
更待怪松擎積雪莫辭訪戴舉瑶觴
次韻蘇文饒見貽之什
閒釣松陵閱歲多家林終日對煙蘿茹芝深隱慙商皓
獻璧求知笑卞和静送征鴻雲外翼吟看老桂月中柯
洛陽年少才驚俗車馬猶從陋巷過
次韻樞言龍圖得請洞霄之作
世間如幻此生浮寧典仙祠不典州決勝金城勲烈茂
宣風玉壘治聲優遠移遁跡無嘶馬舊得調元問喘牛
耆俊如公宜大用行聞召節趣蘭舟
平生氣節薄青雲不任機心只任真金為散多虛越槖
衣從洗淨遠京塵吟隨猿鶴滄洲晩醉賞鶯花茂苑春
仰止高賢同里閈掃門羞未效前人
次韻公紹賀崇静之賜金紫
北窗二紀傲羲皇節比淵明事更光共喜遐齡垂紫綬
莫嫌猛退棄銅章文房句就心常佚藥鼎功成壽轉長
七品官階三品服滿斟綠醑醉春陽
久脫朝衣襲野裳親逢盛旦日重光耕田鑿井堯民事
垂組懷黃漢服章諸老相懽陶聖治兩宫遥祝與天長
謫仙才調今誰是肻解金龜燕夕陽
次韻徐中散丙寅二月見訪之什
數年解綬隱林扉乘興頻來訪習池老似樂天兼少病
官如叔夜又能詩身閑幸與耆英接學淺虚蒙國士知
白雪佳章難復繼策駑追驥自嫌疲
祖母生日
挺生賢德對耆英歲物皆新氣淑清年至七旬人羨少
子為四品世稱榮紫泥屢捧門多慶華髮雖稠體益輕
欲比遐齡何所似蟠桃結實老仙京
判府曹宣徽生日二首
星杓指未月增弦神選良時協半千恭慎動遵長樂意
潔清能紹冀王賢(冀王平蜀克金陵秋毫無所取)緩垂相印淹公論堅
請州符避劇權四十擁旄非不貴更看黃髮珥貂蟬
盛世高門福兩全星辰粹氣萃為賢釣璜韜略傳三葉
齋鉞風稜積十年陰德在人宜壽考清才脱俗恐神仙
寒儒欲繼崧高頌不獨生申但美宣(申伯乃宣王元舅)
郡牧李侍郎生日
柱史仙翁舊指枝生賢左右太平基居留成就昭陵後
賜告從容故里時籌策久為當世重勲勞方受兩宫知
欲祈天錫公眉壽更過芳蓮葉上龜
當年弧矢設門闌英氣鍾於曲阜間名覆金甌新品地
香盤密印舊家山腰邊龜組光華動膝下龍駒禮法閑
五福俱全誰跂及流霞為壽日開顔
閏月丙子判府相公被制命升使弼越六月癸
卯公誕生之日(某)謹齋潔為詩二章拜獻左右
雖辭句蕪纇不足奉揚盛德姑以述惓惓之誠
武德隂功積在民既生太姒復生申手提將鉞雖三世
身到台衡始二人膝下龍駒環壽斝日邊鳳使捧恩綸
(公拜命又生日恩賜者再至焉)沙堤築就朱衣引富有青春尚四旬
宣制初聞下玉墀又逢盛事協熊羆青霄靈昴凝祥久
紫府蟠桃結實竒養志曾添龜鶴筭避權重讓鳳凰池
(公建節十餘年至相位有表再讓)從今若校中書考屈指當如郭子儀
元厚之少保生日
四紀勲榮動冕旒倦趨黃閣傍滄洲名如白傅身尤貴
才繼微之德更優千載神龜巢葉穩九霄老鳳帶雛遊
蓬萊水淺公猶健輝照東南對斗牛
荅人見慶除博士
幅巾短褐對江雲閑把群經自討論魯泮未能開後學
虞庠豈稱講微言羸駒久絶騰驤望病木猶沾雨露恩
蔣徑雖荒陶菊在徘徊惟恐去吳門
元少保生日
孟夏堯蓂六葉殘來從仙府瑞人寰幾年彩鳳池中浴
此日神龜葉上閑七老相懽惟將相二疏高冥欠湖山
羨公退自台衡地長在煙霞縹渺間
體貌方隆避政樞歸來衮繡耀東吳騎鯨才格從天稟
化鶴風姿與衆殊經國文章垂睿想濟民德澤感神扶
堂邊三壽高千丈依舊扁舟泛五湖
程給事新第
朱門不鎖走朱輪東省仙材晝錦人石上雲輕林屋曉
花頭露重洛陽春謝公棋戰烏巾静裴令呤高綠野新
他日南園真可乞滿池煙水正相鄰
判府蒲左丞寵贈佳篇謹次韻
高文大冊耀天衢新句鏘金擲隱居廊廟方將歸輔弼
江湖猶復念耕漁百城草木知威望一代賢能入薦書
近日東南興節士既旌吳子又襃徐(公既薦吳祖求顯于朝又作高士坊)
(谷口堂以追襃徐復)
次韻公權喜太守再留
不為機巧不求新坦坦襟懷任道真揭節二方陰布德
分符千里别生春兒童共喜重迎伋父老相懽許借恂
池閣逍遥無一事清風入座轉汀蘋
近承南康朝請使君寵訪林圃小酌至夜公權
特惠篇什謹次韻
栝柏森森覆小臺凌風采菊共銜杯東籬寂寞陶翁醉
連騎繽紛衛相來放浪五湖慙釣客均調玉燭仰璇魁
秋河半夜簷前轉誰泛仙槎去却廻
奉陪太守及諸公遊虎邱
何必襄陽孟浩然苦吟自可繼前賢虎邱合去十二度
(見白公詩)熊軾再遊三百年雲閣為君追舊額(飛雲閣本名齊雲樓今追)
(復之)霓裳從古播朱絃(白公在蘇作霓裳曲)此行不減唐人樂暢飲
惟無八酒仙
樂圃餘藁卷四
