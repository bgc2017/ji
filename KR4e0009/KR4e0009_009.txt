西隠集卷九
明宋訥撰
銘
正已亭銘
惟皇明克享天心永清四海首詔天下興學以六藝為
教射為一藝也凡學立圃師帥弟子員以習之濬縣圃
立學宫之右其抗侯發矢之地悉合于制洪武戊午春
四明方侯叔通來知縣事建亭于圃不華不陋為觀射
勉勵之所且禦風雨焉為師為弟子者嘉侯之德有益
於教也佽決拾調弓矢以時入習勤而不怠侯亦喜之
其如古人序賓以賢而且不侮者可得而見焉一日馳
書請予扁其亭以銘之予嘗因射而有考書曰侯以明
之詩曰發彼有的以祈爾爵禮曰射者仁之道也古人
於射重而不輕如此者以射可以治心可以修身可以
觀德可以為國則為弟子者豈容不習哉聖天子舉久
墜之典以教天下士生斯時何其幸也遂不讓乎射義
射求正諸己巳正而后發發而不中不怨勝已者反求
諸已矣扁其亭曰正已又因為之銘銘曰聖人制禮中
正而止養志游神從容循理惟射為藝殆匪他技可以
觀德可以知恥審度在此取中在彼臨之勿墮立之勿
倚儼然其容端然其視確然其心凛然其履内外靜專
庶謂正已審固不妄可以發矢兢兢業業慎終如始既
中勿驕未中勿葸持敬習久功成曷已以蕃王國以佐
天子無忘侯德勗哉造士
清豐縣學彛訓堂銘(并序)
三代風俗厚人材美以有家塾黨庠之教况國有學乎
後世郡邑視一家一黨其教宜何如哉清豐舊有廟學
煨燼于兵皇上建極之初天下郡縣承制以立學官佐
其教者訓𨗳是設咸給祿為養弟子員亦有差等又立
部使者稽考之法以伸賞罰其學六藝學武學律為一
代典莅是縣者往往簿書期會為先務視學校未暇也
臨安金侯子肅來知縣事嘆廟學卑陋改作新之有殿
有廡有堂有齋宏麗甲乎鄰邑侯為記既刻諸石惟講
授之堂名曰彛訓遣邑士竇潛持書請銘于訥訥惟道
原於天命之性而行於君臣父子夫婦長幼朋友之間
存於易書詩禮樂春秋孔孟氏之書之内皆天理民彛
自然物則之所在不可一日而不學也捨此又奚學哉
侯名堂於學取九疇之言蓋有志於以吾君為皇極之
君以吾民為皇極之民俾風俗人材無愧於三代學校
之教而後已凡登兹堂者貴乎踐彛訓之實不以記誦
剽掠為功而貴乎以窮理修身為要以近天子之光此
又侯有望於清豐之士云銘曰嗚呼九疇皇極中分上
天錫禹洛書呈文箕子傅周敷言始陳妙矣敷言萬世
是尊曰彛伊何在物在人在物在人常理曷泯曰訓伊何維師維
君維師維君大訓孰湮彛訓名堂明道修身以立大本
以序彛倫孝以訓子忠以訓臣降衷不昧天理常循道
德光華庶幾可親維皇建極斂福錫民維皇作極感化
無垠惟民保極五福重臻奥閫宏綱淺學莫聞敢曰作
銘以偽亂真侯惟搢紳志在經綸書事貞石永播英芬
登堂勵學訓告諄諄繼侯來者毋怠咨詢
西隠集卷九
