東觀集卷五
宋魏野撰
咏竹杯珓子
誰識破筠根還同一氣分吉凶終在我翻覆漫勞君酒
欲祈先酹香臨擲更焚吾嘗學丘禱嬾把祝云云
喜懷古上人見訪
隔嶺僧来宿閒同倚石樓漏聲過半夜月色近中秋雅
道玄須到權門險莫遊此心方共適明日更相留
村居述懷
布褐楮皮冠朝昏信自然眼明山雨後髮亂晩風前鶴
病生閒惱僧来廢静眠自知慵懶性至死豈能悛
上知府鮑少卿
五福三朝客同年想少存立功從太祖卧理見曾孫易
進因仁政難休為帝恩權臨二陜重官處九卿尊烟翠
甘棠樹風清畫戟門四民潛遂意百吏動驚魂不病輕
丹竈無愁鄙酒樽出衙清道路在宅素盤飱上馬身猶
健看書眼未昏獄空時擁旆多謝到山村
懷寄河中表兄李徵君
蒲津棠樹兩閒人我愧虚名帝亦聞三世往還為近戚
一時遞互喚徵君雖同閉戶辭丹詔尚阻連床卧白雲
苦恨中條鎮相隔老来離思轉紛紛
送鮑監赴闕
紫詔徵黃下碧虚棠郊人送去何如深疑我后尊三老
未許伊川學二疏到想烟霞侵几杖行愁花雨滴圖書
歸期野客難陪從空有吟魂逐後車
依韻和長安龍圖陳學士登熙熙臺之什二首
鶉野龍圖陳學士迎秋登眺稱英奇一聲玉管風流處
百尺金臺雨霽時雲近上清争縹緲山連太白鬭參差
碧紗他日裁多少籠得園園寺寺詩
臺號熙熙倚半空新秋景好與春同朱衣吏列登臨處
百二山河一望中
謝大著劉煜寄惠玉箋
皎潔分明如我鬢卷舒方正似君心三千里外情多少
一幅真堪值萬金
送王國博赴江南提刑
聖主憂民意過于君自憂一麾常慎選八使更親求車
馬皆新賜江山半舊遊蠻旌飄後騎水弩下先舟汎愛
憐吾道寬恩雪楚囚莫忘相送處村店凍溪頭
陪留臺李學士筵上賦得文石酒杯得杯字
知自何山得磨礱作酒杯斟疑五色動醉認一拳開窪
似泉舂出痕如蘚漬来主人心朴素愛惜過瓊瑰
貽司馬池
年少老成人林間訪我頻文雖如貌古道不似家貧題
柱寧慚祖甘時不為身鼇山將首冠莫嘆尚沉淪
贈洛下達三藏
曾擕瓶錫到靈山古寺歸来洛水邊新譯經文傳北闕
舊遊詩句在西天罏中香想諸方試籠裏燈應數世傳
别有空門難繼處宋尚書序本師編
寄長安孫紫微
帶掌絲綸出鎮時樂天當日未如之九遷官職光鷗鷺
百二山河比虎貔漢殿舊題司馬賦秦樓新唱舍人詩
相思大欲相尋處飲酒如何敵酒巵
依韻和益州同理劉大著喜與薛端公相見之什
錦川風物似蓬丘運使詩流壓九流五色雲中題寺觀
四時花裏按軍州棠郊野客空遥羨蘭省才郎稱共遊
縱使謫仙今復出難陪唱和却應愁
依韻和酬晦上人見題所居
陋巷西隣召伯祠入城流水透疎籬雨来石室琴先覺
春去松庭鶴不知薜荔交加侵甕牖莓苔斑駁遶盆池
草堂近日尤增價添得湯休二首詩
送王申宰青石縣(申字伯元)
陶潛但植當門柳潘岳惟栽滿縣花争似伯元青石去
教民先只種桑麻
書三門開化院琳師房
四邊浪打山疑動寺在半空山頂頭遶檻門窗多晝掩
應嫌坐卧見沈舟
送王秘丞利通倅閬州
到想行仁政民間豈復言冤思雪蜀魄哀欲弔巴猿山
水州城僻烟嵐徑路昏遥思上事日正值海棠温
暮冬郊居懷李安
草木松篁杪寒多市井間嚴風生北戶愛日落南山下
第人何處棲林鳥自還琴罇雖在側難以解愁顔
送王太博知榮州
莫歎迢迢遠帝京且憐叱馭繼家聲歌鐘競出棠郊送
鼔角應過劍閣迎棕葉帶風驚玉勒梅花和雪照紅纓
下車遥想無餘事政譽還同在陜城
依韻和李安見寄
三舉休嗟尚陸沈獻書已得帝知音燒殘灰燼方分玉
披盡泥沙始見金思苦任成潘岳鬢道窮莫動孟軻心
公車再召應非晩疎嬾尤難卜訪尋
劉大著忽惠雅章喜懼交集輒增二咏聊以贈酬
東觀劉郎一古儒等閒簡帖類經書論交不棄如雲客
並馬常容似雪驢蝴蝶夢魂知有據鳳凰詔命想無虚
翻愁旦暮西垣去難伴王維宿直廬
送薛階迎覲察院
知心人去野人孤猶賴時時見鳳雛病裏鳳雛辭又去
老身縱健不如無
又次前韻兼乞鶴
君去華亭鶴又殂眼前空見衆禽雛欲憑轉乞為閒伴
許史多情許我無
咸陽道中作
渭水凍無波終南翠色多雨臨殘照霽客向故城過驚
雁遠猶呌牧童寒不歌心愁人不會謂我欲如何
送孫狀元監丞赴閩
詔命雖殊異行裝亦等閒蓬壺如得路藜杖似歸山赴
約過松嶺辭家到竹關從兹位清峻野客轉難攀
暮秋懷王專臧奎王衢三從事
舊友各西東閒思興莫窮盡居花幕下獨在竹林中白
屋貧雖異清宵夢欲同吟餘遥望處寒雨正濛濛
送石太尉移鎮許昌
厭居棠樹遠京師新自飛章白玉墀許郡虎符依口得
涼州龍節逐身移離聲銀字調家樂行李金函鎖御詩
想到即徵歸密地金波亭上不多時
送司馬池歸夏臺
芳草垂楊弄色初中山酒好想躊躇他時駟馬乘如組
莫忘今朝跨蹇驢
雪竹
溪南一向幾多垂欲咏終難比並伊應似彤庭將御試
麻衣羣見折腰時
哭岐賁從事
君喪重堪悲才高位竟卑寄孤偏屬我知已更求誰祭
德宜修廟傳名不在碑何人與為傳願錄野人詩
送懷古上人游錢塘
正當搖落日忽憶向江天猿避經行路鷗隨入定船袖
擕詩卷重杖揭鉢囊偏約我湖心寺相尋結白蓮
悼鶴
誰折仙禽足經旬致枉終讐宜天與報恨使我難窮風
月猶疑慘園林頓覺空殷勤親起塚只在草堂東
送王國博赴江南提刑三絶
江南按察去如何詔敕雖然密賜多不斷仙舟来往處
狎鷗載鶴聽漁歌
江南刑省致時和十郡應從宴樂多自有山迎兼水送
清音不斷勝清歌
江南大半舊經過君稱心多我恨多好景阻陪游賞去
空縈老病動悲歌
送李安赴舉
野客獲何陳賢侯首薦人俗流寧肯餞良僕不嫌貧棠
樹離偏暁函關過已頻花時好消息佇聽向溪濱
醍醐鳥(一名提壺)
解題兼解酌啼處静堪聽林下雖沽酒人間最獨醒石
泉窺認甕花露飲為瓶翻笑耽杯者還應損性靈
寄贈知洋州李澤屯田
播種分符命最優翠微深處是洋州白雲遶坐疑山相
紅旆隨行表郡侯禪定僧宜陪静話音聲鳥稱伴閒遊
更輸屬邑錢希聖四季花前共唱酬
三門與臧奎推官聯句題東樓
二陜三門境(奎)江城想未勝(野)早衙連廟鼓(奎)夜市雜
船燈(野)乞任多朝士(奎)忘歸有海僧(野)東樓仍更好(奎)
欲去又同登(野)
東觀集卷五
