東觀集卷十
宋魏野撰
題陕府同判衙吏隱亭
小亭高岸上危絶復何言墨蹟唐丞相詩牌宋狀元山
形連二華河勢瀉三門吏隱真宜此無窮景滿軒
聞李安下第有感
客擕春榜至開處倚柴荆未有御題目先尋君姓名本
期遴狀首敢嘆滯文明不意蒼穹意默然空愴情
次趙尚書韻
將鉞截瓊瑶親題寄山野喜老再和羹味如重啖䏑身
在蝸廬中心懸雀臺下龍門喜復登奔馳寧俟駕
送王衢之任德推官
從軍重疊寄家聲雅稱風流舊性靈功業即看輝聖日
科名先已應台星絲蠶地說連河朔戎馬塵聞近北庭
正是窮秋雨多際不堪回首望郊坰
經温泉
堯水不墊民温泉溺唐祚兵處洗不得翻為天下汚山
鳥徒咬咬翠華無問處
寓興七首
天地無他功其妙在自然堯舜無别聖其要在知賢知
賢無他術觀其出處焉堯苟不知舜徒云能則天
每念李斯首不及嚴光足斯首不自保光足舒帝腹我
心異老耼驚寵不驚辱豈敢示他人吟之將自勖
秦鑑雖至明不能自照燭楚劍徒云利翻將自殺戮有
國苟失賢若洗雙瞽目况履艱險途舉步成顛覆秦楚
昧於斯寳噐徒收蓄
伯夷非好餓展禽非好黜聖人不私已動為萬世則夷
齊苟就祿賊亂何由窒展禽苟便去何人肯佐國其跡
則有殊其道萬為一
聖人不避嫌小人不避恥伊尹放太甲董賢居高位嗟
嗟若此人堪愛復堪鄙
天地勞覆載日月勞往還此尚不能息何况在其間鳥
獸飲食外悠悠無貪慳如何人異此晝夜機相關顧我
道何如心足身常閒
勿謂患至大君聖民有賴勿謂事至小父荒子無告因
思唐堯九年水少於驪姬數滴泪
寄河中王專推官兼呈知府孫學士
風流官職稱紅蓮花發多同太守筵綠醑十分傾玉斝
清商一部列金鈿池塘閒詠陪靈運樓閣時登異仲宣
更想清明倚公暇棲巖謁過到應偏
寄贈桃林尉史温
知韞才能負壯心莫嗟作尉尚湮沉幽求起去登台席
居易徵来入翰林望氣臺邊桑柘密棄繻閣畔水雲深
憐君况是徵君後閒擬秋涼策杖尋
贈陜縣薛階主簿
少年来作簿英俊復誰如好事雖聞舊能官不覺初耽
憂因稼穡廢寝為詩書客戀門前住民欣部内居親科
公舍竹教種職田蔬異日廳應鎖清才本有餘
次韻和王希知縣見贈
從前宰邑絶文詞喜遇今来併有詩封禪牓偏推鳳藻
陶鎔筆肯轉稽遲訟庭任静猶忘寐文會雖忙不後期
莫怪林間強酬和一般民最愛深知
送錢中舍移任洋州興道縣兼呈知郡李屯田
鵷鴻出宰去如何莫為辭親發浩歌掩抑暫因民製錦
鶱翔終預帝搜羅尊前老淚流難盡杖下離腸斷巳多
却羨使君為舊友公餘開宴日相過
贈孫何狀元
天非道莫尊道非賢莫存始知賢人生與道為轅輪明
廷親選士慮彼賢愚渾天子至文明擢公為狀元一榜
三百人默默誰復言有如鳳在林衆鳥不敢喧威稜廌
有角度量海無垠直入仲尼室不顧孟軻門文得古中
新陳熟甚矣冤一字如一星光芒不見痕首官来理陜
棠樹換枯根淑氣春風和美化冬日暄至誠物莫欺至
明物莫昏平思治地陜清欲變河源我生三十年未嘗
離丘園樸性昧巧習惟知道可敦貧巷無富車閒地惟
雲屯我願為松竹生在君子軒早夜接清風節高隂更
繁何當親教授如渴飲衢尊斯言拙且直堪將鬼神論
寄友人臧奎
知已念不見塊然何為生慈母無醜子淡父無妍情凍
雲少舒泰獨寐多哀鳴兹懷若為寫援琴不成聲
别同州陳太保
至道不在言至言不在舌在琴復在詩諒惟君子别侯
門戟森森中有野人謁非趨勢利場慕彼仁義轍此去
幾遲留忽焉還歲月孤心傷欲摧凍足澁如折離聲無
歌鐘行色有霜雪去矣當復来琴絃未欲絶
宿晦上人房
野客訪琴僧夜午月又午為我彈薰風似聽重華語
夏夜與臧奎陳越會宿河亭聯句三十韻
雨破畏日沈月出酷暑歇(野)衙中河亭上静與山不别
(奎)良朋俱遠来文會一何悅(越)箕踞巾舄間玩好琴罇
列(野)煩禮厭拘攣陳言誓擺脫(奎)揮麈影參差飯果香
馥烈(越)酒令時解嚴談鋒久不缺(野)樂天無荒淫飽德
異饕餮(奎)高談間謔浪正義排詭譎(越)抗俗絶依違評
文無詆訐(野)輿論鄙譸張俗學賤剽竊(奎)徵引角競出
聯唱更相發(越)較善合權衡馳義同軌轍(野)萬物情難
逃千古疑皆決(奎)聖道約扶持淫辭謀劓刖(越)鳳鑑定
妍媸天機藏巧拙(野)是物有廢興惟道無本末(奎)義路
自坦夷世途終兀臬(越)烈士死光輝常徒生汩没(野)逸
氣小風雲直筆輕斧鉞(奎)孟軻心不動陶潛腰恥折(越)
疲倦僕屢更輝映燭頻䟦(野)浩歌不成調狂舞強赴節
(奎)氣候隨斗占分野為星别(越)蛩韻時斷續漁燈乍明
滅(野)河聲疑地震電影若天裂(奎)飄風奪輕紈零露透
疎葛(越)酒海傾屢空詩源浩不竭(野)咸平已亥歲二年
時六月(奎)此會是何人其名野奎越(越)
解城條山(并序)
解城之南出五里抵中條山山有絶壁介立儼若峽
束緣岸溯流似有人跡琅琊王衢趙郡李識處士魏
野江東僧用晦披榛索徑深入數百步止於石泉之
涘道路未遠塵事且隔雲鳥風物鳴動左右而山語
野笑樂坐盡日因相與濯足為聯句詩一章凡二十
句用晦書於巖壁時淳化五年秋八月三十日
高仞雲根泉清泠濯我足(僧用晦)森森灑爪甲凜凜寒肌
肉(衢)来初自試探坐久頻舒縮(野)觸開浪花白踏破苔
衣綠(衢)肺腑亦清泠形影相照燭(用晦)忽罷避游魚未歸
妨渴鹿(野)懼濁遠泥沙就隂憐草木(衢)浸潤易調暢狎
玩難拘束(識)欲伐我未能先起人何速(野)此會高且閒
願繼漁父躅(用晦)
宿王闢宅與王專洎用晦上人因成聯句
夜深月未生春寒雪猶在(闢)吳僧擕古琴来與山人會
(專)詩心有是非禪話無慷慨(野)高鴻自冥冥弋者復何
害(用晦)
淳化五年秋八月二十四日鉅鹿魏野江東僧用
晦趙郡李識琅琊王衢同登解城聯句詩一章
凡六十四句
危城閒登臨秋色際空碧(衢)四顧廓且平萬慮忽然釋
(用晦)精誠日月暗曠達天地窄(野)壯節但孤聳憤氣欲四
射(衢)深穴狂風號峭壁濃嵐滴(識)膽氣高虚空眼目無
疆域(用晦)幽耳如洗濯剛腸若刳剔(衢)高談俗不聞佳句
景来索(野)四時歸牢籠萬象在咫尺(衢)山勢出嵩華地
界連虞虢(識)意脫喧卑場神入清虚宅(野)千峯如聚拳
萬木同森戟(用晦)白雲閒不動飛鳥忽相逆(野)平莎類茵
褥遠籟當琴瑟(衢)定交心欲剖言利口難擘(野)不作蔽
日雲願為補天石(用晦)道在樂詩書時平偃金革(識)笑傲
得良朋狂散遇勍敵(野)筆功壓班輸酒力欺烏獲(衢)逸
思驟雨傾歡情湍水激(識)玄門非防禦學海詎沉溺(衢)
寔果間酒廵鄰谷和歌拍(野)頭鄙鍾儀冠足愛謝公屐
(用晦)静勝貫兵法默論通禪寂(衢)聚散傷輪蹄興亡悲簡
冊(識)迴飈激吟魂長空挂醉魄(野)泉石無榮枯塵埃自
休戚(用晦)鳥道晩採樵人家晴種麥(衢)暮野牛羊襍重虚
鷹隼擊(識)涿鹿樹圍青鹽池霞照赤(野)畫牛羨山相狎
鷗憐海客(衢)古人何卑屑束縛於名跡(用晦)
東觀集卷十
