東觀集卷九
宋魏野撰
和詶張井見贈
溪上閒居四十春春溪蘭佩蕙為紳自知吟咏非經濟
誰道機謀學渭濱三尺焦桐勝面友數家老叟是比隣
少年多謝擕詩什来訪疎慵潦倒人
啄木鳥二首
爪利嘴還剛殘陽啄更忙千林螙如盡一腹餒何妨形
小過槐陌聲高近草堂豈同閒燕雀惟解占雕梁
亂繞園林啄終朝意若何莫因飢不足翻愛蠧偏多渴
映鄰溪下驚從别樹過辛勤咏還囑無損好枝柯
送張先寧覲
千里寧親去青春勝老莱苦辭留不住堪笑到方回行
色秋仍慘離聲晩更哀前程如有信新雁好頻来
送黨宣員外赴闕兼呈劉少諫
行裝堪入畫何如馬更羸于到任初棠樹善抛州郡籍
蘭臺宜掌國圖書草芽綠未侵官道柳眼青先近帝居
願共耀卿来舊地飄纓擁旆過吾廬
次韻和李殿院咏雪
瑞雪祥雲見盛時功輕苦雨漫霏霏墜来雖作天花瘦
消去偏滋隴麥肥太守登樓飄繡袂幽人出戶混麻衣
鄰封願得還如此免說秦飢與晉飢
送李殿院移鎮淮揚
花驄秋健繡旗開漸遠棠郊近帝臺耳目緊官終拜去
股肱雄鎮暫迎来兩州將相為交代三徑漁樵阻接陪
猶賴雅章留刻石時時開看拂塵埃
送武屯田赴峽路均輸兼簡臧殿院之什
旌旗如雨馬如風十二峯前去少同錦帳選掄為漕使
繡衣交代是家翁蠻兒亦在提封内神女猶居畏愛中
好繼金陵丁太尉留題盡著碧紗籠
燈花
豈假栽培力自然殊衆芳開非因雨露落不為風霜雞
似殘鸎囀蛾如宿蝶狂丹心塵豈染明燄霧難藏墮睫
客看懶畫眉人剪忙杏園遊宴者曾借我餘光
次韻和酬知開封縣錢易學士見寄三首
赤縣滯清才家曾有國来埋金寧變土燒玉豈為灰敏
手知誰敵冥心懶自媒雅章寄蒙惠勝味飫醇杯
遠勞仙館客相勉寄詩来豈有口更歎兼無心可灰(来詩)
(云莫歎鬢如雪且教心似灰)貧資閒夀命吟助道梯媒信拙過朝暮
除能泥酒杯
珠落銀鈎向玉牋不還合浦到溪邊無雙雙美真堪愛
似聽湘娥鼓舜絃
送王太尉赴詔二首
功名不獨世推降五福天鍾更少雙倚柱即看宣几杖
休閒惟得讓旌幢家園到想傾金箧御宴迎應倒玉缸
重過嵩山定回首白雲深鎖舊吟窗
三朝元老狀元稀乞赴彤庭詔便依金鼎位高將正拜
璧田家近恐妨歸殊思每過莓苔徑别泪偏沾薜茘衣
從此征車東去後甘棠風物減光輝
謝王太尉惠書
貴不忘貧賤華椷到敝廬分明如國史子細是家書情
有千里在詞無一字虚未諧親謝去東望但躊躇
送蹇藏用省兄
迢逓西南路山多水莫窮波濤千里遠風雨一船空海
獸形難識蠻僧語不通此行忘險阻義與在原同
新栽竹
蒼翠兩三枝新和凍塊移旋吟酬得處就刻記栽時已
任雪頻灑未禁風苦吹幽人心自足千畆復堪嗤
和酬何泳推官見贈
杜牧科名李賀曹初官花幕莫辭勞年顔不似詩情老
公噐還如酒戶高我稱卧遊藍碧幃君宜立近赭黃袍
雅章酬晩慚慵拙吟社何人與破逃
送孫推官之闕下
此去知君免歎嗟薦章先已到京華賓筵沉滯才雖久
仙省遨遊路不賖綠映酒旗村店柳紅迎詩筆御園花
幾多祖席棠郊外馬上回看日已斜
留題華山陳先生舊隱
先生亡不朽太華合為碑至道雖無跡玄言尚有詩亂
飛雲似覓不食鶴應悲獨繞空壇下山風動紫芝
和馮亞見贈
一生無一事兀兀復勝勝信脚雖過寺齋心不請僧松
篁為活計琴酒是良朋除却君酬唱他人亦懶能
送王專李安赴舉
同解約同岐情懷猶苦為問愁離郡早留恐到京遲歲
晩催行計時豐有舉資前春渾化去莫忘野人詩
送陜尉邵國華南歸廣州
召棠隂裏邵梅仙守選南歸路七千辛苦已傷過嶺外
别離那忍向花前到京居舍逢新火度越封疆入瘴烟
相對與君頭盡白不知後會是何年
和王衢見寄兼呈董行父
棄襦東入武牢關帝里經年豈是閒鶂退暫知淹鳳藻
鵬飛即看上鼇山討論相慰門人意談笑應開翰長顔
(公受知于王内翰行父即門人也)惟我塊然誰共處終朝門掩竹林間
渭上秋夕閒望
秋色滿秦川登臨渭水邊殘陽初過兩何樹不鳴蟬極
浦涵新月孤帆沒遠烟漁人空老盡誰似太公賢
過古戰場
戰死掩無墳生降恥負君古今魂易弔貴賤骨難分狐
兔迷沙徑烏鳶噪隴雲誰家有征婦曾此待回軍
長安春日書事
長安春色自依依天命應移地不知蔓草巳迷雙鳳闕
千花猶照九龍池豈無東閣開今日尚有西山似舊時
一月悠悠游不足青門欲出步遲遲
哭錢觀察
操麾授鉞氣縱横盡說長城指顧成嶽既孕靈偏有意
天何促夀太無情明堂欲建棟梁折巨海將浮舟楫傾
才得四旬餘四載龍旌不覺變銘旌
將遊蜀中恨有所滯至情難蓄發為拙詩寄錦川
峡路薛田臧奎二運使提刑楊及
却為虚名動嘆嗟難如雲鶴轉天涯兩川尚阻尋三友
四海空傳是一家白髮無多殘歲月青城何限好烟霞
此生不逐閒雲去蜀魄巴猿恨莫誇
疑山石泉(并引)
陕城之東南五十里有山曰疑山山之下有寺曰興
慈寺寺之中有石泉焉其水清而潔其味冽而甘飲
濯灌灑無所不至有松竹以交蔭無泥沙以相渾湛
然内明外物莫撓野與友人王專字貞一居於是咏
讀之暇但有月上山椒雖夜久天寒亦往觀之傳曰
智樂水予實蒙拙非思之于兼濟但愛其虚澈爾噫
山非峻以寺而稱寺非壮以泉而嘉而泉無詩何以
旌焉用作一章凡二十句請貞一書之於版俟好事
者觀之
閒玩正嚴凝神和淡鏡澄玉清無隠物微暖不生冰派
想河難雜源疑濟是朋窺魚光照鶴洗鉢影搖僧逗石
聲偏響烹茶味更增四溟終必到八卦内先稱氣逐巖
雲起紋隨竹吹興戲游鱗未化呼應鳥相譍静樂慙非
智成章愧不能終朝臨處處雖淺亦兢兢
送瑞上人南歸
相尋如有事獨去似無依海内山遊遍江邊寺始歸題
詩當路少乞食入城稀肯學尋常輩忙忙為紫衣
東觀集卷九
