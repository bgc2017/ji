東觀集别集類二(宋)
提要
(臣)等謹案東觀集十卷宋魏野撰野字仲先
號草堂居士先世蜀人徙於陜州真宗聞其
名召之不出天禧三年卒贈秘書省著作郎
野與林逋同時身後之名不及逋装點湖山
供後人題咏而當時則聲價出逋上澠水燕
談載真宗西祀汾陰至遣人圖畫所居宋史
本傳載大中祥符初遼使至宋言本國得野
草堂集上帙願求全部續湘山野錄載長安
名姬添蘇得野一詩至署于堂壁夸鬻於人
則傾動一時可想也據天聖元年薛田所作
集序野先有草堂集行在人間宋史亦稱野
草堂集十卷則十卷者野舊本也序又稱其
子閑以新舊詩三百篇混而編之彙為七卷
因取贈典命之曰鉅鹿東觀集則東觀集者
閑所重編七卷之本也此本凡詩三百五十
九首題曰東觀集而乃作十卷未喻其故豈
序文誤十為七歟别有東觀集補遺三卷出
桐鄉汪氏家前後無序跋不知何人所輯今
核所載詩一百十九首即此本之四卷至六
卷蓋書賈作偽之本不足為據或疑除此三
卷正合薛田序七卷之數當為後人所合併
不知除此一百一十九首則七卷僅詩二百
四十首與田序三百首之說仍不相合知决
不然矣野在宋初其詩尚仍五代舊格未能
及林逋之超詣而胸次不俗故究無齷齪凡
鄙之氣較楊朴詠蓑諸篇固無多讓亦錄隠
逸詩者所不遺也乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
東觀集原序
文勝質則史質勝文則野夫詩之作不與文偕大率情
根於意言發乎情點而化之流為章句且綺靡者不以
烟火為尚風雅者不以金石為多但務其陳古刺今去
邪守正而巳非所謂者雖懷質文之宏辨負博勝之逸
才故未能臻極於淵閾矣鉅鹿魏野字仲先甘棠東郭
人也秉心孤高植性沖淡視浮榮如脫屣輕寵利若鴻
毛友義朋仁世稀與比自丱及長善於詩筆每叙事感
發見景立言非拘方體圓動能破的故人之美惡物之
形態時之興替事之正變遇事激發則可千里之外而
應之舊有草堂集行在人間傳之海外真可謂一代之
名流詎俾乎逸才宏辨者知也大中祥符中先皇帝展
祀汾隂誕分田陜法輅所幸博采隱淪是時首被温詔
遜避不起其介癖也如此余與之交越三十年凡遇景
遣興迭為酬唱每筒遞往還則馳無遠邇天禧已未歲
冬余尹正京洛許造公居豈謂未及其期而隨物化去
天子聞之乃震悼制贈秘書省著作郎仍錫之賻幣蠲
以公徭其光遁也又如彼今歲之春余忝綏益部載歴
邵隂憩止之辰追訪郊墅噫巖亭索寞淒涼此時竹樹
菁蔥依舊日奈伊人之既往而流風之如在有令息閑
尤增素尚綽有父風能琴之外亦酷於二雅出先君所
著新舊詩三百篇除零落外以其國風教化諷刺歌頌
比興緣情者混而編之彙為十卷求為序述欲使先君
子之道之行彬蔚而不泯耳余執往知生不當推讓聊
陳梗概用布之於編首漢書班固引著作局為東觀因
取諸贈典故命之曰鉅鹿東觀集時天聖元年十二月
二十七日樞密直學士知益州充兵馬鈐轄薛田序
