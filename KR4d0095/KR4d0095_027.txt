石門文字禪卷二十七宋釋覺範撰
跋
跋唐明皇傳
初明皇聞元魯山之歌歎曰賢人之言也聞左璫訴道
迎宋璟不爲璟禮則益知其賢何其明也及聞祿山曰
胡家不知有父但知有母便遂信之何其暗也孟子曰
養心莫大於寡欲欲少縱之則反易如此然能割所甚
愛以寧天下與漢高帝鑄印銷印遲速一間耳此其所
以再造唐室也
跋狄梁公傳
秦攻魏破之殺魏王瑕誅諸公子而一公子不得乃令
魏國曰得公子者賜金千鎰匿之者罪至夷公子之乳
母節乳之俱逃而魏故臣有識乳母者曰乳母無恙乎
乳母曰嗟乎吾奈公子何故臣曰今公子安在吾聞秦
令曰有能得公子者賜千金匿之者夷乳母儻知其處
盍不言乎乳母曰吁我不知公子處借吾知之終不可
言故臣曰魏國正破亡族已滅矣尚誰爲乎乳母吁而
言曰夫見利而反上逆也畏死而棄義亂也恃逆亂以
求利吾不爲也遂抱公子藏大澤中故臣告秦軍秦軍
追見射之乳母以身蔽矢著身者數十乃俱死秦王聞
而貴之葬以卿禮東漢李善南陽李元奴也家疫死止
孤兒續始生數旬而貲以萬數奴婢共議謀殺續分其
産善潛負續逃亡隠山陽瑕丘界中親自哺養乳爲生
湩續雖在孩抱奉之不異長者有事輙跪請白然後行
之續年十歲善與歸其邑修理舊業鍾離意時爲瑕丘
令上書薦之光武詔善及續並爲太子舍人魏節乳母
漢李善古之奴婢也而其所爲卓越如此予聞虎生三
日其氣食牛駃騠七日而超其母蓋其種性殊特不幸
而趣異類中耳若二人者殆功名冨貴者事也又可以
品類拘之乎唐則天皇后受夫顧託而欲奪以自有哥
舒翰提兵三十萬而北面事賊此真奴婢豈寔能功名
冨貴者乎
跋北里誌
春秋傳書六鷁退飛石隕五微事也何足書乎先儒曰
聖人之意以謂如鷁與石無預於道德性命之理且猶
謹嚴詳次如此況道德性命乎北里誌戲劇之文而逹
道校證藏之豈五石六鷁之意乎舒王曰司馬君實平
生大過人者臨事不苟於逹道亦云
跋達道所蓄伶子于文
風行水上渙然成文者非有意於爲文也余讀此傳蓋
通德娓娓而語子于筆追而書之非有意也然通德所
論惠男子殆天下名言吾以謂子于之室有此婢如維
摩詰之有天女也達道手校諸書而此本最美非好古
博雅何以至是司馬君實無所嗜好獨畜墨數百爾或
以爲言君實曰吾欲子孫知吾所用此物何爲也逹道
之畜書其亦司馬之墨癖也
跋邴根矩傳
孔北海年十六時能舍匿山陽張儉事泄兄弟及母三
人爭死竟坐兄褎北海因是顯名遼東太守公孫度欲
殺劉政政先依根矩矩匿之月餘以付太史子義既而
謂度曰政已去君之害豈不除哉度曰然根矩曰君之
畏政者以其智也令政已免智將用矣尚奚拘政之家
不若赦之無重悲也度乃出之棄又資送政家皆歸故
郡嗚呼東漢號多氣節之士其天性哉方張儉劉政之
窘而遇北海兄弟太史子義根矩雖困於亨蓋其平生
取友護助何所憾焉韓退之誌柳子厚愛其請代劉夢
得播州曰嗚呼士窮乃見節義今夫平居里巷相慕悦
酒食遊戲相徵逐翊翊強笑語以相取下握手出肺肝
相示指天日涕泣言死生不相背負宜若可信一旦臨
小利害僅如毛髮比反眼若不相識落陷穽不一引手
救反擠之又下石焉者皆是也此宜禽獸所不忍爲而
其人自視以爲得計使聞子厚之風亦可以少愧矣予
聞退之之言太過及親嘗之乃知此曹今古一律也借
能過之安能已之哉
跋魯公與郭㒒射論位書
魯公作字多擘窠大書端勁而秀偉黃魯直云此所期
無不欲高照千載者此帖草略匆匆前所未見開軸未
暇熟視已覺粲然忠義之氣横逆而點畫所至處便自
竒勁公嘗謂盧杞曰朝廷法度豈更堪公破壞也於此
又曰朝廷綱紀須共存正凛然想見其爲人蓋公所遭
之時如此而所守之道不得不然故倉卒未敢忘國之
綱紀也余私有感於中者因記於此
跋杜子美祭房太尉文藁
房琯之賢盧杞之不肖讀其傳曉然易分也然睢陽之
敗由琯魯公被害杞實使之校二者之設心則終不能
優劣而甫稱琯之材雖困蹇以死益堅壯非忠義激烈
篤於自信其能爾耶疑史記賀蘭不予南霽雲兵事若
不直雖然哥舒翰之臣祿山天子西奔天下怨之而高
適乃表雪其事稱舒翰忠義有素而以病奪其明將軍
三十萬而低首事賊非叛乎從而文其罪非欺乎而甫
亦嘗以舒翰適爲賢豈史皆不足憑而甫之稱無不真
者耶
跋東坡山谷帖二首
東坡山谷之名非雷非霆而天下震驚者以忠義之效
與天地相始終耳初不止於翰墨王羲之顔平原皆直
道立朝剛而有禮故筆蹟至今天下寶之者此也予於
雲巖訥室觀此帖皆其海上窮困時自適之語然高標
遠韻凌秋光磨月色令人手玩一飯不置若訥當藏之
名山以增雲林之佳氣
前代尊宿火浴無燒香偈子山谷獨能偈之初見羅漢
南公化作偈其略曰黑蟻旋磨千里錯巴蛇吞象三年
覺天下衲子聽瑩十年晦堂曰魯直作此有據乎亦意
造爾山谷曰吾聊爲叢林戲耳晦堂大笑曰豈可以般
若爲戲論乎山谷始悔前所學未登本色罏鞴乃卜居
于庵之旁方知晦堂真不請之友耳今讀此書乃是未
見晦堂時語也不然安有吹劔語乎
跋東坡與佛印帖
東坡騎鯨上天去十九白矣平生文章流落世間者所
在神物護持然士大夫罕蓄之多見山人野士之室汝
水旼禪者出此帖示予雖其一期酧酢之語而謙光爥
人三復之想見幅巾杖屨翛然行儋石水溢間如淵明
在柴桑斜川時某題
跋東坡平山堂詞
東坡登平山堂懷醉翁作此詞張嘉甫謂予曰時紅粧
成輪名士堵立看其落筆置筆目送萬里殆欲仙去爾
余衰退得觀此於祐上座處便覺煙雨孤鴻在目中矣
跋東坡與荆公帖
子嘗見東坡與荆公帖謂少游曰願公稱揚之使增重
於世又舉魯直自代表曰魁壘之才足以冠絶天下孝
友之行足以追配古人是四老俱登鬼錄覽此翰墨尚
足以增山川之勝氣也
跋東坡老木
東坡婆娑林丘如此老木而山谷以筆端之口爲形容
之華光鉢囊中乃一時頓有此兩玉人耶
跋東坡怳池錄
歐陽文忠公以文章宗一世讀其書其病在理不通以
理不通故心多不能平以是後世之卓絶穎脱而出者
皆目笑之東坡蓋五祖戒禪師之後身以其理通故其
文渙然如水之質漫衍浩蕩則其波亦自然而成文蓋
非語言文字也皆理故也自非從般若中來其何以臻
此其文自孟軻左丘明太史公而來一人而已然予有
恨恨其窺夢幻如霧見月雖老而死古今聖逹所不免
譬如晝則有夜而東坡喜學煉形蟬蜕之道期白日而
骨飛竟以病而歿使其如魯仲連之不受萬鍾之位而
肆志則寧復有遺恨哉佛鑑能珍敬其書則其趣味乃
真是山邊水邊之人與夫假高尚之名心悦孔方道人
者異矣
跋東坡緘啟
東坡海外之文中朝士大夫編集已盡雖予之篤好者
亦以爲無餘矣佛鑑輙出此帙爲示皆中朝士大夫集
中所無者山林之人泯泯枿枿若無所用而其志好尚
亦清絶哉譬如無雲之月有目者皆愛仰之況斯文乎
跋東坡書簡
王逸少骨鯁顔平原剛正兩公皆有立朝大節而後世
以字畫稱予嘗嗟惜之然名德之重故世珍其筆蹟蓋
理之固然東坡之於王顔又其逸羣絶塵者其法權極
可寶秘宣和四年人日覺慈軸以來示予予忻然喜其
嗜好若可教也
跋山谷所遺靈源書
熙寧元豐之間西安出二偉人徐德占一旦興草莱與
人主論天下事若素宦於朝黃魯直氣摩雲霄與蘇東
坡並馳而爭先二公皆名震天下聖世第一等人也而
詩詞所寓翰墨之妙拳拳服膺於靈源大士如此則知
彼上人者必有大過人者耳一以達摩正諦不斷才一
縷爲憂一以願得一雲門爲言豈非念其所負不可以
蹤蹟者耶高安道人誼叟久從之游蓄此書出以示予
予祝之使藏之名山庶百千年之下知江南道德所在
未全寂寥也
跋山谷雲峯悦老語錄序
山谷筆回三峽不露一言雲峯舌覆大千更無剰法昔
日龍山父子雖被熱瞞今朝虎溪兒孫應增冷笑咄寒
山子道底
跋山谷筆蹟
山谷爲予言自出峽見少年時書便自厭此帖在龍舒
時作自然有一種勝氣未易與俗人言也當有賞音耳
跋山谷帖
山谷翰墨風流不減謝東山而書詞鄭重傾倒於華光
如此予疑百世之下有讀之者知華光後身支道林哉
跋行草墨梅
山谷醉眼蓋九州而神於草聖華光道價重叢林而以
筆墨作佛事兩翁並軸如夏口松下見婁師德永禪師
像於邢和璞甕中耳
跋橘洲圖山谷題詩
予棲遲橘洲斷岸甚久别來無夕不在夢偶開軸見之
如倚法華臺引鏡也讀山谷語如幅巾相從道林路時
跋山谷五觀
舒王在鍾山多與禪者游王以宗乘關捷問之莫不瞠
若若以膚淺問之莫不聽瑩於是大訝其寡聞嘗問一
僧五觀法使誦之往往不能句者嗚呼非施法之過學
者亦罪焉以其不能從師授也山谷冠冕道德偉俊聳
于縉紳宜其倚花叫飲高追晉宋風流之游方其窮約
乃知跏趺而食又作觀法非直已好之且欲移於天下
其信道爲法之勤可謂透脱情境者耳逢原畜此疾欲
以示學者庶幾其有能動心者耳
跋黔安書
王家父子翰墨流落後世不少而所見皆弔喪問病之
帖豈其得意之書已爲當時賢士大夫所藏世不得而
見之耶弼上人處見黔安青石牛帖皆與村落故人語
然其傲睨萬物之意不沒更百年後斯帖當亦貴耳
跋山谷字二首
山谷初自鄂渚舟至長沙時秦處度范元寔皆在予自
三井往從之道人儒士數輩日相隨穿聚落游叢林路
人聚觀以爲異人今餘二十年予再游長沙山林間往
往見其筆札此帖此簡前嘗見之宣和二年秋八月至
法輪竦上人出以爲示玩之不忍置魯女有遺荆釵而
泣者路人笑之曰以荆爲釵易辦女乃泣何也女以手
掠髮曰非以其難致也以其故舊耳予所以玩之者實
鍾魯女泣荆之情
山谷初謫人以死弔笑曰四海皆昆弟凡有日月星宿
處無不可寄此一夢者此帖蓋其喜得黔戎有過從之
詞其喜氣可摶掬山谷得瘴鄕有遊從其情如此使其
坐政事堂食箸下萬錢以天下之重則未必有此喜也
跋珠上人山谷酺池詩
予紹聖初留都下聞士大夫藉藉誦青石牛詩而此四
絶尤著聞恨不見此老閱三年遊石門林下識君實骨
面善談笑相從最久時珠禪垢面不襪然已超卓後二
十餘年予還自海外而君實化去久矣丁酉坐夏洞上
有鴨步而至者問之乃吾向所識不襪公也於是甘吾
老矣夏休珠將經行湘山袖此卷來讀之龍蛇飛動凌
跨韓柳之氣糠粃王侯之韻如其無恙時隂晚坐覺山
川增勝爽然忘其孤廢也湘山多高人識青石牛甚衆
珠可以示之使其韻摩摶衡霍固不佳哉
跋與法鏡帖
山谷作黃龍書時與予同在長沙碧湘門外舟中今餘
年佛鑑出此以示予曇諦見前身麈尾山谷醉中仙去
此帖墮空之垢被也
跋石臺肱禪師所蓄草聖
少游此詩荆公自書於紈扇蓋其勝妙之極收拾春色
於語言中而已及東坡和之如語中出春色山谷草聖
不數張長史素道人遂書兩詩於華光梅花樹下可謂
四絶予不曉草字開卷但見其雷砰電射揭地祗而西
七曜耳吁哉異也政當送與龍安照禪師使一讀之
跋山谷筆古德二偈
此兩詩唐智閑禪師所作也世口膾炙之久矣而莫知
主名豈山谷未敢必誰所作耶覺思示山谷在華光時
筆此翁以筆墨爲佛事處處稱贊般若於教門非無力
者也今成千古爲之流涕書之
跋山谷雲庵贊
雲庵住廬山時山谷過焉相與游鸞溪坐大石上擘窠
留題其法喜之游如黃檗裴公乃作此贊後二十餘年
得於衡陽毛氏之家持以還長沙開法長老覺慈寔其
的孫時年二十三歲即以付之臨濟正脉使流通不斷
乃無所媿此贊其敬之哉宣和五年中秋前一日題
跋東坡山谷墨蹟
予自南來流落山水久不見偉人便覺胷次勃土可掃
宣和二年冬涌師於湘西古寺中出以爲示如見蘇黃
連璧下馬氣如吐霓也
跋山谷字
山谷翰墨妙天下蓋所謂本分鉗鎚至於說禪自到於
三老之後則似攙奪行市竒傑之氣光風霽月如珥立
殿陛之下何其照曜哉漳州正道書記於東山雪朝出
以相示便覺增清山川精神秀發道雖一枝一鉢求實
於已者無有然骨董箱有此軸殆可與連城照乘爭價
也
又詩
山谷論詩以寒山爲淵明之流亞世多未以爲然獨雲
巖長老元悟以爲是此道人村氣而爼豆山谷靈源之
間也已可驚駭乃又能斵評詩之論殊出意外此寒山
詩也以山谷嘗喜書之故多爲林下人所得顔平原方
乞米而山谷已謝得米要之非胡椒八百斛之家也
跋叔黨字
王子敬童稚時作字行草已超故方引紙著腕右軍從
後掣其筆不獲乃歎曰是兒他日名當大成予觀叔黨
行草皆蟬蜕墳塵之類筆法通亞乃翁矣惜其早世不
秋庸詎不以此郎嫓子敬耶邵陽儉上人雨歇擕此帖
見過翛然如見父子角巾竹杖行小港榕林之下不勝
清絶建炎二年三月十八日
跋本上人所蓄小坡字後
雞蘇本草龍腦薄荷也東吳林下人夏月多以飲客而
俗人便私議坡誤用雞蘇爲紫蘇可發吳儂一笑予將
發鸞溪上人以此軸爲示筆勢飛動皆學坡而未臻坡
嶮處者要之如馬巷中逢王謝家子弟步趨狀貌藴藉
風流有自來矣覺範題
跋了翁詩
仁者難逢思有常平居慎勿恃何妨爭先世路機關惡
近後語言滋味長爽口物多終作疾快心事過必爲傷
與其病後求良藥不若病前能自防
右了翁送其姪剛勝柔詩勝柔過南昌出以爲示曰伯
氏祝曰儻見覺範使爲汝說破予曰翁欲汝知口只好
喫飯耳
跋了翁書
宣和二年夏得翁書前去無日矣能復一來相見乎翁
平生剛方吐言如刀鋸而此書若悽冷私怪之明年四
月遣書走山陽八月人還云翁方發書日下世矣蓋四
月九日也聞之酸鼻累日翁視死生一戲耳予重爲天
下惜此人品翁知國如陸忠公臨大節不奪如顔魯公
文章光明贍博如白樂天通逹宗教如裴公美然四公
者皆享冨貴建功名死無遺恨而翁兼四公之長而以
一斥不能復遂坐廢三十年予所以追悼而不去心也
八月七日方飯僧薦冥福病臥刺然刀畫而南州珠上
人擕此軸來讀之而長歎哲人逝矣予何所税駕乎此
去死生一決耳珠包腰一鉢苦硬有膽氣而能蓄此書
今叢林禪和子以爲何種故紙然則珠殆亦有佳處因
爲流涕而書之
跋瑩中帖
瑩中竄海上而名震天下不減司馬丞相之在洛中時
平生多與山林之人游處處見其翰墨雖戲語亦如雪
中春色予觀堪公所蓄答仰山真慧禪師簡重而謹嚴
如其爲人味其立朝盡節無媿宋廣平陸宣公也
跋瑩中詩卷
了翁徉狂垢汙不擇香臭而至山水間便能賦山礬墨
梅乃爾㬥清絶耶予政和春過衡陽道權出以相示如
見抵掌談笑時
跋江表民願文
世尊論學道特言冨貴爲難表民官爲左司風節凛然
天下畏仰貴顯矣而與其夫人俞氏一飯奉身清淨自
活畢世真如德生童子有德童女豈特求於今爲鮮雖
從古人中求亦無有也予閱其願文廣大堅固深切著
明真黑暗崖之火炬生死海之舟楫爲之序者淨慈禪
師退然才中人而以大法爲己任如雪竇爲之跋者延
平了翁立朝正色剛而有禮愈斥而愈忠如魯公皆表
民之友也而三友者聯翩欲刪去予而自游普賢願海
又可乎
跋李商老詩
予至石門(闕)禪出商老詩偈巨軸讀之茫然知此道人
蓋滑稽翰墨者也又欲入社作雲庵客試手說禪便吞
雲門臨濟如虎生三日氣已食牛衲子譁曰甘露滅非
錯下注脚
跋徐洪李三士詩
陳瑩中嘗問予南州近時人物之冠予以師川駒父商
老爲言瑩中首肯之駒父戲效孟浩然作語如王謝家
子弟風神步趨不能優劣商老和之如劉安王見上帝
大言不遜豪氣未除獨師川有句在暮山烟雨裏西洲
落照中未暇寫也
跋蘇子由與順老帖
子由每多疾病則學道宜多憂患則學佛宜常坐黨人
兩謫高安多與山林有道者語知其爲排遣憂患者也
順老予時拜之又吾雲庵賢之漓然流涕而書云
跋張七詩
玉不可種也而孝之至則種玉亦生泉不可呼也而忠
之至則呼泉亦洌虎不可使令也而有德者役以橐經
乙不可教誨也而有義者致其同室予觀兩張之詩引
物連類折之以至理而秀傑之氣不沒讀之使人一唱
三歎豈筆端有口之徒歟
跋高臺仁禪師所蓄子宣詩
歷公以功業著詩律傳者少自廢放山林間與衲子遊
其語便爾清熟此柳子厚所謂詩人以窮乃工殆非虚
語
跋道鄉居士詩
道鄉以說禪口談醫國法門雷霆一世初非以詩鳴也
而此詩句句有法蓋其胷次如春之盎盎著物成容今
既已矣萬人何贖哉儼師題于衡山之麓
跋鄒志完詩乃其子德久書
道鄉文章種性自然如五色鳳此詩乃浴天池時容光
也其雛筆法已能追蹤山谷之氣讀之令人想見蹇驢
風帽如宗武扶子美醉吟詩也
跋四君子帖
秦少游舌頭無骨王定國察見淵魚山谷口業猶在道
鄉習氣不除華光不語如雷
跋呂鎮公詩
右惠照院見太師鎮國呂公留題一首深清雄麗有愛
君報國之志時公方尉新昌實生太尉吉甫以道德爲
神考所敬與舒王上下議論遂參大政文章翰墨雷霆
一時福祿壽考逮事三朝天下學者宗之昔李邵以高
才博學爲南鄭幕門候吏而其子固爲東漢名臣豈所
謂隠德報應不身嘗之而及其子孫者乎予於太師鎮
國公亦云
跋李豸弔東坡文
東坡以建中靖國元年七月二十七日歿於常州時錢
濟明侍其傍白曰端明平生學佛此日如何坡曰此語
亦不受遂化李豸爲文以弔之曰道大難名才高衆忌
皇天后土知平生忠義之心名山大川還千載英靈之
氣士大夫稱其詞該而美今錄以示常道人亦可以舉
似山中諸道友也
跋養直可師唱和真隠詩
予久不見養直時時想見其墮幘醉時忽閱此詩如行
野渡春色中雖盎盎醇釅然終有一種清絶氣味可上
人語迅快如漱壑夜泉響掃䆫春霧空不類菜肚阿師
語仲伯連璧士也而皆友吾巽中傳曰觀其所以游因
以知其爲人吾於巽中亦云
跋養直詩
宣和三年三月予遷居水西南臺寺初六日顛風攪林
東軒小寢俄大雨起步脩廊復坐頽然昏睡南州道崇
難者持此軸來隠几讀之如觀飛莵頓塵追風趁日也
然其詩詞所及皆予故人而予亦嘗落憫憐中蓋方竄
海外時帖也昔曾魯公問予曰蘇養直聞齒少而詩老
恨未識之子見其詩否予曰李太白詩語帶烟霞肺腑
纏錦繡以予觀養直之詩逮又過之魯公駭予此論今
數詩惜公不見以驗前語耳
跋謝無逸詩
臨川謝無逸布衣而名重搢紳於書無所不讀於文無
所不能而尤工於詩黃魯直閱其與老仲元詩曰老鳳
垂頭噤不語枯木查牙噪春鳥大驚曰張晁流也陳瑩
中閱其贈普安禪師詩曰老師登堂撾大鼓是中那容
嗇夫喋歎息曰計其魁傑不減張晁也二詩於無逸集
中未爲絶唱而陳黃已絶倒無餘惜其未多見之耳然
無逸又喜論列而氣長詩尚造語而工置於文潛補之
集中東坡不能辯文章如良金美玉自有定價殆非虚
語也予方以罪謫海外無逸適過廬山見吾弟超然熟
視久之意折曰吾此生復能見覺範乎語不成聲乃背
去後三年予幸蒙恩北還而無逸乃棄予而先焉因與
超然對榻夜語及之不自覺淚殷枕也嗚呼無逸東隣
有寗生年二十餘以鏤刻爲菩薩像每過無逸恬退趨
去俄游京師以其役得將仕郎而還華裾細馬閭里聚
觀無逸出門值之爲避路門弟子爲不懌累月嗚呼無
逸有出世之才年未五十一命不沾殞傾大命曾東鄰
寗木工之不若嗟乎惜哉
跋無盡居士帖
無盡登庸百僚畏讋坐政事堂德長於兩府諸公自劉
中書吳門下皆昆弟畜之觀其退歸山林與衲子游書
詞諄諄不翅如骨肉然賢者莫不怪之安知此老人以
法爲親乎龍安照公倚公之風遂托名不朽其亦老贊
公盧玉川希上人之流亞也耶
跋蔡子因詩書三首
歐陽文忠公嘗非笑肥字而誇杜子美獨貴瘦硬東坡
作詩曰杜陵論書貴瘦硬此論未工吾不平豐妍瘦容
各有態飛燕玉環誰敢憎予因此帖可謂豐妍者也觀
其俊氣横逸不受冨貴鞚勒之韻宜從古人中求宣和
元年十月八日臨川瞻上人出以爲示便覺神魄飛越
於鐵甕城之下瓜洲杳靄之門
文章天下第一數東坡子因蔡氏子弟而飲食夢寐以
之其種性妙非習俗所能移使東坡而在見子因當不
減張曲江之與李泌也
予久不見夢蝶偶得此詩湘西山水間時松風盤空林
月滉蕩如顧虎頭對劉琨展其畫像也
跋李商老大書雲庵偈二首
商老以大父事雲庵以伯父事天寧則予蓋其叔父也
仰山曰東院師叔若在惠寂不到寂寞商老寂子後身
也然甘露滅固未死而商老與其弟未嘗不啼飢其大
言以詬罵魔佛高自許可蓋習氣也
近世要人逹官其氣焰摩層霄而門可附而炙手者不
翅百千然其語言翰墨人見之皆如拒頑百姓見催租
文引恚視之不棄擲幸矣商老灌園脩水之上而筆畫
一出人爭傳寶以相矜誇吾是知道德無貧賤也覺慈
生一十年去年從余而知有商老偶出所畜一軸見嬉
喜而書其尾且以雪道向無知之恥云
跋韓子蒼帖後
蘇東坡伯仲文章之妙無媿相如子雲而其見道之大
全則楊馬瞠若乎後子蒼文字師法蘇氏西蜀後來之
駿也讀其問照公向上一路後照未見詶語予爲代之
曰不辭向汝道只恐撞見劉幽求大帽壓耳手提油子
蒼他日見之定是無語
跋太師試筆帖二首
此帖骨氣深穩姿媚横生其得意時筆也不然何其如
行雲流水之閑暇也予臥痁逾月偶閱之覺痁不辭而
去乃知檄愈頭風非虚語耳
予觀太師楚國公之書骨含冨貴積學之至神氣蓋人
然付其姪以寶公詩其外護欲傳之子孫爲無窮家法
也
跋公袞帖
見蛇鬭而筆法進聞雞聲而遂能神東坡以謂寧有存
法與神于胷中而能學書者乎予觀公袞行草既不用
法亦不祈其神娓娓意盡則止耳
跋三學士帖
秦少游張文潛晁無咎元祐間俱在館中與黃魯直居
四學士而東坡方爲翰林一時文物之盛自漢唐已來
未有也宣和四年七月太希先倒骨董箱得此三帖讀
之爲流涕嗚呼世間寧復有此等人物耶
跋蘭亭記并詩
宣和四年夏彌月不雨稻田龜兆出予晨興垂頭坐西
齋方與造物者游而厨丁聿來告米竭余作白眼久之
希先送此軸來索跋欣然見王子敬諸君子忘其厨丁
厨丁求與决予曰當以三筏用事正不必逼人也
跋荆公元長元度三帖
予兒時劇於隣家見壁間有詩曰是非不到釣魚處榮
辱常隨騎馬人今日見此三帖偶憶前句
跋百牛圖
畫工能爲神鬼之狀使人動心駭目者以其無常形無
常形可以欺世也然未始以爲貴唯犬馬牛虎有常形
有常形故畫者難工世之人見其似則莫不貴之畫牛
之法徑寸者不刷毛予觀此圖非特入法凡百尾喜怒
俯仰小大伏立趨並浮鼻荷痒盡其情狀意非畫師殆
高人韻士以寓其逸想耳予老住江村而比道林嶽麓
之冨其牛每以谷量日夕蓋拾礫追逐叱叱於田畝之
中厭飫矣而全美乃以此軸爲示何哉予以湘西之雲
塢爲畫笥則全美必以此圖爲怍
跋周廷秀詶唱詩
宣和二月初吉日予送客松下淺丘縱望廷秀一髯男
子但是時湘西雪盡衆峯蒼然我與廷秀皆是畫圖廷
秀袖出與張公詶唱之詞讀之便覺與衆峯爭秀豈其
媿從聚落中來故以此句彈壓清境耳
跋順濟王記
東坡昔自定武謫英州夜宿分風浦三鼓矣發運司知
有後命遣五百人來奪舟東坡曰乞夜櫓及星江就聚
落買舟可乎使者許諾即默禱順濟王曰軾往來江湖
之上三十年王於軾爲故人故人之失所當哀憐之逹
旦至星江出陸至豫章則吾事濟矣不然復見使至則
當露寢浦漵言未卒風掠耳篙師升颿颿飽炊未及熟
已渡楊瀾泊豫章日亭午嗚呼順濟之威靈爲江湖之
益者不可悉數獨分風送東坡南去此心日月不能老
也其英特之風不減李逢吉禮陸宣公也
跋李成德宮詞
唐人工詩者多喜爲宮詞天階夜月涼於水臥看牽牛
織女星玉容不及寒鴉色猶帶朝陽日影來世稱絶唱
以予觀之此特記恩遇疎絶之意於凝遠不言之中非
能摸寫太平藻飾萬物讀成德所作一百篇知前人之
未工也其收拾道山絳闕之春色刻畫玉樓金屋之情
狀使海山瀕海之人讀之如近至尊非其才當世何以
治此上元日題
石門文字禪卷二十七
