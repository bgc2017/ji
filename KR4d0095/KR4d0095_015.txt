石門文字禪卷十五宋釋覺範撰
七言絶句
讀古德傳八首
閑房古寺陳尊宿對石談經生法師萬壑松風一軒月
冷齋清夜想丰姿
石門塚木團雲雨偶愛車輪烟翠深火種刀耕期飽暖
問心求法謾追尋
夜塚髑髏元是水客杯弓影竟非蛇箇中無地容生滅
笑把遺編篆縷斜
糞火但知黃獨美銀鈎那識紫泥新尚無心緒收寒涕
豈有工夫問俗人
瘦行清坐老垂垂栗色伽梨取次披巖壑形骸雖可畫
烟霞痼疾不須醫
閑中不省歲月改但見四山青又黃指客却随流水去
笑渠世路未全㤀
車輪峯作碧螺旋不用招邀自滿軒等是世間無用物
故宜相對兩㤀言
絶知名蹟能妨道正恐師承亦累人問法沙彌莫饒舌
百年逆旅要同塵
讀法華五首
在宅覓車猶是欲出門露坐始無依載行一獸無名字
但愛雪山香草肥
火宅縦横皆暗弊化城觸處是光明子争狂走欲方熾
寳所依然念不生
塔觧聽經無兩耳佛稱全體有分身寳書讀罷驚清晝
葉葉花花總是春
慈和自是山林服知見長凝宴寢香要與如来同止宿
却須常拂法空牀
阿字義深當自讀般舟行苦與誰行人言成辨湏三世
我欲圓成在此生
贈誦法華僧
生存異夢傳書鎮骨冷青蓮出瓦棺試看法華精進力
兩翁先已為開端
合妙齋二首
雨過東南月清亮意行深入碧蘿層露眠不管牛羊踐
我是鍾山無事僧
未饒拄杖挑山衲差勝袈裟裹草鞋吹面谷風衝虎過
歸来松雨撼空齋
讀大智度論
眼不自見寧見物去来不見寧見今萬物只今全體露
鏡裏有空無路尋
注十明論
了知無性滅無明空慧須從戒定生頻呼小玉元無意
只要檀郎認得聲
汾陽十智同真二首
十智同真面目全扵中一智是根源如今要見汾陽老
劈破三玄作兩邊
十智同真選佛科汾陽佛法夲無多愛心竭處尋真智
面目分明會也麽
袁州聞東坡歿扵毗陵書精進寺壁三首
濁世肯留竟何意玉芙蓉出淤泥中誰謂秋来亦零落
病收衰淚泣西風
姓名自可磨千古文字收藏付六丁唾霧珠消君勿笑
夢回比物鎮長靈
才疎意廣孔文舉身健長貧白樂天一代風流今已矣
三吴雲水固悠然
無盡居士以峡州天寧見邀作此辭免六首
吹毛用了急須磨鐵脊師兄舌太多祖佛命根俱截斷
笑中驚倒老維摩
維摩願力元無盡重見真州宰輔身舌夲雷槌烹佛祖
筆端和氣活生民
四夷八蠻想風采竈婦乳兒知姓名寄語袖中調鼎手
未容扶杖獨經行
五達衢頭梵刹新著書来喚住山人折松慣掃和雲石
披衲難随沒馬塵
亦欲便随流水出重惟我法付王臣回看坐睡横眠處
折脚鐺兒觧笑人
龜毛索子衲僧冤闊角關西亦被穿小犢鼻頭無覓處
聽渠露地且閑眠
初到善谿慧照菴寄張無盡五首
明月洲頭一笛風暮雲滅盡水吞空倚笻笑語無人問
疑是西湖落夢中
山勒回流作窟盤翠蘿綰帶結鴛鸞故應此境幽難畫
乞與菴僧自在看
形勝迥分千里遠地靈還受衆峯朝從来慶澤流無盡
異事先看繼八蕭
世辯不妨無骨舌好山難絆自由身從教折脚鐺兒笑
且欲南来識鳳麟
公有自然台輔望與民同樂亦同憂我慚雅思非支遁
亦伴東山爛漫游
無盡見和復次其韻五首
謾說毗耶問疾風主賓信手畫虚空争如快活月洲老
萬事收藏一笑中
窗外雲閒如去鶴門前山好似翔鸞此時更有疑情在
試借疑情面目看
一丘一壑思迢迢莫把山林較市朝江上相逢兩無語
夕陽衰草暮蕭蕭
公是睡龍今縮首我如江月且分身人間一戲成何事
塚外君看半卧麟
雖然無證復無修撲破虚空亦可憂欲識老龐端的處
飯餘摩腹且閒游
又次韻答之十首
金篦抉膜去重重露出當時晦昧空撥轉上頭關棙子
莫教更墮有無中
晚来妙語逼人寒逸氣翩翩棲鳳鸞珍重平生造物手
十分拈出與人看
擁衾睡美無人喚閑憶當年趁早朝今伴赤松聊卒歲
後来功業付曹蕭
衆生煩惱亂如塵共現如来智智身自笑露腮狂寳誌
識公天上石麒麟
樓閣不勞彈指入衆魔相顧怱驚憂回光却復思初友
從此南詢可罷游
此法從来妙莫窮何須癡坐學觀空劈開結角羅紋處
攝入圓伊三點中
法夲無差須揀擇楚雞元不是青鸞當機一鏃三關破
覿體分明箭後看
雲林一塢正寥寥不把清閒負聖朝歲晚追随真可畫
行人明日馬蕭蕭
我亦從来徹骨貧誰知徧界不藏身住山鈯斧勞收取
不是青源衆獸麟
一笑相看萬事休公無榮辱我無憂挂名入社非難事
圓寂光中不厭游
孫侯見和復次韻五首
仙郎齒頬嚼松風吟處晴巒翠倚空佳句興来渾不惜
一時傾出錦囊中
我亦聞絃知雅曲松風聲不類鳴鸞相逢意氣須傾寫
一任旁人冷眼看
歷世興亡皆可數升平不復似今朝野居興味應無限
小字明窗拔二蕭
未展事功扶聖世幅巾林下且收身善谿廣坐看談笑
駿氣駸駸地上麟
我固浮雲輕俗眼君真萱草可忘憂婦翁一室藏沙界
興發時来把臂游
再和答師復五首
愛君道骨有仙風人品渾如月在空清論不窮霏鋸屑
故應雲夢吐胸中
牛渚笑中曾捉月道山歸去亦乘鸞人間尚有餘緣在
又把塵編倒摺看
吾道如山欲撼搖羣兒毀譽漫前朝冷看狂罵黃冠奕
却笑辛酸合爪蕭
有味新詩名不得正如仙爪為爬身此時風味無人會
想見麻姑擗脯麟
八瓊洞口桃花笑失却塵寰半世憂聞道客亭炊未熟
坐看凍蟻夢中游
天覺以雲菴畫像見寄謝之
老師面目無尋處藏在毗耶文室中乞與盤山狂弟子
背抛筋斗撒顛風
次天覺韻二首
欲振雲菴出格風直教魔界化成空此邦已属張無盡
二佛難同一化中
百千萬億恒沙佛正眼觀来總是空縱有毗耶方丈子
為渠權置睫眉中
余嘗問無盡居士曰往問悦公參素侍者有何
言句無盡居士曰見悦說昔素問無為如何
說悦擬開口素大笑悦當有省宣師為侍者
余于叢林三見之矣政和元年又會于顯忠
寺且欲歸江南作三偈送之
青山自在人情外白業空消𡋯土中歲晚一帆江海去
群飛争看刺天鴻
素公死後閑名在末後句如黃石書殺盡英雄人不見
子房兩眼似愁胡
無為兩字如何說開口知君病轉深試問舊時宣侍者
不言不語笑吟吟
次韻魯直寄靈源三首
一觥春色紅鱗動數筆海山青玉開耳熱浩歌無說處
却將佳句寫歸来
已作閉門稀識面千金争購暮年書空餘脩水連天碧
白鳥時来炯自如
閱世竟為蝸角事不妨閑作虎頭癡平生筆語難傳處
獨許靈源大士知
了翁謫廉欲置華嚴託余將来以六偈見寄其
略曰杖頭多少閑田地挑取華嚴入嶺来次
韻寄之
十方刹海毫端具一念交參無别路妙明廓徹不依他
當念無来亦無去
妙極玄微亦昧機須明句裏電光飛眼開做夢圭峯老
笑倒鹽官百衲師
平生百事耳邊風儘聽人嘲詐啞聾跌著起来還一笑
何須半夜上孤峯
覻邏牛兒亦久如于今正好撫憐渠但能收放知時節
吒吒常教旁屋廬
因法相逢一笑開俯看浮出過飛埃湘南嶺外休分别
圓寂光中共往来
根機饒我三干倍純熟輸君一百籌誰似夢中憂患裏
飯餘要睡即齁齁
寄華嚴居士三首
仰惟陛下實英主鑄印消印如沛公補天正頼女媧手
萬物吐氣思春風
文章日月不能老忠義姦邪膽自磨公能一念了萬法
奈此功名未放何
謝公捉鼻知不免整頓乾坤民望深勿嗔秃頭預世事
我是同時支道林
瑩中南歸至衡陽作六首寄之
回鴈峯前醉眼醒卧看波影蘸空青起来一笛春風晚
萬里無雲月滿汀
醉裏南游亦偶然歸来客舍夢初圓袖中滄海煩傾出
要看毫端浪拍天
喧熱婆羅大火聚無厭足王刀鋸場聞道飽參俱透過
来尋初友見清凉
争道頭陀再應緣那知南畝不陳鮮君看提起超情句
馬得幡竿尾指天
禮拜起来無伎倆拈花笑裏有精神何如眼倦抛書睡
一枕雷霆撼四隣
笑看癡蠅遭唾涴絶憐香象截流過歸来兒女團圞坐
嬴得心如古井波
李光祖自了翁法窟来訪余扵鍾山留十日方
知鼻孔大頭向下既行作六首送之
應思靈鷲多年别来作鍾山十日留一句鶻崙難劈破
風泉松月夜堂幽
南畆頭陀施毒手北山道者起慈心觧扵糞掃堆頭笑
拾得茸穿穴鼻針
六根清净精進力二熱消亡法供真舌夲青蓮香不歇
色身三昧現塵塵
分身可集呈真偽寳塔能言透死生佛眼尚難窺向背
謾煩機巧並頭争
一切女人皆障道十分厚味最傷生登牀未敢期穿屨
見慢須防起現行
履稀瘦處却知肥間物須防獄治之虎穴魔宫同止住
寒灰枯木是男兒
寄石頭志菴主
世途嶮巇鼻先酸折脚鐺尋穏處安誰見睡餘閑振策
松風吹耳夜濤寒
石頭菴主居南嶽僅三十年忽思還江南龍安
作此寄之三首
厭看瀟湘萬頃山江南歸去卧龍安只將一味無求法
留與叢林作樣看
龍安聞說好巖叢瘦坐孤行兩頬紅剰得清閑無著處
一時排遣笑吟中
閙中抛擲亦竒哉句裏藏身活路開生鐵心肝含笑面
不虚參見作家来
聞志公化悼之三首
去年曾陟白雲顛投老相逢亦偶然蟬蜕君今成貼葉
春蠶我已作三眠
生死已將同夜旦閑眠行樂不相妨遥知此日龍安寺
蛛網高人夢蝶牀
捍裘未減春罏暖丈室偏宜道骨寒擺手便行呼不應
閑名在世試除看
次韻超然洞山二首
洞山正似鍾山塢慙愧新詩寫得真欲喚定林閑相國
要看清散岸綸巾
油然無定似雲閑今在江南盡處山膚寸顧吾真可度
竒峯如子未容攀
寄嶽麓禪師三首
數筆湘山衰眼力一犁春雨隔清談遥知穏靠蒲團處
碧篆香消柏子菴
飽參衲子一千指古格叢林二十年想見升堂提祖令
道容水雪照人天
湘南道價獨驚群知是黃龍的骨孫夲色住山何所有
白鷗春水自當門
示禪者
能回箭鋒射自己方肯竿頭進步行道得未生前一句
始信虚空觧講經
書太平菴
興工願力經營地樓閣咄嗟金碧開滿院青春人不管
一庭蒼蘚客閑来
余將經行他山德莊自邑中馳書作詩見留是
夕胡彦通亦會二君手談達旦不寐明日霜
重共讀蔡德符兄弟所寄詩有懷其人五首
蹇驢尋我亦乘興秋潑空山煙翠時脱帽不知誰主客
一燈相對夜彈棋
風徑霜清拾墮薪野炊童子觧經營翛然放著秋窗晚
籬落凄清屋角晴
精麤一飽随緣去林壑諸方到處鄉去住了知無可揀
謾煩辭錦照人光
㫄舍潜夫十年舊會茶時復坐僧氊愛將夷甫雌黃口
觧說定林文字禪
蔡家兄弟好兒郎骨秀同熏知見香好在綠楊隄上路
幅巾来往自相羊
上李大卿三首
臨濟三玄劈不開近来金鏁轉生苔喜公袖手通關棙
同在靈山見佛来
與人實法土難消道火何曾口被燒抛出秦時&KR0008;轢鑚
突圝如斗兩頭搖
不犯鋒芒平正偏分明有語是無言尋思絶處一句好
咬破方知百味全
與韓子蒼六首
雖赴来機少異之箭鋒相直出思惟訥菴言下瞠雙目
孔子原来是仲尼
從来未悟不曾迷一見菴僧更不疑脱體現前無軃避
鼻頭向下少人知
盤珠走處無留影百計推尋摸意根酬汝欲心顛倒見
哆啝元不是無言
但識綱宗無實法為君拈却眼中塵鴛鴦繡出從教看
莫把金針度與人
收得訥菴末後句羅敷種性覺風流海壇馬子似驢大
失曉山童不裹頭
百年應盡便應盡坐脱立亡誇小兒酪出乳中無别法
死時何苦欲先知
寄道鄉居士三首
知有道鄉何處是個中歸路滑于苔萬機罷後見城郭
一念不生金鏁開
抽身世路﨑嶇處掣肘功名逼逐人勿謂老来無伎倆
絶蹤跡處觧藏身
丹霞未見龐居士已有言詞滿四方何似他時親識面
未勞語默強遮藏
謁凖禪師塔
同條生不同條死覿露全機誰後先一句鶻崙難劈破
一時乞與子孫傳
兩僧相繼而化有感二首
叢席凋零空斂眉争鋒唇吻鬭輕肥歎無老宿提綱要
時有亾僧為發機
賓朋鴛鷺門如市聲價靈延一世驚只有片時人看好
死生那觧替人行
次韻誼叟
擇乳鵝王非鴨類影鞭良馬夲龍媒正中妙叶無人會
句裏空驚法眼開
雪後寄荷塘幻住菴盲僧四首
靈光寂照神通藏意地經營幻住菴已喜眼根今現證
何妨要耳作同參
表裏洞然無量相晦明無計掩藏伊庵中但見人孤坐
門外從教事不知
荷塘寺後千竿玉折脚鐺中五合陳静裏笑看垂釣者
夜深方見把針人
簷日未通孤坐暖雪雲都放九峯青空階夜滴聞鈴響
卧學荷塘耳誦經
送覺上人之洞山二首
正中妙叶諱當頭洞水從教向逆流唱起新豐舊時曲
要看躍浪鬭泥牛
八角通紅鐵彈丸衲僧未嚼齒先酸笑中抛擲尋常事
石火敲時著眼看
謝保福寄蜜
蜜脾新滿割山房都是諸花知見香味絶中邊深為有
待將無舌為君嘗
太平有老僧頃見大本禪師掩門久不出乃書
其壁
跛脚阿師六世孫毗陵古寺獨關門也知祖是陳尊宿
平昔高風宛尚存
宿慈祥室
行智慧心名觧脱絶荆棘地號慈祥煙消火冷諸緣盡
憎愛化為平等光
撫州北景德寺不見古畫第五尊羅漢
十八聲聞觧倒根少叢林漢亂山門知他何處攞齋去
不見堂中第五尊
留題覺軒
自笑忍飢空畫餅誰期擊竹喪全身休誇魏藥能起死
須信金塵觧翳人
大風雪中廸吉老尋余鍾山二首
風聲卷地犇萬馬雪花連空若推下道人軒渠何所来
笑裡丹砂不知價
萬事信緣安樂法一身随分實頭禪不知影草聲前句
何似和衣粥後眠
背塵軒
思慮不及猶為物分别未忘都是夢阿難樹見竟難分
曹谿風幡元不動
次韻廓然送瑫上人
營辦勝緣真戲事臨平此偈亦逢場妙無影迹如龍句
應笑癡人戽夜塘
游南禪
智光廣大精進力化作人間釋梵宫我亦生涯無一鉢
伴公他日聽樓鐘
十生觀音生辰燒香偈示智俱
十世為僧生復死今朝生死不相干從来被眼常遮盖
不信如今借汝看
題自肯菴
諸方說禪炙手熱此菴默坐如冰冷美食不中飽人飱
他人不肯我自肯
與朱世英夜論玄沙香嚴雲菴宗旨三首
子母俱㤀脱體看纖毫纔動被渠瞞若非䜿亞頂門眼
那辨紅罏點雪寒
言下百骸俱脱盡更無一法覆藏伊亡僧對面分明看
却是禪和眼搭癡
睡美春来常失曉日高衾暖懶翻身戲將古寺閑房趣
誇與閙中無事人
立上人北遊五頂南還畫文殊雲間之相余政
和年秋遊翠巖立持以展洪崖橋上時山雲
廓清萬峯劔立谿轉雷驚行人悚動忽瞻瑞
相如見扵岱嶽時余聞文殊為根本智智無
不立豈獨現扵五頂耶
稽首一切智成就譬如一月落萬水乃知洪崖橋上看
不離文殊一月體
題永安居士軒壁
謾說難酬彼工人上人言語未全真世間所有皆虚幻
何獨芭蕉可喻身
出山寄詮上人
孤笻冐雨出山去應與道人增笑聲永愧蕭蕭碧巖下
衲衣清散自經行
送一萬回
當年随我出西州到處雲山共勝游那料秦淮烟雨裏
倚笻看子上孤舟
道逢南嶽太上人游京師戲贈其行
野外相逢一笑新十年峯頂卧雲人却將南楚登山脚
去踏東華沒馬塵
僧從事文字禪三首
中郎書異為忠孝右轄詩清付水雲林下一燈長到曉
此生真復是知聞
一麟衆角失精彩尺璧千崖發耿光借面北人無四目
獨餘方寸是慈祥
三多授子文章法壊衲酬吾老大心簾捲暮凉烟翠重
一聲雲斧覺山深
金陵獄中謝人惠茶
寳公關鏁尋常事諗老家風氣味長十載故人情外意
一杯今日雨前香
随與珉秀七八衲子為辦寒具
幽人十月猶絺綌萬瓦霜清木葉號頼有西隣念衰冷
夜窗叢手辦衣袍
寄道夫三首
卧誦故交風雨散忽驚時序歲時同遥知吏散無餘事
只有花枝遶郭紅
石渠天祿略上口長嘯簿書欺得人龍卷大身藏一髮
兒曹聊爾與相親
昭默老禪最高遁孤風聞說不容攀煩君倒用彭澤印
折簡招之應出山
會廣南因上人
我昔南游跨海還夢中常憶海邊山匡廬忽見山中客
果笑人間是夢間
超然在東華作此招之
芒鞋踏破成何事坐榻塵埋只汗顔齋鉢生涯唯澗飲
結茅終待老鍾山
時余適金陵定居定林超然將南歸從余游以
為詩䜟也復次其韻
袖手對君增白業照溪嗟我減朱顔遥知歲晚歸心急
不為江南卧看山
圓上人覓詩
平生百態不掛眼倚杖看雲慵觧包湘水叢林多古格
何妨一鉢穏安巢
至邵州示胡強仲三首
平生厭飫水雲間老境優游剰得閒遠謫瘴鄉君勿歎
天教更看海南山
情緣不斷自消滅浮念欲生無起因多謝鍊磨金出鑛
敢辭枷鏁夢中身
盧能嶺上容君看彌勒樓前借汝觀成佛捷途當舉足
不須平地致艱難
書資國寺壁
行藏獨許青山見議論猶容亂石聞勿謂衲盲貧勝我
谿分明月谷量雲
送圓監寺持鉢之邵陽
叢林職似驚羣雁供給情如反哺烏梅蘂犯寒持鉢去
山茶出屋得歸無
贈欽上人
嫩日柔風春恰曉花光醉人濃可皛到山不必問老師
春色為儂都說了
與法護禪者
手抄禪林僧寳傳暗誦石門文字禪揀得湘西好三角
春風歸去弄雲泉
示觀上人
觀公短小精悍色試手来參五味禪挂起北窗都會取
湘江雲水自連天
在百丈寄靈源禪師二首
暗中樹影平生意水底魚蹤病後機想見道容無住著
倚藤閑看暮雲歸
平昔追随骨海心暮年粥飯並叢林朅来萬事撩人笑
此去青山為我深
次韻兀翁
漁人寄語兀翁道出沒烟波各有由死見鑊湯如攧浪
愛魚心在未甘休
次韻空印遊山九首
法真有子是彌天𣲖出南屏共一源魯鈍經旬陪夜語
浪持短綆汲深淵
危徑盤空一線微游人舉足已先疲大圓光透難遮掩
不學龍牙眼似眉
騰騰兀兀地行仙依約曾參蜆子禪古廟紙錢堆裏睡
從教歲月自推遷
萬層翠巘玉崔嵬獨自凭闌日幾回知有芙蓉更深秀
振笻何幸獲追陪
凝佇殘陽眼力微孤雲偶伴野僧歸形容萬古潙山色
正頼晴嵐與夕暉
蟠龍不許在層淵一句全提頼發宣慚愧兒孫家法在
未施聲色透重玄
寳塔當煩妙語傳要令此地福人天個中已有全身見
何用分身徧大千
未言酬倡多佳句半月游山亦自賢我亦生涯無窖子
願陪香火餞餘年
大潙願力有誰同貫日精神吐白虹我酌軾公泉歎息
此源有盡水無窮
宗上人求偈之江南
川舌一從嘗虜饌山衣三載濕湘雲挑包又過江南去
鶗鴂遥知半路聞
送範上人乞食
衆魔不敵精進力萬行難過平等心持鉢莫辭穿聚落
道人随處是叢林
濟上人求偈二首
圓通搥碎牢關後古鏡發光金石開穏坐龍安今七日
從教山路滑于苔
李珣骨已成&KR0588;壟仲遜身猶占水雲扶策南来山滿眼
實頭鄉話與誰論
芭蕉
鳳尾争高照映人玉芽明㓗出埃塵也知欲救衆生病
共現如来智智身
次韻無諍見懷三首
韻傾瘦字試烏絲苦語偏多别後思青巘君能容易去
白鷗愧我負幽期
數篙雲碧卷晴空無數巖花落醉紅滿袖東風疎雨後
却欣春露一甌同
老眼慵看讀過書十年心迹更誰扵青松我欲追三徑
白髮誰令繼二疏
三月二十日夢人持獼猴見贈乞詩口占
長臂幽姿要性靈寫經欣得爾添瓶不須睡著惺惺著
窗外聞人喚便應
三月二十三日心禪餉余新麪白蜜作二首
三月東莊新麥熟碾遲羅細玉塵香要看十字開籠餅
寄與菴頭老儼嘗
老儼年来百不忺最嫌苦淡不嫌甜蜜中有味中邊絶
莫笑山居世味添
與謙知藏二首
老爛叢林四十年平生跛挈但随緣未言親見雲居老
只識歸言亦自賢
諸方法席慵擡眼懶墯成羣妒忌深此老把茅如覆頂
却能努力捍叢林
木上人久游歸宗贈之二首
熏烝聞見有源流詩學寒谿老比&KR0588;勿訝談禪太文彩
從来虎穴不生彪
携詩過我亦翛然百孔寒光壊衲穿日與廬山對酬酢
故應妙語嚼芳鮮
游跫然亭
道火何曾燒著口問透法身藏北斗當時我若見雲門
一杖打殺乞與狗
臨濟大師生辰
靖康二年四月十眼見耳聞信不及三玄三要都揭開
露出法身赤吉力
瀟湘八景
山市晴嵐
朝霞散綺仗天容無際山嵐分外濃風土蕭條人跡静
林蹊花木自鮮穠
洞庭秋色
秋霽湖平徹底清滄浪隠映曜光輪寒光炯炯為誰好
倚岸凭欄興最清
江天暮雪
長空暝色黯隂雲六出飄花墮水濱萬境沈沈天籟息
溪翁忍凍獨垂綸
瀟湘夜雨
嶽麓甍簷蒼莽中蕭蕭江雨打船篷一聲長笛人何去
篛笠蓑衣宿葦叢
漁村落照
目斷青帘在水湄臨風漠漠映斜暉漁郎笑傲蘆花裏
乘興回家何處歸
遠浦歸帆
水國烟光映夕暉誰家髣髴片帆歸翩翩鷗鷺西風急
凝盻滄洲眼力微
煙寺晚鐘
輕煙罩暮上黃昏殷殷疎鐘度遠村略彴横溪人迹静
幡竿縹緲插山根
平沙落鴈
寂寞蒹葭亂晚風江波瀲灔浸秋空横斜倦翼歸何處
一點漁燈杳靄中
石門文字禪卷十五
