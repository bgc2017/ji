石門文字禪卷十二宋釋覺範撰
七言律詩
謁靈源塔
高颿駕浪過南溟那料歸来掃此亭桃李成隂春老大
谿山好在鬢凋零瓦燈已照宫商石卵塔分藏服匿瓶
春雪尚能知客意蕩除毛孔瘴煙腥
春日會思禹兄扵谿堂
門前谿水蒲萄綠風掠松窗料峭寒忽憶十年同禍福
那知今日共盤飱盡籖書策齊幽架已買漁舟泊小灘
君會不嫌村落僻乘閑来此弄漁竿
招夏均父
北山深轉青松壑萬疊煙霏空翠堆元亮果堪中路竢
子猷那敢棹舟回鳥工魂夢尋公去蟬蜕塵埃出郭来
他日荆林談笑處行人應指兩翁臺
贈僧
欹枕無人夢自驚回廊廣殿午風清已浮春露澆詩膽
更炷水沉熏道情憂患撼牀聞螘鬭功名殷鬢作蚊聲
欲依淨社陪香火僻處安排折脚鐺
資國寺西齋示超然二首
對眠偶此風雨夕又近寒嵓槲葉村謝晝未焚風鑑在
韋郎不見語言存歲時暗覺持山去憂患空驚斫水痕
綠髮彫零心已死成蹊桃李落華分
人間炊黍未及熟萬事只今歸欠申巳織青駒餞華騮
更披白帢稱閑身遺編終不求甚觧故人但願長相親
去年此日瓊南岸漲海翻天探騎塵
贈寄老菴僧
自憐玉鉢雙峯信来訪牛頭懶比丘山色深濃過夜半
月華清亮近中秋已欣境勝如龍阜更覺菴幽占鳳頭
夢幻此身猶且在杖藜投老得追遊
懷李道夫
半篙晚漲綠楊灣接翅鷗歸霧雨殘數疊吴山圍楚夢
一番花信釀春寒别時小語依然在隔歲来書展復看
補衮胸中五色線只今應作怒蜺蟠
余所居連超然自見軒日多啜茶其上二首
三生事辦吾知要一室香凝獨掩門睡足便驚清晝夜
火紅消盡白灰存巷無俗駕螘紛繞隣有高人玉粹温
隠比价膺猶可媿會茶時復到幽軒
功名今古一雞肋美味那知是禍根掃迹世途龜曳尾
僻居烟霧豹埋文如期見訪穿窗月不告而行出岫雲
火浴未為無伴助塔吾遺骨尚煩君
徐師川罪余作詩多恐招禍因焚去筆硯入居
九峯投老菴讀高僧曇諦傳忽作數語是足
成之以寄師川師川讀之想亦見赦二首
歸来卧起有餘適老去消磨無雜緣門外不知何歲月
夢中亦覺在雲泉千年高道誰酬價一世清閑我賣錢
安得道人江北去此詩先錄寄師川
古書漫滅字斕斑眼倦頽然整頓閑以法為親疎世相
視身如幻寄人間業緣有盡今脱手老態無因日上顔
已辦一瓢期澗飲要刳餘潤到崑山
雲嵓寳鏡三昧
寳鏡當機不密傳纖毫滲漏墮言詮圓伊三點分賓主
妙挟雙明絶正偏暗裏丹青元異色句中涇渭本同川
嬰兒索物哆啝耳與物寧瞋語未全
過永寧寺
已背荒南過永寧犯寒呵手捉枯藤雪如鏡底頷絲白
山學誰家眉黛青射影風光知脱離伐冰門巷覺添增
故人不用驚風帽我是前身卧像僧
十一月十七日發豫章歸谷山
急景窮冬一千里筍輿部曲去怱怱候船班草江津岸
曝日探簷山店中袖手歸休今日是隔生冤債轉頭空
湘西雪後青松徑想見聲盤萬壑風
立春前一日雪
明日立春今日雪雪中殘響滴虚簷方增謾說寒威在
不絶潜知煖氣添客去旋開書對語閑多偏與懶相兼
湘山自古愁眉淺縱御鉛華不到尖
明年湘西大雪次韻送僧吴
夜殘陡覺寒生骨夢斷空驚月轉簷瓶響卧聞秋蚓泣
火紅起撥白灰添欲酬清景尋儂去更棹扁舟與子兼
要倩新詩寫愁絶笑呵凍硯蘸毫尖
題清富堂
此堂冠絶湘西勝枯木名多道不窮用谷量雲當衣鉢
以江盛月展家風買山歸隠真寒乞借竹為軒落笑中
綠錦漲連青玉浦剪裁磨琢費詩工
湘西暮歸
筍輿鼓角背層城湘水涸盡行沙汀嶽麓雪雲獻樓閣
橘洲煙雨學丹青此生多艱付跛挈投老餘閑到寂惺
蒼鬛萬身門窈窕歸来風葉掃空庭
效李白湘中體
夕光江搖魚尾紅何處扁舟開晚篷雁字初成春有信
烟鬟空好雨無蹤荒寒數葦橘洲岸領略半窗湘寺鐘
浦口行人已争渡林下歸僧欣一逢
次韻王舍人蘭室
起爇清香試返魂松花閑泛刷絲紋幽齋事業誰同辦
小斛蘭叢手自分家世到今猶玉食交朋強半在青雲
笑談麈尾延僧宿要聽清言洗俗氛
次韻熏堂
無言桃李已垂隂小雨南風自滿襟佳客偶来持茗盌
寳書看罷整瑤琴未容絲竹陶閑適盡把雲山付醉吟
圖畫麒麟他日事不將行樂負初心
次韻寄傲軒
道夫飛鳥倦知還一鉢安巢又故山無累自然增逸興
有名終恐廢長閑背時生計風煙上随意園林指顧間
應笑市朝争奪者暗驚清鏡失朱顔
次韻吏隠堂二首
拄笏西山爽氣新萬人如海一閑身堂中自蠟登山屐
門外從增沒馬塵美祿方辭緣肆志華軒偶羡見清真
遺編半掩思標致未必今人愧古人
此堂華構面層城意趣追回萬古情落帽被嘲真有道
買金償謗亦求名黃庭卷掩凝香縷畫戟門深列衛兵
安用山林笑朝市戲將軒冕寄餘生
次韻集虚堂
從来鮑靚有仙風腦滿方知氣自冲萬事收藏微笑裏
十虚俱集一塵中乾城不礙丹青色天女何殊大小空
滿地落花春寂寂岸巾時倚曲欄東
次韻宿東安
淡雲缺月兩微茫獨酌沽来竹葉香已把功名比雞肋
更驚世路似羊腸心情老去俱消盡詩律年来覺倍強
觧誦東坡北歸曲此身安處是吾鄉
次韻宿黃沙
無計遮攔歲月飛歲除江寺老垂垂自圍紅火堆危坐
熟讀黃沙感歎詩已笑因山論肥瘠更驚逢水說分離
重湖去國三千里想見殘缸夢斷時
次韻雙秀堂
窗戸青紅花木繁午隂脩徑接深關人如巢許逃名迹
山學娥英露髻鬟採菊悠然常獨見望雲時復對僧閑
夜聞松雨驚飛瀑疑宿匡廬黃石間
次韻垂金館
風簷負日背胡牀千顆初驚昨夜霜噀霧香争和露擘
過墻枝作照林光佳名曾用題書尾小字仍呼背藥囊
先與兒曺為美兆讀書窗映笏頭黃
次韻贈慶代禪師
蓮峯千葉吐晴烟玉頬遥知一粲然梅塢雪消香錯莫
菴僧老盡氣完全暗驚夢蝶人間世回看醯雞甕裏天
誰見清言横麈尾滿庭風露竹娟娟
次韻宿清修寺
湘山也學廬山好落瀑聲飛繡谷風正欲來歸向兒說
戲將收拾入詩中浪驚醉枕寒松響春滿茶鐺活火紅
清景骨飛嗟未到故應唯許夢䰟通
次韻自清修過大潙亂山間作
行盡湘南盡處山愛公高韻不容攀會當拭目瞻雙闕
應笑尋幽到百蠻甚欲觧鞍休犖确更能揎手弄潺顔
定知醉看千嵓曉大字題名石壁間
次韻郴江有作
持節南来喜欲狂弄舟時得棹清湘然膏獨宿牽牛洞
枕玉曾眠錦瑟傍未可便尋閑作伴不須先以醉為鄉
金城馳至陳方略要指先鋒一破羌
次韻題罷徭亭
聞君新構罷徭亭邂逅河源又報清郡郭不輸天子賦
谿山偏協野人情唐虞暇日饒耕鑿秦漢當年浪戰争
風月倚欄如可借待擕斗酒話昇平
次韻題西林廓然亭
堂堂葉脱露遥天自炷臨軒一穗煙貴客獨遊聊爾耳
道人相見亦欣然是身已悟浮漚久萬象中觀寳鏡圓
寄語横機莫相試刻舟甘作小乘禪
次韻題方廣靈源洞
萬峯剔卓起孤峯慚愧靈源與世通花異空懷上林苑
夢清疑宿廣寒宫泄雲吐雨遮金地濺雪跳珠落石(闕)
忙裏為君成妙語豐碑正欲就崖礱
次韻題高臺
午梵知藏釋梵宫危臺遥喜石橋通下無俗駕攀緣至
中有高人笑語同觧執易為摩詰語經行難續德雲風
千嵓萬壑吹松雨替說儂家勝義空
次韻題上封
天柱唯連紫盖峯路危不與衆峯通瓢沽狭徑疑相值
芋火何人想此風借榻醉魂窺凍螘凭欄詩眼送飛鴻
空嗟千偈出山去半摺遺編看未終
次韻邵陵道中書懷
邵陵山水麗風光游徧歸来夜話長秋翠等閑開雉堞
驚湍哀怨韻笙簧随鞍此景憑詩寫他日塵紛一笑㤀
上閣與誰同小立墜金拄笏說三湘
次韻雨中書懷
剰雨殘晴暴所長客窗花氣噀餘香每懷追逐雲泉慣
無計遮攔歲月忙誰謂伐冰連戚里年来盡室泛沅湘
詔書行看椎門至已覺眉間一點黃
次韻題化鶴軒
當年舉網得雙舄想見胎仙風度幽朱頂顧吾今未識
長身意子是其流山家趣味無人共王事經過作意游
千里帝城何日去不妨佳處且遲留
次韻題澹山嵓
華屋張燈展畫屏當年纖手指嵓扄宦游那料重湖隔
醉裏空驚疊嶂青繡口詞章人復見筆華聲價夢通靈
詩成獨立西風晚滿眼歸心插羽翎
次韻遊浯溪
浯谿山水今無恙浪士曾為爛漫游大字中興餘斷碣
小舟空此醉垂鈎詞源不減無雙譽人品當時第一流
地坐摩挲增歎息高標想見尚横秋
次韻題南明山凌雲閣
獨上凌雲百尺樓欄干一曲一遲留丁丁樵斧空山裏
泛泛漁舟古渡頭蔽日綠隂鳴好鳥際天芳草牧青牛
回頭城市分塵土堪笑王孫取次游
次韻言懷
此身已覺此生浮去作雲山老比丘古寺閑門人莫問
寒綃蒙首涕慵收道林風月心能了子美工夫志未酬
為問太原王處士一甌春露可同不
次韻宿聖谿莊
家聲十輩擁朱輪更畜青牛觧鬭犇應念高樓閑舞袖
故憑山月洗吟魂助舂泉落量雲谷輸税人歸吠甑村
被冷夜晴成好夢馬随香霧入修門
次韻拉空印游芙蓉
翰墨平生氣吐霓詩成先喜示筠谿山中見客應偏好
筆力知公不肯低夜寂據梧飢鼠出嵓空同聽怪禽啼
上方聞說非人世更陟緣雲第幾梯
次韻縱目亭
高情與客凭欄處便覺身藏語笑中已許此生當樂死
不辭老去坐詩窮遙知兵衛戎衣盛只欠花輪小袖紅
絶境天藏今日獻千峰登睫豈人工
次韻游鹿頭山
吐詞秀似出盆絲好古幽情八詠思論字来尋魯公碣
因詩曾訪少陵祠留題楚俗争傳去懶賦山靈必有詞
定價文章比珠玉此篇不獨慰吾私
次韻題清風亭
特築飛臺丈室傍便驚形勝發天藏登臨時作一聲嘯
已覺翛然兩袖凉待月拭除昏霧色看雲入得野花香
君看抖擻鈴幡意欲替禪翁為舉揚
次韻法林禪寺
聞道高人願力深幽居端與法為林風泉松雨随宜說
密室晴軒共一音意妙故應人不薦地偏還喜我相尋
夜闌更入詩三昧消盡平生未死心
次韻凭欄有作
金殿誰焚南海香靄然芬馥撲回廊數枝銀燭高低照
兩箇清螢上下光風度素秋驚宿鳥水舂碧澗濯游舫
欄干獨倚無人問細細孤吟月滿堂
次韻渡江有作
棄舟植杖首重回隔岸遥聞津鼓催淮上梅傳春信至
江南山逐笑聲来行瞻瑞霧籠雙闕更看神光發五臺
王事幸陪方外樂為君點筆走風雷
題善化陳令蘭室
種性難教草掩藏蒼然小室為誰芳槲培几案軒窗碧
坐欵賓朋笑語香糝地露英猶潔白快人風度更纖長
議郎嗜好清無滓獨有幽蘭可比芳
快亭
太丘作邑付絃歌剰得清閑可奈何滿地棠隂驚晝永
小亭詩眼覺天多佳眠夏簟便光滑醉耳松風喜再過
想見句成書棐几侍兒濃笑出微渦
次韻郤子中學句游嶽山擕怪石歸
衡嶽乘春著意游詩詞不獨錦囊收又擕峯頂雲房石
歸致幽齋夏簟秋塵下笑談且同夢胸中涇渭自分流
忽驚几案寒層出卧看令人憶故邱
和周達道運句題怪石韻
愛山心志如君少王事何妨陟翠微怪石方欣典刑在
新詩仍寫畫圖歸客来一室煙光滿掌上千嵓眼力稀
頗怪周郎賞音者獨扵此境尚彈機
次韻見寄喜雨
議郎詩膽久崔嵬敏句無煩急雨催玉局波瀾嗟已絶
少陵風力頼追回蕩晴香霧吹紅藕迥地花茵疊紫苔
静極凉生聞剝啄渡湘知有道人来
次韻題方圓菴
比物曾聞知姓名樹間斛懸林百升此菴外圓似盂覆
其地中方如鏡平善不近名真有道高非絶俗更幽情
會當目擊維摩老端作毗耶問法行
贈許彦周宣教游嶽彦周參機道者
一幅紗巾九節笻翛然生計似龐公孤雲野鶴登空去
萬壑千嵓墮笑中岣嶁晴披應獨往懶瓉醉卧與誰同
遙知勘破癡禪老想見臨機面發紅
次韻游南嶽
天迥游絲百尺輕水寒時覺縠紋生琢磨佳句輸吾弟
文點春眠付老兄山寺獨来無一事竹軒相對有餘清
永懷東院成千古寂子難忘叔姪情
次韻彦周見寄二首
詩先春色附湘船来與幽人結淨緣句好空驚碧雲合
韻高疑在白鷗前君應歸誦陶彭澤我亦南尋率子廉
想見江頭同握手採茶時節雨餘天
歸思啼禽日夜催寳書臨罷意徘徊榆錢滿地買春去
嶽色渡江排闥来行樂風光清夢曉卧披煙雨曲屛開
興来敏速詩千首落筆人驚挟怒雷
彦周借書
湘上清山爽氣浮開軒相對亦風流但工酣寢成疎懶
甚拙謀生太謬悠數筆江村供晚望一蓑煙雨助詩愁
借書知子能醫國有志常先天下憂
彦周法地弟作出家菴又自為銘作此寄之
迂闊菴成又自誇要令妙語發天葩未容臨濟終仆地
正頼雲門已出家少日浪曾參泐水暮年端合在丹霞
贈君革屣游山去勘破諸方一笑譁
二月大雨江漲晚晴作三首
春寒作意攪吟魂欲出雲濤已濺門入畫瀟湘連雉堞
落梅煙雨暗江村依蒲覓句壯心在附火抄書老眼昏
一掬幽懷收拾得謾題窗紙與誰論
我在湘西畫牒中時高時作送飛鴻事治山翠經旬雨
印可春晴盡日風引步幽探聊自適滿懷疎快與誰同
東君傾寫無餘藴都放山茶稱意紅
投老歸来椘水濱水清聊可濯衣塵拚心樂事都還汝
入手清閑不與人尚有笑談消白晝更無情緒管青春
暗驚少日王城外走馬争先看寳津
陳大夫見和春日三首用韻酬之
詠君好句欲消魂想見朱轓畫戟門觧組正當強健日
載書歸老水雲村虚堂風撼牙籖響密室嵐蒸畫牒昏
偶在湘山最佳處舊遊閑與野僧論
無復搜詩慘淡中便能落筆敏驚鴻高情不在兩疏後
句法追回二謝風傾蓋未論桑梓舊忘年先喜唱酬同
朱顔長覺清光溢不學東坡是醉紅
詩軸来尋寂寞濱把看字字蜕埃塵江南家世休相問
陳氏文章不乏人嶽色渡江長自好桃花滿縣不勝春
克家有子如麟鳳骨相吾驚是要津
過潙山陪空印禪師夜話
濃翠濕衣三十里渡谿知背幾重雲忽驚寳構從空墮
便覺風光與世分夜久天香凝錯莫庭閑花雨自繽紛
他生曾伴安禪地此夕樓鐘復共聞
空印以新茶見餉
喊山鹿蓛社前摘出焙新香麥粒光撼樹師應懷大仰
傳甌我欲學南陽要看雪乳急停筅旋碾玉塵深住湯
今日城中雖獨試明年林下定分嘗
空印見招住菴時未能往作此寄之
獨立天衣四世孫作家手叚典刑存大潙路峻諸方讓
空印風高四海聞有願欲依龍象衆無求羞逐鶩雞群
此生一聚灰中骨終葬千峯頂上雲
空印見和用韻荅之
棋布諸方盡子孫道緣渾似雪峯存全提蓋色騎聲句
直要臨機以眼聞圍繞千僧名冠世指揮萬象語驚群
獨能收此無家客分占潙源一塢雲
龍興禪師大陽的孫居枯木堂新植楚竹余愛
其家風為賦之
門外追犇沒馬塵堂中安頓自由身脩筠有淚知誰恨
枯木開花為我春隔岸雲山猶可借滿懷風月未全貧
小詩勿笑清如畫聊為高人戲寫真
題德明都護熏堂
占叢濃碧繞虚堂堂上仙郎戲比芳香並蕙蘭終漏泄
色同草木浪遮藏過墻山潑軒窗翠吹鬢風生燕寢凉
敏豆才高家法在要看落筆擁紅粧
題季長冰壺軒
閑軒清似冰壺水軒上人如元紫芝坐覺秋光潄毛髮
客来春色滿談詞寳書讀罷依蒲久玉麈經行曳履遲
卷挂一聲林葉動黃昏月出雪消時
明應仲出季長近詩二首次韻寄之
露葉朝陽沃棗桑暑風吹鬢蕩蓮香已欣點水蜻蜓欵
更覺營巢燕子忙翠浪舞翻争漲壟黃雲割盡想登場
小樓楯瓦誰庭院弱柳多情故掩藏
偶尋隣叟問桑麻踏盡山礬糝徑花傳得新辭春爛漫
更驚行草醉欹斜遙知小縣少公事想見高情照物華
尚念無家甘露滅一蓑煙雨似玄沙
和傅彦濟知縣
句法疑君每太高湘南山水助揮毫暫臨小邑聊觀政
未見全牛可受刀珠玉光難藏瓦礫芝蘭香豈掩蓬蒿
坐令百里清如鏡吏猾民姦豈易逃
寄題劉居士環翠菴
平生不識劉居士想見茅菴枯瘁姿百八珠輪紅瑪瑙
萬千峯遶碧瑠璃笑人經卷鑚故紙彼世金珠似笊籬
折脚鐺中誰共過小龐真是出家兒
次韻思禹兄見懷
刺桐花映野薔薇湘水侵門過客稀此日音書經歲隔
何時麈尾對君揮樓高三楚天空闊夜久千嵓月正暉
我託叢林如越鳥南枝雖穏亦思歸
次韻思禹題方竹
不改平生歲寒操近来随世觧方圓知君出異驚群聽
顯我尋常是一偏但見蒼官遭寵錫那知青士亦超遷
水花院落春風晚庭種連蕉怪石前
蜀道人明禪過余甚勤久而出東山高弟兩勤
送行語句戲作此塞其見即之意
衆中聞語識巴音京洛沅湘久訪尋張口茹拳君聚落
垂膺拭涕我山林碧嵓花墮鳥飛去蒲坐葉飄針正紝
袖裡兩勤太饒舌丈夫聲價老婆心
送珠上人重修五宗語要
五宗抄語挟風雷佛日將傾頼取回薝蔔花香已零落
旃檀塔坐更塵埃鈍根厭看摩挲去妙手端能拂拭開
當有異人来荷法叢林因子見竒瑰
光上人送墨梅来求詩還鄉
南嶽有雲留不住東歸結伴過湘湄觧將疎影横斜句
不換垂珠的皪詩癯甚鳶肩寒入畫清哉鶴骨老難醫
定知入嶺風煙暮正及追胥餽歲時
送瓊大師歸禪寂
近聞禪寂似叢林總衆能為世所欽百巧難磨真實行
兩塗不改歲寒心衣今椹色如栗色語未吴音變楚音
盛夏入城緣底事扁舟湘水獨相尋
贈道法師
道公膽大過身軀敢逆龍鱗上諫書獨欲袒肩擔佛法
故甘引頸受誅鉏三年竄逐心無愧萬里歸来貌不枯
他日教門綱紀者近聞靴笏趁朝趨
谷山沙彌求詩
十里松風長不老一庭秋色為誰閑偶逢此日休新夏
偏見耆年憶故山貧裏有秋同舉箸法中添口共開顔
偶然弄筆成詩句乘興留題屋壁間
贈羅道人
蜕塵標韻矯翔鸞鬢髮樓颼風露寒脱舄骨飛何日見
觧衣沐浴萬人看肯来從我翛然住皆說他人屈致難
戲作猫聲行聚落自㤀身是晉郎官
次韻張司錄見寄
不曾識面已傾倒便覺胸中涇渭分句精不減李長吉
才高大類沈休文看山詩眼湛如水拄笏爽氣高摩雲
他年竹屋夜連榻妙句懸知過所聞
郭伯成榮登
快馬東風走帝京歸来門巷綠隂成頃知一第文章貴
能致三公衮冕榮子涉風波方箠探我閑几硯覺塵生
贈詩誰似王摩詰翰墨場中獨策名
題天王圓證大師房壁
閉戸不妨依聚落開軒随分有山林殘經半掩世情斷
好鳥一聲村意深籬外霜筠森束玉屋頭露橘欲垂金
能營野飯羹紅醬渡水何辭數訪尋
寄題達軒
羊腸世路替人愁袖手歸来事事休只有信緣唯得計
不過随分復何求數聲屬玉滄浪晚一塢黃雲𥝧稏秋
寄語封侯塞垣外何如高卧小軒幽
題雲嵓筠軒
雨葉風枝小徑通拂砧清坐有誰同粉衣香滑秋叢瘦
泉珮丁東夜壑空半世已歸彈指内前途都付枕肱中
隄防老境猶多事折脚鐺炊腐顆紅
逍遥遊山歸見示唱和詩軸口占和之
游遍名山過水西夜談竒語盡横機君如檻鹿猶思奮
我似棲禽已倦飛聞道老禪能眷舊更煩諸衲借餘輝
欲知勝踐多佳思懷得新詩滿袖歸
送誼叟歸北山
南臺山淺北山深深處開軒更茂林作夏懸知成契闊
扁舟乘興一相尋燈青竹屋風雨夕谿遶石門鄉井心
投老都忘身是客坐中談笑盡吴音
偶書寂音堂壁三首
巾瓶挂壁亦翛然無所營為地自偏句法不能醫老病
夢游時觧到林泉扶持瘦玉筇随步堆疊荒雲衲半肩
小住閒庭數歸鳥從教人作畫圖傳
寂音閒殺益風流寒涕垂膺懶更收得失是非都放却
死生窮達信緣休湘中戲劇三千首海上歸来十二秋
齋罷展單吾自課暮年眠食更何求
霜須瘴面老垂垂瘦搭詩肩古佛依滅跡尚嫌身是累
此生永與世相違殘經倦讀閑凭几幽鳥獨聞常掩扉
寢處法華安樂行蕩除五十二年非
石門文字禪卷十二
