此山詩集卷四
元周權撰
七言古詩
次韻謝益洲賀生孫
清標壺冰炯人目惠然共剪西窗燭酒酣慷慨意氣傾
且羨階庭有蘭玉阿翁堂上白髮新自意培塿無鳳麟
娛情聊爾慰欵欵流慶未必誇詵詵君家珠樹春風裏
聯芳競賞無凡子寗家宅相魏家兒換葉移根願同此
春夜諸弟邀飲因觀海棠
東風花谷紛紅紫九陌輪蹄隘香霧風流炫燿花中仙
萬斛臙脂滴紅露天然富貴出幽姿一顧傾城誰敢妬
搖搖風雪未輕飄緲緲綵雲飛不去傳觴花底溜紅光
銀燭燒張最高處團圞燕樂怡天倫共憶兒嬉有真趣
安得花前再少年搥鼓插花窮勝事百年光景難把玩
天馬途深感遲暮人生流坎委大化縦爾浩歌吾起舞
高堂飲散夜沈沈社雨閣寒春欲曙
歐陽公雖不到杭而惠勤師思之因所居有湧泉
出因名之曰六一泉
歐公天人世無匹六物之中目為一孤山山下西湖西
飛夢逍遙繞雲石鑿開瑶窟迸銀泉水鏡胷中湛虚白
是心洞洞何所容内照此泉皆外物坡翁好事鐫蒼珉
醉墨雄翻扛鼎筆至今草木餘清輝冠劍一時隨戲劇
兩翁神與造化遊鞭駕風霆揮八極垂光後世幾千年
名不可磨泉不竭
夜泊吳江
瀰茫巨浸無坤軸溶溶一鏡天東北兩虹渴飲駕空來
千尋横截玻瓈碧囓堤駭浪飛晴雨晦冥白晝蛟鼉舞
萬家燈火水晶宮令肅貔貅夜撾鼓斗柄銜城湖月白
清愁惱我江南客安得風流張志和共醉漁舟擪長笛
王張二提舉攜酒驛亭餞别因次同舟李彦謙韻
立馬沙頭一壺酒故人餞客官河道水蒲芽白沙柳青
東風點拂春多少春波浩蕩快楊舲滿目好山青不了
人生漫浪如浮萍世味苦辛如食蓼天游笑我外形骸
俗眼從渠分醜好秋毫太山兩不足箕斗虚名我何有
人間汨汨聲利場昨日少年今白首繁華萬事風雨歇
曲樹深池幾芳草凄涼舊燕語烏衣飄零老鹤歸華表
憶曾高樓夜呼酒剪燭聽歌聲縹緲酒酣耳熱捐寳釵
客主相歡意傾倒只今憔悴酒徒散桃花已笑劉郎老
胸中耿耿尚如昨濯足新豐歌浩浩攬衣中夜起徘徊
撫劍燈前感沖抱參橫天外落霜鴻一聲畫角秦淮曉
雪軒高士以白紵製服作詩戲贈
經冰緯玉紛縦橫三盥寒露方織成曉機裂下不敢玩
一道雪瀑來中庭天然精潔不可涴犀熏麝染慚吳綾
製成素服輕扵雪雅稱仙官鏘珮玦星斗離離夜插椽
高興飄飄白雲闕乘風便鞚紫鸞車瓊簫吹落蓬萊月
夢訪蒼山道士醉臥不起坐聽鐡冠散人鼓琴覺
後屬成
道人醉臥呼不起春風吹花滿烏几鐡冠散人石作腸
一曲泠泠寫流水曲終意遠流水長幽襟炯炯含秋霜
一聲野鶴不知處雲霓明滅山蒼蒼
金山龍游寺
金山突兀摩青冥六鼇駕海來蓬瀛風濤卷雪撼不動
中流湧出毗耶城山僧眼底乾坤闊俯瞰朝暾乘落月
鐘聲薄暮來蜃樓燈影晴霄入蛟窟馬銜韜怪蒼龍蹲
聽法臥護孤雲根參旗歴落倚闌楯金碧照耀滄海門
天光萬頃涵虚碧扁舟獨艤玻瓈國六朝興廢幾英雄
往事雲浮江露白窮高一覽雙眼明天風灑我毛骨清
淮山數點不可寫矯首九萬摶風鵬
甓社湖
碧天如幕沈雲影飛廉不怒銀濤静驪龍正睡貝宫寒
一鏡光凝青黛冷數聲漁笛來何處白鳥雙雙忽飛度
夜深明月生孤篷人在廣寒臥風露
八里莊渡淮入黃河水渾不可飲過徐入清河水
方澄潔信筆閒記
河流汨汨如涇水濁浪崩騰疾馳駛一石中膠數斗泥
舟客居民皆飲此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同慍喜青山一髮認邳州蕭條暮上魚豚市
酒邊一笑我何為獨冒驚濤行萬里争如林下混漁樵
俯仰嘯歌行復止回頭寄語北山雲征塵待向風泉洗
徐州暮泊風雨驟至
清河綠漲琉璃堆黃河濁浪排空來兩流合一混涇渭
噴薄東注無時回孤城迤邐枕其左晝夜怒激聲喧豗
人烟蟻集一閧市夕陽孤塔空崔巍客舟簇簇閙河滸
極目但見烟中桅黃壚呼酒足自慰愁城頓破紅顔開
須臾笑電急驅雨神物雙幻令人猜狂飈揚沙昏白晝
黑雲捲地翻風雷
雞鳴臺
橫空陣氣長雲黑戈鋋照耀旌旗色龍跳虎躍神鬼愁
楚漢存亡一絲隔相持兩地皆雄據楚力疑非漢能拒
瑞啟炎圖芒碭雲悲歌霸業烏江路空遺故壘傳遺跡
離合山河幾勁敵戰塵吹盡水東流落日沙場春草碧
魯橋
泗河汨汨流青銅魯橋突兀橫長虹驚波蕩潏石鬭怒
石門空洞如弛弓風霜剥蝕勢欲壓亂石齒齒填深洪
南連淮楚九地厚東導齊魯羣流通征商懋遷百貨阜
來帆去棹紛奔衝車輪彭鍧鐸聲急馬蹄蹴躍塵影紅
我遊天京偶經此一見淳俗真堯封扁舟膠涸守連日
欲去未去心忡忡嗟余行役浪自苦颯颯吟鬢將秋蓬
摩挲殘碣討遺迹搔首蹢躅斜陽中銜杯一洗胸芥蔕
浩歌目送吳天鴻
謫仙樓(山東濟州)
大羅仙人李太白秋水疎蓮浮玉色一來金馬玉堂中
詩酒猖狂天子客飄飄豪氣秋風起登樓曾醉山東市
放浪形骸宫錦袍榮華富貴東流水酒酣揮灑翻河筆
險語能令神鬼泣至今光焰照塵寰一字堪償雙白璧
我來懷古空悽愴風月千年尚無恙何時相見崑崙丘
汗漫從遊九天上
濟南原上
朔河春透冰未裂黃蘆伐盡洲渚闊荒祠老棟壓欲頽
古樹無枝根復活長嘶飛騎抹流雲草舍微茫聚疎樾
夕陽返景低黃埃漠漠平沙浩如雪
原上
風捲長河雨聲歇掠面驚沙草如雪亂山青盡天茫茫
萬里孤雲没飛鶻啼烏城上行人稀白楊蕭蕭塚纍纍
目斷清明原上路日暮紙錢撩亂飛
冠州
臨津衝要環墟市橫橋斷岸人如蟻車聲軋軋風蓬蓬
道上黃塵半空起御河柳色如藍綠翻翻酒旆風高矗
歸馬聲喧烟火深落日孤城催暮角
呈趙子昂學士(號松雪)
篷萊仙人似松雪曾向天潢遡銀闕天孫為製紫綺裘
五色雲邊佩明月近聞承詔白玉堂詞頭夜夜風雨忙
一揮九制夜未艾金蓮分賜宫壺香淋漓妙墨蛟螭走
世有鍾王皆斂手偶然醉帖落人間隻字珍藏抵瓊玖
我家浙水蒼山東閉門偃臥甘詩窮瓣香未展師道敬
攜琴暫出杉蘿中問公何日作霖雨只把文章事明主
願恢斯道澤斯民奕奕光華照千古
趙子華乃蹶弛之士齒新氣銳痛飲豪吟座中未
有出其右者
趙君胷吐虹五色飲酒哦詩世無敵夜寒濯髮當銀潢
酒星飛入錦繡腸眼花耳熱忘爾汝筆陣如雲來黷武
百番玉版連秋霜空中錯落天葩香千竒百怪驅風雨
露洩玄機鬼神語須臾收斂寂無譁依然醉盌翻流霞
元正觀朝賀
斗杓半夜回天東人間鳳歷開華風聯鑣飛蓋擁千騎
家家銀燭摇春紅金門玉漏聲初歇已聞曉鑰開閶闔
聖人端拱九天上殿前曉仗催班列曈曈瑞日紅雲開
太液春生萬壽杯龍旗微動曙烟煖山呼虎拜聲如雷
乾坤千載開元會太和氣象唐虞世千官宴罷帶花回
十二天街喧鼓吹
龐眉黃冠方外竒士也攜山水圖求售知余不納
必欲求詩
鐡冠鶴骨玄都仙清晨過我談重玄手中衡霍墮塵几
縞素颯颯開風烟正嫌客舍如舟窄掛壁恐渠衝破屋
急教童子捲還師始覺眼前無突兀
呈虞伯生修撰(自號青城山樵蓋蜀人也)
青城仙人清且都眸炯巖電胸冰壺錦裳照耀青霞裾
水玉作佩聯明珠馭風來直承眀廬贊述大道光唐虞
朝陽孤鳳鳴高梧冀北騏驥空羣駑蹇余濩落山澤&KR0751;
抱甕汲澗澆畦蔬遠遊非涉聲利途願謁國士開榛蕪
顧公磊落世所無文章價重真璠璵木天咫尺何時居
家聲自是行祕書
客枕
寒更四點雞未號行人道上聲嘈嘈酸風慘慄寒贔屭
長河爭渡冰堅牢霜花着面膚欲裂虯髯稜稜凍欲折
征車捲地聲如雷駱駝吼落燕山月
蒲萄酒
翠虯夭矯飛不去頷下明珠脱寒露纍纍千斛晝夜舂
列甕滿浸秋泉紅數宵醞月清光轉穠腴芳髓蒸霞煖
酒成快瀉宮壺香春風吹凍玻瓈光甘逾瑞露濃欺乳
麴生風味難通譜縦教典却鷫鸘裘不將一斗博凉州
子昂學士為余作此山二字并作詩見畀其詩云
青青雲外山炯炯松下石顧此山中人風神照
松色又云爽氣在襟袖清風拂絲桐悠悠適天
趣宴坐心融融書此以謝
一丘合老漁樵席詩聲誤落燕臺側夤緣得見玉堂人
面帶九霄風露色夜光爛爛明月章惠然墮我雲山旁
臨風諷咏松色句草木往往回春光松根老屋此山字
娟娟寳墨浮寒翠行人屋外屢徘徊日落山空有虹氣
晨窗夢覺秋意清三盥菊露呼陶泓開襟感激浩難寫
萬古不盡山青青
此山詩集卷四
