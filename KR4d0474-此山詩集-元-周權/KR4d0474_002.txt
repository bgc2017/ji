此山詩集卷二
元周權撰
五言古詩
來故人
東林旦氣白清旭含初景空齋松桂幽光動離離影俄
聆剥啄音車馬何炳炳我本黜世慮脱落如廢井屏跡
謝時彦兀坐息造請喜兹共蕭閒妙論得新警夜涼月
滿川中流嘯烟艇餘音嫋秋風清興與川永
仙源
桃花悄無有仙源渺何許流水清扵銅松色與崖古長
林暮蕭颼似與幽人語翛然臥空庵清猿夜深雨
幽居
索居簡人事與世意罕投柴荆已就理歲功念西疇落
落雞犬墟隠隠漁樵洲嘯傲一壺綠聊復寫我憂及辰
寓沖賞獨策還經丘向夕山景霽延矚明川流白雲息
空谷歸鳥鳴林幽人生亦委化汲汲將焉求
南山丈人
丈人山南來鐡面冷松露野芳墮春妍香入青芒屨逍
遙憩幽磴睨我如有素即之亦無言還帶山雲去
玄上人
安禪簡清素趣與外迹絶玄談落松風洒我一襟雪逍
遥花雨外豈復念濁熱夜久白河沈擣簷耿疎月
訪友
閒攜綠玉枝遠詣詩老家斷澗秋木落寒沙炯泉花高
談意偶合脱落偪仄歌從容飯雕胡屢瀹粟粒茶亦復
事文翰醉字縈秋蛇慷慨振吟袂歸途及棲鵶
秋原
晴烟淡秋原枯梢翳殘葉蘭芷徒自妍芳馨誰採掇豈
無同心人歲月念飄忽詠思河水深迢迢暮雲合
接竹引泉
蒼潤隠石脈幽源迸山椒連筒入雲竇勢接河漢遙引
兹一線秋高下穿林梢聯絡裊相拄旋折不辭勞挽之
歸我廬晴雨注屋茅乍窒或細細久續俄嘈嘈空階落
琴筑虚瓮鳴鈞韶盥浥足自潔心迹良已超固無鼎釡
珍頗煮溪澗毛未能學許由厭喧解風瓢
謝僧茗餅
僧達無生機寂念若冰冷汲來石根泉瀹以雲腴餅舌
端味枯禪了然發深省歸策石林空清颸下松頂
白水晁居士名家駒也脱俗嗜飲所居有斷崖夕
翠軒留偈而化賦此寄悼
晁子摩尼珠照徹白水源不啜趙州茶不面達磨禪山
餅潑乳酒瀟灑夕翠軒飄然忽謝去遺偈如濤翻逝鴻
無留影落葉返故根寂照本非滅今滅昔豈存蒼蒼斷
崖隂寒栘自清妍
答褚思古
褚公何為者處鈍以藏兑哦詩古松根古人思遠詣疎
懶意自真客至忘冠帶流俗豈同調目擊趣自會素琴
固不澤抱樸乃不敗悠然流水意本在徽絃外溪暖潛
鱗躍野夕歸鳥逝與子盡樽中漁舟具清瀨
次韻張洞雲
張子湖海襟乃復喜巖穴朝飡進芝髓夜誦然松節深
雲暗幽洞仲夏欲飛雪下舂炫餘景林水互明滅欵客
垂磬室頗感十年别攜琴意已消酌茗石蘿月
褚澗月
道人澹無為懶散忘盥櫛掃石秋樹根曙澗濯殘月袖
浥水光潤履帶水翠滑虚闌倚雲歌清猿共孤絶
湘中
天寒楚雲淨木落湘山幽空江夜來雨水滿蘆花洲西
風何渺渺滄波日悠悠有懷誰與言注目孤鴻秋
西山
西山一何佳稅駕謝囂塵獨往殊有趣野鹿如親人泠
泠澗下水練練山際雲幽憩任疎散岸幘青楓林
夏日偕友晚步飲聽泉軒
終日局環堵散策窮深幽嘉我二三子落落成罕儔適
意隨所詣行行遂經丘青松如高人含風自蕭颼夕雲
度深翠爽氣衣上浮石根瀉幽泉戛戛鏘琳球樂彼泉
上趣幽構飛岑樓新蘭秀而滋舊竹清且脩欵我情頗
厚清樽頻獻酬盤桓有餘樂嘯傲成遲留池深風露香
荷意澹欲秋飲散衆喧息微月生林陬
用前韻
夏郊景氣清况我沖抱幽深居節已換眷眷懷良儔人
生磊磈胷要貯壑與丘振衣一長嘯涼吹來颼颼貫石
有飛泉隠見晴雲浮初疑奏琴筑忽若鳴琅球寒光蕩
林翠爽氣涵山樓相期濯塵纓慰此情好脩引瓢酌深
綠素賞歡已酬了忘區中緣便欲為此留松深日云夕
練紈早知秋彼美天際雲歸來宿岩陬
松下泉
長松蔭層巒黛色入崖骨鬱為翠雪浮蒸滃香不歇融
液作寒泉飛迸出石窟不濯軟紅塵空山瀉明月
九日偕友登東岩定香寺
兹巖何穹窿迥出塵壤隘當時補天餘偶墮靈鼇背神
丁挾竒功塞北滄溟滙翠濤化千峯尚作掀舞態色連
空宇高氣薄坤輿大紺廬切層雲粲然金銀界猶封開
闢土迂曠無斬薙至今絶頂泉下迸萬丈内隂陽互轇
轕造化自根蔕崖壁鑿靈境洞壑橐寒瀨旁開一罅峽
天影落清黛隂嵐灑晴雪夏練結幽晦石門聳峩峩屹
若劍門勢在昔乾符間綠林肆兇厲托兹保遺黎殘石
猶紀載憑高達遐觀訪古起餘慨盪胸瀉河漢散髮沐
沆瀣煩襟忽如遺舉步寄一快攜朋作重九秋高崖菊
細濁醪灔華觴浩唱發雄邁仄身下天磴百盤經險怪
目眩神蕭森冷風蕩歸袂人生諒逍遥歲月豈余貸吁
嗟謝公展云此遺勝概回首山蒼蒼夕鐘渺雲際
山中雲
空山有白雲雅與高人約卷舒本何心乃似悦遐矚色
幽淡山翠意遠度溪綠日暮久徘徊前村雨應落
次韻幽居
晨興啟衡門見此溪南山山光入溪綠水底明青鬟熙
熙自漁樵清歌時往還莞爾發永晤寘我丹青間
西山書館植菊為隣豕所踐
耽書息世慮種菊祛俗塵閒攜手中書往訪西家隣雨
露分寸苗書暇策我勤無何彼艾豭縦逸戕其真懷哉
楚屈平憔悴窮夕曛榮枯固有數悵然念芳芬信知洛
中花乃壊逸驥羣寧如擁腫樗不夭匠石斤挾策嗟自
誤亡羊監前因所貴本根在生意喜復信歲晚同襟期
而我及數君採芝豈辭漢種桃非逃秦摘英泛濁醪孰
非東籬人
清溪深
連娟數里洲翠篠何森森微風動枯籜謖謖鳴空林雨
散幽猿啼野樹烟沈沈薄暮有遥棹欸乃清溪深
相逢吟
客從郢中來抗志青雲表持螯共拍浮江遠孤舟小寒
夜潮氣白楚樹晴烏早酒闌起推篷落月在西島
讀張巡傳
我懷張睢陽厲節剛不吐妖氛暗㝢縣奮迅提虎旅憑
城怒裂眥忠勇激肺腑擐甲四百戰竒計不可數江淮
卒保障藉此奠唐土可憐將孤軍機勢已莫禦食盡兵
亦窮愛妾入鼎釡雷南空桓桓餘勇不可賈身城遂俱
亡大義著君父人孰不能守公守以死拒人孰不有死
公死乃其所繁霜表貞松迅水知砥柱當時偷生輩淟
涊猶妾婦青燈撫遺編英氣凛千古
明妃曲
逝水無回波去箭無返筈十載昭陽春萬里龍荒月風
沙滿宫衣慘淡餘香歇哀弦濕絲淚淚盡弦亦絶寄語
漢飛將此計誠太拙蛾眉豈長好不久為枯骨
高郵府神遊臺
淮南古竒勝瀰茫雲水麗郵城枕其中喧喧擁闤闠壯
覧城之臯飛臺翼雲際灔灔白銀盆沈沈水晶界玩心
神明表引興天地外把酒一憑闌天風落襟袂懷哉淮
海翁落日為三酹
此山詩集卷二
