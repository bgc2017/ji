此山詩集卷三
元周權撰
七言古詩
呈伯長袁學士
玉堂中有真仙人錦衣剪製五彩雲瀛州高處睨八極
奎躔光氣胸中文揮毫對客驚風雨詞翰風流邁前古
榻前草制回天顔夜歸長照金蓮炬龍門賓客何繽紛
一經品藻生陽春斯文之寄盖有在孰不奮勵激陶鈞
蹇余鄙陋真無似家在江南萬山底石盆鑚木不能穿
半世吟哦事芝髓可憐歲月空駸駸高山流水無知音
黃河泰嶽何高深見公不負平生心
徐仲晦作書惠水墨梅圖有和靖題紀歲月絹素
蠧敗餘字不存作書歸之
溪藤搗霜寒奪目硬黃瘦字疎相續墨花出袖吐春妍
一片玲瓏水蒼玉分明寄我孤山圖上有歲月書林逋
古册漫漫篆窠暗敗素颯颯形神枯西泠橋畔黃昏景
船頭鶴夢風吹醒一從馬鬛鎻荒寒萬古人間幾香影
苦吟老盡詩壇豪窮愁到我心徒勞還君此畫三太息
雪晴月映橫窗梢
羸驥行
高秋吹霜沙草衰駉駉牧野無龍媒伶俜羸驥空伏櫪
長稭短豆隨駑駘筋聳脽高眼如井月冷沙空徒顧影
颯辣長嘶萬里心雄姿困頓無由騁乃知天閑十二屯
如雲龍膺豹股八尺身蹴翻青雲振綠髮金羇照耀皇
都春朝辭天山暮碣石飛電流雲邁無迹風姿欲軋拳
毛騧意氣能傾照夜白短衣奚官霜虯鬚圉飬芻粟多
遺餘絶憐羸驥不滿腹翦刷猶可同馳驅我欲進之嗟
遠道神全形枯難自好按圖舉世識驪黃懷哉駿骨秋
風老
惠山寺九龍峯下酌泉
惠山欎律九龍峯磅礴大地包鴻濛劃然一夕震風雨
欲啟靈境昭神功六丁行空怒鞭斥電火摇光飛霹靂
一聲槌破老雲根嵌洞中開迸寒液道人甃玉深護藏
鏡涵萬古凝秋光陸翁甄品親試嘗翠浪煮出松風香
我來山下討幽境自挈瓶罌汲清泠味如甘雪凍齒牙
紺碧光中敲鳳餅昏塵滌盡清淨觀心源點透詩中禪
亟呼陶泓挾玄玉揮洒字字泉聲寒投閒半日聊此駐
孤棹明朝又東去紅塵人世幾浮雲鐘鼓空山自朝暮
次韻徐景端席上
洞庭霜橘包黃銀海邊丹荔輸閩珍高堂開筵薦華俎
風味雋美懷芳新蒸花壓玉飣鵝炙雕盆犀筯行鮮鱗
紛紛歌管奏名妓秩秩簪履羅佳賓芳樽細酌綠琬琰
寳罽共擁紅麒麟燒殘絳燭轉留客疑有四角生車輪
書生商歌風雨室此志欎欎何由伸短衣穿肘不掩脛
五窮相與為雷陳青陽開動生意達短翅亦擬凌空雲
豫章遠志各有適黃鐘瓦缶俱陶鈞且安麄糲槃澗濱
未厭紫豉羹吳蓴
贈雷紫崖高士曾築室扵華山
紫崖高人頭欲雪神清貌古髯過膝秃蛟入硯生雲烟
叱咤風雷鬼神泣清霄幽夢回瑶壇鼎中龍虎催九還
飄然晞髮太華頂醉睨海浪天風寒朅來訪我蒼溪滸
白石清泉不堪煑共譚世事兩茫然竹屋青燈夜深雨
牧羝行
朔風吹沙浩漫漫冷光射目愁雲昏茫茫大漠亘萬古
何處有路通中原羣羝牧老草枯死倚節自誓無生還
餐氈嚙雪氣自倍婉孌兒女懷飢寒夜長空望漢月白
幾度弔影憐羇單已將傲兀壓憂患獨仗大義排堅頑
此生自信羝不乳豈意雁足傳間關歸來屬國豈不厚
區區一飯皆君恩
鴻門宴
項王高宴鴻門北風雲奔走天為黑椎牛刺豹酒三行
談笑戈矛生頃刻豈知天命非人謀玉玦三提事何益
興亡楚漢兩干將開闢乾坤雙白璧喑嗚漫說萬人敵
龍準天人竟誰識玉斗聲中霸業空烏江江水還流東
紀信歎
沛中龍奮芒碭雲咸陽楚炬三月焚兩雄角起鹿在野
三戶有楚無強秦貔貅百萬紛如雪戈矛盡染英雄血
旗旄曉蔽天河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良籌
無何諸將已平楚事定論功裂茅土獨無旌美到將軍
不得褒名紀盟府男兒死節志已酬瞑目地下夫何求
吁嗟功怨俱悠悠漢廷雍齒還封侯
赤壁泛舟
赤壁之山何崚嶒下有江水何清泠天空月出夜寥泬
玻璃萬頃涵秋冰為問黃州雪堂老遷官何如謫官好
酒酣攜客夜拏舟憂患都將談笑了劃然長嘯來天風
神遊八極世慮空但見橫江秋露白錯落低垂斗柄紅
舉袂欲挹浮丘公洞簫聲斷潜蛟舞月下清樽貯千古
老瞞當日困周郎十萬樓船鬭貔虎烟銷水冷沈戈矛
空餘野燐寒沙頭江中牢落滿陳迹追憶往事懷風流
勝遊到我知幾度感昔視今猶旦暮乾坤何事老英雄
衮衮長江自東去
贈筆工王子玉兼能書
蘭陵有客髯如戟吳霜滿鬢秋蕭瑟廣寒偷拔老兔毫
歸寓管城湯沐邑興來忽駕錢唐舟惠然訪我蒼山陬
酒酣作字大如斗玄雲落紙香浮浮我慙識字先白首
故硯磨穿筆如帚與君邂逅兩忘年暮雨江湖一樽酒
贈畫牛褚冰壑
魁形碩骨高崚嶒弭角垂耳行凌兢蹇余已向田間老
一見此圖知畫好春郊雨後烟草肥吳犍十角相追隨
前行過浦一回顧後行觳&KR1100;不敢渡牧兒笑怒急掉鞭
繭栗劣黠衝争先簔衣不脱春烟煖一笛斜陽牛背穏
雖然此筆全於天安能為我畊硯田我今身似扶犁者
此景此牛何必寫好從天廐圖驊騮氣厲八極凌高秋
子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
清溪張歸雲不嗜酒肉工詩安貧所作少年行因
次其韻
五陵年少風流客花間開宴春壺碧豹胎熊掌羅玳筵
犀筯逡巡萬錢值綺羅吹香圍肉屏棖棖銀甲喧瑤箏
高燒紅蠟作長夜白日過眼如流星可憐氣岸如山阜
雨散雲飄不能久繁華冨貴惣如夢昨日朱顔今白首
争如芝田野老衣懸鶉饑擷芝术餐芳年新詩日富不
厭貧謂有堯舜為吾君少無逸樂老無戚尺澤自可潛
幽鱗誰知清溪有鶴不可馴白雲浩蕩青林春
次韻張剛父觀物軒
觀物之變觀化原游物之初游於天萬象起滅隨飛烟
守之惟一天乃全秋風葉落春花妍盛衰老壯人皆然
潛機剥復相回旋至理妙契言難傳張君目擊道所存
身具太極誰參玄返君觀物觀諸心我心外物安能遷
鶴長鳬短隨所便莫問漆園齊物篇
次韻褚仲明苦熱行
燭龍銜火飛南陸萬叠雲峯天地窄鯨波沸海泣陽侯
涸盡泉源爍金石人間何處逃隆暑細葛如裘汗如雨
蒼生墮此深甑中救暍何時命如縷我欲太華峯頭酌
瓊液醉臥青瑶嘯松月明星邀我玉井旁共折芙蓉弄
香雪扶摇直上九萬里高揖盧敖太空裏手攀斗柄晲
塵寰濯足銀河弄秋水
錦雞
巴山靈鳥初離羣葳蕤麗組雲錦文羽翎新刷爪距利
采色勝似沙頭鴛晴暾入戶爛相射嗉中有物垂紅碧
綬光若若花盤絛出示山童有矜色文章固足媒爾身
雕籠拘縶還悲辛區區啄飲豈不厚情深野樹溪雲春
焦山寺
赤霞夜出扶桑東海雲捲浪凌虚空剛風浩浩吹不去
崔巍化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
八詠樓
金華盡是神仙府羣玉峯高青可數絳氣光騰寳婺躔
婺女從來司此土峩峩飛觀矗雲巔旛幢香靄羅真侣
窮高更上沈郎樓萬象憑欄一揮麈雙溪上溯銀河流
捲地寒波翠蛟舞詩人去後景物閒山月溪風自賓主
當時八詠畫圖間翠琰娟娟羣鳳翥高秋落木天地寬
獨酧清樽慨千古浮雲世事兩悠悠&KR0691;兀空樓老風雨
次韻岳宰
舊交落落十八九萬事從渠屈伸肘東華塵土少年憂
歲月無情一回首岳君氣爽太華秋不隨王粲悲登樓
熙朝已具清廟器吾道豈復歸山丘文章誰道同芻狗
還有問竒人載酒清談灑灑秋莖露飽食官羊寧有數
舊家桃李春漫漫流芳枝葉纔堪看江梅自分託歲寒
一枝遠寄懷清歡
次韻邵本初
詞源倒峽驚濤吼不羨當年燕許手快意閒觀未見書
約客滿浮無事酒驪珠光迸錦囊裂一生不掉儀秦舌
有時一舸訪逋梅梨雲夢覺西湖月有時歌騷湘雨霽
采得秋蘭紉為佩歸來溪上賦閒居不着閒愁生感慨
丈夫出處何可測量材定有古玉尺近聞黑廌上霜臺
暫作紅蓮幕中客
次韻友人
憶曾共醉高陽池銀毫翻墨摛烏絲江鴻海燕忽相背
幾度夜雪山隂時東華塵土黑貂敝南樓月好思元規
十年始赴鷄黍約春雨剪韭供新炊青燈對坐落寒燼
夜談亹亹真忘疲天根妙意祕莫寫心薄萬古含清輝
通家交好固不遠從容硯席還追隨劃來健句脱秋隼
清似菡萏開秋陂翩翩瘦字老蛟舞入妙信劃沙中錐
手絃綠綺不可和楚天目盡孤雲歸
舟行阻潮
江流浩浩吞長天打篷巨浪翻銀山篙師維舟不敢發
東望微茫盡溟渤荒村古渡生客愁丹楓落葉秋颼颼
夜半西風卷江雨咿軋數聲聞過櫓風收雨霽晨氣清
金烏蕩漾波間明舟人歡呼指歸路十幅蒲帆順風去
和萬象菴枯木竹韻
物生宇内有萬殊本之一氣隨盈虚木兮竹兮豈同類
吾自喪吾渠忘渠神全形枯真散木束翠稜稜一叢竹
豈其無用全天年猶有琅玕在其腹蒼苔蝕盡風雨根
豈願斵削為犧尊歲寒相與數君子滿目桃李争新春
寒碧軒
鍾山窈深仙所宅道人棲真外形迹一粟中間世界藏
心自寬閒軒自窄默然宴坐守玄牝清夢都無室生白
古胷元自貯冰雪幽興時能寄雲石爛柯仙去石枰空
野鶴翩躚松露滴人間酷暑到無處一一琅玕照瑶席
快意蕭蕭風雨寂寒倚晴空數峯碧
採蓮曲
越溪女郎十五六翠綰香雲雙鳳蹙嫣然一笑似花妍
豔試新粧照湖綠羅衣露浥紅芳秋少年陌上情綢繆
蘭橈容與隔花語驚散鴛鴦生晚愁蓮花莫折莖有刺
藕絲易斷針難度清歌一曲入湖烟空載香風滿船去
西瓜
當年傳種非東陵蒲萄石榴來與并碧壺深貯白沆瀣
霜刃凍割黃水晶豪家宴客侯鯖列濁酒鯨吞嫌内熱
此時專席薦冰盆分與風前滿襟雪
此山詩集卷三
