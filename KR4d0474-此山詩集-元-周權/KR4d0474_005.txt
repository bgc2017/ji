此山詩集卷五
元周權撰
七言古詩
古琴漆有蛇蚹紋者材之良也道友攜一琴甚古
謂是零陵湘石枯桐斵成索價三百緡無償之
者戲作湘桐吟
黃鍾沈聲喧瓦缶良材入㸑知多少誰裁鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
已無伯牙之手子期耳三歎如此湘桐何
夏日訪黃府尹席上次黃德厚韻
畏途漫漫正煩熱故人一見忙解榻竹根凍綆汲寒泉
一室空明意清豁夜凉華月流素光忻然狎客飛瓊觴
千篇已羡奴島可五詠未許餘山王綺筵秩秩羅珍具
蔗漿盌冷芙蓉露浩歌夜久興徘徊殘蟾西没斜河曙
軍中樂
甲光半夜開金鱗旄頭射落天邊雲征鼙聲冷沙塞月
朔風馬上驅妖氛歸來天幕宴平楚貔貅列甕燔豹麕
虎皮裹戈馬在牧將軍好武亦好文詩成頃刻手自寫
草書敏妙疑通神文鋒快劍斫長陣筆力巨弩回千鈞
酒酣作樂兩耳熱對客談笑如春温笑余早亦學書劍
一鏡白髮俄紛紛袖中空有清河頌願借綵筆揮寫呈
吾君
馮潛夫歸蜀有作歌以相其行者因借韻為餞
霜横空兮氣凝肅風驚沙兮聲&KR0609;&KR0609;送遊子兮西還膏
吾車兮渡瀘曲子之家兮岷峩西行萬里兮居將卜蜀
道難兮猿攀緣峽水怒兮龍噴薄顧萬鍾兮焉求安一
瓢兮自樂田寬閒兮澗阿山窈深兮盤谷釣清溪兮友
吾鷗歌白石兮飯吾犢食無魚兮不如歸返屠羊兮分
自足嗟歲年兮遲暮念衆芳兮摇落嗟聚散兮須臾將
氣誼兮永託歌擊節兮盡歡屬離觴兮更酌渺余懷兮
何言遡孤雲兮寥廓
長城
長城峩峩起洮水盤踞蜿延九千里朔雲浩浩天茫茫
悲笳落日腥風起猶傳鬼神風雨夕知是當時苦苛役
征人白骨掩寒沙化作年年春草碧祖龍為謀真過計
自成限域非天意力窮城杵怨聲沈禍起蕭墻險難恃
豈知一朝貔虎來關東咸陽宫殿三月紅
吳僧能詩自號心聽必欲求證為著轉語莊子至
人之息以踵衆人之息以喉
吾聞至人踵息不以喉師今心聽欲廢耳師能借聽役
以心心我都忘聽何起說空已是自纏縛只此了然皆
具足不如無聽亦無心渴則飲茶饑食粥
余昔年邂逅登山東盧長卿之門遂聯轡遊京師
真所謂傾蓋如故者也别六年重過其廬則已
為他人屠沽肆矣因詰隣翁乃知以窮徙他所
遂往訪之繾綣話舊成短歌以勉之
君才英妙如終童豪氣傲兀山之東觀光曾共遊京國
重來風雨非舊宅休言煑字不療饑煑愁那得愁熟時
王家紙尾一十萬羅胸撐腸五千卷讀書寫字雖兩途
時來喝采皆梟盧丈夫窮達固難必誰肯低頭老蓬蓽
不妨起舞夜聞雞趙堯何止居刀筆
次韻白石菴
空山白石何嶙峋石根有水流蒼雲岩花泫露照初日
野鳥交戛青林春飛樓隠隠出林杪閉門芝术生奇芬
道人宴坐百念寂睨視外物皆浮塵吾觀萬法了一電
何暇究意追途津欣然默會如有得起試鳳餅㸐枯薪
拍闌一笑碧霞外清風為我吹囂氛聽師清談洗净業
睠我皓首窮玄文忽驚秀句寫山色紫翠滿几爭披紛
松聲萬&KR0676;不可和試攜綠綺當晴曛
呈袁伯長學士
直廬高寒插穹窿日高槐翠深重重僊人傲兀瀛與蓬
紫霞飛佩裳芙蓉澄澄秋水炯兩瞳崢嶸氣挾太華峰
冰懸雪跨磊磈胸直攀斗柄㪺天漿手提文印六一翁
姓氏藉藉傳兒童銀河倒瀉淬筆鋒清文五緯麗太空
講論六籍恢深洪皇猷黼黻天開容老余賓客曾登龍
反觀禮樂拜下風賦歸偃卧蒼山中十年雲樹吟江東
重尋故武來觀光瓣香御袖懷冲冲苦吟依舊號秋虫
黑貂敝盡心徒雄遺音誰取㸑下桐散樗濩落甘長終
公司文苑聲赫隆芒端寒燠參化工庇寒更願蘇瘝恫
勿負四海斯文宗
寄趙秋水提點(清齋)
神仙謫世自奇絶誤讀黃庭俱浪說銀潢秋水淡精神
絳雪玄霜老風骨寰區腥腐那敢供若木可攀芝可掇
有時宴坐意逍遥萬象達觀無起滅我慚短褐老京塵
憶曾攜手都門别玉書煜煜青霞囊直上仙都鏘珮玦
天風吹老碧蓮秋高嘯鼎湖峯頂月白雲來去本無心
老鹤孤鶱瀛海闊朅來十載喜相逢笑我紅塵早華髮
蒼精含景紫芒寒落麈玄談灑松雪蓬萊茗盌和香啜
芙蓉露冷秋雲滑
次韻馮仲遠聽隣舟孟監州琵琶
江州司馬真愁絶潯陽夜醉黃壚月琵琶撥動兒女情
淚濕青衫寫淒切漢東傑客老監州雲夢胸中吐竒崛
春風斗酒忽邂逅暮雨扁舟談激烈酒酣古調手自傳
鵾絃撼動龍香撥抑揚按節氣雄放清度回飈激林樾
迢迢訴盡出關情漢宫往事孤鴻滅黃雲萬里絶音塵
馬上誰能記嗚咽新聲洗盡鬱輪袍清和扣舷歌間發
曲終一笑兩茫然江水泠泠滿襟雪
次韻濟翁叔併謝諸公
一尊俯仰乾坤闊何處蓬萊白銀闕百川東去無回波
白日人間事如織安能久挽林下鞅要挹終南嵩華碧
壯遊直上黃金臺赫弈光華彌上國三年客夢天之北
梅花萬里關山月對酒亦有新豐歌題名未問遊巖宅
吟裾不曳王公門禁林曾謁文章伯滿襟逸興征鴻高
過眼浮榮流電疾雲山戀戀未忘情歲月悠悠易成昔
酸風已破黑貂裘晴灣又割沙鷗席陪翁夜話不忍眠
銀燭花殘仍見䟦諸公忽畀金薤章十襲九緹良足惜
老韓險語軋霄崢大陸雄文妙英發剡溪玉板灑烏丸
句中風露含秋色方今妙選需賢才遺韻重宣機籟寂
青雲當賦杏園詩白首毋尋草玄筆
甓社湖凍合舟膠不行借陳彦謙韻
天風吹濤攪瓊汁崩騰一夜堅如石白銀色界曙光寒
粼粼失却玻璃碧篙師競擊聲礌硠千搥撼動鮫人室
孤篷正似蓮葉舟安得乘風從太乙
呈閒閒宗師吳公
上界仙官紫宸客朱顔雪額雙瞳碧超然心與造化遊
回頭風雨人間窄金函玉印來帝傍贊書屢下紫泥香
珠裳寶璐映星月蒼精含景生寒芒年光老我紅塵裏
遥睇蓬萊隔弱水金丹何日乞刀圭聊跨白鴻三萬里
朋舊有以前韻和者再韻答之
觀光犖犖京華客十千沽酒春壺碧酒酣濯足新豐歌
眼底嵩華滄溟窄欣然一笑來我傍共談詩傳春風香
興豪磊落出竒語驪珠落袖摇光芒不須偃蹇衡門裡
氣槩匣中三尺水名駒未肯伏鹽車會見權竒日千里
賀歐陽公除翰林學士
高寒禁署含冰玉瀛洲老仙巖電目袍錦團團紫鳳花
帽光隠隠青螺粟絲綸夜半催宣布香豔宫壺新雨露
硯池一滴紫毫春霶霈恩波遍寰宇
呈揭曼碩監丞
玉皇案吏來青冥夜捧紫詔飛雲軿天章絢爛五就采
光氣直向奎躔明雄才獨擅燕許手照世奕弈垂高名
大篇舂容金玉振醉墨光怪雲烟生門人執筆潄芳潤
變化總作中朝英嗟余觀光老賓客瓣香仰止懷生平
焦桐倘許奏流水古意或可追䪫韺顧公風誼薄霄漢
邂逅定見雙瞳青西清邃閣不可近何日暫借蓬瀛登
次韻湖亭秋望
紅衣老盡玻瓈國孤嶼人烟落秋色豆花過雨水風凉
落日殘蟬疎樹碧雁天紺滑秋雲淨玉函炯炯開寒鏡
蟾枝香冷酒微醒長笛一聲無盡興
冷泉亭
昔人來自天竺國縹緲孤雲伴飛錫天風吹落凝不去
化作竒峯聳空碧至今裂峽餘雲髓桂冷松香流未巳
翠光圍住玉壺秋不放晴雷度山趾道人宴坐無生滅
炯炯層胸照冰雪夜深出定汲清泠寒猿啼斷西巖月
次韻程渠南春日
阿咸歸叩山中扉袖出巨軸當春輝粲然光態轉流麗
妬婦誰敢憎蛾眉雄辭竒險神鬼愕瘦字光怪蛟蛇飛
多君書暇追勝集意氣豪&KR1065;驚愚癡前川花柳寓真樂
心契往古夫何疑哀余亦有風雩興兀坐一室嗟奚為
誦君妙句音何希白社今見元微之
題潘好古詩卷
繄古道之久混兮謂渭濁而涇清耳所適以是悅兮紛
瓦釡兮雷鳴豈大雅之不作兮由世尚之所徵何獨子
之好古兮得非姱節而特行念朱絃之既絶兮豈鸞膠
之足憑諒吾樸之弗鑿兮又何恤乎虧成振寥寥之孤
響兮嗟彼聾俗而疇顧當鄭衛之聲哇兮乃獨唱乎咸
濩惟心遊於太古兮發冲泊之天趣將抱瑟而從之兮
爰寫余之中素竚落月之遺音兮渺松風於秋曙
徐雪樓貧樂亭
雙溪之流兮何沄沄溪之山兮何嶙峋亭之築兮溪之
濱趾白石兮顛蒼雲榱甍張兮壯且文孰貽名兮匪賓
世所樂兮崇貨珍子乃反是兮樂以貧子之場兮有菌
子之甑兮無塵雖偈偈均約素兮能不汨乎物遷豈好
修以矯行兮余疑信之未分子繩其樞兮衡其門酌溪
渌兮毋甘而尊頫潛魚兮仰飛鳶妙化機兮道所存目
擊心會兮奚託於言將忘物我兮内適以真遡悠悠於
千載兮顔哉何人
和樵
山深兮林密石聳兮徑微薪之兮樵之冐嵐雨兮躋欹
危木臃腫兮難伐仰難挽兮喬枝俯榛棘兮離離刺吾
手兮勾吾衣憩佳蔭兮太息睇白雲兮自怡顧人生兮
良勤維富貴兮多違龜曳尾兮斯樂鶴斷脛兮則悲聊
徜徉兮委順我忘世兮世寧我知日云夕兮凄烟霏嘯
山鬼兮號狐貍歸兮歸兮毋遲遲余需子兮溪之湄
棲碧
此山山人樂乎棲碧之趣乃為歌曰紅塵擾擾兮毋將
車白雲邃幽兮山之隅地偏兮心遠爰處兮爰居種菊
兮滿徑植梅兮繞廬竹娟娟兮堂下草蔚蔚兮庭除操
風瓢兮酌春酒躡露履兮鋤秋蔬涉芳洲兮采杜若汲
清泉兮瀹雲腴聽松聲兮宴坐和樵歌兮嘯舒外視兮
不足内樂兮有餘彼失此得兮何異於夢鹿朝三暮四
兮奚取乎詐狙窮兮未必非達親兮亦或為疎樗臃腫
兮全天年驥權竒兮困馳驅客有過余而和之曰維子
之樂兮固放情於丘壑逢時之清兮胡不徼世之名譽
既隠居以求志何語怪而言迂不若忘言以棲碧吾將
從子兮維吾駒
題張子敬墨竹圖
翠琳瑯兮楚楚風蕭蕭兮在戶運滴水於毫端兮散淇
澳之烟雨
題施德趣怪松圖
奮蒼髯於絶壁兮倚天骨之崢嶸偃高高之絶素兮俄
颯颯其風生勢摧減而憑陵兮吾恐雷雨之晝冥
淛江觀潮
錢塘江上風颼颼誰驅逆水回西流海門山色暗蛾綠
翕忽澒洞驚吳艘飛廉賈勇咄神變倒掀滄溟躍天半
闐闐霹靂駕羣龍高擊瓊崖捲冰岸初疑大鯨嘘浪來
瀛洲銀山雪屋爛不收又疑當時捍築射強弩至今水
戰酣貔貅溪盈壑滿留不住怒無洩處潛回去乘除消
長無停機斷送人間幾朝暮吳儂何事觀不休落日蒼
波萬古愁汀蘋沙雁年年秋海雲一抹天盡頭
次韻春日即事
吳蠶欲老疇未秧拍隄野水迴横塘淡烟疎樹綠隂薄
落花飛絮白日長寒具油乾過冷節悤悤芳事歸鶗鴂
枕書睡足午窗明雪乳浮浮翻兔褐
淮東早發
扁舟早發淮東城城頭急鼓催殘更水田漠漠白鴈落
老樹慘慘羣烏驚箵翁笱婦溢羣蟻重湖捲葑聯雲平
青旗茅屋競呼酒老我一醉消春酲
聽泉席上賦荼䕷
脩條盤出籠春碧滿架花開春院寂青蛟脫骨翠波寒
玉練搖光紺雲密東風清潤曉闌深襟袖飄飄蘭麝濕
典型元在酒杯中搖碎瓊𬎼和露吸
題程南渠詩卷
前年挾策登燕臺豹關天北高崔嵬九衢冠劍擁紅霧
四時鼓吹酣晴雷今年歸踏蒼山雪白雲與我情相悅
窮簷掃軌澹無營飯牛依舊柴門月美人久别心所懷
屐齒不印山中苔劃然奚囊隨棐几五色照我雙眉開
千林搖落嗟歲晚大雅寥寥國風遠驪黃色外得驊騮
盆盎叢中出圭瓚銀鉤翠薤相屈盤清輝薄我襟袖寒
修鯨勇掣海濤緊錦段未許輕卷還懷哉吾道隨舒卷
八風低翅從渠短何時握手話雄襟為碾春雲翻雪盌
桃源圖
千重萬重蓮瓣山小天包在山中間神椎鑿門石扇裂
冷香迸出桃花灣漁郎尋春踏溪尾撞入桃花小天裏
荒邨人家無幾家五百年來孫換子不邑不城無憂鄉
駕雲為屋霞為牆丹雞叫烟桂巖冷白牛耕雨芝田香
眼中驚見塵中客持酒爭來問鄉國鹿走荒山西復東
龍渡長江又南北聽闌此語意猖狂月明假榻松間房
明朝出山重回首山迷水亂雲茫茫武陵太守意未省
強要尋源造靈境若使靈境長可通淳俗定變澆漓風
此山詩集卷五
