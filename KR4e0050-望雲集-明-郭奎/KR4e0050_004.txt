望雲集卷四明郭奎撰
七言律詩
秋興
月下清砧響夜闌征人不寐憶長安霧迷南國游魂泣
草沒中原戰骨寒直望明河臨象闕誰霑零露捧金盤
十年關塞無家别仗策猶悲行路難
龍門疏鑿禹時功江漢滔滔亦滙東萬古山河今異域
百年禮樂舊同風忽思鱸鱠慙張翰將學丹砂就葛洪
秪恨兵戈猶在目秋来衰鬢對飛蓬
霧氣凄涼草木衰倚樓看鏡不勝悲秦王警蹕瞻天遠
漢武旌旗出塞遲江國再逢南鴈信鄉關徒倚北風思
那知人事同搖落醉裡狂歌九辯詞
荅人見寄
五色新衣照日鮮平生湖海氣飄然茅容孝養如今日
蘇武生還憶去年秋水芙蓉花共潔歲寒松柏操彌堅
巴人擬和陽春曲昨夜援琹理七絃
獨立漢廷如汲黯欲羇南越等終軍威容面折千金諾
議論風生萬馬羣濃花池館開春酌落日江亭惜路分
想到清秋無限興坐題桐葉寄殷勤
自傷孤鴈影翩翩避弋南来折復旋塞上牧羊幾陷賊
中山尋鶴托遊仙黃冠偶倩傍人正寶劍誰為烈士捐
華髮秋来垂兩鬢江湖憔悴任吾年
過廬山
扁舟一日過彭蠡坐看匡廬五老峰瀑布似從銀漢落
香爐半是紫雲封東南父老應占氣江漢渠魁已遁蹤
自古山河歸有德遙瞻華蓋護蒼龍
夢遊京兆
高樓鼓角五更悲河隴秦川入夢思萬國曾頒周玉帛
六王終屬漢旌旗遥瞻華岳臨天府直顧中原跨地維
百二重關在經略不知國士正當誰
早秋旅夕
初月涼風夜向闌倚樓愁到笛聲殘天高閶闔銀河白
露滴梧桐金井寒多病馬卿猶是客幾時張翰也辭官
年年怕近清秋日憶殺湖邊舊釣竿
涇縣
涇川不減若耶溪况有招提在水西四面雲山當縣合
五更星斗落簷低挐舟来訪桓彛廟立馬空慙李白題
但願功成身退早桃花潭上結幽棲
當途客舍
姑孰溪邊獨倚樓江城二月佀深秋孤雲無處求親舍
先隴何人祀首丘花落始知寒食過鴈歸渾是夕(原本闕)
與從兄十郎夜話(詩闕)
謝程道惠帽(詩闕)
高樓(詩闕)
雨夜(詩闕)
桃花(詩闕六句)
故園卻信天台隔回首東風路渺茫
臘日
臘日三年為異客今年霜雪未全饒風塵暗滿淮南路
霧雨寒生江上潮鄉夢有時逢骨肉此身何處托漁樵
共来吳楚交兵地烽火依稀似六朝
過彭澤舊縣
黃梅細雨濕征衣四月江天暑尚微彭澤至今遺縣在
陶潛從此棄官歸當時天下方憂亂後日中原自解圍
叩馬誰能重進諫北風無限故山薇
寄劉仲修知府
一錢太守紫髯白清曉褰帷對九華已召諸生修禮樂
重尋父老問桑麻公庭吏散棠陰直寢閣詩成日影斜
為我高懸徐穉榻從軍閒暇定移家
荅人見寄滕王閣鉄柱觀
憶昔滕王臨勝地頻登飛閣俯崗巒軒車如雨當時集
歌管停雲暇日歡帝錫符章金粲粲神遺劍佩玉珊珊
使君感興成今古白雪詞高欲和難
列宿參差樓上頭千年劍氣為誰收雲低南浦神仙去
日近長安帝子留歌舞已銷亡國樂英雄終作濟川舟
水邊闌檻今陳跡秪使騷人念昔遊
許令仙符勝武韜指揮川岳駐神鰲三江地軸西南鎮
一柱坤維上下牢鷄犬當年同變化蛟螭何處得潜逃
丹砂願就洪崖學浮世誰甘塵土勞
山中喜晴
山中十日苦風雪霧雨作寒纔放晴千澗水從松杪落
半空雲逐馬頭行居人向暖分茶樹啼鳥知春喚客名
不惜看花兼問酒東風歸路布袍輕
寄黃文敬
一載不逢黃叔度每勞書信寄殷勤秋風有思題紅葉
海鶴何時渡白雲列國諸侯爭尚禮前朝名士素能文
邇来城市無蹤跡高卧横山學隱君
送李克允還黃山别業
薊門公子息齋孫疇昔相知禮數敦墨竹清風天下慕
玉堂遺史後人論衣冠到此如君少禾黍依然别業存
三十六峰蒼翠好桃花潭水接東原
次范子權九日
每為思親賦白華江頭修祀薦蘋花百年幾度逢重九
四海何時定一家遺俗舊沾麟趾化故宫誰起黍離嗟
知君醉把東籬菊更上高亭待日斜
次並頭蓮韻
華蓋高張翡翠圓渚宫深鎖對嬋娟雙瞻太華峰頭月
並是耶溪水上仙羅襪凝塵鴛頸合湘裙濺淚鳳釵聯
只愁風雨遺清恨玉井温泉共惘然
次夏博士見寄
瀛洲學士賜衣新累牘連章獻納頻關内列侯丞相重
江南佳氣帝王真掖垣退食全無事帷幄談兵似有神
却笑腐儒塵滿鬢一生辛苦不憂貧
次人韻
文星雙璧一時除駟馬聯鑣進諫初天下爭衡連上策
省中論治共封書日求岩穴遺賢少雲集衣冠尚席虚
更有司徒掌邦教漢家全盛復何如
望黃山
昔曾避地黃山曲今在丹崖正面看曉翠障空迷去馬
晴霞迎日見飛鸞九華高並芙蓉秀五老遥連瀑布寒
中有羽人期汗漫拂衣松石待休官
對硯感懷因悼葉宗海
南州葉滙舊情親石硯相貽色尚新長憶論詩兼嗜酒
不堪覩物忽思人樹深黃鳥哀秦士浦暗青蘺泣楚臣
妻子冤魂應共語定將憂憤訴江神
重吟
重吟梁甫自悲嗟為惜流年鬢有華馬上折殘官路柳
雨中過盡野墻花秦原萬里經圖遠楚澤三湘眺望賖
人物尚思羊叔子峴山歸騎詠清笳
秋夜偶賦
漢高曾唱大風歌壯士無衣奈歲何永夜蛩聲偏近枕
深林木葉未辭柯&KR1799;鴒毛羽嗟零落騏驥精神困轗軻
尚慕信陵公子客幾時報德在山河
詠霍先生梅杖
帶雪横枝伐作笻老年筋力賴從容扶經谷口閒尋鶴
拄過深潭恐化龍直節舊盟君子竹孤標曾伴大夫松
時時策向洪崖頂應憶臨流賦辟雍
過富川贈權伯文
章江寒夜泛舟初岸曲沙平月色虚兵氣未銷吳楚分
劍光猶射斗牛墟明公偶國專封拜使者交隣奉簡書
為喜豐城知已在别来懷抱定何如
樂平山中題操氏壁
舊宅荒涼木葉疎元戎此日暫停車連營烽火傳呼急
夾道旌旗戰伐初天下十年非樂土江南萬姓望安居
楚狂辟地休相訝早晚河清洛出書
金陵簡劉仲修昆玉
姑孰城中君送我端陽重上宛溪船多情雲樹愁如海
回首風塵暗隔年東海未成高士蹈南冠應賴故人憐
重來不見劉公幹别卜交期在九泉
出五城
五嶺東頭更五城一川如出武陵行人家烟火連機杼
蚕媍桑麻執篚籯春日向暄田鼓急曉溪初漲石梁平
十年歌舞揚州夢爭似依山閱耦耕
别劉友人
西垣日近諫書稀共說仙槎出紫薇陸賈能令南越服
隋何定使九江歸千花夾道瞻星使萬騎聯鑣侍錦衣
早晚白門春酒暖皇華錫宴敞彤扉
得鄧原書兼寄李可宗
鄧禹有書纔寄到李膺垂白往京城自從宛水橋南别
誰共開元寺裡行海渚曉潮催桂楫燕山秋露濕金莖
故人同沐恩波去我獨天涯愧此情
酧謝帥贈靴
東郭家貧纔露趾將軍獨贈錦靴新全勝公子真珠履
最稱吾儒小角巾步月暫沾銀漢露踏花終涴玉京塵
幾時醉向金鑾脱只恐高家力士嗔
中酒
春來中酒朝朝病擁被高眠懶出門草綠漸迷湖上路
花開未到郭西村湘娥有瑟催歸鴈楚客無書託故園
惆悵東風醒亦醉夢中常是賦招魂
遊三門山
黃茅蓋屋石為門路轉溪迴更有村果樹連園收芋栗
豆花滿地散雞豚雲深易就漁樵隠山遠全忘市井喧
何獨武陵堪避世此中佳處亦難言
蒼山夾水洞陰陰溪上人家竹十尋田土未饒盤谷好
雲霞全佀鹿門深半簷松月斜連榻萬壑風泉響出林
我亦乘舟追李白故人幽賞在鳴琹
送吳師程山長還宣城
君歸鄉國我淹留寶劍長歌不盡愁此日高城尋第宅
故家喬木在林丘將軍豈識千金子丞相曾封萬戸侯
别後相思重回首白雲飛散敬亭秋
宿雨
宿雨瀟瀟悴客心高窗連日滯秋陰一枝未遂鷦鷯托
四壁應愁蟋蟀吟家在淮南青桂老門臨湖水白蘋深
鯉魚風熟香粳早釣艇誰撑近竹林
寄夏諮議允中
鳳凰臺前江水寒明月出在青雲端詞臣草檄醉騎馬
商女彈箏驚舞鸞地勢吳頭兼楚尾山形虎踞共龍蟠
斗南人物君為最爭說高名佀謝安
次孔都事見寄
宣聖諸孫君最逸寥寥鳴鳳起予思玉鞭聯轡晨趨省
銀燭分題夜賦詩王氣又從鍾阜出文星長遶石城垂
遥知退食從容處紅藥翻階露滿枝
寄貢友善
城上烏啼夢已殘桂花零落露漙漙玉繩低暎千門曉
銀漢斜連一水寒我為久貧常露趾君雖有喜莫彈冠
遥知秋色黃山裡朝看丹霞夕採蘭
寄江朝宗照磨
丞相府中曾試掾郎官年少獨憐君彤庭退食聯鑣出
金鎖開門待漏聞經學舊精商魯頌檄書全擬漢唐文
閒陪阿閣東頭宴五色儀鸞繞慶雲
題萬戶手卷
江東子弟義為兵萬戸新承紫綬榮吳楚故都形勝在
春秋國士武文并五花習射宛西馬細柳連屯霸上營
閩海百蠻猶未服幾時整旅又從征
贈王都回省事
城南四牡緫騑騑江上旌旗帶夕暉共喜竇融千里至
更同陸賈一時歸圖書在洛還王土龍虎為邦護省闈
宰相勞賢應自出鹿鳴花底醉金衣
寄于清叔
金陵隱者天下士六十為文健且竒諸父不諳麋鹿俗
令郎俱有鳳凰儀長干橋上閒沽酒玄武湖陰醉賦詩
書史滿床琹在匣秋来相對髩如絲
次丘太守韻
翳翳桑榆晚正宜夕陽山色望中竒鷗盟遠渚誰爭席
鶴放長松自擇枝疏廣賜金忘得少陶潛束帶怨歸遲
黃花時節牽兒女爛醉籬根且賦詩
荅王克譲
南朝冠蓋富才華謝朓新詩五色霞江水東来歸渤海
河源西上接流沙如今駿馬誰收骨自古牽牛不服車
每憶故人王逸少滄洲拾翠折疏麻
重憶西岩訪舊
鶗鴂聲中宿雨晴白雲閒傍馬頭生東鄰茅屋新烟起
南澗石橋春水平野鳥見多還問姓山花開盡不知名
故人宅近青松下未到柴門已出迎
亡家
夜看羣星指太微東南豪氣眼中稀每言富貴心如鐵
纔說英雄泪滿衣杖策鄧生猶未遇亡家韓信定誰依
凌風欲便乘槎去天上秋虹跨海飛
夢歸
昨夜三更歸夢惡滿湖風浪棹孤舟山妻化石不知處
慈母倚門猶帶愁伯仲凋零傷骨月田園蕪没在松楸
城頭有樹烏啼醒斜月照人清淚流
送文景宗
海内干戈未解紛明朝歧路又離羣他鄉歲暮萍逢水
此去江東樹隔雲白面書生多國士黑頭宰相是將軍
寶刀聊用酧知已同郡名家賴有君
歲暮
兵戈猶未決雌雄憶昔庭闈似夢中兄弟稱觴家慶具
比鄰伏臘歲時同十年主祀誰供藻萬里從征尚轉蓬
况復天涯愁雨雪哀哀鼓角戍樓東
荅王克譲
萬國烟塵海沸波夕陽誰復倒回戈華戎雜處衣冠少
吳楚封疆壁壘多說客成名惟季子功臣改轍在隋何
故山猿鶴應相訴桂樹叢生帶薜蘿
重過廬山
廬山高與南斗齊北視泰華千峰低中天瀑布飛素練
半壁晴霞照紫泥五月雪花飄絶壑萬松雲氣帶迴溪
神仙有棗如瓜大欲捨歸舟便買梯
過南康
舟行十日至湖上遥見香爐若畫圖仙跡每從佳處得
客愁頓向此中無市沽不醉重烹鯉野飯停飡旋刈蔞
欲弔陶潜過栗里亂山松菊正荒蕪
望雲集卷四
