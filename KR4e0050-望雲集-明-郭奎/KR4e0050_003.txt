望雲集卷三明郭奎撰
五言律詩
題裕約之圓通舊隱
匡廬最佳處石耳兩峰齊寺有圓通閣亭餘蘇子題萬
壑飛霞滿千松積翠迷願結蓮花社從師過虎溪
為劉君道賦昱嶺關
東南多竒險茲嶺冠羣峰棧道一千里函關百二重邊
聲愁虎豹海色落芙蓉之子三年戍勲名待錫彤
賦得黃山寄鄭隱君恒
昔聞軒轅氏學道在茲山合沓羣峰秀飛鸞雲際還丹
泉温可掬翠壁濕難扳羡爾逃名者冥棲杳靄間
和蔡都事見寄
汎汎仙槎遠雲津月未沉水光明使節星采動詞林夙
駕江亭迥前瞻浦樹深瑶華如可拾願得繼高吟
贈醫者黃秋圃
蜀都有良士家世住東川鞭叱羊為石丹成犬化仙醴
泉浮橘井膏雨下芝田江漢倦行役相逢夢十年
途中除夕
客路誰相識燈寒暮景收一年今夜盡千里異鄉愁骨
肉知何在漁樵欲共遊歲華明日度飄泊逐孤舟
日暮
日暮親朋遠音書寄不將年光隨水逝秋色逐城荒短
褐風塵滿扁舟道路長倚樓兼覽鏡無興慰凄涼
寄劉彦肅
露白蒹葭蒼伊人曠何處瞻彼雙飛鳬誰能忘眷顧月
出廣陵堤風生京口樹未卒同袍懽徒悲歲將暮
金陵道中
野迥望雲孤風塵暗海隅鄉心懸落日旅食倦長途夢
斷巢湖上行臨建業都春歸未可卜獨立向蘼蕪
次劉仲孚
地遠孤雲白秋深一鴈過淚因明月下心在故鄉多列
郡方傳檄連營未息戈羈危萬里思江上逐馳波
游景德寺貽黃文中
此地登臨慣傷心萬里思江雲愁北望越樹指南陲古
寺開元跡長廊景德碑每因黃叔度日暮醉歸遲
枕上
酒醒鄉夢斷枕上憶慈親異地難為客長天愁殺人寸
心千里隔孤劍一身貧江闊無舟楫歸歟欲問津
哭當途王宰及其子亨
我憶當途令官閒不早歸王戎號共死阿對走相違兵
火有時息仙鳬何處飛愁雲兼楚樹江上晚依依
偕江邦善飲因贈
南國江淹賦長沙賈誼書孝廉慚漢末進士憶唐初旅
鬢愁中短人情亂後疎因君情思好時得慰離居
哭江學正玞
不見江淹久猿啼近野墳鄭虔曾䧟賊王粲未從軍賦
好人爭慕官卑世罕聞招魂予有些地下已修文
高興
湖海生平氣飄飄薄五陵年華雙短髩夜思一孤燈多
病慚莊舄相知憶李膺星槎如可待高興有時乘
送孫良玉還同安
送君江上去山路雨初晴落日平淮樹春潮帶皖城酒
因今日醉人是故鄉情莫說王孫怨芳洲綠草生
送王素行
昔日從游處舒州阿那邊寧親依故國辟地到何年月
出潮平渚江深樹接天同門知已在應問孝廉船
春日游敬亭山
冠蓋聯鑣出晴郊北路分我尋何水部誰似鮑參軍芳
樹聞啼鳥飛泉隔亂雲題詩兼勸酒聊樂在殷勤
遊升真道院
兵火經餘歲琳宫結搆新山重溪接屋松古鶴為隣試
藥封丹鼎飛書報玉宸浮雲身外事惟有學升真
客枕
客枕睡不着天高秋氣清寒燈照四壁孤淚滴三更霜
落芙蓉悴江空鴻鴈鳴無衣復無褐忽忽歲徂征
首夏東城姑孰
宿雨忽開霽山光澹碧滋歸雲度大澤流水積華池氣
屬清和景歌翻白苧詞桓温今已矣人事復何為
寄鎦知事
雲澹倩山夕燈湖更在東何人共来往獨憶紫芝翁餘
霞散江渚帆落上潮風沿流弄明月安得與君同
歲暮
寒月出在戶江城鴈獨飛愁人不能寐鄉淚忽沾衣丘
壠十年别星霜兩鬢稀為言叢桂老歲莫澹忘歸
出郭
出郭策駑馬青山十里亭茞蘭和露采禽鳥隔花聽左
揖仙人墓前瞻使客星翻思昔年路茅屋酒初醒
暇日訪楊廷舉
故人楊伯起作尹似陶潛白紵山前宅荆華半覆簷溪
魚鮮可食崖蜜&KR0836;應甜把酒謝知已平生清且廉
贈内兄張行中
鄉里通家好閨門令妹賢如何十年内漂泊一身全落
葉空江雨征鴻絶塞天白頭傷骨月相對各澘然
城東訪胡伯昭
郡郭東十里蒲塘秋水清閒僧偶相見好友舊同盟曲
道通官墓蒼山夾石城草堂公子隱何用世知名
題無相庵
尚書塘上寺寶樹雨花多說法龍曾聽譚經鹿更過燈
影懸晴塔香烟散曉坡空門真樂國浮世欲如何
寄田有常
平生經濟策國士更無雙遙知敬亭下清興滿軒窗孤
雲坐来晚落日帶澄江車馬三千客相隨擁蓋幢
琴溪
吾慕琹高子於焉隱遁棲松雲生峭壁山雪漲回溪古
迹行人識新春好鳥啼學仙誠有道安得謝輪蹄
三溪
飲馬三溪上長亭驛使催千山猶積雪一路盡寒梅樵
觸岩雲動猿依嶺樹哀初疑畫圖裡又恐是天台
五嶺
侵晨登五嶺石磴畏躋扳急雪沾衣白因風點髩斑雲
連秦劍閣天塞漢蕭關想見當時路班超奉使還
寄孫伯庸
吳樹綠如蓋越山天下竒遥知戎事暇摠是雅歌時國
士曾持節將軍已建旗宛西有名驥安得為君馳
與魯志敏同舟
清夜泛蘭舟因君慰别愁露光浮草白月影散林幽羽
檄傳新捷圖書憶舊遊方知魯子敬雅量邈難儔
蘄州營作
樹暗啼鶯困春餘一日殘愁隨花片減夢逐雨聲寒毁
譽惟耽酒辛勤亦枕鞍令人慚陸抗四十未封官
月夜次人韻
高人寂無寐乘月坐南樓露浥纖絺潤涼生紈扇秋玉
簫吹半夜蘭枻鼔中流清興忽不淺因之宋玉愁
秋樹次韻
嘉樹如車蓋虚亭帶夕陰蕭蕭露葉下靄靄浦雲深好
鳥頻翻翮幽人亦散襟祗愁霜霰集搖落歲華心
歸耕叟次人韻
素慕商山隱投簪歸就耕比鄰閒偶語木石澹怡情簷
下片雲宿林間一犢鳴歲時具尊酒聊樂在平生
郡齋秋日次韻
幕府簡書靜一官清自閒秋聲在東壁爽氣滿西山叢
菊可延夀芳尊聊解顔當軒兩嘉樹好鳥暮知還
九日將至次韻
秋節重陽近吳歌子夜哀棲遲為客久懷抱向君開言
採籬東菊聊登江上臺白門多美酒誰寄一尊来
出昌山峽遇雨
山雨凍欲雪誰憐被褐徒手持和氏璧袖有太公符勲
業歸明主衰遲笑腐儒年年此時候行役在長途
與黃本和同舟
宜春臺下瀨輕棹疾如帆人物同黃憲風流似阮咸寒
花猶覆石飛翠忽沾衫出峽頻回首蒼茫日半啣
人日
新年人日至殊覺客愁多故國音書杳南天物氣和城
春偏雨雪江暝足風波無限扁舟意吾將詠棹歌
長安道
秦川八百里直與隴西連四逹平如掌五陵多少年御
柳春深綠宫花日暮鮮阿環新拜寵走馬渭橋邊
出暖水向新營
山陽煖水地舊是北軍屯一澗雲連棧千峰雪照門奉
書觀壁壘馳驛到邊藩為卜歸人信今朝喜鵲喧
又
山水平生樂因之欲賦詩渡溪雲影白入竹鳥聲遲曉
碓粳舂玉春耕火助菑樹深人偶語彷彿鹿門期
留水西寺貽季潭上人
好山吾所慕今日水西遊花雨千峰暝松風六月秋龍
為人聽法僧共鹿尋幽如此林泉樂榮名安足求
又
上方禪寂地瀟洒佀天宫誰刻蓮花漏因知晉遠公雲
衣留卧内松拂掛溪東已悟浮生理吾將杖錫同
又
潭影澹禪心高窗雲更深偶陪林下賞兼聽丘中琹清
梵聞陰壑香厨下午禽客懷倦炎暑賴此泄煩襟
荅人見贈
風骨神仙異文章獨羡超早時登畫省遠鎮駐金鑣詩
咏東山美尊開北海遥功名身外事賢逹素無驕
又
戎馬何年息關山故國遥霸齊思管仲伐楚問周昭往
事江流盡新愁木葉飄高樓頻徙倚秋興坐来超
送劉桂芳二首
城都有高士賣卜似神仙默默不多語朝朝得百錢乘
風隨列子問石待張騫我願悟茲道因之太極先
又
相逢惟問卜時運果何如軍正還為掾金吾不讀書十
年羇旅困四海故人疎爭似長江上持竿坐釣魚
登樓次李員外韻
天高秋景澹山水更清竒落鴈雲邊盡征帆日下遲郎
官披繡闥仙樂動朱絲忽見芙蓉發將貽遠道思
又
憑城結綺樓彷彿儀鸞翥浦雲朝薄簷江月夜當戸欲
挾飛仙遊恐驚黃鶴去佳人天一隅翹首徒延佇
寄陳檢校
遥想紫薇省郎官直禁樓瓊花天上去清夜憶揚州二
十四橋月玉簫吹兩頭秋風挂帆席幾度大梁游
賦得雲夢澤黃鶴樓送李聖瑞之湖廣
常聞雲夢澤空闊自天開郢樹連荆渚枝江遶楚臺日
落邊烽靜春融雪水来知君有深量相對亦雄哉
又
飛棟何年搆巋嵬跨楚天江山殊壯觀雲鶴共連翩直
上看南斗平東俯漢川固應多暇日登眺即神仙
望雲集卷三
