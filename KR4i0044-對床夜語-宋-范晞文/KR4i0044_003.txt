對床夜語卷三宋范晞文撰
李太白北上行即古之苦寒行也苦寒行首句云北上
太行山艱哉何巍巍因以名之也太白辭有云磴道
盤且峻巉巗凌穹蒼馬足蹶側石車輪摧高崗又殺
氣毒劔戟嚴風冽衣裳此正古辭羊腸坂詰屈車輪
為之摧樹木何蕭瑟北風聲正悲太白又有奔鯨夾
黃河鑿齒屯洛陽猛虎又掉尾磨牙皓秋霜亦古辭
熊羆對我蹲虎豹夾路啼又汲水澗谷沮採薪隴坂
長草木不可飱饑飲零露漿是亦古辭行行日已遠
人馬同時饑擔囊行取薪斧冰持作糜特辭語小異
耳陸士衡謝靈運諸作亦不出此轍若老杜則不然
曰漢時長安一丈雪牛馬毛寒縮如蝟又凍埋蛟龍
南浦縮寒刮肌膚北風利一空故習矣
老杜詩重露成涓滴稀星个有無前輩謂此聫能窮物
理之變探造化之微又有句云久露清初濕高雲薄
未還又晚照斜初徹浮雲薄未歸雖不迨前作然含
悠揚不廹之意他人未易及也若塞雲多斷續邊日
少光輝又蜀星隂見少江雨夜聞多則又于前所稱
者不同也
老杜多欲以顔色字寘第一字却引實字來如紅入桃
花嫩青歸柳葉新是也不如此則語既弱而氣亦餒
他如青惜峰巒過黃知橘柚來碧知湖外草紅見海
東雲綠垂風折笋紅綻雨肥梅紅浸珊瑚短青懸薜
荔長翠深開斷壁紅遠結飛樓翠乾危棧竹紅膩小
湖蓮紫收岷嶺芋白種綠池蓮皆如前體若白摧朽
骨龍虎死黑入太隂雷雨垂益壮而險矣
老杜詩冬温蚊蚋在人遠鳬鴨亂詩意謂因冬之温故
尚有蚊蚋因人之遠故鳬鴨得恣其亂默有所寓也
韓子蒼乃謂人遠如鳬鴨之亂恐非公意况此十字
正是五言句法
牽牛出河西織女處其東萬古永相望七夕誰見同神
光竟難候此事終朦朧觀此則老杜不取世俗說也
然又有詩云牛女年年渡何曾風浪生
無貴賤不悲無富貧亦足萬古一骸骨鄰家遞歌哭又
禍首燧人氏厲階董狐筆君看燈燭張轉使飛蛾密
逹道之言也詩云乎哉
自京赴奉先有云入門聞號咷幼子饑已卒吾寕捨一
哀里巷猶嗚咽所愧為人父無食致夭折豈知秋未
登貧窶有倉卒䑛犢之悲流出胸臆故彭衙行云衆
雛爛漫睡喚起霑盤飡赴王十五會云病身虚俊味
何幸飫兒童
寄書問三川不知家在否比聞同罹禍殺戮到雞狗幾
人全性命盡室豈相偶自寄一封書今已十月後反
畏消息來寸心亦何有亂離之後殺戮殆盡其能全
家生免者幾希矣故反畏其消息之回憶昔云洛陽
宫殿燒焚盡宗廟新除狐兔穴傷心不忍問耆舊復
恐初從亂離說亦反慮其動懷舊之悲也
干戈猶在眼儒術豈謀身紈袴不餓死儒冠多誤身感
憤之作也曾何傷若儒術于我何有哉孔丘盗跖俱
塵埃叱聖人之名而使之與盗賊同列嘻得罪于名
教亦甚焉或謂孟子曰舜跖之徒舜與跖豈可徒耶
然為利為善之别亦昭然矣
寄岑參云沉吟坐秋軒飯食錯昏晝謂懷人之深至忘
昏晝也䕫府詠懷云奴僕何知禮思榮錯與權謂小
人之僭不可假借也至日云何人錯憶窮愁日愁日
愁隨一線長堂成云旁人錯比揚雄宅懶惰無心作
解嘲呀鶻云清秋落日已側身過雁歸鴉錯廻首他
如尚錯雄鳴管指揮鐡如意及舉目貪看鳥回頭錯
應人江邊老翁錯料事眼睛不見風塵清雖出一手
而用之工拙亦甚易辯
漢書大兒孔文舉小兒楊德祖最能行云小兒學問止
論語大兒結束隨商旅徐卿二子歌大兒九齡色清
徹秋水為神玉為骨小兒五歲氣食牛滿堂賓客皆
回頭劉少府畫山水歌大兒聰明到能添老樹巔崖
裡小兒心孔開貌得山僧及童子本漢語也
子厚西岑極遠目毫末皆可了老杜有齊魯青未了劉
禹錫一方眀月可中庭老杜有清池可方舟退之綠
淨不可唾老杜自為青城客不唾青城地乃知老杜
無所不有
高適九日詩云縱使登高祗斷腸不如獨坐空搔首老
杜有羞將短髮還吹帽笑倩傍人為整冠亦反其事
也結句云明年此會知誰健醉把茱萸仔細看與劉
希夷今年花落顔色改明年花開復誰在之意同氣
長句雅俱不及杜戴叔倫對月云明年此夕遊何處
縱有清光知對誰欲脱其胎而不可蓋才力不逮也
東坡用其意作中秋月詩云此生此夜不長好明月
明年何處看遂成絶句
高適詩云林稀落日行人少醉後無心怯路岐老杜有
前村山路險歸醉每無愁辭簡意工孰臻其妙學造
語者宜知之又如揚衡詩云正是憶山時復送歸山
客張籍云長因送人處憶得别家時盧象還家詩云
小弟更孩幼歸來不相識賀知章云兒童相見不相
識却問客從何處來語益換而益佳善脱胎者宜參
之近時嚴坦叔還家詩亦有舊時巷陌渾忘記却
問新移來住人頗得知章之遺意
老杜得弟信詩云浪傳烏鵲喜深負鶺鴒詩吾觀郎到
詩云待爾嗔烏鵲抛書示鶺鴒是皆用鶺鴒寓兄弟
事其憶之則云百戰今誰在三年望汝歸别之則云
數杯巫峽酒百丈内江船又止于盡憶别之意未嘗
用事也亦何害其不為憶弟别弟之詩其他與子姪
之詩亦然近因舉許渾示弟詩有云家貧為客早路
遠得書稀或謂不見示弟之意不足為佳似未嘗讀
杜詩也
好句易得好聫難得如池塘生春草之類是也唐人天
勢圍平野河流入斷山朽關生濕菌傾屋照斜陽風
兼殘雪起河帶斷冰流興闌啼鳥喚坐久落花多客
尋朝磬至僧背夕陽歸廢巢侵燒色荒冡入鋤聲石
梯迎雨潤沙井帶潮鹹迸笋侵忩長驚蟬出樹飛下
句皆勝于上老杜固不當以此論其工拙然亦時有
此作如地卑荒野大天遠暮江遲亂雲低薄暮急雪
舞回風深山催短景喬木易高風岸風翻夕浪舟雪
灑寒燈風事吹玉柱露井凍銀床薄雲巗際宿孤月
浪中翻遠鷗浮水靜輕燕受風斜等句皆不免此病
十日君家把酒杯六年波浪與塵埃不知烏石崗邊踏
到老相尋得幾回人謂此詩本顧况一别二十年人
堪幾回别之句予讀老杜别唐十五詩云九載一相
逢百年能幾何顧之意或原于此張籍有絶句云山
東二十餘年别今日相逢在上都說盡向來無限事
相看磨捋白髭鬚句不同而意極長使後人能於其
中易以一字則不足以為絶句賈島亦有舊國别多
日故人無少年與張意同
韓偓落花詩總得苔遮猶慰意便教泥汚更傷心弱甚
老杜有從教醉裡風吹盡可待醒時雨打稀去偓輩
遠矣王建亦有且願風留着唯愁日炙銷正堪與偓
詩上下
詩用古人名前輩謂之點鬼簿蓋惡其為事所使也如
老杜但見文君能化俗焉知李廣不封侯今日朝廷
須汲黯中原將帥憶廉頗等作皆借古以明今何患
乎多李商隱集中半是古人名不過因事造對何益
于詩至有一篇而疊用者如茂陵云玉桃偷得憐方
朔金屋脩成貯阿嬌誰料蘇卿老歸國茂陵松栢雨
蕭蕭此猶有微意牡丹詩云錦幃初見衛夫人繡被
猶堆越鄂君石崇蠟燭何曾剪荀令香爐可待熏不
切甚矣
詩人形容新臺之事不過曰新臺有泚河水瀰瀰燕婉
之求籧篨不鮮形容公子頑之事不過曰墻有茨不
可埽也中冓之言不可道也所可道也言之醜也如
是而已李商隱詠真妃之事則曰平明每幸長生殿
不從金輿唯夀王彰君之惡也聖人答陳司敗知禮
之問恐不爾也又未免被他褒女笑只教天子暫蒙
塵又君王若道能傾國玉輦何由過馬嵬又如何四
紀為天子不及盧家有莫愁皆有重色輕天下之心
大抵商隱之詩類如此如東阿王云君王不得為天
子半為當年賦洛神曼倩詞云如何漢殿穿針夜又
向忩中覷阿環至有趙后樓中赤鳳來之句發乎情
止乎禮義之意安在
人知許渾七言不知許五言亦自成一家知劉長卿五
言不知劉七言亦高許五言如樹色隨山迥河聲入
海遥月高花有露烟合水無風别馬嘶營柳驚烏散
井桐海風聞鶴遠潭日見魚深全篇如示弟云自爾
出門去淚痕長滿衣家貧為客早路遠得書稀文字
誰人識烟波幾日歸秋風正摇落孤雁又南飛長卿
七言登餘干古城云孤城上與白雲齊萬古蕭條楚
水西官舍已空秋草綠女墻猶在夜烏啼平沙渺渺
來人遠落日亭亭向客低沙鳥不知陵谷變朝來暮
去弋陽溪其他散句如漢口夕陽斜渡鳥洞庭秋水
遠連天江上月明胡鴈過淮南木落楚山多細雨濕
衣看不見閑花落地聽無聲措思削辭皆可法餘則
珠聫玉暎尤未易遍述也
許渾絶句亦佳但句法與律詩相似是其所短耳學仙
云聞有三山不知處茂陵松栢滿西風緱仙廟云曲
終飛去不知處山下碧桃春自開秋思云高歌一曲
掩明鏡昨日少年今白頭皆無衰靡之氣若旌儒廟
云廟前亦有商山路不學老翁歌紫芝四皓廟云山
酒一巵歌一曲漢家天子忌功臣則雄拔藻麗之中
有一叚議論在又與前作不侔矣其始皇墓云一種
青山秋草裡路人惟拜漢文陵曹鄴亦有行人上陵
過却拜扶蘇墓扶蘇非有德于人者意亦不如許
風定花猶落鳥鳴山更幽前輩謂上句置靜意於動中
下句置動意于靜中是猶作意為之也劉長卿片雲
生斷壁萬壑遍疎鐘其體與前同然初無所覺咀嚼
既久廼得其意
有所思古樂府云有所思思昔人曾閔二子善養親和
顔色奉昏晨至誠烝烝通神明傳者一失于正遂致
庾肩吾有拂匣看離扇開箱見别衣吳均有春風驚
我心秋露傷君髮至盧仝則云當時我醉美人家美
人顔色嬌如花今日美人棄我去青樓珠箔天之涯
豈亦傳習之誤耶或謂仝此詩自有所寓云
崔豹古今注曰杞梁妻者杞殖妻妹朝日所作也殖戰
死妻曰上無父中無夫下無子人生之苦至矣乃抗
聲長哭杞都城感之而穨遂投水死其妹悲姊之貞
乃作歌名曰杞梁妻焉梁殖之字也列女傳曰齊莊
公襲莒殖戰而死僧貫休乃云秦之無道兮四海枯
築長城兮遮北胡築人築土一萬里杞梁貞婦啼嗚
嗚上無父兮中無夫下無子兮孤復孤一號城崩塞
色苦再號杞梁骨生土疲魂饑魄相逐歸陌上少年
毋相非味其詞則杞梁乃秦之築城卒其妻亦未嘗
死也
吳融見多隣犬遥相認來慣幽禽近不驚與雍陶初歸
山犬翻驚主久别江鷗却避人之句同白樂天想得
家中夜深坐還應說着遠行人語頗直不如王建家
中見月望我歸正是道上思家時有曲折之意劉商
柳詩幾回離别折欲盡一夜春風吹又長却不如樂
天草詩野火燒不盡春風吹又生語簡而思暢或又
謂樂天此聫不如春入燒痕青之句
吳融秋樹詩云曉烟散去隂全薄明月臨來影半空姚
倫亂聲千葉下寒影一巢孤或許其有摹寫之工劉
方平有萬影皆因月千聲各為秋亦佳但不題樹然
起句云林塘夜汎舟蟲響荻颼颼引帶而下頓覺精
彩盧綸山中古木云墜葉鳴荒竹斜根擁斷蓬半侵
山影裡長在水聲中思致亦不淺
對床夜語卷三
