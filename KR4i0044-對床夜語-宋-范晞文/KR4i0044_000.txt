對床夜語詩文評類
提要
(臣)等謹案對床夜語五卷宋范晞文撰晞文
字景文號葯莊錢塘人太學生咸淳丙寅同
葉李蕭規等上書劾賈似道似道文致其泥
金飾齋匾事竄瓊州元世祖時程鉅夫薦晞
文及趙孟頫於朝孟頫應詔即出晞文迄不
受職流寓無錫以終是編成於景定中皆論
詩之語其間如論曹植七哀詩但知古者未
拘音韻而不能通古韻之所以然故轉以魏
文帝詩押横字入陽部阮籍詩押嗟字入歌
部為疑論杜甫律詩拗字謂執以為例則盡
成死法不知唐倖雙拗單拗平仄相救實有
定規非以意為出入至於議王安石誤以皇
甫冉詩為杜詩而李端蕪城懷古詩則誤執
才調集刪本指為絶句王維送丘為下第詩
則誤以為沈佺期作亦不能無所舛訛其推
重許渾而力排李商隠尤非公論然當南宋
季年詩道凌夷之日獨能排習尚之乖如曰
今之以詩鳴者不曰四靈則曰晩唐文章與
時高下晩唐為何時耶其所見實在江湖諸
人之上故沿波討源頗能推衍漢魏六朝唐
人舊法於詩學有所發明云乾隆四十三年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
對床夜語原序
景定三年十月予友范君景文授以所著書一編語甚
綺而文甚高時夜將半剪燭疾讀不能去手大類葛常
之韻語陽秋雞戒晨而畢株連節解激發人意作而曰
美哉此書也杜子美詩王介甫談經以為優於經其為
史學者又視為史無它事覈而理勝也韓退之謂李長
吉謌詩為騷而進張籍詩於道楊大年唱西崑體一洗
浮靡而尚事實至送王欽若行君命有所不受其名節
有如此者若論詩而遺理求工於言辭而不及氣節予
竊惑之輒序于對床夜語之首以補其遺景文然之不
深居之人馮去非可遷甫
