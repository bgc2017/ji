對床夜語卷一宋范晞文撰
羔羊之皮素絲五紽詩人美在位者之辭也充耳琇瑩
會弁如星又四馬既閑輶車鸞鑣之類皆借服御以
美其君也若楚詞高余冠之岌岌兮長余佩之陸離
是亦以服御自美也
古詩十九首有云冉冉孤生竹結根泰山阿與君為新
婚兔絲附女蘿兔絲生有時夫婦會有宜千里遠結
婚悠悠隔山陂思君令人老軒車來何遲言妻之於
夫猶竹根之于山阿兔絲之于女蘿也豈容使之獨
處而久思乎詩云葛生蒙楚蘝蔓于野予美亡此誰
與獨處同此怨也又涉江采芙蓉蘭澤多芳草采之
欲遺誰所思在遠道又庭中有竒樹綠葉發華滋攀
條折其榮將以遺所思馨香盈懷袖路遠莫致之亦
猶詩人籊籊竹竿以釣于淇豈不爾思遠莫致之之
辭苐反其義耳前輩謂古詩十九首可與三百篇並
驅者亦此類也
霍去病志得意歡作歌曰四夷既護諸夏康兮國家安
寧樂未央兮載戢干戈弓矢藏兮麒麟來臻鳳凰翔
兮與天相保永無疆兮親親百年各延長兮去病非
以文章名者乃知西漢時言語自非後世可企
詩曰山有漆隰有栗子有酒食何不日鼓瑟且以喜樂
且以永日宛其死矣他人入室悲其君有酒食鼓瑟
之不能樂猶有國而弗治則將為他人之所有也曹
子建樂府云置酒高殿上親友從我遊秦箏何慷慨
齊瑟和且柔主稱千金夀賓奉萬年酬又盛時不可
再百年忽我遒生存華堂處零落歸山丘有詩人為
樂之意而無其諷又詩曰蟋蟀在堂歲聿云莫今我
不樂日月其除無已太康職思其居好樂無荒良士
瞿瞿既欲其樂又慮其荒此詩人憂深思遠之意陸
士衡云來日苦短去日苦長今我不樂蟋蟀在房我
酒既旨我肴既臧短歌可詠長夜無荒全是詩人之
體
七哀詩子建云君行踰十年孤妾常獨棲怨遊子之未
返也王仲宣云路有饑婦人抱子棄草間歎時世之
喪亂也又方舟溯大江日暮愁我心感羈旅之多憂
也張孟陽云毁壤過一坏便房啓幽戶傷漢陵之發
掘也又白露中夜結木落柯條森慨秋氣之可悲也
哀之雖同而意各異初不解七哀義或謂病而哀義
而哀感而哀悲而哀耳目聞見而哀口歎而哀鼻酸
而哀所哀雖一事而七者具也
子建公讌詩云清夜遊西園飛蓋相追隨明月澄清景
列宿正参差秋蘭被長坂朱華冒綠池潛魚躍清波
好鳥鳴高枝讀之猶想見其景也是時劉公幹王仲
宣亦有詩劉云月出照園中珍木欝蒼蒼清川過石
渠流波為魚防芙蓉散其華菡蓞溢金塘靈鳥宿水
裔仁獸遊飛梁王詩云凉風撤蒸暑清雲却炎暉高
會君子堂並坐蔭華榱嘉肴充圓方旨酒盈金罍管
絃發徽音曲度清且悲皆直寫其事今人雖畢力竭
思不能到也
蔡琰雖失身然詞甚古如不謂殘生兮却得旋歸撫抱
胡兒兮泣下霑衣漢使迎我兮四牡騑騑胡兒號兮
誰得知與我生死兮逢此時愁為子兮日無光輝焉
得羽翼兮將汝歸一步一遠兮足難移魂消影絶兮
恩愛遺此將歸别子也時身歷其苦辭宣乎心怨而
怒哀而思千載如新使經聖筆亦必不忍刪之也劉
商雖極力擬之終不似蓋不當擬也
子建明月照高樓流光正徘徊上有愁思婦感歎有餘
哀結句云願為西南風長逝入君懷君懷良不開賤
妾當何依解韻者謂哀叶于希反且引毛詩山有蕨
薇隰有杞桋君子作歌維以告哀又謂懷叶胡威反
及引離騷載雲旗兮委蛇心低徊兮疲懷等語為證
辯則辯矣如不通何且子建此篇既押徊又押哀乃
一韻耳及懷字之上亦有會合何時諧諧懷亦一韻
也何必強為引證蓋古未拘音韻旁入他聲者亦奚
疑焉若魏文帝漫漫秋夜長皆押十陽獨一句云三
五正縱横又阮籍登高臨四野皆押七歌獨一句云
豈復嘆咨嗟不知解者又當如何苟謂後世亦有如
此押者則擬古者倣之耳非古人作古之意也
張茂先穆如灑清風奐若春華敷又屬耳聽鶯鳴流目
玩鯈魚以對言之則當曰清風灑聽鳴鶯也古對間
當如此亦楚詞蕙肴烝兮蘭藉奠桂酒兮椒漿
謝惠連屯雲蔽曾嶺驚風涌飛流零雨潤墳澤落雪灑
林丘浮氛晦崖巘積素惑原疇曲汜薄停旅通川絶
行舟連四韻句法皆相似古詩正不當以此拘也
魏文帝西北有浮雲亭亭如車蓋惜哉時不遇適與飄
風會吹我東南行行行至吳會吳會非我鄉安能久
留滯棄置勿復陳客子常畏人子建轉蓬離本根飄
颻隨長風何意廻飊舉吹我入雲中高高上無極天
路安可窮類此游客子捐軀遠從戎毛褐不掩形薇
藿常不充去去莫復道沈憂令人老此結句換韻之
始
楚詞沅有芷兮澧有蘭思公子兮未敢言又望美人兮
未來臨風帆兮浩歌又王孫遊兮不歸春草生兮萋
萋又惟草木之零落兮恐美人之遲暮皆愛君惜時
之辭後世擬之者不過徒法其句耳非其意也江文
通云日暮碧雲合佳人殊未來又黃雲蔽千里遊子
何時還謝靈運云圓景早已滿佳人猶未適惠連云
紈素既已成君子行未歸玄暉云春草秋更綠公子
未西歸劉休玄云芳年有華月佳人無還期陸士衡
云芳草久已茂佳人竟不歸古詩亦有浮雲蔽白日
遊子不顧返
古塘上曲有云莫以賢豪故棄捐素所愛莫以魚肉賤
棄捐葱與薤莫以桑麻賤棄捐菅與蒯前云衆口鑠
黃金使君生别離或謂甄后為郭后所譖遂作此觀
其辭殆亦是也陸士衡云男懽智傾愚女愛衰避妍
不惜微軀退惟懼蒼蠅前願君廣末光照妾薄暮年
則為甄后作無疑矣劉休玄擬古云願垂薄暮景照
妾桑榆時適與士衡末句同
詩曰昔我往矣楊柳依依今我來思雨雪霏霏東坡謂
韓退之始去杏飛蜂及歸柳嘶蛩與詩意同子建云
昔我初遷朱華未希今我旋止素雪雲飛又始出嚴
霜結今來白露晞王正長云昔往倉庚鳴今來蟋蟀
吟顔延年云昔醉秋未素今也歲載華退之又居其
後也
子建詩朱華冒綠池古人雖不于字面上着工然冒字
殆妙陸士衡云飛閣纓虹帶層臺冒雲冠潘安仁云
川氣冒山嶺驚湍激巗阿顔延年云松風遵路急山
烟冒壠生江文通云凉葉照沙嶼秋華冒水潯謝靈
運云蘋䓑泛沈深菰蒲冒清淺皆祖子建
張平子詩云我聞其聲載坐載起王仲宣云我思弗及
載坐載起劉公幹云思子沉心曲長歎不能言起坐
失次第一日三四遷懷人之意盡于此矣
左太冲詠史云濟濟京城内赫赫王侯居冠蓋蔭四術
朱輪竟長衢朝集金張館暮宿許史廬南隣擊鐘磬
北里吹笙竽寂寂揚子宅門無卿相輿鮑明遠詠史
云京城十二衢飛甍各鱗次仕子彯華纓遊客竦輕
轡明星晨未稀冠蓋已雲至賓御紛颯沓鞍馬光照
地君平獨寂寞身世兩相棄江文通詠史亦云金張
服貂冕許史乘華軒王侯貴片議公卿重一言太平
多歡娛飛蓋東都門顧念張仲蔚蓬蒿滿中園三詩
一軌也
子建云朝遊江北岸日夕宿湘沚潘安仁云朝發晉京
陽夕次金谷湄劉越石云朝發廣莫門暮宿丹水山
謝靈運云旦發清溪隂暝投剡中宿鮑明遠云朝遊
雁門山暮還樓煩宿皆本楚詞朝發軔于蒼梧兮夕
余至于縣圃若陸士衡朝採南澗藻夕息西山足又
江文通朝食琅玕實夕飲玉池津則亦本楚詞朝飲
木蘭之墜露兮夕飡秋菊之落英
傅玄辭云美人一何麗顔若芙蓉花一顧亂人國再顧
亂人家未亂猶可奈何全是李延年歌延年歌云北
方有佳人絶世而獨立一顧傾人城再顧傾人國寕
不知傾城與傾國佳人難再得
石季倫王昭君詩序云匈奴請婚于漢元帝以後宫良
家子昭君配焉昔公主嫁烏孫令琵琶馬上作樂以
慰其道路之思其送昭君亦必爾也熟參此序廼知
昭君出嫁之時未必以琵琶寄情特後人想像而賦
之耳
王景玄詩詎憶無衣客但知狐白温用子建狐白足禦
冬焉念無衣客之語謝玄暉亦云誰規鼎食盛寕要
狐白鮮
靈運詩初篁包綠籜新蒲含紫茸丘希範詩巢空初鳥
飛荇亂新魚戲綽有流麗之風視小謝魚戲新荷動
鳥散餘花落之句亦無愧
一身事關西家族滿山東二年從車駕齋祭甘泉宫三
朝國慶畢休沐還舊邦四牡曜長路輕蓋若飛鴻五
侯相餞送高會集新豐六樂陳廣坐祖帳揚春風七
盤起長袖庭下列歌鐘八珍盈彫爼綺肴紛錯重九
族共瞻遲賓客仰徽容十載學無就善官一朝通鮑
明遠數詩也卦名人名及建除等體世多有之獨無
以此為戲者
鮑明遠詩朱脣動素腕舉洛陽少童邯鄲女古稱渌水
今白紵催絃急管為君舞窮秋九月荷葉黃北風驅
雁天雨霜夜長酒多樂未央全類張籍王建
韓非子曰六國時張敏與高惠二人為友每相思不能
得見敏便于夢中往尋之但行至半道即迷不知路
沈休文云神交疲夢寐路遠隔思存又夢中不識路
何以慰相思用前事也古辭云遠道不可思夙昔夢
見之又獨宿累長夜夢想見容輝皆㳂韓非之微意
而變之耳
陸士衡吳趨行云楚妃且莫歎齊娥且莫謳四坐並清
聽聽我歌吳趨吳趨自有始請從昌門起謝靈運會
吟行云六引緩清唱三調佇繁音列筵皆靜寂咸共
聆會吟會吟自有初請從文命敷盡踵其步驟
蘇子卿詩俯觀江漢流仰視浮雲翔魏文帝云俯視清
水波仰看明月光曹子建云俯降千仞仰登天阻何
敬祖云仰視垣上草俯察階下露又俯臨清泉淵仰
觀嘉木敷謝靈運云俯濯石下潭仰看條上猿又俯
視喬木杪仰聆大壑灇辭意一也古人句法極多有
相襲者如前所議日暮碧雲合及朝遊江北岸之類
皆是若嵇叔夜目送歸鴻手揮五絃俯仰自得遊心
太玄則運思寫心&KR1509;不同矣
宋袁淑有詩云種蘭忌當門懷璧莫向楚楚少别玉人
門非植蘭所蓋淑為彭城王府祭酒王不好文學故
云
薛道衡空梁落燕泥之句人多不見其全篇蓋題是昔
昔鹽其辭云垂柳覆金隄蘼蕪葉復齊水溢芙蓉沼
花飛桃李蹊採桑秦氏女織錦竇家妻關山别蕩子
風月守空閨常斂千金笑長垂雙玉啼盤龍隨鏡隱
綵鳳逐雲低飛魂同夜鵲倦寝憶晨雞暗牖懸蛛網
空梁落燕泥前年過代北今歲往遼西一去無消息
那能惜馬蹄無非閨中懷遠之意但不知立題之義
如何趙嘏乃廣為二十章以一句為一題亦復綺麗
其中有云良人猶遠戍寂寞夜閨空繡戶流春月羅
帷坐曉風魂飛沙帳北腸斷玉關中尚自無消息錦
衾那得同又雲中路杳杳江畔草萋萋妾久垂珠淚
君何惜馬蹄邊風悲曉角營月怨春鼙未道休征戰
愁眉又復低
對床夜語卷一
