對床夜語卷五宋范晞文撰
阮嗣宗詠懷云開軒臨四野登高望所思丘墓蔽山岡
萬代同一時千秋萬歲後榮名安所之可謂混貴賤
之殊盡死生之變老杜云王侯與螻蟻同盡隨丘墟
則簡而妙矣又劉越石答盧諶云何以贈子竭心公
朝老杜送嚴武云公若登台輔臨危莫愛身鮑照東
武吟云將軍既下世部曲亦罕存老杜哭嚴僕射云
素幔隨流水歸舟返舊京老親如夙昔部曲異平生
善用古者自不同若丈人試靜聽賤子請具陳則又
用鮑明遠主人且勿喧賤子歌一言之句又身輕一
鳥過亦用張景陽詩張詩云人生瀛海内忽如鳥過
目
左太冲詠史云吾希叚干木偃息藩魏君吾慕魯仲連
談笑却秦軍皮日休七愛云吾愛房與杜貧賤共聫
步又云吾愛李太尉崛起定中原倣前詩也
羅隱隴頭水云借問隴頭水年年恨何事全疑嗚咽聲
中有征人淚于濆云借問隴頭水終年恨何事深疑
嗚咽聲中有征人淚所賦同造語同未有議其非者
今人則豈無剽竊之疑又如皇甫冉詩云巫峽見巴
東迢迢出半空雲藏神女館雨到楚王宫朝暮泉聲
落寒暄樹色同清猿不可聽偏在九秋中李端云巫
山十二峰皆在碧虚中回合雲藏日霏微雨帶風猿
聲寒過水樹色暮連空愁向高堂望清秋見楚宫句
意亦同
宋玉高唐賦云昔楚襄王與玉遊于雲夢之臺望高唐
之觀其上獨有雲氣王曰此何氣也玉對曰昔先
王嘗夢見一婦人曰妾巫山之女也聞君遊高唐願
薦枕席王因幸之又神女賦云襄王使玉賦高唐之
事其夜王寝夢與神女過詳其所賦則神女初幸于
懷再幸于襄其誣蔑亦甚矣流傳未冺凡此山之片
雲滴雨皆受可疑之謗神果有知則亦必抱不平于
沉冥恍惚之間也于濆有詩云何山無朝雲彼雲亦
悠揚何山無暮雨彼雨亦蒼茫宋玉恃才者凴虚搆
高唐自重文賦名荒淫歸楚襄峨峨十二峯永作妖
鬼鄉或可以泄此憤之萬一也
常建弔王將軍墓云嫖姚北伐時深入強千里戰餘落
日黃軍敗鼓聲死嘗聞漢飛將可奪單于壘今與山
鬼隣殘兵哭遼水哀之至矣第二聫尤妙祖詠有夕
次圃田店詩亦與前格相類詩云前格入鄭郊向經
百餘里馬煩時欲歇客歸程未已落日桑柘隂遥村
烟火起西還不遑宿中夜渡京水秀整而韻不緩且
曲盡旅行之意詠又有風簾搖燭影秋雨帶蟲聲又
遠樹低蒼壘孤山出草城亦錢郎之亞也
既老又不全始得離邊城一枝假枯木步步向南行去
時日一百來時一月程常恐道路旁掩棄狐兔塋所
願死鄉里到日不願生聞此哀怨詞念念不忍聽惜
無異人術倏忽具爾形右趙微明回軍跛者之詩只
讀起句不必看題目亦必知為此詩矣所謂去時日
一百來時一月程則前月行軍之速今日被疾而歸
曲見于此又所願死鄉里到日不願生百世之下誦
之猶慘然其時可知也結句用事尤着題且有不盡
之哀盧綸逢病軍人詩云行多有病住無糧萬里還
鄉未到鄉蓬鬢哀吟古城下不堪秋氣入金瘡驅駕
雖未及前而悽苦之意殆無以過起句亦盡
劉滄咸陽云渭水故都秦二世咸陽秋草漢諸陵唐彦
謙蒲津河亭云烟横博望乘槎水日上文王避雨陵
論句法則劉不及唐然叙懷感之意得諷興之體則
劉詩勝若崔曙登仙臺云三晉雲山皆北向二陵風
雨自東來思優柔而語益健矣劉滄下聫云天空絶
塞聞邊雁葉盡孤村見夜燈視許渾高樹有風聞夜
磬遠山無月見秋燈尤為工妥王荆公已無船舫猶
聞笛還有樓臺祗見燈之句必自此聫出也
劉灣雲南行云妻行求死夫父行求死子且喪亂之世
妻倚夫而苟生父恃子而送死者今皆先其身而夭
則鰥寡孤獨失其所矣但辭傷于直潘安仁關中詩
云肝腦塗地白骨交衢夫行妻寡父出子孤亦欠包
涵之工
潘安仁悼亡云望廬思其人入室想所歷悲有餘而意
無盡江文通擬之云明月入綺忩髣髴想蕙質工于
述者也白樂天用之云手携稚子夜歸院月冷房空
不見人又任彦昇哭人云寕知安歌日非君徹瑟晨
樂天亦用之云當君白首同歸日是我青山獨往時
白樂天楊柳枝云陶令門前四五樹亞夫營裏百千條
何似東都正二月黃金枝映洛陽橋劉禹錫云金谷
園中鶯亂啼銅駞陌上好風吹城東桃李須臾盡爭
似垂楊無限時張祐云凝碧池邊歛翠眉景陽樓下
綰青絲那勝妃子朝元閣玉手和煙弄一枝薛能云
和風烟樹九重城夾路春隂十萬營惟向邊頭不堪
望一株憔悴少人行三詩皆倣白獨薛能一首變為
凄楚耳李商隱亦有二絶立意頗新其辭云暫凴樽
酒送無憀莫損愁眉與細腰人世死前惟有别春風
爭擬惜長條含烟惹霧每依依萬緒千條拂落暉為
報行人休盡折半留相送半迎歸
商隱别有柳枝詞味其序柳枝乃商隱從昆讓山隣家
之女因悦商隱燕臺詩遂通其約且以後三日為期
會友人盗商隱臥装先去不果留伺後竟為他人所
有詩中所謂嘉瓜引蔓長碧玉冰寒漿東陵雖五色
不忍值牙香非不忍也不果也若玉作彈棋局中心
亦不平又如何湖上望只是見鴛鴦亦惜其不終遇
之意
商隱詩鬭鷄回玉勒融麝暖金缸玳瑁明朱閣琉璃冰
酒缸七言云不收金彈抛林外却惜銀床在井頭綵
樹轉燈珠錯落繡檀廻枕玉雕鏤金玉綵繡排比成
句廼知號至寶丹者不獨王禹玉也
劉長卿有湘中紀行十詩花石潭有云水色深如空山
光復相映浮石瀨云秋色照瀟湘月明聞盪槳横龍
渡云亂聲沙上石倒影雲中樹皆勝語也他如天光
映波動月影隨江流又入夜翠微裏千峯明一燈又
潮氣和楚雲夕陽映江樹又卷簾高樓上萬里看日
落辭妙氣逸如生馬駒不為韁絡所縶讀之使人飄
飄然有凴虚御風之意謂其思銳方窄者不亦誣矣
劉長卿王昭君歌云自矜嬌豔色不顧丹青人那知粉
繪能相負却使容華翻誤身上馬辭君嫁驕虜玉顔
對君啼不語北風鴈急浮雲秋萬里獨見黃河流繊
腰不復漢宫寵雙蛾長向胡天愁琵琶絃中苦調多
蕭蕭羌笛聲相和誰憐一曲傳樂府能使千秋傷綺
羅銅雀臺尾句云春風不逐君王去草色年年舊宫
路宫中歌舞已浮雲空指行人往來處皆反覆包蓄
得古風體他如朔風蕭蕭動枯草旌旗獵獵榆關道
漢月何曾照客愁胡笳只解催人老又横笛能留孤
客愁綠波澹澹如不流商聲寥亮羽聲苦江天寂歷
江楓秋如此等作尤不可以五言掩其美
鄭谷鷓鴣詩云雨昏青草湖邊過花落黃陵廟裏啼不
用鈎輈格磔等字而鷓鴣之意自見善詠物者也人
惟傳其海棠一聫耳又有句云潮來無别浦木落見
他山李洞有樓高驚雨闊木落覺城空非不佳但驚
覺兩字失于有意不若谷詩之自在然谷他作多卑
弱無氣
張祜公子詩云紅粉美人擎酒勸錦衣年少臂鷹隨公
子之富貴可知也顧况云雙鐙懸金縷鶻飛長衫刺
雪生犀束不過形容其車馬衣服之盛耳然末句云
入門不肯自升堂美人扶踏金階月氣象不侔矣雍
陶云金鞭留當誰家酒拂柳穿花信馬歸公子豈空
囊而出耶若改留字為戲字猶可也
唐人詠太和公主還宫詩極多惟李頻一聫最佳辭云
禁花半老曾攀樹宫女多非舊識人其他五言如河
聲入峽急地勢出關低秋盡蟲聲急夜深山雨重可
與十才子並驅
贊皇桂花曲云仙女侍董雙成桂殿夜凉吹玉笙曲終
却從仙官去萬戶千門空月明錢起云曲終人不見
江上數峯青雖詞約而深不出前意也贊皇詩人少
知之而錢以此名世亦可見幸不幸耳
馬上相逢久人中欲認難問姓驚初見稱名憶舊容乍
見翻疑夢相悲各問年皆唐人會故人之詩也久别
倏逢之意宛然在目想而味之情融神會殆如直述
前輩謂唐人行旅聚散之作最能感動人意信非虚
語戴叔倫亦有歲月不可問山川何處來意稍露而
氣益暢無愧于前也
詩用生字自是一病苟欲用之要使一句之意盡于此
字上見工方為穩帖如唐人走月逆行雲芙蓉抱香
死笠卸晚峯隂秋雨慢琴絃松凉夏健人逆字抱字
卸字慢字健字皆生字也自下得不覺
戎昱詩云遠客歸去來在家貧亦好樂天云始知為客
苦不及在家貧唐僧善生云縱然為客樂爭似在家
貧皆本古詩客行雖云樂不如早旋歸太白亦有錦
城雖云樂不如早還家
唐僧淡交寫真詩云圖形期自見自見却傷神已是夢
中夢更逢身外身水花凝幻質墨彩聚空塵堪笑予
兼爾俱為未了人或稱其了死生齊物我予謂此詩
謂之不着題不可也若論見識則譬猶育者之捕蟬
耳求其聲尚不可得况其形乎清尚笑僧詩云水荒
元在海月落不離天斯可以言悟
張喬多有好絶句河湟舊卒云少年隨將討河湟白首
清時返故鄉十萬漢家零落盡獨吹邊曲向殘陽漁
父云首戴圓荷髮不梳葉舟為宅水為居沙頭聚看
人如市釣得澄江一尺魚不獨城鎻東風十五橋之
句也又兄弟江南身塞北雁飛猶自半年餘夜來因
得還鄉夢起讀前秋轉海書亦籍牧之亞
情新因意勝意勝逐情新上官儀詩也王駕有雨前初
見花間蕊雨後全無葉底花脱胎工矣人以為此格
自駕始非也或又謂為荆公作亦非也
鴿墜霜毛落定僧寒螀發定衣坐石鳥疑死又螢入定
僧衣非衲子親歷此境不能道也若萬里八九月一
身西北風七千里外一家住十二峯前獨自行行脚
之作也上聫則沈佺期五湖三畆宅萬里一歸人下
聫則柳子厚一十年前南渡客四千里外北歸人
楓根支酒甕鶴虱落琴床貫休詩也鶴虱兩字未有人
用又童子念經深竹裏獮猴拾虱夕陽中亦生
唐僧詩除皎然靈徹三兩輩外餘者卒皆衰敗不可救
蓋氣宇不宏而見聞不廣也今擇其稍勝者數聫于
后清塞云叢桑山店迥孤燭海船深寒扉關雨氣風
葉隱鐘音饑鼠緣危壁寒貍出壊墳齊已云只有照
壁月更無吹葉風(聽泉)湘水瀉秋碧古風吹太清(聽琹)貫
休云好山行恐盡流水語相隨壑風吹磬斷衫露滴
花開子蘭云疎鐘搖雨脚積水漫雲容懷浦云月沒
栖禽動霜晴凍葉飛亦足以見其清苦之致
對床夜語卷五
