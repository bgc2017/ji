元詩體要總集類
提要
(臣)等謹案元詩體要十四卷明宋緒編緒字
公傳以字行餘姚人成祖時預修永樂大典
時同邑被徵者五人及書成宋孟嶽趙膚迪
朱德茂張廷皆授官緒獨辭不受是集錄元
一代之詩凡為體三十有六各體之中或以
體分或以題分體例頗不畫一其以體分者
選體别於五言古吟歎怨引之類别於樂府
長短句别於雜古體未免治絲而棼其以題
分者香奩無題詠物既各為類則行役邊塞
贈答諸門將不勝載更不免於挂漏又第八
卷楊維楨出浴絶句實唐韓偓七言律詩後
四句採錄亦間有疎舛然去取頗有鑒裁自
明以來傳本頗稀此本為秀水曹溶家所藏
書中間有缺葉既無别本可校今亦姑仍其
舊焉乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
