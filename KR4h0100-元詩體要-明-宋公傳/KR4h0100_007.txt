元詩體要卷七明宋公傳編
引體
序先後載始末謂之引樂府集有宫商角徵羽五引
又若箜篌霹靂思歸等引是也今取其合格而有興
比感慨而有諷寄者載之
玉環引送伯庸北上(王士熙)
崑山有美璞昆吾有寶刀推雪漉寒冰凝此英瓊瑤團
團月長滿皛皛白雲淺似環環無窮寥寥人意遠有美
天山人皎潔同精神禁垣青春多大珮垂朝紳腰無大
羽箭肘有如斗印結束上京行騮駒驟長靷不採珊瑚
鈎海深安可求不執水蒼璧漢庭羅公侯愛此玲瓏質
題詩贈與客百金一朝傾三年不可得不得只空行山
前琴峽鳴摩挲龍門石憶憶應留情天門北極高歸途
踏霜草不惜玉環分只願君還早
天門引(元好問)
秦皇深居不得近從破衡成欲誰信白頭遊客困咸陽
憔悴黃金百斤盡海中仙人黃鵠舉大笑人間争腐鼠
丈人何意作蘇秦六印纔堪警兒女古來多為虚名老
不見阿房净如掃千年虎豹守天門一日牛羊卧秋草
蛟龍引(鮮于樞)
古劔咸陽墓中得抉開青天見白日蛟龍地底氣如虹
土花千年不敢食洪爐烈熖初騰精横海已覺無長鯨
世上元無倚天手匣中誰觧不平鳴割城恨不逢相如
佐酒恨不逢朱虚尚方未入朱雲請盟槃合與毛生俱
誰念田文座中客只將彈鋏嘆無魚
感古引(于介翁)
孔明梁父吟深不滿於齊相烏乎天若祚漢孔
明不死天下事未可知吾於此重不滿焉
建安天下如潰瓜一榻之外非吾家黃屋飄颻定何許
龍為魚兮虎為鼠老瞞詐力敢欺天朵頥羊鼎方垂涎
紫髯將軍一攘臂控荆引越三千里慷慨山東大耳兒
南飛烏鵲栖無枝草廬一語君臣契目中久矣無吳魏
堂堂大義凛不磨靈關劔閣争嵯峨昨夜西南一星落
六尺之孤竟誰託渭水旌旗歸故都江上空存八陣圖
抱膝長歌出師表古栢蒼蒼為誰老
華鯨引(鮮于樞)
石上桐孫美如玉化作長鯨喚僧粥香嚴一擊六根開
剥落皮毛換凡骨中郎却顧中散驚初非㸑下鳴不平
批鱗拔角就繩墨龍門綠綺瘖無聲昔聞北溟魚化作
天池鵬今見横海姿觧作威鳳鳴薾然敗棺材蠢爾(缺)
闌撑龍騰虎變固有待不遇賞音徒爾靈君不見飯牛
自賣亦何者逢時自致千秋名
清溪引贈合肥丘太醫(戴)
(原闕)
晉仙人初教成月下吹參差羣雛亦和鳴緱氏山頭白
雲起七月七日來相迎長謝時人一揮手飄下滿空鸞
鶴聲
(闕)謠(薩都拉)
寒梅零落春雪洒蕭娘腰瘦無一把淡黃楊柳未成陰
何人已繫青&KR1301;馬畫樓深處迎春歸秋千影裏紅杏肥
濛濛花氣濕人面東風吹冷輕羅衣衣上粉珠流不歇
暗觧翠裙花下疊殷勤莫遣燕子知會向人間報風月
直沽謠(臧魯山)
雜遝東入海歸來幾人在紛紛道路覓亨衢笑我蓬門
絶冠盖虎不食堂上肉狼不驚里中婦風塵出門即險
阻何况茫茫海如許去年吳人赴燕薊南風吹人浪如
砥一時輸粟得官歸殺馬椎牛宴閭里今年吳兒求高
遷復禱天妃上海船北風吹魂堕黑水始知溟渤皆墓
田勸君陸行莫忘萊州道水行莫忘沙門島豺狼當路
蛟龍争寧論它人致身早君不見賈胡剖腹藏明珠後
來無人鑒覆車明年五月南風起猶有行人問直沽
鬻孫謠(李兩山)
白頭老翁髮垂領牽孫與客摩孫頂翁年八十死無恤
憐汝孩童困飢饉去年雖旱猶禾熟今年飛霜先殺菽
去年飢饉猶一粥今年飢饉無餘粟客謝老翁將孫去
淚下如絲不能語零丁老病惟一身獨卧茅簷夜深雨
夢回猶自誤呼孫縣吏催租正打門
淘金戶(蔡明)
淘金戸淘金大江側水深沙淺淘不得夜聞呌呼來打
門官司追課如追魂呼童挑燈取金看囊中所積能幾
分課多金少輸不及里胥怒嗔徐見縶賣金買寬限金
盡限轉急歸來坐忩下妻子相對泣泣亦徒爾為輸官
不在遲南莊有田仍可賣莫遣過限遭鞭笞獨不見西
家賣田仍賣屋戶戶逋金猶不足
越城謠(程邦民)
越州城城何高四十五里之周遭窪地填為基坡坨鑿
成壕白晝鞭笞夜擊櫜石民之骨灰民膏越城雖高越
民勞越民勞勞未已我田不畊又科米忙忙築城歸種
禾又恐無米供官科禾苖未青得新雨城吏打門夜如
虎為言雨後新城摧要我荷鍤城上來城泥不乾不敢
回又恐夜半聞春雷城頭一雨城一動越民登城向天
慟民心似與雨有仇天意實謂城無用當年(缺)天下
平天下無賊越無城乃知在德不在兵願無修城願修
德使民復覩無城日
信州糧謠
信州糧糧何艱十鍾一石萬里間朝發錢王隄暮過嚴
子灘柂尾白浪如銀山朝渡蘭溪州莫泊龍丘灣峻如
牽車上鬼關督吏持檄夜如箭布帆無風河水乾去年
糧船未及岸今年又運八百萬只知彼地荒不知浙東
天亦旱只知彼民饑不知役戸家無飯家無飯儂莫愁
願化鐵騎為耕牛願銷鋒鏑為鋤耰戰場闢作畎與溝
壯士負戈荷甲歸西疇風雨時調禾黍秋禾黍不秋飯
不足浙東又移何郡粟
黃鵠謠題余節婦詩卷(李孝光)
黃鵠黃鵠牝牡相隨遊于四海不識别離始妾結髮時
與君年相齊一朝納伉儷百歲以為期柰何乎中路而
捐子與妻且君之徂妾逢百罹父母將我去親戚奪我
志言云為我志言云為我計長久祗令增傷悲憶君垂
訣託我孤兒我嗔君言奈何見疑晨起作羹與麋欲持
飴阿誰嗟我不如黃鵠將子與婦至死相隨飛我寧用
生為我寧用生為衆人何知惟餘天知
茅山謠
道人兩鬢青如蓮大醉上山排青天青天蕩蕩玉盤出
引手舉盤天上懸銀河倒掛桂樹影長風吹香落丹井
地上小兒霑玉馥白兔急𢷬玄霜熟愔愔仙家十二樓
夜半起拂踆烏浴手招茅君呌列仙帶劍上立紅雲前
茅君騎虎上天去道士乞我明霞篇
小姑山謠(歐陽應丙)
小姑近在水中央薜荔為衣蘭佩香翡翠奮翼青霞光
宛其螓首蛾眉長紫金芙蓉出綠波白玉臺鏡開青螺
涉江浩蕩興無極臨風窈窕揚清歌大姑阿姨寄傳語
相望烟波柰何許日暖江南滿白蘋金釵落地湍風起
廬山瀑布謠(楊維楨)
甲辰秋八月十六夜予夢與酸齋仙客遊廬山
各賦詩酸齋彭郎詞予賦瀑布謠
銀河忽如瓠子决瀉諸五老三峯前我疑天孫織素練
素練脱軸垂青天便欲手借并州剪剪取一幅玻瓈烟
相逢雲石子有似捉月仙酒喉無耐夜渴甚騎鯨吸海
枯桑田居然化作十萬丈玉虹倒掛清泠淵
走狗謠
走狗匍匐走狗匍匐帝騎赤龍呼狗逐鹿兔既死騅亦
追鹿馳鹿走軹道窮無歸赤龍赤龍上天飛歸來雌雉
作雄吼長樂宫中烹走狗嗚呼兔死狗烹狗及豨如何
不存走狗制雉雞反殺走狗聽雞啼
舶上謠送伯庸以番貨事奉使閩浙(宋本)
江華江月要才情多病堪憐馬長卿莫向都門折楊柳
帝鄉春色不南行
又
流球眞䗶接闍婆日本辰韓薉貊倭番江去時遺矴石
年年到處海無波
又
朱張死去十年過海寇凋零海賈多南風六月到岸酒
花股篙丁奈樂何
又
湧金門外是西湖堤上垂楊盡姓蘇作得吳趍阿誰唱
小卿墳上露蘭枯
又
舊時家近黑橋街三十餘年不往來憑仗使君一問訊
楊梅銀杏幾迴開
又
閩中父老白髭鬚老子風流記得無昔日郎君騎竹馬
如今使者駕軺車
又
素馨花畔十八娘炎雲瑞露酌天漿一日供厨三百顆
使君舘券莫支羊
又
薰陸胡椒腽肭臍明珠象齒駭雞犀世間莫作珍竒看
觧使英雄價盡低
又
東海澄清南海凉公厨海錯照壺觴郎君鮝好江珧脆
水母線明鳥賊香
又
明年歸路蹋陽和缺胯輕衫剪越羅春風通惠河頭路
還與官家得寶歌
詠體
詠之言永也嗟嘆之不足故永歌之如曹子建三良
詩陶淵明之詠荆軻詠貧士顔延年五君詠是也今
劉静修詠史含諷意趙松雪逸民懷隠情元遺山湘
夫人得錦囊句此皆詩法之妙不可無也
四皓詠(劉因)
留侯在漢廷四老在南山不知高祖意但欲太子安一
讀鴻鵠歌令人心膽寒高飛横四海牝雞生羽翰孺子
試可教從容濟時艱平生無遺策此舉良可嘆出處今
誤我惜哉不早還何必赤松子商洛非人間
逸民詠(趙孟頫)
驅車秣駑馬吾將適齊國聞有魯連子倜儻好竒畫一
談秦師走再說聊城拔功成不受賞高舉振六翮布衣
終其身豈復為世役茫茫千載遠安往訪遺跡躊躇東
海上向風長太息
又
四時相代謝榮耀安足恃瓜田引新蔓不見桃與李知
士觧其會遇坎當復止邵生故秦吏乃亦睹兹理賢哉
感我懷三歎不能已
又
子眞初亦仕歲晚乃逃之區區南昌尉上疏㤀其卑忠
信不見用耿耿當告誰飄然棄妻子終身與世辭抱關
甘貧賤所貴莫我知至今九江濆清風激羣黎神仙信
茫昧此士獨不疑孤雲無定在逝水何時歸遐思一矯
首悵望無由期
又
悠悠空山雲泱泱長江流廊廟意不屑山澤聊淹留故
人在天位高步追巢由豈曰子無衣辛苦被羊裘東京
多節義之子乃其尤窮居雖獨善輔世豈不優
又
汪汪千頃陂不為人濁清道周言行表蕩然無得名誰
言牛毉兒乃是人中英當時無問言後世流德聲思之
不可見使我鄙吝萌淳風久已漓此意豈復存時無君
子者雖賢寧見稱
又
南州有高士食力事耕稼優游聊卒歲不矯亦不隘大
木行欲顚紼纚豈足頼何為諸老翁栖栖不遑舍斯言
非無見明哲自高邁誰能懸一榻待子來税駕
又
鹿門何亭亭下有避世賢鳳雛隠林中卧龍蟠其淵一
朝起高翔斯人獨深潛功名不可為我志久已安一聞
耆舊傳使我心悠然
又
黃鵠羽翼長一舉思千里幼安本中原乘槎走東海舉
世方尚同遠引存吾志流風漸異俗敦禮化鄰鄙子魚
平生友胡乃不相委
又
塵世非所便田園久相招歸來三徑中蔚蔚長蓬蒿雖
有荷鋤倦濁酒且陶陶茫茫大化中委運將焉逃唐虞
去已遠由來非一朝粲粲霜中菊采采忘其勞
湘夫人詠(元好問)
木蘭芙蓉滿芳洲白雲飛來北渚遊千秋萬歲帝鄉遠
雲來雲去空悠悠秋風秋月沅江渡波上寒烟引輕素
九疑山高猿夜啼竹枝無聲堕殘露
女史詠十八首(楊維楨)
李夫人
金屋君王獨有情少翁魂魄夜張燈可堪一死禍猶烈
身釁胡塵到李陵
鈎弋夫人
偼儀未換母儀尊聞道君王已寡恩太子宫中無木偶
可無鞠域到堯門
伏生女
老子當時無女雛秦灰安得見全書中郎有女能傳業
傳得胡笳業不如
班婕妤
長門不用買多才紈扇炎凉善自裁五鬼一言能寤主
秋飌愁殺望思臺
趙昭儀
通仙門裏春晝長侍兒新擁試蘭湯君王空散黃金餅
不見宫中赤鳳凰
王氏后
沙㯟鍾靈六百年存劉一璽忍輕捐老天有意母天下
黃霧如何塞九天
賈南風
識暗鳴蛙苦不夫簏箱下取洛城奴宫中得子如銅馬
豈特琅琊犢換駒
綠珠
百斛明珠價莫加高樓投璧璧無瑕臨春不死燕脂井
又逐降旛上檻車
馮小憐
前山校獵御同車一笑平陽等戰蝸換得后衣纔上馬
琵琶自屬代王家
獨孤后
别宅猶容駕短轅獨孤苦以妬虧賢他時崔婦生家禍
晉邸安孃寵自專
武后
忠良斬刈若茤蕘乳虎蒼鷹積滿朝可是唐臣無杜伯
危心只忌六宮猫
楊太眞
萬花藂裏澤初承紫磨金搖不自勝義髻早知無死所
不如生不負青陵
王凝妻李氏
山店孤兒背面啼玉腕一觧軟如泥當時義勇能相敵
木葉山中亦有妻
盼盼
冢上白楊今十年樓頭燕子尚留連銅臺多少丁寧恨
誰向西陵望墓田
韓蘄王夫人
巫家卜偶不為嫌優女占夫事更堅看取異時眞畏友
九重書上議黃天
宋度宗女嬪
一曲高歌玉樹秋小嬪端觧替人愁葉妃只觧傷春泣
之死何知恤緯憂
青峰廟王氏
介馬䭾䭾百里程青峰後夜血書成只應劉阮桃花水
不似巴陵漢水清
女貞木楊氏
守死重關志不暌九泉不負陸郎妻至今墳上女貞木
不受商陵怨鳥栖
吳詠十章
舘娃宫裏落花多春色撩人可奈何南省風流文架閣
宫才觧賦舘姓歌
又
曾侍虛皇第二筵鐵仙輕脱故依然江州坐上初相見
還識人中孟萬年
又
杜牧尋春苦未遲水晶宮裏舊題詩小鬟莫訝腰如束
善唱白家楊柳枝
又
馬上郎君出帝城瓊林宴裏記相迎吳山吳水新迎送
學唱陽關第四聲
又
淮南八月鴈初過奉使楂逥烏鵲河十里揚州花底散
五陵年少已無多
又
夏駕湖頭朱雀舟湖光山色不勝秋丘中不見金銀氣
臺上閒看麋鹿遊
又
江上梅花鐵石心江南腸斷越人吟南垣閣老多情甚
才見梅花便抱琴
又
鴟夷仙去五湖船故國何人憶計然昨夜洞庭秋水長
夢聞廣樂下鈞天
又
黃菊初華客未歸登高自試苧羅衣眞娘墓下好紅葉
伍相祠前多翠微
又
地行仙子羊權家曾降山中萼綠華三十六橋明月夜
蘇州城裏有璚花
客樓小詠
樓下飛塵障日紅樓頭百尺有元龍五更酒醒風雨作
卧聽行人踏曉鍾
又
雨餘樓閣長如畫雲外笙歌不識愁借問主人新句好
㶚橋只在朱橋頭
龍虎山四詠(貢師泰)
金雞山
巨靈劈山石飛出黃金雞至今山下人猶聽雲中啼
象山
載寶出西域獻琛自南溟仙人一叱之化作青崚嶒
龍井
寶劍落深潭時時見光怪鱗甲飛上天白晝風雨快
雲臺山
天星二十八下作漢廷將功成歸帝傍精彩射石上
篇體
篇徧也寫情鋪事明而徧也觀曹子建之名都美女
白馬諸篇可見今所取者如寶劔之誓雪國耻節婦
之足厚風教凌雲之脱屣聲利上陵者冬青塚之寓
諷感意眞明而且徧者也
寶劔篇(曾敷言)
千金買寶劍氣燄凌清秋指天星斗動刺水蛟鱷愁坐
起常佩之誓與報國仇北斬單于首西斷莎車頭還報
漢天子掛劔崑崙丘
翟節婦篇(劉因)
易之西山乃有婦人曰翟氏年二十餘其夫從
軍死於所事出入兵刃往復數百里晝伏夜行
以其屍歸負土而葬之既葬自以早寡無子遭
時如此思以義自完乃自决於墓側鄰里救而
復蘇終始一節今八十餘年矣
兵塵浩無際烈士難自全婦人無九首志欲不二天燕
山翟氏女既嫁夫防邊一朝聞死事健婦增慨然生有
如此夫早寡非所憐求尸白刃中負土家山前事去哀
益深義重身可捐無兒欲何為所依惟黃泉鄉鄰救引
决烈日丹衷懸誰辨節孝翁重賦睢陽賢我昨過其鄉
山水猶清妍聞風髮如竹飄蕭動疎煙千年吟詩臺峩
峩大寧巔為招馮太師和我節婦篇
凌雲篇(范梈)
往與凌雲山人披虎豹謁太清是時東風滿瑤京綠楊
三月聽流鶯君隨掛席湘江行予亦騎馬趍承明手把
宫袍厭縛身却憶南溟有縱鱗四年辭海嶽一舉上星
辰逢君却向凌雲下心上經綸甚瀟洒半夜清猿四合
啼長松古月照回溪桃花原上路一去意都迷我本凌
雲峰畔客何日相從卜其宅早服還丹生羽翼共脱朝
衣掛青璧
美人篇(貫雲石)
仙風雕雪玲瓏溫吳姬剪月纖纖昏行雲補髻翠光滑
鳳凰呌落空山月手摘閒愁八字分春山恨重畫不伸
肌穠汗膩朱粉勻背人揮淚粧無痕霜刀自製石榴裙
閉門不識諸王孫綠烟薰煖藍田玉羅帶隨風換粧束
飛鳥銜怨過長門芳菲不忍韶華屋連環步窄玉珮響
霓裳袖闊東風長釧鬆腕瘦覺多情舉指搔天天亦癢
枕香帳冷蘭燈沉落花不入芙蓉衾三山路杳銀河深
彩鸞高訴愁人心天與美人傾國色不如更與美人節
夢裏梅花夢外身萬古千年一明月
遠遊篇(范叔中)
仙人手把金芙蓉邀我上陟蓮花峰兩眼注入滄溟東
浮雲遮斷扶桑宫白日西飛恐成晚駕天五色横長虹
鳳凰儀羽備珍彩欲集不集無横桐冥冥杳杳脱羅網
亦有數點南飛鴻怒鯨崔巍鼓鱗鬛浪中瑣屑多沙蟲
從今喚起人中龍披虎豹謁九重舞干羽息武功泰和
世上皆春風是時勒石留鼎鐘左招黃綺右赤松長歌
歸去來山中長歌歸去來山中
送衣篇(周德可)
長城萬里飛秋沙弓馬夜驚雪作花龍泉吐光射天地
是妾揜鏡夫辭家此時惜别方壯年壯年花發園中烟
征鴻無書日苦短牛女夜夜銀河邊萬瓦欲霜楓似綺
親送寒衣數千里匣鸞鶴影鳳孤飛山過望夫道湘水
湘水無情漾白波望夫山石浮青螺長途行處意慘愴
誰家嬌女終夜歌衛霍功高猶黷武善馬未歸羝羊乳
關河回首路迢遙愁雲西山水南浦夕陽孤舘停征軺
一身百慮䨇涕交中宵無人語聲絶風吹燭短山月高
上陵者篇(楊維楨)
步出城西關松栢欝盤盤道逢上陵者手指西陵田借
問葬者誰大將葬衣冠大將非戰死軍中逹爾罕健兒
啖人鮓無骨賜桐棺
冬青塚篇
老羝夜射錢塘潮天山兩乳王氣消秃妖尚厭龍虎怪
浮圖千尺高岧嶤文山老客智且勇夜舟拔山山不動
江南石馬久不嘶塚上冬青今已拱百年父老憤填胷
不知巧手奪天工冬青之木欝葱葱六檟更樹蒲門東
禽言體
禽言鳥語也皆因其自呼之名而名之宋梅聖俞蘇
東坡朱文公俱有詩今所得者詞麗而意婉必假喻
以達事情使人快覩而易悦似勝於前人之音格云
四禽言(梁棟)
不如歸去錦官宫殿迷烟樹天津橋上一兩聲呌破中
原無住處不如歸去
又
脱却布袴貧家能有幾尺布織盡寒機無得裁可人不
來廉叔度脱却布袴
又
行不得也哥哥湖南湖北春水多九疑山前呌虞舜奈
此乾坤無路何行不得也哥哥
又
提葫蘆年來酒賤頻頻沽衆人皆醉我亦醉哀哉誰問
醒三閭提葫蘆
八禽言(桂&KR1671;)
姑惡姑惡姑不錯姑惡何如小姑惡小姑譛妾生間言
遂令婦姑情分薄朝嗔暮逐去不辭珍鮭誰供膾誰斫
但願小姑他日嫁兒夫還遇惡姑如小姑
又
提壺提壺復提壺提壺沽酒何處沽彭澤公田誰種秫
臨卭女子羞當壚客來煮茶度寒夜杖頭不用懸青蚨
提壺提壺勸爾即緘口覆爾居巢碎爾首
又
婆餅焦婆餅焦阿婆製餅婦為燒爐紅火烈餅成炭婆
怒逐婦歸蓬蒿化為異物身羽毛至今銜怨語聲高婆
餅焦婦休逐少待來年新麥熟
又
脱布袴脱布袴人情好新皆厭故古來聞有韓昭侯此
日那逢廉叔度千需萬索杼軸空今年新衣在何處脱
布袴風雨寒脱時容易換時難
又
三箇半布積絲累寸盈尺度下機先製老姑衣忍使天
寒披故絮篋中止有半匹存征人書來索襦袴布已盡
秋又風妾身依然單過冬
又
不如歸不如歸山川良是人民非風波途路多險巇車
摧舟覆將安之穀城黃石待已久上蔡蒼鷹悔却遲不
如歸歸及早白雲滿地無人掃
又
泥滑滑泥滑滑莫雨瀟瀟暝雲結苦竹岡頭虎跡新黃
蒿城外人蹤絶僕夫股栗步莫前瘦馬凌兢愁仆蹶泥
滑滑何時乾出門咫尺行路難
又
行不得也哥哥千呼萬喚奈爾何黃陵花落暗春雨湘
江水深生素波奮衣出門天地窄仗劔欲往旌旗多行
不得早歸來只今誰掃黃金臺
元詩體要卷七
