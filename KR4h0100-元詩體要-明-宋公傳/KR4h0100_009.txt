元詩體要卷九明宋公傳編
無題體
無題之詩起於唐李商隠多言閨情及宫事故隠諱
不名而曰無題其間用隠語如身無綵鳳䨇飛翼心
有靈犀一點通春蠶到死絲方盡蠟炬成灰淚始乾
之類可見此編效顰於李觀其辭運意之精亦庶幾
前人之可及矣
無題(馬祖常)
瓦溝銀竹曙翻江閬苑凉風滿石幢葛令寄來丹臼一
陶翁歸去酒瓢䨇梧桐寂寞陳宮井薜荔扶疎玉女忩
天畔帝車呼小鳳桂花流水夜淙淙
又
鶴城十二疊瑤光琪樹懸秋四面香蛺蝶染花生粉白
玻瓈着酒暖金黃薰鑪舊夢憑荀令燭釦閒吟屬沈郎
南國鴈來書不至江樓時為製荷裳
又
三湘瀟洒恨無潮烏鵲填河願有橋丹穴鳳來龍樹遠
海門魚上蜃樓遙已知京兆誇高髻不信章華鬭細腰
船尾横江春水急長年無事醉吹簫
又
愛酒書生白髮垂鸞膠獺髓豈能醫漢宮鬭草端陽節
唐殿穿針七夕時竹上蠣房眞可買石間芝箭似難移
揚雄擬奏河東賦但乞君王酒一巵
和伯庸無題(薛宗海)
羽林垂彩動天江幕府先懸白玉幢吏法有章皆畫一
將壇得士故無䨇臺中長夏霜凝簡掖内通宵霧鎻忩
若使九門容徑入肯思巖隠抱流淙
又
良人執戟侍明光誰與金鑪共夕香粧鏡曉寒凝蝶粉
舞衣春暖妬鶯黃渡江桃葉應憐我照水荷花似見郎
歎息蹇脩無復理愁思摻手為縫裳
又
乘槎凖擬逐秋潮却訪成都萬里橋滄海有山皆縹緲
青雲無路不迢遙閒居潘岳驚班鬢歸去陶潛懶折腰
後夜相期明月上露臺高處弄笙簫
又
驥服塩車兩耳垂臂無九折未成醫欲尋箕潁終逃世
苦恨章逢不入時金井鹿鳴知露冷銀橋鵲度看星移
長貧久客應無補擬挽滄浪塞漏巵
次韻無題(袁桷)
金縷歌殘月堕江玉顔曾憶侍油幢象床雲重恩專一
鯨錦波翻賜疊䨇春淺正宜氊作幕夜凉深恨魫為忩
浣沙可是無靈匹側足寒江濺石淙
又
翠簾匝匼護朱光千葉宮桃滿院香閬苑有鸞通尺素
虚橋無鵲寄流黃上林賦罷歸巴蜀興慶詞工謫夜郎
不是月中親度曲世人那觧聽霓裳
又
相期來似石城潮日望晴虹結綵橋却月眉愁歌漸遠
凌波步近意非遙抽琴有恨回清角疊袖無塵轉綠腰
弄玉最憐隨鳳去秋來誰與伴吹簫
又
白髮詞臣兩耳垂華腴堆(缺)陋牛醫宮娥引燭催麻日
院吏傳宣寫制時蠟撚化生秋夕賜翠標疊勝歲華移
低頭欲說唐朝舊願侍虚皇進玉巵
自次無題(馬祖常)
&KR2144;峩山下錦成江好買玄都翡翠幢竹種篔簹千萬箇
鳥飛鸂鶒兩三䨇銅龍漏下春生水金馬神來霧歛忩
花落天台招小隱胡麻飯熟石淙淙
又
切玉龍刀寳氣光祫羅半臂麝臍香荔支囊蜜嫣嫣紫
盧橘團金顆顆黃秦氏故侯更漢主石家小婦嫁孫郎
江心誰鑄芙蓉鏡照見姮娥織翠裳
又
錢塘八月水生潮笻笮千年竹作橋簟織龍鬚天路近
衣裁蟬翼渚宫遙府中丞相魚垂帶閫外將軍箭插腰
無柰黃金閒買賦雲間學得鳳皇簫
又
樂部韋娘舞小垂病來能召翰林醫嗔人書奏三千牘
勸客歌詩十二時金谷花枝隨雨盡石城江水逐潮移
世間若有神仙術西去瑤池醉酒巵
無題(張翥)
見時略略望遙遙有月闌干待袖招得巧蜘蛛絲縷細
傳聲鸚鵡舌關嬌仙家絃管寧無譜天上星河亦有橋
雲雨或時消息斷不如朝暮石城潮
無題(虞集)
貝闕珠宮夜不眠露華皓皓月娟娟不應又作人間夢
窈窕吹簫度碧烟
詠物體
詠物起於唐末如雍陶池鷺鄭谷鷓鴣所詠雖入外
意而不失模寫之巧有足喜者周伯弜謂隨寓感興
者易驗物切近者難此說是矣詠物最多今亦擇其
入格者載之
筯香(薛漢)
竒芬擣精微纖莖挺脩白灺輕雪消晛火紅螢耀夕素
烟裊䨇縷暗馥生平室鼻觀静裏參心原坐來息有客
臭味同相看終永日
䨇陸(揭奚斯)
三五對參差高呼得采時猶疑䨇出早每恨獨歸遲散
地偏難入全功或誤竒極知妨日力聊足審安危
廬阜鐘聲
廬山三百寺何處扣曾雲宿鳥月中起歸人湖上聞入
空應更迥近瀑正難分遙想諸僧定香爐上夕薰
漁笛(林景熙)
三弄知何處蒼茫起釣舟閒將千古意吹入一江秋驚
鴈顧殘侶寒風生别洲曲終和月臥無夢到凉州
釣絲風(連百正)
短髮冷颼颼倚闌初下鈎閒來片水外輕弄一痕秋淺
拂蘆花亂低分柳影浮烟波清夢遠吹不到公侯
柳絮風(黃清老)
三月韶光天氣清游絲舒卷太無情微飄簾幕當春晝
亂撲庭臺似雪晴醉臉欲吹新燕弱舞腰初軟落花輕
江頭點點行人淚相逐離歌洒客程
藕花風(謝宗可)
舞罷紅衣起未休水雲香裏冷颼颼五更清逼銀塘曉
六月凉生玉井秋颭浪低翻霞影亂凌波輕漾錦香浮
莫教吹醒鴛鴦夢好送眞人一葉舟
梧桐雨(黃清老)
曾將秋信報人知又與西風泣别離病綠滴殘猶有淚
題紅流去更無詩舊巢鳳冷朝飛遠古井金寒曉汲遲
待得楚臺雲散後却憑琴調寄相思
春晝(梁彦中)
溪水搖光動綵墻雲山倒影蘸霞觴一庭芳樹清隂薄
千尺游絲白日長風細柳塘鶯語滑泥融花徑燕飛忙
乾坤俯仰窺難盡花柳無私種種香
曉色(謝宗可)
遠似烟霏近又空非明非夜兩朦朧一天清露洗難盡
幾樹暗雲遮不窮斷角樓臺濃澹裏殘燈院落有無中
蒼茫半逐雞聲散又被朝陽染作紅
潮(仇仁遠)
一㾗初見海門生頃刻長驅作怒聲萬馬突圍天鼓碎
六鰲翻背雪山傾遠朝魏闕心猶壯直到嚴灘勢始平
寄語吳兒休踏浪天吳㒺象正縱横
愁(同恕)
來時容易去何遲半在胸中半在眉門掩落花春去後
忩涵殘月酒醒時濃如野外連天草亂似空中惹地絲
除却五侯歌管地人間何處不相隨
人影(劉宗遠)
不言不語過平生步步相隨似有情常向燈前同静坐
每於月下共閒行昨朝離去天將暝今日歸來日又晴
最是行藏堪愛處顯身須要待時明
淚(施鈞)
獺髓空勞補舊㾗離筵歌罷忽沾巾半江湘竹斑斑雨
三月楊花點點春字濕錦機啼戍婦珠明綃室泣鮫人
琵琶滴罷情深處洗盡青衫幾掬塵
梅(仇仁遠)
爲怕緇塵着素衣凍痕封蕊放香遲月來忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去須有青青葉底時
又
夢想幽芳無處尋相逢依舊歲寒心要看月底玲瓏玉
休折枝頭菩蕾金清曉風霜和豔冷黃昏庭院覺香深
揚州一樹春多少殢得何郎瘦不禁
紅梅(楊載)
玉人中酒殢芳華盡壓東風百種花襆被春寒裁異錦
篝燈夜永障輕紗纖蕤露沁蜂腰蠟密蕊雲蒸鶴頂砂
為問閬風何處在相期高舉籋晨霞
又(金德啟)
醉卧西湖處士家夢回唯見赤城霞搃然冷豔隨春變
依舊疎枝映月斜姑射冰姿凝絳䗶羅浮雪骨換丹砂
北人慣在江南住猶說前村有杏花
蟠梅(謝宗可)
縈春絆碧綴蒼苔歲晚寒香宛轉來蛟蟄凍雲冰骨瘦
(原闕)
雪穗翻成漩水渦蕩漾終難浮釣艇潑來不覺濕漁蓑
牧童錯認忙歸報盡道崆峒作海波
蒲劔(黃君瑞)
三矢亭亭古太阿舞風斫斷一川波長橋有影蛟龍悞
流水無聲日夜磨兩岸帶烟生殺氣五更彈雨雜漁歌
蕭蕭只恐秋風至亂剉鋒芒恨更多
海南鳥(劉因)
越鳥羣飛朔漠濱氣機千古見眞純紇干風景今如此
故國園林亦暮春精衛有情㗸太華杜鵑無血到天津
聲聲觧堕金銅淚未信吳兒是木人
鶴夢(失名)
九臯霜冷寂無聲一覺遊僊思更清風過松嵓酣未醒
烟生茶竈倦還驚青田月下家千里赤壁舟中夜幾更
香暖紫芝初睡足莫教琴上玉絃鳴
睡燕(謝宗可)
補巢銜得落花泥困倚東風倦翅低金屋晝閒隨蝶化
玉堂春静怕鶯啼䰟飛漢殿人應遠夢入烏衣路欲迷
却被捲簾人喚醒小橋流水夕陽西
鴈(端景元)
年去年來無定年帛書曾寄漢英賢影横薊北月連塞
聲斷衡陽霜滿天雨暗荻花愁晚渚露香菰米樂秋田
平生千里與萬里塵世網羅空自纏
鴈字(謝宗可)
蘆花月底寄秋情陣影南飛寫不停一帶畫開湘水碧
半行草破楚天青雲牋冷印蟲書跡烟墨濃模鳥篆形
題盡故鄉心事苦斷文無數落寒汀
又(失名)
故國霜前省舊遊夕陽影裏見銀鈎都將塞北千年恨
寫破江南萬里秋一畫如眞横遠漢數行帶草落平洲
傳書莫到秦淮上明月蘆花客正愁
猫(唐珙)
覓得猫奴太有情烏蟬一點抱唇生牡丹架暖眠春晝
薄荷香濃醉曉睛分唾掌中頻洗面引兒忩下自呼名
溪魚不惜朝朝買嬴得書齋夜太平
懶猫(濟天岸)
老子家無甔石儲多君分惠小狸奴職慙捕鼠饑何憾
食不求魚飽有餘燭影爐薰聽課佛蒲團竹几伴跏趺
山童莫訝長尸素也護床頭貝葉書
混堂(謝宗可)
香泉湧出半池溫難洗人間萬古塵混沌殼中天不曉
淋漓氣底夜長春波濤鼓怒喧風雨雲霧垂隂護鬼神
却笑相逢裸形國不知誰是浴沂人
蟠梅屋(施鈞)
蕊珠宮殿玉闌干四壁玲瓏夜不關梁棟廣平眞鐵石
根基和靖舊溪山乾坤虛白生方寸雲月昏黃共一間
可笑三閭元不識蕙櫋蓀壁水潺潺
破屋(失名)
一番風雨一番顚卷我書齋屋頂穿紅日透光來枕上
白雲拖影到床前小鐺煮茗烹明月古硯濡毫蘸碧天
寒士夜來讀周易燈光直射斗牛邊
瓦
四角稜層夜不收覆成行隴仰成溝能令有漏為無漏
觧使斜流作正流螮蝀一條横脊上鴛鴦幾對宿簷頭
莫言陶冶工夫小曾為吾王盖九州
詩瓢(謝宗可)
雨蔓霜條老翠壺吟□不是酒葫蘆剖開架上輪囷玉
著盡胷中錯落珠滿貯苦心留宇宙深藏情氣付江湖
誰家半腹能千首為問山人果在無
秃筆(王秋江)
被櫋深□未出林摧殘豈信有如今拔毛本欲利天下
秃鬢方知負此心老死不歸刀吏手平生常得侍臣簪
斯文功在終難冺月裏東君有好吟
筆陣(謝宗可)
授策登壇拜墨卿霜毫不用鐵為兵戰酣已拔三都壘
奏捷還攻五字城怒卷龍蛇雲霧泣長驅風雨鬼神驚
攀蟾獨掃千軍退功奪中書第一名
塔燈(馮海粟)
擎天一柱碍雲低破暗功同日月齊半夜火龍蟠地軸
八方星象下天梯光搖灔澦沿珠蚌影落滄溟照水犀
文燄逼人高萬丈倒提鐵筆向空題
鏡中燈(張周卿)
孤影徘徊入照臨西風不動竟沉沉一池鉛汞鎔眞火
半夜金星犯太隂雞翅拍時紅熖息蛾頭觸處碧光深
從渠百煉千燒後依舊剛明一片心
馬騎燈(袁桷)
功計凌烟作戰場宵征勇將太匆忙不聞號令齊驅疾
自覺銜枚去路長熖裹春風鏖赤壁光浮夜月燬阿房
誰能跳出機關外不為功名紙半張
走馬燈(謝宗可)
飈輪擁騎駕炎精飛繞人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少客章臺踏碎月華明
梅花燈籠(失名)
翠節玲瓏玉骨凉分明照見鐵心腸一挑銀熖勾春色
萬點金錢散夜光帶月横霜疎弄影篩金滿地暗生香
幾回引馬歸來後青鳥無聲更漏長
菊枕(馬祖常)
東籬采采數枝霜包裹西風入夢凉半夜歸心三逕遠
一囊秋色四屏香床頭未覺黃金盡鏡裏難教白髮長
幾度醉來消不得卧收清氣入詩腸
梅杖(謝宗可)
紫玉槎牙蝕蘚痕黃昏扶醉倍精神一枝冷曳孤山雪
八尺横拖庾嶺春江路策時香在手溪橋挑月影隨人
歸來却笑林和靖還現堂中上座身
琉璃簾(馬祖常)
吳儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華遠射離離白燈影斜穿細細紅
相隔神仙纔咫尺靈犀一點若為通
酒旗(謝宗可)
水村山郭酒初香紵影青青字一行罏畔低懸花霧濕
簷隂斜揭柳風凉指揮意馬衝愁陣搖曳心旌入醉鄉
惆悵步兵招不起半竿空自舞斜陽
釣絲
臨流纖影衆鱗驚消得長繅一縷輕鈎墜亂縈春水碧
竿垂斜裊曉風清牽回江上烟波夢掣斷人間富貴情
我欲笑携千尺去桃花浪裏拔鯤鯨
鞦韆(楊鵬翼)
日轉華簷樹影偏謝家庭院簇神仙綵繩斜擘纖纖玉
畫板輕承步步蓮弄玉未升霄漢上綠珠先堕綵樓前
不知小逕殘紅裏明日何人拾翠鈿
又(台哈布哈)
芙蓉宫額半塗黃䨇送鞦韆出畫墻簷底燕驚花雨亂
樹頭蜂繞襪塵香巧將新月添眉黛閒倩東風響珮璫
歸去綠忩和困睡暫憑春夢到遼陽
蓮葉舟(謝宗可)
穏棹紅衣泛渺茫風帆浪楫水雲鄉曉撑泰華半峯月
夜載西湖十里香藕放雪絲應作纜荷欹翠柄若為檣
不須更捧金仙足太乙眞人夢正凉
櫓(失名)
斵木為竿駕客舟翩然快我下中流雙龍影落湘江晚
百鴈聲傳楚岸秋素練撥開波浩渺黃金攪碎月沉浮
長灘鷗鷺多如雪一路驚飛不敢留
仙槎(謝宗可)
曾作河源萬里舟塵根巳斷卧蛟虬無心下土承烟雨
有路層霄犯斗牛破浪遠衝銀漢曉凌風竟度碧天秋
歸來載得支機石誰識人間博望侯
老龍琴(羅伯英)
㸑下曾聞霹靂聲流傳太古蓄精靈斷紋已作蜿蜒勢
焦尾猶存蚴蟉形案上清宵含霧雨壁間白書隱雷霆
鳳簫縹緲音相和相送羣仙入杳冥
無絃琴(謝宗可)
獨繭長繅底用抽蛇紋空鎻鳳枝秋落星有暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂山高水自流
鶴骨笛(賈策)
九臯聲斷楚天秋玉頂丹砂一夕休枯朽挽回生死調
凄凉吹盡古今愁魂歸遼海雲迷樹曲罷江城月滿樓
惆悵主人三弄罷杳無消息到揚州
鐵笛詩寄楊廉夫(卞宜之)
一段清冰百鍊鋼曾翻宫徵侍虛皇裂開黃鶴磯頭石
驚落青鸞鏡裏霜仙子珮環新樂府翰林風月舊文章
道人清節磨礲久却笑桓伊獨據床
鐵笛為孟天暐作(張翥)
愛此輕圓鐵鑄成何須楚竹選孤生年多化作青蛇色
夜静吹如綵鳳聲鏽出碧花凝錯落冷涵金氣發鏗清
最宜携向君山去一聽仙翁奏月明
聞篴
何人吹笛傍江干木落淮南夜色寒三弄水邊人艤棹
一聲雲杪客凭欄梅花&KR0609;&KR0609;吹應落楊柳依依折欲殘
惆悵綠珠何處在綺忩深鎻月漫漫
聞簫(王景初)
緱山雲冷鳳臺空誰譜遺音泣玉龍興在碧桃春色底
聲飄銀漢月明中悲來赤壁歌誰和老去青樓夢亦慵
喚起愁心眠不得露笻寒倚一簾風
破帽(黃君瑞)
破帽多情却戀頭草殘絲斷素塵浮烟籠長是煎茶日
風落多逾把菊秋頂漏疎星窺短髮簷垂缺月露雙眸
桃尖樓子青羅瓣相對寧知故舊愁
蘆花被(貫雲石)
採得蘆花不涴塵翠蓑聊復藉為裀西風刮夢秋無際
夜月生香雪滿身毛骨已隨天地老聲名不讓古今貧
青綾莫為鴛鴦妬欸乃聲中别有春
紙帳(謝宗可)
清懸四壁剡溪霜高卧梅花月半床蠒瓮有天春不老
瑤臺無夜雪生香覺來虛白神光發睡去清閒好夢長
一枕搃無塵土氣何妨留我白雲鄉
酒(黃君瑞)
麯蘖生香出小槽幾人耽酗日陶陶□呑鸚鵡杯中月
貧典鷫鸘花(缺)袍内府臘傳紅琥珀西京秋壓紫葡萄
杜康儀狄今安在回首丘陵半是糟
碧筩酒(趙君謨)
擎波老榦折蒼璚酣飲何如吸海鯨象鼻捲冰收玉醴
翠盤承露落金莖幾絲香溜蒲萄滑九竅春濃琥珀傾
莫戀醉鄉心更苦獨醒衣上為誰清
又(袁桷)
甘露無聲堕玉盤中天飛影動琅玕壚頭太白塵埃熱
石眼空青冰雪寒水泄尾閭來瀚海手扶砥柱障狂瀾
麯生不用忙傾盖吸盡清香見肺肝
又(張雨)
採綠誰將作羽觴使君亭上晚尊凉玉莖沁露心猶苦
翠盖擎雲手亦香飲海龜藏蓮葉小吸川鯨恨藕絲長
西風誤展淋郎袂笑絶耶溪窈窕娘
醉鄉(謝宗可)
曾笑三閭不觧遊移家欲向麯城頭人酣方外鴻荒夢
誰識塵中富貴愁夜月放船遊酒海春風扶杖上糟丘
相逢還似無何有喚起東臯為贈侯
又(張翥)
半屬華胥半酒泉封君惟有麯生權觥籌席上無多地
風月壺中别有天一日夢醒如隔世四時春盡不知年
從來此處藏身好容我神遊太古前
塵(謝宗可)
人海深藏混混中非烟非霧遠空濛六街綺繡迷香紫
九陌笙簫踏軟紅微步緩隨羅襪起清歌飛繞畫梁空
南來一騎蛾眉笑又送長安荔入宫
遊絲
搖曳春光百尺輕烟綃舞斷任縱横暗縈芳恨應無力
亂綰花愁似有情一縷綠楊風正軟半痕紅杏雨初晴
莫教飛到天機上恐悞龍梭織不成
綠陰(周石原)
萬紫千紅夢已休眼中驚見翠光浮數聲啼鳥無尋處
幾度斜陽不入樓潤透琴書渾欲雨凉生衣袂已先秋
此時蒲柳還多感莫遣西風一夜愁
又(顧囦白)
千載青羊頷底髯結成蒼(缺)倚空檐朝陽不放晴光堕
宿雨時將暝色添蟬愛(缺)聲度枕鳥窺荒寂影翻簾
且須藹護過長夏未怕秋霜遽作嚴
新月(周豈)
稍向天邊落初從雲底生&KR1131;然似鈎曲能得幾時明
桃花馬(馬祖常)
白毛紅點巧安排勾引春風上背來莫觧雕鞍橋下洗
恐隨流水泛天台
鄰燈(范梈)
星星遠映孤村外烱烱微穿落木間知有鄰姬思遠道
績麻應待夜深還
塵(貢師泰)
春城花霧欲生泥十二街頭漫漫飛落絮遊絲共無賴
半沾香汗半羅衣
無弦琴(申屠致遠)
静中有物即縈心物象相忘趣轉深為報柴桑陶處士
無絃争似更無琴
水仙花(商挺)
海上三山壁月明人間誰識許飛璚秋風吹上青鸞背
來散天香與素英
又
明月珠衣翡翠裳冰肌玉骨自清凉不隨王母瑤池去
來侍維摩病几傍
又(貢師泰)
太液池邊雪始乾曉粧初試珮珊珊簾鈎欲下東風細
猶夢珠宫扇影寒
又
十二瑤臺風露寒銀河淡淡月團團龍宫自與塵凡隔
别有銖衣白玉冠
木芙蓉(虞集)
九月襄王宴渚宫霓旌翠羽度雲中滿汀山雨衣裳濕
宋玉愁多賦未工
水芙蓉
長洲宫沼醉西施蕩漾蘭舟不自持願奉君王千歲樂
一盤清露玉淋漓
元詩體要卷九
