元詩體要卷六明宋公傳編
操體
操者操也君子操守有常雖阨窮猶不失其操也若
南風思親拘幽猗蘭等操皆稱聖人之詞未敢以為
深信後之作者蓋儗之
思魯操(虞集)
龜山之隂隂兮有雲垂天河目而海口兮將見其人望
之彌尊兮即之彌親大音寥寥兮中信而真
憫麟操(梁國)
道之將行維麟道之將廢維麟謂爾非麟孰得其真謂
爾其麟胡為生也不辰嘯歌傷懷我思古人
東山操
東之山兮高峩峩朝上雲氣兮莫雨滂沱軍士告哀兮
歲月蹉蛇盡瘁事國兮我心靡他人亦有言兮三叔流
言我實不德兮其又誰諐君王聖明兮無念我祖宗社
固安兮孰敢予侮
辭劔操漁父伍員圖(傳若金)
江有阻兮路有岐時將迫兮來何遲子弗渡兮我心悲
既渡子兮我何以劔為吁嗟行兮子無我疑
精衛操(楊維楨)
按述異記炎帝女溺死東海化為精衛日銜西
山木石以填東海怨溺死也
水在海石在山海水不縮石不刊銜石向海安口血離
離海同乾
石婦操
石婦即望夫石也在處有之補入琴操悲其志
與精衛同不必問其主名也
山夫折山華山頭朝石婦行人幾時歸東海山頭有時
聚行人歸啼石柱石婦岑岑化黃土
漢水操
即祓禊曲也王子年拾遺記曰周昭王溺於漢
水二女延娟延娱從王夾擁王身同沒焉故江
漢人至上巳日禊集祠間以為風俗
湘水離離徒以斑我衣漢水漪漪可以禊我衣翩然凌
波夾龍飛隨龍雲雨隨龍歸彼望疑兮疑是非
前旌操
衛後母子壽母欲殺前母子伋而立壽使伋乘
舟於河將沉而殺之壽知之與伋同舟不得沉
又使伋之齊令盜見載旌者殺之壽又竊旌前
行盜見殺之伋載壽屍還亦死
爾乘舟兮河水濁且深我同舟兮誓與爾同沉母有命
兮諫不我聽示旌以盜兮我先以旌衛有國兮國在兄
殺兄及我兮我不如無生
履霜操
本詞曰考不明其心兮信讒言何辜皇天兮遭
斯愆痛沒不同兮恩有偏誰說項兮如此冤使
是辭果出伯竒則伯竒不得希於舜矣退之辭
亦未至今為補之曰
霜鮮鮮兮草戔戔兒有罪兮兒宿野田衣荷之葉兮葉
易穿採楟花以食兮食不下咽天吾父兮天胡有偏我
不父順兮父寧不兒憐履晨霜兮泣吾天
殘形操
退之作殘形操末語曰臣咸上天識者其誰余
以其辭尚欠歸宿不如拘幽將歸二操語可詠
也遂為補之曰
我夢有獸兮其獸曰貍貍有怪兮身首異而告我以凶
兮戒而戒而我丘有首兮誓死完以歸
箕山操
堯讓天下於巢父巢父曰君之牧天下猶予之
牧犢吾無用天下為莊子有樊仲父牽牛飲水
見巢父洗耳驅牛而還恥令牛飲其下流也
箕之山兮可耕而樵(叶囚)箕之水兮可飲而游牽牛何來
兮飲吾上流彼以天下讓兮我以之逃(叶投)世豈無堯兮
應堯之求吾與堯友兮不與堯憂
箕山操和鐵崖先生首唱(李孝光)
箕山之陽兮其水翏翏箕之塚兮白雲幽幽彼世之人
兮孰能遺我以憂雖欲從我兮其路無由朝有人兮來
飲其牛
哀流民操(張養浩)
哀哉流民為鬼非鬼為人非人哀哉流民男子無緼袍
婦女無完裙哀哉流民剥樹食其皮掘草食其根哀哉
流民晝行絶烟火夜宿依星辰哀哉流民父不子厥子
子不親厥親哀哉流民言辭不忍聽號哭不忍聞哀哉
流民朝不敢保夕暮不敢保晨哀哉流民死者已滿路
生者鬼與鄰哀哉流民一女易斗粟一兒錢數文哀哉
流民甚至不得將割愛委路塵哀哉流民何時天雨粟
使汝俱生存哀哉流民
曲體
聲音雜比高下長短謂之曲委曲以盡其意若鼓吹
曲横吹曲皆樂府題辭今隨題立體音聲未暇論也
林鎮江南李孝光吳趨采蓮有魏晉風格徐史元彭
杜趙鎦薩何異唐音學者知之可以興起
江南曲(林鎮)
高高碧雲樓粲粲珊瑚鈎娟娟一美人炯炯明雙眸妾
居湘江尾君居湘江頭好風吹桃花同向湘江流
又(史紫薇)
風凄露冷江南岸瑟瑟寒波秋練練采蓮歌斷紅雲空
蘋葉蘆花結新怨鴛鴦鸂鶒俱可憐相呼相倚涉觜眠
白頭漁父搖蒼烟一雙飛上枯樹巔
又(徐廷玉)
江南女兒好梳洗新粧照見秋江水風裾浪袂木蘭舟
爭採芙蓉綠霞裏東船兩兩青黛蛾西船兩兩藍靿靴
含情不唱採蓮曲齊唱吳王陌上花船頭日落紅生霧
相喚相呼出江去驚起鴛鴦不見人波上風來聞細語
采蓮曲(李孝光)
采蓮復采蓮蓮生隔江水不愁無舟楫但愁波浪起采
蓮復采蓮水深不得歸兒饑須母哺當令阿誰飴
采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
采蓮曲(劉時中)
長安女兒淑且濃日日采蓮溪水中笑插荷花照溪水
韶容欲與花爭紅溪中荷花深幾許溪上時時聞咲語
紅酣綠縟不見人應在荷花更深處歸時夜凉溪水清
扣舷踏歌蕩槳行荷葉蓋頭花㔩髩溪上月明潮已平
楊花曲(薩都拉)
燕京女兒十六七顔如花紅眼如漆蘭香滿路馬如飛
窄袖短鞭嬌滴滴春風蕩漾搖春心錦箏銀燭高堂深
繡衾不暖錦鴛夢紫簾紅霧天沉沉芳年誰惜去如水
春困着人倦梳洗夜來小雨濕天階滿院楊花飛不起
蘭臯曲
溪水長幽蘭芳春溪露滴蘭花光美人一日采蘭去風
吹露濕芙蓉裳芙蓉作裳蘭結佩玉立亭亭臨水際天
寒袖薄人不知疎雨蘭苕鳴翡翠幽蘭日日吹古香美
人不來溪水長
蕊珠曲
芙蓉城裏白玉樓冰簾倒挂珊瑚鈎美人宴坐太清室
蛾眉不鎻人間愁彩橋東畔楊花轉飛入三天紫清殿
仙裳日暖藕絲香燕語鶯啼動幽怨天風泠泠吹珮環
霞冠不整偏雲鬟蕭郎風骨何可得紫簫赤鳳遊雲間
瑤壇午夜霜華重羅襪生寒紅一寸錦屏甲帳蕊珠新
雲房火鼎丹砂嫩天宫仙子淡淡粧桃花洞口逢劉郎
巫山神女弄雲雨楚臺人去空斷腸步虚聲斷闌干外
春去秋來顔色改東風吹老碧桃枝深院無人夜如海
构欄曲(趙半閒)
街頭羣兒晝聚嬉吹簫撾鼓懸錦旗粉面少年金縷衣
青鬟擁出雙蛾眉騃翁前趨嚚母誚醜姬嗔妬狂客笑
虬髯奮戟武略䧺蜂腰束翠朱唇小眼前勾作名利場
東馳西騖何蒼惶栖栖猶是蓬蒿客須臾喚作薇垣郎
新歡未成愁已作危途墮馬千尋壑關山萬里客心寒
妻子篝燈雙淚落紛然四座莫浪悲是醒是夢(缺)
紅鉛洗盡歌管歇認渠元是街頭兒
清江曲(劉因)
清江芙蕖玉可憐岸花汀草自年年來鴻去燕不相識
曉露無聲香暗泣江樓縹緲如花人望之見之不可親
無限晴雲錦樹新愁眉只向遙山顰遙山一千里長在
愁眉底鏡裏繁華過眼空遙山鑄向青銅中遙山遙望
遥芙蕖霜早凋明日愁眉為誰掃月白江清天未曉
賦得瀟湘曲送復上人之湖南(鎦敬)
瀟湘露白西風起江竹斑斑澧蘭紫神僧八月遡星河
木杯飛渡瀟湘水瀟湘兩岸遙相望仙人霞裾白霓裳
炯炯吳絲照清浦鳳梭製錦迴龍章翠管銀牋為誰寫
璚珮蠙珠爛盈把蘭橈歸來江渚空五兩懸風疾於馬
鷓鴣啼雨蒼梧秋渺渺吳雲天盡頭翠珉刻得蛟龍字
寄逐南鴻湘水流
昭君曲(楊維楨)
明月生西灣明妃西嫁幾時還不見單于謁金陛但見
邊書馳玉關漢家將軍高築壇身騎烏龍虎豹顔何時
去&KR1025;燕支山鳴呼何時去&KR1025;燕支山
又
胡鴈向南飛明妃西去幾時歸胡酥入饌損我食胡風
中人裂我衣胡音不通言語譯有身分死穹廬域君不
見越中美人嫁姑蘇敵國既破還陶朱嗟嗟孤塚黃草
碧秖博呼韓雙白璧
湖龍姑曲
湖風起浪如山銀城雪屋相飛飜白鼉豎尾舟中泣倒
捲君山輕一粒浪中拍碎岳陽樓萬斛龍驤半空立雨
工騎羊鞭迅雷紅旗白蓋蚩尤開青蛾鬒髮紅藍腮紫
絲絡頭雙黃能神弦歌急龍姑來
湘中曲(彭炳)
龍挾天河墮江渚天子騎龍上天去轟轟藏劔鑿黃雲
日落蒼梧一杯土兩鳳追天住湘浦紅淚湘筠滿秋雨
青山九點又春歸花落無人見韶舞
春風來(元好問)
春風來時瑤草芳綠池珠樹宿鴛鴦春風去後瑤草歇
來鴻去燕遙相望鴛鴦不得雙燕鴻天一方娟娟愁眉
色静與遙山長錦衾復羅薦夢語相恩怨月明烏夜啼
空閨淚如霰
留春曲(杜瑛)
絮飛冷屑龍蟠玉花隕香摧鳳銜燭批頰深林呌新綠
倚閳人唱留春曲春光欲去如死灰明年煖風吹又來
如何日日長相守典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
曉寒曲(趙茂元)
曲闌廉纖杏花雨博山烟飛裊晴縷夢回金帳春融融
鸚鵡驚寒隔窗語美人曉粧雲滿梳柳風吹香入氍毹
翠鬟裊裊綰不斷寶釵壓髩紅珊瑚丫鬟卷簾采桃葉
驚起一雙黃蛺蝶
雪花曲(失名)
苦篁獵獵吹北風黃河水流凝不通天孫手持白鸞尾
笑拂琪花飛碧空崑山玉碎瓊樓裂老龍起舞驚明月
夢覺遊魂不覺寒醉吟紙帳春雲熱東家嬌娘厭桃李
學繡宫花瑣窗裏冷袖擎來欲細觀隔簾火氣催成水
凌波曲(李泂)
吳蠶八繭鴛鴦綺繡擁彩鸞金鳳尾昔時啼豔曉粧殘
滿眼春嬌扶不起侍兒解帶羅襪鬆玉纖微露生春紅
翩翩白練輕舒卷筍籜初翻弓樣軟三尺春雲入手輕
一彎新月凌波淺象床舞罷嬌無力鴈沙踏破參差跡
金蓮窄小不堪行自倚東風玉階立
和王守之斷腸曲(杜元)
翩翩白馬垂楊陌千金結交五陵客白苧細摺玉繫腰
迎風葉葉衣袖飄青樓夜夜隈香玉錦帳殷紅射銀(缺)
蘭房寂寞瑣窗春一月不動羅幃塵昨宵醉歸扶不起
天明又入長安市
又
桃花夾堤春水滑棹歌三疊行舟發行舟去去東復西
幾度桃花二三月花前一别一回老相思日多歡樂少
君重黃金輕别離黃金買得少年時
夜夜曲(李仲南)
玉窗結怨歌幽獨絃絶鸞膠幾時續銅龍漏促春夜長
冷雨酸風亂心曲閒薰翠被欝金香拂拭繡枕屏山綠
飛飛乳燕歸不歸寂寞流蘇帳前燭
西樓曲(元好問)
遊絲落絮春漫漫西樓曉晴花作團樓中少婦弄瑤瑟
一曲未終坐長歎去年與郎西入關春風浩蕩隨金鞍
今年疋馬妾東還零落芙蓉秋水寒并刀不剪東流水
湘竹年年淚㾗紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲插花枝淚如洗
送周生(李孝光)
二月已暮江水深春風吹折行人心山頭明月落未落
杜鵑夜半莫哀吟泊船上有青楓林
又
三月欲來花繞陌又唱銅鞮送行客男兒莫爾可憐生
男兒生身好顔色拔劔起舞鷄鳴柵
北風寄陳輔賢
蕭蕭北風吹客船月未出海天蒼然客子放歌脚扣舷
簫臺東頭天接海簫臺西頭山刺天
又
君行西過釣臺口寄謝江邊老病叟坐看雲臺落人手
丈夫豈敢愛微軀奈此黃花一尊酒
吳趨曲送薩天錫
四座並清聽有客歌狹邪狹邪不可聽聽我為爾歌吳
趨美人珠衱貂諸于美人寶釵有九雛美人投我明月珠
羽林
公子披我白鼯裘公子遺我明月珠孤兒假父云姓劉
其官高於五諸侯公子之恩何日酬
大星
大星在天小星落城頭嗚嗚吹畫角津吏擊鼓河上船
行人草草居人憐男兒墮地弧矢願南北東西君莫怨
輓陳堯(貢師泰)
堯草廬吳先生門人也有俊才卒年十八其妻
亦痛哭而絶
垂舟沃酒魚口熱小袖莱衣雙鳳結春歸白玉不禁寒
雪兔西沉半山缺望夫化去孤石裂死與韓憑誓同穴
鬼狐寒食上新丘隂風自掃梨花雪
塞上曲(元好問)
平沙細草散羊牛一簇征人在戍樓忽見隴頭新鴈過
一時迴首望南州
采桑曲(趙孟頫)
野雉朝雊雊且飛誰家女兒採桑歸欲折花枝插丫髻
還愁草露濕裳衣
雙蝶曲(楊維楨)
恨妾不似朝雲去恨郎不似暮鴉歸夜來别枕有同夢
夢化一雙蝴蝶飛
烽燧曲
美人方一笑烽火不須驚昨夜驪山下西戎已結兵
牧羝曲
老羝何日乳歸鴈忽能言不逐虞常死丁零尚有恩
漸臺曲
皎日常持信倉皇不改貞君王符不到水長漸臺傾
城門曲
諜報越王兵城門夜不扃孤臣睛不死門月照人青
蘇臺曲
吳王張高宴臺下閱犀兵高臺三百里不見越王城
昭陽曲
美人新睡起内史報蘭湯散盡黃金餅無尋赤鳳凰
銅雀曲
帳中歌吹作玉座奉晨曛西陵迷望眼日暮起浮雲
秦宫曲
妾自夫君戍桑隂路不通將軍哮似虎少婦竊秦宫
雌䧺曲
妾夫曉出塞妾夜馳孤忠誓作干將劔一死雙雌䧺
採蓮曲
東湖採蓮葉南湖採蓮花一花與一葉持寄阿侯家
又
同生願同死死葬清泠洼下作鎖子藕上作雙頭花
賭春曲
鬭草歸來後開筵又賭春階前撒珠戲獨是得雙人
春波曲
家住春波上春深未得歸桃花新水長應沒浣紗磯
空桑曲
高樓有獨婦白晝彈空桑門前誰下馬不是五樓倡
洞庭曲
日落洞庭波吳娃蕩槳過道人吹鐵笛風浪夜來多
吟體
吁嗟感嘅如蛩螿之唫讀之使人怨思如白頭梁父
處女者是也今錄中吟咏悽惋之情有唐音所不及
者
湘江吟(周衡之)
離思溢冲抱遊子感年歲長洲藹芳杜湘雨濕行旆青
林動江色杳杳白鳥逝歌騷佇高風誰與奠椒桂
又
天寒楚雲靜木落湘山幽空江夜來雨水滿蘆花洲西
風何渺渺滄波日悠悠有懷誰與言注目孤鴻秋
桃李吟(周豈)
我為桃李吟聲調一何苦昨日滿園花今朝半塵土桃
李不長春苦調難再陳君看道傍婦昔日朱門人
梁園吟(元好問)
雙鳳簫聲隔彩霞宫鶯催賞玉谿花誰憐麗澤門前柳
瘦倚東風望翠華
雙燕吟(黃君瑞)
雙燕雙雙飛更復雙雙栖穿花掠水雙銜泥簷前葺壘
雙哺兒春風一雙至秋風一雙歸念爾雙不得故巢須
獨依莫學人妻朝亡其夫莫嫁之莫學人夫莫亡其妻
朝納妃
秋宵吟(趙茂元)
平林薄暮風淅瀝黃金滿地秋狼藉新月出嶺光欲流
萬籟無聲夜寥閴誰家美人吹鳳簫彩鸞對舞摩青霄
闌干縹緲碧雲遠天風入骨凉蕭蕭銅壺水寒銀箭澁
玉露滴空衣袂濕缸花落盡爐烟收幽懷耿耿生新愁
寒螿啼碎人間秋
對月吟(韓中村)
霜風捲地霜氣乾碧空照水生晴寒天公合就七寶團
何年轉向玻瓈盤婆娑老樹籠仙窟夜夜飛從海底出
遂使時光挽不留盡向婆娑影中沒幾人綠髮紅顔好
照見顔衰髮應槁年去年來無盡時政恐月中人亦老
客窗見月空沉吟碧紗如霧愁人心燭光撲散香滿襟
下階踏碎梧桐隂
棄婦吟(萬石德躬)
上堂拜姑姑不語門外上車别隣里命輕不敢怨它人
回頭却看房中女女子勿啼汝父賢必不嫁汝狂少邊
丈夫有心只如一蕩子情多無十年風吹柳花春日暮
隣姬送上來時路父母俱亡門戸衰未到先愁兄嫂怒
歸來明鏡半無光繡帶雙紅空斷腸今夜無人看夫壻
雨打寒窗歸夢長
可惜吟(余闕)
春風吹人上粧樓樓頭畫眉望池州平生倚君似山海
十年不見胡不愁東家買紅聘小女西家迎鸞夜擊鼓
眼看拾翠同年人今又堂堂作人母良人良人固家貧
妾身待君亦苦辛只愁明鏡生白髮有錢難買而今春
此心懸知燕堪托裁書繫渠左邊脚願將妾言入其幕
纈紋資裝亦不惡
段節婦吟(貢師泰)
海可塞山可移志不可奪義不可虧妾為段家婦年紀
方及笄上堂奉公姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾時父兮母
兮不我知青天在上將誰欺
嘆體
沉吟深思發乎太息謂之嘆昔南蒯之將叛其鄉人
或知之過之而嘆者是矣唐李涉有六歎詩此言之
不足故嗟嘆之也今貧婦征婦等結語無怨惡而含
忠愛之意情之至而義之盡也
貧婦嘆(貢師泰)
結髮事夫子相期首俱皓如何割歡愛長年在遠道井
臼甘勤勞衣食無完好妾身徒區區妾心實杲杲鳥飛
尚投林魚遊亦依藻君非魯秋胡貞心諒同保
美人嘆(胡枤)
高樓美人一點雪翠袖舞落青天月樓上酒杯乾樓頭
杏花折綠帶鴛鴦雙繡結逆郎送郎别明日新腔為誰
發
征婦嘆(韓中村)
虎頭將軍眼如電領兵夜渡黃河面良人腰懸大羽箭
遼東掠地遼西戰一紙紅牋寄春怨十年消息無歸便
日長花柳暗庭院斜倚粧樓&KR0786;針線心憶良人嗔不見
手擲金彈打雙燕無術平戎報明主恨身不是竒男子
倘妾當年未嫁夫請學明妃青塚死
紀信嘆(周衡之)
沛中龍奮芒碭雲咸陽楚炬三月焚兩䧺角起塵在野
三戶有楚無強秦貔貅百萬紛如雪戈矛盡染英䧺血
旌旗曉蔽大河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良儔
夫何諸將已平楚事定論功列茅土獨無旌美到將軍
不得褒名紀明府男兒死節志已酬瞑目地下夫何求
吁嗟功怨俱悠悠漢廷雍齒還封侯
古釵嘆(吳嵩)
何年美人寶釵失深井沉泥汚玓瓅一朝拾得再揩磨
三回五回看嘆息雙鸞匹鳳兩股勻終然汚色難為新
當時光瑩照頭上有似桃李搖青春今人不識古儀狀
寶釵雖好非時樣為君插罷擁髻悲物無貴賤皆隨時
老牛嘆(楊果)
老牛帶月原上耕耕兒怒呵嗔不行瘢瘡滿背股流血
力乏不勝空哀鳴日暮歸家羸欲倒水冷萁枯荳顆少
半夜霜風徹骨寒夢魂猶遶桃林道服箱曾作千金犍
負重致遠人所憐而今棄擲非故主飽食不如盜倉鼠
甘菊嘆(覺恩)
手栽甘菊岩之阿一十一莖為一窠當暑不灌亦不摘
自然生意成婆娑頗怪秋來風雨横枝條滿地根鬚迸
青蟲食葉還食心小草閒花出頭上林間一夜清霜飛
蟲死草枯唯菊枝黃金錯莫看愈好三嗅馨香徒自悲
蕨萁嘆(黃君瑞)
信州州官萬鍾粟殺馬槌牛日絲竹信州鄉民蕨作糧
三月懷饑聚頭哭蕨萁開葉不可飡蕨根有粉聊鋤鑱
偏攻性冷損胃氣民面生黃苦憔悴縣不申聞郡不知
官倉有米重封閉重封閉將若何衆人歌我蕨萁嘆九
莖莫唱靈芝歌
怨體
怨恚恨也亂世之音怨以怒如長門婕好昭君等作
載于樂府詩集者不少其聲哀思激切今之選者類
此落花楊柳得比興意秋風轆轤有賦咏體青閨長
門樂天不能過之結楊柳王張何足多讓其諸絶句
情見乎辭皆不得不錄者
落花怨(林清源)
落花怨東風情薄不可托紅顔為君開衰顔為君落願
落流水中隨君遠漂泊
楊柳怨
楊柳怨春江何事多離别年年枝上青日日行人折安
得如桃李常使人娛悦
婕妤怨(趙文)
團圓一片冰出自蠶女紅何言入君手動搖生清風一
朝棄箧笥零落如秋蓬時節自當爾君子詎無終
秋風怨(元好問)
碧瓦高梧響疎雨坐倚薰籠時獨語守宫一着死生休
狗死雞飛莫為女雲間簫鼓夜厭厭禁漏誰將海水添
一春門外羊車過又見秋風拂翠簾總把丹青怨延壽
不知猶有竹枝鹽
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城南風吹櫓聲北鴈鳴嚶嚶江流望不
極相思春草生
紅窗怨(周竹坡)
啼鶯喚起紗窗夢紅日滿簾花影弄翠屏香字冷薰爐
羅衣疊損金泥鳳去年君去燕歸時今年燕來君未歸
欲把相思挑錦字夜寒嬾上鴛鴦機起來翠袖香羅薄
東風滿地桃花落
轆轤怨(范梈)
門前水揚聲似雨幽人當窗碧絃語東里狂夫去不歸
一雙蛾眉鏡中舞年年井上攀轆轤勞心只恐秋葵枯
他家種得長生草梅花落盡青青好
青閨怨(袁桷)
妾家住在湘江曲門枕湘江春水綠年年長是暮春時
兩岸人家啼布榖自君話别湘江頭獨上層樓彈箜篌
蛾眉不掃遠山碧滿堤芳草春正愁舉頭不見君但見
湘江雲江雲聚復散妾心空如熏舉頭不見君但見湘江
水江水去不回妾顔為誰美湘江雲湘江水雲水悠悠
何日已舉頭望君君不回門前楊柳空依依
結楊柳怨(元好問)
長樂坡前一杯酒鄭重行人結楊柳可憐楊柳千萬條
看看盡入行人手輕烟細雨綠相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髮明朝塞城草
柳色年年歲歲青關情何事管離情春風誰向丁寧道
折盡垂條莫再生
江南怨(薩都拉)
江南怨生男遠遊生女賤十三畫得蛾眉成十五新粧
識郎面識郎面面猶淺千金買官遊不轉郎家水田跨
州縣大船小船過淮甸買官未得不肯歸不惜韶華去
如箭楊花簾幕飛乳燕疎雨梧桐閉深院人生無如江
南怨
長門怨(宋无)
金壺咽漏蓮花澁銀箭浮遲渴烏泣知更阿監羅襪冰
暝對星河玉階立内官唱漏吹曉籌芙蓉魂破燕支愁
起來粧罷窺繡戶三十六院殘燭幽建章風傳鳳吹遠
翠華晨幸昭儀舘箜篌不語心自語愁長如天恨天短
紅裀暖踏楊花雪絳縷閑封守宫血鸚鵡空猜警蹕聲
春寒緊護流蘇結
又(楊維楨)
阿嬌盼美目阿嬌住金屋金屋瑤華春未老長門一夜
生秋草蜀才人金百斤受金為我賦長門賦長門寫春
愁君王見之為傷秋臨邛溝水東西流不知少婦悲白
頭
人彘怨
兒為王母為囚朝舂莫舂無時休天高地厚日月愁母
苦不得從兒遊漢家謀臣張留侯老人立致商山頭君
王輕信羽翼愁十年身後知安劉髠鉗之人何以留(原闕)
元詩體要卷六
