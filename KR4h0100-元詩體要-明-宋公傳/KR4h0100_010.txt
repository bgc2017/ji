元詩體要卷十明宋公傳編
五言律
律詩號近體唐人始為之清遠華麗必諧音韻周伯
㢸謂有雍容渾厚之態而無堆積窒塞之患斯為妙
也後人為之不偏於枯瘠則流於輕俗不足採者多
矣今擇其格律嚴整者錄之
春思(張澄)
一春長作客連日苦多風野樹凄迷綠簷花黯淡紅愁
隨詩卷積囊與酒樽空巢燕如相識頻來草舍中
春晝睡起(陳自堂)
柳影年華度鶯聲午夢回偶然床置易政爾席凝埃隠
几野花落閉門山雨來無人見愁緒歡伯一樽開
早春述懷(劉汶)
春與年年别窮隨日日增眼明貪夜讀事少㤀晨興倦
鳥猶遷木潛魚已陟冰棲遲唯故轍無夢到飛騰
秋晚(趙心遠)
一曲菱歌斷西風吹鬢鬟秋隨荷葉老人到菊花閒鳥
弄疎烟外楓明落照間南山有清氣相對自怡顔
七夕(傅若金)
耿耿玉京夜迢迢銀漢流影斜烏鵲樹光隠鳳凰樓雲
錦虚張月星房冷閉秋遙憐天帝子辛苦會牽牛
除夜與鄔進德(蔡明)
客裏冬將盡惟君數見親可憐今夜雨同作異方人臘
酒無鄉味征衫有客塵毋勞話岑寂明日又逢春
登武陽(劉因)
朝遊樊子舘晚上武陽城潮接滄溟近山從碣石生斷
虹雲淡白返照雨疎明日暮悲風急樵歌已愴情
過奉先
閠遼承宋統此志亦雄哉置縣名猶在因山勢已摧百
年元魏史千古汝南哀華表鶴應有悲風海上來
雜詩
聞昔蜚狐口奇兵入搗虚人才九州外天道百年餘草
木皆成騎衣冠盡化魚遺民心膽破諱說戰争初
雪巖樓觀(虞集)
高閣丹青起中天紫翠分忩當太白雪門俯九疑雲伐
木山人去吹簫帝子聞塵中歸未得春思轉紛紛
鄗南光武廟(陳孚)
赤伏眞天子玄圭衮藻明千年高邑廟一笑下江兵野
鬭騰龍氣河流渡馬聲列侯冠劍合英彩儼如生
寄暢純父治中(姚燧)
欲聞眞息耗無使梓潼來烽火平時報田疇亂後開徒
歌王粲賦不直士元才遙憶牛頭寺思親日幾逥
寄劉師魯(楊載)
想君遊宦處正値洞庭湖落日波濤北晴天島嶼孤舟
航通漢沔風物覽衡巫天下文章弊非君孰起予
寄静庵山人(貢師泰)
細雨桐花晚微風麥氣秋王苻偏好學宋玉不勝愁世
事同蕉鹿人心類棘猴何時虎溪上還共遠師遊
名酒(虞集)
名酒不可得幽花誰送來秋霜垂鬢髮夕照在樓臺盡
日山翁醉何年庾信逥喚人吹玉笛移席坐蒼苔
尋故人黃(清老)
適興一尋君君家在白雲幽花秋後見落葉夜深聞隨
意坐苔石呼童煮澗芹不須談世事詩思正紛紛
昨遊(范梈)
昨遊居士澗春入羽人丘面面山相引年年水自流乾
坤雙蠟屐江海一漁舟知我能來否啼鸎去復留
輿病高厓道中作(姚燧)
役役乾坤遠栖栖道路頻五年三入蜀十夢九歸秦瘧
鬼偏凌客山英定笑人無勞問前渡祇覺白頭新
舟達黃溪
草木隨寒暑殊方勞悴同葦花兼露白檉葉未霜紅日
月雙飛鳥江湖一病翁晚來沙嶼上愁坐獨書空
過三花嶺(陳孚)
絶壁三千丈荒村八九家黃茅青草(缺)黑質白章蛇橄
欖高懸子芭蕉倒吐花嶺頭一回首何處是京華
岳陽樓待渡(高思恭)
楚水凝千里湘雲隔萬層城高秋浦月星雜夜船燈旅
况天誰管年光鴈可憑殷勤淡山色相送過巴陵
以事暫如武昌發臨川(揭奚斯)
江轉欲無路山逥忽似圍客程秋共遠物色晚多疑稍
稍沙鷗集怱怱野樹稀武昌今夜夢定有故人知
泊舟湘岸(李材)
長沙今在眼青草舊知名二月風檣疾三湘雪浪平藤
深帝子廟花發定王城暮艤江南岸鳴鵑處處聲
雨中過長沙湖(余闕)
細雨洒秋色平湖生白波客心貪路急帆腹受風多落
木生秋思驚禽避棹歌舟行不借酒兀坐奈愁何
趙氏南莊(許衡)
曉起北忩凉清談戢羽觴入簾花氣重落紙燕泥香夢
裏青山好吟邊白晝長秋風載書籍相對築茅堂
病中齋居雜詩(安熙)
多病交游少相看動浹辰賦詩聊遣興觀化足怡神問
事有知已過門無俗人伊誰同此樂願卜許東鄰
感事(姚燧)
致位承疑地䕫龍伯仲間星當朝北斗日已薄西山取
謗因讐惡貪權失丐閒此行雖鐵甲未足比慙顔
感懷(陳孚)
濫直承明署身閒似地仙雖無官長罵未敢酒家眠瘦
已寬朝服貧猶乞酒錢最愁親舍遠夢遶白雲邊
客寒(趙孟頫)
夜雨鳴高枕春寒入敝袍時光自花柳吾意豈蓬蒿失
色黃金盡知音白雪高山林隠未得空覺此心勞
俞氏看雨軒(揭奚斯)
慘淡來何處崩騰忽滿城遙連四山黑近灑半江明可
愛花間濕偏宜竹上聲中宵未可住高枕寄餘情
赤壁圖(虞集)
過鶴生新夢携魚憶舊遊清霜凋木葉落月湧江流隠
者誰堪訪良田亦易求如何玉堂夜白髮不勝愁
錢舜舉畫
一樹花如雪清明客未歸坐看黃鳥並夢作綵雲飛翠
袖寒猶薄羊車過絶稀相如能作賦月下卷春衣
題黃觀瀾卷(貢師泰)
碧天看不盡滄海去無邊氣涌風雷動光涵日月懸竒
文方浩瀚餘景尚漪漣好種珊瑚樹他年繫釣船
分題得獲麟堆送李伯貞廉使往山東
正朔周王紀春秋魯國書瑞齊圖鳳鳥靈趾應關雎絶
筆懷西狩揚鑣過舊墟泰山青萬古相對一躊蹰
賦得鉅野澤送宋顯夫僉事之山南(余闕)
堤上柳沉沉春蒲泛渚禽濟田東滙闊汶水北流深落
日依中沚浮雲積太隂微茫看不盡渾似别時心
京下思歸(范梈)
黃落薊門秋飄飄在遠遊不眠聞戍鼔多病憶歸舟甘
雨從昏過繁星達曙流嚮非徐孺子萬口薄南州
送人遊廬山(張鳴善)
曾到匡廬境巉峰際碧空萬松無路入一水與天通白
鹿眠晴晝青猿嘯晚風洪厓如可約吾亦訪雲中
送吳生良遊金陵(楊維楨)
十載辭京國長懷玉笋班鳳麟遊璧水虎豹啟天關野
樹分秦雨江雲隔楚山壯遊須努力况子正紅顔
泊普照寺贈湛講主
渡海曾無約登山若有緣相逢林下路共飲石間泉棋
落燈花雨琴清柏子烟明朝厭塵跡從此學逃禪
别弟(劉聞)
一棹烟和水寒燈弟與兄殘年同别母中道復分程動
有山河隔難為去住情如何沙上鴈偏向夜中鳴
有懷袁季源(周密)
江樓深夜倚凉入鬢蕭蕭人隔東西浙心隨早晚潮風
高孤月暈河澹萬星搖欲寄今宵意新鴻不可招
黃尊師高軒觀鵝因留宿(揭奚斯)
開軒南嶽下世事未曾聞落葉常疑雨方池半是雲偶
尋騎鶴侶來此看鵝羣一夜潺湲裏秋光得細分
晚過孔奉常舍下(范梈)
滄江一萬里書信近如何向暮客懷薄及秋鄉夢多故
人相慰藉並舍數經過但願長無事彤庭接珮珂
西坡即事(陳天錫)
人境得佳趣青松處士家成行看過雁數點落歸鴉風
動竹凋葉秋高菊吐花閒來媚幽獨吾志在烟霞
臨平即事
四月臨平路江蓮未著花清風隨客棹綠水護僧家對
酒邀新月披襟挹彩霞晚來堪畫處飛鷺下圓沙
季夏書事
歸夢繞滄洲胡為此滯留雨收三伏暑風送一帆秋汀
樹層層出鹽花拍拍浮相思千里月人在海邊樓
江村苦雨(劉宗遠)
雨脚何時住江流逐日深一寒違衆務百慮集歸心夕
景含饑色春光堕積隂去年擕酒處月滿杏花林
淵明畫像(顧濟)
無錢猶愛菊有酒即横琴萬古醉不了一名閒到今徑
松存老節門柳積秋隂人畫歸來像誰傳歸去心
七言律
七言律難於五言律自唐沈佺期宋之問倡而為之
研練精切穏順聲勢殆變陳隋委靡之陋學者宗之
號曰近體沈宋以下格律最多似難徧舉今擇其情
景俱備體量適均無柔弱鄙俗之病有諧婉麗則之
音首尾相應者列之
大明殿早朝(楊載)
玉氣浮空御殿開金衣照日近臣來絲囊已進千秋錄
斧座還稱萬壽杯王子吹簫䨇鳳下羲和攬轡六龍回
侍臣此日霑恩賜散作祥風遍九垓
元日朝回和裴都事(李林)
海上瓊樓接五城人間歌吹近蓬瀛雲移雉尾旌旗動
日射螭頭劍佩明拜舞盡隨仙仗入退朝遙認玉珂鳴
欣欣百草含春意得傍東君暖處生
朝回次韻楊司業(吳澂)
風吹仙鶴下瑤臺閶闔中間翠輦來雲擁紅光千丈上
日行黃道九天開百官星拱環金闕萬壽聲回進玉杯
共覩太平新氣象四方犴獄長春苔
六月十八日早朝寄山中諸友(吳全節)
五年四覩六龍飛又領羣仙覲紫微金殿雲烟浮黼儿
玉階日月麗旌旗羣臣奉璽勤三讓國母臨朝重萬幾
遙食蟠桃知幾次客星還照釣魚磯
大明殿早朝聽赦(吳元德)
玉檢泥封墨未乾紫衣捧出殿中間九重雨露頒春澤
上界星辰綴曉班仗簇禁林環虎旅香消御座見龍顔
微臣何幸沾恩寵未報涓埃兩鬢斑
興聖宫退朝口號
蹀躞青騘白玉珂百官朝會日相過天臨奎璧星辰近
雲覆蓬萊雨露多壽岳倚空開寳殿御溝流水遶金河
微臣稽首無封事願進清平第一歌
十一月六日大明殿賀清祀禮成(張翥)
大明宫殿彩雲間花底微風響珮環陛戟九重周虎士
御筵咫尺望龍顔犬牙磐石諸侯國豹尾鈎陳百辟班
漏下五門朝退晚日邊佳氣滿西山
宣則門書事簡虞邵庵(台哈布哈)
三月龍池柳色深碧桃烟暖日愔愔蜂粘落絮縈青𤨏
燕逐飛花避綠沉仙仗曉開班玉笋雲韶春奏錫瓊林
從臣盡獻河東賦獨有揚雄得賜金
丁邜科及第謝恩崇天門(薩都拉)
禁柳青青白玉橋無端春色上宫袍卿雲五彩中天見
聖澤千年此日遭虎榜姓名書勑紙羽林冠盖豎旌旄
朝回龍尾頻回首午漏花深紫殿高
十月十九日詣光天門進三朝實錄(范梈)
儀鸞簇仗滿雲端玉鑰初開衆樂攢三后龍光周典册
羣臣鵠立漢衣冠爐烟着日浮晴藹宫樹班霜試曉寒
千騎前頭都不見只傳學士拜金鑾
庚午興聖殿進史黃(清老)
瓊裾初進侍明光日麗昆池晝刻長堤柳染成春水色
宫花併入御爐香金壺洒露層階滑玉椀分冰廣殿凉
矇瞍似知天意喜鳳笙新奏五雲章
勑賜恩榮宴(薩都拉)
内侍傳宣下玉京四方多士預恩榮宫花壓帽金牌重
舞妓當筵翠袖輕銀甕春分官寺酒玉杯香賜御厨羹
小臣涓滴皆恩澤惟有丹心答聖明
大明殿侍宴(陳益稷)
班陪玉笋侍紅雲日表熙熙瑞氣温萬泒朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
初科知貢舉(李孟)
百年場屋事初行一夕文章聚帝京豹管敢窺天下士
龍頭誰占日邊名寬容極口論時事衣被終身荷聖情
顧得眞儒佐明主白頭應不負平生
奎章閣讀進士卷(虞集)
玉堂策士詔儒臣御筆親題墨色新省樹坐移簾底日
宫壺&KR0008;賜殿頭春虞廷制作䕫龍盛漢代文章賈董醇
書閣暮年偏感遇但歌天保播皇仁
貢闈偶成(黃清老)
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤吟白玉坡
弱水蓬萊五萬里不知何處月明多
觀祀南郊和李學士韻(雅勒呼)
帝乘法駕即南郊夾仗旌旗雜羽旄日月並行黃道迥
三辰環拱紫壇高皇心奕奕承天貺玄象昭昭答聖勞
欲吐姸詞誇懿典愧如楊馬涉風騷
又
萬戸絪縕寳篆香五雲飛處望龍章旌旗向日珠璣瑩
繖扇迎風錦繡張玄衮有文皆黼黻彤盤無燎亦熒煌
相承禮樂眞儒事阿閣新巢有鳳凰
駕畋柳林隨侍(陳益稷)
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂鞲翻山霧薄黃龍旗拂柳風斜
太平氣象民同樂南北梯航共一家
壽平章李韓公(趙孟頫)
瑞鍾光岳應時需日上天衢手自扶八表同風開壽域
五雲異彩映台符經綸至治歸賢相陶冶斯文屬大儒
為國白頭身未老掌中行見有明珠
壽王趙公八十
儒門弭節下蓬瀛燕處超然鶴骨清周室龍韜師尚父
漢廷鳩杖賜桓榮中州大國封全趙東閣賢良位列卿
白髮同僚欣盛事年年來此慶長生
壽布呼密相公
新築沙堤凍未晞雪餘愛日轉春暉黃鍾律應迎中氣
執法星明拱太微儀鳳自因䕫樂至祥麟寕假豸冠威
明堂正爾思梁棟赤芾行看副衮衣
壽王左丞(傅若金)
南極諸星映赤霄東風二月滿青條焚香鳳閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲聞聽雲間合九韶
壽饒國公(楊載)
可樂無如父母全既賢既貴又長年金壺賜出青雲上
玉珮朝辭白日邊楚木論春猶五百蟠桃稱壽必三千
似聞黃綺歸來後長向山中作隠仙
壽劉邢公(王士熙)
詔下金鑾第一廳春風湛露讌趨庭嘉辰又紱蒼龍角
僊侣同驂白鶴翎衛武高年猶入相韋賢老日只傳經
崆峒别有長生訣杖几凝香酒半醒
壽缶齋傅左丞(張翥)
六朝名德仰巍巍未許家園久息機霖雨帝方思汝作
衮衣人更望公歸南山一柱(闕)中土左轄三星近太微
欲向賓筵頌眉壽寸心遙與白雲飛
壽丞旨張疇齋(薛漢)
鍾王書法得精微每日霜毫不厭揮相業曲江金鑑錄
幽懷西塞綠蓑衣蟠桃開日三千歲古柏參天四十圍
應與赤松相伴約他年名遂早知幾
元日(李兩山)
筍班玉立五雲階曾醉天家舞馬杯坐困庾樓分月久
明從堯殿帶春來洪鈞暖入宫橋柳金鼎香傳驛使梅
爆竹一聲春夢曉沉香亭北牡丹開
正旦有感(鄧文原)
干戈短景去匆匆回首南朝一夢中世事盡隨天道北
春正依舊斗杓東四時玉燭堪調爕萬國車書想混同
寂寞荒山老松樹看渠梅柳競春風
京師上元夜(雅勒呼)
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀鳴玉勒内家珠箔控銀鈎
道旁亦有揚雄宅寂寞芸忩冷似秋
都門春日(李材)
紫陌香塵逐玉珂彤樓花暗弄雲和光風巳轉瀛洲草
細雨微生太液波月榭管絃鳴曙早水亭簾幕受寒多
少年易感傷春思喚起青娥對酒歌
京城春日(薩都拉)
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層樓珠酒出紅霞
蹇驢破帽杜陵客獻賦歸來日未斜
西宫春日
九重五色金銀闕冠帶將軍盡羽林上苑春鶯隨柳囀
西宫午漏隔花深天開閶闔收金鎻簾捲奎章聽玉音
白髮儒臣賣詞賦長門應費萬黃金
都中寒食(楊鵬翼)
芳草青青湖上路少年遊冶不知回烟花一望春無盡
雲水相參雨欲來夕浪放船重聽樂天風吹酒獨登臺
看圖萬里逢寒食車馬傾城起暮埃
清明省墓(鄧文原)
短棹吳歌花滿川春帆愁斷蓼莪篇小溪蘋藻墦間祭
春雨桑麻墓下田黃壤有靈終異土青山無樹半荒阡
傷哉巴峽松楸路狐兔蒼寒六十年
暮春即事(李仲淵)
垂柳隂隂雪擁沙殘陽淡淡水明霞夜來枕上初聞雨
今日枝頭不見花啼鳥已傳春去信狂蜂猶趁晚來衙
柴門盡日無人到讀罷離騷自煑茶
禁城秋夕(李材)
絳宫星淡海無波九陌猶聞動玉珂閶闔微雲藏夕漏
建章明月掛秋河此身天地流萍遠故國關山落木多
欲聽鈞天塵夢隔紫簫吹盡桂婆娑
宗陽宫翫月(楊載)
老君臺上凉如水坐看冰輪轉二更大地山河微有影
九天風露寂無聲蛟龍並起承金榜鸞鳳雙飛載玉笙
不信弱流三萬里此身今夕到蓬瀛
秋懷和姚子敬(趙孟頫)
落日孤城動鼓鼙樓中畫角不勝吹山川簫瑟秋容淨
草木凋傷暮雨悲多病馬卿聊假日數奇李廣不逢時
卷簾白水青山外隠几無言有所思
又
吳宫烟冷水空流慘淡風雲黯素秋禾黍故基曾駐輦
芙蓉高閣迥添愁繡楹錦柱蛟龍泣金沓瑤階鹿豕遊
宋玉平生最蕭瑟欲將九辨賦離憂
又
銅雀春深漢苑空邯鄲月冷照秦宫烟花樓閣西風裏
錦繡湖山落照中河水南來非禹迹冀方北去有唐風
溪城秋色催遲暮愁對黃雲沒斷鴻
又
搔首風塵雙短鬢側身天地一儒冠中原人物思王猛
江左功臣憶謝安苜蓿秋高戎馬健江湖日短白鷗寒
金樽綠酒無錢共安得愁中却盡歡
又
野曠天低木葉疎水清沙白鳥相呼胡笳處處軍麾滿
鬼哭村村漢月孤新亭舉目山河異故國傷神夢寐俱
黃菊欲開人臥病可憐三逕已荒蕪
秋夕(元好問)
小簟凉多睡思清一忩風雨送秋聲頻年但覺貂裘弊
萬古何曾馬角生寄食甘依嚴尹幕附書誰往鄧州城
消愁欲問東家酒恨殺寒雞不肯鳴
秋思(杜瑛)
壯心忽忽劇懸旌秋氣能令客子驚白鴈不聞雲外過
清霜先向鬢邊生銅駝巷陌周東土金鳳樓臺鄴北城
千古繁華俱一夢空餘草木戰風聲
秋江感(貫雲石)
澄淨秋江一舸輕不堪蹤跡樂平生西風兩鬢山河在
落日滿船鴻鴈聲村酒尚存黃閣醉短檠猶照玉關情
料應今夜懷鄉夢殘葉蕭蕭月二更
秋曉睡覺(陳益稷)
海水盈盈漏轉籌霜風吹角出譙樓夢回淡月五更曉
心遠孤雲萬里秋玉帛幾年賓上國詩書半世老中州
平生事業渾如昨無柰青燈照白頭
京都和馬伯庸尚書韻(曹元用)
灤水橋邊御道西酒旗閒掛夕陽低春從玉樹陰中老
雲補蒼山缺處齊畫戟遙臨青𤨏闥紫騮觧惜錦障泥
鳳鸞自為明時出宜傍上林高處棲
又
柳簇金溝蘸碧波雲深貝闕瞰重坡鳳凰曲奏鈞天樂
烏鵲橋通織女河萬井閭閻春浩蕩六街車馬曉陂陀
山人素有林泉興柰此承明侍從何
開平即事(陳孚)
天開地闢帝王州河朔風雲拱上游鵰影遠盤青海月
雁聲斜度黑山秋龍岡上遶三千陌月殿香飄十二樓
莫笑青衫窮太史御烟曾見衮龍浮
鳳凰山
浮屠百尺聳亭亭落日鴉啼野蔓青故國盡消龍虎氣
荒山空帶鳳凰形金根輦路迎禪駕玉樹歌臺語梵鈴
惟有錢塘江上月年年隨鴈過寒汀
麻姑山(郝天挺)
路入雲關仙境佳瓊田瑤草帶烟霞貯經洞古留遺檢
養藥爐存失舊砂青鳥不傳金母信紫鸞應返玉皇家
岩扉不掩春長在開盡碧桃千樹花
鑑湖(李孝光)
賀家湖裏見秋風放翁宅前東復東兩行雲樹忽遠近
十里荷花能白紅行人濯足銀河上越女梳頭青鏡中
我欲張帆上南斗扶桑碧海與天通
桃花渡(萬石德躬)
江上青青楊柳枝人家萬竹閉柴扉春風應候花争發
社雨生寒燕未歸半樹木蘭依岸綠一行鸂鶒背人飛
濯纓空憶滄浪思不及漁郎有釣磯
凾谷關(施鈞)
倚天樓閣勢崔嵬曾為鷄鳴半夜開百二山河秦世變
三千禮樂漢官來公孫白馬終難度老子青牛更不迴
當日東封聽此計泥丸飛作變驚埃
番禺道中(聶古栢)
玉斧飛霜大庾南萬松深翠洗烟嵐雲迷梧野山羅戟
月滿韶江水潑藍椰子漿寒甘似蜜荔枝香暖絶勝柑
中朝耆舊如相問鳥語啾啁正未堪
狄仁傑墓(楊果)
牝鷄聲裏紫宸寒神器都歸竊弄間一語喚回鸚鵡夢
九霄奪得鳳雛還荒墳寂寞臨官道清節孤高直太山
為問摸稜蘇相國當年相見果何顔
岳武穆王墓(趙孟頫)
鄂王墳上草離離秋日荒凉石獸危南渡君臣輕社稷
中原父老望旌麾英雄已死嗟何及天下中分遂不支
莫向西湖歌此曲水光山色不勝悲
岳王墓(潘純)
湖水春來自綠波空林人迹少經過夜寒石馬嘶風雨
日落山精泣薜蘿江左長城眞自壊鄴中明月竟誰歌
惟餘滿地萇弘血芳草年深碧更多
長安懷古楊奐
此心直欲作東周再到長安已白頭往事無憑空擊檝
故人何處獨登樓月搖銀海秦陵夜露滴金莖漢殿秋
落日酒醒雙淚眼幾時清渭向西流
洛陽懷古(楊果)
洛陽雲樹欝崔嵬落日行人首重回山勢忽從平野斷
河聲偏到故宫哀五噫擬逐梁鴻去六印休驚季子來
惆悵青槐舊時路年年無數野棠開
燕中懷古李源道
荆卿墓上草離離郭隗臺邊對落暉戰國山川秋氣壯
中原豪傑曉星稀乾坤納納無人識南北年年有鴈飛
說似瀘溝橋畔柳安排青眼送將歸
錢塘懷古趙(孟頫)
東南都會帝王州三月鶯花非舊遊故國金人泣辭漢
當年玉馬去朝周湖山靡靡今猶在江水悠悠只自流
千古興亡盡如此春風麥秀使人愁
又(潘純)
海門寒日淡無輝偃月堂深玉漏稀萬竈貔貅江上老
兩宫環珮月中歸内園羯鼓催花發小院珠簾看雪飛
不道帳前胡旋舞有人行酒着青衣
又(陳廷言)
越水吳山共寂寥已無遺老話前朝海門三日潮聲歇
天目千年王氣消夜月烏啼龍井樹春風花落海鮮橋
威儀文物今何在回首浮屠倚碧霄
又(施鈞)
三日無潮事可哀坐觀天塹起征埃不期雲氣隨龍去
空有山形舞鳳來宇宙已攽新日月烟霞猶鎻舊樓臺
後庭玉樹知何在又是春風兩度開
咸陽懷古
咸陽秋色草離離千古愁雲鎻翠微黃犬已亾秦鹿失
白蛇初斷漢龍飛烟消故國空流水樹老荒城自落暉
應是驪山九泉下死魂猶望採芝歸
蘇臺懷古汪元量
靈岩寺古樹森羅滿目興亡落逝波越相舟中西子去
楚王宫裏北人過歌臺日暖遊麋鹿禁苑風高走駱駞
却羡老僧無一事自擕缾錫入烟蘿
汴梁懷古(雅勒呼)
花石岡前麋鹿過中原秋色動關河欲詢故國傷心事
忍聽前朝皓齒歌蔓草無風嘶石馬荆榛有月泣銅駝
人間富貴皆如夢不獨興亾感慨多
彭城懷古(貢師泰)
戲馬臺前擁旆旌三齊才破到彭城項王帳底猶虞舞
漢祖軍中盡楚聲百二山河功自棄八千子弟勢都傾
月明閒却烏江渡長使英雄恨不平
南宋故基(楊子承)
天下車書正一家數逢陽九亂如麻兩朝北狩過天寳
四海南奔類永嘉陵寢可憐分異域衣冠不復返中華
鳳簫吹煖錢塘月誰念黃龍慘暮笳
賈相故邸(潘喆)
相業如何不到頭諸公歴歴頌伊周夢迷葛嶺酣歌夜
鬼哭樊城血戰秋誤國正須憂六尺潰師寧忍駕孤舟
木棉菴裏催歸早誰掩湖山富貴羞
兩漢故都(施鈞)
漢室龍興四百秋西風依舊水東流當年金馬知何在
此日銅仙泣未休三國山河分覇業兩都烟雨變荒丘
曹瞞不軌心何忍㤀却平陽是列侯
武昌故内
烟樹蒼茫水渺茫古今人物幾興亾鳳凰山冷雲猶合
鸚鵡洲荒草亦香江外鴈聲吳地遠雨餘秋色楚天凉
停鞭欲問曹劉事一曲漁歌又夕陽
舘娃宫故址
苧蘿雲物媚脩容玉燕金鸞送入宫吳下諫臣終受戮
越中書史不言功烏啼落月霜初曉鹿走春風草亦空
香徑屧廊隨世換倚岩惟有寺樓紅
漢武帝(徐秋雲)
萬戸千門禁漏遲建章花發錦成幃瑤池有信青鸞至
金屋無人白燕飛風起輪臺春寂寂露零仙掌月輝輝
樓船簫鼓繁華夢汾上年年只鴈歸
唐明皇
太平風月屬三郎羯鼔聲中思轉長天子錦纏娛虢國
貴妃音律教寧王人歸巫峽山空在花落溫泉水更香
誰信蓬萊青鳥使回來無語怨漁陽
杜子美(錢惟善)
四郊多壘未還鄉又别潼關謁鳳翔九廟君臣同避難
十年弟妹各殊方中興百戰洗兵甲萬里一身愁虎狼
寂寞羇懷窮獨叟按歌懷古恨茫茫
淮陰侯(錢士龍)
弓藏鳥死壯心摧楚破齊平夢一回自是假王先賈禍
非干眞主不憐才生嫌絳灌為儕伍死與英彭化劫灰
惆悵無因見漂母王孫還起後人哀
元詩體要卷十
