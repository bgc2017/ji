元詩體要卷二明宋公傳編
五言古體
詩以古名蓋繼三百篇之後者世傳枚乘諸公之作
是也然比興少而賦多今取其語精而不俚意圓而
不滯優游而不迫清婉簡淡而有餘味者列之
貧士(劉因)
陶翁本強族田園猶可依我惟一畝宅貯此明月輝翁
復隠於酒世外冥鴻飛我性如延年與衆不同歸孤危
正自念誰復慮寒饑努力歲云暮勿取賢者悲
陶母待賓卷(趙孟頫)
范逵誠孝廉陶侃固英特英特未可知門有孝廉客傷
哉陶母貧剪髮易酒食此意固自佳此髮足可惜此髮
足可惜兒心將奈何丈夫淡相與豈在酒食多平生郭
林宗何如茅季容
陶淵明歸興圖(揭奚斯)
家貧無酒飲聊欲試絃歌去家百餘里邈若異山河江
上日多風浩浩水增波門前五柳樹繁蔭空婆娑秋田
巳收成歸計當如何
彭澤陶氏家譜(虞集)
百甕在戶外五柳當門前燕歸王謝宅人依墟里煙述
德尚千載人情猶昔年以安遺子孫高哉為世賢
觀花
挂巾花樹枝酌酒花樹下風吹巾上塵花落手中斝清
唱起相夀毋遽且聊暇流光急人去莫怪行樂者
秋懷(甘茂實)
秋雨種白髮一滴生一莖半為作詩苦半為憂天傾天
傾或可補詩苦終無成朝來覧青鏡何時再後生不如
原上草秋死春復榮
感秋(趙孟頫)
白露泫然墜草木日已凋閑居無塵雜日薄風翛翛登
高寫我心葵扇欲罷搖感時撫逝水回睇仰層霄松喬
在何許可蹈不可招願言從之遊懷古亦何遥
山行(黃清老)
愛山不知倦緩步成幽尋觀泉度疊嶂攜日穿層林睠
彼枝上鳥少憩松間隂蕭然清風來發我松下琴白雲
邀我飲流泉永我吟曾謂塵中人不知君子心
又
采采岩下菊菊花老壓地白露飄我衣擷英不盈袂錚
然松子落松下遠風至沈吟不成詩支笻領山意
招友人
暑雨洗餘花塵慮日蕭散芳草綠如茵空林坐春晚遙
思江上客尊酒愧折簡臨流擷嘉蔬共此林下飯
訪子威都事不遇
清曉抱綠綺來就夫君彈夫君久巳出野水流花間石
澗度微雨秋生湖上山松隂坐永日心與雲俱閒人事
有離合白鷗聊共還
番昜舟中聞友人消息因贈
岧嶤九天門玉署青瑣闥老我煙霞心參商坐寥闊十
年望春雲不忍鑷白髮鴻雁還塞來頻頻附書札江湖
秋水淺舟楫苦不達不知南山陽梅花為誰發
衢江舟中懷江實夫(吳缺)
仰止爛柯山故人渺何許行舟不可艤回(缺)重延佇涼
風吹客衣秋樹濕殘雨多情雙鷺鷥翩翩(缺)洲渚
客舍懷余成季(汪立)
夕陽在青山山高夕陽早美人未歸來山(缺)碧雲好穉
子候門前酒熟黃花老
山中夢母(劉叔遠)
霜月照屋壁霜風湧江波終夕不能寐展轉思懷多忽
夢吾母來宛然度山阿但問兒衣薄語短不及他兒寒
尚可忍地下知如何
又
生時不自力猶繫九京心當時手中線依(缺)夢中尋線
固不可尋淚亦不可禁高堂有慈父欲哭(缺)夜深開門
月如洗烏鳥號空林
湖上觀春(缺)
閉門五日雨出門萬山春湖光忽見我搖蕩白雪新九
節瘦笻杖一幅故葛巾桃花忽相笑聊復此紅塵有錢
困鞭算有官縶夘申洞然宇宙間餘此自在身但恨不
能飲我亦無事人
宿村莊(趙半間)
涼吹搖青燈穉子供濁醪寒影忽在壁短髮何蕭騷且
持竹根枕卧聽蒼松號紙衾穏蒙首背癢不得搔須臾
作竒夢小艇飛洪濤驚覺白滿榻晴月窗前高
風雨(何失)
池上風雨來柴扉人跡絶隔水煙氣生林峰半明滅蛤
吠秋草深魚驚晚荷折孤卷倚匡床微紅隠天末
老病
老病積漸來筋力日覺墮南園一步地杖藜不能過階
前宿雨晴屋角紅日大不是賣花聲曉夢誰驚破
病起(吴缺)
人生百年間往往如過客吾生未(缺)早巳白自
持歲寒心謬比松與柏衛生乏良藥疾病(缺)侵迫天運
苟未窮流年豈終厄依然冰雪姿蒼蒼見(缺)色
夜坐(劉叔遠)
雲行樹隂薄風過樹隂欹雲風弄清夜政(缺)無人知惟
聞墻根水泠泠下幽池
送邵元道(袁桷)
仲連匡世資揮手却秦軍掩袂停白日登車抗浮雲射
書成草草孤城死生分辭榮敦薄俗矯抗離其羣
又
虞卿舌轉丸揣事精微茫艱危見交態窮愁名益光黃
金散逝水白璧凝飛霜丈夫有定志得失非豫防
又
梅生一尉微喋喋正天紀洗心洞元化削跡無妻子龍
變孰為馴蟬蛻乃真止松回風泠泠水落石齒齒
代荅邵農(曾懷可)
農父跪且言兵後常凶年軍中有牛犢原上多萊田為
農敢愛力豐歉固在天隴頭麥青青馬食不敢鞭
寄友人(劉珍)
相别豈不易相見良獨難迢迢白雲城渺渺羊角山夢
長覺道遠迹滯愁春殘知音曠何許取琴為誰彈
憶友人李雲南(趙半間)
送客出荆扉忽見青青草故人别經時恍隔千里道千
里固不遥咫尺夢難到孤鳥安朽株行雲在晴昊敢歎
會無期坐念春風老
寄黃士謙(劉叔遠)
放歌出東村思弄川上雪清風吹湖波驚散波上月美
人載美酒舉棹搖秋霜把酒勸青天青天忽盈觴揚帆
掛白雲鷗鷺同飛揚歌罷一長嘯忽然江水長懷君不
可見流恨滿瀟湘
送胡正辭(盛景年)
春水淡無姿垂楊雨方綠送人南浦岸飛下雙鸜鵒鸜
鵒羽翼短只過溪南宿征帆順風去萬里隨鴻鵠趨名
莫憚勞既榮還慮辱賓階有富人清論俱成俗東吳開
漕府郎吏明如玉時艱海亦枯莫盡杯中醁
待馬易之不至
幽人期不至獨依庭樹行不覺出門去滿湖春水生微
雨立橋上遣人騎馬迎應想來漸近隔街聞語聲
題山水畫
待渡見孤舟穿林望高閣雨餘泉脈動日照巖光薄閉
戸茅屋深汲水松花落回首白雲間兩人相對酌
遊鳳林飲周子順宅
芙蓉隔秋水水深不堪采小階涼氣生空墻竹隂在杯
行日暮頻人情醉中改忽驚潮水來門前有東海
萬頃雲亭
浮雲海上來西横太湖過散彩涵秋汀垂隂入虚坐日
照天影移風吹浪紋破開窗綠樹間何人讀書卧
白鶴觀
幽徑松竹青人行隂露滴獨犬下階眠一嫗當門績旌
幢高殿閉鐘磬虚堂寂道士不相逢蛛絲懸素壁
李陵泣别圖(江垕)
黃雲黯將暮白日寒無暉送客度河梁惆悵(闕)
為雖善行按轡姑遲遲初心孰予察後罪甘(闕)
既堪去我乃無家歸陽春滿皇都長負平生(闕)
王濟川風樹堂(貢師泰)
凄風被林木雜遝無寧柯欲養親弗待歲月(闕)
人感終極子今傷如何有哺烏在林有祭獺(闕)
與南陔悲思徒增多
何氏永思亭(闕)
上山山有巔涉水水有涯父母恩罔極孝心(闕)
吹庭前樹鳴聲一何悲白日墮青天零露委(闕)
不可作遠者猶可追哀哀蓼莪詩以永千載(闕)
舒經歴澹齋(闕)
高人坐堂上青草滿階生鈎簾知雨過拄笏(闕)
鳥忽飛來餘花落前榮静觀宇宙間超然忘(闕)
彈琴(闕)
明月照中堂光彩爛華席美人援素琴聊以(闕)
聲起天末四座慘無色羈雌動疎林候蟲在(闕)
京國彈一彈三太息豈傷時序遷知音難再(闕)
畫蘭(闕)
光風吹碧草零露被芳畹美人秉幽貞獨立(闕)
杳楚山深悠悠湘水遠何當結瓊佩寄此情(闕)
題潘叔寬望雲圖(闕)
日入無返照雲出有歸期雲歸在山阿親死(闕)
新不可見亦有墓與祠朝望怡我目夕望慰(闕)
白楊樹露滴青松枝翩翩華亭鶴鳴聲一何(闕)
雲作孰繼南陔詩
湖上納涼有懷吳子彦(闕)
天風吹海樹瑟瑟秋氣涼河漢西北流衆(闕)
我同袍友遠在水一方相思不得見展轉(闕)
鳴笳發攬衣月蒼蒼
與范子澤(李孝光)
仁人在高位幽士適中林出處原一致持爾耿介心黃
流受圭瓚秋蘭盈我襟故人既如此朱絃有遺音
又
夷吾菁茅謀仲父四方翰悠哉南山歌夜永何時旦北
風吹短衣千載有餘歎相見且樂酒况也雲雨散
又
佳菊有芳氣鳴雁忽南征故人在海縣重此話平生䟤
跋黃塵下乃見玉雪清丈夫各有適賤貴足交情
賦詩分得欲雪
鳥雀不畏人嘖嘖上庭樹蕭條山日黃慘憺江氣莫遊
子未得歸天嚴風斷渡
長干行
秋風從西來吹我庭前樹聞歡在揚州却憶姑蘇住估
客離長干教儂寄書去
出直次韻(虞集)
月下白玉階露生黃金井疎條棲鵲寒衰蕙流螢冷戀
闕感時康懷歸覺宵永晨鐘禁中來白髮聊自整
趙千里出峡圖
巨舟臨峽口衆工志如一各以所操濟雖危萬無失所
憂至平曠玩肆生縱逸毋俾持釣翁倚岸三太息
江道士清虚舘(揭奚斯)
遺紛極玄覽宴坐白玉京日月朗朝夕河漢流無聲冉
冉兩玉童雙吹紫鸞笙下視九九州浮以四大瀛萬劫
猶一瞬逍遥樂太清
韓晃土星像
五行土居中百歲牛有功土行降為神騎牛髮翁翁有
土復有牛惟神賜年豐誰知韓晃意政與皇心同
送王君冕歸陜西(黃清老)
麥熟天乍熱開軒理瑤琴兹晨有客至一徑蒼苔深日
出樹影倒曠坐分綠隂清談落餘花松風雜幽禽君子
希道德永言結同心
又
狂風捲茅屋遥見江上山人生有遇合離别何足歎黃
鵠將西歸臨水振羽翰我有雙明珠置之青雲端朝朝
復暮暮照君千里還
又
少年處山谷壯歲游京師性本猿鶴羣焉能牛馬馳曩
有採薪憂挂冠願為毉近得聖賢心讀書甘如飴習貫
已成癖豈無君子知
又
十載宦亰輦田園就荒蕪兹焉擬歸耕休馬南山隅舉
酒樹色動燕鶯鳴相呼流水既送君白雲亦邀予錦囊
可贈遠愧非明月珠
懷長源(劉祁)
涼月夜如水秋風吹紫蘭獨居悵無聊佳人阻河山河
山邈千里相望何時巳雲横鴈影沉露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内卧青蛇光芒射秋月汴水碧參
差葉飛空樹枝如何相憶處還值暮秋時
懷醉愚翁(李主敬)
天地無秋風白髮何從生由來豪傑士有志竟何成玄
臺一朝閉窅窅不復明唯餘松桂月照徹古今情
又
死者不復生知己難再得所以伯牙琴破之不自惜落
月轉林㘭驚鶻墮如擲入室聊就眠蛩語聞四壁
哀陳童子
南山有鳳雛飛來上林樹祗承朝陽輝不食秋夕露
(原闕)
酬戴率初(趙孟頫)
仙人海上來遺我珊瑚鈎晶光奪凡目竒彩輝九州自
吾得此寶晝夜玩不休生世未恨晚及與斯人儔惜哉
無瓊玖可以結綢繆世德日下衰古風向誰求蛾眉亦
何有空受衆女仇適俗固所願違巳良足憂感子贈言
意再拜涕淚流安得騎麒麟從子以遠遊
送涂雲章訪舊武昌郤入京師(揭奚斯)
垂雲厲驚風萬里摩高圓蟠泥鼓巨浪豈願九重淵毛
生入楚庭穎脱俄頃間粲粲涂公子長嘯起丘樊朝辭
豫章臺莫過匡廬山大帆割鸚鵡極目空波瀾黃鵠錦
袍仙吹笙紫霞端相顧一笑粲青春滿南天黃金築高
臺更覺郭隗賢聮翩樂劇輩相逐入幽燕平明九門開
劒佩踰五千豈無一字薦傾倒平生言東風杏花開待
我薊門前
贈王郎
王郎楚狂士意氣飛秋霜讀書一萬卷下筆數千行富
貴視浮雲况肯矜文章十五耻閭里掉臂辭故鄉夜宿
東海月朝買西州航瞋目王公前結客少年場一飲或
一石一醉或一觴寧揖屠狗人不與俗士當千金不見
笑歲暮單衣裳阮籍在窮途英聲連四方鸞鵠有時隠
反愧燕雀翔世無劇孟交不及青樓娼燕趙如花人翠
袂黃金璫不識豪傑士空媚癡與狂王郎遠過我坐我
枯藜床終夕無酒飲撫髀歌慨慷平明别我去極目空
茫茫
趙逢原失母得之瀘南其孫求詩(陳旅)
母子不相見飄零三十年飛雲散九野瀘水聲濺濺百
川盡東注雲飛散還聚無情會相逢而况子求母凄涼
汴中宅池臺翳荒榛峡船載華髮鼓枻江南春作堂種
諼草諼草日以好淮上巳罷兵江南可娱老
郭孝子
金臺有孝子郭氏名夀瑛夀瑛執親喪晝夜聞哭聲負
土起崇塚栽松翳玄扃瘦骨寒嶽立苦淚春河傾視容
日梅梅一朝廢雙睛復扶大母柩冥行出蕪城願言畢
序葬身瘵心則寧里人問孝子過毁聖所懲孝子哭且
答我非敢傷生有淚不哭親惡乎用吾情親死我目在
徒能視無形黃泉相見日無用此目明吾聞夀瑛語悲
愴不自勝昔人曾有言五色令目盲長年悦芬華眉斧
戕心精視此郭孝子愧色能無赬而我嗜讀書昏花散
秋燈思親不能哭涕泗空填膺
杜節婦董氏無子
杜曲有好花盈盈映春水芳月忽巳晏好花難結子年
年寒食時花落水邊墓狂風吹不去盡作墓上土白頭
不偕老千古同懷抱獨憐墓中人羡殺杜有道
杜節婦(揭奚斯)
結髮事夫子白首如相期諧宴方婉孌生死遽分離室
中無長男堂上無老姑生計日蕭條誰分心不渝良馬
不亂羣仁鳥不亂行昔者為夫婦今忍遂相忘生為董
家女死作杜家婦安能若流水東流復西注春秋陳時
祀蘋藻夙所共一朝祭無主焉得不沖沖灼灼庭中花
落落俱為實賤妾在空閨志願從此畢
七言古體
古詩七言從張衡四愁詩來變柏梁體耳唐初王子
安滕王閣詩宋之問明河篇語皆未純至王岑李杜
方成家數是編凡清壯竒麗雄深渾厚其音律皆足
以為法者取之
感秋(劉因)
湘絃悠悠阻清音駕車欲往洛水深白榆一葉警河漢
萬里碧霄中夜心玉鸞翩翩紛翠羽髣髴機絲隔煙霧
瓊枝難得芳華年惟恐流光兩遲暮河旁有星名牽牛
此星既出令人愁明朝再見明河影巳隔人間萬古秋
鄧州城樓(元好問)
鄧州城下湍水流鄧州城隅多古丘隆中布衣不復見
浮雲西北空悠悠長鯨駕空海波立老鶴呌月蒼煙愁
自古江山感游子今人誰解賦登樓
登黃鶴樓(劉立雪)
西風吹我登黃鶴白雲半在闌干角題詩不見舊時人
惟見青山俯城郭萋萋芳草鸚鵡洲江水滚滚來無休
歲月俯仰成春秋古人今人無限愁
姑蘇臺(李坦之)
吳王宴罷歌臺晚斜日清江映闌檻臺上西施醉捧心
江邊東越愁嘗膽鴟夷褁尸去不還麋鹿散迹遊其間
秋深明月照高樹驚烏啼落丹楓寒功名獨羡陶朱子
一葉扁舟弄雲水
登岳陽樓(段惟德)
羣江西來與天平天壤巨浸開洞庭雄呑三湘隘七澤
中蟠萬古君山青我行持節按廣海驛騎暫駐巴陵城
巴陵城樓冠天下風軒月戸雲霧屛平生夢想今始到
危欄乍倚心魂驚初疑太極渾未判日月往復凌空明
又疑此景墮物外弱水萬里環蓬瀛湖山得意有如此
况乃佳客聮簪纓金杯浮動玉色酒滿懷清思春雲生
魚龍掀舞怒濤起眼花落日搖青冥軒皇廣樂妙遺響
芳洲寶瑟愁湘靈丹丘謫仙竟何許幾欲八表追遐齡
孤心未了忠孝願敢念綠髮潛凋零聖神一視無遠邇
恩風化雨洽四溟尋常嘯聚犬豕耳瘴煙一洗霜天清
歸鞭咫尺覲慈母細語八千山水程孰能閉置若新婦
正欲磊落肝膽傾飲酣拂袖下樓去忽聽過雁雲邊聲
奉酬段御史登岳陽樓之作時分理盗賊至海康
(范梈)
誰能手鋪湘水平剗却君山看洞庭昔人巳騎黃鶴去
樓前亂芷春蘭青豈知綉衣後千載遠違鳳闕來江城
憑高弔古落日紫領客置酒開雲屏酒酣點筆賦新句
薄海傳誦令人驚憶我初遊白玉京與君聮步趨承明
手宣王猷敷帝績濟濟學士如登瀛一行竟墮萬里外
回首滄浪思濯纓守官區區事無補惟有白髮欺人生
䍧牱水外萬竹底四時鳥語煙邊冥忽忽此地復相見
恍如幽夢求仙靈中宵秣馬不遑暇君又北鄉予南征
如兹後會復何日念之使我雙涕零宫中聖人總四溟
所過海岳須澄清鐵冠峩峩望天下青雲快覩皆脩程
由來豺虎伏仁獸况有鷹隼當秋横明夜相思隔雲島
月落高臺聞笛聲
澄碧堂(唐珙)
黃河一清三千年行潦滅沒崑崙源我當濯足萬里外
却怪塵土生青天何如曹溪一滴水太阿削平如礪砥
三江五湖不敢流滄海無風清見底沅湘有脈通神州
乾坤無根元氣浮青天在下水在上鑄出一片玻璃秋
道人對此心自定冷射瞳光雙月影玲瓏鑿開雲霧窗
悟作虚空大圓鏡
過魯港驛和酸齋題壁(薩都拉)
吳姬水調新腔改馬上郎官好風采王孫一去春草深
漫有狂名滿江海歌詩呼酒江上亭墨花飛雨天不晴
江風吹破蛾眉月我亦東西南北征
題陳孝子傳後(張翥)
昌化陳南仲幼失其生母王氏尋之六年後得
之永豐縣禮賢鎮之施氏胡石塘先生作傳
百丈山前妾辭主禮賢鎮中子逢母三十年餘一日同
白髮相看淚如雨阿㜷去時未斷乳兒壯得知心獨苦
清湖老嫗天所留逆旅主人神使語歸來桑竹溪之滸
婦前持觴孫起舞雙瓜生祥表秋圃豈待旌書動官府
吳人買妾紛莫數歲滿母歸遺子女巷南巷北不相覓
况復山川兩脩阻烏乎千秋復萬古孝子之名在寰宇
世上滔滔忘母人不愧唐昌一抔土
題李伯時九歌圖(盧摯)
蒼龍駟車載初陽綠天浮春開八荒連蜷非霧儼冠劒
四三神君翼東皇桂醑盎烈蘭餚芳楹筵巫覡紛披猖
瑤琴袗衣杳何許兩妃倚竹臨空江野煙顰翠九疑遠
暮雨灑恨湘波凉馮夷暗投明月璣山鬼夜嘯猿猱悲
長歌撫節懷楚纍遺音疎越知者稀築室頼有佳人期
紫壇荷屋薜荔帷汀洲聊堪搴杜若怨公子兮悵忘歸
恑毫慅墨含古色虎頭癡絶公麟癡續騷未成今見畫
忽欲輕舉超無為朝來目送秋雲飛
淵明歸來圖
留侯晚節遊赤松武侯早歲稱卧龍亡秦扶漢聲隆隆
淵明初非避俗翁兩侯大節將無同陽秋特書晉甲子
辭鋒時露長沙雄易地灞上岐山功王弘何幸奉吾足
督郵能芥平生胷歸來種荳南山中斜川只許桃源通
門前五柳春濛濛落絮不與江波東環堵蕭然吾未窮
北窗儘有羲皇風畫圖不盡千古意詩成一笑浮雲空
題赤壁圖(王瓚)
我昔南遊過赤壁曾上磯頭訪遺跡吳魏勝負了無聞
一曲漁歌楚天碧黃岡遷客峨眉翁道同北海人中龍
羇懷得酒逸興發扁舟夜泛空明中江山如許誰賓主
醉挾飛仙夢中語直將天地等浮漚三國周郎曾比數
神遊八極空畫圖開卷彷彿瞻眉鬚清風千古凛如在
悠悠目斷江雲孤
題陳希夷像(萬石德躬)
花頂君王瓦棺冷柴家陵上西風緊殿前點檢不知名
醉眼摩挲睨周鼎白晝龍虎(缺)天階紫微小星何佔哉
先生大笑出門去明日華山歸去來山色還如舊時好
流水小橋散芳草千載誰知驢背心芒碭雲深入孤鳥
汴城峩峩汳水流江南江北數百州秦王未已晉王起
人間萬歲更千秋
楊妃春睡圖(楊維楨)
沉香亭前燕來後三郎鼓中放花柳西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被卷作梨雲飛蟠龍髻重未勝綰
燕釵半落犀梳偃晚漏壺中水聲遠簾外日斜花影轉
琵琶未受宣喚促睡重棃腰春正熟不知小䙀思塞酥
夢中化作銜花鹿
白楊河看月(揭奚斯)
白楊河上看明月昔人曾見今人别茅屋數家河上村
化作三山白銀闕波平風静棹歌來萬頃沖融鏡面開
今夜江南憶遊子空瞻雲漢上昭回茫茫萬里燕齊路
北斗縱横泰階曙黃河東逝月西流明日南風過洪去
雨述
近聞閩中瘴大作不間村原與村郭全家十口一朝空
忍饑種稻無人穫共言海中列城好地冷風清若蓬島
不見前年東海頭一夜潮來淨如掃
碧筩酒(楊維楨)
碧筩蠻蠻象鼻長天然水府成壺觴玉姬(缺)面注醽醁
鐵仙入口呼瓊漿銀河潛通藕絲濕冰液倒滴蓮房香
翠盤當頂漾風色綠雲壓掌搖虹光量呑滄溟一杯小
氣挾太華千丈強相如渴肺許可借玉川枯吻焉(缺)
主人留我住一月半池不待經秋霜
元詩體要卷二
