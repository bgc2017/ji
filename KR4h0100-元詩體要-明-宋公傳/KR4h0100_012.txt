元詩體要卷十二明宋公傳編
七言律
寄同年宋吏部(台哈布哈)
金鏡承恩對紫微錦韀白馬耀春暉漫随仙仗朝天去
不記宮花壓帽歸海國風高秋意早關河雲冷鴈聲稀
嗟予巳屬明時棄自整綸竿覓釣磯
寄李供奉因病不聽詔
丹鳳銜書出内廷羽林環衛擁霓旌千官拜舞開仙仗
四海謳歌荷聖情香霧細含宮柳碧日華遙射錦袍明
侍臣亦有文園病卧聽龍墀鼓吹聲
寄進士額森布哈仲實除侍儀通事舍人(薩都拉)
舍人楚楚好容儀立在清朝白玉墀紫袖窄衫花萼繞
黃金小帶荔枝垂綵旗拂柳春班卷官漏穿花午仗移
朝罷清明無事日芙蓉葉上好題詩
寄福建僉憲馬叔惠(虞集)
茘子枝頭火齊紅高堂䊵扇坐薰風湘筠簞冷魚波合
海柏梁深燕雨通絡緯豈知秋袂薄扊扅長憶曉飡同
禁城來看花如錦誰道清霜解惱公
寄家大參南歸(林景熙)
濱死孤臣雪滿顚冰氊嚙盡偶生全衣冠萬里風塵老
名節千年日月懸清唳秋荒遼海鶴古魂春冷蜀山鵑
歸來親舊驚相問禾黍離離夕照邊
寄海南故將軍(虞集)
海上風來五月秋晚涼應上木蘭舟金盤丹茘生南國
玉盌清冰出北州狂客醉歸花作陣美人歌罷月如鈎
期門舊識將軍面從獵還披翠羽裘
寄鄂季弟幼霖幷寄仲弟次舟(傅若金)
弟兄終歲長羇旅南北何時却定居春至數瞻衡嶽鴈
秋來猶食武昌魚每愁年長須經事即恐家貧廢讀書
仲氏應門獨辛苦平安消息近何如
又
吾親霜鬢日紛紛為客艱難不使聞養老只須常善飯
生兒何必摠能文書同洛下思黃耳心似河陽見白雲
季弟還家報兄好歸期猶恐過春分
寄史公升(袁桷)
故國王孫佩楚蘭春雲涼月倚朱闌玉簫曲趁鶯聲轉
金鼎香随蝶夢殘碧泚波深堪把釣黃塵風急倦彈冠
外家丰采唯君在笑我冰髭跨曉鞍
寄楊飛卿(元好問)
客夢悠悠信轉蓬藜床殷殷動晨鐘西風白髮三千丈
故國青山一萬重沙水有情畱過鴈乾坤多事泣秋蟲
三間老屋知何處慙愧雲間陸士龍
寄直夫(元明善)
嶽雲低接使君舟湘水無波桂樹稠井冽自涵千古月
絃清誰寫一簾秋青楓路暗空多夢白鴈天遙不見愁
聞說匡廬當稅駕策勲殊未到滄洲
寄楊仲弘(杜本)
老來自愛黃叔度少日真期魯仲連高卧獨無田二頃
曳裾誰有客三千滄波渺渺浮鷗鷺白日翩翩換歲年
却憶江東楊少尹劇談終夜不成眠
寄詹景仁
庾嶺梅花玉雪明使君持節五羊城白雲渺渺思親意
滄海悠悠戀闕情秋氣肅時鷹隼鷙朝陽和處鳳凰鳴
山中芝草琅玕長何日歸來掇絳英
寄曹西雲(楊載)
羡君卜宅遠紛厖長把絲綸釣大江秔稻色枯雲慘慘
芰荷聲急雨淙淙消磨歲月書千卷傲睨乾坤酒一缸
甫里當年遺帙在交鋒那肯竪幡降
寄陳敬初郯九成(張翥)
憶昨□門綰柳條遠煩相送過楓橋夕陽陌上東西路
春水江頭早晚潮老境此心唯白社英年何處不青霄
詩林别後應俱進時遣郵筒慰寂寥
寄成居竹隱君
青袍朝士困京華此老蕭閒竹滿家山壓窮愁詩強項
海枯渴肺酒槎牙商巗未採芝如草彭澤歸來菊有花
孤負江頭理漁事短蓬春雨夢漚沙
獄中寄何平子(萬石德躳)
春風綠草徧天涯恨殺王孫不到家在晉有人書甲子
避秦無地種桃花世途多險千金散心事難平兩鬢華
何日脫身塵網外好從仙客學丹砂
寄萬石德躳(鄧紹先)
禮樂河汾費討尋郢歌一曲想鳴琴烟花故國三春夢
劍佩空山此夜心天上鳳麟來瑞世人間風雅起淳音
白頭肝膽平生友霄漢相期意獨深
寄隱士(馬祖常)
林下蕭然一病身可憐家計若為親葛衣藤蔓供山貢
菰米蓮房給水珍鶴子見貧能代僕犬兒知主會憎人
清朝日日宫旌出誰說巢由不肯臣
寄道士甘益謙(江仲偁)
梅花滿樹雪晴初短髮經秋不奈梳匣拂綠塵看古劍
朱研清露勘殘書霜寒楚岫猿聲遠月冷秦關鴈影疎
却憶道人無一事紫雲深處好樓居
寄開元奎律師(袁桷)
雙塔亭亭透夕陽芭蕉深處碧窗涼江神夜聽光明偈
天女朝分解脫香齋鉢午空烏守樹經堂雲冷鶴歸房
平生欲結西方社似怪淵明作吏忙
寄俊上人(張翥)
不見俊公今十年武林畱偈竟茫然苕溪寺巳空塵劫
蒲室燈還有别傳晒衲石根随夕照題詩竹裏濕秋烟
何時近一牛鳴地老去山中伴夜禪
寄智及上人
故人遠在越江南何日相尋過海帆少借禪房一十笏
全繙經藏五千函寒爐撥火宜煨芋夜月裁詩定倚杉
儗結願香歸未得碧蓮花老補陀岩
寄見心上人次韻
自入赤墀青鎖間舊遊禪侣亦闌珊青山只憶招提境
白首初辭供奉班馬為空羣猶蹻蹻鳥能求友自關關
終期一舸相尋去知在姚溪第幾灣
又
見說錢塘别築城凄凉風景若為情湖堤柳盡曾遊路
石壁苔荒舊刻名老我無能如燭武何人可飲勝公榮
沃洲勝會還容續即擬山中隱計成
又
連花峰下天香樹吹老西風幾度秋僧寶師真洪覺範
詩窮我亦孟參謀文章宇宙千年事身世江湖萬里舟
甚欲相期石橋路更須同訪羽人丘
寄同别峰(李孝光)
雨洒高城柳散絲扁舟長憶送君時前時書去惟憑客
今日詩成欲語誰脩竹娟娟當石净歸雲故故入山遲
平生不解求人識慚愧黃金鑄子期
上秦王巴延太師右丞相(上官伯圭)
今代麒麟第一功勲王師相錫秦封作為霖雨三農望
旋轉乾坤萬國宗龍虎臺前春盎盎鳳凰池上日溶溶
曳裾舊是王門客又侍金鑾入九重
贈汪水雲(李吟山)
青雲貴戚玉麟兒曾逐鑾車入紫闈王母窗前窺面日
太真膝上畫眉時滄溟水闊龍何在華表秋深鶴未歸
三尺焦桐千古意黃金誰與鑄鍾期
贈孫思順(楊載)
天涯相遇兩相知對榻清談玉屑霏芳草謾随愁共長
青春不與客同歸薰風池館蛙聲老落日簾櫳燕子飛
南浦他年重到日湖山應識謝玄暉
贈白君舉(鄧文原)
崑崘西日水東溟何處東風起獨醒遠道雲烟今古樹
行人朝暮短長亭草鋪平野春如剪花落重門晝不扃
不有茅茨容笑傲終南山色與誰青
贈道士(虞集)
神室誰開自洞微紫烟為戸玉為扉春容澹泊胎仙舞
夜景虛明脈望飛繞指風雷龍睡醒滿囊雲錦虎䭾歸
猶嫌長物煩聞見更上高臺一振衣
贈丹士
神仙有訣鍊丹砂服食三年鬢不華自有錦囊收曉露
何妨玉盌泛春霞倚松吟笑風生袖采藥歸來月滿沙
肘後方聞多至劑青黏何日到山家
贈竇神清歸隱茅山
翩翩歸鶴自遼東又向茅山擬住冬啄食定依何處竹
結巢應得古時松雪滿空山騎一虎月明秋水佩雙龍
别來彷彿三千歲亦欲還栖第一峰
贈劉尊師(薩都拉)
羽人推轉阿香車童子穿松入翠華天上賜衣霑雨露
山中詩錦織雲霞瑤壇紫氣秋横劍石室丹光夜走砂
擬借茅君三白鶴乘風騎到玉皇家
贈天台李鍊師(貢師泰)
翠蛟青鳳下晴空家住天台第幾重歲久松肪成琥珀
夜深丹氣出芙蓉仙童奏簡騎文虎太乙懸旗起絳龍
昨夜從師到天上故山還著白雲封
贈大樞上人(鄭茂先)
西湖乘興浩無涯簫鼓豈辭途路賖萬里秋雲飛錫杖
孤城暮雨濕袈裟少年江海宜為客何處山林不是家
此别應須到廬岳遠公寺裏看蓮花
次韻國子監同官(虞集)
坐隱烏皮髀肉銷諸生應笑懶邊韶階前老馬随秋草
袖裏遺編候早朝乞米西鄰晨有粥畱家南國暑無綃
經明亦是歸耕好清夢無時萬里橋
次韻交趾偽少保國相丁公文(陳孚)
一雨随車洗瘴烟大鵬還擊水三千南來未了維摩病
北去空思達磨禪使節尋常銅柱外天威咫尺玉階前
臨岐握手無他語畱取忠貞照暮年
次韻章德一(趙孟頫)
水色清漣日色黃梨花淡白柳花香即看時節催人事
更覺春愁惱客腸無酒誰供陶令醉從人皆笑酈生狂
城南風暖遊人少自在晴絲百尺長
又
片片飛花欲送春萋萋碧草又愁人黃蜂釀蜜經營急
紫燕銜泥來往頻才似茂陵非晚遇美如曲逆不長貧
久知求富都無益但喜論詩若有神
和家弟誠之韻(段克巳)
欲歸誰不遣君歸却恨歸來事事違烽火未休家信少
山川良是故人稀黃金入手還能散白髮盈頭不肯飛
試問春愁都幾許長江衮衮日輝輝
和危山臞寄弟韻(傅若金)
故園兄弟摠相思久客懷歸屢失期司馬却慙題柱早
東方翻恨上書遲都門柳暗愁中見鄉國花繁别後知
昨日南橋訪春水望雲回首獨多時
和汪以敬病中作(盛景年)
白髮將軍少健強經旬寂寞卧空床涉江問病出城早
下馬入門聞藥香深院雨晴蒼蘚合小樓人散綠隂涼
家書不到春先暮昨夜新裁白苧裳
酬王昭儀(汪元量)
愁到濃時酒自斟挑燈看劍淚㾗深黃金臺迥少知巳
碧玉調高空好音萬葉秋風孤館夢一窗夜雨故鄉心
庭前昨夜梧桐語勁氣蕭蕭入短襟
酬虞伯生學士(杜本)
滿窗風雨夜沉沉獨對青燈萬古心徒有故人憐白髮
自無竒骨換黃金茅檐暖日雖堪獻竹簡遺經政用尋
豈愧執鞭非所好甘随麋鹿放山林
答翟文中(張翥)
獨對孤燈思往事偶聞疎雨落寒窗愁邊白髮三千丈
夢裏青山十四雙蜀魄有聲疑訴國楚招無些憶沉江
只應詩思如君苦吟斷遙鐘響曙撞
七月望日思親(許衡)
思却千思與萬思音容無復見當時草窗夜静燈前語
蔬圃春深膝下嬉將謂百年供色養豈期一日變生離
泰山為礪終磨盡此恨綿綿未易衰
得家書老母未允迎侍之請有懷而作(葉李)
一紙書來淚不禁白雲空有夢相尋孤松歲晚風霜(缺)
寸草春暉母子心漢史保身稱郭泰孔門言孝予曾參
嗟予二事俱成誤三復南陔恨轉深
懷錢塘故人柬應中父(楊載)
幾年畱滯客京師每憶江邊話别離落魄巳甘心似鐵
蹉跎無奈鬢成絲草玄思苦無人問彈鋏歌長只自悲
滿目塞雲飛去盡倚笻獨立更多時
懷翟文中(張翥)
君畱越甸長懷我我在京華幾夢君佳句每從愁裏得
遠書忽向病中聞船來海口人爭岸兵滿淮南火照雲
今日臨風倍凄斷白頭清淚共紛紛
舟過清江憶范德機(虞集)
歸來海上鬢成絲所謂伊人獨繫思千載清風東漢士
百年高興盛唐詩離離宿草秋雲斷采采黃花夕露滋
山水含暉無盡意他生何處了襟期
又
玉堂風日擅揮毫海上馳驅歎二毛太傅竟無宣室召
拾遺空署華州曹孤兒衣食交遊古百世文章墓石高
車過不畱應腹痛寒泉秋菊賦離騷
懷方壺高士(成廷珪)
塵湖山下足烟霞羨爾方壺道士家雨後放龍耕綠野
日中呼犬試丹砂瓊林一路芝如草碧澗千年菊有花
正欲相陪此深隱半盂分我飯胡麻
懷舊次韻(龍仁夫)
匹練潮頭寂寞飛五雲臺榭暖殘霏坐看殷麥漸漸秀
忽唱吳歌緩緩歸仙井龍驚荒罅冷孤山鶴怨舊巢非
畫橈兒女貞元曲空繞年年細柳磯
懷古寄鐂仲鼎(仇仁近)
吹殺青燈耿不眠滿襟懷古恨綿綿山中空識陶弘景
海上難追魯仲連秦榭月明吟木客漢宫露冷泣銅仙
何時一酌桃源酒醉倒東風數百年
七憶(張翥)
憶錢塘
平湖十里碧漪風歌舫漁舟遠近同天竺雨餘山撲翠
海門潮上日蒸紅傷心花月随年換回首閭閻委地空
白髮故人零落盡浮生悵望夢魂中
憶姑蘇
讓王城外暮雲黃忍使行人哭戰場臺上麋遊香徑冷
陵頭虎去劍池荒竹枝夜月歌仍怨蓴菜秋風興謾長
不是不歸歸未得五湖烟水正茫茫
憶會稽
千岩秋色徹曾霄憶昔來乘使者軺翠袖屢扶蓬閣醉
籃輿時赴寶林招山隂客巳無春會溪上風猶送暮樵
此恨古今銷不盡西陵寂寞又回潮
憶維揚
蜀岡東畔竹西樓十五年前爛漫遊豈意繁華今劫火
空懷歌吹古揚州親朋未報何人在戰伐寧知幾日休
惟有滿襟狼籍淚何時歸洒大江流
憶金陵
昔年曾上鳳凰臺二水三山眼界開六代繁華春草歇
千年興廢暮潮哀燈窗禪坐時聯句山館仙遊幾引杯
最是令人愁絶處夕陽雙燕自歸來
憶吳興
憶汎苕華溪上舡故人為我重畱連半山塔寺藏雲樹
繞郭樓臺住水天白榜載歌明月裏青帘沽酒畫橋邊
計籌山下先塋在欲往澆松定幾年
憶閩中
漫漫際海漲天涯萬里曾乘使者槎梓澤重尋仙客洞
草堂頻醉故侯家人多熟酒燒藤葉市有生蠻賣象牙
安得夢中真化蝶翩然飛上刺桐花
憶廣陵舊事
君王昔在鎮南年賓客風流日滿筵上國旌旗分一半
層樓歌舞宿三千豪華遽盡悲離黍形勝空存慘暮烟
多少楚䰟歸未得江流無際海連天
紀舊遊感興(趙孟頫)
二月江南鶯亂啼百花爛漫柳依依落紅無數迷歌扇
嫩綠多情妬舞衣金鴨焚香川上暝畫船撾鼓月中歸
如今寂寞東風裏把酒無言對夕暉
丁丑三月七日會同年于城南(黃清老)
曾記城南尺五天重來攜手宴同年春風遠塞葡萄酒
明月佳人玳瑁筵苔上藥闌紅染露鶯啼柳逕碧生烟
璚林十載多離别欲拂金徽思眇然
省官宴試闈諸公于滕王閣次摠管李子威韻(董彝)
盛筵勝地憶閻公今日誰知此會同滿座盡為千里客
一時獨借片帆風花搖絳蠟波光上甲蘸紅螺月影中
醉倚闌干送飛鶩蓬萊縹緲五雲東
貴家招飲不赴(施鈞)
我在山林鹿作羣君為天上玉麒麟莫將綵樹燈前酒
來醉梅花月下人白屋不生三閣夢青山那識五陵春
行吟每到看松處自有漁樵作主賓
天使館夜宴却侍姬(傅若金)
夜宿安南天使館主人供帳爛相輝寶香燼起風過席
銀燭花偏月照幃王母謾勞青鳥至文簫先放彩鸞歸
書生自是心如鐵莫遣行雲亂濕衣
登南岳祝融峰(趙世延)
天風吹我躡雲根一覧羣山蟻垤紛瀛海波翻初日上
石壇人語半空聞炎荒作鎮荆吳遠元氣流形天地分
何日束書煨芋室孤峰絶頂看浮雲
登南岳(傅若金)
萬壑千峰次第開祝融最上氣崔嵬九江水盡荆揚去
百粤山連翼軫來入樹恐侵玄帝宅牽蘿思上赤靈臺
明年更擬尋春興應及瀟湘鴈北回
登金山雄跨亭(薩都拉)
朱闌六曲倚高秋元氣茫茫日夜浮客去客來天地老
潮生潮落古今愁疎烟水國前朝寺落日海門何處舟
更擬黃昏盡餘興却從燈火望揚州
遊凌歊臺(燕敬)
千年霸業水東流古寺鐘聲落遠洲臺榭不興歌舞夢
江山空結古今愁雲開天影峩眉曉霜落潮㾗采石秋
幾度登臨倍惆悵夕陽依舊水邊樓
遊金山寺(成廷珪)
放船重到金山寺獨對滄江照鬢絲過客謾驚天險處
老僧曾見海枯時通宵月色魚龍喜絶頂秋深鸛鶴悲
開盡瓊花不歸去妙高臺上要題詩
遊李氏園(雅勒呼)
金谷繁華轉眼非國亡臺榭尚依稀荼蘼向日飄香雪
蛺蝶随春弄粉衣撫景忽驚人易老賞心渾與世相違
花前惆悵流觴緩欲問東君借落暉
遊南城暮歸和伯器典簿正傳博士諸君韻(張翥)
樓閣參差紫氣間微風不動綵雲閒柳垂禁籞絲千尺
水遶宫溝玉一環春樹鳥聲圓似筦夕陽駞影兀如山
醉鞭緩緩吟歸去燈火城東未掩關
客燕(郭昂)
昨夜鄉關入夢遥月明魂斷更誰招鬢邊白髮愁能種
囊底黃金日易消尺壁自慚投暗室前途何處是青霄
龍沙見說難容客八月尖風徹弊貂
過羊腸坂(元好問)
浩蕩雲山直北看凌兢羸馬不勝鞍老來行路先愁遠
貧裏辭家更覺難衣上風沙歎憔悴夢中燈火亦團欒
憑誰為報東州信今在羊腸百八盤
交趾使還(陳孚)
少年偶此請長纓命落南州一羽輕萬里上林無鴈到
三更函谷有雞鳴金戈影裏丹心苦銅鼓聲中白髮生
巳喜歸來身健在夢回猶覺瘴魂驚
鄂渚晚眺
黃鶴樓前木葉黃白雲飛盡鴈茫茫櫓聲搖月歸巫峽
燈影随潮過漢陽庾令有塵汙簡册彌生無土蓋文章
闌干只有當年柳畱與行人記武昌
正月十四夜宿巢縣(李孝光)
旅食荆吳改歲年春風遠道思綿綿青山故遶周瑜墓
明月猶窺亞父泉楚縣城荒唯畫角漅湖日落有歸舡
天涯芳草萋萋綠想見登樓憶仲宣
舟次湖口(虞集)
江沙如雪水無聲舟倚蕪葭鴈不驚霜氣隔蓬纔數尺
斗杓插地已三更抛書枕畔憐兒子看劍燈前慨友生
尚有乘桴無限意催人搖櫓轉江城
潯陽舟中(吳當)
百年頭上着烏紗一日江邊踏釣槎病似相如空有賦
貧於杜甫更無家漁歌楚楚蒹葭月樵笛村村躑躅花
事業巳随兵燹盡青門擬學邵平瓜
又
天地無情泪眼枯故園松菊久荒蕪秋風屋破從誰葺
春酒家貧祇自沽萬里關山勞夢寐孤舟煙雨落江湖
渥洼龍種空相憶雲漢迢迢不易呼
夜宿通州楊太史宅(張翥)
禁城東下一川平杳杳烟蕪淡淡晴風衮亂塵羊角轉
水披殘凍鴨頭生離居有酒春堪醉小市無燈月尚明
還憶故園今夜賞玉人花底共吹笙
武定橋晚望
赤欄橋下暮潮空遠火疎春晻靄中新月半天分落照
斷雲千里附歸風嚴城鼓角秋聲壯故國山川王氣終
莫訝時來一長望越吟荆賦思無窮
小齋漫興(施鈞)
世道非時懶屈人小齋容膝且安貧河圖不出空歌鳳
魯史將終遇獲麟雲掩松窗低結瞑水行花徑曲流春
近來頻得幽閑趣幾夜青山入夢頻
謾興(貢師泰)
客懷寥落鬢䰐鬖對鏡空慚雪一簪蒲葉野塘方綠漲
杏花春雨正紅酣心随斗柄長瞻北身逐颷車復指南
夢覺午窗人寂寂一雙巢燕自呢喃
野興(馬祖常)
滄洲梅發月生波屋角寒藤半桂蘿孤石隱林真似馬
亂雲渡水恰如鵝步随野老逢人少閒過隣家有酒多
轉憶淮南粳稻熟夜歸衝雨借田蓑
城東觀杏花(虞集)
明日城東觀杏花叮嚀兒子早將車路從丹鳳樓前過
酒向金魚館裏賖綠水滿溝生杜若煖雲將雨少塵沙
絶勝羊傅襄陽道歸騎西風擁鼓笳
杏花落後分韻得歸字(元好問)
獺髓能醫病頰肥鸞膠無奈片紅飛殘陽淡淡不肯下
流水溶溶何處歸煑酒青林寒食過明粧高燭賞心違
寫生正有徐熙在漢苑招魂果是非
八月三十日感傷(虞集)
宫車曉送出神州點點霜華入弊裘無復文章通紫禁
空餘涕淚洒清秋苑中苜蓿烟光合塞外葡萄露氣浮
最憶御前催草詔承恩回首幾星周
大都紅門外海子上即事(趙孟頫)
白水青山引興多紅裙翠袖奈愁何祇從暮醉兼朝醉
聊復長歌更短歌輕燕受風迎落絮遊魚吹浪動新荷
餘杭溪上扁舟好何日歸休理釣蓑
秋夜聞搗衣
露下碧梧秋滿天砧聲不斷思綿綿北來風俗猶存古
南渡衣冠不及前苜蓿摠肥宛騕褭琵琶曾泣漢嬋娟
人間俯仰成今古何待當年始惘然
溪上即事
溪上春風吹柳花溪頭春水淨無沙白鷗自信無機事
玄鳥猶知有歲華錦䌫牙檣非昨夢鳳笙龍管是誰家
令人苦憶東陵子擬向田園學種瓜
夢武昌(揭奚斯)
黃鶴樓前鸚鵡洲夢中渾似昔曾遊蒼山斜入三湘路
落日平鋪七澤流鼓角沉雄遥動地帆檣高下亂維舟
故人雖在多分散獨向南池看白鷗
獨立(鄧文原)
數盡飛花一愴然壯心迢逓夕陽邊十年人事空流水
二月風光巳杜鵑過眼青春寧復得涴人黃土絶堪憐
故園尚有平生約可使蒼苔到石田
夜坐(釋行巳)
破帽籠頭獨掩扄畫灰成篆寫幽情琉璃欲黑燈無燄
榾柮正紅湯有聲臘盡山中三尺雪月斜窗外五更晴
江樓誰起夜吹笛忍凍梅花恨不平
偶書(施鈞)
薄宦他鄉是楚囚不堪孤倚夕陽樓東山别後薔薇老
南國歸來薏苡愁風月吟身清似鶴江湖生事拙如鳩
鏡中秋老蓴鱸美欲買烟波一釣舟
客中
半生書劒惜分陰誰想飄零素髮侵朋社有盟鷗聚散
客鄉無信鴈浮沉潮迴斷岸沙㾗淺月落幽池樹影深
歸計未成愁入夢一燈空伴壁間琴
逃禪室與蘇伊舉話舊(丁鶴年)
不學揚雄事草玄且随蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐玉露泣銅仙
茫茫東海皆魚鼈何處堪容魯仲連
述慈溪景(張翥)
往年使過慈湖上風景依稀可畫傳紅葉樹藏秋水寺
白頭僧渡夕陽船竹林雨過山多笋漁浦潮來海有鮮
藉爾遠公能愛客不妨酬倡酒樽前
紀夢(楊載)
海上垂綸巳有年閒居無事夢朝天蒼龍觀闕東風裏
黃道星辰北斗邊盛世只今逢五百前程何許隔三千
揚雄曾奏甘泉賦應有聲名達帝前
元文宗挽歌辭(虞集)
中天太白貫晴虹頃刻龍飛返上宫萬國共賓暘谷日
羣臣忍抱鼎湖弓潛蕃回首金山遠顧命傷心玉几空
聖主巳頒哀痛詔蒼生有淚洒西風
挽文丞相(徐世隆)
大元不殺文丞相君義臣忠兩得之義似漢皇封齒日
忠於蜀將斫頭時乾坤日月華夷見嶺海風霜草木知
只恐史官編不盡老夫和淚寫新詩
又(虞集)
欲把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去遠月明華表鶴歸遲
不須更上新亭飲大不如前洒淚時
挽文信公(汪元量)
厓山擒得到燕山此老從容就義難生愧夷齊尚周粟
死同巡遠只唐官雪平絶塞魂何在月滿通衢骨未寒
一劍故知公所欠要畱青史與人看
挽布拉吉達河南王(陳益稷)
哲人萎矣棟梁傾回首西風淚時零三世功名今古史
百年過客短長亭手扶紅日名猶在身就黃粱夢不醒
記取汾陽舊勛業紫薇畱種繼芳馨
挽克哷濟蘇丞相稷山公(雅勒呼)
五朝勛業著邊陲許國寧辭百戰歸海上樓舡聞鼓角
遼東華表識旌旗青門圃廢多秋草綠野堂空半夕暉
欲採蘋芳酹椒酒臨風惆悵獨沾衣
挽忠襄王(張翥)
聖主中興大業難元戎報國寸心丹軍中諸將驚韓信
天下蒼生望謝安羽檄北來兵氣肅樓舡南下海波寒
老臣擬直詞林筆細傳成功後代看
挽普大夫(陸景龍)
英英正氣鍾河岳赫赫高名照古今十道提綱徒赤手
九原飲恨只丹心臺空鳳去秋雲慘屋冷烏啼夜月沉
珍重遺章猶絶筆令人一讀一沾襟
哭江州太守李子威(成廷珪)
將帥倉皇忽棄城孤臣何以獨支撑尚聞傳檄誅狂寇
猶喜開倉舉義兵千古報君心不死九江圖像面如生
只今月黑匡廬下彷彿悲風有戰聲
挽司業李公元禮(貢奎)
山立庭紳聳衆觀名高真不愧儒冠文章清廟藏琛玉
勛業烏臺振羽翰譽重朝端知有子貧憐身後似無官
百年耆舊凋零盡展卷哀辭忍淚看
挽達元帥(楊維禎)
黑風吹浪海冥冥披甲舡頭夜點兵報國但知身有死
誓天不與賊俱生神遊碧落青騾遠怒挾秋濤白馬迎
廊廟正脩忠義傳詞臣執筆淚先傾
挽遺山先生(閻復)
蕭寺西風捲玉荷月明人影共婆娑誰知别後驪駒曲
便是先生薤露歌野史夜寒冰蠧簡錦機春暖鳳停梭
祇應前日西州路常使羊曇忍淚過
挽何得之先生(馬祖常)
手織烏紗日賣錢全家閒住五湖邊伏生有女書空在
伯道無兒世其憐北市行歌花爛漫西亭坐笑月嬋娟
少微星彩今年暗知是詩随過海船
挽張上卿開府真人(雅勒呼)
弭節扶桑泛海查振衣塵世讀南華漢時河上仙翁傳
晉代山中宰相家鶴去玉棺藏寶劒龍乘金鼎護丹砂
芙蓉千騎層城路樓觀參差隔綵霞
悼笑隱禪師仲容先生(張翥)
朱雀橋邊白下門舊遊回首不堪論令威未返遼東鶴
圓澤難招石上魂金刹火餘灰巳冷錦囊詩在墨猶温
南來邂逅逢僧話老淚臨風堕酒尊
拜范文正公遺像(虞集)
企仰前賢歲月深阿衡事業伯夷心義田猶是當時祿
遺像能令百世欽竊誦詩書求彷彿默嗟人物轉消沉
誰人浪謾矜家世看取天平萬石林
元詩體要卷十二
