元詩體要卷八明宋公傳編
香奩體
唐人用此體言閨閣之情乃豔詞也與玉臺體相似
今人倣之者雖多要之發乎情止乎禮義者則少故
取而列於左云
香奩四首(黃伯晹)
與君生别離朱簾長不開春風故相撩燕子䨇歸來
又
䨇䨇相思鳥飛上相思樹相思雖不同同是相思苦
又
昨夜海棠花睡足西忩雨春夢苦無憑知在阿誰處
又
下階拜新月空庭夜如水相思隔千里未有團圓意
香奩八詠
翠袖啼痕
石竹繡羅䨇袂單綺忩日暮籠輕寒秋波滉漾落鉛水
相思幾點春斑(缺)脂膿粉膩半塵土玉臂嬌柔嬾輕舉
東風十日吹不乾六曲闌邊海棠雨
黛眉顰色
落花雨歇春日西楊柳鎻烟鶯亂啼玉人緘恨不能語
兩蛾對蹙春山低離愁一味如嘗膽額上蘭煤香半减
風流京兆知不知它日歸來看濃淡
月奩勻面
揚州青銅出深井粉綿拂拭冰光冷粧樓笋指揉紅玉
素蛾飛出嬌相並櫻脣斂氣不敢呵脂濃粉淡勞揩磨
䨇鸞掩罷出門去一陣落花紅雨過
冰盆沭髮
井花滿注玻瓈綠一片春凘瑩如玉晴忩觧下十八鬟
三尺青絲漾寒渌蘭膏洗盡香膩消滿手綠苔新帶潮
露蟬翅濕飛不起花霧曉收紅日高
繡床凝思
碧紗如霧針如芒茜紅絨索三尺長越羅幅寬金縷細
綠波飛起䨇鴛鴦匿蘭含蕙春無語一寸柔腸千萬緒
青鸞錦字期不來恨滿城南杏花雨
金錢卜歡
寶猊爇香蟠紫烟玉葱拈出䨇團圓春心一點怕人識
舉頭暗語蒼蒼天欲擲未擲還再祝聲動瓠犀三十六
小桃開後是歸期分付隂陽莫翻覆
香塵春迹
七寶方床冰樣潔軟粉半鋪紫檀屑凌波小韈曉痕輕
一鈎淺印纖纖月金蓮襯步身欲浮鴈沙踏破春應羞
嬴得纖腰柳枝瘦珍珠百斛知誰收
霜杵秋聲
青娥節空冰粉乾石光如鏡敲清寒更長月白響(缺)
碧梧驚起䨇棲鸞堂上阿姑身未暖千音萬韻勞玉腕
要使離人枕上聽憑仗西風莫吹斷
又八詠(錢樞)
金盆沭髮
一片香雲濕不飛翠光浮動影娥池盈盈蟬翅含風冷
剪剪雅翎帶雨垂泉沫亂跳珠錯落指尖微露玉參差
粧成倦把闌干倚滑堕金釵不自知
月奩勻面
春盡花枝瘦幾分曉粧不覺暗消魂羞蛾謾自横眉黛
薄粉何由掩淚痕青歲難留人易老翠鸞飛去影空存
愁來拍塞成長嘆嘘得清光慘欲昏
玉頰啼痕
愁思無心整玉容幾番花下立東風漬殘嬌靨娟娟翠
界破蜂黃縷縷紅羅袂搵時香欲溢春纖抹處暈微融
小環欲觧人憔悴咲指梨花暮雨中
黛眉顰翠
悶拽羅裙下玉除小桃花下立踟蹰幾分春色傷心處
一點梅酸濺齒初山蹙空青渾欲暝柳緘寒綠未全舒
龍沙北睇三千里倚遍闌干思有餘
芳塵春迹
按舞霓裳點拍頻紫鸞簫底步香塵故將羅韈䨇鈎玉
踏破紅雲一片春殘月淡籠烟漠漠並鴛交卧水粼粼
莫教燕子㗸將去留向東風擬洛神
雲忩秋夢
桂花香冷夜沉沉睡熟銀屏小鳳衾杳杳不辭湘水遠
悠悠直過楚雲深紅椒樹底鴛鴦比黃葉風前蟋蟀吟
預報砧聲莫驚覺暫容攄盡别離心
繡床凝思
綠忩人静晝厭厭抛却金針懶再拈香臉托殘紅一線
黛眉蹙損翠䨇尖愁如亂絮隨風落恨似飛花帶雨粘
小玉謾將簾幕捲忍看䨇燕拂雕簷
金錢卜歡
寶鴨香飄篆縷浮金錢倒擲思悠悠雲邊昨夜聞歸鴈
花外何時聽紫騮幸得如期猶慰意若為歸晚更添愁
無憑莫似簷問鵲幾度空教倚畫樓
香奩踏莎行八闋(王德璉)
金盆沭髮
寶鑑凝膏温泉流膩瓊纖一把青絲墜冰膚淺漬麝煤
春花香石髓和雲洗玉女峯前咸池月底臨風細把犀
梳理陽臺行雨乍歸來羅巾猶帶瀟湘水
月奩勻面
冰鑑懸秋璚腮凝素鉛華夜搗長生兔玉容自擬比姮
娥粧成又恐姮娥妬花影涵空蟾光籠霧芙蓉一朵溥
清露年年只在廣寒宫今宵鸞影驚相遇
玉頰啼痕
粉凝紅冰香銷&KR0008;髓鏡鸞影裏人憔悴棃花帶雨不禁
愁玉纖彈盡東風淚恨鎻春山嬌横秋水臉桃零落胭
脂碎故將羅帕濕薇魂寄情欲比相思字
黛眉顰色
淡掃春痕輕籠芳靨捧心不效吳宫怨楚梅酸蹙翠尖
纖湘烟碧聚愁萋蒨紺羽寒凝月鈎金灔鶯吭咽處微
偷歛新翻嫵態太嬌嬈鏡中蛾綠和杳點
芳塵春迹
金谷遊情消磨不盡軟紅香裏䨇鵷印蘭膏步滑翠生
痕金蓮脱落凌波影蝶徑遺蹤鴈沙凝潤為誰留下東
風恨玉兒已化夢中雲青蘋流水空仙詠
雲忩秋夢
煙冷瑤稜神遊貝闕芙蓉城裏花如雪仙郎同躡鳳凰
翎千門萬戶皆明月海碧山青天荒地老滿身風露飄
環玦高樓畫角苦無情一聲吹散䨇蝴蝶
繡床凝思
翠藻文鴛交枝連理金針停處渾如醉楊花一點定春
心鵑聲啼斷人千里喚醒離魂猶疑夢裏此情恰似東
流水雲忩霧閣沒人知綃痕揾透紅鉛淚
金錢卜歡
暗擲龍文尋盟鸞鏡龜兒不似青蚨凖花房羞化彩蛾
飛銀橋密逓仙娥信錦屋璚樓薄情飄性碧雲望斷紅
輪暝珠簾立盡海棠陰待温遙夜鴛衾冷
續&KR3504;二十首(楊維楨)
學琴
阿琰胡笳不足傳離鸞别鵠意凄然請郎為洗筝琶耳
不惜為郎彈絶絃
學書
歌徹陽春酒半醺玉尖搦筦蘸香雲新詞未上鴛鴦扇
醉墨先汚蛺蝶裙
演歌
鶯鶯舌巧言猶獠字字使君親口教今日金錢初受賞
倚聲同合鳳凰巢
習舞
十六天魔教已成背反蓮掌苦嫌生夜深不管排場歇
尚向燈前蹋影行
上頭
新年攏鬢及笄期雲綰盤龍一把絲掩鏡問人人盡道
南梳北裹總相宜
染甲
夜搗守宮金鳳蕊十尖盡換紅鴉觜閑來一曲鼓瑤琴
數點桃花泛流水
照畫
畫得崔徽卷裏人菱花秋水脱眞眞只今顔色渾非舊
燒藥幧頭過一春
理繡
揀得金針出象筒鴛鴦䨇㓨扇羅中却嗔昨夜貍奴惡
㧓亂金床五色絨
出浴
初訝洗花難抑按終疑沃雪不勝任豈知侍女簾帷外
剰取君王數餅金
甘睡
漏减良宵晝日遲困人天氣酒中時東家女伴太嬌劣
偷觧裙腰竟不知
相見
酥凝背甲玉槎肩只訝紅綃覆白蓮底事太隂藏火性
狂夫夜夜為君然
相思
深情長是暗相隨月白風清苦苦思不是東姑痴醉酒
幕天席地了無知
的信
早時詭語難為信醉後微言却近眞昨夜寄將䨇豆蔻
始知的的為東鄰
私會
月落花陰夜漏長相逢疑是夢高唐夜深偷把銀缸照
猶恐憨奴瞰隙光
成配
眉山暗淡向殘燈一半雲鬟撒枕稜四體着人嬌欲泣
自家揉碎砑繚綾
洗兒
曾向金盆弄化生寶珠親見掌中擎從今不帶宜男草
豆蔻含胎恐太(缺)
秋千
齊雲樓外紅絡索是誰飛下雲中仙剛風吹起望不極
一對金蓮倒插天
蹋踘
月牙束靿紅幧首月門脱落葵花斗君看脚底軟金蓮
細蹴花心壽郎酒
釣魚
敲針作釣投水隅豈圖口味膾王餘鯉魚腹裏牽芳餌
萬一行人有素書
走馬
胡㚢牽來獰叱撥輕身飛上電光抹半兜玉鐙裹湘裙
不許春泥汗羅襪
陰何體
梁陰鏗子堅與何遜仲言以能詩齊名其詩清深穠
麗號陰何體今得四家之作其詞致婉約音聲合比
亦彷彿二賢之體裁以句語較之終不若本體之圓
美云
王朏畫吳王納&KR0765;圖應制(虞集)
雨過太湖上風生響屧廊紅綃拂几席白紵製衣裳朱
光淪厚地明月在高堂何以保玉體長年樂未央
送吳子高
懷寶獻亰國悼亡還獨歸日落雲中樹風吹江上衣湘
靈瑟在席織女石支機遠道多寂寞彊飯勿相違
辛澄蓮花觀音像應制(揭奚斯)
至人不可測宴坐青蓮花珠纓被玉體白豪貫彤霞從
何得此相來置玉皇家
送人歸豫章
積雨霽徂夏故人今日歸手持毛生檄身着萊公衣玉
樹掛秋月丹荑揚曉暉東湖徐孺子應怪久相違
大口迎駕和觀應奉韻(余闕)
晨光開翠㠋廣路净炎氛玉軑度流水華盖爛垂雲既
御大宛馬還朝鯷海君都人望旌纛樂哉過采芹
大别山古柏
二儀表嘉瑞孤根託漢坻已知枝榦古誰徵疏鑿時玄
泉上靈液玉露濯華姿間厠七寶樹比儗萬年枝願奉
蒼蒼色千秋長若斯
賦得蛾眉亭送杜德常御史赴南臺
江亭望華崿望望似脩眉掃黛偏能巧含顰知為誰娟
娟微雨裏脉脉夕陽時千里乘&KR1301;去因之傷别離
賦得春鴈送司執中江西憲幕
微風起蘋末旅鴈尚回翔乳鴨嬌同唼新蒲短可藏應
懷洞庭水非避塞垣霜客路煩懷舊題書寄帝鄉
賦得君子泉送彭公權為黃州教
君子殁已久遺井齋郎中本寓思人意兼全澤物功銀
床駁故蘚玉甃落寒銅幾日趍官舍横經誦養蒙
賦得慈恩寺塔送李惟中侍御之西臺
祇樹塔廟古締搆出星辰華玉裁文陛金銅結綺輪高
標跨䨇闕迴眺極三秦攬轡霜臺下題名繼昔人
賦得九里松送吳左丞之江浙
結駟向青郊松陰九里遙言從天竺寺直渡小春橋偃
蹇成芝盖蕭瑟蔭蘭橈相送將何贈期君保後凋
有所思
春風起寒色春衣方重熏新粧卷羅幕清唱入行雲豔
色若流月芳澤訓蘭芬嬋娟信無度我思何在君
齊河節婦
河水北流急人家臨廣川桑柔初覆&KR0008;苖生復滿阡似
聞田畯遠益知寡婦賢吾徒能捆屨亦願共鄉田
飲散畣盧使君
契闊思相見留連及此辰長江映酒色細雨若歌塵所
喜襟懷共由來態度眞何時洗兵馬得與孟家鄰
題合魯易之山水
忩中望蒼翠春水起晨霏孤嶂纔盈尺長松未合圍蕭
蕭此僊客日日候巖扉念爾空延佇王孫且未歸
送王闕赴泗州打捕提舉
蒼茫吳楚會縱横淮汳流春冰未泮渚芳杜已生洲揚
旌朱樓前張獵青山幽獻功效大兕亦致公子裘逍遙
足為樂何嗟晚不侯
賦得琵琶峯送人降香龍虎山
瓊峯毓竒態高高出先天柄超琳闕迥盤影渌池圓别
(闕)標蒼樾回忩蓄紫烟淙流如度曲藤蔓似長絃肖像
生儀始希顔太古前雖無羅袖拂常暎磵花妍子有靈
侯技能彈大道篇函香一臨晀天際意飄然
竺雲為曇上人作(李孝光)
雲來自西極駘蕩復委蛇影度流沙曉峯臨鷲嶺竒從
龍飄宛轉觸石起參差光擬鳳毛紫清同玉葉垂芙蓉
連華岳綺藻映天池五色生祥瑞賢人懷羽儀
玄眞館飲酒分韻得衝字
良朋謝悁邑仙賞屬玄冬野净梅將發山乾雪不封生
荑近芳節出日媚川容愁用詩湔浣寒憑酒折衝幽人
每多暇俗子自無悰聊以共娛悦詎知縻萬鍾
聽雪為趙本初作
玄冬易蕭瑟積氣但清寥夜嚴方有覺天静不成囂深
坐愁如見微聞去已遙新暉留素魄姸密屬青腰聲(缺)
知拂竹花重想封條高居爾最樂難拔俗人標
題李子雲白雲忩
白雲如白月宛宛復離離青霓依澗出玉葉映簷垂詎
閡飛花度還同病鶴窺紛暉含戶牖倒影散園池近看
呼欲落佇立意俱遲坐卧常相對成峯晚更竒
送人歸吳中(揭奚斯)
三月酒如澠高堂絲竹停繡筵䨇鳳影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金夀寧㤀萬里情
吳彦高悼亡歸岳陽
都門落葉滿遊子去京畿忍聽離鸞操遙逐秋鴻飛愁
霜曉入鏡淚雨夕沾衣烟樹黃河岸風帆采石磯平沙
迴渺漫寒宇曖熹微客心閒轉切鄉書近却稀夢聞兒
女泣行將童僕依竊慕漆園放誰云潘岳非乘濤慣不
險廽江望若圍武昌未易到更向岳陽歸
聯句體
聯句者在座之人角其才力率然成句聯絡成章對
偶親切類乎誇竒鬭戱也石鼎鬭雞可見矣李夫人
何足多哉是編亦足以見其葩辭藻思之勝觀者幸
勿易之
遠遊聯句(袁裒)
壬寅冬與伯長同留姑蘇時伯長將赴都
海鵬跨南雲一去抉浩蕩宛駒踏北雪絶足追罔象宵
征車載脂(桷)明發燈在幌行邁念悄悄離愁懷養養違
吳始接淅(裒)過越猶指掌虹網結長思羯鼓促新響觴
至不復辭(桷)駕逸誰能彷明堂企棟梁武庫須篠簜材
同瑚璉英(裒)學媿蓬麻長(缺)施朱弦清小薦金莖沆雲
間鶴孤唳(桷)天外鴻横上曉舲斫輕冰午店憩平壤追
攀瞰波濤(裒)涉歴走塵鞅清淮橋螮蝀薄霧裘驌騻風
臺牛一鳴(桷)日觀雞三唱團桑沃如盖宿草亂若繦青
帘客沽酒(裒)素鬛漁收網心觀洙泗流眼豁恒岱爽追
程騎侵雲(桷)勸耕農植杖俗厚喜豐登氣俠存慨慷伊
河既東流(裒)維斗復北仰誰云風土殊始覺宇宙廣骨
聳終超騰神清誰戃怳鈞天夢豈眞(桷)廣寒步空想銖
衣入閶闔芥粒視北坱千官紫府榮九奏彤庭暢摛文
剪金炬(裒)展宷簇天仗清都踰咫尺弱水謾方丈絳旗
雲霧開寶扇日月晃仁聲被八表(桷)德意昭羣枉泥檢
極封崇芬飶嚴肸蠁瑞氣藹重重泰階瞻兩兩駞峯出
天厨(裒)褭蹏鍚中帑鳴珂接俊彦正笏遠偏黨德人笑
採芝逋客棄拾橡茅拔要有方(桷)矢來本無嚮湘纍但
瓌詞(桷)越相僅金像遭讒氣徒憤得計身何往豈如及
承平相與窮昭朗君行步飄颻我滯心悒怏輕霜着裘
帽(裒)微雪留草莾離歌起蒹葭古製却盆盎先登匪一
獲後至激孤奬城南燈火深(桷)塞北音書暀春風漸披拂臘
水將滉瀁詩成愈加險酒盡未為彊䨇眸秋水炯(裒)累語春
波盪經行度﨑危交友希倜儻羇遊棄楚荒遠客憐齊傖光
隂赤璧重(桷)事業千金賞行還鴈塔題復覩鴻都榜時來戒
步窘事至勿技癢脂韋本凡近(裒)鐵石乃忠讜詞林納疵美
書田計荒穰列仙會儒癯羣仕趨吏駔陸生強咿嚘陶令終
骯髒清心百壬避正色上帝饗徒為捧心施莫學畫眉敞功
名要無心造物端有相行行遂初志操持記疇曩(桷)
同永嘉李季和望鍾山聯句(丁復)
鍾山日在望匏繫未能往我本忘世人(光)誰能久塵鞅
窮猿尚擇木(復)冥鴻不離網蕞爾升斗縻(光)迺此尺尋
枉川江互迢逓(復)天地一莽㝗覇氣遂終陳(光)山名猶
姓蔣策羸結幽躋(復)拔茹傾勝賞踡林萬虬伏(光)獰石
羣獸仰雨晴虹霓裂(復)雲熱鸛鶴響靈骨瘞浮屠(光)癯
趺踞方丈陟閣鷹巢危(復)闚戶蜂房敞禪林舊稱一(光)
梵刹新闡兩苾芻化城喻(復)獬豸嚴駕上一人㪺小月
(光)七佛築峻壤狻猊睥玉除(復)蝌斗罥銀牓庸超謝羶
葷(光)媚禱懷肸蠁俗子空卑栖(復)至人廓遐想相期訪
龍蟠(光)何如游鴈蕩牎明誦楞嚴(復)林昏過魍魎終然
千仞巔(光)極被九州廣圓龕坐覓心(復)方具跪合掌攬
秀目顒顒(光)討幽心養養沈綿阻客遊(復)爽塏聆人奬
境虛雲壓闌(光)江遠浪浮槳揮清宜塵尾(復)翳静便鶴
氅域分三國鼎(光)淮湊百川輞喜彈青綺冠(復)倦曳綠
玉杖朝情竟崎嶔(光)夜夢猶髴髣祝酒遣詩魔(復)搜句
搔技癢深推衆壑宗(光)雄據諸峯長眼碧覽益遠(復)髯
白聯苦強地籟息箕簸(光)天絲遺女紡金聲調危譯(復)
石華繡卑磉騎驢約兹後(光)驚猿記疇曩貲罄怨支離
(復)果歸(缺)莾蒼閒休幼安席(光)敏奪雲門棒竹露曉衾
濕(復)松飈秋髮爽玉樹異風標(光)珠林列星朗躡屐去
後齒(復)早囊欣宿滰吊古重追尋(光)披荒增慨慷(復)
剪燈聯句(貢師泰)
元夕同吳子彦劉子清侯敬文會飲水陽陳善
甫家用剪燈聯句云
夜煖拈香繭春寒落剪刀芳心連巧結(貢)綺思出長繰
點綴輕蟬翼(吳)裝粘細鳳毛風光凝瑣碎(貢)雲葉護周
遭影爍金垂燼(侯)光融玉作膏舞裀團落絮(劉)歌扇逐
飛桃帶轉銀幡小(貢)輪廻寶盖高蜘蛛圍露網(吳)顧兔
堕秋毫鶯擲翻紅雪(侯)魚跳起碧濤春陽噓蛺蝶(劉)秋
冷蜕虭蟧翠薄荷分鈿絲柔柳散絛青童來絳節玉女
翳繊翿碎訝珠胎迸尖愁燕尾翺微茫縈錯落斜隙漏
蒲萄飴釜空燒蠟棚山謾結鰲浮塵籠漠漠流水眩滔
滔纂綺難為密裁綃祗自勞嬋娟妬清夜螮蝀落晴臯
製異宮人綬榮懷學士綯未曾分寶炬先許照幱袍劇
賞尊頻倒窮搜筆屢操盍簮嘶騕褭奮袖舞豪曹酒促
華筵散詩慚白戰鏖時平無夜禁繁弱且歸弢(貢)
集句體
集句者集古人之句以成篇也前古未有宋王介甫
始盛行之石曼卿以文為戲近代見之尤多雖未足
以益後學庶幾有以見詩家組織之工也置之卷末
孰云不可
集句餞張知事子中(盧摰)
子中吾友秩滿總幕受代屬尒訪予山中禮意
良厚至今耿耿不能弭忘聞還衛有日逋客盧
摰偶讀陶詩至一朝辭吏歸從我潁水濱有會
於心遂集比成章遠寄祖席兼叙高義永以為
好也
和澤周三春桃李羅堂前勁風無榮木於我若浮煙與
子相遇來傾盖定前言歲月好已積玉石乃非堅一朝
辭吏歸悠然見南山從我潁水濱虛室有餘閒故人賞
我趣賴古多此賢吾駕不可逥悵恨獨策還靡靡秋已
夕亭亭月將圓青松冠巖列白雲宿簷端此中有眞意
弱毫多所宣登高餞將歸路遐無由緣良才不隠世來
會在何年
集淵明句題中甫員外稼亭(黃溍)
東方有一士客養千金軀束帶候鳴雞出則陪文輿代
耕本非望暫與園田疎園田日夢想投冠旋舊墟興言
在兹春新疇復應畬田父有好懷過門更相呼披草共
來往履歴周故居悠悠待秋稼時還讀我書雖未量歲
功栖遲固多娛此事眞復樂此語眞不虛餞送傾皇朝
歸予念前途前途當幾許直至東海隅古時功名士事
事在中都遙遙沮溺心君情定何如
集淵明句題胡主簿嘉樹軒
孟夏草木長霜露憔悴之藹藹堂前林冬夏常如兹嚴
霜九月中卓然見高枝如何捨此去白日掩荆扉深谷
久應蕪此蔭獨不衰黽俛六九年懷此貞秀姿常恐負
此懷未足為高栖及時當勉勵慷慨思南歸親戚共一
處日夕歡相持披榛步荒墟登高賦新詩坐止高蔭下
一觴聊可揮從今至歲寒縱心復何疑
永嘉王君自製挽歌辭盖能安死生而未忘情死
生者也集淵明句以釋之
自古皆有歿我今始知之居常待其盡逝將不復疑人
生無根蔕去來何依依既來孰不去奄去靡歸期復得
返自然人間良可辭何事空立言念此懷悲悽日醉或
能㤀一觴聊可揮且極今朝樂千載非所知
集杜句述懷寄見心(釋至仁)
宿鳥戀本枝南鴈意在北飄飄媿此身一歲四行役所
憂盗賊多不獨凍餒廹東下姑蘇臺殘年傍水國金銀
佛寺開信美無與適細人尚姑息賢者貴為德之子曰
玉溫令我心悦懌晤語契深心洞徹有清識學貫天人
際溟漲與筆力神功接混茫風雷纏地脉靈芝冠衆芳
冰壺動瑤碧紫燕自超詣尤異是龍脊流傳必絶倫許
與必詞伯喧争懶着鞭飛騰知有策吾道屬艱難鸞鳳
有鎩翮天門欝嵯峨乘槎斷消息干戈尚縱横道路時
通塞顧惟魯鈍姿養生終自惜桃源無處尋黎民糠籺
窄故園莽丘墟夢歸歸未得悵彼高飛禽何以有羽翼
匡山讀書處宿昔長荆棘隂房鬼火青戰地骸骨白内
思書重寄看雲淚横臆西江萬里船終當掛帆席天寒
鶬鴰呼北風破南極梅花已飛翻節序昨夜隔感激在
知音書此豁平昔
集杜句題五馬圖(韓性)
使君五馬一馬&KR1301;聲價倏然來向東飛電流雲絶瀟洒
迥立閶闔生長風肉&KR1058;磊磈連錢動大宛立仗青絲鞚
不須對此成歎嗟古來才大難為用
入安南絶不作詩清明感事集句(陳孚)
十里宜春下苑花五年寒食住京華自憐慣識金蓮燭
奉使虚隨八月槎
又
回首扶桑銅柱標芙蓉帳煖度春宵清明寒食誰家哭
折戟沉沙鐵未消
又
水流花謝兩無情獨上高樓望帝京閒憶金明池上路
人生看得幾清明
又
江東行客思悠哉不盡長江滚滚來寒食清明都過了
鷓鴣飛上越王臺
又
台州地闊海冥冥人踏金鰲背上行獨在異鄉為異客
無花無酒過清明
又
慈母年高鶴髮垂鄉書無鴈到家遲初過寒食一百六
一日思親十二時
又
共藉棃花作寒食孟光舉案與眉齊越裳翡翠無消息
夜合花前日又西
又
寒食家家出古城滿川風雨看潮生八千里外飄零客
起向朱櫻樹下行
又
一百五日寒食雨風光别我苦吟身尚書氣與秋天杳
同是天涯流落人
又
海上乘槎上紫氛清明時節雨紛紛虎牙銅柱皆傾側
水盡天南不見雲
元詩體要卷八
