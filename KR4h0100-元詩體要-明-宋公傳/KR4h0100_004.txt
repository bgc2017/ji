元詩體要卷四明宋公傳編
雜古體
此體非騷非樂府其辭激切含規諷意有感人者亦
古歌辭之類今凖郭茂倩樂府集雜歌辭例編置長
短句之後以别古今體裁之變庶幾無滄海遺珠之
歎云
楚人弓(陸宅之)
楚人弓懸兩石五十萬矢陷強敵絳人弓箭二隻長歌
入關成偉績多箭不如少箭力制敵若在弓矢間鳴條
牧野高於山
國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭
母提刀(僕固懷恩欲叛其母止之萬權)
母提刀泣且教臣當死忠子當死孝天王待汝恩不薄
食邑大寧頒紫誥兩虎爭百獸咲我欲為國除殘暴刳
爾心謝三軍斷爾頭告七廟嗚呼賊子何煩老吾老
瓶有粟(李孝光)
友人張子約名其齋顔樂予見而訊之則曰吾
姑以自名吾烏知所謂顔子淵彼固不自知而
孔子知之吾又烏知吾之樂凡吾所為自名亦
以待夫吾知者爾予於是為之作瓶有粟
瓶有粟兮孰云吾瘦居有宫兮孰笑吾陋御冬有褐兮
又焉用夫文繡人予哀兮予不知入事父與母兮出從
仲尼謂蠨蛸兮無罥我戸吾歗歌兮其下
沂有梁
沂有梁兮維鯉維魴沂之兩厓兮有棗樹桑居沂之人
兮寬裕而善良古之人古之人兮翺翔余其歸老兮沂
之南東
擇木
孔子去衛歎曰鳥能擇木木豈能擇鳥乎予將
去楚而適吳越竊有感於斯言故作擇木
提提兮飛鳥翔而集兮于木場有委粟兮而予之不欲
樊則有棘兮非予之樂鷙則不仁曾莫予毒又集于陵
毋墜于矰豈不知兮有命嗟今之人兮不仁
東里
葛之漫漫毋敗我垣河水之清毋齧我稻田予甚勞苦
彼黔不知予將遂歸其畬其菑東里之老聞予言而嘻
予曰歸哉
有樊
有樊有樊樹予以蓀胡不蕭艾蕭艾寔繁彼繁胡治刈
而為芻嗟人有邑曾不是圖匪予蓀之病予聞有命
歸來
有悸孺子衣之狐裘匪予之病予以為仇既撰予杖升
望于丘江不可涉夕具予舟
桐江
朝取鱣與鮪莫取魴與鱮賦民無令困革盡毛安處我
欲言之大將軍大將軍不見省奈何減民田租將軍出
乘大馬入乘高車
滁水
滁水兮滔滔其坎兮有蛟謂子兮無濟遂濟兮無匏使
予兮心怓其幽兮有虎啄害人兮不吐謂子兮無斧又
無兮強弩曾是兮弗顧獨奈何兮而逢其怒
隴頭水(周到坡)
隴頭水嗚咽鳴行人聽斷腸聲隴頭水鳴嗚咽行人淚
眼中血山月薄塞雲低行人到此心傷悲世間萬水東
流去隴水分流獨向西
江橋樹(阮魯瞻)
江橋樹荏苒年華暮迎得行人來送得行人去落葉成
秋風行人在何處
次韻(鄧彧之)
江橋樹日日斜陽暮春風吹落花半隨流水去花落有
盡時水流無盡處
悲寒風(張翥)
夜漫漫風凛凛嚴霜下寒更甚狐鳴鬼嘯有今夕倉卒
劍戟生高枕神光墮地摧白虹嗚呃英䧺淚空飲
一馬圖(貢師泰)
鐵喙騧連錢騘何年墮影江水中蒲梢西來八尺龍天
閑十二為爾空五花雲錦吹東風
言體
託物興喻辭多引用而復斷以已意若揚子法言莊
周寓言宋玉大言皆言也詩家亦有此題今因題得
詩就詩命體其篇什多有可錄者故立言體以備觀
者之采擇云
寓言(徐甫)
苦樂有冥定結髮與君婚中道棄我去白馬駕華軒燕
趙足佳麗吳楚多嬋媛妾自守空房蠨蛸網妾門妾身
當自愛敢謂君少恩
雜言(林清源)
大樸本淳默結繩已多端書契起百偽千載不復旋大
道日已降支離競各言安得萬喙寂俗厚如古先仍當
廢簡牒置我六籍前
禮樂設空器詩書無全經仲尼既已矣沮溺不耦耕誰
能笑庖犧今亦無負苓我欲觀馬圖黃河清未清
東家陶苦窳適市日十千西家琢瑚璉待賈二十年材
輕信易售器重良自憐世事每如此古今無不然
吾嘗觀四時亦復悲草木秋風落人間百卉不敢綠豈
無岩谷英粲粲若松菊但得根本堅自然耐幽獨
春日雜言(揭奚斯)
日月朝朝新何物能獨久常恐天與地變化忽已朽東
風闖然來茫茫浩無首起視桃李樹睒豔一非舊如何
揚子雲冺默空自守
朝出城西門孤墳何穹窿䧺狐竄其西脩蛇出其東云
昔有狂士七尺材且䧺平生無所頼屠狗涉春冬一朝
際風塵身貴位益崇死生好惡間咄唶生秋風氣驕日
憑陵家國兩蒿蓬子孫分散盡空有牛羊蹤
羃歴楊柳枝蒙茸春草齊夭夭誰家婦采桑臨路岐零
露霑其裳蛛絲罥其衣樹高身苦弱蠶饑行復遲辛苦
事姑嫜宿昔减容輝見者皆嘆息此心知獨誰良人日
暮至醉問爾何為
啁啁田間雀啄啄常不給春水日巳深網羅復相及既
無養生具日夕湯火急多謝雲間禽無為自羈縶
祝融九千丈瀟湘地底流洶湧洞庭野崩騰江漢秋上
有飛仙人身披紫雲裘昔者常相遇渺若乘丹丘同歌
黃鶴渚共醉岳陽樓思之忽不見獨立悵悠悠
我有琅玕草欲贈江東客出門道路長卷袂空歎息靈
苖世所尚良士余所惜神仙無千年耿耿誰復識
五歲能讀書十歲能賦詩十五事遠遊三十無所為既
乖俯仰責復為隣里欺生計日已疎世態多瑕疵煌煌
金張門徒隸皆光輝日晏賓客集軒車如風馳一笑擲
千金片言委黃泥齊生獨抱瑟來往空逶迤
齋居雜言(何榮祖)
名教無窮樂真知在暮年中庸萬事畢太極一心全世
事頻觀易人情靜看天興來時有句率爾亦飄然
續絃言(楊維楨)
麟角煑為膠續絃絃在弓丁寧弦上箭莫射孤飛鴻
買妾言
買妾千黃金許身不許心使君聞有婦夜夜白頭吟
詞體
感觸事物託於文章謂之辭若燕射辭士冠禮祝辭
皆古辭也秋風辭白紵辭皆樂府辭也今名雖同而
詞則異但因其題而備其體云爾
去婦詞(揭奚斯)
江東有一士子留都下三年適娶一貴人女為
妻久乃知其已有妻子矣一夕逃去因托去婦
為之詩非徒欲傳其事抑以示風戒云爾
輕合鮮義終苟容希禮遇遠結萬里昏多為才名誤始
與君結好不知君有婦有女嫁他人俱懷託遲暮青青
墻下草生死墻下路娟娟道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難為託一本無兩附棄舊屬新歡
新歡漸成故寧當中路折莫被他人去寧老阿母傍不
受他人妬騰身出房闥兩絶無復顧所願嫁他人甘心
西山樹
去婦詞(趙半閒)
里有孀婦子不檢而無室既疾病乃亟為娶且
命之曰為汝娶為宗祀計也未幾死而子竟違
母言尋出其婦婦以衰麻在身義不得去被迫
逐不可留因為詩以寫懷
落葉不返柯去婦無歸年斂袂出故幃獨影心悽然君
心紙鳶飛萬里難拘牽妾如鬢邊花未衰先棄捐憶昔
初嫁君姑病在床前歲月能幾何衰麻奉姑筵妾今辭
門去撫棺淚如泉九原會有知當為去婦憐
毛女詞(楊維楨)
海腥風吹腐龍華隂毛竹藏雙魚(叶濃)宫中雨露不可食
啖松啖栢留春容乘彤雲挾紅霧十二峯頭度朝暮衣
沐雨鬟櫛風槲葉楚楚山華紅秦宫舊鏡掩明月咸陽
目送雙飛鴻
彭郎詞
番之湖兮雲水杳萬頃晴波淨如掃相逢漁子問二姑
大姑不如小姑好小姑昨夜巧粧束新月半痕玉梳小
彭郎欲娶無良媒飛向廬山尋五老五老頽然不肯起
彭郎怒踢香爐倒彭郎彭郎歸去來陶令門前烟樹曉
龍王嫁女詞
海中有大小龍拔水而飛雷車挾之以行者海
老謂之龍王嫁女故賦此詞補龍姑樂府
小龍啼春大龍惱海田雨落成砂砲天吳擘山作海道
鱗車魚馬紛來到鳴鞘聲隠珮鏘琅瓊姬玉女桃花粧
貝宫夫人笄十八新嫁南山白石郎西來態盈慶春壻
結子蟠桃不論歲秋深寄字湖龍姑蘭香廟下一雙魚
古促促詞(張翥)
促促何促促丈夫生兒美如玉長成遊蕩不思歸令我
隻身守空屋不願汝學班定遠不願汝學馬相如定遠
生不入玉關相如死不還成都但如塞翁父子長相保
得馬失馬何足道又如龐公携家隠鹿門遺安遺危俱
不論貴而衣貂不如貧而緼枲離而食肉不如聚而飲
水身雖促促心得寬為汝白頭屋中死
征夫詞(鎦祁)
頑雲漠漠秋天黑冷雨瀟瀟和雪滴途中騎士衣裳單
半夜銜枚赴靈壁中州近歲雨雪多只因戎馬窺黃河
將軍錦帳衣千襲馬上揮鞭傳令急但令飽煖度朝夕
一死沙場吾不惜九重日望凱歌歸安知中路行逶迤
願將舞女纏頭錦添作征人身上衣
征婦詞
青燈熒熒照空壁綺忩月上莎雞泣良人塞上遠從軍
獨妾深閨長太息憶初癡小嫁君時謂君不晚擁旌麾
如何十載尚輿隸東屯西戍長奔馳秋風戎馬臨關路
千里持矛關上去公家事急將令嚴兒女私情那得顧
恨妾不為金鞞靫在君腰下隨風埃恨妾不為龍泉劍
在君手内飛光燄慕君不得逐君行翠袖斑斕空血染
君不見重瞳鳳駕游九疑蒼梧望斷猶不歸况今沙場征
戰地千人同去幾人回君回不回俱未見妾心如石那可轉
秋胡妻詞(王餘慶)
桑顛日射黃金枝桑間美人白玉肌採桑盈筐郎未歸
東風吹淚濕羅衣郎未歸在遠道妾尚少兮親已老郎
心如蘖妾如丹富貴應須到家早採桑待露晞養蠶圖
得絲生男且富貴甘旨當及時千金却為一笑資倚閭
日暮無窮悲願嫁反哺烏不忍見秋胡
文瑞圖(揭奚斯)
常德之龍陽居多蜀士祠事梓潼君甚嚴祠前
有池曰景星凡蓮花葉並蒂則居人登第好事
者寫以為圖邀余賦此
蓮花復蓮葉並蒂更連莖並葉已不見三花兩花更有
情如何與人作嘉瑞偏向龍陽水底生龍陽家事梓潼
君花花葉葉梓潼神好在龍陽士汝但讀書更(缺)
花為葉汝莫論
和東坡四時詞(劉詵)
燕子輕寒生院落佳人自卷猩紅幕樓頭風細墮楊花
簾下日長添繡萼纈紋酒暈透瓊肌雙陸初嬴笑問誰
閒綰同心當戶立不知花影滿春衣
幕波微皺迴廊永酒闌手枕珊瑚冷槐影横階午簟凉
榴花滿地風簾靜梅酸未試意先顰倦拂琵琶撥未勻
紈扇半閒冰盌凍翠禽兩兩下窺人
瓶浸雙頭蓮顆綠畫闌閑却青奴竹微凉半下水晶簾
坐看疎螢度高屋夜靜樓風時動扃隔墻一葉落虚庭
血色鴛羅裁未就月明處處起砧聲
燭暗睡消聞畫角玉盆脂水紅冰薄深戶無風繡幄垂
小缾一片梅花落轆轤隔屋聲咿啞雲母香猊暈宿霞
報道卷簾寒霧重午粧纔試翠鈿花
宫詞四景(薩都拉)
玉溝漲暖綠潺潺風細時聞響珮環芳草宫門金鎻合
柳花簾幕玉鈎閑夢回繡枕聞黃鳥困倚雕闌看白鷴
落盡海棠天不管脩眉凝恨鎻春山
日長縫就縷金衣高柳風清拂翠絲閒倚小樓題畫扇
但聞别院笑彈棋主家恩愛有時盡賤妾心情無限思
又擬晚凉新浴罷琵琶自撥斷腸詞
宫溝水淺不通潮凉露瑶階濕翠翹天遠不聞青玉佩
月明偷弄紫鸞簫正宫夜短羊車近别院秋深鶴駕遥
却把閒情望牛女銀河烏鵲早成橋
悄悄深宫不見人倚門唯見石麒麟芙蓉帳冷愁長夜
翡翠簾垂隔小春天遠難通青鳥信瓦寒欲動白龍鱗
夜深怕有羊車到自起籠燈照雪痕
宫詞(馬祖常)
華清水殿繡夫容金鴨香銷寳帳重竹葉羊車來别院
何人空聽景陽鍾
銀床井冷露漙漙半臂薰衣釧辟寒不恨長門冬夜永
小奴休報襪羅單
長門月轉漏聲催自熨寒衣減帶圍休怕官家嫌體弱
細腰曾是楚王妃
合宫舟泛濯龍池端午爭懸百綵絲新賜承恩脂粉磑
上陽不敢妬蛾眉
繭舘繰絲濕翠翹夫人纖指織龍綃羅襦雙珮清晨響
只恐君王有晏朝
八姨粉翠錫千緡脂盝新粧百寳勻白髮上陽宫女老
補衣重拆繡麒麟
夘酒微微解宿酲催花羯鼓報新聲君王好錫承恩宴
辛苦邊頭百將營
露蘭研粉壽陽粧奩内新燒百刻香圓舌教成鸚鵡語
偷將玉笛送寧王
銀河七夕度雙星桐樹逢秋葉未零萬歲君王當宁立
妾身不顧命如萍
花氣蒸霞淑景明望仙樓上看彈鶯李謩吹笛宫墻外
學得梨園第幾聲
又(鄧元宏)
淡月輕寒透碧紗宫屏殘夢曉啼鴉春風不管愁深淺
日日開門掃落花
又(楊維楨)
宫詞詩家之大香奩也不許村學究語為本朝
宫詞者多矣或拘於用典故又或拘於用國語
皆損詩體天歷間余同年薩天錫善為宫詞且
索余和什通和二十章今存十二章
雞人報曉五門開鹵簿千官泊虎臺天上駕鵝先有信
九重鸞駕上都迴
開國遺音樂府傳白翎飛上十三弦大金優諫關卿在
伊尹扶湯進劇編
海内車書混一時奎章御筆寫烏絲朝來中貴傳宣急
南國宫娥拱鳳池
薰風殿閣日初長南貢新來荔子香西邸阿環方病齒
金籠分賜雪衣娘
宫錦裁衣錫聖恩朝來金榜揭天門老娥原是南州女
私喜南人擢殿元
出幸和林幄殿寬鉤麗女侍婕妤官君王自賦昭君曲
勑賜琵琶馬上彈
后土瓊仙屬内家揚州從此絶名花君王題品容誰並
萼綠宫中萼綠華
十二瓊樓浸月華桐花移影上窗紗簾前不插鹽枝竹
臥聽金羊引小車
金屋秋深露氣凉宫監久不到西廂丁寧莫竊寧哥笛
鸚鵡無情說短長
露氣夜生鳷鵲樓井梧葉葉巳知秋君王只禁宫中蠱
不禁流紅出御溝
十三宫女善詞章長立君王玉几傍阿婉有才還有累
宫中鸚鵡啄條桑
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
春宫詞(薩都拉)
深宫盡日垂簾箔别殿何人奏玉箏白面内人無一事
隔花時聽打毬聲
秋宫詞
清夜宫車出建章紫衣小隊兩三行石闌干外銀燈過
照見芙蓉葉上霜
春宫詞(顧濟)
蘭徑香銷玉輦蹤梨花不肯負春風綠窗深鎻無人見
自碾朱砂養守宫
古長信秋詞(甘立)
缺月流光入綺䟽金壺傳箭夢回初秦臺彩鳳無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
錦瑟詞(趙復)
歌珠檀板楚王宫伴醉花間拾落紅鐵馬北來人事改
不知隨水定隨風
西湖竹枝詞(楊維楨)
竹枝本夜郎之音依聲製辭實起劉朗州辭若
鄙陋而發情止義則有風人騷子之遺意然則
製竹枝者不猶愈與今樂府製湖中曲者多矣
而未有補竹枝之缺故余補十章更率能言之
士繼之
蘇小門前花滿株蘇公堤下水平湖南官北使須到此
江南西湖天下無
家住西湖新婦磯勸郎休唱縷金衣琵琶本是韓憑木
彈作鴛鴦一處飛
湖口行雲湖日隂湖中斷橋湖水深行雲無心似郎意
斷橋有柱是奴心
勸郎休上南高峯勸郎休上北高峯南高峯雲北高雨
雲雨相隨惱殺儂
石新婦下水連空飛來峯前山萬重妾死甘為石新婦
蕭郎或似飛來峯
片言許郎金石剛阿奴不是野鴛鴦為郎歌舞為郎死
不惜真珠成斗量
望郎一朝又一朝信郎信似錢塘潮錢塘潮信有時失
臂上守宫無日消
水仙廟下是儂樓樓前有儂蓮葉舟行人苦道横波急
不載行人西渡頭
採蓮能歌歌莫愁因學吹笛唱梁州不識黃雲隴水怨
吹作大堤楊柳秋
奴家即在西塍頭不比春風蘇小愁人道西湖女淫苦
安得有此青陵丘
又(郯韶)
闌鎻六橋春水深鴛鴦鸂鶒蕩人心吴兒生長自吴語
却向船頭學楚吟
壚頭三月春酒香門前楊柳萬條長憑郎醉後休折斷
留待重來繫馬韁
楓篁嶺頭西日暉青龍港口新月微放船過去還蚤在
待奴一道夜歌歸
湖上荷花嬌欲語湖中女兒木蘭舟荷花折得渾自好
只恐荷盤不耐秋
蘇堤寺堤一徑同春花秋月長相逢白面少年不相識
笑擲金錢喚阿儂
又(陶孟愷)
江邊雲寒楓葉秋望郎郎上西江頭舟行千里是郎去
水流千里是奴愁
湖邊採蓮逢小姑阿郎捕魚饑渴無勸郎高歌白苧舞
為郎沽酒青玉壺
又(康耑)
南高峯頭雲未開北高峯頭雨頻催為雲為雨幾時了
醉裏相期夢裏來
合歡釵頭雙荔支同心結得能幾時蓮莖有刺郎解折
蓮子有心奴自知
拍湖春水段家橋紫額湘簾碧玉簫橋邊楊柳為誰苦
牽惹風光千萬條
又(張世昌)
秦皇石頭三丈高云是秦皇繫船標阿奴心似繫船石
浪打風吹石不搖
奴住西湖日日愁郎家只在淛江頭阿誰移得孤山去
長使江湖一處流
六橋橋上望西湖望見吳王舊姑蘇西施不為吴王死
又載扁舟歸越都
昨夜雨晴溪水深雞頭菱角滿湖隂勸郎試剥新蓮子
菂菂中間有苦心
又(信道原)
湖東日脚欲没山湖西月出牙梳彎南北兩峯船裏看
恰似阿奴雙髻鬟
東邊高樓紅紫開西邊青山翠成堆吳兒蕩槳浪花裏
相賽唱歌船去來
又(宇文子貞)
赤欄橋低宫柳斜粉墻短短阿誰家女郎恰抱琵琶出
早有小船來賣花
奴唱吳歌郎扣舷明朝郎去有誰憐恨殺吳山遮望眼
不見江頭郎去船
斷霞洒洒魚尾紅清唱一聲湖山東阿奴只在繡簾裏
隔着荷花無路通
湖裏茭青日日多蘇小門前無客過今來古往只如此
休說當年賈八哥
湖上交秋風露凉湖中蓮藕試新嘗蓮心恰似妾心苦
郎意爭似藕絲長
菱花菱葉間水葓采蓮入港與郎逢勸郎挾彈休打鴨
鴛鴦飛起杳無蹤
孤山山上野梅開折花傍水傾金杯摠道梅花天下白
秖似渠奴傅粉腮
又(吴禮)
不愛郎君紫綺裘不愛郎君珊瑚鈎永求同生願同死
化作蓮花長並頭
又(貢師泰)
芙蓉葉底雙鴛鴦飛來飛去在横塘人生多少不如意
水遠山長難見郎
葛嶺西邊師相宅潭潭府第欲連雲别買樓船過湖去
可曾看見岳王墳
又(丁復)
上塘楊柳下塘隂阿郎愛人不愛金塘水西來東入海
水深不似阿儂深
柳葉如眉枝似腰贈郎輒挽最長條條長即與儂心遠
不是為儂春態嬌
錢塘潮來兩岸平錢塘潮落江月明錢塘女子新樓閣
夜半吹簫鸞鳳鳴
郎愛捕魚儂織蓑勸郎不必要登科一家賣魚得食少
一官懸魚憂患多
竹枝詞(陶孟愷)
白鹽山下水流急白帝城邊楓葉稀唱斷竹枝人不見
山頭月落鷓鴣飛
小游仙詞(張翥)
清華公子並騎龍直過蓬萊第一峯親見海中城闕好
半栽玉樹半芙蓉
五色烟中玉女窗鳳歌鸞舞一雙雙除是飛瓊方教得
紫簫吹徹不成腔
來不分明去不言紅椒花露濕粧痕巫娥已隨夢魂斷
十二碧峯愁暮猿
月圃羣芬次第開步前紅露下瑤階摴蒱偶共真妃博
賭得雙頭白燕釵
道人寄我紫邏山時復賣藥來人間(缺)潭薄晚有龍鬭
滿谷濕雲無路還
五嶽真官立帳前露蕪香(缺)落瓊筵夜深醮罷各歸去
一一馬聲嘶上天
美人臨水笑相邀自解羅巾擲作橋同覓雲間仙伴侣
杏花壇上聽吹簫
月帳新開蕊輦過桂花凉露洒天河雙星一夜叙離别
狼籍碧蓮秋露多
又(楊維楨)
青旄節衛翠雲軿按部東行過赤城龍女遺珠雞卵大
結為雙珮賜方平
若木西來赤岸東白金城闕碧珠宫天家令急不敢住
折得五花歸飯龍
東逾弱水赤流深夜得桃都息羽旌地底日迴天上出
金雞如鳳自交鳴
金蛾蕊生瑤水隂錦駝鳥鳴珠樹林上皇敕賜龍色酒
天樂五雲流玉音
麻姑今夜過青丘玉醴催斟白玉舟莫向外人矜指爪
酒酣為我擘箜篌
女郎兩兩白玉床對博宛在橘中央青城不賭熊盈襪
閒賭蕭家雙鳳凰
蓮葉舟高河漢垂黃姑玉女會佳期玉清久入衙城洞
莫遣成都賣卜知
道人得道輕骨毛飛度海水能千遭明朝挾至兩浮島
卧看滄洲戲六鰲
青丘書隨雷電亡尚作草木蟲魚荒問渠甲子不能記
但指綠睛雙眼方
天上良常宫又成文章只數老玄卿五雲閣吏亦謫世
牛鬼少年專盛名
日落海門吹鳳匏須臾海水沸如炮船頭處女來聽曲
知是洞庭千歲蛟
當時笑我去學仙汝但求金與求田不知昨夜城頭鶴
問汝無人識墓阡
炮烙詞
炮烙復炮烙是不還是不終殺讒人虎不殺羑中囚
放麑詞
母麑急麑子獵人眎如傷太子奔城父君王赦奮陽
北郭詞
瓜田不納履北郭讒招汚覆鼎重開日宫中殺破(缺)
俠客詞
未許全交死全身報國仇太阿飛出匣欲取賈充頭
劍客詞
丈夫萬人敵拙計哂荆軻昨夜西征去生擒李左車
三閣詞
江南龍虎氣樓閣照金銀望見長安道不知塵汚人
摘瓜詞
黃臺八瓜熟瓜熟瓞綿綿惟有大瓜好狐來瓜巳穿
食桃詞
二桃陷忠勇晏子設危謀半桃陷姑息彌子復誰尤
綠珠詞
井底生明月樓前墜寳星年年金谷草春入美人青
楊柳詞
楊柳董家橋鵝黃幾萬條行人莫到此春色易相撩
長條一丈長長似紫絲韁長條挽易斷五馬過横塘
擬雪詞
小姑善擬雪擬雪廣寒高剪落孀娥髮紛飛玉兔毛
繫馬詞
誰繫西枝馬馬嘶花亂飛花飛猶自可莫遣折花枝
去妾詞
萬里戎裝去琵琶上錦韉傳來馬上曲猶唱想夫憐
元詩體要卷四
