元詩體要卷五明宋公傳編
歌體
猗迂抑揚永言謂之歌有高下之節誦之使人興起
若君臣之賡歌五子接輿滄浪之歌見於經傳非擊
壤卿雲之比讀者不可以不察觀所取者尤見古今
之不同也
西山歌(李存)
西山有廬以我逶迤東田有稌以我療饑春之日宜桑
為父母裳冬之日宜酒為父母壽
范增撞玉斗歌(陳泰)
鴻門醉兮幕張黑雲壓兮芒碭臣令莊兮起舞伯何為
兮誤莊重瞳兮日光高凖兮龍章風塵澒洞兮誰虜誰
王我所惜兮謂王之玦臣事不濟兮心與斗裂嗚呼爾
為漢蔽兮為忠臣千秋萬歲兮爾楚無人
虞美人夜泣歌
星熒熒兮隕空淚灑灑兮帳中妾生誤王兮妾死無從
天若祚項兮天迴楚風王乘騅兮為龍妾埋骨兮江東
東山棹歌上克齋董先生(陳孚)
東山之水兮其流湯湯秋風起兮白蘋飄香有美人兮
芙蓉裳葺荷屋兮䟽以杜衡雲依依兮時在旁昔與雲
出兮霖八荒今與雲歸兮一竿滄浪睇乾坤兮淡無光
寧綠蓑兮遺金章嗚呼安得從之兮徜徉
東山之水兮飛白漚白漚飄飄兮天光不流有美一人
兮蓮葉舟舟之來兮風颼颼舟之去兮荻花滿洲藐將
驂兮飛虬紫紅竿兮北斗為鈎引六鰲兮歸墟之丘嗚
乎安得從之兮遨遊
飛蓬亭歌
江南澤國多烟水年少輕身作遊子邇來衰老畏奔馳
忽作飛蓬平地起飛蓬主人人中仙曾乘千斛凌風船
船頭畫鼓催行酒船尾紅粧歌采蓮收篙卷綸今尚樂
却悔從前風浪惡青雲裘褐一漚身白髮山林五湖客
我來花霧紅霏霏此蓬如山何處飛但當共坐索酩酊
溪堂過雨春魚肥君不見鴟夷名成滄海去富貴畏人
如脱兔又不見羊裘釣客桐江上一出張皇動天象何
如主人飛蓬亭上飲醒與客吟酣即寢寢酣忽作江南
夢風雨漂搖蓬不動
弔故宫(杜瑛)
月上觚稜椒壁濕饑烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜春風頭欲白
尊中頼有酒如泉醉倚寒窗破愁寂
岳王墓(韓中村)
妖星墮地芒角赤龍劔悲吼風蕭瑟中原王氣挽不回
將軍一死鴻毛擲秦家小兒真戲劇播弄造化搖樞極
指讎為親忠為逆隻手上遮天眼力九關茫茫隔天日
無由下燭臣愚直臣愚萬死不足惜國恥未湔猶憤激
古墳埋冤血空碧風雨年年土花蝕我恐精忠埋不得
白日英魂土中泣請將衰骨斵出荒苔痕獻作吾皇補
天石
蘇小小歌(辛文房)
東流水底西飛魚銜得錢塘紋錦書幾回錯認青驄馬
著處閒乘油壁車鸚鵡杯殘春樹暗蒲萄衾冷夜窗虚
蓮子種成南北岸苦心相望欲何如
幼輿折齒歌(羅磵谷)
秋衫未成錦機語棠梨半花鳳一羽象床雪綜小龍梭
細冗銀光吐冰縷西隣郎君東海歸芙蓉半白杏雨肥
十二闌邊說幽怨勸織南浦鴛鴦飛含蘭匿蕙無消息
春酲彤霞漾玉色小龍呵出風雨聲奔騰觸裂雙白石
白石國城三十六女子軍來兩城覆鸞歌猿嘯強激昂
百戶風來如箭鏃章臺公子真豪縱復以微言相感動
郎君切莫更癡心忍作甘心可人痛
莫愁歌(周竹坡)
蓮花深紅蓮葉綠平沙月上鴛鴦宿青腰三板蘭作橈
月下莫愁歌一曲移舟入花花轉深花深調苦難為音
江邊夜半誰為語只有嬋娟知此心露花漸白月漸午
刺舟自覓來時路明朝繫纜柳邊門却在夜來潮落處
夢兩雛(揭徯斯)
阿英十二能辟纑阿牛五歲貪讀書辟纑成縷無人織
讀書有志令人惜汝父飄零汝母休吾親雖健俱白頭
雨聲斷道風驚屋阿婆獨抱諸孫哭
吹簫歌贈金精山人陳天佑(吴漢儀)
金精之山何岧嶤夜深明月凉蕭蕭中有可人好絲竹
抱明月兮吹洞簫簫聲嗚嗚響空碧潜蛟起舞山魈泣
含宫嚼羽妙入神月落參横朔風急曲中却憶秦樓女
秦樓縹緲知何許鳴鳳雙飛竟不還至今遺事傳千古
君留吳中猶未發我亦知君調殊絶明朝却賦歸去來
吹簫還弄金精月
古劍歌為吳真人作(楊載)
閒閒真人藏古劍敬之如神不敢忽賓客來時求一觀
輒有悲風起倉卒人言此是金鐵精良工煅煉久始成
動搖天地合變化摩蕩日月含光晶昔年有蛟起江中
口吐烈熖燒長空下民流溺上帝怒雷電往擊皆無功
嘗持此劍斬蛟首流血滔滔浸廬阜傳記傳聞時既久
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
月氏王頭飲器歌和貫學士韻(祝蕃)
單于寳刀寒映雪月氏髑髏飲冤血泥丸真人辭絳宫
麴生時能醉其骨閼氏夜帳葡萄香拍(缺)春霞灔秋月
賢王起舞谷蠡歌傳飲懽呼兩耳熱燈前人影半闌殘
燈後青燐已明滅持杯本為澆嶙峋胡為對此傷精魂
弓蛇猶能致惑疾智瑤豈是無心人頭顱如許當速朽
生擒誤入仇家手忍將鳴鏑射頭曼吁嗟降王亦何有
後來漢使渃水東猶待留犁澆盟酒
南北風歌
南船順水還順風高帆疾過如飛鴻北船逆風還逆水
百丈牽江纔數里南船揮手謝北船不須腸斷南風前
自緣行色有南北未必天心偏順逆明日南風換北風
北船却與南船同
木棉歌(熊磵谷)
秋陽收盡枝頭露烘綻青囊翻白絮田婦携筐採得歸
渾家指作機中布大兒來覓襦小兒來覓袴半擬償私
債半擬輸官府竹籠旋着活火熏蠧蟲母子走紛紛尺
鐵碾出瑤空雪一弓彈破秋江雲中虚外泛搓成索晝
夜踏車聲落落車聲纔冷催上機知作誰人身上衣小
女背面臨風泣憶曾隨母園中拾
蘇武李陵泣别圖(歐陽伯恭)
祁連山前箭如雨渤海岸邊羝不乳同是肝腸十九年
白髮君歸朝故主臣心有血一斗許亦欲隨君歸釁鼓
五千健兒五千母臣若獨歸魂魄苦空將老淚寄君歸
歸灑茂陵墳上土
天馬歌(揭徯斯)
天子仁聖萬國歸天馬來自西海西玄雲披身玉兩蹄
高餘六尺脩倍之七度海洋身若飛海左海右雷霆隨
天子曉御慈仁殿天風忽來天馬見龍首鳳臆目如電
不用漢兵三十萬有德自歸四海羡天馬來庶政平天
子仁聖萬國清臣願作歌萬國聽
又(宋无)
天馬天上龍駒生天漢間兩目夾明月蹄削崑崙山秣
元氣飲沆瀣天步超人寰天公玉帝老不騎饑食虎豹
出九關滅滅沉沉流彗姿歘承紫霞顔黃道三十六萬
里日馳周天去復還時乎降精渥洼中龍性變化終難
攀天馬來瑞何朝化為龍應童謠騶虞仁獸恥在埛龍
亦絶迹歸赤霄風沙豈無大宛種雖有八極安能超天
馬來雲霧開天廐騕褭鳴龍媒龍媒不鳴鳴駑駘
奉和效古意醉歌(范梈)
憶昔初年三四齡當客唯對聲泠泠夜誦漢賦一千字
朝來千字仍心冥自許英年逼華蓋豈信流光不相待
衹今四十少二年坐合立忘足悲慨我當贈君金縷羅
君當贈我黃鵠歌吳南水遠春似畫欲行未行可奈何
莫使風雷寄鳴鋏莫嘆羊裘墮烟雪人生萬事如春花
璚花雖晚君須折
過嘉興(薩都拉)
三山雲海幾千里十幅蒲帆掛秋水吳中過客不思家
江南畫船如屋裏蘆芽短短穿碧沙船頭鯉魚吹浪花
吳姬蕩槳入城去細雨小寒生碧紗我歌水調無人續
江上月凉吹紫竹春風一曲鷓鴣詞花落鶯啼滿城綠
過采石(聶古柏)
采石江頭秋月白蛾眉亭下灘聲咽繡衣玉斧曉霜寒
同是天涯苦行客酒仙一去海生塵青山三尺埋衣巾
清江白鳥自今古岸草汀花空復春我欲御風遊八表
醉裏豪情覓三島閶闔雲深不可攀回首江南𢾗峯小
虞美人歌(楊維楨)
拔山將軍氣如虎神騅如龍踏天下將軍戰敗歌楚歌
美人一死能自許愴惶伏劍答危主不同野雉隨仇虜
江邊碧血吹青雨化作春芳悲漢土
平原君斬美人歌
平原君起朱樓美人盈盈樓上頭槃跚跛者彼何叟美
人一笑槃跚愁門下士引去不可留美人高價千金直
千金不惜美人頭君不見帷中女兒觀跛者一笑五國
生戈矛
送日本僧太歲歸國歌
山為城海為池秦童子國東海垂有九一統薄海外其
王歲貢來珍竒太歲子雪須眉七條掛在扶桑枝跨海
來從震旦國之師取經徑往西天西神杯蹋浪浪花白
浪花作雨青天低城頭鼓響城下馬嘶花袍國王接幢
蓋人從大唐國裏歸
嶧山(鮮于樞)
東方巨鎮宗岱宗羣山列侍臣妾同西南崛起一萬仞
却立不屈如爭雄何年天星下天宫墜地化作青芙蓉
外如刻削中空洞閬風玄圃遙相通我昔東遊訪青童
羣仙招我遊中峯悔不絶粒巢雲松失身誤落塵網中
如今可望不可到艤舟空羨冥飛鴻神仙可學事亦晚
安用屑屑悲秋蓬吾聞嶧陽有孤桐鳳凰鳴處朝陽紅
安得斲為寳琴獻天子為民解愠歌南風
谿山風雨圖(李孝光)
元氣贔屭生蛟龍銀河倒插青芙蓉九疑正在九州外
碧樹悄悄連丹楓上有萬古不死之明月下有掀天巨
浪之長江有客有客陸龜蒙往來江南成老翁天地無
窮屢迴首放船去踏江上峯船頭十日懸青雨風拔銀
河映東戸山隨没鶻落中原水作巴蛇走全楚向來英
䧺定黃土空遺絹素留今古天地一合如金甌萬歲千
秋奉明主
山中苦寒歌(李坦之)
深山苦寒弗可居門前積雪三尺餘隂崖一夜石脱骨
寒溜萬瓦冰垂須道人凍臥山之麓暮熱松明煑溪綠
山隂孤棹期不來夢入幽厓聞折竹征西將軍持短兵
馳馬夜渡黃河冰關東諸將面欲裂嚴光獨釣桐江雪
女兒浦歌(揭徯斯)
女兒浦前湖水流女兒浦口過湖舟湖中日日多風浪
湖邊人人還白頭
大孤山前女兒灣大孤山下浪如山山前日日風和雨
山下舟船自往還
櫂歌(傳若金)
河中日日水悠悠誰道人心似水流河水灣迴有時直
人心屈曲幾時休
去年船裏逢端午今年船裏又端陽九節菖蒲本仙藥
如何曲曲似愁腸
小娘歌(元好問)
吳兒㳂路唱歌行十十五五和歌聲唱得小娘相見曲
不解離鄉去國情
南來遊騎日紛紛斷岸長堤是陣雲萬落千村藉不得
城池留得護官軍
山無穴洞水無船單騎驅人動數千直使今年留得在
更教何處過來年
青山高處望南州漫漫江水遶城流願得此身隨水去
直到海底不回頭
鴈鴈相送過河來人歌人哭鴈聲哀鴈到秋來却南去
南人北度幾時迴
風神昨日又今朝踏碎丫頭路更遙不似南橋騎馬日
生紅四尺繫郎腰
竹溪梅塢淨無塵二月江南烟雨春傷心此日河橋路
千里荆榛不見人
太平婚嫁不離鄉楚楚兒郎小小娘三百年來涵養出
却將沙漠換牛羊
饑烏坐守草間人青布猶存舊領巾六月南風一萬里
若為白骨便成塵
黃河千里扼兵衝虞虢分明在眼中為向荆湖諸將道
且休誇說蔡州功
行體
步驟馳騁有如行書謂之行宜痛快詳盡若行雲流
水也考之樂府有怨歌行長短歌行之類唐人效之
者多要必辨之而識其體是編不為聲律之所拘若
孤雌行烈婦行劉平妻巴陵女感發奮厲有古貞烈
之風不可以不取其餘亦可尚矣
早朝行(王士熙)
石頭啼烏翻曙光千門萬戶開未央丞相珂馬沙堤長
奏章催喚東曹郎燕山馹騎朝來到雨澤十分九州報
輦金䭾帛分遠行龍沙士飽無鼓聲閣中龍床琢白玉
瑟瑟圍屛海波綠曲闌五月櫻桃紅舜琴日日彈薰風
春曉行(張嗣行)
夢魂短短春宵殘喈喈鷄語催征鞍東方彷彿淡烟曉
柳露細拂征衫寒僮僕前行指予路那箇長亭經某處
離情莾莾不分明黯淡孤村半烟樹
春日行(林霽山)
柳花衮雪春冥冥溪風一夜吹為萍萍隨風去渺流水
人生無根亦如此故山入夢草芊芊半窗疎雨寒食天
曉來白髮稀可數多少朱顔化黃土高原冉冉青烟斜
麥飯灑松能幾家子規呌殘金粟墓繭紙蘭亭亦飛去
又(李坦之)
東風入樹吹流鶯曉窗欲曙花冥冥美人窗間動曉思
鶯聲枕上提春情座中日出花滿城城南春深楊柳青
王孫不歸消息斷深閨無人春草生草生猶有時王孫
何日歸斜陽照流水萬里長相思東園三月花爛開西
隣胡蝶雙飛來明年蝶去春無主閉門花落愁如雨
春風行(陳孚)
子規催春春欲去海棠片片飄紅雨幽人豈無兒女情
懶聽畫樓鶯燕語東風吹到古渡頭淡烟渺渺横孤舟
孤舟撑入菰蒲裏日落未落波悠悠遠峯幾點青未了
前浦冥冥沒白鳥獨倚短蓬聽漁歌不知人世居(缺)
清明日(唐玉潛)
萬花正開風雨惡曉起新晴花正落老夫未起失芳期
賞心但覺隨年薄今年花落明年開去年看花人不來
死生榮悴俱可哀綠隂滿地成蒼苔
暮春會同年作(黃清老)
青山林下啼班鳩綠楊門前嘶紫騮落花成陣作春雨
東風淡淡雲悠悠美人捲簾日在手蝴蝶飛上珊瑚鈎
南溪不見筍成竹擬約滄波同倚樓
川鳬浴日金粼粼垂楊馬嘶三月春遊蜂舞蝶總愛客
飛絮落花時近人東風吹水入銀甕芳草為我鋪綠茵
更催朝露染魏紫舞袖一拂南山塵
弔古行(于介翁)
蒼梧之南湘水頭烟波逐客增離憂重瞳孤墳閟白日
雙娥貞佩搖清秋江空夜聞鬼對泣泣罷仍為鼔瑤瑟
瑟聲漸杳江聲長丹楓墮影天霜白臨江被髮招帝魂
拔劍欲斷東流奔東流無窮帝不返鳴呼薄俗無由敦
望夫磯(劉時中)
望夫山頭日欲頽望夫山下江聲哀山頭日日風雨惡
江頭不見行人回空山亭亭幾朝暮猶記行人去時路
知君渡河長不歸恨不當年逐君去此身化石千仞磯
石猶可轉心不移長江水涸黃埃飛行人應有歸來時
金谷行(楊奐)
洛陽園池天下無金谷近在西城隅晉時花草不復見
野人猶解談齊奴齊奴豪奢誰比數酒酣愛擊珊瑚樹
後堂春風滿桃李中有一枝名綠珠千金買步障百金
買氍毹時時吹笛替郎語雲窗霧戸長歡娛層階欲下
須人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
居庸行(揭徯斯)
昔我望居庸南今我出居庸北岩巒爭吞吐風水清且
激逶迤數十里曲折殊未息關門兩向當天開馬如流
水車如雷荒雞一聲關吏起列宿慘澹雲徘徊山盤盤
石圉圉山如龍石如虎龍怒欲騰虎欲舞太行餘勢猶
如許昔不容單車今馬列什伍聖人有道關門開關門
開千萬古
孤雌行為郾城節婦作
有鳥有鳥雌䧺相追哺雛未飽鳴且飛雛未長䧺乃死
子亦隨朝朝暮暮唯孤雌長林廣野風日美步步不敢
離故棲燕雀搖颺差復池迴身何惱遞相欺誰憐孤雌
心到死終不移更有許州郾城徐氏母一生抱恨守空
閨
烈婦行(趙孟頫)
至元七年濱州軍事劉平之戍棗陽與其妻胡
俱道宿車下平為虎所得起追及之殺虎脱其
夫吾聞之中原賢士大夫如此乃為感激慷慨
作烈婦行以歌之
客車何焞焞夫挽婦為推問君將安去言往棗陽戍官
事有程宿車下夜半可憐逢猛虎夫命懸虎口婦怒髮
指天十步之内血相濺夫難再得虎可前寧與虎死母
與虎生呼兒取刃力與爭虎死夫活心始平男兒節義
有如此萬歲千秋可以事明主馮婦卞莊安足數烏乎
猛虎逢尚可寗成寗成奈何汝
劉平妻殺虎行(楊維楨)
劉平妻胡氏從平戍棗陽平為虎擒胡殺虎爭
夫千載義烈有足歌者猶恨時之士大夫其作
未䧺故為賦是章
夫從君妾從主夢魂猶痛刀箭瘢况乃全軀飼豺虎拔
劍誓天天為怒眼中於莵小如鼠百年虎鬼冤魂語精
光夜貫新阡土可憐三世不復仇泰山之婦何足數
巴陵女子行(郝經)
已未秋九月王師渡江大帥巴圖爾自鄂渚以一
軍覘上流遂圍岳岳潰入於洞庭俘其遺民以
歸女子誓不辱于兵書詩衣帛見意赴江而死
余悲其志作巴陵女子行
北來諸軍飛渡江突騎一夜滿岳陽樓頭火起入閭巷
曹伍偶走如牛羊巴陵女子尚書婦生平不識門前路
亂兵驅出勢蒼黃夫婿翁姑在何處呑聲掩淚行且啼
啼㾗沾濕越羅衣此生忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零落入秋水玉骨直葬青海頭古來烈婦纔一二
誰似巴陵更文理名與長江萬古流丞相魏公還不死
白楊行(吳志淳)
真定劉生客死閩中同行者為歸其骨其妻胡
氏自圖夫容以祀因哭而絶鄰人憐之遂合葬
鍾陵東門故又號曰鍾陵行
鍾陵東門白楊樹行人指點是雙墓墓中夫婦俱少年
一雙白璧埋黃泉黃泉相逢語嗚咽一一從前向郎說
前年郎去客三山今年郎歸白骨還當時自畫蛾眉樣
今日却寫郎容顔容顔轉似心轉切呌郎不應心斷絶
生時不得逐郎行死時却與郎同穴丹青遺像留人間
年年淚竹寒生斑當年曾過延平渡還見雙龍化劍灣
堂前既無父與母堂下又無兒與女使妾有子堂有姑
丹心一寸那能枯一朝盛事付流水忠義幾人能到底
秋風月冷鳳凰來與郎同上吹簫臺
飛花行贈馬衢州(戴帥初)
山上風花山下飛花飛欲盡山翁歸歸遲亦自忘行跡
但覺滿地紅依依餘花更惜隨溪去溪上遊人山下路
戀家漁父斷來蹤避難劉郎記前度花開花落春風前
我昔與翁同少年祇今鶴去伹華表何處鳥啼悲杜鵑
遊人自遊春自暮從翁問花花不語且當向花日日醉
醉倒花前學花舞
落花行(吳師道)
東風吹花花作團美人脉脉憑闌干倦投紅筵逐舞鳳
故尋翠袖縈釵鸞去年送别城南道城南飛花委芳草
關河萬里人未歸風雨一番春又老抱愁無語還深閨
拂釵攬袖香依依綠隂𤨏窗蝶影斷空枝弔月鵑聲悲
青春不復悲遊子不顧期美人掩淚長相思恨身不似
花能飛花飛終恨沾塵泥安得與花飛去陽關西
大信晚泊呈舟中諸公(揭徯斯)
千家楊柳江當門東梁西梁兩岸蹲連檣大艦集日昏
摐金伐鼓海上聞小江更出采石後前人立功後人守
大信花采石酒陌上相逢莫迴首
武昌舟中觸目
兩髯背立鳴雙櫓短簔開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
送兄孟脩還江西(虞集)
老兄五月來作客八年不見頭總白五人兄弟四人在
忽憶中郎淚沾臆我家蜀西忠孝門無田無宅惟書存
兄雖管庫實父蔭弟竊餘澤承君恩文章不如孟氏好
叔氏最少今亦老五郎十歲未知學嗟我胡為長遠道
諸兒讀書俱不多又不力耕將奈何憂來每得二三友
看花把酒臨風哦蜀山嵯峩歸未得盤盤先隴臨川側
碧梧翠竹手所移應與青松各千尺南風吹雪河始冰
兄歸烏帽何煢煢明年乞身向天子共讀父書歌太平
紈扇行(李泂)
誰家玉貌蒙清霏手揮紈扇臨東池瀟湘搖波月弄影
碧波疑見湘江妃淚㾗竹上猶未滅一尺冰紈萬愁結
風吹翠袖卷寒烟汗入紅肌凝素雪深閨無人凉氣早
輕薄恩情易衰老昔隨蝴蝶上春衣今逐流螢向秋草
不見班姬染翰時空遺漢宫題扇詩千年怨墨已零落
一天霜露沾人衣
美人行(劉因)
美人娟娟秋水隔烟霧深沉蒙玉質日逐晴波去不歸
遙山只有行雲碧碧雲日暮心悠哉窗前一夜梅花開
平生自信心如鐵一寸相思一寸灰
白鴈行
北風初起易水寒北風再起吹江千北風三吹白鴈來
寒氣直薄朱崖山乾坤噫氣三百年一風掃地無留殘
萬里江湖想瀟灑佇看春水鴈來還
北風行(張翥)
長河風急波浪惡青天晝黃塵漠漠瓠&KR1383;渡中舟盡泊
官船撦帆與水爭牽馬毛(缺)撾不行秃樹掛戛枯蓬驚
夜深風定浪聲死窗光倒搖天在水前伴相呼隨鴈起
帽絮不煖衣生稜老賈獨語愁河水上閘下閘應(缺)
篙師指直失增减明星欲明霜似糝館陶城南(缺)
發古城鋪
黃蒿古城風捲沙澗頭衰樹啼寒鴉歲云暮矣霜露積
夜如何其星漢斜滿衣落月行人起馬上夢魂猶在家
遊吳山駞峯紫陽洞(薩都拉)
天風吹我登駞峯大山小山石玲瓏赤霞日射紫瑪瑙
白露夜滴青芙蓉飄飄雲氣穿石屋石上凉風吹紫竹
掛冠何日賦歸來掃石篝燈洞中宿
商德符學士桃源清曉圖(趙孟頫)
宿雲初散青山濕落紅繽紛溪水急桃花源裏得春多
洞口青烟搖綠蘿綠蘿搖烟掛絶壁飛流直下三千尺
瑤草離離滿澗阿長松落落凌空碧雞鳴犬吠自成村
居人至老不相識瀛洲仙客知仙路點染丹青寄輕素
何處有山如此圖移家欲向山中住
花鳥圖(揭徯斯)
吳中女兒顔色好洗面看花花為悄調朱弄粉不自施
寫作窗間雪衣鳥綠窗沉沉春晝遲半生心事花鳥知
花殘鳥去人不歸細雨梅酸愁畫眉
山水圖(貢師泰)
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
伊尹耕莘圖
碧海晝沸白日淪禹鼎欲徙湯網仁長繩短箠行蹩&KR0887;
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生墮昏沉乾坤闔闢係出處
幡然起作商家霖先農有詩亦有譜後世南陽詠梁甫
子昂墨竹(虞集)
吳興畫竹不欲工腕指所至生秋風古來篆籀法已絶
唯有木葉雕蠶蟲黃金錯刀刀屈鐵太隂作雨山石裂
蛟龍起陸真宰愁雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
京城燕(納新)
三月京城寒悄悄燕子初來怯清曉河堤柳弱冰未消
墻角杏花紅萼小主家簾幕重重垂銜芹却傍簷間飛
托巢未穏井梧墜翩翩又向天南歸君不見舊時王謝
多樓閣青𤨏無塵捲珠箔海棠花外春雨晴芙蓉葉上
秋霜薄
新月行
江南小兒不識愁新月指作白玉鈎家人見月更懽喜
捲簾喚我登高樓三年留滯京華裏衮衮黃塵馬首起
一番見月一番愁歸心夜逐東流水在家不厭賤與貧
出門滿眼多故人誰念天涯遠遊客只有新月能相親
門有車馬客行(張翥)
坐秋雨思秋風仰眎白日雲中彼美一人誰容秉心欝
其忡忡
為客一鼓云何慷慨起舞悲歌巨魚出聽凉波鳴鳥徘
徊庭柯
有客有客在門崔嵬高蓋華軒起欲與之語言巳叱僕
夫回轅
寧不少忍須臾謂我巷不容車北里豪家是趨堂上有
笙有竽
盛衰相尋無端媒勞恩絶則然還坐自樂我閒勿謂無
知絶絃
元詩體要卷五
