提要
靈巖集八卷别集類三(宋)
(臣)等謹案靈巖集八卷宋唐士恥撰士恥爵
里始末諸書不載案金華志有靈巖山山有
靈巖寺為梁劉孝標故宅其集以靈巖為名
與山相合集中有兩溪詩據志即金華之□
溪也則士恥當為金華人集中又有府判何
公行狀一首府判名松字伯固即金華何基
之大父士恥之母為松女弟士恥又為松壻
亦世籍金華之徵矣考金華諸唐自堯封首
登紹興二年進士累官直龍圖閣朝散大夫
子饒州教授仲温樂平主簿仲義及知台州
仲友並紹興中進士仲友復中宏詞科仲友
三子名士俊士特士濟亦與何為姻婭見朱
子案仲友第三狀集中通吉守史彌忠啓云
大父朝蹟之累年嘗在王國履簪之列先世
符麾之昔日又聯金昆羈靮之遊上聯似指
堯封為朝散時言下聯似指仲友知台州時
言核其世系殆堯封之諸孫仲友之猶子特
其或為仲温之子或為仲義之子則不可得
而詳耳其官階可考者集中有謝許南丞薦
舉啓云僅以門調玷于士流又啓云曩緣芘
蔭常領簿書通羅守啓云牽絲邑屬讞獄掾
曹又有交代張司理一啟其他簡牘率云冐
綰理曹典司五聽知士恥以門叙入仕薦充
改秩嘗任丞倅問刑之官其宦迹可考者曰
吉州曰臨江曰建昌曰萬安知歷官皆在江
右諸郡其文字紀年可考者上自嘉定下至
淳祐知為寧宗理宗時人其他則集無明文
莫得而稽矣集中制誥等作絶無除授姓名
即表檄箴銘贊頌諸篇亦皆擬作其題自羲
軒以至漢唐間取北宋八朝與南渡初年時
事考高宗立詞科凡十二題制詔誥表露布
檄箴銘記贊頌序内雜出六題分為三場每場
體制一古一今士恥所作蓋即備詞科之用也
仲友曾著詞科雜錄其亦家學濡染世擅其
長歟集久失傳非惟史不著錄即志乘亦不
登其姓名故談藝諸家率不之及今從永樂
大典内采輯次為八卷并其代人之作以類
附焉循誦其文洽聞殫見古澤斑然非南宋
末流摻臆見騁空談者所能望其涯涘未可
以其名不著而忽之也乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
