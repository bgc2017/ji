靈巖集卷七宋唐士恥撰
啟
謝許寺丞薦舉啟
伏蒙台慈舉某堪充改官親民任使者修見師之摯方
懼譴訶賜踰衮之褒遽蒙特達豈有先容之助過叨國
士之知撫已凌兢荷恩深厚竊以凡物之創在理實難
矧惟文銓每重薦主五星同照是為希闊之符一鶚争
飛庶啟聯翩之翼儻非際會曷自權輿伏念某徒讀父
書素卑天質議墨飲之罰每切自憐塗金根之車政恐
不免僅以門調玷於士流濫簿書朱墨之官無毫髮尋
常之效遲留初秩冒昧理曹蔽芾甘棠兩閱春風之至
闌干苜蓿僅争曉日之明青山無爽氣之招綠水乏芳
蓮之映玩歲何補捫心有慙屬寸進之無階效竽吹而
自售囁嚅稟露循省悸忪曾不踰頃刻之間殆將出祈
望之表在古間見於今絶無至於假借之辭尤匪愚庸
之分念堂構箕裘之際實薰蕕冠屨之如益遠青氊但
嗟白髮食蘗自厲理所當然刻舟以求心切内省惟雞
鳴狗盜有時而可用而牛溲馬勃無物之不儲載念包
荒審知易事茲蓋伏遇某官斯文宗主吾黨歸依廣厦
萬間自俱驩於芘士采葑一節無求備於使人雖在凡
才亦歸大冶某敢不千能磨琢十駕駑駘詩禮過庭敢
遽忘於手澤簠簋示戒當益謹於官箴力持一曲之愚
祈盡半生之職下殫勉強上答眷知感荷微誠倍萬常
品
通卓倉使啓
伏以仰切萬間之覆露瞻望六條俯憐一掾之塵埃典
司五聽顧小已豈敢弗勉在大賢何所不容依矚二天
勤拳尺牘恭惟某官閩山秀孕漢傅流長黃鍾大吕之
洪音合登清廟干將莫邪之利器屢解盤根自高掇於
儒科雅横蜚於膴仕西山爽氣一歸拄頰之英南紀鳴
弦兩顯字民之效怵然譽處煥若褒嘉入司路鼓之朝
載正磐宗之簿萬樞密勿爰資筆削之功歴試盤還更
攬澄清之轡報政五月歸心百城褰帷凜凜於古人衣
繡亭亭於今日摘茗裕國而民不困餼廩平糴而食有
餘初花大庾之梅繼餞揚瀾之鴈鑄一牧之鼎旁周紫
萍翠竹之珍排九闔之雲豈特季秋明堂之計倍粲斗
牛之域行輝輔弼之躔某不學面墻問囚竊食春風棠
舍素知畫地刻木之箴朝日蓿盤恪守食蘗飲冰之戒
坐閱暑寒之屢變曾何毫髮之萬分水鏡在前豈刻畫
無鹽之可掩溲勃並蓄庶濫冒吹竽之少安夙聞登車
握節之期徒切望塵掃門之願惟拜木揖金之伊邇徒
瞻山仰斗之彌深
上許寺丞啟
伏以延首李膺之門每懷歆豔妄意孔融之表敢後歸
投矧良師並蓄豈惟芝桂之儲而君子易事不責菲葑
之備曲致忱恂之禱仰祈特達之知伏念某腐櫟散材
為裘冷裔聚螢映雪寒暑弗愉磨鈍策駑居諸坐閱曩
緣芘蔭常領簿書三年罔著於微勞九品尚名於初秩
懵不自度冒為此來鞠草圜扉徒竭哀矜之念面墻觸
事猶虞刻畫之嗟行將知蘧子之非誰復有何武之薦
念葵扇因安石而頓售角巾由林宗而反妍物有甚微
假人以重士之求進在理亦然儻少紆寒谷之吹庶以
增凡馬之價至於晩進之慕先覺小學之宗大賢剖膽
及心如水赴壑恭惟某官受時間氣為世宗英天下四
泰山凡物待其同濟胷中九雲夢於人何所不容雖在
冥愚尚蒙矜體與其進與其潔備見於教詔啟迪之間
不為怯不為貪每獲於顛沛困頓之頃載惟先世素相
知心季札不忘於徐君諒抗薄雲之義燕昭能容於郭
隗自捐躍冶之疑拳拳寸進之祈冀冀一愚之錄微誠
頌禱倍萬等倫
代人通劉教啟
恭審光膺詔旨榮領師儒薌細杏壇陡覺東風之透陰
成槐市行當北陸之舒暮春歸尼父之門泮水浹魯侯
之澤幸哉小子首以忱辭恭惟某官藜照洽聞金刀顯
胄名山蠟屐何須想像於興公巨浸仙槎豈復低回於
盧肇筆下瀾翻於鋪叙胷中融結於高深共惟八采之
才登高能賦獨立千英之表首善峩冠擬牽入仕之絲
蚤遂摘髭之第三年海角獨手鸞棲盡嗟矮屋之居竟
大微官之綰蠧魚輿版肯容小吏之姦林竹吟音共喜
同僚之雋聲徹鄭鄉之井最聞魏闕之書且江河淮濟
之流畢輸溟渤而禮樂詩書之習遠自賢關民足且知
仕優而學用移駿軌以遂雅懷與其州縣之塵勞孰若
聖賢之景慕矧此烏傷之壤上當須女之虛流風猶接
於老成多士爭期於修習雍容函丈鼎新書帶之青婉
娩牙籖豫悦經帷之絳當此比賢之歲式瞻有德之旌
惟咫尺於漢京矧翩聯於越嶠笑沈祠之在右寧袁扇
之自高表表圭璋必巖廊之登顯耽耽館學寧弱水之
阻脩不待席温佇看詔下某寒生故裔小已脩途雖知
名教之可從尚媿駑才之難勉囊錐淬厲終無百鍊之
姿鼓篋希微繆脱一囊之穎茲聞風而慕悦將望履以
趨承假斯駢儷之二三述此藴藏之萬一尚時稽於律
吕益無間於寢饔其為跂望之誠罔盡語言之末
代人通桂陽趙守啟
居露冕吹鐃之貴方優游凝寢之香當紅蓮綠水之時
敢傲睨看山之笏顧厚責何堪於小已幸微心儻察於
大賢茲其處事之初敢曰擘牋之怠恭惟某官相門巍
胄潢𣲖英流掄魁冠多士之場材猷傑特貴戚度常卿
之表龜鼎尊安即其先世之所由見此名流之自出矧
其昆玉卓爾菁英知奕德之不衰亦純忠之有繼曩登
膴仕寖著英聲雍容琳館之閒領護嵩神之峻談笑青
油之幕裴回緹屏之車貳政玉谿追懷棠愛茲剖符於
千里既班政於雙旌雨滴蕭騷應帶湘江之韻雪花點
綴既多桂管之冬物得其平氣從而適即歸華貫佇走
置郵入踐青氊先持紫槖某孤根冷甚綿力苶焉膏火
種文僅成飲墨簿書了事幾作看朱每知守乎曲謹小
廉乃自墮乎畫地刻木雖中心之必勉然五聽之實難
念昔先君嘗預丞相遺簪之舊越惟長樂蓋蒙需章一
鶚之飛在某夤緣亦為際幸昔承鸞枳乃在一門茲望
朱轓非趣二𣲖尚繇條教可遂僥踰
通羅守啟
恭審輟自廷平出臨江介萱堂夀母肩差榮畢之流雁
序衮衣足接皋䕫之里人服聲猷之素家傳經濟之諳
千里歡騰一門德重恭惟某官聯根太華分種渥洼掄
魁振天下之英儒門高表政柄謀聖王之體理道自明
矧從膴仕之初洎此蜚英之後成歙江之朝釀回嚴瀨
之春風閩嶠鬱青映吏衫而一色垂虹黝綠飫鱸膾之
四鰓未登抱日之雲且入籌兵之幕俄護省曹之籥更
提候邸之郵彌縫張釋之之卿一毫不枉度越雋不疑
之母六幕均蒙當宁簡知鄰邦分寄且此旴江之境更
為麻谷之源神僊振古以莫倫詞筆至今而有耀水足
三蓮之異才多八采之竒然民物雖繁庶而未免機巧
趣利之心故詞訴為浩穰而大抵頑狡喜爭之俗歴觀
近日竊迹今時屢煩名士之來至假高風之鎮惟譽處
雅隆於羣聽必設施足厭於衆情使人心不至於忍欺
蓋君子所貴於學道坐席未煖召驛已來某一得何幾
千能莫勉枯根誰數陋稟可知莫逢鄒律之吹每竊齊
竽之濫牽絲邑屬不勝蠧書之多魚讞獄掾曹幾成刻
木之不對再冒問囚之寄每驚全璧之難幸大賢君子
之來臨庶森戟凝香之叨庇瞻望微悃萬倍彝倫
通吉守史彌忠啟
斂板趨庭行遂識韓荆州之願負丞哦竹豈能擅崔斯
立之長第欣懽之交馳正芘休之幸切敬修牋記少露
肺肝繄惟設官分職之方盍是近民施仁之易有如邑
貳誰極官修蓋明府實賴其贊禆且茂宰每須其佽助
惟子產善相於小國惟景倩僅號於真清如某者瘠土
枯荄寒門陋緒屢玷英游之末莫逃墨飲之羞欲了簿
書未免看朱而成碧將平獄訟依然畫地以為牢顧韈
線曾何寸長而駑馬不忘十駕茲濫叨於一職敢自後
於千能自非仰藉於洪庥何以獲全於小已恭惟某官
人門兩勝姿習雙長如贊皇之蟬聯更是八行之駿若
申公之龍禪蚤收拾芥之青旁薄歴年踐揚積閱是能
出類卓有異才鄂渚奠安綵棒光生於朝日柯山教養
通儒和扇於春風不卑管庫之官争上鶚書之剡一同
撫字蹊成河縣之花半刺輝光賦就鬱江之月更畫戟
清香之曉合迄芳塘葽草之春生課最鼎來竹符洊出
維白粲連檣之魚貫所係不輕維介江比屋之犀渠其
綱必正當仁是寄迅召即承且千里素服其英風而庶
俗尤諳於厚德第茲斂惠行此促歸且某大父朝請之
曩年嘗在王國履簪之列而先世符麾之昔日又聫金
昆羈靮之游茲焉仰望於層霄庶幾少寬於六轡矧丞
之於令雖云位偪而勢親而邑之有丞詎可觀旁而手
袖三思宛轉一得幾希擅禆佐之實而無侵奪之嫌乃
贊助之善而繄忱恂之願尚惟歴照俾遂展為
代許守到任謝韓平原啟
入造化之鑪乃叨分於屏翰就侯伯之國幸已見於吏
民念由求科目雖非所長然龔黃誦習豈敢不勉願少
寬於轡策俾畢效於菲葑恭惟某官還伊周於保傅之
餘續高孝以慶元之盛仰治平定策之懿益大祖勲卑
管仲得君之專僅成覇業年既周於光甲人愈樂於逢
辰太常烝鼎不足殫其功綠野平泉莫許遂其志蓋萬
彙根荄之膏澤凡羣才器用之鈞陶悉自剸裁曾無遺
外迺至齊竽之濫亦蒙鄒律之吹某骩骳書生夤緣儒
第仰看星辰之太素敢賦舊官之詩久叨香火之斗升
薄伸負米之志曾謂阮青之俯及深憐萊綵以曲存畀
紫泥一札之言冒朱轂兩輪之貴驅車入境問俗觀風
維是蕭州介於鉅屏下洪江而泝吉贛地最狹於列城
篚織貝而貢羽毛賦乃多於諸國矧頻年旱澇之更
豈綿力承宣一之易致威拊剛柔之辨酌富貧取予之
中恢堯天蕩蕩之仁極於僻陋秉周禮彬彬之義淑彼
俊英竭半生繼燭之功無一髮底囊之智全家飽暖愧
元之諸孫之豐寒士俱懽惟子美萬間之誦微誠依望
倍萬等倫
通臨江軍王守啟
榮曕芝宇嘗趨幕府之前冒綰李曹幸出旌麾之下奉
承伊始喜懼實并敢修干牘之恭仰冀司籖之聽恭惟
某官長才振世奥學絶人靈芝卓冠於衆芳蔚作明時
之瑞游刅何難於錯節争誇妙手之能蚤拾芥於巍科
亦彈冠而膴仕藹藹踐揚之久駸駸譽處之多欲上夷
庚更資累試一同雷社足慈祥豈弟之心百縣臺綱盡
本末源流之理英聲益播華署合登嘗争飛一鶚之章
乃屈命專城之駕政平訟理綽分清宇之憂吏畏民安
疉上諸侯之最佇聽絲綸之命入通鵷鷺之行某生則
甚愚人何足數僥踰世禄名遂玷於天官漫浪邑僚職
有慙於民版丐升斗而自活無尺寸之可幾孱弗自量
思之則悸顧木索鞭笞之下有死生出入之殊不明則
未易以得情不密則或虞於外泄左證干繫惡其泛飲
食藥餌欲其時苟毫釐頃刻之不親則疎漏繆尤之必
至斯為甚重昩也何知所冀禮義之化素行暴戾之心
不作允洽太平之治囹圄至於空虛重觀比屋之封文
書為之稀闊使么麽亦從而幸免在高明益表於寬容
頌詠微誠倍萬倫等
通吉州鄭守啟
恭審光膺帝綍榮鎮江城貫索星稀昔屢應中天之象
凝香寢闃今更名春草之聫雙旌五馬再臨民露冕吹
鐃行奏最恭惟某官長才八米駿譽千英渥洼池中豈
尋常況是七穆之緒夷庚道上足超絶更熟後鄭之書
矧茲彯纓以來多此詳讞之任刑辟雖非唐堯所急若
濫滛其可嗟才能苟真咎繇之倫自纖微之盡當故魯
泮獻囚之地亦侯公無疆之思睠此牽絲首從列掾松
竹吟哦之優逸簡書科級之殊尤屢評畫地之牢更宰
丹丘之縣月卿丞贊秋駕郎曹秀禾六輔之鄉薄海最
聲之起盤還雅望超軼大猷將凌法從之居再觀德下
之任惟玉粲連檣之富庶惟犀渠衆有之風聲且多名
勝之游正重宣承之寄長其善去其惡必資鑒裁之長
倡以義率以仁更賴撫摩之最坐席未暖賜環趣歸
通萬安黃宰啟
覲當今之卓魯寂爾晝簾知在昔之王楊冠於璧水識
本末源流之自如箕裘弓冶之為將其殫魄於大巫敢
曰矜明於爝火恭惟某官裔從江夏氣稟閩山大秦珊
瑟之區最有木難之可玩老仙晁張之客尤稱涪翁之
逸羣渥洼幾見於出圖鄧木不多於一柱當年飛舄豈
容行怪以驚人此日鳴琴是乃愛人之君子行作中興
之傳遂荒褒德之封某自愧不才且兼無學珠玉在側
覺形穢豈免汗顔雨露所濡皆教端且觀善政敢言佽
助以速愆尤初敬周章愧乏琴玕之贈英風祈望行窺
霧豹之斑幸矜恕之曲加不暗愚之深責
代賀王察院啟
恭審親結主知擢居臺紀自淳熙從諫之聖昌言無二
院之分續貞觀確論之賢勁氣有百聫之肅奚須成蹟
交慶得君恭惟某官擢秀七閩蜚英六館精金百鍊合
黃鐘大吕之音拱璧無瑕表清廟明堂之器凡碩學鴻
儒之望若峩冠正色之資禮樂修明炳炳留都之教樞
機周密森森汗簡之書自其一節以歴觀咸曰九卿之
俯視矧文武圖回之日乃是非纖悉之時白簡風生烏
臺日永思極謀猷之審用殫推擇之精帝制昭明人心
凱懌君子恃以不恐遐服聞之自驚斯折衝千里之方
有定國一言之妙秉持正大獻納便蕃栢老霜明凜凜
中臺之季攷龍興虎嘯亭亭當宁之神交何待九遷即
躋兩地某再乘一障初乏寸長政無五月之成人自雙
旌之媿仰止層霄之迥徒瞻執法之明
代賀知院啟
恭審晉魁樞府仍與政機二柄兼持文武為萬邦之憲
三公並列尉史亞一相之尊有識歸心含生增氣恭惟
某官閎深而開亮靖重而裕和卓然巴蜀之英何止揚
馬文章之選粹若孟韓之統深知洙泗學問之源蚤掇
巍科寖躋膴仕揚歴清華之貫羽儀英乂之聫星辰厭
飫於步趨日月頻仍於獻納徑繇簡遇直上夷庚開沙
路之端既已參儀於黃閣接火城之照行將竦聽於白
麻時維復古之圖更賴折衝之佐必得詩書禮樂之彦
用恢東西南北之疆服建隆亞政之名往亦稱於宰相
考元豐百僚之制獨無變於舊章周三孤蓋曰貳公漢
上卿均於開府罙重臯䕫之望即端房杜之居
代賀徐侍御啟
恭審光膺綸詔晉陟臺端徧儀三院之華鸞飄鳳泊深
肅百僚之署霜潔冰清綱紀增明縉紳胥慶恭惟某官
黃鐘宏度清廟凝姿鵰鶚離風塵躐羣蜚而獨上驊騮
開道路借闊步以交馳曩升烏府之嚴屢叨虎關之邃
周流膏澤殫竭論思裵&KR0966;古柏之隂傑特寒松之操坐
閱歲月屢罄忠嘉深刻丹衷鼎新白簡君子信而後諫
況當堯舜之朝人主兼以為明何遜王魏之直兹正南
床之位益輸北面之誠且故事可稽無並居於獨坐則
所學不負自深簡於淵衷惟五大之在庭軼三登而致
治行慶精神之會即躋輔弼之崇
通判隆興衛安撫啟
共仰魁星之照耀今更躔翼軫之區式瞻斗野之撫臨
昔曾與機衡之任將趨走致恭於牧伯而光輝尚隔於
雲泥苐修牋版之勤少格教條之奉寸丹盍見尺素虔
申竊以邑之有丞職貳於令欲佽助贊襄之密至而侵
離奸慢之絶無每難其人蓋遴於選惟子産善相於小
國雖立之尤歎其弗施如某者片善不霑寸長蔑有簿
書獄訟雖屢試以無幾閥閱才猷曾一端之足取兹冒
百里弼承之任難知千能強勉之脩每焉曠敗之多虞
寧有葑菲之小節包荒是賴全璧幾希恭惟某官姓埒
魯邦秀推吳壤長才八米身居積木之顛偉望千英貴
亞百僚之表語其積習皆在名躔近民贊於越之首城
迅召正羣縑之朋字校書漢部載兼王邸之師著紀晉
官更擅侯封之掌腐左淛陳因之粟上王戎簡要之曹
宰士徧居史螭卓立頌臺命貳明哉惟月之臨寳牒得
人韙矣特書之策洽兩制常楊之筆握二選山毛之公
從容帝幕之繙經整齊春官之秩禮烏好一臺之屋鸞
雙二府之居孰謂盤還更許撫字二伯一加之卷賜重
湖五玉之上頭且康山南國之帥藩而江介洪都之督
府許令英游之蹤跡兩擅龍光滕王高閣之登臨重觀
霞綺況此百城之方面盡規一視之慈祥九江揚左蠡
之波章貢足鬱孤之眺道院傑霜筠之竹連檣尾白粲
之艘且南則嶺北則淮是為鄰接而江之流湖之匯皆
在慰安人歸召伯之棠績著韋丹之石召環鼎至几舄
行歸某瑞雖埓於男蒲才僅同於韈線古槐森竹第賫
縻廩之慙列鴈趨鳬僅了涉書之筆庶賴六條之雲覆
以叨千里之官修跂望微誠敷陳罔既
代賀吏部尚書啟
恭審有庸五禮權首六官鑑衡掄天下之才權幾侔於
一相人物極甘泉之選職更接於三公仍綰秩宗尤為
異數恭惟某官君子温其如玉大雅卓爾不羣首科壓
海表之英奥學造古人之閫議論弗苟必求真是之歸
才用有餘不畏難排之節頻更器使深著簡知標論思
獻納之英足温厚深純之德頃冠春官之掌蔚為法從
之光豈玉帛鐘鼓之云甚速中和之教非錢穀甲兵之
比既臻動化之孚兹遴選於名卿益加詳於聽履惟是
列曹之別無踰二職之崇論其權要則孰若於司銓語
其清華則必推於宗伯兹全並綰之榮實曰殊常之典
矧興比賢能之歲居作成禮樂之司復升黜於三銓實
始終於多士其為倚任未易比倫蓋一時大用之階實
千載難逢之會
代賀張參政啟
恭審擢由機府晉貳政塗雖東西兩地之崇均號公孤
之重然參决宰司之要尤為輔弼之尊佇觀簡注之專
行慶沙堤之築恭惟某官名門英彦儒學羽儀恢恢度
量之容綽有大臣之體蹇蹇事功之赴熟乎當世之謀
蚤掇巍科寖躋膴仕中外踐揚之久周旋譽處之多參
華西府之崇嚴考績大猷之密勿肆加履效改畀事權
唐蕭瑀劉泊之流亦與政堂之列漢丙吉魏相之相先
由御史之除矧青陽先正之源流由黃序耳孫而派别
子房卓標於三傑不居蕭曹之先九齡有用於開元未
若姚宋之究盤還英緒際會明時佇償巖石之瞻繼勒
鼎彝之績
代賀商侍郎除總領啟
恭審光揚帝詔擢貳民曹興師日費千金正賴蕭何之
傑足用不加一賦允資劉晏之才歷稽護饟之臣亶謂
非常之渥恭惟某官儒林卓犖學海淵深鏘黃鐘大吕
之洪音合登清廟秉干將莫邪之利器屢試盤根維德
進則朝廷尊然術行則天下富小紓鵬翼詳護雲儲細
柳連屯合曉烟於萬竈危檣銜尾粲秋穎於千艘堂堂
七尺之風寒仡仡六師之貔虎士皆宿飽人有奮心顧
成績之著明宜褒章之度越矧在恢疆之運尤須裕國
之方營平漫上於屯田孔明僅行於流馬揆其淺鮮媿
此經綸蓋信居足食之先而義乃理財之要若計然一
曲之論何其小哉雖管仲九合之功如彼卑也坐致雲
烟之畫立躋衮繡之榮某冒此分符適焉乘障供靡以
事齊覇敢後申侯輸財以助漢邊願同卜式庶畢繭絲
之賦可明臣子之心
交代張司理啟
有懷芝宇恨未揖於清風承乏李曹喜行霑於賸馥敢
因素襞聊寫丹衷恭惟某官姓著連天族高薄海詩書
禮樂萃一門之衣冠梓杞楩柟蔚千章之柱石昔之小
試綽有令猷兹聽棘於侯朝更歌棠於民表釋之為漢
廷尉文瓘蓋唐理卿究源委之綿長悉哀矜於斷折傳
家千古歛惠一邦宜輕車熟路之無難自迅節追鋒之
立至某索然冷緒𦕈爾陋聞不知自揆之方輙冒難能
之事獄市貴乎無擾所望曹參之言氣色為之益明豈
有臨淮之令
賀金正言兼侍讀啟
恭審密繇扆斷晉陟諫坡言謂忠謨謂嘉恥君弗及人
不適政不間以道相先更横入說之經益聖乃神之主
薦紳胥慶海宇均歡恭惟某官碩學粹資宏才偉望夙
秉致君之大志陳義甚高卓為傑識之鴻儒非禮勿履
曩擢居於言路蓋寖結於主知廩然六察之綱維肅若
百僚之著定兹班顯綍俾歴要津惟建炎一詔之可尋
既不與掖垣之列惟慶歷四賢之甚盛曾莫追高躅之
風若魏徵之願為良臣而且保仁義之終若陸贄之不
負所學而復見君臣之合皆出平時之雅志殆如熟路
之輕車故雖都俞吁咈之微莫匪規矩方圓之至矧廣
厦細旃之邃密有微言大義之繹尋致一人獨到之功
發千載不傳之妙孰謂騰口之末或非會神之交補衮
效深築沙路穏某坎蛙陋見巖蟄驚魂仰止慶霄徒景
雲之在望載觀除目喜威鳳之逢時惟致賀之後人尚
薰慈之加恕其為慶忭莫既敷宣
通婺倅陳國博啟
恭審顯承宸詔榮貳輔藩煜煜屏星接輝華於須女亭
亭春月分照耀於雙溪坐看桃李之成即上雲煙之表
敢持尺鯉敬候前驅恭惟某官大雅卓爾不羣君子温
其如玉七閩秀氣鍾儲盛帝之宗八米竒材游戲兩科
之彦風化洽鍾陵之野彌縫佐梅嶺之軺曾何技經肯
綮之嘗更練錢穀兵甲之細護餉密禆於劉晏運籌參
輔於周瑜知己忽逢需章直上地官掌故更知源流本
末之全璧水整綱盡發詩書禮樂之秘預漢室一經之
博士處周家大樂之前聫少厭直廬暫棲閒館盤還英
氣擁護良能惟長才尚俾以旁觀而浩氣且從而全養
益以淬無前之利器庶其衍莫大之洪鐘贈王祥之刀
巨寶況當於達道端西華之甫偃藩足佐於循良壎篪
叶應以無差瑚璉自難於久外某嘗攀逸駕蓋在陪京
白下岐亭折柳常思於取别赤松勝地維桑忽惜於肯
來均肖翹雨露之中際庇覆雲霓之外兹更燕雀棟梁
之賀遽忘鷃鵬羽翼之殊持鼓雷門陡覺小巫之自失
賜環驛騎佇觀膏澤之廣霑頌詠微心鋪張罔既
通趙倅啟
承乏李曹方有非才之懼依仁星駕又欣大造之歸蓋
包容覆露之庶幾迺么麽孱庸之幸甚恭惟某官宗英
表表儒學彬彬金枝玉葉之葳蕤卓為羣木之冠壁簡
科文之淹貫越在九流之先語其才則間世五百之賢
論其氣則培風九萬之快合在巖廊而增重豈應州縣
之尚淹矧龍盤虎踞之城共肅哦松之操而珥筆懷塼
之俗變為植李之區雖小試之優游亦英聲之洋溢垂
上青雲之表却分明月之輝彌縫剖竹之布宣密勿烹
鮮之左右別車班歲三看綵勝之飛貳駕劭農兩見香
粳之熟齊拍黃童之手佇來紫檢之書
通京倅啟
恭審陪植圭琮平分風月端章甫而相左右循良賡宣
城之詩後先宫徵聲華所被悦豫無涯恭惟某官奥學
粹醇偉才卓犖光輝牛斗夙推器具之良伯仲魁台夐
出紳纓之茂深閎陂度典則卷儀自登膴仕之塗綽有
取善之紀彈冠簿正優游漢水之陽流地鐵官容與淮
原之右幾點郴江之鴈齊飛葉邑之鳬桃李隂成松篁
節見不作青雲之步却符碧嶂之遊春風扇梅葛之僊
朝日照章袁之水且畫鷁舒徐而南上正梅梢爛漫以
北開競推柳帶之金眉更剖竹林之玉板何須有蠏行
見贈刀某冒昧問囚幾焉全璧兩年聽棘徒殫十駕之
心片善采葑豈有一絲之效方重負修塗之浩歎迺大
賢君子之式臨且陋土寒生莫覩昔者台符之采而窮
年厚幸獲趨此時王李之風慰兹半世之心起我望洋
之歎
通建昌豐知府啟
慕凝香之寢將開披霧之明議畫地之牢寧復看山之
逸方喜名傑條流之奉又虞小巫神氣之殫惟大賢何
所不容庶駑力得以自竭竊以幸會之遇昔時所難願
識荆州際合豈關於人事請御晏子濟否又出於天時
恭惟某官八斗竒才千英令望曩空冀北軒昂德裕之
出羣今擅斗南卓犖夏侯之拾芥自其筮進共矚殊能
彈冠照苕霅之清綵棒溢京師之潤入玉壘六旄之幕
贊翠帘三輔之春雪滿牢盆腐積更充於左浙風生刁
斗遐衝坐折於重邊盡惟畫諾之資兼制貨財之𣙜人
服崛竒之智士推邁往之才垂上層霄却分明月此時
夜氣還占斗牛之祥當日霜鋒重凜海沂之贈巧匠寧
容於袖手太阿何畏於盤根六翮垂九天之雲一洗空
萬古之馬雙旌問道千里歸仁風聲新郭令之軍意象
回麻壇之律政成蔭徙才適時須佇最課之上聞即迅
騑之促入某枯根冰冷俗態塵昏問西江一障之囚曾
平反之可數賡南國五官之季常曠敗之是虞踊躍豹
窺勤拳龜卜矧綠水湛然而無滓乃紅蓮寂爾以不聞
尚惟大厦之萬間幾見至愚之一得顧曲謹小廉之外
期百能十駕之堅依詠微誠敷陳罔既
墓誌銘
曹夫人何氏墓誌銘
我中興聖天子主鬯既闕爰泝濬源為天下得人而嗣
天子作焉德夀重華道光堯舜兩盡仁孝皆宇宙以來
所未見哀榮始終所以從先帝於禰廟者至以孝冠稱
天德而天下不以為過於是閔似續之成圮開異姓之
曠塗盖仁澤之浹遠及海隅是宜聞者翕然格心不見
背負之事然猶有受人付託中棄不顧是則可怨也已
而夫人以閨閣之密乃能安受天命無纖毫恨悔意有
操義自修所不能至者是則可銘也已劉漢椒塗少日
其家使卜相眎焉以為貴而少子若養他子得力當踰
於所生章帝懇懇誠篤卒如前占夫人乃獨不得於其
所子耶沙陀異貊耳多子他出咸致死力戰勝攻取何
夫人不逢之甚也世人禍福利害有不如初心則必起
怨嗟之意而夫人幾不少見於顔面苟復不暴白其不
隕穫之盛俾著於來世其亦負潛德於九京也夫人之
終所子盖嘗匍匐號慕於夫人之柩踴哭盡哀雖旋踵
復去然使前日之鞠育少缺何能得此於既死之餘而
卒無以掩其悲傷之自發也耶夫人盖徽州別駕何公
之長女生而慈順其初適曹氏舅姑在堂甘旨日至及
其終也又哀以送之雖在曹公子道之盛而夫人贊助
之多矣孕育多女然而家道日進終遂子荆之居室而
曹公亦亡矣慈祥惻怛人期夫人之越希年而天嗇其
報僅及七十有九不知福善之理真可恃也耶夫人昔
者念似續之未立向心釋典人見誦讀琅琅成章舉族
欽歎謂殆過於男子夫人豈少紊於德事者特其甘分
素患難之心久矣決然故所成就若是其光明碩大也
夫人之終去曹公即世凢二十餘年生理如昔皆夫人
維持之力曹公之兄之婦戚氏耆艾寒乏多夫人左右
以濟之迄以夀終無絲毫厭靳意其御下也不尚鞭扑
而人自力男三人智孫庚孫皆夭喪次則如愚如愚曹
公之猶子援以主伏臘女四長適文林郎趙某次適進
士郭某先夫人卒次適進士何某次適進士陳某卜以
年月日合祔於曹公石龜之藏銘曰彼之弱冠決科孰
營兮絶甘設醴致其雋英兮彼之幾壯念烝嘗兮壻之
女弟俾用其情兮又不止乎桑下之三宿何廼心之反
不誠兮天乎命耶盍即之杳冥兮
行狀
府判何公行狀
公諱松字伯固世居婺之金華曾大父邂大父端禮父
溟贈朝散大夫母吳氏封太宜人公生於建炎之戊申
歲星方周大夫君蚤世公哀毁如成人仰敬俯愛無闕
太宜人盛年守節義風凛凛得公愈自慰大夫君負大
材名於時績文齎志公力學紹先業且訓二弟不倦一
門自為師友後俱游太學復相繼儒科益滿太宜人望
太宜人登稀年晚節及三釡閨門肅雍兄弟怡怡三百
指無間言皆公順承撫字力公性莊重寡語言接親朋
未嘗有忤色至於商𣙜古今極談世務纚纚可聽以是
人益敬公事親居家處鄉黨類若此及其居官則亦温
乎春風冽若冰霜人自慕之亦不可犯凢公所事二千
石皆一時聞人括蒼則參政范公工部樓公尚書胡公
宣城則郎中傅公侍郎曾公閩則丞相趙公昇則侍郎
章公咸恨知公晚故公之超初秩脱侍郎選至通籍外
郎鶚表屢上皆未嘗扳貴援一出於諸公特逹之知初
仕括蒼少師何公少推可公之歸出詩以餞公有官卑
自立古今難之語其見許如此初至宣城魏王出鎮閹
役有以獄屬公者公毅然不受其不撓如此劇盗儲小
八稔惡盈貫侍郎曾公委治其獄賊徒憚公明慮不免
以匿名書累公曾公笑曰是欲間我其見信如此長樂
有嚴濱湖沾灌甚廣淤久不治公鼎新之增斗門明要
束刊石垂久今察院林公賦詩以贊至公弟椿丞侯官
復攝長樂民安之咸曰是魯衛之政其見思如此公贊
江左幕侍郎章公名公所居曰夷清親書八分以贈及
貳新安寺簿徐公傾蓋如素識太守它徙公攝郡事孜
孜公決人不敢干以私惜官物毫髮不妄用累數月府
庫充盈太守耿公至則喜甚例有合得者公悉却之耿
公愈加敬重鄉人王魯公秉鈞軸且姻婭每見辱推借
或語公曰盍求助焉公笑不答在長樂同僚鶡冠知書
善屬文公與之厚後攀附陰信用炙手可熱數問君動
靜公掉頭曰是可凂我耶卒不通問公恬於進未嘗一
毫頫首於人以是不至通顯殆亦隠於吏者以廉自將
一介不妄取歸自長樂貧無卜築資借僧舍以居訪劉
峻故迹登山臨流徘徊自樂不夷不惠蓋可否之間公
以丙戌龍飛擢進士第廸功郎處州麗水縣主簿升從
政郎寧國府錄事參軍改宣教郎知台州仙居縣丁太
宜人憂服除知福州長樂縣轉奉議郎主管河南東路
安撫司機宜文字轉承議郎朝奉郎以登極恩轉朝散
郎賜銀緋通判徽州紹熙壬子九月九日卒於官享年
六十有五娶曹氏先卒以慶元戊午十有一月日合葬
於縣之白砂鄉麻車塢男一人伯熭廸功郎新撫州臨
川縣主簿女六人長適進士曹端臣次適進士錢直浩
次歸於士恥次適進士陳莊次適文林郎周珵次在室
孫男二人堅基某曾大父與大夫君同娶吳某母氏則
公之女弟故某不肖每獲修二舅之敬知公為詳誦公
之萬一以丐銘於當世君子
祭文
代人祭趙開府文
維公間平之望為善最樂然犀燭物人皆聳愕咸謂期
頥二伯四嶽大數有定忽成反壑嗚呼哀哉泝公之源
銀漢碧落積善不替百年永莫孕此英粹六矢既躍東
甌之北芝田九鶴維川建瓴白石鑿鑿維山巍峩包藴
既確卿雲五色和氣含槖方如書生種文績學臚第太
常聲儗簫勺膴仕上國青芻管籥臺綱鍾山餫計是度
星屏煜煜爛燭江角千里五馬民功卓犖護庾平糴陽
春有脚連檣白粲六條寬博雙劒豐城龍氣上薄人謂
物華淬爾霜鍔豈知靈傑賜履綽綽一門六輔冠今侯
爵繁庶浩穰輦轂豐洛公惟高卧最聲四爍末乃移鎮
漢秩優渥下安其仁如百酺醵小疾無幾薤露頓作嗚
呼哀哉伯熭晚出一見如昨國士之知需章薦鶚俾佐
振民俾參入幕言無不從深許蹇諤俾學製錦爰歷旬
朔萬間宏覆加以揚𣙜今而思之如夢俄覺恨此微宦
一官自縳莫能親慟聊薦醇酌嗚呼哀哉
代人祭戴夫人文
人莫難於耆夀尤莫難於遺後嗟嗟夫人二者具有尚
想含飴知德之厚既有以死矣是能不朽儒冠峩峩諸
孫之友合簪升堂拜此清酎
