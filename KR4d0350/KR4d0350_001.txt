靈巖集卷一宋唐士恥撰
制
觀文殿學士特進授少保觀文殿大學士充萬
夀觀使兼侍讀提舉祕書省制
門下晉左棘以貳公式重内祠之領峻延恩而勸誦更
提册府之綱眷時舊弼之良夙畀文階之長方深資於
殫洽宜特示於寵優咨爾在廷聽台作命具官某賦資
偉傑蘊識高明操履端方一出凖繩之正見聞淹貫迄
無毫髮之遺蚤由簡知寖即柄用攬天下惟幾之務自
謨明而弼諧懋賢人可大之功每夙興而夜寐方藉謀
猷之告乃崇廉退之方位表羣公職榮邃宇請勉從於
慈逸禮未極於優嘉朕思謹守文必先師古雖羣經具
在粲大法以昭垂然萬變靡常尚隨時而或異乃旁考
百王之史亦洪敷列祖之謨參之四部之詳庶矣無窮
之應惟論道經邦之素非說河畫餅之虛成台切問之
仁假爾多榮之寵升華寅亮聿新命數之隆冠侍禁嚴
益著精神之聚領夀宮而儀表奉列聖之衣冠與其共
萬幾之繁是則恬一心之養式昭茂渥用廣多聞於戱
皇祐邇英之臣嘗特咨於故老開元集賢之長亦亶命
於舊人尚思殊寵之光益體詳延之意可特授
端明殿學士提舉江州太平興國宮授昭慶軍
節度使知襄陽府京西南路安撫使制
門下建六纛以宣威允謂詩書之將總十連而作牧式
憑畿甸之封眷時祕殿之英久詔眞祠之禄茲籌邊寄
用屬仁人播告治朝亶孚羣聽具官某學為有用姿擅
不羣錯節盤根惟若新硎之發輕車熟路曾何駿足之
畱曩從甘泉繼翔琳館職號清閒之燕人思獻納之忠
脱略事為久焉均佚屈盤謀略深用惜才維茲襄漢之
區實廼疆陲之境匝賜履撫綏之地振輕裘容與之風
允艱其人實遴于選乃開方面用釋恬居練榖旦以登
壇指苕溪而錫鉞朱輪畫戟日凝燕寢之香絳節碧幢
霜凜元戎之乘式副兵民之寄共觀師帥之賢於戱方
當靈臺偃伯之時散馬牛而櫜弓矢應念峴首懷人之
德安邊境而立功名勉續令猷往服休命
光山軍承宣使樞密副都承旨授寧武軍節度
使領閤門事兼客省四方館事提舉皇城司制
門下建旌旄而制閫式彰上閤之隆備次邸以肅賓併
總周廬之重爰命蕃宣之寄久將宥密之言肆惟顯績
之褒庸茂殊榮之寵我有渙號人其樂聞具官某允號
智囊恪持勁節精明莫及能俱畫於方圓動作有常殆
不渝於尺寸蚤登名於勇爵既騰譽於壯年周旋奔奏
之勞密勿樞機之命朕飭賓儀而增勢重禁旅以分權
視書館以儲才九重辰共均殿巖而設儆萬雉天臨外
嚴臚邸之修内肅爻閭之俟是皆立政之所急亶其圖
任之實難思得勇敢行義之人以兼先後禦侮之寄載
酬英望用壯本朝繇固始以承流指閬中而出節新大
纛高牙之建式蕆軍容為九賓千列之光益嚴國體以
彰蕃錫以表精忠於戱漢謁者之亞二臺蓋恪司於嚴
陛周宫正之比八次實祗戒於重門尚思畀付之不輕
益勵肅共而無射
朝奉大夫給事中特授武康軍節度使簽書樞
密院事制
門下授齋鉞以總戎爰秉六旄之重陟機庭而經武既
聯兩地之崇睠惟青瑣之才猷佇倚紫樞之績效用假
登壇之寵肆開專面之儀誕告治朝亶孚羣聽具官某
宏才剸劇厚德鎮浮不剛不柔坐致中和之福允文允
武具全左右之宜頃居封駁之司存綽有飛騰之聲實
茲遴心腹之選歴觀筆槖之班疇若可庸乃其有濟顧
合登于廊廟爰晉處于機衡維今本兵之司儗漢太尉之
列自唐代胚胎於名號至我朝備具於亞承元魁差一
相之尊列屬亦貳公之重蓋房謀必俟如晦而决且禆
創是基子産之成譬諸同濟之舟儼若相須之輔原興
國簽書之制故事昭然比天禧畱後之兼新榮侈甚肆
出苕溪之節具頒英簜之華假武臣傑特之儀壯右地
雄深之略勉思異寵益展嘉猷於戱五大在庭爾既聯
華於近輔七命賜國爾其專賞於干旌茂對寵光罙殚
忠力
龍圖閣直學士通直郎提舉佑神觀兼侍讀授
昭慶軍節度使鎮江府駐劄御前諸軍都統制
制
門下錫齋鉞以登壇爰易儀於武裻護將屯而列戍用
恢略於和門睠時延閣之英亟著通儒之望輟帝幕橫
經之粹釋琳宮詔禄之優亶雄建於節旄肆寵綏於戎
旅渙揚大號孚告庶工具官某策略敏明器資淵詣擅
晉室謝安之藴施無不宜負漢廷賈誼之才學為有用
維早都於聞望乃深簡於眷知且西清列閣之嚴既冠
從臣之著而北門入說之重每須大道之陳優游京邑
之珍臺恬養冲襟之素稟式方衰於寇運宜無怠於帝
謨時維細柳之屯有在南徐之地烟清萬竈人飽習於
黃間風靜五旗令自嚴於青幕思得有勇知義之士以
備折衝禦侮之方是用輟自禁廷易之右列出苕水遙
班之節壯元戎先啟之行粤在咸平若水曾移于并野
稽之慶歷韓琦首授於秦邦僅易廉車未隆明命茲煥
白麻之寵將觀素學之施於戱越從南渡以來方啟備
江之戍爰洎嗣興而後嘗掄舊將之門儻劔佩無間於
兩塗則彝鼎俱傳於萬世
太尉昭慶軍節度使授開府儀同三司鎮東軍
節度使制
門下参揆路之班聯鼎新命紱尋將壇而告戒晉易節
旄睠予尉府之雄夙護元戎之重茲焉進律儗以上公
是為右列之榮亶布明廷之著具官某山西勁氣婁北
英躔忠根厥心義方于外在山猛虎邊&KR1522;懾乎威聲當
道老羆草木知其風概七禽七縱曾莫可為之敵百戰
百勝幾無以書其功錯節屢更一心無撓漢鉞唐旌之
夙秉呂韜黃略之無加陟此上卿冠于右序閱星霜之
既久藹譽望以益隆是用異乎弁衮之流超厥儀華之
錫九命加賜卷蓋高儗於面槐三台為天階亦仰符於
拱極上吳興之故綬出越絶之新麾往服異榮日宣令
聞於戱鄧隲創東都之典朕既殊顧遇之恩子儀久中
令之班爾必勵恂忱之德前修可跂嗣寵何疑
鎮南軍節度使提舉江州太平興國宮授太尉
鎮南靖江軍節度使充醴泉觀使制
門下升尉府之華爰比崇於兩地疊將壇之拜用增壯
於六旄晉使領於殊庭奉班朝於禁里渙揚典册孚告
臣工具官某才紹三明智高七縱稟山西之勁氣援枹
每念於忘身應婁北之英躔决勝有如於破的勲屢藏
於盟府勇獨冠於和門公朝五使之階爾既躋於穹品
版圖列等之鎮爾既度於常邦載咨均佚之優尚起念
功之切儻吝褒嘉之意曷殚忠力之酬是用一開久曠
之儀兩錫非常之寵惟烈祖肇新於勇爵漢公乃長於
武階雖藩方卓建於高牙唐典或兼於賜鉞仍領豫章
之纛更頒桂管之麾啟冠號於琳宮為顯榮於弁列以
疏異渥以重神京於戱自右而視左班此儗政鈞之隆
貎因前而增後節此光制閫之舊儀益體朕心不忘予
眷
少師昭慶軍節度使授太傅鎮東軍節度使制
門下巍然公傅之崇跨班聯而峻陟魁若節旄之易新
旌鉞以具頒睠予寅亮之賢久亞範模之任升華一列
加律巨藩用明顧遇之恩誕告縉紳之著具官某詩書
耆耋仁義襟懷華髮元龜綿國夀於箕翼細旃廣厦新
帝典於勛華屢廸謀謨愈隆聞望次三槐之論道卓冠
孤卿先十乘以從戎夙開將幕歲不同而月異德彌邵
以年高且優游暇裕以自修蓋切磋琢磨而弗置屬予
浩歎念爾難能官不備惟其人於今則可後所是著為
令有典常新超周邦召保之居膺漢室卓公之任上吳
興之錫綬護越絶以殿邦兩隆劔佩之儀高在疑丞之
表往膺異渥罙顯令猷於戱三夏享元侯朕既益隆於
禮貎九命加賜卷爾其尚勉於進修儻位極於羣臣亦
君都於顯號
皇叔授光山軍節度使同知大宗正制
門下峻將壇而出節望式重於維城申王社以苴茅任
載參於糾族有嘉季父夙翰皇家咨舊績於蕃宣錫新
榮而董正渙敭丕號孚告庶工具官某懿毛畢之昭視
間平之履身端行治自規圓而矩方學富問充若珠輝
而璧潤屬承流於龍水益騰譽於金枝動惟法度之遵
蔚爾親賢之望朕酌成模於祖憲念歸報於文孫維景
祐之設官思同倡於九族暨熙寧之報本蓋有嚴於大
宗如麟趾以親親畫涇陽而世世茲恪遵於故事俾並
對於寵光漢綬金佗爵遂超于庶姓周宗瓜瓞德有表
于諸姬顧特重于委延庸罙增於榮遇專制維城之閫
一新大纛之儀匪台爾私若古有訓於戱觀市垣二星
之象朕唯謹於法天考本朝同姓之王爾尤光於襲爵
往毋忘於標的庶永頼於維持
皇叔祖光山軍承宣使提舉江州太平興國宮
授昭慶軍節度使封安定郡王同知大宗正事
制
門下百世不遷之宗肆襲開於王社十乘啓行之旆爰
申正於族盟廼睠宗藩最稱德齒式合追崇之典爰疏
疊用之恩誕告外廷亶孚羣聽具官某温良毓質肅哲
禔身儼若成規不越凖繩之外鏘然遠韻自諧律呂之
和曩宣化於浮光益騰徽於令譽姑詔外祠之禄曲從
恬養之私朕嗣守丕圖緬懷大業服藝祖開基之烈垂
之萬年原熙寧襲封之規凜若一轍用疇同屬弗替宏
模光映佗章畫涇陽而啓宇風生蘭帟聽族夏以保和
雄我宗藩介之錫命指苕溪而出節練榖旦以登壇油
戟前驅如授漢廷之鉞干旌顓賞有光唐將之牙以壯
維城以隆繼世於戱爾從見於清廟有翼不祧爾待祠
於陽郊式嚴升侑儻無忝於文祖庶以強於周家
誥
祕書監除中書舍人誥
勅朕恪承祖武庸謹政原維元豐六典之修備李唐兩
掖之建萬幾可否太宰詔王内史又詔王列職顯榮三
公曰府九卿亦曰府别掌紫微之誥他如青瑣之郎每
難其人疇若予選具官某君子温其如玉大雅卓爾不
羣兼文學政事之科蔚為殚見中規矩凖繩之度允謂
端人夙儀則於清流久踐揚于華貫藹乎譽望簡在眷
知曩魁祕館之英實表儲才之地弱水三萬里從容丈
室之仙冠者五六人涵泳石渠之澤粲壁府星辰之象
舒木天日月之光兩兼清要之榮肆茂晉遷之寵翻階
紅藥喜霑雨露之新起草黃麻聳聽風雷之厲儻朕命
若絲綸之出則汝才式喉舌之宜
大同軍節度使提舉佑神觀除宣徽南院使誥
勅亞樞府以疏榮式侍燕閒之地面使華而作冠聿新
希闊之儀服其名當知承休將美之隆異其寵何必膺
任畀權之重輟汝殊庭之奉陪台清禁之游具官某肅
若禔躬凜然行義積糾旅董戎之效彰譽處於和門秉
捐軀報主之忠著勤勞於弁列關台淵慮為國藎臣雖
高牙大纛之榮既出雲中之節而閒館珍臺之佚還為
轂下之游乃未快于公言庸肆開於殊渥有居近密庀
職宣揚維後唐剏號以來若開寶兼官之重顧累朝用
為成憲在儒臣尚謂曠恩遠追元祐復置之明夐為今
日特異之寵益思朕眷永肩汝心
禮部侍郎除右散騎常侍誥
勅貳曹雖春官之最清要亦為具員吏掖省獨右貂之
久闕欲以待非常人眷時獻納之英罙著操修之粹與
其助宗伯而舉明備之典孰若邇朕躬而加切磋之功
庸新最密之聯期獲相觀之善具官某詩書襟度仁義
步趨本乎冲遠之姿加以淵源之學肅雍四體超然大雅
之不羣酬酢萬為湛若中扃之止水蚤膺簡遇寖陟華
塗左右夷宗既恪修於天秩周旋䕫奏又迄致於人和
高振名流綽有令譽朕念守文之不易欲求助己而未
遑苟獨學必至於寡聞且輔仁莫先於會友思近日新
之德共成時敏之功是用輟從禮樂之司責以琢磨之
義矧情文素接識前王易簡之心庶斆學相資闡異日
中和之教尚勉修於厥職期有益於朕躬可特授
吏部尚書除參知政事誥
勅朕思謹萬幾任隆一相欲左右格天之業必高明識
務之才資其佐貳之能助此經綸之志疇咨卿列擢與
政鈞具官某温其如玉之姿卓爾不羣之操居多錯節
庖丁之刀若新孔震巨撞太呂之律不替蚤上鵷行之
地寖開鵬翮之霄權衡天下之人才紬繹胷中之國論
能其小必能其大思之熟宜思之深用以彌縫造命之
基庶亦攄發通今之學原藝祖設官之意豈惟分趙普
之權服太宗立賢之方適以養寇凖之望尚益殫於志
力期大用以登庸
給事中除翰林學士誥
勅朕思近忠嘉用禆政理雖羣英在列每殫獻納之勤
然一意會神莫如禁密之地蓋金炬尚容於卜夜而玉
堂無過於代言事稀則心自優分切則情不隔當有從
容之論禆于寡昧之思必也擇人庶乎獲助具官某學
周經濟德稟温純粹然瑚璉之姿叶以詩書之習徧更
中外深著勤勞頃登青瑣之司蔚在紫荷之列外以彌
綸於命令入焉罄竭於忠誠積有歲時是應褒擢加諸
省掖寘在内廷前席賈生朕亦何翅於飢渴北門陸䞇
爾其具敷於腹心是將觀輔佐之才庶共底帝王之績
禮部侍郎除翰林學士誥
勅朕疇咨賢路思近正人維北門典策之官得南省詩
書之彦庶以啟沃朕心之密亦將發攄爾學之淵豈徒
言語文字之間要亦疑丞輔弼之次具官某儒家望士
俊選名流矧裴回閥閱之深且淹貫綱常之大禮樂殆
非凡職實佐正卿典章固異他塗况居近列蔚若論思
之譽關予簡注之衷且陸䞇膺唐帝之知志惟忠赤易
簡被太宗之眷名在汗青蓋百僚莫切於是司宜多士
每欣於斯地殆亦六幕戚休之係兼一人非是之分其
殫乃心毋負朕意
龍圖閣直學士中大夫提舉江州太平興國宮
除端明殿學士提舉佑神觀兼侍讀同修國史
誥
勅朕率先惟謹學古是勤念中興三聖之規方圖約史而
仰考百王之範頻御邇英思我俊髦叶于講繹改畀内
祠之禄特輸祕殿之榮表在禁塗成此遜志具官某識
宏以達學博而明足温純深潤之辭可以揚無前之偉
績得厭飫優柔之理每能告多識之嘉謨頃躐夷庚備
殫誠悃俄養恬於釐祝姑亞職於河圖有惕朕懷未究
爾用矧堯舜相承之典加之神禹之謨且經史不同之
言折之皇祖之訓萬世所仰𦕈躬是資蓋期二者之交
修當究一心而無藴比之聽履上星辰之峻孰若納牖
增日月之明與其簪筆效朝夕之思寧如執簡鋪聖神
之美優祥源之琳館與宿直於玉堂超職西廂升華北
殿懋乃講明之道宏予筆削之功往服殊休嗣班異渥
朝奉大夫權知婺州除華文閣待制兼侍講兼
祕書監誥
勅祕書以省名崇儒也其長曰監昔所吝焉今以寵爾
往敬朕命是為册府有貳有丞有郎著作之庭校讎之
部麟鳳集奎壁爛悉爾之屬固爾業履悉使聽順朕繄
爾嘉然監之列下漢卿一等華文有閣祖訓是嚴命所
論思四松有典閒暇之頃從容乎經帷帝幕之内上發
勛華之道周孔之思而斟酌乎祖道藏焉修焉息焉遊
焉出入乎四部七略厥掌不凡足為儒者之光爾來自
名郡政務稔矣則必肅而通通而不紊爾勉之哉
左千牛衛大將軍婺州觀察使親衛大夫主管
江州太平興國宫授監門衛大將軍湖州觀察
使樞密副都承旨知閤門事主管皇城司誥
勅我朝設官名實相叶西樞之傳命朱閤之相儀與夫
重門擊柝之重實為密近朕不輕畀今交命爾爾其勉
哉有掌甚奥宜其削去常階正廉車之任而升環尹之
華以重爾選傳命則肅且給相儀則無不恊萬雉之嚴
又屹其九天之上八屯無譁則所以明陟者斯不濫矣
察訪之列視文臣之論思階政未去則瞠若也兹焉真
畀厥禮匪輕往思爾職毋替朕命
權吏部尚書落權字誥
勅朕恪繩祖武庸勵官修重名器而為之方明差次以
漸其進維元祐制六官之長不為一等之文若西都守
京兆之卿未即眞居之秩俟其積閱被以寵光具官某
學博以才通器周而用利盤根錯節曾何頓刃之難大
呂黃鐘每見閎聲之肆歴更中外罙著勤勞頃試天官
實持銓柄心如止水物無遁形朝夕論思莫匪忠嘉之
道羽儀禁從亶為偉特之姿用進律以仍居蓋因能而
專任升華而冠筆槖秉公以蒞權衡首漢廷九列之嚴
表周家六典之重期殫獻納益罄謀謨
詔
誡諭守令勸學詔
勅門下朕永惟事統祈進民心廸烈祖之宏模蒞橋門
而首善師禮恪修於先聖俾知崇儒重道之方古文爰
發於上庠以暢尊經務學之化矧是一時之異渥又惟
創見於前聞豈徒聲音笑貎之為蓋急漸摩涵養之倡
至於出日罔不承風載惟國家積累之基每切郡縣布
宣之意儒範必資於名俊學宫徧逮於遐陬雖其百里
之微亦罔一毫之間尚慮未明於深旨儻焉有忽於彝
章或室宇庳陋而無更造之心或生徒寂寥而蔑詳延
之禮弦歌俎豆漫隨没於草萊期會簿書苐殫勞於鹽
米吏苟若此朕何望焉繼自今毋貳爾心勿替厥德以
教養表率為大務以因循苟簡為深尤勉思風厲之方
我有褒嘉之典其或罔悛前失曲護昨非青衿儻轉而
上聞丹筆難從於末減邦刑無赦汝悔何追更頼持節
觀風之臣密幾固愚方命之輩故茲詔示想宜知悉
誡諭監司守令務息盗賊詔
勅門下朕聞民生有性禀之於天未嘗不善然盗賊之
興時乃間見何哉蓋衣食之廹切饑寒之交至恒心豈
能終存拊安田里非監司太守與夫縣令之職乎一同
千里十連之衆苟吾有以全安之則潢池之盗誰其忍
之哉朕殫竭此心每願膏澤之而九重之遠何啻萬里
捍焉其難浹也輕爾繇賦薄爾征取去其盗竊息其訟
爭一事有底而民之被夫德者深矣從此有陟厲此有
罰朕必行之爾其毋忽各宣爾力勿廢朕言故茲詔示
想宜知悉
求遺書詔
勅門下朕右文稽古執道御今惟造字畫卦以來實繁
載籍至開元集賢之目有光前人惜其寇煬之踵生乃
爾焚散之殆盡惟我宋聖神之繼作每隨時縑册之肆
求洎文風日盛於八紘蓋書府歲增於四部亶中興既
從而復古在沖人盍務於搜遺若孔壁竒文之藏或汲
冢紀年之祕格之常典斯謂異聞至於九鼎之形模殆
亦六經之鼓吹庶有補於稽監時亦備於討論罔間幽
微悉思包括四海博雅之士六幕淹該之人毋惟私藏
副我誠意其為賞募則具科條故茲詔諭想宜知悉
戒令文臣侍從以上武臣管軍都統制各舉將
才不問親屬詔
勅門下朕嘗聞惟蕭何知韓信之賢惟鄧禹識寇恂之
彦凢茲兩漢之興實出二臣之力惟謝安石不遺於近
戚惟范仲淹一洗於罪夷蔚為在昔之良規抑亦當今
之善監蓋可用者要為難得而灼知者必務兼收朕念
無平不陂之艱務思患預防之實顧士卒既從於和叶
然統臨尤藉於梟雄惟賢知賢以類求類凢我甘泉之
法從及夫鶡弁之魁才其殫乃心毋負朕志昔臯謨每
嘆其難事而宣尼嘗勉於爾知必陳選擇之方用作蒐
求之據或善御衆而多多益辦或足智術而凛凛莫干
得人心則如冬日之温能出令則若秋霜之肅下至搴
旗之勇悉歸舉目之綱雖武皇泛駕之云包含亦至抑
祁老舉親之善疑隟何生庶終得於真才用肆開於賢
路故茲明諭想宜知悉
戒令監司守臣條具州縣民間利病詔
勅門下朕以𦕈躬托于士民之上眷惟萬緒極彼閭閻
之間不見是圖無遠弗届思欲輕徭薄賦息訟省刑民
俗知向而俊乂衆多吏道永清而廉隅振舉文武有並
用之術上下無不通之情旁逮百為悉歸至當庶底三
登之樂大開億世之基顧端居九重之深曷周知四海
之廣為究庶邦之正以參一道之中凢爾賜履持節之
臣洎于剖竹專城之守耳目所熟接念慮之素經或拘
於成法而未適其變通或隔於隱䘏而莫為之道達凢
保衆安邦之術洎立經陳紀之方罔間細微悉歸搜討
朕將闡大公之路開衆正之門先民有言詢于芻蕘况
秉六條之詔皇極之稽謀及士庶矧膺千里之權其殫
乃心以輔台志故茲詔示想宜知悉
誡諭中外之臣毋私薦舉詔
勅門下朕惟九州四海之廣庶員列職之繁凡升沉進
退之攸分必能否賢愚之皆當極彼萬緒疚予一心在
昔前王獨繇府署顧末流不勝其弊至國朝遂析其權
天官特守法之司命秩視薦員之數若乃升名通籍脱
選侍郎必先部使者之鶚書以及郡太守之剡奏至京
師具僚之外亦長官歲舉之稽行之有年通乃不倦矧
若中人之嗜利至於私謁之成風嘗憫積勞特恢數路
彼李唐進士之試有蒼姬里選之風維多覓舉之姦爰
剏糊名之制施之既久咸謂至平然事揚非比於言揚
人弊豈關於法弊恒予中慮寓此明綸凡汝輔弼侍從
之臣膺朕心膂耳目之選莫匪探誠而深倚豈應小節
之未公安世不謝之心祁老舉仇之事極于中外一以
凖繩至於視察從違修明倡率愈謹正邪之辨兼持賞
罰之方朕必勉為汝毋後悔故茲詔示想宜知悉
靈巖集卷一
靈巖集卷一考證
第七頁前七行醴泉觀使原本觀字下多察字今據
宋史删正
