惟實集别集類四(元)
提要
(臣)等謹案惟實集七卷附錄一卷元劉鶚撰
鶚字楚齊永豐人皇慶間以薦授揚州學錄
累官江州總管江西行省參政守韶州以贛
寇圍城力禦不支被執抗節死其事甚烈明
初修元史失于採錄不為立傳併佚其名近
邵遠平作元史類編始為補入忠義傳然亦
僅及其死節事其生平行履則已不可考矣
集為其子遂述所編初名鷲溪文獻其稱惟
實集者蓋本其祖訓以詩道貴實之語也鶚
官翰林修撰與虞集歐陽元揭徯斯等遊所
居浮雲書院諸人皆有題詠元為序其文集
稱其詩六體皆善徯斯序亦謂其高處在陶
阮之間雖友朋推挹之詞例必稍過其量然
今觀其集大都落落不羣無米鹽齷齪之氣
可以想見其生平二人所許亦不盡出標榜
也且鶚身捍封疆慷慨殉國千秋萬世精貫
三光即其文稍不入格亦當以其人重之况
體裁高秀風骨清遒實有卓然可傳者乎外
集二卷皆前人序記輓詩乃其裔孫于廷等
所重輯今仍附之集末以補史傳之闕漏焉
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
