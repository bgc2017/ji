惟實集卷三
元劉鶚撰
記
德林堂記
榮父李氏世居吉文之古平介乎青原芙蓉兩山間
所居竹樹蒼然郡太守偰某西彬扁其堂曰德林至
正五年其伯子思泰謁余記余惟天地間可以長子
孫貽永久者莫如德德豈必外求哉特求諸其心爾
是以好德之士其處心也仁其待人也恕其有所取
也亦必以其道而又能推其愛以及物如春陽之涵
煦雨露之沾濡固有澤及於物而已不知物被其澤
而莫知為之者德之盛宜何如也盛德積中英華發
外以至一草一木咸被其餘光故武公之竹王氏之
槐猗猗鬱鬱蓊然成林至今美之而不已者豈林之
為美美其德也德之美亦林之美歟李君以仁恕之
心推及物之澤有寬容忠厚之風無忮刻殘忽之習
州里之人愛其人詠歌其草木亦庶幾武公王氏之
徒矣矧其衰暮之年生殖教訓子孫森森焉如竹樹
列于庭階大者為棟梁小者為榱桷德之萃於後世
者又如此而林云乎哉吾所謂長子孫貽永久者信
不証也尚宜加封殖之勤與武公之竹王氏之槐比
隆相高異時吾歸自館閣將幅巾藜杖一登君之堂
相與讀淇澳之詩蘇氏之銘以徵予言
廣東宣慰司同知德政碑
負練逹之才者可以受方面之託抱剛正之氣者可
以剔奸蠧之弊方面至重者也苟不有練逹剛正者
豈不屈於慾也方今四海會同天下置行省十帥閫
倍之受方面之託者非一獨廣東一道為海上雄藩
南距海北抵庾嶺東接閩西連雷化地方數千里戶
口數十萬猺獠半之近年以來民化徭僚之俗者又
半視禮樂者為迂闊弄刀兵如兒嬉苟撫字無方則
嘯山林泛江海相胥起而為盜故廣東視他道號稱
難治朝廷憂之閫帥之寄非練達剛正為時所屬望
者不遣也至正七年夏公由海北僉憲同知廣東閫
帥到任不一月即分府肇慶以鎮撫西寇下車之初
門無私謁食不重味子弟童僕未嘗斯須出門戶其
自處泊如也乃訪求當時奸蠧之病民者次第除之
於是首禁科斂肅軍政執典水清旗軍擾客商正其
罪由是横民暴卒因民之造廬舍結婚姻舍賓客竭
池取魚節朔要人以需酒食貨利者亦為之肅然至
於朝賀之公會翦柳之宴賞虐民尤甚公慨然曰朝
賀大禮也此不敢廢宜從儉以存禮吾當捐已俸具
酒食召僚友自相為歡若翦柳無益也吾何忍朘民
之膏血以供耳目之娛哉遂罷之明年夏五月西水
驟漲城中水流數尺瀕河居民漂沒屋廬者不可勝
數嗷嗷缺食幾不聊生公復捐禄米以倡率僚屬及
民之賢者各出米以賑恤民之不能自存者遠近之
間活者萬計嗚呼省憲舊臣來貳雄藩常曰吾舊
風憲也今雖有司然所行之事必風憲乃已故能
首厲風節以師表州郡震肅軍旅觀公之止暴卒
節宴飲救水災恤民志設施有道科斂自息自發
一號施一令務去民之不便以求民之便者今下
車之日已咸仰之曾未期奸蠧之弊一洗而空方面
之託端可無愧矣非練達有為剛正不屈者能若是
乎雄之父老親仰見德化之成願立石紀功以俟觀
民風者吁吾嘗論世之為政者能得人之千金而不
能得人之一言能得連城之璧而不能得匹夫之心
今人言若此于以見人心之至公而公之善政得民
心者不可誣也矧僕等忝下風受其賜者乎敢不大
書以答父老之意以彰公休公名撒迪彌實正德其字
也重為詞曰猗歟雄藩瀕此南海貨利之區冠蓋之
會惜哉編戸襍若蕕茝曰禮曰義如盲如聵記在昔
年朱李與周負固盜兵曾貽上憂羣醜既殲日慎擇
侯宰臣敷言勲哲是求吁嗟我公敭歷省憲不黷而介
不苛而狷有守有為足稱斯選來帥于斯綏我遐甸初
嘗分府於彼古端武夫悍卒舊為民患百計欺凌民多
阻艱咸底于辜民恬以安寔賞之禍毒若蛇虺或存或
去各有攸理西水病民首捐禄米民賴以恬不可殫紀
師檄雨集使者星馳紛紛誅求公悉禁之昔民嗷嗷今
民熙熙舍嗷從熙民胡不思思之不已載歌于路載鐫
于碑以永思慕路碑如山棠隂如雨於昭令名共此千
古
廣東僉憲張公生祠記
惡者天下之所同惡也知惡之而又能去之非仁者能
之乎夫仁者公足以㤀私明足以燭理勇足以配道義
無徘徊顧忌之心有勇往直前之氣如疾風迅雷長江
大河沛然莫之能禦故其去惡易若拉朽古之人有能
行之者漢之直指使張綱是也當其拜命初埋輪都門
曰豺狼當道安問狐狸首按大將軍梁冀高風千載至
今凜然而千載之下復能行之者廣東僉憲張公正其
人也昔公之在閩海也首芟巨蠧及分部泉漳貪汚之
去者八九望風解印綬者五六今移次廣東奸貪之徒
膽落神泣後嘗分部潮惠猶閩海之泉漳也公慨然不
疑使車之行至增城有鄧簿尉者循海之獠寇也朝廷
招以是官到任二三年稔惡如舊與其黨羽七十人布
在左右散之上下以為腹心瓜牙每出入輒操兵自防
慢侮同寅殘傷百姓恣其貪暴猛如豺虎咸側目重足
莫敢誰何循是毆擊其令尹上司恐激他變亦復為之
羈縻以待其自斃公下車略無所顧忌按其奸狀悉械
繫其爪牙復遠捕之至官罪狀既明下獄既而枝斃之
者亦過半矣上下驚愕公乃遣使者馳其罪狀循海洞
獠咸叩頭震恐各求以自新於是民乃謐寧民之謳歌
盛德歡動天地争願留公肖像立生祠于邑以報公邑
令尹李習又從而成之嗚呼以大將軍視簿尉固有霄
壤之不侔而其惡一也然大將軍雖跋扈終處於朝廷
之上紀綱法度臨之在上質之在旁違之者名為不道
拒之者是為無君故使者一言誰敢復抗若簿尉則不
然簿尉雖微然僻處遐荒去天萬里禮樂之不知法度
之不聞喜則人怒則獸苟乘風一呼亾命畢集若湖廣
左轄亦陷没于賊又安識所謂部使者乎部使者苟有
徘徊顧忌之心無勇往直前之氣則此惡不成擒矣故
按大將軍易誅鄧簿尉難予以為僉憲之功不在漢使
者下然則僉憲亦仁矣某忝居治下極切贊襄且以為
公論自吾儒者出於是忘其卑陋謹獻頌曰禮樂之興
行將百年光岳既翕曰維生賢維賢之生好善惡惡本
乎天性風采肅肅着於朝端不怒而威不冰而寒有守
有為有綱有紀天子有旨拜公御史公拜御史無忝臺
評洋洋厥名赫赫厥聲剛亦不吐柔亦不茹視理所在
夷險弗顧昔僉閩廣分部泉漳首擘巨蠧繼繩奸贓今
來廣東按彼潮惠首捕奸惡曰鄧簿尉奸惡既誅黨與
既除拯民水火奠厥攸居民曰昔日豈無使者莫我肯
顧而忍我舍今公之來解我倒懸願留肖像祠而祀焉
公曰吾勞吾職當爾民請益堅公弗能已肖像奕奕祠
宇翬翬惟公之德惟民之歸既割我田重藝我黍愛酌
我酒以享以祀生生世世子子孫孫目有所覩而恩斯
存存之於心注之於目於千萬年為民之福
重修帝師殿記
帝師殿者所以祀帝師者也在昔太祖皇帝肇興朔方
世祖皇帝混一海内四方豪傑若良平信布之士翕然
景從而魯齋許公獨倡儒宗丘神仙馬丹陽復獻不嗜
殺人之說繼而八思八師父來自西京伸演佛法剙國
字以成一代之制作風雲際會何其盛歟其後許公封
謚得從祀丘神仙馬丹陽咸封真人八思八師父錫號
帝師此帝師之號所由始迨夫英宗皇帝崇薦佛法特
加其功至治間詔天下立廟以祀之又各郡之有帝師
殿之所由始也南雄為嶺南雄藩故殿宇極高大雄偉
規模宏麗然一時應詔皆取之民間務欲速成故工夫
多草率莫為久計後至元已漸陵替又十年至正丁亥
予由秘書出長郡幕三月壬子視篆之暇徧謁諸祠廟
宫觀而帝師殿傾圮迨盡幾為瓦礫之墟貳守答公有
復剙之志而不克成太守岳侯能成之而心不欲予慨
然念國家盛大之將隳然又憫是邦民力之彫瘵於是
不恤人言直以為己任捐己俸重為之規晝撤而新之
命司獄梁若水綂之邦人士助之是功成而已不勞殿
成而民不知也鳩工於是年十二月畢功于明年十月
落成之日韶雄分憲官詣祠奠謁見其布置合宜經營
有方顧瞻裵&KR0966;重加歎美嗟乎予之所以崇是役者重
其為帝師者也然功之成豈予之能哉蓋由一時氣運
之當新同寅之和士民之順帝師在天之靈之所致也
予又安敢沒人之善以為己功爰具出内之目與士民
樂助姓名刻于碑庶幾可以解惑者之疑問執讒慝者
口而又有以見予心之公也若夫嗣而葺之後之人又
豈無與予同志者也
廣東僉憲去惡碑
惟皇元混一區宇幅員之廣曠古所無廣東一道北界
梅關南踰桂海去京師遠在萬里外山海茫昧習俗險
悍聖朝推一視之仁必選碩德重望忠良正直之臣居
風紀之司以察貪邪以除凶惡而後吾民得以享太平
之樂躋仁夀之域天祐我民登崇俊傑僉憲李公僉憲
周公俱發身胄監以明新之學而施於有政敭歷中外
所至聲譽卓卓其為監察御史皆犯顔敢諫糾劾不阿
權貴側足正心己丑秋來僉廣東憲次年春監司憲副
相繼以疾去二僉憲公同寅協恭振舉憲綱一新風采
德威所被遐邇肅清時有前兩江道宣尉副使梁祐者
南海逢村人其父以膂力補官以兼并致富祐冒以軍
功官至四品聯婣貴官交結當道有司多出其門下百
姓畏之如虎狼多造戰船私積軍器分布爪牙招集凶
惡令為盜於海洋掠田禾於鄉井而坐分其利他人之
田産占為己業他人之妻女占為已有廣東七路八州
之民被其毒害無可申訴根盤蔓結垂五十年適有訴
其妻之兄弟劫贓鈔者下有司鞫之於是被害之民皆
如天日開明非復前日告梁祐不公不法者百二十餘
狀二公協議曰豺狼當道安問狐狸嚴督郡縣推問不
旬日悉得其罪之實并其惡黨皆置之獄廣東之民室
家胥慶懽忻鼓舞歌謳載道非吾二僉憲正直之德神
明之政安能除積年之元惡易猶反掌也哉以二公之
雄才直氣此特其餘事而廣東之民感恩之深如拯之
於水火之中而已他時居廟堂之上論道經邦亦將垂
紳正笏措天下於泰山之安以大慰蒼生之望則二公
之事業又非特止此李公名藻字子潔周公名驤字從
進皆分巡南雄有惠政故各願記其去惡之實以傳不
朽且使為惡者知懼詩曰皇元天啓文運以昌篤生英
傑為國之光蹈德泳仁同升上庠雲錦炫爛霞珮頡頏
發於事業絶俗殊常持節來南斧繡斯煌慶雲景星烈
日秋霜嫉惡如仇視民如傷爰有大憝謀心匪臧磨牙
吮血長蛇虎狼下民吞聲忍受其殃明明僉憲厥怒斯
赫垂五十年孰養其慝發摘姦邪迅雷有虩曾不踰旬
天褫其魄嶺南千里垂髫戴白歡聲載道感恩懷德僉
憲何心降罰自天匪天降凶自速厥愆恩波洋洋凌江
水長勒此頌詩永永弗忘
張文獻公祠堂記
至正丁亥予由秘書出典南雄郡幕明年春今湖東憲
使韓公凖以太常博士奉詔有事南海過梅關見唐丞
相張文獻開鑿之功以建祠事屬州之同知縣三寶及
予予審舊基湫隘遂闢雲封寺西邊佛宇設像以祀之
又於泮宫之西一新其舊祠以答公意又六年公以湖
廣憲僉守南康予由翰林修撰守江州重會於洪首及
兹事予悉以實對公之意猶以為未足又五年丁酉春
公由南康來貳憲湖東御史王公餘慶實來守省將之
廣束公復具告以此鋒車度關首為路侯密里沙言之
侯曰舊基搆祠三楹像設供具靡不畢備御史題其顔
而并記之於是南安同知薛理慨然曰丞相開鑿之功
豈獨嶠南之民蒙其惠乃即山隂觀音閣之東南建祠
一所前後為楹凡七彩繪丹堊視嶠南有加仍奉書請
記于韓時公以貳憲陞廉使予由江州移筠陽由筠陽
貳憲東廣而同知薛理亦尋陞郡守韓公復屬筆於予
曰君之廣東過祠下幸為我記之越明年夏五月驛抵
南安薛侯復請至再三予將度關奠謁既畢因審於衆
曰崇德報功者君子之道也久而不㤀者厚之至也文
獻公之在唐室進則開元退則天寶進則姚宋退則盧
李身之進退唐之安危係焉若鑿山開道特其一事之
善爾其豐功盛烈載在史册何可勝紀行路之人又豈
能盡知公之所以惓惓於建祠者豈有他哉盖欲使過
者仰而瞻俯而歎私相謂曰凡人有一事之善皆可千
載又孰不勉焉孜孜以一善自期哉苟擴而充之則可
以利天下而相業不難也然則是祠之作豈獨崇德報
功而已耶嗟乎韓公以君子之道待古人以古人之事
業期今人意亦厚矣予因推公之心嘉侯之意且重其
請遂書以為記
康桂華府君墓表處士
人生天地間所貴乎有子孫者蓋以烝嘗有尸墟墓有
表世世相承歷數百年之後為子孫者則知為某世某
府君之墓行路之人亦知為某里某氏之墓也然人子
孫不能皆賢者往往視此為迂闊莫之究心故不待百
年而墟墓已若忽諸者矣行路之人又何由而知耶予
每悲之今年春予被東廣貳憲之命自洪將治行南上
婣友前慶州書院山長康君震以其六世桂華府君家
傳行請曰震不幸遭亂離背鄉井棄墳墓然先世墓多
有碑而府君之墓獨未有表之者震年已無聞又以盲
廢誠恐懼夫承平之後尋至因循遂使他日子孫且不
知阡是為何代何祖矣丐先生一言表其墓以係子孫
之思庶幾千載之下苟有知者先生賜也予聞而悲予
悲夫以亂離之世流離顛沛雖父母墳墓不能用其情
而君猶能惓惓於六世之上推念慮於千載之下君之
志誠可悲夫夫豈自厚亦所以厚人也謹按康先匡姓
有自唐貞觀為吉之判官者曰胄遂居泰和之祁州子
珏孫垍徙居深溪字彦和彦和生宣宣三傳至稠事南
唐李主為蘄州刺史比歸宋避太祖諱以匡為康稠生
濬濬生抃抃宋英宗朝甲科為南昌尉抃再傳至府君
府君諱桂華英字也生而有德於其鄉鄉稱長者殁而
鄉人思之皆為服緦葬廬陵淳化鄉沙洲坪夫人曾氏
祔焉有子曰訓為國子助教與忠簡胡公尚書銓持黨
論丞相秦惡其忤已遂不仕孫景材景明景材宋理宗
朝授鄢陵令景明度宗朝為桂林府同知子某早世二
孫在幼鞠之教之見其顯達以福夀終於今蓋百餘年
矣嗚呼君子之澤五世而斬蓋服盡則親盡親盡則情
盡今府君當澤竭情盡之時而其雲礽又有若慶州君
者尚能以表請君固賢矣又可見府君平昔以禮義維
持其家教訓漸摩其子孫得擢朝廷之用故六世之後
雖久而難㤀者君之澤也如此君賢而有文章吾之畏
友也是為康氏六世祖處士府君墓表云
惟實集卷三
