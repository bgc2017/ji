栲栳山人詩集卷上元岑安卿撰
古詩(五言)
古意四首
亭亭千歲松起自一寸植苟無斤斧患壽可比金石青
青園中草一雨廻故色清霜忽飄零彫悴在頃刻
寳刀不斷水綫溜可穿石君看城門軌要非兩馬力為
學不苦心虛談政何益偉哉大禹功猶思寸陰惜
濬仲執牙筭武子蓄金埒積鏹不能施名穢身亦滅富
貴何足云道義自可悅偃蹇彭澤腰不為五斗折
江河東入海天漢恒西流感此不息機宴安非良謀農
夫務耘植為學奥義求青春厭老大還可回施不
偶讀戴帥初先生壽陳太𫝊用東坡無官一身
輕有子萬事足二句為韻有感依韻續其後
亦寓世態下劣自己不遇之意云爾
飯至即舉筯不問米有無寒風催短褐誰能忍須臾平
生耕稼心愧此老病軀掩卷空太息相對慚妻孥
貪夫富且壽吉士飢復寒什襲寳燕石白璧泥塗間老
成愧苟得童稚羞無官如何羊裘翁不念歸來難
登崇任資算用舍計月日善既無所嘉惡政不須嫉是
以利禄人處世惟用術吉凶雖無恒萬世德惟一
謗讟我自致勿怨生不辰蒺藜非所據石下遂䧟身始
知膠漆心千載雷與陳蠅矢任黑白頽然自天真
絺綌不任暑毳褐寒還生寒暑歲相似中心空自驚道
義山嶽重富貴浮雲輕念此轉悽惻俛仰何所成
人各有所愛我獨不愛酒心清萬慮息恍然開八牖醉
人識至樂云入無何有惟餘獨醒翁千載尚吾友
憲章千萬條執筆不勞擬事至惟討論倦足成跛倚終
然有變通圓池倏方沚歎息無所言神哉孔方子
天以一生數積累乃至萬不一事轉多觸目皆恨怨干
戈致陵夸可否更替獻緬思結繩時淳風欲遐遠
人皆與世同我獨與世異同則譽日生異則毁日至西
山采薇翁千古秉高志斯人不可從催科困王事
鷦鷯一枝安鼠飲河易足惟知人爵榮不識天理辱滄
溟偃鵾鵬雲霧迷鴻鵠一笑付忘言歸田故山曲
王子英舘楊氏作詩自述以柬之
項王拔劍起叱咤天為陰平生萬人敵虞兮淚沾襟我
才魚上竹君學猿援林嘆息無與言蕭騷雪盈簮
我憐卞和氏獻璞刖其足千載無斯人荆山有遺玉遺
玉何足云遺賢難自鬻置身蒿艾中何人為推轂
蒲輪逆申公感慨懷漢武為治顧力行所答惟一語寥
寥百世下兹事誰復舉高松梁棟材埋沒同草莽
狂奴肆故態傲睨萬乘君羊裘不觧結歸釣桐江雲我
窮不出戸經籍自討論懷哉孔稚圭空移北山文
和李元善自警詩
達為天下相窮作人世師窮達有定命勿歎時非時寧
汙牛尾泥不作車塵隨山林隠文豹江海潜黃螭人皆
嗜奔競奔競人還嗤仲尼與三子出處皆從宜一芥不
可與萬鍾亦難辭今人知古人不識來者誰何如沽美
酒笑傲歌新詩功業不補世那求後人思人生如樹花
開落從風吹又如無根蓬飄飄亦何為天高日月遠壽
命皆崦嵫人兮勿自苦吾道當平夸
百鴈圖
離離鴻鴈群渺渺水雲國白雪剡川藤玄香牧溪跡形
真具生意仿彿二百翼四海兄弟情于兹見叙秩前鳴
後如應高下低復逆隨陽足稻粱值夜防機弋水寒蘆
葉黃霜清葦花白羣遊得所止一氣同悅懌哀哉淮南
謠布粟歌斗尺東阿賦豆箕才高終擯斥觀圖適念此
翻為古人戚今人猶古人毋為後人惜
送鄭學可赴平江學道書院長
姑蘇古伯國繁華有遺蹤櫛比十萬家樓臺出鴻濛歌
舞徹清夜錦繡圍春風苟無禮義化流蕩將何從子游
千載士文學洙泗宗邦人致仰慕築室闤闠中犧牲與
籩豆祀事潔且豐育材闡王化道義相磨礱有如砥柱
石屹然障河洪吾邦舊文獻近亦多章逢揚子昔長此
講貫懋厥功吾子亦云往辭色温其恭薰風揭絳帳臯
比座蒙茸願精學道旨再使民俗忠我當踵季札觀風
一來同
食新筍
黃虀甕已竭占䐹筐亦空老芥長芒刺食久咽為痛山
雨拆竹胎未入春盤供畦丁適踵門致我親戚送脫綳
錦紋散切玉霜刀弄新香歕湯鼎饞涎迸齒縫未倩摉
詩腸已破食肉夢參禪誠滑稽煑簀宜笑閧贊寧譜亦
佳涪翁句堪誦僻居東海偏斯味時一中山僧應厭餐
飽食聽春哢
三哀詩(厲先生無咎李先生碧峯)(高先生師魯)
厲公予先師侃侃國髦士文詞奮白屋名識動丹扆帝
鄕眷遇殊曲宴錫豐侈青衫何足云倏忽期顯仕云胡
尉苕溪露泣秋萱死朔風撼南極黃屋繼隳圮歸栖從
山雲松柯蔭琴史淚揮新亭悲詩窮黍離旨雪霜轉侵
凌故里不可止漂泊海東西生計日彫靡暮年賦歸歟
幸遂首丘志遺經惜無傳嗣續但耘耔死别三十春悵
未致一慰何當馬鬛封秋菊薦寒水
右故厲先生先生諱元吉字無咎號半村
宋末舉進士第為烏程尉
我憶摠角初羣立侍師魯蒼然太古姿眉髮乘素縷慨
思英發時濟濟整風度承家二百䙫衣冠踵餘武馳騁
文藻林濩落老無遇轉眄五十春國祚倏非故荒凉東
海濱誰復嗟罄窶幸餘慈溪翁詩文接情素孫枝復萎
折宗祏凛無主斯文竟何辜不綴一綫緒嗟予三世交
念此轉增慕蕭蕭豫樟風悲號惘難訴
右故高先生先生字師魯里先儒
吾鄉山水佳間世産英特邇來百年間接武愧寥寂蒼
蒼栲栳峯東西峙空碧先生擅斯名挺挺无愧色馳聲
翰墨場群彦咸辟易五色日迷眼造物秘莫測餘年付
詩酒琴書自朝夕晚交無功師妙語契金石談空眇生
死實以貧賤戚青衫固不就縱就國步革凄凉文會基
狐兔穴遺甓我生恨後時不及風采識空餘書一編焚
香得繙繹
右故李先生先生字天錫號碧峯里先儒
弔高仲煒
秋蟾東海彦文緒支一木悃欵無所為筆耕繼饘粥馳
騁山水懷泓渟經史腹光潜珠入淵德隠玉韞櫝辨博
沃同志沈默瞬流俗人謂静者壽命乃如轉燭分袂未
二旬一疾竟困踣寡妻抱遺經號呼無可屬哀哉同門
友付託渺一粟炎凉世事變誰奠生芻束蒼蒼林湖山
玉樹埋荒麓白雲如有知為我伴幽獨
送易直兄入京
渥洼産良驥振鬛鳴天衢力雖任遠重赤汗流殷珠兄
材足馳騁惜為百里拘善政無浪譽鄙彼訐直徒琴堂
風日閑疲氓自春蘇邇來觧組歸實笑樂友于攬轡忽
言别觸熱之皇都風波幸寧息道途諒無虞糓禄天所
與慎勿權門趨銅章綰綠綬昔日青氊儒我猶寧生龜
曳尾甘泥塗兄今遠行邁所願當何如功名固宜勖更
寄加食書
述古四章送范瑞卿回越
陶朱五湖客相業霸于越十年思復仇一舉強國滅扁
舟烟水間千載仰遺烈子今居是邦景慕有前轍試吏
固云始時至亦宏達(其一)
莱蕪漢佳士游宦不厭貧辭友太尉府甑釡生魚塵緬
惟清儉操千載聞一人子今舉無玷得禄思養親嘗聞
饘粥絶升斗謀諸鄰(其二)
司隸百世士攬轡思澄清生罹黨錮禍殁有盖世名善
類既銷歇漢祚亦云傾子材固不逮識此已足稱善人
不可見千載思雲礽(其三)
文正將相才憂國還憂民大開天章閣姦邪日逡廵至
今姑蘇田利澤及後人試吏計資筭積累猶涓塵功名
苟樹立富貴何足云(其四)
盆蘭
猗猗紫蘭花素秉岩穴趣移栽碧盆中似為香所誤吐
舌終不言畏此塵垢汚豈無高節士幽深共情素俛首
若有思清風颯庭戸
為題慶元路太守雍吉刺氏傳家錄書答鄭景
尹
東風墜雲翰陋室生光輝重沐一開緘慰我久别思為
言樂道善速我褒賢詩恭惟侍讀翁忠孝世所知清容
人中彦草廬天下師二老既有作我焉敢措詞及觀家
乘叙潜德良無遺自揆非巧匠縮手惟嗟咨吾聞許文
正道德開皇基文明耀中土四裔猶蚩蚩譯經入國語
訓廸良在兹所以化庭貴撫字皆倫彛埜堂嗣爵秩來
守甬水湄濊澤被民庶懋德隆本支擇配貳帝室萬國
瞻母儀王正肇厥始諸公詠重熙大哉聖人道終古常
如斯
題王氏三薌圖
春風桃李花秋雨梧桐樹人心自悲喜草木那知故三
香各根柢氣色偶一類凄凉冰雪魂夐絶霜月趣人惟
知其然遂有兄弟喻花豈識友于人自生好惡吾聞登
徒子好色耽傴僂又聞海上翁逐臭慕腥腐世人溺嗜
好顛倒死不悟君今眷兹香志意實清苦流芳當無窮
萬古復萬古
夢中作
積雨稍開霽晴川棹孤舟雙目豁陰翳四望餘雲收輕
風生衣袂洒洒舒煩憂橋横落日迥水與山俱流白鷗
洲渚凉黃鳥林塘幽十旬九陰雨兹晴信難求美景與
心會及暮猶遲留賓朋愜清賞晤語更獻酬歸途見明
月華顛風颼颼
送景融姪之淛
宴安人鴆毒我老羞無聞知汝行有日送汝寧無言汝
父早即世汝子衣猶斑汝弟頗知學且識應門難别家
思自奮託蔭薇花垣王侯近下士接待禮尤寬人視所
為主結交愼扳援期汝在遠大囑汝猶殷勤蛟龍蟄深
壑變化斯須間鵰鶚志霄漢奮迅凌風翰錢塘萃佳麗
比屋人烟繁寢食須自謹勿躡春風門酌此一杯酒我
心愈憂煩功名倘相遂寄我歸來篇
謝汪辰良太守祈雨有應
赤日露頂行步入南雷去歸来雲霧生薄暮雨如注蒼
蒼將槁苗欝欝色如故人言太守賢天意肯相助不喜
亦不驚太守若無與日月行中天照臨及下土日月不
自功光明萬民睹我知太守心借此以為喻試問喻者
誰三山老農圃
董止菴詩卷
道人名止菴其實無所止不搆草木廬不&KR1263;土石址惟
於寓居堂揭扁字盈咫偉哉磐石書古隸遒且美㕓市
固煩囂自得塵外致開扄睨龍泉嵐光動闌几中凾玉
笈文鱗比積經史朝翻暮紬繹刻志究玄理著書混三
教牽令同一軌示予得披閱愧未參奥旨出語如湧泉
辨析至於是性心既超脱好尚世所異朝行携赤藤逍
遙舜江市夜息數清漏靈臺湛秋水我嘗問道人請析
止之義仁敬慈孝信五者孰可已道人笑未言欲答如
有擬緡蠻黃鳥聲翛然起岑蔚
題月波圭大章先月亭
人必貴虚明月色愛端正旁死還哉生以漸至圓淨誰
於既望宵分此先後景亭依水西滸月出山東嶺孤光
一離天即破亭色暝憑闌對東湖㶑灔一千頃惟憐亭
西隅陰隂尚幽映一輪固圓明未盡滿月境何如到天
心山河了無影
和濟夭岸法師約李五峯同遊韻
我不識往古誰復知來今彼哉牛山淚祗濕當時襟節
序倏代謝秋風生樹林暑氣日已薄涼氣日已深酌我
新&KR0836;酒鳴我素蓄琴陶然一今古萬事從無心
行行風波途著脚殊未稳榮名非素懷飄忽任衰晚嗟
哉聖賢心明白寄黃卷如何當世人交深語翻淺所以
靖節翁抛官托罷蹇長歌歸去來高風播彌遠
醜婦怯青鏡當春強歡媚佳人餙紅芳祗恐老日至清
修歲可延嬋娟色難恃松喬悟兹理倏遂高舉志君今
五雲居湖山迹先寄相從殊有懷誅茅恨无地
窮居越東海西望越山翠越山何葱蘢中有五雲起美
人隔重江交會日遊恣詩文賞清新世道任豐悴吾聞
宛陵翁窮乃詩所累君今猶筆畊斯窮得無自
雞鳴夜起舞志士慘不眠稽山稱達觀看鴻復揮弦何
如息心虛從物更後前我惟囿大化不計脆與堅聞道
寧一日穢德終百年盗跖富且壽天理何其偏
用韻簡休遠上人
乾坤散清氣詩文肆呶哇謳吟出天然豈事攫與拏金
鑾敝貴幸玉燭歌調和蘇黃與李杜後繼今誰家輝光
掩朝蝀綺麗欺春葩温然悅情性清矣寒齒牙顧予私
淑人景慕空年華古來蔬筍林味此間亦嘉名雖厠俊
髦迹每沈邱阿一斑窺管豹兩部聽春蛙苟無入神趣
徒若纏病疴禪林得幻悟學業日以加綫溜濺崖壑終
焉赴洪河大輅鳴和鈴愼勿較柴車前詩舉相戱勿謂
語意頗宗門說圓頓寳偈河沙多師當復悟此行坐甄
叔迦
次兹息菴冬日海棠韻
盈盈宫錦仙厭彼繁華場當春不自獻婉娩懷無方杞
根旃檀林金仙借恩光群陰正凝沍特與回春陽扼霜
宜媿死江梅亦羞香翻令桃李顔應有趨時傷定惠一
笑姿未免隨春芳始信鶴林仙解逞非時籹
追和韋蘇州種瓜詩韻盖有所感也
羣耕斥鹵地此計誠迂疎種瓜春夏交幸不致荒蕪青
丸熟秋寳漲水為漂如天笑世難測詎敢尤耘鋤農家
刈秔稻我乃憂空虛遠思韋蘇州不如坐觀書
和李宰韻
春風吹繁花秋露淨孤月壮年嗜好新對此每傾悅年
來百念灰搔首惟短髮流光不我與苔生古人骨常懷
却世紛宴坐學龜息心乎茂叔蓮興乃子猷竹從渠鵬
去留不問馬得失李侯宦游蹤來僦海上宅庭蘭茁春
芽笑語落霏雪詩文嘗我過老晦資啓發窮思獨善身
自獻殊未刖對酒還當歌甘旨宜朝夕君心與我懷相
對交歎息
送張廵檢滿任歸冀寧
蓬萊海中雲太行天下脊相去萬餘里可望不可即君
騎學騮馬捧檄來夙昔焉知冀北材絆此江南役肅肅
冰霜姿翩翩水雲迹三載職廵邏公餘目經籍我老厚
交契相過惟咫尺平生詩酒懷公田足香秫朱樓俯官
道向水光的皪開簾見青山徙倚生悅懌海氛忽憑陵
蒙衝肆攻擊弓開新月彎劍倚秋空碧跋涉洪濤中歸
語心戚戚惟喜山谷間穿窬自寧息花村犬生氂民庶
安種植解龜及初秋薦剡已騰陟大初助褒詞憲府終
見辟雙溪風月清往矣無愧色儀式著宏綱臨事須謹
飭
灌畦
灌畦起清晨汲水甘自勞微露濕裳屐凉風吹鬢毛緬
懷漢陰丈東陵亦其曹顧予何為者佚豫敢自驕日午
得偃息讀書志彌高年饑見秔稻萬民免煎熬寄跡天
壤間于焉遂逍遥
洞山十詠
輪囷屈拏勢偃蹇蟠伏影山神懼飛騰縶縳藉藤綆斤
斧不敢施蟄卧恐其醒鱗甲生陰風颯我毛骨冷
右松龍
子陽千載魂化石疑未死脹腹猶彭亨屹此自尊鬼怒
氣足倡勇能為越王起坎井樂苟安焉知東海水
右蛙石
鎔鑄匪鑪冶寒液凝不裂雖無磨淬工俯視香奩揭能
湔百慮空了不見生滅水鑑惟外形心淵湛秋月
右鏡池
孤根懸倒影彷彿浮靈槎疎疎枝間雪淡淡波中花松
竹復相亞偃蹇同欹斜折香汲深寒清供推禪家
右梅沼
竒形奮雄武可拜不可觸雖無三品封閱世知幾國似
逃秦王鞭來聽山鬼哭翻思雷萬春受矢如槁木
右將軍石
山谿本嶄岩著脚畏頑石何人琢玄璞甃壘界墨色恍
疑踏鯨背步武便短屐日暮知僧歸山空聞卓錫
右烏石嶺
日光爛陰崕壮氣振林木炳炳金錢斑霧澤文彩足夜
深忽咆吼驚却老僧宿起視山月高餘音在空谷
右豹關
崖陰滴珠璣清蓄鮫人泣甆罌汲新寒滿貯歸湏急外
滲如方諸中乾匪人吸君看鉛汞流金鐵猶漏濕
右透瓶泉
石束清溪流琮琤玉聲碎如聞操履霜墮却思親淚伯
牙寡所知鍾期乃同志至今流水音寥寥在兹地
右琴峽
誰知廣寒宫有此嘉樹植年年風露中黃金吐秋色秋
色天上來開軒為我得笑彼揮斧翁勞生竟何益
右桂軒
吳南伯王子英李元善會于林湖資敬庵各有
詩予遂叙和
役役歲將暮閑暇不易得高賢會山阿恨此雲霧隔敬
亭新歸人金臺舊遊客偕彼東臯翁於焉話疇昔心契
金蘭交意探山水跡我窮不出門頗覺天地窄君雖倦
遊歸有志終致澤長歌楚狂詞痛哭賈生策努力青雲
衢毋使頭遽白
魚潜碧淵中鳶戾青雲表志士各苦心肯嗜顔色好聲
氣幸不殊詩書事探討賡歌叙繾綣翰墨逓揮掃三英
倏胥會翠崦深杳杳有同松竹梅凌寒挺清峭我亦物
外人胸懷自明了退藏豈余心畏此風波浩未言折鎗
鎗政坐汚皦皦古道日淪喪交誼今復少如何二三子
真情見懷抱倘可立下風毋譏原壤老
懷古
淵明晉徵士子雲莽大夫超然歸去辭深哉太玄書文
詞重金石軒冕輕錙銖恬退各有(闕)辨賢愚焉知
千載下直筆逢董狐富貴何足云節義斯良圖奈何今
世士草間乞為奴首鼠幸脫兔辱國心何如嗟嗟白野
公肝腦汙泥塗見道固明白殺身似糢糊讀我懷古詩
後賢其監諸
寄興示諸子
田園日蕪穢衰邁不自治童僕肆疎嬾子孫習娛嬉良
苖雜稂莠瓜瓞纏蒺藜草深狐兔聚水積蛙蚓滋念兹
每獨往邈焉起遐思世事亦如此重令我心悲
送任正之旋里
君居東海國投轄思釣鰲持竿三十年歸來鬢蕭騷六
鰲不可得動盪空波濤䟦涉山海間力費心徒勞惟餘
詩酒興不負平生豪朅來三山居燕坐樓閣高開忩納
新月展席延清飈此樂我所嗜爽氣生膚毛世人附炎
熱反為我輩嘲窮冬雨雪途竹輿替蘭橈歸隠五磊岑
俯視雙丸跳何當共登覽長嘯青雲霄
題舊紈扇
去年壁上扇蒼蒼生網蟲今年承拂拭還有去年風自
憐顔色改得入君懷中願言新舊人恩寵長相同
次韻桂懷英以詩寄謝元善及宗昭姪軰暮夜
見訪
窗虛月炯炯林近風颼颼梅花照我室緬想羅浮遊羅
浮浸碧海騎鯨夢中求風凄花月白毛骨清寒瘳坡翁
不可見浩興無與酬歸來二三子謳吟愜狂謀敲門索
美酒燈影摇玉舟誰能合汚俗庶足同清流為言立仗
馬何似忘機鷗董溪月中仙乘鸞海東頭我思一見之
足往心還留寄聲妙年客瞿翁不勝秋
簡從山僧亮明道
普明山中僧瀟洒雲外客肅賓天竺堂步武愼規式山
中五千指湖海視儀則斯時虎岩翁宴坐躬誨益瓶錫
如流泉請謁無虚席吾師解周旋雲衲舉欣懌送迎盡
禮貌衆譽日輝赫高座忽傾圮拂袖歸故域從容細行
中止觀恣温繹諸山積餘資潤屋侈華飾飛甍切雲霓
廣畝連阡陌豈惟服食豐少艾亦充斤國朝極尊崇我
軰徒歎息一朝命令下俾齒齊民役徵輸與輓漕鞭箠
困驅策於以甦疲民于以警貨殖惟師樂恬退儲蓄僅
朝夕昔有無田譏今無有田戚所以閑雅懷得遂游覽
舄今秋積雨餘訪我海東磧田衣影翩翩屐齒響苔石
我逃空谷中聞之喜盈色一尊對黃花真意頗週悉俯
仰出贈言拈毫寫胸臆倒囊答新響明月光的皪生我
蓬蓽輝啓我茅徑塞復為重峰行幽探山水賾兹山多
俊彦感歎已非昔顒顒大章公叢林服英識斯人不可
見俛仰但陳迹歸來叙别懷晤語轉悽惻吾宗子孫多
且復倒餘瀝鄰家有新酤解佩奚足惜欣欣笑語間禮
度悆嚴□約我山中游可以已羸疾詎意承新交出語
見悃愊兹行固未逮厚意殊感激何當具扁舟行艤半
山側一笑過石橋攀蘿共登陟摩挲兩青瞳遙睇南山
碧
次元善喜雨韻
石燕拂雲杪河魚落簷前天公半月雨下土舒憂湔槁
壤蚓發唱素壁蝸留涎禾蔬欝嘉秀樂彼田與園既無
溝壑虞體受期歸全插架有遺軸足以消餘年
次雷子樞知事延平八詠韻(以下皆延平作)
寳劍龍入水千載猶可見春風動鱗甲浪舞桃花片一
息過天池相期曲江宴
右龍津春浪
風高掃炎瘴猿嘯破昏昧聖學醒羣蒙觸景與心會我
思住山中伊誰致芳酎
右猿洞秋風
峩峩金鳳山紺宇各雄占佛境本無殊人心有欣厭雲
從何處來普覆青蘿厂
右三寺雲深
羣峰西南來疊翠環且聚絶頂生夜凉光浮玉毫兔沆
瀣洗我心高吟振寰宇
右九峰月朗
白鶴去不返仙歸已無日大明生東維光粲神丹室我
來弔遺蹤惟見跳丸赤
右梅山朝旭
翠微爛五色廻光動仙舍誰移赤城霞來展延平畫躋
扳遠莫遂沈吟日西下
右演仙晴霞
泉流山忽斷急濺落懸壁梁石見天機竅竹給民食賢
哉賽侯功豐碑宜百尺
右中峯飛瀑
建溪東南流灘石獰可怖黯淡束竒險過此始無慮回
思太行山亦有摧車路
右黯淡雄濤
官含偶成
宿雨生晚凉幽禽在高樹披衣出門看溪流急如注草
木被新渥青山滿公署偶為城郭居獲此林下素鄰家
酒如澠歌管朝夕度此樂非我知看書日還暮
傷心行用李長吉韻
朔風動清吟孤月流寒素白髮困青燈紅粧泣秋雨羅
扇沿網蟲寳鑑青鸞舞白晝魍魎行山昏鬼無語
詠范氏池亭
虛亭巧結構有此觀魚境碧沼風生紋高林月留影花
竹列我前松杉瘦而穎山環翡翠屏水瑩琉璃井書生
東海來山水頗深省喜有鄭家湖詩文每相警
栲栳山人詩集卷上
