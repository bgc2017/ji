方泉詩集卷三
宋周文璞撰
遊洞霄
天柱青峩峩石筍危不堕晃晃銀雲收誰子開玉鏁崩
騰放閘水煜爚入洞火神鏡偕靈休乃欲搜碎鏁媿彼
朽濁韻一得任無我致彼老鑄凝披褐迎路左願留護
銀鐺被葉盤礴臝玉&KR1630;付九虎遊晏外嶪硪為言子速
去勤苦悔坎軻反璞招太和當免劫運禍慟哭出青松
殘齡其或可
題喻玉泉家亦可樂亭
先生亭非伯夷築亭柱亦用秋山竹但令家有滿架書
何慮妻兒少饘粥朝來相對亭上賓洙泗尺度羲皇人
先生已死名不泯常與此亭作標凖後來鄰觸閼伯怒
僕夫預起池魚慮拆亭拆亭先拆柱有孫抱柱出烟去
三十年餘復改觀有孫如此不待贊似魯靈光偶獲全
令人見此空三嘆
病後
風燈露水兩茫然莫為歡華少壮年無病更須求藥物
愛閒猶要覓緡錢此生身世揶揄裏末路光隂泣涕前
快出嚢中飡玉法白雲深處日高眠
上冡
蒸魚燔肉當好羞北面百拜如有求願身長健兒孫茂
歲歲此日燒松楸紙錢灰盡淚不盡孤也雖在猶拘幽
沄沄金盖山下水相送直過龍灣頭
送人歸苕溪
憤王祠廟桃花下愁苦看春又隔年今夜白蘋風更惡
去時須傍采菱船
歐陽琴歌
嗚呼箇是文忠琴嗚呼此琴今尚存堂中圖書散失盡
留得七絃傳子孫六言自書書在腹古錦梅花留不得
嗣孫賢者能忍貧不向豪家博珠玉初鼓如撼昭陵松
鞏原流水青溶溶三宗龍衮在帝左曾把鈞天賜與公
再鼓似播清潁水只將潄流肯洗耳曾蘇兩生招不來
自寫新聲付兒子堯囚山舜放野自兹以下不平苦與
君所得婦女謗此日一洗清萬古小儒昔誦五季傳頗
訝春秋體微變今來再聽七絃琴南薰遺製喜復見浮
雲流盡白日逃何用廣陵與離騷譜成只度歐家曲秋
聲賦共廬山高(琴有公題)
歸姑蘇
舊巢已是别人門梅自蕭疎柳自昏河北榜來須混俗
江東讞就欲招魂吳王未納耶溪女越相先尋澤國村
懷古感今吟不盡一雙清淚滿醨樽
晨起
閉門不與俗人交玄晏春秋日日抄清曉偶然随鶴出
野風吹折白櫻桃
磵上小飲
方坐愛蠲潔俯窺為回縈汲汲雨露澤悠悠江海情引
之灌𬞞圃亦足發光晶陶然未須去於焉潛我名
送道人歸華陽
山中無酒禁處處有松醪旋汲泉吹飯多挑笋助庖天
燈將出現野月未能高憶我初遊日先將石鼓敲
寄茅山道友三絶
伏事三茅過一生癡心不望羽車迎舊時手種黃龍子
今觧干雲入太清
九錫碑亭日欲曛有人趺坐對爐薰憑誰傳語桓司馬
句曲山中只白雲
蘂珠宫女傍瑶屏自把韋編問姓名回到人間無一事
紫陽花下白雞鳴
秋日孤山道院
孤山有何好脩竹隠樓居人在秋雲杪香凝午醮餘芳
林多落果靈沼少驚魚歸棹聞歌咏猶如學步虚
寄韓磵泉(滮)
窮冬孤陋只書癡肯為凶荒強忍飢師友淵源似公者
輿臺貧賤亦安之人來山縣猶須債雨映茅簷但要詩
欲詣樓居無逸步要從老手化神竒
訪梅二首
起看重霧白漫漫略見春風在樹間傍水出籬猶未快
淡烟微雨又青山
幽花堕在石根傍幾欲移將近草堂草草一樽聊爾爾
跨驢歸去月蒼凉
呈鞏睡翁(豐)
家本汶陽縣累世事耕蠶室序既焚蕩飄零住江潭幼
及識故老頗聞鄉里談最盛陽和時梨杏春酣酣岱宗
富栝栢孔林存楷檀鄉閭鼎其中寔號玉檐檐去年拜
睡翁知是山堂孫淵流京洛舊尺度歐梅間昨夢返故
里有翁作司南俚語馳寄之何以鐫冥頑
石林
蒼蒼一林石零散少存者分携多子孫不勝落田野虛
堂有天就乃在絶壁下存者寕非眞散者亦已假相君
久藏山遠客初繫馬幽玩埋莓苔孤嘀坐梧檟方咏兹
游清未敢泥風雅
絶句四首
巾車初扣槿花籬物物來前搃要詩一句坐來摸寫了
兩鳩飛下老梅枝
紗籠觧散坐門畿生怕逢人索接䍦朝雨洒來山更净
春鋤恰好到方池
觧呼威羽歸丹穴可縛單于獻漢宫四面八方籠不住
許來分坐此山中
隔林八十龐眉叟理竹䟽泉過一生見說石林身徤日
把書只在石中行
客中
客中時序又怱怱孤坐初春小雨中弄水攀松去年事
令人憶殺洞霄宫
山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為余歌雲門
烏媒
一自弋者簒冥飛亦云多庖犧網未收同類如予何已
噤伐斧篇去去依女蘿
和磵泉賦山楹
共惟古至人用意事物表一丘謾摧殘八極自圍繞不
勞日月運坐見歲時了魯夢久不作楚賦那邊曉既煩
匠氏來誰謂此山小雲衣方分敷雪幹復夭矯沐浴抱
歸藏樂甚憂悄悄
重經洞霄
曩既負幽討今敢萌遐心扶桑下陽馭砮磬浮空林瓊
臺渺詄蕩蘂珮棲高深屢見仙驥舞遥聆玄女吟如遂
覩開闢那復憂﨑&KR0706;抱關職貴重啓閉非所任靈颷掣
虬戶同此琅琅音願併翠綃水寫之朱絲琴
大滌洞
嵌空纔入泉潏潏隔凡倒懸若錐立道士云是閭丘公
入向華陽便門出
岸幘
岸幘坐亭皋休嗟命不遭通幽文似呪招隠句如騷日
下桃花熱風低鶴背高眞遊窮不盡只是酌芳醪
翠蛟亭
禹驅龍蛇不驅蛟依然跧此小之拗有時淵停忽奔放
如負山走如玉跑昔時萃渭正如此咨爾來者無空嘲
寄題館娃即靈嵓寺
突兀僧藍是館娃屧廊猶自隠晴霞清明但長離宫草
精魄應棲野寺花白苧黃焦迷鶴市紫蘭綠芷属漁家
思量種蠡成何事空使君王式怒蛙
小寒食
從來寒食多風雨不料窮鄉亦管絃壮歲心情悲乍夢
異鄉時序感流年偶随遊子來溪上因與棠梨立路邊
從此堪悲轉憔悴隨羣同上釣魚船
五月五日至京口
回回望秦淮出語重煩喋凱風初酸辛靈雨更凄切疇
昔之所經望見心已折粤從世態換轉見凡事别緡錢
換仍艱旅飯雜砂屑坊市半頽毁物貨僅羅列鳴鳳斯
不聞遺沴猶惨烈凌晨轉時序塗路已入浙京清雖快
人忍作昌歜節身本無瑕疵反被䜛口訐徊翔就師友
庶幾免磨滅清曠雖未能玄暢差可悦如其守微言予
將俟來哲
贈蘇召叟
句容縣古寺壁有道玄筆晃晃纓絡軀渺渺烟霧質一
堵最光怪朱泥久堙欝泥去墨亦盡惨淡意都失恨不
還其人加巾急鞭抶毁棄加弗敬請論如漢律羅漢院
塔影顛倒難致詰稗書致海翻此理殊未必今君所歸
路正向此中出况有弔古才仰天痛呼屈勿稱荒唐言
析理資按述其餘傳播詠淋漓滿箱帙棲霞者悲壮茅
洞者清逸珍題儻相命當第為甲乙
半山寺
野芳汀芷互幽妍相國風流亦未傳衮冕塵埃半山寺
自相撐住過年年
跋鍾山賦二首
丁年寫了鍾山賦舉向禅宫入定僧僧却為余言未好
扶行同謁晉諸陵
往在秦淮問六朝江樓祗有女吹簫昭陽太極無行路
歲歲鵝黃上柳條
過鳳山有感二首
當年凖擬作家林溪墅樓居意已深隠者自應尋别業
鳳兮何肯負初心参差一段嚢中玉激烈三更月下吟
若不速來相就飯定應從此失知音
秋蕪闕是草堂基惟有南林盡得知辛苦置家將守冡
告求廣地要穿池净蓮已付鄉僧掘慈竹從教墓客移
雖向龍灣作耆舊此生寕没暫來時
絶句二首
皋伯通家𤨏夕暉八年寒食盡歸期江鄉橘柚花如雪
不許離人戴一枝
入春便與僧為友紫萼黃英見坐禅昨日鄰翁催入社
謝他只是說無錢
辛未九月晦日
遺體只母身哀哀弗重陳一貽泉壌憂兩見霜露晨繁
霜與重露塗抹随荆榛身即未殞滅強與松栢春遂於
摇落中見此天地仁玄鳥已辭社蓐收方降莘拭淚聲
秋旻何由酬艱辛
閒居日有幽事戲作
竹暗僧窺戶萍寒鶴上廳壁懸陳處士屏貼少微星壘
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳬翻落磵鬭雀堕空庭筭數推
三甲防身召一丁案頭松葉響墻角柚花馨梵&KR0869;堆書
笈醪罌隠粟缻茅茨隐烟雨雞犬也忘形
苦錐歌寄磵泉
我園秋果枝纍纍縹青紺黃使相持役夫牧人記註之
所佳尚者惟苦錐苦錐兩株結蒙密追惟丈人語天出
遂欲供之作籩實他往返舍百無一乃被猿狙打都畢
摧藏睢盱以自佚季冬初旬日恊吉寒風急霰俱冽栗
自慙曩者信已失作歌獻焉效詼譎
臘月八夜雨
愁雲欲雪未成雪忽聞寒雨夜淋浪但知歲月堕寂寞
不悟乾坤發豔陽天黑鬼車聲更大夜闌客枕夢却長
明朝起籬砌下看草芽浥浥又回黃
送磵泉
一自接道誼形容生輝光束情謝流宕捧詠增慚惶矯
足時切闚雲海何頹唐長安賣藥市堇堇十載強復綴
守藏史得近中書堂心計常自珍孰云失其防稽首謝
衆去酹酒相扶將融風促綠蔭代對日夜忙石澗流自
湧玉山禾欲長安得便奮飛相從决高翔
送薛子舒
龍泉饑語餘便使借舡居津吏方抽木官人但載書朝
通白矴石身近碧京魚一卷新文就臯禽亦自如
晩菊
亭亭砌下黃金花霜後顔色如矜誇玄英摧挫百卉盡
獨自照耀山人家湘纍晨餐不論數千歲高丘恐無女
君不見天寳杜陵翁晩節嘗為少年侮
誦哀江南賦
高橋沙水涸臺城蔓草纏下有煩冤人誦此危苦篇我
生楚臣後身在江楓前但見去魂遠不見歸魂還惟吾
愛好詞細碎窮註箋中間多佚事他書亦不傳極欲補
闕漏今方長棄捐重效嘈囋聲庶幾與周旋
簡正字南仲
白髮梁鴻随暮猿不辭引領望兄門久無清夢相追逐
今喜遺經為討論數葉赤楓明客路一畦黃薤憶家園
著書不就身何用每見飛塵恨滿軒
重遊栖霞
林麓已盡虎不見邇來流民所蹂踐殘僧自言昔遭變
藏經埋像尤可唁流泉鳴悲雨摧殿滿嵓慈相沙汰漶
白盛綴粘或壊面慧命勿絶如斷綫况我憂患經歴遍
見此悲酸尚兢戰千聲萬聲走門閈門外秋花泣餘泫
出溪
二月天景佳波清見佳蝦望中何所好溪女摘蘋花淺
淺猶可涉素手花似雪隔港聞謳聲風來正相接
過舊居遇鄰家子述懷
憶昔玉屑時最感鄰媪嫂剪羅作髮鬢添璣綴紋褓今
回遇孫枝面墨體枯槁念彼舊宅凶災釁失依保此生
未還役况復念家道冷節返鄉閭江路見芳草奪恃罹
荒饑連歲愁浩浩流離在山縣只有泉水好野櫻聚紫
玫衒弄晴日杲半為烏雀盗半被奴婢討佰弜必盡護
盤飣如拱寳坐薦一琖春便足舒遠抱
正字南仲祭詩
昭陽作噩冬愁雲凝上蒼我堕谿谷底鹵莽聞公喪哲
人困中夀頗謂告者狂繼執邸吏符躑蹢抽肝腸又聞
歛魂魄玉色貌愈強環泣甚危苦精氣都不揚一朝委
垢地千歲還天常峩帶謝成均射策何巍昂連踐中秘
書檢校四庫藏象緯識校尉篇編嘉議郎麟遊夜閣黑
鳳去晨霄黃惟初典郡學吐血謗可傷積壘高於山黨
讞空銷亡故老觧嘘枯新人工絶吭灼灼藻火衣可使
綻作裳竟罷奉面對射策禆君王愧負臨軒思穹林摧
棟梁往者流傳誣聖賢失隄防頹裂在眼前悽愴遥相
望二紀獲敬事實亞衿佩行常竊季弟稱朽穢敢自將
束教濡雨露采擷参差香雖罹顛沛憂夢寐敢自忘翻
思說待對按述何微茫嗟此盛壮時傾耳殊怱忙但覺
異香濁安知為死生髮櫛逮細碎羅列置篋箱前年日
重九西歸舊臺城蒙索新句詠攣縮紙半張卷頭七字
吟持以獻我兄稱許極銖兩逢人便增評出示鞏雒䟦
文字逾西京鼎器寫饕餮肉翅兩自長欵曲彌日留振
刷家苑翔池水正清潔碩果亂縱横斯時惜晼暮玄袂
歌秋陽徐步引升榭如訴後别殃命之返里廬憑籍蜚
晩英讀書與析理旦旦拘限程爾搜高磵微乙亥事頗
詳謹弗摹巷記眎此小傳成亦弗痛揀擇因筆為文章
倚擢望江浦披榛穿翳荒掊擊祛兔野鄉去始竄更警
策入心腹陡謂千駟輕誰子料承應纔開一籥贏勑厨
具節饌髹柈糕菊芳終席岌飛動漏下滿鼓鏜劃見睽
孤占覢覢拖晶熒姬孔情可測一身行自當日斜亡集
舍𧑃跪亡妖祥國典嗇左丘地下收回商師門錫休誄
慟哭發幽榮膝抱倏怊悵薛譔方施行茂洪既□綴彷
彿日月光門戶變化久咫尺未可量貧疢裹祭緩偶然
値清明雨寒送䰟來素筵見親情熟食侑介推覆桮嘷
后皇諒此心靡他庶幾下歆饗
弔友人朱子大(鼐居越上其屋為勢家所有)
與君昔並丹陽船形容惘愴俱可憐自說宅囿及百年
藏三小山出雲烟土伯小廟自題扁持照清池分醜妍
吁嗟先君方下世姪子賣半相妙煎出尋方伯待救護
與我密者纔萬錢是身灾疢恐凋謝語未脱口呼皇天
那知今君亦遊川洪崖白石夢杳然竟從他姓改受㕓
嗚呼朱君無歸路歸來但見空屋椽入抱山骨於黃泉
挽正字南仲四首
千古應無恨諸公竟不能要令参溟涬端合罷飛騰白
草傷麟野蒼山下馬陵有兒持手澤淚落照書燈
卷舌空沉彩芸香亦蠧賢幾時噫鳳沼一旦感龍泉遠
播雕題外高垂若木邊煎膠嗟不及遺碣瞑臺懸
珠璧方輝耀菁花未寂寥極知身作祟何用食為妖犧
象收儒廟簫笳咽市橋傷心紗帽冷三徑雨瀟瀟
一自初聞報哀號向草堂相随只兒子遠和有山獐土
沃幽宫揜灰凝奠酒香孤身揮泣盡松栢便萎黃
行歌四首
雪壓門外土骨堆一番兩番春始回歸來但見鄰舍換
老樹紅花如死灰商量千古有何事經營八紘非汝才
乘除幻變既如此何不快呼鸚鵡桮
天䜛天䜛光照戶反舌轉枝啼更怒九霄詄蕩帝座高
老我此身無告訴舍傍種園翁作鄰一方泉兮在中庭
齊民書在泉有銘誓將團結為林坰
春霏霏兮秋靡靡嘆昔賞音人已死堪嗟玉屑綴空條
可奈方蕤逐流水融怡艷冶恨欲銷世間風雨何寂寥
有誰肯為吹莊簫往和蟋蟀諧䲭鴞
先秦古書世已稀國風雅頌聲又微彼美人兮在天路
馬蜷局兮將安歸古人所懷已汩汩今人所懷已忽忽
我亦東西南北人相逢且盡杯中物
遣興
山中雨更愁不是棄吾州懷母未能去訴鄰誰肯留茶
人窮似虱藥戶狭於舟一磵多深碧嘲吟尚自由
孤山桃花二首
天山仙人休擲火塵中道士莫燒香可憐絳雪渾無頼
一簇千枝對草堂
莫向蓬蒿恨不遭夢魂曾釣海山鼇當時不合輕仙事
惆悵靈風滿碧桃
送人之武夷二首
精舍人歸入内臺遺基處處有芳埃小儒更合修壺史
利落乾魚說水苔
終向名山度此生此生吟骨要猿擎洞宫終與人間别
六六風高削紫瓊
秋晦有懷南仲正字
懷人幾日惡况復値秋隂天亦容清調人難識素心他
鄉誰饋肉永夜只聽琴高詠龍泉碣相從發至音
贈孤山道士二首
九霄象簡手中擎豈是閒人愛列卿洞裏石田春漠漠
有田多與種黃精
清秋古洞無猿嘯自覺尋行幽意微處士橋邊增悵望
幾回沽酒對斜暉
送人之桐栢
半溪松黃堆碧波狂夫於此欲如何洞天春晩歸不得
司馬悔橋芳草多
送髯高謁方嚴
客舍窘積雨出門今始晴藥苗随野飯燕子看山行大
道白日晩閒汀綠芷生方嚴相見了為謝草堂兄
方泉詩集卷三
