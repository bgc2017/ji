古歡堂集卷四十四戸部侍郎田雯撰
長河志籍考
儒學在州治北城下元之陵州學也永樂間改秀宇層
明畫角嚴整州人給事中葉洪樹栢三百本婆樓拂
戶鐵榦參雲洪識性通明才地卓美以直諫被放隱
居河干讀書自娱故樹此木矣
先師廟舊有孔子像顔淵問仁子路問政在側嘉靖九
年釐正祀典始易木主從張孚敬之請也以泥像瘞
於儒學之東俗曰聖人墳清明節士酹酒其下有封
若堂等於洙水無樹生棘異於昌平矣兩廡從祀者
歴代諸賢之外漢董仲舒則鄉人也
鄉賢祠在儒學東竊以豫章七歲必有良材芳蘭十步
豈淪茂草龍門之桐抱曲日南之蚌生珠因地而紀
其鄉賢哉况以青海之含靈當九淵之結撰山川贔
屭而平原之多材乎昔膠西以讜言訪對論道屬書
大中以詼諧滑稽贍辭正諫此二子者並生漢代可
謂鴻漸雲霄蟬蛻穢濁者矣迄於南齊二劉並稱至
於唐朝兩高繼踵孟簡開瀆於毘陵張雍嬰城於西
川元祀孟泌其道幾苗裔與迨有明至今祀宋公性
已下凡二十八人其尤異者葉子源抗疏十上折姦
相而賦歸田程公業玉璽一篇崇正士以黜奄宦射
妖蛇驅火鳥張御史稱為神明蒙賜幣卻遺金趙清
吏書其可羡張文淵經撫哈密伊吾為羈縻之州盧
紫房晩歲鴟&KR0642;嗣宗成頽放之迹其他俱列州志或
攀龍天衢允陟旋璣或腐鴆良錦經綸泉石璽書馳
於屯氏之濱爼豆盈於渤海之鄉而安德舊彦不乏
其人矣若夫人物自後漢禮震已下州志亦稱先賢
合與祀者凡五十二人昔劉峻辨命稱管輅天才英
偉珪璋特秀竒才而位不逹豈日者卜祝之流與仲
舒王佐感士不遇同日談也其餘英烈飈發傀偉俶
儻論之祀典有與有不與豈純粹者入矩踳駮者出
規哉抑仁而無報殆有命存者乎當宋性之生也時
重科第起家性獨以明經顯世方舉子自試性以代
人章疏聞方朔身長九尺上謂此人身長一丈擢比
部行在侍郎進尚書俸賜褭蹄金二尋被䜛放家無
餘貲惟賜金在焉上嘉其廉賜地復官身沒之日塑
像學宮特存廟祀矣迨歴年既多牆被蒿艾階羅荆
棘宮室傾覆祠廟丘墟惟宋公之寢巋然獨存於是
載祏而來咸歸宋廟充棟卧楹鄉賢之主流出於戶
比年以來僉以余大父裕所公篤行孝友置主崇祀
其經術行誼闔郡所書新城王公記之竊謂鄉祠諸
賢先靈未安鳩諸裔子陳說鄉校或丹軒紫紱世列
聲華或犢鼻牛衣家傳清德雖復輪盖非榮蓬頭何
恥而興替不常榮枯莫恃嗚呼蘋蘩蘊藻誰其尸之
者乎於是經之營之上棟下宇東方先生至此方以
祀聞學徒鱗萃徘徊路寢遂想見諸公之遺範也其
前代未預祀者多未摭入州志先賢錄中載先高王
父戶部公先大夫麗水公崇祀亦有待焉夫曼倩之
賢前古且未禋祀董生之蹟俗儒又復致疑欲使厭
次寂寞廣川亡聲不亦悲哉(揚州汪懋麟曰悳州田子竊念其高祖中泉公)
(自通籍為尚書郎距今百餘年遭時變遷其行事遂不能盡述而所留於後者惟畫像在焉因屬余為之)
(記公像藏於家未得即拜而見也更受其勅命之詞敬讀之其文曰地卿之屬視他曹為詳筦財賦酌盈)
(縮於邦計至重也匪得廉勤精敏之才曷克以濟爾戶部雲南清吏司主事田三戒起家賢科宣勞民署)
(㒺辭艱劇慎慮以從功載書庸逹於朕聽是用進爾階為承德郎錫之勅命夫時詘務殷輸半而費倍日)
(日嘗往來朕衷矣上有以足國而下不病於民古所謂善財者宜何如廣思熟䆒益懋遠圖實嘉靖三十)
(九年考滿恩錫也詞質而有體得兩漢遺意焉非公之賢若勅命所稱廉勤精敏何以當之無愧歟公嘗)
(督漕三吳吳人以竹桶貯銀覆米以進公毅然絶之在部值歲飢疫朝廷設糜粥賑餓人公領其事全活)
(甚衆二者非廉勤之大概乎公五世孫雯康熙中官戶部郎復領雲南司撫其署之題名愀然感愴作詩)
(數百言一時傳之嗚呼前代由進士起家者必敡歴郡縣遷臺諫為得盡其言以行其志白首郎署趨走)
(錢榖非所樂道然則公之才與志固有未竟特留餘以待其後之人而於畫像實式憑之則所期望於子)
(若孫者不甚遠且大乎然非德澤之深子若孫且不能自振而又何有於畫像也余小子無狀不能光顯)
(前人猶憶兒時拜吾祖像冠服鬚眉迄今四十年恍然在目前不幸燬於兵每歲時悲痛無由更覩則畫)
(像之存與不存亦屬有天幸歟祖新城王士禎曰田公諱實栗字裕所世為悳州人諱三戒以甲科起)
(家為戶部雲南司主事摧關以廉介聞人稱中泉先生父諱高諸生讀書不問家人産家中落故先生少)
(而食貧先生幼至孝遭内外艱泣血三年未嘗見齒家即貧葬祭一凖古禮與弟實畝友愛嘗負以行及)
(長終身無間言時人以為難𥙷博士弟子講學鄕塾從遊日衆往往取制科以去而先生終不遇性素嚴)
(重每旦起正襟危坐子姓臧獲皆屏息庭以内聞讀書聲不聞婦人語案罝歷書日較行事得失以識其)
(上老而不衰弟實畝善治生貲稍饒裕然出入問遺悉禀命先生毋敢擅也先生子若孫歲時飲酒一堂)
(三世獻酬沃洗雍雍如也春秋上冡畢集子姓序昭穆坐松柏隂下述祖德話農桑終日如一日教子孫)
(讀書尤有法度至今悳人稱家法者必以田氏為首史氏曰漢景帝時人臣尊寵無過石氏號萬石君史)
(稱其孝謹聞郡國為齊魯諸儒質行所不及慶為齊相齊國慕其家行國大治古今論家法者無如萬石)
(君田先生雖不遇而其教於家者如此所謂不言而躬行者歟先生殁未久而子若孫以次射策顯名當)
(世豈偶然哉豈偶然哉東宣城施閏章曰田公諱緒宗字彷文一字文起山悳州人曾祖三戒明嘉靖)
(癸丑進士官戶部主事祖高父實栗並諸生公為仲子少倜儻自負不屑伍里中兒家貧嗜學冬月聚薪)
(擁足讀書常逹旦為舉子業務偉特成一家言試場屋久不中人或規以諧時歎曰虎豹之斑鳳凰翡翠)
(之羽貴其文異也使吾文而猶夫人也烏用吾文為卒持之不變教授諸弟子有繩尺順治辛夘舉于鄉)
(明年壬辰登進士除知浙江麗水縣立著名迹先是民苦催科淆紊公内外各置一簿核計盈欠吏不得)
(上下手為姦其力役則按籍均徭㒺困貧寡故邑處衝津而趨事無後期賦役一清麗水故仕國學校巋)
(然冠檡山之陽昉自唐李鄴候而韓退之為石記亂後荒圮公至則新之會諸生其中講業課藝名曰麗)
(澤大社由是人士益興於學邑有通濟堰蕭梁時所築障松遂兩溪水為四十八派灌田萬餘畝後大水)
(决堰泉散土龜公單騎往視之曰創于昔而隳於今如吾民何躬畚鍤復堰民用利賴田榖以登初公將)
(之官作筮仕自記一篇歴援古循吏以自勵曰使吾行有弗協於是弗敢為也至是出為政無一不如其)
(言麗民歌之曰邑侯清雞犬寧邑侯賢婦子安亡何以疾卒于官年四十六邑人為之哭罷市公在邑甫)
(五月其得民如此施子曰史氏傳循吏衆矣大抵奉法循職恂恂無竒行以麗水治行方之寧出古人後)
(哉語云見指知臂夫朱邑之愛利文翁之儒雅王景之治河渠彼有其一而傳之至今今不待期月能兼)
(之使天假之年豈獨以循績見哉)
儒學東有名宦祠凡二十四人其崇祀者事業勲名
固已彪炳千古其有不列於祀宦蹟可紀者魏孫禮已
下若而人焉余嘗論之古者地方千里分為四縣縣
有四郡故春秋傳稱上大夫縣下大夫郡秦置郡以
監縣如安悳之隸平原漢世州復刺郡如平原之隸
青州周隋設府唐時悳州置總管府迨後永靜名軍
河間名路州郡逓變官爵隨之是以府監州州監縣
所由來也今悳州領二縣隸濟南府矣以平原則古
郡以悳則古今同州其簮紱之盛漢晉已來或稱太
守或稱内史或稱刺史或稱都督剖符則縣令分封
則國相廣川既已廣長河抑又長治所之移幾同陵
谷郊遂之别更易滄桑驗之古所纏絡遠矣嘉其政
蹟何獨不然若謂咫尺之地可擘祥雲數武之餘便
無春雨彼溝洫為浮虎䆒竟此村落是殺蝗所逮皆
致遠恐泥之見况復欒公古社寧云即祔膠庠朱邑
舊祠豈其同列鄉校祀典所存隨時追述較其大略
而已故在州言州今之州古之郡也所臨莅者多當
時名公其為平原太守與夫悳州州守蕭太𫝊通逹
政事伏尚書教授不輟南陽有趙熹著績鋤奸以斃
蝗安陽則邵續築城授命以拒賊顔魯公羣推盟主
帝欲觀其壯容靳懷德固守城壁詔復嘉其善政此
數君者皆已祀之若夫容城孫德逹折曹爽之謀清
河房士逹拒邢杲之寇考兹兩逹有聲二魏而祀典
不與夫王翁之河即是屯氏别稱馬丹之堠詐以鳴
犢為界當時平原清河兩郡相爭今高唐新城直是
平原界上古爵堤存焉晉世陸機為平原内史其弟
雲為清河内史二郡之間適棲二俊今此土機亦祀
焉其間以平原相稱者漢相國匡衡明經少雙時後
進皆欲從衡平原望之名儒與元帝師傅舊恩奏其
說有師道揚興賢令因史高親戚輔政薦其經學絶
倫當時無階朝廷隨牒遠方在平原者最久其後居
相位稱儒宗傳經義改郊兆語其醞藉與韋氏並稱
焉於斯時也藉穿壁之餘明逹解頥之妙旨平原學
士殆翕然歸仁者乎其餘諸祠史弼為相能却鉤黨
之誅陳紀為相事隔移鼎之迹漢昭烈御寇豐施晉
阮种為政簡惠惟辛穆父子廉平而有學行雖不預
祀亦賢相繼踵矣房恭懿為悳州司馬在隋則賜賚
最優趙挺之為悳州通判至宋則緡錢遍給都監叔
皎怒罵不屈忠烈也轉運唐介留牒不下讜正也其
他悉具州志至如州東安悳舊縣不乏鳴琴州西長
河故令豈無馴雉而祠祀闕如官蹟亦漏原其并省
之日建置之初殆非抱圖載籍即為春祠秋嘗之計
乎惟不列於祀者唐陽嶠為將陵尉又載元迭里威
失之治陵州安所求死子桓東少年場亦足紀焉陵
州適當其地將陵之移長河在宋景祐紀縣尉於唐
時則亦疎矣今略綜前代鋪張精廬設作存勸竦神
告民亦春秋不朽之義豈比夫敗材傷錦者使人學
製生愚死智者多愧碑文哉
城内外凡十有八坊具詳前志進士丁永成一坊在西
關今廢坊下有隱士朱之顯宅朱善醫一日扶杖立
坊下余九歲入塾時過而揖之俄病人至投金丐藥
朱診曰子之病莫吾醫也吾技窺仲景理辨寒疾子
病非寒吾何以醫却其金使去異哉朱習長桑術其
立心制行有大過人者余嘗思之漢儒專治一經如
董仲舒治公羊春秋矣學不旁雜於他經經不剽盜
於他氏自立一說神明變化故經術有根秪多所措
施天人三策發為濟世之言玉杯竹林無非有用之
學後人自擅弘材博通六經而經學亡矣皆朱之罪
人也陸游讀華陀傳題云六籍雖殘聖道醇中更秦
火不成塵華陀老黠徒驚俗吾豈無書可活人宋儒
而後莫可語此矣南門内進士楊順一坊嘉靖中分
宜勢敗州守某改殺人媚人坊以辱之州人程瑶尋
改為歴科進士坊按明史云嘉靖三十六年冬十月
楊順路楷殺前錦衣衞經歴沈鍊初鍊既編保安即
孑身至里長老問知鍊狀咸大喜遣其子弟從學鍊
稍與語忠義大節乃爭為鍊詈嵩以快鍊鍊亦大喜
日相與詈嵩父子以為常嘗束芻為偶人三目為林
甫檜及嵩而射之語聞嵩父子銜之而侍郎楊順來
為總督故嵩黨也應州之役多殺邊民掩敗鍊怒譲
之且為樂府以誚順順大恚以其私人經歴金紹魯
指揮羅鎧走世蕃所白之且謂鍊結死士擊劍習射
將以間而取若父子世蕃曰吾固知之即以屬巡按
御史李鳳毛鳳毛謬為謝曰有之竊隂已解散其黨
矣鳳毛得代歸而御史路楷來又嵩黨也世蕃為酒
夀楷而使謂順曰幸為我除吾瘍楷至則與順合筴
捕諸白蓮教通叛者竄鍊名籍中以叛聞下兵部議
尚書許論不為申理嵩竟殺之籍其家嵩乃予順一
子錦衣千戶楷遷太常卿順猶怏怏曰丞相猶有所
不足乎謀之楷復取鍊二子杖殺之併繫其長子襄
順楷敗乃得脫其遺事余竊疑之州人謝重輝攷順
之生平嘉靖三十六年冬順已罷官家居何至有殺
鍊一事恐流傳附會之說初非實錄聞諸道路便生
穿鑿其為信史難矣
昔冠盖之里記自宜城鄒魯之門稱於韋氏茂才多士
疊采駢蹤青組朱旗連城比郡公侯必復孫子相承
一門踵豹變之榮四代附蟬聯之祉吾鄉世不乏人
矣至其登甲乙之科者鴈塔標其姓名稱鄉里之彦
者泮宮昭其爼豆若夫爵秩上封於祖父恩蔭下逮
於子孫二者並有加焉州志所載盖已詳矣
孝子節婦坊今多圮矣昔王昭之蕭廣濟鄭緝之師覺
授宋躬梁元帝之徒並著孝子傳歴諦前史或著孝
行或云孝感或並列孝義或兼稱孝友執一術而百
善至百邪去孝之化人深矣若夫靈哲協夢於抽笋
懷慰忍寒於挾纊(見齊書)彦度滅性於弱齡甘貧掛檄
士光前知以寤藥清淨登仙(見梁書)此四劉者皆屬平
原而州志孝子始自有明凡十六人再攷新莽之世
遲昭平說經八博聚衆河阻比平陵義公之節並海
曲呂母之風與夫男玉輕身以犯刑(見北史)劉氏祈天
而拒戰(見北史)巾幗英雄斯為烈矣若乃綜其遺事專
在一操哲婦隆家人之道貞女亮明白之節咸並登
焉閱州志所載凡四十有七人可按籍而攷也
總論曰悳州古趙地昔孔子將西見趙簡子聞竇鳴犢
之死臨河而歎後世因以鳴犢名河自漢元之朝河
決靈縣魏武之世地屬平原是以紀永嘉之年謂之
靈鳴犢口爭清河之限詐為鳴犢河界記聖德之言
動覺是邦之可懷歎鳳遽衰泣麟何促所以陬鄉之
息或稱槃操呂梁之望别在徐州惜哉車轍馬跡殆
所不至若昌平誕睿泗水非遥尼丘載靈汶川近屬
淹中妙鍵稷下高風萬匹驅馳百家騰躍燕南趙北
魯柝邾聞平原文學傳經義則匡鼎為宗江都相國
命王佐則董生為最孔仲逹掞辭飇起發跡孔賢之
莊河間王大雅不羣光價毛精之壘百里之内英賢
間出瓊籩玉豆奉先聖之令儀東序西膠躋羣賢之
門閥方之濟北復號顔淵譬彼華陽亦稱曾子祁祁
令德還昇武騎之堂濟濟時英不數文翁之室予人
非子駿學媿元成然在垂髫之年士風猶及見之大
抵衡品行先稱忠孝論文章必窮經史黷貨賣友鄉
人不齒凌長挾詐君子非之人知榮辱家敦禮節是
以會稽有先賢之傳襄陽記耆舊之篇東國人倫南
陽文學足以垂諸鄉校楷模薦紳焉
古歡堂集卷四十四
