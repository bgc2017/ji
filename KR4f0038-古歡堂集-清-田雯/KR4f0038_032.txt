古歡堂集卷三十二戸部侍郎田雯撰
銘表
朱母李太恭人墓銘
雯嘗謂孝經十八篇禮記奔喪祭義諸章孝道大備而
人子之至情無與焉言情者莫善於詩之小雅南陔白
華笙詩無辭不可得而考也小宛之歌曰明發不寐有
懷二人則其情深矣至於劬勞興哀鮮民致歎君子於
此掩卷流涕昔之人有欲廢之者情之悲而不自己也
若夫四牡之什豈不懷歸將母來諗數語出於朝廷體
人子思親之心慰勞使臣以引伸其大義三復流連有
不忍卒讀者夫君之體臣如此恩遇不可謂不厚而臣
子聞之有動於中私心自計不遑將母慮一旦貽沒齒
之憾所謂事君之日長事親之日短也情之至也故人
子之事親也亦祗以承膝下之懽循禮明志己耳如必
效虞潭加金紫立養堂故事則茅季偉之鷄黍郭林宗
何以稱之小人有母未嘗君之羹潁考叔之告鄭莊也
請以壺飱遺母趙宣子之憫翳桑餓人也稽其事思其
情有足悲者雯不肖馳驅萬里累吾母倚閭者有年自
顧無尺寸長可以禆益君父忽罹大故遠隔於瘴雨蠻
烟之外蓋於事君親之道兩失焉雖王事靡盬之辭朝
廷優容之當代名卿士大夫亦曲諒之拊膺嗚嗚其欲
援此以自解焉得乎雯所以噭然痛哭而與朱子綵有
同悲也吾母之喪也雯在黔中綵之喪母也官京朝其
悲同其情同耳今綵踳門來請為母銘墓下之石古之
孝子事朋友之母猶已母雯且因銘綵母以追痛吾母
矣按狀太恭人李氏魚丘方雅族父其芳文學幼習内
則詩禮通明叔明甲戌進士吏部郎其茂稱之年十七
歸贈中憲大夫華蔭先生先生負命世才魁壘瓌竒精
強開濟平生讀書慕晏嬰范蠡之為人自許為有用之
學交納賢豪酒醴槃勺左顧而欬應手立辦皆太恭人
有以助之鮑宣賢妻龐公嘉耦無以過也明末全城之
役魚丘紳士罹於法先生飽經患難越三載事乃白未
幾鞫疚疊告播遷者再太恭人事舅姑以孝聞自是持
家政五十餘年冠婚祠葬一準於禮中外雍肅傔媵蹀
縮奉法若有司郡朝無敢陜輸嘻嗃者以相宗子之賢
為賢宗婦最嗟乎當倉卒紛紜之日先生幾中危機太
恭人以巾幗搘拄其間室廬幸存椿萱無恙蓋巳難矣
矧乎僦舍金陵買田澱水與夫奔走薊門杜林載稚子
於鹿車伯仁奉老母而南渡以它人處此不更難乎而
太恭人保嗇調護委曲周詳此其所以早嫺婦道晩樹
母儀魚軒重錦烏頭黃封以有今日也雲門徽蔭兩先
生於太恭人嫂也一避寇草澤餦餭必供一弱冠肄業
庖醳無闕先生友于之愛太恭人實與有成焉世風而
日下矣手足娣姒之間勃豀生嗛恩禮易替角弓之刺
詩人傷之太恭人為此所以挽頽俗篤天倫也而豈區
區小節哉噫世有如韓愈王珪其人者乎吾聞兩先生
事嫂唯謹事必咨而後行亦可謂無媿於古人矣太恭
人三子以紱出為懃愍公後夫命也以緯出為文學君
後則太恭人意也文學君早逝妻劉氏苦節太恭人毅
然行之割愛以存若敖之祀立嗣以全黃鵠之貞非識
大體明大義其誰能之先生自遠歸聞而色動歎為鬚
眉所不及戚舊寒微自故里重趼來者太恭人下氣怡
色周給必至既勤且儉衣麤食糲不以珩璜褘翟易其
素常以先世忠厚淳謹訓諸子曰吾願汝曹如萬石君
家不願如王謝也綵官西曹調光禄辦嚴北發牽車請
留太恭人正色曰吾筋力尚健汝今往方剉薦延客之
不暇何留為綵之膺一命以娛親志職此故也嗚呼太
恭人生前己未十月十六日戌時卒康熙壬申十二月
十八日戌時年七十四子三人女一人孫一人孫女四
人曾孫二人以某年月日祔葬於歴城縣之新壟禮也
雯曰先王風勵天下於名卿士大夫母之賢者必載之
史劉中壘所以作傳也故世禄之家所關尤重庭以内
有聖善遠近奉為家法采風者非若於閭巷刺草之民
錄虀鹽之一行己也吾鄉濟以西魚丘朱為巨姓閥閱
科名之盛文章爵位之美人稱之如周之推尹吉漢之
重楊袁焉而太恭人之賢如此海内之論母儀端風教
者必歸之烏可不列之國史與崔盧世牒鍾郝禮法並
垂天下後世耶是不可以無銘也雖然皐魚之泣陟屺
之悲雯與綵同也吾母之安窀堲已踰年樹静風停碑
豐松老讀蓼莪之詩而哭讀四牡之詩而更哭蓋有感
於不遑將母之情抱憾於沒齒己矣今日泚筆以銘太
恭人之墓不自知其澘然承䀹傷心而䀌痛也銘曰
江漢之廣兮來岷嶓崑崙之墟兮黃河之源蘭猗猗兮
滋其根桐孫長兮竹實繁山嶻嶭兮霜楓丹青鸞馭兮
白雲還馬鬛隆隆兮石盤盤五粒偃蓋兮勿&KR1937;剗而丸
丸妥如千年兮銘辭不可刊
誥封夫人王母葛太君墓銘
吏部左侍郎海豐王公冰壺先生繼配葛夫人既卒之
明年將葬有期其子爾梅若梓以赫蹏來京師丐銘竁
首之石余固冰壺先生門下士也詎可以辭按夫人姓
葛氏德平庠生元裕女明嘉靖中有官左都御史諱守
禮諡端肅者元裕其曾孫云夫人幼嫺詩禮及笄歸先
生為繼室自先生成進士入翰林歴官宫坊學士刑部
右侍郎晉吏部左侍郎門以内夫人力也事舅姑以孝
謹聞凡門從姻黨阿保傔媵遇之皆有禮法魚軒重錦
烏頭綽楔既貴盛矣而荆布如故寧儉無華其大者尤
在恩勤二子焉二子前齊夫人子甫離襁褓夫人子之
冠婚成立以洎失怙之後依慈母膝四十年如屬毛離
裏堂上堂下勃谿鮮聞二子亦事母唯謹蓋夫人之賢
如此昔王汝南湛求婚郝普女令姿淑德生東海遂為
王氏母儀又京陵公王渾之子濟以中書郎俊才負盛
名史稱其母鍾夫人琰賢明有法度不恃貴陵人歴觀
載籍所稱無踰王氏者若夫人則出於端肅公之裔其
賢過鍾郝實甚夫端肅公以世廟名臣忠亮公直垂百
餘年流風未墜其詩禮家法迄今齊魯之士尚有稱述
之者嗟乎家學可傳弓裘非遠子若孫宜多聞人而獨
見之女宗巾幗之間亦可嘅也冰壺先生謝世二十三
年矣今日濡筆以從追思先生之典型風采烏能已於
悲哉銘曰
山拔地柏參天牛眠下馬谷前奠幽宫福綿綿鍥文辭
片石傳
誥封太宜人張母霍太君墓誌銘
衛河之水來自蘇門河之西為古廣川郡弓高之鄉昔
名修市(蓚條同)棗林之野下連棘津其地清淑曠美古之
名族踵相接也張母霍太君則又觀州之裔觀州屬弓
高分邑衛水之下流延袤芊眠委津渤海漢河間獻王
詩書之澤存焉董仲舒而後北魏之邢子才唐之孔穎
達諸賢故里暎帶左右歴千百年清淑之氣所鍾名流
賢媛指數僂矣而霍太君最著余丙子春奉命祭告淮
瀆路經赭陽霍太君之子張君羽紱為州刺史長跽而
前曰小人有母賢母也母之賢願藉公之文章以傳無
何母亡羽紱來都門又涕泣而前曰鄉者請公之文章
也無已其為母銘墓門之石乎余何以辭今夫羽紱之
言曰母大司馬霍公維華女中壘之篇大家之誡幼讀
書習内則也年十七歸先孝廉公先大母喜甚廟見有
儀也冏卿英譽銓曹令名相夫子黽勉有成也育前子
豐於所生庭以内無勃谿語慈而有禮也憫涿之妄人
贖族之鬻子識大義也羽紱之言如此嗟乎世風而日
下矣世禄之家罔知禮讓素封之子唯辨麥菽甚至有
擁千鍾之粟收壟斷之利帬屐徵逐鼓舌如簧以訟鬭
漁財為計以刻薄寡恩為能者比比矣而况巾幗之中
具勤儉長厚之德如霍太君者乎是可以銘矣銘曰
母也慈母也師鋟吾讄詞磨豐碑如是母其又奚悲
李孺人墓誌銘
孺人于氏山西代州文學于公斯發女大學士諡文襄
李公之副室别駕李宜麟母也生於順治辛卯四月十
五日未時卒於康熙丙辰五月二十五日戌時享年二
十有六聿考孺人侍文襄者十三年癸丑文襄受
命總制兩浙孺人隨焉丙辰文襄移軍鎮衢立平寇功
孺人留杭署嬰疾卒甲戌秋渴葬州城之東其子宜麟
痛馬鬛之未封也用相冢者言卜於城南朱家村之豐
阡丐余文辭而樹之碑余惟夫有爵而婦則從子既官
而母以貴六義觀德南風有夫人之詩八卦成形東方
分少女之位坤道之賢無論嫡庶也孺人勤而有禮受
教於公宮和以成仁有聞於師氏系出方雅之族職居
蘋蘩之亞雖沒踰數年堂以下傔從媵婢迄今稱道之
不衰可謂賢矣子宜麟善承父訓追悼母儀樹静風鳴
嗟黃口之失恃金銷石泐復負土以銜悲是以改葬於
兹原也山形起伏允符白鶴之祥地勢風烟乃合青烏
之氣讄曰
無棣之鄉兮泉甘而土肥鬱鬱瀧岡兮白雲飛尾畢逋
兮鶴其來歸夫人之城兮松楸十圍若斧若堂兮飃靈
旗朱輪玉珮兮神依依子孫鼎盛兮報春暉
李文襄公墓碑
凡忠臣之道有二端焉為其易者裂膽隳肝有死無二
為其難者開疆復土為國建功是以卞氏效忠不辨武
庫之績尸鄉表節何如麟閣之圖若夫澤被生靈勲蓋
天下樹銅表跡刻石紀功我朝以來惟文襄公斯為烈
矣癸丑之歲一杯釋權三方遘亂滇為禍始閩造釁端
非關家令吳楚削地之章不學陳平雲夢偽遊之計驪
山英布本自黥徒南越尉佗翻思帝制朝廷蕃屏是寄
匪賢勿居范瀋陽公總制八閩李武定公總制三浙東
南委任僉曰得人逆賊耿氏反易天綱斷兹地軸星精
亂動海水羣飛脣齒之間志殱於越鋒鏑之下氣奪句
吳瀋陽公餌雪餐苫節旄盡落關河嚴隔首尾十載頭
會箕歛家家自謂供軍握璽探符人人志輕當璧公命
世應期匡時作宰高崖千丈澄波萬頃運山海於襟期
擎吳越于懷抱身先則闔境胥安交綏則萬人待命慷
慨歃辭丹誠貫日意氣吐而風雲升嘯叱生而江河止
使悲思之嶺絶勝秦關茘枝之園終還夏物伏&KR0802;鼓血
上徹於天揚麾從公聲振于野江山同官渡之丘太末
盛昆陽之戰既自天南不競有北方投屬國將還江淮
欲徙方當走餘善之頭顱歸馬公於同日不謂蠭蠆猶
毒豺牙競噬纍囚釁社原野脂膏嗚呼子能死之我必
能復之忠孝之節臣子之分圖其大者何其難焉惟公
一舉而返章安再戰而達歐冶砰轟震地如烈火之遇
鴻毛硠礚隠天若激水之投巖石衡琱戈而見使者執
金鼓而問賊臣俄而谷静山空冰消霧散雖陳寳應之
懸首建業王審知之納版洛陽以今方之曾何足喻自
出擁干旄入參衡鏡三公絶席七十懸車神仙之術未
守庚申天道周星窮于甲戌公薨春秋七十有三
天子坐雲臺而念舊臣聞鼓&KR0911;而思將帥有詔褒哀為
之不舉嗚呼以今康熙三十六年丁丑賜葬東原胡夫
人祔焉禮也謹按公姓李氏諱之芳號鄴園山東武定
州人自丁亥成進士凡蒞浙者四以中丞之職讞獄而
著清聲以行臺之任麾兵而保重障累部曹歴御史登
尚書位宰相處人倫之要職據操撮之雄管並皆直詞
抗節垂露難書鴻名偉功懸針不盡與夫先世簪纓子
姓銓叙平生高行夙昔善言公本傳年譜墓志已悉書
之此則並所略焉何則譬猶洪鐘萬鈞不計錚錚之積
響崑崙九派寧數涓涓之長流余所以標其大端永垂
貞石云爾
奉政大夫陶菴李公墓誌銘
李公諱浹字孔皆號霖瞻先世江西寧都衛人遠祖牛
仔以總旗官戍德州衛遂家焉數傳祖清習農事六世
祖逢時嘉靖間進士官御史山西布政使高祖汝棟舉
人曾祖煥太學生祖嗣美以子貴贈大夫父允楨舉人
歴官廣西左江道僉事公其長子順治首科乙酉舉於
鄉明年丙戌登傅以漸榜進士除直隸延慶知州調楚
茶陵旋謫山西芮城知縣值寇變解組以歸以子元瑨
官授奉政大夫工部屯田員外郎卒年八十著有陶菴
集四卷年譜一卷年譜中自述生平事蹟詳而有體復
文辭可觀余故為序之今復誌其墓公稱南李王祥佩
刀世為卿族鮑永驄馬家傳司隸公之本源遠矣年踰
二十以文章著名蘭臺石室是所洽聞白馬飛狐彌高
詞氣與北李星來先生美同雙璧譽動一時策名並驅
不啻機雲之入洛軾轍之出蜀也其仕也兩地牧伯三
載邑良鄧攸清白見稱五羖之歌劉寵廉能名為一錢
之郡無何狂寇西來孤城莫守既墮包胥之淚覆楚復
全遂作彭澤之吟挂冠竟去於是相羊泉石殆五十年
縱橫典墳幾數千卷雖無辟疆之名園羊曇之别墅而
一丘一壑一觴一詠自謂過之晩號陶菴明志也雅善
作詩格如白陸體涵韋柳漁洋評之海内才士誦之方
之圭璧塗山之會萬重譬彼雲霞赤城之巖千丈其作
年譜也時年七十有九最其大致好客則樽中座上似
孔北海托興則名山屐跡似宗少文撰生志似杜牧之
營生壙似司空表聖為自祭文仍似靖節先生可謂達
人高致矣况公性德冲和資神淵粹馬少游之居鄉曲
果為善人陳太丘之多令聞實有盛德古所云守柱下
之和光得北叟之晩福者非耶尤其異者嗟交道之衰
久矣夙昔以管鮑相期迨生死殊途凉燠驟易甚至勢
利譸張下同駔儈市兒之行孝標之歎無聞叔敖之貧
誰惜公力挽頽俗獨全大雅聞公之風者其亦少愧矣
乎余所以于公之沒而澘然出涕也公之葬有日矣山
陽車馬望别寒原潁川賓客遥悲松路元瑨來京師丐
銘余故為銘子皮之死子産哀之有道之碑中郎奚愧
其生卒年月子孫姻婭同里蕭侍讀書於行狀之紙尾
例不更書銘曰
長河之里兮代有哲人嗟嗟李公兮古道猶存余是以
作讄辭鋟豐碣於公之羨門
貴州鎮遠府知府又何李公墓誌銘
長山李公緩齋以需次補官卒于京邸其子斯祄重繭
而來將輿櫬以歸介通政静菴先生為請而屬余銘其
墓按公李姓諱予之字又何號緩齋世為長山人數傳
至高祖槐軒公曾祖芳洲公祖見山公俱以司寇公貴
贈光禄大夫公父(缺)官常德通判贈戶部主事生
六子公第四子也少時穎異讀書目十行下初為制藝
語輒驚人司寇公奬賞為加冠巾年十四入黌序明年
受知于學使宣城施愚山先生以高等食餼偕諸生進
謁施公命巨觥酌諸生酒公一飲輒盡舉觥請再酌施
公大竒之己酉舉於鄉登庚戌榜進士時大母一品百
齡奉
旨建坊聞捷音喜曰吾家世受
國恩不圖百歲人又見幼孫登巍科也丁己授内閣中
書舍人戊午丁外艱服闋補原官丁卯遷戶部山西司
主事晉浙江司員外郎淮上之役
上諭九卿保舉賢能京江相國張公時為大司馬首薦
之己巳遷工部虞衡司郎中秩滿擢江南淮徐道僉事
河臣保題有人赴部改補得貴州鎮遠府知府三年役
息賦簡民苗以安商旅樂出于途上官薦卓異第一丁
内艱服闋來都下巳卯七月十二日未時以痢卒距生
於甲申正月初一日寅時享年五十有六元配恭人馬
氏子一人斯祄邑庠生女二人嗚呼公系誕隴右代重
龍門貴族華望猗歟盛矣况器宇詳整風情雅潤綺年
而播令譽韶歲而有俊名孝性自然仁心獨秀雖桓驎
十四荅宿客之詩魯連十二杜堅離之辨莫及也其飲
愚山之酒也倜儻不羈旁若無人又不啻元龍之豪氣
叔度之風流矣迨夫登第之日正大母百齡一品之時
大母坐堂上子若孫雁序立於兩階賓從姻婭輜軿接
跡凡王謝之衣冠崔盧之子弟咸帣韝鞠&KR0957;而上夀魚
軒重錦琱几文裀爵行樂作絲竹迭奏門外車馬喧闐
公以天人之姿捧紅綾之餅被綠汁之衣升堂而造諸
膝大母喜可知也一時里人傳為瑞事公之守鎮遠也
相如西諭鏤石于靈山武侯南征浮船於瀘水不是過
矣其地上連三楚下通六詔㵲水之曲九股之苗號稱
難治公報最三年卓異上考卬筰畏其威𦍕獚感其廉
太尉楊震直推故吏之金凉州張奐高揖羌人之馬公
何讓焉余撫黔之日二千石庸材耳每興世無龔黃之
歎詎意予去黔之後而公來未及目公之五馬政績也
無何需次京華怪驚鵩鳥寂沈旅舍鬼生夜燐高臺已
傾稷下有聞琴之泣壯士一去燕南作擊筑之悲人之
云亡澘焉出涕風流頓盡我懷如何矣故為志其墓門
之片石而系以辭曰
山之陽於陵原石瑟瑟水沄沄一鶴歸羽高鶱凌星辰
手可捫松既老花亦緐七尺墳如巾軒天風吹搖幢幡
碑贔屭永以存鋟兹石告子孫
日講官起居注兼翰林院檢討學山顔公墓誌
銘
康熙戊寅(缺)月二十有二日日講官起居注兼翰林
院檢討顔公卒公諱光斆字學山曲阜人其先世復聖
之裔之推而下數十傳迄公曾祖嗣化多隠德祖胤紹
河間太守父伯璟敦詩說禮以家訓淑其子弟聲著齊
魯間公少負異才措志墳籍以戊辰進士官翰林壬申
會講官闕員
上遴文學最優者掌院臣以公名進
召問者再授日講起居注兼翰林院檢討癸酉典浙江
鄉試復得人稱
旨
上嘉其廉明旋命提調浙江學政甫報竣疾作還
朝浹旬亟上章乞歸卒於家卒之夕語家人曰重膺
異數莫答涓埃所云未效風霜勁空慚雨露私也公夙
昭士譽蚤冠藝林遒文麗藻方駕曹王英特俊邁聯橫
鮑謝世之競言文章者闚其戶牖聆其謦欬若升闕里
之堂登龍門之阪矣以故兩操月旦疊聽越吟水鏡歎
其空明四知凜其介氣使顧盼者倍價剪拂者長鳴浙
之人士社祀庚桑家奉朱邑俗有為蜉蝣之撼作薏苡
之疑者知音既稀真賞殆絶於公奚損焉公靈姿妙悟
尤精琴理嘗曰琴之失傳久矣今之鼓琴何殊筝笛吾
數年後當别有譜夔曠接響頗有餘慚孔翠羣翔豈不
多愧嗚乎公亦竒矣公至孝官翰林時迎養母於京邸
僦居陋巷竭事甘毳友人贈言曰每向高堂憂菽水何
嘗太史不簞瓢傷公之貧也今藐爾諸孤葛衣負薪家
徒立壁則公之廉可知矣昔人云如此人曾不得四十
豈仁者不夀自公好學之祖巳然歟如學山者復何愛
吾犀麈尾耶公之兄曰淡園修來兩先生淡園以翰林
今方為河東鹺使修來吏部郎拱木已積風流頓盡余
追憶少壯時與淡園修來交公方作竹馬嬉耳歴幾何
年溘焉朝露玉樓有召遽赴夜臺文通多才偏奪古錦
從修來於地下弟勸兄酬吟魂不孤矣嗟乎龍蛇之歲
巳傷修來山河云邈後悼學山匠石廢斤于郢人牙生
輟弦于鍾子日經黃公酒壚不得與阮嵇同飲寧不悲
哉公配孔氏封孺人三子肇亮肇亭肇亹三女(缺)年(缺)
月(缺)日葬於(缺)之原銘曰
顔氏之子才孤標兄弟羅立如斗杓季方挺拔真詞豪
文章卓犖較莊騷程才擁傳馬蕭蕭㹠鼉風雨錢塘潮
成蹊桃李一握笑(古叶)諸生排列求其曹上下仙的與神
囂㑂如旦饑心神勞鳳衰雉噫山之幽(叶)&KR2094;&KR2094;齕齕鬼
相招引歸天上遊逍遙風檣陣馬生狂飇遺文墜翰㭊
花多(叶)漫愁石泐防金銷凸墳四尺眠林丘(叶)服鳥半
夜鳴啾啾叶落日沒鶻天宇高松髯蔍䔩垂林皐讄辭
鋟石涕泗交過其下者心鬱陶
中憲大夫陜西神木道按察使司副使陳公覺
菴墓誌銘
公陳氏諱洪諫字憲宸號覺菴德州人也遡受姓之源
系本姚嬀自敬仲以後氏别陳田太丘盛德流為家風
元龍清襟不乏豪氣祖(缺)處士父(缺)贈如公官公
儀表外朗風神内照未逾齠齓己誦讀百氏書方在蓬
茅好議論天下事室無儋石之儲意作冥鴻之慕陳孺
子分肉而歸唯啖糠籺劉穆之江家一飽便索賓郎傷
哉貧也莊周車轍實有涸魚信陵鞭前元非窮鳥嵇康
鍜竈既煗而堪眠管寧藜床雖穿而可坐誰能識公之
素志哉迨入庠食餼登順治戊子科賢書含吐性靈抑
揚才氣勾稽八股落落詞高麾灑千言飃飄意遠鑄金
之術不學王陽章臺之遊幾同張敞杜牧之薄倖揚州
司馬相如滌器臨卬終莫掩其才華何嘗鎩其毛羽嗚
呼竒矣已亥科成進士辛丑任四川合江令峽路五尺
絙約纔通縣水三門橋飛齊渡公乃芟荆榛創城社民
襁子而來虎佴耳而去佩犢帶牛有侔龔遂桑枝麥穗
無謝張堪乙己調雲南臨江府推官訪金馬碧鷄之神
入怪雨盲風之地典斯讞獄職佐士師犴戶苔生囹關
籥動載酒屬車幸無冤氣慮囚軍府或聽鳴琴裁缺回
籍戊申補授興化令當斯際也河伯不仁陽侯肆虐竈
烟皆水民命其魚公請蠲請賑牒凡數十上繪圖以陳
無愧監門使者嚙指呼救可憐南八男兒今邑人俎豆
之不衰辛亥遷江西袁州府同知旋擢撫州太守正值
寇變屢建竒績恢復六邑招徠萬戶公示人赤心與人
顔色盜不敢發民不忍欺楚城鄰境實有讓田吳人對
營無妨贈藥而且贖妻鬻兒勸農課士在在美政不可
僂述公之經濟弘矣公之惠澤深矣杜鎮南之作牧當
世樹碑黃潁川之居官生年刻石公何讓焉庚申遷陜
西神木道副使秦中山黑關上泥青露冕觀風停車待
雨百城解印憚朱穆之威嚴千里相迎愛王基之德化
居陜三歲癸亥致仕乞歸眷眷吏民不無河内之請依
依父老實念黎陽之别公還里之日年七十矣鄉里稱
為善人自署銜曰髮衲或棲心禪悦翻貝葉而披袈裟
或散屐林泉曳紅藤而親魚鳥如是者十餘年康熙己
卯(缺)月卒享年八十有六公志氣縱橫風情倜儻平生
好聲伎弄絲竹嘗以語人曰崔駰以不樂損年吳質以
多愁嬰疾若使詳其音律是所邈然但能記其鏗鏘於
兹為幸不然無地埋憂有天皆醉吾何惜焉引商刻羽
蕭琛移情捩楔換頭周郎顧曲故由壯至老日以家樂
自隨良有以也與先大夫為布衣交誼均縞紵契比金
蘭五月披裘見尋三春負鋤相識洎乎出處易跡生死
殊途五十年間小子有深悲矣今卜於(缺)年(缺)月(缺)日
葬於衛河之西阡嗟乎伯道無兒若敖有鬼嵇叔夜之
山庭尚多楊柳王子猷之舊徑空餘竹林銘旌墓碣書
神木道副使官爵禮也嗣子(缺)丐余文而痛之墳前之
樹染淚先枯庭際之禽聞哀斯下元配王氏繼配曲氏
皆以公官贈封如例銘曰
長河之滸斜陽懸老柏鐵榦生寒烟中有陳公之墓田
内蛇外蛇傷不全新鬼故鬼家其間狐狸晝語鴟夜眠
過其下者聞哀猿乍疑搊筝弄管絃再一聽之涕泗漣
六龜四綬公生前白衣蒼狗八十年四周板上草連天
泰山鴻毛落言詮彭殤一理吾悲焉槖餘沽酒青銅錢
一滴何曾到九泉豐碑二丈高丘巔旁有流水聲潺湲
我作讄辭慚如椽聊代楚些招魂篇吁嗟陳公後世傳
中大夫福建提刑按察使司按察使清止趙公
墓碑
公諱進美字韞退號清止青州益都縣人也裔本天水
山有竜坻麥厓家住孝鄉地是夾谷罋口蓋基源遠矣
祖龍溪公贈中大夫父暨垣公明天啟乙丑進士監察
御史累官陜西參政王祥佩刀世為卿族鮑永驄馬人
稱司隸公含章天挺命世誕生蘭臺石室是所洽聞鳳
嶺鴿峯彌高詞氣年十七中崇禎丙子解元又四年庚
辰成進士萃海岱之英靈策名第一擅鄒魯之文學偕
計無雙駒齒未落委席帽于槐花觿佩方離浣褐衣於
柳汁王寧朔不使鄧禹笑人荀中郎蚤為殷浩延譽方
之於公曾何足比初授行人值甲申之變僑寓金陵徙
吳江順治乙酉
世祖章皇帝下
詔直省督撫薦舉地方人才
召授太常寺博士從容進退之機保此令德舒卷風雲
之際無妨貴仕公負文章盛名寓京師從遊日衆河汾
都講房魏皆其生徒東漢風流李郭無煩標榜庚寅以
才望擢刑科給事中癸巳遷戶科右給事中甲午轉禮
科左給事中典湖廣鄉試公之為諫官也立言必本經
術集事動關典禮凡
北郊籍田祈榖諸疏悉奉
俞旨允行無何汲長孺之直出理淮揚陸敬輿之忠惎
深裴竇天下之士無不惜公之遇也丙申出為江西副
使分巡湖西道當是時江右新附吉安之永豐臨江之
新淦峽江贑之興國素稱盜藪公障彭蠡戍湖口行鳥
道奪俘獲降逸盜李毛禽叛將郭某疆圉底定厥功懋
焉巡撫張公朝璘蘇公弘祖交章薦于朝嗟乎公清癯
如不勝衣耳而轉戰麾兵胸甲百萬梅聖俞注孫武之
書張橫渠習尉繚之學非但童子明經書生說卦也庚
子轉廣東參政分守(缺)道尋裁缺里居養親者五年
乙己起補關西公父母年八十考終喪禮闋補江南江
鎮改浙杭嚴丁己分守河北戊午
詔舉博學鴻儒徵詣
闕公恥與後進爭名卒報罷壬戌擢福建提刑按察使
甲子引年致政歸城東有秋谷川巖竒勝公治亭圃嘯
咏其間八年張衡渾儀之後即賦歸田杜預沉碑以來
遂停鄉里陶穴為鄰無非桑桮瓦鼎茅齋長物蕭然酒
劑琴材以康熙三十一年十二月初五日卒年七十有
三子一作謀國子監典簿孫一執璲官監生己卯九月
二十四日葬於虎山之西麓竹徑陂陀但聞夜雨松聲
蕭瑟長起秋風墓門之石題
皇清中大夫福建提刑按察司按察使清止趙公禮也
嗚呼公儀表外明風神内照早通二氏之學静默寡言
戊午余同應
召試得識公於鐵鸛巷余侍坐受教嘗聞公之論詩也
曰詩之合者於宋得嚴滄浪明得徐昌榖王元美昌榖
深造然所自為不媿其言者十可五六焉若元美可三
四耳夫格律嚴則境地狹擬議盛則性情薄作者病之
至於放意背馳侏儒嘈濫以棘晦為超詣以疎佻為亮
節又下不足道矣或者雌黃異調訕誺先招是未履門
閾而歴數曲室之藏也陶謝不必為潘陸李杜不必為
王駱君子泯其同而慎其異斯可矣公之論詩如此公
著有清止閣集行於世詩凡如干卷入燕一卷眺碣石
而邅回驚客心於鴻爪渡桑乾而怊悵寄愁思於棃花
張華宅畔絮劈寒雲郭隗臺前途荒春草莫不流連馮
吊盡入篇章南征一卷大江南北山川助其勞歌浙水
東西舟車無非美製六朝往事體麗齊梁一水中流岸
分吳越公之詩境一變遊晉一卷餐晨露於姑射虹掛
峯腰問野渡於滹沱日殘鴉背馬陵關冷處處黃塵韓
信祠空年年白雁殆又心情悲壯詩律高蒼矣遊秦一
卷塞外山黑關上泥青鳳翔之觀凡八陳跡猶存褒斜
之谷有二皇華靡及昔杜拾遺白太傅各有秦中諸篇
公實勝之白鷺草又一變秋澄彭蠡大小雙姑春瀑匡
廬低昂五老留使君之車騎多佳日之溯洄而乃自闢
揭調别有精思前此矜王孟一格於兹凌鮑謝而上粤
東草一卷浮丘峯下蜑人興珠母之謠陸賈城邊黎女
織春鐙之句遊楚一卷吹鐵笛於長江呼周郎於赤&KR2988;
庾公出鎮遜此清吟蘇氏寓黃方斯逸響豫章草一卷
入忘憂之館月滿梁園過章華之宫風生漳水訪蘇門
之高士遇吹臺之酒人無不煜爍雲霞鏗鏘金石風人
之目詩家稱五字韋郎騷體之遺作者有七發枚叔况
夫分其餘技更倚新聲香熏側理出入於草堂花間豔
摘隃麋臣僕乎金荃蘭畹具秦黃之婉麗兼姜史之風
流而且春風紅豆撰成輙付龜年曉月青衫歌罷突過
柳七凡飲井華盡識名垂樂府若逢寒火可知壁畫旗
亭斯又抑揚才氣詄蕩詞場者也余表公之墓而系以
辭曰
二百年來淪寂無作者邊李而後今見一先生濟南已
矣涕洟嘆逝水誰其壁礨屭贔如長城公騎斑貍命駕
白榆上袖中千百竒葩散青冥九天之雲倒垂四海立
神山綿邈閬風何泠泠才如萬仞峯頭掃嵐帚手如當
空掣電掉尾鯨竒如夏禹井鏁巫支怪捷如涿鹿陣敺
蚩尤兵學如千倉萬囷揫歛富美如魯削妢笴般倕成
宋元碌碌餘子那足數漢魏堂堂妙句絶可驚江淹花
管入夢雧腕下李賀才鬼吟夜通精靈小子誦之書籖
紅間白其人沒兮詞鋒縱復橫寳瑟再鼓淨洗筑笛耳
俳體如仇我厭蒼蠅聲二女泉漲石馬不可渡八子砦
嶮樵唱來相迎朝兮崑崙縣圃尻安在夕兮雌蜺連蜷
下玉清荷衣蕙帶逍遥容與兮公魂歸來晞髮採藥行
我持瓣香杲杲上寒日九點東望未了齊山青
誥授通議大夫分巡山東濟寧道按察使司副
使佟公墓誌銘
公佟姓諱國聘字君莘三韓人也世居遼左奕葉相承
車騎連隂鐘鼎成列當代稱名閥者首佟氏蓋西周之
尹吉東漢之楊袁矣曾祖登榮禄大夫祖翺鳳通議大
夫父耄年丁亥貢生光禄寺卿王祥佩刀世為卿族鮑
永驄馬家傳司隸以此連類殆又過之公生於崇德七
年閏十一月二十日丑時儀表外明風神内照人莫不
羨洛下衣冠華隂子弟它日蔚為國器雍雍乎清廟之
朱絃明堂之蒼璧也以恩蔭授吏部筆帖式轉樞曹公
留連墳素怊惆文辭就經黌舍不取博士之名習武兵
欄仍負詩書之氣值更定品級考俸滿外用辛亥冬除
碭山令王武子之初仕正及華年荀中郎之冊勲才踰
弱冠而公精於吏職留心民瘼爬梳利弊硎發彈丸逋
賦一清枹鼓無警碭當黃河之衝公憂之鳴琴餘閒於
禹貢水經注溝洫河渠諸書披覽雕摉準今酌古日討
論淮黃全勢而櫽括其大槩嘗以語人曰河之患非一
日矣得其人則理非其人則廢攷之曩代莫不如斯是
以江淮而南陳瑄績著濟兖以北宋禮功高旁及徐有
貞劉大夏潘季馴輩非河漕之淵鏡乎昔王寧朔不欲
使鄧禹笑人余何辭焉前河院王公聞而賢之嗚呼公
治行本之詩書為有用之學按其生平大約膺民社之
日少親河務之日多課最入於歲成論功書之年表蓋
自碭令始云公之為碭令也二年擢歸仁堤同知三年
調宿桃又諸路監理未一年遷黔平遠守題留原任
十餘年塞楊家莊蕭家渡二决口建朱家堂温家廟二
石壩濬白洋引河九道築黃河南岸遙縷月堤九千九
百餘丈北堤一萬五千餘丈浚中河一萬五千丈有竒
所至左提右挈櫛風沐雨石&KR1374;土塘鑄金楗木財不多
費役不後時前河院文襄靳公倚辦如左右手剡章凡
十七上肩鉅幾三十年兩罹光禄公陳太夫人大故一
則在任守制一則倚廬而居哀痛滅性三日不食公之
孝也未幾題授分巡濟寧道按察使司副使舳艫千帆
淮沂其乂旌旗十道奄有龜蒙公之此授僉曰得人任
城為運漕孔道公迺恤淺夫之苦免張秋之租減臨清
之稅除駕木之費善政班班復以監督高堰工程移駐
袁浦又嘗語人曰天下大要害二曰河曰漕國家歲轉
漕數百萬銜尾魚麗而上率從漕河入漕通則河治又
高寳諸地不傷昏墊而後河漕之功以成今日之急務
黃之可以褰茭而下楗也淮之可以渠分而股引也高
堰之似浮山上格可以井榦立而兩鵠鳴也為百姓請
命余敢怠諸公志氣縱橫風情倜儻處天下事精敏有
大略出舍河壖躬&KR0008;腁胝泥塗畚牐歴有歲年功莫偉
焉而公勞且病矣卒於康熙三十八年五月初五日已
時享年五十有八沒之日淮土停舂魯人罷市巫祁井
塌花覆庚楚之祠南池月明碑墮羊公之淚今以辛巳
年十二月初九日歸葬於密雲塔子莊之阡嗚呼祭子
産之墓慈母有懷過楊震之廬大鳥斯下子女婚嫁載
行述中銘曰
秋菊黃兮霜楓丹吁嗟千年兮鶴來還神瀵郃吐兮白
檀之山喬松偃蓋兮丸丸而盤盤藏兹石兮百禩其不
刊
太安人吕母李太君墓誌銘
古者葬有銘禮也儒者握寸管數行墨於文章珍重慳
惜如韋貫之拒裴均之銘是也矧巾幗遺事門以外莫
與見聞世不乏陶母之賢莊姜之行即以長沙人士稷
下書生為之作誄流傳猶恐失實如徒匄章縫家言摭
拾浮辭君子以為非禮雖然漢劉中壘謂王政自内始
故列古女淑德以示天下後世則賢母之有關風教宜
銘也吕母李太安人既歿之明年將葬有期其子非虎
來京師長跽而前曰不孝為吾母納竁門之石不敢以
赫蹏請重趼千里覼縷號泣嗚呼斯謂之孝也已夫春
秋之紀卒葬也書母書夫人各就其赴告之辭以為詳
略今子之述其母既以詳矣余文烏得而略諸太安人
姓李氏李公觀光女年及笄於歸為贈承德郎亮公之
配生三子長非虎癸卯舉人初任臨胊令歴戶部江西
司主事次兆熊貢生次兆祥候選訓導以非虎官覃恩
封孺人待贈太安人生於前萬歷四十七年四月二十
三日丑時卒於康熙三十九年七月初六日寅時夀八
十二姑之夀八十有二也太安人事姑孝姑期以享大
年與姑同言如左劵異矣太安人以隴西之系右洪洞
之族從來方雅名門詩禮所鍾無論冠裳之彦與夫閨
閣之英蓋天之淑氣而邦之儀型太安人所以賢也况
乎誦顔芝之孝經通班昭之女誡九日登高曾銘秋菊
三元告始或頌春椒又餘事矣其助承德公也庀内政
識大體機杼操作親灞岸之蠶桑黽勉有無勞扶風之
井臼而且敬愛天情言容典禮箴管必飭有鍾郝之家
風鉛澤不華薄崔盧之門地謹以事翁姑慈以御僕婢
篝燈宿火以訓諸郎裙布釵荆以勉諸婦營喪葬供祭
祀靡不中禮析箸之後分而復合生殖漸充傔從日繁
門以内無谿勃之聲堂以下鮮陜輸之態鄉黨遐邇莫
不矜式其家法當非虎之牽絲臨胊也買犢風行懷磚
俗變鄧攸清白見稱五鼓之歌劉寵廉能名為一錢之
郡太安人迎養官署誨爾諄諄河陽花滿壁上懸魚雷
池鶴飛盤中封鮓俾其子召杜聲譽籍甚於神爵五鳳
之間嗚呼賢矣洎行取入都需次旋里罹承德公大故
服闋補今官余忝貳司徒欽其人深沉廉幹倚辦如左
右手宋之問昔在度支人稱一妙盧允言舊司邦計世
號十才陟珉璠以窺江漢之大覽崐崘之墟而知黃河
之遠遡其所從來實母教然矣今以(缺)年(缺)日袝葬於
承德公之阡烏頭綽楔馬鬛崇封禮也嗚呼岵屺之慕
方深蓼莪之章久廢香流彤管徵諸琬琰之詞家嗣徽
音聊釋風木之痛是宜銘銘曰
匡邑之野鶴城之宫雲垂下澤日掩高舂厜㕒崇丘堂
斧斯在宿鳥啁啾喬松偃蓋水漣山峙命服朱輪猗與
坤德令望令聞文辭焱攸昺卓國史千百世下母之懷
矣烟埋沓嶂霧失遥村黃絹碑表蒼石墓門
一品太夫人葉母李太君墓碑
祁連之峯萬仞居延之野千里白草黃榆蒼檜赭霞望
之厜㕒若斧坊森衛如戟門是為葉母太夫人之墓太
夫人李姓隴西裔也柱史之稱猶龍將軍之貢宛馬世
胄甲族峻德淑型蚤已明詩習禮名媛作則矣配驃騎
將軍振寰葉公琴瑟在堂輜軿是御履端作椒花之頌
廟見㛠宗婦之儀七德含章四星連曜子日芳今鎮守
寧夏總兵官都督僉事名將家聲儒生門地年猶小學
已為髦士所稱位在偏裨即以元戎自許於是勲高竹
冊恩錫彤弓書則五車可誦劍則千人莫敵滕王閣下
角吹楊柳之營賀蘭山前月滿芙蓉之幕皆受太夫人
之教以有成也太夫人之教如嚴師然或有規其已甚
者曰吾止是兒少姑息則驕驕則惰惰則無成於葉氏
奚賴入侍多不命坐又曰汝不患無威患立威太過尚
其恤乃兵士勿忽一日御軍失當太夫人誚讓者再日
芳跽堂下聽命慈顔和怡方起立是時余開府夜郎日
芳鎮兵㵲水九股𦍕獚之部雨卷旌旗大田溪洞之間
風鳴刁斗余聞而賢之故為之毁謗書播美譽也唐李
景讓嘗怒牙將欲杖殺之軍且謀變母召景讓廷責曰
爾方鎮撫方面而輕用刑一夫不寧豈特上負朝廷亦
致百歲母銜羞泉下何面目見先大夫乎將鞭其背諸
將吏再拜請不許皆泣謝迺罷一軍遂定先後如一轍
焉嗚呼陶侃為八州督府由于母賢虞潭立金紫養堂
是其子孝以今嫓美兼而有之太夫人於康熙三十九
年庚辰以七十夀卒日芳執紼葬母於其鄉葬之日素
車白馬伐鼓鳴鉦健卒負䪍矢路人來髽祭弓韔箭房
刀戟旌旗分二隊魚軒重錦樽俎簫管各一部捧
寳命者在前歌薤露者居後嗚呼鹿馴鶴舞千祥顔母
之林石泐金銷百世桓姜之冢系以辭曰
伯俞七十斑斕衣傞傞珊珊堂上嬉不聞手搴大將旗
卸甲轅門母鞭之三軍環泣匄母慈我帥征蠻百戰危
我曹銜枚馬不嘶吁嗟乎人子無母鞭者誰母已沒兮
咄莫追身留完膚將奚為我作此辭空涕洟將軍聽之
淚垂垂高墳馬鬛酸風悲華表桀立倚夕暉青鸞來下
是耶非硱磳白雲兮屭贔豊碑
孝廉馮公墓表
孝廉馮公與先大人少同里閈同以順治辛卯登賢書
有子舍人廷櫆與余少長相優恩若兄弟也公以康熙
甲辰八月卒丙辰十月葬於曹村直廷櫆以太夫人之
喪予寧三載今兹歲在丙子三月十有六日乃卜合葬
謹琢石紀德揭於新阡公諱沛字雲生其先魏氏有華
侯之封長卿食馮城之采秦則上黨之守世為公卿漢
則代相之裔與論將帥繼自即墨遷於德州故又為同
里人也祖仲選公與父嘉禎公並以儒術有聲都講開
黌諸生負帙他他藉藉動邑傾都公德水降靈岱宗表
異仲任逞一見之敏世叔誇五行之捷累試高等遂登
鄉薦於是與先大人公車北上矣夫稱之劉向當為王
佐之才對在漢庭不讓賢良之策方當排金門上玉堂
使鈞天有竒麗之觀帝室覯非常之寳有志不遂致乃
嘯傲烟霞寄情丘壑春秋四十有九而沒嗟哉公睅其
目皤其腹于思于思與伯兄狀貌無異故鄉人稱髯仲
焉事馬太夫人至孝奉兄惟謹王延有扇席之勤季江
尋共被之雅與人弘恕謙退不伐苟有不平則大聲雷
動虬鬚直視有姊氏家貧公攜二甥歸撫為已子姊壻
為駔儈所陷幾辱有司公乃奮髯抵几深入排解然弱
寡既出奸黨終銜既而案牘連年絡繹道路納寗子之
槖饘縳子猶之美錦事獲平反乃歸杜門其振窮周急
皆此類也公以文章經術為已任鳩集子弟羣從諸出
授周易孝經講河間顔芝所藏法南城鄭氏之學致使
王家諸子多渾濬浚沉謝氏之門盡封胡遏末其為韓
康伯則不别舅甥其為魏陽元則成兹宅相捐館之日
值遭母喪哀毁滅性有僕陳印死之子為母沒僕為主
殉孝義之道一朝總集非公仁孝忠恕曷以有此先是
公嘗奉太夫人避地城西葺廬衛水之上公傲游其中
良朋萃止有宿酒數壺好友相過視陳書十篋又吾鄉
之釀有銀漿承露晳譬截昉或墨汁三升黔過純漆錯
水出自屠蘇銀鯉觸於罟網陳罇設醴酒酣耳熱效嵇
阮之狂歌兼韋房之詩酒有齊謳激楚之聲有魚龍曼
延之戲於是風流雅韻名播青齊矣夫徙居好畤本無
使越之裝别館河陽不在牧荆之富食指既繁生計日
促臨終之日嘗戒子云吾心鄙貨殖程鄭孔卓之流雖
谷量牛馬不願爾曹學之即佞幸之家伊優上堂閃榆
見納皮鑚毛羽珠成咳吐士苟一失此足身名俱墮吾
死不願爾曹為之也以此而言見公之風範矣昔者庾
信誅茅在於宋玉舊宅國讓誡子必葬西門墓邊公生
居董相祠前死近東方墓側方之古人諸葛有云未及
髯之逸羣絶倫也元配周孺人繼配曹孺人年各二十
有九並皆端莊惠淑賢才之室霜露先侵再配郭孺人
享年六十有五撫育遺孤三十餘年備歴艱辛其高節
行義漁洋王公為墓碣已書之矣舍人廷櫆蓋曹出也
遇
覃恩贈父母如例女一適趙廷諫早卒孫一炎公一經
世守安如鹿門之遺寢丘無餘貴甚江陵之樹且昔人
云廬於承明署於金馬皆明察之官賢於管庫之末者
也余所以叙其梗㮣貽諸好事永為靈表云爾
謝公墓誌銘
公姓謝氏諱陛字紫宸號丹楓系出江西贑縣周申伯
之封命築城邑晉東山之墅代踵風流明洪武間十世
祖官小旗戍籍德州右衛水夾鬱孤原分章貢地連厭
次乃卜其隣當峕偕冠裳來者史嚚之饗鬼非淫昏聰
明正直而壹立廟高真觀曰江東謝家之神身不滿六
尺黧面赭衣有文在手曰&KR2590;比之實沈臺駘殆其亞與
大父暹父宴家牒詳矣世德昺然公珠角擅竒山庭表
德儀範清泠風格倜儻少恥章句之學疾里塾庸師猶
寇仇人無識其故者泊壯以任俠聞語世事則哆口張
眉遇節義則掀髯抵掌以魯朱家劇孟為不屑道如古
之李元禮張乖厓陳同甫輩公獨心慕其為人崇禎已
卯山東大比公知天下將亂言時務如晁賈以為如是
則治否必敗有司咋舌烏程方大猷知州事聞公名式
廬請見公辟之大猷贈詩有却笑當年宰武城澹臺尚
有公庭蹀之句間再請一見大竒之公痛陳民生利病
時政得失旁及隂陽躔次禮樂兵刑封建疆理諸說大
猷拜受教段干木之闔門塞竇不見諸侯王景略之捫
蝨長談總關治亂以此連類公之謂乎甲申李自成陷
京師置賊黨防禦使閻杰州牧吳徵文來德公流涕曰
主亡天下亂讐可復也與州人李嗣晟謀誅之李云當
告諸薦紳先生公曰薦紳先生難言之彼慮事熟匄萬
全也狐疑敗矣公仗劍往衆踊其後遇盧御史世㴶云
于思曷維其來公弗顧徵文坐聽事堂遙望于思走踰
半垣拔角脱距遂磔裂之併執杰誅焉衆目眩良久欲
散歸公曰賊踞京師散將安往女張女弓女鼓女鼓帥
衆而北所在收兵與江表連和殺賊雪恥嗚呼筑聲水
咽士之一去不還島上峯青客之五百空死方之于公
徒增欸惜會
世祖章皇帝入關乃上所收印綬而大猷來為巡撫都
御史徵貢於鄉當國者欲官之不受歸公自此隠矣知
州某徵文甥也誅徵文時匿僧舍免後成進士來知州
事思得公而甘心焉誣以私藏兵器叱曰女喜殺官乎
曰誅賊耳長者在前叱何為也徑拂袖出卒無以害公
治産如范蠡之治越管子之治齊家隆隆起渭南千畆
之竹却懼滿盈池陽二頃之田每思止足教子孫則本
之鄒魯曰福之種者讀書儉樸人否必豪侈不事詩書
者也公優遊里閈垂十年與年七十以上者十人結為
稀社黃髮危齒竹杖褐衣釃酒長吟之下各述隆萬間
一事以戒後人公之行誼庶幾石隠丈人之流乎嗟乎
丈夫遭世多故幹濟綦難欲以明大義仗大節鮮不淟
涊顧慮者當明懷愍之季土崩瓦解雨怪風盲麥秀堪
悲黍離興嘆孫恩移斗柄於北陲盆子假漢宗於南服
一綫長河止衣帶水耳羊斟忽來殘民作牧思明煽焰
大勢燎原維桑與梓言之傷已公揭袂奮起倒戟長號
效博浪之砰擊倡魯人之髽祭縱異程嬰之匿趙兒差
侔荀罃之逆周子迨夫降旗一片早出石頭䕫峽三軍
悉平蕭銑自是而
國家事定德土以安公誠天下之偉人也公澡身浴德
遊藝依仁汝南令望扶風長者平日不以一毫挫於人
亦不以豪氣陵世人多喜親之入其戶布被藜床桑杯
石鼎諸葛亮有彈琴之宅王仲宣有讀書之樓從容安
危之機保此令名舒卷風雲之際何須貴仕吁嚱公之
歿數年矣前輩典型無復覩矣悠悠再數年有心世道
之士欲訪公之軼事州人亦罕有言之者余之文與銘
在讀之反覆䀌傷弔北邙而太息也夀(缺)葬於小
鍋市之祖阡鐘沈德水聲出風雲劍沒豐城氣存牛斗
銘曰
嗚呼九原不可作兮巫咸大招公朅來高冠岌岌長佩
陸離盱目皤腹而䯱䰄朝太乙以為侣兮夕雲中湘君
乎追陪嗟遊水之莫挽兮渺余小子一日而腸九迴泰
山農人寳拳石笑終南之阜宿兮河濱漁父掬勺水目
洞庭之波頽繄香山之九老兮思公之德又挺拔磊落
之雄才公盍駕赤虬辭天閽以好修姱節三湔三釁乎
齷齪塵壒之士而罹此劫灰閼逢涒灘之冓閔兮䝟貐
檮杌狼虓豺公掉臂大呼賈勇登陴兮橫戈躍馬而藉
跆公之往事小子竹馬之年所習聞兮老夫其髦矣猶
且悼周傷郢而迸哀徵柱下之遺編兮中心若抽以低
回行日車於虞淵兮奠罇斝之雲雷墳高於雉兮長河
之厓
誥封夫人先室馬氏墓銘
嗚呼夫人行略前有言矣一爾過隟永歸長夜痛未掃
地而祠之光霛翳然埋名古遠歲在涂月泉臺告期兒
輩匄余搦管磬折為文章以傳蒙齋烏足以言文章也
比于儕侣一不及人遊鴻夕吟孤鶴寒嘯追傷&KR0616;轍莫
已于言嗚呼陽谷邨之南原土赭不㯺岈如奫如介丘
厜㕒徒駭澩灂其夫人之北邙乎筮易之坤曰安貞吉
藏以竁石鋟以銘辭昔人云雖陵堙海竭文章不死馬
鬛一封天垂三微之露雛枀千本佛開四照之花言之
䪥陋夫人鑒焉謹銘
百里奚歌扊扅長貧賤黔婁妻五噫聲舂廡下千載傳
其人者古伉儷有遺風余夫婦磨蝎宫嗟夫人扶風胄
下嫁余□箕帚五十年堂上歡以孝稱無間言余少日
閔凶遘貧鬼訶外蛇鬭豕人立鴟晝啼隂風黑委涂泥
嗟夫人揮涕淚首飛蓬理中饋毷氉場顦顇歸夫人賢
肯下機䆋月白□草綠楚黔地何僕僕嗟夫人前致辭
楊樸妻老頭皮厭次城燕山道歸去來子偕老翠微西
馬首東大荒落䨮戎戎夕景斜崦嵫短翻日車不復轉
雲一色天四垂築敦丘蒿里悲潘岳詩鐙下讀哭夫人
還自哭人間世夀幾何學長生理則那笠在背衣至骭
種胡麻空&KR0008;嘆磨豐碑駕文貍陽谷村颺霛旗夫人城
年月紀後子孫&KR0034;于此夫人生于丙子五月二十七日
申時卒于辛巳十一月初五日未時春秋六十有六初
遇
覃恩封孺人疊封宜人再封恭人疊封夫人子五人女
三人孫六人孫女四人曾孫二人曾孫女三人康熙四
十二年癸未十二月初十日酉時葬
古歡堂集卷三十二
