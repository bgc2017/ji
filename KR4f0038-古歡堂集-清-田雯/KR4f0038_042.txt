古歡堂集卷四十二戸部侍郎田雯撰
長河志籍考
州鎮七曰新安曰邊里曰王滿曰王解曰土橋曰桑園
曰曲陸是也
新安鎮在城東九十里古安悳縣地本屬舊悳州永
樂七年割屬今州漢書地理志有安縣謂之安侯國
屬平原郡王莽初始元年正月封孺子嬰為安定公
以平原安德漯隂鬲重丘凡戶萬地方百里為安定
公國盖古有安悳又有安縣王莽國號曰新謂之新
安即此地舊唐書志隋於舊廣川縣東八十里置新
縣此地名新名安古有之矣其為鎮也似晉帝改始
新之縣楊僕移函谷之關焉
邊里鎮在城東六十里古安悳縣地本屬舊悳州永
樂七年割屬今州邊里之名不知所出顔真卿之守
平原在故悳州及李納之戍亦在故悳州南跨河而
城謂之三汊王武俊令其子士清將兵先濟滳河李
師古毁三汊城具見唐書又鄭權之討李師道也權
身將兵出屯奏置歸化縣綏納隆附師道師古弟也
新唐書志元和十三年析悳州之安悳置歸化縣隸
悳州太和四年省入臨邑北有鹿角關今悳州又有
鹿角關古悳州嘗為爭戰之所故有邊里之名若今
州城西門名定邊矣
王滿店在州城東南六十里州之屯氏河舊稱王莽
河莽與滿音近後人惡王莽之名從其訛耳漢書溝
洫志曰河之為中國害尤甚故導河自積石歴龍門
釃二渠以引河一則北瀆王莽時空故世俗名瀆為
王莽河也舊唐書朱滔傳興元元年滔次南河攻圍
貝州三月魏州亂滔令大將馬實分兵過魏州營於
王莽河今大名府元城縣有屯氏大河故瀆俗云王
莽河一名毛河凡屯氏所經俗皆謂之王莽河故訛
曰王滿也
論曰昔漢明悳避何羅之姓見惡馬宗王皇后遭武瞾
之䜛斥為莽氏考孫禮之傳當時且號王翁凡屯氏
之河後世悉稱王莽殆亦紫色蛙聲之舊訛為别風
淮雨之儔與
王解店在州城東六十里解之字曰蟹如地理志河
東解縣及春秋時解揚以地氏姓並音為蟹王解之
名不知所出字學有通俗廣雅求其通廣雅俗二端
而已此地今俗稱螃蠏河盖古之徒駭也漢世九河
故迹北亡八枝惟徒駭獨存後亦并塞河乃東徙此
必徒駭㫄流土人名為㫄駭或稱横(音與王同)駭耳聲音
相近轉寫之訛字成虚虎矣黃河故道在平原安悳
之間即今州境徒駭河俗稱徒河又訛土河舊黃河
西南自濟河接於梁山北過臨邑曰大土河又西北
至悳州界曰土河此地雖非徒駭本道自填遏八河
徒駭横流故地以此名王解其遺意也
論曰昔獵閭本䜲餘之聚亢仇舊䜱(音武安反)&KR1205;(音仇)之亭若
王解者此類是矣是以漢民記滹沱之字徒可為沱
今俗稱螃蠏之河駭復為解若聞一知二億則屢中
矣
土橋在城東四十里通陸縣土橋西南有張家莊古
張甲河亦名張公渡有張公城史記秦始皇至之罘
見巨魚射殺一魚遂並海西至平原津而病漢書公
孫弘平津侯亦此盖平津即此津始皇渡此津而疾
即異苑所記沙丘之謠也(陵縣志云今在縣西十五里按陵縣西則悳州城東)
(矣)又云韓信渡平原津襲齊歴下軍即此水經云大
河又北逕張公城臨側河湄按此知大河故瀆又有
張甲之稱矣東方朔别傳云父張氏名夷字少平母
田氏夷年二百歲顔若童子朔生三日而田氏死死
時漢景帝三年也鄰母拾朔養之時東方始明因以
姓焉按此知東方朔亦姓張矣漢書東方朔上書云
臣少失父母長養兄嫂文亦類之而論衡云姓金氏
變易姓名游宦漢朝新唐書志悳州長河縣東南有
張公故關
桑園鎮在州城北四十里以桑淵得名水經注竇氏
青山東逕董仲舒廟南舊溝又東逕修市縣故城北
地理風俗記曰循(當作修)縣西北二十里有修市城故
縣也又東會從陂子午潭漲淵而不流亦謂之桑此
淵逕循(當作修)縣故城北東合清漳漳泛則北注澤盛
則南播津流上下互相逕道也又脩縣西北有桑社
(一作杜)枝津逕弓高城北謂之桑社溝漢書竇皇后家
在觀津廣國嘗與其姨采桑墮用為符信知此地古
悉種桑為浴蠺之地故名桑園桑社新唐書猶稱悳
州土貢絹綾矣今桑園鎮北二十里為安陵鎮跨衞
河東西兩岸安陵故縣水經注本修之安陵鄉也舊
唐書志景州安陵縣永徽二年移治白社橋又悳州
長河縣元和四年移就白橋於永濟河西岸置縣是
長河近安陵之地此桑園鎮古安陵縣也
曲陸店在州城南五十里以載籍考之二字悉有其
義公羊傳曰河曲流河千里一曲一直鉤盤河郭璞
以為水曲如鉤流盤桓也夫水號鉤盤則地稱曲陸
矣爾雅高平曰陸此最古名史記陸賈傳索隱注曰
齊宣公友子逹食采於陸鄉號曰陸侯賈其孫也唐
書世系表陸氏出自媯姓田完裔齊宣王少子通封
於平原般縣陸鄉即陸終故地因以氏焉是平原般
縣有陸鄉般即古鉤盤矣晉書陸機為平原内史集
中有謝平原内史表又陸雲為清河内史平原清河
連竟雲撰祖考頌序云雲之世族承黃虞之苗裔襲
靈根之遺芳在周之衰有媯育姜而貞龜發鳴鳳之
兆周史表觀國之繇故能光字營丘奄有東海矣
古歡堂集卷四十二
