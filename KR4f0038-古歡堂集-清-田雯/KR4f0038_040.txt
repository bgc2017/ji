州有志舊籍亡矣新志引春秋襄公二十五年同盟於
重丘又清類天文分野書云陵縣春秋為重丘齊地
又應劭之言曰安悳縣北五十里有重丘故城又漢
志平原郡有重丘縣又曰不詳其處謬矣曰戰國屬
齊亦屬趙屬齊據杜氏通典又據姓譜言齊宣王之
弟封於平原陸鄉屬趙則本於趙勝之封平原君司
馬遷云平原君封於東武城乃貝州清河郡地漫無
所考曰悳州禹貢冀兖二州之域衞河在州城西門
外河以東屬兖河以西屬冀膠柱之見也山川風土
之寥廓天文分野之躔次豈若煙戶之氓北舍南鄰
豚柵鴨欄之以尺寸限哉曰衞河即漢之屯氏河隋
大業中疏為永濟渠其源自河南輝縣合滏洹淇三
水東流至館陶界與漳河合至清淵與會通河合北
來自武城縣入州境又北至桑園出境逕東光滄州
天津下直沽入海是矣乃引于東阿筆塵云煬帝開
永濟渠因沁水南連於河北通涿郡其說相左何略
不置辨也曰董仲舒廣川人廣川今之景州從舊志
故列之似非得已何以強列於人物之首也又曰土
人掘地及泉得石刻曰董子讀書臺石如玉版字若
琅書既非董子故里而何以得此石哉古之疆域固
犬牙錯也廣川之境亦大矣况悳州即廣川而掘泉
得石之處相去不過二十里安知非治公羊春秋時
下帷處也即援藉以為州乘重未為不可何泥於今
而囿於古耶曰攷之漢晉二志平原郡治平原縣而
隋唐以下所謂悳州者乃今之陵縣蕭望之伏湛諸
人猶今之濟南知府而已因舊志開載故仍之夫仍
者沿襲之謂也既自知其沿舛襲訛而又以舊志之
外摉捃多人以炫學問之宏取材之富吾所莫解孟
但殷忠見於史記皆仲舒弟子亦廣川人不書可也
東方曼倩平原厭次人何以不書志之疎陋大率類
此作志與作史有别紀善不紀惡金之崔立可以不
書矣而書災異渾其名曰紀事多牽連乖戾之詞也
書火蓮美其文曰節婦亦異端惑世之術也君子於
此皆欲刪正之無足採焉是以上摉舊聞旁摭遺逸
别為一編頗以愚昧有所論辨苐才愧著述多有脱
漏世之君子詳其闕焉蒙齋田雯識
封域論云州在唐為將陵本漢之安悳縣地至宋
移治長河鎮而其名未著
按州之為長河也其名著矣在漢為信都國之廣川
縣地廣川即是長河水經云淇水過館陶清淵廣宗
東武城又北過廣川縣東酈注云縣有長河為流故
曰廣川顔師古曰仁夀初避諱改長河隋唐二書志
俱云長河縣屬悳州舊通志五代時廢為長河鎮宋
史景祐元年移將陵縣於長河鎮元置陵州明置悳
州是悳州之地漢晉號曰廣川隋唐名曰長河始則
為縣後廢為鎮移將陵於長河改陵縣為悳州奈之
何其未著耶夫不知長河則不知廣川矣又焉能識
漢相之枌榆别醇儒之桑梓乎按棗強之縣亦有廣
川弓高之鄉既連蓨治衡水為衡漳之水即是武邑
所分棘津有棘津之亭亦言呂望所隱董生下帷當
在兹地而越人見罽疑毳是怪所不可怪也夫東方
尚曉畢方海民猶獲長臂不怪所不可怪則石室等
貳負之尸玉杯無垣平之詐矣
州志云夫元人立州省而名陵可也降而為縣則
復古將陵之名豈不明白易暁而曰陵縣是當日
儒臣之陋矣州西徙則曰陵州縣東立則復安悳
又豈不明白易暁而彼此互名是當日儒臣之尤
陋矣
按古縣有將陵焉有樂陵焉有安陵焉亦有專名陵
者水經漳水又東北至樂城陵縣注云漢桓帝以其
邑奉山陵故加陵曰樂陵又水經云屯氏别河又東
北逕陵鄉南凡言陵者或事單文或如複姓若古悳
今陵則近樂陵之地古陵今悳又是將陵之餘如陵
必將陵悳必安悳則水經必無陵縣而年表應無悳
侯悳者本以悳水為名史記封禪書昔秦文公出獵
獲黑龍此其水悳之瑞於是秦更名河曰悳水悳州
古九河之地黃河所經漢縣名為安悳者以其悳水
安瀾耳是悳先安悳今陵縣尚有悳水俗呼十里河
且郡縣之名古今不一如陵谷之變遷比春秋之逓
代或通俗文或循古雅隨時改易圖籍在焉若夫史
之闕文何陋之有
州志沿革漢為平原郡之安悳縣地後漢因之為
侯國晉為安悳縣屬平原國南宋屬平原郡後魏
屬勃海郡後改屬安悳郡
按二縣安悳地是已此與今陵縣同為州之東境地
其州之西境本古長河縣則漢之廣川當云漢為平
原郡之安德信都國之廣川二縣地後漢為安悳侯
國廣川屬清河國晉安悳屬平原國廣川侯相屬勃
海郡南宋安悳屬平原郡又於廣川縣置郡後魏安
悳屬樂安郡廣川因之
州志沿革隋開皇十六年分安悳置將陵縣屬平
原唐為悳州郡望縣
按將陵古縣名漢書外戚恩澤侯表將陵哀侯史魯
有舊恩封隋唐别有將陵縣在州北此時縣名長河
不名將陵至宋景祐元年移將陵於長河始名將陵
也新唐書志縣稱上中下望緊安悳稱緊將陵稱望
長河稱上若志安悳可云唐為悳州平原郡緊縣道
長河可云悳州平原郡上縣乎覽者不悟或疑望為
縣名殊失記載之體當云隋為平原郡之安悳長河
二縣地廣川改名長河隋志雖無安悳而舊唐書志
云至隋不改唐因之又移長河縣於小壺城即今州
是五代時廢長河為鎮宋元明如志今依其世代編
之以備地理之記焉
古歡堂集卷四十戸部侍郎田雯撰
長河志籍考
悳州古平原郡隋之長河縣也長河縣始在河西後移
置河東所謂永濟河隋渠名即今之衞河今州城在
其東即長河縣河東之小壺城也唐末廢為長河鎮
宋移將陵縣治于此元曰陵州明改悳州按古今州
治有二東與西辨焉東為漢平原郡之安悳(古德字)縣
地後漢安悳侯國屬平原郡晉屬平原國宋屬平原
郡後魏屬樂安郡又於般縣置安悳郡隋置悳州又
為平原郡唐復置悳州治安悳縣天寶元年改為平
原郡乾元元年復為悳州歴宋金元至於明初皆為
悳州此古悳州治也今為陵縣惟割二鄉為今州東
地故今州得稱安悳(嘉靖間山東通志云陵縣土城在平原郡城之内即顔魯公禦)
(安禄山處延袤甚闊今陵縣城正德六年改築是古悳今陵之證也而今悳州為故陵矣)州西為
漢之信都國廣川縣地後漢屬清河國晉屬勃海郡
又屬廣川郡後魏屬長樂郡隋避煬帝諱改曰長河
縣屬平原郡唐屬悳州漢書地理志信都國廣川縣
顔師古曰闞駰云其縣中有長河為流故曰廣川也
舊唐書地理志隋於舊廣川縣東八十里置新縣尋
改長河為水壊元和四年移就白橋於永濟河西岸
置縣東去故城十三里十年又置河東小壺城悳州
領安悳平原長河將陵平昌五縣宋史地理志景祐
元年移將陵縣治於長河鎮元史地理志陵州本將
陵縣隸濟南路(今州學碑文稱陵州其證也)明洪武十三年改為
陵縣永樂七年以陵縣為悳州而以悳州舊治為今
陵縣屬濟南府領悳平平原二縣此今悳州治也按
古小壺城在永濟河東唐元和十年所徙之長河縣
也後廢為鎮故宋移將陵縣治於長河鎮今城西臨
衞河即隋之永濟河也而近代志書多未及長河故
縣之名豈從政者新未視故府耶
論曰昔悳水沉鐘於秦代本號黃河安陵氏邑于漢家
聞諸赤縣平津以封於故相鬲海尚著於今圖然而
為兹說者有數難焉漢之平原治于平原唐之平原
治于安悳自州郡逓遷陵悳互易稱之則别有今縣
之名舍之則又失古郡之號此一難也昔楚吳鄰境
實有讓田宋鄭之間猶存隙地屬平原矣不辨信都
之國割安悳矣未逹長河之治稱樂陵遂疑陵縣之
東言蓨縣又謂弓高所在東則東方遺像幾同愚叟
之移山西則董生下帷又類魯人之徙宅徵人徵鬼
古是今非城郭非遙郊圻自遠遭遇者莫知其地談
論者空識其名此一難也移將陵於舊鎮陵既非陵
徙悳州於故陵悳又非悳然則今之州治豈同何有
之鄉神仙留打麥之村山石耕五倉之畝哉為之說
者馬頰未銜鹿角靡解此一難也若夫平原之嶺即
傍厭次之津永濟為渠無非屯氏之水俾方朔割肉
于里社仲舒窺園于竹林孔栩樹碑于蓨縣太公賣
食于棘津煬帝修名于具敖秦皇病甚于鼎湖淮隂
渡水于故道公孫館客于侯都言九河直與許商行
視爭二郡復竝孫禮按圖謂之長河舊縣不亦可乎
州城魏泰和間築(本嘉靖間山東通志)即古之小壺城也元史崔
敬傳言至正間陵州無城郭明洪武三十年始有之
正德六年外增羅城即今遶城堤也門五
南頭一門曰朝陽南出通恩縣路東南通平原路東
頭一門曰長樂長樂郡名晉改廣川為長樂水經注
云長樂故信都也東據方山其地本漢厭次之境東
方大中之所居也東北通悳平路東出通陵縣路北
頭一門曰拱極西北通景州路正北出桑園路西頭
近北有小西門曰廣川廣川者漢縣也有浮梁舊名
廣川橋渡衞河通景州路景州東南有廣川臺又有
董子祠凡董子故蹟在景州東南則在悳州西北廣
川之地二州有之廣川之門為古正西一門曰定邊
(載見嘉靖間通志)定邊者古名也五代時石晉以燕雲賂遼
凡十六州地幽(今順天地)薊(今薊州)瀛(今河間)莫(俗呼曰鄚州今任丘縣)
涿(今涿州)檀(今密雲縣)順(今順義縣)謂之山前七州宋人承其後
遂以白溝河為界綂兵要害在近邊未嘗遠戍境外
瀛莫諸州悉是邊地故有定邊之名矣元明建都於
燕檀順諸州悉是畿内之地今志改聚秀失定邊之
名陋矣西踰衞河通衡水路先賢孔穎逹舊里也西
南通故城路
論曰昔開陽飛柱或記瑯琊雷門擊鼓遙聞會稽河南
透鼎門之口東都掛逢氏之冠門郭相經街衢洞逹
五門所以名也是以朝丘舊縣南望朝水之陽廣川
直流東逹長河之岸長樂之郡不遠小壺之城在兹
及宋家承石晉之餘明室繼有元之後玉斧畫地白
溝河自此定邊黑帝司晨叶光紀於以拱極余所以
表列門名旁通八境也
南至東昌府恩縣戰國趙平原君封邑地漢清河郡後
漢晉宋後魏因之隋分武城及鄃縣置歴亭縣唐歴
亭縣屬貝州宋改清河郡為恩縣屬高唐州按恩縣
西四十里即舊恩縣遺址清河平原二郡連竟三國
魏時爭界孫禮之所按圖者也
東南至平原縣春秋時屬齊後為趙平原君食邑二漢
屬平原郡晉屬平原國宋屬平原郡後魏屬安悳郡
後齊省鄃縣入隋屬平原郡開皇十六年復析置鄃
縣唐太和二年屬齊州三年改屬悳州平原郡五代
宋金元明竝仍舊今因之按漢書地利志平原縣有
篤馬河西南有鄃城後漢馬武為鄃侯即此西北二
十里有漢繹幕城是平原之篤馬河今陵縣悳州竝
有之及漢之鄃縣繹幕縣皆今悳州之連竟也
東至陵縣陵縣故悳州也春秋時為齊重丘地二漢為
安悳縣晉宋屬平原郡後魏屬安悳郡隋唐置悳州
歴宋金元明初皆為悳州永樂間始於此地置陵縣
名為陵者西晉北魏曾置東安陵縣省安陵入東光
唐將陵屬悳州後周復併安陵入將陵宋移將陵於
長河鎮屬永靜軍金屬景州元升為陵州屬濟南路
改屬河間路明以河東亦有陵州改為縣尋以陵縣
置悳州而以故悳州為陵縣屬濟南府(州志論略曰枕衞河而為)
(城北界景州南連恩縣今之所謂悳州乃昔之所謂將陵縣所謂陵州者也東南倚馬頰河東北為神頭)
(店即古之厭次今之所謂陵縣乃昔之所謂悳州所謂平原郡所謂安悳縣者也何以明其然也明史云)
(悳州唐初為悳州後改平原郡又仍為悳州元初割大名之清平濟南之齊河來屬領縣五安悳平原齊)
(河清平悳平而金史云安悳有鬲津河有鎮四曰磁博嚮化盤河悳安齊乘云厭次古城在州東北二十)
(里平原嶺在州東南七十里嶺上有鹿角關是悳州在東之證也元史云陵州本將陵縣宋金皆隸景州)
(憲宗三年割隸河間府是年升陵州隸濟南路至元二年復為縣三年復為州仍隸河間路而金史云景)
(州將陵縣置河倉有永濟渠鉤盤河永濟渠即今之衞河是陵州在西之證也唐平原太守顔真卿所書)
(之碑在今陵縣是今之陵縣悳州也平原也元陵州儒學碑在今悳州是今之悳州陵州也一變自元人)
(升縣為州以昔之將陵縣省而名陵再變自洪武中降州為縣不名將陵而僅名以陵之一字又以安悳)
(縣并入悳州三變自永樂十三年徙州近河以陵縣為悳州以悳州為陵縣更互其名而二三百年之後)
(已茫然不可辨故建文以前之史其言悳州者乃今之陵縣永樂以後之記載文移其言悳州者乃今之)
(德州夫元人立州省而名陵可也降而為縣則復古將陵之名豈不明白易暁而曰陵縣是當日儒臣之)
(陋已州西徙則復曰陵州縣東立則復曰安悳又豈不明白易暁而彼此互名是當日儒臣之尤陋已是)
(以知五石六鷁非聖人不能書後之人乃以二缶鍾惑也)今因之按陵縣有悳水
俗呼十里河故州以此名又有古平原城在陵縣遶
城之外即古郡城
東北至悳平縣漢平昌縣屬平原郡後漢晉為西平昌
宋復為平昌後魏天平初屬安悳郡後齊省鬲縣重
平縣入隋唐屬悳州貞觀十四年省盤縣入後唐改
名悳平宋熙寧六年省入安悳縣金復名悳平屬悳
州元明仍舊今因之按悳平縣西南有鉤盤河今尚
謂之盤河店悳平西南則悳州之東北竟也縣東北
有盤城即漢盤縣字亦作般昔縣人禰正平恃才倜
儻孔文舉謂騁竒麗為非常之寶酈善長云肆狂狷
于無妄之世孟悳景升以厲節莫容猶愛才忍辱雖
保身不足黃祖洵死公矣東南有鬲城漢置周圍三
里址尚存又有舊鬲城北有朱祐墓光武功臣封鬲
侯鬲城以鬲津得名者也悳平西南二十五里有鯀
堤傳伯鯀所築斷續十里凡在悳平西南皆與悳州
共之者也
北至河間府吳橋縣本隋將陵縣地屬平原郡唐置悳
州金始於縣之吳川置吳橋縣屬景州元明仍舊今
因之按舊唐書地理志將陵漢縣隋分安悳於將陵
故城置此縣金史云樂陵與將陵俱有鉤盤河又按
古黃河在吳橋縣城南西南接悳州東北入寧津界
歲久枯塞河堤存焉
西北至景州漢鬲縣地屬平原郡晉屬平原國後魏屬
安悳郡隋置弓高縣唐置觀州又於弓高縣置景州
後廢復置東光縣後周改定遠軍宋改永靜軍金元
復為景州徙治蓨縣明以蓨縣省入今因之按蓨字
亦作脩音條蓨縣有董仲舒祠廣川臺今景州西南
有董家里一名董學村又有廣川鎮即仲舒下帷處
舊有祠董里適在二州之境故今悳州學内有董子
讀書臺廣川之地二州皆有之也西有九城有邸閣
城内有晉條令魯國孔栩清悳碑又漢書地理志有
蓨縣渤海郡有脩市侯國周亞夫封條侯爾雅釋草
云蓧蓨郭景純亦未詳也然二縣竝名非無故矣又
按悳州正西為棗強縣亦故廣川縣地司馬彪曰棗
強縣北有棘津城呂尚賣食之困疑即在此又城東
十八里村中土人掘地得北魏高植墓石拓䟦巨姓
多家於此蓨之高猶清河之崔也
西至真定府衡水縣本漢信都國桃縣地隋置衡水縣
屬信都郡唐宋金皆屬冀州元割屬深州明仍舊今
因之按衡水者禹貢覃懷底績至於衡漳孔安國云
漳水衡流入河鄭康成亦云横漳漳水横流王肅云
衡漳二水名謬矣縣西北有孔賢莊孔穎逹墓盖其
故里云衡水縣界東距悳州治三十里其水横流入
悳州也
西南至河間府故城縣漢清河郡東陽縣地漢晉後魏
及隋俱屬清河唐屬貝州宋屬恩縣金為上故城鎮
元初為故城縣屬河間路明仍舊今因之按故城衞
河所經又與東昌恩縣同皆古平原清河之境也今
由悳州城西渡衞河西南行二十里入故城界有丞
相屯土人云是甘茂故里三千年之遠留此名矣
論曰州之互異豈惟陵與德哉實由名號驟易境土屢
分或一郡一縣割成四五四五之中亟有離合星羅
碁布豆割瓜分參伍之所未窮巧歴之所不算故其
爭平原清河之界者王翁跨鳴犢之河爵隄過馬丹
之堠於平原有郡縣之逓殊於陵縣有陵悳之互改
廣川三變州居其一蓧蓨之草分縣治而竝藝棗棘
之樹别城津而異林吳橋之川總皆陵地平昌之縣
竝有悳名與夫恩縣為歴亭之都故城亦東陽之舊
此二縣者本為一處地理參差其詳難舉今欲考趙
勝之食邑决孫禮之按圖驗張甲於雲城起甘屯於
息壤董家之里或見江都孔賢之莊無非曲阜則四
照之樹悉爾生花五衢之葉俱成辨路雖廣袤所及
豈曰侵官縱横言之不為越爼者矣
古歡堂集卷四十
