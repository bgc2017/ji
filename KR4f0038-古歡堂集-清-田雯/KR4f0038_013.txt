古歡堂集卷十三戶部侍郎田雯撰
五言絶句
題畫
野花藂谷口山翠撲風裾拄杖平橋上臨流看打魚
舟中作四首
谿鳴風雨來漁子窅然去岸上是何村搖竿入深樹
霞氣動衣裳水光相暎帶西看叠嶂青山在夕陽外
帆腹飽天風舟輕不可泊崖花無數開林鳥有時落
轉篷數村過浴水一鷗圓晴雲如襞絮片片上人船
為牧堂上人
無本新詩成去謁張韓老秋水蓼花風吹送淮南道
題織簾居畫卷為顧麟士先生
不見緯蕭人今之畫圖是江雁一行飛拄杖看雲起
七言絶句
寓園四首
門外誰停下澤車西風雁陣一行斜舍人真是閒無事
徧數秋葵滿院花
短榻低簾官舍虛清流撥剌午風餘秋來自汲長河水
種得盆中二寸魚
薜荔牆根石徑寒青樽烏帽足盤桓秋來絶少籬邊菊
五柳先生未棄官
耳熱歌酣夜氣深秋燈涼月正披襟不知雨後藤蘿長
半畆垂垂帀地隂
題畫
開遍黃花遶舍秋灣環一水到門流山翁曳杖橋邊立
欲向西風駕釣舟
詹麗朋惠蘄簟
書屋三重曲彔牀庭花經雨一叢香先生官冷心無熱
何用琉璃八尺黃
題畫二首
木葉飄蕭萬壑深疾風急霰響寒林溪邊&KR1042;子欲何往
寂寂不聞梁父吟
春回烟破柳條空村路鞭絲帽影中向晩行人來渡口
船頭鴉背夕陽紅
再至祖園二首
記昔曾遊舊路微酒旗人影送斜暉柳綿踠地濃隂裏
隊隊黃鸝塌翅飛
稻花蘋葉雨冥冥再上將軍袚褉亭百尺長堤一篙水
烟中更有數峯青
同陳學士論詩二首
韓有南山杜北征江河萬古各縱橫不聞山谷分工拙
讀者何曾得定評
劍南萬丈光鋩在坡老堂堂妙入神可笑蚍蝣撼大樹
少陵不敢薄今人
以詩寄友人代柬
臂鷹走馬擲摴蒲對酒當歌美丈夫别後應知頭已白
一餐還盡彘肩無
摩訶寺看牡丹
前尋黃氏山莊去今又摩訶寺裏來一種遊情消不盡
偏逢雨後牡丹開
乞歸不得
十載為郎老且癯官囊賸有俸錢無自擔書卷歸田去
不是知章乞鏡湖
丁巳八月同張晴峯移工部郎中戲成四絶即
柬晴峯
遲暮名場歲月虛新官例掌考工書相看老友悲華髮
潦倒同君十載餘
街塵抖擻舊朝衫新拜除書又一函似是馬曹原不惡
喧豗小吏報頭銜
寒廳花發使人愁何遜清吟苦不休他日兔園標物序
官梅東閣在揚州
香匳才思劇清狂斗帳濃花每斷腸詩格怪君似韓偓
人呼小字是冬郎
將歸
晩菊寒叢病有花西風吹髩雁行斜秋深時節辭官去
不待頭綱八餅茶
三角店
蠻方聞道已休兵何事軍書夜未停土屋柴門三角店
愁人七十五長亭
閒居
從此閒居二十年官休身退可高眠棲遲農舍甘衰老
也似東坡比樂天(東坡詩云出處依稀似樂天敢將衰老較前賢便從洛社休官去猶有閒)
(居二十年)
偶閱飛燕外傳二首
射雀兒郎雪夜迴趙家姊妹有仙胎遠條館接含風殿
玉體橫陳赤鳳來
披香博士唾君王百寳車迎妃子粧海上蓬萊嗤武帝
求仙只在白雲鄉
自題漪亭讀書圖
水部蕭閒似隱淪亭邊秋水淨無塵一編猶展南華讀
可笑詞場毷氉人
清遠如苕霅檀欒即渭川卷簾度沙鳥倚檻集江船
漁父歌相答郊居賦早傳披圖憶田叔幽思滿林泉
王士禎
茅亭彷彿&KR0712;秋帆萬箇篔簹老未芟可似陶公讀山
海村醪一酌一抽函書帷安穩薜園深隱几翛然
總廢吟堪笑斵輪太多事先生却自埽蓬心林堯英
讀温飛卿集
一代才名乾&KR0871;子八吟义手亦徒然不教詞賦陪雕輦
空讀南華第二篇
茅山絶句
東風吹我入山行埜草江烟煖漸生纔買治聾村店酒
春禽忽放兩三聲
竹裏村烟嫌客過花邊小隊少人知行行自覓山腰路
鴉髻雙童杖一枝
謝客石門太多事卒徒車馬亂紛紛今朝布韈青鞵興
莫遣山靈笑使君
斜插梅花烏帽邊小橋風雪劇流連茅山道士不相識
錯比襄陽孟浩然
衆鳥高飛雲不開剨然潭底一聲雷待予小試神仙術
去割乖龍左耳來
行到陂陁坌口邊岸巾小憩綠巖前斜陽流水桃花下
忽遇神仙謝自然(見女道士)
曳尾何如放浪遊華陽洞在大茅頭他年若學陶貞白
不畫雙牛畫一牛(陶隱居祠)
雙髻前行是鮑姑搬家曾見穉川圖今來汲水宅邊井
竹子一行松二株(葛洪井)
尋仙我欲學長生狂蹋三茅頂上行安得懸崖縳亭子
自吹松火煑黃精
龍眠道中四首
村落山風作雨絲敺雞放鴨晩烟時人家一帶梅心驛
水白秧青杏子垂
稻畦多似圍碁局流水中間駕小舠回望桑枝山下路
田官蠶女各分曹
前路於莵夜捉人朝來野老話溪津寒烟苦竹司徒廟
打鼓鼕鼕祭虎神
忽見鸕鷀一隻飛漁莊蟹舍雨霏微前年過此曾投宿
野店斜陽水四圍
五溪橋絶句
淺流壓石澌澌動怪鳥穿松濕濕啼偶被青山留便住
木蓮花下小亭西
第九層山路最遙曳笻筋力未全消刺衣數本鉢囊樹
撲面一聲婆餅焦(鳥名)
閒拄紅藤採藥行山中瑤草盡知名黃瓟西去無多路
九節菖蒲滿澗生
直上九峰峰上頭吳頭楚尾大江流他年追憶看山事
槐子蟬聲細雨秋
露筋祠
黃頭高唱水程長甓社風來菡蓞香向夕露筋祠下過
土垣瓦屋一垂楊
喜吳野人至
甓社湖頭蓮葉津輕鷗柔艣水粼粼白髭拄杖斜陽下
知是詩人吳埜人
避風舘
避風舘在江東岸瓜步颿回四月初白板小船趁潮上
櫻桃時節打鰣魚
途中偶占
層層麥秀桑枝路曲曲小橋流水間馬上不知行幾里
垂鞭貪看夕陽山
梁谿道中
銅斗連聲拍浪婆蒲帆十幅下烟波官艙瓢大無簫鼓
只似往來張志和
題杜牧尋春圖為吳園次
春花零落霅溪邊說到尋春亦可憐太守風流今老矣
不堪重畫杜樊川
紅桃照水似胭脂人影衣香異昔時只合斜陽殘柳下
重題一首杜秋詩
荅友人
酒徒詞社總成虚白首相知按劍餘紅蓼花開秋鴈叫
關門正著絶交書
悼虎兒
迢迢水驛江南夢寂寂黃花九日徂小睡山䕬書屋裏
西風凉雨哭於莵
樹似髧髦垂兩耳鳥如籹粔賣晴曛秋原野水長堤下
新築童烏一小墳
移居尊水園祭盧南村先生(並序)
杏花碎錦甲第空擬金張燕子烏衣風流徒稱王謝
春來秋去短墻喬木誰家物換星移滄海桑田無恙
所以他人入室每興慨於唐風若夫一枝可棲更寓
言於莊叟維兹南村先生尊水園者門臨眢井圃接荒
城徑則有三應同蔣詡之築柳何妨五真似陶潛之栽
竹屋紙忩酒痕歴歴青鞋布襪詩思泠泠取杜名亭祀
五郎於窔奥命胥鈔句見子美於羹墻何殊成都橋邊
住東屯而收稻不啻潁昌村裏坐桑下以受風久矣人
琴俱亡悲哉墓木已拱為某所有轉售於余於是啟戸
登堂焚香設座擔書而入老僕操篲頻來剪紙以招先
生吟魂不遠但愧潭潭華屋解嘲錯比揚雄稍喜垂垂
官梅東閣堪留何遜然而人非詹尹頻話卜居設使君
作伯通亦須賃廡昔子山江陵客舍乃宋玉之故廬右
丞輞口山莊實延清之舊宅此富兒俗子未許托此數
椽而明月清風常若懸其一榻也况聞蔡邕授羣書於
王粲謝朓割半氊於江郎迬迬傳之其人後日述為盛
事豈特盧敖化去存市㕓之一區田舍歸來賦小山之
叢桂已哉奠澆白墮祭告紫房齋署曰盧亭仍名杜凡
有半弓隙地亟令栽花何少二頃秫田儘堪釀酒南榮
北牖馴鶴階前東柯西枝送鴻天際伶白吾友濁賢
清聖堆塵劉項詞人垓下大風衝口將書抵塞三間
屋願追問字之班用酒消融萬古愁聊效執鞭之慕
二百年來無作者廣川今見一先生若教白監涪翁在
鳳髓弦膠有定評
草屋三間子美亭先生醉卧不曾醒空園竹柏多搖落
九點齊山未了青
前輩風流是我師苦心箋註少陵詩迢遥德水稱知已
畫扇齋中對酒時
三十年前公便死閒庭風月幾經春南村若有先生在
小子當為灑掃人
題西齋夜話圖(并序)
西齋三間爐一琴一竹几二酒甕四蠟炬二牀一寬
八尺長倍之堆書數百卷三人相向箕踞坐其上一
人烏衫白鬚揚頦微笑一人褐衣棕鞋憑隱囊似山
澤老癯一人面豐頰圓年獨少旁有侍姬蠻結雙鬟
著素熟衣齋外怪石老藤蒼松苦竹寫影忩上階前
黃菊四五叢大放一童灌花一童守茶鐺為西齋夜
話圖
黃菊數叢秋水外老藤一本竹忩前魂消斗帳濃香裏
腸斷曉風殘月邊
自作新篇付雪兒看他紅袖寫烏絲寒亭秪有雙鬟好
何用花奴與段師
文履輕裾作意新清歌妙舞屬何人老懷寂寞西風冷
也向燈前賦洛神
楓葉蘆花秋氣清不殊憔悴在江城今朝似遇白司馬
為弄琵琶三兩聲
江南江北暗悲傷嘹嚦西風雁一行最是驪歌聽不得
曼聲莫唱小秦王
目昏
花壓釵頭綴玉蟲燒鐙半夜課書功一般賦得寒儒分
何不眼如王濬沖
耳聾
四十八年成老翁一瓶社酒總無功旁人錯怪杜陵叟
佯說耳從前月聾
齒落
豁然第一牙辭去軟嚼牛&KR0008;暗自傷早韭晩菘煨豆粥
從今不食大官羊
鬚白
黑髭換盡白髭生燒藥抄方染不成翻怪西齋圖畫好
貌予老態太分明(近作西齋夜話圖)
題惠元龍紅豆齋畫卷
東禪東畔小園亭曲录眠牀傍短屏牆外半篙溪水白
屋邊一畝藥苖青
亂藤亞竹不關門書本茶鐺野興存況是畫來真好手
郭熙山子巨然村
顔闔黔婁此宅東清貧格調略相同休言破壁無餘物
數卷書兼兩石弓
竒絶一株紅豆樹東禪一日一回過須知樹落詩人手
傖父山䕬較若何
無題
百頃烟波萬綠楊湖邊細雨睡鴛鴦采蓮船去人聲寂
又斷蘇州刺史腸
春夜觀元龍子益對奕
小伶低唱柘枝新一串謌喉妙入神酒過十巡夜三鼓
不妨我作爛柯人
手剥黃柑佐舉杯楸枰一局興悠哉贏他紅豆詩千首
勝賭宣城太守來
題長齋繡佛圖五首(遇暴客後作)
刀俎餘生莫問天如來接引去逃禪名香一瓣三升酒
從此長齋繡佛前
斷葷戒殺終須記罷酒停歌我不能僥倖佛容為弟子
頽唐磊落一癯僧
漫空天女散優曇雞唱參橫夢正酣乍醒斜看燈火照
始知彌勒夜同龕
嫁得黔婁百不宜何曾舉案與眉齊病中說向山妻道
君似維摩法喜妻
酒魔詩械亦須清打叠僧包放脚行擬結香山作禪伴
竺乾師是古先生(用白樂天齋戒詩略廣其意)
病足二首柬李陶菴
芒鞵布襪總成虛孤負春光一月餘眼底花朝動遊興
商量舁出小籃輿
詞場酒社不須閒最苦高眠日閉關但有心情何用脚
十分狂態白香山(第三句即用白語)
濟南病中遲惠元龍不至却寄二首
閒亭風月不多寬村笛山謌酒味酸何似濯纓湖畔好
桃花萬樹待君看
柳黃水綠亂峯青白雪樓邊歴下亭撲地飛花寒食近
同君一哭李滄溟
移家濟南
柳條初綠齊河道杏酪新沽濼水邊一輛青油小車子
鮑姑在後葛洪前
友人書來詢予卜居所在
卜居決意在湖鄉風雨春深底事忙近得一廬僅容膝
柴門臨水兩垂楊
和惠元龍寄目存詩用紅豆齋韻
依稀月觀與風亭窈窕花欄又紙屏湖上詩僧清興好
坐看七十二峯青
野日山光擁寺門書籖畫粉竹房存他年再入江南路
訪爾橙黃橘綠村
山薑僧舍㟙峯東為畫新圖行脚同酒注瓦盆寬似海
杖挑破衲曲如弓
青山白社野情多有日東禪著屐過得遇遠公成一笑
溪邊相送又如何
海棠八絶句
花朝過了無乾日寒食風多絶可憐獨有今宵好佳景
不晴不雨海棠天
今日狂夫分外狂愛花便死亦何妨自逃禪後無他好
一事關心是海棠
斜插一枝烏帽簷紛紛數片落書籖多情燕子趁人舞
解事香醪如蜜甜
心情冷淡久成灰強到花邊醉一回多謝海棠解憐我
株株爭為老夫開
低回&KR0616;事淚沾襟曲录眠牀日苦吟忽遇海棠如快友
一番痛飲話知音
只宜清坐弄滂葩高燭紅粧一抺霞急管繁絃須住手
莫教唐突海棠花
小臣牘奏玉皇前花盛如人正少年爛漫從今不凋謝
朱顔長駐酒杯邊
倩誰為借護花旛誤損紅芳柳氏園安得移來長伴我
山薑屋角讀書軒(柳氏園二株最盛)
送周生南歸
河魚出水論斤賣羅醖傾瓶試入脣初夏眉園好風景
鶯啼花落送歸人
竹竿小巷三年住硬餅酸虀暗斷腸不是風流蕭思話
誰憐顧曲一周郎(謂韓坡)
重重水綠山青裏漠漠蠶絲麥穗邊譜入謌詞塗作畫
李營丘與柳屯田
野樹櫻桃顆顆紅黃鸝微雨酒旗風疲驢破帽江村路
自掃鵝溪粉本中
九日同惠元龍作
新蠏買來十餘輩芋魁掘得兩三筐幅巾短褐秋忩下
細讀陶詩醉一場
雞肥酒熟野人家小巷茅堂雁陣斜可笑老夫多態度
白頭烏帽插黃花
齋厨炊熟菊花糕入箸酸虀似冷淘紅豆吟成詩六首
兩人鬭飲亦分曹
寒夜城樓打二更四隣碪杵寂無聲一年最是重陽好
苦茗殘碁坐到明
讀東坡集偶題
一代文章蘇長公泉源萬斛自稱雄前身直是昌黎子
磨蠍由來守命宫
文詞弛禁政和年始有眉山墨跡傳道士恰從天上至
曾逢奎宿玉皇前
小坡著作來儋耳孫覿才名亦絶倫宦者更竒梁守道
屬毛離裏說先臣
惠州禪寺朝雲死也似香山别柳枝寂寞沙洲人不見
雲藍小袖又生兒
詞桀蘇門六君子風流文采一時新坡公賞識原竒絶
元祐年間盡黨人
僕逃二首
蠻奴散去竟何之冷落休官異往時我愧不如蕭潁士
愛他博奥受鞭笞
長鬚赤脚無妨去鬻馬騎驢興不違自笑還勝白太傅
春隨樊子不曾歸
油燈
三更寒漏不曾眠一椀松肪且自煎翻怪寇公庖匽裏
鄧州花燭費多錢
九日無菊
東籬正直菊花天陶令初歸亦可憐多少白衣來送酒
如何不見傅延年
對鏡
只合空山結草廬雪深一尺夜燈虚蒙頭綘帕袍山繭
不讀兵書讀道書
贈别
酒鈎歌扇總關情不用何戡唱渭城數朵黃花留客醉
一林紅葉送人行
吕鐵翁惠方舄
經秋病卧掩巖荆門外何曾半步行可怪鐵翁太多事
一雙解脫與田生(解脫履名見南史)
無題
河邊有樹是相思裊裊春風初嫁時鳳尾香羅紅豆蔲
繁欽合作定情詞
送友還蜀
渭城斜日連芳草棧道春風送馬蹄叠叠青山看不厭
雙鴻已下浣花溪
萬里宅荒綠樹稠荼蘼開謝幾經秋歸家且酌郫筒酒
坐看橋邊錦水流
過臨清
王門詞客衛河濱來弔清淵謝茂秦妬爾風流眇君子
當年賈扣嫁詩人
天雄北郭見人家園中雙鶴
我欲開籠縱君去凌風萬里上青冥世人黑白何曾識
悔注從前相鶴經
潞王墳
石馬荒涼草徑斜殘僧一二少人家陵園今作山腰寺
落地斑斑雨後花
王氏園亭在百門泉南岸
茶鐺藥竈讀書堂上下林巒曲抱塘倘許平分三畆宅
多栽竹子種垂楊
孫登祠二首
亂石參差暮靄封有人清嘯欲相從葛巾野服天微雨
已到蘇門第一峯
窗外忽聞鸞鳳音一聲長嘯上嶙峋嵇康三載從遊者
翻媿山間作炭人
邵子祠
一峯突兀插青天深澗平岡又接連直上堯夫祠畔望
白楊老鸛夕陽前
見貧道士
村口桃花餅餌香橫拖藤杖覓齋糧丹經寫就成何用
不信全無辟榖方
毘耶寺
徙倚三株佛院松靜聽雨後講時鐘無端縣令知遊寺
偏在夕陽山下逢
偶題泉上壁
高山流水路層層帽影鞭絲興倍增兩日百門泉上住
相隨只有一琴僧
題趙千里海天圖卷
海闊天空真快哉神山況有好樓臺世間受用唯徐福
奉使求仙竟不回
題蘇漢臣畫
十數嬰兒妙入神水邊遊戲任天真翻嫌點爾童心減
冠者何須五六人
題胡循齋小像
梅花百本三重閣紅袖雙姬數卷書詩人住在神仙宅
年紀才過二十餘
&KR0616;年曾作水曹郎何遜同吟亦不妨今日輸君官閣裏
獨添如許好篇章
臨漳縣
英雄作用豈人同帳伎西陵落日中别事看來總遺臭
分香賣履是英雄
恨這關
楚塞原來霄漢間青山一髮入荆蠻子規啼盡行人少
風雨瀟瀟恨這關
午日
安石榴花寂寞開三閭古廟抱荒臺沌陽渡口停舟處
買得蠻村角黍來
陸羽祠
烟波淼淼月泠泠雁陣鷗羣散遠汀鴻漸祠邊浮棹過
閒挑燈火讀茶經
姊歸廟
高唱滄浪沔口東於菟鄉裏弔秋風屈原廟與女嬃宅
盡在白蘋紅蓼中
食筍
繡佛長齋已數年武昌況少買魚錢泊舟風雪樊湖口
參透今朝玉板禪
采石磯重登太白樓有感題壁
燃犀波動石皆動尺木畫存松亦存再上青蓮樓上望
漫天風雪大江昏(二上字各意)
渡揚子江
峭帆落日大江流鐵甕城邊葉葉舟遙望三山如有約
風濤十里不知愁
舟發揚州偶感脚疾適友人折柬將赴飲先投
以詩
楚尾吳頭行路難二分明月下江干彦威半作襄陽士
慚愧齊名釋道安
歌舞罇罍一輩新玉鈎斜畔迥無塵蛾眉樓上何妨笑
看我蹣跚蹩躠人
送程梓園歸里
水淺風桑十幅蒲潞河楊柳客船孤送君思倩唐寅手
為作黃山御史圖(梓園有唐伯虎畫予每索之不得)
江上春風路上花計程榖雨可還家寄余寳物還須記
十笏隃糜二餅茶
古歡堂集卷十三
