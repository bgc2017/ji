古歡堂集卷二十四戶部侍郎田雯撰
序
海右陳人集序
古之詩人官水部者梁有何遜唐有杜甫張籍夫三詩
人之生平不專官水部也遜曾為廬陵記室甫拾遺籍
亦國子司業千百世下人稱之獨水部之名為甚美一
似司水大夫風流醖藉瓌詞雄響足以領䄂壇墠出其
剰馥殘膏猶可沾丐佗曹長而不敢與之列僚友爭坐
位者此何故也司空冬官掌山澤屯田衢閧苑囿木石
薪蔬畋獵溝洫工匠之細眎司禮樂兵刑直下一格含
雞舌香進退於第二螭頭六曹班聯中甘居座末自有
詩人接跡其間水部一官遂為最美之頭銜是設官分
職以来特留此曹作揚扢風雅之地以待吐英咀華爀
世絶俗之人非其人莫得除如此詩人之宜在水部才
地稱也水部之遇詩人水部之光也前有三詩人後無
繼者水部之不幸而詩道之孤也由今考之遜綺才麗
藻為約雲輩所賞歎東閣梅花詩乃官水部時作甫居
浣花里結廬枕江縦酒嘯咏自言晩節律細正依嚴武
在劒川為工部員外郎時也白居易撰張籍制云文教
興則儒行顯王澤流則詩歌作以水曹郎處張籍焉蘇
子瞻謂詩人例作水曹郎殆以此與落落千餘年司水
大夫正夫之詩出研鍊體格穩順聲勢掉鞅飛洋奪六
朝唐人之席與三詩人後先輝映司空吟署不至寡侣
少徒庶乎風雅未墜也盖正夫之為詩也穿穴書傳自
六經以下嚅嚌搜討故才氣岔涌文彩龐蔚如山川出
雲如老將用兵如鈞樂奏廣庭淨洗筝笛之耳無難方
駕仲言差肩文昌矣還山春事以後窺園百一百二葸
菴數卷一變再變激楚悲涼排宕沉鬱而歸之和平忠
愛則直入少陵之室為水部詩派之傳人也詎偶然哉
余亦兩官水部才地不稱於風雅之義無所闚今讀正
夫詩橋舌眩目灑然退謝為弗及鄕之濫厠是官回顧
自失芒乎其無色也亦甚足愧已
循齋詩序
小雅四牡之詩勞使臣也曰不遑將母又曰是用作歌
將母来諗詩人之旨炳婉而多風也下此雨雪楊柳勞
人思婦亦無不托之謳詠抒寫懷抱各得其性情之正
盖天下事以詩人位置其間凡夫山青水黛劒光馬蹄
所至皆藴藉風流可以睥睨一世詩亦何可廢也循齋
之為使臣也往来潞河道上兩閱月得詩八十餘篇忠
孝之思溢於言表而筆墨所至如百頃風潭千峰夏雲
忽而水流花開忽而兵車鐵馬幾無以闚其涯際篇中
邯鄲少年昭君故里弘恩寺高橋諸作停車道左凴弔
流連官柳斜陽助人歎息至於春帆落照宫詞豔曲關
山月薄命妾古今各體則又直逼温李遠駕徐庾可以
譜諸宫商彈曲項琵琶命錦瑟侍兒行酒發曼聲於小
鬟醉旗亭而畫壁何其工也先生使臣也詩人也王事
將母而外楊柳雨雪之吟亦不盡廢也世之能知循齋
之詩者始可與言四牡之詩且與之讀三百篇矣
萬行草詩序
今天下十有五省猶周之采風十五國也然周之采風
至汝漢而止故十五國有詩而楚無詩楚猶不與况遠
於楚數千里乎楚雖不得與於風而周之季屈原宋玉
獨以騷傳其所云澧蘭沅芷則騷也者亦至沅而止沅
之西又不與焉漢司馬相如曾西至滇授經於盛覧張
叔顧長卿善賦未嘗賦滇之山川則知滇黔為西南荒
徼莊蹻多事其為鄙&KR0642;不足道自昔然也眀之世始郡
縣其地與他省等二三百年以訖今日課吏取士崇文
興行而其鄉之聞人學士與夫山川風物之美鳥獸草
木之竒觀亦遂多可采者焉凡遊其地者往往以詩傳
如王餘姚楊新都諸先輩皆以遷謫来也姑不具論而
詩人之挺拔者何大復以奉詔至滇吴眀卿以衡文至
黔各擅風雅盛名考其篇章多寡則信陽較富直俟之
今日余同年友無棣克菴之詩一出始無遺憾毫髮而
有洋洋觀止之歎也克菴詩人中之挺拔者銜命擁傳
自楚而西由黔入滇講學於點蒼洱海哀牢雋唐碧雞
金馬之間驅車所歷必搜竒抉險發為嘯歌諸體無所
不工可以被之管絃鼓吹一代一似欲以滇風聲詩補
十五國之闕者其間感激流連疏宕清越又合乎離騷
之變音咄咄克菴為詩一至此矣余之詩不逮克菴遠
甚三載於黔詩既尠而語無一工即偶得一二積至百
十餘篇究無當於風騷之旨儻吾克菴見之未免捉鼻
而笑謂真夜郎不知漢大也
幹臣詩序
余少時讀徐文長謝茂秦之詩灑然異之以為二子韋
布士也而以能詩名聞當世百餘年後風雅未墜覧其
篇章猶愾然想慕其為人何也夫文長之為詩也似學
昌黎長吉而好竒過之盤空硬語稍失之傲兀詭異而
含英咀華光焰萬丈真有浩浩落落不可一世之槩陶
石簣袁中郎所以歎美不置也茂秦為嘉隆七子之一
自竟陵之說起言詩者以王李為諱矧附王李之驥尾
者而當日詩學大昌實與于鱗元美諸君子執櫜鞬于
壇坫之上以文章奔走天下者數十年其人之賢雋為
何如也考其生平眇君子之為人風流文采倜儻不羈
燕趙梁宋之遊世猶傳賈扣遺事以為美談文長著書
天池得事胡少保為幕府上客草露布於馬蹄盾鼻間
白鹿一表又復譽噪公卿聲聞當宁嗚呼非一代人豪
哉大抵二子負嶔㟢歴落之才皆託之詩以發其光怪
雄竒磅礴鬱蒸之氣故名士未有不能詩者今得之幹
臣為尤異也余固未獲與幹臣交而索序甚殷必以余
為知詩者夫詩本乎性情而足跡所至山川風雨慷慨
激昂之致有以助之幹臣之詩纏綿悽惻近於騷而温
厚和平復歸於雅三百篇之正變參半焉幽燕老將三
河少年幹臣實兼之余固未易闚量其端委也至其從
軍出塞之作楊柳雨雪之吟又非雕蟲小技區區附會
於風雲月露者比也以視青藤四溟何多譲焉
二十四泉草堂詩序
二十四泉草堂者王子秋史書屋也依歴下城西郭沿
射圃上千佛山脚才二里屋前後蔬畦芡塘流水映帶
墻外老柳數株蒼皮空腔高垂屋頂長條踠地茆茨鐙
火吟詩聲與泉聲爭響即其處也泉曰望水明殷棠川
相國築川上精舍於此園中篬筤箖箊以萬計今斤竹
已盡大石猶存王子數椽在焉得葺屋詩四章句云百
年竟落書生手滿郡猶呼閣老亭是也曾南豐謂齊多
甘泉冠於天下其顯名者以十數色味皆同蓋濼水之
旁出者七十二泉之名見於齊乘元于欽所編望水泉
列第二十四則其雁次相綴非篤論也余嘗取而閱之
趵突芙蓉濯纓數者而外其名率俚而不雅望水尤俚
之甚者于欽注泉水其詞旨不及酈元遠甚而華不注
之華泉明水鎮之淨明泉皆失不錄抑又疎矣今夫詩
人之可傳也百世後併其山川里巷而亦傳之如阮籍
之縠水盧仝之玉川司空圖之王官谷無不割據一林
麓谿澗之勝弗以譲人而詩人讀書之屋亦前後逓授
庸夫俗子不得而託足焉如宋玉故廬則庾子山居之
王右丞輞口山莊乃宋之問舊宅也余每怪濟南名泉
不乏詩人邊廷實李于鱗許殿卿輩生於其鄉曾未聞
於某泉之側攫半弓隙地為别墅者白雪樓在韓倉村
或云在㟙橋㕓市間漫無可考獨棠川先生以相國工
詩搜抉望水之竒卜築其上閣老亭是以傳焉而今古
上下偃仰流連落王子秋史之手此其所以矜喜自負
氣足以豪而詩因之日工也余論秋史之詩仍以泉喻
可乎夫泚然以奫者泉之源也淰淰而濏濏者泉之波
也當夫風雨噴薄水石湍激之際於猨啼楓落時聞之
不啻雍門之琴荆山之泣有助人凄其而不能自已者
秋史之為詩悲歌慷慨鬱陶莫釋一往蒼凉蕭摵㤞憏
無憀之音髣髴似之識者歎為騷體之遺才人之高致
矣一變而叶於金石歸之大雅猶夫泉之垂溜天紳衆
山皆響滙為風潭萬頃而汗瀾卓踔以放乎江河詎可
量哉噫是時秋也泉之上白雁書天水明木瑟余將欲
撰杖草堂掃殷園之風籜聽佛巖之石雨酒酣濡筆易
望水為秋史泉亦阮曲郎官湖之意殆以洗于欽之陋
而補酈元之所未注歟
桐餘吟集序
今夫大江限南北而鍾才遂以絶異子輿氏謂北方之
學未能或先意以奬許陳良其立詞抑揚高下實若袒
護北學推而崇之為不可易及者南與北何優何絀亦
視其人何如大抵才以地較非千載公論也梁庾信西
崑豔體擅文章之長而開府清新則自其使北以後稱
道之然信在南與徐陵齊名在北又與王褒同稱亦猶
唐之沈宋李杜王孟皮陸諸人各有儕偶不欲落落孤
行於天地分路揚鑣主盟並駕可謂才人之極致矣余
以為褒亦一南産耳北地豈其無人信客北地久何至
必引江左之彦為其匹敵薛道衡盧思道輩不足以爭
衡而韓陵一片石獨不可與蘭成枯樹賦角技逐鹿于
詞壇之上耶此又南人袒護之私懷或亦温子昇之所
不屑也葉孝廉蕃久江左名流負雋才抱經術胸舂志
塞悉發之於詩諸體已優其揭調尤在樂府讀之如房
露之曲唐山夫人之遺響焉其策時憤俗又如賈董之
疏白太傅之秦中吟焉余昔者嘗持一節以程才於江
南矣挂揚子之峭帆驚瀧駭浪以為天之所以限南北
者在此而數年来所與往来交遊多嶔﨑歴落之英瑰
偉通明之士指不槩僂而論詩則皆退讓辟易推蕃久
為能工噫徐陵王褒之流大江以南豈今日末可多遘
耶陽羡陳君子萬為迦陵難弟能詩者也持蕃久詩来
示余因書此為序
稼雨軒詩序
今夫人不竒則詩必不工詩不工則可以弗作世之能
詩者谷量石計矣古人今人目未了數家之書輙爾矜
詡揭調撏撦剽盜補綴篇章非不卷帙飾美爭謂可觀
余嘗取而喻之如世巧女文繡動人設欲作錦究非異
錦又如偃師之戲舞中節拍舞罷則索然無生氣世之
能詩者如是也余鄉識漁潢于黔陽從余論詩已歎其
人之竒詩之工矣今官庶常兩年来讀書署齋數椽困
風雨夏秋苦賦愁霖冬月畏寒突不黔者旬日而吟咏
不少輟追隨學士之班因以盡悉石渠天禄之藏沿討
源流而横發其才思間騎一欵段出城門又復造余論
詩每於世之能詩者狂噱捧腹曾有句云安得世人盡
聾瞶憑君高座說文章是也然此其詩之進境也詩之
工實不自今日始設使當年唐蒙不闢道劉蛻不破天
荒黔有斯人豈遂湮沒不傳耶六詔之有盛覽張叔其
人自竒固不待司馬長卿之来可知也余于漁潢滋愧
焉漁潢之詩有以新為工者有以竒為工者新如蠒絲
出盆遊光濯色天女散花幽香萬片竒如夏雲怪峰千
態萬變世之能詩者何足以知漁潢之詩余愛之深故
不覺其言之長矣
鴨脚園詩序
天下有名山五二在河南其三在河北歴陳衛淮晉之
郊所見諸山謂足以當之陋矣論詩亦然自余之論詩
海内能詩者二十年来殆盡識之大都一峰一壑秀拔
在望未嘗不驚歎稱絶今得學山之詩則振衣嵩岱之
巔視他山直培塿耳余廢然悔鄉者之論顔之推云觀
天下書未徧不得妄下雌黃余誠陋也昔韓愈張籍之
在京師四方之士以文章造請者皆樂為之稱引成盛
名流傳當世今而知兩公之失士正多矣學山隠居海
上而雅好詩初亦根柢於歴下集英略穢能復變化出
之發響焱攸落手芊眠譬石季倫觴客俎饈殽核不離
世品而麟脯鳳炙間出天下所未嘗之味世之以詩懸
國門者未足多也夫五嶽之遊有心者笻跡思遍矣海
上三神山青瑤拖盪罕有津逮者學山之詩殆亦猶是
乎是為序
龍標詩序
余少時曾識龍標于濟南不知其能詩也距今四十餘
年得其詩讀之龍標亡矣龍標之詩矜聲調芟蘩無不
脫齊音間作楚些大率多宛轉沉吟侘傺悲怨之作如
雍門之琴子野之笛荆山之泣也今夫人之傳殆有幸
焉龍標才氣騰踔睥睨羣流特以遭遇迍邅故其詞傷
其志瘁而磊落不羈之槩猶浮動毫楮間比之王右丞
凝碧管絃詩益妍妙未減才人曠致矣聞其晩年以著
書自娛有時徵朋呼酒蠟屐命遊弔瑯琊之荒臺慨牛
山之秃樹徜徉歌嘯濯色磨光嗟乎龍標文采風流藉
以不墜蓋有詩篇存耳詎非幸與余昔在武昌同葉井
叔觀李伯時畫唐平陽柴氏主臨渭水上靚妝戎服開
幕府草木旌旗山川暎帶想見清渭照軍容秦王為之
動色時也龍標詩境庶幾似之
塞上草詩序
出塞詩唐宋人作者林立獨杜少陵前九首後五首睥
睨今古罕有匹敵秦州近體詩尤刻深妍妙從未重趼
其地者讀之如聞隴水嗚咽隂山觱栗凄其欲絶而况
焉槊鐵衣結束戎行乎王之渙涼州詞黃河白雲宛然
玉門關圖畫即以詩論亦造截句神境古樂府勅勒穹
廬無以過之他作則卷舌同聲一丘之貉耳武功兩至
塞上得詩如干篇離竒鬱勃轢後陵前蓋武功平時雅
抱清襟擺落凡近穿穴書傳含英咀華故下筆光鋩萬
丈非拘牽一切所及是行也出井陘歴雁門上不窋冡
渡無定河弔李陵蘇武陳蹟覽祁連賀蘭狼居胥瀚海
之勝故其詩入秦則為秦聲小戎鐵駟擊缶板屋也入
塞則為關山之曲戍臺明月羌笛梅花也大抵于馬蹄
盾鼻炙牛挏酒間得之諸體之工觀止矣昔之人樹績
絶域眺跕跕之飛鳶不有沉石立柱者乎武功抑然遜
謝也雖然出塞詩莫不俎豆少陵武功之詩實權輿於
三百篇小雅之楊柳雨雪國風之東山零雨反覆流連
姿態疊出武功涵泳變化以風人之致發諸篇什少陵
作又西河白豕矣丁丑夏至前三日
丹壑詩序
余嘗謂前之詩人無如義山子瞻之竒者義山之詩博
奥極矣摭拾羣書抉搜隱怪至於放誕風流清言麗句
雖自謂國人盡保展禽酒肆無譏阮籍夫誰信之其大
致欲敺温段諸人皆出已下乃已西崑之冠也而韓碑
一篇則又不然闚其意既作韓碑何不徑效昌黎清廟
明堂曲中雅奏平日獺祭之繁無所用之世之徒以艷
體目玉溪生者淺也子瞻之詩泉源萬斛其涌也莫可
端倪其渟也渺無涯涘夫詩至元亮子美觀止矣沿波
討瀾通津委注譬之黃河所從来遠而崑崙之墟去嵩
高數萬里尚可溯而識之咄咄坡老世之論詩者有重
趼追尋望風謝路已耳是以竒也丹壑贍學多通才辭
美茂集英略穢駢羅横陳故為詩也事出於沉思義歸
於翰藻官侍從有年閉戶著書嗜好特殊其詩竒其人
竒也歐陽永叔云學士一官非文章不可當代著作之
林能詩者亦多矣丹壑分其才技可了十人即他人所
作遠次于丹壑亦足以薄風騷立壇坫不知丹壑之詩
遽與之論義山子瞻之詩可得而聞乎王道充得相鶴
經飄然有乘氣御風於天地間之意顧所蓄皆胎禽凡
鳥夢想青城芝田知無從問涂耳余讀丹壑詩驚歎稱
竒而悔鄉之為詩也衆吹竽焉又建鼓而從之亦甚惑
矣
芝亭集序
余嘗謂宋人之詩黃山谷為冠其體製之變天才筆力
之竒西江詩派世皆師承之夫論詩至宋政不必屑屑
規摹唐人當宋風氣初闢都官滄浪自成大雅山谷出
耳目一新摩壘堂堂誰復與敵雖其時居蘇門六君子
之列而長公虚懷推激每謂效魯直體猶退之之於孟
郊樊宗師焉矧其他耶匡廬彭蠡之勝不乏詩才前乎
山谷者有臨川焉有廬陵焉山谷之詩力可以移王歐
之席而其盤空硬語更高踞於梅蘇之上所謂西江詩
派也毛子芝亭盖西江之學者以秋官郎棲遲冷署蕭
然自遠位置偏豪故詩格亦似之僦屋委巷放衙回茗
椀爐薰高吟長嘯排成詩卷輙袖以就正于余而余亦
樂得芝亭之詩而論列之今芝亭一麾出守衝牂牱之
蠻烟聽冉駹之夜雨山谷入黔而詩境益進芝亭可知
矣昔山谷寄孔毅父云如某子之詩皆可望以名世予
猶能閱世二十年當見服周穆之箱絶塵萬里芝亭勉
乎哉子為之序欲以示天下後世知今日西書多詩人
不獨前嘉隆時王李輩文采風流照耀白雲司也康熙
戊寅嘉平月既望
叢碧堂詩序
余少時愛讀白陸之詩嵫景驀昳益癖嗜痂每當侘傺
忳鬱胸舂莫解之際一攤卷心目曠怡無異塵疴之去
體余齋僅三間日眠食其中欄榮下置柵以衛餘地二
三笏種菊數本室以内無長物鬢絲禪榻風雨蕭然几
上白陸集在焉此外南華楞嚴二者而已他書皆束&KR0869;
高閣即陶淵明詩亦不一寓眉睫也淵明之詩要當與
一丘一壑者共之若夫白陸之作掉臂遊行脫手皆有
生趣多至數千百首隨時即事無非快境殆所謂近於
道者與杜少陵詩非不多且深其大致悲天憫人雉噫
鳳歎憂思約帶&KR3344;憤無憀勢必苦吟髭斷不免於耒陽
之一夕雖崛竒之氣不以千載譲人而飰顆之誚亦隨
之說者謂天寶之季遭遇使然王右丞生亦同時僅傷
心野烟一篇耳詩之得於性情者各異遭遇非所論也
余之所以嗜白陸蓋於詩外求之矣雪崕之詩其權輿
未嘗不自少陵入力厚而思沉久之漸造平淡無鏤金
錯采之痕而饒初日芙蓉之致詩之多勝於白陸兹以
第四集示余吹氣若蘭弄驪取珠斵輪匠心出之以自
然風㭊花落水散茿疎不以當其快境雪崕臞羸喜病
病則焚香掃地而坐旬日不飰病良已人彊之飲不過
蕉葉三合啜荈湯則十倍玉川間與至棗花寺僧房對
奕日舂忘歸恢諧啁笑似東方曼倩郭舍人之流再與
之揚扢今古縱懸河之辨聽者豁然自是君身有異骨
世人那得知其故雪崕之謂也余齋中白陸而外又安
置雪崕此卷白陸篇章實與余衰暮相宜是以篤嗜之
雪崕兼香山劔南之長得之參悟而近於道如伯牙學
琴於成連刺船至海上波聲汨沒山林杳冥作水仙操
也余將以蔷薇露浣手並南華楞嚴日披讀一過矣
木齋詩序
余嘗謂後人之訾謷歴下亦太過矣歴下縱有可議議
之斯已耳何至僂指其字句撏撦其篇章謂為風雅之
下流聲偶之極弊乎百年萬里我輩中原浮雲落日黃
金白雪自蹈重複臭腐之誚而又引海陵生之戲語以
痛斥之發軒渠而恣狂噬初不解其何意也李義山之
論盧駱王楊曰當時自謂宗師妙今日惟觀對屬能詆
毁之至仍多含蓄杜子美則以為别裁偽體不廢江河
故千古之知詩者莫子美若也夫隠秀之說昉於竟陵
後人攻歴下兼攻竟陵今不數十年而竟陵之學光沉
響寂攻者之學傳之者幾人求如王李七子執櫜鞬立
壇坫奔走一世於嘉隆之間政未可必也歴下詎無可
議使竟陵諸人與之並聚於一堂譬彼張儀出而從人
之約皆解又如樊噲英布雖善用兵然終非淮隂敵也
亦可以見後人之陋矣木齋之詩權輿歴下槩其平時
似不專力于詩者長髯大腹磊落倜儻天資絶世豪氣
間作發之吟咏於七言律尤踞其勝吾甚怪夫窮年專
力於詩自矜風雅者偏不若木齋之工也謝茂秦有言
凡作近體誦之行雲流水聽之金聲玉振觀之明霞散
綺講之異繭繰絲所謂詩家四關木齋兼之江左之彦
黨護鄉人而近日之訾謷者亦復不少謂其多游夫之
口號畫客之題詞甚矣詩之難也少陵不薄今人愛古
人庶幾近之矣
艷體詩序
艷體詩原於毛詩國風之有鄭衛小戎之章曰在其板
屋亂我心曲東山之什曰其新孔嘉其舊如之何此艷
之至者故紫陽以鄭衛為淫風後之學者多非之漢唐
已来張衡有同聲之作繁欽著定情之句下暨子夜清
商西崑香籨諸篇温李段韓諸人亦云艷矣假使尼山
而在亦必不删之則以鄭衛為淫風誠非也謂艷體詩
可以弗作皆未讀毛詩者也從来有老莊之玄言即有
徐庾之麗句亦文章之不可闕者余同年玉峰少宰偉
人也體豐才雄大腹便便可容十人饌趨朝啟事聽鷄
唱盥櫛畢飲斗酒噉一生彘肩而後登車呵道以行洎
放衙退食輒復解衣盤礴揮毫落紙如飛日所作詩文
不下數餘篇甫脫稾即以示人觀者駭其摩壘堂堂旌
旗變色是乃昂藏豪邁者之所為及讀諸豔體詩則恍
乎遇藐姑射之仙肌膚冰雪綽約如女子所吟弄者才
人正未可測也余嘗謂大風垓下咄嗟而辦格古音諧
劉項何以能之唐太宗功業雄卓所為文競靡鬭華嫣
然兒女嬉笑之聲如温泉銘小山賦又嘗學庾信體斯
亦竒矣而最竒者莫若陶淵明之閒情賦柔心麗語竟
出於高士之口宋廣平之賦梅花風流冶宕此何以說
歟大約毛詩有興比有美刺正變總歸於得性情之正
而止昔人所作多具風人之致由此推之即河間婦一
傳亦必别有寓言非柳子厚淫䙝之辭可知也先生之
豔體詩其淵明廣平之賦乎惟善讀毛詩者乃足以知
之
楓香集序
詩變而日新則造語命意必竒皆詩人之才與學為之
也夫新非矯也天下事無一不處日新之勢况詩乎顧
以詩之新者譬之文錦焉織以天孫之巧濯以蜀江之
波而後天吳紫鳳其色鮮也又如湛盧焉采五山之鐵
精鎔六合之金英而後龜文縵理其鋒淬也不然沿常
襲故率以舊窠俳體充斥滿前今與昔一丘之貉是以
塵飯土羹充大官之饌也可乎哉即竒亦非怪與誕也
自有風雅以来學者之心思日出陵今轢古自具機杼
昌黎所云巧匠斵山骨險語破鬼膽庶幾近之若夫詩
中竒字亦前人所不廢班馬等賦所以使人&KR1043;耳嵬目
者正由時出竒字以映帶於行墨之間吾黨之士雅懷
復古其誰不願熏班馬之香而上子雲之亭也耶子青
楓香集一&KR1505;其才長其學異其句之佳者如三間竹子
桐孫屋一尺荷莖蓼穗泥老木晩風聲瑟瑟小花秋燄
影垂垂晴雲襞絮參差出新雁迎風次第飛紅透楓香
霜後葉白開蕎麥晩田花夕陽半露烟中塔黃葉全遮
郭外樓蘆筍乍抽三寸碧柳絲纔放二分黃麥浪翠邊
風舞燕花鬚紅外客騎驢斜日靄紅秋雁腹野花香抱
晩蜂腰紫叱撥穿秋柳綠錦屏風映暮霞紅最愛白雲
連絡處更看蒼雁兩三行白菡萏垂經雨重紅蜻蜓出
帶香飛殘星數點月將落老屋一燈門未開求諸晩唐
諸人集中政不可多得矣余嘗謂少陵之稱庾子山曰
清新何今之為詩者耳濡目染陳言弗去夫已之唾已
及於地曾未聞有復納諸口者而顧甘拾他人之殘瀋
含咀不吐可乎世縱有一二好竒之子非白頭遼豕則
搜神述異此也傷於無竒彼也又竒之過而不經吾知
子青必哂之惜之故其為詩也新而不靡竒而有則新
如山川之出雲竒如淮隂之用兵盖天地清淑之氣萃
於詩人而以其才與學播之風雅能如此可以張吾歴
下之軍無疑矣
紀盛詩序
士君子讀書破萬卷按其才氣光怪鬱蒸思一從軍絶
塞遇事見竒得於秦關漢月雨雪楊柳之間磨盾鼻以
草露布而文章出焉即不然鏘洋螭頭日給筆札為朝
廷頌德歌功紀颺美盛雍雍乎清廟之朱絃明堂之蒼
璧其為文章亦炳蔚而可觀也若夫棲心禪悅吟唱往
復於白蓮社中相周旋乃陶淵明辭彭澤以後事耳既
已幸際
聖朝無暇計此以故文章瑰偉之士或為曹郎或列侍
從凡夫郊廟歌辭平鐃鼓吹柏梁温室應制諸作自不
譲他人為之又豈方外所得與耶今諸君與雲峰之詩
同紀一時盛事是嚴徐東馬竟與支遁慧遠一流同聲
賡歌亦竒矣哉諸君之詩詞可莊誦而思致閒適雲峰
之詩意態横生而藻采尤踞其勝應制鴻篇忽於精藍
名梵鬢絲禪榻中得之此又文章之剏美也余故披讀
而樂稱道之
龔參軍詩序
今夫天下事之竒者莫如海市茫茫萬頃淼漫浩盪之
中海不自知其市也而由人觀之則忽而城堞戟幟焉
忽而人馬車橋樓臺樹木焉變幻神妙在須臾間誰其
臆測之者故或以為蜃所吐或言洲島神仙小試其術
以為娱戲之具皆非也夫蜃一介族之細耳何能如是
而安期羨門輩又太勞而多事矣吾以為海之大無所
不包而其光怪鬱蒸沉塞陸離之氣往往不自遏抑而
鬭華逞巧於青瑶白榆之間此其所以市也而詩文亦
然彼屈原之離騷蒙莊之南華以暨三都兩京之賦子
美太白之詩豈非其學如海而發之為市也歟嗚呼竒
矣龔子佐郡東牟瀕海百餘里每於暮春新夏之交旭
日半晴條風微扇鳥聲清越天色蔚藍海市出焉登高
憑襟而觀之而歎造化之竒所得非淺故其為詩也有
時整兵駭鼓有時拈花微笑有時神囂森立仙的孤臨
而復多煙雲吞吐不可思議之狀其學海也其詩市也
龔子何可測矣况佐郡多善政可紀脫使淬干將之飛
光刷俊鶻之勁翮必有措施炳卓者而顧以之沉埋下
吏誰之過歟余别龔子五年老態龍鍾又留滯金門未
能如蘇子曕之来海上以耳目煩神工也能無悵然
使蜀草序
陸次山奉
命講學齊魯治装少輟手編使蜀詩示余余嘗嘆天下
山水之竒蓋無如蜀者而文章之士亦然漢唐已来司
馬相如王褒揚雄李白之徒可謂竒矣宋之眉山長公
尤竒之甚者其為文章也泉源萬斛雲行風偃一意孤
行飛揚䟦扈凡古今著作家縦號宏博無不可温尋端
委探闚涯涘獨至長公所謂神仙中人未有能識其所
以然者後則明之楊新都以風流倜儻之才掉鞅詞場
亦未易多遘也豈非其山水既竒一往清邁之氣槃勃
鬱蒸發于數人之文章然歟夫瞿塘三峽水駛而險劔
門巫嶺赤甲白鹽諸山尖峭而挺拔峨眉之峰更矗天
半實陵轢他山水不屑雷同故其人之文章亦猶是也
考之古人如少陵放翁蜀中之詩皆與山水稱而當其
入蜀時道涂所經馬蹄籃輿所至陳蹟寓目馮弔流連
亦無不見之篇什形諸咏歌者次山使蜀所作詩殆本
乎少陵放翁之遺意而得之故其詞旨谸綿風格淵雅
三復茲編想見先生坐浣花草堂酌郫筒酒劈碧鷄坊
十樣蠻牋麾豪落墨時也雖然齊魯之邦山有日觀峰
之高水有東海之大可與蜀並次山於是廵遊其地擁
臯比而講學焉英辭硬語駢出横陳次山之詩之富於
使蜀可知也次山館甥趙子維炎附詩一篇于卷尾灑
灑千餘言句云紀遊展吟帙山水盈烏絲清新妍妙亦
一時之詞傑云
兼隱堂詩序
詩有源流正變學者於古人一家之詩含英咀華輒詡
負其才伎以成篇章非不自號作者而為之沿波討瀾
尋端竟委則實難言之蓋詩之為道上下數千百年作
者林立必按其人代考其源流根柢而詩始出如黃河
然歴積石踰流沙探崑崙之墟而後四折九派以暨乎
尾閭歸海是也不然可與作詩必不可與論詩風雲月
露脫手滿紙去古人實遠是猶夫觀黃河之一曲神飇
奔浪已驚為耳目之竒也其為詩罕有津逮者三百篇
之正變諸體畢具或託之鳥獸草木以引申其興比之
義或勞人思婦貞淫美刺旨趣之不同非好學深思誠
未易心知其故也雨峰雅嗜古人之詩嘗為余粥粥言
之源流正變條分縷析此豈淺學所可咄嗟辦哉今夫
論詩者莫不上遡漢魏下訖四唐縱有歴下竟陵各逞
其態究未有蔑漢魏四唐之俎豆者余以為風氣迭易
牴牾易生何不直追三百篇進而益上風雅頌之規模
歴久不祧四言之中不已櫽括五七言而露其端倪闢
其堂奥乎雨峰沉酣以入通侻以解故其詩波瀾老成
光輝發動體製必摹古人而意到神行箾篸瀏莅所謂
潘陸之華綺季之實殆其兼之余每樂與之論詩欲明
詩道之所以然也昔杜陵詩史也别裁偽體而戒後生
之指點流傳殆于源流正變之間反覆三致意焉彼無
端之吟唱直衙鼓耳雨峰自此執櫜鞬於騷壇睥睨一
世可矣
石樓和蘇詩序
昔人作詩有擬古者無追和古人者追和古人見於蘇
公之和陶當公謫居儋耳寘家羅浮之下獨攜幼子過
負擔渡海葺茅竹而居之日啗藷芋因自謂半生出處
較淵明為有愧故欲以晩節規摹其萬一今按其詩自
時運以至劉柴桑凡一百有九篇大略依陶韻為之至
其記事用意則又兩人各不相襲以是知詩道之大惟
眎其人自為闢闔而非一切拘牽聲韻者所得參也世
之為和詩者吾竊疑之河梁之咏彼詶此唱已發其端
讀之如見蘇李當日促席對語時魏晉而下以迄於唐
和詩者日衆然有意相呼應而韻别者有用韻而頓放
次第各異者步韻之詩唐元白皮陸諸家為最而後之
學詩者遂尊之卷舌同聲擬足並跡搰搰役役於一家
之體製一時之情事其為詩豈復知有變化哉石樓之
和蘇也本乎蘇之和陶也和蘇而不泥於蘇亦猶蘇和
陶而不囿於陶如李光弼將郭子儀軍旌旗改色禪僧
拈佛祖語信口無非妙道只自抒其胸臆所欲吐而隱
然與之神行意會斯亦竒矣夫蘇之在儋耳也閱歴已
深故其詩蕭散醖藉感慨而有餘悲石樓以文學侍從
之臣改官郎署生平不可謂不遇而要其偪仄鬱塞孤
行於當代浩浩落落豪宕不羈悉發其竒情藻思以追
和蘇於千載之上蒼然而幽充然而艷極鑱刻瑰異之
狀則與蘇之旨趣微合而蘇以陶之一體和陶石樓以
蘇之全體和蘇此其所以追和古人以能變化為獨工
也蘇公自謂作詩如泉源萬斛昔人稱陶公詩若絳雲
在霄舒卷自如觀陶與蘇可以曉然於石樓之詩矣
古歡堂集卷二十四
