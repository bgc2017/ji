古歡堂集卷九戸部侍郎田雯撰
五言律詩
南行即事
黍地材村熟蟬聲樹樹同江南幾千里客路逐秋風野
店荒山下槐花細雨中簡書真可畏無計駕飛鴻
泰安道中
嶺背行人少秋聲塞雁隨蓼紅溪轉處山黑雨來時崖
樹懸羊棗村田絡兔絲郵亭十餘里投憩夕陽遲
過郯城
野闊青山斷荒城白晝扄夕陽郯子國秃柳問官亭泥
路搖牛鐸風巢落鸛翎可憐眠土銼一老少微星(郁處士年)
(百有九歲矣)
丹陽道中
廡下晨舂米河邊夕緯蕭布帆風力小漁火野村遙秋
雨左思墓蓼花丁夘橋曲阿懷古意愁聽海門潮
吕蒙城下水直接大江流京口烽烟路人家橘柚秋淺
沙投旅雁寒日落犇牛偶遇吹簫客蘭陵上酒樓
驛舍偶作
深院青藤合頽牆白板遮老松僵作勢病桂晩爭花高
枕江聲壯吹鐙鬼火斜瀟瀟秋雨夜濕鼔不停撾
金陵道中
石頭城下路烟樹遠迷離水黛山青裏橙黃橘綠時風
中秋鴈引天外夕陽垂寂寂秦淮岸何人倒接䍦
狂態因官減山遊發興新烟中打魚艇樹下搗衣人空
袖持螯手還慚墊角巾江干好風景何日老垂綸
皖江道中
折坂籃輿出衝泥騎馬來橋邊樅葉下溪口蓼花開竹
簟尋眠具江鱸作饌材瓦盆盛濁酒獨酌興悠哉
冒雨來山店黃昏吏候扉移牀眠避漏吹火立烘衣野
市黎祁白秋盤郭索肥不辭行役遠翻喜簿書稀
屈指程難數眠餐野寺隈山行三百曲溪轉一千廻箐
密狐狸語燈昏蝙蝠來前途有虎跡僕馬莫頻催
橘包霜信冷土銼客餐溫茅屋如瓢小油燈似月昏雨
隂蛙閣閣巷窄犬狺狺不寐愁難遣秋風滯旅魂
將抵金陵
兩岸盡葭葦遠天秋水長石城望不見烟際歌滄浪米
剝鴻頭熟柑堆佛手香篷窗正午睡一棹入江鄉
清凉山遠眺
遊屐今年嬾荒山勝事徂鶯花景陽井風雨莫愁湖流
水長干曲垂楊野寺孤六朝存舊蹟惆悵蹋春蕪
異代繁華地江潮打石城層嵐動牛首疎磬落鷄鳴野
笛梅花曲春風燕子情清涼山脚路且信馬蹄行(鷄鳴寺在)
(清凉山東半里)
青溪尋江令故宅
江總當年宅青溪第幾家風流不可見垂柳夕陽斜渺
渺秦淮水娟娟躑躅花空餘瓦官寺暮鼔噪棲鴉
石馬鎮懷元龍
石馬立嘶風荒岡句曲東溪邊龍女寺樹下鹿皮翁木
客穿林黑山桃帶火紅江村一樽酒清興復誰同
金山
晩渡南風正人聲北岸聞水圍景純墓帆截妙高雲渲
染樓臺出參差竹樹分金山真似畫一幅李將軍
病
自昔春無賴今年病不斟敵愁身那健試藥老難禁舊
雨交遊絶新官消息沉鶯花吾媿汝寂寞廢長吟(時候趙閬)
(仙不至)
揚州寄劉木齋
句曲四山裏揚州三月時春憐今昔異柳自短長垂劉
寵錢原少馮唐老不辭小胥翻可怪一二尚相隨
方氏園林四首
睡穏竹邊屋坐看溪上雲波平風有暈花豔午如醺可
笑田京兆翻憐鄭廣文春駒飛不定衣桁亂紛紛
蜿蜿長堤好何人築小園官蛙皆給廩老鶴亦乘軒空
闊巢賓爵頽唐臥醉髠吾廬鬲津水恨少此丘樊
白勃通溪栅山雌入麥田柳花飛似蝶荷葉小于錢水
調聲初歇蕪城賦又傳來朝挂帆去二十四橋邊
肘後懸何益尊前興莫辭門人爭送酒小吏解吟詩春
筍登盤日河䐁入饌時堂堂三月盡白盡使君髭
方氏園林後四首
抱病眠西郭牽船並水城罷官吏人少避地客懷清江
上回颿鼔花邊煑藥鐺園林好風日深樹一聲鶯
紅亨一溪遶白板兩重扉漁艇有時入水禽無數飛理
琴過小雨看畫立斜暉但住為佳耳言歸未肯歸
僕馬須長避休教蹋綠苔魚沉緣屐響鶴靜怪官來草
屋三層好畦葵二畆栽桃花開未了又報牡丹開
書案排幽閣花棚繋短橋竹根穿戸檻柳絮没人腰風
雨白門樹帆檣揚子潮秦郵木瓜酒鎮日醉無聊
由京口歸句曲
鳴艣經旬久看山策杖歸溪邊黑蝴蝶雨後白薔薇峯
曉銅鉦掛江空鐵甕圍揚州一回首却戀笋魚肥
秣陵關
掘井清渾水壓村高下山叢花句曲郭匹馬秣陵關濃
淡村醪熟青黃土菌斑日斜投野店一醉且開顔
江神廟
野廟當江口江船繋不開昏燈懸白晝斷戟臥青苔高
浪連崖動神鴉撲樹來鳴鑼集估客日暮祭風廻
泊舟吳門寄汪苕文
渺渺太湖水遙遙光福山梅花一萬樹窈窕非人間思
與堯峯叟扁舟數往還烟巒七十二坐嘯聽潺湲
聞說楓橋近西郊有草堂門連春水閉徑落野花香楚
客吹簫地吳娃響屧廊停橈吟望久雨後夕陽黃
寄嘲木齋
少小識劉髯于思絶可嫌麤豪齊語怪態度晉人兼未
老頭全白無錢突不黔田園且歸去有意學陶潛
春日歴下雜詩
歴下湖邊宅來停薄苯車身衰多難後(去冬曾遇暴客)客散罷
官餘牀曬新丸藥籖分舊著書狂謌兼醉態重與賦郊
居
雨後增春色支頤坐小亭穿階叢竹綠排闥亂山青新
置燒茶竈閒看相鶴經僧從嵩少至投刺在門庭
脫帽無拘束迂談少拍張嬾遲還客拜病誤寫毉方酒
盡空瓶臥琴疎舊譜荒行年將半百鬚鬢已蒼浪
卯酒三杯足南華二卷終寺行因佞佛雨立為鋤菘學
語憐嬌女鈔書課小童龍鍾多老態頭腦久冬烘
牀下支龜殼花邊壓酒槽齒搖嫌餅硬脚痛怯樓高僧
乞銘新塔奴羞補舊袍蕭然無一事似昔在閒曹
泥滑難騎馬簾垂不上鈎茶多妨午睡山好妬人遊帖
選硬黃紙畫憎寒具油讀書須字大老眼怕蠅頭
再仕真蛇足逢人厭鼠肝心能學禪定老不帶儒酸避
盗移家好虚名說隱難熨衣書手板明日賀新官
家信憑兒寄新交折柬多酒錢償復欠曲譜改仍訛書
亂宜收拾筋衰費按摩小奴常誤事亦不欲撝訶
前輩懷邊李風流不可攀徘徊尋舊跡唯見鵲華山燕
子風教舞桃花雨著斑籃輿時一出空趁夕陽還
亭古頻通屐湖寬好放船白魚長似笏青鴨小于拳謝
客登山句陶公飲酒篇新詩纔上卷已是滿城傳(結用唐人)
(張司業語)
湖上
湖上沉吟立春隂柳半遮烟波經雨闊衣帶受風斜閒
拄紅藤杖看栽白藕花欲尋北渚去前浦路三叉
買山
四庫書充屋千章樹滿園移來怪石供獨坐老藤軒小
妓調箏立高朋賭酒喧買山尋此樂無分復難言
紙房作
車路經牛塹行幐入紙房懶雲低不動斜日瘦無光寒
有澆書酒眠須濯足湯一年三過此岐路歎亡羊
止園十首與呂鐵翁
叢樹開風徑欹牆叠草㾗豈知住城市亦有一山村水
氣畦邊井蟬聲柳下門白蘋紅蓼裏相約泛清樽
石檻莓苔徧秋堂灑掃頻落花著屐客薇雨種瓜人壁
挂琴材舊車装麴餅新門鈴常反鎻閒步岸風巾
蔓匝青藤架橋通白板扉柳根秋芋大井路菜蛾飛秧
馬衝泥立蝸牛上壁肥轆盧聲不歇課僕趁斜暉
平地山情少西風槿栅斜幾行鴨脚樹一路兔絲花哥
定藏窑器宣和辨畫家夜涼新月上誰道有蝦蟇
瓜棚張似屋菜圃坼通渠多樹勝奴橘平池種婢魚鳥
聲三叠唱虫葉八分書自譔鐵菴記篇章錦不如
藜老堪為杖槐垂曲似弓來禽千顆白木蜜一庭紅秋
水鸕鷀雨斜陽菡萏風敲門無别事酒客與詩筒
盆菊還須買霜梨不用求藥方書壁記酒器坐禪收小
立梧桐下高歌蟋蟀秋從無軒冕意豈恥爛羊頭
竹徑安衣桁鴉聲亂遠砧三竿酣睡美一寸落花深入
箸蟹脂膩洗甌桑苧斟南華重可註秋水費長吟
斫得松身癭為予作酒瓢秋來一狂飲花放雨蕭蕭晞
髮孤鴻過拖笻小蝶招如泥客不散勝地足逍遙
齷齪輕時輩生涯逼老年眼昏仍展帙花好不論錢孟
浪摴蒲局蒼涼麴蘖天獨饒山水趣愛我聳詩肩
衛輝作
偶入朝歌里裴回五月時曳笻麥田路冐雨酒家旗荒
草比干墓斜陽蘧瑗祠貪遊却忘暑褦襶亦相宜
由般若寺尋梅溪
半破峯前寺僧房石竹花昔年歌舞地宮監兩三家槐
古通深巷山重失晩霞梅溪何處是淇上野烟斜(寺潞王宫)
(趾梅溪在淇上耶律楚材讀書地)
清暉閣聽雨
獨坐清暉閣層層向碧岑當窗松四面壘石樹中心有
鶴凌風舞何人抱膝吟一雷送涼雨為我滌塵襟
裊裊垂楊岸微微少女風魚遊萍葉上鳥入瀑聲中嵐
氣浮皆白榴花濕更紅蘇門隔半里向晩挂蜺虹
信陽道中
馬首隨山轉征衣帶雨痕淺溪不没石深柳自藏村軀
瘦嗔饑虎吟孤續泣猿迢遙信陽驛燈火一消魂
重陽偕沈範先成仲謙大洪山登高
山寺楓紅日江村橘綠時雨添秋水漲人與菊花期丙
穴魚真美丁藤酒莫辭歸途風落帽同到孟嘉祠
安東縣
斗大安東縣荒城數尺高是田皆斥鹵有地但蓬蒿夜
雨連鹽瀆秋風泣石壕縷堤幸不潰十日水歸槽
清河縣
白浪奔清口紅霞接海天哀傷孤雁呌安檼老蛟眠溝
洫垂功日宣房下詔年不知穿蟻穴何以算緍錢
五月滁陽道中
五月征途客天涯扇暍人納涼常選樹待僕暫停輪呼
雨鳩聲好迎風麥信頻前年當此日江上弔靈均
瑯琊山
琅琊昨夜雨叠嶂生晴烟瑟瑟菱溪石沄沄庶子泉藥
苖雙葉吐檀影半亭圓理策貪山色前行積翠邊(雙葉藥名)
(産滁山)
太守當春日於兹號醉翁廬陵人已去清興復誰同碑
記苔全没梅花樹一叢留連解真賞携酒小橋東(真賞見歐)
(集)
埜花雨後放流水到門㫄半里前山路言尋九老堂古
杉如鶴立新竹比人長懷古重搔首孤鴻下夕陽
(九老唐李德裕韋應物宋王禹偁歐陽修張方平曾肇蘇軾羅琦辛棄疾)
太僕陽明子風流思一攀生徒來讓水書卷滿豐山雀
鬭簷花墮蝸行壁粉斑空祠餘落照松下聽潺湲
(按王新建年譜四十一歲由考功郎擢南京太僕少卿駐滁州日與門人輩遨遊琅琊讓泉間月夕環龍)
(潭而坐者數百人歌聲震山谷)
葉縣
漢代昆陽地荒城野水遙戰功推鄧禹仙吏說王喬廟
廢鼪鼯出人稀雉兔驕澧原頻悵望日暮雨蕭蕭
三十六泉灣殘碑在此間烟迷問津處草滿臥羊上龍
化何年去鳬飛幾日還長途懷古意臨眺不會閒
(水經注澧水東茹水注之水色清澈漏石分沙莊辛說楚襄王所謂飲茹溪之流也)
鳳凰亭鐵鳳
凡鳥悲淪落空亭自古今何年嵇氏鍜為此接輿吟簫
史寡儔侣蘇門無嘯音思煩歐冶子移爾嶧陽岑
荆門州不得晤楊子常同年郤寄
竒險荆門道孤城壓亂山蒙泉蟇口水醜石虎牙關黃
鵠干戈裏烏江霄漢間軍鈴夜不息羽檄下征蠻
羣山似犇馬滚滚赴荆門日落於莵出花開萆薢繁破
愁無美酒入夜有吟猿思訪揚雄宅挑燈一細論
(水經漢江水東歴荆門虎牙之間注荆門山在南上合下開其狀似門虎牙關在北石壁色紅間有白丈)
(類牙形此二山楚之西塞也又虎牙磔豎以屹崒荆門闕竦而盤薄)
澧州
鴨嘴一舡輕徐徐鼔枻行山聞黔地險水愛楚江清小
雨孤篷叠新蟬兩岸鳴村疎山缺處遙見澧州城
晤羅紫蘿同年兼讀新詩
不見羅昭諫於今已十年名垂烏府籍家住菉蘿邊下
馬山村靜寒宵草閣眠明朝好携手蠟屐到桃川
後園接丫柱小艇擊潼汸松火稽孫課蕉衫學道裝竹
編篘酒器鶴立讀書堂自返山中駕渾如杜五郎(先生閉戸)
(經年不出)
老矣看華髮翛然脫葛巾山鴣幽巷鳥花洞古時人黍
飯炊來飽松漿酌去頻殷勤談往事憐我蹋征塵
浴手薔薇乳新篇冰雪姿藤花纏硯匣蓮粉落琴絲山
媚羅含宅人傳宋玉詞江瑤今下筯飽噉慰相思
辰溪縣伏波祠
將軍百戰地辛苦西南陲秋雨連荒壘蠻花落廢祠空
江二水合大酉數峯垂更有渡瀘者悠悠千載悲
辰沅雜詩
百戰黔東地千重楚塞山路通金馬祀險伏石龍關舊
鬼呼崖下新猿掛樹間不知烟箐裏幾部五溪蠻
十里一官塘郵亭半榻強鐙燒松液軟飯煑稻孫香埜
菜尋紅菌秋茶鬭綠槍貪貾直到曙誰謂路荒涼(時見寺僧)
(焙茶)
山石横還監溪雲伏復升無名花嫵媚當路樹鬅鬠粉
脫龍奴竹芒多鬼帶藤途中經眼處半記亦模棱
石塞疑無路溪通又一灣滴衣空翠重礙馬埜雲閒蟬
病槐花驛秋生栗子關納涼投宿蚤清嘯一開顔
縛木為墻壁連延四五家人貧噉紫蕨官牒索丹砂猺
叟聲如磬蠻姬鬢有花侏&KR0867;總莫辨言語任喧譁
嚅囁雞聲怪軥輈鳥語圓綠蘿盤似屋黑蝶大於拳石
澗深無底風輪轉自便可堪遭旱魃枯死埜塘蓮
趢趗擔夫苦隂晴歴日占每行詢藥裏不睡記郵籖小
吏蠻夷雜勞人䟦涉兼簡書真可畏未敢避歊炎
黃絲驛
鳥絶羣山寂雲埋古洞竒長虹懸葛鏡小雨濕黃絲麻
哈魚梁水三郞竹鬼祠益州風日好不厭馬蹄遲(黃絲屬古)
(益州地)
贈牟廣文呈美
筀竹多名士牟生獨擅場一官如鄭老五字是韋郞宅
傍胭脂井書堆魑魅鄕秋清一携手酒熟菊花黃
永寧弔許殿卿
投荒許殿卿兩載此孤城搖落紅崖守風流歴下名邢
州白楊句相送最多情(滄溟送殿卿詩邢州十月凋白楊)問是山東客
何由萬里行(結用殿卿語)
鸚鵡寺
去地數千尺御風天際行空中鸚鵡寺何處鷓鴣聲嵐
漲羣峯失霞鋪遠水明前山雲不斷片片馬蹄生
清溪後洞
雪消山半出風軟日全晴寺徑埜橋斷溪門春水生看
松青有態入洞黑還明濡墨眉山老高題石壁名
一聲清磬發何處又禪關僧自巢峯頂猿來掛樹間尋
梅到西澗擔酒上南山茗艼方歸去分攜落照還
别高鏡庭四首
解后今何地招尋埜箐邊梅花孤嶼外雪片一燈前古
寺青谿洞風帆野馬川明朝欲分手不醉不容眠
戎州古名郡正與爾相宜千載涪翁後風流復在兹春
聲秦吉了瑤草五茸皮不分遨頭日行軒花鳥隨
聞向成都去從今美事該截筒摹酒法浣水試牋材卭
杖尋常得烏頭十數枚莫輕白居士空寄蜀茶來
我況但如此夜郎經二春瘴鄉鬢凋客書癖眼昏人北
雁無消息東川有近隣從今相問訊莫厭往來頻
雲安坡
搻鮓仄無徑雲安横有坡青天但咫尺前嶺更如何木
杪垂猱鬭風厓落石多俯身下地底飲馬渡盤河
送李遜五同年
九月驚寒早驅車别夜郞青山遮馬首紅葉壓行裝蘆
酒村篘賤龍坑驛館荒金門臣朔飽贈爾數㯽榔
送徐道冲
黔山無雁到秋色正堪憐之子忽相訪萬峰生夕烟鳴
蛩金筑夜涼雨菊花天送爾東歸去臨行割半氊
清淵大寧寺
溪東二三里高墖峙如山寺在水涯上鳥鳴僧榻間寒
光搖舍利清梵出層巒雁浦魚狀路行行冒雨還
舟中雜詩五首
小舟如板屋四五尺餘寬床上堆書卷窗前掛釣竿布
帆秋雨重沙岸葦花寒長夜燒鐙坐黃頭唱未闌
不聞欸乃久復此弄餘聲一部回颿鼔兩行秋雁鳴戌
樓甘茂里漁火子游城蕩槳愁昏黑東峯白月生
客館在何處思依秋樹根董祠紅葉路鄭圃白楊村煑
藥風爐妥貪眠絮被温旅懷甘寂寞習靜且關門
膏肓歲月老二䜿苦相侵不畏青囊術寧知白髮心著
書緣奕誤嗜酒入禪深冬底災年過方山返舊林
西北狂颷起停橈一水隅犬寒村不吠鴉睡柳相呼白
浪欺人老青山送客孤凌晨紅日上十幅順風蒲
秋日飲王曲江園亭四首
前輩讀書處竹房蘿薜陰半池秋水淨一徑落花深徐
穉經年榻王郞斫地吟後園石山子招我許登臨
蠟屐一時到蒼涼秋暮天草堂詞賦客燈火共留連白
雁黃花裏清樽紫蠏前歌工逢賀二疑是李龜年
名畫何從得秋光貼壁新荆關不復作近代有藍陳此
地𦕈君子詩篇更絶倫風流未消歇愛爾輞川人(齋有田叔)
(章侯畫最佳)
不謂清淵好相羊客在兹鬭茶雨晴後說餅菊殘時病
試新丸藥齋逢拜佛期卜居曾有約惆悵復何之(曲江餉餅)
(甚美予久有僑寓清淵之約)
齋中即事
病起當風立空堂暑氣微小桐新葉大瘦竹雨萌肥白
浴蝸牛角黃裁蛺蝶衣葛巾欹不正無客到柴扉
花片飛還妥書籖短又長理箏羣柱合丸藥一亭香山
李名紅麝街魚買白魴可憐雙燕子卜築學人忙
段司空園
谷口幽棲地名園沇水東誰為段成式還憶舊司空髭
白看新月花香立下風小亭饒逸趣零落野桃紅
園林兩日住客夢有餘清春晩花愁盡山昏雨勢成籬
門呼鶴立鄰舍飼蠶聲隔水青蘿館嘉州懷古情(岑參青蘿)
(館在園西二里)
潁橋作
小溪通潁谷考叔有荒祠門外臨流水橋邊臥斷碑一
行山鳥下十里柳綿吹前路李膺墓行行夕照時
古歡堂集卷九
