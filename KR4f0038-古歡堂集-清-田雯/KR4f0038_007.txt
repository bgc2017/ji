古歡堂集卷七戶部侍郎田雯撰
七言古詩
晩渡荆江
倝巛納納神禹功嶽五瀆四排當中長江浩淼瀆之一
盤勃元氣生洪蒙尾閭萬里注溟澥地乳三澨穿脇胸
嶓冢華陽自秦蜀沱潛雲夢連蒼穹熊渠大國撐砥柱
岷川矗怒來磨礱上牢下牢水漰瀉黃牛峽險浮巴東
南戒直與漢江合洞庭彭蠡支流通沙市城郭籠蜃霧
西塞竹箐藏渚宫石尤激浪勢㶁㶁鼉鼓結陣聲逢逢
武昌白帝紛在眼天光霞色搖青紅我來經過駕舴艋
垂堂弗戒行匆匆二更泊船虎渡口柁樓星斗垂長空
三丰道人壁影歌
神仙之說果有無幾見員嶠兼方壺風蟬蛻骨幻術耳
逃名欺世夸清都劉安雞犬事頗怪籛鏗年紀言多誣
漢武不識東方朔祀竈郤老何其愚人生百年五倫重
學仙佞佛皆傖夫羅施自昔號鬼國碧雞金馬西南隅
草木瘴癘山水窟其間或有烟霞徒熊經鳥伸訣自秘
寸田尺宅理豈麤地産丹砂大于斗彭亨鼎火鉛汞腴
異哉三丰偓佺侶揧蹋道士羣相呼永樂初載來黔地
㠟峨城市吹都盧石鉢流泉清且旨廟砌老桂榮不枯
郭外層嵐立千仞忽於巔頂傳形軀勾展顧吳作小照
儼然一幅行仙圖華陽笠子兩芒屩手拖藤杖西方趨
飛瀑直衝入袍袖松花下落黏髭鬚馮虛御風將焉往
何不為我停須臾神留宇宙四大字筆法倒薤非糢糊
誰人結搆置峭壁巧匠斵削驚天吳始信靈蹤非妄誕
裴回不去坐日晡長生思假六禽戲前村微雨鳴鷓鴣
(平越城西山曰倒馬坡坡半見隔山石壁如屏懸崖千仞上有張三丰仙影首戴華陽冠側身杖策西行分明)
(可辨㫄刊神留宇宙四字)
櫻桃花歌
山城連朝蠻鼓撾聲聲催放牛桃花香疑晩梅次第發
榦同老桂參差斜麥英大樹誰手植南榮北牖何紛拏
沾衣風瓣落春雪出山嵐絮生晴霞鶯含鳥偷三月暮
火齊靺鞨言非夸筠籠豈用埜人送渥丹空騐流年賒
官舍岑寂不稱意燕子來社蜂排衙摒擋櫻笋好時節
嘗新爛醉休咨嗟
迎春詩(有序)
盛德在木見月令之首頒迎春於郊驗條風之甫至
漢家祀事八佾舞以雲翹唐制春官三省賜來綵勝
東京夢華錄仗擊土牛荆楚歲時書紙裁春燕簇簇
生菜佐餅登盤翩翩風蝶隨花戲䰃弛金吾之禁放
夜人行觀安福之燈踏歌聲滿傳柑插柳樂正月之
良宵麵蠒火蛾徵開元之遺事天津橋上李謩為吹
笛少年漁陽聲中禰衡乃試鼓狂吏雲霄看燈火仙
山法駕垂虹道士之橋夜宴奪崑崙油幕佳賓浮白
將軍之座職方志在所不廢風俗通自昔已然率土
攸同黔風可紀朱樓畫戟高低陣馬風檣玉貌繡衣
千百番童僰女蘆笙六孔吹諧宫徵之音社鼓三通
人作鸜鵒之舞駝頭鳳腦製自苖村鶴焰鰲山擎來
木老火樹星橋之下九陌喧闐木瓜金筑之間百蠻
粧束於焉卜歲實維豐年藉此觀風豈非樂土宜春
帖子熙熙蜂閙排衙寒梅枝頭片片雪飄沾屐扶竹
笻而進酒正值太常之齋舍蒟醬以立階喜見鄉儺
之舊鬭雞蹴鞠不比齊風楚風跳月斫牛何嫌鬼國羅
國化行俗美因革莫拂乎人情鑿井耕田昇平總歸於
帝力爰志一時之盛聊當太史之陳
土犎秃速毛頳黃勾芒鴉髻鞭箠長千夫舁舉蜃霧吐
春帖紅膩蠻花張岑牟摻撾次第起立部之伎何堂堂
權輿一隊老農態荷鉏敺犢東作強斜旗大書豐年字
蒙頭草笠腰鶉裳山謠秧謌語莫辨盱睢口眼羣相將
逐隊結連各變化風檣陣馬神飛揚僰童年紀十四五
朱鉛塗面錦裲襠或彈箜篌弄箏笛或披甲胄揮戟槍
或騎兕象佛子國或鬭珠貝波斯羌壯者壁壘頗與牧
美者嬌冶施兼嬙旋風豈類天魔舞當筵不是成都倡
最後一隊更奇絶身輕一鳥空中翔聳尻翹足立肩背
公孫劍器爭毫芒斑文貍走雲旓動游竜蜒蜿來何方
棹竿嫋索又一隊𦍕獚犵狫排兩廂邨翁侏&KR0867;女猙鬼
摇鈴跳月心顛狂金鍍雙晴銀貼齒假面獅子吟西凉
(白樂天有西凉伎詩上句即用白語)鍾馗手拍銅綽板揶揄調笑隨白狼
傀儡登場乃如此何年演自宜春坊木瓜金筑接六詔
一髮萬里西南疆山青敢嗟瘴癘毒雪消且喜梅花香
羅施之戲迎春曲放衙觀者如堵牆他時採作黔俗記
蘆笙夔鼓牂牁鄉
柳阬行
麴塵楊柳春三眠風晴絮飛鋪白氊兩山夾岸生野烟
栗留鳴樹何翩翩拖藍一沼清且漣下有萬丈蛟龍淵
牝驪下嫁柔絲牽俄頃異物來蜿蜒晦冥雲物紛勾連
神駒生長烏江邊粤昔貢自洪武年載拜稽首蠻王箋
其毛如雪鱗如拳首高九尺花連錢壓沙八斛箭控弦
奚官不用珊瑚鞭天閑十二人喧闐爭誇此馬真無前
天子下詔黃帕纏賜名飛越峯以傳沙苑雲錦那並肩
王毛仲爾將徒然貳師將軍絶可憐西域笑指中郎騫
羅鬼嶺下奔紅泉但餘春水流濺濺按圖索駿空盤旋
老鴉關上斜陽懸臣濂之筆豐如椽高謌更有青藤篇
謁武鄉侯廟
銅鼓峯插城南陂漁磯百尺溪瀰瀰蠻雲作態僵不動
上冐諸葛丞相祠丞相渡瀘來何速綸羽遍歴牂牁陲
祁連未出首南服眼前雍孟如螘蚳九月凱還捷書上
瘴烟漠漠將軍戲遺廟三間塑泥像㫄有酋帥濟火兒
纏頭青布身藤甲埜花覆額連雙眉毒砮千鈞矢三十
黃區月耳烏蒙騅當時再拜伏道左聚粻刊路無敢辭
僰卒一隊擁前後乞憐丞相相許之功成配饗英風在
手招羣鬼摇靈旗我瞻廟䫉三歎息為譔文字磨豐碑
水西黑羅最狡黠爾之鼻祖何人斯攻心為上術誠善
如公作用良可師千載而下弔陳蹟石屋深箐藏狐狸
長澗潺湲弄寒水似聽寶瑟彈哀絲四山寂寞秋色老
霜白楓葉紅於脂
碧嶢書院歌弔楊升菴先生(有序)
楊升菴先生新都才子勝國名臣溯家學之淵源以
正叔考亭自守爭朝端之典禮與君實禹玉同歸父
也解組明農子乃抗辭仗節哀號徹殿陛幾致空朝
謫竄赴蠻荒何愁萬里真國家養士之盛斯臣子守
義之榮彼始以尊親為辭亦曰誰無人父而究致豐
禰貽誚豈繄古有典章在豐嚴亦復何心即張桂不
虞至此歎老夫其耄矣編摩於憂患者七旬望君門
以遠兮教澤則浸淫於六詔酒旗戲鼓流浪餘生剰
水殘山品題到處豐才嗇遇著嘉名於蘭臺石室之
編敗壁頽垣留遺跡於蔓草荒烟之際惟眉山先生
采風問俗弔古興懷憶左順門跪伏之秋正高王父
共事之日永言祖德當年之丰采誰同撫此芳蹤先
世之忠貞宛覩恍風流以如昨寧云前代之遙對榛
莽而堪憐尚有毛公之宇人稱并美德固有隣以彼
二百餘人為始為終非無翻覆之手(豐坊亦在内)獨此西
南荒徼一生一死羣傳激烈之名(時滇人毛玉被杖病創卒)惟遺
教之在人久立祠以風世山川如故依然爭流競秀
之觀廟貌安存不無世遠年湮之感芟其蕪穢爰復
新之薦以蘋蘩為可繼也地仍雞麓固夢魂所流連
顔以碧嶢借題贈之舊額(升菴為毛氏别廬曾名之碧嶢)君子之澤
未斬滇人之慕尤長用綴篇章聿伸仰止
堁風菵露哀牢疆山川瘴癘難禁當新都公子老戍客
孤臣萬里堪悲傷年七十二金鷄杳白頭搖落西南羌
當時世廟議大禮撼門痛哭千夫強仗節抗疏言矯矯
手觸蠆尾投蠻荒(先生云國家養士百五十年抗疏仗節正在今日)程子不作
朱子死今昔濮議誰斟量(先生云臣所執者程子朱子之論)大禮未定
大獄起批鱗折檻空激昂璁萼諸人恥同列詎知作俑
來豐坊(先生云學術不同議論亦異臣恥與萼等同列)明堂秋饗復聚訟餘毒
林甫爭拍張(謂分宜也)嗚呼先生遂不返箐酋峒獠羣相將
木弩含沙火雲熱天教老噉紅㯽榔吳粉傅面兩丫髻
簪花擁伎何徜徉都盧倒吹潑醉墨僰兒觀者如堵牆
白狼噉咷鳥爨弄百斛文鼎非尋常雷硠光焰留南詔
好手濃煎班馬香(用黃山谷語)我摭殘編羅几案如嗅艾納
兼都梁藻采標格稱絶調矧於大節尤堂堂海庄故墟
碧雞麓猩猩白晝啼書倉巾杖逍遙鬚眉古圖畫遺像
生光鋩竹檜一徑夾流水菊乾楓落寒雲僵潮州儋耳
同一轍祠廟屭贔摩青蒼小子作蠒自裹縛形骸枯槁
眠黔陽焉得升階更剪紙招魂歸送蠶鳬鄉高吟死去
誰憐句杲杲冬日朝在房
鐵鎻橋
粘天拔地山槎枒下有黝潭竜所家捷玃飛鳥不敢渡
莊蹻瞠目空咨嗟巧鍜長絙三十六東西穿鼻貫石腹
螮蝀屹立體橫陳直使天塹作平陸
紅酣白糝兩山口蜃霧噴吐羣峯首畫家能事李將軍
瀾滄江上如斯否縹緲五城十二樓神山海嶠崑崙丘
拔劒斵空不知險今朝快御天風遊
清溪行(悲瞿氏也)
萬壑松鳴滕六開旌旗風捲清溪隈軍門擊鼓三通歇
番蠻一隊西南來毳幛兩㫄森刀戟頫首不動如銜枚
中擁雙鬟好妝束花鈿寶衱黃金釵欲前不前半遮面
一詞未畢肝腸摧雍門之琴子野笛杜鵑啼血何悲哀
自言丈夫土酋長身手長健多䯱䰄歲在敦牂遘禍亂
天狗墮地聲如雷(用昌黎)須臾覆巢無完卵吁嗟一旦成
劫灰智伯之頭作飲器客有豫譲胡為哉竄伏僰箐經
五載遺孤那忍遭狼豺天閽夜呌山川走秦庭晝哭神
鬼咍叛兒莫使殺留後孱軀蚤願荒烟埋使者聽之三
歎息淚灑白骨生青苔麾下甲士目眦裂磨刀霍霍爭
喧豗明日驚傳仗節死貞魂何處空徘徊環珮月明招
不得酹以村酒傾樽罍清溪岸上雪一尺山花吹落白
皚皚洞口幽禽太無賴衝風弄響毛毰毸我今作謌紀
其事山䕬潦倒非詩才
東川女官歌
我觀女官如觀畫閻立本繪職貢圖我觀女官如異夢
奇形詭狀非一徒我觀女官入破寺陰風慘淡魑魅呼
古鬼昏燈揭鉢立老佛變相獅竜趨妖狸髑髏抺粉黛
修羅甲胄吹笙竽雌者青㲲包蓬首雄者碧眼拳髭鬚
女官氣㮣偉丈夫火浣大布纏其軀九眞藤杖紅珊瑚
金環兩耳垂蠙珠腰下斜挂雙湛盧繡裙拖地蓮花襦
自言年紀八十餘少小生長東川隅通侯爵印大如斗
但有刀劍無詩書爨僰之兒二萬戶牝鷄酋帥風流殊
四海之大環一島九州之外何名區
天子神聖今一統白環銀甕入上都夜郎豈不知漢大
軍門納欵非頑愚黔州水西黑羅氏其國邾莒形骸麤
𦍕獚犵狫不足數傀儡之戲如斯乎
白水巖放歌(九言)
我生嗜好與俗殊酸鹹獨於高山流水心饞貪匡廬瀑
布天下稱奇絶何如白水河灌犀牛潭銀漢倒傾三叠
而後下玉虹飲澗萬丈那可探聲如豐隆奮地風破碎
濤如天孫織錦花䰐鬖濺珠跳沬行人衣裾濕雲垂烟
接山寺峯巒尖小犢出游太真所不照乖竜結隊古冶
豈能殱半紅半黑飛斗大蝴蝶千章萬株森十圍松杉
玃猱熊狸鬚髯爪牙古黿鼉蛟螭晝夜風雨酣安得十
日五日坐潭上二三酒侣看月凌朝暹頭腦冬烘酈道
元未注屐齒偪塞謝客兒多慚解衣槃薄箕踞於其側
青天搔首我謌白水巖
送徐諭德華隱還朝
三載選士於其鄉行省使者紛相望遠近正貳次第出
旌旗塞路神揚揚越吳秦楚蜀齊晉嚴枚東馬各鬭彊
羅施鬼國最痺陋青山一髮西南羌雨淋日瘦峯巒黑
蛇毒虎猛烟霧黃萬里之遥人所恥官槖不潤無文章
迬迬駈馳此地者輪囷瑟縮心悲傷舊例主司下一格
東宫儒臣非職當華隱翰林左諭德胡為擁傳來炎方
帝曰人材豈地限咨爾大破蠻天荒烏蒙水西產名
馬九方歅至無遺良先生金篦刮眸子秋鐙夜焰生紅
鋩驪珠一串百怪走六丁雷電下取將一㮄二十副則
四縱有前後無低昂力挽萬牛嘯風壑斑斑熊豹非尋
常向來異物識者少頭腦冬烘身手僵傾城名姝固希
遘俗好不在真施嬙兩年牂牁自娛戲提弄犵狫兼𦍕
獚苖箐子弟競問字鳥言椎&KR2155;排兩廂酷嗜昌歜尋㝔
奥閒抉糟粕傾天漿先生取士乃如此暗中摩挲爭豪
芒拔其尤者十得五千絲網底珊瑚光京江閣老文章
伯薦之郊廟鳴雷硠漁洋夫子愛奇士見此大呌喜欲
狂如倩麻姑雙鳥爪為爬背癢髯髭張得人之盛紀庚
午夜郎陣壘何堂堂獨扛竟文百斛鼎不知誰可相頡
頏奢香驛前馬撾動麻哈江水流湯湯僰兒酒擔青鴨
蹠獠女髻插紅佛桑安得隨風變蓬草凌空北去青冥
翔竹垞山人倘問訊為言老矣田山䕬
冬夜與漁村論詩即送北上
霜威折綿風怒號架巖草閣山不牢蟠蟀偪牀鴉驚樹
飛者鳴者求其曹山䕬不寐手畫被鰥鰥僵坐㷊松膏
李子下馬剝啄入大呌索酒何麤豪桑落瀉瓶澆舌本
千百年遠談風騷凌韓轢杜非一格寒蟲謂我如窮郊
受材雄驁身手健睥睨作者輕鴻毛半夜論詩膽更大
如橫戈矟來磨鏖軒衣張眉弄險怪彌明道士天明逃
瀾滄江深碧鷄聳昆明海上羣峯高竟淙雨過得瑟瑟
袖中秘寶風雷交携來奇文共欣賞千絲結網羅英髦
抖擻裘茸東歸去馬蹄穿破雲周遭黔地酒具苦無蟹
餉爾槐葉兼冷淘郤憶故鄉此時節春蛆浮瓮雙擘螯
牂牁岸上一相送木脫谷響聲颾颾
送祝山人回滇
昆明道士祝天寧方瞳圓頰長眉青家住碧雞山之麓
閉門日誦黃庭經遶屋萬松十圍大下掘千歲蒼狶苓
葛洪鮑姑同講席坐擁弟子敺神丁石罅流泉清且旨
竹筒竈下風泠泠一日芒鞵來筀筑企腳直踏東滄溟
為我淹留幾匝月小駟入市搖盤鈴縱口談天少拘束
大聲訇隱驚雷霆自言讀書學劍術撞鐘吹螺通精靈
曾遇神仙山硐底化一白鶴雙修翎長生辟榖探窔奥
弋者何慕追鴻冥與余鬭飲夜將半牆根倒臥三空缾
是時堂樹戰風雨如拔趙幟下井陘天曙軒轅彌明去
漾濞㽛町藏軀形竜頭豕腹破鬼膽雪花一寸埋寒廳
麥秀兩岐歌
山東氓嗜噉硬餅畢羅不托圓且龐百畝之田種麥半
釐牟小大齊耕䎫榴花棗花月當午青黃罷亞如馬鬃
冬長夏實此時節壠頭打鼓聲逢逢拾穟兒童結行隊
揮鐮農父交矛鏦涒灘之歲際豐稔車篝合遝爭來扛
高者齊腰低没袴昂首忽見燕尾雙天邊雁陳勢上下
月前篁影風磨瀧牢丸起溲婦子飽燒畬買犢鳴村厖
帝咨我公鎮齊魯開撫三載張牙幢雨濡臨菑即墨
國風清鳬繹龜蒙邦表海亘岱誦樂土延精含露非冥
憃粔籹餦餭多倍賤膏澤溢似河淮江我亦筀竹領節
鉞於兹遜恧心為降撐腹閒讀束晳賦作麴釀酒傾春
缸萬戶摩肩謳不歇小子快舞都盧橦
歴下亭詩
歴下亭子歴山根七十二泉流到門垂楊四圍臿百本
藻紅菱碧波沼翻筕篖縛窗似圓笠石子鋪地三重軒
夏木綠陰不可唾鳥語格磔爭豗喧黃鸝顔色絶可愛
啞姹百囀舌莫捫如與佳客坐風榭留連夕話清且温
此亭撐搘幾千載飽經劫火難具論杜甫李邕不復作
何人北渚傾罍樽架壑嵌巖覯今日蒼木怪石凌朝暾
濟南名士自不少上追騷雅才飛鶱華不注峯立東郭
十里直接韓倉村更有邊許號詞桀摒擋翦紙招吟魂
我思醉眠亭子上溪光嵐影相吐吞忽忽歲月熟羊胛
移家鵲湖多食言濼頭泉尾尋水派抽函窮搜酈道元
長句贈趙生
東坡家有密雲龍黃秦造請朝雲煎我屋但貯浮蛆甕
小槽滴瀝如春泉趙子跫來挑荈戰新露垂空呌秋雁
前身疑是玉川子餉爾月團三百片
一日浣滌十餘過抖衣初下閬風岑看爾清癯似黃鵠
奇癖由來稱水淫握齪者子須早避不則我背生芒刺
酒熟孤斟米於莵上客重(之仲切)揖倪清閟
此生能著幾緉屐况我髩髭九分白老子何堪賦洛神
空掃鵝溪絹數尺張吳顧陸豈足誇宣和舊譜亦紛拏
獨有趙生真妙手邊鸞蝶鳥黃筌花
簫笛笙管琵琶箏砧杵鈴柝秋風鳴晴絲一闋夜方午
水調愁聽米嘉榮宫商角徵羽相應樂府律吕著為令
願子闌入玉茗堂點竄詰屈聱牙病
茗飲行再示趙生
我昔行役大江北三月曾入三洄遊(三洄六安山名)江村榖雨
好時節小峴(六安茶名)萬樹槍旗抽官焙十斛裹黃篾彭城
一路䭾雙牛我生嗜此澆舌本十四年久如朋儔薑鹽
半煎無不可中箱載楚隨黔州蟹眼日沸彭亨鼎竹爐
葵扇排牀頭煖胃絶勝門冬飲馬卿多病今全瘳蒙花
松蔎不入口顧渚雀舌真如讐前宵客席啜兩椀一夜
破睡增千憂魚目鰥鰥指畫被酪奴刻毒吾何尤譬彼
結交勿泛濫凉燠不翅薰與蕕水濱小兒應狂噱傖父
捉鼻良足羞聊城趙生善鬭茗健翮鴻鵠凌清秋高標
異骨人不識頭綱八餅窮雕搜蒼頭水厄遭嘲哂灌頂
直傾三十甌盧仝之七那足數渴虹掉尾長江流竹竿
小巷鳴瓦雀荈鄉仗爾來封侯老子毁茶唯躭酒十日
五日眠糟丘與子劉項不相下堂堂壁壘分鴻溝屯氏
河水黃泥濁不知何水堪置郵當此紅蓼白蘋夕木葉
瑟瑟風颼颼勸子且同劉白墮鐙前爛醉商聲謳
種瓜行贈韓坡
韓坡種瓜不一種瓜熟摘得千百筐小者斑青成行隊
大者莙蠢排兩廂河村連亘十餘里騎驢打門來拍張
自誇其瓜美無亞東陵五色非尋常十字巷中浪花少
椰子萍實皆傖荒耒耜經與齊民術此事久書於左方
一般更有西洋種剖之如乳傾壺漿子面有紋細於髮
蒼頡鳥篆爭微芒雨後纍纍歲豐稔扛來送與山薑嘗
日正卓午縱饞口撐拄蟬腹兼龜腸面上堆塵苦炎熱
御風濺齒生清凉似與高士共晨夕紅泉綠樹心徜徉
明年我亦學老圃犁鋤自操身手彊與君入山稱瓜隱
徒駭水上歌滄浪
清凉寺雙檜歌
清凉破寺古佛國中有雙檜幽可探癸酉九月念六日
厭次老子來城南初出城門霜信冷沙土數尺堆峯嵐
忽聞午鐘蒲牢吼山門赤脚頭陀參維摩庭院十笏地
獅子倒座羅什憨亭亭二本東西立西者兌女東震男
秦灰漢壘幾千載鐵皮虬榦何耽耽一如巫支鏁波底
太隂黑入蛟龍潭一如晉鄙遭朱亥右肩偏袒毛毶毶
一則根生醜婦癭一則枝縮甕繭蠶雷雨垂空䃱磹走
脂澤伏窟豨苓甘夕春在瓦西風起鈴鐸乍響天蔚藍
須臾淮陰拔趙幟井陘戰士旌旗酣又如蚩尤排竒陣
鬼兵十萬橫長錟下有艾納大如掌石牀花掃飛鉢曇
四溟山人何為者詩篇曾不一咀含我今留連不肯去
韋偃莫繪心饞貪安得移臿山薑屋兩手一日摩挲三
乾竺先生視之笑捫蝨且與殘僧談暮歸烏尾訛樓角
寒廳彌勒眠同龕
雙節詩
閩嶠理學推曩代大雅可繼寧無人文章節烈本一轍
識者須别偽與真延平不作考亭死語錄斷爛芻狗陳
盜名取位攫竒貨俗子哆口空狺狺屠門大嚼恣快意
詎知六籍非荒屯建安夫子東甌傑吾道南矣誰等倫
讀書三十六峯下撐搘忠孝名儒醇吁嗟海邦遘禍亂
慷慨綿谷大義申况是眉案雙魂古遺書壞壁銜青燐
理學有如先生者乃可爼豆追先民不爾黃鷂鬭嘴距
如病啽囈搖齞脣平日吹竽觴已濫高譚水樞與風輪
凌程轢朱自矜喜黃口小兒加冠巾一旦盡露假狐面
魯鼎贗質何邅迍乾巛納納九州遠先生竒節高嶙峋
火續薪傳幾千載不將斯道埋荆榛我一補歌當槐序
雨注簷溜垂天紳
題龐雪厓像
水曹郎是詩人例何遜杜甫張籍徒才地須與位置稱
冬官自昔無傖夫龐子作詩似水潑波濤萬頃犇江湖
放衙脫帽飛虎僕空堂風雨虹蜺趨鴻篇富排十餘卷
萬口傳誦填京衢莫怪氣豪言語大鐵如意碎紅珊瑚
三日新婦何窈窕漢庭老吏非枝梧(元人評詩語)近代有如
此作者蒲牢聲與蛙蠅殊畫上苦吟少暇日荷衣蕙帶
道貎癯甘遜橫目二足子面團肥白如瓠壺山䕬老嬾
識人寡刮眸金篦披此圖梅花爭開春晝煖翠微峯頂
烟光鋪與子旗亭鬭句出城去鞭絲笑指黃公壚
題殷彥來周策銘詠李愬詩後
昌黎硬語淮西碑玉溪好手韓碑詩僕射殊勲今已矣
千載而下空文辭三十六體西崑豔儷偶隱僻矜瑰竒
獨此曲終間奏雅似聽鈞樂彈朱絲睥睨昌黎不多譲
湯盤孔鼎同攀追文章有如二公者兩雄力拔將軍麾
夜擁甲兵十四萬直入蔡州昏黑馳戎戎滕六没馬槊
鵝鴨亂呌寒風吹元和冊功留陳跡讀二公作如見之
平淮&KR0642;雅柳州筆文兼風頌格不卑漁洋山人雅嗜古
羣賢北面稱吾師入座舉舉江南子張軍奮臂來搘頤
各以健才從大帥前鋒唐鄧搖旌旗投我新篇聲剝啄
譍門奴子縮凍龜雪葉掌大深半尺我方向火煨蹲鴟
把詩朗吟過一日連傾數斗玉練槌
送馮敬南之任梧州
紈袴喜馳裘馬場吾徒耽入山水鄉山水之窟六千里
摉攫竒僻來蠻荒離家尺地輙自苦張騫甘英豈癡狂
人生不作白翎雀橜株北地毛羽僵我行未躡西粤屐
但聞脣齒鄰夜郎其水沉&KR0627;㹠螾穴一髮江通戙歌彊
其山斑斕石五色雨晴白綠赤黑黃馬援廟連烏熊館
虞舜祠隱紅佛桑桄榔樹下蚺蛇醜盱睢伸縮來何方
好竒之士快一覩蟲魚爾雅增數行馮子牽絲正年少
蒼梧擁傳神揚揚韶濩遺響擊銅鼓猩狨人語擔椰漿
午衙吏散飛虎僕飲酒一石詩一嚢雄文非此地不出
定排幾卷新篇章監州有蟹願更愜絶勝西笑頽山薑
老矣嗜好百不用土物遠道還相將二三瓦盆臿末利
百千蒟葉包檳榔
臨漳縣懷古
鸕鷀陂上日將暮楊柳津頭行人渡欲雨未雨雲出山
半啼不啼鴉入樹亶甲當年故都空漳河濁水亂流中
人言老瞞銅雀陋不及石虎九華宫
太行山歌
太行山為天下脊幽州河内如游龍天瀉黃河直截斷
重岡叠阜紛相從濟源之北更秀拔二十五里三高峯
下有奔流勢迅駛不知何物來蹋蹖云是神鰲伏地底
屭贔莫動無其蹤小縣孤城壓背腦枕石面水諸侯封
車輪摧折羊腸坂苦寒吟眺何龍鍾我今擁傳孟門道
手把長劍曳竹笻直上此山絶頂望西揖恒霍東岱宗
(魏武苦寒行北上太行山艱哉何巍巍羊腸坂詰曲車輪為之摧韓退之詩是時新晴天井溢誰把長劍倚太)
(行衝風吹浪落天外飛雨白日灑洛陽)
王屋山歌
王屋之山山不孤峯巒秀矗羣山無山椒濦淪疏地肺
潛伏巖腹如跳珠吹散濟瀆天井溢千里萬里溟渤趨
其源既接流不濁泥沙六斗胡為乎廟前老松聳千尺
苕苕孤上同清癯山高水澄兩竒絶樹木暄萋冬不枯
黃精藥苗松火煮中有羽客栖方壺周迴清虛洞天闊
陶君真誥言語麤我家住在濟水尾持節祀瀆神鬼俱
孟門太行到眼底向城軹關徒區區盧仝不作岑參死
更有何人來清娛日暮&KR1088;衿自吟賞泉聲不斷山禽呼
北邙山歌
黃河之北孟津野土石砢磥山之下千年伐盡漢諸陵
可憐故物無石馬温洛東流翻日車洛神何處烟波斜
行人日暮轘轅道春風吹落北邙花(春秋說辭曰洛之為言繹也水繹繹)
(光耀也先儒言洛居天地之中其氣晏温故曰温洛李賀詩華清源中&KR0552;石湯徘徊百鳳隨君王)
轘轅關放歌
(轘轅關在二室之間緱氏縣東南左傳晉欒盈過周王使候出諸轘轅獻帝春秋曰車駕)
(出洛陽自轘轅而東楊奉韓暹引車追之即此管子地圖篇云轘轅之險房玄齡注云謂)
(路形若轘而又轅曲緱氏東南轘轅道是也緱氏今偃師)
五丁神力齊鬭彊二室鑿破森開張䆖䆵洞壑立門戶
下疏洛水奔洛陽車馬不從此地入途迷七聖風沙黃
轘轅關自何代始﨑嶇犖角廻羊腸石子大者似石囷
小者彈丸如珠光禹行治水錯伐鼔塗山氏女來相將
野語創自淮南子搜神述異何譎狂五乳峯嵐但咫尺
山椒神瀵紛低昂三素雲涌駮霞漏吹笙王子摩青蒼
夭邪桃花路側塞翠茿天棘排兩行驚瀧聲搖緱氏嶺
匹練飛下金牛岡白髭老子游嵩客八風四扈來徜徉
春山淡冶迎人笑燕子戴勝鳴村㫄便與洪崖採藥去
手抄术序長生方雲駢一駕羣靈接上朝三十六玉皇
(用李賀語陳希夷詩倏爾火輪煎地脈愕然神瀵涌山椒列子言神瀵即易所謂山澤通氣也入道秘言曰春)
(日有三素飛雲四扈四時鳥也皮日休詩白日半窗抄术序清泉一器授芝圖李賀詩曰為君持此凌蒼蒼上)
(朝三十六玉皇李白詩三十六帝欲相迎仙人飄翮下雲軿唐張泌詩溪風送雨過秋寺澗石驚瀧落夜潭)
盧巖瀑布
兩山忽張匹練垂欲斷不斷天風吹下注澗壑如奔馬
山根搖動駭鼓椎泉石膏肓那可假須尋佳處結茅舍
為語吾家老游巖同來觀此瀑布者
桐栢山歌
蜿蜿蜒蜒桐栢山别有天地非人間(用昔人語)胎簪大復名
不一重巒叠嶂垂青鬟上有老竜伏其窟水痕破碎流
潺湲神禹導淮經此地胝腁橇檋何時還祖逖避家數
椽屋巖花亂落燕支斑濟勝無具凌絶頂望之不見心
追攀琵琶石門拱揖立唐鄧淮蔡排天關萬本桐栢十
圍大參天鄣日蒼皮殷却思混沌何年植彌漫澗谷不
可刪杜甫李白屐未到詩才薄弱吾&KR0034;顔向夕揖山登
車去山禽相送聲綿蠻
香鼠歌
(產密縣荒山石孔中隨水流出出輒僵僅餘枯&KR0034;猶完鼠形樵人偶得之不恒有也其輕)
(五銖其氣如蘭置巾箱内香經年不敗)
千百年後無張華陸璣羅願書幾家咄咄怪事密國鼠
誰其識者空咨嗟可笑竇攸治爾雅足跡不到溱水涯
神丘古穴産異物豹文五伎奚足誇石隙竄出即遄死
兩耳尖似雙髻鴉飛鸓竹䶉恥為伍乾枯不壞皮與牙
腹藏艾衲號璞尹寧馨兒子形夭邪詎意河東相州輩
臭味可比幽蘭花疑是公房昇仙去不隨雞犬來爬沙
三釁三湔腸自吐景公之社慚紛挐盜肉爰書早知避
飲河潔體良堪嘉人賢不肖譬諸鼠千里豈但毫釐差
長吉練香薰宋鵲昌黎蝕月吟蝦蟇我作長歌歌香鼠
敢同冰柱兼雪車
十二連城歌
連城城北十二城村墟草木皆甲兵舊鬼磨滅三百載
天陰雨濕青燐生當時靖難戎馬作旌旗斜掩安陵郭
五十萬師自南來方山之麓捲秋籜燕雲黑壓金川門
齊黃二子徒紛紛濟上猶傳鐵太守白溝空恨李將軍
衰柳殘陽長河古鴉陣障天不可數蕎花豆葉爭秋風
平蕪迸落戰場土
聽毛會侯彈琴
儒林丈人毛公者世上但賞幼婦辭不識雅音在腕底
搬弄十指彈朱絲蝸牛廬小天宇空(上聲)黑鴉三五紅霞
垂公停馬撾帣袍袖澗泉犇落松風吹十三徽老蛇蝮
古領略宫徵生新竒水仙操響第二段天女花散神珠
馳山林杳冥海水立成連下駕斑文貍我面摒擋十年
土鼻堊浪斵無不為笙竽箏管琵琶笛兩耳一旦湔洗
之奴子燒鐺供茗事軒轅石鼎來吟詩城角殘日如没
鶻風雨摇樹鳴旍旗索我作歌學東野何苦聽此寒蟲
悲
題毛會侯畫
我生泉石膏肓流每于畫上尋壑丘少文當日眠可遊
未云看畫風馬牛世無摩詰與虎頭毛公前輩王顧儔
千峯聳臿十二樓怪松萬本風颼飀半空天紳林杪投
下跨略彴犇厓浮一老蹲澗如獮猴手摇竹竿魴鯉求
柳花羃䍥莎脂柔欲鳴不鳴數栗留作者似誇山澤幽
使我神動心&KR0642;猶上題數字風格遒屈蟠紅印銜雙虬
挂之素壁何焱攸藍陳蕭惲㫄人羞吾攫此畫生清謳
不異美酒逢新芻醉鄉城郭今封侯山薑欲歌能决疣
摩挲隄防寒具油
送丁郎中守重慶
老大郎官無一錢一麾出守堂堂去回看瑟縮白雲曹
二三舊侣愁吟處尖峯萬點烏江斜百蠻社鼓鼕鼕撾
春來絶好巴渝景杜鵑鳥與杜鵑花
送毛郎中守思南
詩人出守思南行一髮青山宛在目蠻村絶少紅白苖
春聲愛聽巴人曲紀程才過雄渠邦采風已到䍧牱江
峯腰蹀躞驊騮五樹杪高下旌旗雙
送朱郎中守貴陽
夜郎怪雨肓風地如何重作夜郎客烏羅倘詢舊使君
為言雙鬢已全白太守風流春晝時遨頭結隊張水嬉
木瓜村鼔竹王宅鴨蹠蠻花丞相祠
棗花寺集飲漫賦長句送徐華隱學士歸里兼
示公凱西厓兩翰林
棗花古寺城南隅老槐聳榦三兩株髩絲禪榻羅酒徒
如載舴艋行五湖柳陌春風吹我過紅叱撥蹋草痕破
休言席上無管絃羣鶯亂啼燕子和
齋厨竹徑松風鳴簷前烹鼎魚眼生曲几蒲團澆舌本
野桃㭊落花縱橫李湯才傑盛文藻摩壘高嘯動林鳥
那許一局賭宣城令人空憶羊玄保
佛閣風鈴忽自語井柵柳綿還爭飛堂上一聲鳴午磬
花下蛺蝶來依依跳丸詎傷羊胛熟回首廿載長安陌
痛飲須進三百爵送爾將歸未歸客
公作詩史敵董狐誦之纍纍如貫珠老我客心似頭&KR0146;
得此一日三爬梳行李家具何瀟灑寒蟲凄響比東野
秋風我亦歸山東訪爾橙黃橘綠者
湖上書所見
天光動搖湖光破人行湖曲蟻旋磨斜陽官柳可憐生
黃鸝無語燕子坐十里東堤又西堤五里深溪復淺溪
寶馬蹋莎金匼匝秧田行水木駃騠
小忽雷歌(有序)
(南部新書載韓晉公滉入蜀伐竒樹堅緻如紫石遂為兩胡琴名大小忽雷後獻德皇樂)
(府襍錄云文宗朝兩忽雷猶在内庫内人鄭中丞特善之訓注之亂始落民間孔博士東)
(堂得自燕市蓋其小者名二絃琵琶)
馬上之樂琵琶耳忽雷大小何以名大者潛避蛟竜窟
小者飛作霹靂聲曲項錦纏二尺短上絃下絃雌雄鳴
南部新書載此語羌笛箜篌不足數云是韓滉入蜀時
匠斤巧斵蜀川樹臣滉牋進德皇朝内庫中丞翻六么
訓注之亂如敗葉落日没鶻風蕭蕭臨潁弟子好顔色
法曲妙舞世莫識玉貌繡衣今白頭教坊供奉淚沾臆
况此零散八百年鳳尾檀槽真可惜當日女官盡能彈
花下二絃誰第一孔生東堂邀我歌青衫司馬奈爾何
玄都道士倘相訪鄆州還憶樊花坡(予於丁丑四月同天壇高鍊師聽樊)
(生花坡彈小忽雷入調)
題武則天夜宴詩卷後
金輪皇帝雌之雄武成殿上非龍鍾塗澤髦狀兩玉手
摇筆脫腕如飛鴻結撰陸離十二字直使上古蒼頡窮
狄薛臣輩驚竒絶載拜稽首三呼嵩是為萬歲通天帖
天樞頒出通天宫錦背真蹟王方慶入朝牋進光戎戎
硬黃搨本藏内府以鐵作柱盤銅龍此卷夜宴栢梁製
瞾也書法何其工折釵渴蜺世莫覩流傳散落隨東風
皖江中丞攫異物好古什襲巾箱中示予觀之天正熱
摩挲病眼頭冬烘上連八頁麥光紙下蟠虬印燕支紅
嗚呼李氏祚移操奩具復弄十指相磨礱胡弗并付明
堂火豕立人啼神鬼攻宋代蘇黃少䟦語卷尾樹秃山
髠童庚辰六月題長句烏絲行墨嫌匆匆
佛手柑歌為王幼芬太史
太倉太史來江南十頭投我佛手柑輪囷磊落堆瓦器
晴窗一日摩挲三其一綠甲如么鳳其一黃面如瞿曇
一張老拳蠕蠕動一挽短袖牙鬚酣一如怪石虎豹首
一如癭婦兩耳耽大者四輪牽跛象小者飛乳呼千男
更有二柑似青玉香鉢迸裂生烟嵐提羅花放乾竺種
獅子尾掉如來驂橘橙流輩多數指草木之狀窮嵇含
空王合掌偏伸爪妙理須待靜者參太史擁傳夜郎國
珊瑚鐵網心無慙陸賈行幐少長物但有豐筆同長錟
蒟醬檳榔可輦載獨攟此物雙筠籃山薑衰白今于役
日煨淡粥餐魚泔壯不如人況髦矣強將萬里崑崙探
髩絲禪榻維摩病夜來彌勒眠同龕遭汝艤船河橋下
造門聊慰七不堪旃檀襟抱莫輕别渭城那復歌何戡
洪澤湖大風雨歌(庚辰七夕)
沛沛&KR1024;&KR1024;洪澤湖荒荒納納龍所都十六巨鰲戴地底
老蛟波面行頭顱太乙陰精不解事弄此伎倆狂且迂
四海之外復四海禹益撰著言非誣何不移住扶桑窟
偏安盆沼徒區區胎簮巖腹一勺耳七十二派羣相呼
尾大不掉勢東瀉如犇萬馬長馳驅歲當丙子祀桐柏
旌旗十道唐鄧衢入廟拜宣
天子詔道士伐鼓吹笙竽神䫉白晢踞高榻赭袍皂幞
卷髭鬚㫄列水官擁水卒身材生硬形骸麤翦紙招神
酹以酒次及兩廂東西隅我來淮南似舊識河梁本與
新交殊老子峯頭日將落㶑灔晴色紅霞鋪拄頰清吟
恣眺望幾行垂柳鳴千烏黑雲崩壊西風起五神車下
鞭石趨譬彼將軍拔趙幟怒飈鏖戰蚩尤符浪鼔滂硠
茅屋破渴虹飲盎飛天吳奮隆拔地雨大作天漏曾不
停須臾蝦蟆登床狐晝語陽侯作意嚇腐儒長庲誰其
臿&KR0008;㸡荆山潼沱事有無杞人抱憂胡為乎蒼水使者
多良圖郎顗不用生嗟吁王褒九懷空嗚嗚噫嘻王褒
九懷空嗚嗚漢代陳登真丈夫
中秋對月放歌
完完白盤升天東㫄羅參斗垂當空照徹四海復四海
清虛一道泠天風天荒地老月已古年年不停修月斧
吳剛斵堊媿郢材枉勞八萬二千戶李白原來是酒人
(白詩舉杯邀月飲對影成三人)謝莊下筆如有神但知庾亮登樓好愁
殺盧仝蟣蝨臣寒杵無聲露華重秋來搗藥嫦娥病何
人吹笛怨楊柳有客打鼓騎屋棟鶴欲舞兮雁可憐搖
落長吟秋水篇淮南無限關山淚灑向小山叢桂邊
題王瑁湖宫詹下直傳經圖
一郎長大神清臞一郎方瞳風骨殊一郎白晢美丈夫
一郎文采如於莵束髮受書堂下趨珊珊來前堂上呼
一郎少小紅羅襦年紀五歲肥瓠壺老翁放衙日已晡
四腮飽噉江鄉鱸風晴花煖滿座隅野鶴一隻松二株
五郎駿姿五騊駼天驥生出龍梭駒六經纍纍口貫珠
河汾䣛下多生徒它年齊騁康莊衢老翁之樂如斯乎
山薑兒子痴且愚小者棃棗大觕麤淵明曾此生嗟吁
盧仝衰暮添丁無羡公下直傳經圖觀圖摹捋白髭鬚
冬夜陪漁洋飲卞令之少司宼齋中聽小伶度
曲令之出吳道子畫維摩像索題
綘帕蒙首皮肉肥跰&KR1271;西行何所歸名藍精舍麥光紙
道場不見天花飛云是延陵道子筆弟子翟琰為布色
病骨枯龜絶不似維摩變相人豈識欵冬樹下欲雪天
來上米家書畫船清歌妙舞一小鬟新詞鬭向旗亭邊
逃禪端不受禪誤毘耶長者與我語坐圍紅袖寫烏絲
便是優曇香散處
西山行為張蘧若侍御
神丁電火蚩尤風朱亥椎響聲隆隆狐狸魑魅何處避
叢神冐首千山空西山遭涴將百載貂璫臭骨今何在
楊左之魂不可招碧雲寺古滄桑改熹廟遺事那堪論
山椒空有寺人墳遙岡景陵一坯土柿林寒葉秋紛紛
張公上疏真御史驄馬騎來行且止試看翠微風雨過
一鶚横飛夕陽裏
長句送慕給諫見曉
歲在辛巳十一月戎戎漫天飛雪花盧臯欲渡不得渡
犖确塗汃寒風斜荆高酒市筑聲苦行幐結束天之涯
于思于思睅其目稜稜面貌如削瓜云到江鄉獻舍住
林屋峯頂餐烟霞從來盪札恥&KR2613;&KR0008;不學風蝶隨夭邪
自言□儑太草草賤臣蟣蝨無咨嗟曼倩饑敺金門侣
長孺出臥淮南衙行年五十頭未白手持如意空中撾
霜威折綿被似鐵小店鷄唱擔夫譁羊裘裹縛策&KR1042;子
四蹄僵凍還爬沙老我送君且自送連夜歸夢何紛挐
燭䟦三寸虎僕歇西隣破寺啼神鴉
長歌題四女祠
貝州破廟河之厓古鬼冷守昏燈斜殘碑牆根泥甃没
一株秃柳喧啼鵶塑像四女儒巾怪土人香火疑神騧
云是學士宋女宅尚宫逸事今堪誇饒州司馬廷芬父
其母黃媪雙髻丫鐘魚晨鼓夜不歇翁婦上坐如官衙
唐書女五祠列四千年休訝傳聞差讀書恥學蛾眉嫁
鬢上不插牽牛花歴事三朝掌圖籍先生官號何清華
訓注之禍憲賜死茱萸少一空咨嗟吚喔牝鷄已數唱
柔條武媚謌聲嘩婉兒韶警文章手通天陳迹悲滛哇
女論語成匹七誡較十二字真夭邪清陽巾幗擁才傑
世間男子徒紛拏自是詩人延清裔紅裠散落天風葩
豈料當年嘲口臭才歸粉黛馳香車低回長揖上馬去
祠門社鼓鼕鼕撾
鬲津草堂觀劇放歌
七十老翁何所求日拚枕麴眠糟丘不則玉貌繡衣兒
氍毺鋪地舞且謳兩㫄絲竹聒兩耳琵琶簫管箏箜篌
鬲津草堂夏五月茢薽豨首草樹幽忽爾袒衣瀉杯斝
忍冬花釀如黛髹姑射仙人自何處驚鴻廻雪駕赤虬
雙鳳口銜紅綬帶蛾眉長袖天風遊段師之絃花奴鼓
真珠一串歌不休小秦王曲翻水調黑鴉三五斜陽收
昔人作俑旗亭夜汗頰畫壁心&KR0642;猶是時小鬟不更唱
詩名甲乙良堪羞我但飲酒驅百憂吁嗟白到十分頭
今日之樂有如此世間萬事風馬牛七十老翁何所求
蘇禄王畫像歌
狸晴戟髯鴉色袍烏帽紅帕螭龍交山桑雕弓鸛翎箭
珊瑚寶玦大食刀秃襟短褏擊鼉鼔猙獰怪狀真鬼豪
兩㫄丁丁兩海女西施鄭旦雙妖嬈一插雀釵露粉面
一調鸚鵡衣冰綃左者拖帬捧玉斗右者晞髮吹秦簫
云是蘇祿巴都像澄心堂紙魂逍遙畫工䫉得乃大手
虎頭道子揮㕙毫于闐迤東六萬里青山一髮中原朝
永樂皇帝受琛貢何殊南楚來包茅峩艑破浪送之去
天吳拔地空中逃滄嶼茫茫掉其尾魑魅大小羣相招
天津敗荻弔蟋蟀衛河崩岸鳴鴟鴞廷臣奏牋諡恭定
賜以玉篆沉烟壕詔葬鹿角築馬鬛碑碣堂廡蒼山牢
是時景隆罷酣戰連城十二圍週遭荒壘遺鏃夜月冷
頽沙犇馬寒花飄過者貰酒澆抔土火珠迸落華表高
玉魚金盌在何處當年性命輕鴻毛余觀此圖生嘆息
村原禾黍風蕭蕭
苦雨歎
五行之志昔曾誦郎顗高談賈生痛咄咄天漏何術塞
商羊隻足向人哢豐隆奮地火欲流羲和停行轡不動
黿鼉鼔鬛來堂㘭蛙黽鳴股上屋棟甑口釡底爨烟稀
婦子抱泣老農哄夏憐四壁千邨無秋傷五䅽八月空
去天一握綠章聞長吏低回官牒送行野愁踏土木灾
硃牒限比官糧重賣犢鬻女充衟衢百錢斗米堪作貢
河伯雨師亦常職䟦扈飛揚太豪縱長庲告瘁澤門晳
鸜鵒跦跦䆒何用羊盤烏櫳莫嗟咨秋雁一聲燕麥種
汚邪甌窶破豚蹄朝元高閣鳴鐵鳳
古歡堂集卷七
