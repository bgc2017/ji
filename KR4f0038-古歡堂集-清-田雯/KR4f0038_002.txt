古歡堂集卷二戶部侍郎田雯撰
五言古詩
雜詩
鋤地種葵菽汲水灌朝夕娟娟藥欄側雜花更亂植春
風坼甲黃夜雨滋葉碧呼僮逐鳥雀啄食恐狼籍以此
惬素心何能不愛惜
一燕語檐前一燕立屋梁主人本舊識相狎兩相忘春
泥落巾幘野花沾衣裳幾年海上來戀此讀書堂予懷
亦澹寂愛爾能飛翔
南鄰有高榆榆錢落我屋春鳩相向鳴睍睆噪朝旭吾
廬可高枕鳥啼睡不足綺羅遊廣陌佳人倚修竹俸薄
無餘資新豐酒莫熟
出郭十餘里荒荒原與隰清波漾遠陂野花夾岸側忽
遇紈袴兒騎馬好顔色管弦醉芳草鷹鸇弄輕翼道旁
負薪者見之生歎息
窮巷寡車轍抱琴倚獨樹唯有城西山開軒宛相遇雲
氣生遥崗螺髻紛無數春泉鳴大壑長松羃岐路烟寺
鐘磬寂蔓草夕陽暮何時蹤謝客理策前峯去
春草覆荒丘傳是昭王臺昭王不可見黃金安在哉蟇
泉沒長坂駿骨生青苔道傍誰家子揚鞭出塵埃感時
弄刀環顧盼無嫌猜悠悠郭隗後何人解憐才
荆卿伊何為乃與屠沽友擊筑旁無人悲歌燕市酒送
客之秦庭俄頃環柱走誤擲督亢圖可惜將軍首蕭蕭
易水流朔風鳴枯柳
長虹駕西郊野雉飛南陌一片桑乾月曾照張華宅流
水齧崩崖白榆接荒磧美人為黃土流連風雨夕
鼪鼯上几案書帙任盤旋飲河才滿腹得意恣黠儇感
此弄瑶瑟清風吹素絃谿流春水去雲向遥岑還願言
守雌伏風雨托數椽
北平昔戰地荒草駱駝羣射石沒深羽封侯乃無聞功
成歎數竒空憶舊將軍雁下丁零塞天空碣石雲古人
不可作樵牧唱斜曛
暮出東郭門朝遊太乙祠五陵多豪族客子自忘饑東
月生首陽泠泠入羅幃揖彼孤竹君長歌將安歸牛羊
下夕嶺風花斷戍旗我欲隐兹山薇蕨恐己稀
驅車好風日路遇王方平驂龍迴雲蓋晞髮弄瑶笙慰
我藜藿饑授我以青精忽凌紫烟去逍遥上玉清樓角
散霞綺天風聞鶴鳴還顧烏皮几我欲學長生
燕市有美女容色閒且都十五髮覆額賣酒正當壚釵
上飾金雀環下綴秦珠結褵嫁王昌翩翩贅壻殊東鄰
女及笄明月照羅襦四月鶯花老感此長欷&KR1187;人生乏
良媒何如棄路衢
題崔白枯荷落雁圖
湖渚氣森爽清霜萎草木菡萏凌晨風半倒陂塘曲天
光忽破碎繚繞驚遠目叢樹寒日薄鬱鬱山之麓野老
行空澤葉乾踏平陸一雁下孤溆野廓水痕蹙四顧失
其羣長鳴媚幽獨健翮鏖涼颸稻梁耻家鶩寧投别浦
棲勿為弋者逐素壁躭竒賞涴塵駐車轂問誰繪此景
畫理清且淑凌風歌招隠秋聲卷茅屋
書石田詩集後
石翁不羈人騰踔詫豪唱闔閭佳山水懷抱足幽曠修
竹叢一軒湖光枕清漾陶謝快同遊述作勞意匠海内
走盛名脫略睨卿相翛然八十年布衣得無恙追昔仁
宣間詞場聲價壮乃知出與處遭時為有當瓟葊平生
交擬之陸魯望
雨過閒坐詠懷
蕭晨不出戶取次繞廊行静意忘巾櫛微風動簾楹偠
紹砌上花睇笑吐繁英采采畏花疎以我濩落情鄰樹
敷濃陰炊烟斷復生鍵關若深山兼隠更何營
夏雲低不定晴雨争一候逐景成欣賞披襟忘孤陋意
恬撫素絃松風決簷溜槃礴花藥深窈窕峯巒秀緬昔
在丘園禾秫理耕耨登柈瓜李熟漉酒新篘就安得謝
塵嬰歸守環堵舊殘暑生微涼寤歎坐清晝
春郊尋花
岸欹樹半拔落花散清渚停車垂楊陰屐齒饒有取風
細林香定雨歇峯翠吐交交春鳥鳴數聲出叢莽素襟
自澄鮮委懷念儔侣
春暖杏花繁數株村籬外展席移半晷悠閒撰良會篠
石雜流水詰曲相映帶野雲垂人頂柔風束林籟垂罾
漁境寬坐枝鶯意快忽忽花欲謝狡獪春無賴過隄叩
禅關路紆一溪界
城西溪上
翠微峯未遠蔽虧悵林木况復空濛雨冥烟散川谷撰
杖沿迴溪時時縱游目籬欹棗花繁鳩鳴桑椹熟殘笱
遺廢堰雜蔓垂平屋前圃桔槔音驚起水立鵠埜老坐
井欄牧童挽耕犢地僻風自閒無人駐車轂因之思濯
纓高歌滄浪曲
和劉木齋飲酒
雪淶未足嘗易酒争置醵茫茫寡正味清濁理多誤乾
辣不諧俗蜜甜喪厥素究無荷鍤埋但遭生癭怒自有
真一法釀之得深趣髯劉青州人從事逢其故愛飲半
蕉葉妙理頗冥悟十斛壓官嚢三日糟牀注香活撥窪
樽乳清瀉瓦具&KR0632;稽腹如壺屬車惡客赴自慚督郵鄙
還誚晏嬰御相期醉為鄉麴生漫相妬
病愈早起成詩
雨過庭翠滋一鳥發清籟披衣趁朝曦晴光相暎帶西
軒青嶂叠縱目收罨靄繞廊取次行心神頗融快佳客
時過從絺袍迎戶外憑几理素琴焚香誦梵貝
由慈夀寺冐雨至摩訶菴僧房小憩
苔破屐痕淺細泉濺曲徑向午雨未歇風浣竹樹淨雷
犇西嶺坼烟濕東原瞑空界禅房深幽梵聲相應玉女
窺花笑蒼虬覆瓶静沉冥旨未諳簷下一僧定漸使性
情逸遂覺塵慮屏遥禮孤峯雲天空自游泳㙮院廣蘿
蔭餘霤偃松聽停策未擬還泠然發清磬
除夕雜感
燈火照樹杪雞犬鳴檐間今夕亦何夕殷勤守歲殘中
厨煮魚蔬為我具盤餐窮年如茹荼草草聊追歡出戶
視明星垂垂北斗寒更鼓且勿撾哀絲不須弹庶幾盡
杯酒展坐夜漫漫
厠名丞相掾妄覬丞相憐桃梗與風萍閱歴遭棄捐官
府受鞭箠奴隸有俸錢安置未妥帖忽忽踰六年妻孥
不解事致詞頻來前俳優乃大隠執戟是昔賢謌聲出
金石嗚嗚何謂焉市駿凡人目失路嗟迍邅况淪軍廏
中何日牧春田羌笛與秦筝淫聲沸耳邊縱有太古琴
誰為撫清絃
癸丑
嘉靖三十載曰維癸丑歲闢門策賢良垂衣崇文治余
之高王父初賜進士第朝廷重制科當途無拘忌厥官
領度支分曹佐會計是時太平久邊陲晏無事泉刀充
天庾來牟貽民利出入含香署敡歴絶流弊清風吹衣
袖脱略睨權勢伯仲伊吕間事業随所致一百二十年
遺澤引家世往昔受庭訓一一今猶記忝竊郎官末滇
司又其地宛如睹弓劍登堂拜祭噐中有兩軒楹槐棔
積雨氣西山收眼底羃䍥生蒼翠殘碑巋然存剝蝕無
姓字先後簿領同所悲時會異頻年憂水旱草野多凋
敝州縣吏如虎絲榖從何出錙銖貢城闕鞭撻迸涕淚
誰為監門者繪圖一破例况今又用兵蜀楚警烽燧幕
府集材官四郊按戎轡蕭曹在行間轉餉無告匱錢刀
亦瑣細民命實所寄韅靷分臂指鼓車駕騏驥譬如操
短檝滄海安能濟昔人才不薄乘時視遭際同儕誇觜
距泥首慚禄位眷言思舊德嗟哉難為繼
四月同晴峯方山遊西山晩宿黃中丞山莊
納納西郭路羃羃西嶺烟衆峯不可數高下來我前主
人能愛客十日山中眠暮宿桑乾村曉躡翠微巔幽意
兹能愜淹留未擬還
杖策歴山椒雲迎嘉木稠馬行欹路緩雨過如涼秋林
端出午鐘鳥道招提幽石磴廻松杪修竹覆泉流我愛
退谷深真隠復何求安得結茅字散髮坐林丘
山行十餘里山勢抱平岡寺路多詰屈溪樹總蒼茫纍
纍何王陵石馬己全荒踟蹰百感集哀湍激清商摘花
插帽側勿使心神傷
來青開重軒閒雲多横陳夕光生返照一抹入城闉野
風斷旍旗牛羊下荒墩林缺月光吐欲歸復逡巡遙識
新豐樹還想武陵津何時續勝遊山高水粼粼
夏日雨夕同紀職方孟起飲張農部晴峯園亭
青嶂羅鮮雲游氛冐夕霧苔長屐齒滑衝泥托幽趣高
館何蕭疎篠石紛無數佳人渚嶼間琴樽倚嘉樹所得
良自然豁達少瞻顧脱我烏角巾小酌花深處移席趁
晩涼聽笛縱逸步山風自西來吹下藤蘿雨階沬漾清
渠茗香飲花露須臾晦色開海月漸遥吐安絃操猗蘭
流連届薄暮
再示孟起
停杯歌慷慨君自章江歸袖攜彭蠡雲迎風弄清暉結
夢落天末鼓鼙聲猶悲長日烽烟高空山薇蕨肥丈夫
貴乘時安用雌伏為昔入銅馬門交交黃鳥飛今飲新
豐酒花露上人衣載吟無渡河迢迢素心違
乳燕和曹升六
僻巷栖數椽花砌樹深栅雙燕爾何來同作僦舍客簷
静蛛網懸巢定香泥積其雌掠水迴風軟紅襟濕其雄
飛且鳴呢喃石欄側環顧若有屬卜築意良適錯比玳
瑁梁豈論王謝宅匝月得四雛黃口待哺食草蒨蠃蟲
肥野曠風雨逼差池羽毛豐銜花落中幘主人方病肺
鍵戶苦岑寂盆榴綴小紅沼荷浮圓碧烏衣相流連對
之慰晨夕矯翼海壖闊回首榆枋隔社後還相期舊壘
長護惜
送徐方虎編修歸湖州
田巴兀老蒼觜距斂雄驁閉門類縮蝟檢身日凋耗往
昔學著書志欲窺窔奥所愧受才薄冥搜寡登造小草
涴京塵面顔耻嘲嗷譬彼骨骼馬識路難騰蹈寕甘平
子愁敢效漆園傲太史枉我廬展坐相慰勞偽體為别
裁鼓吹惬微好胡不辨薰蕕無復問枘鑿當今求侍從
紛紜難具道東馬嚴枚輩述作傷剽盜先生本詞傑大
雅鎮浮躁芬馥生蘭苕摭拾及荇芼知音良足希追歡
釋悔懊蘋末秋雨夕悠悠理歸棹磊嵬道場山千峯遠
相導下若新篘熟蠟屐何時到置酒臨河梁涼風吹烏
帽
縱鶻詩和黃方振
蒼鶻颯爽姿拘攣來薊北長絲縶老拳土花垂斑脊黃
子頗放達見之三歎息何如任飛掣縱此凌霄翮中庭
乍脱鞲迴顧輙驚魄樹動簷禽喧山叠晴嵐夕塞雲忽
四垂茫茫天風黑側腦溟渤寬萬里同一色余聞縱鶻
喜豈慕冥鴻弋殺機不可伏嗟哉攫肉食
聞謝方山自江右歸却寄
晝長雨初歇晴樹如膏沐晞髮坐亭午好鳥啼修竹吟
望追疇昔懷人悵幽獨渺渺章貢水使君縱遊目彭蠡
野花紅康郎春草綠戍壘接江尾烽烟徹山腹知君減
騎從瘡痍採謠俗暇日更流連題名徧巖谷
再與方山
少小同里閈老蒼客京雒邸舍時過從雕搜窮繚郭委
懷在山水眼底收廬霍不敢薄今人大雅豈復作所恨
知巳希讀書厭糟粕人日梅花開擁爐少束縛酌酒運
風斤我鼻無墁堊脱帽恣狂呼一飲盡十爵四野奔塵
沙長風捲鵰鶚忽忽行旌發寶馬黃金絡匡廬百丈峯
奚嚢定不薄親串今攜手臨河登高閣雨濕鹿角關秃
柳蒼皮籜厭次尋荒祠獨弔東方朔濁流誇觜距斯人
誠落落上己罷文酒午日無花藥早來續勝遊騎驢上
山脚
初至水關有作
賤子苦行役數載如飄蓬念舊增感慨驅馳事不同税
駕水之濱碧沼凌春風盤渦浮一鳥飛飛西復東竹樹
夾岸側素心將安從是時正多壘徒御憂忡忡束帶畏
簡書謀臧慎所終
臨風一高唱流雲駐山巔塵飛野日黃樹密村鳥還農
家趣東作將耕原上田大布短轅車畚鍤置其間檿絲
軋軋鳴社鼓聲相連感此甘所役節物閱推遷展坐河
梁側斜日明遠川
村西看杏花晩至廣恩寺
出郭五里餘芳甸恣游衍不知春淺深翛然馬蹄遠翠
微有數峯峯態何婉孌安得同衆鳥矯翼凌絶巘名圃
花百株繁英紛難辨席地自怡悦蹴茵飛觴轉水涼酒
力微風定樹香善登臺縱遐瞩烟霞續復斷日蒸山氣
流沙平磧草短塵居苦物役良會歘忘返舒嘯學古狂
吾徒似嵇阮
出郭沿河堤至仁夀宫登高閣回坐道院同蒋
郎中茶話
曝雪生虛白野風疏駘蕩欹堰&KR0772;窱入犇崖詰曲上馬
路散幽吟遥情寄高爽仙院翠靄分松籟流清響其陰
有斷碣摩挲結遐想霄鶴飛復迴紫芝摘還長危閣探
靈閟理策謝塵坱羽衣凌虛空泠泠自來往東臨渤澥
寬西瞩峯巒朗蘿室暫憩瞑裴回揖石丈邈焉寡吾儔
逍遥恣欣賞
景陵
溪窮山脚轉&KR1361;巇停車轍石罅聞雞犬村烟出叢樾寝
殿何蒼涼頽垣遺岌嶪玉盌風雨迷翁仲苔蘚汲榛蕪
狐晝啼秃松花夜發奪門奚營營功罪同淪滅巋然忠
肅祠俎豆未消歇嗟哉土木變興廢兩奇絶歎息此荒
陵疎林吐纖月
晩投卧佛寺宿
峯銜新月黃雲擁山容變深谷一鐘響蔽虧烟樹斷樵
人語前浦古寺插幽澗偪塞防馬蹄嘹嚦聽鳥囀翠滴
衣衫重松黑鼪鼯竄疎燈出深竹依微露紺殿井欄摘
茙葵僧厨供茗饌偶來訪支遁吟棲有餘戀夜半大壑
鳴風雨四山亂
由山後佛庵步至退谷尋水盡頭
晨起忘盥櫛埋策山腰路雨疎衣未濕雲薄峯還露活
活神泉湧嬝嬝春華吐忽聞山鳥鳴磔格穿叢樹安得
共飛翔釋此冥鴻慕巖下亭榭幽坐酌花深處澗口逢
漁人欲泛桃源去
大通橋行(并序)
橋之役以歲程春冬率無事惟夏秋疲於衡量轉輸
日數萬斛猶恐負殿役而勞宜也顧念車戶隂雨輦
載減其額廩困矣而南北軍吏將漕數千里分風擘
流艱且倍之因惻然心傷作大通橋行役竣鐫諸石
用告來者云
丙辰孟陬吉
天子坐明堂命雯蟣蝨臣曰&KR0616;督橋梁歲需百餘萬轉
輸漕白糧初出城東門河水流湯湯公廨四五間槐柳
欎相望簿書次第陳掾胥競趨蹌移檄向水衡築濬通
舟航跳波轉雅尾陻塞預隄防土輭涂泥坼畚鍤千夫
強粟米卬山東粳稲來江鄉版船束閘口屹立如堵墻
官囊押硃字符牒逓飛揚忽念東南民何以勸輸將追
呼在有司鞭扑泣路旁嘉禾生隴畝䆉稏連界畺田婦
無完裙農夫餘鶉裳辛苦烏敢辭耕饁習為常前年遭
水旱井里多流亡但免官府怒那復思蓋藏兑糧上舳
艫風雨欺颿檣舶趕有健卒供給襍篚筐黃河水崩奔
千里按混茫一船溺洶濤如馬脫轡韁一船雀鼠竊剜
肉誰醫瘡交卸填天庾無乃太張皇橋口地盈尺摩戛
人畜忙軋軋車萬兩排米千萬行夏秋十日雨泥&KR0632;沒
髂肮争門石閾塌折軸轅牛僵上官傳急符稽逋干王
章有吏苛如虎怒臂抵螳螂嗟哉魚中鉤吞噬安可量
車夫無符籍潛逃避禍殃招集尚不忍况乃施桁楊誰
司轉運者出言摧肝腸撐突百丈松聽事臨城隍池沼
唼遊魚草樹鋪高岡輪蹄日倥偬風花空迴翔戎馬未
銷歇郡國需糗粻司農屢仰屋會計薄孔桑緡錢算間
口鹽鐵敺估商矧此惟正供制作本精詳徵錢代徵粟
訏謨罔不臧豐年米價賤入市如粃糠賣牛還鬻女羵
首歎牂羊籌畫定新例琴瑟勞更張小臣同箕斗不可
挹酒漿泥涂懼顛躓譬彼無相盲庶幾采風者聞之心
悲傷寒宵為此辭冬日朝在房(結用昌黎語)
田君綸霞分司大通橋事既竣賦詩一篇刻石官廨
予讀之悱惻深至有大東之思焉昔少陵覽元道州
舂陵行示官吏作謂得結輩十數公落落然参錯天
下為萬物吐氣予于綸霞亦云若其詩格在元杜伯
仲之間視白太傅秦中吟不翅過之世自有知者予
故不具論云王士禎
北山黃門招至中頂觀蓮分夕字
雨晴野色佳纖埃淨葛綌阡眠郊樹濃合沓野烟碧日
午荷氣蒸花房皆半坼移觴臨上風清馥襲巾幘細細
菰蒲青漠漠水禽白沿谿眺平楚高柳插岸柵古寺面
方塘空廊蟲鼠跡僧出尋菌還長鑱安廢壁名園五里
遥馬蹄不能惜莎隄跨略彴蜿蜿一百尺石欄林影黑
水閣涼陰夕城雀忽亂鳴晩堞森旗戟遲迴理歸策山
村日脚赤
白溝河沽酒作
寒山瘦欲拔細雲膠不動野闊天四垂峯轉以目送林
疎一村出壊垣怪鳥哢葦刈泥巳坼霰疾溪半凍向夕
撲衣裳戎戎雪花重彳亍秃尾驢指直強羇鞚酒帘署
大布醅熟鳴春瓮沽飲只三合聊用輭脚痛
晩行至雄縣
大雄屹山脊夕陽穿其脇歸雲凍似束我行與之接蠧
柳撐空腔涸溪黏敗葉枳籬絡丹實簦夫披白㲲十里
瓦橋關人烟快稠叠棲塒雞腷膊思秣馬蹀躞投憩向
燈火取給頗幽愜佐飰煨芋魁暖湯拾豆莢朔風捲重
茅小屋如行艓
趙北口
淀尾水四圍樹塞趙北口晝晦寒鴟鳴湫乾撲朔走烟
花忽破碎略彴跨斷阜哀湍自崩奔北注迎馬首突兀
兩峯交中凹如杵臼太白枕其巔滹沱纏其右朔磧葉
蚤脱叢樾復何有燕南風日柔濃綠摇高柳涼燠判百
里菀枯感林藪
同郭廣文登千佛山
出郭二里餘雨晴叠嶂曉杖策只緩行不知入林杪&KR0772;
窱松磴細披翦石棧杳振衣最高峯送目皆可了人家
萬柳陰湖面一鏡小鵲華争峭拔衆峯凌天表佛閣嵌
虛巖蘚徑穿叢篠谷口淨無雲偃仰看飛鳥
孤亭縛山腹中有一指泉淪漪下奔崖遠注如長川斜
日風蕭瑟返景何澄鮮松篁響迴谿泠泠拊清絃濼源
盡洑流兹水乃巖巔老衲揖客入松䇹浮厨烟檐花襲
巾幘幽禽鳴我前
華不注
水滙如凹臼兹山乃牚拄一峯矗太清不與衆峯侣離
離螺髻垂翠綠淨可數雨櫛石髮細雲裂松髯補天風
吹我來理策歴半塢䠥&KR0887;盤徑幽窈窕竒花吐企脚筋
力微兀坐思翮舉上界傳梵鐘採藥探瑶圃騎鶴伊何
人㗳然聞笑語
昔聞謫仙人曾此一振衣千仞青芙蓉蕭颯揚清輝赤
脚不可尋烟雨何霏微御風凌絶頂猨鶴時相依上接
天漢津片石見支機瑶臺終杳冥日斜照靈旗安得攜
長鑱去劚黃獨肥散髮俯濼川悠悠素心違
翠微寺
詰曲歴石齒沿溪樹溟濛招提門何向陂陀無人蹤峭
崕立萬仞惆悵林路窮豈知披榛莽紆迴流水通一僧
出汲水竹戽行相從長綆下深澗剨豁驚潭龍淅淅石
湫雨泠泠葛花風前循略彴去木杪聞清鐘
山脚晩行
水樹色相映淨綠生衣裳日薄無倒景石髮有冷光前
入翠微寺今過黃花場(村名)貪行夕忘返纖月吐東岡古
髯喬松下礨礨如北邙林昏呌寒鴟風颼響枯桑俛仰
今昔人千載心房皇
黃花場
風吹橡樹寒日抱柘潭静出尋麋鹿跡窈窕無人境不
過黃花場那知山寺徑
喜舍弟入翰林
此事亦平常詎意我無分緬昔甲辰春妄儗雲霄近大
繆竟不然才薄天所靳降心作選人待綰百里印俄焉
丁未夏失路誰復問改署舍人銜身以異途進例充書
記傭可憐食餘餕操筆隨掾吏賤棄猶土糞尺懦寡寸
勇三鼓終莫振閱歴六七載中逢月四閏一二同年友
東觀標才俊自誇文章伯氣麤言語紊&KR0616;&KR0616;遭詬詈淚
下輙暗抆乃知翰林貴如墻高尺仞君今為此官勝于
理大郡與君本一身胸臆釋懣憤努力崇令德讀書事
堯舜
述懷上朱大司空
協洽散淑景炎風歊午夏躡屩埽門庭蹇嵼策短駕自
顧蟻垤微渠敢陵崇榭手板方倒持絺衣不掩髂滂葩
無本禪街塵&KR1042;可跨袖詩謁張韓睢盱屏猜訝夫子國
元老皐稷美流亞摐摐響毊&KR0008;斖斖吹蘭麝憐予事槧
鉛志欲窺鮑謝挂壁白木鑱緯蕭青鐙夜窮年苦斵輪
糟粕何由化一作執戟郎久荒樊遲稼汲古無修綆韞
櫝豈善價堛塞鬢毛蒼強弩魯縞射
催捉公府辟光刃疑照硎詞場百斛鼎力扛本無能大
海拔鯨牙刺手心不寧毷氉固其宜濩落逐流萍譬彼
撞鐘簴胡為操寸莛髻插牽牛花紅頰長眉青待嫁乏
良媒何人惜娉婷
虞衡參微秩何異魚中鉤怐愗署紙尾俛仰同贅疣羈
雌儒冠誤始悔談孔周酸寒守株橜道涂良阻修官廨
躑躅花拳跔不自由向人寂寞開風雨長淹留燕角雜
鄭刀妢笴與盧矛終歲所頒賚職司日雕搜誰謂事瑣
細鮮不關訏猷金錢重撙節纖毫慮愆尤紛挐簿領間
只作繞指柔
珊瑚百尺長清光照池閣履聲雲霄迴冥寝管絃作自
昔聆謦欬鞫輘擁鼓鐸道體關飛動長風蕩寥廓乍聞
嚄唶軍趢趗難企脚夫子愛古人今人亦不薄往往閱
羣材百鷙薦一鶚儒生顔怩忸老夫懷抱惡可堪久縮
蝟尚比求伸蠖受恩自隗始顧羣空騮駱希酬國士知
萬古思開拓
古歡堂集卷二
