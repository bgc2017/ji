古歡堂集卷二十二戶部侍郎田雯撰
雜著
東壩高堰
按江南之有東壩猶江北之有高堰無高堰是無淮揚
也無東壩是無蘇常也東壩在高淳縣東南六十里與
溧陽分界高淳縣父老言湖底與蘇州譙樓頂相平假
如水漲時壩一決蘇常便為魚鼈兩河議曰高堰去寶
應高丈八尺有竒去高郵高三丈二尺有竒高寶隄去
興化泰州田高丈許㦯八九尺有竒則去堰不啻卑三
丈有竒矣昔人築堰使淮不東下而北趨不然淮一東
下安得有淮南數郡縣耶觀此則壩與堰可廢乎廢東
壩者多出於壩上之人至追究蘇軾單鍔之言廢高堰
者出於泗州之人致潘季馴以毁陵之罪殊可痛恨
高堰
山陽縣西南四十里曰高加堰堰不見史而僅見郡志
為漢建安五年廣陵太守陳登所築余因考三國志注
登曾任典農校尉乃巡土田之宜盡鑿溉之利蓋精於
水利者當時廣陵太守江表傳以為治射陽則此堰尤
其密邇為登築復奚疑獨怪自建安五年至明永樂平
江伯陳瑄修治時凡一千二百十五六年中間並無有
人云及高堰者及讀宋史楚州司戶參軍李孟傳加葺
境内徐積墓修復陳公塘有灌溉之利陳公塘即今高
堰也堰固不乏修治苐史文不備耳同時真州東有陳
公塘一名愛敬陂漕臣錢沖之修復門下李道傳為作
記予於此别自有感矣史稱陳元龍才兼文武志在濟
民其時吳寇壓境蓋岌岌矣乃能興屯彊兵保障江淮
一南一北水利永賴今平江伯既有專祠矣吾以為上
當冠以元龍下當嗣以潘季馴為三公合祠蓋皆勤於
高堰者
杜少陵子
近人有以樊晃杜工部小集序證宗文無早夭之事父
殁後尚漂寓江陵而不知宗武有官職官蓋正字見文
苑英華任華送杜正字暫赴江陵拜覲叔父序序曰吾
見驥子齠齓之時愛其神清知其才清今果爾也頃漂
淪荆楚既孤且貧求食於誰託身於誰四海茫茫未獲
所寄及遇我隴西公獲所寄矣公以故人之子憐而收
之去溝壑而寄乎南山罷轉蓬而蔭於桃李君子曰隴
西公在正字爲不孤矣今離叔父頗久暫歸阮家之巷
感知已厚恩尋赴李膺之門華與臨别撫其背曰高門
積慶無忘乎聿修厥德大名難繼宜其自強不息念哉
按叔父名觀行四公詩爾到江陵府即其人也隴西公
不知何名記之俟考
震川
歸有光震川别號記曰今年居亰師識同年進士信陽
何啓圖亦號震川不知啓圖何取爾啓圖大復先生之
孫汴省發解第一人高才好學與之居恂恂然蓋余所
忻慕焉按王元美之子士騏萬歷壬午解元己丑進士
是何王兩先生天皆昌其後且皆第一人何二李之不
振哉
鄭花
慎懋官華裔花木考曰玉蘂名鄭花此花條蔓而生狀
如荼䕷柘葉紫莖冬凋春茂花鬚出始如冰絲上綴金
粟花心復有碧筩髣髴膽瓶其中别抽一英出衆鬚上
散為十餘蘂猶刻玉然名為玉蘂羣芳所未有也本
草綱目山礬一名芸香一名柘花(柘音鄭)一名瑒花(瑒音暢)
一名七里香李時珍曰按周必大云柘音陣出南史荆
俗譌柘為鄭呼為鄭樊而江南又譌鄭為瑒也黃庭堅
云江南野中椗花極多野人采葉燒灰以染紫為黝不
借礬而成予因以易其名為山礬又曰按沈括筆談云
古人藏書辟蠧用芸香謂之芸草即今之七里香也參
以蒼頡解詁許慎說文等書則芸香非一種沈氏指為
七里香不知所據恐亦臆度曾端伯又以七里香為玉
蘂花亦未知其何據也升菴丹鉛錄云蕃釐觀瓊花
即陳後主玉樹後庭花也宋傅子容詩云比瑒如礬總
未嘉要須博物似張華因看異代前賢帖知是唐昌玉
蘂花取其色白也即今之梔子花佛經名薝蔔花本草
名越桃劉禹錫詩玉女来看玉樹花異香先引七香車
攀枝弄色頻回首驚怪人間日易斜張籍詩云五色雲
中紫鳳車尋仙來到洞仙家飛輪回首無蹤跡唯見斑
斑滿地花王建詩一樹瓏璁玉刻成飄廊點地色輕輕
女冠夜覓香來處唯見階前碎月明合觀衆詩瓊花色
白曰瑒曰礬曰鄭殆異名而同實者
側注冠
後漢書輿服志高上冠一曰側注中外官謁者僕射所
服太傅胡廣說曰高上冠蓋齊王冠也秦滅齊以其君
冠賜近臣謁者服之按史記酈生初見沛公使者曰狀
貌類大儒衣儒衣冠側注是側注冠通於儒生也漢舊
儀曰乘輿冠高山冠帶七尺斬蛇劔是側注亦通於天
子也明徐有貞謂石亨曰安得以側注冠而隨兄後故
疑而辨之
衣鉢
郭青螺集萬歷乙酉予入韶州至曹溪寺僧因出傳衣
寶鉢革履衣似今羊絨褐衣而間以金鏤傳燈錄謂西
域屈眴布緝木綿花心織成理或然也鉢本瓷器為廣
東提學魏莊渠所碎或云有心碎之或云偶墜諸地僧
以漆膠仍似鉢形而寶色無光革履云是六祖遺履比
今履差長耳考衣實出達摩非佛所遺者今宇内千年
之物獨此衣存按廣韻眴許縣切音絢
干寶
王世貞曰干氏按楊萬里談晉于寳事一吏取禮部韻
書下注晉有干寳以進曰乃干寳非于也楊大喜以為
一字師然余家所藏宋板晉書文選俱作于寳字令升
及搜神記周禮注亦俱作于無有稱干者胡承之以為
字畫相沿之譌未知孰是
謝承後漢書
隋書經籍志謝承後漢書一百三十卷註曰無帝紀吳
武陵太守謝沈後漢書八十五卷註曰本一百二十二
卷晉祠部郎馬氏文獻通考俱不載然謝承書明永樂
揚州刊本世或有藏者
已上數條寓袁浦同閻君百詩參考
古歡堂集卷二十二
