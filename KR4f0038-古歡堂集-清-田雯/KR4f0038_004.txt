古歡堂集卷四戶部侍郎田雯撰
五言古詩
濟南分題十六首
鮑山拜叔牙墓
&KR0772;窱松路深迢逓成孤往雨濕烏角巾花沾紅藤杖遺
跡不可尋但聽樵歌響
由黃桑院步至扁鵲祠晩登㟙山
繋馬策短笻投憩黃桑院不見采藥人犖确石路轉初
夏天氣晴磔磔鳥聲變
柳絮泉訪李易安故宅
跳波濺客衣演漾迴塘路清照昔年人門外垂楊樹沙
禽一隻飛獨向前洲去
城東五里小清河南岸拜閔子騫墓
菰蘆花未吐菱荷葉已香日夕下山椒歸鴉亂廻翔石
桴在溪側無風響白楊
萊莊觀邊華泉墓碑
溪風吹野棠亂落花如雪惆悵青林間淺山埋片碣晩
天淨無雲萬峰一明月
自錦繡川尋芍藥至水枝菴僧房茶話(劉函山先)
(生讀書處)
泉放竹間溜嵐浮溪上岑婪尾一川花清磬招提深明
滅落霞飛俯卬生遠心
韓倉訪白雪樓遺跡
直過丁香灣便入韓倉谷谷口閴無人鳥聲媚幽獨蘿
花絡長松雨晴如膏沐(丁香灣水名韓倉村名)
柳溝拜滄溟墓
鞍山平如屋瓢峯插其傍十里茶臼河野水流泱泱拄
杖步空林松風吹衣裳(鞍山瓢峯山名茶臼河名)
四風閘訪辛稼軒舊居
藥欄圍竹嶼石泉逗山脚風流不可攀誰結一丘壑斜
陽甸柳莊長歌自深酌(稼軒有一邱一壑詞甸柳村名)
許殿卿書樓在芙蓉泉西
晴霞飛不斷湖水含泓澄一叢白菡萏無數紅蜻蜓我
愛許長史詩思何泠泠
杜康泉上酒樓
波綠亂峯青躡屐夕烟颺帘引燕子飛雨過辛&KR0642;放水
邊醉易醒花落風潭上
北渚亭拜曾南豐先生像
雲髻攅遠岫荒祠抱清灣舴艋隔浦停鸕鷀當我還萬
頃藕花風收之襟帶間
水面亭南謁薛文清王文成二先生祠
小溪架略彴亭榭如村塢箖箊數百竿綠籜戰風雨裴
回未逢人停策望遠浦
歴下亭李北海杜子美宴集題詩處
修竹不受暑清風几席前鷗鷺既容與草樹復芊眠栗
留兩三聲何人恣流連
晩坐來鶴橋聽道士彈琴
歕薄歴山根遠注自王屋琴聲和泉聲清響滿空谷千
載無賞音山鴉鳴灌木
渴馬厓閒步尋花
千尺渴馬厓三□鴨王口微雨衣半濕時已寒食後暮
投川上村紅桃間綠柳
麴
釀酒先治麴如榖之初種白墮傳方法牟麥獨可用揉
以薑杏汁包猶菰葉糭麴餅十字裂月令三伏仲晝曝
亭午炎夜滋花露重赤脚長鬚徒不異猿狙衆竹筥榿
木盆朝暮相搬弄西村黍將熟新米農父送桑落菊花
開浮蛆成數甕車前擁八騶誰復為此夢但結麴生歡
不支大官俸對之口流涎樹間秋鳥哢
棗
棗熟何離離似楊梅盧橘半紅横醉頰全赩勝丹漆鍾
山大于瓶羊角甘似蜜當秋綴枝繁愛此庭樹實千頭
萬戶侯木奴遜其匹撲之滿筠籠雜以梨與栗狡黠兩
孲&KR3045;上樹無停日飽啖三百顆角争語蹇吃䑛犢勝惜
棗未嘗一呵叱商颷起天末落葉感蕭瑟尚想安期瓜
尋仙却衰疾
豉
我聞合豉法如獺之祭魚五味兼藥材鱗次須有餘餖
飣融椒橙調和勝葵蔬大苦載楚辭康伯徵異書方法
報山妻匕筯善蓄儲我性厭肥膩老矣黃鵠癯煖胃門
冬飲得此心神舒
芋
芋以蹲鴟名取義亦漫漶多怪厭惡鳥僻事何曾見終
南大專車蜀都富充饌嬾殘寒火煨誰人取其半十年
作宰相鄴侯不貧賤西村蒔兩畦園丁勤澆灌其葉似
蒋菰雨後滋葱蒨秋肥滿筠籠擔來泥沒骭朝夕恣一
飽狼籍更爛漫慚無龍腦香豈有三城炭芋魁悲遭遇
下體等藜莧
蟹
連日太常齋蔬食魚肉寡獨于郭索肥破戒不能舍寒
蒲縛數輩無異餉龍鮓見之酒興生老饕貪杯斝雙螯
可敵虎菊湯葉盈把彭蜞莫自誤蟲魚熟爾雅兩手何
曾閒余真好事者
招元龍食餅
舉舉江南子讀書不嗜酒静坐紅豆齋自旦輙至酉天
風吹滂葩一一落君手吾目僅見之孟生東野後庖厨
厭北食南烹我何有且來看菊花撐腹噉牢九
食鱸魚偶作魚出吾鄉馬頰河中土人呼之為
鱸非張季鷹所思者
小巷聞賣魚饞涎流未已尺長鱗鬐紅百錢得一尾俄
頃匕筯香煮來信肥美名鱸少兩腮非産松江水火鐺
煨淡粥老屋夕陽裏不醉不成眠下酒正需此窗前柿
葉黃颯颯秋風起
鬼車(十二月十六日夜三更人見之一名九頭虫)
鬼車海上鳥翅垂而口張其大如車輪其聲如笙簧參
錯有十頭羽毛色青蒼天狗嚙其一九頭紛低昂轉軸
載百鬼凌空恣遊翔陰風吹天黑破額流血黃血流偶
點汚人家罹禍殃見火輙驚堕撲燈為隄防癸亥嘉平
月此物來何方有人夜見之駭懼互旁皇城柝擊三更
衆星没無光嘔啞推一車魑魅排兩箱一口出一聲參
差和宮商羣雁落蘆灘霜笳鳴戰場怪哉九頭虫其毒
勝虎狼我欲持彎弧殺之遺路旁不則揮長戈逐之至
扶桑鴟梟與鵂鶹種種非吉祥安得杲日昇天清來鳳
凰常讀廬陵詩鬼車有數行亦如玉川子蝦蟆見篇章
誌怪為此辭不嫌鶴脛長
蘇門山拜孫登像
小峯石一拳大峯壁千尋山椒風雨聲如聞鸞鳳音我
坐長松下一彈龍脣琴嘯臺抱斜陽俛卬悲古今
順風(道士洑北阻風三日岸有甘寧祠因禱焉禱畢風便半日行二百里快甚作詩紀其)
(事)
鴉鳴道士洑霧埋馬鞍村舟澀苦寸移風逆江水昏譬
彼鞭病犍服箱駕壊轅二三操枻者柁旁背曝暄瑟縮
泊斷崖買米續夕飧逍遥步土岡白葦吐花繁針墖矗
破廟周遭繚敗垣僧雛揖我入紺殿兩重門甲胄一將
軍環珮一嬋媛歴久享血食儼然神枋尊前棔懸蘷鼓
後廡飄鈴旛野衲前致辭顔如老醉髠云是甘興霸夫
婦雙古魂殘碑未可辨漫滅僅半存有請弗我拒數錢
具炙膰剪紙擊瓦磬酹地傾窪罇願借飽帆颺如鳥縱
高鶱祭畢歸&KR0008;舸風便長年喧解䌫衝巨浪又如快馬
犇須臾二百里兩岸聞啼猿北人非利涉只宜坐巾軒
矧乏濟川才環堵守丘樊自哂豚蹄祝感通非所論或
者惜鈍滯破屋愁鳶蹲作詩答神意殘雪照戍墩布衾
冷于鐵飲釂聊自温
豬婆竜(舟泊半夜水湧數丈濤聲如鼓幾溺幸免晨起眎之高岸為深潭矣舟子曰此)
(豬婆竜也作詩紀其事)
偶犯垂堂戒艤舟寒港曲奔岸高于山削壁平如屋夜
漏支四更一聲震地軸轟電卷蜺虹猛獸嘯林麓石崩
成沸淵沙潰為深谷江豚鼓鬛遊千百相觝觸幾使舟
中人盡作新鬼哭天明詰三老宛似凍龜縮云是豬婆
竜久於泥中伏往昔用兵時旌旗飛萬斛曾此嬰其鋒
俄頃遭溺覆聞之空歎息蠢狶誰所蓄豈同遼豕白不
堪孫弘牧世有屠竜手慎勿逞狂毒篷窗為此辭波面
飄滕六
采石作
江干木末亭中流瀉清漾泠泠新月白横拖烟水上獨
坐鳥聲寂微茫聞漁唱快哉臨汝郎風情何幽暢詠史
動高吟文藻秋濤壮詎期運租船有客忽相訪千載素
心人勝事不多譲花垂慈姥暝潮生牛渚漲大雅豈復
作臨風懷謝尚
和楊龜山此日不再得
此日不冄得抱道學庚桑培風無夭閼萬里何蒼茫龍
見與雷聲泰定發天光凛若冬涉川向榮復春陽勿謂
大隗迷鑿枘劃圓方入世掃蓬心疑義晰毫芒江海王
百谷善下斯足臧神全兼天遊墜車亦無戕平生慕斵
輪所得但粃糠自求寡尤悔豈知壑澤藏竹梧高百尺
蘭虈擅孤芳筦嗃而劍吷舌柔而齒剛可知木雁間處
之心旁皇大雅猶可作汲古樂綆長歐冶&KR3732;湛盧騄駬
馳康莊發嘯風林中斑斑虎豹章安肻逐羣兒觜距夸
專場蠻觸徒紛紛鞭後如牧羊天地一槖籥魚筌輙已
忘栩栩動眉鼻腹實骨能彊辟彼泛滄海宜先理舟航
更如植嘉樹培根枝易長讀易探妙旨消息間存亡塵
嬰費晷景跳丸良可傷訂頑更砭愚志在希狷狂
月下登象山得静字
雨殘日已黑林深四山暝理策沿溪行不復辨流影衆
峯跫然來青靄紛造請風定猿鶴睡月浴松杉静解衣
生微涼孤亭如小艇
石筍立千尋風潭鋪百頃山下尋水源松花落人頂波
平菱錢斑溜蹙沙鬚静岩缺動白痕林寂坐夜丙引泉
啜兩盂長嘯㗳林嶺
陸子静祠
伊昔陸夫子臨水一開顔疏流澤荆民烟巒恣迴環青
螺黏屐齒紅藤垂花鬘泉聲與峯雲收之襟幘間長揖
謝靈蹤側耳聞潺湲
蒙惠二泉
二泉相伯仲接踵城西隅其色如玻瓈其味如醍醐重
輕差毫釐澄甘本無殊一自地肺瀉一從石腹刳一渟
潄玉池一溉稲花渠荆門山麓郡茲水民所需緬懷桑
苧翁水事理不麤何其竟闕略未一置郵符我來探泉
脈水鳥向人呼襟披亭榭曠意與烟霞俱落花餌山麛
垂竿釣遊魚安得三五夕留連浣塵軀(荆門城西曰象山兩峯比峙争)
(高皆四十丈轔輑開張下有二泉北蒙南惠一山根石竅清浮滴瀝一地中滃然纍纍如貫珠於是鑿石為池)
(縛竹為亭花木禽魚周遭掩暎而荆人往往遊嬉於其間夫泉出山下曰蒙涓涓不息漸成江河有蒙養之道)
(焉惠者膏澤旁流其利自溥昔陸九淵領州牧以二泉之細流而易竭也因禱於山遂至汪洋萬頃可以灌溉)
(蓄洩享其利而無旱澇之虞荆之人德而祀之)
菉蘿山五百字
漢南佳山水廼有菉蘿峯拔地亘百里仸僑千萬重一
峯初來謁褰開行其中嵐靄首相引逶迤随短笻俄歘
衆峰至無數青芙蓉石與人争路嶂插天鬭雄廻矚衣
色變堆身空翠濃俛卬各因依偪塞復玲瓏吟狖不住
啼哀湍無停衝沅水貫其腹晝夜相磨礱夸娥未崩壊
狡獪而靈通礉礉聲弗息只疑兩耳充岩乳所滴瀝獅
象蛇龜龍合掌二古佛瓔絡坐軒&KR0146;上有貝葉幢下有
怪石供日午逐峯侣捃摭難形容前者數間屋後者兩
石弓左者雁鶩羣右者虎豹叢凹者杵臼缺凸者汲塚
豐昂者觸天柱圓者養鶴籠小者千鈞弩大者萬斛艨
立者魚復陣行者桓典驄來者細侯駕去者彭澤蹤紺
者翠色羽赩者丹葉楓黝者螺子黛黃者蜜房蜂斑斑
如鳳凰離離如螮蝀如沉香小亭如館娃舊宫如修眉
穠綠如蟬鬢鬅鬆如醜女生癭如病夫潰癰如老僧拄
杖如道士鞠躬如說法寳誌如搬家葛洪如五神車送
如三素雲烘如賓客對揖如劉項交鋒如禡牙開張如
沓潮汎渢如旌旗壁壘如馬同車攻如捫蝨談席如送
船分風如勾連阡陌如罷亞稑穜如天女散花如俊鶻
摶空如盆罌俎豆如城闕鼓鐘奇葩既芬郁喬木何鬱
葱雨後葡蔔白沙邊躑躅紅百尺垂髯杉五粒摩頂松
石櫃鳴竹雞潼汸眠水犎蝴蝶大如斗狐狸化為翁混
沌妙結搆惨淡施鬼工神仙互盤踞窟宅環西東我行
一筍兜憑虛駕長虹平生所罕覯開拓萬古胸療治此
痼疾焚香謝蒼穹前訪瀹鼎池跫然遇瞿童暫與衆峰
别清嘯日下舂
白馬渡
江綠如么鳳山黑疑鴉軍鳥道疏一髮巨靈逃斧斤側
行貼壁轉半嶺蕩層雲徑仄左足欹在外懸二分浪翻
奔崖動風落石紛紛圓鷗戲激湍鳴鼉衝夕曛晩霞一
望收歴亂黏衣帉
白馬立波面日晴生浪光岩腰連谼腹四圍互開張忽
見鸚鵡飛翠粲明羽裳江澄同一色上下風廻翔人静
數龜魚山喧聒松篁石經與水志半在桃川陽(嵇康琴賦新衣)
(翠粲纓微流芳班婕妤自悼賦紛翠粲兮紈素)
雞鳴關
清浪以西山山塞寡罅漏竒險曰雞鳴疇復出其右豈
有狗盜侣於茲矜解后一夫當萬夫設關不嫌陋棧軟
如懸絙徑虛似引脰下瞷深千尺上通小一竇㟙崿逞
戟矛枯乾少文繡潛蛟曝鱗鬛蒼犵立巖岫淡日摇黑
光陰風無白晝新鬼舊鬼哭内蛇外蛇鬭混沌初闢時
無乃太錯謬輿夫告孔瘁息肩臨斥堠我馬亦虺隤蹀
躞失步驟思遣項羽拔開拓俛宇宙(雞鳴關孟嘗君事又燕太子丹事太)
(史公引事多同亦如李廣熊渠子蘇武張騫之類也)
石花
㶁㶁三岔河矗矗萬仞砦劃然地勢開烏川合一派兩
厓古所劈峭立山不壊清和四月半湍流忽滂湃斑斕
石上花初發卷如蠆望之塗朱紅晴霞落天外竒葩三
五夕小者復漸大十里數百叢赤城罥青靄或圓如羽
輪或浮如颷旆經旬色微黃淡寂餘殘瀨天女采花去
瓣蕊不可丐水漲畏蛟鼉觸舟多水怪洎夫水落時花
空已難再熒熒壁蘚光離離無根蔕獨於遠眺宜巨靈
何狡獪
習安山水佳紅溪抱綠岑無如石花竒疑是優曇林安
得凌首夏洄溯一相尋挐烟駕漁艇泛泛斜陽沉馮&KR0642;
息浪鼓高柳鳴幽禽繫花衣帶間紅霞滿清襟汲水胭
脂井晩炊還孤斟月上沿厓行往聽三潮音
關索嶺作
吾足右跛跎一人纔餘半畏登百尺樓况復凌霄漢茲
嶺箭峯直勢傾一柱觀花鬘叠似螺嵐光鋪如練鳥徑
只綫垂誰為假羽翰泠泠清風吹躡級倏無算兩腋盪
閒雲籃輿張風幔樹杪度午鐘依微露僧院畇畇竹嶼
寬肺肺泉珠灌茶話已移時坐久烏巾岸格磔鳴不休
思逐山禽散層層上上頭峯冐明霞亂古麛驚客跳戍
旗隔樹斷小雨白㲲濕晩店青䕸爨高吟行路難夜涼
生寤歎
生兒
半百年又六龍鍾不自量嬰疾非一種况復久瘴鄉老
矣玉川子添丁詎所當陶然萬里外湯餅羅酒漿抱送
謝孔釋簫竽賽竹王面黧如木老準豐兩耳長生於夜
郎地名汝以夜郎
小伶撥檀槽殷勤擎玉巵裊裊鴨蹠花瓶中三兩枝堂
上客莫喧聽余前致詞老蚌山薑男雲藍小袖兒計年
十四五是翁七十時那見成名日遶膝聊娛嬉我友送
書來兼惠弄麞詩囅笑搔白頭紛紛落髩絲
雨中移菊
低雲冐夕嶺殘霤鳴簷間移來東籬花繁英不可删彭
澤抱微尚風流思一攀登樓望飛鳥日暮何時還
題徐道冲小像
漫空作風雨寒溜下高林誰將五十弦弄此泉石音非
無車馬客趺坐自長吟
平生山水懷所得良不淺予之膏肓疾未一遇和扁躭
此爾何為悠然會心遠
題黃硯芝太史黃山采芝圖
合牡午睡清雨過庭樹沐有客跫然來下馬入深竹手
招黃海雲岔涌山䕬屋
麝煤廷珪法荈蕺龍團香歙州風物佳青山潜攜將朅
來掘芝還松花撲衣裳
送劉沛原南歸十首
不遇勾龍爽誰是展子虔劉生神逸姿飛動春毫顛峯
巒與花鳥排闥來我前
文有韓退之詩有杜子美書有顔魯公畫有吳道子我
欲位置劉能事吳可擬
絹素粉墨多一角數遠峯山童持線車放鳶凌春風子
不作此態無乃太冬烘
抱縑而請者日相躡于門將以為襪材俗子安足論默
坐賞音希茗熟香爐温
顴頰加三毛神采在襟帶優孟學叔敖差可以意會虎
頭阿堵說翛然筆墨外
為予作畫圖麥光二十幅黧面白髭鬚衰老何其速天
女散竒葩亂落山薑屋
魍魎呼我前魑魅立我後我行入鬼方其鬼可與友笑
客擔遠簦滿山揶揄走
白者千里雲黑者萬重巒上合下不開沓連如一山夜
郎山水窟子乃遊其間
驢涉筝笛浦船過濡須溪遥眺毛公山日下千峯西雪
葉撲衣裳村烏寒不啼
好手米㐮陽遺跡今無恙不聞淫哇聲花飛墨池上何
時一行吟閒拄紅藤杖
度曲
東坡不如人其一曰度曲從來顧曲者千載周郎獨聲
音之道微微鋩别雅俗今日梨園部狂吠堪捧腹思洗
筝笛耳悠曠聽琴筑此事有源流歴遡飛虎僕權輿三
百篇繼騷清且淑砰訇古樂府節奏傷刺促六朝格再
變艷詞隣桑濮截句喝小鬟叶以絲竹肉寒天醉旗亭
畫壁同蠻觸盛唐擅名場餘子皆錄錄元人競相尚百
種曾一讀文固造平淡俚語亦粥粥玉茗負逸才筆健
比黃犢天池四聲猨藻采過潘陸百子山樵作風流自
馳逐粲花主人編力追大雅躅籜菴最後出南北調嫺
熟合拍九宫譜譬車行有輻玉貌繡衣兒引吭苦伸縮
手持銅綽板鹵莽尤秃速聊城一趙生其人如淡菊興
餘曼歌發消我愁萬斛季札昔觀樂古音猶可復山薑
作此詩偶爾蛇畫足
題友人小像
清揚卷髭鬚衣衫滿烟霞科頭坐片石如泛星河槎天
風吹面來泠泠落松花
扛鼎太麤豪腐儒一蠧魚周郎不羈人年紀三十餘南
山射虎歸雪夜讀道書
瘦詩五首
種竹不如人食肉那能多醫俗與消鄙用意亦錯訛帽
寬帶落日骨骼相戛磨對鏡出面顔况兼髩毛皤吁嗟
山澤癯老矣復如何
少壮曾幾時跳丸實可憐長繩不能繋忽忽六十年但
餘皮骨存膏明悔自煎已瘦不再肥粟藥兩無權祗合
騎黃鵠凌風作癯仙
狼倉入京雒人半不予識髭白雪皚皚鴉黑不存一枯
槁已朽木暮景何太逼譬彼蠧魚乾尚自穿書穴獵獵
北風吹體僵如寒鐵長史論書法古肥不可及
左車第二牙如葉脱枯桑哆口飲人乳可笑一張蒼糠
籺殊不惡煨芋亦何常縱縻大官粟翻似眠首陽天女
散花圖寫照費較量自厭龍種態看來心感傷
臂鷹而來者豪俠少年子髯戟森開張下馬入燕市看
渠面團團快意乃如此傖荒吾瘠骨稜稜日凸起肥白
如瓠壺今生良已矣多病沈休文飯顆杜子美
題梅桐崖洗桐圖
泠泠宛溪水亭亭嶧陽木奴子弄軍持浣滌媚幽獨月
上無絃琴斜照一庭綠
孤坐六尺藤梳頭觀周易琴高溪口花敬亭峯頂石水
淫意何為桐君有潔癖
嵩陽觀漢柏二株
一栢在觀前一栢在觀後我來坐披襟自朝輙至酉老
人上古槎又遇龐眉叟
其上有艾衲其下有茯苓知幾千百年未了嵩峰青吹
笙上栢巔天風何泠泠
只似雛松肥耻同老檜癯綠淨不可唾日與風雨俱上
有餐术人結巢道&KR0008;腴
觴咏怡我情塊然如帝江烟霞成痼疾峯巒復舂撞尤
崍皆凡株無此龍鱗雙
崈高來靈祗見之應相揖栢顧不重耶將軍有揖客可
笑列頭銜吾為老栢惜(諺云漢封將軍栢猶之東岱大夫松也其事不經)
何年有此栢暎帶於此山雄辭山水經雕搜奚以刪安
得酈與郭補註於其間
李膺墓
來尋元禮墓襄城大道旁龍門不可見山勢遥相望郭
范同銷歇因之心感傷低回上馬去四野天茫茫
淮井
朝至胎簮麓午登胎簮巔車馬與卒徒暫留淮井前其
水深尺餘其下通潛淵踰此滙衆流漰渀成長川千蓋
衆峰雲忽落巾幘邊更有幽嵓花吹來風自便風聲與
水聲濏濏復濺濺披衣坐井欄我懷良愜然
龐雪厓郎中招飲棗花寺分曲字
雨餘空翠濕古槐漲新綠招提三五株葉肥如膏沐塔
院放棗花午風散芳馥不知何鳥□樹間如琴筑酒人
脱帽衫吟客追潘陸徙倚佛閣前撰杖縱游目遠山看
一角閒雲飛其腹向西更數峯蔽虧悵叢木意愜來蓮
社地僻尋阮曲老衲送歸輿寺門立癯鵠
題眷西堂為處士閻再彭先生
卜栖枚叔里家在雷首陽旅雁已南飛閒雲復西翔垂
垂書帶草兩地鄭公鄉
客位置箕帚一老羲皇民風流不可攀漉酒遺葛巾云
誰之思歟西方有美人
古歡堂集卷四
