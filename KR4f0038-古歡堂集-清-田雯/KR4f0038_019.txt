古歡堂集卷十九戸部侍郎田雯撰
雜著
詩話
余問聰山老杜望嶽詩夫如何青未了六字畢竟作何
解曰子美一生唯中年諸詩靜練有神晩則頽放此乃
少時有意造竒非其至者
七律即古人亦鮮合作何况今者吾友顔修来搜微抉
奥體法詳明有一南士作三十餘首矜喜自負人亦傳
誦之余以問修来畣曰七律是何物耶斯人騎屋棟望
九疑二華隔萬里千重雲霧
乙丑自楚還舟泊維揚茱萸灣口大雪蛟門造余坐篷
窗下論詩曰蘇陸詩中聲韻宜細玩量移量字料理料
字皆作平讀司馬相如如字煌燐等字又作仄讀唯如
字最竒東坡曾叶仄韻顧長康長上聲左元放放方同
不可不知也白香山詩云園亭定要乘閒置筋力應須
及健回莫學因循白賓客欲年六十始歸來因循二字
最佳欲字妙不容說他人俗筆則用行年矣
客有謂蛟門者曰詩學宋人何也答曰子幾曾見宋人
詩只見得雲淡風輕一首耳
盧德水尊水園詩集余初不甚好之及看之久始知人
不能及虞山推重非謬特刻本稍泛濫耳曾鈔其五言
忻口以往十餘篇古健清爽無油膩氣風骨詞采在鮑
謝之間五律次井陘宿趙州久不得簡翁書諸作翩翩
可愛七律佳聮皆開生面然未免有句無篇曾以此語
方山亦以余為知言也至絶句尤為竒觀清夜讀韓子
志感云生来孤冷世情稀曾向陰符問殺機自怪此心
終不歇白頭燈下讀韓非蘭答問云靜坐微聞蘭太息
肅然起立密詢渠答云薄命偏當戶斂氣收香一任鋤
與毛經夫閒談云九州之外又名州萬里風生十二樓
索隱探竒須到此黃河一綫貼天流鹿泉有感云餘耳
初年刎頸親凶終即屬舊張陳莫言時輩交情短薄倖
原来是古人漫興云凉州一斗古蒲萄恰配迎霜兩巨
螯暮景生涯惟此是誰能辛苦讀離騷夕旦偶吟云雕
章繪句費精神脫手從無半字真垓下大風衝口出始
知劉項是詞人又白頭吟槀迴環讀山雪排空月出雲
簡斥錢刀重意氣女中誰是卓文君酒坐聞箏云五嶽
填胷未易平一杯空水失崢嶸白頭爛醉無餘想且向
樽前聽艷箏此等詩入之香山東坡放翁集中不可復
辨
用古人成語作已詩前輩恒有之若用諺語得天然之
趣者則未多見南宋高菊磵清明對酒云南北山頭多
墓田清明祭掃各紛然紙灰飛作白蝴蝶淚血染成紅
杜鵑日落狐狸眠塚上夜歸兒女笑燈前人生有酒須
當醉一滴何曾到九泉收處用來妙絶
己未余領冬曹節慎庫七月地震自横街移居粉房巷
先至其處督奴子搬家具悶坐久作詩一篇題壁上有
東野家具少於車墻脚殘立山薑花之句俄漁洋至見
而和之次日徧傳都下和者百人己巳在黔見一孝廉
詩集内亦和一篇詰其從来云昔自江左傳誦者不知
原唱誰也因語其故共嗟賞久之十年之前萬里而外
竟有此唱和之詩余之調官夜郎詎非定數然歟
三句一韻詩明雷何思翰林聽雨一篇云朝雨明窗塵
晝雨織絲杼莫雨澆花漏簷聲如雨泉槽聲如飛瀑溝
聲如決澑竹樹江崩騰臺池磬清越蓬茅車輻輳忽然
振屋瓦忽然鼓雷霆忽然飭甲胄蒙莊寫三籟師曠叶
八風鄒衍吹六候病中廣陵濤枕中華胥譜庭中鈞天
奏醉聽可解酲餓聽可樂飢想聽可滌垢辨非從意解
聞非從西来聲非從耳透亦自竒闢
余受學於愚山甚久辛亥在都下贈一詩云舍人詩思
劇委巷肯相過官冷金門貴心閒滄海多暗蟲催夕杵
凉雨濯秋河不厭東方朔狂來據地歌又辛酉過金陵
寄懷云蕙草三見花離情集暮節雖無尺素書道遠心
如結天際舉孤霞林端皎積雪伊人秉微尚抱膝自怡
悅得士懷異寶違時甘用拙空餘鬱陶心仰看托明月
皆大雅有古氣又和移居一篇亦佳
乙丑嘉平舟發武昌兩日順風扺黃州葉井叔来晤遂
與攜手登赤壁命酒話舊者竟日因各出近藁相示井
叔冣富余畱贈一篇云故人解后手重攜勝地登臨共
杖藜雪霽大江看赤壁梅開古寺訪寒溪詞場好事皮
偕陸酒客生涯阮與嵇别後新篇較多寡讓君卷帙楚
山齊後丁卯在蘇州其子書来井叔亡矣與宋牧仲痛
惋久之復念數年已来王幼華林澹亭顔修來葉井叔
汪蛟門相繼化去峨眉句云人間那有青精飯天上偏
多白玉樓是可悲也
故城馬東田公官都御史時上以書畫賜諸臣凡請者
輒賜之一同年謂公曰曷請焉公曰自顧生平闕事正
多敢爾妄覬非分耶又云云公曰侍臣最有相如渴不
賜金莖露一杯一時稱為詩話
文章之事遇一語之長一偏之論亦屬有益善讀書者
必博收而兼采之巴之鼓瑟曠之奏琴子晉之吹笙漸
離之擊筑正平之撾鼓桓伊之弄笛秦青之曼聲孫登
之長嘯合而奏之非雲門韶濩耶
余初學詩讀古唐詩紀見品彙則厭其冗亂不甚好之
後見唐詩正聲以為善矣㦯曰不然讀古人書如觀女
色妍媸好惡亦繫於人耳
序者敘所以作之旨也始於子夏之序詩其後劉向以
校書為職每一編成即有序最雅馴矣左思賦三都成
名不甚著求序於皇甫謐自是綴文之士多托於序以
傳究之作者之工拙非序操之假一序而自忘其醜何
為也
冬夜夢同一友吟古人詩醒輒記之如鶯蝶弄人燕子
笑謝家柳絮沈郎錢老郎今日是何心却訪支郎是老
郎蟲喧老耳薛能詩座中不少江南客怕聽春風唱鷓
鴣皆舊詩之佳句也
陳師道云韓退之作記記其事耳今之記乃論也記必
以記事為正體雜議論則為變體然亦有變而不失其
正者余謂作傳亦然
一同年有咏物詩頗佳曾為序之及來黔投余一絶云
農圃謳吟也自狂兩年閣筆避山薑還餘小技無多子
細馬䭾来十二章風格亦雅
古歡堂集卷十九
