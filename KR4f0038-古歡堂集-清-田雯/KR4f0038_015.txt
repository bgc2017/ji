古歡堂集卷十五戶部侍郎田雯撰
七言絶句
題太真出浴圖
女官簾下銜巾媚妃子燈前出水嬌莫怪三郎拚誤國
只今看畫己魂銷
題范蠡歸湖圖二首
賣弄江湖作富民沼吳霸越歴艱辛當時作事癡愚甚
絶代&KR0642;光送與人
千載休誇勾踐雄數年便見霸圖空黃金用盡全無味
不鑄西施鑄范公
客中對鏡
不識此翁何處來龍鍾老態五行乖少陵多事頻看鏡
滿面青黃土木災
温子昇碑
幼婦新辭各擅場參軍開府兩相當北人不讓南來客
鄴下韓陵片石彊
聽鄆城樊生花坡彈琵琶時秋八月
淫哇凡響滿城傳洛下聲名總可憐何似樊生才伎絶
風流揭調四條絃
五嶽填胸意不平逢場游戲譜新聲琵琶直作漁陽鼓
知爾前身是襧衡
秋風逐隊撥檀槽樂府流傳索價高畢竟教坊誰第一
大家齊演鬱輪袍
老來懶慢詩篇少病後心情酒量差一事腐儒真得意
垂簾煑茗聽琵琶
題龍石樓和蘇詩卷後四首
擊鉢排成第三卷飛揚䟦扈鬭雄才泉源萬斛今誰敵
仍喚謫仙蘇二來
神仙舊署昔時名落紙樓頭有定評一自罷吟温室樹
詩人誰是宋延清
閒於格律費思量自分衰頽少拍張今日讀君詩一寸
不教逢閏厄黃楊(第三卷可盈寸時閏三月)
壘塊填胸老病加頭風連日眼生花石樓詩句羅家乳
兩遇麻姑癢處爬
讀李衛公傳
遺事流傳說贊皇海南司戶動悲傷平生珠玉堪炊煑
口腹偏教滿萬羊
挽石樓二首(有序)
石樓云先生既批點予詩惠題卷尾四絶句後數日
相見東闕門下先生云子三和蘇矣而詩亦三變初
集雖有見解只為此公門戶太大瞻前忽後尚未能
掉臂遊行也二集則識已定膽愈壯駸駸乎越藩籬
而入其室中若今之三集興酣筆落縱橫變化不可
端倪如李臨淮一入朔方軍壁壘旌旗精采煥發此
詩家之妙境而吾之所最賞心也嗟乎先生風度凝
然眼光洞照從不輕為許可而獨于是集稱嘆不置
如此先生又云詩要作出是我向來所未見者才是
好詩嘗記施愚山云他人詩似都是人說過十數遭
者惟石樓不然將來必傳此語與先生絶相類予乃
和一絶云文字汗牛詩滿几細看強半是餘才山薑
大似愚山語須是未經人道來丁丑夏五端陽前二
日改菴爕記此石樓絶筆也是秋亡矣
髯蘇高唱詩才絶那許風騷思等倫半和篇章石樓死
一千年後少詞人
位置修文幾俊才白榆天上鬼相猜孟郊李賀題詩處
咄咄石樓何又來
送王令貽之官銅仁
大江浪打小江流白首銅崖憶舊遊曾有記程詩句好
五十三驛是皇州(前人語)
題鍾先生遺像二首
溉竹風流畫手傳烏巾道貌尚依然河汾門下無多士
白首重看五十年
滄溟宅壊尋喬木歴下亭欹補短牆剩水殘山西郭外
桷園無主夕陽黃
永慶寺題壁二首(以下二十首補作)
鹿苑花幢徑已迷殘僧一二講堂棲磬聲驚起羣飛鴿
落在茶商屋上啼
燕麥兔葵落日間老年重到舊禪關空憐佛子三唐鼎
豕腹竜頭翡翠斑(寺有唐鼎三天寶年鑄)
謁東方祠五首
古廟寒烟厭次雲鴉飛黑陣冒斜曛周圍滿樹桃花放
茅屋三間二細君
小院依棲九尺身櫩間布榖雨聲頻村農來賽雞豚社
不是尋君射覆人
寂寂荒祠白板扉隔牆風送楝花飛遠看一叟騎驢至
疑是先生割肉歸
春鳥貪啼便是歌風前據地酒顔酡野花沾落公袍袖
似較三千奏牘多
神頭小店白楊風十里徒河一水通昨過董生下帷處
今朝長揖滑稽雄
慈氏寺僧房
名藍精舍野烟中半墖依然立晩風門外長河流水去
鐘聲漁唱夕陽紅
鐵佛寺
野草閒花補壊垣秋風不閉破山門我來欲覓殘碑讀
橫卧龜趺壓樹根
瓜隱園雜詩九首
一雙春鳥屋簷鳴樹杪風聲似雨聲吾輩從來非解事
全憑鳩婦道隂晴
離騷句澁何能讀秋水篇長已久停攘臂今朝展書卷
養魚經與相牛經
木蜜來禽榖雨後黃瓜紫李春分前一班都出園丁手
況有齊民要術篇
瓜圃寬長二畆餘東陵野老較何如絶竒覓得西洋種
皮色斑青蝌蚪書
軋軋鴉聲水葉開長鬚奴子駕船來此番不為秋風起
網得鱸魚少二腮
小婦三度報蠶眠准備新絲浴夏天自是吾村好光景
打門無吏橫催錢
書齋近在廟門東小學新頒例不同芒屩葛巾搖羽扇
上堂長揖數村童
結束成圍試一行南村人鬭北村彊看來本是懷磚俗
宋鵲韓盧獵兔場
偶欲跨驢入城去楝花風下立多時遍詢村口三义路
林鳥潭魚總不知
題公凱學士小照二首
莫州野店初逢汝歲月堂堂四十春畫上不教顔色改
仍前白面紫髯人
讀罷道書千餘卷石牀風過落松花第三廳外門方閉
傳賜頭綱八餅茶
讀任彦升傳
浣衣食麥苦當時才並江淹瑋瑰辭捷入中書腸内熱
可憐俛首謝蟲兒
讀書
夜闌長短五噫聲坐倚昏燈氣未平可怪衰年六十五
住人廡下作書生
讀馮衍傳
隂就交情原不薄廉丹說去亦絶倫馮生窮達誰能料
一事傷心是婦人
魏梁並題一絶句
老瞞天下三分耳阿練功成但一身稱帝稱王猶細事
絶竒父子盡詞人
讀東阿傳
生子如斯非易得才名早冠建安儔阿翁可笑荒唐甚
尚羨江東一仲謀
蛙
四月十七夜寓高艮澗蛙百數頭入室伏卧具下二
鼓覺之命奴子敺去并送以詩
袍綠睛紅側注冠大聲閣閣狽團團如何假館郵亭夜
汝輩原來盡是官
怒蛙
一部池塘野水遙爬沙入戶有誰招休輕世少盧仝手
牋奏天庭不汝饒
恕蛙
一番寂寞子雲居仗汝喧闐鼓吹餘況是山薑多好事
政從爾雅注蟲魚
枇杷
楊梅未熟何堪摘杏子初青未可嘗最是枇杷解人意
櫻桃紅後十分黃
櫻桃
入市買來紅百顆登柈佐飲綠千鍾櫻桃不是尋常物
自有多情石季龍
湖隄十絶句
二月淮南春事無馬蹄不惜蹋寒蕪可憐杏白餳香日
風雨瀟瀟呌鷓鴣
漢水春風唱柘枝大堤一曲寫烏絲今番應笑無佳句
合付孫郎仗下兒
盧家風物那堪論漠漠湖光斷客魂沙鳥一行弄烟雨
不知何處莫愁村
垂柳貪眠傍水涯小紅橋外路三叉湖村村畔多游女
日暮溪頭弄菜花
昨趁夕陽芳草歸鞭絲帽影雨霏微可堪三月春風老
到處桃花燕子飛
稜稜堤作雙眉綠瑟瑟波如一鏡明片片辛&KR0642;惜花盡
朝朝布榖喜春晴
落日蕪城一抹霞竹西水調亂昏鴉樊川不作揚州夢
孤負唐昌玉蘂花
重到淮南少拍張牽船岸上亦無妨分明半笏維摩室
只少天花作道場
張旗打鼓放江船負弩人來憶往年莫怪一番花寂寞
春深老柳不吹綿
客愁還藉詩排遣&KR0616;事都從夢破除何遜清吟狂態作
樽前沈范兩尚書
湖堤後十絶句
一間草屋筕篖扉鸕鷀相狎來依依移家已上桃花岸
更有鸕鷀無數飛
大堤犖确小堤平狡獪春風故故生謝絮沈錢填馬路
蜂鬚蝶粉礙人行
朝朝暮暮浪花中閒立沙頭水勃公不分鴛鴦菱葉上
奢雲豔雨浴衣紅
烟中艇子柳邊樓消得愁人幾許愁唯有一條袁浦上
酒家帘影落春流
衣叠苔錢將入夏釵分燕尾已過春鸎梭一段烟絲縷
織作蕉衫付酒人
四月八日佛生日野色湖光妙諦參幾囀栗留代清磬
一枝麥穗當優曇
湖邊芍藥二三種白糝紅酣山寺開料得無人相謔贈
僧雛折獻水神來
柳接隋家帝子栽長條盡作馬撾材黃鸝應是精靈使
勾引雙柑斗酒來
枇杷顆顆黃將盡桑椹離離鳥啄殘可笑多情白翎雀
滿身烟雨戀江干
顦顇江潭落照斜子山多病未還家愁聽小謝輕埃雨
半濕新桐抱鳳花
湖堤又十絶句
食法嚴龜太瑣細天教饞口養麤才長鬚解辦花前酌
買得蘆芽蛤蜊來(唐書有嚴龜食法二卷)
羅含宅廢情無賴王粲樓荒魂黯銷未卜梁鴻何處住
綠槐深巷是皋橋
一局丁東入夜闌三條蠟淚玉蟲殘此行不比羊元保
願作宣城太守官
老夫多癢倩誰爬鴻爪留痕病轉加閒讀漢書過戊夜
神仙不到蔡經家
絶少當壚買酒錢孤村小肆麥風前故人為解相如渴
汲盡春申澗底泉
病馬龍鍾似瘠竹短鬛那復森開張杜陵野老作浪語
苦試眀年春草長
便欲結茅湖上住屋旁鴨嘴小漁船慣摻思話纖腰鼓
不費君平卜卦錢
詩思刁騷爨下琴短吟彈出又長吟十三徽碎鍾期少
不向人間更鑄金
渺渺鴻陂白練鋪芋魁豆飯野風呼它時兩鵠歌聲歇
似得浮山一格無(鴻陂見漢書荆山為上格浮山為下格見南史)
沿溪鴉髻數兒童倒接䍦來指老翁休唱白鞮矜醉態
須教拍手笑山公
李公凱同年惠二犬戲荅(補作)
老不如人言語大彘肩斗酒氣難降來朝獵兔秋原去
馬後韓盧宋鵲雙
人生聚散誰能料四十餘年老鬢催它日倘成千里别
好教黃耳送書來
晩行口號
十里黃昏細雨中小橋不復辨西東行人愁唱烏棲曲
遠浦漁燈一寸紅
江湖
底事名銜百不同班行挂籍贅疣中縱然高閣江湖上
也是江湖一長翁
論詩
漁洋一派唐三昧抉出詩人第一班錦瑟玉溪真絶調
大兒合是白香山
詩壇老將公評在不許偏師索價高唯有少陵矜律細
泰山果爾重秋毫
秋夜飲桂樹下
酒價秋來太無賴僭同涼州古葡萄似欺寒水蓼花細
不分橫天鴻雁高
愁看露下淒涼夜強撥鐙前㶑灔杯一物淮南差不惡
小山樹子送香來
讀史偶詠
入閤其如犬吠何才人情思半消磨原來小屋孤眠處
梁上書多餅餌多(邢邵)
心熱槌車逐後塵穰侯相印太逡巡風流年少王寧朔
鄧禹依然欲笑人(王融)
大手文章作賦工區區邢子豈能同看來亦是尋常技
蛺蝶獮猴狗兔中(魏收)
赤章午夜奏蒼天綺語傷心佛亦憐一事却從何處悔
夀光閣外晩風前(沈約)
平生書劍總徒勞雷摰相逢意氣豪勇退無聞饒怪事
文章不直海鳬毛(張華)
重陽
菊花不見莫思量且向天邊數雁行誰料今年公路浦
鮰魚蒿酒過重陽
題冷謙畫卷
曾在夜郎觀石壁三丰寫照萬峯竒原來冷叟仙蹤妙
也向人間作畫師
淮上詠古八首
滿地斜陽瑟瑟波人傳此地是甘羅土牆留得空城在
十里寒蘆宿雁多(甘羅)
野日荒祠迹已陳棠梨涇口水粼粼哀鴻亦灑王孫淚
洴澼何曾遇婦人(漂母)
淮北天連衰草秋射陂雲上楚山頭欲尋枚叔家何處
鴉黑楓紅水怒流(枚乘)
有酒如淮莫辭醉拚傾三百淺深杯昨朝蕩槳青蓮浦
(村名)今上伯倫臺上來(劉伶二上字各意)
蒿酒勝(平)于麴米春買來湖蠏大如輪南烹但飽麞牙
米此地還逢說餅人(束晢)
湖舍淒清晩菊殘蕭郎憔悴不勝寒人家茅屋沉秋水
打鼓應愁騎棟難(蕭思話)
客思紛紛落葉多玉臺寂寞廢吟哦秋深新詠添如許
試問徐家小寶摩(徐陵)
捉鼻狂吟湖上遊經春花鳥已深愁殘星長笛秋風老
交付詩人趙倚樓(趙嘏)
舟中有感
默坐篷忩落照時風帆疾鈍不須知世間萬事舟行水
聽爾黃頭與舵師
耳聾
打鼓吹螺事事停床前蟻鬭那堪聽思量兩耳聾偏好
不倒春風社酒瓶
鍾聖輿以芍藥數枝見貽同漁洋先生各賦一
詩用畣來意
山薑連日没心情閒噉櫻桃麴糵停準擬今宵狂態作
數枝婪尾插窑瓶
魏武父子
幽燕老將真無敵年少三河又不同對酒當歌音節古
阿瞞到底是詞雄
閏七月口占
老來多得三十日病骨爭高一寸強萬事輸人何論厄
從前不閏亦黃楊
偶感
河渠讀去文多闕溝洫傳來語半傖一例殘編無用處
龍門多事誤班生
三月一日
三月一日村中住洗盡慈仁寺下塵曳杖自臨波面照
白頭短褐淨烏巾
雜感二首
讀書巧鈍本由天老覺今年遜去年世上羣兒渾不記
曹劉沈謝亦徒然
韓李當年事莫論入山曾許掩柴門豈知陶令歸來後
也避街頭醉尉尊
秦郵晚泊
衰柳寒蘆野水邊湖干風景故依然秋城漁火秦郵夜
白首重來十四年(自丁卯訖庚辰十四年矣)
題桃花扇傳竒絶句
一例降旗出石頭烏啼楓落秣陵秋南朝賸有傷心淚
更向胭脂井畔流
白馬青絲動地哀教坊初賜柳圈迴春燈燕子桃花笑
牋奏新詞狎客來
江潮無賴弄潺湲一載春風化杜鵑却怪齊梁癡帝子
莫愁湖上住年年
商丘公子多情甚水調詞頭弔六朝眼底忽成千古恨
酒鈎歌扇總無聊
零落桃花咽水流垂楊顦顇暮蟬愁香娥不比圓圓妓
門閉秦淮古渡頭
錦瑟銷沉怨夕陽低回舊院斷人腸寇家姊妹知何處
更惜風流鄭妥娘
新秋雨夕卞司寇齋中觀劇(尤展成李白登科傳竒)
四條絃動第三廳一闋霓裳酒未停偶爾清歌天便妬
秋鐙寒雁雨淋鈴
咏古
誰教玉體兩橫陳粉黛香消馬上塵劉項看來稱敵手
虞夫人後戚夫人
雪塢上人餉茄瓜作此報之四首
精舍名藍老衲居四輪八象竟何如那知佛鉢香華滿
重讀齊民一卷書(齊民要術載種蔬事甚詳)
東坡偏嗜元修菜成式曾誇楊僕薑老婢從今精饌事
牢丸菽乳又相當(老婢亦段成式事)
崑崙茄大如豨首秦谷瓜甘勝晚菘惹得季鷹蓴興起
蕎花荳蔓正秋風(茄一名崑崙瓜秦谷即東陵也)
由來此腹負將軍脱粟黃齏欲斷葷山谷老人詩似偈
白鵝存掌鱉留裙
題王孟端九龍山送别圖
自是孟端山水妙麥光大幅弄清暉黔公可笑無聊甚
索向故人平仲微
歸途六絶句
滿朝傳笑太郎當老眼昏花疏數行詔下鏡湖三百頃
便教乞與賀知章
瓦橋關下路駸駸朔雪南鴻凍不禁脱落金龜無用處
長鬚持換蜜林禽(酒名)
郵亭長短總天涯軋軋烏犍下澤車到得故園好時節
梅花放盡放桃花
古木澄潭客夢牽維摩多病又堪憐吾家可笑游巖老
摒擋膏肓二十年
草草鄉書夜二更幾回衣桁淚縱橫還家休問胡麻飯
乂手空堂種不成
彭澤休官何落落此公作意太精靈便(平聲)宜飲酒無虚
日多事一編山海經
河村雜詠五首
長河春日漲春水兩岸紅桃無數花厭次城連三十里
東方曼倩是鄰家
漫向東家乞鼠姑名花瑤草費功夫春分流水柴門外
滿種垂楊十萬株
十五年中人不見受風桑下自披襟劉生較爾太多事
浪作雪車冰柱吟
葛衫席帽自荒唐箕踞科頭亦不妨無那關門謝來客
老人怕着新衣裳(用元人句)
腹量松术真堪笑滿徑蓬蒿似不宜獨有東陵種瓜者
風流儒雅是吾師
寄醒齋同年
雞啼呵殿報衙籌一路堂堂避八騶紅日滿忩吾自笑
老夫貪睡擁黃綢
讀元人詩各賦絶句
千年風雅遺山體半格堂堂妙入神商略論詩三十首
如公直作濟南人(元好問)
文安前哲龍門筆三史才華自不同落落當年楊(鐵厓)李
(孝先)輩孤山灑淚夕陽中(揭奚斯)
一般不信先生處方外還存藁數章楊范齊名皆敵手
漢廷老吏太矜狂(虞集)
句曲貞居稱外史馬塍菌閣儘風流分眀並跡陶弘景
不向山間畫兩牛(張雨)
姚子摹來渾莫辨申州有一故人存看他總愛元和脚
歛手薑牙不可論(張雨予庚辰在淮上見外史字卷為姚綬所摹者申州用懷素事)
江口峭帆秋雨夜雁門短褐北風前巧題輙自夸餘技
袁趙虞楊笑拍肩(薩都剌)
玄都道士虛中子霞外殘編兀自竒曾向錢唐湖壁上
幾行墨瀋石榴皮(馬臻)
東野低頭愧下風金臺萬里有詞雄那知郭隗多竒骨
却策詩壇第一功(迺賢易策功元人平之語)
詩名豈是尋常得䟦扈飛揚未易才西蜀伯生高月旦
須教百戰健兒來(楊載)
好友熊生知己外唐臨晉帖識應稀休從長慶談元白
賣卜詩人范德機(范梈)
太湖三萬六千頃落月長庚何處尋啽囈翠寒真賞絶
一編鯨背動豪吟(宋旡)
驚人硬語盤空大老手詞源萬斛多未必韓蘇能勝此
先生何處着詩魔(吳萊十一日於故人家而見几上堆剡紙數戲為長歌頃刻盡人以為神)
山薑舊有王孫畫春陌看山立馬圖寒夜讀公松雪卷
層冰膠硯費工夫(趙孟頫)
蕭閒清閟詩人宅喬木松篁水一灣自是篇章凌鮑謝
誰教辛苦作荆關(倪瓚)
古鼎名琴自可人閬風孤鶴認前身老迂雅潔曾成癖
淨涴詩塵與畫塵(倪瓚)
曾見種松書百行數公枉用說黃蒼發蹤便爾多時輩
不抵支離一叟強(鮮于樞有種松齋尚賴三數公發蹤黃與蒼支離叟卷中詩也)
題陶
五斗憐腰漫自夸田園心事太紛拏讀公歸去來辭草
轉覺頭風一倍加
底事先生苦認真吾曹出處總無因琴書果為銷憂用
籬下黃花解笑人
雜詠六首
大都萬事摸稜了米汁新篘要細評從此瓣香休浪語
劉家白墮古先生
太息人非物亦非還家心與事相違山川城郭連芳草
長嘯一聲丁令威
往籍看來都是贋偃師作戲幾曾真百年蕉鹿三冬夢
歡喜今朝說立春
黑醪不是尋常味一日拚傾三百杯莫謂山薑太寂寞
村間撲朔蹲鴟來
巷南巷北撾春鼓一老閒堂倚夕曛忽爾山扉多好事
李當戶繪兩將軍
燈火闌珊飲不成梅花老屋自多情休嫌除夕風光淺
鄰舍喧聞爆竹聲
盆梅四首
獨有襄陽孟浩然氊巾驢背聳吟肩梅花今落山薑手
老瘦迂酸太可憐
老瓦盆中雪一堆篆香茗火哄堂來世情涼燠梅知否
還自婆娑滿樹開
眉間黃氣鏡中夸喜事來朝定不差果爾浮蛆春甕熟
晴忩烘日賞梅花
一日一花詩一首休言楊後與盧前千鬚萬瓣吟花盡
小駐人間五百年
偶成
論詩難比作詩難正變源流有數般莫怪皎然嘲記室
小兒學語笑相看
有感
膏火空存奈晩何為誰辛苦日消磨生涯處處皆鞭賈
蠟澤梔黃值幾多
七夕五絶句末二首苦雨
雲影天光照畫眉原來今夕是佳期一番庭院陳瓜菓
嬉子空成一段絲
涼雲烏鵲已成行不是斑騅送陸郎打叠填河須曉事
休驚七十二鴛鴦
脈脈來津又去津七香車下淨無塵黃姑片石留佳話
試問長生殿裏人
原來天上最多情粉蝶青陵恨未平一度啼痕三十日
為雲為雨不曾晴
碧落橫空河漢秋金風玉露暮蟬愁哀鴻淚作瀟瀟雨
不用雙星别淚流
古歡堂集卷十五
