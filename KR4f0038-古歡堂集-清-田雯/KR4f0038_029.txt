古歡堂集卷二十九戶部侍郎田雯撰
記
節慎庫題名記
節慎庫今之製造局隸冬官外司特設虞衡郎中掌之
漢劉向典尚方鑄作顔師古曰尚方主巧作金銀之所
如唐之中尚署是也監督三人職加員外郎一等如宋
之文思院提轄監官是也胥史四人作官二十人分銀
鐵繡革為四作作匠各二百人習其藝業分曹立隊卯
入酉出無曠日廢時鈒鍍者炸滌者攢焊者窩鈕者化
土者碾玉者剔鑿者銼者砑者畫者刺者染者彈花者
扐皮者紛紛藉藉搰搰粥粥砰彭鞺鞳之聲不絶於耳
官坐聽事堂匠奔承堂下令禁無譁肅若戎伍庫内鱗
集四方之物燕之角鄭之刀荆之幹魯之削宋之斤妢
箶之笴吳粤之金錫靡不具弓矢旌旗劒戟矛楯弓服
矢房甲胄之屬盂簦巵匜刀礪&KR0008;燧玦捍管遰之器燕
饗宫室軍旅祭祀之用率取之庫歲以為常金錢禄米
支於戶部報銷於工部察覈不嚴則多侵漁之弊物不
堅緻完好則譴責隨之
天子詔虞衡郎中位冬曹長爵以大夫明賞罰董般倕
事其勿敢怠節慎庫之重如此康熙己未正月余填此
闕踰明年庚申六月出為江南提學僉事將行官吏匠
作合數百人帕首鞾袴擔蒸羊挏酒蒲伏祖余於青門
道左一吏濡筆而前曰請留文辭為題名碑記遂書之
節慎庫之有題名自余始
寶泉局記
凡棘幣泉貨布刀皆錢也攻金之工六築冶鳬㮚叚桃
錢其桃氏矣六分其銅而鉛居一雜以錫其色青矣和
以鐵其色黕矣凡爐一匠十之故一器而工聚焉者錢
為多扄其肆以稽惰也茨其垣以防竊也察其菑以取
良也罌而火之則煆矣沙而模之則輪矣模之扇三如
㮰然脫面脱地以眡象汁之沸盈如斞然上翻下轉而
成枝膠之然後鋝之鋝之然後輮之輮之然後邸之方
圓以定位表裏以判形鉗之以檻刀盪之以砂石拽之
以木梃則錢完矣一匠可歲得一軕帑之母可歲納子
七鎰不齵而光可翼而飛其貫如櫛斯良工矣不甐於
鑿不㕙其圍不閼其耀斯善鑄矣古之錢或半兩或榆
莢或八銖或四銖唯漢之五銖得其中或赤仄或鵝眼
或荇葉或縹綖或重輪或重稜唯唐之開元寶得其中
今之錢制可行也寶泉局以曹郎掌之亦猶昔之三司
度支判官也余以戶部右侍郎稹理其職凡百二十日
故為之記
龍行寺鬼門石記
鄭圃河南岸有龍行寺相傳明武宗曾微行過此遂名
寺僧掘地得石高二尺六寸橫二尺五分中為門高一
尺橫七寸五分門左右二鬼形俗呼為鬼門上䥴金輪
皇帝供奉六字凡南北帆經其地者艤舟禱於佛求過
鬼門降福解厄裸體伏地蛇行以入尻動脊搖間有豐
碩之軀為隘竇所困死於俄頃者亦愚矣哉昔武氏廢
中宗為廬陵王改元光宅旗幟皆從金色加號慈氏越
古金輪皇帝又號天冊金輪大聖皇帝此一石也豈即
曌所遺以有於今日歟夫曌以女子攘竊神器任用酷
吏屠戮宗支流毒士大夫其禍唐甚慘何乃復遺此石
以釋氏之教惑衆亂俗為也唐都關中去清河地二千
餘里既曰供奉自應在感業白馬諸寺中鄭圃烏得而
有之或亦作俑者設詭異之觀習荒謬之說其弊遂至
於戕愚夫愚婦之性命尤仁人君子所痛恨也鬼門片
石幾同於周興來俊臣之大甕矣司馬遷班固皆作高
后紀吕氏雖非簒漢而盜執國政為害最烈唐之舊史
因之列武后之本紀載其行事而不沒其實亦深有合
於春秋之旨乎武之惡更甚於吕明知鬼之不宥佞佛
以崇奉此石使狄仁傑見之蚤與淫祠同焚當不至貽
後世之患矣嗟乎婦有長舌維厲之階釋氏之教錮溺
人心甘心斷臂臠身而不知悔二者豈不重可歎哉
謝四溟故宅記
詩人謝茂秦清淵人家香巷余於癸酉秋偶一至其地
訪流風陳跡無復存者里人指城西門外為四溟故宅
亟往尋之見河柳斜陽板橋野水而已考茂秦生平遊
跡徧天下久客燕趙梁宋間曾有過清淵舊居詩飄零
三十載下馬問比鄰之句似其風雨數椽在當時已莫
可詰矧滄桑兵燹又歴二百年之久乎里人所指或亦
失其實矣茂秦年十六作樂府商調遂以詩歌播令名
且以義俠聞入鄴下趙王幕甚賓禮之已而挾詩卷遊
長安是時李于鱗王元美結社執牛耳諸人首推茂秦
迨後頗相齟齬于鱗遺書絶交排擠者日衆削其名於
七子五子之列非公論也茂秦詩名亦不少損其脫黎
陽盧次楩之難也海内人士儗之禰衡李白皆高其行
誼趙王雅愛茂秦竹枝詞命所幸琵琶妓賈扣度新聲
歌之旋以扣歸茂秦遺事藉甚人口夫茂秦一布衣耳
為詩人俠士風流文采掉鞅一時後世讀其詩者尚留
連想慕其為人當日王李輩講聲調立詞場實自四溟
發之貿貿然鑠金銷骨胡為也嗟乎茂秦已往二百年
矣余過其里墟低回無限弔香巷故宅於西風衰草之
間杜子美所以致歎於羅含庾信也又清淵人與茂秦
同時者孝廉方元煥字兩江以行草擅名亦能詩王元
美斥以為疎野粗放備諸惡道以余觀之要其才致翩
翩亦四溟之亞歟
遊太室記
嵩山神祠在黃蓋峰下登封縣東八里祠門三重古柏
幾二百株三門之内四岳神祠分列左右東有降神殿
繪生甫及申像於壁剥落已半西為御香亭歴代已來
封禪記功德地也謁嶽神殿祀事畢下西階古柏鱗次
桀石叢峙石上徧刊祝釐辭祠官姓氏周覽移晷迴登
天中閣少憩理策至山麓卬眎一峰入雲石色青紺如
畫嵐流霧垂上合下疎是為萬歲峰其麓為入山所必
徑也籃輿行十里至中峰昔人云嵩山如卧眠龍而癯
望之渾成秀拔若不知有嶔﨑參差之勢者及陟中峰
之巔羣峰爭出若攅圖之托霄上煙雲吞吐日月蔽虧
林木蓊鬱鳥獸遊鳴隂晴變態二十四峰環列於中峰
左右上下不可名狀如謝綘所稱玉女忩搗衣石但略
括一二矣東五里許為盧巖巖有盧鴻一宅今為寺兩
山忽張匹練下垂微飈吹之則左右動奔澗盪壑衆山
皆響為嵩山佳處昔鴻一隠此作十志以自豪抱微尚
鳴高蹈已耳而來遊者莫不憑襟怡情因以思慕於其
人矣東有白鶴觀背負三峰大小熊山屏其前為崈高
之奥宅三峰多石室遠眺一室豁達洞開與他室異或
即謨觴室也南七里徑崇福宫投龍洞力疲思返余以
半人疾未及躋嵩之絶頂也然眺洛河瞻伊闕顧以歴
歴目中矣桑欽水經曰崑崙之墟去嵩高五萬里地之
中也嵩山絶頂直上可接吾欲御風而行探崑崙之墟
矣又三里抵嵩陽觀有柏二株大可十人圍聞在漢已
為鉅木殆殷周時物柏之竒若雛松之新綠香澤凝肥
翠滴人衣坐其下如張帷羃謖謖風鳴如聞絲竹聲旁
有石幢上勒唐宋人題名有似雜采帖也嵩陽觀碑屭
贔豐碩在觀門之西徐浩八分書遒古可愛客邀飲至
藏書樓下日將昳遂登車以歸詰旦東行路出箕山左
沿㶏水下流復探石淙之勝磥砢﨑嶇負險相望百二
十里過禹州達襄城境康熙丙子二月丙辰記
遊桐柏山記
桐柏山在唐縣平氏南由宛西行土阜起伏野闊烟疎
渡河過唐縣抵平氏境唐縣古曰淮州扼蔡之吭而枕
鄧之背蓋古之戰地唐李愬雪夜陳跡不可復覩矣出
平氏三十里漫衍無陵谷又五里入土岡口雜樹交蔭
水石冲交於中歴落昇眺移情再三里許上帶崇崖下
臨絶壑雲垂烟接泉聲不斷雖輿隸擔夫顧而忘疲矣
再十里至桐柏山山有二高峰東曰胎簪西曰大復桐
柏其總名也遠望之峻崿百重雲冒山頂前後只如一
山及舁&KR0034;以入登大復之巔謂已踰千仞東矚胎簪雙
巒齊秀其峻崠又倍過之峰上有數百石囷貫以石梁
故曰胎簪也巖下巨石員削如臼一水出焉澄脈下滴
清乳泠泠潛行地中依井發源是為淮水大禹導淮此
其跡也淮井有神禹廟廢基猶存井東北一河沫如跳
珠激石成溜三泉竒發自此水隨山轉而有瀺灂淼漫
之勢矣山南曰逖谷昔晉車騎將軍祖逖自陳留避地
於此故宅在焉是時仲春地幽谷暖桃李紛開紅白相
間行四十里羊腸蟠十餘迴花落車巾香沾馬足有小
禽翠羽羣飛異於恒鳥其鳴濕濕入耳清越復變為舂
激之音謂之搗藥鳥又三里至天木山三面積石中竇
微凹長津淰淰而下上有禪悦寺長廡迴閣徧駕林阿
午磬曦鐘聲送林杪門旁置大鼓客至伐以千椎寺有
三五佛子清坐疏班錫鉢間設所為禪悦也山之麓散
泉奔滙積以成淵䆳岸鄣天灌木千章余披襟其下因
之逸思倦想炎夏火流於此提琴命酒取暢山情行李
所逕徒增感慨山多良藥固活女疎銅芸紫苑之族土
人不知采讀神農本草者能捋而有之土人唯采菌以
資生故地瘠而民不貧春夏伐槁木橫陳於地雨餘則
菌生晴暄以箔炙之則菌肥法與焙茶無異也十里至
琵琶山高秀挺出孤不連陵山頂有大井香冷味殊無
人浚渫而水遇冬溢春夏則眢巖腹一石洞洞口甚狹
土人相傳洞藏漢時故樂器静夜聆之有撥鳳尾檀槽
聲山因得名又十五里至石門山一名天門石排竇成
狀若戶牖雲起則上合下開雲退則上開下合從地下
仰視天門如從穴中窺天矣天門小東接天封山山多
蒼松古杉鴉從天門飛來呼侣投林鴉黑霞紅與山光
相映竒為佳觀余已造其巔旁出一峰又復千尋壁立
雖猿鳥莫陟土人云上有道士被髮餌术獨坐翻金經
不記歲年余思偕鹿皮公登之昔人云鹿皮公能作轉
輪造縣閣意思橫生如猨飲狀或可升此峰也午抵桐
栢縣盥沐畢謁神告祭淮瀆廟在縣東一里制如栢梁
温室華宇修整檐前四柱采八風之黑石以火齊飾之
神嚴軒冕之容左列玉磬右陳龜輪初廟甚廣屢罹於
火故今制略狹以水尅火五行所弗驗也廟有漢栢六
漢碑一延熹六年立剥落欲盡石門神二文既竒古隸
書絶工惜存其半又鐵獅二蓋唐物也它多宋元碑不
可卒讀唐以前如薛道衡祭淮文碑金銷石泐矣祀禮
既成歸宿舘舍援筆為桐栢山記康熙三十五年二月
乙卯書
遊少林寺記
丙子二月癸丑渡黃河達盟津境西南十五里陟北邙
山山童無林木峻坂上下土衍石連二十里為北邙之
尾蜿蜒勢斷隴分谿平洛河如綫縈帶東注乃汝鄧之
通津矣南徑偃師縣過唐廬陵王墓石表猶存遠矚嵾
嵾山勢爭高步徑裁疏石道參差是唐高宗幸少林寺
所鑿緱氏吹笙祠與轘轅關相望行八里至少林寺寺
少室之北垂也少室有五乳峰飛乳五道雲與之平委
折五迴方可登躡俛眎羣山積若蟻蛭寺在其麓元魏
孝文為西域僧陀跋建也入寺層階而上憩後講堂又
移坐甘露臺立雪亭一老僧牽拂相招四周簷際觀秦
松六祖手植栢柯葉貞萋蔽虧曦景左右碑以百數漢
以前者率漫漶不可讀自晉迄唐完毁半焉一碑刊唐
太宗為秦王時討王世充賜寺僧御劄蓋當時僧之立
武功者十三人惟曇宗授大將軍其餘不欲官賜紫羅
袈裟各一襲此可補唐書之闕矣寺門南向面山為少
室之背層崖刺天橫若列屏崖下林茂泉清風烟披薄
取暢山情依回忘返三十六峰多在山之陽李渤隠廬
存焉往遊者必巖棲之士隨樵唱捫蔦葛以入非然空
羨升猱莫侣飛鳥矣寺前有水導源鉢盂峰下過少溪
橋東流詳載顧少連厨庫記行二十里徑石堂山紫雲
洞為邢和璞讀書處又十里崿溜相承泉響不斷白雲
流於邃谷之下紅霞冒於叢柯之上縱目遐矚思不周
賞晚抵登封縣宿
司空園記
司空園在沇水之西門依層崖垂柳百餘株桃正花亞
枝橫斜於崖腹風吹瓣散水面爭紅入門三重石鋪徑
通有方池大可數畆架竹為橋橋下魚苗菱錢漸出新
水踰橋有臺高二丈許振衣而登一園之中水石竹卉
可以周覽玉川盤谷之勝映帶園之左右太行王屋兩
山屏列於前臺北一亭覆木香架中又北一堂簷際玉
蘭二株花放如雪馚襲人衣堂左迴廊數間錯置叢篁
水自篁根涌出穿籬斜注是為東園槐栝鄣天希見曦
景幽禽靜鳴留而不去插危閣於陂塘之上飇勢欲動
其下遊鱗浴鳬自成潭渚再沿石側而西是為西園叢
木雜花行列參差隨地藝植適愜人意回繚闌楯目營
心匠正與木經法合疊石為山引流捍注怒湍激石送
響不斷北又一堂規制略狹堂兩旁牡丹可千本惜非
花開時也園乃司空段氏所營治闓爽深密數年乃成
憑陵它園為清濟園林之冠旭暆遊賞岑寂無聞興衰
之際今昔已異再數十年後或如玉川盤谷地以盧仝
李愿傳殆非所期也余見園中之擁篲負畚臿而來者
詢之歎息其亭臺之名槩不足載如李廌所稱洛陽城
中水北胡氏園也康熙丙子二月丙午記
古歡堂集卷二十九
