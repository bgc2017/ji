古歡堂集卷十一戸部侍郎田雯撰
七言律詩
移寓
巷北巷南春寂寂梁鴻廡下太無聊移來自笑躭書癖
看去誰伸乞米腰草閣三重巢燕子瓦盆二寸種魚苗
吾廬真是堪高枕詹尹何須捧腹招
送李公旋之任普安
一髮西南八千里烏亭畫戍路茫茫木瓜坼地通盤水
金筑粘天入夜郞山滿箐烟三月雨村撾銅鼓百蠻鄉
何須咫尺中牟宰勾漏丹砂自不妨
答申隨叔檢討
病餘騷屑一官寒曼倩金門興已闌薄俸每于書肆盡
世情偏讓酒杯寬窗前秋水來鴻影頭上黃花滿鶡冠
出郭行吟正西笑勞君書札到長安
又答隨叔兼寄鳬盟先生
散吏漫郞癡可憐長安匏繋數經年正平已少懷中刺
司業頻投杖上錢寒夕羣鴉風瑟瑟空庭老樹月娟娟
聰山詩客吟秋水又在白蘋紅蓼邊
蓼花盛開柬友人
米嚢花盡蓼花開東閣何堪賦老梅客舍偏爭秋色早
西風又送雁聲來青鞵布韈今能否試茗彈碁日幾迴
昨夜西清初下直鬭班小鳳莫相催
同淨因上人茶話
雨後蕭齋放晩晴虚巖白動月華生亭亭獨樹當門立
故故雙烏遶舍鳴床上堆書供客枕人家弄笛趁秋清
遠公過訪消寒夜來日相邀野寺行
大佛寺
背郭招提隱翠微塵沙一氣四山圍凋楊葉白寒鴉集
衰草雲黃野雉飛原上土封何代碣巖間雪閉老僧扉
欲尋支遁幽棲地繫馬霜林向落暉
秋暮有感
蟋蟀床前語未闌短檠破絮夜漫漫授衣偏有豳風例
乞米空嗟洛市難龍在澄潭抱珠蟄樹多敗葉滿山寒
季鷹自笑鱸魚興孤負江鄉舊釣竿
送龔郞中出守平涼同梁舍人
斜日寒烟菊正繁追陪官舍駐行軒人傳龔遂來秦右
客有梁鴻老薊門綠酒秋燈須盡醉黃花夜雨好重論
峒巖千仞風流地函谷關連渭水村
柬曹頌嘉舍人
賣文為活畏人憐貧鬼生涯縛草船賀監蕭條泛湖去
少陵老困撥書眠春光欲暮當三月官況堪悲已六年
只合與君拚共醉桃花似火柳飛綿
病起
痀僂尊生學累丸病餘槁木轉相安青山招飲樽前客
白首為郞座末官荒薜經秋墻葉少流螢帶火砌花寒
人生痴黠全無用蕉鹿何妨夢未闌
中秋寄舍弟
泠泠新月上人衣吟望清宵一雁飛雨後苔痕三徑滑
鐙前歌板五陵稀頻占蓍草疑難決舊種垂楊大幾圍
董相祠旁讀書地說歸囈語幾曾歸
同韓生話舊
支離老友悵天涯剝啄忽停雙犢車夢遶故園春草色
人來燕市酒徒家笛聲斷續吹楊柳雨態空濛濕杏花
久坐與君談&KR0616;事一堆蠟淚月西斜
傷心時節逢寒食襆被蕭條對故人看汝樽前雙鬢雪
笑予面上十年塵非緣禁火官原冷每歎無魚客更貧
爛醉高謌莫輕别杏花初放柳條新
贈李將軍
月戟霜鈴百戰存殘年萍跡滯江村沙場馬革新苔色
衣帶當壚舊酒痕定遠功成垂白髮邵平身退老青門
即今射虎幽并路夜獵何憂醉尉尊
秋郊雜興
閒峯野水弄秋光向夕登臨白袷涼僧磬數聲來遠寺
人家一帶住斜陽正當紫蟹清樽日偶入蘋風蓼雨鄉
須信山靈應有意不教吟興太頽唐
好鳥竒花處處逢跫然雙屐自從容橋邊但恐莓苔滑
洞口何妨瀑布封老樹霜紅飛數葉空潭雨碧洗千峯
東臯再上層臺望半濕香秔野碓舂
既向西風把釣綸又尋古寺渡南津莫教泉石禽魚怪
可笑形骸土木人同社陶潛招飲去入山支遁寄書頻
從前兀兀都如夢孤負秋光是病身
忽憶故園秋色好商量結屋在河湄甕浮綠螘篘新酒
庭種黃花補舊籬一詠一觴真我事不衫不履少人知
風塵憔悴心情減說欲休官悔較遲
飲李寅清齋兼柬梁水部
文燕詞場自不貧焚魚庭院隔風塵老槐燈火圍書屋
明月鬚眉照酒人捉鼻狂奴初駐馬吹簫午夜欲沾巾
依稀曾記仙源路一見桃花識舊津
柝鼓中宵起暮烟竹梧深鎻草堂偏人如冰雪來姑射
詩和裴王在輞川徑尾花隨行藥裏牀頭書擁亂山前
五噫側近梁鴻宅廡下愁吟亦可憐
秋夜同方山
西風寒葉動涼颸久坐開襟對酒巵小鳥窺燈穿竹去
流螢分夜入簾時書來鄉國迷鴻影月轉關山照鬢絲
莫使傷秋減吟興盡刪九辨楚臣辭
搔首經年厭鼓鼙只拚一飲醉如泥搗衣秋水千砧遠
種菊東籬百本齊病鶻怯風投樹立涼蛩依壁向人啼
藥欄秉燭還相約明日看山共杖藜
晩眺
南陌溪風捲釣綸空壕葦路水粼粼高槐老榦能巢鶴
秋水澄波欲照人夕景霜城軍幕靜寒烟古寺梵鐘頻
却思招隱知何地空負籃輿鹿角巾
春日坐焦鍊師道院
茅屋三重結搆竒竹窗紙帳最相宜誰傳肘後嚢中術
曾賦玄都觀裏詩花下茶鐺兼藥竈雨中燕麥與鳬葵
道心久作丹丘想日暮烏栖坐不移
詠史
忽遷豪傑實關中漢使星占迥不同一自節旄飛瘴雨
長教鵰鶚卷蠻風山川戰後多新鬼杼柚呼來賦大東
羽衛材官身手健莫辭辛苦早從戎
夷陵漠漠戰雲黃露布初傳入建章花隊元戎喧鼓角
月明父老哭瀟湘蜀川使節思嚴武漢室前籌仗子房
詔下蔡人吾赤子將軍禽賊只禽王
官津斜日大旗明幕帖傳宣又點兵壁壘幾人推上將
干戈萬里老書生塵飛紫塞風偏疾天瀉黃河勢不平
強項朱雲焚諫草當年折檻亦虚名
細柳營前羽檄頻逍遙河上是何人功侔馬援邊陲柱
死作睢陽戰地塵問夜至尊憂水旱交章元老薦沉淪
綢繆桑土非無計恩澤由來重徙薪
漢代曾言雲夢遊韓彭一旦未央收夜郞棧雨盤江細
烏石榕花獵馬秋戍伍丁男衝瘴癘村原寡婦罷誅求
羣公自有匡時策民瘼何須暗淚流
賓客文章京雒稀夢魂苦憶故山薇青門釃酒辭金馬
紅藥題詩試鐵衣頗牧用兵本無敵蕭曹定計未全非
桮前却話愁何在報到銅崖已解圍
萬柳堂感事作(堂為益都别墅)
堂成背郭柳陰齊三月風綿下淺溪簷可營巢來紫燕
池皆種藕坼青泥玉勾花放行相映賭墅人歸徑不迷
獨有洛陽新涕淚愁聞鳥雀一林啼
生日得巵字
榴開瓶插兩三枝取鏡當窗照鬢絲面骨崢嶸窮措大
形骸土木病容儀看來富貴真無分說到神仙亦可疑
水面蜻蜓花蕊蝶紅妝小婢逓傳巵
再向筵前進一巵道衣烏帽坐題詩棗花纂纂侵牆日
荷葉田田貼水時四十一年人是夢五三六籍我何師
不須更唱蓬萊曲自作新篇付雪兒
登毘盧閣效空同體
老栢鐵枝盤佛閣翠微晴色動林臯人家遠抱桑乾曲
山勢斜奔碣石高檻外天風鴻上下城邊秋水樹周遭
憑陵霄漢人聲寂獨有禪燈照客袍
此下何山作砥柱丹梯鳥道只相疑合圍霜樹寒花放
撼壁龍雷夜雨垂地肺呼風吞海嶽戍樓落日斷旍旗
嗒然清嘯身飄渺未許金門賦客知
千尋佛火出層雲面對西山正夕曛老樹風懸鵰鶚宅
荒原草長駱駝羣秋生沙磧寒應早水下天津勢漸分
側耳嚴城聞戰鼓登壇重起舊將軍
市上荆卿呼欲出臺邊郭隗老堪愁空餘古寺凄涼地
偏起西風鬢髮秋燕雀幾羣盤下界兵車大道擁諸侯
何人出塞聲高唱遠樹寒烟易水流
送周紫海之河南
分袂青門歲暮時梅花一樹正參差君攜襆被尋嵩室
我愧文章替左司杖上酒錢原自少袖中書刺欲何之
大梁風雪頻懷古應有&KR0642;門監者知
見燕子作
曲徑閒花細雨侵翻飛春社動鳴禽依人卜築風巢定
趁日銜泥草閣深枝上鷦鷯同寂寞巷中王謝歎銷沉
經旬看爾將雛去紫陌烏衣何處尋
送孟端士歸吳門
燕山七月寒蟬至解䌫西風送客舟帝謂桓榮能視草
人傳洗馬正多愁孤燈官舍青桐雨落木江鄉白雁秋
不厭東方狂曼倩高歌據地暫淹留
獨下津門撥棹遲蕭蕭驛路重相思菰蘆秋老涼風夕
鵝鸛斜飛細雨時有日探梅來鄧尉何人攜酒向南皮
闔廬石畔停青雀尋我寒天畫壁辭
酒熟邀升六頌嘉過飲
蒲薦松牀瓦甕圓小槽滴瀝酒如泉二參便可留髠醉
一斗何須費杖錢看爾持螯勞左手笑予覓句聳山肩
昔人荷鍤君知否莫負黃花九月天
同頌嘉飲綸霞齋讀新詩(調金鏤曲)羅酒清如乳共
鐙前宣窰一色十觴連舉我醉倒持銅綽板儗倩花
奴擊鼓竟弟勸兄酬無數疑是吾州從事者問何年
却向平原住鄕耆舊還相遇主人鸚鵡初成賦動光
芒天孫五色長篇短句比似峩眉天半雪竒秀差堪
儔伍高歌罷眉峯欲舞一卷漢書傾一斗借斯文下
酒君須誤扶上馬夜方午曹貞吉
玉泉
玉泉蠟屐遠相尋谷口漸聞流水音雲起直籠山四面
瀑飛倒瀉樹中心稻畦甲坼春前雨菱沼聲浮水面禽
高唱滄浪一搔首諸峯縹緲碧烟侵
九日宋子昭謝方山招飲黑龍潭晩坐刺梅園
松下四首
薄日晴窗眠數廻郊園酌酒苦相催郤將倦眼憑高放
喜逐寒花傍寺開賓客幾人同戲馬山川百戰此登臺
銷憂自是羣公暇不少參軍落帽來
步屧從容返照低高峯疎樹赤雲西寺前大澤龍常伏
天末斜風雁不齊野架朱苞垂數子霜蘆黃葉下平畦
席邊秋水涼難醉可笑山公未似泥
苦竹叢花背郭垂中林野興坐頻移從教華髮刁騷短
偏遣西風寂寞吹急羽高天連障塞空山寒霧轉旌旗
驚人物候秋容老徧插茱萸又一時
凄迷風雨何年樹不惹慈仁寺下塵歇馬恰逢蒼水使
合圍誰種老龍鱗思添一鶴清宵立更聽流泉白社隣
安得鐵枝辭揃伐移來長伴苦吟身
聞雁
宋玉含愁思不禁飄蕭窗外動長吟屋茅半捲秋風破
布被初寒夜雨深瑟瑟柝聲驚塞月凄凄猿嘯隔楓林
不堪伏枕聽難寐回首鄕關久滯淫
丁巳人日試筆
試筆眼花書字大龍鍾漸覺不如前入燕忽度十(時深切)
人日墮地曾逢四已年未許為郞稱漫叟只判飲酒學
逃禪城南尺五花爭發待向春風大放顛
暮春同于桐江汪鍾如吳五厓遊張氏園晩過
嘯公房四首
竝(蒲浪切)城最苦名園少覓路幽尋古寺隈埽徑何曾嫌
客過入門忽漫見花開亭邊小沼春泉響衣上新泥燕
子來茗椀棋枰消永晝不妨隨意坐莓苔
歴落溪旁村二里紆廻山脚路三叉可憐前日清明雨
悔不來停下澤車橋上臨流看月好軒中多竹受風斜
催人節物春光老墮盡柳綿開楝花
雨餘蠟屐轉溪灣尋勝招提未儗還花下遠公須置酒
春來謝客幾登山寺藏橘刺藤梢裏人在蜂鬚蝶粉間
向晩講堂鐘磬寂一時塵念已全刪
無賴風光三月新馬蹄不厭蹋芳塵桃花有路尋漁父
野水無波賦麗人為掘藥苖攜僕至少餐厨蕨恕僧貧
羣雞亂呌牛羊下歸路黃昏雨墊巾
顗皃生同年醵酒相賀
自分一雛婚嫁畢便游五嶽向禽同何期湯餅成佳會
漸喜鳩車入眼中有母不妨名絡秀添丁翻愧似盧仝
他年長健如黃犢白社籃輿舁病翁
潦倒年來筋力疎自誇老蚌意何如敢言愚魯方隨願
豈有之無欲試渠門巷羞看題鳳日親朋故錯弄麞書
犀錢照眼鶯花媚狂態歡情爛醉餘
出都
乞章才上一驢歸西笑燕山望翠微日下寒峯多黛色
天邊蒼隼入雲飛十年歲月堂堂去小草心情種種非
行李蕭涼風雪道呼奴抖擻舊荷衣
十月霜風落木殘還家結束下桑乾亂書數卷牛腰重
細雨千峯雁陣寒日數歸期過小雪文移肆罵是微官
故園酒熟河魚美凖擬親闈薦歲盤
出都留别袁馮兩先生
廿載程門立雪孤不才尚許補東隅心同脈望餐書少
身似眠蠶作繭無慚愧王通門下士支離易水酒人徒
從今免乞長安米摒擋朝衣玉鹿盧
彰儀門外别諸同人
一路鞭絲帽影間西勾橋外野花斑攜家穩渡盧溝水
訪舊思登鹿角關雁為倦飛投遠浦馬思伏櫪牧春山
故人京洛休傷别十載鄉心許乍還
盧溝橋
虹蜺千尺野雲屯塞路人行駕短轅霜下桑乾寒浪小
火燒碣石遠山昏平林葉脫巢禽出野寺烟深粥鼓喧
聞道張華曾有宅葦花漠漠滿荒村
三角店曉發
睡思昏昏小驛中巾車破曉霧冥濛晨雞咿喔旅人館
濁酒禁當溪口風袖手垂鞭殘夢續前村鳴角戍烟空
此行莫說名場誤得失何由定塞翁
湖舍
空濛烟水湖邊住草屋三間竹樹圍網集柳陰捕魚去
棹移人影采蓮歸登樓華鵲諸峯合衝雨鸕鷀逐隊飛
漠漠長天如畫裏令人却憶米元暉
禹城道中有感
衝塵揭袂陌風斜手挽雙牛笨板車遠渡看人過馬頰
荒邨繞屋放桃花晏嬰城暮重沽酒榖雨春愁又憶家
自顧此身如老鶴高飛漠漠野雲遮
遇合無勞羡馬周須知李廣未封侯功名會上原須福
(放翁句)婚嫁畢時何處遊日暮倦雲歸大壑雨涼遠雁下
滄洲年來病脚渾無力難上崚嶒百尺樓
大佛寺後山亭
古洞寒花佛閣陰朔風雁陣此登臨小亭怪石如人立
壞道哀湍動客吟石馬諸陵山色老竹梧舊苑雪痕深
寶衣化去僧頭白向夕鐘聲動梵林
采石磯
天垂雲影雨霏微停櫓來登采石磯半嶺松花當屐落
一行水鳥下灘飛遠山螺髻横秋色隔岸鈴旗立夕暉
十里白蘋紅蓼裏謫仙汨没不曾歸
千載謫仙呼欲出振衣牛渚一登樓鑑湖乞與知章去
梁宋誰同杜甫遊蕭瑟秋聲來雁浦冥濛細雨没漁舟
橙黃橘綠烏棲夜對酒難消萬古愁
泊舟蕪湖
蟂磯插江江水犇老蟂截霧立江門斜陽石壁鳩兹轉
細雨颿竿魯港昏銜尾樓船沉鐵鏁連宵漁火照楓村
津亭半夜寒潮上旅思勞薪不可論
自皖歸
輕烟柔艣皖城還兩岸寒花滿目斑紅葉已飄山四際
白雲忽起樹中間一行鴻雁蟂磯路數片颿檣牛渚灣
來往江鄉二千里幾回臨眺破愁顏
九華山
天河秀出九芙蓉拄杖來登九子峯小雨過橋衣漸濕
大江吹浪日高舂數聲搗藥林間鳥五粒垂髯澗上松
徙倚青蓮讀書處黃瓟巴水欲相從(搗藥鳥名)
揚州
揚州城外方園好水榭風亭花未殘春色已當三月半
酒杯須放十分寬日搜書肆空成癖人喚狂奴幸解官
第五泉邊一枝艣道巾野服去盤桓
依韻答汪叔定兼寄蛟門
深柳斜堤十日留使君空復到揚州只宜美酒傾蕉葉
豈有名花出玉勾官罷便須稱漫叟時平定不厭清流
詩人汪五如相問說在蕪城水上樓
句曲移寓張菊人先生宅(邑志載葛陶二傳甚詳)
書束牛腰僕抱琴勞人二載乍投簪名場秪自安鳩拙
狂客何須嘲鳳吟暫與穉川作隣舍將隨弘景老山林
三茅岡下桃花水欲識仙源次第尋
述懷留别西河西塞兩先生
學劍學書俱未成吹竽自笑一齊傖凡駘豈敢言干里
片石何堪直數城元亮歸時今較晩文通賦就恨難平
青溪岸上官衙淺小閣愁聽夜雨聲
水漲秦淮五月時榴花照眼正參差清晨盥手占周易
半夜燒燈讀楚辭蔡澤元來憑相貌老&KR1451;曾欲混雄雌
從今歸向田園去自灌畦蔬自課兒
從前萬事付波瀾回首真如蜀道難朱雀桁邊心寂寞
承明廬裏興蹣跚幽棲直愜平生意需次羞言本分官
惆悵六朝空舊跡勾留風雨臥長干
誤持手板亦匆匆甘溷牛溲馬渤中小草多年懷北夢
瓣香此日拜南豐自經雷煥無塵劍獨有中郞識爨桐
嶺樹江雲秋色早冥冥千里送飛鴻
景陽宮故址
衰柳寒原寺逕斜舊宮層墖集昏鴉何來樓下韓擒虎
可惜井中張麗華遠圃香風開菡萏老僧竹院曬袈裟
空眢甃路無人汲雨濕胭脂似落花(旁有胭脂井)
正月十五日夜病中葉公旦惠元龍見訪
二妙相過肯慰留寒宵向火裹羊裘荒村酒味嫌酸薄
舊歲詩篇費校讐自號半人因病足誰憐一月不梳頭
第三廳上春光淺兀兀騰騰醉即休
又和公旦並示元龍
空負元宵好時節竹竿小巷罷歌筵疎狂態度蕭思話
(謂韓坡)冷淡心情白樂天(冷淡病心情暄和好時節香山句)愛數寬杯招
飲客強開笑口入新年近來作事癡頑甚鎮日昏昏但
醉眠
寒食二首
卜居北渚水亭隈作意春風吹我來占住溪山真厚福
笑談文酒是麤才何須蕉鹿才言夢果到桃源定不回
况值清明好時節乳鶯婭姹杏花開
春水拖藍柳麴塵湖邊一到一回新花鬚蝶粉居竒貨
竹杖芒鞵有夙因官格雖庳休妄想酒錢縱少未全貧
今番行藥無拘束爛醉高歌一幸民
春日十首(歴下作)
勾留湖上掩雙扉草屋三間水四圍身縱得閒常帶病
客聊遣悶不思歸樹頭日煖鶯饒舌花下風來蝶倒飛
寒食雨晴春書好溪山領略戀清暉
記得江干擁傳時驚心往事髩成絲飽看世態甘恬退
新署名銜是老癡雨後坼泥春種藕窗間畫紙夜圍碁
浮家七十二泉上分付東風楊柳知
大錯何能鑄六州從前無地可埋憂緘書送藥兒多慮
補屋牽蘿婢亦愁車馬無喧身穏便髭鬚不染老風流
心情此日躭幽賞華㟙高峯上上頭(上時掌切上時亮切)
冠蓋交遊事已停飛鴻聽爾去冥冥王喬向我誇仙吏
鑿齒無人識半丁波漲晴湖千頃白屋藏深柳一燈青
几爐妥帖當花檻閒閱茶經與水經
緯蕭抱甕一田夫齋署山䕬繪作圖詩愛古人常勦襲
語關時事略糢糊陶君有意尋蓮社賀老無端乞鏡湖
舊壘新巢勞燕子雌雄黃口引飛雛
鏡中面骨瘦崢嶸唐舉休將劣相評扇上風流爭畫我
尊前態度每呼兵騎驢賣藥前村去攜妓探梅小艇行
半醉滄浪歌一曲不衫不履笑先生
又過清和袚褉晨相羊兩月住湖濱桃花貼地沾遊屐
柳絮沿溪撲醉人拙守不須嗟命薄俗情何用說官貧
濼源朋輩來相訪看我風前折角巾
卯飲瞢騰酒未消書籖襌板足逍遙藥須自合皆經手
帶已長辭怕束腰才與不才兼木雁隱能終隱伴漁樵
蘧然美睡三竿日從此休官不早朝
四十九年心事違龍鍾老態欲何依少遊京雒妻孥怪
壯戀風塵猿鶴譏書本自慚稱學者板輿空說報春暉
蘧公寡過功夫少何待明年始悟非
詩篇態度似春雲傳寄燕山示卯君紅豆千言本無敵
堯峯一席許平分荒齋茶熟彭亨鼎老將旗張嚄唶軍
何不裹糧㟙湖上杏花微雨待論文(謂弟雨來子益並元龍)
僕人勸予歸里作詩答之
草滿門庭愁寂寂老悲歲月去堂堂已經作客三旬日
再裹看山半月糧暗喜蝶鶯留我住生憎風雨占春光
紅帬上馬花搖艇爛醉還拚十數場
偶作
果然無地可埋憂著意驅愁不欲愁煩惱全除常禮佛
陰晴那管日貪遊石堪坐處鋪碁局花正開時置酒鈎
莫謂狂夫狂太劇試看白到五分頭
置身木雁是蒙莊多事張儀鬭舌強老子何妨無病病
國人羣笑不狂狂鴻毛性命庸毉手乳臭衣冠優孟場
羅醖三升錯認水看來只合醉為鄉
夏日十首
罷官博得一身閒結屋藏書有數間鍵戶高眠容嘯傲
逢人作意學疎頑桑枝麥穗天將熱渭北江東客乍還
繡佛長齋經半載風塵一事不相關
冰簟松牀興不違葛巾野服欲忘機黃鸝頻請窺園去
赤脚扶行賽社歸著雨榴花還自吐出巢雛燕也高飛
從前應悔傳聞誤種竹何如食肉肥
讓人巧擅棘端猴下澤乘車訪舊遊枉自通毉難療病
只緣識字轉多愁歸與未肯荒三徑隱矣何須畫兩牛
莫以數竒嗟李廣醉鄉無日不封侯
屯氏河渠小巷隈衡門反鎻徧荒苔種瓜課僕澆畦去
打麥登場拄杖來未解終南尋捷徑敢云季女少良媒
殷勤天語詢名姓
聖主何嘗棄不才
落花片片水粼粼羞向溪頭再問津緘口但容常說鬼
無錢那復得通神輸贏須算碁全局醒醉纔分酒數廵
試問披裘當五月支離淡蕩是何人
八尺風漪一覺眠桐陰覆院北窗前身同野鶴存癯骨
老似黃楊厄閏年酒美便思招快友詩狂直欲上青天
也知礧磈難消得打叠心情故放顛
不是途窮何用哭其如心冷已成灰鳩能呼雨休言拙
蛙盡為官豈乏才水面田田荷葉綠牆頭纂纂棗花開
愁人節序頻驚眼河朔今年罷舉杯
據梧運甓待何如從此安禪臥舊廬不作嗚嗚矜醉態
那須咄咄向空書彌明有句能驚客鮑老當筵慣笑予
一事差堪鳴得意山薑花放滿庭除
環堵蕭然竹數竿披襟搖膝足盤桓雨多避漏移書架
鳥噪呼奴守藥欄浪得虚名休自悔裝成新卷寄誰看
水曹郞是詩人例却怪當年作外官
村路花開一水香黃瓜紫李摘堪嘗把詩過日無來客
縱飲傾瓶有索郞失箸幾番驚霹靂濯纓恰好唱滄浪
陶然且寄田家樂犁雨鋤雲底事忙
癸亥生日得書字
堂堂四十九年餘鹵莾心情禮法疎量淺偏能貪美酒
眼昏空自好竒書去冬不死真為幸往歲成名盡是虚
老瘦迂酸非福相休言駟馬與高車
叠前韻
手板閒抛拙宦餘蹉跎不悔世情疎少時便讀潛夫論
老去終無封禪書惡夢紛紜應早醒浮雲來往亦全虚
桑枝垂葚榴花放農父來迎駕犢車
秋日十首
豆架瓜棚短竹籬菊花更有兩三枝西風乍起鱸肥日
霜信頻來雁呌時閒遣長鬚邀飲客細舂新米續晨炊
前年記得江干路樹樹黃橙綠橘垂
西村暫憩北村行禾譜新裁手自評破笠長鑱農父態
晩菘早韭野人情烏犍一尾纔通劵書屋三間又落成
更快多收十斛黍天教釀酒醉先生(結用東坡語)
不妨跣足又蓬頭僻地無人識故侯土銼柴門安石碓
葦花秋水遶瓜丘小巫伎倆能驅鬼村究吟哦也似謳
一局碁完須罷手從前強半是輸籌
牆東棗熟從人打割蜜蜂房僕又催吳製披綿黃雀美
(昔在吳門飲鈍翁齋黃雀甚美)南船通印白魚來腐儒麤糲叨非分天
意優容養不才賀子論婚隣社飲經秋日日未停杯
蹋歌作社雨新晴識字田夫署有名硬餅熟羊朝一餉
吹簫打鼓暮相迎逢場作戲無拘束縱口談天欠老成
自已癡頑渾不覺賢愚責子笑淵明
畦蔬園菓擘霜包又近重陽節序交䆉稏登場新稻菽
斑青除蔓老瓜匏凄清一派烟中笛補綴三重屋上茅
天氣乍寒常晏起布簾絮被讀書巢
客來須倩小山薑(呼長孫為小山薑)扶我摳迎似杖長花徑新
除魚眼沸竹軒久坐木瓜香出門一步真多事美睡三
竿自不妨才拙從前昧鍼線他人免索嫁衣裳
遊行自在是閒身村後村前日幾廵小雨井欄聽絡緯
寒原獵網買鵪鶉宦情絶似秋蟬翼世路偏多妬婦津
自分甘辭龍尾道讓他汗脚尺三人
清秋一首杜秋詩記得前身杜牧之芳草碧山人醉後
(樊川語)白蘋紅蓼雨餘時留心下箸鷄徒肋用手擎螯蟹
有脂寧使賞音終落落黃金不願鑄鍾期
將詩爬癢興堪乘酒可策勲吾亦能無力那思扛斛鼎
從前悔不摸牀稜快逢陶謝躭佳句冷笑張陳是舊朋
但擬低頭拜東野寒蟲兩耳鬭癯僧(東坡讀孟郊詩云但可鬭僧清未足)
(當韓豪何苦將兩耳聽此寒蟲號)
畣友人
抱病村居久閉關數株槐樹一溪灣毬場射圃風流歇
瓦鉢棕鞵態度閒獨有心情貪綠蟻判將爪髮瘞青山
屈平何事為天問絮絮篇章已盡刪
題吕子鐵葊
十畝園林結構精茅葊故以鐵為名離竒柳樹嵇中散
窈窕梅花宋廣平月觀風亭吹玉笛雙柑斗酒囀春鶯
知君掃徑留狂客莫使樽空醉不成
冬夜讀晉書
嬾箋爾雅註蟲魚半夜披衣讀晉書雪撲梅花簷啄雀
酒篘臘日瓮浮蛆盜名取位清流巧露尾藏頭偽學疎
燭䟦不眠多感慨笑看習氣不能除
冬日十首
膏肓有物苦相攻憑借參苓與术芎冷熱那能驅瘧鬼
文章誰可愈頭風閉門謝客宜冬日擁被貪眠是老翁
乍放梅花天欲雪燒殘榾柮地爐紅
米汁萸湯顧渚茶寒天舊廨水曹花養生須謹如防寇
再仕真癡是畫蛇拙不合時休自悔老猶多癢倩誰爬
攤書長夜村齋靜絶勝秋塘兩部蛙
從前萬事總荒唐不飲狂泉定不狂遭鬼揶揄還老辣
與天執拗費商量讀書燒蠟稽孫課埽地垂簾上佛香
自哂依然窮措大避人如畏夜郞王
投扇休逢春夢婆不須感慨似東坡名香清磬禪心定
紅袖烏絲勝事多爐内灰堆疑積雪杯中酒色似新鵝
曳笻曝背柴門外一味安閒邵子窩
蠻觸從前絶可嫌年來高臥頗安恬藏身新繭如蠶老
饞口香醪勝蜜甜鐙下梅花成畫譜窗間雪葉落書籖
陶公枉說山中相此事何能二者兼
連展黎祁種種精山妻為我費經營朝投煖胃門冬飲
暮餉翻匙芋糝羹準備風霜年老態鬱葱松竹歲寒盟
火爐烘手還僵縮僕婢層冰赤脚行
習靜頽然戸晝扄雪中不復到旗亭行難騎馬鞭何用
食怕傷脾箸半停解醉茶香烹雀舌襲書紙面染鴉青
寒烟枯柳斜陽下坐為村童講孝經
嘉平之月苦相催可厭年華衮衮來晩節於詩高一格
寒天方卯進三杯瘦軀酷似冬青樹異事頻驚瓦釜雷
記得揚州此時候何郞清興在官梅
竹瓦廬寒火亦稀獠奴辭去竟何歸當窗烘日梅無怨
啄雪為糧鶴豈肥有例那宜薄崔烈於書不敢讀韓非
粥鐺藥竈空齋裏憔悴東陽減帶圍(近日僕多散去)
樂府新詞酒舍邊氊巾驢背稱吟肩半生初返山薑屋
一載重聽歴下泉官爵太庳猶可說文章不進亦徒然
嵩峯萬丈黃河曲他日題詩莫浪傳(予久有嵩山之約)
古歡堂集卷十一
