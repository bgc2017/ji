古歡堂集卷三十八戶部侍郎田雯撰
黔書
剏建
貴州之得名始於元前此則梁州鬼方靡莫黔中牂牁
羅甸羅施羈縻州也至元十六年諸蠻降置八番羅甸
等處軍民宣慰使及都元帥府於貴州是以有貴州之
名也厥後相沿而勿改明洪武中設貴州思州思南三
宣慰而别設都指揮使司於貴州領貴州衞貴州前衞
龍里新添平越清平興隆都勻威清平壩普定安莊安
南普安赤水畢節永寧烏撒十八衞安南安籠平夷樂
民摩泥普市白撒阿落密黃平九千戶所永樂十一年
廢思南思州宣慰司始設貴州等處承宣布政使司以
蔣廷瓚為布政使領思南思州銅仁石阡鎮遠黎平烏
羅新化八府十八年始設貴州等處提刑按察使司正
統四年始命右副都御史丁璿廵撫貴州成化三年始
以程信為兵部尚書總督川湖雲貴十年設程番府於
程番長官司弘治六年設都勻府隆慶二年改程番府
為貴陽府移治省城萬歷二十年以安順州為安順軍
民府二十八年滅播以播地設平越府崇禎三年以水
西地設開州一州敷勇鎮西二衞於襄脩文赫聲濯靈
定南威武息烽柔遠八所我
朝順治十八年平馬乃營設普安縣康熙三年平水西
設平遠大定黔西威寧四府
論曰貴州古荒服地也東臨荆楚西接蜀粤南倚滇雲
亦西南之奥區也雖華陽黑水列在方州而毒谿瘴嶺
蔽日尋雲一綫羊腸裊空切漢行路之難難於上青天
加以衣羽穴居鳥言椎&KR2155;之倫星羅而碁布剡藥矢響
大黃日尋於攻剽格鬭故雖以虞帝之聖殷宗之賢必
七旬而後格三年而後克不甚難乎莊蹻之略地有同
假道唐蒙之持節幾屬斵空即或璧幣来王要亦羈縻
勿絶而已至明漸入版章側肩内地分符竹建帥閫裒
然稱籓焉然其間賓叛不一荒忽靡常亦百戰而後有
之有之誠非易矣奈之何明臣何文淵葉臺山乃欲效
公孫弘賈捐之之議也夫無黔則粤蜀之臂可把而滇
楚之吭得扼矣召公為政日闢國百里豈未之前聞乎
今者海隅乂安南人向化亦知荒落之壤無翠羽蠙珠
文犀拱璧可供天府之藏然猶且日仰濟於他省歲縻
金錢而不惜者
聖天子敉寧之道如是耳
(附錄)後蜀杜光庭錄異記云李特字玄休廪君之後
昔武落鍾離山崩有石穴二所一赤如丹一黑如漆
有人出於赤穴者名務相姓巴氏有出於黑穴者凡
四姓皥氏樊氏柏氏鄭氏五姓皆出爭為長於是務
相約以劍刺穴能著者為廪君四姓莫著而務相之
劍懸焉又以土為船雕畫之而浮水中曰若其船浮
者為廪君務相船又獨浮於是遂稱廪君乘其土船
將其徒卒當夷水而下至於鹽陽鹽陽水神女子止
廪君曰此魚鹽所有地又廣大與君俱生可止無行
廪君曰我當為君求廪地不能止也鹽神夜從廪君
宿旦輙去為飛蟲諸神皆從其飛蔽日廪君欲殺之
不可别又不知天地東西如此者十日廪君即以青
縷遺鹽神曰嬰此即宜之與汝俱生不宜將去汝鹽
神受而嬰之廪君至碭石上望膺有青縷者跪而射
之中鹽神鹽神死羣神與俱飛者皆去廪君復乘土
船下及夷城夷城石岸曲泉水亦曲望之如穴狀廪
君歎曰我新從穴中出今又入此奈何岸即為崩廣
三尺餘階階相承廪君登之岸上有平石長五尺方
一丈廪君休其上投策計算皆著石焉因立城其旁
而居之其後種類遂繁秦并天下以為黔中郡
改隸
貴州古梁州南境戰國隸於楚既隸於秦漢分隸牂牁
犍為武陵三郡荆益二州唐隸黔中荆南二衟采訪使
晉天福五年附於楚宋至道三年分隸荆湖劍南東西
路元豐改隸湖北䕫州二路元分隸湖廣四川雲南廣
西四行省明洪武初分隸雲南湖廣四川三布政司後
設都司於貴州領十八衛九所永樂十一年改貴州宣
慰司隸貴州布政司宣德中省烏羅新化二府入黎平
銅仁府萬歷二十八年改湖廣平溪清浪偏橋鎮遠四
衛隸貴州黎平府隸湖廣三十一年復以四衛隸湖廣
黎平府仍隸貴州我
朝康熙十一年改龍里平越都勻普定四衛為縣省安
莊衛入鎮寧州清平衛入清平縣黃平所入黃平州新
城所入普安縣二十二年改黔西平遠二府為州省新
興所入普安縣移縣治於所地仍改偏橋鎮遠二衛隸
貴州即省鎮遠衛入鎮遠縣二十六年裁都司改貴州
衛貴州前衛為貴筑縣設縣治於省城改鎮西威清二
衛為清鎮縣設縣治於威清地省赫聲威武二所附之
改平壩衛為安平縣省柔遠所附之改安南衛為安南
縣敷勇衛為脩文縣省脩文濯靈於襄息烽四所附之
改永寧衛為永寧縣省普市所附之改畢節赤水二衛
為畢節縣設縣治於畢節地省興隆衛入黃平州新添
衛入貴定縣各移州縣治於衛地又省烏撒衛入威寧
府普安衛入普安州偏橋衛入施秉縣定南所入普定
縣安籠所入南籠廳改大定府為州
論曰地之分合因乎時制之便否酌其宜犬牙之說柱
蓋未可膠也黔之幅員亦甚褊矣在昔截楚移播而後
成有如水田之衣雖則成衣然捉襟則肘露而短方至
骭也稽戶口考租庸不足從邾莒之後而又錯之蠻髦
之鄉加之兵燹𤯝災之餘民不餘什一焉賦不敵東南
小郡焉說者謂宜割楚之辰沅蜀之遵義粤之泗城以
益之然而職方既定有所不必紛更也若夫改衛為縣
軍則久已為民裁屯弁而歸之有司事權遂一積弊可
清
國家之立制誠至當矣
設科(附請建學疏)
貴州設科前此未有也明洪熙元年始令貴州生儒就
試湖廣宣德元年詔雲貴合試至嘉靖十四年乃從廵
按王杏給事中田秋之請開科於貴州宣德二年定會
試南北中卷數以雲貴入中卷我
朝因之如舊
論曰科目設自隋唐而貴州不與時無劉蜕天荒未易
破也逮洪宣之季而合試始詔迄王田之請而鄉闈以
分因額數之定而中卷以入何其遲之又久哉然方其
未分也解額不過二十一人其獲登進士榜者科或二
人或三四人未嘗無一第也及其既分解額二十五人
漸增至四十人南宫之薦踵相接焉蓋自王文成鄒爾
瞻講學明道人知向學故黔之士能望的而趨握瑾以
售正不乏人也我
國家定黔以来興賢造士設科者七闢門之典眎昔加
盛矣夫輪囷離竒可為萬乘之器膎胰脯腊尚供滋膳
之需既列賢書豈艱上第此雖鼓舞人才者之責也然
而黔之士曷亦勉乎哉
(附請建學疏臣)題為
聖德普洽寰區敬請脩舉學制以隆文教事竊惟全黔
邊徼遐陬民苗雜居向者禮讓未興剽捍成習我
皇上道隆德盛典學崇儒文明光被而芹藻之子均沾
教化秀頑之民咸沐恩澤固已彬彬乎稱盛矣臣忝
任撫黔以敦崇學校為先蓋學校之關係乃風俗人
心之根本禮明樂備者猶將踵事增華簡略因循者
曷可不乘時興舉按永寧獨山麻哈三州貴筑普定
平越都勻鎮遠安化龍泉銅仁永從九縣尚俱未設
學校據該屬士子紛紛呈稟荒寒之士勵志芸窗登
進無自臣偕司道諸臣籌議建學育才誠不可緩凡
一切庀材考工何敢仰需公帑至於額進童生查貴
筑為省會附郭之縣謹擬照大學考取十五名餘則
概照小學考取八名武生貢廪一循定制而行董率
職官貴筑應請部選訓導一員餘俱暫以附近教職
兼攝俟人文寖廣另議專官又按新添鎮西興隆烏
撒赤水五學近因裁衛歸併貴定清鎮黃平威寧畢
節五學矣夫合兩地之人才限一庠之定額為數較
隘生童進取未免滯淹以故連名訴陳迄無止息臣
思五衛舊學先師之所式憑諸生之所景附何可
輕言汰併自應照舊即以貴定等五學教官董率之
此確有直隸延慶懷来之近例可援凡此者或留舊
學於既裁或議新學於初創臣非敢過凟
宸聰實以黔省窮荒固陋必崇文治而後可以正人心
變風俗非如他省化行俗美者比合應仰籲
聖化之隆仁義漸摩馴致士風之厚彼蠢爾有苗當無
俟七旬而咸格矣再照平溪清浪二衛學歷係黔屬
思州府提調應試貴陽不過五百餘里前因用兵之
際將驛站改隸楚南而學校隨之諸生應試東下武
昌迢遞川塗不下二千五六百里資斧既艱而鼓枻
洞庭駭浪驚濤士心恒多畏阻臣赴任時身過其地
同聲呼籲云兩科以来從無一士能赴武昌應試者
情殊可憫應請復還黔屬就近提調之舊制以示作
飬緣統係學制事情用敢𤨏屑類列陳請是否
有當謹繕摺具
題請
旨
定黔
明末流寇勢熾張獻忠據蜀僭號以延安人孫可望為
軍師已而疑之乃改為平東將軍又以李定國為安西
將軍劉文秀為撫南將軍艾能竒為定北將軍隂制之
獻忠戮蜀人幾盡次及其兵漸及於將可望等懼值肅
王至保寧獻忠中流矢死可望率衆奔黔丁亥正月可
望破遵義入貴陽出兵四路搜捕箐洞平威龍新之間
千里蕭然無雞犬聲二月攻定番州城屠之三月我
朝大師西征兵至遵義可望聞風遁屠貴陽城去至鎮
寧參議武右文率衆拒守城破被屠並屠安南普安等
城遂入滇總兵羅聯芳與前撫范鑛復貴陽城四月苗
賊藍二糾衆反陷湄潭黃平復圍平越總兵張才擊走
之戊子七月偽忠國公王祥與皮熊搆釁(即羅聯芳)相攻圍
貴陽城八月武邦賢率兵敗之圍解十月皮熊遣兵攻
王祥次烏江為祥所敗己丑正月偽總兵張克誠由楚
至偏橋皮熊遣楊光謙敗之八月可望以通好為詞遣
其前鋒白文選取安順府遂入貴陽攻青崖白納燕樓
等箐洞破之旋撤去庚寅四月白文選襲貴陽人之李
定國至自滇與皮熊范鑛等盟而去八月可望至貴陽
辛卯三月可望遣雲南僉事楊畏知謁永歷請封為秦
王設行營各官及府州縣衛所官遣營官臨田徵租以
十之三給民發兵攻遵義王祥走死收其部數萬衆盡
令歸田壬辰四月迎永歷於桂林置之安籠所凡永歷
及隨行文武支糧俱報可望開銷僅可以活六月攻永
寧侯天柱降十二月攻嘉定武大定袁韜降甲午六月
取重慶及涪州䕫州乙未正月李定國攻長沙破桂林
為馮雙禮所搆走新會丙申二月李定國由安籠奪永
歷還滇丁酉八月可望率兵向滇與李定國戰於交水
白文選馬進忠内變大敗還十月劉文秀率兵追可望
至貴陽可望出走詣長沙降
論曰張獻忠之起於秦一雈苻草竊耳寇晉豫入楚蜀
轉掠江右犯粤西二十餘年遂致燎原莫撲黔陽之地
飽其餘毒矣然孫恩死而盧循尚存祿山亡而思明復
熾兇鋒虐焰所向無前民靡孑遺尚可問乎窺其意雖
盆子私奉聊假漢宗而北漢乞憐僅餘殘喘蓋不過挟
之以自為計耳卒之腹心内潰敵國盡在舟中蠻觸互
爭虎兕逸於柙外纍卵之局其何能久哉幸也
天威之討將臨知幾之哲尚蚤降旗一片早出石頭䕫
峡三軍遂平蕭銑由於
聖世之廓清遂貽黔民之樂利也迨後癸丑之冬又一
騷動旋經底定而木瓜金筑之間歌昇平矣
苗蠻種類部落
古稱三苗之國左洞庭右彭蠡則鄢郢以上皆苗也詩
云蠢爾蠻荆大邦為讎則三楚之間皆蠻也黔僻處西
南窮山深箐所在無非苗蠻其種類各殊而部落亦不
一矣爰稽其概莫大於盧鹿莫悍於狆家莫惡於生苗
何謂盧鹿水西之羅鬼是也族衆而地廣故力亦強所
轄四十八目八目之下又有九扯九縱百二十夜□皆
黑種為之而白者則其部落也何謂狆家五代時楚王
馬殷自邕管遷来其種有三一曰補籠一曰卡尤一曰
青狆貴陽定番廣順皆青狆而安順鎮寧頂營則補籠
卡尤也何謂生苗定番之谷藺興隆清平偏橋之九股
都勻之紫姜夭壩九姓九名鎮遠之黑苗銅仁之紅苗
黎平之陽洞羅漢苗峒人是也此三者苗之最為患者
也若新貴之宋人威清平遠之蔡家則楚之所遷也定
番之八番土人龍泉之楊保則或遷或土著之舊民也
其他若新貴之東苗西苗廣順之花苗牯羊苗龍里之
白苗貴定思南之短裙苗永寧慕役之白猓平伐平遠
之犵狫都勻黔西之木老康佐會竹谷西堡之龍
家都勻石阡黎平之𦍕獚新添石阡之蠻人普安
僰人皆可以鞭箠使者也其部落有轄於土司者
亦有散處於州縣者其轄於土司者貴陽所屬新
貴則有中曹養龍白納虎墜喇平定番則有程番
土馬小程盧番洪番方番韋番卧龍小龍金石羅
番大龍盧山木瓜麻嚮大華廣順則有金筑開州
則有乖西貴定則有平伐大平伐小平伐把平龍
里則有龍里水里大谷龍小谷龍羊場脩文則有
底寨等司安順所屬普安則西堡寧谷鎮寧則有
康佐十二營永寧則有頂營慕徑役沙營普安則
有土官營等司此上游之土司也而水西安氏不
與焉以言乎下游平越府所屬平越縣則有楊義
甕安則有草堂甕水黃平則有巖門重安朗城餘
慶則有土縣丞主簿新添則有新添丹行丹平等
司都勻府屬都勻縣則有都勻邦水平浪平州天
壩獨山則有獨山豐寧爛土麻哈則有樂平平定
麻哈等司鎮遠府屬則有土同知土通判土推官鎮
遠縣則有土百戶卭水偏橋等司至於銅仁縣之
省溪提溪烏羅平頭則屬於銅仁府者也安化之
辧事蠻夷沿河朗溪土百戶縣丞主簿覃韓偏
刀水木廵檢印江之土縣丞婺川之土百戶皆屬
思南府者也石阡苗民其自屬者也龍泉之土縣丞
主簿則自屬而總屬於府者也黎平之潭溪八舟龍
里中林古州新化歐陽亮寨湖耳洪州赤溪西山則屬
於府者也思州之都坪黃道都素施溪等司亦屬於府
若此者世其土即世其民蟬聯而蔓衍爭奪而戰攻苗
蠻之患率釀於土司自昔然也
苗俗
十年幼學曾披山海之經蚤歲登朝親與享王之會以
云覩記未若今兹離城十里之區便是三苗之種既無
姓氏之譜系孰察其詳賴有父老之流傳嘗聞其略試
言大者莫過羅施即問從来亦稱鬼國長身黑面依然
豺虎之倫刷齒縛屩本是斵雕之習布囊籠髮而為角
(在額)肩被羊皮鳩杖鏤銀以稱苴(更苴蠻長名)頂冠竹笠食無
兼味盤盂皆用漆皮病不延醫禳除但從祈禱行軍則
率然相應掉尾斷頭(諺云水西羅鬼斷頭掉尾言其相應)作字則蝌蚪遺
文稱先則古(文字類蝌蚪書)千人馳鐡馬張蓋可以招魂(葬時作戛)
比屋質交關刻木堪為約信重巖密箐自云虎豹在山
勁弩長矛寧畏車騎滿埜烏蠻如此羣獠可知腰圍纏
幅布不假鍼工(犵狫)喪祭競屠牛祗思砍鱠(狆家居喪屠牛饗客而不)
(自食但食魚)茹毛飲血蠕動之物咸嘗(白猓)餙薏結螺埜植之
竿共繞(龍家婦結髻若螺餙髮以薏苡立鬼竿擇對)圍爐臥寒夕夢魂飛去
不向衾枕搜求(苗皆無被但炙火)席地宴嘉賓竿酒傳来亦自
觥籌交錯(無坐其插竿於酒而飲)新鬼大而舊鬼小語任奚婆(鬼師)
(名)赤降殃而白降祥卜憑雞骨(看雞卦)持斧林間翻拾橡
驅牛坂上且高眠醉鼓諸葛之銅醵金賽社(諸葛銅鼓蠻人寶之)
冷吹媧皇之管連袂踏歌(編竹為蘆笙以跳月)短裙纔至骭難拖
六幅瀟湘窄褏僅齊腰豈識五銖霧縠然而盤絲繪蠟
亦自可人(繡花於布或以蠟畫花)抹粉塗朱常多憐已(臨水自照)銀環
雙婀妥酷似簾鈎(大而且長)鬒髮一蒙茸全資馬鬛(以馬鬛雜髮為)
(髲而戴之)雖采蘭贈芍為古聖之所不刪而踰禮蕩閑亦國
人之所共賤畢方獨脚時現如鶴之形履髻雙精徒弄
吹燈之伎欲寫鬼方之變相難賫鉛素以搜求聊為襍
爼之詞用發掀髯之粲
花苗
花苗在新貴縣廣順州男女拆敗布緝條以織衣無
衿竅而納諸首以青藍布裹頭少年縛楮皮於額婚
乃去之婦人歛馬鬉尾襍人髮為髲大如斗籠以木
梳裳服先用蠟繪花於布而後染之既染去蠟則花
見餙褏以錦故曰花苗其人有名無姓有屬無長不
知正朔以十二辰屬為期無文字刻木為信魋結侏
離陟岡蠻躐荆棘捷如猿猱散處山谷間聚而成村
曰寨誅茅搆宇不加斧鑿架木如鳥巢寢處炊㸑與
牲畜俱夜無臥具掘地為爐爇柴而反側以炙雖隆
冬稚子率裸而近火所食多以麥稗雜埜蔬間有稻
皆儲以待正供或享賓有終身不穀食者每歲孟春
合男女於野謂之跳月預擇平壤為月場及期男女
皆更服餙粧男編竹為蘆笙吹之而前女振鈴繼於
後以為節並肩舞蹈廻翔婉轉終日不倦暮則挈所
私歸謔浪笑歌比曉乃散聘資以女之妍媸為贏縮
必生子然後歸夫家以季夏為歲首屠牛醵釀以祀
天有喪則宰牛召戚屬遠近奔赴㩦酒食以賻之環
哭盡哀葬不用棺歛手足而瘞之其卜地以雞子擲
之不破者為吉病不服藥惟禱於鬼謂其巫曰鬼師
鬼師乘是以愚之或宰牲磔雞或殺牛雖極貧亦必
稱貸而為之往往以此破産終不悔悟動作必卜或
折茅或熟雞取其脛骨與腦驗之
東苗西苗
東苗西苗在新貴縣之谷池里男髽髻著短衣色尚
淺藍首以織花布條束髮婦著花裳無褏惟遮覆前
後俗與花苗同
牯羊苗
克孟牯羊苗在廣順州金筑司懸崖洞穴以居高者
百仞不設牀第
諸苗之中以上四種稱淳樸憚見官有不平惟從其
鄉老决之輸租服役比於良民故其貧尤甚
青苗
青苗在鎮寧州服餙皆尚青男子頂竹笠躡草屨佩
刀婦人以青布一幅製如九華中著之性強悍好爭
鬭同於羅羅然不敢為盗
白苗
白苗在龍里縣亦名東苗西苗服餙皆尚白戅而厲
轉徙不恒多為人雇役墾佃往往負租而逃男子科
頭赤足婦人盤髻長簪
谷藺苗
谷藺苗在定番州性兇頑善擊刺出入必持鎗弩蠻
黨皆畏之
平伐司苗
小平伐司苗在貴定縣男子披草衣短帬婦人長帬
綰髻祭鬼殺犬死則瘞以木槽
九股黑苗
九股黑苗在興隆衛凱里司與偏橋之黑苗一類服
尚青性尤兇惡處深穴披重鎧挽強弩名曰偏架一
人持之二人蹶張矢無不貫常嘯聚為亂
紫姜苗
紫姜苗在都勻丹平與獨山州之九名九姓苗同類
狠詐而饕詖以十一月朔為節元日忌門不出二七
而解犯者以為不祥嗜殺尤甚
短裙苗
短裙苗在思州葛彰以花布一幅橫掩及骭
夭苗
夭苗在陳蒙爛土夭壩一名黑苗緝木葉以為上服
衣短裠女子年十五六構竹樓埜外處之死不葬以
藤蔓束之樹間
生苗紅苗
生苗在施秉縣紅苗在銅仁府有吳龍石麻田五姓
衣被俱用斑絲女工以此為務牲畜不宰多掊殺以
火去毛帶血而食之死用棺將所遺衣服裝像擊鼓
歌舞名曰調鼓每歲五月寅日夫婦各宿不敢言不
出戶以避鬼恐虎傷卜用梳同類相殺以婦人勸方
解凡出劫富者出牛酒以集衆有獲則中分之遇殺
死出銀以償之被虜者必索金贖少則加以非刑
陽洞羅漢苗
陽洞羅漢苗在黎平婦人養𧖟織錦服短衫繋䨇帶
結於背胸前刺繡一方以銀錢餙之數日必淅水沃
髮復滌之澗中婚姻先外家不則卜他族遠者為生
苗衣短衣佩刀弩小隙輙操戈
黑羅羅
羅羅本盧鹿訛為今稱有黑白二種居平遠大定黔
西威寧者為黑羅羅亦曰烏蠻黑大姓俗尚鬼故又
曰羅鬼蜀漢時有濟火者從丞相亮破孟獲有功後
封羅甸國王即安氏遠祖也羅羅之俗愚而戀主即
虐之至死猶舉其子姓若妻妾戴之不敢貳故自濟
火以来千有餘年世長其土勒四十八部部之長曰
頭目其等有九曰九扯最貴者曰更苴不名不拜錫
鏤銀鳩杖僭擬師保凡有大政取决焉次則慕魁勺
魁罵色以至黑乍皆有職守其人深目長身黑面白
齒以青布帛為囊籠髮其中而束於額若角狀行則
荷氊戴笠見其主必左肩拖羊皮一方悍而喜鬭習
攻擊尚氣力諺云水西羅鬼斷頭掉尾言其多且強
也亦有文字類蝌蚪書坐無几席與人食飯一盤水
一盂七一枝抄飯哺許摶之若丸以七躍入口食已
必滌臄刷齒以為潔作酒盎而插以蘆管啐飲之男
子薙髭婦人束髮纏以青帶烝報旁通靦不恧也疾
不延醫惟用巫號曰大奚婆事無巨細皆决之正妻
曰耐德非耐德所生不得繼立其長死則集千人披
甲胄馳馬若戰以錦縀氊衣披死者尸焚於埜招魂
而葬之張蓋於上盗隣長首以祭不得則不能祭期
會交質無書契用木刻重信約尚盟誓凡有反側刴
牛以諭領片肉即不敢復背善造堅甲利刃標槍勁
弩置毒矢末霑血即死
八番
八番在定番州服食居處與漢人同其俗勞女逸男
婦人直頂作髻業畊織穫稻&KR1777;稭儲之刳木作臼曰
椎塘每臨炊始取稻把入臼手舂之以寅午日為市
燕會擊長腰鼓為樂以十月望日為歲首葬不擇日
夜靜出之
白羅羅
白羅羅永寧州慕役司及水西皆有之一曰白蠻與
黑羅羅同而為下姓飲食無盤盂以三足釡灼毛齰
血無論鼠雀蚳蝝蝡動之物攫而燔之攢食若彘不
通文字結繩刻木為信死以牛馬革裹而焚之居普
定者為阿和俗同白羅羅以販茶為業
打牙犵狫
犵狫其種有五矯而善奔輕命死黨觸之則糜沸得
片肉巵酒即捐軀與之男女皆以幅布圍腰傍無襞
積謂之桶裙花布者為花犵狫紅布者為紅犵狫各
有族屬不通婚姻殮以棺而不葬置崖穴間高者絶
地千尺或臨大河不施蔽蓋樹木主於側曰家親殿
在平伐平遠者為打牙犵狫剽悍尤甚女子將嫁必
折其二齒恐妨害夫家也父母死用長木桶為棺葬
之路傍
剪頭犵狫
剪頭犵狫在新添男女蓄髮寸許死則積薪焚之又
有豬豕犵狫身面經年不靧與犬豕同牢得獸即咋
食如狼在清平者頗通漢語聽約束石阡之苗民司
黎平之八舟古州曹滴司皆有之
木老
木老性狡悍善製刀初娶分寢既生子然後同處祀
鬼用五色旂遇節則鼓歌迎祭亦有長幼之節新添
都勻黔西皆有之
狆家
狆家貴陽都勻鎮寧普安皆有女人男子以帕束首
躧屩好樓居有姓字衣尚青婦人多纖好而勤於織
以青布蒙髻若帽絮之狀長裙褶積多者二十餘幅
拖腰以綵布一幅若綬仍以青布襲之短僅及腰躡
履亦於孟春跳月用綵中編為小圓毬如瓜謂之花
毬視歡者擲之在室奔而不禁嫁乃絶之以姿色定
聘貲多至牛三五十頭喪則屠牛召親友以大甕貯
酒執牛角遍飲必傾瀉淋漓而後快醉或至於相殺
習隂陽家言葬用棺以傘覆其上期年而火之不上
冡以十一月為歲首以牛馬雞牲骨用米糝和之以
作醅至酸臭為佳以多者為富又多畜蠱毒夜飛而
飲於溪有金光謂之金蠶蠱每以殺人如不殺人即
反噬其主又歛百物之毒以染箭鏃中人血濡縷立
死性險譎嗜殺出入必負強弩帶利刀睚眦之讐必
報近者勾遠賊為盗藪或聚衆出劫或禦人於途累
行征𠞰然兵至則散兵去復聚難於持久後用鵰𠞰
法稍稍寧戢蓋黔之患未有大於狆家者
狗耳龍家
龍家其種有四在康佐會竹者為狗耳龍家衣尚白
好依深林薦莽之間男子束髮而不冠善石工婦人
辮髮螺結上指若狗耳之狀衣斑衣以五色藥珠為
餙貧則以薏苡代之春時立木於埜謂之鬼竿男女
旋躍而擇對既奔則女氏之黨以牛馬贖之方通媒
妁死以杵擊臼和歌哭舁之幽巖秘而無識以七月
七日祭其先塋
馬鐙龍家
馬鐙龍家在寧谷西堡頂營之間多張劉趙三姓衣
尚白喪服則易之以青婦人緇布作冠若馬鐙加髻
以簪束之一曰大頭龍家男子以馬牛鬃尾雜髮而
盤之若蓋以尖笠覆之
宋家
宋家蓋中國之裔春秋時宋為楚子所蠶食俘其人
民而放之南徼遂流為夷即宋宣慰之祖也通漢語
識文字勤於耕織男子帽而長襟婦人笄而短襟將
嫁男家往迎女家率親戚箠擊之謂之奪親既歸旦
則進盥於姑舅夕則燂湯請浴三日而罷喪葬飯疏
飲水二十一日封而識之若馬鬛
蔡家
蔡家即宋人亦為楚所俘在威清平遠男子製氊而
衣婦人以氊為髻餙以青布若牛角高尺許用長簪
綰之短衣長裙以耕織為業喪禮殺牛宰牲吹蘆笙
羣聚跳舞命曰作戞
土人
土人所在多有之在廣順新貴新添者與軍民通婚
姻歲時禮節皆同男子間貿易婦人力耕作種植時
田歌相答哀怨殊可聽歲首則迎山魈逐邨屯以為
儺男子粧餙如社夥擊鼓以唱神歌所至之家皆飲
食之在黎平府曹滴司者多思播流裔
𦍕獚
𦍕獚一曰楊黃其種亦夥都勻石阡施秉龍泉提溪
黎平潭溪新化歐陽中林亮寨湖耳龍里萬山之中
皆有之荆壁四立而不塗門戶不扄出則以泥封之
男子計口而耕婦人度身而織暇則挟刀操笱以漁
獵為業把忌以三月朔父母死則焚其衣服掊其牛
馬以祭之婚喪以犬相遺
蠻人
蠻人在新添衛丹行二司性獷戾以丑戌為場十月
朔日為節祭鬼為樂又有冉家蠻在石阡沿河司俗
與蠻人同
楊保
楊保播州之裔性奸狡其婚姻祭葬悉同漢人死喪
亦有挽思哀悼之禮龍泉為多
僰人
僰人在普安州土營各營男女皆冠片氊垢不沐浴
與滇之猓猓同
峒人
峒人性多忌喜殺出入夫婦必偶挟鏢弩自隨飲食
辟鹽醬冬以蘆花為絮禦寒在石阡司郎溪司者頗
類漢人多以苗為姓在永從諸寨者常負固自匿然
少為盗在洪州者地肥多稼而惰於耕作惟善剽劫
常持刀挟弩潛伏陂塘踉蹌篁薄中不可蹤跡又招
致四方亡命為亂歲饑愈甚故黎平之盗洪州為最
丁煒曰一經一緯合纂組以成文殊俗殊方閱緗縑
如指掌荆楚歲時之記無此雅馴齊諧誌怪之書遜
兹詭異豈惟談苑先資實為職方纂要字當千絹讀
宜百廻
黔風
盛德在木見月令之首頒迎春於郊驗條風之甫至漢
家祀事八佾舞以雲翹唐制春官三省賜来綵勝東京
夢華錄仗擊土牛荆楚歲時書紙裁春燕簇簇生菜佐
餅登盤翩翩風蝶隨花戲䰃若夫弛金吾之禁放夜人
行觀安福之燈踏歌聲滿傳柑插柳樂正月之良宵麵
蠒火蛾徵開元之遺事天津橋上李謩為吹笛少年漁
陽聲中襧衡乃試鼓狂吏雲霄看燈火垂虹道士之橋
夜飲奪昆侖浮白將軍之座職方志在所不廢風俗通
自昔已然率土攸同黔風可紀朱樓畫戟高低陣馬風
檣玉貎繡衣千百番童僰女蘆笙六孔吹諧宫徵之音
社鼓三通人作鸜鵒之舞駞頭鳳腦制自苗村鶴焰鰲
山擎来木老火樹星橋之下九陌喧闐木瓜金筑之間
百蠻粧束於焉卜歲實維豐年藉此觀風豈非樂土宜
春帖子熙熙蜂閙排衙寒梅枝頭片片雪飄沾屐扶竹
笻而進酒正值太常之齋含蒟醬以立階喜見鄉&KR0034;之
舊鬭雞蹴鞠不比齊風楚風跳月斫牛何嫌鬼國羅國
化行俗美因革莫拂乎人情&KR2382;井耕田昇平總歸於
帝力爰紀一時之盛聊當太史之陳
迎春詩
土犎秃速毛赬黃勾芒鴉髻鞭箠長千夫舁舉蜃霧
吐春帖紅膩蠻花張岑牟摻撾次第起立部之伎何
堂堂權輿一隊老農態荷鉏敺犢東作強立旗大書
豐年字蒙頭草笠腰鶉裳山謠秧歌語莫辨盱睢口
眼羣相將逐隊結連各變化風檣陣馬神飛揚僰童
年紀十四五朱鉛塗面錦裲襠或彈箜&KR1283;弄箏笛或
披甲胄揮戟槍或騎兕象佛子國或鬭珠貝波斯羌
壯者壁壘頗與牧美者嬌冶施兼嬙旋風豈類天魔
舞當筵不是成都倡最後一隊更竒絶身輕一鳥空
中翔聳尻翹足立肩背公孫劍器爭毫芒斑文貍走
雲旓動游竜蜒蜿来何方掉竿嫋索又一隊𦍕獚犵
狫排兩廂村翁侏離女猙鬼摇鈴跳月心顛狂金鍍
䨇睛銀貼齒假面獅子吟西凉(白樂天有西凉伎詩上句即用白語)鍾
馗手拍銅綽板揶揄調笑隨白狼傀儡登場乃如此
何年演自宜春坊木瓜金筑接六詔一髮萬里西南
疆山青敢嗟瘴癘毒雪消且喜梅花香羅施之戲迎
春曲放衙觀者如堵牆他時採作黔俗記蘆笙䕫鼓
牂牁鄉(春鐙絶句)春聲乍沸夜如雷報道寒花帶火開三
寸酸黃柑價賤一柈&KR0034;醬並傳来濟火祠前試綺
羅奢香驛下舞婆娑夜郎塞路人如螘大半番童僰
女多城北城南接老鴉細腰社鼓不停撾蹋歌角
牴蠻村戲椎髻花鈴唱采茶白納烏蒙舊有名水
西柳畔是竜阬奚官金勒連錢馬串作花鐙蹀躞行
火樹星橋取次看硃書銀牓太平歡小鬟鸚鵡調
香粒一老獮猴挂釣竿雪後梅緐小雨凉連宵摒
擋鬭新粧街泥不怕沾裙屐蜀廟燒香賽竹王米
家燈樣巧功夫記得熙筌好畫圖十二屏風燒寶炬
幾枝紅淚作珊瑚江郭風流未可期紫泉春冶似
當時願將鐙火年年事話與烏蠻木老知
土官
明隆慶中貴州土司安國亨安智起兵仇殺撫臣以叛
逆聞動兵征勦弗獲將成亂新撫阮文中將行謁高相
拱拱語曰安國亨本為羣奸撥置仇殺安信致信母疏
窮兄安智懷恨報復其交惡互訐總出仇口難憑撫院
偏信智故國亨疑畏不服拘提而遂奏以叛逆夫叛逆
謂敢犯朝廷今蠻族自相仇殺於朝廷何與縱拘提不
出亦只違拗而已乃遂奏輕兵掩殺蠻人肯束手就戮
乎雖各有殘傷然亦未聞國亨有領兵拒戰之迹也而
必以叛逆主之甚矣人臣務為欺蔽者地方有事匿不
以聞乃生事倖功者又以小為大以虚為實始則甚言
之以為要功張本終則激成之以實已之前說是豈為
國之忠乎君廉得其實宜虚心平氣處之去其叛逆之
名而止正其讐殺與夫違拗之罪則彼必出身聽理一
出身聽理而不叛之情自明乃止坐以本罪當無不服
斯國法之正天理之公也今之仕者每好於前官事務
有增加以見風采此乃小丈夫事非有道者所為君其
勉之阮至貴密訪果如拱言乃開以五事一責令國亨
獻出撥置人犯一照苗俗令賠償安信等人命一令分
地安插疏窮母子一削奪宣慰職銜與伊男權替一從
重罰以懲其惡而國亨見安智居省中益疑畏恐軍門
誘而殺之擁兵如故終不赴勘上疏辨冤阮狃於浮議
復上疏請𠞰拱念𠞰則非計不𠞰則損威乃授意於兵
部題覆得請以吏科給事中賈三近往勘國亨聞科官
奉命来勘喜曰吾係聽勘人軍門必不敢殺我我乃可
以自明矣於是赴省聽審五事皆如命願罰銀自贖三
近未至而事已定矣
論曰此事若如新舊撫臣所請則西南之變不待壬戌
矣幸新鄭獨持廟略乃得無事厥後西曰阿烏謎復挟
安位以叛攻陷大方城總督朱爕元走書撫之述及前
事謎以詢故老咸曰信有之乃歛兵就撫如出一轍也
吾因是而重有感矣馮猶龍曰國家於土司以戎索羈
縻之耳原與内地不同彼世享富貴無故思叛理必不
然皆當事者或朘削或慢殘或處置失當激而成之反
尚可原况未必反乎如安國亨一事若非新鄭力為主
持勢必用兵竭數省之兵糧以勝一自相仇殺之蠻人
甚無謂也馮子此言蓋有感於壬戌之變也安得不思
新鄭為後事師哉
方言
拔父也一曰罷蒙母也一曰明的孩也努介食食也一
曰儂&KR0008;忽往飲酒也一曰呵交努擬食肉也呵巴飲茶
也呵應食烟也賽米也歹火也沱亦火也瓮水也大送
舂米也介雞也拜豕也擬牛也一曰訛商訛放牛也麻
馬也一曰米巴亦豕也猛已赶集也大弄曰午也條漢
人也雅犇條不識漢語也雅務不好也雅道不得也雨
曰&KR0008;婁
父為包母為蔑祖為大食食為固脈飲酒為固悖食肉
為固窩啜茶為固高雞為&KR0034;鴨為阿馬為虐犬為磨一
為序二為廋三為大四為布五為目六為逆七為索八
為遮九為梭十為完織布為陶打傭工為陶貢趕集為
拜其喪祭為白號
父謂之索母謂之咪兄謂之皮朝饔謂之艮捱再飰謂
之艮林夕飱謂之艮喬飲酒謂之艮撈食煙謂之艮完
坐謂之壤行謂之拜揖謂之張打謂之敵畜豕謂之廛
慕傭工謂之果瓮貿易謂之果介直趕集謂之拜謁雨
謂之汶到晴謂之汶艮官謂之貫
上墳曰砍地里送客曰勾業管兵頭目曰抹色書辦曰
募施伴儅曰必蘇頭人曰海折陌耕
治苗
阿溪者清平衛苗桀驁多智雄視諸苗有養子曰阿刺
多膂力被甲三襲躍地起三五丈兩人謀勇相資橫行
蠻落苗之弱者歲分畜産倍課其入旅人經其境者輙
誘他苗劫之官司探捕必謁溪請計溪則要重賄而捕
遠苗之不可用者指為賊以應命於是遠苗咸憚監軍
總帥率有歲賂益恣肆無忌時訌官苗以收鷸蚌利明
弘治間廵撫孔公鏞廉得其狀詢之監軍皆為溪解公
知不可與共事乃自往清平訪部曲之良者得指揮王
通厚禮之叩以時事通亹亹條答獨不及溪公曰聞此
中事阿溪為大何秘不言也通不對固叩之通曰言之
而公事辦則一方受福否則公且損威而吾族赤矣公
笑曰第言之何患弗辦通遂慷慨陳列始末公曰為阿
溪通賂上官者誰也通曰指揮王曾總旗陳瑞也公必
刦此兩人乃可公諾翌日將佐庭參公曰欲得一廵官
若等来前吾自選之乃指曾曰庶幾可者衆既出公詰
曾曰若何與賊通曾驚辯不已公曰阿溪歲賂上官汝
為居間辯而不服吾且死汝矣曾伏地不敢言公曰勿
懼汝能為我取阿溪乎曾因陳溪刺勇狀且曰更得一
官同事乃可公令自舉乃曰無如陳總旗也公曰可與
偕来少頃瑞入公訊之如訊曾者瑞屢顧曾曾曰無諱
也吾等事公已悉知第當盡力以報公耳瑞亦言難狀
公曰汝第誘彼出寨吾自能取之瑞諾而出苗俗喜鬭
牛瑞乃覓善牛牽置中道伏壯士百人於牛旁叢薄間
乃入寨見溪溪曰何久不来瑞曰都堂新到無暇溪問
都堂何如曰懦夫無能為也溪曰聞在廣東殺賊有名
何謂無能瑞曰同姓非其人也溪曰賂之何如瑞曰姑
徐徐何遽損重貨溪遂酌瑞縱談鬭牛事瑞曰適見道
中牛恢然巨象也未審比公家牛若何溪曰寧有是我
當購之瑞曰販牛者非土人恐難強之溪曰第往觀之
顧阿刺同行瑞曰須牽公家牛往鬭優劣可决也苗俗
信鬼動息必卜溪以雞卜不吉又言夢大網披身恐出
不利瑞曰夢網得魚牛必屬公矣遂牽牛聯騎而出至
牛所觀而悦之兩牛方作鬭狀忽報廵官至瑞曰公知
之乎乃王指揮耳溪曰王何得此美差俟其至吾當嘲
之瑞曰廵官行寨公當往迎况故人也溪刺將策騎往
瑞曰請去佩刀恐新官以為不利溪刺去刀見曾曾厲
聲詰溪刺曰上司按部何不掃廨舍具供帳而洋洋至
此何為溪刺猶謂戲語漫拒之曾大怒曰謂不能禽若
等耶溪刺猶笑傲曾大呼伏兵起叢薄間禽溪刺刺手
搏傷數十人竟繋之馳貴州見公磔於市一境始寧
論曰苗盗之患多起於漢姦或為之發縱指示於中或
為之補救彌縫於外黨援既植心膽斯張䟦扈飛揚而
不可復制當事者非畏賊而偷安即養賊以自重甚至
勾賊以為利其事之壊大扺然也自非孔公力排衆議
躬行延訪用王通之言借曾瑞之力亦曷能不勞師旅
從容談笑而坐致二賊於掌握哉以賊取賊固得要領
而其虚已從人為地方除害之心亦何可及也後之欲
弭盗者絶其賄賂之門示以必死之法庶幾其少豸乎
平亂
紀平播之功曰李化龍死水西之變曰王三善其人同
其事合其心一而要之用兵各殊故成敗亦異也方化
龍之督黔以平播也與黔楚撫臣同心併力一出於勦
既受命則移鎮於重慶而黔撫郭子章駐貴陽楚撫支
可大駐沅州相犄角也必俟延寧四鎮河南山東天津
滇浙粤西徵調之兵大集然後啓行最慎重也分兵八
路川師四路總兵劉綎從綦江人以參將麻鎮隸參政
張文耀監之總兵馬孔英從南川人以參將周國柱宣
撫冉御龍等隸僉事徐仲佳監之總兵吴廣從合江入
以遊擊徐世威等隸參議劉一相監之副將曹希彬受
吴廣節制從永寧入以參將吴文傑宣撫奢世續等隸
參議史旌賢監之而中軍率標下遊兵策應黔師分三
路總兵童元鎮統土知府瀧澄知州岑紹勲等由烏江
參將朱鶴齡受元鎮節制統宣慰安疆臣等由沙溪總
兵李應祥統宣慰彭元瑞等由興隆參議張存意按察
司楊寅秋監之湖廣偏橋一路分兩翼總兵陳璘統宣
慰彭養正等由白泥副總兵陳良玭受璘節制統宣撫
單宜等由龍泉副使胡桂芳參議魏養蒙監之以偏橋
江外為四牌江内為七牌五司遺種及九股惡苗盤據
故也而紀律嚴黨與散矣部署已定大會文武於重慶
登壇誓師諸道並進以抵婁山關為期諭之曰關外且
戰且招多不勝誅也關内疾戰勿受降師不可久賊詐
不可信也又以劉綎素有威名薦綎於朝委以專制人
或疑其夙與應竜昵則延入臥内輸心腹且以危言激
之引其父顯九絲功為比致令綎大慟願誓死報又以
水西為應竜婚婭也恐隂佐賊則走檄以詰之以故瀧
澄僇其脩好之使安疆臣執賊二十餘人以明不背志
氣既一非同築舍之謀駐兵既得治兵又有次第任用
又得其人先翦其翼次伐其謀復伐其交是以海龍圍
合應竜勢蹙投降之書立焚拜表之欺不售而倉皇自
盡妻子并俘自出師至滅賊凡百十有四日而事平也
若王三善則不然初則奉命撫黔聞變募兵率皆烏合
之衆非久練也平越一戰而敗即慉縮而不前視重圍
之困不啻秦人之於越必待舊撫李橒大聲疾呼而後
勉強以應中情怯也乘西賊之敝一鼓而潰遂以賊為
易與而欲解散赴調之兵驕必敗也率師輕進未幾而
還再扺大方又欲反轡舉動擾也雖三路分兵而卒皆
遠調帥俱不&KR1777;主客不敵形勢弗習也其所任則恇懦
之魯欽馬烱所信則詐降之陳其愚用非人也懸師虎
穴弭節逾年中隔渭水之河聲援已絶儲糗六廣之岸
轉輓多艱失所據也督主撫而撫主勦心膂未齊前䟦
胡而後㚄尾進退維谷事權分也師老而財匱事拙而
勢屈况為陳其愚所賣烏有不敗者哉嗟乎黔地山川
險阻異常狼子埜心不知漢大未有提十萬之師而不
為餱糧計深全軍之入而不為孤注虞者兵法云圯地
勿戰圍地勿攻又曰兵貴有謀以多算勝自宜先定其
規模非可漫嘗於一擊也况水西之地十倍於播播猶
八面圍而水西止以一面攻播無遠近之援水西則有
烏藺之助化龍乃以全力制之而勿敢輕三善則以獨
力任之而不為意何其謬哉然而身没戎馬心同皎日
視死如歸英烈猶存王中丞之忠固史冊書之黔人祀
之歴於百世而不可冺者矣
積穀
余於戊辰之八月入黔視事值歲豐穀賤凡一金可糴
六斛於是謀諸共事於黔者相率出俸錢以易之得穀
三千石有竒司會司書記之倉人廪人掌之蓋將以防
天時之不常而濟地利人&KR1777;之不及也周禮大司徒荒
政十二其言救荒最詳而遺人掌邦之委積以恤民之
艱阨廪人掌九穀之數以治年之凶豐此積穀所自来
也耿壽昌立常平倉朱子有社倉法制非不善矣而汲
黯之矯制繼之復何人乎矧黔之無粟可發也富弼知
青州勸民出粟益以官廪倣而行之又涉於多事矣矧
黔之民稀而久貧也今惟以俸錢之所入為粟米之所
出不動帑不勞民何不可者李悝有平糴法以宏周給
之仁耿壽昌糴穀於近郡以省漕卒之費法固善而意
亦良美矣至於白居易極言&KR1777;糴之弊蘇轍連疏青苗
之禍此又害民之甚者今惟以市價之盈虚消長隨商
賈之貿易有無不假胥吏不驚市廛又未見其不可也
况乎黔多石少田山高箐密去城郭五里之外所隸皆
𦍕獚犵狫椎髻鴂舌之徒而行旅之螘穴於闤闠間者
朝而之蜀之楚焉夕而之滇之粤焉非有恒産之守也
非有土著之樂也非有甔石之儲而聚族之謀也脱一
旦雨暘愆耕作廢金死粟生道殣相望即為之求轉移
於蜀楚滇粤之間是猶之渴而掘井以七年之病而求
三年之艾也烏可得哉不寧惟是明天啓壬戌間安邦
彦之亂賊圍浃歲城中無米人相食殆盡此非其明鑒
歟方今邊陲綏靖苗蠻向化仰頼
聖天子柔遠德意以共樂昇平自可以弗慮乎寇盗然
而堯水湯旱則未敢預計其必無也積穀之舉殆亦固
地制宜司封疆者黽勉其所有事爾矣
鹽價
河東昆吾波斯罽賓于闐骨咄莫不有鹽而黔獨無仰
給於蜀微蜀則黔不知味矣蜀之鹽不一産要皆出於
井順慶之井久堙塗&KR0008;之井有禁所轉致者惟戎州耳
又不可以舟車通肩瘡蹄血而後至其来也不易則直
不得不昂直昂而民之艱食者比比矣黔民洵苦矣哉
三月之忘獨藜莧腸哉當其匱也代之以狗椒椒之性
辛辛以代鹹祗誑夫舌耳非正味也即遇其饒亦止沾
脣而量腹如水之交不在&KR1777;羹也尚安問其為紫為赤
為瑞為散與夫為苦為飴為形為巨桃也哉無他困於
錐刀故也鹽之直取於穀穀日賤而鹽不肯平十鍾不
能易一㪷安得而不苦其乏夫鹽木枝可生陸地可生
豈山國獨不生毋亦牢盆之術未精管商之政未講耶
不然即輸滇淮而足之奚不可然不必也緩關市之征
而覈居竒之蟊則幾矣
禳火
黔之俗編竹覆茆以為居室勾連鱗次竈廪匽井無異
位其民貧冬月率蓆帽卉衣寒必向火故歴来多火災
而列處城市者為患尤甚一遇火往往延焚數百家少
亦數十家不可撲滅民苦之當其將火也水先鳴水在
城南曰南明河攷黔誌所謂源出定番流合烏江是也
天不雨則鳴牛吼鼓擊聲聞十餘里鳴三日必火其應
也若操符劵焉於是謀之僚屬而思所以禳之戊辰十
一月二十一日庚寅水大鳴因之齋戒二日偕父老子
弟携所具香盂豨醴祝南明河之水告祝融之神并禱
於南將軍之廟事甫畢水不鳴火亦卒不應而民賴以
安
論曰按春秋左傳昭公十八年夏五月火始昏見丙子
風梓慎曰是謂融風火之始也七日其火作乎戊寅風
甚壬午又甚宋衛陳鄭皆火梓慎登大庭氏之庫以望
之數日皆来告災鄭裨竈請用瓘斝玉瓚禳火子産不
可曰天道遠人道邇非所及也何以知之竈焉知天道
遂不與亦不復火夫火心星融風木也木火母鄭祝融
之虛又火房也梓慎之占可謂信而有徵矣子産尚不
肯用裨竈之言而今乃以水鳴驗之豈有合於天道人
道之旨歟且水以尅火五行之通論也水鳴則無火何
以反謂之火不亦附會誕妄之說而與梓慎之占大相
徑庭邪雖然歐陽脩曰自古賢智之士皆為其民捍患
興利則治黔於今日苟於理有所拂而於民多所濟吾
何恤焉黔鬼方也俗信鬼神因其俗而利導之宣
朝廷德意以與民休養生息此魯人較獵之遺意而予
之為此或亦不至見譏於鄭子産也遂集黔之父老子
弟而書此以告之
救火
左傳於魯鄭之國言救火甚詳予之治黔也以禳火之
明日而預為救火之議大率倣其意而行之曰禳魯之
徙龜告廟鄭之大為社祈於四鄘卜筮走望不愛牲玉
是也曰鈎梯水器以二十人為率分道用五百人違命
者罸魯之言無備猶拾瀋不用命有常刑是也曰濡物
魯之濟濡帷幕鬱攸從之蒙葺公屋是也曰斷牆伐屋
魯之去表之槀道還公宫鄭之司馬司寇列居火道行
火所焮是也曰倉庫囚獄魯之府庫慎守官人肅給鄭
之府人庫人各儆其事是也曰稽奸驅骩鄭之使司寇
出新客縣士各保其徵是也曰賑恤營室鄭之書焚室
而寬其徵與之材是也曰城池戎伍鄭之城下之人伍
列登城授兵登陴是也予倣其意而行之然而魯鄭之
救火一耳而惟於伍列登城授兵登陴之說則略放魯
而獨詳於鄭吾知之矣夫鄭小國也彈丸孱弱亦足羞
矣脱一且乘會變作事起倉皇不有武備以為意外之
防其如鄭之疆宇社稷溱洧之士女何也而東里大夫
之用心又良苦矣黔孤城萬山苗蠻環處數年以来哀
鴻初集欃槍未靖今日之因火以用兵蓋以僑之治鄭
者治黔故曰倣其意而行之也
山水
黔跬步皆山然童阜也至於水舟楫不能通又井榦之
觀耳水細矣而山亦不雄鋒攢鬵列犖确而為蹄轍之
妨皆無足道然就黔而論亦有可觀者貴陽都會之區
風景自别左棲霞右相寳夹岸連壤負嶮相望龍井湧
於北富水滙其南杜若洲邊屚趵泉上偶一登臨為之
房皇追賞自威平而上山莫大於雞背關嶺尾灑水莫
迅於滴澄盤江自龍新而下陽寳石屏萬勝梵淨山之
至高者也楊老甕城麻哈重安水之至深者也上遊之
山来自滇而盤江之水則入粤下遊之山分於省而麻
哈重安之水皆入楚烏江源自六圭卬水直通巫峡羣
山萬壑雖云盡赴荆門未嘗不遡崑崙而趣大海也山
皆石則巖洞玲瓏水多潛故井泉勃窣碧雲憑虚之洞
飛雲香爐之巖得以分咏於昔人而百盈噴珍之泉胭
脂神魚之井亦得䜿碑於淵底也其餘一丘一壑怪石
犇湍在在有之而未暇詳是皆禹跡之所不經酈元之
所未注時無柳子孰問鈷鉧之潭遊乏客兒誰闢石門
之徑遂使山靈藏其姓字不求封禪於長安水伯匿其
聲光以待品題之高士云爾
牂牁江
漢武置西南三郡一為牂牁牂牁者繫船杙也華陽國
志稱楚頃襄王遣將莊蹻伐夜郎軍至且蘭㭬船於岸
步戰滅夜郎後人以且蘭有椓船牂牁處乃名其地為
牂牁史記云牂牁江廣數里出番禺城下後世求其地
而不得遂以為在定番城南源出蒙潭流入破蠶至泗
城州通番禺入南海而郭青螺又引漢書郡有牂牁江
通番禺城下光武時牂牁大姓自牂牁江入貢之語以
實之不知定番雖通粤西而番禺則屬廣東其城南之
水僅僅一綫時斷時續未聞有以舟楫行者何以云數
里之廣而當時大姓又何以由此入貢亦未詳於志文
之故耳按且蘭即今之遵義夜郎即今之桐梓則牂牁
江即今日之烏江自遵過湄甕至印江入思南城西之
巴江水其地有牂牁城舊址漢牂牁守陳立據思卭詔
夜郎王將兵破之牂牁舊治既在思南則牂牁之江宜
在思南而其椓船之處不在巴江亦必在印江蓋印江
與湄甕接壤而湄甕則且蘭舊地椓船於岸或即此也
若定番則去且蘭尚數百里且隔烏江何處椓船而步
戰而牂牁大姓又何以舍楚蜀大道紆廻兩粤然後入
關以致貢哉然則史記之言出溯其源也漢書之言通
論其流也後之人既不詳於本文又不明於道里是以
有此誤也
紫池
黔之稱紫池不知何始嘗閱潯州志有貴縣漢為廣鬱
唐為貴州有水出於鬱江長而狭色如紫練其出不常
分兩派一自縣門下流一自縣上流下名曰紫泉紫泉
自在粤西與黔何與顧以貴州之名相類而謬引以相
加耶然潯志又云府城北江為黔江而南寧志亦云城
西南有江左右流至西合為一入横州曰鬱江即夜郎
遯水梧州志又云城南大江漢武使馳義侯發夜郎兵
下牂牁江即此則鬱江也遯水也牂牁江也一而已矣
紫泉雖出粤西而實源於鬱江謂黔為紫池其亦可也
毋亦志粤者因貴州與黔江之名而亦謬引黔事歟今
黔獨稱牂牁間稱夜郎夜郎乃播屬桐梓縣播與貴陽
僅隔烏江一綫而平播之後割其半以隸黔今之黃平
湄甕餘慶是也其稱夜郎也又何不可哉總之黔近粤
則稱紫池猶之近播稱夜郎地固犬牙錯也第不當名
之曰紫池仍之以紫泉庶名實相稱而易曉耳
關索䫈
關侯二子長曰平次曰興平及於臨沮之難興弱冠為
漢侍中有父風武侯甚愛之征討未嘗不與此傳志之
可考者初無所謂索也是豈紀載之失耶抑亦烏有之
談耶縱或有之不過一偏禆耳何以遂廟食於此千秋
而勿替其功亦必有足述者矣嘗試思之古者帥與率
通方伯連率是也意渡瀘之役興也實從曾駐師於此
當時以關帥呼之又或有紀功之績以帥為率後遂訛
率為索莫之攷正焉爾若夫馬跑泉之異未必非神明
其說以讋蠻髦事既荒唐時無特識安得不妄以成妄
耶
葛鏡橋
平越東五里兩山側塞岸高澗深下通麻哈江水黝如
膠有風不波人佃居於石壁間接手猨飲霧羃山昏寡
見星日少禽多鬼怪昔人鑿石疏道縣絙以渡九驛所
絶漢之張騫甘英皆不至也今有橋蓋里人葛鏡縛長
虹架蹲䲭而思卒業焉既建旋圯再建復傾於是齋戒
百日告黎峨之神徙黿鼉之窟率妻子刑牲釃酒於江
上作誓詞以明志曰橋之不成有如此水其言悲其眥
張如包胥之入秦庭慶卿之離易水也衣履穿决形容
枯槁般倕為之感動流涕如是者垂三十年而橋成而
葛鏡以名異哉鏡也當治橋之難也窳窳啙啙者衆矣
而矢死靡移蕩其家室之所藏一國非之不顧雖事無
足道然亦可謂豪傑之士其生平志意豈不偉哉嗚呼
濟民利涉國僑無聞反不若草埜一善之行傳世而久
遠是又葛鏡之羞也
論曰羊枯登峴山而悲傷杜預銘功於石投之漢水大
抵所役役者没世之名耳彼鏡匹夫也即不為此橋而
自顧其人能長留於天地乎家室之所藏能果聚而不
散乎則謂鏡之才智善於獵名亦可矣
鐡鎖橋
唐明皇作橋於蒲坂夏陽津鑄鐡牛八植柱纜二十四
連鎖十二山架八牧人八於中流分立亭亭如虹蜺之
狀稱竒絶焉然此乃安流通津作之者易不若盤江鐡
鎖橋之難且竒也盤江之源出自金沙入烏撒繞曲靖
西道畢節七星關而注於安南入滇所必經也兩山夹
峙一水中絶斷岸千尺湍激迅悍類天設以界滇黔不
知莊蹻當日何以飛渡也往以舟濟多墮溺明天啓間
監司朱家民擬建橋而不可以石乃彷瀾滄之制冶鐡
為絙三十有六長數百丈貫兩崖之石而懸之覆以板
類於蜀之棧而道始通其功偉矣然絙長則力弱人行
其上足左右下絙輒因之升降身亦為之撼摇眩掉不
自持車馬必下前者陟岸後者始登若相躡則愈震其
險也不可名狀邇乃濟之以木擇材之巨者數百排比
之卧於兩崖水次鎮以巨石拄以強榦層纍而加參差
以出鐍其本使固及兩木之末不屬者僅三十尺有四
則又選圍可丈之木交其上而後行者可方軌聯鑣貫
魚逐隊而不驚也猶且施之以欄楯幬之以版屋塗之
以丹艧梵宇琳宫鱗次於崖之左右輝煌掩映如小李
將軍圖畫遂為西黔勝概焉以視十二之連鎻直緯索
耳况於沉江之陋耶
論曰余聞之黔人矣去盤江二十里由鎮寧僻徑西行
渡花河歷普安黃草壩入&KR0034;(音捧)鮓(地名)亦資(音自)孔(驛名)水淺
而路平赴滇差便乃何以萬里昆明舍坦途而就艱岨
也明初傅湯諸人伐山開道拓疆闢土之日豈其狃於
成見而未之聞歟抑盤江為烏蠻郎岱地不欲其竒險
足恃故深思遠計為驛使往來之衢以通王會之車書
也不然望跕跕之飛鳶以祀神於金馬碧雞之境不已
難乎
(附何景明盤江詩)四山壁立色如赭盤江横流絶壁
下驚濤赴壑奔萬牛峻架懸空容一馬危叢古樹何
隂森尋常行客誰敢臨猺婦清晨出深洞虎羣白晝
行空林沉潭之西多巨石短棹輕舟安可適日光射
壁蠻煙黃雨氣蒸江瘴波赤土人行泣向我云此地
前年曾敗軍守臣祗知需貨利將士欲苟圖功勲英
雄謨策自有術竄婦奸男何足論營中鼓角連雲起
陣前臨山後臨水烹牛釃酒自酣樂傳箭遺弓尚驚
喜戰馬俱為山下塵征夫盡向江中死遂令狐豕成
其雄屠邊下砦轉相攻千家萬家雞犬盡十城五城
烟火空夕陽愁向盤江道黃蒿離離白骨槁魂入秋
空結怨雲血染春原長冤草只今異域來歸王高墩
短塹俱已荒牧童驅羊上塋冡田夫牽牛畊戰場惟
有行人長嘆息聞說盤江淚沾臆
大相見坡小相見坡
嶺名黔人謂嶺曰坡在偏橋之東三重迭起高皆千仞
計途周三十里陟首坡則尾坡見至尾坡廻矚之則首
坡見立中披前後望首尾畢見起伏偃仰石垂烟接方
沉澗心突凌峰頂行者此以手招彼以口呼送響答於
咫尺而不知三十里之遥也若以謝客卒徒千夫魚貫
之如率然之陣矣以小李將軍圖之又如神山重樓矣
首坡遐眺林木蕭森秋花掩映離離蔚蔚乃在霞氣之
表中坡則素氣雲浮霧露沾人瀑布垂巖懸河注壑沿
尾坡而下之白雨溪横黃雲稻熟僰人率彼婦子挽裳
以穫小犢在旁&KR0008;孲遶側客過輙起立去則侏離盱睢
相對語擔夫勞瘁止息於樹下其聲嗚嗚山謌可聽也
上山牢角西復東下山花開一箐紅半滑半乾石當
路乍晴乍雨笠摇風干&KR1712;纏腰布裹頭猨啼鷓叫四
山秋下來千尺商訛(放牛也)道固麥(啖飰)呵交(飲酒)好自由
奈此翻漿白汗何趕場大弄(日午)不停梭歹鷄(坐也)後嶺望
前嶺雅務(不好難行)小坡愁大坡㫳下蘆鳴月下跳摇鈴
一隊女妖嬈阿蒙(母)阿孛(父)門前立果瓮(行役)人來路不
遥曲意亦難盡解大抵與朝發黃牛暮發黃牛三朝三
暮黃牛如故巴東三峡巫峡長猨鳴三聲淚沾裳詞旨
相類耳
白雲山
貴陽城南七十里建文遯跡之所上有羅永庵庵前有
井名跪井汲者必跪乃可得俗傳以為溪龍所獻以飲
帝者又有流米洞帝居庵時洞中流米供帝及帝去則
不復流又有大杉數株謂帝手植枝葉皆南向嘗題三
詩於壁人傳誦之
論曰吾於紅箧一記疑之者舊矣半月之言明祖蚤知
其不終則何不舉國以授燕王如唐文皇故事必待金
川事起而後為行遯之謀俾其流離瑣尾少延旦夕乎
既入滇以依西平何不乘仁宗既殂高煦告變之時而
說沐氏以伸大義乃自甘流落每至以淚洗面豈說之
而沐不肯從抑帝本無意於光復舊物耶既已決意東
歸不從程濟之言何不直詣京師而又久憩此山耶且
是時楊葉雖亡程濟尚在何至煩飲食於鱗蟲神鬼耶
蓋荒唐之甚者後帝詩為同寓僧竊去自稱建文詣岑
瑛言狀瑛聞之藩司因繫僧並及帝蜚章以聞詔械入
京廷鞫之僧實楊應祥鈞州人應祥論死從行十二人
戍邊帝有南歸之思乃白其實迎入西内稱老佛以夀
終既云稱佛夀終則程濟之蓍得兌之歸妹又何以云
大凶金火之相尅耶事之有無俱未可知矣
又曰遜國之事自神樂觀啓行由松陵而入滇南西遊
重慶東到天台轉入祥符僑居西粤結庵於白雲題詩
於羅永兩入荆楚之鄉三幸史彬之第去來蹤跡四十
餘年何鑿鑿也况乎胡濙訪仙岑瑛械送吴亮伏地豈
盡道路之口傳聞異詞乎然而大可疑者據成祖之實
錄謂建文之自焚國君死社稷可云義之正矣如必執
行遯之說以為可信殊不知瓦解土崩倉皇變作君行
地道臣出水關痛哭者五十餘人從亡者二十二士誰
其從旁而紀注之若是之詳耶東西南北恣意遨遊為
岑瑛者豈遂無其人直待正統改元之歲已易四朝而
後發露乎兌之歸妹既曰凶矣東歸而稱老佛遼鶴而
葬西山不又與程濟之占大相逕庭哉西内夀終斯亦
已耳而吴亮之退而自經抑何故也觀紅箧之陳蹟實
千載之疑案矣或者六月四日不肯直書於貞觀燭影
斧聲只可依違於興國且欲加建文以泰伯之讓褒程
濟如子家之忠此史氏之曲筆後人之深意如是耳至
於牢落西南長篇短句謂出於好事者傅會之詞可也
屚趵泉(賦附)
貴陽城西岡巒稠複石徑縈紆衆山之間有泉一泓瀏
然清淺廣不數尺輕風徐來波鱗微動盡一晝夜其盈
其縮以百為度中置一石以準之莫之或爽故字之以
百盈名之以聖泉而通志謂之為屚趵不知何所昉也
余偶過而觀之莫測其所以因思天一生水地六成之
水之貫通於天地如血氣之貫通於人身則水之盈縮
亦如人身之呼吸也然人身之呼吸刻可以百而兹泉
必以日計者何殆猶銀箭之壺日百刻也行止屈伸乘
除施閉而不改其常度亦可謂泉中之君子矣吾鄉趵
突泉清泚噴吐湍飛濤立爲歷下竒勝然濟水澓流來
自王屋有本者如是而此則旱麓也江海河澤固無所
不通耶但惜其寂處山阿烟凉草塞既無文石之壇又
無杞柳之樹不足以憩遊人之屐思為甃石搆亭少助
其勝暇則擕陽羡茗酌泉而烹以終一日之觀又何必
學數息於道流問測晷於令史也哉
(附賦)富水之西去城五里峰廻逕轉隱軫駢闐在彼
中阿有㳅出焉名曰百盈字之聖泉庱庱淜淜瀯瀯
涓涓虎鬚方聚魚目更煎閱寒歷暑不知歲年置準
其中以驗後先俛仰升沉㒺越㒺愆蓂莢謝榮璣衡
廢旋重黎解政常羲罷占綫景徒測葭灰徒然螘運
周髀之磨儀渾顓頊之天麐朴脩墜而未精郭許晰
理而難詮一日之内俄頃之間甫除甫乘倏滿倏蠲
何必登觀象之臺臨鐡勒之邊商度次於壺遂較盈
虛於巫咸哉此其所以為百盈歟方其進也㳅行及
其退也坎止始焉不驟終焉不已如日之經猶星之
緯莫測其源莫竟其委孰鍵其關孰幹其裏大旱竭
澤而不焦巨浸稽天而不圮以晝以夜以施以閉見
兮麐游隱矣鳳舉神龍之能屈能伸至人之可出可
處往而知返求而能與寸隂是惜尺度必軌不可得
而抑其可得而徙耶此其所以為聖也歟吾聞水之
潤地脈之周身一呼一吸一縮一盈釋氏數息而觀
鼻黃老驗炁以養生動則俱陽靜亦凝隂華池灌潄
湧泉引伸嗇淫尾閭坻漏金莖百蓄一洩吐故納新
散華歛樸翕虚闢清按之澄泓汲之囦渟節宣輔和
樞紐調眞繇此而推猶未可勝潮有春秋之信木有
開落之辰雁乘之而去來蛬候之而蜚鳴抑聞聖水
之稱不一其目琉璃之澨亳州之麓烏竜二池武陽
一掬巫山之峰並此為六更讀鴻書亦云屚汋語其
情狀比於趵突惟厚德之難量斯佳名之屢托無怪
乎間至錦鞍時停華轂埜客對之而流連風人臨之
而躑躅
白水巖
安莊南有白水河來自萬山渾洪屭怒濤湧波襄雷犇
雲洩纓巒帶阜不知幾何里而後戢志歛魄安步鋪光
以至於層巖之巔與石相商疊為三而後下馮高作浪
雲垂烟接白虹飲澗銀漢倒傾雖鄧艾縋厓天孫織錦
豐隆奮地不是過也十丈之外濺珠跳沬時時浣人衣
裾風湍傳響於青林之下嶺猨流聲於白雲之上行李
所逕驂停馬立常若目不周翫情不給賞下有靈犀泳
游出没踏碧凌晶固太真之所不照古冶之所勿挟者
每晨曦欲吐重霧上騰榮光塞河遮蒙掩映遥看素練
跡倏有無如冰綃之被玉肌烟縠之籠皎魄尤為曠絶
不知何人鐫二大字於瀑下之石盤空既竒斵骨尤巧
矣聞舊有傑閣對峙遊者得以倚欄縱目今則已矣肆
閱清埜俛仰流連茆屋數間依然荒落安得十日坐卧
與林徒栖託雲客宅心也耶
柳阬
黔志所載養竜阬也在養竜司去貴陽百里壤接於烏
江蓋以馬而得名其事見於明臣宋濓天馬贊曰西南
自昔出良馬而産於羅鬼國者尤良或云羅鬼即古之
鬼方其地有養竜阬在兩山中泓停奫深開闔靈氣而
蛟竜實藏其下當春日始&KR1777;物情酣鬯土人立柳阬畔
擇牝馬之貞者繋之已而雲霧晦冥咫尺不能辨色類
有物蜿蜒上與馬接蓋竜云逮天色開霽視馬傍之沙
有竜跡者則與竜遇謹其芻葭而節宣之暨産必獲竜
駒焉粤若洪武四年六月壬寅夏國長明昇以全蜀降
獻良馬凡十而其一色正白乃得之於阬者身長十有
一尺首高九尺尾之高比首而殺其二尺有肉隱起項
下約厚五分廣三寸餘貫膺絡腹至尾閭而止精形明
晃振鬛一鳴萬馬為之辟易韉勒不可近近輙作人立
而吼上謂天既生此英物必有神以司之親撰祝策詔
有司以牲牢祀於馬柤然後勅典牧副使臣高敬囊沙
四百觔壓之人跨馬上使其游行苑中久之性漸柔馴
適八月癸酉上將行夕月禮於清凉山壇上於是乘之
而出如躡雲而馳一塵弗驚上情悦豫賜其名為飛越
峰復命御用監直長臣馬晉繪其真形藏焉臣濓稽諸
載籍漢之元鼎中有神馬出渥洼水中馬之生於水者
尚矣養竜之說雖相傳於土人要當為不誣也肆惟上
以大德而立大寳日之所出日之所入無不梯山航海
獻贄奉琛邇者獨角之犀來自九真食火之雞貢於三
佛齊之境其他詭形譎狀藉藉紛紛且不一而足而况
此水産之竜馬乎周書云不寳遠物則遠人格所寳惟
賢則邇人安上宵衣旰食日懷保於小民巖穴之士蒐
羅殆盡將圖治安如唐虞時其遐荒殊裔珍毓竒産未
嘗有心求之所以榮光休氣洋溢中國仁聲義聞克洽
八表而龍媒之異自致於天閑十二之中揆之於書前
聖後聖蓋同一軌轍也其視貳師之遣黷武窮兵以索
諸大宛者果何如哉臣濓以文字為職業際兹盛美不
敢默而無言謹述讚辭一首以貽諸後世贊曰天駟熒
蛟龍升靈泓澄神馬生祥颷瑞靄晝杳冥大乙翕聚通
精靈龍鬍盈鳬臆輕竹批耳鏡懸睛花雪捲毛光照夜
汗溝有血霞流頳振鬛鳴萬馬驚閃流電逐飛星九霄
彷彿從龍行但聞瀟瀟風雨聲山川平八極寧眞龍媒
獻龍廷出入天門駕龍軿太霞五彩滿瑶京茫茫堪輿
内孰敢不來庭陋彼漢將軍空圍貳師城乃知天子在
樹德不必連年徒用兵厥後徐渭亦為之歌嘗攷唐明
皇時靈昌群得異馬於河龍鱗虺尾拳毛環目肉鬛居
帝閑二十年後西幸至咸陽馬入渭水化為竜蓋亦類
是矣然而睠懷兹窟陳跡猶存烟霧不興驊騮寂寂過
其地者望官柳斜陽有咏嘆流連而不已耳爰作柳阬
行以代招天馬之吟非效王子淵語也
(附詩)麴塵楊柳春三眠風晴絮飛鋪白氊兩山夹岸
生埜煙栗留鳴樹何翩翩拖藍一沼清且漣下有萬
丈蛟龍淵牝驪下嫁柔絲牽俄頃異物來蜿蜒晦冥
雲物紛勾連神駒生長烏江邊粤昔貢自洪武年載
拜稽首蠻王箋其毛如雪鱗如拳首高九尺花連錢
壓沙八斛箭控弦奚官不用珊瑚鞭天閑十二人喧
闐爭誇此馬真無前天子下詔黃帕纏賜名飛越峰
以傳沙苑雲錦那並肩王毛仲爾將徒然貳師將軍
絶可憐西域笑指中郎騫羅鬼嶺下奔紅泉但餘春
水流濺濺按圖索駿空盤旋老鴉關上斜陽懸臣濓
之筆豐如椽高謌更有青籐篇
象冡
明天啓乙丑水西安邦彦藺州奢崇明糾合霑益烏蒙
舉兵犯滇直抵馬竜鋒銳莫可當人鮮鬭志黔省戒嚴
調陶土司兵會剿有一象深伏小塹鼻汲泥水數斛乘
賊不意突出跑吼躍起數丈噴鼻中泥水作雲霧直挫
賊鋒人馬皆辟易復卷一悍賊擲天墜地䠞踏如麋賊
咸披靡有禆將乘機逐北獲全勝及暮收兵象尚勃勃
具餘勇鼻中毒矢一次日創劇遍體出鏃餘三升遂斃
滇黔之人德之為封瘞立碣於馬竜南山之陽余為之
補銘辭於石曰惟兹有象見諸大易目細形龐鼻長齒
巨肉兼衆獸膽隨四季生於曠埜育在坊肆動若雲徒
靜如山峙七寳牀施五紋繡被厥性至靈頗知節義曾
代舜耕亦奔尾燧授彼金函舉足拔刺教以拜舞瞠目
不跽何讓英賢無嗤異類即此一戰安危攸繋衆皆束
手爾獨攘臂羣寇奪魄三軍吐氣峩峩高丘豐豐古碣
血化為燐骨埋成玉餘烈猶生抱忠入地草青雲黃轔
輑屭贔
涵碧潭
定廣威平之水至四方河始合流而入南明越霽虹橋
東將折而北水至此淵而不流是為涵碧潭煙雲演漾
風日遲回縠軟鷗眠沙明蚌兩令人悠然作濠濮間想
上為鼇磯石梁亘之昔所築以障水也磯上有甲秀樓
阿閣三重丹青綺分望若圖繡紫池人士讀書地也左
武鄉侯祠斷碑巋然記征蠻也右維摩閣微雨佛燈山
僧往來也闌光瓦影下上參差梵響磬吟近遠互答每
春波摇綠秋沚澄青岸柳乍垂芹芽正弩覽漁舠之泛
泛洗杯斝以臨流誰謂黔中無佳山水哉接䍦可倒安
問習池姓字如傳何須漢水余於是一往有深情矣
飛雲巖
天下之山聚於黔延袤數千里行旅往來日攀躋於窮
嶺絶壁之間手腁足趼雖夙癖泉石者莫不困頓踣躓
聽鷓鴣而生悔謂莊蹻之多事也東坡之陽曰飛雲巖
途次至此則心目開霽又皆裴回瞻眺遷延徙倚而不
肯徑去豈謂黔山無竒足以殢人也哉山下有溪石梁
亘其左可作津逮水聲濏濏然餘溜風吹雁次相綴過
橋歷級升之仰眎空際插天桀䜿競勢爭高若攢圖之
托霄上忽而霧籠烟接擘絮湧綿離離如螺髻形故曰
飛雲也既陟則門旁怪石揖我以入大於數百間屋蛟
蛇獅象由碧乳滴瀝而成者上垂下伏鬚甲皆動面前
三峰拱立高與檻齊僅及巖之半石色青紅各殊牽拂
相招向人欲語聞巖性好潔昔有信宿於此而身垢者
既去則瀑水突至瀰漫山椒而澣之再垢復澣庾何米
倪之癖不足多矣下有月潭寺古杉萬本梗柯參連橘
刺藤梢裁通逕步老衲引觀殘碑於潭側王陽明一記
雖剥落猶可辨日暮登車茫茫前路一帶惟童阜耳所
云殢人流連正未可多得也遂索筆題二詩於壁
(附詩)飛雲巖立翠千重草草登臨日下舂莫信人間
唯五嶽須知天末有三峰秦灰漢壘羣仙宅雲陣花
幢古佛蹤如此竒山誰領略曾無七十二家封粘
天拔地湧明霞虎豹司閽瀑布遮鬼斧神工峰口石
紅酣白糝寺門花客兒遊屐何曾到支遁禪栖便是
家跬步從前應自笑眞同井底一寒蛙將行又徧閱
巖壁之詩有前人一篇内數句云不知太始前誰鑿
鴻濛透造化才易竭兹竒恐難又㝢中佳洞壑孰能
出其右舊題若蘚積拂拭勞襟袖剷削眞宰泣掉頭
疑不受安得鬼斧利一為洗瘢垢余立讀久之自顧
急就章唐突兹巖必不免水淫之釁湔矣
䨇井
習安城東北隅一井名䨇井上有石欄居人汲左以炊
則色紅汲右以炊則色白是豈可以尋常理道求哉常
閱異物志云廬陵城中有一井中有二色水半青半黃
黃如灰汁取作糜粥皆成金色此色之一定者也又閱
廣州記云鬱林郡有石井半甘半澹潛通江波冬夏長
盈此味之一定者也獨習安之井其源同也其色同也
其味同也何以汲之以炊則遂不同然其不同也不在
乎水而在乎井上之欄與夫汲之者垂綆之左右斯為
造物之竒而不可解者矣水之竒如此而寂寂不聞於
世此蘇子瞻所以歎酈道元之簡而笑李渤之陋歟又
習安有胭脂井炊稻飰成桃花色鮮妍可愛故得名然
於義别無所取蓋與景陽宫畔同名而異實也
碧雲洞
盤州出郭里許平疇交風淨翻綠浪環溪繞陌清見赤
顋沿緣曲徑直造巖隂有洞憑焉谽谺忽裂齒頰皆露
不知鴻蒙何年鑿也一屏當門灑青抺綠遊者摩挲拂
拭疑為古玉幽流旁洩㶁㶁作擊筑聲上有片石如泗
濱之浮磬又如涿鹿之神鉦叩之清越以長始入暗甚
必假松炬以行沙石錯然戛人踝趾坐息少定則劃然
開朗天窗漏日下射層深毛髮可數黃瓟下垂如斗瞿
曇大士番僧之像各一或倚巖舞褏或踞石跏趺或蟠
厓仰覻鬚貎如生絶壁千尺有竜升之長與之竟倘使
葉公見之知其必驚走也稍進則駭浪犇雷奪人氣魄
望之欲止左方一徑甚微側仄窞欹足不可置前牽後
挽螘附螺旋而後達丹竈藥罏無一不具安期耶羡門
耶何以舍青城而穴處於此也巍然一墖拔地粘天鬼
斧雖工憑誰著想漸進漸濕亦漸陿不欲往亦不敢往
乃緣巖而上可出洞頂俯視萬山川原歷歷乃復知有
人世一僧為予言曰水入洞則世運泰亨蓋已信而有
徵矣
東山
九月既望雨霽出東郭二里登東山一峰孤立與城樓
對峙山前壁峭崖懸莫可扳躋由北岡傾曲而上徑紆
烟接援蘿尋葛陟於巔佛屋三重午鐘微響僧舍少憩
遶廊西入大士洞穿竹塢而北坐危閣凭闌高矚山城
周遭吞吐上下千峰霞舉萬嶺雲廻一郡烟火人家歷
歷在目夫昔人剙此閣覽黔盛也而黔之盛難矣自平
播平水西而後又數經喪亂以訖今日即哀鴻甫集室
廬相望貧則徙災則散其何以長有此盛乎善人為邦
百年勝殘去殺黔之貧且災已數十年其綏輯安全之
也方五六年余治黔未一年而於兹覽其盛者由
聖天子止戈蠲租仁義涵煦之深也僧梅溪郡人能詩
善言黔遺事余聽之不禁太息云
甲秀樓
甲秀樓建於貴陽城南江公東之之所從事也越今日
餘年矣波濤洶湧之衝激風雨雷霆之動摇烏得有完
樓哉蓋江公而後無復喜從事者何今人之不逮前人
也江公當日知樓之有關於黔而皇皇為之且有關於
黔之人才風氣而以甲秀名之其用意深矣假使江公
之後或數年而一人焉或三五十年而又一人焉而不
聽乎波濤洶湧風雨雷霆之交於樓也樓雖不完亦不
若今日之甚矣無如江公而後遂成絶響落落百餘年
間無復喜從事者斯亦樓之不幸也使人而皆喜從事
則天下何足治不獨一樓然矣後之君子常有所不屑
則躁否則惰躁則妄惰則廢既妄且廢則天下之所以
不治者常出於此而不足怪嗚呼此蘇子瞻之所以致
歎於驛舘歟夫事之始也有剙之者事之終也有成之
者當夫創者既往成者未來欲存欲亡可斷可續之際
有人焉存一綫以待來兹其人不可少其功最大如經
學與理學相表裏也理學成於宋儒韙矣然言誠言敬
言禮言格物致知正心誠意莫不本於經學苟於嬴氏
灰燼之餘非得漢儒諸人經各有注傳各有釋火盡薪
傳以聞於後世彼宋儒欲直接洙泗之淵源詎可得乎
蓋前事者後事之借而絶續之交不可無其人也嗟哉
此樓也江公之後有人焉今則事半而功倍也惜江公
之後無人焉今則事倍而功半也大抵泄泄焉無復喜
從事者吾慮黔之終無此樓也於是鳩工集材而新之
度木於林伐石於山計瓦甓墁釘於匠興功於己巳之
二月凡百五十日而成立於魚磯烟水之上跨乎長橋
垂虹之間可以為黔人之美觀焉雖事倍功半遠不逮
江公之所為亦可以無遺憾矣然而人才風氣之所關
其在斯乎今日者風氣日挽人才輩出甲乙科名之盛
又於黔士之文章卜之不盡係乎樓之完不完也余將
以告夫後之喜從事者
