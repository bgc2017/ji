古歡堂集卷三十七戶部侍郎田雯撰
雜文
祀嶽瀆禮考
曩制遣使奉御署祝版奩香乘驛詣所在率郡邑長貳
官行事禮用三獻司樂十二讀祝官一捧祝官二盥洗
官二洗爵官二司尊彛一禮置官四以州府司吏充前
三日應行事執事官散齋二日治事如故宿於正寢如
常儀前二日有司設行事執事官次於廟門外掌廟者
掃除廟之内外前一日有司牽牲詣祠所享官以下常
服閱饌物視牲充腯享日丑前五刻執事者設祝版於
神位之右置於坫及以血豆陳於饌所次設祭器皆藉
以席掌饌實之左十籩為三行以右為上實以乾榛乾
棗形鹽魚鱐鹿脯乾桃菱芡栗右十豆為三行以左為
上實以芹菹筍菹菁菹葵菹魚醢兔醢豚拍鹿臡醓醢
左簠二實以稻粱右簠二實以黍稷爼上實以牲體牛
犢牢具次設犧尊二象尊一實以法酒又設太尊一山
尊一在神位前設而不酌有司設燭於神位前洗二在
東階之下實以巾執罍篚者位於其後又設揖位於廟
門外又設瘞埳於廟門内庭之坎地享日丑前三刻執
事官各就次掌饌者帥其屬實饌具畢凡祭官各服其
服與執事官行止皆贊者引點視陳設訖退就次引廟
南門外揖位立定贊禮者贊揖次引祝升堂就位立次
引詣盥洗位北向盥手帨手移爵洗位北向立執事者
以爵授執尊者舉羃執事者酌酒初獻以爵授執事者
詣神座前北向立跪執事者以爵授初獻祭酒奠酒訖
俛伏興少立次引祝詣神位前東向立跪讀祝訖興退
復位初獻再拜贊禮者引初獻復位次引亞獻酌獻並
如初獻之儀次引終獻並如亞獻之儀贊者引詣神位
前北向立執事者以爵酌清酒進其右跪祭酒啐酒奠
爵執事者以爼進胙肉前脚第二節共置一俎上以授
遂轉授執事者取爵遂領卒爵執事者進受爵復於坫
拜興贊者曰已領福受胙引復位再拜拜訖次引就望
燎位以饌物進於埳又曰禮畢遂引西出復位引讀祝
與執尊罍篚羃者俱出贊者曰再拜拜訖祝版燔於齋
所今禮仍之
論曰周禮大司樂奏蕤賓歌函鐘舞大夏以祀山川詩
之頌曰懷柔百神及河喬嶽由來尚矣故以祈年告征
虔敦嘉祀則有望秩之儀登祭受釐紓才作賦則有祠
官之使五郊迎氣必諏日於太常三日致齋更具牢於
宗伯考諸歴代禮莫不然矧際
熙時典尤最重兹行也嵩山為上淮瀆次之濟瀆又次
之修崇祀事摛玉檢之鴻辭保艾農祥鍥山椒之巨石
庶幾百穀告成三時不害和平之氣既靡遠而不通明
禋之典亦有祈而必報羨門太乙不已陋與寶鼎靈臺
何足頌矣
濟瀆考
濟水發源王屋山禹貢曰底柱析城至於王屋又曰導
沇水東流為濟孔安國注曰泉源為沇流去為濟是也
括地志曰沇水出懷州王屋縣北王屋山頂崖下石泉
渟而不流其深不測逕縣北三里其源重發泆於池東
南流為氾水又東逕郄城北出於温縣一水枝津南流
注於溴水水經注曰濟水出東垣縣王屋山初名沇水
至温縣始名濟水又伏地東南流當鞏縣之北而南入
河與河並流過成皋泆出為滎水又洑而西至曹濮散
出於地汶水自南入之北逕齊郡入海合而言之書稱
導沇水東流為濟入於河泆為滎出於陶丘又東北會
汶入於海是也春秋說題辭曰濟齊也齊度也員也風
俗通曰濟齊其度量也山海經曰㶌水出焉西北流注
於泰澤郭璞注曰㶌沇聲相近即沇水也俗謂之衍水
亦聲相近也水有二源東源出原城東西源出原城西
晉文公伐原以信而原降即其城也俗以濟水重源所
發因謂之濟源水經注曰濟水又東北逕華不注山單
椒秀澤不連陵以自高虎牙桀立孤峰特拔以刺天青
崖翠發望同點黛山下有華泉左傳成公二年齊頃公
與晉郤克戰於鞌齊師敗績三周華不注是也又曰沇
水東南流名祝龍泉泉勢沸涌狀如巨鼎又屈而北注
魚子溝水入焉又北與濏濏水合又曰濟水東北濼水
出焉濼水出歴縣故城水涌若輪北為大明湖西即大
明寺寺東北向兩面側湖此水便成淨池也池上有客
亭左右楸桐負日俯仰目對魚鳥極水明木瑟可謂濠
梁之性物我無違矣闞駰志曰向城在軹城南即周向
國蘇公屬邑詩作都於向左傳桓取向以與鄭竹書紀
年曰鄭使韓辰歸晉陽及向更名高平又軹關在縣西
四十里北齊懷州刺史平鑒修築以捍敵它如盧仝之
玉川岑參之青蘿館李愿之盤谷聶政之祠墓陳蹟可
尋披圖斯著
論曰昔人云濟水潛流屢絶狀雖微細獨而尊也白虎
通曰其德著大故稱瀆瀆之為言獨也不為餘水濁亂
絶羣流而獨入於海也此其所以尊歟然而截黃有力
莫譏數石之舟與河同靈爰崇班祀之典是以潛而復
出合而忽分水官能辨其源流神泉遂浸夫遐遠蓬蒿
不没何讓廉泉鸜鵒弗踰復連濼水於以播通四氣作
紀一方盖神之德與其職然也杜甫詩曰梁公執政在
末年濁河終不汚清濟亦極形其潔貞耳雖居瀆之座
末乎可比聖之伯夷矣
淮瀆考
禹貢導淮自桐柏又曰海岱及淮惟青州又曰淮沂其
乂水經曰淮水出南陽平氏縣胎簪山山海經注曰淮
出餘山南陽平氏在朝陽東義鄉西史記索隱曰桐柏
山一名大復山在南陽平氏縣東南風俗通曰南陽平
氏縣桐柏大復在東南淮水所出也淮均也春秋說題
辭曰淮者均其勢也釋名曰淮韋也韋繞揚州北界東
至於海也爾雅曰淮為滸然淮水與澧水同源俱導西
流為澧東流為淮水經注曰淮水逕義陽郡東過江夏
平春縣北又東過新息縣期思縣北至原鹿縣南與汝
水合又東逕廬江安豐縣與決水合東北至九江壽春
縣與潁水淝水合又東至當塗縣北與渦水合又東過
鍾離縣北夏丘縣南又東至徐縣合澗水蘄水又東至
旴𣅿縣又東北至下邳淮隂縣與泗水合東至廣陵淮
浦縣會黃河而入海也近海數百里通朝夕潮書稱導
淮自桐柏東會於泗沂東入於海是也水經注曰一水
發自山椒素湍直注頽波委壑可數百丈望之若霏幅
練矣下注零陽九渡水又北流注於淮又曰淮水逕浮
光山出慎陽縣潁隂劉陶為縣長政化大行道不拾遺
童謠歌曰悒然不樂思我劉君何時復來安此下民又
漢書汝南舊有鴻陂通於淮水郡以為饒成帝因關東數
水陂溢為害翟方進為相奏決去陂水有童謠曰壞陂
誰翟子威飯我豆食羹芋魁反乎覆陂當復誰云者兩
黃鵠又南史康絢傳曰魏降人王足陳計求堰淮水以
灌壽陽童謠曰荆山為上格浮山為下格潼沱為激溝
併灌鉅野澤帝以為然使水工陳承伯材官將軍祖暅
視地形咸謂淮内沙土漂輕其功不可就帝弗納發徐
揚人率二千戶取五丁以築之假絢節出督淮上諸軍
事并護堰作役人及戰士二十萬於鍾離南起浮山北
抵巉石依岸築土合脊於中流堰將合淮水漂疾復決
潰衆患之或謂江淮多蛟龍能乘風雨決壞崖岸其性
惡鐵因是引東西二冶鐵器大則釜鬲小則鋘鋤數千
萬斤沉於堰所伐樹為井榦填以巨石加土其上堰乃
成又淮水自莫邪逕當塗故城吕氏春秋曰禹娶塗山
氏女自辛至甲四日復往治水故江淮之俗以辛壬癸
甲為嫁娶日又鍾離國名楚滅為縣左傳所謂吳公子
光伐楚拔鍾離是也即王莽之蠶富也淮水注其北史
記貨殖傳曰淮以北沛陳汝南南郡為西楚彭城以東
東海吳廣陵為東楚衡山九江江南豫章長沙為南楚
是為三楚
論曰淮之源一細流微津耳及滙衆水入黃河以歸海
也何奔濤巨浪遂洶湧以至此極耶考禹之治淮曰導
曰排水性能明人事斯起然而較之於河非來自遠擬
之以濟似遜其清洪澤湖畔曾鎖巫祁雲梯關前爰沉
璧馬平江以固高堰為計印川有出清口之功顧不偉
歟何可忽矣是以胎簪山峻作神靈之奥區蒼水使來
行明禋之典禮雲雨生於膚寸爰為稼穡祈年徐揚慶
其安瀾庶乎襄陵除害靈祗效職德莫大焉祠官祝釐
禮云肅矣
嵩嶽考
嵩高山在今河南登封縣北五里五嶽之中嶽也禹貢
曰荆河惟豫州又曰熊耳外方桐柏至於陪尾唐天文
志曰自鶉首踰河戒得重離正位軒轅之祗在焉其分
野自河華之交東接祝融之墟北負河南及漢填星為
嵩丘之主中央居鶉火之次盖天地之所合也四時之
所交也寒燠之所均也風雨之所會也隂陽之所和也
白虎通曰中嶽居四方之中而高故曰嵩高詩曰嵩高
維嶽峻極于天爾雅曰山大而高曰崧是也國語曰夏
之興也祝融降於崇山韋昭注曰夏都陽城嵩山在焉
山有二室謂之室者以其下多石室潘岳曰嵩高有石
室十餘孔是也戴延之西征記曰東為太室西為少室
嵩其總名也酈道元水經注曰合之為嵩高分之為二
室也郭璞山海經注曰泰室之山即中嶽嵩高山後魏
地形志曰陽城有少室山嵩高山不言二室也對矚伊
闕接蹟緱嶺延袤汝南宏農成皋崤函許鄭宛鄧之間
百五十里作鎮中州盖與岱恒衡華稱伯仲矣
論曰周公營邑山高水深洛陽奥區風龐土厚是以勝
標中嶽四嶽遜其精靈峰列太室少室為其匹配斯誠
中州之重鎮宇宙之傑觀也然而厥位既正大德乃涵
元氣渾淪體質龐美巃嵸崒嵂不矜岫嶂之竒草木隂
晴莫變朝昏之狀瞰煙雲之正面泠泠山翠撲來探巖
壑於中間瑟瑟天風吹下列祗之所栖托與羣山盡為
兒孫矣故詩有之維嶽降神生甫及申申伯之德曰柔
惠且直仲山甫之德曰柔嘉維則其山鍾賢其神正直
而壹信矣
太室一名泰室東西廣四十里南北深三十里自下至
巔直上二十里周圍一百四十里三臺在左轘轅居右
潁水界其前洛水繞其後山陽正面如長城障天及登
絶頂周遭俯瞰千巖萬壑自中峰而分之南多懸崖北
多峻阪東多斷嶠西多重嶂太室履中居正少室配之
少室一名季室在太室西南十七里又一名負黍山羅
泌路史曰少室一名黍室一稱御砦宋人謂之冠子山
俗稱九頂蓮花砦西征記曰少室高八百六十丈上方
十里與太室相埒其峰之竒者皆在南面苐由太室西
望一峰崇牙如旗前立一峰如戟西鄙一峰如笏即太
陽少陽諸峰也又云嵩丘者潘岳懷舊賦曰前瞻太室
傍眺嵩丘傅亮曾辨之盖嵩丘别是一山也中嶽廟去
縣八里在萬歲峰下前玉案後黃盖韋行儉記云元魏
始徙於此廟南石闕稱太室神道勒漢安帝元初年號
測景臺周公營洛邑所築晉天文志曰周禮日至之景
尺有五寸謂之地中鄭衆曰土圭之長尺有五寸以夏
至之日立八尺之表其景與土圭等謂之地中今潁川
陽城是也箕山上有許由墓盧巖有盧鴻一宅蔡經鮑
靚元丹丘田游巖李筌孟郊李渤皆有栖隱處陽城啟
母石少姨廟皆夏王陳蹟潁水逕大熊山右石淙逕小
熊山左唐武后曾建三陽宫於此有合蒂迎輦花酈道
元稱為勺水少林寺在少室五乳峰下寺前之水導源
鉢盂峰過少谿東注嵩陽書院即舊嵩陽觀與崇福宫
並程朱諸賢祠於兩柏間
論曰嘗讀魏楊衒之洛陽伽藍記又宋李廌洛陽名園
記每流連低回不置矧中嶽之竒也夫浮圖之宫銷沉
寂寞河陽之館磨滅荒涼追昔者空知其名遥遇者不
識其地茫茫今古付之興衰之感已耳崈高名山長留
天壤殆非雜記西京夢華東都比也然而漢帝唐宗乘
輿巡遊詎無盛迹可紀而棄瓢十志千載下即以許盧
名其山抑何故歟從來入嵓穴侶鹿豕之士&KR1327;敚山川
以為已有雖周穆漢武之轍不得而爭之是以永嘉綠
嶂糧裹客兒鈷鉧澄潭名歸子厚向平有願畢婚嫁於
它年宗炳卧遊寓性情於一往凡皆寄愁五嶽縱心八
表之所為也而乃捧
簡書而來躡煙霞之窟庶幾幸矣
太室二十四峯青童黃盖浮丘三鶴遇聖萬歲玉鏡獅
子虎頭起雲鳳凰金壺華盖元龜卧龍會仙子晉玉柱
老翁玉人玉女獨秀積翠太白是也少室三十六峯朝
岳望洛太陽少陽石城石笋檀香丹砂鉢盂香爐連天
紫霄羅漢七佛靈栖來仙清涼寶勝瑞應瓊璧紫盖翠
華紫薇藥堂帛道天德卓劔白雲金牛明月凝碧迎霞
玉華寶柱繫馬白鹿是也
論曰六十峯見道藏吳天師靈跡記宋樓异賦其最竒
者金壺一峯在中峰下遠不可見晴午不可見惟朝暮
夾雲映日驀然出焉峰有六十所可指數才數峰耳餘
峰或在山巔或矗澗側猶石室然或臿懸崖或覆密樾
蔡經鮑靚之窟天泉石樓之宅莫可鳥尋難以蘿入矣
天中記曰嵩高山有牛山雞鳴望都諸峰盧鴻各勒名
其上似二室殆不止六十峰也嗟乎混沌甫闢孰為命
名疏鑿以還何遂多事亦烏知此峰之名不可彼移矣
其間以仙跡著者浮丘公鍊藥之地李八百翔鶴之宫
玉鏡詠之遺山(元好問有玉鏡峯詩)金壺原於老子玉人大篆蒼
頡爭竒虎口(李筌傳稱虎頭峯為虎口岩)隂符巨靈呈巧帛道猷隱
居宛在王子晉繫馬堪尋以漢武顯者青童萬歲之稱
羣仙老翁之號其它率俚而失雅泛而無稽不過象物
賦形出於巷談野語矣
元魏盧元明有嵩高山記唐盧鴻一有嵩嶽志元明之
書雜見於他籍者十餘條鴻一僅存其目於鄭樵通志
至明隆萬間有祥符陸柬嵩嶽志邢臺傅梅嵩書後邑
人焦賁亨嵩高紀略康熙戊申登封令葉封作嵩山志
陸奥而太簡傅博而未精惟葉為善本而藝文所載仍
多可芟二室舊碑漢前殆盡僅搨得唐宋元數種内嵩
陽觀碑徐浩書顧少連厨庫記尤稱絶搆其它率剥蝕
苔蘚不可披尋矣
論曰古之紀山水者昉於禹貢九州厥後山海之經志
山兼水水經之注注水兼山非惟紀載之詳實該文章
之妙後有作者弗可及已夫山川著象書五嶽之真形
(見抱朴子及漢武帝内傳)伊洛中央定兩儀之正位崈高不可無記
操觚始自何年然而竹素之傳遠於金石名山之志别
於郡縣滄桑迭易嗟文獻之無徵月露連篇每芟存之
寡當是烏得兩盧復出與之揚㩁上下庶不為山靈所
姍笑矣乎
嵩嶽雜考
葛洪枕中書云軒轅為黃帝治嵩高山五嶽真形圖云
中嶽姓惲名□圖贊曰嵩維嶽宗華岱恒衡氣通天漢
神洞幽明巍然中立衆山之英又曰中嶽嵩高君服黃
素之袍戴太乙之冠佩陽和之印乘黃龍揚雄河東賦
曰瞰帝堯之嵩高兮顔師古註曰堯曾遊於陽城周穆
王遊於太室之丘見穆天子傳漢武帝元封元年三月
東幸緱氏禮中嶽太室唐天后通天元年臘月改元曰
萬歲遂封禪於少室山按唐史天后頻幸石淙逭暑讌
嬉左補闕張說有疏極諫北齊孝武帝(年月闕)狩於嵩山
之南旬有六日中書侍郎魏收上南狩賦錦繡萬花谷
云西王母與上元夫人降漢武帝帝視其巾器中有書
乞瞻覽王母曰此嵩嶽真形圖也帝藏之柏梁臺抱朴
子曰凡修道之士棲隱山谷欲朝五帝役山精當得嵩
嶽圖佩之漢書武帝幸緱氏詔曰朕至中嶽獲駮麃見
夏后啟母石異日親登嵩高御史乘屬廟旁吏卒咸聞
呼萬歲者三其令祠官增太室祠禁無伐其草木以山
下戶三百為奉邑列仙傳曰周靈王太子晉吹笙作鳳
鳴遊伊洛間浮丘公引登嵩高山後三十餘年吹笙於
緱氏山頭世說曰傅亮北征在黃河中垂至洛遥見嵩
高山時從客在坐問傅曰潘安仁懷舊賦云前瞻太室
旁眺嵩丘太室故是一山何言旁眺傅曰有嵩丘山去
太室十七里盧元明嵩山記曰嵩山是栖神靈藪長松
綠柏生於嶺澗古人住止處有銅瓶器物東北出雲有
自然五穀神芝仙藥嵩高山記曰漢有道士從外國將
貝多子來於嵩高山種之一年三花其香如桂又有牛
山多香樹昔有婦女姙身三十月生子五歲入嵩學道
通神明為母立祠號開母祠今祠尚存又一石室有自
然經書飲食有石柱承露盤石脂滴下中頂南下二百
步亦有嶽廟畫為神像有玉人高五寸玉色光潤或失
之經旬乃見山海經曰少室之山草木成囷其上有木
焉其名曰帝休葉狀如楊其枝五衢黃葉黑實服者不
怒其上多玉其下多鐵休水出焉而北流注於洛其中
多䱱魚狀如盩蜼而長短足白而對食者無蠱疾可以
禦兵又曰太室之山其上有木焉葉狀如梨而赤理其
名曰栯木服者不妬有草焉其狀如&KR1637;白華黑實澤如
蘡薁其名曰䔄服之不昧上多美石郭氏注云陽城西
谷有白玉膏服之即仙淮南子曰禹治鴻水過轘轅山
化為熊謂塗山氏女曰欲餉聞鼓聲乃來禹排石誤中
鼓塗山氏往見禹方作熊慚而去化為石方生啓禹曰
歸我於石應邵曰塗山氏之女候禹於塗山之陽乃作
歌曰候人兮猗實始作為南音唐崔融嵩高山啓母祠
碑其略云臣按啟母廟者盖夏后啓之母也漢避景帝
諱改曰開厥後相傳或為開母而顧野王輿地志盧元
明嵩高記並不尋避諱之旨以為陽翟婦人事(載英華文粹)
孫嚴宋書曰沙門釋法義於嵩高廟壇下得玉璧三十
二枚黃金一餅符彩潤潔河南太守毛修以靈岳降瑞
送諸神府太史公曰吾登箕山之上有許由墓焉山下
有牽牛墟側潁水有犢泉是巢父還牛處也石上犢跡
存焉又有許由廟碑闕尚存是漢潁川太守朱寵所立
神仙列傳曰許由巢父服箕山石流丹抱朴子曰石流
丹者山之赤精也楊炯曰少姨廟碑銘其略云臣謹按
少姨廟者則漢書地理志崇高少室之廟也其神為婦
人像者則故老相傳啓母塗山之妹也(載英華文粹)水經注
曰潁水有三源出陽乾山之潁谷春秋潁考叔為其封
人東南流逕負黍亭東春秋定公六年鄭伐馮滑負黍
是也馮敬通顯志賦曰求善卷之所在遇許由於負黍
又謂是水為㶏水吕氏春秋曰卞隨恥受湯讓自投此
水死張顯逸民傳嵇康高士傳並言投洄水而死未知
孰是又五渡水注之春夏雨泛水自山頂迭相灌澍崿
流相承為三十八浦陽旱輟津石潭不涸道路遊憩唯
得餐飲而已無敢澡盥其中犯必數日不豫行者憚之
山下大澤周數里清染肅潔水中有立石高十餘丈下
産九節菖蒲緇素之士多泛舟昇陟取暢山情其水流
陽城西舜禪禹禹避商均伯益避啓並於此也亦周公
以土圭測日景處山堂肆考曰軒轅黃帝與西王母會
於箕山以青銅鑄十二鏡隨日用之又曰舜臣尹壽所
鑄潛確類書曰嵩高山下有石室名謨觴内有仙書無
數昔仙人方回讀書於内玉女進以飲食古簡通志云
嵩山之下有古簡一枚上有兩行科斗書張華問束晳
曰此漢明帝顯陵策文也酉陽雜俎云太和中有人遊
嵩山捫蘿越澗境極幽夐見一人枕襆而眠呼之起問
其所自曰君知月乃七寶合成乎月勢如丸其影日爍
其凸處也常有八萬二千戶修之予其一也體道通鑑
云白龜年至嵩山東巖遇一人曰我李白也子之祖樂
天雖不同朝以其道同今相往復吾自水解後放遯山
水之間因思故鄉西歸嵩峰中嶽帝飛章上奏見辟於
此掌牋奏已百年矣贈龜年書一卷讀之後遂能辨禽
獸語
論曰山川名物爰設外史之官鉛槧摉羅遂有方言之
紀由來尚矣是以博引羣書鏡析疑義後之人其能免
白蟫之穴穿避獺祭之鱗次哉如謂不必讀書考古正
荀子所云矞宇嵬瑣何其陋矣然而載籍日繁耳目兼
用夾漈之志猶多弗備貴與之考更求其詳神異經列
仙傳托名於東方朔劉更生近於荒誕識者譏焉彼夫
汲冡周書天寶遺事以偽亂真繆種流傳而資治通鑑
尚采而錄之况其它乎世所傳王子年拾遺任昉述異
沈約梁四公傳宋雲仙散錄即無假於誦讀亦何損於
見聞於是攟摭各編用資互考山川之大秘厥靈跡文
章之府代有聞人其奚辭淺鄙之慚寡挂漏之咎也
祭牡丹花神文
時維仲春勾芒司令東風扇和花信煦動瓜隱小園十
畝之間徒駭古河流水潺湲土膏潛滋蓓蕾蕃膴百卉
具腓林神是主猗歟鼠姑來自鄆州三十二株云拔其
尤匠氏經手焚琴煮鶴年表八書知音落落解組予歸
十存二三大招花魂剪紙空慙迺命阿叚移萟善地灌
溉必勤鋤非其類矧爾瑰品曰號花王配以厥妃魏紫
姚黃石尤之風破塊之雨聊效崔旛爰居爰處老夫髦
矣天假之年命儔嘯侣花其我憐柯葉敷榮偠紹葱倩
洛陽天彭敢爾䙝玩暮春大放一抹紅霞非嗜富貴寶
兹瑶華藍尾香草還同珍惜不我遐棄絢斕一色攷之
花史春種非時唐突騃昧神其鑒之
古歡堂集卷三十七
