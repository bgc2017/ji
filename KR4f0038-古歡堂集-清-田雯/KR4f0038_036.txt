古歡堂集卷三十六戶部侍郎田雯撰
雜文
先太恭人述略
歲辛未六月十六日酉時吾母
皇清誥封太恭人張太君卒是時雯在黔一聞訃音驚
昏仆地少甦治喪禮因痛念吾母生平七十七年中遭
大故苦節幾四十年厀下不孝兄弟三人雖次第成立
而數年來以遊子他鄉相見無期貽慈懷倚閭之憂者
雯也含殮之夕需霢在旁諸孫繞側獨少雯一人抱人
子終天之恨者雯也雯不孝之臯上通於天萬死奚辭
今日踉踊萬里奔喪歸來嗚呼庭幃已空慈顔不復覩
矣仰天痛哭何益即曲盡喪禮亦何益其何以報罔極
之萬一唯愿以身殉地下而已能復搦管襞紙述吾母
生平苦節哉然吾母賢母也求之史傳中不多見世之
以母德稱者亦莫或及自不孝兄弟通籍多年凡當代
名公卿海内賢士大夫與不孝兄弟交遊贈答往來者
亦無不知小人有母賢母也敢不研淚龢墨以述其槩
吾母為處士張公諱禎女幼讀詩書探論聖賢要旨多
所發明及笄歸先大夫蓼菴公先大夫講學授生徒稱
引古今通義文章爾雅實吾母佐助之雞鳴昧旦之詩
所以歌也事舅姑以孝操井臼以勤理蘋蘩以敬御僕
婢以慈女箴婦德靡弗該備辛卯先大夫登賢書壬辰
成進士癸巳官浙江麗水知縣甲午夏吾母買舟南行
麗水彫殘小邑先大夫甫治半載著循良名未幾嬰暑
疾洎吾母七月抵署已不起&KR0008;留之日吾母飲泣語家
人曰今日捐生仗節吾何難第間關四千餘里扶櫬以
歸誰之責也&KR1137;&KR1137;諸孤又復誰依揆之詩書大義皆為
不可且錢穀交代銖粒弗清故官骸骨妻孥例不容脱
去余知所以待之矣於是取庫中支納冊領藏之内室
手自書算不以屬人及攝篆者難之吾母毅然具辨牘
請太守盤詧太守王君崇銘坐縣堂按冊勾稽吾母條
分縷析語家人執籍以進質對鑿鑿攝篆者頫首讋服
亟圖歸計内患又作羣口呶呶以厝柩山寺為言吾母
堅意不動以恩感之以道馭之十月方得旋里當是時
遭家不造可謂至矣雖丈夫處此鮮不房皇錯亂吾母
以婦人經濟其間神定識全理明術善卒得抱骸骨保
母子於四千里之外非讀書曉大義者其孰能之抵里
後課不孝兄弟日嚴一室之内午夜篝燈紡績聲讀書
聲哭聲三者而已豪戚強族横逆疊至不以介意如是
六年不孝雯庚子舉於鄉辛丑甲辰成進士又六年需
丙午舉於鄉己未成進士雯初授推官改中書舍人歴
戶工曹郎出為江南提學湖北督糧由京卿鎮撫兩省
需改庶吉士官翰林編修甲子典試河南霢入庠食餼
充丙寅拔貢生不孝等先後成名歴官中外吾母亦囅
然色喜而艱難困苦澹朴自甘四膺榮封一如布荆寒
素每歲夏秋必習靜村居與農嫗相周旋談雞犬桑麻
紡織女紅事農嫗晨夕欵洽亦忘其為太恭人也不孝
雯兩迎養於京邸又迎養於句曲吳門闚母意頗厭喧
雜入署靜臥晨昏定省之際唯以恪盡臣職上報
主恩為訓其他無一語及焉年七十時姻婭族閭議為
吾母稱壽吾母聞知止其事辭曰示兒子雯等女昨來
言同里先達及學校鄉曲諸君子父老謀欲醵錢寘酒
合名作張如昨歲壽蕭太夫人事將以壽吾者此亦親
串盛心洽比雅事吾安得不感然揆之情禮甚有所不
可者今得詳為女曹言之按禮婦人無夫者稱未亡人
凡吉凶交際之事不與亦不為主名故春秋書紀履緰
來逆女公羊傳曰紀有母何以不稱母母不通也何休
學云婦人無外事所以遠别也後世禮意寖失始有登
堂拜母之事戰國時嚴仲子自觴聶政母前且進百金
為壽盖任俠好交之流有所求而然耳豈為禮當如是
耶吾自女父之没於官攜將細弱千里扶櫬含艱履戚
三十餘年闔戶辟績以禮自守幸而女曹皆得成立四膺
封命養我餘年然此中常有隱痛每當歲時膢臘兒女
滿前牽衣嬉笑輒怦怦心動念女父之不及見故或中
坐嘆息或輟箸掩淚盖三十年於此矣令一旦賓客填
門羊酒塞路為未亡人稱慶未亡人尚可以言慶乎三
十年吉凶交際之事不與知而今日更強我為主名其
可謂之禮乎𨗳我以非禮不足為我慶而適增我悲耳
且我何可以蕭太夫人比也蕭太夫人年躋八十於古
謂之上壽蕭封君即世不過十餘年猶為白首夫婦汝
父之亡吾年未四十今更三十一年亦僅古之中夀耳
何可與同日語且其子惟豫侍讀里居已十七年德高
望重善行及於鄉黨德其子而慶及其母宜也汝曹中
外薄宦偶返家園無善及人而亦偃然受鄉先生里父
老之捧觴拜跽其又何以為情頃者米價翔貴井里蕭
然親故素多貧乏若復合錢市養為未亡人進一日之
甘未亡人更臯戾是愳矣女曹備官於朝宜曉大體其
詳思禮意以安老人之情為我先事而婉辭之惟勿忽
也事遂止吾母遇事輙援引經史以合乎大道類如此
迨乎暮年尤手不釋卷於佛氏之書亦時一涉覽洞悉
無疑義工於詩每脱稿即焚棄無存不孝等丐讀亦不
與曰詩云無非無儀惟酒食是議婦道也詩文之技婦
道無庸此為也吾不願諸女孫學之故弗存耳間常從
旁竊記僅得茹荼吟絶句三十首付諸梓垂家乘中吾
母生於明萬歷四十三年乙卯三月初九日丑時卒於
皇清康熙三十年辛未六月十六日酉時誦佛過午微
疾數刻而逝人謂之善果云女一人子三人孫八人孫
女六人曾孫二人曾孫女二人卜吉康熙三十一年二
月初十日扶柩合葬於先大夫蓼菴公之墓伏思不孝
等蠢愚陋劣舉無足以荅母恩伸母志者而雯不孝之
臯更上通於天故母子不相見死生隔别回憶丁夘十
月吳門舟中竟成永訣此後天涯萬里忽忽四年吾母
日有倚門之憂不孝遂抱終天之憾也痛哉嗚呼鮮民
之生不如死之久矣草土之軀一息尚存號泣家庭何
以自解惟祈大人先生賜之誄章勒於片石以垂世而
行遠吾母生平苦節或藉文章以傳云
祭先太恭人文
吾母
皇清誥封太恭人張太君既卒之明年壬申卜筮仲春
十日庚寅舁靈軒於兆域爰翳藏於寢城乃於正月二
十六日丙子之辰先期家祭如禮不孝等進羹飯陳醴
酒奏樂焚帛禮成嗚呼不復定省於厀下尚思昭告於
几前昔歐陽文忠有云祭而豐不如養之薄也用是尋
繹斯語號慕咽泣辭曰悲母氏之不永懷殷恤以摧傷
恧子職之多玷痛聞誨之未央庶黃耉之期頤胡委我
以夙喪旣怛忉而激切遂割肝以絶腸維先聖之遺訓
言仁者其壽長嗟母氏之憂患體豈弟以慈良失延齡
之報佑獨何棄於穹蒼閔予小子蚤罹孔艱嚴考殞殁
孤在髫年賴母氏之鞠育心載矜而載憐奉高堂以愛
日歘一旦而予捐於穆母氏令儀令色俯釐絲枲仰覽
篇籍和厚嚴剛維德之極嘆星隕於敦牂之歲駭日墜
於括蒼之陌陵頽谷踊水怒山惡三光改度五行迕錯
擁旐旌而跼蹐遭風雨之噴薄旅櫬遄歸横逆交作我
&KR1137;&KR1137;其何依仗義方之秉鐸母氏聖善恩斯勤斯歴四
十年母也而師悵藐諸之騃昧曾無補於萱慈雖有子
猶無子增弔者之欷&KR1187;於穆母氏大德莫掩將葬有期
母魂不返黼翣璀以陸離帷&KR0008;紛其舒卷望白雲之低
垂報春暉而恨晩緬予考之即世安宅兆於南阡將納
光於大幽覆松楸以輪囷黃壚密而無間日月抱而潛
淪曜曜振振神其遥駕祼始獻終三爵迎迓子孫繞側
棲遲庭舍云胡不顧馭鸞而下於乎哀哉嗟鮮民之有
生廢蓼莪而泫然悲思莫達於后坤哭聲奚徹乎昊乾
尚饗
禫祭告先妣文
大祥踰期遺體平復辟踊嗚咽哀曷有窮爰舉禫祭如
禮泚筆摭辭告我母太恭人之神夫人子之事親宛宛
嬰嬰作乳穉語而已不可以文無如瞻望靈爽囁嚅莫
從謹伏跽涕泗而言曰苞屨扱袵踐三秋兮二十七月
叢愆尤兮彈琴成聲外除以周兮縱縱折折鼎鼎猶猶
兮敬上哀次隕心抱憂兮自丁閔凶跧伏隘湫兮二豎
之鬼向吾頷頭兮晝揶魑魅夜啼&KR0008;鵂兮硱&KR2567;㱥殑如
魚中鉤兮作噩之歲黑海浮漚兮有蛇兩首訇哮陵丘
兮嗟彼嘉禾食根者蟊兮日者曰死將納諸幽兮悲摛
偈詞佛國涅遊兮鄉者逅災上帝訧兮我母默護神祗
是求兮拯殆立仆庶幾有瘳兮今復何恃天道悠悠兮
忍死砭&KR0778;龜蓍讎兮埋首堊室泪空流兮組綬易服役
車休兮禱母靈明為倪綢繆兮魂兮魄兮慈光永遒兮
兒衰不仕臥莵裘兮維母芘之逍遥滄洲兮再數餘年
日月脩脩兮銜橜之下匕箸投兮手擷園蔬薦清羞兮
戚無見齒皋魚莫儔兮加人一等獻子誰侔兮以號以
呼耳塞目瞀兮痛慕罔極寒風颼颼兮凝睇釜堂森檜
楸兮杲杲冬曦烏嘲啁兮
先室馬夫人行略
康熙四十年辛巳十一月朔五日戊子
皇清誥封夫人先室馬氏以疾卒越四日訃來驚涕霑
膺率三幼子合敬幼安嵩伊設位以祭禮成嗚呼回風
雲旗魂兮安在㬅㬅修路長罹此别無何抆老淚作家
書貽兒子肇麗曼碩輩曰親喪固所自盡余復何言古
父在而喪母者其父行妻之道子不得屈於父以殺禮
扱袵雞斯削杖含戚禮過哀不及非孝也女其知之子
五人長肇麗為夫人離裏子平日善事母僕僕粥粥言
母之賢而號泣以請父代之言春秋婦從夫爵今之稱
夫人宜也夫人為馬公琨女方雅舊族儒林長德敦詩
說禮夙嫻家法年十六歸余執婦道姑訓嚴峻上堂奉
顔色懾氣屏息庭以内勃谿鮮聞此夫人之賢也當余
堂簔不御集於荼蓼鬱邑侘傺仰天欷歔夫人下氣怡
聲曲辭婉解此又夫人之賢也余少時遘閔邅回怪雨
盲風晝吟宵哭雀立不轉夫人彌縫搘拄事蕆無恙此
又夫人之賢也誦讀戊夜室無媵傔夫人供茗餌續膏
火坐土銼之側臥牛衣之上此又夫人之賢也性習淡
貧躬試況瘁余曰掇土堙河萬分何濟夫人曰是穮是
蓘必有豐年此又夫人之賢也衆雛當膝跡冺嫡庶大
苦經手味别甘辛此又夫人之賢也五膺
封命更享耆年敢忽魚軒無忘荆布此又夫人之賢也
余與夫人稱白首夫婦歴五十年聞冬夜之恒長何此
夕之一促每懷靡及痛也如何劉長卿著傷往之賦庾
子山作思舊之銘況衾穴緣情遺挂在壁望廬生悲烏
能已已余長夫人一歲塵土衰白不及夫人之優游里
居遠矣何以松柏遄凋蒲柳還存即再數榆年不堪把
玩斜景高舂助人傷䀌謹摭其略盖以匄當世之能文
章如潘陸善讄辭者
李母董太宜人讄
繄康熙四十二年昭陽協洽孟陬月二十八日李母董
太宜人卒春秋八十有四冬十一月十九日蠲虔卜筮
告以兆端旣克葬於北郭之域嗚呼世喪母儀庭鮮憲
師男免女髽觀者愴涕鄉以為生被重稱殁載謌言者
如丘封之存斯也誗也絜之信也蕝之其辭乙乙其光
熊熊讄曰
律谷暖息長離喙瘖縱折鼎猶隧路抽隂維太宜人毓
德素里玉桮竹林聲光颷美相厥夫子術明道通漢之
孝廉為衆傑雄匑匑僔僔初紳領異詩什羔羊易爻貞
厲甘陵有棠豐碭有祠囊留一錢民歌思之鄭刀宋斤
鳬栗桃段水衡是司斑斕璀璨筴勛上攷舳艫艅艎持
麾淮南般倕錦張提封外臺灕江駛瀏梧嶺湘波宜人
左右岳陽病牒峭颿片歸龍蛇歲首黃鵠依依式榖爾
似呱呱䣛下庭位號咷鬼薪飄瓦麐死魯郊其靈不施
中有人焉回風滿旗領解東省才東馬比健跡石渠冠
名館史著作名山葩列藻分草木風匽書圃萟林
帝曰女濤錫之五馬母曰兒濤龔黃其亞
帝曰欽哉煮海爾庸母曰清白如父在豐載&KR0596;受教方
伯銜命荔子花緐銛鉧潭靜嗚呼方伯子舍言情七千
餘里重趼奔程抵家三朝萱幃慈面曾閔顔萊於今復
見嗚呼太宜人大漸遄流日車莫轉佛國涅遊大乘法
衍冥冥墓門馬道納光涕兮無晞不可弭忘夕&KR0008;冒没
臺駘以弔几杖槃匜鄉人立廟皋魚掩齒三年則那金
銷石泐宿鳥何多烏頭楔闕豐碑宰木篹堂巋存過者
踊哭
古歡堂集卷三十六
