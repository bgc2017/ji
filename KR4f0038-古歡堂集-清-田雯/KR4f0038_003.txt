古歡堂集卷三戶部侍郎田雯撰
五言古詩
咏史
木罌方渡軍辨士奉燕書井陘拔趙幟下城五十餘可
惜成安君不用李左車白馬蜚狐間壁壘争馳驅引兵
東擊齊肯譲一腐儒酈生固遭烹未央復何如
張倉定章程叔孫起綿蕞封爵盟誓詞丹書藏石室諸
王吳芮存列侯恩澤竭開國六七年功臣逓滅絶誰謂
三尺劍規模本宏達
四皓羽翼成如意迺鴆毒諸吕南北軍幾使漢祚覆快
哉朱虛侯非種鋤産禄代王西譲三宋昌參乘轂胡為
太尉勃請間行趢趗未知安劉功前後究奚屬
春秋譏世卿封侯何太頻魏相屢上疏用意良苦辛徐
福受恩澤上客復何論原來光妻顯不欲全功臣
班彪真通儒兩勸歸漢紀兒固與女昭千秋稱良史賓
客典文章乃為竇憲死火德赤伏符名䜟四七起國師
誠自誤亦是劉向子
關西楊夫子大節實峥嶸如何觸鄧隲嗟哉夕陽亭緬
彼哀帝時王嘉同此情
汪汪千頃波是為牛毉兒一時荀與陳奬藉有美辭李
固少好學負笈遠從師壇席召樊英謗毁輙交施可否
夷惠間君子之所宜嶢皦易缺汙盛名奚以為黃瓊拜
議郎何似東岡陂
盛名世所嫉曺節起釁端獨有墊巾人不受異患干張
儉為亡命投止生波瀾何如自剪髮身居林慮山緬懷
昔戰國擁篲以盤桓卒成坑儒禍為之發長嘆梁碭同
傭隸屏跡申屠蟠
鬻官開西園入錢各有差崔烈本名士皇皇問其兒在
昔孝文帝鼂錯為此詞充斥武功爵紛紛元狩時弘羊
置平準入粟實京師
鐘鼓鳴雒陽芒阪如鴻毛英雄據河朔旌旗風蕭蕭按
劍乃何人側目叱其曺天下多健者豈惟董公豪懸節
上東門長揖横佩刀
漢中羽檄馳飲博且優游費褘真才傑况兼琬允流本
根既寖衰未雨失綢繆蜀人苦用兵仇國傷譙周
陸抗荆州牧江左才不羣其子善文辭乃有機與雲嗟
哉華亭鶴無殊上蔡門射蛟周魴兒誓死真將軍
侍子在内地元海雋異姿隋陸無武功綘灌寡文辭西
域樹機能都護涼州師五部多豪傑洛陽一健兒
賣李鑚其核持籌笑王戎奬拔三語掾寥寥將無同狗
尾貂可續錢神孔能通城門銅槖駝會見荆棘中
王衍自清流狡黠營三窟石勒兵一至排墻空乞活江
左耻偏安新亭長歎息銀研柘枝弓記憶猶恍惚青衣
行酒人傳宣不曾識
咿喔雞夜啼起舞聲清越祖生先着鞭中流復擊楫習
勩運瓴甋此志彌激烈典午政寖衰諸賢腸内熱
此輩束高閣庾翼稱知人岩穴辭徵辟虛譽托隐淪咄
咄書空日鬱塞何由伸北伐罹墋黷蒼生不可論可笑
深源出神州終陸沉開閉達空函管葛固其倫
述懷呈王茂衍先生兼送之蜀
亭槐高百尺立壁頗竒峭朝來雨一沐淨綠層軒照馬
融舊生徒函丈領談笑追憶授經初登堂髮未燥讀書
嗜菖歜許身登廊廟别來二十載坎壈歴壮少病翼遭
&KR2365;黏平生多錯料
斵輪苦未歇昏燈半夜丙短綆彊汲古詞場悔馳騁繭
身類眠蠺鍵戶如眢井避人防面顔慮使怒生癭座末
水曹郎倀倀溷簿領鶴料何從丐龜饑輙自省官同易
水寒蕭蕭夕舂景
紅旗風颯颯鼉鼓聲隆隆棧道跨秦關涪江盤川東白
鹽赤甲山拔地摩蒼穹官閣束峽口直與䕫門通雨後
荼䕷花吟眺酌郫筒吏散簾櫳静兵銷烽燧空瀼西杜
甫宅千載尋遺蹤
青門月敦牂西眺香山嵐鼠姑開巳徧婪尾正清酣兩
和移居詩澄澈如秋潭愁來百回讀倒蔗破霜柑玉溝
千楊柳淙淙水拖藍安得凌長風吹落天西南所願擔
笈從剪拂停車驂
夏日雜詩
儒說鑿戶牖六籍罹多秦炙背倚糟粕哆口生輪囷奥
窔闡洙泗高論追前民班揚馬鄭徒文章詆疵醇借問
灰燼餘何從識勞薪空作井蛙喜大海無涯津
腹容數百人睨世盡鼠肝摩壘陣堂堂掉臂尋古驩混
茫入紘罝獵道良獨難三梟敗摴局九虎守天關寸勇
未可賈尺儒巳蹣跚畢生才一炊涼燠嗟跳丸
鈞樂黃鐘鳴調非牛鐸比杜韓盛元音天外鳳皇髓俎
豆蘇與黃劍南信嫮美江河萬古流謗傷羣兒鄙我得
爨材琴清絃弄不巳雅操弹履霜淨洗筝笛耳
鍵戶寡車轍屋角鳴畢逋晨夕窘炊玉龜腸轉嗚嗚搘
頤懷曩哲跫然來座隅斑斑牙鬚雄文采如於莵寤寐
情莫惬垢癢思爬梳面骨瘦峥嶸覽鏡空嗟吁京朝富
貴人肥白如瓠壺
有客臂鷹來大笑儒生腐坐牀索酒嘗袒衣鸜鵒舞拍
張前致詞獨行太踽踽其首如飛蓬墻下飯五羖人皆
食薺甘胡為耽荼苦煩胸為澆潑唱予且和汝
我鬚但數莖䰐鬖苦不長安得磔蝟毛凌風森開張白
袷嘯松下掀捋清且揚坐客似桓伊吹笛淚沾裳面色
紫石稜牽黃臂老蒼出關衝風雪射虎南山陽
伊優乃何為骯髒亦未敢蝸牛廬一牖細若闚天管曲
肘次山羞折腰元亮免無才見事遲逃名善用短學仙
讀道書說鬼供茗盌狂疾每復作安得遇和扁
夜夢同卜式慷慨去輸邊各以十萬貲爵位相蟬連諫
議大夫尊富民侯亦賢醒時輙自笑空槖無一錢鼂錯
首上書其說至今傳漢代西園例徒為貧者憐
官船行
江雲飛擘絮江水日舂簸曲阿瞰長流清駛不可唾峩
艑横其中龍驤萬斛大長年百丈牽篙師非一箇睢盱
前致詞行軒使者座此船初有二帚拂不敢涴簫鼓狎
中流欸乃逓相和夾岸唱黃頭帆腹飽風過揚子江南
北春水天上坐官粟支縣倉工廩有郡課吁嗟全盛時
泊趕力擔荷軍興供戍卒用船似馬䭾牒來取其一留
一亦可賀所苦歲月遥風雨篷窗破裁租充芻糧舟子
悲寒餓監守弗郤去如彼蟻旋磨月明蘆花白秋老楓
葉堕長鬚赤脚者船頭日僵卧使者聞其言欷歔情無
奈于役今昔殊軒騰忽摧挫銜尾舴艋來鳴鑼齊捩柁
黑夜吕蒙城瑟縮吟楚些
由石&KR4506;抵黃湓二首
兩山相争高流霞落天外石髮綠一握澗草卷如蠆風
雨日披薄半腰分青靄小鳥翠色佳格磔出松籟肆閱
延清野微颷吹衣帶
綿濛亘數里崿流分在掌津逮亦紆連烟寺遙相向參
差橘柚垂深淺溪山上沙鴇背人飛竹雞穿林響寄栖
可憑襟遐思不周賞
食椰子
椰子大如斗形圓而色赤剖以切玉刀活活流瀝液箟
蠢自何來羣客恣㗖齰或云似蜜酣或云如乳白疑是
楚萍實奚啻秦人炙珠厓蜑子村纍纍垂秋陌峒女纏
罽衣上樹争採摭醺人名椰酒其味敵醇醳我亦随客
嘗醉似飲一石大嚼過屠門壘塊填臆膈薑桂違俗尚
辛酸只自適那能徇衆嗜供彼先饕嗌我作椰子詩才
麤語狼籍有客怒生癭眼白望天碧
雙蓮寺高閣晩眺(試士)
千叠皖山嵐四圍皖江水白塔與紅亭隠見烟樹裏大
龍如笠圓小孤一拳耳稲雨石谼傍蘋花樅川尾渺渺
二喬宅但聞漁唱起
揭袂一長嘯半空鸞鶴吟元氣抱空冥人代閱古今寒
柳媚江滸枯荷翻水禽烟際黃篾舫岸上斜陽岑涪翁
去千載松石無賞音
芙蓉花正開參差秋水邊衆卉葉半脱窈窕何澄鮮思
招釋寶誌采采凌江烟曳杖狸子峯行歌自流連城角
烏尾訛歸借僧房眠
阻風和湯西厓惠元龍聯句
朔風烏尾訛河冰合冷夜斷渡鴨嘴膠強弩峩舸駕自
卯牽百丈泊酉未一舍銜尾旗脚凍解事黃頭卸檄卒
打層冰一軍俄嚄唶隸僵停鞭撾官縮空啞咤挽奡事
亦僻牋天風不借舂撞老蛟窟潑剌僵魚罅移簦小艓
子篷窗短没胯于役雨雪候程才娉婷嫁(時試淮士回)難辭
微瘢求寕甘廣顙嗄懦懷類茹荼囈語誇噉蔗惠湯稱
二妙敵寒傾杯斝石鼎避螻鳴秦城直鎰價連岸呌饑
鴟隔船敲老瓦六花結裘茸柝聲碎烟樺齊作洛生詠
側學魯縞射束書少獺祭防人受鼠嚇與君醉復飲十
爵不一赦西南三五星垂垂柁樓瀉捉鼻悔自昔故態
狂復乍田巴兀老蒼鼓勇一戰罷曹鄶淺陋爾敢争齊
楚霸摩壘且策勲激昂臭腐化
原唱朔風釀寒天觱栗吹半夜雲壓雲意濃(元龍)冰
澌浪頭駕篙師如縮蝟膠艇等縛舍(西厓)旗翻烏轉堕
弓撥帆倒卸力俛十步前鎚動百夫唶(元龍)凄入怨女
吟氣激猛士咤槖籥枋不司吹噓力誰借盤空怒號
竅(西厓)入竇巧尋罅懵騰蟻在穴蹩躠蝨行胯(元龍)金石
日撞莛衣裳歲贈嫁聊當慎眠食具物浪號嗄湯圓
石銚珠香滴小槽蔗清宜愛烹噍寒欲近杯斝圓瓷
玉同温(西厓)寸炭金抵價堆盤芼寒蔬鏘器戛老瓦五
白互争梟三條續燃樺(元龍)嬾嫚嵇康鍜蕩佚李廣射
(西厓)羞為蒼蠅鳴寕受腐鼠嚇(元龍)舌本冷愈蚪詩械窘
不赦要將骯髒意(西厓)浩與霜霰瀉燈檠坐欲地更鼓
打亦乍麾幢子前收(元龍)旗鼓我尋罷魯衛既同政齊
晉孰繼霸一笑正甘寝蘧然莊蝶化(西厓)
贈吳園次五百字
紛吾紫薇省小鳳官不惡上下數百載大雅何寥廓西
清署頭銜郊廟盛制作先後豈乏人批敕佐黃閣信陽
與震川文章走京雒更有吳國倫七字汰薾弱康熙丁
未秋下詔變班格沈張喬曺汪衆妙争棲托鬭班青綾
被判花鳳尾諾或如阮元瑜或如東方朔或筆如豐杠
或手如金錯吾徒陣堂堂磨壘思開拓肩踵論前軰鷙
鳥誰一鶚園次吳先生斯人才不薄文采老於莵呌嘯
&KR0978;風壑班班牙鬚雄豈同小猱玃通籍掌制誥謦欬響
毊鑮詞源宋延清詩篇謝康樂往昔嘉靖間分宜勢熏
灼容城産畸人上疏氣盤礴
帝曰汝填詞所重在謇諤賜以七寶牀張以青油幕琵
琶細腰鼓度曲雜拊搏念奴紅袖舞葛強戎装著遷秩
水部郎垂垂官梅落太守領大郡五馬黃金絡高低道
場峯陰晴霅溪郭墨妙集柳惲窪尊邀沈約蘋洲撝月
毫秋水淬霜鍔誰謂交趾苡偏汚蕪城鶴鹿車一兩歸
行李擔空槖鮑姑綰鴉髻長鬚貰羊酪解組二十年著
書康山脚買絲繡平原築金瘞騮駱樂府譜宫商旗亭
恣歡謔笥存乞米帖手丸却老藥睨世盡腐鼠萬古躭
寂寞小子在江南寒熱如病&KR1211;持版防觜距斵輪守糟
粕先生跫然來方圓化枘鑿舌本茗椀澆鼻堊郢斤削
况今將休官狂態少束縛讀公紅豆詞下酒盡十爵窈
窕春蠺絲鏜&KR1861;寒城柝回颿向鬲津鍵戶飽莧藿揚州
方氏園三月水半涸垂楊數百株舴艋可停泊鼠姑花
大放箖箊綠半籜桑落非孤斟曼歌發嘲噱日夕風雨
來格磔喧林雀
方氏園亭雜詩
欹籬一水圍垂楊四面種入門徑欲迷轉廊花始衆或
紅如淡脂或綠如么鳳腷膊鴨浴亂清圓鳥聲哢龜殼
支牀脚泥封劈酒甕杜陵据吾廬東野輸半俸
大石坐千人小石絡樹根其餘何磊磊高下排幽軒上
有木香棚無數蜂蝶喧不知何峯雲來往自孤騫手覆
魚枕蕉静對已忘言
一花名山樊一草為書帶所耆在異種凡卉皆可汰隘
地插籓籬垢面蒙蕪穢尤自矜爛澷庸俗那可瘥芍藥
特地開香豔非常態風雨自護惜烟日不崩壊娱賞覺
嫣然豈但迷下蔡
食書似蟫癡課睡思毁茗索索蕉葉雨治具但說餅晩
紅天色佳窺園黃鸝請不見輞川人獨上斤竹嶺
食筍
郊屋一瓦廬廬前廬後竹&KR0766;&KR0766;黃犢角初生迸墻屋大
者如猫頭采之似束玉堆盤妃子指飽噉將軍腹江南
富鮭莱庖厨戕水族車嗷雜蟹奴老饕苦不足吾愛綠
籜龍産此春槲蔌持鑱掘勿歇書紙課銀鹿
謝友人餽茶餅
破睡思毁茶六安不傷脾霍山小峴舂榖雨吐槍旗妙
絶官焙法落磑何葳蕤忽餉三百片豈殊頭綱遺上有
赤泥印&KR1639;以青箬皮火爐聽煮湯一二鐺足欹須臾蟹
眼沸薑鹽非所宜土花鷓鴣班柴窰兼定瓷灌頂下跟
肘兩腋清風吹年來寡嗜好抱疴難撐支腸枯不須搜
舌乾秪自知感爾分數餅似遇和扁毉
棲霞山
攝山一名繖天闕相伯仲中峯不可辨元氣迷&KR1043;洞蒙
密竹樹交綿邈烟嵐動沿徑防欹石跨磵作飛鞚或俯
如運甓或立如抱甕或如猛獸奔或如行艓衆槵實青
豆垂風作紅鶴哢雨疎如散花雲奇如吐鳳岩腰白鹿
泉活活清乳凍人代弔齊梁飛鴻以目送
上西河先生
黃河日夜流奔瀾不可砥非善操舟人何以識端委大
江南北間木饑兼水毁未遇和扁毉瘡痍無自起五月
賣新絲不聞飭簠簋譬彼折轅車泥塗豈合軌從來小
者廉必自大法始忽有正人出澄源肅風紀烹阿封即
墨行行避且止
夫子抱道德大雅今始作歴官二十年襟期何落落西
粤蜀閩地襆被擔空槖冰操凛四知清風随一鶴
帝曰大司馬授之以節鉞豫章兵燹餘三吳膏髓竭非
公力廓清何以安家室簡書取次行驛路野花發當道
問狐狸縮避氣已奪入夏草木繁沿江風雨闊夫子稷
契儔卓哉經濟術
賤子一䜿儒平生嗜章句讀書多騃昧蹇嵼守跬步承
乏衡文辭未敢喪厥素視事只數月兩載江干住迂拙
不自謀頻遭娥眉妬辟如操短檝滄海那能渡母老日
倚閭未得遄歸去夫子定官評自能得其故修途守株
橜伏櫪歌遲暮願言勵名節老作郊居賦
古歡堂集卷三
