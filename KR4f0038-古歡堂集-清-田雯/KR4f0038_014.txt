古歡堂集卷十四戶部侍郎田雯撰
七言絶句
儀真縣
松牌絲網架江頭叢綠新篁傍水樓一片風帆三十里
買魚煑筍到真州
聞欸乃聲
魚槮勾連蠏斷明江潮半落月痕生扣舷漁父知人意
故作烟波襖靄聲
引釣楓林小艇行使君腸斷此餘聲昔人招隱詩中語
不及江干漁父情
洧川縣
孤城十里一川斜零鳥村深有數家士女不來無芍藥
牛欄豚柵蜀葵花
季札掛劍處
打麥場邊土一堆輪囷老樹立荒臺世多張耳陳餘輩
不信延陵掛劍來
貴人鄉(新埜縣)
隂鄧深村半夕陽至今猶說貴人鄉菜花滿髻農家女
作意風流嫁帝王
白河舟行
柔艣輕帆細雨中行行漸入漢江東一篙浴鴨跳珠水
兩岸垂楊少女風
樊城
炎塵撲向馬蹄生愁問襄陽路幾程買得小舟能蕩漿
柳烟連雨入樊城
襄陽絶句十二首
雨柁風旗渡漢江行幐結束獠奴扛鹿門此去無多路
上岸騎驢訪老龐
曾讀漢南耆舊傳風流凋謝說先民眼中不少雍州客
誰是一人誰半人
豈有鴆人羊叔子卻憐沉水杜征南殘山破廟豐碑在
長嘯一聲天蔚藍
草草登臨夕陽舘題名闕略負山川自從李白王維死
愁殺能詩孟浩然
如泥爛醉習家池拍手銅鞮倒接䍦不羨山公饒逸興
杯前妙有葛彊兒
烟匏雨笠路層層水放晴光霞氣蒸獨怪詩人皮襲美
清吟何必在松陵
溪雲山雨半糢糊一幅灰堆總畫圖我欲收來為粉本
前村交付米於菟
直上宜城望大江杜康臺畔水淙淙魚泔買得十千尾
酒劑篘來二百缸
香匳漬粉句消魂才思清狂宅尚存一代詞人段成式
山間别業木瓜村
六月炎天我欲愁刺桐花下住行舟才經宋玉墳邊路
風雨刁騷便似秋
水南刺史有層臺豚犬兒郎事可哀岸幘呼風歌一曲
幾年不見野鷹來
山前說是仲宣家眢井殘樓落照斜曳杖尋來無别物
一叢鴨蹠雨中花
買二鯿魚
行到蘆花扈業邊酒錢分作買魚錢白泔紅乙真肥美
二尾槎頭縮項鯿
崔婆井在伏波廟左
崔婆有酒如清乳虚白頻來似野雲村嫗學仙太多事
如何不飲馬將軍(世傳崔婆善釀酒仙人張虚白日來飲之)
辰州伏波祠
新息何夸拜大侯據鞍事業歎荒丘傷心馬革英雄語
此老終輸一少游
麻溪伏波祠
椒房何例獨無君豈謂壺頭未策勲村廟尚存香火地
五溪蠻不負將軍
夜郎城
拚得新篇詩百首消來村市酒千觴漫言鬼國無人到
李白何曾不夜郎
龍標城
雲山寂寂水茫茫看來真覺有離傷詩人謫作龍標尉
孤客愁猿伴武陽
沅州
江西橋上市烟稠吹笛迎神夜未休為作楚南風俗記
火雅竹祖是巫州
龍淙絶句和眉山四首
晴日臨池夜講經一番風雨正堪聽老龍亦學吾儕事
脱手神通墨瀋靈(墨雨菴)
山中藥草恣幽尋宛轉溪頭入徑深鴉髻童扶到峯頂
紅藤杖拄下坡心(宛轉溪)
山吐晴嵐水放光(用白香山語)行行人影又衣香一叢菡萏
橫波面兩隻鸕鷀立石梁(石香橋)
獨於山水不能廉屐齒苦遭泥絮沾雪後倘來尋此石
須隨馬耳露雙尖(卧石)
黃鸝
栗留狡獪有心情忩外垂楊故弄聲吟罷欲眠支午枕
兩三囀罷報詩成
示女
挽鬚索餅常憐爾(昔汪蛟門譏余云公有愛女癖)歎息隨翁萬里遊莫
衟從軍非汝事木蘭曾戰黑山頭
悼亡絶句四首
竹樹蕭蕭絡緯鳴秋聲總是斷腸聲可憐淚似黔州雨
一月眼無三日晴
彈指傷心不可論幾番剪紙向黃昏青松白墖烏川水
招爾棲禪寺裏魂(朝雲葬惠州棲禪寺)
粉黛消沈晝掩扉香山衰病舊吟稀楊花鶯語年年事
樊子逐春何處歸
柝響鴉啼夢不成小樓風雨夜縱橫山䕬寂寞挑燈坐
不向樽前聽豔筝
春鐙詞八首
春聲一沸夜如雷報到寒花帶火開三寸酸黃柑價賤
木瓜村裏並傳來
濟火祠前試綺羅奢香驛下舞婆娑夜郎塞路人如蟻
大半番童僰女多
城北城南接老鴉細腰社鼓不停撾蹋謌角牴蠻村戲
椎髻花鈴唱采茶
白納烏蒙舊有名水西柳畔是竜坑奚官金勒連錢馬
串作花燈蹀躞行
火樹星橋取次看硃書銀牓太平歡小鬟鸚鵡調香粒
一老獮猴掛釣竿
雪後梅緐小雨涼連宵摒擋鬭新粧街泥不怕沾裙屐
蜀廟燒香賽竹王
米家鐙樣巧工夫記得熙筌好畫圖十二屏風燒寶炬
幾枝紅淚作珊瑚
江郭風流未可期紫泉春冶似當時願將鐙火年年事
話與烏蠻父老知
啞泉
一竇沄沄碧沼連直從石壁弄潺湲世情不欲多饒舌
拚得山腰飲啞泉
盤嶺坐竹下示僧
大竹千竿絶頂峯攫風籠雨綠隂濃山僧休縱貪饞口
玉板停參赦籜竜
眉山餽乳餅
山店餦餭飽即休甘心枕麴藉糟丘一盤白乳紅牙餅
不比尋常寒具油
元江㯽榔
土蠻只作尋常食方物原同蒟醬餐可笑穆之誇富貴
㯽榔一斛貯金盤
入滇得食物三種
羅池柑子十分黃洱海弓魚二寸長為補滇蠻風土記
香梨更比木瓜香
鷓鴣羹
雲安驛畔夕陽明竹鬼祠前夜雨聲最是鈎輈聽不得
山厨熟煑鷓鴣羹
眉山惠紅茶花二本
九瓣重心一抹霞戎戎冒雪到山衙今宵不倒春蛆瓮
孤負滇南二本花(來書云此花九瓣重心色似丹霞)
食署中櫻桃甚酸
西園木蜜多佳味北地林禽勝爾曹可笑山薑一饞口
八千里外噉櫻桃
楊梅盧橘尋常有紫李黃瓜分外甜偏戀櫻桃二三樹
飽嘗酸味不知嫌
薔薇花五絶句
無數山禽朝格磔一番春雨暮紛拏官齋寂寞沈吟立
看徧薔薇滿架花
瑟瑟絲絲絶可憐紅鬚綠刺弄春烟分明一段蜀江錦
鋪在竹忩晴日邊
引得春駒太多事倒飛斜舞十分狂憑誰繪向東風裏
半是徐熙半趙昌
漢女新籹别樣裁石家錦幛兩邊開薔薇不受閒評品
山館清吟埜客來
堪笑香山老居士花開將爾當夫人我唯一看一回醉
消盡缾中麴米春
小樓成自賀詩
南榮磊磊三拳石西戶衙衙二本松突兀小樓無長物
滿堆書卷似高峯
摘香櫞
庭前樹子比簷長大者如拳九月黃書案堆柈三十顆
茶烟花氣助清香
送馬乾菴將軍移鎮四明(辛未三月)
十三年久住潮陽一髮青山入夜郎鼓角迎來才幾日
四明海上去堂堂
村口牛桃花似雪水邊鴨蹠葉如釵犵童𦍕女來相送
十部諸羅次第排
山秃川烏白納城麾前二萬鬼方兵風流儒將文章伯
三十登壇是後生
胭脂井上佛桑開黑猓城邊打獵回大食刀横初歇馬
梨園子弟請詞來(結用唐句)
一番花信過清明擘柳風前客欲行如此蠻春堪戀否
木瓜婪尾麥沖餳(木瓜村名麥冲橋名)
雨後鄭花花滿開坐談虎帳共徘徊清香畫戟森兵衛
蘆酒夕傾三百杯
英雄去領浙江軍冷落孤飛天末雲君已封侯須退避
醉鄉銕劵策吾勲
知章祠畔七千里赤雁蒼鱗未可憑飽噉江瑤歌舞夜
將軍可憶老中丞
客有傳余選姬者訛也作詩解嘲
孤雁涼雲九月天安心閉戶坐枯禪名園不少堪遊處
怕見秋花老少年(老少年花名)
題毛生青錢硯
毛生詩名三十年數卷排成甲乙編聞道西園新例出
端州石鑄五銖錢
題王中齋像
壺注三升索郎酒席堆一卷陶潛詩怪他無事高歌放
咄咄王郎斫地時
行路不捶朱雀桁辭官豈戀白雲曹風來裂帛湖光淨
嵐湧翠微山格高
讀蔡廓傳
平世三公蔡濟陽辭官何事太清狂當時得遇徐干木
紙尾連名似不妨
餽歲贈殷彦來(有序)
餽歲見東坡詩都下紛紛率以笋橘登柈其直踞巨
鯉雙兔之上獨殷子彦來綺情敏思矜其富才於除
日自卯訖酉餉予雜體詩十五篇長鬚絡繹而至復
柬尾一截云雙藤倚戶都無事頻致詩篇到綘帷自
笑門生非餽歲何煩剥啄慁公為予觀其意良厚以
眎華靡舂磨似不及也因題句報之頌椒燒炬更鼓
添撾予猶留連其詩不置云
玉板熟參嫌味澀木奴冷擘帶酸嘗何如殷子新詩美
餽歲敲門十五章
題徐大臨宫詞後
石城雀巷夕陽時輦道苔封没舊基却怪徐生偏作態
野花黃蝶譜宫詞
玉樹凋殘曲莫傳後庭寂寂幾何年可堪南渡無愁客
並入寶摩新詠篇
白頭飛盡夜啼烏天寶遺聞記得無曲項琵琶聲未絶
蠟流寒淚作珊瑚
何處凄清五十絃侍兒錦瑟最堪憐玉溪生亦荒唐甚
浪道春心託杜鵑
讀賈誼傳
服鳥長鳴遇合難洛陽年少興闌珊平生心事堪流涕
何用區區策治安
累牘連篇上策難長沙一去淚空彈書生可怪真多事
已治安云未治安
讀李泌傳二首
衣白山人侍從回兩京事業不羣材魯連范蠡何堪比
更有麻姑送酒來
大雪今年占斷春花飛寒食正愁人憑君重改中和節
不賽勾芒二月神
讀庾開府集題六絶句為倪舍人魯玉
江表才華早絶倫咸陽關外更清新令狐不解文章妙
浪道蘭成是罪人
青絲白馬下臺城著作徒然擅重名可笑繁華朱雀巷
東宫學士夜屯兵
掘尾旗明野火寒風流小庾楚江干郢州刺史無情甚
不記當年斷袖歡
文采分鑣哲匠能才名北地儘堪稱王郎亦是南朝客
不少詞人温子昇
草荒宋玉悲秋宅老憶鄉關更不堪别館都亭空灑淚
傷心故國是江南(庾信江陵所居是宋玉舊宅)
楊子伽藍未足多酈元藻思更如何玉臺新咏殘編在
妬殺徐家小寶摩
清明
蝦蟇泉上放風筝白髮城南少此行閉戶孤斟婪尾酒
今朝六十一清明
清明雪
滕六今年大無賴春風花信興蹣跚羊孚不用多饒舌
向火垂簾準備寒
題桃源圖二首
官罷遊行不可招一編山海最無聊此公多少傷心處
不獨區區苦折腰
藉口桃花可避秦辭官彭澤豈無因督郵冤死憑誰訴
公是天資刻薄人
讀張浚傳
南宋虞張可並陳魏公才望倍嶙峋紫陽評論無虚謬
也為南軒一輩人
讀盧懷慎傳
丞相憂時上疏迴饑寒妻子亦堪哀聲名縱讓姚崇輩
不是尋常伴食才
讀袁紹傳
董公健者遭呵斥鼠子紛紛不足論最是英雄饒氣概
橫刀長揖上東門
閱焚椒錄
十香詞譜管絃中多事伶官入後宫上下常遺千載恨
乙辛直似漢江充
讀張良傳三首
雷轟一擊動長安辛苦先生欲報韓女貌兼工神鬼術
不然十日索何難
圮上尋來多詭異從遊何處脫風塵赤松黃石無名姓
勾引留侯是一人
商山不少採芝翁埋伏它年羽翼功一旦漢庭來四皓
其人久在素書中
讀司馬相如傳
犢鼻褌寒四壁荒風流犬子擅詞場才人自古誰能料
好色翻成諫獵章
題鼂錯授經圖
女兒侍坐一翁旁口授須臾二十章疑有舛訛遺漏處
鼂公杜撰兩三行
鶯聲婭姹語糢糊九十衰翁記得無留作後人辛苦事
聱牙讀得費工夫
削地談兵負異才不教遺籍没秦灰典謨訓誥傳經學
術數說從何處來
讀劉穆之傳
十人饌設百圅彊眼底賓榔只暗傷自是遭時才調絶
五官並用太夸張
題樊川集後
破例憐才千古事髩絲禪榻幾年春遭逢更有天池子
也似揚州薄倖人
苕溪水戲尋春日洛下筵開選伎時崔李看來真有意
分曹御史最能詩
才名誰似張公子文采風流是一班左袒詩人多習氣
不須輕詆白香山
自是詩翁矜格律鳳凰得髓舊編存一般俎豆先生處
慷慨論兵又罪言
城西溪上
山脚泓澄丁字斜跳珠波動亞枝花烟中直似江南景
只少舲聲軋軋鴉
春水泱泱鴨頭綠桃花樹樹胭脂紅岸聲高唱烏鹽角
沙陣斜飛白勃公(烏鹽山歌名勃公水鳥)
上已雪
三月三日雪風豪寒廳垂簾擁絮袍水邊袚褉遊人寂
作意新豐酒價高
追憶昔時上巳日吹螺走馬春城南桑榆可怪六十一
鶯蝶空憐三月三(十時深切)
偶咏
意匠經營體别裁不須刀尺剪詩材深愁花鳥無消息
會待庾徐温李來
柬雪塢上人
林杪鐘聲憶去年高槐新綠寺堂前敲門好句今來少
可怪范陽無本禪
訪高鍊師
自笑山薑見事遲鈍根聞道是何時那堪生意甘衰白
才訪天壇老鍊師
再讀庾信集題後兼贈魯玉
自是西崑體最妍詩家誰敢著吟鞭南朝北使風流歇
莫恨無人作鄭箋(元遺山詩云望帝春心託杜鵑佳人錦瑟怨華年詩家總愛西崑好獨恨)
(無人作鄭箋)
題四夢傳竒後
天風綺藻散餘霞前輩臨川著作家自是詞人風味别
堂前一樹白茶花
老態
龍鍾老態暗傷神輕薄紛紛不敢嗔昨日偶從市朝過
黑髭人笑白髭人
崇效寺坐雪塢上人三語軒茶話四首
雨後禪關滿綠苔殿松枝榦接庭槐此身商略無歸處
故向空門佞佛來
只堪茗椀對爐熏鐘鼓幽聲日暮聞宰相十年非我事
不須煨芋太殷勤
鼓子花繁徧寺開空腔欹柳抱經臺詩僧少小山間住
不是佯狂老萬回
僧雛三兩刈葵根眢井淘泥補斷垣吾帶昨宵歸酒肆
笑留詩句在山門
易水
燕丹孟浪欲圖秦誤事田光自禍身此老何嘗一錢值
樊將軍首送他人
舉朝送客歌聲苦塞破蕭蕭易水濱可笑燕丹謀大事
遍招屠狗賣漿人
石鼓
紛紛論古總徒然獵碣橫排太學前石老如人深歎息
從他聚訟幾千年
四月八日
却忘今日佛生日供奉清齋不敢停手自焚香童掃地
一枝婪尾插窰瓶
數聲清磬佛排衙竒事明朝向客誇簾外雙來新燕子
忩間三放晩蘭花
郊行雜詩六首
勾欄四面護花旛數朵含烟日正暄自笑操持無定力
一叢芍藥便銷魂
參差舍北舍南樹高下溪前溪後橋根老顛冬新舊葉
土温半夏兩三苗(顛冬即天冬)
才騎牛背橫吹笛又上魚牀坐釣鴻眼底春光滿得意
飛揚䟦扈邨兒童
鼗鼓人搖還自響紙鳶低放忽天高世間游戲難憑事
只合摸稜聽爾曹
鞭絲帽影野風低斗酒雙柑席地齊翻怪黃鸝非曉事
一邊啼不傍人啼
淺白深紅處處栽井欄畦畔接豐臺可憐野蝶癡愚甚
飛上肩筐入市來
贈賣花人
紛紛徐趙邊黃譜日日隂晴風雨懷獨有賣花人不俗
辛勤愛惜是情差
讀董仲舒傳
公羊一卷至今存千古醇儒道自尊繁露何緣傳異術
陰陽水火閉城門
見賣花者隨一犬戲作
都市繁華何劇哉趨炎逐臭莫相猜金張第内錢如許
人賣花來犬亦來
讀陸賈傳
坑焚滲漏笑強秦劉氏功憑馬上臣掾吏武夫兩行隊
中間迂腐一詞人(陸生在漢初頗有文藻自新語外有春秋後語南中行紀又著感春賦盛)
(引典誥今雖不傳而文心雕龍載其目實為子虚上林之先鞭也)
晉人
連甓何勞少虚日思鱸藉口觸秋風陶潛本意求書解
阮籍多情溺酒中
戲題鍾馗嫁妹圖二首
烏巾紅帕槿花垂官府猙獰鬼隸隨識破形骸天色曙
鍾馗笑是一終葵
旌旗簫鼓擁香車窈窕官娃玉不如漏盡鐘鳴花影散
一封誰寄大雷書
城西人家園亭六首
園林十畆百花宜芍藥迴廊竹短籬不似吾園惟種菜
晩菘早韭野鳬葵
壓牆平仲君遷樹夾路辛&KR0642;黑丑花數對蘧蘧飛夢蝶
一池閣閣呌官蛙
龜榼鴟&KR0642;自咏觴輪蹄城市豈相當人生受用村間住
不但花香土氣香
牧豎村翁曉事難等閒草木作竒觀小犍夕繫槐隂下
可笑齊呼黑牡丹
殘山剩水足留連自昔曾名小輞川不合王維裴迪死
詩人零落一千年
梓澤蘭亭往事空無端感慨立花叢洛陽重補名園記
第一休誇富鄭公
題清流濯足圖
客星軼事儘堪傳垂釣磯頭用意堅商略江清勤濯足
故人好上帝牀眠
讀崔浩傳
桃簡原來才藝絶甲兵壁壘自填胸平生合是留侯侣
只少功成訪赤松(浩以張良自比)
題梓花卷五首
葉如&KR0034;簜菖蒲綠子比㯽榔枸杞紅千瓣吳江霜葉下
一張蜀錦夕陽中
春雨亞枝靺鞨濕(文同朱櫻詩翡翠一盤紅靺鞨)幽禽啄地燕支斑溪
紅風暈溶溶水天碧霞鋪瑟瑟山
看去熙昌真妙手吟來徐庾好詩篇青牛匽卧三十(時深)
(切)樹渌蟻經營一百船
屏風花疊湖邊宅卵色天烘北墅亭虎梓蒼根十圍大
鼉江遠岸數峯青
鹿苑輞川寧寂寞河陽梓澤豈銷沉欲邀閒客騎驢去
坐聽先生抱甕吟
新寓小樓
樓小勝于屋數間阮家四壁不須刪雪晴卷幔斜陽下
飽看西南一角山
冬夜招揆哉石樓魯玉彦來文子小飲五首
錯水村醪那足嘗寒廳佳客訪山薑淹留午夜非多事
摒擋詩人入醉鄉
吾曹只合老糟丘杯底纔消十數籌街鼓三撾仍鬭飲
酒龍不許病垂頭
可惜今宵苦無蠏持螯左手竟成虚商量須助吾豪興
脫帽燈前讀漢書
一串珠成夜若何欵冬花放傍簷阿小伶按板無新曲
未譜蕃釐觀裏歌(石樓著瓊花夢傳竒都下梨園爭演之)
老來不醉眠難穩月落參橫酒力增抖擻朝衫知有誤
己拚明日懶晨興
題六如狸奴圖
唐子毫端多狡獪貌生得意四狸奴縱非贋本何堪賞
不是姬王八駿圖(時購馬甚亟)
題虢國夫人夜遊圖
十隊紅旗喝道來八姨遊宴夜初回入宫見姊應低語
莫信人間有馬嵬
題赤壁圖
曹公橫槊蘇公賦殘壘寒江夕照黃詞客英雄兩竒絶
不須成敗說周郎
題野鷹來圖
三品荆南實下材獵名厨俊總堪哀已知豚犬全無用
何處野鷹呼又來
題秦虢二夫人承召遊華清宫圖
楊家姊妹貌相當並馬朝天鬭豔粧如此傾城好顔色
蒙塵不悔是三郎
泉煖花明落照紅登牀舞馬御樓通笑它赤鳳輕相妬
不與昭陽故事同
題羯鼓圖
喫虛誰復笑三郎(喫虛見李義山定子詩)日醉佳人錦瑟傍但惜
華清宫樂沸半聞羯鼓半霓裳
題畫虎圖
馮婦其如技癢何皮毛牙爪勢嵯峩看來爭似狸奴種
只是人間鼠輩多
白翎雀歌辭
空齋雪葉撲簾來閒撥檀槽數舉杯一曲清商白翎雀
窗前蠟淚已成堆
論詩絶句
元音太古絶文辭十五國風天籟吹可笑後人蛇畫足
辛勤束晳補笙詩
李蘇作俑創河梁三百遺編儘可傷不少詞人拾殘瀋
誰教孺子唱滄浪
駢麗隋梁芻狗陳蘭成才調果清新作詩不用吳均語
雜記西京誤幾人
阮子詠懷陳感遇柳州一派又蘇州讀來五字成真賞
可並江河萬古流
氣麤語大排詩卷長慶齊名已盛傳白傅變成新格律
老元剽盜秪堪憐
韓老何當遜孟郊寒蟲偏不厭寒號涪翁别是江西體
前輩東坡效爾曹
谷量石計各紛紜跋扈飛揚可張(去聲)軍何日援琴彈蕩
什長留風雅在河汾
世無沈謝曹劉輩摹索何難暗得之作者滿前一丘貉
徐陵善忘是吾師
羣兒謗口聚蚊雷唐宋判將僞體裁拈出誠齋村究語
無人解道讀歐梅
說鈴書肆不堪稱白葦黃茅那可憑世上西塗東抹手
驪珠探去有誰能
琢肝鉥腎費尋思攤飯澆書病不支揀取前人篇什讀
老來白陸最相宜
吾鄉邊李有前民趵突泉頭墨蹟新眼底漁洋蠶尾外
詩人空作濟南人(元遺山云有心長作濟南人)
乙亥除夕前四日偕諸子陪漁洋先生宴集陸
揆哉郎中寓齋即事漫題四絶句先是殷子
彦來以石花魚見餉故篇首及之
石花魚帶石花香紅乙層冰一尺長縮項槎頭何足比
清吟却憶孟襄陽
披綿黃雀頭顱美不數螯肥郭索雙珍重南烹初下筯
十分酒興動春缸
樂府風流竟絶倫譜來宫徵亦清新蕃釐觀裏遊仙夢
羨爾嶔﨑磊落人(演瓊花夢傳竒)
疑在旗亭寒火間拚將新句試雙鬟停歌更覺登樓好
飽看斜陽雪後山
自題乙亥詩卷後二首
簡略頽唐竟若何排成新卷意銷磨一年事事成真嬾
半格詩篇截句多(内截句百廿三首别體僅數餘篇)
肯容書簏酒螺閒欲策詩勲未許刪俳體百篇教婢讀
老來合學白香山
盧溝張華舊居
水志山經入洛餘黃埃一路撲巾車橋邊先到張華宅
借讀嫏嬛數卷書
良鄉曉發别友人
督亢陂荒野色侵酒徒送客只孤吟黑鴉無數鳴寒水
風雨蕭蕭變徵音(督亢或作平聲)
樓桑村酈道元故里
螺髻烟垂獨鹿青酈生宅畔月泠泠燈紅一寸樓桑夜
還註桑欽舊水經
定興縣弔賈島
雪塞青天白日寒禪房深閉詣張韓新詩滿袖逢知己
縱有哀彈是美彈(島宅一在房山一在定興)
定興寺老松一株
鐵榦蒼皮雪頂封青青撑拄似高峯春風二月花爭發
何處禪關一罪松(松乃不臣木青青獨何為見東野罪松詩)
題堯母祠壁
丹陵祠古一碑存壊井頽墻野日昏只為生遲十四月
漢宫鉤弋亦堯門
伏羲臺
鳥篆看來才技絶權輿一畫禍胎興伏羲蒼頡皆多事
後世何由重結繩
蘇味道宅在欒城西
武子橋西十里餘翠微山下古村墟卯君自愛欒城好
柳陌蓮塘味道居
真定書所見
野店留驂日已晡鬢絲禪榻客吟孤梅花半落天微煖
笑看人家賽紫姑
大佛寺逢日者
老來休咎只由天日日高歌又醉眠本命已過餘二歲
不須更算小行年
内丘書所見
一路春風弄柳條内丘十里杏花飄官車不便停村肆
勞動當壚酒旆搖
邢臺道上大風竟日
襆被春寒僕馬催照眉池上暫徘徊傳聞此地曾歌舞
不避風沙撲面來
過臨洺關弔申鳬盟先生
曾到江南唱鷓鴣殘山剩水枉嗟吁聰山詩客今何在
小鳳還如老鳳無(鳬盟有二子能詩起句先生往事)
邯鄲道上作
舊蹟依然驛路遙行人馬上總魂銷不知野火陳餘壘
何似春溪豫讓橋
叢臺遇雨
風流小謝咏輕埃官柳長堤眼倦開路入邯鄲空悵望
寒花病蝶滿叢臺
荅豐原書并寄以詩
老去誰書白練裙新于塞上咏從軍排成詩句無多卷
寄與山東趙廣文
枉人山
前日纔離酸棗郡今朝已過枉人山溪明沙軟朝歌路
走馬紅桃綠柳間
望蘇門山
安石榴紅五月天孫登祠上重流連白頭孤嘯傷心客
不到蘇門十五年(余曾避暑蘇門今十五年矣)
新鄉道上
夭桃濃李亞枝斜布榖聲喧村徑賖馬上吟來圖畫裏
邊鸞一幅折枝花
河内縣
筠篁叢綠菜花稠溪上人家架小樓一路春風清化鎮
酒帘藥圃是懷州
張衡舊宅
酒甕書牀病不休空教白到十分頭較量平子愁多少
不但四愁千萬愁
盧仝别墅
赤脚長鬚蕺荈烟山臨王屋汲清泉金莖不救相如渴
應訪盧仝到玉川
盤谷二首
泉甘林茂小山隅竹杖芒鞵去得無怕有人驚官府過
停遊摩捋白髭鬚
老來常自歎風塵無分名山托此身何日移家盤谷住
前溪李愿是隣人
聶政墓
軹城南畔冡纍纍中有韓庭刺客碑小鳥亂啼流水過
數聲聽似聶嫈悲
渡黃河
篙師狐尾不聞歌旗脚風斜十里過津鼓&KR1379;&KR1379;聲未絶
一帆落日渡黃河
望偃師縣作
洛河一綫野舟橫夾岸青黃麥浪生直過緱山花下去
夕陽滿地偃師城
登封縣憶亡友葉井叔
青山收入簿書中六十峯頭有此翁太息詩人零落盡
縣門一樹野棠紅
浮丘峯
洞府周天入渺冥一峯坐對萬峯青御風已自昇仙去
遺落人間相鶴經(浮丘公著有相鶴經)
許由墓二首
昨自昆陽城下去廟中遺像祀功臣如何生值陶唐世
不少箕山潁水人
曲抱林巒飲犢河小熊山下注清波可堪洗耳人聲絶
更有一牛浮鼻過(浮鼻見山谷詩)
石淙
翠華昔日巡游地陳跡仍存石表雙一自燕公留諫草
春山瑟瑟水瀧瀧
首山
襄城五里楝花開石徑參差土一堆莫笑等閒樵牧地
軒轅曾上此山來(首山載山海經黃帝遊處)
昆陽城
三十六泉泉水長廢城崩壊老槐僵土人耕出殘刀戟
自是當年舊戰場
漢張釋之墓
赭陽酒肆住多時惆悵春風客自知來拜城南司隸墓
前途重到睪繇祠(即皋陶祠在偃師)
唐縣
野草連天楚嶺明遠看泌水石梁橫一行僕吏如飛鳥
冒雨衝風到謝城(舊申伯城詩云于邑于謝)
回大梁偶至城南佛寺
一上繁臺雨乍晴吹臺西畔野花明禪關兩地垂楊下
不斷鐘聲又磬聲
古歡堂集卷十四
