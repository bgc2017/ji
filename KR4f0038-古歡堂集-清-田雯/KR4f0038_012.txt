古歡堂集卷十二戸部侍郞田雯撰
七言律詩
飲酒
西江吸盡一長鯨饞口淋灰是老傖醉後詩篇如水潑
睡時鼻息作雷鳴何須錢送蘇司業再作官須阮步兵
拚得隨身常荷鍤婦言絮絮莫相輕
齋中即事
布裘重叠負冬暄獨坐山薑一陋軒酒可策勲加九錫
詩能得意直千緡攤書半晌聽兒讀好夢來朝對客言
芟去黃楊小樹子瓦盆澆水種山礬
徐電發檢討枉過出楓江漁父圖索題
二載江南我乍還草堂秋老菊籬斑漫勞釣叟天隨子
來訪樵人鹿角關舊識偏張黃鷂嘴詞場亦是劍芒山
羡君戴笠搖船去楓葉蘆花鶯脰灣
村望
科頭倚杖立當門樵唱斜曛野色昏數點寒鴉投遠樹
一川流水遶孤村靜聞鐘鼔投禪地閒摘匏瓜到後園
南郭子綦書帖至重陽有約菊花樽
北上二首
自分漁竿老此身衣衫抖擻舊征塵又為渭北江東客
不是清泉白石人擔酒送行辭野叟借驢持帖與南隣
山妻亦有臨岐語甘譲黔婁作隱淪
囊書裹藥漫登程車脚勞薪復此行一貌原知非蔡澤
四愁自昔是張衡舊時猿鶴休相誚别後田園便廢畊
遊子有衣縫密密慈幃含淚不勝情
出都留别允斌湛子寳詒廣陵諸子
詩筒謌扇亂紛紛初上征途已夕曛十載重沽燕市酒
一帆新挂楚江雲低頭手板悲雞肋分袂河梁惜雁羣
他日郞官湖上望沅蘭湘芷倍思君
竹竿小巷比鄰居况復髫年共讀書鬚鬢于今成二
老文章當日足三餘才掄江左方歸里漕轉荆南又
駕車黃鶴樓中明月夜吟詩醉酒可思予蕭惟豫
昔年白下君送我臨當解䌫拔柳樁勞勞亭子惜分
袂津吏伐鼓聲逢逢今年燕市我送君西山積雪連
崆㟅夕陽欲落猶未落返景倒射紅油窗人生合并
苦不易君又乘傳熊渠邦川涂迢逓四千里計程涉
濟河淮江翻飛蒼雁且莫致攬環結綬何時雙深杯
當前宜縱飲滿貯獸火傾羊腔坐中曹謝鬭竒句掉
險類舞都盧橦譬諸宫商迭相奏竽瑟椌楬紛琤樅
君亦錄别留新詩偏師一出長城降古來文人志開
濟豈必翰墨驚冥惷邇者七澤罷兵革燒畬買犢齊
耕䎫芻茭米粟待輸輓筥籔稯秅爭牽扛有時清暇
集參佐赤闌湖口浮艂艭雄風颯然蘋末至怒濤直
指臺根撞武昌魚泔十千尾宜城酒醖二百缸維藩
樹屏昔所重快意不在張牙幢我今謫官一無事思
從楚客搴蘭茳題襟漢上許屬和抽帆他日偃畫杠
朱彛尊
沔水兼天涌荆山拔地高夫君工翰墨兹土擁旌旄
作貢金三品輸租粟萬艘公餘歌白雪能復憶吾曹
三楚風流盛之官樂有餘齋移釣臺柳厨鱠武昌魚
繡被當春覆胡牀待月舒曾聞收竹箭杞梓更何如
閻若璩
新鄭縣别畢僉事鐵嵐(時予之官武昌鐵嵐貴州)
蘧瑗祠前幾日過又從滎曲渡黃河論文驢背頻搔首
沽酒村壚便放歌三楚風烟黃鵠下萬山瘴癘夜郞多
臨岐溱洧城南路芍藥花開竟若何
佛手柑樹子
香甲霜包顆顆懸江城秋樹弄寒烟一奩奪去伸新爪
三寸黃來飽老拳晴晝鸝鳴傾斗酒提羅花放禮金仙
噴人流齒清齋裏參得毘耶一指禪
蘄龜(其小如錢)
老桑蚤避體輕圓留伴書牀硯沼邊毛碧渾如么鳳色
甲斑酷似五銖錢搘牀用爾翻嫌小曳尾藏君絶可憐
萬事蹉跎吾意嬾不須鑽筴費言詮
衙齋水亭
官閒結搆小亭幽曲徑廻橋碧沼頭分得晴川半篙水
移來黃鶴一層樓開窗人在垂楊下坐檻風牽畫舫遊
李白嵇康常到此看花漉酒楚江秋
量移北上留别沈範先龔千谷成伸謙諸同人
半秊手板鄂王城此日蕭蕭班馬鳴西塞山頭留客駕
郞官湖上送人行從前枉費懷中刺向後還兼吏隱名
沅芷湘蘭皆可贈不須折柳倍含情
再示仲謙
武昌魚賤酒堪賖遊徧山阿又水涯蘄市風漪眠竹簟
夫人廟口泛桃花功名有日侔陶侃賓客多人識孟嘉
三十六鱗當蚤寄思君落月漢川斜
喜晤葉井叔
故人解后手重攜勝地登臨共杖藜雪霽大江看赤壁
梅開古寺訪寒溪詞場好事皮偕陸酒客生涯阮與嵇
别後詩篇校多寡譲君卷帙楚山齊
臨臯亭畔結寒廬舊態狂奴病接輿繡被跡陳潮落後
欵冬花放雪殘餘山青可買同招隱頭白堪憐蚤著書
原憲雖貧且高臥笑他杜甫慣騎驢
題禹尚基小像
萬箇蒼筤數間屋江邨卜築足逍遙長竿小艇漁家具
紫蟹清樽埜客招得絹無妨聊作襪逢人何事但呼猫
圖中尚少烟霞侶快事添予一老樵
送徐電發檢討歸吳江兼寄潘次畊
小雨乍晴花信風潞河送客太匆匆參差白水柳新綠
三五黑鴉天晩紅桑葉稻苖茅舍外魚泔酒劑釣船中
松陵朋舊迎徐穉鶯脰烟波興不同
第一螭頭拂衣去欹斜春水掛風帆人於泉石多竒癖
官是蓬萊最美銜茶塢糟丘招埜叟葛巾草笠換朝衫
江鄉潘岳今無恙煩寄雙魚又一函
京口詩
颿竿鷁尾下江津北固南徐問俗人簫鼔數聲渡揚子
雲山一帶眺春申佛狸祠下青楓老石馬村邊白雁新
憶自論文經此地十年車腳歎勞薪
海陵人家園亭
名園一曲抱烟津月觀風亭次第陳小徑恰逢蒼水使
竒花疑有主林神海門暗送霞侵戸隋苑平連柳麴塵
看竹偶來空悵望西風水調一番新
詠史
老子山前水北流白洋東畔劃雙溝連宵地軸馮風動
半夜天吳咽鼔遊術善累丸終是險人同築室豈無謀
從前秪有陳登陋何用書生抱杞憂
秋風吹送浪花肥使者司空立落暉璧馬久藏何處用
支祁竊笑昔人非錢王勁弩千夫辟嬴氏長城萬里圍
東下廟灣連大海淮驕不肯滙黃歸
亡羊思補豈途窮辛苦多年鬼物攻鐵壁那容穿一穴
柳梢幾處挂千虹秋生白露蒼葭外淚灑漁莊蟹舍中
爛額焦頭多上客愁聞中澤有哀鴻
串場一望水衡催雨雪霏霏幾度來魚價久知鹽瀆賤
茭花愁向白駒開注金注瓦誰為巧功狗功人總是才
約束波臣書上考何須冰炭苦相猜
濠梁道上遣懷
埜店柴門傍樹陰攜家投憩日初沉小兒謔作吳儂語
老婦譏為楚相吟榴豔色如紅靺鞨酒香名是蜜林禽
相看易下郵亭淚莫話關河老病侵
(唐寳記云紅靺鞨大如巨粟赤如朱櫻文與可朱櫻詩君王日午坐猗蘭翡翠一盤紅靺鞨今用之狀榴)
(花之紅也)
大梁懷古示侯進士明
鳴蛙官柳汴城阿褦襶巾車踏綠莎平埜千邨連廣武
長堤一綫束黃河牛羊夕下鴻溝界風雨遙聞麥秀歌
行處登臨拾瑤草吹臺西畔野花多
(褦襶音柰戴不曉事之稱也山谷和錢穆父贈松扇詩可憐遠渡幘溝漊適堪今時褦襶子)
陳跡依然古渡旁汴宫離黍斷人腸信陵空想魏無忌
博浪徒勞張子房雨後落花沾馬足風來夏木囀鶯簧
侯家人物真竒絶本是&KR0642;門監者鄉
武陵縣
小謝輕埃灑鷁竿挐烟四面水痕寬酒旗半濕柳花口
漁唱一聲牛鼻灘溪派漸分清更碧柁風頻轉暑徧寒
仙源莫謂荒唐甚且入秦人洞裏看(柳花口牛鼻灘村名)
河洑山新息侯祠
古屋昏燈矍鑠翁崔婆村井廟門通斷碑疑是邊陲柱
壞像仍矜顧盼雄夕照烟浮鴉背黑野塘香送藕花紅
土人莫薦新菰米恐與當年薏苡同
秦人洞
桃川不見桃花樹洞水潺湲洞口封那有秦人來餉客
但於梵寺靜聞鐘數行怪鳥穿深竹百丈寒藤上古松
不是仙源亦堪戀愛他幽境最高峯
蒼茫入去無多路草木田廬種種宜村口客來沸雞犬
洞中人盡古鬚眉翻嗟漁父迷花徑好共瞿童訪鍊師
烟火神仙非臆說雲山咫尺莫相疑
贈某總戎
八陣排連鐵騎鳴元戎小隊下山城我來屈子吟騷地
君領蓚侯細柳兵開府銜同新刺史將軍才本舊書生
佛桑花暎熊溪水兩岸鈴旗一片明(黔以州名故有第五句)
蕉溪
羊腸一綫石横陳高下盤旋似轉輪嶺外村墟唯木老
溪邊烟火是蕉人虎來日暮愁孤旅水退廬殘少四隣
蘆管聲中流涕久二三父老意相親
飛雲巖
飛雲巖立翠千重草草登臨日下春莫信人間唯五嶽
須知天末有三峯秦灰漢壘羣仙宅雲陣花幢古佛蹤
如此竒山誰領略曾無七十二家封
黏天拔地湧晴霞虎豹司閽瀑布遮鬼斧神工峯口石
紅酣白糝寺門花客兒遊屐何嘗到支遁禪栖便是家
跬步從前應自笑真同井底一寒蛙
同范眉山王在兹遊清溪洞二首即次眉山韻
選勝偏從獠箐搜偶來駐馬揖浮丘林深花逐籃輿轉
山老雲埋洞壑幽曳杖僧調松下鶴當風人立水邊樓
戎戎南雪清溪曲乘興疑同入剡遊
風暖泥融雪半消經冬木葉未全凋須停鼓角聽山霤
莫以車徒溷埜樵僰鳥羽於溪口浴梅花鬚向客巾飄
采風更入前山路落日輕烟過短橋
盤江道中
一氣鴻濛日影昏亂峯摒擋水奔渾伏溪石似斜眠虎
下嶺人如倒挂猿謝客尋來停馬足唐蒙多事斵雲根
蠻官羅拜巾車下烏布纏頭犢鼻褌
象鼻嶺
半腰泥滑埜風昏橘刺藤梢不可捫石隘空懸二分足
雲流浮動一山根行僧手拄桄榔杖飛鳥烟埋犵狫村
日暮虎行鬼相語吹螺打鼔亦消魂
選詩竟置酒自勞命小伶度曲率成四章更擬
春日選元明詩故篇末及之
忽從雅頌問源流萬首千篇自較讐高下可容分甲乙
抑揚未敢置薰蕕裝成面用鴉青紙把玩手防寒具油
莫怪襲藏常護惜功夫兩月費雕搜
自憐衰病仗參苓彊勉編摩腕欠靈匡氏解頤風自媚
毛精舊壘草還青歸時重可䭾牛背傳去名須避馬庭
狡獪不將付梨棗只留繕本伴茶經
趨事清齋可張(去聲)軍聽鈔全仗小胥勤鷄毛作筆三錢
直松液燒燈午漏分半白半紅拈賸帖一魚一魯辨訛
文彘肩麥餅官囊酒餉爾今朝策異勲
山䕬牢落有心情一部宫商夜沸聲紅袖小鬟新樂府
白髭老子舊詞名樽前好事傳佳語世上浮雲任浪評
待到梅開雪消日再排三十卷詩成
題小樓壁
淺衙隙地北岡頭竹柱泥窗架小樓南陌青峯相對立
東河白水一邊流看來阮籍嫌多壁牽去張融只當舟
山郭夕陽鴉數點憑闌滿眼夜郎秋
九日城南登高同華隱翰林遜五舍人乾菴將
軍
夜郞秋色不堪論瘴雨蠻烟草樹髠鬼火蕭條竹王國
烏巢高下木瓜村竜場講席餘殘照銅鼔荒祠傍獵原
蕭瑟西風吹客帽層樓一上一銷魂
漁磯浪小水花柔古寺鐘聲起暮愁青嶂缺銜新月上
烏川寒湧落楓流一番霜信天無雁數點潭痕雨泛鷗
蒟醬蘆尊今夕興蠻鄉白到九分頭
重九憶家園菊花寄李漁村同年
茱萸強插瘴江邊為憶東籬倍黯然綠蟻已輸陶處士
黃花空負傅延年故人今在龍淙洞清興誰吟秋水篇
楓葉蘆根蠻徼外瀟湘何日泛歸船
射圃晩歸馬上作
寒原木葉馬蹄中射圃歸來趁晩風片月初銜孤墖頂
怒流直下小橋東背城山湧三層黑傍郭燈搖一寸紅
郤羡漁磯烟水上柴門深閉鹿皮翁
重陽後三日遊清淵人家園亭懷四溟山人
前宵孤負茱萸節今拄登臨杖一枝紅蓼淺深茅舍外
昏雅三五夕陽時花邊呼起陶彭澤秋興吟同謝客兒
寒柳長河一搔首(長河寒柳茂秦九日詩中語)醉凴禪榻寫烏絲
深秋客館貪眠日鬭茗彈碁強數回亭畔鏖風黃葉下
門前送酒白衣來孤鴻寂寞思求佀病菊凄清不肯開
欲訪四溟何處住留連野水板橋隈
何媪雜詩十首(有序)
何媪者屯氏河西村人也本農家婦善衛生術二十
結褵以後遽謝鉛華八耋鶴髮之年何其矍鑠少逢
道士口傳胎息之經老養谷神心妙參同之契若其
肌膚冰雪豈非姑射名姝即此巾幗侏&KR0867;亦是稚川
佳偶謝自然非所論也華山女無以過之今者以丹
臺入道之真詮授白首傷心之病客兔葵燕麥桃花
憐我劉郎豕腹龍頭石鼎驚兹侯喜思簫史而未遘
僕本恨人求勾漏以寄懷誰為仙吏溪山寂歴早迷
秦洞漁船鷄犬飛昇莫識淮南藥噐青精無飰何以
長生紫府有人但求不死禽習五戲佩坎離水火之
數言夜守三尸探熊經鳥伸之大旨願奉教于芙蓉
城下竊執鞭于玉局觀前用綴篇章聊抒感嘅
老病纏牽一葉身蓬松鬚髩總如銀烏頭白术醫多謬
季主君平卜不神羣鬼揶揄過癸酉三尸狡獪鬭庚申
高談今日逢何媪勇作荒山學道民
回首平生事事魔聖門科四我何科腐儒癡想赤松子
村媪黠同春夢婆妥貼困眠與饑飯安排樵斧又漁簔
也知遯世非容易其奈膏肓痼疾何
五十九年衰病翁棘人三載恨匆匆心懷填委書齋裏
歲月消磨藥竈中清晝客談蕉鹿夢舊官我笑馬牛風
一條冰在書州牒傳與人看面欲紅(時報服闋)
日恨求仙欠夙因坎離水火語空頻命中誰註三磨蝎
(退之在身宫東坡在命宫予兼之而三)病後多慚一婦人盧扁氏來吾上
客董雙成好爾前身世間尚有幾年住笑向蒼天欲墮
巾
巾幗婆娑喜拍張最嫌老子一傖荒城居不比村居靜
六十何如八十彊自悔風塵來滚滚誰教歲月去堂堂
道書數卷參同契福薄無緣讀一行(城居二句何媪語)
鏡中面骨瘦崚&KR2162;苦學打包行脚儈婢守風簷舂藥臼
兒燒寒夜讀書燈山青一片黑雲過霜白滿窗紅日升
絮被貪眠小龕裏不催卯酒嬾晨興(打包黑雲感近日事)
三年怪事莫禁當日夜追陪二豎狂臂痛曾扛千斛鼎
齒搖難啗大官羊夢招故鬼兼新鬼(連宵故友多入夢)客謝元
方與季方花甲將週何足料從今齊物混彭殤
可笑龍鍾一倍加災年思慮更紛挐愁多平子從何賦
衰甚香山枉自誇冬雪初開新酒甕春風重放老梅花
千支前後翻新歷大笑寧餘幾歲華
蛇足無端畫幾番舊交尚有幾人存不&KR0642;不惠吾常態
呼馬呼牛客囈言劉項從前太多事杜韓以後那堪論
茂陵它日求遺草(昔人句)只有山薑花滿軒
化去乾巛成異物生前傀儡是同儕墳封馬鬛心方穏
地有青山骨可埋大石作碑三笏立小松種子兩行排
殷勤笑向山妻道身後佳城事已諧(近信青烏家言故有末章)
老秀才述懷
屯氏河涯老秀才紙窗泥壁草堂開兩池滿貯芙蕖種
十甕新收麴糵材亭是盧公吟杜地家隣董子讀書臺
明年六十村中住好與牧童吹笛來
黑竜潭上
黑竜潭上一村中烟火茅茨氣味同後巷織簾前牧犢
南隣蠶婦北漁翁鴨鵝隊隊波心白柿棗垂垂樹頂紅
新蓋小亭如笠大松隂四面納清風
王秋史下第後久無書至作詩訊之
欵冬花放壓寒雲燈火空齋倍憶君狂態何妨嘲阮籍
科名誰觧愧劉蕡雪殘山老滄溟宅鬼泣鴟鳴扁鵲墳
幾許詩篇新上卷晴窗寄我一書裠
送李瀚如歸里
巾箱詩卷束行幐驛路疲驢力不勝風雅幾人懷鄴下
文章片石訪韓陵寒天欲雪頻沽酒野水無橋可渡冰
春早梅花開已半清齋有約讀書燈
甲戌除夕雜詩
平頭六十歷年華老子陳人歲月賖迬事悔從何處說
麤才衰向幾人誇婢嫌白傅詩篇少客笑齊髠酒量加
二豎連朝暫辭去寒廳坐賞欵冬花
土木形骸百不宜入山高臥是何期暮年生子愁黃口
塵面逢人指白髭恥與上卿同拜跽休翻新歷數千支
昨宵祀竈空杯酒無復迎神鏡聽辭
鹿鹿經年莫策功凌晨趍走慣匆匆&KR0008;稜便是安心法
繞指誰為強項翁世路馬牛呼覺美王門竽瑟技全工
貪吟溫樹歸鞭暮飽看螭頭夕照紅
深山車到烟霞窟晴日風敺燕雀羣洛下誰為真理學
關西忽訝舊將軍波臣驚顧旌旗出雁戸歡傳雨露分
大雅典型悲宿草新恩賜築北邙墳
回頭羊胛事全虚暮景飛騰定不如島瘦郊寒詩格下
濁賢清聖酒功疎草堂資待春料理杞國憂凴睡破除
乙亥明年逢本命乞歸穏釣鬲津漁
正月十六日
出郊騎馬太匆匆耗磨寒原眺望中山上雪連山下白
水西霞照水東紅還鄉羡指盧臯路故跡訛傳碣石宫
十五國人塵土面荆高不識在何叢
友人送酒
驀地酒官新拜除陶然三合量無餘招尋雪髩齊年友
高閣蠅頭細字書馬援豈云真矍鑠嵇康故爾太麄疎
醉來垢癢無聊甚何日歸山自櫛梳
三春
枝上鷦鷯僦舍貧不知門外已三春河干柳色經寒淺
屋頂鳩聲喚雨頻買得貍奴將數子移來酒戸在西隣
瑟居莫道官衙靜日拂朝回滿面塵
城西書所見
維摩小院抱長堤凹凸花通宛轉溪舊柳腰隨新柳舞
雛鶯古學老鶯啼山光罨靄青能了菜甲蒙茸綠漸齊
孤負遨頭過上已吟鞭今日踏香泥(凹凸花見張僧繇畫譜)
初夏郊行
酒帘如帶受風斜飛盡柳綿開楝花濃樹翠流前夜雨
遠山紅束半腰霞馬蹄有礙蝶當路鳥語不停蜂閙衙
如此風光誰領略便宜落盡野人家
祖園
溪南新夏興飛騫白糝紅酣入野園酒旆風搖牆外柳
遊人午坐水中軒半啼半住鳥聲媚乍雨乍晴花氣温
詩縱吟成休上口吾今得意已忘言
送侯闇公之官資縣
榴花紅照畫烏亭蜀道青天欲上行山縣孤村蠶市小
珠波野岸芋田清千筒酒劑官槽滴十色牋材妓染成
更有披襟娛賞處吟詩多在錦官城
官衙百里笮橋西打鼓張旗玉壘齊桐樹花開新鳳抱
琴徽聲動午鵑啼江干霞色丘遲錦祠壁蟲絲杜甫題
阿段他時來問訊須教遠路蜀茶㩦
濟瀆廟池上
泉源王屋山中出古廟靈祗自可憑門壁丹青吳道子
殿碑名氏佛圖澄幾羣白鶴風前舞一帶紅霞樹上蒸
歷代祠官修祀事潔清無用辨淄澠
雙池北面倚巖阿池上飛飛浴鳥過松已百年猶自長
水行千里總無波隔鄰况是名園好自昔曾聞藥草多
便欲停車十日住高吟孺子濯纓歌
司空園夜坐是日寄家書
傍晩園林露坐清遲眠來日不登程天邊新月肯相照
山上閒雲何處行蝙蝠撲簷飛不定芭蕉停雨靜無聲
目昏未敢勞燈火草草家書急就成
少林寺
五乳峯明入翠微水光山色自清暉寺前絶壁高千尺
澗上蒼杉大十圍碣石尚存厨庫記達摩曾賜水田衣
(二語寺中遺事)禪關寂寂花爭發日暮鐘鳴鳥亂飛
少室山
少室爭如太室幽竒峯六六野雲流石堂誰訪邢和璞
古洞曾棲帛道猷紅白花斑風半墮高低霞影樹全收
行行立馬青松外欲上懸崖采帝休(帝休草名見山海經帛道猷詩連峯)
(數千里修竹帶平津雲過遠山翳風至梗荒榛茅茨隠不見雞鳴知有人間步踐其徑處處見遺薪始知百代)
(下故有羲皇民)
嶒崚澗口費躋攀李渤何年住此山但侶野猿尋洞去
不騎官馬向人間路逢支遁應相識津泛漁郎定不還
鴉黑天紅入城去過橋愁聽水潺湲(張籍詩採玉峯連佛寺幽高高斜對)
(驛門樓無端來去騎官馬寸步教人不得遊)
題高鍊師小照
記從訪爾是冬殘春暮重來對牡丹病客刁騷新白髮
侏儒短小老黃冠易於爛醉猶勤讀琴已無絃不廢彈
藥竈鶴牀予道佀兩人同上畫圖看
張寄亭洗馬招偕諸公看芍藥晩歸同王少宰
顓菴遊祖園四律
十年不入豐臺路策馬今朝又此行山似呼朋尋舊約
鳥如春婢弄雙聲白頭只覺閒遊好小雨偏催綺句成
多謝滂葩解人意四圍香氣午風清
漫將婪尾比名姝白糝紅酣十萬株亭上閒雲連野色
衣痕蝶粉與蜂鬚較來洛下諸園少(洛陽名園記言芍藥者一)看徧
龍興四院無合倩熙筌為畫本一番没骨費工夫
山情不用太喧豗靜坐小亭風榭隈一事相關惟芍藥
千叢得意是豐臺燕因窺客多狂舞花為衰年盡滿開
㶑灔樽前慚小戸須招北海酒龍來
將軍園外野橋通一帶桑枝麥穗中别墅半移禪榻地
孤村鈄卷酒旗風翠微西去無多路蟆水寒流有斷虹
十里鳥啼城柝響蕭蕭鞭影夕陽紅
村中即事
自朝及午幾回眠翻覺日長如小年蠶老空餘桑頂葉
鶯啼只傍竹窗邊青黃杏子風中熟甲乙書籖手自編
有客約尋行藥地野花十里夕陽天
村前村後不多路縱有黃埃何處生戴笠自尋瓜圃去
騎驢閒向麥田行千重遠岫雲為態一水垂楊畫不成
倒着巾來仍獨往酒筒詩侣總關情
河亭獨坐
笠大亭子河之湄上架竹竿下茅茨一聲兩聲鳥不住
千片萬片雲來時少女風前雨細細孤舟横處烟垂垂
春衣微冷我歸去何處牧笛空中吹
小園
小園名亦署山薑薄地寬閒十畝強舊葺草廬還未破
初栽棗樹已成行轆轤不歇新穿井薜荔何知盡上牆
花鴨一船蠶一簇牛經蟹志又商量
村中漫興
東臯二月柳蔫綿曲彔藜床自在眠芧舍幾層衣佛寺
鳥歌三叠到溪邊杯浮綠蟻消長晝人在青山惜暮年
數縷遊絲雙燕子安排春織有新篇
五月二十六日聖木怡齋過訪偕雨來子益兩
弟觀荷分體四律
五月天熱草堂静堂前盆荷初吐花欲開未開水碧色
將雨不雨天紅霞蜀葵石榴莫輕妬書籖歌扇何紛挐
子雲之宅太寂寞門旁已繫白鼻騧
有客翩翩來二妙不然長日閉山扉麥餳杏酪午堪飽
狂態老夫花撲衣風撼薜蘿自裊裊香生蛱蝶雙飛飛
么蓮已落詩人手不賦潘妃賦洛妃
名花今日比名妹昨日當筵記得無每嘆白頭仍自笑
偏教歌鳥勸提壺峯顛玉井高千丈鉢底青茄放幾株
未免有情誰遣此頽唐一醉要人扶
厭次堂如厭次城脱衫據地晩涼生日斜雲氣籠花氣
樹古風聲作雨聲嗜飲須同狂阮籍論詩休訝老彌明
津樓已閉葳蕤鎻我愧詩篇第七成
老來
老來萬事没心情一二仍然意不平逢酒豪如逢烈士
愛花痴比愛傾城從今習氣消除盡向後浮雲自在行
祗可困眠饑啗飯閒聽兒子讀書聲
記夢
兀騰春夢欠分明十二瑤臺頂上行天闊飛來華表鶴
風泠吹下步虚聲吳剛月老年年斧緱嶺花殘夜夜笙
王母桃花多少樹今番定問董雙成
答醒齋以詩代柬
寄書問我村中事一水滄浪住上頭河戍平田閒射雉
杏花微雨自登樓門無嘶馬雲來往坐有提壺鳥勸酬
獨是維摩春日病落殘婪尾幾曾瘳
村中韓坡見訪
有客騎驢欵竹扉小園席地話依依曾于雨後鋤瓜否
纔自庄西割麥歸碧柳垂條轆轤井紅藤拄杖芰荷衣
翛然二老堪圖畫輸爾長鬚道貌肥
重陽後作
重陽已過後五日青驢白帢東墅行束帶拜佛此村寺
撞鐘吹螺天正晴堂上維摩有偈語門前老樹無秋聲
不因衰病自來去試問斷鴻何故鳴
壬午紀
恩四首
自甘沉寂山中老
詔下偏憐蟣蝨臣李渤退閒稱隱客韓翃名姓冐詩人
風飄雪葉朝衫重牋擘吳綾
御墨新行在史官勞記注敦牂黍臛小陽春
寒綠茅堂如笠大高懸三字以三峯元和體格驚新樣
天水規橅邁舊蹤捧出巷喧希代寳詮來義取後彫松
一條下署冰銜在赤篆盤挐抱六龍
氣紫何須關尹識衣黃傳是
聖人來龍䍐斜立長河口豹尾平分鹿角隈伊呂公卿
張毳幕班揚侍從盡髦才欵冬花放戎戎雪初自宫門
下直回
三又路口烘村火八里莊西送
駕還野鳥數鳴如戀
主蹇驢一跨好歸山馮唐年紀垂垂老袁豹才名漸漸
刪桑落滿壺書滿榻菌巢從此戸常關
盆梅
老鐡一樁圍四寸横枝三五尺餘強人與梅花太冷淡
天教明月來商量林逋原在山中臥何遜曾為水部郎
束手我無吟賞法武彛茶臼火新香
村居襍詩
頭白還家第二春小園風景又重新隂晴自哂安鳩拙
南北空勞記雁臣滿樹桃花紅匼匝數峯石色碧嶙峋
香山居士心情淡本是荒村一老民
踏破東臯入翠微春烟深護綠羅扉人情舊雨殊今雨
節序生衣換熟衣(石湖云人情舊雨非今雨老境增年是減年)衰已不堪無
别想癡還多悔自知非馬卿空著千金賦却讓孫弘牧
豕肥
東墅離城三十里千章喬木一長河燕如徐孺年年榻
鶯似秦青樹樹歌剰水殘山容我住龍拏蟻鬭閱人多
楞嚴不誦如來笑其奈衰翁已醉何(村墅奉佛一年矣)
脈脈春風如潑乳戎戎細雨似淋灰青搖老柳得狂勢
紅破小桃無籍開牧笛數聲長短曲邨旗一路淺深杯
忽逢陶令鋤瓜去又見韓康賣藥回
今日恰逢寒食日雙驢下澤一輕車墦間舊鬼呼新鬼
村陌楊花亞菜花孤墖颷輪紅寺外小橋烟枕綠溪斜
春光較比前年好布榖聲喧社鼓撾
撩歷花光撲白顛涪軒四面藥欄前蛇休畫足疑無地
鼠為拖腸怕上天清磬名香陪佛坐烏絲紅䄂費吟牋
馬通餅熟來朋侣攪我風漪午晝眠
五丁神力擘柴關家具一車來此間漁市三重雙寺合
莵裘十丈萬松閒豆棚瓜舍知多雨碧障紅螺却欠山
安得手㩦元漫叟往聽水藥背篷還
頭銜改注太匆匆名籍新編處士中茗盌小兒嘲陸羽
草堂逋客笑盧鴻心期苦笋乾休剝詩卷黃楊閏不同
莫以㷊魚輕捉鼻騷壇節鉞策吟功
回頭大抵歎勞薪自卜幽栖少麴塵燕語午喧鑽火日
楝花風撲賣餳人喜聞魚鳥多消息說到文章一欠伸
貞白入山稱宰相幾曾管領十分春
杜甫休嗟小吏輕可堪項領癭全生藏生決不如秦贅
處世難于下趙城日者原來多囈語社公真是没心情
幾番肩拍洪厓笑休上蓬萊頂上行
騎驢倒墮眼昏花白練裙低烏帽斜舊事垂頭驚繪虎
乞人張喙比神鴉秦中白傳西涼伎渭水何戡賣餅家
小謝輕埃濡蕙帶往探洞府輾雲車
齊甘荼苦我何云依舊齋頭老瓦盆麴部籤分中上戸
蠶神花賽凸凹村山經水志今重讀宋鷁吳牛可兩存
坊底青泥芹二畝新排鹽豉抵熊蹯
空堂默坐已斜曛孤雁冥鴻思入雲山下田園陶處士
壁間樓閣李將軍嗜書莫想餐仙字譏世休誇罵鬼文
黑白妍媸聊爾爾酒中賢聖藥中君
北斗南箕總贅疣竜鐘此日又何求貪書伎倆搬薑鼠
似醉心情食葚鳩小閣納雲新簿領垂楊臨水舊風流
閒蹤謝客登山去欲采神芝到祖州
村行一路弄新烟覓句聳成山字肩絶代詞人庾開府
當場歌者李龜年我軀大是鴟&KR0642;榼書舍寬于鴨嘴船
暈碧裁紅休放過春時最好暮春天
層城十二想仙都眼底真形五岳圖花外厭嘶紅叱撥
風前摩捋白髭鬚細抄术序安松竈淨滌茶筒調水符
他日添子耆舊傳黃庭一卷攫驪珠
龜毛兔角兩徒然羣鬼揶揄感昔年土偶衝途逢木偶
一禪妙理得三禪春醅香後荼䕷雨風榭花時蛱蝶天
古語人生行樂耳腐儒膠柱少真詮
摒擋菊苖何快哉山䕬庭院儘新栽恰分元亮一籬雨
移到延年千種材灌水從今難䄂手香醪自此不停杯
黃黃白白花時節記得花時雁信來
徒駭鳴榔葦路通蝸牛一角瓦廬中禁當楊柳薔薇雨
消受鸕鷀笭箵風范蠡家隨波上下杜陵詩在瀼西東
吾村合是烟霞窟雌霓平鋪萬樹紅
禪房薤葉午烟齊薜荔墻根六尺藜老佛看人如欲語
流鶯聞磬不成啼支公月榻留殘照彌勒花龕補舊題
紅鴿寳幢雲靉靆靜參法喜是何妻
襍詩後十首
人間到處築糟丘十字風帘第幾樓村肆酣時依瓮臥
香醅熟後以巾芻每尋綠樹聽黃鳥莫負清樽歎白頭
牋奏玉皇封飲戸劉伶例合爵通侯
缾盆麴糵儘精材一日長星勸一回樂府叠歌將進酒
老夫得意不停杯人藏綠水青山裏客有陶潛李白來
茗艼浹旬還茗艼落殘婪尾佛桑開
啞鴉風檻似揚舲又上暮春修禊亭澆水移來山躑躅
開簾飛過雨蜻蜓登樓詞賦輸王粲爬癢神仙倣蔡經
不信先生躭飲事試看牆脚臥空瓶
藜床當午睡懵騰鳳子翩翩唤不噟花墮荈湯澆舌本
風鋪酒暈上眉稜美人香草新荃蕙佛子禪關舊[翕毛]㲪
有客門鈴來繫馬袒張袒臂一鞲鷹(末二句謂楊遠卿上四首飲酒)
向來不信老無用及到老時真可嗟白髮強尋行藥地
紅欄愁放殿春花人情大抵好皮相力士那能飜日車
饘粥一盂行杖策千鍾十榼漫相夸
連朝意匠自匆匆要賦閒居底事同竹可為軒編鶴器
地量加五祝牛宫(見松陵陸集)天垂雲髻濃還淡雨濕花斑
白間紅細數盆魚招粉蝶先生頭腦不冬烘
小齋清露滌風襟步屧長吟復短吟陶氏有田唯種秫
陸生作賦偶愁霖花如人卧坦簷腹雲似山流瀉樹心
長物差堪添爾雅研名鸜鵒帖來禽
書几西頭藥竈東漁簔樵斧不曾空珠嚢未遭驪龍睡
樹杪偏多少女風曲唱扊扅悲&KR0616;日人夸矍鑠實衰翁
去天一握屈原問白石南山兩鬢蓬
脱輹㷊旗事漫猜刲羊今日更喧豗人間怪鳥古難識
天上一星何處來黃口小兒成底用白頭老子易生哀
看他炙踝高談者誰是當年稷下才(上三首苦雨)
乘車戴笠日思量尺蠖盤旋亦不妨選樹彭亨安茗鼎
傍花曲录坐藜床風迴上下蜻蜓陣雨長莓苔翡翠牆
要出門無容足地古歡堂是讀書堂
七夕
戊橋牛渚今安在尚爾年年一度過星若有情星亦老
(用長吉)巧云可乞巧無多靈槎海上凴年卜犢鼻竿頭奈
阮何瑟瑟秋風愁瓠子平分烏鵲兩填河
古歡堂集卷十二
