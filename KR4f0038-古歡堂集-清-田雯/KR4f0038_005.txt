古歡堂集卷五戶部侍郎田雯撰
七言古詩
題李龍眠畫卷
弇州山人譜名畫好手第一稱龍眠今觀此卷歎竒絶
張吳顧陸直並肩當其下筆風雨作鵝溪十丈何磅礴
陂陀竹嶼優曇花蒼梧洞庭勢寥廓山口一佛將欲行
蠻君鬼伯羣縱横幢瓔冠玦詫變相羅什盧女蒼虬精
其後諸佛坐且立一捋長眉一盤膝亞松巨楂怪石伏
悟者捫腹趺者寂天魔赤脚黿鼉遊陽侯狂颷溟渤黑
最後雲氣隨飛龍剨然直上蓬萊宫萬頃波濤沸欲動
前山雷雨紛來從嗟哉異物世罕見金題玉躞開生面
平津邸第什襲藏當年賜出明光殿玄元廟壁筆有神
公孫之舞勢絶倫杜老得此應大呌前輩畫手徒紛紛
妙蹟千年不易遇豐城光焰為呵護翻愁雷電驅神丁
盡攝澄心堂紙去
題惲香山輞川圖卷子
三十年來四大家蕭惲藍陳皆好手山水直在董巨前
花鳥不居邊黃後章侯田叔雅好竒尺木濡墨何淋漓
香山布衣兼衆妙亭亭畫苑稱畫師此卷十幅眞可羨
摩詰别業寫素絹斤竹嶺上樵唱來茱萸沜外峯態變
花鳥深得没骨法人物如生鬚眉善苦吟多病思雕搜
離騷瑟瑟是離愁輞川之圖供伏枕霍然汝南秦少游
寒食行懷潘次畊
去年寒食花滿郊桃紅李白飛山椒亂蹋春泥汚短襪
騎從直轉林塘㘭酒酣走馬者誰子吳江布衣才孤標
是時玉溝夾流水浦溆下瀨凌春潮山禽驚客衝衣過
睆睍邨落如相招白雲空濛舊宫觀蒼松撐突干青霄
霜皮黛色覆簷溜茅堂四壁無塵囂長春老人脫骨去
靈妃振髮聞吹簫老我尋仙萬餘日依稀此地逢王喬
殘碑龜趺插笏立醮壇剝蝕風雷交歇鞍藉草傾綠蟻
捉鼻大呌風蕭蕭下筆有神破萬卷樂府新曲鳴檀槽
舍人黃門競避席(方山北山)眼中潘子眞人豪如此快遊不
草草西園濠濮非逍遙掉頭忽撥江南棹蒲帆十幅横
輕舠江上茅堂大如笠土銼菅屨垂牛腰嚢無一錢飯
不足君之磊塊誰為澆貧賤畏人少檢束瀟湘衡霍將
焉逃今年寒食東風作柳花撲地拖長條與君相别隔
歲耳支離蕭摵朱顔凋酌酒擊壺詩在壁老屋短榻光
飄搖袷衣微凉山雨至空簷乳燕鳴春宵
南太常園亭歌
秋風騎馬城西衢通玄銀㮄臨城隅石閣屈盤懸鑿齒
老槐當門森數株堂上神鬼冷蕭瑟旃檀吐氣凌空虛
頳面老人拄杖出纏身赤罽拳髭鬚指揮奴子揖我入
石欄窈窕花扶疎鐵綆竹戽通地肺潺湲流水成清渠
木客山魈毛髮動畫工眞與常人殊自言泛海駕鼇背
天風吹送來塵區東窮扶桑西月窟恥學章句同腐儒
視我辭家乃咫尺他鄉之悲何其愚時際太平三十載
白環銀甕貢上都安得昆明罷征戰大夏使者長馳驅
賣馬行與李孝廉
李子倜儻多風格龍媒騕褭擁十匹身長耳峻大宛種
厮養三年高七尺錦雲崷崪連錢動肉[騣-凶+(鬯-匕)]蕭梢玉花赤
有時射獵騎出遊幽并之野桑乾磧今者蹀躞燕市東
顧影驕嘶凡馬空驚人欲博千金直時無伯樂嗟途窮
昨日點兵爭市馬駑駘價高騄駬寡太僕監牧無顔色
大官火印胡為者安得騎一可敵萬戰場馳突材非下
雄姿逸態眞權奇杏韀寶玦金絡垂天閑沙苑人豈識
歲歲伏櫪鳴風悲伏櫪鳴風思汗血龍廏之側春草歇
莫使驊騮遭輕賤郭隗臺邊瘞死骨眼中李子眞人豪
鳴鞭投筆盤雲旓一朝得意走千里霜蹄蹴蹋梁楚郊
舍弟有江南之遊作此寄之
鬲河之水流清渠數間茅屋城西隅桃花李花二月發
落英鋪地如氍毺亭前老樹纏風雨上覆簷溜枝扶疎
故園景物頗清美行歌被酒眞吾廬芋魁飯豆苦不足
箕踞晞髮狂且迂忽爾蹣跚趣裝出大江南北長馳驅
鷄鳴咿喔晨星爛誰為脂轄催登途江上未聞銷兵甲
路旁村落成榛蕪芻車軋軋擊鼓過郵亭小吏鞭笞呼
寒食蕭蕭酒旗少行人空憶黃公壚况聞久客親童僕
二三赤脚蠻獠奴小者身手太猾黠大者鏖糟無完襦
野店板橋歇行李疲驢破帽隨猿狙丈夫貧賤理應耳
此遊無乃非良圖腰下犢鼻可終老逢人彈鋏徒區區
昨歲衝雪來燕邸挑鐙兀坐相欷歔見我形容日枯槁
展轉懷抱如茹荼我未辭官子作客北堂白髮長倚閭
安得耦耕隱南畝作息田舍傾醍醐春草池塘啼鳥急
垂楊細雨歸來乎
立春後一日飲李學士園亭作歌
月在單閼春風還檐禽塌翅鳴風前騎馬出門何所適
短裘麈尾衝晴烟碧山學士招我飲西勾曲巷茅堂偏
初至不辨路出入無乃此地通林泉髣髴武陵引流水
桃花夾岸漁人船是時玉溝未解凍青葱竹樹紛鉤連
賓從馮陵嘯歌發矯如渴驥犇長川酒杯在手書在壁
大簴長劒風雷纏我拭龍脣下衫褏半酣兩翮思騰鶱
昨日讀公富川作開元大歷直並肩思一揃拂識顔色
狂奴捉鼻多拘攣今夕驩讌浮大白脫帽據地何便便
坐待春泥二三月城南選勝春暄妍柳花蒙茸乳鸎軟
河樓修禊聞潺湲酒闌起舞夜過半鐙火羃䍥明星懸
嗚嗚角響行人寂大笑看我珊瑚鞭
洗象行
玉河之水流湯湯柳陰夾岸垂方塘張旗伐鼓傳洗象
一時觀者如堵墻御房厮養二十四天家此物來何方
蠻奴逐隊踞其背纏身赤罽神飛揚垂鼻轔輑森開張
黿鼉窟宅不可當排浪凌潮恣出没上下縱横風雨翔
自昔開邊收象郡日南之貢通遐荒越裳翡翠與俱入
兩階立仗何堂堂漢室昆明幾萬里苞茅阻絶無王章
此物日糜大官粟椎牛飲馬空悲傷鼓吹忽歇人聲寂
水關一閉風蒼涼
松下觀射短歌
平圃蒼松不十舍幾遍尋松止其下岸幘酌酒獨抱膝
坐看健兒盤寶馬檿桑谽谺兩角弓鐵鏑篳篥鳴秋風
碣石之北渤海東應弦正墮雙飛鴻君不見射石没羽
如射虎舊李將軍眞英雄軍帖昨日募材傑捷書入奏
戰流血爾徒結束好身手生縛尉佗下南越嗚呼何不
生縛尉佗下南越
撥火篇
凍雲合沓雪塞門饑雀啄雪屋瓦翻十指如椎冷瑟縮
走撥火爐聊自溫獸面雷回置几榻中有榾柮焙新痕
往昔少年黃犢健短褐不完無寒暄有時埜橋跨&KR1042;出
脫帽放距衝風奔齒髮漸老百憂集心神枯槁如空眢
羊裘在臂藥在裹鎮日默坐手自捫忽憶鹿關此時節
六花撲地連山村我欲拂袖辭神虎更誰撰杖尋桃源
呼奴蹋雪撾寒鼓軟脚煖酒眠東軒
報國寺送全郎中
慈仁老樹生晴烟夜來風雨鳴濺濺珠宫鐵鐸聲相向
寒濤決溜如奔泉振衣霄漢歌慷慨有客樓下停鳴鞭碧矑
紫&KR0971;音咤叱妥尾寶馬花連錢自言為郎髀肉死鹽鐵薄領
紛紏纏丈夫生不走萬里讀書致身將徒然七星之野交阯
北紈袴鼠子方黠儇盤江烏石稱犄角軍書飛動潢池邊
廟堂有詔增顔色出關仗劍無拘攣近聞轉粟下蜀楚
嗷嗷鴻雁哀春田我欲椎牛擊鼉鼓伏波跕跕驚飛鳶
坐者舉杯毛髮動據鞍顧盼思流連招提古寺秋花發
酒酣耳熱松風前
學書
我生學書腕有鬼搖筆苦摹王會稽青李來禽少藏本
紛紛野鶩同家鷄官奴真蹟偶一見老嫗衣縫窺端倪
涿鹿篋底貯神妙珊瑚百尺青玻瓈始悔從前掃屏幛
捧心矉里勞嚬啼潑墨臨池輒羞嘆元和新樣何人題
給札批勅在黃閣庾公六紙誰為携攫取虛名等箕斗
退筆如山茅屋低瓦池竈煤絶可厭例作書傭心慘悽
四十筋疲年將老秋蛇春蚓難整齊鐵門立限吾豈敢
自不善書非人擠嬾惰何當盡屏去茫茫天地無町畦
竹瓦三尺官舍淺打窗雪葉風淒淒十指瑟縮自呵凍
愁鋪玉版磨端溪折脚之鐺煨淡粥但思袖手投禪棲
從此什襲數丸墨誓不塗抺忘東西
浣紗行觀劇
柳花羃羃春風柔法曲妙舞揚清謳梨園小部錦纏頭
紅牙按板彈箜篌浣紗女兒年十六君王之側顔如玉
朝隨錦帆涇上行暮入舘娃宫裏宿鐵甲水犀徒紛紛
夫椒臣妾屬何人會稽遺幣有太宰東門抉眼無將軍
鞭楚伐齊不歸老鞅鞅少主江干道空嗟伯嚭是佞臣
浪托鮑君盟舊好倒行逆施多欷歔白首英雄悲遠途
西施亦悔傾城色不隱蘿村嫁入吳吳越春秋事如此
曲終酒散悲何已秦庭痛哭申包胥五湖高蹈鴟夷子
百丈旗觀劇
宜春小部教坊兒搊箏撾鼓雙髻垂白㲲裲襠花覆眉
登場撇捩蹲且馳尻頂撐地足則踦背如箜篌腰如箕
青熒榧几燒琉璃傴僂撲朔舞僛僛累黍妙契爭毫釐
身輕一鳥何瀏灕手搖花䍐口吹箎游龍蜿蜒綽板隨
靈妃笑電羣相追紅練雜沓連馮夷弄珠神女來遊嬉
雲旓下駕斑文貍舉座色動喜復疑有客感激歎神竒
此非人巧天授之公孫大娘乃若兹西河劍氣光離離
我觀此舞生嗟咨一技成名徒爾為削鐻承蜩世莫窺
簷花亂落酒百鴟空階雨過飄涼颸黑甜軟飽夜何其
張燈高歌百丈旗
在都十年未嘗釀酒頃老僕自鄉送麯餅至
遂成兩罌既熟頗美歌以紀之
腐儒粗糲無不可杯中之物偏精詳百錢一斗來都市
箝喉撐腹難禁當青州平原兩不惡吾土信美無低昂
羅家妙醖錯著水流酥不數鵝子黃遠如鮒魚索枯肆
監河何能副所望鴟&KR0642;滑稽掛壞壁藍尾雕搜鳴枯腸
麯車忽餉十裂餅赤脚老僕潛携將釀黍兩斛貯雙甕
活活如乳生清香一瀉瓶盆夜方午寒聲滴瀝聞壓嚢
聒眠走看糟丘注箕踞起舞心飛揚戶外北風撼秃樹
簷烏不呌啄瓦霜急洗破觥就燈火縮如凍龜僮手僵
坐讀漢書飲無算酣歌叠鼓撾漁陽屋角老梅花將發
垂垂鐵榦三尺長古人愛酒矜名飲枕麯荷鍤何佯狂
鷄鳴喔吚天欲曙陶然直入無功鄉
送趙鐵源歸膠西
趙子年少不羈人文章捷敏風格古嗜酒常操五石瓠
張軍力挽千鈞弩去年羊城出使回錦瑟新詞傳樂府
山高鳥啼庾嶺春江空珠抱鮫人浦當今侍從列詞臣
豈拂衣袖辭神武膠西亂峯巉似槊海風脫壞蜃霧吐
曳杖穿雲翠峽深嘑妓登筵柘枝舞予同倦鳥思舊林
山中早寄當歸語何遜梅花費長吟東郭笙竽那足數
明春欲作二勞遊請掃草堂陳酒脯
水關行
水關發船如走馬伐鼓張旗坐其下山光破碎天蔚藍
石栅犖确崩湍瀉兩行堤柳搖晴空長條短葉花冥蒙
布颿無力欸乃發疑在五湖三泖中
紛紛陌上撲朔走上巳之前寒食後村女髻插牽牛花
田父手擎桑落酒翩躚年少挽雙弓㲲衣猿臂射飛鴻
螞蟻墳邊杏花白裂帛湖外斜陽紅
長句送峩嵋南歸
眼中之人南北曹飛揚䟦扈文章豪酒後耳熱各大呌
脫衫據地風蕭蕭阿大樂府譜新曲眉峯一寸嶙峋高
(眉峯剛一寸爛醉起嶙峋實庵句也)小謝偏師出勁敵衙官屈宋窮搜雕
旌旗壁壘非一色籓籬闌入狂且驕坐客聞之掀髯笑
奪席攘臂叢譏嘲幽燕老將刁斗壯傖夫絳灌甘遁逃
海内非此二子者千秋無乃太寂寥(上數語述實庵詞話事)是時
西山送涼雨亭前老樹風雷交天隂烏棲聲屑瑟夜黑
茅屋燈飄颻詰朝忽買潞河棹縱横書卷纏牛腰丈夫
際時躭微祿胡為杖笠尋漁樵君山一峯最竒拔下臨
大江生汐潮烽烟落日蛟龍伏葭菼秋風鴻雁號浩淼
之鄉漫園宅輸君痛飲歌離騷燕市屠沽遭白眼幾人
擊筑還吹簫尚與北曹共晨夕短轅鈍馬同游遨暑涼
雨過離筵濕簷花迸落鳴新蜩
同木齋梁河方振飲季霖寓齋賦贈
錦秋之湖有李子欵段忽來燕市裏不守環堵入承明
舍人一官將老矣手擲三百青銅錢腸撐太倉五升米
辛苦日摹官奴帖十指如椎髀肉死鼷鼠飲河才滿腹
輙嗤鳳德衰可恥豈識支離淡蕩人不隨黃鷂矜瓜觜
放眼曾登華不注無數烟嵐生脚底逆旅擔夫色憔悴
清冷懷抱新詩美此地屠沽舊有徒傳說君來顔色喜
醵金置酒曼歌發各以百杯澆塊壘還期拄笏西山巔
與汝濯纓裂帛水我輩清狂乃如此
丙辰生日放言
我生四十有二年忽忽不知老將至今朝對鏡出面顔
局促衰頽誰所致世言高顙大腹兒持粱刺肥决富貴
怪我清癯病且頑只合入山藏薜茘自是虞翻骨相屯
甘讓蔡澤遭逢異執戟十載但為郎帣韝一斗便成醉
通籍厠名等贅疣投刺畏人如縮蝟作賈量無猗頓術
貪榮豈有灌夫勢黃鷂嘴爪差堪憐蠧魚脈望究何濟
負郭久荒二頃田養身漫假五禽戲投老空門恥鈍根
愛讀南華亦強記四座勿喧進一觴看我拂袖理歸計
吁嗟乎我生四十有二年忽忽不知老將至
九月十日同北山阮亭兩先生實葊蛟門方山
修來子昭良哉諸子介眉家兄泛通惠河屬
郁生作圖歌以紀之
賤子行役鈍無用老牛服箱鞭不動鵶軋泥塗垂轡銜
白汗翻漿四蹄重五閘瀨激長河通一橋雲聳白墖共
中流破版鴨嘴船搖櫓唱籌日倥偬官帖例耗水衡錢
短車苦捉天庾貢一百七十萬石米常抱東南民力痛
自春徂夏風日佳吏人趨走蠻觸閧夾岸柳花半篙水
何暇延賞作清供重陽料峭西風急老菊叢開燕麥種
客來快馬著輕衫大呼上船氣豪縱崖崩秃樹黃葉翻
瓦罌濁酒白衣送捩柁開頭百丈牽欸乃無聲雙蹇鞚
長年三老不曾識赤脚奴子為此弄豈是操舟張水嬉
但同打鼓騎屋棟可笑兹游亦草草蕭騷野態集騶從
日暮入城寒雁來輭塵撲面同一夢郁生為埽秋汎圖
我欲作歌招屈宋
官河浩蕩城東隅舳艫銜尾舟人呼五閘屹屹蓄水
利奔流直下跳圓珠九日已過氣蕭瑟田郎治具招
我徒方舟次第羅几案琉璃色暎紅氍毺微風舒舒
旗脚轉波浪淡折靴紋粗鳬鷖亂流唼荇藻枯楊夾
岸森千株欸乃聲中魚網急恍惚身入江南圖溪橋
小市足蝦菜人聲往往雜燕吳過峽灘平水清淺牽
以百丈驅兩驢諸君觴行乃無筭發狂大呌驚僮奴
潞河浮圖倏在眼峭帆恨不凌江湖返棹扳蘿登古
堞蒼然秋色來平蕪夕陽欲下寒山紫廻光激蕩紛
有無郊壇陵廟雄制作風雲慘淡羣靈居龍蟠虎踞
勢應爾不然何以稱
皇都結束短後上馬去城頭暮笳吹嗚嗚曹貞吉
京東東門連夾城城上角樓頗高亢門外長橋跨大
河轉粟轟轟車萬兩上橋輪蹄莽縱横爭門人畜互
擊撞常時送客扛籃輿跼步欹斜防跌宕今秋新霽
塵不飛田郎招我泛清漲聽事臨流足松竹行厨及
午陳脯&KR0034;翻匙一飽尋河干突兀方舟此遊剏連檣
結䌫排米船繡縀紅氍作行障遙隄最愛草樹齊逆
浪還憐鵝鴨放岸邊亦有高下樓朱袴青娥出相望
客喧船重風力微北地操舟踰奡盪長繩并逐青驢
牽短篙漫憶黃頭唱五里一閘如面牆下板横波不
肯讓閘東更有雙棹迎日映廉泉屹相向懽情爛漫
履舄交主人大呼倒官釀一時供帳皂隸趨吾徒顧
此神色王京朝之官人所榮如魚中鈎徒弄吭開元
選勝成故文妄想緡錢曲江上况復四郊暗戎馬咄
嗟行樂理實曠人生快意須目前車壁空捶朱雀桁
諸公懸懸思繪圖田郎推我寫圖狀忠恕精神雖未
工和之大意吾能相寒宵放筆作綿蕞指點溪山呼
巧匠汪懋麟
我生隨地逢重陽放船獨數金陵快江心柁樓一丈
高坐見洪濤納千派赤波萬頃連扶桑突立江豚向
天拜爛醉豈知津吏迎狂呼每犯舟人戒自從都市
飽塵坱常憶秋空浮沆瀣潞河以西接天庾儼如斥
堠分疆界田郎才大無與儔衙前秋水添澎湃摐金
伐鼓羅衆賓短詠長歌出官廨昨宵雨阻龍山飲曉
雲散落如崩壞游魚潑刺跳相濺菊花細𤨏沿村賣
慶豐閘水爭喧豗煦沬旋渦轉幽怪海上鯨鯢不自
戢空中鵰鶚誰能鎩金臺已平馬骨朽當杯豈暇論
興敗與君細話金陵游夢魂相逐憐行邁何時携手
三山巔下瞰神州似纖芥顏光敏
田子爾能歕吐趵突之飛流骨格蕭爽誰與儔水關
甃石縛亭子頗似張融岸上舟昨日戎戎山雨來登
高孤負冥鴻秋晨朝風色霽更好折簡報我東河遊
紅螺為蓋沙棠楫紫英黃叢置兩頭此地涆瀨數尺
許老蛟亦或潛深湫須臾上客驅&KR1042;出銀匼錦帕紛
相糾輿臺趨走即揮汗榜人牽挽驚哀喉五閘迸開
詄蕩蕩柂底下瀉如圓鷗世間樂事那有此觀者摩
肩提新篘兩岸老樹霜拳打鳥飛不救落楓稠平頭
行觴酒將半河干容裔揚棹謳賀老琵琶李謩笛鵁
鶄翡翠聲啁啾各言樂極不可又閃忽側柁檣烏收
憶爾昔刺湖心艇蓴絲卷葉凝脂柔對兹六橋渺在
眼宗炳動操良悠悠西吳郁生亦好手鼠鬚貌得壑
與丘圖成痛飲卧其下衆岫倒侵林塘幽林堯英
田郎與我相識今十年新詩日下萬舌爭流傳黃塵
撲面三伏火雲熱每誦子作令我心爽然開軒示我
秋汎圖五丈鴨頭畫出宛似吳中船大通橋北官舍
最湫隘箕筥斗斛嚢槖羣喧闐他人對此束縛不得
去田郎掉頭一笑浮輕漣疎花蒙蘢兩岸渡頭發蹇
驢䠥躠百丈風中牽五里十里長亭短亭出千絲萬
絲柳枝楊枝眠當其快意何啻天上坐酒杯入手興
至吟猶顛慶豐閘口只有此渠水未知經過誰子曾
洄沿倉曹題柱名姓不可數似子飛揚跌宕真無前
長安酒人一時賦長句我亦對客點筆銀光牋篷窗
寂寞不妨添畫我從子曰日高詠秋水篇朱彛尊
長安終日苦束縛騎馬乘閒聊作達撲面塵埃少顔
色興盡俗情竟難脱吾友田生稱好竒半載水衡困
轇轕秋深度支官粟完邀我共看秋濤闊青簾白舫
趁風日鳴鑼打鼓尋幽豁座中主客盡名士乘河謌
笑吟鬚捋岸頭老樹勢杈枒洲邊鵝鸛相呌聒閘窮
更易千斛舟回望奔流如箭筈雲霾浪打惱龍眠時
有魚舠來一抺田生頻呼官醪出倚欄大呌神飛越
日斜醉劇從歸棹更上危厓俛鶬鴰吾徒本是疎散
人一官轉使幽懷割何不掉首去風塵閒傍清流洗
銅鉢謝重輝
雷琴歌為張晴峯作
孤桐三尺歴千載張子入市偶得之衆星剝蝕渾莫辨
色如苔蘚多瘢胝白日摩挲夜畫肚劚自何人遺今兹
不妨故物遭槅剖經營妙絶般與倕是時坐客避十舍
横刀快斫生蛟螭多年風雨伏其腹舂撞崩裂毛髮吹
背署宣和養正字點竄倒薤岣嶁碑名曰大歷雷氏製
巴蜀巧匠西南陲我聞雷威雅好古雜花亭舍無人窺
斷琴成紋蛇蚹走霧中翠嶂連峩眉鳴呼此琴有鬼守
湯盤孔鼎同攀追不然唐宋興亡弔陳跡斜陽蟋蟀秋
聲悲金石劫火況枯木今之存者寕無疑塗以楅髹絃
則七傖父嗤點何其卑太古遺音在指爪什襲瓦缶徒
爾為爨下棄材世莫惜廣陵絶調羣豈知蝙蝠宵飛月
皎皎躑躅葉大風颸颸看余一旁意騷屑承頦拄肘聽
潁師
旅店讀放翁與溥菴主說川食詩因述都門食
物用廣其意
冬舂藟散米不麤灤河土&KR2087;脂可屠槐虀蕨芽肥勝肉
朱槃鮓餅&KR0008;花酥火煨鹿尾甘脆熟大椀牛乳傾醍醐
來禽如拳含桃珠團臍紫蠏無時無負此腹者一腐儒
朝餐豆粥坐日晡十載何能辦脱粟龜腸&KR3087;腹鳴嗚
嗚
趵突泉歌
十年不到趵突泉今夕觀泉頗詄蕩乍聽只疑地肺坼
坐久如聞江鼉漲澄泓一池竹樹深呑納千溪亭榭曠
馮陵呌嘯衆山響迸落簷花劈高浪白髭道士前致詞
七十二泉各殊狀獨有趵突絶神竒王屋倒瀉夸娥創
崩裂不聞海髓乾噴薄直從石竅上軒轅張樂列笙鏞
白蜺掉尾飲甕盎濼源百脈皆洑流此水不知安歸向
鵲華屹立四扇開面面諸峯作屛障我聞道士說泉源
塵壒掃除神色王岸幘振翮思騫騰如御樵風吹五兩
錢塘勁弩射潮回廣陵夜雨聽濤壯况自千佛巖頂歸
春風綠酒供行帳波紋凌亂菡萏出山脚斑駮桃花放
及到此泉已昏黑冷冷月色照衣桁有客登樓蹋白雪
何人吹笛送高唱陂陀犖确泥路滑橋邊一鶴行相
傍
妙喜寺冬夜醉歌
夜鴟啄瓦沙擊窗北風撼屋聲摐摐瞠眸午夜澀不睡
百憂萬事排軀腔瑟縮古佛守空案琉璃寒火燒油釭
乃知彌勒同龕宿銅鈴繡段搖幡幢如何此佛不凍死
解看牀下拜老龐苦齧被絮走饑鼠睢盱口眼銜髭雙
折脚之鐺恣播弄大如狐狸相舂撞城頭鼓柝響不絶
奔崩戰馬交矛鏦誤談孔姬腐儒腐不擁娥眉傾酒缸
偏學枯禪柳生肘但于静者心為降滿前嚴馬都可畏
我無巨筆同豐杠那免羣輩笑淺陋邾莒曹鄶何成邦
皺面朱鉛自塗抹官府催促人來扛焉得土室卧風雪
西郭流水聞淙淙寺僧聽之三嘆息前軒啁噱語亂哤
起搜栗林生獸火鐵盆榾柮餘梅樁鵝兒殼破輒一醉
我心塊然如鴻江(結用黃山谷語)
寒食送劉木齋提學江南
劉子倜儻天人姿便便大腹多髯髭摴蒲一擲直百萬
標格潔淨無瘢疵精神勁挽千鈞弩文章細吐春蠶絲
江北江南稱才藪
帝曰汝往衡文辭國門祖帳騎官馬吟鞭投贈珊瑚枝恰
直寒食家禁火飛花撲地暄和時當筵醉眼向斜日滿浮
大白前致詞韓柳歐曾不復作王瞿唐薛何由追剽盜疲
薾夸鉅手紛紛制作徒爾為響成瓦缶非鏞鼓竅同螻蚓
無蛟螭别裁偽體起八代扶輪大雅千秋期此事微茫識
者少文章元氣公撐搘河橋駒鳴忽分手杏花一路東
風吹
戲題友人扇上五蝶
一蝶粉褪額半黃一蝶鬚短衣青蒼一蝶學舞塌雙翅
一蝶狡獪神揚揚更有一蝶多態度倒飛口眼睢盱張
菜花開徧辛夷香鳳子遊冶春駒狂生在羅浮葛仙宅
嬌似夀陽公主妝山吐晴嵐水放光勾欄四面花中央
搨得滕王真妙手栩栩風吹來我傍
送李欲仙之官蘄水
李子通籍十六年文章鬱怒詩才敏清襟雅量有態
度哆口疎眉無畦畛燕郊騎馬酒徒多楚船打鼓布
颿穏青門送客發曼歌今日之官蘄水尹一時何戡
唱渭城大響蛟螭細螻蚓蘄春山川最峭拔水郭風
花更輪囷赤鼻遠岫聳千尺白渚芙蓉插萬本縣堂
鞭笞痛民愚長吏刀圭毉邑疹手版低頭如駏蛩行
隊張軍駕韅靷龔黃召杜少難追東馬嚴徐多可哂
數載為郎齒髮衰水部龍鍾石甔窘那怪紛拏逐燕
雀無異青紅浮海蜃唐舉妙術何人傳虞翻寒相勞嗟
憫不應趨朝聽曙雞只合澆畦採野菌山雲披絮雨新
沐井梧蕭摵葉未隕旗脚風轉聞鳴榔天色蔚藍秋雁
引
敺蚊行
蝸牛廬淺龜殼破炎夜敲蒸不得臥三更褦襶循牆走
一扇蒲葵赤脚坐暗搜茗椀澆舌本卬看星斗蟻轉磨
何物長喙行且謠有客㗱肉饞復餓郤憐脱褌供其飽
使之負山誰敢唾黍民豹脚亦多名醯雞蠛蠓非一箇
孫氏從無白鳥來郭家豈用青蠅賀運斤斵鼻蚤被創
開幬捫掌反遭涴瓠壺肥白遜張蒼鶴骨清癯只措大
那堪狠戾恣老饕最苦顚翻攪睡課蘄州琉璃八尺黃
槐國黑甜千聲和此癢須倩麻姑&KR1057;有牀難參獅子座
安得西風鏖暑一將軍格鬭操戈驅汝過(山谷云西風鏖殘暑如用)
(霍去病)
秋夜飲宋子昭齋作歌
公子客位置箕帚潭潭大腹談天口險語驚人蒲牢鳴
新詞按譜神珠走豪氣不除狂態作自午跫來坐至酉
牀下篦蠢排石鼎竹間活火沸茶臼髣髴米家書畫船
荆關董巨無不有摩挲隄防寒具油六丁雷電呵鬼守
畫理奥窔昔騃昧聞公子言得八九宣和堂堂分甲乙
鵝溪隱隱辨好醜劍南快讀放翁詩癭瓢滿注易州酒
花開瓦盆一茉麗香剝黃柑五佛手花奴之鼓段師絃
雪兒度曲自擊缶但圍紅袖寫烏絲豈管白衣變蒼狗
題夏圭畫
高下數家村路好落日鳴鴉盤木杪田背雨㾗龜兆坼
石牀風過松花掃牢崖縛屋酒旗斜犇瀨杙船漁蓑杳
土牆半塌紅橘垂牧豎橫騎黑犢小港口柳陰樵唱來
茅亭四面有棲鳥吾家遠在鬲津西紙上丘壑今了了
萬峯屼峍一水灣願築莵裘身將老
題戴嵩畫
白沙翠竹滿山隖山風昏黑天欲雨川尾軋軋小艇來
饑雁一行下洲渚阿童摩挲老觳&KR1100;手操鞭箠如鳴艣
口眼盱睢笠子破橫踞牛背秃速舞一犢舂撞求其乳
小不服箱似犇虎獵者漁者隔江浦鵰邊認箭魚跳罟
前村葦路霜風斜潭潭聞撾䕫牛鼓嗟乎戴嵩人已古
畫家紛紛不足取
同袁杜少遊張氏園亭
百本枳櫪十圍大城内空闊如城外小園沙塹柴縛門
巷口鴨柵水為界下馬穿雲衣襋重沿池曳杖禽魚怪
芭蕉當戶葉似簾薔薇引蔓壁如疥遠叠翠嶂石千稜
橫截奔流泉一派莓苔平鋪柔可坐藤蘿高架午不曬
陰崖蝌籕疑頡書假山螺髻遭米拜橋邊行酒細腰鼓
竹裏充厨銀魚鱠我輩不妨恣狂吟向火旗亭景清快
好待西風秋雁斜再來攤飯聽松籟
魚
&KR0008;州之魚美無亞舂撞䟦刺長河汊舉網跳波鱗鬐紅
窺缸滿尺笭箵罅初打只在春冰泮漸少偏隨桃花謝
柳條可貫脂可屠江鱸灤&KR2087;出其下城北城南但數里
罩□&KR2000;籪盡可畫月上弄船浪簸篷雨後搖竿泥没胯
百頓飽噉斫雪膾千錢誰恡論斤價無乃此地通丙穴
饞口癡腹從天借官衙日持太常齋不賦歸與安稅駕
秋風自操舴艋還會傍&KR1547;儕結茆舍
酒
&KR0008;州之酒其味淡名則美矣理可勘入琖只疑錯著水
不數鵝黃琥珀豔夜傾一斗未醮人軟飽三升翻按劍
劉子何曾荷鍤埋王績安得醉鄉占去冬鴟&KR0642;挂後車
雪葉掌大桮㶑灎浮白無算地壚紅老眼昏花向鉛槧
才得半酣郤易醒客愁不眠生萬念乃知此物貴醇濃
青州平原問酒監&KR0008;州胡為攫美名事無定評多欺賺
海内流涎損重價大是春秋吳楚僣(用放翁語)非將清流投
濁流病在一薄無由砭虎豹雄姿文陸離奚取信狺長
喙獫歸謀麴米漉瓦盆葛巾糟牀百不憾遵依西涼蒲
萄法遠勝白墮新豐店茗艼拍手笑如泥箇中妙理觴
非濫
重經大通橋有感
月在作噩秋已半天風颯爽横秋雁東城橋枕長河流
西山峯壓層巒斷打鼓搖竿吏放閘䭾䌫牽船驢行棧
慶豐八里野人家浮屠千尺維摩院溪漲崖根浪齧沙
篙插樹腹雨崩岸荳田上下飛蝴蝶荷渚蒼茫呌鳬鸛
軋軋連車秫登場纍纍欹架瓜垂蔓井水微清河水渾
蕎花能白蓼花茜茅屋土牆烟火出菜圃芋區轆轤灌
柳陰濃綠射棚張旗脚晴紅毬場轉新兔穿莎小似拳
老鵰墮雲砉逢箭健兒臂立絡鞲鷹燕姬簾露當壚面
欵段何愁去復回&KR0616;事空追一漏萬
古歡堂集卷五
