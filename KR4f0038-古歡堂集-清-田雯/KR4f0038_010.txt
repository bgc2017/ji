古歡堂集卷十戸部侍郎田雯撰
五言排律
徐聲孚先生席上痛舊
大雅誰能繼風流夙欲探登堂腸已熱灑淚意多慚雪
葉飄逾大梅花放正酣負薪親道貌操麈接高談話舊
身全痛迷途事半憨河陽曾綰綬葉令乍停驂雲擁軒
轅嶺溪同鈷鉧潭閩江通僰笮蜀道苦鳬蠶捉虎城常
閉鳴琴俗乍諳可憐巖邑小誰信土泉甘巫女粧如鬼
蠻奴走似甝水竒疑沸鼎樹醜類垂鬖何日飛仙舄終
朝禮佛曇天心寧有意人事詎能參鵩鳥形偏惡桐鄉
祀可擔城邊花寂寂原上草毿毿月古烟雲壞山昏瘴
癘含一船徒有骨八口總無甔竹箐荒祠廟鼪鼯竄帳
龕艱難累寡母涕泗抱丁男哀狖啼寒雨饑鴟立老楠
望雲心更碎掛劍客何堪杖履當年夢人琴地下函摳
衣&KR0570;拜跽長號哭聲三
王浮梁殉節詩(王名臨元辛丑進士聊城人)
小縣彈丸地倉黃苦用兵
廟堂策上將臣節見儒生白羽馳軍壘青山卷義旌天
空烽燧斷秋老鸛鵝鳴罵賊寧甘辱捐身豈為名孤魂
還激烈羣盜莫縱横雨過江烟漲村深鬼火明詩書終
不愧何必涕沾纓
上西河先生
駟馬門庭峻西河道綂傳醇儒存正誼理學守真詮經
濟源流徹儀刑動靜全勲庸垂宇宙胸臆括山川閱歴
官途久操持素志堅從來甘淡薄到處拯顛連以儉成
廉矣唯清乃惠焉建牙方上谷单騎忽江邊特進尚書
秩新兼司馬權波澄淮泗水霞起豫章天所過真能化
相期解倒懸位崇分陜日名重保釐年驛路塵初滌江
村花欲然聞雷曾失箸飲馬亦投錢告誡心良苦瘡痍
意獨憐人皆矜晩節誰復酌貪泉最惜齊傖鈍還思魯
縞穿罷官不歸去日侍絳帷前
南陽武侯草廬
上宛連長陌茅堂枕碧岑遙岡有遺跡斜日遠相尋趺
立碑如笏鋒尖墖似鍼藕花紅片片淯水綠沉沉管樂
才堪並孫曹恨不禁出師前後表梁父短長吟八陣縱
横法三分慘澹心鼎湖遺詔痛白帝鬢霜侵徐庶逃名
蚤譙周仇國深人亡誰是鏡臺廢不彈琴廬在終抛置
行間歎滯淫七禽渡瀘水五丈泣秋砧龍去仍疑臥鴉
飛正撲林蜀桑凋自昔漢栢老存今侍從多閒鬼飛鳴
有大禽空廊憐鼠餓叢木怪蟬瘖蟋蟀懸髭上狐狸語
殿陰劉禪真弱主陳壽豈知音淚盡人扶拜塵嬰雨滌
襟蒼茫新埜路策馬去駸駸
陽明祠落成詩
年少非凡竈波瀾是大儒(昔人云沿波討瀾)文章真挺拔事業
不枝梧經術探微奥人倫立楷模官從驛吏謫路向夜
郞趨箐黑人行少雲黃鬼晝呼抗言飛瘴雨流恨聽山
鴣石墎身心契竜場歲月徂庭頻來鴃舌書可射封狐
何陋清嘲解寅賓道貌癯晴嵐半軒白斜日一川烏每
作竒才歎(先生每一疏入晉溪抱孫披閱之輒歎曰竒才)空憐善後圖知音勞
典午貝錦恥狂奴偪塞遺祠破蒼茫勝國吁名臣新建
少前輩晉溪無剝蝕搜殘碣精靈謁大巫娉婷防妬忌
魑魅苦揶揄莎沼安魚婢風亭放鼠姑綠勻含竹粉紅
膩妥桃鬚地酹蠻官酪笙吹僰女蘆四山夕排闥悵望
蹋春蕪
太室山二十韻
奥宅縈河洛神臯亘昊穹羣山横地軸名嶽位天中海
涌三華日人呼萬歲嵩敦龐元氣抱峭拔巨靈通伊闕
雲難斷西都賦不同漢唐封禪没篆隸蘚碑空玉鏡來
羣帝金壺傍老翁何須探宛委應不數崆峒南北東西
嶽坤離大小熊星辰連六合爵秩冠三公毛羽珍禽集
蘡䔄瑞草豐吹笙尋子晉采藥羨盧鴻九節菖蒲碧千
花躑躅紅巖開泉澒瀉月隱樹䑃朧玉冊沾微雨龍旗
撼曉風祠官燔坎立祭器太牢充青鉢懸神榻黃芝滿
絳宫兩階森檜栢四壁走蜺虹際盛干戈偃祈年稼穡
功小臣&KR1050;祀典杲日上峯東
壬子分闈即事
京兆承恩重詞臣拜詔來宫花迎寳幄鈞樂佐霞杯玉
勒香塵動珠旗日影廻簾幃分鏁院燈火映高槐乙夜
青藜合長天水鏡開五經參博士十駕擢英才鷹隼隨
風下璠璵入手裁旁求收竹箭翦拂走龍媒冰鑑歐陽
陋春鞭祖逖催敢忘辛苦地盛典喜趨陪
召試應制
雉扇紅雲動龍池碧液澄香飄銅鶴篆花映玉壺冰朝
謁趨鴛鷺班聯列股肱旗飜朱䍑尾烟護綺疏稜謨誥
唐虞合臣鄰稷契稱朝曦浮綠字夜被賜青綾已見羣
英富猶思薄海徵舜門千載闢漢詔九霄承詞賦吳都
豔風斤郢匠能波瀾巫峽水氣概臂韝鷹書喜彈冠上
車看攬轡登誰甘依井渫那肯老樞繩稠叠弓旌出紛
連元凱升珮搖溫室樹劄給剡溪藤雨露恩方洽璠璵
價倍增雅醇唯董子駢麗是徐陵子舍歸方穏詞場力
未勝半年慈母膝兩月水衡丞園涉存三徑巖棲架百
層荷衣裝舊槖書簏束行幐夜漏鷄人唱春山豹霧蒸
丘樊辭薜荔宫闕倚崚嶒月盡神珠照峯青錦瑟馮衆
材無賤棄豈守讀書燈
奏捷
鉞授巴陵將兵屯天岳峯荆南頻送喜江漢復朝宗露
布傳三捷羸俘按九攻詩人歌枤杜軍幕照芙蓉楯鼻
馳蠻檄雷文勒景鐘時方七德舞險豈一丸封巨浪風
雷合長林鵝鸛衝瀟湘春有雁壁壘夜無烽褒谷連秦
塞賓郞抵楚墉汨羅垂大角雲夢下高舂騎突江花碎
旌飜驛樹濃乞降餘部落飲至樂從容勞苦東山意飛
揚細柳蹤羊腸嚴斥堠鐵鏁截艨艟屢下蠲租詔堪憐
芻糗供自今消戰伐婦子課春農
羽檄蠻方達官軍轉戰勞峯連天嶽險浪湧洞庭高早
見收邊郡遙聞鏟賊壕黃雲空壁壘青草散風濤王者
師無敵元戎氣自豪妖狐已就縛封豕欲何逃戈矟衝
晴雪樓船掣巨鼇長敺通貴竹略地控臨洮騎突濃花
戍颿懸細雨艘瀟湘波上下衡霍勢周遭兵氣延竜塞
威聲伏虎韜三苖消瘴癘萬里入旌旄部曲停枹鼔轅
門照寳刀但聞探盗穴知不犯秋毫當殿痌瘝意頻年
婦子號澤蒸雲夢雨
詔下楚江臯册府元功壯專征閫外操風詩歌杕杜獸
錦賜蒲桃廟算規模闊神驅羽衛牢昇平七德舞送喜
薦春醪
貢獅子應制
南軸狻猊貢雕題瘴海來金剛夸異質烏弋豈凡胎宛
足騰猺洞斑文映斗魁嘄陽真挺拔嶺表鬱崔嵬尾掉
風生箐山鳴晝起雷熊羆須早避兕象莫相猜月照槃
匏館秋高戲馬臺豈甘同玃狢未肯學駑駘北望遵王
會南荒歴劫灰樓艎浮萬斛颶浪簸千堆使者鬚髯古
蠻衣氎罽裁綺錢盤翡翠椎結罥毰毸頫首螭㘭下呼
嵩鶴禁隈表須重譯上宴許膳夫陪甲帳傳銀甕仙莖
賜露桮樂浪偕館舍日浴共裴回報謁鷄人唱辭朝驛
騎催天連溟渤闊客泛斗牛廻紫舌車書集洪罏雨露
該騶虞遊上苑犧象鏤雲罍喘問三春犢祥徵八尺騋
虞人勤護惜愛此不羣材
人參應制
遼海黃雲伏醫閭紫霧函靈祗藏雨露元氣抱巉巖瑤
草何年種芝苖幾處劖披榛凌絶嶺採玉帶長鑱土厚
三根椏泉肥九折嵒蠶頭甘可嚼龜息坐宜銜癭老龍
蛇縮髯蒼虎豹饞&KR1713;砑埋澗谷軫轖覆松杉為藥功偏
太呼人格不凡苓脂凝琥珀薤葉走麋麙雁下盧龍塞
風懸鴨綠颿□鮮使者貢周禮膳夫監自異尋常值何
妨什襲緘丹中珍有托籠内物應芟美足侔雙璧時方
頌五咸
聖朝無賤棄聲價邁瓊瑊
古歡堂集卷十
