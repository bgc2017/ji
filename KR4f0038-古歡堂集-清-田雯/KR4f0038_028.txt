古歡堂集卷二十八戶部侍郎田雯撰
題詞
柳州題辭
韓柳並稱韓不逮柳也顧世以深醇少之淫蛙浮響殆
聽古樂而卧乎熏班馬之香奪崔蔡之席雅健則龍門
幽峭則左國文章如柳觀止矣退之子瞻睥睨千古而
元和聖德倣淮雅二章表忠觀碑學安豐一銘服膺若
是大略可知無如造物忌才蹇嵼多故竄逐蠻荒行吟
山澤作離騷數十篇讀者悲焉猶夫屈原言愁而託之
湘君帝子蘭秀菊芳呻呻其詈詞也至於貞符傷心懲
咎掩泣雖江潭顦顇情思纏綿不是過矣以播易柳同
調深憐瘴鄉講學名流負笈亦莫可如何耳譏者云叔
文之黨坎壈生平嗟乎以竇而疑孟堅以董而誤中郎
所謂文章憎命達魑魅喜人過也於子厚奚損哉宜乎
神降柳州之堂廟享羅池之祀文人志士為之卭天雪
涕也
昌黎題辭
退之才高數黜官屢下遷作進學解一篇由是知名惟
古於詞必已出降而不能乃剽賊立言如是則文章可
知矣是以名著德憲之朝文追西京而上漁畋書圃涵
泳藝林司馬董生揚雄劉向之徒羣集腕下可不謂偉
乎獨是依□嶺表少無師承自知讀書鉥心劌目此何
故也世謂長於碑誌然盤空硬語吞吐縱橫莫不根秪
六經陵轢史漢獨碑誌云爾哉外此論宫市諫佛骨折
廷湊徙鱷魚白日秋霜風節矯矯要皆文章餘技用之
如虎耳當日李翺李漢皇甫湜樊宗師侯喜輩稱韓門
弟子各以文章自名於時而孟郊張籍從之遊掉鞅詞
席猶蘇門之黃秦晁張也雖然起衰八代後人不無微
辭焉是即退之所謂詰匠氏之不以杙為楹而訾醫師
以昌陽引年欲進其豨苓也亦甚惑矣
廬陵題辭
永叔云劉柳無稱於事業姚宋不數於詞章蓋兼者之
難也乾興治平間韓范富歐四公並駕永叔居座末矣
雖然宰相之重亦雜他才學士非文章不可上下千載
所關匪細嗟嗟夏蟲其語冰乎哉五代餘習振革復古
永叔之評滄浪直以自况耳詞令比李翺陸贄書史敵
劉向班固長公稱為今之昌黎亦僅贊一辭矣宋初風
氣實自永叔倡之當日於梅蘇二子拳拳弗置安道一
書奬許尤至人才世故反覆三致意焉而猶迬迬致憾
於文章其議醇其論正後有作者人非永叔殆求一言
之幾於道烏可得耶然而好修之士㮣師廬陵所謂宋
以理學而流於弱無怪乎世之工鞶帨者譏歐九不讀
書也
臨川題辭
今夫黃茅白葦斥鹵彌望豈鄙其文章與抑誚其為人
耶當代有姬公出焉家俎戶豆無如乃偃師之戲木偶
人之赤舄文繡也高談先王援据官禮何如賈誼陸贄
之學足以捄世其誤人家國不少矣雖然文章有定評
哉陶淵明閒情一賦人讀之謂如國風好色不淫以安
石為人併其文章訾窳之非公也攷安石生平韓吕推
轂歐陽延譽文潞公薦其恬退曾子固與之深交迨後
果於自用是非弗顧亦二三君子之過耳嗟乎偽種流
傅盜名取位彼優孟之姬公鮮不為世患者苐以安石
文章論亦所謂編之乎詩書之冊而無憾者也
老泉題辭
明允一蜀徼布衣晩學無師恥作儒生常談歴落嶔﨑
别闢竇徑浸淫乎六經包括乎子史其為文章也愷切
疏通有賈董之遺焉世謂其學本申韓旨歸荀孟蓋至
和嘉祐已後政治闕失匡捄鮮聞兵制人才動關大計
不得已為幽憂激宕之詞庶幾一遇歐陽修韓琦奏於
朝而終不召用區區文安主簿困躓以老亦足傷矣禮
書諡法後世流傳而權書遠邁尉繚衡論無慚管晏嗟
乎當日不用明允而用安石宋之所以衰也辨姦之語
半山何辭上書五篇琅琅可誦二子能讀父書而聲華
過之要亦文章之氣光鋩萬丈耳明允殆諸葛景略一
流命世才也
東坡題辭
千古文人無如長公之竒者詩至李杜文如韓柳無不
可撏撦端委沿波討瀾獨至長公四照花開萬斛泉瀉
當代稱坡仙才人前身為五祖戒衲其孰能名之行乎
所當行止乎所不得不止長公自道也長公之為人青
天白日奴隸亦知其清明而屢遭貝錦轗軻畢生儋耳
之行羈愁海外磨蝎守於命宫玉樓召自陽羨亦春夢
婆所無如何矣夫山川英華所鍾落落幾人如長公當
日名賢萃集一堂游講無非勍敵又大可怪也父文公
也弟少公也師廬陵也友則孫萃老畢公叔劉貢父原
父也門下士則秦黃晁張陳李也詞賦則張子野廖明
略也書畫則米元章王晉卿文與可李公麟也他如殊
仲之曲思聰之琴楊道士之洞簫曇秀辯才了元參寥
之禪理相與周旋應接不暇而且臨川不啻寇讐程氏
素多牴牾處此亦極難耳長公嬉笑怒罵以文章搘拄
世道揭日月泣鬼神何其竒也嗟乎長公之靈赫赫天
上彼舒亶蔡京之徒媒孽不已倘一旦伏寳錄宫地下
遇奎宿奏事能無旁皇驚懼耶
潁濱題辭
子由訓承名父師事難兄文章之傳有繇來矣其間磨
光濯色獨成一家言清淑焱攸之致松風送響山半流
霞正不必如乃父之鑱峭兄之雄傑也曹子桓典論所
云勾芒司節和風扇物草淺獸肥弓燥手柔子由文境
庶幾似之年十九出鳳翔負竒譽上書太尉丞相文采
炳如既而論青苗之弊恥調停之說讜言直氣又表表
者矣無何筠州之監以兄詩咎之雷州之竄以黨人惎
之遭時不偶於文章何與乎築室於許老投潁濱默坐
終日頥養榆年車仆馬斃而患不及轍蓋老泉知之蚤
焉當日稱東坡為長公稱子由為少公張文潛陳無已
輩服膺尤至殆與兄齊驅無分低昂耳嗟乎以黨籍毁
灤城者政和以前數十載寂寂無人不知誦茯苓一賦
是亦館客之羞也
南豐題辭
余讀子固隆平集有深嗜焉南豐類槀半豹耳學本六
經名重元祐談禮樂掌制書非魁壘傑出之士乎當其
時崑體浸淫洛風未起廬陵倡文章之派秦楚大國狎
主齊&KR0034;子固以邾莒附庸亦矜雄長宜乎歐曾並稱聲
施後世也文有數百言者有萬餘言者鶴脛鳬脰又烏
從置喙哉為之衡量其間上比劉向下遜韓愈莫與東
坡逐鹿直追灤城後塵其旨歸於爾雅其言中乎尺度
後山之一瓣香非無謂也勇於有為吝於改過朝廷以
為然而安石亦頫首無辭江漢星斗詩篇畢露矣
漢魏晉六朝選文題辭
今之作古文者托言八家以自文其空疎大抵就兔園
冊子播弄家具已耳劉勰所謂意翻空而易竒事徵實
而難巧也八家中柳州奥古動罹擯落沈酣枕藉率學
歐曾究未諳其神理安在恐廬陵南豐復生不代傖夫
受過也陸機文賦猶嫌綺語未盡而英思艷采輙目蘭
成為罪人不已惑乎自茅選一出耳濡目染以故荃薰
不馨而海畔多逐臭之夫咸池方奏而墨翟有非之之
論良可嘆也今摘錄離騷一卷兩漢一卷魏晉一卷宋
齊梁陳隋北魏後周合為一卷梁一卷梁之作者子山
孝標元禮三家為一卷余嘗謂老瞞練兒父子祠人當
時才士之盛今古莫匹至於開府涵泳情性咀嚼英華
吐納珠玉之聲卷舒風雲之色尤為魁壘挺出者玄靖
先生書淫好學燎麻達旦山棲辨命擅美流光若夫郊
居佳句好詩彈丸德柔邀真賞于隠侯猶之中郎願授
書于王粲也余於三家其陳後山之瓣香乎杜甫言别
裁僞體而生平著述則熟讀昭明一書顔之推於六朝
人士槩以輕薄呰詆之皆非篤論世之學者無淆于空
疎之說龜腸蟬腹而歌嗚嗚亦烏足以聽也
西山唱和詩題辭
鄉余官舍人及曹郎時凡七遊西山而三見諸詩篇歲
甲戌重入春明忽忽十餘年未一上翠微山脚元規塵
汙人日以方麴鄣面西向而笑無復取暢山情譬諸故
人遠别欲與之馮襟深話觴詠河梁亦烏可得耶西山
唱和詩則孚尹秋史命屐褁糧繞霤尋壑之所為作也
或退谷茅亭或卧佛松榻先選大石安熏削於其上兩
詩人提軍持着不借穿蹋於白雲紅葉之間得句則遄
奔脱衣風雨揮毫詩成則置酒相賀夫唐人唱和詩長
慶外莫善於松陵而迬迬拘于一格茶詠漁具未免卷
舌同聲是編也長篇短什颷發雲行較皮陸為尤勝大
約孚尹之詩如初日芙蓉明霞散綺秋史之詩如秋山
半遠蒼隼橫空今之作者罕有匹敵雖然余自量于西
山莫續舊遊即再理輕策恐亦才盡無詩甘讓兩詩人
讀苗次之碑往復徵僻事也
古歡堂集卷二十八
