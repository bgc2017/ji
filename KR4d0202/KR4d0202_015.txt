横浦集卷十五
宋張九成撰
孟子拾遺
申之以孝悌之義
謹庠序之教為何事哉為孝悌而已孝悌之心自孩
提以至壯長固自行之第未有人發明之使之知其
義以見於用也所謂義者何也事親時愛戀眷慕則
孝心見矣孝心見仁之實也從兄時恭謹唯諾則悌
心見矣悌心見義之實也孟子以謂智知此二者禮
節文此二者樂樂此二者其義豈不深哉然其數可
陳也其義難知也知其義而敬守之天子之所以得
天下也行孝悌而不知其義安能見於天下國家哉
夫申有舉起之義精神全在此字上學者不可忽也
今之樂猶古之樂
孟子於孔子所行一切反之孔子雅言詩書執禮其
謹如此而孟子則黜雲漢孑遺之詩至斥武成漂杵
之書謂禮有非禮之禮謂今之樂猶古之樂則與孔
子放鄭聲之意大相反矣嗚呼此孟子所以為學孔
子也魯人學柳下惠者雨夜不納嫠婦曰在柳下惠
則可吾則不可以吾不可學柳下惠之可孔子聞之
曰是真學柳下惠者也夫學貴乎能用魯人學柳下
惠其見於用也乃為不可之節孟子學孔子其見於
用也乃一切反之此盖所謂觀其會通以行典禮而
黃帝堯舜通其變使民不倦神而化之使民宜之之
理也學不能用則終身為腐儒而已矣故學者尚論
古人在論其世也
惟仁者為能以大事小惟智者為能以小事大
大國反事小國可見其涵容矣此所以謂之仁者小
國事大國可謂識利害矣此所以謂之智者如此則
處小處大無所不可矣此天理也大國不能容小國
小國不能下大國皆私意也皆逆天也仁者樂天智
者畏天以天意耳
樂以天下憂以天下
聖人無私心以天下為心天下之心憂即聖人之憂
也此禹所以思天下之溺猶已之溺也天下之心樂
即聖人之樂也此大賚於四海而萬姓悅服武王所
以垂拱也使主有私心則忘天下矣憂樂在一已而
不知有天下桀紂所以敗亡如此
王如好貨與百姓同之王如好色與百姓同之
君子言必慮其所終行必稽其所敝觀孟子所對是
啓齊王一國貨色之心也一國好貨好色此何等風
俗哉如葛屨之詩桑中之刺一國好貨好色熟考上
下文不敢撮取一語以罔聖賢也孟子所謂好貨者
謂使民居者有積倉行者有裹糧也此太平之事也
豈謂機巧趨利乎所謂好色者愛厥妃也謂使民嫁
娶以時内無怨女外無曠夫也亦太平之事也豈謂
相竊妻妾乎余恐小人借此以濟其姦而君子罪其
言之不謹也故表而出之使學者於聖賢有所考焉
學則三代共之皆所以明人倫也
學校之設本為何設為明人倫而已夫父子君臣夫
婦兄弟朋友皆有天理在其間日用之中天理每於
此而發見第以人欲所汩無自而識之耳大學之道
以格物為主格物則能窮盡天下之理人倫之理惟
格物者能識之識者明也惟能識之則能用之以為
天下國家舍人倫而曰學此異端邪說先王之所誅
者也學者不可不謹
有攸不為臣東征綏厥士女匪厥玄黃紹我周王見休
惟臣附於大邑周其君子實玄黃于匪以迎其君子其
小人簞食壺漿以迎其小人救民於水火之中取其殘
而已矣
自有攸不為臣至附于大邑周此武成之文也其語
增减不同者豈古文尚書如此哉自其君子實玄黃
于匪至取其殘而已矣此孟子述武王之意也其言
簡古有不可曉者輒以意解之有攸不為臣謂紂無
道其臣下見於所行不臣之節君臣紊亂紀綱大壊
武王所以東征者亦非富天下也安厥士女而已天
下素聞武王之德知其師來皆匪玄黃以昭我周可
以王天下紹當作昭一見武王皆心歸武王而美之
民之美乃王之美也民皆有鼓舞之意孟子因萬章
問宋行仁政齊楚惡而伐之故引此篇以斷之曰武
王行王政以伐紂其君子實玄黃于匪以迎其君子
其小人簞食壺漿以迎其小人君子小人各以其類
寓誠意于物以迎王者救民之師想見當時歸仰之
意矣以武王之師非為虐也救民於水火之中取其
殘而已矣王偃果有武王之心乎使王偃果有武王
之心則四海之内皆舉首而望之欲以為君詎畏齊
楚乎此孟子以偃之行詐故以此言闢之也其意深
矣
天下之生久矣一治一亂
生者理也天下之理久矣治或生亂亂或生治此自
然之理也泰者通也治也然泰之極曰城復于隍孔
子繫之曰其命亂也豈非治或生亂乎否者閉也亂
也然否之極曰傾否孔子繫之曰否終則傾何可長
也豈非亂或生治乎是一治一亂其理久矣且洪水
作亂禹掘地而注之海驅蛇龍而放之菹水由地中
行此亂或生治也堯舜既没暴君代作及紂之身天
下又大亂此治或生亂也周公相武王誅紂伐奄驅
飛廉虎豹天下大悅亂又生治矣及世衰道微臣弑
其君子弑其父治又生亂矣一治一亂天下之理如
是久矣豈有它哉惟賴聖賢為之扶持耳孟子之論
豈特為一時而然哉六國亂極而為秦秦并六國似
治矣而二世亡之陳勝項籍作亂漢高祖定之至文
帝而大治數傳而王莽作亂光武定之至章帝又大
治數傳而董卓曺操又作亂至其子丕奄有神器似
若治矣而五胡亂華中原陸沉過江而元帝為宋為
齊為梁為陳為隋為唐為五代治亂相乘豈有已哉
非孟子深極物理豈能斷然為此論於千載之上哉
春秋天子之事
天子之事明三綱以正人倫而已矣春秋之世上無令
王三綱隳壊人倫顛倒楚世子商臣弑其君頵蔡世
子般弑其君固一人之身而子弑父臣弑君兼有其
惡儼然南面以臨其臣天子不行殘滅之誅諸侯不
聞問罪之請是三綱人倫於此亡矣中國將為夷狄人類
將为禽獸夫子不得已而作春秋誅亂臣賊子以遏人
欲於横流扶天理於將滅使時有明王以春秋之意
見之行事則天子之事備矣
充塞仁義也仁義充塞則率獸食人人將相食
楊氏為我壅遏為義之路至於使天下無君墨氏兼
愛壅遏為仁之路至於使天下無父天下無君父非
人類也禽獸而已矣仁義行則君父之道明此聖王
之道法當如是也仁義壅遏則君父之道不明此異
端邪說也邪說一行則人類殄滅禽獸得志獸蹄鳥
跡之道交於中國而蛇龍居之見於洚水禽獸至焉
見於沛澤此亦邪氣所感而然也仁義明正氣盛故
禽獸不得以横行於中國也此理深矣淺陋之士豈
能知哉孟子之闢楊墨意有在是爾
安宅正路
仁則覺覺則神閒氣定豈非安宅乎不仁則昏昏則
念慮紛亂不得須臾寧矣義則理理則言忠信行篤
敬豈非正路乎不義則亂亂則邪僻與魑魅為隣矣
仁義豈它物哉吾心而已矣
昔者有饋生魚於鄭子産使校人畜之池校人烹之反命
曰始舍之圉圉焉少則洋洋焉攸然而逝子産曰得其
所哉得其所哉
校人形容放魚之狀此亦僕夫中錚錚佼佼者也始舍
之圉圉言雖得水尚困弱未能游泳也少則洋洋言精
神稍復舒肆之貌也攸然而逝言精神還復舊觀喜而
超脱之貌也其形容妙入魚之情性亦可喜矣乃為口腹之
快為欺罔亦可惜也子産聞之乃曰得其所哉得其所哉其
仁惠慈愛之心可於此而見矣余於得其所哉兩語想見子
産之為人如此賢人而校人欺之乃復不耻出而自逞其竊
盗之能盡言語之妙而不自好者大率皆校人類也
不能盡其才也
仁義禮智人人所有是人之才地皆可以為堯舜然
而至於至愚極陋與聖人或相倍蓰而無算者不能
盡其才地耳非天之降才爾殊也何謂盡極惻隠之
心遡而上之以求其所謂仁既得此則傍徨周浹於
其間使置之則塞乎天地溥之則横乎四海無有絲
毫不用其才力者此之謂盡也於義禮智亦復如此
其為堯也舜也必矣孟子開盡之一門以謂止在思
耳學者試思之
故有物必有則民之秉彝也故好是懿德
有君臣父子朋友兄弟夫婦之物則仁義禮智信之
則見此因外以卜其才也以其秉君臣父子朋友兄
弟夫婦之常性也故好仁義禮智信之懿德此因内
以卜其才也然則人性之善復何疑乎
先生之號則不可
吳侵陳斬祀殺厲太宰嚭問于干木曰師必有名人
之稱斯師也則謂之何曰斬祀與殺厲與其不謂之
殺厲之師與曰反爾地歸爾子則謂之何曰君王討
敝邑之罪乃矜而赦之師與其無名乎古人重名如
此夫謂之殺厲之師此何名也謂之討敝邑之罪則
其名美矣宋牼事在於息兵其德可謂大矣然以不
利為號是使秦楚求所謂利以利為號則天下相率
而為利而商鞅孫臏陳軫沈同陳賈蘇張之說行矣
是其志雖大而其號則不可也以仁義為號則天下
相率而為仁義而商鞅諸子之說敗矣嗚呼名號之
際其可忽乎昔漢高祖下三秦出師攻項籍董公教
高祖三軍縞素以誅殺義帝者為名其號之美孰有
過於此者此所以五年而成帝業也士大夫所學其
於名號可不謹乎
務引其君於當道
臣子用心要當曲盡其巧觀人君意用所在而轉之
所好偏竒即就其所好引之使歸於當道而不自知
可也如齊宣好今之樂即以猶古樂引之使與百姓
同樂好勇即以文武好勇引之使安天下之民好貨
即以公劉好貨引之使居者有積倉行者有裹糧好
色即以太王好色引之使内無怨女外無曠夫豈非
歸於當道乎若夫薛廣德諫元帝御樓船至云以頸
血汙車輪韓愈諫憲宗迎佛骨即云事佛者必夭折
張墀諫敬宗幸驪山至云往者必有大凶此大失孟
子之意矣學者不可不攷
動心忍性
天將降大任於是人也必先苦其心志勞其筋骨餓
其體膚窮乏其身行拂亂其所為者所以動其心而
忍其性以成就之也動其心者所以驚惕之也忍其
性者所以抑遏之也心舍則亡非有以驚惕之則不
知存目性欲色耳性欲聲鼻性欲臭四支欲安佚非
有以抑遏之則流蕩而不知反夫動之忍之或驚惕
於放逸之微或抑遏於流蕩之外先後左右假之於
物害之於事皆天意念念欲成就之也雖聖賢之資
不如是不激發耳金經百鍊其色愈明玉煆三日其
色愈粹烈火猛燄中乃金玉成就之處也天意厚於
聖賢故以不可意事困厄之吾儕於急難其可沮喪
乎庸詎知非天意所臨也
孟子見梁襄王出語人曰望之不似人君就之而不見
所畏焉
孟子之意非薄襄王也余固論之矣盖孔子居是邦
不非其大夫而况君乎故入公門則鞠躬如也如不
容立不中門行不履閾過位色勃如也足躩如也其
言似不足者攝齊升堂鞠躬如也屏氣似不息者又
執圭鞠躬如也如不容上如揖下如授勃如戰色足
縮縮如有循君賜食必正席先嘗之君賜腥必熟而
薦之君賜生必畜之侍食於君君祭先飯疾君視之
東首加朝服拖紳君命召不俟駕行矣學者事君當
如孔子之法
則是方四十里為阱於國中
魯人為長府閔子騫曰仍舊貫如之何何必改作其
語藴藉直而不倨婉而不傷此君子長者之言也孔
子喜之曰夫人不言言必有中其比方四十里為阱
於國中之言似太勁矣學者不可不謹
告梁惠王曰惡在其為民父母也告齊宣王曰此匹夫
之勇敵一人者也
司馬子魚諫宋襄王用兵其言曰今君德無乃猶有
所闕而以伐人若之何盍姑内省德乎無闕而後動
其辭如春風醇酎使人心醉如無乃猶有之辭若之
何之辭盍姑内省之辭皆若有所避就而無直辭勁
氣以傷人比夫直指君為非民父母與夫匹夫之勇
之言大相遠矣士君子誠味之自可見也
彼以其富我以吾仁彼以其爵我以吾義
孔子曰富與貴是人之所欲不以其道得之不處又
曰富而可求也雖執鞭之士吾亦為之如不可求從
吾所好又曰飯疏食飲水曲肱而枕之樂亦在其中
矣不義而富且貴於我如浮雲深詳聖人之意是富
貴以道義得之聖人將處之矣初不與富貴立敵也
曾子之言豈有為而言歟學者當置曾子之說而從
孔子庶幾不墮於客氣以失曾子之意
成覸謂齊景公曰彼丈夫也我丈夫也吾何畏彼哉顔
淵曰舜何人也予何人也有為者亦若是公明儀曰文
王我師也周公豈欺我哉
公明儀之言與成覸相類皆有奮然作為之意不似
顔子之言安妥也聖人以仁義為家常事非欲以壓
衆也學者於此微處當細攷
貴戚之卿
齊景公捨太子陽生而立子荼其亂端已見矣及問
政於孔子孔子止曰君君臣臣父父子子而已雖切
於景公而略不見圭角使景公感寤遽曰善哉信如
君不君臣不臣父不父子不子雖有粟吾得而食諸
如此進對正為人臣之法也孟子對貴戚之卿乃曰
反覆之而不聽則易位使齊王勃然變乎色嗚呼其
危哉學者無孟子闔闢之用而欲效直言勁辭如孟
子恐非所以為臣子計也要當以聖人為法
孟子曰今之事君者曰我能為君辟土地充府庫今之
所謂良臣古之所謂民賊也君不鄉道不志於仁而求
富之是富桀也我能為君約與國戰必克今之所謂良
臣古之所謂民賊也君不鄉道不志於仁而求為之強
戰是輔桀也
昔子貢問孔子曰魯大夫練而杖禮歟夫子不答他
日置大夫而問練而杖禮歟孔子曰非禮也子游問
魯大夫羔裘玄冠以弔禮歟夫子又不答他日置大
夫而問羔裘玄冠以弔禮歟夫子曰易之而已夫以
魯大夫為問則皆在所不答豈非居是邦不非其大
夫之義乎陳司敗問昭公知禮乎孔子曰知禮孔子
退揖巫馬期以告子曰丘也幸苟有過人必知之豈
非善則稱君之義乎今孟子以今之良臣為民賊富
君輔君為富桀豈亦有說乎其詳已見於孟子說矣
要之不非其大夫善則稱君此孔子家法也學孔子
者雖未見道而力行此二說亦足以養忠厚之心道
或未見而以孟子之說為辭非特受禍而召辱而刻
薄之態恐馬伏波尚能論之吾徒安得不痛以為戒
西銘解
乾稱父坤稱母予兹藐焉乃混然中處
乾吾父坤吾母吾乃乾坤之子與人物混然處於中
間者也
故天地之塞吾其體
吾之體不止吾形骸塞天地間如人如物如山川如
草木如禽獸昆蟲皆吾體也
天地之帥吾其性
吾之性不止於視聽言貌思凡天地之間若動作若
流峙若生植飛翔潜泳必有造之者皆吾之性也
民吾同胞物吾與也
既為天地生成則凡與我同生於天地者皆同胞也
既同處於天地間則凡林林而生蠢蠢而植者皆吾
黨與也
大君者吾父母宗子也其大臣宗子之家相也
大君謂人主吾為天地之子人主主天地之家事是
大君吾父母宗子也大臣相天子以繼天地之業是
宗子之家相也
尊高年所以長其長
高年先我生於天地間者也有若吾兄吾能尊之是
長天地之長也
慈幼孤所以幼其幼
孤兒弱子後吾生於天地間者也有若吾弟吾能慈
之是幼天地之幼也
聖其合德賢其秀也
聖人合天地之德者也賢人特天地之秀也
凡天下疲癃殘疾孤獨鰥寡吾兄弟顛連而無告者也
疲癃老病也殘疾廢疾也孤獨鰥寡老而無子者幼
而無父者老而無夫者無妻者皆天民之窮者也然
數等無告者與吾同生於天地其困苦如此是乃吾
兄弟顛沛而無告訴也吾其可不恤乎
于時保之子之翼也
畏天地之威若畏父母之嚴保其心而不敢少肆焉
是子之敬者也
樂且不憂純乎孝者也
樂天地之命雖患難而不憂此天地純孝之子也
違曰悖德害仁曰賊
違天地之心是不愛其親者故謂之悖德害天地之
仁是父母之賊也
濟惡者不才其踐形惟肖者也
世濟其惡是天地不才之子踐履天地之形以貎言
視聽思之形為恭從聰明睿之用是克肖天地之德
也
知化則善述其事窮神則善繼其志
天地之事不過乎化天地之志不過乎神故知化則
善述天地之事者也窮神則善繼天地之志者也
不愧屋漏為無忝
天地之心無幽明之間止不欺而已故不愧屋漏之
隠者乃無忝於天地
存心養性為匪懈
心性即天地夙夜存心養性是夙夜匪懈以事天地
也
惡旨酒崇伯子之顧養
崇伯之子禹也禹惡旨酒酒能亂德今惡旨酒乃顧
天地父母之養者也
育英才穎封人之錫類
穎谷封人請遺羹於母以起鄭莊公之孝心今我育
天地所生之英才則是以孝心與其類也
不弛勞而底豫舜其功也
舜祗載見瞽叟䕫䕫齋栗瞽亦允若是舜不弛勞而
致父母之悅豫其事父母之孝大有功於名教吾能
在困苦中竭力為善以致天地之喜乃是舜之功也
無所逃而待烹申生其恭也
大舜逢父怒大杖則走小杖則受申生不明乎道乃
以死為恭而成父之惡不可為訓者也横渠之意以
謂遭遇讒邪此命也順受其死以恭順乎天地如申
生之恭可也
順其受而歸全者參乎
曾子之疾病而易大夫之簀是順其受而不以父母
遺體處於不正者也吾今能處天地之正而不以患
難易其節是於天地有曾參之孝也
勇於從而順令者伯竒也
伯竒尹吉甫之子也吉甫惑於後妻虐其子無衣無
履而使踐霜挽車伯竒從父之命而順父之令不敢
有辭焉人當患難之際順而受之無怨尤於天地是
乃若伯竒之孝也
富貴福澤將以厚吾之生也
富貴福澤是天地欲厚吾之生也
貧賤憂戚庸玉汝於成也
貧賤憂戚是天地愛汝欲成就我也此天將降大任之說
存吾順事没吾寧也
吾存則順事天地而不逆吾死則安於其心志而不
亂是乃終始聽命於天地而為天地至孝之子焉
統論
余觀西銘大意以謂人梏於形體而不知我乃天地之
子下與動植同生上與聖賢同氣要當窮神知化不愧
屋漏存心養性以盡為子之道又當惡旨酒育英才以
為持已接人之方以合天地之心而遇困苦遭患難當
如舜如申生如曾參如伯竒以聽天地厚我貧賤憂戚
為天地之成我存則順天地没則安天地乃為大孝之
子爾嗚呼豈淺學小識所能見此哉學者當自重焉
横浦集卷十五
