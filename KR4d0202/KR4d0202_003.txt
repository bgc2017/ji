横浦集卷三
宋張九成撰
古詩
贈樊茂實鐵照
吾篋有鐵鏡其光常炯炯有時置堂中千妖百怪都潜
影今以贈吾子吾子其試聽謹勿以照人百鬼聞之怒
生癭不如照汝心非心邪意令遠屏闇室何妨日月明
闤闠方知天地静他年相見打破鏡吾當大笑君其領
子集弟寄江蟹
吾鄉十月間海錯賤如土尤思鹽白蟹滿殼紅初吐薦
酒欻空尊侑飯饞如虎别來九年矣食物那可睹蠻煙
瘴雨中滋味更荼苦池魚腥徹骨江魚骨無數每食輒
嘔噦無辭知罪罟新年庚運通此物登盤俎先以供祖
先次以宴賓侣其餘及妻子咀嚼話江浦骨滓不敢擲
念帶煙江雨手足義可量封寄無辭屢
嘉祐寺
曳屣出南郭招提在高岡誰言林樾中乃有此寳坊甘
泉溢中庭修桂蔭層廊三秋此花開清香駐高堂試問
紅塵中那得六月涼門外江聲急堂中松韻長古殿儼
像設佛燈龕夜光不見堂中人斗覺心悲傷人生本無
定樂處是吾鄉吟餘復何事月落山蒼蒼
讀東坡謫居三適輒次其韻
旦起理髮
憶昔叨從班入朝大明宫五更催上馬夢裏過萬松想
見天竺山九重吟清風頭垢不暇梳爬搔常靡通今來
幸閒放櫛比肯怱怱清晨解絛辮千梳復重重不羨列
禦寇散髮搖風&KR1058;氣舒兩目明頓與離朱同此樂豈易
得快意適相逢再拜復再拜深恩荷天公
午窗坐睡
年老目飛花心化柳生肘萬事元一夢古今復何有六
月苦夜短午晝何其久頹然北窗下竹几休兩手昏昏
不復知酣適如中酒睡鄉日月長椿靈未為夀形存若
蟬蛻質槁如木朽榮辱漫紛紛正夢那復受有夢尚有
思無夢真無垢欲呼李太白醉眠成二叟
夜卧濯足
夏日乏絺葛冬來無衾裯況復竄炎荒令人生百憂空
城舞狐狸深林鳴鵂鶹此邦無足戀聊為薪水留枯枝
煮寒泉大竈聲颼颼老盆深注湯徐以雙骹投沃久意
痛快縶維今脫韝須臾膏液上兩踝暖氣浮生平苦寒
痺一洗皆已瘳登山不須扶跳梁逐狙猴
秋興
秋意入茅屋杖策登平原落日銜西山一川頓明鮮蕭
蕭江上竹溜溜巖下泉我生本閒放胡為此拘拳身世
兩相違於今六十年勇退未為怯銳進豈其賢
又
半夜驚夢回桐葉紛索索杖藜視天宇雨罷雲收脚清
風拂襟裾片月墮籬落嗟我遊已倦悵此久淹泊豆畦
今已花稻壠行可穫飜思黃卷中古人誰可作田園愛
潜歸簞瓢識顔樂譬彼鷦鷯心平生在叢薄
又
月落在樓角驚烏連夜啼門前蟬噪急牀下蛩亦悲豈
不念節物清霜殞華姿况我有鴒原九年此生離時亦
詠歸去緬焉久無期為善天所相何以報吾施大明生
於東皎月生於西兹理儻不昧胡為浪嗟咨
七月十二日偶成
今夕起鄉心何日歸漁釣欲歸定何所無言獨長嘯君
意復何如老少不同調此生吾自斷天道自難料
又
塘南蓮吐錦塘北樹成幄夜來已秋風朝見一葉落呼
酒玩餘景行見紛索索人生如寄耳何苦不行樂
秋晴
秋空極清快偶值數日隂造物果何意成此三日霖晚
來風色轉天邊露遥岑無言若有得古人知我心
中秋
隂雲不見日何處有秋天今夕復何夕青山滿簷前況
是中秋夜玩月不知眠杯盤同勝友此事記年年
聞桂香
清晨未盥櫛桂香遞秋風不知此花意何為惱衰翁舉
頭復何有燕鴈書晴空景物如此好誰云吾道窮
喜晴
今晨日色佳一洗數夕隂開門玩秋色愛此佳山林人
事端可絶俗慮莫相侵綠綺奏流水門外無知音
桂
清香不復聞雪英驚滿地尚餘青青葉濃隂猶可庇我
欲營茅屋示此惜花意兹謀未易言俗士寡清致
擬歸田園
朝市良可厭不如歸故山故山山色好别來知幾年威
鳳翔高岡神龍潜深淵黃鵠志千里皓鶴戀芝田吾意
亦如此志在山水間千峰列溪上修竹滿簷前樵唱歸
落照僧鐘鳴曉煙晚來閒覽鏡白髮冠頽顛回思人間
事百計不如閒吾言奚激烈此事非偶然
又
聖賢乃準的仁義即羈鞅遨遊君子場邪思不入想時
與顔閔徒結交尚來往稂莠日以消稻粱日以長荆棘
頓披除大道何其廣猶恐忽戒謹失計成鹵莽
又
所居極幽深事簡人迹稀乘興或登山興盡輒復歸芝
术足吾糧薜蘿富吾衣一生澹無營百事不我違
又
不必效沮溺聊與世相娛荒山無鄰里人煙在村墟所
以近城市幽處卜吾居門前草三徑堂下柳五株雖無
羊酪羹簞瓢亦晏如在我儻知足清貧樂有餘子雲作
甘泉相如賦子虚嗟我懶此學篋中一字無
又
安得我軰人一杯叙心曲肝膽已相知吾事一生足長
日何以消忘言書一束夜闌相對語松膏勝華燭衮衮
不知眠窗明天已旭
又
出門何所見桃李漫阡陌東風自有情萬物各有適驅
馳喪我真塵垢投其隙可憐漫不知終日常役役及其
盖棺時平生無寸績達人深了此名利終無益
讀東坡疊嶂圖有感因次其韻
虬鬚英武喧天淵當時功臣畫凌煙漢家驍騎才三萬
北攻稽落書燕然勲名鼎鼎磨星斗百年衰落歸黃泉
人間萬事都如夢不如掛冠神武尋山川我昔曾登會
稽頂逍遥疑在羲皇前下觀江濤卷飛雪旁看秦望森
摩天祖龍定是同鮑臭鴟夷却得携妖妍悠然會意不
復出荷鋤便欲耕春田君不見淵明歸去傳圖畫伯時
妙手垂千年我藏東絹今拂拭正欲寫此春江浩渺山
連娟更要元龍湖海士百尺樓中相對眠玉京蓬島置
勿問人間今是地行仙岷江寥寥三峽遠此心欲往知
何緣煩君斷取來方丈徑入東坡疊嶂篇
聞彦執熙仲有辣螺詩聊復有作
乾坤中空繞滄溟千竒百怪鬭露形鯨鯢黿鼉突相撑
蚶蜃蚌蛤角介獰是中有物入眼生羊腸蟻垤紛縱横
入口小辛美且清薦酒百盞壺更傾有如汲直官漢京
諫諍雖切心本平肩吾作詩飜手成士龍筆力敵相勍
嗟我材短誰敢賡欲往侑坐愁頡羹句澀韻梗君莫輕
雄豪似勝蒼蠅鳴
有感
江天之南有一士自稱聖世無知子辛勤讀書欲有為
平生未曾用一字憔悴而今白髮翁天地之間誰復似
胷中却有最佳處一息遨遊三萬里
楊榦致仕
黃鍾毁棄鳴瓦釜古來才智賤如土楊公浩歌聲可憐
巢居知風穴知雨憐君面色瑩有光未似相君便飲乳
胡為决去不少留别意慇懃辭更苦丁寧戒我宜退藏
静中得路何須語酒酣意氣尚爾豪拔劍高歌為予舞
君今去矣且加飯我亦從兹不出戸莫嗟糟糠食牢筴
終勝繡衣登鼎俎
所見
兩肘横奮何翩翩中欲高舉外則然想見胷次開闤闠
一談名利如火然君知古人著意處君且少聽休彈冠
人生百年如逝川那用如此争後先
六月晦送孫少劉
三年相處如弟兄他時當以名節稱文章爛若蜀江錦
行義清勝萬壑冰龜山先生今往矣我於吾子見典型
青衫半百官嶺下衆論稱屈氣甚平乃知胷中萬鈞重
此外真成一髮輕道如未央神明臺雖高自可階級登
卷之不殊方寸小舒之足以蘇疲氓我衰退縮如蝸螺
愛子對我懷抱清平生艱苦今已老空歎白首都無成
看公權竒非凡骨努力吾道謹其行
横浦集卷三
