横浦集别集類三(宋)
提要
(臣)等謹案横浦集二十卷宋張九成撰九成
字子韶自號無垢居士其先開封人徙居錢
塘紹興二年進士第一授鎮東軍簽判歷宗
正少卿兼侍講權刑部侍郎為秦檜所惡論
其謗訕朝政謫居南安軍十四年檜死起知
温州丐祠卒贈太師封崇國公謚文忠事蹟
具宋史本傳九成研精經學於諸經皆有訓
釋少受業於楊時以未發之中為主史稱其
早與學佛者游故議論多偏然根祇精䆳實
卓然不愧為大儒今所作經觧惟孟子傳僅
存已别著於錄是集乃其門人郎曄所編凡
賦詩四卷雜文十六卷中如書傳統論春秋講
義孟子拾遺亦多其說經之作其廷試對策
極陳恢復大計規切高宗安於和議之非又
直指時弊言皆痛切而於閹宦干政尤諄諄
致戒楊時謂非有剛大之氣不為得喪回屈
者不能洵可稱忠言讜論陸游老學庵筆記
謂九成對策有桂子飄香語李易安作露花
倒影柳三變桂子飄香張九成之句以嘲之
今讀其策其鋪陳繁縟處乃正為耽戀湖山
忘親忍辱者痛加提喚其用意最為深切又
豈可以是相譏至洪邁容齋隨筆載洪皓沒
後道出南安九成往祭其文但稱年月官爵
而無辭情旨倍覺哀愴以為前人未有此格
不知此特一時避禍不收措詞非文字工拙
所關邁所言未免好奇之過也九成别有心
傳日新二錄原本亦附編集後今以其已有
單本别行故並從删削不更複出焉乾隆四
十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
