横浦集卷十
宋張九成撰
書傳統論
多士論
此多士者周所謂頑民乃商家之忠臣也盖其被紂之
酷如在湯火中一旦武王伐紂民雖皆有生意既而見
有天下者非商家之子孫在朝廷者非商家之大臣往
來導達者非商家之使者則又悲辛忿懣故欲與武庚
舉事再復商家之社稷也由此觀之豈非在商為忠臣
乎然而在周謂之頑民者何也周武王伐商非為一己
乃救此無辜之民今得安居樂業乃反怨叛非頑而何
然由湯至於武丁賢聖之君六七作天下歸商久矣商
人謂周於我何有哉周公無如之何所以作此竒計營
建洛邑遷商民於是使其耳目一新心志變易日見周
之士大夫日聞周之號令日被周之德化變念商之心
為念周之心豈不宛轉巧妙乎觀此所誥其言温如春陽
潤如時雨使之有感動之心而無鬭狠之意其論遷居
於洛則曰是惟天命無我怨論夏迪簡在王庭則曰予
一人惟聽用德既安慰其勞苦之餘又開勉以選任之
意使人人自喜有仕宦之望而無擯絶之憂有一家之
心而無防閑之苦嗚呼周家忠厚之風其亦見於此乎
無逸論
余觀周召之於成王所陳在敬所戒在逸盖敬則不逸
逸則不敬以敬為心則為恭為畏為不暇為克己尊先
王之典彝而享國至於長久以逸為心則為傲慢為耽
樂好田獵峻威刑聽小人之邪說而享國不克長久此
理之自然者也嗚呼人主之有天下上焉則受皇天之
畀付下焉則司萬民之性命内焉則祖宗社稷之所依
外焉則蠻夷戎狄之所賴其任至大其責至深此豈細
事哉如此重器必以敬為心者乃能負荷之其可以逸
豫之心持之乎歴觀自古以敬保天下者僅能無失而
以逸豫為天下者必至於覆宗絶祀周公戒成王以此
一字可謂知所本矣又歷陳商三宗周文王所為使成
王知所凖的又歷陳末後逸王所為使成王知所警戒
又歷陳皇自敬德及亂罰無罪之說又歷陳小人譸張
變亂先王正刑之說其所以為成王計亦已盡矣此盖
成王即位之初警戒之事也召公以敬之說陳于前周
公以無逸之說繼於後前挽後推左枝右梧惟恐其墜
文武之業也其亦辛勤勞苦矣不如是不足以為周召
君奭論
此一篇之意皆周公慰勉召公同相成王保守文武之
基業召公之意以謂成王幼小一惑流言乃疑周公其
才止中人耳而我與周公當師保之任儻或成王不能
保守其罪當在於我故每懷不悅常有惟恐失墜之意
而欲求去焉故周公以伊尹伊陟臣扈巫賢甘盤之輔
商家虢叔閎夭散宜生泰顛南宫适之輔文武告之意
欲使召公彊留輔相成王以效商家周初諸人庶卒文
武之業觀其言曰汝明勖偶王在亶承兹大命則其區
區之意正謂治亂在我二人我二人在朝則成王焉有
不善終者如商有伊尹諸人在朝周初有五人在朝安
得不治者其意專以恢廓召公使抗志彊力無自憂沮
無以去為全身也周公之心盖可知矣先儒謂召公不
欲周公留相成王故不悅何待周公之淺也
蔡仲之命論
或曰舜殛鯀而用禹周公囚蔡叔而命蔡仲在舜與周
公不失為忠厚之舉矣而大禹蔡仲其何以處之曰聖
賢於此其有所處矣父誠無辜天下有公論其子不仕
抱痛而死如晉王褒可也父有如鯀績用弗成父有如
叔挾武庚以叛禹為司空仲為蔡侯勉力為善以盖父
之往愆可也此仁人孝子之心也儻不論是非以不仕
為高而忿恨其上是怙終遂非先王之所不赦也此不
可不講
多方論
余讀此篇乃知商家德澤入人之深使人不忘至於如
此也又知夫周家忠厚哀憐迷妄不忍殺戮而反覆開
喻使之感寤至於如此也是皆先王盛德之事後世所
不及矣夫由湯至於武丁賢聖之君六七作其深仁厚
澤漸漬天下舊矣紂既去武丁未久而又流風善政猶
有存者又有微子微仲王子比干箕子膠鬲相與輔相
之此遺民所以不忍遽忘商至於同武庚叛又同奄叛
而不恤也豈民在紂虐政中如在湯火皆欲脫去而紂
亡周興見夫所以君天下者非商子孫而位朝廷居民
上者又非商士大夫號令禁戒所以誥告天下者又非
商家舊法此所以悲辛愁苦思為叛亂以復商之社稷
也然而周公於此胡不用長平之誅行亡秦之法而區
區恃告戒以感動之以告商士則有多士以告諸侯則
有多方煩辭疊語諄諄切切如哲父慈母之訓子孫既
懼之以威刑如此篇有大罰殛之之語又有離逖爾土
之語又誘之以爵賞如此篇有大介賚爾之語又有迪
簡王庭之語或推或挽使之歸於善道何其迂闊也自
後世觀之疑若不快人意者夫快意乃秦皇漢武所為
而不快意乃先王所以為忠厚之道也快意事豈士君
子所當為哉惟先王不忍快意而務為涵養誘掖之道
此所以為先王之正道而後世所以終不可及也其至
矣哉學者觀先王之道毋於快意中求而自不快意中
求之則思過半矣
立政論
周公致政于成王其法度紀綱典章文物皆已燦然備
具但欲成王擇其人以立之耳故周公作此一篇之書
所戒無非任人之事此周公作立政之大意也然是說
也豈特為成王設哉為天下萬世無窮之計也嗚呼有
此天下非其人而使共政其喪亡也必矣故歷陳夏商
以為戒人主當書此篇置之座右饘於是粥於是造次
必於是顛沛必於是可也
周官論
成王由周公克由繹之之說深得用人之術思為天下
後世計乃以其所見作為周官以謂必如是者乃為三
公必如是者乃為三孤如是者為冢宰如是者為司徒
以至為司馬為司寇且總告别告以為子孫之守使子
孫高明者得其心而常才者得免過居位者有此才則
無愧無此才則懷羞其有補於人主也大矣
君陳論
昔周公營洛使成王於此朝四方諸侯而處商之頑民
於東郊謂之成周則成周乃洛之一邑也謂處頑民於
是故尹東郊之人其任為甚重其責為甚專昔龔遂治
渤海謂宣帝曰治亂民猶治亂繩不可急也故成王之
告大抵欲調和之而已如寬而有制從容以和之說無
忿疾于頑無求備於一夫之說必有忍其乃有濟有容
德乃大之說是也又使之一切便宜從事如予曰辟爾
惟勿辟予曰宥爾惟勿宥之說是也大要欲不失周公
本意而已故有式周公之猷訓懋昭周公之訓爾惟弘
周公丕訓之說周公本意如何哉欲教化頑民使之歸
心周室耳君陳儻能因事制宜不拘法制優柔涵養使
民自歸於善道則周公之意得而成王之說行矣此作
君陳本意也
顧命論
顧命之義以謂成王將崩顧祖宗基業傳之後嗣而有
付託之命也抑余嘗怪堯舜禹湯文武亦聖矣而堯無
顧命舜無顧命禹湯無顧命文武無顧命何哉嗚呼死
生之際鮮有不亂者故春秋之法尤嚴於死盖人君之
死也必居正寢不死於婦人之手其書法曰公薨于路
寢者得禮也書公薨而不言所在則深痛之也魯隠公
是也孔子作歌而死曾子易簀而死子路結纓而死子
張有庶幾之言而死此皆聖賢之盛事也堯舜禹湯文
武無顧命則已見其死時乃平生典謨訓誥中事耳豈
亦為異事哉此所以無顧命至於成王特中材之主爾
周公大聖也而疑之管蔡流言也而惑之曾不若昭帝
之於霍光孫亮之辨鼠矢也平時如此死盖可知及夫
周公為師召公為保太公在前畢公在後四子挾而維
之一日即位天下廓如也觀周官之勑戒君陳之訓辭
森嚴尊大儼乎如天帝之臨北極也此盖學問之力也
至其將死也而告命明白如此真可謂難及矣此所以
有顧命之篇而列於左史焉孔子取之盖以詔天下後
世人主勿自棄也成王前日如此而後日乃不可及如
此可不自勉乎其意深矣或曰太甲亦前愚後智也何
以無顧命曰太甲悔過之語已足以見其所存矣而伊
尹乃告之咸有一德之大顧不了死生乎此所以不載
也或去或取皆聖心之用學者當深窮之
康王之誥論
此篇乃成王崩時適諸侯有入覲者或因朝新主以進
戒而康王亦報誥以戒諸侯史官以康王新即位而其
告戒切事盡情綽乎已有人君之道故綴而集之以為
後世法焉余觀此篇想見唐虞三代之盛而後世不及
也昔帝舜作歌臯陶賡歌今諸侯進誥康王報誥藹乎
其相孚也炳乎其相輝也纍纍乎端如貫珠之相聯也
讀之使人見忠愛之實想輯睦之風其與夫阿意苟容
不敢進一言恆舞酣歌不以斯民為意無一辭以儆勵
臣下者大有間矣若夫釋喪而冕服諒隂而有言則有
東坡之論在學者宜擇焉
横浦集卷十
