横浦集卷十八
宋張九成撰
劄子書簡
為先奉直陳乞章服上參政
某拜違鈞坐倏已四年自聞參貳大政雖為天下賀得
人然不敢以區區之私上溷鈞聽極懷嚮往仲夏毒熱伏
惟神明協相鈞候起居萬福某少意上凟某老親某比
以明堂恩得封承事郎某塵忝未四年而存没與榮仰
荷聖恩論報無所顧人子於榮親之心初無窮極有冐
僥倖而不能自止者伏惟鈞慈特有以體恤之幸甚某
自紹興二年四月初五日蒙恩賜進士及第於法以出
身日為始於來年四月間合磨勘轉承議郎今已有三
年餘磨勘妄意欲以上件三年磨勘仰告朝廷乞為老
親改換章服庶幾少慰人子拳拳榮親之意使侈大君
恩光榮門戶亦參政之所樂聞也伏冀垂念
又上宰相
某昨於紹興二年四月初五日蒙恩賜進士及第二十
日又蒙恩授左承事郎簽書鎮東軍節度判官廳公事
五月十一日又蒙恩以類試第一人恩例轉左宣教郎
紹興二年七月初三日蒙恩以究心職事轉左奉議郎
紹興五年以明堂赦恩父某封承事郎某塵忝未四年
而身為朝官存没封叙仰荷聖恩論報無所竊念某自
六歲讀書家素寒窘父某不使某為農為商躬自撫育
教督誨誘凡三十餘年某年四十一方登科第常恐榮
親之心蹉跎遲暮今幸父某已授封命不勝滿願顧以
父某年六十九歲鬚髮皓然拳拳之心欲更得君恩榮
耀使朝廷緋袍銀章在吾親之身庶幾少慰老親所以
訓誨之意而於人子之心亦少稱愜伏念某出身已及
三年餘來年合轉左承議郎某乞以目今三年餘磨勘
仰告朝廷特為父某改換章服使侈大君恩上慰親心
下副人子之願伏乞僕射相公推愛親之心下及疎賤
使天下皆有報親之路亦足以少厚風俗者
上李泰發參政書
學之不可已也久矣人而不學則不明乎善不明乎善
則内無以誠身近無以齊家小無以治國大無以平天
下嗚呼悲夫歷觀古之竒才偉望功業盈天地姓名高
日月然而反覆瞻視終有不滿人意其亦可怪也某嘗
斷之以一言曰不學而已爾何哉管仲不學故有三歸
反隠之失晏子不學故有澣衣濯冠之失子産不學故有
鑄鼎刑書之失霍光不學故有堕妻邪謀之失是數公
者或尊大王室或處死不亂或精明博洽或朴厚端重
世皆瞻仰世皆驚歎巍然兀然若北斗之經天華嶽之
居地也惜夫先王之道既散聖人之學不明故使夫數
公者直情徑行無所歸赴自處於不幸之列其可悲也
已某讀書至論語因子夏論灑掃應對之說乃得夫先
王所謂小學之道焉又讀書至孟子誠身有道之說乃
得夫先王所謂大學之道焉某請整襟肅容頓首再拜
對閣下而一言之嗚呼噫嘻小學之道先王所以發聖
人之機也大學之道先王所以宣聖人之用也能言則學
唯能食則尚右手六年則學方名十年則學書計十有
三年則讀詩舞勺矣十有五年則舞象而學射御矣此
所謂小學之道也所以發聖人之機也過此以往則致知
以格物格物以知至知至以誠意誠意以正心正心以齊
家齊家以治國治國以平天下此所謂大學之道也所以
宣聖人之用也昔吾夫子傳斯道於洙泗間顔子得之
故其為學也不遷怒不貳過曾子得之故其為學也動
容貎正顔色出辭氣惜乎顔子短命其學不傳曾子傳
斯道於子思故子思有中庸之論子思傳斯道於孟子
故孟子有仁義之說孟子既没聖道絶矣重遭坑儒火
書之酷微言大義寥寥然如一唱三歎之音世人不復
聞矣可勝歎哉自兩漢以來其為學也抑又可悲已其
高者以章句破碎為學以方州部家為學以盤辟容止
為學其下者則又以刑名為學以盤盂方書為學以雕
蟲篆刻為學其於治心修身之道路斷壤絶事不相關
嗚呼不知其所以辛苦而僅有之者亦何所補哉某不
肖抑嘗悲夫五禮六樂五射六御六書九數之法不傳
於今不得冀聖人之機也既又歎夫大學之道其書具
在可以極其所歸以明聖人之用其歸安在致知格物
是也大矣哉人之知也本自高明本自廣大本自和樂
本自莊欽天地日月四時鬼神河海山嶽昆蟲草木舉
在於是不知格物則其理不窮其理不窮則天地日月
四時鬼神河海山嶽昆蟲草木一皆顛倒失序其可以
弗謹乎此君子所以謹其獨也故某處心也居衡茅如
在廊廟戴蓑笠如被藻火驅奴隸如進退百官對妻子
如燕見賓客不敢忽也不敢忽也者所以行其所知也
則夫世之聲勢利達脂澤膏火不敢以絲毫介其清明
將以致吾之知使天下無一物可以動其心庶幾得夫
所謂聖人之學也然而心則已至力則未及拳拳在念
未知或休伏惟閣下剛徤蓄德冰玉持身其為太常為
御史為郡刺史風節凛然當今人才誰不推閣下為第
一品獨竊喜夫斯道也將有所傳矣閣下亦嘗念今之
為學者乎絺章繪句博物洽聞耳大者唱小者和遞相
誇傳牢不可破至其所謂高明者拱手而歸於釋氏且
夫釋氏之為學也言為無所不周實則礙於倫理自謂
窮神知化而不足以開物成務某請以釋氏之學求正
於孟子孟子曰學則三代共之皆所以明人倫也釋氏
豈知人倫乎獨念古人有言曰學之為父子焉學之為
君臣焉學之為長幼焉父子之道長幼之節某行於家
行於鄉奉以周旋不敢失墜也久矣竊歎君臣之義如
之何其廢之故兩薦於開封再試於禮部不為登甲科
計也不為取青紫計也亦不為求車馬驕門生弟子計
也為君臣之義也比聞於親戚故舊之間曰府監兩舉
者法當免舉某痛念賓興之禮不行孝弟之法不舉宰
相不辟才諸侯不貢士某將退而隠居乎荷蓧荷蕢者
正得罪於聖人之門將進而事君乎困於無資又不獲
論列於省部之下干求乞丐則又某所羞也回皇無據
輒欲借便於先生掃門望拜獻笑乞憐此僕奴之態也
儒者固不當為至於身列鈞樞望高天表腰金拖玉曳
紫揚鞭丁斯時也乃欲高舉遠引憶鱸魚賦猿鶴此姦
人之雄也大人固不當為閣下於艱難險阻之際治煨
燼之餘撫瘡痍之俗吹枯嘘新生死肉骨將以盡大人
君子之道此正某之所願見也倘以某念君臣之義為
急伏惟少留意焉嗚呼聖人有明訓曰食無求飽居無
求安敏於事而謹於言就有道而正焉可謂好學也已
某食甘藜藿居在圭蓽事弗敢慢而言不敢輕也區區
所學如此所以求正於先生以為終身之計是以七日
戒三日齋質之祖宗謀之卜筮熏沐椒蘭克成贄禮三
拜於階下而獻之焉其進也願聞一言
答徐得一書
來書論仁益見存養甚矣吾子之好學也然不耘苗者
固非好學而揠苗者亦非善學也故懈緩者謂之無志
而躁急者失在自欺仁乃聖門第一語不存養數年而
欲求决於一日之間是以易心窺仁也前日已面語左
右矣來書第以處己接人駕過仁字要之仁果何物耶
至於克已復禮之說區區所聞於左右者於公何補哉
切冀潛心默識以歲月求之忽有得焉願以見教
答李樗書
某啓未及披識遽辱惠書且審初冬起居佳勝某謫居
杜門不通水火不復如昔日與士子游而來書云爾傳
之者妄也某憂患餘生耳目昏瞶口面喎曳去死無幾
矣舊學荒廢頓失畦逕吾子好學如此益以重僕之愧
耳然學問之道無他求其放心而已矣非止於務博洽
工文章也内自琢磨外更切磋以求此心心通則六經
皆我心中物也學問之道無過於此此僕聞之於先生
長者今老矣尚記憶焉輒以告吾子若乃難疑質問僕
老且病無以副吾子之勤幸加察焉正遠保愛
與常子正中丞書十二首
遽遠教警瞻仰極深台旆行日凡兩適郊外皆不獲望
見少慰鄙懷此情悵惘未易名貎暑退作凉伏惟氣體
諧暢神明扶持台候起居萬福某不才多病衆所嫌唾
亦自厭煩分老丘園永親甘旨伏承中丞舉之廢棄之
中置在侍從之列方欲少殫微節上報國家而中丞抗
章引去某病體亦不可枝梧倘中丞朝晚還朝庶有承
教之幸不然終求遂志小舟訪公於苕霅之上不難也
它唯倍保寢興即秉鈞軸以福宗社生民
監稅陸景端吾鄉佳士也學問精深操履清白其父韶
之頃受知於張全真亦任察官風流文采自為一鄉所
宗稅場體例多交結貪饕庶免責罰此郎乃獨不爾孤
立其間倘非中丞保全則士人亦何所依倚試引之坐
末問以利害當知其所存矣聞前稅官各求恩賞增稅
數倍後人受害商旅不通願稍懲革之甚幸
比陸監稅行曾拜問起居諒已塵凂邦達書中伏辱批
誨極慰鄙懷且審即辰神明協贊台候起居萬福下車
云始政聲聳傳此固不足盡吾中丞所學然亦少慰人
意矣某區區無補秪欲歸耳彦素除宗卿計可以養病
德起除横榻善類皆相賀此亦一快也它惟保重即聽
樞鼎之召
某平日受知於王丈唐翁今雖死矣烱然在心有葬事
錢劄子前日已曾面投亦蒙肯可今其墳院欲免借索
其子陔求某書欲瞻拜台光倘中丞丈念某不負所知
之心委曲從其所請不勝至幸干冐皇恐張轔前日某
自作劄子具述其同官時治狀薦于朝廷今聞以舒州
處之尚未見報也因邦達書中見及輒叙區區
前日王唐翁之子行曾拜問起居當已塵浼伏辱誨翰
恭審秋雨連緜明神協相台候萬福極慰瞻仰某碌碌
亡補俯仰愧怍方念求去而復有講筵之除退惟學問
荒蕪上章請對辭不獲免不知仁者何以處我旦夕且
迎老親來庶慰久去庭幃之念環召匪遥秋深願體眷
注倍保茵鼎區區之禱
某久閒乍出遽兼兩部案牘山積才既不長又復不肯
放下一一整會殊覺辛勤出局常晚歸又賓客盈門書
問繼踵所以起居之問不能時到記室想惟道襟冲遠
必有以寬之然愧懼不敏自不能已爾某日欲求去比
又置之經筵俗氣滿胷何由窺見淵奥第麋鹿之性愈
覺煩苦耳中丞丈以經綸手營理一州宜其政聲四傳
姦吏破膽居民歸心殊慰所願何時獲侍笑言臨紙傾
戀無極
伏辱書誨執讀久之如對面語樂不可言且審即辰明
神協相台候萬福極慰瞻仰無根之說自是可笑亦可
靜觀世間人情耳移居後諸况已定否相望只百餘里
稍凉當買舟拜謁以既前好倍保台重
王剛中病目就醫遂來鹽官居日有承教之幸極慰今
尚在行朝門外服藥謾乞知之
伏辱誨翰慰喜以還切審即辰神相忠正台候萬福魏
君埋銘輒獲拜讀名德之重文辭之高足以傳後世而
取信某附名其間有榮耀焉謹拜命矣何由參侍執筆
依然唯祝倍保興居即聽環召以慰有識
庚伏可畏伏惟神相忠正台候萬福久違誨論極有瞻
仰一讀來書忠勇奮發正論直道雜然在前如侍坐隅
喜不自勝秋凉當造見以叙前此為宗社倍保饔寢
前日諸人委曲當已知之某日宴坐焚香讀聖賢書乃
知閒居之樂大勝它事
前日台翰問及王剛中即時遣人送去昨日相見再三拜
問起居在此不多相見以目疾澀疼居闇室中稍對賓
客來日即覺病倦坐此不敢數到其門比送論語傳來
議論超絶令人三歎如此識見使其論廟堂間事必絶
人數十等一廢便病至此可憐可憐此亦造物者之過
也
賀沈左相
恭惟僕射相公謀先國體識見時幾親結主知為時名
相四海之内舉袂歡呼平生經綸正在今日今人才正
待作新弊害正待除去斯民正待膏澤風俗正待變移
某雖老矣尚庶幾見太平之盛際為投老之樂事也萬
冀留念
賀万俟右相
恭惟僕射相公精忠自許識慮絶人親承天子之知不
為朋比之行十年去國一德不回果膺妙簡之求來位
阿衡之任然而名盛者責望重位高者委任深上答一
人之心下副四海之願其亦難乎自今姦回有未除者人
材有或遺者弊蠧有未革者風俗有未正者伊誰之責
其相公歟伏惟相公念道之難行時之易失乘機應變
仰合天心此非某之私願亦天下之公願也某老病不
堪如枯枝朽木不復為世用也所懷在此伏幾留念
答贑州趙守
某為别未幾已踰半載雖塵俗逼人而景仰之心初無
間斷欲遣專介奉一幅書少叙懷抱而埋没撥置自朝
及夜曾不得休息逋慢之罪自不能文而遠蒙遣人勞
問勤重顧惟無狀無地可容惟長者寬之甚惠
某比者經從得瞻風度伏蒙延以巵酒借以舟人方當
囊無半金之儲居無半面之舊挾三十口欲還故鄉而
賦性庸僻恥於干懇惠然存慰如平生交顧惟此意何
日敢忘
與永嘉何舍人
永惟仙里聖學盛行元承元禮少伊諸公表見於朝廷
而彦昭恭叔元忠之流力行於太學渡江以來此學尤
著精深簡妙深入洙泗堂壼中其至矣哉某叨守於兹
幸亦云甚其詞賦既行此學似不逮前日更望舍人與
諸君子鼔舞晩進使不忘師承區區之願
回黃朝奉
今春經由乃得披際殊慰夙昔之願别來未幾塗中大
病延緜至處乃得少安四月末旬幸遂交印而事多積
滯撥置不休用是羈縻未遑修謝介專道遠書問勤渥
感慰何言再會末由臨書增想
回贑州鄒推三首
某今春經由乃得與同年款大慰平昔所以欽慕之意
行役怱怱不如人意驟見遽違殊鬱胸懷再會何時臨
書增想
蒙示及季子論備見攷訂精深學問不苟然言必慮其
所終行必稽其所敝更幾審察可也性論當擯諸人獨
以已體孟子之言則所得必深上遡孔門無分毫不合
矣非年契之厚不可遽述所懷惟公亮之
長牋遠寄弊帚生輝感慰深矣適當多事修報莫遑十
襲珍藏永堅素好
回孫尚書二首
永嘉舊號名郡王謝風流尚有存者方欲袖手其間少
追前輩遺躅而軍糧空乏日以為憂比因星變上寬民
力書領版曺者識慮不過目前阻執詔書略不下究某
老矣不能復作擾民事雖已上疏請宫祠旦夕得請將
歸南山之南北山之北尋舊畦理荒徑以畢餘生矣
比有自諸公處來者擕尚書丈近日謝朝廷文字人為
一通意各有在有少年俊艾而不能萬一者乃知天生
人材各有所主不可強也今我公戲墨弄翰笑談咳唾
皆成文章有律有吕有涌有伏真所謂風行水上自然
成文者也披味之餘不勝欽歎
回全椒杜主簿
某與光遠相别幾二十年前此謫居嶺北瘴煙之中無
復生理聖恩下逮既許還家復叨郡寄然衰老摧謝白
鬚滿面豈世間長久物已請宫祠倘遂所願即當扁舟
相過一杯相屬以慶再生之樂何慰如之某前在横浦
閉門自訟不通水火况敢萬里致書乎至於獨居自語
謂人物如吾光遠風度文章操履學問尚在布衣未攄
遠業則唧唧終日忽承書問久思姓名未敢啓緘問之
來介則云自崇德來知必吾光遠也不勝喜慰又知登
科第主簿全椒過有門生之稱徒切愧恐某無狀不容
置之朋友之列耶執手有期臨風忻抃
答曾主簿
乍此暌異殊有傾鄉前此蒙訪别且云尚盤礴未行翌
蚤奉刺郵亭聞已行矣曷勝黯戀得書切審即辰尊履
萬福良以為慰疊幅為禮過勤適修奉祭事未暇如禮
為答幸察古人行有不得者皆反求諸已其身正而天
下歸之如使人人欲己意則天下將不勝其責矣躬自
厚而薄責於人則遠怨矣怨乃我怨人此聖人明訓也
某不能允蹈聖賢之言至於遠竄追悔何及願吾子戒
之持守廉潔此士大夫常事其上更有事在過蒙相予
不敢不盡它厚自保養踐履聖賢所戒以待亨發
與台州曾侍郎
某少事干冐故人周正夫機宜之子本寓治下今欲求
見幸與進正夫名遵道臨川人何昌言牓登第元祐中
上書論亊不仕宦曾見謝顯道先生與吕源明豐相之
王敏中游頃在錢塘日與之處其人博學高識批判古
今如指諸掌竒士也不遇而卒其孤本守貧不干人亦
可喜也
借米
軍倉遂絶糧某至此十三年未嘗見也白米借十石糯
米二石以濟目下艱窘公如納秋苗却可就取也
與淨居諶禪伯
某久别傾念判官歸曾奉書判官不知流落何處自此
有書無書切勿疑貮清風明月何處不相見而必欲書
乎秋間自重
與徑山杲大慧
某前日方遣書道區區適得聖錫書報和尚旦夕隨紫
巖入蜀急遣人致國太奠儀前日一籮葛藤巳載去此
復道正遠倍保寢興
張教諭
兩辱書得審别後文履勝快極慰陳公編文不可不觀
盖古今文格之所萃也至囑正遠唯力學自愛
尚書
秋暑尚炎伏審神明森衛台候動止萬福極慰瞻仰之
懷某蒙恩自便且叨郡符刑餘之人何以得此此皆尚
書丈異時吹嘘之及不勝感荷前日見邸報尚書宿冤
昭雪行且復舊職矣於我公識在塵外顧此兒戲事未
易作喜色然四海諸公胸次鬱埋久矣一見驛書舉杯
相屬兹亦可樂也某方落簿書中何由幅巾藜杖侍我
公於青山白雲中第深馳慕耳正遠伏乞為斯文倍保
鼎茵即膺鈞軸之拜
每思昔時笑語炯然在人目中只益鼻酸耳人生如夢
無一實法婆娑嬉游以卒餘景不是癡人尚書文詞益
嚴字畫愈健不似七十歲老翁浩氣充盈可以想見某
昔在謫居有閒適之樂今兹自便乃有煎迫之憂乘除
相關校長論得必有能識之者矣某眼日益暗寫先生
長者書不敢委筆吏老草無禮不勝皇恐惟相期於形
骸之表乃可以逃責耳
令似學士學問日新恨未得一見想見神骨清峻雙瞳
照人庚甲乃與賤命同老漢抑何幸耶蠲紙二百聊作
揮灑供
施彦執
季文來備詳動止且聞處靜有味所得益高發於言辭
粹然可錄豈如不才舊學都廢覽鏡自照真可憎鄙不
知何以警之
違遠誨語又復初冬歲月崢嶸感歎深矣其於瞻仰情
何以支令嗣令孫讀書當日進此千里駒也其愛護之
百一哥萬福近折節為學否千金之資可惜自棄願自
收歛也
陳開祖
南雄來得聞動靜之詳良以自慰某目疾增劇老態轉
深平生北窗活計不復料理眼閉神潛視六十以前行
已是非自進自退亦一快也何由把手論此勤渠
知縣
即刻伏惟撫字餘閒尊候萬福蚤辱寵顧病苦莫遑迎
揖區區亦既聞於下執事矣坐受盛禮極不遑安請自
今兹告為罷去此舉使愚陋少安不勝懇禱稍可支吾
首當詣謝
陳開祖
開祖學有淵源而文采政事足以發之比來相見氣骨
成就宇量開廓富貴非公而誰乎願更潛養以振吾道
區區之祝
開祖人物識趣學問文采豈州縣間人行當召用遂施
所學更幾潜養崇護以慰同年區區之素
某年來老態百出障目日甚健忘昏塞平生辛苦而僅
有之者索索空矣可為一笑何時把臂得盡所懷音釋
補學者已不少矣且蒙許以詳書豈特衰朽之幸亦天
下後世之幸也
軒記亂道正恐凂瀆几格欲以此求教乃稱奬過情豈
所望於吾開祖也後訊尚望指摘其短使知所趨不勝
至禱
通判
違别未久已見素秋不知寓處安便否因妹壻於判官
行聊布區區致問臨風瞻詠未易名言託庇曾未得款
曲中間小人以誣罔見窘切聞左右以直道拒之用心
契合天地如此公子子孫孫當世有顯人天日在上實
聞斯言感激之至
寵惠海錯皆珍惠也感激于親蒙寵拂不勝荷戴
陳開祖
遠别寖久瞻仰極深都守人還得書亦嘗布區區記乃
聞未達何也比承誨翰殊慰傾思某目疾彌劇老態日
增何由復款言笑如異時臨紙不勝瞻望
某區區亂道豈敢於吾開祖吝乎所以累聞於左右矣
而來教勤渠如此使人慚怍無以自處切謂大學一篇
學者入聖域衢路也頃嘗聞諸先生長者隨手記錄忽
已成編未敢以示人也今輒投諸几案探其失錯指其
繆悠無使以桮棬自足而獲罪於聖賢之門也輒與開
祖盟無使他人見之以掩惡拙不勝至懇
淨居諶禪伯
冲老暫留塔下可以某所佔房安泊某才到永嘉自遣
人來取矣墳頭諸事且煩留意炬坐主一一安樂冲老
來時可同來相見否致意遠老云實無一句可道須管
於不可道中道將一句來它自愛
承書極荷不忘自無垢到此六祖一去更無消息只無
垢亦無蹤影矣試煩遠老打瓦卜看看是金兆木兆一
笑
陳開祖
前此拜書欲求所注論語及韓柳釋音不蒙見教某區
區亂道雍也以前已為人傳播作笑具已不自愧以後
豈敢為吾開祖惜以遠方無師友及無書籍引證意鄉
必至疎脫萬一生還庶幾從容求琢磨精點竄然後取
正於長者未晚也
開祖學問淵源枝派勁直其發聖處豈老拙所能及竊
以謂聞見所得不如踐履之深禪家謂勿喫别人痰唾
須一一自己胸襟流出論語豈敢於老兄惜實以此地
荒僻凡所牽引隨手亂寫未任對勘它時萬一生還拜
呈老兄改抹庶不悞兒孫耳千萬相亮靜勝齋記輒拜
呈伏幾改抹更求善書者今未可傳也恐點檢不精生
意外事不得不慮令嗣名字乃以下求不肖仰見愛予
之意今輒欲以自修(字求仁)自治(字聖功)自牧(字謙之)自勝(字克)
(己)為獻不知如何幸幾裁擇别久不勝瞻仰且聞宴坐
羣物之表開軒讀書深求古人用心處其所得當不在
古人下尚幾倍保寢興為斯文加重
初夏遣記煩長文致問興居當巳塵凂伏奉誨翰如侍
杖屨何樂如之稱奬過寵豈所謂誘之欲其進於是耶
仰見前輩大人所以成就後輩之意不勝感歎
横浦集卷十八
