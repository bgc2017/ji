横浦集卷四
宋張九成撰
律詩(五言)
竹
簾外誰家竹涼風日日生凌霜驚節老帶月出雲明色
映樽罍綠聲傳鐘磬清葛陂看變化甘雨滿寰瀛
遊南路菩提寺次刁文叔韻
高僧居物外有戸晝常扄海闊知天大泉甘識地靈(南路)
(有烏龍井)一簾春月静數點列山青便卜歸與計移文休勒
銘
雙秀峰
且向城西去休驚雨濺空亂山明滅外古刹有無中笑
指雙峰翠迴看落日紅中興喜無事歌管莫怱怱
送單普赴肇慶節推
歲窮情錯莫吾子欲何之庾嶺梅今見端谿石自竒瘴
深宜飲酒公退好哦詩莫謂無征鴈而忘酌别時
過報恩寺
籃輿訪蕭寺烟暝漲春空遠樹樓頭綠殘霞山外紅昏
鐘發林杪人語殷橋東回首都無迹人生真夢中
雨
已止還復作瀉簷聲更長苔錢添晚翠梅子試新黃屋
裏圖書潤庭前蘭芷香倚欄閒覓句水閣夜生涼
三月晦城門晚景
雨漲春江浪沄沄日夜奔羣山落雲裏萬壑吼巖根沙
際人呼渡烟中牧入村蕭然何處士終日掩柴門
題竹軒
老僧真好事種竹繞禪房月出窗扉静風來巾屨涼清
香泛蘭芷幽韻咽笙簧何日林間去歸歟興未忘
又
聽說竹軒趣清幽盡此房春禽一聲杳夏簟五更涼落
雪鳴寒玉啼螿泣古簧因君詩意到欲罷不能忘
又
平生酷愛竹日日到齋房高節霜松老清隂璧月涼朝
來宿烟雨夜半奏笙簧隠几如有得塵凡一笑忘
夜雨
春隂正愁絶夜雨復淋漓楚客南冠日湘纍去國時千
山花盡落萬壑水東之脈脈燈前意夫君知不知
次單推韻
執别動經歲年光挽莫留壯心今已老雅志自無求白
日將詩遣生涯著醉酬頹然烟瘴裏一飽更何憂
又
庾嶺三江外相過車馬勤孤吟清廟瑟愁思楚江雲寂
寞林逋宅凄涼伍相墳何時定歸去摸索斷碑文
又
每思鄉里秀日日聽新除愁苦千行淚(單喪偶)清貧一束
書端谿元秀爽梅蘂正蕭疎公事多餘暇簞瓢亦晏如
到白石寺次壁間鄭如圭韻
寺古僧多老雲深水自流鳥聲驚客夢山色到江樓落
日千林迥清風一逕幽幽懷終未已歸去輒回頭
七月十二日出城
一水去縈繞四山來周遭夷猶聊適意登降自忘勞五
嶺煙雲古三江氣象豪此邦真蕞爾形勝助風騷
八月十四日偶成
物情猶惝恍門戸更蕭然勿念客來往何妨吾醉眠北
園肥菜甲南浦鱠魚鮮一酌餘妻子此生休問天
二月二十四日即事
春來尋勝事此興亦何窮夜雨亂江渌朝花褪日紅雷
聲驚嶺北雲氣漲溪東蓑笠衝泥去誰知與我同
三月十一日不出
老罷慵人亊柴門盡日扄春江入幽想夜雨漲前汀何
日當晴霽西山雲渺冥江頭無限好見說柳深青
晚興
雨罷隂雲過綠苔生滿齋清詩哦晚思遠興動幽懷自
恨無與適誰云寡所諧茅簷有餘爽點滴在空階
即亊
幽樹晚山色幽齋春雨餘亂紅欹澗水浮綠漲郊墟北
牖迸新筍西園生野蔬槿籬繞茅屋已分老樵漁
三月二十四日出城
數日雨不止今晨晴已還江頭看濁浪窗外見青山白
鷺投前浦輕舟漾遠灘樽中有餘酒一酌駐頹顔
喜晴
今夕何清快風光勝去年水南無宿靄天末有孤烟老
矣休荷槖歸歟掛錦韉西湖多樂事感慨舊山川
悼王侍郎
氣郁芝蘭秀心虚水鏡明訏謨三代學獻納萬人英未
遂平生志空餘後世名江湖添老淚落日照銘旌
悼玉溪
聞名四十載兹地忽相逢每聽談前事相看淚滿胷干
戈今偃息詩酒曷從容寂寞千秋恨新阡植萬松
又
長年聞老病終日擁柴門冷落田文飯凄涼北海樽功
名看似夢術業付諸孫慷慨臨終語精誠徹九閽
夏日即事
拂袖歸來好親朋語笑真山高多爽氣溪迥只清淪簾
幕深無暑琴樽静照人短衫吳縠細團扇越羅新翠竹
書千卷滄波釣一輪身閒人自遠心淨世無塵月出千
峰外風生萬壑濱庾公樓上興曾點舞雩春高論傾今
古長歌動鬼神勲名吾已判朝市任紛綸
雨晴到江上
今朝山色好不似未晴時路轉沙汀出橋回櫸柳移羣
山來衮衮積水去披披雲葉多竒態蘋花弄晚姿人家
機杼急野寺鼔鐘遲欲去不得去冥搜足此詩
律詩(七言)
山蟬
浴罷風來玉宇涼山蟬吟詠送斜陽長繅獨繭來還去
九折升車短更長窈眇笙簫雲漢冷凄清風露月華香
看君定是神仙侣且擇高枝深處藏
惠聲伯窗前孤桐
只期翠影在窗櫳豈謂年餘到碧空自笑襟期惟我似
飽諳霜雪與君同千巖夜月雙溪外一曲晚天横笛中
且向幽齋伴清致會看廊廟奏薰風
聞沈元用帥南海喜而有作
與公相别五經年憂患流離理固然悵望故園江渚外
還驚横浦瘴烟邊喜聞金節專南海行看鋒車上九天
顧我不才仍老矣只思歸棹五湖船
寄故人施彦執
百念都忘萬事休一觴一詠自賡酬坐看庾嶺當南斷
又送横江轉北流已覺摧頹侵兩鬢更無術畫補前旒
何時把醆西湖上笑數浮生歲幾周
次施彦執韻
新詩宛見故人面思入江山氣象雄幾歲不堪青草瘴
今朝還喜鯉魚風高秋木落鴈為伴久雨江深吾欲東
他日樽前如把臂莫驚我已白頭翁
見菊花呈諸名士
勿謂重陽把一枝嗟予何限古人思靈均自著離騷日
元亮長歌歸去時未曉只疑猶泫露開門忽見滿疎籬
要呼四海平生友來醉花前金屈巵
再用前韻
野澗江灣三兩枝一時清絶破愁思纖纖弄蘂霜秋裏
滴滴開花葉落時借問哦詩記幽夢何如把酒對東籬
不然採向林逋廟并與寒泉薦一巵
又
憑誰為斵鳳凰枝欲寄朱絃寫我思著葉浪同烟雨裏
開花獨向晚霜時羞隨燕麥争春色故伴喬松棲敗籬
喚取老嵇揮數弄不辭滿引帳前巵
倅車送海棠
瘴雨蠻煙西復東海棠嶺下占春風清肌本自同梅潔
暈臉應知是酒紅澹著燕脂春未透半勻胡粉日初烘
此花不與凡花並桃李休矜造化工
客有談嘉祐間事者一客瞪目不應及聞介甫新
法則心目開明殊可怪也聊作詩以紀之
吾道何衰只愴神六經文字變儀秦魏侯酷喜聽新樂
中尉生來好殺人海鳥錯將金奏眩葉公元愛畫龍真
不逢伯樂休驤首忽遇長沮莫問津
次單推韻
七載離家夢亦驚春來又是聽倉庚熟諳世味心如水
忽見吾人眼尚明青鏡不堪看白髮長鑱何處覓黃精
只思歸去西湖上飽喫東坡玉糝羹
柑花
羣芳落盡只青青獨有柑花照眼明已許江梅來結友
未容巖桂擅清名芬芬蘭麝三春底濯濯冰霜一座傾
更待秋風資爽氣垂黃籬落伴金橙
詠梅
策馬尋梅過小橋江邊驛路正迢迢靈均清勁餘騷雅
夷甫風姿墮寂寥半吐暗驚雲插月横枝忽見雪封條
徘徊未忍輕歸去樓上何人調玉簫
又
已知節物向春榮籬下溪邊照眼明夜雪壓枝生冷艷
曉寒入骨耿飛英長條直上姿尤媚斜朵横來思更清
疑是玉皇傳詔急羣妃委珮赴仙京
松棚
炎炎暑氣若為當旋買松枝庇草堂一望翠隂何爽快
暫來吾室變清涼直疑仙去冰壺裏豈是生居汾水陽
向晚薰風香入座為君一再奏文王
題大庾新樓呈鄭仲遠年契
憶昔衡門動遠愁忽驚甍棟半空浮朝披爽氣山圍坐
夜發清吟月滿樓公事早休簾迥晝圜扉常静草連溝
已聞名姓傳天上行看騎鯨隘九州
十二月初七日述懷
謫居寂寞歲將闌几案凝塵酒盞乾落落雨聲簷外過
愔愔雪意座中寒孤飛隻影人誰念萬里長途心自安
世亊悠悠君莫問雪芽初碾試嘗看
十一日詠梅
一年勝事又相親數樹寒香巧鬭新擁鼻獨來江上晚
行吟忽見渡頭春孤標不入千花伴冷艷初無一點塵
飜笑淵明太多可千秋作好菊花人
六月十四日觀雲有作
深深蕭寺足幽居寢飯行藏亦自如仰識白雲天外意
俯看青史古人書摩挲方寸生無愧周覽山川氣有餘
不用棹舟江海去清風明月是吾廬
悼吕居仁舍人
精識高標不世才泉臺一掩悵難回詞源斷是詩書力
句法端從踐履來西掖北門聊爾耳春風秋月亦悠哉
問君身後遺何物只有窗間水一杯
某還故里過括蒼謝景思少卿示及諸公和詩次
韻為謝
朝隨落月東郊去暮逐歸雲北浦還豈但勞農勤稼穡
要知為郡足清閒家傳詩句東山謝學到精微陋巷顔
今日倚欄聊解帶欲看烟兩四邊山
前日偕長文赴大庾飯坐中見黃菊盛開故有前
作新詩既三復矣最後乃云黃菊尚未之見間
有一二株白菊耳且有閒傍短籬尋嫩蘂忽驚
孤蝶繞幽籬之句黃花豈得無語輒發一笑
曾向華筵折數枝不知心正阿誰思却憐弄玉吹簫伴
忘了小橋同醉時和淚盈盈凄曉露含情脈脈怨東籬
孫郎風味年來減且對西風罰滿巵
絶句
夜起
昔日嘗驚墮俗塵今朝始覺是閒人夜窗睡起無人見
萬里青天月一輪
出城
不出柴門近兩旬江邊柳眼已窺人却思歸去西湖上
剰把長條醉幾春
元夕
前年元夕宴譙門萬朵紅燈鬧早春誰謂今宵頓寥落
長天獨擁一冰輪
午睡
深杏小桃暄午晝遊絲飛絮攪長空覺來一枕軒窗静
燕子雙雙西又東
丙寅正月
常年正月未全春春色今年輒去人試上小樓南北望
紅英滿地綠粼粼
嶺下桃花作澹紅色絶可愛因作絶句
江北桃花色頗穠不堪凡陋也春風誰知嶺下新來樣
故作宫粧澹水紅
憶北軒菊
長憶故園秋色好滿籬霜菊炫宫黃無聊却向横江畔
笑倚西風覓暗香
憶天竺桂
湖上北山天竺寺滿山桂子月中秋黃英六出非凡種
肯許天香過别州(天竺種他州無本)
酴醿
蜀錦年來可作衣西園春色故芳菲天工成此新飜樣
翡翠機中玉唾飛
又
昨夜姮娥到萬山更擕青女散山間天明欲去歸不得
化作此花來破顔
三月五日
隂隂簾幕作輕寒蔌蔌花飛已滿欄困思不忺嘗美酒
却憐山色倚欄看
出城
凌晨江畔倚笻行正見横雲冉冉生失却前山尋不得
雙尖微向日邊明
元宵
萬疊燈山輥繡毬怕寒騎馬著駝裘要看十里紅蓮滿
須上譙門最上頭
夏日即事
寂寂柴門可設羅唯餘柳色許相過重簾半卷鳥聲樂
閒看爐烟篆髻螺
又
心瑩是非都不入神清䰟夢亦無多年來借問生何似
梅雨寒塘颭露荷
又
萱草榴花照眼明冰廳水閣晚風清蕭然終日無人到
簾外時聞下子聲
清暑
碧紗燈照素屏風滿院涼生秋意濃誰信人間五六月
清寒如在玉壺中
雨中海棠
玉脆紅輕不耐寒無端風雨苦相干曉來試卷珠簾看
蔌蔌飛香滿畫欄
三月六日出城
春來多病懶尋山送客今朝漫出關楊柳江頭無限思
欲擕樽酒煖衰顔
喜晴
數日隂霖氣不舒江流作漲我其魚晚來風起雲頭散
夜半星辰滿太虚
夏日即事
隂隂庭院静無聲只有黃鸝遶樹鳴午睡覺來何所見
玉爐風細碧烟横
又
日長廊迥思悠悠自視真如不繫舟欲趁好風河漢去
玉樓銀闕剰遨遊
又
日長院落迥無人忽悟猶餘此老身只擬一時都忘了
放教桃李四時春
又
雲開日出四窗明恰到齋餘夢自生一枕覺來人寂寂
時聞兒子讀書聲
惜花
數日生寒緊杜門今朝步屧到前村可憐桃李都飛盡
細雨斜風更斷䰟
二月八日偶成
今年春色可勝嗟二月山中未見花長憶去年今夜月
海棠花影到窗紗
又
春寒滲滲越常年桃李枝頭尚悄然數日長隂君莫歎
人人道是養花天
又
庭院無端作許寒好花無處壓欄干東君今歲知何意
勒住羣花不得看
六月十二日偶成
閒居百事不關心只有多情尚苦吟午睡覺來何所樂
鄰雞一唱柳垂隂
又
目昏數日不觀書閉眼無言意自如忽笑子綦云喪我
仰天何事尚長吁
題郡齋壁
吏散兵休文案静數竿脩竹隔疎簾嗟予老矣欲歸去
肯對江山歎滯淹
横浦集卷四
