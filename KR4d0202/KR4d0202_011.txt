横浦集卷十一
宋張九成撰
書傳統論
畢命論
嗚呼商民之難服也甚矣於此可以見商之德澤入人
也深人不忘之如此夫以三監之親乃與之同叛以周
公之聖君陳畢公之賢前後相繼僅能得其心耳觀周
公處商民一事其巧思深智非後人所可及也如商民
之不服在白起處之坑四十萬可也在項羽處之坑二
十萬可也周公肯為此乎在晉武帝處之使在邊鄙卒
有元海之難在符堅處之用為腹心卒有慕容垂之亂
周公肯為此乎嗚呼既不可用之又不可以計處之遷
之洛邑使日見周之仁政日聞周之仁聲日親周之仁
人君子優游涵養以變易其不服之心如此者三十六
年矣難化者或老或死已化者方少方生於是時也得
不有聳動之術以一新其耳目為永久之計乎君陳分
正固有其兆矣至於畢公乃曉然旌别淑慝表厥宅里
使知為善者如是而尊榮弗率訓典則殊厥井疆使知
為惡者如是而黜辱又申畫郊圻使為姦者無所覬謹
固封守使居安者常慮危其聳動之術可謂盡矣抑又
可慮而為風俗根本者世禄之家是也惟德惟義時乃
大訓使世禄之家盡由於德義則下民皆由於德義由
德義則風俗美而天下安不由德義則風俗惡而天下
危有聳動之術以起其心有德義之訓以美其俗則非
特中國尊榮而四夷皆受其賜矣顧其巧思深智皆周
公經營之君陳祖述之而畢公成就之也三后協心同
底于道非虚辭也嗚呼古之聖賢其用心若出乎一人
若同乎一心後之有位者見人之有功則飾辭以毁之
見人之有作則曲意以敗之王濬平吳幾於不免府兵
成制破壞無餘聞君陳畢公之風使人抱經而歎
君牙論
余讀舜典一篇歷試禪位受終占象祭告天地巡守黜
陟堯崩舜格詢岳闢門明目達聰之事雜然並舉其命
九官事亦大矣不過數十語辭簡意足穆然渾然含不
盡之意何其大體也降及成王命君陳尹正東郊耳而
作書一篇康王命畢公保釐東郊耳又作書一篇今穆
王命君牙又一篇命伯囧又一篇平王錫晉文侯又一
篇嗚呼何其辭煩而意雜也曰虞舜之書辭不盡而意
無盡命者受命者皆自得於言意之表豈待訓諭而知
哉至於後世意不一而辭無窮諄諄喋喋尚恐不吾審
也雖可以見仁厚之意亦可以見大道之衰矣余讀君
牙篇見穆王稱述先正尊敬先王虔虔懇懇有如將失
之之意而訓飭慰勉藹乎有治世之音嚴乎有父師之
法表表乎以祖宗為凖而不敢越也此夫子所以有取
焉豈偶然哉
囧命論
余觀君牙之篇穆王自以謂繼文武成康之緒懼其弗
稱而託於股肱心膂今命伯囧又言文武賴小大之臣
侍御僕從皆得其人故下民祇若萬邦咸休而已寔賴
前後之人正其不及繩愆糾謬格其非心且曰后德惟
臣亦虚心於治道矣然而治功藐然如此豈君牙伯囧
之不足與有為耶抑豈穆王有其言而無實耶曰是固
然矣君牙乃在昭王時區區無補之臣而伯冏之為太
僕乃見穆王馳騁天下有車轍馬跡而不能正救者也
是二人不足以有為者也穆王其父昭王溺死於漢水
略無恢復之志而馳騖四方與兩篇之言大不相似是
有其言而無其實者也然而余三復兩篇見其慇懃惻
怛有足以感動人者何也曰德宗何人哉有陸贄作奉
天詔書遂使山東父老為之泣下則夫二篇之命亦必
當時仁人君子憫穆王之無志故修辭立誠以勸勵于
臣下惟其誠實所寓所以使人讀之必至于感動也辭
之不可已也久矣夫易曰鼓天下之動者存乎辭信矣
或曰二篇之意略不及昭王何也曰此穆王諱父之惡
故代言者亦不敢彊之也曰安知非出於穆王之自為
耶曰使出於穆王其慇懃惻怛如此必當大有為於天
下盖有是言者必有其誠有其誠者必有其志穆王無
志如此以五十之年乃即尊位而乃不以父恥為念區
區如兒軰務夸馬力奔走四方此不才之主也安得有
此至誠之言故余斷以謂非出於穆王而出於大臣之
賢者也學者試考之
吕刑論
穆王五十即位今此書言享國百年是即位又五十年
矣當耄亂之時乃能大度時宜命吕侯為司寇而訓吕
侯以夏時贖刑之法以輕刑辟為事且其書以刑為至
重上以堯舜為法苗民為戒主在吕侯乃遍飭四方司
政典獄又飭同姓諸侯又飭有邦有土又飭官伯族姓
而終飭戒嗣孫焉其言互相發明皆典獄者所當留意
也贖刑之法乃詳載於有邦有土之下則知在朝廷所
當遵守也非互相發明乎夫穆王非周之令主也周道
之衰穆王實為有罪且以昭王之死不明而略無痛悼
之意乃甘心於馳騁之事而君牙伯囧吕刑聖人取以
為書而不廢何也曰訓辭深厚意旨懇切穆乎有三代
之風淵乎有賡載之作非有文武遺緒能至是乎此夫
子所以玩繹而不忍刪也
文侯之命論
余讀史記知幽王廢申后及太子宜臼以褒姒為后而
立其子伯服為太子宜臼奔申申侯怒與犬夷殺幽王
虜褒姒晉文公與鄭武公乃即申侯共立宜臼是為平
王嗚呼尚忍言之耶以史攷之是平王因申侯殺其父
而得立也嗚呼尚忍言之耶春秋之時始於隠公其亦
以是乎使平王知有父子方且痛傷求死之不給肯為
殺父者所立乎使平王權以濟事方且枕戈嘗膽以報
父仇肯命文侯而無一言以及幽王乎今文侯之命止
有嗣造天丕愆與夫侵戎我國家兩句而已略無傷痛
之辭何也豈犬戎兇暴申侯殘忍初造國家未能勝之
故為此畏懼將以有待耶而在位五十年略無施設而
揚之水之詩發於怨歎是於申侯甚厚報其殺父立已
之恩嗚呼尚忍言之耶是特不孝之子而已耳然則此
書何足存而孔子不删去何也此盖存之以著平王之
罪與胤征同也觀書者當以時攷之可也
費誓論
費魯東郊之地魯侯伯禽方就侯國居曲阜而徐戎淮
夷遽興兵侵擾伯禽誓於費以禦之觀其飭戒一何嚴
哉盖軍事性命所在一失其幾所害非一夫性命而已
其可不嚴耶甲胄干戈弓矢矛刃馬牛臣妾糗糧楨榦
芻茭無不告戒其防微早慮如此而襄公不鼓不成列
陳餘不用詐謀竒計以謂行仁義豈知周公之子行兵
乃如此其微哉
秦誓論
穆公不聽蹇叔之言以敗於晉故悔過而作誓以懲艾
前非也然而伯禽穆公等諸侯耳虞夏商周帝王之書
也而以諸侯之誓繫之此學者所以致疑也曰此孔子
深意也如王者之迹熄則大雅降而為國風王者之道
亡故秦魯升而繫三代於詩以見其亡於書以見其意
其意曰平王錫晉文侯而言不及於復讎王道不可望
也得如伯禽之用兵庶幾於王道矣又曰王道不可望
也得如秦穆之悔過亦庶幾於王道矣取秦魯以補王
道所以深痛王道之不復興也夫國風始於平王春秋
始於平王王道終於平王而以秦魯補之則平王之罪
可勝言哉夫何故天下之讎莫大乎弑君父而平王君
父之讎不報天下之惡莫大乎弑君者所立而平王為
太子走而之母家母家與犬夷弑其父而立之嗚呼事
至於此王道絶矣平王不勝其罪矣故孔子之意以謂
使平王用兵得如伯禽申侯犬戎庶可誅戮乎使平王
悔過得如穆公聽言用賢周家其中興乎今而亡焉故
痛憤而以伯禽穆公繼於其後也以謂如此二人猶勝
於平王也惜乎此義未有發之者余故表而出之
横浦集卷十一
