横浦集卷一
宋張九成撰
古賦
述志賦
伊余生之好修兮紛溷濁而獨清朝飲藍橋之雲液兮
夕飡月殿之落英製芙蓉以為裳兮紉蘭芷以為佩躡
天風余上征兮將以朝于玉帝朝發軔于泰華兮夕余
叩乎天閽覽瑶臺珠閣之突兀兮驂蒼虬彩鳳以駿奔
吾與羣仙遨遊兮曰蓬瀛乎此焉處既徘徊而四顧日
與月為吾侣豐隆列缺其先驅兮攙搶招搖為吾掃除
廓氛埃而下視兮塊五嶽其尊罍攬四溟而一瀉兮宴
王母乎崑崙之隈忽憑几而坐寤兮知萬事其如夢聊
與此世而婆娑兮長笛呼風而三弄憫屈平之懷沙兮
笑子雲之投閣已攬袂而歘起兮悵星移而月落
謫居賦
嗟余之生兮西湖之濱烟雲為家兮風月為隣一行作
吏兮喪厥真筮仕會稽兮繼命奉常著作東觀兮出持
刑章未及佩印兮讒口傷世路險巇兮人情澆薄拂衣
歸來兮求志獨樂温詔三下兮辭不獲卿宗正兮侍玉
座談堯舜兮上甚果小宗伯兮義則可知難而退兮奉
余親庭闈之樂兮如三春竒禍作兮湘江奔天忽崩兮
骨欲折心糜潰兮目流血日月馳兮成永訣禍又作兮
事更危天心仁兮哀憐之免余死兮竄江西維兹地兮
古横浦嶺之北兮江之滸團瘴烟兮飛霧雨七年于兹
兮無與晤語俗目並觀兮吾何以處惟吾早聞道兮傳孔
孟用聖心兮履聖行曰君子謹獨兮無愧怍聖人樂天
兮無適莫夏葛冬裘兮何用美飢食渴飲兮無求備神
明昌兮窮不諱道義重兮物偕逝優哉游哉聊以卒歲
古詩
客觀余孝經傳感而有作
古人文瑩理後人工作文文工理愈暗紙札何紛紛君
看六藝學天葩吐竒芬詩書分體製禮樂造乾坤千岐
更萬轍要以一理存如何臻至理當從踐履論跋涉經
險阻衝冐䘏寒温孝弟作選鋒道德嚴中軍仰觀精俯
察萬象入見聞不勞施斧鑿筆下生烟雲高以君堯舜
下以覺斯民君如不我鄙時來對爐熏
見柿樹有感
兹山余初來掩冉柿葉青相去未三月柿花亦已零及
兹尋去路纍纍滿空庭人生豈無情眷眷不忍行嚴霜
八九月百草不復榮唯君粲丹實獨掛秋空明寄語看
園翁勿使墮秋風願比櫻桃春置之大明宫
魯直上東坡古風坡和之因次其韻
幽蘭如君子閒雅翰墨場春風曉畦暖斜日半窗光竟
夕澹相對菲菲吐暗香掩關清杖屨簾卷度修廊釵玉
莖分紫官梅花更黃豈惟堪紉佩試伴菊英嘗退處深
林好休移庭戶旁自同凡草茂無事莫相傷
又
浮筠雲海上時作鐘磬聲政似月中挂不比首陽苓蓬
萊日月長頃刻已千齡羣仙集其下談笑得長生回首
看塵世秋瓜易落蔕青鸞何時來欲作飛升計衆真問
平安此詩煩送似
癸亥初到嶺下寄汪聖錫
人物苦難得閉眼不敢看孤芳擢荒穢秀色出榛菅懷
我同心友正在天一端文字妙入聖操履到所難美玉
經三煅貞松過凝寒憐我竄庾嶺色慘顔不歡書來每
慰薦苦語餘辛酸不上泰山頂安知天地寬相思暮烟
起片月過前灘
正月二十日出城
春風驅我出騎馬到江頭出門日已暮獨遊無獻醻江
山多景物春色滿汀洲隔岸花繞屋斜陽明戍樓人家
漸成聚炊烟天際浮日落霧亦起羣山定在不江柳故
撩人縈帽不肯休風流迺如此一笑忘百憂隨行亦有
酒無地可遲留聊寫我心耳長歌思悠悠
二十六日復出城
杜門不肯出既出不忍歸借問胡為爾江山棲落暉濯
濯漱寒玉青青入烟霏柳色明沙岸花枝作四圍玉塔
天外小漁舟雲際微興遠俗情斷心閒人事稀我本江
湖人誤落市朝機計拙物多忤身臞道則肥所以此勝
槩一見不我違吟餘尚多思白鳥背人飛
十二日出城見隔江茅舍可愛
茅屋臨江上四面惟柴荆綠隂繞籬落窗几一以明門
前灘水急日與白鷗盟不知何隠士居此復何營朝來
四山碧晚際沙鳥鳴碁聲度竹静江深琴調清終擕一
尊酒造門相對傾心期羲皇上安用知姓名
客至
客有叩門者冠劍何巍巍登堂各就坐醻荅好言詞中
席客軒眉揚袂論是非紛紛亂我耳擾擾敗人思主人
默無語仰看孤鴻飛須臾進盤饌勸客酒一巵謂言西
山好爽氣入吾扉客思亦沈寂爐熏自霏霏
食苦筍
吾鄉苦筍佳出處惟石屋玉肌膩新酥黃衣緣深綠林
深恐人知頭角互出縮烟雨養春姿此物未成熟三月
臘酒香開罇慰幽獨烹庖入盤俎點醬真味足未須五
鼎牛聊稱一囊粟朅來庾嶺下歲月去何速經冬又七
春未分窮途哭今朝好事者惠我生一束頭髠甲斕斑
味惡韻麄俗兒童不慣嘗噦噫驚媪僕老妻念鄉味放
箸淚盈目丈夫志有在何事校口腹呼奴更傾酒一笑
風生谷
示兩兒
余性便静素於世寡所諧惟餘黃卷裏聊與古人偕古
人不可期古心尚可窺當其會意時悠然忘渴飢可憐
朝市人大與古相違所得渺何有所亡無町畦嗟乎寓
此生惟善為可為舍善亦何樂至死有餘悲悟此聊自
警亦以警吾兒
有客
春雨止復作閉門無與居童奴告予言有客叩吾廬束
帶出見之頎然一丈夫手擕一尊酒辭氣何晏如謂言
久聞名曾未瞻簮裾天寒宜飲酒一杯聊以娛盤飱亦
草草蔬果間溪魚顔色温勝玉言談貫如珠豈期有道
者而來警我愚酒酣意兩適心閒樂有餘四海元有人
君勿輕荒區
讀梅聖俞詩
吾生前軰後不及識諸公每讀諸公集想見其音容聖
俞仁廟時歐公最相知春風一杯酒夜坐數章詩雍容
長者風忠厚君子辭格律從正始句法自鑪錘衮衮鳴
山泉欵欵語親闈試一涉其流超然忘百憂後軰亦有
作豈曰不冥搜雕琢傷正氣磔裂無全牛堙鬱暗大理
矜夸墮輕浮所以聖俞詩把玩不能休死者如可作吾
其與之游
菖蒲
石盆養寒翠六月如三冬勿云數寸碧意若千丈松勁
節凌孤竹虬根蟠老龍傲霜滋正氣泣露泫春容座有
江湖趣眼無塵土蹤終朝澹相對澆我磊磈胷
三月晦到大庾
我登超然臺積雨久不止臺下柳成行柳下滿塘水環
塘率喬木照影弄清泚恍如在故鄉西湖古寺裏氣象
極幽深景物盡蒼翠十年勞夢想一夕居眼底獨坐不
能去頹然起深思鐘鳴主人歸燭光何燁煒笑語復移
時夜久余當起歸路夫何如江聲寒玉碎
勾漕送建茶
我謫庾嶺下年年餉焦坑味雖輕且嫩越宿苦還生分
甘嘗此品敢望建溪烹勾公道義重不與炎涼并持節
漕七閩風采照百城冤苦盡昭雪草木亦欣榮得新未
肯嘗包封寄柴荆罪罟敢當此自碾供百靈捧杯啜其
餘雲腴徹頂清爽氣生几席清飈起簷楹頓覺凡骨蛻
疑在白玉京整冠朝金闕鳴佩謁東皇須臾還舊觀坐
見百慮平
五月十七日冐暑報謁
炎熱不可觸報謁當及時登車汗如洗黽勉將何之城
隅行詰屈路轉㳂江湄仰看山列黛俯瞰水淪漪心寬
天地大思遠雲霧披猶如塵土中忽見元紫芝暑氣渺
何許清涼今在兹客子且休轡與汝同此嬉人生貴自
適奔走亦奚為
九月七夜喜新涼
晚來天宇隂便有如許涼衣襟不作苦燈火耿寒光青
編如故人入眼興未央憶昔炎熇日蒸鬱如揚湯百事
懶不支何暇攷短長念此深自喜拂窗淨琴張老來縱
眵昏閉目自焚香心清神亦正聖賢儼在旁此意勿輕
語此景吾弗忘
十一月忽見雪片居此七年未嘗見也
寒色遽如許神清瘦不禁瓦溝聲磔索珠琲亂衣襟斯
須忽復變玉片墮前林風勁勢回旋飄零蔽遥岑落此
炎瘴地七年到于今不見六花飛況聞寒玉音今年盈
尺瑞天以慰吾心呼兒具杯盤開樽須滿斟更製白雪
辭入我綠綺琴
庚午正月七夜自詠
余性寡所諧平生惟自得談名頸深縮論利面作赤文
不貴雕蟲詩尤惡鈎擿麄豪真所畏機巧非予匹所以
常閉門千載求知識黃卷有可人為之忘寢食亦復愛
山水策杖無與適看雲獨忘歸聽泉常永日内樂萬事
休中虚衆妙入欲以語斯人此事吾無力道喪亦久矣
無言三歎息
偶題
道立神自昌心閒氣常正平生飽此味不與時俗競得
失了不關榮辱任無定君看富貴人表裏互馳騁雍容
若恬澹笑語多陷穽見此輙自喜魂夢亦清淨告我同
學者謹勿落此徑
課書
汲汲我何事愛此窗日光北門終日開風透軒檻涼貧
病何以療六經真古方榮辱頓爾失太山亦毫芒呼兒
來讀書絃誦驚滿堂仕途有捷徑掩口笑我狂
讀書
伊余生三吳竄逐落荒外大目試環顧四海等一芥誰
能於其間清濁分涇渭含菽亦飽滿食蘗有餘味不羨
嵇叔夜左右持酒蟹大哉黃卷中日與聖賢對
又
横浦非吾土久寓亦何聊不學元相國百斛貯胡椒饑
寒何以遣唯以文字消方其得意處捽茹亦逍遥頓忘
物我情天地本寬饒告爾二三子我歌汝其謠
罷禄
嗟余命偏竒一生墮枯槁雖無青精飯顔色亦自好富
貴點汚人修潔終可保居處既悠悠衣食亦草草静觀
天寳間脂澤逞淫姣冰山赫日來隨例須崩倒所得無
纖毫所喪不到老施施若無事憂心惄如𢷬
偶成
冐熱不安寢整冠常夙興清風入我懷眷眷如有情嗟
彼朝市人正與膏火争藏機入鈎鈐肆辯紛縱横所得
無幾何所嗟無一誠往來各有趣南北自分朋明德天
所相欺誣禍所嬰猶如赴火蛾纏緜尚營營悟此澹無
作不與炎涼并居閒苦無事驅馬出南城登山猿不避
鼓棹鷗靡驚誰知瘴嵐中談笑適此生祥鳳非矯矯高
鴻本冥冥請君少安坐此詩殊可聽
遊塵外亭呈妙喜老師陳元器鄭叔茂沈季誠
我本山中人推出塵寰裏鳥囚不忘飛今日乃來此長
江流吾前列岫環其趾豁然萬古心攬之不盈袂同來
二三友秀句粲玉齒中有竒道人機鋒如建水此境到
吾徒成一段竒事(紹興丙子二月廿一日)
横浦集卷一
