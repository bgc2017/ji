林蕙堂全集卷六
湖州府知府吴綺撰
序
太白亭修褉序
道峯之麓歸雲之旁有詩人孫太初之墓焉予以丙午
位郡首為剪其蓬蒿迨及已酉去官久未將乎蘋藻兹
逢春暮時值上除爰有名流言修禊事山隂上客方並
集於蘭亭廬岳幽人亦相過于栗里陳家持杖纔有季
方洛下將車還同叔寶于是悵高風于既往惜勝事之
難追偶爾班荆紛然藉卉青樽蠻榼揮觴于下馬之陵
烏袷長藤布席於聽鸝之墅望赤城于海上似欲逢仙
聆蒼籟于山中如聞招隠于時東堂雨過桃花紅近竹
林南澗天高苕水碧同雲影泃可樂也疇復抱琴而来
何以言之可少含亳之賦罰同金谷聊分處士一瓢寫
用紫絲獨讓右軍雙管矣
胡循蜚尺牘序
原夫行人執簡義取疏通作者含毫辭占體要陳孟公
憑几而授咸有當于親疎陶士行削牘而書曾無遺于
遠近昔維重矣今或缺焉而吾友胡子循蜚管樂弘才
班揚麗藻早掛冠于樂嶺遂拄笏于米山匡時有論斷
義仿之馬遷玩世為心諧語同乎曼倩乃至友朋戲謔
親串問遺莫不出安石之碎金皆可當士衡之積玉一
函春送字裏花生半札宵投行間月照誠如對面實可
移情譬積萱蘇見者愈三年之疾如搴蘭茝佩之生十
步之香昔譙國高賢嘗矜懶慢豫章太守或聽浮沈恐
見斯編還忘故癖誰為匡鼎將聽之而解頥得遇李膺
且聞焉而捧手矣
江逢其地理集成序
蓋聞燧皇幽贊肇分八位之方炎帝仰參乃備四營之
數形脈測之白阜疆域步于大章于是八萬餘言夏演
圖而首艮四十五策殷列卦而先坤艮取兼山坤由行
地堪輿之說由来遠矣然嚴善思之建議山川上應于
列星童初中之鍊形丘冢攸開于五炁坎峯高揖是為
彭氏之阡泗水却流永定孔林之里自非精通八索默
契三才未可析妙理于牛毛决神機于龍耳也江子逢
其遊心畫表得意象先似吕蒙之夢神人全通一部若
虞翻之逢道士早飲三爻具彦輔之清言兼景純之奥
旨故其集成一書以地道而合諸天人用周義而通乎
殷夏四元密訣遠契金精八字靈詮遥通玉檢既撥沙
而得解亦畫地而成圖虎嘯八垂識神仙之讖龜言百
世洩水土之靈豈必聞音指桑東于裴俠何須得篆定
樹下於沈彬哉至若道合推蓂識高累黍賓寅紀物曾
無爽於金儀納甲成聲遂有符于玉琯斯則伯瑀之所
不及延翰之所未詳而徒以牛眠徵竒鶴来志異沙中
竹策表徐地之祥土下木根去婺人之患則占騐之小
術豈河洛之真傳也哉爰弁其簡端以俟諸識者是為
之序
青来程君湘潭瘞骨紀序
燎原莫救白骼成丘塞水難流青燐遍野使周文王而
若見益厪如傷非韓衛使之曾逢仍同㒺覿兹幸倡於
程君青来和於黃君希倩偶爾浮湘共為哀郢施既窮
於廣柳謀乃就於空桑由秋杪以迄春餘二十旬俄踰
半載皆手腁而與足胝六百簍何啻萬骸塔建普同豈
築鯨鯢之觀園開漏澤盡驅狐兔之塵昔漢水之蛇曾
銜珠實即華隂之雀猶獻玉環况係有情種就豈遂無
情原自果報得来何能不報惜也昔在一邑獲免夜臺
之悲痛哉今則四方並作春閨之夢夫安得兩君子化
為億萬身以俾此衆冤氓超出微塵劫乎
題方秀千園居像贊并序
夫一丘一壑謝幼輿身置嵓中半水半山仲長綂心遊
物外此為幽人之逸致實亦曠士之素心也吾郡名亭
向有竹西諸勝兹時别墅多當城北之偏然俯澗依岡
勢難空曠連巢并壘地少紆迴略存欄檻之形未盡林
泉之興而秀千方子始在壯齡豪似元龍比襟期於湖
海俊如司馬倣意氣以雲霞爰因愛日之誠遂有買山
之樂當門種柳晉處士之清風引溜栽荷周先生之雅
致爾乃心通仁智理徹高深遂能即近為竒因疎得秀
徑以曲而花分閣以崇而樹合泉迴仄磵竹隠幽櫳釃
酒臨池可側山公之帽焚香掃石堪陪謝傅之棋方子
偕彼賢昆將其夀母進茅容之饌日膳雙鷄御潘令之
輿時同一鶴兄酬弟唱合棣友以承歡三筆六詩對楳
妻而共醉斯則孝為養志愛以引和者矣爰屬虎頭濡
其麟角寫菟裘之麗景極燕息之幽懷跂足林間不羨
黑頭作宰科頭樹下無煩白眼看人遠眺晴嵐望三峯
於縹緲旁臨曲澗玩一水之瀠洄于以息焉亦足樂矣
夫四宜莫並衆美難兼地有名山罕淵明之二三友人
雖勝士少戴符之十萬錢空有玉潭之書不賣平泉之
石古今同慨人境罕齊而兹抱獨往之情得雙清之趣
寧不足寫滄洲於妙手追濠濮之遐蹤也哉乃為之
贊曰
竒士耽幽少年知足春樹千株寒河一曲其室則邇
有人如玉據石忘形臨流引目有琴有樽不櫛不沐
抗懷昔人匿影空谷意淡彌高神恬益穆隠顯不殊
古今齊躅
張山来筆歌序
聞之詩惟言志而能詩莫尚於青蓮曲以宣情而顧曲
獨稱於紅豆然情之所發樂之數不及於哀若情之既
深真之極究歸於誕古之達士莊言之而或亂以諧昔
有文人静觀之而即有所動經留于子首稱乎漆園之
書賦本于騷獨妙在江潭之作也吾友山来張子少承
家學早負時名書既讀于等身賦復工乎乂手乃于授
簡之暇爰多恊律之篇酒邊時復高吟花下頻為朗詠
裒其所製題曰筆歌以一帙而示予命數言為弁首夫
子文無口何意能聲元銳諸毛寧能奏雅子惟是也誰
其聽之既而展卷以觀乃復掩書而嘆仰懷穆滿聞天
路之難登遠遡嗣宗悵世途之多阻巧難勝拙徒貽誚
于陳梭衆欲呼顛且放狂而具笏武侯洒淚千古沾襟
令伯含毫百年隕涕他若興悲于弱子並足遺慨于後
人此為之歌痛于泣矣豈其為筆不能言耶蓋情之感
于歡樂者輕而感于悲思者重情之托於言語者淺而
托于翰墨者深所以拔劍高鳴匪云樂只扣壺長嘯惟
喚奈何而已但韓娥抗聲而四座之悲歡不一葉女合
奏而一人之卧起再三彼其歌者之精要亦作者之妙
也嗟乎人生快心之處寧有幾端世間失意之時當非
一事吾安能借三影之麗句盡以寫千古之閒悲也哉
贈徐浩然序
文舉好賢門多雅客偉長博古時得異人則有浩然徐
君者其流亞矣君以東海之名家得西雍之秘典丘明
撰史自續典墳師曠審音偏宜雅頌既知其變而復得
其所同爰識其文而更詳其為數適翠華之臨幸雅意
崇師值玉几之親承留心訪道有懷釐正簡名儒而用
杜䕫特命精研求異術而知鄭譯問泗濱之石磬欲叶
中聲購楚室之梓材將成雅奏蓋將宣中和于闕里豈
只備歌舞于太常而已哉予以班荆之好既投契于東
塘乃因累黍之精遂訂交于南國歎難能于絶學謝弗
逮于妙談其不羨歟信祖少卿有所不及于其歸也實
李都尉之所難忘矣爰弁諸詩書以為贈
記紅集序
余向有選聲一集問業四方節欲其諧盡是迦陵之語
音期于暢無取蠻府之談固已響叶紅牙遂得賞逢青
眼人傳珠串旗亭欲拜雙鬟家奉金科樂部同推三影
然以簿書旁午猶慚顧曲之未精較閱刁丁尚苦謀篇
之不備積懷既久適耳為難逮卞嶺之投簮得康山而
鍵戶頻回俗駕同心賴有求羊盡謝塵氛寓目能知亥
豕乃有陳子丹問既研精而肄學亦好古以求音咸搜
蘭畹之藏益廣花庵之選竊謂詞雖小道義在大晟究
其源流體製實由于樂府相為表裏興觀允助于騷壇
是以三唐偉士兩宋名賢無論秦柳之專工以及辛蘇
之嫓美他若考亭理學猶歌綠酒飛紅莱國清貞亦念
杏花芳草忠如武穆尚矢韻于凭闌烈似文山復和歌
于缺鏡趙忠簡之一枕夢入江南范文正之孤城心傷
塞北皆有懷于白苧曾何累于青編至如供奉之名重
開元三調實為星海太傅之集高長慶諸編獨擅春江
歐廬陵文冠八家小令偏多旖旎蘇眉山書傳千古長
謳更自雄竒蓋詞章原非兩途而詩筆誠歸一致或以
才難兼勝遂言義有相妨斯則淺見之拘攣實少英流
之卓犖矣若夫和凝入相輒羞曲子之名韓偓登庸便
悔香奩之作斯又唱渭城而不暇寧關皺春水以為嫌
耶予與程子掇拾無遺編摩最久譜蒐古逸寧言葑菲
之微詞尚淹通用冀棗梨之夀務令記歌娘子數紅豆
以傳聲勿使度曲才人望青蓮而閣筆
巾箱詩詞二韻序
原夫律吕相宣聲歸大雅隂陽互恊義尚中和故衆管
克諧而法先用損諸經並列而詩獨宜刪此東陽之四
聲傳西園于千載也但高才領異互矜揚子之竒末學
文疎反失沈侯之妙非樊紹述而專尚夫詰聱豈劉知
幾乃謬工于茁軋斯則聲音之學必須釐定為先矣予
泛跡珠江避塵金地閒居抱膝聊寄興以銷憂獨坐撚
髭偶選聲而送日爰檢巾箱舊帙重為韻府新編詩則
準之升菴先生而兼夫百榖詞則遵乎東江主事而參
以笠翁庶不雜不紊咸知宗乎典要而毋竒毋險總可
出于清新付之梓人公于藻客將囊盛古錦得共探其
驪珠而佩用芳蘭可弘章其鳳采矣
崔蓮生四時小影序
蓋聞涵育羣生者必備四時之氣包舉一世者務養五
德之純柱可擎天而蒼昊于焉定位斗能福物而紫府
用以垂芒是以燮理必賴元臣而亭毒廼歸真宰也崔
公蓮生博陵碩彦恒岳名賢鍾薇極之靈符得蘭臺之
正氣生而忠孝既有類于仲文早得才華復無殊于亭
伯故能獻天人之策名重廣川乃致受民社之符勲高
密縣保孤城于烽火之日厝巖邑於泰山請重兵于刀
鋸之時奠窮黎于袵席薦牘屢傳于三事簡命乃畀以
一麾開廬陵之堂重栽楊柳登安石之埭更種甘棠而
問疾苦于蒼生出之湯火法治安於黃老與以生全遂
以簡任兩淮用以匡扶半壁鹽鐡也而行之以經術耻
為心計之弘羊錢穀也而澤之以文章欲擴仁恩于子
駿卒至關中轉餉敉寧終賴于鄼侯豈但江左撫綏鎮
静允歸於安石信偉績難以更僕然大略始於人民蓋
其力之足以濟屯實其才之足以御變故聽訟之際常
擐甲以登陴在戡亂之餘即投戈而講藝又其政足以
及遠乃其德足以化愚故不忍存心化多事以為無事
而志誠在念齊衆情以為一情至於量之有餘實其心
之無欲故處脂膏之内而皎若冰壺當襍亂之時而平
如玉尺若夫明之作哲則又守之常貞故時在致身加
威武難以屈志而義為守土任邪妄不入其衷是以元
亨利貞自得乾坤之正而隂陽寒暑能調水火之平以
之比于古人則衰冬日而宣夏日用以揆之聖道乃夷
清風而惠和風也何来妙技之虎頭爰寫神姿于兔穎
設境中之境身歴境而長閒生身外之身境遇身而更
適花間卷帙無非與物以陽春樹下收綸更欲出民於
清冷吴江楓落常懷萬寶之辰官閣梅開直欲四方之
燠雖靈生一片裴晉公難寫丹青而敬起千秋諸葛侯
常留楮墨倘當代而夢懷良弼寧煩肖像以求哉若斯
世而佇想偉人是可展圖而見矣爰題其首用示諸来
鄭蕃修梅花樓序
曩者懷人曾吟梅屋今兹得友適在萸江則有鄭子蕃
修肯與入林時為藉卉来同白社無違廬阜之盟共在
青門更作蘭亭之會應持一帙爰集多篇則以梅忩索
句之圖用乞篠墅徵言之作也夫鄭子以超人之品賦
邁俗之才體不受塵得烟霜之氣心能似雪聚山水之
情而好等林逋栽晴雲于繞屋情同何遜寫幽况于巡
簷月色横分但覺瘦同詩骨雪香輪與應知清入吟魂
于是勝客尋芳更推敲于驢背高人多韻還愛玩于虬
枝吐異馥于行間不羨廣平有賦亂香愁于紙上爰知
官閣能詩某開卷情移聞聲色喜如看浮動米襄陽應
知有國能香净洗鉛華梁伯鸞寧復因人而熱清極忘
寒請諸君同鋤夜月高而多韻將吾儕共嚼春冰
己巳九月贈家酣漁序
舊里仙都夙稱練水吾宗族處實重澄溪滙一派之晶
瑩當萬峰之圍繞可以三春肥遯頗足桃花亦謂數畝
觀頥猶存荷葉乃小阮雲逸自號酣漁其有得于山水
之間而自適于江湖之内者耶夫士因慕禄或見誚于
波臣客可忘機多自同於溪叟今雲逸初當壮歲夙負
異才方致力於文章奪五花之簟可蜚聲於殿陛登七
寶之牀以好義之名傳于當代用能人之譽拔于恒流
其有聞焉何可量也胡為遠同于魯望取足于茶竈筆
牀聊比于志和放歌乎綠蓑青笠也哉然而忘于榮利
並辭獨醒之名託乎林泉乃有醉侯之號此其志意殊
遠而其景行甚高矣于其誕降之辰諸君舉觴以致祝
乃于卷軸之首屬予濡管而為言爰挹玉醴之漿效陶
彭澤遂採金英之蘂曰傅延年大斗堪浮子且得全以
酒中流可泛吾將為揚其波
瞻龍閣序
家非止民部君既以瞻龍稱于人復以瞻龍名其閣聞
者未達聽翁問之而瞻龍矍然曰夫龍山者予先人之
壟所在也聞之古者過墟墓而生哀及乎風人陟岵屺
而見志誠以心之所感實無間於三年故其目之所存
乃不遥於千里天經地義難踰罔極之思行倚目參聊
志不忘之感耳聽翁曰孝哉君子有兹名也夫人之受
恩愛莫深于顧復而子之報本情最篤乎瞻依是以蒲
版耕田五十于兹而慕尼丘載筆三千以是為先仲子
重茵泫然出涕臯魚倚樹黯矣興哀不其悲乎皆此志
也今民部君高義聞于天下隂德過于古人教子而受
萬石之封處世而表四方之望以著管寧之行可云無
忝所生且將衛武之年豈曰亦聿既耄乃有視如在聽
如在遂至朝於斯夕於斯殁者猶然生可知矣遠者尚
爾近其忽諸抑聞山水之靈每于人事之相表况有忠
厚之氣能以地脈之吉凶今君之善修其躬者在兹君
之永慕其親者又如此則晴嵐遠映而爽氣朝来應必
有連理兩枝入神保之座右靈芝數本産希喬之庭中
豈止顧氏之玉峯惟矜雅麗石家之金谷徒侈繁華而
已哉余登其堂而若有神烏三足翔曾子之冠排其戶
而如見馴兔兩頭在解生之舍
重修黃山志序
蓋惟司馬善游海外難窮五岳向禽多願人間徒望三
山境有未通則神理為之不接目有不至則紀載為之
未詳夐乎渺哉莫可述矣至于神禹鑄鼎伯益勒山海
為一經皇漢成書孟堅列地理於十志揚子始為志錄
蕭公乃紀山栖然而豹齒婉妗徒有真形之籙龍威仙
丈不傳宛委之編則天地之精英時藏于密而山川之
秀異難得而言也然神境之開略有數事而弘圖所建
必待異人故夫康樂躭竒常多躡屐許詢濟勝不待支
筇度絙索以尋峯過石梁而觀瀑是則陟幽之癖爰爲
闢險之才若乃覽潯江之作九子有待于謫仙誦廬阜
之篇五老維彰于白傅賦天台者詞堪擲地登太華者
語欲驚人此又掞藻之英共有采真之興至于莊嚴有
象締構無窮開生面于山靈留苦心于嶽麓無煩助木
現鷲嶺于片言不憚懸金集鴻章于百世斯則烟霞之
志士良為山水之功臣矣予鄉黃山著名鄣郡神囂仙
的聚三地之靈氛丹鼎藥爐具累朝之灝氣去天咫尺
出地億尋雖天寶更名特闡軒皇之秘而慈光錫額尚
畱媧后之遺然由漢以来陳太守之後罕傳高隠自唐
以上李供奉之前靡著雄文迄乎普門大師始開雙樹
逮夫玄陽道者僅蓋一茅勝境猶虚達人滋歎兹我内
子諸父于升先生初當綴帛之年已有布金之願一詞
慷慨衆或為驚獨力經營卒成其志紺龍之宫斯建白
象之路宏開厥在梵圖是名檀主爰求山誌用授棗人
取汪程三子之書定丘壑千秋之案既成卒業備此事
之董狐復懼繁文滋他年之亥豕特延閔子賓連專司
筆削並屬汪子扶辰嚴佐校讐以劉氏之三長權衡川
岳用江郎之五色點染雲巒大書之間以特書鏤玉期
成夫琬琰一刻矣仍為再刻施珠靡靳于縹緗美哉觀
乎何其盛也或云先生之誕降具有妙因疑為道叟之
再来完兹勝果昔傳眉山學士重登五戒之堂近則潛
溪巨公更濡三生之筆曾有然者復何憾哉抑吾所聞
先民有語黃山六百餘里能到者未及半途天都三十
六峯可登者終踰十數雲霞之靈幻以地為天洞壑之
幽竒在山而海既無黃鶴之羽徒歎赤龍之髯力士擘
河掌難通于蓮㟧秦人壘石足尚裹于桃花猶能執簡
尋源披榛覓徑則是書也直當藏之謨觴之館緘以琅
函貯于輸寥之宫貽諸玉斧余未窮仙篆徒逢王烈傳
看遥企神都輒羨陶公遐舉又烏足語以浮丘之道容
成之功也哉
七星巖誌序
天垂七曜運默化以靈杓海湧三峰殫神功于光嶽蓋
高卑之位既列而俯仰之勢以分兼而有之罕其覯矣
余来端郡言陟定山窈焉窔焉降得幽而深得曠高矣
遠矣形則異而氣則靈爰興渺然之懷遂有觀止之歎
乃觀察韓公具山川河嶽之雄姿兼廊廟江湖之逸志
恒于公暇共擬褰裳適值政成常謀濡簡適僧真際偶
出斯編雖蒐輯之力頗勤而久大之傳難廣公乃欣然
展卷為更訂其豕魚用是詮題遂命夀諸梨棗青緗縹
帙借卉木以騰輝赤水玄珠映璇璣而絢綵家大司馬
延攬詞英若文僖之遇永叔標宣旨趣擬玄晏之叙太
沖蓋自昔名賢每流連于勝境故至今偉蹟多炳照于
塵寰手摘瑶光見襟懷之霞舉氣吞雲夢識器宇之淵
涵豈僅遇物能名效書生之珥筆登高作賦侈學士之
抽毫是知抉雲漢以成章匪僅七襄之妙演會見與湖
山而競爽爰期千載以長留云爾
贈工畫顧瑟如序
晉唐以来法遵三祖宋元而後派别累朝然方寸之間
備諸衆有毫芒之内悉見多竒則推蚊睫之工罕及虎
頭之勝矣顧子瑟如本四姓之英滙萬家之妙源流出
於立本變化極乎探微吐納山川善寫有聲之水斡旋
雨露能為沒骨之花乃復意在筆先神生物外既觀大
以小收瀛海于棘端且得有如無納須彌於芥子宗家
壁上五岳堪遊蕭子扇頭萬里在握遂使工踰馬遠巧
過龍眠視且難明欲眩離朱之目談而若妄幾疑侯白
之言此則高尚書望而腐毫李將軍為之擱筆者矣若
乃迂同倪叟潔類滕生心有所期彈指無辭于水牸情
之未合掉頭直謝以風鳶斯又翰苑之高人非獨藝家
之能事也余見于拾遺坐上共嘆其工送于主簿祠前
敢無以贈此時好我能圖虎阜以相貽他日思君為展
鵝溪而若對爾
錢目天百二甲子序
原夫蒼頡制書竒偶肇興于鳥跡大撓迎筴支干仰恊
于鴻苞厥義良為甚弘斯文亦稱最古者矣兹者吾友
錢子目天逸致雲流勝情霞舉才如希白常疑供奉重
来詩似仲文輒共長卿方駕全神麴蘖恒居晉魏之間
肆志縹緗不讀秦漢以後偶摹史籒遂欲刻鳥圖蟲略
倣嬴斯更已編禾得穗及其暇也爰取建斗所占因而
重之倍作紀年之筭六身二首展卷而無待于絳人七
曜五行按圖而有符于黃帝即文以考道而道莫尚于
古文游藝以養心而心益精乎正藝也由此篆徵王烈
雖未得仙苟其字問揚雲還須載酒定六術以六義即
不及天皇之萬八千進一歲以一觴業已過召公之百
十九子其醉矣吾且觀之
醫暇巵言序
予友程子雲来學裕雕龍品高立鶴少有班揚之譽未
展其才長聞莊老之言獨知其解斯固羣超江左萃拔
汝南者矣爾乃有術如岐恩流含氣得經如扁名動諸
侯通金匱之秘文著銀丸之妙諦疾無常異煮一枕而
咸瘥人有寒温試五爐而胥效又仰通于鴻術將大拯
夫駢生暇而後醫也醫安得暇乎及觀其巵言一書包
舉二儀周羅萬彙用河間之博識抒稷下之雄談道自
顯而知微理由窮以得變事分乎鉅細以曠覽而不遺
類極夫洪纖惟静觀而自得昔茂先辨物僅著洽聞輔
嗣談玄惟多妙緒粤稽斯集實兼有之以此去疑辟金
鎞之刮目以此析理如鐵鏡之照心豈止王氏名流辨
異聞于砭石泰山道士傳靈冊于瓠&KR1383;而已哉蓋一人
之身各具天地萬物之族咸有性情不揆其通則無以
詳其變化不知所合則無以得其異同既揆其通復知
其合故呪樹能死縛芻可針病女或以出蛇邪鬼于焉
走獺道之所至技亦神焉而眇彼戔夫矜其陋術未飲
上池之水徒求靈海之方亦烏足窺秘義于巫咸測玄
機于秦緩耶嗟乎聖人無位常居醫卜之間大道有恒
聊存施濟之事吾於程子是編重有感矣
家文仲傳燈錄序
不有長明之炬難破重昏若無可續之薪誰開大照故
宗門衍于西竺而覺路喻乎南離也若夫術取專家何
關密印豈有書同正法欲等微言也哉不知陽主明而
隂主幽幽則必燭之而後顯天曰文而地曰理理則必
晰之于至精此其說有真偽之分而其事在明滅之際
也家姪文仲漱芳六藝振藻千言得杜陵之長詩中有
格探考亭之秘刪外存經業理恊乎兼三亦數同乎參
兩乃獲逢于仙客遂得授乎竒書兆靈騐于桑東標竒
徵于竹下篇分内外理備高深密義究于弘農有同聖
訓微言衍于誠意盡洩仙機楊君窮天地之精寧為救
貧而立論張君尋山水之脈更因遺後以成篇具一卷
而非繁咸片言而居要覽其砂石水穴較龍耳而尤靈
察于向背隂陽比牛毛而更細利其生乃所以安其死
寧云富貴非致孝之心趨乎吉正所以避乎凶自是水
土有敦仁之道符神詮于八字遠契金精傳真誥于四
元遥通玉檢允傳高士定有鶴来何必神人乃占鹿起
其于座上拈花之旨皆有别傳庭前敲竹之機俱多妙
悟也哉爰為鑚火用誌撥沙
上鄭鄭氏族譜序
自先大夫潜德昭明代居豐右而太淑人懿修聖善系
本滎陽予於吳鄭之交世有潘楊之睦而鄭子東邑恒
共雅游尤稱夙好間嘗溯河源于星宿考木本于丘陵
圖繪流民則近思安上門開通德而遠慕康成鄭子避
席不遑操觚以請則曰祖原洪姓實分胄于尚書姑適
鄭門獲作嬪于令尹時在宋元之季地當宣歙之衝活
萬戶者封尹既宣勞于社稷從一人以貴姑乃受服于
河山野有畱棠思而勿拜澗堪採藻薦則惟馨羊叔子
之碑見者多為流涕晏恭人之砦犯之猶有戒心而五
桂勿榮孤蘿獨附孫而繼子厥有前文姪不祀姑究非
通論十五世以後盡屬耳孫四百年以来難忘鼻祖爰
述其始末冀特為表章予感其誠弗克以讓竊惟禮之
論祭必後海而先河志在程功或因堂而考室張家擊
鼓合八院以同餐蘇氏成書建一亭以覆譜凡以事原
厥本因而義篤所生自行葦鮮敦本之情恒疎諸父而
葛藟忘庇根之誼遂等路人皆昭穆之弗明致親疎之
失據也况乎魯妻抱姪義雖感于齊師而柴氏繼姑禮
罕聞于周典其間式榖之故較蜾蠃而加親自此綿瓞
之祥賴牛羊其勿踐可不宣之赤管用告後昆俾得守
以青箱永敦前訓乎乃鄭子遵其庭訓輯為家乘系别
縱横支詳遠近由初世及乎末世可按牒以稽自一人
迄夫萬人能合尊而饗而又追思祖武遠訪先型始則
虬軒公仗節全城射救聊之天繼則獅山公持忠入地
結赴衛之纓或遺愛之在人而家無長物或好修以潔
已而篋有竒書莫不彪炳後先鴻章遐邇斯誠美矣何
其盛哉夫鄭子童年刲股知報本以哺烏壯歲立身方
論交于結駟乃獨存心睦族篤意展親由其至性而行
必有過人之業彼李昉盛德惟給餉以資貧蕭瑀元臣
乃分田而贍黨皆將企有厚望豈獨麗其弘文乃譜之
成冠以上鄭猶裴分三眷而東異于西若阮本一宗而
南殊于北云爾
某上人輓章序
無佛法可說是向上事由聲聞得悟乃方便門如某上
人者蓋其人也上人智炳黃睛行高白足將調狂象振
不二之玄風善馭法牛破六千之迷霧種旃檀之樹此
間不異東林嗅簷葡之花是處都如西竺因緣普度曾
開丹蜃之樓智慧高鶱大建紺龍之宇弘揚妙諦翻貝
葉而緇素歸心力轉法輪散雨花而人天合掌業已仰
參無上獨悟有為者矣爾乃法性圓通慧因朗徹能兼
衆妙染翰遠過于貫休雅擅諸長得句頗工于清晝而
蟹行鸞嘯每擅移情鶴舞雉飛偏能入雅以非絃非指
意常運于曲先在水在山聲獨流于軫外是以高賢傾
蓋聞音而共賞其竒勝客停車洗耳而莫窮其旨而一
花方綻于絳臺雙樹俄歸於鷲嶺徒傳隻履誰復辨其
去来每聽微鐘幾欲忘其喧寂爰抽弱翰並寫哀吟悵
向法以何人嘆知音之不見則白蓮社裏常深元亮之
悲而紫栢庭前更切鍾期之慟耳
婺源程氏族譜序
蓋聞名山之支有千而咸宗泰岱大河之曲凡九而悉
本崑丘葛藟用庇其根而禮嚴於十叙行葦以合其屬
而詩詠乎方苞故裴有東西河東乃為中眷而阮分南
北陳畱是為大宗疏戚必有攸殊系牘斯為弗爽也吾
郡實多甲姓諸程更為慶門蓋自安定以来其流實遠
及乎忠莊而後厥裔益繁或樹績于方州或策勲于社
稷或支分於冀北或名著於河南咸開祚於山川多垂
光於竹帛簮纓繼美頗稱飛蓋之鄉棨戟承徽不異鳴
珂之里此其宗派既已有若列眉詳彼家乘不必更煩
屈指也乃其右族别號祐源則始於天祐公来自開化
縣奉其遺像占籍邵南肇厥丕基是為宗首凡歴二十
餘世聚國族者于斯逮今數百多年長子孫而益衆然
滄桑之屢變散在四方致譜牒之未詳難傳百代而爾
功義篤先疇情殷祖武念箕裘之方大必水木以難忘
爰肆力以修釐合譜不遺于唐宋遂覃心於諮訪列圖
必悉其親疎自一人以及於千萬人可合尊而饗由一
世以至于千萬世可按牒而稽奉元晦之遺篇無乖禮
教法仲淹之義舉更切睦婣此其貽謀實為遠矣夫禮
之論祭必後海而先河志在程功或因堂而考室自世
風之不古致宗誼之多衰乾餱忘敦本之情恒疎諸父
原流失敬宗之誼遂等路人誰為挽之殊足歎也今爾
功少懷孝友敦至性以哺烏早慕賢豪希高蹤於結駟
乃尤存心睦族篤意展親由其行已而推必有過人之
業行將應陳氏之卜俾熾厥宗豈但見蘇老之亭而藏
其譜也哉
閻氏本支錄序
(闕)
淮
隂再彭閻先生兩朝碩果一代英標弘文距司馬之前
高致軼伯鸞而上傍枚臯以卜宅獨號寓公類延伯之
寄居共推遺老屏藩偉迹列三戟以開基簮組華聲聚
五車而講德家由祁邑族啟晉都索一字之手文雖遥
遥而莫考奉千年之鼻緒實奕奕以相成高山留禹鑿
之痕喬木本唐封之舊農桑不替咸傳清德之家弓冶
無衰共服先疇之隴逮逢元運始居西塞之村洊及武
宗爰寓北淮之沚擇四通而處信若陶盈卜五世而昌
早知陳大綿綿瓜瓞羨子姓之實繁纂纂椒聊且丁男
之益衆乃先生憂其宗分而無統必且代遠而難稽是
訂一編特詳十葉速諸父而速諸舅羅若列眉孰為穆
而孰為昭煥如指掌或貽謀以忠厚力敦秉耒之風或
創業以艱難義篤牽車之事或帶經于隴上有若倪寬
或鼓箧于宫中還如朱勃或世傳清白而心凛于四知
或人絶雌黃而品高於三善或耳鳴之隂德澤播鄉閭
或手建乎弘猷功存彛鼎詳略既已攸宜近遠復為不
紊四時合食可登蘇氏之亭八院傳餐並列楚公之宅
尊其所自出用之木有本而水有源察乎所由疎亦可
喜不慶而憂不弔夫參議公歴居顯任屢效繁疆操潔
懸魚拔薤與畱棠並著神全履虎傾葵偕列栢同高從
恬淡于急流裕謀猷于来䙫而先生雄文振古壯志濟
時慨東海之揚塵守西山于介石庭槐傳響争誇才子
之聲籬菊怡情益挺徵君之望以百詩而為其賢嗣當
代蔚其鳳麟以復中而為其文孫舉世知為鸑鷟行將
騰驤皇路輝耀故鄉直若崔盧冠百家于唐代寧同顧
陸號四姓于吳都而已哉乃猶殫懷追遠篤意展親念
一身以至千百身見其分當思其合由一世以至億萬
世從于厚無至于澆則孝子之情可油然而起而仁人
之思將自此而深安見五服之圖不有關于世道而九
族之序一無所益于民心乎
張虞廷彈琴序
余初識諧聲即慕雅音于四善方能讀曲長懷逸操于
三均然少染塵緣志頗分于鉛槧中嬰世務心每役于
簿書布襪芒鞋殊乖夙念高山流水獨好知音則有張
子虞廷實為今時叔夜兩京作賦人推平子之才四庫
多文世重茂先之學久同白社每把臂而入林共隠青
門常論心而藉卉而張子誦讀之暇每畱意于歌風揮
灑之餘長娱情于操縵性偏諧于雅器神獨會夫元音
常用無累之心叶乎宫徵每以有道之物養其和平得
意在心手之間求音于字句之外巖棲谷隠五七絃盡
得其幽蟹行鸞鳴十三徽各窮其變可謂嵇心羊體巧
妙極其兼長樂旨潘文美麗誠為獨擅君每援琴以奏
余常擊節而聽蓋兩蜀三吳緩急每因地異而西秦南
楚柔勁亦以人殊而張子韻獨取于中州調常求之太
古故其聲取乎正而風氣罕致于偏意極乎精而考擊
獨收其勝若成連之居海上有七絃乃移七情如中郎
之入清溪每一曲乃成一弄是以聞之者競躁無故而
平信矣哉哀樂不能自主譬雍門動操而孟嘗為之涕
淋孫登理絃而嗣宗為之朗嘯遊魚出聽時為瓠巴舞
鶴迴翔每因師曠觀其止矣技至此乎于是歴下才人
競握珊瑚之管鄴中名士争書翡翠之篇並極形容羣
為讃歎昔蕭思話之見賞乃在松石之間而俞伯牙之
受知獨于山水之際以今方古何古非今耶張子挟此
以遊咸識名高伯玉攜之而往將同意會坡仙爾
秦樓月傳竒序
簫裁淚竹即善離聲瑟製貞松偏工麗曲况乎珊瑚枕
上既待子以三年翡翠屏中且思君兮千里崔徽南浦
寫别淚于生綃蘇小西陵悵同心于綰帶則被之樂府
用諧鸞鳳之音傳以教坊可叶鴛鴦之奏矣粤稽往代
亦有才人門内烏衣由来第一囊中青鏤更自無雙乍
側帽于樓前纔聞巧笑偶遺鞭于門外即動輕嚬于是
下蔡㛹娟河陽窈窕將花並影弱處生憐對雪呈姿清
中得豔有佳人兮在空谷宜名士之悦傾城折梔子之
華同心可贈採蓮花之的苦意難言黃鵠晨鳴欲飛焉
而且止紫驑遠去既行矣而安從少婦空歎于倚樓天
孫亦悲于破鏡似蠺絲而不盡但有纏綿望烏角以何
期惟存宛轉鏤金箱箧歐陽詹腸斷香鬟軟玉圍屏河
東生心傷紅淚精誠不冺人在可今可古之間時會為
難事亦若有若無之際于是毫抽五色聊以為娱聲按
九宮聞之可感聽之將或歌而或泣作者不言性而言
情此則玉茗文人奪烟花于南部金荃才子擅月露于
西崑者也誰解記歌願畱心于紅豆吾為倚節且動魄
于朱絃
慧照和尚語錄序
問大意于西来原無文字迨至人之東度略有因緣是
以樹匪菩提直合麻鞋擦去花為優鉢惟從寶座拈来
此慧照和尚所以不存語錄也然而無法向人雖難言
說將心與汝何處求安非藉三乘誰空五藴則又當年
貝葉還須神馬駝来此際寶華莫待野狐參破而我慧
照大師破煩惱障䜿清净幢十載深山曾學少林面壁
幾年鷲嶺還同天女翻經乂手庭中不欲孤吟白雪低
眉世外惟聞連喚蒼天作海潮觀畫出廣長之相如風
鐸語無非微妙之音如是我聞依舊不存一句畱他些
子好教認取三摩
靈璽禪師語錄序
道啟祇園實由皇胄法傳蘆渡亦本華支蓋其品有不
同故其詣能獨造至若青閨弱質罕聞玄苑微言雖練
行清修僅傳異操然道馨法侣未見多材豈非世境之
移人難得真如之拔萃也哉廼靈璽大和尚則有殊焉
和尚家本隴西祚興淮右根蟠仙李烈祖奏績于秉旄
響報靈槐伯兄馳聲于補牘姿温似玉不樂榮華性净
如珠偏多智慧謂能養為孝孝莫大于全身而不字成
貞貞無過于出世遂無情于法喜乃有事于靡那無實
無虚獨窺八解不来不住自識三明忍草悲花早出非
想之界霜筠雪竹常居無欲之天乃同天鏡慧照兩大
師既密義以同參亦微言而共和玄燈自朗原非横出
一枝半偈常持遂覺緣空萬品爰從實地特指迷津雲
本無心不待嶺頭遍踏月如可指還從水面曾看聽迦
陵之聲無非和雅說鸚鵡之法自覺支離信乎無著天
親攜手同為不二豈必寒山拾得饒舌乃至再三耶
督鹺郝大中丞柏臺霞頌序
仰惟一代清風千秋正色三錢飲水胸中生自無塵七
夕曬書腹内言皆有本不事小儒之學乃經國之文章
務為當世所難有彌天之氣槩名高楓陛方持槖于金
門威振蘭臺即峩冠于玉壘當門仗節定欲潰之貔貅
對陣揚袍掃方張之豺虎雖邪謀消沮淮南憚汲黯之
忠而
聖度包容海外表子瞻之直徙薪曲突世寧不騐乎危
言錯節盤根天欲備嘗于利器龍荒何處較定遠之道
里尤艱馬角無期比屬國之星霜更久豪情不挫李長
源豈望銀宣直節難移劉器之終成鐵漢迨乎烽連六
詔鼓震兩川討元濟之不臣召賈生而非晩羣公推轂
咸共服其豹文
天子賜環乃更工于驄步松到天而益勁豈問炎凉柏
拔地而無邪何心雨露念勝筭之資飛輓
皇心特注江淮用名士以理灌輸盛世無庸桑孔特重
度支之寄是禆理學之宗草木知名奉龍綸而待潤山
川動色迎豸節以生寒果當持斧之初遂有改絃之妙謂
興利必先革弊須知害馬當除惟潔已乃可奉公自信
烹黿不染于是井蛙奪氣頓教市虎潜蹤錢已無神不
信魯褒之論言能有味行看傅說之調某夙叨御李謬
辱班荆苕川對酒曾陪十日之歡梅閣論詩竊有二天
之幸先輿人以獻頌義忍外于師門合詞客以颺言慶
實同于吾黨名原可久豈須更介岡陵辭愧弗文敢謂
堪書鐘鼎
雲間魯謙菴太守江左仁聲序
蓋惟雙麟剖玉寵艾綬以親賢兩鹿頒金理蒲鞭而宣
化所以漢膺良牧即拜三公宋重名邦常分兩制然而
權多兼綂地有異宜畱棠拔薤事或取于古人渡虎懸
魚勢每殊于今日求其張弛不匱才望同稱者蓋亦難
矣我同年友謙庵魯先生者新蔡名宗中牟碩胤綸扉
珥筆品重紅鞓鈴閣分麾治隆黃綬十萬戶之受福久
動楓宸二千石之知名獨高苧郡湖名三泖盡屬春波
城號五茸偏多善氣斯則治行弘推第一聲名允謂無
雙者也爾乃民久罹兵郊原瀕海憫瘡痍之未復痛旱
潦之不常李舍人之弘文空傳繡虎馬將軍之毒熖未
遠哀鴻而公加意鳴絃捐千金而啓塾殫心射弩歴七
載而乘橇訟比風行聽湖中而不倦誠惟露禱曝隴上
而何辭清國逋于重困之餘釜鍾不爽恤民力于積勞
之日舟楫先成是以人比文翁民多譙秀房君鑿井苦
變為甘白傅溉田豐成于瘠随車得相公之雨揮扇銷
酷吏之風境外飛蝗争投海水溪中巨鱷遠遁江流一
錢之譽恒傳五袴之謠徧起豈獨潁川增杖天子待以
非常河北賜書使君稱為獨立而已哉余學分席硯照
忝鄰膏不止見野叟之蒙恩惠同慈父實亦感遺孤之
受恤誼比古人偶覽嘉謠遂成短引聽漁陽之頌惟張
君遊可不懷慚作舂陵之行豈杜子美乃能學佞也
張公蔚生署分司德政序
蘇子瞻泛秋之歲秦始皇改臘之時予南國方来東臯
偶涉始得與蔚生張公修陳徐之雅聯僑肸之交朗月
入懷既情傾于接袂清風拂座乃氣洽于飲醇蓋公以
超世之才負濟時之望行能克效道靡類于淺嘗遇值
可為時共期其大用而鼎調未試錦製徒工君子勞心
四野幾忘巨浸至人無欲一代咸仰清風方司牧于昭
陽歌聞耆老迨兼庖于延令頌起名英余既以蕪辭弁
其蕊簡矣乃兹鹺務更借鼎才而公不以斥鹵為煩罔用
脂膏自潤撫商恤竈剔弊釐奸却厨傳之陋規謝贏餘
之舊例夷齊可飲心何易于貪泉管晏堪卑意更同于
止水濟寬嚴以裕國本仁愛以字人其所以治乎十場
仍猶之夫兩邑於是十場之愛戴猶然兩邑之謳歌也
夫化理既乖矯誣滋甚或飾情以取譽而炙手維艱或
飾貌以行非而盗名終敗上以此欺其下卑以此罔其
尊天地為之相蒙江河于焉莫砥求其神明相感得顯
號于自然和易無私致休聲于勿斁有如公者豈易覯
哉詩曰其新孔嘉其舊如之何也又曰在此無射在彼
寧有惡耶蓋由是而頌溢漁陽秀兩岐之麥歌騰陜服
樹千尺之棠公可趣駕以臨余且珥筆以待矣
賀昭武將軍楊元凱再鎮全吴序
蓋聞麟臺聳峙惟圖第一鴻功鵲印焜煌用顯無雙駿
烈必江漢克安于綏定乃朝野快覩其寵榮則我昭武
大將軍楊公者古今一人而已公英謀天縱偉略神資
劍授白猿弘禮得家風于越國書傳蒼兕沂中同世績
于汾陽方束髮以從戎世咸稱為竒男子每奮身而破
敵人皆避此飛將軍草木知名張萬福威行萬里山川
改色李臨淮功著屢朝如飛如翰如霆如雷共駭兵從
天下自豫自閩自齊自楚咸占師在地中業已望楊僕
之樓船鯨鯢影静立馬援之銅柱狐兔塵銷者矣乃
九重獨軫東南謂三吴實兼江海非藉北猷于方叔難
免密伺于盧循特命金符爰歸繡衮遂使機山父老快
袵席以重登泖水兒重喜旌旗之再見營開楊柳無煩
雨雪之歌幕啟芙蓉共遂雲霓之望營平方略何須願
到金城子翼功勲不俟借臨河内于是人如烏弋酌水
知歸將是白題望塵遥避綠沈長卧閒看五色蜃樓赤
羽無驚静掩千屯虎帳大丈夫抒嘉猷以報我后
聖天子頒異數以晉元侯鑄金印以孤懸貺彤弓而三
接武即布天威之允武俾赫濯其不虞昭乃本明德之
孔昭用宣揚于無外雲臺畫像長觀燕頷之章天府書勲
不數龍驤之號也某恭逢采芑忝與維桑為新息侯之
鄉人何其幸也作孟嘗君之客子可無言乎願著短衣
随李廣以射虎慚無彩筆效揚子以雕蟲賦朱鷺之三
章聊當鐃吹圖蒼龍于八陣還待勒銘爾
林蕙堂全集卷六
