林蕙堂全集卷二十二
湖州府知府吳綺撰
亭皐詩集
七言絶句
采菱曲
新婦磯頭蘸綠波采蓮何似采菱多蓮心有味郎嫌苦
菱刺鈎衣郎奈何
又
濁水菱肥清水鮮就中清濁任郎牽無端驚起鴛鴦睡
衝破儂家鏡裏天
韓信
一飯蕭條楚水濱功成鐘室竟亡身英雄事業輕劉項
成敗無端屬婦人
眀妃
莫怨妍媸向畫中眀妃薄命在和戎便教寫得傾城貌
未必君恩冠後宫
文君
解妬從来屬賞音阿嬌徒自費黃金獨憐一首長門賦
不及文君幾字吟
漢宫秋水圖
紅衣落盡冷青蘋太液秋風起碧鱗惆悵永和香輦散
白頭宫監更何人
題谿山圖
萬山深處亂泉流土室茅亭事事幽絶似故鄉全盛日
任公溪上盪扁舟
七夕前一日為織女催粧
銀漢迢迢一道斜青牛待駕紫雲車眀朝便是經年别
莫誤風前吉慶花
題蓉江女子所書碧桃
露井東風拂素羅一枝檐畔粉香多自從誤賺漁郎後
淨洗春紅學素娥
題李夫人畫芙蓉
江上晴波望若空芙蓉含笑颭秋風等閒輸與鴛鴦鳥
卧看眀粧晩鏡中
玫瑰
一叢深艷傍迴廊偏稱鸞釵堕馬粧珊枕睡殘紅雨落
為郎還作紫羅囊
茉莉
香清粉淡海南來夏晩爭持傍鏡臺摘得含苞郎最愛
向儂頭上看花開
眀妃
深宫歲歲閉容輝一出榆關便不歸不為無金買圖畫
至今誰更識眀妃
友人有賦磁杯鞋者戲作二首
誰把縹磁代藕絲鳳尖長惹露華滋就中最有相如渴
憶殺當壚小立時
又
掌中傳送幾摩挲絶勝陳王見襪羅不是定州新製巧
風流原在醉鄉多
趙孟遷自題小像曰方朔再見之圖為書斷句
七十騎驢上帝臺朗吟長嘯口常開奚奴辟易驚狂客
知是先生岸幘來
紀事
寒鳥驚飛月影昏土牀孤枕欲銷魂夢中不識相思路
又逐西風過里門
見人扇頭是友沂絶句愴然和之
更誰紅淚掩蟬紗公子埋香隔歲華今日臨風展遺墨
教人腸斷刺桐花
又
歌板當年出絳紗綠腰紅袖盡鉛華只留便面春風在
曾向章臺拂柳花
友人納姬戲為催粧姬汪姓南人也
蛺蝶輕羅押蒜金燈前小立倚瑤琴桃花潭水兒家住
只問郎情深不深
又
别樣雙蛾柳葉勻輕迴蟬翼掩羅巾柔條一樣江南種
北地逢春更着人
又
碧天何處是眀河靈鵲差排此夜過低囑侍兒休索問
古来司馬自情多
又
新粧綽約下鳴機夫壻東方世所稀儂自有香名意可
不煩小玉護朝衣
題畫
密篠千竿翠繞籬草堂清晝篆香遲殘書未了秋聲動
正是前山欲雨時
又
怪石頽雲勢不平西風捲出大江聲漁郎醉卧蘆花裏
笑指魚龍觸浪行
入署偶吟
新換頭銜騎省郎終朝驅馬看人忙銕花繡盡黃金鑰
嬴取殘書疊印牀
又
平眀初下紫宸班錦署無營晝掩關閒拂案塵攤好句
一杯涼雪祭椒山
快雪堂觀劇
魚藻池邊秋夜清玉船徐引燭花眀不知何處春風起
吹出雛鶯百囀聲
又
西園清燕好留連翠管紅絃不曙天看到舞腰低轉處
不妨人喚柘枝顛
猶記
猶記香風起栢梁簪裾高會有篇章無端賦就神仙事
空指紅雲拜玉皇
又
太液波通瀛海潮靈鯢行處御香飄一從畫楫無人倚
荷葉高平玉蝀橋
又
獸環金蝕繡苔班頭白監門盡日閒零落上陽花滿地
宫鶯銜不到人間
又
孝武雄才自古今朱旗常繞碧山岑年來不見秋鷹出
腸斷相如在上林
又
甲夜猶傳駐御幢一朝芸帙冷眀缸蛛絲似也知人事
網徧金泥閃電窗
又
鬼神清問夜徘徊前席曾聞訪異才宣室可憐秋雨暗
憑誰教喚賈生来
題楊龍友山水
不見楊公二十年畫中崖壁尚依然當時若有扁舟在
呼出人間郭恕先
題畫栗
實如張放林中彈皮繞桓公面上髭不是寫生容易得
拾來將療杜陵饑
題查匡來像
入雒當年眼共青雙鬟記曲滿旗亭無端却渡松花水
皂帽藜牀憶管寧
又
丁鶴重歸漸有鬚柳風桐露照冰壺吴生解寫多情貌
何不崔徽共一圖
又
倚玉風裁鏡裏開四筵驚道孟公来憑教倩得添毫筆
難畫東阿八斗才
上已梅花
本是東風第一枝為憐春老獨開遲好將逸少蘭亭體
寫出何郎閣上詩
水仙
烏几紅窗小貯春盈盈羅襪淨無塵不知子建緣何事
却向烟波賦洛神
夢月中游二十四橋
長樂鐘聲入夢聞夢中猶自逐梨雲采菱船上西風急
一曲紅簫月二分
題范雙玉畫梅冊
鶴飛湖上已年年老幹猶從筆底妍冰雪不須疑綽約
前身原是藐姑仙
夾山漾
青簾白舫畫中開短笛横簫晩更催一曲新詞吟未穩
兩山飛翠入船来
雜感
鶯脰湖邊樹欲紅長年倚楫聽晨鐘苕川多少浮家處
何日來尋桑苧翁
夏夜偶泊西子湖戲贈笑公
修竹高梧半榻前老僧白髮影蕭然十年着眼南屏路
看盡西湖歌舞船
又
影落雷峯月上天一池荷葉露痕鮮新涼夜半香風起
悟得涪翁不隱禪
過友人齋頭看竹
北郭東門訪隱淪琅玕萬箇碧無塵隣家莫把王猷擬
看竹還應為主人
為銕崖題畫
無數羣峰蘸墨池白雲如絮擁茅茨絶似郡樓斜日後
道場山北雨來時
為靈巖和尚題畫冊
門對平湖碧樹齊木魚清磬石橋西他年得遂淵眀志
不復煩君過虎溪
贈僧
鳥道千盤入翠微真僧皓首見人稀昨宵直上蓮花頂
剪取山雲補衲衣
又
一鉢胡麻𠻳玉泉鹿麋相伴不知年遠公猶有名心在
苦向匡山種白蓮
又
老衲惟存鉢與瓶禪牀趺坐蘚痕青深林不是長多雨
為有天龍来聽經
汎太湖
欲上金庭苦未能夕陽眀滅晩波澄不知萬頃琉璃國
何處清歌唱采菱
過石門有感
三十年前共月眀玉簫吹作鳳皇聲而今攜手同蒼鬢
懶向桃花說姓名
又
樂令清言事未遙山丘華屋恨難消憑將醉後羊曇淚
彈向春江作晩潮
嘉禾
淼淼寒波動畫船南湖春雨細如煙不知修竹彈何事
冷落鴛鴦一萬年
客有談醉李者戲成一絶
歌舞無端失舊恩蘇臺響屧總消魂多情只有王戎李
猶帶東忩指甲痕
平望戲成
謝安手板自無聊又趁東風送短橈沙上白鷗應笑我
年年身到畫眉橋
潯溪泛舟
七月新涼暑漸微荷花深處釣船歸五湖魚鳥猶相識
爭傍蘭橈不忍飛
語溪道中
岸草青回二月初語兒溪水碧何如扁舟十里垂楊路
消得齊諧一卷書
題畫枕
十八年来一欠伸而今穩向釣魚津扁舟仰睡桃花下
不怕槐安告密人
題周天隨祖香堂
罨畫溪頭木葉黃手持詩卷見周郎烽煙匝地乾坤小
不及君家舊草堂
文信國公像(以下二十首咏蓻圃長物為姜仲子學在作)
崎嶇江海幾間關柴市招魂竟不還今日何人解惶恐
也應無面見文山
蘇文忠公像
金蓮影裡喚奇才瘴海顛連老始迴笑我也同魚鳥性
憶君曾上愛山臺
唾壺
烈士高歌志頗雄石頭東下竟無功笑他處仲誠多事
何必敲殘敗乃公
隱嚢
五色斑絲自陸離齊梁子弟坐彈棋匡牀此日須珍重
鍼線唐宫舊所遺
筆牀
玉臺翡翠艷當時三品今傳寶相枝獨怪中書老而秃
只宜高卧謝烏絲
宋搨閣帖
澄心堂紙廷珪墨舊搨于今不可求何事宣和遺恨在
一時還說太清樓
宣德窑脂粉箱
景陵制作重當時傳看真同大邑瓷不識昭陽誰最寵
曉來妝就賜香脂
瓦燈
午夜熒熒對短檠清瑤嶼裏報寒更誰知得意高吟處
萬樹秋聲一點眀
匏尊
吾豈匏瓜事可知一尊閒卧夕陽時人間只有槐安好
便是蚍蜉也不辭
開元石幢
智慧高幢劫屢經石臺猶剩蘚痕青時人若欲知年代
上有歐陽小字銘
蒲團
誰能堅坐學枯禪一片蒲團古壁前識得西来無語意
只應抛向大江邊
博山爐
幾樹高桐綠影深歸来堂裏對牀吟一爐活火心烟裊
且向花前試水沈
蓍草瓶
縹青粉白自非常旋汲清泉插海棠最是護花須聖主
想來青帝即羲皇
烏皮几
琉璃忩扇護書城掩暎寒蕉碧影清净拭飛塵間縱筆
刺桐花下又詩成
漆園榻
栩栩初回夕照斜莊周何意著南華人生只合如蝴蝶
睡盡江城萬樹花
達摩衣
葉響寒齋夜雪深番駝高擁正閑吟遙憐此夕雞忩意
肯負西來面壁心
管夫人硯
秘閣才人管仲姬琉璃硯匣玉珪攜看来尚作連環樣
未破當年一塊泥
日本藤笠
風雪騎驢太瘦身横欹同笑帽簷新鯨魚目射波光紫
誰念當時渡海人
黃州竹筆筒
毛穎空為狡兔儔此君坦腹坐相收當年若使元之見
應入黃州古竹樓
書籖
食盡神仙老蠧魚百城高擁水雲居勸君甲乙無煩别
舉世誰知四庫書
遊北山贈性空上人
古木隂森翠影稠亂香隨屐不知休山僧相引過溪去
一片白雲教我留
過二峰菴
春半看花取次忙晩来燒笋飯篔簹清貧太守閒經過
又費山僧幾日糧
步韻
何處行雲不肯飛夜深香罥鏤金衣憑將苕上千峯色
寫入蛾眉送客歸
又
響屧空傳下玉樓翠煙珠霧態難收當場錯認何郎粉
匿笑花前不轉頭
又
枉殺陳思賦洛神三年辜負鏡湖春東方莫漫窺千騎
舊是青樓薄倖人
贈陸文孫
鶯脰湖邊楊柳春相逢倚檝暗傷神鄂君繡被知何處
腸斷何戡是舊人
趙尚書故姬
舞隊歌筵盛德新芳姿曾掩翠蛾顰寧知華屋傷心處
不負尚書是此人
又
瞥眼繁華不掉頭藥爐經卷度清秋春申珠履應無數
莫過張家燕子樓
蠡山題壁
千桃萬柳上嶙峋石室猶傳霸越臣不是五湖歸較晩
此中應少苧蘿人
虎丘竹枝詞
虎丘山下水平堤堤上春来碧草齊分付畫船諸女伴
莫抛紅豆打黃鸝
又
短簿祠傍泊畫船吴王墓下草芊芊何能覓得魚腸劍
割斷離愁向兩邊
又
紅紅白白滿桐橋買得花枝别樣嬌儂意只憐梔子樹
阿郎偏愛美人蕉
又
閙掃梳頭向水忩真娘墳畔水淙淙當時豈少同心侣
何不鴛鴦葬一雙
題辰六借書圖
吾家逸少本奇才旅舍縹緗手自裁三載騎驢燕市裏
只知原是讀書来
遊虞山得絶句八首
東風吹得燕鶯忙花底船迴一水香楊柳長條正無賴
赤闌干畔鬭鵝黃
又
鴨頭新水碧連空芳草裙腰晩望中多少樓臺烟雨後
一時閒倚夕陽紅
又
籃輿曉出為看山鳥道紆迴未便還何處衣香吹不斷
蛾眉人在白雲間
又
峭壁千尋出世塵下看煙火碧無垠而今始笑黃公望
畫得虞山却贈人
又
絶頂天風吹客衣滄茫湖海是耶非青螺認得鄉山影
苦愛桃花未肯歸
又
黃帽青簾十里餘酒人爭就水雲居那知東海風流客
盡把沙棠載異書
又
繡被無香燭影青玉波深處話平生無端唱出河梁曲
紅淚抛殘為子卿
又
細雨何堪歸思侵玉簫金管閣春隂破山寺裏花深處
猶剩詞人一片心
過亡友故居有感
朱樓一帶映揉藍曾見蔵書話玉潭詞賦可憐蕭瑟盡
不留紅豆在江南
又
一代聲名世罕儔西園狎客舊同遊如何劍履塵埋後
難保張家燕子樓
又
舞散歌消碧樹層遺棺空自罥枯藤畫船不少如澠酒
一滴誰澆下馬陵
又
黃&KR1596;難尋事可嗟平原空剩夕陽斜行人莫漫傷零落
故國全無玉樹花
無題次六益韻
珠箔無風花自搖鴉黃蛾綠弄春嬌依稀記得垂鞭處
亞字青牆宛轉橋
又
臨卭别館見相如小院桐隂繡榻虛為問間愁看腰帶
不知偷墜一金魚
又
回眸一笑下簾遲别後音容細細思底事梳頭春較懶
惱人花氣燕歸時
又
紫棧熏殘碧篆濃輕羅衫子畫芙蓉粧成欲報王昌信
獨背鸚哥小字封
又
齊紈四月薦招涼魚纈珠蘭漸吐香為共蕭郎談舊夢
等閒抛却繡鴛鴦
又
麝香羅褶叠宫衣薄倖羞他杜紫薇從此畫簾長不捲
莫教燕子又雙飛
又
縹緲青霞憶鳳簫淺深更漏短長宵愁心只似吴淞水
黃歇祠邊早晩潮
賈誼(以下十首詠史)
謫去長沙更不回賈生空負漢廷材當時絳灌多英略
何處容君慟哭来
張敞
循良京兆世咸推帷薄何煩帝問為但使長安枹鼓絶
不嫌終日畫蛾眉
東方朔
豈有神仙骨絶羣阿嬌前事不堪聞東方甘向金門餓
割肉猶然遺細君
司馬相如
一曲求凰向酒罏世人爭薄馬相如不知鬢影春風畔
肯上長楊諫獵書
任昉
賓客蘭臺一代稀桃花載米亦空歸而今茂灌尋常見
不負西華有葛衣
李白
才子從来定異常天教供奉救汾陽可憐酒醒沈香後
獨自崎嶇向夜郎
杜牧
司勲才氣迥難儔寄託尋花作冶遊十六衛原無識者
直須眀月夢青樓
白居易
江上秋來月滿林香山送客為沾襟同歸白首須臾事
一曲琵琶獨至今
蘇軾
怒罵能將嬉笑侔子瞻千古擅風流竒才但得君王歎
飽飯何妨到惠州
陸游
壯氣雄才不易刪渭南詞客老投間平生多少淒涼志
鐡騎西風大散關
訪鱸香亭不得
遺亭無跡暮烟空釣叟收綸看落鴻不是近來鱸鱠少
阿誰冷眼向秋風
和龐大家香奩瑣事雜詠
春入鸞紗日較遲白梅花下立多時無端拗取高枝戴
惹得東風上鬢絲
又
昨夜紅薇一朵開膽瓶新築避風臺慇懃更放泥金幔
恐有尋香鳳子來
又
粧次傳書特地忙嗔他小玉戀迷蔵錯將京兆修眉管
並卧湘妃翡翠牀
又
生性天然淡冶中羞將顔色鬭春風新來不着燈籠錦
一色文羅染退紅
又
檢點珠奩似少歡釵梁擎出要郎看昨宵嗔喚收粧急
誤損金絲九子鸞
又
緗編偷把背花吟脂印猶嫌玉甲侵讀到白頭山上雪
一時彈淚為關心
又
戌字初傳報夜牌卸頭猶未下瑤釵不知夫壻輕狂甚
倚醉偷量獨見鞋
又
夜展氍毺坐綺忩盡燒椽燭換眀缸誰堪暖手偎紅袖
拂亂宫牙十六雙
又
斂眉深坐費深思一着文楸局兩持賭取玉釵渾細事
就中黑白要郎知
又
江草湘花展卷看春風隨手拂雕欄趙家公子歸来日
莫買徐熙墨牡丹
又
稻畦衫子映花眀繡佛幢前禮拜輕傳語八關今日是
厨娘莫費鯉魚羹
又
盡卸鸞鬟向鳳窠薔薇湯裏學凌波窺人怕有多情月
繡幕層遮脱絳羅
又
暗香中夜吐金花漫道紅忩少伯牙一寸眼波横兩黛
高山流水是兒家
又
紫棧偏宜静處焚金爐銀葉共郎薰請看心字成灰後
盡作巫山縷縷雲
又
好日新將繡帖開合歡羅勝一雙裁雛鬟不識春猶淺
已訝釵頭燕子来
又
錦帶銀毬次第懸手丸瓊粉拜郎前燈邊好語憑誰道
願似花糍個個圓
又
繡罽紅茵别樣嬌銜蟬曉食每親調愛他生小多憑準
一線圓睛兩度潮
又
亞字青牆柳帶斜春来間事有些些嗔他小玉無聊賴
慣上江樓喚賣花
又
念得新詩教雪衣水晶簾外語依稀春來漸喜相偎熟
縱解金絛也不飛
又
近風来處著紅縑小拜花前願蜜添身是百花原任採
不知何處使人甜
又
寒食今朝春事賒釀成仙液似飛霞杯中更挼桃花汁
只要郎身總是花
又
春駒輕粉尚沾香浪惹輕羅已自傷還向海棠深處放
莫教孤影宿紅房
又
荷芰風清薤葉涼輕雷一震隱横塘生憎簾幕斜陽色
半是兒家額上黃
又
寶鏡盤龍影篏空猛然驚見下簾櫳憑誰得向江心鑄
先着傾城在此中
又
填鵲靈期正早秋家家瓜果坐針樓生憐銀漢難為别
却替雙星夜半愁
又
寒到深閨要綺襦忩前札札弄機杼而今織素渾無用
花樣隨時問小姑
又
花壓重檐影漸偏貪看靈兔不成眠嫦娥既有長生藥
何不將人並上天
又
翅拍晨霜未穏棲曉来忩下打籠雞怪他只喚相思夢
不向侯家枕畔啼
又
養得金魚近繡忩錦鱗朱鬛一雙雙夜深忽怕琉璃凍
自撤重茵裹玉缸
又
天涯着處舞楊花剪剪輕風透碧紗鬭鴨闌邊寒未減
紅泥長護鬱金芽
又
銀牆東畔畫欄低斑笋新抽尚帶泥煑得青梅同下酒
合歡花上畫眉啼
又
菖蒲新綠細堪梳崑石玲瓏嵌碧虚一研冷雲花影下
鮑娘新折大雷書
又
人間何處有瓊霜倚檻微吟只淡粧百尺小樓雙燕子
謝家春色在斜陽
水邨春曉圖
水竹平生少定居每看烟樹興蕭疎無端偶逐輕風去
長憶桃花好鱖魚
梅花書屋圖
漠漠寒林影不分啁啾么鳳曉来聞梅花萬樹香多少
薰透前山嶺上雲
京口即事
江風江雨獨登臺聽罷琵琶首重回不使客囊留一物
也知原為看山来
又
木葉蕭蕭秋氣新江聲直上更無塵平生来往誰能識
只有金焦是故人
梅旅度曲用秋宵聞歌四字為韻
高館銜觴散客愁重来杜牧憶青樓無端一曲江南弄
庭樹蕭蕭不忍秋
又
作計支吾夜漏遙紅絃碧管韻爭調吹殘二十四橋月
不負揚州是此宵
又
空庭落葉夜紛紛車子清謳遏綵雲醉裏醒来還復醉
就中孤客最難聞
又
曲巷相呼夜更過何戡白髮老婆娑漫天風雨愁歸路
如此乾坤肯不歌
春寒
何處春寒入謝家春衣綿薄又重加無端一夜東園雨
遲放海棠三日花
補種平山堂楊柳
何人新種綠隂齊六一堂高古竹西却笑隋堤千萬樹
近來無處着鶯啼
竹西春遊曲
花柳千枝拂路行大家車馬趁新晴那知九曲池邊水
流盡當年歌吹聲
又
紫幰車中額畫黃軟塵飛過認衣香怪他醉客眠芳草
元是陳隋舊戰場
又
金銜驕馬錦帆舟簇簇笙歌楚水頭最是江南好山色
春來都在十三樓
又
鬭雞臺畔草痕青結束新粧肯暫停可惜隋宫清夜曲
至今留與健兒聽
題吴孟舉黃葉村莊圖
聞道蔵書别起樓西園名士幾同遊十年夢到何年到
爛醉鴛湖萬樹秋
又
昔年曾泛語兒溪最愛斜陽綠影迷今日畫圖閒指點
草堂深處碧山齊
書屋中雙燕新来壘巢未定特以招之
花底交飛綠影開銜泥欲定更徘徊昭陽宫裏多猜忌
莫為茅簷不肯来
又
柳影梧隂映畫梁芹泥何事為銜將天邊不少連雲厦
認取先生舊草堂
紅橋絶句四首
城北風光絶點塵垂楊個個鬭腰身榆錢飛盡荷錢出
買斷揚州十里春
又
金谷園西倚赤欄内家妝裹任人看就中獨有鴉鬟子
學得銀箏不肯彈
又
水檻迴環抱小樓人家排住藕花洲錦韉畫槳知多少
輸却閒情付白鷗
又
海會山前走鈿車王郎題字尚籠紗誰憐杜牧輕狂甚
夜半燒燈為看花
遊清涼寺
踏徧金蓮戰血腥秋山未了六朝青松隂一帶齋鐘午
不是春風九子鈴
又
老樹槎枒覆廢池苔生玉甃綠參差逢人欲問胭脂井
頭白山僧總不知
吉祥寺看梅
塵滿空廊日影斜壁間無字可龍蛇肩輿十里秋山晩
獨為寒梅一樹花
旅懷
茭薦藜牀夜不眠客心如火向秋然忩前為傍烏啼樹
長有西風在枕邊
又
秋雨淒淒不肯晴攪和梧葉作秋聲寒螿本是離魂化
夜夜長啼到五更
又
一線長江未易歸離鴻偏向客邊飛清霜不為窮途緩
先送新寒透葛衣
又
揮扇前朝暑未還一宵寒雨遍青山蒼天也似人情改
容易炎凉頃刻間
俞錦泉招觀女樂席間得斷句十首
眀月曾傳醉二分玉簫清響遏行雲而今又買吴陵酒
顛倒樊川是舞裙
又
流香小閣影參差十樣蛾眉鬭一時就裏搴簾能巧笑
不知誰合比紅兒
又
綠珠長笛妙隆箏不作人間第二聲若使謝公曾入耳
肯抛心事為蒼生
又
嫋嫋驪珠淡淡粧天然無復換鵝黃人生只有情堪死
莫把傷心問麗娘
又
絳蠟搖光酒氣春小紅来去逞腰身生憐薄倖元丞相
腸斷東風記會真
又
芙蓉雙靨向秋鮮何粉輕沾分外妍賺得紅樓人愛煞
不知原是小嬋娟
又
珮玉釵金見未曾領巾題字我猶能當筵不用求凰操
才子由来在茂陵
又
歡場何處有旄頭一夜樽前鼓未休猿臂只今無用處
温柔鄉裏暫封侯
又
紫雲一笑定如何老去參軍興未磨探取江南紅豆在
一宵惆悵為情多
又
公瑾知音一代稀美人都唱縷金衣牡丹會上能重到
壓帽狂花不忍飛
除夕前一日哭長兒參成十首
華筵心動便歸來鵩下寧知事可哀風雪漫天燈火暗
蒼天有意虐多才
又
心傷負米志終違俯枕長吁涕更垂只為高堂雙白髮
曾無一語及妻兒
又
詞賦安能動帝閽玉樓偏召李王孫平生何事應天譴
破柱當年似寡恩
又
少小多愁只為貧頻年憔悴向關津可憐廉吏終何益
清白飜能累後人
又
當年才調擬相如豈意無端賦子虛嘔盡血痕何處覓
丹黃猶剩半牀書
又
詩懴空傳句足憐那知未别已迍邅長沙自是傷心地
慣向秋風哭少年
又
一雨何期八十朝哀哀婺婦哭寒宵東皇似有憐才意
落盡春紅不自聊
又
年年珠樹鎮相攜誰信慈眀運不齊空有茂陵遺稿在
三芝無復舊時題
又
空房夜夜聽啼烏腸斷東風泣鳳雛一對麻衣小兒女
有誰還信掌中珠
又
沈疴難起為儒冠三上無成淚眼酸曾似東陵樵牧䜿
不教識字且團圞
蕪關觀競渡作竹枝詞
青簾一片水中央搖漾晴波映額黃就裏何人似桃葉
漫將團扇賺王郎
又
木蘭雙槳逐時新玉箸金盤饌錦鱗坐上琵琶渾未解
可憐都是販茶人
又
文鱗朱鬛怒如雷欸乃齊聲去復回多少闌干人駐目
不知誰奪錦標来
又
誰將歌吹說揚州此地從来據上游却笑小姑春態好
新粧閙掃按箜篌
彭澤縣絶句
折腰興懶賦歸来元亮平生一酒杯只怪黃花無種子
不曾留與後人栽
又
古人誰比復誰傳宦海浮蹤絶可憐笑我官應勝彭澤
歸来種秫竟無田
女兒港二首
遙山隠隠帶波光欲畫蛾眉未便長只合小姑相伴住
莫教容易嫁彭郎
又
芙蓉插鏡學梳頭一派横波入眼流為識洞庭曾錯配
盈盈珠珮尚含羞
舟中卧月
竹舍人稀晩柝殘沙籩月色照波寒今宵一樣嬋娟影
三處人應各樣看
又
西江日夜水爭流一片清光欲向秋猶是隋橋好眀月
可憐欹枕在扁舟
登八境臺和東坡韻
遙睇丹霞接蜃樓江城如畫坐銷憂憑欄竟日無人識
倦客由来是醉侯
又
浮蹤汗漫未知還庾嶺梅花待雪寒十幅蒲帆何處泊
碧雲無盡是南安
又
西江環湧雪成堆水國蒼茫八境開我較東坡身已隠
不妨鷗鳥共頻来
又
岧嶤畫閣夕陽眀萬里天風吹酒醒欲夢揚州是何日
垂楊青繞竹西亭
又
悔不求仙與坐禪半生蹤跡尚淒然章江不少桃花水
輸與漁郎返棹先
又
一派江山杳靄中欲將圖畫問王蒙無端更向羊城去
遙指紅雲出海東
又
朗吟終日坐高臺恨不新豐酒甕開禪客莫須頻問取
先生原是舊吴莱
又
沙邊烟水碧差差秋到人間客早知一卷離騷渾未了
不堪重作斷腸詩
夜雨
潺潺簷溜響空亭半枕新寒酒乍醒妬殺鴛鴦夢中客
五更同雨不同聽
新婦石
嫁得南康未即回臨流豈為望夫来只愁粧裹非時世
暫借秋江作鏡臺
又
新簇山花繡錦襦何来水畔采蘼蕪嘗羹要得慈姑性
為學龐家覓鯉魚
席中偶談羅浮神蝶賦以紀之
聞說仙姑有繡衣化成神蝶世應稀横身金翠人難見
獨向梅花香處飛
又
神卵探来亦偶然蜕成逐伴更翩躚仙霞片片隨風起
五色寧教濁世憐
題天寧禪院示自參上人絶句三首
浪跡天涯欲暮年遠公相遇共逃禪學書自有菩提葉
不用芭蕉號綠天
又
亂後珠宫盡剏灰空餘斗室掩蒼苔健兒繫馬千羣在
敢為支公愛駿来
又
閒雲一片偶来遲夢破繩床有所思徹夜悲歌喧戍客
不須重詠皎然詩
贈維清
追隨千里更踟蹰潭水桃花意有餘醉後片言君記取
鏡湖春雨一床書
入宜章界
兩載棲遲越水濱無端流轉又關津平生愛寫離騷讀
今日身為楚國人
舟阻磊石作唐多令一闋焚禱于洞庭君是夜
得南風以濟因作小詩以昭神貺
新詞一闋化湖濱夜半驚濤似有因安得神眀長借力
盡吹天下欲歸人
過武侯祭風臺
崔巍一片撼江隈百萬雄師竟未回吴蜀祗緣分王氣
東風寧必待登臺
琵琶亭
蘆花楓葉雨蕭森寂寞空亭遂至今自是逐臣雙淚盡
不關商婦少知音
為友人催粧
鸞釵偏愛辟寒金十斛眀珠覓賞心揀得一枝紅芍藥
春風鬢影對彈琴
又
平陽公子劇多情選取眉山兩黛横南國有香銷未盡
月眀重聽玉簫聲
又
渡江曾說有瑯琊桃葉如儂亦未賒但把郎心比潭水
可能深得似桃花
又
青菱光映帶初拈腮半紅斜曉意忺却怪窗前看未足
梳頭還下水晶簾
題汪丈冶荷鋤圖
倦歸擬老漢隂身羨爾先為荷鍤人異日圖成向桑苧
不妨添畫葛天民
種字林閒居雜詠三十首
避人嘗擬似君公新得茅堂郡郭東買宅莫論多少值
滿庭寒碧是新桐
又
酒罏茶竈日從容此地幽偏足養慵萬縷垂楊三畝菊
雨忩無夢到臨卭
又
木榻斜支對石幢藥鐺經卷傍西窗水田莫訝裁官繭
我已全家學老龐
又
新開小逕綠參差盡種琅玕為竹癡不是王猷偏愛看
此君孤直最相知
又
長紅小白露華肥雨過山房擁翠微幾日掩關無客到
春風鬢影對金徽
又
捫腹徐行午飯餘松隂百尺共蕭疎朝簪抛後應何事
不是窮愁也著書
又
今年準擬學潛夫酒椀詩篇泛五湖昨為看山才一出
被人偷畫醉翁圖
又
桃李無言自作蹊垂楊舞罷綠雲低兒童未許輕攀折
借與黃鶯儘意啼
又
愛客平生是素懷那能獨坐掩茅齋昨宵貪與公榮飲
又典香奩一股釵
又
寂寂林隂掃綠苔元龍湖海氣難灰夕陽欲下淳于醒
笑看蚍蜉入大槐
又
門巷全無車馬塵梅花香處着綸巾却嫌剝啄驚栖鶴
猶有文園買賦人
又
寫罷羊欣白練裙竹煙花霧坐氤氲那消天下三分月
且貯山中幾片雲
又
為訪羅浮雪裏村歸来長物已無存惟留陸賈南遊劍
欲報夷門一顧恩
又
初夏猶餘麥秀寒布袍雅稱竹皮冠五陵裘馬多輕薄
一笑何勞洗眼看
又
封侯無骨只宜閒未學神仙且學頑莫怪嵇康情太懶
家人都愛住青山
又
夷甫從来恥道錢長門何必漢金傳而今潤筆尤非易
一樹名花字一篇
又
蕭郎樓傍月眀橋步屧相過亦未遙正是五陵裘馬地
不妨閒處着漁樵
又
占得隋堤一把茅綠毛么鳳挂林梢平生知已惟冰雪
欲取梅花種作巢
又
風舞虬松日怒號移家如傍廣陵濤此中合署清涼國
好取離騷下濁醪
又
賓客頻年已不過翟公無用更張羅留他瓦雀隂晴噪
聽作南山種豆歌
又
石磴臨風自煑茶元卿三徑綠雲遮平生為有栽花癖
不愛東陵五色瓜
又
青簟疎簾白晝長杜陵初有浣花堂東牆更欲添茅閣
選個青山看夕陽
又
蠻觸寧堪日鬭爭灌花鋤菜了餘生也知管樂成何事
不是南陽未易耕
又
露葉烟條一小亭無人相對眼常青不知五百餘年後
誰識揚雲一卷經
又
一曲新詞酒一升夜来清夢亦何曾誰教種得芭蕉樹
燒盡南窗聽雨燈
又
卧起高齋總自由儘教匝月不梳頭山中那識人間貴
翻笑雲谿號醉侯
又
一方竹簟一張琴醉後還為梁父吟莫訝衣裳多翠色
草龍珠帳正垂隂
又
蔬食常將玉版參麈毛揮落只清談却慚米汁猶難斷
彌勒原須共一龕
又
讀罷殘經更下籖賦心蕭瑟老江淹三更猶自躭孤坐
花影渾身月一簷
又
萬里歸来落布帆東園花竹似蒼嵓北山莫把移文誦
已剪芙蓉處士衫
倚欄
聲聲曉雨送春寒早起花前獨倚欄只恐東君少憐惜
待他雨止已花殘
種字林雜詩
去年栽竹遶茅堂春後俄看錦籜長忍得老饕纔半月
千竿碧玉已過牆
和畢正持夏夜書事
誰向南来鞭火龍隙光愁見午雲紅我家獨有松千尺
不待彈琴已有風
又
輕雲一霎午来過滿院清隂散薜蘿新竹繞簷桐繞砌
已晴偏覺雨聲多
又
門外朱軒衮亂塵北忩跂足夢初伸炎蒸那用玄冰散
我是人間不熱人
又
靜夜科頭倚曲廊桃笙不捲竹方牀獨支如意無人見
滿地桐花月影香
又
曲徑斜連一小亭滿簷寒碧晝青冥幾株老樹千竿竹
盡作西忩夜雨聽
又
靜掩疎簾罷奕棋日長偏與黑甜宜蟬聲一枕桐隂午
正是槐安尚主時
次孝威聞瑋原韻
知已關心四十年論文莫向百花前獨憐零落羊碑後
誰作孤寒尺五天
又
朋舊分飛年復年人間何事可如前請看琴酒當時客
眀月誰能共一天
又
河梁蘇李已經年霜鬢蕭疎覺勝前百尺樓頭詩一卷
碧雲何似在吴天
又
曾和香奩只幾年安仁憔悴不如前玉臺一片文心在
合向煙霞小有天
午日至淮隂次家文仲姪
疊鼓驚笳兩岸聞錦標爭奪浪花紛濁醪自引瞢騰睡
善讀離騷只有君
又
佳節蕭齋忽叩門小花蠻榼送芳樽更探古錦嚢中句
喚醒江潭屈子魂
白髮傷春二絶句次廣霞韻
秋千紅颭夕陽旗鶯語丁寧是此時一日乍晴還乍雨
東風無奈小桃枝
又
聞道横塘走鈿車玉鞭相趁帽簷斜無端一陣輕狂雨
驚落滿堤楊白花
次自遠韻奉輓蛟門
纔占大衍過歸竒厄遇龍蛇忽此期惆悵平泉花正發
新詞一曲更何時
又
拂衣歸卧掩書堂一詠隨君更一觴今日玉京高處去
何如世路有羊腸
又
如此英華竟不留人間輕薄豈無由老天自不容才俊
狙獪從来易白頭
又
去秋分手菊花前妖夢新傳或未然可奈蓬莱無近信
一回小别又千年
揚州柳枝詞十首
楊柳青青覆大堤花開那復問高低無端嫁與春風去
一點東来一點西
又
隋堤柳下綠忩疎碧玉何曾駕鈿車自逐劉家舊雞犬
儘從時世鬭妝梳
又
䢴水東来碧似油垂楊一帶起朱樓誰將當日隋宫地
改作山塘半日游
又
欲向郎前事事諳一時裝裹薄吴蠶春衣裁得從人看
花樣新来出海南
又
玉鈎斜畔草蕭蕭賸有新粧倚畫橈金管不須船送酒
一行青紵小紅橋
又
春到平山事若何香車寶馬日經過送生堂裡鞋兒好
竹院何曾拜普陀
又
怒馬鮮衣滚陌塵一番烽火一番新凌雲但有黃羅蓋
何必相如賦大人
又
灼灼高冠燦燦裳烏衣門巷好兒郎横肩十里重城内
街卒難容杜牧狂
又
義濟橋横郡郭邊金爐寶鼎雜龍涎如何秦掾紅樓下
姹女籹成慣數錢
又
竹西歌吹幾人聞眀月憑誰說二分我是參軍徒有賦
不堪城上看斜曛
夢健菴
布帽籠頭不出迎故人相見眼重眀蓬忩一片三更月
猶喜春江不世情
喜晤火傳
蕭蕭白髮不堪簪二十年来一再尋此日歸耕無寸土
應憐苕水舊時新
題鄭超宗九峯雪霽圖
滎陽當日顧厨間點染雲溪意獨閒一自影園花落盡
更無名士愛青山
題黃荃畫三生石上圖
瞿塘烟水自𥻘𥻘石上聞歌跡已陳只有西泠橋畔月
夜来猶似照情人
又
改面回頭日漸非多生心事此生違葛洪井畔無相識
手指長松一笑歸
題撫松圖
傲骨生憐本共殊時時靈夀為君扶看看漸長蒼龍甲
莫愛秦家五大夫
八月梅花
遙望羅浮木葉黃南枝驀地見春光美人自愛秋来月
肯讓金鵝第一香
八月海棠
白帝窮秋絶可憐花中何意見神仙碧雞坊裏淒涼客
猛向西風又作顛
八月梨花
月色溶溶夜正涼一枝宫粉出瑤房青旗不用重相趁
玉露今能為洗粧
八月桃花
露井風高木漸彫豈知紅艷轉夭嬈但教人面能長在
那有悲秋恨不消
擬寄江夏君
泛泛蘭舟晩更横鳳皇城下走灘聲炎州秋盡猶餘暑
莫取寒砧擣月眀
又
萬里章江雪浪催聶都山畔首重回遊人不似章江水
更過梅花國裏来
江雨
秋江水涸木蘭横齒齒沙中自有聲多謝始興連夜雨
寒潮添尺送人行
無裘
鷫鸘典酒度殘春海國新寒苦殢人却笑遊秦蘇季子
黑貂猶在未為貧
班婕妤
舞袖歌絃易惹塵從来恩寵日相親無端一下黃金輦
便有推排團扇人
九日登學士山題石
蕭蕭木葉下晴沙塞雁横天帶晩霞滿目河山聞戰鼓
不知何處種黃花
與楚雲
偶然乘興泛仙槎一啜胡麻便憶家怪煞劉郎歸去速
至今猶在誤桃花
又
一笑花前意自親乞詩還脱紫羅巾從来莫問揚州杜
舊是青樓薄倖人
林蕙堂全集卷二十二
