林蕙堂全集卷十七
湖州府知府吳綺撰
亭皋詩集
七言律
康山聞梵偶然有作
畫棟凭虚天祭開下方遥傍妙高臺人閒每向雲同宿
山静時聞磬一來簫鼓不將明月去松風能送海潮回
坐餘更覺多深省欲向南宗覓辨才
寄懷浯溪夫子
酒濕青衫半淚絲燈殘獨掩一編時未成國士羞言報
不遇名賢恥受知千里高情吟茘子三年官况問梅枝
吳公去後循良少懷舊長沙不自持
送晉人赴幕
蕭蕭春樹莫愁湖猶帶霜痕對板車風雨十年黃葉夢
鶯花三月白門書孤身作客常依馬浪跡逢人說釣魚
從此屋梁明月色酒旗詩卷為君疎
登清涼臺
布袷烏巾集勝流登高層折共尋秋半江落日千帆亂
六代荒烟一壑收紅葉有聲鐘出寺白蘋無浪水移洲
淒然數盡飛鴻影故壘蕭蕭指石頭
與雲止有懷晉人
珍重離心賦索居有懷同在閉門初才人好夢留杯酒
亂世深情檢舊書白袷夜寒聽雨燭青山秋老種瓜鋤
東來流水無消息腸斷滇雲萬里餘
夜坐
淒淒摵摵子雲亭冷月階除夜杳冥戀砌霜蛩悲戍笛
隔河秋犬吠漁燈松依老石疑人立蕉舞涼風入夢聽
衫苧可憐蕭索盡不堪和醉讀騷經
雲止所持扇是晉人畫雷峰圖索句題之
倚櫂南屏過幾年白蓮香裏讀書船六陵舊跡聞鶗鴂
三月離心拜杜鵑人與好山争遠夢花埋閒雨誤春田
青谿兩兩燒燈影又卷遺圖問酒錢
偕師六登鷄鳴山寺同望臺城
過雨鳴鳩恰喚妻謝家雙屐破春泥湖生新水花痕淺
山帶荒城柳色齊白袷有人參寳誌黃油無夢問金題
菊田二月僧歸晩荷鍤相逢在古隄
贈菊人
披草相過取數頻斷橋涼雨兩閒身因貪夜色留深樹
自愛秋風為古人忍酒寒心驚歲晩抱書歸影失家貧
時時笑語東牆子此世如君尚荷薪
偕玉少鶴問小飲南郊
晴原攜手共幽尋一醉旗亭感慨深芳草乍為經雨色
垂楊漸有向春心鶯花細碎吹簫夢湖海低迷擊筑音
同是彝門屠釣客不堪紅袖泣遺簪
贈子嘗
問字揚亭意共親空城戴笠正逢春冰霜古道銷閒夢
風雨前山悟往因客裏有懷驚歲短亂中無媿喜家貧
韓門自有高軒過賈孟詩篇總後塵
贈仲木
冷冷天風吹白鬚相尋常在酒家胡生憐東海空波浪
老向西來得道途碧管細書豪士賦紅燈醉舞劍仙圖
不堪故里塵埃滿馬散黃金長亂蕪
寄懷雲孫孝酌
夢上江邊訪客船寒潮淒咽又經年騎驢未飲蘭陵酒
買鶴曾銜蜀道牋蘇晉沉香薰繡像張憑畫舫載金鈿
何時得向湖濱路共問吳疁種藥田
贈子房
一夜春風動薜蘿送君歸去理漁蓑青山有事高天近
碧草無言古路多入市幾人工擊筑還家終日看懸梭
閒來莫向嵩陽過醉倚桐江可放歌
寄懷沂公江如馭少
海岳菴前長碧苔羊求日夕好懷開非關詩酒全無故
自是漁樵亦用才十里青山供隠几隔年黃葉照銜杯
修琴賣藥何時到獨鶴長饑向釣臺
贈小有
到門五柳欲留鶯已聽先生索酒聲未易途窮仍作逹
最憐身老更多情人間風月愁無賴枕上公侯夢不平
勸爾學仙知路稳白衣何事廢經營
偕公狄于一漢公集晦中齋頭
堂前書帶雜蘭蓀客到西園酒正温皂帽有心人滿座
青山無事月當門庭邊老鶴前生影籬外寒花舊日恩
最愛康成多韵事十年醉墨展秋痕
柳鳳詹先生招同梁仲木社集雨華菴賦得垂
絲海棠共用花字
紅雪垂垂謝傅家小桃開後幾枝斜麗牽紫玉相思樹
軟掛黃荃沒骨花自倚柔風偏嬝娜若籠輕雨益韶華
酒中請補夔州作為遣山僧護絳紗
江上訪新亭舊跡
金氣蒼茫接大荒新亭無處弔興亡中原舊事雲千疊
南渡羣賢酒一觴山路乍回秋草白江流不斷晩雲黃
停舟欲盡登臨興今古難堪幾夕陽
邀笛步坐月
露洗青溪紅樹枝一痕明月照人遲今朝豈少橫吹客
當日難忘竟去時水氣乍涼魚更躍霜花欲下鶴先知
雲鬟悵望倡家女畫槳臨江有所思
莫愁湖聽雨
秋烟秋草弄寒螿獨宿平湖水氣涼一夜汀鷗遊子夢
百年海燕美人堂新寒但覺羅衣薄急響虚疑玉佩長
卻憶藕花紅落處當時七十二鴛鴦
同雲止過石公房
寒蕉拂拂與窗齊老碧新香坐欲迷一鉢軟烟梧子飯
半鋤涼雨菊花泥閒支短杖調饑鶴學定空牀過午雞
卻愧好山徒結夢明朝秋句不堪攜
亂後過廣陵憶舊
華表歸來轉自傷獨行官道起悲涼殘兵賣馬歸荒壘
老嫗擎漿倚破牆三月遊蹤生蔓草六朝遺禍怨垂楊
雷塘歴遍無人問只有青山識謝郎
悼友詩
鄒建之(名蘇邑諸生能文善書死於兵)
自是梁園授簡人堪悲冤血濺泥塵蒼天不解憐才雋
黑劫何曾赦賤貧幾日醇醪歸後想一編奇字夢中身
西齋尚有留題處眼見銀鈎淚滿巾
趙子璘(名璘府諸生家貧嗜學性不諧俗死於兵)
登樓煮酒只今年再過雙扉鎖暮烟身後有人嫌調冷
生前無事許人憐文園命薄終慳遇昌谷才高亦累仙
從此茱萸灣畔路不堪回憶李膺船
高申伯(名孝纘邑諸生有雋才城破時自經于文廟)
陳東痛哭已吞聲南望驚傳繫短纓蟋蟀河山歸宰相
蜉蝣風節在諸生丹楹一代名無忝白馬三更夢不平
卻憶射書城下者夜臺瓜葛好班荆
挽董少君
少君名白字小宛桃葉名媛也姿穠轉玉品
貴埋金鶴失意于離羣鴛有懷而慕侶吾友
辟疆聞聲晉渡覿面蘇臺燈下團紗醉眼曳
留仙之帶江邊畫槳同心偕續命之絲乃雅
韻難諧情波更折三生有石遂堅匪石之心
離恨無天欲作問天之想轉車輪於午夜瘦
盡燈花駕艇子以秋風來逢月樹遂使當時
才子競著黃衫命世清流為牽紅線玉臺重
下温郎信是可人金屋偕歸汧國遂為佳婦
閒心向月并囀紅簫巧笑將花同臨碧鏡香
分博士貪燒鷓鴣之班書學夫人戲問鴛鴦
之字扇松風于林下静影如吹咒桃雪于庭
前夭心自浣新橙未擘纖手訝其香留弱蕙
初承小唾疑于花亂斯可謂獨秀青閨恒芳
彤管者矣爾乃樓通西閣琴調大婦之心饁
進北堂羹諳老姑之性過華亭而聽鶴亂中
存趙氏之書入皋廡而依鴻病裏伴龐公之
坐十年織錦巧在絲前五夜彈筝韻流絃外
而驚鸚鵡之夢果有不祥葬鸞鳳之身于焉
速化死而可忍彌留椒蕊之筵去必有歸恍
惚蓮華之國某偶遊射雉恰值騎鸞見奉倩
之神傷為安仁而氣盡雲高巫嶺不遮傷逝
之心雨入巴山盡是悼亡之淚展銀鈎于遺
墨覩舊日之鈔書省瑶佩于生綃見春風之
出畫聞其語矣為之泫然愧乏八义之才聊
代七哀之賦青牛帳裏想入夢以氤氲紫玉
墳邊當聞歌而宛轉其詞曰
憔悴春衫杏子紗潘郎二月葬梨花愁能無淚天將老
死到多情月不華抛散珍珠思閙掃丢殘鐵撥在琵琶
莫言爉燭因灰盡想到當年油壁車
又
半夜巫山結冷雲鰥猿寡鶴不堪聞情銷軟玉芙蓉障
香碎泥金蛺蝶裙粧為好多都是恨愁從想極轉難分
可憐一片桃花土先築雛鸞幾尺墳
又
空有迎仙八寶臺淒涼義髻覆塵埃已無翠被容貪夢
誰向紅窗肯愛才松栢忍堪猶并結芙蓉從此不雙開
蒼天未解憐殊色欲倩靈均問鳳媒
又
麻姑去後小姑閒獨剰雙成又早還此日若教居海上
當年何事降人間青絲有結寬腰帶白玉無心認指環
地下果容長見憶也應愁損舊眉彎
又
折得寒梅向庾林無人能辦惜芳心等金身上花終始
埋玉山中樹古今轉妬白頭能薄倖不關紅粉失知音
此生倘遇鴻都客閬苑應知次第尋
又
帳中環珮望遲遲腸斷春蠶死後絲兒女何能知古處
英雄誰信不時宜支離白月長生語零落紅牋小字詩
莫怪東陽新病沈十年吾亦為花癡
又
月路雲階信渺茫愁人夜起合歡牀嬌心欲盡原非福
薄命無才或可長雕玉枕沾花瓣粉縷金箱疊藕絲裳
癡魂不逐梨雲去肯向巫山魅楚王
又
響屧難聞下玉除茂陵琴倚馬相如長憐病起能看月
最憶粧成好讀書澹菊似人徒有影幽蘭無語竟先鋤
年來欲更修眉史特為紅顔賦子虚
庚寅元夕後二日于皇初度
臺城楊柳向春舒郢客浮家感歲除學道近懷齊物論
逢人偏愛絶交書孟郊無地能馳馬李白多才但釣魚
幾度逢君雙鬢改滿頭風雪賦同車
又
相離相見句同新憔悴青衫又此辰八載弟昆愁裏事
十年名字客中身天教磨蝎傳才子客許猶龍嘆故人
浮世好須沈醉過陶家樽酒莫辭貧
又
中宵自起坐漁磯風動高天指少微知爾獨行應不悔
感余相念未全非一時浪忌禰衡鼔四海誰添范叔衣
寂寞著書堪永夕天涯歲晩閉柴扉
又
葛衣高步向西京裹刺長干躑躅行老去不侯非骨相
亂來多難屬才名酒人競拜黃河曲歌者翻愁白雪聲
懷古漫傷年歲逼馬周前此未公卿
又
離居終日賦愁霖擁鼻無聊但苦吟誰肯以貧原爾傲
不堪將淺遇人深老依繡佛悲虚鉢路失空山哭斷琴
淚落一燈談往事瑯琊當日果知音(謂雪蕉也)
又
雪滿長干客路寒春蔬猶剰七辛盤窮憐酒醉難消福
狂笑吟成勝拜官新歲階前疎鳥雀故人天上足鵷鸞
頭顱尚有星星在指點青雲且自寬
長橋月下聽吳人度曲
長橋烟影見殘荷清夜紅簫賭豔歌一片流雲隨客住
六朝明月奈人何誰家獨掩青團扇此地重攜金叵羅
莫說開元曾較勝過江桃葉已無多
芙蓉别業為定九題
少文高卧獨成遊小築柴扉一徑幽老鶴露多青桂晩
涼蟬風緊白榆秋酒從錦瑟人邊醉花向金荃句裏收
欲把鵝溪閒點染輞川名姓好風流
又
擁鼻還為塘上行蓬蒿秋盡不知名草堂舊雨過蘇渙
木榻新燈照向平八月蟹螯催釀日幾家蓑笠過籬聲
墻東近事多難問閉戸期君且聽鶯
送孝威歸吳陵
京雒風塵不耐看送君五月發長安路歸南國花初落
夢到西山雪正寒燕市壺觴秋寂寞吳州燈火夜團圞
丈夫莫更隨蓬轉翹首雲霄在羽翰
送人望歸里
帝城驕馬競鳴珂才調如君返薜蘿沈約情多原善病
荆卿年少已悲歌黃河水漲看漁艇白嶽天寒擁鷺蓑
自恨故鄉歸未得幾年垂柳憶靈和
送亭彦歸檇李
故人入雒轉飄萍蘇李河梁别袂青禾黍晩烟彈筑市
芙蓉新雨落帆亭誰開鴟尾迎王粲每憶龍頭屬管寧
君去鄉園何日返蓴絲應不羡侯鯖
雜興
一望銀河夜渺茫漢家宫闕鎖秋光傳聞高閣橫鳷鵲
競買明珠待鳳凰獨樹金莖連碧漢雙棲翠羽出炎荒
人間桂斧空惆悵只羡蕭何在未央
又
司馬門前列騎橫樓船萬里賦長征黃金裝劍南蠻使
赤羽移屯北府兵海國蟲沙多變化江湖鳬雁亦生成
鄉園已自逢摇落極望愁聽戰鼔鳴
人日陪仲生芝麓兩先生集龍槐菴
雙樹精藍隔鳳闉靈辰載酒逐華輪登臺碧草猶含甲
入饌黃芽已薦辛四遠寒峰山有雪一痕纖月氣初春
葛疆爛醉山公醒池上徒歌白鷺巾
送家右舟歸里
才名久愧說平輿春至徒憐去雁疎紫佩乍分張氏劍
黃金猶載馬卿書滿船山色看東岳一枕河聲下北徐
到日綵衣休久戀枚皋詞賦在彤廬
陌上喜遇思曠即留止宿
離鴻飛雪各天涯下馬驚呼見友儕舊雨三秋空裋褐
西風萬里老麻鞋吟殘幽桂迷仙嶺落盡官槐過御街
木榻不嫌塵跡冷一燈涼雪掩松齋
偶興
灤河風急漸成冰千里攜家感廢興花落平臺聞過雁
月明南苑見調鷹仙人夜泣金銅柱帝子宵懸錦繡燈
幾度醉騎驕馬上白雲紅樹見昭陵
姜綺季招同芝麓先生聖秋伯紫友沂諸同人
社集寓齋
紅蠟青觴坐晩寒酒徒環倚玉闌干天連埜雪渾無地
月射晴冰欲起瀾繫馬門前人正别啼烏江上歲空殘
送君仗策南州去萬里歸心託羽翰
送存永之大梁
世事悠悠未易論送君那復對離尊七千路外存師友
廿四風前别弟昆笑指歸鴻辭越嶠醉驅羸馬過夷門
憑將今日梁園句一慰江淹别後魂
呈家梅村學士
開元才子蕊珠仙曾向蓬山領衆賢宮蠟送人歸制院
御箋陳事入經筵湘東麗藻三枝管江左繁哀七寶弦
白虎諸儒方奏賦風流誰許並花磚
秋日馬上見蝶
閒向城南白鼻騧玉腰驚出道傍花秋風漸老滕王畫
曉露新沾越女紗滿地碧蒿橫故壘一時黃葉過山家
漢宮金粉都蕭索送眼徒憐錦絡斜
送家魚山司李潯江
碧障遥通勾漏濱孤臣遠去擁雕輪題詩酌水吾家事
載石還鄉異代人鴻雁逼天山桂晩鷓鴣啼月嶺梅春
獨憐京雒相思淚不浣機雲袂上塵
送芝麓先生奉
詔東粤
天門絳節映花明
詔下西臺叱馭行元老一時争去就遠人萬里解逢迎
伏波壁壘珠崖古清獻圖書晝槳輕止駕無能空折柳
揚亭誰識舊侯生
曉日瀛臺
武皇别苑擬蓬萊太液波連玉女臺貝闕九層雲霧擁
牙旗十丈早霞開仙人絳節吹簫下神女青蛾倚檝來
珥筆暫從橋上望百花春露點袍回
仲生夫子招遊西山初至摩訶小憩
勝日芳原囀早鶯玉壺瑶瑟快幽情繞城御柳垂鞭過
夾路繁花送酒行斷礎寒苔春乍合小窗殘照雨初晴
山僧已少琴聰在徙倚何煩問姓名
雨後入香山
白鼻蹄輕踏軟沙雨餘相趁過山家千尋絶磴凌寒木
一道飛泉響落花鹿苑經行留碧蘚鳳城回望起丹霞
不知山色今多少但信空門未有涯
來青軒坐月
此地曾經翠輦停朅來深夜訪山靈竹房扉啟鐘初絶
木榻塵開酒乍醒露下諸天孤月白雲歸大壑萬峰青
人間興廢渾閒事欲向生公問杳冥
卧佛寺
風榛露莽傍禪牀卧佛人傳舊道埸塵劫夢回原易厭
香林亂過亦全荒猿乘夜月升高坐鼠嘯春隂走廢廊
猶有老僧能問訊袈裟紅綻滿頭霜
玉泉道中
碧巖遥望見嶙峋舉策空勞問古津寶刹千年成往事
銀河一曲屬仙人芳林積雨廻驕馬蔓草縈春鎖石麟
多少荒涼難極目斜陽無語送流塵
同友沂秘閣對月
紫垣霜落斗初橫建禮門高逼太清月射琉璃天五色
風吹環佩月三更青綾護夢經寒薄紅蠟成花到曉明
頗牧只今誰得似漢廷空憶棄繻生
退翁亭小飲
籃輿日涉興難窮獨扣山扉過竹叢誰把寒谿招漫叜
尚留深谷號愚公飛觴送酒春蔬碧歸騎籠花晩卉紅
不是夕陽催百鳥接䍦倒着向東風
喜玉潤玉少至自廣陵
移家新近郭隗臺蔣徑先逢二仲來字讀故人千里札
酒銜離客四年杯輕風過砌翻紅藥晴月當窗照碧槐
莫羡市樓堪倚筑漢廷今已用鄒枚
送陳昌箕下第歸閩時以紫晶章見貽
北固風前一寄書十年猶自困樵漁多才莫倚中山管
失路空懷下澤車醉客留歡金菡萏美人充贈玉蟾蜍
憑君珍重凌雲氣狗監曾聞薦子虚
次酬介公
雁堂清暑舊淹留一聽微鐘忽四秋白石有歌憐寗戚
碧雲無路憶湯休空香夜散花盈鉢片偈秋成月滿樓
聞道經行多寂寞虎溪何日共遨遊
白鸚鵡為芝麓先生賦
珠江南渡使星馳隴客全非舊羽儀縞袂夜寒思吉了
玉籠春暖誦摩尼頻看花放開雲毋數喚茶來惱雪兒
不是主人憐解語竒毛端畏衆禽疑
賦得四月清和雨乍晴
春風欲盡楝花香海燕銜泥入射堂微雨灑紅成徑路
新隂分碧到衣裳江山對酒逢高會櫻笋行厨憶故鄉
最愛夜深清影亂一輪明月照繩牀
天壇樹下聞黃鸝聲
靈宮清敞碧雲低栝栢隂森萬木齊路入芳林孤騎緩
天逢晴日一鶯啼春簧嬌弄初遷谷午磬驚飛又隔谿
卻憶故鄉千樹柳金衣常只傍隋堤
曉入瀛臺紀事
瑶臺高傍玉宸居蓬水環流映綺疏壺裏明霞金螮蝀
鏡中香露碧芙蕖銀河織女朝裁錦紫府羣仙夜校書
日夕雞栖徒佩筆上林誰是馬相如
送玉林和尚奉
詔歸大雄山
纔奉
龍綸拜玉墀乞歸堅憶白蓮池東林道重辭
鑾日北闕深恩解衲時坐下真王參栢子山中法侣望
松枝應知
聖世求弘濟願為蒼生祝大慈
移樽望仙樓對雨喜紫來後至
紫閣凌虚栝栢齊嬌鶯愁囀隔林西不因避客攜金樏
誰意尋仙上玉梯南苑樹連雙闕暗西山雲接太行低
翩翩一騎青衫濕羡爾先沾錦陌泥
雪中舞鶴
寒冰一夕綴空林皓羽何辭暮霰侵絮擁謝庭方顧步
花埋緱嶺欲高尋蹁躚素袂珠塵散整頓霓裳玉圃深
自是半生同皎潔白雲難抑九皋心
詠冰上美人
寒處偏憐皎潔多玻璃淨滑試纖羅宓妃顧步渾無影
湘女迴身不起波豈有文鱗沉玉浦莫須靈鵲渡銀河
亭亭絶似芙蓉榦斜倚菱花鏡乍磨
入署拜椒山楊先生祠
排雲寧計九重賖猶剰清風滿署衙觸佞角應同獬豸
驅奸膽不借蚺蛇當年臣節何須補異代
君恩更有加欲譜遺忠難握筆先生原是古夔牙(時奉)
(命譜椒山傳竒)
又
留將正氣與乾坤俎豆千秋此地存籌國不堪言已騐
捐驅益信舌難捫誰誇龍比為僚友已見鸞嵩少子孫
蘋藻託交吾未敢
聖朝無事賦招魂
遥和阮亭迷樓懷古
尋秋當日愴同遊此日看詩憶故丘彩艒笙歌荒壠斷
玉鈎花草暗泉流隋唐舊事雲千堞今古閒愁雨一樓
為報子山休作賦誰家風景劇銅溝
又
玉簫明月跡全荒幾度臨高攬客裳南去江聲通甓社
西來山色盡崑岡烏啼老樹春風晩螢散空田夜雨涼
一曲清歌勞感慨邢堪遊子更柔腸
又和阮亭訪大明寺
潞河南望隔江烟七歲清明冷石泉何處樓臺留梵劫
有人詞賦倚吳天殘花着雨迷荒壠流水逢春入廢田
客夢一時艱去住憑誰同問寶公禪
送近龍歸省
五色萊衣染御香春明門外是河梁暫辭渤海尚書省
歸拜汾陽異姓王島嶼金戈民力盡河山鐵券
聖恩長趨庭倘問中樞事願助前籌靖玉狼
送張大光僉憲視學蜀中
談兵郎署幾年同負弩重看蜀道雄已信文翁多異政
卻憐譙秀少遺風蠶叢驛路青天外杜宇江山夕照中
再過錦官煩借問浣花誰奪彩箋紅
再遊豐臺
城西花事未全稀争訪揚州金帶圍晉國樓臺惟綠埜
謝家賓客盡烏衣飛殘野蝶仍相就遊慣驕驄獨認歸
邸舍一樽聊共飲繩牀還對暮蟾輝
壽邢太夫人
韋家事業石家恩共慶萱花賀在門錦軸兩朝封大國
綵衣三世見曾孫雲璈雅合分仙部壽酒遥知輟
御尊自有羹梅當鼎養不煩雪藕送崐崘
紅鸚鵡同吳州詠
蒙茸花羽見應稀日向雕籠弄早輝荳蔲香濃長獨睡
珊瑚恩重忍思歸棲當絳幄知深淺語近朱樓少是非
一自山頭逢郭浩隴西楓葉盡沾衣
送文漪從軍
風急盧龍塞草霜故人一騎出漁陽誰能更護諸侯使
自許相逢俠客場青海射雕金箭落紅樓繫馬錦衣香
江東公瑾真年少莫誤春閨盼綠楊
清明日馬上看西郊新柳
塞北春遲異故鄉清明楊柳尚輕黃偶因曠野移芳櫑
初見柔條繫客韁村店寒烟新出屋市橋官樹舊成行
低徊卻憶隋堤路多少啼鶯弄早簧
題奕先傷秋賦後
䕷蕪山下綠成叢團扇多情事已空神女飄零辭夜月
故人憔悴為西風芳心已逐流鶯去薄命徒憐換馬同
卻笑相如真薄倖茂陵容易别驚鴻
雨後新涼
晞髮園林暑不支喜聞山雨過階墀雲隂北嶺推窗見
氣爽南軒拂簟知潤滴蕉光沾鶴背香殘花片掛蛛絲
詩成恰直鳴鳩歇猶是斜陽未轉時
送井鐵
風吹殘葉下桑乾送别臨岐更駐鞍馬市金殘臺已廢
酒樓人散筑空彈黃河有路堅冰合白雪無聲古木寒
此去灞橋頻北望新詩應愛錦囊寬
次韻秦淮四首
桃葉門臨罨畫溪門前烏桕綠隂迷鸞因並舞常躭睡
鶯愛成雙忍獨啼淥水歌微金管細博山香静繡簾低
當軒素手盈盈出争道儂家舊姓西
又
一帶朱樓映紫霞段師家世教琵琶碧窗曉膩鸕鷀粉
紅袖春嬌蛺蝶花罏畔遠山巴子黛欄邊新水越娥紗
當年記得吹簫曲明月寧容薄霧遮
又
面面疎櫺傍水開賞心亭下足徘徊游人自墜金鞭去
商女曾歌玉樹來五里霧迷煎甲火百枝燈照玩春杯
小桃一向東墻發惹得遊蜂日幾回
又
垂楊歴亂懶禁持乳燕啼鶯頃不離月下有心尋舞榭
落花無力惹游絲高樓聽雨簾長下短笛臨風榻任支
惆悵江關蕭瑟後子山詞賦可相宜
綠珠井
麗人生長共梧鄉誰道楊環勝阿梁為昔高樓花委地
至今寒甃水生香銀牀夜月生蒼蘚金谷悲風舞白楊
一曲新聲傳宋褘頓教橫笛怨淒涼
我憶
春日春情結勝儔東郊景物恣遨遊草堂千里紫叱撥
柳色一聲黃栗留花落未落惜别酒人醉不醉聞閒謳
我憶江南正如此蕭條京國今何求
憶友沂不至
芙蓉折寄有前期青翰臨秋信轉遲直以久離長夢見
可堪多難益相思燕臺馬散空懷古衡嶽鴻歸定賦詩
莫怪安仁近疎懶君來看取鬢邊絲
又
兄弟情親十幾年當時蹤跡兩依然誰教别恨能如此
總計歡情不似前北闕寒雲時入望西園明月夜常圓
旗亭尚有黃河曲惆悵雙鬟在舞筵
詠冰
皎潔同憐玉一方長安大暑出隂房楊家酌酒多圍席
白傅酬詩不計筐雪已無膚全露骨月方成魄未流光
緣寒獨得君王重寢廟晶盤映蔗漿(楊國忠張筵以冰圍席香山晩年以)
(冰換詩)
感事
無憑清夢繞天涯支枕宵分思轉加半夜風燈窺案鼠
五更霜柝過檐鴉飽經世故賢張翰冷閱交情憶叔牙
自是青衫堪下淚不須江上聽琵琶
又
土室藜牀夜復晨深秋兀兀轉傷神敢言磨蝎欺才子
長愧窮魚累故人碧草漸枯愁裏色黃花不醉病中身
笑他朝槿隨榮落何必風吹上繡茵
又
京雒緇塵改素衣那堪時事與心違生來食蓼渾忘苦
夢裏藏蕉久悟非湖海有人高卧榻江山何地穏漁磯
新逢隣叟曾相訊舊隠垂楊已十圍
又
叢桂淮南落絳英飄蓬翻悔計無成十年未許歸王粲
五岳何緣到向平倦極祗留書作伴愁多時借酒為名
豐城劍氣誰能識夜起閒看斗宿橫
壽家彦升七十
紫芝歌遠德猶馨池草于今有歲星峴嶺客逢穿後屐
石渠人授讀殘經雒中父老耆英社蘇氏文章族譜亭
笑我雁行曾未識一觴徒欲寄仙醽(彦升時刻家譜)
寄懷廣陵諸同社
茱萸灣下雨如絲彩鷁橫江别夜知小草誤牽遊子夢
落花重失酒人期黃雲斥堠迷邊笛青海樓船擁戰旗
惆悵鄉關消息斷秋風白雁晩來遲
又
别夢支離夜當歸客懷蕭瑟倚園扉樓中綠鬢人相對
臺上黃金事總非有客浪投燕市筑無家難采越山薇
他時海畔尋漁叟莫遣羣鷗背我飛
七夕立秋與閨人小酌聽雨
玉漢雲深轉素商曲房瑶瑟倚明糚只言風雨三秋劇
卻愛星辰一夜涼烏鵲影迴桐葉晩鴛鴦夢濕藕花香
漫須更鼔乘槎興金鈿銀盆憶故鄉
上元後一日同子唐飲右舟寓齋即贈孫王二
姬
晴雪初分火樹光天涯深夜倚明璫朱絲試筆春毫暖
紅燭攤錢晩袖香小病似憐花熊淺微嚬偏愛月痕長
無端卻聽官街鼔走馬還歸典鷫鸘
右舟友沂挾琴姬過集寓齋時樓岡滄葦皆後
先枉駕分賦紀事
帝城春早雪葳蕤三徑初開屐齒隨花欲惱人劉夢得
月能同客庾元規背將銀燭藏紅豆停卻金巵看翠眉
燕市此宵稱絶勝更隨飛蓋記南皮
簡髯孫索年少遺墨
叢桂岩空晩鶴呼隰西當日老潛夫獨留白石題高士
嘗寫青山付酒徒筆塚已封芳屐冷書囊猶伴旅燈孤
多君為啟明珠篋割贈西臺慟哭圖
中秋次米紫來韻
清商瑟瑟動高天晩葉還看桂樹鮮撤燭蘇公同此夕
觀濤枚叔又何年雲流素影窺珠幌露泛晴香入寶絃
貝闕夜寒徒騁望霓裳誰復舞蹁蹮
又
秋半銀蟾正吐華空清入望淡明霞江頭橫槊徒懷古
橋上吹簫獨憶家紫塞霜高聞過雁紅樓風定繞飛鴉
謝莊一賦堪淒絶何必身乘碧海槎
送鶴問
幾年漂泊共長安送别如君意萬端華髮可知遊宦久
綈袍不暖舊交寒雲深碣石鴻書遠雪下夷門馬跡乾
猶喜陳蕃有懸榻他鄉文酒足清歡
又
三匝求枝迥未安近來時事嘆多端愁中作别難成醉
閏後逢秋早覺寒買馬臺前金已賤畫龍圖上淚空乾
蛾眉有日當明鏡且盡離觴此夕歡
哭友沂
秋老空懸貫斗槎豈知埋玉向長沙徒憐才子多無命
始信浮生盡有涯舊事不忘丹桂樹虚名實誤紫薇花
高堂白髮猶漂泊何計為君慰暮華
又
南冠纍纍泣孤臣那更驚傳遠訃真半萬里中雙眼淚
十三年内一家人嵇康被忌多因酒任昉疎才轉致貧
從此山陽橫笛處暮雲春樹盡沾巾
懷廣陵同社諸子
作客金門歲月催每因佳日憶追陪青帘厭酒吳姬小
玉笛臨江越客來夢醒不堪聞落葉詩成徒欲訪寒梅
只今羽獵求才子詞賦何人繼馬枚
冬日懷玉少時客榮河
醉倚高臺舊酒樓故人西望隔蒲州君歸故里猶為客
我對寒雲始欲愁燕塞九秋涼雨落汾河十月斷冰流
青氊未必能諧世索寄雙魚不自由
送季滄葦歸省
聖朝多暇可抽身拜慶南歸豸繡新數卷詩篇留好友
一囊諫草獻尊親門前折柳當殘雪江上逢花及晩春
送客此時還自笑十年京雒滿衣塵
贈松林寺僧
十年京雒幾來遊開士相逢雪滿頭猶記故人曾借榻
獨憐羈客又登樓花前對酒黃鸝晩樹下翻經白象秋
慚愧子虚徒寂寞欲將心事問湯休
秋夜雨中言懷次紫來韻
燈昏紅壁影漫漫倚遍高樓十二欄玉塞柳垂霜信早
銀牀苔濕雨聲寒三年索米鄉書遠千里還山客夢殘
莫指燕臺傷往跡蓬蒿埋沒已難看
又
車門舊雨少過從支枕宵分響更濃九月涼風欺敝褐
一窗寒葉打疎鐘宮開碣石空求駿劍憶延津可化龍
幸有南華齊物論不須惆悵為浮蹤
送家方漣時以言事左遷
楊花榆莢滿天津兄弟傷離况晩春當代人才惟卷舌
寒家時論有批鱗雲高白岳三花句路穏黃河一葉身
莫便早圖安石卧轉環應是起埋輪
送沈國望之任東甌
絳帳堂前舊兩生雲卿今已出西清年年送客逢人笑
處處看山羡此行雨過好歌傳籜嶺春來長嘯坐蓮城
煩君更續秦郎句淮海鶯花劇有情
梅花
西湖無處訪遺民老樹猶看照眼新全勝百花因耐冷
纔開一萼已知春天清絶壑塵難到水凍晴溪影更真
卻憶故鄉何水部年年東閣為傷神
許天玉赴宜州令
月旦聲華四海知西巖分綬豈嫌遲路經隴水難為别
人近秦州好賦詩舊績争誇劉仲偃清風常愛許圉師
臨岐更索吳船句懷袖相思對酒巵
又
羡君風雅自多端飽看西山始赴官邊俗近羌渾尚簡
才人作吏且宜寬願教馴雉隨鸚鵡聞道栽花盡牡丹
執板都亭逢謝客寄言池草正闌干(謝客謂右舟也)
初度示内
手把陶家金屈巵眼看潘鬢漸如絲酬恩不易惟存感
射策無成亦自疑麗藻敢矜鸚鵡賦虚名實誤鳳凰池
五陵裘馬空相識笑殺東方割肉時
送家長庚奉使安南
聖朝典禮被遐方特借星槎出玉堂古貝林中宣慰冊
大羅城裏貢名香還家賸有相如弩報國寧忘陸賈裝
獨有水曹何遜在傷離空自折垂楊
又
祖帳羣公列玉津共看天馬出埃塵科名早冠廷中士
丰采還驚海外人銅鼔山川開舊路石門歌舞拜陪臣
憑君更和雲卿句遥慰長安别夢頻
送友人南歸
豐城五載劍光沉許報平安果有今數轉雷霆知
帝意頻勞風雨識天心并州穉子還騎竹鄴下詞人更
入林一棹春江烟水闊莫愁何日共幽尋(獄定屢經量減閩讞時久)
(旱或雨廷訊復值異風)
題春暉堂
研山園畔一茆茨猶記仙翁洒墨時翠幕柳風絲嫋嫋
赤欄花日影遲遲逍遥直擬徵君館幽寂堪吟刺史詩
珍重江城柑酒在過江無地着黃鸝
送松林寺感舊次芝麓先生韻
袛林重到恨淒淒絶似桃花使客迷舊路已經添碧草
故人無復對青藜風悲燕市驊騮散日落長沙鵩鳥啼
即此河山誠邈矣黃罏寧待酒重攜
寄程石門
頻報雙魚繫客槎多君情好及天涯郎官自戀三升酒
仙令猶栽萬里花莫為折腰秋憶秫可堪割肉晩還家
相思恰似燕臺月長向滇雲照落霞
紫來于津門遇盗慰之
清風千里一歸航胠篋寧期遇陸梁豈有金裝煩祖約
只緣書畫累襄陽市中屢報探丸客殿上空求執蓋郎
如此隠憂應不細士衡何必問行藏
偕友人吳船小飲
幽窗晴月破春雲小有盤觴及論文快事直須窮五夜
偉人何意集三君紅燈豔影藤蘿色白雪寒鋪荇藻文
共道此宵非易得十年蹤跡幾離羣
送石潭歸里
雪盡垂楊已漸深臨岐折贈欲沾襟三同身世兼憂喜
四傑才華半古今嚴譴原非
真主意貧歸長繫故人心東門一送飛旌遠莊舄淒涼
有越吟
送善伯歸翠微峰
長安閱盡不如歸送爾囊書返翠微烏谷老梅香滿帙
易堂寒竹影侵衣梁生妻子同田舍陸叟賓朋共釣磯
他日池邊看楊柳可容蕭眘暫相依
又
留得新詩出帝都掉頭吾自羡狂奴三年客興同琴酒
一日歸裝入畫圖頗累微名幽事少欲成高隠别懷殊
不知坐嘯東房夜曾念吳船舊雨無
南樓晩坐偕德邁雨徵聽玉先度曲
高閣平臨綠野堂倚欄舒眺一蒼茫檐花向晩垂涼月
宫樹迎秋動夕陽閒點紅牙聽水調醉歌烏幘舞山香
寥寥李白今千載誰信狂夫老更狂
集六客堂
老人星散已多時遺構相傳或在兹階草綠迷來去徑
檐花紅入淺深巵可知愛客能成癖也信為官不廢詩
高會一時稱絶勝蘇張何日更相隨
愛山臺月夜同楚畹子壽弘載辰六燕孫
郡臺高峙弁山陽有客來同酒一觴夜静吹燈開畫閣
月明橫笛倚繩牀四圍屏障芙蓉翠滿座裳衣茉莉香
醉起凌虚問河漢不須團扇送微涼
又
免苑詞英氣若虹此宵都向畫圖中不分上下元龍榻
共愛雌雄宋玉風綵筆干雲渾未老晶盤漾月迥疑空
當年六客依稀見最憶城南桑苧翁
太湖
春餘閒放霅溪船乘興湖濱静倚舷一帶柳花吳漊雪
千林橘樹洞庭烟游姬盪槳閒相荅漁叟攤蓑醉欲眼
賴得家家膏雨足兒童應許慶豐年
文昌閣謁筠塘陳公遺像同澹心作
朱甍百尺倚遥天遺愛曾經六十年故老漫誇人似昔
當時真覺吏如仙桑麻原野秋聞鼔罨畫湖山曉泛船
蘋藻託交重自感幾回惆悵白雲邊
沈常山看宋時三桂
金粟婆娑倚暮霞尋秋因得過山家西湖風月誰為主
南宋山川獨此花少室三株空磊落廣寒百尺任橫斜
習池一醉情無限歸路香隨白鼻騧
孝豐即事
方輿曾記古防風問俗來乘白玉驄山郭静開秋色裏
人家雜住水聲中竹林繞澗園園翠栗葉經霜樹樹紅
賴得長官能愛物一時絃管徧新豐
又
城邊流水似襄陽秋盡偏教逸興長人踏亂紅孤徑外
馬嘶寒碧小橋傍畫熊幡動沿溪影銅鵲罏薰夾道香
為語五峰諸父老鑿山休訝謝公狂
靈巖
秋盡珠宫冷薜蘿偶將車馬暫經過清霜葉上丹黃半
斜日峰頭紫翠多山叟乞詩争筆墨野人遮道看笙歌
不知鵲尾薰香處把似髯蘇且奈何
棲賢看梅次燕孫
春初擇勝過郊坰十里棲賢樹下行香不藉吹無遠近
雪因能淡有隂晴何須夢後心方冷但覺來時眼倍明
一笛斜陽微雨過誰堪歸去不關情
龍華寺
幾年車馬抗塵襟乘興來遊袛樹林滿院碧烟疑曉雨
入門香雪撲春陰半巖積素寒猶淺一曲流觴味轉深
歸去郡齋應有夢虎溪何日更棲尋
丁未二月以事過雉城邑令葉君招同江在湄
宗鶴問諸友罨畫溪中登含清閣
行春偶過城西路得到溪邊孺子亭一水繞從花下碧
千峰齊向雪中青逍遥不覺浮蘭槳卧起真如寄畫屏
應與湖山重有約武陵三月訪漁汀
即席次見末
江湖偶得鳥魚閒終日懷人對碧山雁羽離情方接席
蛾眉佳句早推班樊川歌舞繁華後霅館樓臺杳靄間
高會未殘仍有約扁舟乘興過蘇灣
宿玄妙觀得風字
無端旅宿蕊珠宫薄醉情懷孰與同湖上水添三日雨
檐前樹閙五更風秋將到處單衫覺夢欲成時半榻空
猶賴故人相對語一聲清磬蠟花紅
湖上和方歐餘先生
三年今夕住湖濱匏繫從來歎此身楊柳多時風漸起
藕花香處月初新高山欲響清霜操佳句如餐瑞露珍
十隻畫船何處泊直教西子笑勞人
次楚畹韻送阮懷遊閩
故人一棹有心期上客偕來忍復離直愛玄暉同倚閣
可堪高適早能詩彈琴欲送歸鴻遠覓字惟憑獨鶴知
看到武夷山色盡水嬉相待未應遲
愛山臺同愚山作
懷人長是問平安郡閣相逢得盡歡秋日碧浮苕水淨
晩山青接敬亭寒高臺秉燭雲初合竒句當杯客共看
只恐驪歌催别棹莫教容易倚雕欄
再次前韻送愚山
作客如君未易安離觴雖滿不成歡雲飛弁嶺詩人去
葉落樵溪别夢寒茘子直須隨意啖梅花不必盡情看
何時最是相思處明月高臺十二欄
聞瑺以詩見寄次韻酬荅并訊茂倫
棲賢霜落萬楓凋平子行吟不自聊雙鯉寄愁詩漸老
孤鴻破夢酒初消凭欄韻海逢新月弄笛垂虹咽暮潮
聞道虎頭酧唱好一編冰雪向誰驕
程石門至自滇南喜晤賦贈
湖上苕花拂水新滇雲飛節弭征輪十年榻冷三更雨
一夜杯香萬里人别後軍書勞屈宋歸來兒軰識荀陳
細看知已還相慰梁月曾教入夢頻
春日藕莊菴作
精藍小構俗塵刪長為先生晝啟關穿戸一灣環翠竹
開樓四面入青山春城雨過桑麻潤午院香清鳥雀閒
不是東皇容漫叟肯教高卧對烟鬟
藕莊菴招天石
春時愛客贊公房小院人稀清晝長幾日忽驚荷葉大
一身都惹蕙蘭香因添白袷還知瘦為寫黃庭轉覺忙
取酒更邀摩詰過青山城角有斜陽
壽王烟客奉常八十
門前畫戟欲成叢客望東山比華崧秦隸獨傳王次仲
漢官猶記叔孫通綵衣捧杖多才子寶閣藏書自上公
但是人間俱第一不知蓬島更誰同
登雨花臺(在洞庭翠微峰側)
蕭蕭白雁曉霜寒曲折丹楓路幾盤一片青山浮震澤
十年明月憶長干水禽帶日飛花嶼野犬驚人吠藥欄
欲放畫船歸未可西風留我宿層巒
登微香閣步歸元恭韻
步步青山面面湖湖光山色共縈紆千峰總被白雲斷
一徑全將黃葉鋪鶴髮仙人能獨往烏衣子弟更相扶
登樓卻笑狂奴態醉墨淋漓舊酒徒
集許玉晨齋
嫋嫋烟波十二鬟高人家住綠楊灣蓴羹入饌鄉心美
花藥盈庭客思閒豈是林宗曾遇雨只憐康樂愛登山
卜居何日同桑苧風日期君共往還
二峰菴看桃花
籃輿偶涉到香城伏虎巖邊眼暫明二月最難遲日好
千林都似曉霞生不因古徑無人跡誰信穠花隔世情
擬向劉郎問消息管絃吹徹紫烟橫
中秋日沈常山看桂歸泛碧浪湖得簫字
尋幽不覺晚峰遥紅袖青衫共畫橈秋樹向人還六客
古香留月已三朝閒呼鷗鷺同瑶席醉許魚龍聽玉簫
今夜相思在何處乘風欲看廣陵潮
秋日登學士山得歌字
斷雲寒樹滿岩阿今古登臨我再過詞客似同山水在
酒徒偏向亂離多風吹白雁秋如此天近黃花晚奈何
搔首斜陽正愁絶泰娘無賴復高歌
九日同黃九烟暨諸子南潯秋泛
佳會相攜上木蘭南林秋泛水雲寬由來此日莫輕負
向後欲遊應漸寒秫米登場家醖熟蓼花吹袂客衣單
此身雖健干戈滿救世須多七返丹
感舊篇
孫廷評新齋先生
廷尉清風孰與論生兒猶有仲謀存山中芝老先生節
籬下花開舊主恩獨許鄴侯誇小友長教漂母飯王孫
而今杖履凄涼甚元季相看益斷魂
趙尚書洞門先生
孔鯉庭前事未忘尚書清節動秋霜篋中剩有三千牘
身後從無八百桑腹痛遠難將酒過心知先已慟琴亡
飄零兩代歸何處燕子春來幾夕陽
吳學士梅村先生
江關蕭瑟古今愁宗衮文章八代優雅志豈須題墓見
餘生端為著書留亂山短夢傳佳咏落日高臺憶舊遊
青史飄零華屋冷羊曇空自哭西州
贈沈秋澗道士
麟士高秋近若何流霞飛觀隔烟蘿閒遊紫府長騎鶴
自寫黃庭不換鵝半院蕉隂研露早一窗梧影得秋多
人間蠻觸方酣鬪總向圖南夢裡過
贈東巖禪師
旅舍偏宜鄉語聞與師相見好殷勤燈燃古院三更火
衲補家山一片雲揮麈不嫌同謝客燒豬何必待蘇君
道人合是忘情侣轉笑情多不易分
偕辰六及大兒二兒虎丘探梅訪扶辰汪子不
遇分得明衣二字
東風吹客意難平蠟屐尋芳取次行野寺雲深羣鳥散
春山雪淨一花明綺羅不斷傷時眼草木長關弔古情
卻怪汪倫能寂寞修琴何事入江城
又
一片寒香欲染衣老人扶杖幾忘歸鶯花漸向三春好
歌舞寧知六代非逋叟醉來瑶笛冷真娘别後玉鈿稀
羅浮有夢憑誰到只恐濃陰隔翠微
回舟紀事
晴霜朝落楚江蘋青雀東風懶問津修竹嶺邊逢盛度
桃花潭上見汪倫當筵兔管千山老入座蛾眉一鏡春
城北徐君應最美共憐狂態總天真
陳伯騶黃處安招同曹秋岳先生暨沈仲連顧
云美諸君子集虎丘月駕軒
海湧峰頭晝影遲旅人偏與醉相宜薰風樓閣花千樹
斜日河山酒一巵金虎跡荒懷古處水犀兵隔憶鄉時
憑欄各有情無限走馬寧嫌倒接䍦
又
河朔英雄彼一時天涯聊此暢離思干戈滿眼詞人老
絲竹關心旅夢遲栗里放懷惟愛酒杜陵傷老不忘詩
莫言小集誠容易何處乾坤更習池
又
離合寧煩象緯知快遊惟合擬南皮六朝勝事高人社
四海名山短簿祠白鳥往來隨倚檻蒼生多少看圍棋
酒酣欲問生公石明月秋風復幾時
看奕軒偶成
幾載栖遲賦遂初伯通橋畔閉門居漸能解事忽將老
猶不畏窮偏著書報國恨無千鐵騎還鄉曾佩一金魚
丈夫失路尋常甚分付黔雷任所如
又
漫郎聱叟足平生絶意今年少送迎自分無才甘稼圃
不知何事合公卿藏蕉夢向閒時悟種豆歌從醉裏成
惆悵青編半零落幾人猶自戀浮名
又
傳聞近事復多般甪里先生只閉關屋角檀蘿非異國
人間桐栢是名山孰看身世唯宜醉便作神仙且自頑
只恐求羊更來往移家深向白雲灣
又
天禄樓臺總路塵歸來猶及五湖春使君自是英雄客
我軰寧為富貴人聽水獨拖班竹杖看雲時墜紫荷巾
平生况味誰能識漫擬當年賀季真
又
桃李無言亦有蹊吾儕寧復計東西聊栖孟德三更鵲
莫聽劉琨半夜雞忽露壯心因酒動偶尋閒事被花迷
南華獨笑莊周誤不信人間物可齊
又
攜家惟剰鶴相隨一笑花前問阿誰偌大乾坤容不得
無多歲月亦奚為仙方豈與蜉蝣覺竒字難教獬豸知
白首青山空嘆息欲澆杯酒恨無期
又
車門舊雨隔青蘿白石敲殘夜和歌天下可兒原自少
古來怪事亦何多蟻能駭客還相鬭雀肯依人未忍羅
眼底豈堪吾黨在只宜西塞着烟蓑
酧朱望子
到門春樹綠芊綿高士船從岸上牽别後每同花入夢
亂中長用酒為年渡江莫嘆王夷甫蹈海誰知魯仲連
多爾新編投玉案杜陵今雨各依然
宿徐原一憺園
雞黍情深不世緣登堂何意轉留連陶潛得酒渾忘戒
杜牧逢花又着顛池裡墖痕眠夜月樓中山翠滴春烟
與君更有平原約六月科頭坐輞川
程益言邀飲虎丘酒樓
新晴春色滿漁汀小憩黃罏畫槳停十里水環花市綠
一樓山向酒人青綺羅堆裡埋神劍簫鼓聲中老客星
妙曲高歌情不淺吳姬莫惜倒銀瓶
又寄益言
中年來自惜韶華春盡停雲興轉加亂世藏身憐一葉
美人浮宅近三槎畫船槳泊魚鱗浪酒市樓遮燕尾霞
總是相思最深處那堪張翰正無家
過顧云美墖影園即步移居四首
高士幽棲水竹邊雙扉閒扣即歡然常開蔣詡花間徑
共坐張融岸上船穿葉芙蕖經雨長弄絲楊柳受風偏
蕭疎最愛蓬蒿滿莫道雕欄不似前
又
一到高齋一眼明多君位置得閒情誰題門巷稱通德
自寫經函號淨名支榻正逢溪鳥下開窗時看嶺雲生
也知陵谷須臾過墖影何當似舊橫
又
老樹猶存隔代枝衡門泌水足棲遲閒從栗里頻栽秫
耻向桐江再下絲幽桂一叢看繞砌芙蓉三面不編籬
曾聞紅豆龍門叟長把新詩說項斯
又
虎阜南頭曲徑迤幽人偃仰綠陰垂獨收北海傾巢子
愛誦西臺扣石詩地許浣花留杜甫天教學稼老樊遲
只憐烏鵲無歸處猶對疎星繞一枝
&KR0751;菴為徐松之作
&KR0751;菴聞說是仙居水竹當年畫不如楊柳陰圍千頃宅
藕花香護百城書風流自昔歸摩詰節孝而今隠仲車
我欲相尋同釣叟未知何處有鱸魚
汪扶晨招集寓齋分韻
作客寧言心賞違筵開河朔愛晴暉蟻浮金醆分花坐
螢傍羅裙拂草飛幾曲清歌人盡醉一身涼月客忘歸
不堪更憶揚州夢空笑當年杜紫微
偕菊人澹心壽平集念祖堂
每到君家即賦詩林泉真與散人宜漁樵天地論交古
烽火河山對酒遲數就桐陰移晚席旋尋蓮子度秋池
江關蕭瑟何須念吾黨行藏世未知
又
秋到吳山送早涼共攜尊罍向林塘藤蘿三面照流水
荷葉半邊鋪夕陽滿眼畫圖分北宋傷心詩句入南唐
吾儕聚散關今古何意生涯是醉鄉
林天友别駕招集平遠堂
猶記春歸共聽鶯重來偏喜桂華明山河影在光寧減
歲序情多興倍生半夜松杉如雨過滿堂絲竹為秋清
主人刻燭先聱叟卻愧探驪句未成
雪中飲唐朗思寺寓朗思談及吳興舊事
霅館論交客思頻相逢雪屋倍情親三更濁酒春前影
四壁寒燈夢後身父老未忘騎竹事江山猶識種桃人
葛疆倘遇君歸棹為報霜華兩鬢新
九月初八夜歸鴻樓對月戲作豔體
東南皎月緯河橫白雁天高夜幾聲染墨暗吟香壁字
隔燈遥聽畫樓筝他鄉紅蓼三更夢明月黃花一歲情
欲效長房恐無術江關愁殺庾蘭成
林蕙堂全集卷十七
