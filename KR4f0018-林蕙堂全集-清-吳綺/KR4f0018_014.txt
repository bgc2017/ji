林蕙堂全集卷十四
湖州府知府吳綺撰
亭皋詩集
七言古
青山下望黃將軍墓道
霜花入江江樹紅半江落日摇悲風此時客向青山路
遥見松楸竄狐兔推篷指問黃頭郎云是將軍神道處
將軍束髮事邊疆浴血榆關四十霜射鵰并挽雙飛鞬
回馬常持半段鎗曾經摶戰烏桓賊手戮長鯨襄水赤
上相頻分卧内符諸侯競屈轅門膝手縳渠魁未報恩
漁陽鼔入延秋門西京已下仙人淚南國還招帝子魂
馬渡瑯琊從此化將軍定策同王謝豈知豔曲號無愁
亞子空呼李天下天下龍髯痛未消臨春明月響瓊簫
中㳙厮養横宫錦丞相家兒插坐貂就中更有陳畱子
宫門夜半傳黃紙盡逐元豐舊黨人半閒堂裏烟塵起
傳檄言誅刁與劉武昌楊柳作邊愁巖疆已付中行說
壯節空思祖豫州將軍義憤填懷抱洗日虞淵何足道
一朝失計在移軍清風小用臨江嘯倚劒空持南壁天
北來烽火照甘泉横江零落千尋索下殿倉皇七寳鞭
此時將軍鎮姑熟宫中夜到驅黃犢紫髯怒吼陣雲昏
虞歌夜泣蛾眉綠平明戰鼔動江鴉裹創猶呼御賜騧
鳴弦豈意來鶉尾拔刃空聞叱虎牙可憐魂染胭脂血
蒲首歸來事難說幾年墓木拱白楊夜夜猶然叫鶗鴂
我聞此語心傷悲為指江涘之高壘當年廟算列四鎮
此地實為君封陲癡兒不了公家事模糊顛倒山河字
罵賊不及雷海青弄兵竊效田承嗣將軍抗表建牙旌
討逆應先李茂貞一喝逆流萬人死摧枯拉朽無堅營
樓煩出射弓矢墮錦裘繡帽如雷火紫電横飛靈寳刀
紅冰膩結連環鎖至今白骨滿蒼山折戟猶存戰血斑
䜿子無成悲廣武詞人多恨哭江南吁嗟將軍復何有
從來運數多陽九留守魂遊宋氏河監軍淚滴唐家酒
吾徒意氣豈能灰當時所用違其才夕陽下山黃葉雨
江風䬃䬃魂歸來
戴尚書銀印歌
尚書戴公渤海英諫書早動承明庭勲業已過杜元凱
詩篇不數劉長卿有時點筆畫丘壑丹崖碧水雲烟落
不將綵繪競聲名但取經綸寓盤礴此時四海漸無故
天子神明託豪素上苑羞圖宋帝鷹中林愛寫宣皇兔聞
公名姓識公才勅使頻教供御來百尺鵝溪圖海岳千
番蜀紙畫樓臺畫成催進翔鸞殿展看遥聞
至尊羨已裁宫錦賜天衣宸章更使朱提鍊
御製丹書四字篇上言米芾畫中禪下言烟巒世所少吁嗟汝說
真其傳印凡大籀一十六螭鈕龍函裹黃袱天上中涓一騎
來人間忽見雲霞簇詔曰作畫盡教鈐賜汝子孫寳無
失小臣此時適在旁親見君臣契如一我聞蹇夏當年
曾有此糾繆繩愆傳國史又聞宋室鄭介夫流民作繪
譏當途元宗昔日好觀畫&KR0008;&KR0008;為進比干圖吁嗟大臣
愛君固有道筆墨微茫存典奥公權託諷豈無因公乎
公乎何以報
報國寺雙松歌
昔年曾讀燕臺記聞有慈仁松特異古老寧知種者誰
離披轉失栽時意于今時世已滄桑雙樹猶然拜梵王
乍見但教生錯愕頻來還許立蒼茫蒼茫意氣何竒特
耳目之間從未得夭矯不肯上蒼天拗怒何時穿白石
石裂天荒不可支横拿側出如相持坤輿震坼盤雙蜃
海水翻騰走萬螭左者斜窺右者仰上出雕甍下玄壌
翠濤横舞覺風來碧蘚平鋪看月朗月朗風來年復年
霜催雨折見前賢大夫不受秦官辱君子誰從晩歲傳
我來看松敬松表欲語松竒翻莫道荒唐如讀漆園書
縱横似見張顛草吁嗟雙松兮雙松松兮何始將何終
樓桑已斧廟栢㸑吾欲持此歸鴻濛
送髯孫赴粤幕
銅馬門前横晩照年年别淚沾春草丈夫牢落忽從戎
送君又出漁陽道憶君年少讀竒書樓畔停車玉不如
珠勒遊曾同白下持毫詩擬過黃初此時意氣凌霄斗
醉挽胡姬弄楊柳起舞時聞越石雞雄篇不換長卿酒
無端憔悴向長安蜀道偏歌行路難勢去田文空感慨
愁來范叔只饑寒飄零巷北連茅屋細語空堂夜燈綠
幽憤難教鸊鵜知途窮却向銅駝哭一朝楊僕擁戈船
十丈牙旌下九仙揖客將軍稱大樹登臺賓客愛紅蓮
羡君擲筆心偏壯拂拭吳鉤笑相向飛檄應教百郡傳
凱歌會令三軍唱我泛葡萄持玉鐺為君倚筑歌吳聲
依人漫作思鄉夢失路寧為出塞行君不見陸郎夜策
羊城騎槖内黃金鳴得意又不見伏波高柱矗雲中椒
殿還論新息功男兒致身會有處安能老向東湖住潮
轟戰鼓打崖門月照零丁人未渡韓柳文章儋耳詩送
君南去日相思手中但有長纓在莫戀花田飽荔枝
送稼公南歸
京雒多秋風行人踏黃葉嗟君磊落不得意告余欲向
蘆溝别君家代住麻姑山萬里樓開碧玉闌揮金只說
論交易拔劍寧歌行路難行路難長安道朝百年暮難
保君來獨抱書一嚢五侯座上能昂藏秋入寒山尋賈
島晩披荒草哭昭王愛才淝水陳參佐為君特設南州
坐梁園佳句最先成燕市高樓常獨卧咄咄長安多是
非酒酣拂袖忽思歸言尋霅水烏頭舫還掩秦淮白板
扉
房硯歌
吾家阿咸能好竒示我古硯光陸離云是貞觀房相物
孟津宗伯曾臨池我視此硯質頗古刻篆廻環蝌蚪伍
翰墨相傳幾代人莓苔尚積千年土千年山骨斵秋烟
幾代詞壇噴玉泉試看龍尾無他潤把似鸜睛讓此堅
因思仙李飛龍見房杜乘時逢主眷朝㩦鏤管上瀛洲
夜草麻音歸制院此硯曾經傍偉人琉璃為匣錦為茵
張家賜鐵不足數衛國結鄰非所珍貴重應言世無有
寧知更落尚書手紅燭筵前五鳳成青藤紙上千蛟走
兩轉風華未易論一朝淪棄委籬根野人已作塵泥賤
過客誰知琬琰尊豈期今日遇吾曹拂拭重教染兔毫
乃知隱見皆時命人辱人榮固無定昭陵玉匣漳臺瓦
此日漂零無見者何如此硯點寒星還近揚雄舊草亭
乞歸為作陶泓傳更勒鸞臺小字銘
龍槐篇
興誠寺前雙古槐離竒鱗鬛長莓苔黑窰地僻少人識
我看飛騰時獨來嗟乎託根貴有處此槐若向名園住
應知車馬客紛紛不數慈仁兩松樹
羽林將軍歌
羽林將軍虬髯郎手持白羽挽大黃一朝射虎三十六
空山猛獸俱摧藏白首老人前告汝此是羣彪非是虎
前頭有虎方食人一吼會令落爾弩
搗衣篇
龍城八月霜飛早月射榆關照衰草佳人夜半夢征人
驚起月中傷遠道殷勤機上拂流黃含怨含嬌下北堂
雙砧不敵離情重雙袖頻將皓腕揚羅袖低還舉砧韻
多凄楚萬里青天雁語哀一階黃葉蛩吟苦初徐後疾
意難舒乍重還輕力漸無班姬空作閨中賦蘇蕙誰傳
塞外書塞外征人年復年閨中思婦淚潸然五更試聽
響猶徹一夜定知愁未眠此時月落滿天涯此時離客
正思家家中亦有鳴機婦為聽寒砧淚似麻
韓繡行
天上雲襄隔銀渚吳宫絲絶難重數泖水曾傳顧氏娥
蘇臺今見韓家女韓家女紅稱最竒劉郎珍重不輕㩦
官閒畫舫陳烏几酒罷巾箱出紫綈鶴紋素綾不盈尺
八幅神鍼留異跡設色如開張藻圖寫生欲奪邊鸞筆
第一梅枝第二蘭幽香拂拂指頭看唐英偃雪魂俱淡
湘佩臨風影不乾三為古石四水草玲瓏蕩漾皆天巧
辟邪僵卧莓苔深沙虹跳擲蘋花老五六蛺蝶飛秋華
碧畦菘菜茁霜芽次七靈芝光爛漫次八老竹形敧斜
内中此君尤叫絶碧榦蕭疎才幾葉瀟湘江上一枝風
篔簹谷裏三更月後題小楷字難捫玉篆鈐朱更絶倫
都無彩筆臨摹跡況復金鍼點綴痕虎頭家製多曾見
霜禽露卉生宫線一朝斂手作夫餘尹邢並坐應低面
劉郎劉郎誠快哉此卷從何覓得來請君更展紅窗帙
爛醉冰堂綠酒杯
憶昔行送友沂居憂還楚
憶昔君來䢴水側虎氣龍文時莫測船裏孝廉書等身
車中洗馬人如璧此時有客傾佳釀相逢不覺驚瑜亮
得意寧教餘子知心期已在諸公上從此城南日相見
酒社詩壇㩦手遍雨夜同聽越石雞清秋共炙君苖硯
交情冷煖杯中酒爾我相看稱耐久阮逹嵇狂兩性諳
指囷分金無不有無端草草入長安路近朱門行更難
槐市横經方接席薇垣奏賦又彈冠朝朝點染紅菱紙
聫騎鳴珂趨建禮玉殿空簮西省毫金門但索東方米
似爾羞聫虎榜名教予益悔蛾眉洗屈指行藏十載中
兩人青鬢看成翁盧駱文章慚四傑劉馮時命慨三同
荏苒齊瓜時漸及蓼莪但爾仍垂泣里人罷社為神傷
孝子還鄉猶骨立為形為影忽分離況復身當執紼時
送君獨上瀟湘去此世知心復有誰
送仲潛南還兼訊同社諸子
十年不到康山路夢裏江雲隔春樹憶昔當年廡下棲
賃舂早得皋君顧此時廷尉綰金章高名大節凌天閶
君家兄弟富文藻馬氏白眉稱最良伯也論交具雞黍
晨夕追隨呼爾汝與君接袂不多時把酒譚詩獨心許
待詔無端同曼倩離懷歲歲驚飛電潞河雙鯉不傳書
漁陽匹馬還重見見君不為名利來取卵危巢事可哀
萬里艱難歸趙壁三秋慷慨上燕臺燕臺蕪沒堪長慟
昭王死後黃金重紫閣何人解設鯖朱門到處長題鳳
憐君意氣轉相投匝歲浮蹤每共遊寒燈歲卧山中寺
短筑狂歌市上樓狂歌醉卧日相看似爾渾㤀歸計難
豈謂秋風生短褐却教明月照征鞍高梁鞍馬紛斜照
丈夫小别何堪道心事寧須兒女知圖謀肯使英雄笑
為我傳言舊酒徒五陵同學漫踟蹰長卿已倦遊梁興
欲向康山更結廬
唐先生歌贈惟一赴靖安幕
唐先生唐先生古寺棲遲歲屢更雪中獨裹平頭幘月
下空炊折脚鐺一朝慷慨别高秋為言身欲向南州早
歲途窮常哭阮半生計拙只依劉我謂先生且自寬年
來世事正多端馬空冀野徒留骨鯖廢侯門已罷餐吾
徒結客自肝腸意氣須教比雪霜請看花發安仁縣猶
有風清孺子牀
高士菴次謝在杭韻
去年曾掃莓苔跡今來又着登山屐木葉猶餘宿雨斑
溪光故繞秋烟白老僧開閣為傳茶依稀記得留題客
凭闌遥望郡樓遮落日徒憐飛鳥疾
鸚鵡曲
鸚鵡賦送黃祖鄴中才子多辛苦頭風愈檄只偶然黃
絹題成終見忤誰言老瞞能愛才横槊躭躭氣如虎狂
生不容早自知快心且弄漁陽鼔嗚呼王粲淒凉公幹
囚鼓聲至今疑未休
韓侯釣臺
秦鹿夜走咸陽宫卯金亭長稱英雄真人雲起芒山裡
大將星分楚水東年少飄零不得意帶刀蒲伏淮隂市
市兒驕笑如不聞河邊自作垂綸計當時終日理釣絲
敗項平吳世豈知一旦手持刑馬券十年身是打魚師
至今高臺臨大道行人猶羡韓侯釣假令當年功不成
荒荆空自横斜照噫嘻丈夫須有才有才不遇徒蒿萊
請看雲夢藏弓慘猶勝淮陰乞食哀
長歌贈何德峻
朱雀航青溪垞我昔見君髮覆額張南顧北日追隨管
華筆硯常同席荏苒頭顱三十年秋風並作長安客落
拓君才過馬周嗟余困頓揚雲戟猶憶當年共被時荒
鷄起舞夜何其長纓欲遂縱横志綵筆同書絶妙辭風
流豪氣人爭羡斯人合上金鑾殿豈知今日總無成鬚
眉改盡何郎面酌君酒為君歌人生得意苦無多請君
試看幾年内朱門華轂生風波勸君酒君莫眠莫愁湖
上有吳船不如爛醉鍾陵月笑倚文君綠綺絃
友沂席上遲髴淵不至即送歸泖上
堂上深燈懸急雨主人送客清觴舉此時京兆有田郎
離思遥如隔河渚去年戴笠記相逢驅馬長安紫陌中
媿我蕭疎同庾信愛君才調似張融醉歌燕市情何限
倒把吳鈎照人面丈夫意氣許千春等閒直覺肝腸賤
何為夜半忽思鄉夢到機山舊草堂杜羔且問歸來路
蘇武頻霑别後裳殷勤贈我一端綺千絲萬絲笥篋裡
感君厚意飲君心願君明歲重來此
吳伯子歌贈星子
吳伯子吳伯子濯魄冰壺應有此掉頭不肯揖王侯論
心直欲輕生死憶我見時歲丁未菰城初忝麐符佩君
來不屑潤脂膏登臺獨愛南山翠三年形影未曾分跋
燭官齋夜論文看殘庾亮樓頭月寫盡羊欣白練裙宦
海顛危似累棋一朝賓客異雲泥翟尉庭前空噪雀孟
嘗門下少鳴雞廣霞先生能急難鶺鴒惟爾同憂患舉
幡博士擬相明貫械都亭亦何憚往來風雪曹娥渡痛
哭狂呼感行路黨人無意動星占破涕苕川再相聚嗟
乎一貴復一賤須臾改盡知交面幾人曾救李陵書幾
人解射聊城箭多君意氣凌嵩華筆墨還能妙天下清
吟常和謝元暉逸致每同嵇叔夜蕭蕭短褐獨能留南
北東西一蒯緱有時聞鐘宿古寺有時策杖升高丘田
間推罵寧為辱大小槐安春夢熟吾儕久已渾榮枯諸
君枉自勞翻覆吁嗟浮雲亦何有花前且共銜杯酒會
須㩦手上青霞却指喬松是吾友
定交篇自錫山至陽羡訪陳其年作
凉葉何蕭蕭秋聲不能已我念同心人秉燭夜中起帶
醉言登陽羡船披衣便訪龍丘子蓄意含情二十年蕩
槳揚舲三百里是時聞君方卧病文園秋雨無人問到
巷方教市儈疑扣門並少兒童應空堂塵冷燕泥深滿
地寒蓬不知徑直入狂呼道姓名君驚躍出還相認共
道相思歴歲時西窗燒燭杳何期忽聞命駕論心素頓
使交衿慰别離龐向林間邀德操季從牀下拜袁絲寧
須雞黍方情洽自是文章有故知文章當代誰堪敵淝
水婁東常並席一朝零落嘆琴亡此道茫茫誰復識盡
讀韓歐那辨非爭誇遷固終難匹晒腹曾無郝氏書登
壇浪擬韓侯幟如君才華世無對笑視融修盡兒輩讀
書日破萬卷餘揮毫坐使千軍廢驪龍探出衆皆驚鸚
鵡題成人未醉懷藏錦繡亦何多筆架珊瑚獨無愧世
上公卿豈異人如君偏自嘆長貧屋頭天近翻無地門
内秋多不見春幾年裘敝長安道昨歲衣沾洛下塵原
無狗監難逢主不是龍門肯置身吁嗟君才鬼所妬無
我江東應獨步從來豪傑不孤行文有淵雲詩李杜我
遭磨蝎既投閒君嘆窮魚亦何誤同在江湖各有心天
生瑜亮寧無故再拜重申縞紵交雲門膠漆古非遥千
秋事業惟心許一代風期屬久要馬卿倦後還能遇方
朔饑來轉自豪况今
天子重文藻肯令才人老草茅噫噓兮肯令才人老草茅
彈魚歌
古人在官如在山魚鳥自得江湖間偶然一事亦有意
所以弋射非等閒南園五月新水平一時鱗羽俱生成
中有巨魚最貪餌跳擲常使波濤驚上客由來擅神技
霹靂何妨一輕試金丸脱手不聞聲朱鬛驚摧杳然逝
我聞陽鱎為大族宓子當年曾治國看君此舉良亦然
却令旁觀嘆神速轉眼波恬碧草香飛觴燒燭宴東堂
五湖煙水綠不盡魚乎與爾還相㤀
畫梅歌為金亦陶作
我生適當冰雪中長年傲岸輕春風不肯低頭學桃李
自顧頗與梅相同所以愛花得花性尤愛寒梅清影映
孤山種後豈無人庾嶺寫成誰折贈耿庵先生冰雪姿
一生獨與梅相知每聞落筆高寒處常似暗香浮動時
我昔求之不能得夢裡月明空有憶似我長懷處士風
多君正得先人筆閉戶閒房春草深茗爐書卷坐長吟
有時得意不得意揮毫似入羅浮林一枝兩枝東風好
千株萬株春雪曉珠明粉淨四山空月落參横歲華老
我聞畫竹有成竹淵明愛菊人如菊君今父子愛梅花
應知累世能遺俗我住江南春復春每逢吹笛暗傷神
何當乞寫含章樹長見林間月下人
聞其年以博學弘詞薦為賦短歌
陳郎五年不得意青衫頽落凌雲氣忽聞
天子下徵書鄉里小兒叫竒事兵興以後文章賤牙郎估客
乘高幰盡謂黃金可致身公卿那用張華研吾儕有字何
堪煑賤賣長門人不與妻兒大笑乃公癡何如且學揚州
賈陳郎本在泥塗中一朝走入甘泉宮掀髯脱却犢鼻
禈乃知吾道非終窮吁嗟小兒小兒汝莫嗔當今
天子重才人
妾薄命
妾薄命命薄復何言憶昔與君初見日青蛾紅粉彈朱
絃豈知歡處君心變千端要好翻成怨說盡相思君不
知别從桃李選芳姿芳姿任取金釵列但願蛾眉都勝
妾
硏山草堂歌
闔閭城下雨翻盆楊花柳花春色昏客子衝泥自相過
硏山主人方閉門主人本是長干客烏衣巷口曾相識
老大猶牽岸上船飄零更泛湖邊宅我聞主人年少時
胸中萬卷蟠龍螭無雙風度張思曼第一才名杜牧之
初聞隴右黃巾亂江左高談尚清宴才子新傳白紵辭
諸公競愛青䊵扇共許雲霄可致身綵毫題徧曲江春
誰言諸葛非名士曾見相如賦大人餘子區區何足數
桓伊長笛禰衡鼔終生棄繻直尋常乘風萬里須臾取
那知世事劇堪憐荆棘銅駝起暮烟塵生東海悲遼鶴
日落西川哭杜鵑撇却羅衫豈無意東籬早辦黃花計
慷慨長懷弔古心顛狂不改凌雲氣憶我相逢白下秋
廬江賓客盛南州何人最倒中郎屐獨爾同登庾亮樓
更值長沙貴公子二十四樓明月裡仰天大笑燭花紅
斫地哀歌劍光紫幾年梁苑兔園開四海羣推授簡才
不信飛鴻殘雪散空教歸燕夕陽來黃土可憐埋玉樹
晨星落落知何處謝公棋罷北邙田羊生箠折西州路
江頭歲歲哭西風手把竒書歎轉蓬酒人對影黃壚在
詞客傷心白髮同苕霅扁舟須我友水嬉共折南湖柳
愛山臺上夜燒燈韵海樓中春對酒行路俄驚蜀道歌
人間怪事逐年多劉郎不作秋風客内翰還逢春夢婆
短夢亂山堪一笑貂蟬撇向邯鄲道廷尉張羅有雀飛
魏其解印無人到多君相對眼還青醉中痛讀離騷經
君既移家石湖墅我亦寄跡滄浪亭兩人意氣長相得
更向柴桑數晨夕將兒同上朗陵筵呼妻直入龐公室
墻頭過酒日相娛竒字傳看世所無積有篇章招漫叟
渾㤀歲月老潜夫潜夫漫叟時相見閱盡從前古今變
冷煖交情尚莫論輕肥世態寧堪羡況今之世乏張華
鶴書何事來山家豈無馬骨金須惜縱有龍泉眼似遮
海内茫茫知已盡空山種菜安吾分素軫猶知處士情
青樽且撥先生悶君不見阮籍嘗登廣武城城邊曾見
古人行事去英雄徒感慨時來豎子忽成名又不見處
仲銜悲唾壺缺夜半長歌眥欲裂老驥長途力未衰壯
士暮年心轉熱吾儕學道日徜徉肯似前人動激昂元
卿竹徑新抽笋且臥花間一草堂
過南康值隂晦風駛不得登廬山舟中遥望有
作
湖雨湖烟失昏曉片帆去疾如飛鳥半日過盡彭蠡湖
一生漫說匡廬好匡廬别我豈㤀情我憶匡廬殊未了
待得看足羅浮花歸來與汝五老為六老
章江歌贈别丁鴈水觀察
章江江水連揚子雪浪奔濤四千里方伯連州半是誰
才子逢時今有幾田郎當日說丁郎畫省曾含雞舌香
譽望獨高孔北海文章不讓沈東陽幾年從此存懷抱
遥睇鬱孤春縹緲何期此日得相逢雲氣如來瞻紫帽
知余山水舊情深秋到常同著屐尋有時並坐竹中榻
有時共鼓花間琴示我新詩竟盈尺展看霞光紙中出
英雄坐屈千人軍竒傑横排五丁力朝華夕秀不足言
玉聲金色定誰先長松獨聳破海霧江花一笑含春烟
吁嗟此道真橅久文士相傾靡不有虞山景陵低復昂
信陽歴下君知否多君大雅輪獨扶一代荆榛手剪除
衆步不趨趨獨步人無弗有有所無棣華有客能相和
揮毫競落真珠顆軾轍連鑣出錦江機雲對屋俱參佐
今年雙槳過炎州江邊相愛即相留贈余白叠裁凉袷
飲我清瑶破亂愁因君留止白鶴觀盡日追隨了無倦
竒文欣賞恥雷同新聲共倚同稱善旗亭列拜有雙鬟
兄弟能如晏小山淮海屯田送謳唱南唐比宋如等閒
共言此道亦茁軋蠻語參軍殊刺刺吾儕須作鳳皇鳴
何事巧偷鸚鵡舌言已大笑還相持盡傾三百金屈巵
人生意氣苟相合生死貴賤同肝脾况今
天子崇風雅侍從長楊並班馬急須持此懸國門莫使文
瀾任狂瀉如君此日多盛名時人共說舂陵行相輝
花萼並壯盛竚看珥筆登蓬瀛笑我﨑嶇過嶺海
薑桂平生猶不改未能彈鋏動諸侯只恐梅花久
相待飲君酒為君歌壯心一往無風波人生聚散亦
有數會當離别將奈何將奈何與君别臘盡南荒無
雨雪信旗風裏寄詩來如君共看羅浮月
端州訪硯歌
俊人安能如德人端州之硯精絶倫我來訪硯如
訪友蕉白花青期不苟至寶誰知果難得山骨雲
根人不識市中頑質鈍且堅高價無端濫取錢鴝
鵒有眼知何在蠻箋象管無光彩吁嗟良才不可
遇人生榮辱寧非數硯兮硯兮來與俱相攜且著空
山書
七星巖題名歌
山水無日無人遊遊人去盡山水留今人古人春復秋
青山日笑人白頭我今放浪來端州星巖正在東
南陬勢如北斗星光侔峰巒綿邈竒且幽神劖鬼削
非人謀我得此山如朋儔朋儔到此還綢繆徘徊日
夕恣窮搜願得名姓同山丘磨礱苔蘚相雕鏤記人
記事詳復周手書大字如龍虬吁嗟人來人往水中
鷗當時豈無公與侯只今磨滅如蜉蝣誰其知者
空悠悠吾儕但得忘百憂新詩美酒同唱酬傳與不傳非
所求何必千載垂無休天風謖謖吹破裘相與大笑凌
滄州
江南曲
江南三月雜花生江上遊人春眼明琪樹家家栖海
鶴垂楊處處帶啼鶯就中最愛長洲苑江草江花
照人面紅粉偏多時世粧青樓曉霧雜衣香吳姬家
在横塘住卷簾正向花深處十五彈箏不解羞玉釵
羅袂映春流少年寶絡桃花馬見此徘徊腸斷者醉
倚黃壚看數錢琵琶一曲心相憐
讀秋笳集有感呈徐健庵同年
憺園主人愛才客畫船褉飲虞山側兩行菡萏燭籠
明十斛葡萄瓮花碧持觴中坐忽無歡座客同歌
行路難似聞猛雨穿忩入覺有西風拂面寒手把
一編雙隕涕為言此向逤邏寄冰天萬里雁頭書
雪海三年魚腹字我時聞語益凄其傳看知為季
子詩長笛吟成關塞怨悲笳吹動故鄉思關塞故
鄉輕一别父子弟兄長決絶處處都非梁苑雲年年
空望吳江月吳江舊事早傷心年少才堪賦上林酒
畔篇章鸚鵡筆花前詞曲鳳皇琴自言揚馬寧容
讓乘風好破宗生浪射策何堪餘子間成名合在
諸公上那知天際有罡風未到蓬山路已窮命薄早
憐逢市虎才高翻悔學雕龍咄嗟彼婦誰為此痛哭
無由訴
天子獄吏三章屈未伸流人一去生如死悽惶嶺外草蕭
蕭回首黃沙望度遼子卿歲月非為久定遠關山未
是遥二十餘年沉黑海身居禹載堯封外山川總異
夢難尋面目都非魂枉在樂非其樂悲非悲憂從中來
復何為哀歌淚下三生誤長嘆聲中萬事非似此猶然
盛文藻鴛鴦翡翠行間巧公主墳前怨落花都尉臺邊
惜春草不為流離減異才應知天意本昭回屈平遠放
騷經作李白長流好句裁今古才人同一局當時那解
憐珠玉姓字唯須後世知文章莫向秋風哭讀罷主
人為我言索來此冊非徒然人才可許風塵妬書卷須
為天地傳我聞此語咨嗟久從來此道需朋友詞工海
日豈虛稱人有雲龍方不朽可憐交誼近來輕車笠憑
誰念友生榮枯久已難同類患難何緣更借名多君厚
意誰為報坐客傳聞共相告人間若此重繡囊塞外肯
容長皂帽况今
天子選英流衮衮諸公在上頭如何閒擲雙雕箭不自添
修五鳳樓嘻嘻世事真難問鉛刀盡鼔龍泉鈍富貴
多緣夙世因飄零自合吾儕分酌君酒為君歌勸君且盡
金叵羅桃花不得東風力落盡春紅可奈何
寓樓聽雨
天意欲無晴樓高多雨聲雨聲多在梧桐裏聲聲送入
愁人耳愁人竟夜欲無眠雨止還聞啼杜鵑極目烽煙
方滿路男兒落托無歸處燒却兵書擲蒯緱猿臂少年
今白頭
檐蛛歎
蜘蛛張網大于轂日傍雕檐求果腹有爪有翼不敢羅
但取微蟲遂其欲翩翩蝴蝶從東來偶因花發暫徘徊
無端忽被風吹上悞觸羅網何其哀吁嗟蝴蝶兮蝴蝶
文采輕翾誠可悦一身已自飽貪饕金粉塵縈同敗葉
蜘蛛之腹方皤皤持竿小兒三兩過竿碎汝網磚汝腹
蜘蛛蜘蛛爾奈何
趙雙白招飲蒓屋歌
五月梅黃清暑天我時來放泖湖船天水才人趙二火
為予設食開華筵趙君本是漳南客採蓴却泛吳淞宅
結友偏能愛冷人作詩不肯從時格長卿四壁都無有
脱衣換得臨邛酒伯通廡下日高吟新詞婉麗如秦柳
憶昔相國江夏公歌&KR0714;正氣騎飛龍西臺慟哭走萬里
獨收碧血歸萇弘君是竒人好竒句十載幽棲長閉戶
不知誰肯薦凌雲我又摇摇載秋去
秦松歌為黃仙裳賦
黃郎著書經歲月平生磊砢多竒節謖謖長存傲雪心
巖巖獨具干霄骨終年聽松不得志虬榦龍鱗得松意
却從泰岱憶秦封與松相望未相逢吁嗟秦松空自好
黛色蒼髯長夭矯一自當年號大夫至今草木嗟虛拘
何如空山得自在千年以後為仙腴松乎松乎誰知已
顔生畫向澄心紙黃郎展圖日相對一片蒼煙白雲裏
送曾靑藜歸光福山
南豐曾子人中豪機雲與吾皆久要十年以來各奔走
人琴淚落新亭酒今年與仲為客同握手揚州夕照中
揚州舊是鶯花地四海賓朋多意氣酒國詞場有戰爭
袒臂軒眉無次第多君壯志時激昂龍章鳳質如嵇康
玉山不改澄波度綵筆長分皎月光予獨沉吟甘寂寂
愛君顧我同晨夕不待雲門奏曲終此心自許膠和漆
吁嗟友朋離合皆有數當時豈少相逢處肝胆須從末
路知論交却悔平生誤明年鄧尉梅花開我欲浮家更
一來願君汲取三萬六千頃為我釀作葡萄醅
題顔修來吏部從
駕
十月長楊肅氣增上林狐兔避霜鷹漢家羽獵誰陪從
共說相如在後乘相如今非臨邛客星宿源流傳兖國
論詩不讓杜陵人獻賦直登揚子室遭逢
聖代有輝光珥筆薇天第一行扈輦獨圍紅鞓帶承
恩常佩紫荷囊休源獨誦金華殿叔則清通誰不羨一朝傳
寫向人間虎頭綵筆何郎面依然意氣欲超羣文采風流冠
六軍豈有棘門還按轡須知司馬自凌雲嗟予在昔依
香案紫禁黃扉曾染翰草制頻教女侍傳填詞數被君
王歎一下蓬山二十年夢中無復聽鈞天赤龍已去馮
唐老空羡延之白馬篇
詩永鏤板向為巨賈攘取崔蓮生轉運命使送
還賦長歌以謝
風詩久陵替大雅其何如一時攘竊此實多誰其蠧者
非白魚嗟余淪落無善狀十載著書多激忼竊謂三唐
已後無詩人拘儒此語誠謬妄李唐以來朝數更各有
風氣各性情蛩鳴蟬嘯厥有候鳳凰豈為鸚鵡聲是以
編摩時最久刪詩斷自三唐後非唐實欲以存唐黃鐘
瓦缶原何有一時傳寫徧西東棃棗資成賴鉅公誰識
漫藏當喪馬翻從寄貯失雕龍江淮鹺賈胷無字蜣丸
鼠璞空多事只疑萬卷貯曹倉猶似千金在秦市幸逢
憲節駐䢴州夏澤春膏徧地流心清但飲廣川井公暇
還登文選樓忽聞此事即大笑汝曹那識隂何妙葱肆
寧須插架籖泥塗不是謨觴道遂教秦璧返邯鄲合浦
明珠去復還既如良友能重遇又似名山得再觀海内
同聲爭嘆羡護持風雅真稀見況復仍鐫彤管編閨房
今古開生面吁嗟平山之堂高百尺江上羣峰環黛色
堂前楊柳比甘棠猶是廬陵親手植醉翁去後千餘年
清河三戟生大賢平山所産復來此平山平山非偶然
庭桂
揚州七月桂花發填街溢卷聞芬芳兒童採折競入市
百錢乃得枝頭黃我家庭桂開獨晩八月已半纔吐將
夜聞猛雨恐零落呼童張幕為遮藏也知得酒須得月
更言惜花當惜香笑為山妻留一朵與爾痛飲需秋光
薰染襟袖盡竒馥何必遲早爭低昂
驚蟄日置酒于守中堂梅花下為短歌以紀其
事邀長白同作
人間已負看花約來與山梅同寂寞此花昨夜忽全開
雪影離離生綠萼相攜綠酒向花前共道此花勝去年
五木呼盧揮大斗繞屋寒花如映手花兮花兮甚有靈
將開未開吾眼明肯為酸風還閉目獨愛此花看不足
想見山空月上時江南江北寄相思
將進酒
將進酒酒滿金屈巵勸君且飲莫須辭人生憂與身相
隨墮地一聲先是啼鼎鼎百年惟恐遲功名富貴須臾
時何以解之惟醇醨古人今人不相知伊周賈董皆塵
泥淵明太白真龍彲君今不醉將焉為君今不醉將焉
為
林蕙堂全集卷十四
