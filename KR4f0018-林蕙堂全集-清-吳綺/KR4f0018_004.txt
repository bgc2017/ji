林蕙堂全集卷四
湖州府知府吳綺撰
序
嚴蓀友秋水集序
往予解組溪干繫船湖曲見當壚之酒母甕釀百花有
題壁之詞人墨成五采則嚴子蓀友所製望海潮一章
也繼而贊寫羊孚楷羨鍾王之法因之函開殷浩書通
嵇吕之交乃嚴子謬許入林時同藉卉身如鴻雪雖漂
流略似西川契比雲龍然企慕實踰東野顧予湖海之
氣猶未除豪而子丘壑之姿非關作達波涵千頃不濁
較勝于不清幹挺百尋若近尤能以若遠眼無青白登
山獨喜看雲口絶雌黃對客惟宜飲酒是以静多于動
實勝其名王公甚重嘉賓懶于置幕
天子將召供奉呼不上船良由情性使然實非矯強所致矣至於
才清擬月言粲成花具庾鮑之幽思用錢劉之妙格引人
著勝多濠濮間情使我猶憐是風塵外物無不仰追騷雅
共振藻于葩壇并使旁及聲歌總擥香于蘭畹洞庭落
葉凄清葭菼之聲湘浦層波澹蕩芙蓉之影此秋水一
集所由名耶嗟乎名士無多虛聲何益上林三奏惟相
如能賦大人汾水一篇獨李嶠可稱才子吾不能無生
瑜之歎且重有懷壁之傷也
見岳樓詩序
原夫天垂翼軫長沙獨炳一星地極衡湘資水先通九
派考之往代蔚有大觀慨自寅夘之多虞困于庚癸而
不輟荆湖半壁難銷鐵馬之塵鄂渚千村盡没銅駝之
草盈郊瓦礫歎歸燕以無巢徧野干戈撫哀鴻而何術
時予江倩來尹是邦虞詡才高其何憂于盤錯王陽氣
壯曾不避夫艱危未三年而立起瘡痍出百計而潛消
饑溺遂使戰場多壘悉種潘花雖至比屋無人皆生召
樹爰于簿書之暇特為樓櫓之謀呼父老而告以耰鋤
子來勿亟减餔飱而具夫木石吾力猶堪大匠遂踴躍
以庀材孺子亦歡呼而負土登登競響咸臨龍首之渠
穰穰來歸争甓魚鱗之瓦功成不日義有取于高深備
繕他時事永資乎捍禦於是環連百雉無煩天女之勞
並矗雙翬似有神人之助丹甍特起如生赤水之霞粉
蝶週圍若聚碧臺之雪朱簾畫棟看雲雨之去來疋練
藂花攬江湖于遠近至若北斗回看星文仰燦南山對
聳嶽氣遥通西臨鹿阜裴相國之遺蹤東眺龜臺王婉
妗之古蹟桃花浣筆得騷賦于靈均細柳鳴刁溯英風
于漢夀此則阮步兵登之而起歎顧長康目之而未能
者也爾其帆過平林笛生遠浦庾公夜嘯坐明月以一
牀張叟秋漁泛斜陽于雙槳雪消郢樹壓晴色于欄邊
雨浥湘花繞香風于座上霞飛碧浪如飜貴主之旗星
隠黃陵若鼔靈妃之瑟時則賓佐清遊薦紳狎至咸謂
戴星之密畫用成偃月之壯觀聞于蒍之清歌同來倚
檻醉建康之醇酒頻共飛觴顧而樂之洵可志也嗟乎
先憂後樂良符文正之心和汝倡予可少子安之賦隠
侯八咏得此地以同傳崔顥一篇在他年而何有是為
短序以紀勝情爾
卓子任近青堂序
嘗聞文莫竒于司馬而其跡常遍于山川品莫高于元
龍而其氣實資於湖海子瞻之渡儋耳筆墨益豪道濟
之(闕)江山得助盖所見既廣則其蓄之者必盈而
所歴既多則其發之者必盛精華所結良在高深竒奥
所成蔚為風雅古有然者今亦見之則吾友卓子子任
是其人矣子任為惟恭先生之後人乃火傳年兄之猶
子火傳操持月旦標舉風流似棋墅之謝安偏知幼度
若竹林之阮籍獨愛仲容而子任少有異姿長懷竒節
軒軒霞舉其氣不愧于凌雲奕奕神清其才獨能于鏤
雪論交未久方多倚玉之慚締好既深更起揮金之嘆
言其大槩略有數端一則丰度不類中人被服有同儒
者而高談聚米若聞要害于諸邊獨往據鞍歴見風沙
於古塞論文可與論兵而並用學書乃能學劍以兼長
一則先生獨有藜牀孺子恒居委巷而座中杯斝對酒
時有高人門外輪蹄憑軾恒來長者則處約無殊于處
樂而能交實在於能貧至於衣塵已欲化緇薪勞難以
炊食而隴頭負耒曾不礙于帶經堂下持竿竟何嫌乎
漂麥則其博雅之懷即在勤勞之際耳若夫臧否不形
諸口喜怒罕見于顔而射聊城之書曾無再顧擊燕臺
之筑傍若少人則烈士之風不在古人之下矣凡諸雅
致盡屬修能况乎閩粤燕秦霜雪備經車馬江淮河海
風煙歴飽檣烏一切東西南北之情皆歸旅笥百凡隂
陽寒暑之狀並入奚囊觀其足跡所留益見匠心獨苦
故時而驚濤駭浪則為奮迅振發之音時而嘉樹名花
則有穠麗纖妍之句或而猿啼鶴唳則其調多發于淒
清或而虎嘯龍吟則其旨必歸之雄放斯其近青一集
足以振綵千秋也于時雨過庭花風吹隣絮偶爾得兹
快作足以暢我幽懷竊比漢書可下舜欽之酒如歌周
雅是為吉甫之詩不禁傾心遂為弁首
張山來心齋聊復集序
原夫莊子寓言遂有鷽鳩之笑屈生諷諫乃以鳳凰為
媒借彈事於甘蕉托微詞於曲水東方拔劍以訾郭是
為滑稽之雄淳于絶纓以入齊無殊堅白之旨皆即小
以觀大亦由隠而極微也吾友張子山來以終賈之歲
負庾鮑之才家有賜書三十乘是茂先之博物時長握
槧十二年乃平子之研經既潄芳於六藝亦攬勝於百
家存於其中窺豹而罕窮其藴肆乎其外雕龍而莫測
其涯爰用筆精聊為墨戱長言之不足而兼小大以為
言正論之難明而合精粗以立論雲敷麗藻開詞壇希
有之竒霞蔚新辭盡藝苑未開之秘能為莊語足景前
修偶作緒談仍多逸致是以說詩匡鼎聽者悉為解頥
不獨奮袖苻融聞之咸為捧手也見麟全趾用知蒼甲
之靈得鳳一毛已悉支文之瑞未敢秘之枕内爰請出
於篋中爾
蕭樓集序
帷中續史雅聞班有大家閣下傳經允賴伏存女子中
郎書册寫之仍屬猜絃太傅家風傳者多稱詠絮人皆
有集還誇劉氏三娘世豈無才盡道李公一妹代威明
而作答羣僚翻訝其工與關圖以齊名進士何妨不&KR0808;
盖辰分星月皆有助于陽燧之光而天有雲霞必俯藉
乎山河之氣芙惟去草雖入夢以成夫蘭自有花必含
香而待女此非偶爾彼亦宜然豈有筆解畫眉定有殊
于青鏤人堪傅粉反不坐于絳紗者乎吾友鄧子孝威
既登文選之臺獨樹詩觀之幟窮搜月露壇方列于四
唐遐慕林風席更分於三孝爰成一集命曰蕭樓將由
地以傳人實因今而溯古攬其雪詠盡載瑶函考厥星
源半生珂里或瑯琊之新婦原配參軍或魯國之逸妻
早歸丞相或伯鸞同隠賃舂于高士橋邊或司馬偕歸
聽曲千長卿筵上玉窗窈窕原屬神仙金鎻葳蕤盡藏
書畫當年借硯香分玳瑁之斑盡日含毫墨點胭脂之
暈水晶簾下纔看裝梳軟玉屏中旋聞揮灑于是紅窗
晝永碧檻春深六六蓮陂問鴛鴦而有對三三竹徑說
鸚鵡之無聊則有絳樹諧聲青蓮協律剪綵花而寫志
步羅襪以含情翠幕紅橋有贈郎之作玉樓朱戶成寄
妹之篇嘲伊字之無人笑影兒之與我則黃花九字欲
登才子之壇白雪一編可奪詞人之席矣其或飄零異
地寄托非人既所遇之不辰亦有思而未遂聞杜鵑于
馬上何日成歡聽蟋蟀於燈前非秋亦感則有篇名落
魄集號斷腸擕手無人豈謂風能吹恨畫眉何事那知
山可留愁斯則染蜀井之箋原同血色把湘江之管總
是淚痕也鄧子既掇其華復裁于古凡收各調悉凖大
晟拈天女之花都成寳鬘拾鮫人之淚用作明珠香分
麝月有墨皆芬彩擷蠶霞無思不艷譬之青鸞對鏡祗
現分身遂使朱鳥臨窗如將寫照顰雲笑雨無不極其
妍情夢峽啼湘都欲呈其慧態䥴之琬琰宜藏金屋之
中函以瓊瑶當置玉臺之上矣
家疊峰詩集序
半生遊宦恒疎賭墅之情七友論交始遂入林之樂歲
當辛酉方從吳苑以言歸家有疊峰亦自漣川而共集
曾無此客見于安石門中果自異人得之鑿齒座上開
罇對酒湖海之氣偏高刻燭論詩金石之聲忽作搜其
敝篋得見新篇因思櫟園先生藝林宗主人如皇甫肻
為太冲之序言詩必項斯乃得於陵之稱說爰為卒讀
初挑叔夜之燈繼則高歌起作王戎之舞盖江河日下
箕畢好殊北地以來借面惟堪作弔竟陵而後捧心亦
苦效顰而兹則步等驊騮言非鸚鵡心遊弦外恥聞下
士之聲耳熱杯前半是英雄之色如仙人之長嘯自徹
蘇門若俠客之悲歌欲驚燕市卿能有幾偏憐當代之
不逢我亦真癡反笑相知之已晩也
並頭蘭詩序
西崑才子東海英流生當羣玉之山人稱山玉來自衆
香之國家種國香值九畹之鍾靈遂雙葩而競秀光風
曉轉臭本無殊新露晨懸莖非孤引花如比翼那知情
出無情榮嫓同根信有意存不意夢懷燕姞覺探賜之
已多佩結靈均方交紉而未解馨列侯之夫婦日日比
肩世愛君之弟昆時時擕手插將寳髻只宜配以鶼釵
供置瑶奩雅合對斯鸞鏡此實兆祥於君子豈惟獲媚
於幽人而已哉於是人過澧浦共擘魚牋客到梁園咸
抽兔管聲齊漢賦俱憐竟體皆芳美過楚辭更以同心
表異笑綠窗之晁女未覩芳姿歎紫陌之韓郎空成連
理爰稱繡虎竊附續貂採竒芬于背上影羡連蜂挹重
秀于尾間巧逢雙燕矣
栗亭詩集序
著雍在歲夷則協音吳子方憔悴于卜居言來問月汪
子亦經營於恤難得遂觀濤意氣既許以同心蹤跡乃
欣于聚首夕陽共巷盡日披衣夜雨穿窗無時罷酒黃
花雖老歡場莫勝于三秋朱橘方甘别緒忽生于千里
時奉益公之骨用歸軒帝之原雙樹金棺猶思故國千
花寳塔忽湧名山誼在遠而無忘道雖遥而必踐故交
如此肻有負于平生方外猶然寧致疎於吾黨君之好
義不既多乎然六代銷魂正在江淹之地而一時分手
空吟杜牧之詩木葉西風樓邊一鴈垂楊細雨江上孤
帆遊子徒惆悵於褰裳諸公咸殷勤以置酒於是金龜
碩彦並集臨卭繡虎詞人俱尋平樂停車則一十二國
文情得助于江山授簡有五十餘人交誼並敦于風雨
抽毫花發皆驚五色之開畫壁歌成競下雙鬟之拜矣
况夫别離之際君子為之傷心聚散之交古人所以多
感一杯更進情倍篤乎右丞五字同賡體敢殊于都尉
於其行也能無言哉
卓次厚江上草小序
伯鸞南邁度嶺長謠洗馬東遊臨波浩歎維兹一片有
情之地雲水堪懷是為千古長恨之鄉山川可思吾友
卓子次厚少承家學早負時名偶為覽古之行遂有登
高之賦珊瑚麗管擷蘭杜之幽香翡翠華篇振葡萄之
異彩洵名流之傑作誠才子之雄詞也夫子與火傳有
同年之好且又與次厚忝一日之知交既篤于紀羣望
益深于王謝見之不覺眉舞讀此豈但情移愛此雕龍
爰題數語還期展驥毋待他年也
白華樓贈詩序
盖自虹垂孔室貫天經地義以成書鳥集參冠探木本
水源而立論然經言至德修身即用以顯揚而事在敦
倫養志必先于寢食故陟岵陟屺三百篇皆教孝之言
而肯構肯堂十八章重思親之義何微言之既絶說詩
徒慨于卜商致至行之云乖補亡乃傳乎束晳良由廉
恥之道幾廢于雷同遂使磨錯之功罕聞于風雅世之
季也心有憂焉何期方氏一門乃有淮陽三俊奉其夀
母几杖惟勤迨此諸昆塤箎允叶春生棣萼惟伯仲偕
季以孔懷日麗萱華合手足殫心而竭力樂其心復娛
其目太夫人常御板輿承其懽因慮其勞三君子共成
丹閣庭前草樹移來宛似新豐檻外煙雲望去依然洛
社信盛事空傳里巷歌于斯寧意哭于斯豈仙人真好
樓居祭如在亦復事如在爰題其額仍以白華用表其
心長存朱桷登此樓者庶無忝于所生潔其身焉將聿
修乎厥德于是梁園上客慕義抽思鄴地才人聞聲佇
想湘東玉管抒誠欵于望雲江左銀箋寫高言于垂露
千音競奏皆傳韓鳳之聲五色相宣若洒皋魚之淚豈
若詞芳芍藥徒矜東壁之光句艷芙蓉但耀西崑之藻
而已哉昔李興篤行柳子厚為銘其門費冠潛修杜彦
之特旌其地斯為懋矣豈不然歟今
天子風勵學宫雲興寰宇將孰榮乎懿行用砥礪其末流
斯人不愧元方可作百城之表諸君好同子美將挽六
代之衰矣是為序
吳子遠亦安樂窩詩序
自宋代年建元豐有邵子窩名安樂兩窗日月法動静
於隂陽八位乾坤倣圖書於河雒時方嚮晦常修燕息
之儀氣察由南早識鵑啼之兆道之遠矣誰其嗣之乃
我宗賢恒希往哲如長卿之慕藺遇伯喈而與邕悟徹
象先契深言外卧遊五岳皆羲皇一畫之餘學殫百川
在尼父四科之表於是仰通皇極寓坎止于乾行嘿契
宗傳本樂天為敦土棲心於澹時時俱得意之方葆德
以和處處會飬生之旨其曰亦也豈不然歟寧待司馬
相公為之買宅已如猶龍老子擾而度關矣子系共延
陵師同曲阜山中窺豹殊懷講德之人海上浮鷗最愛
忘機之客室其未遠願均大厦于人間歌或可思尚待
小車于花外也
王氏五集序
嘗聞入荀朗陵之室將車者兒盡如龍過崔光德之門
列戟者人皆躍馬莫不欣然懷古託想來兹以為靈秀
所鍾不於異地英華所聚常在一家豈其偶然信不誣
也迨己巳之歲謬主鷗盟而甲乙之才咸來鳳集時則
羣賢畢至皆淮海之英豪五俊同臨有瑯琊之昆弟烏
衣競爽既少長以相將綵筆争華實後先而無愧盖山
右之身教備載鯉庭而孚嘉之心傳首登驥坂楚士偕
允文以鵲起斗南與丹書而蟬聯既右史而左圖遂月
征而日邁文章則蜚聲于學海皆不欲作第二人詞賦
則拔萃于名埸盡可以超最上乘是以宫商調叶角徵
羽并奏以成音黑白絲分青赤黃雜繰而作繪譬之雕
雲散彩為卿為矞而色被其方有若朗曜經天聚奎聚
井而應同其用猗歟休矣不其盛哉昔者璧合珠連竇
氏以名其集金昆玉友辛家愛重其人在古詡為美談
方今見之實事又何必稱諸往代而忽于近今也哉况
乎數馬庭前漢尊萬石授書門内劉有水經三筆而又
有六詩龍文而還多鳳侣從此騰輝東觀奮翼南溟且
將世食其休何但人皆有集一編具在請浣薇露而讀
之五色為章可染柳衣而待也
徐石霞詩序
昔在墻東曾傳王叟今聞城北復有徐君所居在楊柳
江邊原以大夫之後退耕於芙蓉郭外猶傳季子之風
一榻長懸惟堆書卷雙扉自合靡逐車塵不以客子為
多喜共酒人而醉當年藉卉聞偕家仲以論詩此日班
荆適遇老夫之泛棹欲為授館悠然而若見南山時復
開樽貧也而能同北海此其志意遠矣寧在時世間乎
遂乃探其囊中悉以置諸几上穆若清風之拂座豈許
纖埃皎如朗月之入懷旋披宿霧考其所得已窺大歷
之藩能盡其才可入少陵之室矣夫詩之為教本于和
平道之所存原於忠厚十五國之風謠具在數千年之
雅頌猶存雖有殊名要為一致但須仰瞻初盛問格律
于神龍必將遠繼雅騷正風規于繡虎耳
趙翔九詩序
居黃柏而築室常見仲連賦紫菊以倚樓獨稱承祐自
此而後罕見吟毫今我適來得逢竒士則有趙君翔九
定交於黃歇山前論文于杜康橋畔恒隨戴笠曾不間
於停雲長笑飛觴乃能同乎聽雨江潭千尺既宛若其
情深濠濮一方更悠然而意遠爰以一帙索我片言朝
采盈眸既積藍田之玉夜光滿室復探赤水之珠至於
逸氣横流豪情獨邁則漸離擊筑旁若無人師曠鼔琴
夐乎絶俗也盖文章之盛由山水之靈趙子既負高才
更多遐舉徑山問法曾同高士以談宗贑水移情每共
雅人而結侣訪盟鷗之閣欲乘興以探竒豋騎鶴之樓
廼抒懷于弔古所歴既廣其得益深故皆奔走于吟囊
遂得發揮其賦筆昔子長遍遊海岳而其書乃成燕公
得助江山而其文始富攷之於古豈不信哉雖然養之
厚而其氣乃昌思之深而其才益大翔九當求之於蔗
尾老人則進之以竿頭也
題藏山大師詩集并送北遊序
盖惟拈花得笑根蒂本殊嗅水知香源流自别是以聞
高談於二惠獨表東安推博學於三支有功西竺至若
雲門擊鉢振絶響於李唐石屋抽毫擅高言於趙宋弘
亮用推乎齊已渾成莫過于貫休斯又領袖詞壇匪直
傳衣法苑者矣大師品崇白象道偉紺龍立雪庭前悟
四十九年之旨成風座上提一百八句之宗而理入情
中心游象表蘭亭墨蹟不嫌蕭翼傳看蓮社鐘聲未
許淵明歸去書如智永常登虎跳之門畫比超然更入
龍眠之室乃復撚眉高咏擁膝長吟以無字之禪為有
韻之學一枝雪裏但拈字而堪師半偈巖前每成聲而
可佛問十八遍作什麽生從三百篇說如是法味非蔬
笋是春風楊柳之姿語出藩籬有疎雨梧桐之致此則
李洞範之而難肖江淹擬之而未工者也乃師欲闡玄
風將遊北海而余言尋舊雨偶過東山爰結契於區中
共論交於方外香聞薝蔔非薰紫棧之爐鳥聽頻伽得
展紅樓之帙非絃非指向琴外以尋音是火是薪在燈
前而取燄為之捧手用表會心夫大雅不傳玄言既遠
將辭鬭巧固有類於野狐就格求聲亦自同於家鶩而
師能為漢語得繼唐宗持此而遠陟恒山遐遊渤海將
見文章之府共聞獅子一聲豈獨智慧之牀乃護龍神
八部也哉
冒巢民三秋語不休詩序
一代論文遇賞心而不恨百年求友得快意以非常則
余與巢民先生同為廣陵逋叟乃龍蛇御歷驚聞君子
之災而蛩距關情大有良朋之痛迨逢漢臘忽拜片函
載及王春盡觀多什廼知蘇瞻不死一時誤信訛言實
則秦穆重生七日曾聞廣樂始以菊開而遘疾終因桂
發以還甦銀鶴一叢悲哉秋之為氣金鵝幾樹信乎香
可返魂夫人負勝情乃可傳於終古而身多竒事實不
等於近今盖巢民致疾之由本於陶潛之愛而巢民更
生之後猶躭杜甫之吟此於嗜好之情居其最勝而於
生死之事良為可竒者矣然而五夕彌留一門哀籲太
丘兩子並刲股以和羹方朔細君亦剪膏而進藥一錢
焚頂小民之祈禱者萬人片語喧傳同聲之痛悼者千
里此其精誠所致足以感神加以純孝之懷尤能格帝
是以東華注籙復延將盡之年南極回光更放已收之
魄理為可信抑何疑哉余既喜而還驚客止哀而作慶
愧非康子能餽藥于一奩竊比枚生聊蠲疴以七發相
看白髮願有樂而無悲敬報蒼頭請汝歌而我和
學易堂詩序
十五國删于周而其旨皆歸於温厚卄一代斷于漢而
所著雜見乎風騷然詩以言情文如其品若陶若謝而
不一覽之者似見其人若杜若李而多殊讀之者如瞻
其貌豈其聲歌之有異良亦情性之不同耳葉子雨蒼
予未得把入林之臂論聽雨之心乃其中表臨思羅君
數相稱說而我友目天錢子每為推揚汪君舟次實有
序言謂其人霞舉軒軒有同司馬而風期落落頗類元
龍劔氣冲斗牛間其光時現篇章在唐宋上厥意殊深
信有志于乘時而多懷于望古者也及為卒業每磊落
于自豪輒復稱竒遂歌呼以共賞蓋葉子生六朝之勝
地曾見彈筝具萬里之壯懷常思擊楫遇酒人於燕市
買駿徒傷拜漂母於淮陰釣魚安在過吹簫之路長牽
隋苑之垂楊遊響屧之廊莫問吳宫之荒草臺名拜漢
空訪遺蹤閣號留滕惟吟舊句覽江湖而寄興歴雨雪
以興懷或剪燭以留賓情深聽雨或鳴珂以送遠意重
看雲莫不擕手留連披襟慷慨故其清激也如晨露之
滴新桐其蕭疎也如秋風之隕驚籜其迅厲也如搏物
之秋鷹其高清也如鳴皋之夜鶴凡此者皆予得于葉
子之詩而前此者則予信于葉子之友葉子之胸次果
能無愧扵前人則葉子之篇中自可不殊于往者而果
有志于斯也不幾日進于古乎昔珠貝非華而令思著
聲于江海溪山自好而少蘊拔俗以石林子其有意歟
吾將願見矣
謝晉侯詩品序
三百篇以來詩獨盛于仙李十九首以後格莫老于浣
花盖開元之時亂離多有而少陵之世艱險備嘗故矢
諸詠歌多情深而意厚見之慨歎常旨遠而思真所以
天貺神符有詩王之目人推傑作得詩史之稱夀春晉
侯謝先生夢草華宗粲花碩彦廣川射策遂鼔棹于瀘
江蠻府參軍乃彈琴于僰道啼鵑聲裏僅分百里之符
戰馬叢中已繪三年之像而驚傳鼙鼔影匿烽煙流離
于玉壘山邊轉徙于錦官城外比之彭衙竄月徒有吟
魂與夫寒峽飡冰尤增哀意迨乎羈蹤歴歲乃得返跡
舊都古壘荒凉遂觸懷而多感故山寥落亦遇物以興
思凡所行遊率多篇什兹者吾友鄧子孝威見其真摯
之辭謂略同於杜老因加删定之役遂耑授于棗人覽
之信然未為妄也夫晉侯先生遇好文之主讀其賦而
願見長卿以可為之才試其能而無殊宓子行將待以
不次豈但等于能言獨是子美值安史之秋麻鞋獨往
而晉侯當滇閩之際皂帽空存而卒也蜀道羈棲終數
竒于葱肆淮山招隠還志阻于桂巖盖惟其遇之同是
以其語之似也歲行盡矣方將作别賦數章子之往兮
願以代歌騷一卷
靳書樵遊黃山詩序
盖聞名山之開名世之出咸定于五百年而大聖之生
大河之曲或皆以一千里勝如有待靈不自呈吾鄉自
任彦昇臨莅以來稱於千古然而在謝安石坐鎮之内
僻在一隅三十六峯勢摩銀漢百千萬仞徑絶瑶梯洗
缽池邊盡是蛟龍之窟煉丹臺上惟留猿玃之蹤雪積
巖端都無屐齒松横澗上偏作橋身信人跡所未經非
塵言之能述而况戴星不易何能就澗底以循絙沐雨
猶疎豈暇向湖中而判牘也哉乃書樵先生以西河之
華胄整南國之巖封既架學於區中復遊神於象表心
以清而多暇何妨偶鎖即牀才以大而能賢自可長垂
簾影振衣獨往盡謝輿臺擕襆先征無煩參佐浴朱砂
之水更欲尋源看丹竈之煙還須陟頂懷淵明之雅韻
不須兒子籃舉具夸父之勝情毋借仙人柱杖於是山
幽畢現嶺秀皆呈破宿霧於衡山寧非正氣躡高風於
華頂獨有竒緣見河使於雲中絶似吳門白練望野賓
于巖畔豈同張氏黑衣况寤寐之親承還逢古德信因
緣之有在定屬前聞載布地之黃金是賴祇園長者留
鎮山之玉帶當須蜀郡名賢夫豈偶然良堪卓爾至于
舒孫登之長嘯豈藉轉喉擕謝眺之雄篇更為搔首佈
雲霞于紙上悉採柔嵐運風雨于筆端無非朝靄既登
高而能賦信有合于智仁復望遠而多懷寧無心于離
索桃花潭上每憶汪倫蓮蕊峯前還同王儉遇文殊之
院誰教師子横牀上觀音之崖可有鸚哥解語石頭路
滑歎康樂之著屐非竒山腹雲平笑昌黎之投書未達
麗城舒翼若為人來迦陵吐音全非世諦莫不傳之清
詠出以微吟是以揮妙墨于謫仙已足追于此日若夫
覓丹砂于勾漏且姑待于他年耳予性託林泉身生江
海青山有癖也知家對蓮花黃海無緣竊笑身同萍葉
老而賈勇奉木主以初還貧願歸仁守蓬居而鮮出幸
故鄉之有茂宰頗遂依劉當吾世而見大賢欣同御李
衆香國裹三生定屬神仙羣玉山頭一卷長留天地遂
使鳥鳴蟬噪吟成而獨絶於時以至雲起水窮到處而
必收其趣空成仰企王司州多林澤之遊莫遂趨陪張
燕公得江山之助一時神往羡架筆定有珊瑚千載名
高料擲地都成金石瞠乎後矣吾願為之執鞭讀者欣
然君何辭于飲酒
家雲襄西湖四時遊草序
金牛晝現開積翠于兩峯寳馬春嘶踏軟紅于十里古
之高士多擇勝以潛蹤近有詞人每尋幽而樂志是以
比之西子寫黛色于鏡中每至東皇鬭華篇于酒半然
而地分四序煙雲各有所宜人在一時楮墨難窮其致
家雲襄躭懷泉石僻愛煙霞或往或來雖漫游之不定
而靡日靡月率幽討以無窮積有餘年備收多勝時為
春也冰既泮兮梅向溪生畫舫交横于雪下樹籠堤去
吟鞭争裊于香中迨及朱明是為炎暑荷風入舫地以
曠而偏涼柳蔭連橋峯最高而不熱凄其秋矣不亦爽
乎蕊粲金鵝香入玻璃之水霜清白鴈林飄玳瑁之枝
厥在上冬是為貞歲千峯立玉居然多寳之山六出飛
瓊宛若萬花之谷若夫東西南北林巒有争勝之竒寒
暑陰陽烟月多不齊之候乃欲入幽出顯備極其形容
即變求常歴收其光景斯則以有窮之點染寫無盡之
高深以此言詩盖亦難矣而雲襄既有濟勝之具復懷
蒐遠之情領異生新屐無徒涉推懷送抱筆鮮虛吟得
趣于山水之中適意于暄凄之外故能使六橋之花柳
競入毫端二水之波瀾争來紙上披其卷軸如聞絃吹
之聲誦彼篇章似接衣香之氣徒令白頭之倦客夢到
舊遊都忘繡口之才人賡其新詠也
家逸園姪留香集序
予家豐水有姪逸園少即工文洗馬原稱才子長而好
古伯鸞實異時流心在名山迥出風塵之表情躭好句
每多月露之華家有青衣能空冀北人如碧玉不嫁汝
南本自一枝發金鵝之蕊生而獨秀飄玉兔之芬即比
目以非多却嘆有魚名妾將同心而不易猶憐在燕為
雛慧性出自靈犀閒情稠于小鳳膏研紫笋偏能渴解
相如煙炙綠洋肻復熏分韓夀將竒葩以比面應知消
恨為多用夘酒以窺粧為問含嬌誰似時而擕手鏡中
照出柔情偶共比肩燈下傳將密語鞋提金縷堪憐一
晌相偎枕冷羅裳空擬五更留住儂真欲死惺惺早定
百年郎或難歸去去如遥千里堂前不意悲萍梗以何
從山下相逢望蘼蕪而罕見身驚換馬千回猶掩琵琶
魂化啼鵑一往真驚羽箭阮始平之累騎竟屬空還喬
右司之寄書皆云不識桃葉空迎渡口嗟團扇以難圓
柳枝既出墻頭悵帶環之莫結馥沾殘袖再來應屬他
生魂繞空牀夢斷誰堪此夜灰心無術覓方士而荒唐
化石何時作丈夫之行狀爰吟七字略計百篇蠶絲備
極其纏綿蛩語不嫌于悽切似羅虬之寫恨惟比紅兒
若杜牧之縈懷寧譏白傅蓮花破的惟存苦意于心湘
竹留枝只有血斑成節彈淚痕以和墨墨盡淚痕裁愁
粉以勻箋箋皆愁粉情天莫補石五色以奚為恨海難
填木千枝而安用腹轉車輪而自苦口銜石闕以何言
于是見者為之神傷讀之因而氣盡杜陵詞客競為傷
心江夏文豪多因賦恨是可忍孰不可忍何辭一片青
衫人言愁我始欲愁莫問三生紅豆曲中别調羡絶調
之能工世上鍾情慨離情之不盡兹誠尤物僕本恨人
翡翠瑶釵覩關情之殘掛荔枝金帶見贈别之佳章香
可留乎嗟何及矣為雲為雨歴朝朝暮暮而長疑非霧
非花若往往來來而如見一篇具在三嘆奚勝李逢吉
云是大好詩不信斷腸之如夢得楊於陵曰有如此作
直須極口而說項斯
汪紫滄披雲閣詩序
老而才盡拙乃甚于文通倦得身歸事頗同于元亮人
無知者竊自附乎逃名客有問焉遂謬辭以忘世歲當
協洽月在塞陽方返棹于歙川得掩關于豐水而汪子
紫滄遠馳一价告以四愁字擬隋珠笑百朋之非寳珍
皆趙璧同四友以偕芳并附多篇用徵小序夫詩以言
志志定則詞高聲以宣情情深則旨遠斯為不易之論
實非頗測之詞也今紫滄負名世之才具兼人之學行
且有為于當世用將共見于一時豈但香湛薔薇浣燕
公之手華矜菡蓞艷康樂之眸乃寓物能銘登高善賦
流連賞會則鄴苑之名賢贈答纏綿亦河梁之都尉雖
復朝霞展彩不足喻其高華朔雪清嚴未足方其明麗
斯則仰追乎正始豈獨下嫓于貞元而已哉至若蘭畹
發為清香花菴時為小令則才兼淮海調軼屯田紅豆
妖姬還能記曲綠么小部更足諧聲矣綺苕水逋臣芍
城遺叟半生好客但愛才實出素心千里依人况論交
何辭遠道聞聲相憶夢想已結于三年見美難㤀懷袖
彌殷于十日晩風吹雪行停剡水之船夜雨聞泉共剪
巴山之燭子能拔劍將對影以長吟我且揮觴欲聞歌
而起舞也
潄香閣詩集序
嘗聞才人不可一世氣本凌雲名媛雅足千秋詞能擬
雪然皆稱其獨立未便許以兼收是以臺上吹簫自屬
神仙之事若夫壚頭滌器終成兒女之羞求人必可比
肩論世難為屈指矣吾友佟子金支碩彦玉樹竒姿當
濁世而翩翩馳英聲而奕奕八乂作賦負司馬之俊才
五噫和歌得伯鸞之佳偶則有人如洛浦系出潁川謝
太傅之家兒由來習禮李尚書之弱妹本自工詩方同
桃李以齊年蚤叶芝蘭而入夢組文五色元分繡像之
絲鏤管三枝即用畫眉之筆于是翠鴛堂上時茗熟以
抽書朱鳥窗前或糚成而弄墨楊容華含情芳樹人在
月中劉令&KR0570;寫意叢蘭思來天上大雷有寄兄之作札
豈讓于左芬東海得贈外之篇鏡常貽于徐淑聞絃即
辨本得意於非絃顧曲無差但諧聲而是曲宛若佳人
之在空谷遂使名士而悦傾城斯則錦出天孫非是江
波可濯花栽帝女應同月魄難扶者也爾乃林下宜家
兼擅郝鍾之美窗中窺客能知嵇阮之賢一雙龐氏之
魚羹諳姑性三載樂家之豹織勉夫勤素紙飛鴻為使
君而作答青紗揮麈代小郎以解圍斯又有璧皆完無
珠不慧劉更生作傳之所不詳謝道韞望塵之所不及
豈止聲高絳樹足張娘子之軍人瘦黃花可奪詞人之
席而已哉予以聞鷄之歲來登游鳳之臺入玉照之堂
前頻同舊雨望水晶之簾外得聆清風含以成滋得沾
唇於芍藥享之無忝欲浣手以薔薇不煩荀令之熏爐
若攬魏王之衣袖對花隂以展卷應知見亦猶憐看鬢
影以彈琴不覺羡餘生妬聊題數語敢誇鸚鵡之能文
每誦一篇請解鷫鸘而貰酒也
胡樞巢詩集序
夫詩因世降而歴代之風氣不同律本心聲而諸家之
體製各别譬之五色玄黃不能相混以成文若比八音
竽瑟不能代宣而入聽乃欲以彼易此續短為長是天
地昭日月而少風雷有丘壑而無江海理惟一致類寫
萬殊惡乎宜哉言之謬矣不知初盛中晩逓有其時即
李杜錢劉各成其是予以蓬飄四出匏繫一麾未及登
道南侍御之堂觀光豸府拜補松先生之砌奉教鯉庭
而猶得與樞巢胡子締好蓮漪訂交蘭譜乃胡子深情
豪邁如朗月之入懷密意流連似清風之拂座下仲舉之
榻但覺情移飲公瑾之醇頻為心醉乃能虛懷問業雅
意求言出其寸碧樓之詩索以三都賦之序夫予望慚
皇甫何能起譽於當時而子才過太冲自可追蹤於
前代且觀所作備有諸長取調必高都無細響選言多
俊獨有清音故翠篠含風不足以言其净也紅蕖被雨
不足以方其華也滄海月明不足以昭其潔也藍田日
暖不足以寫其温也李昌谷字欲嘔心盡可盛之古錦
張燕公文堪浣手只當薰以名香况夫送往迎來寫纏
綿於藻思登山臨水書眺覽之幽懷鶴盖犀衣叙歡情
于五夜金盤玉案述夢想於四愁咸能抽兔管以言情
并足染魚箋而盡致若加以學何難坐進于古人但用
其才已足成名于當代時方展讀值簷雪之初晴共作
微吟見庭梅之將放月射窗而并皎花送馥而時聞以
此言詩可知其况矣惜哉巴山剪燭徒懷聽雨之思吳
水歸帆莫盡停雲之想也
依雲軒詩序
盖聞玉葉浮空長卷舒而莫定金翹麗日每吞吐以無
窮霖雨可徧乎九垓彌綸常及於四海盖惟山川所出
實乃天地之英是以漢武之用長卿見凌雲之氣衛瓘
之逢樂令有披雲之稱也卜男胡先生學駕區中心遊
物表實具棟梁之器雅懷丘壑之情對異質而偏怡撫
喬柯而獨嘯與貞姿而並固仍呼介石先生嘆古幹之
俄傾自號補松道者而帝鄉不返長多季子之嗟天路
空遥莫慰懷英之望予以辛未時值則陽偶遊桑梓之
鄉獲訂芝蘭之好而嗣君樞巢交聮異姓契結忘年我
愧林宗幸得留車于北道君如仲舉乃能下榻于南州
既飽德于授餐更邀歡於適館爰開别室是為依雲則
張君之所題而胡子之所息也琴書静好不入纖塵庭
戶清幽獨留古石曰是吾先子之所志也謂子大夫可
無言乎乃出一篇俾為數語顛如米芾具袍笏而呼丈
人癖似竒章題甲乙而編昆弟平泉院内雖李氏得以
長留華林園中識到公之所最愛昔人稱為雪浪古志
號為雲根雲觸石以生石抱雲而立胡子所朝夕而常
見者是胡子所夢寐而不忘也况乃勝友銜觴名流搦
管各吐竒於四詠咸奮藻于七言或湘客之朱弦清言
玉振或郢人之白雪高唱金鏗或莖發芝田灼爍九光
之彩或花開蘭畹徘徊十步之香莫不極想煙中亢心
露上譬玄圃之積玉俱屬夜光若赤水之探珠盡成鼂
彩洵足樂矣不亦美乎今胡子以光輝萬物之才具蔭
覆八埏之志將見大雲合于膚寸而甘澤霈于方州矣
抑聞永康之時延貞觀側松有化石之異會昌之代大
食國内石有偃松之形苟精氣得於名山則其像昭于
庶物松何待補石可永貞爾
江允凝詠古詩序
江子允凝躬崇古道力謝塵囂聲譽重于一朝交遊遍
乎四海時而含毫妙染每上薄乎倪黃即或抱膝長吟
乃更侔乎元白且復留心丘壑樂志林泉信有得于高
深時能入化獨抗懷于今古境可生新遠溯仙蹤為訪
鍊丹之井留題勝蹟言尋洗藥之池或經梵界而憶高
僧或過幽林而招隠士問釣魚之石仰企循良臨射蛟
之潭興懷俠烈紫陽洞口緬想傳經黃蘗山前恒思入
道登文殊之座欲說法而無因上大士之巖悵度迷之
莫得萬年松樹不受職于秦皇三月桃花罕泝流于漁
父莫不峥泓蕭瑟尤兼典麗高華因竒境而發竒思信
腕中之有助出慧心而成慧業覺筆下之如神凡有賡
吟格律皆非常調覽其紀述古奥復與衆殊謝康樂工
山水之篇誰其似者李謫仙多勝遊之作未足方之又
豈僅傳絶唱於新亭擅遺音于懷縣而已哉予幸獲班
荆言同藉卉探懷中之冰雪不禁神往于斯編贈筆底
之烟雲猶待卧遊于此日爾
程予秉及春遊草序
余聞新安江水一碧飛流富春山臺層青夾峙嚴子陵
之所高卧任彦升之所快遊誠吳越之名區而東南之
勝覽也會因塵事未果褰裳即此素懷空憐倚杖冀得
苕川公子寫以彩毫不則皖水文人懸知素幀乃相去
不及二千里而長懷遂至三十年信匪幽人莫傳靈境
適予友蔣子忽與客來謂此程君允為時俊出彼及春
一帙索我結夏片言則布帆所經無多日月而錦囊所
貯盡屬雲煙既遂我夙昔之懷若見其平生所念矣予
少常著屐既成司馬之篇老值懸車乃息向禽之駕今
程子以其壯歲具此妙才使能畀以輶軒乘風萬里佩
之鏤管破浪三峯凡所經游必多題詠則見江山之助
豈僅讓于燕公篇什所成得無同于康樂者哉子其往
矣予且觀之
吳孚占詩集序
予以薑桂之性早賦歸田兹當榆柳之年始能返里獲
邦君之把臂誤入吟壇共英俊以論心同遊詞苑適因
小阮得識元方孚占身近青雲句裁白雪齡纔似賈已
馳譽于膠東志欲如終久蜚聲于江左人皆競爽品自
多英越國獨重于六朝符朗終期乎千里乃囊螢之暇
更愛拈毫出繡虎之餘還為擁鼻觀其卷軸儼明月之
投懷覽彼篇章恍清風而拂座不擕竒奥之語以冀驚
人雅擅綽約之姿偏堪絶世若能坐進于古必須獨步
于時乃下問乎一言將遠追乎三拜昔士衡入洛得見
賞於茂先太冲賦都遂獲知于皇甫以之相况良用自
慚矣爰感其誠遂為之序
家仲雲詩序
憶先宗伯之視不佞猶康樂之視惠連而不佞之于仲
雲若處冲之于武子先宗伯早登一第晩舉三雄而仲
雲以季方之才來遊隋苑適不佞因文昌之疾暫息揚
亭乃數過從既情殷于問字爰相論說遂意洽于聞詩
肆力揣摩既下帷以師董子留心吟咏復登臺而窺少
陵觀所謀篇言皆合格流連山水率多會意之辭感觸
禽魚亦有賞心之作神清而氣遠彷彿乎大歷貞元骨
俊而詞新伯仲于參軍開府由斯漸進何難到乎古人
即此遐觀已可超于時輩夫唐代之文體至左臺而始
興而吾宗之詩人有子華而廼盛遺書具在子可寓目
而觀之大業堪留吾將跂足以望矣
家雲逸酣漁詩序
予與雲逸同出紅鞓之裔如東西裴每為烏衣之遊若
大小阮則王家痴叔殊少清言而謝氏客兒頗多麗藻
作觀頥之室以養其親為酣漁之篇以超乎物斯其寄
托者遠矣寧復浮沉于時哉歲之云暮將告而歸爰裒
其新詩以質于逋叟受而卒讀竊謂不减古人于以長
吟遂可前無作者時方快雪初晴寒花欲笑么鳳懸于
樹杪此身若在羅浮雛鶴啄於庭中是日如臨大庾而
一編在手覺香氣之盈襟數語賞心有清風而入座其
為高致自當在晉魏間寧但清音有錢劉輩耶昔袁叔
明愛書好古而醴陵因以納交張志和帶笠披蓑而魯
國為之結契仰懷往哲方有天際之思豈竟斯人乃在
家山之内乎夫唐文三變而開其先者首推左臺唐詩
四傳而極其勝者是為承旨詩乃是吾家事子其勉之
未可與俗人言吾為妄矣一帆歸去且贈以白雪之枝
數卷擕來願示我黃山之什
家駬公桂留堂暨汪少君餘香草合刻序
予與家駬公分若木之華修竹林之好昔年虎阜曾見
委以三都今日鷄臺復重逢于一水久慚夙諾殊憐嬾
似嵇康重見故人更喜吟同何遜詞高望古頗多白雪
之篇意切悼亡更續綵雲之句夫同心迭唱自古為難
擕手聮吟于兹益鮮是以蜀都司馬僅聞一曲琴聲吳
苑伯鸞獨有五噫歌響盤龍明鏡秦掾之後無聞引鳳
靈簫蕭史以來實寡家駬公少稱立鶴長擅雕龍南宫
馳譽已獻賦于秋風東序論文復鳴絃於化雨紅綾餅
餡佇待上林黃絹篇章行窺中秘文章則齊驅于賈董
謳吟亦並駕于錢劉覽其一編鸚鵡空慚于學語觀乎
諸體驪龍悉得於探珠尚論古今而既懷于俯仰窮搜
山水而極致于高深洋洋乎其音在正始之間飄飄然
其人亦貞元之上矣而汪少君芳蘭麗質穠李清姿獲
作配于才人遂共稱為佳偶紅忩問字豈其不識鴛鴦
紫閣裁書每欲偕裝玳瑁高柔愛玩胡母信是上流天
水歸來清照原多韻事天寒羅袖方倚翠竹以為歡秋
捲珠簾忽與黃花而比瘦神香四兩嘆愈疾以無徵艷
雪一枝乃招魂而不返金荷燭灺徒有殘煤粉壁蝸停
空存剰字雨中伏枕淚欲盡而留痕花下挑燈血將枯
而代墨爾其啼湘怨峽都非兒女之私以至弄杼鳴砧
大有古人之格此餘香之草哀比猿號于桂畱之詩同
存鸞嘯也夫文生于義而義莫大于伉儷之間詩出于
情而情莫深于死生之際三百篇所載多存閨閫之詞
十九首以來未盡温柔之旨今所得若是或有覽于斯
讀駬公之詩者可以興讀少君之詩者可以怨已
崔青峙社集詩序
廣陵為四會之華區鍾兩間之秀運陳琳草檄獨美冠
于七才徐鉉燃香亦聲侔于二陸他若詞高選閣集徐
庾以稱華近則名重文臺與蘇黃而競麗斯為莫尚兹
意有然則我朱其恭崔青峙二子受學鯉庭蜚聲虎觀
叔敬乃考亭之裔品欲無雙彦通是武臣之兒才堪第
一夜分天上俱來益部之星秋滿人間共看廣陵之月
爰升車以望遠遂策杖以尋幽登帝子之樓長懷金管
訪仙人之井重問玉鈎覽堤上之垂楊神傷興廢攀閣
中之古樹腸斷别離地可吹簫夢覺長懷杜牧堂堪倚
檻人歸徒憶廬陵凡兹山水之間並有古今之跡莫不
含毫往復執卷低回嗟盛衰之所由凄其寳瑟究哀樂
之所以慨動瑶箋于是四座情深一時神往華燈朗月
追七子之風流修竹茂林招羣賢而霧集人皆司馬並
躡屐以遊梁客有元龍時據牀而當漢咸復振衣長嘯
脱帽狂吟酒盌淋漓動操發哀筝之響詞毫飛洒臨池
染寳墨之香每因擕興同來或以言情共集亭邊放鶴
偶回采藻之舟沙際歸鴻遂布班荆之席羣空冀北二
美有若求羊品重汝南一見有同枚馬入懷朗月皎然
似欲照人拂座清風冷若偏能絶俗乃相投以一卷信
冰雪之堪擕竟兼擅于多篇得江山之所助
陳北溟詩集序
豐溪迂叟將牽黃子之舟(黃子湖名去召伯廿里余别業在焉)湘水才人
忽枉孟公之駕掀髯驚座慕高義以投珠握手分牀羡
飛談而屑玉憶當年之姓字曾因洗馬傳來(謂余壻趙念昔也)
接此日之丰儀何幸元龍獲覯于是結金蘭之密契敢
謂忘年對瓊樹之清標相將永日悠然意遠如見南山
渺爾情深將由北道乃出賞心秀句索加弁首蕪辭夫
詩之盛衰固由于風氣而才之大小實本于天資故徒
恃其聰明則必有空疎之誚若獨資于學力復恐無靈
妙之機所以氣擅縱横躭懷欲兼于澄静性多沉摯命
意當出以和平是非學力之有難求抑惟聰明之不易
得也乃讀滄洲之集悉本瀼水之遺才既高華學尤醇
備情無近寄殆欲振建安以上之音言必入真不肯作
貞觀以下之調托閒思于丘壑旨盡幽深寫哀緒于蓼
莪心傷孺慕探竒攬勝謝康樂工山水之吟掞藻敷華
張道濟得江山之助早望龍樓而染翰挹爽氣于西山
將登鴈塔以題名蜚英聲于北海名賢霧合衆已讓其
探驪碩彦星羅人共驚其吐鳳莫不清如鸞鶴聞者盡
使情移壯若鯨鯢聽之輒為心折譬千尋之皎雪輝映
鬚眉對九夏之嚴冰頓凉肌骨採蓮花于露下能教竟
體皆香羡楊柳于風前絶愛全身是態然而華能不艷
豈同温李之纖穠澹益多思不似島郊之寒瘦紙上有
英雄之氣直教酒湧花飛篋中藏秀異之珍真令筆歌
墨舞盖其神化出于十九首而其寢食究乎三百篇是
以法律精嚴格調自臻純美原夫性情爽朗詞句始得
清新者也嗟乎人盡操觚誰當擊節談詩之輩每自命
為拾遺作序之家動亦稱為皇甫虎皮羊質謬比義山
牛鬼蛇神侈言昌谷甚至愛忘其醜尚云游夏以難名
所以贋失其真遂令風騷之永替用起雅人之嘆寧無
識者之譏哉而余序滄洲之詩則大有異于是者自慚
審律獨推斯作迥出風塵世有知音豈以鄙言視同河
漢請看驚天破石行簪平一之花應誇鏤月雕雲定奪
延清之錦方早朝而和賈至君將得意而游當夜坐而
賞李嶠吾其拭目以竢矣
江上吹簫閣贈言序
西泠松柏同心挽油壁之車南國蘼蕪擕手結金泥之
帶信相思之有地我輩豈合無情問得意之何人此生
乃能不恨則有平陽雋彦亭可玩鷗淮海英流家原結
駟千金作埒市駿骨而何辭十斛量珠買蛾眉而不惜
佳人難得是卓女豈必無夫名士非多即使君何嫌有
婦撥龕中之宿火未了餘香訪石上之殘陽猶存舊笑
于是人如碧玉還嫁汝南身似綠華長歸河右桃花簾
幕起來常看梳頭楊柳欄杆佇立偏宜顧影居然林下
兒家自有清風共在江邊君意乃如春水秋宵選夢偏
從煖處知香静夜凝粧每向淡中得艷或調琴于午夜
能和大婦之心常擘紙于中宵自合仙郎之意是以孫
家小妹見則猶憐楚國蛟人聞而下泣者矣况乎鑾江
勝地胥浦名都傍明月之二分得華風於六代東眺而
佛狸祠下斜陽隠暎潮紅西望而司馬渡邊朝靄横分
眉翠時而凭欄一曲應知響舞魚龍即或倚檻雙吹必
且聲和鸞鳳其為樂也可勝言哉遂使鄴苑詞豪咸抽
兔管西州才俊競寫魚箋點綵筆于紅忩同誇京兆綈
硃絲於壁網共羡臨邛信密意之往來惟神女讀之其
解賦艷歌之長短豈諸君盡謂無情謂樊川不必再問
紫雲請郢客須且重賡白雪
陳素素詩集序
噫嘻乎此陳姬素素之詩耶姬來自衆香見於羣玉縞
鸞應節廣寒本自清虚綠鳳梳翎姑射由來綽約極艷
原生于極淡多情遂至于多愁笋茁湘山已是淚盈之
竹桃開露井生成命薄之花紅粉凄凉哀吟昔昔朱顔
飄泊長恨年年月下勻箋洒啼痕以染墨燈邊織錦裁
愁緒以抽絲泣類窮途究是閨房之阮籍弔懷知已可
稱巾幗之虞翻哭甚于歌生何如死一雙紅豆春風自
種相思十斛真珠夜雨徒聞獨嘆是以言多扼腕集號
斷腸洛下才人感觸難歸之日江東詞客悲生不嫁之
年豈獨蛾眉寫怨洒玉筯以成痕鸞髻含啼對金缸而
顧影也哉嗟乎痴同杜牧空結夢于青樓文比淑姬但
流聲于白雪此而忍孰不可忍人言愁我始欲愁矣
家流章以余岸桴詩十二章譜之琴操是為序
偶咏杜陵之句興懷於黃子陂頭暫效廬阜之吟避跡
於白公池上程無半日即是壺山地少千峯還如鏡水
就菰蘆以自匿為欲求閒顧桑柘以相怡非云避世然
而書堪借讀依然孫氏之樓酒或能沽不異陶家之里
牽船岸側擬效張融垂釣牀頭略如白傅花中覓徑柳
下横橋凭欄而霽雪争飛望遠而斜陽不盡若龐公之
夫婦時對一燈有蔣氏之賓朋頻來雙屐杜甫之苑亭
可憩邵平之瓜地堪鋤實獲我心不減幽巖䆳谷偶逢
同調何殊流水高山則有家姪流章實為今時叔夜性
偏諧于雅器神獨重夫元音廼用無累之心叶乎宫徵
合有道之物養於和平得意在心手之餘無復聲為秦
而聲為楚求音于字句之外寧可聽於指而聽於絃蟹
行鸞鳴十三徽各窮其變巖栖谷隠二六首盡得其幽
若中郎之入清谿每一曲乃成一弄如成連之居海上
有七絃而移七情可謂嵇心羊體巧妙極其兼長樂指
潘文美麗誠為獨擅也昔蕭思話之見賞乃在松石之
間俞伯牙之受知獨於流峙之際子且援琴而奏我當
擊節以聽也
陶憺菴詩序
盖聞才由間出必有靈秀所依感而神通自賴江山之
助而詩文難求于富貴要之原本至情竒偉多出于山
林生也廼知傑士况乎人同騏驥應看千里騰驤運值
龍蛇遂至一時隠遁經文緯武雖懷未已之心飲谷栖
丘聊作終焉之志時非偶爾道豈徒哉然而名重汝南
竚見蒲輪下聘望隆京兆還來纁帛遥求為海内才人
先篤行于孝友作山中宰相始建業于經綸斯世誠難
其人此日幸覩其作如吾友奉長陶子尊公憺庵先生
足當之矣先生衍長沙之名裔承句曲之高風慧比香
山早識之無之字悟同子静輒窺宇宙之竒對座上之
羣賢四聲能辨驚殿中之學士五賦俱成論說比于戴
憑屢奪五花之簟丰神擬于李白堪登七寳之牀以是
世盡知名不待范逵始重人争識面寧惟張說方誇多
士授經獨高盧植一龍起譽首讓管寧而張倬難登乃
以名經作喻劉蕡不偶翻緣忠讜興嗟策果禆于治安
徒以竒才見忌名幾同于黨錮轉以正人得稱雖未夢
浴于龍池亦先身遊于虎觀廼望雲心切堅辭郡邑之
徵愛日情深屢却參佐之召孝行既敦于德里令聞愈
熾于清時於是鄴下賢王爰求國士河間貴胄特進高
人曳裾而談敬致横經之席披裘入見優隆設醴之儀
而先生志在林泉癖躭諷咏慕仲連而遠蹈羣推魯國
一男若燭武之求歸轉笑漢庭諸老門栽五柳依然靖
節高風居號七松猶見華陽雅操志足高已事可為乎
若夫性篤天良誠能色養方當舞象之日即願為兄洎
乎戲鳩之年遂能述祖牀前視疾七十日無暇求衣廬
次銜哀十數載何心御肉閭閻為之感動風俗藉以改
觀無忝所生此其大也至于馳義聲于鄉黨篤雅好于
友朋競入清風似在許詢之座頻來舊雨如過杜老之
家阮氏高宗不分南北張公甲族無間親疎有東漢之
英豪曾納交于郭泰是西京之弟子盡藉譽于揚雄而
先生既具修能允稱碩果高吟抱膝宛如秋月長凝清
嘯舒懷恍若朝霞獨舉開蔣元卿之三徑竹裏揮毫得
謝幼輿之一丘花間染翰筆底盡煙雲之致篇中悉川
嶽之竒莫不格壓曺劉體高屈宋歌因慷慨題成不墜
風流賦或悲凉味處還餘忠厚真不羡鬭新聲于穠麗
競藻思于繁靡者也予竊附鷄壇獲交驥子莫結耆英
之社望楚漢以神飛遠托聲氣之盟憶湘潭而心醉初
為快讀直教薰以名香急命珍藏還欲收之古錦序慚
名作敢云皇甫之于太冲傳在令嗣譬若肩吾之有開
府
林蕙堂全集卷四
