林蕙堂全集卷十六
湖州府知府吳綺撰
亭皋詩集
五言律
送長兒之澬江
長自多身事兹行難汝留依人㩦敝篋拜母過扁舟去
住憑黃耳悲歡話白頭好將隋苑月吟向洞庭秋
又
遠涉程難定到時當早秋白雲孤燭夜黃葉亂山頭彭
澤分官米湘江並客舟及時須自力歸計漫淹留
示長女
不作淳于嘆温柔汝最宜從夫非俗吏有女似佳兒慷
慨烏烏曲殷勤燕燕詩辭家四千里見母定何時
春社前一日小集鳳觀書屋同王渭公梅複林
暨壽潛威喜兩兒分韻得天字
老友能乘興相過不待延春風詞客事夜雨酒人天罏
茗分甌煖瓶花向燭妍莫嗔童子嬾醉榻任高眠
咏合歡梅子
東閣花殘後青青早在林誰憐俱軟齒曾不異酸心止
渴能相得含滋好共尋摘來同笑看越女更情深
紫騮馬
龍支千里種越睒九花文逸足能追影奇毛本出羣寶
韉呈滿月玉勒舞迴雲不恨驚香氣長嘶未報君
偕又萬及仲季兩兒飲梅冶姪南齋花下
愛爾南軒好銜觴坐晩風藤陰書卷上花片酒杯中說
字逢揚子圍棋讓謝公漫憐春漸去燭影夜猶紅
中秋後五日讌集賦得月上淨疎林
黃葉忽成幽煙光澹不流兔寒千里曉鴉夢一天秋何
處猶吹笛無人獨倚樓誰知雲外影河漢自悠悠
將返吳門諸同社㩦具過送
為别又此日故人還論文酒從花下共衣向雪中分寒
月有佳色離鴻多遠聞今宵一㩦手相望隔江雲
又
愁思寧堪道為君意暫傾白頭人幾個紅燭夜三更去
住他鄉夢炎涼故里情不知隋苑外何處月偏明
元日次澹心同用令節成吾老為首句
令節成吾老今年賦索居感懷新事滿到眼舊人疎披
褐為吳詠支門讀漢書東皋春事好終荷北山鋤
又
令節成吾老輕肥任友朋世情連夜雪心事隔年冰擊
缶歌楊惲銜杯學信陵平生風義在輕薄亦何能
春日過西禪寺訪南水上人分得冬先二韻
鐵馬招提路新棲物外蹤賴同幽侣話多與故人逢草
稳吟春屐茶香坐午鐘因知蓮社約不必在廬峰
又
小憩逢春霽前期不偶然樓臺灰劫地缾鉢雨花天結
客生幽興安禪足少年虎頭方紀勝兹事已相傳(顧樵水修)
(吳郡名勝志方訂予作西禪寺詩)
其年雲臣偕南公過訪
雲霽一亭孤人來入畫圖春風生草樹才子半江湖酒
謝無窮事詩添未了逋賴逢支許在晴月照菰蘆
虎丘社集即席贈林使君
盡日高軒過留看畫槳停雨來千嶂白山洗六朝青丘
壑詩情遠鶯花客夢醒薰風在明發還續采茶經
秋日集高澹游齋中即席得湘斑二字
搖落逢斯日羣賢在草堂愛花容我老得酒笑人忙黃
葉催詩卷青山入醉鄉最憐窗外竹蕭颯似三湘
又
幽居延勝賞碧蘚屐痕斑時事惟看奕秋聲共閉關嘯
歌終日好争戰幾人閒此夜聞高詠誰為山水間
寫悶和悔菴
故里重歸日誰知鶴姓丁炎涼悲蠖屈出處愧鴻冥詩
酒貧何有干戈老未停離騷今懶讀不愛楚人醒
又
盡日空齋坐徒為梁父吟相隨憐破硏獨枕謝文琴馬
敝因知路烏寒為擇林從來堪怪事不到住山心
又
久矣無相識君猶望世親那知齊物論為有絶交人中
散三更燭元規一扇塵百年終役役暫息樹邊身
憶内
白頭寧有詠為别又殘年慣病能諳藥長貧不看錢寄
衣防典酒支枕夢歸船為語閨中客生涯誤草玄
虎丘社集再贈林使君
聞有梁園會嘉賓足勝情移書招野鶴攜酒就山鶯花
愛千峰密塵憐一雨清莫憂騎馬滑江上櫂歌聲
延光閣
一徑入深翠小樓當戸幽不知初月上偏愛夕陽留倚
檻忽長嘯攬衣還獨遊美人終不見含睇向芳洲
東萊草堂
故土復何在慨然登此堂夢隨孤鶴遠秋入亂蟬涼客
鬢銷中歲詩情老異鄉淒淒望蜃市東海正栽桑
碧鷗池
亂碧渾無次晴波欲映霄寒添孤月迥香浸百花摇柳
弱穿敧石荷高補斷橋誰能醉山簡騎馬不須招
響月廊
幽翠偏相引廊迴曲可循斜通入竹徑長見向山人屧
冷吳宫曉臺荒漢苑春何如桐影下清嘯倚欄頻
渡香橋
一水分明鏡長虹偃綠波美人飄袂去稚子折花過倒
影日將夕憑欄秋奈何予懷空渺渺愁聽采菱歌
采蓮窩
白露方秋滿紅衣尚可攀因君重濓水使我憶廬山密
葉經霜裂香心對月閒涉江誰可寄木未幾時還
人日飲學在清瑤嶼
春到宜謀醉相邀就輞川酒香開勝日花事閏今年情
共他鄉密詩從遠客傳黃梅能作意還向月嬋娟
寒甚
昨夜新寒劇東君或未知雪狂寧得久花好故教遲翠
幕午猶下清尊曉不辭相依庭畔樹冰綴欲開枝
晴
曉色亦何異開軒見物華雪消花得意風定燕還家萬
蟄欲相見一寒應有涯踏青知已好芳草綠裠斜
雲卧
偶至即成醉醉來横一琴常因聽雨夕忽起住山心夜
永聞花發春寒借酒禁半閒吾自足擁被一長吟
憺園
名士無塵想幽棲向此間隨行雙白鶴對坐一青山得
意即成曠抗懷長自閒我來如入剡繫艇欲忘還
春澗書屋
一水縈新綠軒窗相映開有時攤卷坐無事抱琴來小
醉聽鶯卧長吟避鶴猜百城知不假人在碧雲堆
湄園雜咏
與世原無益蕭疎性所宜孤雲寧有待明月不容私山
水交情見文章世變知嘯歌聊爾爾吾道豈無時
又
晨起觀諸動秋來獨倚欄斷橋殘月破高閣早霜寒瘦
漸于詩近荒偏與性安蕭然能自足隨地水雲寬
又
獻賦非吾事窺園且自由壺觴三徑晩絲竹一江秋白
社通遊客青山稳醉侯如何王給事深鎖謝羊求
又
疎窗當水曲秋氣晩猶澄古樹紅無次寒山翠有層倚
船商女笛隔岸酒人燈小坐渾忘卧高吟我尚能
松陵道中遇雪
作客身難静殘冬又離家雲低都著樹雪驟不成花受
重舟頻側吹多纜故斜依人無好計寂寞向天涯
湧泉菴
蕩槳不得路到來如在山橋横一水外磬出百花間香
静欲成悟翠深長自閒高僧清興在玉軫理潺湲
過殿聞秋水軒觀荷
作客宜閒步池蓮愛曉紅放懷孤嶼上送影一亭中花
密全無水香多不為風寧知魚戲處葉葉自西東
再贈雙文
得句如相待今宵意自親花前微醉夜月下淺糚人淡
極翻成豔歡多反作顰可憐狂杜牧失計為尋春
喜念昔士雅及季兒至自廣陵分得南字
世路多艱阻歸心正不堪碧雲生日暮白鴈過江南客
淚花千樹家書字一函誰憐絺綌者寒至早先諳
江干晩泊
秋晩逢孤泊江干朔吹生霜高諸嶺翠霞淨一江明楓
葉翻鴉影蘆花出鴈聲年來慣離别空恨布帆輕
平山堂社集
偶爾成三過于今復此間歡場輕白首才子重青山古
樹知興廢寒雲見往還誰言一杯酒千古幾人閒
又
鼙鼓今何世仍開六一堂晩風吹落木秋色在斜陽詩
酒多新事煙雲老醉鄉江城燈火動霜鴈滿雷塘
雨聲
晩晴疑不雨忽自夜闌時信欲將春妬終憐被月欺草
黏初吐甲梅濕未繁枝聲豈殊常聽偏傷百感隨
同燕孫念昔暨仲兒小飲
春半歡情鮮持杯眼暫青狂吟燈一壁薄醉酒雙瓶雨
雪連人日乾坤老客星偶然成獨嘯寂寞是揚亭
苦雨和汲山韻
三春無霽色極霽亦微陰日月坐相失江湖空自深園
荒行徑没壁壊漏痕侵着屐多餘興誰同入舊林
虱
回跖寧煩辯原名混沌遲喙微偏善囓腹大但容癡絮
裡何曾覺褌中不自知莫因頭暫黑竟忘白身時
蚤
偶爾稱毛隠人兼痛痒攢善全惟一跳巧噆有千端但
恃身偏捷難容目暫看不知湯火裡求活更艱難
蠅
竟日盤觴内知從何處來不憂拔劍逐常喜覆瓿開覓
臭真無忌趨羶亦有才幽蘭非不好高舉似相猜
蚊
豈謂曾知禮潛身扇枕先狂吟當日暝飽食待人眠翻
掌不能覺剥膚殊可憐西風有時至利喙向誰邊
喜晴
已謂隨春盡寧知霽色鮮共看搓柳地猶有惜花天江
海應何極星辰豈偶然農家同望歲翻使寸心懸
又雨
偶霽農夫喜連宵竟奈何惜花春夢短聽雨夜吟多芹
潤泥黏燕楊疎水似鵝蕩舟空有約門外即曾波
孫汲山王武徵景州歙州汪左巖喬孚五劉瞻
六冒青若江郢上秋水暨趙倩念昔邀餞空
翠閣即席留别
芳墅同攜手登高是别筵挂帆非得已對酒豈徒然山
水五千里樓臺十一年鶯花殊舊日飄泊笑樊川
又
人與春同去明朝水一涯朋情多舊雨客夢懶看花碧
柳隋皇院紅蕉越女家南雲長極目江月幾回斜
雨後新河晩泊
辭家未兩日幾度見陰晴江以烟逾闊潮因雨不平蛟
龍才一瞬烏鵲自三更那識孤篷裏思從何處生
弘濟寺訪蒲菴上人
遠涉停孤舫尋師過碧岑門從幽徑掩詩入亂山吟雲
起不離壁花香常出林歸來應有約秋月話塵襟
石&KR4514;河紀事
水宿因風泊程遙望轉凝戍亭春賣酒魚舫夜分燈沙
鳥鳴難定江魚價轉增離鄉心未遠笑語夢猶曾
姆下河晩泊
水國程難定維舟不問津犬迎歸店客鴉避落帆人煙
柳孤邨晩江花四月春未能隨鷺浴聊濯往來塵
午日集遺山秋浦樓得雲留二字
遠遊聊且住令節慰停雲共倒青華盞分題白練裙笑
言當永畫醉醒共殘曛憶昨蘭舟上猶然念少文
又
久作三年别今當五日留江山猶故土節物已他州雛
燕晴偏語涼蟾晩更浮不知長命縷誰更繫南樓
遊杏花邨以雨不果
亦有樊川興尋春老漸疎偶同聽雨燭竟阻看花輿山
水逢佳士煙霞憶舊廬莫吟魂斷句霽色晩來鋪
錢廣文介臣招集綠依亭
官署能留醉幽如野客家碧高池漾柳紅净雨過花棋
局當窗遣欄干點筆斜鄭虔敦舊好分贈六班茶
偕遺山目天趙客惟隣暨仲兒過隣家荷亭小
憩
會心原不遠濠濮比隣深露葉向人坐風香吹客襟蝶
狂花不次蟬静柳長陰幽興知難極相將更一吟
江雨
暑溽原知雨颯然驚驟來落帆争就浦倚棹忽聞雷水
氣龍腥過山光鳥背開遥看江一白飛洒亂珠胎
過南昌見滕王閣被焚
來訪臨江跡焚餘剰敗椽可憐彭蠡水難救祝融煙帝
子名空在才人賦自傳西山與南浦無計更流連
家遠凢邀同目天澹夫介遠暨仲兒集芙蓉菴
小憩
作客情難遣精藍暫取幽野橋花碍帽小院竹藏樓江
近易成雨林深長似秋芳馨無可折空望暮煙收
又
南浦知何處兹間似故鄉多年蒼檜古竟日白蓮香野
水流殘照山雲送晩凉烏衣有同調彌覺笑言長
南昌寓中喜晤澹夫姪
憶昔論交日相知各暮年他鄉多險阻異國共留連老
不因人熱貧寧取世憐惟應一杯酒相得是陶然
澹臺子羽墓
來訪名賢跡荒阡對水湄一生無捷徑萬古有遺碑下
馬因君拜斬蛟寧爾為北邙多少塚無復後人知
登石亭寺鈞天閣
滕閣灰飛後登臨獨此樓江聲非一水雲氣雜諸洲天
遠晴連雨風高暑亦秋故鄉煙樹外倚檻思悠悠
南昌曉發
遠程難憚暑纜解早涼天鳥語喧村市蟬聲送客船殷
勤留後遇輕薄信前緣一笑存吾道終歸滄海邊
江晩
風便難為泊前山夕照銜江聲雙畫槳月色一蒲帆大
暑空題扇飛塵欲染衫家書燈下發計日到魚函
十八灘舟行雜咏
垂老仍為客關河路轉長終朝依枕簟三夏盡舟航扣
戸詞偏拙離家夢自傷荔枝應正熟行役向他鄉
又
炎蒸無計遣卧起一篷窗白鳥棲常獨黃魚釣自雙柳
烟思舊國花月夢春江尚覺人情懶因知病未降
又
半生經險阻此地乍來遊非意當灘石無程逆水舟同
鄉惟賴月異國不禁秋只有還家夢應偕波浪流
又
閉戶無長計﨑嶇向遠途獨行愁歲暮多病益身孤戲
幔雙蝴蝶迎橈一鷓鴣茫茫前路在何必問征夫
又
入夏情無似秋來更若何江湖多歲月魚鳥共風波飲
酒杯空把鈔詩字屢譌新涼尋敝褐真自羡漁蓑
又
作客渾無可年高興更消老為時軰棄貧任里兒驕堅
卧連秋夏孤吟了暮朝懸槌憐十指何計慰迢遥
又
野戍遥傳柝孤航泛遠蹤山風秋舞鸛灘雨夜歸龍事
過方知險身閒轉覺慵片帆猶未歇何處采芙蓉
又
詹尹何從卜風波此一身月隨遊倦客灘吼夢餘人蟋
蟀依黃葦鳬鷗老白蘋羅浮香雪在過嶺若為春
甓園詩和丁鴈水觀察韻
剪棘非躭寂園居辟軟塵樹從經歲老花為得人新消
暇如增日和神以當春大夫頻退食清嘯動江津
又
開徑偏宜曲為廊不厭長竹深陰接漢石老態頽唐兄
弟逢連玉賓朋坐衆香主人能吏隠應有異書藏
又
為有江湖興看雲意輒怡但能為圃好豈恨得山遲白
傅攤書卷蒼生看奕棋寧須誇魯直蘭斗種黃甆
又
名區知有待小築傍廉泉受月庭能擴迎風牖或偏華
觴揮綠醑逸操響紅絃何愛窗扉上金缸照列錢
又
杯瀉中山酒爐分小峴茶論文常廢食留客幾忘家高
義懷陶簡新詞諷棣華訟庭無事出白鳥當排衙
又
以我珠江去方歌行路難此時過月榭盡日對煙巒卷
軸頻傳玩圖書共借看小山叢桂在招隠憶劉安
觀莊弟至自和陽鴈水招同讌集分得流深二
字
遠客來無意樽開意轉投弟兄逢北海賓主共南州深
坐非因雨清言欲過秋請看城下水章貢正同流
又
屢入西園會兹宵足古今星辰雙劍合風雨一杯深老
樹吟邊影幽蘭夢後心莫言容易别秋月坐相尋
會波閣
止宿因朋好金亭偶借棲樹涼花氣足雨密水痕齊簾
動魚兒影書翻燕子泥愛他清漏永月到畫橋西
又
水檻塵緣少終朝自掩關砌風生霧縠鄰岫露煙鬟柚
子黃三寸蘋花綠一灣羊求時共坐清話未能還
又
泛泛方無極寧知到葯房紅裳蓮半謝翠帶荇交長棋
局嘗憑檻漁竿插卧牀平生空憶楚未審異瀟湘
又
仙院無凡吹秋聲在薜蘿江雲催曙早山雨送涼多一
帙能銷暇三巵足養和主人偏重客皂蓋已頻過
留曹大行石閭夜飲曾波閣分韵
良夜難忘酒君來興未窮鄉心逢節動客意向山同晴
月曾波裏秋聲老樹中吹笙還縹緲鶴背有雙童
測上人以方竹杖見贈賦此謝之
高人無俗貺異篠出東林漸老得禪氣能圓非道心孤
懷存矩步夙好快幽尋感此殷勤意提攜念德音
八月十三夜
泛跡任孤舟逍遥可自由江風猶帶煖山月未成秋望
遠懷鄉鴈忘情愧野鷗晩來方倚櫂一笛起中流
南安客舍水閣對月
浪跡渾無定投林似暫歸橋横沙路曲月出水煙微凝
思看鳬浴含情待鴈飛誰憐砧杵夜萬里共晴輝
又
借棲還覓静水檻得徜徉倦鳥夜三鼓涼蟾秋一牀連
江溪易綠近嶺柳遲黃明日重陽是登高愛此鄉
南安邸次喜遇張寄亭并晤查德尹鄒白菴
故人何意見傾蓋况多緣姓字曾相識詩篇重所傳路
遥身莫主歸早客如仙獨悵無杯酒黃花正滿前
過大庾嶺經張曲江祠
水盡南天日驚看鳥道懸一門分楚粤五嶺各風煙松
古雲千尺茶香路兩邊始興功業在野叟尚能傳
又
盤曲登青嶂籃輿一徑斜艱難尋荔子惆悵為梅花海
暖曾無雪峯高半隠霞鴈飛真不度行客自忘家
又
南徼兵初罷登高望不窮天低雲自碧霜薄樹難紅香
槖奔羣賈油幢倚上公可堪車馬跡影亂夕陽中
又
垂老為行役淒淒百病身無聊因作客不定是依人路
到難辭險家遥多念貧停車最高處雲氣滿秋旻
舟中立冬
放棹當初夏冬來尚路岐月圓凡七見火合已三移海
氣連江近天時就地宜老人方苦熱撿歷待寒期
宿長壽禪院招隠堂次元宗上人韻
為厭囂塵雜閒尋水竹居白雲無盡處明月正來初花
落僧歸晩鐘搖客夢餘清談能不倦並坐一牀書
又
智者無禪相雲山待客看天高青桂老池静白蓮寒身
自何年隠心將此地安知君有深意得此暫盤桓
十一月初七日愚公偉公過集寓齋
客裏猶思客求羊日往還清吟寒燭下發興煖杯間地
遠雙魚少雲高一鴈閒誰憐今夜月猶作翠眉彎
又
草草盤觴會酣餘意轉賒誰知人去國同作客思家寂
寞天邊鏡徘徊海上槎羅浮如不遠慚負是梅花
仲冬十日偕同社諸子集家觀莊寓齋分得十
蒸
佳賓盈邸室好客爾猶能送酒傾蠻榼分箋擘剡藤梅
過遊興懶月上遠懷增愧少池塘句挑&KR0714;夜半燈
上弦月
坐望清輝起含情待北堂兔肥思補缺蟾小欲流光盈
手雖難掬如眉已漸揚潮生能有信規影漾波黃
下弦月
遲遲光始見已覺興蹉跎幾望時無及仍圓夜屢過葉
稀蓂半減花老桂無多思婦徒增怨其如團扇何
嘉魚
式燕傳風雅兹能稱此名凌波身自潔出石味長清少
骨偏宜酒無鯹可和羹季鷹如得見豈作憶鱸情
又
老饕惟果腹鱗族見斯奇近臘寧因社生端欲比䕫貴
將鯪並質細與鯽同肌楊柳沙邊路空嫌結網遲
菩提樹
階下菩提樹雙柯百尺斜子圓將似玉葉老欲成紗曾
共高僧渡長生梵客家唐碑空自古無樹復何誇
靈山寺聽泉
旃林塵事少過雨一亭開境静聲難隠泉高響自來百
盤穿冷翠一道下驚雷童子燒紅葉烹茶日幾回
立春夜同凖菴坐月
嶺表俱為客清宵逸興同月高花檻外春入酒杯中鄉
思風前燕遊蹤雪後鴻胡牀頻徙倚漏盡意難窮
元日顧辛峰過飲浴硯齋分韻
纔與梅花笑跫然聞屐聲幽人不厭寂客子最宜晴天
地留詩卷江山入酒鐺共言新歲好花發五羊城
夏宁枚孫殿颺過集分韻
作客無停跡能來且共談年光雙白鳥春色一黃柑旅
館山同静村酤興轉酣嗟余亦梗泛莫更詁江南
題自參上人蓮聚精舍
豈是維摩室軒窗是可人焚香將過日得句為逢春老
樹曾聞法幽花不受塵誰知蓮社裏有客字遺民
贈鄭愚公州牧
超然愛仁表相遇嶺南春詩肯從人好官因玩世貧途
窮無可淚舟小不容身萬里歸何訃淒淒别路塵
懷古樓
化城無近想蜃氣一何奇白月留前代青山是舊時身
高難自下意密許誰知王粲憑欄處斜陽多恨遲
招隠室
秋風開一境幽絶已無倫薜荔難為伴菰蘆大有人波
光摇素壁花影隔紅塵蕙帳空相待巖邊老桂春
木末
禪扉塵不入露冷衆芳稠贈客紅分手思君白滿頭臨
波空影淡到岸亂香浮莫展離騷讀愁多是九秋
雲半閣
孤閣凌空出欄杆倚古藤但容雲借住每為月同登烟
海碧無際寒山青有層此身真百尺豪亦我何能
雨中
衝泥山屐少竟日掩柴關天忌三春好人偷一雨閒荷
煙承柳影松溜長苔斑獨喜烏皮静香烟裊碧鬟
又贈檗菴
已整浮湘楫還為幾日留江湖八月路花木兩人秋有
事憑蒼狗忘言任白鷗乾坤應未老策杖待同游
漣洲江口
孤舟無定泊野宿就江灣雨欲驅殘暑雲能補斷山墟
人沽酒出溪女賣魚還更有浮湘約勞生未易閒
南華寺禮六祖墖
曹溪流未斷紆道謁南能密樹青千叠寒山綠幾層泉
清猶滿鉢焰冷尚留燈老矣還乘興憑高杖古藤
蜈蚣埭
晩發難依堠維船絶少隣亂山寒伏盗野火暗疑人猿
鶴空相怨豺狼不念貧茫茫更何處吾道在知津
長沙客舍喜遇辰六至自益陽
憶别秋江畔何期五載違猶憐親誼好不悔浪遊非宦
薄才寧拙天寒夢屢歸洞庭烟水闊應共片帆飛
登龜臺山
雨過寒山静晴暉在石龕金英秋剰把玉版午同參江
白鷗頻下天青鴈欲南誰能更西望帶月一停驂
十九賢祠
地已多賢勝崇祠啟碧巖波香生荇藻雲氣老松杉醉
酹三升酒閒停一片帆異時偏有感仙令莽初芟
留公灘舟中别辰六
五載得相見歲殘歸夢頻雲烟難贈客山水解留人路
以愁偏遠官因傲始貧河干一分手努力待陽春
泊下簰
泛楚宵停棹遥遥野水邊燈明沽酒肆歌出打魚船夢
不因鷄醒歸終讓鴈先計程猶自遠月共客心懸
蘭溪鎮夜雪
楚江當歲暮夜永覺寒生櫓滑波聲溜窗疎雪影明吹
燈聞鴈過支枕數雞聲世難歸途險頻教客夢驚
遷居種字林有作
懶效靈均卜因攜抱樸裝鶴馴能負笈龜老解支牀過
雨移山竹留春障海棠從今花下醉酹酒寄襄陽
入歲
入歲青陽改殘冰尚滿途寒遲花氣候愁短夢工夫得
句思才子聞歌憶酒徒重城燈火在誰得似僧孺
人日雲卿東湖星子弟及仲子壽潛小集蒓薌
舸分韻
晨夕南邨近能來絶送迎青山生遠夢白月見幽情歲
事釵頭燕年光柳外鶯清言知不厭堅坐度嚴更
又
早歲初開徑留賓倒玉壺盤供冰後韭屐破雪中蕪寒
較他年甚晴逢令節殊濁醪應自足何必過隣酤
元夜遣興
歲歷驚初換曰陬又及中月因寒夜白燈為早春紅簫
鼓年都有烟花夕不同梅花清影下幽興欲無窮
泊三師以菊芽作茗見餉因答以詩
幽菊生籬畔高僧采摘良遂教霜下葉先占雨前香焙
學龍團火烹宜蟹眼湯感君持贈意拭目待文昌
雪中蒲菴和尚過訪
雪裡無行跡聞君扣蓽門笠敧幽桂影衲重老梅痕得
得知猶在悠悠復幾存臨江有片石歸計好重論
晴
風雨妨春興何來此日長暫晴添月色乍暖逼花香眼
暗還開卷心閒且進觴故人無遠思着屐為殘陽
雪後登南城樓小憩
雨雪常疎出登高發興新江花憑檻霽煙柳傍城春榻
借書經客齋留問偈人山僧能不厭蓮社有遺民
花朝喜晴是日驚蟄
霽色佳辰好山窗尚薄寒草痕將次第花信已平安粉
蝶經時見銀蟾着意看欣欣應有望春事待凭欄
梅岑月樵偕顧書宣過訪
舊好思宗炳能偕二仲來留連當竹坐徙倚值花開老
覺貧交重清知俊友才不嫌山徑淺頻得破蒼苔
春分日僧持偕長君元子小集種字林同書先
星子及仲兒壽潛分韵得杯留二字
良朋來意外老更愛追陪快讀新詩帙同傾濁酒杯竹
深三徑雨花發半春雷未下重城鑰樊川舊往迴
又
正值庭梅放諸君且少留湖山生遠夢師友憶前游並
坐青瑶席閒披紫□裘惟應輸少俊詞賦總風流
武陵以詩見寄次韻答之
江水如衣帶云何萬里遥愁新遲舊約夢短畏長宵雨
密應難出春寒未易調誰能仗青鳥一葉渡松寥(山名)
又
憶昔泉亭上殘秋訂故知月凡經幾見花不解相思屢
别何堪老重逢豈厭遲春來梅信好喜得隴頭枝
贈卜者
我亦行吟者逢君詹尹儔垂簾非處市揮麈共登樓曠
覽因觀運高言足散愁行藏休更問吾已任虛舟
初夏和畢正持韻
春歸芳墅静深坐似山家鶯狎當窗柳蜂喧夾徑花雨
微猶見日雲薄不成霞已分墻東隠栖遲老歲華
不復
不復尋車馬園居覽物華管絃春試酒閨閣曉分花饌
减留林笋爐香焙菊芽長卿詞賦在那到五侯家
又
小墅慳三畝棲遲僅自寬竹煙妨籜帽草露濕蒲團公
輔難多歲神仙有大觀吾儕經計熟心静莫求安
顧書宣許送牡丹時過不至詩以訊之並柬月
樵
春事行將盡良朋約竟徂赤欄憐早計綠酒笑空儲那
得沉香詠難成蜀錦圖也知蓬徑裏原不稱名姝
園居
園居逢首夏霽色散茅堂新葉各層翠亂花同一香林
深鶯自便巢就燕争忙觴詠于焉足春明夢久忘
庭前芍樂盛開江夏君偕諸女治具小飲
四月名葩放疑春尚未殘花留青眼色人耐白頭歡逕
笋方離鍤江魚正入盤山妻能不倦把燭勸重看
夏日前民正持允臣小集種字林分韻時望子
有粤中之游
晝長宜偶坐獨影笑難雙聽履窮愁減銜杯客夢降梧
雲晴拂檻花月晩分窗何事仍相送聞君欲下瀧
夏夜
盛夏琴書懶閒心入暮清暫涼難勝暑驟雨數成晴菡
萏穿叢葉梧桐滴剰聲最宜新浴後疊雪短衫輕
悼貍奴
白老能多慧相馴五載餘食惟分餅餌力可護詩書覓
主常登榻依人每繞裾也應須滅度特為誦如如
和放翁立秋前一日韻
雨過梧桐院香生杜若洲蟬聲初向晩蛩夢已先秋身
老疎千卷心閒笑五侯北窗應漸爽得酒復何求
六月十四日和劍南韻
老愛青山稳閒知白晝長亂雲收竹影細雨墜蓮香秋
近愁殘熱晡來受嫩涼紅藤能作伴晞髮坐林塘
丁蘭皋陳鶴山畢正持偕家聞瑋小集蒓薌舸
却暑宜謀醉為君倒玉瓶風迴蟬續響雨過鳥梳翎竹
色迷三徑桐陰綠一亭此間無熱客談笑可忘形
齋中遣興時正持方過京口
細事能娛日凭欄晝午時狸奴撲花影鳳子戲蓮枝泥
婦常賒酒辭仙不愛棋遥思渡江客應有玉山詩
淑時正持集蒓薌舸分韻(用唐人起句)
酒熟思才子開扉得遇君揮毫過急雨浴硯起涼雲暑
氣坐將盡秋聲匪一聞吾儕多勝事未可比羊欣
再得十五咸
觸熱思良晤相思信不凡小軒真似舫高樹盡如帆世
事杯頻把交情字滿緘數來知不厭秋色在松杉
諧石移居入城賦此志喜(先是舊居被焚)
天不因貧恕多言豈足言君真如靖節我欲賀參元灰
燼無餘槖圖書更滿軒最憐幽巷好漸遠市塵喧
又
方有離羣歎移居得素心披衣應不遠策杖可相尋玩
月城無阻談詩酒自斟祝融原有意晨夕為知音
諧石移居未果山來力任乃就感而有賦并以
為贈
甚厚嗣宗意謀居為仲容秦灰徒自爇梁廡尚能舂客
有停軒過人因問字逢望衡吾最便得句即扶笻
送敦七之東淘
海國魚鹽地胡為復漫遊鷄聲連夜雨鴈影一年秋酒
為幽人索文因故老求知君意良厚浮菊待歸舟
紅橋泛舟分韻得二冬
幽人同逸興買棹輒相從芳草香孤嶼垂楊綠一篷日
能明遠水雲欲補遥峰誰送歸舟晩平山出梵鐘
龍興寺
偶訪垂綸地聊為蘭若遊半牀醒後月一磬夢中秋風
雨空懷刺雲霄漫倚樓故人辭我去無計可遲留
隆慶寺夜宿
作客無常主僧房暫得安長松晴晝雨孤磬暑宵寒燈
影吟邊静杯心夢後殘何如桐月下夜起獨凭欄
漂母祠
一飯胡為者英雄更覺難古今雙漂絮楚漢一漁竿祠
訝千金小碑憐百戰殘此人能識客何必丈夫冠
澄江道中
九龍山色遠獨坐更推篷秋霽忽成雨路遥還未風溪
流衝蟹籪村火亂魚筒申浦前途是寒村杳靄中
十月二日錢飲光自龍眠楊香山自武林余廣
霞自吳門宋既庭自昭陽至與余為五老之
會夜集皆可堂話白門舊事因成一首并示
昉思
賓主合成美今將四百春老應為過客壯且不如人朝
暮齊梁事秋冬晉宋身嗒然聊一笑杯酒任吾真
廣霞昉思逸菴香祖同過分韻
撥悶思良友相將把翠濤秋為詞客瘦月向故人高杜
牧名猶在陳登氣本豪今宵聞雅唱逸興起江皋
同廣霞昉思石霞翔九飲殿臣蘭雪齋
引疾辭高會同來話冷齋醉歌忘世法卧起適幽懷落
葉迷深巷寒花香一階離羣非客意猿鶴信吾儕
和廣霞韻贈了如上人
為别時真久重來徑轉幽僧年知過臘客况略如秋有
興還高咏無謀作遠遊門前小橋水不共大江流
寓齋偶題
聞說池亭好來栖一片雲水深藏野獺冬暖聚殘蚊隔
巷雞聲接隣墻樹色分山礬紅子在磊落倚斜曛
又
未是蓬蒿徑居然仲蔚家主人能愛客穉子解看花榻
静分寒月窗虚倚暮霞自憐身泛泛猶得占鷗沙
贈昉思
欲别翻無語新詩為爾陳聰明長累物忼慨不宜人妬
益蛾眉美貧教虎氣馴士龍君好友歸計且逡巡
語山泊三二上人過訪次語山見贈韻
高衲同相訪臨溪捲釣竿竹陰開戸密松影上衣寒有
法應難問無心孰可安何時能着屐香氣拂林蘭
喜季兒來自均陽
聞亂嗟來晩來欣在亂前信遲憐夢誤世變喜身全遠
見喧門外歡言雜酒邊幼孫初未識一見把衣牽
婦病
竟夕難安寢呻吟共掩關長貧成白髮多難在紅顔夢
短愁能續憂深思不閒暮年無可慰悔不學癡頑
八月二十八日寧孫年二十矣于其誕詩以勖
之
問年非少小兩見汝當旬失父存孤影休官長一身棄
繻憐體弱與硯笑家貧何計能相慰含辛有寡親
又
吾尚餘諸子汝惟稱獨兒那能分手足漸已具鬚眉舊
恨三冬雪遺資一卷詩蘭成當此歲射策已多時
十二月念八日夜雪
望歲長思雪今年苦不多纔看飄檻砌竟欲滿山河岐
路雖無嘆寒溪豈易過遥憐江上客誰許着烟蓑
二月三日夜坐有感
湖海氣猶在春來如不勝百年頻覽鏡一夜共挑燈憂
為而今甚窮憐自古曾吾儕同寂寂不醉亦何能
曉寒
春至偏難早曉寒猶似前著書防薄俗向火覺衰年殘
凍遲花候連陰費酒錢經旬不暫出草色到窗邊
二月五日見月和馬高陵
好友驚重見清輝尚宛然漫憐新隠約猶是舊嬋娟較
甚初三出先期第二圓攬之不盈手徙倚小窗前
偕高陵念昔登南城樓次韻
登高同遠眺雉堞倚精藍春引山僧步雲留野客探晩
烟明海曲春樹點江南遥念垂楊下須攜酒與柑
憶吳興用仲兒韻
水嬉長入夢斗大有孤州溪繞樊川館山圍魯國樓巒
光四坐入林翠一簾收不愛元郎句嵇山記夙遊
又
雲水最多處我曾于此居一堂千嶺樹百姓五湖漁聽
訟山中寺行春花底輿南柯纔夢覺秋雨卧相如
又
一郡無多地蒼蒼千萬峰水花多是藕山葉盡為松不
繫家家舫相聞寺寺鐘寧知虹卧處潭下有蟠龍
又
記曾千騎擁三載有餘情着水心常冷看山眼尚明魚
蝦喧曉市麋鹿繞春城懷土非吾意徒憐去國輕
又
無端驚短夢揮手謝雲山雨散三千客烟深十二鬟林
泉心自遠湖海氣難删斟酌平生事嗟予好是閒
平山堂雜感和蘇江陵韻
千載關情地頻來繞砌行過江山翠近倚檻暮雲輕遊
女矜粧束山僧少送迎莫愁浮棹遠春水正渟泓
又
此地山光好春來二月時微風響鈴鐸殘日在罘罳慷
慨仍懷古蒼茫獨詠詩所思曾不見天末碧霞披
又
尚有先生閣都無帝子樓乾坤千古換江海一亭收楊
柳存枯枿荷花記勝遊坐深明月起帆影認瓜洲
又
昔日徵歌地今為般若田殘鐘生落月孤笛起寒烟不
見深宫樹難開陸地蓮寶釵耕後出泥蝕問誰憐
月下
春色無昏曉閒庭晩思生路多千柳弱月静百花明止
酒心長淡敲詩氣暫清老妻能不卧笑語答棋枰
又
愛月長堅坐更闌興未闌楊花歸日暮燕子宿春寒白
髮愁多故青山夢未安誰能高閣上閒殺玉欄干
次日復飲花下喜上若歸自北都
不厭清宵坐銜觴春樹邊漏深看月夜酒熟養花天老
子多遥念諸甥與内筵歡然此時意佳句若為傳
蹴踘
輕薄由來慣虛空不自持轉旋寧有定騰躍亦何奇社
匝花圍日場搓柳軟時可憐差一瞬抛擲豈堪思
鞦韆
漫道西戎戲春閨劇有情雙彎愁露滑一搦趁風輕鬭
險裾難捉争高髻漸傾不知平地看女伴幾相驚
風鳶
何曾具六翮一線出兒童逞勢將凌漢憑虚但藉風天
高孤哨響星小一燈紅只恐罡颷發飄零欲墜空
鬭雞
五德今何有惟將勇占場昂頭聲自厲怒目翅還張金
距原無敵紅羅未易償更憐籠着後毛血為誰傷
仲夏十八日揚爾公招諸同人平山堂讌集覩
壁間歐蘇二公詞有感分得刪覃二韻
多君能好客有約傍禪關破壁乾坤在高堂今古閒文
人難白髮才子重青山始信當時句長留天地間
又
三過存遺跡兹來更快探風香常自北山翠不歸南柳
為經年古茶因得水甘還憐荷芰路回棹夕陽酣
冬夜聞鴈分得鄉字
永夜方無寐征鴻叫早霜聲遺孤枕冷影過一燈長塞
上無繒繳江干有稻粱不須愁雨雪兄弟共他鄉
初宿黃子湖
晩歲甘幽僻謀居就水涯庭虛容看月地敞足栽花老
鶴宜三徑閒鷗共一家夜來清夢稳不復聽城笳
六言律
夏日園居即事
睡覺流黃簟上披襟醉白堂中風起亂翻荷芰月來先
到梧桐相如不愁賦盡文舉只慮杯空俯仰乾坤一笑
吾與造物安窮
送余廣霞歸吳門
與我梁谿同客送君吳苑先行山中二泉正冽湖上諸
峰早青鬭茗半囊詩草采蓮一路歌聲迎門應呼驥子
三徑秋來已成
林蕙堂全集卷十六
