林蕙堂全集卷二
湖州府知府吳綺撰
啓
謝宗鶴問贈李北海大照碑啓
西京捫字久失竒觀北海揮毫新分妙蹟蓋法傳仙李
系本猶龍而刻自靈芝力真如象况兹大照文麗三乘
尤屬舊摹品高六絶神姿英異如逢巷陌之觀意態縱
横似得干鏌之氣展看道上應教快目于百花寶置函
中不待追魂于一葉
謝黃于升内叔惠程孟陽畫册啓
藝苑分華情移林壑墨莊選勝興愜雲泉惟高人夙號
松圓有妙筆嘗踰梅老蓋詩心遠同摩詰故于法外能
精而高致絶似倪迂遂致品中稱聖久懷雅覿忽奉珍
貽展帙而萬里非遥寧須著屐開卷而一丘自足即似
買山始知紅豆村中應多勝賞豈令青藤館内獨有兼
長
謝汪舟次太史以雪攜舊選見還啓
迂癖難忘老去猶躭黃卷流離不免亂中寧問青箱每
思手錄一編久巳心傷十載從前避俗曾賫斗酒同攜
向後知音憶共囊琴俱斷但只付焚書之炬未致塗泥
若教覆賣醬之瓿誰憐冰雪何幸存鄴侯之架遂能返
孟氏之珠傳竒字以與竒人寧非快事逢故人而得故
物更為苦心捧卷如狂開緘欲涕看當年之畫跡似隔
前生覽舊日之封題猶疑短夢從此拜良朋之賜何殊
仙遇龍威便當付稚子以蔵益欲秘同鴻寶
孫汲山餉石首魚啓
歌類馮生方思彈鋏夢非呂叟欲效垂綸蒙惠鮮鱗猶
含香餌每逢夏至視則有光亦號春來烹而得石與三
牙而形似較四腮而味殊用作金羹范少伯寧求鰕菜
將同玉鱠張季鷹豈憶鱸蓴即化為鳬首猶戴德誰堪
比&KR0008;腹不懷芒
答江青園為子闓求婚啓
伏以天上靈辰旭日叶鳳凰之兆人間佳侣春風應鷟
鸑之祥誼重絲蘿榮依喬木恭惟某文章華胄孝友清
風江左馳聲種德無殊萬石瑕丘問業傳家惟裕一經
令嗣壯志鵬鶱英年豹蔚由斗野而發參野(以鄉薦於新貴也)
不減終軍棄繻之竒易濟陽以成晉陽未改文通夢花
之秀張祿行將作相(以寄姓也)嵇康己是顯名某栖托金門
浮沈粉署溯潘楊之睦雖有自來念齊鄭之交實慚非
偶弱息才乏頌椒誨疎采苡貧家操作固同鮑守之兒
陋室形容略似黃公之女乃赤繩繫於萬里遂白璧訂
乎三生既恊蓍占敬從鸞信榮承篚實筐中雜剪綵之
花遠荷幣將几上得探官之繭(時人日也)吳廣川之牽犬願
效清操越北海之乘龍自傳佳話殊慚報李竊比依葭
伏冀尊慈俯申崇照謹啓
約武林同宗文會啓
浙水是文章之藪延陵為禮樂之宗季重鳳觀名高鄴
苑少微鵲起譽美唐都簪纓自古以稱隆文筆於兹而
特盛某幸膺勝地得攬雄風展韋氏列宿之詩長憶德
星雅聚誦李家花萼之集恒思榮木新篇僭卜中澣之
八朝共聆大章之五色豐溪濯錦發光西子湖頭練水
涵珠耀采伍公濤上將見天策之一十八士聯步瀛州
不數孝儀之二十七人傳庥中壘也謹啓
謝黃孝昭送名章石研啓
花間送斝酒醉玻瓈燭下揮毫詞慚鸚鵡乃蒙隆惠用
錫殊珍篆倣秦斯幾同鳥跡寶如衛國寧讓鴝睛况語
本于西京老此笑白雲之癖且製摹乎東井得之同青
鐵之華蔵以琅函名曰珉欵陳之棐几比以石交倘漬
以紅桂之膏綢繆可記若染以黑松之液温潤不磨將
樓上樊川益穏揚州之夢而亭中李白堪書唐苑之詞
不須别製玉麟已司花印何待再求銅雀始賚草賢
謝汪學先送綠石研山啓
竹簡横陳欲倦毛生之穎桐圭戲剪難成管子之封幾
欲酬以中山未得貞于介石何期珍貺獲遂雅懷攫之
米芾攜來猶帶苔痕伴此陶泓洗後尚留蕉影遂使綠
沉朝染堪吟么鳳之詞青縷宵分欲夢神龜之字江殊
斑竹常看錢起之數峯潭似桃花未及汪倫之千尺
答鄉先生迎還湖州啓
恭惟諸位老先生台臺道存三代品重一時雲起蒼巖
即有為霖之望風清峴嶺嘗多偃草之功秉德無阿毁
譽恒持乎國是處心不競是非悉當于人情顧念解組
之孤蹤謬辱飛書之厚誼挽其己去之轍而冀以重來
招其既殞之魂而呼之復起何能得此無德以堪謹百
頓以辭恩聊一言而致感伏念某生而少賤質本多疎
讀書而誤信古人用世而罕通時務十年索米飽少于
饑三載專城甘仍是苦栽棠種柳寧知好且難為破柱
埋輪總是愚而自用轉喉犯忌致遭大吏之嗔螫手成
冤又觸狂童之怒違山十里聞蟪蛄而猶驚泛宅五湖
見禽魚而亦畏幸而梅州嘔血暫賒鐵漢之身敢望桃
洞回頭再托漁郎之足乃蒙折簡鑒我非辜勉諭旋車
寬其多難皇天后土實聞長者之言遠水高山永誌故
人之德但某去為失路歸亦無家文有愧于蘇公而官
同磨蝎道或殊于揚子而岐類亡羊聽彼婦之譏䜛殊
堪入耳遇醉人而推罵良己甘心雖顧渚煎茶頻形舊
夢程村買酒未隔餘懷功過相權或見原于父老性情
自得尚未忘于江湖并土重歸空有故鄕之戀玄都再
到恐貽他日之羞若乃繫畫舫于雪中頻來訪戴命青
樽于花下暫且留髠則苕霅可以一葦而平原無妨十
日矣謹謝
吳門詩會啓
茂苑名都横塘豔曲山留劍古氣成才子雲霞水泛脂
香流作酒人烟月風清鶴市主持藉韋白劉王星暎鱸
鄉唱和聚吳羅皮陸嗣後而高楊繼響獨稱洪永四家
于中則文沈齊驅尤見嘉隆多士斯文未墜吾道庶幾
爰訂名流共襄大業入孝王之館並解篇章過石尉之
園無煩絲竹千年勝地雅宜藉卉班荆四序良辰是用
分蘭折芰疇能結駟請觀魯國之風不待刑牲始訂越
人之好倘登筵而有弘度直須紙染桃花若入社而得
遠公亦可香參栢子務使振兹大雅鼠鬚重寫于蘭亭
莫令笑彼小巫鵲尾偏浮于梓澤則同心逸唱争傳乎
滄浪之亭而晞髮浮蹤特附于月泉之社矣謹啓
藝圃詩成謝姜學在送名牋斑管吳草廬研馬
湘蘭畫蘭啓
月泉入社羨清翁七丈之羅雪苑分題怕石尉三升之
酒吟成藝圃篇章未半青蓮賚及文房珍異有踰蒼穀
韋貫乏曉寒之句乃贈衍波江淹無夜夢之花徒聞畫
日有田是石得舊物于吾家待女成香見遺芳于絶代
從此學書井畔復何取于種蕉將見研露窗前還可吟
夫樹蕙永以為好陸敬游何以當之必得其名顧阿瑛
不能及也
請獨任和尚住支硎山古報恩寺啓
伏以白象天高大法待竒人而始顯青鴛地古名流非
勝境而不居跂杯渡之非遥望錫飛而可止恭惟大和
尚建智慧幢作慈悲筏巖前問道曾經白雪埋身座上
提宗久向丹霞著脚拈花一笑參妙諦于西來擊竹三
聲振靈音而東下本豸嶺鯉湖之勝滌蕩玄風收龍湫
鴈宕之竒宏開法海聞鐘靈隠悟與身俱執拂徑山迷
隨指破說文字法法超文字之前具山水心心在山水
之外蜂王臺上乃有靈一皎然獅子座中總是次宗元
亮羨黑白之緣俱盡信緇素之仰非虚况此支硎乃道
林鶴鳴之地在斯趙墅尤凡夫鴻漸之區以高士而處
名僧契合三生之石將今賢以續古德允傳五葉之燈
前因豈屬偶然大道終成卓爾伏願不遺貧瘠大展鈞
陶分甘露之餘波普灌三千薝蔔移雨花之密蔭還成
十二芙蕖則紫竹林開鶴苑聿興于鶴市而白蓮社啓
虎丘不異於虎溪福在諸天歡生十地矣
徵廣陵詩會啓
書馳鐵馬陳記室檄可愈風制草金鸞徐學士香堪伴
月巨源對策才比長沙少游著書集稱淮海吾鄉夙號
名區此日復多住士而名流修禊僅見柳泉勝侣抽毫
秖傳蘭里竊恐花開芍藥反欲笑人樹長垂楊惟堪贈
客者矣綺僣約同心共襄執耳修月泉之故事締雲山
之雅盟談詩而争致劉生作賦而還邀枚叔華輪蠟屐
并望惠臨紅袖緇袍無妨雜坐務使奔濤九曲盡將綵
筆收來莫令明月二分頓使玉簫吹斷况此會惟談文
酒豈當年競長壇場客過玉山職顧瑛之好事人遊金
谷遇潘岳以論交吾儕用是有懷諸君豈能無意
謝江秋水惠小石研山啟
毛穎論交偏宜石友陶泓結伴自足山情但九華罕遇
於壺中似三島難尋於海畔何期珍玩乃出雅貽異狀
玲瓏得自襄陽之袖竒姿磊砢來從博望之槎直欲喚
以龍精遂可酬吾兔管中書脱幘小憩芙蓉都尉横牀
權辭翡翠烏皮几上寧誇華岳千尋紫玉潭前長對湘
雲一片謹啓
與江郢上徵刻宋元詩啓
夏鼎商彝代異而同為寶器隋珠卞玉人殊而悉具瓌
姿總之各有本源未可狃于聞見乃謂三唐以後遂無
一語可傳豈知風雅本于性情抑且聲律關乎氣運唐
原取士世難再返三唐宋且無詩身又逓經幾宋則論
古固為甚隘而處今不更太卑乎僕務破拘攣不辭固
陋合三朝之歌詠歴數載以編摩菁華各取其時何碍
菊松之前後格調必裁于古無分黍麥之低昂幸見許
于吟壇將太公之藝苑棗梨略具賴江郎頗有同心蒲
柳難成冀諸公廣為垂手始徵資以成卷終計卷以償
資名列無涯與編年而俱永惠施不費可刻日以先收
酬知我之誠良同徵管呼將伯之助是在濟陽
同宗雅集啓
延陵奕葉各在天涯茂苑飄萍俱來江上蘇舜欽就滄
浪以寄跡因為失意之時黃魯直溯婺郡以延賓正合
戴宗之誼僣為雅會逓作嘉招月必一輪坐無期于北
海席惟五器例有倣于東坡論古還以論心卜晝兼之
卜夜聽琵琶而洒淚總是青衫借絲竹以娛情何妨紅
袖游須秉燭請看匝地烽烟興可揮毫莫阻滿城風雨
謹啓
募古渡橋赤欄啓
界有三千共說揚州獨勝橋名廿四或云古渡居先地
本南郊而兼通乎西郭賞宜秋月而最妙者春波諸行
人向僅架以板梁大長者近始加之石甃鰲身聳峙掩
映以垂柳垂楊鴈齒橫斜綿亘于江花江草旗亭近接
常多高李尋詩梵刹比連不少宗雷問法星臨河上何
須烏鵲飛來日在花梢便有紫驑嘶過可稱茂舉足快
冶遊然而錦陌纔通尚有雕欄未備夕陽可倚難教詞
客撚鬚昏夜堪虞恐有醉人失足僭為短語共結勝緣
請解金錯之五銖用締銀梁之十丈則秦鞭不恐馬柱
堪題解蘇子之鞍何妨欹枕奏隋皇之曲可任吹簫矣
家伯成先生為陳集生贖居啓
陳子集生譽滿通都家居委巷祝融不燬久為厚德之
遺造物難期尚少高門之報有數椽而僅存風雨在一
家而分處弟昆七夕門庭仲容獨稱南阮三間參佐士
龍僅住東頭何期值此難兄仍欲售之他姓毋論種分
鳩鵲將無取于同巢亦恐性異薰蕕勢實難于共器信
何安于一日必有恃于二天允賴大賢庇九州于廣厦
常俾寒士輯百室以寧居特向于頔以求錢共為馬卿
而贖壁庶臥側無憂鼾睡而門前常聽商歌縱水流牀
下皆為雨露之膏而燈借鄰家即是光明之燭矣
送陳其年衣縀啓
遥憶十年殊乖贈縞相逢一日竊附同袍君比古人是
子難為衣食我思往事此縑出自機杼獸錦慙華祗免
王生之織鳥毛非暖寧同范叔之寒
梁溪詩社謝伯成送墨啓
良辰共賦幸逃金谷三升珍貺分貽遂獲銅臺一甕蔵
之豹槖字以麋丸可染魚繭三千不減龍賓十二金壺
灑出皆為篆籒之文玉管詩成即有樓臺之氣豈若授
一丸于女子注易能精竟如得盈袖於神人為文可進
受而有媿恐至磨人持以相誇還須報弟
為張諧石回祿後謀居啓
諧石張子伏鸞高品吐鳳竒才無力居城甘就菰蘆以
處有懷負米聊為蓬蔂而行弟兄無一日之餘父母皆
八旬之外貧緣守巳惟守已而長貧熱不因人忽因人
而太熱炎飇翻海吳仙君無青鳥之銜烈焰焚林介子
推乏白鴉之救咸陽坑内凡觸炬而皆灰巴蜀市中即
傾杯而莫雨扶牀白髮幸驚絶而重甦排戶紅顔賴狂
奔而獲免竒書亦有乃盡取于六丁長物原無况全收
于一丙焦頭爛額歎荒刹之難棲破壁頽垣問敝廬而
安在誰無屺岵老人之藉藁何辜未有室家少婦之飛
蓬足憫致柳州之賀殊不近情興栗里之嗟真為拂意
勢難少緩誼賴共成圖巳再三始得城東片席費須半
百爰安巷北一椽但灰燼之無存寧能卒辦即饑寒之
未贍何暇求安凡我懿親暨諸良士祈鑒燃眉之急共
謀容膝之資念我輩高厦重簷尚偃仰之未足乃斯人
兒啼婦歎獨寢息之何從或如于頔之解囊或為堯
夫而折劵施能當厄感切扶傷因其禍而救其人實一
時之義舉合勝友而完勝事亦千古之美談是用懇之
同心豈必定為識面
代元士姪聘繼室汪氏啓
伏以附葛為榮卜鳳欣傳于累葉薦橊呈喜鳴鳩佇詠
夫連枝特修玉鏡之緣用獻瑶筐之悃星期是訂冰語
非遥恭惟某官環谷名宗玉山華胄河東鳳德繡羽同
推冀北龍文白眉尤重芹宮起譽應更聖鍚之名蓮照
分輝待草彦章之詔家聲既騰于列棨閨訓更著于遺
經謝太傅之佳兒詞高快雪鮑參軍之女弟名蔚大雷
既藉王母之餘恩復念伯姒之舊戚眷兹季嘏字以孟
光一諾黃金幸無辭于贄鴈雙生白璧實有望于歌螽
聯新歡于秦晉申世好于潘楊得騏驥于東鄰即是當
年猶子合燕鶯于南國遂為累世懿親序卜林鍾時當
載魄來溫風于席上不障鸞紗寫初月于天邊即成螺
黛辰而出辰而入巧合乘龍宜爾室宜爾家歡迎秣馬
伏願電從愚請海茹戔儀烏鵲橋邊用渡天孫之駕鳳
皇臺上還聞帝子之簫
謝蔡少君畫鳳啓
車飛漢殿不樂人間簫引秦臺徒聞天外何意綵毫之
點染因成神羽之和鳴豈有桐枝方知六象非關竹實
忽致九苞借丹穴之靈毛圖成比翼用紅窗之偶影繪
作雙栖足堪驚彼超宗豈但方于鑿齒地殊扈閣倏來
天姥之觀人異潁川長奉星娥之製矣
金少君畫洛神啓
金鏤遺魂夢感陳王之枕采旄含態香生王令之書人
但賞其弘詞世罕傳于妙蹟何期藻管近出蘭閨花欲
言情波如動影依稀蓮襪淩千頃而姗姗彷髴桂旗望
三秋而𦕈𦕈想見臨池染翰原借照于當身定知拂鏡
穿衫必含情于微步呼之欲出不堪裠捉畱仙念此如
狂敢冀筆摹乘霧倘點仲姬之墨朱鳥晨開便來甄女
之車青鸞夜下
約友鄧尉山看梅啓
春來陌上僅得三分風到人間初傳一信吳五舊國長
畱未斷之香鄧尉名山猶剰不殘之雪夢回綠鳳三更
難醒梨雲行撲紫驑百里盡迷花霧何年玉樹足亂春
愁此日銅坑偏宜野興况何郎東閣看來絶似鄉人而
逋叟西泠種就有同妻子誰使山中之寂寂空憐隴上
之垂垂爰約素心共舒青眼籃輿竹杖不須豪客相誇
濁酒素琴無令美人都俗吟高明月儘翠羽之啁嘈字
染寒香見黃昏之浮動從此青鞋踏徧樓開夫七十二
峯免教玉笛吹殘屐冷于一百五日矣
請澹歸大和尚住黃山啓
伏以大法三千年而始振待啓金輪名山五百歲而重
開遥飛錫杖紺龍夜仰白象秋高恭惟某慧解彌天慈
恩洽日劉安世之直節曾居鐵漢樓中蘇子瞻之竒才
再入金仙坐上辭囂得悟早知静掃雲烟為法尋幽已
識飽嘗山水丹霞密印普聞獅子之音白雪重參直接
蜂王之乳曹溪滴水偶然流到香溪庾嶺飛花忽爾經
過吳嶺雖三宿頻遷聖哲不畱情于桑野而四禪均利
人天胥有望于旃林惟此黃山昔存丹竈軒皇受籙赤
龍始闢金壇媧后賜書青鷲爰傳寶相林皆薝蔔自有
餘香峯是蓮花生成法座倘能惠然竹杖不惜渡以木
杯則雲停四鶴何殊迦葉重來地湧千猊共見維摩示
現雖流沙泉畔或無長者黃金而洗缽池邊又點生公
白石矣
斂吳紫三夫婦助葬啓
兹者亡友吳子紫三早歲能文夙擅雕龍之譽英才不
偶未舒展驥之心破鏡先傷慨符融之棄野碎琴旋慟
歎張劭之無年淚盡山陽空悲殘笛哀生蒿里莫掩遺
棺雖繼妻獨矢栢舟宛頸徒憐寡鵠而嗣孫猶嗟葛帔
資身祇類窮烏况兩柩縱横多年暴露非有桓魋之石
既速朽以堪虞難求尼父之車必重封而不易計欲安
其窀穸惟有賴乎知交昔城下餘魂尚沾恩于陳寵路
旁游子亦蒙惠于王忳矧我故人實存舊誼幸為後死
敢忘一日之知願以微資共妥九原之魄雙埋廣柳寧云
塚結鴛鴦并剪荒榛但冀穴除螻蟻嗚呼子期既謝惟
餘長恨于鳴琴許國重來豈不齊芳于贈麥謹啓
謝崔蓮生轉運取還宋元詩永鏤板啓
十數載之林泉幾同麋鹿六十年之燈火竟作蠧魚偶
因風雅之衰遂有宋元之選知者罪者未敢秘之枕中
簸之揚之乃致疎于櫝外何來某甲妄窺一甲之蔵本
不識丁竟作五丁之取以竒書而辱于駔儈酷己甚于
秦灰非仙篆之遇神人恥難辭于漢溺惟我蓮生先生
熙朝碩輔開代真儒聖主識其清操大臣推其治行方
之廣川子而功德巳遍於民生紹乎廬陵公而文章式
行於士類心存揚善不遺彤管之編力任化頑遂探青
箱之錄謂此輩腹惟堪鼓寧用貯書且多年手熟持籌
何容執卷神機巧用毋煩雷電於青衣雅籍重歸復覩
日星於丹簡蓋威嚴可懾不敢倒亂其篇章且恩德所
沾亦可略明其鏤刻行見豕魚不混桓君山不待重鈔
梨棗如新和魯公寧須再訂詞壇鼓舞藝苑流傳信風
人必屬正人有快事乃稱能事獨回風雅感非一巳之
私共矢詠歌澤及三朝而後言而匪佞頌己無諼
謝丁鴈水惠佳緰珍茗啓
餘薰弄暑疏凉絶愛冰絲衆病歸秋消渴偏宜雪枕憶
含風之細葛天上空傳採騎火之仙英雨前稀有何來
隆惠並係珍貽既霜越之遥頒復雲腴之俯錫光生白
疊五銖蠻女之花香泛紫茸一串清人之樹練開疊幅
織成必自鮫宮印啓斜封送到如來鶴嶺見陸閎之單
製巳知美過會稽共李泌以親嘗不復竒誇陽羨服之
無斁不沾洛下之塵味此靡佳己愈茂陵之疾感盈千
縷寵異六班謹啓
珠江詩會啓
城開五穗名區久肇仙羊田種萬花勝地尤傳寶鴨趙
佗西拜尚聞車馬之雄郭璞南來大有衣冠之氣是以
珠江浩渺古今不乏才人瓊嶺嵳峩來往更多竒士文
高區册卓然立就千言才蔚國儀宛若飛流百尺夢得
海陽之詠韻寫溪山昌黎廣利之碑藻浮星日昔云盛
矣今偶缺如兹值文運廣敷慶鯨濤之甫靖更當韶光
早換喜鶯谷之方遷遊子善懷每關心于令序幽人多
暇豈無意于曩時僭約如蘭爰謀藉卉木棉林下咸傾
鸚鵡之杯盧橘花間並染鳳凰之管則争裁麗句其何
羨于蘭亭而各得勝情可有同于栗里鶴舒臺上盡看
碩彦偕遊燕喜亭前却羨耆英再見至于東林禪侶何
妨共著紅樓若教南國佳人亦可遥傳玉鏡人來金谷
皆可論交客過玉山俱能賭酒諸君共成勝舉吾輩同
愜雅懷謹啓
澄江詩會啓
延陵故里猶傳君子之風申浦澄波尚有名侯之跡山
名覆酒遊人常欲飲醇逕可採香野老還聞留馥嶺分
南國接勝氣于盤龍水似西陵挹流泉于跑虎况乎郭
景純之博雅信是神人李嘉祐之寬和正稱詞客風雅
久傳于二島文章歴重于千秋矧今仙令之才己同入
洛嗟我羈人之况頗類游梁僭約同心共謀攜手登高
作賦聊為尋菊之盟望遠興思共遂班荆之願仰祈憑
軾俯慰束櫜
謝閻牛叟貽唐伯虎十美人卷及唐鏡啓
鄙文未就雅貺先頒披明月而在函如逢照膽識春風
于開卷得見捧心雙手頻挱想花中之倚鳳十眉争豔
感波上之驚鴻喚以約黃或臨妝而欲出觀之束素咸
斂笑而不言好我實多顧影形而俱麗銘君良厚矢心
目以無諼敢不抽彼兔毫更拂珊瑚之架獨是慙無鴻
藻難充琬琰之長
謝汪扶晨送畫扇古硯啓
炎凉互變感在風人追琢為章端由石友况笥篋之愛
在山水而彌殷若筆墨所資歴歲時而成壽何期一日
獲貺兼珍幸拜下風庾元規塵將自遠長研曉露李衛
公交且益堅
柬懋叔姪索橘酒啓
法異中山難逢白墮睦殊西市罕得黃嬌忽蒙家釀之
傾似飫仙厨之醞露霑荷葉莫比其芳雨潤椒花寧同
其勁酣而竟日豈復問其低昂澆此芳春幸得同乎歡
暢况滋分楚頌適有合于放臣而趣等周醇更有侔于
良友以兹神往用寫心勞分餘&KR0377;于油囊言斟翠物得
全神于金罍不羨烏程頌德贊功將見謳歌之滿座除
憂來樂應知福喜之入門
謝家東巖惠西洋蘭香娑羅子河清酒啓
種竒芬于南土蘭亦名珠結異馥于西溟樹皆成寶羨
美人之記曲字字紅兒愛達士之忘憂時時翠物方在
旅中而多憶實感門内之深情從衆香國來香應非一
是相思種子思豈無端况原釀自瀫波并得貽于豐水
花開魚纈早知金粟前生烟吐龍涎似得蘅蕪半夜何
須架筆看來色比珊瑚但得浮觴最喜光如琥珀沾身
而馥郁奚但三朝入骨以玲瓏寧堪一擲信醉心之雅
不復同人而飲醇之深有踰中聖矣
洪雨平惠茶米蜜匏花啓
離居寂寞忽見寵頒厚意慇懃還承遠貺丹心疊用甜
何論于中邊苦葉都無涉寧疑于深淺消相如之渴殊
勝紫茸濟方朔之饑堪稱白粲遂使泉得烹于陸子竟
欲成經粥不食于魯公無煩作帖離離朱實自可服之
如神纍纍瓊英焉能繫而不食將遺通子非梨栗之能
同歸語家人有饔飱之可代信堪飽德匪待獐牙良足
蠲疴無煩鳳髓報而無物有心但切于蕭琛謝恐難言
無口獨慚于李亢
家鳴夏惠佛手柑啓
蒙惠竒苞實為精品種本分于平蔕名則號為飛穰雖
有頳而有黃欲指天而指地多伸直節單拳獨證禪機
略似柔荑一指爰成善果得旃檀味居然相好黃金探
摩尼珠竟若光舒素手通于鼻觀汝不聞乎嗅彼芳香
吾無隠爾設之座上寧須荀令熏衣供在龕前便似瞿
曇說法包以黃羅之帕應如爪落霜痕攜同蠻榼之尊
何必釀成春色銘德惟當合十言謝豈憚再三
答家梅莊惠古銅水注啓
捐惠珍貽實稱清玩用資挹注何來百鍊之精體賴虚
容遂有千年之質金為土蝕土蝕而金色愈章水藉金
盛金盛而水痕易潤斑凝古翠雅足承雲點雜靈砂元
堪滴露是以置之棐几能成博士之名伴以寶泓不愧
中丞之號楊公寫梵無煩靈鴿御波李主填詞豈待神
蜍吐水綺方慚才盡自嘆文窮忽蒙銀鹿持來似得玉
蟾頒出喜應倍昔行將報以素心感實殊常切願銘諸
丹腑
答洪待臣送鴛鴦鎖鷓鴣香啓
碧瀾抛綬久釋累于北門紫陌含毫獨銷魂于南國笑
張吏部之行處響動一時羨荀令君之座間馥畱三日
何乃惠分珍貺并皆品重文房魚鑰葳蕤各種炫黃金
之彩龍涎&KR3488;&KR0008;一函聚綠結之芬羨慧匠之巧心無形
不肖感詞人之芬澤有佩皆馨寶筍交聯解難開情中
韓婦翠鬟婉轉行不得影裏湘娥雖則門少獸環不煩
扃閉然而牀畱鵲尾頗愛薰燎固却實恐違心拜嘉聊
以誌德漫道昌黎洞口不倩雲封最喜徐鉉齋頭還將
月伴惟憂性拙覓玄品以誰通敢謂文成享瑞烟而無
忝玉匙金鎖黃庭且自完堅寶鴨銀猊紫棧時聞馥郁
若在陸渾山水何妨關鍵長閒但覺楚澤蕙蘭亦復佩
紉如烈矣謹謝
放生啓
蓋惟人之有殊於物以其能具慈仁而物之不若於人
以其常多苦惱蓋皆有情性則皆樂便安同具形骸則
同知痛癢故人之身家性命多憂水火兵戈豈物之血
肉肺腸甘受刀砧鼎鑊貪生而惡死合靈蠢而皆然避
禍而求安即蜎微而不異魚憂網罟聞枻響而深潛鳥
護卵雛處巢低而不落蟻知没水負葉能浮羊懼遭屠
聞刀即跪同有父子麑被獲而鹿巳斷腸盡見夫妻雌
被籠而雄為繫頸苟充其類良有不殊幸處其靈何為
獨忍所以鶉知乞命褐衣見夢於蔡襄雀得全生黃花
乃酬於楊寶蛇因藥傅乃矢銜珠龜免漁封還能鑄印
何因口腹致任烹熬一筯之甘而冤生衆苦一羹之美
而慘聚多生我雖暫肆肥甘彼己横遭屠割况入口之
後樂亦何存而斷體之餘冤難不報所以吳唐射鹿天
激其兒趙甲屠牲刃剸其腹故古人治禮有三不殺之
文而哲士推恩立七不食之戒他若魯公作沼恩及蜆
螺蘇子臨流德施蠏蛤羝求免戮忠獻特為懸牌猿解
乳孤潘檉因之折弩皆以勉行惻隠自保天和非但強
抑貪饕共全物命也雅聞前輩每切隂行及歲久而人
離遂跡湮而事遠某謬思繼武用廣推仁共破慳囊贖
羣生于湯火長詹吉日縱餘息于江湖鴿出籠中非鞏
卿之獻佞鱗歸水際效子産以施恩豈曰無情情巳存
于高厚寧云不報報必在于神明但免烹煎固吾心之
巳盡若懷知覺豈此德之能忘耶
張公蔚生徵言啓
蓋聞德至如神凡所過而即化恩流丕澤每有感而必
深麥秀棠隂此歌謠之自始月臨日照乃祝頌所難諼
也蔚生張公南越鼇搴北溟鵬奮鬚眉出衆咸驚惠恕
英姿氣度兼人共服齊賢雅量研二京而作賦漢重弘
才得十乘以賜書晉推博物螭頭射策文章高華國之
名驥足騁才經術裕濟時之略三千直上名貫斗而徹
九重百二遥臨福為星而占一路長才無嫌于短馭暫
試烹鮮鉅量不棄于細流還聞馴雉濯纓亭上返流亡
于洪水之餘得劍湖邊留孑遺于熯陽之後昭陽鼓舞
千年而重遇仲淹延令謳歌兩境而共争杜衍允文允
武得多士以作周楨不競不絿撫兆庶而襄漢禮吏在
冰而民在鏡既所到之皆然春有風而夏有雨爰無施
而不可一垣分炤幸叨穴壁之光九里沾恩遂獲代庖
之澤在上臺之倚重久知靡潤脂膏幸瘠土之依仁共
喜同瞻覆載念軍儲之是賴隆其體乃以得其心計國
賦之維艱用其才因以惜其力屏桁楊而不事寧須更
試蒲鞭化魑魅而咸蔵不待再施桃茢追呼絶響石濠
之吏靡聞疾苦常詢賣菜之傭安問禮賢闢舘惟廣察
其訏謨引客同車要常咨其利弊疏河濟運而飛挽不
匱于堅冰煮海宣勞而斥鹵盡同於沃壤此則善政而
兼之善教宋人傳快活之條仁聞而本之仁心漢守著
循良之化矣若乃操堅瘞鹿却屬吏之餽遺節凜懸魚
謝部民之供億破從前之積例何問贏餘減額内之輸
將并嚴需索此又潔清本之天授廉介出于性成方之
古人惟飡吳水同于前哲自運家糧者矣是以萬竈懷
恩千屯待飽課不徵而自足知疲困之皆甦滷匪溢而
加多識凋殘之盡起關中運餉功欲比于酇侯郡内興
謠思巳深于何武某等情殷庇厦分屬授㕓陶地四通
謬學朱公之策羲爻三倍幸依賈父之仁懼借寇以未
能愧頌徯而罔嫺謹陳懿行用乞寵章垂之無窮可列
孟堅之傳作之不愧斯為有道之碑為朝廷而得人名
公卿可交章而奏績慶風雲于夢弼聖天子將賜璽以
徵賢矣謹啓
姚東只五十徵詩啓
東老姚年翁歙浦英流瀛洲華胤名不殊于第五品獨
擅其無雙賦體高華信是揚雄之匹史才妙麗知為姚
察之兒乃筆敏八义人同文虎而樓登百尺客自元龍
感重片言事急堪酬赤劍交深斗酒家貧不愛黃金苟
有意以相投長傾肝膽問不平為何事輙動鬚眉誠哉
國士之風允矣才人之致綺等雅締蘭言恒同卉藉與
幼安而共席效叔夜以登堂聽德操之談頻忘執爨看
劉琨之舞愛著先鞭兹為季夏之三朝適值大年之五
十高達夫日有篇章朱翁子時當富貴相看半百寧無
置酒之歡共羨八千可少引年之祝君能學易將為松
菊主人吾欲言詩是頌臺萊君子
汪扶晨六十徵言啓
栗亭汪子玩鷗華胄吐鳳竒才文章本自性成孝友原
于天亶數齡能賦對已善于楊梅早歲著書詞更華于
菡萏星前刲股愈母疾而惟誠海内論心與人言而不
負名卿贈紵時來韓愈之居多士盈門日滿孔融之座
奬成不吝後進恒緣以立名推解無私素交每因而受
德雖數竒多有嗟猿臂以難封而才大不官覲龍顔而
未遇兹當建午之月適逢週甲之期從此而孫弘上書
終須開閣及兹而龔明按籍已合寄觴况在同心寧無
藉手願抽珊瑚之管開五色之花光庶得琬琰之鐫祝
千年之椿算謹啓
家希虞八十徵詩啓
蓋聞萬年之頌首先舉其令儀五福之徵究必稱其好
德爰考諸禮式存几杖之文長發其祥乃著鐘鼓之實
則家希虞公蓋有之矣公幼多至性長負雋才里傳曾
閔之稱家有融褒之譽志存慷慨常思珥筆而遊運值
紛更遂乃棄觚而嘆風高萬里願乘宗慤之船地處四
通聊挾計然之策初遊漢水物望咸歸繼寓章江家聲
益振躬嚴三省同欽白璧之光諾始片言可比黃金之
重焚券非關于市義造車恒望以借人輟食而行原孝
先多因急難射書即下魯仲連最善解圍時遇盜菘翻
欲奉身而避偶逢認履不妨徒步而歸隂德有若耳鳴
盛事難為指屈至若蒲圻設渡永息喧爭車埠成梁恒
稱利涉伐戴灘之怪木揚帆無覆溺之憂平牛嶺之危
途行路免﨑嶇之歎堅持殺戒全物命于金刀恪奉格
言濟民生以寶誥斯又義聲馳于荆豫仁德著于山川
者矣兹者單閼逢年終陬在月當春王之四日為碩老
之八旬三鳳呈毛若友聲等雅能梓敬九龍遶膝如大
章輩并著蘭芬兆貴顯于楊家已經四世效傳呼于蕭
氏更慶雙曾彩衣曾舞于亭前白髮為歡于堂上才如
尚父不羨垂綸齡擬潞公方期結社某等誼關親族喜
見耆英敢陳篤行之百篇用懇華章之九錫
蔣公暨李太君雙壽乞言啓
蓋聞易著嚴君内外列乾坤之卦詩歌君子升恒獻日
月之篇是以金姥木公傳諸黃老而六身二首算在絳
人福有所徵理無不協矣如蔣公者樂安華胄邗水名
賢自寵錫于銅符家傳彩筆迨班齊乎玉笋世駕朱軒
衍三逕之清風種五都之妙譽少能懷橘雅知陸績性
成長更推梨早識孔融身讓乃以食繁析箸遂爾業廢
投觚王安豐之持籌何嫌達識端木賜之結駟益見名
儒諾比於金何千金之足重潔同於璧雖百璧而不渝
若樊重之分財里皆懷惠如彦方之守正盜恐知名魯
仲連之解圍射書必下原孝先之急難啜食而行既衾
影之無慙復幃帟而有禮暨乎李氏太君肇仙蹤于指
樹亶慧性于頌椒入司隸之家何辭挽鹿居處宗之室
更警鳴鷄夜績堂前時作逸勞之訓宵吟燈下長陳禮
讓之篇百口乃致以名橋三黨咸因而舉火何無何有
解雜佩以相將乃積乃倉費餱糧而不厭用承先者而
即以啓後以教子者而即以貽孫是以蘭桂相繼以争
芳乃見椿萱並榮而益茂萬石君之家聲更廣五世卜
之祚業彌昌今者歲在騎羊慶宜酌兕當西池誕齡之
際懸錦帨于秋初隨南斗授籙之先舞綵衣于寒孟憶
前此之十載賓筵曾叨寵于設樽矧今此之一時盛典
復膺榮于錫杖黃眉白髮既攜手以俱仙驥種龍兒復
同心于肯構歴乎甲子皆餘四百之齡守厥庚申亦滿
三千之行故一門之内或彈琴或製錦而諸昆皆效力
于皇圖三世之間若鼓篋若鳴絃而長孫早馳名于文
苑猗歟盛矣寧有量哉某等誼忝登堂分宜捧斝敢乞
靈于燕許藻發珊瑚庶闡德于陳荀芳流琬琰則飲千
日之酒可慶無疆而封萬歲之鄉争傳不匱矣謹啓
家孺立暨余太君雙壽啓
蓋聞青裾邁世拜金母以成真絳節朝元偕瑶姬而證
道斯為尚已莫可幾焉何若懿德弘宣徽儀朗映流芳
彤管衍慶祚于一門著美青箱貽芳名于百世齊眉偕
隠循内則而無愆攜手相莊卜女貞之終吉閨儀是賴
家道克昌如吳母余太君者也太君為孺立公之淑配
而諸昆季之慈親也裔出富山門高歙浦秦邦受姓家
傳四諫之聲楚國分支胄衍一元之秀性生淑質不待
染于朱藍天賦柔儀匪借華于粉墨入謝家之墅常聞
詠絮才情得王國之風雅具采蘋德性蓋自其曾大母
栢舟勵節久著冰操萱寢貽行常多霜節而太君承顔
堂上受訓閨中静婉有所自來溫恭由于師事實稱佳
婦歸我寒宗祥女登堂俾百年而偕老名姝入室致九
族之同欽鷄黍維虔力任蘋蘩之重鹿車共挽躬親井
臼之勞振家聲于中落之餘豆區釡鍾之必謹相壯業
于方剛之際内外上下而咸周念夫子以躬耕而養其
親垂十餘年而不倦迨大父以耄耋而捐乎館歷四五
省而未歸為健婦以持門賴碩人而當戶耕問奴而織
問婢寧藉蒼頭左或圓而右或方惟憑赤手遂使長女
服其身教既絶粒以殉夫諸子奉為心儀皆勤修而象
父蓋孺立信義行于列郡九州多慕義之人齒德重于
諸侯三事修禮賢之典皆閫儀之内助碩德潤于本根
致道譽之日隆駢祉施于來葉兹者歲當逢酉迨夫春
始建寅為上浣之十朝介純禧于百福宣文君之絳紗
猶在崔太母之丹轂還來雖鶴髮同心莊椿較餘六載
而龍文繞膝竇桂已茂五枝舞彩堂前蘭生未巳衆香
國内芝秀非常豈不盛歟是可頌也敢乞江毫之五色
用褒魯袞之一言則文重鼎彝永賴仁人之贈而詞高
琬琰弘瞻君子之光矣謹啓
家贊公暨徐太孺人六十雙壽徵詩啟
蓋聞家有嚴君配兩儀之位妃為德偶儲百世之祥第
好德重于箕疇而德莫先於孝義獨行原于周禮而行
尤始于睦婣歌麟慶于未央卜鴻禧而方大則贊公偕
徐太孺人實惟其人用當斯慶矣公少多至性長懋懿
修懷橘豈待六齡讓棗寧辭七歲博窺經籍廢書于陟
岵之辰雅好交游投筆在登堂之際家雖中落晨昏必
膳雙魚志切先謨江漢時將駟馬一成一旅興厥祚于
既衰三縮三盈纘前功而弗替德施宗黨咸稱長者之
風義著寰區動以古人為法憶在甲寅之歲亂生戊巳
之屯赴義臨川首壺漿而先倡論交泮水矢金石於後
彫諾重片言遂能全其妻子名存一邑卒無愧于死生
迨乎楚戍操戈郢人沸鼎十五年後重聞風鶴之驚百
萬軍前不損元龍之氣受故人之重託有同季布黃金
出巨寇之凶鋒竟返相如白璧不遑寢食惟思窀穸未
安每減餱糧冀卜隴阡之吉他若完婚毁券皆為隂德
全功至如恤寡懷孤尚屬平居細事而徐太孺人族高
東海好締南溪婉孌本于性成賢淑原于天授既鳴鷄
而推枕或弋鴈以由房厨下嘗羹獨諳姑性堂前進服
每為時寒李光進之家不私管籥張孟仁之室迭乳嬰
兒常脱珥以易書用資聞見每具觴以延客冀廣切磋
相夫既已為龍訓子還能似鶴漢若成家有道已看名
振一時鳴夏華國能文行且譽騰千里兹值建申之歲
并逢周甲之期月在清和四日先懸錦帨時方仲冬中
浣即設瑶弧蘭以春桂以秋兩世見鵬摶之盛椿以冬
萱以夏一門歌燕喜之祥獻其觥籌繞階前而舞綵銘
諸鐘鼎登座上以抽毫伏願錫類推仁竚待賜之華衮
引年致頌必將鏤以丹彝謹啓
羅母吳太君六十徵詩啓
長沙紀績爰傳白雀之祥渤海成仙每屬綵鸞之異蓋
殊休必生于華胄而靈跡要出于淑媛理有相需福無
或爽於斯為盛雅足稱竒則如蘋洲羅先生元配吳太
君是其人矣先生世履朱纓家承黃甲高祖父聞野公
榮膺秉鉞壯鎖鑰于北門曾大父虚舟公職屬司衡重
干城于南部雖當末運值文學而中微然亶弘才有節
推而繼起世皆稱為國士謂當配以淑人太君承遥胄
于延陵受家風于内翰才高咏絮早擅鳴鳩德裕采蘋
終當秣馬既稱佳婦用事良人盡夜披衣每焚膏而助
讀中宵推枕常伸紙以候書雖勸學無待于呂榮乃贈
鏡有同于徐淑成名之後操益警于鳴鷄服官之餘廉
更箴于瘞鹿持毫對泣為刑狀之非輕執燭相規勵觀
貞于不敗既而天傾莫補海涸難填寡鵠懸帷經三秋
之風雨孤鸞舞鑑歴屢歲之雪霜却賻贈以名廉不為
清白之累束詩書以成教無忘忠孝之模丸柳氏之熊
寧知異出養樂家之豹行見大成兹者歲在壬申期適
逢乎週甲月當癸丑慶用協于長庚恐母德之不傳用
希鼎呂述閫儀于既備仰藉球琳伏冀推錫類之仁流
芳斑管斯乃作傳家之寶振彩彤編矣謹啓
張母盧太君六十壽啓
劉子政著列女之篇惟傳令範魯徯斯作壽母之頌允
尚芳規况得配于文人信足彰之彤管且贊成乎循吏
尤足顯以青編如張母盧太君者早毓韶姿生傳慧質
本出范陽之胄門第高華復鍾淮右之靈帷帟肅穆蘭
芬幽谷孝友亶於性成芝茂崇階詩禮聞於世習爰師
古烈鳴鳩而夙慕梁鴻恥事庸流挽鹿而終歸司隸我
詞臣先生蜚聲桂籍停船曾覓孝廉從政花封繪像共
傳仙尹恩流鄮上洵堪為表百城字寫屏間遂乃受知
三輔承塵下鵩賈誼乃不永年庭屋啼烏荀采遂甘孤
宿心堅茹蘗寧知身是孤鸞教苦丸參乃致雛成大鶴
嗣君天秩雅負時名以終賈之妙齡文壇獨步具荆關
之能事藝府兼遊兹值庚午之歲爰當己夘之辰節距
中和時方午日筵開燕喜㐮啟六旬堂上萱花鶴髮欣
逢週甲階前芝草鸞章佇慶長庚宣文君之耳目未衰
猶褰絳帳郗夫人之神明特茂已授紫綈用懇賜以瑶
篇傳徽音於奕世必且鐫之寶鼎介蕃祉于名宗謹啟
林蕙堂全集卷二
