林蕙堂全集卷二十六
湖州府知府吳綺撰
填詞
題情
二郎神
情多少這愁城奈無端繚繞幾幅鸞箋辭絶妙偷看燈
下反教添害心焦懊恨鶯簧搬鬭巧罵東風桃花知道
帶痕交笑休文翻似恁瘦損宫腰
集賢賓
真真豔影難畫描怕因病多嬌終不似前春無病好對
青天空守長宵嫦娥自老怎耐得雙星相笑誰可告這
情緒怎憑青鳥
黃鶯兒
密意托紅綃一絲長一淚抛也知蠶盡絲難了心香自
燒心旌自摇文園病渴無人曉把詩敲只怕你庭前咏
絮愁佀絮飄飄
琥珀猫兒墜
新詞滿紙何處問根苗日出當心雨未消黃連啞口暗
相嘲迢迢難道是如影兒的雲英只會向夢中瓊島
尾聲
護花生怕金鈴小終日把封姨祝禱你莫要雪裏寒梅
損半梢
九日泊鴛湖憶内
二郎神
霜花剪歎柔腸與孤帆共捲六尺蓬忩無幾扇裝來離
緒那堪恨萬愁千宋玉悲涼騷屈怨都砌就相思一片
影淒然洒青衫秋風淚落燈前
集賢賓
秦臺跨鳳思那年記同到湖邊畫省金門携手遍向槐
安一霎留連俄延月蹇又了却書生前件人不遠看淚
影糢糊雙眼
黃鶯兒
歌吹恨鄰船猛驚回夢不圓鴛幃想你也今宵倦長卿
俸錢淵明秫田歸來百事愁難遣意懸懸黃花消瘦無
計慰金鈿
琥珀猫兒墜
三更酒醒擁被不成眠豈是臨風泣斷猿一生難負是
嬋娟顛連到不如廡下周旋免教縈牽
前腔
幾番惆悵悞我是龍泉一曲商歌起扣舷蕭蕭紅葉舞
江煙休憐笑破鏡團圞青天難見
尾聲
鴛鴦飛去情波滿便有酒何人相勸恨只有煙雨樓空
莫問天
傷逝
醉扶歸
紅樓咫尺青天遠記當時曾貯小嬋娟嘆陌上相逢也
竟無緣空教影向巫山現崔徽圖裏拾金鈿算認得個
春風面
步步嬌
誤却韶華是鶯和燕有約何曾踐尋花小杜顛弔下相
思春紅一片血泪染冰絃向海棠難喚東風轉
江兒水
說起題門事重來總枉然看行行墨染是齊紈扇顆顆
情圓是明珠串絲絲繡結香囊線贈答徒勞黃犬恨煞
罡風猛地把藍橋波濺
園林好
寫紅箋千般繾綣掩翠袖一生哀怨道嶺外種梅方便
誰料取上青天誰料取阻黃泉
五供養
虛名留戀想賭茗描書好事難圓素蛾奔夜月紫玉化
春煙都是我南柯短促反辜負玉人良願只索向孤月
下百花前紅么點字哭飛仙
僥僥令
青衫徒有恨錦字倩誰傳欲訪鴻都人何在再莫向春
山聽斷猿
尾聲
梨花落盡成秋苑掃不斷墓門蒼蘚只恐你一點貞魂
學杜鵑
且歌
中吕粉蝶兒
蟻散槐衙小南柯紫衣歸乍感天公賜與煙霞破青衫
將血淚隨風揩抹為蒼生打動嗟呀何曾有别般牽掛
醉春風
當日個說意氣傲孫劉論文章高賈馬清平三曲醉沉
香暢好是傻也傻豈料把半世孤懷一生豪氣都做了
五湖閒話
普天樂
碧波前蒼山下做幾件驚天動地衠一味費嘴磨牙甫
能得江山色氣開魚鳥兒孫大猛地罡風吹一嚇老東
方多受波查我本是排場諢家撮空博戲緊遇看個剪
綹生涯
醉高歌
聽池塘一陣鳴蛙禁得我頭皮害怕從今教折盤鈴架
把狂阮雙眸閉煞
十二月
恁狠顛顛鱉來厮踼眼睁睁蟹自横爬因甚的拏三道
兩空費却浪酒閒茶我只得破春夢一盤剩局趁秋風
八月浮槎
堯民歌
呀種些兒彭澤令醉中花栽些子東陵叟賣殘瓜有時
節正平三弄鼓兒撾有時節樂天江口聽琵琶有甚麽
兜答兜答聊收笑與啼權用聾和啞
煞尾
算公卿别自有根芽笑平生即世無奸猾向青雲傳語
道干休罷待做個忍辱神仙在世上耍
江夏君五十
新水令
半生蹤跡不堪題感知心吾家鄉里牛衣啼夜雪象服
舞仙霓歴遍雲泥白頭的我和你
駐馬聽
憶許門楣逸少牀邊親見委旋成匹配伯通廡下早思
歸一朝扶上紫霞梯十年索盡金門米真不意千行興
慶仍千騎
雁兒落
雖則是戅王章不顧家莽張敞多閒氣倦相如早罷官
嬾靖節無生計
得勝令
我和你富貴味曾知山水事堪期子有雕龍俊孫多蠟
鳳竒
川撥棹
今日價算年華兩平分百歲矣試看那燈影離離月色
依依翠管咿咿綵袖僛僛略做就兒夫首尾又何惜玉
山頽
七兄弟
和伊相攜且歸兮將清閒權把繁華替鹿門從此和歌
隨任滄海紅塵起
收江南
笑人間萬事與心違問何方安穏是漁磯對梅花祝向
老來妻再相勸一杯願年年長把鳳簫吹
蘇臺懷古
錦纏道
好江山留不住年年豔陽垂柳暗金昌問梧宫當時舊
夢難忘百花洲錦帆風香波畫槳鎮時時鬭雞陂走狗
横塘綵屧響紅廊教六宫人把採蓮齊唱東忩白玉牀
渾不覺螳螂相傍有多少水犀君子在三江
普天樂
捕蟬驚遊鹿上藕花殘梧葉漾館娃宫飛散鴛鴦楓橋
火分付漁郎把歌筵舞場一時兒任青山冷笑興亡
古輪臺
歎茫茫無端霸業水雲荒勾銷不盡英雄帳千秋悲愴
話到漁樵依舊是繁華一樣燕語朱門鶯啼綉幌一般
兒錦纜與牙檣又何曾停歌歇舞向西風洒淚滄桑只
落得生公石上要離塜畔真娘墓下慷慨賦詩章更誰
念高臺白露欲沾裳
尾聲
䲭夷江上笙簫響鎮年來遊人玩賞我直要替桂子荷
花計久長
贈蘇崑生
尾犯序
風雪打貂裘鄉思驚梅客心催柳古寺栖遲見白髮蘇
侯如舊最喜是中原故老猶記取霓裳雅奏相憐處把
繁華往事燈下說從頭
傾杯序
風流憶少年不解愁游俠争馳驟也曾向麋鹿臺前貔
貅帳裏金谷留連玉簫迤逗把豪情倚月逸氣干雲西
第南樓都付與漆園蝴蝶老莊周
玉芙蓉
滄桑一轉眸雲雨雙翻手到如今蕭蕭霜髩如秋那些
個五侯池館争相迓只落得六代鶯花莽不收抛紅豆
歎知音冷落向齊廷彈瑟好誰投
小桃紅
枉濕了潯江袖還剩得蘭陵酒儘紅牙拍斷紅珠溜青
鞋踏遍青山瘦把黃冠撇却黃金臭管甚麽蛟龍争鬭
無休
尾聲
狂歌一曲為君夀同在此傷心時候且勸你放眼乾坤
做個汗漫游
旅懷
二郎神
歸無計向蒼天問年來怎的古寺寒鐘催客起鸘裘不
暖連朝凍雨淒其火冷秦篝香穗細笑煞人有身如寄
強添衣沈郎腰知他瘦減因誰
換頭
休提司馬文章元龍意氣救不得空囊長似洗歎人情
一似階前雪影霏霏轉眼飄零隨逝水只落得淒涼滿
地把雄心對青觴猛可難羈
集賢賓
平生直性無是非又何事堪悲惆悵青編多破碎賺才
人無故低眉酸心冷意受用這梅花滋味宵夢美醒後
道聲慚愧
前腔
更殘夢短空自知總一味迷離略記封侯孤帳底是依
然年少聞雞彭城古壘問䜿子成名誰比吾倦矣呼取
綠醅沉醉
黃鶯兒
醉眼晩雲垂好乾坤戰骨堆簷前點滴是新亭淚鼓聲
兒是禰笛聲兒是伊英雄屈指今餘幾漫徘徊當年管
葛肯自老漁磯
前腔
勉強賦歸兮便歸來轉自疑南陽不是農桑地向東籬
舉杯看東山着棋蘭成賦筆非憔悴看芳菲無言桃李
何處可成蹊
琥珀猫兒墜
人卑人辱何必合時宜得意高雲失意泥丈夫何事不
雄飛噫嘻有知我龍泉俗眼奚為
前腔
今今古古往事漫含淒猿臂將軍獨數竒蛾眉女子竟
無媒寧遲但舌在何妨歸問山妻
尾聲
山隂訪戴舟還繋休算作劉郎一例我且自扣角南山
夜掩扉
四時閨怨
瑣南枝
條風動媚景生紅嫣粉柔花徑明蜂蝶共含情榆錢買
難剩我空閨守心暗驚這奈何天教人怎支領
前腔
新荷展晝漸長鶯兒燕兒他自雙深綠暗紗忩停針倦
還想等得我輕雷過下夕陽只有那小流螢暫來往
前腔
銀河見玉露溥羅衾夜涼香夢單黃葉打闌干哀蛩和
長歎正把秦筝抱不忍彈那更度南樓一聲雁
前腔
霜威緊掩綺櫳屏山四圍香獸紅梅月夜朦朧寒生玉
釵鳳空放着蘭陵酒琥珀濃歎這暖金鳬有誰共
林蕙堂全集卷二十六
