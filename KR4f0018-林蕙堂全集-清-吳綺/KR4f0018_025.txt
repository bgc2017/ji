林蕙堂全集卷二十五
湖州府知府吳綺撰
藝香詞(長調)
滿江紅
和孝威韻
春雨桃花見前夜苕溪初漲喜良友東來雙漿布帆無
恙白雪詩歌行笈裏青霞笑語吹臺上更舉杯邀月有
江鱸樽堪餉樊川夢情難漾旗亭句人空唱看遊蜂
擾擾蜜為誰釀燕市漫彈高士筑鄧林本是仙人杖問
何年乞得鑑湖歸臣無狀
贈鶴問用劉後邨韻
我友如君到此日面無寒色空幾載燕臺奏賦大梁為
客定遠侯寧因燕頷景純貴豈憑龍脉向西亭握手且
歡然歌金石行樂地螺痕碧對酒處蟾光白把竒書
相賞子瞻魯直用世正須長着眼買山未便求容膝羡
文園新有鷫鸘裘非徒壁
再次韻贈季默
海内論交二十載依然壯色信此日如髯絶少可稱狂
客撤手黃金身似膽關情翠黛愁無脉把風濤歴盡總
平常心如石少年場衣拖碧豪士坐樽浮白但論兵
慷慨虬鬚都直不為聽鶯長洗耳豈須騎鶴方横膝待
明年棹雪訪君來開蘿壁
再次韻贈子夀
聚首苕溪看明月照君顔色最喜是徽之非主龐公非
客草檄常憐胥乞腕論詩却類醫探脉共時時賭酒在
花前吞千石賦思元豪鏤碧牀上下眸青白問與其
鋼繞何如鈎直遇寡莫看童僕面金多自屈妻兒膝且
從容携手仲宣樓書題壁
再次韻贈丁翁
汝叟何來年八十顔如童色又幾載秦淮不見尚來為
客樓護鯖分元狩味何戡曲認龜兹脉記當時桃葉小
居停分花石瞳子裏看成碧顛毛上全非白是詩酒
都官燕鶯司直人化雲煙齊過眼兒争花藥纔依膝嘆
虞山老句尚籠紗空留壁
和茶村來韻
秋老苕川故人來雨忩横膝念往日歡場勝事而今非
昔阮叟尚能矜曠逹盧郎未便稱榮適但錦囊佳句字
頻探金壺漆詩酒計誰能得山水約應無失想心期
有素亮予非飾剡雪且須留棹住杜陵不礙將絲乞看
亭臯落木亂離悰真堪惜
次韻贈雪舟時茗村過苕
好友經過客同在蕭齋促膝更羡是殷勤投贈慰予從
昔名士誰能過衛玠詩人偏愛隨高適較當年杜乂更
何如睛如漆傾盖處君相得棹舟來吾未失信風流
藴藉無煩修飾狂草直須裙練寫新詞不用巾綃乞想
五陵裘馬正當時時應惜
岳墳次武穆原韻
南渡楊劉到此日功名銷歇只今有西陵華表標題忠
烈三字冤沉犴室土兩宫淚灑龍城月笑玉環腦後是
何人情非切一湖水千峯雪身縱死名難滅把椒漿
澆奠唾壺堪缺道上金牌人有口階前鐡像心無血只
荒祠猶自對遺宫神依闕
次楚畹韻贈元玉
李下無蹊問當代誰為逋峭最愛是文章高處儘君嘻
笑世事漫須真實相家傳自擅清平調便扣門報有俗
人來唯長嘯林下酌溪邊釣約羊求偕德耀把頑仙
駭叟任他猜料公瑾當筵曾顧誤小紅倚笛偏能妙看
浮雲富貴只尋常頭寧掉
送家伯成赴閩臬任
棠蔭成隂十餘載種花潘縣羡驀地擢司邦紀仰承
天眷八座慈明時所少三公卓茂今重見信丈夫遭際
不尋常風雲便文與武才真贍功與業時當建但江
南父老挽車留戀青海漸平應有日蒼生望活須頻念
待幔亭峰下荔枝香開尊勸
金山
一點青青是媧后補殘餘石向此處洪流獨砥嵬然千
尺縱步欲凌鷹隼背蟠根直下蛟龍宅問當年留帶舊
風流空陳跡山兩岸分南北水一𣲖流今昔把天風
海月儘教收拾孤磬聲摇殘照紫亂帆影挂秋雲碧上
危樓極目送歸鴻吹横笛
鍾偉弢邀泛畫溪賦贈
丁鶴重遊恰正遇水曹詩客更相携斜陽溪上鷺鷗分
席十里輕煙桃葉舫一橋凉雨梅花笛只錢郎宅畔數
江峯依然碧庾公扇謝公屐追勝賞俱陳迹念金門
待漏不堪重憶春樹暮雲還惜别高山流水誰相識倘
長安親舊問狂夫添吟癖
送曹秋岳司農赴西川軍府
四海傳烽問時事何堪太息公此去偏能慷慨氣凌邊
隘吾急而求應恨晩天方待治何憂敵想鳴鞭萬里過
蠶叢旌旗易景略坐常捫蝨安石墅曾同奕但河梁
攬袂黯然送客八陣河山斜日影兩川旗鼓清秋色願
詩篇頻與捷書來長相憶
又
江左夷吾直應在槐堂坐理誰遣作北門鎖鑰杜鵑聲
裏此日山公寧不悞當年謝傅原須起料狂瀾砥柱已
無人惟公倚時與勢今如此去與住應難已見當前
曲突有薪莫徙兒女何關軍國事英雄要雪書生耻得
平淮重擬舊韓碑君行矣
偕余澹心過飲陳集生齋中喜周子俶秦留
仙顧梁汾繼集
多少朱門都不見開樽延客陳孺子貧居委巷偏為設
食婁護已無鯖可飽季鷹只有鱸堪憶便盤飱直足勝
華筵歡相得橙已熟香同擘梅漸放花還摘更南皮
飛蓋不期而集醉我傾將瓶幾個泥誰典却釵雙隻想
明朝佳事好喧傳今何夕
次其年韻
四海論交問當代誰為鑿齒喜今日倡予和汝入林伊
始老子直須牀上卧先生且向山中起儘人間下士笑
如雷蒼蠅耳嗟肉食原堪鄙便蓬蓽寧不喜但酒酣
擊缶壯心難已坐井笑他蛙自大讀書乾得螢將死待
縱横羽獵向長楊從吾子
芭蕉
秋色凄其動愁處一庭蕉葉猛可裏攪和風雨無端悲
切半夜不堪初夢覺幾時却似將離别况天涯又是雁
聲來情難說看不到身邊節放不盡心中摺只閒忩
綠影交加重疊智永階前留作紙王維畫裏添些雪聽
當年修竹讀彈文真竒絶
社集臧介子園
秋色佳哉正時在楓前菊後更喜遇楊亭勝侣移樽相
就月下横牀依碧樹花間記曲添紅豆問今宵樂事定
誰同西園又真不夜渾如晝吹玉笛傳金斗任酒和
清露共沾羅袖魚鳥豈知家國事盤觴且老英雄手把
浮雲指點向諸君吾何有
集開美堂再用前韻
杯酒留連人來向鶴歸之後還共到黃花開處紛紛相
就世上文章誰似錦人間眼孔纔如豆歎當年磨蝎有
眉山吾今又且莫論宵和晝也莫看參和斗只旗亭
高李醉牽衫袖北海仍逢盈坐客東山且罷圍棋手問
平生得意是何時曰烏有
三疊前韻酬余澹心
岸幘相逢正浯叟棄官之後最喜是平生落落荷天成
就籬採三秋陶令菊田荒一頃楊家豆算古今得失總
尋常非吾又時易過昏還晝事難料箕共斗看筵前
鮑老郎當雙袖抹月披風高士腕翻雲覆雨諸公手問
新詞誰付雪兒歌吾還有
醉吟
海上閒雲緣底事誤來京洛向金門索米玉階持槖髀
肉晩銷燕市馬鄉心秋冷揚州鶴問英雄廣武近何如
渾閒却鷄一肋蝸雙角空兢逐終消索儘浮沉詩酒
任天安着海上文章蘇玉局人間遊戲東方朔看兒曹
得意不尋常非吾樂
疎影
虎丘看梅
芳原雨歇白公堤下水碧浮綾纈燕尾蘋香無數鶯花
依然六朝蜂蝶孤山不入繁華夢愛小圃尚堆晴雪只
美人何處霜空翠羽可憐時節曲徑短籬幽勝昔年
曾探取為他愁絶今日重尋宫靨垂垂幾樹苔生横鐡
也應笑我多離别那更問相思枝葉且暫將酒琖詩瓢
消得玉鱗春月
水調歌頭
聽丁翁彈南曲舊事
天寶當全盛猶記舊宜春繁華最稱南國花柳鬭尖新
歌舞六朝門巷金粉千家煙雨楚潤好精神我始欲愁
矣何事近黃昏秋風起人世改換朱門後庭一曲不
應恰向我時聞重見白頭遺老細數新亭舊事此際黯
消魂僕本恨人耳掩淚對青樽
與詩堂偶賦
問此傳舍耳寧用疊鳩巢一時尚須灑掃何况寄鷦鷯
裝砌疎欄曲檻點綴高梧修竹結夏小團瓢恰似槐安
國龜嶺賦岧嶤詩成也酒熟矣共逍遥儻來富貴憑
教造物付兒曹且顧吾生行樂任取後人笑拙難辨鹿
和蕉起舞向明月一笛碧雲高
别其年次澹心韻
如爾才華好天意豈徒然如何湖海漂泊無處問蒼天
十載武昌寒月一夜文園秋雨燈下舞龍泉言别河梁
上淚落酒尊前貧孺子寒范叔漫求憐丈夫豪氣自
應舉步有雲煙誰似長卿詞賦領取鄴侯宰相好向古
今傳君去莫復問吾道定逢年
題汪蛟門舍人少壯三好圖
世事偶然耳鬱鬱亦奚為只須如此行樂美酒與蛾眉
更有竒書千卷自譜新詞一曲寧問古人誰吾願聊爾
爾君且待遲遲槐堂上薇省裏暇應稀平生嗜好安
得終日不相違事業已輸公等詩酒應還我輩此論未
全非請併抛緗帙醉擁雪兒歸
滿庭芳
六客堂
綺閣東偏紅亭中峙重經六客停驂庭前松栢曾聽主
賓談南極光芒不見重逢處綠鬢毿毿今朝也苕溪月
滿此會已成三坐中詞客在張華冀北庾信江南把
玉壺再酌錦字還探獨有枯槎入畫星纏裏醉倒雙柑
東風起簷花落井紅影笑春酣
題卓火傳傳經堂
跨虎英風雕龍華胄西河代有雄才楊烏寄字得自蕊
淵來多少經綸心事向寒塘暫葺茅齋梅花裏牙籖萬
軸長嘯獨登臺舒懷今古際誰為管樂誰是鄒枚只
孔家殘壁不受秦灰但得一編牛角朗吟處奔走風雷
功名事青箱滿貯玉樹况盈階
夀姚東只
馬去金臺鴻飛玉塞昔曾燕市經過青樓醉卧滿眼酒
人多忽地星分湖海殘夢醒蟻散槐柯歸來後相逢漸
老華髮對山河婆娑當此際漫言學易且自高歌况
杯浮藥玉筝倚裙羅笑問神仙富貴吾儕事肯自蹉跎
君知否當年陶侃壁有化龍梭
鳳凰臺上憶吹簫
和潄玉詞
鏡翠封奩爐香減篆晩山青篏眉頭記燈邊題扇花底
藏鈎寂寞蕭關人遠千萬事總合長休無聊是早春天
氣心緒如秋羞羞玉臺孤影便夢入巫陽好更難留
想紫簫吹共袖倚紅樓當日畫闌楊柳曾親見兩地情
眸而今也閒亭萱草不解銷愁
燭影摇紅
墨妙亭懷古
曲徑斜通逍遥堂外多春樹小亭深翠挂簷花舊是藏
書處莘老昔年來往向公餘搜竒好古龜趺螭壁燕瘦
環肥大蘇曾許歲月遷流溪藤也有屯陽數蛟龍奔
走赴秦灰那論魚和蠧到此不堪延佇笑眉山空題好
句美人名士竒字雄文彼蒼應妒
漢宫春
贈楚畹生日楚畹後余三日也
京洛論交媿林宗邂逅季偉英豪便喜長留一榻伴夢
三刀水嬉勝事又追隨共泛清苕屈指處蘧非已識多
君十載為遥七日初逢來復恰門懸蓬矢後我三朝
丈夫有意封侯時想雲霄唾壺擊碎嚼梅花細送春醪
且驗取鬢絲未老功名寧羡兒曹
瑶臺第一層
登碧巖絶頂次燕孫
放眼吳峰越嶠愛蒼巖似赤城栢凝峰雪茶香溪雨仙
磴雲平早春遊屐勇謝客來共蹋崚嶒最高處有浴龍
雙沼放鶴孤亭憑陵紫崖東畔飛泉百尺界空青蕊
珠天闊琉璃波静兩洞初晴振衣聊一嘯問玉鸞甚地
蓬瀛舉瑶觥看霞生古木月上寒藤
醉蓬萊
坐韻海樓為顔魯公舊址
問南朝多少朱戸雕梁亂蓬殘甓此閣巍然記平原遺
跡惜賞高雲留歡晴月好句莓苔碧銷夜圖書試春簾
幕坐人百尺晨鼓初闌葛巾無事縱覽湖山盱衡今
昔魯國當年未罵淮西賊韻海新繙鏡源初就慷慨尚
書筆大節千秋危樓幾代倚闌長息
黃鸝遶碧樹
春晴
麗景逢初霽煙收樓閣雪銷庭院砌柳宫梅正蘇紅萼
破淡黃絲軟鳳城挑菜早人與東風相見看又是幾個
迷香嫩蝶窺簾輕燕漸覺羅忩手煖試裁縫袖温金
釧記前事有籠燈密約尋花嬌囀惆悵歡情似夢空嘆
惜韶華變教人悶倚銀篝暗低紈扇
月下笛
遊圓證歸夜飲青塘橋看月次燕孫
謝氏諸昆梁園勝侣鶯時俱集花輿錦轡蹋遍春山晴
碧問湖邊煙雨樓臺亂峯猶認南朝迹正尋芳未倦綠
楊橋畔寶蟾初覿鵲爐擁道看清光如水水光還射
坐列氍毺共把瑶觥歡吸笑庾公樓上横牀愛子野風
前弄笛待歸來還怕杏園客散花嘆息
八節長歡
戊申元旦
荔粉桃符餞將殘臘催送新年晴霞千嶺樹藻日五湖
煙蘋洲何在登臺遠眺一城畫鼔紅絃喚起汀花陌柳
盡要争先尋春猶記樊川當時有水嬉勝事堪傳霅
館更題箋行樂處黃雲曾滿秋田喜今日恰又逢霽景
暄妍也應是太平有象溪山莫負樽前
金菊對芙蓉
初冬集愛山臺聽雨和澹心尖韻
雁背雲低鷺肩風冷新寒初壓晶簾正花殘短徑葉打
空簷登高已在重陽後况瀟瀟暮雨愁添憑欄處峯迷
螺影月暗犀尖客有魯直文潛向芭蕉聲裏撚斷吟
髯念小山人散桂老淮南水嬉舊事渾難問笑韓郎句
剩香奩今宵醉把彩箋同擘金椀頻拈
新雁過粧樓
西湖見倚樓者
水蘸鵝黃蘇堤畔垂楊盡染波光畫簾青粉剛靠宋玉
東牆小閣亭亭人獨立碧闌紅袖倚斜陽無言處低眸
掠髩似有思量知他因何獨自向杏花影裏儘意淒
涼不疑客在蘭葉艇上端詳晴湖巧開一鏡便照出青
蛾雙黛長尋春去怕綠隂成幄難比伊行
高陽臺
愛山臺看月(宋郡丞汪泰亨因東坡詩句建在吳興署中)
坡老歸歟汪丞去矣湖山我又重來明月今霄多情飛
上層臺碧雲萬里無些翳把亂峯青送衙齋看千家積
水空明人在崔巍畫欄與客徘徊愛竹隂樹色影落
莓苔荇藻交横魚龍奮甲毰毸水晶宫殿三更後笑庾
郎逸興難裁問黃樓誰是閒人且醉金罍
丁雁水招同觀莊緯雲目天衛公韜汝及仲
兒集八境臺分韻
霜柚垂金煙葭泛碧人間又滿清秋懷古登高一時身
在他州逋臣望闕腸應斷嘆眉山老淚難收向西風搔
首而今白髮盈頭何當飛盖偕遊有建安才子正始
英流欲採芙蓉徒憐渺渺芳洲江關嶺海皆陳迹算還
輸沙際雙鷗且同教倚醉憑欄長嘯登樓
五福降中天
丁未除夕示内
牛衣夜半啼寒雪猶記霸陵憔悴司馬鸘裘少君鹿轂
豈意行歌黻珮年華欲換笑五十明朝買臣非貴夫壻
東方莫羡此際且相慰綠水青山作吏一家圖畫裏
歡成隊蠟鳳宵嬉青箱付與天意憑教兒輩杯從幼起
暖向春歸况當良會放却眉稍陶然須共醉
萬年歡
次韻夀弘載
坐嘯湖山笑癡頑似我老寧知至一鶴南飛前後屢聞
横吹論序君年稱弟羡筆吐凌雲壯氣每掀髯捧手清
談蕭然竟爾長醉霜空雁唳抱竒文東方客難班固
賓戲弔古衡今慷慨槐安天地試問臨卭滌器會時見
題橋車騎且收拾明月虹霓釣鰲海上為餌
東風第一枝
棲賢看梅次龔芝麓先生
螺碧遥峰鵝黃新柳大堤煙草初㬉紫騮斜裊金鞭十
里笑花風淺瓊清粉淡抵多少夢雲憨軟只容他雙鶴
棲遲不許美人鶯燕凝睇處雪迷詩眼坐久地香吹
酒面漫誇點額含章那數綠林隋苑金樽檀板逗春心
串摇珠線問此時隴上參差可似何郎重見
春夏兩相期
將往西溪看梅夜聞風雨
問西陵有誰來往南枝約略初放懊恨風姨抛下一天
惆悵鏤金不作護花鈴剪繡難成留春障整整斜斜聲
聲點點冷來心上銜泥燕子誰傍料玉奴今夜榻閒
衾浪兩葉眉痕相向碧愁紅怏羅浮夢為曉雲驚苧蘿
人被東風葬翠幕燈昏紫陌杯寒個儂同况
換巢鸞鳳
有遺予詩者不敢答且不忍答用史邦卿韻
天妒人嬌正鸞羞覓渡鵲嬾填橋忽來燈下句如聽雨
中簫遥知堪瘦倚闌腰病因影起香隨夢銷孤眠起想
只有玉樓花照清悄鴻縹緲門掩苧蘿空把靈犀抱
㨂盡寒枝壓殘金線幽怨寄懷香草頻展烏絲斷離腸
奈何欲喚青天老而今情緒憑誰問取分曉
念奴嬌
送孫無言歸黃山次曹顧菴
蘇門鸞嘯儘東華塵坌離魂淒絶手把瓊簫明月下一
笛又吹横鐡練水魚肥黃山鶴瘦溪樹饒鶯舌北忩高
卧長卿已倦遊轍試看眼底紛紜幾年人事花樣都
全别何似釣臺煙水上不問蝸蠅喧熱隴首長鑱牀頭
濁酒誰巧誰為拙送君歸矣柳花正似飛雪
社集吳山望西子湖
西子嬌憨把兩峰山色偷將眉嫵做雨弄晴猶未了又
被白蘇收取桂子多情荷香無頼分付間鷗鷺蘭亭今
日愴然俯仰千古况是如雲勝友超然臺上立馬圖
中處慷慨乾坤無限事腸斷畫船歌舞葛嶺煙霞段橋
花柳依舊西陵樹笑傾綠醑錢郎今在何許
孝威以予修峴山祠賦詞為贈即次來韻
江湖魚鳥笑年來浪寄餘不溪澳白鹿行春煙水上難
繼亭臯華躅峴首尋碑桐鄉拜主羞見寒蓬綠採蘋秋
薦偶然為禁樵牧却喜鄧尉來遊登高懷古正值朱
櫻熟王謝顔蘇山水在一放横天遥矚風雨前川雲煙
往代冷入西忩燭洞簫聲倚為君舉酒相屬
夜飲悠然閣分得子字同子夀弘載辰六
官齋良夜論心處舊雨依然諸子閣外寒新忩影上籬
菊尚餘霜紫淺酌消愁狂歌遣興墨洒雲藍紙烏烏擊
缶醉中雙熱吾耳試看滿目湖山秋光初過也越添
深翠閒倚畫屏搔短髮說甚功名文史富貴神仙鄴侯
俱有分何堪爾爾仰天長嘯古今多是如此
西湖坐雨和韻
臯亭雲靄似愁癡一段忽添嬌嫵鏡裏明眸渾似睡又
是煙迷南浦柳剰慵腰桃含淚靨紅困蜻蜓舞金烏不
見無端却恨夸父人在庾亮樓頭閒吟倚檻空把寒
鷗數密約西陵應誤了擬待來朝晴補影斷香車泥封
蠟屐其奈而今苦兩山鐘打方知日影分午
初晴湖上即事
曉霞紅徹倩羲和持取彤輪初沐林外鳴鳩催婦急不
顧鸚哥睡熟暖入棠梨輕鬆柳絮漸看花魂續倚闌一
睇南屏青翠遥矗别有寶馬鞭柔鈿車路軟芳草裙
腰蹙粉色衣香春不管儘占明湖幾曲擲眼兜鞋凭肩
穏髻處處穿花竹天應不負韶光一百零六
四十九自夀次澹心
次公狂甚只終朝獨坐愛山臺上魚烏江湖聊自得怕
學市兒官樣衙散栽花公餘放鶴忘却稱州將開樓一
嘯此身如在圖障遥想張趙當年埋輪破柱意氣真
何壯欲效前人猶未可空憶牛衣相向塞馬功名海鷗
時世寧必分欣悵月明高興笑予何遽非亮
次閎文長歌韻
劃然長嘯看千秋史冊不堪零碎世事茫茫無一據只
愛挂冠梅尉十載冰曹一麾水國惟與山神醉虚名何
益莫誇黃霸龔遂多少江干車馬故人厚意訪我枯
魚肆欲畫茘枝難作贈說甚金虀玉膾擬作經營羞稱
磊落笑殺劉家鬼黃紬被暖衙鼓漫驚鼾睡
過靖南侯舊壘用東坡韻
笑天如戲把世界翻覆竟成何物一霎樓臺花草過誰
管神州半壁處仲東來佛貍南下有耻誰能雪中流支
柱獨稱公覆竒傑霸圖應是天王將星宵墜驀地金
鎞發許大乾坤都斷送只有忠魂難滅怒浪翻銀危磯
横碧猶似冲冠髮無情煙水渺然惟浸涼月
偕胡循蜚徐野君集陸藎思高仲齋頭分得
鴨字
碧毡飄雪正忩前梅蕊又開新臘人有機雲同載酒傾
倒小花蠻榼醉眼横天雄心問世笑把劉伶鍤烏烏耳
熱筑聲夜半相答更有秋浦文豪南州高士拈韻朱
絲靸一曲旗亭成絶調誰許浪稱荀鴨身外浮名眼中
怪事總付風前蠟月明横笛為予還掃陳榻
桂枝香
四十九自夀次澹心
青眸如舊把世路羊腸等閒參透可笑小兒造物種禾
生豆知非不覺年華驟只消磨沈郎腰瘦金門方朔玉
階顔駟幾番生受向此地一麾還又嘆湖海淒涼雨
雲翻覆震澤西風吹滿浮丘雙袖霅館秋燈堪琢句是
銜觴去年時候新醅出甕好山當坐且娛清晝
飲李書雲黃門齋中觀劇
重歸丁鶴正雪霽蓬壺臘舒梅萼人向西園對酒酒酣
歌作山香初試花奴舞更催齊念奴絃索玉簫吹鳳瑶
筝排雁串珠摇落羡顧曲周郎如昨料記拍紅紅應
自非錯響徹涼州一夜飛雲停閣英雄兒女俱陳迹算
人生惟須行樂此時耳熱烏烏擊缶古今誰若
水龍吟
送張菊人
繞城多少樓臺一春悶鎖桃花雨靈和新柳風流重見
故人張緒剪燭忩深抱琴臺敞同傾芳醑笑華陽白鶴
陡催離恨又分手蒲帆渚回憶青溪舊處兩狂生酒
歌詩舞無端小草心旌馬上鬢絲吳楚梁苑聞鷄王家
賦燕儘成飛絮把相思付與歐餘山色送君歸去
吳興放歌
六朝一片湖光蘇顔柳謝皆先輩槐安出守南柯分郡
淳于堪睡手板車前飛塵馬首奈為形累問烏程酒美
徒憐獨醒且莫道翁真醉咄咄長書怪事對青樽燭
堆紅淚狂歌擊缶酣餘耳熱笑他清悴彩筆題詩青鞵
弔古未除豪氣約洪厓俯看齊煙九點借騎鵬背
綺羅香
西湖清明
風報桐花雨吹榆片春事三分啼鴂人在湖頭正值禁
煙初爇看十里入眼風光是一歲銷魂時節又誰禁南
北峰頭紙錢却化孤山蝶樓邊紅袖徙倚聽賣餳人
過玉笙吹徹笑指西陵松栢何年堪結莫等待潑火霏
微却做作打毬周折且分付簫鼓樓船載多情夜月
喜遷鶯
次原韻送閎文歸里
池塘句得正謝客相思月梁顔色剡水拏舟苕溪載酒
纔喜癡人相惜一曲驪歌夜唱又作雪鴻殘跡回首處
是金門索米鳳池聯翼嘆息當日裏楚尾吳頭卯酉
難相值馬上談兵燈前草制十載只如朝夕冷落延津
雙劍心事不堪重憶君歸也且為余料理故園松石
永遇樂
和澹心
韻海書成亭臯咏罷有人于此公事湖中胡牀月下兼
署鶯花使白頭有分青編無據中夜壯心頻起頼相看
風塵慰藉尚有鴻妻霸子鄣山喬木隋堤芳草何處
燕巢鳩壘半百將過五十徒讀莫辨臧三耳謝公功業
杜郎詞賦付與春婆夢裏念衡山懶殘煨芋急流將已
春從天上來
重登超然臺
雨過知春把萬壑千巖盡滿晴雲舊遊重到携取芳樽
班荆共坐嶙峋愛朝來風日較往昔益覺清芬但開眸
有春山如髻春水如鱗依然去年醉處聽碧管紅絃
已換閒人雪殢梅鬚金舒柳帶江湖着意翻新問風流
蘇白今如在畫裏乾坤酒微醺振衣一嘯煙靄紛紛
花發沁園春
無題
豔極生愁嬌深成歉恨人恨事長有雲英未嫁道韞無
聊豈料一時都逅柔腸點點怎奈取多般禁受把幾許
劍嘯書慵平分花憔香瘦况復才華輻輳更箋裁濤
樣字臨漪手封綃托雁製錦憑魚總是痛花傷柳三生
石老何處可種蓮成藕只應也影裏人兒夢中相見巫
岫
飛雪滿羣山
愛山臺對雪次韻
四水揉藍千峰罨畫爛銀昨夜光鋪絮飛雕榭花沾綺
袖庾郎樹未全枯倚闌人呌絶莫辜負詩瓢酒壺登高
騁望騎驢寂寞誰寫灞橋圖遥見有同雲横雉堞是
曉林青斷天映晴湖寒生肌粟雄心激發摩娑鵲尾薰
爐醉來還潑墨頻呵凍中山褐徒水晶宫近高寒玉宇
何復殊
望湘人
贈杜茶邨次鄧孝威韻
憶曹劉並駕吳楚連横狎盟曾推時語鄧尉淒涼杜陵
飄泊中道離羣誰與十載分襟一朝連袂依然爾汝念
綈袍范叔生平攬贈翻成凝佇此地顔蘇舊處有文
章賓客留歡林溆肯勝跡而今車笠頓忘縞紵好將煙
水收成佳句題向城南棋墅且莫令千古湖山輕笑詞
人歸去
五綵結同心
賀鶴問次韻
髯蘇較懶小杜憐癡盈盈入畫枯槎誰訪山隂雪如卿
者才調濁世稱佳水嬉湖畔尋芳去清狂甚碧縷紅牙
誰知道瓊霜夜杵裁成並蒂蘭葩淺笑九枝燈下看
神仙伴侣扇掩鸞紗賭茗書多典裘杯熱管領一代風
華遥憐丹就玄霜日寧數勾漏雲砂且受用青山罨畫
洞中萬樹桃花
五日集張帶三紫盖山房
葵英鋪錦蒲節浮瓊光隂又到天中槐砌初過雨占農
事今歲料得年豐但看時事惟宜醉而今也醒問誰容
堪憐有人來河朔一時盡是英雄况逢赤松儔侣自
婆娑起舞老子猶龍人號三珠地稱羣玉揮斝氣吐青
虹離騷不必將天問天原是依舊鴻濛且自向芙蕖多
處陶然共吸荷筒
過惠山蔣氏酒樓和其年感舊韻
幾年湖海飄零都慣猶然百尺高眠傅粉何年客曾同
聽中夜急雨鳴泉三生石上精靈在空遺恨雪雁風蟬
腸斷處櫻桃舊夢一時重記難全堪憐多愁多恨歎
樊川杜牧曾斷哀絃回首青樓玉簫月冷血書午夜殘
鵑傷心忽聽離鸞曲盼不到春草芊綿憔悴煞一忩燈
暗三更酒凍銀船
風流子
西湖
西湖兒女地長堤畔銷盡古今魂看兩嶺送青雲偷眉
色重波皺碧水學羅紋更誰處鶯調白玉管蝶舞鬱金
裙蘭葉舫頭翠觴涼月柳絲樓上紅袖斜曛忽風吹
塵世再來處已是路阻漁人空記尋香梅市索笑桃門
歎霜高水瘦鄂王祠廟渚寒花謝蘇小鄉鄰幾度斷橋
佇立惆悵黃昏
送辰六歸廣陵
春隨人共到春光好人又去匆匆正水漲蒲桃香溪畫
鷁隄垂楊柳茂苑青驄送君去棹歌回晩雪帆影挂輕
虹六代舊愁難留叔寶一篇新賦送别文通登高還
携手繁華地斜陽老盡英雄多少䲭夷留恨杜宇啼紅
問玉簫斷後誰家夜月烏衣歸去何處春風無限淒涼
心事唱徹江東
高山流水
戊申二日登學士山次辰六
春城昨夜到東風暢幽懷閒騁花驄千頃繞長堤晴波
碧浸芙蓉登臨處勝友相從攀蘿陟孤巘偏憐絶頂一
片籠嵸笑韓陵解語慷慨念芳蹤苕中名賢有遺跡
應不似玉局髯翁官暇却旌幢嘯傲處獨扶笻青山無
語幾英雄酹金鍾云何坡仙姓字尚記高峰問千秋更
誰知我與諸公
沁園春
悠然閣種木芍藥
半閣初成正見南山名曰悠然有疎忩六尺低纔壓帽
藏書兩架小恰如船芳樹檐頭晴嵐屋上放了晨衙即
醉眠春深矣且聘紅買綠俸裏支錢洛陽佳種争妍
想太白清平調可憐把護花鈴索隨時安頓移春亭幔
着意遮全貰酒酹香教歌試豔&KR0838;與東皇結勝緣吾還
笑笑當年杜牧也為花顛
四十九自夀次澹心
歴數浮生便百餘齡幾度銜杯况山青水綠時逢歲稔
物華天寶節近星迴野叟椰壺兒童竹馬逸老同登近
水臺真天幸幸唐堯帝力於我何哉稱觴漫向官齋
怕有霜華兩鬢堆念今年厄閏黃楊短寸昨宵占復葭
管成灰磨蝎休嗟南箕漫翕一任黔雷分付來吾今曉
曉人間公輔别是雄才
子夀誕先予一日時正冬至次韻為贈
我友元龍百尺高居在此樓中憶西京春宴同吟芳樹
東堂晚食共啖油葱草檄花前題詩馬上咄咄徒誇錦
字工呼天問問廟堂誰是衮衮諸公開尊客有濤戎
把祝遥看海日紅正暖回宫線梅舒豔雪灰飛緹管葭
轉和風少長三年争先一日甲子雌雄算已慵吾還笑
笑君如陳亮我愧吳融
述懷
落拓黃衫一帽東風星星髩鬚只侯嬴關畔題詩借筆
漂母祠前賣酒騎驢躍馬平生當年兒戲為甚關門獨
較書花前醉笑古人欺我擊缶烏烏江山何處歸歟
算且去江邊學釣魚看馬卿才調何年北闕孫郎意氣
幾日東吳三尺玉龍一牀狂夢曾到大槐宫裏無呼天
語問天生如此肯老菰蘆
想想園為坦夫題(有序)
樂安廷尉新齋先生志託煙霞有懷未遂
圖為想園聊以寄意也坦夫復作想想園
圖蓋於縹緲之間存堂構之思其為想也
益悲而遠矣夜雨當杯漫成一闋
金谷樓空玉津園廢恨滿銅駞記據梧南郭賦成烏有
種花西圃鄉號無何自謂羲皇不知魏晉此事憑教春
夢婆蘇門路歎迴車腹痛吾又經過翟家雀散空羅
生子誰如仲也多向堂中聽雨徒憐載酒湖邊對月還
憶聞歌舊業都非故書猶在若有人兮帶女蘿仍長慨
慨當年結想未遂巖阿
題友人照
夫子為誰曰鄭當時抑鄭康成向梅花閣上詩同水部
菊英籬畔酒似淵明三徑長開百城獨擁笑倚南軒七
尺屏天然處有點蒼翠色月白霞青葛陂偶爾閒行
問醉踞平泉復幾曾愛獅蹲虎伏羣峰聳秀龍銜螭繞
九節能輕天與宫商地資丘壑耐久交情畫未能吾還
笑笑歐公白傅曾主斯盟
贈王秋山秋山工為㧬畫
天壤王郎具天下才而巧若斯向邊生腕裏撇開彩筆
薛娘針下碎襞靈絲綴就成春呼來欲活展卷同驚未
有竒真竒也比千秋圖畫高一分兒相逢别具襟期
看湖海風流一笑時笑談兵席上公髯如戟銜觴燭底
人醉如泥技至此乎誰為是者長笑翻疑不是伊何疑
爾疑紅忩金剪另有蛾眉
題高詠樓
天與才人以千丈峰當百尺樓恰遇吳季重携青鏤管
見徐孝穆披翠雲裘據榻高眠倚闌長嘯放眼乾坤復
幾州真竒絶看朝來爽翠飛上簾鈎人間那用埋憂
只一片閒雲醒醉眸况金門舊隠文章豪邁玉山新築
水石清幽綠野何年赤松誰是巧拙寧論鵲與鳩君無
負這麯生風味車子歌謠
洞庭春色
詠鳩柴竒觚囷(有序)
雉城朱君羲人蓋服道好古之士也築一
室名鳩柴室之中舉無凡物其最異者為
癭觚觚之屬凡十具一曰西母觴合之則
巨桃故一分之則兩樣故二之也次曰古
錦囊曰洞庭波曰鑑湖冠曰鯨濤曰露珠
明曰一卷書形如其名質如其形最次曰
醉綠天形肖蕉曰高士觚形則肖梧其他
酒籌韻葉匕箸盤具皆取諸竹木自然之
質詭譎竒巧語之焉而不信見之焉而始
駭信惟畸人乃有畸物豈區區流俗所能
得哉予愛而玩之為賦洞庭春色一章酒
酣倚聲亦足以烏烏耳熱也乎詞曰
歡伯頻來醉鄉無事與竹木居笑彼君子者能用無用
有怪物焉曰觚不觚磊砢槎枒驚乍見迨幾度摩挲信
有夫方纔信是山川瓌異絶倒淳于崑崙料難留種
且樽前漫說蕉卷荷舒任錦袍江上頻澆麗句黃冠湖
畔可了竒書賒取月明同一七向南郭頽然共據梧長
須是把花枝笑折擊鉢呼盧
賀新郎
次子夀韻送袁兩生歸娶廣陵
似汝真佳客立亭前輕衫側帽品紅裁碧醉後偶然歌
水調吹碎江頭鐡笛且莫笑登樓岑寂試問周郎能顧
曲向年時赤壁纔摧敵君好去圖鵬息藍橋本是裴
航宅况雷塘玉簫明月風流難畢鏡閣雙眉人待畫索
笑三生舊石又豈待阮家南北從此臨卭沽酒伴羡遠
山對影肩雙立齊拍手稱連璧
送鄧孝威用辛稼軒贈陳同父韻
去矣無多說記當時英雄細數管予君葛偶出便知成
小草辜負剡溪夜雪儘冷落北山晞髮此地相逢同浩
歎且青尊醉吸苕川月為起舞弄柔瑟朝來畫槳還
催别笑年來暮雲春樹幾番離合落落行藏空手板難
問圓蓍智骨看柳色紅亭淒絶又甚日龍文虎氣向延
津再會芙蓉鐡酒盡也腸堪裂
小集董樗亭濠上分韻
雨綠槐隂徧客忩間鶯兒無頼若來呼喚為覓廣川過
略彴笑語梅風香亂恰又遇羊欣白練盧橘黃魚新薦
酒正小開花底梁園宴濠濮興知非遠人間多少沉
湘怨笑年年賺他兒女綵絲羅扇莫問蛟龍明日事且
把紅牙低按看隔水斜陽一片萬點浮萍鋪不了被闌
干挂在垂楊線吾醉矣君休勸
次顧梁汾寄吳漢槎韻
更有何人否聽哀笳秋風淚下斷腸千首一出榆關成
老大去日兒童非幼歎塞外遣愁無酒縱有酪漿堪痛
醉怕冰天凍損雕龍手二十載相思久毳裘八月霜
華透擬將愁填平北海海應難勾總是才華招物忌不
信才華偏有這歲月如何消受目斷黃雲惟一哭待竒
人纔把竒才救但溼盡青衫袖
又
世態炎涼久幸如君情關患難尚多良友聞道行吟憔
悴甚豈盡賦窮詩瘦比自古無斯僝僽亭伯淒涼應更
遠便夜郎李白如君否容易把雙魚剖文章入庫逢
辰丑算從前幾多才子飄萍斷柳我亦生當磨蝎宿半
世五窮相守漫說是與才與夀試看君文真絶代問何
如江令歸來後同顧况常搔首
江學在清瑶嶼中和陳其年韻
屐齒穿苔罅愛君家魚絲作膾雀綿披鮓坐上鬚眉人
影綠一片空潭微射有數點海鷗常下儘日狂談揮玉
麈笑人間世路羊腸怕吾醉矣心無掛閒來潑墨珠
泉瀉記當年湖邊杜牧置身圖畫今日飄零江海上遊
倦臨卭司馬夢醒後鄰鐘初打華屋山丘休更歎看烏
衣燕子重來者今古事難憑藉
摸魚兒
九十自夀次澹心
問蒼翁神仙將相甚事可容安住少年愛說封侯好此
日茫無憑據君休語且飽啖盤中霜膾銀絲縷痴兒騃
女是天公愛惜容他厚福不用離騷句吾生已四十
九年無故寧須别尋旗鼓丈夫櫛沐風與雨終到雲階
月戸應非暮嗟世上軟紅十丈東華土芙蓉有主看雞
犬淮南丹罏只在青桂叢生處
春風嬝娜
丘路看桃花
問桃源何處曾賺漁郎沿嶺路汎湖光扣蘭舷又見苧
蘿煙雨忽成霞彩飛入蓬忩但有妖紅都無濕翠不辨
胭脂深淺粧十里籠將畫溪水一身疑上紫雲鄉生
恐封姨巧妒絲絲點點到明日步障難藏傾椒醑祝東
皇尊前惜取嬌靨紅裳莫待重尋玄都仙苑且教沉醉
濯錦春江塵緣休戀怕雙扉人去題門詩在前度茫茫
玉女摇仙珮
無題
蓬山萬里瞥遇仙姿不是&KR0008;風班綴向月傳神將花點
靨總有自然佳麗眉黛誰堪比怕遥峰碧嫩似人非易
想應是鴛鴦命合便不相逢料也難已最愛下重簾燭
底杯前雨嫣雲媚何况深憐淺惜篏骨相思忍令白
頭抛棄薦枕楚臺吹簫秦苑未似而今稱美紫袖肩同
倚雕蘭畔還把紅蘭香藝願莫忘長生夜語西陵松栢
久長情意如辜誓他年試檢雙鴛被
多麗
贈内
夢兒中猛喚一聲堪惜幾年來狂多醉少不逢些好消
息又長安杏花紅處看他人上馬顔色青草衣袍黃花
顔面一牀寒雨愁空滴牛衣冷籠頭布帽燈影弄餘碧
三更後封侯枕上醒來無跡笑人裏平原絶少那有
黃金迎客為伊行冷心温爇又重把瑶壺共擊碧碗澆
愁紅衫揾淚鸘裘沽酒陶家甓更憐取歌成五噫同讀
還同譯臨卭去秋雨茂陵忍添鸞隻
法曲獻仙音
虎丘懷古和韻
海湧峰頭舞殘歌散猶認舊家南國金虎蒼茫玉魚零
落短簿何堪收拾只留取荒臺下點剩生公石今何
日歎時時醉紅低翠儘意把劍鐡花磨蝕搔首我重遊
問何處水犀遺跡霸業銷沉又寧論樓臺金碧但畫船
歸後凄然雨鐘煙笛
鶴冲天
題錢葆馚舍人小像
採花陸渚客夢來尋處春晩得吟箋相思句山隂挐一
葉别館臨秋留住畫裏人堪侣煙波點染宛在綠蘋蒼
苧金華早暮起草催君去肯任把白石溪中煮且鸞
臺鳳蠟細數盡銅龍雨鑑湖他日許長條繋艇着我共
傾幽緒
乳燕飛
五月八日諸子過集聽松書屋和東坡韻
老樹隂連屋映朱闌碧池新漲燕教雛浴柳外屐聲來
勝侣善賦都如宋玉試荀香漫煎黃熟席上簷花清影
亂看銀蟾正照屏山曲可此際聲無竹畫羅衫子黃
金簇向樽前回眸一笑頓忘羇獨自分樊川甘薄倖禮
豈能為我束正恨是春隂成綠况有何戡今白髮把當
年公瑾離愁觸歌罷也梁塵簌
百字令
登鬱孤臺和丁雁水觀察韻
頽然高阜獨青青攬盡兩江江色浪跡偶來頻弔古臺
榭已憐非昔竹樹遺墟藤蘿夕照不見當時客淒涼惟
有暮雲千里凝白聞說叔子公餘季方才妙曾着臨
川屐我似東坡還過海空愛韓陵孤石望闕神遥登樓
夢杳往事懷邀笛何時歸隠草堂山北之北
南浦
鮑子韶邀集蓮社菴即送家觀莊入粤
參軍鮑照愛携蠻榼趁秋光來值芙蓉城主逸興滿瀟
湘走馬大堤沙軟到雞園竹下擁胡牀把兩江煙水盡
收金斝點染付奚囊尀耐荻花楓葉正颼颼淒絶似
潯陽腸斷河梁分手更卧病清漳自是旅遊無好况人
留人别總堪傷頼庾公還把一天風月好平章
金明池
集曾波閣
白鶴珠宫蒼龍玉沼司馬浮蹤暫息砧杵動離心欲冷
有今雨舊雨上客過虹橋皂盖飛來總踏亂幾畆寒山
秋碧向竹裏行盤花間弄斝共道西園重集可怪雙
江帆影急把好夢吹殘勝遊空憶風中曲瓊簫競響波
上月錦燈同色况芙蓉地主情多便折柳旗亭怎生消
得且儘銜杯擘箋分韻莫負清宵瑶瑟
林蕙堂全集卷二十五
