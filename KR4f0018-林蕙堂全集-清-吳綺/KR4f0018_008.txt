林蕙堂全集卷八
湖州府知府吳綺撰
序
秦太翁六十夀序
地啓周封人重蘭陵之學溪由梁濬世傳梅里之風然
而史紀鳳麐合後先以嫓績書通彪馬分大小以專家
德惟幼于華陽冑莫尊于淮海矣我年伯秦先生世衍
鼎鐘道隆圭璧紹鴻圖于方伯績重屏周承燕翼于中
丞功存翊漢家傳純孝庭前白鵲雙飛代著華文門内
雕龍獨擅閥閱崇于諸陸世稱遜抗機雲經緯重于四
韓人道綜維絳縝先生獨超物表深味道和持盛滿而
若虚歴歲時以彌固兹後中和之三日已周甲子于六
旬月際高叢人稱耆宿堂前進酒將逢撲蝶之期戶上
懸弧適值獻鳩之會長公留仙太史以珥筆之宏才奮
請纓之壮節鐃歌朱鷺方登南岳以題碑樽挹蒼犧乃
返東山而奉斝袍拖宮錦寧誇萊子之舞斑杖捧青藜
自有神人而吐火餘稱三鳳並競爽于瑶林下迨一鸞
早露竒于丹穴蘭馨芝茂盡遶靈椿玉映珠輝咸依夀
極君子致萬年之飲封人進三善之辭軒乎鼓之猗歟
盛矣然石家萬石以謹厚而承恩竇氏五株本肅雍而
致美夫其祥備諸物良由道集厥躬先生于親以誠為
飬早歲切為兄之願髫年承述祖之詩茅生設饌寧因
過客而分甘潁叔遺羹獨感君王而知味以至牀前視
疾七十日不暇求衣甚且廬次銜哀十數載無心御肉
是以兩枝孝筍自出林間五色神瓜還來夢裏鄰母爲
之感動刺史欲以表聞無忝所生斯之謂矣先生于弟
以愛為恭少知讓棗而能謙長念分荆而益篤禮肥孝
瘦懷急難于鶺原宋武梁文敦雝和于雁序倣曇首之
析産獨取圖書慕隂慶之讓侯空懸印綬是以閨中青
鬢不愬射牛海内白眉羣知推馬里叟咸師夫讓畔鄉
人自格于訟田兄弟孔懷又有然也爾乃一經著訓七
葉成家為清白之子孫在家庭如君父中原采菽勤則
報以菑畬上國為儀優者稱為龍鳳銅盤美食勉楊家
之芳規麈尾清談率顔公之雅誡是以羣賢鵲起列俊
鴻鶱才號西豪星動陳荀之座名勝東觀雲蒸王謝之
堂家有嚴君慶未艾也若夫橋同百口火待三宗即有
異門而異烟亦鮮常父而常主徐陵得俸盡給親知疏
廣散金多周窮乏有而不借因焚阮裕之車逋或難償
屢毁田文之劵是以河潤九里雲蔭四郊德及壺飱客
報翳桑之飯惠沾瓶罍神酬種玉之田德出仁人功尤
溥也夫人操獨善尚享鴻名君具修能寧無厚茀况乎
才方司馬文章自足風雲品擬元龍意氣獨高湖海而
早辭圭組閒心略似淵明竟拂軒裳樂志遂如長統于
五千言内常存知足之心在百六爻中獨契見幾之旨
謝安絲竹是東晉之風流文舉壺觴有西京之賓客雖
綸頒紫閣義取先河而誥捧玉堂恩存愛日蒲輪下聘
訪故事於申公纁帛遙臨託後乘于吕望而先生損之
又損沖乎其沖蓋于莊生齊物之篇老子谷神之論思
而有悟得之甚深矣是歲在辰辰有三陽震起之義厥
日維卯卯為萬物茂達之時考以周儀在二月而養國
老稽之唐典踰兩夕而祀夀星凡此多徵皆宜介祉昔
香山居士雒中允冠耆英潁水名臣宋室咸推碩果同
當降昴並合生申今古一揆吾無間矣先生繼美二公
追蹤四皓有輕裘緩帶之樂當圍棋賭墅之年八千歲
以為春秋六十度而成運會桃開瑶水齊眉攀王母之
花瓜獻温泉捧手進安期之棗華筵合樂賜餘江上金
錢寶籙傳書望見壇中絳節筭將無極美不勝書余從
孔鯉以聞詩見李膺而得御摩挲銅狄空聞仙父同游
展玩瓊圖莫測神人至止聊同李委奏玄鶴之南飛共
望老耼引青牛而東度
鮑隠君五十夀序
蓋惟祚錫玄圭肇洪圖於東海名高蒼珮衍華胄於西
京司隸尊嚴風清挽鹿都官彊直烈著行騘明遠文章
俊逸遂同於庾謝慎由詞賦汪洋並駕于蘇王迨祖德
逓及于梅山而子姓彌馨於蘭砌至其修能允劭内行
克敦則鮑君瑞生實有之矣君生負異姿少多至性六
齡懷橘早解親仁五歲推梨偏多讓德趨庭問禮曾聞
立雪之談入市窺書大有乘風之志傅介子棄觚而嘆
端木賜結駟以遊而兵燹驚心室家𤨏尾管寧避地不
穏藜牀原憲居貧誰憐土銼乃驚雷破枕難移砥柱之
才錯節刓斤益顯太阿之噐遂至楚人重其一諾謂比
黃金陶地適在四通爰興素業大史感而列傳鄉里聞
而嚮風豈非創業之英流而乘時之傑士也哉兹當玄
黓之歲適逢服政之期羔幣走于四方歌頌颺乎百世
而余謂瑞生之致是者蓋實有故矣夫松柏之茂始於
本根崧嶽之崇先由培垤君則早悲陟岵獨賦循陔堂
上靈萱嘗聞聖善階前孝筍時有萌芽泉通躍鯉之波
日照弄雛之影甚至祈天益筭籲斗延齡烏集曾冠每
心驚于囓指鶴呼隠舍多涕泗于望廬日知盡哀路景
潛聞而求狀安豐篤行柳宗元嘉而作銘感可格天孝
堪永世宜爾純嘏此其一也至於棣華早謝荆樹雙凋
藥憐獨活之枝蟲類寄生之種而君則撫其遺胤咸至
安全飯吐兩頥有郗家之保姪奩分五女見虞氏之嫁
孤慈為長物之原愛屬涵生之本斯宜黃耇又其一也
若乃淳風漸邈古誼云衰徵逐笑其蠅營翻覆慚乎豚
信而君則立志毋欺矢懷弗二季生赴義重無宿以片
言朱穆論交守其介於終日信為德之可久貞者事之
有恒合于引年又其一也况乎頻來著異煑白石以成
糧再世徵竒受丹砂于得偶君之遥胄自屬仙宗何必
啖瓊島之瓜方期大耋進玉門之棗乃致遐齡也歟抑
五為中數合大衍以陳蓍十號塞陽候應鍾而恊律韋
玄微始為松菊之主實在斯年朱翁子方將富貴之時
言當此日允稱未艾洊及無疆余之與君久忝孔李之
交竊附潘楊之睦迓斑龍之馭自切遐思窺朱鳥之忩
惟多喜色爾
程太翁七袠夀序
偶歸鶴郡暫憩鷗岑程子繡章因予汪甥而過訪焉望
其冠佩若涓子之木雞示我篇章是曹家之繡虎探珠
於水信有靈淵採玉於山知為異寶乃程子者為述過
庭之訓并徵躋堂之詞而知才之獨秀道有自來也蓋
其尊人叔清公少篤良懷雅多逸操覧哺烏之句每欲
陳情聞叱牛之聲嘗為隕涕阮家宴集惟在竹林戴氏
交遊獨嚴蘭籍楊愔為叔暐所識居食皆殊公綽受子
華之知家門是賴而公心存讓畔志在歸田王仲祖獨
妙丹青孟浩然惟躭吟咏高人寄意遠託雲林徵士陶
情閒觀月露是以鄙夷塵務脱略世資同漢叟以披裘
笑華歆于揮鍤金鶯入地莫令開池赤仄成倉何曾返
顧允矣稱為令德洵可教之義方兹值吹商時逢授杖
問楚丘之帶索方聞壯歲之言見單豹之栖巖猶肖嬰
兒之色採芝草而同於四皓攬松竹以頌夫九如程子
即歉然修瀡之未隆而顯揚之未至乎然德積于身者
慶貽于後道足于已者譽逹于時程子益修其文取榮
于世自可乞大官之醖以酌金罍奉太史之函而當寶
籙况曾氏之芸瓜馨于跖鼎萊子之戲綵華于楚冠也
哉過劉殷之門能興七業入荀淑之里還見八明我為
歌焉指南山而作頌子其歸矣倡北斗以挹漿
冒巢民先生七十有一夀序
歲自申以迄酉時入夏而猶春吾友冒巢民來從賈婦
陂中留寓蕭郎閣畔蓋以操戈入室禍幾烈于魚腸遂
至賦感登樓蹤久縻于雀角而情深舊雨今尚能來交
締初年老而未倦憶君方少值世尚平承累葉之風華
操當年之月旦三君在望常振履于龍門八俊同稱獨
横經于虎觀地名金谷人是玉山香生荀令之衣氣壯
王戎之舞揆其地望何事不成誦彼才華無竒弗有豈
田桑之遽改忽庭樹以難堪馬埓烟飛遂盡南交之熖
蜃樓雲起頻生東海之波露冷金盤縱是神仙亦淚灺
殘銀燭難窺魑魅何心而曠識彌高豪情無邁頻來柳
下同聽隋苑之鶯每到花前輙駐䢴溝之馬吾儕故態
嚴子陵信是狂奴此日多情杜牧之豈非才子所以循
年按譜已當李公致政之期若復祛慮存神實契老氏
養生之旨者矣况夫孝稱愛日節重高風叔屢射牛誠
堪作脯人當盗馬還為飲醇産既讓而猶均人倫靡憾
刃雖戕而不中天意可知將有待于蒲輪又何疑于椿
算也哉嗟乎宋家令子并得友文之牙鄭氏名孫欲似
康成之手猶餘翠袖既醉能扶尚有青箱雖貧不困月
非寒而已滿春欲盡而堪留以七十之老翁偕二三之
良友但當把小紅之袂吹碎玉簫傾太白之樽卧横錦
瑟英雄已往付䜿子以功名成毁何心任小兒之顚倒
也
家伯成四十夀序
聞之養生之道其神定者斯全長世之方其噐弘者自
遠余論交一代求友四方覓鑿齒於坐中遇伯符於階
下如家伯成明府者蓋百不一見也明府生應異徵長
蜚雋譽沉香浦上傳清白于隠之燕友臺前擅風華於
季重是故門推第一士號無雙者矣爾乃志慕投繻言
從製錦拜讓王于梅里世有清操移單父于蓉湖民多
雅俗山横九萼便為學士之臺水冽二泉即是李侯之
井龐士元之展驥原非百里之才宓子賤之烹鮮已試
十年之久莫不羣呼為父或字其兒家題峴嶺之碑戸
謹桐鄉之祀朝將大用既特簡以輶軒國有恒依尚勾
留于化瑟斯蓋才由敏見德以誠孚恩允洽于樹棠威
復行於拔薤空中潛度鬼神聞破膽之聲境外爭歸鄰
比快移家之願漕嘗先兑而民不知兵賦鮮弗登而里
無罷役大師頻過無妨腰笏以引船竒獄須明不惜當
廷而抱牘而且子游為政首禮澹臺仲舉臨官先詢徐
孺老人並載嘗知決案之能上客飲醇徧得垂簾之暇
爭寶換羊之帖寧誇白練為工共傳舞鶴之篇獨羡綵
毫多麗豈曰能吏信屬才人者矣迨乎隣邑亡猿中途
歎鳳秫田何在將迴彭澤之車塵甑空留并少夀春之
犢四封雨泣萬姓霆奔野積留鞭郊横卧轍重臣動色
爰飛伏闕之書天子知名特濡題屏之墨而我明府喜
愠不形於色榮枯不介其懷湖海之氣益豪山嶽之情
彌重若謝郎之遇變尤善圍棋譬夏侯之聞雷無嫌破
柱以此言器器可量乎以此徵神神斯裕矣僕以雁行之
序來觀鴻漸之儀燭頻剪於西忩樽復盈於北海時逢建
子慶值生申當王溥綵服之年是江總黑頭之日諸君奏
笛引玄鶴以南飛野叟濡毫擘丹麟而西望天心當復君
子之得位可知星紀方迥青帝之敷恩不遠如其進嵰
山之甜雪此正其宜若夫問勾漏之丹砂斯為太早爾
王北山都諫五十夀序
今
天子崇文覃飛龍之治羣公式叙修振鷺之儀清問不輟
于臨軒敷奏時勤夫佩筆我北山王公以臺諫第一首簡
宸衷唐識李嶠稱為才子宋登蘇軾選在正人而公以不
世之才際有為之日方騎羊之歲李泌談棋迨蔚豹之時
張凴理楫金門射策入天禄以吹藜玉署揮毫上瀛洲而
視草自甲至乙凡四庫讀人間未見之書襲六為七作一
經是天下可行之語時推陸贄爰欲見之施行上識賈生
遂以觀其諷誡烏鵲集升平之第乃應遷官白馬乘光武
之朝還聞指佞魚頭比勁不憚批鱗虎頷抒忠無嫌履尾
趙忠獻三十六事一一朱銷韓魏公七十餘章頻頻白副
然而存聖朝之寬厚靡尚風聞若乃陳民事之艱難偏多
露奏松到天而不屈葵向日以恒傾故事莫重于格君請
經筵以崇正學惠無踰于愛物論清丈以豁浮逋軫畿輔
之災而歡聲動地諫頒歷之失而鉅力回天膽落貔貅似
温造之彈李愬跡消狐鼠如元禮之按張成是以
哲后改容都人斂手兩畀進賢之任皆收得士之功桃李
悉入公門楩梓盡登天府門生脚跡傳衣鉢以金蓮公侯
腹心得翹關於玉筍遂使獻
聖主之頌賢臣允賴直臣歌王國之詩多士咸由一
士蓋其政治原乎經術故朝野仰為真儒風節澤以
文章故進退皆成學道當其聞慈幃之變廬處三年
迨乎忤貴室之心岩居數載淮南枕畔但有鴻文西
蜀亭前惟多竒字雖天人之已對尚下董帷即日月
之云除仍親孫案滋蘭樹蕙時歌屈子一篇蒔柳栽
花獨向元卿三徑被服有同乎寒素鄉關罕識為貴
人斯其曠懷雅致渺矣難幾實則峻節清風確乎不
拔也若夫天懷純孝南陔常自耕田至性友于北阮
曾聞讓宅任彦升之禄米半乞親知徐孝穆之車裘恒
資族黨都無介意推童子以赤心豈待論交埋故人之
碧血微才可錄項斯頓引以登龍片語相知朱季何辭
于嫁騖此則挺峻望于一時寧讓昔人于千古哉憶余
未申之間遇公苕霅之上瓊林玉樹見太尉迴出風塵
金馬碧鷄信使者能操月旦而公罔談榮利謬許清游
浮碧浪以連朝對愛山而終日共平原之坐十日壺觴
泛清獻之舟一囊圖籍及乎分衿河上歸衮朝端泰斗
維隆幸得分輝于威鳳雲泥自遠猶蒙垂念于窮魚兹
者歲值疆圉月居監德余友賀子千里致書謂夫會啓
龍華香聞浴佛實當夢來麟紱慶恊生申瞻紫氣于函
關誕黃星于崧嶽長贏届節應律呂以全昌大衍成蓍
得乾坤之正策顧賤子奏南飛之曲俾同人獻西望之
觴爰考前人辛讜懷康濟之志用稽此歲翁子當富貴
之時而公姓名早著于彤闈勲德已傳于青簡豈待熊
經鳥伸之說騐其麟摩鳳集之祥但當開櫻笋之厨酌
鬱金之酒為億萬人而請命夀及蒼生用五千言而養
生道崇黃老爾
臬憲金公夀序
西京七世光禄特著其忠勤南宋千言太宰允稱于慱
洽累傳碩德篤起偉人我長真金公越水鍾靈燕山毓
秀得冬成歲當君子之乘時誕嶽維神應正人之得位
二難競爽羡龍躍于平輿百行咸脩聽鳳鳴于岐嶺彈
琴受訟入縣皆花製錦當官隨車即雨詔以豫州為法
政莫善于賈逵出守廣陵之區衆悉呼為召伯軍國資
其飛輓金粟藉以流通名動
宸扆威崇憲府赤幢曲蓋以寵向雄蒼佩彤幨而來郭賀
胸中冰雪能平雀鼠之心手内雷霆欲破狐狸之膽矯長
孺之節藜杖皆蘇大于公之門蒲鞭不試黑頭未老佇登
公輔之階黃耉何難自是神仙之相蓋由少由壯而至于
耆艾隂德有似乎耳鳴自令自守而迄于台槐盛業幾難
于指屈史之言循吏活萬人者封詩之頌大賢作三朋為
夀勲績已詳之鏤鼎紀述豈待夫抽毫哉獨是公之為政
斷于經術而加醇公之治人本于風雅而益厚澤加四海
所至皆慈惠之師名重一朝共奉為文章之主梁園賓客
時滿坐中蜀郡絃歌常聞境内西園竹葉頻開文舉之
尊東閣梅花共索何郎之句如一麾于汝水重新大復
篇章方再莅于平山更大廬陵堂構望仙樓上六朝之
烟水全收喜雨亭前四野之禽魚欲舞青箱萬卷有才
子以讀書絳蠟三更共夫人之捧筆此皆近時之罕見
亦豈俗吏所能為也夫人雖富貴惟有德者必傳道有
盈虚獨斯文而可久豈待熊經鳥息守黃老之庚申二
首六身筭絳人之甲子耶予偶來桃葉適慶椿齡敬捧
兕觥從父老之後爰抽兔管進元輔之前
孫汲山六十序
一人知已在當代以難忘兩世論交雖古人而匪易嗟
余不敏運值鼎移賦命多艱時逢琴碎頼得汲山孫子
有敬仲之同心以致新齋先生見吳蒙而刮目呼之小
友期以大儒特憫其才既施之于不報爰周其困亦愛
也而非憐俾我良朋經雪霜而彌篤迨兹薄宦歴風雨
以相依而先生早夢白鷄遽騎黃鶴碑前酹酒空傷腹
痛之言海底揚塵不及指彈之頃顧小子已成皓首笑
長君亦見華顛兹值逢申適當周甲因以祝華之誕回
思入雒之年謂壯志之同懷方慚季重羡英才而獨妙
還讓子荆賦盡鴻裁望赤城而霞起聲多鸞嘯響碧嶂
以雲凝明復才高非他人之可及伯符年永將何事而
不成豈知半世沉淪彼百年有同過客萬端寥落我兩
人具作老翁也哉然令子文章堪繩嚴祖舊家富貴已
任小兒君善長歌每篇輒數百語我聞善釀一斗可十
千錢寧不足舉酒以自豪倚聲而相樂耶
丁泰巖方伯閏八月夀序
蓋聞河岳鍾靈雀籙維彰于輔治乾坤衍策龍圖用協
于歸竒良臣奉帝賚而生是月名符天縱君子應大來
而出維時數叶陽餘白帝之運方增蒼生之望彌永大
方伯丁公直方而大純粹以精虎觀談經屢奪九花之
簟鸞臺視草頻抽五色之毫寵照金蓮歸常賜錦班崇
玉笋奏輒含香
宸衷雅識其多才名隱暫觀其大用驅車劍閣澄清立靖蠶叢
叱馭金臺惠澤溥施龍跡帝曰汝往維呂侯乃可祥刑民謂吾
生在于公從無冤獄山高百子未比隂功江近九宗難窮德水
庇幸同于斗野殊慶來蘇曜忽照于吳天乃蒙分召紫薇開省
三台望此中書翠萐承階四岳權侔宰相清操特立如山
而獨柱中流雅量無方似海而能收衆澤嚴甲乙之辨犀
照難欺靖戊已之屯䲭張不逞芙蓉被沼府中時有三
才桃李盈門座上恒多八俊斯則裕鈞衡之度非惟宣
屏翰之猷矣爾乃歲沴頻聞時艱獨任請寬逋額章十
上而猶持奏罷苛條漏三傳而未寢開倉可濟不辭矯
詔之嫌分粒難周時有輟飡之歎遂使金饑木毁水火
無憂左矩右規方圓不困鄼侯糧運還成翊漢之勲王
濬戈船立奏横江之績此又功在生民道存家國由兹
積慶慶何止于百年以此膺封封寧同于萬戸也哉兹
届生申之會適逢閏酉之時辰在夀星倍見而應知多
夀月臨觀卦重逢而正得大觀桐已茂于一枝蓂更舒
其六莢羲龍緩轡留連顧兔之光岐鳳添翎稠叠素鸞
之影四十七年而再見夫豈徒然百千萬姓以同歡吾
無間矣况乎五年而稱大備備則具美之辭三載而號
歸餘餘有延常之義酉為闔戶萬物于以成功閏則居
門五行因而得序其為正人之福寧煩太史之占也綺
厄比黃楊蔭分蒼樾雲生待岳方自託于依劉神誕維
嵩乃適同于頌魯望丹葩于玉宇快覩重輪獻碧藕于
瑶池欣多一節指長松之東茂即十八年入輔之松歌
素鶴之南飛是一千歲神仙之鶴祥隨歷遠美豈言颺
幸諸子之文心芳同蘭茞属鄙人以簡首義取薹萊爰
述休聲佇觀茂祉丹分八八靈膏信可駐顔門入重重
瑞夢非同折翼爾
徐辰遠六十夀序
蓋聞士君子獲遇于時則綂貨泉而司九府不居其位
則肯堂構以亢三宗俾孝友之稱式尊于鄉黨而仁義
之實用恊乎經綸雖有隠顯之殊略無貴賤之異也徐
子符赤砥行能文夙與吾家聯葭莩之好恒來余邸深
蘭茞之交因得悉其庭闈用以欽為模楷信足聲傳于
東海良為譽重于南州則其尊人辰遠先生具摩頂之
麟文應集肩之鳳采虞廷才子堪能競爽乎八元荀氏
家兒鯤乃鍾靈于再索生而岐嶷當撫塵已與衆殊長
更權竒在垂髫即膺時譽問楊梅而即對慧識偏多緝
蒲柳而恒殘勤工不怠會值永嘉之末地滿黃巾幸當
貞觀之初天開紫蓋班仲升慨然投筆恥為章句之謀
管夷吾意在籌邊決用牢盆之筴念王父年逾杖國何
堪猶問米鹽痛伯兄身早辭辰無復能司管鑰敢辭勞
瘁王戎獨善持籌力任艱危周顗雅能當戸一成一旅
浡興當衰夏之餘三縮三盈崛起在居陶之際法天時
而消息冬資絺而夏資皮視地利以權衡齊樹桑而陳
樹漆不侵然諾出言恒重于黃金每好施予結客何辭
于白璧義聲日起好行其德以無私俠氣雲流善用其
才而靡困遂能方員並畫内外咸資催租不患于叩門
可賦重陽風雨傾槖無嗟于仰屋常資伏臘壺觴兼之
門無間言庭多愉色柳公權之盡孝雖異出而姻戚不
知王休徵之存誠每上食而饍羞必謹事嫂如母衣冠
恒肅于文淵撫姪如兒封爵可均于鄭國曾家之弟妹
單弱恒頼其貲范氏之宗親田宅悉沾其惠是以閭
里稱之長者朋友謂為正人縉紳願與之交冠蓋咸為
之式固其宜也豈有異哉歲在著雍月逢大晉先生適
加三豆諸君將進一觴弗揣不文因而授簡用其多祉
藉以侑觥遂揖我于賓階乃陳言于客座曰人之格天
者以德天之報人者惟年資之好脩既為圭而為璧酬
以上夀必如岡而如陵花甲六十年而一週天道始為
不爽椿齡八千歲而益茂人事豈為偶然昔孫相之上
書始起平津之閣若羊公之建節初題峴首之碑前路
方遥斯年未髦先生華齡始届盛德方新偕隠鹿門是
廡間之梁孟承懽燕寢有廨内之機雲以文旭而為長
君才如卜式致厥構之方長以符赤而為仲子名類何
蕃識其門之將大鳳毛在握已備九苞駒齒方長行看
千里婆娑二老聚蘭桂以成歡矍鑠一時咏薹萊而衍
慶欲徵園綺待纁幣于瑶廷共羡陳荀列盤觴于珂巷
某忝稱逋史幸覿遺民歌玄鶴之南飛偶停輪于淮水
望青牛而來度還輟駕于漣川敬拂魚箋欲作無疆之
頌爰抽犀管聊歌既醉之篇爾
代王孝揚將軍祝吳留村制府夀序
蓋惟輔世長民必有并包天地之量亨屯濟蹇定須彌綸川岳
之才量不足以蓄其才不可以成大業才不足以運其量不可
以樹竒功余雖早棄終繻罕窺董冊然嘗盱衡往古羡名臣遭
遇之隆流覽近今識哲士匡扶之故乃知蕭張輔沛姓
協龍圖申甫弼姬功存雀籙其人其事豈有誣歟今
天子神武懋昭弘文廣被瑶階舞戚消兵氣而為
景星玉几垂裳變炎雲而為甘露海無驚颶四瀛
已靖夫狂瀾雨待重雲五岳并敷其愷澤而我留翁
懋膺
帝簡特應師占寄重鉞旌如召公恩綏南服望隆鎻鑰似萊國
權鎮兆門總百粤而化行不三年而課最余忝叨閫外幸交平
勃之歡共事行間復講晉秦之好小非大偶聊自附于蔦蘿矩
用規前竊用忘夫樗櫟依葭誼重公既不鄙其愚聚米談深余
乃備聞其教雖管窺蠡測何能言海岱之高深而禽語蟲
嗚亦足見乾坤之廣大一則公以文章華國經術承家或
能起譽于循良未必顯勛于師武而公得龍淵之劍本
自秘傳演豹韜之書由于神授是以謀而後戰六出見
意表之竒動則有功三捷奏師中之吉下至山隂隻矢
每欲貫鵰河北空弓還能落鳥仁必有勇豈不信乎一
則公以鐡石為心冰霜在手未必克調于水火必將過
任其風雷而公德濟剛柔原求止殺性全忠厚惟用勝
殘是以破柱宣威長殄九頭之暴高門集慶獨存三面
之恩下至伯氏遭褫没齒無怨李平省過銘腑益深猛
濟以寬又其大也至若躬擐甲胄䟦履山川費禕臨戎
似少圍棋之暇謝安破敵無復賭墅之閒而公才大于
身器餘于事傅修期之露布下馬即成曹孟德之詩篇
横槊能賦遂使通白狼之譯只須自製誓詞𢋫朱鷺之
歌無煩代為凱唱左宜右有實已兼之爾乃廉可歃泉
清為飲水武侯報國家人並少栽桑文正居官舊好惟
貽畫荔而公情殷贈縞誼篤盍簮築渤海之臺常因燕
友置滎陽之驛每用迎賓遂使禄米資糧任彦升盡分
戚黨衣裘車馬徐孝穆恒借故人禮至情生無以間矣
是以允文允武既為憲於萬邦所過所存乃弘孚于四
海功崇社稷
天王爰見其忠寵錫河山雲裔咸蒙其祉名高一代李元
禮望重龍門功炳千秋霍博陸形圖麟閣蓋建非常之績
其才必自非常而存靡盡之心其澤益為靡盡胸不留乎
一事始萬事遇之而非難懷可容夫萬人無一人當之而不
善公之得此豈易言哉予之知公如是而已若夫桐鄉澤遠
樊留多朱邑之思栢府冤銷平反頌于公之德密謀制勝
機屢中而維先神筭除兇功垂成而不有揮戈窮海立清
九鯉之塵秉鉞巖疆迅掃五羊之瘴覆哀鴻以甘棠之蔭
此戶可封震害馬以拔薤之威扣舷無警諸葛上渡瀘之
表南人競拜綸巾一韓贊平夏之謀西土羣歸繡纛則遺
黎誦德百蠻可譜為國風太史書勲千載永傳于冊府何
待小言以抽簡乃當盛烈之銘鐘耶兹逢昴誕之辰共獻
嵩生之祝野人酌兕歌君子之萬年老子猶龍備聖人之
五福薹萊可詠雖宰相尚在黑頭而葵藿同傾况姻婭
偏承青眼聊書鄙見用表微忱聞兆姓之謳歌咸稱駿
業合萬方之頌禱必致鴻禧矣
黃高枝五十夀序
蓋聞瑶漿玉屑不羡鐘鼎之榮寶質秘文何殊黼黻之
貴具餐霞之逸氣自有靈姿抱朗月之清標皆原仙胤
粤稽往冊歴有神人胄莫邁于春申名必推夫江夏來
同甪里過商嶺而茹芝竒似初平入金華而叱石覩叔
逹于市上世盡知為異人渡黃安于江邊羣共矜其幻
術故不僅圭纓累葉誇燕翼之纏綿車戟盈庭慕鴻圖
之赫奕也我高枝黃公第一英流無雙華裔清名映世
澄千頃之層波雅操軼羣比一時之山谷獨超物表鶴
立蜚聲深味道和鸞儀竟體幼知辨月種宿慧于英齡
長足凌雲耀神姿于壯歲是文彊之後嗣世不驅蚊如
季常之諸昆衆咸推馬惠沾閭旅真樂善而不疲德及
壺飱屢施恩于莫報是以身膺厚茀代啓純庥綵舞日
邊有階前之一鳳絮飛風際見掌上之三珠庭墀聚王
謝之佳冠蓋盡應劉之彦兹遘中和令月已登大衍遐
齡歲德紀于昭陽實兆物孳生之候羲圖臨夫大壯乃
一乾奮起之辰樂奏華筵聽夾鐘而應律觴飛瓊斝借
檀尺以添籌桃開度索之花草滿曲江之路昔韋玄微
主持松菊實在斯年高常侍諷咏詩篇言當此日古人
可及盛德攸同所謂家有素風亦何需于跖鼎人稱耆
宿豈更企夫楚冠也哉余遠望西瀛仰瞻南極初交洗
馬因知樂令之清欲御猶龍未遇李耼之度比金蘭之
共譜行將進夫丹麟與赤松以偕游早已窺同朱鳥矣
程吹萬五十夀序
余嘗遐稽往乘近采芳猷則有名炳于射蛟而支分洛
水宗高于毓鳳而胄衍岑山人稱喬木之家世結丝蘿
之誼雖云齊鄭小大或有攸分要是晉秦疎戚曾無所
異念當歸里獲奉通家既謁上慎先生展登堂之拜復
交象六伯子脩對雨之懽契勝蘭荃知深棣萼軒軒霞
舉似司馬之當年奕奕風神得元龍于此日因知吹萬
名高第五何减驃騎之稱才擅無雙早得鵷雛之目與
江子辰六既忝斷金偕家姪星陳復叨倚玉淮波如帶
徒深藉卉之思隋苑褰裳未遂入林之願兹歲逢單閼
月在脩臯偶登韓信之臺遂訪枚生之里西園對酒恒
剪燭以宵分東瀼聯吟乃披襟而夜永不但加之觴豆
若魯肅之遇周瑜益且誦我篇章若蘇渙之迎杜甫既
歎其偉識為無以加又服其虚懷實不可及也君少標
麟角有應奉之五行長具龍文擅陳思之八斗推梨道
左非藉教而能懷橘筵前本因心以得故人如福畤曾
不憚于譽兒而客對休文或反稱為知子高軒偶過即
知昌谷之才朗鍳長逢輒被廬陵所賞既芹香于泮水
嘗欲棄繻乃菜釋于圜橋仍為鼓篋逢當年之郭泰許
以龍頭歎此日之劉蕡終成猿臂固自安于義命聊小
試其經綸端木賜名列四科何嫌億中管夷吾功高九
合獨致富強既雅遂其歸田益勤脩乎服耒堂前椿樹
頻將膳鯉之盤庭畔荆花罕問射牛之矢小臣有母雖
繼也而加親君子愛人即遠焉而若近且夫三宗待㸑
百口名橋所有經營終是詩書之氣偶為籌畫無非仁
義之心射魯連之書恒因排難命原陟之駕常用扶危
意以誠求曾賞放麋之德交無泛及寧忘嫁鶩之言勝
友飛觴席上常聞横麈名卿倒屣巷中時有鳴騶洛下
英賢咸歸朱勃關中豪傑願識袁絲既夢刀已恊于三
州而贈佩將馳于千里且捧檄不仕謂其樂莫過天倫
而執卷自娛云吾意惟師古訓朱翁子時當富貴已在
今年蘇子瞻生有文章適當貞歲賓客將為之進酒先
生反用以輟飡奉杖履于方康恒言奚以稱老念塤箎
之多故索處何忍言歡况植杖于家始能及艾而稱觴
非古敢以固辭遂使人似荀龍竟無歡于舞綵即教仙
來茅鶴且撤樂于開筵策有乾坤數始全于大衍道由
河洛易實備于中宮故蘧子因之而察非尼父迺緣以
知命斯時為重在古有然兹值懸蓬適當指李月名天
皓斯為四季之成節號星迴差在一朝之後咏高山而
頌劉渙予也爰用抽毫泛朔雪而訪戴逵君兮何辭洗
&KR1356;程君乃避席而起曰敢不拜嘉吳子遂揚觶而言曰
祈為引滿
湯惕庵夫子八袠夀序
嘗聞具超世之學必有超世之才懷濟物之心乃有濟
物之事故權衡内外略有數端而粤考古今實難一見
蓋文章精如晁董則理學闕于程朱經濟妙若臯䕫則
節概疎于巢許道難備美品鮮兼收而吾湯夫子則其
人矣夫子秀擷章山靈鍾盱水以韓昌黎為尚友力振
頽風作李泰伯之鄉人重開正學鳴珂華胄傳經高虎
觀之聲覆錦宏才聞禮得鯉庭之教漢宮射策廣川獨
對天人宋殿掄英沂國寧求温飽初當解褐賓僚選重
于芙蓉迨及彈冠物望風清于芍藥鴉能訴枉曾聞訟
院之鈴蟲自銷冤不載屬車之酒香焚五夜趙閱道事
可告天雨潤三春鄭子游心原如水抱牘而爭富民之
獄寧忍避嫌開倉而濟荒歲之饑何辭獲罪見督郵而
弛帶獨伸彭澤之腰抗内豎而回轅不屈洛陽之項大
臣奏狀偕推轂而謂非常
聖主知名將題屏而需不次委股肱任咨傅說乃予阿衡
作耳目官有田錫是朕汲黯乃因薑桂之性不赴朱門遂
致楩梓之材暫淹粉署指珠江以叱馭直至五羊過錦石
而埋輪惟携一鶴李元禮之為司隸破柱而挫豪強陳仲
舉之守豫章下車而詢賢士戴星出入必秉燭而治簿書
竟夕勤勞每忘飱而憂饑溺入日而平楊泰羡料敵有若
天神一戰而滅盧循嘆成功乃出儒者用𠞰而兼能用撫
百萬衆悉以投戈治兵而還可治刑十餘城羣為解網靖
海濱之鳬雁咸沐生成化島上之鯨鯢總歸覆育是以名
高歴任勲著累朝周必大之面叱羣兇允資服醜王居正
之力辭兼職克佐詰戎旋晉中樞耑司遠略而心傷荆
棘徒銜恨于銅駝身隱蓬蒿遂忘情于金馬笋鞋桐帽
有處士之家風詩卷棋枰是潛夫之日課雖制府虚席
肅纁幣而頻將而藩侯式廬列鼓鐘而空返姜伯懷之
蒙被不見畫工蘇雲卿之移家爰逃過客事傳在昔人
見于今矣若乃盗可化貪惟畏知于王烈民嘗經亂多
就避于管寧陶氏諸兒靡營心于利禄韋家令子俱肆
力于篇章既正已以化其鄉爰藏身而善其俗忘機海
鳥寧知野老之爭混跡山麋罔計醉人之忤登臨靡懈
郭尚書之龍耳多徵仁智相資朱考亭之虎皮足據乃
致邦君登請來為庶士儀型緝柳成編大啓横經之席
折松為麈弘開講德之筵遂使負笈雲從儋簦景合霧
屯五里寧言市比華隂風動百城但覺車填通德何其
盛也不亦休哉兹者歲届攝提月逢脩相在曝衣之先
一日當舞彩而慶八旬曕綺季之冠裳眉真似雪隨王
喬之履舄足健凌雲鈔向朗之書蠅頭未倦造宋纖之
室鸞德愈高時間謂之地仙天下呼為人瑞綺久疎几
杖夙忝門墻老已無成誼殊慚于知己望而弗見忱未
逹于行人仰厥生平已全乎三不朽揆其福澤必至于
萬斯年敢因捧斝之辰聊紀勒彛之實顧三鳳而告曰
君能養志兼乎養身持一鳩而祝云吾將卜年且以卜
世矣
廣陵太守崔公夀序
蓋惟三河作表同稱慈惠之師兩漢旌賢獨首循良之
傳是以寵咨賢牧别造玉麟秩進上公專馳畫鹿然而
權分輕重事具古今才或未竟其心事且有違于志矣
而况江環海滙地當水陸之交民餒軍疲時值早潦之
後非藉撫綏于召父難期含鼓于堯民兹幸生崔公用
德為才以仁行義靈鍾常嶽天與寶符秀誕清河人推
象笏杏園對策摛文丹鳳樓前桃嶺鳴琴建績白蝦池
上障狂瀾于既倒支大厦于將傾三捷頻傳羡書生乃
能辨賊一麾不次信
天子不肯負人股肱莫重于江南心膂遂膺于淮右幡熊
欲度争栽百尺之棠竹馬初迎已秀兩岐之麥化行無
欲績報有成兹當星現之期共獻日升之頌兒童忭舞
迎紫馬以奉觴父老歡呼持白鳩而擁轂或謂公清若
水咸言君惠如膏比人在于鏡中神明可感若兵過于
席上保障無憂惟其存不忍以為心夲無私而出政憫
勞人之已困惟愛人不致傷人識多事之維艱欲省事
遂成無事何煩破柱蒲未試而先威罔待投書薤相傳
其自拔冰壺皎潔笑劉寵何用一錢玉尺温良較廉公
寧惟五袴仁恩翔洽遂聞經月以無笞義問昭宣不俟
五年而始信若乃拔素士于泥中似文翁之長隨儒者
拒奸人于境外若楚材之不拜國師菜傭弗問獨懸榻
于南州蘭會維嚴特傳經于北地斯則智炳機先識超
格表公才公望虞&KR1294;實有兼資用武用文裴俠誠堪獨
立鳳來潁水佇見徵黃龍望巴陵行當擢沈豈待主簿
之賀乃占宰相之祥也哉念昔賢昆用傳令嗣亭伯之
子以慈父而著稱神武之兒以良臣而起譽養和平之
福功已在乎蒼生食貞固之休算自綿于絳叟而公仰
齊芳躅遠紹前徽顧金仙而授籙毋須問玄雪之丹命
玉女以行觴且願進黃華之酒
大中丞湯荆峴夫子夀序
蓋聞直方者君子之心而包舉百代惟其大清任者聖
人之德而令育萬彙則以和然而理學之儒耻談功業
勲名之士罕究正誠求其内外之兼全實則古今之難
覯先覺後覺尹旦之跡既遥見知聞知鄒魯之傳亦遠
誰為名世實在大賢乃數千年以來紹仲尼之學在五
百世而上聞伯夷之風則我湯夫子蓋其人矣我夫子
名居雀籙生應龍圖鎮天地之偏靈異聚于中岳分星
宿之閏浩蕩衍之大河玄鳥開符遠繼瑶筐華胄蒼麟
吐篆允膺繡紱殊祥當丱角以趨庭有嚴君乃生哲士
方香心而立廟為烈婦定産真儒繼直節于徽猷品高
介石傳竒文于光禄名重吞星早歲横經已矢懷于忠
孝少年登第罕自足于科名奏天人之書良如董子絶
温飽之志遠類沂公縱覧青編自甲至乙凡四庫窮搜
紫府襲六為七作一經歐陽脩之在翰林文章莫大于
是陸敬輿之稱内相公卿罕及其才出而試焉天語相
期以銀信用即效也地險聿障乎金城皂蓋朱幡布清
風于一路青藤翠竹養重望于十年會
聖主之念賈生致大臣之推李泌玉堂再入還登視草之
臺金匱重披獨據編年之席珊瑚入網盡東越之竒才玳瑁
裝書有西清之秘典班孟堅爰成七志劉知幾實擅三長
史局無雙四百載之勸懲不爽經筵第一十六字之敷奏
獨詳常言折柳之非時
上輒改容而聽每效傾葵之向日人皆掩耳而驚謂畀半
壁之乾坤非趙堯而不可欲出三吳于水火得用李勉以為
宜汝往欽哉惟重臣斯當重地名望久矣欲仁政必賴仁人
父老歡呼迓單車而稽首吏民震慴瞻油幕而言情于是
白簡頻飛墨吏聞而解綬皂囊特獻貪夫畏而改絃照察
燃犀蟲足自銷其百威行破柱兔窟何慮其三請託難通
兹夕止談風月關節不到此間大有冰霜偶試雷霆已令
錢神裭魄頻施雨露寧容旱魃留形正風俗以正人心江漢
因無游女省靡費而省物力閭閻頓絶滛巫感至德之
馨聞賴梁公以不毁念清塵之髣髴俾劉尹以重新是
則政未及期而百廢已舉令無煩再而事遠悉聞者矣
至若霽月光風窮逹不移其操渾金璞玉美好弗入于
懷服平仲之澣衣非因學儉具公孫之布被豈為沽名
坐少重茵每念四方之困食無兼膳恒憂百姓之饑積
數月之焦勞聚米頻經密畫竭一身之腁胝煮糜每用
親嘗豈若汲長孺之開倉惟全數千餘戸乃如韓忠獻
之設法至活七百萬人仍欲飛章减浮糧于昔所未能
减常思請命言大事于人所不敢言即或奏免而未行
顧吾心之已盡若其求生而不得信國法之難寬是以
遍野哀鴻同登袵席一時害馬悉化戈矛聽神語于空
中嘗云膽落遁妖蹤于境外尚自心寒西蜀綸巾羅拜
武侯之德北門鎻鑰羣知萊國之忠自結主知登公府
惟憑赤悃行膺帝賚拜宰相猶是黑頭蓋我夫子由格
物以致知而學術斯為有用自脩身以治國而經濟乃
以不窮惟與世毋欺自可有功于民物必居心不愧始
能無負于君親夲無欲以成剛善養浩然之氣非有汚
而自潔長存卓爾之思合朱陸之異同而折中有本渾
蜀洛以參究而歸正無阿故能江海為其量日月為其
心乃復見古君子歟富貴不能淫威武不能屈此之謂
大丈夫也兹者候月為陽得冬成歲杓方指亥調玉燭
以功高嶽更生申仰珠衡而光燦雖先憂後樂寧須黃
老之脩持而巷舞途歌自有蒼生之祝誦綺本原樗櫟
謬採參苓登伊川之門何辭立雪入扶風之帳自喜披
雲雖承一日之知實附千秋之契自謂為大賢所得士
但覺身榮况今遇君子之逢時何勝色喜南山栲北山
杻聊取華封之義川之至日之升難窮絳縣之期望白
鶴以南飛何能吹笛值青牛之東度徒愧抽毫爾
徐健庵先生六袠序
皇上御極二十八年十有一月健庵徐公以假乞歸其次
年大學士立齋公謝政而還斯時也良臣因浮言而避
位一朝之去就匪輕
聖主擴大度以容賢千古之是非自在或為
廟堂惜者則曰誰其弼我皇猷或為世道憂焉則曰誰其作我
士氣而黃陂之逋叟乃白社之舊交爰馳寸牘以申言迺釃一
巵以致慶曰東海之澤其于斯而益長北極之思其于斯而益
重乎蓋考之人事既有進取而即有退藏稽之天時必有寒消
而後有暑息今公之昆弟以不世出之才遭大有為之主偕膺
榮遇并擢巍科似諸陳之並入龍墀而皆司綸綍若三
洪之齊游鳳閣而專領文章繼起而振佩金華同趨而
聯班玉笋是則科第之盛夐絶古今矣况夫宰相為
朝廷之股肱而手足並繫濟時之任尚書乃
帝王之喉舌而花萼迭司執法之權元臣方蹇諤以立朝多
俊亦聯翩而入選是則勲名之顯照耀一時者矣爾乃簡在
宸衷屢膺異數光騰萬丈雄文齊李杜之稱寵冠百
僚大儒嫓朱程之號撰書編而名高歴代總史局而
功在千秋是雖燕許之鴻篇未可同日而語也至于身
標物望德重儒林所至而車馬羣歸多于林宗之槐市
在座而人才廣聚盛于任昉之蘭臺後進仰為楷模羣
賢奉為宗主又雖君公之雅望豈可並驅而争即如周
甫之鴻名奚妨同聲而頌哉予之與公睽離十載今公
之業日盛公之位日尊遂天壤判乎雲泥而信誓盟于
風雨華子魚之揮鍤久見量于管寧楊伯起之却金從
不聞于王密豈有叔子乃至鴆人可信曾參原無殺客
憶今歲之孟夏曾相見于隋堤方對酒以論心喜停飛
蓋且臨岐而執手暫挽仙舟謂友朋之知己難忘况受
恩于君父即平生之話言不苟矧毁行于苞苴曾幾何
時乃多快事夫賢如王曾也不能不疑公著之受賕即
聖侔光武乎不能不使文淵之遭謗但正人之心事
揭日月而可傾良輔之胸懷值風雷而不懼故不有所
抑不足以揚其輝不有所藏不足以發其氣嫌生于最
近而孤立之操始明毁積于多端而流言之來可白以
此立望而望益重于龍門以此受知而知更堅于螭陛
將玉環之召不待再賜于九重而銀信之符何必趣歸
于萬里也而予之臆見更有鄙言昔廬陵之忠終以蒼
蠅而有賦眉山之直還應磨蝎以興嗟古之大文人類
有然者今之諸君子又何論焉且也志炳日星何妨身
依泉石東山局畔蒼生之眼自青北海樽前白傅之頭
正黑宋温公之再相終當福及蒸黎周詩人之九如但
以頌夫元老
家中一七十夀序
余家自延陵以後代有執珪廣平以來門多列棨文稱
三變體首創于左臺詞重一時名更高于中舍鳳凰村
裏碧沼浮香鸚鵡筵前采毫稱妙大魁洊登于昭代名
卿迭見于兩朝良為蔚然可云盛矣然而虎頭未遇猿
臂難逢叠竒字于一牀蠧魚空老著雄文以千卷繡虎
徒傷亦有其人實傷其世也予族姪中一隠君生而穎
敏幼即權竒白鳳集肩應懸鈴之夢蒼麟奮趾兆吐紱
之祥恢也相期吾家不乏季子柔之見賞君才可比揚
雄而運值中衰時方多難嚴君已卒烏鳥歎其難存豎
子營錢鼠雀為之自飽青衿一領徒嗟歲歲年年黃絹
千箱但笑期期艾艾見小試則勇何才之多乎遇大敵
而奔非戰之罪也乘風宗慤空思萬里之雄失路劉蕡
頻為六月之息乃復怨尤不作義命自安忘得喪于楚
弓任盈虚于魯席趨庭有鯉學禮而還以學詩射井無
禽讀史而還為讀易時而素甆瀹雪常含泉石之滋時
而紫棧浮烟忽起樓臺之氣陶淵明之室内惟有琴樽
許玄度之忩前無非詩畫蕭然自得多忘蟭螟之争淡
若無營靜看鷄蟲之競而情深賑患恒裹飯于雨中且
義篤論交欲分金于臺上焚劵非關于市義不待馮驩
纓冠常為夫解紛偏多原陟是又勇于為德厚于濟人
者已而世事多澆人情日薄借耰鋤而見色誶語時聞
破釡甑而失聲傷心不免門前十丈難消蠻觸之塵山
下多岐莫問羝羊之徑故當年之榮辱不入于心且此
日之紛紜不關其累其于黃老之旨得之已深何必絳
人之言算而始識也哉然而人多似馬總是白眉子盡
如龍咸同紫色仲君某名高石鼓之碑季子某聲振環
橋之席森森桂葉看來絶勝燕山奕奕蘭枝種就都如
李浦將異日之繩乃祖遠勝于前而皇天之報善人必
昌其後矣兹值斗杓之指亥適逢崧岳之生申入靈女
之廟中歌傳赤鳳見麻姑于海上脯擘丹虬余也忝阮
氏之步兵竹林曾入似王家之痴叔椿幹親瞻實久羡
于至人遂榮觀乎勝事君之醉已且待蒲輪之徵我所
樂兮更酌松醪以獻
盛霽斯五十夀序
霅溪解組笠澤浮家看花鄧尉之山藉卉吳王之苑獲
交高士時有求羊爰愛名賢多如枚馬嘗為置酒論故
事于青梅每復和歌記新聲以紅豆尤與吳生交好者
則有盛君霽斯焉君夙負雋才少多至性恥為章句班
仲升投筆以興嗟小試經綸費長房懸壺而樂道洛陽
市上曾教女子知名少室山中徒說至人無位乃君泠
然而善具詩人之情藹乎其温有君子之德何煩猛士
不教貢父眉揚雅以雄文可使曹公頭愈况乎才精顧
曲學妙審音白石吹簫自譜新詞一闋青蓮吮筆頻傳
雅調三章度雲母之屏前冠新聲于法部付雪兒于座
上傳麗句于賓筵斯則豔極芙蓉良亦秀傳楊柳者矣
爾乃温恭御物孝友承家子騫曾無間言太丘嘗多懿
行林中覓筍惟以供甘陌上推梨不渝其愛銅盤餽食
撫育過于所生玉粒賙饑施濟頗能無倦是以管公鄰
叟嘗感分泉朱氏鄉人咸能讓畔慕其行誼者既比之
以馬少游見其詞章者亦擬之為韓康伯可也然君之
品無忝如松而君之年甫稱及艾較高適學詩之歲則
已著才名若翁子富貴之期則方當榮顯時維佳日門
鮮雜賓庭桂初開諸君皆舉觴而泛月籬英將茂吾子
其進爵以延年乎
孫禹錫夀序
人多俊傑世重樂安間嘗尚考遺編乃得歴稽往哲或
功高相楚而以廉吏作歌或威著強吳而以寵嬪立法
或品崇漱石而雅志不羣或文貴擲金而雄才自喜他
若蘇門長嘯九天傳鸞鳳之音海國專征萬里靖鯨鯢
之浪字不可易集賢長嘆于曲江名欲無雙秘書獲登
于制院幾難指屈在昔日已知名獨許心期于今時而
顯譽則有鴻冥高士是為豹人先生以遺世之才負濟
時之志數竒不偶長憐李廣難封歲暮弗彫終喜馮唐
見識覽其鸚鵡賦偏知受簡能工奪我鳳凰池不覺拂
衣竟去歸來黃綺歌既遂其採芝共住朱陳好更聯于
附栢當車行酒常同荀淑之兒素愛賞竒乃識士衡之
弟則有禹錫公者門多列棨家有賜書華岳鍾英掌擘
巨靈之㟧渭川擷秀身依帝女之津山啓堯門長浮雲
氣地分井野仰應星文生夲夢蘭早有青麟吐紱少能
懷橘曾聞白鵲馴階謂是兒必大吾家言此子可名當
代聲蜚芹水杜樊川曾心賞于武陵遇沮棘闈蘇眉山
乃目迷于方叔嗟鴻文之敗北三戰由天徙鵬羽以圖
南四通得地管夷吾非欺我者端木賜固賢人哉用是
持籌致金錢于三累因能肯構振師旅于一成然而性
惡浮靡兼以身甘勞瘁十年在篋恒留晏子之裘竟日
登盤弗羡何曾之箸志不在于温飽雅慕古人意獨存
乎淡寧無乖昔訓匪伊朝夕荷鋤靡廢其帶經好以詩
書揮麈每聞其輟食歲時樽俎惟有故交門徑蓬蒿都
無熱客二三子而外寧偶然歟數十年以來蓋泊如也
是以田中冀缺見者訝其如賓廡下梁鴻遇而知為有
禮顔公定誡常手寫于屏問韋氏藏書每親抽于籝内
一䕫足矣早振藻于橋門三英粲兮並露竒于里塾捧
毛生之檄色喜因親題仲舉之輿名高為國然而公據
鞍如故強飯為佳昔聞武公之時常箴飲酒今當向朗
之歲猶且抄書是可謂之地仙予每呼為人瑞乃自執
徐改歷監德届辰節過燒燈盤内猶餘荔粉時當祀戶
杯中還泛椒漿方當貳膳之期適值懸弧之旦承筐盡
謝止教綵舞堂前吹笛無煩却喜詩題座右于是式閭
而請還憐魏照心誠遂乃濡筆而書敢謂江淹才盡念
臨雍屢見漢主正在乞言且登岳將封軒帝曾聞訪道
商山羽翼佇為園叟之求修水車輪必有申公之聘予
且拭目以待公寧掉首弗行乎冀遥望其鶴飛愧少將
乎鴿放但語令子且啜菽以為娛歸告爾翁毋據梧而
不聽耳
喬翁六十夀序
予家世居江左籍隸歙西去陶唐之故都距臨汾之大
國星分兩地有參斗之殊域限九州判冀揚之界然而
經營鹺政每有往來流寓淮封實為親切故馮翊之族
每締朱陳而延陵之中無分齊鄭而家姪祗若壻于喬
焉喬居河東望為鼎盛如吳都之顧陸四姓稱華若唐
代之崔盧一門居首里名冠蓋入巷而競逐丹輪庭列
鼎鐘當戸而皆陳畫棨先生禀中條之秀鍾姑射之靈
生即權竒少而敦敏九淵三歲問天地以何窮僧孺五
齡願經文以常讀見而知為大器長者驚其異才乃家
方少替業值中衰先生聞叱牛之聲時為隕涕覽哺烏
之句每為動心乃為端木賜結駟以遊豈效傅介子棄
觚而嘆敢辭勞瘁王戎爰善持籌力任艱危周顗雅能
當戶法天時以握筭冬資絺而夏資皮操冰鑑以用材
耕問奴而織問婢是以一成一旅勃興當衰夏之餘三
縮三盈崛起在居陶之際而性安恬澹力謝紛華守諸
葛之格言笑魚弘之侈麗冬裘夏苧披服不異于儒生
蓬徑茅階居處有同于寒素門無剥啄何曾刺挾綾文
出每徒行不喜車馳錦幰至于時當見義勇在力為白
璧連城似藺輕于一擲黃金滿篋在楚重其片言魯仲
連之解紛射書即下原孝先之急難輟食而行或倒槖
以賑饑或傾貲而助乏兼之閨門有禮孝友無慚似陳
仲弓之居家若阮步兵之待物是以義聲日起好行其
德以無私俠氣雲流善用其才而靡匱其為德也寧有
量哉歲在重光月逢監德先生適加三豆諸姻將進一
觴弗揣不文因而授簡用其多祉藉以侑巵遂揖我于
賓階乃陳言于客座且公之誕適值迎春是日也臘盡
星迴寒餘日麗土牛呈瑞祝
天子以萬年綵燕凝祥兆真人之百福氣融殘雪欣
看生菜登盤景變條風其羡官梅繞砌先生樽開白
獸用酌屠蘇幡剪蒼龍以圖人勝其為慶也又何如
乎某誼忝葭莩情怡松竹望青牛而來度奏玄鶴之
南飛敬拂魚箋用作無彊之頌聊抽兔管爰歌既醉
之篇
新安太守朱公夀序
予嘗讀書至元崇受代荆人乃截鐙以遮留侯霸召遷
淮土至攀轅而擁塞或嚴裝待發山鵲為之銜旌或襆
被將歸櫪馬因而頓轡竊以為史臣揚厲多過實之辭
文士鋪張盡浮夸之論爾兹者重光御歲橘且當辰方
載筆以歸鄉乍回輪而入郡時我朱公偶因夙累忽至
左遷政拙催科大臣雖循例以入告恩留汪濊小民乃
懷德以驚傳於是士罷弦歌農抛耒耜薦紳伏闕車不
待駕而遄行童叟途争汗未及揮而狂走于斯時也不
既岌乎乃三事大夫盡聞聲而嘉歎九重
天子遂覽奏以咨嗟謂有臣而若斯萬物將為吐氣撫吾
民而如此四海可以無憂爰沛德音用抒重望破一時之
格行將破格以登庸緣萬姓之情必且緣情而大用詔傳
之日六邑歌舞以騰歡命至之時億兆喧呼而拜德且節
逢日至運值陽舒璧合珠聯方慶大人之占泰葭吹灰
動盡知君子之道亨也蓋世尚矯枉之風人懷束濕之
慮清或傷于過察而度鮮寬容剛則嫌乎近苛而道乖
忠厚乃公也胸包愛育體備中和二曜無私趙之日惟
冬而靡夏四時有序程之風即肅而皆温是以具直與
方而獨成其大兼清與任而悉出于和竿牘難通而不
作巖巖之色問遺不受而匪沽皦皦之名馭屬吏以深
恩而臂指遂能相應協寅恭以厚禮而手足乃以不殊
是以登元禮之門同飲醇而俱感入彦升之座偕挾纊
以忘寒禁少長羈茂樹生青于園戶案無留牘好山繞
綠于訟庭息積俗之囂而牽牛之辭不聽革里胥之擾而
冠虎之刺無聞化類文翁有造者人皆譙秀政如言偃能來
者客盡澹臺百廢俱興而數仞之宮有臯門而俱整萬家
同戴而千尋之堰與洛渡而偕修峯號蓮花比其嵯峨而莫
及灘流竹箭較其灌注而益深則其德無窮而其名益久
將與莊椿比算漢栢齊年豈若朝菌之華榮争旦暮實已
汗簡之錄光賁古今矣抑公之先敬則以廬境之聲名立
登宰輔仲卿以北海之治行超拜地卿考前事以非遥受
皇恩其益重某親逢盛事近炙榮光始知當代所為去
古人而未遠乃知桯史所載在前世而非誣誦閟宮之
篇聊為生民而志喜獻舂陵之作更慶
聖主之得賢爾
新安别駕蔣公夀序
今
皇上御極之三十載塵消五岳聽鐵馬而無驚慶協三辰
卜金羊之有喜臯䕫在位鼎調水火之爭方伯連州壘
壯河山之氣澄清半壁江左賴有謝公綏撫方隅南陽
或稱召父而我公朗蔣公爰由浙水來判新都王休徵
望重三公先著海沂之績陳仲舉名高一代暫收荆楚
之功將大行焉有所試矣乃若先生神遊象表學架區
中夲自游龍所至輒興雲雨常為鳴鶴由來直上雲霄
處閒况之曹偏持體要當頽玩之後獨振紀綱清心常
湛冰壺庭下時看瘞鹿妙用恒同玉尺案前不爽燃犀
用法無私不挫庖丁之鋒鍔臨文靡忽偏窮旁午之繁
苛方坐理于一庭春風為之拂座迨分猷于四邑膏雨
遂以盈郊開門興子固之謠滿道感季方之化東皋沛
澤牛不喘于田間北野徵糧蚨欲流于地上是以别施
坐榻禮獨異于恒僚不撤屏星名已聞于當宁不期年
而課最踰半載而政成譬之光弼臨戎旌旗遂為改色
一若武侯作相壁壘頓以殊觀誰謂治中不足見千里
之才長史未可入九重之聽也哉昔公琰負社稷之器
而竟掌鈞衡子通具文武之才而旋膺封爵唐則秘書
顯績開祚于義興宋則學士承恩建功于樞密他若勲
著平章迨乎名高學錄簮纓衍于當代圭組盛于列朝
而先生者承累業之榮庥振前賢之遺緒少懷異質穎
不露于處嚢長擅英姿器獨先于迎刃惟因親老勉受
世知其養之也既深松栢允堪乎梁棟其出之也必裕
枳棘何損于鳳鸞由是而騰踔天閑馳驅雲路何所不
至必且難量豈但開三徑于杜陵侈為勝事封一朝于
上黨乃為隆名也乎予以耄齡甫歸舊里快聞弦于入
境已知趙軌能清及奉麈于登堂更識劉弘有禮蓋半
生慕義久懷嵇阮之清而三世論交實見紀羣之雅捧
觴燕市幸誼篤于停雲掃榻苕川復情殷于聽雨匪朝
伊夕信覿面之難同自昔及今慨論心而不易迺者時
方建酉將乞筭于北辰序值生申且注齡于南斗距素
娥之良夜僅隔一宵當白帝之正秋同開萬戸滿城耆
叟咸歡舞以躋堂屬邑兒童亦謳歌而徧野君子頌無
疆之祉小人賡難老之章客盡持觥望青牛而東度子
將吹笛奏黃鶴以南飛矣
林蕙堂全集卷八
