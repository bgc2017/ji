林蕙堂全集卷三
湖州府知府吳綺撰
序
遊豐臺詩序
時當豕渡之年序值螻鳴之月青陽既謝而媚景猶妍
朱律初調而鮮雲未燠言邀勝侶用訪名葩結軫青門
覩晨霞之映袖連鑣紫郭訝微雨以吹衣始則巾墊林
宗布席於襄陽池畔既而觴傾叔夜聞笙於緱氏峯頭
銀竹蕭森泛紅泉而遞響金柯晻靄籠碧岫以成隂仙
人多好樓居况湖海足元龍之氣上客何妨末坐更江
山助司馬之文于時茅屋鷄翁應齋鐘而破午竹籬鳩
媍隨野屐以呼晴還思溱水之游益鼓剡溪之興連翩
寶絡競踏香泥宛轉吟鞭爭穿宿莽方追蹤于錦市迺
流睇于花田香共一風色分千畝嬌紅髲&KR2797;並誇金線
之姿膩白逍遥咸看玉盂之樣盛則楊家之春隊粉亂
花繁麗則漢殿之晨粧烟啼露笑搜劉攽之譜尚覺未
詳吟謝眺之詩猶疑不盡豈止四枝插帽竒見廣陵十
葉承盤穠云東武而已哉况乎一日之間候交春夏移
時之頃景備暄凄聚六地之詞英成終朝之勝賞同心
卜晝寧無紀事之篇婪尾留春可少緣情之作各拈三
韻共奏四聲庶北館清游繼華風于鶴蓋西園雅集傳
逸韻于兔毫也
瑞陽阿集序
瑞陽阿者明僉都御史長信江公之文集也公生居歙
浦系本瑕丘誠意正心方童幼而名如曾子先憂後樂
為諸生而志比范公釋褐登朝霜厲彈冠之日單車受
命風清負弩之塵烏草陳艱獻讜言于端扆朱衣辟惡
取弱卵于危巢于是清流咸許為正人
聖主尚嘉其直節參差露栢首簡烏臺凜冽霜條先巡赤縣横
穿豹尾五色棒碎貴戚之車直叩螭頭三尺階借尚方之劍直
聲震世本無意于沽名戅語驚天曾何心于忌器譬除
鷙鳥鎩其翼而不患飛颺若剪神叢去其枝而無勞斤
斧遂使大奸距脱密禁煬銷壯懷益矢于有為毅色更
嚴于無禮鐵冠捧牘劉整為之心寒繡節行邊李愬因
而膽落殆有過矣豈不偉哉既而法曜移星卿輝比月
張堪之為光禄白馬重來潘尼之領乘輿黃驪不爽而
忠謀益奮雅志弗酬雖疏傅乞歸欲勉留于盛世而賈
生不見終失意于貴臣于是息影巖阿逃蹤烟市蓴香
野水思歸寧為鱸魚楸拱寒阡助祭長來烏鳥鄉人罕
覩其面土室獨閉者八年天子忽念其言銀信驚傳乎
一日辰溪建幟秋清浮竹之波沅水褰帷春滿采菱之
野爰由佐臬晉陟祥刑得定國而獄鮮冤民見有功而
囚無死法判終不改誠難顯奪其權官為量移實則隂
鉗其口維時山危銅鼓伏莽潛滋地阻石門弄兵多有
謀猷克壯于方叔威信兼用于武侯仗鉞渡瀘百足失
乘墉之險揮戈入箐九頭息吐霧之妖乃任者之難不
及乎議者之易而邪人之巧偏中于正人之疎大用不
竟于朝廷長才遂終于道路趙清獻家惟琴鶴豈有餘
財寇平仲地少樓臺空留正氣嗟乎時當萬歷運際六
符廟謨方肅于委裘庶績咸熙于鼔瑟而公也當不諱
之朝展無私之學攀裾高論折檻危言其抗奏于中臺
也則豸遇邪而必觸其對揚于列署也則鳳覽德而長
鳴其鎮外而陳言也則所至銘沉碑之德其居家而紀
事也則隨時懷戀闕之忠蓋古栢長松不足以方其勁
直驚雷疾電亦無以寫其激揚雖蒙賜筯之知不救含
沙之射既屢伸而屢躓亦轉煉而轉瑩遂致遇似屈原
滿卷是離騷之字才如賈誼一生皆痛哭之時直道難
容于兹信矣讒夫可畏抑至是乎余本放臣適逢歸里
述舊德而動嵩高之仰覽遺書而興湘纍之悲爰草數
言弁諸首簡噫嘻已矣久而始定難再問之斯人後必
可傳尚有期于當代也
懷舊詩序
顔延年作五君之咏意本懷賢杜子美賦七哀之篇心
存悼往予生也晩及少而孤霜野飯牛徒作歌于早歲
天衢附驥曾奉教於偉人憶槖筆以遊吳迨驅車而入
洛才非杞梓謬辱品題家本菰蘆長逢奬藉仙同荆楚
奉文酒於朱軒客過苻離聽音聲于絳帳始平問業菁
葱槐樹之街安定談兵燦爛蓮花之府他若拜張華於
冀北世號龍門或者望仁傑于斗南家傳牛炙莫不恩
深說項感重識韓景杲日之常中仰高山其未艾然而
緬懷知遇盡屬賢豪略計平生亦多零落燕郊伏櫪馬
已失於孫陽蜀道攜琴鶴早辭乎趙忭江東坐上無復
飲醇鉅野臺邊徒傳挂劍或情殷適館或誼切趨庭或
交深于患難之中或契合于文章之内咸蒙恩于國士
將傳美于後人而彈指十年傷心兩世平原已往誰買
繡絲孺子長貧難賫絮酒奉文仲事君之教但有哀傷
念張堪知我之言何勝感慨夢中得句聊寫怨于麟毫
醉後過門實銜悲于馬箠爾
(按此後原本載懷長沙趙尚書開心河南周侍郎亮工太倉吳學士偉業江都孫廷評鼎七言律詩)
(各一首并略注其交遊之舊於各詩下但考四詩備載後第十七卷七言律詩類中今刪此存彼以)
(免複出)
宗鶴問詠古蹟詩序
春風錦纜吹盡揚花子夜瓊簫弄殘明月李太白于此
傷心鮑明遠嘗為作賦予友宗子鶴問少長崑岡曾逢
滄海詞章敏贍本陳琳之鄉人寄託遥深信少文之宗
子筆開五色隋宫不落之花琴響四山嵇氏未傳之曲
而生平慷慨時時欲近酒徒身世悲涼夜夜惟看劍氣
況復身逢五代眼見六朝海水羣飛天星晝見兔葵燕
麥生於彈指之時春草江花即是按歌之地子山歸國
蕭瑟奚辭袁虎泊舟凄清何已慨賞心之不再恐勝跡
之終湮于是拂草尋幽披荆問古弔舊壘于秋風之下
訪殘灰于劫火之餘或苔長經幢無從問偈或雲迷藥
市何處逢仙或燈火銷況欲醒青樓之夢或池臺堙沒
徒嗟紫閣之輝莫不把筆低徊停車太息寫竒懷于魚
繭騁逸思于兔毫義取風規可識興亡之故詞兼哀豔
多由衰盛之間實輿志之所未詳亦詞林之所罕有豈
獨禹王碑碣致太史之留連丞相祠堂動拾遺之感慨
而已哉嗟乎登廣武而歎時少英雄望梁甫而吟誰為
管樂百端交集千古如斯問結柳之里娘誰為是者聽
庭花於商女我始欲愁矣
空翠閣雅集序
宿耀丹鶉風清黃雀披襟可賦楚宋玉以之登高載酒
為歡歐陽詹因而玩月維此時也信可樂乎而余友江
子秋水以終賈之英年具曹劉之逸韻觴飛北海四筵
鸚鵡之杯榻據南樓百尺芙蕖之席火珠不熱反號招
凉玉鏡恒圓自能忘暑而蓋傾千里琴響四山邀作賦
之興公遇吟詩之祕監桃花潭上踏歌惟許汪倫修竹
徑中策杖還來蔣詡況吕安命駕遠拏苕水之舟鄧郁
懷經來泛吳陵之楫咸氣臨于函谷共星聚乎潁川而
且趙家合德自具竒香張氏麗英長持紈扇惟參軍之
好客絶少倦容致漫叟之多情渾忘羈思昔者延酒人
於河朔半是英雄聚名士于鄴城盡皆文學以今方古
迨為過之僕本放人逢兹盛事聽吹簫于橋上無負月
明望却扇于樓中有同花並含毫獨咏聊成平子之詞
擊鉢同賡可少陳王之作爰題諸簡以紀其時
和周太史夢鄭侍御詩序
侍御鄭君晦中與予生同維梓學共編蒲鶚薦一經并
入扶風之帳鱣飛六館偕看洛下之碑予以柔兆之年
獲含毫于鳳沼君當屠維之歲亦射策于龍墀東閣吹
藜曾分青硯西臺列栢獨佩皂囊既立仗而常鳴亦伏
霤而屢進年如賈誼偏多痛哭之書氣等朱雲欲請尚
方之劍都人為之斂手
天子因而動容方謂聚號蘭臺偉望自騰金馬豈意歌
傳蒿里靈符遽下玉魚朝野咸痛哲人歲月有同隔世山
陽横笛夕照凄然流水彈琴春風渺矣慨靈光之猶在
誰念三同懷遠志之無成徒嗟一出兹解淮陽之綬還
停下澤之車拜德操于牀前重披雲霧過黃公之罏畔
已隔山河其尊人休園先生出新詩以屬和則好友恕
菴太史紀異夢以銜哀讀未數行淚零雙袖人天迥别
憑文字而猶通生死懸殊賴精誠而若遇理原靈契事
屬曠聞方在遷延未遑賡報乃素屏支枕莊周偶適於
于徐而玄冕垂纓元伯疑來于髣髴班荆論舊如看梁
月之顔屬草陳辭欲寫江雲之作是可異也能不悲乎
爰呼銀鹿以篝燈遂滴玉蜍而走筆壽陵顧影渾忘學
步之非邙嶺望墳不禁拊心之切况乎先亡踐約祗一
見于人間遠涉尋歌不再逢于石上而頻傳影響略似
平生白馬素車方待巨卿執紼長楊修竹旋期越國抽
毫眷戀鶯鳴留連魚素豈非名賢謝世終結習于修文
才子生天難忘情于慧業誰其似者望虎賁而不來我
所思兮作驢鳴而竟去辭依四韻慟極千春
玉京啓手暫相留轉眼俄傷逝水流七載未完君父
恨兩宵分送友朋愁燈前起草傳遺事石畔聞歌憶
舊遊我欲招魂空剪紙他生應傍鄂君舟
金焦紀遊詩序
山擬戴鼇碑傳瘞鶴據中泠之上樹影鐘聲迨北固而
東天風海霧青浮兩點久欲拏舟翠挹三峯猶虚著屐
而馨聞吳子獨具幽情言偕勝侶浮玄真之孤棹夜宿
蘋花攜仲若之雙柑秋尋桂樹停橈月下醉喚魚龍布
席巖前坐分猿鳥既而杯酣興起曲罷情生問處士之
遺蹤茫茫水國尋仙人之舊業渺渺山雲留連乎江海
之交惆悵於古今之會扣舷長嘯何年明月南徐振舄
高吟此夜大江東去爰書樂事用紀新篇比枚子之觀
潮思雄七發若梁生之陟嶺聲激五噫思其中懷良多
寄托者矣若乃賦湘靈之鼓瑟調似仲文咏嬴女之吹
簫詞如子美荷裳芰屋根本靈均霞散波澄源流謝眺
則非僅江山之助而得於性情之微也既羨先鞭遂題
首簡豈終付之臥游聊自抒其神往耳
黃玄龍先生詩序
蓋聞昌黎大道得李漢而方傳供奉豪吟依陽冰而益
重古人腐毫作賦幾至忘年落齒成詩嘗為廢食而不
遇表章遂多湮沒揚子雲之著述徒付醬瓿鮑明遠之
文章長嗟蕭艾古今同慨可勝道哉予稚齒受書髫齡
負笈綴幡道上早見甘公避雨林中曾逢郭泰蓋於語
溪官舍得見玄龍黃先生焉先生長爪通眉有同昌谷
千彙萬狀絶似少陵偶停緱嶺之車暫駐臨邛之駕維
時予内父堂上鳴琴先大夫山中命屐松園處士傾蓋
來遊檀圃高賢臨關欲度并入西園之坐同銜北海之
觴而先生每聽狂歌偏知李泌時來染翰獨愛羊欣曾
幾經時俄成隔世芸瓜何處長懷風樹之嗟叩策空歸
但積山丘之淚典型凋謝心賞都非而先生亦從皋羽
以登臺徒效魯連之蹈海玄經零落誰訪揚亭黃石凄
凉難尋漢圮兹值菰城之解綬適來梓里以停車而内
叔于升先生授此一編俾之重訂言尋舊諾無忘易簀
之辰為廣遺書不憚壽梨之役如斯古道足示來兹至
先生之藻思搴霞朗懷擬月河梁贈答李都尉賦比鴛
鴦文酒縱横禰正平詞高鸚鵡澧蘭湘茝入字俱香火
繭冰絲裝書是錦篋中斷簡皆成安石之金坐上微談
欲奪王戎之麈使其得逢李洞應教佛事閬仙若令獲
遇庭堅定欲堂名大雅者矣嗟乎茂陵已往還傳司馬
遺文徐國重過不愧延陵挂劍是刻也非直垂久于吟
壇實用隠裨於世教也哉
同岑集序
蓋聞百年之運藉聲氣為盛衰一人之身視交遊為進
退故尚稽列國名卿傳贈答之章下及累朝君子賦燕
歌之什一時聚散千古汚隆此其所關非偶然也予友
冒子巢民英年振藻蔚豹上京中歲辭榮伏鸞南國驅
車海内見玉帛于漢唐贈紵人間歴盤敦于鄒魯所紀
同岑一集何啻名山萬言然而考厥姓名叙土風者凡
十五國稽其歲月換霜雪者迨六十年其間世事之遞
遷以及人情之迭異覽其始終之數不無今古之懷矣
蓋世值河清人當霞蔚菁華未竭朝修振鷺之容風義
相師戶守雕龍之業士龍入洛首謁茂先文舉登門曾
通元禮於是置鄭莊之驛雅愛琴樽開謝傅之堂惟談
書畫先進之遇後進豈待識韓今人之似古人偏能說
項但有彈冠之望多無按劍之嫌當斯之時亦云盛矣
洎乎金刀匿耀玉弩斜芒時號三君人分兩部顧厨競
長寧非角上争蝸蜀洛連衡何異穴中鬭鼠然而愛名
如癖争摹郭泰之巾養譽為高并伏王咸之闕奔車塞
路入太學以看碑舉袂連雲聚華隂而成市昧危機于
白馬願學清流申明信以丹鷄恥非鈎黨此一時也識
者憂之至于物變人銷時移事改魯殿空留其碩果玄
都己淨于桃花知已晨星歎遼陽之歸鶴天涯夜月聽
白下之啼烏然而皂帽相逢青樽無恙南山種豆堪為
楊惲之歌東海成桑且飲信陵之酒公子登臺而作賦
美人刻燭以催詩于此為歡嗟其晩也乃觀所載悉采
其華或授簡梁園寄幽情于草木或飛書衡岳寫别緒
于山川或感時世之艱危而勉存忠孝或言性情之敦
厚而併及篇章則有陳董王曹引鄴侯為小友文姚倪
范許蘇軾以竒才漳浦見而傾心機部聞之捧手此皆
正人之望同膺國士之知繼而西銘倡羣彦于吳中伯
宗聚多賢于江左泖湖三子争駕舒章蠡水四家齊鑣
士業姜郎伯仲領泰岱之英侯氏弟昆擷汝嵩之秀朱
子鴻翔于西蜀黎生鳳翥于東甌莫不接席交歡登堂
展拜兄袁弟灌合氣誼于班荆大孔小楊結心知于佩
帶併屬一時之快事寧堪千載之傷心若乃天水司農
最後合紀羣而締好廬江宗伯于兹集嵇阮以論交綵
筆紅箋叙歡娛于亂離之後銀筝玉管雜慷慨于歌舞
之間老子牀前時同看月舍人池上常共揮毫賓客盡
于東南詞賦傳于中外又豈知風流雨散意氣灰頽玉
樹長埋鍾子下聞琴之淚金門静掩羊曇興擊箠之哀
如今日者哉嗟乎離鴻身世暮雪難歸杜宇河山斜陽
自老白頭似我悵舊事之都非青眼逢君問故人而有
幾流傳簡牘遐想平生又未嘗不心傷其晩而神往其
盛也
黃大宗催粧詩序
花開東閣軫接龍鸞月照西園杯浮鸚鵡乃有淮南仙
客江夏才人重聯鳳喙之膠再結麟文之綬小喬初嫁
果然今日周郎二薛連婚仍是當年永叔以舊壻而為
新壻應知玉潤無雙問小姨何似大姨忽訝瓊華有兩
前時竊看曾疑美極難同此夜相憐定說後來居上琴
彈綠綺調已慣于求凰車障青油橋待成于駕鵲雲濃
巫峽美人早辦牽紅雪滿梁園上客皆為浮白况景純
幼女本是神仙而叔度名流雅工詞賦可少琉璃而作
硯爰鐫琬琰以抽毫郎咏林蘭本是同心之樹兒名芍
藥原為並蔕之花鏡裏雙栖自信人行暮雨屛前一笑
何妨婢喚春風帶萱草以宜男薦石榴而多子雲英有
約莫教龍腦頻添京兆多情留取蛾眉待畫
汪蛟門舍人十二研齋詩文序
蓋名文難于富貴得之必有前因才子少於公卿生也
定多靈貺故少瑜鏤管一束不自人傳王勃麋丸盈袖
有因神與寧無因而致將有感而通耶予友汪子蛟門
道不虚行才真間出李學士生由金粟徐騎省家本玉
勾論美粲花傳自玩鷗亭上名高視草棲當集鳳池邊
暖護青綾宮漏方傳花外神遊紫府珮聲若在雲間國
有華胥欲聽鈞天之樂地非蓬島還堆元圃之珍所得
而無非夜光有獲而不殊鼂采石卿引類數符禹截之
山川即墨為朋象協周天之辰次陳之雕几薦以寶函
或環號辟雍或船名太乙或擬蒼龍而横沼或比玉兔
之朝元或紅絲金線之殊形或蓮葉松皮之異製或馬
蹄之與鳳咮或綠雪之與彤霞端德人而歙俊人温潤
實同于良友水青色而土紫色精華盡産於名山咸用
守以神人乃共貽之君子承之蕉影堪抽虎僕之毫試
以松煙各吐龍賓之氣汪子蘧蘧而覺已悟萬物之歸
虚栩栩而思若覩羣珍之宛在爰題所處聊紀異于漆
園并繪為圖乃徵竒于墨苑歴左思之一紀可歲歲以
研都竟劉穆之終朝足時時而染翰倘景文之修唐史
直須分捧金釵若清真之訂大晟早已環生玉琯高唐
作賦還登巫峽之峯閬苑讐書儼坐層城之閣信文家
之快事誠藝苑之嘉徵也昔軒帝好竒惟聞墨海衛公
多嗜僅見結鄰鼉磯但重于眉山雀瓦難求於漳水暈
殊徐氏誰能與月盈虧池匪王家罕見有雲浮動山骨
何曾有對巖花未易多求而取于一夕之寢興尤見多
竒之璀璨信朝廷之制作不在異時將海宇之文章定
推斯手行見于闐青鐵書成特賜張華豈只唐苑玻璃
賦就惟酬李白而已哉諸君子傳之歌咏紀以篇章為
想為因未測綬笥之兆載言載笑嘗過畫舫之居但能
滴仙露于蟾蜍争揮麗藻是即泛矞雲于鴝鵒已應竒
逢矣
閏五月二日山塘泛舟序
著策歸竒初增桐葉蕤賓應律再吐蓂枝雖悽如屈子
之騷不堪更讀而勝似駱丞之序可擬重游爰泛蘭舟
同搴桂楫地稱虎阜是泰伯之山川人有烏衣盡王家
之兄弟葡萄百斛穏載中流楊柳千行分披兩岸水環
花市綠波時泛幽香風颭酒旗翠幔偏多妖麗玉簫金
管宮袍迥出人間錦纜青簾畫舫渾疑天上披襟長嘯
雲開黃雀之風倚檝高吟霞照翠鴛之水昔子桓叙往
僅傳沉李浮瓜李白言歡但謂坐花醉月兹則極山川
之盛窮文酒之娛方之古人殆過之矣况乎能謳車子
喉聲絶似哀笳並坐王郎手色難分玉麈飲惟文字朱
無瑕雅解行觴望若神仙許飛瓊還為搴幔誰為腸亂
遇諸昆總在蘇州曾見水嬉笑此客剛來湖郡此又逢
歡場于意表得韻事于情中傳之近今未易有也嗟乎
百年旦暮彈指無多四海烟塵傷心特甚少閒人之似
我兹行不減子瞻此何時而不歌是語恒思游道
古重九平山堂讌集詩序
蜀嶺斜分是陸子煎茶之井平山右峙有歐公種柳之
堂萬字千鍾尚記春風長在十年三過忽教明月虚懸
幸逢七葉以鍾賢用乞一麾而守郡棠階敷政何殊召
父重來蓮幕論文無異醉翁再出五百年而復建信有
前因二三子以克襄爰成舊蹟朱甍傑閣還看欄倚晴
空皂帽扁舟頓許笏支秋爽于是伊陽高士首振靈筇
文正名孫同攜蠻榼賦有天台傑作詩傳長慶新篇廣
平得意于梅花文暢摛情于木葉王夷甫高出風塵周
伯仁偏多節概斯擅風流于江左並高月旦于淮南者
也若乃名重湖山咸推季重才雄湘漢獨許胡威清平
調美于粲花閥閱名推于大樹太冲則紙貴三都茂先
則書連十乘或稱釣鼇之客本在山東或收買駿之金
同來冀北聚衣冠于五地總屬英流開樽壘于三秋偏
多勝賞時維訪古何言露冷黃花節展兼旬正見霜凝
絳葉窗中畫障收兩地之山川檻外雲帆帶六朝之煙
雨玉鈎何處香土空留綵樹當年斜陽不盡烏啼滿地
弔帝子于空陂鶴駕三山眺仙人于别館既憑高而極
目遂望古以多懷義取同時題分集事吹簫橋上長吟
杜牧之篇授簡樽前各奏江淹之賦對青峯于故國煙
花殊勝他鄕聚綵筆于名流風雅寧誇隔代歐蘇復出
驚看壁上龍蛇高李相逢醉喚巖前猿烏登斯堂也洵
不樂乎至于遼鶴成仙還矜嚴藻漢龍在首本擅弘才
登玩鷗之亭誰非妙選入射雉之里尤有清風夢筆再
見于少瑜觀燈復推于仲衍望偉太丘之胄名雄高密
之支題曹碑而彌見色絲和郢曲而仍飛白雪斯則名
賢倍于鄴苑勝事邁于梁園者矣况乎子美分題少文
飛札元卿振拊節之音叔度極觀成之美也哉爰濡鼠
毫用題魚繭相如後至何辭梓澤飛觴逸少先書實媿
蘭亭梁翰也
何雲壑轉運集字詩序
鶴郡重來夜月吹簫之路龍門新陟春風傾蓋之交十
載相思人逢水部三秋共對曲聽山香北海瑶樽杯底
隋堤柳色西園金管檻前空閣梅花爰出集字一編命
為弁言數語夫詩緣至性實本别才聚腋成裘裘合而
寧知是腋將花釀蜜蜜成而無復為花此豈屬乎人能
良亦關乎天巧若乃五音迭奏并合宮商雜綵相宣自
成機杼相其體製風華不讓齊梁攬厥篇章大雅無傷
李杜斯則王夷甫之玉立自具神姿寧獨謝安石之碎
金徒誇寳屑而已哉置之笥内應函雲母之封付以筵
前可協雪兒之奏矣
宋武葵滄洲集序
歲當淵獻月在則陽言尋新浦欲泛太湖訪霜信于吳
楓問山香于楚橘過宋子武葵之居而憩焉門庭蕭閴
圖史晏閒居然東晉名流遂作西園雅會留連徐榻還
聞蘇渙之高吟整頓吳檣更理王猷之逸興陶家通子
解荷籃輿荀氏慈明能持杯斝菰蘆内住此中大自有
人桑柘閒談不知何者是客于是同將雙屐并曳孤笻
鼔枻滄波直探金鼇之窟振衣絶巘平臨寶鷲之宮水
是三萬六千琉璃作鏡峯則七十有二翡翠開屏高深
異趣而齊妍晴晦同時而迭變菊宜冒雨何妨角墊烏
巾葉始從波不覺毫飛綵管乃宋子賞心冰壑奮力雲
泉推後挽前濟勝每從康樂倡予和汝驚人獨愛玄暉
豈非鶴羽出塵霞姿超俗者哉爾乃文園給札意倦游
梁平原駕車興思入洛龍精照耀發張華宅内之書駿
骨低昂問郭隗臺邊之價黃衣入夢賦許淩雲紫綈裝
褫篇名繁露此固南琛之所以入廟而東箭之所以登
朝然而指北道以僦裝將游虎觀涉東皋而成趣猶想
鷗波藉卉何時千里暮雲之句班荆此夕十年秋水之
言字欲嘔心都盛古錦文堪浣手盡染名香託藻思于
蒹葭寄幽情于菡萏題所著稿命曰滄洲斯其寄託實
為深遠矣若夫東都車馬争看槐市之碑南國盤敦狎
主芝廛之會過兩京而曾逢郭泰來六館而競識何蕃
翠嶺黃河覽神皋之鉅麗金儀石鼓探天府之珍竒貰
酒旗亭王李下聞歌之拜停車燕市荆高醉擊筑之聲
則穆然而思慷當以慨其所得也不既多乎昔顧况之
歎香山居寧不易韓愈之見昌谷軒為頻過當今不乏
龍門此世寧無狗監何待長安市上碎正字之胡琴而
向會稽亭前羨中郎之椽篴也哉
翁蒼牙見山樓詩集序
時維乙夘序屬嘉平予方息駕蓉湖掩關松嶺而翁子
蒼牙將獻書于闕下特停棹于山中言尋點易之臺共
坐聽泉之閣河山眺覽連宵捫虱之談風雨留連半夜
聞鷄之舞命小紅而倚笛浮大白以揮觴爰出一編俾
為數語夫律呂之合先以氣機華實所分由于識量翁
子留心當世肆力古人比賈誼之弘才羞同絳灌如東
方之博覽兼讀孫吳既學劍而學書亦能經而能史予
嘗與之盱衡往昔籌畫近今凡所指陳皆當切要信管
敬仲稱天下之才豈陸士龍擅雲間之譽乃開卷獨得
閉戶自甘方予承乏于苕川諸客咸依于荆土翁子超
然遠引持正無阿恥言毛遂之處囊略似陶潛之度履
迨乎讒興解組鬼見張弧羅無雀而誰來壁有蠅而空
點乃獨舉幡漢闕慷慨而明司隸之冤射矢聊城宛轉
而救齊人之困此其品詣自屬懸殊更覽諸篇悉稱名
作或悲凉對酒抗如擊筑之竒或綽約尋花婉似鳴琴
之奏或奔騰迅烈同萬馬之嘶風或淡蕩凄清若孤鴻
之叫月莫不含任吐謝軼孟淩王繅以繡絲炫目蒲桃
之錦薰之艸木移情蘭茝之香詩之不易知固如是矣
人之未可量又何若耶冰雪各天烽烟四海時乎不再
勉為萬里之行去矣母忘酌此二泉而别
宗定九新柳堂詩集序
成雙美譽早傳於參佐廳前第五高名不減于驃騎省
内乃有方城之碩裔是為淮海之俊人琴響四山身能
入畫風乘萬里志不須舟羨平輿而鱗躍雙龍在扶風
而眉先五馬蓋廣陵有二宗子而定九其首稱也定九
與余生同梓里雅聞兄事袁絲長並芸窗未敢兒稱德
祖眠當共被夜舞司州出必同車朝遊洛市曲江虎視
一時雄長諸侯文樹鸞搴四海羣推六子時而登筵授
簡彼獨探珠或且共席揮毫我為焚硯乃半生作吏徒
教小草傷心而十載著書益覺芳蘭竟體兹復來歸故
土迺獲快讀新篇香出行間如搴石葉花生字裏似握
金荃杜樊川之夜月瓊簫寫凄清而未盡韓君平之輕
煙蠟燭比華婉而猶多疎雨梧桐清而更麗秋風落葉
壯不傷豪號才子於西崑儗佳人於南國宜當沉香禁
苑横施七寳之牀豈只賣酒旗亭獨下雙鬟之拜而已
哉嗟乎宗子張思曼楊柳一枝謝康樂芙蓉十畝相如
妙曲對操花前楊惲新聲悲歌酒後何當息于六月而
况假以百城乎
汪石西先生詩集序
余嘗上稽往帙歴覽閎文潄芳澤於藝林振華風於學
圃其間英蕤所結可昭著於必傳胥賴來葉之賢能表
揚于勿替所以潯陽處士遡往烈以稱先康樂名侯賦
高言以述祖而吾於石西先生之集重有感焉先生韞
竒志而未彰秉潛修而弗耀南陽抱膝望梁父以長謠
北崦移家倣少陵而獨嘯擊酒餘之缶長聽歌烏棹花
下之舟時看放鶴無義熙之情事而賦本於經非天寳
之亂離而詩堪作史計沉酣於韻府凡五周星迨滅沒
于塵籝又三甲子其玄孫天如謂奉先君之遺訓委在
棘人迺以高祖之蔵書授諸棗氏借文章之力用展孝
思任編輯之勞仰承前烈又得叔定蛟門兩君子精心
選訂極意校讐俾一代之弘章偕栢菴而嫓美百年之
文澤與環谷而俱傳豈不懋哉曰觀止矣獨是先生當
昭代之極盛值七子之方興俗尚華巵時工鞶繡先生
抗無求之節欲繼襄陽振獨秀之音仍標正始其氣静
故詞博而昌其致高故調清而越英華收于六代格律
本自三唐倘非蒐輯於汲冢之餘掇拾于秦灰之後則
魯碑竒字將盡失于蝸涎而孔壁遺文且難全其蠧簡
將見百八十篇不聞雅頌之聲豈止三十餘年尚多殘
缺之恨也哉
家岱觀大令西塞詩序
蕭關夜月悲凉生壯士之心榆谷黃雲慷慨動英雄之
色短簫别部樂奏白狼鐃吹新聲曲翻朱鷺此則王侍
中之念國五詠從軍杜拾遺之憂時重吟出塞者矣而
况地當隴右險歴重關人在河西雄瞻四郡嵯峩鐵嶺
有秦皇未築之城迢逓玉門是漢使難歸之路其為興
會何可勝言也哉兹我家昆為時國士名如闞澤常在
月中才似徐陵本來天上起文人于聖水兩河光繞鳳
凰作仙令于仇池百里語分鸚鵡沉香有浦猶存酌水
之清風賦句為唐重續浣花之勝事折腰自懶俄聞處
士辭官抵掌相歡乃見將軍揖客碧油啓帳聚米雄談
白㲲登筵揮觴獨嘯鄒從事之參陪峴嶺共睇山河杜
舍人之管記揚州非誇烟月于是有心懷古横目問天
振衣蔥嶺之峯頓轡蒲昌之海經先零之故壘遐想營
平歴疏勒之遺屯長懷定遠爾乃月氐空屬日逐難迎
買駿金多偏駝紫槖落鵰弓勁或射黃羊中行說久自
多端呼韓邪時方競長旗翻烏壘猶傳都護之營陣列
龍堆徒獻郎中之策此其邊算是在廟謨况乎横笛頻
吹哀笳互動蒲桃竟夜不醉離心楊柳無春還驚客眼
驚沙似雪雖蘇武而難餐冷月低空有明妃而不照則
復情因境發憂為時生磨盾疾書據鞍高唱將王公之
捫虱譜以四聲用劉子之雕龍傳之七字安危目繫豈
徒自詡文豪忠愛情多未敢便誇詩史然而吐音激越
似隆中抱膝之聲抗節沉雄有廣武登城之意若杯酣
于夜讀酒合頻澆倘劍冷于宵吟壺應自碎旗亭畫壁
彼雙鬟不堪再唱黃河詞苑探珠當四坐已自争推白
雪也
周隠求自怡草序
蓋有彭澤之高風而後飲酒移居見其曠具襄陽之逸
致而後微雲疎雨見其清固自别才實由雅韻古之論
者或未詳也吳門周子隠求鶴市英流鷄林妙選劉公
幹之在鄴本文學以知名丘靈鞠之入梁由茂才而起
譽而少輕世網早濯塵纓爰能有託而逃罔羨無因之
獲偶然賣藥不從女子求錢終日下簾長笑富兒多事
間復盱衡今古覽眺山川積有篇章分為卷軸梁生適
越不無五噫之歌平子傷離乃有四愁之賦莫不留連
宛轉清麗芊綿得意行間傳聲格外比之香草送異馥
于秋風譬彼芙蕖耀華姿于曉日爾乃取嶺雲而自况
借都水以為名此其寄懷從可知矣予嘗造其寢處與
為燕歌能于湫隘之中獨出風塵之表過從有客是蓮
社之高人蕭閴無營只藜牀之雅具輙復披帷而想元
度過戶而歎宋纖信其隠于文詞未易求之章句也
袁重其母太君霜哺篇序
拜義成之册未必皆魯國之貞姑受遂昌之封豈盡是
劉家之列女而寒廬少婦抱影終天委巷孤婺摧心永
夜既不能捧鸞回之紙聊種忘憂亦惟有啼鵑化之魂
空悲長恨自非令子誰識其名不有文人莫傳于世蓋
泰徵赴子胥之飲雛僅三齡吳母保趙朔之孤家惟四
壁心同夏草雖向日而偏枯身似秋蛩每逢霜而自泣
呱呱在抱影寒五夜篝燈藐藐空存力盡百年砧杵階
前畫荻總是淚痕案上丸參惟多苦意卒成佳士早有
令名常縶馬以延賓共識陶親之義能辭鷄而饌客益
嘉茅母之賢是以見孝尼者許以正人憐伯姬者旌其
篤行女歌泛栢遂幾黃髮之年子詠采蘭無忝白華之
志名流作傳用勸其家鉅老稱詩以風斯世積之五十
餘載無非雨夜霜晨遂有百億萬言不減龍文麟篆而
重其每獲一字輙跪進於堂前或取數篇為拜賡於尊
畔而節母怡然進酒莞爾加餐啜一菽以如飴斥三牲
而弗御以視世之文軒綵綬起居誇八座之榮金軸銀
函焜燿極五花之賜而内行弗備君子羞稱大德無聞
哲人勿道誠相懸于河漢而永賁于星雲矣蓋古人節
孝之事顯於詩書而昭代文章之榮久于富貴有節母
之行則貳心之臣可以慙聞重其之風則敦本之人知
所重矣
梁溪倡和詩集序
蘭亭歲月憶前後者屢更梅里溪山凡往來者多次時
則阿衡受命分百里以牽絲宗袞當官宰一方而製錦
寇平仲之相業肇績巴東狄懷英之勲名始基冀北余
謬叨族誼忝奉賓遊鏤管文樽忘憂孝王之館華燈朗
月登高鄴苑之臺坐滿鄒枚下客空憐司馬調傾元白
君侯獨羨探驪竊歎文武之才當乘風以破浪早知將
相之器必緯地以經天乃自結主知未踰五載而差強
人意洊致三公較相如之諭巴蜀小行人烏足道哉繫
尉陀而歸朝廷大丈夫當如是矣而言思舊雨近屬晨
星或金馬浮沉寥落子雲之閣或窮烏伏處栖遲仲蔚
之園或杳藐河山悵黃壚于既往或飄零湖海嗟皂帽
之不逢而公獨致雲霄手揮雷電以仗鉞而兼工草檄
當横槊而猶憶賦詩斯則命世之英豈獨亢宗之傑而
已哉原夫勾吳之始實本仲雍迨自延陵以來不乏季
子然子顔龍占未聞作賦之能季重鳳觀罕見濟時之
略兹兼二美獨在一人况乎天遠五羊風清一鶴憶山
橋于月下長懷知管之言望幕府于天邊徒有依劉之
望池塘春草靈運寧不憶夫惠連海浦沉香道助將無
慚于附子耶
陳集生影樹樓詩序
曲逆長才曾居委巷元龍豪氣獨據高樓緬想伊人恒
傷異世而吾友陳集生者抱竒不偶懷古難羈一寒而
恥受人憐三北而無求世用風貽清白知無愧於豫章
口絶雌黃信有傳于潁水較相如而猶無四壁比子猷
而僅得一氊而雅愛名流恒多俠氣八方縞紵乃厨顧
之人豪五色繡絲是蘇韓之上客高明滿野時時逢鮑
五之車雄辯當筵處處驚孟公之座自言熱血可以贈
人但有寸心何妨結客綈袍典酒清談而欲醉平原木
榻栖塵高臥而長留孺子以故名卿鉅老願相得以成
歡素士平流亦投交而恨晩斯固好行其德獨季於時
者矣胡乃過愛陳人虚推薄藝雕龍自好譬劉勰之見
隠侯烹雉何心比茅容之逢郭泰榮枯一致寧同門下
之盈虚久暫無忘每問山中之動静其為嚮往不更異
乎頃以一編索我數語謂必加之月旦始可定其風期
蓋詩之為教復性本於緣情聲之感人因心迺以達志
集生之志可謂通矣集生之情可謂篤矣由是而本乎
忠愛發為竽瑟之音聽以和平鬱乎山川之氣古人可
到寧須芍藥以抒華此事必傳非復葡萄而織錦心乎
愛矣庶或遇之
汪扶晨穀玉堂詩集序
馬遷著史窮河嶽之觀張說為文得江山之助良以才
華之動蓋亦靈秀所依也余友汪子扶晨秋月長凝朝
霞獨舉論交四海早看聲徧龍門作賦三都盡許才傾
虎觀桃花潭上水讓情深斤竹嶺前山隨興遠何年丹
竈嘗尋軒帝之峯幾處仙廬數訪焦公之洞二分月裏
留連隋苑之風烟千尺雪中感慨吳宮之花草每經屐
齒輙付奚囊時染綵毫動盈宮紙他如河梁贈答李都
尉字裏鴛鴦公讌綢繆禰正平酒邊鸚鵡莫不低徊盡
致俛仰多懷譬之初日芙蓉未可方其婉麗擬以微雲
河漢差足况其清華是以聽者傾心見而却步蔵之笥
篋如聞草木之香寫以縹緗即起雲霞之氣之子於焉
寤宿先生可當臥遊矣予附響鷄壇投交鶴市吹簫故
里長逢濁酒以相娛剪燭秋窗每出竒文而共賞心之
愛矣將置身於今古之林子好遊乎信得意于山川之
力也
孫樹百給諫保留虎丘山木詩序
白象秋圍應靈期於乾竺青牛夜走失王氣于咸秦况
此海湧之竒峯賴有雲屯之古幹綠隂百畝皆累朝雨
露之遺黛色千尋是大地煙霞所托豈意作兹舟楫遂
欲殘以斧斤在經國之弘謀寧問無知之草木然救時
之大體務留不盡於山川賴有偉人適臨勝境推竹西
之棠蔭分庇東吳用冀北之梧隂遠垂南國回天運掌
無煩六叟之鼔門當路同心共鑒萬民之蹌地遂使武
侯古栢青蔥於短簿祠前蘧父仙楠蔽芾於生公石畔
人天歡喜還如再長菩提士女謳吟竟似重開罨畫六
代之鶯花如昨兩山之烟月依然斯其所全良為大矣
至若省吏胥之漁獵以奠人心免山水之髠鉗以全地
脈務令林安翠葆無傷嬴政之殘庶幾閣建銅壺不損
蔣堂之惠此又仰裨于軍國非徒祗益于遊觀而已也
倘木德之有知同應下拜幸山靈之無恙請共式歌
家茂才一壑居士桐江草序
吾家自荆土以來延陵審音而後風雅之事代不乏人
柱史揮毫首變文章之體舍人傳樣益高著述之名雖
時世屢更而咏歌無替良亦家風有在不以世遠而衰
也丁卯初秋時方却掃迺有小年族姪特攜子晉先生
所輯遺詩屬予為序予受而卒讀因為慨然曰先生以
建安之才值永嘉之季遭時不偶徒嗟猿臂之難封失
路無媒遂抱龍頭以終老椎雄博浪僅中副車門掩明
湖空懷鏤管當年沈約曾加禮於投書此日范宣尚興
嗟于予硯天乎不憗命也何如然覽其篇章若清風之
拂蘭蕙擬其姿態如初日之照芙蓉使其獲售荆山遇
知冀阪當不在子雲之下亦何減季重之時哉猶幸小
年言念厥祖收菁英于版蕩之後授梨棗於壁立之間
襲此芳風用流馨於藝苑傳兹大業同永壽于名山是
將有賴乎亢宗豈僅無慙乎肯構也哉詩曰繩其祖武
小年有焉又云貽厥孫謀子晉得之矣
江秋水園居倡和詩序
江子秋水性躭林溆癖染烟霞有謝幼輿之一丘開蔣
元卿之三徑亭中花發不見俗人池上詩成每同詞客
向值西園之會言來東海之蹤笑杜牧之顛狂逢花便
住愛淵明之蕭散得酒還留曾未幾時遂同昨夢倚欄
明月是當年薄倖之樓繞檻清波異昔日醉歌之墅燈
前紅袖誰憐往事都非花底黃衫尚喜豪情如舊既經
秋而涉歲或卜晝以連宵邀中散以彈琴遇桓伊而弄
笛紅箋小字常為錦帶之篇紫袷高吟競賭金荃之句
音成山水非無絲竹相關坐有鶯花遂覺壺觴都韻爰
多名作并寫烏絲共賦閑情皆題黃絹少閒人而似我
寧須問何處烽煙願勝事之無忘且莫負吾儕詩酒也
田綸霞詩序
蓋聞九光霞錦不襍凡絲萬石霜鐘非同細響建安創
體皇哉大雅之文正始成音允矣中和之氣非其性情
之各别要亦風格之本殊也綸霞田先生銜書北闕校
藝南畿士相慶為得師人由是而知學而先生提衡經
術雅居兩漢之間領袖篇章亦在六朝之上跡之所至
事必可傳本無累以為神故能會高深於山水涉不窮
而成趣故能極俯仰于古今氣自國香不藉薔薇之浣
味原神鼎匪同芍藥之和蔵以篋中經三年而不歇坐
其碑下過十日而猶思以此驚人良堪永世矣而情以
日生而益上詞以屢變而愈新五言既號長城七字亦
稱堅壘近體已見精嚴而古調仍多閎肆孔雀之羽豈
有擇於山鷄鳳凰之聲自罕同於鸚鵡則安見杜拾遺
之後不别有拾遺而韓吏部以來不再見吏部也哉然
具昌黎之氣節而後起八代之衰有少陵之胸懷而後
集百家之勝是必有其人而乃有其作所以重其作而
愈重其人矣
曹冲谷漫遊草序
十年公府清遊曾共陳思千里故鄉雅政還同任昉歎
當年之匏繫思隔停雲幸今夕之萍浮歡邀坐月得逢
公子紀羣兩世之交如覿故人嵇呂三秋之雅維時清
風欲襲羨洗馬之神清既而明月相投識士龍之才俊
偶看摇筆已見湧泉旋覩傾笥還同霏雪象諸六律斯
為琴瑟之音譬彼羣芳此有蕙蘭之氣則冲谷曹年翁
漫遊一篇所以獨絶于時也昔孫郎布履玄德為之傾
心符子清談李膺因而捧手予欽國士早知日下無雙
君覲嚴君為道山中未老
顧書先梅花詩序
人存標格雋則多風物有性情淡而能韻家多綠竹而
愛者必謂瑯琊歲有黃花而採者獨稱彭澤惟其神之
相似是以得而益章也予居種字林中時值丙寅春半
長卿室内賦成非以求金潘岳園中客至常同藉卉而
書先顧子示我一編寫庾嶺之幽姿傳孤山之逸致行
間吐艷更欲洗其鉛華句裏生香遂若聞其浮動水邊
林下珊珊而若有人兮月落參横寂寂而誰為是者蓋
其胸原無熱長多冰雪之懷是以語可出塵大有煙霞
之氣讀之三過應知春在兔毫對此終朝但覺雪生烏
几豈必窗前夜發始見相思簷下朝巡方同索笑而已
哉予也手鋤明月將種樹以忘年子則口嚼香冰且借
花以寫照矣
程山尊春帆集序
歲載蘭亭之筆人歸梓里之車索鑿齒於坐中遇孟公
於門内雖披襟之頃已信生平當傾蓋之餘如曾夙昔
蓋予與山尊程子始訂交焉於是雪磬霜鐘共臥秋風
之被紅燈綠醑常同夜月之尊杜牧顛狂因花就宿許
詢蕭散得酒舒懷而程子筑響情生杯酣耳熱王郎擊
劍嘗為斫地之歌屈子懷騷數作問天之想若無以自
得者豈有所不足乎蓋程子世累朱纓曾依日月身懷
白璧雅志風雲不問家人之有無兼值世途之消長入
孔融之座未許錢通讀馬遷之書恒刪貨殖時非得意
氣益自豪以此發其新聲頓可稱為絶調山以不平而
增秀水因多激而長鳴故其諸體并陳咸無堅壘更以
五言占勝獨號長城颯然風雨之忽來燦若雲霞之迭
起聲能擲地聽下士如笑蒼蠅語必驚人在諸君應推
繡虎星辰可動宜呼于華岳峯頭花木無私可置之錦
官江上蓋其情深而力厚故能律細而聲宏也嗟乎程
子狂如李白是唐家有用之才罵似禰衡乃漢代不平
之氣吾儕未老此事必傳矣
田牧園滇行詩序
人同汝水種棠樹而偏多我愛樊川插菊花而可共爰
于豕渡特訪鶯求而田公牧園初迴渤海之轅已解潯
陽之綬從容對酒意殊眷於三閭慷慨論詩字已盈乎
一卷夫半生廉吏值陪紫馬之游萬里行人竟作碧鷄
之使懷簡書而可畏懼飛輓之不前况乎鸚鵡洲邊頻
更舟楫兼之螳螂川上甫戢干戈過金筑之鄉關梁匪
易宿銅安之驛鼓角堪驚遂使時異當年歐陽詹徒修
玩事路迷何處杜子美惟有傷心茘酒椒盤俗非荆土
石泉槐火夢繞吳天計程而道遠九千經歲而月圓十
二離人易感既有見而情生勞者常歌亦無聲而不苦
此滇行諸作雖少而必傳也既往論交已識伯仁雅量
兹來問政益知仲舉清風知公之才信驥足不終于千
里讀公所作豈鴻名惟競乎一時耶
丁鴈水觀察暨令弟韜汝棣華集序
昭陽理楫將攬勝于羅浮長烈停車暫觀奇于章貢三
臺並聳有李相國望闕之鄉八境遥開是蘇學士尋山
之處則有夢松碩彦列栢英賢文章則韓柳齊驅政事
亦元常方駕横牀匝月論心于山水之間剪燭連宵合
意在雲霞之表松陵分賦衆獨讓其探珠蘭畹填詞復
共聞于戛玉抗懷覽古秋風擊筑之聲盡致言情細雨
吹笙之曲烏絲寫就直須手浣薔薇紅豆拈來都訝身
如菡萏此則齋分一坐誰言隴右惟三牀拜雙鬟不讓
河東第七矣爾乃既逢康樂復見惠連已識伯仁還交
仲智偕工協律杳浮十樣之箋並善倚聲豔發五花之管
兄如淮海何殊山抹微雲弟擬小山更愛岸停殘月因
為擊節共羨同車夫詞原本于騷餘辭必歸于雅稱而
近之作者或極意以争新人競從之皆效顰而取拗不
知聲期應節其何取于聱牙語貴宣情復寧求于借面
兹則調高北宋采奪南唐獨追正始之音允叶開元之
奏可謂盛矣亶不然乎至若宗臣寳臣並獲名于景祐
敬禮正禮亦齊譽于建安皆號雙丁同稱二妙斯乃鍾
靈晉水復見拔萃濟陽以古視今後來居上矣壽之梨
棗名曰棣華豈獨三筆六詩羨劉家之有集聯珠列宿
美唐代之多才也哉
石濂上人詩集序
神駿非常服支公之愛馬昭靈莫測嘆老子以猶龍古
之所為垂乎不朽大抵立言必有竒氣而後其勢日生
暨乎入世必有遠神而後其風自上用觀昭代不易吾
言乃有西竺之異人來於東甌之淨域則石濂大師是
其人矣師以白象之姿悟紺龍之旨冥心濟物未忘有
覺之弘因妙義超羣已證無生之密諦而城長五字壘
固四聲渾成頗類貫休高亮更同齊已暮雲自合江淹
擬而未能新雪常逢鄭谷吟而獨嘆爰聞下士笑彼蠅
聲每見時流目踰牛背望之或以却步識者偶為注眸
予一見於柰園已謂風塵外物載逢之蓮社愈知濠濮
間心遂與論交慚非魯公之偕清晝因同索句若如蘇
子之遇參寥時而清露流桐愛鳳條之初引時而驚飇
振葉聽鴈語於方來時而峭壁秋開陡絶風雲之路時
而奔濤夜至砰喧霆雹之音莫不海立山飛星迴電激
去塵言而務盡振灝氣以無前終日與静者談舉體無
常人事乃知靈鯨吼雪非凡響之可同翔鵠摩天豈纖
禽之是伍而况乎李桃之俗豔蔬筍之餘酸也哉昔古
人之未遇常遁跡於空虚而高士之不平每陶情乎歌
詠師殆其流亞矣寧知所際量耶
季偉公詩集序
余浪跡尋梅特作五羊之客潜心藉卉將求一鶚之人
乃有(缺)言與偉公季子來過花下共數心期間
向酒邊還為耳熱而季子早多竒志獨具性情壯等終
軍方棄繻而未果吟同杜甫維敗案而不知蓋積之者
既深而發之者必厚故能由微至著劍雖蔵而有光以
少勝多矢無堅而不入然辭多感慨疑非年少所宜而
意在激昂或亦古人之過則韓昌黎之索句窮而後工
司馬遷之著書言皆有托吾儕之所聞也季子其有憂
乎雖然十九人中誰如毛遂五百年後必知子雲君子
但居易以俟老人將聞聲而思矣
宋長白岸舫集序
羊城訪戴時乘蘭葉之船鹿苑逢陶共結蓮花之社軒
軒霞舉欲為東野低頭奕奕風清足令西崑斂手由是
而三瀧挾弩不辭埭歴蜈蚣乃復五岳同登寧計峯迴
鴻鴈瀟湘月滿大夫之江上題詩沙渚星高太傅之祠
中酹酒或襟分於楚水浮蹤歴萬里而遥幸燭剪於吳
山離緒寫三年之渴蕭齋夜雪酒倒銀瓶茂苑春寒花
開鏤管王郎斫地既拔劍以同歌祖逖臨江亦投鞭而
獨嘯蓋長白夙懷大志雅負雋才終子雲早歲入關欲
請纓而未果陳孔璋頻年作客徒草檄以空傳若鯉湖
若鱷海行役維艱或玉塞或金臺悲歌未已賀蘭山上
常奮筆以留題楓葉江頭忽投書而竟去才情若此遇
合如斯寫以篇章形之歌咏雕雲鏤月山川發秀異之
靈酒舞花飛筆墨有英雄之氣杜陵之沉鬱頓挫草堂
之跋扈飛揚兼而有之固其所矣遐觀往代厚福者不
少庸庸幸值興朝英才者悉皆衮衮豈有司馬雄才竟
少黃金買賦將見元龍豪氣定能碧鏤裝書寶此一編
君自愛其五花之管抒其偉抱吾當相待以七寶之牀
耳
夏宁枚粤遊草序
憶昔分符苕郡乃得憑軾桐封知仲御之宗誠為多俊
於清溪之裔實獲二難則宁枚之與宛來猶惠連之偕
靈運迺己酉解組嘆别路以多岐至癸亥拏舟幸故人
之相見臺高栢樹喜遇次山幕啓蓮花重開小海尊前
授簡同賡聽鶴之篇枕内求書盡覩雕龍之字乃宁枚
之游愈遠而宁枚之才益竒千里碧雲不減江淹麗句
一聲白雪如聞郢客高歌譬之秋篠吟風莫名其韻遂
若晨蘭受露但挹其香五色相宣得素絲而更為絢爛
八音競奏有和玉而始得鏗鏘此在正始以來可仰同
乎顔謝若論貞元而後足方駕于錢劉斯粤遊之詩正
為可傳也昔馬遷作史歴海岳而迺竒燕國為文因江
山而得助則與其十年仰屋之空勞實不若萬里儋簦
之足快而山連五嶺盡吐煙雲巖竦七星共淩霄漢凡
所經之勝槩可共給其清裁矣雖然上林羽獵袞袞盡
屬諸公天禄石渠落落誰為才子以君兄弟猶困泥塗
吾為千古傷不為二君惜也
顧辛峯羚江草詩序
荆土堪依王粲作登樓之賦梁園未倦馬卿多授簡之
辭僕本恨人不堪多讀君真名士定自可傳則幕啓蓮
花有鱷溪之三俊香浮蕙草在羚江之一編矣顧子高
出虞山竒同拂水長才未遇聊自隠於讀騷壯志難名
每獨抒于覓句是以俯時傷往感流失于永嘉懷古登
高嘆英雄于廣武驚心節序王郎斫地之歌顧影山河
屈子問天之想以至長楊芳草賦也彌工走兔流烏時
哉不予七星巖畔李供奉語逼煙霞三水江邊謝玄暉
悲生日夜莫不抑揚盡態慷慨言情楚澤含毫寓竒懷
于鸚鵡河梁贈句等麗製於鴛鴦既摇筆以散珠益擘
箋而成錦讀之擊節惟喚奈何倚以作歌殊嗟未若昔
名如元嘆乃聞更有一邕才似彦先遂以能齊二陸以
兹方彼何古非今耶僕以樗櫟之餘適逢斯地當菰蘆
之内乃得此人同越石以聞鷄雖嘆相知何晩若孫弘
之牧豕寧言得遇已遲哉
孫殿颺樵吟序
端居不適相如聊復遊梁舊夢難忘廉頗常思用趙予
以渡豕之歲始至炎海以浮槎載當于貉之時爰過端
溪而訪硯遂與韓君公吉聯縞紵之交乃有孫子殿颺
得披帷而見相知一日憶論交曾以文章作别十年嘆
浪跡空悲道路豈期異國忽覯故人覓鑿齒於座中徒
憐短鬢接嘉賓於幕後自是異才也迺其流覽之餘輙
生興會凡夫蹤跡所及即賦篇章收月露之文以成綵
筆攬溪山之勝而入錦囊水可濯纓不足方其澄澈花
能擷佩未可比其芳華色雖豔而非濃麗芙蕖以初日
態原工而益美拂楊柳以輕風楚澤峯青似戛湘靈之
瑟緱山月皎如聞仙嶺之笙至其贈答纏綿略同都尉
若夫流連跌宕近類參軍以此清才自合牀横七寶因
斯麗製還堪簟奪五花而猶身似文通跡同翁子盼神
仙兮不見望富貴而未來則樵吟一編烏可已矣然予
之知子有素而子之自待不凡豈漢室之公侯乃竟不
如狗監而茂陵之詞賦遂至無薦馬卿者哉予且歸歟
非榮期誰知孫綽子無恫也有東野自遇昌黎
厂翁潮行詩序
晉朝名士支許聯世外之交唐代英流顔謝結山中之
契三生有石豈淺見之所能窺百尺為樓非恒人之所
得上予為漫叟浪跡鷗波得遇厂翁論心虎阜前期莫
負不辭拏楫而來良晤偏遥乃復披帷不見則余之至
粤始及一陽而師之遊潮已先五月矣既而蓂回北律
松轉東枝廬岳籃輿還迎靖節石泉槐火常對參寥時
同匡坐三更爰讀潮行一帙或狀溪山之雄麗而嵐起
筆端或寫潮汐之奔騰而聲留紙上或賓朋贈答叙情
致以纏綿或歲序遷移慨光隂之流轉蓋相知有素偏
逢好客陳蕃而自得為多不類依人王粲故能無言不
韻有語皆新直從句外求禪豈啻詩中有畫而已哉昔
人悟道惟聞擊竹三聲古德傳心只在拈花一笑以此
慧解求之正聲自有天中之天别得味外之味豈與白
蓮為集較蔬笋之酸醎青豆成編得栴檀之氣味耶予
罔知西竺之學頗覽東陽之書萬水千山知和尚之來
得得三唐八代任說者之論悠悠爾
江柳州眉瞻隴塞集詩序
司馬公徧經川岳始就竒書張道濟得助江山恒多傑
句蓋耳目所及既廣故性情之養獨深發為聲詩不可
及也江公眉瞻以非常之才涉無窮之境一麾江海幾
盡於南北東西廿載間關數歴乎隂陽寒暑乃以所得
咸著于篇色異繡鞶是雲霞之麗采聲如戛瑟為山水
之清音是則詞客服其探驪儔輩推為立鶴者矣僕夙
叨葭倚謬忝荆班拏罨畫之舟曾同泛雪吟柴桑之句
長憶停雲分手湖邊已十八年之久論心嶺表在七千
里之餘羚峽燒燈重開白社兔園授簡頻倒青樽遂出
一編俾予片語嗟乎人生靡定鶯欲出而傳聲世路何
常鴻既飛而留爪用為不朽惟此長存今公所作隴塞
諸篇或寫霜雪之凄迷而興懷於歲月或紀山川之雄
麗而寄慨于關河或憑弔遺墟而心傷逐鹿或低徊故
壘而哀感啼烏莫不出入三唐奔趨六代而法原風雅
氣本中和比於香山長慶諸篇較為沉鬱方乎少陵秦
川雜詠並著精嚴所養之深蓋可見矣夫羅池名勝既
得子厚而能彰象郡遺思尚記河東而未泯斯則地雖
險僻為仕宦所弗宜實乃俗尚醇愚得循良而可用公
以惠愛之術力為撫綏又于德化之餘著之歌咏則安
見桂林境内謳頌者不再溢于南交而柑子堂前嚮慕
者共恒推以北面也哉
韓公吉觀察崧雲集序
余以癸亥秋杪始至羊城甲子月中乃過羚峽扁舟未
泊已呼船覓張憑幸舍初分早見軒臨李賀則韓君公
吉似古人而折節為近代之曠聞者矣既而入襄峴之
境中人懷其德見滎陽於驛内世嘆為賢府繞蓮花盡
皆枚馬臺森栢樹不少求羊於是志有星巖倒篋攬山
川之勝賦同雪苑揮毫收月露之竒探驪而君早得珠
吐鳳而衆慚其綵爰出崧雲一集用俾草澤片言夫辭
以攄懷交發於性情之際詩惟言志長存乎律度之間
氣不静則不能有合於和平格不高則不能自全其忠
厚蓋自三百篇而後十九首以來雖體製各承而源流
不異故家分赤幟文人或自相輕然代有青緗騷客終
難别創今君養之也既裕所以出之也甚全時序遷移
李勉或興懷于望闕江山綿邈仲宣或寄慨于登樓都
尉河梁見鴛鴦而贈答參軍關塞覩鴻雁以低徊皆遇
物以言懷每緣情而有作莫不媥娟盡態寫楊柳於初
春綺麗多華炫芙蓉于早日譬之八音競奏而清響合
乎琴笙亦如五色相宣而繪綵尊乎黼黻其為詩也不
已盛乎昔石鼎吟成退之起衰于八代宮煙句美君平
獲譽於一時當代復見名篇君家何多才子耶自知瓦
礫殊有愧于士安願作珊瑚庶期同於孝穆爾
徐鳳池龜峯孝感詩序
朱壽昌之覓母名士悉有贈言景忠烈之尋親聖主還
為給傳然皆生前之覿面訪求尚有音容未聞殁後之
遺骸埋没都無影響此非誠心之仰格何由竒事之克
傳也哉鳳池徐君三韓名胄七葉華宗磊落襟期久仗
仲華竒策英豪志略行看士稚先鞭而幼值家艱早逢
時變方陟岵而旋陟屺誰憐未乳之兒初入廣而繼入
都竟作喪家之子南荒失路八千里馬鬛難封東海移
根三十年狐丘莫辨見負薪之奉旨繄我獨無問上冢
以澆漿慈親安在于是不辭腁胝歴燕齊吳楚以獨行
罔憚泥塗經寒暑隂陽而不悔重來珠水僅鹿苑以依
稀載訪栴林獨龜峯之聳峙兔葵燕麥既入望以無涯
棘刺藤絲復手披而不得遂乃撫心搶地洒血呼天哭
似秦庭較哀猿而更慘號同歴野比鶗鴂而還悲足偶
升高欲陟松巖而上身如入夢忽投菜隴之中衆共訝
其非常心乃怦而欲動爰發布金之坎果當瘞玉之區
題識依然香雖埋而未化鍼封宛若血尚漬而猶新雙
鶴翩&KR1473;來弔陶親之壠羣烏翔集助成文母之墳此非
精氣之潛通而為鬼神所默佑烏能相感以若斯哉諸
君誼列同人我輩分叨猶子登堂既杳空懷嵇呂之誠
展墓有心更感閔曾之孝表揚泉壤將有待于龍章昭
示寰區寧無煩于兔穎况逢枚馬適授簡于梁園並集
王盧共摛文于鄴苑紀貞紀孝金管與銀管齊揮起敬
起哀綵箋共素箋偕擘溪蘋澗藻聊陳一束之芻霞爛
雲輝總是五花之字在坐聚九州之客可知彝好不殊
傳書貽百代之人應見廉頑有賴爾
家觀莊粤遊絶句小序
歲當癸亥予家少參先後一帆並掛秋風於江上浮沉
雙槳同尋夜雪於溪邊嶺表﨑嶇既悲歌乎行路天涯
偃息遂欣賞以論文乃出新詩得三百首計經遠道乃
四千餘其間興會儻來莫不水流花放以至激昂忽動
咸驚海立山飛駿馬奔陂胡可達其運腕饑蠶食箔未
足羈其含毫此豈格律所能拘固亦神明所獨旺矣噫
嘻山川有助張燕公豈待攢眉今古無窮阮嗣宗常多
流涕以視予二人之梗泛一身搥懸十指暮雲天畔惟
深南國之思春草池邊不入西堂之夢者久矣寧必定
王家之優劣何煩分裴眷之東西但愛子之詩漏三下
必讀三過欲醉君以酒歌一首請進一觴
林蕙堂全集卷三
