林蕙堂全集卷十三
湖州府知府吳綺撰
亭皋詩集
五言古
擬今日良宴會
芳條茂青陸名彦盛東都相逢鞏洛畔列坐高李徒玉
盤進華食朱瑟揚妙歈羅衣舞春烟欲進嬌含曥主人
前致語努力為歡娛良遇不得再榮名難有餘請君視
皎月倏忽翔金烏
擬明月何皎皎
天末斂餘霞娥輝澄素練虚影入房櫳庭花靜如霰我
有所懷人皎然若相見但恐在遠道隂晴異鄉縣躊躇
步前楹飛鴻落清怨何為久離居阻隔歡與宴
擬庭中有竒樹
條風振遲日珍木發竒滋亭亭百尺榦枝葉相扶持豈
無琴瑟用冀見鸞鳳姿羽儀邈難即榮落亦有時芳華
不自薦葳蕤當為誰
擬結客少年場
豪傑推三輔輕肥重五陵經過向燕市横幘飄長纓劔
怒白虹出酒激浮雲蒸所得在意氣赴急如秋鷹大息
顧兩儒矩步趨時名笑覓荆高侶狂歌變徵聲
古意
長安二三月朱樓臨廣衢上有良家子蛾眉揚青矑君
子遠行役既嫁還獨居下顧見游女婉孌相馳驅明璫
攜素手日夕飄華裾中心豈無慕時命固有須伉儷分
未足琴瑟義有餘東鄰視彼美未聘其何如
客秣陵送孝威之夀春
天末起寒雲涼飈動砧杵愛此秦淮秋後先作行旅故
人敦素盟授館得羣處蕭條白板牀一燈夜中語兩見
明月出行歌互爾汝何來歲暮心催君下西楚譬彼兩
黃鵠乘風一軒翥徘徊顧山椒零落在毛羽憂心從中
來默默如何數夀春爭戰場今古具樓櫓君去得所依
長吟入軍府嗟哉沿江屯衣帶亦成阻我去苦未能新
寒薄絺紵離魂難奮飛翻為悔歡聚
又
摇摇河上舟蕭蕭岸傍草明明殘日中云是遠行道擕
手上河梁涼風吹窈窕相視長歎息凄然念綦縞日月
難相知危疑速人老豺虎横四逵掩戶恐不早胡為久
行役東西學飛鳥子歸會有期子行宜及曉母將王粲
心依依向劉表
中林堂望月次芝麓先生
落葉滿天地秋殘無定聲愛此寒兔魄當軒凄且明君
子重良會酌酒寫我情歡笑良有以嘆亦無事成周游
歴廣榭踟蹰步前庭蕭蕭月中影宛若池上蓱離别既
以遠敢不懷令名濁醪古人意杯盡聊共傾
又
河漢邈無極大道直如髮作客不得歸畏見牀頭月徘
徊懷遠情矯首望天闕但憂尊酒空坐令芳華歇貴賤
會有命持刺欲何謁請看天上星安得久不沒
賦得流螢夜聚書
虚館易成隂華窗黯初夕高人寡所營夙好在羣籍愛
此丹鳥光飛飛向瑶席入幌似流輝臨編如弄色方粲
更生藜遂映長卿壁持照不自私微明欲相益匪不慕
高翔願依君子側
折楊柳
楊柳未成花春風滿妾家送君辭妾去折柳捐芳華芳
華寧可久誤妾青閨守蛛絲網鈿筝蝶粉塵歌袖柳花
今復飛不見紫驑歸相思無處說還夢入空幃
塞下曲
日暮黃雲飛天山夜傳箭男兒好身手結束事征戰劒
血汚金鞍袍花染成茜勢絶無援兵投幘目如電不恨
死沙場所恨君不見坐令刀筆人議論明光殿
野雉詞
野雉備五色耿介異羣鳥偶有稻粱懷翺翔出林表獵
徒山中來彎弧正誇巧盡命鋒鏑間離披墮豐草羽毛
匪不佳一誤失衆好徒羡雙飛鴻冥冥入秋顥
詠史
竇氏耀朱纓霍家驟華轂勢極不自持翻如未嘗足豈
知天道微龍亢固多辱意表發竒殃顛覆累厥族東門
邈難期華亭恨相續何如曳尾龜全生在溪澳
採桑篇
紫陌春風路柔條壓春樹曉起自㩦筐盈盈採桑去非
直為蠶饑畏郎無好衣銀鉤正欲採驚出黃鶯飛鶯飛
何決絶踏得桑枝折寧知桑樹中更有離人别
督亢陂
荆卿西入秦手持督亢圖雪恥用盗術託智無乃愚不
知壯士意成敗匪所虞殺身表不平要以明區區匕首
一得力六國無丘墟英風振天地博浪心相符誰云荆
高侶落魄但酒徒
樓桑村
炎精既凋謝中山獨後昌昭烈龍凖姿卓犖生遐方古
老傳此地昔有百尺桑下蔭潜龍宅上礙高鳥翔西蜀
既發跡羽葆增輝光至今不可見行野空徬徨因思南
陽事豁逹同高皇﨑嶇成鼎足大運良可傷咄哉陳氏
子帝魏真荒唐
黃金臺
烈士愛立名寵利非所求胡為千里足而以黃金投將
無徇薄俗匪此意不綢我來弔遺跡躑躅尋高丘失禮
地亦異平楚蒼然秋傷哉楚童瞳刓印生仇讎
張華宅
張公晉人傑博雅誠多才依違事悍后亂至遭嫌猜徒
能識寳劒不悟坼中台豈非當局人席寵迷素懷兹地
乃遺搆歲久成蒿萊梁棟不可恃華屋安在哉同時有
張翰秋風遽歸來至今大湖澨祠廟何崔巍
賈島峪
房山一深峪曰有唐詩人賈島昔寂寞狂吟驚貴臣高
秋吟落葉歲盡祭詩神遺編骨尚瘦千載傳苦辛才竒
命不與遇困名獨伸匪逢昌黎翁滅沒同灰塵蒼蠅附
驥尾知己良足親哀予不復見老淚徒沾巾
劉司戶祠
神奸弄大柄威懾唐公卿劉君草茅士對策抒不平含
毫鬼神泣下筆風雷生主者不敢視棄擲鴻毛輕身雖
竄遐域身殁珥朱纓廟食歴數代光與日月爭當時得
意人或同腐草并乃知千載事所重非科名
感遇
清署寂無營垂簾掛朝旭庭有百尺槐團團蓋蒼蔚上
枝拂雲電下枝廕華屋凡此尺寸材蒙茸託其族既免
暵陽焦又得晩風謖根株得所依神志曾無辱願言永
垂陰庶保歲寒綠
又
豐城有長劒雷渙測其精荆山有頑璞卞和識其榮智
者不虚賞微物昭令名嗟哉斯人徒忽與草木并所冀
遇君子寄托抒微情肝膽不敢賤軀命固所輕斥鷃在
枋榆無藉難自行蒼蠅附騏驥乃陟千里程
又
岱宗高不極膚寸潤方州渤海廣無際吐納資萬流古
之至德人動為物所求偉哉李元禮列坐羣賢優昌黎
特後起賈孟皆從游一顧亦云偶終古稱驊驑所以重
感恩烈士身為酬耿抱知已心日月無窮休
雪後望西山
朝出城東門極望西山際積雪冒層巒凝隂覆松桂一
白亘遥空幽翠偶虧蔽山上尚重寒城中落新霽為想
古巖人袁安正高憩嗟予客金門四見朔吹厲策馬度
深泥絶壑徒流睇何時老雲麓梅花兩扉閉還共同心
人煑酒聽鶴唳
峴山
我聞羊叔子登臨俯襄沔如何來兹邦有山復名峴出
郭既不遥入林亦匪淺高樹瞰碧波古徑緣蒼蘚亭下
老石尊顔李昔流湎清風邈難即盛德固所緬願言泝
流光幽芳或可搴
道場山
郡閣望南山城頭入晴翠乘舟汎湖濱所望乃其背策
杖至山椒曠然闢幽䆳清泉泛瑶碧古刹擁蔚翠旁有
伏虎跡莓苔綠無次拾級上層巒放眼乃無際烟中數
飛甍雲邊認歸枻浩然吳越間秋色落吾屐乃知玉局
翁愛山固有意
法華山
吳興清遠區西北富丘壑長松列崇岡十里送芒屩杳
靄化人城幽竒虎頭作策杖赴巖阿蒼烟滿叢薄亭影
落遥空湖雲澹寥廓下泛九曲池泉香流羽酌水底漾
仙螺枝間宿靈雀徘徊不可極爽然遂吾樂
抒山
望嶺陟岧嶤沿溪入葱倩遂至夏王村復越黃蘗澗三
癸遡遺蹤登高足忘倦清流繞芳原晴陽叠層巘山谷
乃不殊雲嵐時互變東南煙華生城郭了如見遥思顔
平原夙與開士善高唱苕花間塵外有遐羨
毘山
毘山視諸峰小大若邾莒崛起無因緣翻恥與衆伍我
來陟層巔危樓勢飛翥四顧見諸峰環抱反若俯晴溪
繞其足淡蕩百花渚所惜高木隂何時就斤斧坐諷吳
均篇慨然念時遇
東林山
放舟淩陂塘泝洄訪靈跡言尋貝錦峰云是東老宅畫
榴不復見葛井鮮行汲躡屐登山樊曠然得所適平楚
浮霽煙山雲共秋碧振衣火爐頂清泉汎瑤席黃鶴何
時來臨風欲生翼
碧巖
弁嶺如率然碧巖乃其腹栝栢衍陂陀蒼蒼滿椒麓石
磴幾盤紆重崖互回伏當其登頓時一上一換目屢憩
始得逹曠朗見晴旭下視七十峰波裏夕陽綠飛沫洒
明珠懸泉掛寒玉幽池出雲飛蜿蜒駭靈族憑空一舒
嘯乃信世塵促
學士山
玉湖浸春煙柔嵐翠相接遥睇學士山與峴適屏列遇
賞若争高嵳峨况自别地僻行無蹤榛莽不容屧絶頂
老蒼雲環坐席可設茵染莓苔紋足底過舟楫一經高
賢來霞上跡不滅春物正駘蕩清暉共怡悦歸來絲竹
聲蕭蕭在林樾
栖賢山
高天淡若陰春風動林藪我來問寒條倚檝龍溪口山
路平可馳梅花拂我首濛濛雪色中風香互先後十里
無停驂馬上勸行酒我聞管仲父栖遲在兹久古蹟不
復尋飛英落金斗
丘路
仙蹤罕近尋武陵邈難即豈謂南郭間乃有避塵跡便
娟修竹園窈窕幽人室方春桃作花夾岸絳英積溪山
多豔姿鷄犬帶霞色頳光靜相照永日不知夕入望無
淺深但覺世情隔遐哉柴桑翁作記有餘憶
登龍山絶頂望太湖用康樂韻
春色生東南良辰引孤眺屢陟蜿蜒背排雲入蒼峭振
衣覧震澤一碧與霞曜泠泠林樾間魚龍聽長嘯我時
栖山樊久處欲忘妙捫蘿快所覿得免猿鶴誚既愜丘
壑情彌羡滄洲釣舉手望煙客相期發幽調
和澹心雨中見寄同用少陵風雨暗荆蠻五字
為韻(選四)
古澗入深竹白雪相無窮我來拾瑶草晏坐青桂叢晞
髮弄寒雪幽翠生微風
又
莓苔長卧閣浮萍冒庭礎俛首視八極懷抱不能數所
賴有素心燒燈共深雨
又
故人隔河渚相念如平生貽以瓊瑶字讀之增古情乃
知千古事不在高與荆
又
獨處少良覿久居無壯顔人生貴自適何事眉睫間終
期五湖裡駕浪同魚蠻
讀長兒粥飲詩因示之
簮組豈不樂憂患多所招曰歸逢歲儉況乃無東臯饑
來不自得時復嗟汝曹糴貴婦增歎炊稀僕漸驕賴聞
哲人語凍餓生賢豪金門已云遠臣朔嘗自嘲折腰雖
不遂扣門徒用勞園花待春發得酒還逍遥
咏史
裊裊巖邊藤鬱鬱澗傍樹人生各有為因緣在時遇嗟
彼漢馮唐失意亦以數文武豈無宜老壯失所據所以
慷慨人白首多顛仆棄置等無才憔悴亦多故
又
曼倩少讀書蓄意匡時難待詔非其情金門等樗散滑
稽良有因神仙豈非玩嚢粟苦長饑誰能濟屯渙割肉
徒歸來細君得無嘆
又
廣漢本循良治郡有竒氣遇事乃風生身命兩無避剛
直為禍媒高明遭物忌一蹶不復伸殊非聖王意當代
亦已矣徒為後人愾
送冒巢民歸雉臯
入夏在三月江湖尚春色良友多竒懷為樂不可極胡
為忽言歸徒令衆心惻驟别兩情深餘歡百憂積人心
不能靜世事殊未息蛾眉一見妬豈在得與失舉手送
君行髮白難再黑我身非冥鴻安能避矰弋有約且復
來流光共相惜飲酒聽清謳葆真庶無斁
擬古
燕趙多佳人容光鏡華悦有美獨空谷所懷在貞潔含
矑揚清謳被服日馨越願言御君子歡愛兩無歇胡為
不見知坐廢桃李月將無金屋人蛾眉更竒絶
秋閨曲
塘上芙蓉花秋來何嬝嬝辛苦向西風紅顔不知老
用因見古人情為韻奉送孔東塘還朝
性拙與時悖早歲辭冠紳閉門絶塵鞅寂寞江之濱偶
然值文舉到巷停朱輪一笑出蓬戶如覿骨肉親並坐
梧桐下高談多異聞得句輒心賞有文常共論相過每
相得無間夕與晨乃知性情合夙昔固有因
又
君子負竒節聲名滿華甸偉哉聖人孫不復伍時彦文
章嫓韓歐經綸羞管晏
天王幸闕里講道數稱羡大用方有期試可在明練咨汝乘
四載疏瀹任所便往來江海間遂與鄙人善天地自非常吾儕日相見
又
大道鮮常經行止會有數漢帝召賈生歸應受宸注行
當綰清要馳驅滿皇路獨我意拳拳留君願少住君亦
同潸然低徊念心素況我年既耄何時更星聚惜别在
河梁臨波不能度矯首指雲鴻翩翻各千古
又
人皆以禄富君獨以官貧辭家二千里寵遇成苦心餐
飯不得飽而獨羅衆賓賢勞不能息而獨談竒文新詩
溢嚢匣曾無錢一緡寧知碑沒字阿堵堆埃塵胡為戀
朋好離别感更真嗟哉此何世乃復見斯人
又
仲冬天氣肅雨雪道難平況復鮮裘褐悲風聞鴈鳴驪
歌方在遠慷慨登王程别酒既滿斝别淚還霑纓遥望
見天末乃有白玉京君今從此去行行重行行梅花不
可折柳條空自縈云何當此際而不傷我情
小孤山
大江西南來日夜萬千里惟此潯陽口吳頭亦楚尾何
年蒼龍盤奔濤屹然砥翠壁插浪生丹巒向天起杳靄
絶躋攀雲波互竒詭上有神人居綽約世無比昔云藐
姑仙想像或若此誰能望彭郎相思滿秋水
石鐘山
江盡欲成湖有山如列障對峙兩青蒼嵯岈百千丈我
泛輕舟來心目忽俱暢巉峰不可攀懸壁但能望一石
各一色萬石乃萬狀樹木役鬼工樓臺架靈匠雲嵐恣
竒譎江流莽滔瀁潮至聲始鳴風來響逾壯舍楫躡層
巒天水迷所向始信髯蘇文相與共奔放惝怳白雲中
飛仙在其上
游忘歸巖和王文成公壁間韻
贑江有靈境日至日益好晴雨冒高雲遠近絶羣島我
來後人前已譲前人早振衣多所懷塵襟詎能掃
過景鳳山精舍訪王汲公
聞山輒意移况復良朋在忻然荷籃輿㩦手入香界花
氣落盤觴綠隂滿襟帶良會無近情高言談往代舉目
睇層雲秋山若相愛莫惜秉燭遊離鴻渺天外
題靈山道院
憚暑不成行故人留我止㩦襆入山家棲息良有以倚
檻賦新詩銜觴亦云屢荏苒送長日煙華發紅蕊明月
忽復盈秋深入池水艤楫章江湄振衣還欲起豈不念
懽愛行役曷能已黽勉赴前期雲山自兹始
别池上芙蓉
池上芙蓉花似解人將别當我欲去時紅英正竒絶臨
風故婀娜映水轉鮮潔我本相思人對之徒悵結酹以
一杯酒芳華願無歇
崧臺社中送江眉瞻太守還柳州
人生當仕宦遠近皆王程遊子復何為而亦萬里行相
逢各意外宛若水上萍臨風道心素慷慨同霑纓歡言
未幾夕乃忽事邁征聚散亦有期親愛殊非輕别離在
天末詎能如平生送子一杯酒中有今古情此邦雖遐
僻子厚昔所營山川或未移黎庶甫離兵相望有景風
努力崇令名
咏古分得東坡
東坡本竒才天子曾見知多才亦多忌流竄無餘時﨑
嶇嶺海間但和淵明詩才竒不得發聊復工文辭文辭
多怒罵益為禍所基當其嘻笑中時時亦含悲嗟哉古
今才遇知乃見竒零落付春夢徒為婦嫗嗤因之念往
事慷慨垂涕洟拂衣兮歸來歸臥南山陲
登衡山
炎德莫能殫神宫位丹鳥高峰七十二崒&KR2029;在雲表我
從羅浮來耽幽恣窮討舍楫陟層巒一徑入幽渺上有
千尺松下有百靈草芙蓉迥難攀祝融竒未了曠觀東
南際廬霍一何小宛如大海洋青螺浮浩淼雲壑互靈
譎氣候換昏曉佳晨發竒懷遺世欲忘老徘徊弗能去
振衣苦不早乃聞李鄴侯半芋不得飽憂生金紫中何
如衣白好
集梅旅看庭中秋色各得五言六句五首用秋
色無遠近為韻
名流多逸致暫住亦成幽即此一畝宫林泉恣遠游天
風下庭樹葉葉生高秋
又
衡門不數武披衣共晨夕酌酒聊為歡論文互相得愛
此石上苔青青古人色
又
秋花何爛漫顔色紛且都幽獨以自媚一一紅珊瑚笑
問東籬菊曾逢醉叟無
又
盛夏艱雨澤枯槁懼不免如何此中花紅黃入秋眼夕
陽娱酒人會心不在遠
又
置酒臨前除鮮華自相競況值白露滋玩目不能定遲
暮豈所傷獲與君子近
送程山尊還里
程子我好友卓犖負竒氣賦詩務高言飲酒得真意今
秋來廣陵我亦從吳至望衡在同巷披衣輒相詣醉醒
既不殊歌呼各有致胡為似黃鵠青雲忽高逝執手向
旗亭躊躇攬征騎人生懷遠情動靜必有寄挈豔豈耽
娛乘時貴行志願言崇景光春風或無異
送汪扶晨歸黃山
廣陵一片月淒其泫秋露賴此今古人言情托詞賦汪
子雲霞姿文采宿所具今年過竹西披襟日相遇慷慨
向江海纏綿在朝暮飲酒豈不樂赴義鮮歡緒忽歸蓮
花峰復以故人故舊好尚不㤀而況在心素以此感同
人惜别重相聚置酒曲江濱攬袂隋堤路送子以遠心
斜陽獨延佇
喬東湖來自新安以黃山詩見示有作
我本黃山人不向黃山住終日念黃山雲泉結心素子
從何時行擔簦最幽處匝月烟霞棲憺然得真趣示我
一編詩靈竒莽回互萬壑與千峰盡入行間貯問君何
能爾不復知其故相持輒大叫羡極還成妬
林蕙堂全集卷十三
