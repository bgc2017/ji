林蕙堂全集卷五
湖州府知府吳綺撰
序
彭爰琴詞序
憶予久沉金馬之曹將受玉麟之命齒牙不惜頻聞芳
譽于文通肝膽可披獲訂素交于汝勵而彭子爰琴以
及瓜之際為歌折柳之篇千里河梁擬纏綿而指日十
年湖海感惆悵于停雲及乎解組苕川還轅芍郡屈原
既放方從澤畔行吟王粲言歸輒向庭前問訊見故人
之面宛似青山讀才子之文都如白雪仰追芸閣有燕
許之弘裁㫄及草堂亦周秦之麗響因出酒邊諸作用
俾簡首一言夫詞號詩餘體原樂府翰林三闋寫怨思
于寒煙博士八乂愴離情于夜雨翠翹金雀雖務極其
綢繆玉宇瓊樓要本原于忠厚夫何小巫日競幾自類
於倚門遂至大雅云希竟難求其入室兹則法綜淮海
義倣屯田端麗出于性成穠秀原于自有春風楊柳是
孝伯之清華初日芙蕖非顔延之雕繪七襄成錦支機
得自天孫三日留香拂座都如荀令傾城有笑何須齲
齒為姸照水堪憐不待捧心作態是以江郎虛已嘗欲
讓其風流而宗子逢人還共稱其雅令也予顧曲徒懷
夫公瑾作序頗愧于士安入仙圃以看花心迷四照過
旗亭而貰酒拜下雙鬟矣
周屺公澄山堂詞序
憶同范叔論四海之詞人輒謂周侯為一時之才子以
其麗旬索我蕪詞慚負諾以三年徒抱懷于千里兹來
桃葉訪慧遠于山中小憩旃林識伯仁于座上凌雲氣
壯雅推司馬之文聽雨情深益篤彦龍之好爰搜敝篋
盡得彩毫新聲罕亞于屯田藻旬獨高于淮海而漳河
馬渡恒多弔古之文楚澤鴻飛半屬思歸之曲芙蓉江
上日日斜陽萍荔鐙前時時夜雨莫不凄其欲絶慷慨
堪憐艷思紛來柔情婉轉花間徙倚心傷燕燕之篇酒
後悲凉耳熱烏烏之唱則孤臣去國洒别淚于琵琶壯
士投閒動雄心于篳篥可或歌而或泣且鼓之以舞之
矣夫屺公以邁世之才負兼人之氣使其得志固為公
瑾一流即或知名豈讓美成獨步而牽絲不達製錦無
成家本四明偏忘可狂之客宦遊即墨復當多毁之鄉
托美人香草之詞抒其幽憤用殘月曉風之旬寄彼壯
懷曲以顧而多情調以高而善怨固其宜耳復何嘆乎
獨是僕本恨人時逢怪事烏啼門外青棠無蠲忿之花
人在天涯紅豆是關情之樹酒樓何在難為擊筑聲悲
蠟燭難灰不覺唾壺口缺讀離騷而無淚夫獨何心歌
長恨以善懷我能無感因題數語踐宿約于當年更把
新篇結遐思于此夕夢中尋路空望彼于渺渺波邊别
後相思又送君于勞勞亭上哀絃濁酒把離袂于河梁
紅樹青山望歸帆于别浦耳
江辰六春蕪詞序
江子辰六少負雋才長多雅望花生夢裏乃當代之文
通璧在車中是吾家之叔寶篇章妙麗攬香草于中洲
詩思清華照芙蕖以初日然而著述之暇長擬陶情擊
贊之餘偏能顧曲窗前按律每協大晟燈下勻箋時裁
小令西風漢闕發秋思于青蓮宿雨閒庭長春心於紅
豆玉笙雞塞南朝宫體之篇羌笛黃河北里旗亭之曲
莫不調飛郢雪響遏秦雲譬種萱蘇見者愈三年之疾
如搴蘭茝佩之生十步之香固可使周柳讓其姸思辛
黃慚其麗唱矣爾乃半生驥坂數歴燕吳萬里龍標頻
遊梁楚一雙蠟屐登覽既多數曲哀筝悲歌時有閒寫
清暉于逸藻或傳瓌思以新腔嘗于斤竹嶺頭白紵染
明霞之色時而蓮花社裏紅絃寫瀑布之聲侍女倚簫
姜堯章之煙波十里將軍鐡板蘇玉局之雪浪千堆以
此豪吟還將濟勝斯又極詞人之雅韻備樂部之幽情
者矣昔者山抹微雲少游獲誇于子倩門開明月德璉
取重于婦家並屬美談傳為軼事而予也參軍已老凄
清湖海之音開府空歸蕭瑟江關之賦不覺聞聲而起
舞惟言對酒以當歌爾
錢葆馚湘瑟詞序
歲值馬逢月當龍御雉媒日暖問獵苑于苧城魚蕝波
深訪釣徒于蒓浦時有青峰江上賦瑟才人實則紫禁
雲中簪毫舊侣爰開西墅許水監以哦松特館南州共
漫郎而折芰燈前側帽既多顧影之憐酒畔鳴筝遂有
緣情之製風流宛在比思曼以垂楊姿態横陳擬子京
之仙杏凄清欲絶我見之始欲言愁哀樂無端人聽焉
渾難自主舞山香之一曲技至此耶聞水調之數聲觀
其止矣盖詞原靡麗體雖本于房中而語必遥深義實
通于世說彼漢宫之衣袂固自傷淫若宋殿之屏風尤
為失雋而葆馚穠纖合度摇曳成姿拗益加妍在疑雨
疑雲之際淡還生艷是非花非霧之間譬姑射之仙肌
何妨金粉若太真之艷質更勝鉛華故使淮海慚聲屯
田輟響美人南國歎紅豆之叢生詞客西崑謂青蓮之
再出昔天下歴三百載此道幾屬荆榛迨雲間有一二
公斯世重知花草信乎五茸之興廢關于三李之重輕
今葆馚並轡相羊齊鑣髣髴彼徒慚其倚樹此益美乎
積薪君將奉勅以填行且聞之楓宁我且選聲而聽悉
以付于雪兒倘或問陸賈之裝黃金幾兩則請誦姜䕫
所譜白石一編耳
董少君輓詞序
少君桃葉名媛也姿穠轉玉品貴埋金鶴矢意於離羣
鴛有懷而慕侣吾友辟疆聞聲晉渡覿面蘇臺燈下團
紗醉眼曳留仙之帶江邊畫槳同心借續命之絲乃雅
韵難諧情波更折三生有石遂堅匪石之心離恨無天
欲作問天之想轉車輪于午夜瘦盡燈花駕艇子以秋
風來逢月樹遂使當時才子競著黃衫命世清流為牽
紅線玉臺重下温郎信是可人金屋偕歸汧國遂為佳
婦閒心向月並囀紅簫巧笑將花同臨碧鏡香分博士
貪燒鷓鴣之斑書學夫人戲問鴛鴦之字扇松風於林
下静影如吹吮梅雪于庭前夭心自浣新橙未擘纖手
訝其香留弱蕙初承小唾疑于花亂斯可謂獨秀青閨
恒芳彤管者矣爾乃樓通西閣琴調大婦之心饁進北
堂羹諳老姑之性過華亭而聽鶴亂中存趙氏之書入
臯廡而依鴻病裏伴龐公之坐十年織素巧在絲前五
夜彈筝韵流絃外乃驚鸚鵡之夢果有不祥傷鸞鳳之
身于焉速化死而可忍彌留椒蕊之筵去必有歸恍惚
蓮花之國某偶游射雉恰值騎鸞見奉倩之神傷為安
仁而氣盡雲高巫嶺不遮傷逝之心雨入巴山盡是悼
亡之淚展湘鈎于遺墨覩舊日之鈔書省瑶珮于生綃
見春風之出畫聞其語矣為之泫然媿乏八义之才聊
代七哀之賦青牛帳裏想入夢以氤氲紫玉墳邊當聞
歌而宛轉
范汝受十山樓詞序
夫詞者詩之餘也詩號三唐極騷壇之變化詞稱兩宋
盡樂府之源流然風雅所傳不能有王韋而無温李豈
聲音之道乃可右周柳而左辛蘇譬如五味之滋並陳
醯醬若夫八音之奏同具宫商乃說者互有所持而究
之皆非通論也予友范子汝受少多竒氣人知孟博之
名早擅賢聲世重巨卿之義青箱家學聞六藝于趨庭
黃絹才華奪五花于隷事聰明冰雪學架區中意氣雲
霞心傾海内當年對酒同遊白兔之園此夜論詩共宿
青鴛之寺杯酣耳熱輒發新聲燈盡人歸多成逸調所
著十山詞二卷清而兼麗直如霞引新桐澹更多姿有
若雲横古木聽琴彈於清夜獨愛月明比花發於空山
偏臨流水皆以自然之韻抒其不染之懷更將獨得之
情出以無窮之思以視世之雕金鏤玉倣優孟之衣冠
築粉塗脂學夷光之顰笑者實已有殊於河漢豈但盡
洗其鉛華而已哉嗟乎華屋斜陽海燕有難歸之影離
亭暮雪流鶯惜欲别之音予既將返于江城君亦言懷
其舊里乃命小紅以吹笛倚曼節而歌遂浮大白以揮
毫作數言而去
黃庭表古宫詞序
嗟乎西京路失致嘆黍離東國人歸言謌麥秀仙人漢
闕洒别淚于金盤商婦秦淮抗哀音於玉樹盛衰之際
感慨生焉而况嬴鹿雖亡道原存夫恭儉軒龍既邈事
有異于荒唐蜀魄號冤難招望帝徐方感德猶憶偃王
則甲乙觀書撰述無嫌於南董豈癸辛遺筆流傳有禁
于中㳙此吾友黃子庭表古宫詞所由作也夫宫闈之
製易近哀淫禁籞之篇多傷靡麗此則述憂勤之實事
可補國史之遺忘記典禮于當年足備興朝之考訂大
家親說見聞本確於仲初臣子鋪揚誇大不同于禹玉
豈止青城妃子記孟蜀之偏安繡嶺山翁想開元之全
盛而已哉清歌一曲請澆杯酒以醉蒼梧長恨千年願
繫雙丸而聽黃竹
汪晉賢桐叩詞序
夫詞之為道始於李唐而其體浸淫於五代盛于趙宋
而其情原本于六朝故體以靡麗而多風情以芊綿而
善入雖有花間蘭畹之目實則美人香草之遺也余友
汪子晉賢甸外飛才區中架學論文獨妙已結契于青
松顧曲偏精更留心於紅豆以故鴻冥高士目以瑶林
鵲起才人稱為玉海而汪子乃以桐叩詞一册問序於
余受而讀之浣手濯薔薇之露函而藏之熏衣吹蘭茝
之烟譬見楊環凭欄獨笑如逢鄭旦却扇自憐秀本出
于骨中妍復生于肌外是有托而鳴者何其言之麗哉
嗟乎古調寖微新聲競起效周柳則折腰齲齒以呈姿
宗辛蘇則努目張眉而稱快安得以此頒諸樂府懸以
國門花底沉香爰酌玻璃之盌燈前錦字試調玳瑁之
筝
孫汲山山嘯詞序
予與孫子汲山論交者三十六年賦别者一十七載中
間風雨無非剪燭之期到處鶯花不少銜觴之會維時
長沙公子常授簡於西園淝水先生每徵歌於南第名
賢霧合競奏新聲碩彦星羅争傳麗曲雪兒坐上彈筝
紅豆之詞雲母屏前擊鉢青蓮之旬而汲山悠然意遠
不辭金谷之三升卓爾神閒時倒玉山于一夕人皆訝
其莫測予獨許以無儔洎乎舊事空花故人小草十年
冰雪頻消京洛之魂兩地山川再執河梁之手詢其近
况示以新篇爰開古錦之囊盡出明珠之篋格傳長慶
已堪元白齊驅律恊大晟尤喜秦黃再見或體物而盡
態或即景以妍情或慷慨于歡場或纏綿于别緒莫不
勻箋意滿振筆情飛自有鸞鳳之音響傳山半羞作鸚
鵡之語詞寄籬間得蘭畹之微何論柳家第七窮草堂
之變寧言李氏成三遂使吳下羣賢同為刮目鄴中諸
子並極賞心豈非逸氣横流驚才絶勝者乎昔達夫覓
句在中歲而方工子美言詩亦晩年而入細而或者偶
逢龍睡遽欲阻以重雲未見鵠飛遂謂量其千里是猶
拘時俗之見烏足論天下之士哉
飲水詞二刻序
一編側帽旗亭競拜雙鬟千里交襟樂部惟推隻手吟
哦送日已教刻遍琅玕把玩忘年行且裝之玳瑁矣邇
因梁汾顧子高懷遠訊停雲再得容若成君新製仍名
飲水披函晝讀吐異氣于龍賓和墨晨書綴靈葩于虎
僕香非蘭茝經三日而難名色似蒲桃襍五紋而奚辨
漢宫金粉不增飛燕之妍洛水煙波難寫驚鴻之麗盖
進而益密冷煖祗在自知而聞者咸歔哀樂渾忘所主
誰能為是輒喚奈何則以成子姿本神仙雖無妨于富
貴而身遊廊廟恒自託于江湖故語必超超言皆奕奕
水非可畫得字成瀾花本無言聞聲若笑時時夜月鏡
照眼而益以照心處處斜陽簾隔形而不能隔影才由
骨俊疑前身或是青蓮思自胎深想竟體俱成紅豆也
嗟乎非慧男子不能善愁惟古詩人乃云可怨公言性
吾獨言情多讀書必先讀曲江南腸斷之句解唱者惟
賀方回堂東彈淚之詩能言者必李商隠耳
佘文賓蓉鏡詞序
維兹貞歲言歸采菊之廬適我巢民亦過垂楊之苑月
明無恙或聽吹簫雪意將垂時同剪燭爰遇雕龍之客
頻聞捫虱之談則佘子文賓斯其人矣佘子登樓舒嘯
雅負豪情擊筑哀吟恒多麗節遂使楊郎耳熱得酒還
歌屈子神傷聞絃起歎予兩人用是興十年之感而佘
子益以深一往之懷也因探古錦所藏遂得新詞一帙
燈前展讀若有人來檻外披尋如聞花笑點僧繇之畫
疑將破壁而飛持趙后之裾竟欲随風而去香生字裏
不煩燕尾留芬艷出行間未論鮫文比織此則微雲半
抺直登淮海之堂殘月一痕已奪屯田之席者矣爾乃
髯真似戟氣欲如虹曾事俠遊不惜千金買劔長多豪
舉獨數百尺横牀則宋廣平可賦梅花張留侯宛同好
女人固不可測才又何能量耶嗟乎四百年來古詞幾
歸天上三十載内新聲空滿人間周郎之顧曲難逢娘
子之記歌誰在則詞家九字不推仙李簾前而酒肆雙
鬟應拜芙蓉鏡下也
史雲臣蝶菴詞序
塞巷春泥隂連人日盈庭凍雨寒甚堯年吳生方煮酒
以讀騷陳子乃拏舟而欵戶好風拂座與客俱來朗月
投懷如人未已而余與史子始聮嵇吕之交盡讀秦黃
之作相其體製備有風華攬厥性情雅多深至因歎今
日聲音之盛實為當年騷雅之衰用考諸家良由二弊
一則因本房中之體務雕楮上之文量五色之真珠何
關窈窕披千絲之神錦祗益妖淫寶井瓊厨似入波斯
之肆煙綃霧縠徒盈織染之坊寧知人出西家那用露
華遮頰品高南國不須黛葉通眉一則緣寫思婦之情
㒺顧風人之旨夷光自好而偏學其捧心孫夀何堪乃
獨憐其齲齒本是清羸之疾回身謬作纖腰原無嬝娜
之容曳足陽稱巧步寧知神如處子曾何藉于矜持婢
學夫人祗益形其羞澀于是俳諧雜進圖畫靡真識者
欲矯以辛蘇究至有乖于唐宋兹則以其古意用發新
聲麗不傷華清非近弱都梁迷迭熏爐同是荀香扶荔
鮮支入苑都成漢樹珊瑚插架光鮮逸少之毫琥珀藏
衣響戛麗娟之節弔鴟夷于胥浦白馬銀濤問帝子之
湘靈青蛾錦瑟翠翹金雀皆本于讀曲之篇香草幽蘭
無失乎寓言之意斯固屯田愧其殘月淮海遜其微雲
者矣于是陳子為之倚聲吳生因而擊節鄴臺座上還
聞車子之謳李氏筵中共聽雪兒之奏但令弓彎踏處
得五斗以同傾豈待羯鼓催時隨百花而競發
孔東塘宫詞序
十五國而陳風鐘鼓式和于宫内三千人而為雨琴笙
本叶於房中盖教化始於后妃哀樂因之而起而窈窕
比諸君子諷喻由此而深是以范蔚宗之敷華因而列
傳王仲初之摛藻爰以名篇然而桐雨花風時為易感
鶯啼蝶恨事近多情三國十家有非常之雨露千門萬
戶多不盡之風霜于是寫以珊瑚傳之翡翠或流于侈
競誇玉女之忩扉或失之靡漫洒銅仙之涕淚求其詞
兼麗則調合中和罕有當焉盖亦難矣東塘先生尼山
寶崿泗水璇流本聖緒以維賢用今人而學古道綜六
籍偏傳詩教之精微義總百家更得樂章之美善偶成
宫體遂得百篇久擅詞壇咸誇七子以忠臣孝子之義
托于夢峽啼湘抒貞姬曠女之思傳其憔脂瘦粉玉釵
羅扇皆緣忠厚之心鸞寢羊車各極纏綿之致比諸供
奉花前益有新聲較以龍標月下如聞長嘆此則命詞
之旨早據上流啓秀之先無慚大雅者矣爾乃銀鵝金
鳳制度出于累朝然蠟抱衣典禮詳于四序此則銅溝
月冷弗得稱說於大家繡嶺泉温不待傳聞於宫監聞
而足感應教金屋多顰歌以堪思欲令玉河皆咽紅牙
敲處寧無調落燈前翠黛低時定有韻流絃外豈如漢
宫麗節祗傳遺事于佩蘭唐苑新詞但得柔情于花蕊
而已哉呼李嶠為才子我亦云然賞佺期于婉兒君真
若此
茅天石溯紅詞序
出湖南郭半百里而遥有山東林矗三峰而立葛仙翁
之丹井于此在焉吕真人之畫垣未之湮也雖黃金白
酒與舊跡俱遐然碧嶂青溪具名都之勝吾友茅子天
石先人數楹居梧竹之間三徑在蓬蒿而外流離兵燹
拜杜宇而猶憐移徙琴書聽蟪蛄而未遠然而情殷與
硯每眷故都遂亦興托含毫多賡雅調柳七郎之作非
為多情張三影之篇俱成絶唱爰取夢窗之句名曰溯
紅可入花菴之編歌而浮白盖天石之審音最細而天
石之按律必嚴譬如李帥之旌旗能移其色亦若程營
之刁斗不紊其聲譜合大晟節奏長諧于鍾吕法同内
部短長悉恊于宫商得淮海之精豈止雲高一抹具清
真之妙寧惟露濕三更夫娘子記歌猶煩紅豆而周郎
顧曲乃在碧油亦何讓焉斯可樂矣昔鍾期雅奏乃知
山水之音張子清言適有松石間意是可拊羑䕫之節
聊以遺莊舄之思矣
陳次山香亭詞序
予昔與陳子其年聮枚馬之交具袁羊之目每謂牀横
七寶合有斯人果至簟製五花終推此客迨於鬱孤臺
上復遇緯雲遂于章貢江邊仍同舊雨乃汪甥上若京
洛回轅方千里而言歸出一編以相示則次山陳子所
作香亭詞也夫系出三君長多偉士建安草檄驥騁
於七子之壇潁水將軍鳳翥于二難之席才高良史以
椽筆而著聲文蔚儒宗碎胡琴而振譽或薦于元祐而
詩文自是一家或文動紹興而翰墨獨高羣輩然皆間
代而出或異地而生乃我次山實皆荆水心傷廣武嘆
往者之難逢踵接毘陵覺後來而居上文推夢鳥擷八
代之英華聲滿求鶯統九州之氣數焚君苗之硯不俟
篇成染文通之毫每聞花放常賡八韻何殊江上峯青
偶試七題寧待階前日轉固已聲傳洛下名重江東元
禮開門競接停車之客當時置驛争迎驚座之人乃復
興極情來酣餘神王樓頭擊筑還為蘭畹之音市上哀
歌時發草堂之唱在酒邊而懷友嚮逼烏烏過花底以
言愁性同素素千里有還家之夢四時多子夜之吟行
見酒酌玻璃天子命龜年而度曲豈但絃明翡翠雪兒
按鸞板以徵歌也哉夫詞出騷壇實原樂府非詩非曲
其妙在深淺之間可樂可悲其調以安和為主自說乖
三易都忘邦彦之章而獨笑七分但鬭劉幾之句寢非
古調豈為高言而次山獨能出其清思振兹麗藻以秦
柳之柔情發辛蘇之逸氣或芊綿而不絶如囀曉之啼
鶯或奔放而難羈如嘶秋之駿駟左提仲舉與太白而
高吟右挈堯章聽小紅之低唱吾不知其所際又安量
其所成乎方諸其年寧並驅而駕也乃呼上若相倚聲
而歌之
家鏡秋侄香草詞序
時當渡豕序值鞭龍將踰梅嶺而南偶憩蓼洲之上聽
翁老叟初訪徐穉以登臺族姪鏡秋常就揚雲而問字
迨乎旋車隋苑却掃蕪城復惠寄以數行用徵言以一
帙啓而卒讀盡為蘭畹之篇展以長吟可入花庵之選
夫河山千里猶記綢繆歲月五年未忘慨慕此其過人
遠矣不幾用力多乎是以鍊字偏工謀篇益妙香浮楮
外如披荀令之衣珠吐行間若發賈胡之櫝岸留殘月
聲韻溢于屯田山抹微雲格調奪之淮海寓幽情于湘
芷托騷思于蘼蕪拂几清風足擅一山之馥盈箋華露
可霏千步之芬所謂種自都梁全無别味煙吹薰陸不
雜餘滋豈曰非耶蔑以加矣盖其弱冠即負邁世之才
甫及受書而具兼人之學杯浮御苑用登七寶之牀曲
奏旗亭定下雙鬟之拜擷中林之蘭蕙吾欲移以贈君
擘初日之芙蕖人又誰能及此也
黃仙裳詩詞序
論交四海少慕袁絲作賦十年早逢叔度則仙裳我友
此其人乎仙裳雅負俊才素懷竒節漢家童子江夏本
自無雙宋代才人著作斯為第一而田間藝黍恒願為
兄坐上推梨常聞與弟見孝廉于堂下獨養萱親入參
佐之廨中無慚棣友是以高車競過如看太學之碑美
酒頻將或問玄亭之字及乎時嗟改玉事異投珠將隴
畝以終焉豈波濤之偶爾身充獄卒爰明李固之冤産
破中人竟脫范升之罪斯其赴義足用廉頑矣僕壯聽
鷄聲曾同舊雨中憐鴻跡常憶暮雲而仙裳不與客俱
罕因人熱廿年離恨相逢在桃葉渡頭九月愁心共話
于菊花籬下搜其敝篋示我佳篇受而讀之觀其止矣
錢劉雅調是大歷之才人周柳新聲亦宣和之麗節冰
壺一片清如洗馬之神鏤管十尋豪匪元龍之氣將見
波瀾獨老可追步於如花豈止格律偏高足娛心于藉
卉也哉爰為貰酒同登孫楚之樓遂爾和歌並擊荆卿
之筑觀者竊笑謂曩客之何狂醉而興歌恨古人之不
見也
畢正持松濤閣詩詞序
余老矣未能偕少年游又卑之不喜與俗人伍而南邨
晨夕獨愛淵明東壤風煙恒依子美者有畢子正持焉
正持雅負雋才兼居密戚潘楊之睦既有所自來張陸
之文乃因而更洽丙寅之歲夏秋之間適仲氏之遠遊
喜伊人之快集於是深林著屐高榭披襟坐明月之二
分當雄風于千里而正持每從客次先得予心抽架上
之書嘗窺鴻寶探囊中之錦早獲驪珠響出行間不驚
人而不止香生筆外每遇物而偏工五字城高得隨州
之俊爽六朝幟建有開府之清新斯則讀其辭者當以
薔薇浣手思其度者謂如芍藥生姿者矣至若調取青
蓮詞填白苧花間小令直登三李之堂柳下新聲欲奪
諸鼂之座既吹花而嚼葉亦嘯鳳以鳴鸞斯又玉樹慚
花金荃失艷者也然而會心不遠如當濠濮之間舉體
非常似得江山之助何若是其異也豈别有所得乎乃
正持避席而興推琴而對曰予家白岳是在萬山之間
地有蒼松迥出千林之表因而建閣顔以松濤秋之夕
春之朝身若浮乎雲海入而息出而游耳不絶乎天風
雖非冰雪之文聊堪避俗竊謂煙霞之癖難以告人余
曰是矣古有人焉句曲齋前日婆娑而看五鬛藍田廳
下時諷詠而對雙株或相號白衣而名高當代或官卑
花綬而譽起同時惟於物外以攄懷故可區中而架學
也子而得此我實慕之何日同歸攜百篇而登百尺于
時朗詠每一樹而歌一章
家鏡秋姪詩詞合集序
原夫制作之盛衰每因其世而文章之高下惟視其人
是以鳳毛麟角其材不可相兼兔夜烏晨其時各有所
用揆之千載考之百家信有然焉或無疑者予與族姪
鏡秋為鯤運之交敦籍咸之好以文義而賞會其游也
不啻烏衣在江漢而相通其見也曾擕玄草乃滕王閣
上始擅美于填詞迨煬帝臺前悉見長于諸體盖其豪
氣既嘯傲于煙霞而其俠遊又留連于丘壑著書繫舫
西嶺之爽色飛來種竹寄亭東湖之晴波自繞到處春
風仗劔誰識英雄吟來秋水露襟可稱才子常浮畫槳
涉彭蠡以觀瀾喜載青編登匡廬而挹瀑望斜陽之千
里輒嘆佛狸見山色于六朝長憐司馬問瓊簫于隋苑
聽月多聲擁宫袍于敬亭看雲不厭吳波别鶴種紅豆
于三生胥浦留鷄泛白沙之一曲廊空響屧都無麋鹿
之蹤弩可射潮大有魚龍之氣吳江葉下每多楓落之
篇浙水濤來頻咏雪飛之句于是浴朱砂之水峰是蓮
花搴珍珠之簾岩多榔樹大好山水任彦升之所遊不
輟舟車馬子長之所歴時逢注目日有賞心凡所身經
即為興到或如啼鶯囀曉聽者恒自情怡或如朔雁驚
秋聞者每為神聳或如清筝入耳哀樂不能以自由或
如雅操抒懷高深悉有以想見總之義以深而得秀辭
以淡而愈妍譬諸弱柳臨風春到還為濯濯亦若新桐
引露曉來更自亭亭以故五七言之盡神並高温李以
至長短調之入妙不讓周秦置以繡絲炫目蒲桃之錦
裝之玳瑁移情蘭&KR0581;之香人有兼長固如是矣文多合
作詎可量耶况夫九龍並産師友得之門中一鯉再過
詩禮聞之庭下抽書賭茗玉臺若對良朋伸楮聮吟畫
閣常傳韻事其得之家國者既深其生于天地者非偶
逢好文之令主楊得意豈盡古人遇愛士之高賢左太
冲寧惟今日空堂對酒幸共坐于殘春遠道飛書願無
忘于舊雨
王學臣杜鵑聲集序
安仁去邑栽花猶憶河陽元亮歸田種菊惟思彭澤盖
古人足跡所至即為當時精意所留非但歡欣樂易之
情足以傳諸題詠是即悲哀勞悴之意亦足寫其聲音
者矣學臣王子以治劇之才受烹鮮之寄當滇黔之孔
道值兵燹之殘黎手可獨支兼方圓而靡困腰雖頻折
歴俛仰而無愆卒之士飽馬騰時少呼庚之慮至今民
懷吏畏殊無旁午之嗟濯錦江邊朱仲卿祠常薦酒浣
花溪上羊叔子淚欲盈碑而剔弊蠲苛恩多及物乃直
情忤俗性不諧時歸而選勝平山擷芳蜀嶺門前垂柳
猶有清風閣上觀梅全消舊雪于是為謝安之擁膝何
事不可以詠歌效長統以舒眉無時不成其愉快何不
作鸚鵡之賦用厥長才乃獨以杜鵑之聲題其簡首也
哉盖拾遺下拜重懷古帝之魂虞部言愁啼比嬰兒之
痛吻邊流血欲訴無從月下懸身長號不止比于戴星
而出勞苦不能上聞解綬以還减分何由自白將無同
也不其然乎若乃高調凄清如唳霜之鶴或而柔情婉
轉若囀月之鶯復有奮迅之難齊類驚風之雁陣至于
潔鮮而自喜有映水之鸞文然皆多不能語之情且與
夫不得已之故流于筆墨之表傳乎節奏之間以周柳
之華章運辛蘇之逸調非同鸜鵒之語似小子之啁嘈
所為杜鵑之聲使離人以起立者矣予取而竟讀為之
朗吟感慨多懷宛在錦城月下低徊欲絶長行玉壘山
中
汪甥上若詩詞小刻序
詩欲才高而過巧過拙皆為才累詞須韵勝而或濃或
淡咸使韵傷求得乎中實難其選而汪子上若則為近
之汪子不藉門基能符宅相姚崇器重曾教兒姪連名
衛玠神清竟與婦翁齊譽潔如姑射本自辟塵妍似昭
陽何由著粉遂使花開管上皆成五色之文錦出機中
别有九光之彩此則芝心蕙質良堪俯視西崑即在蘭
畹草堂亦可遠追北宋敢云黃魯直之詩句得之謝公
正恐王元長之文章歸于阿士耳
林蕙堂全集卷五
