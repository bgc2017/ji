林蕙堂全集卷十五
湖州府知府吳綺撰
亭皋詩集
五言律
集芝麓先生寓園
雨過雙扉闔花殘景乍清心憐三月樹氣盡六朝鶯吟
緇遲分斝譚深費煮羹前期還共惜濠濮少人行
又
㩦手同心素春庭向晩開小風翻砌藥初月上宫梅醉
好從人習情多耐客來翻愁離别處憔悴是青苔
又
藤蘿看石上今夕又焚香木榻經年改羅衣半夜涼寸
心同寂寞一醉小行藏岸幘情何極蕭蕭鬢已蒼
種菊詩為坦夫賦
籬槿悲摇落涼從此地新淺深皆作致次第似含顰露
下庚申節天高甲子人相看同脉脉爛漫屬天真
又
幽花無俗性寒至轉便娟身世黃農後平生青女前豈
悲時已暮所得地猶偏蕭瑟陶公意孤吟費酒錢
次韻贈伯紫
之子非今士蕭然一褐寬空山吟欲響古道哭無端石
瘦池痕淺霜高水影乾遠遊誠不偶相語愛新寒
雪後送芝麓先生遊淮上
擁褐方憐我幷州又送君江干多斷草雪後見斜曛帆
影藏書卷衣香亂水雲逢迎天下慣嚴武況斯文
又
淮水從來勝龍門此暫延繡絲新漂母青桂老遊仙弔
古千秋淚相思五噫篇河梁差足慰聯句有金鈿
次韻寄力臣
客心愁不極日夜大江横芳草人何處梅花雲又生憂
危觀意氣聚散出才名潦倒楊亭酒登樓念子荆
賦得送秋兼送客送友沂還廣陵
一夜悲風起江山又送秋白楊摇短策黃葉打輕裘律
向何時煖人添此夜愁蕭條望天地江海正同流
又
我已悲秋矣秋歸更若何寒雲生澗壑斜日老藤蘿吾
道非躭酒人生正荷戈好將風雪意料理到漁蓑
又
日月成何事元冥改素商園林添冷落道路一蒼茫雁
失吳天信蟬輕楚客裳殷勤兩攜手惜别在他鄉
又
柳漸無堪折新寒况古城衣寬&KR0714;日路酒急大江聲天
遠何堪問雲多不肯晴河梁聞晩吹相送重行行
題姑山草堂贈稼公
斯人乃抱䣛抱䣛竟何之用癖聊存志全生或在癡天
高眢井字雲老石門詩相見長松下孤懷不自持
秋霜
青女司時令嚴威漸次侵雁寒歸國信蟲急到牀音薄
曙愁相見微陰悞至今布衾眠不稳慘慘向晨心
秋江
涼風千古恨江水日悠悠楓葉吹何急蘋花冷自由天
容吳地闊山入楚雲浮擊節誰堪想中流有豫州
秋村
秋光隨野闊靄靄見孤村新秫齊登壟晴溪各到門青
天高雁隼黃葉散雞豚荷蓧逢鄰叟相㩦老瓦盆
秋圃
淒淒時已及除架愛晨興天老匏瓜種霜輕扁豆藤土
風宜九月吾道在東陵抱甕誠閒事勞生媿未能
秋窗
三徑乾坤在蕭蕭此閉門攤書横菊影洗硯入蕉痕白
袷吟方健青山夢自溫疎櫺曾不掩一半夕陽昏
秋燈
燈穗摇深碧熒熒向晩陰似將孤客影照入壯夫心吐
焰廻金盌低光動玉琴草堂猶不寐留得伴閒吟
秋扇
懷袖涼風起君王重歲時塵埃自不惜篋笥爾何辭色
冷秦宫畫心傷漢殿詩明年有炎暑翻恐費相思
秋柳
楊柳如名士逢秋早自傷初霜情嬝娜斜日影郎當眉
眼分明甚心絲斷續長誰能憐歲暮翻似早春黃
秋棠
秋卉如春卉秋將半已開小香籠蟋蟀疎影立莓苔淚
似相思種看因欲睡來凭闌憐少婦芳砌幾徘徊
秋蛩
秋到易為響此蟲非自鳴常因孤館夜故作戰場聲百
草霜何苦三更酒不平誰家機杼畔悄覺晩寒生
秋燕
且住無多日翩翩舞素暉祗緣時序改寧是羽毛稀杏
壘成功退梅梁隔歲歸烏衣猶自健雲路敢終違
同鶴問玉少小飲望江干夕照
萬里清秋色臨江晩眺開天風吹放眼雲影下空杯鷺
傍魚&KR0699;宿鴉隨客棹來蕭條事行役落日一登臺
真江曉發
遠岸聞人語鳴榔復戒行帆開栖雁路船出打鐘聲白
月前林小青山昨夜晴沉沙何處問空見早潮生
泊燕子磯
歸棹臨江渚維舟就古磯沙痕環白舫山勢學烏衣市
小争沽酒村寒早閉扉登高愁極目烽火認斜暉
漂母祠
興廢經千古荒祠此復存可知逢世事難得受人恩屠
釣通侯賤壺飱老婦尊偶來憑弔久不獨為王孫
甘羅城
千秋稱利逹早貴說甘羅即此留&KR0714;堞猶然枕大河古
錢春雨出賈棹夕陽過廣武悲何極蒼茫一浩歌
詠螢限韻
物化關天運宵行點夕扉自從芳甸出長向玉階飛照
久如生彩明多或用微蘭膏有時歇願取續靈暉
又
傍礎熒熒出中庭炯自看何曾窺樺燭竟自惹羅紈入
暑心寧熱經秋色不寒隋宫徒好事芳谷影瀰漫
郊園小集聽曲
紫陌紛車馬芳園竟少隣諸賢同勝賞二月正良辰影
靜花如霰絲寒柳作人況聞清吹發檀板度陽春
又
雲淨飛鴻路天涯蔣徑開竹深看騎入花動識鶯來風
細横瑶笛泉香接羽杯不知京雒客何處更登臺
立春後二日偕友沂入南苑
芳春趨府事仙苑得同行御馬鳴殘雪山鶯哢早晴地
遥知路密天近覺雲生羽獵何年賦相如自有名
又
上蘭多勝賞出郭見韶光紫幰宫車小青旗店酒香乾
坤銷戰鼓歲月老書囊莫訝歸驄緩敲詩過野塘
偕芝麓先生友沂髯孫飲祖將軍園亭
挈榼尋芳墅爭嘶白鼻騧古藤溪畔葉晴絮酒邊花午
袷臨風爽春旗過樹斜醉中逢野叟猶說舊侯家
裕齋對月共用餘字時先一夕月蝕
三徑芳樽合晴暉映綺疏今宵憐顧兔昨夜失鯨魚天
道微茫内人情患難餘一觴聊共飲吾已辨盈虚
讀書道院山杏盛開
避跡辭車馬藜牀道士家門開因放鶴客到却尋花久
坐譚逾爽官貧酒莫賒籃輿歸不遠村樹隔殘霞
偕胡伊人小飲步月至水次得安字
月色經今古清宵共爾看紙窗中夜曉玉笛一秋寒醉
許深杯共情因小步寬溪烏方繞樹三匝未能安
飲漢石寓齋得孫字
納納乾坤内文章我軰存彈棋消勝負命酒得寒温雨
細桐無響霜高菊有痕不知秋草色何處送王孫
入直
紫極當天緯黃扉近外朝兩窗分日月三殿共雲霄柳
密金鋪暗花深玉漏遥雞栖逢丙夜展轉更無聊
過御河見冰泮有感
幾日條風至皇州景漸融河冰消獨鹿春色到盧龍竹
箭非難渡蘭舟未易從鄉愁不可極采采夢芙蓉
喜晤存永
憶昔揚州陌論交遂盍簮十年稀見面萬里獨關心月
冷悲彈筑天高哭斷琴平生風義在老淚濕衣襟
聞開仲歿于湖上
二仲當時徑今唯孺子來幾回看舊咏一哭盡多才猛
虎行誰咏蒼蠅弔可哀幸聞收傲骨有客在湖隈
送人歸里
關塞雪初盡大河春水生送君歸薜荔值我憶柴荆浪
穏怡鳬性雲高出雁聲故鄉烟樹外立馬一含情
七夕
天地方如此江山又早秋玉繩低宿燕銀漢指牽牛去
住憑槎梗行藏笑柳州余心甘用拙瓜果復何求
又
兒女平生意茲宵信奈何仙人施錦幄小婦賭金梭鄰
杵星前急鄉書夢裡多更愁河渚下羅襪易成波
又
不知霄漢上果否鵲橋横今古秋多怨人天夜有情風
飄珠露下月傍彩雲生獨笑羈遊客流年暗自驚
九日芝麓先生偕友沂招同綺季胤倩集龍槐
精舍用重陽登高四字為韻
秋色登臨見良辰步屧從輕陰來急雨遠黛出羣峰寺
古庭槐秃城斜御柳重他鄉萸菊會三歲此相逢
又
節物方蕭瑟諸君興倍狂笛聲摇暮靄杯影送殘陽落
雁風無次寒蟾晩更蒼曠懷難自極不為學長房
又
寂寞東籬後籃輿此一登塵閒知地迥木落見山層促
席催歌板成詩借佛燈從來矜眺覧卜夜許誰能
又
歲序移今古江山復我曹樹從前代老月為酒人高戲
馬知誰是歸鴻望轉勞黃花消息在餘興托霜螯
長安月
明月東南出光先及鳳樓千門方送晩一笛早吟秋露
葉鳴宫瓦霜花點御溝九衢車馬跡涼影共悠悠
忽忽
忽忽常無思秋來自鮮歡祗緣安薄命不敢賤微官夜
永清觴淺天寒紫褐寬子雲方執戟竒字與誰看
初冬
秋色既云暮客心殊自遐晩雲低一雁早雪喜羣鴉砌
擁敲窗葉籬荒對酒花故園書不至憔悴向京華
美人曉起次紫來
日映鸞紗薄美人春態生鬟偏釵影重臉印枕痕明索
鏡看殘靨焚香解宿酲無端思昨夢悄覺兩眉横
美人照鏡又次紫來
曉起忻慵半盈盈鵲鏡前黃因一夜淡紅向兩邊姸量
髻安珠纈留花襯寶鈿粧前看同伴時世許誰憐
傀儡
傀儡緣誰起居然號郭公衣冠原自偶嚬笑一何工技
盡燈光裏身忙舞袖中漫嗟生氣少土木是微躬
撲滿
自入鄒生札型模實未殊空虛寕有待盛滿不堪虞腹
脹彭亨豕胸藏朽爛蚨可憐蹉跌後中抱亦區區
風鳶
一綫兒童力凌風托野飈竟㤀非羽翼頓敢恃雲霄側
目疑文燕昂身趁早鵰只憂風勢猛高處轉飄颻
假面
髹飾何堪爾人形亦偶然無端增點染轉擬混媸妍獰
許村騃畏嬌容婦媪憐誰知真面目遮却在君前
文官果
佳名因供御此種自齊州脂綠蟠蝸尾房青剖雁頭脆
分山栗早嫩占楚蓮秋草木誠何事居然第一流
銀桃
不意綏山實于今改素姿洗曾經玉井嘗合在瑶池巨
核珍鳬卵寒漿沁蜜脾西京徒有託霜後漸離離
頻婆
梵域傳佳種初秋實轉新平坡原不誤上苑自堪珍甜
益清霜味香生小月輪何勞漢川使還與問江濱
葡萄
亂藤宜插架綠蔭避炎蒸珠帳深留雨晶丸冷瀉冰露
枝乘曉摘霜蒂傍秋凝誰愈文園疾凉州釀一升
夀叔㩦具偕仲潜東只飲慈仁松下
寺古多竒樹虬龍偃碧苔為看松上雪同覆月中杯坐
久春裘薄詩成晩磬來尋芳仍有約風信漫相催
又
我媿狂司馬君能杖繋錢銀尊閒寄傲玉版小參禪樹
懶雲横地霞高月到天晩聞清吹發歌串復珠圓
小集分得斜字
客思臨流合頻來側帽紗夕陽樓影動春水縠紋斜汀
煖鳬初浴烟輕柳未花陶然今古意濠濮興非賒
仲潜移寓分鷗閣次東只韻
旅宿謀看月移居就此樓城陰孤岸迥山翠小闌浮浴
馬春潮急聽鶯曉樹稠故人曾有約分席與沙鷗
長椿寺夜坐對月同仲潛作
愛寂投僧宿君來亦不還殘春生靜夜明月老空山幽
境能相許塵心自不閒淡然同小坐風葉打柴關
長椿夏日次芝麓先生雜咏二十首
金馬浮沉日雲林託臥遊披襟來紺宇開戶認丹丘繡
佛瞻螺髻滄洲羡虎頭頗聞匡阜客蓮社總清流
又
蘭若無今古莊嚴浩劫前蒲桃歸漢日松樹過秦年白
日生新事青霞續舊緣詩人有姚合來許共秋眠
又
豈敢攢眉去名山夙有期聞鐘涼月下移榻小風時草
密麋蹤少林高鶴夢遲支公心不厭松麈夜同持
又
燕市塵空擾禪扉一徑深古碑前代字清磬故人心卷
幔懸殘日攤書坐晩隂躭幽惟我輩况此愜栖尋
又
日到招提路羊求亦共過屐聲驚鳥雀燈影話藤蘿醉
以安禪減詩因遣興多終須婚嫁了放眼向山河
又
未易辭車馬乘閒得任真坐思千載事長愛百年人白
月留僧定青山恕客貧可憐滄海裏吾已見揚塵
又
自笑孤雲在無端出岫來饑驅方朔米愁損少陵杯香
穗三生結霜華兩鬢催官梅東閣下慙負好花開
又
閱世紛多感年來不自安羊腸非詰曲馬首盡波瀾路
失燕臺廢天高蜀道難五陵逢俠少琴筑未摧殘
又
故里經年别而今夢亦稀江沉浮鯉信春老飯牛衣舊
雨空相憶秋風未易歸紅樓長獨倚翹首看雲飛
又
信宿蕭齋靜遥遥隔禁鐘息交過九夏匿影向千峰鰕
菜銷官興蘧蒢感病慵金莖誰與賜仙露不曾濃
又
急雨朝來過晴烟送夕陽疎窗横亂帙高笛倚胡牀庭
樹摇殘滴瓶花落細香所懷曾不見别思繞魚梁
又
至亦聊乘興長為竟日留獻花人掃塔鬭茗客登樓伏
枕聞朝唄題詩謝貴遊西峰何處好一眺薊門秋
又
縮地誠無計寰瀛豈有圖舊游憐屈宋離恨隔荆吳日
暮羣鴉集雲涼一雁孤夢中人不見晴月擁黃蘆
又
舉世誰相識廬江感最深門生能荷屩夫子愛彈琴櫻
笋同春讌茶瓜共晩林追隨多勝賞懶慢自難禁
又
近鼔離鸞操衫痕接淚寒君心潮有信妾意井無瀾金
鈿憑誰訪瑶環忍更看賴逢開士說愁緒一為寬(予方喪姬)
又
燈火長安刹提㩦憶往年授書兒漸長襆被夢長懸映
日爭紅藥牽衣禮白蓮撫今增百感不必夜聞鵑
又
久閉牆東戶傍人謂著書豈知朝事懶實與世情疎步
緩雲廊寂吟高月牖虚季鷹真作逹先我憶鱸魚
又
捨宅人何在籃輿我更來夜行龍井過春笑虎溪回薝
蔔香曾悟蜉蝣語漫哀誰能同逸少結侣上天台
又
世目榮華組余懷幸少營拙寧甘馬走貧不媿蟬清西
塞曾垂釣南陽久罷耕何時乘薄笨柑酒送鸝聲
又
古院浮深綠簷陰午欲齊槐香蟻入夢竹靜鴿來栖洗
硯晴雲濕籠紗醉墨低寧知孟東野冰雪句長㩦
秋夕芝麓先生偕綺季苕文友沂周量貽上紫
來諸子集筑影齋得殘秋二韻
秋至易為感況兼離别難酒尋燕市飲月共庾樓看坐
促蘭觴密更深桂蠟殘起聞鴉繞樹三匝正求安
又
共作京華旅清宵為爾留蒲桃杯借綠老樹客同幽落
木啼蛩晩涼雲拂雁秋相思不可極明月照重裘
閏七夕和家玉騧
良期難再遇匝月此仍過鵲記重來路鸞驂舊渡河尋
歡寧厭數得巧不辭多獨有傷離客驚秋奈爾何
聞雁
候館敧孤枕飛鴻度夜闌逼天聲易響入夜語猶寒道
遠求朋侣風高惜羽翰莫傷歸計晩歸客計猶難
聞蛩
古甃經行少寒螿咽露頻何曾催織婦偏是近愁人苔
淺吟難稳莎涼怨或真離懷原不寐寧用爾如嗔
聞砧
九月嚴霜急長安未授衣誰將思婦杵又下竇家機夜
靜聲相答更殘力漸微獨憐寒已甚還寢夢羅幃
聞落葉
落葉渾疑雨蕭蕭晩吹時敢辭彫歲月猶暫託階墀帶
露敲虚牖因風想舊枝飄零復何恨吾亦鬢如絲
石仲生先生邀陪洞門芝麓兩先生伯紫友沂
同集金魚池夜看冰月
寒益襄陽興臨池夜舉觴冰虚全化月沙闊迥如霜瀉
酒銀船滑分羹玉筯香接䍦真倒著㤀却到胡牀
偕星岸紫來駿公豊臺看芍藥歸飲祖園
尋芳客思同結伴騁花驄挈榼穿深翠停鞭見早紅千
畦分曉露十里共香風别路逢溪墅班荆興未窮
又
驅馬過林丘名園繞碧流人知非晉魏客自得羊求布
席聽黃鳥揮觴謝白鷗醉歸花壓帽衫領暗香浮
憶竹
記得西園路晴溪長萬竿翠深長似雨碧重欲成寒蔣
詡游常共王猷坐自看不知京洛客誰與訊平安
憶梅
何遜揚州夢尤憐東閣枝見常當歲晩香獨在寒時雪
老無蜂覺雲閒有鶴知江南詞客盡惆悵是春思
憶蘭
崇蘭何處密湘澧舊曾遊谷遠琴音寂江空佩影秋蜂
鬚知種異燕尾識香浮尚憶王摩詰黃甆賞獨幽
憶桐
舊隐南窗下亭亭有鳳條青琅初引露碧玉競干霄扣
石寧無響為琴不待焦鵷雛棲宿在秋至漫飄摇
憶笋
頗憶篔簹谷胸中飽渭川猫頭能竟尺犢角早勝拳鋤
砍春泥脆盤燒曉露鮮平生差免俗真賴此君賢
憶芋
沃野稱山郡青烏復幾區羹寧稱玉糝飯欲比瓊酥博
士霜盈畝山僧雪擁爐那能啖半顆領取廿年圖
憶菱
本是江南客年年聽采菱白纖咀脆月紅嫩剝甜冰水
葉肥堪詠湖蓮冷漫矜誰言魚刺史作飯我猶能
憶楊梅
舊有南峰種金婆異衆栽日精鮮滿籠火實大于杯冷
沁吳兒齒紅分越女腮茶花堪並餉消渴待君來
長安柳用大復韻
垂柳長安陌飛花日暮天弄隂摇晩月疎影掛春烟繋
馬曾堪憶啼鶯劇可憐靈和當日事凄絶畫闌邊
題春曉亭次芝麓先生韻亭在蘄水綠楊橋為
東坡解鞍處楊傳人比部所建蘄乃芝麓先
生舊治也
蘭溪何處是雁齒占鷗沙尚有蘇公路能栽潘令花曉
風新杜宇春水舊胡麻為問橋邊草青青幾度斜
又
聞說當年事清風一板牀烟霜存感慨詩酒付蒼茫百
戰青山古三春碧澗香漫同宣武歎攀折恨垂楊
又
賴有揚雲在紅亭集酒兵解鞍山月小浣筆野溪明亂
定生江草官閒夢楚蘅雙柑真不易寂寞為流鶯
又
髯公殘醉後君更幾回眠此地猶前日吾儕動隔年晴
烟開宿鷺老木響啼鵑峴首逢鄒湛還知叔子賢
入天寧寺送徐子星給諫不值
招提穿宿莽侵曉露初晞古塔倚殘霧輕旛吹早暉塵
勞憐地僻客久愛人歸已復聞樵唱蕭蕭入翠微
送雁市還湖上
京雒不得意言歸尋舊湖一身隨敝馬六月盡長途倚
鐙投詩卷留琴别酒徒將予江上夢送子過東吳
又
每别常多惜兹行寧用嗟時危難結客身賤重離家夜
雨生蘆草秋風足藕花湖頭好詩句一為寄京華
醉後宿采友堂紀事
一醉迷歸騎言留高士家夜寒知臥月夢醒獨聞花殘
墨朱絲暖餘香錦帶斜支機誰可問空擬泛秋槎
慈仁寺訪鶴問玉少不遇
有約扣禪關良朋杳靄間偶來斜日晩獨對古松還殘
磬歸僧定高雲讓客閒留題在蕉葉空剰墨痕斑
重陽後三日再集采友堂叠前韻
元卿夜啟關蠟屐集花間月靜羣鴉息天高一雁還世
情逢酒淡客計向秋閒更有西山約楓林葉正斑
庚子九日偶醉采友堂漫題
偶然乘興至倒幘醉花前不問王猷竹如登安道船繁
籌傾綠酒細雨密紅絃不覺聞三鼓歸途覓玉鞭
采友堂又叠前韻
慚愧淵明菊還來秋蕊前有人横玉軫召客泛銀船酒
夢三千斝春愁廿五絃金吾方禁夜未敢輒遺鞭
紫來過齋頭共看次岳作畫
謝客柴荆掩孤心耐歲闌徑憐羊仲到畫共虎頭看素
几寬晴日疎花媚晩寒門前九逵路車馬自無端
送程石門
似爾猶卑伏天涯更此行雲連關索嶺月照武侯城捧
檄安時譽題詩寄遠情莫嗟為宦薄吾道有長纓
又
滇海烽初息君遊慷慨存過家誇綵綬仗節到轅門遠
徼功名壯他鄉姓字尊故人相見後頻與問饔飱
邸後初成小齋寄何德峻
紀閏當中夏槐天暑未侵小園初卷幔上客正彈琴砌
藥餘紅淺簷藤接翠深坐來多逸事相望在披襟
又
避人通後圃疎懶度年華適意隨紅粉攤書就碧紗吟
風聽檻竹待雨種亭花獨有離羣思蕭然日又斜
病目
盛暑難為病蕭疎只倚牀無聊思舊雨不住問殘陽藥
裹從妻慣談諧喜客長誰能復多事青白效嵇康
西園避暑
炎日永如年追凉就輞川樹深東閣坐花照北窗眠捲
幔通新燕攤書聽暮蟬遠山能不厭飛翠落尊前
又
避跡西園去幽深客少逢移牀當片月拄笏向千峰風
動池邊芰雲陰田畔松披襟同一眺長嘯轉從容
又
别墅無煩暑蕭疎對夕陽鶯啼春後急鶴夢夜來涼酒
綠高梧密冰紅細李香不知陶靖節何事慕羲皇
又
豈是襄陽路真同習氏池垂楊横晩笛深竹響殘棋湖
海容支枕河山老賦詩莞然成獨笑閒步小風時
七夕偕敬微集西園期雨徵不至
西園曾有約莫負一年秋遂載花前酒同登月下樓星
辰兒女事河漢古今愁不信張公子真為翠黛留
花朝前六日吳船小集兼送善伯南歸得迷芳
二字
偶有元卿徑來聞二仲隨離人將折柳稚子為烹葵酒
煖幽懷密花疎望眼迷此行能且住相約聽黃鸝
又
空階猶積雪客到欲尋芳興劇同揮麈談深屢易觴都
㤀牀上下略似水中央擬賦文通别愁心益渺茫
燕郊清明
韶華春已半景物自幽燕結束馳金勒妖嬈哭紙錢柳
沿沙磧短花照墓碑姸行樂吾生事寧為旅思牽
又
帝里多春色風光徧四郊碧回芳草路紅拆小桃苞火
向官厨乞毬看騎士抛盈盈何處女陌上自相嘲
又
久厭塵中騖春從郭外行尋花荒圃遠煮茗石泉清塞
北猶披褐江南早賣餳最憐當令節遇物動鄉情
送碩林歸徐州
徐卿懷舊里驅馬去彭城楚漢千山路江淮六月程傷
離楊柳盡招隐桂叢生為念蛾眉好高樓月又明
又
幾載鄉關夢持觴此送君歸裝沾塞雪遊棹入江雲辭
賦存孤賞圖書許共分隰西誰復在淒絶是離羣
許原文大令以酒炭見餉
官冷煩朋好書來動草亭烏薪分石鼎綠酒瀉銀缾未
必因人熱聊堪免獨醒歲寒諸計拙醉眼向誰青
題古石
雅士無凡賞高齋我所聞獨憐燕市月猶貯浙山雲幽
許梁園賭竒從米袖分遥知長嘯處終夕伴香芸
又
老石何年物頽然倚砌梅自生濠濮想曾見漢唐來古
雪眠枯樹涼雲漬瘦苔憑誰能一拜醉醒共裴&KR0966;
送箕山
李子真奇士論交歴歲時别離燕市酒歌詠華山詩問
字人多有揮毫我獨知送君江上去明月寄相思
除夕
今夕仍除夕長安已四年試衣兒漸長剪綵婦無眠夜
盡椒觴畔春生樺燭前坐聞鐘鼓動珮馬欲朝天
墨妙亭和辰六
墨妙傳遺好亭空不可尋寒梅前代樹老石古人心過
眼雲烟冷傷懷歲月深披榛無斷碣惆悵付閒吟
韻海樓同弘載子夀作
危樓臨廢圃猶是昔年餘官舍俱為客前人獨著書忩
分山翠入幔卷晩雲舒魯國英靈在憑闌或啟予
圓證寺同長庚諸君小泛
幽境應難到乘閒偶共來亂香迷竹樹深翠出樓臺苔
色疑留屐泉聲欲泛杯白雲如有約日暮重徘徊
窪尊亭同楚畹作
曾聞唐左相此地往來頻今古留殘石湖山為酒人竹
開孤徑晩花發五亭春我不來同醉應慚頭上巾
道場山次燕孫
蘇公池上過伏虎舊名存吳越雙峰出湖山一塔尊亂
雲横石磴夕照滿漁村郡閣長相對應憐月一痕
法華寺畫壁
蒼松一徑遠松裏化人城古壁多雲氣滄洲無世情紅
螺浮水見白雀占枝輕共拂殘碑字襄陽亦此行
過鴛鴦湖
二十六年前高樓尚宛然舊遊空歲月新事到山川礎
石埋荒草簾珠墜野田憑欄更無處漁唱起寒烟
憩虎跑寺
一徑入深樹古藤當道傍寺圍山靄翠泉帶岳雲香花
藥虛堂靜茶瓜午夢涼坡仙有遺句傳寫入奚囊
鶴洲草堂偕季默坦夫
放棹尋鴛水停橈問鶴洲荷高香入檻竹密翠遮樓有
石都能瘦無溪不占幽鳥魚渾自得盡日為淹留
又
水部詩應好東山許客俱一園開兩徑孤閣見重湖着
處安棋局隨行得畫圖再來知未厭留約與沙鳬
夜宿西湖次子夀
為愛西湖好中宵上畫船水雲雙塔影花氣六橋煙酒
坐隨鷗鷺漁燈趁管絃神清翻不寐晴月共娟娟
法相寺
勝地留遺蜕招提古木横佛容人乞子僧強客題名竹
筧飛寒溜松忩坐晩晴滄洲吾不厭臥對約秋清
岳武穆墓
老檜何年盡荒祠此尚存名成三字獄家破兩朝恩俎
豆秋㩦奠旌旗夜返魂誰知千古事惆悵不堪論
鳳咮泉
絶壁何年鑿清泉欲滿池客來花外屐僧鬭雨前旗筍
熟春齋潔蕉深午夢遲誰能招陸羽清話為傳甆
半月泉
清流堪濯俗半竇欲成池信是無窮處常于未足時雪
痕翻蠏眼天影瀉蛾眉同地看雙派形全已致虧(别有米泔)
(泉已竭)
過横山
勝日尋佳地横山路不分竹連高下嶺松住往來雲木
老秋將脱鐘寒午一聞清言真未厭傾倒為諸君
歸雲菴拜孫太初墓同燕孫作
何處覓榛關林中宿草斑殘碑生白雪高士有青山春
淺花猶夢天空鶴未還託交憐異代惆悵夕陽間
孺山拜徐孺子祠同澹心辰六
孺子何年隠荒祠此地留野人㤀姓氏殘碣紀春秋天
淨孤鴻急山深萬木稠却憐題榜誤無復舊南州(榜書南州)
(高士士誤寫峙)
五峰萬玉菴墻角得古梅樹特為出之
吾道寧言命寒花亦有時可憐當殿樹猶是隔墻枝歲
月空山老冰霜衆豈知護持煩淨侶珍重為題詩
贈雨青上人
支公能好鶴閉戶託香林庭樹一何靜湖光相與深帆
開知雨霽磬響落檐隂我自勞勞者逢君生遠心
瑶席池
為訪坡仙跡行來一衲隨閒吟能送日深坐獨臨池水
碧花交處霜紅木老時歸從郡樓望嵐影正參差
典裘
出都有三裘至廣陵友人復以貂贈燠哉范
叔可無寒也丁未秋盡付質庫一以毛脱獨
存湖山風雪披服間尚有魯靈光也幸矣
貰酒曾為爾官貧近復然賤酬增僕恥勤曝益妻憐深
厚聊思貉竒温定屬綿如何五湖長不及敝秦年
質珥
予少更多難内子備極流離乙巳夏
覃恩封宜人拮据為具六珈云報也丁未在郡亦付子母家成
兒周堂日不能備禮服焉北門之誚賴德耀其庶免乎
象服邀
天寵相酬幸有端
恩榮纔五馬驅使及雙鸞翠減花奩空珠銷綠鬢寒琴臺
同一笑廉婦亦為難
解帶
丙午過苕川儀鳳橋解金帶助輿梁之役旋復置一
圍腰未煗而以急廢之嗟哉萬釘九鐶亦有神命耶
芍藥聞前䜟圍金忍見辭非關留鎮寺不暇去題詩望
失裴還日思添沈瘦時黃銀誰更賜空自記犀毘
鎔杯
鄉俗往來多用巵斝近習務作偽以赤堇勝
大抵不及三鐶耳然蕉葉匏子急中盡付冶
工存篋中者皆不材也何若竹根木癭稱耐
久朋矣
樂聖平生志銜觴竟鮮終寧言真羽化只是費爐鎔耿
雪成何易陶巾漉未慵瓦盆翻自得長占酒泉封
次韻送徐公肅遊閩
丘路桃千樹春來色自姸那知分手處即是看花船作
客添塵袂留詩當别絃十年吾黨淚今日共潸然
又
暫遊非得已驪唱况重聽命酒辭銅峴看山過幔亭弟
兄眉總白天地眼長青應有相思夢隨君到紫溟
方菴小憩
觸暑湖干路香林訪索居因開高士篋多見故人書花
淨知秋早山空得雨餘尚憐吾道在支許自蕭疎
立秋日小飲吳山
道室臨平楚閒來遂遠情城連秋嶺綠江湧夕陽明羣
動浮烟色孤懷坐磬聲自憐隨世役終日困塵纓
又
萬木登高盡孤臺倚曲廊風傳遥浪急秋報衆山涼石
老峰争瘦林深葉易蒼開樽同一眺清興幾能忘
夀豁堂和尚
我愛高僧傳惟君似遠公一笻明月下半偈藕花中坐
上言誰答溪邊笑每同偶來參玉版揮麈對烟叢
歸雲菴夜泛同愚山阮懷諸子
山晩離城遠寒新怯暮遊亂峰争落日一徑入深秋清
興因官懶詩名借客留何時能解紱終夕對滄州
遊東林山
石磴藤蘿上寧辭着屐勞砂靈雙井冽天曠一亭高翠
樾迷荒墖山花引濁醪清風不可見孤磬出松濤
尋幽
尋幽無宿約乘興過山家秋色鷗邊路斜陽雁外霞翠
深遮寺竹香遞過船花近郭鳴笳鼓紅燈點鷺沙
與雲止
但有相思在何妨跡暫疎黃藤煙寺酒紅葉雨牀書西
塞魚同釣南山豆共鋤終焉吾有志歸訪卞田居
湖上遇星胎即飲寓樓
不減狂奴態相逢老益親青樽閒過夜紅袖晩留春欲
嘆翻成笑無才幸有貧兩峰霜葉在爛漫屬門人
萬玉庵古梅詩(康熙丁未行部雉城游萬玉庵於墻外糞壤中得古梅一株濯)
(而培之繚以粉垣使近堂下用賦一詩爰記其事庚戌罷郡冄過其地意且復淪叢莽而)
(芳條轉茂則邑侯韓君子久以石欄護之倍加愛焉嗟乎金城之柳宣武見而傷情東陽)
(之槐仲文攀而隕涕甚矣卉木榮悴之故其感於人心者深矣兹梅亦何幸而復保其歲)
(年也哉復作詩一章併前製題之於壁庶後之君子有所觀感也夫)
得樹當年事重來憩鴈堂歲時空冷落草木少炎涼載
酒人還到廵檐思轉長不須憂剪伐仙令在河陽
泊八里灘
漸遠青塘路篷忩懶更開山煙孤塔迥湖色亂帆來吾
道存書卷餘生託酒杯寄言鷗鳥伴從此莫相猜
姜及生水部招飲家園
名園堪日涉清讌此時同雲月登臺處湖山閉戶中簾
陰秋樹碧絃語夜燈紅更有追陪約還應似謝公
坐來翠閣
小樓秋縱望日日到斜曛自拂烏皮几閒書白練裙見
山如得友與客共看雲為問南湖水還容月幾分
和寒食即事
獨坐摇吟膝空思賦遠游載花青雀舫對雪紫鼷裘五
載依山住全家為酒畱終須浮舴艋分席向沙鷗
再至長興
乘興何妨再尋梅入雉山雪如隨客到春不譲人間送
酒思纖手聞歌破老顔烏衣羣從在相得竟忘還
偕張僧持茅天石諸子庚邨看梅
雨後春陰好尋梅到野塘客笻隨亂水僧磬出寒香澗
石留餘雪山煙動夕陽寧言來已晩吾自惜年芳
又
偶然南郭路老眼忽為明惜樹成孤賞留花愛小晴此
中誰放鶴幾日又聞鶯欲折無堪寄春風漫不平
鹿柴庵同僧持作時僧持將歸白下
將離逢勝地去住惜年華白髮俱無語青山不當家同
僧參柏子留客飯桃花且住何辭醉同傾盞内霞
飲丘路桃花下
憐春不惜醉屢憩野人家芳樹争初日晴溪隔亂霞到
山朝飯笋歸閣夜分花勝事心相得寧憂鬢欲華
雨後再過塘栖
程急無容泊懷人夢草堂菰蒲雙岸闊橘柚一村香客
思隨雲黯漁歌帶雨涼平生離别意多在白鷗鄉
伯通招讌寧遠堂觀劇
良夜開佳讌紅燈照薜蘿湖山詞客在煙月酒人多勝
事應如此清歌且奈何寧須更投轄山簡自婆娑
和人寒夜即事
激楚生豪况寒燈夜獨親冰霜孤劍影山水一琴身懶
愛陶元亮狂呼賀季真不知今夕意誰復兩閒人
湖上尋無公次韻
别院煙波上幽栖見古風到門雙白鳥夾徑兩青桐夜
色聞鐘後秋聲閉戶中支公多逸韻將鶴寄詩筒
送辰六歸廣陵
作客滄江上含悽幷此辰雲飛歌舞地花炤亂離春别
緒添中歲才名屬後人艱難吾道在前路慎知津
秋日集翁蒼牙草堂
清秋多遠思小艇泛城隅此地猶三徑吾儕共五湖晩
雲歸澗樹夕照隱江蒲醉聽菱歌發還教綵袖扶
探梅鄧尉山夜入萬峯禪院尋瑶如禹存不值
過宿聽松堂
尋芳寧憚雨靜夜陟高峰積雪明樵火亂香摇梵鐘隔
林燈語細入坐酒聲濃借問停橈處烟花已萬重
初八日由王家莊至董墳馬家山看梅
雨止晨煙破看花路不遥鶴隨登澗閣蜂引過溪橋湖
水照逾淡山香吹不消兹游清興好歸路一詩瓢
水哉軒和尤悔庵韻
出岫原無意曰歸何不然一家楊柳國六月芰荷天野
鶴聞高咏沙鷗看醉眠煙波於此足莫向世人傳
同諸子城南小步
小步郭西偏閒情亦偶然柳絲沽酒市蘭葉載花船六
代青山外三春白烏邊歸來仍我軰作計好留連
又
一醉寧容易今朝醉頗宜紅橋春水上白袷晩晴時草
欲催歌發梅因待酒遲海鷗能對客不必主人知
宗梅岑過訪
人憶少文賢離居復幾年歸來雙燕後病起百花前小
飲攜蠻榼長吟鬭蜀牋不須論往事一醉且陶然
卧疾錦樹亭寄懷辰六
離别尋常事與君獨不倫半春花過眼深夜月當門老
覺親朋重貧知科第尊上林應有賦傳寄錦沙村
慧泉和立齋學士韻
合在中泠上虚將第二傳潤沾十萬戶清徹幾千年欲
証茶仙佛能分酒聖賢如何爭汲罷雪乳更渟然
咏玉蘭
謝氏何年樹香從楚畹移照人無月夜對我欲晴時皎
潔原難並芬芳復待誰偷看疑是雪蜂蝶爾何知
晩過趙處士寓樓
初晴宜着屐誰意踏烟鬟游子方聞笛幽人正啟關斜
陽紅斷雪高月翠空山倚檻舒長嘯乾坤幾客閒
集惠山天均堂
梓澤人何在寧知此論文亭流二泉水樓貯九峰雲疏
鑿安春草繁華任夕曛吾家有康樂幽興本難羣
陳集生攜樽招飲高汝敬山齋
救時無善策行樂任吳天為載聽鶯酒來尋放鶴船玉
釵過碧樹金管沸紅泉莫便傷春莫西川拜杜鵑
又
豈謂鶯花老偏於魚鳥親吟詩消永日貰酒送餘春風
雨三更夢江山六代人不須同漆室歌舞向西神
再過趙處士山樓
春晴殊不易小霽遂尋幽野雪纔分樹山煙忽滿樓壺
觴臨水得步屧趁花留歸路誰相識新來拜醉侯
寄暢園雜咏卧雲堂(至知魚檻共九首)
路入幽香遠斯堂敞翠微花深凉客夢樹古綠人衣對
月渾㤀醉看山不愛歸晩來巾帶濕嵐氣未全稀
栖元堂
洛下傳名種空亭竟絶塵誰家猶滯酒此地獨藏春金
粉無寒色樓臺有麗人相看知解語酹酒向花神
杜鵑書屋
幽館堪遥集回廊窈窕通石高偏有勢花晩自成叢夜
月憑誰聽斜陽作意紅可堪春漸老惆悵對東風
鶴步灘
纔過石梁盡曠然心復開梅花今歲晩一鶴幾時來渚
淨飛黃葉磯空長綠苔高吟人不見清影自徘徊
石徑
巑岏不覺遠此日我來游屢轉路疑盡獨行心自幽高
林終日雨飛瀑四時秋小坐尋蒼壁題名在上頭
三叠泉
絶頂名泉注奔流向此間雲飛千尺澗雪濺六朝山迅
急欲何似琤琮知未閒獨來嘗倚杖清聽不知還
嘉樹堂
為堂宜近水似此獨悠然萬綠午㤀日一泓波浸天擁
書堪永坐看奕任高眠滄海新詞好微雲復幾篇
宛轉橋
一道朱闌影横斜界練塘自然成鴈齒何必似魚梁紅
袖連春色烏紗倒夕陽寧知羡魚者愁絶在中央
知魚檻
入門無俗境仙客水為家三面清波動千章灌木斜就
陰常聚葉爭食誤吞花誰更知魚樂蒙莊興自賒
惠山德水亭傍大樹為風所撼或請伐之澹心
作留樹詩因次其韻
陸羽煎茶處江南獨此亭有人如水潔得樹與山青歲
久烟霜古天空草木靈遭逢真羡汝摧折我曾經
又
本是何年植栽培復再新湖山原有主風雨信非人應
共花開洛寧憂梓化秦請看多事日此地獨陽春
園居
園居宜永晝雨止興猶清一鶴照新水亂鶯啼早晴賭
茶書共檢看竹坐常横獨有躭詩癖年來太瘦生
和留仙韻贈蘇崑生
兩生今獨汝念往倍情親劉表呼鷹日蘇躭化鶴人貧
常懷舊感癖不受纖塵花底聞高唱凄凉未老身
喜僧持至夜坐秋水閣
江海方蕭瑟逢君得自然論文今日共同學幾人傳魚
戲水中月鳥衝巖下烟紅橋一相送山磬發遥天
其年僧持淡心集生過訪寄暢園同家枚吉暨
潜兒小集澗中分韻
無客意不適客來生遠心松陰分小憩澗響入微吟老
樹閒中古名山醉裏深幽情知樂極横篴晩披襟
又
離居因愛靜遠涉喜過存新竹香三徑晴山綠一門流
觴䟽水脉脱幘卧雲根詩就聞疎雨微凉倒酒尊
同僧持飲高汝敬山齋次香海韻
積雨閉深翠故人同在山泉香家釀美花靜客忩閒江
海羣居外烽煙一醉間酣來發長嘯澗響共幽潺
僧持香海汝敬小集嘉樹堂分韻得十一尤
南軒宜避暑坐久益成幽溪色忽生樹泉聲多入樓客
期明月共天許夕陽留莫問山亭路煙鐘濕未收
和淡心訪南邨惠麓山房過憩寄暢園韻
不意此相見把衣臨水樓地幽偏耐雨人澹竟如秋宿
鳥啼烟翠飛花送瀑流碧山烽火外分日思同遊
又
嗟爾來何晩翻令緩我歸一江春水隔十載暮雲稀侵
曉常攜屐辭春未改衣時艱難寄跡莫便欵人扉
又
莫問英雄事年來但聽鶯何堪今日耳猶是故園聲山
水無人境煙花不世情遥持一杯酒相勸隔重城
中秋夜偕又蕙前民山尊湘九集扶晨寓齋分
得亭風二字
清宵不易度屐齒破苔青微雨月中夜凉花秋一亭酒
貪浮蟻醉歌雜亂蛩聽人事方無定靈均漫獨醒
又
旅次歡場少高歌且暫同乾坤杯影外晴雨燭花中夜
迥孤臺月秋清一笛風誰憐遠遊客明日又江東
焦山
江海爭雄處巋然壓亂潮世猶知有漢山肯不名焦樹
色無今古波光變暮朝時聞清吹發磬響落層霄
宿再公房
不復言文字山僧致頗殊辭名因悟得留病與閒俱摘
豆朝飡客澆花日課徒有誰來問法秋色滿庭鋪
松寥閣待月
高閣收羣爽煙波盡此間何人能便去有客願長閒夜
色月終古潮聲秋一山乘風思羽翼仙鶴幾時還
三詔洞謁焦處士遺像
尋雲穿石徑峭壁倚苔痕在昔無廬住于今有洞存三
徵猶不出一夢復何論欲問幽人事驚濤拍海門
遇吳羽士小憩雙峰閣
探幽寧得倦絶頂叩禪房但覺此中曠不知何處香秋
多山正紫江冷樹先黃賴得逢脩靜蕭疎共夕陽
霹靂石訪瘞鶴銘
古碑不可讀半墮在江濱空有轟雷石誰為問水人龍
寧知識字鶴自不謀身搨徧昭陵本蘭亭總未真
登甘露寺凌雲亭
古寺干戈後登臨未盡無寒雲千堞繞細雨一亭孤壁
影迷黃鶴江聲老赤烏天風吹我去惆悵是東吳
雨中登多景樓
多景留題在憑欄憶昔遊誰憐千古恨都作亂帆秋山
陡雲生屐天空雨入樓不須頻北望花月自揚州
北固山下尋狠石不得
抵掌傳斯地遺蹤沒亂叢兵戈銷鐵石山水記英雄壘
散荒烟黑旗飄野日紅想當埋竈處磨削任兒童
望金山
年年頻問渡欲上渺無從不信名山路難留倦客蹤帆
檣隨雁鶩鐘鼔駭魚龍會挾袁綯至狂歌最上峰
九日雨中集心遠酒樓分得十一真
密雨艱遐眺尋秋意未伸樓能留剰日酒不負佳辰樹
老憐人換花閒愛客真只愁騎馬滑倒著白綸巾
九日夜集葛川書室得風池二字
登高不可出向晩過墻東節物無人外秋聲在此中豔
歌雙鬢白濁酒一燈紅遥想龍山畔惟多落帽風
又
重九真難負閉門當此時有杯酬歲月無地不山池秋
許閒人得詩防俗客知誰憐籬外菊開徧戰場枝
前民扶晨山尊湘九過集錦樹亭分韻
半日不相見叩門呼老龐懶雲秋入屋寒雨夜連江酒
國全無事詩城未肯降莫將離别恨容易到西忩
蛟門招同孝威豹人鶴問小集
有客來從遠前期向草堂園林新闢逕花竹對銜觴世
事閒中過人情醉後忘也知文字飲絶勝管絃忙
又
别離經幾歲相見復今年客子頭俱白先生意獨玄花
香生酒畔鴈語落燈前騎馬寧愁滑蟾光正滿天
和友人韻
雨為新寒密山齋不肯晴鐘摇諸品靜紗護一燈明虚
牖憐風度幽溪待雪平賴聞禪客語揮麈說無生
宿卧霞閣寄前民扶晨山尊諸子
避俗愛逢幽憑高忽此樓乍來諸嶺霽獨立大江秋遠
樹分晴靄斜陽叠亂流故人俱逸興惆悵不同遊
月夜同念昔及季兒登卧霞閣
畫檻凌空出清宵露氣冥江流千里碧樓倚四天青岸
水全疑月檣燈遠亂星憑欄歌一曲人在夢中聽
獨樹軒為許石園明府作
老樹何年得亭亭欲出羣曉光江日上秋色縣人分落
椹能供酒乘陰好論文我來頻徙倚高詠不如君
陸冠周尋父麗京先生道過真江以詩見贈依
韻奉答
雙鯉憑誰至開扉夕向闌展書欣示客得句勝除官遇
惜年華晩才增骨相寒懷中字不滅肯借俗眸看
又
寧須如束晳更作補亾詩性至渾㤀險情堅轉似癡難
從豪貴說應得鬼神知好我非無故惟憂愛所私
又
歴涉終無恙懸知孝思靈少年頭欲白舉世眼難青問
道過蓬徑㤀餐坐草亭曲應慚白雪猶得藉君聽
又
棄置煩明主端居笑不才如何萬里外偏為一人來山
水交情遠冰霜旅思哀徒傳知已語懷抱暫時開
又
天涯何限路終日但棲棲是處詢遺叟頻年别故妻無
家應自苦有物豈能齊句裡殷勤字遥憐帶淚題
又
新篇傳示後高咏未能休莎草他山上梅花舊隴頭父
書空憶國客帳枉封侯那得程鄉酒為君遣四愁
又
聞向真江去依然嘆莫容危途難跨鶴浮世薄雕龍塵
滅囊中刺歌殘廡下舂紛紛鴈門雪欲往更何從
閨中雜詠
作畫
繡倦調鉛素還疑繡未真誰稱李公妹獨愛管夫人山
水催情曉鶯花借手春玉奴贏一笑吮墨梁朱脣
鬭草
三五憐春日盈盈罷浣紗分畦揎腕玉着地展裠花強
識無名葉先尋乍吐芽偏誇諸姊妹今日讓兒家
窺簾
花下誰相待含嬌隔翠筠驚鴻時半面飛燕不全身秦
女初乘霧甄妃本隔塵誰言難得見遥見可憐嚬
度曲
小院花隂寂春嬌試曼聲當風吐字怯向月轉喉清只
許瓊簫和頻看綵扇傾周郎能顧誤無語漫多情
奕棋
摇颺銅池日風光合劇棋得先從婢學偷劫怕郎知憨
極推枰數嬌多下子遲金釵贏取在不放小猧兒
葉戲
葉戰南唐戲偏宜在麗娟慧心能合縱好語愛團圓錦
賭衝時奪花争散處先漫言情似紙輕薄更堪憐
走馬
紫燕来金埓嬌姿捧上鞍花前廻轡易柳下舉鞭難翠
重愁鬟側紅光怕鐙寬憑誰誇出塞莫作蔡姬看
秋千
寒食盈盈侣相將效半仙紅裙柳陌外綵索杏樓邊腰
細如奔月身輕欲上天下来垂繡帶曾不動珠鈿
撲蝶
蛱蝶從何至雙飛小院深綺羅三月影花草一春心故
惹香紈小還過繡戶隂輕狂知不那引笑復相尋
教鸚鵡
翠羽能相伴聰明愛不羣傳茶消寂寞報客致殷勤罵
逗檀郎惱呼教小婢聞春來解人意惟有緣朝雲
過惺寂上人
偶爾維孤艇尋幽過竹房松杉前代老橘柚晩庭香問
法攜紅袖探書出錦囊清談能竟日山鳥共禪牀
過施子里村居
言尋揚子宅步屧過林丘柳色行三徑梅花卧一樓地
偏春獨早人静月同幽更有南溪約相迎是白鷗
朝爽臺
山氣當秋霽朝来望獨賖人情澹丘壑天意愛雲霞放
眼欲無際曠懷寧有涯王郎信多致拄笏岸烏紗
飲江深閣
挈榼過芳墅花深戶轉扃春非塵客事月在酒家亭破
雪山争綠矜風柳漸青醉鄉歡易足莫負草堂靈
雨後同士雅季兒小飲月榭共用来字
晩霽登重榭臨風酒一杯夕陽高樹見春色大江來水
霧依山斂吴雲入楚開不知天際客閒却幾樓臺
秦淮夜泛
兒子諳遊性呼舟古渡邊柳隂雙槳月花氣一船烟夜
覓聞歌地秋當載酒天胡牀思舊事三十二年前
扶晨山尊嵎賓来自廣陵小飲桃葉河亭分得
吹字
作客長懷遠歡遊少定期月中人忽到江工笛初吹桃
葉可憐地菊花宜醉時今宵不同飲幾夜又相思
不寐
孤枕雙眸炯呼燈更倚樓月添千里思霜白五更頭秋
醉不得夢夜吟聊免愁依人誠計拙吾道總悠悠
水樓小飲徵事因憶仲兒
客夜難為夢偏宜濁酒杯破寒孤燭在聽雨一瓶開秋
盡花仍淡江空鳥不来呼童檢唐韻坐久句還裁
金陵旅懷
鍾陵不可到再到益傷神白下多秋色黃初少舊人世
清江上淡客况雨中貧為語秦淮柳含烟帶早春
題掃葉上人山樓
修竹亭前路頻来興不孤萬山分旦暮一閣盡江湖客
至攤書卷僧歸入畫圖淹留常竟日幽鳥坐相呼
過隠仙道院
問法来仙院門開是處幽雲高雙鶴去地静一麋留有
竹皆分徑無山不向樓月中金磬響時聽步虚遊
句曲曉行
夜来初過雨曙色未全分羸馬衝泥出荒雞隔浦聞遠
山多受霧寒日不驅雲衰草埋翁仲溪邊認古墳
鶴問招集寓齋得秋字
作客仍招客多君意氣稠能閒翻為雨得醉即宜秋落
落原難合悠悠未足謀賴逢知已在相對且忘憂
小亭
小亭無四壁秋色滿廻廊落葉和烟瘦黃花待酒香雲
閒寒自碧樹老晩逾蒼物候原如此何煩宋玉傷
林蕙堂全集卷十五
