林蕙堂全集卷十八
湖州府知府吳綺撰
亭臯詩集
七言律
錫山訪趙處士
小閣重隂碧檜遮偶尋高士步敧斜空山雨過欲成雪
老樹春還初見花世外無求輕謝客人間多難重歸家
相看又是經年别肻信安仁鬢不華
夜飲惠山酒樓
碧澗香泉趁雪流荆高清夜共滄洲三更白月人吹笛
六代青山客倚樓醉後漫題鸜鵒硯歸來猶剰鷫鸘裘
吾儕生計渾無定分付行藏任白鷗
過九龍峰下有感
寒林葉盡影初齊秀嶂排空隔亂溪梅發土牆山雀閙
酒香茅屋雪鴉啼高雲不共僧同住野草長教客自迷
多少繁華無處問春來燕子定誰栖
將别惠山題寄暢園呈伯成明府
老癖難回是愛山名園將去復躋攀三冬雨雪今朝霽
四海烽塵此處閒泉響只從雲上下春光先在樹中間
殷勤更寄周侯語明歲重來共掩關
攜酒惠山訪趙問波處士
高齋深處碧雲重策杖相尋古澗東倦客閒談如世外
幽人遠出只山中孤梅已放初霜蠟殘雪猶將夕照紅
我欲攜琴來共卧小樓終日聽松風
梁溪病中
幾曰蕭條漉酒巾伯通橋畔寄閒身暫寬旅病翻因雨
已為花愁却送春書卷苦縈心上事帶圍留訴意中人
荒雞夜半眞難寐莫怪朝來卧起頻
偕周伯衡倪闇公陳集生飲惠山酒樓
舊遊何意首重廻溪上樓臺罨畫開十里寒花春事好
兩山晴雪酒人來傷時不共荆高侣濟世常懷管葛才
多少烽烟愁日暮江城簫鼓尚如雷
秦吉生招飲園居次周伯衡韻
春半相尋過渼溪隱囊閒坐看彈棋山桃照水紅舒靨
天棘圍牆碧放絲未免有情歡賞地最難無事亂離時
沙鷗莫怪人頻到愛爾林塘好賦詩
送周伯衡入楚
山入東南不斷青柳花吹客去難停三春詩酒分吳苑
萬里樓船過洞庭誰欲竟吞雲夢澤那堪空卧少微星
煩君寄語麐臺客岳麓峰前好勒銘
絹美人
刀尺何人鬭麗華粧成金屋綵雲遮體分蘇氏機中素
命薄隋宫樹上花小字紅綃原有意前身搗練復誰家
莫嫌盡日無言語越女傷心出浣紗
泥美人
棄置溝中已不辭偶然朱粉為君施漫誇婢子言詞巧
應羡夫人和合竒踏作落花原不可沾來芳絮更何時
獨憐陌上傾城質只伴兒童幾日嬉
繡美人
綵帙持來最有情綠忩新樣自盈盈心從火鳳鍼邊度
身向春蠶繭裏生鄴苑才高知態巧唐宫日永見粧成
敢言顔色天然好一線全憑玉腕輕
畫美人
一幅生綃本自殊誰人親見洛川姝却將京兆朝回筆
寫出崔徽别後圖翠黛乍低渾似語玉纖如動竟難扶
憑君為問毛延夀多少黃金買得無
月下牡丹
何必瑶臺見玉鐺分明仙霧擁霓裳三更水浸樓臺冷
半夜露和珠翠香紅袖吹燈偏愛影寶鬟臨鏡更添妝
誰能續取竒章紀月地雲階枉斷腸
送春
韶華東逝竟如何陌上空為緩緩歌期爾重來芳草換
為誰將去落花多百年身世驪駒往六代山河杜宇過
幸有深杯婪尾酒别離偏得醉顔酡
新綠
淺深芳樹淺深枝消息園林媚影移看去最宜波瑟瑟
染成應是雨絲絲未堪畫就王摩詰早恨來遲杜牧之
莫道濃隂方有待江東渭北正相思
曉鐘
長樂花前跡已陳竹林殘月聽來頻三千餘年未了夢
一百八聲初向晨震起華鯨生海日驚催羸馬踏街塵
獨憐未入王侯耳吹燭猶傳按舞人
晩照
晴暉歴歴見歸鴉一望長空散暮霞碧嶺正當新上月
紅樓猶映最高花江湖明滅漁人網巷陌蒼茫燕子家
誰遣黃昏便相近揮戈寧許赤烏斜
能史閣觀沈石田碧山吟社圖
銷夏園林事事宜攤書閒坐品茶時佳辰有客同觀畫
盛代無人不好詩十老衣冠丁鶴遠六朝風月杜鵑知
獨憐身世滄桑後展卷空勞異世思
夜起
酒醒匡牀客夢清攬衣閒傍石泉行一泓星影夜方半
五色露華天正晴老樹横橋山鳥宿新荷卷月水螢生
四愁欲擬張衡賦一望明河空復情
元旦次淡心
紫陌塵從一雨清移家兩歲闔閭城鶯花已付山翁管
烟水應無熱客争三徑竹松歸靖節一牀書卷老虞卿
而今已向崧陽去更取丹砂問廣成
年來
落落年來已自甘見人眞欲似春蠶饑寒自對小兒笑
富貴恐為良友慙芳樹無心生渭北梅花多恨在江南
嵩陽賣畚無人識景略何勞捫蝨談
漫擬
漫擬深山可遠猜青林白鳥夜如雷此中大自有人在
汝輩適從何處來賤賣囊書逢濁世苦貪杯酒念竒才
英雄廣武今何在醉後且登江上臺
人日澹心招集宜睡軒次韻
草堂春霽一尊開又見將車捧杖來勝事最憐清夜好
老夫眞被少年催雨沾七葉纔分莢月上三更欲到梅
醉後不知街鼓報紗籠頻喚復徐回
梁溪即事
去來無計苦匆匆纜引青絲思不窮倦客眼前揚子渡
美人心上石娘風事當失意何能住語恐傷情且未終
錦字頻看正愁絶夕陽何事上孤篷
僧持香海汝敬小集嘉樹堂分韻
山澤何期作客逢西園清嘯日從容凉吹衣袖花間雨
翠入簾鈎樹杪峯止酒偶知因酒病躭詩長恐為詩慵
罇前欲說人間事閒指墻頭六代松
閒居
潘岳閒居客懶通習家池上勝牆東溪雲欲過忽成雨
山澗自鳴如有風薜荔可當鄰檻綠芙蓉偏是隔橋紅
野人不復歌招隱巖下新隂長桂叢
至揚州寄辰六
揚子寒潮送落暉還鄉猶剰白鷗飛生憐親戚都同命
晩見干戈未息機有客誰知懷遠志無家不必寄當歸
人間得意尋常甚老大何堪復采薇
中秋飲棣友堂
簾捲西風度桂華良宵深坐話天涯三年此地重看月
一夜何人不憶家酒尸常逢親舊好帽簷從任醉敧斜
雲鬟玉臂應相念歲歲虚乘博望槎
醉吟
東風吹送木蘭船贏得揚州竟夜眠金管玉簫留醉客
紅燈白月舞頑仙前身杜牧應非是後世揚雄劇可憐
欲乞紫雲誰見與洛陽橋上有啼鵑
九日同岱觀耕方瑶如諸兄弟集棣友堂聽女
史琵琶
徧插茱萸又此辰旅中高會足情親落將烏帽無他客
濕盡青衫有四人月上且停仙市足秋高不老醉鄉身
蘇州刺史還多興玉甕頻呼石凍春
送岱觀大兄歸餘杭
江關秋晩葉初黃老去相逢眼更狂誰許文章能絶代
可堪兄弟盡他鄉陶潛未穩歸田計陸賈難留使越裝
我欲尋君待花信碧湖春酒醉餘杭
集扶晨松竹山房共用燈字
觀濤何意學枚乘去住于今總未能十月搗殘隣院杵
一秋挑盡故人燈著霜早橘香初好倚月寒梅影自矜
逸興酒邊渾不減飛揚猶似脱鞲鷹
集聽鸝酒罏喜遇穆倩孝威
良夜誰能更獨醒鷫鸘消得付銀瓶枯髯未肯因愁白
老眼惟堪向酒青名士浮蹤多旅館詩人好句在旗亭
不煩鄧禹還相笑遥指歸鴻向紫冥
夜集曹秋岳先生寓齋
階下黃花剰素秋故人初繋木蘭舟詩城客到聲先壯
酒國兵殘戰未休北館此時當月出東山無事不風流
諸君忍共晨星散一曲清歌且自留
張山來邀飲四宜酒罏得十灰
不辭雙屐破寒苔為愛秋光就綠醅落日蟹螯新酒市
春風燕子舊歌臺憑誰天地能留句如此河山肻放杯
司業文章今在否向君懷抱暫時開
題眞州浣紗女廟
麋鹿千年上古臺紅粧遺廟碧江隈壺漿偶為逋臣困
俎豆長因俠女來滅楚已忘巾幗恨興吳空致屬鏤哀
也知抱石多深意山下留雞首漫回
立夏日紀伯紫陳春霖魏廓公茅天石暨季兒
小集清嘯樓分得陽字
黃梅將暖報韶光贏得花前漫舉觴兔管惟傳名士會
魚羹偏近故園香江分三派潮痕淺月出千峰樹影蒼
舞袖弓彎渾不見大堤誰共踏青陽
夏日清嘯樓晩望
偶寄閒身不當歸凭欄嘗對水煙微鳥追斜日穿虹去
龍鬭驚雷挾雨飛近海潮聲秋隱隱過江山色晩依依
蘆中鼔枻無人在憔悴乾坤一釣磯
湄園
名士幽棲郭北偏春來䗶屐好畱連二分明月吹簫客
十里垂楊載酒船花影紅依書帙上山光青到酒罏前
錦沙一片眞堪賞借與鳬鷗竟日眠
輓姜黃門貞毅先生
浩氣憑誰剪紙招全歸帝所信非遥荷戈此日心猶壯
攀檻當時血未消茂苑土風非故里敬亭山色自前朝
江東詞客精靈在泉下應須濁酒澆
投許石園明府
蒹葭入望碧雲平花縣來逢製錦成客子偶尋明月好
使君眞似大江清印牀自繞青山色判案長蜚白雪聲
畫省含香久相待早薰朝服上蓬瀛
卧霞樓對月
秋心一卷是離騷夜倚青天釣巨鰲樹杪雲開千嶺出
江邊月静一樓高逢人未可吟新句避世惟須隠濁醪
此夕乘風無羽翼不堪長嘯向袁綯
江干偶作
晴霞片片下烟蕪獨向寒江訪釣徒山水重來雙鬢老
古今相望一身孤誰將松桂畱逋客賸有菰蘆著壯夫
滿眼關河齊落木不知何樹穩栖烏
許石園明府招集獨樹軒同王永公共用花字
偶到江干繫短槎才人為政俗無譁軍書滿案猶留客
尊酒當軒已放衙秋影照殘三鼓月晩香吹亂一庭花
歸來攜得玄暉句吟向層樓送晩霞
秋懷
落木天涯入暮秋故鄉仍自恨淹畱十年風月空躭酒
萬里江山獨上樓有字未能隨過雁無家那得趁浮鷗
英雄事往烟塵在如此乾坤已白頭
秋夜
薄醉難禁漏點長幾回支枕向空牀凉風動竹夜三鼔
明月點花時半牆新夢不成如昨夢故鄉無主似他鄉
芙蓉欲寄何由採白雁一聲山水蒼
旅館
孤館寥寥秋更清倚欄閒對暮雲平管絃不解漂蓬恨
門巷長聞落葉聲客與宦情俱冷淡夢如月影少分明
吟成梁父誰能識無限青山只自横
信步
皂帽青衫信步遲兒童休訝鬢成絲身雖漸老猶能飯
路或應窮肻怨詩夢裏文章逢鬼笑酒邊心事許誰知
輕肥滿目争年少我輩蕭條未敢辭
寄輓王北山黃門
對酒蘋洲别夢疎茂陵何事老相如兩朝諷論多時貴
一世功名半里居身後有人傳好句病中猶自訪竒書
平生知已今都盡况復風流更不餘
入門
入門休訝淚還垂一載飄零盡斂眉險道不堪過後想
别顔偏向見時悲人間那得無愁客春去難為不恨時
攜手花前共惆悵此情惟有月明知
歸看奕軒適廣霞複林過晤長兒置酒共飲次
廣霞即席韻
徑滿蓬蒿夏亦寒淳于初出大槐安﨑嶇世路經千里
憔悴人生是兩丸饑鳳早知難得餌沐猴何事不須冠
掌中杯在聊同覆蒼狗浮雲冷眼看
又
風雪贏來客鬢蒼潯陽松菊已全荒事當拂意愁何濟
語到知心戅不妨人許新詩傳李杜天留高節付園黃
請君試問金門客可似西忩醉索郎
元日次澹心
五十八年年復年滄浪亭上看青天何人大笑乾坤内
著我長歌江海邊夜雨久疎題鳳筆春波新長釣魚船
蘭臺聽鼔非吾事百尺樓頭任意眠
哭家瑶如姑蘇太守
乞麾四載地相連解綬依棲更十年無夕不銜看月斝
有時同載問花船弟兄詩酒功名案吳越溪山去住緣
黃鳥賦成人不見夕陽横笛又悽然
又
漫說人稱大小馮却憐蹤跡共飄蓬文章似我名猶累
治行如君道亦窮地下堪悲惟皓月人閒不愧有清風
虎丘山畔秋雲晩淚灑羊碑木葉紅
慧山
客散臨邛不更招泉亭猶自傍蘭苕三春槐火僧忩晩
十里松風客舫遥陸羽豈知成酒德劉攽何事困茶嬌
夕陽多少紅樓樹莫向山中問野樵
哭陳其年太史
誰傳妖夢駭人聞痛哭山陽已暮曛異數三年曾近日
虚名一代自凌雲謫仙此日無遺女方朔當年少細君
陽羡荒田無二頃不知何處壘孤墳
又
瑜亮同稱舊輩行可憐為位寢門傍剖魚虚報還相見
下鵩寧知果不祥好友誰能歸廣柳諸生猶自重長楊
可憐身隱名空在此日人琴轉自傷
又
歲厄非關已與辰憂多如爾竟戕身傳來直謂時相忌
問到虚疑夢未眞久信竒才無厚福可能名士有多人
夜臺不斷癡情在一片梨雲别是春
又
金門侍從盡高華索米憐君獨可嗟半世不歸因作賦
一官如此竟無家單車有約言猶在白馬能來夢轉賖
滿目英雄誰是操招魂空有淚痕斜
夜泊墅關同震修集生
客懷無計避嚴冬歸近寒山正暮鐘得酒未忘千萬事
有家仍隔兩三峯詩能快意聊重把人是傷心莫再逢
明日那堪分手去一船殘月曉霜濃
雪中過淡心
亂瓊堆屐六花深披褐尋君快入林詩酒不關天下計
漁樵長慰故人心中山欲擬埋頭醉梁父誰為抱膝吟
人日已過渾未霽少陵愁思可能禁
送家子山赴淮
金昌亭畔雪如絲贈别河梁為賦詩從此倚門頻有望
于今失路復誰知辭家莫過田横國得酒煩澆漂母祠
只恐秋風動淮水故山叢桂正相思
與金亦陶
隔巷斜通水竹居閉門芳草在春初過從肻待期佳日
欣賞何辭借異書不見古人多悵望或談新事一軒渠
墻頭濁酒能相共竹影西忩夜未虚
過淡心月波樓對雪次韻
小閣疎櫺透北風擁爐閒對鹿皮翁誰教松菊留今日
却笑菰蘆在此中寒甚頗宜人事少醉來難耐客心雄
山茶獨有知春意已綴巖冰破淺紅
易田授至
握手閒庭破綠苔翟家門巷漫徘徊一千餘里春江别
二十四年今雨來亂後圖書焚研客夢中琴酒讀書臺
掀髯一笑話疇昔躍馬卧龍安在哉
顧樵水偕沈韶九過訪次韶九韻
停雲館外綠蕪平二仲過從笑語清新水到門初放鶴
餘寒壓徑未聞鶯時難獨喜詩無禁春好偏宜酒有情
聞道梅花徧香國與君堅訂入山盟
花朝集殿聞秋水軒觀演邯鄲夢劇用長兒韻
雁齒横橋帶曲籬畱髠頻挽畫船移百花生向月晴夜
三徑過當風暖時别後最思人卓犖夢中寧免事参差
與君攜手共今夕惟可拍浮同酒池
又
幾年不見扶風客今日相逢坐水軒閒試繁絃招北里
醉燒高燭看西園柳垂三尺燕初到梅放一枝蜂已喧
偶憶舊遊彈指過碧雲芳草自無言
同維夏飲王廉州來雲館感賦
聱叟幽棲舊輞川入門花氣自嫣然相逢南郭仍三月
不到西川已八年梅屋藏書山窈窕竹房釃酒月嬋娟
白頭莫嘆漳濱卧茗熟香清更散仙
贈朱翁
墖影園東春樹明老夫被褐欲忘名青山遮戸人難到
白髮看花婦共行三徑有時留野雪幾年無事入江城
獨憐聱叟猶浮梗谷口何緣學耦耕
偕正持訪學在不値
乘興披衣趁晩凉空庭寂寂自相羊主人閉戶桐花静
客子入門荷葉香孤鶴過橋窺淺水一蟬吟樹閙斜陽
誰知白石姜公子抛却鸞簫幾日忙
雨中送春
春去難教酒盞空才人相向憶春風何來山雨生樽畔
盡引江雲入座中千樹有聲全洗碧一花無語尚垂紅
相留不住還相勸莫似吾儕共轉蓬
和高蒼巖太守重過洞庭
人間多事正紛紛此地仙凡已迥分一水自圍三郡雪
萬家同住兩山雲秋因木落方過半日為峰高不易曛
聞道畫船常宿處相隨遥羡白鷗羣
孫樹伯給諫招集虎丘分韻
頻年秋色冷芙蓉如此歡場豈易逢詞客偶攜雙蠟屐
酒人同占一青峰飛香入琖常浮桂倒影當筵獨向松
却笑顛狂猶未减醉中揮洒字如龍
又
嵇吕情投不待招子荆留客坐終朝半鈎新月同千里
一片寒山自六朝節近黃花宜縱酒天清紅樹好吹簫
平原十日能無意肻向旗亭折柳條
寄羅景有廣文
鴻爪東西十二年中間情事各依然别經雨雪留雙鬢
看破風波愛一氊客歲長吟憐我懶當時同學許誰傳
故人獨憶羅含好聞道幽蘭尚滿前
有感
桔橰終歲本忘機失路寧知事事非魚已欲枯寧免泣
麟惟不噬合長饑飽看世態嫌棋局冷閱人情愛釣磯
抛却蒯緱歸計穩瀟湘猶有芰荷衣
得家信
世無劉表欲誰依羝觸終難學奮飛八月江潮空有信
一家雨雪正無衣埋頭青史前生誤轉面黃金舊事非
却笑殘年無鳥雀杜鵑何處不如歸
平生
從來不信事多端那識時流重好官松柏性情千古傲
梅花身世一生寒投閒始覺親朋少經亂還愁道路難
昨夜君平曾過訪寬心聊說蔗堪餐
藝圃詩為學在賦
念祖堂
萬花深處白雲居天水先生此結廬誰使范喬留舊硯
直教趙括讀藏書一池荷氣秋猶馥滿地桐隂晩未疎
今日有人念遺澤淒然故土更何如
敬亭山房(貞毅先生以直諫謫宣州故藝圃有此以見不忘故主也)
平原昔日草還青避世何來老客星攀檻志高羣虎怒
荷戈恩重一鴻冥山光未擬浮吳苑雲氣遥看接敬亭
欲問忠魂空寂寞芙蓉長憶楚騷經
六松軒
虬榦森森掛綠蘿濤聲入夜答清哦崔丞舊日應嫌少
鄭叟當年未足多已待化龍猶夭矯不堪巢鶴共婆娑
主人珍重非無意曾歴風霜未肻磨
四時讀書樂樓
朱甍百尺絳雲浮萬軸縹緗貯一樓去矣不須休董謁
忻然應自笑譙周東南日出珠簾捲上下漪涵碧檻流
信是神仙居處異舉家同住鳳麟洲
繡佛閣
小白長紅映曉糚花間朱閣磬琅琅為憐西竺三生果
敬設南豐一瓣香蘇晉清齋惟米汁龐公妙解共禪牀
可能别有朝雲在天女維摩兩不妨
紅鵝館
豈是當年曇&KR1619;村蕭然一室擁琴尊庭花不盡斜陽影
池水偏留古墨痕糜綠管輕朝露潤硬黃牋膩晩香温
不知玉匣飄零後誰把昭陵舊本存
香草居
澧蘭湘芷自家傳近復移居小有天睡鴨晩薰燒石蕊
驚鴻新句寫金荃軟塵不到春山静宿霧初收夜月圓
芳杜只今非往日勸君叢桂好流連
乳魚亭
一曲青山俯碧潯小亭高峙白雲深滿池明月幽人夢
千樹斜陽故國心莫道枯魚書自泣可憐仙鯉信空沉
終朝獨理任公釣濠濮誰能是賞音
送畢正持省覲
送君猶喜是歸舟一葉蒲帆趁碧流柳陌十年常待月
桐江七里最宜秋漫求浮世雙青眼且拜高堂兩白頭
但得新篇須早寄松濤閣上暮雲收
酒罏小集同用晴字
雨止高齋遠思生籃輿乘興出春城地多幽趣偏宜水
天為佳辰偶放晴溪畔遊蹤多繫馬枝頭得意有啼鶯
但求霽色長如此莫遣重隂廢早耕
支硎山
養鶴空傳支道林法螺菴下路重尋山花容易成開落
嶺樹蕭森自古今百丈寒泉高士夢十年春雨故人心
獨嫌羅綺當三月瓢笠空憐入未深
虎丘
重經茂苑思蒼茫海湧峯高逕草荒石上不曾留虎跡
澗邊空記淬魚腸浮雲簫鼓烟花冷春水樓船落日黃
惆悵舊遊人盡散吳歌祠廟總凄凉
送家伯成赴閩臬
一片朱幡掛海雲攀轅父老正殷勤誰言寤寐勞真主
幾見英雄似使君曾有人丈消訟獄肻將民命博功勲
搴帷到處皆傳羡獨向青天盼鴈羣
春來
春來黯黯獨凭欄思入今年有萬端芳草生涯三月雨
梅花標格十分寒愁中索句歡情少夢裏尋人去路難
已把金貂償酒債不須高枕卧槐安
寄懷梅耦長
菊花楓葉一凭欄欲寄相思托羽翰笑我銜杯如左相
聞君落筆似都官敬亭山色秋心滿茂苑江聲晩夢寒
為問求羊更何在幾人折屐好盤桓
偕姜學在遊虎丘歸飲酒樓
積雨開門讀楚騷晴鶯相引度林臯一春風日今朝好
六代江山此地高紅袖旗亭雙弄鼓畫橋花市一回舠
可憐短簿祠前路青草年年似客袍
聞瑋過訪以内子新詩見示
寒深水國滯歸裝王粲登樓思正長一巷青泥來舊雨
萬家晴雪襯斜陽病中醉减鸕鷀杓愁裏思分翡翠牀
明日五湖煙月晩載將離夢到滄浪
偶成再用看奕軒韻
怕到城中禮漸生北山那要鶴書迎未除豪氣我為我
不合時宜卿用卿釀熟每銜金鑿落花開獨愛寶粧成
從前銖兩憑君算驃騎何如第五名
又
白衣蒼狗總千般函谷泥丸謝叩關一事未忘惟綠酒
十年如故只青山靈均莫歎人皆醉柱史曾言我獨頑
買棹直須隨釣叟往來多在藕花灣
又
日日東郊荷鍤隨醉人推罵漸忘誰但言貧賤都如此
肻信漁樵亦有為月下牛衣渾不免斗間龍氣本誰知
無端學得華山睡已失黃公夜半期
又
新年陶監眼初方每到看花興倍狂掠水正逢新燕到
采香常笑午蜂忙唯求築室開三徑何羡籠街過兩坊
自是暮年須飬晦信陵原不愛壺觴
偶成三用看奕軒韻
才名空自擬黃初吳市吹簫未定居天下是誰非熱客
山中何處得竒書消除意氣惟磨蝎酧付奸雄有鮑魚
千畝閒雲半間屋焚香終日自如如
又
巧拙何須問魯般人人身事不相關無愁可療惟看月
有癖難消獨看山豈是風雲避豪傑只緣天地愛癡頑
炎凉怕作回鄉夢一任茱萸綠滿灣
又
東風日日滿香谿偏是羈人獨向西不噬誰憐泰山虎
未啼空笑會稽雞水深湘浦天難問雲近長安日易迷
但得當年南董在此生終欲古人齊
又
衣裁白苧繫青蘿春到還為緩緩歌懶折腰支憐性傲
愛看眉黛悔情多荒唐神女因巫峽成就才人是汨羅
滿眼風波思往事肻將金紫換漁蓑
偶成四用看奕軒韻
終歲交遊是麯生何人虚左解相迎驚傳猿鶴成君子
夢見蜉蝣拜上卿風月淒涼愁杜牧江關蕭瑟老蘭成
眼前多少終南徑充隱何緣浪得名
又
麯絲誰染柳條塵檢點今年已暮春芳草不埋千古恨
落花長送六朝人山中那用通侯印壁上空懸處士巾
漫道霜華渾未實鏡中今已漸如真
又
空檐裊裊掛蒼蘿小婦彈筝我作歌詩瘦只憐吟未穩
酒狂應且酌無多步兵巷北常稱阮書記江東舊姓羅
待取鰍魚春水上釣船横卧月中蓑
又
也知人事尚通方其奈餘生傲更狂二十四番終日懶
三千餘歲幾人忙林中避客抄丹笈花裏尋僧過寶坊
潦倒半生因煮字仙書何必訪謨觴
偶成五用看奕軒韻
久&KR0838;身世野雲般解紱曾經白水關種柳常思陶令宅
采芝猶是漢家山烟霞有興都成癖木石無心不改頑
自信枯槎終泛泛支機何意到銀灣
又
一帶春烟擁翠蘿門前時聽打魚歌交親散後歡場少
風日晴時好句多鄧禹向人空寂寂王忱何事不羅羅
武陵偶趁漁郎去落得碧桃花滿蓑
春郊和廣霞韻
百花深處一柴門正是吾家甪里村隴上有人同燕雀
山中無事在雞豚半犂曉雪春猶淺一笛寒江月未昏
却笑先生方中酒烏烏猶自響春盆
過未未嶺至上沙看諸園牡丹
春光草草興匆匆竟日籃輿樹色中花事正當逢榖雨
人家多半住松風泉俱入澗聲相亂石盡拏雲勢不同
徧歴山莊誰是主等閒開過牡丹叢
過天平山莊有感
聞說繁華跡已迷風光無復杜陵西海棠樓閣鶯花冷
菡萏池塘燕麥齊獨恨畫橋存宛轉不堪粧院變招提
從來天地都如此響屧廊邊杜宇啼
雨止看花徧歴諸勝
新詩催就見晴霞天許遊人到水涯萬里湖山初過雨
一年冰雪又成花溪橋買酒吟鞭緩石屋聞歌醉帽斜
遥想諸君正愁坐那知春在隱侯家
入山訪俞無殊飲古栢下分得梅字
舁得籃輿鳥道來柴門斜對萬花開義熙處士猶存柳
和靖先生獨種梅是處亂雲隨酒坐滿身明月帶香回
路傍絶愛騎鯨栢曾見唐家雨露栽
同韶九坐寒香榭限韻並嘲松之樵水
索笑無端繞檻行滿庭明月影交横人當桂樹春相對
天為梅花夜放晴萬壑雲歸吹笛路一林香入煮茶聲
獨憐瘦沈同高咏二客黃州夢已成
又
天淡雲空絶點塵夕佳高處占苔茵樓臺静夜渾無影
明月空山若有人清極豈能容木客狂來真欲問花神
臨川屐齒年時懶不負東風是此春
過古法堂
支遁禪關掩夕曛鐘聲先向隔溪聞松隂晩送巖前日
花氣晴為嶺上雲客夢偶將山榻借詩題閒倚石幢分
山童浪逐尋香伴笑說寒香惹髻芬
過靈巖訪鑑公遇健菴同年
石徑斜陽照古松上方清話晩雲濃青山竹裏徐陵到
白雪花前慧遠逢野鶴夢回千嶺月水犀人去一聲鐘
獨憐陶令攢眉卧懶向岩邊曳短笻
偕徐健菴同年李武曾姜西銘陳其年暨家志
伊并長兒過訪毛黼季汲古閣賦贈
訪戴同為剡曲遊紅橋新柳繋蘭舟六朝花草重三日
四海文章第一樓扶病敢辭孤榻小多情只為異書留
移家若許為鄰並盡把牙籖借鄴侯
梅花和余澹心韻
値得劉郎累一官巡檐真信賦詩難月當夜半常如曉
風到江南不覺寒何處高樓能罷酒此時長袖好凭欄
應知未是尋常種蜂蝶何緣得借看
又
誰道窮冬見豔陽一枝初放占羣芳何郎素面從來白
荀令生衣到處香幽恨無言惟獨笑春愁有客盡他鄉
美人去後梨雲淡么鳳横斜又幾霜
又
清非有異瘦難同領得東皇第一風羽客醉遊晴月下
玉兒家住亂山中溪橋寂歴横江驛烟雨迷離壓釣篷
我似廣平心較冷欲傳幽態恐難工
又
老榦空存古蘚痕平生不近五侯門春來江上無多路
月到山中各一村擬共芳心惟翠羽欲消寒色有青尊
此時桃李渾無色獨惜幽香為返魂
又
擬向湖邊為結茅忽看春氣動寒郊紫卿早得同孤性
青士從來託淡交吟策寒摇烟外影酒旗香颭雪中梢
吾儕心事能相得莫受人間熱客嘲
紅鵝館小集贈陳素素校書
芙蓉窈窕畫廊通椀茗爐香得暫同千樹正當明月翠
一花先為美人紅(時池中初開一蓮)扶頭破夢新慵後擁髻情
深淺笑中怪道玉郎癡絶甚只緣林下有清風
再過憺園
高齋清夢隔年餘再到新看碧草除闢館只思留好客
築樓端為貯竒書晴峰壓檻青偏好老鶴迎門雪未疎
宣室恐須前席問又抛絲竹入金廬
紅鵝館紀事
疎懶偏宜近墨莊披衣侵曉過林塘桐隂照檻客忩綠
荷葉滿池人語香江雨欲來魚競喜山風忽動鶴先凉
不辭永日攤書坐索有隣家煮柘漿
星子招同梅聖占及潛威兩兒小飲芍藥花下
高齋不異過山家尊酒論文共日斜半世關心惟舊雨
一春開眼為名花看逢暮景枝偏豔飲有深情量轉加
莫怪留連還惜别綠隂今又遍天涯
七夕過憶梅軒分得為枝二字
雨過空檐薜荔垂綠忩相對嫩涼時天邊有女猶漂泊
世上何人不别離歲月幾年銷馬足文章今日誤蛾眉
請看銀漢誰相見便是神仙豈易為
又
青衫紅粉總参差說盡淒涼酒一巵今夜不如前夜夢
無情聊作有情詩東隣兒女空求巧上界星辰未免癡
怪殺填橋用烏鵲笑他三匝自無枝
送立齋學士還朝監修明史
忽聽驪駒赴國門離筵重起酌金樽願將異代無窮事為報
皇朝不次恩海内徵輸頻歲急江南文獻幾人存應知宣室
多清問前席何妨委曲論
再集延古堂探菊得如字
寥寥萍跡肻教疎况値秋聲滿索居皂帽生涯還似舊
黃花消息近何如無聊風雨閒沽酒多難乾坤老著書
今日季鷹拚酩酊波濤猶未損鱸魚
送高念祖赴登州訪談舟石太守
高鳳文章動九州一朝彈鋏賦東遊天心有意寧鰲極
世事無情託蜃樓碧海扶桑看曉日青山落葉下殘秋
凝香深處同燒燭為道張衡有四愁
倚山閣偶咏
垂楊垂柳共鷗邊盡日凭欄映碧川春水正添游女棹
夕陽長在酒人船能言舊事樊通德愛賦新詩白樂天
幾度自吟還自醉維摩應不用參禪
登江山風月亭
高亭百尺水之湄盡日千帆過檻遲樹色遠遮司馬渡
潮聲直下佛狸祠江攔海國波濤壯雲入吳天變化竒
閒看蛟龍争戰罷風來萬里納凉時
送宗鶴問之官秋浦
水國垂楊掛夕暉河梁執手寸心違不教才子題紅藥
却送先生上翠微山水有情人未老琴書無事道寧非
金門曼倩知多少羡爾江邊苜蓿肥
又
五十年來兩不疑中間出處見交期驚看竒字皆零落
博得除書是别離同學故人餘幾在渡江名士復誰知
可憐選閣遥相望一樣欄杆兩處詩
泊燕子磯
一片蒲帆雨後歸枯槎重繋舊漁磯八千餘里江聲繞
二十九年時事非故國幾人驚白髮他鄉何處穩烏衣
祇疑王謝貞魂在長戀斜陽不肻飛
過白孟新橋西草堂
梁武城邊萬柳凋雙飛白板向斜橋先生晩日横攤卷
童子秋風出採樵黃葉有情堆北牖青山無路認南朝
登樓不道成惆悵廢却江州酒滿瓢
又
燕子重來舊壘荒清溪猶自繞柴桑山河六代雲雙屐
風雨半城秋一牀草草盤餐存古道蕭蕭門徑着斜陽
歸途莫怪籃輿晩兒子凭肩店火黃
冶城
蕊珠宫殿碧雲端一宿雲臺客夢寒緱嶺凄凉聞鳳吹
鍾山寥落認龍盤秋風尚覺爐烟在夕照空疑劍氣殘
欲問茂弘公府處新亭遺淚倚欄干
寓朝天宫感懷
汗漫聊為故國遊偶逢白鶴暫遲留雲高古堞閒支枕
秋滿寒山獨倚樓黃菊欲開難貰酒赤松須訪未封侯
等閒多少關情事付與長江日夜流
卞侍中墓
落葉蕭蕭古墓存傳聞中夜泣貞魂滿門白骨忠臣淚
一片青山聖主恩古栢化身留勁節秋棠血染點遺痕
只今四海羞蘋藻蘇峻何曾見子孫
九日聞諸同社集周處臺悵不及與
城南芳樹倚崔巍九日羣賢授簡來黃菊有情高士酒
青山無主孝侯臺英雄獨往多竒氣風雅相關定逸才
極目天涯已摇落敢將詞賦更追陪
秦淮秋夜
采采芙蓉欲寄遥桃根桃葉兩無聊凭欄有客思團扇
隔岸何人響洞簫夢向青樓連夜月心隨畫槳一秋潮
王郎已去歌聲歇况復當年舊板橋
過藏山和尚寓樓題贈
柱杖高擎不語禪相逢幕府舊山邊維摩室内文章座
慧遠池中書畫船東度共傳圓覺論北行先賦遠游篇
臺城正向秋忩見盡日登樓各黯然
贈朱錫鬯太史
江左秋風拂羽翰玉堂仙客下長干文章早洗科名陋
詞賦寧言遇合難短褐登朝吾道重高車夾路世情看
里兒漫作輕肥態燕雀何堪測鳳鸞
白門感事
當年曾過石頭城華髮重來擁褐行廢苑蓮花朝暮事
秋江桃葉古今情空憐歸燕無栖處難聽啼烏是怨聲
憔悴不堪還作賦近來蕭瑟似蘭成
雨中曾錫侯攜尊過訪同屺公穆倩孟新介兹
小飲時獨公在坐
好雨翻能破旅愁情深蠻榼益綢繆但令歲稔寧無月
不道寒新始覺秋客有支公常獨坐人非范叔並添裘
吾儕落落誰青眼子固應為第一流
贈陳轉菴太守
聞風久願識荆州此日偕登庾亮樓似水已知清徹底
為山獨許柱中流竹根擎出盤觴古菊蕊浮來几席幽
自笑狂夫多懶慢此番傾倒為君侯
偕周屺公王衡之王成公先渭求小集李董自
齋頭
冬初作客幸相親草草盤觴意最真酒後莫思千古事
花間獨剰六朝人青牛引幰歸途遠紫鳳銜燈夜市春
我是淳于潦倒慣覇陵醉尉不須嗔
至句曲寓瑞像院喜菊人過談
西忩燭似去年紅雪後重來夜語同滿地盡逢蒼耳子
兩人俱化白頭翁文章遇主常情外輕薄由他冷笑中
說是玄眞眞有愧幾年長嘯五湖東
茅山
丹崖碧嶂倚雲根三嶺相連勢莫論自是神仙有難弟
不妨鄉里喚曾孫青霓路接天眉近白鶴橋臨地肺尊
秦帝旌旗更何處良常徒記舊名存
再飲五畝居
園深桑苧尚餘寒竹下頻來戴鶡冠名士盡從閒裏老
好花長在客中看三升蠻榼春風晩一點樵爐夕照殘
歸去不煩燒畫燭林梢烟月正迷漫
上已家疊峰招同岱觀兄暨諸子修禊南郊
隋堤楊柳幾興衰此地仍同少長來隔岸暮烟新草樹
繞城春水小亭臺紅英不分花經眼白髮猶堪酒滿杯
俯仰古今俱往事何人知有右軍才
岱觀大兄將歸餘杭同社相留共用十幅蒲帆
未許開
十幅蒲帆未許開夕陽攜手更登臺弟兄詞賦空千古
吳越江山幾往廻垂老豈堪猶浪迹不貧安得有竒才
勸君堅向揚亭坐會有侯芭問字來
過田綸霞學使寓園
郭外春林帶白沙過從終日玩韶華江山勝處須留客
風雨頻時獨念花吾道行藏應有託人生憂樂總無涯
清吟獨有田京兆静對隋堤御柳斜
再至金陵和田綸霞
頻年飄泊竟無成百不如人笑老傖學道幾經居藥市
著書徒欲賦蕪城原難富貴寧須悔便作神仙未免情
五嶽縱遊何不可那堪重入舊瑶京
秦淮有感
雪靜飄衣又幾時鳳城春樹碧參差玉笙淒惻誰能聽
寶劒横陳别有期露下青楓長落葉春歸紅豆已無枝
曉風殘月江南岸柳七空填絶妙詞
又
擇勝城南地最幽雙峯遥指翠嵐浮不知事往花空發
但覺雲生樹欲流金磬忽傳千壑曉丹梯長倚四時秋
老牛羞見南朝事獨背蟠龍不轉頭
燕子磯同畢正持玩月
䌫定沙棠興未窮小亭巵酒睇遥空長江到海争孤月
危石倚天生遠風來往歲時添草樹炎凉身世老英雄
漁郎已識波濤險一笛哀吟紅蓼中
秦淮水閣同綸霞夜坐
桃葉歌聲復幾曾水樓清坐晩猶能朱闌過雨浮沉月
畫舫摇烟上下燈故國笙蕭宜柳岸舊家庭院鎖瓜塍
臨江小婦盈盈在一曲哀筝說廢興
登平山堂柬金長眞觀察
壁上龍蛇跡已銷華堂重啟傍岧嶤樽前樓閣仍千古
眼底江山自六朝人似寒泉心更冽地當明月興非遥
獨憐梁苑留賓日不及相如雜坐貂
簡王渭公時方病目予亦有足疾也
榆火初新客夢寒掩關心緒總無端纔言世態回眸懶
略問人情舉步難幾日烟雲空黯淡一春花竹漸平安
吾儕鬱鬱終何事麯部相逢且盡歡
孫汲山及諸同社醵飲招集江秋水别業
江郎幽築傍祗林三過重為越客吟燈火尚疑前日事
壺觴聊見故人心摩挲老樹猶如此冷落垂楊忽至今
不是當歡反無緒從來懷抱為情深
送戴繡臣歸里
天涯歲晏促歸程送别如君客緒輕獨往果然驚世俗
一貧猶得重科名時流競識蘇和仲才子難留馬長卿
知有官梅詩句在不妨風雪到菰城
冬至同孝威楚執飲鶴問齋頭共用杜句為首
並嘲楚執
年年至日長為客作客于今在故鄉妻子各分燈下影
歲時空換鏡中霜原無松菊情何戀賴有琴樽興未忘
飽我老拳君莫笑老夫真為故人狂
雪夜與南士話舊時蘭姬過訪在坐
夜煮東坡玉糝羹小齋深坐話平生風飄槲葉寒無賴
人向梅花夜有情燈底最宜眉黛色雪中偏愛酒罏聲
竹林偶憶當年事猶記盧家住石城
喜庭表來自吳門集師六碧摩軒
車門一帶掩青蘿繫馬逢君暫和歌天上故交原自少
人間新事近偏多離情欲共江雲滿歸夢其如夜月何
不是此宵還戀戀當年同學半蹉跎
春夜見月寄懷辰六
北望浮雲接晩暉幾年作客計全非多才未許消長嘆
有夢何曾肻暫歸路失豈容常事料天高偏共壯心違
從來京洛飛塵滿曾為平原染素衣
又
判與梅花半世寒年來翻恨事多端老依骨肉惟相望
貧泛鄉園不自安避地只宜車馬僻懷人長恐道途難
君家幸少當機賦何不刀環子細看
夀冒巢民
只今天地愛癡頑名德如君鬢早斑四海聲華王謝上
百年風節顧厨間人情合聽蒼蠅笑世事終輸白鳥閒
桃葉桃根幸無恙肻將絲竹讓東山
夀蔣前民六十
東郭先生傍水居比來高致更何如百年有道惟醇酒
一室無塵獨漢書客到劉郎長荷鍤花開翟婦共攜鋤
五陵裘馬頭俱白辟世知君計未疎
廣陵競渡
烟波此日渺愁予吳楚乾坤問卜居尚有垂楊留六代
猶將角黍弔三閭蛟龍往事江湖外簫鼓新聲戰伐餘
獨笑樊川初夢覺水嬉空憶舊遊疎
閏八月十三夜
南吕增來玉管長上弦時候露華凉隋家橋上纔過半
蘇子樓中恰正當白鳳添翎初弄影碧蟾敧腹尚含光
東鄰嬌女亭亭立撥斷銀筝雁幾行
十四夜月
最愛秋光分外幽乘槎人又到揚州已經兩度知應好
未滿一分何足愁豈有山河容空缺只緣風物重遲留
慇勤為借吳剛斧明日還將七寶修
十五夜月
白帝重逢御轉遲樓開端正暮寒宜庚辛節在天如曉
甲戌年來月自知望滿一百二十夜歡增三萬六千期
嫦娥莫悔多情悞贏得長生是此時
十六夜月
豈是黃楊厄閏偏倚欄猶自對嬋娟今年夜色非常皎
此夕秋仍似舊圓二八巧逢宵二八三千光映界三千
相思忍作懵騰睡看取清波徹曉懸
十七夜月
坐待東軒望轉勞冰輪初減興蕭騷將虧勢反如將滿
漸久光才得漸高寒逼玉樓憐八九照窮銀漢見纖毫
徘徊莫起難圓恨賸得團圓已再遭
十八夜月
拍盡笳聲夜欲闌桂輪遲上漸難安瀛州路近鯨波小
滄海潮平蚌淚乾三墜階蓂猶皎潔重開巖桂更高寒
人生合向今宵醉百歲能教幾度看
閏中秋集閔于天春星草堂同賦
西園秋閏好盤桓不是尋常把酒看人較從前多徙倚
天于分外足清寒幽憐清桂馨香遠老愛黃花節序寬
此夜樓頭還弄笛誰家紅袖不憑欄
送辰六之任益陽
十載風塵困彩毫一行聊爾試牛刀地經才子風原美
境有名山治不勞亂定最宜消反側官閒寧必潤脂膏
衰年送客情懷惡沉醉為君倒濁醪
又
揚子蒲帆夕照懸楚雲多處接吳天關心兒女三千里
過眼情親十七年嶽麓晴嵐來拄笏瀟湘秋色入鳴絃
黯然不盡蕪城意總在江郎賦兩篇
又
斗大寧須小一州往年京洛敝貂裘題屏自可傳當宁
束帶何妨見督郵青史幾行他日在蒼生百戰此中留
漫言五斗為容易曼倩今多索米愁
又
天馬超然本絶塵持觴寧待贈言頻能教惠澤傳仙尹
惟有清風慰遠人考拙催科唐課最畫圖褒德漢恩新
功名今古因時會騷怨還應笑楚臣
送金亦陶遊黃山
靈境應從到後知已拚瓢笠待歸期忽聞高士探竒去
是我名山入夢時直上蓮花看日出獨尋芝草被雲欺
避秦倘有遺民在為訪軒轅洗藥池
夀宗鶴問
馬齒空憐長二春看君雙鬢尚能新世間富貴無多語
海内文章復幾人綠酒好傾彭澤甕素衣猶染洛陽塵
吾儕兄弟多如此爛醉寧須負葛巾
移居鳳觀書屋賦謝諸君二首
松菊全荒笑一麾歸來今又向江湄已無門外能來客
莫問書中可比誰四海浮蹤燒燭影十年殘夢倚樓時
投林倦鳥棲初穩錄事休嗔助築遲
又
瀟湘欲去阻香蘋留我知君意最真南郭聊為無用物
東山終屬近名人沙鷗遲去應猶晩海燕歸來正及春
從此浣花溪上路濁醪能載莫辭頻
正月四日城南小步
策杖閒為繞郭行入春乘興為初晴身如飛鳥投林快
眼共浮鷗向水明亂竹叢中清磬發遠山多處小橋横
鶯花不管人興廢俯仰何須百感生
社後二日集春星草堂看梅分得十二文
蘭亭春氣曉氤氲花底高人盡少文樹似雪餘惟五出
月將香補足三分閒看彝鼎摩龍篆醉拂裳衣染麝熏
欲向山公傳雅唱探驪應已讓諸君
感遇
行藏準擬泛虚舟豈意翻同雁鶩謀劍以有光難在匣
釣因不曲枉垂鈎事多悔吝皆蒼耳人是英雄易白頭
滿地浮雲愁極目花間莫上最高樓
又
唾壺敲碎氣空昂轉眼晨輝到女桑地險難通盤馬谷
身閒不上鬭雞場無聊日月經虞夏多事乾坤有漢唐
彈指聲中成白髮那能重作倚門粧
又
清霜忽訝井梧凋是處黃雲起暮鵰擾攘齊門猶鼔瑟
凄凉吳市獨吹簫多憂未合成華首既死誰知愛細腰
曲巷泥深人不過車聲欲度轉遥遥
又
空勞宋玉賦招魂博得懷沙亦楚恩豪傑難逢王處仲
神仙誰識魏華存長攜詩卷花遮路纔掛魚竿月滿門
一曲長歌人已醉也知漂泊信乾坤
又
見說鍾期懶聽琴空教翹首覓知音著書有客曾投閣
頌酒何人共入林夢裏溪山成往事眼前風月負初心
芙蓉寥落三湘晩憔悴難為澤畔唫
又
當年肻道數偏竒身世誰知兩不宜誤信讀書應有此
恥為束帶復何之甕頭吏部真名士柱下先生是𨗳師
躍馬刺肥誠未易又看閒過百花時
又
處處江山送夕陽柴門獨立更蒼茫違時未必因孤性
逢世何須定靚粧櫟以不材偏得夀蘭雖無主更留香
久知骨相封侯少麴部終當事釀王
又
撲盡元規扇上塵閒門聊且送殘春已拚啖蔗非佳境
何用遺柑達要津曉起誰為無事日秋來多是不平人
氣高湖海終何益只合空山老斵輪
又
芥子安能出坳堂不堪冷眼看當場誰教李白來天上
又使楊朱泣路旁到處塵埃羞入洛幾年詞賦悔遊梁
麻姑見事知應晩東海原來合種桑
又
沙邊著眼漫相猜舊雨于今已不來好事半從閒裏過
愁心偏向醉中回徒傳寶玉能三獻敢信明珠有十枚
摇落江關緣底事子山歸後莫興哀
又
但醉寧嫌夘與辰吾儕今已任沉淪榮枯似我齊莊叟
長短憑誰較李紳乞食院中披毳衲看花池上倒綸巾
從教推罵時時有忍辱由來是往因
又
幾年泛宅百花洲今日逢君脱蒯緱入道未深猶有恨
著書無事輒招尤彈成渌水安栖隱寫得青山學卧游
一卷離騷兩瓶酒鹿門相趁足高秋
春日取百花釀酒
尚方百末自誰傳露蕊收來分外鮮沽趁青旗棃隖雪
篘懸黃篾杏罏烟醉鄉修傳成花史香國移封得酒泉
二十四番從此後東風長惹麯車涎
無題
一春惆悵似無情盡日紅忩擁髻行宛轉怕通金鎖澁
團圓嫌逐綵毬輕纔看月上歌先咽每到花開夢不成
漫道莫愁愁未盡仙山迢逓隔層城
又
竹葉難為弱水船别離情緒又經年將萍入水前身絮
種藕當橋兩處蓮絲化錦裙飛舞蝶絃凄寶瑟怨啼鵑
上元書札無方便擘碎成都十樣牋
又
玉鈎臺畔易黃昏十二樓高古洞門有藥未能招月姊
無橋空自賺天孫龍膏不愈緣心疾獺髓難銷是淚痕
别鶴一聲腸九曲神香那得返離魂
林蕙堂全集卷十八
