林蕙堂全集别集類六(國朝)
提要
(臣)等謹案林蕙堂全集二十六卷
國朝吳綺撰綺有嶺南風物記已著錄王方岐
作綺小傳稱所著有亭臯集藝香詞林蕙堂
文集諸編綺没之後其子夀潛蒐訪遺稿合
而編之此本一卷至十二卷為四六即所謂
林蕙堂集也十三卷至二十二卷為詩即所
謂亭皐集也二十三卷至二十五卷為詩餘
即所謂藝香詞也二十六卷則以所作南曲
附焉
國初以四六名者推綺及宜興陳維崧二人均
原出徐庾維崧泛濫于初唐四傑以雄博見
長綺則出入于樊南諸集以秀逸擅勝章藻
功與友人論四六書曰吳園次班香宋艷接
僅短兵陳其年陸海潘江末猶強弩其論頗
公然異曲同工未易定其甲乙其詩則才華
富艷瓣香在玉溪樊川之間詩餘亦頗擅名
有紅豆詞人之號以所作有把酒囑東風種
出雙紅豆句也所作院本如嘯秋風繡平原
之類當時多被管弦以各有别本單行故僅
以散曲九闋綴之集末統而觀之鴻篇鉅製
固未足抗跡古人而跌宕風流亦可謂一時
才士矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
