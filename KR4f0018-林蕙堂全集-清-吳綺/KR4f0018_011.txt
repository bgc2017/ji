林蕙堂全集卷十一
湖州府知府吳綺撰
露布
擬浙江大兵平大蘭山土寇舟山逆賊捷報露布
(臣)聞玉弩垂芒九地失負嵎之險瑶階舞戚四瀛銷吐霧之妖
日月所臨有容光而必照雷霆下擊無負固而不靡干戈揚
天子之威鐘鼓送
聖人之喜恭惟
皇帝陛下天挺英姿神授偉略玄雲入戸奉寳籙於丹陵綠
錯昇壇得瑶圖於翠渚榮露下竹葦之澤薄桂海以敷文肅
雲垂芝草之華罄冰天而服武塗山禹會已集萬國之珙
球蒲版堯衢自静九重之尊俎蠢兹浙寇敢悖天常肆虐
金峩輒奮九頭之暴舒凶赤堇久稽一面之誅始猶釁構
魚書遁蒼崖而伏莽終則怒迴螳臂依碧嶂而憑叢蹤幾
類於黃中蔓欲同乎綠線兼之鱟背爲帆通孫恩於扈
瀆鼇身弄楫連楊泰於鼎湖出沒蛟門憑陵虎巘山倚
海接相為犄角之形水借陸援用逞連拳之勢遂使曹
娥江上估客盡棄桃枝嚴子嵒中隠士難安桂樹屐殊康
樂寧煩孟顗之疑戈挺盧循屢致王凝之變(臣)等敢承
廟筭廣布
皇靈方傳壘而呼冀逭揚旗之罪乃揮弋而舞仍矜拒轍之能
犬既敢於吠仁虎愈威於服猛遂乃應變出竒潛師制勝躡懸
車之嶺暗搗腹心陟束馬之巖平分牙爪氣衝南斗輝煌雙
劔之芒影滅西郊變幻五雲之陣始于夏關之地殲厥兇鋒繼
于斗門之區躪其堅壁焚骸積阜幾成京觀之風殘息登高更
切守陴之哭爰于某日遂破大蘭山土寇某者羊頭巨鏃并
穿袁尚之顱龍尾神鐶爭斷蚩尤之背血被原而成赭何言鴈
宕千尋屍伏地而流丹遂滿山隂萬壑而逆賊某等或以干
城舊將為背地之陳豨或以島嶼遊魂作圖危之道覆猶爾
遷延重地窺伺巖疆(臣)等益奮天聲嚴伸大討秉屏翳之
效靈值馮夷之助順樓船萬艘還興黃海之師戈甲千重共合
昆明之戰鯨波夜湧笑鼈令之浮屍蜃氣朝昏縶吕嘉
而授首兔方迷于入穴鳥乃歎於焚巢惟此舟山者去
浙水纔有兩潮藏沃野寧惟千頃咽喉吳越煩廟慮者
十年襟帶閩番結隠憂者數省獲兹全勝遂據要衝凡
皆遥禀乎神謀故致奏功於師武資其甲仗不煩武庫
之兵藉彼餱糧可上金城之策斷上流之奔逸勢若建
瓴作東越之屏藩雄如列嶂遠人歸化皆言水不揚波
樵客迎仙益見山無匿影矣(臣)等無任懽忭踴躍之至
謹奉露布以聞
疏
霞霧山北菴募緣疏
五丁開嶂罕覩神工三癸建亭爰稱勝跡惟此菰城之
外多古道場憶彼霅水之旁為舊遊地嘗愛山名霞霧
厥稱境足雲煙向逢石屋老人久幸秋圍白象非遇燒
庵婆子俄驚夜舞紺龍火種蓮花信因緣之有在天開
祗樹知事業之攸存兹有隠愚上人者座列三支燈然
五葉軒轅峯頂曾提頑楫之真傳妙喜巖前擬續皎然
之故跡但高坐不為漢語而上行未易唐捐是以抽毫
代豐干而饒舌俾之托鉢乞給孤以蓋頭倘童子聚沙
共種旃檀之樹則山神獻木即成薝蔔之林識嶺路之
高低不碍吟成瞌睡儘人間之興廢還聞福在檀波矣
為徹千上人結茅疏
蓋聞勝緣有待嗅水知香法會將開移泉作供雖地經
桑下不成三宿之情而坐湧花中實現六通之果惟兹
徹千上人者系出吾宗法登彼岸生龜早脱嘗稱白足
名流靈鷲恒參不數黃頭小乘一瓶一缽徒聞粥飯之
緣千水千山莫問袈裟之地將參禪而少壁此面奚堪
欲聚石以無臺誰頭可點何方蘭若能容獅子之牀此
日竹林不聽鸚哥之語是以持杯不渡振錫空吟師惟
得得而來室且搖搖靡定必藉聚沙之神力乃非築舍
之虛言貫似蚨飛錢聊分於于頔珠同鶴報金共布於
給孤買沃洲之山燈留黃蘗開廬峰之社池有白蓮矣
為默雷上人募古琴疏
神僧洗鉢但乞伊蒲長者布金惟資祗樹苟非悟超寳
筏將得意而忘言何以供設銀絲乃聞聲而說法惟我
默雷上人法傳五葉道契三支短簿祠邊長攜焦尾生
公石畔還欲點頭言募名流用求古器掃一切有為之
法别作檀波用十分無累之神孤尋果地作水仙操煙
波何處移情得混沌材風雪還堪悟道非絃非指直須
言下儋承在水在山莫令當前錯過我慙坡叟曾得交
聰誰是韓公應來聽潁倘令心游軫外頻教擊磬敲冰
不妨塵冷匣中依舊山空月老
募修溪南會館法華菴疏
蓋惟河山西極一花開白象之天煙雨南朝雙樹栖赤
烏之地考報恩之為古刹前代爰崇而法華之有精藍
吾家持建旃檀馥郁在長干勝選之區瓜瓞綿長是豐
芑發祥之所三百年簪纓赫奕堂構常新十八𣲖冠蓋
往來絃歌不輟故九秋鶚薦賓興有頼以雲蒸而千里
鴻飛客至無憂于露處允矣名宗之美制皇哉上國之
雄圖然地屬梵宫守護必資于釋子迨事經軍帑倥傯
不戒夫祝融遂使勢烈燎原悲興巢幕青氊靡託何言
薝蔔之園畫棟難存竟作荆榛之苑斯則旅人為之裹
足過客見而傷心者矣予以去秋來經舊館疏棠老桂
惆悵於四十年前忍草悲花感慨於五百劫後念祖宗
勤勞不憚殊切謨謀倘子孫修復無聞有乖仁孝欲為
運鍤笑乏倒囊幸賴非止以同心尚願諸公之合力祗
園長者倘能量地以布金梵域神童何碍聚沙以壘塔
况乎振上世中衰之業名較善于他工貽後人即次之
謀報非賒于異日物力歸之一手事必可成功德及于
衆身福均無量
衡山南嶽廟募建斗母閣疏
地莫盛於南而衡當星紀神必尊乎北而斗作天樞慨
自變起鳴狐冤血横流于赤社迨及亂生贙虎妖氛釀
毒于朱陵林木之禍方深荆棘之悲已甚維迅掃于十
一載丕揚允頼天威而消劫于五百年默運尤資神力
此斗母寳閣創建之所由來而衡嶽羽人奔走為之勸
募也夫弘開一炁密孕九皇演尼丘化玉之符而王稱
孝弟說耆闍布金之法而主制兵戈西兔東烏自轉兩
儀之轂左龍右虎獨持七曜之衡用神光而大靖邪氛
以生氣而潛弭殺運丹靈峙為長離之鎮摩利支開普
化之祥道自無殊地應有合矣但不聞雞犬徒傳仙好
樓居而遥集龍鸞那見神能露處不遇聚沙之童子絳
闕何得九重倘逢助木之山神丹臺即成百丈惟衆仁
人挽回氣數立開金錯之囊則大慈母税駕河魁坐湧
翠瓔之館蒼龍度厄銷水火以駢禎赤彘垂光照乾坤
而保泰德無不應福有攸歸
募建巽閣專祠繆李二先生疏
蓋聞忠義之挺生良關國運文章之蔚發猶藉地靈故
一水稱丁用兆衣冠之讖而二山名酉聿開圖史之祥
維此延陵適當斗野境稱靈秀舊為君子之風俗尚清
剛素秉正人之氣乃坤維實為盤固而巽位尚未崇高
何以為向學之心且難副右文之化隂陽是卜取堪輿
家言風木相資補離震間事上圖傑閣奉開化翊運之
神下敞高堂列文貞忠毅之主蓋以首嬰黨禍雖百折
而不辭并能力挽王綱致九死而靡悔齒牙盡脱猶聞
攀檻之聲支體無存但有漬衣之血倘無顯祀曷以激
勵乎忠貞得此耑祠始足用存乎模楷况郡大夫主持
風教已有意于崇賢豈諸君子表率鄉閭乃忘情于助
義特為饒舌徧懇同心共謀不日之功長迓無疆之秀
將見嵯峨畫棟摩日月而對雙峯聳峙雕甍挹雲霞而
凌萬井英賢鵲起寧殊獬豸之山科第蟬聯即在鳳凰
之嶺矣
為藏山和尚募塔䟽
藏山和尚白足清姿赤髭異品十年面壁曾窺立雪之
傳五夜入門得悟拈花之旨偶然著手妙墨無讓于貫
休率爾搖頭新篇竟同于覺範虎溪大笑惟共三人鷲
嶺孤行獨留一指臘才高于週甲道忽阻于建寅看九
日之黃花猶存我相訪三生之白石欲待他年隻履空
歸去來無著寸絲不挂究竟如何嗣子煢煢盼金棺而
何有僧雛孑孑問鐡鉢以無存匪藉大檀誰封廣柳于
是不辭饒舌覓一袈裟但得共為發心藏諸舍利上兜
率界信高人畢竟生天歸窣堵波非長者那能得地即
交情以完禪智用厚道而結勝因行將雙樹參差長開
淨域且見千花環繞更禮寒山
慈渡菴募殿小䟽
赤岸分流山高五嶺白沙湧浪渡險三潭鼓莫奏于回
颿舟易同于覆釜迺有給孤善士義拯迷津幸得知本
禪師身登道岸花龕夜誦空驚怒浪横飛蓮筏朝浮不
畏業風吹堕伍胥請客直教喚醒醉人河伯娶妻肯令
沉如浣女多生援手已註籍於東華一把蓋頭尚浮杯
于西竺林中風雨蜂王臺何處傳燈江上波濤獅子座
誰來問法乃屬豐干而饒舌用裨龐藴以發心江類獮
猴弘啟赤華之社人如龍象還開紫柏之堂將成塔必
始乎聚沙豈種禾乃幾于生豆語應不妄福有所歸
募脩香界菴疏
錫山攬勝古有草菴金地從新兹名香界蓋清江刺史
親荷鍤以誅茅而蒼雪大師自浮杯而證果者也階升
秀嶂久歴經行塢出吉雲恒多栖息冠九龍而直上獨
高龍樹之風凌一鷲于孤鶱是為鷲峰之境豈意纖埃
之忽入幾遭大劫之全灰兹幸梁汾居士偶返故山念
彼楞伽山人實為好友解驂贖客脱才子於流離置驛
延賓以名流為性命負信陵之意氣而自隠于醇酒美
人有叔原之詞章而更妙于舞樓歌扇昔經斯地願把
臂以入林遥指兹峯可同心而藉卉何其半生遺世曾
不染于微塵遂爾一笑凌雲竟永辭于幽壤偶因殘墨
爰展遺型聽横笛于斜陽心傷向秀奏鳴絃于流水夢
斷鍾期將留幻影於空堂用表知音於來禩乃有晉陵
之仙尹見義勇為更得申浦之賢侯聞聲助善共捐廉
吏之俸用表親仁兼全良友之情尤堪化俗但義舉何
容獨任而勝事必頼衆擎用告同心共為協力山神運
木便成七寳之臺童子聚沙即是千花之塔檀施勿恡
茨福攸歸
為熊邑侯建書院疏
廣陵實為重地江邑更屬要區當水陸之衝輪蹄交錯
值疲敝之後呼應艱難况叵測之人情隂陽莫辨且吹
求之吏牘左右安支是以一日難居肩荷者視如傳舍
千夫莫措銓主者指為畏途時則旄鉞重臣皆栽棠之
召伯至于襜帷循吏有拔薤之龐公尤幸真儒來為仙
尹如邑侯熊公龍山碩望鶴澤英流射策以掞日名高
莅官而戴星績懋獄不苛而市不擾吏治咸澤以文章
子言孝而弟言恭聽斷恒先之教化清矣不為沽激故
其清常湛冰壺明也不事矯虔故其明有同水鏡機務
無嫌于旁午剖决如流簿書不混于刁丁毫釐必察革
火耗之羨入而潤不染于脂膏罷差役之追呼而怒不
聞于需索嚴莠民之罸而白望潛蹤絶囂訟之風而蒼
生樂業脩義學于四境化美文翁講
聖諭之六條功同卓茂是以徵催孔亟閭閻無困苦之嗟車馬雖
煩井里有豫遊之慶一錢不選咸知暮夜難干五袴長聞返
覺陽春不逮人真如父縱是怒而皆慈姓可名兒但有
恩而無怨德難縷悉聊以玄黃為公子之裘功匪筆書
惟願清白留後人之法原因善政而更懷善教之思誠
以仁聞而更冀仁言之益况乃堂依楊柳歐陽之舊宅
猶存則有嶺號梅花何遜之清風未遠特為講院共迓
文軒俾月吉而常臨時聞讀法庶風規之長見獲遂瞻
依但受澤多同而庀材殊急既衆擎之易舉共效子來
將合力以圖成而永敦民俗矣
募建西來閣疏
蓋惟金山獨峙砥萬頃之銀濤寳塔雙懸鎮千尋之貝
闕是以龍軒遥駐宸章燦日月之輝犀管親題睿藻壯
江山之氣則蘇子瞻之留帶未足為竒而張承吉之聞
鐘無能稱善者矣然在上方而眺北固有傑閣以號西
來忩中納千嶺之柔嵐檻外收一江之勝賞昔年締構
曾因賜紫高僧此日摧頽無復留丹佳境是以斌如開
士不憚饒舌而效豐干而我小阮庭生亦欲發心而同
玄度但慳囊未啟誰為助木之山神而妙果將成必頼
聚沙之童子則丹梯百尺即仰睇乎慈雲而繡栱三重
便遥觀于法海將見施無不報應知福有所歸矣
為天續上人募菴䟽
跨鶴城中何妨飛錫渡牛河畔雅足停車則有天續上
人半偈清修三乘妙悟傳五葉之法豎拂子而随參作
一枝之栖放蒲團而不下布獅子座三千那得容身立
蜂王臺些子如何著手雖道人之漢語猶存不了之緣
非長者之唐捐難助無邊之果用為饒舌共懇發心似
西域之賢妃甘輸柰苑若東方之童子更捨旃林則一
把茅得以蓋頭而三更棗可尋歇脚矣
傳
家茂才聲遠先生傳
愚嘗流覽前編遐稽往哲甘公朗鑒得陶謙于綴帛之
辰桓子英標識安石于撫塵之際未嘗不慨然擊節願
為執鞭以為知已難逢得人匪易也乃至謝家池草若
靈運之愛惠連楊氏竹林如兄昱之知遵彦則論交一
門之内而流聲千載之餘尤其難哉亦云罕矣余憶當
初歲偶爾遠遊乃家聲遠先生輒相期許號以龍文仍
為奬成勉其驥足而深知未報徒思腹痛之言篤行難
忘聊紀躬修之跡弗慙鄙製爰闡幽蹤先生諱鳳鳴字
聲遠安若其别號也少有雋才長多異操甫受書而名
傳鄉曲未弱冠而聲振膠庠當世業之中衰難謀二鬴
值親年之既耄俱在八旬宋處宗之忩前鷄堪入饌王
休徵之沼上鯉每就烹遂使垂白含飴雖茹荼而不識
將烏戲綵覺啖菽以逾甘迨侍疾有類伯喈累月何曾
貼席及持喪實同處默頻年猶自居廬以事死而若事
生惟思學孔由孝親而能孝祖還欲報劉五十六年恥
求凰之易節百千萬日守牧犢以終身此皆敦篤天倫
良可挽回風俗者也是以棘闈屢躓未遂顯揚梓里咸
瞻共欽孝義豫州刺史為陳紀而表閭河曲諸生就王
通而列舍至於田間認履笑而不言畦畔鋤金揮之弗
顧置幼安之器汲者忘争勸雍伯之糜饑氓待飽義熙
之後不復五斗為懷正始以還但有一編自適臣言忠
而子言孝曾無矢口雌黃誦其詩而讀其書更復娱情
飛白精思八法長畫被以成穿競乞千文輒填門而未
倦每偕支遁終朝共賞山泉時約戴逵鎮日惟論書畫
是以西京耆碩奉仲舉為端人東洛羣賢推彦方為長
者良有以也豈曰誣哉既而夢兆白雞慨三良之隕露
身騎黃鶴歎一笑以凌雲運值康熙年當己酉孟秋下
浣卒于里居子長順長循二君具象賢之德孫翹京翰
京等輩懷繩武之思而翰京如京猶能飭行立名好文
服古聚書能讀知王顗之有孫留硯堪傳識范喬之繼
祖信虞詡得寬和之報而楊竒守清白之遺慶既有源
施方未艾也
豐南内史曰我
國家肇修人紀首重天常禮官時有褒揚史臣亦多
紀載惟義夫一節渺矣罕聞憶我先大夫稚圭公既失
太淑人滎陽氏鰥魚卄載遂絶念于雲荼哀鴈三秋竟
終身于霜蓼與兹伯子並號大儒而一命未膺雙貞
不顯嗚呼五倫始于夫婦豈可闕然百行俱在詩書
斯為卓爾不獨緬懷於知我實亦慨想夫古人矣
又道人傳
又道人凌姓名畹字又蕙歙之沙溪人也少負儁才雅
懷逸志鶴非鳥伍即傍白雲松不林生恒依丹壑詩如
常侍遇得意而旋吟畫擬右丞時解衣而不倦然性惟
絶俗心在寡營郭忠恕之戲寫風鳶非徇貴客李至獻
之能圖水牸豈贈世家巷内無人曰斯世何堪入眼胸
中有竹謂此君猶是知心以是四壁長貧一笻空老雖
近三皇之丹竈未厭搜竒乃訪五老于香爐恒思選勝
飛絙翠嶺多康樂之所未經躡履赤城實興公之所曾
賦晩愛隋橋之月遂至携家久甘范甑之塵因而没世
家姪楞香念張堪之遺孤倣原陟之厚義斂而喪葬贍
其女妻蓋君本高人實多俠槩曾留張儉靡惜破家嘗
哭李膺無憂及禍兹以交情而獲報詎云天道之無知
耶
方烈婦仇氏傳
婦姓仇氏歙人方本素之妻也手劍成忠周稱烈士曳
裾起譽漢號碩儒昭代歴有聞人近世齊為編戶婦生
懷淑德少具令姿從女塾以授書在公宫而習禮史開
范傳長羞蔡琰之篇詩誦衛風獨愛共姜之賦下早歲
之玉臺空悲蕩子壓頻年之金線恒為他人慈母為之
痛心孝女因而屈膝貞能不字誠何怨于摽梅死且靡
他敢有傷于穠李迨德耀之嫁已逾十年及荀采之婚
曾無三月舞鸞青鏡猶未穏乎雙栖别鶴珠絃遽分飛
而獨往豈丈夫之志果在桑蓬惟女子之行自甘荼堇
望刀環而無日誰憐機上流黃合釵股以何時不念樓
前織素無珠可賣供餐成巧婦之炊有土堪包築壠代
孤兒之泣八年胥浦俄驚鵩鳥之來千里練江特買蜻
蛉而至青囊不驗已無分于齊眉白刃可揮復奚辭于
割股嗟天傾而莫補歎海竭以難填淚欲成花即是斷
腸之草魂能化樹將為連理之枝感姑婦之慰留勅家
人以環守藥名獨活苦不由人蟲有寄生孤誰似我貧
同種蒜艱難回廣柳之車事切封榛隠忍滌薦蘋之釡
久無夜哭門前不聽烏啼忽起晨妝忩下翻疑鵲喜鄰
姑束緼初祗訝其闔扉老父得書早已聞其掛樹粉痕
在壁終還隂氏之屍錦帶留牀遂宛廬江之頸于是里
人罷社邑令式閭題曰貞婦之祠表以女宗之墓如生
斑竹在土而已有淚痕或化綵雲帶雨而尚聞香氣猗
歟烈矣不亦美哉嗟乎綠綺幽情芳年越禮黃花妙句
晩景貽譏已甘包麕之嫌寧論委禽之巧三年傾國空
憐息媯之無言五夜失聲偶為江郎而喚覺稍徘徊于
俄頃即隕落其生平兹獨漂搖風雨存定志于經年䟦
涉關山返遺骸于遠道然後從容就盡慷慨完貞斯有
大過于人豈可無聞于世爰為濡墨以待書彤用箴頑
懦之風并厲子臣之義爾
周太夫人傳
蓋自芸瓜負米親承黃玉之書泣筍號松特紀紫金之
管孝之為德豈不重乎然手不驅蚊憫濮陽之忍痛聲
能感鶴聞處默之銜哀厥事可風其人足敬似中郎之
侍疾七旬無暇於求衣若申屠之慕親十載何心以御
肉惟吾式燕實無愧焉因其孝而遂得其慈感其子而
并傳其母此周太夫人之所以傳也太夫人系出周宗
産于真邑伯仁雅量代著汝南公瑾名家世推江左靈
儲婺宿地當躍鯉之津教本國風詩咏鳴鳩之渚生而
守禮志不事夫庸人幼即知書名有同于博士時無逸
公炊方夢臼彈用續膠石氏入門九族咸知見重少君
歸里三黨由以加親兒鮮衣蘆寧識柳公權之為異出
姬多纍葛豈有周太姥而無是言于是方進懷恩為耽
書册高柔見愛益篤瑟琴而太夫人富不為驕貴而能
下衣無火浣曳大練而猶華釵少明璣選中璫而獨恕
至于宫修采藻日以未逮為悲野飯翳桑時以不周是
患先河義重捐多金而祠構翬飛待渡堪傷出餘資而
橋横鴈齒感遺言而嫁鶩誼重夭桃見枯骨以脱驂恩
敷廣柳則助義無妨于典珥施仁不恡于抽簪是以海
内徧乎休聲域中稱為隠德公之得此多内助焉迨乎
日出當心海填無力鳳亡其匹誰憐宛頸中宵鶴有其
雛未可捐軀長夜付冡兒以筦鑰不戾三從撫兩稚于
提攜何慙再起豈知麻姑轉盼俄見塵揚遂至漆女傷
懷果聞天墜救無披髮争操室内之戈禍在剥膚莫厝
突邊之火伯之隕矣歎大厦之將傾予何歸乎悵危巢
而已覆鄉關播越八百里處處驚蜀道之難親戚凋傷
三十年人人利齊奴所有太夫人聞雷不震涉險如夷
動者持之以静中流之砥柱常安急者應之以閒當局
之機關獨妙紛紜自解若芒刃之斬亂絲神色無驚似
輕裘而臨大敵卒能潛消衆變默劑羣情全破卵於湯
火之中出覆舟於波濤之外堂前畫荻總是淚痕燈下
丸參無非苦味慰之以義命何殊身自教兒束之以詩
書不謂母能兼父六婚孤女頻年不倦傾笥獨撫遺孫
盡日還為授讀念世難何辭身瘁顧吾力之已彈謂隂
德有似耳鳴信其宗之必大訓兼文武劉殷之七業俱
興教備慈嚴泰媖之一門無忝仲以文章啟事行登鷺
序之班季以黌術致身亦入鷹揚之選歲當癸丑月在
仲春嗟二豎之弗臧痛九原之忽渺羿妻歸月徒聞搗
藥之宫織女還星但有支機之石當乘鸞而欲逝一心
惟念前人迨化鶴而難留片語不關他務賢哉此母允
為巾幗之難貽厥後昆是作閨闈之範爰述其事是為
之傳
豐南内史曰世風不競人紀罕修士在恒居争誇竒節
時當變亂輒易素心震雷有虩虩之傷樊圃著瞿瞿之
刺而兹終養以和獨全其大存栢舟之雅操貽桑土之
遠謨詩曰淑人君子其儀一兮母有之矣彼喪匕以貽
羞循墻而失步者亦烏足道哉
紅鵝生小傳
高士橋西是孝尼之故第讓王祠側為彦博之名園槐
柳交隂蟬聲一巷松篁逓響鳥語四時蓋其間有紅鵝
生焉生夙負英姿早懷壯略緣奉鯉趨之訓遂忘鯤化
之圖陶元亮之家兒罕求聞逹王孺仲之嗣子不事聲
華用孝全貞固其所也于是覃懷六籍極力四聲得北
苑之精傳旋為閣筆有西崑之麗句特妙題籖襞古錦
以為囊篇裁芍藥鏤青瑤而作管手浣薔薇金粟重來
蘇舜欽之遥追太白玉簫新製姜堯章之低唱小紅歡
既以古而深賞復因竒而富錞于古器辨乎周禮之文
威斗遺模證以漢臺之記王將軍之庫内若具五材李
公子之筵中無非三代苟其堂中賭茗不妨貴買徐熙
若至袖裏懷珍必至狂呼米芾矣而且尊同北海惟醉
詞人坐擬西園徧辭熱客杜司勲解官之後始訂忘形
嵇中散僵卧之餘還為納契雖牡丹香發長思功父之
家而脩竹清風不減元卿之徑至若酒旗歌扇時迎桃
葉船頭側帽輕衫獨往梅花閣上遇方山者謂為豪士
望陶峴者有若神仙而弔古殊多問天還切過埋劍之
地悵君子之不存遊響屧之廊嘆美人而安在杜鵑月
冷歡少于悲麋鹿春深今猶似昔凡經遊于蠟屐悉寄
託乎彩毫文為生焉情使然也又或玉鈎斜畔惆悵飛
螢鐡甕江邊荒涼戰馬尋西陵之舊事兩峯未改煙雲
訪南國之遺蹤六代徒存花草莫不臨風釃酒對月興
歌撫長劍以欷歔鼓哀箏而慷慨昔阮籍之登廣武時
少英雄孔明之卧南陽人思管葛含悲吐曲觸緒言愁
見之或訝為狂識者獨傷其志矣予與生遊同山澤好
締林泉爰以闡其幽懷用待傳諸好事也而生架蓄瑶
蟫恒多問字屨随銀鹿頗解揮毫墨沼流成獨得瑯琊
之秘黃庭換得長懷曇&KR1619;之高故自號紅鵝生云
吳母鄭太孺人雙節傳
蓋惟史官所載務闡幽光女子之行尤崇苦節若乃髧
髦矢志出百計以存孤截耳明貞守一身而濟蹇斯有
裨于人紀咸宜表于家乘則鄭氏孺人為不可及矣粤
考善濡叔祖具國士之英姿厥配汪氏太君有淑人之
雅操而孺人同操箕帚屈奉巾箱雖絡秀本自士流而
長懷門戶故康成實為名族而甘就衾裯自挽鹿車用
佐良人之畫頻調燕瑟能和大婦之心縱閣異東西禮
則均于采藻即饁分前後而事總切于條桑鍾郝堪儀
喜懷珠而並産齊梁非遠痛載寳之不還日出徒嗟天
傾不補鞭長不及况在疚之煢煢巢破難完有未亡之
藐藐他方遺槖齒既易于鯨吞同室操戈涎復垂于虎
視况長男之先逝至嫡妣之繼亡烏失侣而長啼鸞抱
雛而獨宿多方巧誘有懷欲動乎貞姬密逞凶謀不利
將施于孺子時則績勤文伯龜手何辭燭滅徐吾誓心
靡改畫歐家之荻總是淚痕丸柳氏之參無非苦味雖
頻驚于風雨每自凛其冰霜調護維殷察神明之既定
敦勉至再知志氣之有成爰出洸澼之微資加之脱珥
助其桑蓬之壯志勉以將車遂能化犢為龍養雛成鶴
重興舊業譬夏后之一成力奠頽基若周家之九鼎太
孺人誠惟保子而仍保其子之子仲震公謀足貽孫而
更貽其孫之孫使非一線之能留安得四通之累致傳
之典册可稱巾幗之程嬰矢在咏歌是謂閨房之李善
矣迨至三傳以後復尋二姓之盟則我周嗣隠君亦有
滎陽佳配早稱櫛士出圭組之名門雅號針神具幃帟
之淑行殫心進乳曾無叱狗之聲洗手嘗羹豈僅烹魚
之事會伯也失尊人之意暫出塗山至女兮感君子之
行長悲湘水兵戈既塞鴻爪雪而難歸琴瑟無音鵠啼
霜而弗偶而氏強為笑語每忍淚以承歡力謝言挑欲
毁容而秉節恒依繡像雖閫閾而不窺自著綦巾即糜
羹其未飽燈前顧影歴百千萬狀而未改丹忱鏡裏含
悽凡五十三年而竟成白首事傳戚黨謂雙貞並出一
門慶篤宗祊幸二烈流芳兩代綺偶遊楚地獲友文孫
前既屬其祖姑後亦為其丘嫂言而足信可風勵于後
昆行實有徵用儀型于末俗爰抽兔管弗揣不文竚待
龍章同期有耀
馬伯元先生暨元配周太夫人忠節合傳
蓋聞烈士效忠秉丹忱以弗二貞姬守義矢白首以靡
他是以運值昇平勒景鐘以著績時當豐豫安幃幕以
成家若乃勁草之遇驚飈人嗟板蕩抑或長松之逢寒
雪衆嘆風靡則國爾忘身獨甘勞瘁心堅勵節不慮漂
搖乾健坤柔實相成以不朽臣忠婦順乃各致以長存
心有異乎道惟一矣若伯元馬先生及周太夫人者則
見之矣太夫人寳林世胄鏡水名宗裔出絳侯世有弓
裘之望家原公瑾人傳圭組之華生有蘭標早奉班姑
雅訓長多蕙性無慚鍾氏芳規奠鴈而配參軍莊而有
禮挽鹿而歸司隸孝本于誠滿座賓朋酒漿不匱終年
慰問筐筥無愆乃先生投筆從戎慷慨際時之志彎弓
破敵雅多靖亂之才一出而圖吾軍三遷而帥其衆璇
樞拊髀遥聞貔虎之威瓊島銷魂盡懾鯨鯢之氣真將
軍從天而下醜類豈有遺乎諸反側望風而歸南人不
復叛矣鞠躬盡瘁食少有似乎武侯效力忘疲星隕遂
同于宗澤維時天傾莫補日出當心未亡人欲相從于
九京藐諸孤尚伶仃于萬里干戈阻絶難歸廣柳之魂
山水﨑嶇莫返維桑之骼而太夫人手瘏心碎淚以盡
而血流晝畫夜思人屢危而天相身經九死竟完鷇于
覆巢體備千辛乃歸魂于故壠况時當改玉既伏莽之
未除而家且賣珠復牽蘿而無策凋零井邑每常嘆于
呼庚勞攘舟車更多虞之旁午白頭二老將不免于饑
寒黃口多兒正有需于教誨仰事之與俯育所頼伊誰
外護之與内調其艱實甚太夫人手封馬鬛十指幾至
不完力護鳳毛三餐亦為少進階前畫荻總是淚痕燈
下丸參無非苦味含冰茹蘗凡四十三年補漏醫瘡有
百千萬狀既老而不懈雖病亦不言是謂竭婦之功而
復代夫以為子遂能備母之教抑且兼父以為師所以
懿訓維章六龍爭為奮甲徽音彌著一鶚于以騰霄澤
及兩邦并有神明之譽恩覃萬姓益弘清白之儀以致
天賜鸞書人欽鶴筭堂中紫綬拜義成之封階下文軒
賜建昌之號世之寵禮行及無窮天之報施寧復有艾
夫婦以德勝而持戶更復多才女以貞名而立身實多
苦節吾無間矣復何加哉迨及屬纊之時猶然伏枕而
泣出篋金而修先墓傳遺令而置祀田斯豈庸輩所能
實為丈夫不及耳爰紀其事以告諸來
贊頌
練溪文虞江隠君像贊
蓮峰毓秀橙里孕靈繼考城之閥閱承宋代之簪纓早
挺岐嶷之質幼多孝友之聲期文章以振譽念怙恃而
傷情傅介子乃棄觚而歎端木賜則結駟以行其為人
也本多才而多識其御事也亦必敬而必誠雀一中而
知為俊傑鳳再卜而許以和鳴梁家之配既叶陶公之
業益興千萬里而不辭况瘁三十載而甫就經營齊人
服仲連之義楚國知季布之稱有婦焉能相夫而教子
惟髯也信邁羣而絶倫方嚴慈之克濟何凶閔之洊嬰
賴虎頭之妙翰存燕翼之芳型寫古心于古貌揚令德
以令名將慶貽於奕葉昭百世而流馨者歟
江氏四世五節婦贊
蓋聞髧髦矢志播雅詠于柏舟截耳明心紀徽聲于竹
簡然青陵臺上鵠不再鳴采縷窗前鴈難重繋昺淑二
寡但傳武庫之文華義三貞僅見永初之記未有聚苦
節于一門紹幽芳于四代如我歙之江氏者也江氏系
分伯益胄衍文通家風素著于柴車世德聿光于芸閣
乃星辰照耀固神貽忠厚之祥而霜霰漂搖亦天篤孝
貞之氣誰云荼苦益顯蘭馨粤攷明初元稱成化始惟
江夏倡大義于靡他繼有滎陽抱孤貞而弗二或三珠
在握而彌傷宛頸之心或一綫僅延而益結齊眉之痛
烏啼門外處處秋風鸞掩鏡中時時夜雨盼黃姑于天
上悼白首于人間斯固可匹美女箴貽馨婦誡者矣爾
乃時當嘉靖復見貞姬系出宣文爰生懿質杜韡淑德
早作繼于傅家荀采妙齡遽含悲于隂氏撫其異出皆
有絮而無蘆逮及所生并種松而成樹望藁砧于山外
五夜含辛泣絡緯于燈前六旬周甲亦云酷矣不足多
乎若夫積慶將開閔凶洊至天傾莫補日出當心則有
方氏孺人者來從德里迨事嚴姑叱狗無聲偕鸞有志
鳥稱比翼寧呼婆餅之焦蟲取阜螽不禁女衾之抱爰
擇賢媛以事君子遂得淑女而産俊人兒難識父幾同
趙朔之孤妾以無夫自是韓憑之婦同磨笄而不可撫
破鏡以相憐蜾蠃封泥或謂形之可似鴛鴦照水但在
影之能雙豈必鬚眉乃稱嬰臼長將血淚欲並英皇足
笑褚公問黃羅&KR1596;而奚在堪同王女把白玉玦而不離
是誠無愧于禮宗允足再傳于巨孝而應全翁性切哺
烏誠通乳鵲燃龔明之頂朱袍遂以延年刲五鈍之羹
白髮因而愈疾是以路公求狀柳子題銘天旌兩節之
門人號衆芳之里濟陽之裔蓋至是而益昌矣雖然石
窌貤封國有旌崇之典延鄉寵錫禮存湯沐之儀凡此
貞姿僉宜顯賚乃素門寒族既以請乞為難而弱質頽
齡又為格程所阻禮官莫詳其姓氏女史罕識其儀型
遂使隴上芳姿但化相思之樹海中窮羽空填精衛之
波湮没良多可勝三歎爰是詳其淑行用以備夫曠聞
贊曰
猗歟德門實多女士厥有黃媛守德弗二迨及于鄭益
為其難保持如綫母力克殫維宋之子既貞而慈黽勉
鞠育備著令儀及方與萬泉清玉潔孝事君姑慶貽來
哲凡兹五母懿教克彰弘宣聖善裨益綱常有泉匪清
有石匪介凛凜貞操名光函蓋彼臣奸君彼子懟父尚
聞此風寧無心怍我為作贊以告後人誰司彤史永揚
德芬
家貞女汪氏贊(原名寳珠)
予族孫炯然元聘汪氏者裔出平陽家原水界榮華累
世信席上之堪珍婉孌多姿愛掌中而不離少而陟屺
早喪嚴君歲及撫塵惟依大父從蹇修之約盟久訂於
豐溪就内舅而居身乃随於繁水而年方三五尚未當
笄地隔半千猶虚納幣炯兮命促方埋玉以興嗟女也
心驚遂折釵而兆夢貞鸞未偶其何意于雙飛寡鵠長
悲誓相從于九死情原未解乃有性而無情禮尚未成
輒因心而作禮扉間粉字已辦還隂堂上白頭空憐賦
衛每聞改聘即欲捐生絶粒投繯既痛其身之可惜毁
粧易服益信厥志之難移於是一燈夜績惟同阿母篝
燈半鏡朝窺不想仙郎合鏡階前刲股嘆露禱之多誠
榻下承顔念冰餐之獨苦匪朝伊夕力為扶持積日而
年躬親請膳玉仍在璞寧知價值連城珠未離淵自可
光還合浦當今
上庚申之歲週貞姬甲子之齡洵正氣足以感人致清風
遂能變俗合四十五年之久以孝存貞使百千萬人之
多因誠得動青衿繡服拜送於荻港之濱彩榜金書迎
返于柳干之舍墳前洒淚草木為枯室内藏形庭除不
出夢中雖見猶然未識容顔地下相逢諒亦轉多悽楚
迄今而又逾十稔久且未免於饑寒至此而益勵一心
貧乃更堅于風雨未經作婦百年忍痛比殉烈而尤難
若令為臣一旦顛危定效忠而弗二使當異代猶將遐
慕斯人幸在吾家更得親觀竒事乃有忝為族黨置若
罔知且聞獨擁膏腴棄而不顧斯則自棄倫常之外寧
能復徼忠厚之貽某苕水陳人隋橋逋叟然少登史館
與聞風教所關老返鄉閭喜見貞良尚在傷哉貧也未
能請䘏以
龍綸慕而書焉或可垂光於蠧簡為之贊曰
有美一人得氣之正金石之心冰霜其性性與時乖心
難命任世處其艱力持于定白髮靡他青燈自映蟻羶
弗慕蝸爭罔競宛頸終身秉懷益勁視彼纖夫百年朝
菌塵息誰多榮名罕盡我作此贊弘昭貞佞用示後昆
毋斁爾敬
茅士可天女散花圖贊
彼何人斯維摩居士而非維摩即維摩氏是二非一是
一非二無法可記不可思議是花非花花落何際破除
諸有行所無事人我不存空色非異不生不滅多生咸
濟作如是觀如是如是
羅母葉孺人夀頌
吾鄉之有羅氏三君子也才堪鼎峙如瞻韋室之星品
合珠聯並列王庭之樹而季子臨思尤與予常敦文酒
之好數為山澤之遊每歎何物寧馨得斯異質遂至今
時淮海乃有俊人而前此十年獲為吕庭之叔夜曾為
數語忝作魯國之奚斯始知泰岳出雲爰能致雨醴泉
沛澤必有其源則夀母葉孺人者是矣太孺人懿德天
成徽音日懋蘭常在谷以不植而偏芳李欲成蹊乃無
言而更蔚雖顧愷之史未能紀其二三即劉向之篇何
足言其萬一其為女也聞絃輒辨慧每歎于中郎借硯
能修文可續于班令而姊娣推為婉孌保傅服其温恭
則孝著于家此其始矣其為婦也挽鹿而歸提甕不辭
其悴烹魚以進饋食靡懈其勤琴瑟無噍殺之音機軸
有箴規之益則敬存于室又其至矣至其與人也有禮
有法佩璲時解于延賓何有何無方舟弗忘于恤患三
黨無憂舉火百口乃可名橋以此為和和可知矣若其
守已也既明且哲保家於數載之前亦淑而貞持身有
百年之恨捋荼而若忘其苦畫荻而彌盡其心以此為
節節靡加矣是以教成而業廣道在而名彰耳目固以
神明福禄深于日月今之距昔又十載焉太孺人之齡
愈高三君子之名愈起而豐溪逸老愈見其昌看東閣
之梅花猶存香雪挹北堂之萱草更見清風伏朱鳥之
忩中聊窺阿母望丹虬于筵上復覩麻姑敢辭擘菡萏
之箋用以獻葡萄之醖駐顔有術寧須問三祝之舊文
註籙堪期願且更九如之新製乃為之頌其辭曰
坤輿毓秀離曜垂芒月為隂德宿有婺光爰當北陸載
降南陽諸梁衍𣲖越國流芳惟兹淑媛用産瑶房玉侔
純粹珠比温良聞詩漢殿習禮齊宫裳衣窈窕行珮從
容在冰上語有林下風言歸君子作配名宗裔華夢鳥
譽炳乘龍琴調司馬案舉梁鴻鳴機助讀剉薦留賓翁
媪相賀娣姒維均乾餱罕怨鍾釜多恩薛家有鳳王氏
咸珍訓惟以義教每由身養人以愛持節為貞辭多取
寡戒逸甘勞恪安義命理謝紛嘵能書百忍獨化羣囂
禍因智免量以榮高行遵恕字吉取謙爻百年無爽介
祉是徼鮐背矍鑠鶴髮婆娑含飴自樂強飯益多長膺
家慶永保天和孫枝蕃庶子姓駢羅蘭馨厥穎桂挺其
柯百齡未艾千載奈何屠維届歲應鐘發聲啟青紗帳
駕丹轂軿宫開駐景臺築懷清赤霜繡帔紫電晨纓桑
田笑指桃實歡呈永須介福長享遐齡
林蕙堂全集卷十一
