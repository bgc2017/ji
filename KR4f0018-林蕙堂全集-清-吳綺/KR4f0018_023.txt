林蕙堂全集卷二十三
湖州府知府吳綺撰
藝香詞
小令
明月斜
春情
月華春風光夜乳燕尋花不肯歸玉奴背面珠簾下
憶王孫
寒夜
昨宵凍合水晶宫鸚鵡嫌寒罵玉籠鴛錦衾窩曉起慵
小窗封雪在山茶樹上紅
白蘋
白蘋香裏鷺鸞飛一片青帘掛夕暉江上西風客未歸
小蛾眉倚徧闌干紫袖垂
桂殿秋
秋宵
梧桐冷柳隂斜新月横拖一縷霞青天亦有孀娥怨獨
恨狂夫不憶家
花院月
花院月柳橋風春來飄泊笑吳儂情人偏向歡時去怨
句徒憐别後工
轉應曲
蟋蟀
蟋蟀蟋蟀啼向蘭閨聲急泰娘初解離情悄擁鸞衾夢
驚驚夢驚夢斜月壓簾霜重
鸚鵡
鸚鵡鸚鵡花底時梳翠羽見人學道相思却憶關山别
離離别離别萬里秦天隴雪
搗練子
秋夜
聲淅淅影蕭蕭白雁南歸入夜高别夢路常迷菡萏愁
人窗怕種芭蕉
離緒
秋漸晩不歸家又見青天月一芽愁煞銀筝無意緒有
人和淚剪燈花
如夢令
金陵舊感
楊柳白門春樹燕子滿城風絮看盡六朝花人在畫樓
深處烟雨烟雨蕭瑟江關如許
憶舊
猶憶泰娘初見匿笑佯迴金鈿飄泊損紅顔痛煞巫山
影現誰怨誰怨淚灑犀簾一片
望江南
揚州
揚州路人醉竹西亭畫漿船頭荷葉大玉簫橋上柳花
輕山送過江青
又
揚州夜花月擁䢴關錦瑟兩行傾玉盌紅燈千影照珠
鬟春漏不曾寒
溪南雜咏(選七首)
溪南好水閣對斜曛灘響聲流三伏雪畫欄閒倚一秋
雲客到可論文(高雨閣)
溪南好十二有高樓碧檻暗隨朱閣轉紅燈遙映綠窗
幽花底夜藏鈎(十二樓)
溪南好曲水舊名園老樹陰連看奕館藕花香繞讀書
軒元龍榻自眠(曲水園)
溪南好松雲帶翠微百尺簾櫳紅日早四窗屏障碧山
圍遍倚欲忘歸(松雲館)
溪南好新橋一道通雁齒溪邊飛宿鷺魚鱗花下偃垂
虹畫檻正當中(新橋)
溪南好薝蔔欲成林磚上金留奇樹影壁間波動海潮
音松古一亭深(仁義寺)
溪南好桂樹一廳多天上夜寒生玉兔人間秋老發金
鵝仙斧莫輕磨(桂園)
江南春
春情
情脉脉恨依依烟歸花影直風到柳條知紅閨春盡無
人覺鸚鵡籠香睡欲癡
摘得新
月漸殘
月漸殘花陰壓玉欄燈前金屈戍小屏山山外有人頻
入夢未曾還
一葉落
秋閨
一葉落粘珠箔青蛾夜半傷離索葉離春更生人離盡
虚約盡虛約前事思量錯
鴛鴦綺
早春
小欄干倚近百花寒只被東風覺吹人衣袖單
梧桐影
人未歸
人未歸春將半小玉嬌憨妒燕兒押簾早放黃金蒜
西樓夢
粧懶
粧懶粧懶擁髻慵開鏡樓前花發雙枕閒玉兒只為春
寒病
明月
明月明月直入秦樓裏蛾眉夜半不能眠開窗坐把銀
筝倚
斜照
斜照斜照一半紅珠幌歸來雙燕語黃昏離愁又在江
樓上
又明月
明月明月一片多情影當樓照入碧紗厨美人微醉纔
微醒
凭欄人
陌上
陌上花開烟景稠折得花枝紅在手將花却自羞惹東
風吹不休
本意
何處江帆載夕陽十幅蒲帆一半黃高樓倚暮粧望天
涯雲水長
碧窗夢
楊柳
楊柳將烟細梨花着月明玉人忍淚按銀筝絶似小窗
低語沒人聽
十六字令
春情二首
春纔到深閨便泥人花知道一點要温存
情不識他從何處生相逢處但覺惹人疼
花非花
離情
月方沉天將曙夢不成留莫住樓中無數可憐人江南
盡種相思樹
解紅兒
憶别
白項鴉花冠鷄未明都向枕邊啼為報東風太狼籍花
落盡玉窗西
喜春來
有見
一灣綠水花遮路朱欄人倚樓嬌憨不肯下簾鈎莫轉
頭新月半天愁
歸自謠
閨憶
深院静風颭落花紅不定牆東月下鞦韆映玉驄一
去成孤另愁誰証說來但與鸚哥聽
寒食
一百五多少龍蛇原上土棠梨風急紅無主朝來寂
寞輕烟縷垂楊舞鞦韆挂在鶯啼處
相見歡
春閨
垂楊綠到闌干又春殘看盡一庭花雨小紅慳凭畫
檻抛繡帖夢無閒檢取近來雙袖淚痕斑
吳興感事
西風落日登臺眼重開無數繞城山色送青來古今
事吳越地幾雄才一片項王馬埒亂雲堆
去來
去來來去匆匆可憐儂惆悵謝家明月小亭中何處
見誰為辨夢無蹤那得燕兒銜出一春紅
别夢
半窗殘月朦朧畫橋東夢裏那人愁坐小屏風空惹
恨難覓信恨匆匆待把别情珍重託歸鴻
長相思
夜坐
花一窗月一窗酒醒西齋聞暗香黃梅初破霜琴聲
長漏聲長綠淺庭莎鶴夢涼懷人字半囊
平望舟中
春春波秋秋波錦纜牙檣似擲梭青山奈客何官船
過估船過不及漁翁自唱歌斜陽晒綠蓑
舟夜
盼行程數行程秋滿江湖客自驚灘聲雜雨聲話難
憑夢難憑水驛人稀錯報更荒雞不肯鳴
醉太平
悠然閣偶題
波光半城花陰一庭秋山萬朵青青作南窗畫屏顛
狂酒兵蕭疎墨卿吾師只愛淵明採東籬菊英
吳興
空亭鶴雛空牀蠧魚詩瓢酒碊茶爐是湖中簿書郎
真漫乎翁真醉歟樊川逸少眉蘇結烟波釣徒
題醉仙圖為念因夀
顛耶其仙聖耶其賢人間齷齪堪憐向醉鄉且眠歌
乎有弦吟乎有箋糟丘長據千年其誰曰不然
放歌
燈前翠蛾花前綠螺人間明月無多任先生去波翟
家雀羅張家鳳窠生平得失如何和香山放歌
偶作
相思可憐離情漫傳斷腸准擬今年在雲邊水邊青
簾畫船紅燈翠絃半生潦倒依然為花顛酒顛
題抱膝看雲圖
河山眼前雲霞足邊故鄉一望依然彼黃冠者仙匆
匆兩丸蒼蒼九烟白衣變幻堪憐向南陽且眠
感恩多
看美人卧
霞歛紅窗曉屈戌黃金小鸚鵡莫驚猜報人來偷覻
屏山深處有人眠有人眠倦眼惺忪壓衾花半邊
春光好
苕川偶題
隨柳絮拂榆錢冶遊天欲問水嬉何處五湖邊醉裏
題將羅扇歸來拾得金鈿走馬碧雞人莫笑海棠顛
迎春
春來也是何時沒人知先到玉兒頭上裊花枝十二
畫樓簾捲紅粧笑語參差爭向綵幡成隊處看朱衣
立春
朱閣麗綵幡輕好風生萬樹梅花一夜明曉來晴錦
爆抛殘寒色瑶笙吹出新聲畫屧印將瓊屑碎滿江城
生查子
同顧菴次澹心韻
淼淼白蘋洲認得吳興路不見水嬉人密葉青如雨
行春復幾時紫馬尋花去誰有惜春心寒食隨儂住
一㾗沙
元宵感事
記得去年時節爛醉紅燈白雪今日又離家見梅花
無限西州舊事獨剰江山如是老却眼中人奈何春
記事
記得鵲橋時候小飲綠窗紅瘦舊約忽蹉跎淚㾗多
三十六陂秋色何處問他消息兩地好相思沒人知
廣陵懷古
滿地西風黃葉冷却二分明月可惜好雷塘任牛羊
飛盡隋堤柳絮歌吹不知何處閒煞古揚州夢青樓
惠山有見
可是天台伴侣家住碧雲深處一笑出鸞紗認桃花
怕被罡風吹着仙帔香籠紅藥郎是幾時來繡簾開
太平時
無題
羅衾横裹一牀癡枕痕知些些情事費尋思暖香時
五鼔衣裳三鼔月去來遲傷心休唱竹枝詞比紅兒
題前山欲雨圖
江南春到柳花多麴塵波劉郎浦口唱漁歌好婆娑
一片前山剛潑墨晩雲拖呼兒料理舊青蓑看如何
點絳唇
春情
幾度鸎啼垂楊綠了千千縷玉驄人去滴盡西窗雨
撲損菱花金粉都無緒相思處無情山色遮却多情路
煙雨樓次史邦卿過西泠橋韻
煙水無情當年曾照朱樓影鴛鴦飛盡有夢如天迥
紅藕花殘桃葉歌聲冷萍無定蕭蕭短鬢白髮羞明鏡
咏蝶次弘載韻
柳雨花煙英臺尚記生前景去來相並艷殺羅裙影
絮粉茸金眉眼從來靚紅珠冷花房睡醒相逐過金井
咏蟬
素緌高嘶半生贏得風和露槐朝柳暮占斷江頭樹
抱葉吟條似向行人訴愁無數不堪聽處六代斜陽路
咏蟋蟀
秋到庭除不知何事須頻說做成悲切訴向淒涼月
斷礎頽垣似為愁鋪設聲無歇苔花如雪點點秋棠血
南昌寓樓見周屺公題壁依韻和之
一𣲖波聲片帆吹過鄱陽雨晩霞收暑是我登樓處
浪跡天涯事事渾無緒何時去往年西浦酹酒同懷古
老梅根
詰屈虬根暗香疎影何年得廣平鐵石先有春消息
幾點寒英用盡東風力誰曾識冶傳南國雪老梅苔碧
咏素馨花燈
春散蠻天珠江處處都如雪綵絲誰纈砌作團圓月
鳳蠟高懸熏得濃香徹羅幃揭芳心猶熱情在香難歇
醉花間
春閨
思時候憶時候時與春相凑把酒囑東風種出雙紅豆
鴉啼門外柳逐漸教人瘦花影暗窗紗最怕黃昏又
望家信不至
揚州水贑州水雪浪千千里魚不解銜書空躍黃金尾
靈氛虚報喜許我平安紙寒燈亦見欺花顫鸚哥嘴
浣溪沙
有感
吳苑青苔鎖畫廊漢宫垂柳映紅牆教人愁殺是斜陽
天上無端催曉暮人間何事有興亡可憐燕子只尋
常
春情
南浦輕烟蘸碧波西泠油壁少經過鎖窗獨自畫青蛾
淚點漸同花片落情絲長似柳條多鏡中金翠奈春
何
客懷
摇落關河懶問津扁舟萬里送孤身亂山秋色又斜曛
江上泊逢吹笛客月中難作倚樓人可憐愁殺鮑參
軍
無題次友人韻
欲起偏生恰墜釵臨行那得更兜鞋教人憐處且徘徊
江水無情桃葉去春風有約柳枝來漫抛江淚被人
猜
霜天曉角
雪後夜登愛山臺
孤臺雪霽雪月光相泥把似大羅天闕天上全無地
此時雙鶴唳弄花梅吐氣明日頭銜須換直寫水晶宫
吏
偶吟
詩愁酒病不改躭花性獨怪秋來山色都砌做江淹恨
西風黃葉陣霜寒歸雁信料想玉樓人眼望不得斜
陽盡
酒泉子
春夜
花影天邪晴月照人今夜羅窗半展泪痕斜有些些
巫山欲夢楚雲遮繡被香寒宫麝隔牆聞響七香車是
誰耶
紗窗恨
離緒
桃花一片春輕簿誤東風有人獨坐紅珠落小窗中
憑誰事陡生離恨淒涼煞釵上金蟲央及青鸞去問臨
卭
減字木蘭花
憶遠
天涯何處芳草砌成腸斷路欲寄離愁怕聽征鴻不倚
樓琴慵酒懶柳絮榆錢春漸晩&KR0838;是淒涼夜夜燈花
瘦影長
題穀永新園
車門清雅小搆樓臺成罨畫花竹扶疎夜半荷香繞異
書起來微醉月照斜陽人影翠映徹雕闌烟盡遥山
似綠鬟
湖光
湖光夜徹飛上小樓都化月人似梅花爛醉孤山處士
家夢雲縹緲起傍玉蘭花影悄燕子多情偷得紗㡡
細語聲
飲家伯成署中
官齋清暇容我疎狂傾翠斝晴月如霜晒破檀梅一萼
黃燒殘畫燭把酒清談人似玉來日揚舲回首龍山
眼共青
贈彭爰琴
燕山疋馬擕手河梁人去也此地相逢隋苑秋聲百尺
桐綠么紅豆一曲新詞花影瘦自是彭宣曾向扶風
聽管弦
題何奕美小照
傳神阿堵此是何郎須認取莫浣征衫嵇紹當年血尚
斑樹猶如此百尺亭亭誰可擬賦就新詩東閣梅花
又一枝
題家介兹照
五都驚見李白軒軒霞一片季重何人風雅如髯果絶
倫蕭蕭黃葉此際幽懷誰可說同是延陵相對還須
酒數升
題尤悔菴清平調雜劇
仙才供奉豈藉尋常科第重失却珊瑚只笑唐家結網
疎知君寄託掃盡里兒容做作爛醉沉香此後誰堪
七寳牀
鳳條清露
鳳條清露滿地綠雲蒼蘚護若有人兮冰雪文章手自
擕玉山如照此日洛陽人正少夜夢凌風好入天門
第八重
樹蘭
家原幽谷自别湘沅非舊族葉葉枝枝婀娜江城玉露
時靈均漫採根蒂雖殊香未改金粟全身那用朝衣
侍女薰
鷓鴣
玄黃繡羽未到炎荒先見汝與汝何干聞道飛時自向
南鈎輈不息人自欲行空費力呌斷江風細雨寒煙
苦竹寒
添字昭君怨
感事
聞道青溪歌院只剰兔葵一片五更還響落花風景陽
鐘寂寞白門楊柳春思渾如中酒鴛鴦飛盡莫愁湖
可憐無
春寒
落盡梨花時候寒到將殘更陡添衣偏覺畫羅單是今
番幾夜睡來難穏却恨東皇心狠明欺繡被半牀空
是東風
菩薩蠻
無題次後主韻
月帶煙霜花帶霧巫山只合愁人去擕手下瑶階心忙
褪繡鞋語低防聽見觸手心先顫應知離别難未離
多少憐
乍遇咏青溪遺事畫冊和程邨韻
落花欲定風吹起惜花人在東風裏飄颺金縷衣相逢
燕子飛臉兒纔半見恨煞齊紈扇紺蝶與黃鴦輸他
春一雙
奕棋
碧闌干外安榴吐金籠午倦呼鸚鵡光景劇爭棋一枰
花影遲小姑旁袖手奪角防開口賭却玉釵兒嗔輸
半子時
私語
空庭落盡梨花雪同行最怕分明月眉蹙翠連娟含情
悄並肩盟深宵未倦香吐唇脂茜低囑莫教聞鸚哥
解語人
迷藏
招邀女伴東鄰近小家碧玉初攏鬢作弄各潛藏銀牀
花影涼釵防珠網邏深向湖山躱驚鳥動花枝拖將
綉藕絲
彈琴
晴蟾綠浸梧桐葉微風午夜消寒熱雙璅對人彈冰香
袖口寒金花明寳串一曲離騷怨有客本浮湘今宵
覺漏長
讀書
蕭蕭夜靜鳴窗竹翻書愛與郎同讀難字故撩人紅絲
記問頻嬌羞郎對面句澁佯遮扇把卷一回頭茶傾
笑未休
潛窺
梅花千樹圍香雪水晶窗掩多情月燭影坐羈雌誰知
郎暗窺餅金應用慣贏得紅綃看羞頰動春潮低頭
墮鳳翹
秘戲
龍鬚方錦軃香玉鷓鴣枕側雲鬟綠金蒜不能垂巫山
匿笑時屏摇金屈戌那得雙眸覻&KR0838;老此鄉中温柔
伴小紅
偶賦
滄浪亭下波光碧春來又作鵝兒色盡日把綸垂無魚
且自歸摴蒲聊一戲寧道無休勢驕馬脱金銜思量
已再三
又
夢中猶記開鸞鏡時新閙掃梳雙鬢枉道沒人同巫陽
隔萬重春光看漸晩心緒楊花滿憔悴老徐娘曾經
事玉皇
又
花前偶把清平賦沉香酒醒知何處賤賣十眉圖嫦娥
畫得無九天歌吹斷雨露何時見鸚鵡事全非淒涼
舊羽衣
又
十年寥落空彈劍子雲閣上誰相盼垂翼更何云天高
第八門烏程誰貰酒瓶罄終難有春去忽聞蟬水嬉
人可憐
又
宵來白鳥如雷鼔露筋那顧貞娥苦披髮漫狂呼離騷
熟讀無門東兒自哭茅捲秋風屋澆酒向蝸廬長歌
弔伍胥
又
人情反覆寧須道英雄眼底吾將老長劍日摩婆人間
怪事多夜闌空耳熱鬼笑燈將滅長揖問燕丹田生
值幾錢
又
秋來醉倒黃花下淵明不是甘田舍擊碎案頭壺能消
猛氣無青山雙蠟屐去去尋煙客誰許辧裝錢横眸
欲問天
又
古今勝負如棋耳欲憐欲殺誰為此世事總蒼茫何堪
鼠易腸百年寧有錯幾日何堪絡詩酒過殘年狂來
不上天
離心
離心夜共燈花碎羅衾倒蓋何曾睡不肯過西窗空樓
月影黃分明曾夢見猶自相偎戀猛地被風驚吹來
雁一聲
和悔菴
江都不似開皇好牛羊横卧雷塘草伍員但吹簫霜痕
斷板橋田家無幸舍躑躅秋蓬下服食學淮南水精
何用鹽
又
西風吹醒春婆夢無端又作參軍弄朱戶倚雲高藜羹
似七牢占蓍同得履北道誰為主買駿用金時寧須
謝眺詩
卜算子
不寐次西樵
夜半雪花深凍醒梅枝雀蝴蝶思春不肯來香瘦何郎
閣宿酒避雞聲夢怕憂相索聞道圖南有睡方只少
無愁藥
巫山一段雲
憶舊次弘載韻
密意珊瑚帶深情翡翠巵人前隠笑動蛾眉嬌多語故
遲為有愁中態都成夢裏思當初錯處也相宜何況
總宜時
大孤山
萬頃明波碧千尋夕照紅靈旗隠約在雲中凌波翠一
弓莫把彭郎倚誰將宓女通大喬何事不從容容易
嫁江東
題倚梅美人圖
影靜知春早情多耐曉寒亭亭嫋嫋怕成殘肯去倚闌
干獨愛香無那同憐瘦欲刪黃昏只許月平安蜂蝶
不教看
採桑子
秋閨
西風不管梧桐葉亂落秋光跌碎斜陽猶剰紗窗一半
黃新寒陡入羅衣薄睡盡殘缸鎖却餘香昨夜南來
雁帶霜
題悔菴讀離騷雜劇
瀟湘千古傷心地歌也誰聞怨也誰聞我亦江邊憔悴
人青山剪紙歸來晩幾度招䰟幾度銷䰟不及高唐
一片雲
玉樹後庭花
畫寄亭作
槐根幻出南柯郡夢憑誰問蜂巢燕壘勞安頓暫排春
悶幽欄曲徑花傳信柳疎梧嫩仙鶴一雙苔跡印落
些風韻
好事近
戲柬坦夫
綠葉已成陰只剰廣寒一樹昨夜月中香墜被流鶯銜
去誰言金嫩未勝鴉漸有芳心露却怪蘇門仙客勸
春光不住
戲答
把酒問東風何事便都春去莫遣鸚哥知道勸桃花且
住年年強半為花疼花有疼人處難道東風不曉把
啼鶯分付
閨情和正持松濤詞韻
金斗爇沉香難熨離腸愁結強向人前歡喜恨眉痕暗
洩今年心事更重重較與去年别昨夜空牀孤影睡
蟾光清徹
歸思
一片故鄉心猛被角聲吹破酒薄不如愁釅怕今宵難
過漫將離恨訴青天天有許多大淚溼枕痕難熱共
梅花清坐
柳含煙
咏柳
江南路柳絲垂多少齊梁舊事玉蛾金繭只霏霏掛斜
暉眼眼眉眉都是恨人去靈和莫問誰堪眠起對紅
閨晩風吹
漁父家風
過西塞山訪張志和舊隠不得
鱖魚春水舊迢迢有客泛蘭舠而今事往無人問花落
大夫橋新月小暮山高古風遥樵青何處欸乃聲聲
如意頻敲
謁金門
雨後
朝雨沐小閣翠陰如幄閣外白雲飛去速亂峰添意綠
靈鵲喜聲相續新笋看看成竹滿逕落紅無管東燕
兒銜補屋
秋夜
真堪憶江上亂峰堆碧高處乘風横銕笛笑人間不直
千古鬭竒角力不了砌蛩啾唧天上神仙何寂寂桂
花聞歎息
夜思
天欲雪客裏凍僵蝴蝶一介斷鴻聲哽咽影寒燈半滅
獨抱幽情誰說不睡翻嫌明月夢裏家山青幾疊那
人何處歇
春情
春欲老雨雨風風昏曉枝上殘紅階下草掃應還更掃
何事最傷懷抱芍藥開遲謝早獨倚闌干添懊惱釵
鸞欹鬢小
留客
春將去燕子留春不住分付落花飛滿路隔將春去處
畢竟春光難訴轉怨亂紅催取我問落花誰誤汝莫
嗔風共雨
送春
春歸決半夜起和春别窗外落花堆似雪送春惟有月
怪煞杜鵑啼徹月也和春休歇竊藥嫦娥空有訣春
䰟難再接
更漏子
和阮亭與友人話秦淮舊事
柳遮樓花拂地金粉六朝争麗歌檻裏舞闌中鸞笙醉
軟紅燕飛忙鶯語咽天寶何堪再說愁黯黯淚瀟瀟
孤燈白下橋
夜情
被慵薰釵懶卸愁到天涯今夜欹繡枕對銀缸相思月
半牀有誰知無處問燕子不傳芳信花點點柳絲絲
無聊是此時
離情
嶺頭花橋上月記得箇時離别孺子榻仲宣樓無端又
一秋五更心千里夢只把鬢絲搬弄空寂寞好思量
籬邊菊蕊黃
又
夢揚州題霅館杜牧尋春較晩憂莫解病誰知愁多變
作痴一江波千里路只辨夢兒來去憐薄倖恨多情
斜陽隔岸筝
清平樂
太湖
亂山青接粘住吳和越萬頃琉璃秋映徹做作蘋風柳
月烟波誰是吾徒西風吹出鱸魚斜日盪將艇子醉
教桃葉相扶
題悔菴醉桃源雜劇
山空石古遮斷桃花櫓採菊東籬杯自舉獨把義熙留
取門生兒子籃輿有時直上匡廬人道賢哉隠者不
知禪也仙乎
誤佳期
嘲友人
金井初堆飛雪松栢有人堪結紫綾半臂記當時别樣
多疼熱錦帶託纏綿脂粉翻嫌湼五湖載去聽黃鸝
自是相思切
憶秦娥
次梅村韻
情脉脉蘭成本是江南客江南客烏啼門外斷腸横笛
秦淮十里楊花白濛濛細草春煙濕春煙濕板橋人
散月明騷瑟
客中生日戲示陶姬
今何夕年年苦被霜華逼霜華逼十三樓上幾番吹笛
山河滿目斜陽急闌干醉倚蛾眉碧蛾眉碧英雄老
矣壯心猶昔
玉聯環
夏景
梧桐密處清陰重碧紗風弄落花簾外舞輕紅又與蒼
苔補空雪藕調冰佳興有誰堪共日長縱得綉工夫
不彀將愁將夢
畫堂春
畫寄亭雨中移花次韻
垂簾日午不啼鶯雨聲遥應棋聲吳兒恰到載花舲惹
起多情閒着池邊蠟屐還来竹下紅亭種花不是為
花疼花為情生
西湖偶作次辰六韻
小樓一望暮山横山光飛上層城西湖深夏綠波平荷
葉風清芳渚半生花氣畫船時送歌聲鄂王祠樹白
公亭今古關情
八月梅花
人間珠露欲為霜畫屏那得春光劉郎驀地共何郎并
艷爭芳鬢上紅嬌天寳額邊粉綴含章當年剪綵憶
家鄉笑殺隋皇
阮郎歸
雨後坐聽小奚度曲次子夀韻
清和時候雨初晴鳩歡急婦聲夜來涼影月華明花陰
綠一亭雲淡淡露英英有人吹玉笙金衣一曲漏三
更天空星自青
西湖立秋
田田葉上晩珠圓秋從荷氣傳紅衣欲動笑輕烟真真
似絳仙霞彩媚月華鮮兩峯青對眠倚樓人靜影相
連吹簫勸玉船
松陵道中
西風吹老幾斜陽鱸魚墜釣香蜻蜓艇子下金昌花開
七里塘荷作屋菊為裳離騷歌一章錦袍醉遇謫仙
狂同騎白鳳凰
倦圃看桂席上贈徐姬
南園仙蕊綻金鵝天香點袖羅憑欄小影漾横波情多
因病多有宛轉漫騰那回頭雙翠蛾憐憐惜惜篏心
窩可憐真奈何
雁水昆仲過曾波閣小集分賦
南池煙景似瀟湘荷風面面涼山公走馬興非常銜杯
月一牀憑畫檻瀉瑶漿團圞夜未央沙邊羡殺白鷗
雙渾身紅藕香
眉峯碧
立春
鏡裏韶光早彩勝釵梁裊捲簾都是惜春人争道是來
年好生怕東風小央及庭前草玉階先自送青來莫
教惹得芳心惱
旅夜次上若韻
燭地啼無歇漏斷聲還咽一縷春蠶絲不了都打做心
頭結淚點紅冰疊羅袖熏難熱仙鸞雖自有靈膠離
腸已斷何堪接
有憶
一點燈花靜掃夢渾難定一夜相思一夜愁更忍說黃
花病酒薄孤衾冷其奈雙眸醒央及寒雞不肯啼分
明要把愁支領
旅思
霜皎銀蟾爛風急燈花顫夜夜寒更獨自聽怎奈得人
長歎憶了千千萬苦把梅花絆試騐青衫盡淚痕也
應不是歸心慢
海棠春
西湖月下次子夀
年年似與西湖約道此日荷花有諾月轉露華開酒醒
風香作蘇堤十里煙銷幕任客夢畫船飄泊清極自
生涼月照林逋鶴
曉妝次王阮亭閨情四首
賣花聲入紅樓響看檐角霞銷珠網扶倦啓香奩一鏡
柔情漾鬱金梳掠同心樣&KR0838;一隻金鸞給賞好極轉
生疑更把簾旌敞
午睡
狸奴花底金眸足捲繡帖碧闌干曲紅困一枝花軃向
茱萸褥枕紋香印胭脂肉鸚鵡喚茶擎小玉只剰半
牀慵抛却絲和竹
晩浴
春波欲浸桃花影試荳蔲倦眸初醒綃解下裳紅壺瀉
珍珠冷藏羞移却粧臺鏡下繡幄鞋弓慢整展轉出
來遲月上懸金餅
夜坐
愁多懶說巫山雨那更理玫砧香杵擁髻向燈花碎滴
紅如語江關夢遠䰟難去耐不過幾聲街鼔呼婢學
郎談戲折花為麈
桃源憶故人
記事
雪花如掌深三尺高卧袁安未識侵曉叩門何急一鶴
如人立老梅横卧孤亭側香折玉虬無力呼酒酹花
花惜辜負林逋屐
春月
杏梁高處栖雙燕十二玉樓寒淺人把瀟湘簾捲恰對
嫦娥面赤闌干外光如練涼影平鋪碧蘚春在枝頭
如見一一桃花片
上已
蘭亭舊事成千古剩得青山如許今日相擕何處柳色
西陵雨祓除若果災能去何不將愁前取醉後繡簾
朱戶芳草裙腰路
夾竹桃
韶光流向西風候誰道紅顔不久人面可憐如舊翠倚
天寒袖黛眉畫得初酣酒直似湘娥清瘦自到天台
洞口節操君知否
訴衷情
用劉隨州句
菊花能醉去官人出岫笑閒雲從來世上豪傑顛倒信
乾坤成往事付前因總休論五湖蝦菜三泖蓴鱸隨
地君恩
寒夜
無端剡雪阻回舟香夢隔秦篝今宵玉樓寒重鸚鵡可
知愁思作客話封候總須休鴛鴦度曲鷫鸘買酒且
種忘憂
秋波媚
雨中新柳
搓就鵝兒綠尚遲都未使鶯知東風無賴教他細雨一
樣絲絲和煙搭在闌干上約略淺黃時斷人腸處纔
成眉眼淚軟腰肢
旅懷
南浦輕風落藕花秋色老京華一窗涼月三更細雨倦
客思家陡來心事香殘後清淚滴琵琶憑誰問取秦
樓過雁漢闕歸鴉
女兒港
彭蠡湖中水拖煙嫋嫋更娟娟眉山待畫眼波纔溜未
嫁當年鸞鎞奪向鏡臺前消息上頭邊誰能更學大
姑曉望新婦春眠
秋夜
閣外啼烏月曉天人上鴨頭船幾番回顧一聲珍重楊
柳門前繡牀安在東風裏離别自年年今春何事嵌
將心上陡地情牽
陽臺夢
聞友人䁥杭姬沈姓戲之
青簾畫漿浮殘雪王郎夜半迎桃葉個人翻似瘦休文
身輕那用楫錢塘儂舊住看盡六橋周折今宵巫峽
在苕川可似西陵月
春曉
綠鬟風動煙絲裊碧紗如霧窗開早楊花驀地撲人來
舞東風不了傷心無限事漸覺蛾眉翠少十分消瘦
百分慵只鏡中人老
太常引
春半
小樓絲雨碧桃鬆黃入柳條風拾得半春慵生小慣紗
窗個儂羞彈綠綺懶裁白紵無奈是惺忪&KR0838;不畫眉
峯便有恨能藏幾重
霜溪鶴問汲山過集寓樓
隠囊閒側帽簷紗春色徧天涯小閣夕陽斜夢只在臨
卭酒家當年嵇阮依然重聚顛倒醉流霞寄語報鶯
花肯說道潘郎鬢華
曾波閣玩月同雁水諸君用稼軒韻
桂華清影漾曾波月借水光磨孤宿笑孀娥算耐得長
宵幾何今年作客中秋又過不見舊銀河金椀共摩
娑三百盞傾將未多
隋宫弔古
鬭雞臺下草如絲吹斷玉參差春到野田遲有大業垂
楊幾枝同來載酒傷情詞客惆悵落花時苔蘚綠遺
碑訪徧了雷塘未知
惜分飛
寒夜
昨晩西窗風料峭又把黃梅瘦了人被花香惱起看天
共青山老鶴呌空庭霜月小夜來凍雲如曉誰信多
情道相思漸覺詩狂少
望夫磯
歲歲江干愁竚立看遍古今秋色多少歸帆疾如何不
見當年客莓苔改盡羅衫碧莫道重逢不識但說歸
來得石頭曾有能言日
寒夜聞雁
霜逼寒衾孤夢斷夢裏歸期難算夜夜無人管醒來只
有燈相伴山枕斜欹渾欲倦何處飛來隻雁呌得霜
雲亂聲聲多是江南怨
燕歸梁
新製暖室名曰念寒
韻海樓西竹徑斜恰似仙家新來别搆小窗紗闌干曲
護梅花雪中剩有胡牀挂地爐獸炭頻加只愁無襦
有人嗟寒較似去年些
意中
酒散西園卧翠茵燈已昏昏一輪晴月破涼雲窗眼裏
照愁身雙眸欲睡翻成醒無奈得自家嗔十年衣惹
洛陽塵空負了意中人
朝中措
北園偶作
小園一雨便成幽獨自倚西樓六六陂邊水滿三三徑
裏花稠清狂似舊春來放眼盡日閒遊白袷長因酒
染畫船偏為詩留
用劉隨州句
菊花能醉去官人金粟記前身半世難忘酒德一年長
祭詩神奚為惆悵聊將曠逹且養嶙峋穏住半峯山
茨飽餐千里湖蓴
平山堂和歐陽公
畫樓秋色映遥空人在白雲中一片青山斜日幾株黃
葉西風生平得意耳因酒熱情為詩鍾試問看花帝
子何如種柳仙翁
西江月
咏别次梅村
桃葉流將舊怨柳絲不綰閒愁無情春水泛螺舟記得
畫簾招手帳裏綃封紅淚燈前扇掩青眸一帆别恨
倩誰收心事渾如中酒
廣陵記憶
醉後猧翻棋局醒來鵲語檐牙盈盈十五掩團紗最憶
鸞釵初下幾日離情離恨一江春水春花芙蓉欲採
夢無涯怨煞鴛鴦今夜
有見
小玉梳成閙掃善師教就琵琶惱人春着杏兒紗繡帶
臨風一把紅閣畫將萱草青牆映出梨花鬭雞坊下
認兒家揀取垂楊繫馬
月中行
用劉隨州句
菊花能醉去官人魚鳥足情親吳江煙雨綠生鱗風起
暫收綸聞雞夜舞非吾事心長在古柏寒筠劉伶山
簡共朝昏休更誦移文
少年遊
丁未三月苕中送春
草香葉嫩乍晴天簫鼔放歸船翠眉山黛綠羅波縠春
去不留連情多欲勸春還住春也道閏今年人散旗
亭嫩紅無恙猶自待樊川
清明前一日家宴愛山臺
一家多解愛青山終日翠微間並坐衣香撲簾花氣明
月况無端芳尊占得沙鷗席強飲食猶寒覓鏡分桃
停杯勸柳紅袖與雲間
醉後贈歌者
春來燕市解金貂取酒聽紅簫銀燭殘時玉山頽也一
曲轉無聊剛到銷䰟䰟已斷人似柳條條鮫袖裁香
鸞鎞卧月休說鄭櫻桃
用劉隨州句
菊花能醉去官人風月是天真酒國多情麴生無罪滅
獨好留髠玉釵羅袖渾閒事銷盡杜郎䰟半世羈愁
一生醒眼笑煞楚靈均
金鳳鈎
有感
亂山雨餘青翠被一片夕陽紅砌登樓有客凭高思遠
老眼横天欲醉蕭蕭華髮歸無計便熟讀楚騷何濟
月生江樹舉頭長嘯紗帽忽然而墜
閨情
簾前柳絲千萬數不勾别愁多半月來樓角倚闌紅袖
忽對海棠長歎籠中鸚鵡梁間燕難勸得東風方便
鳳衾空設欲眠還懶坐瘦燈光一點
獨見鞋
真堪在掌兒上又只合玉肩斜傍這般些小怎將偷換
猶自暗垂繡帳行行惟恐纖塵漾長只向枕邊安放
笑他鄰女藕花池畔先已巧偷新樣
南歌子
閨情
銀甲調新火珠簾捲曉霞辟寒初着杏兒紗正是惱人
時節不歸家鶯坐渾身柳蜂歸兩股花一弦春怨語
琵琶昨夜鴛鴦買卦又須差
别怨
欲笑寧能笑相看懶更看背人哀怨有般般不道大家
一樣枕兒寒花底情無限燈前影乍單休言别後淚
長彈何似當初未别儘儂歡
最憶
最憶愁時面難為别後心夢牽紅袖玉樓陰却是醒來
原自挽羅衿香冷鴛鴦帶寒輕翡翠衾一生難負是
知音何況蛾眉相望到而今
初秋閨怨
鳬藻纔宜火桃笙不耐香朝來無語暗思量只恐蓮壺
銀箭夜須長夢斷惟含笑啼殘懶更粧龍鬚六尺錦
匡牀怎奈好天辜負是新涼
醉紅粧
咏螢次轅文
個儂何事學疎星向紗窗暗處生玉兒相見眼偏明花
影下扇羅輕避人還故傍人行一些子最關情飛繞
銀牀休更撲殘月白露華清
勸酒
繡簾初下曲廊西照垂楊月影齊有人年少好蛾眉歌
金縷勸玻璃就中擲眼怕人疑佯低面整紅衣悄語
玉郎須盡醉郎不飲又花飛
用劉隨州句
菊花能醉去官人對鴻妻引鶴孫顛狂不怕大官嗔吾
眠矣任諸君前山過雨黛初勻晩猶帶斷霞痕金管
玉簫堪載酒明日訪莫愁村
涼月
一天涼月弄晴輝帶清霜白雁飛故人煑酒送將歸紅
燭下有蛾眉白梅花底雪垂垂歌金縷勸酴醿笑問
青樓曾薄倖如杜牧是為誰
醉花陰
與詩堂納涼次弘載
月照紅牆銀漢皎雲去青山小别院晩追涼弄徹瑶笙
越覺花陰悄瓊漿滿酌開懷抱醉裏乾坤好暗麝夜
香清寶髻逢迎暑向冰紈少
初夏集程山尊寓齋
楊柳花殘隋苑樹明月無尋處此夜集幽人煮酒西園
酒送江聲去平生意氣渾難據踏碎邯鄲路拔劍且
高歌醉語諸君莫似狂夫誤
答人
客裏風光難到夜夜更如何也難道不相思酒熟香温
一個燈花下秋棠紅點蒼苔罅惹得寒蛩罵莫說少
年狂老去休文較為情多怕
虎丘看梅
十里鶯花山壓翠容易留人醉今古不多時幾度笙歌
浪把東風費畫船載酒文章會替却繁華累一樹一
傾杯花落杯中細嚼春冰味
書雲招飲看花時庭前芍藥罌粟荼䕷争艷
即席漫賦
萬朵千陰同一艷色色層層見白首入名園霧裏看花
霧裏紅成片枝枝欲把瓊漿勸醉也應難辨花欲賽
人嬌三種名葩三個蛾眉伴
甓園分賦
章貢江邊舟一葉怒浪噴銀雪留客有平原入坐清風
解盡人間熱移牀共就南樓月談笑都全别莫道是
尋常鄴苑才華寥落誰重接
咏翡翠
細羽翩翩生嶺外珠樹巢南海來去自雙雙紺袂青裳
總把輕盈賽奇毛一片多情在慣得紅兒愛何處惹
相思釵股衾窩點點留光彩
江月晃重山
平望舟中次弘載
淼淼玻璃千頃天教吳越粘連三秋風露好山川今宵
也沽酒白雲邊何處支機可問直須秉燭無眠醉中
狂嘯欲驂鸞新詩就吟向玉嬋娟
秋思
蟋蟀聲中微歎芙蓉花下無眠泥金簾幕雨殘天多生
受鸚鵡解周旋夢記君恩似月離來客思如煙燈花
笑處轉悽然無聊頼故故撥紅絃
卧霞閣對月
畫閣正當江口朱欄斜向山腰三更醉舞露華高青天
上吹碎玉人簫直把蘭觴倒盡不須樺燭頻燒蕊珠
宫裏夜蟾嬌回頭處銀漢接紅橋
紅窗睡
幽情
不煖不寒有煖無寒酒乍醒似聞花發神雞枕上香鬟
撤把玉郎偷搯淺笑低嚬無應答眤人時金釵敲戞
屏迴龜甲梨雲夢軟被鸚哥驚煞
紅窗聽
有寄
水上&KR0008;裙年紀小偏自有温柔腔調離鴻忽寫西風字
道黃花瘦了煙波擬買松陵棹誰知被浮雲羈絆些
兒懊惱夢中如見勸心兒休躁
浪淘沙
吳女採菱
三十六鴛鴦睡損秋光個儂貪耍未成粧借得鄰家新
艇子蕩槳横塘蓮子怕空房綠扇凋傷纖纖偏愛小
紅香說道菱花能向日且弄斜陽
自題收綸圖扇頭小影
釣罷且歸歟拂取珊瑚欲將不義餌鰲魚滿眼風波皆
若輩壞了江湖留着淨菰蒲穏啖蓴鱸從今不去踏
泥汙笑問客星伸足夜醒後何如
和畢正持過北郊遇謝山人談隋宫故事
螢火散空塘老樹青蒼李花開遍柳花亾鳳艒龍舟纔
一瞬直恁荒涼殘照繞紅牆秃了垂楊兩丸飛處六
朝忙只有玉鈎斜上燕猶記昭陽
姑蘇弔古
麋鹿只尋常臺草全荒館娃何處說興亡一片藕花紅
不了日日斜陽往事漫成傷蝶怨横塘吳宫脂粉尚
流香試看越弓藏盡後更自淒涼
鷓鴣天
南園雅集
門對寒城榻對池元卿三逕竹參差梅花破雪猶含蠟
楊柳知春漸放絲樓再上席頻支滿簾山翠晩晴時
歸來走馬長堤路笑煞襄陽拍手兒
戲柬伯成索酒
生計無端付醉鄉虞卿歸後更荒唐賢人未擬酬詩渴
聖主曾知是酒狂霜滿帽月盈航香山何處可能忘
願分一甕椒花雨長對江東顧建康
南鄉子
和子夀獨夜雜憶
鄉路碧山遥月暗吳天夜泬寥瘦盡燈花紅不語長宵
風弄琅玕影自敲莫看沈郎腰一帽秋霜着鏡描欲
夢封侯渾未就連朝愁似胥江日兩潮
贈湯清侯
庭葉展新荷雨後春燈照薜蘿病起心情逢客到清歌
一曲紅么喚奈何莫漫唱迴波憔悴東陽髩欲皤獨
有柔腸消未盡婆娑顛倒山公白鷺蓑
鶴問紅聘
苕月慣情癡腸斷尋春杜牧之同看水嬉君較勝非遲
揀得東風第一枝綠綺七條絲引惹春山翠不支凖
取鷫鸘將貰酒相思醉擁芙蓉是幾時
又
仙李豈尋常曾釀金壺換骨香今日阮郎花裏過親嘗
醉倒南湖碧落堂玉鏡試新粧從此雙蛾不姓張獨
怕郎心如柳絮飄颺到處沾泥似舊狂
為人贈别
曲宴到櫻桃畫棟泥香燕壘巢只有愁人偏欲去瀟瀟
細雨紅亭柳萬條獨自上蘭橈淚洒春江作晩潮從
此鳳樓明月夜迢迢一樣離䰟兩處招
秋懷
秋半井梧稀碎杵零砧䟎客衣一榻流黃眠不穏花迷
夢到紅橋月正低酒薄被愁欺許大心兒萬感齊滴
盡銅蓮天未曉牆西多謝花冠儘力啼
鵲橋仙
七夕用乩仙韻
雲帷秋訂霞輿宵發鵲羽無端遭軋相思正自為黃姑
又忍聽鄰吹尺八瓜陳綺席花生絳蠟心字香焚睡
鴨漫須乞巧向天孫怕巧盡難為收煞
閏七夕再用前韻
靈期新展仙蹤再遇玉軸還停伊軋若非桐葉十三枝
明日是仲秋重八花增吉慶線添連愛瓜果筵開射
鴨天孫自要兩填河把乾鵲無端忙煞
題嵇留山抱犢圖
南陽禾黍漢川桑柘多少英雄狼藉歌殘白石荷鋤歸
如此客何為田舍一笛吟龍雙鬟飄麝掛角漢書初
卸青山斜對玉山頽須認取而叔夜
閨恨
帳天雲薄被池香淺昨夜餘涼成冷梧桐堆恨滿銀牆
竟礙住轆轤朝綆慵調寶瑟懶拈金管事到斷腸難
省芙蓉還怕着新霜便睡似鴛鴦易醒
為蔡少君夀
珊瑚插架芙蓉擘紙共把文姬再換誰知浴佛向紅窗
又占取蓮花一瓣當年筆虎前身夢鳥消得梁家玉
案紫綈圖就滿巾箱那不許劉郎偷看
秋夜不寐
愁心易爇倦眸難合照影看看紅瘦殘秋未是病偏多
耐不過迢迢銀漏鄰雞懶唱鏡鸞羞舞恨殺司天空
謬猛拚夜半起吹燈勻幾刻補添清畫
虞美人
春雨次李舒章
紅絨冷落秋干架人約西陵罷梨花和淚閉重門却似
玉兒憔悴憶東昏孟婆苦把東君妬做作催春暮愁
春人正在朱樓聽盡絲絲點點倚香篝
離情
無情最是樓頭鼔不信離人苦聲聲敲得夢雲開又把
湘愁峽恨送將來屏山畫出還家路其奈歸期暮大
江風雪棹歌遲正是銀筝小婦倚闌時
明月棹孤舟
本意
蕩漾晴霞苕水暮行人在亂山青處隠約漁燈參差蟹
舍盡是菱煙荷霧畫舫朱簾紅粉露記昔日靈槎曾
渡一曲歌清雙鐔劍老驚起魚龍無數
江上
黃葉幾枝横酒舍擺西風酒旗低亞醉不成歡心難與
問誰是蘆中人也萬里江聲潮欲瀉似當年雷轟萬
馬兩眼秋雲一身斜日長嘯佛貍祠下
一斛珠
踏青
啼鶯不斷垂楊呌得青撩亂雲烘曉色陰晴半正好閒
遊油壁西陵畔園亭鬭草閒招伴藕絲斜露黃金蒜
踏青鞋子遮人換猛避兒郎錯教桃花絆
感興
美人何處歸來獨立青山渡離騷欲賣無堪與竒字零
星錯剪雲霞補樓船盡載斜陽去蘆花瑟瑟鳴秋櫓
丈夫飄泊今如許搔首西風只共離鴻語
踏莎行
次韻答杜茶村杜適行二
雁送霜愁蛩添雨思苔生卧閣渾無事柴桑處士正饑
驅白衣慚媿江州刺句冷吳楓題殘永柿杜家又讓
君行二買山自是故人心何須咄咄頻書字
湖上
鏡影平湖裙腰芳草一般春樹西陵好今年更自覺撩
人畫船繫處垂楊裊那得身閒空憐鬢老沈郎清瘦
誰知道擬將愁緒訴東風東風又怕花枝惱
登章貢臺七姑祠下
二水交環一亭孤峙飛鴻數盡斜陽裏蛾眉何處問殘
碑金爐篆冷飄香地豆架藤荒瓜棚竹倚閒行暫遣
羇情耳無端高處轉生愁歸帆不把鄉心寄
端江聞笛
雲淨天青波平岸綠寒江月上雙鷗浴一聲嫋嫋是誰
家胡牀夜半吹横竹萬里登樓三更剪燭關山夢斷
初聞曲憑誰反得廣陵潮趁他潮去歸應速
小重山
遊壑菴
蘇小堤邊東復東啼鶯聲不住百花中斷橋無路倩雲
通人過處又被碧雲封鷗鷺莫迴蹤胡牀清興劇與
君同接䍦顛倒玉缾空人醉也卧占翠芙蓉
憶昔次卧子
十里珠簾金鳳鈎大堤堤上路舊時遊枇杷花下不知
愁青溪月夜夜照風流往事但悠悠鴛鴦飛盡處白
蘋洲蘭成蕭瑟倚江樓傷情也一曲舊伊州
旅思
悞訪西陵油壁車飄零隨落絮幾年華歸來垂柳帶霜
斜青衫溼何處問琵琶别恨正無涯無端歸夢裏又
離家五更不睡共梅花殘燈影一點映紅紗
小孤山
滚滚江聲萬里長雄風留不住下潯陽蛾眉獨立水中
央波濤湧冰雪素肌涼絶壁倚青蒼年華小誰擬許
彭郎生憐阿姊妬新粧孫家妹結伴采紅芳
惜分釵
閨憶
春初到寒猶峭碧窗人向東風笑花千枝柳千絲燕子
鶯兒相見何時遲遲人難料情空抱愁來玉鏡先知
道話長疑夢長啼月照紅廊獨坐顰眉癡癡
憶别
横塘路西陵渡柳絲遮斷憑樓處曉風清早潮平一幅
輕帆十里長亭行行留難住愁無數劉郎自為桃花
誤炙銀笙弄瑶筝三生舊約半晌離情停停
離緒
星初渡月乍吐悶酒斟殘留不住語聲低淚痕齊幾回
欲别此際難離依依行不免情何遣衣帶長江天樣
遠百般憂兩邊愁無聊夜月有恨清秋休休
七娘子
有憶
絲絲小雨桃花病鸚哥說道清明近醉也成慵吟還添
悶檀香羅薄春寒剰倚樓望斷飛奴信東風影裏文
君髩泪溼琴絲枕寒香印歸時留作相思証
七夕
年年客裏今年遠紅牆坐見銀灣淺兩水家遥雙星夜
短人天總為情難免蕊珠深處新涼滿鳬花懶醉黃
金椀雨作啼痕雲遮夢眼神仙轉被人消遣
昭君怨
疎竹
疎竹誰教繞舍敲亂鄉心中夜偏是客中寒不還山
一片癡情未了斷送愁人昏曉霜重冷無聲可憐生
探春令
次上若紅橋春泛
年年芳草似裙腰見興亡無數倩垂楊留得黃鶯住正
歌吹揚州路蘭州醉讀參軍賦向蕪城東去看雁齒
橋邊倚欄人在莫認紅樓誤
迎春樂
燈夜
東風着意催絃管先送與梅花暖參軍歲歲逢春懶怎
耐得看燈眼無賴是玉輪高輾都照向紅樓人面一
個揚州杜牧早為迷香軟
孤館深沉
贈錢青瑟較書
尋常梳掠雙紅暈午起心情猶困生怕有人來分付鸚
哥口兒穏攤書小閣閒相並笑把紫微低問聞道也
遭嗔何事依舊躭花恁
茅山逢故人
醉題
滿目亂山無數一片寒潮來去故業何存故人何在故
鄉何處離騷一卷長懷莫向西風空訴才子無時美
人無對英雄無路
憶漢月
登樓
最是闌干高處望見斜陽烟樹青山圍繞似相留又倩
江聲攔住也知秋正好只恐被黃花催去醉横老眼
對西風曾見興亡無數
武陵春
江月
月照大江流不斷一片好清秋摇落江關是處愁與客
且登樓側帽參軍今已老那得更風流玉簫憔悴畫
橋頭莫問舊揚州
應天長
春思
楊花一片飛如雪鸚鵡睡殘花底月夢還驚心轉怯鼠
弄金荷燈穗折意中愁眉上結瘦比前春較别記取
繡羅裙褶又寬雙蛺蝶
憶蘿月
秋閨聽雨
拂罷紅珠斗帳兩葉宫眉相向寶奩頻展不成粧懶照
秋來模樣更頭孤雁到拖帶過雨聲一晌凄凄戚戚
是儂心冤煞敗荷殘響
鏡中人
夢難成
夢難成聲轉急一夜燈花紅溼添得春潮幾尺盡是啼
痕滴處處江山還作客冷落西泠油壁一片癡情消
不得誰使秋娘識
别緒
綠楊花烏桕樹日日門前來去别後浮蹤無據夢繞西
陵渡是處亂山啼杜宇黃蘗難言心苦疑煞楚雲和
楚雨悔被詩情誤
本意
鳳銜花鸞舞月誰使烏菱瑩徹才到曉霞時節裏面藏
嬌怯頰暈霜花眉兩葉恰與箇儂無别儂只讓他他
讓妾他却無言說
木蘭花令
咏六月玉蘭(有序)
槐雲垂蔭愛夏木之初森榴火舒炎悵春華
于已謝忽看瑶圃茁鄭宫夢裏之靈姿爰有
琪葩是楚澤賦中之異種玉杯擎露在此日
而偏竒寶蕊凝霜以非時而獨艷面原無汗
拭則愈鮮肌欲生涼蒸而不熱豈云操成幽
谷方同王者之香實則歌叶皇都良應大人
之瑞適逢對酒敢為抽毫賦得木蘭花一闋
芰翻風梅送雨幾朵瓊華驚帶暑沾宴粉借荀香汗落
九英原是露夏將徂春向住玉杯擎向瑶臺處雲毋
幛雪兒歌不數王家珠幾樹
山花子
靈山池上聽雨用李後主韻
厭聽江聲客興殘西風催送白雲間高卧小窗閒對雨
鏡休看錦石池塘秋㶑灧蕊珠宫殿夜清寒夢起偶
思前歲事似長干
賣花聲
秋夢
秋雨夜穿窗玉簟初涼夢兒輕薄不尋常偷趁離人新
睡覺先返家鄉來去總荒唐煙水迷茫一聲鸚鵡喚
歸牀空賺閒愁千萬種紅淚淋浪
羅敷媚
樹蘭盛開同韜汝花下小飲
疎簾冰簟溪堂静客到羊求閒共沙鷗坐看香蘭笑素
秋雞蟲得失何堪問倚檻凝眸碧樹煙收一片斜陽
隔水樓
春日苦雨
東皇故把春狼藉做盡無聊鎮日連朝不讓黃鸝上柳
條香泥阻斷王孫路莫問吹簫一夜春潮已過紅樓
第二橋
戀繡衾
美人春睡
花映紗幃眼倦睃欹珊瑚雲軃一緺似有淺顰低笑夢
兒中情事若何輕翻略把腰肢裊奈朦朧嬌困怎那
強覺把雛鬟問問郎來曾見甚麽
醉垂鞭
美人戲馬圖
扶上翠鬟鬆風吹處衣香度頻取繡裙籠紅遮玉一弓
金鞭休更打和衫把過花叢莫便繫青驄行雲向楚
峯
朝玉階
秋日
秋老江關未易晴芙蓉花發處縠紋明白鷗無數總身
輕都來花影下啄浮萍暮年蕭瑟笑蘭成閒义詞賦
手沒心情倚闌惟看月華生三更還弄笛倒銀瓶
撥香灰
本意
紅珠夜冷流酥卷小膽向空房較懶紫棧重將心字添
奈似雪情灰滿手持金箸心頻轉願密意篆煙難斷
只恐心情轉眼寒怎得似金爐煖
秋蕊香
丁觀察署齋看桂
正是黯然情緒秋滿月中仙樹故人留我傾芳醑盞内
花飛無數天香暗向筵前度薰衣紵直教别後思歡
聚徒望廣寒高處
合歡羅勝
史蕉飲邀同書雲舟次蛟門木菴晝公諸輩
小集西園即席漫賦
雨過郊原沙路淨繞城綠水纔通良朋有約在瀼東銜
杯荷葉露却扇柳條風草就新詞剛半醉斜陽未了
殘紅畫船簫鼔莫匆匆清歌人似玉遥望月如弓
杏園芳
雨愁
蝦蟆更報將明畫檐一陣春聲玉兒殘夢未全醒為花
驚昨夜牡丹初放足東皇怎不心疼下牀悄倚楚山
屏幾回聽
武陵春
題扇面小景
罨畫溪頭春事好煙雨綠無邊若有人兮或似仙仰卧
看青天□耐亂山都送翠堆滿鴨兒船載向城中換
酒錢人笑老漁顛
眼兒媚
贈錢楚夢
垂柳依依又經年離恨記錢錢斜眸不語低頭欲笑幽
意誰傳雲英未嫁還重見含睇菊花邊檀香袖口鬱
金裙褶不似從前
林蕙堂全集卷二十三
