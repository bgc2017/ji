林蕙堂全集卷七
湖州府知府吴綺撰
序
送王阮亭司李維揚詩序
郡司李貽上王公瑯琊名胄歴下才人東郡相誇羣推
玉海西京雅步獨秀瑶林鏡影芙蓉早對紅雲之殿詩
裁菡蓞重開白雪之樓方結綬於龍衢遂驅車於鶴郡
官名大李地有垂楊永叔堂前還来染翰董生宅内再
啟藏書信美政之有聞喜斯文之未絶豈獨蟲歸古獄
酒足消冤蛇殞神祠笏堪化慝而已哉某等盟締同岑
交稱匪石或以人倫枉重或以心語相知或將借照于
鄰膏或得分隂于厦蔭班荆北闕恒追飛蓋之歡折柳
東門適遇鳴鑣之駕香山暮雪遠盼流塵滹水嚴冰難
留去幰爰尋鄴苑之游各賦河梁之作嗚呼風雅薄則
朋友之道衰行誼乖而治化之本闕子之往矣言修謝傅
之甘棠我且歸焉用訪岐公之芍藥
送孫桴葊歸黃山序
孫子桴葊欲返黃山將辭白社僕夫介其行李業已歴
有歲時過客贈以垂楊復且增夫卷軸乃石娘江上尚
阻迴舟蕭氏樓前還逢戴笠時銜觴于北館每斫地以
長吟嘗剪燭于西忩或臨風而永歎故山猿鶴已相望
于三年何處鱸魚可更遲夫八月嗟乎僕原浪士值此
舊遊風景都非人民亦異澤葵依井徒寫恨于蕪城官
柳成堤已迷蹤于隋苑重憑畫檻非舊日之青山欲聽
瓊簫豈當年之明月况復嵇家鳳字楚國猴冠豕腹盈
途麞頭滿座望非元禮偏難百尺之登識豈嗣宗頓改
雙眸之盼蛙惟競大遂自忘其汙泥鬼信可憎反笑人
於白晝此則朱桃椎之所蹙額陶靖節之所攅眉長此
安窮望而却走爾其崛強猶昔沈吟至今原欲閉門寧
思今雨纔當解組即係閒雲不賭安石之棋何妨坐而
袖手數舉元規之扇猶恐塵以汚人歸去来兮予奚為
乎惆悵誰其知者子何待于經營若乃峯本煉丹源曾
擲鉢藏雲有洞立雪成臺駘蕩榆花之溪嵯峨柘木之
嶺紅术與紫芝比冽虎頭偕象鼻争高雲霞一萬重成
太守之所棲隠烟嵐四千仞李供奉于以尋真認棋石
于峯頭可飲仙人之酒遇絃歌于橋畔疑吹王子之笙
飯五粒之松枝長過毛女裁一池之荷葉或遇宣平何
必侯鯖乃飽飲河之腹寧須駟馬方酬題柱之心也哉
濯足紅泉爾早辭夫塵駕盟心白石吾久告諸山靈乃
為歌以送之歌曰青天削出兮金芙蓉上有玉檢兮丹
霞封下土溷濁兮不可容余將從子兮驂兩龍
送江辰六歸廣陵序
年歸茘子風報梅花問節而始過燒燈訪友則偏宜泛
雪吾倩江子辰六言尋甪里之居用宿滄浪之館屐聲
才響羅雀驚飛燭影方同庭烏未息三年澧浦思公子
兮不言十日平原喜酒人之尚在輒復盱懷一世抵掌
千秋覽時態之遷流慨人生之倚伏讀子房相遇之事
虎嘯艱難聞劉琨起舞之言雞聲激烈田文賓客屢見
盈虚顔駟郎官恒多進退南山種豆或至為萁東海成
桑行將鼓楫莫不哀歌擊缶太息銜觴慕終子之請纓
羨相如于負弩既而出其麗字示以新篇欣賞為多悲
凉特甚老而未倦殊憐食苦之蟲窮且益工欲化成仙
之蠧歎揚雲之覆甕世鮮聞人恐羊祐之沈碑後誰知
者則謂惟兹繼起彰彼前賢志在名山心畱古道得謝
家之詩句願效廷堅傳韓愈之文章期同李漢予雖未
髦實感心知子念平生當非戲笑而元龍樓上甫共横
牀洗馬江邊旋驚理棹嗟乎故人已散舊業都非燃寒
谷之灰熱憑何竈繞武昌之樹栖也無枝殷深源少日
相思謝安石中年易感僕原善恨其何以堪况乎客路
烽烟江聲戰鼓啼烏門巷動庾信之哀杜宇山川下少
陵之涕春波畫槳期再至以何時明月瓊簫悵為歡而
已晩子之往矣復何言哉曷為乎来且盡藏醪三斗黯
然者别更須作賦一篇
送姜定菴少京兆之任奉天序
定菴姜先生道足匡時言能濟物英才蓋世五百載重繼釣璜
正色當朝二十年頻聞折檻雖忠能見信人題魯直之書而大
不傷苛客醉陽城之酒是以蘭臺聚散吾道視為盛衰槐省遷
除天下占其進退也眷言天府用求金馬之賢簡在
宸衷遂有玉麟之授念青社開基于千載培養允
藉正人思黃圖建極于四方彈壓亟需名士維
召奭周公之有貳治扶風馮翊以成三是用王
尊俾參京兆豈有汲黯遠薄淮陽乃慈母教忠笑牽裾
之未達致名臣報國忘攬轡于獨賢衮遂赴乎東山帷
暫褰于南國澄清有志方占益部之星觴詠多情偶看
廣陵之月詞人入坐並託龍門上客登車旋辭螢苑攀
隋堤之楊柳雖盡折而難畱贈官閣之梅花且相思而
未已爰泛碧瑶之琖同抽青鏤之毫賦鸚鵡于當筵偕
分四韻唱驪駒而載道各奏七言指長白以興懷舊化
曾沾公望付小紅而度曲新詞那及堯章聊吟周渚之
鴻佇歸洛邑為問遼陽之鶴何似揚州矣
送汪舟次赴贑榆廣文序
汪子舟次具逸羣之才敦好古之學雕龍美業沈約見
以傾心揮麈清談李膺聞而捧手乃兩京射策未登七
寶之牀而東海傳經暫受一氊之席汪子聊以隠文豹
耳諸君為之賦驪駒焉嗟乎卞玉難逢隋珠莫賞昭王
臺畔非金而駿馬不来軒帝閣前無竹而鳳皇常餓道
旁負弩豈能盡賦上林門内鳴珂何必定知獬廌而汪
子言居下位獨抱竒姿空餐苜蓿之盤未改芰荷之服
非其志也寧不歎乎然而遇值鴻昌宜居通顯時當蠖
伏惟貴浮沈禄可代耕尚有抱關之客吏如堪隠何妨
執卷而師夫子之講座原高司業之酒錢未乏况乎地
兼淮海是漢代之山川人近魯齊有周家之風俗訪遺
蹤於夾谷可與談兵尋舊跡于仙山還堪學道於是春
風滿逕種桃李以成隂化雨霏筵坐芝蘭而講德明鏡
不疲於屢照洪鐘有待而大鳴則鹿至洞中鱣来席上
開扶風之絳帳並列管絃瞻泗水之緇帷長聞俎豆金
華入直先生將自此而升碧縷抒懷良友可無言以贈
爰將别緒各奏新篇染素繭以陳詞指飛鴻而送遠同
把杜康之酒思公子兮不言煩過漂母之祠問王孫其
安在
送周伯衡先生之楚詩序
伯衡周先生命世鴻才匡時駿望性同屈軼到天横指
佞之枝澤比甘棠徧野種懷恩之樹羣公推轂起安石
於東山
天子賜書委伯仁以南國會包茅之未入致行李之猶羈
道出梁溪地當吴會家畱村懷殷投轄遂教美盡東南
諸同人誼重留鞭不覺情關今昔琴書瀟洒因攜一鶴
以停舟文酒留連共望九龍而拄笏乃先生彫年客路
計日皇途比流涕之袁宏嘗存慷慨似當年之孟博雅
欲澄清既維縶之未能將别離其奚忍爰謀勝事用展
餘情開鄴苑以飛觴入梁園而授簡臨邛輟食知令尹
之重賢京洛鳴筝信主人之愛客于是一時碩彦并集
蓉湖四郡名賢俱来梅里玉堂金馬選已邁于瀛洲紫
電青霜才倍雄于大歷勝同梓澤無可罰之觥美并蘭
亭鮮不成之賦而况時當春半節應天和芳草成叢雜
花生樹晴生李徑適逢明月之入懷暖入桃谿已見好
風之拂袖一觴一詠獨當四序之中載嘯載歌幾見百
年之内其為得意何可勝言然而戰鼓横江羽書塞路雖
書生破敵雅善圍棋而壮士臨戎猶聞卧甲人非少壯
何堪待子三年時在艱難况復送君萬里斗牛在望會
龍劍以何期班馬長嘶寄魚書而尚遠誰為斫地之歌
莫盡臨岐之淚矣
送陳其年赴大梁攜家序
余自罷官菰郡求友荆溪始與陳子其年聽黃鳥之音
訂丹鷄之好山園聽雨出筆札以相娱木榻眠雲叙家
門而自慰兄袁弟灌同當學易之年大孔小楊獨少傳
經之胤嗟同伯道買妾何嫌擬似方明夢兒可應而其
年則謂遊梁之日曾聘茂陵會逢歸漢之時早生通國
流離千里欲璧合以無期羞澁一囊望珠還而未敢遂
為商之吴質且為話及徐陵並肯毅然用資爰及延陵
解槖辦装于孔棘之時東海飛書引車于未經之處情
關義舉即持襆以何辭助出名流或入錢而不可行將
有日别矣何言嗟乎陳子具元龍之逸氣有司馬之妙
才使得早遇諸君推挽青雲之路何致長貧此客凄凉
白雪之音而八載飄零半生淪落文章自好寧堪路隔
龍門詞賦徒工獨笑人非狗監及此少寬内顧于以勉
樹令名獻策可期賜書有寄梁園日暮不煩稚子之牽
衣漢殿春深還為細君而割肉將見人歸雪苑樂家室
以琴樽益令客奏雲門重友朋之膠漆矣
送吕半隠歸蜀序
蓋聞莊舄行吟靡忘情于越土杜陵念國常寄詠于秦
川黯然别緒之縈懷甚矣故鄉之入夢僕原放客久作
羈人身似三閭卜居無地家纔一水倚檝何時乃吕子
半隠忽興言邁之思用索曰歸之賦嗟乎吕子少稱玉
樹早入京華信立鶴于人間作冥鴻于霞外酒泉太守
過室而惟見長松栗里幽人當門而恒栽弱柳而月中
烏匝二十九年峡裏猿啼八千餘里昔則錦江玉壘是
唐代之春光今則雀桁烏衣有謝家之殘日長卿老去
挟瑶軫而難鳴子美歸来過濁醪而誰在撫時傷事興
慨何窮况乎天高蜀道今古風烟地近巫陽去来雲雨
無君子者為秣馬而脂車彼美人兮空驚猿而怨鶴往
殊不易别益為艱矧在同儕俱成逆旅秋風摇落庾子
山蕭瑟于江關并水凄其賈浪仙低徊于客舍酒雖上
若非舊里之青樽歌在前溪亦他鄉之白紵看安仁之
雙鬢見也何年詠平子之四愁傷哉此夕以言為贈爰
陳鸚鵡之辭命酌忘憂敢下杜鵑之拜
送李箕山歸隠沙村序
予友李子箕山篤意好文覃心學古清音得之山水而
餘及藝材妙悟合乎圖書而旁通籕史採百家之芳潤
獨患才多交四海之英賢無憂意盡以是驅車燕趙常
分買駿之金策馬晉秦不響歌魚之鋏足游五岳譽動
一時今以殘秋遇余邗上九年賦别華髮都非兩地相
思素心猶在畱連聽雨何辭剪燭巴山感慨停雲遂共
聯牀并舍酒邊吹淚各有當年鬢上流霜空餘此日人
間可畏將為廬阜之装婚嫁雖完暫返沙村之棹村連查
墅有數百家地去吴陵可三十里背山臨水雖無長綂
之園林鑿井耕田頗有陶唐之風味都無輕薄可到眼
前但見漁樵相逢世外北窗横榻先生時掛詩瓢南畝
扶犁光禄能多酒甕鰥魚獨宿漆園之論養生雛鶴俱
成高密之門執業山池自足皆手種之龍鱗廬墓相連
有魂依之馬鬛爰因敬梓用賦閒桑伏臘既有以為歡
觴咏能因而自遂其為往也不亦樂乎然而四海多虞
百年無幾置身今古誰為得意之人攜手林泉即是快
心之事烏猶繞樹我尚無栖鴻可漸磐君堪自託方依
依以相送實眇眇而多愁矣
送宗鶴問之官秋浦序
春風隋苑兄弟有似一人舊雨咸園鄉里惟稱四子然
寒曹剪燭同心于持戟之時薄宦懸牀共命于推轅之
日則宗子鶴問誼較篤焉顧顛沛十年予既心傷于按
劍而浮沈半世君亦氣盡於碎琴病雖異而同憐飲不
歡而餘醉而才堪草創未横七寶于殿前乃禄以代耕
僅得一氊于江上嗟乎不遇好文之主馮唐之白首何
辭非逢有道之時叔夜之青眸安問兹則德過太始值
天子之憐才選邁平津命雲官而薦士而馬卿徒困狗
監難逢寧少故人寒莫憐于范叔竟無知已冷乃甚于
鄭虔是謂文窮足為道惜然而時艱彌甚宦苦方殷大
吏雖威豈有膻于俎豆嚴程縱迫諒不及于琴書脯緣
學禮而堪餐酒以問竒而可醉沈酣于名交之内優遊
于仕隠之間亦足以容可無愠矣况夫齊山勝境秋浦
名區峯近九華人有烟霞之氣地原三輔家存禮樂之
遺樓似故鄉帝子文章尚在山留明月鄂王山水猶新
李學士之題詩偏竒蓮萼杜舍人之買酒惟傍杏花于
追古人之風講先王之德鱣飛席上鸞舞宫中思賈生
之談俟之異日讀揚子之賦願與同時斯非制發之先
資而儒林之捷徑也哉則情殷蘇李執手于廿四橋邊
而望重嚴徐已注目于十三亭上也
送辰六令益陽序
吾家洗馬當代雕龍紙貴三都雅負無前之志毫開五
色偏多不盡之才羣公交頌其英聲
聖主務求之實用牽絲入仕僅得雷封製錦當官遂過
雲夢惜之者傷其小試如斯未足迴旋識之者信其多材
由此終期遠大華隂神土拭龍劍以生芒蜀郡澄波濯
鮫文而煥采斯為利往無待筮詹矣爾乃天表一星地
横三水山名白鹿宛對香罏浦近黃牛如聞寶瑟過關
侯之瀨睠彼英風經賈傅之居懷其壮節借江山之靈
秀發越神明收辭賦之芳華章施政教往而治物必非
俗吏之能持以字人定有仁民之譽昔淹之金貂采筆
乃得封於醴陵韋之玉白冰清用有聞於襄邑武可繩
而非遠業以廣而方新何必讀五車之書吴靖有慙於
彭澤作三閭之賦屈平空怨於汨羅哉若夫時值三秋
家攜一室於其往也爰傾山水之罇厥有懷焉共授河
梁之簡以才子而涖才子之地此遊定屬非常集詞人
而贈詞人之行是事都為僅有則斐然白雪言歌風雅
之篇勉矣青雲勿負循良之傳爾
送李南枝遊宜春序
七載暮雲懷兹李白一江春水来共王猷方為捫蝨之談
忽並飛鳬而去黯然之况豈有異于醴陵卓乎之情
復何加于梁苑而李子拂衣長嘯如登匡俗之峯擊楫
高吟欲上子嬰之閣斯則寄懷山水良為結念雲霄者
矣夫李子以霞舉之才值河清之代使其成就豈可涯
量爾乃屈首泥蟠安身磐漸超于磷淄之外葆其貞素
于中聞達無求歌不傳乎衰鳳是非靡及影獨遠于冥
鴻斯蓋大過于人非只不同于俗也况乎柳間習鍜陶
徵君之清節可師花下懸牀徐孺子之高蹤足尚康郎
山下還看江彘吹風興霸祠前争看神鴉舞日布帆無
恙訪遺跡以何存濁酒堪澆呼古人而共語凡其所過
未免有情則廣武登高歎英雄兮何處沅湘望遠思公
子而不言抽兔管以題碑染麋丸而寫壁因以江山之
助發其今古之懷昌谷之錦囊探来復滿文通之彩筆
夢過還開既聽鴈以宵吟復聞鷄而夜舞壮哉此去且
將虚往實歸渺矣難從誰復倡予和汝採芙蓉于木末
願寄我以新詩折楊柳于堤邊聊贈君以短序爾
送陳子萬歸大梁序
疆圉御歷無射吹商方掩虎阜之關忽枉龍丘之刺庭
空擁篲既左迎于五柳門前溪未迴船遂定交于百花
洲上班荆締好兄弟爰及於機雲藉卉言歡伯仲孔偕
於袁灌乃陳子悽悽欲别爰有感于授衣而吾儕忽忽
將離豈能忘于攬袂夫梁園勝地雪苑名都人盡能文
尚有鄒枚之習俗惟近古多存莊惠之遺陳子以隠豹
之姿修雕龍之業得清言于樂廣聲起平輿馳美譽于
左思名高洛市必能自樹以遇于時行且有為用繩其
武但余將老倦哉司馬之遊梁值世多艱渺矣伯鸞之
適越尋懽何地恨無斗酒以忘憂相見無期空有長歌
而送遠悵碧草於千里把黃花兮一枝斯時之情黯然
而已况昔先人弭策曾結客于夷門迄今從弟移書尚
留家于宋土子之歸也指江水以寄愁我所思兮望雲
山而增嘆矣
送劉震修赴越幕序
虞卿失意纔見諸侯馮子作歌徒稱上客粤稽往事實
用傷懷豈有才似相如猶復困同王粲嗟乎滄海濤飛
蛟騰失水青旻霧靄鵬起無雲子之往焉固其宜矣雖
然新豐濯酒竟發跡于鳶肩定遠投毫遂成名于燕頷
遇合亦何常之有英雄非無故而生試聽雞聲寧無起
舞遥瞻龍氣肯許終埋况乎山號秘圖異書可訪城名
飛翼霸迹猶存誰欲請纓不少風雲之勢因而作賦定
收巖壑之才子其勉于脂車吾將為之贈策矣
送何脱園詩序
歲在壬戌時值清和遇何子脱園於隋堤之上人如明
月似平叔之當年賦是梅花見仲言於此日爰投佳句
載覽新篇風度夷猶神姿清徹相其格律則祖述乎少
陵老人玩厥情聲已伯仲于隨州刺史把之過日遂以
忘餐何其詞之工歟信其人足尚矣夫何子少懷壮志
早負雋才奕代蔚乎家聲四方傳其物望竟其所至將
何事以不成揆厥所由豈夫人而易及而時方北道集
號東籬蓋其寄托遥深欲在羲皇之上存心卓犖非同
顔謝之間耳行既届期言以贈别一編白雪子且操伯
玉之琴九日黃花予姑釀王弘之酒也
送家伯成先生赴閩臬序
六鼇砥海銀箭頻飛九鯉騰波金戈未偃
聖天子臨軒鼓瑟爰求忠義之臣諸元老當陛推輪聿
重文武之憲我伯成公懋應上簡特擢外臺甫奉
皇綸聽歡雷之忽動才登祖棹報瘴霧之漸寧實用二
泉之名升聞五位乃以百里之命超進八階昔公琰廣
都遂錄尚書之事子康密縣平登褒德之侯今古原無
幾人遐邇傳為異數矣而公當仁不讓受寵靡驚雖截
鐙道旁去後思深於何武而埋輪亭下行来志壮於張
綱允為公輔之才信有社稷之器也然職司綱紀道重
激揚方反側之時脅從多有迨兵燹之後訟獄繁興或
禍起于同文而張羅受慘亦門開于告密而投匭生冤
蟲得酒以難消鴉挽鈴而莫訴自非敦頤澤物誰從一
路求安元結綏民罕為八州請命况夫中和洒翰寵被
赤幢平反篝燈恩流丹筆在古人之報國無忘忠厚之
心乃才子之當官必有文章之氣公之往矣活萬人者
必封我所思兮潤千里而不遠將見釣龍臺上謳歌不
異于龍山佇看浴鳳池頭簡拔還歸于鳳閣綺誼叨昆
弟慶在
國家竊自附于贈言聊共申其送遠青箱命子用歌楊
柳三章紫帽逢人好寄茘支一幅
送卓火傳歸隠計籌山昇元觀序
予與同年火傳卓君聯半世之交歴深情于風雨賦十
年之别託遠夢于湖山適于戊辰之冬相見邗江之上
形容非昔情好有加曲巷泥深予方委形于皂帽名山
花發君忽託興于黃冠蓋計籌山中有昇元觀者計然
十策常居此以運謀少伯四通亦于兹而握筭後隠蒼
崖以服氣遂躡白石以乘霞昔有葛仙翁遠紹靈修留
神光于玉甃宋則楊和王特尋仙跡創傑構于瓊樓慨
兵燹之洊經至荆榛之不剪欲聞要道必藉名流而余
體崖始為結茅及周玉峯繼為除草然金亭未顯空存
九節菖蒲絳闕猶虚未長萬年神藥而我火傳年兄褰
裳獨往將尋赤水之珠著屐思從欲訪玄都之籙何其
勇也不亦異哉蓋火傳以不世之才具無前之器淵源
家學寧惟馳譽于一經炳烺時名會且置身于七寶懷
仁輔義何難坐致古人緯武經文立可取榮當代而龍
章不耀猿臂難逢香若猗蘭徒自零于幽谷苦如寒蘗
將終老于空山此誠有託而逃寧若無因而至然才如
司馬終見遇于雲霄氣若元龍豈但矜其湖海于其歸
也乃酌而告之曰君非隠者豈無得于衡嶽之中誰為
酒人可相待于鏡湖之曲
送畢正持歸里省覲序
江山千里歲月三秋露咽玄蟬方凄懷于草木天高白
鴈又送别于河梁則于畢子正持蓋有感矣畢子以磊
落之氣負清麗之才西蜀亭前就揚雄而問字東都門
下偕匡鼎以說詩芍藥新篇或撚髭而不覺芙蓉雅製
每乂手而即成疎雨微雲既擅長于王孟曉風殘月更
兼美于辛蘇遂使鄴下才人常為焚硯關中諸子並讓
登壇我匪於陵善敢藏于項子君如元嘆名欲比于中
郎幾載相偕聽雨剪巴山之燭一時不見聞濤鳴東海
之琴忽有意于承懽遂多懷以賦别韻束晳補亡之句
輒欲採蘭諷季路念昔之言恒思負米于斯行也不其
孝歟然白髮娱情子以遂老萊之樂而青山入夢予益
懷莊舄之思以離人而竟作歸人情有可遣用送客而
翻為羡客意復何堪况乎放鶴亭空梅堪作婦釣魚臺
聳客可為星憶千古之清風泛一江之秋水登高望遠
感慨而扣舷興發情生低徊而策杖乃至聽松閣上濤
聲猶似廣陵照古梁間月色還同隋苑則養體者當思
所以養志而相見時寧復待于相思耶
送浮村上人參學天童序
豕渡逢年正魯國建亭之歲鶯啼應日乃廬峯開社之
時爰有浮村上人欲往天童古刹擔簦以别將索我之
一言杖錫而遊遂尋師於千里夫浮村有紺龍之偉器
具白象之英姿導引得之異人術通紫府吟咏傳於高
士業並紅樓是以戲演五禽並問養生之義聲聞一鶴
多傳言志之篇緇素為之皈心縉紳聞而捧手也乃戒
已傳於見月而法猶契乎密雲證妙諦於拈花重參獅子
訪微音於擊竹更禮蜂王固將白雪巖前悟四十九年
之旨丹霞坐上提一百八句之宗矣况乎寺近雲峰山
經雪竇自義公入谷已感靈符迨璿老同林普興禪悦
代傳白足風清揖讓之亭世服黃睛草淨跏趺之石廼
浮村忽為行脚欲問點頭用詩法以作禪機機應更捷
本仙宗而參禪果果自能超豈須弄破泥團還見行齊
墖影但潭空清水禪和子何處尋真而日暮碧雲休上
人能無怨别耶
送楊爾玜之任青浦廣文詩序
予昔為春江花月之社用揚竹西歌吹之聲已風動于
一時將與梁園而嫓勝乃雲飛于四國遂同鄴苑以中
衰迨龍歷之方占復鷗盟之再啟時則有岷山碩裔楊
子爾玜風雅存心雲章在手乃于荷花開處仍来六一
堂中遂于桂魄圓時更勝十三樓上人能授簡盡枚馬
之才客共銜觴有求羊之致斯為盛矣誰可繼之會當
選衆于芹宫遂乃言離于芍郡行如伯起席前還見鱣
飛豈但巨源坐上但誇驪得然錦囊之句足比長城而
玉軫之音已成絶唱何難振鳳皇之響豈必效鸚鵡之
吟而已哉夫峯泖之間昔皆稱為勝矣而陳李之澤今
其無有存焉者乎楊子于以揮毫時而振鐸將見繼前
人而起開後葉之風其在是編用懷古處爾
送家芳友之任彭城序
東南形勝彭城當水陸之衝今古繁華芒碭是英雄之
藪然而張節度之畫閣獨見風流蘇學士之黃樓猶存
月色則文章之氣且炳耀于千秋而節誼所留亦焜煌
于百代矣余家小阮芳友孝廉以千里之才具一時之
望將持衡於當世暫秉鐸于斯州此日名流咸贈繞朝
之策而吾宗朋好皆傾文舉之觴或謂地異中區非鳴
琴所能鼓動或謂官同矮屋恐張袖難以廻旋不知功令
日煩方興嗟于束濕抑且徵求難應多致慨于吹毛此
則職暇而尊終歲無簿書之擾境貧而庶盡人知俎豆
之隆况
聖天子加意右文待師儒以異數而諸大僚存懷率屬
旌廉善以殊科苟勸綏有類于九齡而化行興國訓教
無殊于安定而澤被荆南則鼓鐘而聲聞端形而影正
槐市垂隂竟可作九州之蔭薇垣佐治行將登三事之
榮豈止送司業之酒錢誇為勝事作昌黎之學解獨擅
文名子之往兮且飽餐其苜蓿余之望也實翹想于竹
林矣
送盧菽浦之戍所序
今
皇上三十有三年仲春既望盧菽浦明府以無妄之災
蒙明夷之難遣謫于晉之太原時有吴子聽翁送之于
蜀岡之野飲之以邗江之濤而告之曰夫君子之處世
也因乎其時故古人之當憂也貞之以道是以眉山患
難作過海之雄文禹錫迍邅有作賓之特召龍蛇之伸
屈既已無常虎鼠之行藏因之靡定惟君子泰然于其
際以待天道之清寧達者坦然于其中以俟人心之轉
易故能仰回帝命用承銀信之来上鑒天心特受玉環
之賜理應不爽事有固然今先生以楚澤之名流宰廣
陵之巖邑神明重譽冠于百城慈惠循聲傳于四野徒
以狂蜂之噬偶爾經天遂至征馬之行飄然去國廿五
年之知遇不能自保其身三千里之流離何處可為其
室傷哉冤矣誰與辨之雖然
聖主之恩澤甚寬仕路之是非有定時事之往来不一
人生之榮悴有時吾安見汾水之波長流而不止太行
之霧終昧而不開耶請為歌屈子一章聊以當枚生七
發
送陸舒成入
朝序
濟世文龍儀天瑞鶠科名蓋代古今第一人家幹濟匡
時前後無雙國士栽花于白公亭下處處春風憩棠于
賈傅庭前時時秋月絃歌化俗學宫每見鸞栖案牘驚
神廳事嘗聞虎伏然犀獨照字莫溷于刁丁害馬先除
事無憂于旁午築魚麟之壘年自灌輸鑿龍首之渠力
為修復盈郊起頌民在鏡而胥在冰比屋聞歌春有絃
而夏有羽于是賜書嘉寵特宣褒德之侯遂致卧轍遮
留難挽去思之客爰上燕臺而攬轡因過隋苑以挑燈
念我阿咸既依蘿而誼切嗟予如濟以折柳而情深爰
賦短章若班生之望洛水并謠茂績同杜老之頌舂陵
也
林蕙堂全集卷七
