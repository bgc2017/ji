林蕙堂全集卷十九
湖州府知府吳綺撰
亭臯詩集
七言律
贈趙蓴客
趙壹風流客共傳翛然鶴立似神仙愛蓴直走三千里
種樹今來二十年碧嶂高低横醉眼玉臺左右倚吟肩
如何更戀湖光好蘇小門前又放船
家六益招同盧文子飲藻野閣(閣為陳徵君故居)
故人相見即軒渠風雨高樓坐嘯餘世上有心惟縱酒
閣中何意又藏書六朝山水留蓴鱠一代文章重草廬
此日荆榛方滿目可憐叢桂未全虚
又
高閣嶙峋傍水涯西風百里聽吹笳太丘長者曾題壁
綺里先生近住家十萬青蚨春買樹一雙白燕曉穿花
吟成梁父還摇膝陸瑁湖邊日又斜
贈張帶三先生
鶴髮垂肩已似銀飄然終日尚尋春信惟前代留斯老
那得後生如此人綵筆縱横曾未倦青尊潦倒竟忘貧
閒來愛共麻姑語滄海何年見起塵
贈張洮侯(彦之)
平子翩翩逸世情披裘帶索晩逃名高談直上三公坐
古調偏長五字城盡日不妨沾酒卧隔山長為看花行
那堪又作河梁客何處雙柑更聽鶯
贈錢武子德震
屈指論交三十年仲文高致益蕭然無家每就門生宿
有句争為過客傳百尺自高誰得上一寒猶在不求憐
近來機事渾相忘鷗鳥羣遊向海邊
贈趙雙白炎
閩客浮家&KR0873;水湄孤蹤不許俗人知春衣盡典緣沽酒
晨突無煙獨愛詩晞髮未忘文信國論心常憶鄭當時
如何忽作思鄉曲擷采幽香絶妙詞
贈答張帶三先生
夢繞茸城復幾年高齋今得話從前長司花月何辭老
自主溪山即是仙連理尚留三徑樹分香猶卧一池蓮
北忩更放烟鬟入九點秋光到酒邊
集錢越江軒中分得西字
謝家芳墅苧城西倦客來遊路未迷八月風華當晝暖
九峯煙樹向秋齊昔時咸籍杯同把此夕鄒枚簡共題
自是仲文情不淺鱸魚特為買松谿
酬别魯謙菴即用見贈原韻
舊雨關心近暮年訪君我泛&KR0873;湖煙三更夜話雙椽燭
萬里寒裝一硯田循吏已知清似水故人行更遠如天
無端忽鼓看山興又損冰厨買酒錢
留别&KR0873;上諸子仍叠謙菴原韻
離别何堪動隔年楚江惆悵各風煙情多幾見飛鴻雪
游倦曾無養鶴田明月送人過&KR0873;水青山留客繞湖天
何時更醉臨邛酒卓女爐邊看數錢
機山
渺渺寒蕪没斷碑凄然倚楫向江湄思鱸不起秋風興
唳鶴空傳夜月悲山水已隨人變易文章不問世安危
平原只有東頭樹猶見征衫入洛時
寄懷宗鶴問秋浦
閒房草色雨中新玉案長吟欲過春五夜正多千里夢
一官難補百年貧溪山有待彈琴客花月無聊作賦人
見說子才能折節煩君先掃半牀塵
江行有感
江上寒蘆綠盡抽江邊行客自夷猶鮮鱗入饌初離網
飛燕過檣故傍舟潮打石頭還帶怒雲連鐵甕不遮愁
斜陽最是無聊賴難為齊梁頃刻留
揚帆北岸過采石不能登舟中以酒遥酹太白
先生并望常開平戰處
風激高崕帆轉遲中流遥指碧参差人非文字難傳世
事到英雄亦有時西蜀竒才明月在東吳王氣晩潮知
蘭成老去誰相識獨倚扁舟多所思
遊齊山和杜牧之韻
尋山有約興先飛笑我前身杜紫微手挽藤蘿還自上
跡隨麋鹿肻言歸雲因出洞成竒石潮欲連江競夕暉
便合掛瓢從此住不堪塵染陸郎衣
贈池陽太守喻武公
九子晴嵐曉翠籠謳歌遥聽滿江東共聞童叟傳新事
喜見循良有古風為政誰能如召父讀書争欲就文翁
行春紫馬尋常到長命欣看彩縷紅
又
蓋代聲華羡子才一時公望獨崔嵬清能潤物心如水
響欲驚天手似雷野老共看持酒至遠人還為和詩來
應知名世生非偶高戶何難及上台
贈别駕田牧園
金臺舊雨久思存放棹春江及李門明月一年桃葉渡
清風四野杏花村賜環竚見君恩重題柱原知物望尊
何意西齋還對酒竒文卜夜又同論
雨中郎趙客偕家惟鄰過訪
為尋秋浦叩華扃幾宿西齋雨共聽雙屐偶來三徑碧
一尊同對九峰青江山有恨人將老風月無聊客暫停
從此潁川傳故事天邊新聚少微星
過池陽書院簡喻武公太守二首
幾年兵燹遍蒿萊此地争傳絳帳開一代菁莪身自教
千林桃李手親栽筵陳廣榭三鱣集洞啟名山一鹿來
常衮只今多雅化翩翩鵲起盡竒才
又
華堂百尺采霞披濓洛風高道在斯誰解得民先得士
人能為父更為師階前月照春絃夜席上雲生晝講時
從此東南人就學文翁絃誦謝公詩
夏日留别宗遺山之粤東
離腸已盡更留連此後音書不易傳二十餘朝如頃刻
七千多路各山川貧中送别非佳况老去傷離異壯年
所願琴書兩無恙猶能沉醉百花前
遊湖山小飲歸飲月下分韻
主人愛客為紓愁挈榼聊為近郭遊亂蝶罥香樵徑暖
一鷄啼竹酒壚幽江光隱映山光見樹色参差月色浮
歸向西忩重續醉滿檐凉影燭初收
徐孺子墓
兩京黨禍遍君宗獨羡鴻冥竟可容一榻久為千古墓
孤墳曾歴累朝封傷心地下生芻客舉眼人間賣菜傭
惆悵陳蕃更何處蓬蒿空見卧狐蹤
丁鴈水觀察招同龔衛公錢目天暨令弟韜汝
及仲兒遊通天巖分賦
登陟來隨叔子同芙蓉百丈倚晴空巖前布席原無雨
洞裏披襟不待風一刻隂晴山向背百盤高下徑西東
此時眞有忘歸興况値蓬飄在客中
鬱孤臺
望闕偏宜晩照開籃輿乘興獨登臺萬家雨過虹初隱
二水秋生雁未來清獻遺蹤空感慨端明往事自徘徊
詩人最愛丁公雅恨不同傾濁酒杯
丁觀察社集八境臺同家觀莊陳緯雲錢目天
龔衛公暨令弟韜汝及仲兒分得齊庚二韻
有約論文上玉梯一尊公暇又同攜此時北海心相得
往事東坡手自題向水樓臺天外迥繞城烟樹雨中齊
主人愛客情無倦遥指疎林月上低
又
相將弔古意難平况復登高感倍生百雉遠圍秋浪闊
一鴻斜背夕陽明悲歌不了孤臣跡俯仰徒留過客情
勝地只因人更勝笑他銅雀草縱横
㕍水屢餉酒米以病未能踵謝賦此代柬
四海論交有幾人濟陽兄弟獨情親平分客舍三升米
寧問官厨一甑塵知我晩憐身巳老感君多為意全眞
饑童卧起聞相告彈鋏馮驩近不貧
雁水招飲甓園分得才字
韓柳寧知異代才官齋清夏共銜杯風因地静非常好
花為春多不次開士行憂時還運甓子瞻懷古更登臺
留賓最喜高情甚索句無煩暮酒催
家觀莊憲副至自和陽喜而有賦
西清聯轡賦同心王粲從軍别至今二十七年分去就
百千萬種歴升沉宦途淪落詩空老客舍凄凉酒共斟
屈指故人仍有幾鬢華休歎雪霜侵
雁水昆仲過曾波閣小集分賦
高軒一路紫蘭芬翠盖亭亭靄暮雲濠濮興高還撤燭
瑯琊情重欲書裠曾波得月光相射芳樹浮烟影不分
此夕凭欄意何限輞川詩句讓諸君
又
桂華初滿映芳汀鄴下才人到水亭藻荇渾如天聖道
芙蓉却似楚騷經此時有客心同素當代憑誰眼更青
只恐夷門車騎近畫橋煙笛憶同聽
鮑子韶招集蓮社菴分韻
花宫門外水潺潺絶勝東林足閉關看竹王猷能共到
聞鐘陶令輒空還别離漸减中年樂愁病難期半日閒
却羡宗雷清興在傾殘米汁白雲間
又
作客同為半道留一時酬倡遍南樓正來鹿苑停雲席
又放羊城泛雪舟十日酣歌欣遇趙半生潦倒愧依劉
獨憐花柳成辜負那得探驪好句投
留曹大行石閭夜飲曾波閣分韻
客裏風光此最幽披襟深喜故人留榕隂滿地月初午
荷葉半池花已秋皂帽参差橋上笛紅燈歴亂水邊樓
多君更有高陽約同向青山號醉侯
王汲公招飲八境臺即席書贈
兩江煙水對高樓子晉還為載酒謀客裏尚能招客隱
人間同作避人遊高歌共舉梅花釀好夢難逢竹葉舟
明日河梁須放棹津亭空憶夕陽秋
丁觀察招集甓園飲古桂下時桂上忽生靈芝
欲去還留又幾回感君情重每追陪日來坐待神芝長
秋到難虚老桂開客醉異香非世賞天存勝跡豈凡栽
地靈元自因人發為祝先生酒滿杯
南安客舍送查德尹歸海昌
九日峯前太瘦生相逢客舍兩含情參軍正欲攜琴去
詞客還為擁棹行路迥三洲山瘴遠樓高百尺海濤平
清容軒裏攤書卷賸可懷人對月明
九日南安登高寄懷丁觀察兄弟
江城欲去更遲留令節來登最上頭九日嶺宜今日到
萬年人記昔年遊酒思白社何時醉詩愛藍田孰可酬
此夕肯教容易過菊花猶是楚天秋
篋中檢得尤悔菴見懷之作依韻却寄
長安遥望碧雲多欲寄離情歎奈何見說賦蒙天子賞
可能詞付雪兒歌鳥雖已倦猶啼月魚未成枯且過河
著作一時班馬在不妨身著五湖蓑
五馬山
路近韶陽好問津林巒此地獨嶙峋凌空蘿壁疑無路
絶頂茅居不見人盡日煙雲長出雨非時花草尚留春
安能荷鍤隨朱翌谷口偕耕號逸民
過廻龍山
風静蒲帆遠望紓插天高壁翠何如山疑軒帝騎時返
石是媧皇補後餘巖畔誰能逢異客洞中應自閉靈書
空憐行役難停楫不見秦人愧老漁
彈子磯
碧嶂横江似此稀巨靈闢得是耶非樹從崖腹石中出
鳥向山腰雲裏歸樵客下看懸倒乳舟人遥指挂斜暉
布帆南去秋風急十里猶能見翠微
觀音巖
百丈危峰倚碧天遥看趺坐却依然崖前石長千尋笋
海上波飄五色蓮問法紺龍常夜至聞聲白鳥向秋傳
閒雲亦有皈依性日為金爐起篆烟
泊佛山訪汪少參樊桐同年宅眷不得
離蹤飄泊幾經年倚櫂来尋益惘然萬里還家何所頼
一官遺骨竟堪憐孀妻有淚辭山郡穉子無金買墓田
惆悵人琴多少恨此情誰為表重泉
王孝揚大將軍招集西墅
秋静旗門卧綠沉西園高讌愜幽尋情多更覺銀筝好
坐密難辭玉斝深燈影煖回羈客夢月華清似主人心
也知意厚無拘束一任樊川信口吟
夜宿招隱堂憶石公題壁
遊倦梁園鬢已華避囂聊復聽楞伽鄉心得静渾忘客
歸夢無程忽到家地遠尚留前代樹春多先見隔年花
遠公飛錫空相憶悵望瀛州阻海霞
長夀禪院次韻答元宗上人
愛入青山聽磬聲逢師物外動閒情茶瓜暫許同支遁
婚嫁猶憐累向平貝葉影摇開士館墨花香滿化人城
從今月下頻來往三癸亭前有姓名
至日旅中偶作用杜少陵句
年年至日長為客此歲蓬飄鹿苑中步席花前貪地暖
憑欄池上覺天空半忩梅萼横霜影一鉢葵芽剪露叢
遥憶廬山舊同社可能沽酒待陶公
至後一日梁藥亭招集六瑩堂分得八庚
不因人熱轉多情永日留賓坐欲盈香發自開新酒瓮
調高如聽古琴聲冬殘碧草霜華淡春近黃梅月色清
獨笑淳于偏泥飲未愁魚鑰下重城
遊五羊觀
琪樹蕭疎甲觀荒籃輿偶涉轉蒼茫人間那得千年鶴
海上虚傳五色羊斷鈕寒鐘留古閣晩風斜日下空廊
尉佗去後雄圖盡朝漢臺邊碧草長
夜泊紫雲洞
蓬飄何意更宵征月黑前山問水程火燼寒爐知夜永
暖回孤帳覺冬晴炎方冰雪非常見遠道風波只自驚
遥聽桄榔聲邏裏荒雞無力唤天明
夜泊天寧禪院
萬里蓬飄到海涯蕭齋夜宿自徘徊湖山已與人俱遠
風雪如隨客共來一榻凉雲孤枕冷半牆斜月小忩開
羅浮漸少梅花信何意談空得辨才
登七星巖
層陂過盡碧粼粼多少竒峯倚翠旻北斗有形山競爽
南天無盡草長新烟霞興劇歸來日林壑緣賖病後身
更欲乘風窮一目晩雲吹上白綸巾
端州道中望峽口積雪
篷忩一夜動寒吟曉望千巖雪已深峰不向陽常皎潔
雪如戀壑更蕭森袛因路折偏迷眼不奈身孤益感心
賴有留賓戴安道何須回棹北山隂
邸社讌集遇柳州太守江眉瞻話舊
春水垂楊拂畫船江頭相送又經年一燈白石吟邊影
萬里青樽别後緣子厚溪山爭似昔文通詞賦寄從前
横柑堂下聞輿誦歸到南雲向客傳
瀝湖舟泛
七星巖下漾揉藍偶泛扁舟勝自探嶺外霜風饒綠樹
客中春色剩黃柑武陵未許遊人住輞水空將釣叟慚
三十六陂秋故在相看寧不憶江南
玉屏峰看梅
百尺危峰倚碧虚憑高舒眺夕陽初雲空却見花争放
山静還宜雪有餘洞口猿歸香縹緲山腰鶴下影蕭疎
誰能更作羅浮夢么鳳横斜墜玉蜍
夜偕愚公凖菴及仲子看月
雲斂晴霄桂影斜移牀聊復傍檐牙老夫得月難忘酒
客子臨風忽憶家夜半隣人歌白苧冬殘異國見黃花
誰知一枕江南夢又聽空林舞曉鴉
贈宋維清
清霜瑟瑟鬢華寒長鋏由來未易彈十九人中猶作客
七千里外為求官居貧未信從軍樂任俠偏嗟行路難
漫道珊瑚空在手富春明月掛漁竿
客有問聽翁何義者書以答之
炎凉時態眼難明况復容將口舌争萬事不須生計較
一心惟合養和平洗桐書屋秋鳴鶴搓柳毬場曉囀鶯
更有翟公門外客任他來去不關情
又
牛馬從教任意呼醉人推罵莫相扶也知有進寧無退
那見多賢遂少愚今古事當全合算行藏天已預為圖
濁醪一盞詩千首若得閒心對海鳬
留村尚書招飲觀家劇即席紀事
碧幛紅蓮未易攀鄭莊迎客夜初閒席聯舊雨情偏洽
筵敞高雲禮盡刪竟夕悲歡難自主一時嚬笑若相關
浣花獨有龍鍾叟扶拜何堪劍履間
初六夜宿二癸菴
為避塵囂就梵宫一宵清興許誰同四山綠净天垂釡
萬樹青低月偃弓嶺外春來寒已少湖邊波定影全空
此時身世知何處擾擾槐安嘆轉蓬
登束江亭望硯洲懷古
直下牂牁勢不平蒼崖夾峙失縱横天低絶壁雲無影
水遶孤城浪有聲高寺寒泉來往路空亭細雨古今情
清風孝肅原千載一硯何由乃得名
元夜徐鳳池顧辛峰鄭愚公黃位北錢目天季
偉公偕家觀莊武登同集石濓上人招隱堂
分賦得回字
嶺外燒燈暖已回雁堂初啟集鄒枚陶潛愛酒詩千首
支遁逃禪茗一杯香界有人看皎月春城何處碾輕雷
此中桃杏俱開遍消息江南未放梅
石公招諸同社集懷古樓分得八庚
忘機隨地好班荆獅座聊尋鷗鷺盟遠客何勞寄詩卷
幽人多是愛鐘聲雲因戀岫常思静雨欲妨花不肻晴
盡日留連寧足計酒爐禪榻足平生
雨中
深坐攤書晝下簾午餘更覺客懷忺滿懷山影暮雲合
一夜雨聲春水添香印每從長日冷酒杯偏憶故鄉甜
傍人莫為逃禪怪支許由來麈共拈
尋朝漢臺遺跡
五羊城下草如茵欲訪遺臺跡久湮上客何來真漢使
老夫原是舊秦人雄圖已盡珠江晩往事徒留錦石春
惆悵函關千萬里亂山斜日少停輪
珠江春泛
木綿花發共他鄉極望羊城倚畫檣樹色曉籠山霧紫
江流春帶海潮黃陸生館廢金裝盡趙尉臺空玉鏡荒
却恨奔濤方日夜梅花偏隔嶺頭香
送友人還江南
離亭芳草雜蘼蕪客裡歌驪意轉孤紫陌飛花初過馬
白門垂柳正啼烏往來路向東西别醉醒情因去住殊
若到隋堤煩寄語郢州詩思滿東吳
和長白題畫不如樓
高樓百尺倚嵯峨賓客曾經此地過雲擁萬山開岳麓
天交一水遶牂牁嵐光自覺當簷滿秋色偏能入檻多
不是柳州曾易播誰留勝跡在巖阿
酬蘭偶
多君雅志邁時人年少才高必有神問字偶然逢漫叟
讀騷偏喜近逋臣花間詩卷吟深夜竹裏禪房過晩春
待我荔枝同啖後倚門應得慰慈親
喜晴
一春簷溜動長嗟暫得雲開遇物華枕簟香清梅潤减
簾櫳隂破柳風斜林間買酒留看月葉底扶藜剩見花
明日板橋青紵下王郎應更繫驕騧
題梅花泉卷子
西溪見說不尋常春到人間路渺茫萬樹冷雲晴帶月
一泓寒雪静浮香高人盡日攜笻杖幽客何年著草堂
我欲移家更深處武陵雞犬未相妨
清明旅懷
養花天氣反如秋槐火初新賦遠游卧病豈能還止酒
思鄉何必定登樓七千路外魚書少廿四風前燕語愁
却憶去年同上塚一杯猶得洒松楸
謁三忠祠
天水南奔祚已終成仁有頼見三忠魂歸燕市原非死
力盡厓門氣未窮今古何人回劫數乾坤無地哭英雄
蘋蘩欲薦空多慨雨歇荒祠吐白虹
夀孝揚王大將軍
嶺外南薰拂大旗封侯纔及棄襦時酬君志在長鳴劍
破敵書來正賭棋竟日自臨修竹帖三春人誦鬭茶詩
遥知荀羡方年少未暇登山覓五芝
又
鵲印光摇海甸安幾曾三十始登壇起居八座方春曉
籌畫諸邊每夜闌孟珙談兵惟註易修期草檄未離鞍
一時麟閣丹青畫猶作何郎傳粉看
和洗進士喬之見贈韻
老去難閒訪戴身五羊城下駐征輪豈期白社容逋叟
只合青山作外臣浪跡久為梅嶺客忘機常愛葛天民
花開不厭同揮麈賖得醇醪未是貧
質既庸疎命尤蹇薄撫時揣分忝竊已多作自
解詩
檢點平生信自然無才猶得荷蒼天春花秋月將三萬
綠水青山舊二千婦勝劉伶能勸酒兒如通子好謀篇
雖知結客黃金盡何用囊中定一錢
又
漫道衰年尚遠遊從來不解鎖眉頭未經海岳終堪恨
纔見鶯花已欲留竟日逢人無俗語當時知已盡清流
凄凉短髮江湖上賸有雲溪號醉侯
又
少年世事未關心悔别名山百慮侵讀史誤看循吏傳
探懷空謝故人金青雲荏苒難通路白髮蕭條已滿簮
慚愧乾坤身老大文章空自望知音
孤蹤萬里五夜百憂交集旅懷率然成詠作自
述詩
也知磨蝎困孤臣豈謂無官虐更頻八口何嘗逢稔歲
一椽猶是共他人酒因賖久難謀醉篋為搜空任惹塵
說向傍人應不信老夫原自恥言貧
又
兩年湖海信全稀未有關心苦憶歸莊舄已衰家更遠
彦升猶在子無衣奴憂多餒常求去友識忘炊不告饑
頑鈍獨憐無所事一編時掩客中扉
又
不是雲霄寄問疎從來懶作玉京書剰將朽櫪留齋馬
賣到&KR0714;編少蠧魚尚有三喪須解棹全無一頃待揮鋤
買山自感襄陽意但恐山中累有餘
鮑爾先招集片雪堂小飲
同是高陽舊酒徒有誰能似叔牙無歌殘花月三千曲
寫盡雲山十萬圖庭樹手栽同漢叟滄桑眼見笑麻姑
相逢今日珠江上獨為知心倒玉壺
維清攜尊坐月
嶺南秋半尚炎熏客舍追凉載酒勤萬里鄉心懸似月
三更人影静于雲雞頭滿把珠光滑龍目登盤玉乳分
如此清宵良不易遲歸應為惜離羣
端州贈偉公
南天秋半暑初微一片孤帆去若飛彈鋏耻為賓館嘆
叩門因乞父喪歸熟思生計惟開卷看盡人情好閉扉
我欲掉頭從此别饑來猶有北山薇
家留村大司馬招同諸子讌集錫祉堂兼送電
發歸里用其原韻
油幢高建海天雄清夜留賓有上公筵敞氍毺歌扇碧
杯浮琥珀燭花紅千山粤嶠吟莊舄一曲江南憶妙隆
幾度送歸歸未得慣催鄉思是秋風
依韻奉酬家留村制府
汗漫天涯已隔年尚書高誼上秋煙班荆屢入三公府
種豆渾忘二頃田自昔心期旌白水從來身世任蒼天
一人知我惟宗衮更乞誰家買字錢
端州贈鄭珠江太史
書帶新抽砌草痕玉堂歸養掩衡門鄉鄰罕識先生面
菽水常沾聖主恩經歲避人尋好句有時留客共清樽
投交最喜心期愜古道於今誰與論
端州送家青壇給諫還朝
未歸常是送人歸秋到河梁捲葛衣劍佩還朝聲自好
金裝滿槖計原違願教風采同中復始信文章似少微
贈别殷勤持一硯染毫應不負綸扉
泊舟禪山别鄺無傲
歸心日夜肻流連為訪高齋一繋船人已忘情何有病
客來無語莫談禪秋忩試茗燒紅葉午鉢兮餐煮白蓮
從此長沙徒惆望九嶷晴綠隔湘烟
留别厂翁和尚即次見送原韻
秋半分江暑未殘片帆斜掛夕陽看浮杯送客君非易
垂槖還家我正難世事明于三夜月人情險似萬重灘
相期有約歸黃海莫惜珊瑚作釣竿
厂翁和尚同偉公蘭偶及家武登送别禪山舟
中望月分韻
嶺南歸雁羽難留追送澄江賦遠遊與子暫同千里月
為誰猶欠一分秋碧天雨過雲偏盡翠渚風清露未收
不醉今朝應未忍關河明日思悠悠
韶陽用許郢州韻
西樓無復舞輕羅空記殘碑立桂河百粤江山兹地好
三秋詞賦古人多斜陽不斷孤帆影遠水重聞倚棹歌
從此蓼花楓葉外洞庭明月照曾波
宿良田
暫住籃輿息倦夫板牀土銼亂茅鋪殘燈弄壁争鼯鼠
細雨連山叫鷓鴣樵鼓幾聲驚短夢征衫一幅老長途
人生何事同桃梗欲畫瀟湘泛月圖
耒陽懷古
金州城下耒江濱細雨孤帆悵昔聞王佐未堪終百里
帝圖寧許作三分漢家霸業留殘壘杜曲詩篇哭斷雲
今日木蘭船上酒一杯應不為湘君
望嶽
一棹沿湘九面分朅來蒼翠散朝氛人言上下不同雨
我見高低無盡雲煨芋地罏誰復在采芝石室客常聞
安能直上芙蓉頂徧讀朱陵古篆文
酬贈趙又裕司馬
碧瀾堂畔惜離羣十七年來始見君往事已同苕上水
舊遊今聚岳邊雲青峰數點秋聞瑟白社三更夜論文
方外誰人似司馬可能張楚用吾軍
次韻酬華容徐荆菴明府
扉掩都亭晝懶開一朝車轍破莓苔高臺事往雄風散
曲巷情多舊雨來每嘆龔黃皆妄語終輸屈宋有竒才
秋晴岳麓猶堪訪倒載何辭爛醉陪
遊嶽麓書院偕長白仲子同賦
寫盡瀟湘聽雨圖何來杲日映菰蒲天開宿霧招遊客
地許名山屬大儒鳥篆尚能存禹跡龍宫空自鎖仙都
横經往事知何在欲訪湖南舊講徒
又
亂後山川竟若何此間遺構幸嵳峩千秋正席朱元晦
一片殘碑李泰和衡嶽烟霞逢霽少湘江風物過秋多
夕陽好處偏懷古不獨登臨興未磨
李育九守戎招飲即席賦贈
玄髮辭家氣激昂白頭相遇坐熊湘三千里外共樽酒
十七年來老戰場紅豆歌摇鴉背月黃花香點雁頭霜
相期空有尋眞約魚蒲雲深石逕蒼
題辰六署中雲山湧坐樓
官齋無異草玄亭高閣嵯峨對列屏四野雲光浮檻碧
萬峯煙樹入城青元龍孤榻書常滿巫馬單車轍暫停
倚盡夕陽應自好知君一嘯破蒼冥
又
為政心閒身乃閒此中誰許共躋攀能清不愧湘江月
愛静常看岳麓山丘壑自當功令外乾坤多在醉吟間
公餘試檢雲煙課七十二峯羅翠鬟
登見岳樓次辰六韻
候轉吹葭霽景融偶經嚴邑訪民風城頭不斷秋煙綠
林表初看夕照紅迴雁千尋長隱隱離鴻幾日自悤悤
憑欄共指煙深處屈宋精靈在此中
又
桃花江水遶城邊城上樓成甫四年撫字誰知當亂後
登臨同喜在春前頻教白雪留詩句為有青山費酒錢
天際遥看峯个个白雲飛盡翠還連
益陽至日仍用杜句
年年至日長為客客裏今年略似家閔叔累人寧易飽
阮公懷古不勝嗟黃牛水遠灘聲小白鹿山高樹影斜
何處倚樓同有夢隋橋明月故宫花
過黃陵廟
鷓鴣聲裏倚蘭舟帝子遺蹤此處留粧就湖山三萬頃
啼殘烟雨幾千秋青楓葉冷鸞旗出斑竹痕深雁柱流
一酹椒漿寒日晩蒼雲隱隱隔巴丘
黃鶴樓
天地寥寥賦遠遊此間樓湧大江浮濤聲直下三千里
雲氣遥連十五州霞表仙蹤疑遠鶴河邊客舫泛羣鷗
那堪陵谷無常處鸚鵡難容碧草秋
又
黃鶴磯頭有所思檻前帆帶夕陽遲當年吕叟曾吹笛
何處崔郎更賦詩夾岸江城多事後倚欄山水欲歸時
楚王宫闕荆榛裏只許朝雲暮雨知
歸興
李家門戸任如龍歸去聊為食蓼蟲天下有誰思舊雨
人間何處哭秋風短衣半夜青雲外長笛一聲滄海東
與爾望衡眞不遠玉缸春酒蠟花紅
九月六日偕周匏葉劉季英朱素臣舒奕蕃家
大章小集克敏堂分韻
豈少侯家玳瑁筵舞衫歌扇夜留連那堪湖海皆相得
同在風塵不受憐授簡更當明月下狂吟都在菊花前
藥欄竟日堪乘興粗糲何妨共百年
又
離索寧殊在遠郊多君有約過蓬茅相看快意非常客
可與論心即舊交盡却笙簫吹木葉雜供魚蠏剪秋茭
何堪更賦江淹别撚斷雲鞭細柳梢
夜集種字林聽雨分賦
間中相得有詩豪晩向墻頭過濁醪夜色一燈深竹樹
雨聲三徑驟風濤消磨往事蘇門嘯潦倒餘生楚國騷
莫更縱談塵外事卧龍躍馬亦徒勞
集種字林試紫霞茶柬栗亭
桐花滿地暑猶寒雨後聞歌行路難遠客尋君唯有夢
才人遇主不須官紫陽舊業吹簫坐白下高樓倚棹看
許我名篇應計日亭前刻遍翠琅玕
武徵攜樽過種字林坐月分韻
結夏墻東少往還為君攜具啟柴關雨過殘日初宜酒
月到深林似在山入饌蟹螯秋信早垂簷馬乳夜光間
輞川更有南城約紅藕花香綠一灣
七夕泛舟為盧賓三補賀花燭立秋前一日
浣罷溪紗出若耶西陵油壁正同車移來江左文章樹
共放河邊吉慶花白帝明朝秋日好黃姑今夜漏偏賖
臨忩試取冰絃弄應笑閨中有伯牙
七夕送念昔歸楚
年時記泛洞庭舟今日聞君賦遠遊天上牽牛猶有别
人間洗馬莫須愁綠萍分影移歌棹紅藕吹香入酒甌
若到故鄉休久戀瀟湘蘭杜不宜秋
重陽後一日哭扶風君墓下
華表重歸舊業荒煙霜滿目總悲凉已無金屋藏春色
但有青山送夕陽萬里夢中来倩女九秋江上哭蕭娘
欲知多少傷心事一草墳頭一斷腸
又
三年真悔海南遊一訣終難到白頭失水鰥魚原不寐
覆巢歸燕竟誰投言關骨肉應難吐淚出肝脾未易收
自是幻緣君莫恨人間華屋總山丘
虎丘拜東萊二姜先生祠
東海當年說二難雄文高節震朝端書將正史心俱壯
讀盡離騷淚未乾秋色已從吳市老斜陽猶作敬亭看
誰家兄弟能如此晞髮泉臺覓舊冠
又
霜落空山草不春荒階倚杖拜遺臣龍門酹酒同攜手
虎闕攀裾肻顧身家國一時多難日江湖千古未歸人
三橋華桷應非少誰共裵公可結鄰
次韻答余廣霞
孤影誰憐太瘦生老年羞更說才名大人不作彈冠夢
小婦難為叩缶聲兩載暮雲懷粤嶺一番秋雨過吳城
幾宵展轉頻推枕聽徹蝦蟇欲斷更
又
路岐寧復問高低夢破方知醒亦迷只合行藏同虎鼠
誰將得失問蟲雞相逢那有三生笑欲去翻為半面啼
始信南華原不悞從来物我自須齊
贈濤月
閒身愛向静中安小阮相逢意更歡自是管寧猶皂帽
何須賀監不黃冠花于市遠宜長對樹比鄰多莫借看
大洞經完晴月上一樽初熟共盤桓
江隂陸天濤明府招集署齋
秋盡澄江月影寒南軒煮酒坐更闌從他别夢長千里
如此才名始一官秋水共知為吏好著書猶復向人看
城頭山色多飛鳥誰信金門索米難
又
訪戴何來繋短槎士龍為政俗無譁官齋地隙常鋤菜
海國風清好種花月魄正圓人對酒秋心欲動客思家
誰知未了西窗話街鼓聲聲報曉衙
重游韓園喜晤爾鉉
重過玉暎舊時堂好友相看鬢總蒼百歲欲同梅樹古
一年多為菊花忙聞香未及開山館謀醉何曾計客裝
三十餘年清夢在此時能不倒千觴
立冬前一日同集生玉亭遊君山登望江樓
層波渺渺水颼颼乘興籃輿到上頭風月可憐人自老
江山無恙客重游烏鴉向夕爭歸曉白雁明朝又送秋
望裏金焦深不見倚欄誰更說歸舟
送盧賓三攜家歸皖江
漠漠彤雲雪乍晴蒲帆十幅出蕪城故人正作中年别
才子偏高大歷名畫槳月明横軫夜玉簫風和扣舷聲
皖江舊是英雄地懷古應知有遠情
俞錦泉招觀女劇漫賦
十二樓中度曼聲玉輕金豔影縱横主人但謂清觴慢
客子翻嫌絳蠟明休喚奈何須爛醉若為看去莫多情
兩行紅粉重相笑猶記顛狂是此生
為史淑時悼亾
奔月還星豈易知百年歡愛一年時好難都記翻成恨
情不堪憐並作癡綵帖繡餘抛斷線青編讀後印殘脂
巫山宋玉何能賦雲雨荒唐自可疑
又
誰畫劉家列女圖當年挽鹿事原殊從夫自信非餘子
作婦真難况兩姑豔似名花惟有影嬌如弱絮豈能扶
海山浪說仙人在比翼終憐彩鳳徂
又
纔開梔子贈同心夏雹俄將並蒂侵世上忽傳盧女盌
閨中欲碎伯牙琴青山有恨能埋玉紅粉無緣可鑄金
惆悵竹西亭下水一回揮淚一回深
又
落葉哀蟬盡可傷返魂何處訪稠桑愁如碧草初經雨
瘦比黃花竟萎霜多慧只教心更苦無才或得命能長
袛今燈下多情淚猶點安仁白練裳
雜感詩和上若韻(三十首)
摩天漸陸一秋鴻物我由來事不同作吏漫誇龔北海
著書曾學董膠東那知工拙分齊瑟莫為存亡問楚弓
幾畝黃花三徑竹儘教殘日付樽中
又
澼絖相傳早得封寧知身襍酒家傭饑多懶向屠門過
呤苦常從飯顆逢誰使老人為漢客徒因嬌女學吳儂
時時運甓成何濟猶阻天關第八重
又
舊築愁城漸受降三春花氣撲瑶釭雕龍此日人無幾
捫蝨當年客少雙桐帽可能登廣席竹燈嘗自照幽窗
肻教一曲琵琶淚彈向青山月滿江
又
行行老驥敢嫌遲才子曾稱杜牧之廟食久應賖遠志
水嬉今已負前期事當已去寧堪憶人到將衰總不宜
趙壹囊中無别物頻年惟貯浣花詩
又
中條山下駐餘暉惟恐人過早閉扉吉了也知非得已
杜鵑常喚不如歸身無玉壘桑千樹手種金城柳十圍
縱有綈袍那得贈秋來欲剪芰荷衣
又
欲取珊瑚網自疎行吟空自笑三閭東臯有意聊謀秫
北闕無媒且灌蔬乾蠧豈能成脉望殘羹争得化王餘
常憐鄭叟無先見臣老方知壯弗如
又
閒行曲逕數花鬚一任人催九月租眼縱欲青眸合洗
髮無堪白血難餘雲深不覺離鴻斷天遠誰知立鶴孤
從此買將三尺棹五湖飛雪舞黃蘆
又
幾叠青峰對碧溪移家新住竹林西忘憂時取三升醉
避俗常將一卷攜只擬安身如尺蠖寧堪斷尾學犧雞
飯餘偶得篔簹句欲寄山僧手自題
又
小屋渾如畫舫齋新年漸覺賞心諧客來看竹横棕拂
兒為澆花濕笋鞋得醉應知天可問無憂寧有地堪埋
絶交讀罷劉生論且與山中鹿豕儕
又
九衢終日起纖埃獨把藜牀上嘯臺紈扇驚秋藏皎月
香車入夜碾輕雷身閒即辦蘭和菊性拙寧思棘與槐
最羡江頭雙白鳥一回飛去又飛來
又
四海茫茫孰問津幾多蹤跡笑梁陳芙蓉閣下回珠勒
楊柳堤邊走畫輪俯仰未能同熱客古今誰解作閒人
行春莫向江頭去丞相從來易得嗔
又
朝衣侍史久無熏翠被閒來擁鄂君常為寒梅成豔曲
偶因修竹作彈文懶挑燈穗三更月静看香鬟一縷雲
客過莫教談往事已無臧否不須聞
又
庾信園中種合昏繞籬花竹閉閒門落將桐葉雲生影
開到梅花月有痕愛酒只因能換骨聞歌輒欲為銷魂
吾儕原少封侯相但合彈琴隱陸渾
又
陶泓毛穎日相歡豈料人間有萬端美女何嫌遮翠鈿
神仙又見泣金盤馬周向後偏宜醉范叔平生合耐寒
慚愧東風無氣力等閒吹得百花殘
又
路逢九折漫躋攀家住隋堤近小山黃老未須求道去
紅兒聊共踏歌還故交多是人千里寒士安能屋萬間
最笑勞生難暫歇畫船日夜過萸灣
又
離騷一帙度年年賸有文園賣賦錢但得種花兼釀酒
那知成佛更生天蒲桃上架三更雨楊柳搓毬二月煙
莫怪比來生計少癡頑原不許人憐
又
百慮皆從酒畔銷渴羌從此不稱姚任教老去頻呼馬
誰信童時早拾貂山月自迎廬阜衲溪風能送剡川樵
舉頭便見雲霄近偏是人如萬里遥
又
自分生来似苦匏巾箱嘗自取書鈔難求野老三年艾
擬結山僧一把茅鼓到撾時帆自轉瑟當彈處柱難膠
千秋世事原無定揚子寧須作解嘲
又
歴觀前事愛東臯蜾臝當前笑二豪且待數畦供菽麥
安能一斛獻蒲萄饑烏豈得頭生角高鵠何須背有毛
休怪臨餐還輟食㸑成應自惜薪勞
又
不用臨風感慨多此中猶可免風波右軍壟下人曾誓
左相門前客懶過劍擊長虹須痛飲簫吹明月好清歌
桂花寂寂青天老未得無情奈若何
又
日轉空庭樹影斜更無塵夢到東華愛看仙婦奔明月
却許迂生號幻霞雪後花開香玉蕊春來草放鬱金芽
懸知富貴皆時命莫羡高軒叠鼓笳
又
閒榻蘭亭寫硬黃不煩宫紙賜銀光小紅歌罷聲還囀
太白吟成意欲狂幸得林棲同謝燕肻教芻牧任梁鴦
楞嚴一卷心香爇便是餘生却老方
又
懸車久擬罷宵征見說彈冠夢亦驚有累但須偕適越
無才原不望登瀛尚留習氣為詞客未免機心見酒兵
五畝閒桑春雨足教兒且共學歸耕
又
晴忩曉日下丹欞笑殺淳于尚未醒片月屢經浮世白
數峯猶對故人青前年踏雪游衡麓此日吟秋憶洞庭
勝負何緣爭未了博經眞欲燬撩零
又
腰圍漸減帶難勝豈料閒情日更增賦就大言酬宋絹
詩成小字寫吴綾夜如紫鳳眞堪笑坐有蒼蠅信可憎
龍性獨憐馴未盡醉中豪氣欲飛騰
又
漸欲同為造物游半生疎放恥營求容頭不礙高檐帽
煖體偏宜大布裘綠酒有情能過日黃花無恙可經秋
逍遥便得江頭住敢負芙蓉幾隻鷗
又
種得梅花綠水潯雖無萬壑是山隂每聞客到偏多喜
惟恐人知欲更深學道漸空榮辱想作禪先斷去來心
自從廬岳聞鐘後一見桃花悟至今
又
霜花著鬢白毿毿樗櫟年來恐不堪幸値兩朝文漸盛
欣逢七國亂初戡垂楊曉聽雙棲鳥香草春繅五色蠶
自是放懷應便是八公從古在淮南
又
朝朝看奕向疎簾紫棧成灰手更添蕙草雪消香滿逕
桐花風定月侵檐文章似我無餘錦機杼如人獨比縑
坦率尚虞吾道隘袁公何必事矜嚴
又
端居原未遠塵凡日下經籖巳滿函自許野人甘雪竇
不知朝事愛冰銜春生蔣逕花遮檻秋到淮山桂滿嵓
葛被練裳時偃仰也應勝似白凉衫
丙寅元旦
畫燭熒熒看曉粧閨人相見道勝常耐寒老子初圍火
學拜頑孫欲鬨堂雪色正添忩外凍晴光偏送酒缾香
也知增歲原為减猶喜吟髯未盡霜
寄懷家留村司馬
憶昨羚羊峡裏遊官齋剪燭意綢繆辭家空負三生月
(余入粤後馬姬卒於吳門)度嶺真逢兩歲秋(余以癸亥九日度庾嶺甲子九日出摺嶺而歸)
交誼如雲知我困臣心似水為人謀栽桑種秫煩深算
一飽應知未易酬
又
多君意氣勝襄陽德水亭前語未㤀佩劍只因仍適粤
讀騷翻悔悞浮湘(余至楚當事頗以衆人相待)人情閱後心偏感世
路分時思轉長遥望南樓賓從在可曾對月憶中郎
書陳椒峰册寄留村
當代論交孰淺深偏於將伯感知音長懷海國春雲誼
未改泉亭夜月心赤社銘鐘君振古青門荷插我從今
閒尋舊好煩傳語霧裏看花欲廢吟
小飲朱西柯四本堂
西柯不見輒相思步屧經過未肻遲偶出尋師參玉板
還來邀客鱠銀丝雪晴修竹新成徑春到垂楊漸軟時
為覓厨娘新樣法與君重約賭金巵
題畢正持松濤閣著書圖
萬壑清風鳥道紆倚欄常有綠雲鋪身如鶴立詩同瘦
逕繞龍鱗歲久逋百尺未曾容客上一編應自與人殊
知君避俗非無意不羡秦家五大夫
書雲招飲看花時庭前芍藥鶯粟酴醿爭豔即
席步蛟門韻
好客常時不掩扉南園櫻笋正初肥香非一種蜂難定
豔有千重蝶競飛錦瑟横時名士醉彩毫摇處美人圍
不因置驛多佳興那得脂痕亂染衣
黃孝昭貰酒過飲同諧石淑時正持分韻得八
庚
清簟疎簾一榻横南軒久己廢將迎人因無意成佳會
酒為能賖得快情萱草開時看戲蝶桐花香裏聽啼鶯
不緣較字頻燒燭那得留君待月明
送孝昭游武林再得十灰
見說西陵花更栽褰裳無計幾徘徊忽聞詩酒催行去
益令湖山入夢來油壁漫尋蘇小約金裝長憶陸生才
竹西五月芙蕖好分付蒲帆緩緩開
送藏山和尚還中泠時以梅花家語見示并惠
新詩依韻答之
空谷何來得好音錫飛今見下東林因尋老樹穿幽徑
欲共寒花說素心有句直憐雲未静無言應共雪還深
西忩夜雨原堪聽拂袖誰教返碧岑
又
歲寒寧易得知音一卷傳來是道林往日煙霜曾著眼
此時冰雪有同心花將解語偏能淡詩到難名更自深
我在羅浮頗相憶獨慚佳句付仙岑
幽居書事
幽居幸遠軟塵紅永晝躭閒卧一弓移石且留蕉聽雨
推忩先借樹占風吟殘轉覺蟬聲閙夢短徒尋蟻穴空
納納乾坤無一事瘦笻長倚夕陽中
又
九夏何曾更著冠微颸纔送意先歡閒人合在長閒地
熱客由他愛熱官時雨隴頭秧五葉斜陽屋角竹千竿
山妻却怪多吟癖煮豆頻勞勸晩飡
又
蕭蕭木榻倩龜支一嘯高齋墜枕時引睡不辭河朔飲
怕愁常掩杜陵詩書因悞信名終鈍人以誠求計總癡
彈指兩年成七十也知學道尚非遲
又
小亭真似築滄浪晞髮籬邊受晩凉足畏險巇常引疾
眼羞輕薄未嫌盲桐花帶露香飄檻笋籜摇風影過墻
擬作槐芽聊一飽東田新麥麪如霜
又
世事升沉信夙緣生涯何事不由天經籖有課晨先起
文字多逋夜不眠老友為謀栽秫地貧交常助買花錢
支頤竟日無來往坐看山爐裊篆烟
又
曲巷泥深掩戸荆老人畏暑澹無縈經旬已見苔千箇
昨夜又添蓮一莖急雨更拖殘日出斷雲還作亂山横
西隣有客遲何事空費虚堂煮酒聲
又
茂陵莫擬漢相如且就城東水竹居懶極那知身外事
倦來時墮手中書敢期赤社衣冠偉漸喜青山筆札疎
却笑楊郎空耳熱烏烏扣缶獨何歟
又
錦石船回欲養慵夢中無復景陽鐘一椽巳可容聱叟
十畝何妨號老農引分自安心易足感知嘗恐報無從
瀝湖隄上籃輿軟遥念芙蓉七箇峯
又
老驥徒懷萬里心山麋終是愛長林簪餘短髮猶非老
選徧名山總未深天上有人摇羽扇市中何用碎胡琴
一盂炊熟長腰米莫問浮生歲月侵
又
過從莫問笑瓜牛小有軒忩致足幽九月種花堪供酒
三更對月最宜秋身如白鶴難乘轂心似蒼鷹己脱韝
從此更饒煙水計輕肥寧共小兒謀
偶然作
得意失意非所知出戸入戸常遲遲一盤蒸桃紅琥珀
六尺竹簟黃琉璃飡飯難為老妻勸啼笑時被兒童欺
百年鼎鼎亦何速躍馬卧龍安足竒
一枝
一枝聊學鳥安巢棋酒春來漸欲抛聞見每嗟新事異
過從漸少舊時交輕絺稱體㤀宫錦野䔩登盤勝美肴
只有晴蟾無世態年年常為到林梢
月下觀蓮
玉沼田田倚綠雲露華清夜暗香聞今年正得花三品
此地原宜月二分凉影連宵懸雀鏡幽芬到曉襲羊裙
嫦娥自惜紅衣冷欲為湘君下素雯
夀湯惕庵夫子八十
紫氣遥瞻感倍深當年曾得薦鳴琴歲時自老懷人意
陵谷難移知己心碩果久留寧用採神芝親種不須尋
釣璜未是磻溪願一曲南飛且共吟
又
鳩杖婆娑引鳳毛新秋棋墅樂偏饒客經盱水方知學
人與廬山相並高河岳日星千古在臯夔巢許一身遭
侯芭夢到揚亭遠欲寄蓬萊換骨膠
金山和畢正持韻時方發帑修寺
一棹横趨萬馬奔多君乘興探雲根直臨中峙蓮花影
俯蹋交流竹箭痕聖主正思天有柱神人聊障海為門
蛟龍久卧知難穩莫把寒鐘震曉昏
和伯御姪游平山紅橋四首
經旬不出只科頭羡爾乘槎作勝遊棋墅千家圍曲岸
酒爐一帶倚芳洲蘋開畫鷁依青嶂花夾垂虹枕碧流
吟得新詩滿懷袖可堪風雨一庭秋
又
歌吹猶聞滿大堤玉簫金管郡城西綠楊影密江蟬噪
紅藕香深水鳥啼此地隋樓曾共醉誰人蠻榼更同攜
惟憐清夜飛螢地只剰凄凄碧草齊
又
珠簾畫棟壓人寰莫問茱萸更幾灣自有醉翁凭畫檻
却教詞客重青山春風别後龍蛇杳明月分來鷗鷺閒
最是荷花獨滿把誰能邀客更重攀
又
行行策杖捨輕航此地高樓半夕陽千古文章時己遠
一簾風月夜初凉山光自足留人賞水調寧關故國亡
滿地秋隂凝眺遠垂楊猶自帶崑岡
鶴問來自秋浦喜而有作
羅刹磯頭木葉紅蒲帆何意掛秋風官無民社能輕出
老愛琴樽喜暫同浮世暗銷離别内故人多在寂寥中
西忩一話非容易盡讀新篇意未窮
九日集玉粟稱言齋時鶴問至自秋浦分得支
蒸二韻
階前流水綠差差正是天涯木落時烏榜乍歸江上客
黃花初放酒邊枝知交漸少原須重讌笑無多最可思
盡日疎簾湘簟静不妨同看謝家棋
又
興發何須折簡曾偶聞高會拂蒼藤花前聚首人無恙
月下掀髯我尚能就菊巧徵詩一字卷荷狂吸酒三升
吾儕亦信非麋鹿短髮空憐歲序增
九日次書雲韻
江山處處有樓臺秋氣偏從此地來千古傷心楊柳笛
一時到口菊花杯迷花黃葉寒烟冷隔岸青峰晩照開
惆悵昔人多不見步兵長嘯首頻回
和宋長白見寄韻
何日招攜共入林一篇相寄似鳴琴嶺梅湘竹同幽夢
碧水遥山憶遠尋逋叟楮冠棲北郭故人綵筆重南金
分明丁邜橋邊句贏得空齋夜夜吟
初四日蛟門招同書雲志菴眉樞集見山樓次
蛟門原韻
高齋花事乍逢春踏雪過從興倍新幸得烟雲娛冷眼
肯將車馬負閒身無多略似睢陽老有約還同雒下人
堂上笑他批紙尾白頭辛苦為丝綸
元宵後二日小集和蛟門韻
烟月能留漸老身燒燈又見一年新美人意重來清夜
詞客情多為早春縦酒不嫌添麯友愛梅長欲護花神
先歸豈是無佳興㶚上愁逢醉尉嗔
哭豹人二首
垂老空思對酒期那知締好便傷離同言詞客常天寶
豈信徵君在義熙百歲才名貧病裏兩家兒女涕洟時
寢門為位非常事可奈山陽笛又吹
又
年來耆舊盡淪亾屈指何期到溉堂竒字欲留周汲冢
高人誰復魯靈光龍蛇有幾時堪惜猿鶴無多事可傷
想爾凌雲應一笑莊生齊物等彭殤
寄辰六
自愧冰清樂令般逢君驅馬入秦關欲窺清漢無多路
偶抹微雲是此山玉鏡早偕仙月皎金門長笑歲星頑
祗緣文字成親好漫擬浮槎到碧灣
又
去年一棹訪雲蘿正値烹雌百里歌芳草未歸寒夢遠
垂楊偏似旅愁多窮途授服裁番褐弱女支餐賣越羅
興盡不堪逢歲晏滿江風雪獨披蓑
書雲招集種松軒看垂絲海棠步蛟門韻
燕燕營巢未乳時輕紅初向畫檐垂攜觴最愛粧能淺
燒燭還憐看己遲態欲難勝翻似醉情緣不斷更成絲
碧雞坊下顛狂叟無句堪酬絳雪枝
集種松軒看棃花
李豔桃嬌百感生棃花開處更含情相看但覺塵心净
不意能教病眼明壓帽有風偏婀娜洗粧無雨更輕盈
多君買得青旗酒月黑何嫌到五更
二月廿七日武徵東湖彦昭夜集蒓薌舸分韻
時西柯以事不至
小院東風放海棠濁醪深夜過隣墻㤀憂只合歸吟社
投老偏宜入醉鄉三月烟花半寒暖一宵燈火各閒忙
清明節後秋千冷不飲還應負豔陽
偶成
投老偏宜向薜蘿春來幽興晩偏多偶聞夜雨思分菊
自引山泉待放荷愛静獨為諸葛卧談禪惟許懶融過
竹籬茅舍平生事何必曾逢春夢婆
喜霜溪移家至自白門
交深車笠共寒温浮世紛呶豈足論解組久知身有數
談詩今喜舌猶存紅牙點拍詞千首白髮燒燈酒一尊
曲巷莫辭愁雨滑從來風義重彝門
懷蒲公和尚
問法常思訪道林我來君去費幽尋始知六代名山地
不了三秋上士心翠壁摩雲堪縦眺清江著月好閒吟
如何韓信城邊路艸没蒲團未布金
次感懷韻
浮家擬向五湖東荏苒年華付斷蓬獨卧敢希高士雪
遠遊空憶大王風心隨芳草三春後身老垂楊六代中
惆悵鳴琴長在篋誰能揮手送歸鴻
贈陳婁東
蕭齋六月葛衣單客况於今且暫寬自笑酒狂猶未减
却憐詩瘦更相看思君那得過蓬戶似我都㤀著楮冠
却笑玉山渾欲倒也隨陶令兩眉攅
贈東樞弟
曾與天公上素箋當時名字共聯翩嗟予白雪頭先老
愛爾青雲志更堅梅里著書秋偃仰蕭齋賭酒夜留連
唾壺欲缺君休恨千里終當早著鞭
偶讀吕居仁夜夜蒲團坐五更之句漫作二首
夜夜蒲團坐五更欲除豪氣學無生秋窮最與禪心合
人静偏教道念成呼婢不妨驚鶴夢求衣寧復候雞鳴
何如昔日趨朝早金馬門前理佩聲
又
夜夜蒲團坐五更而今萬事不關情也知來去非真相
便是虚空亦強名才說幻緣應是幻若教明鏡向誰明
六如己是非非想况復蟲雞那用爭
澄江九日作
清秋重繫剡溪船借榻蕭齋意惘然歲序催人還九日
江山别我己三年黃花插帽非吾土紅粉持觴總各天
笑殺白衣人不見憑誰酬贈酒家錢
澄江喜晤昉思過飲玩月
才記分衿各幾年故鄉相見益歡然秋殘忽得連宵月
寒近難逢此夜天爛醉共傾桑落酒朗吟同砑衍波牋
紅么白苧平生好願譜新聲付寶絃
喜廣霞喬梓自吳門震修自毘陵至偕趙翔九
徐石霞鄧少廣諸同人小飲分韻
倦游無事掩禪關正憶停雲感慨間月下忽逢雙屐到
花前猶共一杯閒晴開積雨楓初赤暖過重陽菊有斑
同是羈心在摇落何堪不醉輒思還
同廣霞飲石霞齋頭分韻
清立幽栖似陸渾情深舊雨為開樽霜凝古樹紅連屋
秋老遥山翠入門北海千觴隨客倒南州一榻許人温
何時得遂攜家約盡出竒文剪燭論
夜讀昉思諸樂府題贈
江城橘柚欲寒天邸夜挑燈拂寶絃信是讀騷能協律
豈知奉勅有屯田詞堪洒血寧惟難事到傷心定可傳
我是青衫舊司馬為君焚硯百花前
又
菊部於今少輩行高音麗節譜宫商一時側目看才子
幾處低鬟拜粉郎筆架珊瑚原有數筝調玳瑁信非常
漢皇正想凌雲客何事猶虚七寶牀
移居皆可堂喜翔九石霞殿臣見過共用遷字
高齋遠在水雲邊一襆攜來榻更遷略涉秋冬時巳暮
為貪朋好地須偏遠池並種花兄弟竟夕長淹酒聖賢
見說張衡能作賦日同觴咏意悠然
登君山
霜染柔嵐色更新扶笻還共步嶙峋地因朱履仍留姓
客有銀樽豈道貧雪色滿天催去棹江聲一路送歸人
長松翠竹重相見多謝青山不厭頻
過漫園訪陳元伯即贈
室邇何須著屐迎開門即有住山情亭花影接池花影
林葉聲傳砌葉聲官冷尚能容下榻人閒常得共敲枰
不嫌剝啄驚棲鶴日向桐隂取次行
林蕙堂全集卷十九
