林蕙堂全集卷二十
湖州府知府吳綺撰
亭皐詩集
七言律
楊香山郡丞招飲廣福僧舍
白雁傳霜夜氣高禪林相對首頻搔客中召客情逾厚
外同人興倍豪半世青衫傷艷曲三更紅燭引醇醪
與君同是飄零者莫待西風讀楚騷
喜茅天石至即和原韻
清溪曲曲繞黃田每為懷人悵各天孤舫江頭來細雨
一檠花裏話寒烟當年宦跡空留夢此夕鄉心暫解懸
風雪漫漫人漸老客忩猶喜對牀眠
石霞招同昉思儔夏殿臣集南山書屋
月華澄霽正冬初偶集幽齋旅思舒時歴煙霜盤有柚
地兼江海食多魚遊人遣興千鍾酒高士傳家一卷書
此日歡呼須盡醉臨卭誰識漢相如
題定峰所著
笑看侯門恥曳裾定山高卧灌園蔬手披今古無窮史
力創乾坤未見書傳就滑稽應復爾歌成樂府更何如
我來得此稱奇絶漫比珊瑚賦子虚
元旦憶家
吴天鐘動見朝熹客邸幽棲與性宜呵殿驚聞朝士早
焚香翻羡道人遲多情未免因鄉里久處何堪易歲時
屈指古稀今日是心同枯木漸無枝
偶吟
信步寧知所以然不求禪解不求仙疎狂自在三千界
頑鈍于今七十年近日行蔵惟酒盞他時毁譽任詩篇
雙眸何意重清朗未了蟫魚夙世緣
上元前一日雨雪和宋長白韻時有國喪
無數銀龍戰遠空漫天飛舞各匆匆山河若為銜哀白
燈火難因錫慶紅萬戶烟花迷曉月九衢簫鼓咽春風
一匙社飯無窮事擁褐愁吟碧海東
又
茂苑羈栖鬢己華蕊珠天上望瓊花閒庭有跡來仙鶴
老樹無枝着冷鴉貰酒未能空近市圍爐少緒欲思家
龍門不遇錢惟演白醉頻煎陸羽茶
春仲同菊人廣霞集飲王大席廣文署齋共用
起句賦詩
三老二百二十歲就中如我尚隨肩顔同單豹寧嫌瘦
氣較元龍或似前蹤跡每于閒處合文章猶幸在時傳
主人莫謂無兼味金谷何能及此筵
又
三老二百二十歲高齋同吸洞庭春青氊研北無多客
白髮江南尚有人飽識世情因歲久驚看塵事逐時新
飲醇且盡清宵醉莫恨金昌折柳頻
道過梁溪訪憶梅軒與姬人小憩
曰歸忽己及春殘偶過蓉湖繫木蘭才子意從眉黛得
離人都入畫圖看花因蝶罥停偏久柳為鶯來折更難
桃葉眀朝渡江去欲吟團扇向誰歡
顧書先招同宗梅岑諸子集飲郝園園即空翠
閣舊址時孔東塘國博後至
褦襶何堪觸暑遊為君乘興到林丘亭臺已逐新人改
風月難將往事留滿引敢辭長慶老豪吟不解杜陵愁
況逢穎達能相好愛看青山共倚樓
同賓三夜坐
沿江烽火一閒身小院追涼遠俗塵竹影干雲天欲碧
桐花滿地月如銀時窮到老惟思靜世亂還家不稱貧
四海茫茫誰可問與君聊進一杯醇
懷豐攜具同諸子飲蒓薌舸分韻得鄉字
子荆高致不尋常蠻榼攜來坐晩凉桐葉碧喧過急雨
竹梢紅剰裊殘陽隋橋正有吹簫恨漆室徒煩倚柱傷
金壘滿前須酩酊肯教薄醉不成鄉
送賓三歸皖江
送君歸去欲何之梅雨横江一棹遲客裡依人原計短
亂中回信恐家移路遙莫問三江水裝薄惟存數首詩
我亦繞枝無可托月眀空約再來期
萸江秋禊偕諸同社作分得十四寒
新凉寧不勝春闌觴詠于今倣建安二七秋時天氣朗
十三樓畔水烟寬湔裙豈易當銀漢泛酒猶能託彩翰
我是樊川舊遊客來遲無復怨花殘
蕪城秋望分得二蕭
秋氣西來草木凋紫藤攜得上岧嶤三山夜月螢千個
六代春烟柳幾條帝子游殘空有恨參軍賦後更無聊
平生亦是途窮客廣武何堪極望遙
月下
蟋蟀聲聲啼晩霜主人清夜宿空堂偶聞露滴竹搖檻
坐待月來花到牀起舞不堪歌皂帽醉欹何處擁霓裳
山妻笑把葡萄醖一字吟安勸一觴
送朱亶初廣文内擢翰院
綸扉幾日拜恩初負弩旋看擁傳車宋代楷模推武仲
漢廷詞賦待相如青門柳密秋行酒紫府花深夜校書
到日故人應借問東籬菊蕊近來疎
中秋
桂魄圓時秋正中彩雲銷盡出長空五更欲滿人人望
四海誰知處處同繞地樓臺皆似水沸天絃管不因風
況逢江楚波濤靜爛醉何煩蠟炬紅
中秋後一日偕東塘亶初其恭集克敏堂小飲
分得書字
豈分蓬門駐幰車清談聊復剪園蔬秋光暖剰涼回後
月色晴添雨過初離緒欲求干日酒交情常撿十年書
莫言此會惟粗糲俯仰乾坤思有餘
秋感
無端客思忽蒼凉日日西風送夕陽二十朱顔門下老
三千白髮鏡中長心空但覺雲過眼面冷寧知雪作腸
不夢春眀緣底事階前絡緯正啼霜
又
絳節深居自九閽瓊樓玉宇意空存身如鬭蟻時能戰
心似窮猿夜欲奔不熱何嫌塵滿甑長貧那得酒盈尊
江南最是傷情地只合移家住陸渾
又
檻外聲聲落葉頻新來雞骨漸嶙峋乾坤獨剰捫餘腹
金鼓空留醉後身四海難求生白處一時那得尚玄人
昨宵對酒還長嘯半畝寒花月似銀
又
擬拜槐安竟未成苦吟猶賴送餘更看殘野馬書空掩
呌煞寒螿枕自横風雨浪傳孤劍吼波濤時令畫船驚
百年擾擾紅塵裏矯首扶桑曙又生
丁雁水臬憲拒偽棄家奉
命入都遥贈五章
六年離思隔千峰每憶情高嘆莫從豈謂烟塵能蔽日
原知江漢定朝宗人間塞馬真難料天上雲鴻未可逢
書至一時憂喜并亂中裝薄問誰容
又
變起呼庚震九垓多君壯氣獨難回踉蹌皂帽兵間出
辛苦麻鞋賊裏來未死巳知三不負無家寧有七堪哀
羞看百草當秋後一陣西風一度摧
又
江干鐡騎亂如麻間道潛蹤信可嗟甘死豈知能不死
全家應是為忘家泥塗躑躅人千里妻子飄零水一涯
疏奏早知
天子識平原若此復誰誇
又
海立山飛在一時純臣仗節豈能移題詩忍效王摩詰
念
主還同杜拾遺好友沿途分短褐行人遮道看鬚眉良
朋競奏驪駒曲折柳翻嫌勸駕遲
又
種得甘棠絶世塵遷官原不出
楓宸能排萬里滔天浪益顯生平蹈海身自古亂離知
國士于今忠孝得詞人蒼生均切為霖望環賜寧惟下
漢濱
次劉季英登報恩寺浮屠
萬壑千峰入望齊振衣横眺意長迷都無王氣餘江左
只有斜陽過水西白馬殿荒前代礎赤烏碑換舊時題
蕭蕭金鐸風前語遙和臺城野鳥啼
又
琉璃高峙百千尋遠望鍾山積翠隂劫火自留三月燼
鐘聲猶帶六朝音此時城郭堪懸眼何處風光足賞心
獨有雨花臺畔草春來烟色未銷沈
次劉季英江南春興
秦淮烟月黯然收白鷺飛殘出遠洲青蓋漫傳前代恨
烏衣寧復少年遊半江春水千尋鎖幾夜東風百尺樓
戰鼓亂鳴渾未覺祗緣天子自無愁
又
水滿清溪浸綠雲鈴搖九子不堪聞人才那用如安石
國事憑誰付仲文陌上牛羊朝作隊湖邊燕雀晩成羣
人間埋照非容易風味終須愛麴君
登海嶽樓次王阮亭韻
大江日夜滔滔去吴楚乾坤有此樓南北風雲隨岸盡
古今烟月逐年收袁生歌板成高調魏帝旌旗失壯遊
倚檻便須重作賦從來心事恥悲秋
甘露寺次石淙楊先生韻
北固青青猶似昔我來登眺巳多年論兵慷慨留山月
弔古荒涼拂水煙戎馬難消亡國壘沙鷗長避渡江船
不須更覓高僧話白眼何人亦解禪
登崑山次高陵韻
捫葛攀蘿一徑微幾年曾此扣禪扉蒼巖笑我行將老
白鳥迎人却更飛溪月自然能耐晩山雲何事不知歸
五湖多少秋風在欲剪殘荷補素衣
寄江辰六
層巒八九綠氤氲何處支頤若所聞篸嶺自懸仙境月
蓮峰猶憶故山雲客來共把青尊對吏散還將險韻分
見說江梅花正發一枝寧不寄殷勤
其恭偕武徵東湖高陵攜樽過種字林為持螯
之會
論文清夜更論詩剪燭虚堂此一時偶觸壯心因泥酒
未忘機事為看棋寒新孤雁空遺響秋熟雙螯好共持
不是故人多雅興長宵應便惹相思
秋感次東湖韻
寒梧瘦竹弄秋暉小徑蓬生過客稀老子自應甘墨守
道人無復想雄飛燈前酒竭青磁甕雨後泥深白板扉
盡日彈琴無一事雙眸長送晩鴻歸
又
屋角牽牛覆短檐筆床茶竈老江淹聽殘細雨惟燒燭
過盡浮雲不捲簾蓼苦自應難對酒梅酸何必更和鹽
甘窮豈合將詩罪險韻時時信手拈
又
矯首鵷鸞滿大都山中音信竟全無交遊此日空三徑
骨相從來合五湖月上更憐秋水闊天高何礙暮雲孤
香龕經卷年時好彌勒猶能伴老夫
又
黃金無復更遊燕醉卧柴桑二十年止酒惟能成半夢
催租真欲費全篇行蔵但恐前人笑文字寧須俗客傳
只愛山中好眀月一回相見一依然
九日同人梅花嶺登高分韻得十二侵
正見清霜兩鬢侵快逢佳節且登臨空傳白雪無餘跡
不負黃花獨此心短髮早知羞未己壯懷徒抱不堪吟
從來秋色關天地一會龍山直至今
同人集克敏堂聽孔東塘先生述石門山孤雲
草堂之勝以詩贈之
見說茅堂住碧岑當年出岫本無心鶴書未許聽松卧
龍阜曾勞拂莽尋遂有星辰知客傲祇緣山月待人深
一時舉酒皆名士東望同登梁父吟
立春雨和高陵韻
細雨爭春不讓先瀟瀟摵摵攪晨眠紅顔漫自矜佳節
白髮寧堪逐少年但得日供三雅爵寧須常看一囊錢
試觀來日如酥影漸到天街細草邊
咏雁
蓼紅沙白日相呼毛羽秋來性獨殊萬里鄉關惟雨雪
一生蹤跡在江湖稻粱多處人情險蘆葦深時野梦孤
何似寥天千歲鶴芙蓉峰上頂如朱
張偕石陳鶴山攜尊集種字林
高懷如爾信難儔春至先為醉客謀載酒竟過揚子宅
傾囊不惜馬卿裘偶探好句爭傳寫共愛深情任拍浮
從此西園稱勝事南皮寧復羡應劉
尋梁溪周二娘墓為詩弔之次黎生韻
兔狡狐緌竄野榛傾城艷質己長窀可憐梅影搖寒月
誰把椒漿奠早春情在空留金鏤枕魂歸應泣繡羅巾
雲英不嫁千秋恨腸斷青衫我輩人
又
䢴陌荒涼䢴水清夜来常聽怪禽鳴春殘茂苑花無主
夢醒巫山雨不行此日燕釵真欲化當時鸞鏡己難眀
稠桑縱得遺裙在那有空庭勃窣聲
送季兒赴均陽兼寄辰六
雪霽天涯客路開楚山南望綠崔嵬蒼頭倚轡催長發
白髮垂堂盼早来廉吏無家空戀闕離人易感莫登臺
此行若過南陽道好向龍岡酹一杯
重和阮亭迷樓懷古
當年清夜記宸遊劫火惟存莽一丘作賦詞人空雪涕
吹簫天子自風流旃檀有法長開院楊柳無情不上樓
却笑興亡等飛絮一番東澗又西溝
又
總是繁華跡易荒臺邊秋露濕荷裳風光處處花埋雨
春色年年草滿岡千步畫欄人事改一聲金磬客心涼
可憐懷古情多少費盡詩人百結腸
訪張次籛深柳堂戲書所見分得二蕭
城南春水碧迢遙高士幽棲近板橋草色多情邀客醉
柳絲無力倚人嬌波堪掠燕方三月地有啼鶯自六朝
入坐一時皆善賦綠烟深處掛詩瓢
閏上己
巳敲槐火過雲龕穀雨花開色正憨浮世幾逢春百二
佳辰又見日重三湔裙水上添新漲捧劍波心異舊談
寄語永和諸勝客茂林修竹更須探
漫成
幽境時無客過從禪關猶得暫從容閒尋徑笋遙驚犬
偶插瓶花故惹蜂睡起避風門欲掩吟餘待月酒初濃
山僧似識淵眀意廬阜于今不打鐘
冷松邀集記捫軒時有歌者茵姬在座
程鄭門高不迓賓桃花潭水遇汪倫菰蘆江上傳佳話
櫻笋筵前有麗人短燭三更聞急雨清歌一曲舞輕塵
習池倒載尋常事長笑同欹白鷺巾
送冷松先歸新安
彦章南去布帆斜麥秀風高下白沙我為憶家聊作客
君將送客反離家鄉關遠出千重樹山岳晴分一片霞
先報故園諸父老好排鷗鷺待歸槎
五月二日同人集克敏堂送藥亭歸海南東塘
還朝南村入九華山修志分得十二文(時與會者)
(十五人)
榴汁初成酒色醺一時河朔共殷勤星辰象合天長聚
江海情多路暫分風雅幾同周列國雲光如見薊仙君
可堪更作陽關曲一疊離歌一處聞
端午後六日攜家小泛時尚有競渡者
江波新漲麴塵初蘭槳浮家興偶舒稚子都隨書畫舫
老妻偏愛水雲居柳絲上下爭啼鳥荷葉東南有戲魚
誰問沈湘千載怨只教年少鬭鳬車
竹醉日小集冰持肥園寓齋共用韋端己韻
一片帆吹荷芰風重城人聚桂堂東箋憑銀鹿時時送
酒換金魚夜夜同誼合不知交似漆醉多常笑卧如弓
何堪跋扈飛揚意未肯當杯作老翁
又
不教花圃欲連壕獨愛幽栖遶雪濤赤日不来松竹冷
綠波新漲芰荷高舟停檻外常尋戴酒瀉林間好讀騷
漫說輞川多勝事輞川當日少吾曹
步宗梅岑韻題賈孚遠西山别墅圖
不愛紅塵過碧山二分眀月屋三間偶因野竹開疎徑
却倩寒雲為閉關驢背新詩逢客問鷗邊殘日伴僧還
我来欲訪歌騷處遙指隋橋第幾灣
虎丘姜貞毅先生諫草樓
青山無恙是君恩小閣嵯峨倚夕暾當日避人焚未了
此間報國氣長存文章豈願傳千古忠孝由来共一門
却怪杜鵑如識字時時檻外灑啼痕
楚烈婦挽詩婦以餓盡節
亂起黃巾國步艱深閨就義萎紅蘭壯夫志在戈空挽
烈女心堅粟忍飡天日尚留前代憤冰霜猶作異時寒
崇坊永表千秋勸填海魂歸掩映看
咏雪擬東坡义尖二韻
一陣嚴寒旋旋添階前夜積水晶鹽彩箋染墨愁毫秃
紅袖翻香露指尖饑雀有聲迷凍瓦歸鴻無影落空簷
痴童漫自攜蠻榼不見臨卭賣酒帘
又
密霰隨風入謝家梨雲碎剪作冰華鴛樓莫認重欄跡
兔窟難尋古路义庭筯倒垂光灼灼簾旌微動影斜斜
灞橋恐有尋詩客欲種林逋繞屋花
又
隂重翻憐曉色嚴㐮陽驢背獨心忺遙看極浦沙千里
晴見危峰翠一尖豪客圍爐爭按曲美人呵鏡懶開奩
寧知尚有孫康在撿盡寒齋字幾籖
又
疎疎密密勢還加盡把人間捷徑遮西嶺風高添鶴柵
南湖冰厚擱魚义何人更掩凝寒戶幾處曾停逐熱車
我是袁安初學懶敢同高士卧烟霞
又
飄飄寒影透疎簾漸覺晶瑩滿四檐縞帶千行翻素練
錦鞋雙跡印紅尖寒多更覺吟肩瘦凍徹偏宜飲興甜
只愛漁翁江上去一蓑新被白雲粘
又
何處飛来六出花梁園一夕望偏賒遠山帶雨分層壑
老樹搖風出半义壓損竹梢妨着屐掃同梅瓣好煎茶
登臺把酒呌奇絶此日乾坤寂不譁
仲冬念八日家巢薇侍御過集種字林偕高陵
念昔仲子分得魚歌二韻
滿徑寒蓬賦索居淹留惟恐綠樽虚豸冠忤俗名偏重
鴻羽關情誼不疎此夜笑談干象緯他年蹤跡伴樵漁
欲知别後相思事檢盡松忩幾卷書
又
張衡愁緒近如何此日相逢且放歌天下尚留吾道在
雪中誰許俗人過青衫幾載傷萍梗紅燭三更點薜蘿
待得梅花消息好金牛湖水麯塵波
舟中聞雁仝正持作
孤客傷多正憶羣中宵愁聽思紛紜稻粱有恨音偏苦
江海無家跡又分歲晩那堪千里月天高嘗隔萬重雲
紅樓亦有笙歌侣醉向燈前似不聞
送汪舟次太史奉使中山
諭蜀何煩羨馬卿緋驂夾道送君行裝從南越臺前盛
文向東坡海外成島嶼豈期才子見波濤終為聖人平
獨憐異國相思處萬里蓬壺月又生
東淘訪舊不遇
小樓燈火夜横陳夢醒揚州幾換春十載浪傳天上信
一生常負月中人歌成白紵惟餘響淚裹紅綃點暗塵
海角茫茫空徙倚願留香穗種来因
將發東亭留别淑晦
訪戴時維剡曲舟感君情重為遲留幸當潦倒逢青眼
莫道英雄易白頭五夜雞聲常對酒幾人猿臂早封侯
相看各話平生事老氣猶能壓九州
過俞錦泉流香閣觀劇
無限春風上襪羅洛神曾見賦東阿偶停殘歲青簾舫
來聽良宵白苧歌座上狂夫多小鳳屏前仙子盡長蛾
紫雲不識今誰是但倒金尊喚奈何
錦泉席上贈長君陳芳
蕭瑟江關久索居偶來花下一停車燕鶯隊裏逢名士
歌舞場中得異書年少誰能過賈誼多才應更似相如
子雲得從長楊獵頭白猶然較石渠
立春日畢正持攜尊見慰分得八庚
春入端居草未生感君挈榼重將迎人如昌谷寧無歎
客似高陽獨有情憂以醉忘終是暫慨因歎觸更難名
持杯為向梅花語莫倚寒忩惹不平
江夏君視女未歸元夜不寐有感
六街簫鼓正喧闐酒醒中宵竟不眠風便漏聲傳枕上
月眀花影到牀前紫姑漫說今年勝青帝難教舊夢圓
聞道重城燈火盛一時如向客心然
二月九日登南城樓看雪仿禁體
容易登高為傍城雪中披&KR0769;步崚崢眼難極地那言曠
身欲近天方覺晴六代烟花都寂靜萬家樓閣轉分眀
清寒更有添豪興湖海從來氣未平
上巳日雨中言懷
一雨無端節序更淒淒惻惻暮寒清釀成草色何勞遠
落盡梅花不肯晴南苑幾人曾撲蝶西園何處好聞鶯
春來算有愁難浣莫為湔裙傍水行
兀坐
兀坐西齋戴鶡冠半春蕭瑟己無歡寒欺病骨分千痛
雨入愁心並一酸芳草漸于行處密好花羞向悶時看
新來檢點吟囊事客夢荒唐筆蕊乾
送葉井叔歸里
隋橋垂柳布帆欹夢得銜觴感路岐客况不堪沽酒少
歸裝偏為買書遲雪堂水漲魚肥日月觀花深燕乳時
兩地相思知未免可能重寄四愁詩
送吕半隠
曲江當日手親題老向荆南獨杖藜菊自晉花猶滿把
瓜留秦種漸成畦難將往事論蘇李賸取高風似阮嵇
遙望故鄉休下拜杜鵑仙魄不重啼
又
隋堤楊柳畫溪藤兩地論交得未曾笑我世情隨日淡
羡君詩興逐年增因躭白社尋廬阜愛寫青山為武陵
今日相看須進酒小花蠻榼可三升
用看奕軒韻示内子江夏君
一字媒成一笑初牽紅初事下田居能傳嬴女吹簫曲
自答秦嘉餉鏡書青眼獨看雲裏鵠白頭長饌井中魚
誰憐四海渾無有臺上横琴獨晏如
又
委巷由來不治生堂前空有鹿門迎丈人正得黃承彦
夫子何如馬長卿窺牖早知才具遠停機偏識揣摩成
天哀志氣憑誰信掃得饑寒即盛名
又
行路難如蜀道般棄繻曾共入秦關年年割肉逢春社
日日將眉畫遠山解珮時留佳客醉敲針初得小兒頑
乘風破浪非吾意却過眀湖學士灣
又
十年仝踏軟香塵豈料能逢洛下春南内一行稱命婦
東方千騎擁仙人篔簹竹筍供青案罨畫銀花點繡巾
勢位一時安可忽那知螻蟻竟誰真
又
剖得麐符向兩谿持盈常恐夕陽西荷鋤每欲仝埋鹿
推枕何曾待聽雞燭秉研旁秋淚濕香焚臺上晩煙迷
東風吹醒東坡夢只羡階前玉樹齊
又
黻珮翻成負戴隨含沙寧復計云誰剛知王子終難免
好憶虞妻不可為患難輸君能學道清貧似我獨心知
高山流水音空在賴有蛾眉鍾子期
又
年年老屋要牽蘿愛爾秦聲和醉歌不罵章惇心自遠
曾教許允智偏多看山共坐蜻蛉舫典酒頻銷蛺蝶羅
剪得支硎雲一片燈前為補舊時蓑
又
療貧那得有奇方勸我逢人莫便狂眉黛瘦来翻自解
頭皮留得豈須忙閒開修竹林中館老愛菩提樹底坊
只有不平洗未盡呼兒還滌掌中觴
用前韻贈澹心
風度看君似太初玉蘭花裏近移居喜聞天下多情事
徧覓人間快意書竟日横船惟放鶴有時彈鋏尚歌魚
茂陵不少雕龍客作賦文園更孰如
又
春風春雨亂愁生縱有高軒不肯迎南面擁書誰是主
北忩支枕莫相卿新詞獨許柳三變老友無過陶九成
近與長沮還有約耦耕偏愛不知名
又
著得奇書有幾般手攜常自訪雲關挂瓢桂樹生公石
壓帽梅花鄧尉山亂後久&KR0838;甘寂寞老来全不減疎頑
金庭何處容偕隠更欲移家銷夏灣
又
石城烏榜泛雲谿歌吹揚州古竹西十里長堤春試馬
二分眀月夜談雞東山别墅逢花住北海清罇對酒迷
今日羊曇空折箠白楊高與畫樓齊
又
水嬉湖畔日追隨授簡當時更有誰得酒只仝名士共
無錢安用好官為三年玉局人難識一片冰壺爾獨知
短夢亂山今已覺東籬還訂菊花期
又
寧知隔巷接藤蘿日日花間共和歌皂帽有心詞客在
青衫無恙酒人多買成江上新魚具踏破門前舊雀羅
我有離騷向煙雨隣家應更借青蓑
又
舉世求圓欲毁方市人爭笑兩生狂苦耽竹葉連朝醉
一見桃花盡日忙浪蕩每尋平樂館風流誰羡永豐坊
勸君莫洒西河淚三萬六千時舉觴
戲擬無題
鞦韆過後落花初青粉牆圍道韞居紅紙半題吟剰句
繡床横疊讀殘書簫緣少和難招鳳字有相思莫剖魚
誰遣錦江春水滑掃眉今見女相如
又
也知才調不虚生何意偏將薄笨迎世有伯鸞應得汝
人非司馬敢呼卿含啼暗擲金條脱選夢難求翠織成
惆悵仙鸞隔烟霧教人愁絶是空名
又
種得離愁似草般春來到處映花關那知弱海三千水
竟隔巫陽十二山思婦淚殘花欲死望夫心在石非頑
莫愁艇子無消息盼斷秦淮第幾灣
又
靈犀初解辟芳塵斜倚箜篌度此春一世不成如意事
兩邊齊作斷腸人瘦來不穩珠腰被畫就猶蔵繡領巾
買取餘杭仙媪酒碧桃花下喚真真
又
小姑生長住青谿仙樹菁葱玉洞西空有閒情隨海燕
不堪文彩對山雞人前作别情難語夢裏相尋路易迷
己負羅浮好花信垂條驚見綠隂齊
又
莫擬當年舊苧蘿傷心不唱采蓮歌才生紅粉鬚眉薄
愁在青衫涕淚多錦帶暗聯魚子纈畫裙羞捲麝香羅
五湖肯逐鴟夷去一舸何辭着短蓑
雨中過丹問聞六堂看梅
愛花不惜為花行着屐衝泥倒玉罌穿徑己知塵欲靜
開軒正覺影同清雨中漠漠幽香遠夜半垂垂艷雪眀
我擬借君堂上卧巡簷三日待春晴
西柯攜尊同景州東湖維式諸君見過分得十
灰時潛兒將有楚行
春盡俄驚遠棹催南邨猶喜素心来忘憂最愛狂奴態
賦别還徵上客才竹以蔽塵將徑繞花知弄影向燈前
傷離老眼無奇字莫擬楊家有濁醅
書雲先生招飲看花時庭前芍藥鶯粟酴醿爭
艷即席漫賦
老為花狂更復誰名園曲宴喜追隨三春勝事稱婪尾
一苑香風呌畫眉步障紫絲空爛漫地衣紅錦最葳蕤
主人愛客能行樂顛倒難將爛醉辭
再疊前韻呈書雲先生
未到高齋香滿扉俄驚燕瘦與環肥檻前鬭酒杯頻倒
座上題詩筆若飛月照紫衫迷眼色花爭紅袖逞腰圍
最誇郢客陽春奏不羡當筵金縷衣
次仲雲姪韻答贈
羣從君推玉筍班新詩引我一開顔經時不減三年跡
過曰堪銷九夏關當代凌雲應北闕誰家詠雪更東山
陳留竹下多佳興盡倒葡萄莫便還
梅書師六舟次叔定蛟門同家劍宜小集花下
衡門久矣謝車塵蓬逕何期擁篲頻檻外繁英多艷友
座中佳客盡詞人酒逢歡飲偏宜夜花為遲開賸得春
多少竹西池館在誰家索句最清新
飯後
皓首曰歸百未成盤飱終日意難平老妻早報蒸梨熟
客子誰知種莧清與世何功甘飽食于時不合但徐行
無端苦覓驚人句攬鏡頻看太瘦生
夏晩
千山返景欲蒼茫倚杖柴門到夕陽雲為隨風成厚薄
天因釀雨故炎涼間中膠漆惟歡伯老去功名付睡鄉
屈指幾朝秋漸爽桐冠蕉帔竹匡牀
梁雪立秋日有約泛舟辭而未赴
從来癖性懶衣冠觸熱何堪泛碧湍南郭賞心人自好
北忩跂脚意常安風摧高葉辭金井雪沁甘瓜剖玉盤
此際秋懷正無賴白頭那及少年歡
得鶴問書次同孝威趙客見憶韻
兩年落盡粤關梅望遠頻登趙尉臺郴水雲迷千里迥
洞庭風送片帆来貧歸但有花盈逕遠夢難同酒滿罍
深謝諸君能見憶新詞絶勝賀方回
又
擬下驚濤惶恐灘便来邀笛更尋桓可堪少婦乘鸞恨
竟失良朋鱠鯉餐碧樹常牽三月夢黃花猶耐一秋寒
武昌泛雪能乘興欲問齊山路幾盤
中秋坐雨次伯御見懷之作
桂華着雨又經年獨坐虚齋憶汝賢三五難尋湘女夢
十千空負酒家錢樓臺但覺和雲冷簫鼓誰能喚月圓
幸得一篇青玉案徘徊高詠曲欄前
送家仲雲歸里
高天霜落木初飛送别河橋指翠微作賦最憐人善賦
思歸常羡客先歸向平婚嫁隨時遣阮籍行蔵與世違
子去須為余料理豐南猶有舊魚磯
送家伯御歸里
東閣官梅漸作花延陵才子又還家舟過鍾阜山千疊
門對豐溪水一涯笑我暮年方解組如君佳句合籠紗
為傳逋叟思鄉夢長繞燕峰幾片霞
次石屋禪師韻
無事身如一葉輕閒過竹院暢幽情遙知眀月禪心靜
長看浮雲世態更忍草悲花堪坐對清泉白石共經行
空慚擾擾塵埃内門外時時金磬聲
送亦韓弟廷對之京
聖朝虚席待凌雲才子名成冠一軍兩制久傳中舍誥
三唐初變左臺文官梅度雪枝爭發繁杏臨春蕊漸紛
相送此時無可贈吾家風節古來聞
送雲逸侄歸里
驪歌初唱客將還送别隋堤柳一灣四野寒烟過赤岸
千峰晴雪望黃山協來吉卜懷應喜攜去哀辭淚欲斑
從此南陔須再補澄溪家住白雲間
無題
暖從寒際見春恩香雪蒙頭問酒尊花解依人多傍檻
月能留客向當門煨殘早喜蹲鴟熟夢醒虚憐小鳳存
或是野人思獻曝朝來常自倚藜根
元旦立春
勝賞今年併歲初東風吹出曉雲舒青龍幡下三元會
白獸樽前五穀書彩樹辛盤吟未了紅椒粉荔樂何如
酒人贏得多佳興醉向梅花思有餘
予目失眀遇方君青來以金針治之因得復眀
作詩三首
每羡庭中雞犬行頻年觸柱廢將迎何期元化非常手
竟得長康未點睛殘帙乍開逢舊友好山重過憶前生
也知天意多相警青白從來悔太眀
又
左丘何意啟重翳信有神功破世迷豈可開眸容寶屑
果然刮目用金鎞空憐子敬驚相待且喜昌黎手再攜
卻笑幾時雲霧裏那知歧路别高低
又
敢言盲目不盲心銀海何緣五色侵與世冥頑原自昔
看人輕薄又從今翻憂識字還多事但恐勞神是苦吟
惟願隨君週海内盡教肉眼受靈針
早春雜詠初四日偕家巢薇同作
一東
浮蹤正擬住牆東兄弟情歡此暫同彩筆紅箋新節氣
椒漿荔粉舊家風經旬餞臘知春早四日逢晴騐歲豐
簫鼓一時喧里巷可堪高詠在花宫
二冬
融融趙日己辭冬有約開樽向鷲峰蓂葉數枝迎節早
梅花一樹受春濃人因愛客頻扶杖僧解留賓不打鐘
共說謝家饒勝事池塘草色漸茸茸
三江
鮫冰片片斷春江麗景初生照石幢此日香清開竹戶
有人詩瘦對松忩爐聲沸雨停幽鶴幡影搖風吠小尨
攜手正須遲訪戴肯教離思動吴艭
四支
牡丹豈復畫燕支愛爾能為絶妙詞青眼幸當無事日
白頭同說少年時江湖身老名空在山水情深意肯移
漸喜東皐能破凍一犁春雨未嫌遲
五微
空說當年杜紫微鷓鴣啼道不如歸蓴絲未厭吴儂箸
荷葉寧為楚客衣天下有心常擊筑人間多事莫開扉
五陵得意皆年少裘自翩翩馬自肥
六魚
過河何必歎枯魚己見韶光到敝廬度歲正同人磊落
當春寧肯氣蕭疎花香燕尾頻移榻松長龍鱗獨著書
宣室漫言思賈誼老人今己辦柴車
七虞
太平今己是唐虞愚谷猶來本自愚漫道芙蕖如錦字
可看薏苡似眀珠拚將東海常銜石敢向南山更捋鬚
耕鑿獨慚無以報元朝遙拜倩人扶
八齊
莊叟空言物可齊閉門聊復卧瀼西池中草長魚初暖
簷畔花開鳥便啼時事何須憂水火故人今己判雲泥
閒來欲訪逍遙谷兩袖春風六尺藜
九佳
倒餐甘蔗豈云佳懶漫原知世不諧爛醉己忘歸丙舍
&KR4110;眠無復聽庚牌清宵看月揮松麈侵曉澆花濕笋鞋
獨有風情殊未減高冠時挂美人釵
十灰
夢斷東華意己灰簷前猿鶴漫徘徊新春不了前春恨
舊雨寧同今雨來十載賓朋多草莽三春花月幾樓臺
人生榮落尋常事甘向深山老不材
十一真
谷口行同鄭子真湖邊箕坐看忙人忍教鷗鷺頻相待
却喜禽魚漸可親竹葉醉來能耐老桃花深處不知貧
閒中懶作淳于夢未到南柯即欠伸
十二文
幾歲臨卭只賣文欲談前事向誰云彈琴不愛同中散
誓墓曾教學右軍百歲聲名甘老放一時心事觸微醺
風光却向人前說占得揚州月二分
十三元
貞下看看又起元簷前長自負朝暄吟殘芳草春生屐
開到梅花雪滿軒楊氏才人多白鳳王家童子有青猿
一門詞賦吾心足書畫何須更納垣
十四寒
栖遲寧不探春寒漸喜山中日月寬次第己看花婉孌
起居先報竹平安香浮盞内新開甕露滴忩前共染翰
多少樓臺好風景莫教閒殺玉欄干
十五刪
賦得新詩手自刪苔花生澀傍門關方期客泛郎官水
又見人過學士灣富貴難求終歲飽神仙贏得一生頑
盧郎空有逢時法不向終南更往還
一先
似奕都求着着先寧知冷眼在枰前詩成白傅吟花下
曲愛紅兒度酒邊百尺幾曾容客上一寒端不許人憐
請看庭畔桃和李青帝来時即競妍
二蕭
鏡中雙鬢己蕭蕭髀肉于今亦漸銷充隠不須栽薜荔
漫蔵何用覆芭蕉才人勝事歸梁苑高士新篇在灞橋
試問鴟夷隨梗泛何如吴市好吹簫
三肴
莫貪椒醖與蘭肴早結山中一把茅獨往不須頻問路
倦飛何以竟歸巢飲當醉後&KR0848;難握棋到殘時劫漫抛
貴賤人情吾己曉一觴惟合對窮交
四豪
臝蜾何知是二豪樽中常自有葡萄成仙那用多尋术
避世寧容更種桃莫羨漢庭徵四皓獨憐吴地有三高
春來鶯燕渾無恙啼血誰憐杜宇勞
五歌
酒酣斫地漫高歌一笑曾逢春夢婆寧更以閒為寂寞
何如將夀補蹉跎江雲渺渺飛黃鶴岸草青青放白騾
歸去來兮鑑湖上此間應不畏風波
六麻
不求槐棘問桑麻人事從來似摶沙南畝只教多種秫
東籬猶有未開花謝安攜妓身將隠陶令休官鬢巳華
料理百年無善計一琴一鶴且移家
七陽
亦願揮戈學魯陽雙丸何意向人忙李家那得千頭橘
召伯猶存幾樹棠陌上花開應緩緩田間麥熟正穰穰
春流但可容吾濯清濁何須苦較量
八庚
半忩梅月影庚庚只合安閒過此生栽得藕花留宿鷺
種將楊柳待啼鶯熟思惟可蔵頭卧飽飯還宜捫腹行
抛却硯函同筆架從今應不受虚名
九青
柔嵐幾疊到門青春半新蒲繞綠汀折得花枝貽内子
分來菜把向園丁耦耕切莫虚農月垂釣終須老客星
自有珠光能映水安能熠燿比秋螢
十蒸
洞邊花發似霞蒸鼓棹仙源我尚能隋苑韶光誇上苑
延陵心事在東陵天清應有銜書鶴地僻全無點玉蠅
他日臨風更相憶裁詩莫惜剡溪藤
十一尤
擬向人間絶怨尤拂衣何必慕丹丘己教納月多開牖
却為看山别起樓燕頷幾時歸絶塞虎頭今日畫滄洲
苧蘿若有人同在艇子何煩問莫愁
十二侵
久謝塵汚莫再侵碧山深處己投簪吹毛不少泥中劍
焦尾誰知爨下琴赤日上天寧有意白雲歸岫本無心
螭頭虎尾君休問釀熟梨花好共斟
十三覃
風雨時行化己覃泥蟠尺蠖亦心甘江河世事人難料
丘壑生涯我自諳陶令門前多綠柳戴公園畔兩黃柑
安身更有逃禪法彌勒應来共一龕
十四鹽
逢君我竊恧無鹽欲書長蛾轉自嫌最羡格高如謝朓
獨憐才盡似江淹扶頭酒醒花連屋义手詩成月滿簾
把向五都人索價也須一字值三縑
十五咸
有懷無路問巫咸獨賦新篇日滿函桂樹詞高留白社
荆花夢好隔蒼嵓離鴻欲去翻愁網驕馬將歸更弄銜
只剰惠連詩句在朗吟猶勝把春衫
偶題
絶似神仙陸地行詩瓢畫帙酒經程長松未改凝寒跡
野菊曾知去國情自是青山多宿好重將白水締前&KR0576;
五陵此日多輕薄皂帽惟應避後生
又
花發闌干笋出籬春來蹤跡似丘遲一錢不愛惟留客
萬事都忘只好詩夢破那堪推枕日棋高偏在拂枰時
人間蠻觸多心事說向先生總不知
又
浣花溪上一村孤欲倩茅生更補圖自愛娱情松與竹
都忘輯瑞穀兼蒲紅兒歌舞非他日白傅勾留是此湖
却笑丁郎無傲骨等閒輕拂相公鬚
又
吳市誰知梅子真飄然此日剩輕身白衣豈必攜官釀
紅袖偏宜拂壁塵泉石可留天下士烟霞絶勝世間隣
籃輿醉後誰能舁兒子門生共幾人
林蕙堂全集卷二十
