林蕙堂全集卷十
湖州府知府吳綺撰
題䟦
題江氏忠孝節義合傳後
四世五公環雀蟬聯于累代一門七貴金貂鵲起於當
年吾見其人吾聞其語矣若乃貞懷介節合内外以流
芳懿德顯名迄祖孫而濟美作史者罕傳其事讀書者
靡覩其文也乃觀合傳一編而濟陽江氏後先相映表
裏咸彰東之公既秉直以輸忠應全公復覃懷以養志
七母頻傳于茹苦多賢迭出以見竒或尚友于逄屢獻
批鱗之直或仰希曾閔能通齧指之誠或矢志存孤正
氣反留于巾幗或扶危拯困烈聲弘著于衣冠聞結客
之魯連情深蹈海有思親之仁傑感切望雲莫不炳烺
青編輝煌彤管但能得其一二足挽子臣夫婦于頽波
何况行有三千悉備孝義忠貞之大事語於人而未信
際其盛而非誇信乎人之得綱常較難于得富貴而天
之重名節更甚于重事功而江氏之貽慶後昆著稱來
禩者為未艾也
題江氏雙節傳後
竒男子嚼齒成仁甘留碧血賢婦人持身秉義長恨白
頭本屬同歸要無異致然而一時嫓美累世貽芳則青
史未之前聞而彤管于焉罕見矣江母程太君中含隠
痛破鏡傷鸞汪孺人早負深憂離絃怨鶴兩心自對斷
腸因以知心四目相看抆血難為比目卒使烏能返哺
鵠可高飛具季偉之餐非因飯郭上陳情之表雅欲報
劉則孰謂急景之冰霜非所以成寒岩之松柏也哉昔
崔親秉節乃受義成之封盧母持貞卒下武昌之拜吾
信榮華之啟後必有節孝以開先彼下里之談輕同籬
鷃傖父之見局等井蛙亦烏知天道之微識人倫之重
也耶
王蒼霞萬卷山房詩集題詞
世途險阻每易危身仕路浮沉惟應裹足只有青氊一
片可稱吏隠之資况夫錦字半囊足快詩豪之用蓋脂
膏不能相潤故貪黷息其誅求文史足以自娱而神明
全于澹泊也蒼霞王先生少懷雅志長負雋才本貞白
之鄉人為安豐之令子仕而未逹官已多閒初彈茂苑
之琴行理昉溪之棹乃篋無長物惟存苜蓿高吟袖有
清風不減葡萄麗字好而示我輙欲享以熏香持以贈
人亦匪等于懷璧始知文如韓愈何須伏宰相之門詩
似鄭虔真可入飲仙之座况乎溪邊釣石任彦昇之所
曾遊嶺上閒雲李謫仙之所舊憩由是而寫之逸調出
以新聲登伯起之堂先生自此升矣醉司業之酒老人
其願歸乎
張鐡橋顧雲臣合畫像册題詞
影息槐隂時當竹醉倦初同于司馬好忽惠於求羊具
芝嶺之衣冠鬚眉並古把穀城之書册意氣多竒則鐡
橋張君寫千金于駿骨而雲臣顧子合雙璧於虎頭也
蓋張君探道之微養神于曠青衿學劍得妙術于猿公
綵筆摛文寫竒情於龍友負管葛之志寄意圖書具陶
謝之情放懷山水而顧子通神絶技超代殊能興極滄
洲家法頗傳于顧愷情娱山嶽卧游雅類乎少文名既
重而還冲藝已精而未滿以是鞠躬進履倣孺子之登
橋點頰成圖顧先生而捧杖蓋契合在形神之表故點
染居筆墨之先也昔宗生慕古用寫玉于步兵李子稱
詩特範金于賈佛在古相傳佳話於今同羨勝流矣但
得意雲泉此日看君於紙上而置身丘壑何時益我于
圖中
題汪上若蘇幕遮詞後
予甥汪子上若學類陽元才同陸果借美人以喻君子
雅善微詞本古意以發新聲尤工小令寫紅窗之韻事
有雨皆香傳粉黛之幽情和天都瘦則珊瑚作骨直疑
身作錦鞋豈翡翠為牀但許花開綵筆已哉乃程子亞
韓並擅清才尤多藻思含珠吐玉行當較勝秦黃鏤月
裁雲遂已齊驅元白誠謂一臺之妙寧惟獨秀于時者
乎鐫之琬琰用以共著其國華勉以縹緗尚望無虚于
宅相也
姜仲子宣窰脂粉箱題詞
萊陽姜仲子博學而好竒多臧而服古所寶宣瓷一器
質素文青體堅制妙詢之宫監知為翡翠香奩置以書
牀用等琉璃硯匣姜子既獨珍之什襲三君乃競美以
篇章物兼華實以咸工詞備抑揚而盡變嗟乎燕來漢
殿夜珠時照露華獺補吳宫春暈還添玉屑仙如秦女
方塗一轉之丹寵似昇平特賜兩輪之磑昔之口脂面
藥不知何處恩光今則粉白縹青但許名流把玩其為
物也君子傷之矣而况昭陵玉匣已出人間漢殿金盤
盡歸天上考工零落久無大邑之供大雅凋殘非復宣
和之舊人事見其盛衰物力因而消長其為感慨可勝
言哉仲子其韞櫝以臧之異日可執型而考也
家文仲唾餘草題詞
家星陳仲容雅量慕阮籍以入林承祜清才傍枚皋而
卜宅十年馳想每飲香名千里聞風恒傳好句而家分
三眷跡散四方難聚首于瀼西徒懷思于渭北兹因訪
戴乃獲識韓而星陳誼篤停雲情殷聽雨頻過廬阜異
靖節之聞鐘每坐蕭齋共許詢而揮麈既留連而對酒
遂慷慨以論詩初未開函即有清風而拂座既而終卷
盡看朗月之入懷若成連之鼓琴絃一彈而即爽如歐
冶之鑄劍鋒有試而不留則曰異哉此才乃復近生吾
族若其加之以學何難直到古人夫詩以傳情而情必
生于厚詩以言志而志必取乎深幽蘭之馨要滋之於
九畹芳桂之烈乃被之于一山渤海男意在研精而名
齊于摩詰玉溪生心求入格而品貴於飛卿豈有他異
人哉亦在乎刻意耳由此而抽毫廣座建幟長城取冰
雪而擕直云君當自愛得江山之助毋曰臣叔不癡
題靈芝白鶴圖
余友羅君臨思敏而工文賢而博古嘗屬蔣子前民為
靈芝白鶴之圖曰予家系出長沙家于歙浦裔源夢鳥
湘中曾號琳瑯道擅騎龍天上猶傳冠褐簪纓繼美史
册流輝乃在李唐之時則有廬江太守者分餐香積未
遂飛鵬携卷黃都或傳鳴鹿二十年虎符朝佩松杉已
長舊圍三千里鵰錦晝行桑梓還沾雅化生靈拯患竟
同梁國之仁絃誦遺風遂有文翁之政禁淫祠而巫風
頓息崇本業而膏雨弘施惠以及人廉以律己于是芝
生燕寢表瑞應于雙麟雀下訟庭傳喜聲於五馬夫草
木應時而茁錯彩顯盛德之葳蕤禽鳥得氣之先純素
見清操之潔白大吏上其治狀聖主賜以璽書行比淮
南課是百城之最名高潁上公從五等之封既炳烺于
宸章亦昭垂於家乘仰揆往跡竊願學而未能遠遡遺
徽庶可風于有位蔣子乃吮毫而起曰是以盍觀乎聽
翁亦展卷而稱曰美哉是圖也因書數語聊代座右之
銘用示後昆毋忽庭前之訓
題宗鶴問竹秘閣後
宗子得竹秘閣一具厥質既良其工特妙相其正直不
殊君子之居身助彼英華每伴詞人而運掌華子比之
陶瓦言分銅雀之形汪君謂為策書用鏤赤龍之字二
者辭既工而調美兩君名雖異而實同從此品重裘鐘
辭高筆格築書城之偃月長從管子登臺銘筆陣于凌
雲欲為班生剖劵矣
宗梅岑為燕子洗巢詩題詞
吾友宗子梅岑雅負閒情嘗多勝韻習静而深居楊柳
移家而獨愛芙蓉馬逸士之文窗時迴素羽張集賢之
寢榻恰對香棲乃雛去梁空偶念薛郎佳句而泥随花
落嘗汚揚子玄經爰命滌除更加封葺灰飛殘劫已銷
寶墨之宫塵滿人間不入烏衣之國盼娘樓閣轉見清
華趙姊亭臺益成窈窕雖紅襟歸晩徒憐杏壘雲高想
翠剪重來應訝芹泥雨潤誠哉佳事之堪傳美矣新篇
之足詠纔過春社史邦卿藻井之篇欲近玉堂張子夀
華軒之賦從此柳昏花暝長看此處簾櫳寧教野草夕
陽更向誰家門戶也
永愁人詩集題詞
夫張衡寫志思在泰山衛玠言情茫如江水世有買愁
之地人欲寄愁於天愁非慧心未易有也梁溪女士龔
氏大家生有令姿少逢時難弔屈原于楚澤已殉故君
葬李白於青山空留愛女既伶仃而失路遂俛仰以從
人爰有閒情乃工韻事卷簾秋咏那堪瘦盡黃花對鏡
晨書直欲香盈素手李公擇之妹信解含毫王凝之之
妻偏能染翰常含思而未吐纏綿略似春蠶遂顧影而
自憐凄切有同夜鴈自題所著命曰永愁嗟乎知已維
艱賞心不易人逢意外事阻情中口銜闕以難言腸繞
輪而徒轉石雖五色終何補于情天木有千枝竟難填
乎恨海笋生湘水未竹而已有淚痕蟲是秦灰化土而
尚存冤氣愁端百集愁態千名絲無緒而難尋酒不澆
而長醉其為永也得無是乎然而我命不猶此中有鬼
從前怪事悵當世以何多向後幽懷問他年而誰解年
年綠樹空銷蛺蝶之魂夜夜青天枉費杜鵑之血僕原
善恨人已視為卷葹子欲何為我欲贈之萱草
天鏡和尚語錄題辭
法向誰傳不來不去相從何見非我非人乃有沛國禮
宗是為天鏡和尚生由紫竹産自青蓮出羊烈之名家
真操獨立解鳩摩之密諦妙性常圓偶涉愛河即上慈
悲之筏宏開覺路旋明智慧之燈爰與靈璽大師互相
參究共作比丘而說法同超天女以獻身寺號青鴛并
居靈境林開白象不到纖塵入火宅而先凉出汚泥而
弗染排沙秘義直能探靈照之心面壁真傳豈僅得逹
摩之肉于是升壇提唱列座敷揚發獅子之音聲聞十
地闡蜂王之教語盡三乘廣蔭法雲普及大千世界朗
開慧日咸歸此一宗師固已道合人天心空彼我者矣
至若神遊境外識香氣于林間悟在言先得春光于枝
上機鋒共證不須坐破蒲團頓徹俱忘直欲還他拂子
雖當年隻履已自西歸而此日遺經猶傳東度請親承
於當下作什麽生問誰認其本來因如是見
䟦尤悔菴菩薩蠻後
阮生失路澆淚無端屈子問天寄愁何處水以不平而
激木因有鬱而竒情有所之理固然矣吾友悔菴文高
於命宦薄於名豔曲三章欲醉沉香之酒竒才兩字不
分歸院之燈孤竹崖前空随射虎百花洲上徒共眠鷗
劉公幹高卧清漳王仲宣哀吟荆楚爰以沉鬱之意寫
為穠麗之音此病中八首之所由作也夫生而識字即
種愁根長解言文原非善氣惺惺自合人奴咄咄何堪
令僕吾儕若此復何怪耶子善吹簫請命小紅而按節
我為拔劍聊浮大白以倚聲
䟦高蒼巖太守洞庭倡和詩後
蠟屐一雙謝臨川時多逸興畫船十隻白香山每賦新
篇古人理政之餘常為游覽良由風雅之氣足于性情
蒼巖高使君績懋黃龍聲高紫馬乃湖中了其公事而
濠上適有會心爰發山水之清音無煩絲竹遂振雲泉
之逸彩自得鳥魚而汪子扶晨及家鹿園並擅清才同
追麗響昔蘇家二客未見成吟王氏羣賢猶傳闕製兹
則嬉如杜牧賦比枚乘同揮鸚鵡之毫總豔蒲桃之錦
知公把酒時當不似人間笑我聞歌此曲渾疑天上矣
䟦孫止瀾太史詩卷
少陵之吟落月雅憶平生彭澤之賦停雲願言疇昔古
人崇乎氣誼出之性情交相重焉良有以也止瀾射陵
兩先生徵君種柳學士班荆同為山澤之游共結雲雷
之契固已清風被服古道照人矣乃止瀾因游寓之時
錄贈遺之作俾宋子穉恭用為世守夫穉恭之濟美誠
王獻之繼王羲而止瀾之締交則陳羣之有陳紀詩篇
贈答情致綢繆不足以風示來昆追蹤往哲哉爰題簡
末俾教荷葉而藏永作家珍可比梅花之賦
素心詩䟦
南村晨夕惜幽朋之姓氏未傳東瀼往來歎勝侣之賡
吟不著在一時以為闕事乃千載用以遐思雲紀黃子
以江夏之逸才集廣陵之多俊李供奉雅稱詞傑梅都
官最擅詩名賦能擲金石之聲惟聞孫綽品足收湖海
之氣兩見陳登瑟鼓湘靈得仲文之佳咏賦言京洛有
平子之雄才思或進于吞星能自高於立雪莫不争標
漢幟共奮秦椎日麗神都競長四聲之壘雲迷絶塞恒
堅五字之城然當八音迭奏之時耳不傾于鄭衛逢衆
彩錯雜之際目不眩于朱藍譬幽谷之蘭芬都無煙火
如空林之梅發不受塵埃以此言知其相知也至密以
此自得其相得也愈深由斯而坐進古人力追大雅心
之為素不既多乎予懶欲謝棼未暇執斧而導喜因見
獵猶能憑軾以觀
宋牧仲楓香詞䟦
近之詞家互為澁體施于樂府競號新聲實有江河之
憂豈獨風雅之變哉先生楷模八代衣被九州乃以大
雅之才間為小山之製具周秦之麗節而去其靡寫辛
蘇之壯懷而去其亢所謂永嘉之末復聞正始之音也
余廣霞浴鶴吟䟦
一百五日可禁凍雨連旬七十二峯空嘆春泥塞路正
作聽鸝之想忽傳浴鶴之吟值仙叟于下邳殊多逸思
得才人于東海同寫高吟孔庭咸可聞詩杜氏皆能索
句凄然對酒先得我心所同率爾焚香但覺君言特妙
也
䟦彭爰琴夀閻再彭序
再彭先生具栗里之高風躋芝山之上齒鬚眉儼若疑
是神人耳目未衰猶稱詞客而荀家之才子早騁龍媒
且蕭氏之文孫還翔鶴羽洵足稱之人瑞號以地仙者
矣吾友彭子爰琴為抽犀管用擘魚箋寫星子之詞裝
之玳瑁染霞卿之翰麗若芙蓉何必圖展紫綈見真形
於五岳籙成青簡傳靈誥于三山乃復義篤稠桑還求
金縷思深落葉恒念瑶簮斯又意與世以俱長情随年
而更永者也余既覽彭生之作復觀陳子之篇持為情
移敢辭才盡進之仙訣用質牛叟以五千綴以鄙言聊
濡龍賓之十二
鄭若千詩箋
予于辛未上巳之辰重舉春江花月之社維時庭前受
簡不乏羣賢花下論文盡來多俊而鄭子若千蘭夢一
枝草生雙帶文章清麗獨操正始之音吟咏高華自得
元和之體歴觀五作足擅一場自可與子美聯鑣豈但
令君苗焚硯哉因題蕪句用授棗人
䟦陶奉長維揚竹枝詞後
春風城郭舊是魂銷明月樓臺時為腸斷而香車寶絡
雖如昔日繁華乃繡幕青絲迥異當年佳麗寫柔情于
紙上不減名士風流寓勝賞于篇中欲問美人消息君
請歌竹枝于堤上余將尋桃葉于江干矣
引
雙節乞言引
伏以髧髦矢節從容較甚於捐生剺面存貞堅忍尤難
於繼美故
朝重褒嘉之典雖待及年而野存激勸之風寧辭頌德惟
江母程太孺人者鶴誠先生之淑配郢上之尊慈也少裕
鸞姿早成鴻偶婦能自好方靜御其朱絃士故多竒獨激
昂於赤劔迨至天欲傾而莫補遂乃海可蹈而不歸寡鵠
空歌誰憐宛頸文鸞不舞徒恨迴腸動則捋荼幾見忘
憂之草生而食蓼長為茹苦之蟲稱未亡人幾四十年
撫藐諸孤如旦暮事瀟瀟夜雨時聞鳴杼之聲慘慘晨
霜不滅畫灰之字爰俾郢上聿振衰宗業授一經名成黃
絹家完三徙事出青箱人推士行之親運甓良由于剉薦時
值阿咸之匹矢栢遂合以如蘭蓋境若公早賦玉樓致汪孺人
遽塵瑶瑟題扉已决家人曲諭以存孤引刃何難娣姒羣
寬以守志蚌雖胎而不育歎豈由人蜾非種而還生呼常
似我墻邊灑淚俱開思婦之花海内填波莫盡帝娥之石
泉能躍鯉汪能以事嫡姑者事其叔姑樹有啼烏程即以
愛猶子者愛其猶婦青燈兩世有苦無甘白首一門長昏
不旦里閭紀實誌乘并載其詞郡邑飛章旌典先從其長
乃太孺人謂冰霜砥節痛教形影相依豈日月垂光肯
使聲名獨後以兹謙德暫寢褒封用待遐齡同膺
懋典然而龍門紀竹猶存巴婦之臺天禄吹藜尚誌義
姑之傳况此雙貞之嫓美蓋偕五烈以齊芳可少弘詞
以揚淑範長篇偉製雅號鴻裁短咏微吟咸稱鳳采倘
文通鏤管能開五夜之華則萊子斑衣足慰三春之草
庶榮深衮字共知林下清風而寵溢綈箱永沐毫間瑞
露矣
江青園七十小引
青園先生理學名宗忠貞華胄風流不墜榮名代著朱
纓節義相承灝氣獨凝青簡清剛化物彦方感還劔之
風施濟覃懷阮裕動焚車之歎蓋慷慨原乎大義豈矜
游俠之名而然諾本於至誠遂有真儒之勇是以朝尊
更老獨禮桓榮社啟耆英先迎富弼一時遵為律度當
代奉其楷模至若大歷詞人還衣五彩高陽才子并得
三珠竹林多均愛之情蘭戺有競榮之勢斯則楊家傳
其玉佩杜氏號為寶爻者矣兹逢誕岳之期適值觀濤
之候稽之人事前半月而彩絲延筭于北辰考之天時
後八夕而紫緯懸輝於南極書繙寶籙猶龍老子之文
杖賜玉支單豹嬰兒之色炤長筵于不夜明月猶懸樂
盛事之如春丹霞可接何人善頌敢抽兔管以陳詞此
日為歡願酌犀觥而進酒君請歌乎既醉余方慶其作
朋爾
漢殿傳經彦梁臺夢筆生華纓振橙里朱棨耀蕪城
維岳時生甫占星夜誕衡魁竒原獨立磊落早多英
威鳳存遐覽高鴻足曠情觀書懷卓犖學古志縱横
道欲尊三代聲嘗動兩京艱難因就義慷慨為全名
仗劒歸齊地持盤定楚盟輟餐周友急汲井化人爭
白璧身同貴黃金諾匪輕里兒憑息訟隣境賴休兵
携酒攘鷄醉投錢飲馬行危巢留破卵沸鼎救餘鯖
令德惟神聽隂功似耳鳴素環應有報青策豈無銘
屢和居隂鶴頻聞出谷鶯易精王輔嗣賦美庾蘭成
虎觀方聯席鵬溟各奮程碧瞳誇矍鑠黃髮仰儀型
几杖華三祝衣冠漢五更幸兹逢大戊還共慶長庚
濤長符川至星高並月明鮐顔齊衛武鳥爪降方平
絳縣何能筭丹丘不待營願開蓬島席永奉景山鐺
家士雅孝廉居憂致疾作詩慰勉並索同人屬
和小引
蓋以道遠循陔綵服罕聞于萊子乃致情乖陟岵素冠
嘗慨于棘人嗟斯世之不臧幸吾家而庶見則族姪士
雅此其人也士雅本負俊才尤多至性以尊人之易簀
率諸季以撫棺日日悲號盡淚而繼之以血時時躃踊
幾死而遂不欲生以致鷄骨徒支猿腸欲裂經年病瘵
瘳疴頼得銀丸畢世銜哀返魄恨無瑤草昔攀筵附子
感鄰母于屬垣泣扇王修致鄉人而罷社斯為似矣良
可風焉爰乃慰以新篇且可箴乎末俗白華敦孝聊同
束氏之補亡彩管旌徽願得郢人之繼和
為家元士節母羅太孺人六十乞言引
蓋聞紫綈秘笈書藏于阿母巾箱彤管名編字照以神
人拄杖非待彰于藻製難共顯其芳規兹有元士吳子
之慈親是為幼符先生之淑配琳瑯家世本為夢鳥之
孫琬琰聲華代有珥貂之客幼悲岵屺孝不待教而成
早賦河洲禮獨因心而具堂前椎髻能同夫子之心厨
下嘗羹獨諳老姑之性桓少君之挽鹿提甕何傷龐孝
婦之烹魚脱簪靡恡瑟琴静好一十八載罕窺喜怒之
容井臼操持三百六旬盡屬勤劬之夕緇衣欲造寧嫌
錦却蒲桃黃卷堪酬自笑釵無玳瑁煙分百口旁且及
于翳桑祠展三宗遠益虔于采藻此則懿難盡述美不
勝書者矣爾乃河決難填天傾莫補始則星前刲股深
閨亦有金縢繼則日出當心絶壤空埋寶鏡題扉粉字
幾欲還隂封髮帛書聊因存趙幾年夜雨鳴機和助讀
之聲半世秋風斷杵警縫衣之夢養雛成鶴誰憐寡鵠
凄凉有子雕龍肯惜和熊辛苦身肩四代心許千秋遂
使膝下文通欲協貂蟬之兆階前令伯將陳烏鳥之情
豈徒臺爇夜香令子金桃叶慶已見堂高世綵曾孫玉
筍成班他如義比魯姑識同許婦獨將赤手救伯姒于
蓐室之中不惜黃金却暴客於空庭之内此皆閨闈之
僅見良為巾幗所創聞者矣兹開六袠恰半九秋天上
蟾蜍已就長生之藥雲中鸞鶴爭浮久視之觴信與月
以俱明心常皎潔將和天而不老節更高寒范式登堂
爰同展拜楊羲授籙雅足承歡封萬歲之鄉行見起居
八座錫百朋之字仰祈組織七襄爾
陳母姜太夫人七十乞言引
蓋聞光昭青簡凡才子必有慈親頌紀彤編由令妻必
有夀母積徽聲于往古傳懿範于近今則陳母姜太夫
人實有之矣太夫人靈鍾玉燕胤本出於釣璜慶篤瓊
鸞祚久昌于錫劵華纓累世河山傳象服之榮畫棨盈
門井臼著鹿車之範爰歸碩士作配名臣義篤三從欽
嘉儀于鼓瑟功高六出襄秘計于篝燈純孝表于高堂
勤幹聞于中饋龐家烹鯉厨羹必自親嘗崔氏扶鳩中
服多由手澣煙分三黨每見脱簪廪濟一鄉恒聞輟膳
雖華稱珈翟既身貴而靡驕迨慟切藁砧復門衰而不
墜堂前畫荻空憐三鳳中分室内丸參還羨一䕫已足
布裁大被冀佳兒長近正人珥易竒書謂是子終成大
器乃俾令嗣是謂健夫若終子雲之過關雅多壯氣如
陸士衡之游雒洵號異才乃涉世不慕聲華而讀書恥
為章句窺其所造將顯親必頼揚名揆厥所由惟能文
乃堪養志歲當乙丑月肇甲申節啟中元慶先一日夀
增天秩時際七旬宣文君坐有生徒稱論自若郄夫人
年踰耆艾神明未衰豈不盛乎是可頌也敢乞江毫之
五色用賚魯衮之一言則文重鼎彝永頼仁人之贈而
詞高琬琰弘瞻君子之光矣謹啟
紫金丹小引
杵分兔窟品重玄霜藥獻龜臺名珍絳雪張子本杏壇
之佳士還種杏林以芝嶺之高人自畊芝畝傳家金鎞
早看藏發光明濟世珠奩更見書分宛委惟兹秘授實
具竒功砂鍊蓉牀頻經九轉丹成桃液獨妙三還氣可
除疴似啟龍膏之合香能辟惡不殊螢火之丸得自神
人癕何為而徙樹佩之君子體竟勝于紉蘭
募修鎮海樓觀音閣小引
南閣高樓名曰鎮海丹甍飛拱憑陵百雉之巔畫棟遥
鶱用奠六鼇之足捲風雲于南浦雄峙金湯駐慈月于
西迦靈分瑤島舟航萬里共瞻朱鳥規模鐘鼓九霄自
有白鸚響逹此既深于衛國良亦顯于佑民者矣素修
上人者朴能生悟静可破愚百八子之勤持二十年而
苦行雲霞千尺不煩棕拂登筵風雨一燈獨向蓮華聽
漏念此翬飛鳥革萸江之保障非輕然而鼠穴雀穿桑
土之綢繆宜早倘遲修葺必致寶相之淋漓若任廢弛
何論鐡圍之傾壞敢辭饒舌仰懇信心用為助木之山
神共作聚沙之童子施之材施之堊幸為費之無多孰
為補孰為修計成功而尚易毋云官之所掌何煩撒手
五銖將見福有攸歸絶勝蓋頭一笠
為樸菴和尚募具足戒衣單引
嘯鸞人後司馬家兒忽有意于離塵遽捨身而入道頭
皮直上雖云煩惱能除脚板行參尚有威儀未具在嗔
痴既絶要本無貪而慧定維修必須能戒是菩薩不名
菩薩究竟如何做闍黎像个闍黎規模不免是用豐干
饒舌徧求檀越發心念珠有一百八丸要令随時圓滿
布衫重四斤七兩須教當下現成看他禪和子作甚麽
生惟願大善人說如是法
為姚公六子募緣小引
僧某者故廷尉永言姚公之六子也廷尉剛而絶俗清
不謀身以故世未一傳家皆四散兒如任昉雖有葛而
弗完子類叔敖并無薪之可負欒氏降為皂隸已足傷
心孝客去作浮屠尤堪酸鼻况乎路窮于托鉢又復辭
拙於叩門澗底束薪偏難煮石城中合掌誰與施珠非
蒙長者之涓埃難起遺孤于溝壑伏祈惠以五銖共謂
舊家所不忍見庶幾延兹一綫毋嗟廉吏之不可為
方君樂志圖小引
夫入世塵而不滓者斯玄逹之鑒已深超物態而自頥
者則貞休之氣彌足于以保兹純素和以天倪得河圖
之中宫慶符龍馬應羲爻于大衍德叶鳳麟度黃綺而
齊年絜喬松而等筭雖列名朝籍而溷跡塵區識者有
以知其不凡達人早已許為無盡矣黟山之麓夙有異
人方雷以來猶多杰士乃爾郅方君者少負英資長多
偉抱岐嶷由于天亶慨慷實自性成擲筆早類於仲升
結駟有同于端木而閔家門内絶少間言曾氏堂中恒
多懿節萱堂偶疾輒步禱而忘遥荆砌分勞每躬當而
靡倦坦懷無曲其直如弦遇物惟誠我心匪石隂德不
願人知勝事難為僕數是以贈佩見于吕虔瑯琊濟美
題輿稱乎仲舉潁水發祥兹當知命之時用祈黃耉方
慶遐齡之筭以介白頭爾乃身寄寰中具淵明之逸興
心遊物表慕長統之高蹤則其清言傳諸柔翰波分上
下可滌塵纓風有雌雄偏宜廣袖心知魚樂其何羨於
渭濱目送鴻歸爰有同于江渚於是謝鯤一壑宛似虎
頭叔則三毫端由麟角其曠懷有若此者則高致為何
如乎是當被以篇章傳好修于久遠豈但留於簡牘寫
盛德之形容哉
靜之朱先生七袠介言小引
黃山結幛紫府傳籌傳稱君子之國僑詩歌張仲之孝
友式如玉式如金仙醴助綵衣之讌鼚乎鼓軒乎舞良
辰飛濯錦之箋静之先生古黟望族讓産同乎讓國追
延陵季子之高風敬友本于敬兄仰司馬温公之盛德
居睦親之宅年年風月樂以忘憂表鄭公之鄉世世子
孫引而勿替階前蘭玉謝家之幼度超羣墻上薜蘿張
氏之公超成市挽鹿車而行汲何嘗對泣牛衣藏龍劒
以傳家已見名標虎榜運逢清泰夀届古稀綠鬢朱顔
獨飲菊溪之水清泉白石同聽緱嶺之笙紫芝之眉宇
爭觀碧海之煙波可涉羣公作賦并淵雲班馬之竒才
令子開筵招鍾吕佺期而共集綺夙忝維桑之誼媿糠
粃之在前况當酌斗之時奉盤匜而恐後
林蕙堂全集卷十
