皇清文穎卷九十七
詩
五言絶句
秋月恒溫親王允祺
秋月漾清輝溶溶映薄幃階前聞蟋蟀冷露滿裳衣
白雲寺恒溫親王允祺
山高每出雲有寺在山上誰向寺中遊白雲自來往
西照寺恒溫親王允祺
流水自淙淙山深蔭古松斜陽回照處古刹一聲鐘
咏桂應教怡親王弘曉
桂樹生南國移根傍畫欄芳香披拂處疑向月中看
憩田家愼郡王允禧
田家雞黍情坐愛牛羊返柴門風動聲殘陽四山滿
山居鎮國公德普
雲抱萬重山橋横半溪水紅樹接茅檐掩映斜陽裏
喬木輔國將軍博爾都
喬木緣溪水疎籬隔草庵門前停畫舫風景似江南
清池輔國將軍博爾都
清池映皎月沉沉素波靜遊魚亦悠然况兼竹栢影
夜坐輔國將軍博爾都
抱琴花下坐對月竟忘機曲終萬籟寂花影上人衣
題王石谷畫輔國將軍博爾都
濕雲遮遠山急水喧横石有客臥草堂閉門讀周易
山莊四時應
制詩四首徐元夢
回蹕無多日山莊春已深依依芳草色似望翠華臨
翠華一臨幸觸處得清凉雨過千山碧風廻百草香
風雨欣時若端居倏復秋
聖心閒適處麋鹿總優游
霽色遍遙峰凝寒又逼冬
九重心目近不忘後彫松
北征大捷鐃歌八首狄億
開天文武績首出是軒皇弧矢兼書契垂為萬載光
海波流太液滇水注昆池只剩燕然石
君王更勒碑
朔漠寒難釋欣鋪綠草茵詎因吹律轉
皇世本如春
江河流兩戒直北少源泉指顧飛甘醴坤輿亦轉旋
屢頒天廐馬頻賜御厨餐
宸渥何由報惟將寶劔看
刁斗三更夜征笳萬障秋
聖人親按壘雪點紫貂裘
負固荒沙外﨑嶇萬里程雕戈霄漢落始信是天兵
南望回杓斗春風度玉門
至尊停輦處時有瑞雲屯
七言絶句
白牡丹理密親王允礽
鹿紫鵝黃自昔傳天然本色倍鮮妍瓊為樓閣層層現
玉作盤盂朵朵圓
綠牡丹理密親王允礽
雕鎪蒼玉起樓臺紅紫叢中巧樣裁碧葉承花花似葉
綠圖還有鳳銜來
賜荔枝五株恭紀理密親王允礽
叢生丹實綴瓊枝鶴頂殷紅迥異姿移植不教違物性
清芬如在海南時
紅葉理密親王允礽
數株槲葉間丹楓一抹秋山入畫中縱使霜風能點染
也教都傍日邊紅
夜坐恒溫親王允祺
風撼簾衣月照床人聲靜處漏聲長此間趺坐清如水
一卷楞嚴一篆香
中和節恒溫親王允祺
三分春色二分初又見階蓂一葉舒聞道中和推令節
唐人曾進勸農書
西爽閣晚眺恒溫親王允祺
因登小閣對斜曛匝地春光遠近分更喜西山供眺望
數峯如畫復如雲
有懷恒溫親王允祺
雨過苔深絶點塵鳥啣桑黮過西隣麥黃秧綠柴門靜
獨立斜陽憶故人
日觀峯恒溫親王允祺
巍峯突兀接雲霄二月春融雪未消夜半鷄鳴紅日出
海門千尺湧金潮
蒙
恩賜聯句心作良田百世耕恭賦
淳度親王允祐
靈臺方寸卽良田家法新從
聖主傳貽向本支千百世耕耘歲歲是豐年
山翁奉和
兄雍親王怡賢親王允祥
山翁家在白雲中鶴髮蕭疎坐晚風門徑掃時幽蘚碧
杖藜扶處落花紅
漁翁奉和
兄雍親王怡賢親王允祥
漁翁常占蓼花灣俯仰心同白鷺閒放艇有溪皆入畫
得魚無日不開顔
奉懷
兄雍親王隨
駕熱河避暑四首怡賢親王允祥
清暑山莊近塞垣年年扈蹕羡承
恩林亭水殿雲霞裏日侍
天顔笑語溫
沙隄雨過淨無埃深柳陰中輦路開風動葛衣香滿袖
行宮侵曉問安迴
墨池香霧湧波濤落紙雲烟格總高
指授親承應更進彤軒長晝侍揮毫
磬峯高聳片雲留萬木蕭森白露秋屈指
迴鑾期已近趨陪欣喜話前遊
泛舟呈
兄雍親王二首怡賢親王允祥
曲嶼平橋掩映重蘭舟蕩漾意從容花香午送和風暖
草色朝含瑞露濃
輕舟容與碧溪潯㶑灔清波幾許深塵念到來消已盡
始知山水有清音
月夜怡賢親王允祥
虛廊晏坐夜沉沉偶得新詩喜獨吟萬籟無聲風不動
一輪明月印波心
西郊怡賢親王允祥
夾道千行御柳斜青青芳草襯晴沙春風十里西郊路
開遍墻頭處處花
圓明園讌集呈
兄雍親王四首怡賢親王允祥
綠水名園倚綘霄歡聯華萼應嘉招躋攀不盡登臨興
閬苑蓬壺路未遙
西山泉水入池新池上松篁翠色勻瑤島靜涵千頃綠
瓊林長護一園春
芝榜高題
御墨鮮陽春烟景浩無邊圓通妙諦誰能會一片光明
照大千
路入仙源迥不同披襟面面受和風向榮花木欣欣意
同在
堯天長養中
題畫六首怡賢親王允祥
參差遠勢望難分筆底烟嵐迥不羣千澗泉聲千澗雨
萬重山色萬重雲
赤欄橋外柳毶毶千樹桃花一草庵正是春光三月裏
依稀風景似江南
片月啣山出遠天笛聲悠颺晚風前白鷗浩蕩春波闊
安穩輕舟淺水邊
碧海三山入望賒金銀宮闕映丹霞生身只合蓬萊住
桃實千年又著花
前村後舍意相親社飲團圞雜笑嗔此是昇平眞景色
收來畫裏更精神
瑤圃瓊臺玉作田高人策蹇㶚橋邊詩成自為豐年喜
沽酒尋梅亦偶然
咏荷花怡賢親王允祥
銀塘珠露月三更風靜荷香遠益清為是出塵心不染
亭亭獨立迥含情
薔薇果毅親王允禮
寂歴幽香透綺疏日晴風暖蝶來初從君乞取花間露
浣手臨窗讀道書
書窗夜雨怡親王弘曉
片片雲凝壓鳳城苔階細雨潤無聲欄前只有芭蕉葉
一夜蕭蕭直到明
送家兄奉使出塞怡親王弘曉
花萼樓前兩弟兄每從擕手問安行詩歌折柳頻相送
一在龍沙一鳳城
凝香齋怡親王弘曉
紫白花開鬭粉粧簷前輕燕繞迴廊清幽眞覺塵難到
只有香風送畫堂
賦得秋露如珠怡親王弘曉
東方漸啟滿庭秋仙掌高擎露未收自是湛恩天上足
明珠萬斛不湏求
咏萬年青怡親王弘曉
蘢葱嫩葉最宜人薄植能留天地春移向案頭常作伴
不凋應得比松筠
題畫四首愼郡王允禧
杉皮屋子枕溪頭燕尾春波碧玉流一片輕雲作微雨
隨風流出下灘舟
林邊一徑傍巖隈水閣風亭掩映開應是此中無暑到
瀑泉高自半天來
古樹連踡帶石坡夕烟山靄兩相和老僧拄杖踏黃葉
秋在白雲深處多
玉水瑤山一抹同六花飄墜晚烟空地爐茶鼎幽人屋
夜半窗間宿火紅
山莊清曉圖愼郡王允禧
落落長松滴清露㶁㶁流泉穿塢去數聲山鳥喚人醒
飛下空青不知處
題王石谷松窗讀書圖小幅愼郡王允禧
鸛啄參差覆綠苔長松陰裏坐書臺山人只合山中老
爭似閒雲出岫來
桃花寺輔國將軍博爾都
山寺憑欄對夕曛寒烟暮靄互氤氳數間茆屋圍紅樹
一曲清溪出白雲
東臯泛舟輔國將軍博爾都
乘興蘭橈泛碧溪漁歌驚散水禽啼白蘋渡口烟初暝
紅蓼灘前日漸低
南苑應
制吳偉業
綠楊春繞栢梁臺羽蓋梢雲甲帳開知是
至尊親講武日邊萬馬射生來
車駕親征朔漠鐃歌六首張玉書
鐃吹聲高朔氣融凱歌人仰
廟謨功宵衣决策
深宮裡萬里軍情指顧中
春風曾不度龍沙罽帳常霑六出花却喜雪融催草綠
馬嘶聲壮隱邊笳
鷹揚環擁
御營傍刻漏聲嚴夜未央北斗當頭天似水亂山迎面
月如霜
萬里眞同咫尺看嘽嘽鐵騎耐霜寒沙場競唱從軍樂
瀚海何憂行路難
去日枯條未放春歸來榆柳綠初勻平沙草燠行圍蚤
獵得黃羊
賜從臣
近邊六月曉風和紅藥金英匝路多應為關門春蚤謝
穠華留待
屬車過
武功告成鐃歌十首張玉書
靈泉匝地浸春蕪縱目連營日正晡紅柳萬株新月吐
一輪冰鏡挂珊瑚
銀麟古鎮閱沙陀千里軍容靜鸛鵝無定河邊孤戍冷
受降城外屬藩多
漢唐渠水繞青畦烟火千家板屋齊統萬城頭天一顧
永銷兵革事耕犂
鐡駟明駝列廐陳輕舠擊檝大河濱官家纖悉皆儲峙
閭左何煩算一緍
萬里邊情等察眉
九重宸斷折羣疑早從
玉帳籌兵日預决樓蘭授首期
河經幾曲鏡波平
御座中流水自清到處魚鱗銜尾集總隨龍影負舟行
豐郡山圍古樹稠黃河水帶黑河流舊屯邊戍連秦塞
好灌腴田似夏州
三經脱脱城邊路此度風清解鐵衣飛鳥向人疑舊識
亂山隨馬送將歸
鳴鳩羽拂桑田雨布穀聲催麥浪風父老杖藜遮道望
太平
天子五雲中
鳳詔同瞻天北極雕弓長挂海西垂千秋汗簡神功紀
百丈磨崕
聖武碑
知稼軒暑中侍直紀事四首張英
稻畦瓜隴翠芃芃移入城西
御苑中靜聽桔橰深柳外不湏丹藻繪豳風
秋雲亭北谿如帶嘉穎軒南柳作屏陌上新逄時雨過
秧鍼菜甲一齊新
數叢葭葦接芳汀作隊鴐鵝泛雪翎清淺波中金碧影
小橋斜過狎鷗亭
五月溫風過雨時田田初見綠參差驚看蘸水紅蕖艷
百朵先開太液池
奉
命泛舟
西苑觀取魚并蒙
頒賜恭紀六首張英
興慶池蓮照水紅恩分青雀御微風幾人曾到甘泉舘
來往波光㶑灔中
好雨連朝長暮潮輕舠緩轉木蘭橈西山指點青如黛
不覺經過玉蝀橋
秋早凉從
水殿生魚罾收處柳風輕縱横藻荇流船滑時聽鮮鱗
潑剌聲
新蟬乍喜報秋清
靈沼風和見物情綠樹陰中啼翡翠白蓮花底宿鵁鶄
空明䨇槳擊澄潭烟水菰蒲性所躭怪底夜來凉雨後
魚莊蟹舍夢江南
錦鬛銀腮滿泛船盈筐拜
賜荷
恩偏謾言玉鱠東南美親割華林第一鮮
恩賜新貢龍井天池珍茗二瓶恭紀三首
張英
春山雷莢綠參差驛使南來供
御時千片月團天上味清芬先許近臣知
披雲和露出層巒雀舌名芽欲購難家住江南曾未識
得分珍味在長安
晚窗自煑石泉清靜聽松風第一聲喜沐
君恩分玉液不將仙露羡金莖
扈
蹕西山至
南苑紀事十二首張英
遙望飛塵一綫輕平郊歴歴引䨇旌
皇情最愛田疇好萬騎傳呼逐隊行(上諭衞士勿踐民田)
擊壤歌衢樂自如不教雞犬避
皇輿山僧出定閒披衲野老來看勌倚鋤(寺僧不擾觀者不令廻避)
古潭石碣蘚㾗斑常迓
鑾輿到碧山只為蛟龍留窟宅能將霖雨遍人間(扈從幸黑)
(龍潭)
隂崕盡日掩芳叢退谷亭幽曲徑通單騎不教傳警蹕
山泉聲繞玉花驄(退谷曲徑清流與御驄相繞)
空濛雲氣生虛壁遠近嵐光入小亭幾度凭闌看不厭
山容野色總青冥(來青軒高敞最宜遠眺)
凴虛高閣俯松端千頃平疇入望寬山色自青雲自白
河流蒼莾古桑乾(石景山晚眺)
翠竹烟梢碧玉姿傍崖臨水綠參差
皇心珍重凌霜節題作篔簹第一枝(潭柘有竹最茂御製詩詠之)
寶翰偏宜洞壑藏山光雲影入
天章一經洗筆溪頭水清澗長流
御墨香(西山諸勝地皆有御製題詠)
上林迴繞是清渠北渡平橋映碧虛
聖澤長同靈沼樂柳風生處看遊魚(流上臨看魚)
落照西山獵騎催長風駕雨自東來玉鞭動處雲隨馬
十里離宮頃刻回(獵回遇風雨)
宮使頻看驛騎催遙從
長樂問安回寶弓
親射林中鹿為進
慈寧御饌來(太上親射鹿進皇太后)
靈境招提御柳邊紫金爐製本天然細看翡翠龍紋裏
猶記
先皇鑄鼎年(世德壽寺有寶鼎乃常祖時所鑄工巧異)
講筵紀事五首陳廷敬
縹帶紅籖鈿軸齊
御書房在殿廊西五經同異諸儒别一一
重瞳自品題
玉几丹霄晝漏長講章纔罷即封章芙蓉别殿秋將晚
新補歌風奏栢梁
閣門鑰入進書來紅蠟光中對御開知是
至尊勤夜讀三更燕寝月徘徊
第二螭頭點筆時起居親切近臣知年來神藻光青簡
日歴長編
御製詩
蛾眉供奉别東頭銅鴨香深䟦燭留下直玉階天漢上
金明門外月如鉤
賜櫻桃恭紀陳廷敬
清曉朱櫻進
内園每從
丹禁飫頻繁雲霞百子池頭色風露三霄殿上恩
賜觀人葠植本應
制陳廷敬
三稏玉蘂三珠樹五葉銅池五色雲不是乍從天上見
多應空向世間聞
三月二十六日
賜折枝牡丹恭紀三首陳廷敬
八方風雨長靈芽朵朵紅雲散綵霞天意未曾私一物
上陽花勝洛陽花
樂天三度見花開曾惜花開老暗催卅載芸香香案吏
白頭驚捧
賜花回
鞓紅魏紫總天香蘭佩還宜薜荔裳歸去輕紗籠暖日
潛溪緋襯御袍黃
北征大捷功成振旅凱歌(有序)陳廷敬
日者
皇上北顧邊陲永惟戡定
聖心獨斷决策
親征羣臣震悚陳表請
遣命將士毋煩車駕遠行蒙
詔制開喻弗允(臣)廷敬伏念
皇上為天下勤勞歴涉沙磧
躬莅戰陣而臣下顧乃晏然安處其何以自寧於是謹
詣
宮門奏乞扈從蒙
天心矜憐謂(臣)年力就老
恩旨下頒(臣)恭聽之頃不覺涕零伏念臣以衰薄不克
備戎行效職役今者
天戈一指兇醜破滅朝至暮捷
功成漏刻敷天率土罔不懽忻(臣)受
恩高厚無所報稱思惟撰述文句以導揚盛美於萬一
而(臣)愧非其才惶恐踰時復不能自己(臣)伏見
皇上覆育四海撫有萬邦東西朔南懷仁歸義聲教所
通遐荒異域侯王君長稽顙
闕廷至若
聖略天威武功丕顯
御極以來平察哈爾定三逆取臺灣服倭羅斯收喀爾
喀掃蕩邊塵廓清疆宇固巳烜赫炳耀亘古今而
昭天壤緜歴服而奠生民矣迺厄魯特噶爾丹者
違我德化自絶生成梟獍猖狂侵陵屬國洵法所
必討師出有名
皇上躬御六龍親護諸將驅鷹揚螭虎之士臨大荒盡
窮幕風行電激聲振雷霆而天申顯佑百靈效順
風雨不驚水草應候時日吉良士馬利賴殱廿年
逋誅之寇建萬世不拔之功此誠開闢迄今簡冊
所宣布宇宙所流傳
聖績神猷曠古無匹者也臣雖不能侍
行幄歴營壘親見翦獯屠戎之盛猶欲形之篇翰製為
詠歌以敬颺我
神武之光明亦(臣)之至幸也謹按王師大獻奏愷樂周
禮始著其義釋者曰愷兵樂也司馬法云得意則
愷樂所以示喜也漢有短簫鐃歌魏克官渡晉征
遼東皆製歌曲被之聲樂凡以諷道戰伐之事而
申寫三軍凱樂之情柳宗元有鐃歌鼓吹曲宋有
姜䕫聖宋鐃歌曲皆其所自作以進之朝廷此皆
古體詩也然自岑參劉禹錫諸人巳自以今體為
凱歌聲調具有風雅之遺(臣)今竊取宗元䕫進詩
之義詩用參禹錫之體作北征大捷功成振旅凱
歌(臣)目雖昏眵勉自繕寫字畫蕪穢仰塵
慈鍳(臣)不任榮忭不任兢惕之至
蕭蕭龍笛出關聲雲旆晴翻朔吹輕十萬羽林眠夜月
廻看北斗挂南營
月上旌門映細旃旄頭影落斷狼烟尚衣高鎻黃金甲
長記龍韜决勝年
漠漠雲隨露布生
青宮送喜拜天行朝衣半濕蒼龍雨點點分明為洗兵
廻軍吹角罷連營疊鼓風多破陣聲寫入
天朝新樂府流傳神武見昇平
武功文德並崔嵬
聖藻篇章每獨裁萬古燕然留片石磨崖
親與勒銘廻
春歸苑樹别長安六月龍沙草露漙邊柳千條花萬朵
一時留取待回鑾
今來楊柳正依依昔去關河雨雪霏魚海輕隂猶未散
五雲常繞
六龍飛
天廐驍騰汗血斑嘶風别去籋雲還瓜時不遣黃龍戍
苜蓿青青意自閒
劍花弓月拂雲還歸路邊庭障塞閒數首新詩翻鼓吹
凱歌聲裏舊關山
九邊萬里抱
神京地盡遙荒戍不驚夜夜關門開曉月
天家本不用長城
鐃歌田雯
千峯送雨塞雷鳴天賜流泉繞
御營豹尾遠連山翠濕龍旗斜轉海雲平
平滇凱歌四首孫在豐
十月王師靖遠邊將軍馬上奏平滇九天日照三危地
萬里風清六詔烟
帶甲蠻天十萬師洗兵雲海羽林兒盤龍江外關山曲
楊柳歌殘雨雪時
雲津橋度碧雞關鐡馬金戈卷甲還玉案山頭塵一掃
圖披王會點蒼山
白帝雲連玉壘浮雪山烽照錦江流直教蜀道平如地
踏破蠶叢劒外收
大凌河孫在豐
一碧清流飲馬過沙明水白大凌河千年泣血張兵備
風起猶聞不二歌(故明寧前兵備道張春有不二歌一篇)
十三山孫在豐
羣峯點點碧雲間削出連城玉一般只是簪來無綵筆
珊瑚一架十三山
凱歌六首(有序)王鴻緒
周禮大司樂王師大獻則令奏愷樂大司馬若師
有功則左執律右秉鉞以先愷樂獻于社古者討
不服征不庭武功旣成飲至告廟必奏獻功之樂
所以娛神格祖而禁暴戢兵安民和衆讙訢鼓舞
導豫達順之意胥於是具焉樂詩逸不傳疑不離
雅頌者近是漢魏以來代有鐃歌鼓吹詞備載樂
府句調長短鏗鏘激昂卽愷樂變製唐開元岑參
始用七言絶句作凱歌六首音節中和克諧律呂
遞相祖述蔚然藝林我
皇上聖武神功討平絶漠邊鄙無警民生永寧戢矢櫜
弓陳常藝極鴻庥景運與天並久(臣)鴻緒愚不敏
謹倣周愷樂漢魏鐃吹之遺用岑參體式撰上凱
歌明紀功德冀備筦絃之末而巍巍蕩蕩不能鋪
揚萬一拜手虔奏惟滋惶悚其詞曰
天王三將羽林兵紫塞黃沙萬里行雷電共看騰虎旅
風雲常自護龍旌
蒸土城邊
鳳輦行
恩波浩蕩溢天聲左餐右粥降蕃騎後舞前歌出塞兵
九重六甲裕戎韜千載昇平一日勞禡纛早曾輪指算
策勲初不爽秋毫
氐羌盡樂太平年
天子神功靖九邊試看龍沙千萬里秋風何處有狼烟
萬隊齊歌破陣歸金河玉塞遍春暉關門老將無征戰
閒話耕耘捲鐡衣
親臨雁塞擁星旄久握雕弧御戰袍却為萬方頻送喜
凱旋猶使
聖躬勞
時廵歌十首(有序)王鴻緒
(臣)聞詩有六義頌者美盛德之形容以告成功而
風者民間之歌謠以見治化之旁洽然則歌與頌
固不可遺一也(臣)謹述頌辭鋪敘
聖澤矣兹復採諸民情騐諸輿慕事皆徵實文無虛美
恭撰
時廵歌十章用被管絃之末極知弇陋聊以託里巷風
謠之遺云爾
銘功瀚海靖烽烟膏雨和風被八埏澤國桃花偏軫慮
更勞荒度奠山川
親乘四載閱洪河沉璧寧煩瓠子歌渠雨臿雲周
睿筭金隄竹楗佇恬波
孝治雍和萬國安
璇宮色養日承懽為觀一統山河盛躬奉
慈寧御玉鑾
敷天尊養答
慈恩孝德三朝侍寝門
玉趾步行扶
寶輦移風不待渙
王言
羽衛森森豹尾旁扈行
嚴蹕勸農桑引車輟馬頻
宣勅不使春疇一草傷
周官自昔貢形鹽漢𣙜唐征取次添今日熬波寬算額
海濱飛雪裕窮簷
重關水陸肇羲皇
特免竒贏較槖装霧渚烟津帆似織曉風安穩度千航
弭棹金閶駐
黼帷東南民隱細周咨吳謳徹晚聲相接盡是華封祝
聖詞
石頭盤鬱勢嵯峨二水三山勝賞多極目長江天萬里
一時都化作
恩波
問俗從容
睿藻摛言泉墨海浩無涯争傳大雅卷阿什盡繪豳風
七月詩
瀛洲亭補種新槐紀事四首顧祖榮
天上分明應列星陰陰密葉接柯亭也知不比閒桃李
曾見三株綠滿廳
綠㾗先上最高枝得地纔知雨露宜巳卜他年鑽火候
好分餘影當青藜
托根何幸傍瑤京好護枝條待長成想到濃陰凉似水
晚風吹過讀書聲
長養多歸尺五天春城無際是晴烟扶疎亦抱凌雲意
擬向文昌殿裏傳
聖武功成凱歌六首胡會恩
流沙瀚海静無波大漠頻傳奏凱歌巳掃北庭回斗柄
更臨西極挽天河
制勝訏謨燭古今鵷行誰喻
九重心直從治定功成後始識
宵衣握算深
桓桓禁旅駐河濆刁斗聲嚴静夜聞邊樹周遭如列仗
齊看帳殿起松雲
仁威遠布拓堯封異域咸收列附庸浩蕩玉關西望遠
河源九曲本朝宗
龍堆北去地形高猶記凌寒度不毛斷磧青青肥苜蓿
隨
鑾春雨潤如膏
乘時迅速便安邊四序纔周振旅旋却笑詩人歌撻伐
鬼方小醜待三年
鐃歌六首顧藻
君王韎韐御戎衣虎騎龍驤激電飛越險不辭親陟遠
先聲萬里過金微
繡旗翠葆接行臺肅肅鈎陳翊衛開共望除兇同望歲
邊民歌舞
六龍來
紫塞歡迎過赫連平沙漠漠列戎旃緣知
聖武勤綏遠黃鉞親提萬里天
飛旆遙臨海色青鳴鑣萬馬黑河腥試看指顧排狼窟
駐蹕居胥待勒銘
鼓疊城頭玉壘清欃槍頓落陣雲平鐵山風静看歸馬
武德歌翻入塞聲
廟略乘時出萬全威行絶域握幾先吾
皇神武功成日不數金城舊拓邊
皇清文穎卷九十七
