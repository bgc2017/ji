皇清文穎卷七十五
詩
七言律詩
康熙辛酉季春
上駐蹕馬蘭峪
召扈從諸臣
賜觀湯泉應
制四首李霨
烟樹蒼蒼古薊門山川競秀發泉源靈沙暗潄雲根暖
玉液潛通地軸温孝奉
慈宫時進御澤流寰海盡承
恩共瞻别殿祥風轉樸素還欽儉德尊
馬首嵐光翠染衣温湯勝境望中微久霑
聖澤松杉秀頻沃靈泉芝菌肥環衛令嚴千騎肅
寢園地近五雲飛侍臣趨召承
天語拜手欣傳盛事稀
俯鑒纖毫百尺明銀塘石甃自天成翩翻舞蝶金錢下
觱沸跳珠玉椀盈暖律何煩吹黍谷醴源尤羡傍
佳城
翠華頻至非廵幸霜露應知感
聖情
福泉雲岫冠黃圖何幸叨陪法從趨香霧已看蒸沆瀣
天池殊勝濯蓬壺陽和徧滿春臺樂遊豫謳吟化日敷
寵渥同霑凡骨換長令翹首憶仙都
湯泉應
制三首梁清標
碧殿新從勝地開塞垣霽色入春臺侍臣並挹金莖露
黍谷何煩玉琯灰翠嶺籠烟迎
鳳輦黃鸝過雨囀宫槐
六龍豈為宸遊到早晚
慈幃問寢来
巖栢森森翠影蟠桃花春泛響流湍繚垣製古無雕繪
水殿泉香勝畹蘭清鑑曉開雲霧濕綺忩夜宿斗牛寒
叨陪
法從同瞻眺十九臣如挟纊看
舊遊風物尚依稀何幸承
恩傍翠微廿載泉聲重入耳千峰嵐氣欲生衣瀾廻玉
砌鮫人吐手散青蚨蛱蝶飛矯首丹厓頻駐馬
璇宫樹色綰斜暉
湯泉應
制三首魏象樞
氤氲佳氣藹陽春一鑑中涵應
聖人浴日全歸千尺水分流合潤九州民晴烟暁覆
行宫樹夜雨先清
輦路塵自是
君恩時下濟餘波渥處及衰臣
大壑層巒抱碧隈湯泉勝蹟擬蓬莱山龍隠躍徵文物
地德温和助夀杯雲擁
翠華廵幸出星高水殿問安廻
慈宫頤養多嘉悅孝治端從
聖主開
陽和滿地豁重隂
詔錫臣工次第尋甃石四圍池貯水傍巖千樹栢成林
橋山弓劒瞻依近蔀屋桑麻擁護深不比華清傳勝事
吾
皇舉動萬年箴
湯泉應
制二首項景襄
銅龍門外翠旗開鳳輦聲從長信来只愛沸潭能益夀
不煩承露起高臺祓除水面宜春日警蹕山頭隠晝雷
常慶萱花榮
北闕愧無蘭草補南陔
别殿重軒近接溪羞將丹刻侈銅鞮半牆碧瓦朱闌外
一帶青松翠巘迷止有玉繩低鐡鳳更無金璧飾璇題
温泉宫室曾稱盛難與堯階
聖德齊
湯泉應
制三首蔣弘道
山開蘭峪建旌門瑞藹蘢葱擁
至尊德澡湯盤經歲月澤通舜海倍潺湲一池影自連
雲碧萬斛波因浴日温流到人間餘潤遠幾多草樹沐
榮恩
别苑承
歡仰
聖衷巖邊水殿迥凌空九天遥發
重闈駕萬夀期延
文母躬澹蕩風薰湯谷外澄鮮月映福泉中規模依約
茅茨意不比華清更築宫
天語傳呼賞碧潯得瞻勝地
主恩深暖同黍谷曾吹律潔比湯盤共洗心魚藻池中
紛隠躍鯨波海外漸消沈願將神水分河潤灑作人間
旱歲霖
湯泉應
制四首吳正治
鬱盤佳氣拱
神京勝地時經
御輦行夹道烟嵐開帳殿凝空蒼翠閃霓旌谷吹暖律
春常在水泛陽和澤自盈
天語欽承忻賜矚臨流應識豫遊情
金根移駐六龍從松檜隂森結盖重湯沐分来赤縣近
暄波通處綵霞封
璇宫愛日還調膳繡甸祈年好勞農
帝德性成隆孝養瑶池長映月明峰
祥風澹蕩拂潺湲細草穠花媚
聖顔修禊恰當榖雨後濯纓疑在斗牛間階仍舊址茅
茨樸碑記遺文石蘚斑彷彿榮光呈瑞色浴龍池畔繡
旗閒
崆峒曾說降軒皇叠嶂凌霄接大荒勢扼關河占脈厚
形蟠
園寢發泉香遥聞鐘磬諧韶夏悵望弓裘感露霜縹緲
丹梯誰可到幸陪仙仗五雲傍
湯泉應
制四首李天馥
一路垂楊畫裏津祗園喜奉
玉音頻逶迤繡巘来仙梵宛轉青谿護谷神勝地效靈
資遠澤名山毓瑞慶長春共驚造物真竒作大陸茫茫
彙廣輪
蒼松紫柏望重重燠透雲根傍火龍迸溜倒傾銀菡萏
澄波深浸玉芙蓉烟嵐瓦碧魚鱗合露蘚階青雁齒封
淑氣蘢葱涵夕照渾疑身在祝融峰
共染氤氲禮福泉層巒環拱翠微天流霞澡德資純孝
靈液痊疴永大年細顆浮花珠媚日回欄排鏡玉生烟
重修都本茅茨意不費官家少府錢
天然位置自巍峩猶是香巖舊補陀似藉烟霞成錦繡
不將金碧易藤蘿祥光欝作
橋陵瑞暖氣蒸為宇宙和深幸小臣逢盛事追随還欲
賦卷阿
南郊陪祀王澤弘
九霄仙樂向空浮縹緲香烟動翠裘淑氣一陽廻縵室
神光五夜燭圜丘星辰近接瑶臺上閶闔遥從絳節遊
最是休徵趨盛德百靈奔走盡懷柔
先農壇陪祀王澤弘
明禋自古重先農路轉千旗從六龍青柳已霑郊甸雨
暁雲常護石壇松精虔特展
皇家祀肅穆遥瞻
聖主容從此史臣書大有萬方歌頌樂時雍
南廵詩八首田雯
駘蕩春光二月同霓旌畫檝
帝城東潞河新柳參差綠上苑晴霞罨靄紅七校平分
芳草岸千帆斜挂杏花風十年未及廵南國每為蒼黎
動
聖衷
金隄竹楗碧痕侵靈府還勞璧馬沉乙夜長繙溝洫志
宣房先賜水衡金犇騰漸息河公勢底定皆知
聖主心玉檢赤文傳
廟略澄清重見屬車臨
黃不分流淮不東肯教中澤有飛鴻喜聞布榖鳴鹽瀆
深鎖支祁閉水中江左苔生圜室碧淮南粟發太倉紅
宅田三載寬租調無待豳詩播國風
山市春隂水市霞綠疇襟帶受風斜地官早上職方志
天語長詢農父家甪里林泉留奥曠石湖烟水賞清華
道傍聽唱迎
鑾曲牽纜芳洲放楝花
越角吳根一水分隔江風動迓南薰橋邊花亞飛龍轡
亭腹波涵控鶴軍帳盖平連湖嶼色布金遥散講堂雲
諸天鷲嶺皆歡喜法雨香来滿徑聞
平林西望秣陵關鍾阜春花滿地斑
仙仗全依石城樹春旗半卷六朝山長干市下歌
湯網舊墅衢前識
舜顔渺渺秦淮如帶水戀恩猶自日潺湲
乘来畫舸勝金輿水檻香濃翰墨舒風雨忽生青鏤管
烟雲欲潤玉蟾蜍篇章清廟生民什文藻王謨帝典書
扈從諸臣皆有賜
天章琬琰紀恩餘
法駕初歸槐序宜芊眠麥信午風吹回颿次第喧金鼓
繞殿斑斕簇羽旗
玉案紅雲傳刻漏銀臺碧樹引朝儀儒臣遞進河清頌
不數卷阿召伯詩
東廵扈從三首孫在豐
薊州道中望盤山
天門縹緲樹冥冥巖作雲根翠作屏終古幽泉泠磵壑
何年春雨劚芝苓東廻滄海連三島北擁橋山護萬靈
聞道禪關七十二望中遥指一峯青
渝關(唐時所建一名臨渝關以臨渝水故名)
渡臨渝水問渝關舊是唐宗甲馬還兔走蕪田飛羽落
人耕沙磧戍樓閒燕然千里寒無樹盧谷三邊鎮有山
輦道春風廻灑處氊裘細着雨痕斑
遼河(一名句驪河河之西曰遼西東曰遼東出靺鞨北諸山中經塗山至洪州崖頭牛家)
(莊出梁房口入於海)
句驪一𣲖此朝宗源繞塗山百谷中地向岐豐成帶礪
水分瀍澗作西東金鼇浪拍連滄海鐵鳳雲高舞大風
自有神鯤歸
帝網渭川應是載非㷱
綏遠功德詩四首王掞
慶集共球萬國同綏邊籌策
廟謨雄
一人獨展懷柔略絶域随收底定功武烈風行沙漠外
恩膏春徧幅&KR0695;中遐荒億載無㩦貳早見天山挂柘弓
翠華飛處望来蘇夾道喧闐萬歲呼襁負歡迎無小大
壺漿拜伏共妻孥周廬日麗旌旗合帳殿雲開劒珮趨
重譯来朝争貢篚儼然王會一披圖
雨露雷霆控馭宜赤心推置為分旗直教身臂相聯屬
祇有恩威與縶縻舊號析圭資帶礪新銜班秩比星碁
從兹永作
天家翰保塞輸誠聽指麾
闐闐振旅度龍沙匼匝風雲
輦路賖已見羣方銷舉燧更看絶塞息鳴笳名王跪擁
狼頭纛天馬牽随豹尾車飲至策勲湏布告相期共草
玉堂麻
五月十日
上命侍直南書房
恩賜
御書臨蘇軾書陶潛詩一幅恭紀二首徐嘉炎
詔許儒臣待執經薰風長日拂雲屏圖書玉架晴繙碧
殿閣緗簾晝擁青羣捧
龍章尊訓誥欣承
鳳簡作儀型深慚獨荷
瑶牋賜奎壁芒寒貫紫庭
陶公高潔賦歸来蘇子當年冠蜀材應識
宸衷褒逸操懸知
天藻賞竒才烟浮繭楮霞添繞墨灑麟毫翠欲開何幸
傳家珍綠笥近光長得倚雲裁
滇南蕩平恭紀六首勵杜訥
十萬貔貅擁旆旌先鋒早已據金城戈揮斗極妖星落
劒叱風雲瘴癘清湯火幾年思救拔簞壺遍野競趨迎
殘黎喜得瞻天日踴躍軍前頌
聖明
欣傳紫甸兵銷日正值黃鐘律轉時仰慰
重闈紆
睿慮弘恢九有際昌期敷天胥慶崇尊養率土同歡展
孝思自是功成多燕喜千官拜舞集
彤墀
久憫炎荒陷溺深金戈鐵騎拯蒼黔求寧元是
皇天命靖亂尤為
列祖心精意凝承應貺答潔蠲禋祀自居歆萬方来賀
昭神佑航海梯山日獻琛
軍聲遠震螺山外甲士長驅洱海邊電擊鯨鯢衝霧雨
飈馳貔虎破蠻烟鳳城計日班師入麟閣開時奏凱旋
載戢干戈興禮樂長調玉燭萬斯年
浮雲五色煥
絲綸象魏遥頒
帝澤新喜見八紘咸履泰頓教六合盡回春桁楊共被
恩施厚草野同沾
德意均仰荷生成遊大造昇平奕禩戴
堯仁
九重宵旰圖神略萬世苞桑賴
聖謨旁午軍書時進講如雲餽餉屢蠲租已看耆定清
函夏猶切其咨念匹夫坐致休隆登上理生民何幸際
唐虞
四月十三日
賜遊碧雲香山諸刹恭紀二首勵杜訥
名山咫尺繞
皇州十載蹉跎寄夢遊扈
蹕幸来依玉渚
賜閒又得到丹邱芙蓉天半千峰出蘭若星羅一望收
為愛碧雲階下水尋源徙倚向龍湫
香臺勝地說来青盤磴紆廻步幾停祗對榮光瞻
御藻漫從上界問遺經忩開巖際流雲濕花滿谿邊帶
露馨不是
君恩催蠟屐塵蹤端的負山靈
恩賜
内府綵絲藥物恭紀勵杜訥
風薰日麗屆端陽令節
恩波自上方藥製九霄成鳳彩繒纏五縷帶龍香擎来
圭璧充瑶笥捧出雲霞煥佩囊珍重還家榮
主賜蓽門懸處有輝光
皇清文穎卷七十五
