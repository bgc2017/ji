皇清文穎卷十一
說
八音樂器說誠隱郡王允祉
八音之樂各從其類而制器尤宜探其體要書曰詩言
志歌永言聲依永律和聲八音克諧無相奪倫蓋生於
人聲成於樂器而宮調運於其中所以節人聲而裁樂
器也古聖人初制律吕以和五聲然後被之八音金石
有厚薄重輕之差匏竹有空竅短長之别絲音則徽柱
散實以分聲調土樂則中空容積以較度分革木雖止
一聲亦皆有所由起要之莫不以律吕五音之倍半凖
其損益蓋絲與金石為一類假人力以生聲者也竹與
匏土為一類假人氣以生聲者也革與木為一類所以
為樂之節奏者也然八音之中偹律吕隂陽之體叶宫
調聲字之全惟絲竹為最要何也金石之器以律呂實
積容受分量較其厚薄重輕古有特鐘特磬編鐘編磬
又有鏞鐘鎛鐘金錞金鐲金鐃金鐸後世變為方響雲
鑼之類其為體也雖各不同而為用則一器獨限一聲
而已匏之器曰笙曰簧大者為巢小者為和又曰竽蓋
古者皆以匏攢衆管而近世不用匏以木代之月令曰
調竽笙箎簧則與竹音並列久矣土之器惟壎有頌壎
雅壎之異樂記所謂德音之音也其聲生於空竅其分
定於容積與竹音同革木之器雖不以律呂之法為凖
則而其度分亦皆依黃鐘而得數記曰鼓無當於五聲
五聲弗得不和其大者為雷鼓靈鼓路鼓鼖鼓鼛鼓晉
鼔小者為鼗鼓應鞞相鼔&KR0615;鼔又變為要鼓杖鼓羯鼓
銅鼓國語曰木以節之上古惟柷敔後世增為舂牘又
變為拍板要之革與木皆所以應和樂之始終節奏耳
夫六經所載八音偹具然堂上之樂貴人聲而以絲音
為主虞書戞擊鳴球搏拊琴瑟以詠樂記清廟之瑟朱
絃而疏越一唱而三歎是也堂下之樂貴人氣而以竹
音為主商頌所謂嘒嘒管聲戴記所謂下管象舞夏籥
序興是也凡升歌笙入間歌合樂未有不以絲竹為要
領者竹之聲在虚虚之多者聲濁少者聲清而多少之
數定於中空之圍徑短長絲之聲在實實之多者聲濁
少者聲清而多少之數定於絲綸之巨細分度所以然
者竹音之樂十二律呂為之本相與比例推求而取其
聲由於比例推求而得其數其圍徑長短加分減分總
不越乎十二律呂之範圍大者用其大體本形之度分
小者用其小體本形之度分而後竹音諸樂之聲字各
歸於律呂之位而各應於律呂之宮調焉其器之最古
者惟排簫具十二律呂之正加以二倍律二倍呂共為
一十有六管各一聲備聲字清濁之二均合於鐘磬而
為諸樂之主宰其餘為簫為笛為箎為管之屬而匏之
器同施於竹其制為笙要之其體皆自黃鐘之倍半而
生其設孔也則又自律呂相和而成故備聲字清濁於
器而得適於用焉蓋竹音諸樂依人之氣而生聲故本
之中空容積之多寡而無與乎形體厚薄之度分也絲
音之樂五聲二變為之本相與比例折取而察其聲由
於比例折取而得其分其絲綸巨細徽柱遠近總不越
乎五聲二變之範圍大者用其大體本絃之度分小者
用其小體本絃之度分而後絲音諸樂之聲字各得五
聲二變之位而各應於律呂之宮調焉其器之最古者
惟琴與瑟後變而為筝為筑為琵琶為月琴之屬而琴
瑟最正記有大琴大瑟中琴小瑟三禮圖又有雅琴雅
瑟頌琴頌瑟之類所言體制雖殊而大絃則皆起於下
徵之分取音必合於三分損益之法其聲位始正蓋絲
音諸樂依人之力而生聲故本之絲綸之巨細長短而
無與乎形質之大小也今列諸樂器所得之度分所應
之聲字而辨其體用必使絲竹之器一皆協於十二律
呂五聲二變之正而衆音之器所應宮調聲字又皆協
於絲竹之音然後諸樂之大本可得而論焉古之樂器
不得其實即今之樂器而索之律呂宮調其聲字無不
符合者正由三分損益之理為之體而隔八相生之義
為之用故也至於諸樂之器數形體孔徑度分古今稍
有更變者蓋緣古者一律一呂各為一聲而後世備衆
聲於一器當其一律為一聲則合七律為一均而不見
有餘及乎備衆聲於一器則一器名為一均且或一均
而該衆調而不見不足今古雖殊其器一也器即不同
其理一也是以聲音之微妙全在虛實之分虚者氣之
所發而實者體之所存氣與體鼓動之間而天地之和
應焉在氣數或閱因革而有變更聲氣之元則亘古今
而無新故寓諸八音而氣以行焉體以成焉推之六合
之内四海之外此音同此理同也推之百世之上百世
之下此理同此音同也是故不知古樂而溺於今非特
不知古并不知今也必復古樂而不屑於今非特不知
今終亦無從復古也爰考古今諸樂之異同詳其制於
各篇之内因取八音之大綱約於一篇而總序之云爾
古今易說陳廷敬
易於六經最古遭秦燒書以卜筮獨得存最為完書最
古而完而今所傳者特為淆亂視他經為甚焉樂既散
亾二禮經晚出雖闕然幸不為後人所亂書得之孔子
屋壁詩頼諷誦以存雖不無殘脫然考詩書之序或皆
繫於篇末或自合為一篇其始皆不亂於正經書自孔
安國詩自毛公始别序入經冠之篇首朱子除其序各
合為一編以置經外而復詩書之舊焉春秋一經三傳
初皆别行漢以來儒者欲省學者兩讀至以公榖配經
左氏分傳附經之年朱子雖未及詳定而亦别出左氏
經文蓋將以復春秋之舊也經之存者五惟易最古而
最先亂已而幸正之卒又亂焉藝文志云易經十二篇
顔師古謂上下經及十翼蓋古經也漢費直以彖象釋
經附於卦後今乾卦起大哉乾元至用九天德不可為
首是其例也雖其初加一傳字以别於經然十二篇之
經直已亂之矣漢鄭康成注易合彖象於經而所謂彖
象不連經文者猶在也至魏王弼注易用康成本又增
入乾坤文言雖加彖曰象曰文言曰以别於經然直之
所既亂者弼又從而亂之若說卦等篇仍其舊總曰繫
辭自是世儒知有弼易而不知有古經矣程子作易傳
因弼本未暇更正嵩山晁說之考訂古今釐為八卷卦
爻一彖二象三文言四繫辭五說卦六序卦七雜卦八
而呂氏大防周易古經上經一下經二上彖三下彖四
上象五下象六繫辭上七繫辭下八文言九說卦十序
卦十一雜卦十二王氏原叔家古易本卦辭一彖辭二
大象三小象四文言五繫辭上六繫辭下七說卦八序
卦九雜卦十東萊呂祖謙則定為經二卷傳十卷上經
一下經二彖上傳一彖下傳二象上傳三象下傳四繫
辭上傳五繫辭下傳六文言傳七說卦傳八序卦傳九
雜卦傳十朱子本義從之故朱子曰經則伏羲之畫文
王周公之辭也并孔子所作之傳十篇凡十二篇中間
頗為諸儒所亂近世晁氏始正其失而未能盡合古文
呂氏又更定著為經二卷傳十卷乃復孔氏之舊云按
朱子之言幸古經之復正也明永樂時修五經大全易
則從程傳元本而本義則以類從夫以程子未及更正
之經取朱子從古經說易之辭割裂參錯於其間使古
經已正而復亂而最繆戾者簡首仍載朱子幸古經復
正之說而又不言其不從古經之故是則所謂復孔氏
之舊者果安在乎至使前賢之意乖剌不明至今三百
年餘未有能正之者也成化間奉化學教諭成矩謂世
之讀易者先本義而後傳遂獨刻本義行於世今家傳
戶誦者成矩之書也夫朱子因古經作本義明初諸人
以本義參附於傳而一之已失朱子之意矣然猶日此
集諸儒之說非專朱子之書也今矩所訂之書儼然朱
子之書世之學者遵信之而不復知其舛譌之若此也
蓋易之最古而完者及今猶可考見故與世諗焉
春秋為史法說陳廷敬
春秋聖人之史也非經也後世謂之經也有史官之史
未經筆削之春秋是也有聖人之史既經筆削之春秋
是也聖人之史古無此體乃夫子斷自聖心創為義例
為萬世不刊之史法也杜預曰遵周公之遺制又曰明
周公之志以為明周公之志則可以為遵周公之制則
不可柳宗元言杜預謂例為周公之常法曾不知侵伐
入滅周公之盛時不應預立其法柳子可謂知言矣故
春秋者由周公以來未有此體也聖人為史法以詔萬
世曰其文則史而後之人名之曰經名之經者其意主
於尊聖人而後世遂專以經尊春秋而不知為聖人之
史於是聖人之史法遂亡春秋有達例有特筆達例者
史官之史也特筆者聖人之史也聖人之特筆如化工
之生物不必駢枝儷葉節節而生之而全體已具史官
之達例欲圖日月而繪天地不已難乎曰聖人為史法
以詔萬世後之為史者以春秋為法可乎曰奚為而不
可有聖人之才則可無聖人之才則妄也曰然則如之
何曰姑為史官之史焉烏知後世不有聖人者出與
勤政說徐乾學
(臣)伏讀月令明堂十二室天子以時適居所以法天之
行順時之紀勤民事而出治道非獨侈隆其制已也蓋
古者皇居取象辰極義取自強不息之意焉
今皇帝景
昊天之成命法
祖宗之恭儉凡宮室制度自非國本所關政事所出無
替於前無侈於後兹勤政殿在西苑以歲之夏日聽政
於其中每旦接對羣臣批覽章奏少暇則紬繹經典繙
閱圖史(臣)某起家侍從待罪公卿之後常因奏事殿中
得奉清燕流覽寓目殿不甚閎敞視正殿絶差前為長
廊中闢層軒體製朴略羣臣仰頌
聖德以為唐尭土階大禹卑宮殆無以過(臣)深惟天行
無息之義以為人主惟能勤而後能儉勤則清明之氣
勝物莫投其所好故不與儉期而儉至不勤則晏逸之
志勝物得進為之主故不與奢期而奢至由此觀之相
因之理必至之幾也(臣)竊覩
皇上深宫問夜未明求衣至於日昃不遑上自宮府下
逮黎庶外及山陬海澨日入月出之所惟恐一事之未
理一物之未安即位二十五年兢業常如一日間者鯨
鯢蕩定兵革偃息海宇乂安民生樂業羣工體
宵旰之勤詞人進太平之頌願
怡神暇景閒日
視朝
皇帝赫然震動竦然吁咈益勵憂勞無敢怠惰功業已
盛而常懼其荒民庶已安而獨居其瘁是以侈心遏絶
儉德益光漢臣有言古之王者未有不始於憂勤而終
於逸樂竊觀詩書所載雅異於此周公進陳無逸文王
日昃終身未聞其以逸樂繼也然則虔始之道方自今
日載筆之臣豈能紀其萬一昔華林有清暑之賦驪山
著九成之碑並鋪張巨麗有乖典則(臣)躬述
聖德上窺大易自強之義遠覽尚書無逸之訓推陳尭
禹不與之衷發明文王小心之德雖未能編之詩書亦
庶幾垂示來者謹拜手而為之說
周禮三德六德說李光地
大司徒以鄉三物教萬民而賓興之一曰六德知仁聖
義中和二曰六行孝友睦婣任恤三曰六藝禮樂射御
書數至師氏以三德教國子則一曰至德以為道本二
曰敏德以為行本三曰孝德以知逆惡教三行則一曰
孝行以親父母二曰友行以尊賢良三曰順行以事師
長保氏則養國子以道而教之六藝又大司樂以樂德
教國子曰中和祗庸孝友夫其名之若是其不同何也
曰此正成周之盛育材造士之方小大有品而先後有
倫不可不察也夫鄉三物之教者鄉學也所謂小學也
師氏保氏之教國子者國學也所謂大學也若夫大司
樂掌成均之法而合國之子弟則正典樂教胄之司皆
所謂大學也小學之教則先行而後文孔子謂行有餘
力則以學文是也大學之教則先知而後行孔子所謂
博學於文約之以禮是也然皆以身心性情為之本故
又有養之於文行之先者所謂德也此則不以小大之
學而有殊者也鄉三物之教先之以德次之以行次之
以道藝其序明矣若師氏之教大司樂之教則不離乎
三物而有深於是者其曰至德即修其知仁聖義中和
之謂也德修則有以進乎道藝矣故曰以為道本其曰
敏德即勤於禮樂射御書數之謂也學明則有以措諸
躬行矣故曰以為行本其曰孝德即篤於六行之謂但
自民閒言之則有婣睦任恤之事自國子言之則以取
友親師為要故彼六行與此三行為不同也行篤則有
以治人之悖亂矣故曰以知逆惡然則三德即三物之
事也以其皆欲得之於心故皆貫之以德以其欲修德
明道而不徒為匹夫之行也故先道於行也凡經言道
者即謂六藝故每以德行道藝竝稱而保氏教之藝者
即其養之道之實也至於大司樂之六德則正與師氏
相表裏蓋知仁聖義必以中和為極故中和即至德也
六藝之業在敬而有常故祗庸即敏德也六行三行皆
以孝友為先故孝友即孝德也由此言之名雖有異豈
不同條而共貫哉孔門之教文行忠信文即六藝也行
即六行也忠信即中和而所謂至德者是也異日又曰
德之不修學之不講聞義不能徙不善不能改是吾憂
也又曰君子不重則不威學則不固主忠信毋友不如
已者過則勿憚改是皆以德為道本而以學為行地周
公孔子之道其揆一而已矣或曰聖之道大矣列為六
德以教鄉民何也曰六德而充其至皆聖人之事也不
獨聖之一字然也然愚嘗疑聖字乃禮字之誤蓋不應
四德俱全而獨闕一焉且循貞元之序求之亦當作禮
字四德俱備而貫之以中和中庸之蘊也
敬義說李光地
自古聖賢相傳心法之要大率不外乎兩端虞書欽明
欽其體也明其用也安汝止體之静而正惟幾惟康用
之動而宜也禹作洪範九疇其要在敬用五事蓋自一
身貎言視聽之則以至萬物萬事之理無非事者然必
以敬為體而後五事之用可以各盡其職湯武因之是
以有以義制事以禮制心之誥有敬勝怠義勝欲之書
太甲成王反乎此而自訟故曰欲敗度無義也縱敗禮
無敬也維予小子不聰敬止亦此意也以及中宗之嚴
恭寅畏天命自度高宗之恭默思道皆是尭舜禹相傳
心法夫子特著其旨於易曰敬以直内義以方外敬義
立而德不孤不孤云者體用兼流其德不偏也曾子之
學獨得其宗其述大學主於誠意以明明德於天下為
善去惡謹獨之說雖若專以義言者然非敬則不能謹
非有本體之誠則亦不能隨事而致其誠矣蓋自養之
小學已教以恭謹之道既入大學復進以窮究之功庶
幾心存理明則遂使之謹獨以誠其身蓋包乎敬與知
而竝進非截然而有彼此先後之殊也子思之作中庸
自戒謹恐懼以致其中自誠明而尊德性以至大德敷
化而同乎至誠之歸皆由敬而造之之事也自謹獨以
致其和自明誠而道問學以至小德川流而極乎聖人
之盛皆由義而充之之功也孟子七篇多示人體驗擴
充之要然非其心惕然而存則不能察仁義之端而充
廣之必矣故其所謂操存得養求放心立大體存心養
性云者以為專以持敬言固不是以為有義無敬有察
識擴充而無操持涵養亦非也就其對舉言之者則存
其心以操持其心言也養其性以充長其仁義言也亦
敬義之說也周子通書首言存誠敬之事也下言謹幾
慎動義之事也故後又合而言之曰君子乾乾不息於
誠然必懲忿窒慾遷善改過而後至程子謂涵養須用
敬進學則在致知又曰敬則天理明又曰未有致知而
不在敬者又曰佛氏敬以直内則有之義以方外則無
也既無義則其直内豈有是處其論孟子之養氣也以
為必先有事於敬然非集義則亦無事皆此意也朱子
之言尤極剖晰蓋曰致知不以敬則昏昧紛擾而無以
察理義之歸力行不以敬則頽墜放肆而無以踐理義
之實則敬與知行渾然合一相須竝進亦可見矣今人
以為敬自敬知行自知行而不知其相為表裏而未始
相離也其以中庸戒懼慎獨兩節俱言持敬而未及知
行者此固拘牽文義不通之說其或知省察之兼乎克
治矣亦未敢訟言謹獨之即為行又復不知其中即有
窮理之功也且以首節屬之静次節屬之動静則用敬
動則用謹自古聖賢相傳夾持心法皆支離割裂而不
可尋矣原夫道不可須臾離之意則敬蓋為義而存不
然則是異學之操其心不足尚也故不特念慮之起事
物之交義於是乎在而必敬以察之由之當乎萬感不
至百慮未萌而此心昭然坐立必端舉止必謹固即敬
與知行夾持之效而為應用之根歴考朱子平日用功
之要及其章句或問之言微指精義可以推見惟其講
貫詳密而聽問之下鮮能好學深思以意逆志者故語
類所記時多出入使覽者莫知一是之歸而各以意為
說章句既常戒懼而於此尤加謹焉兩語驟觀之似略
分晰然其意則以為既常存其心矣而凡善惡之幾尤
必省之治之以致其謹正如周子所謂不息於誠又必
懲忿窒慾遷善改過而後至者得其意而讀之其說固
無弊也或問之言讀之亦如章句之指無不可通惟大
學謹獨章句以意為心之所發學者不能無偏於動之
疑殊不知誠身工夫日用之間一動一静無有欠闕非
專就發處言也蓋方其寂然未感之先而惺然之念自
在當此之時動容整貎而不使有惰慢邪僻之干亦即
所謂謹其獨而誠其意者若必待其念之有所著於事
而後謹之則工夫有所脫漏而誠之本反失矣蓋意者
心之用而主於心貫乎動静而常存非必其應事酬物
義利鬭進之時而後有也觀章句言欲自修者知為善
以去其惡則當實用其力而禁止其自欺則直以知為
善去惡之念當意字矣固不專就發處言也其以心之
所發為訓者蓋即所謂心之用而主於心者耳以是而
推中庸兩節知其皆包動静以立言蓋自覩聞以至於
不覩聞無不敬自隱微以至於顯見無不謹也或曰子
以敬義分屬中和且以後章誠眀尊德性道問學言之
矣今言一動一靜敬義合一而不可分則中和者未發
已發子思子固分之矣曰敬以直内而主心敬非中敬
而無失所以中也義以方外而主事義非和精義流行
所以和也且静之中非無義而主於心言則以敬為體
故可屬乎致中也動之時非無敬而主於事言則以義
為用故可屬乎致和也誠明與尊德性道問學之說亦
如是而已矣蓋凡聖賢之言兩端者如誠明敬義知行
之屬若隂陽在天地間雖一息未嘗相無而亦各有迭
王之候默而識之無以執一而廢百焉則其若相反者
正其所以相為發明而又何悖乎
河圖洛書說施閏章
道渾渾而無形也而或見諸象象頥而不可紀也而或
該之以數象數既形而道存乎其中故道之大原出乎
天而天不能秘道散見乎物又或假物之尤異者以呈
象數而聖人者仰觀俯察遠取近思於是河圖洛書之
說著焉其事至神竒其理則至平也何也天地之道盡
乎隂陽有隂陽則有竒偶有竒偶則有相生相代錯綜
變化循環於不已皆天地自然之數也自河出圖而兩
儀四象八卦之象皆出其中故庖犧因之作易自洛出
書而範之初一以至次九之數悉出其中故神禹因之
叙疇其理皆以數見數有多寡之不同理未嘗不一也
圖以五生數統五成數書以五竒數統四偶數似異矣
而自一六以至五十其相配則無不同圖之生成同方
書之竒偶異位似異矣而同方者分内外異位者同比
肩則無不同圖得數之全書得數之九似異矣然圖之
有十以五得五而為十初未嘗有十也書雖無十而一
九二八之對皆含十亦未嘗無十也天地之數皆五而
圖書皆以五居中其文之所謂七前六後戴九履一者
環繞於其外則隂陽竒偶配合以生成南北東西運行
以參互者位次若有定而變化無終窮其數皆始於五
之居中也虛五之中即太極也圖主生數其中五即具
五生數之象書主竒數其中五即具五竒數之象則所
謂五十有五與四十有五者皆具乎五數之中雖書之
為數似縮其十然河圖而虛其十即為書之四十有五
洛書而積五與十即為圖之五十有五圖之一六為水
二七為火即範之五行範之九疇之目又即河圖之總
數也數之盈乏或殊虚其中之十五與五則隂陽又各
得二十而均也劉歆所謂河洛圖書相經緯八卦九章
相表裏者是也宋儒辨之尤詳至九峯蔡氏謂圖經四
聖而象已著範錫神禹而數不傳於是覃思極變作範
數八十一章而其義理殫盡雖更僕不能數也安俟一
一而剿說之哉歐陽氏又起而疑之則吾所不敢知也
要之隂陽一理乾坤一畫羲不待洛書而畫易禹不祖
河圖而衍疇程子以謂即無圖書八卦亦須作蓋言天
地隂陽之理已具於聖人之心也若夫易範既成則其
通變化而行鬼神者昭然若日星即不言圖書亦所謂
善易者不言易也
改過說汪琬
魏環極先生教予以讀書改過予故為是說
昔者聖人之作易也有竒有偶其用則為剛為柔剛柔
互居其位而後吉亨利无咎凶厲悔吝之象生焉蓋教
人趨避之道至矣而又於䷚頤卦之後系之以□大過
其在頤曰山下有雷君子以慎言語節飲食聖人以為
言語飲食特細故耳及其不慎不節則必為過之大者
故以大過繼之孔子為易繫辭曰顔氏之子其庶幾乎
有不善未嘗不知知之未嘗復行夫知而不行此即改
過之道也吾謂善改過者始乎悔而成乎勇晝之所為
夜而思焉少盛之所為壮老而思焉舉凡言語之不慎
飲食之不節以失其身取怨尤於人者不可謂不多矣
自非剛愎之士思之其有不悔者哉然悔之未幾而因
循揜護之念復作不曰姑竢諸異日必曰此不足以累
我及其甚也至於敗名裂檢而不顧豈有佗哉患在於
不勇耳吾嘗辟之此其執若江河然當其將潰也不過
一簣之土數尺之隄足以維持而控禦之釋此不為則
將汜濫四出而無所底止天下之人嘗忽之於未潰之
時而欲救之於無可如何之後孰知埶之所至固有一
敗而不可復返者也過之不改何以異是吾故曰必乘
其悔而以勇承之其斯為善改過者矣
忠恕說汪琬
子曰參乎吾道一以貫之曾子曰唯子出門人問曰何
謂也曰夫子之道忠恕而已矣蘇子曰一唯之外口耳
俱喪而門人方欲問其所謂此繫風捕影之流何足實
告哉汪子曰此非子瞻之言也洵如此言則是疑曾子
為妄語也而可乎子思曰天下之達道五所以行之者
一也朱子釋之以為一則誠而已矣蓋古之聖賢微而
斂諸身心性命廣而放諸天下國家無不根柢於誠者
惟誠故能通惟通故能久曾子之學傳於子思子思之
後則孟子所得為尤深其曰萬物皆備於我矣反身而
誠樂莫大焉是即一以貫之之說也強恕而行求仁莫
近焉是即忠恕而已矣之說也故聖人之所謂一者惟
誠學者之所謂一者惟忠恕由忠恕以為誠也是猶取
穀而舂之而簸之而炊之以為食取絲而繅之而織之
而紉之以為衣日積月累未有不至者蓋始乎勉然而
終乎自然是亦聖人之學也已故曰誠者天之道也誠
之者人之道也忠恕違道不遠
惜隂說陳遷鶴
讀史得晉陶侃之言未嘗不肅然興起也大禹之惜寸
隂也緝熙光眀於道德陶侃之惜分隂也踴躍奮迅於
功名要其不自暇逸之心聖人豪傑之所同而已矣夫
天與日月循環運行閱晦朔歴歲時統而為元會莫可
紀極自其微而察之欲求須臾瞬息之間而不得則皆
寸隂分隂之積也古君子之為學也七年而為小成九
年而為大成其功非可以旦夕至然而致知力行強立
不返摩厲其心志調習其氣血觀天察地考證萬物以
自通於性命之原者未嘗一日不恪恭震動而或出於
玩時愒日之為故其學日以勤而其德日以進自其微
而察之豈惟日進而已哉朝而考業晝之所得則有異
焉晝而講貫夕之所得則又異焉蓋至一語一默一視
聽一出入之間新故不相襲而變化生於心矣自其為
士而至於為聖賢日新月盛不自知其所以成則皆寸
隂分隂之積也其出而為國家之用也事無大小務竭
其力而盡其材前無所諉後無所待不敢有頃刻之偷
惰是以所行則必至所向則有功古之人所以不可及
者豈徒才德過人哉亦恃夫惟日不足之精神廹於中
而奮於外也孔子曰學如不及猶恐失之又曰後生可
畏皆善言惜隂者也夫禹大聖人也然其與臯陶相警
戒也禹曰思日孜孜臯陶曰思日贊贊則寸隂之惜未
嘗一息㤀也以陶侃之才而皇然淬厲有事則木屑竹
頭經其擘畫無事則運甓以自勞分隂之惜可謂得聖
人之意矣然則為學而不知惜隂必不能困知勉行而
成人一已百之功服官而不知惜隂必不能負重致遠
而成趨事赴功之效易曰天行徤君子以自強不息記
曰君子莊敬日強安肆日偷君子不以一日使其躬儳
焉如不終日詩曰我日斯邁爾月斯征言乎時難得而
易失也苟或稍自寬假而謂一晷刻之懈初何所損遂
至因循漸積日就於荒落而不自知迨其後也即一旦
覺悟而茫茫歲月已不可追矣可勝悔哉因為惜隂之
說銘之座以自警焉
仁義字說李紱
仁字從人義字從我仁之為言人也義之為言我也惻
隱之心嘗厚於已而薄於人故必克乎己而後可以及
乎人仁者知有人者也羞惡之心嘗責人明而恕已昏
故必不屈乎人而後可以伸乎我義者知有我者也知
有人而後為仁知有我而後為義故曰仁之為言人也
義之為言我也仁之字從二從人能兼乎人而後為仁
也義之字從養省從我能養乎我而後為義也故說文
義字從我部至正字通始改歸羊部不知字意者也雖
然仁之為人中庸言之孟子又言之天下共知之而共
信之矣董子謂宜在我者而後可以稱義故言義者合
我與宜以為一言以此推之義之言我也又曰愛在人
謂之仁宜在我謂之義仁主人義主我也故曰仁者人
也義者我也春秋繁露之言未必天下共知之而共信
之也且不獨義之觧從我義之音亦從我也書云無偏
無頗遵王之義表記云仁者右也道者左也仁者人也
道者義也蓋仁之於人義之於我六書之制會意與諧
聲兼而用之也或謂仁義字並諧聲則中庸謂仁者人
也義者宜也豈宜亦諧聲乎曰宜亦有我音也詩云左
之左之君子宜之是也
發明本心說李紱
朱子因陸子教人有發明本心之說遂以頓悟目之而
其實非也陸子全集二十八卷余家所藏宋本與明朝
荆門州儒學藏本撫州家祠本並相同無片言增減嘗
繙閱數十過絶無頓悟二字其生平教人好舉木升川
至專以循序為主積小以高大盈科而後進即鵝湖之
詩必曰涓流積至滄溟海卷石崇成泰華岑此天下所
共見共聞者其不為頓悟之說也明矣至於發明本心
並非頓悟孟子論乍見孺子入井即所以發明惻隱之
心論嘑蹴之與不受即所以發明羞惡之心而不辨禮
義而受萬鍾者則謂之失其本心陸子發明之意不過
如此非如朱子所謂一旦豁然貫通而衆物之表裏精
粗無不到也故嘗因楊敬仲扇訟一事謂是者知其為
是非者知其為非即敬仲是非之本心此即發明之一
證也其所以必欲發明人之本心者蓋專以效法先覺
言學則中材以下必且以資性諉為不能惟知仁義禮
智皆本心固有非由外鑠然後夫婦之愚不肖者皆可
以與知可以能行而人皆可以為尭舜無庸自諉亦無
可自棄此發明本心之教所為不可以已也自聖賢之
學變而為科舉之業剽竊口耳不復以身心體認陸子
之書未嘗經目而道聽塗說隨聲附和咸曰陸氏為頓
悟之禪學不知陸子全書具在絶無此說而循序之教
則無時不然無人不然正與尚頓悟者相反學者試取
陸子全書讀之則知娶寡女者不可誣以撾婦翁矣或
謂陸子既非頓悟之教其弟子慈湖楊氏何以專言覺
悟曰覺非聖學之所諱也先知覺後知先覺覺後覺孟
子不嘗言之乎惟覺悟之後功夫正多既察識必存養
必擴充以四端保四海以親長達天下終身之憂俛然
日有孳孳而敬仲一覺之後純任自然故有過高之論
梨州黃氏云象山以覺為入門而慈湖以覺為究竟此
慈湖之失其傳也以慈湖為失傳則知陸子之傳不如
是矣天下之人試即吾說求之其於陸子頓悟之誣庶
幾釋然已夫
皇清文穎卷十一
