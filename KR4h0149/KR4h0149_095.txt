皇清文穎卷九十五
詩
七言排律
讀性理有感理密親王允礽
自啟苞符河洛川日星垂曜麗中天溯從洙泗源流遠
逓接濂閩統系傳薪盡一燈時可續月随萬𣲖總成圓
盛朝道法崇前聖正學昌明炳昔年經訓菑畬勤
講殿儒宗闡繹表遺編潛心擬向針芒析觀理還期閫
奥穿桂苑凉生風拂座蘭堂晝静影移磚寸蠡響滴銅
壺點睡鴨香飄寶鼎烟棐几每陳緗帙滿牙籤徐展縹
囊鮮存誠爰識乾坤始立極能開象數先直取圖疇包
二五俄看禮樂備三千功兼敬義須交勖候别知行貴
不偏銘列東西皆要旨篇分内外悉真詮偉哉槖籥含
元化宛爾羹牆對昔賢盥手丹鉛恒矻矻服膺指趣特
拳拳浮華漸覺巵詞淺窅突憑將勝諦研細味如抽絲
繭緒旁搜似燭蕊珠淵玉盤綴露晨常浥蓮炬騰輝晚
更然鞶帨豈云資誦說鑽摩庶用弼仔肩就將夙夜求
無忝探賾鈎深尚勉旃
御苑恭賦慎郡王允禧
蓬莱别館鬱蒼蒼簾幕薰風日正長自有清機生水苑
更無煩暑到山莊窗前密竹添晴翠池面新荷度遠香
落落星巖飛瀑布隂陰
輦路夾垂楊銜恩好鳥迎
仙仗戲藻文魚近彩航嵐氣祗疑臨戶牖苔花似欲染
衣裳平臺雨過同秋爽高閣雲歸起夕凉最是
萬幾方暇晷援琴早識兆民康
奉
命統師北路示諸幕僚平郡王福彭
萬里專征著戰袍微材私愧
特恩邀親承
睿算辭丹禁獨領王師出絳霄熙代武功垂遠略潢池
小醜弄天驕旌麾耀日龍鱗動翡翠凌雲豹尾飄虎旅
三驅連鐵騎熊羆千合接銀鑣
廟謨久巳膺戎狄文德今將格有苗作頌情欽周吉甫
收邊事異霍嫖姚令嚴笳鼓威儀肅營列旂常部伍招
精銳六軍功易建往還萬里路非遥
至仁耆定知無敵好畫凌烟答
聖朝
南苑大閱恭紀張英
翠輦乘時駐翠微六軍講武近南畿禮嫺蒐狩遵王制
夢叶熊羆合御圍七校騰驤誇虎旅三驅指顧視龍旂
弓彎明月垂金勒人度春風動鐵衣鎧甲光疑林雪滿
驊騮色鬭嶺雲飛普天雷動鉦聲出捲地風鳴獵騎歸
翡翠旌麾翻曉日珊瑚鞭影入斜暉玉盤晚進黃羊熟
金彈新開白兔肥盛代豐岐皆宿將清時頗牧在彤闈
選徒自昔聞蒐乘治外當今賦采薇常藉羽干昭
聖德還將戈楯耀
天威儒臣載筆慙謳誦緯武經文歴代稀
賜宴
瀛臺迎薰亭紀
恩陳廷敬
右掖南薰水殿凉
宸遊此日命瑶觴宜春小苑通平樂太液神池接建章
金瑣北連馳道合銀河西繞禁垣長依稀晝漏傳鳷鵲
宛轉霓旌下鳳凰映曉紅蕖難辨影廻風碧落只聞香
巳同葵葉傾朝日不與春華競艷芳山雜夏雲峰四起
林含時雨樹千行仙查迥拂滄溟外錦石曾支日月傍
雁沼芙蓉開别館龍樓花萼集諸王公卿渥澤来丹陛
侍從殊榮値玉堂宵旰至今勞
聖主拜颺從此見明良移將綵仗趨長樂不待簫韶出
上陽翠渚張筵雲幕濕雕盤列爼繡綃黃天杯泛露承
仙掌寶鼎調蘭飫尚方深重
皇情同海岳逍遥
睿賞在林塘蓬莱歲月春何限魚水
君臣興未央會見
賜酺歡父老巳看燕樂遍巖廊詩成宴鎬如周后曲奏
横汾陋漢皇
御藻昭回騰紫極詞曹翰墨侍明光清時不獻長楊賦
此日謳歌國步康
瀛臺
賜宴紀
恩詩(有序)彭孫遹
皇帝踐阼之二十年七月二十一日
召滿漢諸臣五品以上及翰林科道官
賜宴於瀛臺侑幣既頒上尊是錫
温綸叠布慰藉有加禮成復有蓮實菱藕之
賜羣臣咸醉飽而出稇載而歸感戴
皇仁淪浹肌髄(臣)小臣也猥以備員史官蒙被
恩澤優渥踰涯罄竭涓埃高深莫報敢循官司之掌竊
申頌禱之情敬上七言詩一首凡千有四百字為
一百韻具述
聖天子所以勸勉臣下德意至深至厚庶宣美於今兹
益揚休於来葉詩曰
瀛臺仙衞展
皇儀瑞靄氤氲曙色披方切怔營瞻紫極忽聞宣喚出
彤墀濫竽執簡慚官守錫宴承筐荷
主慈是日山河殊爽塏神州景物正恬熙飛葭玉琯仙
飈應聽竹金門素律移殘暑回凉晞湛露薄雲籠曉漏
朝曦共欣下濟光明會並命来游陟覽時西極嵯峩銀
作牓北溟漭沆璧為池麗城迥接朱霞表複道斜縈淥
水湄太液中開波浩蕩繚垣遥屬路逶迤芳荃橈傍圓
沙駐彩鷁舟從曲岸檥歘爾乘槎疑近斗偶然泛海欲
排碕雙丸吐納隂陽剖萬象溟濛宇宙彌似有河源千
里注更無地軸九垠垂稍窮津涘舒孤眺漸近川原辨
四維輕櫂随流㳂復泝清暉入抱憺相怡白蘋嫋嫋瀟
湘渚翠荇叢叢雁鶩陂百尺修緡搴瑇瑁一奩明鏡拭
琉璃練江不動纖蘿影珠浦長涵片月姿鼓枻重教緣
菼薍䟽渠别為貯瀾漪頗饒菰蔣紛漂泳最好芙蕖静
旖旎嫮質雅堪香霧耀靚粧微向午風欹瑶翰競弄沈
浮態瓊翮留棲婀娜枝戲葉喁喁騰錦鬛巢莖往往躍
蒼龜舊傳閬苑應非幻親到鈞天却自疑便擬凌霄聽
廣樂妄希刷羽漸高逵丹梯黛壁環相映紺宇紅亭恍
在斯鉤盾田塍原綺錯建章宫觀恰星摛樓迎灝氣融
銅掌殿倚晴空敞繡楣緹幔徐褰翔鳳咮畫橋平偃宛
虹鬐槐隂結盖苕苕立蘭氣生襟細細吹佳卉芊綿青
羃䍥層嵐縹緲碧厜㕒景移栝柏娛澄旭籟發松篁韻
遠颸是處祥烟浮藻井數行綠樹隠罘罳當軒始爇煎
螺篆遣仗初收拂霓旗文囿何妨来雉兔堯階仍未剪
茅茨因無闕政封章少為有元音刻漏遲倚佩尚思求
共理揮絃猶復致疇咨
聖朝不隔堂廉義
天語猶申慰勉詞鎔埴由来歸大冶恪恭咸此賴
洪施合樽旋
召華裾集束帛驚看
寵賚随八繭新繅三就采七襄舊紝五總絲比聞王化
追覃葛盡斥穠裝曳薄絁况遇
至尊凝黈纊僅教致美在宗彝弋綈自御班朝服織貝
偏充好用資彌覺
皇仁被體重敢渝臣節上衡持蓆衣遂得蒙安燠旅食
還當示等衰坐接孤卿交履舄人偕伯仲和壎箎蕙纕
暫觧何容裔艾綬爭懸倍陸離小藉柔苮羅席几半拈
弱錫就盤匜宰夫飭具羞鉶豆酒正程材薦醴酏炊出
雕胡光可鑑溲来粔籹滑於飴饌行鵝炙薌薰品羹芼
蓴菹草木滋糝入茱萸名上醬齊成芍藥作凝脂洩宣
辛烈需椒桂雕鏤廉深視鼎鼒自是烹人調水火非關
肉吏别澠淄再逄列籞供蕡實適値司罍授縹瓷會見
繁昌徵物産并將恭儉訓官師赤心先餉重針棗雅操
誰當飣座棃的爍珍苞歕秀液繽紛碩果挹寒澌分甘
乍喜身多幸佐飲真令樂不支蒲阪桑醪攅琥珀酃湖
芝醖潑酴醿漫勞膳士酬加觶
特遣親臣勸媵巵執法詎須憂豸史屬車寧必羡䲭夷
滌煩頓釋相如渴沈陸堪忘曼倩饑欲對酒鎗成蜾蠃
劇憐茗椀瑩蛟螭龍團乳暖春盈握雀舌香濃雪滿匙
酣洽可無吟蟋蟀低徊又見薄崦嵫侵尋執燭防情溢
傴僂循墻厪職思卜晝禮成皆醉飽自公辭退又將貽
析酲藷蔗徒虚語消食檳榔亦謾辭荷本貞萋芬未沬
薏尤清苦涅難緇咀餐菱藕能蘇肺凛冽冰霜直沁脾
豈意枯腸嘗禁臠他年饑吻厭園葵樵蘇不㸑應休璉
鮭菜長貧庾杲之說餅曾聞思糗餌獻鮮空詫想腴鰭
賓筵幸覩壬林盛俊味還探丙穴竒折俎也知
恩獨厚加籩竊恐分非宜祗慚菅蒯孤生賤猥受圭璋
特達知歸院幾經花底度戴天私作管中窺德逾軒昊
猶謙抑澤覆垓埏益滲漓勒岱銘嵩升懿烈覲文揚武
際昌期
兩宫尊養無疆慶貳體元良有穀貽夙夜常存惟道岸
暄寒不輟是經帷
躬修渾器符乾曜
手纂輿圖奠地祗廵幸只緣親稼穯蒐苗端為肄熊羆
象鞮早巳輸琛賮卭筰俄看下杖箠歲値雞竿䟽訟獄
時懸豹簴採箴規商霖每應桑林禱淇竹奚煩瓠子祠
蠲賦恩稠仍賑廪賜酺詔下更行糜勤民喜見豐年屢
招隠欣將好爵縻上相謀謨咸緝亮無司擕僕各委蛇
璇穹恍惚来儲祉宣室從容坐受釐景况昭回神合契
宸居肅穆治無為太平時節多閒暇交泰
君臣有燕私靈沼笙鏞同樂豈卷阿車馬盡閑馳惠沾
翔泳初何限潤及區萌詎有涯絶勝壺觴修洛禊陋他
簫鼓祀汾脽嘉魚賦叶崇邱詠鳴鹿重賡小雅詩願被
六英颺盛事長歌七德鞏洪基
恭頌
萬夀詩宋犖
萬年
天子太平春大衍欣逄協洽辰表裏山河真孔固升恒
日月自常新虹流華渚先徵兆電繞樞星早降神有命
自天皇建極無為而治俗還醇從来十有歌君子自古
三多祝
聖人虞夏商周開夀域東南西朔轉洪鈞赤符握後雍
熙奏青簡書来美善陳歴服無疆能纘
祖孝思不匱在尊
親寢門綵舞龍樓夕閬苑萱舒鳳輦晨
慈聖貽謀傳永永
元良垂裕慶振振桂宫言動聞詩禮鶴禁温恭慎笑顰
丕顯丕承師不遠重輝重潤瑞相因克昌厥後金枝衍
則百斯男
寶訓諄親睦平章光上下疇咨吁咈敬臣鄰春秋絃誦
敦庠序
郊廟馨香潔祀禋刑省三千執法簡條頒十六教民淳
官方考績徵龔遂輿論優賢借寇恂無黨無偏遵路直
有馮有翼弼謨詵緬思三蘖干天紀遂發千騶動地塵
迅轉秦車馳暢轂大鳴越鼓扣金錞
王師聲罪清淵藪大將臨戎掃棘榛韎韐未曾瞻至洛
黍苗先巳慰来郇星旗耀日全吞蜀霜戟凌風直到閩
箭射六麋飛電刷軍摧九虎疾雷震西開僰道綏蠻徼
南闢梨關奠海漘銅柱珠崖齊向化龍湖象郡悉来賓
鐵橋巳立韋臯壘玉斧還通莊蹻津紫盖黃旗降巳晚
青絲白馬悔何悛走林盡竄昆陽象營窟全除東郭㕙
况附臺灣收島嶼也随職貢逹江岷敷天共服
皇猷壯羣帥能欽
廟略遵何意狼烟明絶塞又煩
鸞輅出重闉桃花露拂朱旗染楊柳風牽
翠葆紉
三駕隂山奔駿虎一臨瀚海伏窮鱗詎裒荆旅淹三載
祗格苗頑逮七旬西賮南琛紛蹻蹻梯山航海互踆踆
象胥誰敢不来享
龍德方知自有真天不階升高莫並地非尺度遠無垠
堂廉雖肅猶三接衽席能安及八夤有此武功何赫赫
矢其文德更彬彬日新學問居無逸
天縱聰明聖莫倫火照青藜宵不夜珠探赤水旦方寅
左䋲右矩禔躬密玉振金聲履道純六藝精微尊曲阜
五經同異析成均每嘉文學如游夏更飭儒修判孟荀
孝秀書升羅俊髦圭璋特達黜囂嚚乾乾終日
宵衣屢矻矻窮年
旰食頻赤縣有儲常豫積蒼生無告輒周詢省方裒對
臨吳越輯瑞懷柔蒞晉秦賜復普天
恩蕩蕩蠲租率土室溱溱𤯝寬棘木春鷹化仁沛桑田
野雉馴己貯常平供大賚復留轉漕勸吹豳連年徐泗
衝波亟五載淮揚賑廩勻南畝百千羣貸粟西江十萬
遠輸囷澤飛鴻雁人安堵吏牧牛羊農樂畇寅畏治民
齊太戊普施利物嫓高辛關譏末作通平凖税恤商車
不算緡采菲受言因止輦懸鞀聞善即書紳
萬幾多暇奎章煥二酉餘閒
睿製伸雲漢昭回文濯錦蛟龍飛舞筆鈎銀詩如雅頌
饒温厚書使鍾王失寶珍更切随刊乘橇檋常勤咨警
渙絲綸桑乾齧岸狂瀾横瓠子衝隄故道堙鐵鎖支祁
齊下竹璧沈河伯捷楗薪渠成燕趙神為助水滙淮黃
績不冺草木知春先望幸梅花如雪又
時廵汾隂寶鼎輕沙礫成紀黃龍比蛭螾豈若
皇心安海宇轉忘
帝力奠河濱去年全免江東賦今歲除征皖右民應見
虞廷儀鸑鷟會覘文囿舞麒麟南山翠色長蟠嶽北極
瑶光自照旻四十二年
恩愈渥千三百載美誰臻俯慙門胄叨餘蔭竊附青雲
早致身鼎定乾坤歸一統任參調燮寵先臣螭頭交戟
鵷班侍豹尾随車虬漏逡報國愚忠蒙鑒拔居官曲謹
仰陶甄濫竽旄節躋榮膴攬轡封疆事拊循未及鄭莊
能薦士僅如庾亮不私姻深慚懷抱褒清朗寔愧諴民
奬惠仁巳際時雍收棫樸尚圖歲晚勵松筠都忘柳質
因霜悴惟矢葵心向日申駑鈍豈追千里馬品題空負
九方歅幸逄春日歌魚藻敢托秋風想鱠蓴但以鄉行
堪授杖或邀
國典許懸輪天高地厚銘丹悃海晏河清頌
紫宸三萬二千成一歲微臣長願戴靈椿
聖武遠揚青海平定詩徐葆光
皇威遠播八荒遥青海微塵巳盡銷舉族就擒惟一戰
飛章奏捷只崇朝
睿謀制勝成功速英武安邊振古超式纘皇圖臨萬國
丕承
祖烈被三苗煌煌遠略恢西藏赫赫䧺師截外徼葱嶺
懸車行冒雪鹽池飛渡索為橋保全善類收餘燼掃淨
遊氛絶細么
御碣鴻文長鎮國安床佛子乍垂髫邊開逓頓連星海
火報平安上泬寥蕞爾蟻封猶内屬蠢兹蠆尾乃輕搖
恩加先世非常渥爵授新封越次邀月賜朱提增廪秩
歲加章服累金貂韝邊飽後鷹先掣轅下鞭稀駑亦驕
隠匿屢彰容洗濯微勞不棄錄芻蕘竟忘
聖德如天覆忽騁窮邊作犬猋醜類䲭張徒取戮流言
簧鼓遽成訞八家狐黨原同惡餘部株連却被要何物
蜣螂偏弄雹無端羊角驟揚飈盗兵寸壤横藏險蠶食
鄰封幾見剽石峽一門通屬國金城五郡領嫖姚湟中
早練防秋卒塞外尤嚴擊夜刁士養三年皆宿飽騎團
萬隊盡成驍前鋒技勇能擒豹都尉頭銜總落鵰八陣
整来停似嶽六花變處湧成潮明駝嗅地知泉脉牧馬
歸營識夜標畊作連屯均讓畔薪茭棲畝共分樵枕戈
待釁心咸奮超距爭先氣更趫推轂元戎親按部誓師
新令更頒條遠廵斥堠排亭鄣近固邊陲壯麗譙堅壁
制人常重閉羸形示敵不輕佻狡焉思逞惟争利倏爾
来侵若就梟鎮海堡邊池鴨警青唐城外寇塵囂
天兵欲合旌旗閃神礟將轟砂礫飄金鼓一鳴齊耀甲
鈎環萬馬互連鑣懼誅抱首憐窮鼠吞刃號空慘沸蜩
既在圍中徒决驟巳遊釡底尚驚跳蠭屯只與三驅盡
莽伏咸憑一炬燒黑水岸傍雲漠漠白龍堆下草蕭蕭
六師聲討惟誅宛一箭飛書便下聊面縛軍門形䠞蹜
膽寒釁鼓語啁噍指天悔過心難剖刑馬重盟福再憿
都護尚需留鄭吉援兵誓不借張喬廹從黨羽心皆革
敗北渠魁罪更昭有惡務須除類盡不疑何待卜龜燋
軍中羆虎推韓范閫内韜鈐運賈鼂寇穴須尋虚處𢷬
敵形貴向勝前料
宸謨素秉先幾斷將略常稱馭衆調遂選銳師專用勦
徑申
天討不須招一朝徧慰雲霓望萬帳將成風雨漂虎跡
可尋巢易即冰城欲壊水難澆積薪鼾臥將然火危卵
嬉安未折苕鐵騎星馳旂半捲潛軍晦合月方朓闇中
搖足投機穽夢裡驚雷觸電熛讋伏受擒收一一窮奔
走嶮逐儦儦雲中矯翼皆遭網木末飛猱亦見撩俘及
二毛梟有母誅無噍類孽方齠比肩戢戢將膏斧纓項
纍纍盡曳彯元惡自知終授首逋誅敢望尚全腰普天
逃罪原無地白日羞形且遁宵自比四凶投昊北竟成
一脚走䕫魈焚巢窮鳥歸無所乞食遊魂鬼亦枵殘胔
飢烏来啄啄荒庭呌雁去嘹嘹虺除餘落皆安枕彗掃
長空永絶妖畊徧草青時澤澤風行日入處迢迢天開
神井膏常溢地過王師木不凋磧上收軍同浩瀚山邊
卸甲並嶕嶢矢無遺鏃班師樂鐃有新聲載路遥旗外
白翎驚鼓吹軍中朱鷺叶笳簫專車檻載魑兼魅歸騎
鞍捎鵝與鷂絶幕輕齎還累累浹旬振旅尚麃麃畜量
谷後分千足酒湧泉中酌萬瓢柳塞馬歸青乍放天山
弓掛雪初消
山陵方謁聞三捷露布遥傳示百僚吉語恰逄宣祝版
馨聞正値奠蘭椒蕩平朔漠揚
前烈昭告西藩復舊傜謙德難名還覆載功成歸美獻
宗祧勞還有禮
恩斯遍慶澤無私賞更饒廿萬帑金開内藏上公爵命
走輕軺榮親厚錫頒天錦
賜答温綸滿御綃咨汝莫辭優寵異知卿能保令名劭
功從采芑詩中叙畫待凌烟閣上描儆戒無虞惟稷契
修和有夏在顛夭止戈大武除三蘖伐罪餘威振八遼
伊里黠酋雖遠伏玉關欵使巳来朝側窺
雲日顔先汗駭看魚龍舌盡撟九陌香衢迷錦樹三層
阿閣眴䟽寮井蛙到海方知大螳臂當車敢再憍定向
條支求甕卵佇從弱水貢文鰩七旬干羽同虞舜四表
光華協帝堯志廣職方編澤藪圖成王會列僬僥虎賁
帶下龍泉脱神臂&KR0802;中玉靶弨誕告武成追版涿久宣
文德象咸韶官箴並飭工無曠
聖訓重宣民不佻在野白茅連茹拔中田維莠帶根穮
賓興大典弘開榜耕耤三推
親把銚龍窟雲油随卤簿竹宫神火應燔燎孔門溯本
先尊聖魯頌懷音巳集鴞果見獻囚歸泮璧旋聞燕捷
踰昆瑶八方環拱瞻辰極萬古衡平正斗杓此日禮成
齊拜舞
天顔有喜仰重霄
賦得山雞舞鏡(七言排律十二韻得山字)劉綸
山禽自是饒珍致舞入銀華意更閒乍啟雕籠驚的爍
旋開寶匣訝璘斒空明仿彿寒潭上来往依稀夕照間
顧影未須憐刷羽窺奩何計憶棲山風翻錦翼纔飄袂
日映花冠却整鬟赴節婆娑矜獨立回身綽約喜䨇攀
空花蹴處簷枝亞虚翠交時砌蘚斑似擬投林齊戢戢
可能對語便關關雲廻雉尾還呈態月轉螭頭尚照顔
如許攬輝依
鳳闕定教接翅起鵷班山梁縱說棲遲好畫檻寧辭飲
啄慳
冰鑑倘容長耀采微翎雖倦豈知還
賦得山雞舞鏡(七言排律十二韵得山字)于振
明眸翠羽出荆山影入菱花借好顔似逐驚鴻来復去
却疑翔燕往仍還娉婷廻雪誠多態綽約凌雲本夙嫻
璧月正圓增皎潔錦衣乍展更斒斕光分漢殿如垂手
照比秦庭欲擁鬟黃鳥隔林徒睍睆青禽拂樹自緜蠻
能言鸚鵡容為伴息翼鷦鷯未許攀倘為酬
恩聊顧印若緣報
德願啣環微軀敢側鴛凰隊陋質羞随鸞鳳班不愛稻
粱謀既拙止依枳棘分寧慳心懷故里思空切擬沐新
容意亦閒
聖世露濃霑庶類来儀猶得覲
天關
賦得山雞舞鏡(七言排律十二韻得山字)汪士鍠
焜煌文羽澤深山照映高堂明鏡間五色翠光搖碧檻
䨇飛綵翅出仙寰菱花開處霞章麗鸞架張来繡紱環
溪上誰為圖錦綺臺前自愛好容顔揚翹赴節高随下
舒翼周規往復還日映盤龍依絳幘風廻舞鳳妥青綸
形分一水盈盈隔隊憶層岡渺渺灣整暇原同鵷鷺序
翶翔不共鶴鷗閒雲移宫扇臨丹地華繪天衣射紫關
振迅芳崖曾照耀葳蕤雕砌更斒斕空中藻並登場艷
象外文騰滿目班物色總歸
宸鑒遠九苞騫采願追攀
賦得山雞舞鏡(七言排律十二韵得山字)齊召南
虞羅遠致珍禽集羈客難窺舞態嫻明鏡巧懸光照灼
麗容驚睹錦斑斕似臨曲澗澄空翠却忘雕籠認故山
文耀彩鸞歡並翥冷嫌獨鶴興偏慳凝眸顧步軒仍輊
妬貌舒衿往復還節應桑林呈合變工同榆曲度悠閒
銅臺曉日翔觚爵洛浦凌波響佩環嘯侣命儔猜孰是
分軀共景繪應艱閨人袨服休垂手座客華裾笑解顔
共訝廻風生羽翮早傳竒采動江關形圖月殿清虚界
影入銀河碧落間好趁賓鴻来
聖代高攀儀鳳出塵寰
賦得山雞舞鏡(七言排律十二韵得山字)杭世駿
誰將翠羽出花關朗對青銅意態閒寶匣舊含輝皎潔
雕籠新照翅廻環錦衣未必輸文綬金爪何勞罥玉環
閬苑不棲春晏樹蒼苔猶印雨餘斑乍窺宛轉霓裳拂
作對蹁躚紫燕翾翹尾影疑宫扇合舉頭光訝翠裘彎
晴舒繡臆空中見風刷疎翎望裏還啼處祗憐交頸好
看場誰惜折腰艱劇知意愜關生動直愛身輕似轉圜
飲啄久甘依麥隴飛翔何幸近蓬山已歸朗曜初呈技
豈假清溪始照顔
紫禁若容聆雅奏九苞随仗願躋攀
賦得山雞舞鏡(七言排律十二韻得山字)沈廷芳
文禽振羽出名山喜對菱花妙舞嫻皓魄乍開光熠燿
綺霞初映色斑斕標竒蓬集兼雲繞動影風来復雨還
火齊承冠分角睞錦帷張翼鬭花鬘姱姿長煥文明會
逸態横生意象間五采彰施呈瑞質䨇翹璪耀啟朱顔
妍超靈鵲乘圓月捷異馴鷗傍碧灣漫憶林泉矜耿介
自知毛羽最鮮殷鸞臺漸近休廻步鷺序非遥欲就班
得接清輝明炯炯詎偕凡鳥囀關關越裳翡翠應相並
衮服山龍擬共攀見說
彤廷時飲啄更看儀鳳徧瀛寰
賦得良玉比君子(七言排律十二韵得来字)萬松齡
聖代欣逄人瑞出遠方仍貢物華来崐岡靈質千年藴
瀚海榮光萬里開炯炯冰心偏皎潔熊熊虹氣更昭回
懷中璞已經雕琢席上珍方待鑒裁自信圭璋宜特達
争傳瑚璉是良材晶熒瑜采潛生暖的皪瓊姿迥辟埃
清廟聲堪諧磬管齋房食可佐鹽梅秦風比德思君子
陸圃儲文屬俊才憶釣周璜從渭水寧藏燕石在梧臺
帝廷琮璧朝羣后王會共球輯九垓地湧璇源通太液
天滋琪樹繞蓬莱鏘鳴
鳳闕冠裳集百道祥光護上台
賦得良玉比君子(七言排律十二韵得来字)朱荃
美質由来羞自衒荆山良璞為誰開湮埋詎屑同珉石
剖琢何妨出草莱祗有純儒堪比德但須巧匠與呈材
磨礱不遣留餘纇拂拭從教絶點埃性禀堅貞凌水碧
姿含温潤勝瓊瑰加功每得他山助待價時憑賈客猜
將命登朝先束帛薦馨告廟並樽罍年深楮葉雕初就
品重連城換未来藏處定應函黼匣賜時元合在金臺
如虹氣蚤縈霄漢照夜光看燭上台自信持身同拱璧
也知考器似掄才玉工若向
明廷獻願作南山萬夀杯
賦得良玉比君子(七言排律十二韵得来字)張漢
昆侖縣圃積崔嵬抱璞人看出草莱比玉原知君子貴
執圭喜覲
帝廷来精神共指山川見追琢還需匠石裁要使光輝
常照耀能消瑕玷未嫌猜不貪有道歸吾寶欲賈無端
恥自媒信與琮璜徵瑞應潔同冰雪淨塵埃價高本是
豐年物品重旋登
聖世才赤檢封泥供
璽印黃流煮鬯注蠵杯悳成温潤兼能栗質許堅貞定
不回青瑣佩搖蒼水動白虹影貫碧天開衡齊星象資
璿飾樂止金聲作磬材席上有珍嘗待聘
賜環感荷遂趨陪
賦得薰風自南來(七言排律十二韵得来字)陳大受
晝景舒長仁宇廣薰風披拂日邊来
垂衣南面開清韵觧愠中天仰
睿裁但覺冲融彌大地最宜煦嫗被羣材悠揚玉殿聲
初起蕩漾冰簾影乍開倏度青蘋看綺縠俄經綠蕙繞
芳荄爐煙細細飄羅幕宫樹隂陰颭綠苔共向離明資
發育頻申
巽命荷滋培銅烏漫轉
龍墀静羽幬紛從鳳扇廻指上絲桐歸長養望中雲漢
共昭回詎關箕伯能宣滯自是
重華為阜財暖氣襲人期五日庥徵應律協三台太和
宇宙今親見願扇祥風徧九垓
賦得薰風自南来(七言排律十二韻得來字)趙大鯨
日月光華泰運開南訛應律協恢台正逄永晝瑶階肅
恰喜薰風
玉殿來爽氣乍從朱網度微凉潛拂綺疏廻飛飛静覺
銅烏轉隠隱遥随蓮漏催長養自能滋庶彙暄和應得
逹芳荄清音向午傳
丹籞嘉蔭凌空散綠槐花影入簾浮淑靄墨香縈几絶
纖埃虞琴雅奏期從欲帝治時雍叶阜財暗起青蘋敷
偃草還呼澍雨殷輕雷離明煦嫗飄三島巽位流行被
八垓五日聖時調玉燭
九重佳氣繞蓬莱(微臣)竊幸依光近樂育均叨
聖澤培
賦得薰風自南來(七言排律十二韵得来字)張映辰
炎精應候方司令無限祥飈
紫禁開位列祝融居火宅星標鶉首自南来微傳林杪
紛披至細逐爐煙次第催著物如熏真煦嫗時風曰聖
好栽培鳴條共覺千家静從律應教五日回高轉金莖
何縹緲虚飄玉砌尚低徊遥從天上分清籟吹落人寰
絶點埃最喜雲生當戶牖有時雨過長莓苔歌賡
帝世徵交泰化洽虞弦樂阜財鈴索宵懸聞閬苑觚稜
曉起拂銅臺由来澹蕩
恩如許未必吹嘘棄不才侍從竊叨長自愧敢言流韻
繼鄒枚
皇清文穎卷九十五
