皇清文穎卷五十九
詩
五言古詩
入山左境見流移歸復㝛麥被壠喜而有作
理密親王允礽
維
皇育萬物
湛恩徧嘉師飢溺若在巳幽蔀必洞知昔年齊魯境積
潦民其咨老羸莫自保載道多仳離
至尊惻然念
明詔下所司蠲租數百萬截漕為餔糜猶恐守土吏不
免侵漁私
特選廉辨才俾往監涖之精鏐出内庫車乘絡繹馳大
小量口給饔飱計日支其有未歸里部送罔或遺各令
家室聚賜以庾廪資頓起溝中瘠白骨重生肌戶版悉
登復東作勤耕菑兹來侍
御蹕道經衛水湄但見四境中鼓腹羣熙熙二麥被原
野出土揚青蕤昔無藜可糝今有酒可釃晨驅犢向壠
暮逐雞棲塒父老羅道旁感極翻涕洟億兆得再活實
頼
聖君慈恩深難報答泥首呼蒼祗敬祝無疆
壽福履永永綏臣於問視暇獲覩
天顔怡紀實無百一願賡豐年詩
賦得清氣朗山壑恒溫親王允祺
曦車轉西陸商颷動長林顧兹巖壑間寧有氛埃侵積
翠湛虚明觸景咸蕭森良晨豁我懷爽氣盈我襟誰從
黃葉中扶策來相尋浩歌對高山情與白雲深
觀魚樂果毅親王允禮
金塘縠水間碧藻文鱗躍游泳彼如如心神此落落小
亭開浩渺倒影浸寥廓吟罷一憑闌宛然濠濮樂
題茂林仙館圖果毅親王允禮
飛流界空青天風導大窽隂森六月寒蓊鬱九冬暖兹
山非人世合付眞靈管宮室何縹緲云是列仙館門外
楓葉深峯頭白雲滿豈惟人蹤絶兼恐鳥跡罕欲揖浮
邱公松關不可欵雖悵竒境隔頓覺塵心澣緬懷羽衣
客人外寄蕭散
題畫果毅親王允禮
我聞吳楚間逶迤富山水巖岫不湏高平遠即可喜烟
波豈用闊瀠洄斯為美青楓何鬱鬱白石何齒齒林密
隠招提岸廻露墟里時見秔稻疇屢逄魚蝦市池邊略
彴横竹裏茆亭峙烏犍屋角鳴青雀門外艤樸但話桑
麻秀亦課書史生計付樵漁樂事勝園綺我欲往從之
雲山何處是誰窮千里目圖此盈丈紙心賞方在兹卧
游從此始窗間一以玩春風香研几
咏史四首果毅親王允禮
叔孫道委蛇頗亦解希世緜蕞尋舊章臚句傳顯制合
殿静無譁方識天子貴應笑魯兩生安能知此意
濟南老伏生曾為秦博士壁藏先聖經兼復記端委九
十難正言傳教令女子屬讀詰曲間錯誤良有以
仲舒經術士三年獨下帷春秋究奥窔園舍何曾窺天
人三策對鱗甲騰之而郤嫌著繁露穿鑿非所宜
匡衡始家貧分光乃鑿壁射策九不中傭作僅給食及
其為丞相不負稽古力說詩解人頤鼎來眞莫測
題畫果毅親王允禮
古樹凝蒼烟菰蘆映寒碧扁舟何處來踞篷吹短篴共
坐夕陽坡遠望征鴻寂落葉下蕭蕭江空渺無迹
鳳縣果毅親王允禮
寶雞巳無聲仙鳳猶鳴嶺(鳳縣志鳳嶺在縣東三里之鳳凰山上)閣道亘
虛空木末過人影(輿程記陜西棧道長四百二十里自鳳縣東草凉驛為入棧道之始)天
梯屈曲連捫參還歴井驂鑣歘斷續散隊如旋綆石作
竒鬼猙崖露青鋒穎吼雲朔風勁潄玉飛泉冷古戍松
林深(驛冊松林驛在鳳縣南一百十里)高隱紫栢静(名勝志紫栢山在柴關嶺下山多紫)
(栢相傳張子房曾隱於此)大谷新開道斗絶武休境(新開道在縣南明何景明詩塹)
(山通大谷驛冊武關驛在鳳縣東南武休關方輿勝覽褒斜谷旁連武休關地斗入)秦山勢欲斷
隴水聲方哽關河忻漸諳土俗得周省惟與
帝鄉遥回颷時引領
勵志果毅親王允禮
耕當問之奴織當問之婢古語不吾欺鑑人如鑑水朝
與申穆儔夕與枚馬齒家國有常經齊治有定理尊重
老成人斥遠輕薄子集思廣衆益安步軼前軌
曉發通州至燕郊鎮二十里
愼郡王允禧
一盞琉璃燈晚龕同彌勒去住無定因曉發通州北暗
塵蕩夜氛殘星送曙色秣馬初渡河騰踏浮橋直村墟
沙霧黃烟景意猶嗇日光地上動林靄紛如織豁逹野
天開蒼茫望何極欲趁打包僧中飯燕郊食
初夏偶成愼郡王允禧
庭草日夜長階苔日夜綠柳影散清圓幽禽更相逐有
形寄大塊得時善亭毒紛華非可矜所樂在游目堂宇
絶塵轍種花復種竹花自悅人性竹更醫人俗况此清
和時天氣少寒燠齊紈裂團扇吳綾製單服一飯飽有
餘時把舊書讀
灌花慎郡王允禧
階砌羅羣芳宛然如藻繢照日相新鮮臨風各相背蓮
邀茂叔賞菊受淵明愛心苟有區畫遇境生取廢何如
忘憂子澹然此相對榮謝寄流轉采色看迭代園丁汲
井欄時時自灌溉
藤花愼郡王允禧
庭前紫藤樹敷榮亦青蒼根株有所托枝蔓渾能長輕
陰蔭棋局落花飄酒觴欣然樂時物日夕恣徜徉
對雨愼郡王允禧
青苔上牆垣細草迷行路長日客來稀倚窗時索句雨
聲自東南先入高桐樹枝柯洗更青悠然足良晤不離
城市喧自得幽居趣烟雲秀可餐徘徊共朝暮
湯泉愼郡王允禧
天地毓靈氣山川藴神漿湧此硃砂泉乃在蘭之陽方
池甃白石皛皛涵日光萬斛吐珠璣源深流自長端應
奉
至尊一派入紅牆行殿枕碧岑簡朴惟焜煌洑流任通
塞膏澤何汪洋蔀屋共霑被億兆同延昌
喜雨貝子弘普
連朝苦炎蒸欲避渾無策戶牖來温風倍覺曦光赫何
當展冰簟流汗時浹脊散髮揮素紈脫帽身還赤雪藕
復調冰煩襟猶未滌倏覩油然生片片遙峯擘殷殷雷
作聲濕雲塞空窄沾溉頃刻間神膏發地脉草木自精
神物我皆調適衢路淨纖塵池塘漲澄碧溝澮既巳盈
平陸俱盈尺行看潤秋田且喜蘇麰麥農人擊壤歌負
耒振襏襫市廛及道路相與手加額我時抱疲疴披襟
脫然釋當此清凉境游屐忻可即好看雨後山慰我躭
詩癖朗吟頌豐年披襟暑無迹
賦得秋日望銀山貝子弘普
風吹恒嶽雲薊邱峙層碧爽氣逼眉宇仰瞻何奕奕雲
連秋塞黃樹帶霜巖赤飛流洗峯椒夕照烘峭壁在昔
次仲隠林岫妙姽嫿斯人久巳往遺跡留落翮嶔崟石
玲瓏縹緲雲絡繹壯哉此形勝屏翰
帝王宅千山藐培塿萬古壯疆場思游目其顚宛披古
圓籍既尠子喬鳬難躡謝公屐徙倚臨北窗眼界暫為
闢山靈變氣候萬狀呈几席助我嘯咏懷慰我烟霞癖
猶冀繞丹楓&KR0034;然短笻策
齋中即事輔國將軍博爾都
天末秋欲生微覺絺衣爽清風吹槐花飛墮書案上昨
夜疎雨零塵淨天初朗僻徑無行蹤虚堂發新想事罕
人自閒樹静蟬逾響聊復遂幽棲一枝任偃仰
松韻軒初成倣古輔國將軍博爾都
愛兹林泉趣端居寡所營耕鑿皆
帝力俯仰荷生成好風自南來微雲冉冉生夾溪翳深
柳嘒嘒蟬初鳴偶爾乘小艇閒隨漁者行飄颻聊適意
焉敢薄時榮
竹塢幽篁半畆綠陰蒙翳風月佳時清影蕭瑟
予之小渭川也輔國將軍博爾都
抱琴竹裏坐萬籟正凄清風起竹響碎月來竹影横時
復七弦上偶爾作秋聲
中洲爾雅水中可居曰洲雲中君蹇誰留兮中
洲參同契太乙乃召移居中洲吾室既成欣然樂
之亦不知因何留而被誰召也
輔國將軍博爾都
草堂面綠水舟楫往來通燭明花隙月帚拂柳稍風獨
坐南窗下疎散樂無窮
賜遊湯泉應
制(有序)張玉書
皇上御極之二十年歲在辛酉序屬仲春
車駕廵行左輔駐蹕馬蘭峪展謁
孝陵典禮既秩
椒宮園寢有待蕆事維時扈從大學士(臣)霨等十有九
人列幕石門祗候進止三月六日巳未
上特命大學士(臣)明珠
召扈從諸臣暨
内廷供奉學士(臣)英等三人偕詣
福泉山麓
賜遊湯泉(臣)玉書備員宮僚幸覯殊遇既至周循温谷
環覩石池瞻近
行宮徘徊殿砌臣明珠因宣述
諭旨以兹泉氣和陰陽候均寒燠
太皇太后鑾輿賁止倍增慶豫爰庀館宇用洽
睿懷而庭楹無崇侈之觀棟牖無金碧之飾期於仰承
懿德默佑壽祺蓋慈孝相成華儉適度史冊所紀未有
若斯之盛者也臣又竊綜載籍考鏡源流古右北
平郡徐無城北庾水出焉西南流與灅水合又東
南流與温泉合故魏土地志云徐無城北有温湯
而水經注言温泉水源出北山溪是今福泉山疑
即温源也南流百步伏入地中又折而東南逕石
門峽是即今石門口也洪惟
天篤禎符
孝陵叶卜山嶞谷抱龍蟠虎蹲而石門絶壁劃開如表
雙闕飛流倒瀉衆派同趨則兹泉靈竒瑰異亦可
覩矣頻歲以來
皇上屢駕朝
陵致齊斯地凝神澡慮攸芋攸寧豈非
聖孝格
天神泉應地既密衛乎
陵寢復丕協於休徵以視仁壽崢嶸華清娛燕固有不
可同語者乎(臣)職司珥筆誼應攄辭謹賦五言古
體詩四章恭紀盛事
神皋結靈異温谷瀉飛泉百派繞山麓纍纍殊光旋甃
石滙為沼玉鑑凌空懸積靄蕩青碧蒸液浮暖烟俯瞰
丹砂沸仰矚銀漢連日月遞呑吐倒景環其間勝境表
殊狀幽響爭竒妍渟泓杳難測
帝澤涵深淵
離離灌木岡芊芊芳草址别館引暄瀾茅茨覆階戺松
雲自生牖寧假雕釦侈眷言奉
重闈敦樸愜
慈旨星軒一以御淑氣紛蘭芷四序鱗次周春波常如
綺濯龍侵曉闢
鑾鈴時至止篤孝叶神符千秋綏福履
遙岑帶長薄曲渚連西疇融風萬彙滋瑞澤孰與侔迢
遞石門峽淼漾灅水流兹泉互回伏湧秀成奥邱鬱鬱
望
孝陵嶺接烟嵐稠
翠華虔展謁肅此駐
宸斿齋祓心神瑩遐覽物象收扶輿浩旁礴王氣蟠神
州
竒蹟絶躋攀矯首天際隔
温綸忽下逮神山欣咫尺盥滌煩疴蠲飲吸疵癘釋三
巳良未遠追禊許共適
宸心軫荒遐流潤及蟻蟈爰弘慈孝理徧濡膏雨澤載
溥仁儉恩盡起溝壑瘠四海登春臺庥聲永金石
恭紀
駕幸闕里詩熊賜履
尼山秉教鐸千秋斯道彰懸象揭中天微言復光昌表
章賴哲辟載籍紀前芳漢高修牢享唐宗薦衮裳褒崇
並祠祀宋制備膠庠豈無右文主沾沾循舊章至理鮮
孚契儀節徒鋪張我
皇天縱聖淵默接羲黃
宸衷太極涵舒卷叶陰陽以兹隆化理一一邁前王甲
子貞元會薄海慶平康肇舉東廵典禮秩崇珪璋
帝心尤重道
法駕賁宮墻虔修釋菜禮鈞奏何洋洋儒生講席開尊
俎倍輝煌萬世仰師表親題
御墨香
天章揮藻翰貞碣亦琳瑯爰逮四氏裔
恩澤施無疆隆禮兼異數宣示布周行六宇盡歡呼斯
文日月光愚臣慙謭陋叨隨太液傍値兹鉅典成拜手
事賡颺
扈從
南廵詩八首張英
車駕至畿輔道上民有獻嘉禾數岐者以示從臣
春風轉韶律時廵歴郊原王道廣周諮冀以康黎元衢
歌撤警蹕羽衛祛殷繁萬姓趨馬首填塞窺井垣皆言
年穀好比歲豐雞豚嘉穗發數岐敢以陳
至尊
聖心益怡悅慈顔彌霽温民天在粒食農事古所敦稼
穡允為寶珠玉安足論再拜紀惇史大哉眞
王言
觀趵突珍珠二泉
濟水性沈勁隠見多伏流趵突歴城隅噴薄聲颼颼澄
波涵曲沼玉峰對層樓雪濤涌銀甕朱檻翔白鷗或類
鮫人窟百琲珠光浮參差文藻漾瀺灂纖鱗遊清寒沁
心骨四時常若秋昔巳邀
天步今復駐綵斿
宸章炳星日光芒射潛虯先後兩輝映特為名泉留
登金山
滄江浩無際乃自岷山來浮玉一拳石砥柱何崔嵬北
迎瓜步口南接潤城隈廻波忽涌立激薄聲如雷皎若
鷗鷺羣燦疑冰雪堆海氣駕奔濤閣影勢欲摧有時風
日麗潮落江烟開波光類澄鏡燈火明香臺
仙蹕駐上頭勝地欣追陪峰頂大字石雲漢同昭回
登虎邱
虎邱一片石乃在闤闇間王珣舊時宅清沚相廻環遊
人歴今古石色常自閒劍池如削玉繡澁苔痕斑中涵
清淺流花底時潺湲層邱莽廻互數步勞躋攀長廊臨
大壑紫翠何其殷邨落愛平遠極目入烟鬟上有
萬歲亭卓立當兹山吳人歌樂胥嘉惠頻年頒
登鄧尉山
泛舟出吳會越嶺趨香林村居接花嶼長橋跨碧潯溪
憐木瀆好山愛銅坑深一徑入桂巖千樹對梅岑吹香
滿高閣積雪照湖陰喬松翳古寺惟聞鐘磬音數點漁
洋山便娟當波心帆影時出没湖光彌綠沈鄧尉隠此
山流傳空至今欣逄
天仗來感激生長吟
登吳山
吳山俯城闉石徑登嵯峨翹首雲物麗極目河山多層
巒滴幽翠晴光捲白波一片明湖影掩映隔喬柯春潮
如雪岸朝夕滿江沱萬井若鱗次葱鬱知時和丹梯聳
飛閣蒼磴接崇阿
至尊移步輦雨霽此經過雲霄畫圖句古調永不磨微
臣草蟲吟敢繼大風歌
渡錢塘經過雲栖虎跑泉飛來峰
東風動漣漪鼓枻渡錢塘沿緣歴沙渚山徑多微茫林
巒轉幽邃數里青篔簹映水綠娟娟戞玉聲琅琅紫蘭
被山谷日暖吹微香西渡虎泉側因過鷲嶺傍竒峰削
雲根凌空如飛翔澄溪廻數折灌木羅千章鐘聲度白
雲閣影摩青蒼
萬乘一回顧巖壑生清光
登北極閣
走馬登崇岡東西臨冶城萬瓦連九陌淡沲春雲生
至尊憑傑閣眺覽紓
皇情蒼蒼夕陽落耿耿銀河清象緯天闕近奎璧相縱
横
聖心羅七曜指點示諸卿盈縮通造化高論雲霞驚弧
偃天狼息斗轉泰階平南極懸日表久為仁壽禎今夕
覲
天子芒角增光明
瀛臺恩宴詩四首徐乾學
嘉會屬休運泰階景昌期文軌南北際侯尉東西垂昆
明適違命丹浦暫興師五材民並用廟算百不遺止戈
聞自昔脫劍方及兹兩岐既書瑞六穗盈華滋
皇矣降豐年膏澤無偏私
聖情始悅豫宴鎬戒有司
滄池多菡萏菱蔓漾清流崇臺臨水榭爽氣當新秋
聖人坐迎薰卷阿欣来遊太液波泱漭容與櫂蘭舟嘉樹
蔭文石碧澗通潛虬長筵一何綺
尚方多珍羞雪藕纔出水錦鱗始上鈎紫苞及綠房纍
纍錯觥籌靜言
聖澤厚涓埃孰可酬
筐篚有勸侑具僚愧嘉賓拜
賜欲就席有
命自天申古也無算爵宰夫為主人兹會尚煩縟藹藹
羅朝紳但使無不醉毋為辜良辰油油三爵餘歡言共
飲醇既醉無虚歸分擕席上珍顧瞻九陌上日暮紛車
塵
觀頤自飬賢徐乃徧里閭庶物既衆多
聖人方那居
紫極偶幾暇旨酒及嘉魚今日樂相樂何當更大酺弛
力且給復薄稅仍捐租萬井皆晏眠無聞吏追呼兩階
舞千羽庭鳳儀有虞萐蒲知送凉蔚然生
御廚滄溟為九醖大尊置堯衢慚無雅頌筆聊用陳區
區
出山海關三首孫在豐
少年重游俠投筆論三邊居常不思越行亦不戀燕長
歌出塞行而廢郊陜篇於兹奉
清蹕駕言從甘泉城窟飲馬來千里出燕然豁焉盪胸
臆浩浩平沙天
天地一翕闢乾坤開混茫草昩起休運經綸度大荒
皇哉東京邑奕奕豐沛鄉坐擁北沙漠俯臨南溟滄枌
榆高社日楊柳生春光沃野千萬里可以事農桑廣莫
麗神州樂土以無疆
雲霞海色曙
翠華正臨關羲和執轡來光彩依
龍顔海若為屏息三呼響萬山悠悠卷旌旆飛揚青海
灣小儒愼馳驟駸駸豹尾間
長城孫在豐
秦政并六王騁望何荒唐仁義乃不施收兵鑄咸陽臨
洮亘遼水長城萬里長驅山廻碣石駕海凌扶桑遂令
山海上雉堞連崇岡雄關天下險恃險不于常悠悠照
漢月漠漠飛邊霜行者千載下驅車覽大荒始知惟衆
志成城乃金湯
聖武功成詩徐秉義
皇帝受
天命蕩蕩威德恢玉衡齊七政金鏡懸九垓觀文煥奎
璧出震施風雷南池滄海宴北牖青邱開甄陶轉一氣
萬物皆成材飛走奮翼觡草木羅根荄奈何彼凶醜阻
嶮作禍胎鴞鶹聚鳴嘯貙䝟羣喧豗造化至廣大洗滌
乃招來豈彼狙獷心不拜軒轅臺
帝怒為安民聲罪奮撻伐路鼓振雷霆太常建日月五
校勇可賈七萃氣俱發揮鋒鐡山碎踔馬瀚海越
天地合我謀鬼神助我罰網野制駭竄罟山遏癡突兩
甄魚麗綴中權斗杓揭重圍日逐殞連弩閼氏蹶
睿算掃妖氛
神威震窮髮邊氓頌來蘇霖雨救旱暍
天網難屢寬
神武誰敢抗奈何彼凶醜迷惑失所向鴞逆不革音鷹
飢反遠颺殄滅在此時機捩不容放
睿智天所啟臨邊坐武帳兵形在目中賊勢規掌上義
勇激多士圍塹勅諸將鯨鯢暴涸澤狐兔困空壙雄略
既長駕仁風亦旁暢襁負爭來歸謳歌滿亭障維春二
月吉
大駕發神京列缺扈後乘屏翳抗前旌雙龍翼飛蓋八
驥揚丹衡清蹕蒞五凉誓師召六卿雲蛇陣百里貔虎
屯千營鼓震黃流却士叱雄風生遂登狼居胥北斗東
南傾龍庭一炬燎戎帳萬馬平蠻鞮獻圖至贊普頓顙
迎表此姑衍山千古騰
天聲
兵鋒轢五山
皇心綏四國渠魁既尸竄脇從皆面革贄寶湔瑕垢截
髮表胸臆設穽獲小獥囚檻獻短蜮凶醜勢窮蹙作虐
還自賊毒谿長鱷斃絶壑封狼踣千剸來野夫萬啄聚
鳥翼明則受
天討幽則伏神殛遺種悉投弓稽顙仰
威德關門夜不扄烽燧從兹息
撻伐張
聖武憂勤本
皇仁
鑾輿乃三駕絶漠凌霜晨勞此堯禹躬惠彼隴畆民斮
鯨斬檮杌息鼓休金錞劍戟鑄農器牛馬放海濱班朔
跨狼望納賮來鮫人銀麞夜入貢紫玉朝旅陳功高殷
武伐德邁漢庭賓神絲藪澤遍瑞榖溝塍勻願斵巉巗
石垂曜億萬春
皇清文穎卷五十九
