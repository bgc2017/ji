皇清文穎卷二十九
碑
睢州節烈祠碑汪琬
睢州節烈祠在城西隅距州治可一里故建以祠
誥贈恭人趙氏恭人蓋
誥封中憲大夫陜西按察司副使湯公諱祖契之配前
江西分守嶺北道布政使司右參政今翰林院侍講斌
之母也琬謹按前明崇禎中流賊李自成寇開封歸德
間所向殘破駸駸及睢恭人聞之謂其家人曰州為兵
衝未易保也脫變起則吾夫上有老母不可死吾子又
宗祧所係不可死吾直以一身行吾志耳徐語中憲公
命斌讀書於北郭外斌依依不忍去輙叱遣之已而睢
城果䧟又急語中憲公俾負其姑許夫人以逃而身自
坐堂皇召家人謂之曰吾家世名門萬不可受辱闔戶
經於梁家人驚解之復投於井又出之恭人怒誓曰賊
至不死非節也死不以時非義也賊尋入環刃相向恭
人厲聲大罵不絶口遂遇害崇禎十五年三月某日也
年三十有七斌方踰城號哭以蹟恭人而恭人則已拒
賊死矣知之者無不太息泣下越七年為
皇清順治五年河南提學僉事李公震成始檄知州房
君星曄建祠故居之東每歲率官屬往祀又十二年廵
按御史李公粹然始具其事上於
朝奉
旨旌恭人之門如故事州人老穉聞有是
命咸讙呼奔走拜迎祠下且酌奠以告於是知州戴君
斌顧瞻徘徊歎其地之湫隘弗稱非所以侈
上恩厲末俗也乃率州之大夫士與湯之宗老及其子
姓議改築而遷焉卽今祠是也鳩衆庀材自門而坊逹
於前堂後阿其旁㫝牲有所庖湢有房徹藏祭器有庫
俱次第訖工顔其南榮曰節烈棟宇靚深丹堊增麗畚
埽清潔奉享以時用以揭虔妥靈昭示遠邇俾無遺
國家烏頭綽楔褒揚大節之意甚盛典也顧麗牲之碑
既伐旣具久猶無辭以刻會斌與琬偕奉薦舉之詔來
集京師斌遂以屬琬琬自分文學駑下固讓不獲命始
靦顔執筆為之辭竊惟春秋歴十有二公孔子書内女
之賢而以烈著者宋伯姬一人而已今歸德故宋大火
之墟而睢其西境也恭人生於伯姬守禮之鄕相距二
千餘載卒能躬蹈白刃忼慨不詘顧視屠毒甘之如飴
以恭人之死於兵例諸伯姬之死於火庶幾其易地同
符者揆以春秋之指其當得書也審矣至於恭人其佗
懿行莫不可紀具詳吳祭酒偉業孫徵君竒逄所譔傳
中概不備書特書祠之本末俾刻焉以勤來者系之詩
曰
上帝降衷乃叙彝倫婦也事夫臣也事君臣忠婦節二
者則均弗撓弗汚恒性斯敦世衰道降如川之潰或懼
於威或訹於利俛首曲䣛孰勸於義佩紱者然巾幗奚
議恭人之賢是實女師克孝克勤克淑爾儀爾命不猶
遘時艱危舍生赴死克全厥歸嗚呼恭人永矢貞正平
居從容素志先定嗚呼恭人睥睨兇鋒戟手奮詬有氣
如虹寧碎我首寧揕我胷肯玷髮膚而犬豕從嗚呼恭
人遺爽不沒凡厥忌辰隂氛四塞飈馳雨擊陟降怳惚
霧車雲旗莫之可測煌煌高閎天子表之潭潭新宫守
侯考之春禴秋嘗恭人下之于豆于登于薦蘋蘩恭人
飲食福爾子孫豈惟子孫徧惠州人
擬勒銘拖諾山恭紀
聖武神功之碑張玉書
維天丕覆春生秋肅化彌宇宙惟
聖法天仁育義正道洽垓埏
聖恩浩穣重譯畢至莫敢不來享
聖威如霆四征弗譓莫敢不來庭蠢爾狡寇僻處窮荒
肆擾邊堠悖天虐氓蔑誓拒命洊啟逆萌相彼狂咥恩
不可懷德不可結度彼兇謀如虺斯螫如苖有蟊
天子曰吁蔓草易滋予其亟圖之師難遥制克敵在機
子其親涖之廼籌軍幄諸路並馳或犄或角廼刻師期
中夏畢會勿疾勿遲廼命轉粟載輸載輓勿憚皸瘃廼
命度泉載浚載鑿罔避深堅廼治道塗廼設郵驛我軍
用蘇廼置斥候廼謹邏偵敵情斯售
廟謀備矣明誓六師所向迅鷙昭告神祗以禡以軷百
靈咸熙爰建旌斿爰蒐卒乘爰飭戈矛前矛戾止中權
銳止後勁厲止虎旅嘽嘽捷若風雨奮若羽翰軍聲烈
烈剪彼鴞林轢彼鼠穴彼昏實愚謂兹沙磧泉涸草枯
王師不撓有相自天馬騰士飽彼昏實憃既覩王師駭
自天降卷甲而逋遄奔如騖棄及乳雛西師洸洸遠涉
瀚海注矢天狼賊兵猝邂軍鋒大鏖移時立敗俘廼甲
兵籍廼軍械飼廼牽牲幕庭犂矣賊衆擕矣斯授首期
矣旌門獻捷衆聲若雷
宸謨悉協
天子曰俞自兹邊鄙庶無後虞絶塞無垠縱横掃蕩不
逾七旬邊沙如壘建威銷萌何翅萬里維山迤逶式名
拖諾
黃鉞是麾于兹停蹕于兹振旅允宜紀實我
皇决勝衆議弗淆羣疑弗聽我
皇握樞效順則撫搆逆則誅威以仁行謀以智神功以
斷成肆殊方重譯歴世千億永覩兹石
擬勒銘狼居胥山恭紀
聖武神功之碑張玉書
聖人在宥函宇帡幪丕洽文德載揚武功文以撫衆武
以鋤兇稂莠既刈良苖斯豐緬彼朔漠狡寇跋扈昔修
貢職世窟厥土自絶於天邊圉用侮聚若鳥獸散若風
雨我
皇覆露德音頻仍悔罪内嚮庶汝用矜厥心不懲神人
怨憎
皇赫斯怒撻伐是膺乃總貔貅
躬親韎䪒直馳中堅預阨歸路困獸猶鬭窮猿卒仆賊
勢大摧罔敢枝梧粤自北遁卷甲西奔收合餘燼或伏
或蹲食盡而饑逋竄孔繁
皇曰急擊芟枿耡根
鑾鈴冬狩減御約齎豐州之北大河之西降人踵至羣
醜内擕執迷者滅炳若燭犀爰及早春三臨朔塞羌來
歸俘鴞鷇就逮爰飭我旅爰敵我愾軍鋒兩道鐡駟千
隊烈烈神武先聲載塗洊逼靈朔載張威弧賊悔噬臍
賊懼切膚一夕自斃訖就天誅惟
皇濯征時經一載出入萬里洪河瀚海捷書馳聞軍心
樂愷瞻仰
睿謨績嫓因壘
睿謨維何早設三覆紘網恢張狡智莫售如鳥在笯如
狖在囿以縱以擒神機盪寇方師始出整旆建旟
九重經畫儲峙百需㕓無輟市田無算車過師十萬如行康
衢今軍旋歸飽糗秣藁片甲不頓斥堠環保日晶月熒
氛翳迅掃蠻戎羌氐悉遵王道
聖心仁愛銳意止戈一視中外立拯痏疴各謹爾職各
寧爾家
皇則錫福自邇訖遐繄我藩臣四十九部竝塞族居畫
疆守宇既剪蜂螗既殛䝟貐尚協乃心載瞻我武嶽嶽
狼胥史冊著聞
神威遐暢親駐六軍惟天時佑惟神助欣磨崖深刻用
昭大勲大勲告成
皇益布德地博天崇生民允殖
聖神文武惟
帝時克於萬斯年祚永無極
光禄大夫總督江南江西文武事務兼理糧餉操
江兵部尚書兼都察院右副都御史贈太子太
保諡清端于公祠堂碑韓菼
我
國家監古王官之伯出大臣以總一方兩江地襟帶東
南賦煩積重又聞苦兵革休息長養董統齊壹以紓
顧憂恒難慎其人康熙二十年我永寧于公以畿内廵
撫
特簡來節制其地公素以清望著威名至是操益厲襆
被單車布衣疏食吏懾望風民悅載路視事二年條教
大行絶苞苴止僭濫清獄訟肅軍伍除稂莠安愿良有
不便之者流言布聞不恤也以暇興庠序習禮讓數闢
書院講學其間俗方彬彬焉天不憗遺奪我壽耉在厥
服
天子敉功閔勞葬贈有加親製祭文書以賜其家維時
兩江數千里百萬生齒保抱擕持焫香望哭哀音相屬
不絶而我蘇之民彫攰之餘視他郡為劇幸衽席于公
尤不勝嬰兒中路之悲摧號殞慕久益不忘則相率為
祠以祀公子來丕作地翦其隙材庀其度工一其力勞
歌不興歡成若靈旗纛麾幢飛揚肹蠁父老子弟雜肴
進蔬惟序維時而屬其鄉人韓菼文其麗牲之石菼旅
進拜謁而言曰公之勞於外也久公之福於民甚溥嘗
試言其大者從兩蒼頭招孑遺之民俾有政有居公之
為政於羅城也民罹賊慘脫之水火大工大役身服其
勞而民不擾公之為政於合州也削平巨盗以固巖疆
公之為政於黃也會計數百萬之餉不乏軍興而身不
名一錢公之為政於閩也申保甲以清盜藪鋤彊禦以
甦民困尤推薦屬吏今左都御史于公府尹衛公兩公
起而活民又無算公之為政於畿輔八州也繼自今孰
不爼豆公我邦之民即時思召伯之棠嘗墮峴山之淚
顧安得而私公焉雖然方公在時中外罔有大小遠邇
屋漏衾影莫不有公或相恐曰得毋公來乎或又曰將
毋不來所不到之地猶若或臨之也況其在宇下者匹
夫匹婦又公平日之所惻然今者黃童白叟雜然而祈
賽於一堂固公之家人父子爾庶或享之亦神之志也
夫菼既退而書之石復詩以繫之以當迎享送神之曲
容歌而薦之其辭曰
帝勤南服寄公安危公獻其身有勞有施維卒不渝孰
磷與緇
王言如綍表以素絲滔滔江流曷云其逝肅肅柳荒參
差哀&KR0008;不言不辭靈往勿亟勿捐我玦或遺我袂吳儂
望思廟河之滸弗敢弘殺取庇風雨匪緻匪堅裁去鳥
鼠妥公平生蕭然環堵嘉薦普淖粢醍在堂腁胝我餘
不遐降嘗有苦有薇以芼以湘侑公平生唐園滿腸我
社于斯我臘于斯
天子有命公實來尸曷間存殁神無不之千秋兹土食
無我違
廵撫慕公免役碑韓菼
太子少師兵部尚書副都御史慕公撫江南承民困久
拊循休息扶傷救敝張弛緩急大綱萬目咸劑其宜蓋
上體
聖天子愛養元元之盛心而行之以誠濟之以權其憂
民之憂若急焚溺其形民之力若護元氣凡督撫重臣
所不敢請者公必力言之或言之而格不行者公常獨
奉
中旨報可以行於中外皆蒙其便者比比也始公當官
即有濟天下之志既受重任念當世民之積困在賦與
役而江南賦甲天下公為之請減請蠲請緩既更罹水
旱力請賑往往不待
報而以便宜發粟所全活無慮數百萬萬役法久壊自
公均役以便民事簡費輕減往時十分之五會滇黔閩
廣相繼煽亂
王師四出舳艫蔽大江而下所需夫役牽挽動以千萬
計公所以調護之者萬方所全活又無算而調發煩數
民猶不堪其苦康熙十八年秋公乃疏於
朝力陳其狀大略言自軍興以來縴夫率僱募民間給
銀夫一錢民聞兵來爭逃匿不應募不得已計里均𣲖
先期拘集封閉公所守候日久官錢不敷里中賠貼又
不敷以致饑寒踣頓相屬此兵未臨而備夫之苦及兵
既到計船給夫悍兵及刁惡船戶横索財物搜剝衣糧
沿途鞭撻多致死傷莫可䆒詰此兵既臨而當夫之苦
臣今酌議緊急軍機呼吸難緩者仍給縴夫外其凱旋
回京及各省調遣歸標官兵每船應夫若干以其直給
船戶令僱足水手則夫可罷凡民間貨載無夫亦行兵
船無夫不行坐水手不足船戶得夫之直於僱募易且
資日用有餘自樂從事此法若行直省一例循照無悞
師行以恤民力甦積困便
上命廷臣集議皆是公言行直省著為令自是之後
王師取道荆湘江廣閩浙以至山東西河南所過相望不
絶而民間或不知或相扶擕以觀無何問者而江南當
孔道師尤旁午又屬屢祲民之丁男老弱須叟未死亡
之身得無調發之煩以復從事南畝或就旦夕之饘粥
以生以養無驚恐者孰非公此舉之賜乎蓋公之規畫
不於其一時必其可久不獨惠一方必及天下如是也
塗於舞巷於歌皆曰公活我四方遠者傳誦公之疏皆
泣下曰公活我菼無奚斯吉甫之才職在史氏側聞民
之歡聲可懷也爰寫其情而韻之其辭曰
五材迭用金行為兵蠢兹不譓桓桓徂征
宵旰拊髀怒以安民一夫不獲軫我
皇仁黃龍青雀在河之隈疾若使馬如霆如雷百丈邪
許厥聲喧豗謷謷役夫亦孔之哀走藏無所吏呼何怒
公家有程死生前路饑寒皸瘃彊行旋仆執朴以抶黔
晢誰訴三年鬼方&KR0034;鼓怨咨哀我憚人命委鞭笞舟人
之子職勞不來敢告司僕遑恤我私藹藹我公敷求民
瘼觸目隠心妙用盤錯昔也鳴絃曾試其略挹彼注兹
譬若泂酌舟流靡届下上自如估客萬斛寕有後期篙
師好手罷民何為官益爾緡爾自度之上章得請征夫
歸止率土之濱式狂以喜夫完其婦父拊其子流亡以
還尫羸以起昔我往矣誰藝誰樹今我來思為農為圃
昔我往矣市㕓其空今我來思舉袂成風公在東南公
澤侯甸嘉榖膏雨崇朝而遠公仁自今公及世世斟酌
泉源其流不匱謀猷爾嘉於惟顯良公謝不居
聖心無疆
一德會合動罔不臧曷不和羹平我萬方
鄒縣重修亞聖孟子廟碑朱彝尊
堯舜禹湯文武周公之道傳之孔子孔子傳之孟子昌
黎韓子之言天下之公言也當其時孔子没而微言絶
七十子没而大義乖曾子之徒有吳起子夏之徒流為
莊周周再傳而為孫卿蓋有以鬭問於墨翟者而孟子
受業子思之門人舍冉閔游夏願學孔子其言醇乎醇
其色粹然見於面盎於背施於四體其氣塞乎天地之
間而毋餒於滕世子道以性善於齊王先攻其邪心於
梁去利而先仁義春秋弟子不能贊而孟子發其微性
與天道弟子不得聞而孟子暢其旨此之謂名世此之
謂大丈夫此之謂豪傑之士自韓子功不在禹下一言
百世之論定矣乃世儒以其矯枉過直有不知而續其
書者或刺之或非之或删之或詆之或疑之至或比於
忍人辯士儀秦之流幾於侮聖人之言也已明之太祖
頒其書於學官當吳元年即諭許存仁曰孟子專言仁
義使當時有賢君用其言天下豈不定於一乎又敕文
學之士曰朕聞孔孟於世利濟之心慮恐不及諭桂彦
良曰孔孟一聖一賢自漢唐以來稱之諭趙晉曰孔孟
之道卿幼學壯履大哉王言必孔孟並舉其命劉三吾
節文者為發題試士恐啓諸生訕上之端爾乃無稽之
言謂帝欲廢孟子錢唐進諫以腹受箭野史近誣不足
信鄒縣為亞聖故里廟在縣南門外由來已久其初褒
崇之典未及宋元豐六年從吏部尚書曾孝寬之請詔
追封鄒國公政和五年太常議以弟子十八人配其後
季孫子叔罷祀配者堂上一人廡下一十五人彝尊三
謁廟見棟宇摧頽久圯不治心焉負疚若疢疾之入於
懷也歲在乙丑丹徒張公以右副都御史廵撫山東始
庀材以葺廟明年工畢遺彛尊書大旨謂子之論文六
籍之外七篇是宗廟成宜有碑曷操竒觚以志歲月彝
尊不敢讓謹以聞於師者具書於石兼取外書遺意括
為歌詩其辭曰
大人藐之白羽之白輕兮楊墨距之白玉之白貞兮萬
鍾去之白雪之白清兮源泉混混盈科後進泰山巖巖
雲天是参昔先王肈祀三遷之里春秋俎豆鄒嶧之趾
遺像在屋坐以千年林有灌木井洌寒泉懿矣張公撫
兹東土維正學是崇靡廢勿舉生民以來盛於尼父聖
克亞之秩祀斯所
重修泰安州東嶽廟碑朱彝尊
禮山川之祀以望其既祭也則以牲玉庪而縣之於林
沉於水未有升高祀者其後易壇壝為廟而五嶽皆於
山下恒山祀上曲陽遠在數百里外猶不失古望祀之
義焉東嶽廟在泰安州治西北隅寔嶽之南麓前三門
門三塗樓峙其前神之居在五重端冕秉圭一如帝者
之儀議者謂五嶽秩視三公然周禮有兆五帝之文宰
五行配五色後蓋分祀五方而青帝得祀於岱章服之
盛非僭也書歲二月東廵狩至於岱宗爾雅釋山曰河
東岱應劭曰岱始也宗長也萬物之始隂陽交代故謂
五嶽之長相傳神掌死生之籍故曰齊度游四方各登
泰山籙蓋自九皇六十四民以來秩祠不改彼嵩華恒
霍特廟祀一方而已神則祀宇徧天下生民之奔走威
福者疑神崇標峻極是處由是山椒嶽頂各飾神祠金
碧焜煌於松栝之表至州城之廟載諸祀典祈報者或
未之過焉惟朝廷有大典禮特命使臣祠告外則州之
有司春秋致祭一灑掃而已廟以是久不治嗚呼抑知
百神受
天子職必祠官祀典所載乃其所以憑依也與
皇帝踐位之六年躬攬大政告於海内名山大川爰命
秘書院學士宛平劉公修岱宗之祀使旋尋奉
命撫東土既至檄知州事林君修治扵是三司以下靡
不率錢為助采大木於江淮由運河輦於廟明年竣事
城之雉堞殿之垣墉戶之棖樞土者為臺木者為榭鼓
鐘之樓齊湢之所杗廇楶槉瓴甋罘罳莫不畢治穹碑
斷碣踣者復立鬼物青紅夾門左右州之男女遠方之
人咸來覽觀小大稽首爰礲貞石以書歲月公授簡彝
尊曰斯文也非子不可彝尊伏念岱宗為先王省方之
地觀民設教於是乎在有孚顒若惟神是依治神人以
和上下建神示以保邦國觀化之理一也萬物出乎震
妙萬物者莫如神天地之盛德仁氣備焉神之靈爽既
妥百物以諧四時以序協乎先王望祀之義將遐邇之
祈報者不於彼而於此焉庶無戾於古矣乃作詩曰
萬彙之生孰秉其權隂陽相代有化必遷巖巖喬嶽善
氣所宣降婁之躔天柱左海羣山是宗莫之與等惟神
司職克配真宰陳書於虞考禮於周魯公三望紀於春
秋百王之祀豈其崇邱嗟世之人不稽祀典鍵此重扃
巒磴是踐神房寢地覆之苔蘚穆穆
天子既親萬幾使告於岱誕及海沂親臣代祀叩神之
扉
帝有恩言爰撫青社小東大東綏此勞癉有淑者旂有
鞶者馬乃廵於野乃舍於郊乃諏司牧爰暨庶寮浮木
於江斲石於嶅公來奉符五宿山麓新門有伉四阿重
屋亦有寢宫陳其牲玉有蒼者璧帝睟其容百靈來會
爾侯爾公奕奕者廟神罔時恫欎欎唐槐丸丸漢柏樹
以豐碑昭神之德使山如礪報祀不忒
虸蚄廟碑朱彝尊
天子之大蜡八其祭坊與水庸之辭曰昆蟲毋作詩曰
去其螟螣及其蟊賊無害我田穉故以方以社報祀於
田祖祈年於天宗先王之勤農事可謂備矣予考之周
官凡夭鳥蟄獸貍蟲水神蠧物為民厲者莫不掌之以
官牡蘜牡橭象齒蜃炭方書靈鼓其攻榮之術必詳顧
昆蟲害稼者不及焉何與豈其有所未詳者與非然也
蓋鳥獸庶蠱之妖世不恒見則攻禜之術罕傳不有司
之無以祛民之惑若昆蟲害稼農人咸知所以敺之農
之所不能敺者官亦不能去也故特責其事於田畯致
其祈於田祖為之秉畀炎火而害可去先王治人事神
之道蓋無不宜也虸蚄廟去汾州府治一十五里歲丙
午八月予謁神之宇觀廊廡所樹碑率鄙俚不文里有
隠君子胡庭者請子曰子盍為文紀之予惟神之名號
未顯於前代而主民穡事近乎古之田祖至虸蚄者害
稼之物陸機以為螟之屬也神以是名猶翨氏蟈氏之
命其官爾矣嗚呼自浮屠道士之說興先王祀典所載
神示物鬽之號往往潛為所變易世之祈報者久而不
復察焉往予兒童時江南飛蝗蔽野見所禳神皆出二
氏無稽之說蝗亦卒不去既心知其非嘗有慨乎儒者
之不能師古輙為二氏所惑也若神之名號則猶循古
之遺而土人之載牲擊鼓致賽於是者去祈年方社之
祀不遠微庭之言固將以是告世之君子其或不幸而
罹凶旱螽蝝之災則當以此邦之人事神為法以無戾
先王報祀之義而不為浮屠道士之說所惑庶乎其可
已系之以詩曰
彼汾之陽其原膴膴曰虸曰蚄痒於而稼神司厥職名
用不懲大田既臧蠲之豆登農夫之祈維黍及稌農夫
之報自陬越涂我從籥章載歌豳雅辨神之號告諸方
夏
皇清文穎卷二十九
