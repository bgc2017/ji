皇清文穎卷七十二
詩
七言律詩
重陽
乾清宮侍宴賦詩恭紀和親王弘晝
九日筵開煥彩霓承
恩叨侍未央西韻分秘册親臣送序灑
天章御筆題獻瑞金英凝雨露傳觴玉液浸玻瓈載賡
既醉歌無極捧日紅雲繞殿低
柳絮和親王弘晝
垂楊千樹翠成圍踠地柔絲拂落暉春晚漸催花信去
絮輕還傍綠隂飛隨風蕩漾侵簾近度水飄搖點石稀
幾度餘寒還料峭可堪供緝薄綿衣
賦得柴門臨水稻花香和親王弘晝
隱隱江村有數家柴門向處稻初花隴頭經雨香纔透
塍畔迎風穗欲斜溪水一灣臨曉鏡笙歌千部聽鳴蛙
今年彌望平疇好祝滿篝車願未奢
十月朔頒時憲書和親王弘晝
正朔頒來瑞氣新仙蓂一莢長
楓宸垂衣拱手瀛寰治欽昊勤民節序均九有山川歸
禹服萬邦時月協虞廵在廷稽拜齊賡祝
寳祚長綿萬歲春
晴雪早朝和親王弘晝
積素凝輝繞禁林丹墀濟濟列冠簪天邊輕散初陽彩
殿上遥傳雅樂音佩玉聲傳殘漏度爐烟暖辟曉寒侵
九重德意如春普虎拜同傾向日心
燕山八景和親王弘晝
巃嵸瓊島矗層空點綴春隂勝畫工瑞氣繽紛瑶草綠
祥光繚繞玉芝紅露華不墜高峰濕煙翠輕披茂樹籠
最是
宸遊佳麗處時聞簫管五雲中(瓊島春隂)
西風凉入景澄鮮太液波搖散曙烟亂颭荷珠驚白鷺
斜催雁字没遥天岸傍蟬咽疎林響水面魚吹翠帶牽
無限遐心何處着蒹葭玉露思悠然(太液秋風)
凌空瀉處玉龍飛靄靄晴雲掩映宜似練遠從千澗落
如虹直向九天垂停泓原有盈科勢濺沫非無潤物時
坐對更添吟賞趣斜陽紅抹影参差(玉泉垂虹)
千岫参差
帝闕西銀屏一𣲖素輝齊樹枝盡是瓊葩綴樵路都為
玉屑迷淡抹晴霞渾似綺暗融朝日未成泥豐亨來歲
端堪卜靉靆祥雲入望低(西山晴雪)
迢遞郊原古薊門森濃樹色帶烟昏長空低接迷濃淡
遠郭平拖互吐吞渺渺綠蕪連
帝里重重翠黛映山村南樓極目渾難辨一幅青山渲
染㾗(薊門烟樹)
晨鐘初動曉蒼蒼月照蘆溝白似霜車馬縱横連倒影
星河疎淡黯清光往來人跡長橋上斷續鷄鳴曲岸傍
指顧
帝城佳氣繞千村燈色已輝煌(蘆溝曉月)
居庸萬仞勢崢嶸地設天開鞏
帝京樹影籠葱烟乍散山光紫翠日初生古原近帶溪
流急碧落遥看雁陣横形勝何須誇百二好憑渥澤被
寰瀛(居庸叠翠)
崔嵬遺跡仰金臺燕趙山河一望開閒挂斜陽催晚去
還看暮影逐烟來餘霞片片浮紅綺歸鳥聲聲度綠槐
厚禮招賢成已事樂生端的不凡才(金臺夕照)
賜柑恭紀和親王弘晝
千頭封蠟自江南異味新嘗齒頬甘皮燦朱囊香細細
瓤分瓊片數三三
頒來祗覺清芬满擘處還看翠液含自是
聖恩常廣洽上元未到便傳柑
賜哈密瓜恭紀和親王弘晝
聖澤旁敷豈有涯西藩土物獻
皇家禁中薦處初呈味盤裏分來並拜嘉香霧霏霏清
撲鼻甘泉䔩䔩冷侵牙舊聞五色傳佳種從此東陵未
足誇
賦得青山長對卷簾時和親王弘晝
院落無塵愜素心蒼苔綠樹映森森門迎黛色層峰近
簾卷春風列嶂深横繞嵐烟三面畫暗分巒影一階隂
閒來書簡披吟處字裏長疑翠色侵
雍正七年十一月某日闕里
文廟上梁前二日慶雲見
上躬詣太學致祭用答鴻庥恭紀二首
和親王弘晝
鑾輿夙駕瑞烟披華盖繽紛映彩旂
天賜祥雲輝闕里
帝陳盛典饗
先師隆文萬古瞻
昭代釋奠三雍仰
令儀自此儒風光日月欽崇不數漢唐時
廟貎新崇煥棟梁慶雲五色麗祥光非徒糺縵呈佳瑞
可識離明動上蒼
聖主欽儒隆典制英才際會合騰驤只今釋奠成均日
爐靄紛披禮樂彰
古柏和親王弘晝
古柏横斜布翠隂卧龍盤鳳欎森森高枝百尺凌寒壑
黛色千重映碧潯翠傲風霜知勁節紋纏苔蘚見貞心
孤高未許尋常友只有庭前綠玉篸
喜雨二首和親王弘晝
雲氣冥濛欲潤衣及時靈雨灑霏微香衢輕壓紅塵静
麥坂齊翻翠浪肥巧燕戀巢飛屋角牧童袖笛向柴扉
濯枝潤葉饒生趣
聖德通天天不違
精誠何用禱西宮默感穹蒼慰
聖衷萬頃平疇搖碧浪一天霖雨降鴻濛無風却喜今
朝足不卜應知此歲豐流澤如膏堪載筆南山翠黛瑞
烟籠
海潮應月和親王弘晝
錢江渺渺夜蕭寥看到輪圓識早潮浪叠直如堆白雪
月盈眞欲透清霄桂宮蟾兔浮蒼色碧海蛟龍逐怒濤
千古竒觀勞羡想何時登覧越山椒
雨中山翠和親王弘晝
西山聳峭列屏風雨後看來迥不同高岫半藏朝霧裏
翠螺遥點碧霄中數重樹色蒼蒼繞幾朵雲峯淡淡籠
那得生綃長十丈臨窗潑墨倩顛翁
賜讀
御製冬至齋宮詩第二章奉
命恭擬敬呈
御覽和親王弘晝
乾乾惕若宿
齋宮默貫天人夙夜中祗以寸心通
上帝總因萬姓禱
蒼穹律回葭管豐年兆氣轉鴻鈞大地融崇祀精誠昭
感格
躬膺福禔永無窮
乾清門侍直怡親王弘曉
五更斜月見鴉飛旭日將升啓曙暉金闕向明鐘乍動
玉墀待旦漏初稀瑞雲繞處開黃道湛露凝時近
紫微鴛鷺班齊承
詔旨御香偏染侍臣衣
暮春即事次韻怡親王弘曉
園中小築似農家十里舟行看落花夾岸千條楊柳線
繞階一簇牡丹芽軒開北牖飛春雨門對西山映暮霞
待到夜闌人静後蓼灘深處聽鳴蛙
元日早朝口號誠隱郡王允祉
太平景物樂春光元日趨朝拜
聖皇銀燭輝煌開萬戶金爐縹緲轉千廊和風微動簪
纓隊曙影徐分鴛鷺行玉帛來同齊獻祝樽傾北斗慶
年芳
秋日
乾清宮應
制誠隱郡王允祉
九重宮殿秋初屆瑟瑟凉風徹禁林暑向西山全歛退
雲飛北闕半晴隂玉階澄淨浮塵遠丹陛輝煌瑞靄深
自愧庸才承
詔命拜颺何幸抒微吟
中秋扈
蹕塞外校獵誠隱郡王允祉
塞垣紅葉曉霜催櫜鞬嚴裝扈
蹕來滿月琱弓飛鷺羽嘶風鐡騎震龍堆曉峰雲影千
旗合夜火星連萬帳開秋獮
聖朝循故事飛熊還載後車回
聖駕南廵蒙
恩以途間
御製詩文賜示恭紀二首誠隱郡王允祉
帝歌瓠子即平成
宵旰精勤更省耕物在春臺皆自樂野張行殿見輿情
民瞻彩舸花前拜馬避嘉禾柳外行過沛横汾徒羡美
宸章全是為蒼生
時邁乘陽輦路遥
宸遊非為物華饒河沉璧馬波濤靜
詔下金鷄貫索消萬國冠裳迎
聖禹四方雲日覲
神堯篇章訓誥皆師古徒解敷詞笑六朝
隨
鑾駐蹕於樺榆溝
行宮恭紀(時五月朔二日)誠隱郡王允祉
山林佳趣自然生塞外
離宮選勝成灤水東流琴韻切嶤峰西上梵音清野花
含笑新霑露茂樹乘時正向榮扈
蹕初來逢午日願將蒲酒賀
文明
賦得禁城春色曉蒼蒼應
制誠隱郡王允祉
率土同歡大地春車書人物共維新金門早布陽和令
玉宇均沾
造化仁淑氣晴光開曉日祥風麗景慶佳辰
御園繞賀三元節
寳殿還歌
萬壽椿
癸已歲
皇上六十萬壽大慶恭祝二首
誠隱郡王允祉
華渚虹流景運開中天雲物正昭回北辰環見諸星拱
南極光連
帝座來品類歡心歸壽域乾坤佳氣滿春臺萬年枝上
宮鶯囀惠日和風遍九垓
日新乾健慶
皇躬垂拱無為致郅隆萬物生成資厚德
一人天地讓全功六旬花甲循環轉五紀恩波遠近同
不用廷臣金鏡進共知
宵旰在深宮
元日早朝愼郡王允禧
斗柄先回
帝座春喜逢黃道會元辰氣融海嶽乾坤曉光滿樓臺
日月新雉扇徐開瞻紫極鵷行拜舞覲楓宸
聖皇有道生為德早共陽和布澤勻
漁人愼郡王允禧
平鋪春水碧粼粼好在浮家泛宅人楊柳風輕晴曬網
杏花雨細晚投綸棹歌互答青山近鐵笛閒横白月新
自是此身無繋戀一帆何處不通津
雪後早朝愼郡王允禧
積雪清消紫陌塵銀杯逐馬帶隨輪光分明月千門曉
枝綴瓊花萬樹春九鼎香烟飄彩仗五雲晴色擁
楓宸太平預卜豐年瑞早識垂衣
聖治淳
丁未四月十二日
恩賜
御園避暑讀書恭紀二首(有序)愼郡王允禧
朱明應令暑氣方殷遽被
温綸仰蒙
天眷
恩深太液在堯天舜日之中居近清都挹瑶島蓬池之
勝竹埤避暑寕知赤日當天藻砌招凉不斷清風
入戸揮毫芸閣花香與墨氣俱浮肄業紗窗松籟
共書聲遠叶乃賞歡之未已忽惶愧之曷加凡以
三夏之嬉遊俱係
九重之愛護爰疏短引敬賦七言非圖擅文藻於當時
只欲矢涓埃於他日已耳
承
恩直擬上清虚瑶島頻年
賜起居夭矯蒼松眠古鶴連牽文藻趁嘉魚一簾花雨
催吟筆十畝濃隂蔭讀書到處莓苔皆可坐不須灑掃
到籧篨
雕梁乳燕學呢喃池面荷抽綠漸添深樹籠雲湘簟冷
閒階過雨石苔纖披書靜喜山當牖琢句清看水隔簾
竟日炎威飛不到晚凉庭院玩新蟾
上元夜愼郡王允禧
九陌祥烟夜景賖通宵寳馬度香車月明銀漢三千界
燈豔春城十萬家星焰别飛天半彩荷開不作水中花
遊人共道昇平樂處處笙歌笑語譁
送僧住西山愼郡王允禧
寥天孤鶴任鶱飛一錫年來卓翠微入定自鋪黃葉坐
閒行應伴白雲歸林間素侶經行慣物外心知見面稀
擬向杼山問詩法擕笻蠟屐叩禪扉
桐露堂十月望後夜集愼郡王允禧
松火爐紅玉漏遲輕霜剪剪撲簾帷人來月白風清夜
酒熟橙黃橘綠時共許譚詩留欵洽何妨說劔騁雄竒
重煨芋栗開殘酌星斗闌干坐莫辭
元日陪
駕叩覲
慈寧宮
崇慶皇太后禮成恭紀長句愼郡王允禧
太平
天子拜
慈顏虎衛鵷行趨百官日麗
萱階籠瑞靄風廻
蘭禁掃春寒寰中共覩千年勝
膝下新承萬國歡何幸
兩宮清切地追隨長在五雲端
盛京四首平郡王福彭
王氣葱蘢擁鳳城開天景運在
陪京山環水繞雄關立虎踞龍盤
帝業成瀍澗卜居垂大統邠豐啓宇著先聲至今竹帛
傳無敵一旅師當百萬兵
龍盤鳳翥拱
三陵長白山綿瑞靄凝天授神明
眞主出家承謨烈
聖人興烟霞塞外嵐光迥樓閣雲端海氣騰咫尺寳城
虔告祀巍峩仙闕歴階升
宮殿重重紫禁端維
皇建極肇三韓櫛風沐雨規模大闢莾披榛社稷安論
定禮儀崇
七廟分頒功賞會千官歌風沛邑增遐思奕禩長承創
業難
營州東與冀州連往代相承有革沿箕子益封新版宇
公孫分隸舊山川煙塵秦漢紛爭苦城郭金遼割據偏
此日車書成一統太平風化被無邊
途中中秋蒙驛
賜御果恭紀平郡王福彭
見說清秋節令佳月明銀漢浩無涯九天捧
詔雲程遠列馬騰風驛騎賒湛露淋漓嘗御果
深恩委曲念皇華一時異數傳營幕感激三軍不憶家
甲寅元旦(是歲戊寅朔立春合年月得三寅歲德勝於東方為兵占佳兆)
平郡王福彭
亦有遐荒獻歲杯和風可共斗杓回占時歲德三寅聚
稽首單于萬里來翠色遥臨仙仗柳清香應發上林梅
堯天澤沛朝元日塞草都因淑氣催
庚戍元旦(得新字)貝子弘普
節啓三陽歲籥新東皇佳氣布芳辰錦城瑞靄千門麗
大地韶華萬戶春隔牖鳥聲初睍睆傍簷花色已精神
朝來六宇沾
恩澤何限龍光接
紫宸
九日登香山來青軒步杜工部九日藍田崔氏莊
韻鎮國公德普
豁目層巒宇宙寬登臨九日有餘歡泛瓢共浥茱萸酒
探菊同簪桑葉冠落日淺銜紅樹晚横溪深鎻白雲寒
飄然忽動烟霞想石屋山房次第看
早朝輔國將軍博爾都
洞門曉啓接天安劍佩琳瑯擁百官北極晴雲連樹暝
西山落月上衣寒疎星影動明金闕殘漏聲沉度玉欄
獨愧無才兼歲晚
聖恩回首報應難
小至日齋宿天安門曉望
輔國將軍博爾都
律轉陽回祀泰壇禁門清漏肅千官星河欲落神宮靜
劍佩無聲曉帳寒樹隱殘霞標露柱烏驚明月繞仙盤
五雲闕下遥相屬佳氣登臺次第看
喜長沙岳州捷音踵至輔國將軍博爾都
驚濤疾下恢三戸竹破長沙與岳州嶽麓毒嵐三箭定
洞庭風浪一帆收江通蜀道原輸錦海隔珠崖本貢球
早晚成功報
天子好擕圖籍載輕舟
南苑輔國將軍博爾都
城南御氣動昭回羽葆参差帳殿開落日歸來盤馬埒
春風吹上晾鷹臺長楊苑側金笳發細草原頭畫鼓催
自有詞人誇羽獵眼中多少上林材
萬柳堂輔國將軍博爾都
高堂翠繞柳千條振策登臨入絳霄日影漸移雲覆檻
泉聲不散雨過橋山盤曲徑看人小花布重隂隔市遥
莫怨章臺攀折手月明還有客吹蕭
喜晴輔國將軍博爾都
緩步園林愛晚晴雲開斜日襲衣清高天乳燕迎風語
老樹寒蟬帶濕鳴門靜塵隨車轍減階閒苔逐履㾗生
銜杯幽獨無餘事賴有殘花照眼明
皇清文穎卷七十二
