皇清文穎卷四十九
賦
五六天地之中合賦(以敬授民時聖人所先為韻有序)
劉綸
皇帝御極之元年闓澤澍濡庥徵洊洽珠囊既啟玉燭
方調披東序之圖不數元包洞極布南臺之策何
知宣夜周髀猗歟其所謂上參天下貳地登五位
御六乘顥氣所涵及物物解太和所鼓被人人怡
者已(臣)逖稽漢志兼採唐書知陰陽之數定自二
中歴象之原通於一合是以術同窺筦還随豹尾
以抽毫技遜挈壺猥進螭頭而受簡賦曰
繄一元之推嬗維三才之有正超鴻濛以開天首狉榛
而立命廵河拜洛剖萬象以成苞迎日占星攬四時而
為柄粤僂句之眎範元王叙之以惟欽伊旋毛之負文
宓帝受之而式敬於是胚胎既分經緯斯究地天叶配
乎朔南火水訢合乎左右衍母衍子列其方大餘小餘
揆其候彼一三二四之在前與七九八十之在後固竒
耦之轇轕亦生成之輻輳惟兹五六之元樞是為中合
之妙搆或蓍之揲也屬太卜之攸司即觚之握焉繫保
章之所授爾乃履端於子得統於寅北陸成歲東嵎紀
春離謝兌乘見朱鳥之夕指坎交艮代覘元枵之夜陳
以及長至短至之糺乎四游躡天根而探月窟與夫日
中宵中之轄乎二表占兔腹而驗烏踆蓋五挈陽樞陽
之純者因而資物六維陰紐陰之老也廼以成民若夫
次五奠型方之軌次六衷馭世之宜勢則或内以或外
形則有正而有欹雖五並居中亦中央之沖炁六皆在
北亦北極之綱維乃羅之五行而異宅即隸諸四仲以
殊司昔在九峯知洛數之不傳於禹越惟邵子識圖象
之獨闢於羲嬴乏乘除遂爾綜兩間之策元會運世於
焉釐萬禩之時以故亶
聖惟
天憲
天惟
聖制作契乎銅儀爕理符乎金鏡仰觀俛察單厥心旋
乾轉坤根乎性倍其五而天干成重其六而地支竟孳
萌肇賅閡之首五子按部以分功&KR1981;揆統出甲之藏六
甲循環而布令夫固懸正坐正不足輸其竒抑且天球
天環無以擅其盛猶復區理數别天人酌三統而書夏
斟四序以繪豳謂雒下以律呂為衡不少塵毫之忒即
守敬以晷影為度難言分刌之均獨一行之所定惟大
衍之是遵二始開而剛柔旋判二終紀而閠位可循日
會於大氣盈以五日而絀月會於日朔虛以六日而伸
是其手即化工非假乎隷首臾區之揣測心維太極奚
煩夫歸竒掛扐之紛綸用能使八政修九功叙周乾規
折坤矩轉一氣之洪鈞釐百工而時序我
皇於是闢天府以羅觀象之儒登靈臺而集稽天之侶
致土景於秉圭齊鍾管於纍黍茲蓋法天五之得位實
五極其建之時規地六之成方洵六位時乘之所也斯
時也神鼇扶柱羲馭鳴鞭蓂以迎&KR1777;抽莢葭因送[田耎]吹
烟以凖律元則鳳儀獸舞以通歴本則璧合珠連五六
分而天地之中見十一合而天地之道全夫豈非
聖天子之明時以革行徤惟乾陶甄百族鎔鑄億年乃
以發機緘於無始之始而宗法象於先天之先者哉
五六天地之中合賦(以敬授民時聖人所先為韻)
于振
道原於天性本於命理足而數不能違道存而器莫能
竟是以羲呈龍馬榮光起而上浮姒畀龜書休氣輝而
四映一為竒而二為耦蓋由於理勢之自然五為生而
六為成總歸於性情之各正此皆造化之苞符有待於
聖人之主敬原夫數之所始也太極之先自無而有俄
動靜之攸分倏陰陽之漸剖圖行而左書轉而右數極
於十章終於九一生二二生三三生萬物非巧歷之所
稽儀生象象生卦卦統羣爻豈恒情之可究惟
聖人道洽於清寧故妙悟無煩於指授於是理窮其秘
藴析其精捫天心而探月窟闡乾符而握坤珍五為天
之中而地來比之惟其兩也故能化六為地之中而天
亦應之惟其一也故能神陽之發微而不可見者所以
藏諸用陰之充周而不可窮者所以顯諸仁蓋不徒以
綠字朱文演疇而觀象殆將以龍官扈正利用而前民
爾其往來相錯經緯互施一與二三與四五與六七與
八九與十若琴瑟焉而無虞專壹一與六二與七三與
八四與九五與十猶臭味也而何敢差池蓋分而言之
則天以參地以兩天地之撰固昭然其不紊而合而言
之則竒之積偶之積天地之中乃居然其可知以數而
言則參伍錯綜適符乎道之則以理而言則剛柔健順
更協乎
聖之時是以玉燭常調金繩永正鳥火虛昴四序脗合
於尚書醎苦辛酸五味不愆於月令用之蓍策則道濟
三才窺以璿璣則功存七政自羣言之日淆執師說而
互競或以讖緯而乖先哲之經或以清談而釀浮華之
病猗理學之昌明必折衷於
至聖
聖人在上撫於五辰太和保合萬物皆春天生之地成
之
聖人與之相參皆一中之運用天至易地至簡
聖人與之相似顯大化之彌綸所以鼓腹之民就日希
光奏松雲於檐棟垂裳之世編珠毓貺迓景福於神人
若乃螢室䜿儒粗知章句虞喜安天之論未涉其藩邵
雍經世之書鮮窮其緒幸長夜之懸黎比衆星之向所
究之性率乎命命本乎天植鼇維而永奠法亭毒而不
愆合羲文周孔為
一人道何分於上下滙河洛龜龍為一理圖何别於後
先允矣哉兀圭錫麟符啟炳吾道於億萬斯年
五六天地之中合賦(以敬授民時聖人所先為韻)
杭世駿
原夫子建天元丑為地柄試推策於二篇實肇基於三
正帝出震而成艮一元之運皆本中德以流形星伏戍
而見辰四序之行必於合神而布令析之是名九星統
之乃云七政數得主而有常道無為而不競撫辰惟勤
授時在敬竒全耦半積五位以相乘兼兩函三合六爻
而互應爾其積寸該分課虛責有生成備而變化行神
鬼交而剛柔剖五則一三七九相後先六則二四八十
居左右探天根者必以為圓蓋之心溯地極者必以為
方輿之紐馬拳毛而圖浮龜坼文而書授大衍置閏以
歸竒皇極居尊而用九求天産則音以出清聲唱而濁
聲酬求地産則管以成陽律終而隂律奏驗空積於忽
微窮歲差於章蔀是故自閼逄以至上章随乾道而錯
行由星紀以訖元枵叶坤維而比夀三才鼓盪一氣陶
鈞天樞之行五五二十五數而俱合地軸之奠六六三
十六宮而皆春元功不宰大化轉淳天之五合於地而
六氣為之磅礴地之六合於天而五味為之氤氲穹蒼
於焉發散沆碭於焉列陳海結為錯山融為珍彼夫陰
陽風雨晦明之殊狀者順施逆受無非穆清之元化酸
醎辛苦甘之效精者逓生互尅壹皆富媪之元神丕成
大運綏茲烝民氣結為味六情所以無拂味禀於氣五
性所以克馴用以歎會通之妙極交錯之文特是財成
有道輔相有宜五德之當王者尊則利道而節宣者有
序六物之成功者退則和齊而斟酌者有機功先截竹
令戒愆期繩方應矩徑員象規卦剖分以應候圭測景
以成儀音有君而有臣律一雄以一雌六管各有同而
参以二變則七始兼夫八十四調五子厥惟倍而虛其
中央則四維周夫二十四時和聲繆聲之不忒大餘小
餘之畢齊於以見聲音之道直與天徹而歷象之志罔
與律違暨夫玉燭調璇璣定懋對之功以成愆伏之虞
畢罄惟交泰者大同亦有感者必應天運則春生夏長
秋歛冬藏罔乖夫九紀之宜民生則水潤火炎木滋金
克備兼夫羣産之勝百神是以有明德而凟擾不聞兆
民是以有孚誠而慆淫俱靖夫律居陰而治陽原凖乎
五部之盈虛歴居陽而治陰實關夫六府之歉盛天五
下降則生數即以開成數之端地六上行則成數即以
為生數之竟羲和占日常儀占月臾區占星善言天者
所以驗於人伶倫作律大撓作甲隸首作算窮其理者
所以至於命則夫苞符之運固日著於天壤而參兩之
功能不歸之睿聖洪惟
國家之錫福實承
三后之作君鴻業超於古昔學統徹夫天人辨律而發
徑一圍三之誤則房范之爭盡息調歴而通圓田勾股
之郵則中西之惑俱冺羲仲春而和仲秋作訛成易之
咸叙南正木而北正火神祗物類之惟寅正方順布六
宇同欣物有菀枯以元氣而消其夭札時分消息即方
寸而施以陶甄是以百福之祥在宥三王之世如春
皇上秉祗肅之純心偉神明之接武以中正者調鈞以
合同者握矩六官修而五行之氣無愆五福兼而六峜
之宜以序泰階之星流符北辰之杓居所饔飱牢醴養
賢及民歷象璣衡敬天篤祜於是上探五辰之秘遐綜
六術之傳理參乎大易之大數演乎先天之先或前疾
或後留大中者默運夫隂消陽息或東盈或西縮有合
者潛協於右轉左旋媿管窺之末學探三統之遺編洵
高深之莫贊敢玩索以窮年
五六天地之中合賦(以敬授民時聖人所先為韻有序)
劉藻
(臣)聞兩儀浩博待哲后以財成三統乘除歸元功
之調爕太昊圖呈龍馬聿先象數之苞符夏王書
啓神龜再發乾坤之槖籥一竒一耦厥位惟均五
生五成其機迭嬗起消息以正閏法始容成立章
蔀而得天策歸黃帝五家怫異宜溯太初之元四
序循環共信一行之確顧太初起冬至於牽牛未
精考驗一行附節氣於蓍策亦屬紏紛謹按漢志
曰天之中數五地之中數六二者為合又曰天六
地五數之常也五六天地之中合民所受以生則
知函三為一統六虛而周流法九實三行十日而
運用我
皇上參天兩地靜陰動陽得虞書欽若之原履端舉正
合周易明時之義凝績撫辰左右方圓大衍釐於
指顧錯綜參伍疇範就其經綸斯固羲和之所不
能窺班范之所無從識者也(臣)心同牖見難讀精
藴之書技止管窺謬誦商高之對自
天授簡伏地悚惶懼無當於敷陳殊有慚夫麗則
緬鴻濛之初開奠高卑而各正偉不宰之神功秩形象
而定命主極者理鼓元氣以流行效動者才分全數而
縱横健也順也竒耦以管攝夫陰陽經之緯之易簡實
神明於聖敬懿夫天數有五本一以陳地數有五惟二
之因由一至九三三所積自二而十二五斯均顧一為
陽之始生其氣初復二為陰之甫判其機未申三四者
方圓之徑圍求全而未得其半七八者陰陽之少位漸
老而日趨於新逮九而陽已極至十而數終旬調鐘律
而或失詎能被於生民蓋天地之數止得其一偏而未
底於中正故天地之情雖不無所合而未彰其化醇也
乃若全圖之位五實内守六奠其下象卦之姤一仰而
承一俯而就一與十為之營二與七冠其首三八翼於
東四九輔其右惟淵居以沖然羅四表而在宥天起一
而終廿五皆本五而積分地起二而終三十實由六而
推究或乘為八百一十律叶黃鐘或乘為六百四十聲
符太簇至如終則有始往而必復天以六妙其顯藏地
以五通其營腠辨六氣之降生滋五味而殷富妙無過
不及之用孰察其所由然大專直翕闢之能難名其所
自授爾乃動靜相感變合乘時天降其氣地受其施六
為虛而五為聲周徧兮歴十二辰而無或遺也六為甲
而五為子參錯兮符六十日而不可移也二始以位剛
柔二終以紀閏餘總會於中而律呂夫婦純固兮琴瑟
之兩相宜也五以降為五行生數六以往為五行成規
置數於中而表裏朏朒和同兮元氣之放而彌也歲功
以起元紀以推羃䍥兮珠聯璧合之無或差池也作訛
不爽分至以釐氤氲兮緹室葭灰之以息相吹也然而
覺世為師時憲惟
聖必握符以察璣乃序辰而齊政
聖主乘乾正位凝命協理氣之自然驗存存於成性保
章守典證宿離之弗違太史陳書調風雨而從令惟中
是凖寧用掛扐歸竒之文有餘以歸直溯斟元陳樞之
盛其存之也惟誠其行之也惟敬不偏不倚帝則潛孚
於無言無思無為
王心常守其至正於是考三正勵羣臣肅百度惠兆民
統萬物而咸若與四時以皆春中則常貞敷錫彌於兩
大合則不貳歛福備於
一人其引伸也最微其成功也至鉅定晷影於毫芒較
中星於纍黍上律者不爽其候來備者各以其敘美歸
德而不留任一寒而一暑淑風轉處感大造之無私斗
柄廻時凛
深宮之作所固知德無弗至有開必先不知天地之本
始莫得授時之大全偉矣五六之數燦於卦爻之篇惟
大聖人為能用易直探夫一神兩化之前故舉一事而
順五行之序純一念而紹萬古之傳歟敬為頌曰在天
成象在地成形惟形惟象有數以通惟五惟六天地之
中是曰合之以肇歲功我
皇御極上下合同宥密緝熙會元統宗四正四隅以生
以成幽贊羲策氣動堯蓂理數同得萬世之型又歌曰
皇德無私天地配兮四氣不愆澤汪濊兮建中表正七
政乂兮惟數精微事不悖兮三角八線息衆喙兮弦矢
割切待進退兮萬物熙熙共茂對兮反於上元億萬代
兮
五六天地之中合賦(以敬授民時聖人所先為韻)
汪士鍠
伊睿哲之撫臨端開天以敷政符元化於大鈞契兩儀
之中正觀萬彙所由生聿欽若而祇敬探奥窔於隂陽
測端倪於動靜槖籥旋樞權衡運柄竒耦攸分生成交
併綜章蔀紀元之無方會物象滋數之靡竟固致遠以
鉤深由厚生以定命時乘以御鴻濛示兆而體元懸象
為章鳳職編年而守令原夫律歴相通風氣應候三正
遞傳五紀協懋孕育冥昭包羅宇宙創自容成命於軒
后彼參伍而錯綜羌成數之可究自一而至九者天以
垂施由二而終十者地以承覆五與六其居中乃妙合
而相遘象雖判乎剛柔理不隔乎先後位既得而益彰
氣以交而彌厚五合六而干支之運周六合五而氣味
之生茂推温肅於木金稽永短於宵晝驗沖盈於三旬
之中審次舍於廿八之宿必羲步之不差庶底日以相
授爾乃孟陬貞位攝提司辰南正北正有秩有倫青陽
始而朱明續西顥行而元冥因參天之數判生長收藏
以迭用兩地之數交子復午姤而更新五五相承布為
七十二候六六遞嬗浹乎三百六旬乘除而分至啟閉
之按節加減而晦朔弦望之適均履端乃不違其序舉
正斯無惑乎民歸竒零於盈縮置閏餘以引伸繄周流
而變動爰往來以彌綸挈乾坤之綱維感翕闢之潛移
孳萌以逮賅閡大明終始出甲而迄陳揆不爽毫釐溯
權輿於嶰谷斷兩節以吹之度既均夫厚薄鳴遂協夫
雄雌長九寸而筒十二同心一統律娶妻而呂生子損
益成規五聲莫尚於宮函陽氣而施種六律以黃為色
象君服之昭垂十一而道已畢五六而物咸資紛負隂
而抱陽受中各得其宜中無偏而無陂合不雜而不漓
五行以協而羣生遂六府以修而百昌滋成乎變化貫
乎云為術不違天政不失時乘乾出治而百官軌儀釐
工亮采而庶績用熙乃知河獻圖以錫瑞洛出書而啟
聖圖則五正位而六之奠於坤者以寧書則五處中而
六之貞於乾者自靖陳疇建極雨暘寒燠以徵休推策
知來璧合珠聯而互映合三統於一元調八風而諧詠
宿離不忒恒炳耀於璿樞始和以布彌朗澈於金鏡以
明六禮之修以復五常之性天神格而地示享兆民頼
而一人慶仰蒼蒼之正色睇堪輿以無垠越流行而各
正類金冶與泥鈞區秀頑於五體洽離渙於六親戴高
未解夫蟻旋之次履厚誰測乎鼇極之輪匪中樞之執
要孰保合夫貞純矧文明之炳蔚沛渥澤於斯人正亨
衢兮綏泰運握乾符兮闡坤珍六合為家攝紛馳於同
軌一中允執肅環共於鉤陳懿夫
盛治洊升
聖明當宁百度貞九功叙五緯叶六符舉占星辰調寒
暑和風應甘露湑跡接梯航疇盈禾黍協氣旁流芸生
得所剛健以運天行照臨而開遐阻五教敷於膠庠六
樂諧於律呂立均出度大撓隸首之儔齊政明時臾區
常儀之侶璣環籥仰合萬㝢以同風輪映階平照三光
於秉炬夫然則盈虛合軌正朔靡愆隆規邁古成憲鍳
先務周詳以縝密亦廣運乎自然出震見離文章標於
雲漢巽申兌說恩膏浹乎淵泉貞七曜以有常從畢雨
箕風而適願撫五辰以熙載赫帝車御宿而高懸故合
夫四海九州之衆無不共戴乎
崇效卑法之全
五六天地之中合賦(以敬授民時聖人所先為韻)
齊召南
尋圖書之秘奥知律歷之相因有生成之中數為隂陽
之適均陽為竒兮自一而遞於九隂為耦兮自二以浃
乎旬竒則三與七俱同列以進耦則四與八亦聯翩以
陳惟中數之得位見作合之相親天以五兮分一隂一
陽於十日地以六兮布一剛一柔於十二辰支干合而
成歲紀氣味合而普化神溯降衷於上帝遍受中於兆
民圖則五連六於坤而奠於北書則五友六於乾而趨
乎寅揭中宫之土德開子半之陽春雖自然之法象待
推衍於聖人步始大撓算由隸首驗攝提於丑未紀困
敦於甲戊測弦望於羲娥察縮盈於星宿有中法之可
稽参五六以考究六以當期歲之寒暄五以辨月行之
宵晝爻以六紀周流三十六宫日以五遷順布七十二
候積八百一分即得章數之元歴二十四位仍起牽牛
之舊渾儀則赤交黃會東角西婁土圭則夏短冬長子
復午姤五加六則十一握終始之根六除五則太一包
行生之富五其六可符共轂之旋六其五亦合一舍之
守現端倪於穹壤推開闢於宇宙雖三統之循環總一
元之相授得中而舉正靡差有合而對時始茂若夫量
盈虚於辟卦别清濁於神絃聲維五兮象夫五行之生
尅律維六兮助以六間而具全即有變徵變宫二少原
無殊號雖列編鐘編磬堵肆第曰在懸五生六則十二
之筩以製六正五則六十之律以傳鳳鳥嗈喈而雌雄
叶應華鯨鞺鞳而宫羽昭宣然而五聲上宫惟宫居天
五之中位六律尚黃惟黃為地六之中權拱至尊於含
少肇滋育於幽泉在木角金商之上開未林寅太之先
中處之數積陽為九九八十一合德之數至亥實十七
萬七千任方田與粟米極勾股以測弦乘除於河圖而
有凖加減於洛書而靡愆於黃鐘之宫也見天地之合
焉原夫唱始施生無細無巨五参天以為規六兩地以
執矩曰負隂而抱陽聿成男而成女俱太極之孳萌共
旡妄之物與臧府具而湯液宣性情凝而彛倫叙信為
本而仁義禮智不虚思作睿而視聽貎言咸舉悟妙合
之有原識致中之居所天地交矣大君則之黃實冠乎
五色土兼旺於四時臣民事物同心以為役前後左右
普照以無私盖天數至五而生之功已就地數至六而
成之量方滋合生成於裁成輔相參易簡於覆載高卑
維
聖憲
天維
天啓
聖握珠囊朗金鏡樂如天以同和禮法地以合敬執厥
中而六府修建皇極而五福併敷五典而帝載熙馭六
轡而官方正握六符於泰階撫五辰於斗柄調玉燭於
辰居考葭灰於月令啓苞符以煥八荒在璣衡以齊七
政赫文眀於離照溥恩膏於巽命信合撰於清寧與勲
華而比盛方億萬以斯年賡
一人之有慶
五六天地之中合賦(以敬授民時聖人所先為韻)
周長發
皇上握乾符基鼎命撫三辰齊七政日月並其升恒星
雲昭其景慶河洛溯太極之原象緯運四時之柄天自
一以至九而五執其樞地自二以至十而六順其性惟
槖籥之昭宣知氣機之協應理推其朔本隂陽竒耦之
相乘數積於微纍百千萬億而皆定占驗有待乎明通
而分命必原於主敬懿夫健順攸分絪緼初姤體動静
之互根察聲音之迭奏始牙物於黃鐘旋紐陽於太簇
或積氣於鳳琯克諧或宣幽而鯨鐘可扣天以五施種
五聲適上夫宫地以六孳萌六氣皆循其候由居中而
悉協清寧斯會合而轉旋左右既叶律於音官亦占時
於刻漏此伶倫有嶰竹之吹而唐帝重璣衡之授盖以
龍師紀令鳳鳥司晨大撓始定洛下初陳六甲運日五
子分辰知十一之胥會悟参兩之相因五五則二十有
五衍其數六六則三百有六紀其旬推章中統中之悉
備識元法通法之皆真總轉環而起子當賓餞而惟寅
窺端倪於兩大勤率作於兆民爾廼仰觀天象俯察地
維驗諸盈縮考厥疾遲按木火金水之節定東西南朔
之司立一閏再閏之法凖三年五年之期會甲子於一
元非宣夜周髀所能測建斗柄於三正詎霍融姚信所
能知居明堂而頒朔統薄海以明時於是我
皇参贊兩儀臨御萬姓手挈珠囊胸羅金鏡河海宴清
星躔輝映五為竒而五德之運不窮六為耦而六合之
周無竟原對待以相衡亦流行而不競苞符之藴畢宣
主宰之精皆孕惟一中之脗合無分斯萬物之權輿自
正理通邃穆以顕微睿澈神明而作聖原夫一元真宰
萬彙化醇三才之並立無間一氣之摩盪皆春列五緯
於五方而宿離不忒運六虚於六幕而化馳若神始窮
理以闚朕兆繼倚數以測彌綸以五啟六生成罔替以
六承五流衍日新此所以開窔奥於千禩而仰作睹於
一人也是以藴自胚胎積自纍黍五六適得其中天地
遂順其序温肅協乎春秋雨暘調夫寒暑履端則五事
契於五行審音則六律生乎六吕數計而燦若列眉燭
照而洞如觀炬五位時行六階敦叙泰運聿新宏綱具
舉為能效不息於健行而凛無逸以作所廼知示簡惟
地示易惟天宅中立體環合無偏仰蒼昊而覆幬自廣
披黃輿而持載克堅揲神蓍於犧易占靈荚於堯年驗
初陽於黍谷探精義於瑶編與銀甕金車而並出偕赤
文綠字以俱傳當執中以歛福見翕合以乘乾無不頌
萬年有道之祜而直溯乎一畫演卦之先
指佞草賦(以生於堯階有佞必指為韻)萬松齡
繄聖人之首出見瑞草之舒英質葱蘢而秉直性荏
苒而含貞懷觸邪以挺幹用樹德而抽莖鬱鬱承陽以
煥采亭亭對仗以輸誠蠲忿難齊矯若薰猶器異迎凉
莫屈居然臺閣風生爾其毓秀赤墀騰輝丹牖經霜霰
而不驚培雨露之獨厚願葵藿之同傾鄙菉葹之非偶
萐蒲搖而不止兮兹無浮動之心蓂芙落而復生兮兹
有神明之守羌既抱此内美自許無私乃肇錫以嘉名
從来希有原夫真靈獨尚精炁相於得乎天者獨也正
遷其地而弗能居不受溝澮之潤澤無取塵土之吹嘘
玉砌初萌已思攀檻金鋪乍拂早切引裾特立本無儔
未假蓬蔴之助密孤根還可用不妨槐棘之交疎於時
庭燎初昕更籌未罄臨軒之藻黼熒煌詣闕之簪纓綿
亘官師岳牧分猷以告成功水火工虞竭志以邀清聽
惟兹羣后一德相孚詎有孔壬偏長克勝此草當門煜
如照乘無微不燭如響斯應若車之南向眎其鍼而方
隅以分類斗之北居凖其杓而次舍有定不聞當路而
妨賢乃見無言而指佞盖道莫高於古帝勲莫盛於唐
堯感中天之正氣長拔地之靈苖斷不從風而靡迥殊
厥草維天夹陛濃鋪儼青蒲之自伏凌空直上同白筆
之高標宜其發華滋而獨茂敷正色而不凋顧惟人本
難知草為弱質誠則能明名宜附實一莖雖切於效忠
百卉無從而致詰為賢為佞安知所指之是非若曳若
搖孰辨斯人之得失是知秉心則哲乃昭瑞應於伊耆
屬物有神兼識靈根於屈軼謂小草之足觀惟真鍳之
可必我
皇上德隆九有業朗三階任賢惟當熙績允諧葑菲不
遺而羣情自獻茹茅盡拔而大道與偕瑞木華平川嶽
之珍畢至九莖三脊海山之貢無涯所以擢秀滿巖廊
掄材皆杞梓棟梁競搆其宏材柱石特隆於金戺滋蘭
樹蕙悉吹藝苑之芳椒佩蓉裳共志文林之美
宸衷以睿知有臨百爾以忠誠受祉是以羣材悉勵咸
知匪懈於當官即使瑞草重榮不將無佞之可指也
哉
指佞草賦(以生於堯階有佞必指為韻)朱荃
遡中天之盛治肇瑞草之嘉名傍赤墀而競茁依阿閣
而叢生抽直幹之亭亭居然白筆布芳蕤之纚纚不數
華纓既通靈而獻瑞亦禀性以懷貞方竹箭之凌雲彌
彰勁節比葵心之向日轉益丹誠爾其敷英列陛布葉
重階初萌碧穎漸挺丹荄茅三脊兮難與共花四照兮
非其儕獨有廉泉堪資灌濯但逢介石合與差排不藉
吹嘘自仰涵濡於帝澤長徵弼直爰昭瑞應於天街當
夫獸闥初開龍樓乍啓九棘連行三槐對峙瞻肅肅之
衣冠集煌煌之劔履被紫懷金之輩並詣雲閶垂紳搢
笏之倫同趨璐戺乃斯草之效靈覩僉壬而必指瓊苖
偃處紛矣如林碧簳翻時直哉如矢靈根有覺初不謬
於毫釐小草無心亦何私於彼此故宜名登瑞牒兆叶
球圖與萐蒲而並出偕蓂葉以相於不事蔓延羞同葛
藟依然特立絶少葭莩經疾風而逾勁零嚴霜而不枯
如將盆盎盛来便疑丹匭倘遇封章伏處即是青蒲既
正直而不撓亦縱横而罔失苟回邪之稍萌將指斥其
可必賢士遇之而賞心佞臣遇之而增慄澄仕路以肅
清代天家而品隲惟兹上瑞實昭格於放勲乃播嘉聲
永流傳夫屈軼是知祥為德感氣以神調草昧既開獨
尊古帝欽明作照首頌唐堯哲以知人本在天心之曲
鍳静能觀物用孚靈草之清標冠百卉以當階遠辭葹
菉承千官之委佩如緝蘭椒用能叙班聯之濟濟隨器
使以昭昭今
天子懋德升賢並觀兼聽仰藻鑑之精瑩運神明之淡
定當幾之哲既徹微而洞幽先事之防惟去讒而遠佞
故臣工悉化其偏私而物類亦昭其瑞應爰有朱草生
庭嘉禾被畝連跗之木擢秀於華池百莖之蓍揚蕤於
郊藪惟大化之覃敷致羣情於醇厚賢良之彦咸效命
而爭先便佞之夫亦格心而恐後縱屈軼之羅生指清
班而何有
皇清文穎卷四十九
