皇清文穎卷五十
賦
秋郊大獵賦梁詩正
惟
聖作覩乃文乃武智勇天錫遠邁前古道洽化淳覃敷
下土繼志述事遹追
皇祖緬惟
謨烈之垂於鑠蒐苗之舉乘農隙而詰戎兵歴周原而
臨津圃時廵經五十餘年賓服曁四十八部匪徒樂乎
從禽實以資乎講旅爾其寒蟲作語殘蟬咽鳴域中氣
爽塞上秋清開廣野而百里聳叠嶂之千層露點山楓
丹黃成幄潦收石澗清洌無聲草淺獸肥則儦儦而俟
俟風高馬健斯龐龐而駉駉撫凉晨之方届應令典之
時行
天子迺簡爾卒徒卜焉允吉六師載陳
萬乘以出旌幟飛揚騂騏走䭿循一逕以逶迤喜百昌
之茂實雄關瞻眺則馬上賦詩廣陌諮諏則林間
駐蹕戒金吾之漫驚無害我田禾
詔賦額之量蠲克知吾民恤遂乃縈紆沙磧攀陟巃嵸
飈凌百谷霧隠三嵕奮
一人之神武擁千衞之羆熊左右賢王負弓弩者從公
於邁渥洼名産效服襄者我駕旣同行聫雁翅勢總鴻
絅森鸛鵝陣之圖法嚴赤白羽之軍容綺霞耀色皜日
臨空壯﨣桓於七萃訖聲教而四通則見夫野豕連羣
黃羊彌陸雉兔星流麞麅波屬始則環林箐以成圍繼
乃驟岡巒而爭逐任駭獸之馳奔臨
至尊而懾伏惟時我
皇佩烏號挾夏服澤射麋林即鹿蹂躪封豨捎接鸑鷟
鷹逞攫拏盧供呼蹴風翎掣耳霜鋒睒目灌莾叢搖飛
烏頸縮看一發之威張仍三駈之恩渥受殪者流血朱
殷逸圍者驚魂觳觫用循狩野之文藉供登爼之肉陋
上林於漢武嗤七澤於周穆於是大綏罷抗上殺紛䭾
計鮮數獸甡甡孔多兩牡之從莫比三狐之獲奚過
特賞聿酬乎虎旅餘恩兼逮夫鸞坡刀割火燔鱗次駢
羅厥儀以備其禮則那此
聖主載覲
耿光非侈雄風之賦而從臣欣傳盛事欲賡吉日之歌
者也夫
聖烈克善繼繩
大孝尤垂永久有事武功敬將
文母黍禾低拂扶輦塍間幕殿高張問安門右升幔城
而怡
色笑旣豫以康視御膳而晉肥鮮維旨且有方閱秋中
冉經重九受琛呈艾納之香介夀薦菊花之酒雖大漠
其偶臨徵
尊飬之彌厚臣職司槖筆行效服裝數奉清塵於豹尾
獲瞻
偉績於龍驤力乏策鞭彌慙短馭才非作賦雅慕長楊
不諳釋氏之經未嘗止殺曾讀相如之疏頗鑒垂堂竊
綢繆於未雨願儆戒乎作荒凛登危之明誡懷御朽之
良方永為後式廸惟
前光亂曰時畋兮奉祭祀戒不虞兮習戎矢考舊典兮
禮經焕新猷兮
天子仰
丕烈之於昭兮奉
慈顔之有喜凉風戒塗兮
法駕北指雲䍐兮輕移塞垣兮戾止羽林夾扈兮連鑣
番部来同兮結軌大圍兮周環沿谿谷兮邐迤屹如山
兮逝如水百獸匿兮深林裏月弓星礟兮惟
君之使落飛鳶兮殪大兕法湯仁兮網廼弛大庖充兮
娛
慈寧旌門錫兮勞將士簡軍實兮柔遠邇苞桑永固兮
千萬紀
聖駕東巡
盛京恭謁
祖陵大禮慶成賦(有序)張鵬翀
皇帝御極之八年秋七月奉
皇太后鸞輿虔詣奉天展謁
列祖陵寢逮及從龍諸勲戚一體酹奠禮成
御崇政殿
頒詔加恩用光
祀典周廵藩落順時獮狩冬十月
車駕還京帥臣備員講官軄司
記注竊以我
朝發祥長白創業東京中原定鼎以來丕顯丕承
祖功宗德實式憑焉我
皇上治洽重熙孝隆繼序兹行也繼
世宗之志述
聖祖之事煌煌乎國家之鴻儀鉅典不可無述而誌也
不揣謭陋竊采成周雅頌之義廣漢代上陵之辭
而為兹賦謹拜手稽首颺言曰
猗與禕與我
皇清之受
天眷命而光宅四海也蓋積功累仁久矣默孚於
真宰值明祚之將衰猶玉步之未改旣馨聞乎上下益
懋敬而無怠宜其龍飛鳳翔蔚然炤燿乎符采是知萬
邦之翼戴維新
列祖之詒謀斯在比有邰之肇興同后稷以無悔斯
聖子神孫所繇瞻拜
橋陵而永懷於億載也
聖皇奉圖受玉率
祖攸行孝思隆於下武濊澤洽乎羣生永思維艱旣克
肩乎宏鉅陟降左右每仰瞻乎穆清單厥心而肆靖儼
夙夜以儲精水千年而一色山萬歲以同聲
列祖之園陵在望
一人之祗謁惟誠歲在癸亥月躔庚申閶風應候蕭露
零晨恭侍金輿喜映
慈幃之色笑遥迎玉輦長銜
聖主之恩綸萬乘啓行於北闕兆人歡躍乎東廵爾其
原隰畇畇黍稷薿薿近郊則烟靄萬家遠障則晴巒千
里城頭之曉月如弓塞上之晚霞若綺貔貅列帳擁星
廬而刁斗森嚴虎落三嵕動金鐃而弓刀奮起時廵翠
帽瞻雲日以就
聖人藩服旃裘涉風沙而從
天子舟惟玉以及瑶想當年之䟦履峯明納綠翻荼火
之旌旗塞接銀潢壯星辰之壁壘雕弧射鹿駐輿而先
獻
慈寧玉醴浮觥率舞而同賡燕喜蓋桂輪將滿適當
萬夀之辰而海屋重添正應九皇之紀依
聖母以承歡偕
中宫而受祉是則
祖宗之篤祐永綏
陵寢之垂庥未己者矣旴衡列塞控馭九邊時孟冬之
將届
聖駕廼蒞乎奉天王迹所肇興京在焉英額之門屹若
隆恩之殿巍然三百里内
三陵蔥鬱而相連羣工于是駿犇走執豆籩萃萬國之
懽心冠裳翕集煒五陵之佳氣鸞鳳相鮮寳劔玉衣緬
英姿之颯爽金戈銕馬挺壯氣以廻旋灑落君臣至契
信符乎魚水馨香爼豆精靈不隔乎重泉此
聖主矌世之仁爰及苗裔而
興朝無疆之恤有永萬年者也祀事孔明典禮備舉
御玉殿以慶来章
降絲綸而隆錫予蠲租賜復惠深京邑蒸黎進秩酬庸
榮被中朝簪組是皆繼述之大端舉運量於
皇衷而率循乎
聖祖于焉周覽風土徘徊舊基燕衎而勲戚咸集賜酺
而邦人宴娭樂遍五行之舞歌闋三侯之辭吾
皇于是睪然而高望穆然而深思緬葛燈之舊制撫茅
土之階茨能不懼後人之增華而踵侈墜前王儉樸之
留貽乎松山杏山過征戰之故壘髣髴乎躬擐甲胄櫛
風浴雨而驅馳後之人其可忘創業之艱難守成之不
易而隳茂世之洪規乎蓋駿命靡常天難諶斯自古聖
王防險戒逸居安思危昭示來兹昔遼左之一隅聿興
鼎業今金湯之萬里不限華夷雖曰旣安矣旣治矣能
不終固之又固之此我
聖皇所為凛若春冰不敢躭深宫之燕佚烱傳寳籙如
聞夫
列祖之嗟咨者也惟
帝眷懷是咨是度長白峩峩高山天作四郡旣開三韓
漸拓入編伍而旂分聽指揮乎部落望祀有秩懷柔是
若靈爽肹蠁豊功懿爍雲雷屯險溯草昧之經綸日月
光華粲隆平之禮樂是以陪京駐輦致觀風問俗之殷
行殿捧觴備愛日娛
親之樂揚旌駊騀而劍舄流連弭節紛綸而威儀有恪
誠足以荷
靈貺之綏成稱裒對而無怍豈止眺山川之雄竒玩物
産之饒沃海波滉漾呈徑寸之明珠地氣華滋劚三椏
之上藥而已哉彼夫漢高豐沛光武南陽太原啓聖上
黨興王皆歸功于創建數疇昔而慨慷逮易世之多故
每纏悲於露霜獨我朝之
聖聖相授實遠邁乎漢唐吾
皇嗣統之八載臨躍龍之舊鄉百年故基問遺老其旣
盡雲孫累葉調玉燭以彌光豈非古今之僅事而
聖代所獨彰者與矧吾
皇之繩
聖武而法乾行也卜歲叶吉練時孔良百靈呵護十駿
騰驤宜雨而雨宜暘而暘軔初發而清風披拂旆將廻
而瑞雪飄揚天人恊應百福千祥猗與吾
皇將何以敬
天庥而答
神貺乎漢家猛士守四方藎臣念祖扶周邦願吾
皇帝勤側席無遺忘忠言苦口利用嘗伏蒲悃欵排天
閶願吾
皇帝咨交儆無怠荒不矜不伐式夏王不邇不殖儀成
湯憂叢脞勅幾康願吾
皇日慎一日師虞唐丕休哉吾
皇敬慎常若此燕
皇天昌厥後萬年景運有不昭融
祖德靈長哉(小臣)黍列赤墀之下綴青𤨏之班雖未奉
屬車在後如長依玉殿中間昔聞玉帛初歸鑄九州而
作鼎今見金甌永固羅四海以為關仿漢上陵羽衛未
妨農扈法周廵狩車攻逮及禽頒願奏回鑾之曲徐看
振旅而還映日成文敢次從臣之嘉頌掞天作賦惟循
聖藻以回環重曰
聖皇繼軆大承乾兮仁風暢普膏露溥兮開基奠鼎溯
艱難兮
橋陵在東鏘八鑾兮禮隆樂備鬱封巒兮永思追孝履
霜寒兮勩勤纉武儆游盤兮
六龍廵幸兆人歡兮荷氊被毳仰榮觀兮震威懷德拱
堯壇兮萬年嗣服永奠安兮
聖駕東廵
盛京恭謁
祖陵大禮慶成賦(有序)竇光鼐
乾隆八年秋七月
皇帝時廵於東祇謁
三陵纘舊服也臣聞之孝經曰昔者明王以孝治天下
故得萬國之歡心以事其先王王者家四海子萬
姓民康物阜備腯咸有所謂馨香無讒慝也我
朝肇基遼陽奄有區夏
聖聖繼承肅將祀事
皇上孝思惟則聿繩厥武奉
皇太后而東肇禋迄用有成肹蠁周浹神人洽暢錫類
推恩懽呼雷動仁孝之義備矣(微臣)窺天測海仰
見萬一拜手稽首爰獻賦曰
於皇時
清
祖宗濬哲欽明苞四葉之葳蕤殷
二聖之光靈綿瓜瓞於東土陶復穴而靡寧荷帝耆以
啓運規方輿而作京於是我
世祖乃仗大順揚天聲掃畔换蕩欃槍敷
皇極以創業拯蒼顥之頽綱欽若
聖祖離明重宣裒對化洽緝熙心單覲耿光於
列聖識王業之開先溯鍾靈於遼瀋加崇樹於
陵園薦明德以升馨推燕及於
皇天仁風所被羣生靡然窮髮以北越裳以南陸讋水
慄而来賓焉有不享其贄幣者六十一年亦越
世宗奉藩底績駕言徂東祭告是飭洎乎踐祚康田功
而無暇逸者十三年如一日惟我
皇上累熙洽於世業承顯懿於
先德瞻堂構兮依然儼羹墻兮髣髴凛陟降以保明永
夙夜而祇栗者蓋八年於兹矣於是肆覲羣僚廣沛
綸音宗伯議禮天官恊辰敕堪輿使護野兮屬方神以
梁津戒飄風以清道兮召凍雨而灑塵然後建辰旒結
翠蓋曳雲梢張霓旆飛九斿走七萃戢駍隠齊沛艾奉
慈寧而御金較發
皇輿而策天駟蕤綏蠖略灕虖襂纚焱焱煜煜魚頡而
鳥䀪兮雲軿華芝之旖旎也總總撙撙雷轟而電掣兮
千乘萬騎之雄詭也排閶闔而啓行兮挹雲山於縹緲
陟高衍之嵱嵷兮超紆譎之浩淼望舒夾轂而飛光兮
羲和廻鞭而流杲水后傅警而躨跜兮山靈稱蹕而窈
窕白虎右踞而軒鬐兮青龍左旋而夭矯夔魖潛形於
黮&KR2649;兮獝狂聞聲而蹶倒於是總六校用三驅横干將
仗錕鋙彎烏號發天弧妙更嬴踰蒲且捩雄虺掃封狐
跨野馬蹍距虛格奔兕摕飛鼯闐雲羅震地廬淫淫裔
裔轇轕轠轤指顧倏忽屬車充盈解罘開網振旅天行
威讋荒徼稜憺王庭旃裘魋結之長稽首稱藩獻琛執
䞇來享王於塞下者蓋數萬以二然後躡邊月御朔風
緣林簿翍蒙茸渡析木而羾箕尾兮駢結轡乎天東瞻
高山而履夷行兮緬荒作之神功爾廼長白崔嵬巫閭
巃嵸欱歕鴨綠磅礴混同滙以天池之竒亘以地軸之
靈蟠以螭龍之窟拏以虎豹之扄及乎烟雲卷舒揮霍
出没霅然陽開帥爾隂閉風雨之所和會日月之所旁
魄雷霆之所鼓盪星斗之所伾仡霞駮波沏蒙合霧集
蔥蔥然鬱鬱然擁
帝陵而孔固挾王氣以成霱於是大丙弭節六軍銜枚
鵷班匐伏雉尾中開
乾情顧矚而愉怡禮官奉御而徘徊屯虹旃於輦路排
仙仗於瑶階重闥寥窲以櫛密茂樹蓊鬱而氣佳乃搜
逑索偶序賢擇能相與澡心滌慮澄神歛精返聰明於
蠖濩之室清徒驥於錙壇之宫靡薜荔以為席兮吸瓊
芳之露英侔神明以為資兮契元符於杳冥廼詣
永陵開運穹崇包孕元氣吐納鴻濛有邠館荒度之基
焉廼詣
福陵天柱翠沓跨躡百貊横被六合有岐陽式廓之規
焉廼詣
昭陵閟宫雲竦隆業居尊蒲蓮星拱有豐垣攸同之治
焉作求世德来許昭兹元祀惟稱百禮孔時麾葩瑵舉
洪頤錯白茅班黃彛潔葅醢修明粢割五牲效三犧上
卿贊采太史誦詩庶官獻幣六祝陳辭揚戡定之赫奕
兮溯謨烈之燕詒
天子穆穆以鬷假兮顯相駿奔而宗祈爾乃尚氣尚臭
於隂於陽德產畢致神保是皇進觩䚧之圭瓚和泔淡
之秬鬯嘉栗無違普淖斯饗苾芬旁融樵蒸焜上蕭薌
升兮熛訛焄蒿感兮悽愴於是我
皇上遊神於漠合氣於幽心存色授目想形留流水汨
汨崇山矗矗禹甸畇畇周原膴膴此我
列祖之所開疆而拓土也築室翼翼四方之極軒黃熊
墟祈帝陶邑此我
列祖之所正方而肇域也琬琰天球刀訓河圖斑陸上
下光越璠璵此我
列祖之所闡珍而握符也黼純席几繪繡繽紛精矅華
爥如生如存此我
列祖之所衣德而紹聞也環顧百僚濟濟蹌蹌東戣西
劉左右奉璋此我
列祖之所譽髦而思皇也睠言萬姓林林總總耕水耨
火助我粢盛此我
列祖之所惠懋而敉寧也精屬屬以往来思勿勿以微
探耳返聽於閴寂兮忽愾乎其聞嘆目收精於廣莫兮
羌僾乎其有見洞廣開兮帝閽紛其乘兮白雲靈皇皇
兮來歆吐瑞氣兮氤氲儐暗藹兮褊&KR1862;殷靈風兮冲天
乘太清兮降監委繁祉兮如山於是
皇儀曁孝思展羣歡洽式榖戩報地靈所自鍾遡天潢
所由演懷柔神祗望秩山川諸侯三公所視維虔槱燎
熛煬上致高煙碩麟含輝黃龍吐炎五精歆馨而顧德
四靈效順而攸安廼蒞盛京雲護日邊九市開場萬家
起烟居靡近遠人無後先黃童奔走白叟往還士女頒
斌衣冠聯翩莫不動容發聲引領駢肩詠盛德而獻讜
言歌曰
帝之來兮雲飛誕我祀兮聿歸望龍旂兮裶裶懷吾人
兮覲德輝
天顔咫尺兮其不違
天子顧而嘻曰咨爾父老兮殷子相望永言不忘兮惟
梓與桑予其夙夜兮恒勤思於平康廼鳴和鈴遵通衢
敞華闕啓
宸居有嚴崇政有翼篤恭左宜文德右昭武功關雎麟
趾永奠清寧閣開翔鳳時乘
御龍藹藹周親濟濟臣工趨丹陛而近日伏玉墀以呼
嵩爾乃鼖鼓殷雷華鐘發鯨孤竹間奏空桑和鳴列八
佾抗五聲盡六變齊九成韶武隠轔鈞天鏗鍧僸佅兜
離并附雲英氣盛化神旣和且平於是命膳夫開瓊筵
御嘉珍窮芳鮮沛宫父老把酒極驩南陽故舊載笑載
言於焉歌豳稼穡艱難躋堂稱觥萬夀祝焉於焉歌雅
泉原庶繁酌匏執豕君宗頌焉當斯時也雲靉靆兮雨
滂沛恩鴻溶兮澤汪濊
綸綍頒兮車書會謳吟同兮雷聲礚哤䀨乎寰中馺沓
乎闕外羣臣醉德揖讓而退
皇上觀衆庶之說豫覽福應之繁昌仰維
鴻烈雍容揄揚控天地以選義綜古今而成章萃人文
以化成麗景緯而道光暢皇風於億載被金石而流長
文德旣昭武節是宣選徒大閱戎經申嚴赤羽日臨白
羽月懸戈鋋星羅鎧甲霜寒次和樹表牙旗高褰鷹揚
陳鉦虎虓張弮浸淫蹵部陣勢蹥踡鵝鸛魚麗箕翼鮮
扁變出竒正體合方圓山苞川流地吸天旋然後收軍
會衆翼翼綿綿若電收風舉翕赫乎數百里之間時則
黑精司正律中應鐘虹藏凍地日次尾中萬乘廻簿千
官扈從仰瞻雄關嶢屼巊溟俯臨滄海烟恬波平扶桑
隠映炙轂上征巨靈贔屭冠山而興神龜翕忽負圖而
迎返旆揚鑣還我
神京假於
太廟告厥成功
臨軒穆穆
問寢雝雝可不謂元德之盛而至治之隆乎而
聖主猶昧旦丕顯夕惕朝乾飛聰馳明兼聽並觀撫兹
兆庶
祖宗之臣念兹釋兹衣食之源黃壤白墳何以奠之插
雲渠雨何以勸之祈褫禳災何以先之流火授衣何以
贍之惟小人之所依思無逸之所嘆審天聽之在卑知
配命之維艱是以明德慎罰宥災除𤯝常畏民生之傷
也取財用物賦政任役常懼民事之荒也匹夫匹婦不
獲自盡若已納之於隍迨至陶甄無遺雍熙有象老有
所終幼有所長窮有所歸廢有所養風恊五日雨依一
旬牧人夢魚桑女聽禽曾孫之醴洽祖農夫之鼔御神
京師之錢貫朽太倉之粟因陳守閭閻者食梁肉為吏
者長子孫家滌瑕穢之俗人生廉恥之心上絶竒麗而
不御下抱元化以含淳我
皇上於是泊乎無為愷乎樂康譜虞弦於揮桐聽堯仁
於擊壤講德於昇平之圃登功於穆清之堂問道於崆
峒之上考治於汾水之陽使君子小人奕世無疆賢賢
親親樂樂利利咏歌前王於不忘者如水奔海如雲從
龍如風偃草如網繫綱此真所謂我
皇上合萬國之歡心以事
先王也若夫登封泰山降禪梁父徒篆功而紀瑞無關
敬親與尊祖由今揆之亦猶棘林螢耀而與夫尋木龍
燭也復安可以語哉臣忝預載筆之末推本孝治奉揚
仁聲敢敷陳其事而美盛德之形容頌曰
天作高山啓王會兮
列聖篤生信厥對兮光靈在天杳旭卉兮惟日在中司
厥契兮聿追來孝承大糦兮民力普存融芬懿兮神其
攸歆駢獻瑞兮仁恩滂洋渾中外兮垂衣端拱式則大
兮明良賡颺熙帝載兮一人有慶兆民頼兮
聖子神孫麗萬世兮
皇清文穎卷五十
