皇清文穎卷三十
贊
易贊李光地
易之為書源流己遠至於近今為說家滿衆星繁繫必
辨緯曜羣言紛錯孰執其要我論聖統則折諸賢胡心
是師曰余單傳折中賢者又以聖斷聖雖邈矣微辭有
爛聖欲加年愚者須幾徒有日孳至斃乃已緬繹聖訓
觀彖可知姬公有言文王我師故知稱名始自文考憂
患有興繫辭已曉六爻之作於是取材位之凶吉時哉
時哉夫子之傳莫先於彖彖意既得爻斯過半其次釋
爻片言摘抉夢寐周公如合符節大象之立推類廣引
或離卦意皆卦之緼載稽三傳祖文宗周又通其象使
理周流復總全經通論其要易簡之精乾坤之奥河洛
苞符蓍卦圓方繫辭義例學易典常廣大精微著明深
切如網在綱若車有轍厥後三篇出自河内圖隱象湮
千載明昧首定其類次變其通序之雜之觸長無窮
朱子像贊李光地
堯舜之道二典僅垂孔氏六經至秦而灰漢唐之間道
墜文喪董韓王楊晨星相望宋之中葉其學大醇及乎
夫子程周彌尊閑聖之嚴憂世之厚頽瀾稽天獨執其
咎刊去枝華務見本根菽粟麻絲至味大文肆開堂戸
示我奥宅苟有能者便達天德於戲五百之運歴古而
同建武貞觀一時之功天為萬代金口木舌夫子之生
於湯有烈方明之初一術專師風流篤茂夫子是資詭
說汨之於聖則畔夫子道微貞元亦散孰陟嵩華越彼
平岡孰能涉海而棄舟航夫子之道與時屯泰婺女之
墟光耿長在凡我后裔瞻仰來兹古人有言心嚮往之
御書翰林院扁額贊韓菼
大書特書
天文發蒙序如爻繫經義昭融警覺提撕振古洪鐘聖
德渾全藝事旁通乾體日強筆健飛龍得心運手元氣
化工
御書都察院扁額贊韓菼
唐虞盛世賡歌喜起
宸章垂訓中天齊軌文符二典書兼八體象乾行健臣
鄰仰止欽乃言職之綱之紀晨夕對揚聖顔如咫
御書詹事府扁額贊韓菼
聖謨洋洋闡揚洙泗進修德業率由仁義遠邇高卑昭
示所自
揮毫遄賜時雨之至榮光萬丈際天蟠地夀世無極赤
文綠字
十駿贊
志在千里吉行五十曳匹練以飛光夐玉花而屹立匼
匝金支覆氤氲寶香裛閶闔獨步炯如月入歛絶材以
就閑宜休祥兮重襲
右萬吉驦張照
丹霄紫燕雲龍降精雄姿傑出猛氣横行騰山跨壑毛
羣震驚於莵之族憑險誰攖林傳風嘯薄隱星睛天駒
怒突振鬛長鳴爪牙縮衂顛隕谿阬威神崇衞
警蹕塵清
右闞虎騮梁詩正
獅子玉龍為友塵不動風來陡情萬里心
一人坐文殊擁吉雲玉其色獅其力毛且物俱無匹蹄
雪寒耳竹秋成地用與天游可
君意受
君恩日無事冬又春
右獅子玉張照
龍馬華文朱兩翼軒紀來從太蒙域凌雲超忽奔虹織
踠踣雲雷輸疾亟騰光瑞聖聞疇德即今服皂天閑側
六飛角壯看竒特一團旋風桃花色
右霹靂驤梁詩正
秀含月窟精降星房桃花汗赭夾鏡瞳方四蹄先鳥一
座如床流水日永行雲風翔般般麟若點點雪裝滅没
䟃𧽼卬首高驤鴥彼飛隼庶幾頡頏
右雪點雕張照
天子之馬允資德驥在越影與超光念乘奔而謹轡比
玉輦之閑安懿九花之上駟騰逸足以無前婉柔心而
馴致惟銜橜之不驚斯以信逍遥之能事
右自在驈梁詩正
地無驚煙海千里太平百年豐有芑肉騣空老天閑裏
九旒旗下五花美爾獨當御
龍顔喜一嘶羣馬皆竦耳超光趨影去天咫足底矞雲
紅黃紫
右奔霄驄張照
感朔思兮風蕭蕭影滅没兮朱霞飄秋隼横厲兮盤青
霄大羽獵兮靈之囿徼輕禽兮逐狡獸飛鞚兮驚沙電
掣兮前遮廻靶兮縱鏑不遣霜拳兮破空擊
右赤花鷹梁詩正
展倜儻以權竒聊逍遥以容與横秋風而流英撲春雲
而如舞涵淑德於逸才正當年而遇
主殊七十之馮唐比廿四之鄧禹
右英驥子張照
逸景孫天馬子骨開張姿淑詭凌雲氣輕萬里上天衢
追日軌顧飛龍爭尺咫秣芝田飲蒙汜環九垓歴塊耳
歸
有德勢風靡驂象輿步金戺太一貺匪今始
右籋雲駛梁詩正
三希堂圖贊梁詩正
書品稱聖無過逸少家法是貽官奴特妙奕奕東亭韻
流椽筆躡跡雲龍抗行齊匹鐫華永式墨本無多竟完
片璧神物撝呵
幾餘甲乙研精寶笈採掇菁英居然鼎立堂仍温室顔
曰三希
仙毫記述妙緒雲飛厥義維何物以少貴緬企遐宗轉
含道味與古為徒與天為徒進德游藝於此焉俱心畫
神營旁參筆陣却笑米家但誇寶晉琅邪羣從風流著
聞披圖靜對未沫遺芬稱制評書右軍傳贊
睿思淵微義超貞觀
三希圖贊汪由敦
皇上得王羲之獻之及王珣三人真蹟因顔所貯堂曰
三希
御製為記復命(臣)董邦逹合寫為圖(臣)由敦敬為之贊
曰古人有言文章小技區區翰墨又其餘事乃卓乎立
極於千古窮神入化巧不可階而力不能至羲稱書聖
獻之克嗣法護朗朗才復不易至於今二千餘年矣而
一鱗片甲神物呵護者虹光寶氣猶上燭乎
天閶而邀
睿賞於神契蓋一善不遺故慨慕流連既
揮翰以銘堂復圖形於清秘聞之達者於物寓意而不
留意竊獨謂
天縱淵衷本末一貫初無分於道器藝猶如此况等而
上之於墻於羹孰能測
神心之精邃披斯圖也將遠懷自有所寄而非徒寤想
晉人之高致也耶
眀史列傳贊汪由敦
徐達常遇春贊
眀太祖奮自滁陽戡定四方雖曰天授蓋二王之力多
焉中山持重有謀功高不伐自古名世之佐無以過之
開平摧鋒䧟陣所向必克智勇不在中山下而公忠謙
遜善持其功名允為元勲之冠身依日月剖符錫土若
二王者可謂極盛矣顧中山賞延後裔世叨榮寵而開
平天不假年子孫亦復衰替貴匹勲齊而食報或爽其
故何也太祖嘗語諸將曰為將不妄殺人豈惟國家之
利爾子孫實受其福信哉可為為將帥者鑑矣
張寧等贊
御史為朝廷耳目而給事中典章奏得爭是非于廷陛
間皆號稱言路天順以後居其職者振風裁而恥緘默
自天子大臣左右近習無不指斥極言南北交章連名
列署或遭譴謫則大臣抗疏論救以為美談顧其時門
戶未開名節自勵未嘗有承意指于政府效搏噬于權
璫如末季所為者故其言有當有不當而其心則公上
者愛國次亦愛名然論國事而至于愛名則將惟其名
之可取而事之得失有所不顧于匡弼之道或者其未
善乎
顧憲成等贊
成弘以上學術醇而士習正其時講學未盛也正嘉之
際王守仁聚徒于軍旅之中徐階講學于端揆之日流
風所被傾動朝野于是搢紳之士遺佚之老聫講會立
書院相望于遠近而名高速謗氣盛招尤物議横生黨
禍繼作乃至衆射之的咸指東林甘陵之部洛蜀之爭
不烈于是矣憲成諸人清節姱修為士林標凖雖未嘗
激揚標榜列君宗顧俊之目而負物望者引以為重獵
時譽者資以梯榮附麗游揚薰蕕猥雜豈講學初心實
然哉語曰為善無近名士君子亦可以知所處矣
魏允貞等贊
朋黨之成也始于矜名而成于惡異名盛則附之者衆
附者衆則不必皆賢而胥引之樂其與已同也名高則
毁之者亦衆毁者不必不賢而怒而斥之惡其與已異
也同異之見岐于中而附者毁者爭勝而不已則黨日
衆而為禍熾矣魏允貞王國余懋衡皆以卓犖閎偉之
㮣為衆望所歸李三才英邁豪雋傾動士大夫皆負重
名當世黨論之盛數人者實為之魁則好同惡異之心
勝也易曰渙其羣元吉知此者其惟聖人乎
御繪詩經全圖贊梁詩正
伊古垂訓左圖右書覽觀鑒戒如與游居我
皇稽古道存目擊無逸豳風高張殿壁
娛情翰墨清燕餘閒萬象天秀隨元氣還詩三百篇繪
事流美惟馬和之超宋書史風雅攸寄尚有典型匪刪
匪逸不見全經爰整曩規羣工待
詔仿舊補遺擬追筆妙能品備矣未進於神
仙毫點染飛動疑真乃睠左方
御書章句遠邁思陵諸體畢具南陔以降束晳補亡周
情孔思
更撰篇章
幾暇從容程功勿亟七載集成萟林動色生氣遠出鎔
冶化爐遺文總錄合璧聫珠糺縵烟雲昭回星漢萬丈
光華
天章縈貫
神心遠邁大義載宣匪曰游藝進德在焉五際六情條
綱可述理趣環深藴涵微密寫氣呈貌屬采附聲美刺
審象心開目明受詩卒業求端要止大旨所存聞子朱
子斯圖重炳可興可觀開卷自得無勞仰鑽由缺得完
因文見道舊蹟流傳儼然師保(小臣)稽首大哉
王言妙闡經義德成教尊形四方風繫
一人本但凛陳詩何煩補衮丹青法戒矇瞍誦箴此焉
竝舉不顯亦臨盛德形容千載一遇歌頌無文聊充傳
註
歴代帝王道統圖讚錢陳羣
伏羲龍馬負圖
道統開天遇聖而授設位成能立極惟后丹圖五五羅
星錯繡蓄秘儲精神物孰寇河流渾渾龍駒昂昂赤文
綠甲背負騰光攷序作卦觀變隂陽文辭未立理藴已
彰
神農遍嘗百草
帝念蒸民得生而樂教畊耒耜濟病醫藥二儀變化蕃
廡聚薄鞭之以赭有長無落氣均大地數應周天五華
二實性别形遷辛温克調痟癘斯捐人心和平夀考永
年
黃帝畫井制畝
繼神農氏黃帝垂裳因民耒耨肇域井疆披山通路省
下土方四道八宅民居以康步測章亥數推隷首師兵
往來原隰左右冕旒相度蓑笠奔走百度漸興經始隴
畝
帝堯欽若授時
惟天為大惟堯則之敬觀懸象授民以時羲和既命璣
衡廼窺分至中星是正是推三光揚精五氣順叙民無
憂患燥濕寒暑作息食飲樂恒安處問帝之力何有於
予
帝舜鳳儀麟舞
玉瑞既班琴絃斯撫九成簫韶兩階干羽應律風平諧
音石拊麐鳳為寶來儀率舞羣后至止虞賓在斯揚帝
之華典樂唯䕫敷教行賞象刑方施薰風自南恭已無
為
夏禹隨山刊木
禹敷下土四載是乘決濬因勢力靡弗勝爰暨益稷功
能克承祗台之德不伐不矜既道山川乃定貢賦錫圭
告成賜姓表胙百神用饗民宗度數惟日孜孜惜隂成
務
后稷教民稼穡
有邰之興際唐虞夏厥有相道匍匐知稼堯舉農師民
力廼藉嘉種是登陳常贊化險阻既遠民居方夷奏庶
艱食布物土宜粒我億兆以慰其咨肇祀嗣歲以迄於
兹
成湯網解三面
成湯正域克寬克仁若秕惕罪視水懷民出見張網與
物同屯曰為更祝温然陽春爰釋三方用驅一面高下
左右惟欲所便失禽不誡聖德始見漢南諸侯聞風歸
善
殷高宗夢賚良弼
彼築者誰衣褐帶索芒芒虞野風雲寥廓殷王恭默景
命睠亳賢臣入夢不迕而遻用作霖雨爰起骨靡天同
神比孰左右之惟爾納誨庶其輔台克紹乃辟殷祀永
綏
周文王發政施仁
聖人之仁物無不愛急先務者澤必下逮惟此無告萬
狀千態我覆育之勿令終廢至哉西伯化被六州振乏
宣滯敷政優優枯骨瘞矣孔邇求矣維岐之治實啟有
周
周武王訪箕衍疇
天以一清厥朔生水禹順治之九疇是矢推衍增益實
惟箕子書不盡言與圖同旨衡縱十五會于中央錫福
者后建極者皇訪于商耉周祚用昌彜倫攸叙治道大
光
周成王卜年定鼎
武登豳阜實求天保三塗嶽鄙顧瞻周道爰審雒伊天
室載考公旦攝政業隆襁褓自周朝步命召經營乃卜
年世兆食獻伻鼎定郟鄏和會休明二誥既成越裳是
庭
漢高帝大牢祀聖
孔子至漢二百餘年藏器習禮魯邦世傳高祖過之太
牢祀焉令諸從政肅謁必先維至聖道其大難譽後世
追崇典禮彌著初隆釋奠戎器猶除馬上治之斯言殆
庶
光武錫封褒德
漢哀平間密令卓茂舉善而教子民恐後病免歸歟鐘
鼓孰右光武即位重賞首購命就太傅錫之侯封克奬
循良廼靖烟烽雲臺濟濟車服酬庸兹先論德百爾益
恭
唐太宗屏書刺史
漢二千石唐之刺史畀以化權用致上理苟非其人政
亦撓骩虞廷考績黜陟臧否太宗君國實重此官屏書
姓氏聿求乂安安民要矣知人則難風移俗易史豔貞
觀
宋太祖洞開重門
既定荆潭亦克岳朗揆日作宫民應如響營宇有制仰
師詄蕩豈居是崇實心克廣爰坐寢殿令開諸門如方
寸地寧莫余捫端直通豁反側以安惴惴危微千聖同
源
右歴代帝王道統圖讚其圖為(臣)母陳書所作竊
(臣)猥以庸才叨荷
聖主洪恩豢養禁廷仰見
皇上典學功純於古帝哲王懿行嘉言篤嗜遥集深契
精微謹將(臣)母畫册計十六幅幅綴以讚另製一
册進呈
御覽敬申獻曝之忱用志乘韋之義(臣)錢陳羣恭識
箴
明善箴熊賜履
善本降衷是為天命體用渾全曰情曰性大本達道心
為之柄動察静存無將無迎氣拘物蔽表裏交病不鸞
而鴞不麟而獍舉目棘榛動趾擭穽塞義充仁生心害
政何以明之知行兼併去私存公閑邪養正樹德務滋
除惡務屏天理既純人欲亦淨澄若止水湛如明鏡心
君泰然百體從令言為法言行為懿行富有大業日新
月盛一念或差遂分狂聖一事偶違亦關殃慶念哉念
哉道在主敬本體工夫斯其究竟
主敬箴熊賜履
厥敬維何曰惟主一永矢靡他庶幾弗失戰戰兢兢莊
莊慄慓微顯一原初終一律曰欽曰恭功存宥密聖聖
相傳惟兹的實周孔之書程朱之筆一言終身敬哉無
逸
銘
雜銘熊賜履
几(二章)
設之安授乃佚隱而卧忘予恤
彤席慄畫純溢蟠木烏皮勝雕漆
杖(二章)
扶危定傾維汝之行輔耆翼德維汝之職
藜兮青笻兮赤投九節托六尺
鑑(三章)
鑑汝形明汝性形必端性必正
瑩若水朗如冰宜玉匣畏青蠅
白髮日生丹衷日清鑑乎鑑乎惡知予之幽貞
盤(三章)
頮面滌塵盥手除垢方寸點汚繄誰之咎
澡身對人洗心對天功夫無間維穢之湔
見水思淵懼溺也見凍思寒懼慼也
帶(二章)
横金則慙鏤玉亦訕縞素委蛇無災無患
垂紳志正書紳道存
屨
毋由徑毋臨壑秋露寒春冰薄
枕
高則安欹則憂碎琥珀賦柟榴鴻寶之書不須搜
拂
蠅莫近塵莫沕鄭俠當年只此物千載而下名不屈
屏風
立則端直處必廉方善哉李尤其言孔彰
榻
非其人不設非其人不下
硯
方圓備蒼素分清如池翠若雲是之謂天地之文
墨
習習蘭津融融松液萬歲千秋憑斯一擲如之何弗惜
筆
犀比錐鋒同矢中書君管城子班生投安世珥夢花文
獲麟止毛穎傳盡之矣
紙
白簡見青蒲變文愈衍道益衒是以君子慎所撰
文房雜銘十二首陳元龍
中書勞勩載寢之牀我方腕脱爾倦朱黃俾爾小休以
養毫鋩動極思靜道在善藏
右筆牀
墨海既瀦硏山尤峻紋如波皺質同玉潤在昔米顛署
之寶晉墨雲滃然横開筆陣
右研山
玉蜍一勺涓滴幾許散作墨花天孫機杼古貌是式虛
中是注膚寸而合為天下雨
右水丞
管城所都譬猶武庫麟角鼠鬚居然成聚或剛或柔亦
細亦鉅隨材器使綽有餘裕
右筆筒
楮生有文宜主以靜式金式玉抑浮戒横如砥之平如
珽之正藉爾端方以為鎮定
右鎮紙
光分太乙短檠毋棄玉漏初長蘭膏方膩霏霏煜煜吐
燄結穗三餘所資不遑宵寐
右書燈
雪花打窗紫玉冰結染翰濡毫倩誰呵筆微温始泮春
盎流溢生意融和愛如冬日
右研爐
懸腕斯貴枕腕斯易指法既運且休吾臂即墨膺封管
城晉位乃召此君作掌書記
右臂閣
墨去其積言去其陳滌除舊染鋒穎彌新質瑩神完體
潔用醇揮毫落紙清無點塵
右筆洗
比之律度為天下式在易維坤六二協德烏絲紫闌縱
横若一受材不欹好是正直
右界尺
書貴瘦硬代筆以鐵快劍長戟繆篆糾結龜駝壓紐秦
殘漢缺清閟蕭閒古香郁烈
右圖章
盛以水玉和以瓊液流耀含英内映外覿爰佐書史如
圭如璧千秋丹篆策爾勲績
右印池
寶座銘徐本
大寶曰位底定四方聖作物覩恭已垂裳黃屋丹宸世
有典則膺籙受圖懋昭令德南面而聽居高臨卑聲律
身度惟敬之為曰禮制心曰義制事記動記言史左右
侍雕龍餙螭追琢其章保定孔固恢廓紘綱承式百官
平章百姓萬邦時雍萬年表正
未央宫瓦硯銘汪由敦
炎祚開紫宫新陶甓良垂千春宜毫墨壁府珍
銅雀臺瓦硯銘汪由敦
神雀軒舉藏歌貯舞高臺既傾驚沙宿莽萬瓦鱗鱗遺
此片甲質瑩而澤什襲寶匣豈無良材龍尾鳳咮閱歲
逾千曷若汝夀
又汪由敦
伊昔之鉅麗瓦也有餘媿而今之遭逢登几席以雍容
陳秘殿松華汎臺安在哉瓦為硯是可鑑
未央宫瓦研銘梁詩正
元雲蒸蒼璧獲未央瓦酇侯作軼甘泉藐銅爵刀筆意
早相託到於今伴圖籍播清芬石渠閣
温室瓦研銘梁詩正
卯金銷留瓦注鴛鴦影已分蟾蜍氣方吐猶記當年簪
筆人廵簷默數庭前樹
銅雀臺瓦研銘梁詩正
銅雀䨇鳴五穀熟幻化長留硯田宿墨池清泚星光屬
依稀照影漳河曲
又梁詩正
建安片瓦今依然神工遣結文友緣珍逾蒼玉千秋傳
何似當年燦金碧臺荒空惜參差跡
皇清文穎卷三十
