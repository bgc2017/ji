皇清文穎卷一
表
恭進易經參解表張英
伏以
至道開於河洛發羲文周孔之微言
奥旨貫乎隂陽備彖象卦爻之精義參稽訓詁託藜火
而重編側近
光華食野芹而思獻俯慙謭劣彌切冰兢兹蓋伏遇
皇帝陛下
道法天行不息
學同日進無疆尚書巳講於
經幃大易繼陳於
黼座神凝簡冊
聖心探一書一之先博極圖疇
睿照啓千齡之秘(臣)叨恩於禁籞祇奉
欽明竊有志於韋編欲窺象數自田何京房而後漢初
各有師傳逮濂洛康節以來宋儒始為定論考亭本義
之學洵可奉為宗風伊川易傳之文尤有資於治理竊
惟廣且大者易之體豈容驟測其精微竒而法者易之
辭未許遽窺其典要必在發明章句譬如探源者先索
其流務期剖晰文詞難言得意者遂忘其象爰考先賢
諸說輯為參解一書時逾兩期卷分六帙如涉滄海而
尋畔岸祇堪自砭其愚頑竊仰泰岱而竭塵埃詎謂有
禆於
高厚但念閱寒歴暑分細旃廣厦之餘閒浥露研朱居
秘閣芸香之勝地雖極知其蕪陋敢不冐為敷陳聊佐
乙夜之覽觀庶備
九重之清燕伏願
德符岐聖
治軼羲皇
履帝位而豊豫時登
養萬民而訟師不作觀損益之義化自洽於中孚察消
長之幾世自升於大有對時育物端居見天地之心知
崇禮卑撫卷盡乾坤之藴矣為此具本謹稱
進以
聞
恩賜宫紗謝表張英
康熙二十一年五月十四日蒙
恩賜紗二端命編修(臣)杜訥賫付(臣)廷瓚送回江南(臣)
恭設香案領訖望
闕九叩首謹奉表稱謝者伏以故里初歸驚沐
殊恩於天上
聖慈垂顧遠分渥澤於田間展霧縠之輕華凉生蓽戸
披香羅之璀璨風滿衡門叨異數而增慙撫愚衷而倍
惕恭惟
皇帝陛下
德配神堯
勤嫓大禹
文教彰而六經啓蘊
武功偃而九服來同簡儒臣於禁中置講僚於座右(臣)
猥以百生之竒遇際千載之昌期握筠管而侍彤闈抱
芸編而趨紫闥備沾優渥曲賜矜容廼以銜土私情冒
干
宸聽復荷如天
聖度俯鑒微悰頒文綺於尚方錫精鏐於内府龍顔宣
室捧忠孝之
綸音馬首東郊拜平安之
天語感深欲涕寵至彌驚自謝直廬遂遵河渚雲深日
近瞻冀北而懷思水涸沙淤望江南而莫達朝沿柳岸
心依黼席之前夜泊漁磯夢繞金鋪之側逾四閱月始
抵鄉園適蓬蒿初返之時正綺縠遙頒之日榮生里巷
爭識
聖朝禮下之隆喜溢親知共指微(臣)稽古之賜冰蠶麗
質當暑彌清雪繭輕綃臨風欲舉爰選金鍼玉尺花鳥
新裁還同紫綺珍裘龍香什襲伏念自膳服叨於禁近
如(臣)之被寵者獨深迨頒賚及於家居似(臣)之蒙恩者
益少欽承匪懈悚惕靡寧(臣)又伏思
恩命由於内廷未敢繕疏稱謝遂使瞻依片念徒然自
結於衡茅感激微衷無由上徹於
君父輾轉宵旦難以即安敬藉同官肅陳謝悃望層霄
而虎拜猶如身侍紅雲處下里而蛩吟敢冀詞聞
丹陛伏願
聖躬純嘏
帝治龐鴻俗厚年豐民安物阜(臣)雖暫棲藪澤光華近
戴堯天遠在江湖熙皥常依舜日(臣)愚不勝悚惶戰慄
之至謹奉表稱
謝以
聞
恩賜羊酒食物謝表張英
康熙二十二年十二月二十三日蒙
恩賜(臣)英羊二牽酒二罇鹿一雉八鮮魚鹿尾各六給
付(臣)男翰林院編修(臣)廷瓚(臣)望
闕九叩首謹奉表稱謝者伏以
恩從天上蓬茅沾玉露而增榮春到江南枯蠧沐瓊膏
而起色憶昔囊書
深殿每分輝於伏臘之時詎意臥疾空山復拜賜於嘉
平之節澤愈徵其優渥感自倍於恒常恭惟
皇帝陛下
文治光華
武功赫濯
運睿慮於穆清之上措邦家於磐石之安仁浹生民薄
征徭而誦聲在野義孚藩服韜戈甲而譯使來庭近者
紀
聖略於球圖昭回千禩煥
天章於雲漢炳耀六經宏猷允駕乎昔王芳軌迥超夫
前代(臣)英葑菲薄植荷
簡拔於昌時樗櫟微材隨步趨於
經幄恩深十載寵溢多生仰瞻
聖學高深獲覩
宸衷勤毖玉階待曙早看三殿鐙輝金鑰傳聲夜聽九
門漏徹層霄清切異數駢蕃翠釡銀罌常飽調蘭之饌
珍裘紫綺還裁疊雪之衣錦雉分自
御圍良驥頒從
内廐春風簾幕宫櫻堆赤玉之盤秋水蒹葭河鯉出珊
瑚之網每當除歲宫使早叩衡門羅列尚方珍味懽騰
穉子庖登仙獸瓮發天香歴數殊榮皆成盛事臣英未
有涓埃愚悃報
聖澤之帡幪猥以草土私情違
天顔於咫尺枌榆暫返寒暑再更聽紫陌之雞聲近移
茅舍盻觚稜之日影遠到田間雖負土之情少酧顧復
而采薪之疾益覺纏綿蓋桐以心虛未霜而落柳因質
弱望秋而衰身雖雜於漁樵念舊
恩而倍悚夢常依於
君父欲奮飛而未能乃上厪
睿懷垂注無殊曩昔近當令序流膏特畀幽遐爰開白
獸之樽用勵羔羊之素嘉魚貢於遼海瑞鹿致自關山
昔忝詞曹故有文禽之鍚近棲山澤并分野雉之珍計
頒賚於
内廷正當雪候迨郵傳於寒谷恰值春溫
宸眷彌殷(臣)衷益愧乍聞而心惕永念而涕零思(臣)舊
侍
彤闈惟切曠瘝之懼自離
紫闥久無夙夜之勞(臣)父得奉
龍章典禮貺嘉於泉壤(臣)英屢承
天語德音遙下於江湖(臣)雖糜頂踵之微茫而無能醻
生成之萬一者也伏願
景祐日升
聖功時懋俗登三古治冠百王(臣)雖結伴山農同為擊
壤
堯衢之侣倘得捐除宿疾再侍賡歌
舜日之班(臣)不勝惶悚之至謹奉表稱
謝以
聞
恭進
聖德萬壽詩表陳廷敬
伏以
德並乾行純嘏允符函蓋
光齊日照遐齡永配曦輪欣逄景運之昌慶洽承平之
盛陽春發育喜萬彙之蒙庥化育和恒咏九如而獻祝
(臣)陳廷敬誠懽誠忭稽首頓首上言洪惟我
皇上貞符誕握寳籙弘膺居正體元備聖人之全德履
仁蹈義躋天下於咸寧有生民未有之竒道隆三古兼
前代未兼之業功蓋百王文命敷而風教式於九圍武
烈昭而聲靈振乎八極既高蕩蕩巍巍之績復溥穹穹
厚厚之恩偕闓澤於神人徧謳歌於中外蓋以肇天極
而修人紀用是闡
皇綱而恢
帝紘昔當初臨
寳祚之時正是孝事
慈寧之日
重闈問以為君何欲我
皇答曰圖治愛民曾傳
聖語於當年言為經而辭為緯果見太平於今日治巳
定而功巳成猶思由後以視今每念謹終其如始廓明
德新民之量廣錫類不匱之原存心養性以達天主敬
立誠而體道
容儀清穆肅雍殫昭事之虔齋祓潔嚴享祀盡明禋之
實危微精一接統緒於勲華濓洛關閩會淵源於鄒魯
籖分甲乙探冊府之蔵卷歴丹黃發圖疇之秘西清東
壁古今絶企夫
天章二典三謨前後允推夫
御製並虞廷之什義兼風雅之長超唐人之篇理取宋
儒之正冠六文而首出邁八體以遐標玩程頤即此是
學之言契神化於形聲之内愛公權心正筆正之語運
經綸於文字之中宫漏未移巳布千言於紙上封章纔
罷早廻萬象於毫端貫乎百家而我學不厭遊於六藝
而惟
聖多能玉尺儀天溥博如天之大土圭候日昭明如日
之新春蒐夏苗適修軍國之禮投戈講藝不忘弧矢之
威凡此躬行心得之精微具見
帝德宸修之廣大奉
東朝之鼎養允矣孝慈操北斗之璣衡皇哉作述龍樓
鳳閣光華朗映
前星玉葉瑤枝芳馥長凝叢桂克勤克儉建昭代之儀
型是訓是行彰
皇家之法守體節用之指約省百倍於前朝弘益下之
規德澤頻施於萬姓惜金錢於太府無非寬閭左征徭
減玉食於尚方正以裕民間積貯時頒渙汗蠲逋歲至
再三屢沛絲綸
賜免動逾千萬當爰書之覆奏必惻怛於
宸衷祥風轉草色於圜扉協氣應星光於貫索夫自端
居燕寢無時不以黎庶為心至於問俗觀民隨在必以
補助為事
鑾車駕而需雲布慶翠旗指而解澤旁敷河淮為國計
攸關疏瀹悉
聖謨所示山川永奠春回禹貢之區漕輓咸宜人樂我
朝之制良由無遠弗矚視萬里如目前以故靡舉不神
運天下於掌上在昔逆藩蠢動致勞
天討遐施一怒而安四海之民一舉而靖三方之亂彼
有元之餘裔曾負固於窮邊奮我武之維揚七旬弗俟
殄累朝之不逞彌月而平海不揚波郡縣盡臺灣之地
野無斥堠享王來域外之人迨喀爾喀歸依幬冒之中
廼噶爾丹自棄生成之外
神謀獨斷
廟算無遺朔漠三臨銘勒天山之表羽林大捷塵清瀚
海而遙慕義嚮風日出悉冠裳之會同文合軌月支皆
職貢之邦惟
聖主過化而存神故
王師有征而無戰所以行焉斯效動罔不臧總明目達
聰之休弘集思廣益之美自執河魁之柄
睿照遐周高披天鏡之光物情畢鑒規模弘遠令甲宣
昭轉輸通遼海之舟航水利興西北之農畝積倉平糶
以逮窮簷發粟截漕以蘇澤國郵𫝊用恤而
恩渥輿徒鹺税是輕而
惠流商賈頖宫璧水奉箴勸以欣榮魚服豹韜感投醪
而鼓勵仕循資格而立賢無方才許薦揚而用人惟巳
時施仁於後世每致憫其嗣人念臣子末路之艱見覆
載兼容之大凡沾雨露思竭涓埃共荷帡幪罔酬高厚
今者懽呼遍於率土忭舞極夫含生雲燦星輝轉洪鈞
於一氣麟遊鳳集開
壽域於遐荒八千歲為春秋籌增太乙億萬年齊甲子
世躋華胥昔天保頌岡陵推誠受祿及豳風陳忠愛歸
嚮稱觥(臣)廷敬黍列侍從之班幸際雍熙之代伏覩
聖德廣運同歡
萬壽無疆謹獻詩十二首管窺蠡測而莫罄歌衢擊壤
以難名(臣)不任瞻
天仰
聖踴躍懽忭之至謹隨表恭進以
聞
恭進
聖武雅表陳廷敬
(臣)伏見我
皇上撫御萬方盡有四海内外
恩德鴻龐聲教遐暨比年以來天下晏安而推溯武功
所由戡定則誅三逆以平滇黔粤閩楚蜀外闢察哈爾
臺灣倭羅斯喀爾喀之地幅&KR0695;之廣超越前古治化之
隆巍煥莫竝今
神謀獨斷
聖武布昭伐罪救民
躬行天討大憝授首餘黨歸誠厄魯特全國蕩平捷書
至日雷動嵩呼中外臣工閭巷小民罔不歡欣忭慶蓋
是時
車駕親征馳驅戎壘凡三出朔塞矣當
天衷决策初御六師中朝悚慄僚庶攀留(臣)以年力就
衰蒙
恩矜念弗允扈從之請自是以來祇遵
成命不敢再凟
天慈而違離
聖顏日夕虔惕伏念
皇上為天下掃除殘賊為邊疆永致廓清跋歴窮荒經
涉寒暑勤勞軍務旰食宵興而臣子安居略無寸效今
巳無事言念
國恩無所報稱猶欲俯竭愚誠撰儗文句敬颺
聖烈之無窮而(臣)媕鄙無學尋繹累日莫知所擇竊惟
自古帝王有功於天下其名聲彰著於後世者方策之
所記載金石之所刊錄聲詩之所流傳後之人覽其事
而遐想其盛焉是以昭昭然若昨日事也然而稱極盛
者亦不數數覯矣阪泉涿鹿以還古今號善用兵者漢
之高帝唐之太宗皆自興事之始乘時遘會底於成功
若我
皇上聖德而踐天位
躬居大寳志切生民仁育羣倫義正不譓尊臨九重制
勝萬里
天威所至攻戰多方撲滅兇殘蕩掃巢窟宿宼遺孽一
朝頓除伏廿載之逋誅樹九邊之壯觀殱其渠魁降其
支黨爟烽永息亭堠不施曠古難平之部落盡為臣僕
普天所有之土宇咸入版圖自此寰海清平兆民樂業
集萬年之鴻慶成千古之大功(臣)仰窺
聖烈俯稽往古漢祖唐宗起於側陋角一時之雄乘末
流之敝雖精於兵事而我
皇上聖德神功文謨武烈實遠邁前徽矣若夫書冊所
載既有天下優游宫禁之中不過遣將興師身居其逸
坐收其效即問有親征如宋藝祖之北伐明成祖之行
邊宋則失利明則鮮功是以方策金石聲詩之文彷彿
儗比可導揚盛美之萬一者蓋徬徨震掉而莫知所擇
焉求之於詩惟周宣王身為天子南征北伐有定天下
之功雖淮夷諸小敵未為甚難平之宼而玁狁之伐止
於太原皆命臣士以行事蹟殊不類然其臣咏歌之詞
孔子有取焉唐臣柳宗元本其義作唐雅(臣)於嚮者滇
逆之平不度固陋竊取其義進平滇雅曾上塵
聖覽今(臣)伏思後世鐃歌鼔吹之曲未足以盡聖武之
形容仍依古體謹譔
大駕三臨沙漠
親平僭逆
聖武雅三篇繕錄以進臣之愚意固以敷宣人事之盛
美而其義則歸本於天我
皇上即天也覆載照臨雷霆風雨天之所以為道栽培
傾覆治亂侮亡
皇上之所以為功彼噶爾丹自外於覆載照臨之内干
雷霆之誅絶風雨之澤蓋所謂逆天者亡也我
皇上天威所臨賊始則沙場糜敗陣戮其孥衆叛親離
孤雛就縛其卒也我
皇上親揮將士廹抵賊巢賊知逆天必誅仰藥自殞遡
始訖終我
皇上馳驅萬里勞苦艱難若非
親征大舉必不克迅致膚功此人事也即天也至若晴
暘以時靈泉表異水草應候百靈效祥旋師之先甘雨
灑郊飲至之日雲隂開霽臣僚擁道恭迎都人父老孺
子瓣香欣躍凱樂慶成(臣)推本於天之義由兹益自信
焉(臣)不任榮幸歡忭之至
獻平滇雅表陳廷敬
(臣)廷敬嘗誦詩見大小雅六月采芑江漢常武諸篇什
皆言周宣王南征北伐興治撥亂以定四方平天下之
功(臣)嘗竊嘆以為如詩所載可謂盛哉後讀柳宗元平
淮雅表言宣王之形容與其輔佐由今望之若神人然
此直以雅之故也(臣)按宗元意以謂宣王定四方平天
下苟非其臣尹吉甫召穆公輩作為雅詩傳之於今今
雖欲望宣平之形容及其輔佐之盛其道無從而宣王
定四方平天下之功亦不能赫赫必傳於後世嗚虖宣
王之功世既罕匹而有及焉與過之又無有尹吉甫召
穆公其人者播為聲詩彰大其道如宗元所言鏗鍧炳
耀盪人耳目者其何以昭宣治蹟丕揚武功傳之無極
然則雅之作厥義綦重矣歟(臣)伏見
皇上文武神聖天錫智勇光宅天下奠安八荒仁威所
加率土内外罔不讋服乃有孽臣潛伏伺釁煽搆逆亂
震搖我疆圉俶擾我人民
皇上赫然一怒命將授鉞頃年以來定秦隴降閩海平
兩粤收巴蜀天兵所嚮次第告捷而滇逆竊據南楚實
為亂首
皇上神機中斷指授規模掃清湖湘進克黔南破堅摧
險直薄滇城之下師久不解於是
睿旨督進金鼓一動震蕩妖氛皆由
廟堂動罔遺策是以疆場舉必有功海外怖駭臣黎懽
踴太平之會適當今日(臣)嘗計滇逆之作亂干誅也耗
糜賦帑私籍甲兵招納亡命擅行威福尾大不掉反勢
已成正如漢削七國唐縱藩鎮早發則易圖優容則難
拔故三藩之事
聖慮先覺不辭大創之勞永奠萬年之治即推較宣王
之盛績殆謂過之矧漢唐之遺事哉而大雅不作(臣)竊
恧焉顧念朝臣至多豈無尹吉甫召穆公其人者譔為
雅詩薦之會朝燕饗施之於後用以颺
大清之盛美於無窮(臣)獨何人敢專斯事(臣)又念寵光
下逮最為優異而其官職尤在文章不得以能薄材譾
不足以自效為解謹譔平滇雅三篇再拜以獻(臣)廷敬
誠惶誠恐稽首頓首謹言
皇清文穎卷一
