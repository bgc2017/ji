皇清文穎卷八十一
詩
七言律詩
聖武遠揚靑海平定詩六首(有序)徐元夢
維我
國家受天眷命版圖式廓遠過漢唐九服寧一萬姓
恬熙絶島窮徼罔不慕義嚮風爭為臣僕我
皇上膺圖立極纘承
列聖之緒
仁孝光昭
湛恩汪濊凡有血氣之倫胥戴生成之德誠哉天下
歸仁四方以無拂也羅卜藏丹津者靑海部落偪
近甘凉自其先世内附有年
聖祖仁皇帝嘉其歸誠寵以王號兄弟數人皆膺顯爵
詎乃陰懷狡黠敢肆跳梁潛通逆寇策妄阿拉蒲
坦首鼠兩端悖德滅義同氣自戕
皇上矜乃冥頑不忍加誅遣使開諭至再至三小醜執
迷
帝赫斯怒
指授方略命將出師雷轟電掣所向摧靡越今年二月
我師乘機深入晝夜兼行勝氣兆於風雲威聲震
於原野批空擣堅犁庭掃穴生致羅卜藏丹津之
母同惡之貝勒台吉等先後就擒所得輜重人畜
不可計算賊窘廹無歸易衣宵遁是役也兵不過
數千人為時僅十有五日較之高宗之伐鬼方不
需三載方之虞舜之格有苖未及七旬
廟略遠頒膚功立奏洵亘古之所未有也捷書上
聞
聖意嘉悅晉封加秩推奬元戎輦賜帑金均勞將士普
天臣庶舞蹈歡呼請
御殿受賀
皇帝謙讓不居曰是惟
皇考簡用之將豢養之兵克宣乃力用奏膚功朕何有
焉但朕躬即
皇考之躬俟祭告
諸陵勉從所請伏惟我
皇上
亶聰首出睿算周詳
神機獨運動合天心
聖祖仁皇帝陟降在天呼吸罔間
豐功駿烈於是益光赫濯聲靈無遠弗震由此邊塵掃
蕩氛祲廓淸櫜不戰之弓造可封之俗申有截之
威受無疆之福薄海承休永永無極臣等叨侍
禁廷受
恩深重愧無江漢常武之作揚厲
神功謹各賦近體詩六章拜手稽首以獻
熙朝文軌庶邦同靑海從來候尉通早列屏藩承正朔
久安沙磧沐
皇風跳梁忽軼生成外負固難容覆載中萬里驅除非
得已神機密運付元戎
醜類寧教恣蔓延師中
錫命
睿謀全韜鈐密授元臣略節制遙伸大將權刁斗森嚴
開玉帳羽書徵調簇金鞭
聖皇本不矜神武為掃塵氛靖九邊
紛紛馳騎近西凉螳臂攖車不自量猛虎怒來無豕突
神鷹搏處失鴟張氣凌山岳人爭奮陣列風雲勢莫當
何地尚能容假息追奔威已震遐荒
正是層冰積雪中熊羆百隊勢排空長驅直入軍聲壯
分道窮搜士氣雄組練有光寒映月驊騮得路夜嘶風
總因豢愛
恩難報刻日能成不世功
朔吹驚沙撲面迎犂庭搗穴駭神兵牛羊徧野隨征纛
甲仗如山雜去旌塵外趨風爭附欵馬前羅拜乞更生
應知此日收殊績制勝
神謨頼
聖明
寢園躬薦正春深
行殿欣傳報捷音
大烈允昭
先世烈
皇心即是
在天心殊方自此無傳箭重譯於今盡獻琛共仰懷柔
文德遠還陳干羽玉階陰
聖武遠揚靑海平定詩六首朱軾
萬國輸忱戴
至尊仁風披拂滿乾坤諸藩久沐
生成德小醜偏忘
覆載恩纔見師中
天討赫俄聞閫外凱歌喧九霄溫律回寒磧春色融融
滿玉門
車書一統會冠裳何事么麽敢陸梁
命將專征乘豫順居中制勝仰
乾剛朱旗煥爛雲霞色紫塞昭回日月光
輦下歡呼聲動地捷書昨夜報飛章
七旬一月溯奇功奚似平邊半月中虎旅分行揚武衞
龍韜萬里授元戎全銷兵氣霜降日盡惕
天威草偃風正値辟雍光大典蓼蕭方奏又彤弓
皇仁浩蕩播休和
聖武丕昭慶止戈雲擁旌旄淸朔漠霜嚴刁斗靖關河
齊歸風教天無外盡稟聲靈海不波從此九邊閒將吏
軍中惟唱太平歌
寵賚遙頒自
九天千軍拜
命錫金錢芙蓉小隊閒排甲楊柳新堤緩着鞭上澣受
成中澣至鐵衣出塞錦衣旋
王師十萬無遺鏃簫管悠揚入酒泉
脫劍櫜弓憩六軍百官齊賀靖塵氛
神謨奮斷承
先志
至德謙尊表
大勲
天地助靈彰赫濯
山陵昭告薦淸芬巍巍駿烈光千載
鳳闕長凝五色雲
聖武遠揚靑海平定詩六首福敏
波澄靑海淨氛塵遙聽軍書送喜頻反側早憐輕自絶
指揮共仰捷如神建牙錫號推名將授鉞持權倚重臣
不是開邊勤遠略須知
王化本無垠
藩封奕葉
聖恩長昧義無端忽啟疆不謂執迷勞
命使尚甘跋扈阻來王潛通遠寇依聲勢近擾隣封恣
陸梁一物豈容遺覆載長驅鐵騎掃欃槍
底用横行十萬師前軍一戰定邊陲士緣宿飽能深入
將為酬恩屢出奇干羽七旬聞帝典戎軒六月記周詩
何如指日膚功奏不見關山雨雪時
白草黃沙壓陣雲名王面縛已紛紛受降喜氣連營動
奏凱歌聲徧野聞革笥蝥弧看滿載明駞駿馬勒成羣
若非
廟略神無敵那得元戎第一勲
寒食朝
陵孝祀虔翠華行處
玉音宣飛來羽騎傳三捷信是
王師出萬全紫塞已看沾雨露金方從此靖烽烟非關
克敵
龍顔喜喜薦豐功慰
在天
告
廟升中大禮成晉封加秩荷殊榮勲名合上麒麟閣
恩賚還均驃騎營閶闔衣冠齊獻頌明堂琛賮競輸誠
皇威本與天無際億載謳歌樂太平
甲寅元旦立春雪竟日明朝晴霽王大臣稱賀時
祈榖齋期
召入西暖閣愷切訓示恭賦長律一章用誌忻忭
鄂爾泰
元日迎春春便雪回寅恰復會三寅豐登有象
天顔喜符兆初陳
睿旨諄直剖災祥關政事重申敬怠勖臣隣辛盤
賜出齋宮肅大瑞何須紀鳳麟
賜遊西苑恭紀(有序)鄂爾泰
乾隆三年春
上初幸圓明園率同莊親王和親王寧郡王平郡王暨
張相國廷玉大司馬果毅公訥親領侍衞内大臣
常明大司農海望大司空來保泛舟看花徧遊内
所(臣)爾泰觸景傷懷悲喜駢集不覺涕之沾巾也
退直賦詩用誌悚仄
仙館蓬洲早入門宴遊重許侍
嚴尊驚看故我憐今我慚謝
新恩感
舊恩萬樹桃花紅在眼一湖春水碧無㾗問津何處思
前席回首山村淚欲捫(問津屋兩間居河北岸前養疴内地住六所相離咫尺每召)
(對輙就此沿河而南不半里許即樂志山村先帝寢宮在焉今不可復覩矣)
甘霖普降
特召大學士
内廷翰林
圓明園泛舟賦詩恭紀鄂爾泰
溟濛已布次瀧涷告足微愆早勅
躬伏奏既霑時節雨讌遊初領芰荷風恩隨畫舸流光
遠波及平田惠澤通益信
天心感誠德作霖有愧祝年豐
恭讀
御製面賦詩敬依元韻鄂爾泰
蓬萊洲許侍流觀一櫂玻璃海樣寬
色笑中筵頒玉管珠璣滿斛寫緗紈川舟勖望於今切
魚水遭逄自古難豈獨近臣忻幸極岸花林鳥亦淸歡
已未新正二日
乾淸宮侍宴賦栢梁體詩恭和
御製元韻鄂爾泰
栢梁春宴領班聯
睿藻新裁墨尚鮮忭舞爭看擎玉盞頌歌應與被丹弦
昌年重賀元正雪小會同登
聖主筵喜起一堂眞盛事願將
寶訓記圖編
恭和
御製詠瓶中新荷元韻鄂爾泰
翠蓋輕欹露點粗玻璃滿注育靈株疎櫺香細聞猶遠
錦樣花多看似無淨妙
睿襟延玉井淸凉仙骨濯冰壺芙蓉别殿承
恩久靜挹容華敢自娛(容華芙蓉草花見淮南子注)
已未六月六日
上賜玻璃瓶荷恭紀一章敬依元韻鄂爾泰
會於圖畫見猶粗愛出天然供幾株好相不殊空裏色
眞香恰似有中無(用老子妙有語)妙蓮華注琉璃界太液波分
藻鏡壺捧
賜歸來心似水書窗漏永頌康娛
恭和
御製登盤山天成寺江山一覽閣元韻
鄂爾泰
纓巒叠巘天成境
翠輦纔臨氣象分四正(盤山一名四正山)莊嚴呈色相三盤(山有)
(三盤分上中下)烟靄入聲聞叢霄路近塵寰小洞壑風來玉籟
紛知有仙靈羣從在蒲團(石名)箬笠(松名)總如雲
敬讀
御製幸盤山寺閣詩回憶舊遊如夢如覺用抒鄙懷仍
依元韻鄂爾泰
廿年希到田盤路天眼糢糊地角分忽捧
奎章忻見見却從法界注聞聞烟迷孤巘横尤出風攪
空林靜不紛何日亭然風頂上白雲滿䄂瞰靑雲
夏日侍諸
皇子瀛臺讀書偶成長句一首用以示勸
福敏
高柳修篁四面陰纖塵不到講筵深細旃廣厦無煩暑
要道微言須會心物我相關方是學驕矜偶見便非欽
子臣交責非容易莫為嬉遊廢討尋
已未正月二日
乾淸宮侍宴賦栢梁體詩恭和
御製元韻福敏
開年嘉會集班聯
泰運忻逄雲日鮮遐邇蒸黎登壽域融和淑氣應鳴絃
靑陽令節方三始黃耉耆英在四筵一德從來能致瑞
好將大有紀芸編
多年蹤跡厠班聯玉案親承
睿藻鮮黽勉共期崇聖學優游未敢奏繁絃研求經史
探精義貫徹天人
御講筵今日
仁恩徧寰宇持盈更進十思編
已未冬至前三日病中蒙
恩特賜七言近體詩一章謹用元韻恭紀二首
福敏
羅雀門庭過客稀忽傳
天語到林扉
宸章巨麗驚殊寵
聖意高深敢重違人笑龍鍾趨殿陛自憐顚倒着裳衣
病身正似寒松色煦嫗端須旭日暉
知遇由來帷幄重林泉何處勝朱扉精勤夙學衰年廢
卓犖初心老病違懷舊懼生經過夢感恩泪灑解餘衣
可憐遲暮今如此病草難邀春日暉
淸潭應
制阿克敦
宿雨全收拂曉晴碧泓新漲更涵淸波分天外雲光淡
影帶洲邊草色明傍水亭臺炎暑却隔溪荷芰遠香生
翠華臨處塵埃淨自有淵淵愜
聖情
過他爾氣嶺(噶爾旦徹零之巢穴在伊里是嶺乃其門戶也)
阿克敦
雪滿陰山勢自横中通一嶺類關城飛泉百道從雲落
亂木千重繞澗生巖仄有時難並轡石欹無處不遮行
蠢頑恃此成巢穴化洽行看險亦平
擬館試為愛寒花晚節香(限香字韻)德齡
葳蕤翠葉擁花黃燦映晨霞冷帶霜故向高秋標正色
不妨孤賞後羣芳餐英人瘦神俱淡透月籬疎影亦香
古盎移栽深護養要看歲暮鬭梅粧
自武關至留壩道中德齡
果熟紅黃棧路香征鞍高與雁南翔巖花淰淰緣雲濕
澗樹沉沉壓水蒼一線林光深見日千尋山骨迥含霜
馬蹄縮澀羊腸險猿鳥秋淸引興長
初夏登樓有懷德齡
雪盡河湟水漫流綠楊枝外有高樓欲為登眺消長晝
却對雲山動旅愁通德門依天北極護羌人在海西頭
一家兄弟三年别偏倚長風憶少游
供職
内廷寄呈伯兄(時任西寧遊擊)高斌
夙夜兢兢侍禁闈凌晨趨入戴星歸樓頭每憚更催漏
馬上常愁露濕衣意興懶隨庭鶴舞夢魂勞逐塞鴻飛
遙憐萬里同明月兄弟相思兩地違
秋日奉差樂亭偕同人夜行四十里至海邊觀日
出高斌
乘興探奇渤澥旁馳看紅日出扶桑霞光彩徹連霄漢
雲淨秋空接大荒靑鳥不來仙跡杳蓬瀛何處海天長
魂驚沙岸濤聲急極目徒勞歎望洋
雍正十二年春蒙
恩補授倉場侍郎再赴潞河官署舟中恭紀
塞爾赫
襲袂和風起白蘋荻芽蒲葉逐時新掉頭蹤跡成閒夢
到眼鷗波即故人草色平鋪堤上路柳花飛送鏡中春
恩波湛與長河永浩浩流來自玉津
恭和
聖製已未元旦韻應
制塞爾赫
糺縵卿雲瑞葉聯曈曨初日曙光鮮掞將
玉藻輝三殿播作熏風入五絃白雪陽春歌
聖澤
紫宸淸閟侍
恩筵(小臣)遭遇隆如此願傚康衢載簡編
瀋陽塞爾赫
鬱葱佳氣望中浮沃野膏腴萬落稠向
闕羣峰皆北拱朝宗諸水盡西流高連長白標天柱(山名)
俯瞰滄溟敞鳳樓(宮中起三層鳳凰樓)城郭崢嶸民俗古巍巍形
勢
帝王州
恭賦
御製東作勤耕勞衆力張廷璐
乘春力作向東菑穡事方興未敢遲麥隴荷鋤烟雨外
柳陰驅犢夕陽時催耕鳥喚平疇迥饁餉人歸穉子隨
最是田家辛苦意閔農深荷
聖人知
恭賦
御製風枝欲動不聞聲張廷璐
渭川千畝碧蔥蘢誰寫烟梢尺幅中疑有微風來几席
似看清影拂簾櫳墨㾗澹處湘雲動香篆縈時宿霧籠
漫說化工能肖物可知生意滿
宸衷
恭賦
御製田田荷葉雨聲齊張廷璐
葉葉新荷貼水平輕風拂處晚凉生銀塘忽過霏微雨
翠蓋遙傳淅瀝聲金掌露凝擎沆瀣玉盤珠落聽琮琤
應添太液恩波渥霡霂還知慰
聖情
恭和
聖製三月三日得雨詩徐本
芳時百穀茁根荄甘雨新霑遠近皆迸玉跳珠千頃合
扶犂荷笠萬民諧風飄繡陌紅香潤雲覆春疇碧色佳
法駕不嫌旌旆濕
宸章揮灑一舒懷
雍正二年
躬耕耤田詩四首徐本
萬戶千門聽曉鐘
六龍飛處五雲從靑壇莅止虔崇祀
玉趾親臨首重農九扈職分瞻肅穆三推禮具仰從容
我
皇宵旰原無逸稼穡心勞事益恭
旭日旌旗輦路分肇開東作邁思文燃蕭默祝千村雨
秉黛深鋤一片雲柳漸鳴鳩春意滿杏初飛燕午風薰
衮衣成禮臨黃幄次第公卿致力勤
鳳城環繞綠疇多羣仰
躬耕駐玉珂兆姓盡知敦本意老農齊唱得年歌兩岐
定見舒新麥同穎欣看長瑞禾
帝德天心相契合豐登寰宇共諴和
春臺昨夜察農祥播種偏宜黍稷良補助
恩波民廣被辛勤穡事
帝先嘗周原膴膴盈千畝夏甸靑靑裕萬箱不待滌場
田畯喜歡聲早己祝無疆
靑海平定詩四首徐本
運際勲華仰化成如天覆露福蒼生八紘敷教都懷德
九域宣誠一舉兵靑海風驅隂霧淨紫垣星耀泰階平
旋師聽唱鐃歌徹桴鼔聲停沙漠淸
王師撻伐似摧枯
命將平羌握虎符兵接前鋒方勝策窟搜深箐已全俘
敵情狡獪經
宸斷軍令分明出
廟謨去歲今年頻報捷
聖朝神武古來無
幾姓羌渾未合圍出奇制勝得先幾黃雲滿塞横金槊
皓月臨邊掛鐵衣陣設疑兵驚鶴唳幕殱殘寇見烏飛
三軍憑仗
天威遠共慶功成振旅歸
曈曈日麗九重門宣示邊功
詔語溫仗下獻俘呈斧鉞殿前行賞脫櫜鞬元戎秩晉
三公貴上將封崇五等尊萬里烽烟從此息雷霆雨露
總
天恩
河清應瑞詩四首徐本
洪河迢遞自天來清晏欣逄景運開星渚似移銀漢近
榮光疑並玉繩廻澄波蕩漾逾千里佳氣氤氲遍九垓
治協勲華多上瑞安流更慶淨纖埃
聖世懷柔及百川祥呈四瀆仰
乘乾長占海宇澄淸象共沐
恩波浩蕩天瑞雪三冬爭皎潔卿雲五色映淪漣從教
率土沾濡遍
愷澤同流億萬年
平地成天府事釐源淸流潔應
昌期瑞逾太皥披圖日
德邁伊耆刻玉時波靜定知塵不染光瑩直比鑑無私
由來史冊稱稀有鳳舞麟遊未及斯
一片澄泓萬象呈舟航如在鏡中行流從砥柱三門遠
氣浹扶輿九曲淸協應苞符
天眷厚敬承
謨烈
帝心誠鵷班此日傳
丹詔晉秩千官荷
寵榮
甘霖普降
特召大學士
内廷翰林
圓明園泛舟賦詩恭紀徐本
甘霖乍喜遍郊畿
詔許新晴覽翠微萬井膏腴方被澤一園草木已含暉
波隨櫂影初生縠凉沁荷香暗襲衣幸奉良遊瞻
聖藻疇咨念念切民依
皇清文穎卷八十一
