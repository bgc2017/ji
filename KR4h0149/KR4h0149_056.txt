皇清文穎卷五十六
詩
樂府
聖駕恭謁
祖陵大禮慶成敬賦樂府十章(有序)沈德潜
我
皇上臨御之八年懋建
皇極天人協應萬物由庚禮樂明備
念國家創業開基起於遼陽
祖宗功德艱難積累報本追遠敢忘昭事
園陵在盛京者禮應展謁爰召宗伯諏吉日奉
皇太后於孟秋初旬乃發
乘輿百靈呵護羣工景從道途所經萬方縱觀千里如
堵城邑連歡川岳生色既至
盛京祗祓齋宮潔清壇壝時維質明肅將祀事豆籩
鼎鼐牲牢壺濯莫不陳列五等六服羌戎蠻貊咸
來助祭
皇上愉愉勿勿洞洞屬屬俯興稽拜穆乎有容祝以孝
告嘏以慈告
列聖在天之神來饗禋祀儼若相接水源木本一氣感
通由
曾孫仁孝之心著存於秉圭執鬯間也
三陵既周燕喜受祉諸蕃來朝共球並集海隅日出頫
首享王既已文治溥浹矣
皇上復振作武功宣威中外進退憑旂鼓變化備陣法
同岐陽之大蒐寓于敖之講武而又推仁錫類覃
被遠邇大禮告成
六飛乃回以逹孝暨天下以惠澤利萬人
祖考寵綏
天地明察祭則受福永膺純嘏聖人所謂通於神明光
於四海者乃於今日遇之也(小臣)備員史職弗獲
扈從
乘輿敬擬樂府十章以備瞽矇歌誦辭曰
聖人大孝繼繩
世德世德伊何發祥長白
天造鴻業乃眷與宅
列聖在天
園寢孔安橋山汾陰守以祠官地維鞏厚
王氣鬱盤報本崇先溯源自古幽明可通孝思為主遥
遙瀋遼言
廵東土志繼乎
世宗事述乎
聖祖
右
聖大孝一章二十句
練時日吉且良奉
慈仁啓
天閶發
鑾輅隨龍驤
帝問省侍
鳳輦心齋栗容愉婉馳蒼虬揚雲䍐大丙衛勾陳肅岳
引旌川隨轂過都邑省風俗垂白老擕兒女歡雷動民
歌舞手加額親
堯禹
天顔喜
慈語温出關隘回陽春望
園陵蒸祥雲
右發
鑾輅一章三十句
盛京樂民風厚畝盈黍稌窌積紅朽四民鱗集既蕃既
阜
盛京樂慣田獵從狼發豵弓彎馬捷割鮮烹肥家餽戶
饁
盛京樂樂雍熙衢尊春臺登之酌之昔聞
聖祖之報本今覲
聖孫之受釐吾民何幸得生
聖人之時
盛京樂樂不可支
右
盛京樂一章二十二句
朝鮮挾
陵之左山海控
陵之右龍鳳拱而盤翼精靈朝而趨走
孝孫秉禮告虔陳設豆登尊卣焚蕭膋兮升香薦嘉德
兮珪璋
三后饗兮明堂垂邃延兮袞裳
神欣欣兮樂康僾然愾然聞見儼恪不遺餘奠報
曾孫以百福昭式禮於孔熯監孝思之烝烝卜昊天之
眷眷
右謁
三陵一章一十七句
敬瞻
永陵
始祖所式憑姜嫄履武后稷廼篤生
敬瞻
福陵
太祖此永寧太王居岐肇基廼勃興
敬瞻
昭陵
太宗之佳塋文王勤止養晦逾光明我
皇昭報對越以精誠躬膺圖籙翼翼而兢兢締造艱難
繼序在守成勤恤匪解
天命以永凝
右懷
祖烈一章二十句
鬷假通
神明禮成萬舞備頒胙遍寵錫肆筵設高會
天厨稠叠出大官牲牢既饗紛炰膾飽德醉酒聯華戎
六合一家無内外
皇澤浹羣臣拜盈廷歡娛萬方寧泰高臺置酒歌大風
漢高區區樂豐沛
右禮成宴一章一十四句
建中朝堂我
皇當陽撫臨下方樂浪東陬椎髻氊裘咸和咸柔雲合
龍趨水航陸駈競來
陪都貢賮獻琛兜離佅任鴟鴞好音追隨鵷鸞拜舞稱
藩同漢呼韓助祭辟公來朝輸忠肅肅匑匑讋義服神
蹈德詠仁萬年
主臣
右羣蕃朝一章二十一句
文德貴綏懷武備戒休燕
一人韎韐作六師獮狩合圍還教戰鳥蛇翔赴箕翼舒
張霧連雲散陣分圓方止齊兮堵墻跳盪兮飛揚弓滿
月兮戈雪霜剽禽狡獸難遁藏荼火日月威疆場下大
綏收壁壘四校呼七萃喜悉率左右燕
天子海隅清晏纘武功
祖宗王業由此起
右大狩閱一章一十九句
錫類者必廣乎仁孝推恩者不遺乎民人頒賚賞而沛
乎德惠速置郵而布乎
絲綸滋液滲灑潤物者雨漸摩噢咻育物者
君居
聖人之大寶曰位普天心之愛物曰仁觀百族之沐膏
浴澤由
天子之尊
祖敬
親
右永錫類一章一十二句
六龍發兮凉露金風之蕭爽
六龍廻兮清霜玉雪之飄零歴唐山過灤河抵神京臣
民頫首顒顒拜迎乃奉
聖母歸
慈寧
御太和殿千官朝賀
彤廷謂
聖皇孝治天下凡有血氣修孝德於環瀛東鶼西鰈不
足貴紫芝銀甕何足稱雨暘時若家給人足奏上治於
隆平
右
六龍廻一章二十一句
聖駕東廵
盛京恭謁
祖陵大禮慶成詩(有序)萬承蒼
臣聞聖人之德無以加於孝宗廟之禮所以祀其
先夫孝置之而塞乎天地溥之而横乎四海惟聖
人而在天子之位者氣盛而化神情深而文明為
能極其量焉因心致愛由近逹遠中庸不曰祀其
祖而曰祀其先明不可以世數限也漢儒議祀禮
者皆謂藏魄于墓迎精於廟故宗祧之制特詳而
陵寢之儀不著臣竊疑之夫聖王之于其先也無
所不用其敬雖一裳衣一器皿猶必世世奉之况
形體之所在乎史記稱武王九年上祭於畢斯即
謁陵之明證楚茨諸詩言成王之能奉祭也有曰
絜爾牛羊以往烝嘗古者廟在王宮之左不當言
往意即祀文武於杜中而經傳未明言之耳漢高
帝有天下于先世所居之國若秦晉梁荆皆設祠
祀官長陵特建原廟至明帝永平二年幸長安祠
高廟遂有事于十一陵三年奉光烈太后祠章陵
自時厥後兹禮遂顯蔡邕以為天子事亡如存用
心周密其禮雖煩而不可省者是也我
朝肇基東極奄有萬邦
聖德神功彪炳宇宙邠岐之境
三陵在焉
世祖章皇帝定鼎燕都
駕發盛京恭申祭告
聖祖仁皇帝在位六十餘年三謁
祖陵禮儀大備
親製碑頌光勒貞珉
世宗憲皇帝昔在藩邸奉
命代祀
列祖來假報本追遠奕世孔虔我
皇上纘承洪緒祗肅明禋禮樂蔚興治化翔洽緬思
先烈夙夜無忘爰以八年之秋戒百官具
鸞輅恭奉
皇太后而往謁焉於時兆庶懽騰神靈悅豫微雲歛翳
天高日晶從者溢塗瞻者夾路以
興京開運山直
盛京東北水源木本先後有倫廼由熱河取道邊塞
覽其風土耀我聲靈蒙古諸藩趨迎列侍昔也用
武之地今則豫遊之郊所過山川如在戶牖九月
乙未至于
永陵升自東階九&KR0596;三奠王公陪位百爾駿奔翼日丙
申大祀志潔儀豐苾苾芬芬
神保是格工祝致告福禄來崇壬寅恭祀
福陵癸卯恭祀
昭陵行禮如初致慤彌著僾乎愾然若有見聞廼&KR0681;
盛京啓
清寧之宮陞
崇政之殿讌王大臣及諸藩君長延問宗室耆舊
慶賜遂行湛恩汪濊黃髮之叟白屋之甿莫不欣喜相
謂我儕生長留都幸得見
太平天子不圖禮文之盛德意之周至於如此也
皇上思開創之艱難樂民物之殷阜歡留信宿賦詠盈
編
睠念萬幾星言回
蹕于是祗告
列祖循山海關經永平以至
京師謁
太廟而告成事焉是行也往返四千餘里
皇上誠敬積中忘其勞勩侍奉
聖母起居以時每日
御行幄聽政如常
車駕所經省方觀民勸農講武有司無供億之煩而民
胥受澤蓋
聖天子一舉事而萬善咸備焉猗歟盛哉(臣)偹員史館
侍直
講幃恭遇
盛典焜煌宜有紀述伏讀元鳥長發皇矣生民諸詩
皆因所祭而歌其先祖勲德其他篇于湯孫之將
孝孫有慶尤三致意焉臣竊取斯義撰古詩十章
恭呈
睿覽蠡測管窺未罄萬一不敢自擬于頌第欲敷陳其
事云爾詩曰
上帝鑒觀四方孰德發揚積厚流長將全畀所覆俾億
萬世有常我
肇祖克當之
興祖荒之
景祖康之至於
顯祖彌熾而昌則鍾其祥則衍其慶佑啓無疆(一章)
天眷佑我
清
太祖蹶厥生仁武且明恢拓八紘躪鵝渾城鏖九國之
兵明將來犯衆四十七萬一鼓殱之四路烟散遂都
盛京
皇猷炳煥建官定制萬世為憲(二章)
於赫
太宗至誠至仁敷教以文任官惟賢西柔蒙古東奠朝
鮮明政不綱興師于燕燕城垂克
帝命勿棘并冀兗青所向無敵神武不殺於戲
帝德(三章)
順治初載盜入明籞
帝命師旅救民水火誅其盗首明之遺老率彼士女前
歌後舞迎我
世祖作神人主億萬斯年六合同宇
二祖績用有成
上帝則寧(四章)
維
清受
命世有
聖人
皇帝仁孝
聖祖之孫
聖祖之孫
世宗之子奉時辰牡明粢清醴至於東海以享以祀
列聖在天實歆且喜(五章)
誕我祀孔誠有碩其牲或剝或亨黍稷斯馨匪黍稷之
馨維
德克明
穆穆在上濟濟在下精意周普假于
列祖報以純嘏萬年受祜(六章)
帝出乎震受
天景命
聖祖製頌斯言攸定三才奠位
聖以繼
聖我
皇承序乾道中正維
二祖之德綿於無極維
二祖之功昭於無窮(七章)
巍巍
盛京昔
二祖攸宅
宮殿覺覺城墉嶽嶽百禮既洽于讌于樂鐘鼓爰作獻
酬交錯維此臣工威儀有恪維彼兆人胥受
渥澤(八章)
帝顧陪都民風淳樸地大物豐亦孔之樂
郊祀届期駕言還歸小大稽首載瞻載依
帝謂汝民守高曾之遺庶績咸熙
翠華數來(九章)
大禮既成告於
太廟肅奉明禋維
皇祖是傚廼
御正殿
德音播告錫類施仁視民興孝四海懽欣羣工舞蹈於
萬斯年典章焜燿(十章)
右
帝鑒十章一章十三句三章章十四句六章章十二句
皇清文穎卷五十六
