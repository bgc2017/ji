西隠集卷二
明宋訥撰
五言
龍溪亭陽城縣主簿婺源方彦清家近龍溪築
亭溪上徵詩為賦四十韻
溪近龍居里方侯舊築亭人兼元祐傑地並鑑湖靈佳
麗青山足文華彩鳳翎沈情鍾雨露驤首奮雷霆海日
紅饒岸松風細入櫺精英蕃草木圖畫壯郊坰曲徑資
尋訪深源釀醁醽登臨環曠逸暉采疊晶熒景迫芙蓉
浦香來杜若汀綠楊維舴艋紅蓼立蜻蜓春色随人蝶
秋光隔幔螢潤浮湘簟竹瑞溢楚江萍目與澄灣遠心
依勝槩醒凭闌生氣象投迹遠膻腥寫粹羣芳發攄幽
萬籟停詠歌沂上樂檢察座西銘樽俎春留榻軒居晝
扣扃聞歌花窈窕鏘佩玉玲玎寳軸床頭卷牙籖架上
經石新煎茗鼎銅古植蓍瓶梅影横棋局蘭芬襲枕屏
爇香金縷裊滌硯墨花零水果收菱芡仙羹煑茯苓魚
遊留客釣鶯語抱琴聽竒觀窺洙泗高談别渭涇狎鷗
盟淨潔引鶴飲清泠嗜好林泉癖篇章月露形清廉堅
素節恬淡養修齡仇覽鸞栖棘庖丁刃發硎姓從方叔
遠家比莆田寧人吏瞻卿月郎官映列星冠裳榮白日
鵷鷺列青冥慷慨知風骨雍容見典刑鎮材通館閣顒
器動朝廷美玉終良價洪鐘豈寸莛剡船回戴宅磻釣
入周庭許國懷三策為霖憶四溟浯因元子重愚自柳
侯馨香水空存迹桃源不是廳題詩無秀句辜負越山
青
分題得合浦還珠送澤州李彦和知州朝覲三
十韻
孟嘗臨合浦感應郡還珠至寳驪龍吐竒珍老蚌刳賣
綃歸水底解佩失江隅瑞徹廉州島光連甓社湖熒煌
星彩亂皎潔月華孤一境澆風變三年治化殊朱輪開
正路寳劍出洪爐得善如懷瑾持廉若握瑜憲臺宜皂
盖清節瑩冰壺任重過唐牧官高合漢符詩書多士進
刑政庶民蘇禾産休嘉穗桑刊種植圖懸魚朝却餽齋
馬夜空芻驛館雄三晉譙樓壯九衢祀壇知備禮泮水
見崇儒機杼燈前婦鋤犁壠上夫聖恩宣遠近民瘼絶
錙銖山圃春蔬賣花村社酒沽利人廉叔度潔已范萊
蕪雅趣南山號孤忠北極扶秋霜曾肅物時雨每霑枯
仙李青千葉甘棠綠幾株池頭今覩鳳臺上昔瞻烏馬
喜兒童竹鞭留長者蒲汗青循吏傳頭黑宰臣謨畫舫
龍灣度丹衷象魏趨紅雲開玉陛白日麗金鋪簡牘書
臣績江山拱帝都鈞衡看秉執廊廟聽都俞盛代時雍
洽臯䕫佐有虞
題滑州節判鮑錫中疎懶釣魚圖十二韻
先生稱達者疎懶意如何遠識遺鍾鼎華齡厭綺羅芒
鞋紅霧外茅屋碧山阿磯穏重磐石衣輕細織蓑垂鈎
忘歲月却餌傲風波絲上蜻蜓立竿前翡翠過夕陽青
草岸春水錦鱗窠幽夢随鷗鷺深盟隠薜蘿恢諧留月
笑欸乃對雲歌高會左元放新詞張志和松圍青偃盖
山遶翠堆螺誰寫滄洲趣知君樂處多
酬鮑節判見贈陳叔起所畫青山白雲圖十二韻
浙東陳叔起揮灑異塵寰思入煙霞窟功移造化關芳
名唐棣並逸駕董元攀遠勢横千里分流轉幾灣亭臺
青嶂外村落白雲間綠合高低樹嵐分遠近山石危芳
徑穏浪靜小橋閒草木藏盤谷峯巒聳黛鬟境幽人迹
少林暗鳥聲慳隠約棋中趣從容物外顔郡侯遺粉繪
野老樂癡頑欲覓山中路相期日往還
霍元方見寄五言十二韻二首題鮑錫中疎懶
釣魚圖遂成五言二十韻二首以答鮑霍二君子
誰將疎懶寫三昧得天機遊息惟林壑冠裳只布韋神
清含俊逸筆古造精微遐想随時倦幽棲與世違黃茅
松下屋白石水邊磯芳餌沈新月長綸控落暉結盟鷗
鳥狎墜釣鱖魚肥柳樹煙中坐蘆花雪外歸淮山將翠
遶楚樹送青圍清夢遊仙島丹心拱帝畿江湖香稻飯
泉石綠蘿衣風月詩囊貯塵埃醉袖揮野人供葛屨童
子掃柴扉随地聲華遠到城蹤跡稀晚樽螃蟹熟秋水
鷺鷥飛鸑鷟方宜貴驊騮不可鞿逍遥比徐勉恬淡過
王晞始有高人傳終無别壑譏靜觀懸畫軸高卧枕琴
徽歌和滄浪罷先生獨見幾
其二
幽人疎且懶畫裏見真容仙骨秋山瘦龐眉暖翠濃林
巒追馬遠神觀逼劉琮朝市行行倦功名事事慵石磯
苔蘚護野服芰荷縫釣月一竿竹巢雲兩樹松解蓑堆
杜若投餌傍芙蓉柳映青浮影萍開翠露蹤緡輕江色
淨魚躍浪痕重渭上熊羆夢人間錦綉胸暢懷灘七里
無意禄千鍾迹似天隨子名高阮嗣宗困依臨岸樹歸
看隔江峰鱠細絲銀鯽羹香煑籜龍話尋樵侣對行與
釣徒逢晴荷衝煙笠寒㩦踏雪笻篷窗紅日上石徑白
雲封朝士題詩贈家童釀酒供山僧持鉢過溪友抱琴
從我欲江湖去乘舟訪鮑溶
庚戌歲元日書事錄奉陽城知縣李文輝主簿
方彦清并寄會上諸君子三十韻
王會今朝是陽城展禮初琴堂將綵結天闕用金書飭
壁蛟龍障横門鳥隼旟堯天雲盡斂化國日初舒階上
發仙仗江東望帝居燭隨卿月朗香度曉星疎嫋嫋鳴
絲管鏘鏘響佩琚威儀嚴禮樂文綵爛璠璵趨步方隨
鷺清班已貫魚儒冠峩皂縠朝服曳紅裾斑白三耆宿
雍容衆小胥道人衣短窄釋子足趦趄秉笏容端矣升
階色勃如日華融海岳春意動堪輿聖夀聞三祝皇風
待一嘘時和方鼓舞天遠更躊蹰民頌新年集臣忠舊
日攄宦情趨殿陛農慶滿郊墟鄉老驚蘇頲村童識李
畬分錢傳若谷享俗得横渠凍雪侵庭積晴嵐落市虛
靜開看牘幕香動採芹袪臘酒濃浮蟻春盤細薦蔬歌
兒金縷唱舞妓翠鬟梳客自他鄉寄年從昨夜除已燒
驚鬼竹不結送窮車自是驅儺後還成守歲餘裁詩非
鮑謝陪坐愧嚴徐笑裏談庠序樽前憶里廬自憐過六
十何日返鄉閭
秋闈即事次北平憲副吳文明考官韻
皇明重科選奎宿方昭然材薄愧秋闈座重廣文氊才
華萃棘屋冠佩皆時賢主文憲節持風彩照鵷聯清識
澗藻鑑何有劉蕡捐宛追校書向午夜青藜燃得士貢
周庭詩繼卷阿篇
題四十三代天師無為仙人耆山庵三十韻
先天涵太始斯道本希夷坱圠玄機露絪緼大化滋至
人觀徼妙内境混冲熙仙譜乘靈胤名山表夀耆雲仍
四十禩道德五千辭龍虎蟠丹鼎蛟螭擁翠旗卜居占
勝地環衛宿柔祇員嶠雲中見蓬萊海上移隂崖懸北
斗陽境煥南離翼翼清都近重重翠霧披天光生泰定
淵默契無為雷雨昭靈貺煙霞閟隠思步虛風引佩御
氣月乘輜石室流瓊液玄田長玉芝丹砂訪勾漏瓜棗
致安期畫罨溪山勝壺天日月遲松花春釀酒桐葉夜
題詩卿相門前轍仙人石上棋高風清可挹逸駕邈難
追德澤徵來裔神功翊盛時振振麟在藪嘒嘒鳳鳴岐
治世禎祥協安居福履綏寵章頻賁飾靈物久呵撝朝
覲觀周典衣冠仰漢儀班行聯鷺羽光彩動芝眉傾盖
頻相語通家夙所推青冥歸鶴騎紫氣濕龍池佳菊留
霜豔幽蘭擢露蕤尻輪慚莫御羽館閴難知望望明河
隔江梅發舊枝
西隠集卷二
