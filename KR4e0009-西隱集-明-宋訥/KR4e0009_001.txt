西隠集卷一
明宋訥撰
古賦
勉齋賦(有序)
知陽城縣李侯文輝之齋以勉名求言於余余二十
年流離不知勉者也言將焉取抑不敢終無言也故
賦之願與侯以共勉云其詞曰
仙李蟠根遠毓清芬有美一齋勉勉德人踞高明而養
性挾敞朗而頥神將自強以進學期為己以脩身於是
典籍閱詩書親性命討道義論有圖有畫以琴以樽靡
華靡陋不俗不塵嘅人慾之易萌嘆至道之難聞念千
岐之洶洶苦百慮之紛紛究聖愚之曷異由敬肆之是
分行易忽而加戒言易誕而防嗔不惰其常朝夕匪懈
不憚其艱夙夜惟寅方其處也有過斯改見賢則尊沈
潛乎君臣之義漸漬乎父子之仁欽斯承斯無替乎顛
沛念兹在兹莫間乎晨昏迨夫出也嚴以守已莊以莅
民澹以整而著績儼若思以策勲造次克念而居之也
則安戰兢自持而行之也則純效古人之進脩企前哲
之經綸惟實病之是除惟實知而乃言惟實德而乃鄰
豈攘掇其土苴豈剽竊其膚皴起居亦學道無時而不
進游觀亦學德無日而不新動靡違而靡愆靜常勵而
常勤有操無忘之汲汲有持無怠之循循心内正而不
荒事外制而有倫每原始而求終敢以偽而亂真内外
之交正不偏作止之迭資莫冺非誠也其勉曷有非敬
也其勉曷存若夫心廣體胖光風霽雲兩甌茶餘一鼎
香焚顔四勿而銘心曾三省而書紳雍雍兮愉愉夭夭
兮申申威儀凛兮可觀衣冠正兮不羣以杜乎忿慾之
源以融乎天地之春故能探性命之奥而入聖賢之門
也嗟夫勝已者宜友先覺者宜詢常登齋而請益預樽
俎之留賓酬酢之間兢兢禮樂笑談之際孜孜典墳瞻
風采之顒顒顧文質之彬彬被容接者登龍門而睥睨
覩星鳳者望少室而逡廵古戰場兮文欲降日五色兮
賦莫伸北海避詞源之萬斛義山讓筆力之千鈞煥乎
瑞時之麟皎乎貢國之珍賦勉齋以自訟聊舒意於斯
文
松雲軒賦為前進士王公勉作
有客餐松卧雲晦跡離羣抱歲寒之高節挹巖壑之
清芬過析城山而弭節訪松雲軒之主人布袖拂纓藜
杖叩門主人於是開軒下榻倒屣迎賓會青松以延坐
招白雲以侑樽清酬靜酢吞香飲醇驅俗却塵話素吐
真乃問於主人曰松雲名軒義可得聞豈取其秦皇之
封受以大夫者將自尊乎抑取其丁固之夢為十八公
者遺子孫乎又豈取其山中宰相陶弘景之自怡悦者
以為珍乎抑取其東籬處士陶靖節之無心出岫者以
為隣乎名一軒而取二物而賓主輕重之間豈亦有所
分哉主人乃起而言坐而欣幸先生之慨諾爰詳敷而
細陳夫松聳壑昂霄非羣木之彫悴而雲觸石潤礎乃
一氣之氤氲雲有時而舒卷惟松斯植雲有時而出入
惟松常存盖有取夫四時在目青青不改有子可食有
花可採森風雪乎千丈貫冰霜於千載吾之有松勵節
貞心軒之得松增輝倍彩柱明堂而無慊於時用梁
大厦而有功於真宰斯材固不敢以自負斯志亦不
敢以自怠若夫盤龍蛇而不屈栖鸞鳳而不駭高仙桂
於明月夀靈椿於滄海雲漠漠兮有時來雲郁郁兮有
時在恍重樓而叠閣忽點綴而靉靆悠悠横數幅之綺
依依張五色之綵懷佳人兮不忘瞻親舍而靡懈以至資
雲之變化以為變化察雲之動靜以為動靜是吾之軒
又於雲而有待也客乃起坐呼童注酒于鍾舉我㶑灔
之香沃子磊落之胸主之有軒軒之有松松之有雲聚
乎軒中當其霽雪晴煙春日秋風衣冠肅雍襟韻和融
高致自許清思無窮延騷人留仙翁來菲薄去肥醲浮
翠色於几席泛佳氣於簾櫳彼蒼其髯我飾其容彼變
其跡我正其躬收濟時之澤於掌握納後彫之操於丹
衷斯時也或起而為棟或出而從龍人與軒有名而有
實松與雲有用而有功則主人名軒之義豈不日美而
日隆乎於是開顔一笑玉山西東松暝雲寒月側樽空
椰子酒瓢賦為知滑縣事諸君仲仁作(君前雷州遂溪)
(縣丞)
祝融之荒朱崖之疆有木惟椰花實同芳葉毰毸乎鳳
尾樹彷彿乎檳榔融瘴雨之滋養受海風之吹揚凝鯨
波之潤澤孕蜃氣之光芒竹長節兮下生雀五色兮上
翔採一殼之貞姿破半瓢之異常不□而玄不老而蒼
訝琢疑雕離圓遯方謂為匏耶而非濟水之具謂為螺
也而無掩甲之鋩制作合自然之度規模豈杞柳之戕
薄臨池之荷杯輕随波之羽觴尊藤癭兮土苴巵竹根
兮粃糠憎一杯之鸚鵡妬雙盞之鴛鴦斟酌乎真一之
醖輸寫乎波若之揚納麹生之風味友陸醑之壺觴
齊列並陳雖翠勺銀罌之屬無忝先後爭操競執雖嵇
康阮籍之徒亦效奔忙注春色於蒼顔添風韻於紅粧
疎水部之醒何親酒泉之渴羌素過乎陶匏之質貴饒
於金玉之相箕山之許由未棄陋巷之顔子不將若夫
公子高樓豪客畫堂銀屛前列綉幕後張薦瓊酥之炙
鵝封杏酪之蒸羊綠醅漲竹葉之釀紫霞溢葡萄之漿
夜月秦若蘭春風杜韋娘或妙舞兮垂手或清歌兮遶
梁巧笑仙容轉宫腰之猗儺懷春翠袖露玉笋之纖長
澆彼磊塊之胷傾此㶑灔之香銀鑿落兮在側金叵羅
兮在傍瓢於斯時孰低孰昂負清標與雅致任酣顛而
醉狂又若幽人草亭高士山房詩禮之庭翰墨之場逍
遥兮蘭佩葛巾優雅兮野服雲装杜甕半開香膿釃乎蟻
綠郫筒初斷色淺泛乎鵝黃縷銀絲之鱸鱠斫金膏之
蠏匡新洞庭之綠橘嘉糟丘之紫薑冠者數人童子兩
行再獻不假於歌喉一傾直潤乎詩腸滴殘瀝於布袍
散餘馨於銀璫瓢於斯時價比琳琅視金罍而不恥顧
瓦盆而有光有美一人邦家俊良典六藝於文教肅三
語於憲綱蔚贊畫之才華近池上之鳳凰出貳遂溪來
宰靈昌昔訪兹瓢得於雷陽封以溪藤之紙韜以蜀錦
之囊逮琴堂之公暇時會友以徜徉精麴糵以作醴潔
甘旨而起嘗味過杜康客邀宋庠幕賓之丰儀俊逸廣
文之環佩鏗鏘挂一幅之墨梅設四位之胡床爇水沉
兮霏微燒銀燭兮熒煌乃命愛子鑰啓筠箱出清賞於
勝集樂良夜之未央蔬如瓊芝果剥栗穰肴佳山雉味
美河魴一酢一酬和敬交彰一奠一舉賓主相忘延席
上之歡伯拓樽前之醉鄉引青州之從事啖湯餅于何
郎宜賢侯之特達重此器如圭璋嗚呼海中之洲瓊山
效祥實産椰子大小莫量懿為瓢而為榼亦風土之木強
来中華兮萬里幾山海兮梯航物遠見珍愛之恐傷木靈
知毒騐之允臧杳窮陬之地理恨考索之未詳吾將假
之過黃公之壚持之喚西家之墻曠席地而幕天脱聲
鎖而名韁屬一瓢於海神追祕怪於渺茫酧一瓢於坡
仙弔謫居之聞望盡南海於一吸潄嶺島之風霜倒著
白接䍦翻汚雲錦裳揖羣彦兮歸來拂醉袖於縑緗承
主人之索賦聊染翰以成章願常加乎洗滌示清白以
保藏
桃溪圖賦為知濬縣事項侯如英作(侯台州仙居縣人)
仙居亘兮台山異境迥兮塵寰種桃花兮千樹瀦溪水
兮一灣玉霄孤峯而遠踞瓊臺雙闕而上蟠擁赤城之
飛霞洒滄海之奔湍拔呈露之巖壑峭羅列之峰巒深
水澄清而莫測怪石嶙峋而可觀通遠近兮緣山腰以
為徑限内外兮束峽口以為關豈武陵之别源秘此景
於人間宜畫者之作圖極巧思而不刊若夫自成一區夐
絶市闤雲煙昏旦而異狀水石峻激而交摶地外密而
中敞山左合而右環石老兮苔封蔓絡人行兮蘿挽藤
攀飛泉噴林外之珠璣叢竹森石上之琅玕佳木齊榮
多楩楠而松檜異草旁綴半蕙芷而芝蘭春去兮水流
紅雨風來兮松生翠瀾清致過廬山之高顛險非蜀道
之難羨溪上之人家咸棋布而星攅至若灼灼夭桃嫩
萼破寒粧春色兮孔多孕陽和兮不慳枝剪綃兮旖旎
樹裁錦兮斕斑花開而遊客簮實成而野人餐深紅一
簇同黃師塔前之愛淺紅千樹異玄都觀裏之看又若悠
悠山溪非剡非磻清可濯纓深可投竿草邊之色玉染
花底之聲絲彈囂塵斷而魚潜在藻幽谷欵而鴻漸于
干曲折有趣逾灌水八愚之溪遠近異勢陋龍門八節
之灘其中則有柴門竹籬屋覆茅菅煙竇雲窗臺倚畫
闌扶杖一翁白髮蒼顔族立羣氓顔如渥丹雅集五賓
清酌幽歡船横渡而不動漣漪人過橋而佇聽潺湲又
有姝麗仙姿霧鬢雲鬟羅襪塵輕綺袖弓彎翹翠搖搖
佩玉珊珊垂髫三童嬌戲癡頑雞鳴日午犬吠晝閒恍
出塵之風致儼近古之衣冠彼美鴻儒隠處考槃志希
顔孟學絶申韓踵鍾王之筆陣登李杜之詩壇繼先德
之潜輝樂桃溪而盤桓自牧黃牛畊青山以食息閒乘
畫舫盟白鷗而往還氣和神清心廣體胖酒美而壺傾
書積而床攤門外之落花而呼童輕掃窗前之新句而
洗硯重刪視浮雲之富貴同一夢於邯鄲爰築野以自
適保金玉乎五官大明御天召對金鑾誠攄抱負策上
治安承制牧濬屛棄儒酸誕承流與宣化歴義膽與忠
肝常尊賢而奬善時剔蠧而擿奸懿寳軸之珍藏過霧
縠而冰紈勞西齋以持圖徵予文於卷端披圖再閱一
倡三嘆水依稀乎孫位花彷彿乎邊鸞松石仰法乎張
藻山林遠師乎范寬藴紫猶深積翠初乾嘉山水之竒
特玩姿態而莫殫非天造而地設抑鬼鑿而神剜予將
歴幽勝登㠝岏泝溪流而艤舟望桃花而解鞍訪主人
之高躅殆管窺乎豹斑沾葛屨而松雲漠漠滴野服而
花露漙漙歌孫綽天台之賦高斟綠蟻弔承禎白雲之
號細煑龍團詢陳襄之正教未遠悟顧歡之栖隠非艱
拚一笑而傾倒愧文章於二班嗟夫物以畫傳者有之
矣物以文傳者有之矣抑又知文有時而在畫有時而
殘乎此東坡之記方日光而玉潔而寳繪之堂已毁瓦
而畫墁慨予年之衰暮覺才譾而文孱雖不能作金聲
於擲地亦將續昌黎桃源之圖賦築野桃溪之圖而濡
翰也
雲松巢賦
李子西先生以書室為巢取李謫仙五老峰詩篇名
雲松石泉樵侣滑臺宋訥為之賦曰
夫何天台倚空旁礴滄海兮降神生乎時髦藝圃捋其
芳華兮聳士林之清標偉拔俗而出塵兮葺書室而名
巢藩白雲以為墻結青松以為茅締陋構拙失峻遺雕
幽扉掩蟠龍之枝虛簷拂栖鶴之梢石砌雜青靄而生
潤蓬窗齊翠色而相交兩燕莫敢爭百鳥不敢遭鄙千
年之靈龜笑一枝之鷦鷯興居有瞻眺之趣出入無攀
緣之勞棋枰可圍詩擔容挑筆鋒之雲葩自落硯池之
松花見撩豈隠夫江上之漁谷口之樵盖寓夫林泉之
况湖海之豪仙客延左慈葛玄詩人接賈島孟郊摽俗
子出諸大門之外曰無以我為驕也若夫日射月窺雨
灑雪飄一榻寬平萬籟寂寥守出岫之無心保歲寒之
後彫氣和神怡情閒慮消毁譽誰計名利盡抛石鼎香
清雲腴初煑銅爐煙細柏子重燒明休咎於禹疇玩消
長於羲爻融天理於一心忘老境於二毛又若鶯春雁
秋梅月花朝有來衣冠屏去煩囂浮雲之富貴不視貞
松之勁直自操盍簮多淑問之士傾盖半忘年之交井
以投轄漆以投膠葩吐英含月弄風嘲踵知章之曠逸
追太白之風騷悟塵網之不堕覺人寰之可逃至於其
境熙熙其樂陶陶煙霞可留猿鶴可招遠覽乎九江之
泓澄平挹乎五老之岧嶤天姥之煙綃亂綴赤城之霞
氣來饒接危亭交翠之秀麗連傑閣分綉之嬌嬈志濟
時而澤物材聳壑而昂霄燕寢也卧雲屏於高枕泚筆
也灑松煤於生綃顧處巢而審夫進退之道所以不類
於膠柱而繫匏也爰有遠遊之客儒冠仙佩博帶方袍
訪居巢之主人殆躧履以來邀時也日高而雲氣張幕
風輕而松聲奏韶客從容而問於主人曰昔有以樹為
巢而避唐堯者於一時寢處則得之矣然而不為䕫龍
不為臯陶堯天廣大六合并包則夫箕山一拳潁水一
筲果足以遂巢父之逍遥矣乎矧先生丰儀挺挺如麟
在藪聲譽靄靄如鶴鳴臯詩裁錦繡文捲波濤草書追
乎張顛小篆逼乎李潮天為時而生俊才國須賢以師
乃僚樂一巢於雲松不幾小太山而大秋毫哉主人曰
窮則獨善聖訓昭昭予也幼學壯行之心愛君澤民之
意不因巢而以爍以銷也居高乃琴書是藏養拙非巖
穴是韜始仕之年適逢聖朝徵賢之帛戔戔進善之旌
搖搖材不棄乎錙銖言有詢乎芻蕘職郡縣思潛心於
撫字居鼎鼐思效力於燮調霖雨之雲不沈潤壑梁棟
之松豈沒蓬蒿於是贈客以天孫雲錦酌客以中山松
醪移雲外之芳樽開松下之中庖雅會清歡珍味嘉殽
魚羹縮項米飯長腰含香之紅櫻薦酪無腸之公子帶
糟美人唱金縷之詞仙樂彈雲林之璈客起而歌以擬
童謠歌曰高山兮仰止幽人兮仙子栖英英兮畫軸浮
青青兮書几揮翰兮裁雲飲綠醑兮松為賓望雲松兮
高潔潛廊廟兮竒珍揖清風而興起兮動後來之搢紳
主人聞歌而喜酬酢斯頻再起作歌和以陽春歌曰憶
古先民兮穴處巢居巢名書室兮反思古初青松兮堅
剛白雲兮卷舒愛吾巢兮不孤前琴兮後壺左圖兮右
書愛吾巢之不虛不吹兮齊竽不曳兮鄒裾將應時出
吾巢兮待詔於承明之廬也主客皆醉操觚飲瓢歌聲
己巳笑語呶呶祝松以同夀筭呼雲以共遊遨主人謝
曰辱賜教以金玉音矣未克報以英瓊瑶也若吾子之
論其沾被於人者皆賸馥而殘膏恨星鳳之覩晚負清
話於中宵客曰予非韓愈君誠李翺龍門一登增輝我
曹既承顔而接詞宜返旆而回鑣於是山川暝色草木
涼飇客乃下白雲之堆出青松之㘭指歸路迢迢思無
聊首重搖
鏡湖漁隠賦
通判大名府事紹興周侯巨淵自號鏡湖漁隠前進
士滑臺宋訥乃為賦之其詞曰
猗與勝景之權輿乎惟揚東區惟越南隅山水佳處鏡
然一湖偉馬臻於東漢信智巧之靡誣爰渴水之築塘
引山泉之來瀦岸之以林麓域之以郊墟疏之以灘瀨
豁之以路途中流亘城積水涵虛非磻溪而嚴瀨非齊
汶而魯洙匪合流之涇渭匪會同之漆沮陋梅溪之水
泓澄而清淺嗤桃源之水洄洑而縈紆川流之所歸湊
雲霧之所涵濡視之無端撓之不洿曳澄練兮弗絶磨
瑩玉兮弗渝遠而望兮若明月一輪湛寒光於咫尺迫
而察兮若白雲千頃化秋水於須臾溶溶乎無鎔鍊之
蹤跡浩浩乎非爐範之規模不假乎祝融氏之烈火不出
乎歐冶氏之洪爐有美君子爰處爰居卓然嘉遯不狂
不迂以道為師以隠為漁整頓乎舟楫篷棹收拾乎網
罟筌笟衝波濤之浩渺蕩風煙之有無愛兹湖之四圍
恍天開之畫圖其東則岧嶤東山遠際雲衢花草異品
松柏間株亂川霞而岫靄咸騰翠而凝朱紛山村與野
逕競涉渡而陟岨其西則會稽山秀越王臺孤峰巒屛
倚林壑翠鋪陂塘盛灌溉之利商賈盡闤闠之趨散煙
際之牛羊啼花間之鷓鴣其南則襟海帶江百艘千艫
浪槳風帆遠泛長驅聳秦望之傑山擁煙霞之可娱天
遠而樹色浮閩地險而江聲下吴其北則樓閣簾櫳臺
榭笙竽山處水行舟楫轉輸青山壯卧龍之勢黃堂來
太守之車萬家之簷楹丹青環合一郡之繁華錦綉重
敷其中則鴛鴦鸂鶒鵁鶄舂鋤碧荇綠藻紅蓼黃蘆
遊人畫舫泛泛徐徐歌兒金縷唱舞妓翠雲梳柳姑廟
前賣魚為市道士莊畔納菱為租觀風景之變化若越
女吴娃爭妍而競姝也此鏡湖之在紹興猶西湖之在
錢唐其遨遊登臨之勝盖不少殊焉若夫和氣漸融化
日初舒船尾載琴船頭載書茶竈兮蒙頂石花硯床兮
白玉蟾蜍和滄浪之短歌賦孫綽之遂初寄興於白頭
之波移家於黃茅之廬又若南薰生涼小雨如酥停橈
沈網怡怡愉愉錦鱗勝乎河魴素鬐類乎江鱸船漾漾
兮波心之葉人悠悠兮水中之鳬纜翠絲兮楊柳棹紅
錦兮芙蕖又若理我絲竿整我冠裾短笛聲斷紅塵迹
疎見青䖝之化蝶看白鳥之將雛江蓛洗夕陽之藕野
飯炊秋風之菰載明月兮歸來共清樂兮妻孥至若六
合飛雪天地冰壺短蓑如蝟撑舟戴徂斫鮮鱗以細烹
問香醪以再沽對野橋之梅花傾蓬窗之杯盂頽玉山
之就枕幻醉夢於蘧蘧隨寒暑之往来惟所好之從吾
朝出而暾暮歸而晡湖上之山久而相識湖中之鳥熟
而見呼放神於林泉之境絶迹於市井之閭乃有山隂
高士寓跡樵夫遠訪漁隠雅意勤劬携童子以挑酒就
沙鷗為友于樵漁既會相顧咨諏幕以青松茵以綠蕪
屛以白蘋簾以青蒲採紅菱以剥玉煮紫芡以餐珠持
之以蠏螯剖之以橘奴酬酢既頻禮法弗逾話今昔之
興衰論事物之精粗樵者欣然而笑曰昔陸龜蒙高致
自放遊歴湖蘇交無流俗行無趦趄乘扁舟以往來載
釣具以與俱觀所為而所處莫非適意以自如也張志
和江湖散誕以哲若愚有高趣而酣酒嗜畫無忤色而
執畚浚渠辭翰林之待詔忘百慮與百須垂釣鈎以無
餌盖亦志不在乎魚也一自號江湖散人一自號煙波釣
徒二子之事與子之志同歟否歟今子際皇明之治平
聞巖廊之都俞紫薇翥池頭之鳳蒼柏飛臺上之烏司
諫者簮獬豸之冠牧郡者佩銅虎之符煙霞痼疾者起
而獻策泉石膏肓者入而陳謨彼濟濟之多士悉萃聚
於清都漁隠曰人各有志不為藏而屈不為行而攄侍
老母於萱堂戲綵衣於庭除聞君臣之義熟矣尚敢忘
四海之民潔七尺之軀哉樵者曰子又知夫昔之居此
郡者謝安有東山歌舞之樂王徽有剡溪回棹之譽昔
之居此湖者賀監為四明之狂客方干為一世之詩逋
盖將問其故老既皆湮沒而無餘矣又徒弔古人之既
逝論出處而躊躇况吾與子樵漁於山水之間侣魚鰕
而友麋鹿亦何有利縻而勢拘哉賓主釋然而笑舉酒
更酌醉起携扶樵者呼童而去乃歌曰隠漁先樂於湖
上兮山澤之癯舍漁後樂於天下兮經綸之儒釣渭陽
而非虎非羆兮佐蒼姬以唐虞遂去不復與言
石門隠居賦為滑縣分教陳邦達國子作(今為綿縣)
(丞)
一山倚空蒼然疊玉陋會稽之碔砆焉兩崖擘雲豁然
通路薄原憲之桑樞焉盍觀勝地平高而外迥名山遠
近而環趨懿泉通而林遶嘉山竒而物殊宜俟夫華齡
隠逸之士雅量博洽之儒也若夫揚州之域滄海之隅
邈亘天柱有山突如勢崒嵂而險巇氣蜿蟺而扶輿澗
壑深而有趣峰巒峻而不孤遠嵐渾乎海濤秀色凌乎
雲衢映蜃樓之嵳峩接鳥道之縈紆石之怪者若虎鬭
龍驤忽神剜而鬼鑿石之秀者若星形劍鋩恍天劃而
仙刳羣芳簇綺萬籟吹竽松貞柏古鶴舞猿呼明月往
來無關防之鎖鑰白雲出入非闔闢之吹嘘此湧泉之
勝槩抑他山之所無凡品勝校竒於登覽者咸小武夷
而陋麻姑以謂兹山猶蛾眉之在嘉臨臯之在黃琅琊
之在滁乎有美一人考槃隠居深隔凡囂清對吾廬室
懸高士之榻門停長者之車其人也雖韜光而晦迹實
懷瑾而握瑜喜李賀之詩囊憎陸澄之書厨匪圖形之
姜肱非絶迹之申屠遠欲棄終軍之繻長不曳鄒陽之
裾感寓賦詩文而有理留賓投轄智而不愚翩翩乎九
霄之鵬昂昂乎千里之駒其地也有田容畊有水容漁
非王績之東園非林逋之西湖勝不假乎盤谷之序名不
資乎輞川之圖泉石或可以膏肓其心煙霞或可以痼
疾其軀方其春也青陽育物芳菲可娛聽林鶯之再啼
賞溪桃之幾株樂山之靜方駕仁者浴沂之樂高歌舞
雩芳草徑深綠凝乎携琴之屨落花茵厚香浮乎提酒
之壺方其夏也朱明布澤實就花敷嘉殽酒兮笋羹鮮
鱠潔兮溪魚羽扇初揮林軒氣爽紗巾半脱石壁雲虚
避暑青松扶板輿以彩服迎風北牖卧籐床以青奴逮
夫秋也水落石出葉脱草枯卷帷兮商飇暗度授衣兮
殘暑先除新涼入而蓬忩燈火香橙熟而竹几盤盂醉
帽黃花寒香過東籬之菊詩壇紅葉秋色似金井之梧
迨夫冬也物終乃藏閉塞之餘乍晴而冰澌生硯中宵
而寒粟起膚浴梅花於温水之瓶燒龍涎於博山之爐
紙帳圍風呵筆聯乎藻句石鐺掃雪活火煮乎雲腴非
求逸於節序之内盖勵志於弱冠之初也洪武天開帝
握乾符四海永清萬邦作孚搜羅羣材來集清都顧石
門之高隠方玉佩而瓊琚無北山之移文有北闕之徵
書納山靈之呵衛絶山鬼之揶揄承恩入成均朝天都
讀書誦詩友責師模一代文風同槐市之英俊二年化
雨沐璧水之涵濡皇帝曰吁文教猶疎選胄子之材德
錫衣宴以和愉往誨郡縣毋違聖模立師道於古滑開
斯文之正途四教不渝六藝不拘藹藹乎化青衿於醇
雅琅琅乎導黃卷於卷舒有詔還京文旆載驅乾坤開
泰拔茅連茹器宗廟之簠簋材寳玉之璠璵文鏗金而
戞玉志惡紫之奪朱拜九重之日月偉一時之嚴徐于
以居藩閫而牧斯民於以登輔弼而佐有虞于以偕言
語侍從之臣待詔金馬于以對獻納論思之臣講道石
渠表梁梀之殊用膺廊廟之時須學施而道行才展而
志攄歸覲親顔諧和友于忠孝之名遠揚家國之行不
汙入石門而訪舊爰過澗而陟岨風雲文彩既改觀乎
泉石煥爛錦衣復榮耀乎鄉閭嗚呼山也非終南之捷
徑人也非滄海之遺珠自嘆餘年景迫桑榆丹心素體
霜鬢雪鬚固不能待君功成而身退再執翰而操觚寫
隠居之終始豈陳阿而貢䛕尚磨石門之壁刻兹賦而
與竹素俱也
春朝賦
出渭城兮朝雨晴上河梁兮春水生何登臨而遠餞有
美人兮朝京列衣冠於祖道叙分隔於離亭指金陵之
遠路計漢驛之前程離觴酒香去棹帆輕臨岐索賦揮
毫寫情若夫玉笥岧嶤羅湖泓澄山高水長鍾秀産英
道義養於閉戶詩禮學於過庭樂平遠之一堂集討論
之諸朋保名門之舊業襲先世之遺馨風骨聳寒松之
直文彩藹春花之榮抱鐘鼎已成之器藴圭璧不磨之
精天生俊才時際皇明起拔聲猷贊畫銓衡偉功成而
業立嘉文振而詩鳴寵膺高選來佐大名開幕紅蓮清
惟寄趣看牘紫毫慎在祥刑仰聖朝之立制追唐虞以
是行考績之典守正持平朝覲之禮陳善書誠明黜陟
於天下藹四海之頌聲惟郡守之歲見偕幕賓以同征
船渡龍灣門開鳳城覩萬年之江山望五雲之蓬瀛時
也紫禁方開玉漏初停輝輝寳扇燦燦金燈裊御爐之
天香囀宫柳之春鶯列文武之衣冠映閶闔之旗旌拜
日月之光華瞻稷契之儀形聞天語之從容凛臣心之
屛營有詔賜還虎拜彤庭思除民瘼思為國楨思列循
良思立廉能思薦賢於九重思養士於六經思治安以
康田里思忠鯁以報朝廷思舟楫以濟巨川思鹽梅以
作和羹此丈夫之勵志願太常以有銘
又春朝賦
天開大明聖主龍興文修武偃治定功成懿禮明而樂
備樂天清而地寧蒲輪召老成之賢軺車起文學之英
濟濟多新豐之馬周彬彬咸長沙之賈生講當世之先
務立一代之典刑乃詔天下守令朝京參朝覲於周禮
明黜陟於虞廷惟河朔之重地立列藩於大名地方千
里版籍羣氓臨軒册受付託非輕盖欲體聖心以安民
遵國制而定程溥承宣之教化秉撫字之純誠老幼受
惠養之澤田里無愁嘆之聲居儉履潔尋功簡能榮以
五馬表以雙旌慶郡民之多福得闕里之雲仍材堪分
閫藝足典城示勞來以出治本愷悌以寬征訓人則以
禮以法濟事則以權以經承朝命而不辱膺牧任而不
矜逮夫春風扇和時雨告晴促裝南浦遽起離情方臨
岐而折柳遂把酒而聞鶯漣漪漾載月之舟衣冠餞朝
天之行簡册書可考之績胷懷抱勿欺之貞每思叨於
重寄又恐負於寵榮沐異渥而凛凛瀝寸丹而熒熒指
長江於龍灣想紫禁於金陵若夫春滿九重漏盡六更
紅雲開兮閶闔金水環兮蓬瀛噦噦之鸞聲至止煌煌
之燭影斜横衮衣燦日月之光旌旗動龍蛇之形班列
鴛鷺樂奏韶韺侍臣上龔黃之名姓憲臣奏郡縣之澄
清天子若曰咨爾羣牧弼朕靈承授爾職以郡符書爾
名以御屏尚慮任之未重擇之不精盍盡心而報國如
臨淵而履冰詔許還治賜酒滿觥惟羣牧之感謝祝聖
夀於闕庭望天威之咫尺奉綸言而震驚承恩既退肝
膽葵傾願求來效共報昇平偉黃堂之良牧看竹馬之
重迎
又春朝賦
七政齊兮璣衡八音通兮治平大一統兮寳歷朝萬方
兮玉京仰聖皇之奉天當六龍之時乘兵威所向如雷
如霆斯民躋兮夀域柴望告兮武成圓方傚乎太紫正
位據乎坤靈左蒼龍之夭矯右白虎之猙獰蟠玄武於
坎隅炫朱雀於離明開九軌於鍾阜之麓社萬雉於石
頭之城恢皇綱闡帝紘聲教被禮樂興丕基肇拓湯池
不驚憲章稽古圖治勵精偉鴻化之惟神若風霆之流
形帝謂蒸民孰遂其生治郡選守佐郡選丞保我黎庶
勉爾忠貞惟潔已而愛物惟恤刑而薄徵流皇明之愷
悌播一代之芳馨帝謂攷績國制罔輕成周是式唐虞是
程遠近來朝禮莫分更惟屏貪而去邪惟彰善而旌能
明國家之典禮示朝廷之勸懲有美周侯表表儀形選
膺通守廉祗飲冰羌正身而律物靡徑行而直情爰錄
成績朝天始行山迢迢兮驛途柳青青兮郵亭渡龍灣
之澄江望仙闕於蓬瀛雞人報曉春雨霽晴濟濟衣冠
鏘鏘蔥珩拊心而葵藿傾披腹而琅玕呈彩鳳飛而炬
轉金蓮蒼龍偃而竿裊霓旌祥氣溢乎璇題香煙浮乎
綉甍夔龍列乎堯階鴛鷺班乎漢庭望天威於九重如
執圭而奉盈鴻臚傳命誕告公卿文章者擇掌絲綸武
略者擇典甲兵骨鯁者選為耳目謀謨者選為股肱承
宣之材可賜還郡鼎鼐之器留作調羹凡百有位各盡
乃誠惟羣臣之感謝騰萬歲之懽聲乃有論思玉堂之
士待詔金馬之英從而相語曰昔臯陶歌虞奚斯頌魯
同載於經我皇明之立制盖將與三五而同稱是宜有
頌永傳汗青乃稽首獻頌曰神武開天六合丕寧皇矣
聖主帝事靈承精一惟心至道恢弘法令惟仁大業充
盈九有以泰品物咸亨顧彼幅員廣包四溟牧守是資
同保天氓何究賢否何辨濁清立則攷績來朝闕廷第
其事業錄其姓名孰明孰幽孰降孰陞荒穴鼠伏高岡
鳳鳴一代典謨百王凖繩恭已南面庶績咸凝如月之
恒如日之昇聖子神孫垂統萬齡小臣獻頌悚懼不勝
松巖樵隠賦
崔君景文由國子生来主滑縣簿自號松巖樵隠
乃為賦曰
吾聞寧海之為郡也本牟子之國居渤海之南人傑時
髦地靈海涵羣山環合有松一巖信地僻而境幽適土
肥而泉甘怪石列兮磷磷絶壁倚兮巉巉穹崖險而難
躋古澗深而莫探俯蜃氣之樓倏高而倏下瞰蚌珠之
采忽吐而忽含望羣仙之縹緲詫百怪之洪纖蓬萊遠
而碧雲暮合扶桑高而紅日朝暹微茫邀路之海童恍
忽當蹊之馬銜驚罔象翻浪而頭角髣髴訝天吳跳波
而鬐鬛䰐鬖認港口之漁船辯山腰之酒帘弔繫馬之
遺跡想罘罳之舊劖召石山搖紅而綴彩依稀鞭影海
牛島乖蠻而隔夷隠約風帆幽邃過吳山之麓峭拔出
蜀山之尖非扶輿英淑之氣所鍾鬼神造化之功所秘
又孰得安居以養恬哉婉彼美人於斯是潛束荆而扉
編茅而庵圍青山於一榻宿白雲於四簷以樵為隠和
樂且耽檐負煙而戴霞斧發硎而礱磏路十里兮不倦
薪兩束兮在檐葛屨踏霜餘之葉蓑衣濕雨後之嵐晝
負薪而讀書買臣之所志夜燃薪而讀書畢諴之所忺
有曲突徙薪之智足能防患有披裘委金之節寧肯趨
炎拾松子於秋風苔砌掃松花於夜雨石龕就偃盖之
隂而卧綠苔攀横虬之枝而倚長杉紫鱗纏榦而森森
蒼髯擁樹而毿毿守後凋之操如石之堅結歲寒之友
如膠之黏留高僧而坐磐石待幽人而玩空嵌林煙漬
烏紗之帽海風颺青霞之襜琴韜壁上之囊書插架頭
之籖覽泉石於長嘯納風月於清談詞源倒巫山之峽
襟韻澄秋月之潭心謹行而再思口慎言而三緘清廟之
器若鼐若鼎大厦之材以楩以楠久潛心於庠序素遠跡
於閭閻若夫有鶯綿蠻有燕呢喃㩦樵童之六七賞山
花之兩三除祓臨流效舞雩之歸詠隔村沽酒過輞川
之半酣迨夫祝融司令如焚如惔脱巾而長揮羽扇曳
履而輕披葛衫南畝徐行壠頭之禾暢茂北窗高卧枕
上之鄉黑甜又若涼飇奏商新月磨鎌遊巖之野趣自
適安仁之秋興重添登高得句拾丹楓之可寫訪舊尋
盟折黃花之欲簮又若青女飛霜瑶花散鹽探梅於
斷橋流水看竹於虛牖疎簾書舍煮茶炭爇地爐之
獸吟軒呵筆冰生硯滴之蟾四序之代謝未已一己之
情思不凡有客過而問曰樵果隠者乎克世家學青
出於藍錦繡之胸人所景慕星鳳之儀人所觀瞻非王
官峪三有宜休非絶交書七有不堪將韜光晦跡以撝
謙乎抑遯世遺榮以礪廉乎且於一時之務咸識天下
之事皆諳今也徜徉於一巖數松之下不猶雕鶚之厄
於韝騏驥之困於驂矣苐恐名未遂於深藏才孰容乎
久淹獨不聞商高有傅巖之夢周文有渭水之占乎方
今皇明一統聖德廣覃唐虞是繼湯武是兼明與日月
合道與天地參有安民之大惠有感神之至諴崇德尊
賢遠佞去讒盍樵而離隠勿負乎物議之僉且夫玉在
山珠在淵至寳一出而必珍鏡在奩劍在函重器百試
而何慚斯時也無北山移文之嘲無終南捷徑之嫌國
以忠報民以仁漸朝廷得柱石之用郡縣受霖雨之霑
乃才猷之當施勲庸之宜立非稱譽之是望功利之妄
貪也樵起謝客一笑掀髯勸松醪於芳樽出松實於筠
籃論議不已酬酢不厭客復謝曰我河朔之散人子山
東之竒男名重何蕃行高李曇荒耄話言冒凟威嚴於
是雲牋一展霜毫醉拈賦松巖之樵隠文有愧於輕縑
西隠集卷一
