西隠集附錄
明宋訥撰
初召勅符
朕君天下十有三年矣意野無遺賢雖夙夜孜孜以求
賢賢何弗至今四輔官杜斆抱忠為國舉所知宋訥才
堪任用符到之日有司禮送赴京以稱朕意焉
授文淵閣大學士制諭
朕觀古今賢能者遇君有遲速名彰有先後奈何時運
之不齊壯衰之相臨何謂蓋壯志貞而名未出君將知
而暮年垂雖有賢能為斯所艱然昔望於磻溪亦老而
已猶有作飛之兆而乃興周八百爾宋訥年雖高邁特
授文淵閣大學士奉議大夫宜往欽哉洪武十五年十
一月十五日
問疾勅諭
人之生也其㒺極之恩在於父母其或有疾而醫之可
而不可者而有神焉何哉蓋志人率性履道而不迂以
誠而輔政故神相之卿秉天命之性發仲尼之誠施已
之幽德修道教人所以病不病而速差以其有神也故
勅洪武十六年七月二十日
授國子監祭酒制諭
太學之設無知古稱但始自漢唐所以設此而教君之
嗣貴臣之子故立名曰太學既立之矣則爵官以司之
以專文學乃曰師師乃泛稱又官稱官稱曰何曰祭酒
司業博士助教皆有隸焉斯官之首者不獨教生徒而
已其職亦首在祀事也然王者親祭必寡故設官以代
祭之其名曰祭酒所以祭酒之職潔牲牢淨厨竈精籩
豆祭不失時則禮焉或云為飲之長而先奠之曰祭酒
吾甚愧而不通斯說未然今必以奠先師而名吾方諾
不然則非也况子曰祭神如神在所以祭必謹之若以
孔子生之禮祭則相去既遠而莫可考以今時之禮孔
子之如生又非仲尼之生禮不過時宜而已矣然不可
不謹以時宜依期而奠焉爾宋訥今特授爾為朝列大
夫國子監祭酒爾尚竭乃恭而臨祭靜乃神以對神則
冥冥鑒知庶不負委令之意欽哉洪武十八年九月二
十七日
白雲茅屋賦
左春坊左贊善雲陽劉三吾撰
大名滑邑周豕韋故墟漢之東郡唐之義成軍也西南
三里即瓠子堤宣房宫在焉北去大伾半舍餘西北距
善化三山五十里又西距太行四十里許至淇泉今成
均祭酒宋先生仲敏先尊大參忠肅公嘗構西亭瓠子
堤上題以西隠仲敏更築草堂其間號曰白雲茅屋國
朝徵詣公車歴官瓊署掌教上庠六館諸生多所造就
皇上益深眷注不容以懸車之年辭僕備員春坊謬蒙
推重謂其楚産能楚聲也屬賦其所謂白雲茅屋為之
賦曰白雲之雲茅屋之屋吾睇其觸石起經簷宿藹林
霏度忩曲因風曳曳之來和日蒸蒸之燠隨椽疊疊之
鋪代瓦層層之簇爰乘冬隙之休工豈俟來春之播糓
不炊而暖散晴烟不雨而潤為純束任滿地而誰其與
歸從養真而自覺不俗匪河陽而望入親舍之思匪瀼
西而吉叶杜陵之卜此滑城隐君子之所為得兼二者
之清致而克顯先世之忠肅也且夫烟霞栖遲隠者之
所甘心而胡獨愛白雲之卷舒厦屋帡幪人情之所同
欲而胡獨愛茅宇之蕭疎得微以不堪持贈而僅足吾
人之自娛也與又微以所取索綯而可還結繩之古初
也與不然以其深可為家而致詩客之停車興在歸赴
而為文翁之剖符與噫是皆未會其趣之深而徒得其
跡之粗者也南臨瓠子之堤北距太行之山宣房黎陽
之覽乎其形勝淇水泉源之聞乎其潺湲河流於此乎
噴薄林阜於此乎回環宜雲氣之所從出而仕者之所
以投閒也觀其原本天漢結在山川度溪縹緲從龍宛
延或散或聚或斷或連横亘山腰白虹卧地孤飛空際
玉馬行天細縈絲絲之縷輕騰薄薄之綿當西亭之所
在每欲去而仍旋始出岫而何心終抱石以如眠念忠
肅之在日常供悅於目前既與為霖而濟旱復隨還山
而引年慨前修而已矣尚白雲其依然則有令子象賢
肯構是事謂雲雖無心而隠則先志屋不于雲締剙何
義雲而不屋飄散無際乃不剞劂因山之材乃不埏埴
于茅之易重重束縛之加密密塗泥之塈多無八九之
間寬容數畝之地甕牖前頭之開繩樞太樸之製捲簾
而素練斜拖拄笏而爽氣隨至香馥馥兮博山水沈白
紛紛兮垣墻薜茘都迷松徑何許鶴聲不見竹籬唯聞
犬吠於是遠謝世氛淨掃塵蹤我讀我易我樂我窮河
圖洛書究極點點之數天根月窟往來六六之宫忩前
有點檢之篇門外從靉靆之封此則山人所樂在白雲茅
屋之中心倦而休意行所在或采芝术或尋蘭佩横遮
谷口疑蒸雨後之晴嵐濃抹山椒驚失曉來之翠黛到
窮處而水源可探看起時而詩情與會此則山人所樂
在白雲茅屋之外方其未葺是雲屋也盛年科第故家
文獻出宰百里郎星朗現心融潘岳之春花滿河陽之
縣喜招隱之賦成諧遂初之始願及其既葺是雲屋也
養浩林泉放情丘壑結社漁樵訂盟猿鶴已甘分於退
休諒何心於好爵胡束帛之見徵違夙昔之素約乃登
金門乃覲我皇乃承渙渥乃官上庠孔庭兩丁資爾代
祭生徒六館資爾紀綱雖引年之屢慨豈聖眷之能忘
回首白雲幸蒼狗之未變驚心茅屋恐蒼苔之易荒至
是則向之白雲今且出而從九重之飛龍矣向之茅屋
今且廓而為多士之棟梁矣念雲屋之久别渺山河之
相望皇心見憫予告還鄉則願于爾白雲以之為卧榻
于爾茅屋居之為墨莊邀四老於橘中會耆英於雒陽
詢往事於瓠子訪遺迹於宣房以此晚境際此時康還
得專此西亭故隠之白雲占此秋風不拔之草堂斯聖
主優容之賜老臣暮景之光走也不敏遂書此賦下以
寫徵君歸隠之兆上以效天保歸美之章
同前
蜀府左長史前進士長沙陳南賓撰
國子先生遊乎太素之天沐乎土階之化醉周孔之六
經窮羲文之八卦飄揚於霄漢之間笑談於閭閻之下
托茅屋之白雲寄幽情於圖畫諸生有問於國子先生
曰斯圖之作美則美矣而白雲茅屋先生何以知其趣
哉先生翹出乎儒林馳騖乎藝圃領袖斯文重瞳屢顧
六堂之弦誦相聞璧水之文瀾環注指青雲以為梯𨗳
諸生之先路當泰運之宏開方拔茅而連茹彼茅屋之
白雲先生何為而知其趣哉若予者則真知之請言其
故予也生乎山林翺乎巖谷鴛瓦不殖於陶鈞豐材不
鳩於良木苦風雨之震凌念妻孥之顰蹙晝爾于茅西
山之麓帶夜月以索綯趁朝陽而乘屋覆惟止於三重
費乃踰於千束分薄霧之輕輕弄清風之蔌蔌審容膝
之易安庶怡情而自足草廬不慕於南陽草亭不誇於
西蜀坐無臯比之擁門無車馬之簇惟山上之白雲每
無心而相逐迷皓鶴以來歸伴晴簷以栖宿厭芰荷之
易衰兮將被之而為裳鄙錦綉之過度兮將組之而為
縠柴扉曉闢湧銀浪以西來竹牖秋開恍玉龍之下燭
未寒而雪片平鋪未春而楊花亂撲吾嘗高卧其間藉
以裀褥元氣浹乎肌膚祥光散乎心目庶幾為貧賤之
交無榮而無辱也先生其知之乎先生仰而嘆曰勞於
身者未必得於心為其事者未必知其意常俯仰於兩
間付今古於一喟吾心淡焉結白雲之綢繆吾身安焉
專茅屋之幽邃故雖純潔其行而有傅巖霖雨之心儉
樸其居而有杜陵萬間之志此所以寓意於斯而豈子
之所企乎生乃恍然如失悠然而悟走山中之穎泚秋
空之露展白雲而書之遂以為先生之賦
右白雲茅屋賦先曾祖洪武中為國子祭酒宋公作
成化癸巳春予承乏來典華亭教謁玉堂學士錢先
生因出示宋公所著西隠文藁拜觀之餘敬錄斯賦
以附于後曾孫章謹識
文淵閣大學士國子祭酒宋先生墓誌銘
翰林學士劉三吾撰
國子祭酒宋先生卒既往哭弔居數日博士吳守德持
學正朱惟嘉所狀先生行實來曰先生嗣子麟疾在苫
次不得跣以請兹將歸窆滑之永寧阡惟翰林兄長吾
于先生為同舍故懇銘焉尚憶走始來時會先生于春
坊先生曰得毋與劉長吾為晜弟耶不然何面貌之似
也相與感嘆久之嗚呼先兄以後至元丙子入監周旋
十有五年中間纔兩歸江南爾在監舍法以同時為晜
弟以晜弟相知為世契則走于先生忍銘忍不銘按狀
先生姓宋氏諱訥字仲敏世本衞之山陽人後徙滑家
焉兩世繇貤恩贈嘉議大夫禮部尚書上輕車都尉追
封京兆郡侯諱德仁其曾祖贈中奉大夫河北江南等
處行中書省參知政事護軍追封京兆郡公諱宣其祖
官中奉大夫陜西諸道行御史臺侍御史贈推誠秉義
守正功臣通奉大夫江浙等處行中書省參知政事護
軍追封魏郡公諡忠肅諱崇祿其父忠肅在元時敭歴
中外四十餘年五持憲節逮事七朝豐功盛德所以燾
後衍慶神道碑紀之悉矣先生濡染家教動以矩彠雅
性遲重不妄言笑齒貴胄館以來所師宗工碩儒月開
日益卓然有成擢科登仕為時聞人中經繹騷乃被褐
懷寶以自韜晦皇明受祚徵詣公車於召見次有言動
聽洪武之十三年也是冬除國子助教横經發難擊蔀
廓塞學者如客得歸嘗同諸儒應制撰勅文畀僧道錄
司領教事者十有六通操筆立成雅稱上意超授翰林
學士奉議大夫俄陞文淵閣大學士日見親信有所補
拾會建大學成中外歲貢學徒日夥而職大司成者往
往選愞師生相奸教尼不行宸衷簡注擢為祭酒陞朝
列大夫以釐正前弊上自製誥詞至以尚父興周八百
儗之感惟眷遇所以提絜鏟磢不遺餘力師道既立皇
心載寧乙丑戊辰兩科得士大率三天下之二而龍頭
魁選更在太學大被賞遇一日有疾上遣中使致諭其
略曰卿稟天命之性發仲尼之誠施已之幽德修道教
人所以病不病而速差以其有神也天章下賁光輝儒
紳恒謂祭酒骨格必壽適有畫工至命繪其像肖焉喜溢
天表然終老之以其子麟主望江簿特勅召之還俾便
侍養其被遇優渥類此方倚之以棟梁我道楷式諸生
也不謂得疾旬日遽不可起病也尚醫來治卒也遣官
致祭其文悉上所自製故事文臣四品無給賞費者曠
典之舉昉自先生斯皆異數也居嘗寢食恒在廂房未
始一宿于家及是疾革麟等托諸監官懇請其還厲聲
曰是何風雲氣少兒女情多况在丁社兩祭齋戒中耶
至是祭畢乃就舁歸一不口及家事及家氣絶焉二月
之三日昏暮時也嗚呼先生以八袠之年當易簀之際
而風雲為氣不少衰丁社兩祀始終齋戒是持非其平
日操存有素詎能方寸不亂若此哉可謂真大丈夫矣
最其平生所裒集先世碑銘傳曰紀德錄一集所自著
述曰西隠集又十七卷既號西隠復别號所居别業曰
白雲茅屋自法書名畫外他無所嗜好中朝名鉅詩若
文讀一二過輙能記憶不減少時今皆已矣生以元至
大辛亥十二月四日卒以今洪武二十三年春壽八十
配康氏先卒子三人長&KR0008;祖即麟擢進士第拜監察御
史出主望江簿次復祖鄉邑訓𨗳次安祖女一人在室
孫男三恕慧懋女孫四所適其人長郭謹次陳惟新次
李均一在室曾孫男女各二皆幼臨發柩時上再遣祭
舟車之費一出于官可謂生榮死哀也已銘曰銅臺世
家忠肅公挺生賢嗣遭時雍身逢堯舜接䕫龍代言文
淵掌辟廱感惟皇上倚注隆率先條約自其躬風雲氣
槩冰霜容教行六館諸生從金石文章錦綉胷蔚為海
内諸儒宗譽髦多士振文風棟梁我道伊誰功夫何一
疾遂罹凶至尊為之惻淵衷命醫與祭恩禮豐年登八
十善考終歸窆祖塋得幽宫銘阡者誰青藜翁子孫世
世其吉逢
重修白雲茅屋記
前進士知滑縣事上黨復庵任環譔
雲屋在滑臺之南堤祭酒宋先生所居之别墅也先生
之歴履行業具在史冊屋久成墟不可復識正統年司土
者禱雨于此有徵因為龍祠今亦傾圯惟斷碑存焉嘉
靖庚戌夏仁和張公來守魏郡重道愛民為畿輔先時
先生之后有以興復雲屋請于公適環來令滑公謂環
曰興廢今之事爾且儒先之跡與建祠者之意均不可
廢也子盍圖之環受命乃鳩工聚材卜日而並營焉方
畝中分周垣以繚西建雲屋東作龍祠外各為門中各
為堂四楹左右有軒各如其堂之數扁其祠仍舊軒曰
思霑曰作霖雲屋之扁曰文恪草堂軒曰卧雲曰棲霞
始于是年九月己酉日于十二月日告成暇日與客登
是祠仰瞻霄漢俯瞰碧潭翛翛乎有凌雲駕空騰百川
而潤九野之意及登草堂但覺地迥天高風清日白前
輩典刑儼或如見則又有懷古私淑滌蕩塵襟而實獲
我心者焉嗚呼士君子之于世出處何常惟義之歸是
故其息也不可無所養其出也不可無所為斯二者皆
取諸衷不假諸外然亦必有感而後動如此祠此堂是
也后之登臨此地者其無忘所以景行自淑之心哉又
告于宋氏子孫之業儒者曰爾其克念爾祖紹于前休
由憂違之操而思龍德之庥俾進為名臣退為善儔是
不負今日之意而此地為不朽矣苟徒視為觀美而有
司者又因為宴會之止則斯役也悖道焉爾殃民焉爾
豈徒虚太守公之盛心而秉筆者甚不樂聞有此也
西隠集附錄
