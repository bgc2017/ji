西隠集卷七
明宋訥撰
碑
陽城縣新建城隍廟碑
一代興則一代之典立皇明受天命撫萬方其懷柔百
神者有道焉越三年洪武庚戌詔天下郡縣更修城隍
廟祀立木主退泥像郡廟儷郡治之制縣廟則又與縣
治同焉改舊圖新遠邇一制以次第告成于上陽城立
廟之一縣也尹李侯芾簿方侯渭欽體帝心恪謹厥事
載觀舊廟基隘不可拓得隙地於廟前少東據亢爽而
平乃築基繚垣委材集工躬督其役民亦樂趨焉前殿
後寢構屋以通宏敞堅緻丹碧藻繪東西有廊廊後各
有别室别室視殿廊其制則少卑重門遠近相望秩秩
馮馮靡一或陋為楹凡五十有四二月肇基其落成則
十有一月之甲子也既題主安神座于殿將勒堅珉昭
示一代祀典并興建歲月書焉二侯乃遣人持書來告
予曰廟成宜有文文惟先生是宜予聞侯創之也極其
思落之也劬其躬雅命曷敢咈乎伏思之曰古者祀神
必有其法今雖不傳而通典所載歴代宗廟皆木主漢
為近古其祀四皓商於隷刻猶有存者皆題曰某公神
主其時為祠版可知北史造泥人銅人者門誅則泥人
固非中土以祀神也今土木之偶像百神於海内其狀
短長焉老少焉豐瘠美惡焉皆工之巧拙是隨神之為
德非聲臭可迹豈巧拙之工以土以木可以意求耶昔
程叔子非影祭曰一髭髮不似為祀他人良乎言也聖
天子一德格天山川鬼神亦莫不寧斷自宸衷木主祀
神一洗數百年之溺習新視聽於天下則神之格思不
可度思矧可斁思者豈不盛且美乎嗚呼一代之典卓
乎不可尚已神之享祀是廟也其密贊隂協固金湯之
勢為無窮哉予即受命乃拜手奉文仍賦享神辭維王
命兮肅肅新廟貌兮穆穆制有節兮禮有文將馨德兮
去繁縟神之來兮委蛇儼風馭兮雲旗從繽紛兮容與
入新廟兮多儀歌鐘兮舞鼔蘭蒸兮桂醑藉瓊芳兮席
瑶華懿憑依兮木為主城其金兮池其湯擁雲山兮鬱
蒼蒼肅明禋兮妥侑神欣欣兮樂康願我民兮錫繁祉
時雨暘兮黍稷薿薿孚佑兮帝業報庥兮萬祀
陽城縣重修縣學碑
上家四海之元年山西載定詔宰臣選材賢為郡縣官
以撫慰之陽城得知縣李侯芾簿方侯渭明年縣以治
聞又明年為洪武庚戌制下郡縣立學官每學制訓導
四人佐其教咸給以禄定弟子員各有差俾部使者敦
勵稽考之其教道德六藝武學律學將作養全材以副
時用天下翕然向風陽城為邑四依山麓廟學枕城東
南學基狹隘堂室陋小二侯謀曰教養之地愧德他縣
是為弗職吾邑雖貧薄顧不能拓而新之上以宣布聖
天子崇建人文之盛下以推廣學校之美於將來乎乃
相舊學之西偏有地蕪廢詢諸邑耆昔道流居之殁於
鋒鏑之阨矣遂闢地繚垣以通焉以道諭民材集役來
築基督工中構堂五楹高明宏麗題曰明倫左右為齋
十楹與堂尤稱堂東少後構庖厨之舍三楹又即廟東
隙地開廣路轉而之北樹靈星門于横街於是廟之氣
象學之規模大過于前又增置祭器為庫貯之是歲秋
役興焉冬落成焉將為學刻石走書求文于予予惟記
事宜序其實興學宜推其本禮始立學釋奠先聖先師
者非廟也後世始為廟以祀夫子通乎天下禮制寖盛
郡縣無大小皆建學尤以廟為重焉由學尊廟由廟表
學廟焉而不敦乎學非制也聖天子建皇極敘彛倫當
汛掃區宇之際奬勸封殖如恐不及規模宏遠矣二侯
興學斯無負於開迪樂育之大德焉今夫郡縣之吏急
於簿書期會有不暇於為治者而况教乎為邑知重學
校與為學知重講習豈無所見而然也雖然學校立矣
教非其教不可也教養備矣學非其學不可也廟焉學
焉豈特使士子羣居族立為言語文辭之工乎正欲成
就人材明斯道濟斯民也道之所以為道學之所以為
學蓋不越易書詩春秋之外矣而不離綱常事為之間
矣舍此道安在乎學安在乎即物以窮理反身以求仁
審夫文藝之細以推致乎典禮會同之大本諸平居屋
漏之隠而充極于天地鬼神之著此係于教者為甚大
係於學者為甚切不有以明之孰得而知嗚呼其說亦
微矣乎聖人在上天下文明祥不祥於麟鳳寳不寳於
金玉正人端士濟濟羣出明斯道而濟斯民為國家太
平之屏翰也將自今日此予不辭而樂書之以勵我同
志以無忘二侯之德芾字文輝鄧州人渭字彦清婺源
人皆邃邁之士云洪武辛亥春二月前國子釋褐魁燕
南宋訥碑
濬縣重修學碑
天以夫子正綱常明教化為萬世道德之宗主故木鐸
之喻麟鳳之比金聲玉振以集大成凡有天下國家者
遵之治而昌悖之紊而失理勢之定孰得而喻之六國
滅而秦出書焚儒坑以愚黔首天下貿貿焉莫知所之
使夫子之道晦塞殆至焚而燼坑而堙也漢高祖過曲
阜祀夫子以太牢武帝表章六經罷黜百家夫子之道
猶日中天自是郡縣之學漸盛夫子之廟修而廣也皇
明誕受多方綏厥猷于降衷之民乃詔天下崇儒興學
凡郡縣鐫格式于石以示永久擇師則試于朝考弟子
員進脩以貢胄館成德者達材者每擢而用之六藝之
教賓興之禮於是大備矣嗚呼明明天子崇天道保天
命之實昞著于無窮矣惟濬州降而縣故廟學在浮丘
山上洪武癸丑天台項如英來知縣事改遷于山麓東
北甲寅廟成學立惟學不稱于廟規模狹制作卑也蓋
創基之功失於急遽苟且不足壯觀於一邑丁巳冬四
明方侯叔周知東明選遷于濬學而以果達臨政又能
敬修已而廉律已也士論歸之明年春侯涖學必曰學
制卑狹禮容愆宜可改而葺之以崇易卑以廣易狹庶
幾不見誚于鄰邑矣於是割俸敦役弘敞增舊傳道之
堂三楹梁棟高連榱桷遠接前後植楹庋庇風雨虚明
深邃軒豁清爽左右肄業之齋六楹與堂翼然而並至
於祀神之主捍宫之垣入廟之門井井經畫咸臻于美
己未春二月學訓𨗳姜某邑李某遣儒士某以禮來請
記將刻堅珉于學以彰聖天子世丕基崇正學以六經
孔孟氐之書引拔髦士本德行末文藝之典下以紀方
侯奉明詔崇學校厚風化役協于公事合于制之績願
賜文以勸來者繼承不怠則吾濬之廟學可久而不致
於敝此濬士之深望焉既聞其書善而嘉之記不可終
讓竊謂自吾夫子設教於洙泗以博文約禮授學者顔
曾子思孟子相與守之未嘗失墜其後正學不傳士各
以意為學其騖於該洽者而流於泛濫駁雜之歸溺於
徑約者而陷於曠蕩空虚之域自程朱氏明道學于天
下有悅於持敬之約而憚於觀理之煩此學者於道所
以不能入而明也要必即書以窮理一心體之一身踐
之勿視為空言則道遠乎哉師以是傳弟子以是習據
依循守道可深造事君則思堯舜其君治民則思堯舜
其民庶能答皇上興學之詔亦不負侯修學之心也為
斯文者尚宜加勉哉
大明勅建太學碑
洪武十四年夏上詔羣臣曰王者受命武功文德相繼
成治定天下以武治不以武也其崇文乎顧兹成均地
隘而陋何以振文教朕相基於雞鳴山下高爽平遠豈
天協朕心若藏此地俟興一代學乎羣臣稽首曰皇上
聖神斯文福也乃以天子學制授諸冬官冬官臣恭奉
明詔夙夜匪懈楩楠豫樟來積如阜鑿山載石輿土築
基梓人效藝以宏其制又遣金吾前衛親軍指揮譚格
督其工凡堂有七彛倫所以會講率性修道誠心正義
崇志廣業則諸生肄業所也會饌有堂庖厨有室井覆
有亭物貯以庫餼廩蔬園重門繚垣回廊儲書兩堂之
間東西有館助教正錄居焉東偏列室鱗次諸生處焉
廟在學東亢以增基大成有門七十二賢有廡凡為楹
八百一十有竒壯麗咸稱自經始以來大駕臨役者不
一夫子而下像不土繪祀以神主數百年舊制乃革明
年五月冬官奏廟學成十有一日天子遣使祀先師以
太牢禮畢胄子及民之俊秀登堂受業學之禮制備矣
十又七日上躬臨廟禮行酌獻再拜而退乃達學學官
率諸生進拜堂下博士臣龔斆執經祭酒臣吳顒講經
既畢萬乘是還此千載曠儀講而行之斯文增重矣六
月一日上又賜勅文重諭胄子禁制防遏之法訓迪誘
掖之意無不至焉越一日帝御奉天門詔臣訥文之于
石臣拜手稽首不敢以不文辭承命遂述興造始末為
之言曰孔子之道垂憲萬世帝王之興首建太學蓋學
所以扶天理淑人心也皇極由之而建大化由之而運
世道由之而清風化本原國家政務未有舍此而先者
或有未備則無以維三綱五常之具示作人重道之心
聖天子位居君師續道統于堯舜禹湯文武建學定規
高出前古凡我登堂養正游藝之士斯言斯誦相勉相
誨無負教養則正人端士叢出而為國家楨幹祚聖子
神孫之業萬世而無窮者當自今始顧臣膚陋敢不對
揚帝命式昭盛代之興文也拜手稽首而獻頌曰於惟
聖皇臣伏萬方乘時經綸武偃文揚儲慶發祥載整乾
綱乃相學基雞鳴山陽平遠高爽非麓非岡武煇京邑
隠若天藏考制定規聖度曷量乃授工曹孰敢怠遑工
師用勸效技允臧有廟有廡有廊有堂鱗比而重龍起
而翔登用儒臣教化昭彰佩服鏘鏘弦誦洋洋正學有
傳師道有常萬乘來臨俎豆生光千載禮儀一代典章
躬親講道超軼百王聖製昭宣啟迪激昂寵及青衿垂
範流芳材育化崇殷序周庠立極作則遠紹虞唐德進
英豪業脩俊良股肱朝廷都俞巖廊以弘文化慶祚靈
長願佑皇圖萬世無疆
勅建歴代帝王廟碑
兩儀判而人極立大統建而君道明粤自上古神聖繼
作代天理物以開萬世太平之治故天地以之而位四
時以之而序萬物以之而育大經大本以之而立盛德
相繼傳至于今欽惟聖天子受天明命肇修人紀以建
民極纘皇帝王之正統衍億萬年之洪基稽古定制作
廟京邑以祀歴代帝王重一統也相舊廟地介乎通衢
䙝而弗嚴洪武二十一年秋始命改作於欽天山陽越
明年己巳夏五月三日工部尚書臣秦逵奏成功請文
劖石詔臣訥為之記臣忝職胄監懼不敢辭謹拜手稽
首而言曰帝王功德於昭于天宜有清廟以宅神展敬
歴世以來祀典斯闕三皇五帝祭於肆類僅見于周而
堯舜禹湯發迹肇基及所經歴之地或有祠焉遣使致
祭後世有之至於合廟京國歲修享禮古未之聞皇上
定鼎江左治功既成神人洽和禮樂明備凡廟祀之瀆
禮不經諂神非法者一切去之正名定統肇自三皇繼
以五帝曰三王曰兩漢曰唐曰宋曰元受命代興或禪
或繼功相比德相侔列像于庭金玉其相衮冕焜煌聚
精會神咸宅于兹每歲春秋二仲諏日誓士上御宸極
制命大臣齋明承事籩豆靜嘉粢盛豐潔告充告碩神
格洋洋所以推惟本始式昭曠典者至矣三年則命官
奉香幣詣陵寢具儀物以時致享又以昭聖顯靈而示
不忘也嗚呼天生民而立之君所以靖亂也康濟天下
阜成兆民而登之仁夀之域者皆以奉若天道而已是
故前乎三代之官天下者天也後乎三代之家天下者
亦天也皇帝王之繼作漢唐宋之迭興以至于元皆能
混一寰宇紹正大統以承天休而為民極右之序之不
亦宜乎秦晉及隋視其功德不能無愧故黜而不與是
可見皇上敦名實重理道崇德報功大公至正之心真
足以度越百王垂憲來世永永無斁謹為之銘曰惟皇
作極克配天地丕昭盛化以正大位皇道而皇帝道而
帝歴夏商周三王迭繼熙熙皥皥同底于治於赫漢祖
寬而有制光武奮興炎靈用熾唐興晉陽遂有神器太
宗重光力行仁義明明有宋其德克類暨于元氏而亦
用乂豐功茂德後先輝賁翼翼新宫有侐而閟貌像既
嚴皇靈斯莅享祀苾芬儀文孔備陟降在庭神之攸暨
祚我皇明以克永世
襲封衍聖公神道碑
洪武十四年秋九月二十日宣聖五十六代孫資善大
夫襲封衍聖公以疾終于正寢越三年為洪武甲子春
正月其子訥以服闋入覲禮官引見華蓋殿上問以宗
族蕃衍子姪賢否訥奏對動合禮度即命館于太學翼
日召嗣襲封衍聖公御製誥詞以賜既受封之五日出
前左司員外郎王翼所誌其先公墓銘示予曰不肖孤
負荷先德忝嗣厥世聖天子不以訥無所肖似俾襲顯
封位列公爵惟是先考之卒雖紀其歲月納諸壙中墓
道碑石尚未有刻先生執司文衡捨先生其誰託哉固
敢以請既還之四月復以書來速遂即其世系封爵卒
葬月日以著之文按公諱希學字士行為宣聖五十六
代孫曾祖涴贈濟寧路總管輕車都尉追封魯郡侯曾
祖妣女真氏追封魯郡夫人祖思晦襲封衍聖公贈通
奉大夫河南江北等處行中書省參知政事追封魯郡
公諡文肅祖妣張氏追封魯郡太夫人公賦性明敏好
學尤嗜漢隷甫冠即有成人志二十一歲侍御公始同
知太常禮儀院事以公襲封公克自樹立於經籍子史
靡不研究問學優贍文詞雅馴每賓客讌集談笑揮洒
輙以成章皆出人意表觀者竒之四方好事者多求公
書隷得之則什襲珍藏元季兵起青齊蔓及闕里公誓不
汚於亂即間道走燕城得賜見拜祕書卿仍襲封爵歲
戊申我皇明初革元命海宇以次平治朝詣行在上清
問下民公即以歴代治亂條對從容有序甚嘉納之自
後歲入覲于京賜予稠叠恩禮益隆每正旦上受萬國
朝賀特命公班亞上相始至中使慰勞館餽下及童隷
無不霑給蓋其誠意所動宸衷特加異數也祖庭自兵
後日就圯壞所費浩穰公從容措置期以歲月卒就成
功復祭田侵於豪民者五十頃禮器禮服樂舞儀以次
備舉煥然一新卒復舊觀年四十七歲以疾卒遠邇大
夫士聞者莫不悼其不克于壽也訃聞朝廷遣使禮祭
是年十一月日葬焉凡再娶先配董氏中州功臣家贈
魯郡夫人繼室孫氏前進士遼陽行省平章彦明女亦
卒皆附葬子男二人長曰訥董出也次曰諝孫出也女
二人長適淑南衛楊鎮撫子思次在室孫男一人曰稱
尚幼公昆弟八人在公為長次希說次希範次希進希
麟希鳳又次希順希尹希斌皆有文學家庭雍睦為東
魯家法予記弱冠游太學師事助教陳衆仲先生而公
之父侍御公寔同齋舍者有年情好日洽後幾二十年
當元季兵起公間道歸朝時侍御公至太常公侍立左
右神采迥異信其名門子也予於今獲領太學而公之
子訥又已襲封號則知公者莫予若也請銘奚敢辭銘
曰聖澤汪洋厚德流芳公承其慶奕世彌昌才鬱乎中
鏗其琳琅脫略芳葩惟德是將大成纘緒木鐸振響繼
述以孝垂裕無疆幼遭盛際名流萬方堂陛奏對秩然
有章闡明治亂始自陶唐公襲其封儲瑞發祥惟聖子
孫表表昂昂喜動天朝禮錫孔彰報效未伸蚤夜匪忘
志期成績業復其常魯山蒼蒼泗水湯湯乾坤毓秀有
子才良早服遺訓文著巖廊吐辭煥發炳炳煌煌御製
頒賜存沒有光碑立道左地久天長
西隠集卷七
