西隠集卷三
明宋訥撰
律詩
高平儒牛好古以獨蠒引絲為扇因見贈戲以
詩答之
玉斧親修月一輪清光便與素娥分丹砂化木為烏玉
春蠒引絲成白雲非素非紈驚老眼不華不俗漾清芬
午忩推枕涼風發錯認新詩寫練裙
過馬陵關龐涓墓下作
救韓齊將出關門魏國追兵勝負分减竈一籌輸䜿子
伏林萬弩待將軍書名斫樹無遺迹埋骨依山有舊墳
斷足不知勍敵在謀身疎闊可憐君
次潞州判官王宗大途中書事韻
并州歸路出汾西滿馬黃塵首屢低漳水淨涵霜練潔
太行高插劍鋒齊新詩起草推敲澁老眼生花眺望迷
不獨山城連榻卧為君今夜更留題
詠菊
百花浮冶易為衰獨有秋芳一種竒比德幽香歸楚些
宜人高節入陶詩一叢孕秀霜沾蕊三徑含英露滿枝
丘壑自多知己樂肯同桃李競開時
送朝天宫道士潘師正祭海岳南還
祀禮精誠格上旻寰區海岳盡清芬聖文勒石來三晉
天使將香下五雲午夜簫聲青玉管晴秋仙影紫霞裙
明朝騎鶴蓬萊去細錄成功奏放勲
寄東崖居士霍元方典教兼呈趙樵山元昌
别後相思入夢中東崖崖下一詩翁茅齋晚會烹河鯉
芹水秋書待塞鴻融帳高懸沙麓月陶巾輕折野田風
樵山老友如相問為說歸來樂處同
有懷趙樵山元昌老友乃用前韻以寄之
詩囊書箧出吳中便是東籬采菊翁華表柱頭相語鶴
秣陵江上獨歸鴻高情有契山頭月雅望無虧鐵面風
想見樵山園圃好遺安妻子鹿門同
吳楚江山共眺中别來多憶宋涪翁書無尺素傳雙鯉
詩有長箋寄一鴻沙麓短蓑南畝雨樵山高枕北忩風
林泉滋味煙霞癖夐與青雲路不同
趙樵山見和復用韻以答之
半年學稼入田中時訪村西鶴髮翁草徑暖煙晨牧犢
蓬忩秋雨夜聞鴻瓜香果熟園林趣酒濁雞肥里社風
野鳥不知興廢事爭枝擇樹滿林同
故里初歸整頓中草堂欲學浣花翁芳樽酒熟濃浮蟻
老眼詩成遠送鴻晚節半籬黃菊露秋聲一榻碧梧風
于今只有樵山在暮景何妨事事同
元方既次韻見寄又聞辭訓導之職來歸東崖
故居乃再用前韻以賀之
歸來不在别離中後進應懷絳帳翁邑里琴絃陪杖屨
家庭二子列鵷鴻綠楊野渡詩人興翠竹茅亭處士風
何用沈生山水筆東崖真境畫圖同
前盟曾記十年中共向淇東作釣翁三徑主人今蔣詡
五噫高士漢梁鴻陶情寄興樽留月問柳尋花杖曳風
莫把蒼顔容易失要將清致古人同
舊隠高崖曲岸中療飢歸作採芝翁無人徑造依亭竹
有子書追戲海鴻門外小船漁笛月籬東矮屋酒旗風
先生襟韻知何似秋菊春蘭臭味同
參苓不貯藥籠中老作人間自在翁日昃芹宫辭簉鷺
天高榆塞羡歸鴻芒鞋翠濕巢松露布袖香沾采藻風
村飲野吟農圃樂與君從此四般同
聞元方辭典教之職為省府所留遂用前韻以
慰其懷歸之念安其傳道解惑之心也
濟濟羣材樂育中先生何待蜀文翁銅臺聲聞鳴臯鶴
泮水去留遵渚鴻照座青藜聽夜雨遶壇紅杏詠春風
化行俗美師儒力看與蘇湖兩郡同
盛名久列廣文中人比先生節孝翁種竹昔留亭上鳳
採芹今對水邊鴻升堂化沛諸生雨為國文興一代風
他日銅臺推教養不知來者幾人同
元方次韻見答復用韻酬之
先生家在畫圖中脩竹幽亭一醉翁舍後伾山翔白鶴
門前淇水落蒼鴻散人名號龜蒙趣高士衣冠孺子風
更有東崖出塵表雲朝煙暮太行同
歸來即事再用前韻寄霍東崖元方
田園兵後草萊中未要忘機論海翁茅屋四鄰羅鳥雀
蕪詞一紙托鱗鴻蠶桑雞黍家家事燕麥鳬葵處處風
何日相期歸舊隠水邊林下著參同
繁華市井冷灰中去亂兒歸半是翁一塔有巢留垤鸛
兩潭無水著沙鴻興如張翰思吳俗心似鍾儀樂楚風
故國遺民說華表人非城是古今同
行止常驚坎窞中衰年欲作囁嚅翁才華不是鳴陽鳳
蹤跡渾如踏雪鴻黃犢隴頭蓑笠雨白駒場上几筵風
祇知此意堪娛老未信先生不我同
幾年陵谷變遷中壯歲回頭已秃翁狂客彩箋猶吐鳳
佳人錦瑟罷移鴻衣冠復古多新製尊俎論文有舊風
極目干戈無事日車書重見萬方同
頭顱羞到鏡心中得失何須問塞翁隠變潛斑知霧豹
去寒就暖見雲鴻夢回先壠松楸雪腸斷空城草木風
欹帽短衫林樹下不妨言笑里夫同
題陽城方判簿禱雨詩卷
恒風吹沴薄山林原隰陽驕暑未沈三日雨符憂旱禱
一誠天應愛民心西山久沐仇香澤南畝重沾傅說霖
欲識賢侯多善政陽城來聽有年吟
壬子歲考試秋闈次受卷官北平行省照磨葉
叔則中秋詩韻
兩界山河月色分西風掃盡九天雲桂花玉宇稀星緯
蟾影銀河捲練紋詩為清秋宜有句酒當今夕莫辭醺
俊髦步武薇垣上何憶故園江水濆
樽罍清興與誰分月下冠裳氣薄雲秋景夜銷銀燭燼
露華凉皺葛衣紋文衡自省精研定酒聖人推劇飲醺
今日車書歸一統通州河下即江濆
秋闈再和葉叔則照磨中秋詩韻
老眼重將玉石分棘闈還有賦凌雲天教桂月移輪影
風約香煙裊篆紋勝會何妨華燭照清衿不受濁醪醺
九重宵旰求賢切風化流行豈汝濆
壬子秋過故宫十九首
離宫别館樹森森秋色荒寒上苑深北塞君臣方駐足
中華將帥已離心興隆有管鸞笙歇劈正無官玉斧沈
落日凭高望燕薊黃金臺上棘如林
其二
技巧聲淫悮帝聰萬幾誰為代天工國中失鹿迷原草
城上啼烏落井桐駝鼓聲乾鸞輅遠馬挏筵罷革囊空
不知金宋為殷鑒漫說東皇歷數終
其三
禁路隨人不忍行臨風立馬倍傷情千年王室山河壯
萬里宫車社稷輕金鼎夔龍興聖殿紫駞部落受降城
憑誰為問天魔女唱得陳宫玉樹聲
其四
萬國朝宗拜紫宸于今誰望屬車塵名聞少室徵竒士
驛斷高麗進美人朝會寳燈沈轉漏授時玉歷罷頒春
街頭野服儒冠老曾是花磚視草臣
其五
六宫春色一宵殘夷難何人策治安去國登瀛唐學士
降城執戟漢材官瑶官有扇捐金雀紫塞無旗捲角端
花柳亦知宫女散粧紅顰翠簇金鑾
其六
土木窮奢過楚臺披香積翠滿蓬萊宮鴉驚月鷄人去
戎馬騰雲虎士來侍從嚴徐冠盖散燮調楊李棟梁摧
燕歌趙舞終朝夕不覺嬉遊是禍胎
其七
扶運匡時計已差青山重叠故京遮九華宫殿燕王府
百辟門庭戍卒家文武衣冠更制度綺羅巷陌失繁華
氊車盡載天魔去惟有鶯銜御苑花
其八
黃葉西風海子橋橋頭行客弔前朝鳳凰城改佳遊歇
龍虎臺荒王氣消十六天魔金屋貯八千霜塞玉鞭搖
不知亡國盧溝水依舊東風接海潮
其九
鬱葱佳氣散無蹤宮外行人認九重一曲歌殘羽衣舞
五更粧罷景陽鐘雲間有闕摧雙鳳天外無車駕六龍
欲訪當時泛舟處滿池風雨脱芙蓉
其十
五雲雙闕俯人間歲晏天王狩未還鸚鵡認人宫漏斷
水沈銷篆御床閒朝儀無復風雲會郊祀空遺日月顔
莫向邊陲動戎馬漢兵已過鐵門關(一作漢家今已塞三關)
其十一
灤京南下是中華夜出居庸去路差何處又栖王謝燕
故侯誰種邵平瓜九重門闢人騎馬萬歲山空樹集鴉
獨有天池秋水滿西風吹入釣魚槎
其十二
仙裳宫袖擁龍舟一夕兵來罷盛遊萬戶千門銀燭冷
六軍百職布袍秋御橋路壊盤龍石金水河成飲馬溝
日暮胡笳和羌笛舞兒羞見錦纏頭
其十三
萬年海岳作金湯一望凄然感恨長禾黍秋風周洛邑
山河殘照漢咸陽上林春去官花落金水霜來御柳黃
虎衛龍墀人不見戍兵騎馬出蕭墻
其十四
漢皇愛舞起龍船錦纜香維御柳煙侍女爭開粧鏡匣
後宫不理敗弓絃青油幕乏登壇將金馬門空待詔賢
惟有廣寒西畔柏不知爭戰翠參天
其十五
清寧宫殿閉殘花塵世回頭換物華寳鼎百年歸漢室
錦帆千古似隋家後宮鸞鏡投江渚北狩龍旗沒塞沙
想見扶蘇城上月照人清淚落胡笳
其十六
瑶臺瓊室倚清虚佳氣潛消諫疏疎帥閫有兵空虎衛
經筵無講逐鑾輿侯封一代皇孫爵帝紀千年太史書
斜日五雲坊下路老儒騎馬重躊躇
其十七
黼座簮裳列俊髦禁闈環珮立仙曹兩京臺閣工輸巧
四海塗泥赤子勞端本有書遺鶴禁宣文無客進龍韜
拂郎天馬空踰海不駕朝元玉輅高
其十八
事事傷心亂若絲宫前重詠黍離詩百年禮樂華夷主
一旦干戈喪亂師鳳詔用非麟閣老雉門降是羽林兒
行人莫上城樓望惟有山河似舊時
其十九
雲霄宫闕錦山川不在穹廬毳幕前螢燭夜遊隋苑圃
羊車春醉晉嬋娟翠華去國三千里玉璽傳家四十年
今日消沈何處問居庸關外草連天
客北平聞行人之語感而成詩四首
虎將朱旗直指燕燕山王氣便蕭然輕如晉武平吳日
遠似唐皇幸蜀年朝市夜沉三輔月禁闈寒斷六宫煙
延春閣上秋風早散作哀音泣播遷
其二
將士城門解甲初不知相府已收圖霓裳宫女吳船載
繡服朝臣漢驛趨甲第松筠幾家在名園花草一時無
行人千步廊前過猶指宫墻說大都
其三
相臣無策奏巖廊傾國傾城總禍殃同輦誰辭婕妤詔
後庭多學麗華粧出墻御柳先零雨入塞宫花半謝霜
畢竟玉顔成底事空遺殘粉汙椒房
其四
幾廻人起亂中華僭賞輕頒將相麻示儉巖宸空植草
助嬌上苑浪移花當年翠輦三山路此日氊車萬里沙
自古國亡緣女禍天魔直舞到天涯
舟中九日
較藝秋闈笑久留潞河九月買歸舟誰將綠酒慰青眼
自愛黃花插白頭野飯清香烹海蠏客帆高興付沙鷗
興亡有感無人問滿地黃蘆認霍州
舟宿桃花口
桃花口上有人家落日孤帆繫水涯客子茶瓶浮蠏眼
漁翁茅屋傍蘆花半船涼月潮生海兩岸秋風浪拍沙
一夜故園歸夢好笑看松菊坐煙霞
舟過楊柳青
楊柳青枯異昔年人家猶有住河邊縛蘆厚覆低低屋
把竹輕撑小小船半列霜禾喧鳥雀輕燒煙樹立鴟鳶
眼前莫究興亡事萬里輿圖自一天
直沽舟中
旅思搖搖嗜晝眠舟人報是直沽前夕陽野飯烹魚釡
秋水蒲帆賣蠏船詩有白鷗沙上興書無青鳥海東傳
老為聲利閒驅遣少讀南華四五篇
直沽夜泊
海舶河帆到此分直沽名舊遠方聞十年水路兵塵隔
兩岸人家野火焚鷗鷺沙邊船泊月魚蝦鄉裏飯抄雲
却思昔日曾經過紅酒青歌醉落曛
舟中書事
秋晚懷歸去路遐菰蒲斷處見漁家野航招客買蓮子
沙鳥驚人入荻花水島風帆懸落日天空霜雁逐飛霞
主文不是河源使莫說張騫萬里槎
舟過長蘆
列肆亭臺感不勝舊時和氣冷如冰城池人物分今昔
市井繁華間廢興斷壁野花迎客棹壊橋津柳曬漁罾
誰知兵後商人少歲課猶隨國用增
鹽蠏數枚寄段攝中誼齋
無腸公子舊知名風味非糟亦自清祇信海霜肥郭索
須勞野火照横行兩螯白雪堆盤重一殼黃金上箸輕
公退辟寒應買酒獻芹母笑野人誠
誼齋段判簿見訪以詩謝之
衰年行止負虛名百里文軒載酒清黃葉柴門仙客到
白雲茅屋野人迎(一作童子掃野人驚)維槐齋馬花鬃潔栖棟祥
鸞彩羽輕自恨陳遵不投轄荒村斜月促歸程
洪武癸丑九月十八日為外兄集賢大學士張
東谷賀八十五首
甲午重經癸丑年人間八十地行仙名齊綠野堂中相
望重香山畫裏賢卿士月華臨故國老人星彩麗中天
九齡已立開元業有酒何妨醉夀筵
其二
致政官高舊集賢治平功業至今傳衣冠洛下耆英會
福禄人間甲午年憂世丹心生白髮過庭綵服映青氊
年年重九重逢九來會瑤池祝夀仙
其三
天為邦家産俊賢鳳池烏府寵榮全累朝事業應傳後
當代軒裳不愧前節去重陽多九日夀高潞國過三年
從今種秫為春酒醉看畊耘二頃田
其四
淇水門前綠遶煙投閒野服勝林泉天生上相重陽後
人頌高年五福先三輔聲華京兆尹六曹才望太平賢
香山九老誰相似刑部尚書白樂天
其五
莫說光隂入暮年歲寒松柏操同堅丹楓陛下三朝老
黃菊籬邊九月仙故國鱸魚張翰鱠高門冠盖李膺船
一時朝士知誰在獨有先生晚節全
金陵懷古
六代興亡不用哀登臨勝有鳳凰臺江山形勢寒潮去
人物升沉夕照來白鷺洲邊沙鴈呌烏衣巷口野花開
翠微亭外秦淮柳為問青青幾度栽
寄東崖霍處士
臨風鍊句寄東崖近别情懷不用猜問病未能持藥去
添丁先喜弄璋來窗前怪石三峰倚盆内新荷兩朵開
何日幽期可踐約買魚同立岸邊苔
寄趙樵山元昌
名重詩壇趙倚樓金陵别後憶賡酬槐安夢斷樵山曉
彭澤辭成菊徑秋昔聽高岡鳴瑞鳳近知别浦狎盟鷗
文成魏志期相會不作山隂訪戴舟
挽霍元方處士七首
蒼天何意墜斯文來向淇東哭隠君麗澤友朋誰講習
鹿門妻子自畊耘夢中彩筆投寒月屋外青山慘白雲
白髮舊交重悵望荒原衰草記新墳
其二
玉芝一夕悴竒芬悲動儒林遠近聞委畚老妻收舊褐
過庭嗣子集遺文東崖花木詩無句北海樽罍酒不醺
楚些招魂歌未徹渡頭驚起白鷗羣
其三
伾山英氣降鴻儒一病光隂隙過駒醫俗主人辭勁竹
弔亡高士致生芻牙籖架上遺經史寳墨床頭卷畫圖
莫怪挽詩多慘切白楊風雨夜臺孤
其四
細數交游四十春期君夀域作天民白雲不護窗前石
黃壤先埋席上珍五尺丹旌書處士一編藻句記詩人
傷心未及靈輀送重對青山淚濕巾
其五
詩酒方將樂莫年誰知含笑掩重泉異端惑世遺言拒
正道忘身愛子傳砌下翠乾新剥竹池中香斷舊栽蓮
平生清致無由覿漫看東崖起斷烟
其六
浮生六十四年春酒聖詩豪到處聞千里騰驤空冀北
一家清白傍淇濱簞瓢巷有高軒客詩禮門無雜弔賓
想見九原清節在再歌哀挽薦溪蘋
其七
弱冠登臨賦遠遊壯年談笑揖公侯水邊花竹黃茅舍
天上文章白玉樓三載書帷留董子一朝布被盖黔婁
嗟君去後淇河上更為誰乘雪夜舟
濬縣知縣項如英築野遣人遠餽酒殽仍寄詩
相問隨用韻以答其盛意為後日之會一笑
天台高士項斯賢詔牧黎陽治化宣事業遠符殷傅說
文章曾賦漢甘泉雙罌酒美勞人送一紙詩新染翰傳
自愧非韓亦非孟不知君許作忘年
其二
天姥精英産一賢來從築野事承宣臣心東注朝宗水
士節清懸瀑布泉桃李河陽潘岳種弦歌魯邑子游傳
政隨春雨東臯足佇聽歌謠大有年
其三
治平天子久招賢卓魯循良陋董宣奕世英姿温若玉
揮毫吟思湧如泉琴堂政暇留賓話泮水功成勒石傳
祥鳳景星爭快覩識君從記甲寅年
其四
暮境無能愧昔賢詩葩詞藻強敷宣不隨隠士巢丘壑
且伴樵人樂石泉酒向落花茵上飲道從汗竹簡中傳
山城後日尋君處殘恨光隂已隔年
再過故人霍元方故居因作詩以寄嗣子怡伯
怡仲
重過東崖處士居門前猶有故人車九原風雨三生夢
一壑烟霞萬卷書華表何年重見鶴淇濱今日獨觀魚
知君不减遨遊興萬里騎鯨入太虚
其二
欲登醫俗舊茅亭主去亭空德自馨載酒無人重問字
聞詩有子自趨庭程門誰立諸生雪淇水先沈處士星
縹緲吟魂何處在竹梢空見歲寒青
西隠集卷三
