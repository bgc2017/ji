西隠集别集類五(明)
提要
(臣)等謹案西隠集十卷明宋訥撰訥字仲敏
滑縣人元至正中舉進士任鹽山尹棄官歸
明初徵為國子助教陞文淵閣大學士遷國
子祭酒卒於官正德中追諡文恪事蹟具明
史本傳劉三吾撰訥墓誌稱所著西隠集十
七卷而明史藝文志黃虞稷千頃堂書目俱
作十卷此本有東萊劉師魯跋稱其集初為
上海張趨所手錄滑人王崇之令上海從其
後求得而刻之歲久漫漶師魯因鳩工重刻
蓋即十卷之本豈張趨繕錄時又有所刪併
故與墓誌不合歟集前四卷為賦詩後六卷
為雜文附以明太祖手勅四道及白雲茅屋
賦二篇記一篇白雲茅屋者訥所築别墅之
名也訥領成均胄子之任師道嚴正為一時
典型文章亦渾厚典雅其奉勅製太學碑極
為明祖所賞今具載集中又有壬子歲考試
秋闈和北平行省照磨葉叔則詩及秋闈即
事諸詩壬子乃洪武六年蓋訥嘗為北平考
官而本傳墓誌均之未載其過元故宫詩十
九首纏綿悱惻有黍離麥秀之思讀其詞尤
足悲其志矣乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
