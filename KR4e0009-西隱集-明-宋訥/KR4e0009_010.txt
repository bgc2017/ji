西隠集卷十
明宋訥撰
雜文
愚直生說
愚也直為古民三疾之一乃聖人傷俗益衰之語也知
大名府事孔侯中夫以守直以謙自號愚直生公過告
予乃為廣其義焉夫愚自有差等顔子之愚如愚也聖
人既以不愚明之甯武子之愚沈晦免患於衞亦非真
愚矣高柴之愚知不足而厚有餘侯之知非不明識非
不遠以不愚為愚又非不移之愚也又非哲人之愚也
豈非愚有差等乎以侯之愚愚而佞愚而邪愚而詐皆
非愚之美德也今也愚而直又何害道哉嗟夫人之生
也直直也人之所以生之理也不直則去其所以為人
矣故順理為直直其此心天理之公而無私曲者也曲
步以便往曲視以回目非直也曲力以隨人曲心以受
辱非直也曲於民違道而干譽曲於官上諂而下凟非
直也以至曲於言曲於行曲於動曲於靜曲於愛憎曲
於增損直又何在焉雖然直者德之一端聖人告樊遲
以舉直與史魚以直哉又與三代之民以直道則直非
不美也但天下悅佞而惡直者常有也書載九德曰直
而温詩美申伯之德曰柔惠且直必如是而後全中和
之德又安有暗昧不明徑行自遂之病也若侯之直以
直諫於君以直益於友以直平其政以直守其身一順
天理之公而後此心為直臣為直友為直諫為直政一
順於天而不愧爾但專務為直不失之偏則失之過矣
於用直之際更思其當理而施焉不愚已惟不可曲法
以殉之
故澤州陽城縣簿方君誄(并序)
洪武五年三月三日將仕佐郎澤州陽城縣主簿方君
卒于官爰用是月五日殯于縣之僧寺某月某日幼嗣
福童扶柩歸婺源卜以某月某日葬龍溪原上附于考
之墓前知縣事李侯文輝與君同見選于朝廷其臨政
之日同也李侯寬而尚正嚴而尚恕君事以兄禮其相
得也若此惟職居佐在縣日少侯待之加厚卧病數月
侯問病視藥有期不少怠既卒哭之過哀聞者㒺不泣
其喪具竭誠以給靡失毫髮凡弔奠皆以禮接之執紼
于殯贈賻于歸又皆不尚喪之文而尚喪之實焉故其
哀與禮有足感動人者觀者謂古人同僚之契今日見
之世不多見也殯三日李侯來謂予曰簿之死我不敢
求其知我之敢必者哀簿不忘焉先生盍為我賜文而
誄之俾其嗣福童歸而刻石于墓以泄其哀可乎某乃
復於侯曰訥識簿有日簿之賢非侯不明侯之賢因簿
而益見矣為誄矧可辭方君名渭字彦清云誄曰
顯允方叔中興周宣元老福澤千祀綿綿何世有延靡
耀于前干生在唐漁釣志堅棲蹤鑑湖名并詩傳唐季
芳裔萃諸莆田璈在五代長史千泉卓卓謹言節譽赫
然諫議遺芳以道保全懿彼崧卿安分有年惟書斯抄
清俸半捐桐廬達源驄馬翩翩三子名時文采相聯南
渡衣冠婺源産賢以璉以瑚斯璧斯瑄婺源幾葉寔有
君子名譽三語贊畫一紀君子有子遠紹前美失怙失
恃克孝克嗣妙齡自立見賢斯企勵以儒行勤以文史
書尚楷法詩工唐體皇明御天際時登仕貳縣陽城有
美容止咸謂仇覽鸞栖棘枳廉以是持禮以是履出民
巖穴俾樂田里率民租賦無費遐邇役民土木工不廢
弛崇文尊賢一其終始善則歸令過則歸已移權長平
邑受多祉三載功就遘疾不起七歲幼嗣主喪何事惟
令之賢竭誠喪禮有痛如疾有淚如水若殯若歸惟令
是倚奔弔執紼闐關溢市行道觀感斯際孰比令曰爾
簿予哀曷已乃請於訥為君作誄材匪椽筆敘君生死
嗚呼哀哉君之不淑宜歸蒼昊材副其名志沮其抱三
十四年壽則為夭秩列八品官則為少嗣未十齡逝則
為蚤九原已矣孰為再造嗚呼哀哉丈夫蓋棺全歸斯
保壽夭死生莫非恒道良辰不偶是用哀悼爰告幽明
以德是表後日有徵誄文可考
西隠集卷十
