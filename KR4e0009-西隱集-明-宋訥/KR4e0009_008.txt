西隠集卷八
明宋訥撰
文
祭東崖處士霍元方文
嗚呼元方天既付君以才高識遠之資又付君以神清
氣和之秀胡不畀君以贊襄文翰之責又不假君以耆
耋期耄之壽因君之逝欲問天而不可究也嗚呼哀哉惟
君慷慨倜儻風流温厚形魁偉而以健貌古怪而不陋
出凡之姿見稱于幼甫冠於學存苗去莠歌遠遊於四
方擴胷懷於宇宙越南燕北江左淮右探禹穴歴鍾阜
泛彭蠡之洪深閱雲夢之八九峰巒以壯夫持立之操
波瀾以潤夫餘酣之潄縱目開心滌瑕蕩垢萬里歸來
益以持守事親盡夫甘旨教子聞夫俎豆栖遲乎大伾
山足優游乎淇河渡口幽徑竹封小亭茅覆清談驚座
濁醪在卣賓客忘形公侯握手歌詠以暢其情性酬酢
以寫其抱負詩酒自娛外物何有逮夫遭板蕩於中原
全妻子於亂後遠還桑梓近守重構蓬忩苔砌蓽門圭
竇有婦紡績有兒畊耨佳卉植于東崖怪石列于北牖
莎汀養鴨盆池種藕几席多衣冠之士杯盤半田園之
叟拄笏卧看乎西山攜杖行吟乎南畝以樂天而知命
綏清福於悠久豈期遘疾終天弗救俯骨肉之歸窀穸
者既不可畱矣仰文章之燦星斗者又豈易朽哉嗚呼
元方惟我與君從游非偶總角之好通家之舊道未嘗
始合而終暌志不在彈冠而結綬秋月對茅亭之竹夜
雨剪春畦之韭接引乎詩書之朋尋訪乎山林之友貯
風月於一襟漬烟霞於兩袖嘗嗅菊而紉蘭時傍花而
隨柳嗚呼元方昔我來思與君連榻今我來思弔君在
柩不羈之材邁往之氣造道之樂羞曲之肘一朝已矣
不復覩矣將奚憾矣又誰咎矣庶精英之不昧起九原
而回首聽我哀文歆兹酹酒嗚呼哀哉
陽城縣白龍潭禱雨文(代李知縣作)
一六之精兹澤所鍾蓄而為深源為清淵湛于巘山散
而為甘霖為膏澤沛乎太空者以其蟠時出時入之神
龍倏而為蛇忽而為兔何變化之無窮散風雲於莫測
鼔雷霆以無蹤累禱而輙應屢現而不同又何非靈跡
之與神功自侯爵而王爵膺歴代之加封維大明之御
天表以神而益崇奈何自冬徂春妖魃肆凶風恒而陽
愆水涸而山童二麥未蘇百榖未種無所控訴殘疾疲
癃夫神之所以為神以其至直而至正至明而至聰則
夫濟人利物之澤宜隨時而變通神不顧民民思去矣
後日之修祀事者牲醪將誰與之薦黍稷將誰為之供
哉神又能獨血食于兹土享典禮之兼隆牧守有過宜
責之牧農民無罪何灾于農神其挾波濤之湧昂頭角
之雄溥三日之霖答萬民之望俾物阜而年豐不然是
神能靈於前代不能靈於今日恐有負聖天子崇神于
祀典之中也載省其躬載肅其容苾芬馨香來禱神宫
神惻我心報禮維崇
祭李子西提舉文
嗟夫子西學足以裨益斯文而不得推其所造志有以
澄清天下而不得展其所抱豈天之降材固有大小人
之禀賦亦有壽夭耶嗟夫子西剛不可挫正不可撓幼
失游於方外長竟歸於正道摩空之翮過横秋之雕鶚
不羈之材邁騰雲之騕褭騷壇對乎屈宋詩壘敵乎謝
鮑用筆則李蔡之篆隷執法則鍾王之真草胷錦繡而
量有涵濡文山林而氣不枯槁作賦也擲金聲之可聞
暢飲也忘玉山之自倒冠浙右之時俊膺皇明之聘召
職征商於滑邑著考成之功效此中原之交友恨相逢
之不早何去路之長逝殞厥身於冥杳不可復見者君
之筆陣尚可傳錄者君之吟稿人孰無死君為可悼其
英靈之氣將鍾而為黃琮為蒼璧為竒珍為至寳歟抑
將化而為慶雲為景星為祥麟為鳳鳥歟其忠義之魂
將隨萬鬼鬱悒於九泉歟抑隨羣仙徜徉於三島歟將
為詩仙神交於多士歟抑為酒仙神遊於八表歟嗟夫
子西故鄉之關山路遠高堂之父母年老二十之孀婦
衰絰半載之嬰兒襁褓失平步之青雲舉南歸之丹旐
此吾徒所以皆慟哭而仰問於穹昊也歌楚些以招魂
薦哀誠於蘋藻精英如在來受我弔
應制譔僧官勅文
左善世
謂佛為心經在心外謂經勸善善在心中心之善無時
不存心之佛無地不在矣彼擲錫飛空對石談理者又
何益於心與善也睠兹沙門之衆而立僧錄之司具官
某學備三乘行嚴一戒入定而緇衣炫色講經而天雨
寳花釋子推尊授以善世勸善者羣經之本為善者諸
佛之心以覺一切之智以善一世之俗庶幾佛教有因
朝典加重尚思爾守毋替訓辭
右善世
面壁於少林寺中說法於祗園樹下素修淨業玄術妙
通馳芳記大乘之禪流譽著高僧之傳久居清淨能無
剸裁具官某影不出山跡不入俗靜守乎空門之月安
栖乎丈室之雲考其藝能可以善世乃授僧錄之長以
為釋氏之宗尚期行道而道無不行善世而世無不善
往欽乃職勿失於惑
左闡教
讀西方貝葉之書入上方松軒之定雲烟情性清淨法
門久悟禪機深窮佛教潔已非洗鉢之水修心多焚鼎
之香與世無營與時疎俗具官某過溪嘯虎杯渡知名
戒行既嚴一滅垢累是陞闡教之職莫匪講經之功尚
當細論空門緣分因果俾佛法重明於世使僧徒不染
於塵人以之而善根生教以之而惡障滅朕志惟是爾
儀圖之
右闡教
入定于大十界裏談經于不二門中解脫為空清虚成
性久畱心於佛教獨潛跡於禪床去就一之是非不染
具官某居山禪伯對月詩宗抱不堕之慈悲樂無塵之
清淨乃命闡教之職用副僧錄之司尚宜深究佛書詳
窮禪教條分本末縷析始終俾諸僧皆悟靜中之禪而
無教外之失往欽予訓宜懋爾功
左講經
經中知人我之相教外忘大小之乘豈古刹之沙門寔
東林之德士學高諸刹名重一時具官某養性得宜誦
經不倦持身有戒臨事慎為是用職爾僧官以副朝典
往化釋子無怠講經尚以佛之覺覺人以師之業業已
罔俾釋氏有違憲章庶不負朕設官之初意也汝其勉
之
右講經
論真如之學非杯渡錫飛而已惟窮佛書而有得考禪
教而知原是曰高僧有助淨業具官某悟空丈室說法
叢林對海月而明心隨洞雲而見性爰用真覺之士授
以講經之官爾其詳解禪機細談妙旨俾釋子藴藏法
器培植善根不為禪外之人而受戒中之福汝往加勉
時惟欽哉
左覺義
佛書有義其孰覺之非最上乘者不能也覺義於一已
者力淺覺義於衆生者功深釋子既繁非官莫制職以
覺義爰副僧官具官某智德可尊久修淨業論禪伯則
唐之齊已論詩豪則宋之惠崇藴經遠之沈謀宣適時
之妙用是宜擢爾兹職覺義於人欽斯勉斯惟僧是化
右覺義
道之在佛者惟覺法之在經者惟義以覺悟人以義行
事覺義之道其在於斯舍義而不覺於人忘義而徒覺
於已大非覺義之術也出家者衆覺義者少乃立僧錄
覺義官名具官某有年靜坐終日談空虚心無累真覺
多知乃授以官佐治釋子臨事而惟義是主說法而惟
義是宣以此覺人人孰不悟莫泥佛教有負朝章
應制譔道官勅文
左正一
道不可名而能從道庶於道學得正一焉非久於從道
為事者何能見推於時也具官某僻居靈境真一得傳
遠世務之紛華守物外之清淨慮世周遍鍊事老成用
擢正一之官以掌道徒之教務要詳推所學不阿不偏
普化道流咸知大戒則於學道亦有光輝惟懋乃衷毋
忘朕訓
右正一
教有正一之名官有正一之職非素登真者不能膺是
任也具官某齋以潔已法以鍊形有守有為不凡不俗
久居清淨之教深得裁制之宜選衆見推乃授是位宜
悉心力以化道侣務使學道之徒咸能歸一而無道外
之失則予一人汝嘉
左至靈
惟道有靈惟靈有至至靈之道遠近可通事本於道書
名稱於官職具官某身心順理蹤跡遠塵久著名於三
洞道科方膺選於一時公議尚期推學於已施化於人
俾無出道之迷以著守道之效則於掌教之職亦有輝
焉爾其勉之勿替厥服
右至靈
至道之靈於天下也非一日矣太一之靈何異於真一
之靈焉學道者能盡至一之心則知至靈之理取以命
官厥有由焉具官某清淨為師太和為友保身有自然
之戒處事多不惑之方遠訪近推爰命是職尤宜審厥
道侣各進所學無為長往之謀篤守至靈之教用率其
職時惟懋哉
左演法
法出於道修道而為皆法也藴於已者本諸道經教於
人者施諸道衆蓄而不演則學道者曷由而知也具官
某神清目朗四氣和平探道之玄精道之賾踐履皆從
於道言論盡合於法擢以演法之職必能推法於時爾
尚原太上之經發黃庭之奥章明句解縷析條分無負
厥官有光斯道益思奮勵以待異恩
右演法
經貯琅函法開洞府須明真一之本仍推太上之原豈
徒槁木其形而已也具官某名在丹室學得黃庭淵乎
從道之心確乎吞氣之習官擢演法功在談玄宜講論
以加勤莫清淨而忘道爾尚啟迪後學追配前人無曠
厥職悉推其法庶不負朝廷設官之意而學道者亦預
有榮焉尚體眷懷豈煩多訓
左玄義
道經有義玄而又玄學道無端妙而又妙庶於道義不
昧厥旨具官某野服黃冠仙風道骨詩無入俗之句囊
有化金之方擢膺玄義之官何愧道錄之掌尚期真登
紫府理徹琅函俾太上之教咸造精微則朝廷之選不
為曠設往助爾長其尚懋哉
右玄義
道必有義義必尚玄况大道之難名而斯義之攸在或
學諸道侣或載諸道經而玄之之功不可闕也具官某
登真受籙發祕求原名冠九流妙通三昧是宜擢居玄
義之職以副道錄之司尚期推爾所能開人未及以化
天下之道以窮太上之經豈惟有補於羨門之言抑亦
有光於朝廷之典汝往欽哉尚思稱職
西隠集卷八
