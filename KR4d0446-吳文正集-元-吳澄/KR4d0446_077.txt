吳文正集卷七十七
元吳澄撰
墓誌銘
有元徵事郎翰林編修劉君墓誌銘
嗚呼自謙遽去予而殁矣夫悲哉予在禁林自謙為屬
南還之日遠餞出通州明年將旨而至澄老病弗克奉
詔遂别予去未復使命以疾卒於家嗚呼悲哉卒之後
一年其孤埜觸暑走六百里來求銘曰將以今年十月
某日葬里之江井山嗚呼悲哉自謙姓劉氏光其名也
住上饒葛源人其先世初由彭城徙玉山大横塘後家
葛源王考諱養浩宋太學進士廸功郎寧國府教授考
諱安國朝將仕佐郎湖廣等處儒學副提舉其仕南雄
路儒學正既滿遊前翰林承旨姚公之門勅授瓊州安
撫司儒學教授待次辟中書省斷事官屬吏扈蹕上京
分按諸郡疑刑濫獄之久悉白於長決遣無滯中書委
催海運不旬日萬艘集民食日給父憂解職服闋之瓊
以詩書禮義化荒服之民廣帥受詔捕賊檄参軍謀固
辭帥入賊境無可與議驛邀請不得已募百餘兵詣帥
壘畫計珍其渠魁活脅從之衆萬數自瓊歸創白石書
院祠朱文公而黃文肅公配以王考逮事文肅故也分
田贍養學徒省為設額行省為差官以教公朝復加旌
表焉掾江西行省數月不合不留選授將仕郎寳慶路
總管府知事未赴徵補集賢掾史繼陞徵事郎翰林國
史院編脩官凡所撰述辭采蔚然可觀泰定三年馳驛
造吾廬四月還家拜墓以追榮考妣之命告于廟考贈
徵事郎江浙等處行中書省檢校官妣方氏贈宜人趨
杭起鄧侍講文原忽得疾再還家事醫藥八月浙省遣
使聘充考試官力疾見使者疾革不果行是月七日終
享年五十二九月訃達京師孤埜哭幾絶即日棄官奔
喪朝之聞人數十會哭僧舍為文小奠平居賙施貧乏
救恤死喪銷釋怨爭熏為善良可以範俗可以經世自
少有志氣有才略小試于用皆所優為種學績文循循
儒行規矩中允矣其有猷有守也而用止於斯壽止於
斯嗚呼悲哉娶楊氏封宜人子男二埜中衛親軍都指
揮使司蒙古字學教授圻國子生女一孫男一予之長
子文與自謙同年生次子京客都城恭自謙猶兄今則
已矣而予為銘其葬嗚呼悲哉銘曰
生才若茲不使有為天乎何其予之銘之不足於辭而
有餘悲
故承直郎崇仁縣尹胡侯墓誌銘
崇仁壯縣也數十年字民之官率未能大慰其民之心
往往觖望近歲有簿斯邑者言曰崇仁之民有幸不久
有賢令至問為誰則以胡侯對道侯之美略舉大槩聞
者皆喜逾年予客外而侯至官比予還家則侯在官將
再期矣入境問政而民之所稱加於前之所聞于時侯
以病在假然未嘗須臾忘其民也病小間即出視事其
病而在假也民倀倀若無所依其出而視事也民欣欣
若有所獲越數月始及一識察言觀色以證民之所稱
猶信又數月侯之病竟不起不間邇遐哀傷痛切若失
其父母侯之得此於民豈偶然哉其孤奉侯之喪歸葬
以翰林待制虞集所輯事狀來請銘予夙聞侯為銅陵
世家既閱狀復稽荆國王文公集所載侯之七世祖諱
舜元嘉祐四年進士官至著作佐郎少從王文公游公
為誌其父母著作之孫諱棣建炎二年進士官至朝請
大夫兵部郎官於侯為五世祖兵部之玄孫諱元一宋
末太學進士皇元贈承務郎侯之考也鄉先生阮翁竒
其才而妻以女侯之母也侯自幼能文章有智略舅氏
復以女女焉至元乙酉舅氏為建德守入覲侯以甥從
蒙恩得仕一再授縣主簿寧國路之南陵建德路之淳
安也一再授州判官嘉興路之崇德徽州之婺源也遷
龍興靖安縣尹由靖安而尹崇仁其在南陵也有妖巫
託神怪以惑衆雖長吏亦共恭信侯逮詰即首服受笞
而去其妖遂息其在崇德也有詐稱降香使臣所過迎
接護送莫敢誰何侯獨疑其偽執而訊之果然縛送于
府宣撫奉使坐以法而嘉侯之明敏婺源州距總府數
百里山路峻險轉輸莫可賦粟每歲留州忽有令詣府
送納州民震怖官畏上令之嚴不敢以請侯自上府陳
利害府不能奪侯議民得免詣府倉感悦如更生婺源
廟有燈油田掌事者侵盜訟久不決侯言供神祠無益
之費孰若為國家養有用之才監察御史是其言以其
田畀州學其宰靖安也驗戶籍高下以次受役不容毫
髮偏頗民糧不知主名歲責役戶代輸侯究詰所起竟
得其人而役戶無代輸之苦人戶産去税存一一覈實
歸于得田之家酒課額有定而民之貧冨無常貧或數
贏富或數縮侯為均派隨糧數之多寡定課數貧民大
便土兵害民縣不敢問侯捕治如法兵始歛戢其治崇
仁也如靖安而尤整暇訟牒至庭訊其情偽曲者辭窮
而退直者旋為剖析事不凝滯浸浸簡靜庭無爭辯之
聲鄉無徵呼之跡惟日與名士講學論文而巳胥徒改
營他業者十五六或障大溪之流以擅機舂之利舟往
來輙礙告之官而官不理一日侯過其所適值羣小逞
阨阻數舟侯命左右捽拽至前進父老問曰此處舊有
陂乎曰無有灌田多乎曰不多陂之高低與隣陂等乎
曰此獨高曰然則非水利也徒阻舟爾目左右曰毁之
行客居民爭先除折薪篠蔽水下頃刻而盡歡聲動地
行事快人情多類此前時經理民田有司奉行失旨意
民大擾因重加其賦至是徵包銀錢不遣一卒令民自
推擇事末利而瞻者乃與徵晏然無動搖以病告致仕
于府僚友徇民之欲不上其狀詔書命臺察舉守令僉
曰孰有如吾侯者乎豈料終於官而弗及應時需也哉
至治辛酉四月十六日終年僅六十侯諱愿自伯恭仕
南陵時承務君小居宣城侯請以銅陵田園悉與守墳
墓昆弟承務君殁事太夫人孝謹常就養于官及太夫
人春秋高難遠適既受崇仁之命欲留奉侍不往太夫
人再三諭遣乃不敢違弟懋致養于家侯得專志官政
以有弟也子立淳謹肯學未嘗干與公務一家孝友出
乎天性府表其里朝旌其門蓋不虛美云侯之殁虞集
同邑尉熊昶晨夕顧視經紀其喪事某月某日侯之喪
至宣城某月某日葬某源予亦崇仁一民也故述邑民
哀思之情而為侯銘銘曰
吏治軒軒久矣無聞天惠崇仁錫此令君四野耕耘三
載一春遽棄吾民曾不逡巡侯來民訴侯逝民顰靡控
靡因孰思孰勤極目蒿焄江東莫雲千古松筠循吏之
墳
故千戶黃府君墓誌銘
黃氏之先邵武人也廸功郎諱忠者來家江西之清江
鎮配楊氏以進義副尉諱憲者為子進義君配甘氏子
三人其仲千戶府君也府君諱遵字正道生寳祐甲寅
十一月壬戌孝友敏悟根于天質一時名卿鉅公咸韙
異之長遊淮堧值至元革命受知元帥府用為管軍千
戶辭以親老歸未幾遘父喪致哀如禮兄弟繼殁悲戚
逾深奉母撫孤内外雍睦有前代義門遺風一新居宅
翰林承旨程公為扁曰後山堂蓋進義君嘗以蒼山自
號示不忘先志也母年九十蒙恩賜帛里中高年婦會
宴稱壽遠邇歎羡以為希有母病養不離側及喪致客
數郡年幾六十孺慕如少市失火延燎幾逮躬撫母柩
泣拜籲天俄而風止火息鄰居免燬並推孝感之功哀
毁成疾數年頗瘳皇慶癸丑秋復作彌劇一日止藥弗
進語諸子曰修短有數汝輩友恭克世先業吾死奚憾
言畢而逝八月甲戍也娶熊氏生子一曰子鐘先二十
年卒再娶喻氏生一男一女孫女二俱幼兄珪一子曰
莘弟浩無子鍾繼其後延祐丁巳十二月丁酉葬富州
會昌鄉之楊原先期鍾造門將期兄之命以岳州路平
江州判官皮溍狀來徵銘余謂范蠡英傑也其智足以
霸越棄卿相如脱屣豈區區勢利所能凂然一居於陶
則匪直變易姓名而已并與生平識慮俱變易而用之
於小是何也其居使之然也清江鎮大江以南之陶也
居其間者鮮不惟趨時計嬴是務獨府君莊重閒雅儼
然賢大夫之儀對客清談泠泠如壺冰盤露蟬蜕埃壒
之表以詩書禮義淑後三世同財而無間言父無恙時
譽望亦籍籍嗣之而興益以光昭居斯地也而有斯人
乎斯古所謂不隨流俗者府君有焉非特余知之也風
憲清流外服之官暨中朝之使苟賢且明者每見每聞
莫不嘉敬而惜其不獲用於時是果何以得此於人也
狀稱府君剛介自立不輕與人交事上接下各得其當
樂施與振流落不以為恩或受累不以為怨而為善益
不倦蓋摭其實云銘曰
昔銘其母今銘其子一賢一孝世世視效
勅封宜人孔母羅氏墓誌銘
延祐六年秋予留金陵客舍有太史院校書郎孔思則
衰絰過予泣而言曰吾為三江三孔之胄南北既混吾
父歸曲阜拜祖廟遂如京師初仕教授嘉興路遷興文
署丞淮西廉訪司知事江西行省照磨陞儒林郎江西
等處儒學提舉不幸四年丁巳十一月十日吾父以疾
終吾母勅封宜人羅氏實相吾父以能有所立初歸逮
事吾祖母婉愉孝養無違為冢婦執謙自下以禮諸介
婦兄壽仁生四歲而前母周氏殁吾母撫育同於巳出
後教授常德路遷瑞州路知事思則年十七從吾父宦
遊後教授歸德府遷太常禮儀院太祝萬億綺源庫知
事三遷而為太史之屬吾兄弟各沾微禄一皆吾母所
教不幸五年戊午十一月三日吾母又以疾終吾父巳
得翰林直學士李之紹伯宗誌墓而吾母之葬不可無
文也敢以請予于儒林君及其二子俱舊義不得辭明
年庚申九月九日壽仁思則奉母父二喪合葬于里中
桐水之原服闋壽仁以將仕郎改武昌路嘉魚縣主簿
思則陞承事郎改濟寧路寧陽縣尹兼管諸軍奥魯勸
農事來索銘文乃書以畀之嗚呼婦人不出閨門嘉言
善行非人所可聞見以其夫知其為賢助以其子知其
為賢母是可銘巳宜人所生女適歐陽孫男觀保福保
孫女四銘曰
若夫若子奮越而翔婦德母儀於焉而章
故游夫人余氏墓誌銘
澄外舅之弟余仲璋諱珪有女妙真生宋寳佑丙辰九
月年二十一歸同鄉游應鈴其夫君賢厚人也家素裕
相夫治家夫德益光家道益昌閫以内閫以外尊卑長
幼宗族婣戚下逮使令服役輩靡不稱其善元延祐戊
午五月以疾終明年十二月窆于株陂之原祔君姑余
氏墓右男通習進士業女榮適黃世英次適余震孫男
福孫孫女恩恕俱穉通奉父命來為其母請銘銘曰
維慈維淑維德稱福爰宅茲隩以引而續
故平山舒府君墓誌銘
舒以國為氏自江北徙江南家洪之靖安為著族府君
諱公平字廉夫其高祖邦佐宋淳熙八年進士任衡州
錄事參軍受知連帥朱文公未老以疾致仕官至通直
生四子其二選君之曾祖也生三子其長鄉貢進士巘
君之祖也貢士亦三子其三鐩君之父也君資識警敏
意氣爽邁幼年值家中衰從親往依外氏刻厲奮發期
於立身興家從其舅學進士詩賦馳聲應舉至再不利
貴冨家競延至為子弟師一統之後君之父念故土遂
奉二親以歸收拾餘燼治財殖産日以饒裕竭力甘旨
先意承顔父喪哀毁廬墓側服喪母時年幾六十如喪
其父擕弟就學迄成人不更他師從祖兄瑞昌縣尹貲
富無嗣為之立後匡翼其家始終弗渝有族人貧困教
育冠婚計其逋欠罄所有不足以償則悉蠲之又一人
殁于外無以為殮輿櫬往殯鄰有病患死喪周之唯恐
或後命工斵材以給死而無棺者歲饑竭所積賑貸略
無乘時徼利之想友朋情誼尤篤見故人子閔閔焉望
其成或自遠來歸則買宅以居給田以耕與人語極懇
欵至有過必面責弗阿徇前依外家因學徒所資得田
百畆及歸鄉悉以分畀外家之貧族官定戶籍奉命總
覈一鄉凡有田不税無田虛税之家悉以實報蒙惠者
甚衆捕寇之軍留數月日有餽餉而弗以擾鄉鄰所俘
男女百餘早夜飲食之且言於主帥多獲釋免流民數
百入境邀重糈弗得則肆掠君與之約令勿旁騷當供
汝三日之食帖帖如約而去舒氏自通直公積德累善
嘗買田二千畝為義莊以贍親故之不給其鄉鄰之無
告者人食其德至於今而舒之福慶綿遠胤族蕃盛富
甲一邑子賢孫俊而文擢科預貢及仕於國朝者累累
有之君文學卓然不羣博涉經史於春秋尤邃文不苟
作必傳經理禆世教評論宋文推蘇明允第一後進寸
長片善繩之不置一時秀彦多出其門曾受講書者尊
稱曰平山先生延祐初行貢舉舉君為首辭曰吾老矣
豈較藝時耶次科君已病遣一子就試曰汝能續世科
吾死不憾君之母塗氏家世儒宦諸孫侍立必勉以學
君之配熊氏事舅姑相其夫撫諸子俱不違則子男八
紹隆嗣隆奕隆世隆系隆裔隆永隆昌隆克自樹立孫
男十女六君生宋淳祐辛亥十月二十四日延祐丁巳
十二月戊午卒前時自卜藏于桃源之雲山將以某年
某月葬余過豫章紹隆以君之門人前鄉貢進士洪汝
懋所述行實來請銘曩余官國子監汝懋為國學生知
其言足徵也乃為銘曰
羣舒肇氏綿二千祀南宗趾美儒效有煒衡州所累基
此良士曾孫之子文葩行祇弗試遄已留其遺祉以錫
爾嗣
故鄔君孟吉墓誌銘
鄔仁俊改葬其所後父孟吉以父之友陳正則狀來請
銘謹按狀鄔君孟吉諱龍翔世居樂安天授鄉甘泉里
之河山生宋開慶已未六月七日父諱誼母鄭氏兄弟
四人君其三也娶登仲郎康某女沉毅明敏舉業外詩
詞尤工咸淳癸酉仲兄龍捷鄉薦刻志期於儷美而科
目廢飲酣慷慨每誦吾志非不如古人吾才豈不如今
人兩語元至元壬午十二月二十日遇盗以殁父命伯
兄之中子仁俊為後康氏鞠育同巳出守節成之後君
十年卒君殁殯蔡冢嶺至治辛酉四月十七日改窆于
里之黃田鄔於余為婚婣之家因其有請而銘銘曰
有志而莫試不得年而死于畏是可大欷無子而有嗣
不時葬而禮則備亦可小慰已夫噫
故月溪居士袁君墓碣銘
余之同里而居者有横江袁氏當其盛也袁與吳等埒
宋紹定庚寅經虔寇殘燬吳族浸衰又四十餘年大元
有南土袁族亦替昔之強武自立者日就微泯惟月溪
居士素卑讓不校能保其恒産以至于今於是齒敝舌
存之說猶信居士諱應祐字伯賢淳祐癸卯年二月十
九日生逮其父時聲勢赫張居士富家能和易謙厚
接物如春見者慕悦既為新民則敝衣草屩自抑自晦
然胥徒邂逅尊敬不減舊時蓋其質實足以孚愚頑馴
猛暴若此自幼不尚浮華之學而人情世故諳練洞徹
雖小技曲藝悉精究底裏余少亦喜雜學每過余談論
必竟日言言皆有禆益至元壬辰十一月五日以疾終
鄉鄰驚惋失此善人大德壬寅十二月二十八日葬會
坪雙髻峯下配黃氏大學進士之女子男二仕達仕崇
女一適李孫男二用昭用周女二適黃適陳曾孫男英
寳適李女後居士六歲卒仕達後二十三歲亦卒仕
崇將碣于墓以予與居士相厚善而來請銘乃為銘曰
中恂恂外欣欣與之親如飲醇想見其人徵此青珉
吳文正集卷七十七
