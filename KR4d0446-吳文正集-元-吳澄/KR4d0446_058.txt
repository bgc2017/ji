吳文正集卷五十八
元吳澄撰
題跋
題延祐丁巳諸貢士詩
江西省試士與選二十有一人省府命其屬吏王君質
持檄詣門禮請赴省敦遣諸所貢士蕭然清寒頽簷敗
壁冰雪相看其禮使人也各賦一詩為贈而已君質跋
履辛勤資屨匱乏而以氣味之同得所贈詩如寳珠玉
於是度越時流遠矣便道過予喜而書其贈詩之卷首
題李太白二詩後
太白詩中之聖其語有似乎天仙此二詩尤超逸然其
指歸不過藉醉以遣累耳太白嘗見司馬子微亦聞所
謂坐忘者乎倘得聞之雖不飲一滴而百慮俱消豈必
如劉伯倫阮嗣宗哉惜乎其有仙才而未聞道也
題鄧希武喪母雜記
儀禮曰繼母如母其傳曰繼母之配父與嫡母同故孝
子不敢殊也樂安鄧希武於繼母彭氏之喪哀疚痛切
情見乎辭有通乎禮者有從乎俗者雖不一一仝於古
而其孝心則至矣哉史稱昔賢之孝於母大率皆繼母
也希武質美學贍彌老彌篤凡事過厚况親喪乎喪過
乎哀不及不可也觀過斯知仁矣吾於希武見之
題王景淵道書
世祖皇帝焚毁道家說謊經文此其一也宜黃王景淵
留意仙學博覧異書引用修真語言多有可采何不效
張平叔石得之薛道光軰自成一編以行於世又安用
依附其所不足依附者哉紫玄洞賓題
題習是病中所書字後
臨江習是六七歲已善書廣輪或五尺許運筆如飛似
不經意而勁徤遒美雖老於觚翰者歎奬不已外省上
於朝一時傾動逹官巨人目為竒童發充國學弟子員
予囑博士助教令授之業以大其成越三年予以疾去
官是年習生亦以疾還家其明年竟死年十有五噫人
言早慧者不夀豈其然乎顔子賢而夭李賀才而夭一
藝絶人而亦不能久於世何哉其父悲哀以其病中所
書示予予亦為之泫然
題葛教授家蔵雪齋姚公墨蹟後
雪齋姚公辭翰逸邁近世鮮儷曩在京師識公之從子
端夫綽有諸父風今覩葛教授家所蔵墨蹟把翫不忍
去手於乎中州遺老如斯人者不可復見矣為之悲歎
而志其左方教授得之於其外舅王水監水監嘗客公
之門者
跋姜清叟畫
郡人姜清叟工畫嘗進之翰林學士程公公曰吾往來
臨川數數乃不知有此畫史與同遊别墅留半月學士
公既善之天師真人又喜之二人貴且富蓄古今名畫
非一其於畫品高下瞭然心目間得二評亦可以收名
定價矣夫
題山南曾叔仁詞後
予久聞新城邑長之賢且能昨歲吾老友山南曾君作
詞以美之己足實前所聞矣因公事經吾鄉過吾門得
望其眉睫聽其言論察其心胷益知其人之真有識有
守如此為之民者一何幸哉他時名位益峻聲實益孚
苟有良史傳循吏舍斯人其誰樂道其善所以勸也
跋皮昭德蔵李士弘所臨書譜
延祐五年澄以集賢直學士召脩撰虞伯生將旨而南
侍讀學士河東李士弘亦被命祠衡嶽訖事過家是年
五月與平江州判官清江皮昭德會于豫章留月餘欲
俟澄與伯生至澄以疾病六月始克就道至則侍讀公
行矣臨别時以其所臨孫過庭書譜贈昭德意甚不輕
盖侍讀於皮氏昔為故舊今則婚姻而伯生與澄素忝
其相知以士弘之俊邁超逸而於親故慇懃繾綣如此
亦其德之厚也
題李承旨贈吳璉手帖後
廬陵吳生儒家子中罹兵變掠賣于鄆之蘇家蘇為婚
娶生往見承旨李公告之故公勉令報蘇待遇之意藹
乎仁義之言哉生遵所教不敢有離心其後蘇竟焚劵
放還吳之知恩蘇之知義可謂兩得然皆自李公發之
有德之言其有禆於世若此吳既來南寢食不忘公之
德蔵公畫像出入與俱晨夕敬事焉子昔拜公于京師
今為識其左方盖以嘉吳生之厚抑以歎李公之不可
復見也生名璉
題姚博士與洪汝懋贈言後
豫章四洪黃太史之甥也玉父之後有夙慧文工才俊
繇國學生預貢禮部蒙特恩出長東湖書院行之時博
士姚君所以教戒之者至矣尚思無負於博士之言哉
題甘公成詩集
延祐四年秋鄉試校文畢於東湖書院見一士問其姓
字曰甘公成示予書二帙皆律歷度數之學此雖末藝
然為士者往往不知而能究之不差可尚已今又見其
詩文一篇語甚俊拔噫才士也夫雖然詩文度數之外
猶有當學者亦知之乎
跋馮元益詩
穎川馮元益詩效陶靖節韋蘇州欲其沖澹自然而然
非求工於一字一句者元益雖受特恩提舉江西等處
儒學事而科舉進取之文尤長且將以才進士名一世
不止於為詩而已
跋慈雲庵記
昔番易周君有慈雲庵以奉母當時鉅公及近時名士
俱為作記君登進士科天既報其孝矣周君之子任翰
林集賢十載出補郡為貳乘而君之孫多賢而文比比
取世科可待天之報之者未巳也苟子子孫孫能立身
顯親盖不假夫鉅公名士之記而流芳也
題吳真人封贈祖父誥詞後
吳真人全節寄跡道家游意儒術明粹開豁超出流俗
初從其師入覲大被眷知遂嗣其師主教錫號崇文弘
道玄德真人扈蹕日久特嘉其勞以翰林學士中順大
夫官其父越明年群臣例有封贈真人恩及二代生者
封一品死者贈二品寵光榮耀儒臣或不能及制誥諄
詳又前代詞臣所未嘗有也真人供給禱祠之臣也而
能致此者固聖朝之厚恩而亦有由焉盖其立心也異
故其獲報也亦異其善不可一二數而其大者則好賢
也夫天下之善莫大於好賢天下之惡莫大於妬賢世
謂妬賢之人猶妬婦非特妬其得近於夫者雖見他人
之姝亦妬雖見圖形之麗亦妬徐察之信然夫治天下
者在得人相天下者在用人用人必自好賢始周公大
聖也而急於見賢一食三吐其哺一沐三握其髮趙文子
賢大夫也所舉筦庫之士七十有餘家嗚呼當時周公
所見文子所舉豈必皆其親舊而有所請求者哉好賢
之臣能容人而天下治妬賢之臣不能容人而天下亂
此大學平天下章所以引秦誓之言而深切教戒也真
人非居用人之位非秉用人之權而人有寸長惟恐其
不聞惟恐其不達嗚呼安得相天下而有是心也哉故
推原真人顯親之由而歸美其好賢之心以告夫千萬
世之相天下者
題嚴氏四世家傳後
昌黎韓子曰文書自傳道不仗史筆垂廬陵士嚴鳳陽
自為其曾大父夷伯大父恕作傳又為其父前進士逢
元作銘其父之傳及其身後之傳皆其友朱同孫所撰
雖無史筆書之而四世有四傳豈非欲如韓子之以文
自傳者歟其五世之胄嚴有孫復以四傳俾人題跋若
疑其文之不孤傳而外資於人庸詎知其資於人之文
果勝自作之傳乎有為之求予文者予聞命羞恧禮辭
曰嚴氏盖欲文之傳永久以顯其親揆予之文與草木
俱腐瓦礫同棄者爾奚可以塞孝子慈孫顯親之意哉
雖然欲顯其親者當務其本此非予之言也聖人之言
也顯親本於揚名揚名本於行道夫行道也者持循天
理不使有一毫私意人欲之萌身心粹然如無瑕之玉
與世儒浮華務外之學絶不同漢之黃憲當時目為顔
子故以庶人而名載史冊憲亦不過生質純美而已人
稱其淵乎似道似道且為人所稱况真能行道者哉能
行道則名揚矣既揚名則親顯矣徒欲託文以傳則歐
陽子送徐無黨序之甚詳文固不足恃也欲傳莫若行
道道在我求之巳而有餘無所資於人也嚴氏子孫其
勉諸
題天文小圖
天如彈丸歷官范銅為象外圓中虚通竅為星於内窺
之或易以繪其圖有三上規自北極常見七十二度際
赤道南下規自南極常隠七十二度際赤道北中規以
四宫半見半隠之星為横圖上際北極下際南極三圖
若合為一則於上規圖外增赤道至南極五十六度贏
此圖是也一百七萬一千里之圍而盡之於不滿尺之
徑中外官之名三家赤黃黑之象靡不具精矣老眼昏
華不能細辯得意忘象庶其可哉
題何太虛近藁後
夫言之秩然次序條理者謂之文文無待於作也後之
人口之於言雜亂無紀則必締構於思撰造其辭而後
筆之於簡牘古之人雖不作文孔子嘗云辭達而已此
固作文之大法也而柰何作者之不知此哉東漢以來
氣弱體卑無復有善作者至於今殆千餘年唐宋盛時
號為追蹤先漢而僅見韓柳歐陽曾王二蘇七人焉若
李習之若唐子西若張文潜非不游韓蘇之門而竟未
與韓蘇合一也兹事豈可易視哉表弟何中太虛少負
逸才弱冠已能詩而亦用意於文至順二年春予卧病
顧予於病中錄示近作十數予讀之盖優優升七子之
堂矣予不勝其喜非私喜也喜斯學之不孤也斯學也
雖非儒者之本務而其格力之高下實由氣運之盛衰
關繫又豈小小哉病餘倦於書喜之之極不能自已為
書其後而還其藁
跋鍾改之詩
予未冠已聞永豐鍾改之先生為名儒今五十年餘始
識其子士安而見先生所著之書所作之詩嘆慕斯人
之不可復得也乃識其右方
跋長清趙氏述先錄
集賢趙克敬以盧龍世家譜來眎濮尹趙子敬又以長
清述先錄來眎譜克敬作錄亦克敬作也盖盧龍之趙
以遼太師衛國公為初祖衛公之子十有二按譜克敬
在第五支下而子敬述其父祖至曾祖止以上不可攷
曰聞之先人出自衛公第七支克敬所譜不載故特為
之錄以補其闕嗚呼遼始終二百年所得中國之地燕
山一道耳衛公遼之重臣子孫世禄不絶遼之未亡也
必無去其國而分適他國者盧龍而長清不知自何年
始其在金人有中土之後乎盖不可詳矣夫文無所於
稽人無所於詢雖夫子不能以徵杞宋之禮况喪亂流
離之餘而推明一家之繫乎長清之趙三世以醫科濟
人慈祥豈弟而不規利子敬為吏廉平是皆有隂德隂
功宜足以昌其後而子敬之子有方進進於學者繼自
今子子孫孫果能使才行聞於時勲名見於世自立自
成日大日衍則長清一盧龍也嗚呼由昔觀今盧龍信
有光於長清由後觀前安知長清不有光於盧龍也哉
長清之子孫其勉㫋
題盧龍趙氏世家譜後
唐自中葉以降河朔弗靖豈無雄傑生於其間歟抑有
之而沉泯弗獲振奮以見於世與盧龍趙公思温生唐
末材勇絶倫事幽燕而幽燕弗能存歸沙陀而沙陀弗
能有值遼室將興遂為開國功臣贈太師衛國公子孫
蕃衍爵禄累世不絶衛公十二子其五特進延威特進
二子其二節度使匡禹節度八子其七團練使為翰團
練三子其長團練使相之生七子七之三曰團練使洧
生六子六之二曰觀察使公為觀察之子鎮國鎔鎮國
之子驃騎居常九世皆仕於遼驃騎生建春徵士植徵
士生玟仕金為三司使三司生鈍軒逸士鉉逸士生穆
今為集賢司直以其世家譜示予予覧之竟為之喟然
嘆曰朱三移唐祚中原無人五十三年更八姓十四主
遼人起自荒服之外乘時拓疆得中夏燕山一道年代
獨久屹然與宋氏對峙為兄弟之國金人因之而有天
下之半皇元一之而有天下之全遼金至於今日國統
三易而趙氏一家歷仕三國垂四百年綿綿若此何其
盛也中更亂離諜記湮没司直君攷詳纂述無所遺墜
於以見其祖宗根本之遠族屬枝葉之廣賢已司直君
字克敬賢而知學是以能然嗚呼趙氏之昌其未艾哉
題曾雲巢春郊放牧圖
春盎郊原十牛在牧或奔或馴或行或息或前或隨或
飲或食或鼻浮水或背負人各適其適牛不自知也牧
者亦何心哉噫善牧民者亦若是而已矣
題毛宗文梅花二百詠
毛宗文梅花二百詠其開也曰客折一枝頭上插我遶
花邊行百匝忽然客問花如何看得入神渾忘答其落
也曰海風捲水攅飛箭戰退花神人不見芒鞋破曉出
門看萬玉枝頭無一片昔之詩人一句亦可傳名今於
二百之中得其二焉多矣乎
題臧氏家譜後
世稱族之大者若晉之王謝唐之崔盧盛矣然王謝至
唐崔盧至宋巳泯泯不復有聞然則族之大者常有之
大而久者不多有也臧氏自隋驃騎將軍傳七世至工
部尚書之父始居饒之浮梁而尚書七子布濩流衍其
世爵之延家業之富本支之蕃遂為江東右族七百年
而未替可不謂之大而久者哉噫三百年之唐三百年
之宋此享國之最久者其間乃有七百年之世家歷唐
歷宋而至於今傳曰臧氏其有後乎以今觀之猶信
題范氏復姓祝文後
大德十年二月乙夘真州范之才祝於其先攷宣教君
曰我祖派衍文正歷世既遠考君贅居唐氏生之才與
兄頥不幸幼失所怗隨母適周藉兹飬育以成長大習
學藝術粗賴温飽以至於今既感其恩勉隨周姓每傷
所思敢忘本祖姓久未復罪莫大焉不幸先兄去春早
世歸宗之義有孤嗚呼哀哉我母巳往於周所生一子
亦既有孫克承祭祀周氏有後范氏歸宗無遺憾矣我
母謹蔵先世誥命可以憑依子孫之幸也伊我文正公
幼隨母適朱長歸本宗當時韙之以為美事爰兹末裔
亦舉斯典今涓吉旦祠廟復姓高曾祖考庶其來格皇
慶元年國子司業吳澄移疾還家道過真州之才之子
有元從沔陽教授蔣華子來見具道復姓始末澄按儀
禮喪服篇齊衰不杖期章繼父同居者傳云夫死妻穉
子幼子無大功之親與之適人所適者以其貨財為之
築宫廟歲時使之祀焉妻不敢與然則古之隨母適人
者雖與繼父同居而未嘗易其姓廢其祀也後世或有
貧不能自存幼未能有知依託於人至於易姓廢祀者
可悲也已范文正初冐朱姓舉學究既知所自出則復
范姓舉進士卒為宋名臣今有元克相其父效文正此
舉不亦善乎然文正所以光其祖大其宗不在復姓一
事宋三百年參知政事凡幾人而范文正公惟一人耳
繼自今有元用心立身一以文正為法則人將曰是真
大賢之後矣不然不可也有元其尚兢兢勉勉於兹是
年四月望日
跋楊顒諫諸葛武侯之辭後
開誠心布公道集衆思廣忠益諸有忠慮於國但勤攻
吾之闕漢丞相諸葛忠武侯語也可以為萬世相天下
者之法矣孔明豈不知為相之體哉於主簿楊顒之諫
也生既謝之死又哀之孔明豈不知其言之忠哉然而
罰二十以上皆親覧食少事繁至為敵國所窺而慶幸
其不久孔明豈不知愛重其身哉其若是者何也嗚呼
是未可以常情度淺識議也夫知相之體而未免自勞
知言之忠而未見樂取知一身繫國之存亡而竟中敵
國慶幸之計苟非甚愚者或有所不為而謂盖世絶人
之智者為之乎予故曰是未可以常情度淺識議也且
當時事勢何如耶以一木支大厦之傾事君而致其身
盡瘁於國遑恤其他夫豈可已而不已者楊顒之諫謂
之愛孔明則可謂之知孔明則未也杜子美詩云三分
割據紆籌策萬里雲霄一羽毛又云福移漢祚難恢復
志决身殱軍務勞此詩字字有意細味之庶乎知孔明
之心而豈常情淺識之所能測度擬議者哉齊右王良
父嘗書楊顒諫孔明之辭于片紙其孫出以示人予獲
觀焉撫卷再三而不忍釋嗚呼前軰或者其亦有感於
斯歟
跋吳真人閤漕山詩
閑閑吳真人至大延祐欽承詔旨兩至閤漕名山天寵
焜煌照耀下土山之一草一木靡不衣被恩榮矣祝釐
餘睱泛應從容珠璧之珍綺縠之文燦爛於詩章吟句
間又有以增益其輝光張君省吾親受筆墨之教紙尾
拳拳欲省吾不溺於伎而知進於道其意盖深遠矣哉
題畫魚圖
昔之達士有云於魚得計夫得計云者以其潜於淵泳
於川相忘於江湖上下隠見來去倏忽自適其適自樂
其樂而不自知其然也若摭魚之名借音取義睎慕榮
顯以悦世之淺丈夫是欲誘魚以鈎餌待魚以罩罟也
尚可謂之得計哉果有達斯趣者乎試以吾言問諸畫
史
吳文正集卷五十八
