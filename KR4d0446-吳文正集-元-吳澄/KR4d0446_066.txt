吳文正集卷六十六
元吳澄撰
墓碑
趙郡賈氏先塋碑
楊州路總管賈庭瑞蒙恩封贈其祖父母父母將勒石
先塋以揚天子之寵光謂國史院官吳澄曰庭瑞家趙
州柏鄉縣祖父諱受不仕祖母魯氏李氏父諱諒以學
業為鄉里師不幸蚤世母滑氏自誓靡他父母不能奪
其志長育不肖孤教之以父書比長出而從事誤為故
丞相順德王答剌罕所知始終服屬未嘗離出丞相行
湖廣省事時任檢校又任都事丞相行江浙省事時任
都事如在湖廣逮丞相入朝總百揆庭瑞主事刑部遷
吏部繼除樞密院都事戶部員外郎大德季年贊丞相
定國大計丞相既終除兵部郎中尚書省立除同僉宣
徽院改除度支少監以忤近侍棄官養親尚書省廢而
庭瑞居母喪服闋除楊州路總管又以不能嫵媚去職
逮遇聖時錫命及二代祖父贈亞中大夫順德路總管
輕車都尉追封武威郡侯祖母並追封武威郡夫人父
贈嘉議大夫禮部尚書上輕車都尉追封武威郡侯母
前時嘗以貞節旌表今追封武威郡夫人竊惟國家之
厚扵臣子蓋以勵忠孝顧庭瑞何以報稱然君賜之榮
世世子孫弗敢忘吾子畀一言文諸碑以慰先靈以觀
来裔庭瑞之願也澄夙聞賈侯剛直不撓涖官能為人
之所不能為既廉且勇允矣良吏非其先世所積而然
與則諾而述所聞以詩之曰
洵直賈侯如百鍊金遇事諤諤愧彼瘖瘖昔忠愍王天
下名相維侯是好好莫或尚鹺司挾怨寘人于辟侯往
平反冤者獲釋官給民監數重難酬侯為減殺民瘼以
瘳鄂營梵宫畚土躋山逆耳苦諫念民孔艱布十五萬
一邑困瘁懇請上聞三免其二佐杭保釐政治靡墮使
閩通變邦用靡虧脩隄展期農不失時督征發隠貴不
得私運值危疑孰匡社稷國倚元臣侯贊密畫鍾亡絃
在郢没斤存牙音奚聆石能曷伸彊暴侵陵惡必懲忞
徑堯帝聰豈攝權勢浮亢蠧耗職務節縮頫竭愚忠遑
計身辱作牧淮海興利除害公論去思裳有遺愛侯謂
余今先慶所積為子為孫欲報罔極煌煌寵錫光徹九
泉爰斵聖珉刻詩墓前皇澤如天身拜稽首永世弗諼
式燾爾後
大元故朝列大夫僉燕南河北道肅政廉訪司
事趙侯墓碑
侯諱思恭字仲敬相安陽人也淹貫儒術精通法律試
郡從事以才行見知張左丞何平章侯宣慰劉中丞諸
先逹名聲日超擢掌刑部農司宣徽院吏牘勑授從事
郎轉承事承務充照磨主事經歷三任俱不離宣徽又
轉承務郎出為燕南河北道提刑按察司判官陞奉直
大夫入為監察御史制授奉政大夫大司農司經歷改
僉河北河南道肅政廉訪司事進朝列大夫徙治燕南
元貞丙申十一月十五日以疾卒于大名公館年五十
五歸葬吳村原先塋之左郡守張孔孫為之志墓泰定
乙丑余自京師還過金陵而侯之子天綱為江南諸道
行御史臺掾持侯墓志又自述逸事狀一通詣余請曰
先人以清白自將有猷有為體魄歸于土三十年矣而
墓碑未樹深罹平生德美久遂泯没子職之缺莫大焉
先生閔人子懇切之情而畀之文以光其幽生死俱有
榮也余察其情誠孝於親者乃按昔所志證今所狀而
章其所可稱侯之曾大父溫大父德俱潜晦父仁孝友
勤儉明律學金朝選調鈞州司獄侯敦志節勵廉隅脱
去邊幅樂扵從善不長尺寸生業室廬僅庇風雨家無
婢妾自奉菲薄屢空晏如也其為御史也權相方抑臺
憲有竒袤裒歛民財迎佛侯糾以法彼交通權門求援
召侯至政府奮怒詰責將坐以沮壊善事之辟侯從容
枚舉侵擾之實以白氣平理直權相孰視沈思竟弗能
罪也山後興州諸路饑移文請賑救省臺就命侯往隨
便宜設方略活數萬人其為經歷也從司農長官造闕
庭陳務農重本關民休戚數十事以答清問其憲河南
也條列孝弟忠信禮義廉耻之訓以諭愚頑之民俾之
趍善而不麗于罰民翕然從令及治燕南亦如之先德
後刑凡事務存大體平反冤滯審辯無辜輕重囚生死
獄不可勝計雖中心長厚然自能懾伏百司鎮安所部
歲終考績嘗為諸道之最讀書尤喜義理之學陸宣公
奏議真文忠公大學衍義許文貞公文集玩繹未嘗去
手聞人有善有能不吝薦舉而人鮮知盖出自公心非
以市私恩也内子焦氏澤州進士茂才之女貞静淑慈
自鑒書史待幼御下具成家範年八十三乃終至治辛
酉歲也子男三侃年十九而殤天綱由國子生貢充儒
吏由戶部遷行省掾由淛省遷行臺掾天經以兄之讓
受父蔭主獲嘉縣簿再任冀寧錄事沒官所女二適屯
留縣主簿王蔚適淛西廉訪僉事傳汝礪孫男三植早
逝次構次楷女一適譙郡眢一門子孫振振已仕者能
官未仕者知學侯之餘慶也余既叙侯之美如右而又
繫之以銘詩詩曰
若稽臬司衆刻寡慈綽綽儒流允也吏師耽研理趣謹
飭名檢繄許文貞是式是範由中暨外宦三十年一寒
如初環堵蕭然食蘗飲冰匪丼維㓗儀鳳鳴鸞維祥匪
孽賑饑讞獄百萬生存陰德比于昌爾後昆吳村之原
刻文在石永世勿堕仁者所宅
有元懷遠大將軍處州萬戶府副萬戸刑侯墓
碑
宣武將軍刑答刺忽台以處州副萬戶鎮撫州世武弁
而好文儒教子治進士業前貢士于應雷為述其考懷
遠大將軍之歷官行事而以請扵余曰先君雄毅忠壯
威名綽著自為偏禆已稱勇敢摧鋒䧟陣勢如破竹撫
納降附頑擴革心宦轍驅馳東盡海島南極閩嶠卒伍
憚之如嚴師氓隸戴之如慈父棄于時逾三十載而宰
上之石未建儻蒙賜之銘詩以賁泉壤豈惟生者得逭
子責哉死者亦增幽光矣屬余赴史院之徵未能有以
塞其請貽書至再三其請彌篤余歎曰人子之孝扵其
親固有若此者夫謹按其狀侯諱聚般陽路莱州人父
德由蘭陵簿長千夫以懷遠大將軍治屯田在淮安戰
死侯之官初檄充百戶廵檢總把千戶總管等職至元
十四年勑授忠顯校尉佩銀符未幾制授武略將軍管
軍千戶十五年轉武德又轉宣武陞總管佩金符十八
年轉明威陞副萬戶二十四年制授處州副萬戶二十
七年進階懷遠大將軍侯之勲攻東海連海有功從秃
魯罕元帥耴東海漣海從丞相南征略通泰破常州定
沿海溫福興化泉州未附之地往福之永福縣招諭潰
軍隨日本行中書省官至耽羅山抵倭國界領軍船守平
戸島收輯福建八郡所轄諸山洞寨手號軍萬三千七
百人詣海洋松門等處隄備平台寇以寡克衆又獲仙
居縣寇千餘先鎮岺江繼鎮澉浦遷鎮鉛山二十八年
八月疾二十七日卒年六十三明年歸葬莱州掖縣方
北村元配劉三男長福宣武將軍管軍千戶卒無嗣繼
室張二男長答剌忽台處州副萬戶今鎮撫州者也妾
之有男者三嗚呼中統至元間龍驤虎視羣策其力雲
起風生各效其用而侯之樹立若是三世將家子孫方
昌因所報推所施侯之為將其崇陰德而抑陰謀者乎
固宜銘銘曰
勇冠千軍為國虎臣表終質直壹是情真功存百戰亡
陟三品殁三十年生氣凛凛有子襲爵有孫劬學三世
將門繩繩後昆掖郊舊墓秋霜春露聿昭斯銘邢氏之
興
元故濬州逹魯花赤贈中議大夫河中府知府
上騎都尉追封魏郡伯墓碑(丁夘)
故濬州逹魯花赤遠哥察兒西夏人也歷事三朝以子
貴初贈奉議大夫汴梁路治中驍騎尉追封南樂縣子
配康里氏追封南樂縣君維郡中議大夫河中府知府
上騎都尉進封魏郡伯南樂縣君進封魏郡君維郡伯
世為河西著族父哈石覇都兒善騎射饒智略臨陣摧
鋒所向無敵太祖皇帝嘉其鷙勇錫名覇都兒母篾里
吉氏以癸巳生郡伯體貌魁偉器識英邁少親行伍長
益練器甲堅整馳驟勁銳應變赴急奮不顧身定宗皇
帝選直宿衛謹飭敏給甚稱使令從憲宗皇帝征伐不
避艱險不憚勞苦凡所俘獲悉不私有丙辰歲以功受
濬州逹魯花赤時軍旅繹騷徵役繁重中州凋弊土曠
民稀而能惠愛撫緩如古循吏於是流逋四集田野而
日闢竟内稱治中統壬戌山東作亂奉詔扞禦南兵斬
將二人奪馬二匹捷聞賞銀百兩回賜所獻二馬在官
日久與濬民相安世漸平定無意仕進買田築室藜陽
山下治生教子二十二年乃終終之日至元甲申之歲
正月壬戌也夀五十二葬黎陽山康里郡君儉勤理家
至老不倦子哈剌哈孫讀儒書通文法大德庚子授承
事郎江西等處行中書省左右司都事郡君授禄養壬
寅正月甲辰終于官所夀六十九歸柩合葬郡伯卒後
三十五年當延祐戊午子改授奉議大夫同知江州路
總管府事始蒙恩封贈二親又十年當泰定丁夘子以
中議大夫漢陽府知府致仕再蒙恩加贈加封具書諗
于臨川吳澄曰哈刺哈孫生甫四歲先父郡伯已不仕
莫能詳其施政恤民之實所聞扵先母郡君者百不
一二然承天渥榮賁泉壤至再倘無文追述以示方来
非孝子也是以竊有請焉余素知江州貳侯之賢今又
得知其先世累功之因信乎水木之有原本也乃不辭
而叙次其世如石孫男三脱因泣江西行省宣使納嘉
德從事郎潭州路安化縣逹魯花赤兼勸農事其季鄉
貢進士教化將父命詣余求文者也女一曾孫男五女
二詩繫左詩曰皇元啟運羣力蝟奮虎貔效猛鷹凖兢迅
桓桓魏伯西士竒雋先朝舊臣育此胄&KR1015;入厲禁庭恪
守忠藎出陪戎路卓寇行陣皇選爾勞宅牧于濬濬民
父之千里河潤晝省夫耕夜息鬼燐有牛濕濕旡犬猌
猌世皇龍御雷&KR0008;雷震將同軌文首削方鎮爾瓜爾牙
可布可信沐浴泰和勇退怯進乃治田廬乃釋綬印閭
里相歡歲月一瞬英嗣間興克邁肯訓秩秩訏謨廓廓
游刃游斧盤根徐櫛亂鬌繼乘貮車爰倅列郡身名屢
遷家聞益振帝制榮視光被幽襯階職煌煌勲爵崇峻
生若沈溟没也燚焮才猷在昔人用弗盡遭遇在今天
報㒺靳窮碑勒美百世不磷不磷維何子孝孫順
大元少中大夫江州路總管贈太中大夫秘書大
監輕車都尉太原郡侯王安定公墓碑(至順壬申)
公諱彦弼蠡之博野人今亞中大夫潮州路總管元恭
之父故懷遠大將軍贈定遠大將軍武備鄉上輕車都
尉太原郡侯忠惠公諱興秀之子也王氏世力本務善
國朝兵至河北忠惠率三十村之民迎其帥師授以幟
及蠡&KR0008;受屠三十村之民獨免從大兵徇地長千夫長
萬夫授懷遠大將軍招撫使佩金符後領人匠都逹魯花
赤年老退閑公襲父職善譯語尚氣任俠嘗欲持匕首
為友報仇因自殺衆止之選監尖家倉提領東平路
鐵治俱有績時於八處關隘各置提舉宫譏察竊馬互
市之人授公奉直大夫潼關大使處十二年發擿奸伏
不一浚關南禁溝至今人蒙灌溉利忠惠亦就養關下至
元六年卒奉喪歸葬起復中順大夫黃州路宣課都提
舉課額最一道知安豐府事流民来歸墾淮甸荒田萬
餘頃為執田其後創立屯府公之功居多陞少中大夫
南康路總管督詣縣定民産高下微役視農事急緩在
前民不堪命而流止者悉復業焉三歲再蝗冐暑率民
吏驅瘞不能為灾煅石脩朱文公所造江岸石閘以禦
風濤商旅泊舟得安改江州路總管除前官勵政暇日
詣郡率及濓溪景星兩書院勉勵士學咨詢民瘼郡庠
日就摧壓學計不足以興脩公課之羣儒出學廩之粟
各二百斛畀四士分任其寘一瓦一木不以煩有司斧
者鋸者鑿者杇者衆工兢作或革或因不逾月自禮殿
從祀講堂門廡煥然一新郡城北瀕大江城壊無敢完
補公慨然興築其夏水大至郡民皆曰公實生我倘如
衆議吾屬魚矣蜀人范先生大性數十年寄隠公造其
廬命子事之以師禮鋟其所著易輯略以傳江州任滿
還蠡不復仕謂元恭曰吾欲買田建義塾教鄉里子爾
能遂吾志乎元恭應曰不敢隨遺規地四畝構講堂及
兩廡延鄉之名德為師有田二百四十畝歲供廪食外
設大門中設燕居旁竪一樓以庋書籍每日誦讀不輟
鄉里藹然興孝讓禮義之風至大戊申正月八日公年
八十九終于里第二月十八日合葬太原郡夫人鄭氏
張氏之兆子男三元德忠顯校尉安慶路管軍總把元
恭由承務郎翰林都事承直郎高郵縣縣尹廬州路總
管府推官奉議大夫江西等處行中書省理問遷亞中
大夫潮州路總管女五長適金紫光禄大夫平章政事
鄂國公史弼追封鄂國夫人次適中梁路總管陳柔追
封穎川郡夫人次適六合縣尹董汝楫次適中慶路蒙
古字教授薛良次適吕元魯曾孫男遵丞直郎大都右
警廵院副使進丞直郎南康路總管府推官逹未仕道
中書省蒙古必闍赤暹遇俱未仕女孫長適盧信次適
真定路趙州判官李某次適奉訓大夫廣州路增城縣
尹董仲玉次適丞直郎江浙行省左右司都事鄧巨川
次適史某曾孫男亨用中書省宣使餘幼公之考暨公
蒙恩追贈制曰懷遠大將軍王興秀可贈定遠大將軍
武備鄉上輕車都尉追封太原郡侯謚忠惠少中大夫
王彦弼可贈太中大夫秘書太監輕車都尉追封太原
郡侯謚文安逮至順壬申公之子元恭自潮貽書臨川
吳澄請文墓石距公卒葬之年二十五年矣澄以孝子
之榮哀其親也不辭而為序次其行事大槩繫之以詩
曰王氏之初執其簞壺先識迎師全活里閭挺生英嗣
繼世膴仕早負俠豪晩作循吏老而歸休桑梓優游期
化鄉人世于魯鄒靡玷靡疚神所扶佑詵詵胄&KR1015;綽綽
遐夀綸恩焜煌加賜官勲胙之侯爵易名彌尊有韙潮
特追孝誠篤勒文堅石用顯前躅
皇元贈中順大夫禮部侍郎上騎都尉天水郡
伯趙府君墓碑
朝散大夫雲南詣道肅政廉訪使趙成慶昨任山
南憲副時考府君垠祖贈中順大夫禮部侍郎上
騎都尉追封天水郡伯妣夫人胡氏贈天水縣君
今將赴雲南過家立石墓前以表上之恩以章親
之榮貽書臨川吳澄俾文詣石澄耋耄疲癃非能
馳騁筆墨者矣然廉訪使此舉臣之敬上也子之
孝親也一舉而臣子之道兩得樂於為之言是以
勉力承命而不辭趙氏東川著姓家于銅山素贏
扵貲輕利好惠府君少共子職母嘗病劇拜醫籲
神誠意懇切苟可已疾靡事不為母竟獲瘳其後
天兵下蜀母已不存奉父如渝渝亦受圍又值歲
饑貶粥已度晨夕越數年父遘時疫願言歸骨鄉
里及父喪偵伺兵退跋履險艱間道扶柩返喪與
母同兆時蜀言及父難孔棘宋東川帥百計支柱府君亦
署百夫長尋即退□宋亡蜀附居民始紓府君每念遭
逢世運之厄能復業者有幾夫婦合志信禮佛像雖重
費不吝惻惻懷哀閔羣庶心賙恤救助厚施而不蘄報
有負無償者弗責自奉甚約縷絲粒粟戒勿暴殄勤勤
扵小物肫肫扵大倫衆口同稱善人翰林侍讀學士李
原道所撰先塋碑紀述備悉兹不再書府君卒大德戊
戌九月四日年六十八其夫人卒皇慶壬子三月七日
年八十二並葬郪縣富國鄉之東山子男四成桂成芝
成憲成慶季子也其仕始行省理問所知事至廉訪使
十四任其階始將仕郎至朝散大夫凡七轉考妣受贈
官亦三矣女三壻牟仲保王文德中女疾不嫁孫男七
女七靖惟趙之先德所培者深故其施于後嗣所發者
茂廉訪使徧歷中外臺省公忠清謹粹然無瑖之寳有
用之器聞著當今光被既往國之良臣家之良子已且
復遠徵老拙之文人子愛親之孝㒺限極也雖然澄之
文虚言爾欲顯其親在立身揚名恐辱其先在脩身慎
行廉訪使所慎所揚固已寡過多譽其尚彌勖所脩彌
堅所立行無怠扵終則名有加於初垂二親不朽之聲
延百世未艾之祉在已不在人也已之實行可傳其比
藉人之虛言而傳者豈不相去萬萬哉
有元朝列大夫撫州路總管府治中致仕李侯
墓碑(元統癸酉)
朝列大夫撫州路總管府治中致仕李侯之子輔自洪
郡至撫郡之遠鄙水陸五百里觸冐盛暑造吾門請曰
輔之先君生戊申年七月三日延祐乙夘六月二十七
日終年六十有八天曆庚午七月十一日葬礠州滏陽縣
南之祖塋先夫人隴西郡太君陳氏生辛酉年十一月
二十一日至順壬申四月一日終年七十有二將以某年
某月日歸鄉祔葬焉痛惟先君棄世已十九年而墓石
未建不肖孤弗克立身揚名以顯其親懼久遂湮没敢
蘄一言以發潜幽則先君雖死猶生也維侯嘗官于撫
予雖不及識聞其為循良吏其子能以儒術起家以時
才獲用而予識之舊矣其情懇切誠孝於親者是以不
辭而為之叙次如左侯諱璋字君用曾祖定祖均世為
汴梁杞縣人考實避金亂徙廣平路礠州滏陽縣生三
子侯其次至元六年舉兵攻襄樊伯兄留綜家務而侯
從軍以能通書計充軍府今史天下既一擢廣西宣慰
司都事未幾從湖廣行省官往海外四郡建安撫司行
省官宋舊人也狃于故習任意輕殺侯執法抗議全沽
數百以功陞化州路判官時權姦柄國仕者率由賄進
侯久勞廣海理宜優叙以不阿媚至元十八年左遷潭
州灃陵縣尉二十一年授將仕郎象州路總管府知事
未任選為湖廣省掾從鎮南王征交趾自陸路深入官
軍失利䧟没者半獨侯所領百衆力戰三日獲其偏校
以還随上官詣闕條陳軍中利害請以戰艦由海洋擣
其巢穴因是交趾内附朝貢至今尚書省更至元鈔二
十七年除常州路平凖行用庫提領鈔法流通官利民
便元貞元年授承事郎尹贛之興國明年有妖賊作致
動重臣大兵殄捕侯躬率民義嚮𨗳徧榜諸鄉諭良民
棄砦寧家以别扵賊而不罹玉石俱焚之禍先是邑中
豪民惑於其妖各餽牛酒金帛以表崇信賊酋籍其名
姓百餘家及寇平得其籍侯憮然曰此愚民無識而然
畀之扵火竟無冐罣重臣亦嘉之奬其勞来安集之功
而薦諸朝民懷其德立祠報事後聞侯喪莫不感涕大
德四年改授吉安龍泉尹化民為善有兄弟争田財數
年不决侯閉門自責累日不視事其民羞愧願改過自
息其年脩學校之廢正版籍之詭開墾係官荒田若干
畝歲收三千餘斛存貯以備饑歲民免艱糴縣瀕大溪
當行人往来之衝每春漲浪急渡舟常多覆溺造浮梁
百餘丈利涉無虞在任六年既去民猶思之至大元年
授承務郎撫州路推官平反冤獄十餘行屬邑審囚咸
稱其平恕明决年未七十以疾告致仕得進階朝列進
職治中比命下侯已先逝矣侯端謹重厚清苦澹泊仕
扵南中所得俸給悉送還家以奉二親撫育族從孤幼
男女十數逮其成人而為嫁娶大德三年歸省祖塋買
土故鄉凡一家内外未葬之親各以昭穆序葬募黨里
之謹愿者永遠守護囑族屬之慈順者歲時展視初娶
薛氏早卒再娶陳氏以長子輔恩例受封從夫四品爵
秩子男四輔繇龍興路儒學二吏工部掾江西省敕授
全州路儒學教授掾湖廣省陞掾中書省丐侍親授承
務郎江西等處行中書省檢校官次輅三祐四輯女三
彭椿王新梁詢壻也孫男五愿簡直某某女四適米適
常適周幼者未行輔自述其父之事云爾輔也通而能
介介而能通仕不廢學學不廢仕儒且才已有望有聞
靡瑕靡璺志在章父之美勤勤如也觀其子知其父則
侯之可銘也無愧銘曰
拔之行伍而史而府畀之民土而字而撫父也能吏子
也才士克章前美父有孝子
吳文正集卷六十六
