吳文正集卷三十四
元吳澄撰
序
送何太虚北游序
士可以游乎不出戸而知天下何以游為哉士可以不
游乎男子生而射六矢示有志乎上下四方也而何可
以不游也夫子上智也適周而問禮在齊而聞韶自衛
復歸於魯而後雅頌各得其所也夫子而不周不齊不
衛也則猶有未問之禮未聞之韶未得所之雅頌也上
智且然而況其下者乎士何可以不游也然則彼謂不
出戸而能知者非歟曰彼老氏意也老氏之學治身心
而外天下國家者也人之一身一心天地萬物或備彼
謂吾求之一身一心有餘也而無事乎他求也是固老
氏之學也而吾聖人之學不如是聖人生而知也然其
所知者降衷秉彛之善而已若夫山川風土民情世故
名物度數前言往行非博其聞見於外雖上智亦何能
悉知也故寡聞寡見不免孤陋之譏取友者一鄉未足
而之一國一國未足而之天下尤以天下為未足而尚
友古之人焉陶淵眀所以欲尋聖賢遺跡於中都也然
則士何可以不游也而後之游者或異乎是方其出而
游於上國也奔趨乎爵禄之府伺候乎權勢之門搖尾
而乞憐脅肩而取媚以僥倖於寸進及其既得之而游
於四方也豈有意於行吾志哉豈有意於稱吾職哉苟
可以寇攘其人盈厭吾欲囊槖既充則揚揚而去爾是
故昔之游者為道後之游者為利游則同而所以游者
不同余於何弟太虚之游惡得無言乎哉太虚以穎敏
之資刻苦之學善書工詩綴文研經修於已不求知於
人三十餘年矣口未嘗談爵禄目未嘗覩權勢一旦而
忽有萬里之游此人之所怪而余知其心也士之能操
筆僅記姓名則曰吾能書屬辭稍協聲韻則曰吾能詩
言語布置粗如往時所謂舉子業則曰吾能文闔門稱
雄矜已自大醯甕之雞坎井之蛙蓋不知甕外之天井
外之海為何如挾其所以能自謂足以終吾身没吾世
而無憾夫如是又焉用游太虚肯如是哉書必鍾王詩
必韋陶文不韓柳班馬不止也且方窺闖聖人之經如
天如海而莫可涯詎敢以平日所見所聞自多乎此太
虚今日之所以游也是行也交從日以廣歷涉日以眀
識日長而志日超跡聖人之跡而心其心必知士之為
士殆不止於研經綴文工詩善書也聞見將愈多而愈
寡愈有餘而愈不足則天地萬物之皆備於我者真可
以不出戸而知是知也非老氏之知也如是而游光前
絶後之游矣余將於是乎觀澄所逮事之祖母太虚之
從祖姑也故謂余兄余謂之為弟云
送廉充赴浙西照磨序
皇慶元年春正月國子司業吳澄以疾去官就醫於江
南三月勅國子學生廉充授江南浙西道肅政廉訪司
照磨兼承發架閣命下給驛騎趣就道夏四月充至江
南過家省親余留金陵適相值喜充之學而仕也充表
愿中昭躭書如理絲射侯必循縷尋緒端括審的試之
事雖勞偞不辭使之言善達彼此情未嘗不底於成未
嘗不稱人意號才辯者俱讓其能未之或先也余已是
知充之有用仕其可充勲閥家也不以勲閥進而以學
業選異哉憲官之屬此其底職優事簡莫是官若培德
植藝莫是官若學矣而仕仕矣而學烝烝日罔已他日勝
巨任實由此基之將光於前勲俾廉氏休聞逾大逾遠
其不在充乎不然非余之所幾於充也
送趙仲然赴循州長樂縣主簿序
新安趙仲然生朱子之鄉讀朱子之書而尤專意於易
夫易未易眀也皇羲始畫一奇二耦二而八八而八八
其圖大不盈尺而天地萬物悉具其中學不至知天者
未之或知以之而筮則其用之一端也文王周公本諸
其畫繫之以辭雖為占筮設事則民用言則聖藴是以
如天如海莫可窺測夫子十翼以來眀之者幾何人哉
漢魏至唐註釋非一李鼎祚集三十餘家其大概可覩已
宋代諸儒漢唐所未有皇羲之畫邵子眀之矣文王周
公之易則亦各眀其所明明理至程子而極明占自朱
子而始項氏平甫宗程而明辭蓋得其六七朱子發祖
虞而眀象十僅得其一二也朱子非不知象之當眀本
義惟大壯說象他卦則否豈非以其不易言而不言歟
蔡翼朱者也徐翼蔡者也師之所闕亦復闕之近年談
象者紛紛愈博愈詳而終不免於疵也然則易豈易眀
哉予之愚陋有志於斯者數十餘年然默識而不敢一
出口蓋在我則未易言於人則未易與言也若仲然者
庶幾可與言易矣去年初識於金陵以有行役而不暇
於言今年再遇於金陵又有行役而不暇於言不知何
時可以竟其言乎仲然昔為師儒今趨惡地為小官或
疑其下喬而入幽予謂不然易之書言若卑淺而實至
高至深易之道雖曰高深而不離乎日用常行之間地
無美惡官無大小道固無乎不在至官之日時其飲食
適其寢處使邪氣不能滲勿以荒遠而鄙夷其民撫之
如赤子治之一如中州内郡心無愧於天地事可質於
鬼神易之道蓋如是憲使鄭公非它吏比視其所行必
有得焉異日北歸過予予先觀所以能合乎易之道者
然後相與共論易之書
送陸教授序
自漢以來郡有文學而以教授名官自近代始蓋授可
能也教不易能也呻其佔畢習其句讀授而已教不與
焉夫教也者此行而彼效之之謂也虞廷五品之教曰
六德六行孔門之四教曰文行忠信文者豈佔畢句讀
之謂我國朝設官循唐宋之舊路府州俱有教授余至
中朝觀彼所謂教授者聚生徒數十人日從事於佔畢
句讀雖未能知其教何如而授之職則不曠矣江以南
或不能然凡授之事往往於教授之下别立一職以掌
授且如此教其可知也問教授所職何事則曰吾有政
問其政安在則曰稽錢榖也繕治黌舍也夫是二者貨
殖家一奴營造家一胥所可辦也而教授之職固若是乎
噫緫緫而是也可嘆已浙西陸君經為教授孰朴詳謹
其始至也士之譁者或侮或慢或笑或嘲而君弗與較
越一年翕然定越三年靡然化深者革心淺者革面似
若不令而從不言而信非能以身教者歟若是而教其
可也彼授者其末爾陸君於財計一毫不私而人服其
廉於房舍一日必葺而人服其才兹其所以不令而從
不言而信也越六年代者至人士愛之敬之如父兄而
惜其去華其贈送之言盛其祖餞之禮而君之所以得
此於人也夫豈偶然之故近年繇教授而司民社者率
以貪敗以庸不任事棄君不但善教也而又有政屢攝
州事沈審簡重吏不敢易視充其廉充其才使之從政
也何有教授云乎哉
送皮昭德序
聖門之可使從政者賜之達求之藝由之果也清江皮
溍昭德承父澤出仕例當赴省部給使以試其能其行
也西江數郡之士相率為詩文以贈之而請益於予予
謂三子之達之藝之果雖未易能而子於國典俱諳曉
亦云達也已於世務俱練歷亦云藝也已於談鋒事機
俱敏决亦云果也已概以異代取人之志如所謂言辭
之辯正如所謂楷法之遒美如所謂文理之優長靡不
綽綽有餘以子之能試於今宜無施而不可余既嘉子
之才又嘗進子於聖門學者之列達而守之若愚藝而
處之若無果而發之以徐夫如是不矜已以急人之知
而人自知已必曰是真可使從政者也而子之登膴仕
者有日矣
送程鼎實序
凡冬大雪來歲必大熟松脂入地久而為伏苓為虎魄
是何物也陽氣閉藏而不發泄則地力厚而生物也茂
木之滋液於葉者未易遂則灌注本根凝為靈藥異草
理固宜也世之賢人君子可以大用而不獲盡其有餘
不竭之澤流衍於後往往如此月岩先生程公明戴氏
禮貢于鄉選於上庠褒然為多士先志行清峻嚴恪不
苟合不輕進而温然四海為春之意行乎萬仞&KR0008;卓之
間嗚呼使公而展所藴名公卿也而被其澤者幾千萬
人然而嶔﨑歷落年餘五十乃擢乙科官至經府元僚
而止歷數肇始以康寧夀考終烏乎乾坤龍戰之會鮮
或不傷三百年雨露膏潤之物蔚然春榮一旦槁然秋
後之園林蓋天運然而柳子所謂咸宜韓子所譏薄功
而厚賞豈其非耶公歸田山中而家日以肥子孫蕃碩
而且賢公殁之後悉為當路所禮起家以仕此非公之
所留者乎予公之門人也識公二子矣世孫鼎實教授
海陵官滿而人士稱頌之不渝不墜其家學不忝其世
德此非公之所留者乎嗚呼天之生賢人君子也以為
民也公抱賢人君子之器百不及試一二今二子諸孫
俱有位方日進而日升一命以上可賜於民小大多寡
分數不同耳公不獲大用於昔者子若孫以之試於今
焉此賢人君子之胄所以繼先志而天所以生賢人君
子之心也其母曰位不足以行其母曰時不可以行夫
今昔殊時而今之民猶昔之民也夫豈遂忘之哉斯言
也昔嘗聞於公而非迂也鼎實歸尚以斯言諗於父兄
贈番易吳岫雲序
自隸興於秦而篆廢於漢其初不過圖簡便以適已而
已漢隸之流為晉隸則又專務姿媚以悦人妍巧千狀
見者無不愛學者竭其精力以模擬之而患不似也夫
字者所以傳經載道述史記事治百官察萬民貫通三
才其為用大矣縮之以簡便華之以姿媚偏旁點畫浸
浸失真弗省弗顧惟以悦目為姝何其小用之哉漢晉
而後若唐若宋聲眀文物之盛各三百年頗有肯尋斯
籀之緒上追科斗鳥跡之遺者視漢晉為優然亦間見
爾不易得也就二代而論唐之能者超於宋宋之能者
多於唐餘風猶未泯番陽吳正道承家世文獻工篆書
不惟筆法之工并究字體之原以所訂偏旁一帙示予
予每慨古藝之不絶如綫而忽值斯人焉如之何而不
喜之之深耶
送羅養正北游序
廬陵印岡之羅自澗谷翁以有學有文有聲於時其族
詵詵多聞人往年於金陵識恭有甫得其雜著數十條
言當世事一一精實可采時與侍御史程公共觀而稱
嘆然而竟韜晦不用以至於今養正能學其家學出為
伯父後其貎若甚愿其言若甚訒退然山澤之癯而孰
察其衷謹審縝栗毅於進為殊不類迂疎之儒蓋羅氏
之才子將游京師興文署丞孔君其姻戚也昔韓子送
董邵南游河北以謂子之不遇雖慕義強仁者以愛惜
焉今養正之未遇與邵南惡有異也京師豪俊之林豈
無惻然而仁挺然而義卒然邂逅而相歡如故者乎矧
又姻戚牽聯援引於其側哉養正之行也余知其必有
合矣
贈尹國夀序
秦丞相斯燔滅聖經負罪萬世而能損益倉史二家文
字為篆書至今與日月相昺煥是固不可以罪掩其功
也斯誅之後工其書以名世者誰歟七八百年厪見唐
李陽冰又二百年僅見宋初徐鉉而已宋人能者多於
唐而表表者不一二噫何其孤也哉蓋亦有其故矣秦
人苟簡煩碎峻迫以為治壹惟刀筆吏是任至以衡石
程其書厭篆書繁難省徑為隸以便官府人惟便之趨
則孰問背時所向而甘心繁難者哉篆學之孤殆其勢
之所必至噫篆之興繇於秦而篆之廢實亦繇於秦推
所從來任吏之過也上饒愚溪尹國壽儒宦名家值世
代遷革世官不可復叙圖試吏以庇其身然屢試而屢
格既不獲所圖遂專意篆學游士大夫之門得其片文
隻字者如寶儻使試吏日勞形於案牘隨羣隨隊役役
焉習奴隸書之不暇雖欲研精心畫尚友古人於千載
之上其可得乎然則國夀之不用於時未為不幸也夫
篆書之派自秦任吏始而國壽篆學之工乃以其不為
吏之故二者之互消長如此夫是學也久則神神則天
如其未也亦將齊名於冰鉉而所以光其先世人不潰
其家聲者與為刀筆吏於一時其得喪榮辱豈不相去
萬萬哉
贈之金陵序
金陵東南之都會而秦之前靡聞龍盤虎踞之奇漢末
忠武侯實顯其秘時英雄各營窟穴是蓋悠然有觸於
心孫氏以來遂成偽覇之居中州衣冠道盡司馬氏揭
區區文物寄之一隅自是聲名與中州等故士之游其
地者往往徘徊踟蹰顧瞻欷歔而不能已其所由來非
一日也今四海一家金陵僻在江之濆豪華之迹息狡
黠之念絶而詩人墨客之悲嘅填寫亦且竭矣地以時
而輕重今金陵豈昔金陵比哉而何汲汲為斯游也問
之曰士有志天下不有得於昔必有得於今夫昔人興
廢之由誠無預吾事若今人休戚之故獨非吾所當動
心者乎當今置中書省分治江之南凡三又設御史府
於金陵以糾之東南百萬生靈之休戚不係於斯乎吾
將往觀焉予應曰然子之志如是行可矣余數游金陵
中州大夫官於彼家於彼者類多才且異子往而觀其
人察其行事稽其用心歸以語余其必有以起予也子
之志如是行可矣
送鄧性可序
男有分女有歸不必為已此大道為公之世也噫不可
復見己男女得以及時詩人美之蓋被二南之化而然
大道既隐二南之化豈常然哉自士無恒産雖事育或
有所不贍而况於嫁娶乎世有睦婣任恤仁於其類者
往往稱為卓異之行嫁者與錢五十緡娶者與錢三十
緡范文正公睦其宗族者如此有能推公此意婣於姻
親任於朋友恤於鄉里一如其睦於宗族者焉則及時
之幸是亦二南之時也詩人之美奚得以專於昔鄧性
可家徒四壁二女皆已笄而字昏期邇只問其所以將
者闕如也其宗族果有文正其人乎無也姻親朋友鄉
里之間則未必無矣余亦忝朋友之一贈之以財力不
足而與之者薄於是乎又益之以言
為趙法曹求賻序
楊林趙法曹蕭然一貧女喪未葬余方為之哀籲於仁
人而又倏有妻喪何其厄哉噫古傳記所載賙人死喪
事非一不復徧舉余游北方見有喪者一家號慟百務
俱廢㸑不舉火隣里為粥為飯以飲食喪家之人併及
遠地來弔之客初死各將衣衾來禭遂歛既歛各持錢
財來賻遂葬故雖甚貧之家遭死喪之禍無營辦應接
之窘無倥偬缺乏之虞死者易得以全其禮生者亦得
以專其哀此中州之微俗也當今風化自北而南法曹
其告(闕)知舊比閭族黨間將見人人動心垂情如文
正忠宣父子而異鄉之俗即中州之美於畢二喪也何
難之有
贈一飛相士序(有詩)
予少有狂疾志欲學飛凡可以飛之術每究心焉或諗
予曰兩間能飛之物唯羽族飛之最高而奈久者莫鷹
隼鴻鴈若也然鷹隼貪食肉鴻鴈貪食粟苟所貪之食
不飽則其飛之力不能以不倦人之飛異於是人孰無
骨肉血髓孰不資外物以養能不人於人而與雲霞風
飈齊飛必其專乎内遺乎外所資以益吾之身者悉不
以溷吾之口滓吾之腹俾吾之骨肉血髓銷鑠變化始
如未生之嬰兒終如太虚之無有而後倏忽往來飛行
於上下四方而無留礙予信其說之然而不能然者不
能離吾父子兄弟徒友朋侣也是以舍其說而守吾之
故吾噫其老矣無復有是志矣而夜寐猶或夢飛則少
年之宿染舊習其根刊除未盡也今年七十有六適在
京師有自號一飛之人相觧后不覺欣欣然悦之因自
笑曰吾之病根豈但於夢境而有未刊除者哉其人善
談所識窮達與其未來休咎如燭照鏡鑑乃為之喟然
嘆曰飛者善目子以能飛而善相乎騷客有言黃鵠一
舉兮見山川之紆曲再舉兮覩天地之員方謂其飛愈
高而目之視愈遠也大鵬逍遥九萬里之上下視人寰
不啻甕盎之間百千蚊蚋須臾起滅其區區之窮達休
咎又奚足云昔聞華山隐者麻衣道者之流翩翩飛游
乎世外雖不相人而超然神智靡不先知也若猶與世
内食粟食肉軰混處塵埃中則如紛紛之蜂蝶欵欵之
蜻蜓雖飛也而相去地行之物不能以寸詎能納八表
於一瞬也邪子之飛也如之何相者對曰人寓形於走
類我人類也走於地而已常人之走或終歲不出門戶
或終世不入城府而我於燕楚齊秦走千萬里如咫尺
以走之百當飛之一亦走類中之飛者爾而必取飛之
飛為喻公言得無過與予謝曰予怵於子之名子今自
吐情實予言誠過聊贈詩一章以釋前之過言云自言
逐目走漫訝刺天飛無處不留跡有塵常滿衣空中懸
五眼方外破三機識徧六六善相人誰敢非
送程平父序
上饒月岩程公往年官吾郡諸生中特異目予今湖北
憲使郢人公同宗也時亦游吾郡與予相友善未幾時
革而身遁無從問公安否何如獨憲使出為時用既久
廼聞公以夀考終而子若孫能自樹立以昌其家於是
而信盛德之有後越數年會公之子於廣陵學舍又十
餘年於廣陵見公之族孫衡英爽而粹温學古近詩五
七言如雄風舞雪令人卓(闕)不給亦異哉程之族祗於
廣陵禎於新安而條於江南江北自六朝以來稱著氏
其為才子也固宜衡方為當路所愛試學官浸浸向用
日長而人不知再以家世名世可也詩一伎爾予視月
岩公猶師公不可見已得見其族之有人惡乎而不喜
惡乎而能已於言哉
贈鬻書人楊良甫序
古之書在方冊其編袠繁且重不能人人有也京師率
口傳而學者以耳受有終身止通一經者焉噫可謂難
也已然其得之也艱故其學之也精往往能以所學名
其家歷代方冊以來得書非如古之難而亦不無傳錄
之勤也鋟板肇於五季筆功簡省而乂免於字畫之訛
不謂之有功於書者乎宋三百年間鋟板成市板本布
滿乎天下而中秘所儲莫不家藏而人有不惟是也凡
世所未嘗有與所不必有亦且日新月光書彌多而彌
易學者生於今之時何其幸也無漢以前耳受之艱無
唐以前手抄之勤讀書者事半而功倍宜矣而或不然
何哉挾其可以檢尋考証之且易遂簡於耽玩思繹之
實未必非書之多而易得者誤之噫是豈鋟者之罪哉
讀者之過也汴人氏楊字良甫業鋟賢聖之書市徧致
其所無以資學者余嘉其功而慮讀者之或因是而不
自勉也蓋欲人人善讀書而得於心則楊氏之功為不
虚
送葉鈞仲游孔林序
盱江陳子實以書抵予曰廣信葉鈞仲湖海士静德祝
君之鄉人而所加禮者將有曲阜之役願有以張之噫
予忝與祝君為代未及期而君疾不起夫交代之好猶
兄弟也生不及識死不及哭悲如之何簡書促赴官急
予悲未忘而未忍行也祝君不可復識矣得識君之所
愛敬者其敢不用情乎哉鈞仲工詩而多藝能挾此以
遊誰不愛且敬抑曲阜聖師之林廟雖逢盛代褒崇而
不免於寂寞荒落也升於其堂豈復得聞金石絲竹之
音觀於其鄉豈復得見浴沂風雩之樂孔氏子孫大率
類農夫野人有所謂儒見聞染習亦不過南北陋儒俗
謬之學問其先世所以得為萬世之師之由茫然不省
其故子之至彼也能無悵然望缺弛然興盡甲陬而歸
乎子如欲觀聖人則宗廟之美百官之富蓋具在方寸
之内一俯仰間可遊也又焉用遠適為雖然遊之必以其
道去揚地之輕揚就魯人之質魯此出門第一程也吾
語子遊也他日再瞻眉睫瞿然起而賀曰幸哉我子已
得遊聖人之門
送范文孺痔醫序(并詩)
痔之為疾最下而痔之為醫最上何也其方秘其術奇
而能者鮮也豫草范文孺之於醫外父家之業也七世
其父壻其門傳其業古人稱三世之醫今文孺自外氏
傳其父父又傳之子凡九世矣父子為人已疾奚啻數
伯人去年療吾友其疾甚三月愈今年療吾兒其疾輕
一月愈皆先攻之以毒藥去惡肉然後養之以善藥長
新肉如士之治已去其惡疾而養其良心如農夫之治
田去其惡草而長其良苗如吏之治國去其惡類而養
其良民其事殊其理一也凡有血氣之屬疾雖小不可
有於身况痔之久為漏漏不已則殺人工於已此疾者
得不為上醫也哉余愛之重之言之不足而詠之以歌
其辭曰蒙莊超世外有患不到身寓言貶秦醫託以
譏時人遑知血肉軀微苦尤嚬呻安得希文者普救疾
疢民
吳文正集卷三十四
