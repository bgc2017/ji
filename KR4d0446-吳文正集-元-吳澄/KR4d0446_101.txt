原序
吾儒之道三綱五常之道也故儒道之在天地間一日
不可無者自先師孔子設教於洙泗之後惟顔曾思孟
氏得傳斯道以為眞儒餘未免惑於虚無寂滅之談溺
於記誦詞章之習其於眞儒蓋不易得也两漢之儒固
多而道統無傳有唐之儒亦多而道統罕繼惟昌黎韓
子奮然而出歷序道統相傳之自有曰堯以是傳之舜
舜以是傳之禹禹以是傳之湯湯以是傳之文武周公
文武周公傳之孔子孔子傳之孟軻而末有軻死不得
其傳之言又有荀揚擇焉不精之語至於力排異端起
衰濟溺而韓子所任之意亦有在焉由是觀之道統之
傳有自來矣眞儒之生誠不偶也宋德隆盛五星聚奎
天啓文運篤生異人而吾儒之道燦然復明若濂溪周
夫子康節邵先生河南程夫子横渠張先生一時迭出
以儒道為任繼而晦菴子朱子挺生新安上承孔孟之
傳下紹周程之統顔孟而後此數先生者方可為道學
之眞儒也迨乎前元眞儒亦罕惟魯齋許先生草廬吳
先生焉耳先生才智過人默悟斯道遠泝洙泗之流而
竆其源近紹程朱之統而得其要上焉天文下焉地理
與夫九經之微辭奥義以至諸子百家之言罔不研究
眞知實踐而各臻其極有功於聖門有功於來學周邵
程朱數先生之後若先生許先生者詎非道學之眞儒
乎第恨陽之生晚不獲擔簦負笈摳趨於先生之門軌
經問難侍從於先生之側一瞻先生之光以聽先生之
誨而求夫眞儒之歸可勝嘆哉邇者叨持憲節道過臨
川懷思先生之道景仰先生之風乃得目覩先生之遺
文而私淑先生之教何其幸與吁先生之文道德性理
之文也先生之學周邵程朱之學也孔門千載而下若
先生者曾幾何人哉正所謂麒麟鳳凰世不常出景星
慶雲世不常現者耶陽忘其愚陋勉贅數辭於先生文集
之間者庶有以見歷代眞儒之難得而陽之私淑抑亦
少寓於萬一云景泰辛未秋七月甲子後學會稽韓陽
拜手謹序
