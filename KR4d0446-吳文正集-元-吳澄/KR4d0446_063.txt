吳文正集卷六十三
元吳澄撰
題䟦
䟦静安堂銘
古今人言靜字所指不同有淺深難易程子言性靜者
可以為學與諸葛公言非靜無以成學此靜字稍易夫
人皆可勉而為周子言聖人定之以中正仁義而主靜
與莊子言萬物無足以鐃心故靜此靜字則難非用功
聖學者未之能也大學靜而後能安之静正與周子莊子
所指無異朱子以心不妄動釋之即孟子所謂不動心
也孟子之學先窮理知言先集義養氣所以能不動心
大學之教窮理知言則知止集義養氣則有定所以能
靜也能靜者雖應接萬變而此心常如止水周子所謂
動而無動是也安則素其位而行無入不自得之意予
讀靜安堂銘九十六言最喜艮止其背萬物之鏡八字
為其義竊觀長沙易先生於書之禹貢禮之周官說皆
精緻卓然度越諸家而程子所續孟子不傳之學則有
未數數然者故予每取其所長
鐔津文集後題
儒者之學一降再降而為詞章漢賈馬唐韓柳宋歐陽
蘇遂挺然獨步得以稱雄於百世之下佛教自達磨西
来離去文字真露真秘由是悟入者一彈指頃超詣佛
地卓乎其不可及已其徒口舌機鋒銛利捷巧逢者披
靡莫之敢膺然未有操弄豪管若儒流之滔滔衮衮演
迤於詞章者鐔津嵩仲靈生值宋代文運之隆與歐陽
曾蘇同時才思之瞻蔚筆力之横放視一時文儒不少
遜也噫世間多少魁傑人在佛氏籠罩之内如嵩者豈
易得哉其文之行世久矣疎山住半間重繡諸梓以傳
盖喜其教中之有是人也昔歐陽公一見而推奬之予
亦曾聞而嘉歎焉倘論詞章當為佛徒中第一或問嵩
佛法何如予儒流弗能知弗能知請俟它日質之半間師
䟦婁行所敕黃後
廬陵婁天章藏其八世祖奉議公敕黃一通出入與俱罔
敢失隊為人子孫當如此矣今日六品官以下所授勅
牒與前代勅牒其文同其用黃紙書亦同然昔也有勅
而又有誥今則無誥而但有勅存之可以考古今沿革
之殊可以表子孫保守之謹天章年甚少才甚俊文藻
麗而思泉湧值今貢舉取士之時擇科階仕易易爾方
將得今日之新勅豈但存先世之舊敕而已哉抑又有
說敕者人爵之榮於其舊者而能存於其新者而能得
要皆身外物也人之一身先世遺體天爵之貴具焉保
守其身不尤重於保守身外物乎夫子言孝立身為大立
身者何行道於今楊名於後有天爵之貴非止人爵之榮
也果能立身而揚名天下世世稱之曰婁之後有聞孫
其光於奉議也殆將百倍於常人天章字行所才可
以及是故予諄諄焉督其進
䟦徐侍郎文集後
宋兵部侍郎清江徐公文章政事俱可稱遭值末運言
不獲用志不獲伸國亡而身亦隕平生著述因兵亂散
軼公之子幼學百計蒐輯十僅得其一二予嘗序其篇
後十有七年公之孫鎰持刻本過予曰先人鋟先人侍
郎集未竟而卒鎰暨弟九成重加釘定成三十卷集外
所遺及大學中庸說候續纂為一編予披翫三日凡公
未用之言未伸之志莫不洞見其底藴不特嘉嘆其文
章而已嗚呼名臣之後有子有孫能若是侍郎公為不
亡矣復識其左方云
題聚星亭贊後
聚星亭贊朱氏為考亭陳氏作也今脩江陳氏得此圖
於朱子門人胡伯量之家澄按宋紹熙之季趙忠定公
汝愚將立寧宗時韓魏公之曾孫侂曺知閣門事嘗令
白事高宗吳皇后宮事成侂曺謀建節忠定以為右戚
不當言功侂曺怨恨羣險朋附之遂傾趙相竄永州慶
元丙辰春殞于非命趙之死由侂曺也士人敖陶孫有
詩閔趙曰九源若遇韓忠獻休問如今幾世孫趙相既死
韓權益熾朱子禠職罷祠號偽黨魁此贊之作在庚申春
未屬纊前兩月所謂仕守之難古今共嘆盖為侂冑發也澄
舊題二詩其一曰真人此日暫東行曾柰黃星漸次明二
姓聞孫竟如許一天瑞氣落西營其二曰魏公勲業照乾坤
太史曾占五色雲三抆敖家詩裏淚始知亭贊意殷勤
適冄見此圖乃寫前所題二詩于左而歸之脩江之陳
題東坡所寫墨竹
雖細稍低葉下近塵士而鉅竿老節慣傲雪霜于時
坡翁居多竹之地三年矣
題子昂仁智圖
仁者樂山智者樂水先儒謂非體仁智之深者不能如此雖
然仁者見之謂之仁智者見之謂之智各隨所見均是仁智
豈必與尼山泗水同哉子昂所圖子昂所見爾以遺太
乙劉師别有見玉笥仁智堂道士從劉得之又玉笥仁智
堂之仁智也師劉者羅環中特以示予者羅之徒孫周常
清周而羅羅而劉劉而趙曰仁曰智其見同乎異乎予弗及
知也方將循其支探其本遡其流尋其原以上達尼山
泗水周今往上清上清之山水竒矣其中高人仁智何
若予亦願參焉
䟦玉笥山圖
名山道宫其形勢之竒人物之盛可與上饒龍虎山儔
儷者江西有二俱屬清江閤漕也玉笥也余夙有山水
癖又喜共方外畸人語五十年前於驛路望見龍虎山
四十年前曾至閣漕二十年前至玉笥之傍所謂太秀
洞天者而獨未能一至玉笥焉道士周常清持示玉笥
承天官圖覽之欣欣若游於其間然予之游山非但樂
其形勢亦欲識其人物向游太秀亦為尋訪隠者不遇
而退承天有超世之士為誰常清一一告我予將往問
䟦謝尚書墨蹟後
宋南渡後古文清江謝尚書為首稱而其文無集不可
悉見龍山西福寺謝公平昔熟游之地嘗為撰雲海衆
堂記文刻在石而墨蹟照寺中間流落它處大德丁酉
寺僧充齊再得故物於既失之餘襲藏唯謹可謂知所
重者齊又醫藥濟人是能以佛慈惠心為心也齊之上
普慧通儒佛書副講主席其上師乘又其上與俱俱師
號不羣乘師號梅山慧號愚泉齊號石厓云
䟦劉忠肅公與朱文公帖
劉忠肅公朱先生之父黨先生以乾道丁亥冬除密院編
脩官劉書稱先生為編脩當是次年戊子之秋作劉公
憂江淮兩浙水旱豫為歉偹其年建寧亦饑且繼之以
水災又明年秋而先生丁母憂矣此書盖在前也
䟦李公釋尚書帖
李公釋尚書初年受發運使楊佐薦改秩公推其友劉
琦佐曰不見此風久矣遂并薦焉議者兩賢之當時且以
公之讓善為難而况于今適值廬陵李一初二公手帖
因藏書而及公此事千百世之下亦有聞公之風者乎
䟦鐔津文集
鐔津文戢戢如武庫兵汹汹如春江濤僧契嵩所箸述
也在宋慶歷嘉祐正當文運之隆敢出其技馳騁章甫
逢掖之林肆口而言肆筆而書縱横雄放莫或能嬰其
鋒噫天之生才也何所限極哉佛家者流而有如斯人
者乎疎山雲住師取其文鋟諸木期以傳久遠盖喜同
類中之有是人也噫誠可喜也雖然文儒則可佛法則
未
䟦吳君正程文後
往年予考鄉試程文偹見羣士之作初場在通經而明
理次場在通古而善辭末場在通今而知務長於此或
短於彼得其一或失其二其間兼全而俱優者不多見
也金谿吳氏家世以儒科顯君正出示程文一編三日
所試之藝悉具純美暢達無施不宜可謂俱優兼全者
矣不特程文然也於文能儷語又能散語於詩能近體
亦能古體才贍而學周若是倘命足以符其才豈有不
遇者哉君正名應子
䟦子昂楷書後
至元丙戍冬予始解后子昂於維楊驛明年在京每日
相聚為予作字率多楷書不令作行草與今此卷字體
一同人但見其後来寫碑文之字乃疑此卷非真是未
嘗悉見其諸體字樣也
題四君子贈疎山長老卷後
李俞周昶薩德彌實持憲江西可稱無疵盖鳳凰中之
鷹隼麒麟中之獬廌也在都中予未及識然禪解盈紙
其出世間法不知與世間法何如四君子是同是異而
於疎山雲住師俱厚善畢竟各有同處
又䟦朱子墨蹟
朱子葬母祝令人之地得之西山盖其家每欲得葬地
則必求之西山也
䟦朱子書後
此朱先生母令人祝氏與其内親而先生為母代書者
題耕樂室
鄭子真耕於巖石之下鄧子真慕之而扁其室曰耕樂
苟樂矣耕可也釋耕而仕亦可也非以耕為樂也雖耕
亦不害其樂也子之樂也如之何
題韓魁公墨蹟
嘗觀東平府學碑富鄭公書其字端謹莊重不作膴媚
婀娜之態韓魏公此帖亦然而加勁健二公事業不在
於字而觀其字畫亦可想見其為人
䟦李公遺墨
制參李公年二十有四擢進士科五十有六而值歷運
改浮湛隠約吟詠自怡垂三十載乃終里中易先生伯
夀甫儒而逃於醫與公同生嘉定辛巳歲相好如兄弟
過從倡和未嘗旬月䟽逖也公之手簡往來意真語質
雖待先生之子濤禮視朋友不以父黨自居也濤收拾
公之詩詞手簡大小百餘紙集成一編不惟它日易氏
子孫得見當時二父交契之情而鄉人觀之亦足見前
軰慊厚之風可以敦薄而寬鄙於世教非小㭪也濤字
景源云
題崔氏孝行詩卷
真定崔使擢卿相繼宰兩邑建平而崇仁俱有美政昔得
之傳聞今得之親見適一二客来過周行東西南北之人
也頗通四方政俗善評一時人物相與聚談其一曰崔侯
何以能若是其一曰史侯喬木故家也同知真定路總管
府事之孫兩浙江淮漕運使之子史崔真定巨室二姓世
為婚姻侯丞相史忠武公之孫壻其舅兩道宣慰使則丞
相之從子其外祖五路萬戶則丞相之昆弟也内外兩族仕宦
赫奕世德可師家範可采固與寒門新進之居官者不同也
而予之子文留邑日從侯游處携侯孝行詩卷以歸蓋侯初
仕常孰州判官居家養母寕不赴官士大夫嘉其行有
詩頌美者累數十余獲觀之夫以天性之愛根於心者為重
人爵之貴加於身者為古人之常事今世則希有侯能為
今世之所希由其資識之超於人也孝者百行之首居
家而孝於親則居官而慈於民者餘事爾侯之行為孝
子其政之為循吏也宜
題李氏世業田碑後
青塞李氏其先魯人宋靖康建炎間避金難轉徙而南顚
頻十數年始履吉之境當時閔恤流民令所在郡縣安養
李氏自出力闢曠土得田四百畆請于官官畀之為世業
於是自記官事勒石以貽永久期與子孫宗族共享公上
之賜又推所餘及親故處心蓋廣且遠并載給田守倅令
佐姓召示不忘所自時雒紹興八年記之者李興時書之
者其族父知建昌縣李德祥也終宋之世田属李氏大元營田
司立乃奪而歸之官李之子孫輸租耕其田如昨舊碑亦
被人竊負而去幸猶有墨本存焉裔孫業圖再刻石以
不墜祖之所付託而予為書于碑隂嗚呼紹興而
至元百五十年爾田之有予有奪彼一時也此一時也
為之民者如之何哉事之已往者已矣未來者自勉可
也業其倡率宗族人人彊為善苟為善子孫必有興者
其興也將有光于前而四頃之田一片之石已失者又
奚足芥蔕于懷也哉
題夏幼安更名說後
蘭谷夏幼安於其舊名有所不安而一更之遂以字行
勇矣予嘉其更名一事之勇而慮其施之於他事皆然
則不能無失也謂之曰人能勇於去其所不安可也而
輕於就其所安不可也盖勇而重者多得勇而輕者多
失勇固可尚也然識為先勇次之勇者去其所不安而
不吝識者就其所可安而不誤審其所安的見其可而
後遷有識有勇者能之不然一時之輕他日之悔見其
不安則將又更之乎此易之頻復所以不勉於厲也慎
之哉勉之哉
䟦吳氏家乘
金陵吳梓之大父德和甫暨父堯章甫暨母王氏夫人
俱得當代能言者銘墓繫之以名勝哀挽之辭為一編
藏于家志顯親也不唯是日夕孳孳工文餙行以思自
厚其躬其於顯親也又有大焉吳氏有子哉
䟦金陵吳承信建炎四年戶帖
此帖百八十三年矣而保之至今吳氏子孫其賢乎噫
承信公之所積可知也宗家子其謹識
題剛簡胡公印歷
往年於剛簡公家見其奏藁讀之流涕為綴數語于後
今在洪又見其印歷觀畢愴然
䟦李平章贈黃處士序詩後
平章政事李公以公輔之尊而友處士之賤贈之以詩
章重之以序引可謂忘勢謙已者矣然君子之言皆寫
其心之實表裏無二致也公之詩云逃名君笑我伴食
我慙伊善哉言乎盖亦一時姑為是言而已非實以人
之笑已之慙而懼者也使公果能愓然於人之笑慊然
於已之慙則其相業宜不止如後来所觀序所謂終當
借五湖舟訪予於空明渺漭之際晚節而踐斯言也豈
不高出一世也哉噫
䟦河南程氏外書
昔大程夫子仕上元縣故建康有明道書院以祠二程
近年行臺治書侍御史郭俟嘗命山長趙晉之重刻程
氏遺書於既燬之後今錢塘沈天錫嗣長書院而曰有
遺書無外書是二程夫子之遺訓猶未完也乃續刻外
書十二卷以補一家之言余嘉其知崇先哲以啓後覺
也再為識外書之左方
題吳山樵唱
吳伯恭弟叔從新能詩古近二體之態度聲響俱占最
上品充極所到何可當也曰天與吳門産絶竒喪予曾
為景曾噫如何長吉敦夫死又見恭從二妙詩
吳文正集卷六十三
