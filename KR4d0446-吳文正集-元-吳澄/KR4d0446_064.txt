吳文正集卷六十四
元吳澄撰
神道碑
元贈中奉大夫吏部尚書護軍清河郡元孝靖
公神道碑
孝靖公姓元氏諱貞字器之通奉大夫湖廣等處行中
書省參知政事明善之父也始者澄識參政於其少壯
時視其才氣壓羣於諸經諸書爬剔糾結貫穿端杪其
吐辭也雄以則期其文學必為中州第一後十餘年被
遇先帝選充宫僚繼入翰苑歷侍制直學士侍講侍讀
即除禮部尚書參知中書省事兩典貢舉凡所選擢悉
自聖衷浸浸向大用元之系蓋出拓拔魏其先或云河
南人後徙魏之清河累世積善孝靖公仕為小官有才
不獲施有德未獲報水木之有原本一旦發於是生者
貴而死者亦貴以公爵榮公之王考諱興王妣彭氏生
三子其季公之考也考諱海誠篤和厚與人無兢嘗攝
官政多所全活年八十有六而終妣高氏淑範遠識豫
知其孫必顯每指示人曰此孫骨氣非常他日能大吾
門年七十有五而終合葬清河祖塋生五子最幼者公
也公讀書起家受將仕佐郎杭州在城酒使司知事再
受蘆瀝鹽場管勾蒞官為政恥儕庸流著廉能聲然韜
蔵深廣人莫能窺也至元己丑三月廿有三日以疾卒
於蘇州年四十有七夫人弭氏同縣人公卒之次月十
有四日亦卒享年如公之數生一子二女子參政也女
適王適李大德甲辰十月某日葬清河新阡從遺命也
公孝親友於兄仁於宗戚高夫人盛夏病背疽三月不
愈公夫婦衣不解帶飬不離寢子吮瘡去膿婦以手掬
糞見者稱嘆目為孝子孝婦至大庚戌參政任翰林侍
制恩贈公奉議大夫驍騎尉清河縣子弭夫人清河縣
太君延祐丙辰參政任禮部尚書特旨封贈二代加贈
公中奉大夫吏部尚書護軍追封清河郡公諡孝靖弭
夫人追封清河郡夫人而公之考贈嘉議大夫秘書監
太卿上輕車都尉追封清河郡侯諡貞惠公之妣追封
清河郡夫人延祐已未參政自中書參議再為翰林侍
讀自翰林侍讀出參湖廣省政事其明年春新天子遣
使召入集賢為學士澄已病留江州邂逅水驛謂將樹
碑於孝靖公之墓以澄之舊也令為文既不可辭乃叙
其世次大概而繫之以詩參政娶李氏初封清河縣君
再封清河郡夫人其子晦有旨特授將仕佐郎通事舍
人特遷承務郎典瑞院判官明年又特加奉訓大夫皆
殊恩也幼曰暠女一其詩曰
繄昔郡公才鉅志崇飬疾致憂孝出天衷卷韜金綸尺
未試分卑卑小官而不緇塵天嗇其躬身後則豐有爵
有勲有諡有封壼儀嫓美上暨考妣烜赫綸恩光耀閭
里我原其初施腆報腴維善之積維慶之餘允也貞惠
口活萬死爰逮於公彌厚厥祉皇澤沄沄孰大吾門維
公有子貞惠有孫維公有子維帝嘉止窮碑勒辭百世
有煒
大元榮禄大夫宣政使領延慶使贈推誠佐理
功臣太師開府儀同三司上柱國齊國文忠
公神道碑
公北廷人也諱㓗實彌爾曾祖父某贈資善大夫中書
右丞追封高昌郡公諡康懿曾祖母某氏追封高昌郡
夫人祖父博察脱忽鄰贈榮禄大夫平章政事追封齊
國公諡莊靖祖母拜撒納追封齊國夫人人父伊蘇鼐
爾贈銀青榮禄夫夫司徒追封齊國公諡恭惠母巴爾
德濟追封齊國夫人恭惠生五男其二伊德實是公之
仲兄其三公也年十八其仲兄年二十三俱詣京師伯
父引見世祖皇帝仲兄在帝左右敇公給事東宫公恪
勤謹愿朝夕常侍裕宗說賜鈔二千五百貫俾受部人
實訥有二女長女妻公仲兄而次女為公之夫人中書
省奏立延慶司授公朝列大夫同知延慶司事裕宗嘗
謂公曰高昌回紇人皆貪惟女不染汚俗倘日用不足
於我乎取一日覿晏裕宗問故對曰有家書來詳詢父
母安否何如不覺遲久裕宗曰何不將父母就飬乎公
對曰人子之心孰不懷親奈相去萬餘里資粮扉屨之
費重不能辦也奉旨馳驛往迎一歲乃至遂得終養以
盡孝省臺有機密事裕宗令傳旨公辭不堪任使裕宗
曰以汝沉重言乃不漏泄是以命汝裕宗升仙事徽仁
太后成宗踐祚太后命公送顯宗就國公亹亹具道太
祖皇帝世祖皇帝宏模遠範及往古近代所行善行美
德可法可鑒者顯宗然之賜衣一公還白太后大喜成
宗曰汝善處吾兄弟之間陞嘉議大夫賜玉鞶帶香串
帶各一太后升仙成宗駐蹕柳林亟召公謂公曰汝今
當以事吾父母之心事我授資善大夫同知宣政院事
領延慶使宣政所掌者僧往往黷貨徇私公一新拯飭
凡事如省部例人曰宣政院為御史臺矣成宗聞而嘉
奬謂裕皇篤眷此人真有知人之明臺官嘗欲擢用公
以不閑風憲辭成宗得末疾公與尚醫理御藥不暫離
夜不就寢寢不觧衣或數月或期年留中盛夏病暍人
勉其還家治疾公曰聖體尚未康為臣敢愛身乎惟啜
淡粥數日自愈其事上聞有旨曰濟蘇穆爾一心愛君
寧不愛身此人所難能又廉介甘貧賜平江路田五十
頃以贍其家進授榮禄大夫宣政使領延慶使至大初
命譯佛經賜鈔五萬貫興聖太后謂公為先太后舊臣
復令領延慶使辭以年老不許延祐間議錫國公爵辭
以無功乃止於是但仍舊職而升延慶司乃正二品公
忠於君孝於親敬以事兄廉以持已常戒諸子曰兄弟
宜和睦永久毋分異也儒書宜習讀財利毋耽嗜也延
祐二年十月十六日薨年六十三其明年二月十二日
葬大都路宛平縣之漆園至治三年贈推誠佐理功臣
太師開府儀同三司上柱國追封齊國公諡文忠夫人
埒克封齊國太夫人子男三達爾瑪實哩榮禄大夫宣
政院使薩克繖翰林侍讀學士中奉大夫知制誥同修
國史蘇蘇資德大夫湖廣等處行中書省右丞女二孫
男五阿南達實哩阿裕爾巴喇伊瑪克塔實哩伊拉瑪
實哩阿裕爾實哩女二公之仲兄官於功德使司初以
奉訓大夫為經歷未幾同知司事轉少中大夫繼受正
議大夫同知總制院又受正奉大夫宣政副使而同知
功德使司事並如前後乃同知宣政院事轉資政大夫
資德大夫贈存誠秉德功臣太傅開府儀同三司上柱
國追封齊國公諡忠穆維文忠公來自遠域以廉勤慎
密結主知恂恂然有周仁石奮之風諸子皆賢能至顯
達擬於世勲之家云予與公之仲子侍讀在翰林國史
院同僚以其將樹碑於公之墓隧乃為叙公家世官秩
而繫之以詩其詩曰
若昔裕皇毓德青宫前星昺明勲放華重攀鱗附翼海
會川同譽旄萃止濟濟清忠齊公西英翩然來東帝曰
予嘉咨汝往從比于坊宷汝職汝供維公敦敏夙夜靖
共裕皇徂方聖子御龍天實儲才敷遺成宗帷幄舊人
金玉宸躬至大延祐眷渥彌崇曾未耋耄奄逝匆匆四
朝左右一節始終生死俱榮褒贈有隆錫之九命國以
上公詵詵良胤卓犖龐鴻聿為時彦咸代天工奕葉其
光增賁前庸銘詩不朽如勒景鍾
元榮禄大夫平章政事趙國董忠宣公神道碑
董氏在河北號勲臣家其先諱俊起自畎畆勇力絶人
金末應募長民兵既歸國朝知中山府以敢戰先士卒
授龍虎衛上將軍左副元帥後攻金歸德死城下追諡
忠烈再世諱文炳令槀城二十餘年有惠愛數立戰功
以參知政事從丞相巴延平江南功最諸將進中書左
丞相贈金紫光禄大夫平章政事諡忠獻公諱士選字
舜卿忠烈之孫忠獻之子也至正九年忠獻築兩城於
正陽以遏宋兵十年宋將來争霖雨淮漲舟師薄城忠
獻與戰矢貫左腋創甚不能弓城幾危公年甫二十一
代父臨陣獲宋一將敵退城遂完忠獻發正陽趨安慶
十一年與丞相大兵合十二年公敗宋師於洪河口丁
家洲大兵順流而東抵焦山宋人聯絡大艦絶江劒戟
蔽天衆憚莫敢前公大呼突擊挫其前鋒諸將繼進兩
軍皆殊死戰聲震山嶽飛矢如雨戰自寅至午宋軍力
疲敗走是夜聞宋將逃入海公乘輕舟追之舟小不勝
浪亡其維楫衆大恐公色不少變俄頃風便適與大兵
會衆咸喜公曰神天相佑也爾何知海寇張瑄有衆數
千自宋時獷悍忠獻命公偕招討使王世強招之公單
舸造瑄所諭以威德瑄降得海舶五百艘却其餽遺忠
獻奉丞相約分道趨宋都既至諸將争趨財物府公秋
毫無犯慰安士民市肆不易諸將猶出郛抄掠公言於
忠獻下令禁止遠近帖然丞相歸奏功授公宣武將軍
管軍總管佩金符宋臣以二王航海次福州閩尚為宋
守公從忠獻定閩十四年班師扈車駕幸黑城進秩明
威將軍改佩金虎符十六年立前衛親軍進授勇大將
軍充都指揮使建議設廬舍開屯田由是居者得安行
者有養千夫長以下自擇者參半樞密院以斷事官為
公之副公以其不由軍功進表千戶姜廷珍代之師討
日本自願效力世祖曰士選勲臣之子他有委任僻遠
小夷無勤其行二十三年僉湖廣行樞密院事移疾去
官以指揮使讓其弟士秀二十四年世祖征納延公聞
有召命先期率數騎詣軍世祖大喜謂公曰使汝父在
朕可不自至此軍中多夜驚丞相巴延奏用董士選宿
衛公領漢軍夜直軍令肅然世祖曰朕得安寢矣戰捷
還京是時權姦僧格置尚書省以專國政公雖居閒常
得預機密事世祖指公示僧格曰此人廉直汝知之乎
公持正不履權門雖不樂公亦不能加害二十八年世
祖將誅僧格夜遣近侍召公入謂公曰僧格讒慝貪婪
朕不私一人以病天下命平章博果密與公商度僧格
及其黨皆抵罪時相獨庇江淮省平章賽富迪音復立
行泉府司俾之典領以徵舶商之輸謂國家出財資舶
商往海南貿易寶貨贏億萬數若賽富迪音黜商舶必
多逃匿恐虧國用世祖信其言公曰國家竭中原之力
以平宋不得不取償於南方然新附之地人心驚疑初
阿哈瑪特以約蘇穆爾賊湖廣庫克新賊江淮民曰此
聖上未之知爾及二賊誅民曰聖上果不知也僧格以
賽富迪音賊江淮其毒甚於庫克新民怨之入骨又曰
聖上亦未之知也今僧格之黨皆逐而賽富迪音獨留
恐失民心民心一失收之甚難得財貨之利輕失民心
之害重何况海商家在中土其往必復行省自能裒其
所有何以賽富迪音為世祖瞿然曰此言是也再三嘉
奬賜公白金五千兩授驃騎衛上將軍江淮行省左丞
陛辭日問公讀曺彬傳乎對曰嘗讀世祖曰彬止是不
殺降一事汝父之功過於彬汝效汝父足矣汝父清苦
自勵平宋不戮一人至今民感其恩今命汝江南之民
見汝猶是汝父汝其悉心蘇凋瘵之民以稱朕意先是
楊僧立司於杭總攝僧教貪淫驕横莫敢誰何公受密
旨明正其&KR1412;械之於市士民聚觀稱快公興利除害惟
恐負臨遣之命同列多不協歸覲於朝世祖與語自日
晏至夜且曰卿以同列非人而勇退彼自為惡汝自為
善焉能凂我改僉江南行樞密院事浙有澱山湖聚衆
流之水豪民塞湖營居水無所瀦汎溢蘇湖間為居民
害有議及者輙受賂而止公令有司撤其居而復為湖
成宗嗣位授資善大夫江西行省左丞贛屬縣有狂民
為亂公往平之得所籍鄉兵姓名十餘萬公曰此盖脇
從良民焚其籍賊巢近地之民阻山為砦以自保公屏
衆單騎登山遣人諭之曰知汝皆良民懼官軍戮爾身
俘爾孥是以固守今省官親在此汝宜出見民皆釋然
執壺酒迎拜曰天遣公來活我公曰汝可率妻子復業
諸砦之男女悉從公下山約束無得擾害贛民以寧有
誣告富戶數十與賊通謀公使掾元善鞫之自伏其誣
杖死於是無敢汚衊良民者公離贛民數萬遮道拜送
曰父母生我人於有生之初今公生我於既死之後我
無以報德惟天能報公也遂立生祠祠公焉遷南臺御
史中丞入僉樞密院事時軍政蠧壊卒兩之長應畀職
而無賂者遲遲弗畀淹滯數百餘人連歲旅食甚至凍
餒乞丏公視例當予者即日發遣俾各還營壘殷輔貪
黷不公悉遭決罰汰裨校冗濫之員者省征夫重難之
以紓軍力會御史中丞博果密卒朝議難其繼時相有
所舉用成宗曰廉介公正誰能出董士選之右惟此人
可特授資德大夫御史中丞領侍儀司事公言昔阿哈
瑪特僧格敗世祖嘗謂臺臣緘默今御史舉劾必令有
司覆實蒙古翰林院宣政院及僧司所行多壊法亂紀
而御史臺不得預是沮遏臺臣不使之言也非世祖意
宗正處斷大辟但憑言語口宣無吏牘可覆視人命至
重寧無枉濫合如諸司詳具獄辭御史臺審覈無冤乃
可施刑臂鷹隼飼駞馬之徒擾民特甚宜嚴禁戢京畿
平欒等處饑請㢮山澤之禁而禁釀榖價得不踴江西
富家有親子而立異姓子為長子藉其資以游俠傾動
朝野致位行省參政其親子既長懼不得久專其家異
姓子之弟結寇夜入殺其親子而歸獄於無辜之人賄
徧中外勢援盤結其屈莫得而伸或訴於臺公究治明
白以其狀上聞異姓子之兄弟俱棄市復其故姓而家
資悉歸於親子之子公論韙之左丞劉琛以征八百國
之利惑時相公入諫成宗曰朕意已決卿其勿言公曰
臣居言職事關利害豈敢阿徇遐荒不靖當遣使誚詰
設有不服興兵未晚今其遏惡未著師出無名暑天瘴
癘山路險遠征行之苦轉輸之勞奚啻動百萬衆竊慮
變生意外他日臣有不言之罪成宗曰朕不汝&KR1412;也又
見時相言損有用之民取無用之地時相曰彼地出金
何謂無用公曰國以民為寶不以金為寶糜爛其民而
圖得金豈國之利哉時相不悦師遂西果大衂供饟道
斃者亦數萬成宗曰吾愧見董士選矣召公與省臣議
公曰首將非才貪兵冒進其敗宜也惟當赦遠撫近厚
恤死士之家斬劉琛以&KR1412;其誤國殄民而已又言近年
以來星芒垂象霜殺蠶桑饑饉洊臻災延太廟上天之
譴告至矣皆執政非人澤不下究宜蠲積弊與天下更
始出為江浙行省右丞徙河南不赴武宗立除河南江
北行省平章亦不赴仁宗初與弟士珍俱召除榮禄大
夫陜西行省平章歲餘謁告得旨給驛還家灌園種田
琴書自娱賓客過從談笑終日世事了不關心卧疾五
載竟弗療至治元年正月二十三日薨年六十九二月
二十三日葬於九門先塋之東贈某功臣某官追封趙
國公諡忠宣夫人張氏無子封趙國夫人諸妾有子者
各以子貴受封子男十守恕懷遠大將軍前衛親軍都
指揮使守愚先卒守愿守慤少中大夫太常禮儀院判官
守思奉訓大夫保定路遂州知州守惠命為弟士秀後
某某某某女二一適資善大夫典瑞院使張某一在室
孫男九鑑鏐欽其六幼孫女一適千戶王某其餘幼昔
忠獻内範莊栗言笑不苟一作一息無非義方公少而
就傳漸漬詩書閑練禮法坦明易直沉毅雄偉南征北
討大小數十戰臨難勇赴應變竒捷義死不以為懾倖
生不以為榮既解軍柄請還虎符世祖不許曰雖位至
宰輔猶佩之以旌伐也處大事決大議色和而語壯必
斷之以經術惟以國之利病民之休戚為心它有弗便
弗顧也異已者雖甚忌公然私竊心服曰正人也里人
為不善畏公知之族人詣公辨曲直望門輙止受累朝
寵錫歸必分賚宗黨之貧者軍中所俘獲遺命命諸子
悉縱為民家徒四壁立意豁如也比其終廩無遺粟庫
無遺財嗚呼真古所謂大丈夫哉澄也嘗辱公知公殁
之三年承乏史館公之諸子將樹碑墓道乃遺書公行
事大概如右而詩之於其左公所居之縣曰槀城屬真
定其詩曰
槀城之董三世殊勲忠獻有子忠烈有孫維忠宣公弱
冠即戎損軀而前莫當其鋒忠臣報君孝子從父不殺
如彬底定南土折衝奮力洸洸武夫立朝正色侃侃文
儒衛率重權推讓介弟閑退七年常預密議苟利民社
知無不言驟忤貴倖百挫不遷入司宥府軍政整肅出
釐省務吏姦戢縮薦賢為國匪市恩私公不自多衆或
鮮知視彼有善若已所能舊家名冑汲引同升士出門
下類成大器微而卒史咸至膴仕秉心如鐵堅莫可摧
赴義如川勇莫可回其廉於身一介不取其惠于人千
金亦與涖官可畏嚴嚴秋霜居家可愛藹藹春陽資用
屢空志氣靡慊生甘澹泊死乏葬歛猗嗟殄瘁星隕山
頽千載九門墓石崔嵬
故光禄大夫江南諸道行御史臺大夫贈銀青
榮禄大夫江浙等處行中書省左丞相上柱
國魯國元獻公神道碑
公忙兀氏名伯都高祖畏答兒嶭禪事太祖皇帝敵所
愾戰大捷腦中流矢踰月隕命論功封萬戶太宗皇帝
益以泰安州二萬戶封其子忙哥為郡王與十功臣並
曾祖鐵木合祖唆魯火都從征伐立殊勲數瀕於死父
博魯歡初為斷事官世祖皇帝命翦李璮有功又治大
獄稱旨進昭勇大將軍右衛親軍都指揮使加金吾衛
上將軍中書右丞取江南時統軍下淮東諸郡宋平益
封桂陽僉書樞密院事繼授甘肅行省平章政事江南
諸道行御史臺大夫病免乃牙叛率五諸侯討之益高
郵五百戶真食以江浙行省平章政事終於位贈推忠
宣力贊運功臣太師諡武穆而公祖父贈推忠宣力佐
運功臣太尉諡忠定曾祖父贈純誠保德翊戴功臣太
尉諡武毅三代並階開府儀同三司勲上柱國追封泰
安王母王氏封泰安王夫人故母怯烈真氏札剌真氏
祖母唐古真氏曾祖母瓮吉剌氏俱追封王夫人公自
幼潁出不以貴戚世家自滿比長學不怠事武穆王克
修子職或勸之仕以不忍違親遠去辭王終事母夫人
王氏益謹人稱純孝伯仲間欲析異故産任其自取悉
弗與較捐己資以嫁諸妹上而朝議下而士論靡不以
公為善人無一可疵者大德五年御史府上其才行擢
為中順大夫江東道廉訪副使十年改中議大夫江南
行臺侍御史明年江南大饑遣屬驛聞請以十道贜金
罰鍰賑濟轉少中大夫僉書樞密院事至大二年進階
資善江南行御史臺大夫四年進階榮禄遷治陜西行
臺武宗賜玉帶一及錢五萬緍公固辭不允則受緍錢
五之一又不允然後受延祐元年授光禄大夫甘肅行
省平章政事時米直踴甚公通治粮道其年直頓減明
年又減計歲糶之費省緍錢四十萬有奇兵饟既足民
食亦饒仁宗嘉其功賜錢五千緍及海東名鷹甲冑弓
矢三年冬關陜有變公抵岐王府謀議檄各鎮兵執叛
黨修武備得民間馬五百匹以助進討四年遷江浙省
治以不擾民情大悦仁宗賜珠衣勞奬召為太子賓客
輔道靡有缺違上書陳古先聖帝正心修身之道仁宗
嘉納賜衣一復除南臺御史大夫興聖太后以賓客宜
朝夕侍儲宫止其行既而公目疾作辭官退居淮南之
高郵英宗至治元年又命為御史大夫以目疾不拜詔
以平章禄飬於家仍飭内臣馳馹江南求空青治其疾
二年春來朝賜金文衣及藥一缶復南還三年賜錢五
萬緍及西酒西藥公辭謝謂曩膺重寄猶懼弗稱今已
病廢豈敢濫叨厚禄且受重賜乎竟不受賜并歸所給
平章禄今天子泰定元年公再來朝疾愈革上遣侍醫
診視賜駝乳良藥卒不起薨於京師贈銀青榮禄大夫
江浙行中書省左丞相上柱國追封魯國公諡元獻朝
議公無生業母老子幼賜錢二萬五千緍臺臣又奏賜
錢三萬五千緍仍以前所辭平章禄給之其夫人固辭
曰始夫子仕於朝且不敢虚食廪稍今殁矣苟是禄非
夫子意也夫人治喪悉從古制又築室買田顧護兆域
踰時太夫人王氏亦喪夫人毁戚殊劇人愈歎公德之
其刑於家者如此夫人瓮吉剌氏右丞太納之女生男
一女一公歷仕四朝顯揚中外然謙抑不居以故聲譽
不赫赫表暴於世薨之日槖無遺金椸無鮮衣聞者莫
不嗟悼焉翰林直學士馬祖常狀公行而朝之人俾前
翰林學士吳澄文其墓道之碑澄固常聞公德美於是
叙列所狀如右而作銘詩以綴於左銘曰
堂堂世卿欿然弗矜優優才能退然弗勝克孝克誠先
德是繩友弟恭兄靡計嗇贏内行之完治移于官不劌
不園吏戢民安累朝眷遇匪頒異數或受或否具中節
度晚違望苑歸卧淮甸臣衷慕戀一再入見入見之時
皇心孔怡天不憗遺疇不吁譆帝哀耆舊送終從厚而
公良耦陳誼不苟搢紳聞言嘉嘆貞堅謂公忠賢教始
閨門猗公盛美嗚呼已矣彰于百世史氏所紀
元故中奉大夫嶺北湖南道肅政廉訪使鄧公
神道碑
故中奉大夫嶺北湖南道肅政廉訪使姓鄧氏諱文原
字善之其先蜀人寓杭甫再世蚤慧工文年十有五已
中進士舉逮南服歸國市隠弗耀訓授生徒以給親養
雖處窮約事生喪死必盡歡竭誠未嘗肯輕出謁鉅公
敬禮每造其廬當路多知名年三十二浙省檄充杭學
正大德戊戌部注崇德州教授越四年辛丑授應奉翰
林文字越五年乙巳陞修撰至大戊申考滿進階仍舊
職越三年庚戌出任江浙儒學提舉皇慶壬子又為國
子司業延祐丁巳遷翰林待制明年戊午僉浙西道肅
政廉訪司事又明年己未改江東道至治壬戌召為集
賢直學士癸亥進階兼國子祭酒泰定甲子直經筵其
冬移疾去官明年乙丑以翰林侍講學士召又明年丙
寅除湖南憲使俱不赴致和戊辰五月二十二日甲申
終於杭年七十子衍書來曰先君不幸至於大故既葬
矣而墓石未銘也先生知先君深者敢以為請澄適卧
病得書而哭病小間乃追憶舊事初至元間吳興趙承
旨孟頫子昂為澄歷言其師友姓名而善之與焉及善
之為翰林應奉澄始識之繼由翰林待制出江浙時澄
官冑監得饑其行又其後以集賢直學士兼祭酒時澄
承乏禁林次年同預經筵之選嗚呼孰謂後予十年而
生遽先棄予而沒乎哀哉善之丰姿温粹儀矩端嚴其
教於家塾鄉庠國監也從學者皆有長益詩文淳雅瑩
潔如玉字法遒媚與趙承旨伯仲趙既逝欲求善書人
舍是殆無可應詔持憲兩道洊伸民冤至今有遺愛祠
苑代言史館修書悉合體製在儒臣中聲實相副者也
有文集内制槀讀易類編具存官階起將仕佐郎至承
德奉訓大夫至中奉曾大考從黼妣楊氏大考昭祖累
贈嘉議大夫成都路總管上輕車都尉南陽郡侯妣雍
氏追封南陽郡夫人考漳累贈中奉大夫四川等處行
中書省參知政事護軍南陽郡公妣孫氏游氏俱追封
南陽郡夫人其配南陽郡夫人徐氏前一月卒子衍承
父澤儒林郎江浙等處儒學副提舉女子子柔嘉柔官
石洞書院山長史公埜司徒府掾史戴孟淳其壻也孫
男萊孫其葬七月十三日癸酉其宅湖州路德清縣千
秋鄉百寮山之麓徐夫人祔系本衛鎮西將軍苗裔去
秦入蜀居資徙居綿之彰明參政公避蜀兵難始寓杭
云銘曰
岷峨鉅儒前有相如王楊三蘇宋遷南裔若李若魏卓
爾拔萃繄吾善之蜀産之遺際今明時藝精點染文熖
爍晱輝映琬琰帝制皇墳撰述討論身沒言存澄清攬
轡伸枉出滯驅蝮殄猘提誨諄諄承學彬彬具稱聞人
中朝望竦宸極優寵急退何勇天祐耆賢未應奪年曷
為其然刻詩墓隧昭示來世知者墮淚
上卿大宗師輔成贊化保運神德真君張公道
行碑
周之中世至人神人出焉其心有得於天地之所以廣
大造化之所以長久而以無為自然為道見而傳之者
關尹氏聞而傳之者蒙莊氏也其說之衍自周之末閱
秦之亂至漢之初遯身而避世之士往往能髣髴其緒
餘故張留侯受教於下邳之老父曺相國受教於膠西
之盖公一則以之佐高祖而創業一則以之佐惠帝而
守成孝文承其遺風玄默恭儉俗化篤厚民底殷富天
下太平幾於刑措明效章章如此是以漢初知老子關
尹蒙莊之道而鮮獲知有堯舜文王周孔之道也當時
叙學術以道屬之老子目其徒為道家者流列於儒家
者流之上學術既裂宗孔氏者謂之儒宗老氏者謂之
道士儒不得以與道之名而道士得以專道之名夫通
天地人曰儒儒而不通天地人其不與得道之名也固
當名以道士而不稍闖無為自然之藩其得專道之名
也寧無其實不稱之慙乎唐宋間道士名存實亡况其
教與世而俱降視無為自然之道霄壤矣皇元太祖皇
帝開基時則有全真道士託老子長生久視之說以自
神逮世祖皇帝混同海宇而神德真君張公入覲上悦
即兩都皆建崇真宫居之公鶴身虬鬚川行山立晨夕
密勿欲清静簡易與民休息所言深契宸猷於是寵遇
日隆比於親臣俾公號天師公辭避命議公稱號必極
其尊廷議曰上卿維宜乃號公上卿夫天子之卿六而
冢宰第一為上諸侯之卿三而司徒第一為上冢宰者
天下之相也司徒者一國之相也以古天子諸侯之相
稱公尊之極矣公之少嘗值相者謂公位極人臣神仙
宰相至是而其言果驗未幾又號元教大宗師成宗朝
加同知集賢院事武宗朝加大真人同知集賢院事位
大學士上尋加特進仁宗朝進開府儀同三司陞輔成
贊化保運勲號玉刻元教大宗師印以授故公掌教幾
五十年天下宫觀賴公徭役之奏慈儉之化者其何可
言及厭世而英宗皇帝嗟悼遣大臣臨賻勑有司禮葬
於縣之南山公歷事五朝聖眷如一越十年而今上皇
帝特封神德真君昔公之存也宫禁邸第鉅族故家待
令如神明朝廷館閣大臣達官禮公如父師際會之榮
尊貴之極從古以來未之有也而公視之若無未嘗萌
絲髮滿假之意瀟然山間林下之臞仙非其天質之美
冥合老氏不欲盈之道何能若是且有長在已而不自
矜有功在人而不自伐丁時之盛而不處其盛都本教
蔑加之名躋官階極品之位而逡巡殿後斯所謂去甚
去泰不敢先者乎累聖錫公皆范金為冠集寶為飾衣
裳縷金織文佩綬劒履貫珠絡玉其直不貲而公平居
常服取其澣濯上尊之酎大官之膳日有餽而公飲食
菲薄不逾中人觀乎此則知公以服文彩厭飲食者為
非道矣予固怪公卑抑之過而公終身弗改其素接人
不問貴賤少長俱致優重略無慢忽噫不可及也已老
子言王公以孤寡不糓為稱道之好下賤也南華言博
大真人以濡弱謙下為表道之惡驕夸也公其亦然歟
公之弟子薛玄羲以予之善公喜公也蘄予述公道行
予故摭公之行凡侔於老子之道者書而道外之物烜
赫一時炫耀流俗人所共歎羨者不書也公諱留孫字
師漢信之貴溪縣人也其徒入室升堂予所及知者嗣
大宗師曰吳全節行嗣師事曰夏文泳有職掌者余以
誠何恩榮孫益謙李奕芳毛潁達舒致祥主御前宫觀
者薛廷鳳丁應松張德隆薛玄羲餘百十人載蜀郡虞
集所撰公墓志集曰公門人多聰明特達有識量材器
可以用世而退然謹守其教師友間雍雍恂恂如古君
子家法則公之道其可以淺近議哉澄於公之道行既
書之如前復詩之於後詩曰
耼也猶龍玄天為宗本賤基下忌高畏崇欿焉不盈維
道之盅輓世還淳遡彼皇風漢初救敝爰躡遺蹤休息
瘡痍民和年豐皇元混一俊乂雲從有方外臣自外留
中治務清静謀協淵衷出入禁闥天寵日隆聖子神孫
眷渥齊同惴慄尊榮感幸遭逢純誠報上隨事獻忠五
朝一心善始善終繄神德君卑讓謙恭不居其誠不有
其功敦兮若樸符德之容懿兹行實與道混融愧修孔
道疇克如公述公道行以勖我躬
吳文正集卷六十四
