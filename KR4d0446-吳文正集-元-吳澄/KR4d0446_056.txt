吳文正集卷五十六
元吳澄撰
題䟦
題劉愛山詩
至後八日天寒閉扃有客及門啓扃出迎髯翁姓劉世
居廬陵愛山其字濟翁其名諸公貴人禮為上賓以其
能醫以其能詩醫有還童却老之方詩有去文就質之
章余愛其方而不敢嘗余愛其章而不敢忘誦者琅琅
聽者蹡蹡雖窮冬沍隂而春風滿堂昔歐公於詩尊韓
柳杜嘗云老夫清晨梳白頭玄都道士來相訪韓必不
肯道或應之曰昔在四門館晨有僧來謁非此類也耶
歐遂語塞然則杜為詩家冠冕固亦以如此詩而鳴於
盛唐况其集中如黃四娘家花滿蹊如南市津頭有船
賣此類非一蓋杜詩兼備衆體而學之者各得其一長
翁詩不專學杜而與此體合聲情自然不事雕鐫衆之
所同其籟以人翁之所獨其籟以天
題孝感詩卷後
於乎孝豈易能哉聖門之以孝名者曾子也其門人嘗
問夫子可以為孝乎而曾子以參安能為孝答曾子之
父亦聖門高弟樂道亞於顔子曾子之事親極其孝矣
而孟子僅以為可豈謂曾子之孝為有餘哉蓋子之身
所能為者皆其所當為也是以曾子終身戰兢惟恐或
貽父母羞辱逮及啓手足之際然後自喜其可免於此
見孝行之難也晉王祥以至孝之子遇至不慈之繼母
每虐使祥俾求所不可致之物隆寒冰凍而欲生魚祥
惟命之從將去衣剖冰而偶獲雙鯉以塞其母之虐鄉
里甚憐閔之幸其得解以為有天助故推言其孝感至
若州守吳侯之賢暨其子少府可初之賢吾所知識一
家孝慈和氣藹如胡可援祥奉不慈之母為比圖買魚
供親饌而巨鯉出適然而然爾交遊之友附會王祥故
事驚異奢美稱其孝行之能動天形諸歌詠累累諛辭
益友固應如是夫澄與州侯父子素厚不敢然也願少
府思孝道之難盡愈勉其所當勉而以曾子自期焉
題鄧立中所得贈言後
吾郡鄧清曠以詩名其子立中為臨汝書院諸生已而
試吏不相聞廿年餘忽解后于豫章將赴龍泉典史出
其所得贈言一通示余其間蓋多隱居肥遯之士余讀
之曰異哉夫巧於仕進者其求知也必於有權有勢有
位之人今立中不彼之求而此之好觀其所與言類皆
理義之談規誨之語立中旣樂聞之又珍重之如護至
寶然於是而知立中之識其度越軰流遠矣夫自儒而
吏者一措意乎刀筆筐箧之間心術變移與疇昔殆若
二人今立中不以儒之言為迂不以儒之行為拘方切
切求益而將以之律己治人焉於是而知立中之識其
度越軰流遠矣古昔設官治民司其案牘文書者曰府
曰史繇周以來未之有改也國朝又於府史之上設官
以總之典史則一縣府史之總也百里之内凡民事之
逆復官賦之出入無不掌其所繫亦不輕矣立中之為
人如此則龍泉之為邑也其庶幾乎余旣喜彼邑之得
人不貽彼民懟又喜吾郡之有人不貽吾徒羞又喜詩
人之有子足以為清曠翁之光故為題其後
題須溪劉太博贈彭真觀為兩書院復田序後
彭真觀復鄉校久失之田耕之至今士賴以飬其功茂
矣此知真觀之小者也真觀自耕寸田旦暮不輟苖而
秀秀而實觀其自飬不為飬他人口體而已是豈人之
所得而知哉治己之田將無暇於芸人之田不然何以
為真觀
跋唐國芳詩
觀子之貌今人也觀子之詩乃如與數百年前唐人相
對如夢偉哉識趣進學力進子詩可仙
跋文信公封事
信國丞相開慶封事比忠簡胡公紹興封事尤懇惻周
盡胡初以罪謫卒以夀終惟公不幸值國運之去他日
一節難於忠襄以一身而備二忠之事偉哉王若周以
公手藁示予讀之泫然
跋楊補之四清圖
尚書月湖何公之弟之子竹居君好尚清雅得楊補之
梅蘭竹石手卷一於從公游宦時徧求鑒賞紹興癸丑
錫山尤公等七人題字于左而此庵羅公有書嘉定庚
午吳興沈公等十人題字於左而梅亭李公有跋何羅
李吾鄉三先逹二次一十六人同觀皆一時鉅公至今
見其姓字莫不竦慕夫補之墨戱有名不待他人鑒賞
而後重竹居君猶拳拳借重於人惟恐不及蓋貴游習
氣如此君後以此轉授子婿袁主一兩家寶蔵之且百
年餘主一又每持以示人意度一如其婦翁所謂冰清
玉潤者歟
書何此堂詩後
此堂何先生壯年擢甲科而有學有文一時莫不竦慕
尚記戊辰歲私塾課試先生選余一論為第一所以奬
借期待者其厚惜居遠鄙弗克朝夕左右請益先生亦
復去家而之官初任永教再命江東運司之屬而卒子
始三歲扶櫬及家而時事異家亦毁焉於是平生著
述漫無一存子伯大既長惻然痛父書之不可見此片
紙乃永教時勸進永士之詩得之如獲拱壁然噫此孝
子之至情也伯大質美行粹而力於學必將卓然有立
以光其先余也願與伯大共勉之以不負先生疇昔奬
借期待之意云
題百魚朝一鯉圖
此圖侍郎李公得之於成都故以八印印其左一大服
百小公乃病其未化何也夫大猶未離其類化則出乎
類矣苟至於化能大能小能有能無尚何以一服百之
足言
題侍郎李公畫像
生世何用早我已後此公然朝夕升其堂如見其容焉
固不待拜遺像而後致予之恭也
題柳山長墓誌後
通守之子能業進士與丞相游如兄弟然時既革而家
自如志不挫身不辱夀且考終有子克紹其可謂吉德
之人歟前年識其子元善今得丞相之弟所作誌銘為
識其末
題陶庵邵庵記後
往年嘗於吾廬之側治一室寘文成張司徒靖節陶徵
士希夷陳先生康節邵先生畫像其中晨夕瞻敬後以
寇擾弗靖遷徙不常而廢吾友國子助教虞伯生取靖
節康節二賢之氏名其庵與予意豈異也夫二賢所志
所學有未易窺測者於其言語文字之遺時或瞥見彷
彿焉至今尚論其人不過見所能見而巳身之所寓心
之所會要不可一槩齊而其所以同者一也子欲合陶
邵而為一蓋有世内無涯之悲而亦有世外無邊之樂
悲與非有為而悲也樂與非有意而樂也一皆出乎其
天予又欲并悲樂而兩忘之陶庵亦可無也夜根其静
晝握其動首擊而尾應風起而水涌有能從吾惜生控
浮游以上征者乎
紹陵賜楊文仲詩後跋
咸淳間將作監楊公文仲兩侍經幄所得賜詩如右不
十年而歴改一元肇始太原壹正八字皆詩中語幾若
䜟語異哉喪亂流離中公之子焱翁㒺敢失墜戊辰巳
巳至今踰四十年奎畫如新公之孫紹祖出以見示嗚
呼宋三百年禮儒臣尚經訓前代莫及雖季世家法猶
未替天命之與人文固藐然不相關歟
題進賢縣學增租碑引
士大夫治官如治家則何事不可辦官府學校之間大
率視如傳舍苟且以俟代去孰有視如家事者哉進賢
學産隱没虧折前後學官安視而不經意教諭萬君始
搜括究竟悉革其弊學計頓增然萬君能復其舊而已
非有所增也什一中正之賦通古今可行至今官之取
於民者不過此惟豪民私占田取其什之五以上甚矣
其不仁也而近世公田因之亦十五以上耕者不堪逃
亡荒廢者過半於是官抑配於富戶以取贏焉學産與
公田一也其賦雖不能如什一之輕幸未至如豪民之
取而姦民或增租入以餌職掌之人而求奪佃予提舉
儒學時凡若是者必沮遏夫萬君有功於進賢之學而
予慮規利者不知大體緣是以增租為能則是厲民以
自飬也其可乎故題其碑之隂一以示勸一以示戒云
萬君有理財之長視官如家為洪郡學錄值洪學弊極
予欲移其施於一邑者試之於一郡而同列不悦之遂
不果
題彭學正圖書講義後
彭方升早擢科第晩為學官咸池浴日之初在京師版
授太常博士居之數月棄官而歸來臨川示予太極圖
通書講義一編善為文辭以發明朱子註義敷暢條逹
亦多有警於學者語焉而詳既有之矣擇焉而精更加
之意焉他日所得又不止如余所觀
題吳德昭世家譜
世家譜何為而作也使為人子孫者知所本始也吳自
太伯居勾吳為一初開國之祖季子邑延陵為百世受
氏之宗源同流分曼衍乎天下番易宗人以番君譜示
予觀之油然有尊祖敬宗之心吾夫子稱太伯之至德
太史公稱季子之仁心慕義俱以其讓也讓者禮之端
予願與德昭共勖以無忝於先德
題戰國策校本
戰國策字多脫誤予嘗欲合諸家本校之而未及後見
鮑本喜之然其篇題註義頗有乖謬廬陵羅以通悉心
考訂定其篇章補其脱正其誤釋其大意譜諸國之年
冠其首凡鮑氏之失十去八九讀此書者得此庶乎可
為善本矣以通於經亦有見非止精專此書而已
題貢仲章文藁後
理到氣昌意精辭逹如星燦雲爛如風行水流文之上
也初不待倔強其言蹇濇其句怪僻其字隱晦其義而
後工且竒噫兹事微矣名於宋者五而已亦惟難哉仲
章江南之英與吾善之伯長俱掌撰述於朝各能以文
自見蔚乎其交蔭炳乎其爭輝予有望焉予来京仲章
將有上京之役示予新作數十温然粹然得典雅之體
視求工好竒而卒不工不竒者相去萬萬也讀之竟喜
之深書此而歸其&KR1030;夫上有所規下有所逮正有所本
旁有所參韓柳氏自陳其所得甚悉暇日善之伯長切
磋究之又必有以起予也
跋李氏家集
番易李周卿嘗聞詩法於南康三馮又嘗見莆田劉潜
夫故其詩多可傳其從孫南甫裒聚得數十篇而以周
卿之兄之父之大父之曾大父凡生平吟詠可追錄者
冠其顛其從祖祖父及其二從祖兄所作亦附載四世
八人詩百餘首標曰李氏家集汲汲然欲存先世之美
惟恐或冺没廢墜也予於是而歎南甫之孝愛遠矣哉
周卿諱敏膚其曾大父日新諱楙大父信夫諱孚先父
君誠諱嘉績兄宋卿諱敏求南甫名元宋卿嫡孫也至
大己酉予貳國子監南甫之弟亨充國子伴讀出其家
集視予李氏累累以儒科顯宋咸淳間有提舉江南西
路常平茶鹽事諱雷奮盛德君子也予嘗辱知焉八人
之中其一恩補初階官其六俱由進士貢特奏名者一
正奏名者一至于今遺教未替亨也不遠數千里宦學
京師他日歸兄弟自相儆勵尚知所以光其先世又有
當求諸内而無事乎外者謹勿怠
題蘇德常誠齋
廬陵楊文節公學行文章為一代儒宗號誠齋先生孝
廟親灑誠齋二大字以賜其註易也與伊川程子並行
世稱蘇楊詩法其古文儷語與丞相周文忠公相頡頏
二家各成巨袠曰廬陵二交文集晦庵朱子於人多所
譏評少所推許而於文節公揚其美贊其詩章書翰倡
和往來敬禮而凡事之尊之可謂至矣惟獨不滿其名
齋之義南北相去不知其幾千里也後百餘年兀氏蘇
德常又復以誠名齋而采亭楊君為書其扁夫古今人
同不同未可知而號則同矣德常能儒能吏主縣簿判
錄事司居官廉能未六十而勇退則亦有可稱者焉夫
朱子不以文節之號為可而予不以德常之號為不可
豈與朱子異見哉朱子之意以為誠者天道非聖人不
能當是則固然然誠者實之謂也全體之實誠也一行
之實一言之實亦誠也不誠無物蓋無一物而非誠猶
水之在地中蓋無一處而無水必曰大海而後為水可
乎况人之取一字以名齋者非必以己之有餘而為此
夸示也大率以己之不足而致其勉慕焉耳誠者聖之
事人人可以希聖勉慕乎此以名其齋亦何不可之有
題常道士易學圖
眉山則堂家公如箕子歸周而不仕周其外孫臨卭常
君不肯為農為賈為胥為吏以賤辱其身而寄跡于老
氏清靜之教公遂為言老氏所以同於吾聖人之易者
而并及陳邵周子之學所望於其外孫者不其遠乎常
君籍記外祖之訓罔敢墜遺述一圖以廣羲文八卦之
說可謂不羞其先世不忝其外氏者矣邵子曰老子得
易之體又曰孟子得易之用進退存亡不失其正家公
有焉消息盈虚與時偕行常君有焉祖孫之所得於易
者如是邵周授受之次則頗與予所聞異予所據者邵
子文所記陳授穆穆授李李授穆親授於陳而非轉受
於种也种亦得陳學之一支傳於南方劉牧承其緒或
以周子與牧同出此一支者非也周子之學乃其自得
而無所師授至謂穆傳之周尤非也朱子發進易傳表
蓋踵訛而失其實何也周在南穆在北足跡不相及也
何繇相授受哉雖然不足深辯也予願常君忘言而用
易忘象以體易言可忘也象可忘也之𤨏𤨏者又奚足
云
題朱巨觀道宫薄媚曲後
李杜文章在光燄萬丈長惟子瞻贊太白真介甫贊子
美像能得其似蓋蘇學李王學杜知其詩是以知其人
也金儒朱瀾巨觀效黎園十曲贊杜有為予言朱之為
人及出處者予讀之悲其志云
題羊舌氏家傳後
禮不㤀其本君子謂之仁何也以其心之厚也凡物知
母而不知父衆民知父而不知祖人之本乎祖也非心
之厚者其孰能推本而不忘羊舌受氏垂二千年武義
將軍繇東平徙固安恐墜其氏諄諄然命其孫孫禧承
大父志南走山陽訪求宗人旁考譜牒以明所本既不
獲則姑述所知託諸能者著家傳以傳信用心不亦厚
乎禧字吉甫號本訥翁夫貎木言訥質之近仁者也即
此一事近仁可知矣又奚待稽其貌與言也哉司業尚
文蔚亟稱其賢故予為識傳左
䟦趙運使錄中州詩
唐人詩無一句一字不切題者宋詩蓋不能然夫詩或
言志或寫情或感時或即事固各有當而詠物尤難於
精工運使趙侯以近世中州集錄出七言八句三十七
篇畀王子寧俾初學不至失於支離由此可入唐詩門
戶矣
題陳德仁通書解
聖門諸弟子聰明卓識者顔子為最子貢亞之然以夫
子之言性與天道為不可聞何也聖人教人隨其資質
所可到未嘗躐等陵節而語此其所以不可聞也晩年
贊易始發性與天道之秘率皆當時弟子之所未得聞
者濓溪周子至於千載之下不由師授默契道妙本夫
子贊易之旨作太極圖通書蓋幾於生知而可比聖門
顔子矣新安朱子訓解周子之書亦旣該備里中陳德
仁篤志於學道經釋典俱頗蒐獵又取通書敷暢其言
俾讀者易曉良可嘉已予嘉其志之不凡而期其識之
詣極也故書此以勉焉
題蔡人傑詩後
人未易知也蔡人傑清俊好修余喜其標格而未知其
詩今始見之五言若古體若近體七言若八句若絶句
殆無一不中度恃才任氣狂呼亂噭者豈知其字字句
句不苟哉蓋自后山簡齋二陳法中來而無摹擬蹈襲
之迹學詩而若是庶乎其可矣彼皓首苦吟或不能通
其解余言非過知詩者試觀之
題宏齋包公巽齋歐陽公遺墨後
玉谿翁嘗登旴江宏齋先生廬陵巽齋先生之門予於
二先生皆聞其風而不及識今見翁所蔵六詩一書如
見其人焉得包之卓偉則於道可以進取得歐陽之醇
厚則於非道有所不為觀者因是踴躍奮迅以睎前修
可也豈可但珍其遺墨而已哉
吳文正集卷五十六
