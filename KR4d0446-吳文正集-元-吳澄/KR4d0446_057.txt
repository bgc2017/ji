吳文正集卷五十七
元吳澄撰
題䟦
題致堂胡公奏藁後
致堂胡公此書忠直敢言似賈傅至今讀之流涕清江
曾忠節公娶胡公孫女封新平郡夫人藏此書藁藁有
塗抹改竄字易世後弗能有曾之曾孫以授長樂張圻
得其判而闕其前其前幅予及見之於豫章蔣鈞之家
二家各寶其所寶嗚呼安得好事者合而一之乎此書
建炎己酉歲上第三己酉歲人觀于第四己酉歲之前
二年人謂臨川吳澄也
題長豐鎮廟學誌後
以廟貌祀先聖先師禮歟前世未之聞也民間立廟設
像如郡縣禮歟近世未之聞也古莫長豐鎮張儀父知
綱常所繫歸功于聖人廟焉像焉以示報本郡守縣令
嘉其心春秋仲月上丁日分僚屬詣其廟行釋奠禮繇
是一方之民知所勸俗為之移其於世教不無助也是
以談者尚之嗚呼古者飲食必祭先代始為飲食之人
不忘本也每歲八蜡雖百物之微無不報仁之至義之
盡也有家者祭戶竈門行中霤有國者祭社稷及境内
山川有天下者祭百神至尊至重者皇天后土也夫孰
非報本也哉然而各有分限何也曰禮然夫子之功如
天地豈直四方百物一飲一食之所可比王仲淹有云
太極合德神道並行吾於夫子受罔極之恩然則人人
當知所報也而報之有其道張氏之心誠厚矣而郡守
縣令之嘉之也亦宜雖然予之所期進乎是因報本之
心而求其所謂道者考文以益其質循名以得其實於
事之已然理之當然洞究而無違知道之在是而報本
之心將日加厚焉而不能自已其眞見卓識有協于理
盖不待於予言也
題晉周平西改勵圖
剛惡之害人類蛟虎柔惡之毒人類蛇虺改過遷善之
勇唯剛者能之周處少年之惡剛惡也是以一悔悟間
為善如此其力千載之下觀其圖尚慨想其風烈人亦
何憚而不為善哉世之柔惡者藏戈矛於談笑中而終
身不知悔悟又周處之罪人也
李宗明詩䟦
予在鄉與豐城諸詩人游憲使陳公遠矣若揭養直若
趙用信若蔡黻胡璉揭傒斯鐵中之錚錚者來京師又
見李宗明詩胡蔡趙揭伯仲間也豈非猶有龍泉太阿
之餘靈鍾而為人發而為詩與何其詩之超超如此哉宗
明今為參政公客晨夕見聞必有出于詩之外予將問
焉
馮竇二子善事叙後䟦
北平馮竇二家之子償金辭金其事與童蒙訓所載包孝
肅公尹京時事正同二家非有所稽而慕倣于所行偶
與之合盖良心之天自然而然時異而心則一也然包
公之民有此善行不知其姓名為誰馮氏竇氏因僉
憲潘澤民上其事于臺故至于今有知之者翰林張仲
勉與之同鄉知之尤悉往往喜為人道而吾祭酒先生
劉熙載又為叙述以傳于世三君子之用意厚矣夫彼
之一善何暇計名為之哉而君子能俾其事不至冺没
流布廣遠萬一貪鄙有聞緣此愧悟寧不可以興廉譲
之風乎是則豈惟二氏子之善抑亦三君子之功也
䟦廬陵公書後
廬陵公魁多士歴二十年位不至通顯盖其時非媚柄
臣者不可以得志也國將危亡猶為江西安撫招集烏
合之衆入衛不見容于内又以江廣宣撫出未及行而國事
去矣大兵臨逼邀宰相詣軍前陳相遁吳相泣不知所
措衆推公為右相往軍前祈請至則拘留夜逸趨閩間
關險阻卒以就俘求死不獲在拘囚中乃有鄉人為求
誌墓者此其答書也嗚呼悕矣
題陸傳甫墓誌後
文安先生兄弟六人其伯兄從政君之孫傳甫粹行遠
識不殞家聞號燕居之室曰頤庵葬時江西運管黃侯
為撰誌銘事覈辭逹足章厥美後復改葬季子士楀自
記碑陰痛惻懇至允克孝慕於是知陸之世有人也士
楀字景薦介特寡合博記工文
題河南世系後
大程先生仕金陵宋淳熙間祀于學既而有專祠既而
有書院猶以為未也乃立五世孫奉祠事冄朞而殤又
以名幼學者承五世孫後先生為往聖繼絶學而諸君
子為先生繼絶世亦云厚矣嗚呼曾是足以報罔極之
恩哉二百年來家藏程子之書又誦程子之言口說沸
溢或謂洛學盛行嗚呼果有一人能明斯道者乎然則
世之已絶而復續也若可幸道之已續而又絶也寧不
重可嘆矣夫
題澶淵孟氏族譜後
昔周公大聖著大勲勞于天下元子侯於魯歴八世十
四君至桓公桓公之庶長子為卿傳家曰仲孫氏一曰
孟孫其别曰孟戰國時有亞聖大賢居鄒漢唐代生聞
人皆以儒學文藝顯聖賢之流澤遠矣哉臨川之孟其
先自澶淵伏道村徙開封長垣縣開封之初祖端拱間
明經及第卒贈太子中舍一傳而贊善冄傳而侍禁三
傳而特進公南渡四傳而中太公始居臨川臨川之系
且八九世矣自端拱訖德祐垂三百年仕宦不絶與宋相
始終而族親雍睦家庭禮法藹然聖賢遺風臨川故家
文獻之盛未有出孟氏右者中太公之六世孫濬川寄
示其父登仕君所敘族譜予三復焉噫古者公侯伯子
男有國國統于君卿大夫有家家統于宗後世無建國
之封無立家之任宗法廢而族無統是以族之蕃衍者
往往散漫不可考今孟氏子孫雖當更運之後猶能
自振拔以不隕墜修其譜牒明其世次繩繩不紊以有
俟于方來用意遠矣其可謂無忝于聖賢之後者夫
題咸淳戊辰御賜進士詩後
咸淳辛未歲予與朱光甫先生同試省闈試畢同途而
歸今四十三年矣其子希一以戊辰特奏名時所得御
賜詩墨刻示予觀之泫然
題文公贈朱光父二大字後
朱光父先生工律賦為舉子師尤精於校文少年貢于
鄉五舉推恩得官又兩與轉運司貢咸淳壬申主吉州
太和學事縣學春試時文公天祥張公槐應皆家居春
試取中第一名賦出自文氏第二名賦出自張氏人莫
不驚駭曰暗中摸索而得二掄魁之文異哉其年秋試
文氏子弟賓客投賦卷六十考校畢無一中選文公閱
卷見先生披抹大敬服謂遭黜落宜當遂書古香二大
字寄贈云先生名桂發古香者其書室之扁也官至江
州德化丞子希一醇儒不墜其家學
題朱望詩後
父黨朱贊府之孫友人朱希一之子曰望年未三十而
能詩不陳不腐美矣哉吁望前來吾語汝陳腐詩之病
強學俊逸語亦詩之病望也審諸
䟦梅亭李侍郎二絶句
記曰親親故尊祖尊祖故敬宗敬宗故收族宗子法廢
而族人無所統收族之道難矣哉故吏部侍郎梅亭李
公為崇仁逹官其族伯父巨川少嘗從公之王父藏修
翁學長而出贅樂安石陂之鄒同宗幾不相聞公自成
都運使奉祠家居而巨川之子春卿來謁公頗憶幼侍
王父時知有巨川名字春卿出巨川手抄藏修翁與其
兄縣尉外舅周府君倡和詩一編公覽之愴然欵留繾
綣其去也賦二絶句贈别春卿自叙于左方珍襲以貽
子孫公不以貴而遺其族春卿不以遠而忘其宗盖兩
得之公之從子濤孫畬畿暨曾孫&KR0876;玄孫元昇各有和
篇而春卿之孫善述曾孫文從文應文定玄孫仁夀溥
守護遺墨唯謹中更亂離屢失復得前既鐫諸石矣今
又并刻所和之詩厚之至也亦以見李氏子孫之多賢
也夫
題先月老人自誌碑陰
逹士之自為誌者有之而諶君道夫之為是也似太蚤
計然予觀世人誌墓或太豐而涉虚或太損而失實孰
能如自叙者之覈乎君胷次明瑩無留滯故其形于文
辭者亦然懇懇焉恐子孫以多財益過勖之以力學勖
之以好賢勖之以孝友其貽謀訓遠矣君之子孫宜何
如哉
題安湖書院始末後
漢循吏化潢池弄兵之赤子賣刀劒買牛犢史傳以為
美談吾樂安何侯初登進士科尉廬陵已著吏能署臨
江錄曹仕彌進學彌優反宰其國建安湖書院于邑之衣
錦鄉敦以詩禮能化一鄉素不可化之民訖今不復弄
兵雖漢之循吏何以尚兹於乎士君子有志斯世大而宰
天下小而宰一邑皆可以行志顧其人何如耳斯高用
而盗賊遍山東林甫國忠用而盗賊遍河北卒以亡秦
而亂唐一郡縣之小用得其人則如此以天下之大
用不得其人則如彼人才之有關于斯世豈小哉天下
不難治也安得如侯者千古布澤郡縣哉侯諱時字了
翁後輩尊稱為見山先生采季侯之同年進士安撫江
南西郡侯主管嚴宜文字朝今提舉江南西常平茶鹽
事不及上未幾銜石填海之志不遂匿姓名曰堅白道
人市藥民間數年後還家以夀終
題讀書說後
人之異于物者以其心能全天所與我之理也所貴乎
讀書者欲其因古聖賢之言以明此理存此心也此心
之不存此理之不明而口聖賢之言其與街談巷議塗
歌里謠等之為無益與已了不相干宜其愈讀之而愈
不知味也故善讀者如啖蔗不善讀者如嚼蠟讀書者
當知書之所以為書知之必好好之必樂既樂則書在
我苟至此雖不讀可也
䟦竹居詩卷
尚書月湖何公盛德尊爵為吾鄉之望人其從子仲躬
父清致雅懷為其家之賢胄所居多竹因號竹居當時
名士竹溪李君為之賦詩竹林陳運使野航謝常卿又
嗣為之賦尚書公集中有詩亦所以狀竹居也李聶二
侍郎皆属和尚書公之韻諸賢辭翰前後輝炳百有餘
年矣竹居君之曾孫潤襲藏之以至于今時運遷革而
故家之流風猶存見者固為之驚喜又以嘉竹居君之
有後云
題實堂記後
曩歲聞人稱江西行省省掾王暄君寶之美不知其為
何官也延祐三年冬盱江饒抃士悦來言其邑宰之廉
問為誰曰王君寶也于是始信曩歲所聞之不虛士悦
曰君寶處新城五年矣終始如一日予于是益嘉嘆焉
近年廉恥道喪仕者往往為利而仕殆如市門之倡穿窬
之盜失其身犯法所禁為人之所不為苟可以得利不
顧也故不能自守者十之九間有不取者偽也偽于初
任者至冄任而變偽于一二年者至三四年而變君寶
省掾時如此邑宰時又如此初年如此五年時亦如此
則其廉之實非偽也審矣君寶惠于民能于事多可稱
而予獨深喜其廉廉為本也苟無其本雖有他善不足
稱也已君寶以實名其堂有為之記為之說者予聞士
悦之言因著其廉之實而附書于左方
題李伯時九歌圖後并歌詩一篇
九歌者何楚巫之歌也巫以歌舞事神手舞而口歌之
九歌之目天神五人鬼二地示一俱非楚國所當祀而
況民間乎物魅一又非人類所與接也然則楚巫事之
而有歌何耶古荆蠻之地中國政化之所不及先王禮教
之所不行其俗好鬼而多淫祀所由來遠矣三閭大夫
不獲乎上去國而南覩淫祀之非禮聆巫歌之不辭憤
悶中托以抒情擬作九篇既有以易其荒淫媟嫚之言
又借以寄吾忠愛繾綣之意後世文人之擬琴操擬樂
府肇於此琴操樂府古有其名亦有其辭而其辭鄙淺
初盖出于賤工野人之口君子不道也韓退之作十琴
操李太白諸人作樂府諸篇皆承襲舊名撰造新語猶
屈原之九歌也太一天神也按天官書中宫有太一星非
此之謂禮記云禮本于太一莊子云王之以太一太一
者天地之始也主宰之帝故曰上皇祠在楚東故曰東
皇猶秦祠白帝于西疇也司命亦天神也周禮所祀有
司中司命註以為星非也司命者萬物之母也有大有
少在周禮一為司中一為司命中者民受中以生之中
命者陰陽五行化生萬物之命也東君日神也禮云春
朝朝日又云王宫祭日祀于東方故曰東君雲中非雲
神也周禮祀風師雨師而不言祀雲雲師雨之属也固
宜有祀或謂楚有雲夢二澤雲澤謂之雲中夢澤謂之
夢中雲中君雲澤之神也考之歌辭曰日月齊光曰龍
駕帝服曰猋遠舉曰横四海乃天雲非雲澤也湘君
湘夫人之稱黃陵廟碑楚辭辯證備矣太一尊神歌辭
獨簡質而莊重擇日辰盛服飾潔器物備音樂以致其
尊奉臣之修其忠善以事君猶是也司命雲日言神既
來而遄去以况君始親已而後疏之于皇英欲一見而
不可得以况己欲見君納忠而卒不答也河伯與巫既
别而波迎魚媵近于古者三有禮焉之遺風而楚之于
原不如是故集註有云原豈至是而始嘆君恩之薄乎
八萹並以神况君山鬼物魅耳不可以况君也故原特
變上八篇之例不作巫語而作鬼語言鬼欲親人而不
親之以况巳欲親君而君不親巳也夫此歌假設之辭
與戱劇何異而唯恐引喻失當有乖尊卑之禮敬之至
也九歌之後有二篇國殤者為國死難之殤禮魂者以
禮善終之魂年十九以下死曰殤不終其天年而死亦
曰殤春蘭秋菊終古無絶四時祖考之嘗祭也前之九
歌原托以伸己意後之二章無所記意且為巫者禮之
辭而已盖與前九篇不同時後人從其類而附焉此畫
李伯時所作伯時畫妙一世而或傳此畫若有神助然
盖其尤得意者予在洪都郡守毛侯出示予既為作解
題而復隠括九篇歌辭成詩一篇與歌之意雖微不同
而明原之心其趨一也嗚呼千載而下能有契于原之
心者尚有味于予之言哉
李家畫手入神品楚賢流風清凛凛誰遣巫陽叫帝閽
為招江上歸來魂音紛紛音紛紛柱高辰遠聰不聞扶
桑初暾海横雲二妃淚灑重華墳司命播物泥在鈞洪
纖厚薄無齊勻公無渡公無渡衝風起螭黿怒夜猿啾
啾天欲雨天欲雨迷歸路歲晏山中采蘭杜靈修顧顧
復去莫怨瑶臺神女妬坎坎鼓進芳醑恥作蠻巫小腰
舞千年往事今如新摩挲舊畫空愴神騰身輕舉一回
首楚天萬里江湖春
題楊氏忠雅堂記後
人之所志有雅有俗志之雅俗不同亦猶雅言之于方
言雅樂之于燕樂也貴游所事非聲色之娱則竒珍之
玩而漢河間獻王獨好書史稱其大雅不羣有以也楊
氏莘故家前代嘗掌書監近年二政府位中朝職外服
者累累有亦顯且盛矣家不聚貨寶以愚子孫惟儲書
及名畫墨蹟今郎中士允曩從其父唐州使君宦四方
又購書二萬卷並其先世所藏作堂以貯扁曰志雅其
亦有慕于古之大雅不羣者歟予聞異端者流之訾吾
儒也曰儒家器械備具竟不一用吾持寸鐵即能殺敵
盖譏儒之博而寡要云爾博而寡要猶譏儲而弗用其
譏又當何如且夫大雅君子之儲書以遺後固將有所
用也請言書之為用通天地人曰儒一物不知一事不
能恥也洞觀時變不可無諸史廣求名理不可無諸子
游戱詞林不可無諸集旁通多知亦不可無諸雜記錄
也而其要唯在聖人之經聖人之經非如史子文集襍
記襍錄之供涉獵而已必飲而醉其醇食而飽其胾我
與經一經與我一使身無過行心無妄思其出可以經
世使心如神明身非血肉其究可以不世是則書之有
功于人人之有資于書而儲之者所以有期于將來也
不然一一垂牙籖新若手未觸李鄴侯之初意豈如是
哉楊氏子孫其勉諸堂有記
題鶴山魏公所撰二李墓誌後
宋東都二百年間崇仁未有顯者南渡後四吴始以有
學有文顯然居士布衣不仕國錄免解法身吏部特恩
補官唯司封繇進士選僉書羅公尚書何公侍郎李公
進士成名者也侍郎之考次琮父王考仲實父所學與
三吴伯仲為鄉里後進師宜顯不顯臨卭魏公為之誌
墓嘆其不逢嗚呼當時取士拘進士一塗而崇仁一邑
若吴若李數人皆于是科不利進士果足以得人乎哉
魏公所撰二誌銘高古柳韓近代之文鮮有其比亦李
氏一寶也侍郎之曾孫稹出示魏公真蹟因識其左云
䟦黃革講義後
黃革文炳别去不翅十餘年今觀其史評講義等作辭
逹理長俱有可采革之先君子清節惠政天所必佑其
多聞子也宜哉
題約說後(缺)
吴文正集卷五十七
