吳文正集卷三十三
元吳澄撰
序
送彦文贊府序
彦文之先西北人也往年父倅臨川郡而彦文生比長
能屬文皇朝貢舉取士以其藝試于有司至治癸亥與
貢泰定甲子賜進士出身授華亭縣丞將赴官蘄言於
予彦文少年擢儒科移其才施於政必穎然異乎衆顧
予耋耄昏聵雖有言亦何能有所禆益哉竊觀吏選入仕
之人循資格歷歲月戞戞乎其難而儒科之變化甚速
人所歆羡以為榮我仁宗皇帝之貴儒抑吏也盖以吏
多貪殘而儒流知有仁義故也仁者之臨民惻然有慈
愛之心義者之律已凛然有高潔之行或不能然如當
道之豺狼傷人害物以自肥而無盈饜如倚門之妖冶
目挑心招以求利而無媿耻夫如是則饞獸爾賤娼爾
吏之稍自重者猶有所不為而儒流乃為之寧不為彼
所笑而亦何以報答明時崇隆優奬之意乎夫人其面
而獸其心官其身而倡其行不惟君子所不齒抑亦衆
人所同惡也彦文知仁知義之儒斷斷不為是有不能
如彦文者儻以吾言曉之庶其疾之有瘳乎
送趙宜中序
汴人趙宜中先世任征商之職而家于歙其父學易為
通儒仕不擇官官不擇地序庠之清淡州縣之塵勞靡
不涉歷處之裕如有不怨遺逸不閔阨窮之量宜中受
教家庭以易義試進士科泰定甲子春賜出身丞廣陵
郡之如臯辰旅人夕品官變化甚速非若其父之備嘗
艱勤矣盖易之功也雖然易非梯利禄之具也令幸以
易而獲仕凡律身凡字民一一於易之道無違焉其殆
庶幾乎豫之時孰不迷溺於豫獨六二以中正自守而
上下之交無謟瀆此持身之得其道者也在上而能益
下謂之益上九以剛居上不能益其下故民莫之與而
傷之者至此臨民之失其道者也易之道不可勝窮也
姑舉其二以為之兆子之仕宜必有以異於人使人人
皆曰仕果不可以不知學學果不可以不知易如是而
後可不然豈特招儒科之尤抑亦詒家學之羞宜中字
心道云
送葛州判南歸序
豫章葛君貴純甫潤玉其名其為人也潤如玉其為文
也潤如玉可謂實稱其名者矣授教臨川郡六年終始
如一日學校之政一皆公心直道粟布之出納毫髮不
以自汙詞章囿韓歐法度中非率意肆筆而書之紙者
官滿造吏部授南豐州判官予時在詞舘心欲得如是
之人而時之所尚不論實能必也工鑚刺善伺候而後
可僥倖於萬一以遂所求而君豈肯為是哉不惟足不
一躡權勢之門雖如予之最相知僅僅一再見見則談
問學談古今一語不及利逹部注甫定則翩翩南還噫
如斯人者吾見亦鮮矣君之家世以儒顯其大父貢于
鄉者再其伯父貢于鄉者三其父繇再貢登進士科官
承直郎兩浙運管其父翁王水監亦名宦其淵源漸漬
所以陶其德噐暢其辭枝者固與白屋新進之士迥不
相侔然昔吾夫子已起鮀朝之嘆而况今乎君亹亹清
言而恂恂不為侫短小不踰中人又不能以軀幹雄偉
駭衆視苟取人以言貎何從而遽知君也耶予嚮之居
鄉也以鄉之得此師儒為幸今之居官也以官之不得
此僚佐為愧故於君之去也不能無介然于懷焉
送曾巽初序
世家冑子仕于朝慱記覽尤諳於典故能文章尤工於
制誥者吾於今見翰林侍講學士袁伯長應奉翰林文
字曾巽初二人焉巽初前代監察御史追封武城伯之
季子近時翰林直學士益初之介弟也處翰苑垂十年
方將循序而升一旦浩然有歸志余以老病竊為慙聞
巽初之歸欣然願與之偕巽初儒中之傑而樂與方外
高人遊終夜静坐世慮澹然碌碌嗜進戀戀人爵者庸
詎測其高情遠志為何如哉昔錢澹成學士未逹時陳
希夷嘉其有神仙之風骨麻衣道人以為急流勇退人
也其後澹成繇翰林學士知制誥躋政序盛年解機政
果如麻衣所云然則急流勇退者雖未至於神仙其亦
神仙之流亞歟巽初歸矣其俟我於武城之塾
送畢宗遠序
昔漢之取士每以先聖之術當世之務並言盖不通世
務者不能以有所為不明聖術者不能以有所守二者
有一之不具不可也故必兼能而後謂之有為有守之士
今之用人於儒學吏事不偏廢亦以是歟汴梁畢光祖
僑寓湓江其父出仕命之居守于家秩秩然無不理也
截截然無不齊也一一順承其父之志而無違德化縣
學素無廪給禮殿將圮官職往往以不可支吾而去郡
縣推擇其才俾攝學事曾幾何時能勸率鄉之士類一
新孔廟宏壯鉅麗為諸學甲甓甃巧鏝廟貎器物纖悉
完整若不勞力然以其治於家者覘其他日之移於
官以其試於小者覘其他日之於大於是而信之其才
之能有為矣剛直而不苟徇寡特而不妄交日問學於
予與之言聖賢之道悠然有會欣然有得而非耳聽面
從者所可倫於是又信其志之能有守也憲府辟為屬吏
可謂用之適其宜矣乎雖然吾猶有虞於子才之優而
優者不可恃也志之介而介者不可滿也恃則常哆然
若有餘滿則常慊然若不足哆然則所為有時而大過
不慊然則所守有時而不及彼未知學者未可與議此
子既知學矣而知之非艱也其尚惕然思所以自警自
勵哉
贈清江晏然序
吾座主清江黎先生之孫婿氏晏名然所同字也任播
州儒學正滿如京師謁選過予而行然之婦翁與吾子
年相若然與吾孫年相若予視之猶孫也於其行既無
財以贐之可無言以贈之乎然之才藝自足為今世用
前應奉翰林文字范惇德機所授之徒故翰林學士元
明善復初所造之士也德機清苦自持家徒四壁其淑
人也甚不苟復初英邁自恃眼空四海其進人也甚不
易而然之學也得不苟於教者為之師然之仕也得不
易於合者為之主是豈可與常流例視哉今然之行也
將求人之所貴而已夫人之所貴在國有定法在身有
定分無巧智術可以助然之求無竒計謀可以速然之
得予雖贈言何能分豪有益於然哉而不能已於言者
以寓吾之情焉爾抑予之所聞貴有二有人之所貴有
天之良貴求之有道得之有命者此人之所貴也求之
在我得之可必者此天之良貴也然也既得人之所貴
而以長者遇予予當以天之良貴告斯貴也然固有之
然之然聖人亦然故曰先得我心之所同者斯貴也不
考格於吏部不受恩於宰相自初品至極品皆可自致
而不資藉於人然今其往哉斯事姑竢他日
送李晉仲序
金陵李桓晉仲為上饒縣教諭至治癸亥與進士貢泰
定甲子春試禮部小郤聖恩隆厚以龍飛初榜特加優
異受餘干州教授去晉仲金陵著姓也其遠祖襄國公
慶歷六年登科其大父通直君淳祐十年登科晉仲狷
介之行精深之文人謂掇世科如拾地芥易易爾今雖
未成進士然亦解褐衣服命服矣知之者猶以為屈而
晉仲凝然不以動於中彼得志則驕倨盈溢旁若無人
不得志則隕穫沮喪幾欲無生真所謂斗筲已夫盖士
之所尚者噐識予以器識觀人而知晉仲之可大受也
喜之之至是以不能已於言
送李見翁廵檢序(并詩)
往年儒學官之至吏部者員多缺少當路通其變凡應
注教授之人俾借注警邏之職吾鄉李見翁以將家子
讀儒家書而又工象胥譯鞮之學會公朝差官定兩廣
選由象州蒙古字學正授柳州柳城東泉鎮廵檢將赴
官詣余别竊惟文武之伎能番漢之語音軍民之政事
見翁靡不諳練予復何說獨惟儒生習氣素慕柳柳州
之文每誦羅池碑意柳子猶生也儻有公事上府其往
訊前刺史之靈昔之春猿秋鶴精爽今何如也它日官
滿來歸尚以告我詩曰
武事家聲久文儒國語精初官嚴警邏美譽聽匉訇南
海鯨蜺静東泉牛犢耕儻因公事出一酹柳先生
李季度詩序
李季度吾之異姓兄博覽彊記真豪氣數竒不偶家貧
身賤發於聲音往往泄不平之鳴才贍思敏所作詩甚
富存者無幾孫宏祖嘗持月航舊藁至予序其卷端令
歸收拾墜遺今再示一袠曰近藁殊未能得數十之一
也不幸沉泯其人又并沉泯其言乎惜哉季度儒流傍
及方伎涉獵長生之說精專救死之術予昔養親每借
助焉予親既逝後三年而季度亦殁大德庚子也噫三
十年矣見其詩惡乎不思其人
送臨汝書院山長黃孟安序
臨川郡城西南門之外有臨汝書院規制崇敞宋淳祐
間常平茶塩使者所建也予昔遊處其中有宿儒揭領
於上有時彦曳裾于下肩相摩踵相接而談道義論文
章者彬彬也晝之來集者如市夜之留止者如家皇治
聿新黌舍仍舊予于城府之跡浸浸疎矣臨汝為弱年
遊處之地便道經行間嘗一至則霤外之蓬藋如翳楹
内之塵坌如積不聞人聲簷雀之啾啾不見人影而見
穴鼠之纍纍其墻壁室屋東傾西頽上漏下濕為之悒
然撫然而已又其後也舊存之樓閣踰六十年而一夕
燬於火新竪之棟宇費萬餘株而一旦摧於風不特人
禍亦若有天罰焉無他長之非其人也敝極必復盖理
勢之循環數年以來聞見頓異廪有餘粟矣帑有餘幣
矣齋廬有弦誦之人矣傾頽漏濕者修且完火燬風摧
者亦復巋然跂翼翬飛矣何以前如彼而今如此也得
人焉爾人為誰山長廬陵黃顉孟安也一書院之弛張
隆替關係其人信乎用世之不可以無人也孟安部郎
官之曾孫部以儒科儀範鄉里至今人誦其遺文孟安
不墜其家學不泯其家聲畀以黨庠遂序之事恢恢乎
辦之有餘而未足以展其才也至治二年冬考滿受代
將謁吏部選有數千里之役予無財以贐其可無言以
贈乎孟安氣貎温然粹然館閣器也家學誠善矣益思
所以懋其學家聲誠美矣益思所以宏其聲未有學優
而仕左聲大而響微者他時舘閣之望固亦今時庠序
之餘也官怠於官成尚其毋怠於官成之後哉
送江州路景星書院山長吕以能序
士大夫以家事視官事則何事不可為然自人心不古
苟非利於其身私於其子孫者往往不肯為肯為之者
亦不敢為其不肯者志之偷也其不敢者氣之餒也於
是乎習以成風凡莅官之處視猶傳舍俟滿而代則脫
屣而去誰復以家事視之而為永遠計哉脩水吕以能
名家也累任學官所在以才能顯生徒之養靡不周也
黌舍之修靡不完也一切當為之事靡不舉也前之教
南康縣學也有稻田一區約數石畝為豪家所有者八
十餘年以白于上司而復其土後之長景星書院也有
魚湖八所通數百頃為豪家所有者四十餘年又以白
于上司而復其土夫贍學之産諸人毋得争占綸音昭
昭布在天下疇敢不欽閣而不行罪莫大焉學官豈不
知之一發其事則公府有對辯之勞私家有仇敵之怨
是以畏憚退避而不肯為且不敢為爾非以利於其身
非以私於其子孫而曠日持久悉心殫慮不憚其勞不
避其怨卒使強者狡者力無所措謀無所施辭窮理屈
而服學院養士之産得還其舊非視官事如家事其孰
能然以能篤意文學尤工古詩事上接下各得其懽任
旴江學錄時甚為寓公程承旨所禮每推許其文墨議
論可謂才士也已長景星將受代諸儒有詩章美其政
予適留盆浦獨摽前後二事以序于卷端以為世之居
官辦事者勸嗚呼移是心以辦他事於事何所不濟推
是事以居他官於官何所不宜吕為許國申國之後目
北而南綿綿延延以至于今遺澤不泯聞人不匱以能
猶未然也海也月也果且有消長盈虧乎哉蘇子不云
子亦知夫水與月乎知海之無消長月之無盈虧則人
命未嘗有榮悴休咎也斯不惑矣而世盖未有能知之
者也
贈王相士序
中州王生年少而多能既能醫又能相寓荆門之當陽
謂京師衆大之區人物之淵藪於是挟二技而來遊將
博其所施廣其所覽也夫二技者能其一已難而兼其
二尤難竊嘗聞古之神醫望人顔色以見其病不待問
證切脉而後知斯殆與相人同一法扁鵲得長桑君之
傳洞見人之肺肝則不但能察外色之顯并與内藏之
隠而一目瞭然矣其目亦神矣哉以此目而相人雖咸
負又何加焉然則醫與相二術固可通為一也又嘗聞
相人之術相形不如論心形顯而易見心隠而難知故也
生於所相之人每言某賢某否某正某邪是隠而難見
之心且能燭之則夫顯而易見之形其孰為貴孰為富
又何難辨之有故予喜生之能相心愈於世之徒能相
形者也然生之至此也熏炙名利之都府所相皆逹人
顯官其貴其富各已前定予不復問他日寬閑之野寂
寞之濱有耕釣之夫果為賢果為正而可伊可吕者儻
識其人予之所願聞也生以德元名朝佐其字
贈篆刻謝仁父序
古之天下書同文書之用大矣而右武者云書止記姓
名不其小歟然自篆廢隸興晉唐以來楷書相尚而古
書法泯如也近代圖書之表識竿牘之緘題古書法乃
猶以記姓名而存一二謝復陽仁父儒家子工篆刻予
每視其纍纍之章而喜豈真為其筆法刀法之工哉蓋
庶幾其存古而將與好古攷文之君子徵焉
贈竹隠醫士序
昔扁鵲秦越人得長桑君之術以醫行天下遍歷諸國
往往各隨國俗所尚變易其名以售其術或為帶下醫
或為小兒醫吁秦氏誠多能然巧於售其術也亦甚哉
故一望桓侯而識其有疾可謂見病於未然者矣桓侯
之不信也反疑其好利而以不病者為病竟至於死夫
孰不以桓侯為愚噫豈惟桓侯哉世之安其危利其菑
護疾而忌醫者緫緫而是也醫能治之而弗使此洛陽
年少之所為痛哭流涕也豈獨桓侯於扁鵲為然哉然
則為越人計者宜何如曰深藏而不市必俟夫人之求
不得已而後應自貴自重於已庶乎其見信見用於人
也或曰子為醫者計則可獨不為病者計乎且無乃楊
氏為我之學而非仁人扶危救急之心乎曰然救急扶
危仁人有是心也危且急者不我信不我用也則柰之
何哉必夫人之見信見用也而後救急扶危之心得以
遂善售其術者無他亦唯自貴自重而已矣吾是以於
竹隠醫士之行懇懇為是言也竹隠隠於醫者也一旦
羣然以詩從臾之行四方是欲顯其術也吾之意唯恐
其術之不隠愈隠則愈貴愈貴則愈重愈重則愈信愈
信則愈用愈用則雖以隠自名而其名豈終於隠哉歸
覿蕭令君試以吾之言問焉
送謝見山序
人有一憤激感發而前後若二人者故曰士别三日當
刮目相待謝峴見山以地理術遊臨川清江諸郡所至
避席樂安夏氏尤尊信之既而夏從他師窺破秘妙禮
謝頗不如昔謝慊然自愧竟去未幾再來則其術頓進
較夏所得靡毫髮殊而又加密焉夏乃大敬服其師亦
大敬服唶唶語余余初未遽信驗之果然於是益大敬
服夫江西之有是術也盖自唐末通禁有秘文者避亂
而南授之贛人流布浸廣然其術往往秘而不傳傳者
非其真也剽其似冐其號叩人門戶而自售者奚啻百
千萬人見山之術已盛行於時能不自足深入雩都禮
碩師而師焉遂得其真一蹴而可接楊曾二氏之傳吁
異哉余觀今世所謂儒能舍己從人而至其所未至者
寡矣儒家不能而術家能之可不謂百千萬人中不一
有者乎雖然余竊有慮已之能不多有人之知者亦不
多有百千萬人而不一知也今而再過昔所經從之家
彼視其外猶昔也孰知其中乃大不然而其目非復昔
時之目哉屠龍技成而無所用其巧古所嘆也雖然世
無智人福人則已有則必識必遇見山其行將有竦然
驚駭以為天仙降于人間之人也聰明絶人者也天將
昌其家者也
贈鄧自然序(并詩)
天地間六氣少隂君火之暄和不為病陽明燥金之清
肅雖能為病而其病亦微非如厥隂木之風太陽水之
寒太隂土之濕少陽相火之暑中人傷人之甚也然寒
暑濕之中傷也或專一氣或合他氣其名證亦不繁雜
故治寒治濕治暑者曰寒曰濕曰暑而已獨風之一病
不止曰風而曰諸風蓋風善徧善散不一名不一證必
曰諸而後足以該之寒濕暑之病則不曰諸也今世醫
流大率治四氣中傷寒為先務若風之多名多證或不
能一一徧治也於是風有專科焉有秘傳焉論者遂視
風疾與勞氣腫三疾同謂非專科秘傳之醫不可也嘗
見病風者醫不能治又不遇專科秘傳之人或久而不
痊或危而不救悲夫青雲鄉祈真觀道士鄧自然專科
醫風其秘傳有自能愈數十年不愈之疾吾覩聞其神
驗數四矣有此竒術而知之者猶鮮自然亦珍重而不
衒鬻因嘆古之為國每患無賢及至有賢不知不用何
以異於此哉醫能治病而不使賈太傳之所以痛恨也
與乃作詩贈自然曰
治風徧了諸風狀論病推為百病先林下散人它想淡
槖中秘訣此科專屠龍不費家金學扁鵲親逢禁藥傳
多少世間醫國手實高名晦亦堪憐
送陳景和序
人而無恒不可以作巫醫里中陳景和自祖父以來有
恒産值數多竒喪其土田雖無恒産而有恒心自若也
以其力從事於醫資質敦厚端謹與人言惟恐傷其意
所行惟恐有愧於天恂恂善士也如是而為醫庶乎其
有恒者矣夫醫者伎也而景和有士行躬士之行執醫
之伎是豈專方伎家所可等倫哉余聞醫者必有隂德
况有恒之醫乎有隂德者之受報於天也如種之必有
獲然則景和豈終困哉
吳文正集卷三十三
