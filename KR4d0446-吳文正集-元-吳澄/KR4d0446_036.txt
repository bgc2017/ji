吳文正集卷三十六
元吳澄撰
記
建昌路廟學記
唐以來立廟設像以祀先聖於禮未之有稽而所以致
其嚴敬則隆矣建昌郡廟學因地之勢其位東向有燕
居殿在西北隅此他郡所無者廟廡之左書閣之後皆
學地也民僦而營居焉廡左之居編戸鱗次近逼廟堧
喧穢不静閣後之居面北背南構宅一區横截其間廟
與燕居離隔為二别啟一門向西不共前廟之門而出
今天子御極之初念民生休戚繫於郡縣守令精選其
人擢江淛行中書省郎中薩德彌實為建昌郡侯治政
既優教事尤虔暇日戾學宮目覩心惟將更而新之教
授方君夀條具所宜凡學地民屋悉令撤去改造以地
歸之學俾廟學前後通達無礙繚以宮牆相其他不中
禮度者循序完整前守趙侯所積學計歲會有羡可如
侯之志邦伯荅失帖木兒屬之長宋貞僉議允諧從祀
繪像於壁歲久則漫易以木刻神像百有五左右各八
室以奉廟之前庭迫窄春秋朔望行禮不足以容外門
之東舊為教官之署乃撤其屋遷戟門於外距廟之前
霤一引五尋視其舊加四常有二尺戟門之外鑿泮池
如半月跨以石梁池外如舊建櫺星門門外甃街道為
通衢南北兩端樹命教門各一加封勉勵詔旨礱右重
鐫二碑亭對峙於泮池之側燕居湫隘不稱官有廢屋
如殿之制廣三常有二尺深三尋有六尺六寸徙置閣
後所撤民居之地以為燕居殿與前廟相直東向頗與
右之前廟後寢類築壇三城廣仞崇三尺有五寸象闕
里之杏壇先賢祠翼其右太守祠翼其左增祭器備樂
器補書板葺齋舍作庾廪教官舊署既撤學之西南有
尹周氏居半屬學地以其屋來售適舒嗣隆代宋貞為
郡屬之長志合謀同贊助其决遂酬其直得尹之居以
居教官周之居以居正錄氣象軒豁足以表師儒之尊
其北隙地為聽事之所二一以待衆官之公聚一以待
教官之公坐自泰定元年肇始至四年迄于成門廡殿
堂燕居祠宇以及庖廪與教官貳長之廨舍周圍内外
南北之廣二引五常東西之深六引四常有六尺從衡
端有規模恢廓圬鏝炳煥道路平衍煒然壮觀士民驚
嘆以為昔所未有非郡侯心量之宏志力之堅何以臻
是會邦伯怯烈貳守劉珪府判伯顔察兒郡屬張賡劉
秉忠克恊克一前教授倡議之後郭建中嗣教職承侯
之令惟謹正錄石良貴岳天祐也蒙古字學教授楊太
不花董斯役郡吏李方平王進周植也役既畢鄉貢進
士旴江書院山長聶公并述郡士之意請紀其績雖侯
累任風憲廉能聲實著於遠邇今為民父母有治有教
其美可書也雖然敞學宮以育人才者官之事進學業
以應時需者士之事時之事繼今郡居共游豈曰涉躐
記誦衒餙辭章以釣名媒利而已必真明經而心之所
得能得聖賢之心必真修行而身之所行能行聖賢之
道庶幾上不負聖天子取之用之之仁下不負郡賢侯
勉之勵之之義哉
潮州路重修廟學記
二廣南服之極南也三陽又東廣之極東也古先聲教
之暨於其地也蓋不與中國同然天之生斯民也民之
秉是性也豈以地之遠近徧正而有異哉或謂潮人始
未知學自韓文公為刺史而後士皆篤於文行夫韓未
至潮以前固已有趙德其人惡得謂之未知學乎國朝
承宋文盛之餘潮之士學非唐元和時比矣至元戊寅
郡庠燬於兵憲官牧官繼繼修復而未克完也丁侯聚
之典郡也講堂齋舍初構張侯處恭之按部也廟殿門
廡略具潮人以為卑小弗稱王祀先聖之儀悉願更造
以民則蔡氏献石柱二十以官則判官小雲赤海牙助
緡錢百千既有其資議遷孔廟於學之右明年僉憲任
侯仲琮躬率諸官捐俸面命郡士輸材於是大成之殿
不日而成巍然其隆也廓然其敞也又明年郡牧王侯
元恭華之以黝堊之餙翼之以左右之廡民居叢雜喧
聒逼迫曉喻而徙之地域混并繚以宮墻尊嚴閟侐昔
所未有又私出錢五百緡塑兩廡從祀像明倫堂竦立
孔廟之左於是潮之廟學歷五十餘年而始大備董營
繕者學正劉貢珍教授李復也至順三年春有事大聖
虔告成績邦人士咸喜乃來請文以記臨川吳澄曰王
制以泮宮為諸侯之學魯侯修泮宮頌於詩而不書於
春秋何也蓋春秋常事不書非常乃書修學常亊爾然
則潮學之記其效詩人頌美之辭歟抑傚春秋紀事之
筆歟澄謂他郡之修學常事也潮郡之修學則非常也
何也潮之東廣諸郡之最中人以下往往喜仕於其處
亦有素號勝流一旦入境如飲廣界之泉然靡不毀節
敗名安於浴汙泥坐穢溷而不悟豈直司牧者忘其所
以牧雖或司憲者亦失其所謂憲如是徇物而喪已滅
理而窮欲之夫又焉知崇士學廸民彛之當務今而司
憲有若任侯焉司牧有若王侯焉其篤意於廟學也事
之非常者也可不特書乎前之張憲丁牧及郡判官事
俱可書也然春秋所書之非常者書其異於古以示懲
今余所書之非常者書其異於衆以示勸也嗚呼世之
凡庸誰不受變於流俗惟其豪傑不然豈仕潮之官而無
一豪傑乎澄嘗考古驗今密窺天下之故而知在上之
教固能導率其下以革易其所習在下之俗亦能感動
其上以轉移其所為虞芮二君争田一覩周民之譲畔
譲路赧然自愧而息争潮之士果能明經果能修行其
治心其治身瑩然清徹如秋水之無滓皎然㓗白如冬
雪之不塵雖隠處未仕人人望而敬潮之官倘見如此
之士雖有繆戾亦必頗有慚怍雖未幡然改悔亦必少
戢其縱恣繼今以往余於二三千里之外聞潮郡之仕
廉循接踵則可驗潮士之學足以轉移其上而非止如
今也潮之士其勉哉
南安路儒學大成樂記
天子所與分治其民者侯牧也封建為郡縣而郡太守
實古侯牧之任其治民也有政焉有教焉政以導之使
不為惡教以化之而使為善也教民必自士學始後世
教民之道雖不能純如古而牧民之守必崇士學則由
漢以至於今未之有改也崇士學之目不一而尊立教
之人為之綱古之建學者必釋奠於先聖先師而春秋
入學亦皆釋奠示不忘本也吾夫子為萬世儒教之宗
歷代尊事隨時而舉至唐開元而服兖冕之服正南面
之位祀以王禮遂為定制凡釋奠者必大合樂因古釋
奠之名損益其禮以祀夫子祀必用樂者倣古也唐宋
金之禮蓋相襲而無甚異國朝既得天下郡縣儒學悉
如舊世祖皇帝於京師首善之地肇創國子監學春秋
釋奠以前代之樂行事列郡遵而行之南安居以西之
上游中大夫東平張侯昉來守怵然以夫子廟樂未備
為惕乃議興樂命教官制樂器於廬陵命學職取磬石
於真陽簨&KR1206;鐘磬琴瑟管簫笙塤柷敔之屬靡不工且
良延致能其事者為之師而教習焉樂器之至也躬出
郊而迎樂事之肄也時入學而視必恭必虔㒺或懈惰
其敦禮樂也所以尊聖師其尊聖師也所以勵士學其
勵士學也所以成善教而為善政之本斯其無負於牧
民之寄也已侯之初下車也知往年虚增之賦為民害
即日上聞祈除免以蘇民力閔民之心如此其施於政
可知也雖然政者侯之所自為也教則非侯之所可自
為者侯於教之綱知所先矣教之目也如之何今之士
學無不讀書為文也考其持身未必皆能介然而義也
逮其臨民未必皆能惻然而仁也民之儀也而於仁義
之道或不能無虧則何望其能表率鄉里薰其民而化
之為善也哉侯於士類中擇其知孔聖之道者講求其
意條陳其目以教今之士俾不廢乎其所已學而兼進
乎其所未學一一如吾夫子之所以教於經則明於行
則脩可以厚倫可以美俗士風丕變民風亦丕變將見
南安之境人人相敬譲相慈愛藹然為仁義之民而無
復有辨争竊盜之訟至官府則侯之治郡又奚趐如漢
文翁之治蜀唐韓子之治潮而已哉吾里陳幼實掌南
安屬縣之教承侯之命徵予文以記樂之成也故予得
以盡其言教官廬陵馬某也
臨川縣學記
自唐末衰亂迄於五代文治中否宋興數十年間漸復
承平之制臨川撫之負郭邑也咸平庚子邑今陳從易
始建學學在郡城東南隅據青雲第一峯之右地勢亢
爽人蹟稀疎喧囂之聲華靡之觀不接耳目於學者游
處講誦為宜歲久屋敝後百餘年當隆興甲申邑丞郎
餘慶重修之嘉定庚午朱子之門人黃文肅公幹寔宰
斯邑建詠仁堂於明倫堂北既而趙令崇尹新明倫堂
文會堂及兩序齋舍四東曰尚志親仁西曰務本好禮
嘉興庚子李令義山復新大成殿及兩廡戟門作亭青
雲峯之巔以暢閫適眺望之趣淳祐己酉趙令必瑛又
市民地拓其境作外門而學宮完美矣國朝因前代尚
文之治汲汲以勉勵作養為務由至元元貞大德至大
詔旨丁寧有隆無替皇慶延祐貢舉既行則雖中人以
下皆知所勸文治可謂盛矣而臨川之學逮今又將百
年未有重修者也成都馬夀長來為令周視學宮意有
弗稱亟令學官葺理教諭鄧文奉命唯謹倡率邑士不
憚勞費材木之朽腐者易瓦甓之缺壞者增墻壁之破
者秿之楹柱之欹者正之蓋覆比密杇鏝輝炳學計不
損一毫而王祀之宮羣居之室煥然一新既落其成衆
士咸喜以學宮舊無碑刻懼事迹久遠湮没欲備始終
傳永遠而屬記於徵余竊謂文儒之尚此聖世之厚恩
廟學之修此賢令之善政雖然有治有教今日文治浸
盛而文教猶有當明者焉前令黃文肅公以朱子之學
教臨川之士流風未泯朱子之學宗程而祖孔孔子之
道皦如日月人心所同得也究其禮踐其事以吾心之
所同得契聖人之所先得知必真知行必實行豈徒剽
掠四書五經之緒言以趨時干進而已哉臨川之士繼
自今勇猛奮發洗濯刮磨以革舊習以涉聖涯一旦丕
變士習之新與學宮而俱新雖俾臨川以為洙泗可也
夫如是可無負於聖世長育之仁矣夫其可無戾於賢
令承宣之義矣夫
宜黃縣學記
宜黃撫之支邑宋皇祐元年邑令李詳始建學南豐先
生曾文定公為之記學近社壇遺址今不可考後徙城
隍廟北紹興初燬鄧令庾改築於縣治之北葉令上達
又改築於北門石下而以舊學為尉治鄧令昌朝病其
近水墊隘乃徙今所紹定庚寅鄰寇犯邑官舍民居燬
者過半而學獨存淳祐初趙令希點黎簿璹更造大成
殿御書閣陳尉寀祠邑之先達於左右廡實祐間楊令
允恭復新兩廡四齋至元丙子再燬越二年教諭成都
胡端宜即其基營構大德乙巳居民失火又燬廉訪分
司郝俟鑑廵按適至召諸生議重建以命邑長愛忽都
魯時學官去職邑士李仲謀董其役取材於官山士之
有力者捐貲以助未幾廟殿成講堂成兩廡從祀之室
各五齋舍四各三間中門五間外門六楹立先聖像至
大辛亥教諭南豐陳敏子增陶瓦密覆門廡立四先師
從祀十子像又繪兩廡七十二子諸儒像祀邑先達樂
公以下十二人先是前進士鄒次陳書來徵記至是教
諭復以請將刻南豐先生舊記於石以與新記並嗚呼
學校庠序之設自三代至於今凡有社有民者率莫之
敢後誠以國命繫於人才人才繫於士學也夫士之為
學豈待官之建學哉然而官必建學以居夫士俾為學
者於是乎學焉厚之也上之厚之者如此士之自厚者
當何如耶故居學而不為學自薄也為學而不知所以
學自誤也所以學如之何如南豐先生之記之所云是
已嗚呼三代而下正學湮没士各以其質之所近意之
所便為學學其所學非三代之士所學者也若南豐先
生之記在孟學不傳之後程學未顯之前而其言精詳
切實體用兼該有漢唐諸儒所不得而聞者宜黃雖
小邑自昔多良士繼自今士之為學人人能如南豐先
生之記之所云則合乎程接乎孟以上達乎孔氏不待
他求也於心有得也於身有守也於時有用也斯無愧
於居是學矣不然不學者業荒行毀其為學者又不過
誇記覽衒文辭以釣名聲干利禄而已是豈上之人所
期於邑之士者哉
樂安重修縣學後記
皇慶元年樂安陳仕貴以前學錄攝教邑學承邑令劉
汝弼命與諸儒恊心重建夫子廟殿余為之記其成然
講堂齋舍左右廡内外門未及一一修也延祐三年豫
章鄧鎔為教官時邑長倒刺沙提調學事議修之四年
冬邑令黃棟孫至長倡其議令成其謀而教官不憚勞
以躬其役有富家捐至元楮一百貫專修講堂諸儒率
皆有助由内暨外靡不用工若左右四齋若東從祀室
傾者支闕者補楹檩&KR0034;桶之朽者易若西從祀室敝壞
已極不可支補則撤其舊而構架中門當廟殿之前外
門在東南之隅黃令悉命新造宏敞其制靈星門亦新
竪立崇廣踰於舊賢牧有祠以示有功於學者必報又
創公廨三間於外門之側庖廪位置各得其所凡上而
陶瓦之覆下而瓴甓之甃内而鏝餙之麗外而墻堵之
周咸煥然而一新繒繪兩廡諸賢像銅鑄爵尊罍洗簠
簋等器於是樂安之學既完且美復請余作後記余謂
官之修學職分所當而能加意勤力若是蓋可尚已至
於士之為學其當加意勤力甚於官之修學可也苟官
修其室屋而士不修其行業則游居於學將何為哉宋
末儒科之盛樂安甲於諸邑皇元肇興貢舉而樂安得
士又他邑先雖曰士所以學不止乎是然乘其氣數之
新勉勉勿怠異時學術大明端自今日學舍一新始俾
見者聞者莫不嘉歎敬慕不其偉歟此亦一邑治官教
官之所願望也
武城書院記
武城書院吉永豐曾氏之所建也其名武城何本曾氏
之所自出也按史記仲尼弟子傳曾參南武城人其苖
裔有自魯國徙江南者故南豐之曾追述世系以為曾
子之後而永豐之曾亦然蓋武城之曾盛於魯越千數
百年而南豐之曾始盛南豐之曾盛於宋又數十年而
永豐之曾繼盛兄弟俱仕翰苑其父前進士宋之監察
御史元之儒學提舉也因子貴追封武城郡伯於是設
書院祠先聖先師以及其考以處宗黨來學之人翰林
之長移文集賢院轉而上聞朝議可之俾推曾氏子孫
之儒而賢者掌其教予自京師歸而曾氏請為記其書
院興創之由予觀前代書院皆非無故而虛設者至若
近年諸處所增不可勝數襲取其名而已有之靡所益
無之靡所損曾氏自謂先師之冑而為請於朝者且以
上傳道統下繼祖風期之其待之至厚責之至重矣豈
可復如他處書院之有名無實也哉然則武城之教宜
何如學曾子之學可也曾子之學大概切已務内無一
毫為人徇外之私必孝弟必忠信行必無玷言必無偽
使近而宗族遠而鄉邦萬口一辭稱之曰君子而後可
以庶幾焉不然有一疵疢人將議笑而徒以涉獵故實
衒飾詞華為學恐非所以繼祖風也况於道統之傳而
敢輕議哉澂也氏雖非曾而所願學者在此用敢為武
城後世之子孫勉武城伯名晞顔翰林直學士名德裕
者其仲子也應奉翰林文字名巽申者其季子也
廣州路香山縣新遷夫子廟記
廣為百粤之地三代政化之所不及漢晉而唐俗漸漸
易至宋彌文香山縣最後置其初東筦縣之香山鎮也
紹興壬申始陞為縣距宋亡百二十年耳而士風亦然
能與他邑相頡頏國朝崇文仍前代之舊教之所暨無
遠弗届而教事之隆替亦擊乎治官之能否焉旴江左
祥職於翰林之國史院十五年泰定乙丑勑授承直郎
廣州路香山縣尹其在院也傳言而言達辦事而事集
余覘其才之能官也久矣及既赴官余亦歸田然江廣
相去三千里餘聲迹了不相聞越四年戊辰調潮州路
經歷以書來言曰祥以非才濫膺民寄思治之本在乎
教也涖官之初首謁先聖廟廟直縣治之西卑濕隘陋
於嚴祀弗稱謀之同僚擬更諸爽塏再至學俾教官召
集郡儒議咸曰縣東有文廟舊基後枕崇崗前瞻筆峰
土質燥剛山勢拱抱宋末遷於今所遷之後士風頽衰
今復舊所為宜乃與同僚往視其地果如衆言有前直
學楊仲玉起而言曰倘或遷廟與前教諭高玄生願獻
棟梁柱礎已而郡士各備大小材木以供用節縮養士
餘貲市瓦甓等泰定丙寅孟秋興役次年春先構大成
殿崇三尋有六尺廣倍其崇深視其廣殺四之一仲秋
落成次構儀門九檩九間其崇常有二尺廣十有三尋
深三尋有一尺季冬落成惟明倫堂東西廡未完祥既
去亦儲木石屬同僚嗣成之至順辛未左尹來過曰祥
官潮陽香山縣之舊僚及其教官與邑士營造明倫堂
東西廡已畢其堂十一檩中五堂崇常有二尺廣七尋
有七尺深三尋有一尺夾室左右各二其崇殺於堂三
尺其深如堂其廣五常有一尺天歷己巳冬構次年春
成東西廡七檩各十一室其崇視堂之夾室深亦如之
南北之修七常有一尋至順庚午冬構今年夏成祥在
潮陽已歷一載之上謁告二親來歸靖惟仕於嶺海間
至再幸免瘝曠而香山小邑獲遷廟學於吉地始謀雖
出於祥而終成其事實賴邑僚邑士之力邑之長那海
邑之貳張仲谷教諭陳介湯思義黎某邑士之輸材竭
心者楊仲玉高玄生陳志袁珏也敢蘄先生紀其始末
垂示永久以無忘僚友士友成終之勤予謂左尹有三
善令之居官者唯私於己何恤於民而尹無私於己有
志於民其善一也或優於政不睱於教而尹既優於政
又及於教其善二也官之政教去官則已而尹雖已去
官猶不忘在官未竟之事視官事若家事焉其善三也
嘗稽郡志宋紹聖間廣守章楶以郡學在中城西近市
喧雜諸生百五十一人合辭請擇地而徙遂參隂陽家
之說遷學於牙城東南隅左尹之遷縣學也由西而東
與二百年前章守之遷郡學時異事同昔章守自作遷
學記期廣俗丕變如齊魯今左尹之屬記於予也所望
於香山之士者其亦如章守之心乎然則廟學既遷而
新矣士習之遷而新者宜如之何曰貢詔頒行具有謨
訓為士者亦惟明經修行焉廓志破愚趨義舍利存理
去欲長善消惡此明經之效也能孝能弟能慈能睦能
忠能信能恥能讓此行修之實也經不明行不修而徒
綴緝程試之文眯眩主司之目以攖科名苟官禄而已
則豈惟近負聖朝之恩遠負聖師之教抑寧不有負於
邑宰新廟學以新士習之意哉
樂安重修縣學記
宋紹興乙巳割撫吉崇仁之四鄉置樂安縣置縣之六
年令魏彦材始建學建學之七年清江謝尚書諤時為
攝尉令王植委之考進諸儒不滿二百蓋創縣未久教
猶未洽也其後十倍於初迨宋季年升國學貢禮部登
進士科者甲諸邑雖其所尚未離乎文藝然以後創之
邑百年間士學彬彬如此亦可謂盛也矣縣學之建百
二十有二年而地歸於大元壤土遐僻干戈搶攘人士
逃生救死不贍遑及絃誦俎豆事哉足跡之布於學者
無幾宮墻之内鞠為茂草固其所也既而兵難稍紓軍
官王佑周視廟學惻然興懷不謀於邑僚不資於士民
躬役卒伍取沒官廢屋之材構講堂一新之越數年堂
復敝邑士陳士貴率其弟進市民屋五間輦任以至徹
其舊再新之又新中門三間葺廟殿并兩廡從祀有室
肄業有齋繚以三門庖廪具完令王英薄董進教官前
大學進士董德暨諸儒力也皇慶初元廟之前宇將壓
令劉汝弼議更造築基崇於舊二尺教官闕具以陳仕
貴攝事資取於其家材取於其山先為之倡而學之士
及邑之好事者損費以助仕貴之弟善司其出納令於
公事暇督視不倦八月鳩工九月竪楹明年秋告成奉
聖師從祀神像復於新廟行上丁釋奠禮士咸集僉言
曰當今文教懋明於上士氣未大振於下而吾樂安自
甲申辛夘甲午至於壬子廟學棟宇四新矣官不敢以
不切而弛未遑而慢士不敢以有費而辭有勞而憚昔
夫子之作春秋凡興造之事新延廐書新作南門書新
作雉門及兩觀書僖公修泮宮詩人頌之而春秋不書
何也春秋刑書也常事不書失禮失儀乃書書之者貶
之也所以示懲也詩之有頌頌其美也得禮得宜而頌
頌之者褒之也所以示勸也廟學之新也事之得禮得
宜孰大焉既未能效史克之頌而遂使冺冺無傳焉以
勸後殆於不可於是請記興造歲月於石以傳方來予
稽樂安建學之始攝尉謝公首為之記其所期於樂安
之士者甚厚期之以臨川之王期之以南豐之曾期之
以廬陵之歐陽清江豫章之劉若黃而猶未已也將藉
之以問津以詣聖門以歸於仁義道德不欲令人有愧
於古士之自期其可不如公之所期者乎鳴呼聲利紛
争身外事也道德仁義性所固有求則得之不待資借
於人振拔而追前輩之高步謝記已云予何言哉夲
其末而末其本高其卑而卑其高非所以荅官府修學
之意非所以副朝廷用儒之實也
吳文正集卷三十六
