吳文正集卷二十四
元吳澄撰
序
滕國李武愍公家傳後序
上天生不世之主將建不世之丕績開不世之丕基必
生命世之才而羽翼之而爪牙之有漢高祖則有何參
良平信越布噲有漢光武則有禹恂異弇彭復宫俊有
唐太宗則有靖通紹高敬德世勣聖元世祖皇帝平一
海内極天所覆盡地所載靡不臣妾開闢以來未之有
也一時文武將相或效智謀或奮勇力各展所長以佐
興運如雲之從龍風之從虎共成丕丕不世之勲業視
漢唐諸臣蓋有光焉滕國李武愍公西夏人大考以貴
戚命邊城天朝兵至城䧟死節惟忠甫七齡將殉父死
兵帥奇其幼慧以獻皇弟得之甚珍後作州牧治淄州
子十三人公次居四結髮從戎熟歷行陣技精氣銳所
向莫禦廟算平南自荆襄始公長萬夫率衆在行築圍
絶援以孤敵勢由是得樊得襄勁卒前導與宋力戰額
中流矢彌壯彌毅殪彼驍將挫彼老將師遂渡江洞庭
捷而岳陽附沙市破而江陵下有旨分三道進軍一徑
趨浙一收湖廣公以副帥偕大帥定江西師薄洪城僅
一交鋒不支即降撫及建昌瑞及臨江相繼皆降移師
指吉吉人偵師所過不殺不擾嘆曰此仁義之兵開門
迎師贑南安聞之亦來納欵民按堵不動不知干戈之
臨運代之革也臨安順命宋臣有揭益衛二王航海者
立於閩中江西近閩之郡逋官遺民聚衆以應公馳至
旴衆俱敗散洪起大獄誅籍巨室公聞亟歸平反其辭
全活百數時席猶未寧它師往援公獨鎮洪遣偏裨蕩
清贑境半年之後宋之藎臣又自汀出公以精兵逐之
循贑之鄙追及吉之鄙支黨悉平宋益王終衛王嗣立
列舟駐廣之厓山公暨張弘範並膺蒙古漢軍都元帥
之任期於必取至元十六年春二帥師集彼敵雖小堅
勁未易摧相持踰二十日二帥舟師合攻大戰自朝至
於日中宋師踣相陸秀夫朝服抱宋主蹈海後宫及文
武官弁妻子從死者萬餘人將張世傑潰圍奔南恩後
數月溺水死宋祚乃訖公生平戰功此其最大者公留
洪五年遷湖廣省治潭越二年治鄂又二年扈皇子征
交趾明年抵其國則已空其國逃逮夏水漲師還中途
毒矣傷膝轉戰愈力擁護皇子脱於險行七日次思明
州竟卒公之官肇端淄萊路安撫司郎中繼授諸軍總
管繼授副萬戶繼兼益都淄萊兩路軍職陞副都元帥
同知江西道宣慰司事遥領福建道正使尋改使江西
由宣慰使除行中書省參知政事由都元帥除行中書
省左丞階宣武明威宣威將軍定遠昭勇大將軍以鎮
國上將軍換資善大夫贈銀青榮禄大夫平章政事諡
武愍加贈推忠靖遠功臣太保儀同三司追封滕國公
公之長子榮禄大夫江西等處行中書省平章政事世
安長孫翰林直學士中議大夫屺澄所識也因閱公行
狀神道碑載公之忠武勤勞夥矣而澄數奉教於中州
諸老竊聞世祖皇帝篤信孟子能一天下之言習知曹
彬前平江南之事睿謀神斷專以不殺為心故南行將
相必丁寧戒勅其能欽承上意者固有而亦豈人人如
曹彬乎惟公天資仁厚江西之受其賜為獨優公之去
洪適潭也老稚嗟惜垂涕攀留如失慈父然夫天道好
生而道家忌世將為其世將多殺也今公之子孫政事
文學表表顯庸方興未艾之福如長江大河源源而來
混混不竭觀天之所報於公則知公之所勉於人其何
如哉予於公之盛德身所親見者樂為江西之人道之
而凡公之雋功難以徧舉者碑狀具存不復一一論述
也公諱恒而字德卿云
趙國董正獻公家傳後序
上天命皇元一四海多生碩才以擬其用河北史董二
家最著董氏由龍虎衛上將軍俊始歸國竭忠力戰而
死越四十餘年其門子文炳竟佐丞相伯顔取江南功
第一其季子文忠以近臣侍左右朝夕諷議有裨君德
國體兵謀民病者甚夥恭謹讜直人比之石奮魏徵官
至資德大夫僉樞密院事加贈體仁保德佐運功臣太
師開府儀同三司上柱國追封趙國公諡正獻適嗣士
珍資政大夫御史中丞贈純誠肅政功臣太傅其餘官
勲封國並如父諡清獻適孫守中今參知湖廣行中書
省政事謂正獻公行狀墓誌神道碑事蹟有缺遺囑其
客修成家傳纂述該悉夫論撰稱揚其先祖之美勒在
烝彛嘗鼎以眀示後世此古昔孝子孝孫之心記禮者
嘉之參政之心同乎是心也嗚呼為人臣下克忠於君
為人子孫克孝於親忠孝之行萃董氏一門其世美之
久而彌彰也有以哉
崇仁三謝逸事編序
邑西謝氏有諱九成者字子韶子貴贈承議郎嘗往見
臨江謝尚書諤尚書稱為宗人書前賢訓誡之辭貽之
承議六子長公旦字清父一字景周淳熙壬寅十一月
生嘉定癸酉貢士明年登科初授迪功郎主永新簿班
改通直郎知通城縣轉奉議承議朝奉三官直寶章華
文煥章三閣外歷制機郡倅内歷監察御史崇政說書
遷太常少卿丐祠而去起知贑州持憲浙東浙西終閩
漕淳祐乙巳卒年六十四次洪字申父申父一字景範
淳熙丙午二月生開禧丁夘嘉定壬午兩預貢寶慶丙
戌免舉登科初授迪功郎主江陵簿班改通直郎知萬
安縣淳祐丙午十月卒年六十一其三琳字貢父淳熙
戊申六月生嘉定丙子己夘兩預貢庚辰登科初授迪
功郎南豐簿班改宣教郎知郢縣官奉議承議朝奉職
文思審計監三省門密院編修擬右司文字出知徽州
淳祐丙午奔伯兄喪至家哀慟成疾四月卒年五十九
其四公浩其五灝其季公望常卿之子東之字若水仕
至儒林郎淮西總領所轄幹官萬安之子鎔之字若礪
右司之子清之字若冰父澤授將仕郎總幹之子宗斗
宗禮宗周宗禮一子宗周二子一為宗斗嗣澄之從曾
祖夢雋嘉定庚午貢於鄉越五年甲戍隨長卿同試禮
部自此有事契後五十七年咸淳庚午長卿之孫宗斗
與予同貢欲偕予編纂三謝先生逸事多方搜索苦無
文獻足徵又五十七年宗斗之弟宗周以所得一表示
予冠以尚書公所貽前賢訓誡承議有跋語常卿亦有
䟦語長卿總幹遺文若干篇雖厪厪一二然猶幸存此
矣三先生俱無行狀墓誌而三壙記叙述頗詳繼今儻
再裒輯庶幾世美不墜嗚呼三先生伯仲叔接踵擢科
伯叔以清節著聞仲氏亦號賢今長同門三傑焜耀一
時盛哉萬安右司不幸無後而長卿之苖裔能若是可
嘉也夫亦可嘅也夫
邢氏孝行序
晉散騎侍郎賀喬妻于氏養其夫仲兄賀羣之子率為
子乳哺鞠育同於己生使喬廣置側媵後有妾子曰纂
于亦子之今觀大同穆氏妻邢氏子夫兄之子與夫妾
之子恩勤備極二事適相類然于氏為士大夫之妻通
經史能文章咸和五年上表於朝援引古今辭義蔚然
以此婦人而有賢德固其宜也邢氏生長民間非有見
聞之益斆學之功也而其賢不減於于可不謂難能者
哉嗚呼近世士大夫不能正身以御家縱其妻悍妬無
道無子而不肯子兄弟之子鉗制其夫不令有妾阻隔
其妾不令有子卒至絶嗣為不祀之鬼者吾見多矣聞
邢氏之風獨不内愧于心乎夫婦人無非無儀豈欲善
行之聞於人而君子樂稱邢氏之賢亦將愧夫世之不
賢者也
項氏守節詩序
從仕郎法物庫副使黃汝賢妻項氏年十有六而歸三
十有七而嫠無子止一女守節自誓不復他適其姻親
孔善卿為予言予嘉嘆焉易曰恒其德貞婦人吉象曰
婦人貞吉從一而終也嗚呼世俗衰漓士大夫或喪其
良心況婦人乎有七子而猶不安其室者有矣盛年無
子而從一而終可不謂賢哉昔衛有共姜漢有陳孝婦
魏有夏侯令女前聖存之於經後賢具之於史今項氏
與三貞婦雖所遭所處時位不同其貞正自守一也好
是懿德之人安知無詩以美之書以褒之示世儀則者
乎予於是紀其事以俟夫續列女傳者考焉
趙氏慶夀詩序
愛其親者欲其夀其心無所限極也上夀百歲中夀八
十下夀六十下夀期於中夀中夀期於上夀為人子孫
之心皆然廣平趙慶甫昔為轉運司屬官慶其父八十
鄉貴馬尚書德昌以詩為倡中朝碩彦當代名流莫不
有詩一時榮之距今三十五六年矣而慶甫又八十夀
且康強行御史臺宣使禮其孫也夀其大父如昔慶甫
之夀其父自今八十中壽以至於百歲上夀而禮之所期
者猶未已趙氏世世有子孫之賢能致愛親之誠世世
有高年之親得受子孫之奉夫豈偶然者非家之積善
何以獲天之厚報如此哉禮也將裒諸公慶夀詩為一
卷予為之序云禮字仲敬
贈琴士李天和序(天歷己巳)
新淦李天和儒宦之裔少倜儻任俠客四方即襄陽而
家焉游藝之暇寄迹於絲桐子嵩夀年十八已善繼昭
文之綸蚤慧可尚已天歷二年秋自襄來淦于冬之仲
命其子造吾門貽書評三操之殊考五絃之合意若就
正於野叟夫術業有專攻天和於琴專業也叟腐儒耳
頗究心禮樂之名數而非習於其藝者烏足與議哉叟
之所知蓋曰匠師之目雖巧而不能不資規矩以成方
圓樂師之耳雖聰而不能不資於六律以正五聲琴工
之調絃也間二則按九徽間一則按十徽宫之於徵商
之於羽徵之於半商皆九徽間二而協角之於半宫必
進半徽焉商之於徵角之於羽徵之於半宫羽之於半
商皆十徽間一而協宫之於角必退一徽焉按律定聲
則然也若審之以耳而不資於律譬猶恃目力之巧不
用規矩而能成方員者叟有所不能也至於琴操之古
不古此又關繫乎天地之氣運國家之政化尤未易以
虛言也樂調之聲隨天地之氣運而淑慝天地之氣隨
國家之政化而醇醨三皇五帝三王之盛如春之發生
夏之長養秋之成熟一時民庶熙熙皥皥於洪鈞坱圠
之内陶然太和充滿六合其發於聲樂而為咸英莖章
韶夏濩武盡善盡美後世蔑以加周衰諸侯放恣周未
戰國紛爭禮樂久已淪廢及秦燔滅詩書禮樂遂泯絶
而無餘漢興不能汲汲講求以復於古陵夷極於晉隋
唐初用祖孝孫樂直謂樂聲無預治亂是自安於今而
無意於古也開元成一代之典豈能恥其所因之陋禮
且苟也而況於樂乎宋世講求亦屢至大觀之大晟樂
而定斯時何時也國家之政化若何天地之氣運若何
而可為此事哉宜其聽者之輒昏睡而厭聞也沿襲逮
今不過掇拾唐宋之緒而已夫樂有八音革木不分五
聲姑未論金石之聲舂容匏竹之聲條暢惟絲聲不然
大樂之瑟俗樂之筝一彈一聲簡短易歇古者升歌四
工四瑟倡一和三連四為一然後可配它樂之一聲今
之琴韻取聲於托擘抹挑勾剔打摘而有吟猱綽注汎
指等類以衍長其聲一琴之中而與古樂四瑟之倡嘆
同意惜其音調雖非教坊俗樂之比而終未脱鄭衛之
窠臼以今三操北操稍近質江操衰世之音也淛操興
於宋氏十有四傳之際穠麗切促俚耳無不喜然欲諱
護謂非亡國之音吾恐唐詩人之得以笑倡女也嗚呼
此關係乎兩間氣運之大數豈民間私相傳習之所能
變移者哉天和精於其藝達於其本試取三操參互損
益之以庶幾乎古當今君明臣良超越前代但所在郡
邑吏貪謬而民愁怨猶不免虧傷天地之和此惟政化
孚洽由上而風乎下由近而漸乎遠貪謬易而循良愁
怨轉而康樂於此之時所改之操乘革乖為和之休運
其近於古也不期然而然矣叟雖期耋尚幸須臾無死
冀得一聞此音也天和父子將北遊京師人物都會寧
無奥學卓識願贊明君良相之制作者儻出予言諗焉
其必不以為野叟之耄言也嵩夀行書此為贈琴士李
天和序
送鄉貢進士董方達赴吏部選序
廬陵支邑之遠鄉有董氏一族自宋初迄宋末以文儒
發身者七八十人祥符甲寅淳滋淵湘一家同父兄弟
四人同預貢次年乙卯淳登科明道癸酉洙暨弟儀汀
子師德師道一家父子兄弟五人同預貢景祐甲戍皆
登科此其科名之最稠者登科之儒累累相續敦逸官
至侍從德元官至執政此其官位之最隆者紹興間臨
川分剏一支邑割廬陵支邑之鄉隸焉由是董氏屬撫
而文風士氣猶如屬吉也逮宋之季咸淳庚午定得雷
先省翁一家同父兄弟三人同預貢次年辛未定得又
登科越四年甲戍江西混補試中太學進士選者諱德
屯田員外郎文肇之十世孫也科舉之文甚精宋祚迄
課其孫肄業猶不輟比及貢舉復其孫天衢至治癸亥
預江西鄉試貢次年泰定甲子禮部會試人期其文百
試百中既而小郤期者&KR1333;望而識者則曰此天將老其
才而大其成被特恩長龍興路宗濓書院處三年職業
修舉公私交相敬愛以為不特可以文學稱又可以政
事稱也將謁吏部選士友以序若詩贈行者不一天衢
之大父殿宋三百年進士之終今其孫肇皇元萬億年
進士之始董氏儒科之有人雖運代更易而不替盛矣
哉天衢來告行予謂之曰子之家世如此子之才藝如
此有光於前有開於後將為皇元董氏文儒之第一祖
予輒因子之族推而上之原其受氏之久自黃帝以來
若春秋之時若漢唐之際名世者多矣實與廬陵一族
相照耀而為古今第一者江都相也蓋正誼不謀利明
道不計功數語升入孔聖之堂室三代而下以至於今
諸儒未有能及者也充子之家學遡而極之有得乎此
則文學足以發身政事足以涖官既在人之先矣又將
可為聖門四科之首非但為一族儒林之最而已也天
衢之字曰方達云
贈饒熙序
在宋嘉熙庚子撫郡貢士以春秋經第一充第一人者
饒君鐆也以詩經第一充第六人者婁君建也二賢長
厚君子溫然粹然有如玉之德非輕揚峭拔但以一日
之藝稱輩流者也晚年並特奏名授官而婁之子一登
進士科一預進士貢饒之子若孫駸駸繼婁之躅而宋
亡科廢矣二家胤胄孝友慈良忠信謹重人人而然目
其儀容耳其論議往往與時俊克濟世美不墜家聞者
哉澄五十年前已與婁之子文輔同貢饒之曾孫熙亦
一再及吾門與二姓交際雖久近淺深之不同而知其
胤胄之賢則一也熙在吾家坐間有風予勸熙仕進者
予應之曰士之出處各有意熙之才固可以仕其進其
退在彼非予所可勸沮也澄撫人也且為言撫之事宋
之盛時撫之曾王二姓最盛曾再世擢科矣乃至中書
舍人鞏周産五人皆進士王一世擢科矣乃至丞相荆
國公安石同産三人皆進士其一又特賜及第然二姓
之所以盛蓋不止於科名中書丞相之文如麗天日月
上與漢之賈馬唐之韓柳等夷而丞相之志行吾陸子
所謂潔白之操寒於冰霜者百世一人而已饒婁二家
賢祖父之所積累所醖釀自宋末至於今其蓄也久而
深則其發也大而遠乘皇元文運之隆饒婁二姓之盛
詎知其不如曾王二姓之在宋乎婁之子孫已小試者
未可以自足饒之子孫未一試者不可以自畫也志行
之卓文章之古科名之顯予之所期於二姓者遠且大
而不願其以近利小試自安也因書遺熙俾自勖焉
贈陳與道序
陳與道資質謹厚其為毉也詳審留洪厪十季凡臺省
達官㕓里編戶朋友舊知遠邇羈客召診問藥者紛至
診無不中藥無不效廉而無所覬人重其術而高其行
不惟親之而且敬之既而自洪歸鄉則昔之詳審又加
之以精巧詎非更歷之多試驗之熟而然與夫人之求
毉喜世毉喜老毉何也為其更歷多而試驗熟也予謂
其多其熟豈係乎世與老哉世而荒其祖父之業者有
矣老而昏耄曾不如少壯之明察也秦越人少為舍長
則非老也遇長桑君傳其禁方則非世也彼其術之神
固無俟於歷試騐也然猶之齊之晉之秦足迹幾半天
下所適之地廣所治之疾不一而彌多彌熟雖神毉不
能不然也予期與道之學秦越人則其術不但可名於
今而已尚勉之哉
贈教諭榮應瑞序
豫章之武寧分寧山峭而水清人生其間者大率任俠
尚氣雖士亦然蓋其土風然也榮應瑞亦分寧士官崇
仁邑校三年與少者相安與老者相得内無町畦外無
圭角自始至逮官滿如一日藹然如周旋揖讓於洙泗
之鄉視其鄉之土風無毫髮肖似予其敢以分寧之士
伍之哉夫生於其鄉而異於其俗此世所謂非常人也
況其發言也馴雅而不媚其處事也雍容而不懦是又
得其土風之善而合乎中庸之道者夫如是使之有言
責必不依阿而詭隨使之有官守必不罷輭而不勝任
惜乎沈晦於下寮局促於冷職而未得以展所藴故予
於其去也勉之益加培養以俟遭逢予之未死也猶將
見其有立於世也
贈史敏中侍親還家序(至順庚午)
敏中崇仁縣尹史侯之子也數十年來風俗大壞居官
者習於貪無異盜賊已不以為恥人亦不以為怪其間
頗能自守者千百不一二焉侯真定人真定有史董諸
大姓各以材武起家皆沈毅質樸無文史之險譎無儒
流之緣飾其子孫出而仕宦者往往能廉侯至崇仁首
示教條諭民以所應為所不應為涖政數月任己所見
悉無所私因公過予予問之曰侯能始終自守如是乎
此縣無職田俸不足以自養如之何答曰吾於沔陽種
田若無旱澇可以粗給終歲之食前任佐邑錢塘彼俗
浮靡喜以賄賂汚官吏而吾不染其汚也身雖在官而
耕者在家不廢歲收家之所收以供官之所用予聞其
言為之嘉歎處此三載一一踐其言如初噫人每以居
官之所挐攫而肥其家侯獨以居家之所營辦而贍其
官今世所希有也不惟是也凡居官有所施與類皆虚
言無實侯修廟學自助錢二十萬侯家隸解送贍用之
貲至實捐二百幣畀修學之司亦所希有之事今世貪
官之子隨父行者父受賄賂子又外有所取或父雖不
受子亦私取於人敏中潔白自將不損侯之廉名可謂
賢子哉官滿侍親還家求予誨言予謂人之保初節易
保晩節難今侯年六十晩節完矣敏中年方少壯它日
得仕始終不改其父操則史氏世世有廉吏豈不有光
於真定之世族哉敏中字遜卿云
贈何仲德序
先漢之初任文吏宰相往往由吏起吏貴重故吏亦自
貴重嚴酷者或有之而貪濁者鮮有也其後重者浸浸
以賤逮宋之季極矣國朝用吏頗類先漢至元間予嘗
遊京師獲接中朝諸公卿自貴戚世臣軍功武將外率
皆以吏發身蓋當時儒者進無它途惟吏而已曰官曰
吏靡有輕賤貴重之殊今之官即昔之吏今之吏即後
之官官之與吏情若兄弟每以字呼不以勢分相臨也
而其時之吏多修潔越十數年吏習丕變何也雜以南
土舊日之吏故也夫南土舊吏人所輕賤不齒於大夫
士者也國朝之吏又所貴重可至於宰相者以可至於
宰相之地而卑不齒於士大夫之人其無識無恥豈能
自貴其身哉不惟彼不自貴重也而向之稍自貴而且
重者亦且相熏相染同為無所顧藉之歸通天下皆然
莫可救藥可嘆也夫近年有儒流選而為吏者則異是
潯陽何自明仲德年少工儒先世登進士科官至御史
中丞仲德儒官之裔讀聖賢之書吏于臨川郡三載不
刻不汚藹然文儒氣象視世所謂吏者霄壤既考滿而
遷當路達官爭相羅致它日能如吾前此所見之名公
卿也何難予惜其去又喜其升於是贈之以言嘉之也
亦勉之也
贈周南瑞序
天下之姓雖支分派别其初實同出乎一本舂陵之周
與廬陵之周豈有異也安成周南瑞敬修扁濓溪二字
於書室或者議之予謂無可議者然慕濓溪之名當繼
濓溪之實濓溪之實未易繼也予嘗有意於慕效求之
六十餘年茫然也而僅識其路徑之所由趨略窺其門
戶之所從入敬修欲為濓溪後人亦頗知其門戶路徑
否乎為之難者言之不敢易故予不欲遽以所識所窺
告子歸而求之取通書熟讀精思一旦豁然有悟他日
重來予一望間見子有吟風弄月氣象即席而共語其
必有以起予予將喟然嘆曰是真可為濓溪後人已夫
濓溪有云聖人之道韞之為德行行之為事業彼以文
辭而已者陋矣敬修之文辭固已卓冠乎鄉儒之上自
濓溪視之則陋也盍暫舍其所已學而勉進其所未學
者哉
贈道士謝敬學序
樂安招仙觀提點曾法師之徒多才而各有所嗜其長
黃大有其仲袁天啓其少謝師程黃嗜道書佛書袁嗜
儒書謝嗜毉書謝造吾門留止過信次談及五運六氣
予與言曰毉家論六氣流行丑中至卯中一卯中至巳
中二巳中至未中三未中至酉中四酉中至亥中五亥
中至丑中六而一歲之氣周又自大寒節起為來歲之
始交承之際隔越一氣不相連接揆之造化疑若不合
宋時青神揚子建善讀内經謂氣運肇於子中冬至後
三十日在第一氣之前是為歲首之初氣冬至前三十
日在第五氣之後是為歲末之終氣地氣六十日判而
二之分管初終子午之歲燥金在泉則子中至丑中初
氣三十日屬燥金下生丑中寒水第一氣及亥中相火
第五氣竟終氣三十日又與初氣之燥金同丑未之歲
寒水在泉則子中至丑中初氣三十日屬寒水下生丑
中風水第一氣及亥中燥金第五氣竟終氣三十日又
與初氣之寒水同寅申卯酉辰戌巳亥之歲皆然燥金
生寒水寒水生風木風木生君火君火生濕土濕土生相火
相火生燥金六十年循環繼續相生並無間斷謝聞吾
言欣然領會予雖博觀毉書而未嘗學毉也謝既從師
得毉術而於毉書又肯參究其進進不已而為良毉也
蓋可必矣因筆吾言以贈焉謝之字曰敬學云
贈易原遷袁州掾序
古之為士者苟可以仕則選於里舉於鄉而長治其鄉
里之民在公得以行己志在私得以資禄養此古之士
所以自安於分内而無願外之想也後世取士之法不
一雖存選舉之名而實與古不同何也所取不于其可
用之實能而於其不可用之虚伎可以仕者或不得仕
而不可以仕者乃或得仕時之多失人士之多失志往
往由是學者易原廬陵人也其父禄仕於撫因而家焉
原資敏才俊習進士業穎出輩流然一再試藝不利貧
無以養不得已而受庶人在官之禄從事於郡四年矣
上莫之或尤下莫之或怨職其所職有聲稱例當遷它
郡於是由撫而袁其行也處者咸惜其去而莫可留也
過予告行期且請所以贈予無可言則言謹身以養庶
人之孝也勉之哉異日以藝進而伍於士子優為之遲
速則有命子其居易以俟
吳文正集卷二十四
