吳文正集卷四十二
元吳澄撰
記
樂閑堂記
夫心所快悦之謂樂身得暇逸之謂閑而世之人但以
不在位不任事為閑者其義未該徧也金臺耿文叔藴
脩能負清望或筦朝政或持邦憲聲實俱著聞於時盖
經濟之器宜用不宜舍宜行不宜藏者也而其家闢地
數畆植菊百本疑若有愛於花之隐又以樂閒名其室
孰不謂公雖在官而不忘在野之樂也視彼繋戀於權
勢而不肯脱没溺於利禄而不知足者萬萬遼絶矣予
獨以為閒之義非專指隐退而言何也閒也者安安不
勞力也綽綽有餘裕也隐退固閒仕進亦閒也處繁劇
而優優簡易應紛糾而秩秩修理非閒乎邵子云雖忙
意自閒此之謂也細務滿前二十之罰皆親覧大敵壓
境百萬之衆未易當而孔明之寧静致遠安石之和靖
鎮物曷嘗頃刻之不閒也耶驅馳危難之中一如南陽
躬耕之間也處分兵甲之際一如東山高卧之閒也無
時而不閒則無時而不樂豈必隐退不仕然後為閒而
可樂哉仕可也止可也仕止不同而閒一也此昔之君
子所以終其身而樂與公自江西憲長參知行省政事
其僚屬請予為公記樂閒堂予故推在昔君子之意以
盡閒之義而不敢執世俗一偏之見以儗度於公也
觀復堂記
復之名一也而實二焉有動初之復復其見天地之心
是已有静極之復萬物並作吾以觀其復是已清江聶
文偁以觀復名其堂其亦有志於静極之復乎夫草木
不歛其液則不能以敷榮昆虫不蟄其身則不能以振
奮此人之所以貴於復而復之所以貴於静也寂者感
之君翕者闢之根冬之藏一歲之復也夜之息一日之
復也喜怒哀樂之未發須臾之復也觀物觀我蓋於是
乎觀文偁資質粹美器識深潛嗜善以宗之懋學以封
之其可以語是者哉然吾聖人之道有所謂誠之復彼
仙子之術有所謂命之復皆非可以言言不可以言言
則如之何以心心之可也自求而自復勿忘而勿助長
其必有豁然而悟之時矣吾將有俟
存與堂記
公侯之子孫思保其國卿大夫之子孫思保其家何也
國之境土受之先公家之地邑受之先子受先公先子
之所與而不能存不可言孝為人子孫所以拳拳保守
而弗敢失也豈惟古之公侯卿大夫為然今之士庶人
而不能存先世所與之田宅豈得謂之孝哉南豐州判
官葛君世居豫章新建之石江其父與山翁景定壬戌
進士有子六人宋歴既終隠晦不仕壯麗其居以佚老
又為諸子各創宅一區南豐君其仲子也壻於外郡五
載始復不欲以土木之役勞其親自築室於舊居之東
偏而以父所構讓其一昆四弟大德甲辰父卒而南豐
君留燕諸昆弟&KR0146;墻闘室君聞訃馳歸為平其忿至大
戊申君仕郡庠三年辛亥以後待次私居六年有以調
胹其同氣尚黽勉聚處延祐丁巳君教授臨川郡六年
而後得代六年之間其昆弟悉以所受先廬售之強鄰
君歸自臨川惻然以傷慨然以誓曰吾親辛勤有此屋
一旦屬之他人異日何以見先人於地下不欲争訟傷
黨里之和計直倍償取之於豪奪之手幸完舊物嘉之
者名其堂曰存與謂其能存與山翁之所與也君於南
豐貽書請記曰願求訓戒之語寘之堂壁俾葛氏子孫
往者有所懲來者有所勸朝夕思念前人植立之艱庶
幾世世能存其所與非唯葛氏之幸亦厚倫美化之事
也予謂君能存前人所與既亡之餘可謂孝也已雖然
親之所與盖不止是屋廬身外物也猶必保守身者父
母之遺視外物尤重保守又當何如身之體不可有毁
傷身之行不可有虧玷此曾子所以戰戰兢兢樂正子
所以一舉足一出言而不敢忘也存吾親之所與孰有
大於是者君能博記覧工詞章亦既有光於前儻學曾
子樂正子之學而益加謹者充其所到所存者天所與
我之廣居又非汾曲之廬善和里之宅所可比予故并
言之以為存與堂中之賢子賢孫勖
脩齊堂記
聖門之教先學詩學詩先周南召南何也脩身齊家為
本也故曰人不為周南召南其猶正墻面而立墻面者
雖至近而蔽塞不見窒碍不行也夫於身至近者家也
家有夫婦焉家有父子焉家有兄弟焉人之大倫五而
家有其三必先有以厚夫婦之倫而后父能慈子能孝
兄能友弟能恭此學周召南之功也今世人人讀大學
之書脩身齊家具列八條目之中益信周南召南之學
切實而不容緩夫學周南召南者豈謂誦其辭乎豈謂
習其聲乎徒誦其辭徒習其聲於家奚補當思夫家内
有關雎鵲巢之德因何而能致盖亦反求諸身焉爾矣
身不行道不行於妻子身之不脩家可齊乎哉太和康
斯濟家世積善一新構架以脩齊名其堂命子武宗詣
予請記予觀吉郡之俗大抵恃氣好勝唯斯濟之家恂
恂然如孔子之處鄉黨有犯無校無爭有讓固已超出
乎軰流又以為家本於身而揭脩齊二字於堂扁晨夕
瞻省而效慕噫可尚已雖然齊家之本在脩身而脩身
之本果安在曰有二明善一也誠善二也明善者何讀
書以開其智識而不昧於理也誠善者何慎獨以正其
操履而不愧於天也智識無所昧操履無所愧則男女
之判謹内外之限嚴室家之儀肅而睦仁意融盎和氣
浃洽凢如此之家未有為父而不慈者也未有為子而
不孝者也未有為兄為弟而不友不恭者也身之行無
一虧損之謂脩家之政無一參差之謂齊斯濟一身一
家尊古聖賢親良師友其可進於是與予故為之言以
授宗武而俾歸白其大人是為康氏脩齊堂之記云
柏堂記
青雲鄉劉紹可妻熊氏儒家女其先世嘗登進士科仕
至牧守其叔父亦登進士科仕於州縣熊氏歸劉年二
十五而婺有子甫盈二歲婺居四十餘年年六十九矣
子克致養新構此堂以奉晨昏豫章揭曼碩名之曰柏
詩而頌焉昔衛共姜夫死不嫁而自作柏舟之詩道其
志今劉母志同共姜而人作柏堂之詩美其節柏舟云
者豈真用柏為舟材乎柏堂云者豈真有柏在堂庭乎
起興以柏立名以柏借柏喻婦德爾夫衆木葱籠蓊欝
於春夏及秋冬則柯瘁葉脱唯柏也歷風霜冰雪之嚴
凝而青青如昨從古聖賢論柏之德以其歲寒後凋也
以其四時不改也婦德之貞侣之人之倫有五其二曰
二紀其三曰三綱君為臣綱父為子綱夫為妻綱也為
之綱者為之天也臣所天者君子所天者父妻所天者
夫也天一而已世無二天父亦一而已人無二父子之
天其父天屬也自不容二臣之於君妻之於夫雖由人
合而非天合其人合之天可一不可二則亦猶天屬之
天有一而無二也噫君之於臣勢分尊卑甚遼絶也天
其所天誰不謂然夫之於妻匹配等齊非有相遼絶之
勢分而天其所天視臣之天其君無異斯義遠矣哉稽
諸禮經女未嫁以前天其父既嫁以後天其夫天其夫
則移所天而不復天其父故降父服而專以服父之服
服其夫明所天之不二也斯意遠矣哉此予所以有嘉
於柏堂之名柏也噫道喪俗壊昂昂丈夫於其甚遼絶
之天能不二而一者或不多見况幽幽婦女於其不相
遼絶之天乃能一而不二若此盖賦質而彛性之懿德
弗殄隕此予所以有慨於柏堂之名柏熊氏之子觀事
母孝績文而種學有是母其有是子也宜
大中堂記
人之氣體隨所居所養而移居焉者固所以養之也古
人之於其居也若楹若戶若牖或為之銘豈非欲使訓
戒之辭常近於目而以養成其德也歟後世無是已近
時士大夫之居或以嘉名而為之扁或以善文而為之
記雖古之所未嘗有而予亦有取者以其合於銘楹銘
戸銘牖之意也樂安南鄉士劉楚蘭思有所養以移其
氣其齋居之室名之曰明明而徼予記之其燕居之室
名之曰大中而又徼予記之予歎曰大哉劉氏之名其
居乎明明者大學要旨也大中者中庸要旨也夫程子
續孔道之傳獨能於戴記中擇出大學中庸二篇為聖
學之門庭宅奥今劉氏於二篇首各擇取其要旨以名
室名堂焉是願學程子者也其志豈不可尚矣哉雖然
明明者入德之始事猶可言也大中者成德之極功未
易言也中一也而有二有大本之中有逹道之中子思
子曰喜怒哀樂之未發謂之中中也者天下之大本也
此以心之不偏不倚為中也周子曰中者和也中節也
天下之達道也此以事之無過無不及為中也不偏不
倚之為大本者體也無過無不及之為達道者用也體
用皆曰大中何也其體無不該其用無不貫是以均謂
之大也前哲立言每先體而後用後學用功宜先用而
後體論語所載聖人教人多在日用常行之間曾子之
學力到功深其於用處悉已周徧夫子乃告之曰吾道
一以貫之盖至此方指示以其體之一也為中庸大中
之學亦當自日用常行始凢所應接必求至當無毫釐
之過無毫釐之不及積累日久無一事非中由是進退
雖目所不睹之時亦戒謹雖耳所不聞之時亦恐懼則
不偏不倚之中亦以為無過無不及之本者存存而不
失矣若其用功之初亦惟博於文以明經慎於獨以克
巳而已先得逹道之中馴馴而得大本之中後學豈易
言哉雖然予不可不略言之也安適其居而動息有養
所養純熟而所學與俱氣之移也將不期然而然是為
造詣程子堂室之端倪楚蘭其細味予言而實用其力
可也不然名扁之嘉徒為美觀記文之善徒為虚言則
非予之所望於居斯堂者
九思堂記
予自中歲聞御史申屠君之名敬慕而願識而卒未及
見也至治三年予在京師識其子駉他日諗予曰先人
家東平晚愛高郵山水營别墅焉嘗謂君子有九思為
身之本每以是誨子孫駉上有三兄下有三弟追維先
志名所居之堂曰九思而集賢大學士郭公為篆其扁
敢徵一語發揮其旨朝夕觀省而有所警悟庶其寡過
而無忝所生矣乎予曰唯唯子之先君子所以淑其身
而期其子孫者遠矣哉予之淺陋不足以既其實也雖
然不可不略陳其概謹按論語所記思之目有九前之
六思存心治身之要也後之三思明理克己之務也何
也目之視耳之聽見面之色舉動之貌出口之言應接
之事皆屬於身者視而思聽而思色貌言事莫不有思
思者心之官也身之職統於心之官内有所主而外從
其令故以視則明以聽則聰色與貌則温而恭言與事
則忠而敬此顔子之視聽言動悉由乎禮孟子之先立
乎其大者而小者不能奪也六者之思其聖學之根基
與學者所當學而未易也毋亦先以三者之思為務哉
盖欲之易誘者利為甚見得而思必不舍義而汙已也
情之難制者怒為其當忿而思必不趨難而害己也疑
而未通必問於人彼不思而耻下問者寧終身而不知
疑而思問則理無不明思難思義則已無不克理無不
明已無不克則操心而心存檢身而身治聰明温恭忠
敬固無所不能也思之功大矣程子曰九思各專其一
謝子曰無時不自省察也子命予發揮九思之旨予竊
誦程謝之說以復抑子之先君子磊落軒昂卓然自奮
有古烈大夫之風子求諸家法有餘師而又稽聖訓立
堂名以無改於父之道若兄若弟聚處斯堂夫苟因九
思之名詣九思之實隨所在而思無須臾而忽忘怠惰
也則卑可以賢高可以聖且將煒煜烜赫有光於先德
其為無忝也蔑以加奚啻寡過而已若夫動静語默間
於九者不一一致思以允蹈其實而徒悦其名子之先
君子所期於子之兄弟者殆不然也御史諱致遠字大
用除南臺都事江東僉憲翰林待制俱不赴後以淮西
僉憲而終子七一伯騏二驥三驪四駉五驊六騮七駱
有已仕者有未仕者年月日記
拙逸齋廬記
宜黃之士樂夀言其邑令李侯之賢可為今之循良吏
初年從事於一郡一道一省以至仕而宰三邑俱有聲
稱其於人也惻惻閔恤肫肫惠愛救活其死蕃育其生
全性命於天地間者不知幾千人宜黃之政不皦皦不
察察子民如慈父母讀聖賢之書喜程朱之說嚅嚌有
味不止涉其藩隅而已嘗摘周子拙賦中拙逸二字以
名齋廬及來宜黃新葺茅屋三間仍揭舊扁雖於先生
未獲識意欲得一語以發拙逸二字之藴何如予曰君
子由乎道義大公而不私至正而不偏無拙亦無巧也
自世俗視之則以君子之循理謹守安分無求者為拙
而以小人之肆欲妄為僥倖有得者為巧爾周子因人
謂已拙而賦之以自實猶陳司敗譏夫子之黨而夫子
受之以為過也若周子所行大中至正之理又惡可以
巧拙名也哉且君子廉於取名拙於取利似若拙矣要
其終則有福無禍安安無危未嘗拙也小人巧圖爵禄
巧貪貨賂似若巧矣計其後則人禍立見天刑徐及巧
固如是乎夫心逸日休心勞日拙古有是言也拙者心
逸逸則日休巧者心勞勞則日拙誰謂日休者為拙日
拙者為巧哉侯其甘拙之名享逸之實逸則真逸矣拙
非真拙也壽曰某也請以先生之言逹於侯侯名復字
守道系出女真氏今為真定人尹漢川尹綏寧尹宜都
而遷宜黃尹年月日記
卷舒堂記
昔人心畫之傳於世者不少而顔魯公之字至今為天
下寶豈獨以其字畫之勁而已志節如其字也廬陵文
信公之志節盖有大於魯公則其字之可寶為何如哉
卷舒堂三字公往時為其鄉人劉氏静隠公作也翁之
二子構書塾揭名扁俾家之子弟及里之子弟卷舒簡
編其間一翁二季後先濟美好尚之超於流俗遠矣夫
卷而舒舒而卷卷而復舒者以書之不可不熟讀也讀
之將何求必有以也而世之讀者不過以資口耳之記
誦不過以助辭章之葩豔鸚舌翠羽悅聽視焉耳矣察
其為人稽其行事胷蟠萬卷之儒或不如目不識一丁
之夫何哉讀而不知其所以讀也且書之所載果何言
與理也義也理義也者吾心所固有聖賢先得之而寓
之於書者也善讀而有得則書之所言皆吾之所有不
待外求也不然買其櫝而還其珠雖手不停披口不絶
吟一日百千卷舒書自書我自我讀之終身猶夫人也
而何益焉不惟無益也甚其過者有矣長其驕長其
傲長其妄誕長其險譎靡不由書之為崇彼之胷中無一
字者或不如是也噫是豈書之禍人哉人之祸吾書爾
予不識劉之二季而吾友劉光澤稱其静慤温雅稱其
明練爽豁則其質固可以學聖賢矣以其可學聖賢之
質楷式其子弟而進之於書其必能有得於書之理義
而不虚讀也信公之為人臣真有得於書者也得其所
得而推之以為父為子推之以為夫為婦以至為兄弟
為朋友莫不皆然是之謂善讀書因覧光澤之記而附
予說以告夫卷舒堂之卷舒者云年月日記
致樂堂記
致樂者何聖門教人子以事親之道也樂者樂其親之
心非止悦其耳目適其口腹安其身體而已致者欲其
至極而常若未至也能盡是道者難矣哉銅陵胡伯恭
家于宣善事母前憲使廬公處道扁其堂曰致樂而於
之記所期於侯甚渥也夫田蠶衣食之供旨甘滫瀡之
具亭榭園池之勝水竹卉木之佳竽瑟歌舞之娛罍斝
俎豆之歡以是樂其親侯之家自有餘而侯之所致不
在是自昔賢母孟母為冠孟母之賢聞至於今以其子
之為大賢也親之心孰不願其子之賢有子而賢樂莫
大焉居鄉黨稱善類仕州縣稱循吏位朝廷稱良臣子
能如此賢子也樂親之心豈有加於此者乎侯為善類
有素矣其為循吏今於崇仁之政見之他日之為良臣
不卜筮而可知也侯所致以樂其親之心而盧公所謂
譽顯宦成者盖以是夫侯名愿歴仕每著廉能聲尹崇
仁將再朞百姓恩之如父母一日不公署則倀倀如有
失也予因其在官之仁於民信其在家之仁於親而識
於致樂堂記之左以明盧公所期於侯之意云年月日
書
極高明樓記
臨川東鄉饒君仲博父昔有讀書之堂鄉先生金溪曾
縣令名之曰極高明其後旴江程學士為書三大字饒
君之子宗魯克紹先志延祐甲寅新一樓於堂之東以
貯父書移堂之扁於樓東有竹西有松春晴夏風秋月
冬雪皆相宜也北則重崗複崦起伏繚繞南則林影湖
光葱蘢蕩漾龍角柏峯諸山崷崪蒼翠如畫徵予文記
之而曰樓之作非為景物役晨夕藏脩息游其間仰瞻
名扁儼然如父師在前蘄聞一言以自勖也予謂世之
名其室屋者姑為是名爾豈必踐其實哉而欲因樓之
名以求極高明之實乎吁未易言也高明者天也惟聖
人可以配天極之云者俾學者窮之而至其境也然則
何以能極之乎吁未易言也竊嘗聞鄱陽饒氏中庸之
說盖以尊德性道問學一語為之綱而道問學之目有
八八之中四言知四言行極高明者八之一也是為致
知之極功盡心之能事至之有其漸求之有其方譬之
斯樓登樓而觀與在下而觀者固殊矣以是為高明則
未也極之極之又極之至於無可復止而後謂之高至
於無所不見而後謂之明也其必心識充周而無一毫
障蔽之隔其必物理昭徹而無纖芥渣滓之留如身居
九萬里之上俯視九萬里之下四通八達一覧無遺學
者欲求至乎是豈易能哉子思子於極高明之前有所
謂盡精微也於極高明之後有所謂温故知新也是四
者皆言知目雖四而實則一也欲極高明者如之何亦
曰盡精微而已未有不盡精微而能極高明者也欲盡
精微者如之何亦曰温故知新而已未有不温故知新
而能盡精微者也温而知焉知而盡焉此極之之方也
何也盡性必自知性始致知必自格物始由其方而高
明可馴至也夫樓之扁曰高明而予之言則卑近如樓
之扁其至也難如予之言其入也易宗魯字心道篤志
勤學故予不敢隐而誦所聞以為記其毋厭予言之卑
近也哉
吳文正集卷四十二
