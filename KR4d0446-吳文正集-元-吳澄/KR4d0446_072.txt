吳文正集卷七十二
元吳澄撰
墓誌銘
樂安縣丞黃君墓碣銘
乙亥之冬郡既降下諸縣索降狀樂安令率其僚聯署
以上丞黃君獨不往令遣吏促之方對語云云吏廹之
不動白令令怒俄而吏民數百人集於庭強輿致君顛
踣於地若卒中然衆捽蹢詬罵且曰為是不順將召兵
累我民君佯死為不聞令無如之何同他僚署名應郡
命君有惠愛在民既暮憐之者舁入寘中堂蓐處地上
翌旦或飲以粥氣少續越三日家之人始來視遷就榻
面壁卧旬餘新領郡事者分遣新官治所属一郡吏來
丞樂其人素敬服君廉正又見府積緍錢甚富諸器物
一如故可為已有以此德君用交承之禮接待力覆護
為言於郡郡檄召不赴則檄攝縣事亦辭全身以去與
家人完聚爾後連歲盜起挈家辟地靡寧僅定廬於巴
山之下日務治圃觀書年七十二乃終辛邜十一月二
十日也君隆州井研縣人諱申字酉卿弱冠以春秋義
貢禮部比壯再貢戊午出蜀依叔父於南康旅且貧急
就禄已未廷試對策特奏名授廸功郎江州德安尉官
滿轉修職郎撫州樂安丞需次閒居當路命攝縣主簿
州司理又兼提點刑獄事多所辨明冤者獲伸樂安之
政廉謹如初以恩陞從事郎丞相江公萬里提刑黃公
震宋末號名人不輕許可者稱君堅壁禦貧明潔無私
其言足徵云盖惟怯於利者能勇於義君嘗與予言蜀
被兵時一守臣先出其帑榜其門曰一身留許國諸子
用傳家其年將變君悉遣家人遠避而身自留於官借
予一力給使紛擾之際亦逃惟一犬隨君作傳紀其事
夫人牟氏繼韓氏先八年卒子四人賁孚革蒙女子一
人歸權大元至元二十九年壬辰十月癸丑葬於崇仁
宜風之孔陂原君鄉人同知撫州路總管府事眉山
史侯銘墓弗稱賁請更之以刻於墓門予驟辭請逾力
乃銘曰
利之闑截截義之玦揭揭維潔不湼維節不折衆爾惙
惙獨厲烈烈不裂不缺有官斯碣
秋堂陳居士墓銘
古有德人不出諸口而行諸躬與之終日無疾言遽色
温温其恭與之終世無藏怒宿怨休休其容嶇嶔末路
委曲新令開釋圍羅清泠沸鼎隂功實弘善報未稱永
藏於斯百世其慶
亡妻余氏墓誌銘
鄉貢進士吳澄妻余氏諱維恭父珏業進士寶祐乙邜
二月庚寅生生十有九年歸為吳氏婦事舅姑相夫教
子悉合道子男四女二二女一男殤存者三曰文曰衮
曰京生三十有七年六月四日食時猶分畫閫内事如
常有頃自覺身弱目闇扶至牀如是而終越五年五月
丁酉葬於黃樹谷距家四里而近兆向已銘曰
姑失賢婦夫失賢助子失賢母淑也宜夀而天不與其
何故
將仕郎師濟叔墓誌銘
自進士專科取人士之入仕者世胄與進士兩途而已
雜流特恩不論也宋氏盛時先正諸名公率由進士出
是皆間世之英不待學而能盖天將擬之以為當世用
假途進士科耳豈是科果能得人也哉嗚呼窮之所學
非達之所用達之所用非窮之所學一旦棄舉子業登
吏部選有民有社臨事懵然者衆矣方且以科第自高
自榮而驕世胄抑孰知彼家庭之所見聞官府之所經
歷監舊章視已事明習法令有非孤寒乍躋仕路者之
所能及哉若故將仕郎師君濟叔其世胄之才者夫惜
其不及於用而止於斯也濟叔諱世美眉州彭山人曾
祖考諱如岡某職朝請郎祖考諱復某州軍事判官朝
議大夫考諱應極知某州某王府教授戶部郎中某監
某大夫妣楊氏封宜人大監公辟地出蜀來居撫之崇
仁師蜀著姓也大監公久負重名一時士大夫傾意願
交知不知咸延頸竦慕走其門者日相踵故雖客寓兹
土而所樹立卓卓聲實氣勢與故家埒大監卒濟叔方
幼學已能相其母特家如其父時澤授將仕郎試於銓
曹未獲仕而天歷改人與法一新異代高門巨室失其
故常無所控倚身殞家圮類十八九濟叔於斯時出入
虎兕甲兵中如升虛履平瓜角兩莫之容措涖政者遠
來未諳習俗及一種乘時用事狺狺狠狠翕赫可畏不
惟不見傷害又加愛敬焉濟叔體貌髭髯偉然竒丈夫
工翰墨善辭令終日亹亹不倦接人謙下和易雖兒童
輿隸待之至恭然持已矜莊不屈不辱人自不敢狎慢
為人謀竭盡底藴論事切中事情多知前代故實閒居
觀書有見輒標識上方客有問應聲對曰史某紀某傳
通鑑某代某年某書所載某人所錄也抽簡帙參驗無
不然其記覽精熟如此使濟叔早獲推其所長施之治
官長民決不碌碌烏乎而止於斯邪而止於斯邪生癸
丑三月二十日享年四十六卒戊戌十二月十八日娶
陳氏融管安撫元晉之孫安遠軍節度推官同祖之女
再娶黃氏樂安人子男三元奎元堅元基女二元直已
歸豫章李元里許歸同邑袁初陳夫人葬長安鄉某里
銀水谷後黃夫人附於其兆之左稍前濟叔卒之三年
十二月十三日甲申合葬於陳夫人之兆將葬陳夫人
之弟輿孫謂予曰子與吾姊夫故且知之悉宜為銘銘
曰
侃侃才胄既苖且秀罹兹多虞談笑羿彀脱人於難匪
直自救早而服官膚敏孰右時哉不偶命也不夀從二
嫓藏銘永弗疚
皮母羅氏墓誌
皮母羅氏豐城人生淳祐乙巳二月為趙氏媵歸清江
皮左右君夫人三十餘年既能且賢元貞乙未十一月
得足疾靡藥弗試弗瘳明年四月十四日終九月殯宅
南越七年某月某日葬於金華山之陽生子一人曰溍
趙夫人子之是為總管公之世嫡溍與予友故其母之
葬也予為之志
繆舜賓墓誌銘
繆舜賓宋咸淳間以能賦中程試第一授知樂安縣令
既而得軟脚疾貽書余曰不幸得痼疾顯親揚名之事
已矣先子未沾寸禄齎志以没宰木且合圍其賜我昭
諸幽不朽之辭余不敢當而哀其意轉求諸丙辰進士
第一人廬陵文公天祥竟為其父得志銘舜賓生淳祐
乙巳年五十有七今年初夏豫知死期遺命其子持所
書以為平昔所交遊者訣且曰必予為誌銘嗚呼銘墓
非古也盖古之所謂不朽者必於身不必於人後乃不
然託諸人以傳不朽其人與其文又未必可以不朽也
昔銘舜賓父者其人可傳矣今為舜賓銘者其文可傳
乎哉雖然予與舜賓往來久死以是属予何可辭繆為
崇仁甲族舜賓之祖姑歸吏部侍郎李公劉逢國大慶
恩霈旁及舜賓之曾祖考祖考俱迪功郎曾祖妣祖妣
俱封孺人舜賓之父諱若鳳鄉貢不第特奏名授修職
郎吉州永豐縣尉未及禄而卒母吳夫人教舜賓至成
才博記覽善談論於衆中四座輒屈舜賓日與侍郎公
家諸胄游處有令陽春者以詩自好從當世能詩者學
膏馥所霑丐於是舜賓之詩卓卓不羣樂府長短句四
六駢儷語皆工家徒四壁立未嘗有戚容授徒以給其
妻子娶吳氏繼胥氏男三女一十二月七日葬故里巒
坊之原附修職君之兆舜賓名穆前郡守徐公霖所鍚
且字之後自更名無咎所著詩文及書語謾抄藏於家
銘曰
四科之一學與文六極之二疾與貧得其一不免其二
天匪人已乎舜賓後千千春視此墓門
秋堂陳居士夫人黃氏墓誌銘
余讀劉向列女傳及諸史襍記所載母儀婦德尚矣然
士大夫行實修而名湮沒者世何可勝紀况不出閨門
之内者乎若吾里陳夫人黃氏母儀婦德可謂無愧者
也夫人諱某世居樂安之桐岡父兄弟姪皆為儒貢禮
部者相屬歸於吾里陳居士居士德人夫人相之家
道日隆居士既終優游子舍壻家十有餘年福稱其
德年七十有五乃卒生之日寶慶丙戌九月季二卒之
日大德庚子十月上五子男四孟壵仲壵先卒季壵叔
壵女三壻袁士真袁宏道袁士達士真亦先卒孫男四
觀行觀過觀德昌生女四曾孫女一卒之明年二月壬
午葬於里之塔山坪季壵叔壵請銘余昔銘居士云與
之終日無疾言遽色與之終世無藏怒宿怨知者以為非
溢美夫人居士賢配其可銘也已銘曰
父族為士夫族為士母有孝子奉終如始勒銘山趾以
著厥美
覺溪游君墓碣銘
游君常伯倜儻不羣早年以進士詩賦伎雄輩流意科
第可拾芥取既屢試屢屈預貢而降試補國學弟子員
往試又不偶乃礲斵廉銳芟毁芽枿教授里中子弟循
循有繩矩談論古今世務亹亹可聽遘時革運天氓有
闇於天歷者致大師君居直通道不虞師之奄至父子
族属七人為哨兵所獲俱束縛以次就戮戮二人畢其
三將及君君之子君佐不忍見父之死請先殺已小校
義之以白主帥君軀幹偉應對敏帥竒其才得釋上送
於朝事格不報於是君客游燕趙齊梁間甚適恬無仕
進意越數年前主帥參江西行省政至邑有所逮問君
門下士出入左右得豫機密忽有飛語䜛君漏言於外
自辯莫可憂懣以卒年五十有二至元癸未四月一日
也君之配陳氏後一月亦卒其月合葬於璋湖子男二
君佐君佑女一孫男三霖壵焱女三君諱伯常撫州樂
安人家天授鄉之上覺渡自號為覺溪翁余弱冠已知
君君卒二十年君佐始立墓石請為誌銘嗚呼余之故
人也才如是所到止是其命也已其命也已悲夫遂叙
而銘之銘曰
能與不能人者明明成與不成天者冥冥數之不贏有
萎其英吾知吾銘尚假幽扃
皮仲宜墓誌銘
往歲客南雄總管皮公之門識公之族弟仲宜甫髭髯
姱脩言論峭直汛掃一室有自讀之書有自吟之詩賓
至焚香瀹茗或觴或詠諧笑云云蕭散不羈宛若晉人
風度嘗從總管公撫定郡境有勞帥府欲俾效用弗就
暨名上省府署攝始興縣丞亦弗就前進士路萬里高
之作真贊有褒辭焉赴急觧紛慷慨尚義鑑時燭物敏
銳無滯思凡人用所資著發取棄靡不中機歷覽湖湘
淮淛而歸種菊盈庭故相章公為題堂扁曰菊逸年六
十四而終臨終書惟孝惟友可以立身遺其子考諱弁
與徐侍郎卿孫輩諸名人友治毛氏詩有聲仲宜諱儀
克纂父業三兄一弟世居清江下熂娶聶氏子男三野
權季方大為謝氏後女三孫男二野高安教諭務學工
詩今授徒於里構一樓於堂之北將致樂以養而親弗
待矣初喪秋季中旬之三卒窆冬季上旬之二時維大
德九年兆在里中某所野與余善又因總管公之子來
請銘銘曰
入誰之與居出誰之與俱而愉其躬而贏其家而淑其
後以遠須可不謂能乎
宜黃鄧母謝氏壙誌
謝氏妙瑩鄧繼室生丁酉歲四廿七庚子十二廿四卒
儉勤婉順事夫君子名時俊名應元家力豐裕諸孫蕃
乙巳季冬甲申日卜葬未山甲向吉水去流隂丑艮出俊
從余學此母賢為誌幽宅光千年
白山許君墓誌銘
進士科試藝非古也唐人采譽望先期投所業又繇所
知薦引雖不免於私然士以此故閒居不敢自毁其名
行宋氏糊名考校於立法至公利孤寒不復計平素其
選始襍真才實能反或厄於命而終身沉淪若吾白山
許君季文甫之藝縝栗卓犖同輩所推後輩所師歲乙
夘丁夘購其文者咸貢於鄉歲癸酉二俊士共為文霑
丐膏馥亦得預貢而君竟不偶後校官見君策論驚歎
失士稽之乃謄錄院逸去賦卷時代更貢舉廢君負長
伎自好不厭鄉里競延致教子弟餘力哦古近體詩寘
陸務觀劉潛夫集中莫辨同縣甘君泳不習舉子業徧
游東南交當代名人有詩數百篇清絶自成一家仙佛
儒悟觧俱涉其藩人稱為東溪先生不娶無後君諱文
薦詩工而竒不談仙佛而談考亭朱氏青田陸氏學欣
然意會人莫能知也間獨與余上下其議論卒之年授
業縣東三十里近甘君墓暇日輙適壟徘徊彷徨悲涕
不自勝是年十月十三日卒年七十有七考諱士穎為
儒能詩妣羅氏世居撫之宜黃徙崇仁初娶周氏無子
再娶繆氏就室於李亦無子養涂氏女為女三娶馬氏
就室於劉一男一女後又生二女涂女適黃劉女適聶
親生女一許嫁一未許嫁往年官覈戶口一家不得包
二姓男若曾遂附許氏籍君教之如子君之喪服斬衰
如服父喪具無缺既逾月衰絰造余門哭泣請曰繼父
病革時言吾有不朽者在意以囑先生也將葬矣敢請
君與余忘年交不得辭則為之銘宅兆君所自營首西
北鄉曰長安原曰連坊日十八月十二歲大德乙巳銘
曰
於蔚辭數連竒嗇其施豐自嬉晚疇資二陸規山隂支
臨川涯萎兮澌兮噫噫兮悲
鄉貢進士周君墓誌銘
大德八年三月十九日鄉貢進士周君棲梧客死於金
谿死之三日其從子仁乞地于聶氏葬之墓前有古神
祠曰周將軍廟君仲弟棲楚先死季弟棲筠客豐城聞
喪來奔則已葬議以歸祔于崇仁之祖塋仁曰葬具可
其母遷遂歸直於聶而得其所葬地君業舉子尚書義
有聲咸淳癸酉以字與貢更字朝陽在大元為崇仁縣
儒學教諭臨江路高峯書院山長名在吏部將授儒學
教授而君死矣年六十一先世自贑寧都徙撫樂安初
年室於郡中之熊落魄不羈常遊食於外於事無心於
物無競所至無不愛悦焉女一人適連以仲氏之子寶
為子仁之弟也聶之子為仲氏之壻聶之族女又為仁
之妻以故經紀君之喪有力云君與予友善棲筠娶予
女弟請銘确故銘銘曰
處之時時而來旅之時時而隨醑而怡怡語而嘻嘻噫
不可復奚而不悲
朱氏静淑墓誌銘
洪士言其鄉鄭氏婦朱氏静淑幼讀論孟了大意歸夫
家弗逮事姑事二姒婦甚恭後事繼姑甚孝舅姑罹寇
難甚哀每遇諱日甚悲相其夫廣家産比初年什伯倍
處變不失常度夫以筦庫之役出則兼治閫外事日有
齎送費猶能以餘力新居室暨夫役滿而還堂構已完
人以田園售不抑其直祈子孫得永保饑歲平糶待之
而舉火者數十家貸收不貳量有負不能償輙折劵里
有樵屯渡捐貲造舟以利病涉者凡賓客之饌必躬視
官吏或假館徒御雖衆供給不勞而辦夫嘗與伯兄小
忿從容道手足恩義開諭勸釋夫感悟至泣下友愛終
其身又嘗與鄰有争亦諫止曰彼良田百畆具以歸我
此獨不能小忍乎延名師教二子夜必自程督問日所
講肄何如子方長家方隆而不幸抱疾以殁殁且八年
宅兆始協吉卜夫季政男元鳳元謙將奉柩窆願得一
言昭諸幽以某嘗授業二子頗悉其家内外事而因某
以請予曰是盖為斯婦斯母不朽計義夫孝子之志也
斯婦也欲其夫積善以貽後斯母也欲其子務學以光
前賢已夫若子環視其鄰昔赫赫者今寂寂而吾之家
一旦至此其何以守此哉惟當日夕勿忘逝者諫誨之
意益崇善益勉學俾鄉里藹慈良謙讓之譽門戶增詩
書禮義之輝人必曰斯婦實成斯夫斯母實生斯兒不
朽莫大乎是銘不銘奚加損焉雖然孝於姑恭於姒匡
其夫以從兄睦鄰婦德若兹其可銘乃稽其世世居富
州宣風鄉杭溪里父汝岳母譚氏夫家新建縣德禮郝
侯溪里舅文富姑蕭氏繼周氏女適廣東宣尉之孫靖
安縣尹之子塗浯異孫男四人女三人淳祐丁巳建辰
月端七生大德己亥建酉月季五卒丙午建丑月季四
葬葬返其所生之鄉里鹿興原溉塘銘曰
婦以德妍有美嬋嫣銘貞其賢厲彼不然
故龍興學錄鄒君墓誌銘
大德辛丑夏英德倅熊侯謂澄曰吾弟之子妻劔池鄉
河湖里鄒公遂公遂將以某月某日葬其父學錄君於
青坑之原蘄一言光泉壤以疇昔之未獲見也敬介某
以請嗚呼予弗及識鄒君而於侯舊矣禮辭弗許固辭
又弗許則弗復辭為叙其槩君諱敏中字時甫世居古
豫章郡豐城縣今為富州其文業進士通戴氏記淳祐
乙邜幾預貢既復黜試大學平居躭講誦嗜賦詠有雜
詩雜著名静樂堂藁藏於家其行事父孝母聶夫人終
雖孩執喪不失禮貲産悉委伯兄季年分異唯命所畀
漫弗計贏窳兄殁哀痛切至事伯姊猶兄坦夷軒豁好
賓客日以棋酒相娱捐貲恤鄰無靳色其先曾大父堯
甫大父元廣父輝俱隐德弗耀其後公遂男二女一蕃
衍未艾其配彭澤簿黃喆飛女聶氏繼其壻楊守道其
游少從清江歐陽居宜習經暨長南康江丞相建昌包
樞密廬陵王梓國用同郡萬一鶚章甫皆以客禮待友
道交狀其行者前鄱陽尉趙用信其年嘉定庚辰季秋
五日生至元丁亥季冬望日卒嗚呼鄒君非古所謂一
鄉善士歟生而有文有行死而有子有孫家日肥得吉
兆以窆而銘以昭之其可無恨己銘曰
天嗇其試而豐其嗣雖亡不亡用闡斯閟
林夫人鄭氏墓誌銘
毓於儒家嫓於宦族生五子孫男女凡二十曾孫男女
凡十有五逮見元孫受公朝錫帛恩年八十有五乃終
此世之福德人而金谿士林程母夫人鄭氏有焉噫天
所厚也夫人諱惠真父試國學生夫益齋府君知臨湘
縣奉議公之從子夫人為婦而宜禮無違為妻而隨事
無隳為母而慈教無虧門内長幼門外戚疏遠而賓旅
賤而使令待之靡不中則年四十有九而寡總内外餘
三十年伯子一薦辛酉歲附貢士榜仲程其次和其次
秩季稹唯仲季獲終養孫男十有四立亨永克雍寓宏
穹芽末而文言高三人亦先卒芳出為族人後女六曾
孫男五明良雷震雷弟禮孫女十芽暨良之生與夫人
同月日元孫琳夫人卒之日大德丙午六月乙邜卒之
明年予去官就醫留富州程挾其所館客周仁為介觸
炎暑走三百里自狀其母之行授予泣且請曰程弗克
自奮以顯親大懼沒而弗稱於世將以今年九月壬午
奉柩藏於柘岡邇府君之兆得當代能言者畀之銘庶
其不亡友人黃令炎發復以書助之請予閱其狀夫人
生宋嘉定壬午十月丁丑實與吾母同年而先一月而
吾母先八載逝矣泫然動予哀噫程之哀其母猶予也
銘其可已乎程敦朴士年六十有五孺慕如少允哉賢
母之子銘曰
生也夀死又欲其夀維子之孝
吳文正集卷七十二
