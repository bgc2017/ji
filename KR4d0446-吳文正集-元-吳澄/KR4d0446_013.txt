吳文正集卷十三
元吳澄撰
書
回全平章書
某自聞閣下保釐大江之西深為兩道士民幸惟是老
病之軀筆硯荒廢不敢容易奉興居狀以凟崇嚴忽辱
先施存問備悉且致香供於深山之野人似此厚意非
所宜蒙感謝感謝又承付下彦祥廉使之書尤見盛心
第耋耄之年言不足采何以發逸民之潛德稱人子之
孝思乎炎暑中低垂昏倦報字殊愧簡率未期參覿敢
冀為明時厚加保愛不具某再拜
與張淡菴承旨書
某自幼玩閱史冊每見其間所載正人君子之事忻忻
慕之恨不與之同時老年一出竊禄三年雖可慚怍然
得屢遊正人君子之門承下風望餘光亦此生莫大之
幸澄去秋後公一月而出歲晩至家日尋藥褁以扶憊
庶幾緩死以觀太平今春聞公賜環禁林增重私切喜
懌相去遼邈無由親炙偶承便風敢冀頥神復命為時
自愛不宣
與王伯宏中丞書
澄老病不能久客京華去秋南歸在途得聞相公還朝
私竊慶抃即辰槐夏清凉恭惟栢府嚴邃神明多福偶
承便風附訊起居澄客臘至家日尋藥褁幸免他苦暇
則相對聖賢自尋樂處相望遼邈伏願體道怡神為時
保愛不具
與烏伯都刺平章書
某竊禄三年足跡未嘗一至庭廡相公不責其簡每加
愛念自惟遠方賤士誤忝明時錄用老病日侵靡有寸
長可效報補去職之後公朝復遣禮幣此聖天于賢宰
相諸大臣優老育才之盛德但澄虚老而已無才可稱
國家恩貺過於隆厚既非勲舊又無勞績豈所敢當是
用攄誠懇辭乞相公密贊上宰特為奏聞收還所賜庶
幾於義得安不揆微賤輙具書控告伏惟鈞慈鍳之澄
蒙惠藥物領外榮感瞻望相垣晨夕睠睠式冀善調元
化以福四海不具
回饒睿翁書
澄歲首嘗留金谿密邇珂里甚恨不獲一造西園覧觀
勝景為欠事惟澤火既革之後地天重泰之初文獻故
家能如經冬之木榮於春經宿之火然於旦非其先世
福澤之深厚後嗣才能之優異其曷能然東西行者往
往道名門盛事伏承尺書示以諸公記詠數字遠寄聊
訂後會之約政恐林慙澗愧爾秋暑猶熾治復不能詳
謹未究衷懷尚儲嗣訊以既不具
與馬伯庸尚書書
澄近暏除目恭審渙頒綸渥晉長春官叨名世之才充
盛世之用敢為公朝得人君子得路賀鄉中凃雯種學
績文有年矣懷玉絅錦知之者希兹觀上國之光介之
造庭下進之教之使得以數於一士之列則感恩知己
終身勿諼也澄相望數千里外未由合簪切冀為時愛
重不宣澄再拜
與龔國祥書
澄往歲一解后間竦然起敬知為昭代有用之器别去
每以嗣會無緣為欠區區客京華三載移疾南歸得聞
小淹長材試仕敝郡養疴衡茒之下未能振衣相從以
話契闊一雁南翔倏枉嘉問五雲絢&KR0008;老眼為之增明
司丞項氏之譽洋洋盈耳其子同知在都下亦相聞所
需銘文敢不如戒第恐筆墨枯淡不足慰孝子慈孫之
心爾上介告旋且此酬先施之辱合簪未卜快覩優擢
尚規後便以賀以謝不具
與胡石塘書
澄去秋豫章貢院晨夕親炙此樂何極别去數月始得
所惠翰墨乃知尚留盱江尊體服藥想巳安愈相望二
百里間苦無承接之由懷人奈何三規圖新本未得到
手舊有背成二軸附便申納區區衰老又不免再北行
一次不知何時可復屠羊之肆未期合簪伏惟保愛前
迓殊擢不具
與董慎齋書
澄兹審三陽泰長衆正咸和溥此春熙施及四海凡在
一草一木之列莫不欣欣向榮惟是去天萬里無由致
履端慶遠惟府中賓從同納維新之祉可喜可幸謙齋
節使游志希夷俾其晩景囿清靜自然城中亦公之德
也袁主一偕其友上國觀光因得問起居未參覿問敢
冀為時保重不具
復孟中書
澄壯歲客小田稔知名族為喬木故家時有往來蕭門
者間嘗交談其後又於永豐得會横舟主簿然族之俊
秀未能徧識也往歲令嗣惠顧適值遠役勿及從容怱
怱而别今歲重來不厭飯疏飲水之窶同處甚安淳謹
重厚志學勤敏此固令嗣天禀之異亦必庭訓素嚴而
然專伻及門辱賜華翰重以貺禮誼不容郤受之殊增
惶感蒲節日感冒不能出盛伻告旋病中草草布復深
愧厓略不宣
復蕭次張書
澄於先大夫判簿在小田承教數數今有名家子克紹
世美深以為喜令甥處此屢嘗問及動履兹辱貽書且
有華牋之貺深感故家遺友不忘舊交之意佳篇且留
俟詳玩却當附數字求教也奉酬先施愧不周悉惠徼
台照不具
答黃浮山賀生日書
澄自去秋别後雖屢交訊而竟無承顔之便惟晨夕延
佇而已今歲始生之期值雨水連日泥潦妨途恐勞賓
友之沾體塗足也遂出至隣邑之近鄉二十日昏黑始
還家乃見專使在門啓書受禮備悉眷愛之厚忻感罔
懌區區忙邊酬先施不謹旦夕到邑却得面既謝私不
備
與于五雲書
澄比歲郡庠胥會於久别之餘得重論之喜其時方有
遠役應接紛紜不暇從容話舊殊覺悵怏澄一去三年
客臘至家今春郡間二三少俊來訪問之俱嘗及門竊
知齒德俱尊教誨不倦能以餘力淑後進晨夕延佇思
未有良晤之期令子遠臨蒙惠教墨驚誦如在左右欣
懌倍常令子家學淵源躬履篤實同來二士俱有駸駸
騰上之勢可望其成不肯久留遽至告去於其還侍謹
此謝先施之辱炎暑困人伸紙不能周悉謀欲就近城
擇寬閑之所相約一見以罄底裏未償此願以前且蘄
善調眠食以壽斯文
答吳養浩書
春末有倪秀才携至台翰知蒙示下令叔宗師近稿日
以俟之今秋孟已踰旬而始得肅觀何其遲也凉風漸
新諒惟文候清佳侍奉多慶澄老病侵加日來感冷泄
瀉不能出戶適值專使之來亦不及迎見宗師詩律自
足孤行於世誰不愛悦序語祗增塵穢爾力疾數語聊
以塞命可用與不可用唯養浩與盤中裁焉體倦奉復
疏略照亮是蘄長子長孫俱出辱問甚感并此聲謝未
期會晤願自珍以迓殊渥不具
答袁修德書
澄向者雨澤淋漓溪流浩渺之時徑詣屏墻於震凌而
藉厦屋之帡幪於造次以奉尊爼之談笑欣感何極别
來無因嗣見轉眼數月即辰秋水一洗炎毒東籬又見
花矣悠然真意應不减淵明莫能共話南望曷勝繾綣
先閫相銘文昨承面命何敢懈怠惟是衰耗荒疎未必
能發盛美爾忽沐專翰貺以厚禮揆分非所宜蒙然不
敢郤也祗受增愧數日疾作不能出強起以承來施之
勤匪謹匪虔諒不我尤統干台照不一
復曾所性書
澄於英嗣于難弟俱獲識面而獨以未識其賢父兄為
欠忽沐貽書展誦再四雖未識猶識也兹審仕途發軔
行槖載書前問通津往涖邑校賓朋祖餞鄉里榮觀惜
老病之軀勿得與此盛事中昨先府君墓石承索鄙文
黽勉供去惟恐不足以稱孝子之心何以謝為篚幣之
貺領外知感力疾報先施之勤殊愧厓略尚祈照諒
復董容窗書
澄衰老之軀無所用於世前歲一出至中途而病劇滯
留江淮間治疾將及三載今秋始得還家征塵滿襟思
一游名利勝地挹幽䆳以清俗抱而未能也乃蒙眷念
貽問勤劬重之以貺禮綠蟻春盎黃雞秋肥酌之烹之
殆不减謫仙人山中初歸之樂繄容窗之賜也其何以
當此盛意哉祗受惟增慚感而已泚毫拂楮聊復先施
之辱愚叟以次不及枚謝晨燈暮鐘之暇一一道及澄
名為幸欲言莫既尚儲面叙
答康思濟書
澄衰疾纏綿近方小愈倏英嗣過顧辱貽嘉問展視欣
懌堂構一新先大夫有靈必曰予有後矣無任贊慶名
篇煒煌允哉切實康氏之占於焉而占數語效勉進之
忠殊愧荒陋言者雖耄聽者勿藐行之惟艱名父子尚
留意焉
答樂諒齊書
去冬甫及回去春之書甚愧遲緩新年政切懷仰朱兄
遠來相就於荒僻之境又辱惠翰展誦備見成人之厚
德爱人之盛心朱兄立志堅彊用功謹密真可進於學
惜相處未久區區又有行役不能不孤其意來教稱李
宰之賢令人嘉嘆拙逸之記甚恨不到仙邑又不接其
人漠乎不相及無因由可以措辭黽勉為之便中附至
他日必經月眼是正之可也
答和卿書
澄舊歲客江州聞公來貳郡政深以為喜意謂可有參
承之期旅次養病不便秋風吹動歸興遂尋山中采茹
之樂遠想廬阜湓水光風霽月之景與清白之操循良
之治兩相宜稱碧雲千里企予望之濓溪舊山長黃次
思與澄同里名家美彦與碌碌為學官者不同昨以母
疾請假歸養侍湯藥半年之上竟爾遭喪以易練服矣
當可給由惟公其造就之喪滿赴都必拜庭下而後往
也澄席庇晨夕粗安微疾時復發動惟頼先聖格言日
接乎目可以忘憂忘老末由會晤惟冀順時保愛進膺
大用不具
與希元書
昨留湓城晨夕藉庇别去未嘗忘也遠思郡政優游福
履駢集惟以末由重會為欠濓溪黃山長在任之時多
感提奬不幸遭喪今巳期乎之上當可給由相公以舊
日參趍之故特成全之此盛德事也
與可立書
澄在湓城日深感眷與之厚别去年餘末由問訊晨夕
馳仰濓溪黃山長舊來多荷提撕母喪之後給由凡百
望郎中早與成全幸甚經歷郎中未及會面不敢具記
事以凟協恭之際得蒙道及區區意尤拜盛德也
與皆山書
相望不百里間常思一見以叙兄弟之情而衰病侵加
舉動良難是以有願而莫遂即辰秋月十分諒惟對此
清景履候多適延佇南雲曷勝繾綣永豐陳立仁留敝
舍數日慕名德甚至欲造庭下自謂見長者之禮莫或
為之先則不可而以見告予以其名家之子純善之士
非干謁者比用敢令其前因得通問訊字進而教之幸
甚不具
與總管書
澄往歲客湓城數月屢造寓府得與令親談話於時公
留官所不獲胥會别久懷深晨夕睠睠兹審貳郡政最
解組錦還諒惟燕適優游清風滿坐人間炎暑所不到
台候起處多福澄之鄉人潘叔瑀老成諳練係出儒家
素優吏才善辦公事公所知也今為運使末屬都運以
下諸公皆無舊識敢干重言於其在上官長處道其為
人庶幾見知得以安心展其才具惟公留意焉
與人書
澄卧病山中闊焉興居之問因陳教諭人來得知文星
移照百粤分野霜晨炯炯芒寒色正羅浮梅花待公之
至久矣贑信豐縣教曾仁向嘗受學在彼岑家願從公
游一紙春風幸勿靳也陳教諭能道其詳不復覼縷偵
伺還佩又當嗣問不具
答劉道存書
澄嘗獲交於令兄主簿君每愛其文如行雲在天悠悠
揚揚如流水赴海汨汨㴞㴞有布濩周徧無凝滯齟齬
讀之必為三復其遲回閩嶠也常切懷思後聞得代深
以為喜適聞治病留江淮間不相聞問及至還家則聞
先我而逝矣豈特如尋常朋友喪亡之悲而巳哉執事
之文宛然伯氏丰度斯文如女有正色不待效矉穠粧
為美可與語此舍昆季其誰今又弱一个猶幸有道存
在也遠蒙惠書細味辭意皆相厚之道雖老病衰耗何
敢方命謹如來狀叙述附獨清持去一覽幸甚次兒京
去秋同還亦苦鼻痔之疾茲辱念及敬謝繾綣不忘之
盛心未期合并願節宣眠食居易俟命以遂遠業相望
數百里泝風無任拳拳
答譚宣使書
澄老病侵加所親惟藥物目尚能視而耳之聞言巳不
聰足尚能步而手之運筆巳不便用是於朋遊問訊侵
侵闊疎雖欲復如少壯時之交際不可得巳兀坐一室
政此厭厭好風東來吹下雲朵四壁頓為之光輝二竪
亦為之驚郤困悴之體甦醒者數日昔人云痊風驅瘧
豈不信然永愚手卷不敢以荒陋而靳於言第不甚相
知措辭不能的切聊以塞命爾疾餘作字艱苦呼兒代
書不克效先施之贍麗勿罪幸甚末由良覿宵夢飛遶
乎高邱聞龍駒鳳雛駸駸有騰雲冲宵之勢何當再登
君子堂一覩英物乎崇令德愛景光諒不欠區區之囑
與人書
澄往歲客湓城聞相公至意謂必獲會面既而離去不
及候見至今抱慊轉眼又八九年忽辱詒翰展誦喜劇
相公精神方健已致懸車之請勇退可嘉且審先相公
榮被追贈天恩之厚家慶之隆不勝歡抃老拙疎謬何
足發揮幽光然盛意不可辭謹撰碑文一通畀令嗣舍
人回呈未由合并惟冀保重不具
賀何存心生日書
澄五月望日在鰲溪書院聞尊體小小違和擬往問候
盛暑中恐勞降接將進復止嘗托令侄代致下意茲審
瑞紀初辰夀登八袠在前朝為高科黃甲之貴在今日
為高年黃髮之老天相斯文福禄未艾不特家庭兒孫
所甚喜抑遠近氣類所同慶也澄本圖趨侍舉酒稱夀
適苦河魚之疾不能如願書以寫區區之忱惟冀滿飲
夀觴茂迎新祉躋於千歲之祝
答熊貴文書
澄往歲豫章驛中幸甚識面一向無由嗣見近長兒歸
自鄧林能言萬安美政深以為喜且蒙惠翰以先府君
碑文見囑恰七月以後抱疾至初冬方能稍離卧席然
猶未復常也力疾撰成墓表一通就附劉季平處轉達
外承貺禮難於郤回領外感愧
答項菊山書
澄於是疏闊久矣劉季平至倏厪惠書啓誦欣懌足下
生長富家超出流俗不為塵埃所汨此真卓卓高世之
識常切敬嘆礱石作橋追念先大夫未就之志孝心善
事永遠垂譽乃區區所樂道者記文已納之季平囑其
轉達過目幸甚
答劉季和書
澄足跡不一到大郡於後來俊彦往往有未識面者蕭
真士來過遠勤惠翰展誦一再備見至情先府君高才
厚德偉然可稱思發其幽潛之光人子之孝也顧惟老
拙荒陋恐不足以稱所期雖然盛意不可孤謹摭事實
叙而銘之錄本就付獨清持去以達於左右末由胥會
冀立身揚名以盡顯親之道區區所望於賢伯仲者如
此不具
與蕭道士
澄於盛伻及郭秀才之來兩蒙惠翰俱以不及回答為
愧諒惟山水佳處道氣常存獨清真趣每寄托於吟風
弄月之餘共此樂者其誰乎某有請清江舊友彬溪楊
信可壯歲以能詩見知於盧疏齋學士又精探古今文
字之本源自編鐘鼎古韻刊板盛行於世歲晚倦遊安
貧自守恬淡循理無纖毫妄求妄作之事喪母喪妻二
喪在淺土不能葬劉居士世以好義著聞今介之進煩
為引見桂平五昆季道及區區意能氈毛助之俾得終
此喪事則此福德勝於其他功德百倍也
與元復初書
久别之餘湓城一會竒甚然公行有期某亦少暇弗獲
從容以罄底裏寧能紆去後眷眷之懷乎鳳儀于天庭
鴻漸於雲衢所以瑞盛治而繫群望時措之宜何施不
可舍執事將誰屬宜黃樂順吾門學者好讀易雖未深
造而多能小伎遊京師就令問訊起居進見之士豈能
窺公旦之萬一然杞包瓜葛纍木惟從者見之幸甚病
手作字震掉願保愛以迓殊渥不具
回趙樗堂書
先世久附金蘭氣味之同近年又忝瓜葛因依之幸情
誼厚矣雖疏闊之時多而親密之心罔替也即辰獻歲
發春欲雪未雪共惟樂善循理動止安裕神相百禄政
以未由訊興居為欠乃沐深眷不忘衰朽一札之慇勤
六提之恭謹非所宜蒙者重之以腆貺將之以嘉果朔
羝博碩舊醳醇醲益非所敢當然盛意不容辭郤肅使
祗受無任榮感病體龍鍾勿克效先施奉報牘殊愧少
文
吳文正集卷十三
