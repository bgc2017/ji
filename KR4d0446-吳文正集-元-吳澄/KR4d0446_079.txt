吳文正集卷七十九
元吳澄撰
墓誌銘
故臨川近山居士吳公墓誌銘
吾同姓也吾同郡也長吾一歲實長三月十有七日爾
壯年值大運革不困於政役益昌其資産父存克相其
樹立父殁克光其繼述處時之艱如履坦途富而康且
寧以孝於親致養及耋耄疾而憂喪而殁睦族敬老禮
賓仁衆優遊林泉彊力健步八十有五無病而逝德而
壽且考終已五福備者哉吾同郡同姓中有斯人其生
也吾欲兄事之而不可得其死也俾吾誌其葬庸詎可
辭乎嗚呼臨川之北安定之鄉㩂峯之近石塘之原此
吾近山居士君之宅也君諱仁彬字明叔曾大父顯祖
大父必興父有明母黃氏生宋淳祐戊申十月二日卒
元至順壬申五月三日配劉氏同年五月生至治壬戍
閏五月卒君卒之年十有二月壬寅合葬焉子男三人
長聖任汀州路蒙古字學教授次聖和俱亡唯少子聖
達在女四壻黃張李雷孫男六女三曾孫四銘曰
堂堂斯翁五福萃躬隆隆斯藏百世允臧
故逸士張君静翁墓誌銘
樂安南鄉之張號為富族其時有工進士詩賦者駞譽
鄉里伯仲聯貢于禮部曰炎發曰公著其季希賢亦以
登仕郎應轉運司貢南土既歸天朝登仕君先二公而
殁子五人冢嫡元定字静翁年甫十有九已克樹立鞠
四幼弟長而畢娶均先業以畀一無所私時多艱虞持
守未易乃能完其所有浸浸底于興盛年三十有七未
得子慨同祖同父之嗣續皆單獨謀於昆弟奉母董氏
命取母之孤姪子之名楠年四十有八子彬生晚慕引
年度世之說退居南園自稱丹霞子傳家事於長子楠
謂堪付託也年五十有九析資産為二明年命二子各
掌之又明年翛然而逝其生也宋開慶已未六月其逝
也元延祐已未四月歲辛酉正月八日葬雲盖望仙里
之大塘鳳阬凡三娶頼殷歐陽長子婦羅幼子聘袁女
女適何適鄧適余孫男竹壽陽生至生孫女繡孃永豐
傅應甲為錄家世大概卒葬歲月前葬期十日楠衰絰
造門以余所親老友曾一元書來請銘静翁余所識聲
實每相聞昔也與其伯父二貢士善今又重曾之請於
是乎銘初邑有惡類乘勢暴横莫之敢攖遠近富民不
為所役服則為所魚肉静翁嶷立其間能不黨附又免
禍害人以為難銘曰
大夫士庶人在保家在謹身嗚呼静翁保其家以隆謹
其身以終是可銘也已傳所錄曰楨幹一家綱維鄉邑
無赫然之聲有隠然之重其言蓋足徵云
故槐庭居士王君墓誌銘
吉水王元福將葬其父居士君介新昌州判官李路來
請銘往歲元福客遊京師嘗及吾門文雅俊秀佳士也
今也悃悃懇懇揚其父之美惟永久是圖噫孝子哉謹
按所述行實居士君諱思恭字敬甫家仁壽鄉之盧溪
世以積善稱警敏恢廓有才有智吉水與永豐鄰至元
丙子訖癸巳甲午寇出二境居者不敢安于家行者不
敢出于塗環二百里生理蕭然垂二十年官莫能制有
邑佐知居士足辦此事委之根捕不一月間獲其首從
空其巢穴自是遠邇安靖至今德之人有爭忿詣門求
直諭以理法靡不心服無復至公府焉或與已不合面
加誚責既而再見歡然略無芥蔕賑恤窮匱施不望報
勤儉起家至於富饒質朴恬淡不易其素它無嗜好惟
頗崇異教祈種福果對客間喜諧謔見儒士則改容莊
肅延師取友以淑其子迄克有成里中先達號曰槐庭
盖以晉公之期其子者期之也曾祖考世隆祖考餘慶
考嘉謀娶梁氏先十年卒子男二長元福也次元善女
五壻一阮一龍二龐季在室孫男二文奎同老女一居
士生之日宋淳祐壬寅仲冬中旬之九卒之日延祐丙
辰仲夏上旬之十窆之日丁巳孟春上旬之六葬之兆
同水鄉同江之原銘曰
存而不耀没而不朽維子之孝維父之教
故竹隱居士周君墓誌銘
崇仁西館之周宋建炎時始來自廬江其初祖也六世
至居士君君諱某字信甫謙厚真實善治生殖財家以
饒裕至元新祔授邑征官黽勉受檄隱處不出鄰寇奄
至大掠居民要重賂始放還否則戮一時倉卒費無從
辦委命待盡而已君為惻然悉捐已資贖之寇手得完
娶者殆百餘家鄉之人病不能致藥則為之醫死不能具
棺則為之葬凡隄堰橋梁道路苟利於人出力修之無
倦寬逋恤貧平糶賑饑以為常環數十里有德無怨
宅邊多竹自號竹隠居士生端平末殁大德甲辰娶吳
氏克相其夫子某命于朝再轉為江州路司獄在官廉
慎不忝其親某年某月某日葬居士為某鄉某原以潭
州路儒學教授虞汲狀來謁銘銘曰
積之贏胤以榮慶之緜尚嬋嫣
故復軒居士吳君墓誌銘
宜黃之邑居者吳與鄒涂為巨族宋咸淳間予客于鄒
元至元間又客於吳得與三族之人接吳之盛自參議
四子其三曰驌驌生兑兑亦四子其二曰鎰字子萬業
進士詩賦以登仕郎兩赴江西轉運司試不偶自此絶
仕進想為人端莊静重談論暢達篤實所言皆敬身明
倫之要應世處事之方居家禮法整肅嘗書參議公遺
訓于屏以示子孫族姻鄉黨率取法焉中年以後畀家
政于子蘭石圖書滿室清致構亭山椒前瞰林泉幅巾
野服逍遥其間儒書外兼誦釋典有所悟入故于世累
略無芥蔕初名讀書之室曰清再名便坐之軒曰復亦
可見其志矣今年春忽得疾子若壻迎醫進藥君却去
曰吾年八十有七於平昔交遊中獨後死死復何恨娶
鄒繼趙子男四玠琳瑞登琳登早夭玠及長孫亦先卒
孫四壻鄒邦材鄧文陳煥文也幼女未適人而殤適鄒
適陳之女亦先卒孫男四鱗孫以直竒孫止孫女二曾
孫男二慶老同老女二君生紹定壬辰九月中旬之七
日終延祐戊午二月上旬之四日先自卜藏於仙桂鄉
之富原孤子不敢違將以是年十一月甲申窆陳煥文
以鄧文所具事行來曰先生與吾外舅相得敢求一言
予不辭而銘曰嗚呼
古所謂善人君子其可使鄙寬薄敦者耶今而後經行
攸止其孰謂齒德俱尊者耶用章厥美示于後昆翁雖
逝矣名則長存
故黃母甘氏墓誌銘
清江鎮黃遵孝於其母所居綰江西貿易之都會言議
容止温然有士君子之風母年九十時子孫列拜稱夀
高年同宴會者内外百餘人巷里誇詡為盛事平居養
志承意率類是其明年春母卒遵哀毁戒兄子擇佳山
水寧體魄得吉兆于閣漕山之陽將以至大元年某月
某日葬走書來謁銘余夙知遵孝又知母賢遂不辭而
銘母姓甘氏族在豫章豐城奉舅姑恐不及姑年至八
十八目𤯝臂瘼不為苦以有孝婦也理家寬厚撫下恩
勤愛諸子一如已出訓諸婦以順水陸舟車之衝過客
日及門居中審所宜待遇輕重不忒家饒口衆居湫隘
不足容命一新堂構時年八十五猶能總理工傭細務
既落成喜曰吾悉置家事佚老僦養矣年八十九受公
朝賜帛門外衢道缺圮捐貲募石工甃之自西徂東延
袤若干引踰月始完塗旅大利性儉約不麗服飾事筐
篚老且不倦殘帛敝屣雖小不輕棄擲至周急救患多
與而無難色長子珪少子浩先卒遵中子也女子嫁問
里毛孫男三珪之子莘遵之子石其次鐘為浩後母命
也孫女二曾孫男一女四嗚呼以閨中婦人相其夫成
其子興其家孝慈勤儉好善樂施如此天之報之也五
福偹豈偶然哉三孫通練敦重秀敏氏其未艾乎銘曰
於淑斯母所積者厚卜藏允臧子孫其昌
故朱夫人葛氏墓誌
葛金溪望族宋末諱洪者治春秋有名充撫州貢士舉
首至再其女歸同邑朱朱亦望族也既有子而夫亡年
八十一以壽終延祐四年春余過朱氏之族子淑權纍
纍然衰絰來告曰吾母諱懿柔端平丙申三月生婉順淑
慈蕳儉和睦女工外嗜讀書古今一過目輙記憶醫藥
占筭尅擇之書亦且諳曉視人翰墨雖草書展誦略無
滯濇宗族鄉黨之人某年登科某年赴某處任枚數歴
歴不忘自不能飲常造美醖客至稱家有無待遇如禮
談論終日不倦教子嚴謹惟恐或後謂子不知書雖有
如無又謂吾父以春秋一經為江東西進士師貴公富
室子弟悉來受學及葬旴江包公有文遣孫致祭吾姑
適新田吳其伯子與吾父同年預舉其季子少年登科
汝輩所宜慕效嗚呼慈訓在耳遽至大故痛哉叔權年
十四喪父頼母保守遺業歲時祭祀不闕不幸吾母以
去年十一月逝矣將以今年某月葬里中汪家園顧惟
不孝弗克顯親先生肯賜之銘是有以慰吾親於九原
而覆日月其遺胤也敢以請余禮辭則固請余於夫人
之父素所尊敬又與其夫族二三子者遊乃為之銘銘
曰
幼為名家女長為名家婦願子孫世世讀書無貽祖宗
羞夫人臨絶時語也嗚呼以婦人而能若是可謂難也
已
有元忠顯校尉同知吉水州事鄧君墓碣銘
宋咸淳癸酉撫州所貢進士詩賦第一人鄧君希顔字
廣淵仕皇元由巡檢授麗水縣尉繼授徽州路平凖庫
使進保義校尉通山縣主簿轉忠翊校尉岱山鹽場司
令以忠顯校尉同知吉水州致仕泰定丁卯五月某日
終年七十四是年十一月壬申葬于慈原之邱既葬子
謙來乞銘鄧金溪大姓也其先自番徙宋南渡承信郎
雩皆同邑傅氏因禦寇捕官且俾世襲自推一人統領
其衆終宋之代號酆傅二社鄉兵至迪功郎時昇族彌
盛君之曾大考克静大考持志官進義校尉考鄧子贈
忠翊校尉同知建昌州事妣吳氏贈宜人君英毅秀敏
慷慨負志氣文辭類其人貢于鄉時年甫二十革命之
際遠鄙未靖君輯衆護里閭旁盜不敢闚為官出力掩
捕賊寇行省議賞署巡檢職留鎮鄉社如初十年間歴
三仕始換敕命為尉為捕辨訟明審抑姦遂良承檄鞫
獄發擿如神兩造竦服筦庫司醝俱稱能官及將告老
醝戸咸惜其去曰寧復有明惠公恕如鄧司令者乎退
間之後預營壽藏築室其側以俟宴息嬉遊焉處鄉和
易居官廉平好善若已有規過面責不隱人遇禍災雖
疎遠聞之惻然娶洪氏封宜人後君一年二月辛丑卒
年七十三天歷己巳正月癸酉葬白馬黃通市子男五
頤同人大有謙萊頤臨江酒務謙為弟希說後女二壻
上官銓危顯孫男八其一後兄之子其一後弟之子女
八已嫁宥五曾孫男一嗚呼君可武可文位不與才稱
竟未獲展惜哉銘曰
彼哉謭謭而或顯顯維兹闡闡而尚繭繭所留者腆所
逮也遠有隆無殄有嵽斯巘
故貢士陳君墓誌銘
昔聞蘇文忠公中制科僉書鳳翔府判官公事其鄉人
陳公為太守不假以辭色蘇公甚不平陳公曰吾視軾
猶孫也以其年少暴得大名懼其滿而弗勝乃不吾樂
也余因是高陳公之為人咸淳末别院省試第一名陳
黃裳蜀人也仕國朝提舉江西等處儒學與余友善至
元元年間龍興路總管陳元凱洛人也歴廣東湖南浙
東三道廉訪使余及識之皆鳳翔守之冑也至治二年
夏余在金陵提舉君之從子瑛言其家世鳳翔公諱希
亮四子伯曰忱仲曰恪叔曰恂季曰慥廉訪使伯之晜
孫也宋紹興參知政事與義以簡齋詩名於一時者叔
之孫也而季之子用之生主簿端卿生鄉貢進士嗣寶
嗣寶生贈承務郎圭孫圭孫生通直郎賜緋炎已炎已
生坤文字獻子黃裳之兄瑛之考也幼事通直君供子
職已異常兒比長淹貫經史夜以繼日嗜學忘倦漏下
二十刻猶正身危坐如嚴師畏友在前雖初寒盛暑不
變識高論正於家傳易學尤邃三以進士貢禮部晩年
江浙省命長饒之慈湖書院弗就老於家每旦焚香讀
易客至論文賦詩盡歡而罷大德丙午十月丙辰終得
年八十是歲十月庚申葬上元縣鍾山之原配張氏提
刑之孫運幹之女勤儉治家絲繭麻枲米鹽細務莫不
綜理暇時以孝經論語古詩口授諸幼蜀之故家咸稱
道以為内則至元丙子終得年四十二是歲葬江寧縣
之冠山子五人琦江寧縣學官瑛廣德路教授琛蘄州
路教授璞寧國路教授琚從事常州路女歸婺源州判
官許松孫男七曾孫男一瑛請曰先妣葬四十七矣今
將遷以合於先人之兆冀得一言碣諸墓遂以貽永久
余見金陵至今尊慕貢士君為碩師耆彦而余素與其
弟提舉君厚乃尚論其世而繫之以銘銘曰
允邈斯氏世岌所累允卓斯士天閟所美躬也弗㶴噫
其有俟噫其有俟其有以嗣
故逸士廬陵蕭君墓銘
鄉貢進士廬陵蕭濟美自狀其父俊民甫之行而澄大
母之孫姪何中以其書來為之請銘其狀曰先君子諱
德孫經傳子史九流百家無不貫通下筆數十言倚馬
可待平生所為文號師心集時文不與編集聖賢所言
性理濂洛而下議論分門考訂名曰理要討論山川形
勢古今封域名曰地志㳂革謂詩自三百篇後離騷無
體不具數刪後諸家詩名曰詩體家吉水之虎溪土俗
頗澆薄科未興時各棄學規利先君子曰蕭氏讀書餘
二百年詎可隤其家聲繇是宗族子弟不易所守剛直
無私然好稱人善見人有過巽與善道俾遷善而不自
知不謟交富貴客來論文危坐竟日鄉俊秀從遊得指
授文多可觀處族和交友信居鄉義教學者以孝弟為
本祖修職郎建昌南城丞諱正父登仕郎諱珏服父喪
哀毁踰禮養母疾三月不解帶母壽八十一二親既終
忌日號哭盡哀事伯兄如事父與弟同㸑四十年無間
言弟先殁長其孤嫁其女弟之子又殁五年凡四喪給
其醫藥喪葬雖貧不辭費兄弟俱有文學人稱虎溪二
龍焉賓興制下欣然率諸少就試既而黜則曰命也次
科不復往延祐庚申濟美與貢戒以毋矜毋怠至治辛
酉下第則曰此吾子進德機也藏書千卷及胡忠簡公
楊文節公清江謝公章公工尚書諸人翰墨數十年常
令愛護此家寶欲以見先世受知於先正若是書外無
長物而於利澹如也身長七尺重厚端嚴鬚眉皓白衣
冠偉甚有商山老人風年七十二無疾而逝泰定丁夘
九月朏也將以明年某月某日安厝於某鄉某原濟美
痛念先君子老於山林懼至沈沒泣述言行之槩伏惟
哀而銘之則先君子為不亡矣先妣張氏先十二年卒
子二濟美專美孫男六女六濟美之文章繼父業名位
不難致然果欲立身顯親與天地同久長尚其索諸文
章名位之外乎而予之言又奚足恃銘曰
鳳彩虎虨有鸑有彪自樹允卓斯原干秋
吴文正集卷七十九
