吳文正集卷一百
元吳澄撰
韻語(楚語)(雜題)
楚語
約離騷
靈宗嬋嫣諜高陽篳路籃縷啟南荒祖瑕食屈奕葉光
蹇予初服雜衆芳蕙纕蘭佩芙蓉裳忍令遺棄官道傍
靈脩收拾充幃囊先後皇輿驟康莊好姱佳麗蛾眉揚
衆妬謠諑言如簧牛女中道成參商所天不二何可忘
中腸踴躍如沸湯抆淚哀吟寤后皇下凍羿澆桀紂亡
上述三后躋虞唐雲旗龍駕環四方終然臨睨悲舊鄉
浮雲蔽日夜未央終不見天老人狂貞臣一變宗國疆
登天有夢魂無抗國事顛倒衡人張絶齊婚媾親虎狼
秦關月冷空徬徨輿尸東歸涕泗滂天未絶楚郢有王
寢苫枕戈膽可嘗不幸言中臣罪當天乎何辜竄江湘
君恩已矣無復望繾綣側怛臣所臧九歌天問繼九章
求僊問卜歌滄浪䜛人壅君恨不彰臨絶之音轉琅琅
一經六傳相頡頑至今光燄亘天長為千萬世扶三綱
比經風雅伯仲行九十四章三百七十有六句言言壹
為靈脩故後世不知原所愬祗把離騷等詞賦模擬逼
真誰得似玄翁胷中冨竒字赫赫官稱亦大夫大夫還
反楚三閭三閭當日沉湘意臣僕於人不如死魚腹清
魂招不回悠悠千古何人哉一死一生同一哀晉士一
篇歸去來
泗濱四章(并序)
泗濱美善長也善長盖氏而居泗之濱焉
泗之濱兮結屋樹蒼蒼兮波綠挹其清兮可沭首雖俛
兮心不覆杲杲兮東旭晞予髮兮陽之谷就其深兮
可浴澡予身兮濯予足如垢淨兮莫予敢黷白皓皓兮
人如玉
泗之濱兮出遊蔭喬木兮頫清流顒顒魚泳兮鳥哢幽
幽風輕雲淡兮晝景悠悠馬騑騑兮轡柔蹇予省兮松
楸野老爭席兮竟日綢繆觧后芻人兮猶不忘乎諏謀
驟天衢兮策驊騮胡於此兮淹留
泗之源兮縈紆經魯阜兮𣲖南洙合流兮舒舒借微潤
兮澤萬世而有餘沛歌大風兮惟覇之符彭城恃力兮
子羽噫鳴二雄陳迹兮俛仰已旡湯湯自如兮襟帶揚
徐濁河横潰兮不與同汙非清沂清淮兮誰與為徒
泗之流兮沕潏逝如斯兮夜繼日風帆兮迅疾千里尋
常兮往來忽&KR0008;屈折而東兮奚固奚必沈浮任物兮齊
出汨入滔滔兮汨汨積小成大兮不遺纖悉彌遠彌多
兮靡殫靡畢終然到海兮會萬川為一
楚歌五首勸潭士歸鄉
潦徑兮篁叢露沾衣兮翳夫蒿蓬塊獨立兮山中蹇何
人兮忽予從
䄂在兮懷蓀閟其馨兮齄不得聞翦紙兮招離䰟坐三
沭兮三熏
鬖髿兮尾𤨏影隨形兮我我中渴饑兮焦火夢西江以
供吸兮沙飯顆顆
又
湘水兮沄沄莾千里兮九疑之雲朝朝暮暮兮晴復雨
十年不見兮我心苦
湘竹兮脩脩淚痕雖乾兮滑欲流天寒歲暮兮之子無
禂君胡為兮此淹留
題蘆鴈飛鳴宿食圖
敗蘆兮蕭蕭肅肅兮嗸嗸驚夜兮泬寥為一飽兮辱泥
滓以劬勞鴻冥冥兮九霄侣大鵬兮逍遙
楚語贈歐陽尚古
歐陽尚古將遊孔林遂游京師壯哉斯遊也吾聞君子
之愛人以德不以姑息於是作楚語招之其辤曰
嗟嗟子之為斯遊兮余一不知其何求工居肆以締造
兮農服勤乎畎疇買宅市以貿遷兮商致遠乎車舟繄
淳古之安土樂俗兮行惘惘而靡由雖中世之賢能兮
長治亦不出乎鄉州逮春秋戰國兮孔孟皇皇而周流
蓋聖哲之不得已兮庶幾民病之速瘳彼儀秦妾婦以
希合兮大丈夫之所羞六一公之違墳墓兮寓於隨而
藏脩竟薦書以策名兮不聞未仕而遨遊今聖代之隆
盛兮多士咸蒙其庇庥勵行業於家庭兮歘焱舉而雲
浮縣里選而天府兮脱民伍而贊皇猷又奚僕僕於道
路兮囁囁於王侯惟孔道之昺陽兮若大明之燭幽瞻前後
而無不在兮豈在乎堂防之一抔子有太平十二策兮
姑待對於宸旒抱璞而自獻兮仲淹未免乎愆尤歸來
歸來兮息藝圃以優優異時快意觀光兮固異乎今日
之羈愁歸來歸來兮馴猿放鶴聊淹留辭曰秋風兮嫋
嫋莾汀洲兮蘋蓼于何之兮天渺渺珠在淵兮月皎皎
冥鴻萬里兮俟子雲表
雜題
題鄭印心龍頭
冬而沉冥夫孰測其頭角崢嶸也春而奮興又孰測其
雷雨發生也時止時行初真後亨吁嗟客鄉善得其情
題况生手卷
欲渡未渡兮岸側夷猶之舟欲到未到兮雲中縹緲之
樓何時天風泠然臂兩翼瞬息飛步過十州
䟦牧樵子草蟲
維野有牧見彼子于維山有樵見彼喓喓子豈樵夫子
豈牧豎子何見聞深觧蟲趣牧樵子言此論未然聞聞
見見得者淺淺維蟲能天天固在我非牧非樵亦何不
可
䟦虎溪三笑圖
一谿不過限隔爾我偶接高人容易打破六眼相視大
笑呵呵法界無邊吾師知麽
題王氏洗經圖
淨洗淨洗莫留一字併將故紙撇在水裏空手歸來無
可執把如是如是是了悟者
題東溪周氏畫魚
得所得所鄭相可欺樂也樂也蒙叟安知畫好畫好一
黠千癡
題子昂竹石
匪竹匪石伊松伊雪作如是觀竒絶竒絶
題馬圖
頫首齧蹄昂首欲起誰其御之一日千里
題牧樵子草蟲
入機出機走草飛草真假俱幻玄造玄造
䟦草蟲
喓喓趯趯蠢蠢蝡蝡誰之所為自然而然
䟦一犁春雨圖
聽人使喚依理耕種稼穡休犯見草休動
䟦牧牛圖
齁齁鈎鈎這般頑牛把鼻拽轉尚不擡頭
題飛鳴宿食四鴈圖
前者東後者西好兄弟胡相違
天宇高隂風號儘嗸嗸誰汝勞
水深深夜沉沉無人舉火蘆荻林
湖澤卑苽稻肥何事春來又北歸
宋徽宗二鵲圖
帝皇之世巢可俯窺萬機餘暇及此玄微
昔觀二鶴今覩二鵲筆意如生撫卷淚落
題劉夀翁為予寫真(見家藏遺像墨蹟)
里人劉夀翁為予寫真見之者咸曰此朱夫子像也其
有若之似與抑陽虎之似與予為此愳識者鍳焉草廬
六十翁始生之日題
自警二首(前丙寅十八歲作)
氣昏嗜卧害非輕才到更初困倦生必有事焉常恐恐
直教心要強惺惺縱當意思沉如醉打起精神坐到明
著此一鞭能勇猛做何事業不能成
又
元來一片虛靈府埋沒經年滓穢場不特通時多走逸
覺於静處亦飛揚晝間常被事牽引夜後猶如夢擾攘
喚起主人翁警省自家三徑不容荒
題閤皂山
漢吳仙跡兩峰齊欲拾瑤花路恐迷寶殿青紅疑地湧
林巒蒼翠接天低九重香案分雲篆八景琅凾記玉題
仙鶴翔空清似水步虛聲在朵梅西
題蘇李泣别圖
節旄盡矣自湏存此日生還侍主恩策杖謾循椎結泣
平陵有子廣無孫
送陳小庭之廬山
匡廬幾千仞崔嵬上有天仙相往來我欲遊之未遐遠
君今往矣何時回我遊我意亦無佗君遊君意還如何
豈為昔人詩句好豈為其間僧舍多天地升在最高頂
谷簾界天直下懸銀河我觀此水注湖注東注入海復
隨海日騰湧上天偏飛洒飛浩浩蕩蕩無塵界萬生活
動增恣態流無轉窮萬萬載更萬萬載匡廬山不改
晦庵畫像贊
義理密微蠶絲牛尾心胷恢廓海闊天高豪杰之才聖
賢之學景星慶雲泰山喬岳
寧可無頃
風吹枯木不搖水激方輪不動畢竟有木有輪惹起風
號水湧雖如泡影露電也被眼根覷見諸有都歸變壊
萬劫一空長在
己上自自警二章起至此見風雅集今增入
贈術者自言能通皇極經世訣(戊辰五月)
六合之外大無方一氣所到何渺茫浮陽運轉無停止
濁滓凝結留中央不用安排理自然能知其理為知天
區區象數特糠粃屑屑推占心愈偏偉哉卲子盖世英
天光宇泰何靈明南禽聲裏知人事枯樹枝頭識物情
天地中間物幾般古今來往事多端玲瓏樓閣虚空裏
八逹四通皆洞觀世人膠漆盆中錮趍亦趍兮步亦步
未得逍遥林下心焉能默會環中數風角鳥占世不少
凢是術家皆可了觀海廼令河伯歎登岱始知中山小
嗟予用工在格致觀書亦嘗到經世窺天豈不見分毫
對人何敢談容易如君幾載江湖客自道有傳并有得
臨别聊陳我一言熟玩之餘細消息
贈金工新學篆剔(癸酉六月)
赤幘白衣逞妖媚工倕驅歸宋無忌鍊骨範形鐫鑿竒
花葉龍蛇有生意靈心巧智随機轉鼎足釵頭得新製
棗刻逼真瘦與肥朱絲屈盤闘神麗姓名千里一封書
萬口沫流天上藝他年鑄就左顧龜倩生為剔全窠字
宜黃友人遠遊不反因其投贈用韻招之(乙亥七月)
君平歸來鳳山巔明月清風相欵延窮冬笙簫響松檜
盛夏霜雪飛湍泉步屧春躋赤松嶺拏舟秋泛黃華川
賓朋過從亦足樂談王說覇浩無邊詩思發來把酒沃
睡魔寇我呼茶煎人生窮逹固有定冨貴不在人着鞭
袍笏堆床錢滿屋一身以外皆可捐從來肉食多肉眼
千古英雄苦呌天能除種種貪癡相是即生生自在仙
出門一步便荆棘歸家四壁賸霞煙山高水深橋梁絶
猨左狨右虎豹前投刺謁人困細字上書獻策費長箋
君不見長安冨兒羅葷羶十日一炊稱世賢又不見朱
輪華轂諸王宅子雲默默守大玄歸乎歸乎盍歸乎毋
上九關兮入雷淵
贈術者(丙子二月)
金精山人李方叔到處山頭曾印足季袁術數景純書
許巫識鍳君平卜談天三寸舌瀾翻相地一雙眸歴睩
我欲從君問占筭己拚前程任伸縮我欲倩君看骨骼
生出世來知碌碌搜求天下佳山水又怕兒孫不禁福
布裙掛破芒鞋穿山靈秘護迷人目與君且飲數杯酒
寄傲荒村老茅屋日月無光天地黑微軀何翅太倉粟
臂插雙翎背負雲側身北望吞聲哭君不見古來隧道獸
蹄腥空塜茫茫春草綠
和桃源行效何判縣鍾作
冀州以北徤蹄馬一旦羣嘶廬藿下睢陽不遇䨇貂公
總是開關迎拜者燎原燄燄春復春不惟捧水惟益薪
海門浪沸會稽坼血淚交流草莾臣舉首日邊遠與近
不知官守何人問仲連未即蹈東海元亮至今尚東晉
桃源深處無腥塵依然平日舊衣巾擬學漁郎棹舟入
韓良寧忍終忘秦
懷黃縣丞申時避亂寓華盖山(丁丑四月)
丞君丞君天一所十日不共床頭語粤從天紀渙散來
大半英雄化兒女舉世張頥啖糞壤君獨吐之不肯
茹舉世眯目蒙埃塵君獨去之不肯處大鵬垂翅何人
憐神龍失水癡獺侮當道林林立虎豺深山處處多蛇
鼠不堪嘯聚沒復出近來眠食問幾阻奔逃無間天隂
晴腹背浴汗頭沭雨心如清水到底潔身寄白雲深虛
住伯夷叔齊上追蹤浮邱王喬兩為侣洞巖殷殷生風
雷仙館沉沉鎻烟霧山蔬可羹買米炊何湏更學農與
圃有兒讀書紹家風有客清談忘世務我自遠來亦云
樂尋又别去徒延佇二親定省不可曠安得終歲矻矻
萬仞岡頭論今古
忍卦
忍(刃上心下)元亨初吝終吉悔亡利君子貞不利小丈夫彖
曰忍剛發乎内柔制乎外小有所抑大有所益也象曰
心上有利刃忍君子以含容成德初一必有忍其乃有
濟象曰能忍其性事克濟也次二小不忍則亂大謀象
曰小不克忍成大亂也次三一朝之忿忘其身以及其親
象曰一朝之忿至易忍也忘身及親禍孰大也次四出
於胯下以成漢功韓信以之象曰胯下之辱小辱也成
漢之功大功也次五張公藝九世同居書一忍字以對
天子象曰同居之義忍克致也積而九世有容德也上
六血氣方剛戒之在闘象曰方剛之氣忍則滅也形而
為闘自求禍也
送樂希魯之高安征官(見樂氏家藏墨蹟)
馬首向高安駝裘耐苦寒聖師曾委吏賢相亦征官初
筮寧辭賤脩程此發端塵中吟不費有句寄來看
自贊畫像
峩峩玄冠肅肅玄端人今服古貎醜神完秋霜面目春
陽肺肝少也弗秉畊莘之耒老而弗持釣渭之竿徜徉
烟霞泉石之間悠然而有餘歡其自適於樂水樂山者
歟一吾山人自贊
又
身形瘦削春林獨鶴眼睛閃䁻秋霄一鶚遠絶塵滓大
同寥廓自鳴自和自歌自樂以爾蕞爾之軀誰謂充
滿六合而有餘以爾熒然之目誰謂周流萬古而不足
舒舒其居也于于其趨也其山林樵牧者乎野之耕築
者乎
吳文正集卷一百
