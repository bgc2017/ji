吳文正集卷六十八
元吳澄撰
墓表
故安慶府同知徐府君墓表
安慶府君徐氏諱必茂字幼學臨江清江縣人父兵部
侍郎諱卿孫宋末名臣炎祚訖錄無復有人間意遁身
野寺越五載厭世其得安全考終脱然靡所繫累者以
府君為之子能負荷家政不以毫髮事攖親懷也既畢
父喪一再受命尉潭之長沙簿汀之上杭最後同知安
慶俱以養母不就職母黃氏令人惟一女最鍾愛納文
陞為壻仕至集賢直學士府君視妹夫不異同出聚處
一門終始無纖隙順悦母心備殫其極厚於所厚推之
及人無一不厚待兄子猶子羣從宗族雖䟽猶親母之
黨二姓妻之黨三姓恤亡周存敬尊矜賤惟均侍郎所
師暨知舊僚屬已所師暨姻戚鄉里凡其後嗣伶俜弗
克自業頓踣弗克自樹者一一振德之雖技術襍流踵
門亦歡愜而去接人謙和恭謹未嘗疾言遽色如春陽
之温煦如甘澍之膏潤如萬頃陂池汪洋莫測其涯涘
敦於倫紀篤於恩義有太過無不及凶歲賑施惻然猶
已饑之之思六行之實罔或缺一自脩於家不求知於
時翰林承旨王公構儒學提舉鄭君陶孫素不輕許與
皆舉府君堪館閣之選初娶提幹鄒君之女再娶錄判
聶君之女三娶同知全州總管府湯侯之女也二子鎰
鏞居常啖藥多剛劑至大庚戌忽屏藥弗服四月微病
丙辰遷坐毋令人前以辭永訣而逝年五十三其年十
一月甲申葬留墓原舊有志銘矣泰定乙丑十二月丙
申改葬族湖龍會山鎰復徵文表新墓惟府君之細行
衆美悉數之未可既故為述其大節以傳不朽焉
元贈奉議大夫驍騎尉河東縣子段君墓表
君諱思温字叔恭其先居綘之稷山自宋司理參車應
規始金贈中奉大夫武威郡侯鉅生鈞君之高祖也季
弟某正隆二年進士仕至中奉大夫&KR1191;州防禦使兄弟
俱以學行顯人稱為河東二段曾祖汝舟祖恒生克己
君之考也有詩文號遯菴集仲弟成已至大七年進士
主河南宜城簿詩文號菊軒集與兄齊名又稱為河
東二段君遯菴翁之弟三子年十二而孤已如成人從
仲父菊軒翁學遂成名儒年二十一受室河中魯氏因
家焉於經尤䆳易春秋詩文温厚純正授業鄉里多所
造就節縮衣食買書萬餘卷以遺子孫安西王聘為記
室參軍辭疾不起年二十九丁母憂致哀盡禮越四年
仲又卒喪之如父年四十九而終至元戊子歲三月也
次月葬稷山旌汾鄉平瀧原之先塋子輔由應奉翰林
歷西臺南臺中臺三御史僉燕南河北道肅政廉訪司
事入為國子司業太常禮儀院判官君以子貴贈奉議
大夫驍騎尉追封河東縣子配魯氏追封河東縣君君
之粹學篤行奉訓大夫同贊善恐追撰志銘述之已詳
輔將改題墓額於石以彰天貺之榮而余為之文以表
其墓云
元贈承事郎封邱縣尹朱君墓表(丁夘)
承事郎撫州路經歷朱端以書言曰端世居汴之鄢陵
年十六試吏踰三十為郡從事不幸二親喪又十年仕
淮西憲府考滿授將仕佐郎太平路照磨延祐戊午簿
建康之江寧既而掾江浙行省泰定甲子陞正七品掌
案牘于撫越三年丙寅蒙恩封贈父母吾父諱改字國
用金末辛巳歲生樸厚淳雅重然諾常以愛人澤物為
心處姻族里閈恂恂如也少失怙恃事祖母甚謹年十
二奉祖母避兵匿土空中出取食為哨騎所獲帥酋俾
為伍長率衆北渡中道宵遯數日得達祖母所未幾再
被俘與家杳不相聞留大名三十年餘壻于閻思親懇
切日夕哀慕乃攜妻子歸至鄢陵時祖母已郎世號慟
幾絶惟兄尚存友愛彌篤飬之終身吾母閻氏剛果善
持家刻意教子吾父年七十三而卒與母合葬汴之先
塋父卒後三十四年贈承事郎汴梁路封丘縣尹母贈
宜人端追念先人潛德弗耀不肖孤謭才幸霑微祿聖
恩天廣光賁泉壤倘不刻辭示後非所以揚親之美而
彰君之貺也端為簡書之故弗敢離次謹命子復禮見
而有請焉先生賜一言文諸石則為臣為子者之心庶
其有校乎余初識經歷君於金陵固已嘉其人及今撫
州之政公正寬平蓋循良吏也且聞昔仕憲府時平反
重囚多所全活其陰德在人獲報於天宜未艾也不有
賢父何以有是賢子哉表其世美以為積善而昌其子
孫者之勸余之志是以樂為之道而俾碣于其墓云封
邱府君一男端也三女俱適士族孫男三長明信早夭
次明實幼復禮孫女一
廬陵蕭明叔墓表
廬陵蕭復清儒家子能詩寄迹道家者流一再及門言
曰蕭氏吉龍泉之著姓而吾先世居夏湖為尤盛吾父
明叔行實文聲度越儔軰屢試進士不得貢科既廢巍
冠侈袂終其身講授遺經淑後進接人和粹謙抑酒酣
氣張豪邁如少壯不治生産屢空晏如二教之書亦所
樂究屬纊前一日猶對客談黃庭厥明無疾而逝生宋
淳祐癸夘冬仲仲六終於大元大德甲辰春季上七葬
西溪之小州吾母朱氏外祖前貢士伯兄慶孫紹家學
詩有集仲兄吉孫早卒復清季也吾兄不偶於時而復
清遊方之外誠懼先德泯泯無聞公能賜一言永吾親
以不朽乎嗚呼士之隠處而名湮沒者古令凡幾太史
公固深悲之子之孝於而父也至矣哉余言之傳不傳
未可知也而忍違孝子之志乎為書此以表于墓癸發
明叔名也
劉季說墓表
與余同生淳祐己酉歲者位之顯有程鉅夫居之近有
劉季說鉅夫生之月後於余四朔一則正月中旬之九
一則四月中旬之七季說生之日後於鉅夫之六辰一
則其日日中之干一則其夜夜半之子季說撫樂安人
世居忠義鄉之&KR0935;城大父煥依外氏徙雲蓋鄉之南村
而卒天驥自&KR0935;城住後焉是生季說名曰夢生警敏惇
恪三歲而孤母督勖俾進於學雖童稚器識如老成十
許歲偶至市觀栾有長者曰若亦好此乎聞言羞赧疾
步而歸爾後雖休暇不出書室能舉子業每不自足究
玩理趣務蹈其實羣聚狎謔已獨莊重不苟言笑然外
寬内怡亦不忤俗侍母奉養無違持喪情文兼備葬之
日會送者數千適強寇入竟望見銘旌聞鐃鼓聲以為
官軍驚遯而去值邑有狂卆蛇虺善良世業為損先廬
又壊兵盗交擾遂避地他邑繼罹横政苛斂之禍流離
困廹恬然略不芥蔕事勢僅定乃築室&KR0935;城舊基生理
漸完汲汲收書無印本者筆工抄寫諸子百家外天文
地理醫卜種樹老佛之說靡不覽選先秦以來古文凡
意義同者類相附從中寓教戒足以垂世冠昏喪祭動
必遵禮有疑則問辯考正而後行喜談人善或有不善
面責其非語當心公人自愧服親故不給隨力以濟歲
饑竭廩贍賑為冨亡資自底空匱終不怨悔常時命醫
治藥貧病之人來言疾狀即與不取其直邑之長貳聞
名願見見必加敬凶狡下人心亮其誠不忍侵侮嘗愛
公委覈實學産不受私囑隠漏悉優命攝教官諸生日
益勤勵所居前後左右種梅橘植花卉四時皆可娛目
娶何繼頼男某某女適某某孫男四孫女六皇慶壬子
八月丁亥以疾終延祐申寅十二月甲申祔葬折原南
坑祖塋之左泰定丙寅余還自禁林季說之子來請曰
先子信厚本於天整肅成於學葬十有三年矣而墓碣
未立懼無以傳久遠先生其賜一言余惟季說以夷之
清而不害其同似惠之和而不失其介疇昔相與論學
有樂無倦豈謂後余以生而先余以没乎因其子之請
而動余悲惻惻感激不能已聊為述其大槩以表二墓
揭志道墓表
豐城揭車之大父道孫字志道英偉豪邁須髯奮張少
業進士一筆千餘言世革伎無所施則尚羊山水幽處
痛飲狂歌繼以太息後乃還治農圃教授鄉里中曰吾
祖客外每食舍肉將歸遺親親沒事兄如父事姊如母
姊寡有子十歲被俘極力徧求弗獲養姊于家終其身
作堂名廣思歲時於中序族年逾四十而鰥不再娶晚
嗜佛書酒肉俱斷風月良夜鼓琴一二操聲動鬼神年
六十八將終意氣閒定家人環立搖手止之曰勿亂凝
然而逝悉此世之不遇者也若酒若佛盖託焉以消遣
世慮而不知者譏其使酒佞佛云車能劬學懼其祖湮
沒無聞可謂慈孫也已
故善人申屠君墓表
君諱義字順之前翰林待制承德郎僉江北淮西道肅
政廉訪司事致遠之父也待制為監察御史時風采振
揚余往歲客江淮間聞其名籍籍後二十餘年始識待
制之子駉於京師既而駉從事江西余亦歸自禁林泰
定丁夘駉以文一帙來曰此駉大父之行實也葬已三
十九年矣而墓石未建取蘄一言表于墓以示子孫余
閱其文知君之為善人也有是父固宜有御史君為之
子申屠氏世居于汴宋靖康之亂避禍難者圖南守墳
墓者留北君留北者之後也考諱信仁金為考城令君
幼好書務實踐從趙禮部秉文游效其字法金季遷祀
河南被兵重以饑饉人相食且盡君幸而存亦遭俘掠
將同羣衆就戮以次及君無懼色軍中梁吾僧竒其狀
貌呼之與語留寘左右獨免受刃梁以君歸懽愛若兄
弟未幾人誣告梁䧟以重辟君為畫計辯析事竟得解
隨梁遷鄆占籍夀良致遠既生才氣殊特梁妻以女偕
弟效貞隸業東平郡庠課試中選官復其家始與梁異
居梁汝州州長也君隠於賈衡量必公息不取贏儲米
以備歉歉則平糶廣貸饑者饋之食貧不能償所負焚
劵勿貴田宅相隣偶有侵斥輙遜其畔素貯秘方療帶
下疾捐貲製藥給施救活甚夥宋平家畜奴虜餘二百
指或以直購弗許悉縱為民思復故鄉者給以行槖嘗
有人遺一囊在道上又有一人遺一斗在門内莫知誰
何多方訪覓還畀其主勤儉治生中年交方外友恬澹
寡欲致遠兒時問何事可立身君督勖以學内師金進
士解器之外師鄆牧嚴侯所聘梁希然遂成大器後任
御史辭於君曰御史言職也媕娿則瘝官忠直則累親
願大人勿掛懷抱君曰汝其勉哉吾不憂也及聞折姦
明誣聲譽四達則喜曰吾有子矣至元戊子冬致遠來
侍明年己丑四月三日君卒某生當金承安庚午之十
月享年八十先墓在汴圯於河流别葬壽良節順鄉之
閻村配張氏後四年壬辰二月十三日卒其生當金明
昌甲子之八月享年八十九祔葬于君之兆子男二致
遠仕至廉訪僉事效貞安豐縣丞女二適宋孫男八伯
騏驥駒駉駰驊騮駱其一湖南道廉訪司知事其
二真州學錄其四江西省椽餘未仕女五適李適馮適
傳適劉李未行而亡李者翰林侍講學士之紹也曾孫
男五鑄鑑某鈞鉉女七適吳適母適成餘在室噫此皆
善人之子之孫之曾玄也夫觀木者必尋其本觀水者
必遡其原申屠君生值亂離其艱其劬而若子若孫若
子之孫孫之子顯聞于世蕃毓于家豈非前人一念之
善為之本原也哉余既與君之孫厚又嘗與君之孫壻
李之紹共談故不讓而表君之墓俾君之子子孫孫世
增其善以光于前以聞于後善愈積則慶愈豐慶愈豐
則傳愈永苟至於是申屠氏積善之報又奚啻如今所
觀而已
元贈承務郎龍興路南昌縣尹熊君墓表
府君諱日廣字春甫王考聰宋貢士考公益不仕世居
豫章郡南昌縣之盧觀國朝既得江南乃徙郡城之西
偏敦信義樂賓朋訓子尤䔍特身謹而謙存心厚而寬
善譽著鄉里孝行稱於宗族非甚豐裕隨力應告貸之
人或不能悉償者勿問歲遇旱澇悉發儲粟周匱急黠
吏嘗加以重役他人多致敗家而處之泰然比及役滿
不能有所損晩年逍遥閒適清趣和氣融液浹洽大德
己亥八月甲寅無疾而逝年六十三是歲十二月庚申
歸葬盧觀之原配何氏後九年卒子仲賢仲貴仲榮仲
華仲貴承務郎吉安路萬安縣尹兼勸農事以廉能名
蒙恩封贈父母而府君受南昌之命何氏追封恭人往
歲子被旨召赴禁林時仲貴從事江西行省識予於公
館今將勒石墓道以彰天渥之榮求予文文之予素知
熊為豫章大姓又聞府君為一邑善人而萬安之政績
能不忝於親其美皆可書也是以不辭而表其墓焉孫
男德新瑞州路儒學錄次德明曾孫男二女一
故贈承事郎樂陵縣尹張君墓表
河間張策起自畎畝承父母命暨其弟簠學于國子學
數年後俱得仕官陞七品泰定二年秋父之賢贈承事
郎樂陵縣尹母李氏贈恭人策每對予涕泣謂兄弟以
宦學故弗獲朝夕定省親病弗及侍聞而至家親已殁
矣追痛如割雖生奚為比予南還而策求文表親之墓
誠孝誠哀其志可閔乃為述其父之行而俾夀諸石策
之諗予者曰策先代濟南利津人也大父避地因家樂
陵吾父字世英躬耕養親時或樵采鬻諸市以供甘旨
農隙從師授書通其大義大父嘗疾思生鯉居在平陸
莫能致也夜冒寒走二百里得之以歸縣署為吏非所
欲持心平恕遇事剖决悉當廉慎自將不激不隨以事
留府忽心悸亟馳而旋則大父病已三日極力醫治弗
救居喪毁瘠葬日大雨呼天長號雨遄止雲開漏日既
掩壙雨復作人咸異焉有為盗者諭之曰爾取非已之
物蓋圖自利事敗䧟刑適以自害曷不思乎盗愧悟改
過嘗夜經澤中迷所之大呼求救有應者曰前有深淵
䧟者必死慎勿往可隨吾行以杖測而前𨗳行三里許
乃出于險問其人為誰則曰吾向被誣賴君辯明而脱
於獄幸漁於此識君之聲特以報德終不言姓名而去
丞相塔思不花總鷹房事吾父提舉山東諸路職是者
多並緣侵擾民罹冤苦無從告訐吾父獨不爾所過莫
不感悦競持酒食以饋一無所受未幾移疾退間以約
濟勤家漸饒裕連年旱澇千里饑饉隨所有賑施全活
甚衆疫癘死者相枕藉日辦粥藥給宗黨死則瘞之延
祐七年四月二十二日以疾終年五十八吾母親紡織
操井臼儉素以相吾父同月先二十一日卒年五十四
是年五月十八日合葬樂陵東比張岡莊之原生男四
人策申中書左曹掾授詹事院管勾進階從事郎遷中
書檢校簠由中書右曹掾授太常禮儀院都事其三早
逝節甫冠女四人孫男三女亦四策又嘗言其父沈鷙
恢廓喜愠不形人有不善不翅已有人有小失盡忠以
規孝養甚豐自奉則菲予觀策兄弟殖學致禄趨操不
凡意其必有本始及聞其父之美益信其然嗚呼天人
相與應接影響承事君生而淑善沒而榮昌子樂道之
固將以為來者勸非特慰孝子之心而已
國子生葉恒母楮氏墓表
國子生葉恒之母既葬矣予在京師數求文表其墓及
歸田又以書來請至再噫恒母賢母也今人知孟母之
賢以有孟子為之子孟子所以為孟子者無他擴充其
仁義禮知之心而已是心也孟子有之恒亦有之充不
充在乎為不為恒如舍去俗學而學孟子是使其母為
孟母也孝莫大焉不求諸已之實而求人之文以顯其
親外也恒曰吾母諱淨真姓楮氏世家越之餘姚生宋
咸淳乙丑二月十九日年二十二來歸奉舅姑孝事夫
順治紡績蠶織勤於内外族姻睦男恒恂女適陳亨王
夀朋孫男震大元至治辛酉十二月十三日殁明年葬
鄞縣朔鳳鄉青溪之原恒又名遜家于鄞
吳文正集卷六十八
