吳文正集卷三十五
元吳澄撰
記
瑞鶴記
神皇聖帝之於天也合一而無間後乎天而我不違天
先乎天而天不違我凡智足以知天仁足以事天者其
出入往來其游行宴息未嘗不與天俱也見其日監之
在兹豈徒曰高高在上而已哉古聖人以其知天之智
事天之仁寓之於祀禮升中於名山饗帝於吉土其道
深遠矣是以甘露降醴泉出朱草生四靈假諸瑞畢應
非偶然而然也誠之感也如是故謂之體信以達順自
祀禮不如古而人主敬天之誠無所寓則專意於禱祠
之官焉祠之儀文各殊而敬天之誠一也今皇帝元年
之春左丞相傳旨命玄教大宗師吳全節於崇真萬夀
宫如其教以蕆事而虔告於天有報也有祈也告天之
辭上自署名省臺近待之臣肅恭就列罔敢懈怠宗師
静虚凝神對越無二朔南玄教之士服其服職其職供
給於齋宫者千人步趨進退璆鏘以鳴讚詠倡嘆疏緩
以節穆穆以愉夫上皇者靡所不用其極將事之時有
鶴自東南而來者三俯臨祠壇飛繞久之乃翺翔而去
成事之旦有鶴自青冥而下者二復臨祠壇飛鳴久之
乃騫翥而上預祠之臣目觀心異僉欲刻文以彰瑞應
既而其事上聞有旨命詞臣撰錄欽惟天子之尊膺天
眷踐天位心與天通若稽諸古一變之樂能致羽物九
成之韶能來儀鳳況吾聖天子敬天之誠乎誠心之感
何所不至鶴者羽物之族儀鳳之倫其致其來固其宜
爾且聞先朝祠事亦嘗臻此誠感誠應今昔同符宗師
嚴持教法羣工恪奉上意有以協一人之誠召靈物之
瑞其美不可以不書庸敢誦言聖天子敬天之心推原
古聖人知天事天之道而為之記有見於是有得於斯
道者鏡之哉泰定甲子歲季夏之月望日記
都運尚書高昌侯祠堂記
侯之有祠何也從民欲也侯高昌人合刺普華其號也
至元間受廣東都轉運鹽使兼領諸蕃市舶時盗賊蠭
午鹽法梗滯侯初共招討使答失蠻捕戮再同都元師
課兒伯海牙扞搤遂殄二寇未幾命將出師取海島小
夷以侯有智有勇屬護餉道侯至東筦博羅二界中值
劇賊横截石彎侯語其下曰軍餉重事畏難退避是不
忠也身先士卒且戰且行矢竭馬傷徒步格鬭踣數十
人衆寡不敵為賊所執賊欲生之侯罵曰吾方岳重臣
豈從汝蠻賊遂遇害至元甲申二月十九日也年三十
有九後三十五年公朝念侯忠節追贈通議大夫戸部
尚書上輕車都尉高昌郡侯侯之子二長偰文質嘗以江
西行省斷事官監臨抽分舶貨至廣今以通議大夫同
知廣西兩江道宣慰使司副都元帥侯之孫六延祐乙
夘戊午至治辛酉泰定甲子丁夘至順庚午六科六孫
相繼擢進士其第三孫偰哲篤最先登科歷陜西江南
二行臺監察御史今以中順大夫僉海北廣東道肅政
廉訪司事廉明寬慈是非有公論循良知勸姦惡歛迹
廣之人士咸謂僉憲祖至孫三世惠於南海前時有功
德者皆有祠是邦矧都運其節表表可無專祠相率告
諸當道而請於僉憲僉憲以為吾祖死兹土諸孫幸獲
從故老咨詢敢以祠事煩邦人邪衆請不已乃捐已俸
市材木瓦甓僦濓泉學宫隙地一區其廣六尋有四尺
其袤七常八尺而嬴自創祠堂三間於周元公祠之右
翼之以兩廡面之以三門又竪衡門于外癸酉立春日
始構踰月告成買田若干畆供春秋時祭契劵出納俾
之濓泉學司憲掾前鄉貢進士易景升述邦人士之意
求文以記予竊聞禮書云聖王之制祭祀以死勤事則
祀之侯之捐軀徇國非以死勤事者歟其得祀宜也而
祀典出於聖王之制則貴乎有上之命非下之人私自
為之者也蓋禮樂征伐當自天子出祀死節之臣大禮
也不自天子出可乎後世固有民為官立祠者以其惠
澤在民没而民不忍忘也此禮律之所無有上之人聊
徇其情而不禁遏之爾為人子孫之孝其親自有常祀
於家豈必别立非常之祀於官而後為孝哉夫祀之非
常者可舉亦可廢也可舉亦可廢則非祀典之正典者
常也祀典祀之有常者也狄梁公名臣也刺魏州而民
立祠祀之既而其子貪虐民毁其祠夫其初之立祀也
未足增梁公之重而其後之毁之也為梁公之辱莫甚
焉然則孰若其初無祀之為愈哉大抵羣庶之情惟權
勢是趨當其有權勢也謟之媚之何所不至一旦無權
勢則不然矣古之君子之圖事也不苟徇於目前而遠
慮於永久僉憲辭邦人士之請是也辭之不可而從民
所欲然一為之自己而一毫不勞費於民其殆庶幾乎
兩得其當而予之所期於僉憲者不止是欽惟仁宗皇
帝視儒為寳特開貢舉之途網羅天下英俊自設科以
來逮至順初元凡六試士而僉憲一門兄弟每科中選
未嘗間歇科名之盛天下無與比雖唐宋極文之際世
儒世科之美及此者亦希冥福之報忠臣也厚矣殊渥
之萃一家也榮矣將何以當天貺而答國恩哉况進士
所業在論語大學中庸孟子是皆往聖先賢傳道之書
書之奥旨豈徒擢高科取美仕而已蓋欲其義理眀於心
德行修於身政事治於官功業昭於時無少瑕疵有大
成立卓卓焉天下第一流使其名聲洋溢乎四海稱譽
焜燿乎百代於今於後人人歆羡頌說高昌侯忠節之
家知有此孫則所以光於其祖者惡計祠之有無也若夫
庸庸碌碌無以踰於中人甚或貽咲貽譏於有識而不
知愧近年之以儒科在仕路者大率然也僉憲之家世
如此人品如此予固望其偉然異於衆詎肯如是夫
江西廉訪司經歷司廳壁記
風憲之官關係人心世道不小也國朝設官之初各道
有提刑按察司後乃更名為肅政廉訪其意若曰為治
一於刑待天下亦薄矣是以不曰刑而曰政政者正人
之不正也政以道之於其先導之而不從則刑以齊之
於其後而豈專尚夫刑也哉濟寧田君贇為肅政廉訪
司屬官之長參貳得清江范君梈志合德同皆能以苦
淡自持清白自勵於時憲官凛凛有風裁而其屬又如
此於是江西之憲職大振予在山中久聞其風至治三
年春被召過洪以所見徵所聞猶信田君涖政之署書
正已二字為扁予見之益加嘆焉夫肅政者固以正夫
人也正人之具有法有制有禁有令能執政者其察或
至於見淵魚其刻或至於窮穴鼠發擿以為神彈擊以
為威非不甚可畏也然止姦而姦不止戢貪而貪不戢
將欲正人而人愈不可正何也欲正人而不知正人知
有其本也正人之本安在正己是己先哲嘗言正己以
格物為御吏之方格云者為之楷式也己為楷式以正
夫人孰敢有不正者乎近而正一司所總之府史遠而
正一道所部之郡縣一皆本諸已也表直則影直源清
則流清其效蓋不期然而然彼無諸已而欲以求諸人
有諸已而欲以非諸人者曾何足以語此哉若田君可
謂知政之本矣予故為志其壁以諗夫繼今之居是官
者焉
寧都州判官彭從仕平寇記
縣有尉職捕盜舊矣州之判官職如尉國朝制也延祐
二年六月贛寧都州寇作判官彭君以運糧留總管府
同知州事趙某攝其職從州長出禦寇七月惟己酉朏
越五日癸丑趙與寇遇死焉州無鎮守軍官設捕盜之
卒不滿百時平豢安武備無一有聞警亟白之府出私
錢市弓箭疾馳而還繕修壁壘越四日丙辰寇逼城下
關外民居悉燬君畫計謀懸賞彀弓機砲躬事矢石率
民兵出城與之角殺寇五六十收衆而入會總管府長
官至萬戸府官亦領軍至决寇圍入州城慰安人心州
之長貳與君及大家分城四面而守厥七日壬戌寇退
越七日戊辰官軍與寇戰於延福里君率先衝陣發六
矢俱殪獲馬二匹寇設伏官軍失利而潰寇復進圍城
君竭力守禦寢食為廢徧告危急於上司糾集兩鄉民
兵七千人八月戊寅旁死魄暨巡檢官率民兵屯州城
七里外越翼日己夘寇萬餘人自城下來戰君不避鋒
銳而前羣衆齊力薄寇殺死甚衆令卒登高麾旗招城
中之兵出内外夾攻寇不能支奔散渡溪水漲不可渡
溺死過半寇大衂遁去州城再受圍凡十有二日乃觧
越四日壬午行省平章政事李公出董師臺憲官咸集
有指揮使有副元帥有江浙省平章皆受朝命來督視
贛州路長官及萬戸六人總六郡兵擣寇巢穴君為鄉
導首攻拔一砦官軍繼進大蹂殱其醜類無遺育渠魁
就擒始班師州人以寧於是州之士民相率造彭君之
庭勞且賀曰君侯勞矣哉寇之圍城經再初守城經七
日君侯之功一再守城經十有二日君侯之功二寇之
交鋒者三出城殺寇小勝君侯之功三射寇獲馬小勝
君侯之功四大戰大勝遂觧城圍君侯之功五引軍深
入遂净寇塵君侯之功六保一城之民得免為魚肉君
侯之德也救諸鄉之人不化為鬼物君侯之德也敢賀
矧君侯駐兵之地曰仙亭背俗傳昔有飛仙為此而昇
舉蓋吉地也戰之日寇既死於兵又死於水若有冥助
然士民願勒石其處以紀君侯之功以無忘君侯之德
君蹙然曰噫僕佐州無狀牧馭乖方弗能先事弭變為
民父母而使赤子弄兵延及於良民遭殺戮遭俘虜遭
脅從者不知其幾以至攻犯州城震撼隣境徹聞天京
中外文武重臣下臨遐陬動數路之兵然後蕩除居者
疲於供億征者斃於鋒鏑寇之所汙軍之所歷罥罣躪
藉而不得以天年終者往往無辜之人也思之痛心言
之哽咽可弔也而何賀焉其敢自以為功乎士民曰君
侯有功而不居謙矣抑此寇一日未殄則州人受一日
之禍死生所繫而非小小利害也君侯之德其敢忘乎
哉於是余之友前叙浦縣尹蕭君士資具書述士民之
意來徵余文余謂彭君之不居功也其言仁士民之不
忘德也其言義上皆能仁則何至於致寇下皆知義則
何至於為寇繼自今官吏士民人人為仁義之人則寧
都為善地為樂土矣余亦樂書其美以勸彭君名淑字
仲儀濟南歷城人年少而識高慈敏而廉平為州人所
稱云
廉吏前金谿縣尹李侯生祠記
予閑居思天下之治法以為禹稷伊尹之志苟得一縣
亦可小試何也縣之於民最近令之福惠所及最速莫
是官若也而舉世瞀瞀孰知其任之為不輕專務已肥
遑恤民瘠壅閼吾君之德使不得下達愁怨之氣瀰漫
兩間以至上干陰陽之和者十而八九也聚羣羊而牧
之以一狼恣其啖食何辜斯民而至斯極於斯之時倏
有人焉慰愜其蘇息之望則民之愛之也烏得不如子
之愛其父母哉若金谿縣尹李侯是已尚論邑政之最
必曰五事備予謂簡訟均役二事爾戸增土闢盗息三
者其效也貪官喜民訟之繁則其需賄之路廣架虚誣
告欣然聽納蔓延歲久而不决受誣之人甚則殞身破
家事冀求直而枉者先有所輸則直者無復得伸役戶
議差之際鬻賣殆遍惟無力請賕者不脱免即此二端
欲民之聊生可乎侯則不然訟者造庭面詰其故稍涉
偽妄往往辭窮或以理感喻之而止所當辨觧責之鄉
都縱或逮問不遣一卒比及至官片言判其是非罔有
留滯雖理屈抵罪靡不心服上司命之鞠訊亦若是戶
役一以資産高下為等第來歲之役定於歲杪數戸俱
差則考驗其力以多寡其日分如衡之平無所低昂由
是民不可為欺而訟自簡吏不可為姦而役遂均訟簡
役均縣之大綱舉矣此外皆其目也事倘便民諸利畢
興倘不便民纖害必除有關係於倫紀風教者尤切切
富既獲安民亦樂業百里之内一和如春隣邑竦慕恨
不得為金谿之民侯宰邑凡四初宰華容繼宰臨湘二
邑各處三年如一日後宰高安郡以私而撓縣政侯蒞
官甫七日遄棄去金溪之治視華容臨湘無異侯之所
以過人者非他其善有五而廉為本廉一也明二也仁
三也能四也公五也世固有廉者矣其見不眀則為吏
所蔽雖廉何補亦有廉而且眀者矣其心不仁則自謂
無取於民不眩於事而深刻嚴酷又縱其下漁獵躪躒
略無惻怛之意或其心雖仁而短於剸裁徒有仁心而
民不被澤仁而不能故也或其才雖能而意之所向不
無少偏終亦不免於小疵能而未公故也全此五善者
難矣哉而侯獨兼有之所以卓然為當今治邑之最歟
侯資質美而益之以學公餘手不釋四書喪祭一遵朱
氏家禮燕坐之際扁曰㓗矩民之所好好之民之所惡惡
之踐行絜矩之實者也匪但揭名扁之虚而已在金谿
六年其去也士民思其德傳以紀之者數千言詩以頌
之者數千首又立生祠於學宫去已四年而復來請予
記將欲夀其祠於永遠予觀漢循吏傳六人始文翁終
召父蜀郡南陽世世祠之今侯得此於民與漢之循吏
異世同符予素知侯名樂道其善侯名有字仲方平陽
人善譽著聞擢典風憲浸浸向顯用或曰侯嘗書廉勤
公慎恕五字於壁今稱其廉眀仁能公何哉曰彼之五
字侯之所以自勵也此之五善予之所以美侯也恕即
絜矩之謂乃其所以仁所以公者曰仁曰公恕在其中
矣曰眀曰能侯執謙而不以自居其於五善孜孜勉力
而不怠者勤也翼翼小心而不恃者慎也侯之自勵予
之稱侯其究一也抑侯之善五而予特表之曰廉吏蓋
摭五善之本而云請予記者前之縣尉曾文樞暨金谿
之士彭瑀
臨川縣尉司職田記
制禄者馭臣之柄也重禄者勸士之經也夫君之馭其
臣而必重其禄何也厚之也欲其有以贍於家則可以
無所營於私而得以專其治於官也三代以下禄之等
差降殺雖不一而俾居官之人足以自養則其意同也
國朝之制凡官於内服者月有俸幣而又有廪粟焉官
於外服者月有俸幣而又有職田焉職田之制通行乎
天下而亦或無公田可給有所偏頗不能均一上之人
莫之知也縣之置尉舊矣官雖小而職則要近年廉恥
道喪貪濁成風官資清顯而不能廉者有矣况在庶僚
之位者乎田禄豐盈而不能廉者有矣况無職田之養
者乎臨川撫之附郭縣也而尉司無職田齊人張雩從
事風憲初授將仕佐郎來尉臨川獨潔於羣汚之中而
其才又與其志稱眀不可欺毅不可犯盜賊息於境胥
徒閑於庭郡縣之獄訟紛糾費爬梳遷延未結絶者上
官率命之訊鞫剖疑無所停滯擊強無所畏避審决一
一得其當廉能之聲遠播已雖能守深慮繼其後者之
不能然乃以臨川尉司無公田之故聞於上撫州路嘗
增設治中一員後不復設而其所占職田在官行中書
省於内給一頃為臨川縣尉職田從張尉所請也歲收
之米以斗計可三百五十有奇郡府易原鄉士饒宗道
嘉邑尉自守之廉而心公慮遠如是請記其中以貽永
久而田之條叚載諸碑陰焉予謂士之廉如女之貞固
已分當然之事雖凍餓迫之刀刃臨之寧死而不改節
豈顧禄之厚薄哉而禄欲其重則君之厚於其臣也君
厚其臣而臣不自勸以報其君者非人類也居今之世
而見張尉其人蓋千百不一二予烏乎而不喜談樂道
之乎世亦間有號為廉者廉於始而或不廉於終廉於
此而或不廉於彼廉於位卑之時而或不廉於位高之
後廉於得寡之處而或不廉於得多之地暫焉偽廉以
鉤名焉耳噫嗜利無耻而真貪者剽掠之寇也若釣名
無實而偽廉者穿窬之盗也相去迨不能以寸張尉字
志道益都沂州費縣人其籍儒家也諳吏文習國語已
能廉而願人之皆為廉可嘉已予烏乎而不喜談樂道
之乎
撫州路達魯花赤禱雨記
至順三年六月不雨至於七月水田乾拆搯苗委瘁早
熟之稻僅收已損其半民情惶惶所在禱雨俱未應驗
撫州路元侯答不花蒙古人也自總管劉侯致仕而去
郡事叢於一身憂民之憂日不遑食夜不遑寢六月二
十一日以後日領官屬哀籲上下神祗彌旬彌月食素
宿外内訟自責誓不得雨不止迨及七月下旬旱勢逾
劇侯曰吾祈澤於道觀僧寺心慮殫矣崇仁華蓋相山
其山高峻興雲致雨夙稱靈應曷往祈焉乃於二十四
日午離郡行百餘里三更至崇仁縣分遣崇仁令崔顯
詣相山躬詣華蓋山四更而起行百餘里憩山之陰距
山巔四十里而宿二十六日癸巳晨興及山麓草屩步
行而陟午至山上達誠於山靈忽雷聲震動午後下山
旋得雨二十七日二更還次崇仁縣又得雨二十八日
乙未子初刻離崇仁縣午至白虎窰距郡城三十里大雨
至龔家渡距郡城十五里再雨未時還至玄妙觀隂靄四
合乂雨其夜一更後密雲布空風雷電交作雨大降二
十九日五更雨大降亦如之經一時之久三十日辰時
雨復降侯之誠感山之靈應如響之答可謂神速已侯
曰雨雖應祈恐遠近旱甚有未霑足吾其申請於社稷
命郡士檢尋天旱祈社稷壇禮八月二日己亥昧爽前
率僚佐祭於社稷壇儒生贊相一遵禮典侯拜跪進退
心敬容肅終事不忒祭畢四日五日六日之夜皆雨或
滂沛或淋漓漸而不驟膏潤浹洽而雨意未已也七日
之昏大雨達於八日之旦竟日綿綿而不斷絶三日以
往為霖其此之謂歟郡之父老咸曰此郡四五十年以
來未見有郡侯如此憂民如此敬神者亦未見有祈雨
得如此靈應者我民咸願紀其實以無忘侯之德澄之
子京竊禄郡庠每日奔走從侯之後予就養於子亦留
郡城親見郡侯憂民之仁敬神之誠禱雨之應因父老
之言順郡民之願而叙其事如右噫旱暵天數也祈禱
人事也以人事回天數豈易哉諸侯得祭社稷及境内
山川古之禮也旱而求雨則祈於其所得祭之神侯不
憚勤勞觸冒炎暑躬造名山且為百姓請命於侯社既
協於禮又盡其誠自登山之日以至於七月晦一雨二
雨三雨四雨五雨六雨七雨八雨自祭社之日以至於
今亦復一雨二雨三雨四雨五雨六雨而遂竟日以雨
涸澮通流枯澤滿溢千里之旱頓蘇前己巳歲大旱庚
午歲大饑民之莩死奚翅數百千人今兹之旱弗救將
復如前矣侯竭其力以活數百千之民命其心也誠之
篤故神之應之也速其德也仁之諶故民之感之也深
予素居田野稼穡是寳與斯民同感侯之德者也
晉錫堂記(見楚國程文憲公雪樓先生五世孫行在吏部郎中南雲家藏墨蹟)
大德八年十一月廣平公除翰林學士九年五月命下
促行行有日乃八月甲申治子舍於中和堂之西偏將
俾中子少子行昏禮於其間晨鳩工未逾時再命下使
及門命云仍翰林學士議中書事馳驛赴闕正從馬四
疋於是郡邑之長屬閭里之耄倪遠近内外之友親咸
集舉手賀曰公之位朝著被寵光其素也今以儒臣預
政前所未有是不為公一家賀為天下賀越十日新堂
成於是侈上之賜以為斯堂榮而名之曰晉錫吳澄曰
晉卦正體之象二上離下坤坤順之臣進而近離眀之
君也互體之象二中坎中艮少二男蕃育於君臣際會
之時也公方繕營私室為其子承家嗣親計而天恩適
以是日至夫豈偶然之故哉蓋天之祐忠賢非立於其
身於其子孫綿綿延延百世未艾者其符如此公之晉
與齊桓之觀否魏畢萬之屯比實同其吉請以齊魏之
占贊公之名可乎堂之前曰朝暉閣離之大眀初出也
后曰衍慶樓坤之厚德無量也合之亦為晉公曰子其
善頌者與書以為記是月廿五日將仕郎江西等處儒
學提舉司副提舉臨川吳澄記
吳文正集卷三十五
