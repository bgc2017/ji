吳文正集卷五十三
元吳澄撰
銘
潜齋銘
衛李君宗伯名其讀書之齋曰潜嗚呼君其果于潜也
夫夫六經莫奥于易四書莫奥于中庸君讀其書矣潜
也者周公所以始夫三百八十四爻子思所以終夫三
十三章者也其義不淵且溥矣乎德之未成歟藏而不
行潜也德之已成歟晦而不顯亦潜也及其進修之極
而不容隐也充積之久而不可掩也則有不終于潜者
焉何也藏也者不急于時而不必其不遂行也晦也者
不衒于人而不必其不遂顯也隐者身之用揜者名之
彰君之自賦亦云然是君之潜名是也情非也雖然君
子亦何惡于不果潜也人之彙不一槩也隨其所至而
有所就身之用也名之彰也人情所同好也而何惡于
不果潜也君曰子之言然也吾以潜名吾齋而子欲從
吾情違吾名吾寧從吾名違吾情也予曰君之情不必
違也君之名固可從也予將從君潜之名君能從予潜
之實乎君所謂潜藏而遂行晦而遂顯始于潜不終于
潜者也予所謂潜主而不賓家而不旅始而潜終而潜
不可一時而不潜者也是潜也非易之潜非中庸之潜
潜者孰謂謂潜心也是潜也法言嘗言之未必能盡之
敬齋箴嘗言之匪徒言之也曰靡他曰弗貳潜之實也
易之退藏于密也中庸之不可須臾離也潜而至是其
至矣請以箴敬齋者名潜齋可乎君曰可哉于是為之
銘銘曰
宜壑幽鱗蟄冬躍春今而膏屯後也厲雲文錦宏聚表
黯衷炯初而避景卒也脱穎寂寂而張寐寐而光理也
固然義也何傷爰有大物善潜㒺逸害防維離害宅維
密水貯于壺火宿于爐維水弗泄維火弗滅嗚呼潜只
維敬斯潜守護禁訶夙夜具嚴
蜦山銘
旴東有山挺拔嶙峋山中有人蔚秀清純蜦山維季旭
山維昆各已專壑誰復争墩山以人重名當永存伊人
曰山伊山曰蜦亦名之寄奚實之論彼蛇彼蜧夫豈不
倫
訥齋銘
君子之訥不盡其有餘小人之訥將言而囁嚅得善敏
于行近仁者歟是為君子儒非小人儒
忍恕堂銘
百字可以睦九世一言可以行終身中人之行聊以寡
怨君子之道將以同仁苟内有宿藏渙兮冰雪之銷則
外所周被盎然天地之春是知有事于恕者忍不必有
無事于忍者恕不容無斯其可與論元氏名堂之意乎
中倪庵銘(為陳又新作)
渾渾沌沌非合非分窅若無朕秩然有倫問地何所問
天何時于起處起此中之倪
省齋銘(為文士昌作)
了了省省而無不知瞿瞿惕惕而有不為謂盈難持謂
高易危醉夢昏昏彼何人斯
虛室記後銘(為危功遠作)
室則有居曷其為虛虚則無質何者為室既無有室曰
虚奚謂室豈其名虚豈其字弗可以字而烏乎記弗可
以名而烏乎銘古古今今信信宿宿了無一有萬有具
足
梅泉亭銘(并序)
木之先花者梅也水之初出者泉也以其先花于冬而
不同乎桃李之春也以其初出于地而未渾乎泥滓之
塵也故梅之于木也為獨清泉之于水也為最清而他
木他水莫得而擬倫焉廣平毛巨源往年總戎荆州構
亭别墅有獨清之梅有最清之泉主是亭者逍遥容與
日參乎雙清之間山南憲副馮夀卿過而喜之名亭
曰梅泉夫梅之清豈有資于泉泉之清豈有資于梅而
二物者偶相值乎亭之側亭中之人又與亭側之二物
交相值焉皆得天地之至清其氣類之相求蓋有不期
然而然者然非二者之清景不足以稱斯亭之清非斯
人之清操不足以合二物之清非夀卿之清致亦不足
以發巨源之清也巨源有政事有文學持憲節綰郡符
所至有名聲予聞之舊矣今始識之乃因其亭之名而
為之銘
幽然一枝㬉玉晴雪泓然一規明鏡皎月作亭者誰配
此孤潔資而羹之衆口調適流而行之羣品膏澤梅乎
泉乎于以比德
勉庵銘(并序)
勉生于不足不勉生于足不足則勉勉則進足則不勉
不勉則止昔之聖賢兢兢業業孜孜汲汲不自足故也
世之自以為有餘者反是莘縣楊氏代有聞人行省郎
中楊士允學足以堤身才足以周務仕登要路矣而慊
慊不自足也其進而未止詎可量也哉臨川吳澄為作
勉庵銘
硜硜鄙夫哆然有餘柴柟厥衷䏺肛爾軀怙恃孤雄氣
凌萬夫矜持小黠術籠衆狙視今之人曾莫我如欲其
勉也不亦難乎謙謙自牧欿然不足深藏若虛上德若
谷海納百川如秕一粟山崇九仞如簣初覆視古之人
思蹈往躅儻其未逮何敢不勖温温楊君允藝允文維
學是種維業是耘維事克敏維職克勤弗辭勞瘁弗憚
紏紛光于世美懋乃官勲勉哉無斁尚永有聞
王景瑞墨銘
磨研靡堅點染彌贍彌堅玄玄彌贍豔豔
静齋銘為學子王章作
羣動飛奔擾擾紛紛鷄鳴度關馬跡轍環智人内觀净
室蒲團九淵鯢桓龜息龍蟠
自如軒銘
自自自寂無事如如如綽有餘惟委順靡固必由由然
坐一室陳福叟自如軒銘者誰吳澄文
真止軒銘(并序)
老莊氏及學佛之徒言真三代以前儒家之書無言眞
者周子程子朱子始言之書易大學皆言止而二氏之
學亦言止淮西黃仲亨儒也而以真止二字銘軒其取
儒家所言乎抑老莊佛所言乎余嘗聞之矣真者實也
曰誠是也止者物各得所不相侵越之謂于是銘其軒
銘曰
惟皇斯極有實無偽一物一則各至其至主敬閑邪内
誠斯存明究萬微沠别枝分如是而忠如是而孝天秩
天叙不紊不撓粤若二氏亦云悟真静定為止以息外
因視聖聖心似㒺差殊鑑雖空洞衡靡錙銖世遠言湮
此學幾絶弗知弗蹈騰駕虛說儒讀儒書真止何如銘
示正途展也匪誣
寳敬齋銘
吾聞老氏有三寳提舉薛玄卿學老氏道而三寳之外
有一寳焉曰敬夫修己以敬吾聖門之教也然自孟子
之後失其傳至程子乃復得之遂以敬之一字為聖傳
心印程子初年受學于周子周子之學主静有如老氏
守静篤之意而程子易之以敬蓋敬則能主静矣玄卿
之所寳者敬雖同乎孔氏而亦老氏歸根復命之静與
銘曰
惟周學聖云主乎静惟程學周則主乎敬惟敬故静惟
静故定定故不遷心得其正定而無適虚明若鏡應而
無二公平若稱湛然澄瑩不將不迎斯敬之功存我恒
性卓哉玄卿學有印證所寳非他上帝正令
遜齋銘
兵部員外郎崔君字耐卿名其齋居之室曰遜銘曰
粤稽商訓惟曰遜志聿觀周誥亦曰遜事遜之為言其
意曷謂謂當早順謂宜退避卑順伊何順理順義退避
伊何避權避勢理義謙謙致福之原權勢炎炎召禍之
門謙君水流永久滋液炎如火熾奄忽滅熄心常卑下
不欲尊己身常退後不敢先彼自下者尊自後者先一
遜之餘百嘉萃焉有扁有銘朝夕警惕神所扶持俾爾
多益
游夀翁墨銘
凡木之類松之夀為最其液䧏而下者為琥珀夀可千
歲其氣升而上者為墨夀可萬世惟爾不朽此所以久
惟此可久爾所以夀夀以此乎夀以爾乎此夀爾夀兩
相無窮爾夀此夀一將無同莫明初終問之墨工墨工
為誰游卿夀翁
履齋銘
中有實地下澤上天初行其素終視其旋毋輕于夬虎
尾在前大道不徑履之坦然余既為之銘又為之說曰
履言虎尾者三釋之者云乾有虎象兌躡其後履虎尾
也然虎尾一也卦之象履之而亨四之象履之而吉三
則咥人而凶何也一陰不中不正而當羣陽也履者慎
諸
詹見翁墨銘
以磨則磷以湼則緇一時之施其昭不緇其久不磷萬
世之信孰全孰虧往問詹尹
和樂堂銘
兄弟二人初實一身未俗薄惡各視其槖郭氏善門相
好克敦異株同根罔有間言内無私貯外無私與或出
或處奚我奚汝既翕既具且湛且孺子孫繼武贍此堂
宇
鹿外亭銘
身在塵内塵在身外身之所在塵之所在身不出塵塵
内有身塵不入身身内無塵我身非身則如太虚彼塵
身塵而奚乎外作亭何年黃氏體元銘者誰與伯清父
吳
明極閣銘
佛性如天佛慧若日彼哉蒙翳黑暗抹漆雲霧劃天大
明東出蕩蕩晴空普照纖悉講僧惟覺有明極閣銘之
者誰吳澄所作
清寧齋銘
純氣晃朗炯然瑩净元形漭廣頽然安定斯宙斯宇斯
游斯處所戴所履所用所體惟虚之極惟静之篤心既
虚白命根静復湛兮獨尊此不塵昏寂兮長存彼自飛
奔西慶之孫南華之昆廓廓屯屯我乾我坤齋居清寧
薛氏玄卿誰其為銘臨川吳澄
山鍾琴銘
八音悉諧于律然律之于鍾名者四他音不與焉律豈
特為金之一音設乎曰非然也金者八音之長也長尸
其名屬從之矣金音之鍾可以名八音之律豈不可以
名絲音之琴哉此琴之所以名山鍾也與琴自饒而昇
號為衆琴之甲前後銘者不一臨川吳澄復嗣銘之銘
曰
横理庚庚流響泠泠日暖風輕月明露清吾志所貞觸
指成聲如山鍾靈氣應自鳴主姓四更今既昔程賓一
其名夀百千齡
黃雲仙墨銘
前湛然後雲仙得一研可千年
觀瀾亭銘
㴞㴞江河浩浩湖海水天混茫風力撼擺雷轟電擊冰
湧雪洒晴搖目眩神悸心駭乾坤一亭今古萬態傍觀
静觀大慨永慨初而漣淪倏爾澎湃奔騰哮吼變現竒
怪
省吾齋銘
吾之為吾凝氣成軀前有深阱亦有坦途惟吾所擇任
吾所趍兢兢惕惕慎乃驅馳私邪險艱省之鉏之公正
平易省之劬之已如不疚内省而愜彼或不賢自省而
懾耳聞雷震吾省斯懼目覩機張吾省斯度曾省者三
臯省則屢夕省及朝晨省至暮晝之所行夜可告晨夜
之所思晝可語人俯仰無愧心安體舒省焉若是吾知
免夫
率性銘
錢原道字率性為之說者奚翅數十又索余言余謂率
者循其自然之謂非人之所以用功也有志性學者宜
如何其用功有二曰知性曰養性知之精養之熟則率
而行之庶其少虧缺歟為作率性銘
仁義禮智性同一初隨其氣質而有萬殊惟性所禀湛
然粹然率其所性無一不全苟非聖人其率各偏或相
伍什或相百千在物尤賤窒塞蔽蒙問有含靈一鏬僅
通物不能人人則可聖蓋由乎學以復其性復性之學
其功有二知性其先養性其次若何而知格物窮理若
何而養慎行克己知則知天養以事天孟子之云子思
所傳天之自然率而循焉人之當然知而養焉有實造
詣非虚語言因孟遡思勉㫋勉㫋
墨銘與袁自心
袁自心墨最晩出前山後溪幾若一其堅如石黑如漆
光燄透紙又宜筆得此玄圭鎮石室我為銘之著其實
又
儒而墨有此黑體剛堅耐磨研用濡染發光燄文印千
年東魯所傳
舟銘
匪舟之舟又玄之玄小則己疾大則延年其功在醫其
道通仙鼎鑪造化傳自先天
落月古鏡銘
清池月霽青萍點綴月中微雲如月生翳葆光混塵用
晦以涖風刮萍開瑩净無滓全體圓明普照一世寳匣
韞藏堯舜之智
緝熙銘
客示實得實見緝熙頓悟八字予曰悟未易頓也見豈
易實哉况于實得乎
夜光壁一團夜明珠一顆奉持常在手永永不失墮
着樂堂銘
弗耗吾神弗戕吾真耆匪以天其耆也人匪醲而鮮匪
管而絃樂弗以人其樂也天時定時省百歲永永歲穫
歲耘四時訢訢侗然遊嬉如漢畆翁冺然識知如堯衢
童田心逸民今代皇風耆樂常春誰之與同
舟銘
細藥成九嘉名曰丹銘生已死可温沍寒却老還少扶
危即安煉治維謹功行其完
杏壇銘遺陳應元
洙泗之上太和融盎累士功崇嘉植天降元造無聲花
開實成丹腮豔豔蠟彈盈盈暇日從游春風歸詠頫仰
静觀盡心至命兩間生意萬古在今覩物思人如侍緇
林
新城縣觀音寺鐘銘
歲玄侯月九會日丹鼠煽爐韝巧治鑄隧景帶金之剛
永不壊聲遠聞醒衆瞶耳悟入得佛鮮觀音寺新鍾成
一吾山吳澄銘
菊庭王時可墨銘
黃金盈庭玄玉韞匵無價之珍有待而儥
崇厚堂銘
猗嗟邃古巢木冗土既基既構層級峻宇有修其楹上
干杳冥有累其臺下絶壒塵逹士苟完近臨遠觀仰戴
巍巍俯蹈安安不棟而隆不廬而穹不蕢而覆不版而
築所崇惟德其智湜湜所厚維倫其仁肫肫
存齋後銘
存存何事吾有吾天孟後千年斯秘失傳誰其嗣之宋
代儒先臧塾揭名希古聖賢柴筆摛辭耀今簡編聞孫
克世守護彌虔玉韞于山珠潜于淵為之難甚言若易
然前修邁美來者勉㫋
南軒書院山長臧廷鳳朝瑞之先大父扁其書墪曰
存柴獻肅公銘之臨川吳澄復觀遺墨申之以三章
章六句繫于左方云
明德銘
此心此德如鏡如水物來畢照明徹底裏云胡或昏塵
集風起云胡復明塵去風止静無撓心動則察理明斯
昭昭大用全體
誠善銘
此性此善我固有之是曰天真而匪偽偽云胡未誠或
間以私人所未覩謂彼不知神也與俱豈其可欺誠斯
慥慥莫顯乎微
吳文正集卷五十三
