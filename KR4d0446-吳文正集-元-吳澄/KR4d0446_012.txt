吳文正集卷十二
元吳澄撰
書
回劉參政書
恭惟國家興賢興能將與共治此誠重事閤下以中朝
名臣出膺保釐分正之寄欽承明詔唯謹謂考言校藝
不可輕卑其人而當慎擇誤於聽聞下逮老拙治書奉
幣輝賁林藪非所宜蒙者澄雖散材靡用於世然苟有
寸長可以自獻則必持以報上不敢靳愛延祐初科再
科省府以閱卷之責見諉當時聞命就道略無辭避今
相去十有餘年年齒加多耳目心思種種不及於昔而
又自六月中旬一病殊劇踰月猶不脫體是以願趨侍
相公而不能也事與心違自增慨嘆而巳讐言不足以
報先施同堂諸相公聚會間為白區區之忱幸甚北望
泰階晨夕色齊不勝耿耿仰瞻之至不宣備
與曹伯明書
别教三年無問訊便中間於旴江會仲堅主簿得聞動
履之適私以為喜數千里相望何由面覿罄竭所懷諸
郎為學想日有進益兹因親友袁主一行附此以叙眷
眷之衷善之學士不果别紙會次幸及澄名言不盡意
惟祈保重不宣
復榖總管書
澄家在撫之支邑去旴境密邇前後賢侯善政接于耳
目見聞者非一相公下車以來聲譽旁逹恨未識面忽
辱貽書展誦驚喜治績之暇留意憲章文物此豈俗吏
所能通典一書歷代禮樂刑政之大槩備具改鋟善本
甚幸但更湏妙選通儒詳定校正庶與他處所有不同
承索序引老拙荒蕪立言奚足為重盛意不敢虚如命
撰至託直學轉徹左右竊惟相公刊書老夫作序皆職
分所宜豈當受禮篚幣之貺謹用卷還就以為賞賚工
人之助與巳拜賜均也病中答書草略多愧良覿未期
冀保愛以迓天渥不具
復趙廉使書
澄自京還家荏苒八年矣老病浸加卧不離床坐不出
戸者連月去秋去冬長子一房洊罹喪婦喪孫之禍而
同居各房又喪一孫婦異居至親又喪一妹一弟半載
之間凡五喪朝暮戚戚今歲五月以後就飬於少子
客寓郡城炎暑中得所惠翰教悠然動久别之悲先
府君潛德弗耀有子顯聞于時固應不朽過蒙不鄙欲
取蕪陋之文以示永遠無乃左計乎不敢逆孝子追慕
之情黽勉奉命其何足以稱塞憂患之餘筆硯荒廢報
先施不謹三藥之珍二墨之寳承貺就此聲謝合并末
由遥祝厚加保愛前膺大用不具備
復王總管書
往歲相公任江西理問時竊聞大名愧不及識陳山長
至特辱惠翰錦繡駢儷之辭筐篚表裏之贄璀璨于前
自揆何以當此哉相公民政之餘扶植儒教學院之營
造俗吏視為不急者公汲汲焉惟恐後見趣之過人遠
矣有是偉績固宜有雄文記其實但老病昏耗不足以
承隆委彊顔為之聊以塞命焉爾先相公盛德尤未易
以形容力辭則拂孝子慈孫之意故亦不掩其蕪陋而
具藁以達垂覽幸甚相望三千里外末由晤對惟相冀保
重進迓殊渥不具
與子昂書
自離金陵後相去隔遠問訊浸疎緬惟水晶照徹心跡
䨇清履候多福廬陵二劉兄白屋好脩篤志文學與劉
湏溪諸子遊處求鄙文碣其父之墓然吾文豈可傳者
當藉羲獻之字以傳為是有請尚冀憐孝子慈孫之心
特賜揮洒幸甚未期會晤願安眠食以答昭代特異之
眷不備
與李伯瞻學士書
澄日與深山之木石俱而病魔相尋坐卧之時多行立
之時少遥睇舊知於數百里外欲一見而無由恭惟西
雨南雲晨夕佳趨何時得分半席乎里中士吳尚伯達
有行有文數歲留敝舍教諸孫穉兹造洪府慕望玉堂
耆彦願覿丰儀不敢冐昧而前求羽言為之介蒙與其
進幸甚未合并間冀保愛以迓殊渥病中不能秉筆命
兒曹代書上干照亮不具
答胡主簿書
澄異時道經南劍訪延平李先生遺事往往得文字所
不載世人所未聞者至于今欣欣焉不忘新安朱子父
母邦也百餘年間君子之澤未斬或識其大或志其小
應有足徵之文獻嘗欲一至省想流風以起予高山景
行之思而未能也足下顯揚世美創建家塾遠惠書札
陳誼甚高此區區之所樂聞然近年所在增置書院不
一初若可嘉要其成績卒無可紀虚設其名而巳足下
其與敬教授詳慮審處延禮名儒招集俊士精勤修習
于其中真實用功俾數年之後果有明經者出踐今所
言償今所志是乃無黍於先師有光於先世而亦區區
之所願見也記文就附汪簿遣逹謹此謝來施之辱所
期於後非止如今足下其留意不具
復崇仁申縣尹書
澄跧伏山中未能再造琴堂下忽承教墨備見愛民憂
旱之誠心然縣宰為百里諸侯諸侯所當祭者境内山
川先儒嘗論禱雨之事其言曰名山大川能興雲致雨
今都不理會却去土木人身上討雨土木人身上果有
雨乎世俗之敝政在乎此至若道流建醮此乃前代亡
國君臣作此兒戱之舉䙝凟甚矣循習至今不改良可
歎恨青詞之類皆矯巫僣亂之辭適足以獲罪於天耳
豈足以感格哉若欲致禱當用祭文禱于山川之神罪
巳哀籲庶乎其可今錄去韓昌黎袁州禱雨謝雨文三
篇為格式宰公所惠書辭甚佳祭文亦不過如此而巳
張令史能言宰公所見與鄙見略同謹此以復來施
伏惟照察
答解推官書
澄去冬舟過西津卧病不能入城造謁良用慊慊日來
舊病稍减彊勉到邑引領東望百里殊劇懷仰忽承貽
問矜憐老拙特有嘉果之貺受之銘感謹先此申謝即
辰四郊時雨三市春風諒惟公務從容履候安適末由
面對尚祈葆衛前膺不次之擢不具
與元復初書
自去年九月離儀真後問訊三四而未知達與否雪樓
之趨京也亦有數字託其客轉致即辰冬日可愛恭惟
政事之暇文章之娛義理之樂悠然自得誰與共之澄
自素如昨來春將為名山之遊不知何時可以胥會袁
主一異姓兄弟也偕其友觀國之光因之&KR0008;起居相望
遼隔敢祈保重以迓殊渥不具
與崔縣尹書
學者吳景尹淳謹畏法勤學能文館寓遠方於其來歸
久仰名德介造庭下予進是幸
答吳凌雲書
未獲識面倏厪惠書辭甚高而問甚恭展玩起敬知為
當今英才詩賦雜著等作穎然出羣文不患不工機不
患不熟雖然進未巳也本之經證之史參之諸子充其
識充其學廬陵又一歐陽子矣年少力彊為之不難後
生可畏勉之勉之不宣
復顔可遠書
澄雖未獲識面康兄來叩其底裏一則曰顔先生之教
二則曰顔先生之教於是因其徒而知其師砉承貽翰
辭義高遠益信所聞士之自脩者為巳之外任其自然
而巳君用之則安富尊榮子弟從之則孝弟忠信士之
用功於人在此然其一可期其一不可期吾惟勉盡於
其所可期而不希覬於其所不可期吾之心所以泰然
無事而常樂也世俗之榮辱曾何足為吾之輕重哉足
下之文暢達可窺大郡歐陽子之門末由聚會相與細
論且此復先施之辱病餘弗克自書諒察幸甚不具
答曾巽初書
夏間辱枉顧山中草木至今衣被餘光窮鄉寂寞弗克
少淹騶從别去黯然繼厪貺禮非所宜蒙感愧何極即
辰秋暑尚熾諒維凝神定慮一静可以敵炎敲清風穆
如也承不鄙斥令撰記序今錄去呈以過目是幸外一
二未下筆者輙陳卑見言其所以非怠於報命君其鑒
裁之擬一觀書院規制私務縈絆欲出未能俟稍暇即
當至彼來期以前不煩伺候未會晤間祈保重以迓殊
渥不具
與夏紫清真人書
澄留京師三年相與真若符契每恨俗塵障隔弗少得
從容劇論别去各天一方晨夕延佇遠想䂥表玉中道
體安適自謙使還謾寄字以&KR0008;何似甚時會晤既所欲
言不具
與虞邵菴書
澄頓首再拜學士相公伯生足下澄老病侵加匪藥可
治惟習忘以勝之耳過客多不及見宜春夏判官再舉
登科考滿赴部欲造庭下懼姓名不能自通是以輙為
之請人才難得舉子中有如斯人表表穎出者也儻被
容接遠方下士之榮何如哉病體作字疏率照察幸甚
復柳道傳提舉書
客歲七月後一病數月冬仲始漸輕减歲晩微進今春
人日又作熊太古來適遇病中不能出見至床前奉示
教帖披翫一再沉疴頓覺减半文星照耀吾野斗牛為
之增輝朝家促還伊邇雖欲更借以私江右之士而不
可惟劇慕戀力疾拈筆復先施殊愧厓略惟茂對穠郁
之景滿懷皆春以迓天渥不具
回忽都篤魯彌實承旨書
澄頓首再拜承旨相公執事澄三歲得託末僚席庇不
淺别來末由申&KR0008;起居先辱惠翰仰見篤愛不忘之盛
心澄去臘抵家閒居幸無他苦公朝厚恩賜以禮幣但
老病非才愧無寸勞曾不能略效忠力於國而受錫賚
於義不當也謹巳奉表闕庭呈覆省府懇辭倘會當朝
諸公望助一語俾得從請為幸且承寄貺紋綾領外榮
感無以為報衷懷慊然弗克周悉尚容嗣狀惟冀保嗇
以膺大用不具
回散散學士書
澄聫車二年餘如日近良玉見其為貴老病侵加不能
久作京華之客遠餞于郊情誼厚甚别來倏改歲矣劉
自謙來辱語教字披讀有如晤對喜懌何極學士質美
而學不倦僕雖衰耗亦頼以自勵焉諸書雖間有鄙見
未有學徒抄出俟有錄本續當寄呈未期合并願保重
以迓殊渥不具
回王儀伯學士書
澄自别後病體甚不安帖以此闕於問訊蒙索齋記亦
不果作去臘抵家始得驗方合藥略加調攝自謙春季
來至山間袖出翰教得之喜懌齋記就便附納諒惟侍
養優游尚友聖賢於千載之上此至樂也但未易與人
言爾末由合并惟冀以久大德業自任幸甚不具
回曹子貞尚書書
澄於别後嘗一附書巳逹未逹不可知也自謙來辱惠
教字把翫喜如面覿澄老病無用於時尸位竊祿内省
巳劇羞愧退後又荷朝廷厚恩此雖聖君賢相之大德
然揆之分義非所敢當是以拜表闕庭具呈政府致懇
辭之誠子貞相知之深望於當路一語儻得勉從區區
所請則此心安矣表藁及呈省公文抄錄見至幸一過
目為澄審處之自謙行急奉答先施不詳必蒙鏡燭不
待覼縷也願言保重以稱大用
與許左丞書
恭惟先文正吾道之宗家學淵源今獲展布遠方賤士
亦復竊被餘光至幸至幸澄尸位三年多厪鉅公過愛
惜年齒逾邁疾病侵加雖欲久客京華而莫可還家治
藥扶護衰齡庶或緩死以觀太平未去之先荷政府勉
留巳去之後荷公朝錫予比聖天子賢宰相衆大臣優
老禮賢之大德施非其人豈所敢當澄既非勲舊又無
勞績一旦濫叨重賜為之慙怍驚悸是用攄誠懇辭伏
惟寅恭同恊肯為轉旋使澄於心得安致免踰分愆義
榮莫大焉相公以先文正之心為心而澄亦願以先文
正之學為學辭受貴乎得其宜庸敢奉白區區之私切
冀垂察相望遥遠惟為國愛重是祈不兌
與高堯臣侍御史書
澄去歲秋歸舟及廣陵巳聞美除王陽得位貢禹能不
喜乎士患不見用用則必行所學因時度宜稍異於衆
乃同志相望澄服藥扶衰幸免他苦忽蒙公朝賜賚非
遠臣賤士所宜得是以懇辭當路諸公儻或胥重旁助
一言俾遂吾意為佳便風草草附字不能詳也愛重幸
甚
回吳宗師書
去秋都門之外辱早出遠餞極感盛心而為政府諸公
所留滯緣此遲遲深以不得面别為慊自謙南來辱惠
教墨讀之儼如親覿老病席庇晨夕粗遣公朝厚禮賁
于丘園然既非勲舊又無勞績受之於義未安是用懇
辭宗師知我者諸公會次傍助一言得如吾意則幸矣
未期盍簮祈為道保重不具
與王參議繼學書
澄老病不堪久客去秋將歸辱在廷諸公枉問且勉其
留此意甚厚歸舟幸得善達山中尋藥褁以扶
衰憊天使忽臨頒下公朝錫賚之禮此施之於勲閱世
家者豈疎遠賤臣所宜得驚悸不寧再三揆分度義非
所敢受是用懇辭切惟疇昔先承旨相公愛念不薄於
今參議沗為世契必能諒區區之衷而幹旋之所貴乎
士者辭受得宜也幸鑒裁焉邱參議相公同協之際干
道澄名朔南遼隔敢冀保重以承殊渥不具
吳文正集卷十二
