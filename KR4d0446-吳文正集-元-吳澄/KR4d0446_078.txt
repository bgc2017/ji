吳文正集卷七十八
元吳澄撰
墓誌銘
故居士劉子清墓碣銘
古者有猷有為之民不棄遺於皇極之世周南赳赳之
夫皆足以勝干城腹心之任人之得生斯時何其幸哉
去古既遠以逮于今往往有世不逄才才不逢世之歎
雖然世未嘗無才也俊秀消蝕於浮華淺陋之習雄傑
晦滯於泥塗埃壒之場而世不見有才有才亦不顯世
惟天質特異不可掩抑乃或間見其人人因事而顯其
用若廬陵劉君子清盖千百不一二也君生長郡城幼
無父兄不事鉛槧之末豪宕卓犖超拔等倫勇略兼優
彊悍懾服屯衛守禦之官絜材量力自愧弗及而降心
願交焉在昔承平無事時固如此矣南土降附之初有
不安新政潛謀作亂者君不能止則密白郡侯先其未
發而剪除之一城獲安全活百千萬命君一言之力也
鄧林山水竒勝介萬龍泉二縣之間異時多故家文
物其後軍寇蹂踐生聚索然君徙居其地人得所倚處
者安去者復遂成樂土龍泉邑西巨寇出没行省官提
重兵督郡之軍民官同力勦捕地勢險惡莫敢前進以
君宿望而與偕行君選精勁民丁百人直擣巢穴擒其
渠魁殘蘖悉平不受公賞自以私財酬賚其衆家居專
以賑饑為事視農務之緩急荒月之短長斟酌損益以
賑跨兩邑之境數十里之氓得粟如寄雖甚凶歲無饑
邑積粟之家轉相慕效發廪平糶不敢壅君實為之倡
也春而貸粟冬始收值減時估之半歲以為常三十餘
年榖不貳價至今守為家法凡衆力修完之事靡不樂
施於浮屠氏崇信逾劇然發於衷忱非受其誑誘也一
神祠施五萬一禪刹施二十萬圓通寺塔九級將獨力
成之其他瑣細不可勝數也所居控舟車之會舊識新
知貴游賤役之所經從風雨莫夜亦或造門各惬所期
而去仕宦退閑非有權勢致餽必腆甘貧能廉者尤所
加敬二縣之大夫以事詢訪必為剖析贊決俾有禆益
剛直慷慨語無不酬奉身之物不尚華侈几案必整洒
掃必潔綜理周密内外秩秩獨處一室飲食起居率不
離是坐至午夜肅容端儼待賓客恭待鄉黨謙雖童孺
亦不慢易不治詩書暗合義理尊禮師儒彌久彌篤時
或躬聽講授晚年每日令人誦說論語一章君諱泰生
宋淳祐丙午六月三日其平寇賑饑例可得仕而素心
恬退辭避不願有元至大辛亥六月十八日微疾而終
殯後園營宅兆於龍泉南溪之陽坑延祐戊午十一月
廿八日乃葬之頃以南康路學正劉參狀來請銘余稽
諸易時之屯而後有君子之經綸世之有事而後見人
才之有用苟非卒有異常之變孱夫腐儒清談虛譽之
士駭汗束手則亦何以見一時應變者之為才也劉君
當無事時已穎然特異及有事而小試其智勇雖不大
用而其才槩可知也余不識君而高其人如之何而不
樂道其善也耶状謂君有全城討賊之蹟賑荒濟施之
仁排難解紛如仲連之勇重義結交如朱家之侠致富
如陶朱公而不吝捐費躬行如萬石君而通逹時變惜
有其才而不展其藴然五子文采志氣卓然成立存時
親見有子身後業益隆其興未艾天報之也模寫益得
其實云君娶仇氏子和孫平孫安孫寧孫盛孫孫男二
孫女三銘曰
力掣巨鰲巧接飛猱惡草以薅良苗其膏允也人豪定
此時騷粲粲寶刀乍試遄櫜英英旆旄一展永綢巳不
居勞人自興褒計然策高彷彿六韜吾樂吾陶萬輪千
艘擷我土毛哺彼羣嗸林蔭摻摻溪流滔滔世産譽髦
天不慢惂
故逸士黃幼德墓碣銘
古豫章郡之豐城縣今為冨州往年余暫息其地有士
黃東来見年少而務學其父幼德亦来見敦樸謹愿異
乎流俗士余甚喜之越十有四年幼德卒明年其子述
其行請銘其墓余按豐城之黃不一族幼德之考諱嗣
霸居會昌鄉之攸樂娶李氏生二女擇同妵中之才且
贒者為嗣於富城某鄉冷水井之族得幼德諱淳温厚
和粹工進士詩賦又改治經弸中彪外蔚然可觀至元
丙子考死於畏王考年幾九十矣聞變哀慟而殞幼德
能殪凶渠以伸不共戴天之義葬其王考及考以下凡
七稱其文揆以為子之道靡所缺違會縣陞為州賦役
繁重支拄不易幼德不肯以笞械毁傷其體寕喪其土
田而弗顧既貧遷避清江城中授生徒以自給十有一
年復于故里新構至再名其堂曰忍默受業而成才者
有族弟可任為征東儒學副提舉逮其身後猶為之訓
諸子延祐庚申三月十日終于書舘年七十有二子東
護喪以歸道路觀者嘖嘖曰善人亡矣五月六日葬
里之竹山幼德之學知以經為本恪循儒行不少越規
矩發為詞章藹乎仁義之言配范氏亦令淑東之文有
古風明理端身不忝其親者也女適甘銘曰
言可諮也動可儀也噫斯士也遘斯時也生而止於斯
也使其死而泯焉莫之知也惡得不為怛然以悲也
故曾明翁墓誌銘
嗚呼家猶國也其興豈偶然哉興其家必當其會當其
會必有其人其人必才與福備而後興唐以来吉撫號
江右望郡兩郡之交有山聳秀特起曰華盖俗傳古神
仙所憩華以西先屬吉之永豐後屬撫之樂安鄉名
雲蓋里名望仙因山與仙而名也望仙之地寬平廣衍
山水環合自昔宅其地者多興盛曾為甲族有監鎮君
能以其資力得官稱倜儻任侠游客輻輳其門聲譽聞
數百里有司戶君進士乙科第一而曾不獨以資力
雄又以科名貴矣逮宋之末浸浸以微地靈渟蓄盖有
所待南土新附之初山藪寇聚官不能治則委重有謀
有力之家而望仙之曾乘時復興君煒煜字明翁豐下
端凝儀状甚偉父杭長厚人也郡縣所倚信君有兄有
弟兄總家務于内弟理兵務于外君出入官府同心幹
殳故能為官之翼衛鄉之保障盗息民安而家日以
饒所謂當其會有其人材與福備而興者邪君宋寶祐
戊午七月甲子生元延祐巳未七月癸亥卒有子競事
文學希受泗洲天長縣教諭坦塾同遊京師蒙古國子
監以坦長其弟子員中書省以塾充侍儀司之屬奔喪
而歸明年十月癸酉葬于楓林之原塾具書俾希之子
欽偕其里中士蕭泉持同知來陽州事黃常所紀行實
来徵銘塾也欽也若蕭若黃皆及吾門者而君之善有
可書銘其可辭也乎初鄰境未靖里人築堡自守受寇
攻圍告急求救率衆往援寇遁堡完男女數千口喜得
更生資財牛羊惟救兵所欲圍解遄去一毫無取既而
携金報謝復卻不受人感其恩又服其義由是名德益
彰平居事父侍立終日隆寒盛暑不變父或就養兄弟
之家晨昏亦往定省母嚴氏夙喪生日悲痛不忍舉觴
里嫗與母同年嘗以飲食醫藥為奉曰見斯人猶見吾
母兄既殁與弟友愛彌篤周族鄉黨之貧有不能葬
葬之病饋以藥飢賑以粟全活不可勝計比其終也遠
邇嗟嘆北來遊宦之人雖識面入哭必哀其感服人者
如此娶鄧氏男三而坦出為族弟後女二一適羅一在
室孫男五欽長其次鑑鎰鐇鉞孫女二銘曰
身之有技而以著氏家之有嗣而以顯世往者巳逝来
未可涘其臧其熾於此乎眡
故曾夫人袁氏墓誌銘
鄉貢進士曾尹甫諱夢薦之子一元自幼與余友善情
若兄弟聘吾鄉袁崇甫女為配袁氏生宋淳祐丁未六
月八日年十六歸于曾孝飬夫之所生母如君姑其夫
族多富而夫家獨守儒素夫有學有文工進士業中值
易代困厄相仍晚乃康裕頗得自適内有良助恊心理
家前處約而志不歉後處樂而志不盈嗚呼貧無怨富
無驕在士大夫猶為難事而婦人能然可謂賢也已元
延祐庚申二月二十五日以疾終是年十月十六日葬
雷凹先期余獲觀其宅兆而并請余為銘男復孺復參
俱娶黃復可娶劉女德淑適登仕郎張希賢之子洪德
靖適貢士董省翁之子午男女庶出者二愛之同巳出
孫男三繁娶詹衍娶張其三曰文余許以孫女妻之孫
女六適游通張仙弟張仍祖張泰生游南生一在室曾
孫男又生曾孫女慶娘銘曰
昏姻之家文學之友其配也賢銘示永久
故王夫人于氏墓誌銘
金陵隠君子王仁甫之配于氏卒伻来以書遡大江而
西轉彭蠡而南走二千餘里抵余山中其子子霖自述
其母夫人行事大槩言曰吾母諱貞其先吳興人後徙
金陵少孤性至孝事季父如父年十八歸王氏吾祖母
治家嚴明吾母柔婉承順凡飲食起居節適早莫寒暖
之宜奉侍不少懈怠十六年如一日尊夫之兄如舅敬
諸姒如姑視從子如子姑殁四十年言及轍流涕時
祭追慕哀動左右治家一遵姑訓子孫既皆成立謙抑
猶如為婦時教子女慈而嚴待奴僕未嘗厲聲有過每
為掩匿勤勞者畜之惟恐弗逮王氏内外宗親或孤不
能嫁貧不能娶則為之嫁娶俾及時各有家室吾父好
施死而無棺者畀棺病而無藥者畀藥寒而無衾者畀
楮衾遇凶歲施粥施麵施鈔計所費前後不啻數萬億
吾母竭力營助略無吝意戒子擇交賓客及門竊聽其
談論所言若有規益欣然為具酒食否則退必譴責於
子若孫之師禮之極隆溉濯器皿灑掃室堂務致其潔
威儀辭令從容以和吾父嘗謂吾家所以成皆汝母之
力年踰七十視明聽聰臨終言動如常命諸子至前一
日訓戒畢瞑目而逝生於宋淳祐巳酉九月三日卒於
元延祐庚申正月十三日其年十一月九日葬江寕縣
安德鄉石岡之原男子雲子霖女適徐應隆徐煥章吕
元知趙良弼于德淵一在室孫男九瑜瑄玉璐珵璉璹
珏琰孫女十二又曰先妣母儀婦道先生知之詳信之
深不幸至於大故罔極之恩萬死莫報幸賜銘文以示
永久以光幽隂以慰子霖無窮之哀余讀之竟愴然以
悲嗚呼古今興者必有其由匪特有國者然有家亦然
王氏世傳長厚值時運遷革而家之興浸浸未巳雖云
世德所積内德盖有助焉余客金陵嘗主其家備知仁
甫夫婦之賢子霖從余學喪其母甚戚乃為叙次其語
而與之以銘初仁甫未有子子其仲兄之子子雲是也
撫育恩愛實同巳出次年子霖生銘曰
淑德惠温不出閨門善相夫君施及子孫懿美其存莫
可殫論著以銘文永世有聞
