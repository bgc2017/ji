吳文正集卷六十五
元吳澄撰
墓碑
有元同知東川路總管府事孫侯墓碑
至大四年十月朔同知東川路總管府事孫侯以疾終
於家其明年十二月將葬前溆浦縣尹蕭君以書來為
其孤福齡請徵文以表墓隧之碑孫蕭親也蕭予舊也
其請不可違孫鉅族也侯美士也其美有足揚者遂不
復辭謹按孫氏有三其一姬姓衛公子惠孫之後其一
芉姓楚令尹叔敖之後其一媯姓齊陳無宇曰孫栢子
其曾孫武奔吳為闔閭將著兵法十三篇唐末有百將
率師駐虔虔化留而弗去虔虔化今贛寧都也孫氏為
贛寧都人自此始在宋有介夫者與蘇文忠公遊侯之
曾大父汝成大父延休父德成世世韞德至侯彌昌侯
諱登龍字夀甫家饒於貲身饒於文早年以進士貢平
生嗜利如羽嗜義如渴凡凶荒死喪患難危急不問戚
疎邇遠周之拯之惟恐或後橋梁道路苟病於跋履必
為完治雖費不計聖朝兵及江南山藪遐僻乘時嘯聚
侯扞衛井里獲全生聚者不啻數十百家行省擢充南
安路儒學正考滿勑授慶遠南丹溪洞等處軍民安撫
司儒學教授一以周孔之教變殊俗休暇之日引古援
今懇懇以告司政之官多所匡救裨益大德九年轉授
同知歸仁州事越七年而有東川之命由將仕佐郎陞
登仕郎不及拜命而卒年七十一初娶張氏生男二清
臣獻臣丁丑歲俱殲於兵再娶揭氏以其子延臣歸侯
子之若子名在吏部八品選中父有庶子九齡侯亦子
之若子父命也三娶曾氏生男五福齡勑授瑞州路上
高縣長官禄齡夀齡高齡女六適趙適楊適唐適胡適
朱其季許適蕭庶子順孫命為延臣之子孫男曾孫孫
女一嗚呼侯富康而夀考子孫才賢而蕃衍浸浸顯榮
非好德之福積善之慶乎心潛於義理文雄於場屋誌
侯之墓者云耳文章不及鳴於館閣政事不及福於當
道狀侯之行者云耳予夙聞侯譽又稽狀與誌而序其
槩如此繫之以銘銘曰
恂恂文儒行服鄉閭善累惠周天人交孚晚毓英胄繄
德之符小試儒官施未寸銖進貳郡牧何不須臾時用
之嗇後慶之腴穹碑厚趺百世弗渝若稽前美允休允
都
元贈亞中大夫輕車都尉懷孟路總管武功郡
侯蘇府君墓碑
府君諱偉字大用其先自忻代徙順德大父元仕金官
號猛安謀克大母栗氏父清金拱衛指揮使皇朝贈中
順大夫上騎都尉同知延慶使司事追封武功郡伯母
李氏追封武功郡君中順二子長傑仕於廣平路府君
其次也孝友寬慈篤厚信實涉獵子史尤喜藏室漆園
之書收貯時賢詩文為家珍采拾善人言行為身範不
求榮進勤力治生家用饒裕量一歲所入所出幾何羸
餘悉以賑貧歲有常數凶歲則倍官所勸率不與焉内
而族親外而鄉閭饑者食之寒者衣之病者藥之死者
棺之孤寡無依者居之養之婚婣失時者室之家之惠
加於人不自以為德或忘恩負義横逆來侵待之如常
略不介蒂追孝其先事亡如存晨夕必面朔望必薦雖
隆寒盛暑疾風暴雨不廢勉勵子孫謂吾自幼知讀書
為美事理家勞疾無暇時可學抱憾終身汝等庇蔭之
下飽暖逸居不學將何為哉子孫承命競勖學業名卿
巨儒踵門隆禮尊崇諮訪為善之方竟日不倦諸子出
外備防禦之器則喻之曰寇盜豈欲成害人利其財耳
設有不虞舍財全軀彼如我何且為善有福為惡有禍
汝輩但勉為善終不蹈危厄凡訓戒之言中倫慮達義
命往往類此至大甲午二月八日卒年六十八以子貴
贈亞中大夫輕車都尉懷孟路總管追封武功郡侯夫
人劉氏淑慎寡言内嚴外恕諸婦敬畏子孫遵守家法
三世同居大德壬寅四月十四日卒年六十九追封武
功郡夫人子四思温思讓思敬思義克紹前志輕財好
惠自大德乙巳至延祐己未十五年間以米賑施及減
價平糶不啻數千斛楮幣五萬緍置局市藥所得子錢
修藥劑以濟貧病之人不取其值有戚屬不能自贍出
貲俾飯鬻逐利因是豐足者數十家思敬繇廣福提舉
陞廣福監大監孫十二楨椿楫森植樸材杞桂其十蘇
同字仲元名木旁區凖史遷稱趙談為趙同例也其十
一曰栗其十二曰桐楫潹仲元俱仕中朝樸嗜文學别
立在長蘆鎮曾孫志學志道鶴童志學仕為長史大監
兄弟將刻石府君之墓仲元求予文文之予謂府君積
善樂施獲報於天身存而富身殁而貴流慶衍迤未艾
也福善之理豈不昭昭也哉乃序其事而系以銘詩詩
曰
順德之蘇徙自忻代爰逮亞中浸浸豐太惻彼空窶猶
已寒饑衣食所羸棄捐如遺施不責報實謂隂德天酢
其獻如稼必穡錫命寵光賁于九泉世冑繩繩霄翮聯
翩富貴在天維以福善勒名表阡彌久彌顯
元中子碑
元中子黎氏諱立武字以常臨江新喻人年二十入太
學二十六擢進士第三人大父母父母俱存一時榮之
授承事郎簽書鎮南軍節度判官明年奉四親之官又
明年秋貢校文撫州又明年除太學錄又明年通判袁
州就任轉宣教郎明年冬除宗正寺簿明年夏兼莊文
府教授召試館職除秘省校書冬轉奉議郎以祖母憂
去國明年春除佐著作夏轉承議郎秋除著作赴國難
趨朝明年春除軍器少監國子司業且將大用而國事
去矣間道來歸備歷艱險自是間居三紀逮事二親猶
二十年北來達官聞譽望覩風采禮之如天人諏訪相
屬或延致或就見焉意度安舒威儀整暇不待交談人
已起敬清言亹亹每至夜分雞鳴復興了無倦色少年
高科常懷謙抑篤志嗜學一如未仕處太學時有同舍
先達捐介人也數舉前修格言相警發特已接物資益
維多佐洪府時歲饑有同僚言殺一牛活萬蟻欲籍富
戶賑貧民駁之曰萬蟻固何憐一牛何罪而死衆稱善
噫有德之言哉官秘省時閱官書愛二郭氏中庸郭游
程門新喻謝尚書仕夷陵嘗傳其學將由謝沂郭以嗣
其傳故於大學中庸等書間與世所宗尚者異義生平
著述積稿如山演繹舊聞敷暢新得有圖有贊有講義
諸篇悉鋟諸木當路好事者往往取去年六十八微疾
端坐而逝越六十歲在單閼日次星紀月離天街啟殯
葬于&KR0008;莊之原祖考瑛迪功郎考士雲宣義郎祖妣黃
氏妣蕭氏娶黃氏敖氏俱封孺人子男三本彊本正本
成女四壻胡簡徐敖孫男五元衍公衍宗衍師衍祖衍
女六伯兄立言國學進士好讀易纂諸儒所傳成一書
澄撫州校文時所貢士也後三十八年始拜座主於清
江之客舍一覿容貌心醉神融喟然曰世有斯人歟世
有斯人歟廊廟器也福德身也盖雍容和粹氣象彷彿
河南程伯子云昔關西張子卒私諡明誠中子質之程
伯子司馬公弗可遂止黎之孤暨門人援王文中為比
以元中易名伯兄詳其事為狀傳於世諸孤約其文為
誌納於壙矣噫孟有貞曜陸有文通河汶而後已然澄
亦門人也而弗得與斯議也乃稽狀與誌最其凢以碑
為墓隧銘曰
維德之奇玉色山立師詹鳳儀疇泫麟泣斯焉斯逢斯
逢斯豐猗與元中有百世公
耿縣丞封贈碑
高唐齊邑也幼讀孟子時知之令升為州至元間嘗過
其地在京城識學士閻公高唐人也越三十一年在金
谿識縣丞耿君亦高唐人也君名居簡從事廣東宣慰
司都元帥府考滿受勑命初任將仕佐郎臨江路知事
再任從事郎丞金谿欽遇聖朝待臣之厚官七品得封
贈及母妻恩綸將下欲樹碑二親墓隧徵文於予竊觀
耿君自為吏入官靡所玷缺仕每稱職臣之忠也拳拳
焉以追贈其親為榮子之孝也孝者仁也仁者必惠忠
者義也義者必廉夫苟忠於國孝於家廉於已惠於民
則為人之大端具矣予安得不嘉其已往而勸其方來
也哉君之父諱潤贈某官母李氏贈某稱妻劉氏封曰
某别書於左
故右衛親軍千戶武略岳將軍墓碑
宣授武略將軍右衛親軍千戶諱元鎮姓岳氏古修人
涉獵書史氣渾厚志雄邁處家御衆有法父雯自國初
仡仡效勞任景獻陵三州判官至北京錄事而終將軍
應募從戎戎帥以其父克勤王事俾長百夫從攻江陵
拔砦矢中股從攻樊城先登矢中頰從攻漢陽西墉從
攻鄂州東南隅俱有功又於岳州湖口獲數十人俘百
餘人以獻中統以後從征李壇於濟南又有功至元五
年充右衛總把天朝方有事於南方從攻安慶從攻淮
安五河口十二年授忠翊校尉十三年又戰於淮安而
勝帥府以功上陞忠顯江南平軍使知其嫻習軍務令
督軍器局十五年佩銀符陞忠武樞府調往上都率卒
供土木役役罷進長千夫二十四年佩金符授武略將
軍宿衛十餘年年六十八致仕娶李氏男四長蚤逝次
信次貞庶子順女二長適萬戶之子高某次適右衛千
戶鄭銓信以敦武校尉百戶戍嶺北後讓職於弟貞貞
在嶺北屯田軍食饒裕還守信安西永清壁迄今二十
餘年介國子學生姚&KR0008;來言曰貞賴先人緒業從事兵
間念吾祖吾父盡瘁報國備著勞績恐久遂沈泯願勒
文於石庶其不朽敢以為請予謂皇元自開國至於宋
亡用兵百有餘年以殺獲攻戰立功者多矣而父被堅
執銳蹈死弗顧名歸於主帥而能追念而父蘄其名之
存孝子也乃為叙其事跡如右將軍之兄弟凡九安鎮
喜文學朝列大夫江淮𣙜茶提舉崇鎮河間路檄充景
州奥魯鎮撫餘不仕銘曰
天朝用兵虎視龍驤掛名尺籍半化侯王將軍忠勇未
大顯揚勒銘眎後永世用章
元贈少中大夫輕車都尉彭城郡劉侯封彭城
郡張氏太夫人墓碑
至大二年夏天子推恩於其臣尚書省右司郎中劉安
仁封贈二代祖考贈中順大夫上騎都尉彭城郡伯祖
妣贈彭城郡太君考贈少中大夫輕車都尉彭城郡侯
母封彭城郡太夫人越十有三年太夫人卒其明年郎
中自江西奉母喪歸葬與臨川吳澄邂逅於建康衰絰
涕泣而言曰安仁之祖若父積善種德生不享其豐隆
荷國厚恩賜爵於身後未能立石其隧以光昭天寵今
吾母歸祔吾父之兆蘄一言垂不朽且曰吾父諱誠東
昌堂邑人古貌美髯儀觀甚偉淳謹和易長厚忠信嘗
訓安仁曰吾寧忍貧不使汝殖生肥家使汝就學者欲
汝親師敬友培植漸漬知立身大節嗜義若芻豢避利
若蛇蝎以無忝其先世今人率曰毫芒之得致負邱山
之累亦由父母不訓以義而責以利故然以貨財殺子
孫吾不為也安仁年二十四為行省掾始得禄繼任衡
州路總管府知事南康路建昌縣丞將母就養至元之
季征交趾馬價䪺增安仁官滿留家餘一馬買者償價
五倍於初值吾父曰兵將買馬為國出力止依初直售
之鄉閭歎服其義因訓安仁曰家之饒乏由乎天多取
馬價奚為哉汝祖父有言士不能忍窮一事不能立汝
今食禄矣但守公廉勤三字何所不利凡事宜加堅忍
堅忍則處大患難不懾處大富貴不矜始可謂大丈夫
苟得於一時遺臭於久遠汝其戒之又五年安仁任饒
州路餘干州判官大德二年六月二十一日吾父終於
家年六十有三七月訃至安仁奔赴成服葬於侯堌鎮
南原之祖塋吾母張氏同邑里貞静懿淑表裏一實孝
養祖父母事吾父敬順不違待賓客竭家之所有缺則
借貸以給安仁六歲讀書母晝促其學夜課其誦予未
成誦母已先記曰汝襁抱中不聞啼聲人謂異於常兒
長必可教家雖貧不廢汝學期汝燭理循義雖凍餒無
憾若夫榮達則有命安仁年十九從師江淮母寄書以
訓謂宜明綱常之道除潭州路治中時寓居建康吾母
七十有七矣慮大江洞庭泝流四千餘里風濤險惡欲
辭職侍親吾母訓曰汝起白屋際明時三歷州縣官入
朝掾中書擢工部主事由御史臺監察御史陞都事由
尚書省右司員外郎陞郎中先世受贈我亦受封其何
以報國徒以我年老而欲辭官耶奉職養親忠孝兩得
神所祐也舟行何懼焉皇慶二年正月二十四日發建
康行近蕪湖西北雲集風起并力牽拽先客舟而行鹺
賈巨航在前弗讓母曰勿争先也彼航牽纜忽斷航流
而下我舟遂得先進夜鼓一更始泊未幾雷電風雨霰
雹交作厥明問之後舟多有損者又行日亭中舟人曰
過此無可泊之所母曰雖早可止舟甫定大風浪及暮
大霹靂雪雹與雨雜下三晝夜乃已他舟亦損此獨無
虞若得神祐云既至長沙吾母訓曰劉門素以積善聞
汝歷官十餘任舉家食君之禄又獲封贈之榮合思報
稱汝父常云惟廉勤可逭吏責惟公平可服人心汝宜
堅守不移在官六年無代值歲荒民饑吾母訓曰民為
邦本本固邦寧民不得食猶已饑之邦本不保汝心安
乎於是移文上司未奉明降先開官倉減價賑糶參萬
斛又勸有榖之家貸拾萬餘斛施一萬餘斛吾母喜曰
汝職分所當為也由是饑民得濟野無餓莩就任改除
江西行省左右司郎中奉母沿洞庭出大江順流而下
入彭蠡泝流而上以達於洪居洪三年而天降割至治
元年十月十一日吾母終於官舍年八十有五安仁才
劣學淺叨禄四十年幸免缺敗皆父母遺訓所及無以
答罔極之德惟立言君子賜之撰述俾遺美不隊不肖
孤之願也敢以請澄大德間始識郎中於京師交誼二
十年如一日竊嘗謂郎中行已守官庶幾古名臣之風
今聞其家訓如此則熏沐成就固有所自乃為秩序其
言如右而詩之以麗於左郡侯之考郡伯諱義妣太君
王氏子二長郎中也次某力農治家孫男五長祚先殁
次禧次禎次祐次祹孫女三長適郭次適杜次幼詩曰
累&KR1015;陶唐支遠流長漢訖宋金簮紱相望我侯之劉蘖
自東昌為庶于今弗耀弗彰閟禄斯發楙毓省郎鬱鬱
檟梧顒顒圭璋帝降恩言予臣孔臧爾祖爾父被予休
光有官有勲錫爵昨疆哀死榮生用勸忠良于維郡侯
舊封若堂維郡夫人新祔兹藏嚴嚴遺訓孤也敢忘子
子孫孫春露秋霜穹碑嵳&KR0034;天寵煇煌永世垂輝徵此
詩章
吳文正集卷六十五
