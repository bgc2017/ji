吳文正集卷六十九
元吳澄撰
墓表三
大元昭勇將軍河南諸翼征行萬戶贈宣忠秉
義功臣資善大夫湖廣等處行中書省左丞
上護軍齊國張武定公墓表
公燕人世居東安祖考仁義管軍元帥贈推忠守義功
臣中奉大夫河南江北等處行中書省參知政事護軍
追封齊郡公諡武毅祖妣李氏追封霽郡夫人考禧鎮
國上將軍日本行中書省參知政事贈推誠著節功臣
榮禄大夫湖廣等處行中書省平章政事柱國追封齊
國公謚忠烈妣國氏追封齊國夫人公諱弘綱字憲臣
膂力伎藝冠絶部伍自小從軍先登䧟陣平地超躍上
馬足不履蹬射虎輒殪視若狐兔攻城被二甲野戰則
被一甲從元帥阿术往來襄漢兩營間十餘年每與宋
騎兵遇左臂擐革圓牌周旋護衛矢不及身惟元帥及
公二人能用此它人不能也湖州寇數萬行省命公率
數千兵往捕公距賊巢十里而營或曰賊近知我虚實
倘率衆圍我坐視危困不若急攻乘其未備公曰吾有
萬全訐爾姑竢誘致山中老人數輩論之曰汝等各有
妻子産業棄安樂趨死亡何耶汝能徧告若儔及今改
圖猶可生也如其不然金鼓一震悔之無及老人皆叩
頭曰實非好亂為賊所逼今日生死惟在將軍公命數
吏不持弓矢從老人至賊所約以三日内釋兵還家者
為良民衆悉如約無或後期給安慰檄文揭之于門令
諸軍毋得驚擾復業之家乃分道入山餘寇僅贏百數
一一就擒諸軍賀曰今日見公萬全之計矣公曰賊衆
我寡林密山深弓馬不便若不示以生路數萬之衆致
死向我我何以當先散其黨則擒之易爾行省又命捕
建德盗遄亦平定公初鎮暨陽移鎮京口又移鎮通州
禁止擄掠出巡鄉村自齎粮食民訴軍卒攘雞豚奪衣
服聽其隨行前至阻水有橋處立馬集衆搜檢各卒行
槖俾詞者識證攜去量物輕重受笞謂再犯必加重刑
竟無復有敢犯者由是鄉民安居深感公德其後公去
不復莫不興哀流涕公孝於事親少時已能脱父母於
難嘗逢參政公怒撻之流血略無疾怨人問之隱其事
曰偶爾觸物而傷奔參政公喪年已六十晝夜兼行多
下馬步走通州抵都城之南二千里不半月而達望柩
慟哀幾至隕滅教子甚嚴然未嘗厲聲色家法整肅内
外截截女子無大故不出中門友兄弟睦嫺戚見貧乏
者必周其急接人恭謹饌客豐盛而自儉約雖愛妾無
麗服晩年好讀書暇日嘗就館賓講論歷官管軍總把
陞總管招討副使陞正使終河南諸翼征行萬戶府萬
戶初以忠顯校尉佩銀符繼以昭信校尉佩金符進廣
威將軍定遠大將軍以至昭勇將軍佩三珠虎符公之
卒有行狀有墓誌有神道碑歿後二十四年贈宣忠秉
義功臣資善大夫湖廣等處行中書省左丞上護軍追
封霽郡公諡武定元配左氏追封齊郡夫人繼室楊氏
封郡大夫人公之子廉訪副使漢將立石以紀恩命之
隆徵文於予惟公孝義忠勇出自天性平宋立戰功征
蠻著死節其勲名赫赫在人耳目狀誌碑已具載兹不
冄錄摭公遺事一二以表于墓云
故徐令人黃氏墓表
清江徐鎰曰鎰生三月而喪所恃惟祖母焉依否則無
以至今目祖母繫出崇學卿上湖里之黃家世儒族福
州助教諱甲之孫彬州司法諱汝礪之子也宋景定壬
戌歸于我祖父左史兵部侍郎蒙恩累封令人歸之歲
侍郎已登進士科隨宦湖南連治劇縣號稱良吏進陞
朝班歷諫臺侍從號名卿蓋齊家得内助力心慮靡所
分國爾公以是聲聞副其實運其革兵棼先君奉令人
間道還家未幾侍郎亦歸隱越五年至元庚辰始捐館
令人獨主家政垂四十年延祐丁巳冬乃終年八十一
衆口稱羡謂一身五福備矣自奉簡質每服浣濯縫補
之衣雖高年猶然鞠訓諸孫諸外孫慈愛均壹禮遇宗
戚各稱其情有腆無替舍食賓客罔或懈厭蒞家嚴肅
而待下有恩咸感悦畏憚遠近族婣竊視所行取其家
範日坐堂上區畫纖悉夜分乃寐率以為常處事曲當
有丈夫弗能逮者卒後二歲葬富州泰定丁夘十一月
朏改葬檀溪之西園祔于侍郎之兆墓相距尋有竒其
初窆鎰之姑夫李嘗有述以納諸壙今冄窆矣敢祈先
生一語光泉壤噫予昔獲與令人之子同知暨其壻學
士者游審其内治信如今所云鍾愛季女館壻于室其
子之事母甚孝子孝壻愛舉不及終養然前有孝子後
有慈孫其存其歿俱有福也以鎰所言合予所知而表
於其墓焉子震早亡次茂同知安慶州事壻豫章李泉廬
陵文陞集賢直奉訓大夫孫則誠清湘縣尉鎰征東行
省理問所知事鏞改名九成珍州儒學正是為表
元贈承事郎同知深州事崔君墓表
往年予客金陵真定崔原道建南行臺人職剛腸疾惡
勇於赴義以予泥古不徇今言行或相契暇隙數數過
從子嚞亦來問學南臺仕九十月朝命受廣西憲囑丁
艱改授廣東憲囑任滿選充星子縣尹縣隸南昌路與
予所居同為江西道俾嚞造予求文文其考承事君之
墓石承事君諱傑字彦卿其先臨川人臨降淄三郡俱
有墓墳高祖某任金擢巍科曾祖某宣武將軍扈親王
鎮河南柘城縣因而家焉祖某為儒不仕父某母孟氏
夀近一百歲國朝既得河南地徙遺民實北邊君奉父
母自柘城徙真定之元氏縣倉卒就道程期逼迫上世
誥勅譜諜悉委棄中途而去乘更革之會取爵位者不
一君獨闢菜圃蔬耕種自樂寬厚謙讓儀度有古長者
風聞人善亟稱不絶口聞人惡戚然懼其䧟罪罟里人
闘閱輒不即官府而詣君判曲直公誠能服人心故也
廓廓有容忍或肆凌侮待以一笑彼自愧恧而止延祐
庚申七月之望疾終于家年八十四子貴贈承事郎同
知深州事配馮氏勤儉克相養姑至孝先卒年五十贈
宜人子男三長道原字君章次某字君美季天瑞字君
祥女二適曺適張孫男五德嚞允誠愚女二曾孫男三
女一君章混混流俗中毅然特異今觀其家之所積若
是有良考固宜有名嗣嚞之學文進進立身揚顯未可
涯也為書所聞以表于墓前
石城胡際叔妻徐氏墓表
贑士胡廉言曰廉家在石城至元末廣之劇寇駐贑境
當路不亟殄平受其降而許其留俘掠殺戮自若羣不
逞相挺而起環二三百里罹其凶害遑遑奔竄先父字
際叔己丑春避寇病卒于途先母徐氏儥簪弭以葬廉
甫九歲弟紹甫六歲二女兄幼德已適頼幼端未行寇
勢益張其冬往依舅氏僉謂亂世殺禮多婚庚寅春以
次女兄適廖舅家難久居轉依長女兄寇息始復故里
滿目蒿萊死者過半田無人耕一二鄰舊雖為編茅蓋
頭然稿無生意莫可安栖依近族依遠族依内親依外
親或半月或一月或二三月靡有定止如是又數年乃
還草廬之中習耕寥間荒凉人所不堪廉捆履賣卜弟
造箬笠母隆冬練衣晝夜不下機不停梭共營二子一
母之衣食不死於凍餒幸爾廉年二十出訓蒙童歲得
所奉助養自是饑寒頗紓越五六年母不待終養大德
乙巳十一月十九日棄其孤而從先父於地下哀哉吾
母慧性警敏豫見幾微避寇之初遇一舊識荷戈而趨
語先父曰左右前後皆寇指示其澤可以藏匿既至先
母疑焉從而之它其夜寇果即彼所又嘗一族偕行搬
挈行李先母督促甚急衆莫曉解行速向前者薄暮達
邑有二鹽商行緩殿後被寇追及殞命相去僅二里許
亂離之後不知三世墳墓所在母足穿草履攜廉徧處
尋訪深入荆棘叢中衣罫面傷不憚彌度經三四年遂
獲識認曾祖考妣祖考妣及叔之墳凡五祖考殯淺土
棺壞母慟哭幾絶易棺而窆適廖之女兄未半年間寇
虜其夫不歸夫兄抑使改嫁私受人聘女兄誓死不從
聘者高其義不願彊婚而罷蔬食箭笄不釋喪服一十
七年終于夫家廉伶仃孤苦日事薪水稍暇母令求書
以讀儻值良友遣廉親炙廉粗識數字能書姓名以此
之故吾母諱貴頁生宋淳祐癸夘備歷艱危無愠無怨
男不廢所學女不二所夫皆母之教母卒時廉未娶今
有妻有子矣思為卧冰負米而不可得延祐己未克啟
藂葬母于栢里之頼田哀哀劬勞欲報罔極敢以為先
生告予觀胡母之貧而處患難胡安之少而守志節胡
廉年垂五十而哀慕不忘亦可謂賢母貞女孝子已一
家萃三善行尤難也既嘉歎之罔斁因為叙次所言俾
以表于其母之墓
故月舫翁熊君墓表
古豫章郡之豐城縣令稱龍興路之富州州之著姓熊
最盛姓則同而族各異横岡之熊有號月舫翁者宋淳
祐庚戌九月二十五日卒距至順庚午二十一年矣其孫
為從事撫郡因公過予始求其大父墓石之文嗚呼晩
矣明年夏翁之壻雷芑將其妻兄雷震之命而來請益
力雷震自述其父之行曰吾父軀幹豐肥坐立凝重温
和莊肅罔或傲惰同里尚書雷公宜中妻以弟之女孝
親順長治家斬斬父命為伯父顗後同父之兄先歿撫
育其孤遺若已子保護其生殖若已業内宗外戚待之
曲當晨夕詣先祠定省如親之存出入必一至四時薦
享禮甚謹里惡少肆暴潛俾鎮服雖供給公上迎徠師
旅未嘗乘時倚勢以作威豪猾漁獵於人必析以理無
所避惕排難解紛不憚勞谷費酬酢敏練蒙惠者恩之
賢士大夫時造吾門州尹陳侯元顯嘗留題云窈窕清
流環稻隴參差層閣負松岡父年艾耆齒髮不少衰飲
雖多不亂孰不期以上夀豈謂下夀而終乎葬於泪湖
之橦山予辭其請不能得乃為叙其槩焉翁之配雷氏
至元甲子年卒子男七今存者曰雷震曰霦曰霖其三
其四其五皆已逝其三出後異姓女一雷芑壻也孫男
女十七曾孫男女七鵬升公之名幼程翁之字月舫者
其自號也
故奉義大夫安定州達魯花赤秃忽赤墓表
皇元奉議大夫安定州之元侯秃忽赤皇慶癸丑六月
卒明年甲寅三月葬滑州白馬縣石佛村之先塋十有
九年矣侯之子哈喇那海任江西省員外郎乃囑前掾
史楊送來索文以表其父之墓澄卧病山間久聞員外
在省之贊畫今閱其父元侯之行蹟又知世美之有自
也侯蒙古人寓居滑之白馬縣考馬哥以軍功長千夫
嘗從軍而身有傷已出舍三十里侯年甫十六追及代
行在軍能力戰渡江南伐累獲功賞本國言語暨别國
言語俱精儒書吏文亦闖其樊充江西省通事樞密行
院立徙行院通事行院廢仍行省通事如初至元壬辰
授從事郎興國路通山縣達魯花赤政聲上徹湖廣行
省平章答剌罕選克本省通事平章遷江浙省丞相侯
隨入覲薦為江浙行省副都鎮撫未幾丞相進位中書
左丞相奏充都省通事大德乙巳授承務郎吉州路總
管府判官官滿改判衡州官官滿陞奉議大夫安定州
達魯花赤未赴以疾終于衡年六十有九時長子在朝
奔喪來至偕次子夘兀那海護柩歸葬侯心地坦易德
量恢弘接物謙抑待士尤厚每談析經理書生遜服皇
子鎮南王征交趾還駐武昌世祖皇帝頗以兵出無功
咎之侯奉行省命赴都禀奏旨謂所奏不明進來使問
狀都省丞相以侯入見侯敷陳周悉上意頓釋惻然動
愛子之念遣使賜食賜酒䦌慰其艱棘皇子嘉侯能回
天怒遺幣馬以報此其專對之長也從江西右丞督運
古城軍粮廣州海賊前梗侯犯難搏戰賊潰運道遂通
右丞賞以白金食器從江西平章討瑞州寇侯奮力剿
殺賊敗悉俘其黨平章賞以賊屬二十口從湖廣右丞
討廣西賊有功乂受白金器皿之賞武昌百里外三虎
食民牛畜居者徙避行者阻隔侯從省官出捕一虎咆
哮前衝平章馬驚墮地侯一箭中虎以已所騎坐馬扶
掖平章上馬馳去得脱於危平章還省壯其勇且義此
其武藝之優也長一縣佐兩郡遺愛在民去而見思在
通山時邑民供給驛置道里迂迴甚以為苦侯詣省辨
訴俾蘄黃之民供淮北之驛通山之民供江北之驛各
適其便彼此之民感德在衡州時重修公廨侯慮吏胥
並緣騷動乃具飲饌延致富戶捐已俸為倡勸其輸財
以助擇廉幹人掌出納不經吏手科配新棛宏麗未半
歲而功畢侵擾不及於民前此運糧之官交納倘有欠
少例責舟人賣舟以償不足則儥及子女侯督湖南海
運糧數十萬躬親視其槩量受納者雖強悍侯不可欺
竟無虧耗舟人得免填欠之害前此造舟之家率至破
産蓋以官吏苛迫貪求故也侯造運船五十艘召屬邑
議其制度約以期限聽民自為時加勉勞執役之工民
樂其寬爭先辦集未踰月而舟成民省勞費此其官政
之善也聽訟斷獄不假刑威咸得其情他處疑事不决
上司輒委訊鞠守職謹恪持身廉慎於官長同僚恭而
有禮於府史胥徒嚴而有恩上自朝廷大臣下自閭閻
小民見者莫不加敬加愛治家動遵禮法其事親也孝
妣黃氏年八十餘養致其樂喪致其哀其事長也悌家
産寶器讓與其兄忽里哈赤而以貧儉自處其撫幼也
慈有過則循循善誘勖以劬學閨門之内雍雍如也夫
人劉氏河西匡族封元城縣君淑懿柔順内助多所匡
益男二長哈喇那海由内臺監察御史兵部員外郎僉
淮東江北道肅政廉訪司事為江西等處行中書省左
右司之貳娶昭文館大學士榮禄大夫白雲平章之女
次夘兀那海襲受平江十字翼千戶達魯花赤娶鎮守
衡州張萬戶之女女二敦武校尉右帥府百戶伯顔將
仕郎肇慶路四會縣達魯花赤燕只哥其壻也孫男三
女一予觀古聖人有才難之歎以今世而論儒或不通
於吏吏或不通於儒而武之與文兩全者鮮侯家世用
武而文事克兼習尚好儒而吏事亦熟才而若是允謂
難也已况又有子不墜家聲繼今以往侯之&KR1015;冑名位
勲業有光于前奚翅如今也哉是以因其子之請而表
其美於墓石以諗方來焉
吳文正集卷六十九
