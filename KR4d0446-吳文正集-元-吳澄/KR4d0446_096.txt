吳文正集卷九十六
元吳澄撰
韵語(七言律)
送人遊武昌
丈夫落落志四海俗士拘拘守一途羡子春秋當壯日
結交豪俊必通都孤舟驚浪千堆雪片紙長江萬里圖
歴覧山川俱遍了歸來我欲問今吾
送談星命者往武曲
而父當年挾策遊高談雄辯藐王候世傳法筏得三昩
妙悟圓機說九流七緯合離天漠漠百生禍福水浮浮
唯應黃鶴樓前月照古今人春復秋
贈僧遊廬山
安安穏穏萬年枝更覓禪林何處栖夜雨葛籐新長蔓
春風柳絮未沾泥擬將江水一吸盡要與廬山千仞齊
若問西來祖師意家園枕上曉鶯啼
贈羅心遠
抛却儒書出四馳談星說數舌如箕言言微中人争慕
落落多竒子自知海内清平應大遇溪邊邂逅適今時
轉鈞造命非吾事欲贈無財且贈詩
贈杏林吳提領
董仙採石頻收榖石子成名亦悟真重見杏林林下客
䞉分梅嶺嶺頭春一心惻惻生慈憫萬命懸懸正苦辛
我欲乘風問良相急投刀匕活疲民
寄題饒氏西園
近拜陸祠過東舘遙聞饒氏有西園象天喬木千年代
遍地名花遺子孫雪檜霜松期歲晚露桃雲杏趁春暄
我生亦坐林泉僻何日飛來共一樽
贈談命人熊景仁
畏日蒸蒸汗沃漿忽移熱惱作清凉定非戰國談天衍
疑是仙家縮地房小住百年聊戲劇大超萬劫有真常
眼前冨貴飄風耳此命堅牢最久長
追補楊唐州挽歌
清風奕葉盛簪纓共歎君侯好弟兄家難未平千載恨
州麾豈羡一時榮樹風夜撼凝香寢薤露朝騰載路聲
報施如今天已定鳳毛進進九霄程
與郭友仁
賣得詩珠擬療貧傾家豈意為陪隣逃亡已不升新榖
貪取猶將過百囷門下有誰能市義里中無處可依仁
争如跳出樊籠外粒粟應藏自在身
贈地理鄒晞陽
單衣隻影苦羈棲至寶携持欲向誰剛有天資剛有志
善談地理善談詩王門海闊裾徒曳寒谷春遲律試吹
認得田園真樂處歸來堯舜是吾師
和元夕觀燈
霞珮翩翩禮太清星毬燦燦簇華燈恍如天上通明殿
豈是人間傀儡棚仙樂風飄浪韻遠御爐烟裊異香騰
新年共慶春和早屋瓦無霜水不冰
和陸景薦(二首)
自有人心百世公義門舊地築新宫寒霄宇内千蹊黑
宿火爐中一燼紅我信先生猶不死誰知衆異總相同
悠悠此道今如線無質空存斵鼻工
又
陸家賢胤世情疎頗或憐才命載車皜皜曾聞濯江漢
亭亭詎肯染泥淤静觀天下輪雲事珍貯胷中祖父書
一任歸車徒四璧知君斷不效相如
次韻别文穆
曾憶真賢也屢空身貧心泰未為窮山中得得逄初雪
筆下超超擬變風更有來今千載事可無往古十分功
相期不盡輪囷意行色催人子又東
和答枝江令何朝奉(有序)
枝江知縣何朝奉在桃源别墅有詩貽贈時
予服道士服讀書巴山之隂何詩末句云泗
上籜冠終不作子房久矣赤松遊用韻奉答
四首
弱柳疎桐不柰秋蒼蒼松柏自難儔向來花縣留遺蔭
今去桃源卜一邱無計參承空有慕有言貽贈敢無讐
詩才雖短猶能賦何日山林得共遊
又
生平闢老凛如秋一旦番成老氏儔晉士無心入蓮社
楚纍有興托丹邱遁身詭姓聊依附詖行滛辭甚寇讐
土木形骸雖混俗高人靈府與天遊
又
戰國于今幾百秋韓臣有子莫能儔傷心牛後資談柄
抆淚虎許成故邱䄂鐡沙中非失計授書圯上遽忘讎
籜冠縱有興王分良豈甘從赤帝遊
又
世無孔子作春秋良遂儕諸平勃儔天授雖然遇龍德
棧燒終是首狐邱非為漢用為韓用既報秦讎報項讎
不是功成身始退早年黃石已從遊
送李春谷往受道籙(二首)
龍虎山中紫翠烟青精顔色四時妍桃枝慣見枝成實
蓬海空聞海變田五斗米仙真有道一神樓藥豈無緣
秋風吹綠茂陵草的的黃金飛上天
又
翩翩佳客破炎蒸陡覺清風四坐生敗道未平仙鶴卵
前知應笑野狐精最多能候成諸幻不二門中只一誠
此去徧參方外了歸來孔壁日星明
貢院中和張仲美
墻外浮屠壓古城案頭文字浩縱横不辭霜鬢年華老
又辦天朝歲貢英秋隴故園迷蝶夢曉窗客枕厭雞聲
何當孺子亭前去省想高風浣俗情
九日登樓
黃葉黃花競獻新德星來聚此相親雲烟暮色樓頭眼
風雨秋聲客裏人詩興悠悠千載事酒杯盎盎一時春
共期白首各自愛莫負乾坤八尺身
貢院校文用張韻(四首)
棘圍校藝日如年生怕談經說用燕執筆敢矜修月手
稱心得似順風船鍳衡遇物元無意竹帛書名固有天
裁决至公還似樂賡詩何惜費長箋
又
文弊東都六百年初唐猶似說張燕障川亦有回瀾手
航海應無到岸船韓祖蘇孫星北斗周情孔思日中天
與君共此談生活弊帚千金一幅箋
又
水驛相逄記昔年長蘆飛雪暗全燕棲遲闕下長聯步
顧望山中各問船一去幾經槐國夢再來共對菊花天
此行又别何時會倘有賓鴻數寄箋
又
與君相聚各耆年世路從渠自越燕元不東陵千戶食
底須西子五湖船牛刀綽綽存餘地雞甕區區看隙天
似此唱酬亦云樂䞉磨濃墨寫吳箋
和韻䨇頭白蓮
花中君子志同芳簮合蘄流百世芳允智䨇清耻周粟
皇英競巧繡虞裳房蜂共蒂各生子嚢麝連臍不斷香
絜白二難相伯仲難分誰苦又誰良
又
花神亦有弟兄行幻出亭亭並帶芳二佛同敷獅子座
三閭䞉集大夫裳金莖單捧䨇盤露玉笋分勻两臉香
肥白陳平羞獨美齊名要共一心良
彭澤水驛和虞脩撰
此非元亮幽居處而喜亦無車馬喧㴻雨一時蘇欎熱
流風千載挾清寒&KR1045;田舊治民猶昨柳岸新亭客避煩
江面波神應冷笑曾聞容膝可偷安
登孤山(有序)
延祐五年秋與伯生脩撰憩彭澤水驛值江
州推官畢侯來審因棹舟登孤山有彭簿劉
尉同遊因賦五十六字
三十年前東下時開篷曾賦小孤詩風濤如許相衝激
天柱迄今無改移長願江流平似鏡坐看舟客去如馳
悠悠此日登臨意付與潯陽循吏知
題彭浪廟
絶岸孤峯已是竒彭浪對立儼相持海門第一關如此
山崦幾多人未知險勢踰來似平地安心贏得賦新詩
長江渺渺東流去會障狂瀾更有誰
重題峨眉亭
一亭突兀枕嵳峩此地曾聽月下歌天上謫仙歸去了
人間行客重來過荒荒宿草横邱隴浩浩遊魂幾浪波
二百餘年招不得溯流赤壁問東坡
次韻答謝玉溪求墨
點染曾霑帝闕香歸來誰復寫凡將已慚友我無餘潤
那得分人有寸長天與玄玄傳道妙時看燄燄發文光
相期共印千年事遲鈍研磨不要忙
用韻酬梅月翁(二首)
梅如冰玉月如杯月十分清更着梅湖海舊盟鷗鷺社
田園晚趣鵓鳩堆誓將結屋鄰翁住喜見携詩為我來
何日得同花下飲不妨醉倒卧莓苔
又
踏遍東南路幾千詩名少日已喧傳老成更誦河亭句
脱透真如曹洞禪尋䆒宗親知共本挨排行輩肯忘年
尚期分我梅花月生怕羅浮夢未圓
癸丑生日次韻酬黃山長
擬進華筵酒一鍾將行復止謾匆匆先天愧我十年長
初度偶然正月同政為蓼莪懸講榻又傳梅使寄東風
有懷不寐夜參半熠燿文星麗碧穹
寄題胡氏園趣圃
地偏車馬少行蹤天闊雲烟萬里通本本芥菘饜宿雨
年年桃李媚春風孰賓孰主園如昨人去人來趣不同
我亦謀歸理荒徑寄詩先到峴臺東
次韻魯司業(二首)
麗日中天下照臨太平有象適當今睿容穆穆崑崙厚
聖度淵淵渤海深忠藎世臣弘相業敷陳治道格君心
小儒忝綴班行末咫尺龍顔奉玉音
又
天聽雖高肯俯臨上稽往古證來今覆盆局促難瞻遠
短綆尋常詎汲深野老無知進芹味朝賢有喜見葵心
優優教胄歌詩暇遺我簫韶不盡音
澧陽通濟橋
涔溪南北往來衝纍石成梁濟不通两岸步行三十丈
二年力役百千工蒼茫喚渡閑飛鷁夭矯横空覩卧虹
朝錫佳名史官記人人傳誦謝家功
題敗荷(并序)
聞中丞相公有敗荷甚工緻不見初詩見諸
人和篇一二依韻謾成一首錄去請教
嬌紅久失六郎張黛綠殘粧更遇霜照影有慙同敗卒
返䰟無計覓巫陽三生傾蓋成憔悴一半披衣墮混茫
畢竟明年青不改依然十里遠聞香
贈游遜仲(有序)
曼湖游遜仲有恒産有恒心又兼道伎術能
相地之形勢察人之脉病贈之以詩
兒孫大旺皆因地性命常存亦在人一樣機闋一同巧
两般伎藝两通神虚虚實實穴易悞隱隱隆隆脉要真
家冨千金又能此此金無價永隨身
方塘詩為匡廬山隂學道之士朱清逸作
億劫廬山有活泉幽人鑿地敢偷天縱横四直可半畝
上下一清藏大圓真景渟㴠䨇日月幻形變滅萬雲烟
塵飛風起渾不管此處無波只湛然
贈陽醫士
飽聽人稱李與張名聲新起趙州楊已諳本草攻竒疾
更遇長桑得禁方一刺能逃癡豎子十全當貮大醫王
汗顔寸技無知者日月看題檢藥嚢
贈洪均
洪門自昔推三秀族子於今守一經拂日能來瞻北極
乘風送去到南溟發身散地頭方黑當路群公眼為青
我在燕雲指吳會書燈光射斗牛星
題豫章紫極宫太古樓寄余傅二道士
經今億萬大千劫猶似天開地闢前一物亦無惟混沌
幾時方有此山川乾坤謾自羲皇始宗祖應推象帝先
八逹四通昭曠眼昏昏杳杳入玄玄
雪巖詩
木長柔枯草長籐鳳凰岡下老雲仍清名寂寂無名叟
白髮蕭蕭有髮僧晴霰撒珠泉噴薄暮烟凝翠石崚嶒
寒山生怕人饒舌喚作雪巖渠不譍
贈相地者
葬術相傳自晩唐曾仙名姓至今香已看後輩成前輩
誰把青嚢換黑嚢群護降龍來宛轉四横朱雀去悠掦
此言易簡人人曉妙在旁搜得秘方
贈術者
來過有客急延茶道是江湖伎術家身瘦恍疑華表鶴
眼明會捉草中蛇巧思十畝淇園竹麗句三春閬苑花
似此多能應不困佇看天上泛仙槎
壽周栖筠
家傳荗叔易通書年與羲皇卦畫符貞下起元相續續
一中生萬又初初儼然大帶深衣客伴此先天太極圖
又喜歸來隣叟徤手持壽酒慶新居
贈金精丁葬師(見丁氏家藏使重書墨蹟)
蕭田勝事億冰崖丁族聯姻亦盛哉疇昔笙臺鳳飛去
只今華表鶴歸來雲霄萬里心仍在城郭千年塜可哀
玩世玄機饒戲劇混凡仙眼為誰開
又
金精排卦伏羲重傳到丁家易遂東俯察根原該地理
遠延支派擅天功節停去水便卑澤蠱壊來山忌内風
二五正當生氣聚錦囊有法葬其中
又
古哲安墳遺舊蹤後人得術紹真宗毒眸遠賽天邊鶻
徤足生挐地上龍何處無神司采擇誰家有福定遭逢
結廬亦欲娛吾老試為雲間覓一峯
金精丁氏昆仲甚盛皆以相地之術及吾門
先祖嘗贈之以詩蓋其術得之家學非若他
人之獵取遺書妄自矜大以售其欺者故贈
詩致託之之意焉仲偉重來先祖棄諸孤已
三年矣當以未終襄事日夕為憂伏讀前詩
益重哀痛故書諸孫當謹識
吳文正集卷九十六
