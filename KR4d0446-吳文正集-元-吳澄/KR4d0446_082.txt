吳文正集卷八十二
元吳澄撰
墓誌銘
故桂溪逸士陳君墓碣銘
宋末科舉之學甚盛國亡科罷而業之者亦廢樂安陳
貴道守其故業以自娛嬉不以時所不用而怠皇元延
祐儒科復于時舊學者已忘其步武新學者未得其門
庭而君獨擅所長年雖老猶挾其藝一再試有司遇不
遇有命而君之先識定見莫不嘆服焉貴道君之字仕
貴其名也居樂安縣西之二十里世裕貲産逮其祖其
父益昌大君生長富家志趣不俗種學績文是務扵親
扵兄扵弟扵族以孝恭友睦稱交朋信待衆仁藹然君
子長者之遺風實孚譽逹鄉人士師尊之邑大夫禮敬
之憲僉蔣侯行部至邑見君甚歡出所作詩詞與共商
略邑校缺官當路以君攝職前時君之弟崇進新構講
堂君又新構禮殿衆口頌美既而君復歸舊隠先世嘗
創道山書塾屏帷列岫襟帶清流占地之勝名公題詠
不一君讀書其中夜參半誦聲猶未歇老而彌勵至治
癸亥感微疾正月十二日卒享年七十八娶方氏子男
四文鳳文麒文璘文慶女四適師適張適鄭適何孫男
八女七泰定乙丑正月二十八日諸孤奉柩葬于所居
之西下陂之山其冬予還自禁林明年文璘請文墓石
予與君素厚善思篤學篤行如君者不可見已乃叙其
槩而繫之以銘桂溪者君别墅之扁也銘曰
恂恂耆舊展也希有隆隆邱阜噫其可久
金谿劉君妻吳氏墓誌銘
危素以其學子劉蘭見傳其大父之命其言曰吾母新
田吳氏諱卿吉宋貢士可之子賦質溫淑治家儉勤中
外無間言外祖母卒既葬諸舅欲以篋笥所貯金帛分
與女兄弟諸女中吾母次居四艴然曰女出嫁在外母
病不得晨夕侍側奉湯藥抱痛終天矣身後又攫取所
有是利母之死扵心忍乎弗受大德乙巳秋外祖父罹
無妄之災吾母憤曰恨我非男不能詣官代父明曲直
勉吾父捐資佐諸舅訴于上司遂白其屈吾父殁時吾
母未五十畢男女昏嫁之未畢者教之各使成立家日
以豐受子孫致樂之養年七十六乃終至順庚午三月
五日也卜宅兆于岳溪將以某月日窆敢徼一言光泉
壤予與其夫家無一日之舊危素丁寧述其子之情乃
為之銘其夫劉國珍也子男三介福象賢有容女三適
荀適鄧適趙孫男九女四曾孫男三蘭其長也銘曰
富且壽繁胤胄德可稱福亦厚
故陳山長妻姜氏墓銘
故浮梁州長薌書院山長陳君之配姜氏年八十一無
疾而終越四年其壻金谿吳晉卿諗予曰妻母三子長
曰偉建寧路崇安縣星村鎮廵檢仲曰紳將仕郎瑞州
蒙山銀冶提舉季曰經由平江路長洲縣教諭改儒學
正長子先二年卒季子先三月卒仲子獨治喪事其從
兄桂陽路儒學正厚為叙其母之行方將求誌銘以葬
而紳亦卒諸孫惟鈞既壯既室其餘俱幼晉卿承妻兄之
志敢蘄一言光幽宫予閱厚所叙夫人世居饒安仁之
璜塘歸為陳氏婦奉舅姑無違娣姒未嘗有間言山長
君負意氣少宦學徧游諸先進之門晩值時難能排紛
禦侮於談笑間不屑治貲産得内助力生殖有經家業
彌裕勤女工至老不倦饑寒不給者隨所有濟之能償
不能償不較也三子皆有立諸女亦克如其母婚嫁費
繁辦之不勞力晩受子孫孝養閭里羡其享盛福其殁
泰定二年十月六日也男三女亦三適張適上官吴季壻也
孫男五女五曾孫男一女二某年月日葬某處銘曰
壽且豐孫承宗用康厥終允臧斯封
故金谿毛秀實妻陳氏墓銘
鄱陽陳氏女惠安生宋寳祐甲寅九月年未二十歸撫
金谿為毛秀實妻奉夫之妾母如君姑元至元丙子家
燬于兵噐服鮮遺掇拾燼餘日積月累賓祭靡缺供上
所贏猶能增廣田園廬舍生殖浸浸饒裕延祐甲寅夫
喪斂葬如禮時君舅進武校尉之喪猶在殯曰予既卒
且葬矣兹豈宜緩遄卜宅安厝畢其夫未畢之事居常
不忘敬順未嘗鮮衣美食戒其子繼芳暨翼曰吾相爾
父興家扵艱危本之以勤苦將之以節儉以有今日爾
其念哉侈用則傷財傷財則窶矜氣則逆衆逆衆則争
爾其慎哉已為所生子蔣之子繼芳是也蓋曰毛文王
之昭蔣周公之胤二氏實一姓也年四十餘復屬其夫
以妾勝生男二其一不育其一翼也待二子與已出無
間命翼從前進士旴江李先生受學泰定丙寅春得疾
明年丁夘夏小愈明年戊辰春又劇五月丙戌卒年七
十五其冬翼来乞銘余病不能作辭之天歷己巳春溫
前請將以某月日窆于某原予觀毛母戒子之言雖士
大夫或有所不及蓋賢母也乃為銘曰
母教兢兢子孝承承毛氏其興乎
故登仕吳君夫人余氏墓誌銘
宋登仕郎吳時可撫金谿著姓咸淳間暨其季弟與郢
程鉅夫共學臨汝書院余鉅夫友也亦時造焉遂識君
仲季未幾運代革鉅夫顯宦于朝時可隠處于家恂恂
然有古逸民遺風食皇元之土踰三十載乃卒鉅夫為
銘墓又垂二十載而其夫人卒諸孤徵銘扵余夫人余
氏諱妙真金谿禮原之系曾大父忠全大父延明父世
覺俱潜晦弗耀景定庚申歸為吳氏婦順舅姑睦娣姒
厚宗戚下逮使令咸得其心女事婦功躬不憚勞相其
夫終二親喪無違禮登仕君晩嬰末疾足不良于行者
八年湯藥飲食之奉纖悉具宜比及卒葬凡附棺内外
必誠必信老年獨受子孫孝養燕居談論每勸以勤學
謹行持身理家之道既壽且寧福稱其德元至治癸亥
某月某日無疾而逝年八十二泰定甲子某月某日葬
某里之延福原子男五垕子辰子良子復子莱子其一
其四先卒女三孫男十女十三曾孫男五女五予觀家
之盛衰寔關内助之賢以否吳氏自宋至今弗替益隆
非其所積者厚所詒者遠而然哉銘曰
福集家昌靡不繇内則壽永身康靡不繇順德胄胤振
振一門其如春堂防囷囷百世其如新
故吉水縣尉楊君墓誌銘
國朝一天下以来民志靡定塗之人輒欲躋身大夫士
窮智慮竭貲力雖不可得而猶不止幸而得之如行可
際可公養無一可而丼心焉鞅掌盡瘁脂韋忍詬雖不
可為而猶不悔余壹不知其奚慕吉水縣尉楊君家清
江縣之清江鎮鎮綰西江東廣之會貨物聚戶口蕃大
兵南下時未及郡竟官吏已逋竄居民失依倚惡黨乘
時將魚肉其鄉鄰君見事明投機敏合數大家首詣帥
府輸欵順附一鎮之人大得以安小得以全更生者不
啻百千萬帥府嘉其誠上其功朝命授吉水縣尉甚能
其官然不俟滿而歸年方壯盛閒適四十餘年以至于
老無復萌仕進想人問之則曰吾先廬先疇自可容膝
餬口以怡吾親胡能役役為人也哉噫君之一命分所
宜有非如它人之以智慮貲力取猶且薄之而不處何
其識趍之超乎衆也昔者范蠡既成功名扵越思移謀
國之術而施之於家謂陶之地宜貿遷遂徙家箸鬻竟以
饒財雄一世清江鎮亦江右之陶也五方俊民聞陶朱
公之風而興者前後輻凑至往往能有所立故鎮人每
由客寓而老子長孫其間土著蓋無幾獨楊氏為世族
家近扵市而身遠扵賈雖㕓地分僦于編戸厚生利用不
過歲收其土之入而他無所通阜坐視輩儔納倍蓰之
息累鉅萬之積略不動其心噫聖門如子貢猶未免扵
殖貨君其賢也已烏有晨夕羊鼎之旁而不一染指者
乎何其識趍之超乎衆也宜春易貢士景升扵君有三
世之好而述其行曰君身長七尺望之偉然魁碩軒岸
重厚和易輯睦閭井觧釋紛競直辭正色使人心服鄉
有水患率丁壯築陂堰十餘里護淤田數千百畝為膏
腴歲饑隨廪實多寡以賑善大字樂為人作名扁所居
水竹幽靚庭階雜蒔花卉種梅數百株紆環如谷人
號之為梅谷云泰定丁夘正月微疾子弟親友咸在君
端坐曰吾年至此吾欣然逝矣季旬八日也壽七十六
曾大父有貴大父法顯父與祖晦迹弗耀君諱三登字
儀之少業進士詩賦藏書數百卷昆弟三人俱文雅訓
勵諸子唯謹娶王氏男以義以道以德女適胡適張適
彭孫世昌將以某年月日葬某原君所自卜也卒之四
月予客上湖黃氏之塾以義黃倩也衣大布之衣来乞
銘其婦翁黃良孫謂予曰儀之之行可銘也乃為銘曰
不惡辱以榮不惡囂以贏人之同情彼林林而酲此孑
孑而醒噫其可稱
故蒼山居士徐君墓銘
余昔由撫而洪由洪而撫每過金溪城泊舟岸下屢欲
登岸一覽而輒不果蓋撫建之水自南遶其東而北流
又分一派遶其西而合于北山林可樵原陸可耕而水
環其外若海中洲島然地屬撫郡臨川縣之明賢鄉舟
人云某姓某姓居其間今不復能至其處矣有徐居士
子孫来乞銘以葬問其居曰金谿城也問其族曰先世
自洪之豐城徙居士君諱天麒字麟卿生宋寳祐甲寅
仲冬季旬之二日卒元泰定丙寅孟冬上旬之六日得
年七十三至天歷己巳季冬仲旬之四日葬長樂鄉之
塔坑居士處有恒産出可通舟薦歴江淮湖湘貿遷所
貯家浸以肥多接豪俠偉人故襟抱識趍不鄙不凡南
服歸國徵役難任率至疲瘁獨綽綽應之竟莫能害而
尤加裕焉近境竊發設計平殄不煩官軍黨里蒙惠賙
賑匱急負者弗責二教之徒蘄助亦欣然樂施逹官嘗
書蒼山二字而扁其宴息之樓鄰善家富身康心寧優
游長年以壽今終子孫才賢興盛未艾真福德人哉考
文先妣蕭氏娶白早世無嗣再娶陳氏先卒子男四景
仁景瑞景輝景昭瑞陳出也女二梅次鼎丼泉壻也孫
男十曰彧曰彦曰誼曰啟曰文曰成曰馬曰虎曰智曰
黑女五曰武曰琇曰祉曰祐曰玉為請銘者鄔迪景瑞
之妻弟而吾孫婦之族父也銘曰
肥遯皎皎人間灜嶠生崇吉德死妥吉兆
有元忠顯校尉富川縣尹皮府君墓誌銘
府君諱南舉字仲尹姓皮氏系本長沙醴陵徙新塗西
歸里分徙清江崇學鄉今為崇學人族以業進士舉貢
者不一至宣教郎諱㢲登上第知平江縣繇是聲望彌
光府君平江第二子也幼從父游宦其伯兄留任家督
父既殁聚處協理兄所可弟然之弟所可兄然之雍睦
無間鄉族鮮二早歲俱從碩師受周禮義兄嗣家學相
先後貢于鄉同試禮部弗利國朝奄有南土豫章已附
游兵駸駸及清江皮姓介居二郡之間官民靡所倚藉
僉謂宜得望族有才略者出應事機府君完保宗黨于
家衆推伯兄往詣帥府輸欵境内遂安堵如故事定朝
命授伯兄嘉議大夫南雄路總管授府君忠顯校尉管
軍總把湖廣行省命充賀州富川縣尹府君素志恬淡
隠退不仕俗塵略無芥蔕尊酒棋秤藥爐丹竈逍遥閒
散如方外人然譽聞日隆過從雲合接賓朋有禮賙鄰
曲有恩遠近視如泰山喬嶽焉夫人清江縣尉胡蒙冲
女生子豫晩歲病癈年七十七子喪憂悸病劇既而復
愈年八十二危篤幾甚忽矍然而甦自是又五年八十
六乃終女八人壻二胡一趙一黃二鄒一劉一鄧孫男
一植女二適楊適趙曾孫男二女二皆幼余昔年屢客
皮氏總管公暨府君親密如膠漆府君卒後九年余再
過清江而府君之柩猶在淺土植以總管公之子平江
州判官溍之狀請銘其大父之葬余扵府君情誼非止
如舊館人而已追想其風流不可復見則為之銘曰
質也清仙之臞氣也初春之煦人也外冰之渙天也内㴻
之灌德臻兹其壽也宜
樂安胡仲玉墓誌銘
樂安胡仲玉諱謰宋咸淳丙寅四月戊子生元泰定丁
夘四月壬午卒是年九月乙夘葬縣北二十里康村之
大朱谷前期孤恭衰絰請曰先君善事父母承順養志
服勞竭力敬兄友弟夫婦如賓應接允當明習吏牘通
敏過人強壯時在官方愜志忽自引退曰此非吾業也
閒居植産勤而有恒儉而中節日豐饒汲汲以教子為
務又推所餘濟閭井之貧衣寒粒饑藥病棺死以至梁
川甃途施財于二教靡有吝意孝弟慈厚出乎本然而
非黽勉也今也不幸大故儻得逹者一言光于幽則死
者為不亡矣敢以請予家距樂安甚邇人之善否固所
熟知而恭劬書博記屢應進士舉嘗及予門者仲玉去
吏為民竟能致富其財蓋足稱也祖諱潜考諱祐之一
兄二弟娶鄒男三良恭讓女一孫男二惠溥女孫亦二
銘曰孟子有云術不可不慎也斯人庶幾能擇術者夫
家裕而子賢宜哉
故南城楊泰可墓誌銘
右南城縣之南八十里有聚曰裏塔楊氏族居焉族無
貴顯之人無富豪之家而風俗敦樸好善先世有諱宏
者嘗暮行入郛度郛外長橋橋有遺篋命僕人攜歸館
舍啟視内貯白金二百兩翌日天未明往俟橋間果有
號而至者曰昨領官降和糴銀本適醉於此而忘持今
雖傾家莫償儻索不獲唯有死爾宏察其言覈其情哀
扵是呼之造所館出篋授之其人泣感而去由是鄉人
稱為缺
念善翁翁之仍孫亨字泰可祖考妣考妣四喪俱未就
土悉心竭力卜占宅求良師詳審安厝唯恐弗慎後享
年六十九而終其子素不相識詣予求銘謂葬期擬今
冬余未暇作則冬仲又至必欲得銘謂葬期展来春嗚
呼昔者其父之葬親也必待已之諳葬法今也其子之
葬親也必待人之與銘文否則寧未葬揆之中道固或
未合而致孝扵親必誠必信可謂厚也已矣缺
泰可德不許和不流天姓孝友養生送死無憾以禮開
𨗳族屬俾不失尊卑序理家儉勤綱條整然力匪有餘
每喜賑施見貧瞽輙蹙額若已疾痛道路阻隘不便亦
為脩治宋寳祐戊午十一月生元泰定丙寅三月得疾
弗起娶宜黃饒子男三乍平本平為兄炎嗣女適新城
鄭孫男六女三俱幼兩及吾門者季子本也墓地在南
豐小嶺下茶坑白石之原銘曰
偷俗靡靡苟簡喪紀訖事而已奚念所始必安親體必章
親美鳴呼楊氏有是父子
故臨川鄭君宏叔墓誌銘
唐僕射鄭畋之子戶部侍郎凝績葬建昌新城縣北三
十里子孫因家焉今為鄭氏族臨川之楊塘清泥池頭
浮田四派其分流也宏叔諱居誼居楊塘宋末寓清泥
與一二宋人文學相好咸淳甲戌混補入大學者名翔
貧無資君給送其往在學未幾事變孔棘奔避而出道
梗不通適解后君扵江東之境相挈至家時人情震蕩
君與大學兄弟力護鄉閭鎮遏羣不逞幸而無虞得以
生聚其間小定乃歸楊塘故里貢舉已廢君教子明經
不輟或笑其迂及儒科復而君之子孫克副時需始服
君遠識母年逾八袠子職謹甚伯季凡四同居五十年
雍睦如一日公私應接長者分畫少者禀承㒺不恪恭
處鄉恂恂嘉善嫉惡間出片言平釋忿怨悉愜所願有
喪無以斂葬周助唯恐後晩年創僧道寺觀各一施田
以飯其徒欲建書塾待游士未果而疾革猶以成志囑
子孫生宋淳祐庚戌元泰定丙寅九月卒娶黃氏子男
一雷一中一鶚嘗任江浙御米稻田提舉女適楊適曾
適龍適楊孫男五女七四已行三未筓曾孫男四女一
卒之年十一月窆于金谿歸德鄉之上磜前期一雷命
其弟一鶚以前鄉貢進士程禄應所述行實来乞銘余
觀其行蓋鄉之善士也是可銘已銘曰
視久生厚五福具有本培末茂韞美未售躬之弗遘式
顯之後
陳垚葬誌
陳垚生長素封之家而無膏梁紈綺之態既成童詣予
所讀書予每日談辯從旁竊聽悉能悟解退而與同輩
共論雖年在其上者輙為之屈予固異之父亦喜之泰
定丁夘夏予出訪清江舊友世從及秋父促之歸將為
畢娶其意殊不欲予與言曰父命安可違遂歸而娶明
年復過余三月望歸省竟以内疽之疾不可救而殂四
月十日也父母哀之予亦哀之以予文誌葬蓋其父母
意也聊藉是紓哀焉爾矣噫程子謂有生之類間值者
難難則數或不能長垚之慧而夭也殆以是與其生至
大庚戌九月十九日年十九已冠已昏故不為殤冠之
時字曰伯高婦吳氏卒之後五月二十二日生一女噫
吳文正集卷八十二
