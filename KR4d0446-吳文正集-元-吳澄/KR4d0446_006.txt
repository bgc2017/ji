吳文正集卷六
元吳澄撰
說
丹說贈陳景和
丹出井中玉質而日色盖至陽之氣所成知丹之名則
知丹之實矣希夷先生陳圖南所傳六十四卦丹之道
具是魯山景和非圖南後人乎好外丹夫外者内之景
象也如好之有圖南之圖在
藥說贈張貴可
人無恒不可以作巫醫古有是言也張貴可設藥肆三
十年餘自前至今如一日其生藥精而不倦於治擇其
熟藥真而不雜以偽贋又得方外高人傳授丹法墨法
與衆迥别養命者服之而效濡豪者用之而良取信於
遠近有年矣而敝衣羸形安守其業恬然無欲贏貪利
之心庶幾乎古之所謂有恒者歟柳子厚嘉宋清市藥
而不為市人之行余於貴可亦云
丹說贈羅其仁
丹也者至陽之氣所成也似朱非朱似赤非赤丹之色
也似玉非玉似石非石丹之德也古之真人陽純隂絶
方其初也以無象有用鉛非鉛用汞非汞成之而温養
使精神魂魄混合不離可以長久者内丹也及其究也
以有象無用鉛為鉛用汞為汞成之而服食使骨肉血
髓消鑠俱融可以升舉者外丹也後之名醫以藥濟世
為之湯以治經絡為之散以理中焦為之丸以達下部
而丸之别或名為丹何哉盖以其匹配隂陽依放造化
可以愈沈痼可以扶危急可以救卒暴可以起死回生
可以延年益夀雖醫之用而有仙之功焉其名之曰丹
也不以此乎廬陵羅其仁克紹父之業工鉛汞交媾之
術鼎罏烹煉之法推其餘為丹藥以療未病之人其為
人慈善篤實志於利物不志於利己其為丹也既有仙
之功其為人也又有仙之行矣功行可仙則丹非凡丹
也得是而服食焉者不謂之得仙丹也歟
琴說贈周常清
昭文善鼓琴而文之綸施及文之子何也以其伎之異
乎人也盖若僚之丸秋之奕養叔之射造父之御然苟
非精於其伎有以自好則不終其身而廢業者有矣尚
能家傳世守之耶廬陵周大江挾琴遊士大夫間號為
琴師莫之可儷也其子常清得其父之伎延祐戊午春
予與同止宿者再浹日每於隔壁聽其吟弄之妙塵累
為之傾消於是深服其伎之精予自少有志於樂嘗歎
古樂冺絶學之無由夫八音之中革木無當於五聲匏
竹土之與金石五聲雖具而其節奏不過教坊燕樂絲
之一音若筝若&KR0793;若箜篌若琵琶非古雅樂器無足論
者唯琴瑟古樂器也瑟之器雖古而聲亦今庶幾可以
古者琴而已琴之譜調超出俗樂之上然自古及今不
知幾變矣更造改作者果皆石䕫師曠其人乎抑亦猶夫
人也唐宋盛時韓子歐陽子所聽之琴猶不免可憾况
後此者乎以予所知未百年間已變三譜愈變愈新其
聲固有可尚而纖穠哀怨切促險躁或不無焉淳古遺
音和平安樂澹泊優游之意其亦若是否也世之能琴
者往往非儒能儒者又不知音欲與論此而無其人大
江儒者也而精於伎常清歸省其以予言質正於家庭
他時再會必有以起予者故於其行也書此以贈
丹說贈劉冀
劉冀仲山通醫之書明醫之理傳醫之方得醫之法其
辨脉也精其識證也決其用藥也審而不緩竒而不險
其收功也全多而失少又遇異師授丹法其上之却老
還童者頗秘未暇問其次之濟世活人者嘉與衆共之
藥物有交媾火候有進退有烹煉有温養宜其妙合隂
陽巧奪造化而愈難愈之疾長彌長之夀也是豈可與
藥市市藥者同日語哉
丹說贈吳生
有神仙延年之丹有神醫愈疾之丹實殊而名一葛溪
吳仁叔丹藥作效於人多矣取信於人久矣一門二弟
同得其法今見其弟如見仁叔焉
文泉說
昌化縣主簿錢自牧言其所治縣有隠士陳希仁博學
能文以文泉號其所居之地予問之曰文泉者舊有此
名歟抑新為之名也簿曰地有泉而陳以文之一字名
之爾予曰人稱蘇明允為老泉者以其地有老人泉故
借其地以號其人非新創名也惟柳子厚謫居冉溪之
側特以愚名其溪元次山在南方往往為水立新名道
州有水名濓溪者亦次山之遺教其後周茂叔先生寓
江州城外取道州舊地名名其書院曰濓溪蘇子瞻詩
云先生本全德廉退乃一隅謂其取廉之義以名溪而
旁加水字也泉之名為文者其亦昔人以愚以廉名溪
之意歟愚非美名廉亦一善而已昔人薄於取名盖如
此若文之名則其義甚大非愚與廉所可同也天有天
之文地有地之文人有人之文天地人之文具備於聖
人之身堯舜禹湯文武而下惟周公孔子可謂之文也
故曰文不在兹乎秦漢以後儒者不知道惟以言語之
工為文則既非矣蘇子瞻嘗言吾文如萬斛泉源以言
語之工為文者倘如蘇子瞻殆亦庶幾焉夫水天下之
至文也而泉者水之初出陳君以文號其泉自負豈淺
淺哉最下猶當為蘇子瞻遡而上則周孔之文又非子
瞻之所得聞者名之浮於實君子必不為也錢簿請錄
吾言辭不獲遂書以遺
松友說
松木之貞堅也其為友者為誰魯論美其後凋蒙莊美
其冬夏青青皆與栢並稱然則栢其松之友乎戴記美
其貫四時不改柯易葉則不止與栢俱而又與竹儷世
俗亦以松竹梅為歲寒三友然則竹梅其松之友乎人
之可與松友者必如栢如竹如梅而後可盤桓於孤松
之側松所友者晉淵明也吟哦於二松之間松所友者
唐斯立也鄱陽陳聖舉嗜書有清致以松友名其居夫
不以我友松而松與我友者其節其心當有以肩陶而
軼崔不然松之為松絲蘿施之矣何以表然特立於栢
與竹梅之上哉臨川吳澄為作松友說
冰花說
清江鎮李巡檢廉惠人也所涖之地瓦屋有霜結為冰
花史圖其狀以美侯客傳其圖以示予予為之言曰凡
天下之物每有多有者為宜希有忽有者為異妖者宜
則祥者異也常者宜則怪者異也其妖其祥其常其怪
或謂之宜或謂之異在天在人一也夫廉恥道喪貪濁
成風瘠人肥已殘下㒺上者比比而是於斯時也而有
人焉以清謹為行以寬厚為政乃見於卑小之官遐僻
之地豈其宜哉異也有電有雷有風有雲氣侯嚴肅則
露凝為霜雨凝為雪水凝為冰天之常也若夫霜堅成
冰冰鏤成花稽諸前志參諸雜記其似此者於昔為間
見於今為非常豈其宜哉異也由此觀之李侯人之祥
也冰花天之怪也衆皆若彼侯獨若此惟其祥故在今
以為異常時所無一旦所有惟其怪故自昔以為異夫
人之異非必有以感乎天天之異非必有以應乎人二
異於一時而適相遭吾安得不以人之異者為斯時喜
又安得不以天之異者為斯時嘆也哉
觀瀾說
予家有清池可十畝泉冬夏混混不竭月夜乘舟扣舷
蕩漾其間彷彿赤壁之遊之樂地四平無山林障礙微
風發則粼皴淪漣倡披繽紛如綺如縠如鱗如鬛不可
勝狀有天下之至文焉大父嘗結廬西南涯開軒面之
曰觀瀾軒有客難曰瀾之雄偉壯盛者長河大江之流
洞庭彭蠡之瀦也今以一勺之水而觀其所謂瀾得無
見笑於天吳哉主人答曰子知孟子之言觀瀾者乎觀
水有術必觀其瀾盖貴乎水之有源也潢潦之水雨集
而盈雨止而涸何瀾之可觀若夫有源者則異是彼之
經數千百里而來合數千百川而一者有源也此之歷
四時千載而如一日者亦有源也有源既同則有瀾亦
同也泰山之與秋毫政未可以大小而殊其觀於是客
無以應也金谿洪君恢廓尚義所居有觀瀾閣浚渠導
溪引活水至前殆與予之大父同其趣盖有源之水不
必如長河大江洞庭彭蠡之廣且深而後可觀也青田
陸子近世大儒之知道者洪君生不同時而與同里增
修祠宇以表欽慕是必悠然有會於其心兹非所謂有
源者耶譬之水然有源如是其有瀾可觀也固宜竊慮
時人未達洪君之所以名其閣之意也故述予大父之
答客難者以諗
虚舟說
真定趙時中扁其燕坐之所曰虚舟盖取諸莊氏書夫
彼之所謂虚也者謂有其舟而無人主之也大概莊老
氏之學以無心待物若無主之舟然任其汎汎於水中
雖偶觸他人之舟而人不怒以其無主而非有心故也
待物一皆無心倘或傷於物物亦無憾於我故曰人能
虚己以遊世其孰能害之雖有己而已無心雖有舟而
舟無主是之謂虚虚舟者虚己之喻也其遠害之計高
矣而終不及吾聖人之中道吾聖人之舟有主而實非
如彼之無主而虚也然操之於節度行之於空隙百艘
並進狹澗相遭其舟亦無所觸既無所觸誰其怒之彼
無主之虚舟固為無心而亦有時觸人之舟人雖不怒
心實不悦吾聖人之舟未嘗有觸於人人不惟無怒於
心而其中亦無不悦之意盖莊老以無心待物聖人以
公心應物其心公雖曰有心亦若無心利之而民不庸
殺之而民不怨又奚啻能使惼心之人不怒其觸而已
意古聖人邈矣吾於後世得漢相諸葛武侯焉廖立李
平被廢黜而終身無怨尤感之至於垂涕非其公心足
以服人而然歟豈必如老莊之無心也哉時中方以才
名為世用與其學蒙吏之無心而縱無主之虚舟孰若
學漢相之公心而運有主之實舟乎
春谷說
河南趙和卿以春谷名其居予聞陶唐命官羲氏司春
而名其賓日之處曰暘谷暘之為義固取日出之明亦
取春暘之温春谷之春亦猶暘谷之暘也歟盖河南為
天地之中得氣候之正非特每歲之春然也世道太平
而萬物皆春惟河南為尤盛周公營洛而驗諸隂陽風
雨之和其事遠矣前三百年有卲子自衛來居而以收
天下春歸之肝肺自幸和卿河南人而曰春谷夫誰曰
不宜然天地之氣與化移易又不知今之河南視昔何
如也和卿宦遊四方鮮或歸其鄉則亦隨所在而皆春
谷奚獨河南之谷可以為春乎春之時在天地為元在
人心為仁元者藹然發生之理仁者盎然惻隠之心存
此心之惻隠以同乎天地之發生則春吾心也靈明四
達何往非谷而豈係乎身之所居也哉和卿賦質慈良
而施於政者多寬惠此其所謂春谷者也擴而充之與
天地之春如一在乎人而已
方舟說
舟所以濟不通也士特舟大夫方舟諸侯維舟天子造
舟其多寡不同何也示有等也南面之君由天子下達
於諸侯北面之臣由士上達於大夫臣之位至大夫而
極士之志期於大夫而止龔仕璋士也而以方舟名其
燕坐之所盖以大夫自擬者歟方舟濟川之具也濟世
必以人猶濟川必以舟欲得舟之用宜備舟之材古之
舟刳木而已後世解木為片編以為舟一舟所須其材
不一也有一不備舟不可以成濟川之具其難如此濟
世之具豈不猶難於舟也邪如夫子之上聖孟子之大
賢備全人之能乃可為濟世之舟也義理有一之未瑩
才藝有一之未優臨事鮮不致缺敗鄉相王文公學孔
孟而志伊周節行文章為天下第一若官爵若貨利若
聲色外物之欲一毫不入其心及其為相設施竟不滿
人意甚哉濟世之不易能也惟完舟能濟川惟全人能
濟世以荆國所志所學猶未得為全人也况不及萬分
之一者乎夫濟川者聚衆材成完舟若楫若維若檣若
帆靡有不完而後可以浮之江湖之中置之風濤之衝
而無渗漏覆溺之虞苟學不至孔孟才不逮伊周則皆
未完之舟也其可輕試於一濟哉仕璋字民望吾同鄉
人也因其所名而勉之以實作方舟說
寬居說
京兆卲信可以寬居扁燕坐之室臨川吳澄問之曰何
謂也對曰寬者仁之德居者以之宅心也澄遂為之說
曰人性所有仁義禮智四而四之仁其一爾四而一之仁
其統也仁之量宏仁之施博故狀仁之德寬為首然天
以是理賦於人木之神曰仁金之神曰義仁之德為寬
義之德為猛二者可相有不可相無若專於一則偏矣
金之神王於西而秦俗往往尚義信可西人也持身峻
潔涖政勇決其所得於天者義之分數多盖欲擴仁之
寬濟義之猛俾所由所居義與仁合而以寬居自懋也
聖賢之學使人變化氣質損有餘益不足裁其偏而約
之中寬居之扁殆古人佩韋之意乎抑嘗觀夫子所言
寬者實居上臨下之本論語末篇記帝王出治大概寬
則得衆一語亦冠信敏公之前寬之用大矣哉究寬之
用可以該仁之全非特可以濟義之偏而已其量兼容
而并包其施廣被而普及八荒皆我闥四海猶一家寬
居則然也此仁所以為天下之廣居者夫信可名思誠
初以儒而仕繼為一道臬司之輔又為兩路民牧之殷
充其所到可大受可大任是乃寬居之極功吾將有俟
焉
蒙泉說
吾夫子之亟稱於水也果何取於水哉孟子以為取其
原泉之混混也夫泉者水之原也水必有泉為之原其
來者混混而有常是以其往者續續而無盡也苟無是
泉則溝澮之乍盈不崇朝而已涸湖澤之極深曾幾時
而亦竭水之有貴於泉者如此泉之名不一也爾雅名
其所出已有三名之殊世人名其所見奚啻百千萬名
之衆曰甘泉者味之宜於供飲也曰寒泉者氣之宜於
救暍也曰清泉者質之宜於鍳照滌濯也推是而名雖
巧歷莫能殫真定河北之雄郡其地有名之泉甚夥而
吾令君崔耀卿之别墅獨專其一滃滃而出涓涓而流
堰之為渠瀦之為池引之導之灌田若干畝昔未有名
自言蒙被兹泉之德於是假借易經卦名之字而名之
曰蒙泉其取義則與易卦所謂蒙者不同也何也蒙之
字義巾羃物也其加草者草之蔽猶巾之羃焉爾障隔
而冥迷之蒙昧之蒙也覆幬而資益之蒙蔽之蒙也易
卦所象之泉潛出於山腹之下而未達于外譬如童穉
蒙昧所向惠利未能及物者也令君所名之泉顯出於
平地之上而遄達於遠隨其流注蒙被所潤惠利己能
及物者也前此固有以蒙名泉者盖取易卦蒙字之義
今此之以蒙名泉者非取易卦蒙字之義也一以蒙昧
之蒙而名一以蒙被之蒙而名蒙之字雖同而蒙之義
則異蒙之名雖舊而蒙之義則新廬陵文士劉道存主
崇仁簿為官長作蒙泉記鎮陽之山川形勝崔氏之家
世閥閱該載瞻麗蔑以加矣予復因令君蒙被兹泉之
言而剖析舊名新義之各有當於人俾得所蒙者兹
泉之至德也於泉不忘所蒙者令君之厚德云
車舟說
曾子言士不可以不弘毅弘所以勝重也毅所以致遠
也夫可以勝重致遠而行於陸者車也可以勝重致遠
而行於水者舟也豫章揭秀才從吾遊也久其廣博也
期於無一理之不知無一事之不為其健敏也期於視
萬里而咫尺視萬古而瞬息故車以為名舟以為字其
欲勝至重之任致至遠之地而通行於天下者乎雖然
予嘗間諸卲子曰物者身之舟車身我也車也舟也物
也物以載我而行者也然我之所以為身豈五臓六腑
四肢百骸之謂哉身非身也其所主者心也心非心也
其所以具者性也性非性也其所原者道也道者天也
天之所以為天我之所以為身也然則我之身非人也
天也天也者道為之身也至重莫如道至遠莫如道倘
非恢擴堅強之車舟何能勝其重致其遠者重也遠也
身有此道故也苟無此道則雖有車舟無所可載虚車
爾虚舟爾出與處與用與舍與身之所值有不同而道
無不同也或以道而殉身或以身而殉道身之所在即
道之所在車舟所載匪載我之身也載天之道也秀才
有非車之車非舟之舟以載矣又將假有形之車有形
之舟以行於陸以行於水而達於京師仰瞻奎閣清光
於九天之上親而大有輔星焉疏而小有郎星焉試以
車舟所載之身一鍳照於星光之下道果無所欠車舟
果有所載則其重其遠我所自有而此身之出處用舍
又奚足云
蘭畹說
蘭有君子之德其名見於易繫辭傳春秋左氏傳禮之
二戴記至屈子賦離騷則其言蘭悉矣蘭有德有用而
有益於世匪但載於儒家之書在醫經為草部上品之
藥後之註離騷者援據醫經以辨其名物曰蘭生水旁
與澤蘭相似紫莖赤節高四五尺綠葉光潤尖長有岐
隂小紫花紅白色而香五六月盛盖有莖有枝之草卲
子所謂草之木者而今世所謂蘭則無莖無枝草之草
爾豫章黃太史以一幹一花而香有餘者為蘭一幹數
花而香不足者為蕙俗間同聲附和謬以此草當離騷
之蘭寇宗奭本草衍義亦復溺於俗稱反疑本草圖經
為非甚矣其惑也夫醫經為實用設非虚言也其可誤
識哉不知今之所謂蘭者醫若用之果可利水殺蟲而
除痰癖否乎且其種莫盛於閩之漳與南劒夾漈鄭氏
考亭朱子皆閩人也豈有不識其土之所産朱子楚辭
辨證既以洪氏所引本草之言為是而復申之云本草
所謂之蘭雖未可識然似澤蘭則處處有之可推類以
得其與人家所種葉類茅而花有兩種如黃說者不相
似古所謂香草必其花葉皆香燥濕不變故可為佩若
今之蘭花雖香而葉乃無氣香雖美而質弱易萎非可
刈而佩者其非古人所指甚明但不知自何時而誤鄭
氏通志於昆蟲草木略則云近世一種草如茅葉而嫰
其根謂之土續斷其花馥郁故得蘭名誤為人所賦詠
夫鄭朱二先生之辨析如此而世俗至今承誤猶以非
蘭為蘭何其惑之難解也古稱蘭蕙蘭茝是蘭與蕙茞
同類蕙者零陵香也茞者香白芷也皆可采而乾之收
貯以為香藥經久而彌香非若今人所名之蘭不過如
茉莉瑞香之花能香於一時而已章貢連芳潤修潔士
取屈子離騷之辭以蘭畹名其書室屈子所好往往與
楚俗異芳潤心屈子之心其所謂蘭必不與世俗同因
為誦予以所聞作蘭畹說以解世俗之惑欲人之誠真
蘭而不惑於偽蘭也
無作說
内息貪嗔癡心外絶滛殺盗事此為學佛初階綺語亦
合禁斷我不作以媚人人猶作以奉我人我雖殊罪業
則一作綺語人不如無作試問居士如何如何一吾山
人說
吳文正集卷六
