吳文正集卷九十
元吳澄撰
制
封張蔡國公制
天地間之有正人國家恃以為元氣卿之忠藎朕所眷
知比因疾以祈閒爰加恩而優老榮禄大夫中書平章
政事張珪彛常世閥廊廟宗工早緫戎旃已作禮樂詩
書之帥晩司化軸遂稱文學正事之臣左右六朝出入
三府夷險不易其守鯁亮一如其初太清罹薄蝕之昏
前期致沭浴之請越予新服嘉乃舊勲諤諤之節詎敢
詭隨侃侃而言類多禆益黯雖謁告奭尚勉留俾辭鞅
掌之勞專罄格心之學緬維先正嘗平金壘以立功宜
得後昆復就蔡封而襲爵所謂故國庸建上公思竭爾
忱廣敷陳於經幄欽承時命永翊贊於皇猷可封蔡國
公提調經筵事
封天師制
我國朝之崇玄教古莫與倫卿世家之受皇恩今為特
盛宜隆稱號爰示寵嘉正一教主嗣漢三十九代天師
太玄輔化體仁應道大真人主領三山符籙掌江南道
教事張嗣成冰雪神人風雲聖代繼乃祖乃父累功積
行於前而聞子聞孫繼序增光於後及此初元之覲助
予敬德之祈翼翼小心允謂恪恭而有禮巍巍大道共
祈清淨以無為可特授翊元崇德(職事同前)知集賢院
道教事
封仙姑制
朕惟下之事上也以禮上之答下也以恩朝宗于國者
禮之恭慶賞其家者恩之厚嗣漢三十九代仙姑胡靜
正出自右族克相中閨宜錫佳稱用嘉嫓美可授明惠
慈順仙姑
封孫真人制
大道先天地而混成至德正性命而順受其能凝神守
一則可保身全生我家啟運之初異人乘時而出素行
上孚於睿鑑玄功下濟於寰區繼繼逮今繩繩嗣教以
爾泰定虛白文逸真人孫履道恬淡抱樸謙冲葆光方
外從游早逍遥於冀北環中善應晚楷式於豫南屬長
春之席暫虚幸太古之傳未冺遠尋支派丕闡宗風可
特授神仙玄門演道大宗師泰定虚白文逸明德真人
掌管諸路道教所知集賢院道教事於戲心齋而有吉
祥爾懋明於寕極年熟而無疵厲朕永賴於蕃釐宜令
孫履道准此
誥
追封秦國公
巨姦蒙蔽誣䧟忠良大號渙頒昭蘇冤枉允諧公議宜
錫殊恩故開府儀同三司上柱國上都留守兼本路都
緫管開平府尹虎賁親軍都指揮使賀勝光輔五朝榮
躋一品讜論屢陳於中禁重權久畀于上京疾惡如仇
遑恤後来之身禍觸邪獨早孰知先見之神機敬輿本
欲摧延齡之鋒彦範不幸死三思之手粤予嗣服閔爾
罹殃誕播告于寰區用慰安於泉壌褒崇有典開釋無
辜進稱社禝之功臣疏封井鬼之分土服此爵命施于
子孫可贈推忠宣力保德功臣太傅開府儀同三司上
柱國追封秦國公謚惠愍主者施行
追封張氏奉國夫人
夫妻牉合也禍福同之爾夫勝累朝舊臣忠勤偹著不
幸忤雄姦受誣構以至於死朕甚閔焉亦既昭雪優加
褒贈爾尚與享其榮哉故某官某妻張氏可贈秦國夫
人主者施行
追封捏古真秦國夫人
朕有忠臣罹此誣構爾為良配失所依歸死者既用褒
嘉生者亦宜矜恤貴崇天爵榮受國封施及未亡人以
風天下之俗享明乃服命是曰邦君之妻尚克有終欽
承無斁故某官某妻捏古真可封秦國夫人宜令准此
主者施行
表牋
謝賜禮幣表
伏以接地風雲際會親逢於明主麗天日月照臨遠及
於老臣賜之以府庫之財衣之以筐篚之幣承恩過厚
揣分何堪俯瀝愚衷仰塵睿聽臣誠惶誠恐頓首頓首
伏念臣荆揚賤士樵牧孤蹤幼誦孔氏之遺書無繇見
道長直朝家之興運有幸為民愧碌碌之謭才乏卓卓
之竒節以言其文章則體格卑陋以言其學行則噐識
凡庸自甘晦跡於深山豈覬發身於昭代大鈞靡不覆
燾小物亦預陶鎔惟成宗法至元首賁邱園之隠歴武
宗逮延祐薦升舘閣之華先帝擢之禁林今皇處之經
幄講讀古訓對揚耿光誤蒙上聖之簡知得厠羣賢而
布列然犬馬餘齒巳非少壯之年而螻蟻微誠莫展驅
馳之志外之弗能效勤勞於郡縣内之弗能禆謀議於
廟堂糜廩粟費俸錢素飡甚矣辱高位速官謗清論凛
然因負采薪之憂遂辭視草之職雖心同葵藿常戀闕
庭柰景迫桑榆宜歸田里未嘗毫釐有補於國况又耋
耄無用於時淵度涵容寵鍚優渥兹盖伏遇皇帝陛下
乾坤博施海宇皆春忍令散材汨沒於泥塗欲俾寸草
沾濡於雨露閔憐周恤固君父惻隠之仁悃欵控陳乃
臣子辭譲之禮倘冐昧而拜貺實踧踖以懷慙敢致懇
祈乞垂矜允收此九重之大惠全其一介之小廉一是
歡榮等如秪受臣栖遲畎畝固難彊筋力以輸忠教誨
子孫誓當竭精神而報上所賜鈔錠叚疋除已嚮闕謝
恩外未敢欽受謹奉表辭謝以聞臣無任瞻天仰聖激
切屏營之至(臣澄)誠惶誠恐頓首頓首謹言泰定三年
某月某日具官臣吳(澄)上表
擬賀正表
祥開鳳歷三年書正月之春喜溢龍墀萬國慶九天之
拜朝廷有道臣庶齊心(中賀)孝友慈仁聰明睿智敬上
帝而尊祖考怡太后以及族親正始厚倫式昭風教之
本更化善治茂迎福禄之来際熙洽之昌辰舉會同之
盛典某致身胄舘稽首宸居日月照臨祝聖人之悠久
乾坤交泰值君子之吉亨
賀正牋
黃道天開曉麗彤墀之日青宫地近春隨紫禁之煙禮
盛三朝歡騰八表(中賀)因心則友令德維恭建宗社之
殊勲不矜不伐膺軍國之重寄克譲克仁隆孝飬於慈
親廣緝熙於聖學前星明潤正月會同某教掌貴游光
依儲極始和布六典聿新象魏之觀元良貞萬邦尚念
虎闈之齒
擬賀登極表
聖人冠世久屬天地臣民之心歷數在躬宜為宗廟社
稷之主六龍御極萬象回春(中賀)睿智挺生武文兼偹
維太祖肇洪業而世祖一寰區其雄略宏規偉曾孫之
克肖矧英姿粹學與先哲以同符爰自邇年首平内難
試斧鉞於盤根錯節措邦家於磐石太山翕然人望所
瞻依迺以天倫而推譲潜毓震宫之耀順承坤母之慈
上帝公而無私太寳畀于有德不崇朝而致泰姦慝悉
除如皎日之方升幽微畢照聿新善政深愜輿情僉云
遭逢堯舜之君何止超越漢唐之治某等濫班端尹幸
際昌辰附翼攀鱗豈敢作榮身之計責難陳善尚期攄
報國之忠
賀皇后表
天德出寕覩乾龍之有造地儀克配同坤象之無彊海
宇咸歡宫闈溢慶(中賀)柔嘉體順恭儉性成伉儷前星
久仰星軒之恊比光榮今日欣逢日馭之昭升用宏關
雎正始之風共佐鳬鷖太平之治某等叨陪清列獲覩
皇明利見大人為祭主而守宗廟樂得淑女嗣徽音以
御家邦
擬皇慶賀正表牋(二道)
元年正月鼎新歷數之初麗日中天咸集衣冠之拜照
臨所暨悅豫惟均陛下明睿冠倫緝熙典學持守臻太
平之盛怡愉盡致飬之歡衆賢聚於朝廷政修事舉利
澤周乎宇宙吏稱民安庶績彙升三陽道泰某職司虎
冑光近龍墀皇極敷言喜一人之有慶臣工稽首祝萬
夀之無彊
體元資始先天茂對於乾時積慶有餘厚德實基於坤
母和開正旦喜溢重闈皇太后雝肅在宫慈儉為寳上
致隆於孝飬内昭嗣於徽音維長發之降祥篤生濬哲
以思齊而興聖駿惠家邦春暉融撫育之仁國典偹尊
榮之禮某濫司六舘幸際三朝儼千官朝會之班肇端
此日享四海怡愉之奉萬億斯年
經筵講議
帝範君德
夫民乃國之本國乃君之體人主之體如山嶽焉高峻
而不動如日月焉圓明而普照兆庶之所瞻望天下之
所歸仰寬大其志足以兼包平正其心足以斷制非威
德無以致遠非慈厚無以懷人撫九族以仁接大臣以
禮奉先思孝處位思恭側已勤勞以行德義此乃君之
體也
唐太宗是唐家很好底皇帝為教太子底上頭自已
撰造這一件文書說着做皇帝底體面為頭兒說做
皇帝法度這是爱惜百姓最緊要勾當國土是皇帝
底根本皇帝主着天下要似山嶽高大要似日月光
明遮莫那裏都照見有做着皇帝天下百姓看着都
隨順着行的好勾當呵天下百姓心裏很快樂有行
的勾當不停當呵天下百姓失望一般志量要寬大
着寬大呵便容得人心要平正着平正呵處得事務
停當非威武仁德這田地國土怎生肯来歸附非慈
愛忠厚的心百姓怎生感戴皇帝的宗族好生親愛
和睦者休教疎遠者朝廷大官人每好生秪待休輕
慢者奉祀祖宗的上頭好生盡孝心者坐著大位次
裏好生謙恭近理休怠慢者揀好底勾當盡力行者
這是做皇帝的體面麽道
通鑑
漢高祖至咸陽悉召諸縣父老豪傑謂曰父老苦秦苛
法久矣吾當王關中與父老約法三章殺人者死傷人
及盗抵罪餘悉除秦苛法吏民按堵如故凡吾所以来
者非有所侵暴毋恐
漢高祖姓劉名邦為秦始皇二世皇帝的時分好生
沒體例的勾當做來苦虐百姓来漢高祖與一般諸
侯只為救百姓起兵收服了秦家漢高祖的心只為
救百姓非為貪富貴來漢高祖初到關中喚集老的
每諸頭目每來說你受秦家苦虐多時也我先前與
一般的諸侯說先到關中者王之我先來了也與父
老約法三章殺人者死傷人及盗者隨他所犯輕重
要罪過者其餘秦家的刑法都除了者當時做官的
做百姓的心裏很快活有大槩天地的心只要生物
古來聖人為歹人曾用刑罰来不是心裏歡喜做来
孟子道不愛殺人的心厮似前賢曾說這道理來只
有漢高祖省得這道理來漢家子孫四百年做皇帝
我世祖皇帝不愛殺人的心與天地一般廣大比似
漢高祖不曾收服的國土今都混一了皇帝依著世
祖皇帝行呵萬萬年太平也者
吳文正集卷九十
