吳文正集卷十四
元吳澄撰
書
儷語
賀劉熙載承旨八十啓
承旨相公唯齋先生閣下兹審日臨初度天益遐齡憐
同丁未之端明重際丙寅之元祐恭惟某人國中碩老
海内耆英身居鑾坡最長之班家貯鴻苑長生之訣璧
門金闕幾看宫井之槐花禁直玉堂共汎仙舟之蓮葉
紅桃臉嫩翠柏命堅每一添年如元經目一而三添為
九二衍八積數若筭法既以其十積至千二澄舊忝末
僚新知慶事渺渺隔西江之白浪拳拳瞻北斗之紫垣
僻在勾吳之區正勤采藥遥祝公劉之夀弗及躋堂乘
風寄辭流電垂盻不備
回何道心啟
鯫生遯野誤沐異恩專使臨門辱貽儷語褒宇遠踰於
繡黻餘光近照於布韋三讀以還十襲惟謹某學非有
用年已無聞斯道在耕頗有樂堯舜之迹時人縱許敢
前比管樂之心偶然貴公之見知遂以賤士而獲薦職
親至矣才薄奈何爾雅之文章深厚之訓辭馳騁乎古
今貫穿乎經傳豈云易易政此兢兢效卲子賦巢由外
臣之詩冀樊生勉宋李虚名之誚胡乃過情之譽發於
知己之言兹蓋伏遇某人早捷桂宫壯雄蓮幕望實貞
元之士詞華正始之音其愛我也甚深故談之而不置
考評舊典擬度前修抑揚反覆之間奬惜褒嘉之極如
鄒輿喜樂先之得政如貢禹為玉陽而彈冠非所敢當
何以為報小草一出恐慚遠志之天全除目休看敬慕
道心之日長先施意渥後會面陳
回溪山賀啟
春間留邑飽聆清露之談夏五居家倏枉彩雲之翰麥
霏雪粉籠貯霜毛既珍貺之駢臻又衮褒之溢美顧憐
晚景叨遇明時政祈園公綺季之間豈覬疏傳桓師之
寵而上恩之過厚非下走之敢當乃蒙四六駢儷之辭
特致再三勤拳之賀秪領盛意愈增厚顔絶妙來書誰
不高故人之誼厚贈知報何能成織女之章未究心孚
尚圖面契
回何太虛賀啓
皓首趨朝厚顔如甲寤寐圖還於羊肆夤緣幸脱於雉
樊早賦歸來儒於我乎何有自憐老去誰與子以爭先
政此息肩懷哉會面今雨淨洗塵埃之袂好風吹墮綺
繡之章蟬蛻重封虹彩回壁伏念澄生處窮僻學隣怪
迂弗顧人之笑且排惟恐身之傳不習丁年垂壯遽罹
革命之屯己志寖睽甘作隨時之遯以日之過河有暈
而雲之出岫無心竊意商天民可終莘野畎畝之樂豈
料陳公子猶為齊國羈旅之臣進用既非所長退耕未
逾其業又况迫西頽之景詎堪厠北共之星至漏盡而
不休惕若涪翁波上之戒嫌既老兮貪禄美矣摩詰山
中之歌敢云慕晝錦之榮聊爾解暮途之誚葩竒儷牘
藻藉溢情援昔者伊傅程朱難當倫儗訝今之歐蘇韓
柳易縱衮褒蓋惟某人一代文豪萬鈞筆力良由仁弟
愛兄之道相勉大賢希聖之心甫實憐才疇能敵三千
首之風月𥅆期同夀願共躋五百歲之春秋誤辱虚擲
之黃金愧乏報贈之青玉復言猥𤨏臨紙躊躇
回游和叔賀啟
昔也娶齊久托維私之好今焉頌魯過厪永錫之祈謂
符祁國之八旬喜殿坡仙之一月實由雲庇得衍天年
辱備物之多儀華孟陬之初度羊宜稱夀伴朋酒於豳
堂鵝既饋生勝萬鍾之蓋禄以親親之誼重而老老之
情深敢不拜嘉謾有三肅使人之敬將何報贈愧無七
襄織女之章莫究心孚尚儲面巽
回余半隠賀啟
變元成皓已驚霜雪之二毛對白描黃快覩雲霞之五
彩文既呈於錦繡禮宜費於貨財綠蟻浮香黃雞侑酌
厪再三之盛意慶八十之衰年有其實有其華甚隆甚
厚無以酬無以報多感多慚衷悃未殫斐辭申謝
回黃建可賀啓
雲鬢霜髯自憐枯槁天心月脅獲覩瑰竒低佪四六近
體之中超越數千大家之上費貨財而行盛禮致滋味
以養衰年若施於寫經問字之人而備此羞豆酌尊之
物愛我誠厚豈所宜蒙盖非友以面而友以心用是既
其文而既其實施隆錦贈闕焉青玉之報何襲謹篋
藏虚此黃金之擲巳謾裁短語略寄謝悰
賀程雪樓生日啓
伏審四月維夏初度揆予坐中和堂藹佳氣葱葱之瑞
飲懽喜酒融蒲懷拍拍之春違咫尺之天邊作神仙之
地上共惟某官一元間氣四朝舊人早依日月之光高
翥雲霄之翼立登要路偏立好官黼黻王度潤色皇猷
霧䆫晝永風采朝廷謀謨帝右霜簡秋清薦攬轡於南
彊復錫環於北闕際龍御九五之位躋鸞坡第一之班
久顯文儒超前代五更之貴若稽爵秩極上公九命之
榮雖承雨露之深恩久負烟霞之雅志昔焉不得巳而
復起今也未致仕而先閑光禄歸田縉紳嘉歎大夫知
足鄉里誇傳式逢麟紱之期盛舉兕觥之慶過今年年七
十恥吟學士之未宜休滿人世世三千直如活佛之無
量壽某夙託参苓之籠晚慚松柏之姿且老且貧弗克
筯力貨財而為禮是嘏是頌益加昌熾耆艾以錫公仰
溷鈞衡俯祈鏡鑑不備
回蕭獨清賀啓
澄爰自違離嘗思簮盍鳳臺蕭史底處吹笙龍沙吳仙
幾時得道新年八袠舊習兩忘誰憐鬢雪之衰齡乃辱
彩雲之儷牘華予歲晏盎若春陽尚期半死之真人分
授長生之秘訣養神千二百歲若何塞有漏之身皈命
三十六天當共超無色之界便鴻寄謝傒鶴飛來
答鄔君行賀啓
病不造朝遂起浩然之歸志情如會面忽承絶妙之來
書雖云絲羅締好之新有甚膠漆論文之舊禮勤意厚
喜極感深共維鉅族名門英姿義概豈媕娿肯處人之
下必卓犖能出世之間嘗於岷峩諸友之家識此湖海
一時之傑在吾為素所敬恨不可得而親豈期北山愚
公之孫誤中東床佳壻之選每自嘆羇旅游行之遠弗
即敘昏姻繾綣之懷辭彼三旌幸獲返屠羊之肆甫兹
安宅遽蒙征鴻之還輝&KR0008;駢四儷六之文慙恧挂一漏
萬之報三肅使者什襲藏之忘官爵宦游於退居之餘
以佚吾老悦親戚情話於歸來之後其始自今未究謝
私尚容嗣問
疏
趙法師曹女喪求賻疏(并序)
楊林法曹有商孫子於今為庶况復食貧季女
云亡久未克葬里中吳澂代為陳情諗於仁人
庶有矜而振之者
娟娟閨中秀眉目如在於斯冥冥泉下人骨肉未復其
所慈情豈恝葬&KR0034;誠難欲周於身且周於棺必得其財
乃得其禮人父良可愧矣君子寧不惻然爰忍恥以有
言冀興哀於無用倘或急范舟之義即堪題拏壙之銘
空宇寂寥試造笙竽之北里季女婉孌將依蔚薈之南
山此時載稇而歸他年結草以報
胡性初化修造疏
頗嘗見有此客物外畸人吾不知其何名性初胡氏問
汝問汝誰乎誰乎貫穿經史馳騁古今彌綸天地出入
造化諸法是同是異曰將無同羣居或合或離繄各有
合斯亦竒矣其遇何如飛吟北海蒼梧袖青蛇袖浩蕩
南山清渭波白鷗波半生未辦蓋頭茅幾時遂了行脚
債烏鵲繞樹三匝遑遑鷦鷯巢林一枝易易舉買田買
園故事在好仁好義鉅公鳩松栢良材龜花竹佳處雖
乾坤水上等為信宿蘧廬然日月壺中便可逍遥蓬島
擬占方丈共話圓機坐令眼前萬間之安不過閣下一
朝之享
回楊賢可縣尹賀生啟
伏以桃李春永之時喜逢茂宰松栢歲寒之誼篤念衰
翁孟陬之度初貞一瓣之香敬為麥塵雪色潔白誰如
蠟炬月光幽元畢照自以比德推之及人遂令耄耋之
軀獲領珍重之意若金華黃仙之化石皆河南赤尹之
俸錢毫端葩藻之文駢四儷六天上蓬萊之曲倡一歎
三况公侯挺生是雛俾左右驚見此客窗裾下顧苔逕
增輝愧我八十之有餘幸而未死擬諸五百之名世豈
所敢當聊復先施他須後會不具
賀楊賢可縣尹續絃啟
兹審金泥一續玉鏡再圓堂上鳴琴操久揮於孤鳳邑
中製錦紋重織於雙鴛蓋惟君侯蒞百里之男邦合得
主婦治一家之女事星期晢晢雲從祁祁鸞鏘顯出迎
之光鷮集喜覯新之燕遥瞻仙聚薄效客羞桃室内宜
外溥河縣潘桃之春意桂娥上照下催燕山竇桂之秋
香慶賀心長悚慙辭拙不具
吳文正集卷十四
