吳文正集卷二十三
元吳澄撰
序
丁叔才詩序
唐宋以來之為詩出沒變化以為新雕鏤繪畫以為工
牛鬼神蛇以為竒而周南樛木等篇何新之有何工之有
何奇之有臨川丁叔才教授生徒以其餘力為詩章辭
達而已不惟新惟工惟奇之尚大篇舂容短章參錯如
和陶諸詩皆清淡有悠然之興可嘉已雖然詩言志寧
高無卑寧純無雜寧正無邪君之詩進進乎周南矣唐
宋以來之詩奴僕也
張君才詩序
作詩自成一家固難酷似前人亦難或有似者矣似其
一不似其二才氣各有偏也能諸體畢似者鮮哉廬陵
張櫸君材古體五言似蘇州七言雜言似昌谷近體五
七言八句四句無一不似唐人樂府高處幾逼無住或
泊然冲澹似霞外超逸之仙或嫵然輭媚似花間孌婉
之客不專一長無施不宜可謂全能也已非蹈襲非摹
擬其似也天然益豐其本而自成一家其不為一代大
詩人乎君材通古通今多學多藝吾觀其人當以才顯
不當以詩窮也果如余所期將無暇於工詩
璜溪遺藁序
璜溪張瑞輔先生年先於予十有五宋咸淳庚午同預
進士貢宋運既革鄉里諸大家延致禮之為賓師未及
六十而終生平博覽多記胷次浩瀚隨取隨有用之不
竭嬉笑怒罵皆成文章詩詞駢儷等作甚富身後無人
收拾散逸靡遺王德泰即其舊游處搜求抄錄得詩詞
凡若干篇此先生負才不獲小試享年不及下夀文章
又將無傳噫可傷已今雖僅能存其十百之一二猶為
可幸也
陳景和詩序
夫詩以道情性之真自然而然之為貴秋塘陳居士吾
里之德人平生非用力於詩者其季子以禮傳其晩筆
一二所謂有德必有言也以禮幼從予學亦未嘗教之
作詩隨所感觸而寫其情皆冲淡有味陳氏自昔多大
詩人伯玉甫唐家第一卓然為李杜所師宋履常去非
傑出於半山坡谷之後極深極巧妙絶一世不可及矣
揆之自然不無少慊焉今以禮不事雕琢而不庸腐庶
其近於自然乎黍離之詩曰知我者謂我心憂不知我
者謂我何求此情之至也亦詩之至也予之詩以禮盍
以是觀之景和以禮之字也
王友山詩序
宋三百年文章歐曾二蘇各名一世而荆國王文公為
之最何也才識學行俱優也弟平甫子元澤亦卓爾不
羣英哲萃於一門出於一時噫難乎其繼矣文公季弟
純甫之遠孫雲起字霖仲胷懷坦坦如青天白日無掩
蔽無晻曖言論挺挺如迅雷烈風無阿倚無留藏其徵
於文也亦然韓子云昭晰者無疑優游者有餘霖仲蓋
是也平甫元澤之後而復見斯人乎王氏其世有人矣
哉彼深險也而辭易直鄙狹也而辭宏敞輭媚也而辭
勁峭穢濁也而辭清整若是而為文者表裏不相肖予
不知其可也
行素翁詩序
予觀湖南行素翁之詩如鷙鳥之迅擊如駿馬之疾馳
如丸之流而下峻阪如潮之退而赴歸墟略無留礙阻
遏者凡其目之所經足之所到都邑雄麗道途險艱遐
方異俗前代遺跡一一備載於詩蓋雖嶔﨑歴落奔走
勞瘁境變而才不匱年老而氣彌壯抑所謂詩豪也與
噫翁之詩今人詩也而有往昔李蘇二豪之才氣此今
人所無而翁有之是以其詩能然予不識翁在京識翁
之子翁王氏名約嘗仕西南徼外倅潤州今老于家云
曠若谷詩文序
廬陵曠若谷抱才負氣自少不肯齷齪浮沉於鄉里值
天下一統時足跡之東西南北靡所定也其才氣鬱發
吐為辭章超然有乘風凌雲之趣視尋行數墨者奚翅
據崇隄而俯深壑人皆驚異其能往往歸功於其游以
為得山川之助雖其自叙蓋亦云然然斯論也自子長
遊一篇贈蓋邦式者始後人徒玩其華而未暇究其實
也子長世司典籍其雄才間氣天寔與之使其不遊江
淮不上會稽不窺九疑不浮沅湘不涉汶泗不經齊魯
梁楚則遂無史記乎况子長二十而游史記之作乃在
中年以後距其少游之歲月亦已遠矣豈其游之所得
至久而忽然鬱發於一旦也哉然則為斯論者近於誣
而或然之者幾於愚矣若谷之才之氣固其天之所與
者厚其詩其文雖不借助於山川自足以度越常流必
如昔人所云見隂風怒濤而後能奔放浩蕩見朝雲暮
煙而後能妍媚蔚紆吾不信也既獲觀其詩文之偉而
又歎世人惑於一部史記在天下名山大川之說因以
志其卷端
吳非吾葦間挐音詩集題辭
昔有一道士示予風月吟予甚好其詩問曰子將為詩
人乎抑為道士乎彼未有以答再問曰為道士固有詩
矣為詩人亦有道乎亦未答又問曰詩人而詩者人也
道士而詩者天也子之詩人乎天乎竟未答予乃不復
問今見三吾山道士葦間挐音詩尤超逸詩家者流頗
怪其攙行奪市而予之好之也視昔所見又有加焉欲
以問昔之道士者為問而不可得因大瀛海道士往俾
以予言問之其必有以語我願聞願聞
閤漕山陵雲内集序
甘叔懷心契百世之師楊林文身際萬乘之君此閤漕
之人物閤漕之文章所以卓絶殊尤而他山莫與齊也
山雲彭氏輯山中高人詩以繼甘揚之後名曰陵雲内
集其淵然之光油然之潤足以輝映此山矣雖然此山
之重以葛仙師重也仙距今駸駸一千年隠處自修於
其間者何啻數十百人而未聞冄有一葛何也豈其瑞
世者多而遺世者寡歟吾將問諸山靈
漕舊作皂黑色也古無此字按字書草下從早讀如
造化之造釋為斗櫟實以其可染黑故俗稱黑色為
草此字既借為草木之草恐其相亂遂去早上之卝
而加丿則不成字矣後人借為皂櫪之皂漢書音義
云食牛馬器以木作槽然則皂櫪字正當木旁從槽
而借用此同聲字也又借為皂隸之皂則因養馬之
器而以此稱養馬之人也早字日下從甲隸書省甲
為十後又屈十之尾而為七則愈不成字矣韻書言
以水通輸曰漕俚俗亦以水流之自高趨下者曰水
漕漕者水通流之名也豐城之鄉有地名為同漕而
此山名為閤漕皆是兩山之間中通一水謂兩山之
水合同為一而通流也故曰同漕閤漕者并合之合
借用閨閤之閤爾漕字去聲皂字則上聲之讀如去
聲者少時嘗偕豐城孫素少初樂安周栖梧朝陽自
皮氏之家至閤漕山各賦一詩予詩不能記但記第
三第四句云水交流處地横分山四圍中天一握蓋
言山之所以得名與山之形勢也今書漕字人必以
為擅改山名不容不著其說通古通今之士幸詳究
予言而訂其是否
毉方大成序
以一藥治一病者本草也以數藥治一證者毉方也毉
方祖於本草而其合數藥以為一方也審其五氣酌其
五味定其君臣佐使如樂師調律如軍師布陣主對處
置一一得宜非心通乎大化智周乎小物不能也是蓋
出於上古聖神之所為而後世名毉以漸增益焉者也
然上古之方如所謂伊尹湯液論不復可見今之所存
惟傷寒論之方最古而千金次之後賢增益以至于今
多矣公家之聖惠則太繁私家之易簡則太略上方觀
道士陳子靖賦質清粹務學精謹用力於毉尤專類古
今諸家之方而去取之名曰毉方大成所取率皆嘗試
有效者備而不繁要而不略實毉方之至善其可以參
贊上古聖神後世名毉宏濟生民之功行者夫
古今通變仁夀方序
世之毉方不一唯有所傳授得之嘗試者多驗予最喜
嚴氏濟生方之藥不泛不繁用之輙有功蓋嚴師於劉
其方乃平日所嘗試而驗者也淮南張道中學脈法於
朱鍊師永明朱之師劉君名開劉之師崔君名嘉彦傷
寒一科專學於李祖李氏意集諸家所用藥分門類證
名之曰古今通變仁夀方觀其中風傷寒二部藥皆精
當視濟生方加詳焉是亦有所傳授得之嘗試豈苟然
也哉其所學於崔劉者深探本原别有編纂又不止藥
方而已
醫說序
旴江名醫黎民夀嘗著論輯方至今盛行於世毉學教
授嚴夀逸亦旴江人用藥去疾隨試輒效何旴江獨多
工巧之醫與觀所述原脈原證原病原治四篇亦可見
其伎之大概矣周官疾醫之職有云參之以九藏之動
蓋言察脈之巧也又云兩之以九竅之變蓋言辨證之
工也邪氣有所侵犯之謂病正氣有所虧偏之謂病外
攘以克其邪之謂治内修以復其正之謂治精於察脈
精於辨證以究其病而或短於治者有焉脉證病俱善
而又善於治此醫豈易遇也哉夀逸字仁安予試其所
治知其於醫也非但既其文而已旴江之醫有嚴氏黎
氏惡得專美於前乎
瑞竹堂經驗方序
人有恒言看方三年無病可治治病三年無藥可療斯
言何謂也謂病之有方不難而方之有驗為難也旴江
郡侯歴任風憲民社愛人一念隨處而見有仁心有仁
聞人之被其惠澤者奚翅百千萬而蒞官餘暇猶注意
於醫藥方書之事每思究病之所由起審藥之所宜用
或王公貴人之家或隠逸高人之手所授異方率和劑
三因易簡等書之所未載遇有得必謹藏之遇有疾必
謹試之屢試屢驗積久彌富守旴之日進一二醫流相
與訂正題曰瑞竹堂經驗方爰鋟諸木以博其施一皆
愛人之仁所寓也既仁之以善政復仁之以善藥孰有
能如侯之仁者哉噫世之醫方甚繁用之輒效者蓋鮮
今之所輯悉已經驗則非其他方書所可同也侯名薩
德彌實瑞竹堂者往時侯插竹為樊竹再生根遂生枝
葉人以為瑞而侯以扁其堂云
地理類要序
昔之學佛者北宗神秀博綜羣書南宗慧能不識一字
非但佛法然也葬術亦然少時嘗觀書市所賣地理全
書書盈一車靡有不備兵火後其書不全矣吾里饒敬
德家蓄地理書甚富類其要凡三帙予向所覩咸具焉
加以近年新術舊所未有者亦載其中約而足以該其
博美矣哉雖諸術異同不貫於一亦在乎擇而用之者
何如爾尚記予壯歲遇一贑葬師而與之論彼應曰子
博文之通儒吾不識字之愚夫若問吾術無一字可傳
無一語可說予不能答信夫術家之有神秀又有慧能
也二術未知其孰優有能於斯二者而權衡之乎
葬書注序
新喻劉則章前賢之後其上世公是公非二先生博極
羣書靡所不究今其苗裔兼通方伎術數可謂不忝其
先矣世所傳葬書被庸謬之流妄增猥陋之說以亂其
真予嘗為之刪定擇至精至純者為内篇其精粗純襍
相半者為外篇其粗駁當去而姑存之者為雜篇縱或
觀者鮮或能知予用意之密則章獨能承用將為註以
傳予謂之曰予所刪定去其蘩蕪子又增其蘩蕪可乎
註不必有也則章笑曰諾乃書以遺焉
唐仲清先生遺文序
吾郡治春秋者自前進士李宗叔先生殁惟唐仲清先
生為專紹其學宋亡科廢猶有及門從學之人貢舉既行
其徒浸盛先生賦質剛直不瞻徇不苟且於衆寡所諧
蓋古之所謂狷也抑亦近伯夷之清乎卒年八十九生
既不遇死又無後可哀已乎壻嚴士清輯其遺文并其
所著講義經義將鋟木以傳其偶像等說十數篇破異
教誑惑愚俗之妄詆時俗迷昧禮教之失辭確義正足
以扶樹教道予嘉其識之達閔其命之窮而為之叙云
浚先生名也
吳文正集卷二十三
