吳文正集卷六十
元吳澄撰
題䟦
題閻立本職貢師子圖
閻立本職貢師子圖平章趙公子敬所貯立本畫品超
絶傳流殆六百年歷幾貴家而公得之是可寶也亦可
慨也當時此人此獸中土盖稀故圖以示後今遠方職
貢靡所不有雖未觀畫巳稔見之矣
題宣和畫女史箴圖
黃屋之尊而游意曲藝筆法精妙規戒具存其圖女史
箴與唐開元圖無逸奚異昔楚靈王聞右尹誦祈招之
詩為之饋不食寢不寐者數日仲尼歎焉今撫此圖不
覺抆淚
䟦葬說後
樂幼成葬說曰儒者首當明理惑於異論希求不巳累
歲暴露親喪大為不孝又買巳發舊墳改掘他人祖宗
之骨而望己之子孫獲富貴可乎斯言有禆政教夫人
子卜宅兆藏親之體魄以孝先也豈為利後計哉或萌
貪欲之心而便貪欲者之伎或持貪欲之伎而蠱貪欲
者之心一則小黠一則大癡噫可歎已余是以有取於
樂氏之言
題物初賦序詩後
吾遊心於物此莊子之書述老子之言云爾後之人曰
物之初也物之先也未有物之時也釋初為先訓義乖
矣且未有物之時而遊心乎是得無近魏晉清談放曠
之習而使人無所執守莫可䆒詰乎老莊之學不然也
物之初蓋有所指而言謂一物之初非謂萬物之初也
在吾身之内非在吾身之外也以吾生身之所從始故
曰物之初遊心物之初者真人之守規中也此人身要
妙之境而文士亦或擬之於天地之鴻濛龍虎山陳自
誠嗣老莊氏之學於此心知既其實豈徒既其文而已
哉
䟦張蔡國題黃處士秋江釣月圖詩
夫言心聲也故知言者觀言以知其心世亦有巧偽之
言險也而言易躁也而言澹貪戀也而言閑適意其言
之可以欺人也然人觀其易澹閑適之言而洞照其險
躁貪戀之心則人不可欺也而言豈可偽哉今讀蔡國
張公題黃處士秋江釣月圖詩超超出塵言彼之外境
而觀者因以得公之内境也其澹也其易也其閑適也
純乎一真心聲自然無雕琢之跡盖非學詞章者可到
必其中之有所見有所養而後能也唯陶韋妙處有此
予敢自謂知言乎真知言之人乃知予所知之非妄知
也
題誠悅堂記後
孟子傳子思之學其言誠身悅親之道本諸中庸然中
庸言順親而孟子言悅親悅與順有以異乎孟子嘗云
不得乎親不可以為人不順乎親不可以為子得親之
悅為得諭親於道為順悅親者人人可能順親者學晞
聖賢而後能也悅者順之基順者悅之極孟子言悅以
該順盖通乎上下而欲使人人可能也誠身之學則
豈人人而能哉夫一語之不妄者誠也一事之以實者
亦誠也而誠身之學則不止於一語一事之誠而已知
性盡心之餘養性存心之際仰無所愧俯無所怍内省
不疚而無惡於志慎獨不欺而自慊於已夫是之謂誠
身必嘗用力於聖賢之學乃造乎此生質之美素行之
謹雖或暗合而終有未至也若夫悅親之孝則隨人品
之高下人人可以勉而為大而三牲八珍之奉小而啜
菽飲水之歡安其寢處時其温凊愉其耳目適其志意
俱可謂之悅也東人陳公嚴家饒財而善事親翰林學
士承旨李公扁其堂曰誠悅以人所可能之孝嘉之而
并以人所難能之孝期之公之待人也厚矣公及巳逝
子彦微克肖悅親之孝不忝其人繼今以往陳氏之家
世世有孝子加以博文約禮進德脩業而至於聖賢誠
身之學有得焉則其悅親也亦將如聖如賢又非但如
常之人所能者悅親之賢有若曾閔悅親之聖有若舜
文夫如是其可謂不負李公之所期也夫翰林侍講李
伯宗為陳氏作記臨川吳澄後識其左方
王氏缾花瑞果詩䟦
醴泉無原而出靈草無根而生世有是事豈曰無是理
哉缾水養花忽結異果其殆此類也邪聖人之言垂於
經者皆道其常而不語怪惟春秋一經常者不書非常
乃書非常者何變也異也吾觀憲使王侯之先公先夫
人其於君臣夫婦之倫變而不失正所謂異而非常者
矣有異而非常之人則其所惑必有異而非常之物應
之理固然也抑嘗聞諸先聖君子於其所不知蓋闕如
也於其言也無所苟王氏異果之瑞母之貞節所致歟
子之誠孝所召與不可得而知也跡已陳而推測臆度
其由目不及睹而想象追賦其事雖可強而能然闕其
所不知而不苟其言者於此亦難乎其為辭也吾欲舍
其巳往之非常者而為侯道其方來之常者可乎侯為
義臣節婦之子朝廷嚮用之意方隆而未艾侯之德行
侯之功業宜可傳於千百世之遠而後無忝於承家之
孝報國之忠非但齷齪為廉謹循良吏而已也夫如是
則侯之一身將為國家之上瑞而於一花果之小瑞又
奚足以喋喋多言為哉
䟦六龍圖
以飛龍在天騰百川雨天下逢此時見此象而有此妙
筆寫之亦氣數之参會也盖建隆庚申後之所作
再䟦曹璧詩後
詩以時論則周之曹詩殿變風十二之後詩以人論則
漢之曹詩冠建安七子之先予嘗為曹璧序其詩倏二
十有六年矣曹之年昔三十有八今六十有三矣時之
易往如此哉而人之重未可喜也於是因論詩而論其
人論其時焉以人歟不願舉衰漢之人期盛世之士以
時歟所願輓下泉之終復關雎之始也
題程縣尹光州德政詩後
自封建廢而為郡縣郡守縣令之職猶古之侯伯子男
上之人實與之分土而治其民民之休戚係於守令之
賢否用得其人則如擇母以乳子用不得其人則如召
狼以牧羊也由漢以來每以守令之選為重事至治改
元之初詔天下舉首令燕人程侯居仁中所舉受特恩
宰洪之南昌南昌負郭邑地大人衆素號難治居省府
憲府之宇雖有長才者莫能獲展侯至官凡有可利於
民者為之唯恐後苟有不便於民者去之不憚難民有
所訴或曉之以義使知愧而止或析之以理使知不可
欺而退府史不得以售其奸胥徒不得以肆其横服屬
於官以蟊賊斯民者咸思棄公役而復民伍侯之能是
者其美有四廉勤明敏而已可謂上不負明詔下不負
舉主哉侯之考嘗守洪都而侯復來宰洪屬邑其政蓋
有光於先者焉前此侯任德安府判官以能官稱會光
州有宿弊民甚困弊久莫能革河南省府命侯往治之
侯悉除其蠧根光民感德入骨髓為詩歌以頌者成袠
予過洪士民談侯之美藉藉既而有以光民頌侯之詩
示予予喟然歎曰方今主聖臣賢期措天下於太平安
得如侯者千百人布滿天下百里之邑乎樂道其善於
是書此于光民頌詩之右方
葬地索笑圖䟦
索索索有心越難得笑笑笑無人敢輕誚圖圖圖糢糊
復糢糊䟦䟦䟦透脫真透脫
䟦茌平梁君政績記後
朝列大夫江西等處行中書省員外郎梁宜彦中昔為
國學諸生知其為美士公朝貢舉制行首擢科第以才
優字牧薦歷數州皆有政蹟予於是而喜士類之可用
世又喜儒科之能得人也
題真樂堂記後
昔伊尹耕於莘野諸葛孔明耕於南陽盖將終身焉既
而被三聘之禮值三顧之勤則幡然而改感激而許由
是出任天下之重驅馳危難之間視其前日躬耕舊隠
之地若蜩甲蛇蛻此明出處進退之宜者也河間劉君
天爵甫其初非因三聘三顧而出者發身儒學從事政
府遊立治蹟以至于今浸浸通顯且將大用而悠然舊
居之思乃以躬耕畎畝為真樂堂記寫君之心殆無餘
藴矣夫古人之仕有三行可止也際可次也公養則下
焉爾令人之仕欲如古之際可巳不可得而行可何覬
也然則公養而已矣公養者不得已而仕也有志之士
豈以是為樂乎而沒溺於醉夢曾不一醒覺者舉世皆
是也孰有如君之有覺有醒者哉雖然仕進榮達之樂
外也隠退閑適而假物以樂亦外也劉君自有天爵之
貴其樂也無與倫蓋不在此趙村之田而在君方寸間
田也求則得之在義而不在外惟此樂之為真他樂皆
非真也得此真樂隠退閑適固樂仕進榮達亦樂其為
樂也不繫乎出處進退之跡而根乎仁義禮智之心斯
記之所未及言君其求之哉
䟦朱文公帖
此朱先生遺金華吕子約書盖慶元乙卯之夏也按先
生紹熙甲寅八月被侍講之命發長沙至中途巳聞近
習用事而憂比及閏十月先生去國還家矣明年春趙
丞相罷吕子約以論救丞相貶韶州書云時事已非所
及不能復道則先生之憂可知也其曰往者予弗及來
者吾不聞乃述屈子遠遊篇中之語屈子以忠放逐而
蔽君誤國之人方得志適與先生所值之時同觀楚辭
集註釋此二句謂往者之不可及則巳末如之何來者
之不得聞則世之惠廸而未吉從逆而未凶者吾皆不
得以須其反復熟爛而睹夫天定勝人之所極則安能
不為沒世無涯之悲恨書中述此二語而楚辭集註亦
成於是歲先生之意深哉嗚呼忠賢得志之時少讒邪
得志之時多因先生之書味屈原之辭令人悠然感慨
於千載之下後百三十年大元泰定甲子三月十一日
題高宗御批後
開封石守信仕周充指揮防禦節度等使宋初為開國
功臣子保吉尚主其八世孫處厚嘗奉高宗御批以經
武郎閤門宣贊舍人權發遣袁州兵馬鈐轄子孫遂居
臨江又徙高安閤門五世孫珍字安道重交游輕施與
國朝授承務郎廬饒等處哈喇赤長官因觀釋典忽有
解悟脫屣世緣肥遯家山築水心道院延四方三教高
人談空說有超然出離塵界之外臨江之士吃吃稱其
美予謂石氏盛大綿遠前乎宋而已興後乎宋而未替
非但三百餘年與國咸休而巳人間富貴如春華開落
如浮雲聚散何足經意閱歷多者自能照燭固不待闖
梵師之藩而後知其為夢幻泡影也安道其有見於此
哉
䟦子昂寫度人經
予於道家書自道德南華二經外俱不喜觀今觀此卷
不能不喜也
題棣華軒記後
翼城張遵信誠之四歲而孤其兄篤於友愛衣食長養
之又俾從師讀書以底于成才誠之以其兄之恩惟恐
他日之易志也請於其師欲如古人之實生其以朝夕
恒接乎心目其師侯伯正父名其軒曰棣華而記之以
文予讀之而歎伯正父之而非記誦詞章之儒所可同
也夫兄弟者其初一人之身爾同本而分枝愛兄弟之
身猶愛己之身也然本者吾身之所由以生者頑夫尚
或昧昧而不知愛况其所分之枝乎張氏之愛其弟弟
之不忘其兄皆其良知良能之固有而豈由外鑠哉
常棣之詩周公所作以為上下通行燕兄弟之樂歌樂
工歌之於燕飲之時因寓警戒之意以明兄弟之恩者
也篇首二言託物起興而非有深義鄭箋孔疏以華之
覆鄂喻兄之覆庇其弟鄂之承華喻弟之承順其兄則
興而又兼比焉伯正父歷陳末世薄俗傷敗彛倫之事
既足以誅其心使聞之者愧赧矣而棣華之名又不專
取覆鄂承華之義也弟之於兄豈為其有覆庇之德而
後有承順之恭也哉天性之愛自然發見如草木之遇
春而生勃然不可遏也循性所有擴而充之鄉黨稱弟
而可為堯舜亦由是而巳矣幼則敦行厚倫行其所當
然之常長則傳文窮理知其所以然之奥程朱之為學
盖如此誠之其尚反身而求之哉
䟦送范達夫序後
知人未易也吾有吾之所知彼有彼之所知吾能知吾
所知而已彼所知者吾不能徧知也然由吾之所知以
知彼之所知則彼之所知亦吾所知也豫章范達夫仕
廣海憲府有聲而予未之知若資陽郭居仁清江范德
機豫章范舜卿則予所素知者昔人之觀人觀其宗族
所稱觀其僚友所稱觀其交游鄉黨所稱居仁德機達
夫僚友也而其稱之如此舜卿達夫宗族也而其稱之
又如此以吾所知者之所稱知彼所稱者之所為予雖
未知達夫而今則知之矣於其慎操守也見其義於其
篤倫紀也見其仁有義有仁人道之大綱舉矣大綱既
舉不待一一見其目之細而其人固可知也達夫憲府
滿三考受朝命為南康佐屬予又將見其行事之目以
證三君之所稱猶信
䟦永豐何縣尹德政頌
予家距永豐不滿二百里雖不同郡而聲跡常相聞如
縣尹何侯之廉聲政迹洋溢乎四境之外予雖在京師
而來自吾鄉之人亹亹言之不置予亦獲聞其槩夫今
之庶幾乎卓魯者同郡有金谿李尹鄰郡有永豐何尹
二人焉李尹已改除監察御史何尹之望實如此匪朝
伊夕必為臺省所奪去果爾則永豐之民皇皇以失其
慈父母為戚噫吾將何以為永豐之民計哉
吳文正集卷六十
