吳文正集卷二十
元吳澄撰
序
周易本說序
易者天地鬼神之奥而五經之原也夫豈易究哉古魏
齊履謙伯恒父篤學窮經其志苦其思深其於易也悉
去諸儒支蔓之說而存其本著本說四卷其辭簡其法
嚴能以一字一句該卦爻之義余讀之而有取焉於乾
之乾而曰上乾名下卦名於坤之黃裳而曰不外事無
上侵於蹇之來反來連而曰反二連三於觧之負且乘
而曰負四乘二以悔亡為功能掩過以無悔為功過俱
亡此其訓釋之善者也於屯之二曰辭之遜所以見覆
之危期之遠於以明守之堅於訟之三曰食舊德則人
莫與争能從王事無成則人莫與争功於遯之三與上
曰係者情牽於私而功業非所勉肥者宏博自大而職
事非所屑此其文義之暢者也無妄之妄謂史記作望
意尤明白則同乎先儒而擇之精坎三來之謂之為語
辭而不訓往復彖来復謂一陽始生於冬至之後而謂
十月微陽已生者不然則異乎先儒而語之當姑舉其
槩如此他未暇徧舉嗚呼伯恒其知易教之以潔静精
微為貴與然其簡嚴太甚也觀者鮮或細玩而詳窺兹
盖未易與寡見謏聞議也或曰齊氏之說與子之說易
不盡同也予曰然彼之與予同者予固服其簡且嚴矣
其不與予同者予敢是已之是而必人之同乎已哉亦
將因其不同而致思焉則其同也其不同也皆我師也
伯恒學孤特行清介所守確乎不移予嘗與為寮友君
子人也非止經師而已
春秋諸國統紀序
讀三百五篇之詩曰有美有刺也讀二百四十二年之
春秋曰有褒有貶也盖夫子既没而序詩傳春秋者固
已云然則非秦漢以後之儒創為是說也說經而迷於
是也千午矣逮自朱子詩傳出人始知詩之不為美刺
作若春秋之不為褒貶作則朱子無論著夫孰從而正
之有惑有不惑者相半也邵子曰聖人之經渾然無跡
如天道焉春秋書實事而善惡形於其中矣至哉言乎
朱子謂據事直書而善惡自見其旨一也唐啖趙宋孫
劉而下不泥於傳有功於經者奚啻數十家然褒貶之
蔽猶未悉除必待宋末李吕而後不大惑夫其所謂褒
貶者以書時書月書日為詳略其事以書爵書人書國
為榮辱其君以書字書氏書名書人為輕重其臣而已
噫亊之或時或月或日也君之或爵或人或國也臣之
或字或氏或名或人也法一定而不易豈聖人有意於
軒輊予奪之哉魏邑齊履謙伯恒父之說春秋則異是
不承陋襲故皆苦思深究而自得内魯尊周之外經書
其君之卒者十八國乃分彙諸國之統紀凡二十已所
特見各傅于經縷數旁通務合書法餘事闕而不錄其
義視李則明决多其辭視吕則簡淨勝予之所可靡或
不同間有不同亦其求之太過爾而非苟為言也不具
九方臯相馬之眼者又烏能識之伯恒父之篤志經學
知之雖久晚年獲覩其二書之成寧不快於心歟二書
謂何易春秋也
周易輯說序
易之道其大如天其廣如地其悉偹也如天地間之萬
物靡所不有世之說易者各隨所見苟不悖於理其為
言也必有可觀無他易廣大悉偹無不包羅無不該徧
故也金谿曾先生諱子良在宋兩貢于鄉擢進士科仕
至縣令晚節隠居講授以通經學古能詩能文為後進
師臨川饒宗魯遊其門每日授易所聞皆能記憶師既
卒乃祖述其意撰著新辭文口談之質俚如傳註之純
雅名曰周易輯說意或未安不敢輙改盖有漢儒治經
守家法之遺意焉先生之年吾父黨也素所敬慕者今
因所輯得窺前軰之所學又嘉宗魯之能守其師說也
是以為之序云
中庸簡明傳序
中庸傳道之書也漢儒雜之於記禮之篇得存於今者
幸爾程子表章其書以與論語孟子並然藴奥難見讀
者其可易觀哉程子數數為學者言所言微妙深切盖
真得其傳於千載之下者非推尋測度於文字間也至
其門人吕游楊侯始各有註朱子因之著章句或問擇
之精語之詳矣唯精也精之又精鄰於巧唯詳也詳之
又詳流於多其渾然者巧則裂其粲然者多則惑雖然
此其疵之小也不害其為大醇廬陵劉君惟思良貴甫
以朱子章句講授攷索玩繹五六十年年八十乃纂其
平日教人者筆之於紙辭簡義明倣夫子說蒸民詩之
法始學最易於通習惠不淺也夫漢儒說稽古累數萬
言而鄭康成於中庸二十九字止以十二字註之朱子
深有取焉然則良貴父之簡明是亦朱子意也而見之
不同者不曲徇澄少讀中庸不無一二與朱子異後觀
饒氏伯輿父所見亦然恨生晚不獲就質正今良貴父
吾父行也皇慶元年夏其子秘書監典簿復初官滿南
歸相遇於東淮出其父書以示澄讀之竟既知先軰用
功之不苟而良貴父亦已下世疇昔所願質正於伯與
父者今又不獲從良貴父而訂定三人之不同各有不
同三卒未能以合於一也則又烏乎不悵焉以悲故為
識其左而還其書於典簿氏
春秋集傳釋義序
古之學者醇厚篤實不肯背其師說予觀公羊氏糓梁
氏之徒既傳其師之說以為傳而其間有特稱子公羊
子子糓梁子者又以著其師之所自言也嗚呼此其所
以為三代以上之人與漢儒治經亦謹家法不以毫髮
臆見亂其所聞唐之陸淳初師啖氏啖卒而師啖之友
趙氏遂合二師之說為纂例為辨疑等書至今啖趙之
學得以存於世者陸氏之功也新安俞臯其學慱其才
優其質美從其鄉之經師趙君學春秋恪守所傳通之
於諸家述集傳釋義經文之下融會衆說擇之精語之
審粹然無疵經後偹載三傳胡氏傳以今日所尚也玩
經下所釋則四傳之是非不待辨而自明可謂專門而
通者矣予喜其有醇厚篤實之風乃為序其卷首趙君
名良鈞宋末進士及第授脩職郎廣德軍教授宋亡不
復仕臯字心遠居朱子之鄉與人論經一則曰趙先生
云二則曰趙先生云學而能若是者鮮哉予是以喜之
之深也
字體正訛序
自隸興於秦而篆廢於漢其初不過圖簡便以適已而
已漢隸之流為晉隸則又專務姿媚以悦人妍巧千状
見者無不愛學者竭其精力以摸擬之而患不似也夫
字者所以傳經載道述史記事治百官察萬民貫通三
才其為用大矣縮之以簡便華之以姿媚偏旁點畫浸
浸失真弗省弗顧惟欲以悦目為姝何其小用之哉漢
晉而後若唐若宋聲明文物之盛各三百年頗有肯尋
斯籀之緒上追科斗鳥跡之遺者視漢晉為優然亦間
見爾不易得也就二代而論唐之能者超於宋宋之能
者多於唐餘風猶未泯番易吳正道承家世文獻工篆
書不惟筆法之工并究字體之原以所訂偏旁一帙示
予予每慨古藝之不絶如綫而忽值斯人焉如之何而
不喜之之深耶
貞觀政要集論序
夏有天下四百五十餘年商有天下六百三十餘年周
有天下八百六十餘年三代以後享國之久唯漢與唐
唐之可稱者三君而已太宗文皇帝身兼創業守成之
事納諫求治勵精不倦其效至於米㪷三錢外戸不閉
故貞觀之盛有非開元元和之所可及而太宗卓然為
唐三宗之冠史臣吳兢類輯朝廷之設施君臣之問對
忠賢之諍議萃成十卷曰貞觀政要事覈辭質讀者易
曉唐之子孫奉為祖訓聖世亦重其書澄偹位經筵時
嘗以是進講焉夫過唐者漢孝文之恭儉愛民可鏡也
超漢者夏大禹之好善言惡旨酒可規也繼夏者商成
湯之不邇聲色不殖貨利可師法也周監二代郁郁乎
文文武之德旦奭之猷具載二南二雅周頌之詩召誥
立政無逸之書義理昭融教戒深切率而由之其不上
躋泰和景運之隆乎然譬之行遠必自邇譬之登高必
自卑則貞觀改要之書何可無也撫士戈直考訂音釋
附以諸儒論說又足開廣將来進講此書者之視聽其
所禆益豈少哉
甲子年表圖序
宋司馬文正公作資治通鑑倣春秋左氏傳編年法而
不書甲子天下不一統之時不備各國之年故又節約
正書撰目錄三十卷用史記十二諸侯年表之例標歲
陽歲陰之號於上載諸僣偽國之年於下徽國文公朱
先生因之而脩綱目直書甲子幹支大書卜習以别國
統離合明如日星矣然卷帙浩繁披閱匪易或有以紀
年甲子列為圖者極便覧觀而不無缺略也樂安陳景
德皓首劬書博考歷代諸國紀年起上古以逮於今萃
成一編名甲子年表之圖間附事跡一二筆削俱有意
義遠者傳疑近者傳信悉無所苟李泰同邑士也喜其
書偕友王開抄寫點校將鋟木以廣其傳用心之公可
尚已予是以題其卷端云
太玄準易圖序
夫玄之於易猶地之於天也天主太極而緫元氣元氣
轉而為三統在玄則謂之三元三元轉而為九州九州
轉而為二十七部二十七部轉而為八十一首首有九
贊贊分晝夜而剛柔之用見矣故元之贊七百二十九
而有竒以應三百六旬有六日之度盖本出乎元氣而
作者也太極生兩儀兩儀生四象四象生八卦八卦因
而重之為六十四故易有乾坎艮震巽離坤兊八卦以
司八節又以坎離震兊四正之卦二十四爻以司二十
四氣以復臨泰大壮夬乾過遯否觀剥坤十有二卦以
司七十二候節也氣也候也既各有統矣然周天之度
未見其所司也於是又去四正之卦分取六十卦衍而
伸之為三百六十爻各司其日則周天三百六十度而
寒暑進退之道陰陽之運備矣盖本乎太極而作者也
由是觀之則天地各有生成之數而相為表裏之用故
天數西行上承而左轉者在地之元氣也地數東行下
順而右運者在天之太極也太極運三辰五星於上元
氣轉三統五行於下此所謂成變化而行鬼神者也所
謂玄之於易猶地之於天者如斯而已凖而作之不亦
宜乎若夫分天度列次舍序氣候明卦爻冠首贊位列
八重先以夜贊布諸外然後晝贊首位爻象候卦氣宫
分度數次諸内復會於辰極而玄易顯仁藏用之道循
乎數者可見矣是故始於上元甲子天正朔旦日躔牛
宿之初後四千六百一十七年復會於太初之上元者
元之贊也自上元甲寅青龍之首氣起未濟之九四後
三萬一千九百二十年復會於太極之上元者易之爻
也原始要終究其所窮則體用雖殊其歸一而已矣
春秋綱常序
春秋以道名分此言雖出莊氏而先儒有取焉以其二
字足以該一經之義也古今春秋傳註家奚翅百數或
間得其義而能悉該其義者盖未之見淮西張鑑所述
春秋綱常不自措一辭但於每行書字有高低而已觀
其叙例大義炳然正名定分無以踰此簡而嚴嚴而簡
真可羽翼聖經以垂訓戒于千萬世旨哉書乎予故識
其篇端
古今通紀序
易敘伏羲神農黃帝氏書起堯舜及夏商周此帝王傳
系之見於經者秦而下有史可稽伏羲以前異書所載
則荒誕不足徵已舊日紀歷代傳系之書皆始伏羲而
訖宋今清江何君增益其舊纂記靡遺逮至國朝一統
之盛美哉書乎雖未嘗讀史亦一覽而知古今之大槩
其子璋孫以刻本示予予甚珍之乃為題其卷首中間
亂臣賊子背叛篡弑竊大位改年號或不數年或不踰
年或不數月或不踰月而誅夷殄絶者當别作一條表
其大逆不可與乘時割據之國同稱僣偽何君名岳生
在宋受父澤廕將仕郎紹定壬辰進士隆興通守嵩之
之子也晚歲竆居講授不求聞達其文昭晰從順宜於
程試堪為今日進士之師云
四書名考序
朱子之釋四書義理精矣然所引用人名及其事實初
學或有所未詳清江周良佐慱攷偹述俾人名事實坦
然明白間又發揮其辭語通暢其旨趣於讀者誠有資
予雖老亦願得此編常寘書案間豈特可為初學之益
而已哉
易說綱要序
清江楊明夫與予同歲生自少工進士業國朝既復貢
舉時年六十餘矣欣欣然就舉至八十猶未已其篤好
盖如是觀所編易說綱要程朱為之本而他諸說附焉
將以淑其子孫年老而志不衰可尚也夫有能因其所
說擇其相近者玩繹而踐行之則可以立身可以應世
及其久也得易之用而深於易雖希於聖不難也然則
是編也豈特為楊氏子孫所習而已哉明夫名士龍今
年七十九視強壮無以異
臨川王文公集序
唐之文能變八代之弊追先漢之蹤者昌黎韓氏而已
河東柳氏亞之宋文人視唐為盛唯廬陵歐陽氏眉山
二蘇氏南豐曾氏臨川王氏五家與唐二子相伯仲夫
自漢東都以逮於今駸駸八百餘年而合唐宋之文可
稱者僅七人焉則文之一事誠難矣哉荆國文公才優
學慱而識高其為文也度越軰流其行卓其志堅超超
富貴之外無一毫利欲之汨少壮至老死如一其為人
如此其文之不易及也固宜宋政和間官局編書諸臣
之文獨臨川集得預其列靖康之禍官書散失私集竟
無完善之本弗如歐集曾集老蘇大蘇集之盛行於時
也公絶類之英間氣所生同時文人雖或意見素異尚
且推尊公文口許心服每極其至而後来卑陋之士不
滿其相業因并廢其文此公生平所謂流俗胡於公之
死後而猶然也金谿危素好古文慨公集之零落搜索
諸本增補校訂緫之凡若干卷比臨川金陵麻沙浙西
數處舊本頗為偹悉請予序其成噫公之文如天之日
星地之海嶽奚資於序而公相業所或不滿者亦鮮究
其底裏何也公負盖世之名遇命世之主君臣密契殆
若菅葛主以至公至正之心欲堯舜其民臣以至公至
正之心欲堯舜其君然而公之學雖慱所未明者孔孟
之學也公之才雖優所未能者伊周之才也不以其所
未明未能自少徒以其所已明已能自多毅然自任而
不回此其蔽也一時之議公者非偏則私不惟無以開
其蔽而亦何能有以愜公論哉論之平而當足以定千
載是非之真者其唯二程朱陸四子之言乎
通典序
古先聖人竭心思以治其天下必立法度以繼其心思
而貽永久紀載尚存者書有禹貢禮有周官是已司馬
遷之八書班固之十志倣效禹貢周官者也以後諸史
之所紀載大率皆祖遷固然各代不相聯絡國異家殊
渙無統屬至唐杜佑乃合周秦以来之法度萃為一書
分食貨選舉職官禮樂兵刑州郡邊防九類凡二百卷
名曰通典使求治之主佐治之臣志在興禮樂修政刑
者考證於此而損益之所因所草近如指掌故先哲鉅
儒亦有取焉不以其為記纂之書而少之也况今以時
務策試進士酌古凖今尤不可以無所考證則此書寧
不為有實用乎惜無善本旴守谷侯治郡之暇將崇文
物精擇詳校鋟板郡庠命直學吳漙來索序引其措意
遠矣此書既成侯及一郡之士無不明習法度它日進
當要路儻時有剏建而身與其間必能光輔聖君賢相
制作之盛事則此書之功其有補於國家豈小哉侯名
嵓輔河南人
綱常明鑑序
三綱二紀人之大倫也五常之道也君為臣之綱其有
分者義也父為子之綱其有親者仁也夫為妻之綱其
有别者智也長幼之紀其序為禮朋友之紀其任為信
之二紀者亦不出乎三綱之外何也因有父子也而有
兄弟以至於宗族其先後以齒者一家之長幼也因有
君臣也而有上下以至於儔侣其尊卑以等者一國之
長幼也因有兄弟也而自同室以至於宗族其互相助
益者同姓之朋友也因有上下也而自同僚以至於儔
侣其互相規正者異姓之朋友也舉三綱而二紀在其
中故緫謂之綱常人之所以為人而異於物者以其有
此綱常之道也旴江吳琢纂輯經史傳記所載嘉言善
行凡有繫於五倫者聚為一書名曰綱常明鑑人能以
此為鑑可以為人矣予喜其書之有禆於世教也於是為
之題其端云
曾子音訓序
夫子既没傳其道者曾子子思孟子也漢書藝文志有
曾子十八篇子思二十三篇孟子十一篇孟子書即今
孟子七篇及趙岐所黜外書四篇是也子思子書無傳
焉史記孔子世家謂子思作中庸中庸果在二十三篇
之内乎曾子書存者十篇而已漢戴德取之入大戴禮
記戴聖又采十篇之一入小戴禮記祭義篇中宋清江
劉清之病曾子之粹言有非十篇所該别輯新曾子七
篇篇分内外雜朱子識其卷首予竊玩繹惜其釐析之
猶未精也意欲以論語大學孟子所有為内篇而小戴
記所采大孝一篇則附於内以小戴記曾子問與内則
諸篇所載為外篇而大戴記所存立事等九篇則附於
外就中擇其言之粗者并諸家羣書之言共為雜篇然
又思之若論語若大學若孟子若小戴記人所常讀曾
子遺言未嘗不接乎耳目是書雖不輯庸何傷惟古曾
予十篇文字多缺誤不可不考正豫章周逷參合諸本
訂其同異明其音訓用志不苟可謂篤好曾氏之書者
矣逷字立中醇厚愿樸少有餘力工於詩今又歛工詩
之華敦劬書之實其益詎可涯也哉
吳文正集卷二十
