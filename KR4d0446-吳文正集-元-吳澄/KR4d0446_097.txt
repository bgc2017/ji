吳文正集卷九十七
元吳澄撰
韻語(五言古詩)
次韻湖北程廉使訪歲寒亭亭在黃鶴山下有
栢一株竹數莖
黃鶴飛不回蒼栢乃小住千年歲寒姿深藏翳榛蕪偶
然剔荒穢幽意畢呈露生本來孤特疆使此君附作亭
以面之相對澹無語雖蒙新知厚頗若違余素人間無
霜雪天上有雲霧政恐挾風雷一夕化雷去
次韻南阜避暑
淋滛兩月雨閟悶鬱竒思翕赫數日晴熇熇焮厚地炎
凉與燥濕今昨頓殊異紅塵况囂雜清抱虞點穢可人
忽來期出郭聊巧避翛然遺俗氛劇談到名理頗訝猶
龍翁以身為大累要知悟道人隨處得佳致有人傾家
釀不飲心亦醉西日翳翳沉南風飄飄至之子玉雪標
世德罔失墜能效工部吟肯遜柳州記斯文千載事曠
代一角瑞莫逆只自知旁觀等容易孰識斵輪工妙在
不傳意風雩詠歸辭聖者興歎喟從來山水樂獨許仁
且智高視曠然寬幽尋奥然䆳會心各欣欣如口有同
嗜嗣當賦兹遊附入羅阜志
次韻靈興避暑
書忩候曙色紙白朝復朝自聞雨聲斷不厭日氣歊一
襟夏籟爽萬慮春冰消空中九晼香飄下襲桂椒夜堂
月影清劇談神境超曉轡露蹄濕前曕天宇昭靈峯存
舊迹方士構新寮共尋幽棲勝未計歸程遥忽悟種植
理嘉禾生柔苗回眸睇仙娥示以髧髧髫叩頭禮阿母
賜以婉婉嬌黍炊邯鄲枕樹響箕山瓢食已問前路征
人趁良宵此時别緒惡風纛寸心搖明晨喜機動霞暈
雙臉潮夢云蘭茁芽驚見梓附喬先期命桐君為子歌
椒聊登閣望芙蓉麻煙起蒸窯懸如父問子笑語谷口
囂親歡怡怡奉客話欵欵邀廣厦足清美高田尚枯焦
萃翁納溝愧長願隂陽調彼哉隔胸膜豢養秪自驕誰憐
作苦者塵甑午腹&KR1102;道眼洞一視仁聲徹層霄脱除小
窠臼蜕殼非蟬蜩
贈清江楊信可
往年疎齊老同看廣陵春起予五君詠字字春條新歸
來西江上始識詩中人騷人已千載此土遺蘭孫吾里
吳仲谷詩格逼盛唐視子倡酬篇與子鴻鴈行有文更
竒古腹笥儲三倉清時需髦士佇子天際翔
餞王講師分韻得波字
夫君鸞鵠姿早蔭青青柯天風忽搖落匿影逃虞羅堂
堂少微翁闊視海一蠡閩山初識君有如歐得坡違離
十年餘契義矢靡他竭來漳江濆千里重經過青眼兩
熠燿白髮各挪挱朝飲共談諧夜燈對吟哦交情政爾
歡别意今如何謂有神官招道妙相縷覼去去不可留
船頭漾春波寅軒忩外月清夜照薜蘿頹然一翁老顧
影獨婆娑我欲丐賸馥亦復成蹉跎目極象山雲仙巖
太嵳峩幸君勿我遺頻寄别後歌
題詹澗草蟲
夏躍難語冰秋吟豈知春生不一年計百年影如新澗
翁今何之見此不見人諸孫視予笑伸紙一拂塵
題熊生篆卷
隸輩趍捷巧人文浸湮沈條綱竟昧昩刀筆漫刻深自
熊氏之孫夢寐史頡心姓名儻可托一字當千金
送謙山大師歸吳興
得此方外友知是吳中竒圓機坂流丸盎盎春浮眉偶
坐竟日談聽之每忘疲倏來謂予去倚閭有親思如何
初相滅不滅初初彛信矣佛性大欲離不可離歸語趙
學士一笑問何其
題孔知府致仕
賢哉孔大夫年老勇歸去喬木嘯清風寒花醉香露東
門瓜蔓長南國棠隂故循吏好兒孫餘輝滿庭戸
談經次韻夏編修
六經在天下浩瀚若河漢東流竟日夜萬世貪溉灌遼
哉去聖久原遠末益散競持郢書說孰别魯鼎&KR0915;鷄鶡
物之微猶自了晨旦云胡有目人莫覩星宿爛新安巨
子出豪縷密分辨嗟予童而習弱質少勇悍續綆鈎其
深事倍功未半吾鄉有竒彦京國逞縱觀顧予虀夢中
怏甚湯液汗妙句發心聲嚴嚴氣魁岸相期五色瓜剖
實得犀瓣
寄董平章
偃蹇百圍栢受命雄以剛常時飽雨露晚節輕風霜昂
昂參天質鉅任堪棟梁工師不敢材千歲保青蒼太行
千里青突兀天下望偶然興雲雨變態未易狀神功寂
如無日月共澄朗相期天久長為世作保障天空澹無
雲熒煌泰階平太微有垣衛今近少微庭俯臨自烱烱
仰瞻漫營營中宵狼北望南極一星明
送楊志行赴閩海照磨效其體
負疴出京華息擔憩江介邂逅玉雪姿乘堎塵囂外嘉
名昔屢聞良覿今一快談諧每欣豫晨夕數期會藉此
慰羈孤明將倏離北天書下司臬海嶠備寮寀陽烏方
赫曦驛騎促俱邁去矣君勿留懷哉我奚頼
題四皓圖
皓首出山來從容定儲宫儲皇已御極論賞將誰同飄
然拂衣去詎敢貪天功飽茹石上芝坐蔭巖下松商顔
鬱嵯峨千載餘清風
贈無名名理太古
饒陽太古父事事追太古宋相文正公世近未足數堯
時大理官庭堅乃吾祖弦操羲皇琴筆繪虞帝黼詩和
衢童謠字通頡史詁落落眼中人此事今莫伍雖然君
四伎猶墮諸有罟厥初無名名聽視兩聾瞽誰哉鑿七
竅而以閱衆甫復還太古天予欲混沌汝
送涂君歸淛
昨歲抱琴來今兹抱琴去委質隨長風斷蓬與飛絮一
家蠡湖南一住西湖東兩地各繾綣寸心漫怔忡浮雲
豈無依倦鳥亦有棲迎門穉婦笑索果嬌兒啼歸装春
䄂簿荒徑春華落理曲到求凰何人悲别鶴
代東曾小軒謝馮筆蠟紙之貺
束縛中山豪寸管入時操幾微見鋒銳可敵古鉛刀江
人有妙悟匪直取價高坡公詫葛吳蔡藻朱所褒邇來
浙西馮聲實相朋曹小技足名世屠龍空自勞
又
變化惡木膚用舍堪卷舒蜜脾百花精漸漬鍊治餘外
理透中黃骨澤玉不如甚慚負此寶誰解鍾王書心藴
托手畫聊以傳吾徒雖然是糟魄糟魄未容無
又
玉堂揮翰手歸賦田園居窗凡淨無塵四友日與俱分
畀墮深谷光輝潤蓬廬森森春筍齊澹澹秋雲鋪方今
圖治棘任使正爾須顧我焉所用卑身註蟲魚
贈趙法師
公明師閩徐禁架妙一世夫君得竒術豈其遠苗裔符
呪撝呵間立已衆疾癘金針刺畫影火炷灸衣袂凡目
向故常詎測此神異小儒亦驚駭泚筆不敢議喚起范
蔚宗亟與續方技盛年倘遭逢榮顯軋五利
贈人求賻
德甫死數月家貧不能葬其子泣告予聽之為惆悵予
謂其子曰今日汝宜往汝父在世時滿眼知識廣高閎
慣奔走所事盡豪爽資財既饒裕意氣亦倜儻故人之
子至寧不動念想生死見情誼直實非勉疆應有郭元
振錢送幾萬鏹應有柳仲塗金餽幾千兩堯夫清廉吏
麥且五百盎阮瞻酸寒儒絹且四十丈彼但抽氊毛此
已歸泉壤汝其試扣門佇看賻盈帑予助嗟薄少忝作
汝父黨蘇詩贈季明鄙語謾相倣
題唐隐士盧鴻十志圖
嵩高地中區下有隠者廬兩徵堅不起一至終不渝好
爵等浮雲還歸對生徒官為營草堂殊恩耀山隅爾來
數百年十境入畫圖之子服儒服浸滛老莊書翛然有
仙意生白一室虚三宿戒凝戀十境亦可無
題周御史所作梁氏貞節詩後
婉娩梁氏子蚤歸趙州王芳年未三十所天遽云亡煢
煢無一息自誓如共姜斬苴三年終死穴期同藏姑存
養必孝姑没哀逾荒服不施途華步不出閨房當路上
其事煒煜門閭光客聞視父譽一字三惋傷知子莫若
父事覈言有章貞詩御史筆凛凛風四方
贈純真張道人
深深息納踵綿綿神在谷小心龍護珠大用龜藏六閤
戶坤吝嗇殺機天反覆解牛中恢恢頥虎外逐逐尺莖
可萬世衆輻唯一轂於粲通行仙不緇澆偽俗朝乘丹
霞飛暮傍青雲宿厭食羊千蹄縱談鷄三足長身白瓠
美短髮黑漆沐取數已多多成事非碌碌風馭先赤松
雪歌後黃竹來階石曼卿往候張平叔
題畫蘭
孤芳愜遐趍婉娩媚幽人清露浥脩竹柔風弄繽紛嘉
名誰肇錫副墨傳千春欲起黃大史問之楚靈均國香
人服媚可佩亦可紉猗猗空自香元聖為悲辛騷人久
不作舉世鮮識真哀哉化為茅誰與招湘魂
江西秋闈分韻(有序)
延祐四年江西府中書省欽奉天詔第二舉
進士典校文者七人或居千里外或居千里
内一時麋至來集于兹晨夕相親亦云樂矣其
將别也能無情乎乃九月九日開尊暢飲
登樓遠眺秋意滿目悠然興懷酒闌以日月
依辰至舉俗愛其名為韻各賦古詩一首爰
記良辰會聚之樂且抒異日離索之思焉
一天秋意滿淡泊散微靉羈棲滯公館朓朒忽已再佳
辰遘九日節物兩冥昧東籬黃花吐應笑我安在天網
罩羣髦驅使及我輩白袍蟻蜂聚黑字蛇蚓態居然三
千牘負以幾牛背妍媸屬鏡鑑蹖駁混鉛黛披條索其
華掇頡紛瑣碎臨文費三思撫几一時嘅皇心天廣遠
鴻澤海汪濊猗歟際休明光垢勇礪淬誰能日鉏耨沃
衍有荒穢繼今獲小成力學期大耐異時國君臣彪炳
麗昭代此中斷金侣清氣浮沆瀣繾綣膠漆情頡頏璚
瑶珮忽謂水華徂共希賢哲配道崇極所躋原德重彌
載臨别無媚言努力各自愛
登撫州新譙樓
至順壬申十有一月下弦之後登新譙樓緬
懷王丞相陸先生之流風成古詩一章奉呈同
志諸友
吾邦山水秀雄麗冠江右巍樓横中天闊視納宇宙懷
哉二前聞吸料得醇酎身操冬雪明心田秋月彀運轉
八絃鈞繼纘百聖胄純氣古難齊卓卓尚微疚嗟予二
三友高舉第一手杵糜無色石密補九天漏
至順壬申十一月郡新作譙樓部使者郡監
若守請先生觀焉先是先生以第三子京教
授郡學來就養焉登樓後賦此遂出城竟歸
其鄉鳴呼先生此詩之作至於此有不得而
自已者矣昔者曾子著大學之書言修巳治
人之道而中庸之書則子思子憂道學之失
其傳而作者也後千有餘年程子曰周公殁
聖人之道不行孟子死聖人之學不傳道不
行百世無善治學不傳千載無真儒嗚呼此
豈可有幾微倍繆疑惑於其間者乎陸先生
王丞相寥乎天地之間氣卓乎千載之豪傑
殆非臨川山水所得而私者也然而臨川有如
是之父兄君子也豈他郡之所可望哉吳
先生微疚之言盖有慨於先哲之所深憂者
矣明年六月先生卒嗚呼此集之所謂至於
此而不得自已於言者乎先生之門人袁明
善求集書此因識其後云至元己卯七月既
望雍虞集書
吳文正集卷九十七
