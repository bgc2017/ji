吳文正集卷六十二
元吳澄撰
題䟦
題遺方生
生物有一本而無二統恩義有相奪而無兼隆此理也
亦禮也理者吾心之所固有禮者古訓之所昭垂世有
不幸當人倫之變而不得以蹈天理之常則權其輕重
而處之以復於正俾於心而安於義而可斯巳矣或事
勢無可柰何而不能然將泯默抱恨以沒齒寧復敢宣
之於口以語人也此其志之可悲者夫若&KR0146;士宗義之
二姓亦人倫之變常者也宗義宜如之何曰從陳族之
長擇一人後其舅而巳歸于方倘無人可以為後則於
方氏家歲時為墠以祭其舅至終身而止如是其亦庶
幾乎噫東晉以後南北分裂果何等時耶而當時猶有
專攻禮學之士稽諸禮䟽所引通典所載可見也亦且
間有通逹禮意之婦人焉以今日文物盛多之會承前
代義理大明之餘曾謂無一學禮者哉噫
題蕭道士父示兒詩後
身為道士弗獲養親於親之生日饋尊酒親心驚喜作
示兒詩傳至予所遂為古今世變而發一嘅夫道也者
父子之親居其首漢初以老氏清静之教為道而古聖
人設司徒以教人倫但名儒家不得預道之名列在道
流之下雖然老氏言道亦曷嘗廢父子之倫哉其後出
家棄親一效西竺而曰道士固如是乎因子之有饋父
之有詩而知民彛之不可泯也是以識于其詩之左方
云
龔德元詩䟦
龔德元詩巳窺簡齋門戶闊步勇進由是而升堂焉而入
室焉可也
題李伯時九歌後
往歲洪守毛侯以所藏李伯時畫九歌詩本見示予為
作䟦語及歌詩今譚觀又持此畫至豈能復措一辭得
善書人寫予舊䟦詩于後可矣然世之好者好李之畫
而巳非好屈之文也誰更論原之心哉予言贅疣爾
䟦朱文公與程沙隨帖
朱子手筆人得之者固多此書與沙隨程先生其間質
正孝經疑義及易疑義則非泛泛往復之書比也沙隨
先生經學精深朱子多取其說於朱為丈人行故朱子
以師禮事之書中所質孝經之疑程答書云近見玉山
汪端明亦謂此書多出後人附會朱子然其言載之於
孝經刊誤夫朱既不自足而質之於程又不自有而推
之於汪前哲為學取長於師友而不自恃盖如此
題王晉初所藏畫
予每見好畫為程子之戒不敢收蓄今觀晉初所寳頗
樂而玩焉豈亦猶有獵心也歟
䟦朱子慶元巳未十二月四日與益公書
聖賢之道不幸不行於當時猶幸其得明於後世也朱
子以慶元庚申之季春卒此書貽丞相益國周公乃巳
未之季冬相距四月爾當時偽黨之禁如燬殆甚匡人
桓魋之厄及至我朝表章崇尚與元聖俱何其幸歟雖
然尊其道在乎上明其道在乎下上之人尊之則至矣
下之人亦或明之否乎夫見此遺墨而愛重焉者愛重
其道也朱子之道豈繫此遺墨也哉有巳陳之跡有常
新之心舍其巳陳而得其常新朱子之所望於来今也
䟦地理書後
大山山人手地理書一卷来叩予閱之有舊術焉有新
術焉掇拾青嚢之緒餘為是詳說者也抑聞青囊不如
黑嚢山人得之青嚢之詳說而加以黑嚢之巧視大而
不遺千里微而不差一毫雖昔之楊曾復生不過如是
而巳山人為誰吾里中故人之子袁其氏
題李襄公槐圖後
人與物異類也而同生天地之間其氣固流通而無間
治世之人康樂而物之生也亦豐榮末世之人勞瘁而
物之生也亦凋耗大而關於一世之盛衰者如此小而
關於一家之隆替者盖莫不然觀田氏之荆足以驗其
家之雍睦觀高氏之柳足以兆其家之貴顯觀王氏之
槐而知其後之必為三公也一氣之流通自然而然者
江寧李氏宋南渡前仕宦之多甲於一郡太師襄國公
諱宗慶歷六年進士内仕至寳文閣待制外仕至西京
留守高陽關路安撫使子六喪其一存者五公手植槐
一株垂三百年柯葉扶疎一幹而五枝第四枝尤茂公
之五子曰中奉大夫參曰光禄大夫路曰參知政事回
曰通直郎畊曰奉直大夫若通直官最卑而儒業之傳
續至于今不墜槐枝之獨茂若相應云通直之子澤其
孫繼勲其曾孫如德其元孫彌堂来孫銁淳祐十年進
士官至承直質資純雅明六書正俗字之訛承直二子
養源繇路教授得縣主簿養浩不仕東桓楙彬森楚其
六孫也俱俊秀可以世其科至元間予客金陵及識承
直既而識其諸孫獲觀畫史所寫襄公槐葱欝可愛竊
謂類同氣之相感應也其理異微物之應者氣動志也
人之感者志動氣也承直諸孫才矣儻其臻於體信逹
順之道而不局於言語文字之學則一身之和一家之
和煦嫗充溢無物不欣欣焉槐其一爾應而復有感感
而復有應李氏之隆殆不止如今所觀然此未易為寡
見謏聞者道也尚因予言而究極之哉夫如是承直其
有孫矣乎
䟦陳氏邱隴圖
中原之族墳墓至今猶古也南土之葬墳墓得聚于一
處者鮮矣盖其偏方土薄水淺之地不得不然雖仁人
孝子之心有所甚不安而卒亦莫能變其俗者其說甚
長未易一言盡也廬陵陳君景福宦遊無寧日始家于
吉後寓於贑葬其母於贑每以二親之葬不得合一為
戚又以不能在家守墳墓為憂形而於圖時一展視聲
而為賦辭極悽惋藉是聊以塞其戚紓其憂此其中心
孝慕之誠不能自巳者也仕東廣憲府上事於臺予在
金陵見其所繪之圖所作之賦惻然憫之而不能為之
謀也噫古者仕不出鄉不得巳而去墳墓則踰境必哭
以喪禮處之今四海一國無踰境之事矣然宦遊去家
之遠幾同昔人去國之悲終身為田舍翁浮沉閭里則
可苟有四方之志者其悲殆不能免固末如之何也巳
陳君姑竢他日宦成而游倦息肩贑寓母墳旦旦在目
父葬不出三百里外時往拜掃無難也四時祭祀得如
常禮而於心無不安焉於斯時也此圖此賦焉攸用
題李太白墨跡後
昔年嘗觀謫仙所寫愛酒大夢二詩喜其豪宕邁逸因
嘆其仙才美但意其於仙道或未之聞人頗不滿吾言
今又獲觀元丹邱歌墨蹟神竒鬼怪尤怪其然其然信
乎超出八極之表矣嗚呼世亦安得復見斯人哉仙才
也夫仙才也夫
題耆英圖後
至治壬戍上距元豐壬戌二百四十一年矣至今尊慕
洛社耆英何也韓潞二相元勲碩望極品大臣重厚謙
降略無一豪富貴態同會九老里居常流爾而温温接
待未嘗懈慢盛德如此其位冠一時名香後世宜也小
器易盈之人名位未崇驕倨巳不可近視二公相度
為何如哉癯然一寒坐次最下者不𢾗年間亦踵韓潞
相業無他德相似也
䟦趙子昂書麻姑壇碑
顔魯公麻姑壇碑在吾鄉舊碑為雷所破重刻至冄字
體浸失其真今觀趙子昂所書妙筆也顔字趙字並出
於王或勁正如端笏重臣或俊媚如時妝美女二者各臻
其極然顔學王而字與王異趙書顔記而字與顔異非
深造閫域不能知也後之君子必有工於評者劉時中王
豈岩俱學書而善書此帖趙以畀劉劉以畀王盖其所
好所識相伯仲也是以轉相授受云
䟦洪母熊氏傳後
翰林學士元明善作臨川洪畊母熊氏傳明善於人不
輕許其文不易得有此特筆洪母盖賢矣哉書者翰林
承旨趙孟頫篆者集賢大學士郭貫允謂三絶澄與畊
同郡故識其後云畊今提舉江西等處儒學
題湯教授復學田詩後
昇學沙洲之田近年有權勢者奪取以畀其下一時職
教者甘心奉之在後竟不復問無它罷婹者不能畏懦
者不德亦或因之為姦利者有焉今教授湯君至慨然
以剔蠧剗敝為巳任謀復其所失要路有人主之于其
上故其復之也始雖甚難而卒若易田既復諸儒咸喜歸
功於教授作詩以美之教授曰上官之賜也吾何力之
有噫湯君之於是事能有功而不自有其功是可嘉也
其善不可以不書故書於諸儒美詩之後
題趙子昂臨蘭亭帖後
馮昌大世扁倉之業而書羲献之字以趙子昂今之羲
献也得其所臨蘭亭帖寳之如金玉其伎藝家之清流
也巳
題皮疇小字四書後
皮疇病在膏盲而其父以其所寫小字四書示予父之
慈宜速求善醫善藥以療疇之病俟病愈予有與之言
者
䟦牟子理感論
或毁仲尼吾徒曰人雖欲自絶曾何傷於日月乎世有
謗佛之人使佛之徒能如吾徒一語足矣奚事多言疎
山雲住師寄示此編予觀之盖近時所撰牟子者寓言爾
非真有是人也
䟦張丞相護佛論
宋東都之季南渡之初儒而最通佛法者有二張焉丞
相商英侍郎九成也今觀侍郎之言精神飛動不作佛
說而能使人恬不自覺以入于佛若丞相此論則厲聲
色與人争辨矣不知二張於佛所得孰深住師其以告
我噫人苟知佛法如天又何以護為哉
䟦章貢嚴盾書說
書經惟後晉增多二十五篇之文明白曉易其先漢伏
生所傳者則詰屈難讀章貢嚴盾篤志嗜經博覽深探
於書有說略述梗槩如金屑花片雖未底渾全然嘗鼎
一臠巳可知巳予也猶願覩其書之成
䟦黃縣丞遺跡後
宋樂安縣丞黃先生特科出仕清介自持晩節避世不
汚全名以殁宋末之小官能如是者鮮矣予嘗客其門
耳聞正論不一觀所著辭章槩可見其志操此編自述
先世名字行次生死年月與其葬處施及傍親外戚盖
唯恐子孫日遠日忘而有所不知也孝慈敦睦之情藹
然溢乎筆墨之外其厚於倫紀為何如哉又欲效柳子
厚作先友記肇端而不及竟其叔子革謂先君手澤唯
此僅存將刻石以貽永久俾世世適長孫掌之幾不墜
遺予反覆三而嘅前脩之不可復見也欷歔而識其卷
尾
題東溪耕樂圖後
至治癸亥趙公季明偕予待命翰苑其年四月季明至
官迨秋遄以疾去六月予始至官越三年泰定乙丑秋
亦以疾去予家于野農夫晨夕雜處丙寅之春留邑偶
值連日雨喜膏澤霑足土脉憤興思欲歸視畎畆犂鋤
之事阻泥濘未行有客來自許昌携示東溪耕樂圖圖
後繫以季明詩賦四篇玩誦之餘悠然有契於心耕田
歌諳練農業可與豳風七月並傳能憂衆人作苦之勤
又樂一巳田居之逸憂與人同樂非已獨庶幾先天下
而憂後天下而樂者乎顧予老病無用雖不獲久相從
於玉堂雲霧之間繼今倘遂北游共談稼穡於東溪烟
雨之外亦此生一快也
題蘭亭臨帖
用剡溪紙臨蘭亭詩序字法雖與他本不同好事者俱
收並蓄亦可以充寳玩之一若必欲追考其所由来則
不可知矣
䟦臨本蘭亭
蘭亭真蹟不在人間所傳臨本不一以上十紙字體各
殊互有優劣有眼人擇其逼真者而學之斯可矣
䟦徐僉書御製後
豫章徐可携示宋思陵所賜徐僉書俯宸翰一幅及僉
書之仲子榕所受誥命兩通此其近祖宋初散騎常侍
鉉則其遠祖也徐氏歷五代至宋南渡代有聞人鼎臣
師川俱以文學著名垂後不泯於今猶存前朝所賜先
世所受盖難矣可字可聖敦樸多藝能亦不忝其先者
乎惜年踰五十而無嗣所存家寳其尚擇族從中之賢
子而畀之哉
題秦國忠穆公行狀墓銘神道碑後
故太傅錄國軍重事開府宣徽使大司農太醫院使贈
推誠佐理翊戴功臣太師上柱國秦國忠穆公西域竺
乾國人自少得侍禁密眷注甚隆歷事四朝尊為國老
官至極品生榮死哀今臨江郡侯其第五子也以公所
受制命及行狀墓誌銘神道碑萃成一編鋟木以傳夫
公之行事國史載之矣而郡侯又顯揚之若是者將俾
遐陬遠民咸知公之盛德大業也嗚呼秦公國之忠臣
郡侯家之孝子澄忝嘗預史官見公一門忠孝之美樂
於道之是以識其編末公諱鐵柯郡侯名益馬云
䟦陳吾道贈言後
陳吾道善琴昔年嘗聽其聲唯恐妨吾到空同之夢而
不欲聞自後塵緣不斷混混埃壒中竟未能償吾願今
十有九年矣而吾道冄至無可掩吾之羞乃謂之曰吾
且詣廣成子所一見遄復子其携無弦之琴而来吾將
以無聞之耳而聽當賞吾之知音不待黃金鑄鍾期也
䟦皮氏所藏蘭亭
皮氏一門若尊若小俱知寳此子孫其將世有善書者乎
題伏生授經圖
伏生所授二十八篇真上世遺書也東晉後以增多之
書雜之今之儒者或莫辨别闇亦甚哉
題采嶶圖
韓子曰當殷之亡周之興武王周公聖也以天下賢士
與天下諸侯往攻之未嘗有非之者伯夷叔齊乃獨以
為不可殷既滅矣天下宗周恥食其粟而餓死夫豈有
求而為哉適於義而已聖人萬世之標凖也二子獨非
聖人而自是信道篤而自知明特立獨行亘萬世而不顧
者也微二子亂臣賊子接跡於後世矣韓子之言如此
後人復何言哉采嶶之歌其辭鄙淺盖好事者托之太
史公輕信而誤取焉
題南廟王太尉禮神文
昔三閭大夫見楚巫樂神之歌鄙䙝於是更定其辭九
歌是已今郡邑皆有東嶽祠祠以王太尉配食崇仁縣
南之祠尤靈異徼福者朝夕奔走太尉不知何時神嘗
聞鄉先生寺簿黃公云盖王文正公旦也文正公太平
宰相功在社稷澤被生民唯天書一事律以大人格心
之道不無憾焉扈從定陵東封岱嶽恩陞大尉其食於
嶽祠也固宜友人吳俶作禮神文實寺簿公之說其辭
雅則其祀匪滛亦屈原九歌類也江西等處儒學提舉
司吏目彭夀繕寫成帙而以示予為誌卷末
䟦趙武德墓誌後
趙書記神明之冑今為清門獲覩其先世武德公墓誌
百有餘歲周楊二鉅公手澤如新猶可想見風流餘韻
嗚呼天之未喪斯文與書記之不墜其世也可尚已
題臺山遺藁後
余讀宋待制金陵李襄公詩至神宗挽詞喟然嘆曰君
者臣之所天也資於事父方喪三年其義不亦重乎公
於君臣之義著矣當時文章妙一世者或有所不如何
哉夫詩以厚倫為本倫之不厚詞之工也何取焉未聞
臣之於君而可薄也公其得詩之本與公之第五子通
直最工詩詩有唐人風致七言絶句尤長予於其家見
所謂臺山遺藁吟諷累日志其左方而歸之通直諱畊
字畊道
䟦江徵君書思無邪三字
曹南江君玉藏其伯父徵君所書思無邪三字為家寳
古人誦詩三百者必逹於政思無邪三字又三百篇之
綱要也君玉官于郡掾于臺政俱可稱其受用此家寳
者與徵君嘗仕侯藩號觀察使至元之間徵至帝庭以
直言忤時而退素名善書玩其心畫亦可想見其人
題孔檜圖
孔庭古&KR1912;舊聞夫子手植叔世遭燬疇不為之感傷得
其燼餘或刻以為像或斲以為器尊之貴之愛之重之
而又圖寫贊詠以相傳播于以見魯俗之厚也雖然聖
人所以遺後猶有大者也假諸物以像聖人之形未必得
其似求諸已以會聖人之心即可得其真也其可尊可
貴可愛可重盖超出乎形器之外豈徒一木之所遺者而
已哉有能思及於此否乎
吳文正集卷六十二
