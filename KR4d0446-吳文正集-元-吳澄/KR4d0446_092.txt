吳文正集卷九十二
元吳澄撰
韻語
題太祖太宗蹴踘圖有陳希夷趙韓王及二待
詔
混元共戲一丸圓年在庚申啓運前賢聖仙凡俱泯泯
於今七度見流年
驛舟過慈湖瞻禮丁侯廟
往年曾此拜祠前歸侍慈親十二年今日重来哀罔極
西風老淚濕征&KR0657;
題山水手卷
家在江南山水村黃塵陌上兩眸昏偶然此景夢中見
歸路迢迢欲斷魂
題黃冠師出示手卷
江山煙樹渺幽居玄妙真師出此圖師亦有居何處覓
可憑畫手寫来無
題聚星亭畫屏贊(二首)
眞人此日暫東行爭柰黃星漸次明二姓聞孫竟如許
一天瑞氣落西營
又
魏公勛業照乾坤太史曾占五色雲三抆敖家詩裏淚
始知亭贊意殷勤
題梅埜圖
姑射仙人識面来偶然有見却驚猜誰家埜月糢糊影
絶憶前時雪裏開
題墨蘭圖
赤節紅芳楚澤春心期千載一靈均不知何代為茅去
誰認高枝細細紉(稽本草圖經楚辭辦證通志昆虫草木略故云)
題畫山水扇面
一搦山川掌握中人間何處不清風水邊林下千年意
萬里扁舟五畝宫
題徐滁州種德堂(并序)
其父光山令及侯俱嘗於師旅之間饑饉之年
有所全活
徐侯世德活萬命光山新播侯耘治種之成實實更種
穣穣今兹復来兹
題桃源春曉圖
矇矓曉色破初春一洞桃花樹樹新此景世間眞個有
只今去作捕魚人
贈壺中仙談命
春花洞樹各媸妍墮溷飄茵亦偶然何事壺中太多管
謫来塵世勘流年
贈樂天術士談星命(二首)
大冶鎔金鑄萬形洪纖好醜各圓成不然順處渾無事
底用逢人說悴榮
又
用之為緯體為經七緯分靈作萬靈禍福冥冥休苦問
且從羲氏較中星
有示余六一公故履者為題一絶
醉翁足跡巳青原驚見如今雙履傳古物只湏存集錄
遺蹤一字可千年
文信公崖山贈歐陽伯雲詩
主亡國滅此何時贈别從容尚有詩心畫心聲俱軟美
心如鐵石只心知
奉題樵雲吟藁以畀其子
讀盡樵雲野叟詩樵歌猶似入雲時歌聲未共樵柯爛
底處樵家有此兒
贈况鈞赴澧州天門教諭
一塵不染天門竹百世猶芳澧浦蘭子去三年容易過
好留二物久相看
題吕公干謁不遇手卷
持鉢空歸雪滿天地爐幾日斷炊煙妻兒不作啼號態
剛信爐灰冷復然
題伯時馬
驍壯雲連力氣麄慣看馳突暗中都如何得此真龍種
消得千金買畫圖
寄譚提舉(三首)
幾年客裏負黃花此節歸来始念家遥把黃花為公夀
秋香耐久晩尤嘉
又
人間福德似公稀底用紅塵着脚為歲歲長如今日好
湖邊風月足娛嬉
又
一中春意造元和常樂常安孰敢魔個是法門真不二
本來無病惱維摩
次韻張廣微贈金谿祝自牧過撫遊洪(二首)
偶逢此客憶文安繞櫝重重襲莫干儘是深藏藏不得
斗間紫氣有人看
又
龍虎山頭香滿衣紫玄洞口故飛飛仙家有藥度一世
更向何方採取歸
贈黃相士
華山一覺睡初回雜遝門前貴客來亦有麻衣道人至
地爐欲罷却無灰
贈曾耕野談星命(二首)
黃犢青簔隴上春低頭自樂可終身觀星只用占風雨
底用窮通管别人
又
巧將握筭換犁鋤不履郊原履要途西舍東鄰秋熟好
歸尋耕地恐荒蕪
䟦牧樵子蒲萄
芸香樓上汗成珠起趁清風為掃除見此西凉甘露乳
冷然齒頰出寒酥
題洞賓像
大地虛空共一鐺煎烹元不費煎烹安爐立竈燒凡火
狡獪聊愚老樹精
贈地理者
天下名山多被僧占靖上人今以正法眼償行
脚債將又搜抉無遺臨川山主為賦二十八字
還省海印出參雪庭共發一笑
真龍正穴何人識走遍閻浮無處覓現前只在眼睛中
笑倒如今容易得
贈相士張月蓬仍其父號(二首)
好醜榮枯一照中有人曾識月蓬翁翁騎蟾去兒来也
又載前時月一蓬
又
江海餘輝月一舠水天無滓見秋毫九淵深處明如晝
誰信波流巧遁逃
玉謙道惠茶惠墨不受次韻酬之(二首)
不受東風不惹塵清都瑶草一庭春睚情牢落無魔到
閑却扣門傳信人
又
曾被烟煤點染来幾年洗滌淨塵埃玉環自惜天然白
肯要玄玄處士媒
移疾寓富州清都觀次韻朱元明送蕨
倦思渾如焦榖芽病餘無力到君家分來紫蕨長如許
欲向故山看麥麻
送星學張雲臺
曾到清臺問五雲授時歷法更精新江南今有張太史
定許他年繼鄧陳
贈全陽道人
濁隂有礙緫銷鎔地水俱無只火風全得獨陽猶是有
一無所有是真空
題十八學士登&KR0801;洲圖
秦府開基萃勝流一時傾慕比&KR0801;洲&KR0801;洲渺渺在何許
我欲乘桴海上浮
題雪洲圖
向來洲上雪漫漫僵倒詩人一屋寒洲在雪消人亦徙
畫圖猶作雪中看
題程鶴心風枝晴梢雨葉露幹四竹
日曬風搖雨露竿一般清意在毫端當時老鶴歸何處
留取清隂百世看
寄題無波亭
長江遠壑幾飈迴雪屋銀山巨浪摧最喜此中澄一鏡
微風不動月常来
題巫峽圖
生平想像高唐賦不識巫山十二峯忽有竒觀來眼底
一時疑是夢魂中
題秋山晚眺圖
西風醉帽倚斜暉詩思山情萃一時一轉頭間無覓處
却尋舊畫要新詩
送國子生與貢充學正謁告歸省親
虀塩朝暮八年中歸袂飈飈受朔風已是春官新貢士
宦成更自有新功
題許氏樂善樓
百尺高樓俯瞰時眼前羣動捴卑卑自家胷次有如此
直恐世間渾未知
題遺山鹿泉新居詩後(二首)
宋氏南還金土中一時文物盛華風煌煌帝室龍興後
流落遺山老秃翁
又
新居當日占新泉不見新居見舊篇一代風流今已矣
空餘心畫尚依然
題半月芝蟾畫卷
紫芝偃蹇抱蟾蜍天上求之此景無看取初弦半規月
阿誰曉會寫成圖
題曹農卿雙頭蓮圖(二首)
天光水鏡淨泓然燦爛心花發瑞蓮認得一茄雙菡蓞
千枝萬蕊一根連
又
花中君子濓溪獨分作河南二卾華天為有兒雙秀發
送將此瑞到公家
題九鷺圖
自飛自息自升沉各飽魚鰕各稱心世外冷冷風露潔
還知别有九臯禽
題漁舟圖
岸柳青青岸蓼紅兩兒两嫗兩漁翁當年應笑扁舟客
月夜西施一席風
題雙雉圖
一昂一俛意閒閒未覺幽棲飲啄慳竹實儻能来彩鳳
也應寫入畫圖間
題山寺圖
青山綠樹色明鮮橋有行人渡有船諸有悉歸無色界
試投山寺叩金仙
題郭學士衛州墜馬贈毉人序後(三首)
世人應無折臂公豈無竒術嗇竒逢頗隣衛子憂傷絶
密禱區區諉祝宗
又
一蹶非人馬則然扶傷效速頼毉仙從今閒却毉仙術
只向危途緩着鞭
又
不要黃金實藥嚢酬功合得漢文章他年詔問持將去
可附蒼公傳左方
題錦屏史仙繡牛圖(三首)
平原君像何人繡費幾千絲似髮綢可是史仙能狡獪
聚毛繡出下邳候
又
有毛無革毛安傳傅上田單形彩繒陸放水浮俱幻影
底湏拽鼻着長繩
又
為汝前身膽氣簏却將假合化真如雖然毛色皆如舊
悅草觸人心已無
題皮如心行嚢中畫竹圖
疇昔江鄕識此君清風凛凛動霜筠被誰點染移將去
也受京華半面塵
題愛蓮亭(二首)
小亭倒影蘸清漣萬斛香風一沼蓮千載有人同此愛
試於花外契真傳
又
看花妙悟出天然有藕有荷方有蓮認出箇中端的意
生生不盡億千年
題嘉瑞亭(二首)
傳載三株紫荆合詩吟五鬛老松連更將韓子同心頌
題作李亭嘉瑞篇
又
植楊雙本却駢柯瑞氣熏蒸萃一和誰着玉川竒怪筆
為歌同異異同歌
題武宗元洗耳圖
一般垢淨緫成虛有耳無聞垢自無誰道清流堪潔耳
水中更是納羣汚
題董元山水圖
帝里春風二月天黃塵十丈暗鞍韂蒼蒼萬木煙雲裏
何處山川到眼前
贈術士盧易仙(二首)
上古神皇已泄天後来文更畫成圈無端拈出參同說
從此人人會得仙
又
今代盧敖有後身多多狡獪妙通神何時何處杏林驛
一笑相逢契悟真
題相師周可山(三首)
聲撼江湖四十春相逢盡道眼如神天機難可分明泄
密付華山高卧人
又
相術通靈詩亦靈攝將詩卷上天庭豈伊暴客能持去
定是天官遣六丁
又
月眼窺人大賽明妖蟇蝕月是何形世間醜好各中半
只合教君一眼青
贈心天教授(三首)
撰得藍袍自誤身想緣多口泄天真如何不閣差除筆
又把虛名誤别人
又
問君方寸大如何柳子中間着大羅却笑詩人心似錦
秋旻耿耿衆星多
又
八月西風淨路塵乘槎更可問天津歸来䄂得天孫石
正好回頭訪隠淪
贈碧潭相士
偶前出去偶来歸今昨何分是與非可笑當時錢學士
誤將天壌示麻衣
題金石編
萬里歸来始見梅忽逢竒士笑顔開折梅付與君簮去
何日簮梅君冄来
送蕭一真
不到韶溪十八年春園桑苧暗春烟蕭翁孫子來相過
忽憶而翁一愴然
追和李侍郎工絶句(二首)
當時得得造梅邊七十年餘又八年墨蹟流傳存石刻
子孫省力護陳編
又
弟兄八世叙同宗逾遠逾疎隔幾重世世自便絣絖賤
安知此去不分封
贈花秀才談命數(二首)
幾度花開幾度春忽然爛漫忽埃塵眼明識得花生死
徧洛城中只十人
又
數皆前定定無差一樣春風萬樣花不要開時分品第
好從根上識萌芽
贈曹山人
曹家師範两劉家一會傳神一撥沙筭法精工如筆法
點睛點穴两無差
題蹴踘圖(并序)
錢舜舉云青巾白衣趙太祖對蹴踘者趙光普
也衣淺褐者太宗衣黃乃石守信衣白而烏巾
垂於項乃黨進高帽年少者椘昭輔也此本舊
藏御府兵火流落人間白摹倣以遺好事之君
子
聚戲人間混等倫豈殊凡翼與常鱗一朝龍鳳飛天去
緫是攀鱗附翼人
題逃禪翁梅畫梅詞後(二首)
小圃梅開能幾時只餘豆粒綴青枝禅翁夀得花如許
二百年來雪月姿
又
天與才情箇樣清前身端是老梅精妙詞難作人間唱
夢裏羅浮翠羽聲
題溪南烟雨圖
小小溪南五畆宫等閒䄂子睇遥空春風楊柳梧桐月
絶似垂竿煙雨中
道君十八鶴
得伴天仙上碧空世間凡羽詎堪同如何也觧亡人國
漫想遺民哭懿公
錢舜舉弁山雪霽圖
錢子心清似太湖筆移西蜀入東吳使君得此成三絶
好共梅泉作一圖
和逯公謹
蕭然非俗亦非僧尚被紅塵涴姓名辜負東籬今歲菊
客窗曉枕聽鷄鳴
題僧圓澤託生圖
浮泡散作大海水皎月長留萬古秋幻滅如何重起幻
不騎獅象却騎牛
題王氏留春亭(二首)
生香不斷氣和柔不在千紅百紫稠只恁園林光景好
一春萬古鎮長留
又
先番物舊後番新來往無停似轉輪年去年來年自去
此中日日一般春
題韻答破衣和尚
選官選物一般般會做官時佛喜歡端坐府中無少怠
等閒統攝百司官
贈星學鄧雲樓
尚憶前時太史家至今名姓滿天涯雲樓也是雲臺族
秘斷真傳定不差
題寒雀圖
更無樹葉可因依有啄能鳴愬與誰閉口雙棲聊自暖
怎知宿處是寒枝
題馬圖
豈是䧺心要疾奔不悲健足作閒身勸君底用牢牽挽
付與沙場騎射人
四偈奉寬齋居士
箇裏無邊無量在寬齋寬處天來大縱饒芥子細如毛
也着恒河沙世界
又
居士勤勤勤禮拜拜来拜去招雲怪忽然一日發顛狂
丈六金身都打碎
寄題栖碧山
棲碧山前有逸民愛山終日與山親幾番晴雨青如故
人不傲山山傲人
題山水圖
遠樹疎林暎晚霞江心鴈影度平沙誰人寫我邨居樂
付與岩泉處士家
自然道人賣藥都市因賦小詩
透得玄元最上關掃除凡疢又何難族毉用藥不相契
一笑携書歸故山
題雅集圖
官清無事足優游下馬長楸作勝遊濟濟衣冠唐盛世
諸賢不減晉風流
題郝陵川鴈足繫詩後
忠貞信使早許國羈旅微臣晚見詩追憶當時如一夢
濡毫欲寫淚交頥
題忻州嘉禾圖(并序)
燕人湯侯班為忻州守廉勤明恕民氣大和天
地之氣感而降祥焉一年之間遠近屬民以禾
黍麥麻之瑞獻者十八以木草果蓏之瑞獻者
凡九害物之狼食苖之蝗皆去其境異哉或以
畫史所圖嘉禾等瑞二十七事示予為賦七言
詩二章
嘉禾異卉瑞重重狼走蝗飛出境中可是賢侯多美政
民和潜與地天通
又
天賞循良有異能故將諸物表休徵作圖合叩天閽進
閽吏佯聾喚不譍
題胡山卷
彭蠡匡廬甲天下更從何處覓湖山澄然不動屹如止
一勺一卷中自全
題和靖觀梅圖
一枝春信到孤山冰雪䏎膚不覺寒月下水邊看未足
折来更向手中看
永豐毛月厓及其子拱辰俱善談星數往往能
竒中索詩為賦二十八字
而翁到老談星數有子談星絶似翁我已厭人期禍福
只將凡事付鴻濛
獨醒吟四首為友人張太亨作
未必靈均酒量慳獨留醒眼看駝顔幾多酒不濡唇者
長在昏昏醉夢間
又
五柳應殊五斗伶精神千古印湘靈當年飲酒終身醉
直到于今心獨醒
又
高門有酒滿如池沉浸朝晡恍不知怪得此中容此客
坐觀人醉獨支頥
又
若人才調世之珍謠諑雖多意轉親羣飲儘堪同一醉
如何要作獨醒人
次韻奉答元鎮内翰省郎(三首)
馹騎飛来造敝廬手持一扎十行書驚殘蕙帳蘧蘧夢
又報仙人得冀除
又
畎畆躬耕一幸人如天洪覆沭皇仁陽和不擇肥饒處
粧點閒庭碧草春
又
豈有才猷可濟時衡門只合老棲遲一朝騎馬聽鷄去
先達曾聞識者嗤
題金魚塘阡表後
孝子工為不朽謀百年阡表至今留聞孫更勉光榮業
要作名兒第一流
延祐三年丙辰十有一月甲子詩贈武當山月
梅道士二(首)
顯德年間舊丙辰武當舊隠有高人高人一去睡來覺
丁巳重來第七春
又
武當道士能風鑑定是希夷身後身閱遍王門厮役了
塵中還見出塵人
方壺圖(二首并序)
蒼厓周氏為其徒羅季安畫方壺圖且畀故相
信公遺墨二紙連作一軸臨川吳某賦詩曰
信是蒼厓畫作仙等閑幻出小羅天太師鐵畫家藏舊
雲黯煙昏四十年
又
忠臣死去去成仙住在方壺大洞天此境移来落塵世
也留遺跡伴千年
寄題洪氏碧潭
泓然一勺謾窺臨陡覺沉沉萬丈深箇裏有天如許大
碧天盡處是潭心
戲筆依韻奉答武當皮道士(二首)
十分光滿十分神一度花開一度新黑暗裏頭明不滅
沍寒時節暖先春
又
光清花白雖然好非月非梅更可人處子嫦娥冰雪質
武當山外貌姑神
贈月矑相師
蚌胎入月幻玄珠羡子雙矑黑漆如純墨中間明似月
應無白眼向凡夫
贈碧溪相師
溪水無心管是非臨溪照影笑山鷄滿身文彩翻成誤
虛影何堪炫碧溪
彭澤遇成之之京都(有序)
予有集賢之命與修撰虞伯生俱乘驛而北於
彭澤觧后曹成之訓導將觀光上國為賦此
人海茫茫名利場盛年快意一觀光頋予白髮歸来晚
羞過淵明五柳庄
贈周楊遺墨
周楊諸老流風遠生死交情一永年家有聞孫善持守
十三幅紙至今傳
題湯氏賑飢手卷(有序)
當饑歲賑饑民此仁心義事也盱江湯氏其蓄
財下下其好施上上自比閭黨遂以至千里之
外萬里之内詩而美之者什什百百而猶未也
世間陰德少人知顯在他年報應時好是湯家行一善
喧傳萬口有聲詩
瓶梅圖
姑射仙人冰雪姿壺中表裏瑩無疵合供天上瓊樓供
不要人間俗子詩
劉商觀棋圖
局局更新局局竒誰將摹刻到今時坡仙可是世緣熟
劉李茒生一樣癡
太乙真人蓮葉圖
祼祼赤身無寸絲浮浮一葉作兒嬉貪嗔應是全無了
尚有人間半點癡
又
龜巢蓮葉曾千歲仙卧蓮舟今幾年融得幻身無一有
凌風飛去更超然
寄題佑聖觀山水勝處
競說鄧林山水好獨予未到不能知何時了此遊觀債
當為仙人補一詩
題寒江獨釣圖(二首)
柳子當年絶妙詩現前眼界是真知如何想像今人賦
得似當年眼見時
又
阿誰畫此已成癡更有癡人為賦詩省得南華真玩世
無何有處覓緇帷
贈黃太初畫魚
南華老仙真畫史有魚横廣三千里一點化之上青冥
借問何時海風起
晴䆫梅影裏聽陳吾道弹琴
慣聽泉聾與松風才出山来耳欲溜一曲千年流水意
只愁無夢到空同
建康西江避暑用滕玉宵韻贈章如山
偶然出郭暫偷閒政為炎㪣倦往還滿目真山相客主
忽添一客號如山
又
石頭城下看淮山羡殺白雲終日閒寄語醉中彭澤令
如何飛倦始知還
贈李放慵
天慵吾友豫章熊今見宜春李繼宗彼自天然君自放
两般頭腦一般慵
贈穿天星翁
向來有術妙通玄談已非宜况敢穿侮慢上靈罪應死
詎能無識為加箋
題内丹顯秘(有序)
内丹顯秘者武夷陳虛白以授參學弟子楊清
遠也為賦絶句(三首)
死戶生門出入機中間消息有誰知希夷隠去泥丸顕
何代無人續正支
又
鬼委白人易阜翁瘦辭擬易作參同廣成輕把天機泄
直為膝行趍下風
又
聦惠如頑不浪傳執文泥象豈根原真師密示玄玄處
良賈深藏是至言
題蜂猴圖
列戶分房作麽生彌高彌險恣超騰有冠頭上誰為貴
竊食林間謾取憎
又
分封小小幾塵浮忽見衰周十二猴小大看来俱是幻
岩花山木自春秋
題趙氏先德碑(并序)
趙氏魏人也今御史中丞簡之曾大父諱藻金
末為元城今有惠政卒於官吏民懷思為營冡
墓至今號縣家冢云大父諱琛潜德弗耀以孫
貴為贈資善大夫司農卿上護軍追封魏郡公
謚安僖初娶李生一子冄娶袁亦生一子不偏
所愛視李之子猶已外值有寇驚以二子寄逃
隣之窟室隣恐兒啼拒不納棄已之子于草間
携李之子以匿寇退草間兒幸無恙衆義而賢
之追封魏郡夫人父諱楫魏郡夫人所生也仕
至承事郎織染司提舉以子貴贈榮祿大夫司
徒上柱國追封魏國公謚敏惠娶李追封魏國
夫人中丞魏國長子也既封贈其祖與父明年
有旨立碑命翰林承旨程鉅夫為文翰林學士
承旨趙孟頫書丹集賢大學士郭貫篆額臨川
吳某讀碑文為作詩六章
曾聞循吏葬桐鄉過者如瞻召伯棠百里元城遺惠在
縣家墳樹欎蒼蒼
又
元城茂德世其昌嗣哲韜珍閟弗章况有閨中賢冢婦
善源深積慶彌長
又
愛兒誰不羡親生竒也履霜祥卧冰倉卒逃生捐所愛
割恩取義有誰能
又
背抛巳子抱前兒此事今難古亦稀天鑒昭昭兩全活
故應門戶日光輝
又
幼脫難危長必通平林棄子有邰封莫嗟承事官檔少
身後餘榮爵上公
又
執法明星玉粹温宦途清譽治乾坤皇仁天廣崇先德
世世公侯魏國公
題朱簿淵采菊圖(二首)
絶憐枳棘林端客把玩榮陽菊裏圖儘有南山堪注目
屋低還得舉頭無
又
江南江北两專城灊晥齊山古有名想得此中賢郡佐
庭無人力有詩成
送汪復心致仕得封贈之典歸隠(二首)
只為浮榮賣了身天涯多少未歸人欽承恩命歸休致
㒔占紫陽千畝春
又
八十衰翁作計疎羡君六十早懸車山中無限幽居樂
老眼猶明好看書
送高郵彭夀伯訓導歸宜春省親(二首)
朝莫魚塩斥海濱三千里外仰山雲歸逢里丈驚相問
學比孫秦進幾分
又
樹未經霜葉未丹不愁遊子客衣单三年宦學今朝至
得進高堂百倍顔
贈傳省巖道士
有誰夢裏彷彿見識得巖前相是真良相遠孫傳此眼
却將徧閱世間人
題伯時馬
四足追風捷羽翰有誰伯樂是奚官如今萬里青雲步
謾作人間畫卷看
題舜舉馬
近年錢趙二翁死直恐人間無駃騠駑駘羣裏忽得此
萬里歸來日未西
贈陳曉山相士(二首)
陳家風鑑第一人華山閒處了閒身嘅余無分拜庭下
喜有山人亦姓陳
又
六十九歲老相師八十四翁老見之從今見後幾度見
度度拈来前度詩
夀全平章
春秋一萬八千指道德二卷五千言祝公夀數亦如此
孔老遺芳永永存
答疎山長老茶&KR4317;之貺(二首)
静口一啜萬緣空不數盧仝两腋風戰退睡魔成佛道
常惺惺有主人公
又
熱惱紅塵一甑烘半間雲影送清風吾州若比㐮州勝
城府堪栖老德公
贈玄鶴師
俜停十五未婚前耿耿春宵獨自眠多謝有心傳密約
两情從此得團圓
為游竹州題墨竹
婀娜新梢欲拂雲糢糊沙觜舊時㾗水平水落渾無定
歲歲龍兒長稚孫
贈相士李樵野
曾看仙棋爛斧柯歸来雙眼閱人多賣薪亦有窮經者
富貴將来定若何
吳文正集卷九十二
