吳文正集卷五
元吳澄撰
說
慎獨齋說
天下人人讀大學中庸二書於誠身之要皆曰慎其獨
也讀者類能言之古舒李文質彬叔以儒飾吏亦克自
持取慎獨二字名所居而淮西憲官温侯為書其篇發
揮旨意者不一而泰州教授王實所述顔楊馬趙四君
子之行最為明切夫易以溺人汙人者色與貨也非理
非義之事雖甚不良之人往往畏人之知而不敢肆苟
人所不知之地一時不勝其利欲之私則於所不當為
能保其不為之乎若顔叔子之逹旦秉燭若楊伯起之
暮夜卻金若司馬君實趙閟道之所為無一不可與人
言無一不可與天知真能慎獨者也然斯事也儒者猶
或難之莊子曰為不善乎顯明之中人得而誅之為不
善於幽閒之中鬼得而誅之君子言人不言鬼言是非
不言禍福而莊子云爾者將以警夫中人以下也今彬
叔不俟他人之警而警於屋壁之間其異於人也遠矣
予嘉其可以為吾儒之式豈特可為吏師而已哉
主敬堂說
易書詩禮之言敬者非一及夫子答子路之問則其辭
重以專而子路莫之悟也再問三問意若有所不足聖
人語以堯舜猶病雖能已其問而子路猶未悟也嗚呼
子路聖門高第弟子也果於從人勇於治已當時許其
升堂後人尊之為百世之師親承修已以敬之誨於夫
子而未能心受也况後聖人千數百載而掇拾其遺言
者乎伊洛大儒嗣聖傳於已絶提敬之一字為作聖之
梯階漢唐諸儒所不得而聞也新安大儒繼之直指此
為一心之主宰萬事之本根其示學者切矣夫人之一
身心為之主人之一心敬為之主主於敬則心常虚虚
者物不入也主於敬則心常實實者我不出也敬也者
當若何而用力耶必有事焉非但守此一言而可得也
河中張克恭名其讀書之堂曰主敬而問其說於予北
方學者篤厚沉毅類無南方輕揚浮淺之習固晞賢晞
聖之器也標揭作聖之要言置諸屋壁間晨夕目睹其
志可尚已嗚呼近世以來學者為虛言所誤幾成膏肓之
疾予而曰程謝尹朱之言敬盖如此是又以虛言而益
學者之疾也夫何敢雖然主敬之事人皆可勉能無庸
以子路之不速悟而憚其難也其亦因名堂之虚言而
務修已之實功也哉
淵默齋說
君子之道語默隨時豈偏於默哉雖然語者默之賓也
默者語之主也默之時固默語之時亦默也夫子欲無
言子貢之徒不知悟是意也莊氏乃能知之故曰淵默
默者無言之謂而喻之以淵默之意也淵者何静而深
也惟静語默惟深故默彼躁於外淺於中則其發言也
不擇惡乎默西川李岩平章公之子資態而學專不躁
不淺欲由寡言以至於無言以淵默名其燕坐之室之
二字雖出莊氏書而實有契於聖人警子貢之意朱子
感興詩之末篇演繹其旨甚惓惓也而或以莊氏為異
乎吾聖人者過也夫莊氏之書於人倫日用頗有戾於
吾教者吾違之於心原道奥苟有契於吾學者吾從之
可也非從莊氏也從吾聖人也夫無言之時其默也如
淵有目者莫能測有言之時其聲也如雷有耳者莫不
聞此君子之道語默隨時者也公之子與予之友黃祖
德游槩有聞乎君子之道予是以志之云爾
敬堂說
淮西楊應叔以敬而名其讀書之堂噫大哉名堂之義
乎古聖人垂世之言肇自唐虞而典謨之書言敬者不
一商人周人之詩周公孔子之易繼繼言之論語大學
中庸孟子下逮傳記諸家之言又累累及之然惟商頌
周雅聖敬日躋於緝熙敬止兩辭為以此贊詠湯文之
德其餘言敬各隨所指鮮或該體用之全而言也夫子
答子路君子之問曰脩已以敬所該則廣矣而子路曾
莫之悟反疑聖人之言淺近而不知其甚深甚遠也千
數百年之後程子始闡明之以極於天地位萬物育而
讀者亦或為之茫然夫敬者人心之宰聖學之基也釋
其字義曰欽曰寅曰祗由中而外曰恭曰莊曰肅獨程
子擺脱訓詁而謂之主一無適其開小學者之意至切
也應叔以予之嘗有志於程學也請予說以文其堂之
名予不敢臆說也晞程子之學當自朱子之言入以演
釋敬齋之箴以禆益敬堂之義箴之首章潛心以居者
静而居處之敬也其次章擇地而蹈者動而步趨之敬
也三章之如賓如祭者形見于表之氣象也四章之如
瓶如城者保持干裏之念慮也故總之曰動静無違表
裏交正五章之不東西南北則心之無適而逹於事也
六章之弗貳二參三則事之主一而本於心也其發程
子四言之精藴未有若是其悉者而衣冠瞻視足容手
容之間出門承事守口防意之際皆一身用功之實地
應叔謹飭士也於父為才子於弟為令兄於鄉為良朋
友於官為賢師儒進於是也盖不難亦在乎為之而已
目堂之扁熟究而信蹈焉則敬不于其堂而于其人不
然堂之名虚名也予之說虚文也敬於何有
立齋說
有學者言陜士翟羾友諒質美而劬書京兆蕭維斗名
其齋居之室曰立敢問立之義何如予曰大哉蕭君之
所以期於人者乎昔夫子之徒三千其間粹德英才不
少矣而夫子未嘗以立許之非薄於待人也誠以立之
未易能而不敢輕許也自漢以至于今千有餘年務學
之士奚啻百千萬億而能立者幾何人哉士之有立盖
不一端以春秋叔孫豹所云則有三焉有德之立有功
之立有言之立三者之立古之上聖大賢其至矣吾姑論
其次夷齊之譲曾閔之孝立德者也周霍之安漢狄張
之復唐立功者也漢之賈董隋之王通唐之韓愈立言
者也夫子之言孝以立身為孝之終立身者行道於當
時揚名於後世亘古今而不朽夫是之謂立翟君如欲
副蕭君之所期其思所以立之之方乎或曰立於禮可
與立三十而立非所謂立乎曰此言既有所知而固守
不移之謂非立身之立也然果能有知而又能固守則
其能有立於世也可冀矣一立字之義雖不同而實相
因也志於有立者其尚有味於吾言哉學者欲筆吾言
以寄友諒予曰諾
敬義齋說
敬勝怠義勝欲其言肇於古冊書而周太師尚父以授
武王後五百餘年夫子贊易有敬以直内義以方外之
說敬義二字遂為萬世聖學之根基然自孟子沒而其
言絶漢唐千餘年間知之者誰與宋程子出而後直内
方外之學復明於世同時見而知之者異時聞而知之
者豈無其人求如程子之直有得乎是者亦無幾也予
之愚騃自少妄有志於程子之學心必主於一事必合於
宜學之踰五十年而卒未有得也盖其資質之庸下功
力之淺劣故爾今聞大名王君伯玉以敬義匾其齋室
卓哉立志之高乎聖也者人皆可學也患志之不立與
夫所以充其志者或未至焉爾矣王君有是志又有以
充其志學之可以晞聖也孰禦它日解后以其所志者
諗於予予亦以其未有得者質於君互相激勵其不兩
有所益哉若夫掇拾先儒之所已言而曰若是斯為敬
若是斯為義則凡世之為學為文者人人能予則恥躬
之不逮而不敢出諸口也
逍遥游說
周流六合臨睨三光此屈子之遠遊也乘天地之正御
六氣之變以遊無窮此莊子之逍遥游也世其果有斯
人乎盖未之知爾於乎蜩鳩斥鷃又惡能知九萬里之
上有大鵬者哉
無塵說
上方道士陳子靖通三教書醫之一技進乎工巧以無
塵倅其名問余曰若何而可以無塵也余曰子之道所
貴也余儒流惡足以知之抑佛者有言根立而塵集有
根斯有塵也六根其能無乎根不能無則塵豈能無哉故
佛者必務寂滅以無其根而老者亦務清静以無其塵
二氏之學余不能知也又安能為子言之也耶無己則
姑為子言儒者之學余嘗聞邵子年十歲學於里遂盡
里人之情而已之滓十去其一二年二十學於鄉遂盡鄉人
之情而已之滓十去其三四年三十學於國遂盡國人
之情而已之滓十去其五六及至年四十能盡古今之
情而已之滓十去其七八年五十能盡天地之情而已
之滓無可得而去此非所謂無塵者乎然以其天挺人
豪英邁盖世之資冬不爐夏不扇夜不就席之功猶必
學至於五十而後無滓也明得盡則查滓渾化程子亦
云查滓渾化者無塵之謂也而唯明之盡者能之爾余
固願學焉而莫之能至也然則吾儒之無塵盖不易能
也不知以清静寂滅而無塵者其難易為何如無塵乎
無塵乎尚其名不既其實可哉
永愚說
愚者智之反也智為五常之一人孰不欲智哉不恃其
智而自守以愚不耀其智而自晦於愚唯古昔之聖神
後來之老莊能然亦有其識深潛其才隠約而其智難
以淺窺者顔淵寗俞是也夫敏於悟道之謂智而顔子
之聽受師訓若無所悟疑於不能敏巧於避禍之謂智
而寗子之衝冐艱危略無所避疑於不能巧人或謂之
愚焉然顔子於不違之際如愚如也者愚之似爾究其
實不愚也寗子於無道之時則愚則也者愚之暫爾要
其終不愚也顔之敏悟不惟精於知而且果於行寗之
巧避不惟免於身而且利於君智孰大乎是故顔寗之
愚非真愚二子亦未嘗自以為愚也凡自以為愚者往
往出於憤激非由衷也柳子厚少已嶄然露頭角自恃
其智何如也未幾一斥不用不勝其憤激而假託
於愚溪池亭島悉以愚名此豈由衷之言乎友人謂以
立之客徐元夀號永愚而求言於予夫愚之名一而所
指各不同愚智之分或指質之豁蔽巧拙言或指學之
明昧敏鈍言或指身與時之窮逹遇否言予未知元夀
所謂愚者何所指其憂自耀之或過而以愚自矯與抑
慮自守之或渝而以永自誓與予莫之能知也又豈容
於臆說哉它日倘一見見面而知心然後因所指之實
而頌焉而規焉盖未晚也
思誠說
子思子之中庸曰誠者天之道也誠之者人之道也孟
子述其語不曰誠之而曰思誠何也思也者所以誠之
也通書云誠者聖人之本而又云思者聖功之本前後
聖賢之立言若合符節天何思哉而四時行焉而百物生
焉自須臾頃刻之近至于千萬億年之久而如一夫是
之謂誠天之道若此而聖人亦天也其德之純同天之
不息生而知之不待思而得是以安而行之不待勉而中
也下聖人一等思而後能得則勉而後能中矣斯其為
思誠者歟昔丞相張魏公名廬陵文節楊先生之齋室
誠誠宋孝宗御書誠齋二字以賜山南僉憲史侯文名先
生玄蒋若義之齋室曰思誠而孝廟神明之胄趙子昂
承旨又書思誠二字以遺祖孫輝煥於百有餘年之間
韙哉趙謂史憲欲使孫之思其祖盖借孟子思誠之言
而寓慈孫念祖之意云爾夫誠之為誠一也然有中庸
孟子所言之誠有文節先生所能之誠清修苦節清誠
清也苦誠苦也文節之實足以副魏公之名則然誠者
實而已今先生之孫一行在身必實而非偽一言出口
必實而非虚口無虚言身無偽行其不為之誠乎其不
謂之思其祖者乎若夫天道之誠唯天下之至聖能盡
其道古之大賢雖能知之雖能言之而能行之或猶未至
澄也固嘗從事於斯老矣而未之能知也未之能言也
將以己所不能知不能言而勉若羲豈誠也哉則亦
曰思爾祖之為近而可能也
静淵說
其静也淵水之止也其動也川水之流也惟其止而常
定是以流而不返古之大聖人盖若是常定謂何事物
不撓心也不息謂何湏臾不離道也吾夫子之後無其
人矣同時魯國一顔子曠千數百年之久江南一周子
河南一程子其幾乎予自幼弱志在晞三子資不而學
不力年八十餘而未之得也彊壯時嘗取友於天下合朔
南所見奚啻百千萬億人而莫之知也倏有人焉以静
而自命豈將可嘉可尚而已抑亦可驚可駭也何也二
字之實未易能則二字之名未易當也而予之舊友以
書問其說夫粗有所知者默無所言妄有所言者瞢無
所知也予敢輕言哉非不敢言不能言也静淵之云將
徒竊其名乎將欲既其實乎如欲既其實試過予相與
默坐一月庶或相觀而微有悟也静淵者誰胡氏光祖
問予者誰黎氏希賢俱章貢人也黎予所識胡予所未
識
青溪道士點易軒說
有一道士空同其躬鴻濛其衷其動顒顒其止雍雍濯
纓乎青溪之上混跡於黃垓之中手持一編過予而言
曰吾後[田耎]結廬數椽即大隠㕓成小洞天鑪熏裊煙韋
編置前蘭露净滴汞朱細研執筆臨文號點易軒敢問
何知予未及答不覺輾然易道至矣匪書可傳求之句
讀如錐測淵曷探其賾曷鈎其玄盍且援筆襲韜卷袠
沈消百慮静虚一室神如歸来閉塞勿出進修存存退
藏密密昭昭南端靡白可觀冥冥北牖靡黑可守我乾我坤
自尊自卑我坎我離自倡自隨易道於斯奚以點為舍
蚌取珠得免忘蹄本無二經本無十翼安有九師安有
八索易之門庭甚寬甚宏易之宦奥甚深甚窈易之樓
閣八窗寥廓易之路途萬里舟車天圓吾廬地方吾褥
焉用夫軒而構此屋爰覿溪隅孰是漁夫溪上一葉恍
若海桴其載有月其釣無漁可論易者斯人也與倘能
樵乎試往與俱道士喚鶴速騎以趨四顧悵恍莫知所
如道士為誰北嶽恒山人僑居江之南餘三十春家世
儒士因柱下叟命氏予不知其名從道其字
思無邪齋說
程子曰思無邪者誠也此邪字指私欲惡念而言有理
無欲有善無惡是為無邪無邪斯不妄不妄之謂誠以
大學之目則誠意之事也易文言傳曰閑邪存其誠此
邪字非私欲惡念之謂誠者聖人無妄真實之心也物
接乎外閑之而不于乎内内心不二不襍而誠自存以
大學之目則正心之事也凡人昧然於理欲善惡之分
者從欲作惡如病狂之人蹈水入火安然不以為非蚩
蚩蠢蠢冥頑不靈殆與禽獸無異其次頗知此之為理
為善彼之為欲為惡而志不勝氣閒居獨處之際邪思
興焉一有邪思即遏制之乃不自欺之誠也夫既無邪
思則所思皆理皆善矣然一念才起而一念復萌一念
未息而諸念相續是二也是襍也匪欲匪惡亦謂之邪
此易傳所謂閑邪之邪非論語無邪之邪也論語之引
詩斷章取義云爾詩之本意豈若是乎哉豫章熊原翁
以思無邪名齋室或以不二不襍勉之言固甚美予疑
熊君之未遽及是也盖必先能屏絶私欲惡念之邪而
後可與治療二而且雜之邪誠意而正心其等不可躐
無私欲無惡念世孰有司馬公而不二不雜則猶未終
身每以思慮紛亂為患故程子惜其篤學力行而不知
道異端氏之不二不雜自初而持戒持律絶去私欲惡
念故也不然諸業未净烏乎而可以不二不襍乎
吳文正集卷五
