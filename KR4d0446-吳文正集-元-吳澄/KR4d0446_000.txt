吳文正集
提要
(臣)等謹按吳文正集一百卷元吳澄撰澄有
易纂言已著錄是集為其孫當所編永樂丙
戌其五世孫爟所重刊後有爟䟦曰支言集
一百卷私錄二卷皆大父縣尹公手所編類
刊行於世不幸刻板俱燬於兵火舊本散落
雖獲存者間亦殘缺迨永樂甲申始克取家
藏舊刻本重壽諸梓篇類卷次悉仍其舊不
敢更改惟卷首增入年譜神道碑行狀國史
傳以冠之但舊所缺簡遍求不得完本今故
止將殘缺篇題列於各卷之末以俟補續云
云則此本乃殘缺之餘非初刻之舊矣然檢
其卷尾缺目惟十七卷徐君順詩序一篇五
十四卷題趙天放桃源卷後一篇五十七卷
題約說後一篇又三十七卷滹南王先生祠
堂記末註此下有缺文而已所佚尚不多也
初許衡之卒詔歐陽元作神道碑及澄之卒
又詔揭徯斯撰神道碑首稱皇元受命天降
真儒北有許衡南有吳澄所以恢宏至道潤
色鴻業有以知斯文未喪景運方興云云當
時盖以二人為南北學者之宗然衡之學主
於篤寔以化人澄之學主於著作以立教故
世傳魯齋遺書僅寥寥數卷而澄於注解諸
經以外訂正張子邵子書旁及老子莊子太
元樂律八陣圖葬經之類皆有撰論而文集
尚裒然盈百卷衡之文明白朴質達意而止
澄則詞華典雅往往斐然可觀據其文章論之
澄其尤彬彬乎吳當所編過於求備片言隻
字無不收拾有不必存而存者未免病於稍
濫然此亦南宋以來編次遺集之通弊亦不
能獨為當責矣乾隆五十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
