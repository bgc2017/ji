吳文正集卷九
元吳澄撰
字說
玉元鼎字說
學者阿魯丁以玉氏以元鼎字其先西域人也始祖玉
速阿剌從太祖皇帝出征同飲黑河之水為勲舊世臣
家名載國史今其苗裔乃能學於中夏慕周公孔子之
道可謂有光其先者矣以其字而請教訓之辭予語之
曰鼎者重大之器烹飪以養老養賢享帝享親皆鼎之
功也其在於易巽下離上之卦為鼎盖取卑遜於内文
明於外之義卑遜者進德之基文明者進學之驗進德
在於克己以變氣質進學在於窮理以長識慮氣質變
而若下巽之遜識慮長而若上離之明此所以成其重
大之器也元鼎讀大學論語甚習所謂窮理克己豈俟
他求哉於二書格言實用其力而已筆之為元鼎字說
以贈
頼致廣字說
豫章士賴致廣字其淵善讀四書推繹其文義亦可謂
有志者然其命名命字一取諸中庸之書予切異焉夫
致廣也者充其德性之用而至於彌滿賢希聖之事也
其淵也者全其德性之體而極於静深聖希天之功也
人皆可以賢可以聖固在學者已分内然學而能以聖
賢自期者幾何人哉尋行數墨出口入耳往往近於侮
聖言所謂淵淵其淵是豈常人之所能窺測知造之之
難則言之何敢易也若夫致廣之事尚其勉之勉之將
如何充其所不忍達之於其所忍則凡所忍者皆不忍
而仁不可勝用矣充其所不為達之於其所為則凡所
為者皆不為而義不可勝用矣由是而進進不已雖未
可以希天亦庶乎可以為賢人也不然徒擇格言之美
者以自誑而實之不稱其名寧不重可愧矣夫
熊井仲洌字說
水潔清謂之洌井之洌者其水潔清而為人所用井之
泥者其水汚濁而為人所棄故井卦五爻莫善於五莫
不善於初豐城熊生井名而洌字盖以水之潔清自擬
也人之容貌脩於外德行脩於内是其潔清如此水誰
不取而用之儻不脩而惰焉外則塵内則穢人將見其
汚濁而遠之矣邵子云外内俱脩何人不求外内俱惰
何人不唾生殆庶乎外内之不惰者吾知其為可用之
井而人之求之也可計日以待豈或有唾而棄之者哉
余淵字說
抑嘗觀聖門諸子之名與字乎水之回旋者淵也人之
由行者路也六材之合而雍和者弓也九旗之垂而偃
蹇者斿也農畊既穫有服箱之牛上賜既受有報禮之
貢物損少則騫求索則有以至予之字我商之字夏其
名略無夸大其字姑以配名未嘗取甚尊甚高之義而
使之莫及也近時之人往往擇第一等之言以名已字
已而不復計其義之何如曰天曰聖曰性曰道昔人不
敢以自稱者皆稱之而不以為慙惑也久也吾郡余氏
子名淵弱冠及吾門而字深道屢請予書訓戒之辭為
字說予曰淵淵其淵此中庸論聖神之極致深於道而
後能子之年猶未隨羣逐隊學世俗為人之學者爾而
遽以聖神之極致稱可不可也盍更諸既而又請予為
之更予曰禮名子者父字之者冠賓予非父也又非冠
之賓也輙更汝字豈禮也哉淵請字說益勤乃為之說
曰子以深道自期太早太易太僣然斯道也子所固有
天與以仁義禮智之性則有此仁義禮智之道義禮智
後於仁而仁莫先於孝弟孝弟子可能也若何而善事
親當效内則所記若何而善事長當效曲禮所記或入
或出實踐而無違勿謂其淺階之可造而深也雖至于
堯舜亦不過是道故曰堯舜之道孝弟而已矣淵乎其
勉哉
徐基士崇字說
清江徐基字士崇其先汴人宋開禧乙丑進士廣西運
使之後裔咸淳戊辰進士第三人黎先生之外孫也年
少有志於學請予作字說而示以為學之方予為之言
曰基者自下而起崇者積至於高也故曰高以下為基
九仞之山基於一簣之覆九層之臺基於尺土之累為
學亦然有其漸而不可驟也有其序而不可紊也若躐
等若凌節驟而不漸紊而失序學之雖勞而無所成矣
正心誠意自格物致知而基致知格物自明倫敬身而
基明倫基於孝弟敬身基於恭謹以其序以其漸則德
之積也不期於崇而崇終之崇肇於始之基也雖世儒
凡近之學亦未有不立基而能崇者不究百家說必無
吏部之文不讀萬卷書必無工部之詩恃小小之才思
資淺淺之見聞非如韓杜之先立其基而曰可以文可
以詩是不猶屋之不堂而構田之不菑而畬者乎俗學
且爾而况聖學哉士崇欲其德之崇循序積漸而學焉
以為之基可也
陳壵伯高字說
泰定三年十有二月辛酉陳壵冠字之曰伯高其父昇
可請為說其命字之意俾知所矜式夫冠而字禮也字
而有辭亦禮也然其辭載在禮經祝頌之微寓訓戒焉
爾及考大戴禮公冠篇所記亦有别為冠辭者近世彌
多而予為人作字說殆不啻數十是以昇可之請宜諾
也文三士為壵盖積土之多也土積而多則高矣故字
書以土高釋壵積土者自下而起以至於高高以下為
基也務學而欲學業之日崇治生而欲生業之日廣此
皆期於高者也治生而期於高必勤於理財不可謂已
足而惰必儉於用財不可恃有餘而奢或惰或奢則已
高者將有替之漸豈復日進日長而益高也哉務學而
期於高亦若是汲汲而求之勉勉而為之不敢自滿且
自畫也先哲有云自下者人高之身之才能家之貲力
雖高出衆人之上惟當退然謙下而不驕庶可保其所
已高而增其所未高也倘佩服予言而勿忘予見伯高
之不自高而常高已夫
游通喆仲字說
萬理無不洞達之謂通明於其事之理之謂喆喆今俗
書作哲與悊晢並諧折聲義俱訓明周易之明辨晢其
字從日月之明也漢書之躬明悊其字從心心之明也
從口之哲口在下或在左禽聲嘲哲之哲陟轄切假借
為明哲之哲倉頡古文嚞讀如折喆者省文也事理苟
明動㒺不吉故合三吉二吉而成字王文公云上喆能
官人下喆能保身可謂吉矣由明於一事之理推而明
於十事百事千事之理以至於萬事之理無所不明萬
理而貫於一此名通而字喆者之義也然豈初學所易
能哉吾將勉通以其所可能夫喆也者萬理均所當明
也而其要在於明倫五倫均所當明也而其首在於明
父子之親聖門閔子騫人不問於其父母昆弟之言夫
子亦以宗族稱孝語子貢記禮者又以州閭鄉黨稱其
孝為人子之道乂以國人稱願曰幸哉有子如此為君
子之孝然則明父子之親親者宜如何樂其心承其志
有聽從無違咈而已必得乎親而後可以為人必順乎
親而後可以為子其順乎親也何以驗其順必父母稱
之必昆弟稱之必宗族稱之不唯親者稱之也䟽而二
十五家之閭五百家之黨亦稱之不唯近者稱之也遠
而二千五百家之州一萬二千五百家之鄉亦稱之不
特此也雖大而一國羣庶億兆之衆靡不稱之如是乃
可無愧於為人子如是乃可謂明於父子之親而喆者
所當務者莫先焉先所當喆而充其類其馴至於通也
孰禦不然昧其所先匪喆也惡乎通是為游通哲仲字
說
崇仁縣元侯木撒飛仁甫字說
昔我世祖皇帝建國號曰元元者衆善之長天地生物
之仁也皇元之仁如天地唯仁足以長人故能臣妾萬
方混一四海而為天下之君也郡縣設官實分天子所
仁之民而牧養之者一郡一縣各有官長一員統治于
守令之上以令官制參合古訓今之長官古之所謂元
侯也豈非期之以長人之仁而命之為民官之長乎崇
仁夙稱壯邑生齒之繁習俗之美他縣莫及木撒飛承
務郎自州倅陞縣長承天子之命統治崇仁前時足跡
不到江南而民情靡不通達事體靡不諳究涖政以來
凡所施設無一不當人心而使民悦服咸曰仁哉元侯
二三十年所未嘗有也侯慕效華風欲立字以副其名
夫字者匪但副其名而已盖將表其德也以予嘗位于
朝忝文史之職則討論命字之義所不容辭於是表其
可表之德而字之曰仁甫亦因聖朝之重長官而喜崇
仁縣之得此仁侯也
吳成三子字說
周氏甥歸吴成山則子三人肯務學其名俱以年其字
俱以久而代伯仲請予為之字長子名芳年騷人之辭
以衆芳比君子之德芳年者久其德也字之曰久德中
子名彭年養生之家謂彭祖享八百之夀彭年者久其
生也字之曰久生少子名當年用世之士當年壮盛汲
汲仕進唯恐後時者意在久其用也字之曰久用久德
也久生也久用也一者兼該其三三者總貫于一何也
静能保其生動能顯其用唯久於德而後能内可常其
德外可永其用唯久於其生而後可此心之德既久此
身之生又久其久於用世必矣三久同而異異而同一
而三三而一也雖然三久其效也有本焉學是已為學
譬諸為山始一簀終九仞是為山之成也陸子曰拳石
崇成泰華岑三子之於學進進如父之成其山則德之
能久生之可久用之必久盖不期然而然
柴溥伯淵字說
豫章柴溥以淵為字數造吾廬請問其說予曰子之名
與字盖取中庸溥博如天淵泉如淵之語也此言聖人
至德之極溥也者如天之大而不可窮淵也者如海之
深而不可測豈初學可與議哉雖然人皆可以為聖人
特患不為爾學世俗之學而外聖賢之學心利欲之心
而喪義理之心則將淪於非人為常人且不可况賢人
乎又况高出賢人之上而為聖人乎至聖之德雖如天
如海然亦有從入之門也子思子於中庸末章承溥博
淵泉之後反本而言示人以入聖之門甚明且切首引
衣錦尚絅之詩俾學者先立志也次引潜伏孔昭之詩
俾學者急修行也立志在務内修行在慎獨務内者篤
實不衒為所當為而其志不求人知也慎獨者幽暗不
欺不為所不當為而其行可與人知也能遵子思子之
言而立其志如此修其行如此則其本正矣繼此而學
問何患不可以晞賢晞聖溥其無忽予之言哉
聶誼字說
宋侍郎聶公之裔孫名誼字隆道將如京師肄行業於
國子學來告行予勉之曰聖朝養士之恩為甚渥用士
之途為甚捷士之遭遇斯時者當懷其恩之渥而圖有
以報稱不當幸其途之捷而妄有所希覬也漢董子云
正其誼不謀其利明其道不計其功朱子取其言載在
小學之書國學之教首以小學書為入門就學於彼而
志道誼不志功利是之謂能遵其教合人事之宜者誼
也循天命之性者道也誼其用道其體二者一而已思
勤行業人事之宜也而天命之性存焉誼不失則道日
隆矣夫志於道誼者功名利達不足以累其心然豈無
功之道不利之誼哉不謀利不計功其利其功實不出
乎道誼之外也故曰脩其天爵而人爵從之既以斯言
勉之因書之為字說以贈
吳椿年久聞字說
夀者五福之最先人情之所同欲也莊子所稱上古大
椿之夀寓言而非實也人孰不知其非實也而每期長
年必竊比於椿者于以見其願慕之至也樂安吳學則
名其子曰椿年而子字之曰久聞慈父所期於子之夀
者豈徒曰日飫晨晡之飯日復一日以至於無盡之日
歲易寒暑之衣歲復一歲以至於無盡之歲而為久也
哉亦期其有聞於世而已小而揚名顯親大而化今傳
後生於世愈久則其聞於世也與之俱久夫子極言後
生之可畏又言老而無聞之可戒欲人於少壯之時而
自彊使其學行有聞也所以勉人警人者厚矣夫所謂
聞盖非過情之虚譽也在乎有實學有實行可以取重
於世焉爾椿年方游洪以廣交務得予乃詒之字說而
督其進學脩行云不然年之久如椿而無一善之可聞
雖久奚益
李安道字說
縣尹李仲清甫名其季子曰寧而字之以安道年既長
欲聞庭訓而不可得以其父名已字已之意問於予予
曰甚哉慈父之愛子也其所以期於子者盖厚矣無一
事撓心之謂寧然唯安於道者能之或曰道豈易言哉
予曰不然道者日用常行之路非有甚高甚難之事甚
高甚難則非道也孔門四子言志曾點獨見與於聖人
曾點不過安其日用之常而已日用之常所謂道也其
常謂何淨垢於沂水之温泉散煩於雩壇之凉風行而
歌咏以歸此點之安於道者而寧豈不能哉寧藉先世
緒業室廬足以居衣食足以給内而兄弟之聚處外而
賓朋之過從歡然而可樂夫孰得以撓其心彼之不能
安於道而無以自寧者皆其自取也窮則夢富貴達則
夢神仙妄想外慕雖夢中猶且役役而况覺之時乎寧
不如是也俚諺曰生事事生省事事省人之於世事不能
以盡絶省之可也省之則心不為事所撓而寧矣斯其
所以為安於道也夫
曹㼂君與字說
郡士曹璧字君瑞數及吾門其弟㼂字君與訓授生徒
於郡庠求字說於予予為人作字說多矣然字之有說
非古也古人之名之字非有意義孔鯉字伯魚因一時
之饋物而名之字之也卜商字子夏假二代之國號而
名之字之也何義之可說㼂美玉也玉從與者諧與之
聲爾無所取於與之義也㼂名而與字其可強為之說
邪雖然兄璧弟㼂皆用玉而名已者非以玉為天下至
可貴之寳乎君子之言行渾然如玉之温粹而無瑕玷
是亦天下至可貴之人也豈非人之如玉者哉倘欲以
諧聲為會意而釋其義如吾荆國丞相之巧說則必曰
與者人所親比許可也德美如玉而人與之斯其為君
與名璵之義也已
雅德思誠字說
雅德彌實養阿北庭鉅族慕華風請予為立字其高祖
武都王開府儀同三司國朝重臣予願王孫晨夕念爾
祖之忠實忠實者誠也於是以思誠字之
吳肜文明字說
學子吳肜年未弱冠就孫先生受學肜字文明問其字
學於予予諗之曰書有高宗肜日篇許氏說文云肜祭
名也訛傳肉傍从彡戴氏六書故以肉彡二文之合非
會意又非諧聲義無所取遂廢其字而謂肜曰之肜盖
彤字之假借彤丹傍从彡以丹餙物也徒冬切而亦有
融音攷之韻書融與彤通用註援張平子思元賦為證
今按思元賦中之彤彤本祖左傳其樂融融之融而寫
丹傍从彡尋聲畫戴氏之言假借不為無據也融鬲傍
諧蟲聲釋為炊氣之上出而散融亦訓明詩曰高明有
融朱子曰融者明之盛南方陽明其氣融散是為文明
之地人之陽明勝則德性用而天理春融是為文明之
人也融肜二字一義爾肜之字文明其以此歟
黃鍾仲律字說
昔黃帝命伶倫取嶰谷之竹斷兩節間為管而吹之其
長九寸本此九寸之管遞相損益各因其長三分之或
損其一或益其一而為十一管幷初管之一凡十二以
候每年十二月之氣是之謂律吹十二管之聲管最長
者聲最下管以漸而短則聲以漸而高於是各如其管
聲之高下而鑄十二鍾焉其聲合於九寸之管者其鍾
名黃鍾其鍾聲如十一管之以漸而高者名大吕名大
簇名夾鍾名姑洗名中吕名蕤賓名林鍾名夷則名南
吕名無射名應鍾此十二名鍾之名也既定各律之聲
遂以管聲而鑄各律之鍾既各立鍾之名就以鍾名而
名各管之律盖十二鍾之聲由律而起十二律之名則
由鍾而得也黃氏子名鍾而字仲律予為推言鍾律之
義十二管之稱為律何也律者行節也十二管聲有高
有下為樂之節猶行之節也第一鍾之稱為黃者何也
黃者中也黃鍾之聲中聲也其聲比十二鍾為尤下而
曰中聲何也十一鍾者樂所有之聲也但以樂所有之
聲而較則黃鍾之聲最下通以樂所無之聲而論則黃
鍾之聲正當高下之中也聲下者濁聲高者清樂聲陽
也貴輕清賤重濁惟黃鍾為中聲截自中聲以上輕清
者用之其中聲以下重濁者不用也故樂有黃鍾以上
之聲而無黃鍾以下之聲用其清不用其濁也律管之
長短黃鍾之九寸適其中他律皆短不及黃鍾之管則
為清聲而可以入樂倘若加長過於黃鍾之管則為濁
聲而不可以入樂矣黃鍾介乎清濁之間其聲非清也
亦非濁也所以謂之中聲歟君子無過無不及之中德
為衆行之本其亦猶黃鍾不清不濁之中聲為衆律之
本者哉
曹貫字說
曹氏子年未弱冠而勤於學雖從俗學舉子業留吾門
數月獲聞道德性命之說欣然若有領會盖可與語上
者貫其名也奉世父暨父之命請予字之而予字之曰
伯通繩穿錢謂之貫夫子以貫之一言喻門人惟子貢
曾子得聞之爾朱子之釋曰貫通也凡學之大端有二
知必致也行必篤也子貢之於知每物而致焉曾子之
於行每事而篤焉及其日久而功深也物物無不致事
事無不篤夫子乃舉一以貫之之語以告俾其所知所
行之十百千萬豁然渾然而通于一故曰貫雖然此未
易到也今之學舉子業者亦欲其經明行脩然而經豈
易明哉行豈易脩哉必也逐字逐句而䆒諸經隨明隨
處而謹細行䆒之䆒之而於經益以明謹之謹之而於
行益以脩則子貢曾子之真知實行漸可睎而夫子一
以貫之之傳又豈待借力於人而後可幾也哉貫乎其
志於通也亦為之而已矣
何自明仲德字說
讀聖經者先四書讀四書者先大學大學篇首第一事
則明明德也讀之者幾千萬億人其能知明德之為何
物而明之之法宜何如者果有其人矣乎予每嘆世之
讀書者大率如梵僧之誦呪依其字作其聲而漫不究
其所以然江州瑞昌之何世科世儒自昔多才子弟若
宋景祐進士御史中丞宣敏公之十世孫名自明字仲
德者其傑也始予聞其名聞其字固驟然異之及見其
人方役役郡從事之勞而超超塵埃外之趣益有以驗
其資質之美既而以其名以其字請其說於予予久病
夫大學篇首之三字讀者往往忽視今以是為名以是
為字而有所請其殆知此三字之不易能乎德者人人
所同得也而鮮或明之何哉有查滓以混淆於未生之
先有邪穢以汚壊於既長之後德之所由不明也必也
銷鎔其查滓必也杜絶其邪穢而後可使吾氣血所成
之身如無身使吾耳目所接之物如無物明之參半邪
穢漸無矣明之十全查滓悉無矣噫亦在乎明之至於
盡而已爾明之之法不一讀書為入門亦其一也然讀
而不過尋行數墨之讀縱使精通訓詁洞了意義亦外
也而非内也虚也而非實也而况訓詁之不通意義之
不了者乎噫見孺子入井惻然不忍是心從何而萌聞
犬馬呼已艴然不受是心從何而起舉世倀倀如無目
之人坐無燭之室金玉滿堂而冥然莫知其有此寶也
倘能感觸前聖之所已言歸求吾心之所同得而一旦
有覺焉譬猶目翳頓除燭光四達左右前后至寳畢見
皆吾素有不可勝用也此仲德之德而能自明則如此
凡予所云願與今世之士共學而未有肯同者也仲德
將思稱其名稱其字乎暇時尚當竟所未竟之說
張彛字說
益都張志道之子名彛彛者常也予謂字之曰伯常彛
之訓為常何也彛尊也常旂也尊之属有六而彛以盛
鬱鬯灌之所酌也彛在六尊之外視六尊為尤貴旂之
别有九而常則繪日月王之所建也常在九旂之中視
九旂為最重凡人臣之功銘之於彛書之於常取其常
用常存之器物與宗廟國家同其永久也是以日月之
旗名為常鬱鬯之尊名為彛而亦訓為常也張彛之父
今良吏彜勉勉進脩克常所學異日學成其事業將如
古之銘于宗彛書于太常者此予所以字之之意云
吳文正集卷九
