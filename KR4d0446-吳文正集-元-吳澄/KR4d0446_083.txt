吳文正集卷八十三
元吳澄撰
墓誌銘
故居士康君祥可墓誌銘(丁卯)
江西之郡吉為最其最者何也文士之秀偉富戶之雄
盛俱非它郡所能敵也其文士也漁獵異書以逞其博
追琢瑰辭以衒其巧如山岳嶙峋如波濤洶涌如秋空
鷹隼如春園花卉或豪健豐贍或清竒俊逸或詼譎詭
怪或妍媚蔚紆卑卑者不敢仰視然求其淵淵如海溫
溫如玉恂恂如孔子之處鄉黨謙謙如顔子之有若無
實若虚者蓋不多見其富戶也精神振發氣燄赫奕伯
仲公侯而輿臺府史伐蛟摶虎吞象食牛弛張闔闢無
施不可大率襲翁伯季良之餘風倘不若是則相與嗤
議其選愞骫骳有能不為習俗所移者幾何人哉若太
和深溪之康庶乎不移於習俗者也康居士諱瑞孫字
祥可先世自祁州徙家足恒産迨南服土疆既屬國朝
其大父若父相繼充拓浸浸與擬封君者齊而秉心無
競橫逆弗校卒能使之自屈未嘗有一事溷公府男女
長穉會食秩秩如古禮法之家至居士三葉遵守靡渝
居士幼已卓犖見者心瞿少長佐其父致養盡歡大父
景明至元己丑年六十八而終大母郭氏延祐乙卯年
九十七而終父國俊受養三十年終延祐戊午年七十
六惟母劉氏夙喪戚戚常懷网極之報事繼母羅郭與
因母同一兄一弟不壽恭承父命教育孤遺一如已子
叔父年八袠尊奉网違女兄之夫託處白于親庭給以
田宅至于今得所妻兄孑立無依為窆其五六喪館榖
之終身日與共飯孝友睦婣之行隆於内外者如此嗜
書如飴尤喜讀史論已往成敗得失如身與其間泰定
丁夘秋攜孫出省稻畦訓之曰詩書禮義固當熟稼穡
艱難亦當知越五日晨興理櫛家政如常俄入卧内無
疾而逝閏九月二十日也得年六十娶羅氏先卒子男
元愷孫男宗武孫女許適劉曾孫男舉曾孫女一卒之
明年春元愷遣宗武来乞銘以葬余適未暇辭之孟夏
又至乃進宗武而問焉獲聞居士梗槩噫貲力之家孰
不頡頏騁騖以市聲勢習俗則然獨居士退若不盈固
其資識之超抑亦默符扵柱史之意乎是可銘已其友
顔觀生述其行曰居士昂藏玉立束帶十圍白髯蕭疎
風采熠燿衣襜手翼無疾言遽色薄書填委公檄交馳
泰然若無事待下有恩雖盛怒不一撲少頗嗜飲中年
痛自節抑每以沈湎為戒常談皆菽粟之味聽者不厭
歲饑平糶不乘時射利為低昂敦意氣重然諾所為磊磊
落落無一不可對人言不求愧人而人自愧不求勝人
而人自不能勝或有非義曉以不可事或非便必力沮
以安善良為人排難解紛而不以為德一二郡侯甚嚴
明見之必禮敬稱為善人子練逹周務孫警敏樂學身
後其無憾矣儒學提舉同郡龍人夫記其書室而曰盤
盤碩碩為家令子冲冲雝雝為鄉令士亦知居士者云
銘曰
斯人之懿斯器之異斯銘之識斯則之眎
吳叔升墓誌銘
至元丙戌余始與吳東子叔震友其幼弟順子甫十歲
餘就傳讀書嶷然如成人余及見其冠及見其昏及見
其有子及見其教子能成才又及見其卒且葬烏乎悕
矣順子字叔升自幼端重恭謹事親從兄動循禮度言
行表裏相應襟懷坦易恥為機巧神情散逸與物無競
生至元丙子五月季旬之七卒泰定乙丑十一月仲旬
之五丁卯九月丙申葬崇賢鄉之大塘其先宋紹興甲
子貢士珏特奏名入官子䝿贈朝散大夫朝散生乾道
己丑進士榮仕至奉直大夫江東制置安撫司參議奉
直生紹熙甲子貢士發藻貢士生從事郎吉州永新縣
丞焱免文解登嘉熙戊戌第是為祖忠翊郎御前諸軍
都統司主管機宜文字困孫是為考妣鄒氏無子繼妣
徐氏所生也縣南鄒景元壻之五男二女長兄東子歸
附初授將仕佐郎主永春縣簿嘗以家之書樓作明新
義塾其後屋者摧壓鳳山之陽山水竒秀擬于其地建
塾以嗣兄志未及為而卒嗚呼順子三兄不四十年其
長兄逝次兄逝順子年及五十又逝惟一兄曾任儒學教諭者
尚存昔韓子志馬少監墓以人久不死而觀此世為悲
今余之扵順子亦然其子也其孫也銘曰
命也在天莫窺其然徵之人事有子可俟
金溪吳昌文墓誌銘
金溪士吳斐出應至治三年進士舉遂如京師泰定二
年試補國學生三年謁告省親中路疾作賴母之從兄
陳真人日新與偕不惜勞費為求醫藥扶護至杭之崇
陽宫弟貫先期在杭見兄羸瘠甚戚是夕臀膚生疽七
日而潰養疾逾月七月季旬乃與弟俱西丁卯舟宿富
陽二十里外中夜如夢而逝次日順風踔二百里餘泊
嚴陵買棺以斂時貫之妻之父曾尉文樞同自經紀喪
事有力又三日抵常山止扵逆旅八月辛巳父母聞訃
幾悶絶從兄善往迎柩丙申以喪至宗族賓客哭極哀
數百里内皆傷歎蓋其天資純厚精敏童時不同羣兒
嬉狎進士業既通及吾門問古大學之道志在為善士
喜吳興趙承旨孟頫書模寫忘寢食宛然得其風致作
近體詩溫雅華麗事父母至孝與人交未嘗忤人雖燭
見姦慝口終不言或託以事必盡心竭誠生大德辛丑
十月年廿六而終居延福鄉之吳塘大父可孫宋咸淳
甲戌進士迪功郎新昌尉至元中授將仕佐郎建昌路
儒學教授父晉卿世世積善鄉里稱為篤行之家有子
賢而不壽天道殆不可知娶榖城簿朱彦才女生一男
二女男始十歲余之哀之也如親子姓余之三孫與共
處國學者哀之如親兄弟焉其妻之兄鄉貢進士朱夏
狀其行而曰較之德儉年多者此曷為短彼曷為長也
邪嗚呼此昌黎韓子所以銘李觀施之昌文為宜昌文
斐字也銘曰冉而疾顔而夭謂天昭昭胡斯杳杳
故梅埜逸士劉君墓誌銘
故丞相廬陵文公嘗寫卷舒堂三大字貽其鄉之隠君
子劉氏筆勢雄偉廣脩文餘劉寶藏之其嗣肖翁敞前
規揭舊扁不遠數百里遣人持文公真蹟造吾廬余嘉
其孝為作堂記越數年肖翁之子以麟致書曰亡考辱
先生記其堂矣不幸大故將卜月日以葬敢乞一言志
諸墓余昔者固嘉肖翁之孝今也以麟之孝如其考惡
得不諾其請哉劉自袁之分宜徙傳十餘世至振道字
子明志氣慷慨交四方賢士大夫文公為書堂扁者也
肖翁其次子名夢說博誦強記經史諸書貫穿通暢翰
墨尤工婉愉事親左右服勤网或遺親憂素善鼓琴父
之燕座曰琴牖其扁章丞相鑑所書延客其間父命操
古調聽者咸喜父既没偶至琴牖必澘然隕涕終身為
之廢琴養母田夫人堂名春暉未幾母亦喪讀孟東野
詩輒嗚咽痛絶與伯兄同㸑三十餘年雝睦如一日兄
逝哀戚劇甚凡父所營創莫不繼述充拓堂西建重樓
藏書數千卷首自點校籖帙整整前代所存古器奇玩法
書名畫篤意收貯資質甚端毅言動典刑遇事正辭無
所阿徇里有靈祠廟圮弗治歲旱禱雨未應焚香祝曰
惟爾明神久食兹土幸速作霖以蘇民望有頃大雨首
倡衆力一新其廟平時希入城市府公邑長待以賓禮
未嘗私有所干安福州官范侯益民廉吏第一敬慕身
教家法之嚴以女妻其子往時盧學士摯將旨祀南海
解后一見特加器重問其名若字因曰傳巖之肖宜為
和羹之梅乃錫梅埜二字以號繇是種梅結亭稱梅埜
逸士幅巾鶴&KR0769;游息亭中雅歌投壺枰弈茗飲與賓客
賡酬為樂酒酣興適浩歌東坡治生不求富讀書不求
官譬如飲杯醉陶然有餘歡之句拊掌擊節殆不知世
間有榮辱事撝謙自牧好學友善耆德先逹名人勝流
相與如伯仲故見聞識趣歲長月異漸潤熏染扵其子
亦日益焉泰定丙寅子以麟往應進士舉勖之曰吾祖
父以儒為世家吾從兄以名逹禮部汝其勉㫋八月初
瘍生於背雖謹視醫藥然别墅從容賓客談笑一如無
病時是月二十九日終享年五十四娶王氏先三十年
卒繼張氏縣尉某之女縣尹某之孫也子男二以麟以
立俱張出女三長適吳次許適王幼在室張櫸之狀
謂肖翁好義好禮保其清福有詩書園林之娛其生也
人樂與游其没也傷嗟之不已所惜學未及設施名未
至光顯懷才抱器死於中天可哀也陰有德者必食其
報不在其身在其子孫劉氏世有隠德其来遠矣其後
又何可量哉斯言蓋足徵云銘曰
韜卷經綸以隠以淪漫漫知津疇詘疇信不降其志不
辱其身古之逸民與
故鄔夫人周氏墓誌
夫人周氏樂安鄔君孟時之妻仁傑之母也仁傑為余
言鄔氏自五代時居天授鄉丼泉里之河山族屬蕃衍
經宋三百年號著姓至元丙子以来軍寇交擾靡有寧
歲壬午冬先君奉親避地豐城之竟明年春彼地寇作
吾家亦罹其毒而先君沒焉先妣抱諸孤依外氏而處
嘗謂仁傑曰汝父才志不在人下實為家督相爾祖樹
立門戶諸叔蒙業而安咸淳癸酉汝仲父龍從與貢汝
父慨然以儒效自期未幾歷改科廢乂不幸早世汝能
勉學繼先志乎事變僅定去外氏復歸故里吾母劬勞
二十載畢男女昏嫁一家子孫四十餘人養志盡歡乃
潸然涕泣曰吾與汝得脱喪亂之禍享康寧之福猶有
淺土之喪盍亟謀葬既葬又曰昔張圓遇盗以死其妻
能求文人志墓俾死者名永長存而不悼其不幸扵土中
吾老且病弗果謀汝輩獨不念及此乎逮病革又曰吾
年二十歸汝家汝父年四十四而死其時汝七歲汝弟
三歲幼弟甫歲今幸未墜先緒吾死必乞銘以表汝父
之墓以成吾志言既涕泣不自已明日遂終先君諱龍
啟生宋淳祐庚子九月壬申卒元癸未三月丁夘延祐
庚申正月戊子遷葬里之大山先妣諱柔恭生宋寶祐
癸丑七月丙午卒泰定甲子九月丁亥越四年丁夘十
二月壬申葬里之蔡家原仁傑未能立身顯親吾母遺
教其敢忘失謹承先母志以墓石之文為請先生閔其
情而畀之銘不惟生者可逭子責扵昭昭抑使死者可
無遺憾扵冥冥也曩余未壯已聞府君之父宜伯諱誼
富盛而尚文表表為名家比壯又識夫人之父叔器諱
治敦樸而不華與余相厚善夫人以周長女為鄔家婦
承厄難之餘克勤克儉以中興其家哀傷夫君圖壽其
名扵身後嗚呼賢矣哉志夫人之葬因以著府君之名
庶其慰愜貞妻孝子之心乎系曰夫人府君同鄉懷仁
里人三男仁傑仁俊士佐中男為季父後一女適崇仁
鄭桂孫男十一女八曾孫男五女六余之孫當夫人孫
壻也是為銘
袁弘道妻陳氏墓誌銘
吾里陳居士庚夫婦皆善人四男三女其中女幼慧生
宋寶祐戊午十一月八日元至元壬午歸扵同鄉袁弘
道君舅夙喪事君姑甚謹夫家富而文當時務紛紜世
業分析之後儉勤相夫以長裕其家比近兄弟而處凡七
載大德丁酉冬從夫復還故里貲産日闢為里中之甲
治内有法遇下有恩待賓客有禮居士之家漸不如昔
弟姪来依者衣食之冠昏之經紀顧視終始如一延師
教子孫俾克紹先志里有貧病者樂周之至元己酉構
新宅而居延祐己未正月十五日以疾終夫悲失助子
哀失母弟姪之依焉者賓客之過焉者莫不悵然思其
德泰定丁夘十一月戊寅葬查坑溪南夫為請銘子時
敏娶黃娶陳時敞娶游時孜娶吳孫男濟泰光明昭志
孫女六長適李五在室陳居士暨弘道諸父扵余為異
姓伯叔父行故不辭其請而銘銘曰
婦人之善不著扵外不聞扵人猗與良士得此良嬪
樂安徐明可墓誌銘
樂安徐昭明可服親之喪既練泰定丙寅二月乙酉以
疾終明年丁夘十月丙申將葬縣前之碧隴谷孤子炳
哀泣請志其葬按樂安徐氏先世自臨川之下麓徙昭
之大父諱通字泰甫軒岸倜儻意氣出羣宋未以庶
人在官前後邑令人品雖不一率皆偉其才器喜親士
大夫亦樂與交其門常多嘉客國朝初定南土郡牧檄
攝邑尉新官待之如弟兄時舊民未嫺新政貴者乍失
其貴富者不保其富倀倀無所依倚一邑四鄉之人晨
夕奔趨席其庇燾消患解紛人之賴以安全奚啻十百
聲譽洋溢貲産彌厚豪俠不嗇日食千指四方游士伎
術襍流填咽而至各滿所欲去至元己丑九月卒蒙惠
者追思之大母陳氏年九十猶康強善飯父儀字士儀
習進士程文宋亡科廢不獲試晩好老佛書泰定乙丑
正月卒昭生三歲喪其母陳比長從詩師學詩吟咏可
傳貢舉新制行亦能其業而夀不永暨從弟尚俱及吾
門娶何男一人炳也女五人適邱適王一許適黃二在
室徐氏三世挺然自拔於儔類中昭年僅四十四大父
年止五十四獨其父得年六十九而父子相繼以殁為
可悲也銘曰
猗嗟一門前祖後孫有惠濟人有志顯親惠未及浚
志未及伸而遽隕身其可嚬呻
宜春易君妻劉氏葬志
故易處士妻劉氏淑新其名系出安成之族年十九歸
易二十四喪夫一男甫五歲一女甫二歲奉養舅姑沒
而終其喪葬鞠育子女長而畢其昏嫁禮教各無闕違
和妯娌睦族婣善比鄰恤患難撫孤幼俱有藹然之仁
子既室傳家事專意道釋二教每日誦經寒暑不輟年
未六十及見曾孫六十三得微疾越八日盥頫而坐命
人誦金剛經于側聽至如夢幻泡影如露亦如電而逝
泰定丙寅十一月十九日也明年某月日葬里之黃㷱
原子震為儒謹愿篤實請志其母之葬余謂而母嫠居
四十年有婦德又能理家上孝下慈外雍内慧貞婦也
賢母也女妙㢲適駱先卒孫男一曾孫男一是為志
故撫城吳居士墓誌銘
吾家與居士交游四十五年如一日年七十七得末疾
艱步履越三年余赴闕過郡至其家猶能扶拽出見又
五年年八十三而終其孤請為銘墓噫余其何能無慨
然也哉居士諱德新字鼎之世居撫城西門之内直郡
治之北事親善幾諫事兄篤恭兄卒于家卜宅兆而安
厝之撫其遺孤如已出為之冠笄昏嫁各擇一業以終
其身故人子不自振量力資給可教者教之底于成濟
親舊鄰里之貧有貸未嘗計息衣其寒食其饑疾不能
醫者助藥費死不能葬者助葬費諱言人過苟可告語
必責善以成其美拯救急難或有争訟曉以理法片言
解紛一出公是非靡不心服繇是諸鄉諸邑望族巨室
咸造其門科舉興教二孫以取應每日曉鍾動即起焚
香誦梵典自少至老不輟至治辛酉春疾泰定丁夘秋
劇七月二十二日翛然而逝其生在宋淳祐乙巳十二
月二十五日娶黃繼姜皆先卒子男一文炳女三其一
適詹其二其三適張孫男二女一曾孫男三女二卒之
年九月某日葬臨川縣招賢鄉之德坊噫居士敦謹人
也與人有情與物無忤延祐乙夘充吉委吏吉大郡也
納米數十萬斛槩量平訖事無譁誠且才故也善書者
嘗扁其燕室曰實庵云銘曰
維慎維慤有厚無薄有善無惡交久不渝嗟哉已夫余
其銘諸
吳文正集卷八十三
