吳文正集卷十
元吳澄撰
字說
雍吉剌德新字說
雍吉剌脱脱貴戚鉅族司臬事能發奸擊強名聲振于
天朝公選為江南等處行御史臺經歷德新其字也某
為之說曰凡天下之物新必敝有十九年之刀而刃若
新發於硎者何也善於用其剛也不然一用之而缺再
用之而折新其可得乎世有剛者也山不可拔拔之石
不可摧摧之虎豹豺狼具於前攘臂而攖折箠而笞徒
手摶之而目不瞬而色不變一而作再而盈此戰士之
剛不能保其不竭也德之新者不如是人孰不謂德新
之氣之雄而力之堅與風采之振揚常如浙東持憲時
斯為新也已雖然雷霆終日而轟轟冰霜終歲而稜稜
是其可常之道哉善用其剛者盖必有道矣易云德日
新書云德日新盤之銘大學載之偉哉德新之剛
德也吾將見其學之益新而德之常新也其可量也
哉
程世京伯崇字說
翰林承旨程公之孫有名世京者今翰林應奉大夫之
嫡長子也問字于予予字之曰伯崇盖京者盈高之山
崇者言山之高也然字以表其德欲其德如山之崇也
德者何曰仁曰義曰禮曰智曰信稽之古訓智崇效天
崇其智也敦厚崇禮崇其禮也樊遲問崇德語之以先
事後得崇其仁也子張問崇德語之以主忠信徙義崇
其義與信也五者之德性所固有日進於學日增其高
譬如為山始于一簣至于九仞以成乎極天之峻夫是
之謂崇抑古者顔回字淵人稱顔淵言偃字游人稱言
游唯一字而已上加伯仲叔季以别長幼也下或加甫
以為美稱也今曰伯者表其為嫡長而不曰甫為其年
幼不敢遽當美稱示謙讓也
趙以文兄弟字說
夫子之以文行忠信立教也四者之施有先後爾非專
於一偏於一而不該不徧也故學其一而於三者兼通
焉於四者全備焉斯可謂學之成也已何也聖人之道
書所具載首之以學文而講習之究索之則能明其道
於心矣所明之道我所固有加之以學行而修踐之持
守之則能履其道於身矣所履之道或不誠實是欺也
是誣也盡已之誠為忠循事之實為信繼之以學忠與
信而内外一於誠實則踐真守篤無虚偽矣既能明於
心又必履於身既能履於身又必誠於内實於外聖人
之教人也始終該徧如此哉郡倅趙侯以四教之文行
忠信名四子而請字于予予字以文曰元明文也者所
以明此道也字以行曰元履行也者所以履此道也字
以忠曰元誠忠也者所以存於已也字以信曰元實信
也者實之接於事也各從其一以兼全其四是四者聖
門之為教而與世儒之所以教不同四子欲聖門之教
乎予嘗竊志於是他日當為言之倘能有契於予言庶
其無忝於父之命名也夫
易原以清名字說
天下之清莫如水先儒以水之清喻世之善人無有不
善之性則世無有不清之水也然黃河之水渾渾而流
以至于海竟莫能清者何也請循其初原者水之初也
水原於天而附於地原之初出曷嘗不清也哉出於岩
石之地者瑩然湛然得以全其本然之清出於泥塵之
地者自其初出而混於其滓則原雖清而流不能不濁
矣非水之濁也地則然也人之性亦猶是性原於天而
附於人局於氣質之中人之氣質不同猶地之岩石泥
塵有不同也氣質之明粹者其性自如岩石之水也氣
質之昏駁者性從而變泥塵之水也水之濁於泥塵者
由其地而原之所自則清也故流雖濁而有清之之道
河之水甚濁貯之以器拔之以膠則泥沉於底而其水
可食其濁固可使之清也况其濁不如河之甚者乎世
之治性者非惟無以清之而又有以濁之性之汙壊豈
專係乎有生之初哉有生之後日隨所接而增其滋穢
外物之淈多于氣質之滓者奚翅千萬不復其原之清
而反益其流之濁情其性之罪也雖然原之清天也清
之濁人也人者克則天者復亦在乎用力以清之者何
如爾廬陵學者易原字以清問其名與字之說遂書此
以遺
余浚字說
浚說文曰抒也徐鈜曰抒取出之也浚井者抒而取出
其土以深其井故易有浚恒之辭而夫子之傳以為始
求深也由是觀之夫子固以求深釋浚之義矣學者之
為學亦如浚井之求深然必以敬為之本朱子註論語
之首章引程子之言者再一則曰思而時繹則所思浹
洽此浚於知以求深也一則曰行而時習則所行在我
此洽於行以求深也而又以謝氏坐如尸立如齋之說
繼其後非欲人以敬為知行之本與子思子揚尊德性
於道問學之先者其意盖若此臨川余浚之父以丞相
張魏公之名名其子而以南軒先生之字字之所期於
其子者豈淺淺哉浚將何以副其父之所期乎求其學
之深亦惟實用其力於敬而已持敬之方朱子之箴備
焉予以口述不復筆傳也浚其勿以虚言視吾言於此
而不實用其力是不為也非不能也
畢光祖宗遠字說
今戸部畢侯敬甫名其冡子曰光祖而字之曰宗遠比
其壯也問學於予因得悉其父所以名子字子之意夫
遠而自他有耀者謂之光春秋傳所載筮史之言也彼
以陳公子生於陳顯於齊為應筮史光遠之占然其所
謂光者得仕於齊烜赫其名位焜煌其寵禄焉爾侯之
期其子殆不止是何也名位寵禄未足為光而自陳適
齊未足為遠也外之光必由乎中之實故曰充實而有
光輝實充於其中則光發于其外大而道德之光次而
功業之光為法於天下可傳於後世者其遠也昔司馬
文正公之父名子曰光而以君實字盖取實則有光之
義文正公能稱其父之所名是以道德可法而功業可
傳名位寵禄則天下之相非但如陳公子一國之卿而
已光之遠孰有加焉光祖習儒書達時務起家而仕煒
然有能聲充而至光哲之道德賢臣之功業其不在已
乎所學所行一以文正公之篤學力行為矩範可也斯
其無忝於嚴父之所以名所以字者哉
鄥畇兄弟字說
吾長孫當之婚兄弟四就田之一類立名各以其傍之
諧聲字焉伯名畇字勻仲名畹字宛叔名畸字竒季名
疇字夀畇者農功之均也畹者畆數之號也畸者懇闢
之餘也疇者界畫之分也所建之類同而所諧之聲異
其為聲雖四而其為田則一也有一家之田有一身之
田一家之田土地是也一身之田性情是也地之為田
也起土曰耕播榖曰種去草曰耨納稼曰穫情之為田
也耕之以禮種之以義耨之以學穫之以仁夫禮耕義
種學耨仁穫者古之聖王所以治人也學者用聖王之
所以治人者而治已則於其耕種耨穫之務可不循次
而致其力哉畊之以禮習其節文也種之以義者達其
事理也耨之以學者精其智識也穫之以仁者全其心
德也約愛惡哀樂喜怒憂懼悲欲十者之情而歸之於
禮義智仁四端之性所以性其情而不使情其性也
耕也種也耨也穫也皆由治田之務也而自耕始禮也
義也智也仁也皆治情之具也而自禮始鄔之伯仲叔
季將治一身之田其必先學禮乎學禮之條目枚舉未
易盡儻其學之也繼自今一一言之
解觀伯中字說
鄉貢進士解觀天歷己巳暨其弟蒙聯貢禮部至順壬
申春造予山間留數日曰觀於名之下增一言而為字
或不吾可請於内外之尊者更字伯中僉謂之允何如
予曰字者名之表也大哉予之所以表其名者乎易坤
下巽上之卦名觀觀者觀九五也九五在上德稱其位
在下觀之為法式夫人之聚觀於五五之為人所觀以
其中故爾聖之盛莫盛於堯舜而堯之傳舜惟允執厥
中一語舜復以是傳禹湯之去堯舜遠矣而孟子亦曰
湯執中然則堯舜之中禹見之湯聞之四聖所執同一
中也及文王周公繫易之彖繫易之爻每於卦之二五
爻之二五若獨貴重然而含蓄不露也孔子始發其藴
曰得中曰以中而後文王周公之意粲然可見文王周
孔之中堯舜禹湯之中也孔子既没其孫惟恐其傳之
冺絶特著一書以中庸名孟子而下知者殆鮮千數百
年之久周子作易通統論易之大旨以剛柔善惡中五
者别氣禀之殊予嘗合之於易易以剛柔得位為正上
五下二為中剛而正者剛之善其不正者剛之惡也柔
而正者柔之善其不正者柔之惡也剛柔之正者雖善
而猶不無或過或不及之偏善至中而止斯其為善之
善也已觀卦九五五剛正而中下之觀而化者甚神速
也而今之所觀與古異古所觀者當代之君師今所觀
者前代之聖哲内而反觀外而汛觀人倫之大日用之
微於其當然之則觀之而善歟未也一毫之過不可也
一毫之不及不可也盖善有不中也而中無不善也必
曲當必具宜必無少乖戾子思所謂中節之和是乃無
過無不及之中也雖然其觀之也必有所事觀之於物
而知其性盡其心所以明此中也觀之於我而養其性
存其心所以誠此中也觀而若是其幾乎因筆之為字
說以遺伯中焉
陳幼德思敬字
仁義禮智之得於天者謂之德是德也雖同得於有生
之初而或失於有生之后能得其所得而不失也君子
也盖德具於心者也欲不失其心豈有他術哉敬以待
之而已矣昔子路問君子夫子以修已之敬為答敬也
者所以成君子之德也堯舜禹之欽即敬也傳之於湯
為日躋之敬傳之於文王為緝熙之敬夫子修已以敬
之言傳自堯舜禹湯文王而傳之於顔曾子思孟子者
也至于程子遂以敬字該聖功之始終敬之法主一無
適也學者遽聞主一無適之說倘未之能且當由敬畏
入事事知所謹而於有不當為者有不肯為念念知所
畏而於所不當為者有不敢為充不肯為不敢為之心
而進進焉凡事主於一而不二乎彼凡念無所適而專
在乎此程子敬字之法不過如是敬則心存心存而一
静一動皆出於正仁義禮智之得于天者庶幾得於心
而不失矣乎里中陳幼德有志務學予嘗字之曰思敬
於是復作字說以貽之
陳毅誼可更名更字說
陳於予婚婣之家也數數謂予曰某以聖為字非所安
也既而出其族譜以示曰某高祖之從昆弟名炳吾其
敢以所謂名乎請更名曰毅先生其字之予曰己孤不
更名禮之常也己名不可犯族高祖之諱誼之宜也字
曰誼可可凡發強剛毅誼之用也夫毅也者力氣精神
之徤彊立而能耐久堅忍而能致遠者也夫子六十四
卦之象自彊不息冠其首自彊不息其毅之謂歟臯陶
之謨以毅濟擾曾子之言以毅配弘盖馴擾之善必有
果毅之剛以濟其柔寬弘之器必有勇毅之力以配其
量毅之為用大矣哉而毅之德則根於誼之性字曰誼
可世俗通行之字從羊從我為義此假借字爾當以從
言從宜為誼字字誼之正故曰誼可云
關和鈞可權字說
江南憲府關可權和鈞其名也古昔聖人制器以稱物
之輕重於是乎有權權之數五而鈞其一也鈞在石與
斤之間以兩計之則四百有八十以銖積之則萬有一
千二百五十也鈞之體一定而權之用不一定鈞之所
以和也輕重適其平之謂和蓋六十分其鈞而益以百
有八十則為石石重於鈞者也六十分其鈞而損其五
十有八則為斤輕於鈞者也以石之重而减輕之非權
之入而向内不可也以斤之輕而加重之非權之出而
向外不可也輕之重之石者减斤者加及鈞而平焉斯
其為和也歟鈞者體之定權者用之應鈞之和由於權
之可此物之則也人之道亦然嘗稽諸論語之言自可
與共學至可與立凡三必至于可與權而始備又嘗稽
易大傳之則自履以和行至井以辨義凡八至于巽以
行權而後止是知權也者學而修已之大成仕而處事
之極致也關掾昔焉而學今焉而仕可於權而不凝滯
於執一吾見其和於鈞而所稱之物無有不平也勉之
哉
鄧衍字說
友人鄧善之子衍字慶長請字辭於予予曰古者冠禮
始加再加三加醴若醮以至于字俱有辭盖悉備于周
公之禮矣亦有自脩其辭者若戴記公冠篇所載是也
而近世能言之士多有稽諸禮經則冠者之字也賓為
之字字者之辭也賓為之辭往年虞子及之子集冠予
辱為賓嘗辭而字之衍也今既冠且字矣而予凟為之
辭得無非所宜乎善之曰子其母譲予思之君子不自
教子而易子以教予也因善之請而寓勸戒於辭以廸
其子是或教之一道也乃為之說曰慶也者人之所願
慕也惟其願慕也是以期於長易之前民用也期於亨
期於利期於吉洪範之所嚮用者期於夀期於富期於
康寧亨也利也吉也夀也富也康寧也慶之屬也冠禮
之辭曰祺曰福曰祥曰休曰慶大率人之所期不過是
字辭云宜之於假釋者以假為大朱子曰非也假嘏通
福也然則古之字者期之以嘏今之字者字之以慶豈
有異於古哉雖然慶也者其獲也其報也不先其難于
何而獲不有其施于何而報其難其施也慶之本也其
本維何易曰積善之家必有餘慶善其慶之本與善者
天所與我而根於心封而茂之彍而彀之韞之内而有
美章於外而有輝可以儀天下軌後世慶之長也孰加
焉世俗所謂福祥休祺又奚足算哉故嘗謂慶之長有
三上焉者德立次焉者功立下焉者言立其長叔孫穆
叔所謂不朽也保族宜家令聞長世餘事爾夫德立者
顔曾其人功立者葛狄其人言立者董韓其人也而周
公孔子兼之吾善之行粹才優而文古固有立德立功
立言之具矣衍歸求於家而得師勖之勖之進進不已
雖董韓葛狄顔曾周孔孰云不可馴至哉抑予譬之於
水衍者流之盛也流必有源源者水之初也源源者流
長善之名原其所積者深而未發將至其予而大予是
以云然
劉又新字說
新者對舊之稱也不仍其舊之謂新凡天下之務久則
必弊弊則必新之而后可有數歲而一新之者有一歲
而一新之者有數月而一新之者有一月而一新之者
有一日而一新之者焉起坐之室一日不灑掃則塵坌
而不可居飲食之器一日不滌濯則汚穢而不可用日
日而灑掃日日而滌濯此一日而一新者也其在身
也亦然乎經宿而不盥洗則亦塵坌汚穢矣是故無貴
賤無長少晨興必盥洗也盤者所以盛盥洗之餘水也
湯以苟日新日日新又日新九字銘之於盤者此也然
湯之銘不但為盥洗其手者言也盖以喻德也手不可
一日而不新德尤不可一日而不新也手有形可見也
欲新之可能也德無形不可見也欲新之豈易能哉德
雖人人所固有而人不知何者之為德也既不知何者
之為德則又何從而致其新之之功也哉昇人名德新
字又新者求又新之說於予予不敢以虚言應之也昔
趙忠憲公日中所為夜必告天司馬文正公平生所為
皆可語人如欲自新乎每日省之事之可以告天可以
語人者為是其不可告天不可語人者為非非則速改
昨日之非今日不復為也日日而省之日日而改之一
年十二月為日三百五十有四改其非者亦三百五十
有四是之謂日日新又日新倘或不然非而不知省省
而不知改今日猶夫人也明日猶夫人也一月復一月
一歲復一歲不過人其初則終身猶夫人爾猶夫人者
陳人也陳而不新新則不陳名新字新而實不新雖得
予之說奚益有志於自新者其勉諸又新劉氏為之求
予說者方外士也
彭訓永年字說
臨川彭訓字永年治書經應進士舉父之命其名與字
用古文書畢命篇中語盖尊其所治之經也予觀古文
書雖晩出而其間多格言以能訓為永年之基以德義
為大訓之實淵哉乎其言也九疇之五福一曰夀年之
永者人之至願也人之永年不過幸其取數於天者多
爾而孰知其有所基也哉不以喜怒情欲傷其神不以
鬭狠刑辟傷其形保其身全其身此永年之基也而唯
有德有義者能然德也者天命之性得於心而靡有失
也義也者率性之道行於事而各有宜也得之靡有失
義之各有宜自修道之教始書經之能訓其中庸修道
之教與訓也因父之名已而於其訓以修其德義則年
之永在已而不在天也劉子謂養之而以福夫子謂培
之而必得夀聖賢之言豈欺我哉訓留吾門三閱月氣
質之謹慤識趨之敷暢不負其父之經訓可期也於其
歸省也以其父之名之字之者為說以貽焉
宋誠字說
古之冠者賓字之有辭以致祝頌載在儀禮後世因此
或别作字說以寓規戒焉然必出於所師尊之人而後
可非冠之賓而祝頌諂也非教之師而規戒凟也予客
江州一二學者以其名字求規戒語姜道原援例而為
宋文卿請韓子有云非師而教云乎不欺予將誦斯語
以謝道原曰宋官沠也儒流也某所與遊之友能受教
者也先生其勿拒予觀文卿名誠而字文誠者中之實
也文者外之華也中有其實外有其華所謂誠於中形
於外也然實與妄對華與澆對純乎天理之實為誠徇
乎人欲之妄為不誠名誠而實不稱則文之華者流而
澆應對之便捷鸚舌爾丰儀之秀整翠羽爾豈誠中形
外之文哉惟能以天理勝人欲一念不妄思一事不妄
行仰無所愧俯無所怍庶幾其誠乎習之熟藴之久充
實積中英華發外小而華身大而華國此文之至也而
誠其本也倘或不誠雖有規戒之言置座右亦猶誦慈
懴於屠門講客經於倡舘適以資識者之笑文卿殆不
其然勉之哉
吳琢玉成字說
學記以玉之琢而後成器譬人之學而後知道其言善
矣而或有未盡何也玉者質之粹美者也一琢可成良
器未琢之先亦不失為良璞也若人之氣質則有粹駁
美惡之殊上智大賢以下豈能人人而如玉哉苟不
能以如玉則必變化其質乃可求至於道學者詎可自
比於玉而期其成乎昔在聖門惟顔子之資深潛純粹
渾然無疵雖曾參之賢其魯亦與柴之愚師之僻由之
喭均之為一偏其他如賜之辯察商之廹隘求之退懦
予之昏惰須之麄鄙棖之悻狠皆不可無矯揉變化之
功故曰學者以變化氣質為先盱江吳琢字玉成客游
江州比予之至請受學焉予既嘉其志竒其才因其名
與字之有取於學記也是以發明其未盡之意俾之自
省自勵而為進道之基久而如粹美之玉則琢之而成
至良之器也何難程子教人克己之偏而難克者藍田
吕先生謂變化氣質則愚可明柔可疆皆至言也若夫
變化之所當先則平居講論之際盖已嘗隨事言之琢
也嘗繹予言而實用其力哉
丁儼字說
前大學進士豫章丁君之孫儼從其父游宦溢江數數
抵予寓聽言議予曩識其大父峭直不苟徇今見其父
長厚有幹略而儼端謹肯問學三世俱吉人可尚已其
父請余為儼命字予觀戴記援引古禮經之辭儼若思
之上先之以毋不敬釋之者曰禮主於敬盖儼者敬之
形於外敬者敬之立於中中有所主而后外有所形乃
字之曰主敬夫敬之一字自書詩易以來談者熟矣曰
欽曰寅曰祗肅曰恭恪曰齋莊皆敬也朱門黃直卿先
生謂近於儆畏者其意尤切實若程夫子之云主一無
適謝先生之云常惺惺尹先生之云其心收斂不容一
物則推而極之以為聖學之基也初學雖未易語此然
姑就欽寅以下八字之義究竟持循念念若是事事若
是常如黃先生之所謂儆畏庶其可以藥放肆慢忽怠
惰狎侮之病養之久行之習聖學之基亦由是而積豈
俟於他求哉中心無時而不敬則外貎無時而不儼然
敬之功不亦大乎敬勝怠者吉太師尚父得之于丹書
之訓太師固丁氏之所自出倘能不忘遠祖之心傳以
不忝近祖之家聞則賢子也儼其懋敬之哉
吳文正集卷十
