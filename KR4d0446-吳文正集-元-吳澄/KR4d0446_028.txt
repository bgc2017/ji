吳文正集卷二十八
元吳澄撰
序
贈梁教諭序
南安梁君為金谿教諭三年矣延祐丁巳春予過自金
谿徵予贈言噫予將何以贈子哉夫今之仕者由儒官
而民官由民官而清要雖位極人臣可也然居官之大
要不過曰廉曰能而已廉而不能則失職能而不廉則
失已廉者德也能者才也有德有才誰不稱其美子之
能獲覩一二矣他日為民官歴清要即是充之無難也
本之以廉其不為具美之人乎當今貴儒而賤吏貴儒
者非徒貴其能盖貴其廉也賤吏者豈謂其不能哉惡
其不廉耳子方且治儒術以應上之求從上所好違上
所惡人臣之義也舍是予何以贈子哉
送李教諭赴石城任序
昔宜黃李君䕫友以太學名士釋褐為贑州教不及禄
而其子仲謀中教官選再任得石城教石城贑州屬邑
也予少時客宜黃親見贑州之所以教其子者又見仲
謀之所以學於家者往往異於常人盖自宋末舉世浸
滛於利誘士學大壞童年至皓首一惟罷軟爛熟之程
文是誦是習無復知為學之當本於經亦無復知為士
之當謹於行贑州之教子則不然仲謀九歲以前論語
諸經皆能成誦年雖幼德器如老成人不待父師䋲束
循循於禮法之内逮其父時已如此父既沒而孝飬其
母謹飭其身益勵於學以能有所立今之往石城也諗
於予曰新制取士以經明行修為首好尚近古謂宜一
變可以至道而學校承襲舊弊不知所以自新之方凛
凛焉以經未明行未修為憂鳴呼令之任教事者靡不
哆然若有餘而仲謀獨慊若不足此其賢於人也遠矣
哉予之少也嘗有志於古人而荒落久矣何能有所禆
益於今之時俊乎雖然不敢不誦所聞古聖遺經先儒
俱有成說立異不可徇同亦不可虛心以玩其辭反身
以驗其實博覧而歸諸約傍通而貫于一一旦豁然有
悟則所得者非止古人之糟粕也人之一身内有父母兄
弟夫婦外有宗族姻親朋友近而鄉黨遠而四方推吾
愛親敬長之良知良能以逹乎彼何莫非吾之所當厚
善者寧厚毋薄寧過毋不及夫如是經豈有不明行豈
有不修者哉而非有甚高難行之事也人病不為耳今
之往石城也試以斯言與一邑之士詳䆒而實踐之殆
必有契於疇昔家庭之所聞也其母厭予言之卑延祐
丙辰九月之望
送黃文中赴西澗書院山長序
昔夫子刪詩定書叙禮正樂讃周易五經備矣猶曰託
之空言不如載諸行事也於是乎作春秋漢儒專門明
經學者往往引春秋斷國論其最純者江都董相也其
言以為為人君為人臣為人父為人子皆不可以不知春
秋然則春秋之為用大矣哉友人黃孚文中家世春秋
學而文中玩索遺經貫穿三傳二百四十二年之陳迹
歴歴如燭照數計發言處事每據經援傳以為證使漢
世專門之士復出未知其孰後孰先又推類以讀通鑑
綱目之書一千三百餘年之得失治亂縱横商略有若
身與其間此讀經讀傳之餘效也今長瑞州西澗書院
㦯謂西澗之難處非他書院所可同予謂不然明春秋
者臨大事决大議破竹解牛靡所凝滯况於居小官應
細故而有難者乎為是說者盖不知春秋之為用者也
盖不知文中之為人者也於其行也酌之以酒而書此
為贈
贈袁州路府掾張復先序
淦張復先以儒生選擇為吏將從事大府因吾里李弘
道蘄予一言之益夫耕問奴織問婢宜也借視聽於盲
聾則不可為吏者自當就吏師而問顧乃於迂儒而求
益焉不亦左乎雖然必有以也而予何敢默古之庶人
在官者曰府史受禄與下士同待之亦不輕矣當時人
人有士君子之行其賢其能固已推舉為長民治民之
官至若府史之職亦必鄕里推舉其獨無士君子之行
乎自俗不古吏習於貪習於刻為人所畏不為人所愛
於是世始賤吏而不知責今日以儒為吏上之人盖欲
革吏之心也本之以慈行之以公不汨沒於利凡事之
曲直無高下其手無變亂其黑白文無害而人不冤詎
非古昔盛時之府史乎苟其不然雖滿其意於一時殃
於其身以及其子孫可指日而待也吾弘道有才略有
氣義與之契則復先之為人可知已必不以吾言為迂
送傳民善赴衡州路儒學正序
學正教授之貳其職甚不輕也傳民善妙年俊才清文
粹行選在此職豈竊禄尸位者所可儗倫也哉夫天地
之氣鍾聚而聳起者為山山之高大者嶽也衡嶽南方
之巨鎮郡踞其趾嶽之靈異怪物竒寶不足以當則生
偉人循嶽而南舂陵昔有周子實紹聖道不傳之統而
文定胡先生父子兄弟皆於衡而講道二百年間流風
未泯今之衡安知無有志之士卓然崛興能躡胡而探
周者乎民善至衡試求其人而與之語若衡之士不過
應舉覓官以為學殆恐未足以盡嶽之秀也民善其擇
焉延祐五年七月朔
送唐古德立夫序
古之仕者將以行其志後之仕者將以遂其欲所志亦
所欲也而有公私義利之不同唐古德立夫故御史中
丞覃國公之子今僉典瑞院事薛超吾昂夫之弟也從
事江西行省志有所不樂而去余觀昂夫亦小試其才
於此去而為逹官於朝立夫之才豈出兄下接踵登朝
盖可期也志之得行固有其時而不在於汲汲於其游
杭也贈之言而勉之以居易俟命焉若父急於遂其欲
則立夫不為是也
贈蘭谷曾聖弼序
臨川西鄕查林曾氏唯齋翁專門治周官六典寶祐乙
卯初與貢咸淳庚午再與貢其再貢也予忝同升越五
年甲戌免舉試禮部登進士科授贑之瑞金尉運代遷
革隠處不仕二百里間杳乎不相聞也延祐庚申上距
甲戍四十七年矣有榮祖其名聖弼其字者來訪問之
翁仲子也善陳卦爻察形色推人生支干及七政躔離
决休咎禍福小數曲藝不一而足巧發竒中幾類東方
生之覆射莫不驚駭其若神而罔或測識其所以然也
其伯兄季弟亦皆出遊兄以儒得仕弟以隂陽家得仕
各能隨世擇術以干名利翁為有子矣聖弼將遊梁宋
省視其兄予特叙其家系大槩俾人知其為儒官之胄
而非止伎術之流也平生所識名士大夫贈之以言者
甚衆聖弼自號蘭谷云
送醫士蔡可名序
予家夫容山之東南山之西北為樂安之境蔡氏居焉
予之居與蔡之居雖有兩縣之分而無二十里之遠是
以聲跡常相聞蔡之先曰伯珍者名毉也傳其子光叔
光升再傳其孫明德明德又傳其子可名至于今五世
矣毉之隂德其施在人而受報於天家日進於饒裕而
子孫多學儒學儒者不復為毉守其世傳者可名而已
盖其心獨專其業獨不易以其術濟其鄕隣修治丹丸
以救卒暴危急之證尤為有功於人夫蔡氏前之所施
既受報矣今可名益厚其施則天將益厚其報蔡氏之
昌其可量也哉
贈長沙王秀才序
長沙王秀才世為儒家家有恒産六七歲讀書即能為
文被慈母之教九歲而母沒父有郡妾又有後母年十
五棄家而出遊年二十歸娶妻既娶而復出詩文雄偉
俊邁震曜人耳目挾其才氣不屈下於人人稍不相知
輙奮怒遊之所得隨得隨喪弊衣破帽走塵垢泥塗中
湖廣江淮兩浙無不歴且將北行中州抵京師有竒之
者焉有怪之者焉或謂毁節以快其欲耳㦯謂將釣譽
以躋其身也而其中之然不然皆未易測予獨慨長沙
多才士近年有才氣而遊者予見其二一顯一晦然公
不能以表於世私不能以衛其生可耻也而不足算屈
大夫不得於君雖遭放逐猶依依懷戀而不忍離甚至
抆淚哀吟而不能已所以為千古詞人之宗豈徒文之
竒哉歴九州而何必懷此都賈傳尚得為知原者乎臣之於
君子之於親一也而人子尤無遠去之理古聖人之怨
慕卓矣後之王祥薛包槩可師也不順乎親不可為子
縱使文章盖世亦何足以取人之重而有識者不為也
予每與來朋談孔孟之道秀才頗若厭聞徵予贈言竊
慮言之不相合而慎於作酒酣論詩酷愛后山簡齋予
躍然曰子於二陳能喜其詩必喜其人二陳之為人何
如也秀才曰吾之遊匪為利匪為名也覧天下山川識
天下人物以恢廓吾之&KR0034;即歸理畎畆守墳墓終身與
父母兄弟妻子處復何求予又矍然曰始予謂子有才
氣而已令有識如此人固不能知子也真竒士真竒士
詎可以狂士而視子也哉
贈張希德序
樂安縣之南曰雲盖鄉昔有雲岫長者居其地家富而心慈其於人不
間戚䟽新故良賤賢否待之一以慈為主慈於弱或速
強悍之侮而亦不校不怒終不改易其心之所安其子
希德之慈如其父温温然惴惴然略不踰越規矩之外
重小兒醫以其餘力學焉苟有名術必訪問師事苟有竒
方必求索抄錄里中嬰孩之疾輙饋善藥而愈修治丸
藥之號為丹者以防危急慈矣哉其用心也扁鵲因秦
人愛小皃遂作小皃毉彼盖為利爾此則出於中心之
慈而非有為也慈者仁之發而慈之所施始於幼周官
飬萬民之政有六亦自慈幼始堯之嘉孺子文王之先
幼孤其心一也且人之有疾必以所疾告之毉嬰孩不
能自言而聽醫者之以意揣摩設有不審危殆立至故
醫之於小皃尤宜䆒心能於此而動其惻怛致其哀矜
于以見其慈也雖然慈之施始乎幼而慈之推則溥及
乎衆者也大學言使衆之道不過推其幼幼之慈而已
凢民皆吾幼也是以保民當如保赤子竊怪夫字牧之
官往往視民之休戚漠然若無與於己者獨何心哉得
召杜數千人為慈父慈母列布郡縣民瘼庶其有瘳乎
予喜談希德用心之慈亦將以為世之字牧者勸也希
德姓張氏
贈涂雲章序
豐城涂漢雲章判官熊先生之高弟弟子其才與進
士周贊府尚之翰林揭應奉傒斯伯仲間也揭陞朝班
周亦成進士而熊先生之門人人皆擢高科獨雲章挾
其藝試有司再戰再北於是不能不觖觖于懷將繇江
浙道揚徐中原造京師廣其見聞以紓憤欎將行而與
予遇予釋之曰揆子之才成就非在周揭之下者其遲
其速則有天焉非人所能必也子其居易以俟不患無
位患所以立經明矣益明其所已明行脩矣益脩其所
已脩豈惟可見知於人其不見知於天乎見知於天則
子所宜有者如期而至而天豈靳之哉雲章聞予言欣
欣然耳受陶陶然心醉若不復知世間有富貴利逹事
余熟視曰子真竒丈夫余一言子輙悟子真竒丈夫余
未見如斯而久在人下者也
送河北孔君嘉父官滿序
今天下之俗如黃河之水潰决横流渾渾而濁莫能使
之清者風憲一官號為天下之所取正非有歲寒松筠
之操亦不能保其不變移而他復何責焉風憲之家至
後嗣而墮其世美者有矣風憲之身至他官而改其初
節者有矣夫其若是者何哉無識無耻無守也無識則
不知廉介之可尚無恥則不知貪黷之可羞無守則為
子孫之計為妻妾之奉為飲食衣服之不若人而厭貧
羡富以至苟利㤀義也於斯時也有能蟬蛻於埃壒泥
滓之中而嚼然不緇其皓皓之白者予於河北孔君嘉
父見之嘉父為諸侯佐屬位在僚底剛而不可撓明而不可
欺公而不容私㓗而不受汙民有是非曲直未分者莫
不顒顒於君焉注目盖當無所控告之時苟有可以倚
頼之人則如乘亡待盡之病恃之以為命脉甚哉斯民
之可哀也君雖不激不衒以咈衆而取名民之隂受其
賜於不顯之地者殆不知其幾家素風憲而世美不墮
也身嘗風憲而初節不改也非有識有耻有守而能乎
官滿將代士民咸惜其去予謂君之所至人必受惠日
月所照皆天氓也而亦何能獨專其惠於吾父母之邦
哉君之代予不能偵其期君之行予不能餞於路則不
可不一言而别此去官益崇名益盛操益堅惠益廣予之望
也因山長黃孟安來書此以寄
送姜曼鄉赴泉州路錄事序
泉七閩之都會也番貨遠物異寶竒玩之所淵藪殊方
别域富商巨賈之所窟宅號為天下最其民往往機巧
趨利能喻於義者鮮矣而近年為尤甚盖非自初而
然也予嘗原其初矣唐之時閩地肥衍豐裕民豢於
其所安溺於其所樂莫或以仕宦遊觀上國為意常丞
相來為一道觀察使勸其民以學有能讀書作文者隆
禮接之民因是知勸歐陽詹遂舉進士與韓文公齊名
詹泉之人也閩人之貴進士自泉之人始由是文物浸
盛波流及宋之季閩之儒風甲於東南其效顯於數百
年之後常丞相之教寔開其先也民俗之美惡亦何常
之有哉在乎治之教之者何如耳吾里姜曼卿廉㓗公
介為漳汀二路錄事近十年一切據理法以行事而無
所屈撓雖屢挫而持之益堅今又徙治泉州路予知其
所守終始不渝者錄事之位雖卑而父母一城之民其
任固不輕也泉之人有土著有僑寓大槩没溺於利而
罔或以義理淑其心儻能以常丞相之化一道者化一
郡之民使之人人知學雖未能離乎殖貨者亦不知没溺
之深則非但民風丕變而易治當今進士科取士不限
以疆界不拘以種類皆可以得大用將見泉之民以進
士發身如歐陽詹者數十百而羽儀乎天朝其視終身
没溺於貨利者相去豈不萬萬哉曼卿不能以專行豈
無賢太守如常丞相之弘度高識者其以予說告之
送李道士雲遊序
混成師以明眼之方遊東西南北人曰天下之盲遇師
而明者多矣何其幸歟余曰然然人能知師治肉眼之
盲而已世有䨇眸烱然而觸處障礙者其盲不在於肉
眼也南華仙云盲者無以與於文章之觀豈惟形骸知
亦有之師嘗見方外至人得聞至論此去以此自度又
以度人使人人具正法眼放大光明照破群妄不昏不
迷則師之方何止去外障内障於五輪人廓間哉師其
行乎吾將索師於混成之鄕
贈劉相師序
視其所以觀其所由察其所安夫子相人法也聽其言
也觀其眸子與夫見面盎背施於四體孟子相人法也
若左氏者其說愈詳以執玉高卑其容俯仰觀人之死
生以禮義動作威儀之能否觀人之禍福以至語而偷
舉趾而高行而委蛇其應也如響而尤莫顯於叔服之
相難榖竊意後世如唐舉許負之法其術皆原於叔服
而聖賢之法罕究焉盖聖賢之詳觀於言行威儀之
間而後世之術法觀於容貌眉目之際使徒觀於容貌
眉目而足以盡得斯人之平生則虎類孔項類舜吾何
以觀之哉劉相士善相所相多竒中予愛其盛年美才
出語楚楚而慮或局於唐舉許負之說之術也故舉聖
賢所以相人者先焉
送方實翁序
鄱陽方實翁儒家者流孝於親而學醫持脉定未來
之災祥投藥甦已往之沉涸知來知也救往仁也推其
知以醫國其謀也必遠推其仁以醫民其效也必速向
年一走京師得鄕郡教授而歸今當路再薦舉以進其
必得美官以試醫國醫民之事然嘗觀世之儒平居論
國體談民病非不亹亹可聽一旦見於用略不符其言
何哉彼所言虚言也而翁所能實也噫曾謂儒之虚不
如醫之實乎翁行矣余期翁之遇急觀翁之所為將表
翁之實以愧夫儒之虚
送胡夫中序
往年為廬陵胡大中作字說勉之以大中之道㦯謂余
說大高而責人以所難夫大中之道雖若甚難者然人
所同有也苟人所同有則人皆可得而至不以此自勉自
棄也不以此勉人不忠也大中將之東廣為學官教然
後知困其必日有進矣欲䆒大中之道莫如易子之嚴
君以易决科易固子之家學也雖然易之為易豈止决
科而已哉郡子曰先天圖者環中也吾言終日不離乎
是子試於乾之誠明坤之敬義而實用其力則於大中
之道其庶幾乎
贈黃生序
富城黃志以前知禍福談人命玉霄滕君書至誠二字
贈之至誠之道可以前知此上智通神之事非常人所
易能也㦯謂滕善謔而輕幾若侮聖言噫未必然也夫
至誠雖未易能亦在夫人致之何如耳至者造其極之
名致者求以造其極之方至也者天也致之也者人也
致斯至矣故曰其次致曲曲能有誠今之談命者往往
如說士之揣摩捭合以倖其一中凡此皆不任真術而
妄語以欺人不誠孰甚焉黃生朴而厚其語也不妄語
不妄誠之始事也致之致之又致之誠其有不至者乎
豈特不揣摩捭合以欺人而已哉
送孔能静序
人言盛德必百世祀此槩論也若聖人之澤何止百世
而已哉雖千萬世猶一日也吾夫子不得用於當時而
其澤之施於後由漢至今而益隆世世襲封爵主墳廟
世世宰卿邑司民社猶未也特設官教其子孫而子孫
㦯農或士悉復其家噫可為隆也已其遷於江之南者
有三衢派有清江派蒙恩與闕里等今興文署丞亦以
清江之派宦于朝二子俱教授而季又將為奉常之屬
伯子能静當赴常德余安得不深有感於聖澤之遠乎
雖然夫子為萬世儒教之宗而儒之所以為儒貴其能
不畔夫子之教也世所謂儒㦯涉獵章句或綴緝文辭
則已哆口而言肆筆而書以矜於時以號於人曰儒爾
儒爾夫子之教固若是乎哉能静往教其必有以異於
庶姓也魯論具載夫子誨人之語未易一二數其至切
近者入必孝出必弟言行必忠信篤敬行已必有耻見
得必思義所不欲必勿施於人毋色厲而内荏毋群居
不及義而好小惠能静律已範人一出於是有以丕變
世儒學習之陋人必曰是真孔氏子孫矣夫如是不惟
不忝於先聖將見子之名英英而騰子之仕烝烝而升
偏方初試其何足以&KR0919;羈也夫
送樂晟遠遊序
吾鄕侍郎樂公寰宇記一書行天下然不深考亦末有
知其書之精者侍郎生於唐之後顯於宋之初在撫州
登科記中褒然為首諸子諸孫科名相繼施及宋末貢
舉者猶不絶一姓文儒之盛其吾鄕之表表者與晟字
幼誠亦其苖裔也好吟詠多伎能往年事今翰林學士
程公於閩中公甚器重之將繇江東淮東山東河北以
游于四方男子之志也經所歴山川風土了了在目前
有以徵先世之書真可無忝於其祖矣匪特予嘉之也
出門同人嘉之嘉之又嘉之者奚翅十百千萬其人哉
送曾叔誠序
士之貴乎多見多聞也尚矣經史傳記諸書靡所不讀
所以通古也居則有過從出則有交游於郡縣山川靡
不偏覧於政教風俗靡不周知所以通今也樂安曾
叔誠世為儒家不業他技專以親炙名勝傳錄文字
為務奔走洪瑞臨吉撫建數郡間以東之所見所聞
言之於西以西之所見所聞言之於東使人不出戶而
坐致千里之事誠足為見見聞聞之一助故人皆望其
至而喜焉予於其行而贈以言亦嘉之也
贈謝有源序
崇仁三謝其一曰野航先生嘉定癸酉鄕貢明年登第
内官歴監察御史太常卿外官歴江西提刑福建轉
運操行清介江西憲兼贑守任滿人有詩云琴鶴亦
無空載月旌旗不動只疑香福建漕時有故人為屬
縣令知其不受饋遺乃獻桕燭百炬以其情舊物薄不
郤亦不視踰月啟掩將取燭照夜怪其燭之重用力辨
辨燭心皆黃金即以運司官印緘封元掩命縣尉差弓
兵送至彼縣取具交管元物状回竟不顯其事清介而
弘厚如此其二曰萬安令君嘉定壬午鄉貢寶慶丁亥
以開禧丁卯初貢之名免舉登第官至萬安宰文雅醖
藉治邑多惠政其三曰徽州使君嘉定丙子鄉貢己
卯再貢明年登第至徽州守清介亦如伯兄從子從
一甫晚號玉谿翁工於詩翁之子壽文孫有原挾&KR0034;游
士大夫之門所至俱禮貌有源之於野航從曾孫也
吳文正集卷二十八
