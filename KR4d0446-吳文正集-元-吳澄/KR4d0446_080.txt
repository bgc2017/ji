吳文正集卷八十
元吳澄撰
墓誌銘
故太常禮儀院判官文君墓誌銘
至治三年八月二十二日太常文君矩子方卒于京師
其孤在江南長沙友人侍儀使劉迪太府經歷樊謙為
之棺歛屬澄銘其壙石使歸而刻之埋諸隧澄於君亦
有交義乃哭而略其辭曰君先有自趙郡徙居長沙者
今遂為長沙人考諱曰新玉沙縣令贈驍騎尉奉議大
夫宜春縣子母譚氏封宜春縣君初君生&KR0706;嶠即不喜
其俗甫知學讀孔子書明修已治人之術益欲奮起樹
立有為於世湖南道廉訪司辟署書吏時翰林盧公摯
實廉訪湖南敬其才辨遇之殊常人君以盧公為知己
樂從之後吏部考年勞叙遷大德十一年授荆湖北道
宣慰司照磨兼承發架閣扵是朝之卿大夫悉知其名
不肯使之官外地留補刑部宗正曹屬轉為登仕郎秘
書監校書郎延祐三年陞從事郎為著作郎延祐六年
改翰林脩撰文林郎同知制誥兼國史院編脩官至治
元年國家議遣使持詔諭安南國君被選為奉議大夫
佩黃金符奉使安南復命稱天子意進太常禮儀院判
官妻張氏封宜春縣君先君卒子一人鎖住未冠女一
人許嫁金湖廣行省員外郎劉藝之子某未行嗚呼君
負當世辨敏之資究之以問學宜其有所設施然使其
就扵用則必能不失其官以成一時之功往往為小夫
鉞訾而君嶷然自信不顧可謂古之奇男子者矣其文
章歌詩雖疎宕尚氣有陳事風賦之志焉惜其未傳而
遽止也比君未卒二日澄偕今翰林待制虞集往候病
君曰吾苦殆甚不如一旦溘然也余二人相視泣不敢
下而退既而果逝其僕夫課兒扶其柩將以今月二十
六日反葬于長沙嗚呼是皆可傷而忍不為之銘邪銘
曰
其位弗崇也其才弗充也天胡弗壽之俾其有終也有
幽者宫有坎者隧具石刻詩百世其安之
元承事郎同知寧郡州事計府君墓誌銘
計氏之始辛然以善謀算為越大夫師因其所長為氏
漢有訓後漢有子勲寀之尚書郎用章暨良輔暨有功
並蜀之卭州人登科紹興間太學釋褐官至國子司業
以朝散大夫奉祠而終者曰衡居饒之浮梁其先蓋自
蜀徙司業之子曰黌紹熙進士為縣令縣令之子曰衮
卿無子而弟良卿之子君錫後之其配新猷縣尉之女
張氏子四長寧都府君諱初字遂初皇元太保府掾史
授承事郎同知寧都州事在官卒歸其柩將祔葬西里
之先塋孤恕述其父之所行命其弟毅走京師乞銘恕
之言曰吾父孝扵親祖母病盲哀懇籲天䑛以舌目頓
明人驚異以為孝感劬書不倦為文立就士論推舉充
書院縣學儒官既而試吏池州路司業公昔嘗守池一
介不取捐已俸作石橋以濟民逮吾父至復為增葺佐
治多所便益民曰真清白太守子孫也以曠扵定省棄
去行省改調鄉郡闢館迎養郡士日從先祖倡詠坐客
常滿足以致其樂吾父入聽嚴訓出理公務饒父母邦
也知民間利病尤悉遇事必抱牘與官長執可否久亦
自厭復棄去丁先祖憂制畢郡以茂異貢禮部尚書王
公薦于太保曲出公掾公府七年未嘗有所違忤秩滿
祈便養延祐六年六月受寧都之命安輿奉祖母赴官
寧都舊弊一吏日攬民詞十餘皆架虚詆訐漁獵饜所
欲則火其牘繫者充斥吾父一一審覆出之屬縣石城
造偽鈔者挾舊怨誣指樵人囚三年矣吾父疑其誣一
訊情實畢露即免樵械縱之還家同僚持不可吾父具
公移稱設有脱誤丼自抵罪樵乃得釋稻熟未獲耕者
宿于田以備盗竊有富民與其田主爭是田夜遣衆刈
其稻且敺耕者耕者與敵揭竹椿摐之越翼日傷者斃
富民乘忿賂鞫吏以夜為晝以鬭為殺以竹椿為田器
論置重辟吾父察其冤詣郡力辨耕者免死寧都之民
多隸役人列名於軍籍軍民雜處倚勢負險官府有令
輒拒獨見吾父署字則欣然禀承吾父嘗造其地老幼
携扶執酒果自山谷出迎如見古循吏然州之戶版素
不明富無實糧貧有虚額每歲催徵賸設職以代輸坐
是破産者衆吾父作意釐正民莫敢欺有自首隱瞞至
千石者由是差徭適均官政粗成而吾父勞瘁得疾郡
有命猶強吾父卧治俾便宜處置然以先祖之葬有缺
病中念人子之大事未終遂謁假竟歸會寧都飢民嘯
聚州促復職甚棘白之祖母祖母曰汝其行哉及境
旗鼓挺刃交錯絡繹從者悚怖吾父呼之来前諭之
曰我計某也今再来矣爾少安當使爾無飢扵是召富
民勸盡發有粟之廩擒首亂者四五人而散其衆郡守
貽書褒嘉謂賢侯不至寧都其再寇矣憲府亦以是薦
舉焉州數年不雪民苦瘴病吾父至之年大雪彌日旱
禱雨未應吾父力疾出禱大雨如注民歌之曰去年雪
今年雨微計侯那得此民既悦天應喜吾父得代歸舟
將發病復作逾劇諸語子曰吾久困扵病殆不可起有
老母不能終養汝善事祖母是為能繼寧涕泣欷歔無
一語它及卒於至治二年十一月十四日年五十一年
遠近聞喪若吏若民無不悼傷吾母寗氏恕有三弟壽
毅思俱紹世業為儒女弟一恕壽已娶男女今三人恕
等痛惟吾父有家學而不以世科顯有時才而僅僅小
試於州倅行無愧怍而天嗇其年孝誠感神而不獲終
養以殫為人子之心天乎天乎諸孤薄祐之故嗚呼痛
哉予聞其言亦悽然以悲是以不辭而為之銘其葬某
月日也銘曰
有才孔多命也其奈何有子克嗣父也其不死
大元中大夫益都般陽等處路陶金總管孫侯
墓誌銘
成周設官内饔為冡宰之屬其職重矣以朝夕饋饌暬
近尊貴故也易牙之名扵齊杜簣之名扵晉其間固有
能臣焉總管孫侯諱繼寧小字德童浚儀人金未徙奉
聖州祖若父世掌膳羞祖逮事憲宗扈駕南伐世祖賜
名剌沙赤父恕俱善其職侯嗣職時年十八慷慨多能
滋味稱上意洊膺寵錫至元二十八年受勅命官上都
大倉使階敦武校尉元貞元年進忠翊大德三年受宣
命官上都尚食局階昭信校尉六年進武略將軍八年
改奉議大夫至大二年提點太府監内藏庫階朝散大
夫三年遷中尚院判官皇慶二年以中順大夫同知大
同等處備儲軍民總管萬戶府事延祐五年以中大夫
充益都般陽等路淘金總管至治元年二月卒于官年
六十五十一月朔葬奉聖州李家堡之先塋其孤楨持
事狀乞銘于史氏謹按侯之行事從征為顔有所俘獲
閔其悲號遺以衣糧而縱遣之御膳構殿被旨董役前
時有司市上供諸物支吾濫溢侯在尚食局縷縷稽覈
每歲省市直十五萬貫毛局造作歲買羊毳屬吏久逋
官毳數萬斤侯在中尚院一一徵納是歲省市直五萬
餘貫凡屯田歲收有羡必取直而鬻之及内府常供有
缺又出而糴之侯謂屯田本以禆國用歲給宗正部人
糧饟之外宜悉種糜麥以應内府之需安扵故常者弗
察朝廷卒從侯議迨今歲入麫以斤計者四十萬糗粻
以石計者五伯視常費可歲省四十萬貫民戶納金官
執權衡十贏其二三行賂乃頗減殺侯痛革姦敝且免
按督之擾賦金之家鼔樂頂香老少詣庭羅拜以報德
寧海得金塊重一斤許狀如山侯驛進闕下御賜繡衣
錦韉以示旌奬云余扵其釋俘囚也嘉其惠扵其省國
費也嘉其忠扵其革金賦之敝也嘉其公且廉侯其可
謂能臣也與善善者史氏之筆是宜銘侯娶祖繼李男
五長帖木赤蚤喪次楨銓蔭父職次伯帖木兒次完者
秃次成童女一適上都灤陽驛提點宋顯孫男二銘曰
惟辟玉食克世厥職移治它官亦忠于國(闕)
五朝眷隆三品秩崇史氏銘之用賁幽宫
故咸淳進士鄒君墓志銘(泰定甲子)
泰定元年七月壬子余友前進士鄒君卒于家其孤將
以是年十一月己酉安厝于所居少余二歲相好如弟
兄扵其喪弗獲哭死弔生銘其可辭乎君諱次陳字周
弼一字悗道撫宜黃人少馳俊譽年二十三以書經義
苐一貢禮部明年賜同進士出身其先治平丁未進士
諱極仕至治南西路提點刑獄考諱子宜嘉熙庚子淳
祐丙午兩預鄉貢晩以特奏名仕衢州西安縣丞君未
擢科之前侍親宦衢時留丞相夢炎家居與趙守淇識
君偉器期以早顯咸淳甲戌果副所期未及受官宋祚
已訖遂隱不仕邑近十五里有大姓譚氏待君以賓師
禮情誼篤甚自邑徙而依焉至元丙午新屋構成君父母兄
弟俱存前衢守趙公宣尉湖南寄一樂二字扁其構兄
次傅昔年與君同薦二親即世聚處如初教兄子友直
暨衆猶已子各成才為學官不幸不壽延祐庚申兄貢
士殁君哀念感疾至治癸亥秋病逾劇年餘竟不起君
娶管氏子男成大前卲武路建寧縣儒學教諭女適吳
仲益李明孫李仲謀鄧彥舉馮與權孫男阿買鐵漢孫
女適涂適張其二幼君之才名中閎外肆雖韜光晦迹
縉紳高之仕者問政過者造廬接物煦煦如春陽之溫
未嘗疾聲厲色愛人不間親疎遠邇其憂人之憂也苟
思所能謀力所能極靡不竭盡其情教人亹亹忘倦怠
天朝貢舉制下来學之士益衆一經指畫文悉中程卧
疾五載講授猶不輟訓誨必本於行議論必符扵理古
文時文韻語儷語一一有法取龐德公遺子孫以安之
義榜書室曰遺安其遺槀若干卷號遺安先生集外史
抄十卷俱可傳也卒之日不惟士大夫傷惻下至兒
童輿隸亦共歎惋君其何以得此扵人哉銘曰疇廓
其哀疇閼其庸曷嗇曷豐亶来者之聰尚聞其風
臨川士饒宗魯妻周氏墓誌銘
饒宗魯臨川士之好脩者其配周氏儒家女諱得清龍
興進賢崇信鄉人大父士明受大臣薦充史館檢閱父
宗武以孝友稱生而端重不妄言笑年十七嬪于饒饒
有母喪十餘年殯淺土既廟見詣殯所拜省愴然興不
逮事之慼曰喪久不葬禮乎夫愧其言遄治葬奉夫
之繼母尤謹君舅疾革夫以官事羈郡城及大故奔
喪至家凡附身之物必誠必信靡不備具族黨賢之
君舅已没夫之異母弟生曰吾父同氣也吾愛之如
吾子然後一家之人視之不異於吾子平居律諸女
以已勖諸子以學不令少有懈怠至治癸亥十
月辛巳以微疾終子四約絢經紀約從予在京
師聞喪乃歸絢後扵母八月而卒經後扵母五月而卒
女子子三周文潁王宗震于珂壻也孫晁生予每嘉宗
魯賢士知其内有賢助以予所聞飬舅姑敬而有禮相
夫君順而有規淑子女嚴而有教御家衆慈惠而有威
綜家務勤儉而有度是其德也其夫自謂吾妻遇事迎
見立解多暗合扵理倉卒之變人所難處而有深慮閑
逸可以少肆而無惰容蓋其天質然然以婦德之賢克
儷其夫贏其家家之福未艾而身之壽五十止殆事之
不可期者又二子相繼夭拆悲夫悲夫泰定甲子宗魯
使人来曰亡妻將以十二月庚申葬建昌南城太平鄉
之和坪蘄一言昭諸幽志之銘之以授其使銘曰
齊其賢不齊其年奚其然猗嗟乎天
故金溪逸士葛君墓志銘
金溪之葛號著族其先縣番陽徙宋建炎時有諱賡者
能率民兵衛鄉里事聞于朝將賞以官辭弗受後以子
貴授承議郎子逢時與陸文達先生同年士知南康軍
星子縣其族以進士貢禮部者常有之君生淳祐甲寅
距承議五世繼祖其名聖時其字也自少工進士業業
成而科廢國朝延祐初科復而君老矣至元間時務糾
紛君應接繁劇中節理善保其家産且有增益築居室
于舊基又為市以通貨物以餘力新青田三陸先生祠
予嘗拜祠下宿于君之家歎君逸才未獲用至治壬戌
八月作四言十二句銘辭訓諸孫十八日忽得疾越十
日卒年六十九曾大父宗允大父元鎮隠德弗耀父某
鄉貢進士君娶陸文安先生四世孫女先十八年卒子
男五長鼎實先二年卒次幼成陸璣玉成元傑女三適王
者一適鄧者二孫男十女三將以某年月日葬于里之
某原其邑人吳棟為其子乞文以志墓予固識君不辭
而為之銘銘曰
山老椅梧淵韞珠天閟珍儲疇其須猗嗟斯士不顯世
蓋將有遲遲来裔
故貢士蕭君墓誌銘
吉水蕭如愚以書来言曰某之從子立夫為皇元延祐
進士不幸而夭嘗辱銘其墓某之仲兄采字熙績昔為
宋景定貢士今幸以壽而終終之時執某之手顧其遺
孤欲有言而未發某問之則曰立夫三十二而死尚得
吳文以志吾生七十五年死而無所託以傳後虚為一
世人矣哀哉某與其孤泣未及答而絶追念遺語悲不
自勝其忍死吾兄乎將以某年某月某日葬某原不遠
萬里走京師乞一言以慰死者之心扵地下仁人必為
之惻然興哀也予發書而歎曰弟弟孝子之情若是哉
謹按貢士之考諱符世宋咸淳戊辰省試以詩經擢居
第一其經義流播四方學者視法式貢士受庭訓未弱
冠與鄉貢歉然扵藝之未精其後藝精而科廢每戒諸
少謂文事它日必興勿以不為時用而荒棄所業督之
親師友工詞章汲汲如恐弗逮未幾貢舉既復立夫進
士出身授南豐州判官以歸貢士喜曰吾家詩學之緒
不墜矣嗚呼予嘗聞先輩言科舉為老英雄之術蓋魁
碩卓偉之彥生長治平之世無它途可自奮迅俯首帖
耳于場屋間操數寸之管書盈尺之紙徼覬扵一勝得
之則志願甫畢失之則抱恨没齒若貢士君事勤家學
而未踵世科值時變更隠處自晦年邁而不我俟竟莫
少展所長正色不動以服彊暴而化其鄉循理無違以
銷點悍而寧其家乃其囊錐之末微見十百之一二者
爾其生也宋淳祐戊申九月下旬之四其卒也元至治
壬戌九月下旬之五考仕衡州推官妣易氏兄弟四人
伯暨叔蚤亡如愚其季也娶劉繼郭繼文子貴孫順孫
女柔則先逝孫陽端吉端泰端銘曰
家無贏餘而猶樂施躬有抱負而弗獲試視其墓題繄
宋貢士
故處士劉君墓誌銘
人父莫不期其子之貴人子莫不期其父之壽所期乎
子者期其得禄以飬扵父也所期乎父者期其得年以
受飬扵子也韶州路曲江縣主簿劉中孚之父處士君
其督子以學也汲汲若追奔而逐逃其勖子以仕也切
切若食饑而飲渴子自為儒官以至扵膺朝命一而再
再而三欲留飬輒不許曰汝飬吾志欲迎飬亦不許曰
汝毋以飬吾口體為也子順命不敢違君年七十終扵
家子奔喪来歸治喪畢遺予書謂不肖孤官嶺海生不
及飬病不及藥没不及歛踰年甫得葬未得銘烏用子
已斬焉衰絰不能遠走萬里泣血以請敢以狀聞伏惟
哀人子不死其親之心悼其亡恤其孤以少逭中孚不
孝之罪予視書惻然雖嘉其父之欣欣以死寧能不悲
其子之戚戚以生者哉蓋父之所期愜矣而子之所期
未有艾也君吉水著族居明善鄉之億田宋慶歴以後
登進士科者十有四而提刑郡守通守最顯高祖彦宏
曾祖汝賢俱將仕郎祖夢龍游臨安府庠以族人司戸
參軍絢之孫鏜為子君之考也君諱時明字幼文少從
伯兄學日記數萬言課所業頃刻成文字畫得米氏體
無它玩好惟貯書淑子二事家非甚贏而賑饑歉賙貧
病鄉人歸德焉與弟同㸑内外無間言待從子三人如
子從子飬君亦如父故君之子出仕得無後顧憂生宋
寶祐癸丑秋季卒元至治壬戌冬仲配黃氏銘曰
子承志而仕父適志而逝予其銘諸以綏遺孤
吳文正集卷八十
