吳文正集卷三十一
元吳澄撰
序
贈李溉之序
濟南李溉之以卓犖之才駸駸嚮大用一旦辭官而去
將求深山密林以處泯泯與世不相聞而韜其聲光此
豈人之情也哉或曰君子之仕也以行其志也不于其
志之行而惟禄之苟君子耻之溉之之去盖亦若是或
曰溉之儒者也儒者游乎方之内有游乎方之外者與
之言始悟人之有生為甚重世儒役於物以疲敝其身
而不自知殆不免乎以珠彈雀之蔽觀彼之所以自為
不離一身之内而身之外纖芥不以動于中恍然如夢
之得覺醉之得醒而今而後而知四十四年之非也是
以然爾之二說者其果足以得溉之之心乎余嘗聞諸
先哲人之所行朋友皆可效忠益惟出處聽其自决非
他人所當與然則溉之之出處余不復問已而或者以
為方外人之重其身吾儒有不能及則未敢以為然夫
儒者之學何莫非反求諸身其所以存主而全天之所
畀付盖有甚於彼也彼所存主乃吾之所常存主者彼
所保愛亦吾之所常保愛者也由吾之道則公且廣能
與天地同體用由彼之伎則私且狹㴓㴓然獨善一身
而已盖此足以該彼彼不能以知此也惟夫末流之儒
逐外徇名而喪所本榮華於表柴柵於裏彼視吾之出
其下故得易而轔轢之使吾聞彼之言而驚異焉余竊
意溉之之必不為彼所惑而何羨於彼哉昔人語邵子
以物理義理性命之學斯人之品不在邵子上也而邵
子後來之所造詣實權輿乎此以溉之之資器而與斯
人者解后其不為駕風鞭霆盖世之人豪也與余既疵或
人之說因誦之以為吾溉之贈
送南安路總管趙侯序
自秦罷侯置守郡守之職視古諸侯為尤重何也諸侯
之國大者不過地方百里秦之一郡方百里不知其幾
也漢之郡小於秦唐之郡小於漢及至宋以後之郡又
小於唐然亦大於古者方百里之國守一郡者其不猶
古者牧伯之任歟吾故曰視古諸侯為尤重也兩漢郡
守若龔若黃若召若杜彬彬光耀于史冊由漢以來循
良之政代不乏人當時之視郡守甚重而不易其選也
國朝之選居此職者有四武職以軍功選文吏以年勞
選侍御僕從之使令煇胞翟閽之供給以恩寵選其間
亦有公卿貴冑聞望儒臣在選中則若欒陽趙侯伯昂
父其人也侯世家也好尚竒記覽博才思清識趣卓治
郡屢矣近年吾臨川郡士民喜得賢守未幾四民之外
有以晻曖之事撓之於其上在上無張忠定包孝肅之
明决早為辨正侯喑啞以待三年而去曾未略展其所
施士民惜之今自臨川遷安南安西江之上游控東廣往
來之衝地雖僻無異於中州也侯其可以伸其志矣乎
昔眉山蘇文忠公辭章妙一世初仕鳳翔受陳公弼挫
抑盖不許之以吏事也其後蘇公守密守徐守杭守穎
皆有遺愛則夫父母斯民之寄豈刀筆俗吏庸𤨏凡儔
之所能為哉蘇公之文雅風流吾伯昂已窺其髣髴南
安多蘇公遺迹試往訪求而省想其標致必有悠然契
於心者焉吾將以密杭徐穎之政望於侯也
送廉訪司經歴莫侯序
職風憲之職而貽風憲之羞者有二穢汙而不持已罷
輭而不勝任也幸而無二病或苛細而不知大體或嚴
刻而不近人情其失蓋均矣莫侯京父皎然冰雪之㓗
確然鐵石之堅是其素行也今擢海北海南道憲屬之
首將行而余贈之以言何言乎不患其不及而患其過
爾夫俗之波流非一日之積未易障而回也臨吾之上
者有長並吾之列者有僚處吾之下者有府史豈能必
人人之與我同哉獨清於衆濁之中孤雄於羣雌之表
固人之所忌也吾之自重吾身而已彼之自賤其身可
閔而不可嫉也其毋以我之所能而愧人其毋以彼之
所不能而薄人也哉矜而不争羣而不黨此大中至正
之道可以終身由之而無弊老子之書云廉而不劌方
而不割直而不肆光而不耀斯言也君子亦有取焉
送左縣尹序
宋初割撫州之南城縣置建昌近郭多石山巖險麤礪
故其民俗剛毅士生其間其行往往峭峻介特盖其形
勢然也南城之東南鄙與閩接壤析為新城縣其山獨
竒秀明麗而民俗士習亦肖之宋三百年儒科相尚撫
之縣五建昌之縣四九縣之中其八縣之登進士科者
豈無長才異能而僅占第二人以下惟新城縣有進士
第一人謂人物之無關於山川形勢不可也宋亡儒科
廢後四十年始復而士以善書服勤於翰林國史院者
歴月九十則出仕與進士之高等同恩數渥矣然南士
之得與斯選者厥惟艱哉貢舉初行時予於校文得一
士曰饒抃新城人文工行淳良士也其明年試禮部報
罷以特恩厠儒學教授選中予薦之於集賢充國子助
教而未用也今承乏詞舘又於史屬得一士曰左祥亦
新城人才優守固良吏也新受承直郎廣州路香山縣
尹而去予於是益信新城之山川多産英彦也夫其才
之優也必能有禆益於民其守之固也必能無玷缺於
身祥也往哉聞東廣之郡縣有以良吏稱者必子也夫
贈楊謹初序
丁亥之秋余自燕還至金陵始識蜀楊君求仁翁翁之
孫謹初與余之子文同年生生十有三年矣清楊娟娟
可念夫教子嬰孩謹其初也十數年前凡大夫士庶人
之子能言有識之初導以趨利干禄之術是自其初壊
之無怪夫人才大靡以至於淪亡絶利一源不在今日
乎謹初來前吾告汝謹初之目順而親恭而長降心以
從勝已之友毋狠毋傲色必愉以莊言必婉以正事事
究其理而身力踐焉聖門曾子之學不過如是吾一以
是教吾子今為汝告謹初汝其識哉求仁翁負文武材
數竒不偶其後也必大謹初汝其勉哉
送黃文中遊京師序
士之生斯世也其必有以用於世也用也者其肖於器
耶雖然是有三上焉者不器用可也不用亦可也次焉
者器也用則可不用則廢下焉者器之未成未成而用
而用適其事者鮮矣然則士非用之難而器之成者難
也夫器豈一而取之取其適於用而已舟車之可以利
天下也帆檣柁楫輪轄軫蓋其器也室屋之可以蔽風
雨也棟梁楹榱杗桷節梲其器也矛盾弓劍之為兵者
也鍾鼓笙磬之為樂也敦牟巵匜之以食以飲也皆器
也是數者體不相同也用不相通也其適於用一也士
之成器類乎是黃孚文中嘗學於予予知其為有用器
也不遠數千里游京師將見見聞聞以益其器方今聖
君賢相在上其用人也如工師聚衆材長短大小各有
施也得如子者數百參錯中外無一職一守不得其人
不亦斯世之幸歟余有望矣夫有用者之得以展其用
而無用者之得以安其不用吾有望矣易曰出而有獲
成器而動者也其器也成其動者時其出有不獲者哉
子其行乎
贈邵志可序
五藏六府之經分布手與足凡十二脉魚際下寸内九
分尺内内分者手太隂脉經之一脉也醫者於左右寸
關尺輙名之曰此心脉此脾脉此肝脉此腎脉非也手
三部皆肺藏脉而分其部位以候他藏之氣焉耳其說
見於素問脉要精微論而其所以然之故則秦越人八
十一難之首章發明至矣是何也脉者血之流派氣使
然也脉居五藏之上氣所出入之門戸也脉行始肺終
肝而復會於肺故其經穴名曰氣口而為脉之大會一
身之氣必於是占焉人受天地之氣以生智愚賢否貴
賤貧富夀夭其係乎所受其清濁輕重緩急大小長短
悉於脉乎見是與相形推命之法同而知之者鮮上饒
邵君志可得其術於舅家前知休咎窮達人咸以為神
予訊之信蓋亦於肺之一脉而并候心脾肝腎之氣分
屬五行而配先天卦數後天卦位其術有理哉然先天
易自君家堯夫而大明其觀物也以聲色氣味夫古昔
神醫之望聖醫之聞工醫之問未嘗以色以聲以味也
今神聖工三法不存獨巧醫切脉候氣一法行於世而
堯夫觀物以色氣味者其學亦無傳惟聲音之數具載
皇極經世書而所以觀之之法莫可知也或布筭以起
卦末矣堯夫之學固若是其陋乎為堯夫之學者曰色
有一萬七千二十四人之目不能盡其覩也氣有一萬
七千二十四人之鼻不能盡其嗅也味有一萬七千二
四人之口不能盡其嘗也唯一萬七千二十四聲可以
字别故舉聲之一例而色氣味可類推予嘗學之而未
及竟志可能因巧醫切脉候氣之法䆒其一而以類例
通其三則君家觀物之學有傳矣神聖工巧云乎哉
送番陽陳仲江序
番陽陳仲江質美而學劬行完而文懿執事為翰林國
史之屬有年矣予在國子監時數數同遊處予既南還
踰年而仲江亦去其職延佑二年冬顧予於山中論學
者累日且易其名曰浣其意若曰物之至㓗者水也水
之至大者江也凡有垢必㓗之以水浣之於江則㓗之
尤㓗者也髮曰沐面曰頮齒曰潄手曰盥身曰浴足曰
洗器曰滌衣曰浣皆以㓗其垢也人之不能為賢為聖
者垢留於心也吾將如浣衣之垢以浣心之垢庶其可
以自新乎予察其意而嘉歎焉乃言曰江漢以濯皜皜
乎不可尚曾子有得於夫子之道者如此故其傳大學
也述湯盤之銘以喻自新之功苟志於夫子之道其不
由於自新之學乎濯去舊見知之新也滌除舊習行之
新也知日以新行日以新愈新愈㓗垢盡而誠存始也
有事乎浣終也無事乎浣而今之仲江非昔之仲江也
浣之哉浣之哉
送袁用和赴彭澤教諭詩序
劉祖桂芳遠袁梅瑞用和皆吾故人子也相繼為彭澤
教諭昔芳遠之行也予既贈之以言今用和又行而里
中諸友咸為賦詩予於是序其端曰桂之芳也以秋華
梅之和也以夏實士之重於世惟其華與實而已矣彭
澤淵明仕國也往仕于彼者其亦想淵明之遺風乎淵
明千載士也有華焉有實焉其實也事業不及試其華
也文章猶有傳玩其華可與王風楚騷相上下究其實
當與子房孔明相後先然其為詩也冲澹華而不衒如
絅裏之錦讀者莫知其蔵絢麗之美也其為人也隠退
實而不沽如匣中之劍論者莫知其負經濟之略也然
則淵明之華之實知之者鮮矣彭澤當此時沈冥一世
豪空餘詩話工落筆九天上知淵明之實之華莫豫章
黃太史若也予今之為用和言者猶言之為芳遠言者
也亦惟曰師淵明而已華其華實其實立名立功光國
使時其不以此與若曰靖節徵士高人也何敢企而望
則非所以尊己也尚無然哉尚無然哉
送林鴈山序
孟子將遠行人餽之則受曰行必以贐也獨怪公西使
齊之役非遠行乎冉子嘗為有請矣然請粟而與釜請
益而與庾與者若有所靳何也以子華肥馬輕裘之富
不必資於人也士君子辭受取予何常夫固各有當爾
當時魯鄒齊宋間其行遠不過千里今教授鴈山林君
謁選如京師歴揚徐青兖而冀涉湖江淮濟而河非止
十里之遠也家徒四壁囊無一錢非有肥馬輕裘之富
也舟車之費焬舍之給何所從出哉青谿陳君為之請
於人持是以往必有與粟五秉而餽金七十鎰者君其
受之勿辭
送李庭秀序
湖北廉訪使程公論詩論文法度甚嚴於人無所不容
而慎許可大德六年秋余過武昌訪士於公公曰居於
斯者某游於斯者有番昜李英庭秀一日解后與語異
之問其鄉里曰番昜固疑其為李君也審其姓名果然
翌日造其所寓語移時益知君之為可愛可敬也君任
武昌學正會朝廷遣官定西廣選選為韶州教令之教
官凡學正及書院長滿三年自可執左劵取非其才非
其望者十七八嶺南僻遠得如斯人掌教事不當為君
賀為韶之士賀余行卒卒不獲磬君之㡳裏而私喜程
公之知人公喜教官之得人又喜韶之士有所宗也是
以不能已於言
贈相士葉秋月序
余不善相人而善相相人者秋月葉道人相人多矣余
相相人者亦多矣每見相人者以人形貎如是如是則
云是可貴是可富是可福且夀其不中是則反是驗或
十一二而不悉驗竊意古之善相人者不然今道人之
相人也亦不然余如是知道人有道眼非肉眼也其號
於人曰秋月也宜哉
送李文鄉序
古之仕者三後世行可之仕幾於無而際可之仕亦或
鮮矣大率皆公養之仕也夫既曰公養則有親者凡以
為其親而已於養不便不仕可也蓋人之大倫五父子
其首也孝於父斯可移於君自非貴戚大臣身繫社稷
安危膺託孤寄命之重不得不以公義奪私情苟守一
官一職去就繇已而諉曰委身為國不顧其私雖曰不
貪榮吾不信也余猶記數十年前仕而少虧於子道清
議不容不以人類比數坐是終身淪廢者有焉而竊怪
海宇混同以來東西南比之相去地理遼絶有違其鄉
而仕遠方者於其親也或五六年或七八年或十餘年
而不一省不惟安否之問甘旨之供闕至有畜妻抱子
新美田宅於它所而其親自營衣食自給繇役於家窘
窮勞苦而莫之䘏老矣而無歡或不幸永訣而不相聞
甚者聞而不奔又甚者匿而不發飲食衣服言語政事
揚揚如平時噫是豈獨無人心哉其淪染䧟溺之深而
然與其未嘗講聞禮經之訓而然歟可哀也已邇來國
典許人子以終養終喪此孝治天下之第一事也頹風
流俗之中能自拔者誰乎饒陽李文卿温温有君子之
德其家七世不分異其太毋逮見玄孫年九十九而終
其父年踰八十文卿佐漣海兩州戎幕力請解官歸養
期年而後遂買舟北渡於是兩州人士及見者聞者莫
不為詩文以褒美之夫文卿是舉人子之所當然然行
之於人所鮮行之時亦其天資之粹卓然有以自拔於
世也歸侍其親諸弟諸子諸孫林林乎其前一家自為
師友即論語孟子周公所制之禮戴氏所輯之記漢魏
唐宋諸儒之註䟽論說杜氏通典司馬氏書儀及刑統
等書參稽熟究見古聖先王禮律所載所議其與今日
國典異世而同符緣是悉人子事親之道則立身揚名
將俾天下後世聞風而想慕不但二三子區區之褒美
云爾
贈王士温序
古者公卿大夫之子凡未仕必學學以明義理仕以行
政事所明者本所行者用也本之所培者深則用之所
逹者優予處國子監時今平章政事王公伯弘之子思
恭為國子學生予去官七年道過金陵而思恭為行御
史臺掾學于國學者學義理也仕於憲臺者學政事也
朝廷大臣苟欲官其子即日可躋崇顯不待議而陞也
平章公固抑其子俾就勞職躬細務此其遠識豈常流
所能及哉思恭質粹美行醇謹無貴游驕惰之態學之
所造仕之所到未可量也然古人十五入大學四十始
仕所以培其本者久今人學之日速則學必數倍其功
數倍其功雖仕亦不可以廢學也予在京見平章公在
此見中丞趙公位既穹年既耆而且孳孳焉好學不倦
况子年猶少也位猶下也其力於學當何如也義理非
可以淺窺政事非可以易視詎可以粗有所知粗有所
能而自足乎子之在家也日侍平章公今之在官也日
親中丞公宜必有所視效而興起矣平章為國之良臣
思恭為家令子人之所屬望也其將何以塞斯人之望
哉復有請於予焉予不可以無言也
贈鄭子才序
古之治經者先小學唐昌黎韓子亦言為文宜略識字
蓋不通字義則訓詁失真用字失當此治經為文者之
所以尚字學也自隸書盛行筆史惟簡便是務類知有
今無復知有古矣刀筆工為人刻姓名印章獨不可廢
倉頡籕斯三體之文然亦依隨舊刻往往襲舛踵訛孰
能正之哉建康鄭子才業此技三世矣士大夫多與之
交非徒取其刀刻之精也所作之字分合向背擺布得
宜上下偏傍審究無誤於用力也見其藝之工焉於用
筆也見其識之通焉藝工而識通求之治經為文之儒
或未至此予之進之豈敢直以工師視之而已哉
贈周文暐序
大德庚子朝廷用薦者言授某應奉翰林文字命既下
明年春郡太守學官將勑命詣門畀付與俱來者周文
暐也泰定丙寅予以翰林學士告老家居文暐再過予
相别二十有六年矣前之郡太守學官各已物故獨予
及文暐無恙文暐昔年未三十今踰五十矣困瘁不得
志其少也嘗從技藝人赴闕多傳竒方秘術後試吏不
樂為醫官又不樂而受道所一職非其意也蓋頗知畏
法安分不汲汲於嗜進貪利值命竒蹇是以成之艱予
無勢權貨財足以振之裕之閔其未通惟永嘆而已其
去也書此與之别
贈羅以芳序
新建教諭袁梅瑞用和亹亹言羅烈以芳之學之行訓
導于縣學三年而歸養其親退然自守充然自得無一
豪外慕意諸贈言者亦稱其為人而惜其未有以進身
予謂其學其行如今所聞蓋不待卜筮而知其必遇必
逹也豈以無由進身為患哉惟以芳益勵其學行韞玉
而待賈藏器而待時未有玉美而不沽器成而不獲者
也
送王東野序
吉永新王氏世執醫伎而東野始以發身提領官醫自
州而路比至京師因貴近上其名遂得給事聖宫洊膺
寵錫徽政院請立廣惠局以濟民病實自東野倡其議
被恩命受同提舉官又陞提舉官一時榮遇有如此者
其後局廢東野不復仕年六十三將其帑歸故鄉予觀
嗜進之人舍舊者必圖新出此者必入彼有所未饜則
顧而之它奔走伺候無休息時鑚刺罅縫營求百端以
僥倖於萬一孰肯輕去名利都府而退就田里也哉今
東野未耋老而知止足之分迴車復路以修其初服脱
然無所係戀超超乎有高尚肥遯之風其賢於人遠矣
東野所受賜賚不貲悉以買田贍其鄉之醫學家藏集
驗方鋟木以傳夫財者人之所秘而皆不私諸已其用
心之廣為何如儒流或未之能而醫流能之予所以再
三嘉歎而於其歸也書以為贈
送樂順序
宜黃樂順譚蒙俊士也及門請學而曰欲學易夫易昔夫
子所以教門弟子無非日用常行之事使之謹勑於辭
色容貎之間敦篤於孝弟忠信之行其於書於詩於禮
蓋常言之而言及易者鮮假我數年卒以學易夫子自
道也是時夫子年幾七十矣夫以生知之大聖猶必年
幾七十而後學易則知易之不易學也子貢之在聖門
聰明穎悟下顔子一等而超乎七十子之上凡夫子言
所未言往往能以意測之而得其旨然且歎夫子之言
性與天道不可得而聞也今也年甫逾於弱冠而學夫
子年幾七十而後學之經資雖或可以語上而遽欲聞
子貢之所不得聞何哉大槩古之學者切已而務實非
以罔世而取名也姑欲為其所難以稱號於人不幾於
偽乎夫誠而學學而不得者有矣未有學之以偽而可
得者也果誠有志於學歟則有其道循序漸進毋躐等
毋陵節行遠自邇升高自卑及其深造而自得則視世
俗之圖小成徼近利者相去萬萬矣雖然易豈終不可
學哉易之為易具於心備於身反而求之在我不在書
邵子於羲卦之畫極乎大道之微程子於周經之辭該
乎人事之顯啓蒙明邵之已明本義啓程之未啓占法
粗見於春秋内外傳象例略露於唐李氏所集虞翻等
說若夫窮神知化之奥夫子發之朱子釋之亦既粗且
詳焉總是數家信其是訂其非融會貫通殊萬同一本
之於身心證之於天地非學入聖域與造化同流者未
易至此嗚呼此豈可以偽為也哉二生欲學之乎學之
必以其道順之歸其以予言告蒙也
吳文正集卷三十一
