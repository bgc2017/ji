吳文正集卷二十六
元吳澄撰
序
送李吉夫赴河南行省理問序
仕不出鄉人之至願也中世遊宦在數千里外不能復
歸其鄉里者有焉歸德李侯吉夫繇從事大司農府陞
中書省掾擢授工部主事通政院都事大都路治中通
政院判官留京師十有八年今得河南行省理問以歸
河南省治汴梁領路十有二府若州四十有六縣百八十
有三歸德為支郡相去不三百里可謂仕不出鄉者矣
三代之時民自選舉賢能以長治其鄉里選之舉之者
必當其人所以利於我也長之治之者必盡其心所以
仁其鄉里也自選舉不本于鄉里而仕于四方者或不
諳其土俗或視其民如路人而螟螣之魚肉之靡所不
至一旦官滿掉臂而去耳烏乎人心吏治之不古也比
比若是可嘆也夫李侯質直無城府其涖官也廉而才
其處繁劇也泰然不失其常度而慈祥豈弟無絲毫傷
人害物之意以是為政于天下何施不可而况于其鄉
里尤所用情者乎理官理刑獄雖專問大吏而不及小
民然大河以南大江以北數道方伯之寄事之關民休
戚者衆矣得賢者能者為之屬從容贊畫隂有以福澤
其民而鄉里與受其賜其所補豈少哉侯之考妣俱受
恩贈考爵縣子妣封縣太君侯歸拜墳墓會宗族見長
老白叟黃童歡呼及門喜吾鄉里之賢能將有以福澤
於我也侯不自以為榮而鄉里榮之侯不自以為幸而
鄉里幸之予也與侯同年生嘉侯之歸其鄉而愧予之
未能也故于侯之行也以是贈至大辛亥五月甲午
贈道士黃平仲遠游序
士之遠游者過予予輙止之曰道脩于家可也既仕而
驅馳王事則有四方之役處士而離父母去妻子栖栖
奔走將何求哉因吾言而不復游者有焉高仙觀道士
黃平仲劬書工詩與之語見其為儒流不見其為道士
也亦有遠游之志人以道流為孤雲野鶴任其所之非
如四民之有定業有定居也則其遠游也惡乎可止而
止之意以為不然今之道士自謂老氏之徒予觀老氏
之書以鄰國相望而不相往來為美夫豈亦以遠游為
善哉倘若遍覽山川周知風俗則老氏固云不出戶知
天下其出彌遠其知彌少矣青牛西度盖閔周之衰亂
而辟世孔孟之歷諸國聖賢之不幸也若夫漆園吏之
逍遥游三閭大夫之所謂遠游此非行地之游也予儒
流不足以知此它日解后尚當細論
送崔德明如京師序
古者教人以德行藝三事教之而成乃賓興其賢者能
者俾之長治其民後世之取人異是矣而隋唐以前猶
未有科目也科目興而取人不稽其本實所取者辭章
之虚而已就使辭章如馬班韓柳抑不過為藝之下下
其視古者禮樂射御書數之藝天壤絶也况其辭章之
鄙淺何嘗夢見馬班韓柳之彷彿乎唐世兼采人望雖
未免于私而間或不失一二糊名考校似為至公其弊
不可勝既然亦時有俊傑出于其間何也世運方盛則
暗中摸索往往得才偶然爾天也而非人也國朝貢舉
率因前代而拳拳欲取經明行脩之士意欲燭其弊而
防之者夫經苟明則知仁聖義中和六者之德無一不知
行苟脩則孝友睦婣任恤六者之行無一不能德無不
知行無不能六藝縱或有缺不害其為本立而末未備
不審今之進士經果明歟行果脩歟抑否也豫章崔德
明至治癸亥鄉貢次年試禮部竟失特恩貳撫郡教官
其在職也僉曰斯人不為利疚皎然有清冰白雪之潔
又曰斯人不與物戾盎然有瑞日祥風之態純良粹美
君生于三代之時其不名于六德六行之中乎泰定丁
卯予始識之而益信所聞于人者之為信然則其前之
試有司而一得一失也皆天也而非人也斯人不進士
而猶謂科目足以得人也哉今將謁選吏部予不能已
於言蓋非徒為德明悼既往之屈實為古今取士之法
制而深慨也此行達京師之日予之舊友儻觀予文必
有笑予之年逾加而狂論偏見猶不減者夫
送甘天民之京師序
甘慤天民豫章之秀士方其少而處鄉里也已如龍泉
太阿之在地沈匿閟蔵未見于世而光芒鬱發莫可禁
遏往往上衝于天識者固&KR2973;之及其壯而出四方也則
如離匣之劒直之無前與論文藝則炳炳琅琅與論政
事則優優綽綽與論天下山川人物習俗則如鏡鑑燭
照水之建瓴丸之走坂無所停滯凡與游與居孰不期
其為有用之器小試夷陵學官夫三峡綰西蜀之口中
州人士雖鮮到然疇昔歐陽文忠公尚書謝昌國俱嘗
仕其土逮今川士之流寓猶以十百計未可以僻陋易
視也而天民之客彼當路之長同類之朋咸願其久留
而惟恐其代去其果何以得此于峽之人哉今兹學官
秩滿又將矯首振翼乎天京予觀士之北上者大率僥
覬其所不可必得其立心之初已可薄而或者安然以
為當然也天民有識有守獨不其然予是以冄三嘉嘆
而贈之言而助其氣而堅其道義而使不失已也朝之
公卿大夫閱人多矣亦必心喜而曰及今乃見大江以
南之異人也夫
送道士劉道圓序
予舟行每過湖口喜其崖壁峻削巖洞竒怪倘非神靈
所宅鬼物所馮自宜為仙祠真館始可稱其地之險幽
水經謂有石鍾山而東坡蘇子嘗夜半造其下以聽其
聲盖殊絶之境也道士劉道圓請于天師將建碧霞觀
亦其地之形勢有以召之而然然道圓從全真師學全
其真豈俗間酒肉道士比夫道之真以治身而緒餘土
苴以應世果欲擇險幽之地而脩真乎脩之脩之所以
當全者一真而已矣它又奚足為哉
送徐則韶赴播州儒學正序
唐人憚播州荒僻往者多非其欲我朝疆土之廣曠古
所無播雖遠在西南一方人士去來視猶中州曾不以
為難徐九成宋兵部侍郎之孫元安慶同知之子以世
家之胄俊秀之選擢為播州學正將行余謂之曰侍郎
吾不逮事同知吾所與游不逮事者稔見其文辭所與
游者深服其德器今之往也其以爾祖之文賁彼習之
朴以爾父之德革彼俗之窳惟固守家學可矣地之荒
僻何患焉向余在京時嘗聞播之連帥來覲好文而重
儒九成往哉其必有合也
送常寧州判官熊昶之序
豫州熊昶昶之尉崇仁六年其廉如清濟之水無一塵
之滓且明且能且仁且公士民思之至于今不忘聞將
赴湖南常寧州判官近者平陽李有仲方六年金谿縣
尹其操守其政事實與崇仁尉相似予嘗稱李尹之善
一曰廉二曰明三曰仁四曰能五曰公而為言之曰世
固有廉者矣其見不明則為吏所蔽雖廉奚補亦有廉
而且明者矣其心不仁則自矜其廉明而深刻嚴酷略
無豈弟慈祥之意或其心雖仁而短于剸裁徒有仁心
而民不被澤仁而不能故也或其才雖能而意之所向
不無少偏終亦不免于小疵仁而未公故也全此五善
者蓋難矣哉而李尹兼有之所以卓然為治邑之最與
予之稱李尹者若是而熊君亦然因書此以寄而贈之
行它日湖南之士民必知予所言之為信
贈王用可序
章貢王用可能煆煉金石而製丸藥其售于人也曰仙
丹又能觀察形勢而為葬師其號于人也曰仙輩大凡
藥特醫家之常劑爾葬師亦術家之常流爾常劑常流
而冒仙之名得無名之浮于實乎或有所疑焉而以問
予予曰可以起死回生者丸藥之功也可以改神工奪
天命者葬師之法也兹非其伎之近于仙者哉借名曰
仙蓋以此名之浮與否與未易懸斷也回生也奪命也
而果如予之言也則其謂之仙也奚忝焉
送蕭九成北上序
章貢蕭君九成善史學自羲農以至于唐虞自唐虞以
至于金宋事之紀載于史者歷歷如指諸掌予謂之曰
善言古者必有驗于今君于方冊所有之事皆能言之
矣今日之事有書契以來之所未嘗有者自古殷周之
長秦隋之強漢唐之盛治之所逮僅僅方三千里今雖
舟車所不至人跡所不通凡日月所照霜露所隊靡不
臣屬如齊州之九州者九而九視前代所治八十一之
一爾自古一統之世車必同軌書必同文行必同倫今
則器用各有宜不必同軌也文字各有制不必同文也
國土各有俗不必同倫也車不同軌書不同文行不同
倫而一統之大未有如今日睢盱萬狀有目者之所未
嘗覩吚嗢九譯有耳者之所未嘗聞財力之饒兵威之
鷙又非拘儒曲士之所能知君之史學苟徒稽諸方冊
之所紀載而不證諸耳目之所見聞得無有闕乎况君
所著述當路既上送官盍亦觀諸今之史館如君之學
者有幾各舉所見各誦所聞要必有以互相發九成曰
子之言然然適百里者具一宿之舂適千里者聚三月
之糧今將為萬里役而徒手以往可乎子將何以資我
哉予曰是謀非吾所能及也當今尚仁急義意氣相許
者滿天下君姑挾吾言以往試就而謀焉其必有以張
君之行也
送胡宗時序
李超暨子廷珪冄世居歙以墨名家黃金可得李墨不
可得其貴重如此吾鄉胡湛然曰嘉定癸未于信州龍
虎山遇異人授墨法堅青光黑莫能及之傳其子士楚
子又傳其孫宗亮宗時宗權三世矣向時與柯山一二
墨工齊等今柯山不復有墨胡墨遂為第一蓋工以世
工為善墨者文房之寶非它工比尤當論其世也李墨
冄世胡墨三世一家祕妙人不與知其獨為名墨工也
宜哉
送陳景咨序
昔成周設食醫疾醫瘍醫等官而醫師為之長然是官
惟王朝有之今在朝有太醫院而普天之下各道各路
及府州縣莫不有醫官焉或以治為職或以教為職官
之所用一一取給于衆醫官愈多而醫愈困矣非得仁
而廉者居是官孰能拯斯弊乎若吾里陳君景咨心仁
而行廉者也為醫官于吉水新喻二州其在職也衆醫
思之景咨其何以得此于人哉景咨醇儒也儒而通于
醫家世儒門賢厚稱于鄉黨惜也其仁心廉行足以悦
于下而其虚氣實力不足以結于上則下雖悦之而何
能使之有以悦其下哉予在朝時知太醫院諸官皆貴
人鉅公無非仁且廉者景咨與之合德誰能以景咨之
姓名心行轉而上聞
贈無隠相士序
無隠相士工相人以形聲定一生之貴賤富貴壽夭以
氣色定一時之休咎福禍吉凶是惟不言言則必中如鑑
之照物妍醜無所隠是以人之喜貴喜富喜壽與夫期
休期福期吉而幸其言之或然者慕而就之惡賤惡貧
惡夭與夫慮咎慮禍慮凶而恐其言之或驗者畏而避
之予曰子之相術與鄭季咸能使心醉者列子其人爾
設遇壺邱子子惡得而相諸壺邱未嘗有隠也子將自
以為隠矣且今之所遇今之列子也後之列子骨肉俱
融于斯時也又何氣色形聲之可議然則如之何請問
希夷或曰希夷之相人猶無隠之相人也而奚問為曰
以耳聽聲聲無遯情以目視色色無遯形是曰無隠聽
不可聞無聲之載視不可見無色之界是曰希夷草廬
畊者叙
送袁用和序
納人之死骸于土以天地之生氣飬之苟得其養則死
者如生凡其遺體之本乎是骸而生者自然蕃衍盛大
譬猶培木之根而其枝葉茂此郭氏之葬書與程子之
遺言合而葬師之泥于曲藝者鮮或究其原也蓋其伎
有本有末有正有偏有真有偽世之紛紛以伎自號求
售于人而圖利于己者大率末也偏也偽也幸而其傳
之不泯或識其大或識其小而吾用和適然有聞焉殆
千萬人中不一二也噫用和其亦慎其所用哉斯蓋助
孝子慈孫之仁其親而匪徒曰富貴福澤之而已用和
其亦慎其所用哉
贈醫家吳教授序
儒之道無所不通醫之道一伎爾而于儒之道為近何
也儒之道仁而已愛者仁之用而愛之所先愛親愛身
最大親者身之本也不知愛親則㤀其本身者親之枝
也不知愛身則傷其枝愛親愛身而使之壽且康非醫
其孰能故儒者不可以不知醫也醫之道賾矣炎皇博
物明理而有本草之經黃帝為民立命而有靈素之經
今世所傳雖或不無後來之所附益要之其原必出于
上古生知之聖伊尹之先覺而論湯液以齊量五氣五
味之配合周公之多藝而設官職以參兩九蔵九竅之
動變皆因炎黃之明物理立民命者充之也醫之道詎
可易視乎武王之養疾于親也常欲審其力之所能勝
夫子之慎疾于身也不敢嘗其心之所未達知藥之不
可苟也聖人之愛親愛身何如哉惟其愛親愛身之至
所以重醫之道與吳成學儒道者也少而孝于親慕醫
道而未及學中歲身有痼疾慨思此身為親之遺體有
疾而不治則非唯不愛身是亦不愛親也師門講求于
善醫之人竟能巳其疾由是志于醫既足以保其親之
身而醫院又官之自新昌州醫學正勅授餘干州醫學
教授將赴官過予予嘉其留意于醫也為述炎黃武王
伊周孔子六聖人仁民濟世愛親愛身之道以開廣其
志且俾人人知醫道之重不可視之為一伎而忽之也
成字山則醇謹篤厚女弟之子妻之予是以贈之言焉
贈胡道士序
三代以上姓氏分為二故氏屢易而姓不可易三代以
下姓氏合為一往往以氏為姓而無復有姓外之氏姓
固姓也而氏亦姓也于是但有不可易之姓而已自晉
室不競中州之族姓混淆爰及唐初每輕以賜姓寵降
附之徒至于唐末又多以養子繼軍伍之籍而姓愈不
可辨矣嗚呼有生之類或知母而不知父或知父而不
知祖能知其祖者唯學士大夫儻知其祖則孰不欲世
守其姓以傳之子子孫孫而不易哉大中祥符觀道士
系本豫章進賢之胡其父占軍籍而本姓失子既讀書
通於義理念先世神明之冑而不祖其祖安乎圖改籍
而貧不自振力有所不能也乃寄跡老氏教中以復其
姓所師所友皆吾儒身雖不在學士大夫之列而心則
卓有學士大夫之識不獲編齒于四方而不能不依托
于二教者勢之厄于人命之厄于天也其志盖有可嘉
而可悲者焉道士名原字子泉今復其姓為胡氏
贈樂順德成序
天之生氣在地中者隨隴阜之形勢而行止人之生氣
在身中者隨經絡之血脈而乖和此自然而然非有使
之者也世之畸人能乘地中之生氣則有蔵往之仁能
候身中之生氣則有知來之智斯二術者通于神明矣
豈易能哉樂順德成儒家子遇專師得真傳于是工其
伎頗或聞子所能有求有問者日衆吾不願子之輕于
言也然安能閉子之目緘子之口乎亦謹之而已矣因
子出遊書此以戒
贈葬師賴山泉序
能原其來于百十里之外而不能乘其止于一二尺之
内此察地理者之通病也學者鍾生問術于寧都之賴
葬師而得其文持以示予予曰此真術也既而賴師來
過驗之果然噫此術傳之者祕故能之者稀師固能矣
然真術不行行術不真不若五星新法之曼衍而易售
也能者不輕為人葬不輕與人言其母貴人之利而賤
己之藝哉
送鄧顯宗序
鄧顯宗歷司縣吏將近八十月謹畏自守無纖毫過失
未嘗一至上司之庭兹由樂安縣赴平凖庫經吾里造
吾門予喜其能自完也嘉其既往又勉其方來欣然領
吾言而去因思曩歲有一二新進士予規之以廉正聞
吾言殊不樂其後竟不免于瑕玷彼為儒而乃如彼此
為吏而能如此可謂難也巳于是書吾言贈之溥為今
之為吏者勸且以愧夫為儒而不能如之者
送邵天民赴瑞金教諭序
廬陵邵天民將赴瑞金儒學教諭過予予閱廬陵之士
多矣大抵卓犖秀偉則有餘而謹重淳厚常不足以予
所聞二百年來惟丞相益國文忠公不為土地風俗所
移今于廬陵士中忽見如天民者寧不為之驚異乎邵
族之富前時甲于一邑勢燄赫赫不可近獨天民之家
蕭然一寒士也挾一藝以濟人利物為給其家之衣食
篤志教子為儒固己不類其族之人矣子之學既成温
温然恂恂然同黨莫不嗤議其迂闊則又不類其郡之
人焉而予獨見之驚異者以其彷彿益國之流風也夫
教諭之職雖卑然為一邑士之模範儀刑豈可以易視
天民庶幾不愧于其職也歟予自幼拙樸不能入時俊
之羣而亦不能改易以求合今老矣天民乃與予之率
彀同烏乎不喜之之深邪若其異日之所到則有命不
可豫期之以為謟也
贈董起潛序
予雖不學醫而好觀内經難經脈經等書頗曉人身脈
理大概然自少而老由南而北欲訪求一明醫而不可
得其下品率是意病加藥其高品亦不過對證用藥而
已孰能究脈之精微察病之原本哉樂安雲蓋鄉之董
宦家名族前代以儒科仕者不翅百數文物之盛甲于
一邑逮宋亡科廢舍儒而習醫有董氏起潛焉往年初
見之未深知也近年從孫春抱竒疾醫莫能療而更生
于起潛之手因為予診脈聽其議論通達隂陽造化審
别蔵府經絡井井不紊予驚竦曰是間乃有此明醫乎
慨相遇之晚而未有病可以試其伎也至順元年冬過予
謂予明年夏秋之交有重病其時當來供藥今年六月
病果作其病日輕日劇醫以為瘧起潛至曰似瘧非瘧
也以瘧治之則誤矣診之六脈浮緊右寸口獨浮而短
外證有寒熱胸膈氣滯盖由肺氣内傷先以五膈寬中
散暢導其氣寒熱未除脈尚浮緊此為客邪在表用桂
枝加附子湯温散表邪表證既罷獨兩尺脈弦遲為腎
蔵虚寒用四柱散加薑桂以暖其下部又獨脾脈微弦
用治中湯加附子以理中焦繼用參香飲參苓白术散
相間飲之以漸底于平復自初服藥每進藥一盂則病
退數分再服一盂則病又退數分盖病勢甚惡而藥
力亦峻予生平服藥未有若是其速效速驗者也史遷
倉公傳載淳于意自述其為人治病名狀二十五條纖
悉該備至今令人想見其醫術之神起潛于予之病凡
四易藥先後倫紀毫髮靡忒今倣倉公傳所述筆而為
序以貽之非特表起潛之明于醫亦以自許耄叟之明
于知醫也倘天下之醫人人如起潛天下之病人人遇
起潛則可以保身可以盡年而舉世無枉夭之患良醫
之功其博濟于民視良相奚異周官醫師之職十全為
上失一失二失三為次失四為下所謂十全者十病之
中可治則治之不可治則不治或治之而生或不治而
死十病皆中而不失一也起潛能于未病而言方來之
有病于己病而言此去之無病脈之可疵者病雖輕必
言其可憂脈之無虧者病雖劇必言其不害有言輙中
斯其可為十全之醫也夫
贈柳士有序
三峰柳先生以尚書義為進士師門弟子擢第預貢登
上庠者百餘人子士有世其業以俊異稱自進士科廢
家學無所乎用遂易業習古篆鋟姓氏名號徧歷公卿
大夫之門余謂士有之業雖易而不離文字間是亦無
忝于其先然此事政未可以小伎目視昔所業尤難焉
難有三識字一也善書二也工于用刀三也刀之技既
工矣若識字則前代許祭酒近代鄭國史戴通守之書
與夫徐騎省李縣令之碑刻石鍾鼎之款識俱不可不
詳究也今之善書且識字者在洪有熊天慵氏有司馬
九臯氏試往問焉
送章楫序
昔晉氏在江左王謝為相門一時風流文雅之懿動蕩
耳目凡子弟出入前不問可知其為王謝二家盖習氣
不期然而然自非他人所能及者宋丞相杭山章公清
謹自守雖為宰輔猶如布衣時季年屏居山中樵牧争
席見者不知其為宰輔也其從孫楫一貧如此凄然蕭
然學甚充詩甚工而淳如也介如也無分毫悲窮悼屈
恥惡衣惡食之意非杭山公之習氣熏染而成歟來游
洪庠歲晚言歸予惜其去也而贈之言楫也益充其學
益工其詩將大底于成而為天下士視昔王謝風流文
雅尚不足為其有光于先正又豈但為章氏佳子弟而
已哉
送法易子序
富州同造之孫其習秀而文其儒喜談葬術凡地理家
前所未有世所見之書往往于孫氏焉子憲獨朴而野
近年有凊江皮氏好客務施游客輻輳其門而談葬術
者尤見禮然以其來者之衆也各效其長各逞其異聞
者熟知者翫能以術而獲用于彼亦難已季年營葬地
不它人之信而一委之子憲于是子憲之術浸以重後
數年解后于富州子憲曰吾術因族祖外祖在西廣得
馬道人龍髓之文又善咒符水愈疾疫變雨暘致雷電
地理用天機卦道法依參同契用納甲卦二術但用卦
故以法易子自名余曰若儒族之人儒家之子讀儒書
以儒而飾其術豈俗師之所敢望哉方稱其用卦法易
之竒忽有誥余者曰子知水路火候之說乎地仙云不
須卦坐天仙云本無卦爻此又何也余于是口呿而不
能答徐應之曰待余就景純平叔問之
吳文正集卷二十六
