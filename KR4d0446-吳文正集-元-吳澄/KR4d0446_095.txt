吳文正集卷九十五
元吳澄撰
韵語(七言律)
次韻息窩道人
三年隻影落天涯望極南雲眼欲花道上已驚仙枕夢
河邊誤泛客星搓棗梨秋熟供新飯桃李春榮滿舊家
喜得息窩消息好黃金粲粲待披沙
次韵彭澤和縣尉讀書岩亭
怪石崚嶒自可尋劃開巖洞更幽深隐仙書響烟雲散
太史字痕風雨侵舊迹一朝成偉觀新亭六角面穹林
孝廉作此千年計淨洗世間塵土心
次韵酬彭澤和縣尉
石仙種橘舊成林孝子和侯重按臨自是儒流為政别
超然德度感人深底僚此日塵中跡卓行他年史外心
客有竒逄癡不去天風浩蕩更秋霖
徐道川次文生韻仍韻奉呈
北行往往值齊年先後冥符豈偶然却幸筋骸尚康徤
又將步武接英賢行藏非我由天意久速何師頼聖傳
况有蘭金同志在芳香彌烈守彌堅
歸舟次韵徐道川
齊來齊去好齊年只覺吾廬愧此川西日不淄持釣手
南風初試阜財天一舟汎汎身無繫十畝間閒里有田
尚欲超然遊八極可能共我話良緣
寄濟州張脱脱和孫
聖朝厚德徧穹垠驛置舟車待小臣弊倖宜防須特職
選掄不苟得儒紳家聲藹藹千人傑客席温温四海春
郵吏向予談盛美短詩聊此寄情親
長蘆岸阻雪次韻張仲默(二首)
忽地瑶華數尺深天工妙手敏如針無聊客子興長歎
有思詩翁動短吟誰與推篷問僵卧自驚潑水透重衾
轉旋真藉毫端力早起暾陽破沍隂
又
不管嚴風滯去舟且欣初雪兆豐收茫茫一白迷荒岸
炯炯䨇清盼勝流似此人間豈塵鏡恍如天上有瓊樓
雲間日出情尤快千里金臺瑞彩浮
又次韵張仲默
官卑禄隱儘年深古意常存不薄今本本原原知問學
篇篇什什亦歌吟後生習氣多紈袴先正流風一布衾
志合豈辭千里遠相期晩歲共分隂
壽董中丞
直氣貞心命自天風霜老栢正蒼然將千萬世壽吾國
先五十年生此賢甲子肇新初日度丑辰依舊斗星纏
邦基身世同悠久敢賦崧高第二篇
疎齋盧學士和郝奉使立秋感懷余亦次韻(二首)
斧威直指可能禁鼓吹從容翰墨林公舘月簾秋澹澹
誰家霧閣夜沉沉喚回千古南樓興付與兩翁東楚吟
休道鐡心猶觧賦要人識取愛梅心
又
政爾煩歊不可禁秋聲忽忽動鴞林好懷恰與清風值
浮翳俱隨驟雨沉江上清楓頻入夢淮南幽桂又聽吟
閑雲淡漠元無繫來去常如見在心
又次韵謝疎齋和章
昏倦群魔政叵禁忽然驚起立如林初聞仙樂空中下
細認香材水底沉有句可陪薇閣老何人敢效玉川吟
兔絲謾附千尋上喬木樛垂見古心
夜坐四次韵
物情自適更誰禁草際螢飛鳥宿林魯叟爾來無夢寐
蜀莊此去只冥沉客中又見秋風起夜半初聞木葉吟
凉意逼人眠不得坐看孤月到天心
晝坐五次韵
静中不覺暑難禁况復身居七寶林槐國避焚封蟻出
石盆趨冷戲魚沉蚊將伺暮深深匿蝉未知秋懇懇吟
只有道人方燕坐清香一縷起鑪心
石泉法師來自天京朝士有詩道其雨晴感應
之速玄玄道判率予繼作遂亦不辭
廣陵倦客困炎埃聽得仙官天上來歙歘隂霾見星月
尋常掌握挾風雷居然三日祈禳事可是明時爕理才
朝士有歌吾亦喜豈無餘福及埏垓
有畫影談命人於真州厚獲而去其門弟子繼
來
獨巧真堪駭衆愚有言有象立成圖天機往往多竒中
人事來來亦偶符每見&KR0008;乩叢閙市又聞稇載去通都
老蒼已辦田巴計却喜升堂得是夫
客中即事次韵元復初郊行(二首)
急雨連宵井也渾城居寥落似山村停披儘看書堆案
絶飲空餘酒滿樽日有虚皇相伴侣時逄嘉客細評論
青燈一室長如晝未覺門人四野昏
又
客中又過二分春聞道千紅百紫新雨到庭隅長芳草
日窺窗隙弄游塵懸知萬里只如此孤坐一堂還可人
不信却須凌倒影九天樓閣倚長身
次韵元復初飲歸
茫茫大地一漚浮底是劉家百尺樓紅綠春來春去樹
清渾雨後雨前流所逄偶爾難追覓此處欣然即勝游
最喜江南山色好晴雲無意自蒙頭
次韵劉縣丞漕運述懷之作
漕向西來數百艘塵囂煩委雜朋曹量收庾積方贏取
水惡風狂儘獨勞自顧壺中一粟小回思庭下二松高
北山詩作東山廢好句聊堪畀海濤
次韻博士牛吉卿
隴西公所楫升階頗意前時與子偕知有啼號惱韓愈
喜無竇徑誤高柴官優難曠存深慮病起能詩見好懷
此去天君常泰定客邪誰敢寇形骸
次韻送袁惟一遊旴自鄭舘
已知柔日卜辛丁將破旴雲訪老程人事古來難甚快
天容今夏更慳晴倘經華子宜留句偶會麻姑亦寄聲
未許先生終嫁衛早還鄭圃共尋盟
次韵謝友和(二首)
不作常途計有無信知律令要詩書堂堂手捧諸侯檄
欵欵躬尋處士廬偉噐期君天下用名談慰我客中居
文章時出聊游戱更待他年報政餘
又
公舘逄迎眼倍明相山堂上曉風清飽聽江練新詩好
轉覺濠梁逸興生柱後法冠他日服案前書策舊時檠
三千牘裏有此客未要津頭便送行
次韻餞胡噐之挾詩府驪珠遊江左浙右(二首)
疊疊青山曲曲溪客來恰值主人歸推吾謬作劉公是
知子可如陳去非悟處蛇蜩遺脱殼看時翡翠好毛衣
清朝若定詩流品指日雲霄向上飛
又
滿篋驪珠未是窮照人海蜃眩青紅慎投休惹群盲怪
妙貫終須一線通至寶千年存異玩圓機觸處得玄同
雪天送子江湖去春水生時吾亦東
贈謝兄遊齊安
謝氏蘭階有此竒鄭公樗散是吾師不甘鄉里浮沉老
忽作江山汗漫思赤壁千年遺舊迹黃岡一日遇新知
為余喚起蘇仙夢明月清風無盡時
用魯山叚錄事和李簽士丁麻姑韻時段奉憲
檄賑濟
吚軋籃輿從事衫泥途滑滑石巉巉急援野莩填溝壑
敢避行難似隴凾春氣頓回萎草木長林驚見古松杉
一夫弗獲真吾愧誰道魯山非傳巖
秋孟讀書林中觀梅追和主人十疊之歌(二首)
讀書林裏樹林林獨向梅邊着意深人愛說香兼說影
我看成實又成隂境清遠却炎炎氣仁熟中全白白心
他日風霜冰雪後約來花下重追尋
又
黃金脱帶綠成林春在梅根深更深已悟坎宫藏一白
從教否月長三隂殺機密密含生意實腹存存得本心
無日無時不陽復識花試向未開尋
潜庵蘭思有倡和以示天慵而不以示余次韻
索之(二首)
南榮瀝瀝簷牙雨北牖颼颼紙背風坐久從教更漏速
灰深宿得夜爐紅生來意氣都虚喝老去情懷似小童
頗怪詩筒俱走遍隔墻有耳却成聾
又
冷窗兀兀坐無悰聞有王風續鄭風老我自知才思薄
羞人斗覺面顔紅不嫌官舍嗤寒客只怕詩家斥狡童
唱和喁泠俱變滅到頭萬事付真聾
仍韻奉答潜庵官長
自笑此生如斷篷飄飄偶爾逐長風鑿通隣壁一鏬白
分得書燈半穗紅韓輩詎堪儕陸老蘇門可是進黃童
公曾四問伊人否愧我形骸尚瞽聾
送敦教授之英德
庾嶺梅花歲晩幽送君遠客嶺南州單車發軔雲霄路
好句留題烟雨樓消觧炎風成冷澹磨礲怪石作琳球
聖恩敦遣光文化倘比唐蘇是勝游
送空山雷講師門人丹陵胡道士游京師(二首)
玄經一足獨侯芭寂歴空山宰樹華大半門人立霄漢
尚餘吾子卧烟霞小心慣煉補天石大膽能刳蝕月蟇
去去奉書三詣闕却尋句漏問丹砂
又
遠遊誰為賦新篇來自丹陵小洞天拂日一鞭聊復爾
御風䨇袂已飄然快看鵬海三千里早證龍沙八百仙
莫戀射熊春夢樂贈詩人在斗牛邊
次韻胡噐之問病
鶯聲晛睆燕差池春到閑中日更遲偶躡清都陪净侣
誰知勝境即良醫屋山月上元無夜樹杪風來似有期
坐客屢談渾忘答問余還職在何時
題倒騎驢觀梅圖
玉妃一笑本無猜拗性驢兒去不回見面可憐交臂失
留情聊復轉身來月凝絶豔駸駸遠風送清香欵欵陪
雪裏吟翁吟弗就過時却與惱癡獃
次韻袁惟一寄贈
薄伎聊堪比旊陶分甘負儋誤乘軺每慚樗櫟妨賢路
不廢芻蕘荷聖朝雨露恩濃難報補烟霞疾痼匪虚驕
多兄舊逕猶存菊紫盖雲深望眼遥
次韻浩齋喜雨
巫鬟何許會争憐甘澍真堪當醴泉才士幾分消渴病
衆生一霎喜懽緣巳聞龍德撫八極佇見鴻恩漲九川
好借餘波供涸硯鋪張雅頌萬斯年
題西峯隐居
悠悠好景寄桑榆老向西峯自校書争席樵夫便狎坐
摳衣穉子任懽趨花香静晝微風裏草色深春一雨餘
城市通儒日沉醉還知醒眼看吾廬
寄題桂溪陳氏山居
斗邑西來谷可盤天教隐者宅其間縈紆幾曲桃源水
突兀一拳蓬島山竹樹百年清蔭在圖書四壁白雲閒
日長自對聖賢語雞犬不驚人往還
偶次韻何太虛九日寄皮昭德時太虛將往觀山
因阻雨留清江鎮余寓芸香樓
故故誰將泠雨催雲峯雲女是良媒不教每日乘樏去
應為今朝泛菊來遠岫沭餘增點染枯池滿後足渦洄
樓中有景無人寫留取新詩待子回
白雲亭詩(并序)
衆山崷崒一峯尊峯頂新亭扁白雲百世清風松獨嘯
千春化日草長醺底湏天上别境界未覺寰中多垢氛
北望悠然識親舍神仙元不離人羣
樂安天授群山之間一峯巍然名靈寶山有
四仙祠託焉山之北阯冨者代興昔陳今游
寔主兹山游氏弘道既新仙舘道寮又構一
亭以望親舍扁曰白雲將求四方之能詩者
賦之弘道年少才優事父兄不違禮無世俗
子弟之好而翛然有塵外雲山之趣清致如
此是可尚已
禱雨次韵酬袁惟一
晝日如焚夜薄寒早苖已穗欲枯乾荐饑忍見艱庶食
獨飽何能樂一簞自顧人微耕草野聊同巫舞禱雩壇
老鱗挾得千年雨投鐡靈湫亟起蟠
旴江童氏重修喜清堂
綠樹紅芳映酒巵朱甍屋瓦照清池百年老監善占地
三世聞孫肯棄基浩浩乾坤千劫裏巍巍棟宇一新時
相銜扁字俱塵土消得江山入好詩
次韻王學士七夕新秋(二首)
煌煌桴鼓引䨇旌道是天孫大禮成金鏡南飛光欲半
銀潢西去寂無聲佳期一夕誰人見滛思千年事未平
最怪河東五星䴡却嫌抱拙要中更
又
夜來天闕透清香桂露蘭颸冷逼床肅肅刑官傳令到
炎炎酷吏去人忙鷹鸇横擊老逾徤狐兔深潛類自傷
聞說南樓新月色江湖萬里動寒光
王承旨壽日
雲漢分章作世禎此時此日鉅儒生千年嶽瀆靈光合
萬里乾坤秋氣清滿月有輝仍似昨緐星無數敢争明
皇猷帝制閒中事論道經邦要老成
寄題醫士陳氏意齋
百千萬變十三科泥古方書柰病何看取慈親求赤子
有如姹女籍黃婆重輕按舉精思巧加减稱停活法多
此妙不傳君獨得可能紙外覓機佗
次韻吳真人題侯講師損齋
已知無患在無身諸妄俱無只一真净盡千林搖落後
長流萬古發生春目官窅窅成朝徹鼻觀深深飬谷神
我亦易中研九卦喜從方外見畸人
題許氏時思堂
庶人於寢士於廟事死如生遠可追三世孝心傳百世
四時享禮帥初時記文炳炳眉山筆家範優優曲沃規
我欲因之敦薄俗不能自巳更裁詩
賈參政壽日(二首)
相業傳家幾百年天心為國産英賢岱嵩嵂崒青千古
溟渤渟&KR0636;會萬川垣北紫微瞻正色斗南黃道次新躔
訏謨辰告從容了誰信金門有隐仙
又
比山比阜比岡陵仁静如之壽作朋恒月半規圓有漸
臨陽二畫進方升回頭舊臘家家餞轉眼新春歲歲增
妙運所期禆造化八荒一域慶同登
次韵楊司業
東風絃管沸樓臺處處游觀閙往來散地一般春意到
後園幾樹好花開發舒情思將詩句領略芳香付酒杯
擬辦賞心酬美景呼童先與掃莓苔
次韻楊司業喜雨
好雨冥冥濕軟塵雪花豔豔更同雲蘇醒地肺萎枯脉
點綴天涯浩蕩春九奏召和符氣數六龍在御慶華勲
帝功不有歸玄造玄造無言跡已陳
寄題許氏文會堂
四海交游萃一堂講論不在泥篇章知為糟粕書奚貴
悟得筌蹄易可忘染就恐緇羔域素亂真休眩臘鞭黃
紛紛只詫三槐記指擬功名付二郎
次韻楊司業芍藥
寒沍深冬宿異根發榮今日謝春恩淺潮半醉流霞暈
清印初昏淡月痕花下蜂狂成勝集草間狼藉倒芳樽
紫芝興味亦如此誰信京華有綺園
次韵楊司業牡丹(二首)
誰是舊時姚魏家喜從官舍得竒葩風前月下妖嬈態
天上人間冨貴花化魄他年鎻子骨點唇何處箭頭砂
後庭玉樹閑歌曲羞殺陳宫說䴡華
又
公詩態度藹祥雲綺語天香一樣新楮葉雕鎪空費力
楊花輕薄不勝春老成此日名園主俊乂同時上國賓
樂事賞心㴠造化撥根未遜洛中人
題某翁慶壽詩卷
平生真樂在田園貌古心淳内外全有子有孫天上福
無榮無辱地行仙義方何意禄三釡仁静收功壽百年
多少歌詩談盛德翁應一笑寘牀前
次韻寄揭浩齋
遽使倉忙辦去船目隨賓鴈到南天懸懸兩地懷冰鑑
袞袞諸公事貨泉宇宙無涯悲往日田園有興待來年
浩齋風月今何似萬一分留肯獨賢
送王國卿博士提舉陜西儒學
文公東北曾分陜宣父西轅未到秦百二山河應似舊
一千年事幾更新雍田上上古無敵髦士峩峩今有人
國子先生時雨遍萬家烟柳露桃春
題送耿子明還家飬母序後
三十婺居九十康斑衣兒子鬢毛蒼桃分仙實來西極
萱老春花瑞北堂萬里遠遊䨇足倦百年終飬寸心忙
蹇予風樹嗟何及為爾重歌不匱章
題曹氏褒德集
蓬鬢蒼蒼適子孤追掦父美孝如初廉平一世文無害
醫治千家惠有餘隂德將期駟馬蓋多方已冨五車書
阿誰能為作佳傳笑指空缾問粟儲
曹彦禮易齋
先天河瀆龍馬出中古岐山鳳鳥鳴往聖一心開秘賾
來令萬世覩文明能知身内有周孔豈謂人間無卲程
三復曹君易齋說名齋難處是難名
題徐妻趙氏貞節傳後
為夫終飬志難酬代戍無丁重有憂家地雖寒兒可待
所天或二妾誠羞堂堂烈婦道應爾袞袞文儒說未收
誰輯世間貞節傳品量特筆擬春秋
題徐威卿學士贈吕子敬緫管三詩後
薦賢學士久黃壤投老使君猶綠眉處處甘棠思美政
言言華袞見三詩他年循吏誰能傳當日行人口有碑
厚施在民應厚報天教上壽過期頥
壽詩
貳公弘化得真賢妙斡隂陽爕理權千載台星應申嶽
一時臘雪瑞堯天豐登氣象人皆睹參贊工夫世莫傳
又起初元壬子歷年年皇慶太平年
途中代柬監學僚友
疇昔何曾三宿戀如今巳是四年淹朝廷禮意不相薄
朋友歡情殊未厭日月無私光普照烟霞有約分應潜
歸衫鳥哢花香裏處處春風動酒帘
朝回再次韻
風吹僊樂下瑶臺閶闔中間翠輦來雲擁紅光千丈遠
日行黃道九天開百官星拱環金闕萬壽雷聲進玉杯
已覩太平新氣象四方犴獄長春苔
題簡齋陳參政奏藁後(有跋)
君臣密勿紹興中文物依稀貞觀風三幅奏篇存雅製
諸家題字總名公巳聞玉匣人間見空想銀鈎天上工
百八十年如一夢摩挲遺墨視夢夢
紹興參政簡齋陳公奏藁三幅其一謝御賜
臨王羲之玉潤帖其二為奉旨辨歐陽詢書
真偽淳熙紹熙葛周洪尤謝楊章樓以至慶
元嘉泰開禧諸名公題跋者凡十八人蓋百
八十年於兹矣澄得肅讀感慨繫之臨川吳
澄謹書
次韵酬劉監簿
本來麋鹿樂邱山何事駑駘絆杙桓哿矣西疇趨東作
偶然北海便南摶道邊老木留遺蔭江上清風動去瀾
君向洞庭找彭蠡水天萬頃共清寒
題御史謙齋瑞竹卷
相君遺下公安種御史重開私第祥幻作靈根長枝葉
顯教清節傲冰霜貞心匹配朱家栢餘蔭依稀召國棠
如是四時如一日共看耐久保青蒼
次韻息窩道人遠寄(二首)
飲罷金盤玉露杯和陽消息到寒梅月華夜照崑崙頂
雪浪春融灧澦堆此事一行嗟便廢迷途未遠幸歸來
高齋久久高人跡砌面重重封綠苔
又
參同遍萬復同千早見師兄發秘傳小智詎覘海鵬化
大方應笑野狐禪息窩對榻知何日衲被蒙頭記昔年
只作平常不竒怪金光明藏聖功員
吳文正集卷九十五
