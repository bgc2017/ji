吳文正集卷四十八
元吳澄撰
記
紫霄觀記
至治元年十月甲子紫霄觀道士張惟善來言紫霄觀
在南豐之西南八十里岩洞之勝世之稀有而遠於通
都要途故搜竒探幽之士鮮或至者惟遁身絶俗之人
保神煉氣棲息其間而亦昧昧鮮有聞也其入山之逕
石岩削立中鑿石磴百餘級至梯雲洞洞之上右一逕
入華陽洞正路逶迤而升又石磴七十餘級而後至觀
門立正殿以禮天神屋三分之二居岩下其前宇飄雨
所及乃覆以瓦正殿之左為屋以禮玄武神右為屋以
處道流其前為法堂又前為藏室藏室與觀門相直正
殿之後石竇中有蜕骨色如金長八尺許又上小岩中
有仙床又上一岩形如甕盎名曰經洞觀之左有掛冠
石赤松岩及蛟湖金坑之屬觀之右有丹井四時不竭
由丹井入中岩有張丹霞讀書山房中岩而上至山頂
為上岩有浮丘祠祠下有小岩曰妙仙洞踞高望遠軍
峰卓然諸山聳秀盱水如帶縈紆横陳軍峰之下水流
小澗遶觀之前如線通於山石之間五七里内凡九曲
出雙蓮橋合于大溪觀之後方峰如屏觀之前一山名
香爐峰前後左右小岩洞不可勝數觀肇自唐開元名
妙仙觀五代時頽廢宋大中祥符道士王士良重興之
治平初改今名額淳熙間道士吳源清知書能詩錫號
善遠大師賜紫一新殿堂今百餘年惟善忝主此山大
德丁未善士施財修葺其舊惟善已紀其歲月于石延
祐丁巳又以善士施財創建經藏正月興役九月畢工
十有一月開藏運動施者王子茂陳哲諶檝暨遠近諸
善士王應祥承父之志竟所未竟惟善昔年遊江右江
左自兩淮荆襄至武當而還今老於山中矣蘄一言以
傳久遠可乎予聞其言泠然有御風之想欲飛至其所
一觀幽竒而不可得惟善通儒家道家書朴素而不俚
逍遥而不危方外畸人也以此地宜有此人非此人不
足以宅此幽竒也予既以未獲至為欠則筆其所誦授
之以逹予意於山靈尚期他日往遊而賦詠焉
西陽宫記
文章之傳世雖聖賢之餘事然其盛衰絶續之際實關
繫乎天地之氣運周秦以前尚矣先漢賈馬二子以來八
百餘年而後唐有韓子唐韓子以來二百餘年而後宋有
歐陽子天之生斯人也固不數也是以百世之下萬口
一辭稱為文章之宗工尊其文則敬其人尊其人則敬
其親苟敬其親也則其敬無乎不在而况其墳墓所在
乎此予所以不能已於西陽宫之記也西陽宫者何歐
陽子之親之墳墓所託也昔韓子三歲而孤先世墳墓
在河陽時或往省歐陽子四歲而孤二親俱葬吉永豐
之瀧岡終身不能一至盖其考崇公官於綿而生子官
於泰而遽終妣越國太夫人鄭氏以其子依叔父隨州
推官越一年崇公歸葬于吉葬後還隨歐陽子年二十
預隨州貢年二十四登進士科歷事多在江北及留中
朝年四十六而太夫人喪次年歸附崇公之兆葬後還
潁崇公之葬距越國之葬踰四十年越國之葬距文忠
之薨又二十六年六十年間欲如韓子之一省墳墓而
不可得其墳墓之託幸有西陽宫焉宫在永豐沙溪鎮
之南舊名西陽觀莫詳何代肇創宋至和乙未道士彭
世昌起廢掘地得鐘識云貞觀三年己丑西陽觀鐘崇
公諱觀聲異而字同乃請于朝改觀為宫宫之後有祠
堂合祠崇公父子阡表世次二碑竪于一亭中間祠堂
敝里人陳氏新之淳熙丙午誠齋楊先生為之記其堂
後復敝陳氏子孫重葺咸淳丙寅巽齋歐陽先生為之
記莆陽方侯崧卿守吉出錢十萬命邑尉陳元勲修築
瀧岡阡之門與墻紹熙辛亥艮齋謝先生記其事尤該備
獨西陽無片文可稽祠堂初記丙午至今一百四十四
年矣祠堂續記丙寅至今亦且六十四年矣而宫之道
士鞠文質始遣其徒蕭民瞻來請記建宫本末民瞻之
言曰宫面山枕溪供抱明秀金華桃源翼其左龍圖鳳岡
峙其右地之廣袤六畝而縮禮神安葬室屋俱完宋南
渡後道士賜紫者四劉師禹陳宗益彭宗彦曾若拙也
田之歲入米以斗計三百而贏則宫之可藉以永久宜
也而予竊有慨焉常聞諸禮士去國止之者曰奈何去
墳墓也子路去魯顔子俾之哭墓而後行然則古人未
嘗不以不得守其墳墓為戚也而唐宋二大文人栖栖
無所於歸末年就京就潁而家悉不得歸近墳墓豈其心
之所樂哉今瀧岡之阡歲時展省如其子孫者西陽宫
道士也據禮之常揆義之正雖若可慊倘非歐陽子之
文上配韓子如麗天之星斗光于下土與天無極人之
尊仰推之以愛敬其親者亦將與天而無極則亦何以
能使其親之得此於人哉夫能使其親之得此於人也
其不謂之孝子哉夫得謂之孝子也而但謂歐陽子為
文人可乎哉噫此予所以不能己於西陽宫之記也
仙岩元禧觀記
信之山水固竒秀而龍虎山都其最山之西十餘里厓
石嵌嵁下瞰溪津洞穴百數有名者二十四號為仙岩
地勢險絶人跡不到陽顯隂幽若或宅于其間龍虎勝
境寄身老子法者宫之逮及國朝盛極甲天下一本三
十六支冠褐千餘其崇隆豐厚位望儕於親臣資用儗
於封君前代所未嘗有盖其地氣之積鬱發逹而然開
府大宗師以龍虎道士際遇世祖皇帝依日月光歷事
五朝眷渥如一嗣其統於神竒者若而人演其𣲖於故
山者若而人分設宫觀布列朔南郡縣者不可勝計至
若仙岩之卓詭殊特自應乘其旺氣而開府之徒孫張
師嗣房始建觀于岩之隂面玉屏鉢盂天馬諸山名元
禧觀師恢廓慷慨剛直自立人有過輒面折人有急周
之無吝情好讀書能吟詩每謂富貴浮雲死生夜旦爾
倘不聞道如未出世擇地營搆俾其徒安内養忘外想
蘄守清虚謙讓之教前傳後續永不失墜也嘗從開府
入覲仁宗皇帝制授體道通玄淵静法師主潭州路岳
麓宫乃以元禧觀事属其徒何斯可致和元年制授斯
可明素通玄隆道法師主仙岩元禧觀何之諸孫薛玄羲
具建觀始末薛之諸孫曾吾省詣予求文載諸石羲曰
元禧觀延祐三年丙辰肇建六月己未落成殿名宗元
鐘樓鼓樓翼于左右堂名玄範東西二廂曰楚樵曰愛
梅東西二舘曰清真曰寶玄外設聽事之所其二廡曰
興仁曰集義中門扁曰漁樵真隠一池前泓曰環翠池
一澗横遶橋以便往來曰通德橋觀之後有閑機洞有
芳潤圃有玉泉井茂林修竹名花異果羅簇葱蒨買田
若干畝以飯衆經畫四五年而功大集泰定三年丙寅
張師化去何師克紹先志凡營搆未備者一一修完觀
之陽諸岩嶄峭或唅呀而中空或瑰瑋而外見川流中
貫風帆上下探僻搜怪者時時而至昔陸文安公偕文
學士七十八人游覽留其名氏今元禧之建可無記乎
願得一言與文安之記並刻以誌後觀予夙聞仙岩之
名而足不一履未由模寫其態狀之彷彿因嘅龍虎上
清關係地勢然亦有天焉亦有人焉天運將昌其教而
教門之繼繼承承莫非人才之傑人才之傑有以當地
氣之靈地氣之靈有以符天運之昌天地與人三者合
一龍虎上清之極盛于今也豈偶然哉仙岩之元禧則
傑才之衍靈氣之波昌運之瀦也
清溪道院記
希夷處士名允字從道氏老子之氏年未六十鬚髯皓
然貌老子之貌不求身顯不與時競隨俗浮沉隠遯於
市行老子之行也察其心若混兮其無物觀其跡若冲
兮其不盈又將道老子之道者焉其先河壮曲陽人也
少負豪氣常登恒山瞻海曰意欲挾百嶽而跨東溟騰
九霄而隘六合也其後涉大江而南遊望龍蟠之阜瞰
虎踞之城喟然嘆曰此偏方也形勢乃有類京洛者乎
遂留居而不去尤愛清溪之浮涵瑩徹買地數畝搆室
數楹前俯清溪而中以祠老子扁曰清溪道院泰定乙
丑冬予過金陵謁予文記之予謂今之處士殆非昔之
處士也不然何以有是祠玄之又玄必有悠然默契者
矣方將和其光方將襲其名方將如良賈之深藏不示
人以可見天下不出戶而徧天道不窺牖而知乾坤一
萍也人間外世奚啻塵垢糠粃曾是足以滓吾哉且處
士也老子也二歟一歟其氏同也其貎似也其行可幾
及也何獨於道而猶難之老子固言其道之易知易行
而嘆人之莫知莫行也小則私一已而葆真大則公一
世而還浮存乎其人而已如志之果在於斯道乎予有
道德經註二卷可以實藏室之藏而亦焉用予之文為
大瀛海道院記
外察乎天内包乎地三旁無垠而下無底者大瀛海也
非沖融混冥智周寥廓能納六合於方寸未易與語此
而有客授予以大瀛海之圖為之瞿然以驚謂客曰此
惡可圖也而孰為為之哉展而視之則荒厓斥澤之間
浮沙淺水之上一勺之沮洳一撮之埆瘠夫豈冲和清
淵明秀之所鍾乃或堂而構焉以為栖霞餐露之舘而
冐之以是名也又為之喟然以吁授圖者曰逹人奚索
之之深也鄞之東南壮里逹于海舟行八十里曰象山
有縣縣之東二十里曰爵溪潮汐齧衝賈舶絡繹東望
日本南走天台世傳神仙安期生之往來也故其名至
于今好仙道其鄉曰游仙至元癸未鄉之人王翁棄妻
子改名一真結屋其隈延接方外之交前代善書之人
嘗有大瀛海三字購而得之因以為扁大德丁未天台
崇道觀道士吕虚夷為縣令禱雨有應王翁一見而莫
逆也遂與共處王逝而吕嗣主教者命之世守方將資
衆力大其居又欲資一言久其名也為是手圖以來蟻
之於垤也蝸之於殼也涔蹄之於廣居大囿也亦各適
其適也而逹人奚索之之深耶予於是進道士與語曰
子生長海瀕請為子竟瀛海之說禹貢叙事至訖于四
海而止訖者地之盡處也海之環旋東西南北相通也
而西海北海人所不見何也西北地高或踞高窺下則
見極深之壑如井沉沉然盖海云東南地卑海水旁溢
不啻萬有餘里中國之地廣輪方三千里耳而東連海
岸以勾股稽之水之所浸倍於中國之地二十而羡其
間洲島國土不可勝窮若三神山者盖不知其幾也奚
獨蓬萊方丈瀛洲也哉載籍之所不記人跡之所不及
而惟長年度世之流形質銷鑠神氣澂凝逍遥飛步乎
太空之中者得而至焉人也雖非彛教庸行而胚間氣
秉絶識超越凡庶萬萬也企而慕之者人人而然能幾
彷彿者誰與名不混世實不離世稯稯營營卒與&KR0008;耎
肖翹之類俱為塵泥其亦可哀也夫今子出乎四民之
外不與遊方之内者為徒詎可但以大其居久其名之
為務哉必有事焉可也他日朝燕暮越瞬息八極泠然
御風過三神山之頂臨觀舊鄉而一笑下覷人間自稱
為道人非子也耶道士改容曰謹聞命敬聞命於是乎
書以遺之
仙城本心樓記
龍虎山形勢之竒秀莫可與儷自宜為神君仙子之所
棲止其後岡名象山金谿陸先生亦嘗搆室而講道焉
至今使人尊慕而不忘上清道士劉立中致和生長儒
家寄迹老氏法好尚迥與衆異得地於龍虎山之仙城
築宫以祠老子若仙岩若臺山若琵琶左右前後森列
環合一覽在目而象山直其東乃相西偏作棲三間以
面之樓藏書數百卷扁之曰本心焚香讀書其間儼然
如瞻文安在前也致和來京師語其事且請記予嘆曰
致和之見固及此乎夫人之生也以天地之氣凝聚而
有形以天地之理付畀而有性心也者形之主宰性之
郛郭也此一心也自堯舜禹湯文武周公傳之以至于
孔子其道同道之為道具於心豈有外心而求道者哉
而孔子教人未嘗直言心體盖日用事物莫非此心之
用於其用處各當其理而心之體在是矣操舍存亡惟
心之謂孔子之言也其言不見於論語之所記而得之
於孟子之傳則知孔子教人非不言心也一時學者未
可與言而言有所未及爾孟子傳孔子之道而患學
者之失其本心也於是始明指本心以教人其言曰仁
人心也放其心而不知求哀哉又曰學問之道無他
求其放心而已矣又曰耳目之官不思而蔽於物心之
官則思先立乎其大者而其小者不能奪也嗚呼至矣
此陸子之學所從出也夫孟子言心而謂之本心者以
心為萬理之所根猶草木之有本而苖莖枝葉皆由是以
生也今人談陸之學往往曰以本心為學而問其所以
則莫能知陸子之所以為學者何如是本心二字徒習
聞其名而未究竟其實也夫陸子之學非可以言傳也
况可以名求之哉然此心也人人所同有反求諸身即
此而是以心而學非特陸子為然堯舜禹湯文武周孔
顔曾思孟以逮邵周張程諸子盖莫不然故獨指陸子
之學為本心之學者非知聖人之道者也聖人之道應接酬酢千變
萬化無一而非本心之發見於此而見天理之當然是
之謂不失其本心非專離去事物寂然不動以固守其
心而已也致和朝於斯夕於斯身在一樓之中心在一
身之中一日豁然有悟超然有得此心即陸子之心也
此道即聖人之道也夫如是則龍虎山之竒秀又豈但
以老子之宫而名天下
紫極清隱山房記
夫心不溷濁之謂清迹不章顯之謂隠古之清静無為
隠約無名者予於周室守藏史老聃氏見之粤稽聃書
淵兮湛兮清之極也小而隠於柱下大而隠於西徼隠
者孰能及之哉漢初尊其教目為道家言張留侯曹相
國拾其緒餘猶足以佐漢以之治一身寧不綽綽乎後之
道流寄身老氏法中豫章諸宫觀紫極獨擅江山之勝
其道流之𣲖分而七一𣲖自玉隆管轄孫師元明始孫
傳章傳孫傳魏而至余師永和嘗名其堂曰清隠余傳
胡傳汪傳劉而至余師天熙其於清隠之余在家為同
宗之從子出家為繼祖之玄孫號稱玄谷道人宅通都
闤闠之地静坐塊處不願與事接不願與物競將虚其
心以期於清晦其迹以期於隠其徒傳以誠善應世緣遠
近士大夫無不與之親厚優優於應者其師之所以得
安安於定也至治辛酉余命傅創樓而扁曰太古意甚
深遠至順辛未傅又命其徒蕭自穎於堂之前築丹室
奉其師繚以中門而榜曰清隠山房予觀前余師首標
清隠之名而後余師遂蹈清隠之實傅又善事其師俾
無或撓其心滯其迹者虚之又虚進進而無為晦之又
晦駸駸而無名玄谷師之能全其高也可待矣予每客
豫章必造紫極獲識孫師安定泰定乙丑還自禁林泊
舟宫門之外而留信宿與余傅二師聚談嘉其師弟子
之不相沿而互相成也後八年至順壬申傅師過予叙
其清隠山房顛末於是悄然嘆曰予讀易窺聖人洗心
齊戒者其清也遯世潜藏者其隠也然聖人之心常清
而迹之隠顯隨時不必於隠也老氏與夫子同生周季
專守無為無名之道固亦吾夫子之所尊至今能立其
教與夫子並允謂博大真人哉囿於其教味於其道者
殆鮮道流之宫而睹清隠之名已可驚喜况又有睎清
隠之實如玄谷者焉惡乎而不敬異之也昔嘗為詩太
古樓矣故今復為記清隠山房云傅者梅岩師也
崇賢舘記
龍虎山之北十里許有白雲嶺嶺峻而徑巇凡之龍虎
者必由斯徑也貴賤老少緩步以涉無不氣促而力憊
上清外史薛玄卿静中觀動而閔其勞也乃於嶺之東
構二亭嶺之西構一館俾得憩息焉又買田若干畝收
其歲入供湯茗之資以待過客而沃其喉吻之焦其心
亦仁矣哉或曰玄卿學老氏老氏貴玄玄之道而賤煦
煦之仁今之為是煦煦也得無以其所賤待人乎或曰
勞瘁于斯者少賤有所不獲免老者可以休貴者可以
逸而胡為乎來哉其必有所牽也終身役役薾然以疲
可大哀己而彼不自哀也是豈可以言而諭使之駐足
斯舘游目斯亭覽羣峯之竒勝納六合之廣大當勞瘁
之餘而悠然遐想恍然頓悟將外境俱忘内慮冰銷知
閑閑静退之高而攘攘飛奔之癡也是盖善以玄玄之
道覺斯人者而豈徒以煦煦以為仁乎哉或又曰玄卿
之於老氏寄迹焉爾其心則儒也儒之心寒者思暄之
暍者思清之雖見一牛之喘聞孤獸之號猶且惻然動
不忍之心而况於人乎救餓必發廪利涉必成梁固也
廪未發而粥以食餓梁未成而輿以濟人亦時措之宜
而賢乎已詎可謂之小惠而不為也耶是三者之說各
不同予歷舉以問玄卿玄卿笑而不言於是筆之為崇
賢舘記
吳文正集卷四十八
