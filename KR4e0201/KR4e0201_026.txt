弇州四部稿卷二十六
明王世貞撰
詩部
五言律一百二十六首
上谷雜詠
十萬嫖姚騎縱横大漠旁至今聞瀚海不敢道楊王銕
劵埋秋雨金戈卧曉霜撫髀人自急高塜下牛羊
其二
尚憶譚家馬驕嘶紫塞中王庭愁漢月邊羽快秋風一
戰人誰得孤城地已空不知麟閣上寂寞漸誰功
其三
海内兵戈徧茲方可晏然生兒恒守舍與鬼不分年馬
失来時道雕盤戰後天城中七萬戶簫鼓舊喧闐
其四
彍騎名非少司農日不供黃金仍道路白羽轉從容自
昔乘春障何人念夕烽飽飛諸節度寧羡徹侯封
孟夏上谷署中夢客擕商山四皓圖令余賦之
尚憶商山聘千秋卧未深兵戈留地肺羽翼轉天心衰
矣紫芝詠惜哉黃鵠吟豈應龍變化来去杳難尋
病
病豈長途事仍勞藥餌扶未饒詩寂寞且厭酒糢糊入
塞身初屬論兵氣未蘇猶聞羽書至戰血滿三吴
其二
羽檄成茲病人間藥物賖縱歸猶是客小憩暫為家世
事老難必吾生愁未涯欲從詢上帝浩蕩斗間槎
夜遇子相城西同宿
遇爾不自意驟回雙眼青立談過深雨把酒盡殘星此
夜真同醉明朝又獨醒亦知吾道在那敢怨飄零
其二
天地事何限風霜吾自讐如何三月别頓盡百年愁未
易蛾眉老何當駿骨留停鞭又揮手斗氣淺幽州
碧雲寺逢王元肅
豈謂招提境逢余萬里歸故人歌出塞游子淚沾衣烽
火垂成劫衣冠未息機去留俱不可執手意飜飛
答于鱗
向来憐影意豈謂欲騰驤吾黨無中駟君才老太行别
筵人又改借箸策誰長莫作懸車問浮沉總不妨
其二
為問長安態縱衡日與新好龍兼廢似應馬遂為真但
自稱知已相留讓衆人乘桴余敢後滄海浩無津
寄潘德元
十上書空就荷衣太識君倦游讒白雪多路薄青雲客
况難深語鄉書漸怯聞還應賦秋興或可慰離羣
雨後河間道中
驅傳稍出郭川原欝菁葱初晴樹猶雨薄暮蘋自風魚
鳥俱有造雲霞一何工澹然忘其往寧悲途路窮
自安州改陸泛小艇趨保定即事五首
豈謂驅車地長年問鄚州席廻風四面珠迥月中流剰
室新鮫杼危城隱蜃樓鳴榔更伊軋頓起故園愁
其二
曠望天無際能令客思醒雨拖雙柱白山抹半螺青小
酌扶吟嘯孤帆破杳冥如何未搖落飛葉灑風汀
其三
大澤晝多霧北風天又隂坐圍山似髮看遠樹如簮倏
忽漁樵計艱危道路心怪来聽鼔枻稍類越人吟
其四
高原出殘黍雨色似蒹葭搔首雲徐葉廻橈浪欲花魚
龍更故宅蛙黽競生涯銀漢翻應淺難呼使者杳
其五
萬壑中原滙諸方澤國遷急流趨割地遠勢拍兼天真
宰何兒態馮夷又帝權未須驚野哭甲子是堯年
書懷
燕雀將風甚蜩螗計日吟眼衰頻入態髮短不勝心黯
淡安争席徘徊罷鼓琴故園戎馬意蘿薜太難禁
其二
節序流螢色風塵病客杯壮懷依事改衰鬢先年来自
忍窮途味翻悲異代才微官去不果衆毁任相催
與俞按察登大佛閣分韻得深字
霜旌逗玄刹秋色滿祗林萬井夕陽盡諸天雲樹深醉
来扶感慨别至畏登臨君欲彈流水誰傳空外音
又得身字
飛刹頫嶙峋超然萬界新法蓮趺玉井靈鷲捧金人豈
謂相逢地俱成不住身論文竟何日揮手向迷津
咏大佛又得身字
何来布金地螺髻插星辰謂爾原無相憐予亦幻身泥
洹去兜率舍利落微塵不見臺城叟終為有漏因
秋日過于鱗郡齋分韻十二體得門字
握手未能畢新篘香滿樽白雲供使者寒色傍州門一
哂中原過新詩異代論長安故人地車馬自言尊
邢州别于鱗
西来天地坼無恙太行城二子狂歌發千山秋思生世
人殊黯淡何物與縱横不獨文章在兼齊拙宦名
其二
春花杜陵陌慷慨各沾襟不謂人間地重扶海内心題
詩揮白日把酒笑黃金欲緩征車路關門斗氣沈
别大名王守明輔羅倅虞臣
誰令雙玉樹嫋嫋西風前别酒使君醉高樓明月懸張
帆飽秋色鼓柁下淇川回首豐城劔時時並斗邊
贈王羅二子
跼蹐時才甚浮沉敢望憐自逢雙白璧不惜五朱絃吏
事吾寧左詩名爾競前好將車馬地一一問長年
由天津汎舟趣覇水次夜泊
高帆去不極天際見人家繫網青楓樹藏舟白荻花廻
風喧鴈鶩隙月上魚鰕亦有垂綸地兵戈敢自誇
其二
柴門半侵水入夜蘋花寒野老不識拜兒童頻指看魚
鹽僅成市雞黍一為飱莫怪慵移楫人今此地難
貽子相
薄禄藏吾道移官拒物情簿書空自老衣食自難輕漸
削峥嶸跡誰探黯淡名語君無一可只是學歸耕
貽應比部在明
屈指交游在相論涕淚中草成何地碧楓落故年紅心
事誰偏就生涯漸許同還期大河水雙柁鼓春風
王丈比部以二詩見懷率爾有答
公我丈人行誰其同舍郎白雲辭漢吏寒月滿胡牀蹤
跡時相掩詩篇意未忘金明無地入矯首問蒼茫
其二
别来凡幾日霜色轉關榆一剖黃河鯉雙遺明月珠故
人元不薄世路轉多虞問我疎狂態君還道有無
哭故鴻臚卿王公楠
十年符節令一拜鴻臚卿拙宦元君事辭官豈衆情吾
方要坐隱天忽忌歸耕未有延陵劔秋風涕淚横
其二
難弟元方並無兒伯道傳青雲晩更薄白髮病仍偏尚
憶山隂墅誰題京兆阡西州舊游地騎馬醉澘然
移司順義有作
孤城寒色裏粉堞自悲笳行飯數秋葉携書當晩衙誰
言是官長我意等山家獨有清尊盡金魚未許賖
其二
偶然吏事薄敢與山林期白日乍依我青雲將問誰禽
歸落霞色花吐凌霜枝欲謝愚公署恐令車馬知
得子與書有感
莫問春来色人間漸不如使星雙戰地兵火數行書白
髮誰堪少青山也自疎踟蹰但杯酒深愧吕安車
贈萬生
看君諫議後䟽草箧中遺舊業青山少窮愁白雪疑書
成人未達酒至爾何辭他日相如貴毋忘滌器時
明卿為刪定余詩謝之
黯淡看人足峥嶸得句過偶然酬造化未敢問江河後
世誰相定浮生肯自多還須太玄就埋著楚山阿
偶得佳酪巨螯兼致新菜遂成一章
醱乳行温玉烹苔間碧絲螯雙落吾手杯百竟何辭不
作他鄉味翻深故國思醉来時自哂張翰亦吳兒
王徵君有子及羣從獲雋馳此贈之兼為酒約
可憐王君公避世墻之東玉立雙桂樹金枝向秋風把
臂牽小阮廻車呼阿戎便須釀美酒要我竹林中
邀李河内石給事冷太僕扵使院園亭觀菊
小閣餘幽賞西風菊數枝徑延三益近花殿衆芳遲薄
禄猶能釀微名懶自持王弘郡齋好籃轝倘相随
李二丈給事以詩謝不赴看菊之約走筆倚和
不謂吹篪侣彌甘在澗窮濁醪玄夜隔高枕白雲同處
士逃何點通家識孔融祗應池草助内史句逾工(厥兄河内)
(以詩来赴)
寄張大侍御遷吏部郎
向来周柱史仍作漢即官不盡明光䟽還留啟事看青
雲歸藻鑑白日動衣冠解道嵇康懶書成也自寬
歲暮事稀偶展白傅長慶集不覺有入戲作
亦知憂造物衰怯未辭官薄禄消無計微名損甚難書
齋陶甓舊燈火白詩殘依約中人業青天可見寬
閒居偶成
偶然吏事簡地寂春風偏小類山中日因窺静者年啼
鶯狎久坐垂柳伴三眠却笑陶徵士猶煩山海編
呼酒
草坐呦呦鹿花含宛宛鶯祗應要從事来此伴先生醉
即稱中聖衰從喚老兵囁嚅詩欲吐只是畏浮名
雨後途見白雲甚竒率爾作
宿雨净秋旻青天掩白雲孤峰秀突兀疊嶺琢氤氲雪
似崑崙擁山疑玄圃分因風乞遺屑持報華陽君
初秋端居即事效初唐體
雲衣垂玉蕊荷淚滴珠叢流螢助幽寂鳴蟬生晩風孤
心合浦葉遠調嶧陽桐百感依凉至煩暑未須攻
答峻伯
雪裏薊門樹北風鴻鴈寒故人五載别逼歲一書看拙
宦謀誰長浮名損自寬論心竟何日天地轉艱難
其二
書来知汝到飛動意難禁早晩辭天目棲遲豈衆心青
袍論舊少白髮著書深莫問公車意君王在上林
偶懷吴明卿
對酒歌天末澘然記逐臣泥塗名總大海嶽意誰伸自
汝愁懷璧何人不貴瑉豫章春水地處處好垂綸
將赴青州道别醫友王昌年
荒城不忍别濁酒暫相親病骨真須汝離顔轉向人雖
無郭泰楫尚有吕安輪寄語雲門勝應催發興新
其二
海内猶烽色微官到自嗟我行何處是汝返末為家落
魄交多改銷魂夢轉賖鳴騶又衝雪深羡暮棲鴉
曉行静海道中
北風鼓殘臘河底壓春聲敲石五更飯鳴雞三里城雪
妍枯枿態月釅早霜情馬足何勞問乾坤任此生
吴橋道中
三輔行將徧孤城客久稀朔風深引幔寒日淡沾衣何
物人堪老浮名計總違黃塵滿天地不點北山薇
途中雜詠
出郭已十里晨炊猶未烟浮雲濟陽樹殘雪讙隂田蔓
雜鈎衣轉坡深隱幔偏那能怨行役馬首正茫然
其二
褰帷過殘臘春事復離亭日氣摇沙白冰文壓浪青饑
烏驚復下倦馬策還停處處疲奔命誰能辨使星
其三
征途時一哂蓐食向青山物態腰章後時才手板間漸
衰寒自骨久客厚歸顔細數浮生事漁樵亦未閒
其四
世情安磬折吾計轉蕭森已是長途骨無輕遲暮心詩
篇仍稍稍杯酒遽沈沈回首雲門路春山恨與深
偶成
罷案無他事行行自灌畦千山来拄笏一鳥過支頥風
雨春時變雲霞晩更移人間聊屈指何處著吾詩
其二
何山能小魯此地亦東秦不盡褰帷色猶餘抱案身微
名寧礙世薄宦轉關人莫問長安道春来事事新
寒食冶園道過大馮子
客路兼寒食千林雨雪霏俱言仲春盡怕是落花飛禁
火柴門掩穿雲獵騎歸向君需社酒還復理冬衣
冶園池亭
小憩據胡床清尊酒未央寒花點新社疎柳出横塘魚
鳥来相近琴書課不妨愀然心自語薄業太湖傍
臨朐道中遇雪
三月明朝是初憐景物催孤村重見雪十日舊聞雷寒
暑寧關候經綸各競才龍蛇空自出戒爾急須廻
過冶泉
偶經盤石坐下有暗泉過受月苔隂少分雲竹色多幽
巖答樵斧小屋見漁蓑不淺滄浪興風塵可奈何
端午日獨坐長山署中有感
亦知佳節在掩卷自沉吟乳燕窺人静飛花染坐深綵
絲兒女事紈扇歲時心有酒誰堪酌徒令百感侵
其二
探符與薦黍茲俗向曾經多難兵何辟窮愁客轉醒柳
風隂汎汎城日晝冥冥欲擬懷沙賦人間未忍聽
喜汝思東廵
天遣故人至頓然消百愁峥嶸尊北海顛倒榻南州一
動延津氣雙驅碣石游無須怨行役秋興日相酧
萊陽發道中
朝辭萊子國夕指齊侯城羽檄自旁午輪蹄交質明微
官奔命熟多難置身輕敢謂雲臺上書生有姓名
其二
褦襶亦何道驅馳非所憐叩門棲鳥後炊飯鳴雞前杳
杳海如髮凄凄月似弦十年當此際多負北牎眠
諸城山行
涓然衣帶水忽入松蘿間海雨醖秋色山風澄客顔崔
嵬徑欲盡窈窕谷堪攀濟勝豈無具能如玄度閒
夜過丘給事懋實
亦知朝省貴猶是孝廉居四壁已如立一瓢都不餘悠
然見肝膽偶爾及詩書街鼓由他競難催刺史車
其二
苔色車從破庭隂榻不妨絺衣挂殘日茗椀過新凉世
事難深竟詩名好細蔵自憐無一解得爾愛吾狂
其三
使星齊下邑巷樹魯東家小立匏尊具清言布帽斜援
琴為山水倚杖即雲霞暫失人間態風塵到自嗟
其四
為載嵇康酒来陪阮籍碁故人青眼在高枕白雲知海
色清殘暑花隂逗晩颸莫須成故事折簡便新詩
七夕過宋丈憲副
稍覺城烏隱天孫可見過巧應非爾力拙自定誰多餘
興殘瓜果新凉進芰荷還憐宋之問不擬賦明河
真定劉倅高第就徵
手板劉明府徵書漢省垣已收三輔最將益九重尊往
事蒲堪伏清朝草易存波臣正愁絶揮涕問千門
李乾州風鑑妙天下不輕為人言然獨數數属意
余因賦答之
水鏡慚相問人今豈卧龍尚餘難折項猶屬未歸容強
飯終玄草留書比素封此生何所慕杯酒莫辭醲
其二
久爾稱人相如吾杜德權青雲他燕頷赤日自鳶肩骯
髒虞翻骨輕肥蔡澤年小儒那足道天地亦茫然
答吳明卿
匡山報無恙逐客且盤桓天地終難快風霜稍見寬瀑
飛千嶂曉峡隱萬松寒不分吴明府猶能寄一官
其二
敢倚金緋在蹉跎悮此身時危輸小吏氣盡傍時人自
古文章理尤深放逐臣扁舟五老下随意破沈淪
其三
風塵催間闊海嶽問離居數掩蛾眉鏡難憑鴈足書物
情吾豈敢詩態爾何如莫作窮途恨千秋幸未疎
其四
七尺如龍馬縱横鐡裲襠試言開府使何似尚書郎老
去身終擲思歸事未償中原一片地白羽正相望
為李千里悼亡
東風吹濟水零落百花隂未遠乘龍事空餘射雉心薄
寒憎簟入明月鑒帷深欲掩安仁涕情来自不禁
答王新甫
使君殊好在五馬看仍驄說劒豐城色振衣天柱風宦
携心事遠詩離物情工滿目交游態高秋有一鴻
其二
問訊勞相及秋風阻奮飛地垂齊海盡天入漢京微姓
字人堪避文章計轉非報君應不解筍蕨故園肥
懷汝思有寄
屈指東游日人間事事同客愁更許撥吾懶藉相攻夜
色青燈雨秋天白簡風不知從此後清論向誰工
青社驛遇同年蘇比部兄北上有贈
小驛燈垂燼無言思欲飛十年君執戟雙鬢客沾衣白
骨徵求在黃金故舊非帝京如有問早晩北山薇
長山道中
荒禽暮俱歛游子尚無還道路真僑治衣冠可駐顔坐
銷長短日慚問往来山倘數人間地何方定是閒
夜坐長山署中
覓句驚從得呼杯幸勿空句堪今日老杯借片時雄項
領紛成態腰支轉未工翛翛故園竹偏在月明中
署中槐樹搖落有感
婆娑兩槐樹生意若無馮明月不相媚朔風時見陵枝
寒過倦鳥影瘦入殘燈為寄雲烟道春来倘欝蒸
不寐
幞被據匡牀薰爐裊篆香緒風低宿樹孤月净兼霜戍
鼓交偏緩寒雞報轉長不眠須起舞塵匣暗干將
雪夜獨坐
庭皋澹如水裊裊雪仍垂疎竹俄相並棲烏迥對疑罏
香收煑茗漏刻過吟詩宴坐將何道沈冥識者誰
李伯承遷尚寶丞却寄
偶展除書讀彈冠有姓名誰其尚符璽君未厭承明儤
直依温樹裁詩憶露莖亦知東海上蚤晩碧雲生
寄順甫比部
展轉今三仕蹉跎尚一官重来秋署色恐失歲星寒計
悟空言晩身容薄禄寬祇應騎馬出庭雪映書殘
應在明遷職方
忽汝新參幕仍吾舊剖符事違同涕淚身在各艱虞霜
霰青陽晚風塵白日孤毋將歲寒意宛轉媚春蕪
其二
國計輕猶昔天威重至今甲兵紛屬口冠盖失謀心非
爾登津要何人挽陸沈故園耕釣穩吾豈厭投簮
除夜有感
欲盡難留日將歸末果身生涯元客歲物意向王春北
極龍文古明堂象魏新鳴珂又朝列誰與念波臣
峻伯將至先以詩来走筆邀之
忽報嵇康駕頻呼阮籍杯乾坤雙眼對海岱故人来雪
入朱絃盡春留綵筆開欲東雖馬首無乃一徘徊
春晴與峻伯游雲門既别雪乃大作賦此志之且
訂後約
為汝雙吟屐春天強放晴雪仍降野色冰復禁河聲但
許同心在那妨薄宦名登臨事何限花鳥莫愁争
二月
二月今垂半蕭條海國城緒寒停客夢初雨泄春聲野
草青從施霜毛白更争幽居廢朋好杯酒獨峥嶸
自夹山趣顔神感古
千秋此夹谷駐馬意徘徊蒼嶺鋒争向青天線劃開人
疑懸索度水憶建缾来回首兵車地虛生命世才
黃子將詩及擬騷見貽酬贈二首
盛年辭水鏡垂老即林皋今古雙垂涕乾坤一擬騷恩
非罷官薄骨為著書高滄海茫茫在何人問釣鰲
其二
天末空長劔人間自曲鈎噉名殊代事吞恨大江流妙
手斵輪得雄心伏櫪收君看揚馬後餘子盡悠悠
昌樂道中
馬足縈溪轉鶯歌引樾聽波搖積氣白山琢斷雲青細
雨農顔破輕寒客思停絶憐疎柳外出沒小輜軿
紀戊午正月李公事有感
變態風雲伏精靈日月移盖棺終不定前席竟無期畫
地身從入呼天聽每遲如逢九泉轍倘可問袁絲
其二
豈謂夔龍席翻然百態生何人善隂中為爾出陽驚驃
騎新門客尚書舊履聲君恩與朋好愁絶向誰明
其三
榮悴一身竟吹噓萬象過望恩人自失分淚客誰多跡
削施蒿薤魂歸惱薜蘿閩江自清絶不接沅湘波
其四
半面坊門識私庭跡有無亦知求駿骨或擬下鵷雛名
玷山公草心違孺子芻平生國士意落落滿江湖
青州雜感十首
罷吏白雲省来司青帝丘當時爽鳩氏還作東諸侯其
樂已千載吾蹤仍九州牛山毋雪涕要使姓名留
其二
薊苑歸鴻信春風忍盡聞胙茅諸部曲持節舊參軍地
脉秋毫補天顔咫尺分敢辭雙鬢雪持報聖明君
其三
不淺清尊興其如白羽何春聲生鐡馬燧色隱銅駝棄
擲兵才易艱危相業多微官難即解回首愧松蘿
其四
尚憶游燕侣新詩好共論壇成人大將鼎立幾中原放
逐吾曹事飄零聖主恩營丘跨海岱不擬賦招魂
其五
國難孤誰共天驕晚未擒九重垂北顧萬死障南侵急
下明光詔多分少府金汝曹須戮力今日主恩深
其六
戰鷁紛如昨頻添海戍長豈應齊擊技不敵楚餘皇耒
挂妨春雨笳吹咽曉霜野夫冠側注愧爾綠沈槍
其七
次第人間事毋如且挂冠青雲李生失紫氣漢關寒宦
薄差相傍書成已倦看攬衣仍嚄唶愁見萬花殘
其八
末展瘡痍骨徵書十道来乾坤漆室歎將相栢梁才忍
病醫從卻憂生酒浪催當時嵇阮輩跌宕有深哀
其九
五馬初停駕荒城鼓角淹少年聚牛酒亡命問魚鹽鷗
下微相信鷹饑或已厭重来暴公子遮莫霽威嚴
其十
坐哂緣何事人間百態更違心仍作語逐面暫生情名
豈吹噓重身寧伏謁輕輸他鸚鵡賦垂死亦縱横
三月晦盡行高苑道中大風
三春行已盡萬象施仍偏敗屋蛛憑綱荒村柳但眠白
如甌脱地青豈汶陽田為語流已態將無愧俸錢
其二
日色虛駘蕩風沙太獝狂已令花似雪復要鬢如霜薄
宦春從失將歸老不妨青帘濁醪在遮莫喚誰嘗
行視高苑决口有感
豈無淇竹楗洶洶勢難回野色存鷗鷺春心辨草萊中
原瓠子口使者栢梁臺縱有呼天慟天門迥未開
弇州四部稿卷二十六
