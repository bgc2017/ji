弇州四部稿卷七十二
明王世貞撰
文部
記八首
游雲門山記
出青州之南門可五里而近曰雲門山山下夷而再成
銳上將及宛有中虚之洞以穿其背而上望之為鏡為
射的焉正與郡齋對晴則熒熒然小雨則濛濛滃滃然
以歲旹更獻状於几席若覬余游者而未果會學憲吳
峻伯東按行海上道青余乃以間得從峻伯往時春而
雪初霽未盡消也道濘甚籃輿躑躅陂陀間舁卒肩相
輔後趾躡前趾而分級之半猿貫上久之始抵洞洞高
丈餘縱倍之横殺之余與峻伯乃舍輿而步穿洞旁躡
百餘級至絶頂則磐石重甗可列坐數百人東望青蔥
鬱蒸不别天地其大海之氣乎西南連山亘帶不盡若
斧劈若劒鍔若駝若狻㹸若率然者吞吐雲霧與旭日
相媚晶瑩玲瓏掩映霏亹紫翠萬状下頫郡會雉堞歷
歷雪宫之䲭出沒松柏若翡翠之戲蘭苕也余命酒飲
峻伯已各分韻為七言一章成互歌之余雅吳詠為羽
聲嘘之入霄漢縹緲徐下與天籟會虚谷和響萬木奏
節覺羣山秀色時時來襲人衣裾余衷峻伯而酒之迫
則踉蹌下繇故洞走西間道襲之乃復得小龍洞焉傴
而入深可四丈許中裂為澗水泓澄不乾旁有石牀枕
可偃卧余乃與峻伯卧飲甚讙也已相謂曰爽鳩之樂
可再乎哉卑矣牛山之涕也有晏子之對在雖然東方
之人稱牛山者即不得舍齊君臣而他詠也均之乎不
朽矣則牛山之樂爽鳩氏不得而有之齊之君臣獨以
微言而得有之至於今也吾二人毋亦易自廢而千古
兹日既罷酒還明日乃以詩付山僧使刻石而為之記
海游記
登故枕海山東門不一里大蒐之圃在焉其陽依海壖
而壇余與參政姜君良翰行部登既視事五日乃以牘
之閒出游觴於壇輕雲蒙籠風師不驚文淪若縠容裔
滉漾與天下上俄而東南雄虹起亘空若銀橋蜿蜒而
下飲於海驚流噴蹙璣貝萬斛飛躍注射若五金之在
鎔芒穎絢爛眥觸晴昡已徐徐縮入海既(句)久之顧見
鼉磯大小竹諸島雲氣驟變峰嶼盡改或斷或續或方
或圓或峻或衍或英或坯或陟或密或墮或隒或漫漶
波浪或斗插入漢或為䲭或為伏虬為虎豹者不一童
子趨而前曰是其將市乎忽大風發吹雲散不果市余
慨然謂姜君曰於乎此竒衺之士所得而影響其君為
始若武者哉彼其驚幻變之熹微歎光景之恍忽以為
其下真若有神僊者焉思竭天下之力以從之而竟不
可得不知其泡沫之軀倏焉而滅為兹海之雲氣久矣
夫身挾名而俱盡者何限乃南望田横之島則隠隠負
生色焉然至於讀魯仲連被髮蹈海之書蟬蜕物表視
斯人未嘗不惝怳俱失也於乎古所謂僊不死者是歟
非耶姜君不答第趣觴觴余醉而歸
游張公洞記
由義興而左汎曰東九九者九里袤也水皆縹碧兩山
旁襲之掩映喬木黃雲儲野得夕照為益竒已泊湖汊
湖汊者洞所從首逕也夜過半忽大雨滴歷入蓬戶余
起低佪久之質明始霽從行者余弟敬美燕人李生歙
人程生郡人沈生張生時余病足李生亦病為李覓一
兜子并余弟所㩦筍輿三為一行其三人為一行可四
里許抵洞始隆然若覆㪟耳張生者故嘗游焉謂余當
從後洞入毋從前洞所以毋從前洞者前路寬一覽意
輙盡無復餘意盡而穿横關險陿甚多中悔不能達余
乃決策從後入多列炬火前導始委身一竅魚貫而下
漸下漸滑且峻級不能盡受足後趾俟前趾發乃發廹
則以肩相輔其上隘又不能盡受肩如是數十百級稍
稍覩前行人如烟霧中鳥又聞若甕中語者發炬則大
呌驚絶巨萬乳皆下垂崫&KR1041;甗錡玲瓏晶熒不可名状
大抵色若漁陽媚玉而潤過之稍西南為大磐石石柱
踞其上傍有所謂牀及丹竈鹽廪者稍東地欹下而濕
跡之則益濕且益窪不可究即所謂僊人田也回顧所
入竅不知幾百丈熒熒若日中沬時現時滅久之路幾
斷其下穿不二尺所余扶服過下上凡百餘級忽呀然
中闢可容萬人坐石乳之下垂者愈益竒為五色自然
丹艧晃爛刺人眼大者如玉柱或下垂至地所不及者
尺所或怒發上不及者亦尺所或上下際不接者僅一
髮石状如潜虬如躍龍如奔獅如踞象如蓮花如鐘鼔
如飛僊如僧胡跪不可勝紀余時憊足益蹇強作氣而
上至石臺俯視朗然洞之勝至是而既矣會所齎酒脯
誤失道呼水飲之乃出張公者故漢張道陵或曰張果
非也道陵事在蜀頗著許遠游貽逸少書稱金堂玉室
僊人芝草左元放漢末得道之徒多在焉此亦豈其一
耶王子曰余嚮所覩石牀丹竈鹽米廪及碁局者仿彿
貌之耳烏言僊跡哉烏言僊跡哉
玉女潭諸游記
出張公洞半里許得史氏之廢院憩焉即故天申宫址
也會所齎酒脯至相勞苦飲食小閒仰視旁石壁峭上
十餘丈下有泉紺碧色酌之甘客曰循此西可抵玉女
潭余遂起蹩蹩行蔓草中然甃石鱗切道甚平曰史氏
所治也可三里所棹楔書甚偉至則道益飭治脩篁茂
松蔥菁峭蒨極望無涘有老氏宫宫焉主者則二僧延
余縱觀為上祠釐處久之出緣石磴上可數十武稍折
而南為玉女潭潭方廣各五丈許不以水旱溢涸奫渟
泓澄可數顱髮大石梁斜覆之覆不盡者十二黃葉時
墮鏗然有聲李生約絙以石而擲之其深者竟五丈絙
不見底余呼酒舉一巵下僧導余行可百弓抵瓊樹所
夭矯偃蹇欲無白日幹若數虬盤蟉而下取根則上搏
相格益怒甲鬛開奮即唐人獨孤及所稱日日思瓊樹
者也計其歲可伯仲吾虞山檜耳傍有巨石昂首出隆
準兀崪兩洞睕睕水深綠如雙睛却視令人&KR0719;然僧乃
導余飯史氏莊中堂亦祠釐處也周環若璧為八卦齋
後樓凭之可從隙望太湖門者傲余以不可上乃止史
氏者今太僕恭甫也僧間為言所以得玉女潭状云史
氏初行地山下榛蕪隠約中若有覩者異之刊蔓而潭
見其右為虎窟人獸骨甚多募獵士逐之去亭其上凡
史氏所得地以十數而龍湫鈞陽洞最勝余故已耳龍
湫遂攝衣往可里許至湫湫為石澗衡二丈竒縱可六
丈而殺三方皆峭壁壁多青綠色瀦泉淵然甚冽而甘
寒方舟覆焉僧為言舟可以入洞第非數十人莫能復
余顧從行士有賈勇者募之復舟人予三鐶七人祼而
泅舟遂復已從峭壁下盤入壁愈益斗絶仰視天一霤
熒熒射人石色與水色鬭碧赤余劇呼酒張生扣舷歌
歌聲泠然逗崕石間欲留小醉需次入者妬而疾呼乃
強出為待之徐行至鈞陽亦水洞也中空可容百人流
水潺湲出石間傍復得一竇傴而入益開朗石益竒水
聲益壮盖游客所不時識者僧復言某某地亦可游以
廹下舂遂歸
游善權洞記
自湖汊發二十里而宿曰蜀山又發三十里質明抵義
寧薄城南而西曰西九亦九里衺也邑城若兩腋浸者
又五十里抵善權洞以晨往既出市不數武即為馳道
可二里許抵寺道皆夾古松柏蒼鱗駁犖上不見際入
寺門百步有穹閣曰圓通下多古碑刻中庭多古松柏
殿曰釋迦文殿唐大中初創甚瑰偉大柱三有雷火書
云摹佩之可以已痁僧為導入别室出茶筍啖之良久
導至三生堂觀祝英臺讀書處已復折而東北出寺後
曰小水洞上為飛巖若盖者大石翼之中有竇若偃月
水潺湲自中流來唐李蠙司空言微時讀書見白龍從
洞起蠙後貴寺所繇以建也從小水洞復折而東北上
山不里許至善權洞洞左峭壁陡起古木紛樛若怒虬
其本别坼石而出復為樹時秋晩徧壑皆金燈花綺錯
如繡洞門峙巨石呀然而中闢可容萬人乳下垂怪偉
殊絶多作蒼赤色色不能如張公洞而敞過之左右石
壁峭峻貌若鹽堆米堆及仙人牀丹竈者僧一一指示
之上有僊人掌出乳間下垂若招五指柔荑色白勝玉
又有石柱可二丈許大十圍色亦如漁陽玉循柱而左
折益勝空洞無際稍尋舊逕出余時困足疾蹣跚前倚
巨石呼酒佐武乃自力而北下草樹虧蔽泉聲鏦琤又
西南而下可數十步其隂為水洞上視所游洞若阿房
矣洞深黝行里許不盡奔泉自外来争先亂石間軋札
異響時濺白金沫射人面崕石白而方高下井井若經
畫曰僊人田者復列炬進窮至涯盡處其下乃深碧亭
亭不可測矣然以意度之當穿小水洞出不然無所受
水也始余探上洞時足時硜然又谹然若鐘下洞空水
傳之聲也及余游下洞乳垂滴若雨上洞傳之膏矣洞
中鬲其上空際天下空不知有地與否真大竒勝哉余
聞之都穆先生云身所歷稱洞天福地者大都浮豔勝
實即不及善權十一乃何以寥寥焉於乎崐崘天柱當
山經首遠弗及祀典峨眉為崑崙仲震旦第一不得二
太室培塿之祀其常耳雖然又寧獨山水已哉
游太山記
余自戊午己未間有事於太山者三而其稍可紀者第
二游也其初游為正月晦自清源謁臺返與海道宋丈
大武偕夜浴於使院三鼓起啟堂之北扉而望若曳匹
練者自山阯上至絶頂又似聚螢數百斛囊中光熠燿
不定問之乃以兹時士女禮元君燈魚貫而上者也其
頌祝亦隠隠可聽云以黎明入山即隂晦浮雲出沒眥
際十步外不辨物第覺輿人之後趾高而余前僂而已
即絶頂亦無所覩見且寒甚宋丈迫欲返還憩酆都宫
趣觴舉者數而後膚不粟也甚悔之至六月朔偕御史
段君按部太安段君約以三日登而諸道從者衆度不
任輿馬余乃與參議徐君文通請以二日先段君許之
至夕而大雨其次日雨止出太安可二里所即入山時
禾麥甫熟黃綠間錯如繡拂拂作餅餌香樹杪濃隂暈
之意甚適而至無掌故可詢者自是皆詰曲逶迤而上
峰勢嶻嶭若相噬而傍多溪澗泉流碨礧間作悲鳴與
笳吹相應久之至廻馬嶺乃却肩輿改從腰筍又四里
抵御障巗一曰御仗宋永定陵東封止仗衛處其前為
巨澗澗底白石砥平如玉色而巖陡上廟其巔頗寬嘉
樹蔭之好鳥喈喈可愛又行可三里抵黃現黃現者不
知其所繇名有松五即所謂五大夫者也以厄於石不
能茂而稍具虬虺状當是二三百餘年物亡何為百丈
崕崕凹深如屋傍有石洞槎口而下黑其究叵測已度
石璧峪為十八盤應劭所謂兩從者扶掖前人相牽後
人見前人履底前人見後人頂如畫重累者非此地也
耶而今道益飭治且有舁者所謂五六步一休蹀蹀遽
頓地不避燥濕前有燥地目視而兩脚不通且幸免矣
自是為十八盤者三而穿中竇曰天門既上罡風蓬蓬
然吹帽欲墮道士衣羽奉樂而迎出没雲氣中亦一竒
觀也行可里許為元君祠元君者不知其所由始或曰
即華山玉女也天下之祝釐祈福者趣焉祠宇頗瑰偉
而歲所入香緡以萬計用供縣官匪頒其右為御史所
棲後一石三尺許刻李斯篆二行一石池縱廣及深俱
二尺許亦曰玉女洗頭盆也自是左折而上里許曰嶽
帝祠陋不能勝香火其後峭壁造天左為開元帝紀太
山銘唐隸徑可二寸而贏勢若飛動惜其下三尺許為
搨碑者冬月搆火蝕之遂不全右為蘇頲東封頌字形
頗秀媚尚可辨而損於閩人林㷆忠孝廉節四大字又
有顔魯公題名損於方元煥詩固不若苔土埋翳之尚
可洗而有也自是益北上數百武為絶頂曰玉皇祠祠
之前有石柱方而色黃理亦細可丈許所謂秦皇無字
碑也其石非山所有或曰中有碑石冒之按李太宰裕
記云石埋植土中似方非方四面廣狹不等細觀之總
十二行行各十二字多不可識今殊不然然李公以為
在開元銘東十數步則非此石明矣恨曩時不於其地
一訪搨使先跡泯泯也復折而東稍下百步復上百步
石室冠之高如玉皇祠中有黧色石盖方丈瑩潤可鑑
云漢武帝所蔵金泥玉檢地也傳云白雲起封中者是
已其前地稍闢即所稱日觀秦觀越觀諸峰者盖五鼓
而起觀日出則為日觀西望而見秦則為秦觀南望而
見越則為越觀耳其後人所指某峰某峰皆妄也時霧
氣重不可久憩又亡所覩見如春時怏怏而下適徐君
至呼酒談詩甚樂三鼓而寝約以五鼓起觀日出然其
寝皆以甘甚醒則高舂矣恍恍不自得強與徐君扶杖
而尋昨所游時天初霽日益弄色其東南盡目力微白
而晃漾者以為海耶直北而西隠隠一抹蒼碧若長城
之堞者則意以為太行恒崧之類耳至稍遠而淄澠濟
泗千流疊帶近而諸山皆若培塿獨徂徠稍尊居然一
衡几瞪眺久之因與徐君語傳所稱吳門白馬固未敢
信即小天下豈欺我哉俄而諸山各出白雲一縷若冢
中起稍上大如席凡數百道則狂馳而遇輙合其起無
盡其狂馳而遇亦如之頃刻遂徧成白玉地而仰視則
空青瑩然上下異色呼酒與徐君酌自以為生平之創
目所謂野馬絪緼信也俄而報段君至從行者參政張
丈希舉副使李君嵩僉事王君遴張君師价因置酒於
其署移席玉皇祠南栢樹下記云漢武所種千株大者
十五六圍今不能十之一而小疑即其孫枝也酒小間
散步至舍身崕其缺處可三尺而下臨杳靄數千仞張
丈足縮不敢前而王君席間慷慨談兵事乃亦縮弗前
張丈顧而曰君扼腕而談兵毋敢抗者乃亦弗前耶余
笑曰此自兵法諸君弗察耳夫無進生而有退生此王
君所以弗前也王君亦大笑乃别段君約以次日緣尋
山諸勝乃下五鼓復大雨雨連日夕不休余始與徐君
同舍而張丈王君舍圮漏乃移就余而舍中水亦將二
尺因布長几置枕簟其上小吏祼而行酒炙所劇談六
合内外張丈又時時以雅謔雜之凡四日雨始小息夜
卧倦甚王君苦吟若寒蟬又時時提余耳告以所得句
余不勝嫐強起顧視天碧淨如浣而大星百餘巨於杯
歷歷簷角殆可仰而摘也質明復大雨州供業已盡乃
行辭段君與諸君偕發時寒甚衣絹素至五重不解亦
有乞道士木綿裘者下天門雨止日出每十八盤竟輙
去一衣至御障巖衣去且盡時巖傍飛瀑争下凡二十
餘丈濤翻雪濆若鬭龍吐蟄玉鱗四飛珠沫羣唾余興
發不可遏跣立磐石流泉中呼酒數大白輙釂長歌振
林樾諸君皆壯之有和者有就取飲者移時而報段君
至相與之酆都宫為小宴别其明年之四月朔以行部
道出萊蕪會家大人有邊事事甫定乃乞靈於太嶽以
間登焉將五鼓杖策日觀峰頃之東方色微辨而顧余
及從者衣洞赤已覩石室及諸碑碣盡赤乃見一線赤
從東黯䨴中起顧山之背則猶昏然鷄盖三喔也又頃
之日輪徐上雲君霓師金支翠旗彷彿扈從於是諸峰
城郭盡現而山之觀與世同矣余三登而始畢其勝然
目境耳其峰之為回鴈為雞籠為蓮花為明月為丈人
為獨秀為東西神霄崕之為百丈為馬棚為鵓鴿峪之
為石經為桃花為馬蹄石之為牛心為龍口為試劒為
龍紋虎阜洞之為吕公為白雲為遥觀泉之為白鶴為
水簾為白龍諸用怪偉稱者固未及一二探也夫以封
禪告成之主凡七十二而結繩者半之天地之人文鬱
而後世之博識者不能舉其略辭之不可以已也如此
哉去余兹役十有七年矣而所經睹若夙夕會至自太
和有所撰述因併記之其後二游各有詩詩為七言律
凡十首
歷三關記
余履魏之三日東北走九百餘里謁臺易州受策制真
定之龍泉故諸關當以九月迫傳羽行隘歸先龍泉以
十日暮抵曲陽五鼓起有寒色道謁北嶽廟廟幾割城
之半古樹造雲蟠鬱以百數門有卧石白而潤曰嶽所
飛石據以祀者余猶記孝廟時馬端肅公上言嶽故在
渾源州則當從渾源以祀而倪文毅公在禮部不能從
說者以為恨且謂石晉棄兹嶽契丹宋不能復而托辭
於飛石以文其陋然真定在漢為常山郡即恒山也讀
壁間李克用題石其廟貎著於唐固不自宋始姑闕之
以俟考出城稍西北行望層山鬱浡矗不知其幾千百
最遠若銀城一帶土人云五臺山雪也豈夜所謂寒色
者其時雪耶山距邑三百里而遙他山不為雪五臺獨
為雪可想矣又數里得大溪幾半里流水淙淙第淺可
揭云此所謂龍泉從五臺而下者也又數里稍入山山
皆合中坼而為前大溪行左傍溪而右阻山溪嚙山之
足半武則左擔而過囓之既則就揭如是者百二十里
大抵山稍避溪則為廬舍又稍避溪則一二見田疇最
後避稍寬遂為縣曰阜平阜平四塞南門外可二百餘
家城中僅二十家耳十二日早發阜平復渡前大溪循
溪而行五里許轉山之别徑與溪别復得泉近諸山所
滙也泉時錯道而流嗚咽多悽聲道益以上益險峻時
時見人家石田瘠薄然亦可耕踰三十里得嶺曰鞍子
過嶺山始舒而闊其下泉縱横流不復辨南北然别取
道山背而下歸大溪耳龍泉諸峰蒼翠始若滴五臺雪
近則若玉几已又得一嶺縈紆而進兩山旋陿其蒼翠
色欲交石嶺峰怒起岝㠋刺天左嶺微寬竒石為槖駝
為狻㹸為人若鳥者間突出若搏栗紅楸黃雜以綠樹
綴壁皆綺繡俄復得所謂龍泉激石間琮琤異聲石純
白大小如玉盖自鞍子嶺又四十里始得關度關而上
十餘里曰長城嶺城之盖塞五臺所入道也歸取月行
峻滑間顛踣者數二鼓纔抵縣困甚十三日早發阜平
將之平山復渡前大溪始得寬疇不五里復入山山不
能當龍泉險然時蛇行上數百步忽墜空而下為深谷
則頗寬如是者再三若曲項匏也泉處處有之時拂石
流則最勞以故人食之良病癭始余過曲陽人癭十而
三抵阜平癭十而五上龍泉癭十而六七至是十不能
不一癭矣三十五里得温泉左室為一湯右室一湯稍
熱清瑩可鑑毛髮不作硫黃息石無礐故也寂寂空山
中令蓮花湯笑人宿查頭集集靈夀界也十四日早發
大霧顧山左右闢若決吾眦而朗者輿足下捷久之復
得一山傍據大溪流極駛山自是坦陀不甚峻八十里
抵平山宿未至八里為滹沱河晉之材順流而下至真
定乃𣙜十五日發平山十餘里渡一河山足白雲四起
若鋪錦稍逼之則蓬浡霧散自是雖上下山道不知險
將抵井陘循大溪而行巨石如砥午遂踰井陘入故關
關所繇入山西大道也兩山夾之皆陂陀漸上三十餘
里乃抵關山近關而峻亦時得竒石度關右折與道異
盖余所按歷者拒寇闌入境耳循墻上益峻不可輿至
其巔則中外諸山皆在目蒼嶺千叠時與雲相浮沈銀
浪風湧惝怳無際久之乃下馬足騀駊時自思天以淮
隂侯授成安君而不取為千古趙氏恨然淮隂好用秘
能以木罌渡而虜豹山背逶迤徑千里安知其不能為
隂平縋也復至故關異道折而左二十里為娘子關道
﨑嶇甚中一嶺為劒脊壑兩其輔目眩心悖將抵關廬
舍顧稍密流泉琮琤行齋厨間有水碓水磨之屬意甚
樂之關傍為巨澗其北滙可容萬人水東入崕左崕峭
壁數百仞右崕崩岸若劈中巨石為象馬槖駝者不可
勝計奮與泉鬭磳&KR2369;鏗&KR1503;間入鼓節還縣復可三十里
皆傍泉泉極冬不冰云此温泉也可以和餌凡十餘涉
盖泉在兩山間山左盡則涉右右盡則涉左泉得山則
怒而山益險山險而泉益怒則益勝吾足與目類若妬
者足少緩覺目無竒目竒而足若枳矣石壁中為竇為
奥為囷廪為若舟水之聲為筝笙為鉦為松風為歌為
市人喧百千状故非故關擬也余時憊強自勵稱快乃
還井陘夫此三關所受為趙守耳龍泉稍近敵則最險
故次險則又遠敵勢必不入也敵入晉則掠晉安為舍
晉事此不毛志必不入也敵掠晉而飽其装重馬則已
疲矣力必不入也敵不入而魏虚為之守是趙以虚名
予魏也敵不入而趙復得魏使者兩主矣何所受指揮
兩應則疲兩諉則廢是趙實延魏敵也敵卒入而魏以
虚名主之無一卒自隨且東西隔三百里顧魏則失趙
顧趙則失魏是魏為趙代禍也故曰三關勿屬魏便
歷黃榆馬嶺記
余歷三關返邢之内丘宿晨由内丘出南門異道而行
可四十里得陂陀土山又數里轉山足為黃寺使者當
屯所也署踞寺門而廬割寺三之一前伏泉如濟滙為
池中有亭亭焉折而右度嶺得大澗兩山夾之中流泉
鏗然鳴巨石如象而黑者累累若下飲循澗可二十里
得村曰米花度米花村數里得一嶺始與泉左嶺益高
忽下墜為谷若井然山類多土亡竒者稍可以田忽蒼
翠而聳出其背為障數闕可以架筆問之土人曰此所
謂龍霄山也又穿一二嶺久之山益束而陿兩壁陡上
數百仞竒石拏攫争奮為下輿猿接縈紆乃上步數躓
又可十餘里山忽兩却而闢成巨壑可屯數萬人旁稍
高阜居民廬之百餘家突起而壘者二其一寺據之其
一曰宋家莊堡亦使者當屯所也堡距黃寺可六十里
許其西北距黃榆嶺七十里而遥西距馬嶺五十里而
遙西稍北距錦繡堂嶺四十里而遙堡綰之盖走太行
要道也余宿堡四鼔乘月起擬之黃榆行五十餘里類
多大澗雜石低昂土山余甚厭之以其勝不能當龍泉
半而亡何度一嶺稍下山四却而闢其圓若規道欲絶
者徐睨前旌旗如左元放破壁而入迫之得一間道僅
容馬兩崖造天石色秀削太古水聲淙淙不斷蹙沸泡
起中石輙韻旋轉十餘折仰視天亦隨而迂迴者色或
青或蒼或赤以山映之故泉益雄石亦益争勝中有偃
石縱數丈許衡半之其潤可以碑過半里許始出峽崖
復稍稍闢矣遙望右崖際天直走而西上為連城自然
睥睨樓櫓懸壁千仞中忽有泉注而下為柱得日若瓊
得空若琉璃無所得若白銀下飛瀑絶徑左崖鳥道千
折而上為關石竒秀萬状余足數踣氣拂逆然時時心
語龍泉勝乃不能當此半幾欲奪彼記語予之既抵關
肩峻壁而脅大壑不知幾百千仞關口一横澗澗之橋
而度已度折右上里許得山頂以為山盡是矣既登而
西北望高倍蓰者十者百者不可窮至目境盡而止信
乎稱太行天下脊又云上黨者天與黨也歸宿宋家莊
堡以當祀纛還順德暫還大名又旬日復屯黃寺再之
宋家莊乃上馬嶺馬嶺道近黃榆十之三險半之饒水
泉雜石為足枳夕宿於關大風起轟殷若席捲三晉而
東擲之海予卧石室中惴惴不能寐五鼓風息起閱西
城關兩山中斷若劈巨靈斧者下視寥閴不見底為橋
道之其西不可以旋馬盖天險也已歸正東見紅日抹
一線徐出巨甑千山若燒為凝睇者久之戍者曰錦繡
堂大率馬嶺類也而道小無宿所予乃命張倅行視申
約束而罷
弇州四部稿卷七十二
