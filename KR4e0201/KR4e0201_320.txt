弇州續稿卷一百四十六
明王世貞撰
文部
像贊(有序)
吳中往喆像贊(有序)
吳中往喆像贊者故百有十六歲周翁壽誼翰林編修
高先生啟前工部郎張先生適都昌令俞先生貞木
布衣王光庵先生賓陜西按察使王公英給事中黃公
鉞太子少師贈少師榮國姚恭靖公廣孝吏部左侍郎
贈尚書許公斯温左副都御史吳文恪公訥按察僉事
直道陳公祚詹事府少詹事贈禮部右侍郎劉文恭公
鉉御醫盛先生寅太子太保贈少保陳僖敏公鎰太子
太保俞公士悦太常卿夏公㫤禮部主事吳公凱處士
杜東原先生璚參政祝公顥武功伯大學士徐公有貞
浙江提學副使張先生和進士鄭先生文康吏部左侍
郎葉文莊公盛右都御史韓襄毅公雍按察僉事劉完
庵先生珏參政劉公昌開封府知府魚公侃福建右參
政陸公㫤工部右侍郎孔公鏞南京大理寺卿章公格
南京左副都御史章公律禮部尚書贈太子太保李文
安公傑太僕少卿李公應禎太常少卿侍讀陸公釴禮
部尚書贈太子太保吳文定公寬浙江右參政陸公容
布衣沈石田先生周湖廣左參政姜公昂河南右參政
吳公愈南京左副都御史陳公璚南京刑部尚書劉公
纓少傅大學士贈太傅王文恪公鏊先南京兵部右侍郎
公諱南京刑部尚書贈太子少保吳公洪工部尚書龔
公弘禮部主事楊先生循吉少保吏部尚書陸公完都
察院右副都御史毛公珵江西右布政使王公秩贈禮部
尚書百歲毛翁弼太子太傳禮部尚書贈少保毛文簡
公澄祁州守張天方公安甫太子少保南京吏部尚書
贈太子太保吳文端公一鵬應天府通判祝先生允明
明太僕少卿都公穆解元唐六如先生寅南京吏部尚
書贈太子太保朱恭靖公希周南京刑部尚書贈太子
少保周康僖公倫翰林待詔文先生徵明右都御史盛
公應期翰林孔目蔡先生羽南京刑部尚書顧公璘都
察院左僉都御史陳公察太子少保吏部尚書贈太子
太保周恭肅公用少保大學士顧文康公鼎臣太常卿贈
禮部侍郎魏恭簡公校國子博士徐先生禎卿南京刑
部右侍郎贈左都御史周公廣南京太常寺卿方公鵬
按察僉事方公鳳刑部尚書贈太子少保吳公山太子
太保兵部尚書贈少保王襄敏公以旂大理左寺丞周
公鳳鳴南京兵部右侍郎王公積國子司業王先生同
祖右春坊右司直郎兼翰林檢討張公寅右副都御史
朱公紈通政司參議張公寰江西右參議王公庭都察
院右副都御史王公守國子博士文先生彭和州學正
文先生嘉光禄寺丞陸先生鰲工科給事中贈太常少
卿陸公粲太學生王雅宜先生寵提學僉事袁先生&KR1030;
浙江按察僉事皇甫先生涍吏部員外郎王先生榖祥
太僕寺卿顧公存仁按察僉事皇甫先生汸南京刑部
尚書錢公邦彦按察副使沈公[啟-口+山]四川布政陳公鎏禮
部左侍郎贈尚書瞿文懿公景淳尚寶司少卿陸公師
道布衣彭隆池先生年布衣俞先生允文先右都御史
贈兵部尚書公諱太子太保大學士贈少保嚴文靖公
訥布衣陸包山先生治太子少保南京吏部尚書贈太
子太保袁安節公洪愈兵科左給事徐先生師曾少司
寇雨亭陳公瓉質山黃先生姬水太僕寺丞直内閣歸
先生有光應天府丞王公執禮都察院右副都御史贈
兵部左侍郎張公任山東按察副使袁公尊尼南京兵
部右侍郎顧公章志浙江按察副使張公振之亡弟太
常寺少卿世懋河南按察副使王公鼎爵都督僉事鎮
守浙江總兵官楊公尚英凡一百十二人皆吾吳中賢
懿炳炳自明始者也大者樹德砥行羽翼聖道股肱王
室次亦奔走䟽附批鱗犯顔直臣循吏之流也含章韜
鍔斯所以山澤之臞攄藻修辭斯所以秇文之英老成
代往典型杳絶借彼膚相永之丹青計亦左矣稍叙其
事附以咏言離之尚茫然合之斯可徵哉然則楚莊何
必色驚於優孟北海無煩呼飲於虎賁也詩云高山仰
止景行行止僕雖不敏竊有志焉然而榱棟莫任譜諜
散佚况於遺像掌故曷考非力所及寧無挂漏所期同
志推而廣之云爾
周翁壽誼者崑山人也有隠德高皇帝洪武之六年癸
丑翁一百有一十歲矣蘇州守魏觀始行鄉飲禮賓翁
而首之又六年高皇帝召見便殿賜宴慰撫有加予冠
帶給驛舟楮弊遣還踰年乃卒計翁生當在宋之淳祐
四年甲辰跨元及明凡三國十三帝而不肯仕改革之
際兵燹數矣而竟無恙晩遘真主卒以顯榮夫豈偶然
哉壽誼名也又頗類别號若私謚其裔孫金華守後叔
與余善此像得之後叔之子廷棟
贊曰宋之遺黎元之逸民明之三老晩遘昌辰中罹兵
燹孑然獨存不琢者天不刓者身
高太史先生啟字季廸别號槎軒長洲人少明穎有縱
横才略而好為歌詩天藻秀發往往超宋元人乘而上
之直接開元大歷而不能盡去劉白之習者小為才使
耳元末張士誠竊吳自王而其上佐饒介之多羅致文
學知名士為幕客而第其篇咏奉金帛為壽先生恒首
冠然不肯臣士誠至高帝即位召修元史授翰林院編
修史成特拜戸部侍郎先生以少不習握筭辭詔賚鎰
金使歸需異日用先生歸教鄉里自給時魏觀自太常
卿奉璽書守郡賢先生而禮之欲徙郡治成乞先生文
上梁而衞帥誣觀徙治為有異志先生亦逮至都論腰
斬時年三十九天下惜先生才而悼其冤所著有缶鳴
集若干卷文集若干卷
贊曰明詩之昌如滙九江而公濫觴其追正始若康莊
軌而公嗃矢辭冕離蟬冀以天全而竟死冤杳然丹青
可滅者形不泯者名
工部郎張甘節先生者吳人名適甘節其别號也洪武
中以歌詩鴈行高子啟天子聞其才而辟之累遷工部
郎中坐斥法謫遷廣州税課大使卒先生貌白晳疎眉
目其卒時且五十矣而像甚少
贊曰於乎先生媺音姿兮少與諸賢工書詩兮竄不
稱困庶離菑兮客死無恨以完歸兮
俞都昌先生貞木初名楨後更名貞木字有立吳縣人
既冠以學未成弗娶負笈受永嘉陳公麟易遂傍讀它
經史為古文辭元季杜門隠居淡如也洪武初以薦者
起知韶之樂昌父喪歸服除補都昌後先有廉介聲再
以母喪歸遂不仕老而郡守姚善禮之為偹賓主參幕
中畫會坐株累有應天逮事白卒於邸建文之三年七
月也得壽七十有一明年勤王事起太守善族而先生
以家無恙
贊曰而貌之熙熙而鬚之離離而巾車之委蛇版蕩兮
以身完濕束兮良於官肥遯兮而嬰狴犴客死兮而不
罹患天耶人耶若循環兮其不可端
王光庵先生賓初名國賓字仲光長洲人有異才於經史
子集天官樂書兵家稗志靡所不該覽猶䆳於醫而屬
世鼎革刑(闕)用重先生意不樂之且母老乃自晦為清
狂不娶不仕其貌故以寢又以藥黥面及肘股間髽髮
短服行歌道傍故舊有訪之者輙箕踞捫虱不相酬對
以益自廢晩而太守姚公善知之微服再三叩乃稍稍
露其竒姚公大歎賞為具賓主成禮而去先生孝其母
年七十且死抱母不捨呼孃孃者數而後絶既絶之後
一日其家聞杖履聲則先生哭曰天乎奈何令我舍孃
孃去乎久之哭始已先生所著有光庵集吳中名賢紀
吳下古蹟詩
贊曰萬邦帝臣兮噫疇不利賓兮噫國之遺民兮噫母
之遺身兮噫卒以冺冺兮噫
王按察先生英者崐山人也高帝為監察御史以慤勤
職事當上意嘗手書敦厚王英賜之又標於殿柱累
遷陜西按察使以疾乞休歸先生位三品而鄉居恂恂
若無官者嘗孑行至河岸而輕薄子值而偶觸之遂擠
先生於水先生振衣起至家家人怪問之曰吾偶失足
耳竟不言其事
贊曰古有劉寬厥名稱之亦有婁公至德可師公位小
讓而於德齊編鬚嬰鱗率以身歸長者哉噫
黃給事先生鉞字叔揚常熟人舉鄉試嘗為某縣典史後
舉會試以進士高第授戸科給事中建文之末出募兵
於海上聞京師不守自投於琴川之橋下死妻子從之
贊曰事固不可論以建文之亡而士大夫爭先而為故
主死者若饑之食而暍之就涼豈所謂殺身成仁志士
之分而手足腹心亦施報之常烈烈叔揚其没者固頽
然而付清波而其不没者尚凛然而傲秋霜也耶
姚恭靖公廣孝長洲人初為僧名道衍字斯道博綜釋
典能為詩公雖以方外名而内勁俠有道士席應真者
精兵家言與公鄰寓竒公而密授之顧益自晦秘人少
識者獨吳人玉行異之曰是未遇時耳萬戸侯安足道
哉尋以高僧侍燕邸燕王之欲起兵其謀皆自公發之
又嘗佐王治軍事佐庶子守北平從王下京師其策秘
不傳也王既即大位思公功數欲爵之輙固辭僅為僧
錄左善世三年立世子為皇太子妙簡僚佐公首為太
子少師賜今名監修永樂大典出撫畿甸賑諸郡饑還
奏輙稱旨上禮之呼為少師而不名公雖有賜第不居
居蕭寺既病篤上親候之問何所言對曰業出家矣又
何言卒年八十五贈榮國公賜祭葬上自為文紀其碑
比於元劉秉忠官其飬子繼為尚寶少卿太子即位追
思公功再加贈少師配享太廟嘉靖中停配享祀於大興
隆寺公所著有詩文集若干卷道餘錄若干卷按王文
恪公纂吾吳志謂公不娶卒不蓄髮而於他紀聞又云
嘗見其像大興隆寺紅袍紗帽秃頂而肥今像乃永樂
三年筆七十有三矣面皴瘦而白鬚飄然恐未真乃以
意摹得之
贊曰劉誠意之事太祖與姚榮公之佐太宗俱筴帷帳
勒鼎鐘顧所以報誠意廼不若榮公之豐至傳榮公者
寥寥焉豈身諱之而不自明抑史諱之而不有其庸嗟
乎首發殺機睢盱就功不娶亡子蹈迷復凶所謂歸儒
者不盡而為墨者不終耶
許少宰斯温字叔雍吳縣人為邑諸生久次膺貢入太
學詔選太學生當授官者公名為第一擢署刑部郎曹
事遷監察御史出為廣東揭陽知縣未上召仍守故官
以薦擢北平按察副使時燕王起兵北平版行公領大
興縣事佐世子守城曺國公來攻城世子用公計却之
王即大位驛召公拜吏部左侍郎賜白金百兩綵幣八
有副世子為皇太子公兼左春坊左贊善時漢趙二邸
相繼為窺伺而公東宫宷也且有守城舊内忌之中公
下獄庾死年僅四十三皇太子即位贈行在吏部尚書
公有材略尤長兵事死未悉究人俱惜之今像豐碩而
有容威
贊曰文皇龍變從者雲蒸公翼撫監以完北平功名鼎
來若川之盈一躓而蹶夫豈人能天予之時乃嗇之齡
嗟彼詩人誤譏青蠅
吳文恪公訥字敏德别號思菴常熟人公生失恃弱冠
白父冤且雪而以喪歸苦節礪行益究心理性之學發
為文章有根柢以崐山令薦至京時楊文貞公士竒輔
東宫賢而稱之文皇召見於齋殿奏對稱旨白衣偹顧
問洪熙初用學士度薦授監察御史出按浙江超拜南
京都察院右僉都御史考滿遷左副都御史仍理院事
公先後所蒞皆臺職凛凛有風裁而不輕為操切以是
獲正直忠厚稱年未滿七十乞致仕歸十有九年而卒
得壽八十六所著有思菴前後續集小學解性理羣書
補註陳北溪字訓晦菴詩文抄吳草廬文粹文章辨體
詳刑要覽
贊曰吳公樹惇乃以文稱其所為文匪忝躬行一踐端
公再履中丞無競無絿不孤不朋豈唯保身亦以完名
陳直道公祚字永錫吳縣人永樂初登進士改翰林庶
吉士尋補方面公超為河南右參議與臬司爭事謫佃
太和山宣宗初詔試諸謫佃者公為第一人拜監察御
史彈射不避貴勢風裁大振出按福建還復按江西上
書勸上讀大學衍義上怒甚謂此吾几案間物豎子將
謂吾目不知耶而又怒所謂邪佞以竒巧蕩心語即械
之并其家屬悉下獄且籍其家凡五年而英廟即位赦
復其官出按湖廣益自勵風力尋露章劾遼王不法復
逮下獄論死久之遼逆節露詔出公死改南京公論事
益切滿九載出僉福建按察事福建故悉公墨吏望風
解印綬去以年且七十乞休卒得壽七十五公之卒也
天下毋問識不識皆推其直故稱為直道陳公今像幅
巾深衣且老矣而秀挺之色宛然鬚眉間故非凢流人
也
贊曰公氣如金百鍊愈剛公心若江萬折必東公直則
矢遇堅必洞前有伏機往往反中死我者人不死者天
天實錫之七十五年
劉文恭公鉉字宗器長洲人别號假菴公少有至性母
疾割股啖之且籲天請代竟不愈哀毁幾殆以善書薦
入翰林明年中鄉試遂授中書舍人公雖以書薦而博
學能文章其自居闇如也預修兩朝實錄成遷兵部主
事仍供事内庭復預修宣廟實錄成進翰林侍讀特命
教習庶吉士進侍講學士時同鄉楊侍郎翥以潜邸入
見上舘於公嘗從容薦公可大用上然之有泄於公者
公自恨曰是必楊先生舘於我而累我如是乃陽為室
焬以謝楊使它徙尋充經筵日講官轉國子祭酒條教
篤密有李安成風時景皇帝迫大計欲易儲諸公卿從
臾之將上䟽公獨辭不與丁繼母憂歸詔奪情復固辭
不赴服除復職睿皇帝既返正閱公卿䟽獨公無姓名
而心善之會選青宫宷即擢詹事府少詹事俾侍講讀
忽暴病卒年六十五贈禮部左侍郎公於修詞艱法取
雅潔每篇成必旬日而後出之有假菴稿
贊曰公於文辭以簡而工其於登朝以退而庸衆目之
恬帝謂為忠天嗇其年而豐其宗子孫芃芃鬱作棟隆
盛先生寅字啟東吳江人少從王賓先生學醫盡得其
術永樂中治中貴人蠱竒驗聞於上召對稱旨授太醫
院御醫東宫良姊娠而過期命先生診之曰此血疾也
以娠治不治東宫恚而曰寅肉足食乎乃欲敗我子上
為用先生藥而繋先生以俟明日疾大已乃赦先生賜
金幣直數千緍宣宗朝先生尤重以御醫掌院事上嘗
幸内直房而先生與同官奕弗及屏上命之終局且授
韻俾賦奕詩明日上倚和焉以老乞休周文襄公故善
先生而餉賦餘米百石先生却之貽以詩有魚龍江海
夢雀鼠稻梁謀語文襄終身愧之以高壽終今像渥而
秀眉目美鬚髯一士流貴人也子孫多至大官而業醫
者尤顯名
贊曰秇而餙文居下而近君秩卑而行頗尊宜乎其
後之多聞
陳僖敏公鎰字有戒號介菴吳縣人舉進士授監察御
史滿九載遷湖廣按察副使以母憂歸服除補山東副
使未上復以父憂歸服除時方有三殿工命公補浙江
而督木魯家務超拜都察院右副都御史鎮守陜西提
督寧夏延綏邊兵偹公風神整峻美鬚髯人望而畏之
顧其中寬然長者豁逹有大度不為一切苛辨其居官
所至有聲績而於關中尤著凡三載還朝亡何復詔公
往又三載還佐院事不踰歲公復往且許便宜行事又
三載而進右都御史詔與靖遠伯王驥更迭治軍驥老
將顧推稱公正德末始召還掌院事上親北征留公居
守六師震驚敵乘勢入犯公以左都御史按行通州以
南護邊人避敵始公以長厚得陜吏士心每行部下車
則㴻兩立降人有疾病誓為公擔肩子輙愈公出則老
稚婦女争前嘯呼願得一擔公笑弗却也至是陜大饑
其卒數萬人上書願得公為帥詔公間往且賑之竣事
還賜玉帶金幣羊酒會易儲加太子太保時同理院者
王公文後公而氣陵公出其上公如弗聞也者會得末
疾乃乞休命馳驛歸又三年而卒贈少保謚僖敏今像
奕奕如有神蓋公卒而陜郡邑争廟而祀之若肸蠁者
贊曰髯而偉盼其尊若神敏而寬中易知有親靖遠前
驅束鹿後臻大雹嚴霜誰適陽春帝緩西憂公在三秦
俞士悦字仕朝長洲人舉進士為監察御史遷湖廣按
察副使再遷浙江右參政公長身鐡面聲如鐘人望而
畏之所至發擿奸伏有神明稱遷河南右布政使未上
召為大理寺卿敵入寇京師進右都御史佐都督衞潁
營德勝安定二門敵退遷刑部尚書以易東宫加太子
太保公之為刑部則斤斤三尺人稍有怨者南城返正下
公獄謫戍鐡嶺衞赦還復原官卒年八十今像乃朝衣
冠而色加厲鬚強半白
贊曰嵓嵓俞公強直自遂髖髀斤斷鵰鶚秋鷙滅火呼
霖天迴鬼悸鐡嶺匪遥青宫寧貴我瞻遺肖悚焉思畏
夏太常公㫤字仲昭崑山之清河里人初從母他適冐
朱姓其名㫤舉進士始復為夏改翰林庶吉士公為庶
吉士獨以工楷法得幸文皇帝一日謂曰㫤而來夫日
乃可傍睨乎其更置之上遂改為㫤俾侍東宫於南都
得預密務尋驛召命書宫殿榜授中書舍人東宫即位
入直文淵閣秩滿進考功主事加五品俸久之以薦出
知瑞州府凡五歲入覲留為太常少卿進太常卿用年
至乞致仕歸公前後仕宦逾四十年終始職文翰不能
大有所見其歸也頗以詩酒自娛適跌宕山水間所畫
竹石争寶重之卒年八十三賜祭及葬今像美少而冠
僅二梁當是中書舍人或庶士寫
贊曰成進士舉而書其職三品京朝而終老于翰墨世
所賞者不以文而以竹石不戚乎其志而優然以自適
一壑一丘藹乎風流其東方先生之儔而差達于鄭台
州者耶
禮部主客司主事冰蘖吳公凱字相虞崐山人也美風
儀器局整峻為諸生以善書預修永樂大典書成賜金
幣歸膺貢入太學舉鄉薦久之授刑部廣東司主事改
行在廣東司主事兩職皆劇曹明理持法為時所稱告
歸省母還改禮部主客司竟以母老乞侍飬優游林下
者四十年年八十五而卒故大司寇劉廣衡少保寇深
曹舊僚也太宰李秉曹後進也咸以公輔期之而不偶
甚惜之寄問重疊公一不荅今像似中年筆
贊曰宦不必達以完其名既富且夀而保康寧有子顯
庸孫枝繩繩取之獨嗇予之自贏
杜東原先生璚字用嘉吳縣人少孤從陳嗣初翰林學
古文辭於書鮮所不通尤能寫山水合作處不减勝國
諸雋先生為人敦茂長者嘗割股愈母疾而秘之故武
功伯徐有貞為作東原生傳卒年七十九諸生會葬者
千餘人私謚之曰淵孝先生今像豐美而秀眉目和色
藹然襲人盖中年所貌也
贊曰孝而自秘之不欲示獨行也文而以隠終不欲與
時競也其貌温如中則勁也吁嗟先生用德勝也
徐天全公有貞初名珵字元玉已改今名舉進士改翰
林庶吉士章皇帝親御文華殿試其文擢為第一立授
編修久之進侍講公於書少所不窺能詩歌善行草得
長沙素師米襄陽風然不為一切無用學凡天官地理
兵法刑名水利種種精究已已敵兵大入公以侍講行
監察御史募兵河南還進右諭德河決沙灣拜左僉都
御史往治之河工成擢左副都御史佐院事尋與中貴
人吉祥武清侯石亨迎太上皇於南城復辟進兵部尚
書翰林學士入内閣參預機務論功封奉天翊衞推誠
宣力守正文臣特進光禄大夫柱國武功伯兼華盖殿
大學士公念吉祥亨横甚謀制之為所中謫廣東參政
逮下詔獄且論死釋編氓金齒赦歸吉祥亨敗始復冠
帶自便凡十餘年而卒年六十六吳學士為狀稱公短
小精悍目光射人今像且老矣而冠貂蟬服侯服故不
能釋然也
贊曰赫赫武功天質胡異職司藝文迺慕經濟萬象肅
括九河康又功成倏忽皇輿奠位辱以榮伏毁繇名致
瑕瑜千載矛盾一世
祝大中公顥字惟清長洲人為諸生不欲赴鄉試久之
為有司所強乃一試而薦又不肯赴省試其又明年有
司復強之復一試而第授行在刑科給事中出為山西
右參議進其省右參政公歴官僅三政垂三十年所至
能舉職而其在山西興學校表先賢白冤獄它善政不
可指數甫六十致仕歸與徐武功劉完菴諸先生為詩
酒社公年最長而最後死春秋七十有九吳文定公誌
其墓謂公初舉進士一日入左順門而巨璫以旨召公
及其同年四人入内館出詩目而試之問其故曰上知
若等名姑為一詩欲使勒習中貴人書也公不應竟出
為給事而以内艱歸土木之難起景皇帝詔奪情以都
御史起復復不應迨服除逡廵守故官起復事史不載
而文定公長者為史官當不妄
贊曰諸生不試難於出内館不詩難於屈中丞不就難
於奪十年不遷難於悦六十棄官易於退居約不厭易
於食是惟四難復二易以此歸來獲長世公能致命復
遂志
張篠庵先生和者崐山人字節之生而警穎卓朗善屬
文嘗病目而夜篝燈讀書不休遂以其一廢與其弟穆
俱應南宫試而自念必上第而穆於文小劣遂易卷以
入曰吾可遲而得也已穆舉第二人而先生亦次二十
七既廷試執政者竒其策而欲首之詗知其一目也抑
之二甲第一和遂謝病歸以修國史召補(闕)部主事遷
郎中遂為浙江提學副使所校士毋論多寡即第甲乙
工者前辨質先生句摘其紕而後斥之人大駭服尋移
病歸卒年僅四十九其為詩文皆雅健有法諸子孫多
顯者穆亦至參政
贊曰嗚惟先生雋朗超羣文亦稱是其氣遏雲為弟易
草觀過知仁穆亦繼之為時文人敦睦之風後裔弗淪
鄭介菴先生文康字時乂崑山人頎而偉軀意豁如也
舉進士自以不能俯仰流俗屬微恙即乞告歸以此終
其身先生居恒杜門踽踽少公府跡於書無所不窺而
尤善經生義所指授多顯者雖用隠約成好至於表忠
烈稱勲伐未嘗不慷慨有深味也故葉文莊公盛仕通
顯而時時推先生以為不可及今像殊魁然非山澤癯
也所著有平橋稿若干卷
贊曰一命未膺飄然里居升斗未沾耕而讀書歿無易
名生不辟除以擬靖節人或謂隃吾不知其他其藻弗
如
葉文莊公盛字與中崑山人舉進士為兵科給事中進
都給事中時英廟北狩䧟敵敵大入犯京兆而東西南
夷並起公䟽不時上所建畫及彈事皆精當當是時于
公稱真司馬而公為真夕垣于公社稷臣公實亞之出
為山西右參政協贊獨石諸軍事時入城俱創敵僅餘
一毁垣公至則皆鼎新之蒐卒乘課屯種除戎器遂漸
以富強號雄鎮焉英宗即位驛召至京面慰諭久之擢
右僉都御史撫兩廣者七年所斬獲叛蠻以數萬計用
議事入京遷左僉都御史撫宣府宣府公故所參政地
益大課屯田收其羨易戰馬至千八百匹增築堡七百
餘入為禮部右侍郎改吏部遷左侍郎佐其長以公明
嘗一賑畿甸荒議關西邊事謂河套未易搜東勝未易
復因條上增兵守險數事盖至於今有味焉人主方嚮
用之俄暴病卒年五十五公有文武才好讀書博洽章
故所至有聲實而其撫兩廣也稍損于宣府獨石時今像
豐晳而有英氣稱其為人
贊曰岌岌已己實隳王綱公長夕垣出甸朔方内則蓍
龜外則金湯股肱惟臣膂力方剛天實招之爰逝我梁
惜哉壯猷不逮孝皇
弇州續稿卷一百四十六
