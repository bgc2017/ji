弇州四部稿卷十四
明王世貞撰
詩部
五言古體七十六首
讀李獻吉何仲默徐昌榖三子詩
夔峽收英靈乾坤無真色擾擾操觚士各務徇所得怳
若襄城轍俱迷隂陵澤明興我高帝神武肆蕩滌七葉
開人文疇能承休德是時北地生草昧發超識手挽天
河流千秋鴻濛坼坐令景從軰齊聲諧其則矩步寧敢
渝狂者羞踐跡寧知龍變化夭矯不可即彼以蛙黽趨
胡然矜相測
其二
孝皇握鰲極萬宇揚休光藝士被天來大雅竟難方北
地既龍舉信陽遂鸞翔彼美在弱冠振馥戢時芳二華
削蓮花高掌媚太陽朝霞洛溆波因颸自文章二子琢
相就流趨互雌黃聽曲昧其名焉在譏頡頏寄言夸毗
者冥趨良可傷
其三
伊昔吳都彦揮翰藻思披珊瑚間木難粉黛映參差豈
乏妖麗觀適志良以稀奕奕昌榖生中道起其微青天
盪胸表白日行鬚眉秋鳶搏羊角夏雨結虹霓泠泠松
泉響濯濯芙蓉姿當其所得意直與作者期為郎歎寂
寞短年悲奄遺匪但一世隘終焉造化疑貞也鄉之人
瓣香夙所私廣陵悵云絶山水欣自知要令千歲後更
奏金蘭辭
二貞篇
庚戌敵傅城而軍又三年癸丑島寇起躪吳會
余於中外得二人焉越徐學詩晉任環蓋分死
矣而不死余識之間者闊焉即其人亡平生而
願為之執鞭者况與一日也
徐卿志恬穆闇然不自持雖復興文藻要非中所施躑
躅儔侣間咸顧私勝之營衛若千金一捐不復疑青天
見河嶽白日廻光儀所遇各自失焉能強攀躋汝往稽
剡濱高視浮雲馳余復白駒篇太息不成辭
其二
任侯神明守吏道將余師東風被蒿萊欣欣各自私力
欲洪波偃一葦恐難支俯窺龍蛇宅仰覩星辰移志士
輕喪元白刃蹈如歸能令行間伍戚若同根枝老父撫
國殤為侯捐不辭[婺-矛+牙]婦泣其夫身今得所施精誠貫烈
日天聽竟能卑紏紏干城士厚禄擬何為
五子篇
濟南李攀龍
纖阿出溟渤皓魄中天發列宿豈不顯杳然精靈攝先
秦收正始六代時汩没夫子揚嘉馨千載馭颷軏思排
入淵曠象成自昭晰至理中所賞胡然見時悦夫子乃
沉淪紛紛亦奄忽六合慘淡間微生借噓拂並嘯倚崆
峒蒼蒼極秋色上有三危露芝菌芬樛結攀英啜其滋
虹霞動靈宅却笑羡門者長生等澌沫
吳興徐中行
藹藹洵吉士産秀自天目冷冷穆風披青陽振膏馥調
氣翫時人幽懷被商曲客從東方來貽君以迷榖含吐
茲未酬宛然中心篤柔條沃嘉霖雖罷中所欲良璞困
鑢錯連城謝其琢逝將因君御並起雙鴻鵠
南海梁有譽
大溟湛珊瑚陸離灼叢條龍伯何神舉弱緯連六鰲之
子為國經含英奉清朝汎瀾先民藴眷念首陽椒杜權
形俱歛匪戰理自超賤或重千鈞貴則等逝颷羅浮七
十二一一摩層霄玉笈子長往金徽予罷操
武昌吳國倫
高旻漏元氣瀉作黃河流排蕩識其支焉覩崑崙丘武
昌藴夙解獨往恣神搜亥步亦何窮原問非所讐仰窺
太乙精冷然注天湫調浪鼓青陽餘風映素秋下士俱
大笑哫訾不能休寧知帝弄臣坐令鞭九州
廣陵宗臣
伊人璠璵彦履盛無嬰躬豈鮮盈門軌匪其徑寸衷為
壽不在年千秋以為終斯道苟不蕪排衛當誰功沉淪
知夜光鴻鵠高天風枉矢射彭城逸勁飲石梁誰謂漢
哉廣裹餱航扶桑竦身太華顛羣途杳茫茫
後五子篇
南昌余曰德
德甫負耿介往往排羣好楚咻非所顧齊風乃同調續
緡媚沈川夜光為之耀累柯刈宿楚山骨露幽峭有嚮
必當心尋源乃深造是時西曹彦苦李在周道所以獲
自全閩天舒清嘯
蒲圻魏裳
魏生狷者流勃窣名理窟物好都不營而以求真悦眄
睞當世人迷津要余筏片語識其端雄思坐超發莽蒼
大鹵間一坏何硉兀揮手出嵩喬青天距如髮安得凌
風翰送子排真闕
歙郡汪道昆
伯玉人間人忽往在千古矯矯先秦則恥為東京伍匠
郢斤成風所至自規矩一汰塵調非耳觀衆稍沮論交
豈必面飛書示肝腑四十開閩疆黃金絓其組吾道何
必然諸子氣亦吐
蜀郡張佳胤
才士地不乏岷峨所鍾英之子試為令快若刃發硎循
吏在中牟亦足垂其名改途遵詞苑方駕結齊盟雅鄭
紛奏前至耳選其正白雪發高倡下流皆令聲安得凌
風翰長翺於玉京
新蔡張九一
助甫秉天秀弱齡藻辭鋒一出宰巖邑百吏趣下風入
佐天子銓搢紳所景從折節禮楚纍羣諑藉相攻攬轡
西南紀清商變炎空下蔡出傾城皎若青芙蓉寧為衆
人妬不為衆人工
廣五子篇
崑山俞允文
俞生不偶世削跡混屯夷時冶避大質天籟竅幽機懷
璧非所愆含英竟焉輝晨炊不逮暮室人交謫譏玄商
吹衡宇霜霰無停飛悠然眉間色忽映西山薇婁水逝
洋洋偕子以樂饑
魏郡盧柟
盧生富結撰揚馬有遺則及乎為詩歌雅好在李白春
風揚波瀾浩渺靡所極仰見朝霞媚俯見水五色蛾眉
一成妬雄飛鎩其翮朝奏獄中書夕為坐上客妻子不
殢人長歌下震澤
濮陽李先芳
伯承俠者雄摛詞何爾雅芙蓉秀濁水清芬自堪把往
知在傾蓋擕手即中野四顧邈無儔幽懷浩傾寫行行
愉江宰悒悒誰與解訟庭凉颸生商歌和彌寡有志廹
未竟強為時人下
孝豐吳維嶽
峻伯青雲姿餙玉振鳴步二十遊京邑興文粲烟霧一
出時貴傾匪在戚與故此道行世間識者如其素豈不
諧衆歡要覩中心慕紓懷歷下生改轍遵廣路雅鄭辨
已勤况乃垂韶濩
南海歐大任
歐生最晩交其識乃先曙旁獵六代言欎為西京路五
十而釋褐微官歷揚豫一為邑文學再典州掌故游宦
豈必達深衷托豪素掩抑再三歎少小為名悞宛宛照
影姝沾沾不虞妬
續五子篇
陽曲王道行
明輔瑚璉姿清芬溢其齒二十典方州三十賜金紫雖
負循吏聲雅非中所喜魔來付禪觀戰勝歸名理餘事
乃及詩亦方開元軌貽君山林日朗曠自此始
魏郡石星
石生昔抗章攀天動星辰芬芳一世間誰能不見親論
交須論晩辨材須辨真肺腑一相披灼然世無人未央
欎造霄頼子表嶙峋慨焉念漳流淪沒連城珍
嶺南黎民表
昔余客招提黃鵠為徘徊五子臨乖隔黎生翩然來方
響入絲桐所奏靡不諧濩落金馬門驪龍狎其頦非無
蛾眉妬隠酒不見猜和光同其塵老氏我所推
豫章朱多煃
驥足有八荒惜哉櫪中老王孫負竒氣少即成潦倒幸
無詩書禁千古恣搜討窘廻長沙袖迂逐淮南寳俯仰
宇宙間局如束濕草富貴非所求令名良自保
虞邑趙用賢
子師名家雋出入珠玉府所獲豈不贏而以求真與將
無一時屈所伸在千古寸鐡寧不頑連城繇茲睹入夜
必自光勖子無輕吐秦人已睥睨荆人猶齟齬
四十詠(有序)
庚戌之春予以病休曹假伏枕不懌憶數鄉哲
彬彬多鉅公異人龍質鳳章雲蒸霞爛雖潛見
異則托就大小然亦盛矣因紬繹所聞自我明始高代迄
今共成四十章匪辭挂漏之慚聊見仰止之私耳
高太史啟
季廸負神啟駿發自名郡縱毫動天籟調篇黼皇運遘
世無永晷後身有嘉問璉琢藉未工楚氓悲其瑾
黃給事鉞
叔揚踐華省食貧無異操奮為墨衰舉匪以弓旌招借
箸畫勤王湛淵報久要形泯神自王松柏蒼然喬
王逸人賓
逸人挫榮者浮沈竟闤闠折姚見玄理訪戴襲竒秘既
殊紫芝宦復異鹿門娶玄德誠可師毋乃為孝累
姚少師廣孝
少師遁儒跡握筌理玄符業由殺機發教以神用敷赫
赫不遷庭侑公配宏謨胡然踏迷復緇衣即永途
楊尚書翥
楊公巋然老故人握璿璣遂令武昌戍陽春廻赭衣曳
裾時豹隠推轂乃龍飛優游桑梓間樹惇以全歸
陳僖敏鎰
僖敏長者度時展經綸才白馬出秦關虬髯何壯哉河
隴既以奠尸祝至今開豈知衿裾士威譽揚九垓
陳僉事祚
退翁昔持憲驄馬何翩翩先䟽已致身敢望天子顔臣
祚誠無狀百折寧不前雖或謝幾哲終焉保貞堅
俞司寇士悦
太保禀剛峭面色凌壁鐡所至如子元網絡甚張設赭
衣忽被體永謝孤卿列道遇金齒公後車亦齊轍
徐武功有貞
武功藴宏略希世遘竒表挾日肇封祚治水贊熙皥大
勛古難恃令名當自保迢迢南中雲惻惻羨飛鳥
劉文恭鉉
文恭達節者畏榮恒惄如羣謀徇天步獨行竟何濡食
報遺後人位絀永令譽乃知癯然叟可以托遺孤
張提學和
穆也非不佳節之難為弟當其射策時英聲動宸扆斵
輪見老手藻鑑存清視造物亦忌人榮名淪散位
韓襄毅雍
襄毅秀弱冠揚策振天路中躓廼益習晩柄諧所遇威
伸七縱略功成五月渡壯心寄隠跡坐惜齒齡暮
葉文莊盛
文莊𤨏垣彦直志濟遐矚邊土仗雄望嶺越借寧隩日
晏坐繁省歸來奏清曲古道終有諧今焉歎時服
魚開封侃
魚侯治雄都貪吏逆洗跡中歲賦歸歟妻子猶菜色雖
乖清泌樂終守西山則人事良可悲天心竟焉極
劉參政昌
太中少穎脫往往出新詣跌宕郎署間清芬藹然萃五
嶺窮履跡三蒼辨鼎識乃知忌者心翻然為名計
孔侍郎鏞
司空守荒郡篳路啟山林萬面若猿猱片言剖其心簫
鼔薦叢祠生存多饗歆是以臨没候列宿表精祲
吳文定寬
文定秉謙退冥志在墳典所樹苟先衆寕辭步趨蹇朝
回對花竹落日照開卷此意今所難吁嗟德音鮮
王文恪鏊
文恪辭家流廣庭振華轂帝時絀師臣遥跡肇枚卜豎
人窘犬步惄焉歎一木歸卧洞庭野世往譽恒馥
陸太常釴張脩撰泰
二君青雲彦攄辭復同調釴也千仞壁蒼翠絶奔峭泰
如飱芝露九咽動靈竅黼黻未章施長筭屈短造
先祖司馬諱
昔我先司馬敡歷徧遐荒至今訟庭樹往往比甘棠藹
如三冬日凛若九秋霜千載循吏編庶以紹龔黃
李少卿應禎
少卿善書法強起侍中秘詔為譯經藏卿也獨奏記吾
道有九經上其幸留意百折終不回榮名淪末位
陸太宰完
陸公秉戎樞受脤事横征中流蕩日月殷波血鯢鯨歸
來宴父老故里高車迎沒齒甘巨僇焉能終令名
楊儀部循吉
儀部志狂者墳丘事冥討三十而掛冠握機豈不早胡
哉昧遠算一出為小草攬其遺文辭悼彼耄昏夭
毛文簡澄
毛公踐華顯秉性乃恬易杜門飲醇酒口不談世事一
遇鼎革間鏗然踐堅議天怒百不回秋風有歸計
顧太保鼎臣
文康自講筵磊落真主識鎻鑰見深寄版築遺芬澤坐
客悚莫干虬鬚紫如磔少選出新聲彷彿安昌席
徐迪功禎卿
昌榖振竒士玄覧意何卓芙蓉秀濁水蒼隼擊寥廓調
古鮮同驅名高遠時作詎為坎軻恨短年亦予樂
魏恭簡校
魏公秉淵著雅志慕古昔時衍洙水流力斷曹溪脉巷
牖稍已乖簪纓遂中辟三絶蒼頡編往往明心畫
朱尚書希周
尚書握留銓五十遂懸車優游更三紀塊然返其初眉
宇藹春陽和風被里閭良璞猶未雕見者稱璠璵
周恭肅用
恭肅故長者所歷多恬穆及乎握臺綱霜天見雕鶚藻
鑑雖已晩彈冠衆相樂車門日夜開無金可稱卻
沈居士周
沈生逸者流夙尚丘壑賁緬懷徇所好十日一山水游
戱無全目縱横得真理平生所餘事耿耿乃在此
祝京兆允明
希哲寄聲酒詼諧放情素翰墨人盡研巧者由機悟游
龍宛霞浦芙蕖發朝露世上亦何有悲此邯鄲步
方太常鵬
庶子負書滛終歲勤述作謝病再起官將因傳禮樂鶴
禁屣若遺清卿秩仍削悠悠見素心所享不辭薄
文待詔徵明
文翁負耿介至巧亦天性髫年卻金賻中歲辭藩聘既
三鄭氏絶仍齒伏生境遥裔播休華千秋猶輝映
周寺丞鳳鳴
大理世其官能文法無害執憲昌言朝如何與譴會音
容自矩律筴筭幾蓍蔡積儉乃起家欒伯慚其汰
朱中丞紈
中丞匪躬者仗鉞事專征瘴海肅鯨波舟航偃不驚渙
羣嬰衆鑠披已乃孤誠安能對獄吏慨焉捐此生
陸太常粲
浚明經國才所遜在勇沈雖復豪文戰而乃非素心鳴
鳳吐朝陽漸鴻遯中林幽懷故有托寧為遘荒滛
王選部穀祥
禄之當佐銓皛皛若冰玉歸來三十載歲月天所属辟
書再及門澹若雲過目何必寫匡山胸中有巖谷
先御史大夫諱
外侮中不競疎者亦暫親矯矯先大夫一身當百身白
日照披肝噫氣成星辰痛無九京轍為言誅佞臣
王太學寵
履吉藉甚年灼乎舜華敷非酒使人酣况乃薦醍醐玉
樹困霜風良騊蹶脩途其蹟猶尚新其人骨久枯
黃徵君省曾
勉之富三餘垂言亦驚衆收名良已博負大不易用公
車一報罷遂甘醯鷄甕有子能象賢居然冡枯重
三楊詩
三楊者廿年中人也始射洪至太僕次富平為
御史最後容城武部矣咸不自量批亢拂堅罹
大譴何言也予竊覸其志哀之妄為三章同日
之義罪亦甘矣(癸丑夏時誤傳容城君已逝)
矯矯射洪君累資奉卿列勛稱或後人所治多惠轍金
紫外相縻生平一短褐權貂干天紀况挾左道蠥内禪
移襁褓社稷絲係絶羣公滿臺省往往比稷卨相顧但
搖首彼覩恒結舌君也義所憤草奏遂身訣神僊歸杳
茫藥石吐祻孽秦王與漢武遠鍳乃昭晰岐嶷固齊聖
萬幾恐未哲臣某甘碪盎為國謀豈拙是時閶闔開宿
衛浴金鐡一傳常侍詔班行膽為裂青天朱雲檻碧日
萇弘血皇靈終動變魑魈亦歸滅至今穆清表帝座烱
長徹國事甘一身微誠竟何雪萬古涪江流劒嶺更嶻
嵲
其二
天地氣不滅今古遞流行巖巖富平君所得何太贏朝
籍未云久浩然厭承明絀志終老親食力乃躬耕貸粟
耻監河獨行異於陵峩峩獬豸冠一出狐豕驚兩分既
以展慷慨示平生訾亹探亂源力欲奸諛清屈指及四
五天怒不為恒九關下虎豹白日紛雷霆沈冥狴犴間
血肉浩縱横十載無生晷萬死有餘誠荷校誦遺編庶
幾演周經茹甘豈以蓼就燠豈以冰誠知非身計心各
有重輕終荷帝垂察役服等齊氓未永鼓腹游溘哉大
命傾此䟽憶昨傳夜燈盡熒熒片紙或隻言若引九鼎
絙歸骨二華顛咸秦遍精靈
其三
躑躅廣莫間乾坤廹遲暮一接容城生遂令豁衷素往
者大難集邊塵窘天步&KR1416;藩托援師皇誠柰深顧隂謀
重借寇耗我黔首賦謂遘互市歡弭其來侵路生也呌
閶闔畫沙請前箸堂堂如中國戚戚僅奸豎障尉適窮
邊年命不反悟乾威&KR0008;豎魄伏機乃大露命爾尚書郎
憂天漸成痼賜環主恩深請劒臣節固安危托將相腹
心横巨蠧豈惟臣私憤萬口脅莫吐吏議既以深龍鱗
遂終忤慘淡濱海臣傳章復尋訃夕卧五四起明河望
東注頗聞草奏時業已為棺具元造竟何心茫茫一身
付所憂在國謀敵志諧舉措大澤淪兼城瀾濤誰能募
偶書
欎欎桓魋墓白石何嶙峋惜哉三年力不能葬其身空
見撫琴士千載悲斯人
其二
黃雀擬螳螂下乃見彈射古來奸雄軰頗復遇其敵禍
敗徇所常勝者亦焉得
其三
邯鄲倡家女巧笑倩紅粧如無好顔色何以結不忘借
謂鮮所私何以得為倡
其四
長安狹邪客片語黃金千歸來但壁立四座稱豪賢稱
者漸不識零落一身偏
其五
賈客狎風波黃金如山積人云貴明珠遂適海外國垂
老鯨鯢身嗚呼竟何惜
將赴計偕呈同志
神都亘天北長河萬里開文星起吳會熠煜凌金臺朔
氣日夜深我行何壯哉君看孤舟去應驅駟馬來丈夫
但有足跡當遍九垓長揖辭故知肯為兒女懷
秋風
燕臺廪秋速永夜何蕭蕭高樹廻天風木杪溢洪濤初
至驚客夢忽來侵薄裯紈扇委故篋園英悴新朝烈炎
寧久固時至詎能逃吾將感世運行矣任所遭
除夜有感
此歲盡此夕此夕不再得大化何心去流光長自惜明
日更明年明年重可憐花迷上林月夢落楚江烟相逢
半游子陸沉金門裏朝典蘇季裘暮乞侏儒米千歲逓
相送那能屢禁此
齋日作
茲辰方致齋况乃停推剖無事卧起遲日色在楊柳瓢
壺盈豆粥煑茗用當酒諸君勿復言予禱亦已久
阻風下邳南待發有作
積風見日色久客見容顔翳翳昏黃交桑柘自生烟惝
怳一飛鳬乃是天際帆倏焉過舷際欲挽不得言去者
日以去還者何時還
初拜使命抵家作
去家未十載結綬始言還惝恍夢寤間歷歷陌與阡耆
老揖且疑安識衆少年昔别猶髫齔今來室家完酒炙
争慰勞陸博夜喧闐觧帶著庭樹改席臨後軒離合誠
欲輕焉覩鬒及前
其二
乍出城東門秋禾欎離離池塘漸為窞鷄犬亦聲微冠
者五六人不能具裳衣廬舍雖如昨亦復少光輝借問
何所因何以不成辭搖手長吏嗔惻愴涕交頥
其三
道逢皤然叟罄折前揖之叟顧何官宦姓名爾為誰光
彩溢閭里於職竟焉宜罄折前謝叟汗洽失陳辭天子
衠明聖叵測異威施小臣實微賤三尺安能持
其四
出戶明星薄隠隠見蒼黃稻禾集若雲杵臼搗為霜東
隣呼看社西隣饋酒漿鷄犬隨亦喧况乃童稚行挂我
新時冠着我舊時裳居然一田父豈必言廟廊
天津道中述懷
宛然天津樹一夜風吹索停耳多哀音寓目寡鮮澤况
乃淹道途脉焉芳華鑠浩浩四序交天地為常格憂歡
生殊態豈必當搖落阮公廻車慟慮生誠不薄陶令愛
沉酣中懷何能度
德州渡口
月細僅如鈎疑升復疑没美人沙間坐白露濕羅襪低
頭怨去船舉頭愁殘月
朱象玄太史册封楚藩云將取道南游太嶽詩以
送之
於皇展親睦宗子介樊襄玉圭黃金册暐曄出尚方伊
余同門友洵美清而揚詔其輟史幄爾往欽哉將天都
闢閶闔九奏何鏘鏘蓮燭際宸暉星裾搴御芳前呼薄
崇椒後餞塞津橋白茅仍擁節班馬重横鑣雪裏薊門
樹花前漢江橈漢江一千里方城暮烟紫鳴鉦蕩魚龍
觧纜採蘭芷蓽路捧霓旌從价躡珠履帝命尊若天王
封固於砥此時雍堤柳柔條盡抽綠上客金馬姿小兒
銅鞮曲山問諸葛龍門訪龐公鹿羊碑摩絶翠鮫渚泛
明玉壯游重茫然弭節太和巔揮手弄日月盪胸拂雲
烟中有两僊童跪捧琅函編竒字不可識閟之二千年
今遇蓬萊客始宣至人傳歸上紫皇壽珥筆長周旋
見邊庭人談壬子三月事有述
戍從上谷來瘡痍半侵面對酒不能酌未語淚珠濺借
問何為者告我三月戰妖氛祁連發雜部呼衍徧令速
颷雨集臺荒烽火眩卒然遇山頭狐兔竄散漫我師不
盈千敵衆已號萬拓弓鳴霹靂走馬蹙飛電層冰煜戈
甲烏雲罩髮辮中間兩旗出倏忽天宇變况乃積威後
吏士總灰汗低頭念父母黃泉去幾線亡矣存不知人
耶鬼難辨桓桓時將軍擐甲流英盼飲水賈逸勇解鞍
示餘筭堅重麾下當騰驤諸孫先赴敵均戴天喪元等
飄霰屢衝亡移足再接莫逃眴批擣肉郊原喧呼濤江漢
日莫圍未解炊烟出胸咽白馬飛護軍朱纓光燦燦斬
其前却騎賞彼兵鋒冠長空雙眸疾宛轉墮一箭咋指
大衆遁横戈銳行殿槖駞牆外收野老溝中看痛定還
神魂追思更搖瞑倘不天意在人盡烏鳶飰嗚呼一千
卒將軍實樞幹昨者捷書聞懽溢未央殿論功非常格
行賞絶淹旦南金䮍蹏方蜀錦獸袍茜捧出皆動色光
輝耀馳傳元戎何驕盈聞之怒椎案手自推轂臣不如
偏禆賤十萬羽林兒膂力豈不徤節制紛下施功成違
亦譴頭顱完萬死肝膽折一見居平慕廉吏募士黃金
散家有鄠杜田為壽前致獻所丐假威嚴那能望恩眷
不然卻敵身充庖若鳬鴈妻子訽未平部曲私相唁死
生已獨當寵辱他人擅東鄰酒家胡洛陽業商販甲胄
為何物勛名首騰薦人奴豈衛青通侯及韓嫣紛紛貂
尾續汲汲羊胃爛天子實明聖塗肝亦何惋所慮緩急
膺諸邊士心玩請劍天茫茫王室勿多難
薄暮發古城即所見志懷
一水天末明餘霞亂相射錯落披金膏噴流萬瑟瑟長
嘯招天風為我馭海席吳越指掌間黃花正秋色
行淮揚境汎甓社即事有作
湖波二百里元氣何茫茫天隨一線盡日起萬鬛張無
論南北風但見來往檣炯若青銅鏡掩映美人粧驚鷗
散明玉唼藕奪冰霜纖鱗一入手大嚼無餘觴冥見漁
火微靜聞稻禾香榜人前後歌語語子夜長人生劇可
樂何如近故鄉
十五夜泊彭城無月呼酒既醉信口而歌成此一
章
所至無可飲欲邀中天月此夜桂樹寒姮娥蔽瑶闕玉
兔寂無㫪焉能天香發羣山青不斷一一隨淪沒手酌
自為歡長歌入窈忽安得掃妖氛鞭鯨度溟渤
天子詔職方張君子畏發齊兵平吳世貞吳人也
恨不得從一卒之列慨然歌五言長篇為贈
太空下欃槍化作千長鯨血吹海波立高天鬭崢嶸白
骨為丘山草木殺氣腥朅来佳艷地倏忽無所憑昨夜
明光宫君王議南征青齊良家子少小學縱横白馬雕
蝥弧銀鎗鬘胡纓匣中報讐劍得施懽自鳴横流一鼓
譟黃河西北行能使赤日暗又令秋雲明不待發遠縣
臨淄人盡兵立看徒步間往往足公卿此時羽檄使矯
若雙千城乘傳張廷尉結襪王先生慷慨大風歌髮指
上填膺輕颷蕩雄心散入鼓角聲長鯨肉萬類終就鼎
俎烹舉頭笑真宰此軰竟何成惟應千年後獨書公等
名
讀梁公實詩有感
羅浮七十峯峯峯白雲住鰲颶海上來吹君向何處咳
唾落滄波遂成珊瑚樹欲作萬古色精英莾逥注摩娑
三歎言胡人不可遇
為彭州李徵君題會泉隠居
帝女勺銀漢瀉之岷峨間怳如一匹練飛界萬仞顛喧
奔虬龍嘯錯落瓊珠圓蜀人有李意學道殊精堅澆田
出白璧煉藥返紅顔何如飲神瀵一住三千年
弇州四部稿卷十四
