弇州續稿卷一百四十二
明王世貞撰
文部
䟽
為南京五城房差䟽
南京兵部職方清吏司案呈奉本部送准都察院咨開
題覆南京都察院右都御史海瑞題前事該都察院覆
議勑下南京兵部將南京都察院奏内刻内夫差備查
府部寺六科等大小衙門要見某衙門曾設有直堂直
廳皂隸若干名或各官名下各分臺轎帶馬各若干名
作何差遣係何錢糧各衙門有無看守宿風係何名役
若干名若原無直堂直廳者應撥火夫看守其街道曾
否設有更舖係何役廵更各官私宅應否用火甲守宿
其守宿廵風或長差或更番用其力與徵其銀孰便至
於禮部出表拜牌内官監内守備國子監等衙門薅修
打掃每年吏兵二部及各衙門常規取用者此時暫時
短差將何撥送作何處分除小票濫取己經奉有明旨
裁革者永宜裁革其中尚有開載不明或與在京不同
者再行會同酌議停當仍行應天府查所屬每年編擺
各衙門應役差役逐一詢訪就衙門大小繁簡通融劑
量應减者减應留者留仍將合用之人畫為一定之規
分欵開註會本具奏請旨施行然後刻為成書傳示久
遠等因覆奉聖旨是欽此欽遵咨部送司查得南京府
部院寺六科等大小衙門原設有直堂直廳銀兩多寡
不齊各照額數支給各該衙門聽雇臺轎帶馬跟隨各
役僅供日間役使其街道設立更舖係民居照房輪流
火甲廵更防守南都地廣民稀各公署私宅坐落曠僻
相離民居隔遠火甲勢難相兼廵守是以先年量撥五
城地方人夫恊同守門庫子等役廵風守宿俱更番撥
輪朝去暮來聽其力役至於出表拜牌并各衙門薅修
打掃俱係五城輪撥地方人夫一時應用悉照書冊及
行據應天府回穪所屬編派各衙門應用差役似難裁
减等因前來呈乞會議案呈到部臣等會同南京都察
院右副都御史王用汲議照南京各衙門直堂直廳銀
兩皆為雇役以供輿馬之用此項人役及明始集投暝
即散原非有干掫之役難以責之宿守至於火甲之設
專為防護地方廵緝賊盜無容别項差撥南北相應一
體但京師民居稠密公署私宅鱗集櫛比舖甲便於看
守廵軍易於呵護南都地廣民稀公署私居相去窵遠
衛卒單薄聲援難繼而戸兵刑工等部俱有庫藏獄囚
文卷之屬干係匪輕不免兼用五城地方各附近人夫
協同看守輪流差撥夜宿支更晨回營業費既不夥人
亦相安但行之既久弊孔日滋而五城兵馬司漸多徇
情濫撥所委吏胥又復乘隙科詐積棍便於包攬貧民
窘於繁難原任右都御史海瑞目擊其弊力為裁减刊
刻成書上請以為永遠之計而左都御史吳時來等復
恐裁减之數尚有遺漏曠蕩之澤或未盡沾再有兹請
復蒙勑下會議臣等謹將奏刻内夫差除革議内條欵
先己裁革外其存議内五欵逐一復加酌議如各衙門
公署并公務打掃執燈等項暫取用於一時合用人夫
相應仍舊者也若五城看監自有弓兵抽分竹木厰亦
有軍餘可備看守帝王廟久己停祭朝天宫習儀報恩
寺行香道衆僧房亦可打掃各官私宅守宿更夫五名
者减二名三名者减一名以上通計人夫一百三十二
名相應减革者也各官遇有陞遷離任看宅人夫即行
停撥其應天府所屬編派各衙門差役悉從舊議無容
裁减今將會議過合用夫差逐一開具題請伏乞勑下
都察院再加酌議覆請明旨咨行臣等將後項酌定夫
差刊刻成書廣曉居民臣等仍將撥差事宜置立循環
格眼文簿印鈐給發五城兵馬司每日將撥過夫差順
序填註每撥一差給以號票與甲夫執照方許應役朔
日將循環文簿送部司稽查吊對號票仍呈報廵城御
史一體查考如有冊外妄撥一夫私出小票冒取一物
者遵照原奉明旨事理聽本部及都察院并科道官指
實參奏施行庶事有成規人知遵守少省居民繁複之役
仰誦聖主怙恃之恩無窮矣緣係南京五城房差事理
未敢擅便
議處聽用船隻以供大典䟽
南京兵部車駕清吏司案呈奉本部送㩀管理船政主
事王永寧揭稱奉本部劄付准兵部咨為欽奉事内開
潞王之國合用船五百隻除將到灣馬快北糧等船盡
行留用又將附近衛分减存糧船衛官座船催拽備用
如再不敷又於官民船内雇用外仍差官賫文前來本
部添取馬快船三百隻趁河路未凍押赴抵灣備行本
職如數修理差官管押赴京又奉劄付准工部咨取夀
宫栝子松樹九百一十八株坐派蘇松杭州三府行令
各該撫按專委府佐貳官總理採辦完日責差能幹官
員押解帶慣熟園丁沿途澆灌合用船隻仍咨本部撥
取馬快船装載備行本職預備修造各等因查得本部
馬快船六百隻專供進貢之用案照嘉靖三十九年親
王之國兵部除照例查留在灣各船外添取本部馬快
船二百隻猶苦於難支今額外之内既倍於往日而取
用之命又會於一時查本部馬快船除先期出差者已
二百四十隻未盡抵灣兵部無從查核故添取三百隻
今在塢船三百六十隻所餘者止六十隻耳工部支用
尚恐不敷而今冬及明年貢船又將何賴事實難處伏
乞批司查議等因奉批車駕司議報該本司署郎中事
主事倪涷看得工部所取栝子松用船原無定數且業
巳屬之各該撫按委帶員役押解澆灌是於本地装載
啟行矣若又使之迂道南都請換部船不唯稽延躭誤
事多推諉恐樹木移徙或有他虞彼此俱為不便似宜
移文該省即用原船管押赴北之為妥也兵部取船三
百隻巳奉明旨宜依數修理如期押解以慰皇上篤念
親親之仁但奉旨用船五百隻而本部巳解三百隻所
缺者僅二百隻耳兵部又多方設處必能足用其先差
船二百四十隻諒已陸續抵灣當為剰物似宜移文兵
部仍以貢事為重將前船餘剰者作速放回以備進貢
之需其今冬及明年春夏進貢各船如龍袍船一十四
隻鰣魚船一十八隻枇杷船二隻楊梅船四隻鮮糟筍
船四隻蕅鮮船五隻菜薹船一隻苖薑船六隻芋苗船
二隻紫蘇糕船一隻制帛船三隻共計船六十隻此係
上用及太廟薦新宜照常期不敢遲悞外若器皿板枋
杉楠板木誥命苧布杉條竹器畫匣板枋銅絲網鸂鶒
木等項此皆可以少遲者如蒙題請將前項錢糧俟船
回之日仍照起數一併解發如遇公侯伯赴京齎捧内
使陞遷乘座暫照出差官員應付勘合令於各衙門取
討座船或徑由陸路俟船回之後仍依舊例則貢事無
誤而他費亦可省矣萬一不虞之事更出意外則查原
减舊船未拆者量行修理俟後用完仍抵正數在今既
非額外之費而在後亦無棄置之船其夫役則照例選
食糧之人以充甲計各夫之數以貼銀有事則用無事
則止不必編審以滋擾亦不必另募而難散其銀米則
查舊例添取三百船約增行糧幾三萬石今升勺不用
取之於此尚有餘饒但候船并運於貢事無秋毫之損
而增船添甲於運官無秋毫之資且會計今昔之數雖
尚謂之節省而愛惜錢糧之心則皆謂之糜費凢在庫
之積皆朝廷所有臣子惟為皇上守財耳苟錢糧既省
而又於國事無誤亦何必於增修也等因到部臣等看
得兵部咨内稱潞王之國用船五百隻除將到灣馬快
北糧等船盡行留用又將附近衛分减存糧船衛官座
船催拽及將官民船雇用外仍差官齎文前來本部添
取馬快船三百隻當查本部馬快船先期奉差抵灣者
巳二百四十隻若加以到灣北糧及附近减存糧船衛
官座船又雇用官民船隻於五百之數似已彀足無復
需三百之船矣苐親王之國聖朝大典寧備而有餘毋
寧緩而不足臣亦將見在聽差船隻星夜催促修完措
置夫食計重九前後可以下水抵灣之期必在凍前但
船數止六百隻今發行者三百留灣者二百四十則見
在之船不過六十隻而已而工部咨到又開取夀宫栝
子松樹九百餘株坐派蘇松杭三府行令撫按專委府
佐貳官總理採辦完日責差能幹官押解仍咨本部撥
取馬快船隻装送到灣夫夀宫栝松於事體尤重豈敢
遲滯但前上貢之船既留而後之國之船復發一時實
難措處况松株園夫既取之三府而不以三府之船徑
載使之迂道而來易舟而往不惟勞費更煩亦恐他虞
不免又照明年二月以後南京内府監局工部太常寺
衙門進貢各船若龍袍係供御之服鰣魚等項係薦新
之味制帛係廟祀之需决不敢有誤常期其自今冬起
一切器皿竹木銅錫等項似在少緩伏乞𠡠下兵部將
潞王之國船隻約彀五百之數己滿或將舊留者放回
或將續發者停止以備明年進貢之用如一時前船未
回聽臣等酌量事體緩急為起數前後不必拘泥每年
月期仍勑下工部將蘇松杭三府栝子松聽彼處撫按
衙門徑自委官解送庶幾兩便不至躭閣至於將原减
未拆舊船量行修理俟後用完仍抵正數一節盖為萬
一意外之慮顧在今處分業巳無誤且親王之國之典
不常有而夀宫之松不常移以皇上之神聖恭儉有不
洞念留都根本之計而行撙節愛養之政者乎臣等皆
以為仍舊便緣係議處聽用船隻以供大典事理未敢
擅便
為議處禁役工食䟽
山東司案呈奉本部司獄司禁子孫守智等呈為前事
守智等百名募頂廣德句容等州縣額編禁子看守獄
囚晝夜不休詎意各州縣多拖欠工食銀兩迄今三年
屢告牌催輒以停徵抵搪餬口無計衣装盡典懇乞轉
借支給以甦蟻命等因奉批該司查議看得禁子之役
原係力差後因隔遠不便每名徵工食銀九兩閏加六
錢募役頂當實給工食銀七兩二錢餘銀刑具囚茶油
等項公費出其中先該兵部題奉欽依各處該解皂隸
銀兩俱限該年正月以裏解部如有起解過限先將賫
批人役參問仍轉行廵按御史查提躭悞官吏問罪如
律抄招繳報今查各州縣解到者巳不免後時而通州
崑山常熟嘉定上海武進江隂宜興無錫等縣全欠萬
歷十六年帶閏年分并十七年分銀兩和州寧國旌德
當塗興化全椒淳安麻城等縣全欠十七年分銀兩崑
山縣仍欠九年分銀一十一兩常熟縣仍全欠十年分
併欠十五年分銀一十八兩上海縣仍欠十五年分銀
九兩通共欠銀六百二十六兩是以諸役屢屢苦告呈
部牌催亦經數次隨該崑山等縣回稱見奉撫按明文
停徵夫人情一日不食則饑矧禁卒日事干掫夜嚴鈴
柝風雪之夕未嘗休暇以此苦役而責三年枵腹之人
情委可憫各該州縣躭悞之罪亦無辭矣但地方灾傷
上供諸費猶且議停必欲取辦移文則被災之地一時
難措且欲待其解到則啼饑之役坐視奚堪查得萬歷
六年間該本部題為遵奉明旨追沒隠匿財物事追火
者陳洪借約銀兩并追償變賣房屋什物等項共銀三
千七百九十九兩二錢二分先奉聖旨着南京刑部收
貯隨發上元縣庫收外合無照所負之數題借支給候
以後豐熟之年立限嚴追解部抵補上不費公儲而下
可以濟各役燃眉之急似為便計等因案呈到部該臣
等看得禁卒晝夜應役不得番休今重犯尚有囚糧而
典守者衣食不給其哀迫懇告之情夫豈得己但州縣
之玩愒固亦有年而目前之凶荒誠難措辦臣等當查
得本部各項贓罰連年解濟邊用己盡惟此一項尚可
借支合無恭候命下於陳洪名下原貯銀兩内暫借六
百二十六兩分散禁子孫守智等支領當差候年歲稍
豐立限催徵前後新舊銀兩補還如各該州縣仍前挨
年容本部查參及提吏究革臣等未敢擅便為此具本
專差典吏李萬臣齎奏請旨
為地方䟽
廣東清吏司案呈問得犯人羅春招係南京留守前衛
軍有散拘在官本衛江東馴象門千戸所正千戸陳郜
于萬歷十六年十二月二十三日蒙外守備等衙門劄
委夜廵向與省發周二隣住春因跟隨陳郜就在伊家
住宿萬歷十七年八月初四日午時有問結伊鳳先存
今故男伊文漢行至周二門首見佛前供有瓦香爐一
箇潜入竊取間當被周二見獲比時春在陳郜門首看
見就將伊文漢左右顋頰左血盆左䏩膊左右前肋右
臂膊腰眼各打傷左肐肘脊背連兩後肋兩臀各跌傷
仍用䋲鎻見陳郜比陳郜明知事輕要得邀功生事不
合故違酷刑官員不論情罪輕重輒用夾棍等項因而
傷人致死者武官革職隨舍餘食糧差操事例又不合
責令春同不在官徐倉將伊文漢拶起致將手指拶傷
復用夾棍將伊文漢兩脚踝夾起逼令招贓伊文漢供
無别贓比陳郜仍令春等向伊文漢兩脚踝夾處用榔
頭狠打成傷比陳郜見得伊文漢傷重令春呌周二認
前香爐比周二不肯出認陳郜又呌春向周二在官雇
工人周禄說稱只要你替周二見官認前香爐我供你
飯食等語至初五日將伊文漢帶稟廵邏劉都督見得
事小釋放訖陳郜又不合令春將伊文漢責令問結總
甲王虎鎻禁更舖以致伊文漢負痛難忍於本日辰時
在舖自縊身死該南城兵馬司俞兵馬揭稟刑科并廵
視王御史及外守備等衙門俱批該城相驗傷痕明白
具由通詳參送到司審各情俱的將春問擬因事威逼
人致死律引例充軍王虎杖罪送南京大理寺審允回
司於春名下追給埋葬銀兩發遣發落外照出陳郜有
罪係軍職另行案呈到部參照南京留守前衛江東馴
象門千戸所正千戸陳郜叨職干掫恣行兇惡㩀伊文
漢偶竊無主瓦爐計贓未直一貫原無重情輒爾非法
拷訊逼令招盜雖稱自縊實係刑傷含冤者情有可憐
酷刑者罪何所解相應參提究如律例緣係軍職未敢
擅便為此具本專差典吏蔡芳齎捧謹題請旨
乞恩勘辯誣衊仍正罪削斥以明心迹以伸言路
䟽
近覩邸報吏部題覆南京兵科給事中王良心福建道
御史王許之論劾臣侈穢曠肆緣由奉聖旨王某差照
舊回籍聽用欽此臣本天地棄物無韈線之長而負丘
山之恧以致言官交章指擿分當屏殛以謝公論聖慈
矜憫猶令聽用臣但當席藁自刈飯蔬沒齒豈敢妄逞
浮辭上瀆天聽苐竊詳王良心之論臣臣不當齒需次
之籍王許之之論臣臣不當復稱人於世使臣尚齒仕
籍則臣生有餘愧使臣不得稱人則臣死有餘耻據許
之謂臣吳姬越女之豔充斥戶内崑山弋陽之調錯雜
庭中且容一優人宣淫導欲伊族士夫羞之嫁穢於孫
副使密揭於胡廵撫寘之法典臣猶欲溺而庇之其汙
䙝醜態尚有不忍形之齒頰者此臣所謂不得稱人於
世者也臣嚮因年近三十無子先臣存日為置二妾生
三子其一病故今之存者僅生子老妾與臣妻而巳㸑
嫗樵青俱無可以侍巾櫛者見在可勘也臣守先臣之
教家僮大小數百指無一薄曉音律及粧飾面首者見
在可勘也臣自癸酉葬臣母後既忝仕路不能終廢聲
樂而于回籍鄉閭之會不能獨謝優戲前歲偶於公會
見一優之長壯者年巳四十餘客指謂臣此孫氏之淫
客陸象賢也臣實醜之不許足跡一踐家庭今年四月
胡廵撫訪察枷號致死萬口稱快旋聞崑山縣知縣程
達亦將孫氏之婦勒令自盡與臣風馬牛不相及今忽
謂臣家門之醜嫁穢於孫氏得非為孫氏游說者嫁穢
於臣耶夫訪察之由與陸象賢孫氏婦之所以死胡廵
撫程知縣可問也臣族之忝士大夫者運使三接主事
周紹錄事定鼎有無密揭可勘也其他謂臣杯酒豔句
結官私之歡而囑托以取盈杯酒往來之禮誠有之若
為人解一事因而得一錢臣所未嘗敢也見在道府州
縣有司可問也臣之鄉搢紳以至於閭閻小民可問也
又謂臣探要津過官經由蘇杭遶道伏迎投刺請謁甚
有陪送半月不返者臣自歸田以來二載有餘止是大
理寺卿陸光祖約臣出會於寶帶橋一飯而返光祖與
臣同年世契且以名行相砥礪者也此外自九卿科道
吏部但有經蘇杭者毋論不及臣面亦未接臣一刺俱
見在可問也又謂臣居藩臬惟厚罰贖以易奇貨結交
游臣歷青州兵備浙西分守湖廣山西臬長不曾動支
贓罰送人何况置買奇貨唯任大名兵備時間沿舊例
饋鄉士大夫不過斗酒束素而巳今雖年遠俱有案卷
可勘也又謂臣擢廵撫則擾百姓之供應索土司之餽
遺票支四出致府縣官有大手叚難陪貱之怨緣臣駐
劄鄖陽地非孔道日給資之廩銀與百姓毫無干涉其
襄南一帶因奉明旨通行守廵裁節歲省千計承差小
票不曾亂給一紙止是鄉搢紳公禮查照常規動支解
剰贓罰然務從簡薄時有小手段之誚未嘗一令有司
陪貱撫院底簿可查也臣所屬地方原無土夷止因風
聞附近施州衛宣撫招討長官身故累年通不告襲恒
稱護印土司於撫按衙門訐争歲無虛月臣竊謂土夷
不以王命為尊以印信為重將來漸不可長偶因條陳
事宜謂土官必須告襲及施州衛不得勒詐該部覆請
通行先年給事中楊節以為失策尚不敢以為然今乃
謂臣索土司之餽遺將誤以臣為施州衛官矣兵部原
卷可查也夫古之人於不廉者諱而曰簠簋不飭於淫
亂者諱而曰帷簿不修亦可謂忠厚矣然一被其名則
沒世不齒今無故而加臣以貪淫之名又舉一郡七邑
之所共穢於孫氏者而穢臣臣不足惜所惜國體耳若
良心之攻臣其持論甚正其事亦多實苐不如所言之
過甚耳臣罪誠有之臣當先臣之遘禍不能以死請最
後獲昭雪又不能固其匹夫之守而靦顔復出臣罪一
也既出之後亦欲少有所樹見而才劣識闇苟且歲月
虛糜官廪臣罪二也情事既與人異不能攻苦服素以
追先哲獨行之風吴俗修口腹臣不能以惡草具奉客
而有酒食之累臣罪三也性好泉石治一園而出後為
家幹有所增飾而弗能毁雅嗜圖籍因傍置古器先産
盡挫臣罪四也臣生平不曾延納方士唯翰墨之客恃
其舊知引類以來心實苦之而不能拒誠有如良心之
所言者臣罪五也臣不能自閟其雕蟲之技有所撰述
或以浮譽見忌或以微辭取忤心雖悔之業巳無及臣
罪六也有此六罪與良心之所論者合而臣尚可以玷
需次之籍乎且南中之攻臣者三矣不勝不止而留臣
一綫之息以資無盡之口臣固有大耻抑且有大懼為
此情實迫切懇乞天恩𠡠下吏部都察院通行各該衙
門從公覆勘臣言果無一虛然後正臣之罪將臣原官
盡行斥削以謝言路臣布衣耒耜老死無憾若臣言有
一虛即盤水加劍有古之法典在臣萬死亦無憾不勝
懇迫激切之至
為懇乞天恩辯明考滿事情仍賜罷斥以伸言路
䟽
本年玖月貳拾肆日接到邸報南京廣西道監察御史
黃仁榮奏為大臣故違明例欺冒恩典懇乞斥奪并究
司臣扶同欺罔以重考覈事内參臣濫冒考滿恩典緣
由奉聖旨吏部知道欽此臣奉職無狀名實未孚致來
憎口自當杜門藉藁仰候明譴夫復何言第於心跡未
明事體未一而以臣之故波及銓部大臣不得不一白
之於君父也臣於萬歷四年内以廵撫鄖陽右副都御
史轉南京大理寺卿未任該南京給事中楊節論劾臣
奉聖旨王世貞既操守未虧著回籍聽候别用於萬歷
七年内起補應天府尹未任間復該南京給事中王良
心御史王許之論臣奉聖旨王世貞著照舊回籍聽用
至萬歷十一年科道等衙門會薦起用十三年内起補
應天府尹隨陞南京刑部右侍郎臣以夙病不能蒞官
蒙恩准在籍調理俱無到任續該撫按衙門屢薦及南
京禮部尚書袁洪愈特薦吏部題覆起用至十五年十
月推補南京兵部右侍郎次年三月初一日到任管事
扣至十七年六月初二日通前右副都御史歷過俸共
三十六箇月例應考滿查有吏部見行事例兩京考察
論劾改調者但以調官之日為始不得一槩通理臣思
得兩任所支之俸皆兵部侍郎與廵撫都御史相接中
間雖補應天府尹通無到任侍郎為陞任之官所支非
調官之俸且先後再起俱由廷薦非關調除但既查有
新例不敢隠蔽前情徑自赴部而三載考績有黜陟幽
明之典又不敢不行申請仍前支俸管事以故備由移
咨南京兵部轉咨吏部以為進止續准吏部咨稱雖係
見行事例又有萬一偶遭詿誤無玷公評自當另議不
以改調為拘及查本官文章行誼望重士林久賁丘園
再登廊廟正所謂公評無玷不應以改調為拘者也前
後所歷過俸月自應通理等因臣方敢於六月初二日
詣南京吏部過堂以初四日離任行至淮安地方接得
邸報蒙恩陞南京刑部尚書比時既已離舊任於考滿
事體不容遽巳即將南京吏部咨結通咨到吏部續准
吏部咨題請父母本身及妻誥命緣由奉聖旨准給與
及題請蔭子王士驌備詳節次回籍緣由謂臣雖經論
劾然節奉有前項明旨於行檢無礙奉聖旨准蔭夫榮
先錄後希覬聖主華衮之褒以為終身重此是臣子至
情人孰無之臣豈能獨有所異惟是不敢毫髮隠蔽以
冒叨非分之恩澤此則臣之束髮自勵而不敢渝者也
且臣於將滿之際移咨吏部止具前後出處及所實歷
之俸以請耳非敢有所欺罔也及得咨許而後行聞命
而始以南京咨結送吏部據以題請其蔭子疏内明開
被劾緣由亦未嘗有所欺罔也夫該部具實以聞皇上
據理以許雖天地高厚之恩以庸劣具臣當之心有所
不安耳法豈有所骫哉臣自鄖鎮以迂直失權臣指再
被訾擿閉戸讀書末殺世故者一紀於茲矣未嘗染指
倖門希心要地藉使前者苟赴刑曹之命比當再滿恩
典久霑何乃舍昔分所應得之官而今遽躐希所不易
得之典哉御史黃仁榮獨據以為臣罪極其醜詆至謂
臣荒淫縱肆曾經給事中楊節王良心論劾夫劾臣者
節良心尚有王許之僅叄人耳先後論薦者無慮數十
人豈三人之劾者獨當而數十人之薦者皆不當耶豈
荒淫縱肆之狀三人與仁榮獨知之而數十人者皆不
知耶又以臣氣力足以搖撼該部欲蔭則蔭欲陞則陞
且謂侍郎李江六年之滿不陞而臣三年之滿驟陞為
駭蔭子之說前已明之不敢復贅彼不知臣之通仕籍
已四十三年矣班行之内無有在臣前者若使據三年
六年之資而不通計科第之遠近則吏部一守資簿職
耳何名為銓衡也臣巖穴久廢之人強起就吏又在遠
地散曹焉能有所搖撼又謂里名勝毋曾子不入盖責
臣以大義不當作刑官是也臣父昔年見陷權姦身蹈
奇禍臣豈惟不當作刑官亦不當作官矣苐先帝雪臣
父之冤復其故秩臣故不敢不出皇上表臣父之功贈
尚書賜祭葬隨召臣於草莽之中臣又不敢不出臣所
愧者出而碌碌尸位不能報上恩耳况東西南北惟上
所命國家法制森嚴非若宋人之可以情請而他改也
夫挾言路之勢至欲廢百年之臺規而獨析吏部之條
必欲改一歲之磨勘臣以為似失輕重也且仁榮待臣
非薄當臣之入考滿使人致書幣於揚州寄名箋索詩
為其父母贈比時既不以臣為非一旦決裂若此其意
殆更有所為耳臣衰不待年譽不勝毁苟課臣以考功
之狀則毫無可稱擿臣以中正之條則動有餘咎縱仁
榮不言臣固自知之今大臣之體日削言路之氣日張
仁榮之論臣不勝不止臣不去仁榮亦不去皇上固不
忍以臺諫之單辭而傷銓部寬平之體亦豈宜以臣之
一人而沮臺諫伉銳之鋒伏乞先斥臣歸里以謝仁榮
仍下吏部都察院將臣所得恩典應存應禠定為畫一
臣雖蔬食沒齒了無所憾臣不勝惶悚待罪之至
弇州續稿卷一百四十二
