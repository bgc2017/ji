弇州續稿卷十二
明王世貞撰
詩部
五言律
送康永錫游南雍
太學今賢藪金陵古帝畿何人堪絳帳有巷可烏衣徙
箸防炊玉携家為斷機江山六代色斟酌錦嚢歸
用晦以三寸篋貯金字佛經呪二十餘卷精工之
甚感而賦謝
函端舍利發知爾不成空老眼粗能辨僧飜未易終真
文玄奘熟梵字苑咸工大類羣龍藏收來一鉢中
寄汪生
十日平原飲星文動有無名高多借客俠倦始兼儒肝
膽誰堪寄詩篇仲不孤蓴鱸地何限吾已號潜夫
審錄范比部枉駕小園
刀筆驚行部干旄廢掩關公才解雷雨吾象遯天山暗
壑歌留響叢花酒破顔忽聞栖鳥磔初見火城還
子循子威諸賢過幼于石湖别墅其高處為新郭
城阯范紫微遺宅也
湖爽杯從益天空鏡對開亭依新郭壘岸隔舊郊臺詞
筆誇吳會漁歌起越來無妨醉題壁君是紫微才(用周益公)
(事)
再題幼于浮黛閣
黛色浮不盡為君染琴書欸乃一聲發千山殘照餘星
河挂檻靜嵐霧撲忩虚豈以元龍簡能令求仲疎
袁丈憲副馬大參馮少參薛進士邀游石湖
群舫來争客相逄盡故人鯖寧五侯味酒是一家春湖
色能寬醉鄉情好任真呼童掃磐石餘興欲垂綸
弔陸叔平墓
崱屴深山徑斯人長夜居誰憐一抔土却掩五車書玄
素名空在丹青代不如齒牙吾自有從此倦吹嘘
又
一代風流遠窮交雪涕傾老魂招不得名蹟見猶生聞
篴山陽恨㽜芻孺子情女牛高自若第减少微明
宿王玄靜石湖草堂
談笑風生坐淹㽜月滿筵湖光來澹蕩竹色進嬋娟練
雀穿簾美銀魚鬭筯鮮從呼君且去吾意未廽船
看王子父雅宜先生舅六如居士像
風度吾前軰冰清汝外家虎頭痴更絶龍爪勁誰加一
代珠䨇襺千秋劍並華椒漿欲有酹異世起長嗟
徐長孺投詩見贈且訂山園之約以小律為答仍
促使來
客喜登龍事吾寧隐豹身一丘安舊業萬卷厚歸人友
誼深從澹時名緩更真芙蓉池上月待汝共垂綸
畏客
年來微倦客客至轉無期佳事少入耳新詩難解頥何
如案頭帙侑我手中巵一枕松隂下從它夕照移
送陸楚生弔童子鳴
絮酒輕千里生芻托寸心一貧無挂劍百感為分金淚
向吳江盡恩偏越嶠深山陽夜中笛腸斷不堪尋
弔童子鳴
飯顆山頭骨陵陽石畔心隠能逃小賈窮不廢長吟婦
泣黔婁被兄悲子敬琴(生與兄友愛甚)龍丘墓堪傍千古是知
音
寄耿中丞時服將&KR0941;矣
琴彈何必就太古有餘音歷盡冰霜色悠然天地心一
星堪審象九夏望為霖倘及衡門叟秋江煙水深
寄張羽王别駕
詩窮不肯送宦拙與誰論日月青衫老風霜白髮新平
津無上客楚澤有孤臣問我秋來計清尊夜夜親
方衆甫過我山園有贈
姓字非豪舉文章是大方一尊凌岝㠋並艇狎滄浪宛
爾祗林日悠然得汝長久知名避我只合醉為鄉
孟孺同方君見枉山園
汝挾方干至吾欣徐穉㽜小談遲日過晏坐白雲幽進
屐藤蘿頂廻船杜若洲沾沾自喜色可為少年游
贈彭儀賓稚脩父也
有驥今千里乘龍是昔年國香叢桂近庭玉一枝偏身
是倉曹志人傳山水絃洪崖莫冲舉留作地行僊
范顯先于鳦先二茂才贄文請序仍以扇乞詩聊
贈一律
二生饒感激百里覓知音却謂蓬累足將之瓠落心(其文)
(曰大瓠編)大璞勿輕剖良工能見尋問余何所作日撫無絃
琴
罄室先生為月泉上人畫一錫一鉢聊成短贈
道人杖一錫一鉢復隨緣鉢中貯秋月錫底飛寒泉警
鶴有時響收龍都靜眠但令無罣礙不愛辟支禪
送沈進士病起還朝時其父鴻臚君無恙有弟同
榜而謁選當得邑職
羡爾趨庭後楓江引畫橈歸心緣愛日起色為觀潮玉
樹名元並金莖渴自消縱令甘手板不削沈郎腰
贈鄉進士曾嘉袠乞其父志銘還楚
而祖仍而父先朝两靜臣世誇龍頷舊家有鳳毛新細
雨為江色清尊别故人龜山一片石聊與助嶙峋
和答陳太守師
白下多清咏朱方豈倦游為閒抛五馬餘興買扁舟愛
有銀鈎贈慙無玉案酧武林門外色倘許故人求
夀曹茂才六十
有子華封祝無車下澤身杯盤隣舍事談笑自家春白
雪矜吾黨青雲讓後人胸中千古在知汝未全貧
贈俞老
君真俞跗後醫術晩通神身作吳楚客從呼秦越人祗
憑黃閣老容汝白綸巾何限虞山色春風縱屐新
李子華見過偶成
此身猶徤在歸計日蕭疎爾挾軒皇問吾安汜勝書閒
真愛羅雀懶至怯烹魚(謂書也)垂死猶貪客徐卿未易如
戲贈陸兄
見汝佳公子俄然䨇鬢華有家不解問欲問已無家鞭
巷一壺酒弇園千樹花應門如不却老去足生涯
送張仲立游南雍
念爾芳蘭秀能令一坐清毫端寧下駟眼底誤兼城獄
劍偶然鬱臺金元不輕試探平子篋應已賦南京
汪禹乂棄家業詩携其集就質賦此為贈
無家何必問詩卷但相隨爾愛千秋業吾慚一字師才
高輕自恕身老易成窺勿作虞飜惱名山尚可期
汪惟一前以五湖長印相授而衍一者字今夏再
刻古銅章見貽喜而答贈
銅章仍再錫知我莫如君果署五湖長應須十賚文棲
遲寬日月汗漫足風雲尚有糟丘地苴茅倘許分
詹錄從孫予告喜而寄之
相如歸自使稱病乞文園名為抽簮好官寧負弩尊闘
茶新勝客種竹舊生孫若欲親花鳥來從老圃論
李國賓持服還吳尋返豫章邸諸君約詩為贈
鳳去洪都里烏啼茂苑枝琴彈不成調簫奏有餘悲荀
令香時歇何郎粉漸隳唯餘八公在為返鬢邊絲
送汪惟一乞子與墓文
玉樹看埋土誰能不歎嗟劇憐唯宋玉能守是侯芭氣
色開中古文章屬大家即今苕水上時吐赤城霞
夀封孟安人六十
齊眉初罷案丸膽義仍方不待三遷後懸知二孺良檢
衣饒舊茀行稼有新莊况是宫壺酒能無一舉觴
夀孫指揮五十
五十孫都尉長吟鬢欲蒼金魚寬貰酒銀鴨細焚香祭
酒推詩社將軍和栢梁還餘䨇紫燕拂拭便如霜
讀酷吏傳
薦士如張史忠言有郅都兼聞尚廉儉不肯學貪汙遺
橐千金累同時五族誅温舒今眼底能逹漢廷無
讀陳子昂傳
未必射洪令能殘陳拾遺天寧私酷吏人乃厭清時猘
犬才偏囓冥鴻徙覺遲雖然班管在叚簡也名垂
讀匈奴傳
匈奴新得意入塞即横行賤老長從俗趨貪不顧名抗
衡非上策避地且全生和好終難恃那曾念舅甥
讀魏其侯傳
魏其雖失勢侯印尚纍然立散千金賜寧慳數頃田當
時籍福解遠勝灌夫憐尚識沾沾意田郎跪起年
黃玄甫國士也數困公車以其業來質賦此期之
擁棘叨掄士驚心字字珠至今傳晉問何自訪吳趨九
折心偏壯千秋事不誣春來眉黛好莫訝入時無
汪山人過山園後見寄新詩有答且邀之
汪倫贈我歌歌罷柰倫何久客吳音慣窮愁楚調多雪
花杯底玉雲葉鏡中波如此園林色何妨喚棹過
初春杜門即事
風雨動經旬空齋鎻病身篝燈續殘晝煨火謝陽春(小齋)
(寒暝為甚)忽有衝泥者能言勝事新始知行樂地不著過時
人
蕭使君有惠政於吾州别十有六年矣今以請碑
文見過為賦三章志别君宦薄然五世同居近
有義門之旌故末章及之
自聞抛五馬強半在杭州古洞煙霞暖西湖菱芡秋乞
碑尋大令買棹下長洲好是家人語蕭郎愛遠游
其二
伊昔求羊逕曾為半刺除只今羅雀巷重枉故人車舌
在牙從少官貧氣自舒旗亭父老在杯酒莫教虚
其三
八葉台司重西京甲第尊蕭家當日事不必至今存刺
史開廉里君王表義門還聞書百忍餘慶逮兒孫
憩徐氏園内贈主人
愛汝辟疆地能為求仲開小鳥啄林萼幽蟬抱庭槐掩
映竹間帙逍遥池上杯灑然清風度乃是主人來
冬夜獨步
冉冉孟冬盡熙熙如暮春風光不惡夜月色故親人棲
鳥為三益空倉是四鄰偶然成小步幽意欲誰論
空山者法門中獅子兒也俗臘半七十矣而猶童
真安居羯磨精進般若前後受持經典何止十
夾猶以未明心要徧擬參方詣余言别叩其所
之則云將汎嘉禾抵餘杭奉楗椎於月庭之席
敷法具於蓮池之堂然後折蘆渡淮飛錫登嵩
放逹摩之少林壁掠文殊之金剛窟束銅固腹
始歸故山余螘處一穴不能偕也姑為四韻以
壯之
匪嫌貧里累聊使俗情捐一鉢初為日䨇趺不計年浮
空杯渡事探險石頭禪從此東林月無心處處圓
月來不能盡却酒而數有致黃魚饌者擬齋月斷
之成此二律
首夏清和節江鄉櫻筍餘時時呼白堕頓頓食黃魚謬
忝道人服虚廻刺史車未論他日事捫腹定何如
其二
捨家成底事對案獨何心未斷柴桑酒翻愁綿竹音門
人議糖蟹少婦却鮮禽從此清齋月饑腸任自吟
送吳甥侍御病起還朝
不妨神武署重見惠文冠起色清時易歸心往事難暎
珠吾愧舅完璧爾能官共道朝陽色和鳴有鳳鸞
吳侍御過訪草庵言别
柴門厭煩暑忽有一驄過非以清凉地將無霜色多汝
為真御史吾久病維摩莫羡冥鴻遠猶能罣網羅
徐澤夫有事外寄而膺試北上賦此送之
君行負竒尚不為急知音白雪巴人里朱門蓬戶心風
塵吾道在雨露世恩深别有凌雲賦從它競上林
慰殷無美哭女
殷生抱和璧悠然掩柴荆不咏顔遠句却鍾夷甫情夕
枕斷紈影朝飡稀珮聲蒙莊亦難觧唯有誦無生
題月槎贈張鍊師六袠
虚隠即大隠羽流豈凡流早佩玄都籙晩陪松子游步
虛清籟夕燕坐絳河秋歲歲槎來去如儂博望侯
寄廣州陳司理因簡黎惟敬少參
閩鄉大海邑日接嶺南雲(君閩人)鮫室應無淚羊城近有
君蘭金雅自慕蘿薜怯相聞(君累致誠之詩)倘下延徐榻黎生
可借分
題畫再夀贍美弟
五十非與是醉來都不關林餘仲長宅壁有少文山小
婦能調瑟慈親好破顔時時嘲子晉何事薄人間(贍美每不)
(許余學仙所咏皆實事也)
陜有李參政封三代
世家唐趙郡吏治漢扶風今日璽書下君王恩數崇綸
音依八座豔色動羣公原氏阡頭石將無五彩虹
潘景升少有文以書介仲淹乞余誌母作此寄之
青鬢有潘郎結交多老蒼我安居士病不入少年場金
石千秋重松楸一字香雅知榮施骨真勝孝支床
歐楨伯工部轉正郎寄之
坐嘯玄熊署行吟朱雀桁詩仍小工部官是正曹郎六
代心逾遠三山鬢共蒼故園黎老在单艇釣滄浪
其二
一枝真郄桂五嶺復佗珠水部官仍好風流代不孤錦
嚢行處有綵筆夢寧無從此鍾山色俱應属大夫
送袁大夫遷魯右相
豈不惜循吏其如佐寵王欲觀周禮樂須待魯靈光轍
遠春猶在裾寬日自長可增藩相秩借爾卧淮陽
其二
攬衣從父老灑淚向河干名大游梁易時平借宼難祖
筵㽜日緩齋舫受風單自愛東平美非關薄漢官
穀日同敬美携榼訪家元馭因飲元馭園亭
朋好簮全盍園亭酒更宜賞能偏榖日歸不待瓜期箕
潁人從厭羲皇爾自私寧唯嗣宗眼柳亦吐青枝
其二
耦耕吾愛弟骸乞爾從兄綠蟻先春色黃鸝不世情漸
來銀海眩忽有玉山傾醒則誇醒好歡娛醉裏生
肖甫司馬貽書有歸歟之思而受脤出督寄此識
感
竹林名士七草野病身孤寂寞餘丹竈凋零任酒罏幾
人私日月吾計晩江湖頼有張司馬旂常事不誣
其二
蜀道難仍否吳天去轉長吾寧忘綿竹爾可念銅梁鵬
鷃飛同適滄桑事亦常此心真不住何必論行藏
孟逹仲逹二兄見過恬憺觀談玄因成二章為贈
碧雲暮未合二妙偶相期深語費春茗清齋餘露葵千
秋别有事一字乃吾師從此逍遥路翛然去不疑
其二
尺鷃雖無慕雕䖝敢自矜對諧物外賞甘得區中憎密
坐探金鑰清言轉玉䋲當時許長史曾藉華江乘
汪仲淹兄見枉致長公伯玉司馬乞碑書有寄并
贈
仲子過從日難兄涕淚餘文章司馬法生死孝廉書一
見一回老千秋千不如唯強乞骸弟早晚共樵漁
寄周小史
鄒陽不仕漢王粲尚依劉滇海無歸客襄江有寓侯賣
文寧活計設醴可寬愁薄業湖田在粗饒雀鼠謀
荅謝赫侍御存問時按關西
喜乘驄馬去窮訝雁書來憶舊存蘿薜將春施草萊欲
酧吳地縞翻借隴頭梅聞有西征賦誰當句裏才
顧山甫過飲道院作
春眠起剥啄簷鵲亦群喧草色上盤饌桐隂清酒尊君
行不易跡我醉已忘言尚有歸途月依依戀篳門
贈西域無名苾芻
離車邊地種能不羡支那久客秦音慣無師梵字訛羼
提游自穏檀越見偏多莫以流沙隔猶堪隻履過
送鄭司訓會試
教授爾家玄廣文重見虔九經談若注三絶品誰先閩
海長虹吐吳天化雨懸諸生侍綿蕞從奏未央前
過青浦屠明府長卿移舟見送
青浦橋邊水人稀明月多誰移木蘭並知有鄂君過會
意言從簡忘名氣自和翛然两不厭柰此堠亭何
其二
為别亦已久相逄俱嗒然君離綺語障我愛辟支禪凉
露紛紛下新蟾的的圓試觀流水意折莫在無絃
屠青浦以都布單衣見衣口占謝之
白越白於霜裁將換芰裳輕鮮傲西㲲寬博謝吳装縞
帶吾鄉重綈袍汝意長祗驚居士服時有令君香
劉秀才棄官學佛書此贈之
翛然持一鉢信足傍叢林却笑龐居士猶多處置心銜
花境自小結草坐從深覓已了不得可師何處鍼
雜言十章
垂老媿無明勞師為證盟間關離欲海抖擻破疑城祇
樹堪吾止阿蘭息衆爭此生元自恧何敢學長生
其二
誤守楞嚴語嘵嘵品十僊那知鍾吕軰來自靜居天無
欲俱觀妙頑空轉碍禪差池在毫末一透即成圓
其三
明珠吾自失顛倒問西隣識得我前我能生身外身轉
頭離夢幻到手覺精神若勘張平叔何曾誤學人
其四
失計從人笑迂儒敢自誇低頭向學地節腹慕貧家黑
業根猶在玄關路轉賖差強在火宅覓地種蓮花
其五
維摩默不語迦葉笑仍微此意誰能會悠然自道機百
千萬偈後四十九年非若有雲門棒能令狗子肥
其六
謾道隨緣好緣多不自禁偶然情用事陡覺病拈心坐
石蒼藤蔓開門黃葉侵誰言朝市隠終讓入山深
其七
偶有郵筒至詩編刺眼新雕蟲真自小畫虎竟誰真咄
咄緣貪世沾沾各誤身浮名與生盡零落北邙塵
其八
合眼從新事關心為古懽時清小草易道在曲鈎難物
論元相暖心盟可遽寒聊因衆毁力長得此身殘
其九
七情聊試勘唯愛覺難論已自傍倫物兼之有我根摶
沙一以結歸路遂長昏是故䨇林叟功成始報恩
其十
江南金粟地家詫郄詵枝世法聊成美天心或見私門
秋駟馬結龕夜一燈隨空有吾何敢寵驚聊所師
騏兒應試擬不捷後入山訪道招之
古時稱薄命今不盡紅顔戰即從三北丹須待九還吾
猶滯方内汝可厭人間欲舉團欒話歸來共掩關
送蘇山人謁張司馬
十載乍相見居然猶敝裘青誰嗣宗眼白有子卿頭幕
府如論舊轅門或見收便能譏陛楯雨不善身謀
其二
蹭蹬霜毛益彷徨一刺陳自憐侯白口不救范丹貧老
作錢唐夢寒思黍谷春㽜侯有前箸借爾辨如神
讀馬司空侍御父子集因贈其子從甫
死奪淮王膽生批漢帝鱗两朝推父子萬古見君臣南
浦叢祠舊東閩汗簡新李蘩有家傳今爾獨何人
楊文學伯翼翛園
五畝蓬蒿地翛然都不營有花自開謝無酒亦沈冥永
任週遭碧山從暎帶青故人勞問字楊子倦談經
徐善長明府見貽二作奉答併贈
君是名家子俱稱小令才風流列城最保障古人哉行
復乘驄去聊因馴雉來何當輸翰藻為我賁蒿萊
辱襄王殿下有精鏐輕箑之賜敬成五律為
謝
襄王愛秋氣命駕陟蘭臺偶聽巴童曲遥憐宋玉才凉
風紈扇發明月燭銀開莫謂恩波淺窮魚正曝腮
曩余為胡元瑞序綠蘿軒稿僅寓燕還越數編耳
序既成而元瑞以新刻全集凡十種至則衆體
畢備彬彬日新富有矣五言古上下建安十九
首樂府等篇遂直闖西京堂奥余手之弗能釋
也輒重叙其意并寄答五言律二章
穆穆清風至泠泠白雪傳登壇牛耳定絶代鳳毛鶱崛
起三曹後横行七子前預知千載下重數建安年
其二
屈指中原業居然大國風名方千古借才豈萬人同歷
塊孫陽駿摩霄北地雄譲君稱鼎立吾已問空同
再贈馬從甫
宛爾一傖父而無操粤音感時多異調折節是雄心黯
澹將垂橐次且欲匣琴新豐一斗酒細與話浮沈
贈游生宗振
短褐不掩骭束書猶半嚢但矜詩律細寧似汝兄狂末
路乾坤狹浮生日月長却疑枚馬輩何技便游梁
夀靈壁侯母鄧夫人
欲取長淮水來添上夀觴家聲自高密婦節許共姜錦
綍星辰爛宫壺雨露香試觀堂下客若個是張蒼
送王將軍元周總江北周家橋行營
二十四橋地周家第幾橋甲光天塹日帆色海門潮鵝
鸛雄難撼鯨鯢黯不驕雅歌仍緩帶知是右文朝
其二
一領分符寄昂藏便不羣指揮雲鳥陣訓練水犀軍越
甲千層組虔刀七曜文故鄉衣帶地鐃吹可相聞
永嘉張二汝紀謁選北上入訪山中感舊有作
往事浮雲變離懷日月長汝衫猶未綠吾鬢久先蒼詩
好能如父家貧不拜郎唯餘衛公笏尚可獻君王
過普濟廢寺遇秋空上人作
寺古僧廬盡泥深舊徑非偶然逄宿衲莞爾露禪機宿
火撥猶冷殘燈挑尚微炊煙處處起日晏澹忘饑
除夕作
愛子公車辟賢昆復拜官身中粗矍鑠眼底更團欒槲
葉罏初暖椒漿盌不寒唯憐萬室盡詎忍一家完
其二
三百六十日歲朝俄至今法雲趺坐老天籟唄歌深一
飽無餘事千秋有愧心明朝是明歲從此覓知音
程孟孺以善詩及書與余交十五年矣今春過余
則書法益妙云將入燕應中秘之募索一言為
贈余久厭筆研且畏綺語虚名落長安人耳不
得已勉成二律塞白孟孺慎毋以示人也
程邈創今隸君稱其家兒一入中郎冡頻書幼婦碑苦
心變鉤磔元氣走淋漓莫以家雞賤猶堪集鳳池
其二
有句不能贈非關無故情如何帝城内復著老夫名細
軟青精飯香柔錦帶羹可能㽜少日為汝話無生
弇州續稿卷十二
