弇州四部稿卷十三
明王世貞撰
詩部
五言古體六十七首
送表兄出居(少作)
中庭桃李樹蓁蓁夾庭階枝枝交蔭帶葉葉互相依雨
露方齊潤東風亦均吹何必同根蒂然後乃宜家此樹
本無言移者自為蹊昔合尚有分今分合何時送子出
門去揮淚不成辭
其二
今夕高宴會登歌含慘吁借問何為爾送子以離居離
居多苦辛歌淺思有餘憶昔童冠時朝暮兩相於胡為
向康莊改轍行自驅比隣固匪遥疎者曰以疎但令心
期邇蹤跡豈必俱再拜與子别四望野踟蹰
華員外改南司馬部分韻
憶昔歲在癸我髮初就弁不以阿戎少俾托阮公宴以
茲一分手長思奉顔面金閨幸同籍未得展婉嬿胡然
重離别翻令恨相見歸帆逐新水落日在河縣殷勤戒
尺素願將南歸燕
嘉靖丁未夏四月余以進士隸大理得左寺凡九
人朝夕甚樂也又明年六月則八人者以次授去
獨予在晨候大吏升揖散步空館顧影凄然為賦
一章
棘署同試政濯濯多清佳亮匪平生親忽成一朝諧本
為轉蓬枝願申松栢懷衡晷乍改歲捷羽各分飛松栢
諒靡他轉蓬飄何依昔者偶然合今者為誰乖零落山
葵花猶然媚空階煢煢顧流影戚戚有餘悲
過維揚有懷子相
淮南萬木落蒹葭鴻鴈秋廻瞻大江水極眺黃河流念
此區中士天翰阻同游巖巖麗神京英俊滿賓幬豈乏
携手好抗志乃綢繆浮沉衆自覩安測衷所由奈何各
分離徽音邈以脩子如宵行燭分輝均道周予如汀際
鴛哀鳴望其儔
淮陽署中早起作
九衢晨鐘競千門秋色扄隠隠赴人語稍稍廹稀星虛
戶漸舒白條松尚蒙青光華迥一照暝晦失千靈感彼
狴中士凛慄向嚴刑伊予奉明役薄劣敢遑寧
為子與贈吳生
朋友天地間斯途日荆棘吳生山海人雅好在朱劇十
六游燕市頗與酒徒暱一諾傾市中寒榛迴生色徐子
幸見知握手為莫逆徐子無一錢英賢羅賓席生也輟
朝餔力為助其嗇生也無一錢大笑秋雲白千金或再
至心知恐遂失營衛未掩身於人計長溢嗚呼豈有要
浮雲愧變易不見擾擾者原申無上客
寄徐郎中文通
脩途岐交蹤遐慕並夙軌伊昔沐休遘西游徐與李彳
亍時名外違心不復已結珮遺所歡要之相終始斯道
多苦心勇者竟其止君行在何所乃在劒門裏層空削
蛾眉懸索僅度指下臨千仞壑廻湍浩無底周營戒一
失那能不涉此
贈俞山人允文
仲蔚足下亡恙長沙新建據高收廣挾聲起聽
號為覇儒逮邇晉江毗陵歘起創立耳觀之軰
蠅襲若狂五鹿嶽嶽疇能折角哉僕每心語未
嘗不扼腕發噫也然又有小異不然者吳中一
二君子豈負階位足重童習嫗解便翕然見稱
今遂成習耳不復可拔矣何圖眼底李生之外
更覩足下班荆晤言自足千古居謂李生苟於
斯域無窺雖令貴洛陽之紙靡救湮没誠悟一
二覆瓿之餘必有起而誦者名山大川藏亦何
晦顯亦焉怍足下勖之夫嚴鄭尠華揚馬淹秩
既備其長復修厥短不傳何哉僕將北矣久苦
兵革兼徇簡書形離神授能有幾何聊貢數言
效其區區
束髮慕姣服遠媾托幽燕名都富竒娼入門各自妍何
意南威子晦迹厠通㕓爛若朝霞際濯若澄露鮮藴步
肌芳發黛粉出天然璞璧剷光輝何悟天質完惜哉狎
游客口觀失朱顔葹杜滿中洲蘭芬竟何言
其二
冠蓋羅長道畸人困偃仰極眺六合間浮雲何惝怳焉
覩槁與壤含露發清響浩浩滄溟流珊瑚罥其網雖靡
任公力躧步思泱漭相顧及千載時好忽以往灼灼中
園華疇能無歡賞不因凉颸候寧知同草莽
其三
伊予際微遘素短應人略冠珮嬰其躬容顔為時作鴻
鵠漸華階雖重非所托貴賤當岐趣念欲两居薄人生
非根株取願誰能博華卿縻好爵管生蹈丘壑龍質既
以殊低昂成虛度慨然革余往從子甘藜藿
别李于鱗
今日别我友還望之故鄉故鄉豈無歡我友安得將行
者慘不輝居者以彷徨肉骨雖摎拊既析亦相忘惟有
肝與膽委照差可方焉顧非日月東西揚景光情知諧
親遘乃在媒慨慷雖有綢繆淚何以寫中腸
其二
韋布走四海萬乘失一畸懸知勢分劇心各有所施躑
躅生人間含悃將向誰夫子絶儔匹吾道幸不疑出門
各有好謂為媚予私矯矯孤鳳皇翩翩嚮豳岐鴟梟喧
中野鷦鷯駭卑枝山鷄學儀羽舉世安可欺
其三
置酒前為别炙笙治哀絲中有豔明璫二八絶代姿輕
裾廻芬發自然成蛾眉色授不能道婉孌心所知彈作
雙鴛鴦流颷忽間之含辛上車去引領涕沾衣時俗慕
朱顔朱顔識為誰
古意寄李于鱗
幄中有竒質擬是吳宫姝腰間瑰瑜珮耳綴大秦珠宛
若驚鴻度灼如舜華敷動搖幽芬發行止宫商俱游徒
非古歡枉盼意相驅禮亂併一身千金在須臾明誓指
秋天誰能信不渝臨當相訣絶抱此盡區區
其二
黃鵠辭天池周游於中土秋禾鬱如繡徘徊能無下所
顧充口腹當眸失罘□斑斑原中雉躑躅同鼎爼以此
唳霄質俛首凡禽伍
古意再貽于鱗
飄風起何因吹氛蕩華月為照雖未周疇能譏其缺衆
草媚春暉亭亭違陽栢雪霜心已知侵凌表孤直秉道
不見明愚者嗤無益覼縷類讒詞要子在深擇子其寧
爾懷齊軌之中陌
其二
結髮奉君子明誓要不薄山嶽起蒼黃懽途為悲别思
喻隨形影昏旦無期輟上堂顧宗祀下堂顧身托驅車
周道中足若羅荆棘松秀太華顚虞同稂莠植豈不亮
子心愛深生慮博
贈謝榛
脫屣平原客振衣燕昭臺吾人實龍矯白日天崔嵬廣
陸奏清商悲風四垂來俯仰狎世觀一二當中懷極厄
不顧知中介有餘諧親者無愧親排者任其排蕭索一
韋裳傲睨千古才擾擾冠蓋徒零落青門埃
貽吳舍人
日出羣動發大小各有營之子何所為泊然坐沈冥抽
翰掞華辭躑躅畏時英累却不遽前一出萬象驚銜杯
藉高咏指顧浮雲凝勖哉深沉思此物未可輕奚必公
與卿然後展高名不見揚馬軰為郎動西京
贈吳給事明卿
漢宫鬱崔嵬層霄繚阿閣維昔先后謨三靈奠鼎卜國
是豈不顯往往淪華轂仰覩雙飛龍夭矯盤丹艧疇為
翼其尊高言贊宵服喬木抗衡颷卑枝欣有托翳子翔
天步栖栖安余樂
其二
岱宗何油油觸石起層隂夭喬希生態色飛詎能禁為
施苟失時被物故不任良苖殺其根百草蔓相侵遠軌
牽流潦歸翰泥故林委棄衢道間誰能明嘉霖天澤豈
不甘怨者諡為滛毋以賢達資中彼讒夫心
高郵别子相
廻軫出君方脩途意彌惻浮雲莽互馳奄然羲輪匿中
夜理夙炊惋戀不能食往遘豈乏歡念若遺行跡姣服
諧竒慕安能顧掩抑舉世各自矜娟情無終極脉脉覩
何言察此眉間色
贈子相考功
猗猗孤生蕙托根泰山崖上蒙千尋榦下臨百仞谿雨
露既無當地勢使人疑陽春自何來為我發光輝馨香
中思奮不能自致之綠葉縟紫莖令其媚庭階物性雖
無適貴在得所施
其二
飛來孤白鸐皚若流雲色秋冥發扶搖直上萬里息朝
飴芝田實夕擥方壺碧蒼鷹摩天來雖峻非我匹彷徨
思儔侣躑躅不能食俯見荒丘莽下有華池翼鳴臯一
唱和鴻濛聽為坼所希在同聲寧論奮栖跡
寄俞仲蔚
維昔休明代委運忘悦康山澤饒棲遁霄漢富翺翔窮
顯無鰥職操志略相當念余與之子攬佩擷竒章弱植
不固含明廷幸見揚恒恐摧剥候玄露負微芳四兵東
南來殺氣被乾綱湖海波蕩潏一葦安得航桃李植通
衢搴摘固其常幽蘭秀深谷樵採虞見傷我生非磐石
焉覩鬒不霜奚必嬰禍羅百年等歸藏許子以不刊勖
哉愛景光
再贈謝榛
浮雲四何之高天莽回互空谷非所依疇能測衷慕念
我平生歡揮手不反顧朔氣日夜侵霜霰浩無度洪流
颯然交萬木倏改素廬巷墐戶炊停車飰中路吐沫鮮
餘潤裁襦狹廣步隠士代失職達者慚其故欲以儉世
工御風而飱露
贈彭年黃姬水
日余讐夷嶠委跡竄吳中雖無蘭椒臭托佩君子躬彭
生掞秋實黃友擷春榮參差申微尚婉孌未逮終凱風
從南來吹我向幽邦親故感仳離遵渚餞賓鴻妙辭將
柔翰煜若雙琮璜揮手鶩聲途湛心躭患叢咫尺平生
好惝怳恨河嵩衆耳廹相求顯者代稱工慨此蓬蒿士
永謝輪鞅蹤撫壯豈需偕濛汜恐未容何以表殷勤江
介凋芙蓉矢言要齊軌庶其慰憂悰
答仲蔚
欲為仲蔚一剪蓬蒿貽詩見謝抒此奉答
當春彌不懌委薄日紛樛捐脰延遠懷密隂覆曾丘忽
枉故人書言短旨何脩蒼蒼眉間宇盡入雲霞流婉孌
若崇朝何云隔三秋黃鵠啄玄漿稻梁寧見謀雖蒙天
池泳不忘故匹儔頥輅生食醯愧以嗜相投將為同枝
誓良辰去我遒庭卉未揚芬欲報不能酬
貽梁伯龍
伯龍示我南游篇竒哉然多慷慨憂生之感某
薄有田廬足以送日而戚戚文罔鮮復遺致末
路榛集闇曶未融徒自苦耳因成一章聊以相
廣云
喬木竦崩崕下臨千仞谿豈不虞傾折根株詎能移回
風吹轉蓬飄颻窮天垂念此歲云晏廓落竟焉歸兩慕
中未宣安覩已所悲周道横豺虎飭步詎成規君子憂
世患小人偷自怡恒恐羲輪逝為謀不畢時唯有貽竹
素可以愜衷期
貽梁公實
箕斗亘穹霄萬古各相望精光無初合雖暌固其常自
予與之子明誓結肝腸孔雀畏北風徘徊竟南翔離思
生歡洽往遘積蒼茫茹藘洵絳哉茱萸發微芳寓目恐
見移於衷固無當采彼蕙蘭花衡湘邈以長白露雖天
物玄颷蕩為霜盛時不見佩枯槁空自傷
贈子與
丙辰春余北駐漁陽則聞子與戒輶而南余一
二兄弟星散矣不佞豈以聚散為吾道嗟乃有
遺懣焉
銜命首皇畿遵途薊北疆閶闔風雲至廻瞻浩蒼蒼慨
我同心友擕手周道傍廓落鮮故歡踟蹰問他方行人
無期返留者恐不長念欲更余轍偕子以遨翔
其二
遨翔黃鵠顚焦螟望為疑昔與二三子堅白守空規天
貽喬松質何懼風不持豈意雷霆舉擊我雙連枝寧無
一杯酒杯盡華嵩移延首盼穹荒&KR0719;然中奮飛
其三
奮飛以何為行邁指三吳黃金填城郭兵甲蕩為墟天
地不相親生人安得娛豺狼來稱友荆棘奪我廬與子
殊形影所往竟難俱
其四
難俱亦何言意至輕别離鳴騶越脩坂飛蓋風逶迤陽
春緣輪發白日借光輝大小各有營焉能預為期明河
中蕩潏三星亦相辭
其五
相辭擕年逝玉貌焉獨留堂下三株桃遺核手為掊再
見如人立三見等松楸湯湯黃河水浩浩東南流白骨
日夜消猶能積為丘亮無安期藥何以經千秋
其六
千秋無終極蛾眉若朝霜初陽雖云薄凝氣自無常蒙
莊憂生士憂在等彭殤畏至欲無言離居能自臧皛皛
雙圓景終古媚其光太嶽鼓洪罏流風扇八荒
贈盧柟
葳蕤山中桂零落隨飄揚何意廻風起將爾向高堂綺
䄄承金粟四坐譽芬芳蕭艾故匹儔歛分終道傍履榮
雖諧遘超賤詎無方受質既殊倫疇能竟不臧唯有傾
城國可以喻文章
其二
國相脱齊驂越石始稱人寧為終胥靡不作下坐賓區
區夷門卒偃蹇魏王孫執轡恭彌下因疎翻見親雖非
巢由節兩分故相尊盧生完城旦磬折何逡廵寧無知
音望倉卒誰見伸肉食侵士權藜藿竟焉陳
其三
丈夫所貴生豈在鄉閭雄文章一睚眦縲紲被其躬白
刃幸見違溝壑又來宫脱粟寄他家焉能先日舂陳騷
激飛霜演辨駐回風遂令黃河水西與岷湘通造化雖
無情為恩寧不終矯矯邢大夫千秋以先容
答陸鳴羽秀才
晨翮慕勁颷夕羽眷喬林子稱爛白石予游倦黃金箕
踞灌木隂四野助悲吟世才總津要吾道甘陸沉出處
毋論跡所希在知音
贈許殿卿左遷鎮夷州
送子城東門言適萬里道維昔羅施境亥步困周討高
天閟清泠毒霧施百草鼪鼯竄深穴山都啼木杪霮霮
去蹤綿悠悠回輪渺妖氛纏南極汗漫無時曉在遠雖
明代猶虞不自保蘭荃饒香澤金氣成枯槁何以貽所
歡誓言偕衷好
答周比部胤昌見懷
我有盈樽酒與子結綢繆懽悰未逮終當縈黃河流櫪
馬媚其羣三星起相讐飛藿因風值飄蕩不自謀綠綺
何方來含音嫋以悠安得凌霄翰並起雙遨游
其二
泰山何崔嵬乃在天之東海日割夜生元氣浩無終上
有七十帝往往蒼苔封吾子挾飛僊乘化觀鴻濛區區
雲門色焉以駐游蹤
其三
釋靷挹濟流返駕閱齊菑曖曖芳草色千里綠成荑春
暉將見娛曠處反為悲俱稱遠游子行留竟焉岐往遘
匪不繁今追良已稀唯有飛鴻羽可以展遥徽
贈周武岡胤昌時以考功法坐浮薄謫
長安旭日動輪鞅錯中逵飄蓋青雲端徒御亦光輝朝
游平津邸夕讌曲陽池為快非一狀志士鮮所希窮巷
春風來往往與醉期一聞預汰議幞被省中歸微哂向
時人茲險胡不夷
其二
蒼蒼千秋色沈沈何時旦一與王生游遂為浮薄冠尊
酒關他人詩書同茲難尋形誚嵇阮傳聲依絳灌雖隣
長沙謫尚邇交州竄拂拭瑶琴徽為君再三歎
其三
子昔游荆門守相效前驅山川來笑人手板今與俱萬
事相低昂吾道竟焉殊峽雪寒自堅巫雲暮還舒雖有
千金藥狂疾勿令除王生在東海東海亦吾廬
寄茂才陸師
少小疎劒術委神役詩書思厭曼容禄將尋仲長廬微
好不逮宣躑躅東海符解髖虞闕芒烹鮮守餘模行逢
少年子磬折安所圖顧影若杯棬何能不揶揄勞翰媚
深林潛鱗冀天衢吾師荆山秀三刖泣路隅至寳不自
明誰為辨璠璵一朝奏秦廷光映十五都春華隨陽逝
秋英方見舒大美終必揚蚤莫竟焉殊遠言營丘伯乃
是老匹夫邇記菑川生六十滯公車茫茫通人趣變化
在泥塗願言保真貴為子盡區區
故人王逢年書來云留辟太保府中書記多甘泉
應制之作且為日東訪余于青州率爾言答
在屈龍從蠖乘伸鵠為鳳言念子淵材無慚部史貢講
德既有述得賢能無頌夕吐丞相茵晨割大官供驂喬
白鹿新祠滇碧鷄重隠大難為名才多不自用遠戍讙
鯉椷孤臣抱醯甕朝星稷下士汗雨臨淄衆赤丸晝瞥
起綠沈春恒動敢衰擁篲迎恐乖炙轂送願以湖海心
托君雲霄夢
遣信要徐汀州入計不值聲問久空言此志慨
客歲何鬱鬱聊止太山隅言念平生親躑躅鮮與娛使
君東南來五馬不踟蹰音塵曠無接形影忽若殊昔合
膠投漆今離葉辭株昔憐扶竹生今愧並鳥徂安得乘
雲氣長與故人俱恒恐猋風至棄擲在須臾變態中心
交焉能測所如感此清商曲絃絶調彌孤
馮子覽余簿集裁詩譽借率爾奉酬因見傾倒
蹇余負偏業束髮慕修辭雖非通人好往往中所私濩
落青雲交泥塗漸言歸清廟奏朱絃聽者晨已疲更為
新聲轉四坐盡歔欷識曲辨其真遘子良以希流水何
冷冷歸鴻在遥圻為君起三歎拂拭黃金徽
别李于鱗
黃鵠何昂藏肅肅金為衣感帝發嘉祥徵歌幸見儀非
無稻粱惠所志在天池矯吭中宵鳴悲聲揚四垂翩翩
隨陽鳥夙昔幸相依托身昆弟間小大不自疑衝颷如
弦發儵忽棄南歸言歸非一狀欲舉復徘徊短翮雙枯
蓬安能中迅飛銜蘆化為棘口血正灕漇鵰鶚横空來
罝網布川坻鼎爼在斯須長與故侣辭存者千里隔沒
當千歲期起顧見晨星東北乍離離一為鴻鴈曲涕咽
不成洟
其二
遘難走齊郊怦營厭微生微生且不惜焉在冠與纓何
意雙絲短羈紲我長征羸馬顧其轅跼蹐悲以鳴對影
慚鬚髮不如一緹縈浮雲東北馳圓景赴西溟俯見黃
河流濺濺感人情宋意不可期誰為變羽聲腆辭將飛
素白虹亘青冥落木先蓐收旦知清露零匣中五絲桐
為我奏不平誠知絃當絶流水盡君傾
别徐汝思
張祖在河梁悢悢不忍辭戢身就一葦翩翩焉所歸河
水日夜生原樹為之低烏啼正騷屑陽鴈感仳離曾是
肥遯占改繇就明夷白日吐雷霆青陽霜憯悽懸山呼
庚癸誰問渴與饑時難人心出介者終不移良雨固均
沾枯槁被殊私合并將何日冥報其庶幾
天津問汪氏不遇
忉怛赴家難倉皇納符節露宿寄杪蟬水征委波葉伏
闕將上章微誠希見雪滄溟浩茫茫精衛日銜血螻螘
悲原土虎豹守天闑次且夷門里冀與侯氏訣河嶽變
須臾風雲走飄瞥豈乏長者過蓬蒿掩其轍乃知洗潁
意懼貽焚山孽同隠復異悰含辛當誰說
彰義門别舍弟作
譴綣西郭門倉惶見車轅豈無連珠淚哽咽不能彈車
人唱登程掩耳畏游環鴻鴈孤飛鳴噭噭悲以酸歲暮
有臨岐乃在兄弟間况我羅家難嚴親滯深犴百䘏在
二人行留竟何言留者差一身行者百念攢白日布高
天不照幽谷寒高天會有卑幽谷會有遷豺虎卧中逵
狐狸為司藩勖哉閟其口毋乃令人傳
答俞氏
僕以家難北上仲蔚實送余舟次摧藏掩抑有
千古之慨不復能措一辭既事小解乃追理往
遘著詩三章按宮變徵嚴霜夏零於乎微言之
致如此哉勉抒鄙懷奉次非敢酬酢來雅庶幾
區區銜䘏之私耳
肅肅短後衣烈烈北風吹譬彼羅原雉毛羽乍摧頽婉
孌唯古歡躑躅惠來綏言當諧繾綣不謂中乖離欲留
不須臾往者會無期臨别仰天歎星斗縱横垂腹中雙
車輪宛轉先路馳
其二
嚴冬河水涸扁舟不可方君子念仳離中夜奏清商四
坐皆掩袂欲起更彷徨浮雲南北垂宿鳥東西翔我欲
和此曲沈塊結中腸竦身就危途歡愛竟茫茫勖哉居
平思毋為厭景光
其三
悲與知友别生死盡一言請說南山松嵳峩上摩天陵
谷中崩潰儵忽委道間虛有榱棟材誰為匠石宣樵夫
薪其枝斤斧日丁丁長當辭丘壑掩欎復怔怦中有千
歲膏下有萬年苓芬芳幸未歇倘以奉遐齡
沙頭送曹甥比部之京作
之子初赴除張筵廣川涘飄盖垂楊端征駒草相媚伊
余芒屩者徑來一把袂偶詠顔遠篇不揮殷生淚歸卧
東海廬蒼然白雲至
古意慰子與使君
南山孤松栢落落干蒼冥天籟發其顛旦夕鸞凰鳴烟
霞時棲托日月避精靈玄霜冠穹來鬱鬱不改青何意
東風舉摧我虬龍形語客請勿輕客亦勿見凌東風諡
為狂松栢自有名中有千歲脂下有萬年苓
送華存叔北上
大江日夜聲寒雲摧天黑江頭一樽酒言餞東山客鴻
鴈因高風翩翩各南北念當乖形影昵昵不忍釋王雎
為代言乘時厲羽翮撫壯當及功豎儒多自失隗俄燕
昭臺黃金栖其側毋以千里資輕為世人得驤首忽長
鳴幽州莽生色
病中别沈子嘉則之揚州
溽炎始見蠲微痾俄相逐故人棄我去使我驚局促雜
緒難盡言輕帆易辭目惆悵離後思廣陵雨中綠
復張幼于
荆璞雖自良在閟誰見賞鳴球懸東序匪搏焉為響托
契並冲融揚輝何高朗之子鄧林彦髫年吐神爽鸞姿
謝雕飾蠖伏韜宏養雖爾時所趣居然汰羣奬九域衡
捭闔千齡恣偃仰乃以拙薄姿當君中心往御李匪自
華比楊仍差長樹敵牙頰間抗交雲霞上擕手汎具區
所覩但泱漭日月馳雙馭乾坤發遥想勖哉愛蘭芬毋
使淪霜莽
過揚州留寄方德新侍御
君前潞河發我前廣陵去野人工策蹇使者虚乘遽北
風江上來停雲冐成絮歸心亦如此安能為君住惆悵
叢桂月蒼蒼已如霧含辛即路岐攄衷在毫素
贈陸丈人
逢君衢路間憔悴車馬姿斗酒相慰勞拂拭故冠衣長
跪問舊鄉掩涕不自支催徵多異政廬井無新炊昔為
州郡佐投劾強言歸今者一老翁縣官更相欺弱息苦
不任白首願多違誰云田家樂翻令仕路嗤彭澤者何
人當其歸去時種秫以卒歲高枕咏皇羲我欲營菟裘
太息不成辭
弇州四部稿卷十三
