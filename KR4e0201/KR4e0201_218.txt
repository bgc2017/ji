弇州續稿卷四十四
明王世貞撰
文部
序
漢書評林序
凌際叔於世無所嗜獨嗜書而所嗜書其最為司馬子
長次則班孟堅二史蓋不獨嗜之而又能精治之際叔
之治子長史記悉取古今諸丹鉛之所訓故揚㩁以至
進退其事者凡數十百家薈而成書目之曰評林自史
記評林成而學士大夫好其書者麕集於際叔之門際
叔益自憙以史記之例例班史蓋又二年所而班史之
評林亦成凡百十九卷謂世貞之亦習之也齋而以書
請得一言標其旨余既卒讀歎曰盡堅亡後世其無史
哉非無史也夫人而無能為史也所以無能為史者何
夫孟堅之為史也非盡孟堅史也後元而前太史公共
之矣始元而後叔皮共之矣志有十大家共之矣夫志
固無論其它若紀傳或繁而損或略而益或因而裁或
樸而潤微孟堅疇所折衷哉帝紀之雍容有度列傳之
整潔贍顯彬彬乎太史公雁行矣材不必太史公則或
讓驅而有爭先識不必太史公則或岐趣而生詆訶勢
也凡為班史者後先若而人而其始則服虔應邵鄭德
明韋昭蘇林如淳晉灼蔡謨之流至唐顔師古而後精
且備凡治班史者有三端其書僻而不易識若古文竒
字轉借通用之類其事遠而不易證或非出一家一人
是二者則必旁搜載籍以故之其義奥而不易通則必
精思以訓之是故服應以至師古厥功首矣叙事有客
主有本末有節族或伏或應或開或合有至法焉如杜
當陽之於左氏則際叔專之為能窺見微隠其次矣又
次而上者探其旨中者衡其篇下者攻其辭或出所疑
信或出所非是揄揚之未己從而雌黃之此宋士之所
創而明士之所長也取事屬辭以發其意而求備一家
言此宋士之所長而明士之所傳也識者謂際叔必力
芟之乃際叔弗力芟也將毋過而去之寧過而存之意
也夫際叔其猶有厚道也談者謂西京之業獨班氏以
東京嗣焉自是而還六季之搤掔舌操觚翰者其於史
不能籍班氏之文文其史夫是故俚而衍亂而亡次其
於文不能籍班氏之史史其文夫是故華而靡膚而不立
蓋七百餘年而蒙氣蔚如也昌黎河東為若心儀之於
傳毛穎叔段大尉見一二焉然以律順宗紀龍城錄抑
何薾沓不振哉宋士徒能托之言不能托之筆迨我明
而彬彬有聞矣乃又有際叔者為左提右挈超東京乘
而頡頑於司馬班氏間可屈指覬也假令跡司馬氏而
志古史記則建武以後存者猶斑斑可考化臭腐為神
竒夫孰能難之不然而感慨一代我高皇功德隃勝漢
祖萬萬文獻即小未稱亦不下武宣叔季昔孟堅之所
草創私史耳縣官弗忍寘於理而更褒借之給筆札蘭
臺進而為公史今世號稱古文極治而金匱石室之副
寧無一二流人間者有能整齊其業以上接班氏亦奚
不可余髮種種矣亡能為際叔其竢之勿令後世以明
無人哉
合刻管子韓非子序
汝師之為諸子於道好莊周列禦寇於術好管子韓非
子謂其文辭亡論高妙而所結撰之大旨遠者出人意
表而邇者能發人之所欲發於所不能發顧獨管子韓
非子不甚行世即行而其傳者多遺脫謬誤讀之使人
不勝乙往往不盡卷而庋之高閣於是悉其資力後先
購善本凡數十窮丹鉛之用而後授梓梓成謂世貞曰
子其序之世貞曰唯夫敬仲欲存糾於齊不得改而縛
於小白卒相之為天下萬世榮非子欲存韓於秦不得
改而走秦卒受僇為天下後世笑夫見榮之與見笑於
人也奚啻隔霄淵雖然是二君子者其始寧不欲出竒
捐生以殉所事哉然而竒有所不得不屈竒屈而生有
所不得不愛愛生而欲有所自見則不得終避讐敵甘
心焉而臣事之夫二君子者其所以愛生一也然而有相
有僇者何也齊不成覇形而桓公之覇心發則機合機
合仲不得不重秦并天下之形成亡所事非而非以并
天下說之欲勝其素所任之臣而自擅功則機不合機
不合非不得不輕夫豈唯輕而己秦之幸非之利秦以
不若虞非之利韓遠也今夫始皇者固暴伉嗜殺人也
然其明智寧出齊桓下鮑子一薦仲而立相李斯一間
非而立僇非二子之工於薦與間若是也勢也夫勢之
所在則天也天不欲南浲楚北浲戎狄而蠶食周故委
仲於齊以為周屏翰天不欲碩果韓芽五國弃而授之
秦而轉授漢故聽非子之庾紲仰藥而不之恤夫鮑子
者助天為福者也非能為福者也李斯者助天為虐者
也非能為虐者也然則管子與非子材班乎曰惡乎班
夫管子者太公亞也太公所毘父子皆聖辟其用國三
分之二也而以當必渙之受管子之毘中人也其用國
九分之一也而以當方勁之楚與戎狄然則太公伸而
周王管子抑而齊覇周不太公不廢王齊不管子不為
覇固也不然而管子之書尚在其論四維辨心術亦寧
無敬怠義欲之微旨一二乎哉孔子蓋深知之故慨然
而歎曰如其仁如其仁世固未有不仁其德而仁其功
者非子之所為言雖鑿鑿辨悍衡名實推見至隠而其
伎殚於富強而已秦不用非不害為并天下以秦之守
守之必亡用非可以并天下并天下而以秦之守守之
無救亡夫并天下之與亡俱等亦安所博非子是故非
子之於覇若不足而管子之於覇蓋有餘也然則文殊
乎曰不殊也管子齊鉅卿也諸法語名蹟門人家老能
筆之稷下之學士大夫能飾之其於文也辨而覈肆而
典能為戰國始者也韓非子韓之疎屬公子也有所著
述以發其蓄而鳴其不平其於文也峭而深竒而破的
能以戰國終者也毋論吾洙泗家言以較魯儒之左準
右繩差不類然何至㩁名法家苛察皦繞錯若惠施公
孫龍之汜濫詭誖哉其言各十餘萬而贏度不能無傅
而小有益者要之非西京以後傅益也吾故曰不殊也
蓋管子之言後見汰於孟氏而極於宋韓子之言太史
公若心喜之而列之老子傳唐以尊老子故析之宋以
絀老子故復合之其析其合要非以為韓非子也嗟夫
儒至宋而衷矣彼其睥睨三代之後以末世無一可者
而不能不心折於孔明乃孔明則自比於管子而勸後
主讀韓非子之書何以故宋儒之所得淺而孔明之所
得深故也宋以名舍之是故小遇遼小不振大遇金大
不振孔明以實取之是故蕞爾之蜀與強魏角而恒踞
其上嗟夫汝師之所為合刻也其悠然而抱膝也毋乃
有世思哉汝師曰否吾嗜其文辭若薦三臡者以味薦
而己矣
瑯琊法書摹跡集序
炎漢而後有世爵而不必世官以故宗閥之論小屈而
江左差振焉然其盛無隃於王氏而王氏則無盛於吾
瑯琊瑯琊之為王自太保睢陵公兄弟以名德顯重且
多令子而其勢尚不能出太原上江左之社微丞相始
興公幾不屋而羣從子姓鼎起夾輔之是故瑯琊重而
太原始不能抗凡終始五代三百餘年台衮樞膂之寄
鮮復它適社有改而私門之戟如故以至書法一技耳
然亦以是冠今古而北則司徒濬沖太尉夷甫以逮少
司空子淵江左故創自丞相而妙窮於右軍大令所謂
羣從子姓後先臨池之儁不下四十人當是時太子詹
事元禮有云崔氏雕龍不過父子兩三世耳未有七葉
之中名德相繼人各有集如吾門者也信哉第所謂七
葉者前自始興而不及睢陵與睢陵之子後止身而不
及少司空與司空之父文侯咸明故稱七耳盡舉之則
為葉者蓋十一而傍出之寓公若魏司空宣簡公恭懿
從子司空文宣公國章司徒文獻公文舒而下不啻媲
也千餘年而不肖所躬履睹記者吾吳郡之王與姚江相
望稍稍自致其寒素以成膏華即亡論名位於道術秇
文若有能式廓一二獨臨池之業竟靡隳而不振邇者
仲氏及其嗣噐微見箕裘筆札間不肖故慨然有感於
前人因盡摉箧所秘宋榻定武淳化太清秘閣臨江諸
帖令善摹者章藻輩摹之凡十卷右軍獨得五卷又跡
不甚驚絶而頗見駁通人者别一卷大令得二卷始興
至元禮合一卷隋僧智永云是右軍裔人别一卷而右
軍之為真跡者一唐臨者二宋臨者一大令之為真跡
者一亦摹以附焉記唐萬歲通天中鳳閣鸞臺平章事
石泉公嘗以燕侍太后而論八法豔及家世石泉公乃
盡裒丞相以至少司空手澤為代者九為人者二十八
而上之太后更拓本留中禁而加飾其舊出法錦良玉
以為贉軸且命中書舍人崔融叙寶章集而歸之公當
其時所以寵靈我瑯琊而侈大墨池之盛若此今可考
者僅九紙不肖不自量乃竊取寶章之意而續之夫豈
敢以零落殘敗之餘而唐突昭代之懿且使登石者必
真跡受摹者必皆定武淳化太清之類摹者必名手吾
猶以為三轉而再非其故何況不渠盡然也然使後之
人因優孟而思孫叔接潁士而追鄱陽則尚可於隆凖
徵之哉蓋周之子孫脩祖廟而陳重噐如大訓河圖之
類皆與焉以表毋忘先世之手澤是書也不敢言手澤
以存典刑可也
刻陳生注隂符道德經叙
隂符經舊傳黃帝與蚩尤戰不勝退而感九天玄女以
太上道君所撰經賜之天下遂大定者百年而後仙去
其書不知所繇顯而貞觀永徽之際己有虞褚石本至
開元而李荃者託驪山老姥之旨為之故而自是為故
者凡數十餘家若道德經則我猶龍公以周定王世將
西度關為令尹喜所挽而為之著五千言其徒列禦寇
莊生亦類能舉之然往往於本辭無當而至漢文帝時
河上公為之故而始大顯或曰河上公故譌也然自是
諸為故者幾三倍於隂符而往往俱未能盡究二聖人
所以立言之旨凡二聖人之旨其勢若險而趋甚平辭
若偏而蓄甚完諸所曰私曰欲曰翕曰奪曰盗曰賊曰
殺曰機以授拘方守文之士而目之彼必以為大怪且
欺我於是乎刺譏枇根之議興而二聖人之旨積鬱而
不宣幸而有能言者方内得之則多歸之修齊治平雖
至於谷神玄牝雄雌墨白竅妙子母之精微彼皆以為
粗而莫之究其下者辱而富國強兵方外得之則盡歸
之立命安身雖至於慈儉不先以克敵取天下亦強以
為精微其下者辱而采煉吐納於是乎二聖人之旨雖
若少示宣而竟鬱余自家徙入觀之三日適自他返而
守者以一編見示云有道服而魁其形者髮且宣白矣
曰為我貽王子彼讀之必且物色我余讀而果異之則
所注隂符經也使人物色之得之隆福招提丙舍與語
而酒食之己復出其所注道德經且曰吾姑以印吾心
而己今請印之子余為一再讀則其辭殊雅馴不離軌
時亦發諸家之所未發或淺或深若能劑方之内外而
調之者即所定章句亦不必盡因河上公李荃之舊或
離或合要獨有犂然當心者余乃謂陳生子豈鍾士季
耶而畏我以四本論擲我而亟去之生笑曰不然以我
&KR0008;子重者毋若以我之言&KR0008;子重也遂别去且數月而
生復來盡得其為人則嘗廪博士弟子員場屋聲且貢
而以口語失之既復避仇海上依染削以居出入二家
之學者十年而後書成余乃復謂生曰子於大道姑未
論以子材而當開元時用老氏試士比六經則子褎然
其選不然而從郭汾陽以隂符取武試子亦褎然其選
今奈何坐困子使老一黃冠耶生乃大笑曰不然吾以
不用吾師教孽禍以用吾師教幸而免雖然此其應世
者也所以印之子欲得其度世者子奈何猶以方之内
期我余無以對退而書其語
朱在明詩選序
余以丁卯伏闕識靖江朱在明公車間當是時在明少
年俊儻負風檢家蓄小二史酒次能為吳音以壓之甚
驩也自是余雖強起家然婁請告而在明亦婁以使事
歸訪余東海上稍稍見其詩在明雖不恒為詩然得一
詩輙膾炙人口而最後自大官丞出内史王國不得志
拂衣歸會余亦解山南節歸在明過益數已盡見其詩
授余曰子且隠矣其為我強序之在明材甚高氣甚暢
其發而為詩語甚秀調甚逸風之泠泠有餘響焉大要
以自當一時之適不盡程古人然試以協諸古亡弗協
也靖江介大江而邑其北則淮南諸城戍莽蒼豐厚其
南夫京口毘陵吳郡秀潤而麗妍西拒三峽九派之涯
流東與大海潮汐相上下吐欱日月孕瑰産異在明居
之為鼎貴族其資力足以雄田池弋釣之樂足以忘老
少而任俠顧中年而謝之以與四境之外賢豪長者游
又能究千載之業著成一家言其亦可重也己或謂在
明所酬倡篇什甚富胡以寂寥若是則不然今天下才
士大夫結軌而談秇者必趨唐而唐之篇什最富者獨
少陵香山氏其次則李供奉元武昌而己彼極玄英靈
之所載者人不過十餘章初盛四傑悉其蕞不能貴洛
陽之紙而崔員外黃鶴咏標揭亡和楊東川蘭亭語壓
倒時英孫主簿云精騎三千足敵羸卒數萬是寧以多
重哉今令在明與元白較五車或有所不暇以優游員
外東川間軒然霞舉矣乃不佞謂在明既挂冠早優游
無事宜益劌思極變以抵於不可涯之境不然則一洗
而盡空之相與證太上所謂可也余隠矣所以叙子者
止此矣
葉雪樵詩集序
無錫天下巖邑其文物足以襟領一世素封之羡足以
跨州郡輳輪楫而不樂為吟咏至嘉隆間而稍稍有染
指者布衣則僅吾雪樵子雪樵子之於吟咏蓋自天性
然饑若借以食渴若借以酒寒若借以裘於天下之事
舉無以鬭其好者雪樵子故貧自其工為詩而貧益甚
所居巷僻窶其邑子莫能問之而他郡之賢豪長者累
足而跡得其處與定交窮日夜語乃别去始稍稍聞邑
子他巨豪聞聲慕之禮致雪樵子虚左席以待雪樵子
則據左席浮之白則白竟釂遂抗論今古名勝與經國
不朽之業豪猝不知所對愧而故狎之且用他語侵之
雪樵子怒不受曰唉豎子以皮面籠廼公耶拂衣起不
顧雪樵子用是益困而邑搢紳獨方伯秦梁御史胡孝
二先生雅能知詩稍稍客雪樵子相與備酬和秦先生
至欲梓其詩以傳而亡何二先生相繼卒雪樵子仰天
嘆曰嗟乎吾豈其鵂鶹哉而不祥人若是秦先生之子
太學某謂雪樵子父客也而故見嚴乃大出槖裝如曩
時約梓成而友人王穉登為之叙累數百千言所以推
轂雪樵子甚殷辭甚脩而甚蟬緩不可了雪樵子顧意
不懌曰我何能而被王君之寵靈我若是即天下靡不
趨王君七寸管所謂揚之則天上抑之則地下不我厚
幸哉雖然即今如王君言青蓮少陵何以加也已謂余
子雖欲強我一言竢而無朽矣夫雪樵子生江左顧盡
能脫其靡靡冶柔之習而能務完其氣無錫故不樂為
吟咏雪樵子亡師友劘切之力而能務諧於古調其氣
完是以句工而不累篇其調諧是以篇工而不累格鬯
得沈而收華得質而禦夫天下不難乎才難乎才而無
以劑之雪樵子殆知有所劑哉夫王君言足重雪樵子
而又重雪樵子乃爾余之言厪厪尺寸間又不足以為
雪樵子重雪樵子胡取也將亦取其劑而已矣雪樵子
葉氏名某字茂長它行又詳媺余所及僅俠伉一端云
陳于韶先生卧雪樓摘稿序
明興談藝者毋論數十百家往往傅時為格而獨盛於
嘉靖之季余為郎燕京時頗得遊諸名雋間而諸名雋
獨盛於庚戌之對公車者若吳興徐子與武昌吳明卿
廣陵宗子相南海梁公實以氣誼相激昂還往至窮昕
夕亡間未幾而豫章余德甫銅梁張肖甫郢上高伯宗
吾郡徐子言亦闌入焉相與修觴酒觚翰之政是六七
君子不以余之不佞而收其似獨閬中陳于韶先生僅
一見而旋失之忽忽亦不記何狀其後于韶入為郎續
諸君子盟鋒力之所至幾於狎主而余有使事東游宦
海上不歸于韶之出緣兵事武林之勁烽彭蠡之狂嘯
以一長檄埽之文士毋用之恥雪而余復遘家難蠖伏
田野自余之謬見推備中外乏則于韶不勝其萋菲棄
江右節久矣夫余之與于韶毋論不敢當乃其跡若巧
相避者今年辛巳夏余以却埽庵居再歲而賈舶之來
自蜀者出于韶之書與幣書窮而卧雲閣之詩十卷見
盡讀之乃詫而嘆曰咄嗟余之陋也生有陳于韶不能
識危夫余今而後知余之幸也不然幾失于韶哉幾失
于韶哉今天下之扼掔而談藝者靡不以開元大歷之
後其要不能隃勝明明自弘正而還不能隃勝嘉靖之
季即嘉靖之季數十百家盛矣然而的然名狎主者不
指數也甚矣詩之難言也此何以故夫工事則徘塞而
傷情工情則婉綽而傷氣氣暢則厲直而傷思思深則
沈簡而傷態態勝則冶靡而傷骨護格者虞藻護藻者
虞格當心者倍耳諧耳者恧心信乎其難兼矣雖然非
詩之難所以兼之者難其所以難蓋難才也以于韶之
為詩自古樂府至近體不下十餘無所不極則生平游
歴感慨一寓之吟諷無所不達至其于前所云數端者
亡所不兼媺天實縱之才益以岷峨川巴之秀少嗇其
遇而豐以日此豈可以淺尠窺哉諸叙致于韶者往往取
其家伯玉為擬其節識經緯差若略相當然不過以閭
黨宗姓之故而比之伯玉居其清于韶居其雄伯玉善
用小于韶善用大頖乎非偶己亡己則有蜀之寓公少
陵氏在余既用于韶請叙其詩竊謂余固得于韶晩然
能盡讀其詩不為不幸于韶得余晚然余方有綺語戒
為于韶一破之三尺之側理七尺之不律奮而作延津
合亦寧非幸哉于韶之于余不知所由得余得于韶則
前所謂張余二甫者亦時及之
水竹居詩集序
大鴻臚麻城周先生以一編詩寓余山中曰吾聞夫能
治詩者莫若子子為我試言之請滌吾目而受削焉余
方有筆研戒不獲己而誦誦而不能己則躍然嘆曰&KR0839;
乎懿哉詩三百篇其最盛者大抵衣被文王之化而江
漢之間號為南國於所得為最深然野畯紅女豈其能
矻矻攻聲實而衝口之所發天下之至規萃焉王者之
迹熄而風斯下矣然詳而騷略而樂府靡而建安之五
言猶未盡廢其璞妖治既于月露儷偶嚴于四傑而後
其璞雕璞雕而詩之為用益廣而體益不立間一二治
經術談理性者視為弁髦不則藉詞逹之說以文其陋
二者交相擊而不相下今夫周先生深於治經術談性
理者也時有所吟咏以寄其所不得已者耳固不假腐
毫刻葉之為功與左準右繩之為範然而天才之溢出
則居然大國之賦冥思之獨造則突然偏師之勁忽驟
而鞭風馭霆已歛而慶雲祥颸不專門不涉蹊古所謂
質有其文彬彬君子者非耶豈南國文王之化二千五
百年而猶在江漢也耶先生為名御史視學吾江左以
直道忤時貴浮沉外服者久之而稍進用以至九列通
顯矣然猶署其編曰水竹居示不忘隠也他文及疏草
若干卷别行世
胡元瑞綠蘿館詩集序
自余結髮而好言詩所與海内豪儁游亡不以詩進者
犬馬齒日益稍見所論著則諸豪儁自喜行其詩少不
以序請者余之不能工為佞不能使人人極意以為艱
而思謝去之幾且焚筆研而最後乃為胡元瑞序綠蘿
館詩元瑞之為言曰子所可必者一所大可恨者與我
所不子負者各二子甚幸哉而我薦其敝帚以希一言
之華衮則可必子許我而即寵施我即子一旦不可知
大可恨我雖晩猶幸及子而不終子之惠使後世疑其
異時不相當大可恨即子過許我而我竭蹷步武以求
踐子之許不子負有所弹射而我惕焉以子為鑢鐋不
子負子以為奚若余乃謂元瑞毋刺促請息焉而為若
叙余之得元瑞於余仲者半歲所而元瑞進其詩余覩
之未嘗不三擊節歎也天不靳人以材而人顧取其凡
者氣之流行亡所擇而取其濁者與弱偎者古人不秘
格於後人而取其下中者天又不秘其聲色以供吾詩
而聲取其鼃哇者色取其黝&KR0034;者象日吾接吾汰其精
而英者情自吾發吾不衷其肺腑者以是而治詩以是
而號於人曰吾善詩吾善詩者何也元瑞材高而氣充
象必意副情必法暢歌之而聲中宫商而徹金石攬之
而色薄星漢而攄雲霞以比於開元大歷之格亡弗合
也余嘗語余仲諸前我而作者涵洪併纖與亭毒並吾
故推獻吉然不能諱其滓絶塵行空卿雲爛兮吾故推
昌穀然不能諱其輕鳴鸞珮瓊萬象咳唾吾故推仲默
然不能諱其孱刻羽雕葉舍陳而新吾故推子業然不
能諱其促鞭風馭霆以險為絶吾故推子相然不能諱
其疎融而超之于鱗庶幾哉然猶時時見孤詣焉後我
而作者其在此子矣夫其在此子矣夫以今證之抑何
左契不爽也亡己而有子規者在昔鞠傅之稱田光曰
智深而勇沈不深不玄不沈不堅入之沈深出之自然
完之粹然如大鈞雕物而不見工如良玉夜輝而冺其
㾗斯三百篇西京建安之懿乎是集也其始基之矣而
猶未也子之邦君有喻子者其問梓焉而以不佞言質
之
徐魯庵先生湖上集序
昔周之衰而文日盛其盛之極幾於揜質然非必有滛
治蕩性之詞與竒衺頗堅不根之論老子猶思反之曰
大丈夫處其實不居其華吾夫子亦持之曰文莫吾猶
人也而逡巡焉㢲於躬行君子之後而媺其不可逮夫
文者經世大業而不朽盛事豈曰以其小而弁髦之彼
小夫世之所為文而文者不究其所繇來而又不底其
終之用以苟就其一切之造而己則豈唯老子之矯在
過其正以吾夫子將有不能忍於耳目者今天下號為
治平無事不衰周若其民廢干戈之業而稱詩書委蛇
揖讓於尊爼衿裾間隃二百年而文亦因之其文之盛
稍舒而為色澤則必探六雄援先秦据東西京而衷其
要領徐而調五音則又祖命騷禰揚馬友於建安黃初
之儁庶息顔謝又束而加偶然必放而歸乎開元大歷
之藪其又佚而出之牽聯淪胥月露之為響而任沈温
邢之為組然且囂囂曰吾寧有蝕三寸毫而不就墨吾
不為宋氏也計天下之所為盛者毋如嘉隆間嘉隆之
所為盛毋如江左江左毋如吾吳郡而郡之巖邑曰吳
江吳江之雋曰徐魯庵公公成進士讀中秘書出補夕
拜司諫諍於嘉靖之季不二載輙謝去退而畊吳江之
埜天下豔於公之名而竊意其所撰著必有當於其所
謂盛者而公獨不然公生而亡他嗜顧獨嗜書於書嗜
六經子史而尤邃於易及三禮諸聖賢精神心術之微
公皆為能探隠破的而後筆之於書書成而近邑之衿裾
少年或不能盡好之然必不以其一日之好而易吾守
公為人恂恂長者其出處多避少進寬然置其身於不
爭之地而善藏之然間有所持論則必務於信其見而
不諧俗如表讓而賢朱均立統而屈趙宋辨王正而歸
周歷標吳祀而絀范蠡即令湯禹之徒操尉牘自謂推
見至隠讀公辭而有不吐舌歛手者哉不然以公之避
跡謂孤陗且忘世者乃其叙論郵道江左徭役抑何忠
厚懇至而達國體也且夫公非不能華非惡夫華而力
去之唯欲究夫文所繇而底其終之用而已蓋嘉隆之
後曰萬歷諸大臣用事者固憂其盛之極足以孽衰而
數見於公車之詔曰寧木毋藻吾所貴士大夫於明理
適用而己然則公雖歿不獲盡伸其言要必有合哉如
苟以吾郡之所謂盛於嘉隆間則己矣無所事公與吾
叙矣公諱師曾字(闕)其殁也郡之父老諸生舉而祀
之學宫
俞仲蔚先生集序
余以嘉靖癸丑有維揚讞而投俞先生詩與定交後三
歲丙辰而有三輔讞為稍梓俞先生詩以行而叙之其
又二十有四歲而為今上之庚辰俞先生老病死而余
以些哀之已又志其葬又明年而郡丞劉君某謀盡梓
其詩文而授鏹焉歙人程汝義者悉槖繼之而屬余叙
夫余所揚隲俞先生雖後先殊其大致謂詩五言古能
步趨建安以下迨齊梁錯而不誖格七言歌辭翩翩自
肆或深或淺不名一家獨近體為小羸而絶句時自會
心文主東京語間入晉宋旨不必雋而骨在緯不必麗
而質勝其於泉石最諧本色毋亦布衣之赤幟乎哉自
余之語出而俞先生論稍稍定獨其於隠雖天下之人
慕悅之而未有能名其格者夫上隠生而挫聲茹勤攻
苦自放於鹿麋之外樵父牧豎能狎而不能敬賢達之
士可意想而不可蹤跡乃俞先生故搢紳子少亦嘗事
博士經數竒而後棄之䈥力柔懶善頭風病耕不能為
鹿門德公傭不能為皋橋伯鸞游不能為禽息向子平
而纍纍焉寄一㕓於十室之邑居恒自謂吾不徇人亦
不避人吾不厭世亦不侮世吾不以名就名亦不以匿
名釣名如是而己夫俞先生以善病故其足不能出百
里外雖然縱不能游五嶽不賢於游五侯乎哉且夫隠
至俞先生亦足矣何至必欲併跡而滅之然後稱上隠
或謂俞先生集所酬贈多宦路顯者此事獨余識之蓋
余以詩定俞先生交而所善吳興徐子與來子與於游
道廣天下自是慕說俞先生爭欲得俞先生言俞先生
無所拒然亦無援納既久而干旄之大夫有造俞先生
者俞先生無所拒然亦無所報謝俞先生少貧所食恒
半菽至或併日炊然一介無所取晚節聲轉重人或以
誼餉者亦不為飾詞然大不能至束帛小或算噐食而
已昔許玄度卧永興南幽穴而致四方諸侯之遺人或
以箕山人誚之顧謂筐篚苞苴輕於天下之寶為解傳
竒者亦毋用是而廢其棲逸此何足軒輊俞先生哉蓋
俞先生去諸生即為贊贊高士如干人以寓其微指而
所操論獨不喜郭林宗以捨己而就天下之好布衣而
侵大司徒之秉亡當要之俞先生雖不竟自晦於隠遁
庶幾能持衡者故因程氏請及之以俟傳文苑隠逸者
折衷焉
弇州續稿卷四十四
