弇州四部稿卷八十一
明王世貞撰
文部
傳五首
二陳公傳
陳長公者名察字原習其先閩人徙常熟遂為常熟人
常熟故多豪陳豪族其人類長者高皇帝數以法破誅
諸豪首獨赦陳氏自如為其以長者故四傳而公父光
禄君隠不仕母譚淑人夢斗間氣下傅體寤而視腹有
赤文曰鳳已遂娠生公公生嶷然莊甚動止自矩下帷
日夜誦不輙補邑諸生俄光禄君圽公苫而仇酒肉之
味者三年故令邑揚名甫請得屬光禄碣曰不佞令辱
誌叟以諸生賢竊知叟盖光禄君少子寰亦諸生矣久
之公遂舉進士釋褐南昌推官滿三載高第入為留臺
監察御史尋召治臺事中貴人瑾擅而公持議亡所屈
坐罰輸粟邊百五十石瑾後伏法殊死而義子寧彬煽
起益甚公力争不得嘆曰死耳而不難太夫人耶是時
譚淑人春秋高尚亡恙云公移疾歸養又可九歲而會
寰免檢討亦歸譚淑人趣起公曰若毋以吾老為念而
遂孤天子大恩公乃起守故官俄當出按滇上疏言天
下大計五曰備荒曰治兵曰屏盜曰水利曰民牧俱下
所司條著令寧王宸濠反義子彬說上以南方饒樂可
游上欣然嚴中外且發公抗言弄兵者陸梁彭蠡間寧
能舉大名哉發三千騎渡江可徑縛取奈何屈萬乘尊
奪吏士任且上出而京師空然無六尺寄撫監即北不
憂邊不憂蕭墻内耶上不懌切責公奪一歲奉公遂行
按滇屏騶呵以身周行箐棘而微刺民間得失滇中别
産銀幸臣請縣官場而𣙜之歲可佐度支費什一下使
者議公持不可曰此兵端也且上以采用事者覩其利
余覩其害而從臾之不可竟罷議金齒帥沐崧挾中貴
人&KR1373;而囓公劾治如律上亡子公疏略曰臣越在外徼
妄干國家大議死罪死罪陛下之踵先帝稱尊者十五
矣先帝十八年而棄羣臣亡卒然之患以有陛下也陛
下多狎游壮未有子羣臣心怦然竊害萬一宜早定大
計擇親賢寘禁邸端良之士屏翼左右陛下固萬夀無
量庶有以培本根消窺伺臣民不勝大望不報亡何毅
皇帝晏駕上即位下詔求直言而公還自滇數上書陳
君德興革計弊復出按蜀公說上以罷蜀鎮守及諸織
造中貴人具其状甚悉中貴人尾得書語相銜公刺骨
謀格不下然上固已心動後次第有所裁具如公語公
之按滇而蜀也一罷青驪布袍導二吏符節而已岳守
而下大懾服惴惴亡以奉下風墨吏先公解印綬去試
諸道偕計吏者甫畢以譚淑人喪免公繇郵書中受訃
即被髮跣且號踊曰天其枳不穀得以九歲侍而易一
日耶公服除再入為御史王邦竒者壬人也例罷所任
千戸不得志緣上意誣大學士費宏等給事中楊言因
遂糺邦竒上恚謂為大臣遊說即朝置獄訊備五毒公
大呼曰臣察願以不肖軀易楊言地下衆錯愕引辟而
上連日攝公不為動退復具草言亡論邦竒語非是大
臣不自飭扞文罔亡以消厭人議惟上體貌終始其聽
自劾邦竒别下司寇獄彈治勿令天下有以窺見風旨
上曰善因遂寬楊言獄弗誅十二軍帥侯勛方挾幸為
姦利巨萬公時監軍事發其隂請賜罷上謂御史戇吾
不愛一勛以謝御史其令侯就第公守御史久同列屢
起大位幾徧始遷為太僕少卿垂拜公復辭薦代人太
僕於故事不得辭又不當得薦代人坐謫潮屬邑校官
公怡然卷衣出曰察奉臺事亡状又數妄言當僇天子
幸哀憐之潮萬里寧謫人也於是倍道趣潮聚諸儒生
譚經學諸儒生人相勸亡倍陳公朞歲移信州倅距倅
南昌更可三十歲治如其南昌亡見遷吏態已晉浙江
按察僉事俄超為副使踰年而遷山西按察使亡何遷
山東右布政使已又遷浙江左布政使入為光禄卿既
上皇子生贈祖父官錄一子太學生吏部言南贛闕撫
臣請以陳察任報可卿三品又遷自左使當為副都而
大臣者失其名以公不先事見嗛之僅改左僉都御史
之鎮公則申先都御史王守仁束約定甲保繕要衝勒
習技射士密筴授之捕鹵盜魁盜相戒請明吏毋汚陳
公質為也而公益頒高皇帝大誥闢里社社人給小學
彬彬矣上行且召用公然公倦游乞骸骨辭至上殊非
所望曰都御史輕去朕耶吾不用矣公故受經羅文莊
而友張潤章拯相與劘切為君子歸杜門益讀習濓洛
諸先生書希闊外事監司歲時行部間造公公度其人
長者乃已或其人非長者而侈則徐出所飯麥強飯之
曰余田父甘也公又多吳語刺刺是非咸逡巡避去所
寢即生平不二衾蔬肉分日而食冠衣袽亡易苐令綴
以絲禭色錯然久而失其故少年覩以不堪或相率摘
訾公非情云公之事譚淑人二毛矣于于膝間為嬰兒
慕歲秋先其鄉人入租稅既老病且亟捐私田三百為
邑助博士弟子貧者曰吾異乎所以益子孫侈者公卒
年八十三有集及奏草若干卷
王世貞曰日者余謁陳公山中也公亡少余而以朝事
質某某死兵者某某諍而死者瞿然起齒擊曰彼其以
余而牖下非夫哉則又曰為先彼死者死為後彼死者
死彼何死矣於乎陳公亦竟老且死矣
陳季公者名寰字原大其先世具長公傳中公生秀髫眉
小長益敏而竒悟譚淑人宿治佛嚴晨從樓誦諸品經而卧
公樓下竊聽則已闇記可十餘品譚淑人驚曰䜿子安所得
之公笑曰媪晨不樓誦耶嚮者吾固耳之乃始出就外傅亡何
補邑諸生治經經明遂舉鄉試苐三人不苐還入太學太學
試諸生公輙居首明年舉進士所上策竒弗錄故相長沙
公嘗見公文而歎曰此豈其側注冠負敦而賈於市者衆何
鬻焉公遂入為庶吉士益讀習中秘書滿三歲以高第畱為
翰林檢討大内災公上書言先皇帝未辨色而起謁上
帝已復告於寢出朝羣臣召對以間考得失祭必躬祼
獻終始十八年即亡以寒暍小故廢罷者主上所親覩
也今奈何獨厭法服謝拂士貂狐之裘貝帶鵕翿而射
馳大鹿之墟乎臣愚東之諸王邸仰覩先帝嚴藩屏備
不虞甚慎悉也上往奪中貴瑾筴邸罷王不置瑾自以
孤上易發耳臣愚以為修故事擇近屬賢者寘邸中上
一旦有子令還國亡害也公所上發奸人諱又他條絶
逸慾遵顧命禁横斂正法度節用語多戇上不省奸人
從帷中下公奏奪半歲奉公鬱鬱不自得且念譚淑人
老謝病歸公與長公更出入而養譚淑人時時致所善
鄰母接席飲婦手視水陸公品嘗而進之譚淑人暑中
疫公不解衣而扶侍者月餘衣厠牏垢生蟣貌損髮盡
白良已譚淑人間自懽語吾養兩兒禄者妾即堵居水
飲不戚矣上改元以修毅皇帝實錄召仍檢討公言邇
者采尚書故實上六舘此不過從牒囊中探得之何關
人主大計即翰林臣臚列具員耳今以為宜復古左右
史記言動秘燕之間備列彤管亡令他日盭爽國是又
文皇帝下金陵諸緣故主駢僇父老一二志焉臣不佞
首陽之饑豈紂聖武王耶上幸人賜一傳瑕瑾不掩庶
有以風示永永不報新都公相則已心器之謂曰吾老
矣史且待子而成遂薦公經筵講官公不能效書生戔
戔語其所陳析治忽要致訾亹不厭上起目屬之且謂
閣臣若講不當如是耶宫中有妃之戚或謂且罷講公
言人主寧以一微戚廢大典無已則殺吉而事乎上曰
善時公以久當遷者數會譚淑人喪解官公日馳一驘
蒼頭從而南哭涕交柱於頤尰坼矣工方戒為譚淑人
像未成也公尸息有間蹶然啼曰予庶幾得之墨之凖
已晴已顴輔跪而加丹粉焉啼未絶而譚淑人之像儼
然公非素所受術也長公自蜀來望大號曰母而在哉
公與長公毁俱甚又三歲起復具如故新貴人繇議禮
驟遷患所羽翼寡而宿嚴重公欲以風致之公謝曰諸
君吾故人非不知從諸君貴苐吾憂身後耳實錄成復
當遷公乞南遂為南京國子司業是時增城湛原眀祭
酒也教授諸生數百千人褎衣矩坐講說道理公始慕
稱之既益習其指撫掌歎曰吾舍我而求之亡羊之蹊
耶顧謂諸生趣歸事父母毋徒褒衣矩坐為也亡何長
公坐事謫潮公不忍其老遠謫移病請急與偕行萬里
抵嶺而别遂歸卧益堅繇薦乃起為國子司業天子方
中興制禮樂下有司毋得仍孔子王稱其尊為先師而
言者遂上書言闕里廟器物王者非當公持不可曰陛
下尊孔子先師以抑之耶將尊之也即尊之闕里制當
益亡所裁言者不自惟而謬推測聖意宜寘罰上報如
公俄超南京國子祭酒已拜則上所論次太學章及勸
上進德勤政戒土木省齋祀上覽書善之謂寰忠愛朕
所進留覽公先後蒞太學司業者再祭酒者一其大指
寬體輔情而行最後整條教策怠惰時時周訪諸生貧
者老且病者資給之以故争自喜得出陳公門幸甚然
公晩更宦薄助教劉世龍者封事多所讁忤徵下獄柄
臣疑其端銜公公遂致仕去公去可四歲而長公罷中
丞則日夕相與考問德義間出而鴈行白鬚眉簮履甚
都稚子走相邀指曰此二陳先生也公卒之年六十有
三所著集二十卷
王世貞曰海内故稱陳長公敢言云即亡及季公者覩
後先所上書抑何抗爽便治也公所業文累起為儒官
得非以文藏乎哉悅諍之世諍士無名諺云少所見多
所怪今得亡季公怪也余雅善公子文周間為余言季
公内行甚淳備不易屈指余不志志其大都焉
湖廣按察副使沈公傳
世宗朝甌閩海之賈於舶者挾島寇以通我奸民詔故
中丞朱公紈治之朱公嚴於屬守吏鮮當意顧獨賢紹
興守而紹興守亦慨然與朱公合筴思盡剔其奸弊守
固以三尺奉朱公然内調劑之不使盡聽法而又不欲
以已見德當事者為中朱公以快諸奸民因併中紹興
守遷為湖廣按察副使矣竟用守事罷守固紹興所稱
循吏沈公啓者也沈公雖失官然不失循吏聲以老夀
終而諸子孫數十人亦多顯者嗚呼沈氏之天定哉沈
公字子由蘇之吳江人自其誕時而母吳夢若麟為廌
者寤生公弱而父見背為諸生朗儁有聲嘗搆失産勢
家且訟且讀書訟勝而書亦就舉應天鄉試更七舉始
成進士授南京工部營繕司主事亡何而世宗皇帝當
幸楚所從水道則南京具諸樓船以從具而上或改道
耗縣官金錢不具而上猝至且獲罪尚書周公用意疑
之以問公公曰召商需材於龍江關急驛偵上所從道
以日計舟可立辦夫舟而歸直於商不舟而歸材於商
不難也已上果從陸得不匱水衡周公乃大賢公矣中
貴人請修皇陵錦衣朱指揮者往視之而尚書宋公請
公與偕往朱指揮謂公竊有請也錦衣故當遜部曹而
指揮秩高於曹郎請以秩坐公唯唯朱指揮大悅有間
公曰竊亦有請於公高皇帝制皇陵不得動寸土違者
死今修不能無動土而死可畏也朱指揮色懾曰請如
教已見中貴人而公具以前語對朱指揮復從傍臾之
乃見為飭垣屋以報所省復巨萬萬宋公益賢公不以
官稱而恒稱為先生當三載考北上宋公餞於郊曰主
事固不當餞自為國士耳既考最留主事刑部轉員外
郎郎中時尚書為聞公淵積已賢公而公後先所承詔
獄三十餘事讞亭情法間至損上威以信所守而聞公
亦時時從中調護得不罪無何用能舉為紹興守紹興
轄縣八獨會稽新昌蕭山田與賦左累其長至賠産以
償公平其額而殺之里俾輕而易完盖久之人人稱便
矣郡田於山多苦旱室廬櫛比苦火又濱海苦魦為虎
者公禱於神輙應至虎復為魦渡海去其他政績往往
類是而賈舶之議起盖舶客許棟王直輩挾萬衆雙嶼
諸港郡要縉紳利互市隂通之而持中旨恫喝公且授
疏稿曰公第上必郡受其利而公得善遷去公持不可
要薦紳怨之刺骨公所以調劑朱公不見德而與朱公
俱中者也公副使湖廣時督撫侍郎張公岳屬紀功公
即請從中軍往張公不懌曰捷至不遺若也戰危事而
一旦叵測奈吾何公起謝曰故事也即不在行而以級
請賞誰為辨者遂與監軍張副使偕之軍所卒狼跳挾
一首至云此黑苖酋某也公絀之曰黑苖酋某久著勇
而此僅踰冠必詐也監軍不自得引去俄而黑苖酋某
復出抄掠監軍乃前謝曰公寔德我時官兵利級賞多
所縱殺公令生獲口與級同自是全活者衆矣張公亦
遂賢公且有薦而公已用紹興守罷公前後四為南北
曺属守郡監司五受其大吏知而五公者皆海内稱名
臣碩佐其賢公不啻口出然不能勝其郡之要縉紳與
一二用事者至使與苛墨選愞吏俱罷可歎也公既歸
築室仙人山結詩社以自娛快出入侻素若不為官者
其教子弟治經術孝弟力田斬斬有法不輕出入公府
而使者干旄以時至詢即為露見利病佐其守攤稅已
佐其令築城度行而有私損弗恤也性好義急人之難
甚於已嘗與計偕還道遇其師盧生癘傳其從者舟人
業舍之矣公要之所載舟旦夕謹視湯藥未抵舍而愈
癘竟不染也公博學無所不窺諸經子史隂陽律歷水
利洪範紫微堪輿家言而尤邃於易所著有家居稿南
北稿西臺净稿越吟稿楚吟稿雞窠嶺稿南厰志南船
志牧越議略吳江水利考杜律七言註晴窗便覽若干
卷公年七十有八至老死視履不衰四丈夫子一為鄉
貢士二為太學生十三孫一舉經元二太學生五為郡
邑諸生十曾孫俱舉諸女三輩十九人皆配字名族所
謂天定者此也
贊曰盖沈公嘗為十二議議海云具集中自舶難起當
事者以重屬朱公朝報可而恨夕不得致之迨朱公稍
欲為所欲為諸惡朱公者朝報聞而恨夕不得去之夫
以朱公才大吏人所望而佐之以沈公而俱不免何也
築室道傍三年不成厥亦有居其罪者哉盖又十餘年
而舶禍大作乃稍稍稱朱公晩矣即沈公十二議始固
落落卒之龜筴蓍筮何異焉然朱公矜峻重名節厚責
士大夫而深誅小人卒之義不受獄吏辱以死沈公恢
恢雖晩達而蚤困其所以施於後者宏矣
四川按察副使章公傳
章公美中者字道華其先常熟人父封評事公徙家石
湖傍為吳人而公生則已警穎九歲善屬文稍長居窶
讀書石湖寺至丙夜不休寺僧異而飲食之間游丁翁
邸丁翁知公非常人則又飲食之為折劵曰富貴幸無
相忘也公亦竟弗謝去當推擇為子弟員試於邑苐一
人自是連試輙高等而屬評事公卒家益貧所授經諸
生修贄輒以分諸昆弟毋異儲久之舉鄉試又六載成
進士拜大理寺右寺評事守文法毋害滿三載考授文
林郎尋遷左寺副公好為潔修自矩寡合退曺僦一牝
馬羸至見骨曰吾蚤暮亡貴人造請安事千里也即有
所賦撰口囁嚅索管染側理竟促鐍之笥矣居無何擢
江西按察司僉事分部豫章豫章故多顯貴人而相嚴
時亦在部中凡相嚴所愛幸監奴中外戚黨指使隂喝
郡邑若取寄來往郵置視以為下廐公獨禁弗予馬奴
恚即榜繫之臺使者為請弗得自是嚴氏奴多取間道
去而公所按讞即它顯貴人居閒亡所假借豫章諸侯
王有藏匿亡命者公遣謂之曰法自高皇建也大王為
高皇帝耳孫而身悖之使者以宗正條收王之舍人子
王亦終能匿之耶立出亡者人或謂公太峻得無虞身
耶公曰吾虞隳三尺耳不能為七尺計民舍灾公馳而
拜之反風火息已捕逐豐城盜殱其魁餘黨解散兼攝
七道篆事如剸一切治理流聞前後臺使上書薦公者
凡十三輩而會公入賀萬夀所以謁報相嚴無加禮相
嚴復用前事内銜之持不肯下凡五載始遷廣西參議
廣西故西南夷地多猺獠錯漢民而居奪攘矯虔日尋
干戈人不覩老公以法整櫛之咸惴惴受吏盜䧟太平
諸郡公先諸道兵摋其衝捕盗首百餘設伏夜搗賓利
猺降之土兵當調發而北禦倭公戒毋後期後期如眀
法已又戒吏毋尋前例受賕受賕輙僇以故兵吏交惕
息赴約恐後公以其間修明學官令風諸弟子衿裾其
魋結彬彬矣而公所按部出入箐砦冒瘴毒寢以成疾
數請告會遷四川按察副使鎮松潘公念疾無已時而
徙地益遠益忽忽不樂遂遁歸里不復出時年僅四十
四云嶺東譚大初者與公分道江西偕往相嚴所揖其
子弟中貴人不拜逕出其治廣西又後先得代而廣西
士民謳思之曰譚公為政若霜日章公嗣之守畫一公
之歸也譚公已前請休里踰一舍所迎置酒相勞曰拙
宦跡類固當公竟成歸耶不佞盖先為日矣公前所買
田宅以與諸昆弟既歸貧不能著業至僦它旅舍以居
束身為儉約奉母外食不兼簋而佃入竒羨用資戚黨
緩急歲時捐粟丁翁子曰甚愧終約不能如韓王孫粟
自吾力耕出耳公於守令有造請絶不敢謝亦無有以
居閒請者其為人若嚴冷抗手軒目寡言笑或以貴倨
目之而中實冲然不自足於詩近體宏爽開壮有開元
大歷風書倣祝京兆得大令遺筆然自謂日力寡衆體
未備云隆慶初中丞林潤御史董堯封相繼上公名報
聞意且將大用之而公卒矣距其歸盖十年而公卒後
譚公復起婁遷至尚書
王子曰當隆慶初不及用章公而以死惜哉夫士居約
乃見節義公兢兢守三尺炙手若熱逝不以濯退而食
貧其甘如飴蟪蛄之音不入於耳賢哉章公段令公出
而驟顯如譚公亦奚所庸出也易云介于石不終日貞
吉公庶哉近之矣
廣東布政司右參議益齋趙公傳
始趙參議公年八十而余素善公又熟公伉健状則盛
為言張大之以為公於天地之所委獨受其龐渾而博
大者其氣恒有餘而巧若有所不足天下固不幸而不
獲盡公之用以老公幸而不盡用於天下以其餘為百
年為多男子為不朽之文章公且讀且首肯居二歲而
以公卒聞矣又一歲而其子用賢以何子之状來請傳
曰公治命也夫趙公以一言故不能忘其身後於易簀
時而余言雖不讐要為有當於公心者乃稍次其状傳
之以慰永永趙公諱承謙字德光别號益齋其先宋宗室
有簡國公仲談者再傳而渡江為江寧人又十一傳而
松雲公昴贅常熟遂為常熟人有三子曰封吏部公玭
最少者也昴既用義起家不專為殖至玭而益甚竭廪
粟乞饑人而焚劵不責償又推其業以予外家之歸戍
者以故義聲隆隆過於父然益旁落不能家而有四子
俱業儒公其叔也當公之十四五操觚為文事伉健所
得書多經竒吏部公撫膺而嘆曰吾不貧矣然竟吏部
公卒公始補博士弟子依其仲居仲時邑邑不樂公問
之曰久儒減仲産胡誦也公乃脫身與數敝器出僦一
甕舍而栖媍蕭宜人夜洴澼而晨供公之讀而時不能
温突意豁如也顧試輙在高等文益有聲抗經席為人
師戸屨恒滿束贄之贏佐公讀矣而公大試應天輙又
不利歸而益勤勵於學夏月恒自程以丙夜蚊嗾兩股
如蝟弗已至戊子舉鄉薦業已四十餘試禮部又不利
卒業太學大司成試其文而異之合六舘諸生為文會
而公司其雌黃盖十載始成進士眀年釋褐江西贑州
府推官贑俗嚚其豪仰刀筆而食以間把持本富人長
短稍不給即為文致其罪訟之官而黨更迭為證佐歲
所破凡十餘家公至廉得其状即杖而出諸境一郡稱
快公嘗為郡征商即為商約毋得故低昂其價要以商
不困而官用足遂著為平法又嘗攝贑縣而縣尉為龍
南盗得洶洶欲挾而攻縣公從兩隷單車逼盗壘陳說
利害甚晳盜叩首請死罪送尉出公以片紙白御史曰
盜一切解散為良民矣公又嘗攝寧都縣當賑而御史
行部至贑公曰吾不忍以饑民易御史懽也畢賑乃往
謁諸境以不及謝御史好謂曰若何謝為若代御史起
攰民御史故當謝也盖公為推官三年而臺薦凡七剡
它激奬稱是以給事御史選召而郡有董太常者不便
公颺言曰是夫老不應格矣而又強項奈齮齕諸公何
遂得南京吏部文選司主事久之稍遷驗封郎中時分
宜相當國而子世蕃者嘗識公使所善諷公曰良苦寂
寂亦有意耶吾能致子北公謝曰老憊不願北也公於
曺偶中鮮所與顧獨善鄭公曉而好楊公繼盛即二公
亦懽然恨得之晩也間謂人不識趙君耳庶幾汲長孺
霍子孟之風公為文選驗封垂六載亡害嘗署太醫令
金百五十不以槖而以佐其長斥買公邸待代者俄遷
廣東布政司參議公意不樂曰吾老矣奉尺一璽書為
縣官治貪墨吏養赤子而令被金紫碌碌持文議官長
後也然公益強於職所轄潮惠二郡延袤二千里一歲
而拊歷殆徧和平盗李文彪事起兵備僉事尤君瑛問
計於公公貽書報之曰五嶺出風氣外盗幸未成亂宜
柔之而巳夫用兵者不必有勝筭其小人利賊資而君
子利功兵起禍結財匱人困竊以為所當深念也且吾
左右皆賊黨也吾推心賊腹而賊寄耳目於吾股掌間
故兵符卧寢皇甲士不下睥睨而賊已伏隘左矣不佞
敢以龍南之事進下吏尤君&KR0719;然與公合筴撫下之得
不亂公為人長七尺餘脩眉虬髯軒鼻自其少時諸生
出入里舍兒固已目属之而辭貌嚴冷不能骫骳傅人
意間有所不可目光烱烱射面鬚蝟張且語且咤稍已
伸則理鬚懽然亡留慸以故所交往雖嚴事公而不及
怨然亦竟用以此罷蕭御史者公同年生也意有所属
於公公不應而王御史者以使至公待之簡因相與望
公曰趙參嶽嶽來欲折御史角耶誣公以它事論鐫其
職歸里然公潔廉其為推官日執行賂者置之理為參
議白博羅令之冤却其謝此聲聞人人即御史不能以
簠簋誣也公歸絶口不言廣東事謀隙地為圃鑿池築
容老亭偃息其中客至輙命觴奕留連竟時邑饒佳山
水興至即出興盡乃返又嘗為耆英之社里中人艷而
圖之公性儉質不好靡布衣至十浣飯一脫粟而痛其
先不逮養享祀務致方物所以延客亦豐其經費至嗇
而勇義不為節嘗捐百金城其邑又捐粟百斛為量田
費諸中外宗戚大小靡不衣食其餘者晩壮御媵不衰
而少却奔女好為詩詩得香山隨州意然至成一篇輙
棄去不成稿五十餘而貴貴至四品然先後僅四政六
十餘而歸歸又近二十年而卒然學士大夫猶以未盡
用公與公之未竟夀為惜公之所以遺用賢深哉公丈
夫子三人用賢其長舉應天鄉試有雋聲諸孫六人
王子曰讀公所報尤瑛書深哉乎其思也嶺寇起十餘
年屢用兵志必在勝之財與力日困民日以減而盜日
益至于今尚未得要領也書所謂賊著耳目我而我推
腹心賊班班乎其若覩矣夫安得肉趙公者於骨而與
之論廣事哉
弇州四部稿卷八十一
