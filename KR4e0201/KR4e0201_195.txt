弇州續稿卷二十一
明王世貞撰
詩部
五言絶句
為胡元瑞題綠蘿館二十詠
石屏
一夜點蒼山入君讀書舍芊眠白雲色而親在其下
琴
誰言廣陵散便逐嵇生逝小作三日思歸鴻渺然至
劍
葉葉雙芙蓉半蝕土花碧乍可千歲埋不借一夫力
書笥
一字少有餘五車多不足七日暴君笥何如晒君腹
玉磬
濯濯泗濱玉泠泠時一拊門有荷蕢言汝心在千古
五嶽圖
自謁上元歸不作向平想儼然病維摩阿閦在手掌
碁
欲知九枰勝来自孤山媪但賭宣城郡不賭謝公墅
膽缾
小小一軍持時露春消息擲去色即空插来空即色
笛
截彼君山竹譜作瀟湘思他年遇阿猷不得誇身貴
茶竈
蟹眼猶未發雀舌已芬敷自炊還自啜不愛文君罏
螺杯
君房鸚鵡杯堪汝醉千日那似壺公壺易入還易出
琴石
䬃爾金颷過嘐然冰絃響彷彿百尺桐仍栽嶧山上
博山罏
匡牀金博山上有鷓鴣斑輕颸約香霧裊裊上雲鬟
麈尾
愛君兩手色白於手中玉第深無諍義麈尾何必秃
羽扇
不愁秋氣至棄置歸箧中當時萬里翮扶搖快秋風
芒屩
笑他阮宣子生平但蠟屐何似芒屩輕春原踏無跡
芙蓉帳
挑燈捲綃幕朵朵秋花眀怳如挈仙侣踏月芙蓉城
湘竹簟
玉臂展清輝輕紋熨柔翠不道香汗流道是湘君淚
胡牀
胡郎坐胡牀却發庾公興冉冉南樓月徐徐破殘暝
石枕
枕此支機石欲挹天漿冷無奈泥丸翁時時喚令醒
十一月弇園紅梅盛開偶成
仲冬壠梅發繁英簇紅霰過意百花魁翻疑百花殿
其二
大小兩黃鸝公然喫花住頃刻布同雲迷却来時路
貽拱辰兄詩之来歲為辛巳秋有傳舉丈夫子者
再得四絶句
念無凌風翮啖汝洗兒果莫笑儂無功一字珠一顆
其二
去家不百里幽蘭生鄭谷即看入夢後榮庭盡芳玉
其三
抱兒謁先公了此宗祧寄贏得七尺軀别創千秋事
其四
人言此石丈磊塊無潤色我見重再拜中孕連城璧
贈松𨼆上人
為愛松𨼆名去覓松𨼆跡只在此松間覿面不相識
其二
偶步九里松忽聞清唄響不見諷經人聲逗青松上
贈張五鹿三絶句(其門人為請)
屠生似北海睥睨一世士自過康成門手標通德里(屠令)
(製扁標其門曰賢者)
其二
授經何循循標行乃嶽嶽雖踐五鹿稱疇忍折其角
其三
若個是何湯老作受經生一當天子問推轂桓春卿
和肖甫司馬題暘德大參東園五言絶句十首
最景園
歸仗日月餘細割湖山勝未論帝釋園人間許誰竝
團雲徑
白雲滃作團回風吹不散截置一鉢中與作山僧飯
蒼雪塢
團雲變晴色古木鬱蒼蒼未酬郢里倡且奏梁園觴
叢蘭館
幽館尋欲迷頼爾同心引任是當門生欲鋤還不認
挹華軒
水木旦夕華兹軒巧相挹為憐眉宇清不惜琴樽濕
爽然堂
披襟納雄風咽如吸清冷主人不喜醉醉亦易為醒
專旭樓
當頭一鏡懸出沒兩輪疾為借山色来不作尋常日
飱英館
人見黃菊開幾見黃菊落欲得詩脾清摘英和露嚼
右軍池
水是右軍池人是右軍裔白麻昨夜乾黃庭榻来未
通華徑
峭蒨青蔥間所得亦已足忽轉天地開錦繡匡山谷
題春雷出蟄圖
一夜春雷發羣蟄自相語神龍豈不勞人間要霖雨
枝上小雀
尺鷃棲一枝粒粟俄已飽却笑垂天鵬饑飛何時了
蓼根蟹
唼喋紅蓼根雙螯利於手横行能幾何終當墮人口
余自庚辰来抱影曇靖不識城西水面者三載餘
矣癸未八月乃送張肖甫大司馬九月送汪伯
玉少司馬十二月送陸與繩少宰甲申三月送
吴明卿大參八月送李本寧大參貞吉與焉九
月送歐楨伯虞部遠或泊清洋近亦關外而明
卿獨相蟬援遂抵崑之玉龍橋泊焉見者當駭
傳以為且破木义而不知是六君子皆生平故
人張范之好而命千里嵇吕之駕恨不能汎一
葉舟裹百日糧相從於五湖之涘何論木义也
今吾已徙處深林而所謂故人者亦且盡矣閒
居無事愾歎之餘人成一絶以紀其事
送肖甫司馬於清洋江口
其奈清洋口嘘為南北風已無官可免那不送羊公
再送伯玉至清洋口
三年洗情字一夕為君新欲忍臨岐淚人間無此人
三送與繩至&KR0008;子
人笑嵇生嬾胡然送巨源歸鴻君自看依舊入蘇門
四送明卿夜宿玉龍橋
為少柴桑客都令慧遠驕那知今夜月已過虎溪橋
五送本寧觀潮南浦
簫鼓下江門江潮弄午喧怕題南浦字楚客易消魂
六送楨仲於城西關
請得葳𬎼鑰踟蹰未忍還亦知譙鼓急片語萬重山
用前例送家弟敬美視閩中學然至北水關而止
盖余已徙居鄉故也
祖席何妨遠依然北水門信知情至處一步也消魂
即事
出語膾一世不受兒輩悦總為般若河雅無文士筏
其二
聖如薄伽梵狂如阿闍世順逆雖有殊從兒得初地
僧明智自吴明卿所来將謁海東補陀大士贈之
得二首
汝從下雉来欲作補陀參風波了無際惟有天蔚藍
其二
不知圓通老道場在汝耳一夜海潮音我聞亦如是
約圃雜詠
媚清軒
綠篠媚清漣清漣媚綠篠水竹兩相媚於中寄吾傲
玉鱗館
夭矯五蒼龍一夜化為玉欲乘向瑤池嬾不代吾足
烟鬟亭
暝色團一丘炊烟四無際如入法華境面面青螺髻
欣托廬
竹為衆鳥欣廬亦吾所愛不作物我觀彼此兩無礙
適我軒
於我既已適於彼寧參差惟當慕落際我適彼不知
送元馭閣老二十里橋同前例得一絶句
欲作男兒别將情強折磨更堪天上淚翻比世間多
弇園雜詠四十三首
清凉界
步屧修竹林銀橋佛廬淨灑然忽清凉是境還非境
惹香逕
花氣無不薰偏與紅籹嬈夜分乍觧衣宛是收香鳥
此君軒
不可無此君種得百千箇試與較風流此君可無我
會心處
下有在藻魚上有啅花雀歷歷如鏡中時時與心約
玉蘭臺
謝庭凡幾樹羯末與封胡何似瑯琊邸亭亭玉十株
誤游磴
縱呼誤游磴勝事無不真惟嫌入山客唤作出山人
香雪徑
李白媚楊白浪誇春雪香除却江家女誰花可得當
飽山亭
客但憩此亭飽看山色足若更入山深寧知真面目
萃勝橋
鏡收遠近觀轂綰往来路至此即命觴徘徊不忍度
簮雲峰
峰勢若簮雲雲根何太低記得文登路如綿襯馬蹄
突星瀨
五夜鐘欲殘羣星墮如雨化為瀨中石欲飛不得去
小龍湫
澄澄一弘水那得吐光怪山人七寸鉢尚有神龍在
千年菌
商山千年菌一朝化為石莫令鮑靚過截作中時食
白雲障
茅山陶隠居自愛山雲白莫言難贈君于今已成石
黑雲堆
輪囷一片峯宛如黑雲吐猶疑膚寸合觧作人間雨
潛虬洞
陰森石欲搏曲躍津難渡欲留不敢留一去一回顧
青虹梁
青虹下飲水徘徊不能去為我作石梁遂得天台路
雌霓梁
青虬在其上雌霓甘為下游者雖異途陰晴不相舍
契此巖
契此不彌勒此像非契此許大須彌山收置一囊裏
忘魚磯
我非漢莊光釣磯滿蒼蘚雖有種魚經生来不開卷
環玉亭
春寒不成出小出坐此屋不知天工巧樹樹雕成玉
憫湘石
宛宛欲沈波憔悴抑其首可憐望夫心却作秋胡婦
率然洞
一夜中弇雷率然穿作峡蜿蜒詰曲中時時露鱗甲
天骨峰
天公幻天骨自然吐奇秀寧如宋人葉三年雕始就
小雲門
窈窕如不窮芊眠足餘趣豈必有雲歸自是歸雲處
潄珠澗
止水清可掬居然媚其澗吾有萬斛珠潄令夜光現
借芬閣
隔崦千葉桃清芬襲人鼻更許墻頭醪不妨便成醉
含雪閣
直對縹緲樓疊玉暎晶潔誦得少陵詩窗含西嶺雪
梵音閣
夜半海潮音松風竅天籟我亦從中證非惟觀自在
榮芝所
三弇此三夏三産三秀草吾亦有三兒寧馨似芝好
徙倚亭
壺公樓不開於此待呼鑰長房少須臾終享塵外樂
分勝亭
亭前有兩徑俱取弇山右處處饒勝奇誰能雙舉肘
百衲峯
大似百衲僧却顧僧雛語其語了不聞低頭似相許
雲根嶂
偶然白雲至輝輝兩相向下有暗泉流呼作雲根嶂
玢碧梁
西弇石漸頑此梁獨玢碧近取脩竹蔭遠借高天色
却女津
少女怯危津徘徊不敢度急喚阿𡡉来還尋舊時路
惜别門
醉客插花歸一步一惜别不盡眼底奇歸從細君說
碧蓮池
世尊蓮正青遠公蓮自白爾向青白間别作天水碧
文漪堂
清漪感蘋末悠然自成文得月稍綺麗含霞太繽紛
步屧廊
百步響屧廊步步有山看臨當出門去猶復凭闌干
來玉閣
浙浙萬瓦敲沈沈一壺醉窗裏玉山頽窗外玉山至
襺雲窩
甲帳挂流蘇人道春雲熱梅花一紙寒襺雲雲不泄
墨池
書不如右軍何煩使池墨唯用將洗心能令淨業白
題杏花書屋圖
十里杏花幄書聲琅然出要踏曲江春還從此中覓
題山水
隔崦青峭峰撲作眉間色其奈春水深褰裳不可得
贈譚道人
為余三月住寄食贊公房却問香積飯何如太乙糧
其二
昂藏九秋鶴悅懌三春柳宛似譚景昇化書可成否
其三
聞汝返金山何不焦山住焦光雖苦生郭第能供具
其四
汝携王孫詩為標國香集將過沅澧間秋蘭見應泣
題奕碁圖
松下兩仙人碁聲日敲擊不愁清景移愁它殺機發
文殊洞
老大妙德軀于焉暫棲止猶勝運乖時棹入粥鍋底
辟支塔
自參薄伽梵悔作辟支佛舍利何足言劫前一枯骨
又題清涼臺
别借金剛窟微分室利場羞他石衞尉火宅號清凉(金谷有清凉臺)
公瑕先生在白下兩月許别去得四絶句送之皆實際語也
長干一萬家半是君題壁欲贈草書歌慚余非李白
其二
同是金陵客君歸我不歸江頭一延頸悔殺是朝衣
其三
爾賣梅花庄我冷芙蓉墅樂處不得歸歸即無樂處
其四
念汝西河戚身罹隔谷悲人生缺陷地同是白頭時
追補姚元白市隠園十八詠
玉林
天墜白玉簮矗作君家林忽爾天籟𤼵珊瑚環珮音
茶泉
先從陸羽品旋向君謨鬭蟹眼初潑時靈犀已潜透
中林堂
長林四周遭於中可避世何必學黃公商山尋地肺
思玄堂
棲君思玄室誦君思玄賦此意無可言莫為平子誤
春雨畦
一夜春雨過千畦盡成綠不曉意所欣道是齋厨足
觀生處
但欲觀我生茫茫無可據斷盡有漏緣悠然見生處
容與臺
一琴復一觴咫尺足容與不作繁吹臺歌管日聒汝
海月樓
眀月將海色闌入君家樓憑欄一矯首滿地金波流
鵝羣閣
周郎卧水閣日從墨卿御不敢寫黃庭為恐籠鵝去
鷗波
數點白不定忽浮還忽沈非關乏去志緣爾少機心
洗硯磯
右軍洗硯池池水猶未黑借問何以然為有魚吞墨
柳浪堤
垂楊釀新柳蕩漾如春波欲學三眠穏其如波響何
秋影亭
秋樹影扶蘇斜陽半亭挂似延李營丘寫得寒林畫
浮玉橋
水面蜿蜒虹乃是堅牢玉我欲訪蓬莱黿鼉不須屬
芙蓉館
水木兩芙蓉為媚非一時客愛承露色我愛凌雲姿
鶴徑
藩竹别成徑小欲觀步鶴何似養翮成高秋縱天路
萃止居
客從何方來來復不肯去為貪主人佳盡作王猷趣
借暝菴
暝色何可愛為辭白日囂非同倦飛鳥大小歸其巢
傷俞四盲子伯安為其父仲蔚絶後也
汝生不成生汝死乃真死可憐桑苧翁今作若敖鬼
其二
莫以盲兒醜亡来亦可傷徵君三尺土随意上牛羊
題沈啟南畫忘憂草
嫣然一株花媚此庭中幽翻覺此名贅人生何所憂
沈啟南畫溪亭散木圖入元人題此不覺塵思灑
然
古木蔽炎日新蕉延遠颸大有會心處悠然當告誰
題張復畫二十絶
山坳滃白雲天外挂紅日於中得少趣翻嫌去帆疾
其二
借彼容足地寓此無窮目別岫寫遠青微波皺新綠
其三
樹樹鴨頭綠溪溪魚鱗白欲覓酒家胡雲深斷行跡
其四
千巖去不盡一瀑斷還連踟蹰不忍别且伴鹿麑眠
其五
科頭長松下垂釣清波裏借問漁者誰不語亦不起
其六
中天插怪石半壁界飛湍欲識溪橋路前林楓葉丹
其七
白雲封不住碧樹吐奇滋相看兩無語各是會心時
其八
疎林帶遠色危石激清籟時有遠鐘聲窣堵在雲外
其九
參差佛頭山迤邐鮫人室但許日高眠何妨氣蕭瑟
其十
犯漢峯巉巉濺流石齒齒中有一漁舟疑是玄真子
其十一
高梧翳長空驕陽安在哉綠蕉携石色復自墻頭来
其十二
孤亭卓危岫下臨千仞溪不識琴中理蕭條空自悲
其十三
怪石露山骨喬松吸雲根于焉聊一憩可以清心魂
其十四
着蘚石逾醜欺霜樹成頽寫此無聲詩摩娑亦不俗
其十五
列岫引船頭千林羃墻角看著此中佳此中人不覺
其十六
一帶孱顔嶺蒼黃晻靄間浮雲忽中斷界出米家山
其十七
高巖如被蓑紛紛挂藤薜下有青葱樹直上鬭秋色
其十八
不受奚官秣嘶鳴恨自深念君非伯樂安知千里心
其十九
蹇衛不肯前千山盡成縞唯餘數株栢不與山同老
其二十
插天兩喬松下有兩翁語異日坐松根還能具鷄黍
又題庚寅元日
今歲庚寅旦真成白虎罇君王且莫𤼵烏鵲正爭喧
余佐留樞諸曹椽中有南充劉璋者偶諸生試其
文爛然已而竟從本格得官將歸省叩余秋署
乞一言之贈若有不釋然者余閔其意走筆得
二絶句付之時方乞休在告也
念汝得一官壯心猶若失却問漢功曹何煩曉經術
其二
汝返巴中路千山盡子規金陵啼不徹况乃日斜時
為緣督比丘題戚不磷畫
山深斷人跡雲滃迷前路偶爾飛錫鳴知是僧歸處
題畫石榴
君自閩天來豈少陳家紫何似安石榴纍纍結佳子
談思重為吴翁晉畫枯木白頭翁因題一絶
可憐白頭翁振羽一枯木莫訴春風饑早晩櫻桃熟
謝病閒行至攝山而司馬故部劉將軍馳送出一
扇乞詩走筆得五言絶與之
呵殿都揮盡肩輿松栢風猶殘故部曲一騎夕陽中
題倪元鎮小畫
懶瓉真懶瓉殘楮復殘墨不結丹青緣物外寫秋色
為于生題周叔夜畫扇
初見謂倪迂稍看乃周瘦留作千古心毋輕寘懷袖
六言絶句
夢後戲成
習風消除未盡夢裏青衫一官二十六年金紫此夢已
覺猶殘
其二
一生奔走紅塵有夢暫作閒人今日身閒夢&KR2325;不知誰
假誰真
為韓臣題書齋
月團小鬭茶品雲液全依酒經博山裊罷沈水白麻搨
得黃庭
漫興四首
西風吹葉攪眠家家拆洗装綿唯有老夫不會一壺且
暖目前
其二
負曝小坐冬烘兀兀騰騰夢中耳邊忽報飯熟一笑抛
却周公
其三
殘鐘四點五點新月一櫺半櫺却笑當年此際酒去愁
来到明
其四
無名野花争發自在清溪暗流聽罷農歌䆉稏旋聞山
鳥鈎輈
口號十首
儒童本來菩薩大覺亦是金仙其奈兒孫合閙與說無
始根緣
其二
維摩夜来病熱千言萬言不休偶然刹那閉口坐斷天
下舌頭
其三
有子莫習抱朴無師難觧參同覓得生前一物萬古眀
月清風
其四
玄奘欲從西返道遇達摩東歸我已盡黜義相百夾千
像何為
其五
香積鉢底分飯趙州罏頭噇茶喫了依然不會問著只
索瞞他
其六
趙州行腳亦得寒山散聖也奇五葉莫嫌零落五位已
自支離
其七
講座清凉䟽鈔禪宗臨濟評唱不論伎倆有無見了先
喫十棒
其八
銅龍自鎻幽闕白虎不借西隣齋庫爛錢一索遣𤼵上
陽道人
其九
夢後喚醒良知静中養出端倪舉似瞿曇李老曾止啼
哭小兒
其十
易擲千金大海難抛萬卷填胸未敢望他乾慧且求暫
落頑空
題小溪港
愚公剪分燕尾封姨熨皺縠文省可全貯初月有時半
罨春雲
得屠長卿慰辰玉悼亡六言六絶句和示辰玉
大黠不作奉倩小&KR0034;聊似安仁一枕槐根夢覺依舊人
間散人
其二
洛陽千樹花落争怨東風作惡記取花未開時眼底何
曾寂寞
其三
莫倚青天長在(長卿句云云)四禪始免風輪不生自然不滅
無患須觧無身
其四
勿學君家夷甫駕言我輩鍾情掃却世間情事脚底蓮
花自生
其五
與覩帝釋天女始得難陀興闌至今揚湯止沸寧如火
盡湯寒
其六
牢記阿翁數語&KR0008;然一笑撒開何事悲他冥路比汝先
見如來
有感
人云舉頭八座我曉失足三途開籠故憐鸚鵡倚杖或
聽鷓鴣
其二
漸疎青州從事頗倦子墨客卿心事栽松道者門風泄
柳先生
其三
孟嘉司馬方外弘景宰相山中何似破除都盡止管山
月松風
其四
出逢野人爭席歸覩山鳥銜花無妨淨行居士是否禪
那作家
弇園雜題八絶
西歸津
佛日瞻依咫尺其奈波羅乏船藉令折蘆北渡何似隻
履西還
磬玉峡
尋源渺渺無際擊石泠泠異音病夫世念灰盡未許荷
蕢知心
紫陽壁
紫陽一壁乍開千疊磊砢崔巍不是祖龍鞭就却疑靈
鷲飛來
鼇背梁
小立中弇鼇背俯看䆗窱㠝岏東澗藤緣西澗下盤花
接上盤
碧皺峯
一峯面孔螬食文以碧皺嘉名從此盧家老婢醉倒七
碗先生
九龍嶺
嶺頭頂立青松往往人呼九龍但作華陽好友不忘秦
世崇封
廣心池
莫欺方池一畹對爾胸中廓然平吞雲夢八九别有世
界三千
芙蓉渚
薰風廣池佳麗白露一岸清華喚作玉兒俱得元家難
比蕭家
送楊寧叔歸山東
楊烈寧叔者東萊之昌邑人也二十一以諸生
高等應試歸失母葬畢徒步二千里謁余請受
詩於錢生研精制科業兼通古文奇書其純孝
高志苦節獨行未易以更僕數今年學成别余
而歸省墓因就試山東予之郵繻辭貽之資斧
亦辭曰非吾徒步意也記東萊有毛文簡公者
去生踰百年矣相業高一時得大臣進退之
義其領觧之齡即生歲也因贈之六言二絶句
且以文簡公為屬云
不辭鄭玄負笈欲從匡鼎觧頥今日阿蒙吴下他年夫
子關西
其二
百年汝鄉人傑一代山斗毛公毋論鰲峯冠頂要並麟
閣標雄
弇州續稿卷二十一
