弇州四部稿卷六十八
明王世貞撰
文部
序十三首
新河集序
新河集成諸頌大司空朱公功者亡慮數百家文亡慮
數十萬言雖其言人人殊要之大公功而危公之所以
功不易則若一也世貞受而歎曰今之所羣然而頌公
者與昔之所齮齕公者其人非耶則何啻霄壤焉盖嘉
靖末河決而東注自華山入飛雲橋截沛以入昭陽湖
於是沛水逆歷湖陵以至谷亭四十里其南溢於徐為
浸俱破漕天子聞而閔之咨於衆而得朱公以大司空
兼御史大夫往治諸河撫漕中丞監司守令悉受束得
一切便宜行事衆或謂濬舊河便公獨曰不然夫黃河
之為決也若大盜然漢武帝竭天下之力至人主沈璧
馬從官負薪石而後僅勝之而為立宣房宫作歌以侈
大其事說者猶以為不若避之便所以避之便者河不
與漕争道也今河與漕争道矣乃至欲隠河之害引而
為漕之利是延大盜入室也故勢不得避則逆而捍之
勢得避則順而徙之夫徙與捍之間而吾識其說矣中
丞盛應期者嘗議别創河南陽折而南東至於夏村又
東南至於留城以通漕事中廢公行求得故阯喜曰是
迂可避決而近可漕也筴之役夫可九萬有竒金錢四
十萬有竒粟稱是條上之報可諸言濬舊河者交難公
曰河性寧有常及舊河獨不能及新河耶今朱公鑿空
而勞十萬人之力損縣官之金錢數十萬緡粟稱是一
旦捐而予潰河不知何以稱塞也當是時天子意不能
無動而獨朱公屹然於橇檋畚牐之間以與士卒共甘
苦諸傴僂胝腁之衆不以咨而以頌天子廉知其状乃
稍益信公逾歲告竣河亦引分去歲漕受計如約璽書
婁下賜金遷官加等昔之所羣然而齮齕公者轉而為
頌矣自是更三朝人主愈益唯朱公重重在宫殿山陵
則公召而北重復在河則公復借而南公且以司空百
揆矣乃集郡公卿大夫士之言而梓之曰吾非敢以侈
大如前人也夫孔子之聖焉從政而不免毁公孫氏之
賢為鄭焉而不免毁且吾安知始吾聞之漢將軍充國
之言曰吾年老矣爵位已極豈嫌伐一時事以欺明主
哉兵勢國之大事當為後法老臣不為陛下明言兵之
利害誰當復言之者夫進而疑功退而疑名乃不一避
焉而務為實以示夫後之憂社稷者何昔臣之忠篤懇
厚若此夫今而後知國家之於決河在徙與捍之間也
河之為漕害而不為漕利也任事之貴勇而任人之貴
專也則在兹集矣夫是故世貞亦不以為公嫌而為之
序
張肖甫集序
世宗朝而肖甫為令滑則從其旁大府守攀龍游已繇
高第八郎戶部則又從他曹郎中行臣游而不佞世貞
亦與焉是時攀龍軰廹言詩而肖甫稍稍兼吏道其令
滑循良為天下最非久輙散去盖二十年而不佞起家
副憲飭魏兵則其後更一人肖甫代後稍遷長山西臬
則其後復更一人肖甫代迨不佞廬居而肖甫以御史
中丞来撫吾吳矣一再過從脩布衣飲懽甚而間出所
著詩文若干卷以示曰子以為奚若不佞受而讀之而
後迺悉肖甫也夫文章之與吏道其究若霄壤然然其
精内通而無所不容者物情也故辭士之為辭以所見
無非辭者必欲求高吾思遠出於物情之表而後快法
吏之為法以所見無非法者顛倒束縛於三尺之末而
不能求精於物情之變而後安彼無論其不相通而已
其所以為辭者偏而所為法者拘也故舉尹翁歸朱博
輩而授之管知其無當於語千里之竹百吏之牒以授
嵇阮李孟諸公恐亦未暇辨也度肖甫宦跡滿天下所
至赫赫聲流吏民間然其大指不為法困以物情有當
足矣其游跡滿天下山川土風眺覽酬應日接於吾前
而日應之語法而文聲法而詩舂容而大寂寥而小雖
所探適結搆者不一然大要不欲出物情之表而後快
也境有所未至則務伸吾意以合境調有所未安則寧
屈吾才以就調是故肖甫之才恒有餘而意無所不盡
為其劑量吾黨之間能去太甚而獨稱通明士者固不
特文章已也肖甫家銅梁為蜀人蜀挾岷峨之秀滙為
大江以故多文章知名若司馬長卿揚雄王褒其人然
於政術寥寥焉彼豈亦求高其思於物情之表者耶今
搢紳大夫稱公卿之業則無如西京而其於文章亦不
能無推西京肖甫甫盛未艾所以益究二端之際以不
朽後世者不佞固為日待也因稍為論叙之云爾
凌玄旻赫蹏書序
王子曰盖余嘗為吳興凌大夫叙書牘云居數歲而復
為大夫孫玄旻序所謂赫蹏書者何以稱赫蹏也按班
史趙后傳篋有裹藥二枚赫蹏應劭釋曰薄小紙也玄
旻之為書大者數百千言矣稱赫蹏示抑也夫何以再
為凌氏叙書牘也凌之先至玄旻業文章無慮數輩而
獨玄旻與大夫最著度玄旻與大夫他文無慮十餘種
而獨書牘最著夫書牘何以最他文也人固有隔千里
異胡越大之不能抒丹素細之不能訊暄凉矣得尺一
之札而若覯是以筆為面也有卒然訥於口不能以辭
通矣歸而假尺一之札上之而若契是以筆為口也故
夫他文之為用方而書牘之用圓也意不盡則文盡則
止繁簡因濃淡而摹而不務強其所未至故夫它文之
為體方而書牘之體圓也書牘之所稱最他文有以也
盖玄旻之於他文工矣意獨愛其所撰書牘既抑而名
之赫蹏而顧以序請曰不幸有霜露之恙即一旦不諱
誰為定予言者夫玄旻之年甫二十四捨而就醫藥何
恙不已而戚戚焉身後之是虞以予之倍年而長玄旻
者何覬哉雖然子産蕞爾鄭耳一辭命之善而晉楚視
為賓國而不敢易至於今誦之不衰玄是多賢豪長者
游有所折行而事之者寧非書牘力也玄旻即不盡假
是以為天下後世知然所以知玄旻者要在是乎哉
檢齋遺稿序
嗟乎天固有定有不定哉君子幸而值其定不幸而值
其不定然所謂定者何寡而不定者何衆也當成化末
李孜省竊天憲而萬眉州隂附之天下之士氣日削其
八九於二姦之門而值天子即大位方欲有所更署臺
諫噤莫敢先發而麻城李君以一進士獨奮然上書大
略謂人主之法不可䙝而權不可下移宜裁抑中貴人
廣言路正綱紀一風俗且薦故尚書河州王公竑三原
王公恕可大用南京刑部郎林公俊思寧司理王公純
直言當褒顯時中貴人恚叚詔召公入左順門詰責甚
峻公不為動所以條對甚辨猶坐謫丞咸寧而亡何三
原公拜太宰賢公擢為兵部職方主事公主事僅十餘
日而以吉舍人文疏忤旨逮株累謫興隆衛經歷興隆
故鬼方地也公不鄙夷其吏人而為之爬搔其垢數據
理上事臺省咸報可當是時天下嚮慕公之風采若景
星慶雲以為旦夕且柄任而公竟用入賀至商河溺死
矣其同公志而最賢者鄒先生智由庶吉士謫至石城
以寒死丁先生璣由中書舍人謫稍遷至蜀臬亦以溺
死夫中貴人大臣能竊天憲以謫斥公輩而所謂寒死
溺死者則非其所能辦也曾未幾而天子大覸習政治
耆喆登用相與脩虞夏明良之業即欲有所建白者不
能出其智以高於一時已成之政毛舉細過即有之而
亦不能大有所指摘欲有忤而名高也者驪龍之頷已
去其脩鱗無所繇而就其名當是時賢者之天定不十
餘載而又變矣是故屬天之未定也不特小人之所巧
排而峻詆往往與天合而天亦巧為之用若所以死公
及鄒丁二先生者然藉令公不死亦不過弘正間一名
大臣而已距於今使人竦然聞公名而髮立讀公文與
遺事惋然而心痛奕奕韡韡精神流行於三楚而有不
死者天亦未可不謂定也公為詩文咸明婉有致其於
奏疏公檄剴切中事機雖再遘貶隣鬼魅雜侏鴃無幾
微不平之氣亦不以遷客自高曠佚於職乃其直節素
志隠隠溢毫素間亦自不容掩也公殁且九十載而世
貞宦游楚公之孫某出其集而屬為之序因得以卒業
焉獨世稱公成進士時萬眉州使其孫文璧邀致其家
題畫鳩公為詩譏切甚著眉州銜之切骨今其語不存
豈遺之耶抑有所諱耶世貞不敏為敘所以而因歎夫
天之定不定不足以憂賢者而憂世道也
古四大家摘言序
周衰天子之統散而列國經統散而諸子家言各持其
彊以相角其民人日谻於干戚而為士者日析於觚舌
然大要以顜析利害競長短於蠻觸而已獨莊周列禦
寇者出而跳於一切之外莊生之為辭洸洋猋忽權譎
萬變列氏時出入而稍加裁至漢而淮南子出其言不
盡繇一人其所著載兼括道術事情最號總雜而文最
雄乃左氏則采緝魯史而自屬以已法以為春秋翼盖
天下之稱事辭者宗焉漢又衰浸淫而為六代彼六代
者見以為舍璞而露琢不知其氣益漓而益就衰昌黎
河東氏之所謂振起六代之衰欲以追四子而猶未逮
也宋則廬陵臨川南豐眉山者稍又變之彼見以為舍
筏而竟津不知其造益易而益就下明興弘正間學士
先生稍又變之非先秦西京弗述彼見以為溯流而獲
源不知其猶堕於蹊也夫所謂古者不能據上游以厭
羣志而一時輕敏之士樂於宋之易搆而名易獵羣然
而趣之其在嘉靖間而晉陵為尤甚閩人施君某来蒞
郡即出其手所纂莊列左氏淮南四家語之尤精者以
屬諸生華露而梓之曰吾敢謂足以蔽先秦西京乎哉
謂足以例也敢以是而廢宋乎哉欲習宋者知宋所繇
来也夫習宋者以易而獵易思易而不得於旨極必厭
名易而無當於實極必敗未有不自悔者也夫宋所繇
来者非它也是四子之遺法也則又曰夫習耳者其以
左之誣莊列之誕淮南之駁譏余哉余非齪齪為理道
設也其以余之刪而謂余割裂哉余不欲以其瑕受摘
也華生既梓而將施君之命而問叙於予夫施君惠政
著晉陵不易屈指數竊以為無大是舉能使習宋者進
而求之古晉陵學士大夫將尸而祝之矣
郭光禄南征實錄序
夫嘉靖之季則余所難言哉天子北急敵士大夫餙而
談敵南急倭士大夫飾而談倭唯上亦以其飾之也稍
急則士驟而重稍已則士忽而輕而又會稱將相者不
比而䁥則角而嫉䁥則乘難而借行其愛嫉則乘難而
借行其惡愛惡勝而天下之才望旦鑄而夕鑠而不自
覺盖是時吾友有郭君静甫云君為御史而大司徒欲
益三吳賦君争之彊辨之疾以是忤旨出令閩中未幾
召入郎都官部超拜駕部郎中方議大舉逐倭而司空
趙某者故相嚴客自詭得上意奮身請受署為元帥馭
其師報可相嚴廹欲就趙功而虞其弗支也以君數言
兵事器之俾參佐其畫君日夜馳至軍鼓舞吏士前破
倭焚殺大酋海等鹵獲以萬計捷上君僅用文吏格遷
佐光禄而軍中選愞隂請媾者挾倖覬有所乾沒者俱
以不便君故交互為相嚴誣君隂私以見左而君事去
矣相嚴既用言者謫君復用考功法覈罷未已而屬給
事御史刺摭君罪亡所得然亦竟奪其職歸君歸絶口
不復及南征事益蒔花木引泉構石斥買書籍以自娛
盖又十六年而余北上君手一編見屬曰子為我序之
吾以紀南征始末耳固嚮者所絶口不談也問胡以今
及也則自循其髮曰種種矣而豈以吾厭世棄耶光禄
一尚食臣御史小默能得之吾豈忍以七尺博五品浙
之役聊以伸臣分耳今吾猥被上恩復故秩以寄息漁
樵之上於願逾矣吾安用喋喋為第用兵國家大計隂
媾者幾縱虎於藩落之内而授之噬乾沒者藉口貴近
而齮任事之臣豪傑不遂解體耶且也天下知相嚴之
器我而不究其後謂我為相嚴者相嚴知司空趙之外
許我而不覩其衷謂我為司空趙者司空趙外許我戰
而中實餒以我為形之者而交惡我抑何其自相盩戾
也吾所以有兹錄者欲為異日東南大計地耳盖余悚
然而作曰夫嘉靖之季則余所難言哉雖然君故言之
晳矣請授簡
檇李往哲列傳序
今天下稱文獻獨甲吾吳郡而錢唐居其乙顧嘉興當
二方之中地獨坦衍饒水稻禾蠶桑組繡工作之技衣
食海内弗盡而人物則自明興以及今嘉萬之際益彬
彬矣乃至紀郡乘者多闕略弗備而會其郡人戚元佐
氏以文學著蘭臺建禮之籍者數年而以尚璽大夫請
急歸居閒無事乃益摉考故家琬琰之籍暨耳目所見
聞人别叙次凡若干卷目之曰檇李往哲列傳春秋書
於越敗吳於檇李即此地也不及明以前者為遠故遠
易誣也戚君意以其郡先達若程中丞之死義項襄毅
潘司寇之勛勩鄭莊簡之政術吕文懿屠宫諭之文學
則學士大夫類能言之然往往襲聲而不得其要領鼎
顯崇鉅之臣或相率阿私所好而其他飭廉㪟循為吏
師帥直諫明職歸而食貧老死田畆者亡論其事何若
語之人姓名人弗問矣戚君所以懼而有此書也昔者
王仲宣為英雄記意欲以其時重於古襄陽之傳耆舊
汝南之傳先賢則欲以其地重於天下戚君生檇李能
使檇李之人重稱明學士大夫能使明之檇李尤重不
亦雄志跨昔哉戚君不獨核於事又能嫺脩於文辭爾
雅鉅麗夫以太史公得短長而其叙戰國之策臣俠烈
炳乎躍如者不若春秋諸世家之寥寥也班孟堅之紀
西京則子駿為多龍門蘭臺之客異時有紹明其業者
於檇李亡勞筆削矣夫
潘潤夫家存稿序
盖濟南有李于鱗云而于鱗所亟稱者非王生六七輩
則其鄉人許殿卿潘潤夫襲克懋也殿卿故善王生而
會于鱗沒王生自嶺右召過廣陵一日而識克懋若潤
夫既以内悲夫逝者而又各自幸于鱗之所亟稱者身
相及也居久之潤夫以其詩若干卷屬王生叙曰敢徼
靈於先友以不朽于下執事於乎不佞何言哉吾吳中
盛文獻彬彬闤闠詩書矣然好推尊其時顯重者耳傳
而共為其名以故一徐庾出而語語月露一元白貴而
人人長慶沿好成格沿格成俗而不可挽也乃潤夫稱
為于鱗日相倡和然往往隨發而自盡其才隨遇而競
標其致各騁於康莊之途而無犯轍以故讀潤夫詩者
知為潤夫詩已為潤夫行詩者行潤夫詩已自是而濟
南之詩無阿格也不亦善哉潤夫起家邑官數敭歷卿
牧京兆以至貳轉運夫夫隆萬間循吏也豈其以是雕
蟲沾沾且也目之曰家存稿而以屬王生叙亦豈刺促
為名計識其善于鱗而不必傅于鱗以傳者以見志耳
殿卿克懋各有集大旨亦類是
黃淳父集序
甲戌春二月余入領太僕過淳父是時淳父病矣而強
起納拜曰夫余殆已矣敢以不朽累子尋嗚咽不能竟
盖又三月而淳父歿其息某以其所著集請曰先子志
也淳父自少為諸生即以古文辭著聲而其於諸生業
亦不廢試凡數上輙報罷最後有所不得意遂謝諸生
歸淳父既不襲儒衣冠又不具隠居衣冠即楚服而見
達官長者自如也所為頌雅騷選賦誄之屬始務以精
麗宏博自喜中年游白下稍變而趣澹辭雅調然其意
不能無為工晩節益自喜為工語自淳父之工語出而
諸郡中名能詩者争傳寫之紙為貴嘉隆之際即東南
諸詩人不能先淳父而指屈也淳父固絶口不及一第
顧其中不能無恨之意托沖舉黃白之術以少伸其志
而行之輙不讐竟怏怏而死居恒計衣食不能卒歲而
後先所蓄置古敦彛法書名畫即號好事家不能過也
淳父負耿介有至性其他行甚多余不敘敘其詩曰士
業以操觚無如吾吳者而其習沿江左靡靡或以為土
風清淑而柔嘉辭亦因之北地武功諸君起中原自厲
其格以求合古而不能盡釋其豪疎之氣吾吳有徐廸
功者一遇之而交與之劑亦既彬彬矣而不幸以蚤歿
乃淳父能劑矣夫辭不必盡廢舊而能致新格不必步
趨古而能無下因遇見象因意見法巧不累體豪不病
韻乃可言劑也今吳下之士與中原交相詆吳習務輕
俊然不能不推淳父之精深中原好為豪亦不能以其
麄而病淳父之細者淳父真能劑矣淳父之皇考曰五
嶽公博雅知名士其所著書亦余序之五嶽公務博綜
而淳父善專詣乃余於淳父言尤無間云
類雋序
自漢時學士大夫以經術行能相高不齗齗為瑣屑之
學即嗇夫以利口斥焉然貳負見表於中山三觴流蹟
於洛水則不克以臆對而述家所由興矣齊梁之君臣既
務為組織雕繢不能運獨至之意而一時風靡者大致
有二應制則巧遲敗於拙速徵事則伸多勝於屈寡至
博學宏詞之科設於唐而其用益廹矣故白氏賤之而
其書曰白僕僕者役使之也一曰白襆若取以襆衣也
然學士大夫往往起田舍遠於金匱石室之蔵壯者役
於生而晩者窘於餘其力不能得之即得之矣而東西
南北唯朝夕之是逐夫惠子之五車紛如而安能以充
後乘也故夫善類書者猶之乎善貨殖者也當其寡以
多之用也吾友鄭山人年三十餘即厭經生業棄之而
杜門為古文辭吳中號闤闠詩書山人多所假貸分晷
而受之輙成誦中年而其所為古文辭稱於中原趙康
王聞而聘山人立談而賢之曰生非所謂行秘書也耶
趣授傳舍美酒梁肉大飱已又曰生為我成一書其槩
若徐堅之初學記歐陽詢之萟文類聚已給筆札頗出
其所蔵書每奏一篇輙稱善而會山人以二府辟北游
京師見少師華亭徐公而語之故徐公復大賢之曰此
吾竊有志焉而未之逮也因謂山人採而唐以前毋略
略惜其遺也宋而後毋廣廣惡其雜也寧稗而竒毋史
而庸寧巷而雅毋儒而俚山人拜受教又二十年而書
成名之曰類雋以所類靡匪雋者則康王久捐國矣徐
公亦謝首揆歸其鄉而山人老開九袠然尚能不廢其
業一旦以屬余曰吾業謀於趙嗣王共剞劂矣吾子好
為一家言以吾之不得當也雖然其謂我何余謝不敏
則曰子書成而懈夫豪傑之士以無事殫力於學則不
可然使途之人亦或盡染指焉以立取而立應而無腐
相如之毫也則亦唯子之功謂康王誠賢王矣劉孝標
作類苑而梁武以人主之重不能見推詡顧集諸學士
為華林要略以高之康王不愛趙貲與書以共山人筆
札而成山人名康王誠賢王也山人名若庸恒自號虚
舟以見寓云
戴金吾禦戎策序
余守尚書刑部郎而戴君伯常時以推擇為金吾緹騎
長間過從談藝甚適已稍稍聞其直金吾獄而故相夏
忤旨繫當死相嚴恨之甚以屬君俾甘心焉君謝勿應
而大司馬聶貞襄公以平陽守事逮君師事之與談王
氏良知之學其帥陸撼之君亦弗為動余雅以賢戴君
而會余出憲青齊罷歸里再起藩臬始入領太僕别君
者二十年而君亦用勲婁遷大校遂擢禆其帥而且罷
矣君業已六十餘然鬒髮澤面與促膝環堵談說天下
事亹亹不倦已出一編書示余曰此所以志也盖君始
為緹騎時中國即中敵凡再大入殺掠三輔吏民數十
百萬以去而我曾不能獲偏師别酋之捷戰則餒而不
能合守則分而無所不寡君條為十事擬上之其大指
欲捐國家數年儲練精騎十萬内地為數十伏俟敵闌
入誘而深之入伏因大創刈其衆而窮搗其王庭使魄
奪不再犯又敵所恃以彊者我降卒半之其人豈無父
母廬産之念為重購懸募將其才者而農其孱者十年
之後且欲盡化為良民以合於剖藩籬成大家之義無
論諸儒生見而疑即老將亦掩耳避去以為言大非任
而顧其中所以轉弱而為勁易勞以為佚衡主客變離
合密節詳目之妙用獨君自言之而自信之以為必效
也而聶公與相國徐公趙公亦後先能為知君以故君
得稍遷而大帥陸隂恫喝君毋遽上書君亦念諸公非
能盡我即上書且以為希進而意津津殊不能已乃遍
攷三代而至於明凡所以備邊故事得失長短每邊吏
文武奏計上公車輙訪問叩赤白囊竟而後已而卒斷
之如疏指所云而加悉凡四十卷余謂君書成而官以
罷一旦縣官緩急借君以閫之外寄君尚能作伏波將
軍據鞍矍鑠状耶君謝有之然閫外不過一帥寄即斤
斤責工吏民板築障堠間及從輕騎逐數級半資之賞
我故有所不能也且以一閫帥縻我大司馬則不若采
吾書而委之大司馬庶幾膺懲薄伐之用哉而今單于
方脩呼韓邪故事嚮化而稱外臣亦何所藉吾書為第
聞之岐伯秦越人天下之言藥術者神焉而其所遺書
簡奥而多秘非沈思者不足以得之令與李杲朱震二
三子角術程驗不可同日語然為術者之習其書固易
之而當於疾也今弁鶡業武事者人口韜略手孫吳而
不能一究之用藉令異日有以邊事棘而不弁髦吾言
庶幾其尚足驗哉余固惜戴君之不遇而嘉其意之近
厚而有餘忠因為叙次其語
王少泉集序
楚於春秋為大國而其辭見絶於孔子之采至十二國
之風廢而屈氏始以騷振之其徒宋玉唐勒景差輩相
與推明其盛盖逾千年而有孟浩然及杜必簡子美之
為之祖若孫者復以詩顯又幾千年而為明德靖之際
王稚欽氏出而張廖諸公繼之自張公以氣雄而廖公
以辭逞稚欽最號為高華然不能毋見才役而少泉王
公稍後出獨能折其衷公於意非不能深不欲使其淫
於思之外於象非不能極不欲使其游於見之表才不
可盡則引矩以囿之辭不勝靡則為質以禦之盖公之
詩若文出而好馳騖者俱恍然而自失也余初為郎燕
中與公從子故御史宗茂同年雅相好試余以公集讀
之以為今即今人未有儗以為古即古所不之見問而
後知為公公於詩若文不作貞元而後語然能脱摹擬
洗蹊逕以超然於法之外不得以一家目之也公與稚
欽皆繇高第讀中秘書非久皆去為他官故無所染於
習自致其境於古而公尤工行誼長節槩居官所蒞有
聲跡然僅再命至僉臬而用公事罷余之見公集後二
十年而宦游楚謁公里中公頎而長白晳飄鬚非復人
間人也出其集加於昔者半而示余曰身隠矣而焉用
文之雖然不可以當吾世而失子也其姑以識吾之所
至而已夫不佞烏足以得公所至第覽之淵然色而誦
之鏗然聲婉而章宏而典竒而弗棘庶幾風人古典之
遺乎夫張廖姑所弗論公蚤達類玉勒必簡然不為麗
詞淫聲以祈主悦淪落不偶似正則子美然無怨咨感
慨不平之氣以見時左而天子亦竟遂能知公使千載
之後不為公廢卷而歎息也公楚之京山人名格字某
少泉其别號最後天子詔用公以年至不之強進太僕
少卿故予云然
青蘿館詩集序
于鱗盖嘗銓子與詩得十五之一而行之且許為之敘
而亡何于鱗沒矣伯玉敘而其略曰人言李何故相驩
卒以名高為敵國乃子與嚴事于鱗元美直將尸而祝
之二子周視中原亦首推轂子與夫元美者不佞貞也
而又七載子與所為詩日益富將有所續而合而其自
銓視于鱗則益苦顧意怦然必欲推不佞為之序夫不
佞言而無所當於作者固無論即不佞言而少有當於
作者以蘄信於天下後世而天下後世固已旨伯玉之
敘而窺其後是必曰伯玉夫乃為訑而坐受成也抑蘇
代有言周地賤媒為其兩譽也若子與之與于鱗元美
也是不為名高敵者乃相媾而為名高者也夫以伯玉
敘而疑余以余序而疑子與之詩又何取裁焉乃子與
意不已曰非以子媾名也以子之一言而為藝苑衷庶
幾余自信云爾記不佞初識子與時子與業已壮有游
大人名而一旦見于鱗而悦之盡棄其學而學焉即有
搆而亡近於建安三謝開元大歷弗出也出而亡當於
于鱗之首肯弗存也凡與子與故倡和者或挽之或攝
之或訾笑之而子與囂囂然而弗顧者三十年一日矣
則子與之自信孰甚焉度子與生平詩今銓者僅十五
之一而其所謂十五之一則皆其見于鱗以後者也其
見于鱗前而膾炙學士大夫口者余猶能憶之子與削
而亡所恡也夫子與亦詎必余一言而稱自信哉伯玉
又亟謂孝廟時有李何而副以徐昌糓謂子與繼之若
二徐云惟獻吉之序昌糓曰大而未化而操觚之士詎
今為昌糓扼腕者胡以未化耶愚則謂昌糓之所不足
者大也非化也昌糓其夷惠乎偏至而之化者也若子
與之於古近體庀材宏矣養氣完矣意象合矣聲實衡
矣庶所謂充實有光輝者哉語有之行年六十而六十
化子與甫六十自是而往皆化日之日也將化境之境
也夫不佞請執簡以俟
弇州四部稿卷六十八
