弇州四部稿卷一百三十七
明王世貞撰
文部
畫䟦四十一首
史道碩八駿圖卷
謝赫畫品謂史道碩師曹衞與王微齊名而王得其意
史得其似不無甲乙至李嗣真續畫品雖屈第中上然
在二曹顧陸前則與赫異矣貞觀公私畫史稱史有八
駿圖為隋朝官本宋宣和帝因之遂入畫譜此卷首雖
殘破然有秘殿印記即趙吴興白錢塘亦定其為史本
無疑也余嘗攷圖畫見聞志謂晉武帝臨御得穆王時
八駿圖本令道碩摹寫之歴宋齊梁陳以為國寳至隋
破臺城為賀若弼所有齊王暕以駿馬四十蹄美錦四
十叚購得之尋獻煬帝至唐貞觀中勅借魏王泰因而
傳摹於世今此卷無貞觀小印當是人間摹本第其絹
素精古筆力高妙與郭若虚所記騣鬛腹項蹄尾色狀
無不脗合雖神彩小剥落而騀駊蹀躞權竒滅没之態
固可按而想見也少陵咏曹霸與後世所稱二韓陳閎
龍眠吴興較之不知當何如耳萬歴初黃金臺買此以
為差勝駿骨遂識於後
題勘書圖後
右一卷相傳為唐文皇訓子圖閻侍中立本画元故恒
陽文正王手定為神品第一圖中隠几而坐者天顔肅
穆目力注視奕奕有生氣童子娟好靜秀展卷畏篤一
武將拱立豐下而謹若不敢肆者然可想見其褰旗挾
將之力餘一侍童二介士皆各得其意上有宣和殿印
初翳若霧余令善工浣之則硃色隠透光彩射眉睫間
而器物之妙絹素之精斷有非後人所能贋者第文皇
面赬而髯虬挺發可畏以故世稱之曰日表曰髭聖今
像頗不甚合且爾時教承乾則不應命立本圖教高宗
則已長亦似未通而余又嘗考宣和畫譜立本所遺無
此圖僅有偽蜀黃筌勘書圖二卷此豈其一耶盖宋初
諸降王中獨孟㫤有天人相見於花蕊夫人所供其童
子為玄喆武士為趙廷隠而當時進御者以勝國故不
敢具其實故目之為勘書圖理稍近耳第其冠服類六
朝不甚似五代則有未可曉者姑闕以俟精鑒博識之
士
石刻十八學士圖
右十八學士圖督府參軍李子獲閻中令舊本摹勒上
石所謂周昉貎趙郎併得情性者也内薛收不早死何
减房杜許敬宗得早死不與李猫同傳生亦有幸有不
幸耳余舊嘗為朱司空題此圖末句云諸公詰朝且虚
左雟州流人来上坐意謂王魏兩侍中也不知此圖今
在司空所否然此十八文學之士以庶僚為秦王參預
謀議耳高武朝始有北門學士及崇玄集賢漸以官著
聞盖至於今而極矣當李子兄少師公為學士時至十
餘人併英宗朝李文達公軰亦十餘人為我明前後盛
事焉知後世有不托之繪史也耶
摹閻立本十八學士
余為李參軍書十八學士石刻之明歲而公瑕以畫本
見遺云自青𤨏摹得者其人物極為精雅服有緋紫青
綠四色皆巾裹而獨蘇世長黃冠秃無髮腦傍有七黑
黶若星者極肥而短頷胡鬖鬖被口與虞世南面皆皺
紋盖二公仕隋代甚久年可六十房杜少而澤與史合
也其間有牴牾者圖稱房玄齡字喬年薛莊字元敬陸
元朗字德明姚東字思廉顔相時字師古而唐書稱姚
思廉字簡之房喬字玄齡以字行陸德明薛元敬字即
名也沈存中欲以是盡而證史之誤余又考之史蘇典
籖名勖今曰旭顔相時亦不當字師古師古相時兄也
又唐武德中制三品服用紫五品以上朱八九品用青
綠腰帶搢垂頭於下用撻尾勲官隨品加佩刀礪紛帨
貞觀初始以深綠為六品淺綠七品深青淺青八九品
服今所不可曉者房杜既勛邸元僚官品並等不宜杜
青而房緋豈房封臨淄侯而如晦僅建平男耶按五等
爵男亦不宜青也蘇世長以陜府長史為軍諮祭酒故
宜紫然不宜于志寧陸德明亦紫二君官甚卑傳可攷
又助教盖文達綠而佩印玄齡虞世南緋而佩紛帨世
長志寧兼佩印及紛帨德明亦佩紛帨而他無之也衣
皆窄袖短下束帶遒緊無逶迤寬博之象豈其時服制
尚未定耶存中博極群書其易持論固宜然吾意尚不
敢以史而廢圖今欲以圖而糺史亦未之敢也姑識以
俟知者
王摩詰演教羅漢
摩詰演教羅漢圖一軸上有徽宗御題押按宣和畫譜
摩詰羅漢凡四十六軸此其一也公繪事既妙絶而奉
佛尤篤所画羅漢於端嚴靜雅外别具一種慈悲意袈
娑文織組秀麗千載奕奕有生色此君當云夙世自禪
伯前身應画師乃稱耳
陸宣公畫像後
余偶得唐陸宣公像於楚中絹素極古行筆有昉幹爭
趙郎風而幞頭作折上盖貞元末公卿大夫已盛行軍
容樣獨袍色慘淡似紫而已黯盡或忠州别駕時服也
愚嘗怪崇陵之於公有大不可曉者其在翰林日雖不
能盡用公之言而公於言少所不盡又為之一屈通微
再屈參以伸公而自公之拜相也言之所不能盡者十
之二事之所不能盡者十之八而又為之伸縱誕無恥
之延齡以屈公而公遂一讁而不復振豈延齡之才真
有足勝參與通微者人主之侈心日益開而賢者之言
與事日益厭薄少味故也公殁而始見召召又踰歲而
哲孫立然是時公僅五十三耳即不死而元和之烈昭
昭於蜀蔡河朔者豈邠公晉公所得有耶然後世欲究
唐之弊皆在公疏而驗公之言皆在史至謂公文於張
文成而密於賈太傅三代而下以王佐歸公而無愧色
公亦不可謂不盡也今天下名為治平無諱之朝不知
公而在尚有可言者否與能盡公之言否所以稱公相
業能大異唐否吾與公之耳孫廷尉與繩善因書其後
以遺之與繩旦夕且大用才氣足繼公當於其身驗之
也
擘阮圖
擘阮圖相傳為周昉畫一人坐而擘阮即蔡京詩所謂
左彈右擘弄清音者也一坐而持扇若拍口若啓所謂
手撚輕蕉口自吟者也一坐而傾聽意甚專所謂側耳
含情披月影者也京不足道其詩亦長語第奉宣和帝
命題此詩而帝手署三字用瘦金體極遒美押法尤妙
攷宣和画譜不載昉擘阮圖僅周文矩有之文矩五代
人亦一時名手此圖設色運筆風神態度幾可與顧凱
之陸探微爭衡似非文矩所辦若文矩畫帝亦不令京
題詠也豈譜成而昉此画最後得之者耶記以俟夫鑒
識者
宋徽宗紅橋鸂鶒圖
宣和帝遊後苑龍翔池見雙鸂鶒翹足紅欄之上因戲
為此圖設色不甚深而目睛羽文駢栖自得之状描寫
都盡復作數百言叙其事書真所謂瘦金體乍看不得
佳結法亦時時露疎穉而天骨遒美逸趣藹然於細翫
得之信不在李重光下也按鄧公夀畫繼稱宣和五年
賜宰臣以下燕瓊林侍從皆預酒半遣中使持大杯宣
勸因以此圖示群臣靡不環立聳歎稱服神妙然則當
其時帝固自寳愛之若此而四百餘年後乃入吾手為
遊目助不大幸耶鯫生見帝書画便以為議論中竒貨
吾不爾也衞懿公好鶴鶴乘軒以亡國而紐滔母愈好
之人固有宜有不宜耳因志以當抵掌
徽宗三馬圖
里人顧君出宣和帝三馬圖示余或以行筆稍露蹊逕
疑為臨本顧其飲齕騰嘶之態溢出縑素間縱爾亦是
隆凖公的裔耳似非邯鄲子輿也當宣政時青羌赤狄
千里之貢日至天廐萬匹往往吾師而秘府所藏曹韓
神品不下數百千軸宜其妙也度至五國城盡觀北地
騊駼駃騠窮姿極變要必有進於是者而浮沉沙漠中
不可得矣為之一慨
范寬山水卷
范仲立画與李營丘甲乙俱在神品此卷層巒疊嶂掩
映向背自有條理與宋人評遠望不離坐外者誠相合
哉燕中投刺作勞歸獲一展閱塵襟如洗
高克明雪霽溪山圖
宋絳州高克明受眷仁廟累官至少府監主簿賜紫仍
畫院供奉大梁劉道醇第其格鴈行李營丘范華原雖
屈居妙品第一而謂其端愿謹退尤喜幽默多行郊野
間博山水之趣箕坐終日歸則求静室以居沈屏思慮
神游物外景造筆端所請豪舉之士即勢迫利購弗應
也今世稱二馬劉夏要亦以易知之耳若克明殆猶顧
陸之於張吴豈可同日語哉此卷雪霽溪山圖其飄瞥
窅窕映帶深淺曲盡灞橋剡溪象態而筆力蒼古風格
遒勁妙出丹青蹊逕其神物也卷尾二䟦為徐武功吴
文定書亦是素師首坐蘇長公入室當武功時卷在劉
完庵所文定為沈石田周題已不無楚弓之歎今又再
易主屬之家弟矣弓之得失何足計但令此神物在在
護持天地間豈不快哉作一歌仍題其後
題郭熙畫樹色平遠圖卷
右郭熙樹色平遠圖一卷按熙河陽温人渠宗若虚稱
其施為巧贍位置淵深雖復學慕營丘亦能自放胸臆
巨障高壁多多益壯至宣和帝則盛推李成而謂熙與
范寬王詵雖自成名僅得一體然熙之傳世者多號平
遠與若虚所記頗不同余嘗得戴文進倣熙卷絶愛之
時置几案間以當卧游之樂今覽熙此圖乃覺文進尚
有蹊逕也孤亭木末平楚蒼然遥艇小橋時自映帶若
深若淺或晦或明幾欲置身此間文進三舍矣卷尾趙
松雪虞道園馮海粟柯丹丘軰皆勝國名士恨語不甚
稱耳
題文與可畫竹蘇子瞻詩後
東坡先生嘗贊石室先生畫竹曰詩不能盡溢而為書
變而為畫又為作篔簹谷詩曰漢川脩竹賤如蓬斤斧
何曾赦籜龍料得清貧饞太守渭濱千畝在胸中後石
室復貽東坡書云近語士大夫吾墨竹一派近在彭城
然則石室真能以書為畫者耶若東坡縱横八法中寧
無篔簹谷筆也余所有此一幀乃石室先生竹而東坡
先生題語真足三絶清晝焚香燕坐一展閱覺眉睫間
有潯陽紫極宫色九咽皆作清冷氣誓當與此君偕老
殆是前緣
又
此卷有李衎題衎宋人善畫竹者也鄧文肅趙仲穆柯
丹丘皆元名士也舊在文待詔徵仲所文極愛之時寘
几案間舍弟得與寓目焉余不意購得一賈人肆中殊
自愛且以慶此卷之得所歸也
題煙江疊嶂圖歌後
余既已和蘇長公韻題此卷後續覽宣和畫譜目有秘
藏晉卿煙江疊嶂圖及考聖朝名畫譜則又稱煙江疊
嶂圖行於世然則晉卿作此畫有二本其行世者為王
定國畫而長公作歌者也當宣政間詔天下斷公文及
墨跡進御之本豈應復留公歌於後而畫首乃有秘閣
圖印盖定國之本僅餘公墨蹟而畫已失矣御藏晉卿
别本又有江山平遠及千里江山圖安知不流落人間
好事者取以配公書為一卷作藝林竒翫耶若以為延
津之合則吾未敢盖歌辭與畫境小牴牾耳至於分布
搆結紆徐掩映之狀妙極工緻斷非南宋勝國人所能
辦而蘇長公筆法精純古雅為平生冠又不當參置蜉
蝣之足也書此以俟夫真賞鑒者
趙千里画船子和尚卷
趙千里名伯駒宗室子也船子和尚得南泉遊戲三昧
者此圖不甚精而稍具言外意後先題贊者毋慮數十
人皆名僧而語不了了余乃為作一轉曰千里墨蹟奕
奕若新和尚自荼毗後頓絶影響然究竟不知誰在誰
無也
李龍眠畫十六應真後
龍眠居士畫馬幾落馬趣故其於十六應真供養變化
窮極幻巧乃爾人物皆儼雅衣褶作蘭葉描古木蟠屈
遒勁吾不能多見吴道子王瓘今當亦無忝矣䟦尾獨
所謂道衍即榮國恭靖公乃真爾其他元人似别題渡
水羅漢者語意不相属宜去之勿使人有蛇足之歎也
題僧梵隆畫十六大阿羅漢卷
袁汝陽歌謂梵隆以畫名一時思陵稱其與李龍眠伯
仲此卷画十六大應真及山神羅刹狻猊龍虎之類行
筆極精細古雅而精彩煥發一展卷間恍然覺此身如
入五臺國清與阿羅漢對語眉睫鼻孔皆動吾不知於
尉遲乙僧吴道元如何信不在龍眠下也獨怪此僧筆
妙絶乃爾而畫繼不詳不審其故題語多宋元名僧是
石霜趙州棒喝派後三䟦出武進薛應旂太原王道行
與余雖頗掇拾禪門礫屑譬之窮措大把刀箭手勢不
似也
飲中八仙圖後
唐開元中八仙為少陵拈出覺竹林太寂寂也攬此圖
翩然動把臂之興第畏長史顛墨供奉醉歌難為酬往
耳汝陽三斗固不足道也
馬遠十二水
馬河中遠畫水遠不以水名而所畫曲盡其情狀吾不
知於吴道子李思訓孫知微若何然自崑崙西来至弱
羽之沼中間變態非一無復遺致矣畫凡十二幀幀各
有題字如雲生滄海層波疊浪之類雖極柔媚而有韻
下書賜兩府三字其印章有楊娃語長軰云楊娃者皇
后妹也以藝文供奉内庭凡遠畫進御及頒賜貴戚皆
命楊妹子題署云然不能舉其代及徧考画記稗史俱
無之獨往往於遠他画見楊蹟如一按遠在光寧朝後
先待詔蓺院最後寧宗后楊氏承恩握内政所謂楊娃
者豈即其妹耶又后兄石谷俱以節鉞領宫觀位至太
師時稱大兩府二兩府則所謂賜大兩府者疑即石也
此卷初藏陸太宰全卿家李文正吴文定王文格俱有
䟦而不能詳其事聊記以備再考
題畫後考陶九成書史會要楊娃者果寧宗恭聖皇后
妺也書法類寧宗凡御府馬遠畫多命之題所謂大兩
府者果楊石也因記於後
李山風雪松杉圖
右金秘書監李山畫風雪松杉圖而黃華老人王庭筠
題參寥詩於後二君皆宋名家子為完顔氏禁近有聲
余偶得二絶句題其後云云令二君而在不免泚顙然
李用筆瀟洒清絶有致出蹊逕外庭筠翩翩遂入海岳
庵三昧皆可寳也此君僅四十有七而没然時時自稱
黃華老人極可笑䟦後所謂萬慶者庭筠子仕至行省
右司郎中金史誤作曼慶當以此為正
石刻高宗尼父七十二賢像贊
宋李龍眠所畫尼父及七十二弟子圖思陵手自書贊
而刻石于臨安之太學後有僕射秦檜記宣德二年吴
御史訥刓去之而志其事于後余搨得一本精采尚新
可覽也思陵研摩八法入山隂門逕龍眠丹青妙天下
諸賢器服古雅令人望而知仰獨伯玉視尼父為前軰
而公伯寮季孫之客而毁仲尼者其人賢否雖殊不當
寘之門弟子列均也内顔噲怪狀不類人而澹臺豪武
若子路孔子云以貎取人失之子羽此恐别有據識以
俟考
石刻聖賢圖像後
石刻古今聖賢圖像凡百二人在紹興郡學三代以前
雖内府所藏亦以意會耳唐文皇虬髯遶喙天下稱為
髭聖今本虬而不髯明皇目細而長今作巨目梁武晚
節一短瘦老公而今狀偉甚隋文以魁異驚世而今特
細瘦文中子髯下垂至腹見其書今微鬚而短夫求古
人之跡於史求古人之心於其所著書猶不能盡合而
况區區貎肖之遺能數傳而無牴牾也噫
宋刻絲僊山樓閣卷
宋刻絲仙山樓閣頗精工而不甚得画趣盖宣政間裝
經像函物也若唐伯虎文徵仲歌陸子淵顧華玉䟦及
君謙民懌軰題稍可重耳卷初藏顧御醫世安子淵外
弟亦雲間賞鑒家高皇帝初禁人間不得蓄伎巧一時
妙蹟永絶諸君以為歎詫嘉靖中有巧工得舊刻絲思
之一夕而悟遂能作此今人間盛行新刻或故令揉涴
成舊以索高價然亦不難辨也
元高尚書房山卷
高房山尚書作米家山如孟襄陽詩大自簡遠卷中䟦
畫勝國名士如趙虞二文敏鄧文肅鮮于困學皆精八
法者虞公詩是兩馬中皮囊逮後筆尤可念也
趙文敏長江疊嶂圖
趙文敏公此圖冲澹簡遠意在筆外不知於李營丘如
何駸駸欲度荆郭前矣吾歌所云直將清遠苕霅趣寫
出滉瀁金焦竒公故吴興人聊用為戲耳其於海門吞
楊子浮天浴日怒雷驚濤之勢固少遜至杳靄澹蕩出
有入無潤氣在眉睫間不至作公家大年朝京觀也䟦
尾諸詩虞伯生柳道傳勝國名流陳敬宗吴原博先朝
學士精八法者而啟南尤畫史中董狐言故足重也
又
吾嚮者見公畫以為公吴興人故類苕霅間山水耳大
江中行十日不遇風波平如席病小間推牎對江南北
諸山閱此卷便似芙蓉鏡中美人黛眉湛睩使人心醉
以此知前軰之不易嘲也
天閑五馬圖
趙承旨孟頫天閑五馬圖或謂臨李伯時筆奚官二紫
衣杖而立者端嚴有威度朱衣而刷者與馬受刷者一
馬齕草者二齒相齮癢者二各極意態垂柳朱闌怳然
若飛龍天廐之在目竊謂閻右相韓晉公合為此圖不
必伯時本也王處仲擊唾壺時以此佐之當更神王耳
黃大癡江山勝覽圖
近来吴子軰爭先覓勝國趙承旨黃子久王叔明倪元
鎮畫幾令宋人無處生活余甚為扼腕今觀子久江山
圖僅尋丈耳而有萬里之勢且用筆極簡而意恒有餘
真西施洗鉛粉立苧蘿時狀我見猶憐況老奴乎因題
而寳藏之戊辰夏五月極熱於蘺薋園書
又
王右丞詩云江流天地外山色有無中是詩家極俊語
却入畫三昧黃子久江山勝覽圖是畫家極秀筆却入
詩三昧吾嘗挾短笻北固於輕隂薄暮時置眼黯澹間
遠樹若薺人家若蜃市怳然此卷之在目歸從青箱中
拈出列之几案亦似此身復在北固取右丞二語高咏
之都非人間世物也
黃大癡山水為楊二山題
一峰老人此畫不甚類居平筆而清潤多遠致自出南
宋諸公表䟦尾預為老僧作證不令人巧取豪敓然僧
臘有盡又安能計弓之失得耶少宰公具道眼當作雲
霞變幻觀可也
王叔明阜齋圖
黃鶴山樵畫阜齋圖有二幀當是一向一背以極其趣
耳松鬛極得米海岳所稱李營丘剛針法峰巒竹木室
榭穠麗詳宛大是本色佳境及讀沈啓南歌所云此圖
彷彿竹裏館茨茅翛然傍川水倚牀張册白日長似題
前幀復有孤桐置髹几則後幀也阜齋不知何許人啓
南北之輞川應亦不俗吾家小祗園寧减此第此中暫
闕主人耳曹茂来先軰持以䞇余文覽之不覺憮然
黃鶴山樵雲林小隠圖
黃鶴山樵王叔明為錢塘崔彦暉作雲林小隠圖叔明
所長在重巖復嶂楓丹栗黃宏麗之致耳而此圖則清
遠滃鬱大有北苑襄陽妙致驟見之以為大癡老人又
疑老人不辦是也圖後意似小未盡問之王百榖云猶
及見全本盖少有浥瀾為裝師裁去耳題署者僧泐季
潭叔明既手書所撰雲林辭而同時為辭賦記叙詩歌
者凡廿七人多佳士而余所知僅山隂王裕金華蘇伯
衡始豐徐一夔嘉興鮑恂桐廬俞和臨安錢宰會稽唐
愚士而已沈道禎戱謂余惜不及文待詔生當一一為
攷以報盖待詔最能詳勝國先朝士大夫始末故也歸
而書之以志余陋
倪雲林山隂丘壑圖
雲林生平不作青綠山水僅二幅留江南此其最精者
也若近若遠若濃若澹若無意若有意殆是西施輕粧
臨綠水不勝其態倉卒見之靡不心折據題初寫寄趙
士瞻後入鄒惟一家惟一所托以殁者書法亦遒婉雅
勝其生平時
雲林西園圖
雲林此圖乍看不似西園而細求之乃無不合作其用
筆似弱而老似淺而深工力最多是得意筆也
方方壺雲山卷後
方方壺在勝國於趙吴興軰亡所推讓畫家者流登之
逸品此卷江山秋興從董巨大小米来而遒勁古雅别
有搆結非凡筆也留余山房時一展翫以當卧游方壺
名從義字無隅貴溪道士也與張伯雨齊名
石刻玄元十一子像
玄元十一子像吴興趙承旨手摹書贊登石者今雖稍
剥落其意像之古雅與書法之精工尚可據而想見也
其人與事僅見于莊列所稱欲以配吾孔氏十哲耳佛
高弟子亦十人事事模倣乃爾
錢舜舉洪崖移居圖
洪崖移居圖吴興錢選舜舉筆服餙不甚古而神彩秀
發&KR0591;御亦作天人相覽之令人洒然雖然吾欲拍此老
肩却畏侍者侏儒叟異日作上帝弄臣道梯仙界長短
也
又
按真誥所稱洪崖先主為青城仙伯者與赤松子俱為
神農氏師此則唐張氲先生也先生生於隋一名藴字
藏真亦自號洪崖人以為即其現身云長七尺五寸眉
目疎秀戴烏帽衣紅蕉葛衫烏犀帶短靿鞾携卭竹杖
所乘白騾曰雪精從者五曰橘栗术葛拙負六角扇垂
雲笠方木鐙二玄書木如意長生瓢魏惠壺不柱杓常
應開元帝召欲爵之不應辭去尋乘騾入彭仙煉丹井
以化今攷舜舉此圖貎飾乘從種種靡不合者盖即其
人也當是時盛言張果先生而不言張藴先生豈先生
能杜德機更勝之耶唐傳竒又云李泌鄴侯任誕多大
言嘗得酒留客而曰今夜洪崖先生過宿當為具人皆
笑之夫以為古青城仙伯則誕以為張氲先生不足誕
也鄴侯自靈武功成後失不匿跡耳不然夫安知鄴侯
之不為真而先生之不為誕耶放筆作一笑
搜妖圖卷後
右崇寧真君搜妖圖一卷盖元人筆或謂元本後人所
拓也為神鬼吏兵七十有六鷹犬三為陸妖者二十五
水妖者二十二人而妖攝者六為人物者一百三十有
二飛者走者匿者懾而跳者怒而逐者戀而顧者争先
者桎者刃者矢者磔者攘者跽稟命者立而屬耳者坐
而指揮者其為態不可指數然往往巧盡其勢運筆工
緻而遒勁設色之精俱非後人所易及其事之幻妄狂
獝所不暇論也自勝國諸公画以意勝而吴士大夫憚
于日力目之以為俗工置弗視噫固然矣顧陸張吴之
所以妙絶千古者此非其一班也耶余故留置之篋笥
以備一家而志於後
趙吴興畫陶彭澤歸去来圖題和詩後
趙吴興畫陶彭澤歸去来縱極八法之妙不能不落䜿
儒吻盖以永初之不臣宋與至元之仕元趣相左耳若
其風華秀潤標舉超逸虎頭點拂雲麾烘染所謂趙郎
併其情性而得之者與彭澤人品文章真足三絶又不
當以此論也余詩為惡韻所窘不免墮䜿儒口業令嗜
古者見之其不罵為殺風景者幾希書畢一笑
古畫山水
余癸酉秋自建業揚帆歴采石皖城眺九華匡廬之勝
徘徊於黃岡赤壁間所遇無非此圖者遥岑近渚空青
潤翠或挂眼睫或撲衣袂苦竹黃蘆低橋斷岸與舫子
相出没真令人樂而忘返今来鄖城中如斗大坐卧一
齋閣忽忽無頼驟見此圖怳若故人相值納節東歸之
日更尋季鷹蓴鱸境一番作夢覺也若其畫品之妙高
可以攀馬遠父子令伯虎與周臣極意為之亦自不遠
弇州四部稿卷一百三十七
