弇州續稿卷一百二
明王世貞撰
文部
墓誌銘
承事郎靈壁縣令吳君暨元配屠孺人繼配陳孺
人合葬誌銘
往余領吳興部而吳君以鄉進士待次公車而有株累
逮得白然余不知吳君而間從諸進士中覩有白晳美
髯能為容者意其吳君而異之君於舉子業有名然竟
不第謁選得鳳陽之靈壁令而余解鄖節歸里君以書
近千言自通偶過余弟懋說之君盖與懋同舉應天試
者也於是君之同舉者復得今閣老王先生元馭相與
稱君之行誼政術甚詳而君復以泗濱之浮玉來贄而
請曰不腆王父之業以累長者余時心諾之怪其不以
狀來而亡何報君死矣君死以萬歷壬午至甲申而其
子世皥等始能葬君而持叔父兵部郎中仕詮之狀求
誌其墓曰即先君子所以不朽王父意也余憐而許之
而君之先喪其元配屠孺人繼喪陳孺人至是皆祔而
各以其狀來於法得附誌君之為吳家吳興之射村世
世稱著姓有高貲而至君之大王父曰璋者以好行義
聞郡中有兩子皆貴得贈至光禄寺丞其一子則零陵
令龍君之王父所欲請余計不朽者也零陵公有二子
長曰太學生期次曰贈駕部員外郎前布政司理問徵
太學公無子而駕部公壯而亦未有子其婦顧宜人為
置貳干而遂舉君於是顧宜人連舉郎中兄弟凡三人
久之太學卒而君以零陵公之命出為後時甫束髮而
哀易相劑如成人零陵公奇之稍稍試以家政甚明了
已乃悉僮奴千餘指畀之君正色授約東而抶其肆者
遂斬斬矣君少而穎異為文立就十四偕郎中兄弟補
郡諸生明年以例游太學歸始室屠孺人孺人名家子
其父胄子君材君而女之且為具装槖甚厚君得藉以
為俠里中而美姿容出入車服甚都屠孺人時時諷君
曰士當如是已耶而會君盛襟裾而謁郡縣守令守令
弗為禮乃自恨歎曰使吾汩没訾郎者有如日歸而閉
戸讀書自課以程式業不夜分不止而屠孺人卒擇繼
而得陳司理君應奎女是時甫十六也太學雖殁故未
與駕部公析箸而上有零陵公亡何駕部公自理問卒
而君於法不得顧其私而持喪乃仰天哭曰奈何使我
無父也袒括致毁於殯所而微脩其色以朝所後母施
孺人尋托疾不入試畢三年而後除喪施孺人性嚴忌
君所以解之百方陳孺人復能為委曲以祗若嫡母顧
生母二凡君所事三母陳孺人所事三姑皆能得其懽
心而不見跡於是零陵公老矣郎中君之與仲氏數數
試有司異等得公心而君浮沈太學中亡所見當秋試
君獨褎然應天捷至零陵公大愉快曰此非意所及果
爾諸孫當復有鼎起者君入南宫試不第而零陵公夀
考終君當承重竭力而治喪事以孝聞既除服乃大為
古文辭與諸仲季相倡和扁其園曰春草族有不肖子
盜祖塋地事發衆白之官迫則雉經死家以君之倡言
之也興大獄幾叵測所謂吳興逮者也君既工古文辭
漸薄程式業以為不足當我而時時雜古調出之故數
見詘最後郎中君婁得第君謂桂林一枝足以重我乎
欲罷不復試而三母皆強之忽道病不可以陸乃歎曰
天以一第難吳生乎而誤予我然安能竟難我也吾知
所處矣於是有靈壁除君至而邑驟中水居民流徙十
不一完室也君為請蠲歲租移文諸鄕落吾為若儲胥
毋恐於是流徙稍稍歸矣邑俗悍喜闘闘則有訟君庭
剖之不待數語而决手自具獄大小不以屬吏胥腕間
取一二狙使舞文者榜殺之曰為善苗而刈稂莠寧酷
乎諸大吏益服君至他郡邑獄事一切相屬皆立辨明
年復中水詔稍損司農粟贍饑者君請於大吏曰粟盡
饑如故也水所以得為灾由渠不䟽渠䟽而不能捍水
由不堤令請身任之因渠堤於民因民於贍粟可兩濟
大吏許之君乃悉贍粟不給則繼之以贖鍰而以昕夕
按地形勝覘河脈分水勢使不得横行而借其潤以資
灌溉粟不虛糜而民亦飽君治聲流傳兩歲間登薦剡
者四臺檄褒奬者十六而以勞&KR1205;病矣君故好養生家
言遇客得秘術而試之驗間裸其腹示人曰中不有物
乎至是嘔血有若嬰兒形者猶視事如故晨起却案色
陡變己目瞑時盖年四十九也陳孺人之事君獨久而
為撫屠之子曰世皥有加於已子君既為俠多義施而
又喜客客嘗滿坐孺人資之未嘗告罍恥其所徙治居
舍甲乙大家域闢阡陌多蓄古文奇器供帳什物事取
孺人因時為盈縮亦未嘗告槖洗君之上公車也孺人
謂曰三母皆老而不以時禄養奈何則為治選人装為
百金者數矣而君罷自燕中以其訾置幸姬歸孺人不
以失筴咎君勞問相屬入門而盛衣飾且無别君猶手
發孺人粧益之他姬亦妬而恚而徐睨孺人色無改更
愧之矣然孺人僅四十二而卒不及見君之有官職以
為憾君諱仕讓字允恭性磊落感慨言論霏霏若芬屑
風流暎帶為一時冠而恒不欲上人署其室曰遜齋志
抑也所治古文辭雖多未能成書而獨其令靈壁時撰
邑志有良史風既病而貽書郎中君即不死得一郎署
為歸老秩次第搆先人祠纂譜系稍割腴産佐二弟讀
以歲時伏臘上二尊人夀畢發藏書與仲差次之因以
成千古之業不亦快哉郎中君所以狀之而痛其志之
不遂也君雖為世父後然能止不就試以成其生父喪
有所後母然能不廢二母養娶兩婦皆不終然後先以
材德成君名不獲登進士然亦貴有官職不及竟令績
入備京朝官然殁而人以循吏思之不獲伸余諾以不
朽其王父而其子乃能終之以致君於不朽嗚呼亦可
以死矣丈夫子三長世皥即屠孺人出娶同邑沈參軍
子模女次世熙郡諸生娶烏程凌太學稚隆女次世美
郡諸生娶同邑陸太學三德女俱陳孺人出女二其一
側室曾氏出其一女郎中君女俱未字孫男五時嘉時
吉世熙出時中時庸時道世美出葬在烏程佛登山之麓銘曰
嗚呼是惟吳君與二婦之幽城家而孝友吏而廉平婦
而勤慈以佐夫子于成諸所取者造物之贏十不能半
而遽斂之以還冥冥子孫不食報者有如此銘
承直郎貴州程番府通判愛溪陸先生墓誌銘
先生之先為陸氏世世有儒行而食於農至父慥與世
父慄始以經術補博士弟子而先生亦繼為弟子有聲
余家與先生近鷄犬之聲接而先御史大夫小於先生
一歲顧與先生父子狎而為爾汝交余甫十齡而延先
生為塾師始受易然不曉易為何語竟一歲罷去後二
年先生領鄕薦又四年先大夫成進士先生數困公車
不得志久之謁吏部選得江西之東鄕令調鉅鹿再調
雲南之黑鹽井提舉遷貴州之程番府通判稍顯矣而
竟以計吏罷歸先生之為東鄕也邑素稱險棘難治顧
獨良其官有為盜而多株引平民以蘄緩死者立致之
辟餘悉解縦去又嘗决十年未竟獄後賊寇陷宜黃樂
安二城東鄕最小弱先生鼓士登埤城獨完上官方才
之而至入覲乃以不及調調而得鉅鹿則古三輔名邑
也民淳亦小簡省先生為之且三歲嘗築隄捍水水迂
從西北入淀不為災又能劑役法稱力與訾民不偏苦
多選材伎屬之耳目盜發輙得萑蒲幾靖而復以不能
事上官當再入覲中之有疾太宰嚴公訥故先生同年
也目之曰是壯可敵數夫也而疾耶考功郎抱案爭曰
大吏考為去之以疾善其名耳太宰不得己從冗散格
然以滇雖遠而差有鹽足自給故以畀先生先生顧益
持冰蘖無所濡染先是井坐溢霖有所損後復故而其
民黠狎視提舉額頗不登時土舍者其隣壤豪帥也謂
先生使吾得兼隸之登易易耳先生密諭其民曰土舍
欲有爾井也爾非倍失賦不止於是人人自投提舉登
額矣未幾而有程番之命程番雖名為郡而多荒僑通
判幾長員時方議於偏橋普定諸衛銅仁石阡二府要
害地立行署控轄之先生首膺是選方披荆棘設綱紀
有所振刷而用積抑故不能自拔於流議以巽愞去先
生先生垂槖而還里歲朔一入城謁監司守佐亟返足
跡可數也過從親友雖數里恒徒步憑一蒼頭不時御
冠服間有所御亦蒼頭手之或謂先生不難半刺體耶
先生笑曰我不知半刺何體所受父田三百𤱔茅屋十
餘楹其始娶聞安人敏而勤躬操女紅以先其下能佐
先生供父母甘脆有子女不甚多而先生廩學官又教
授里中束帛脯脩不乏聞安人卒而繼配為張氏家小
貴不習治生所從宦遊得餘俸輙槖之乂别産子女先
生之舍與田不增益而食指日衆以是益困先生噉肉
兼數人至是累旬日不及肉内子曰鮭鰕乎則曰鮭鰕
耳而又不繼曰乾蔬乎則曰乾蔬耳每語所知吾不能
若曾子輿商歌中金石庶幾原思所謂非憊者故人間
為具召先生圍棋濁醪歡然竟日也二子鋐鎰皆補博
士弟子然不能救先生貧病不能救醫藥以卒先生為
人樸訥忠信乏辭令造次之美然與人交久而無斁形
骸土木不勝修飾而自儼然不為飾讓亦不為苟取即
卒然犯之不較也先生既卒鋐鎰以貧故不獲竟弟子
業諸為農者至不獲列下次啼饑號寒之不暇以是先
生卒十五年而尚在淺土余謝城居復為先生里人聞
而悲之為買地封樹域周於槨槨周於棺而巳鋐以乙
酉四月之某日葬先生而聞安人祔焉以宗人解元大
成之狀來乞誌銘先生有男子七長即鋐娶顧次即鎰
娶王銶娶毛曰鉉娶周聞出也曰鑨娶王而天曰鉅娶
吳鍈未娶張出也二女亦聞出適顧存性金履巽孫男
六文嗣娶顧次文揚未娶鋐出也銶鉉各二子未娶孫
女三長適葉某鎰出也次適顧鉉出也餘未字銘曰
歴仕且四政而歸不能具中人養有丈夫子七而不能葬
葬以他人其翣巳陳噫傷哉貧
布衣王全美暨配郁節婦合葬誌銘
從伯父曰高年公怡者娶於凌有五子而其最少者為
吾再從兄全美全美諱世完生而孝友温粹讀書為文
章不甚工而傍曉治生業以故試不能見收有司而高
年公甚愛之為擇配而得郁典膳公遵女典膳公之女
三其長適先御史大夫公即吾母而其季贅故陸茂才
吉孺節婦其仲也吾母爽朗剛毅識大體季則敏慧多
所通習又皆讀書於文義了了而節婦獨不然然不喜
言笑而沈靜專一其為女能事不見内其為婦履聲不
出外全美修伉儷分甚篤而素羸竟寢瘵以卒節婦哭
不食曰吾其偕而歸乎其尊章強勸之百方又為立叔
之子曰一綸者為之後而後稍稍食也典膳公與婦劉
孺人憐節婦孤煢時時致之家然節婦不肯竟往侍尊
章者恒相半而久之典膳公卒又久之高年公夫婦亦
卒獨母劉在而捐箸以與諸庶孽矣一綸貧復從其婦
翁顧南安游孺人乃歎曰天乎我何依將依母乎既而
曰母何依當是時吾母尚貴盛城處而節婦奉母劉栖
於丙舍時陸吉孺卒季亦無子亦來侍劉盖三人者一
身矣吾母歲時所以供養不缺而母劉篤老委頓牀蓐
間獨善噉晝夜凡數進匕箸節婦與季更代而時其飽
饑又時聽聲察色撫摩痾癢盖吾母卒而母劉猶無恙
年九十終於節婦及季手節婦及季畢力而葬母劉其
費則世貞兄弟任之節婦乃潸然念全美在淺土而會
一綸反自顧謂之曰若貧不任襄事奈何吾為費若為
力以歸吾君而虛其偏以待於是節婦老矣能自力為
儉勤率先其下買田聚貲至中産而會季嘗抱其庶弟
之女女之節婦愛之亦假女焉擇婿而得諸生王應賓
俾從季處而為助其資裝十之五六一綸治室與節婦
邇旦日訊問不過勞賜漿肉而巳會王氏之女卒有二
孤女節婦益愛之節婦性質直亡他腸中表從匄者誘
以廉賈之利不一二歲輙併挾其母去亦不能問以是
槖少挫而又以傷王氏女邑邑成疾數更醫不效卒節
婦孀居五十年季亦餘四十年皭然無絲髮涴有司上
其事於朝旌其門曰貞節季亦次當旌矣而未嘗一解
顔居恒語此豈人所願有耶即以一匹婦勞天子問然
何忍藉吾夫而名我及其卒也季為之大慟曰吾夫棄
我則有母而母棄我也則有姊而姊又棄我也吾僅有
影偕耳屬世貞毋忘姊墓中之石世貞弟於全美而甥
於節婦又習節婦甚詳其何敢辭全美以正德已已生
嘉靖甲午卒年僅得二十四節婦以正德庚午生卒於
萬歷甲申得七十有五嗣子即一綸娶即顧南安守允
揚女孫男一嘉楫亦娶顧孫女一適州學生顧汝夔而
天曾孫男一未名其葬也祔全美而地在麋場涇西之
西阡銘曰
合四年而離離五十有二年而合是謂短於室永於穴
噫嘻女而孝婦而貞人主所褒稱則夫子與有榮名焉
曰天曰嫠皆用其畸以成其贏縱而之不懌余用以為銘
承直郎通判歸德府事弋泉姜公暨元配王安人
墓誌銘
吾師姜歸德公生五十五歲而失其配王安人又二十
有九歲而以夀考終年八十四矣盖又五年而未克葬
也其門人王某憐之謂其子諸生與祥曰是尚可以淺
土乎與祥泫然曰微夫子之言方寸固日夜腐也於是
世貞乃倡諸同門者輔畚鍤之役既畢而舉公以與王
安人合而葬之應岡門之新阡門人最長者莊遜學以
習公故具狀而世貞志且銘之其辭曰姜之先以四岳
佐唐虞治而其後微太公望之起自釣叟為西伯師號
曰尚父以殷為周大啓東海者二十餘祀而後復漸微
然至末季曰肱曰詩以孝友顯公輔以直節名世若奭
及皎不為倖貴播於弋陽厥指以萬計為廉訪綰尚璽
清振其聲弗墜孽仲源始用小賈跳於吳贅有子昱再
傳為瑶是娶周氏修王父業於杭卒於旅次二丈夫孤
呱呱而泣公最居長感母撫之而以其姓名佐周則字
署其居之泉曰弋識所自也少而淳龐不好從羣兒遨
遊戲小長能屬文通經術大義廩於學宫褎然其第以
易教授諸生下帷恒數十人資其束脩歸我大母於叔
而蚤暮致甘脆與母為兩匕箸之餘弗及婦稚登歌鹿
鳴齒巳彊仕凡三上春官而卒弗利請於太宰得司諭
浙之麗水左繩右規與其徒相砥礪前後可五載惟楚
晉大藩惟丙午己酉公皆膺首聘主厥試所登薦若王
方伯道行馮中丞舜虞李侍御紹先麟角鳳喙以為國
瑞擢令于嵊嵊曰四山癖瘠而攰最不易就理而公用
仁心柔之我哺我袵不以屬鞭箠勤䘏其父兄而誨其
子弟有鄰邑曰上虞中彼蟊奸伏税於我而盜我田且
數十歲公力請於臺我税我田彼田彼税壹俾公衷之
卒奉田歸立石為界居八月丁母氏憂歸深山之人以
其耄倪來挽衣袂謂公胡不終我惠家肖公像仍祠於
社以祀哀哀寡母養亦八月民惜公去公痛母逝孝廉
之聲重於吳會既隃公除乃復補吏而得楚之衡山衡
山址嶽而邑公矢於嶽以冰蘖自勵不專用恩嘗剪大
豪之淫巳氏者其人稱快官多嶽游以故傳舍&KR1205;於嵊
倍然鮮所督過之而獨以不能修臺餽小見挫擿復改
教授瑞州未幾事白超為河南之歸德倅歸德之賦繁
公良其計兼領賊曹課數獨最其屬州邑三曰睢商丘
永城皆號為雄麗公三綰厥綬民懷吏畏諸有鍰贖悉
帑於公貪吏環睨流羨溢舌而莫敢染其指公偶有所
不懌病不甘食乃曰食肉不食馬肝不為不知味豈以
二千石啖我使我中㿃耶遂移書乞骸骨兩臺及監司
皆大驚挽之不可乃為壯語以見公志而公自是里居
闔門不復交關一切公庭之跡歲不過三四皆可指數
而王馮二君故嘗飭吾郡兵備闖公邸通弟子刺公為
一報謝而巳所受不過脩脯束幣不得公小口語以間
乃曰為長者一至是耶公念父之蚤見背也與母氏之
禄不終逮也語及之未嘗不泫然霣涕矣春秋伏臘修
家烝必及其舅曰吾非虞舅餒也以吾母之不忍獨飫
也撫其弟用與身不異矣嗚呼公孝友故天至哉始世
貞童時受公句讀其後里中師凡三曹公與司諭朱觀
察使季及姓公諱者公之門人泉州刺逓五年减而穪
駘背公年八十而觀察七十也故州張牧合樂饗之俾
不佞侑以言而曰子其修東山之社以春秋待盖三年
而泉刺卒公尋繼之自是不克會而不佞之師在越者
駱司理先生又益公之三年五今九十三而猶未艾則
於公尚有遺喟也王安人者公元配也鎮海衛指揮某
女夙閑閫則若淑而懿奉嗃嗃姑俾允若于烝乂資公
以勤安公于嫕公數足而履目無衺眥以有一子一女
二孫四孫女曾孫孫女各一不幸而前公以往其續者
為虞尚能視公食息含斂髽而相公之竁也公生無他
嗜顧獨嗜書至篤老而手未嘗一日廢所親筆者曰南
忩襍錄性理古文摘要餘生稿合之卷凡二十有二成
輙櫝之曰吾以當咀藜而已敢望世膾哉嗚呼夀至公
而猶有喟者何也盖惜夫長者之不復作而典刑之墜
地為銘其藏曰明通判歸德府弋泉先生之蜕
中順大夫知泉州府事雲川周公暨繼配陶碩人
合葬誌銘
故致仕泉州守周公以萬歷之丁丑卒又七年而繼配
陶碩人亦卒其二孤秉文秉忠始議治葬而謂公之門
人王某能悉公者莫子若能以言不朽公者亦莫子若
某謝不敏而秉文則手草公事狀若干言而碩人之行
附焉使擇而為之誌若銘某五六七歲時稍識别人事
而先御史大夫時舉鄕貢待次公車一日喜動顔色曰
菰蘆中故有人問之則指公公時甫冠而家窶甚父遁
庵翁教授里中弟子不能給而公於屬文獨開敏先大
夫乃謝脯脩之贄而誨之且飲食之時族有伯氏民朴
者頗温飽有一女笄而陋不良行謂公曰強起與我婚
請具子鉛槧資公既壻民朴而受先大夫經得補博士
諸生試有司輙褒然廪于官漸寬而某亦稍長當公之
受經時竊相爾汝狎攩靡所不及先大夫一日顧余為
兒得一良師能折節事之否俾修弟子禮以見公抗席
正色指擿文字謬誤亡所避某偶小怠即攝齊請去皇
恐謝罪乃己以是從公僅一歲所而其為舉子業漸中
程亡何公失王氏陶碩人遂繼之以勤儉贊公漸有家
明年為嘉靖庚子遂登應天鄕試第七人錄其文以傳
又明年不利於南宫自是凡三上三如之至癸丑而始
成進士謁選得知福之福寧州未上以某碩人憂里居
亡何倭大至行剽村落公時叩頭請遁庵翁徙而之城
翁老重徙且謂遠賊狎之俄而賊奄至遁庵翁陷賊手
陶碩人曰事急矣悉出其簮珥衣裝可百金授公公跡
賊所泣請贖遁庵翁即不許願得以身代賊憫而許之
卒奉翁以歸亡何翁亦卒公不以二尊人上夀故廢戚
不以窶故廢禮服除補大名之開州開故冠帶輔郡然
見以其名美而實凋攰且歲數不登公精心拊摩之不
專為皦皦以蘄循吏聲而其士民更德之薦剡數上故
陸武惠公炳使其校詗事至開得公治狀屬之選部欲
以為京朝官而選部愞事取質大相子大相子曰吾不
識其人何狀於是僅同守福之泉州時倭衆且數萬環
泉而壘四郭若髠公謂陶碩人曰業以身付縣官矣勉
之擲三子汝乃单車挾二蒼頭往至則倭警日益甚公
足跡時時在睥睨間鼓勵其人繕隤垣補闕乘盖賊數
至而數阨公城恃以益高堅不可下而亡何守以闕告
公攝其事規調兵食亡爽守至則一少年子不能盡得
肯綮而郡卒以功漸驕嘗請餉於守不時給嘖嘖恣怨
守恚而欲撻之則羣起噪逐守守狼狽走於是益大噪
百十為偶矛刃戛札郭内外監司迫使人好撫之不肯
聽以屬公公曰彼庶幾無憾我前呵至猶嘯傲自若公
時坐幔輿使褰而示之且叱之曰若曹何為者衆前視
曰是故嘗調我食者同守公也即如公奈何以有今日
公曰郡賴汝曹儲胥而不時給糧者寧能使汝曹無嘖
嘖也雖然太守非不終給也且汝曹以忠義始而亂終
之一旦扞三尺罔毋乃非計乎衆感悟咸搏顙請罪公
曰從我而倉給若糧有不解甲者以反論於是衆遂戢
郡搢紳吏民謂非公泉且不保於是守以不任調而公
代之公既用完郡得其人心又熟於守至是益發舒諸
所擘畫條教必為經久計郡中倭之未幾又中疫公請
於臺大發庾以食饑者藥疾者而棺死者而至庠序諸
弟子則時損月奉為膏油費復報最當遷矣而會入省
有事棘以外觸脾疾不即愈乃數露歸志於臺臺緣之
小見訾當得調公既歸而三子者逆於道則突而弁矣
又皆頎秀有文彩抵舍廳事翬起寢閣丙舍皆飭以間
按行園甽則益拓知其為陶碩人治也大喜趣置酒相
慰勞曰吾出百死完郡不若而之完家易也吾老此莵
裘足矣止不欲就吏部補久之以哭其長子意愈倦而
部符趣之急強就選得雲南之永昌公益不欲往而前
守者無錫秦君以物故聞公補其缺還道無錫秦之二
子過訪曰公補某父闕父故當得遷第不知何地公蹙
額不忍對而歸謂逆者毋溷乃公行休矣人或謂永昌
饒樂鮮事賢於泉數倍公豈其少之耶公笑曰吾不忍
死而誤兒子問也遂謝弗往公時猶未六十矯矯饒勝
具花之日月之夕一觴一奕惟意是師為人尤温良樂
易好諧謔然不能使人絶倒曰吾以快吾耳而巳間有
所吟咏亦不取名高曰觸興而發發即忘之矣所周䘏
宗黨亡不穪願去亦不以為德念故婦父恩為其諸子
助居室啟南𤱔陶碩人亦能挫儉成之家庭之際煦煦
怡怡如也公以正德癸丑生卒以萬歷丁丑夀六十五
碩人卒萬歷甲申距其生嘉靖癸未夀六十二三子曰
秉禮即先逝者娶於王無子次秉文娶於顧次秉忠娶
於王為今相國元馭女秉文秉忠俱太學生女二適京
衛經歴張西銘邑諸生顧紹芳孤男二孟醇胤醇女七
長字曹次字吳餘尚幼公之不復赴永昌而某亦納襄
南節里居後先覩泉之民吏食公德相率祠公而祀之
以其記來其所識拔及衣食諸生通顯者伏臘問存不
廢公亦絶不以挂口惟時時謂某亂卒之役即一語不
相受天子之命吏辱而泉且流血嚮者吾亦忘德之寧
非天幸哉公固長厚不自居功要亦自愉快又謂某泉
所游豪賢其一某子甲自詭以有氣節擅文學而每見
必居閒居閒必挾一二政府為重殆非端士也某其時
不敢以為然自今觀之然歟否耶銘曰
仕貴何必極以片言而定劇亂毋忝厥職婦族何必華
以一勤而相夫子亦足以家公歸兹丘孺人從焉其子
孫永食其休
弇州續稿卷一百二
