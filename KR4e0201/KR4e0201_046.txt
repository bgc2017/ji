弇州四部稿卷四十六
明王世貞撰
詩部
五言絶句三十七首
劉太常亟言大城令忽君之賢也其善狀非一至
禱雨立澍矣予聞而賢之爲賦四絶句
試按扶風部應先數大城神依灌壇令民頌束先生
其二
自是神君雨那因少女風河陽萬壠綠千樹亦爭紅
其三
霡霂沾衣樂滂沱破塊寬好星元有雨星是漢郎官
其四
汝禱亦已久六事無可責密雲天際來宛然桑林色
過息題息嬀
君王愛侵地賤妾偶酬心欲竟無言恨那堪言外深
買雞
兒童愛春懶爲買汝南雞不曉幽人意翻令拂曙啼
鄖陽偶成
坐見斜陽影離離西過楹問愁無可答底是少心情
其二
驟作中年身都無快心事不知筋與骨何處將衰至
茅阜峯
茅君顧我笑誰校從官多欲語囊中祕其如六耳何
健人峯
共工觸不周巨靈擘太華何似此健人立石天門下
繫馬峯
天馬走長空兹峯偶一繫萬象欲現時聊將繫吾意
滴水巖
一滴一露珠病渴猶恨少倘借行雨翁前村成浩淼
隠僊巖
真僊不住山那有山中跡同是謫僊人相逢不相識
風巖
一決土囊口居然萬壑同人應自寒暑風不解雌雄
獨陽巖
朔風寒不盡慘淡結浮隂念此閉關日悠然天地心
淩虛巖(希夷誦經所)
誦經淩虛臺留骨希夷峽何似學劉伶未死先荷鍤
榔梅嶺
人言榔梅亭真果已堪證無奈老饕何只愛蘇家杏
青崖
斷崖數千尺隠然一輜軿即看搖落候不改芙蓉青
瓊臺
當時受册地今日瓊臺宫阿母瑶池色能如晩照紅
淵默亭
兹亭字淵默我憩亦何言忽有天門闢森然帝座尊
試心石
陡出三尺崖下臨千尺地道人呼試心無心可將試
試劒石
我有昆吾劒不將持試石白璧隠荆山剖出長虹色
磨針澗
鐵杵磨作針白石化作金還憐磨杵客不勝化金心
蒿谷澗
野蒿長如人菉葹亦不離我欲搆一區爲延張仲蔚
金雞澗
遥望雞鳴峯神瀵湧如射時聽金雞聲人間道天赦
摘星橋(即會仙橋)
夜半橋上星如螢拂衣袂爲摘歲精來欲驗偷桃事
閒居無事偶億古人恒語成聯者因以所感足之
不論其合與否也
何所聞而來何所見而去人自不關身身有關人處
其二
前不見古人後不見來者此事久已然如何初涕下
其三
蘭以香自焚膏以明自煎崐岡一失火頑石未聞全
其四
我自用我法卿自用卿法卿法多愛憎我法無生滅
其五
莫言一種物雙名亦易曉處則爲遠志出則爲小草
其六
有情癡故佳無情黠亦爾瑯琊王伯輿終當爲情死
其七
人言阿龍超阿龍故自超濟南一下語北地不成驕
其八
法護非不佳僧彌難爲兄長安噉名地語語蘭芬生
其九
有兒不明經好讀子與史仲容已預之卿不得復爾
其十
解綬還神虎買舟向吳會冷如鬼手馨強來捉人臂
鄖府偶成
濁酒杯誰共殘燈影自親不應開閣後千騎上頭人
六言絶句一百首
偶成
游絲自縈白日疾羽忽界蒼烟先生中酒難起卧讀南
華幾篇
戲題燕市所見
繡帢緹騎爭道雕欄貴人索錢羣兒馬通自給小婦牛
飲高眠
其二
相君築堤西弄詞客待詔公車鳴騶定先宿鳥彈鋏不
愁無魚
游薊城樓
登危不妨蠟屐踞坐自側烏紗鐵嶺高天一線漁陽落
日千家
其二
青草春閒突騎黃雲晝慘穹廬揮鞭畫蒲類海立石封
狼居胥
秋日過于鱗郡齋分韻賦十二體
使君盡酒不醉郡閣先秋自寒乾坤乍容車馬湖海漸
入衣冠
有聞
鴆告余以不好鵩語余以其期西山白雲自若東市黃
犬何之
順義公署雜興
歸雲小樹先暝啄雪殘鴉自喧候吏強名栢府濁醪故
作柴門
其二
架上道書數卷牀頭濁酒一瓢不作莊叟齊物笑他嵇
生絶交
其三
空庭積雪無恙小牖青山自如何物消除官廩呼兒點
檢琴書
風寒濟南道中兀坐肩輿不能開卷因即事戲作
俳體六言解悶數之政得三十首當喚白家老婢
讀之耳
有論已乖養性無書自成絶交且從李耳視舌不與陶
潛鬭腰
其二
狗監故知犬子太玄自守童烏任他出山小草甘老東
吳菰蘆
其三
愛弟策名京兆嚴君奏捷未央不才也能隨例年年管
領長槍
其四
無思無爲足矣不笑不取何居生兒但識丁字慎勿讀
父之書
其五
但誇酒賢酒聖莫論錢愚錢神爲龍爲蛇亦可應牛應
馬誰真
其六
小驛殘茅短籬偶爾濁醪一巵却似區區天地野夫寄
此何爲
其七
趨府不休自憐人生幾許流年不羞挂名牛後所恨望
塵馬前
其八
丈人石畔雲起女郎峯頭雨來可怕千秋望斷只愁風
横吹開
其九
薄薄斜陽剰照輝輝殘雪留姿天公任汝搬弄畢竟能
過幾時
其十
賀監八旬捨宅白傅六袠分司那知七百年後笑殺李
家小兒(謂于鱗也)
其十一
莫言無下筯處二十七種菜鮭自勸自斟佳客一丘一
壑人家(青陽驛在山水間)
其十二
何用勞他白僕喚來將伴朱提去日薰蕕莫恨到時還
隔雲泥
其十三
袖中束書數卷車後挂酒一瓢任爾風塵度日猶勝政
府逍遥
其十四
哥舒明駝難得道將快牛未逢借問長安相府何如兼
領司農
其十五
檀氏沐猴無怪謝郎鸜鵒更工爲語當筵鮑老莫笑欽
明八風
其十六
華不注何﨑嶔青天削立峯岑寄語三周鐵騎其如一
杖登臨
其十七
飯罷從容捫腹汝胡許大乃爾詩書淘洗欲盡空空如
也而已
其十八
冠蓋人人白雪生涯處處青山莫怪攀龍任誕王生猶
落人間
其十九
離騷未稱佳士莊叟竟不異人乞取楞嚴一卷消除幾
日殘春
其二十
欲雪千山自暝將風萬樹知寒償債半生車馬誤人一
世衣冠
其二十一
衣冠是處故人不如一吳國倫七品十年不賤千金片
語那貧
其二十二
翛翛檜栝風緊藹藹桑榆日斜莫怪牛羊不下中峯自
有人家
其二十三
曹公治窟何意丙相問喘莫論止是輸他兩吏歌呼復
吐車茵
其二十四
明年罷官歸去山田不論俸錢三山六水任意兩粥一
飯安眠
其二十五
車公一言拜相李廣百戰不侯自是人間常事莫將造
物追求
其二十六
泣麟思鳳且止怨鶴驚猿莫論問君幾許經濟抛擲驃
騎車門
其二十七
既少桓譚數語又無侯芭一人胸中萬卷何用到了還
他渾淪
其二十八
何必陶公能賦杜鵑也歸去來生寧與雀等伍死不呼
鴆爲媒
其二十九
世事一清一濁人情有愛有憎胸中八九雲夢何勞瑣
瑣淄澠
其三十
富不如貧魏擊生不如死曹涂片語千秋萬古兩袖三
江五湖
即景二首
平林鳥驚新月小巷犬吠松聲主人酉酒未解稚子也
倦逢迎
其二
斜陽遠山一抹流水桃花幾灣橛頭受風欺住缸面且
自偷閑
醉後放言
快哉老伶荷鍤至竟還輸一籌死亦不須埋我教他蟻
樂鳶愁
其二
神僊自有官府朝市翻誇隠淪何用爲渠評隲醉鄉且
住逡巡
其三
杖頭一瓢共飲但醉莫問姓名無才無德老子半癡半
黠先生
其四
秫田七百斛米屈指未了殘年東家新篘正熟耐可甕
畔酣眠
舟行即景
落鴉千點萬點流水一灣兩灣漁燈南垞北垞鳥道前
山後山
謝吳總兵贈白苧幃
不須元帥武帳敢學中郎綘幃領取新秋白苧睡醒瑶
臺露晞
夏日偶成不復倫次共得廿首復作長山道中故
事耳
一貴一賤轉眼得意失意片言丈夫自管六尺莫擬輕
受人恩
其二
眷屬偶然萍聚此身亦是蓬飄從他千古萬古何異明
朝昨朝
其三
爲問夾轂周道何如耦耕老農六州鐵鑄成錯一尺布
尚可縫
其四
糓秕不如稗成貴死不如賤生東家送喪鼓吹西家嫁
女哭聲
其五
在山亦名小草辭釣却喚陽鱎何似一羣鸞鶴飽喫鰍
鱔翀霄
其六
小人請學爲圃愚公始愛移山不至終身錢孔似勝天
下轍環
其七
劉項蝸角千里彭&KR1451;蜉蝣片時唯有騰騰酒睡喚作小
劫須彌
其八
右丞輞川勝地少傅履道新居此生大堪假息身後豈
必吾廬
其九
法書名畫古鼎詩卷茶罏酒鎗人呼六一居士自號烏
有先生
其十
試茶初動蠏眼臨帖更畫烏絲啜罷冷淘槐葉微吟雙
調柘枝
其十一
姓名琬琰四海文字金石千秋秖堪曳尾沙畔那可跨
鶴揚州
其十二
湖田未論厚薄頗堪伏臘之資吾意無可不可世途已
而殆而
其十三
車公一言拜相司馬三賦爲郎既與此人同世取舍更
自茫茫
其十四
握管頗成快事銜杯差不讓人何曾在下援上亦否辭
富居貧
其十五
重權一佩六印巧宦十至九卿八十日陶彭澤福薄苦
要歸耕
其十六
時事十羊九牧世情暮四朝三莫憂深源難起自信中
散不堪
其十七
有子萬事非足無官一身不輕僊人自來忍辱居士難
矣淨名
其十八
脩羅怨爲兵刃調達謗作笙歌大梵天宫自在光明不
照娑婆
其十九
黃雀入水爲蛤青鳩乘春化鷹升沈偶然所遇強弱豈
爾之能
其二十
踰冠已叨銀艾三十謬領金緋總就迴波六字唯向君
王乞歸
題梅卷贈虛上人
羅浮寒玉千樹折贈闍黎一枝欲識西來真意暗風吹
到軍持
其二
隴頭玉笛吹遍哀響不到僧家爲問阿師微笑世尊拈
示天花
戲題
詞林豈必陽九世路自足朝三雞肋棄之有味羊腸欲
上不堪
其二
蹉跎顔駟雙鬢落魄高陽一身彈章亦合文苑除目終
疑酒人
再題
三十年前塗抹二千里外折腰磨蝎當宫合賤雕蟲小
技誰驕
其二
臨卭負弩小事長沙賦鵩胡云那用爭他絳灌歸來笑
擁文君
阻風黃石磯
桃葉江南江北桃花千山萬山捲簾但看白浪沽酒不
減朱顔
其二
長江宛如白龍怒起鱗甲千重唯是江頭山色居然不
改芙蓉
疊字峯
千尺霞牋燦爛數行雲篆横斜莫驚此峯疊字西去水
亦成巴
金鼎峯
十年文火武火一夕星飛霧飛惆悵雲臺夜色子春獨
自東歸
雲母巖
朵朵傲風雲葉層層薄日霜華傳得彭籛飱法移來此
地爲家
黑虎巖
何事山君變服弭首玄武行宫不憂西華白帝可怕東
海黃公
白龍巖
朝來卵色初動白雲四馳不寧疑是玉龍行雨滿山鱗
甲崢嶸
硃砂巖
毋煩安期遣信何用勾漏遠尋方寸不生凡火大地盡
作黃金
歘火巖(鄧天君修真之所)
五十餘年清淨一念歘火纏糾却似班生投筆虎頭燕
頷封侯
皇后巖太子巖
太子宛如悉達皇后亦似摩耶一卷西來勘罷五斗無
復生涯
妙花巖
六銖姹女天衣貪散天花不歸我醉露眠巖側滿身花
雨霏微
萬松亭
蘇門山人坐嘯華陽隠居卧游嘈然數部鼓吹猶自傳
響山頭
龍泉觀
摩天羣峭石骨護壁萬綠松髯過橋泉聲忽怒破竇風
意時尖
烏鴉廟
不學淮南雞犬一時相隨上天試問叢祠受賽何如江
畔迎船
僊碁石
山中爛柯樵者世上負局先生最是聖凡難别欲煩橘
叟題評
雙溪澗
一泓蠏眼吐沫雙澗燕尾分流人道渭清涇濁俱從天
柱西頭
飛雲澗瀑布澗
急淙瀑布千丈飛雲冒絮百重更許餐霞煮石山人衣
食從容
天池
天上莫疑銀漢池底亦自青天白雲徐動玉皺明月初
起珠圓
鄖中雜言八首
晨興兩塸脫粟逼暮三杯濁醪幸不妨他黃卷猶堪拖
故紫袍
其二
乍雨乍晴天色自開自落花枝蟻浮誰賓誰主蛙吹爲
公爲私
其三
上書時時不報往事忽忽自嗔腰間有骨爲祟眼底無
計藏身
其四
鄖山排坐西入漢水遶郭東傾話來頗令神爽飽看何
曾眼明
其五
塗鴉半成梵字爲蠧三食僊名虞初稗官使者摩詰竺
乾先生
其六
晚得一城斗大云胡不游漢隄見說宜城酒薄小兒未
解銅鞮
其七
無才癡頑老子強學解事小兒吾末如之何也胡不歸
去來兮
其八
雨餘殘果自墮日落倦鵲爭喧手攜南華一卷不妨坐
待黃昏
弇州四部稿卷四十六
