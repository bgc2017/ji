弇州續稿卷一百十一
眀王世貞撰
文部
墓志銘
瑞昌王府三輔國將軍龍沙公暨元配張夫人合
葬志銘
輔國將軍龍沙公諱拱樹者余友人奉國將軍多煃
父也元配張夫人公之父曰鎮國將軍宸渥為瑞昌榮
安王覲鐊第七子榮安王父為恭僖王奠墠恭僖王父
為寧惠王盤烒惠王父曰獻王權獻王高皇帝之第十
七子也寔開國於大寧已徙南昌仍故號公於高皇帝
五代矣始鎮國娶於李封夫人卒亡子而其媵乃舉二子
已娶於戴亦封夫人始舉公已又舉公之弟拱柠俱封
將軍如公號公行雖叔也然居嫡而是時王母鮑夫人
猶無恙愛而育之宫公少岐嶷有智量鮑夫人故能讀
孝經論語諸書公學語即口授之俱成誦五歲就外傅
日臆毛詩千言其眀年進賢舒芬過公父以公㛖好属
之對立應舒怪不測後狀元及第每每致書鎮國謂而
家第三郎天上麒麟也好為我致聲會寧王宸濠反盡
脅諸同姓子侯從軍而鎮國抗義不肯從王怒而幽之
金墳厰是時公九歲矣獨與王母鮑及母戴俱二母日
夜啼泣曰王一旦有天下奈而父何公笑曰反者徒自
苦耳何法得天下且吾父患不與之異耳不患異也俄
而鎮國交關守者得脱獨身跳投婦家挾一力走建昌
而會王宸濠困兵安慶城下王文成公守仁乘間襲南
昌下之市井洶洶一嫗持公而哭欲與俱投井公拂袖
入視二母則梁且繯矣公亟止之曰來破城者義師耶
當誅反者不誅不反者且吾雖幼庸詎不如外黃兒已
而兵至其别將曰王司理偉公出迎攝之曰公來誅反
者吾父以不從反囚吾望義師若雲霓耳司理竒其言
而質之城人信署其門曰良且發一旅衛之公徐入而
慰二母時坊市多中燹其焰距公門數步輒熄念獨不
得鎮國耗而鎮國所之建昌曰方宰鐸者素善鎮國鎮
國欲詣京上變鐸曰毋庸也吾聞王公師已下南昌諜
知實身衛之還邸鎮國既聞公前後語大詫曰不謂九
歲兒能辦此吾殆弗如也亡何鮑夫人薨公哀毁稱情
至十五以例請天子為加封歲禄八百石儀衛二十八
給朝服公服常服各一襲冠履革帶稱是有司治第擇
㛰眀年始冠行三加禮冠禮之不講久矣獨公臾鎮國
行之人謂公故嫡也何以不居鎮國邸即鎮國亦留公
公固讓曰令甲自諸王而上始異封吾知有吾兄而已
不知誰嫡竟市東門甌脱剪棘廬焉而會鎮國與戴夫
人俱以悍王變幽苦先後得疾公偕其伯仲晝夜東西
奉湯藥籲天請代疾寖劇公念以西劇狀聞東則益鎮
國憂以東劇狀聞西則益戴夫人憂每見必修容問瘳未
則曰行瘳矣而戴夫人竟先薨鎮國時時聞哭聲又覩
公狀墨而甚瘁強起過喪所凶具飭執事井井知為公
調度也收淚歎曰若爾吾復何憂亡何鎮國亦薨公乃
大發喪擗踊號哭毁瘠骨立既葬服除張夫人已被封
誥矣而來歸我夫人故名族也婉嫕有志操既歸公與
偕之東門廬將軍拱柠甫九歲有姊會稽郡君亦從公
與張夫人撫愛之如子女為郡君擇壻得儀賓王曉已
又為拱柠擇配已又請封册諸冠昏皆於公乎取公素
好典籍積至三萬餘卷尚以不得東觀秘書為恨上章
請之世宗悅出御製敬一箴五經四書性理大全為賜
公拜賜動色崇閣而嚴之公他亡所好唯好讀書吟詠
延賢士大夫折節為歡及好施予而已賴張夫人勤儉
工治生累積纖微以寬之公弗問所從也甲辰乙巳間
江右歲連侵公悉出蔵粟治粥於邸以啖餓者所全活
衆是時張夫人已舉二子而多煃長有異質公敕與余
德甫鍾仲謨兄弟游為諸生業人或怪公官豈亦倣趙
宋時開朱邸甲乙榜耶公笑曰此一代典制也使兒曹
習之豈必藉是而貴亡何多煃拜封册而張夫人捐館
當疾革時執公手謝曰妾幸得尚主君有二子庶幾見
頭角為主君室一弟嫁一女弟所以相為亦足矣實不
敢私尺布寸珥之橐以負主君所歉者始不獲奉舅姑
終不竟侍主君耳言絶而暝公痛之甚為文以奠其辭
甚酸楚既而歎曰古稱文生於情信哉當葬張夫人請
於天子以多煃幼不任窀穸欲挾與俱特賜許故事諸
宗室送葬僅許一長者往而公之葬鎮國也行第三不
克從又居平不得出城闉恒心痛之至是治張夫人葬
畢西馳以一中牢祀鎮國及戴夫人於新建之石壑山
伏地哭且絶而蘇手益封樹復西馳謁恭僖榮安二王
園復西馳謁獻王惠王二陵追感先德與叛者之傾宗
社熂歎悲咤久之俱有詩以紀還治家廟脩烝嘗益飭
曰吾嫡也不可以他委公故多讀書而尤邃於天文遁
甲竒門演禽太乙六壬諸家言當是時天下北被寇南
中倭士大夫釋紳衿而談戰陳大吏之宦於公地者太
宰胡莊肅公松大司馬凌公雲翼御史中丞康公朗塗
公澤民所得於公尤多而余德甫時已登第為尚書比
部郎郎有李攀龍徐中行梁有譽吴國倫宗臣及余世
貞者與德甫相切劘為古文辭有譽死而得張佳胤名
籍籍一時或以比鄴中七子多煃時尚少聞而歎曰銅
山西傾洛鍾不東應哉彼且以我非夫也強自力以詩
及書紹德甫而先後通諸公咸賞異之其後德甫罷閩
臬歸公治芙蓉園以居多煃而時召德甫德甫兄事公
而弟蓄多煃惟公亦時時解頥曰毋論德甫即吾與兒
師友也公尤愛余若攀龍詩每誦則咀吟不絶口顧謂
兒何李於弘正間擅大雅而我江右一熊士選不能當
邾莒然且猶沾沾今二子主盟壇以若與德甫齊秦賦
也顧吾偕若王父未嘗一日而忘斯道乃章章於汝不
亦快哉於是乃梓鎮國詩曰玉降遺稿多煃請梓公詩
笑弗許也公失張夫人請於朝得内助曰余余故賢然
少不能省出入而公以義俠散之産盡挫厪厪禄入自
守有傅宗正條者減削益甚至不能名其半子侯以下
譁不平公徐謂諸君易不云乎窮則變變則通通則久
我朱徧天下且百萬指悉仰給縣官更二十年大農之
藪蹄涔罄矣胡可以無變通且若不見漢同姓諸侯王
表乎王之諸子一輩侯耳他孫則齊民也戒諸兒家别
有宗正條毋三簋毋重喪毋多臧獲毋闢丙舍而已諸
子侯以下多佩公訓而守之公少善經術既善詩至五
十而益習養生然不事服餌御内烹煉之術超然有諧
於參同悟真之微指者一日受丹方姑試而驗遽毁之
曰異事果有之非吾分也至六十誦金剛經忽若有得
者為偈贊之梓以施善信人築精舍居高僧其中歲事
八關齋月事十齋間召客飲取諸市沽而已四子皆已
冠婚封册有廬産分月供養公戒四子吾不如陸大夫
出槖中千金裝富汝亦不以肥肉大酒溷汝共養厪厪
足小得餘羨飰沙門而已七十於精舍傍别築深室鐍
而竇之所時時晤賞者僧及余德甫鍾仲謨二三子及
德甫之子棐而已又二歲忽属疾四子皇恐召醫且禱
公揮手止之至稍劇悉屏謝内助余及諸姬侍獨四子
二孫在側顧謂吾生辰近矣汝曹慎之多煃問所欲言
則曰汝在吾何言諸子復問之則曰汝兄在吾又何言
季冬之三日忽起具衣冠南向拜手默祝已西向跌坐
舉偈曰六根元是幻三昩本無聲圓融起覺海無滅亦
無生復舉偈曰痛覺貪生頂法王三生無住即金剛刹
那了却人間事直至威音大道場已而謂多煃為我延
高僧助我西去僧自海上來者召之入俾對跌坐夜初
更中庭白光如晝異香郁然踰時始息而公目閉唇若
微動手數珠若誦彌陀者至明而絶其日即公生月及
日也公長幾八尺豐頤脩髯玉立山坐抗聲若洪鐘齋
莊盛服儼若神明其燕處布素而已與人語煦煦和易
尤不喜置城府生而孝謹得父母心事二兄甚恭二兄
見之怳然自失曰此國琛非吾所得而弟也友愛季尤
篤季之服張夫人喪降而子曰誰鞠我育我者業蚤夭
公拊棺大慟以其所佩帶并出蔵幣斂而曰恨不汝偕
也撫其三孤與伯仲之子無異已子矩度詳雅為朱邸
所矜式既為德於其里久每出入人延頸而祝之所著
龍沙集凢六卷蔵家塾於乎以公之材行使得入佐明
天子當坐論作行之任即不敢論周召去東平齊獻當
何異又不然而受魯衛之寄亦可以仁用其民而僅奉
一祠官禄澤不過九里名不出一方雖穹爵高稱胡益
哉陳思之所以厭遠遊而請戎弁有以也雖然公始而
好經術既而好詩又好玄學晩乃大掃之決無明網歸
大光眀蔵即帝釋輪王不足以殢公目睫而況區區纖
芥宰官哉臨化之際厥有光景拘方者以為幻嗚呼公
之所坦然而自得者亦寧幻也内助余能祇若公以公
薨故哭泣哀思歲餘亦卒公自樹德有子四長即多煃
攀龍諸子集中所謂用晦者也配車氏多爙配廖氏繼
配程氏張夫人出也多熲配金氏多顃配王氏内助余
出也皆拜奉國將軍配皆封淑人女四長高郭縣君適
胡山次欽江縣君適黃識次南懷縣君適聞一誠次怡
亭縣君適熊良遂皆儀賓孫男九謀壡配鄭氏謀佳配
王氏俱拜鎮國中尉配皆恭人謀墽謀坔謀童謀圤謀
&KR0008;未封餘未名女廣惠鄉君適龔燮阮溪鄉君適熊宜
高新浦鄉君適程一豹俱儀賓餘未封曾孫男二女二
多煃既以合公與張夫人窆於新建之桃花鄉王公岡
而内助余祔焉天子賜之祭三而謀誌銘於余德甫德
甫卒乃手事狀累萬言以屬世貞節而志之且銘曰
是墓也蔵上高皇帝五世之仍孫貴不敵德以裕后昆
既碩而蕃雖則蕃碩貴逾不敵何以讐之曰令聞世世
無斁
廣東高州府知府致仕進階中憲大夫東山徐公
墓誌銘
世貞少嘗讀兩漢書慨想其世材之盛而最後頗考鏡
大明公卿將相之業以為無愧色而至於循吏則未有
能如朱桐鄉卓密縣者嘉靖中守尚書郎數聞同舍郎
稱句容令徐公前後治邑九載其純白之行惠利之政
當為天下第一然所為苐一者以實不以聲當是時心
沾沾自喜以異日不即死而有事乎蘭臺東觀之所撰
述苟用句容令應亦何下桐鄉密而忽忽為事奪已而
老且怠筆研矣里居時有慘服而幣見者前給事中貞
眀則徐公之子也謂葬公若干年而未有誌銘於隧中
之石則以慎之故今日乃藉惇史足下足下其毋辭世
貞因悚然以許而問狀於給事則曰得句容之政而不
能悉也其他則悉之矣給事去補兵部郎遷尚璽丞遂
進為少卿兼監察御史督興河北三輔稻田事而余間
以過句容從其父老詢徐公令時狀縷縷不可指屈數
大要云老人燥髮來所見未有若公者公天人也眀年
少卿所督治方報成而阻於中貴人移疾婦始具狀來
請曰悉之矣得之句容人矣余亦喜曰徵矣得之句容
人矣公之始至句容也羸服坐一筍輿延見諸侯人恂
恂無所詰難諸侯人出相語輿中人誠長者苐吾邑得
無共黠豪而治乎居三日公察一吏出空牒而用印内
褎中摉得之詰其狀羣吏皆叩首曰為一某親故某事
補牒耳非有賄也公曰吾不治賄治竊印者卒坐之法
已曉戒寮佐毋得擅攬訟及需賦民錢而捕按其用事
胥吏於是人人惴恐於法不敢有所舞公每受訟牒必
命其人與親識偕往從和處其不即和處者面諭使之
心服間一抶之數不過十母煩置獄然至於武斷力兼
之輩不盡法不止也諸所催科受役預為之期過期而
不至者俾里三老逮而笞責之終不遣一隷卒下鄉落
隸卒列庭下如木偶亡所資衣食其黠者多自引去公既
益習民富貧與道里近遠諸雇役之輕重必以資其受雇
而役者必以便即田更村稚得用身應毋使宿猾奪之諸
賦長收賦於各區故未有定額司算者得上下其手公覈
之著畫一於册以示各賦區雖至稚魯不受惑也邑故有
賠賦米四百石公覈其欺隠者應之賦得所歸不為累
他運解費有輕重官故量資之黠豪趣輕而資重不相
當久矣公已密得其槩要諸豪詛之神而俾劑之既定
為&KR0848;使拈各以分去毋恨色公恒謂即天子布大惠安
能人人賜租蠲役第在我曹酌緩急而已緩而急憂在
民急而緩憂在國以故終公任無失所者公之悉革一
切浮浪費里正絓藉邑耳足跡不使至邑門亦不使至
民戶門以為恒邑故稱最孔道輪蹄輻輳取資於民不
可計而公減舊額夫三之二馬三之一然無弗給者士
大夫過從所餽不過筭器食不以貴重故加簋士大夫
安公之質儉弗過望也有廢圃廣輪數十畆公躬率隸
卒闢治蕪穢秇蔬果鑿池種魚閒養牧雞豕客過宴飲
不必他資取諸宫中而用之客便欣然為醉飽去邑西
距二十里東距白土五十里為衝衢車馬所踐塵土坌
積可三尺許遇雨雪泥濘及沒股顛仆相尾公積雇役
之羨甃石以道之行旅無所苦謳謠籍籍歲江南大侵
民至屑榆而食而上方祠釐竹宫多遣中貴人方士醮
神三茅山三茅公所治也歎詫曰吾民困至此而忍更
驅之役或謂應天屬邑八是不可分任乎哉公曰救災
䘏隣古道也隣民即吾民吾何忍紓此而困彼&KR0679;故牘
商引之金宿於府者請之中丞直指以供費公躬為經
畫諸使者攝公清嚴竟竣事不復有所干民忘其役然
歲侵益甚榖價踊貴丁中丞發庾米數百石使平價而
糶取其直於官公曰今流莩載道數百石之幾何而徒
以資糴者彼糴者皆豪也於是從時價糶其半還直於
官而取餘米煑粥召三老受而分食其餓者居三日報
餓者起矣公按倉榖餘尚多使稱力分負以去其山谷
間稍遠者則就傍富人榖而取償於倉公居平持法寬
而至是獨改峻有十七人禦貨而逞榖者公捕得立置
之法曰是非饑民乃夙盗以饑文其惡者咸惴惴相戒
道更名不拾遺公於单赤無所不極意而馭豪乃特嚴
然不敢脩怨於公視諸博士弟子猶子弟也歲時課經
術論說文義饘粥膏油之費不乏而其鄙無耻者懲之
又方於事上幾用此得罪時應天尹汰邑庾故當有席
富人謀之尹欲以席市公謝曰賦長已儲之矣尹有所
任直時胥下邑索吏賄不得醄而詬諸庭公縛而笞之
尹怒曰是不有我也他日又以永康侯之幣徵教讀吕
某公報謂吕某者蓋賈人子不習書不足以辱侯聘尹
逾怒而會丁中丞又他有所下治荒者闊略不甚稱公
以意格之且不平價糴也而諸生見懲公者中以蜚語
中丞恚公甚見辭色三日父老數千人擁而廷見稱公
賢泣涕數行下曰微徐令吾曹有填溝壑而巳中丞意
稍動下暎階曰令不宜若等故且為移之胡謬稱也衆
遂大哭曰必移令請死於此因極敘公救荒諸竒筴與
居恒善狀且詆無耻諸生謂彼不自知罪以小懲而中
民父母民誓不與俱生中丞意解入都以語尹尹曰此
強項吏好以抗上自為名移之便會中丞入内臺有所
舉刺而公在刺中訾及公操直指使亦報命中丞要之
同刺刺僅中考而己事下吏部尚書熊公浹怫然曰吾
故聞句容令賢不減古人今不以舉而刺耶考功郎邦
彥具公前後薦剡語報尚書書論謫中丞於外而特留
公時謂中丞力不能勝一縣令可怪也然公絶不以望
中丞中丞亦内媿不復及公公既以廉儉著聲其下化
之民有華冠而侈服者出必遇責曰何以見令君為具
稍過侈必相戒令君知之得無不可乎積九載始遷工
部營繕司主事將治行而民強留之彌月不得發爭延
請過舍治觴灸兒稚挽衣而泣曰公毋去我度不可留
其長者曰公幸惠訓我使我奉之如奉公公亦揮淚曰
毋以訓而曹唯儉與勤及忍耳儉則不費勤則不隳忍
則不爭保身與家之道也公生平不嗜肉食唯噉菜佐
脱粟又嘗圖一青菜於堂曰古不云乎民不可有此色
士不可無此味至是父老刻公所畫菜而書勤儉忍於
上曰徐公三字經也家肖公像而尸之朝夕必祝焉已
又立祠祀公四五所而其最大者曰茅山謂公息民於
荒獨茅山之役巨故也公之在繕部議當築外城而城
阯有犯陸都督炳圃者都督挾上寵横甚人謂避之便
公曰外患未已何以家為孰謂陸將軍不如霍將軍乎
陸噤不敢發圃分為二公出𣙜荆州商税舉舊額裁三
之一諸聽㩁者蝟集倍溢於故公屬其餘於蔵曰吾裁
而得溢毋使後人增而取溢也事竣復與外城役所分
坂最堅而又最速役夫不告痡遷署員外郎以功實授
為員外郎督清源磚厰舟北者毋論勢人逹官必使附
磚之將作大司空吴公多鄉戚属以司空意請皆不免
曰此法也法且自司空出遷都水司郎中治張秋諸漕
河道故通漕者與通鹽者近而不相接以故漕水溢則
汎濫為田患公議築減水橋於沙灣使相接漕水溢則
有所通而不侵田少則有所限而不至涸工成至於今
賴焉時司空進而冡宰倖臣文華代之尋督大軍平東
南倭所過張甚河渠郎迓送恒出境外幣餼充溢猶不
得一欵色而公第遣一介齎牒謁之云郎有事於沙灣
不敢離也文華嫚罵投牒於地而亡何公以資重得知
高州府或謂高雖遠雄郡也公稱名令久獨不能名二
千石乎公曰吾老矣安能役吾身以徼身外物陳牒於
冡宰謝不之任冡宰巳為高州更新守矣居一載大察
吏冡宰司空比而欲絀公考功郎持不可乃坐公老令
致仕公笑曰老自吾分何至煩考功令卧貴溪山中二
十有二年非禮會不入官府跡可數也守令以時問政
公言之無所諱於吏胥弊尤切聽者為縮舌族貧矣立
義田以周之足矣立義學以誨之又擴田於學以給頫
仰同年之婦何嫠不能自衣食公力資之又推以資邑
嫠之貧而勵節者公於自奉儉不以老益簋衣絶枲帛
然用施予故窘行視廢丘之瘠得杜家山斥地招流亡
授以牛種教之樹秇相土宜通水利而率臧獲與之分功
而耕皆成沃壤時給事長矣公慨然謂吾昔用之邑不
盡而以施諸家若既巳習矣異日毋忘用世給事拜受
教是故其居官首請屯田三輔興水利雖不盡究然識
者猶日望之公既有年德貴至大夫郡邑舉鄉飲爭欲
得公祭酒公為一之郡而己公生平無聲色好晩節會
閭里集子姓童子歌風雅濂洛數章談說義理典故雍
容竟日居家久提學御史耿君定向按部句容習公政
而仰之時誤傳公物故者耿君歎詫檄祠名宦再檄貴
溪祠鄉賢然公彊無恙也句容之民伺公誕日設醮迎
釐於三茅祠下歲時訊問以為恒公至年八十五稍示
微恙即却醫藥不御曰有正命在寖&KR1205;拱手曰茅山來
迎我家人馳之茅山祠告於山之神而公己瞑矣守祠
道士夜夢公朱衣從數騎啟扉而入嗚呼神所憑依將
在人矣豈公以彼士民之專思而精意有所流注耶公
孝友天性重節義不寢然諾彊直自遂信躬而行四歲
失母劉安人未冠失父儉庵公侃侃自樹立其奉大母
周孺人繼母艾安人尤孝謹属疫痢大作相傳染衆二
母病&KR1205;幾不起家人皆避徙去公獨身周旋其間卒以
俱安為諸生工屬文博通諸經尤精戴氏禮讀書樟槎
庄農有耕而乞火者公時佔畢猶未己也嘗蒞一貴少
年家塾遇驕佚子弟朴治之不小貸貴少年狎孌童麗
甚故出而留之塾俾恣其側媚欲以試嘗公公厲色無
所迕視以告貴少年曰是夫也鐵心石腸人也一老儒
生捧所習經有饑色艷是少年盛而歎曰經獨為彼不
為我公笑曰經非貴富人物也而所覬誤矣公與少師
夏公言同里自舉鄉薦以至謁選未嘗輕造其門及夏
公之再相罷而道被逮也公獨使一老蒼頭侍行唯謹
夏公從檻車中問而得之為感泣故御史楊公爵工部
郎劉公魁給事周公怡沈公束先後以直諫下緹騎獄
公損月奉槖饘而致之故善包御史節節坐與中人競
遠戍公範白金為叵羅而銘之曰不愧眀時無負此心
以遺節然公有所為以自逹其志而巳不務為名高故
少能舉其事者公娶周恭人能助公為清白而不宜子
後公二年卒置貳王孺人舉給事後又置貳李舉貞易
殤給事即貞眀娶於汪生子之洪置貳生之沛之洪娶
於江孫女二巽德豫德許字汪學孔費元祥才而殤給
事之狀公行凡數萬言余故歎盛世之才難傷賢哲之
不可再而悲給事之致無巳於親也故採其事十之一
以志而繼之銘辭曰
徐出栢翳敦厥孫嗣以仁名世棄其玉几於會稽
水族於太末之里乃自金溪遷於貴溪世不必顯耒耜
書詩公起孤童以行誼聞卓爾不羣褎然其文釋褐公
車令以畿邑天降割於氓災疹旋集匪公之乳哺誰適
慈母匪公之誨治誰適嚴師匪公之儲蓄誰適家督公
令九載一切就理從稚得壯壯不流徙從壯得老老以
樂死瘠改而沃雕返而鄙其民思公尸之叢祠燔豚炮
羔歲時不衰公神其間而魄於百原之山百原之藏其
碣高州守而不為其政三茅之祀其主句容令而官則
三命是當曰眀故二千石循吏徐公與漢朱大農卓太
傅而並者耶
弇州續稿卷一百十一
