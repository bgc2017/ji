弇州續稿卷一百四十八
明王世貞撰
文部
像贊
都察院右副都御史毛礪菴公珵字貞甫吳縣人也舉
成化丁未進士久之授南京工科給事中與其僚先後
糺守偹太監蔣琮兩廣總鎮安遠侯柳景不法咸抵罪
又抗論輔臣丘文莊公以該博佐剛愎為學士則有餘
為宰執則不足時人韙之病告起北戶科進兵科右以
言事失大司馬指大司馬為冡宰公出參議山東以病
乞休進左參政仕凡十年起為南京鴻臚卿轉太僕卿
進右副都御史督操江改撫治鄖陽公長身瘦勁在諫
垣以言事著節居官有聲實故歸而人頗薦之然以致
仕加級法不得起而所善同年陸太宰特起之又屢得
要遷公意不自安乃乞歸年八十二以老病卒公為人
質直勤儉善議論多材力有籌筴之略其治生累貲至
巨萬而名不損
贊曰南垣風采東省張施知難而退哲人炳幾再起九
列以佐中司於秩則隆躍者疑之歸而治生計然我師
江西右布政使諱秩字循伯其先亦即丘貞子之裔也
不知所自從故與余父少司馬公通宗而不名族蓋稱
王父曰叔父二十八成進士為郎久之始遷廣東按察
僉事時大璫瑾責謝賄公獨不賄瑾亦不問為僉事持
法有聲廵按御史瑾黨也欲以聲勢加公不受御史為
屈遷兵偹贛州為副使讞决益精明數擒巨盗遂進江
西按察使遷右布政使姚源大盗起公數從事兵間躬
冐矢石擒斬無算然不專逞誅僇所撫降者多曰彼亦
赤子也時公與同年陸太宰先後官其地皆吳人而皆
為寧王所器重王尤念公至欲媾姻好公逡廵謝不敢
當歸謂其子曰是人也志滿而氣揚好武事善張大必
且為亂不出十年矣遂以侍養歸會暴得疾卒後王果
反太宰坐株累抵罪
贊曰公有方面勲江西之政與陸齊名而屈於壽其用
不究於戱用之不究者乃所以保其身後耶
毛百歲翁者諱弼吾州里舍子也少敦厚無餙言垂九
十而其孫少保澄狀元及第當是時少保父已卒而翁
老病卧床第間久之得杖乃稍稍起且起且卧耐進粥
竟至百歲有司為立人瑞坊以配少保而後卒正得百
歲矣後贈禮部尚書今像殊怪偉可畏
贊曰生而百歲人之瑞有孫及第家之瑞秉禮遵義天
下瑞
毛文簡公澄字憲清號白齋晩更曰三江吾州人也舉
進士第一人為翰林修撰修會典成進右春坊右諭德
侍東宫講讀以登極恩進左庶子兼侍讀為經筵日講
官賜金帶母喪歸尋以中人瑾摘會典誤落左庶子服
除仍侍讀明年遷侍講學士又明年進學士掌院事教
習庶吉士擢吏部右侍郎轉左侍郎進禮部尚書賜玉
帶正德末充奉迎使與大學士儲迎今上於興邸賜白
金千兩綵幣十有副尋加太子太保錄世蔭錦衣指揮
固辭久之乞休加太子太傅道卒贈少保公孝友天篤
性簡易不設城府好推轂賢士大夫迨問之則曰吾不
記也至其所職司乃介然見勇氣議僇宸濠發王書告
廟一以故典行之又嘗與王大司馬瓊廷諍脱彭總制
於死當推冡宰力辭之而以薦喬莊簡公追崇獻皇帝
禮議起公與楊文忠諸公力持數四至觸天怒不為阻
迨公歸而後禮成識者謂亡論禮是非公幾不足而忠
有餘矣
贊曰言若不出口而折羣喙貌若不勝衣而樹孤砥步
武卿相而守若處子出入旃夏而視猶閭里其柔為用
而剛為體者耶
吳文端公一鵬字南夫長洲人也弘治中舉進士改翰
林庶吉士授編修預修通鑑纂要滿考進侍講充經筵
講官預修孝廟實錄成當遷時中貴人瑾怒公等不時
謁用擴充政務調遷公南京刑部員外郎轉禮部郎中
瑾伏法公仍為侍講以久次遷侍講學士出為南京國
子祭酒轉太常寺卿仍南京世宗初始召拜禮部右侍
郎轉左侍郎奉詔使安陸題獻皇帝神主竣事賜金幣
尋以左侍郎兼翰林學士掌詹事府典内制修武廟實
錄完賜金幣優等進尚書予告歸省還出理部事再加
太子少保南京吏部尚書垂一考乞致仕許之給輿廪
有加公貌穎秀而龐饒器量寬然長者為文亦典腴有
成弘間風居翰林垂二十年不遷而以史成得南曹郎
尚書以下多故舊跼蹐不安公抱案自若學士故不當
祭酒祭酒不當南公得南祭酒祭酒不當南太常公得
南太常南太常不當久公獨久尚書内典制不當出理
部公獨出理部禮部尚書非得罪不南公以遷命南人
皆為不平且意有沮之者公亦不以形辭色歸凡十四
年而後卒卒之歲得八十有三贈太子太保予祭葬
贊曰以恬養資不求速榮以樸養文不求速稱八座青
宫既豐且亨八袠文端遐考令名譬彼大河不匱不盈
祁州守天方張先生安甫字汝勉篠菴先生之從子也
先生生而秀朗工屬文登弘治庚戌進士授祁州守以
節惠著聲論最當擢會丁母憂歸服除意不欲出曰仕
為親養耳親今安在徘徊久之乃上疏乞休馬端肅公
在冡宰異之曰宦垂就而弃若脱屣真恬士也特奏進
二級有金緋先生鑿方池築亭其上因自號天方環植
卉竹左圖右書吟哦其間意豁如也先生優游里居餘
三十年而子寰復貴又能弃官侍養以故益自寬於吳
越名山水無不游游輙有題咏若馬鞍澱山巴城諸勝
固几案間物耳先生瀟洒自得與人處和而不流公府
居間盡絶以故晩節望益尊時與大司寇周康僖公齊
稱而先生獨不以位顯年八十四元旦忽謂寰吾其歸
乎蓋三月而示微疾臨終翛然若脱者邑與祁俱有祠
贊曰仕而逸(闕)而葆真挫名名依抑志志伸匪道匪
釋消搖自在游方之内亦游方之外彭澤恨夭香山慙
貴所不殊者坦中無累
祝京兆先生允明字希哲長洲人生而枝指故自號枝
山又曰枝指道人先生天質穎絶讀書目數行俱下於
古載籍靡所不該浹自其為博士弟子則以文辭稱而
不能致深湛之思以故雅鄭時揉錯然至成弘際名能
復古者先生蓋先登矣書法魏晉六朝至顔蘇米趙無
所不精詣而晩節尤横放自喜故當為明興第一為人
好酒色六博不檢勵頗不受方内士賞許其令興寧政
術顧時時以嗜好奪之遷應天府通判致仕所著祝子
通祝子雜罪知蠶衣浮物記語怪蘇材小纂興寧志合
詩文數百卷卒年六十七今像乃朝衣冠老矣而尚腴
澤或云不能全類之
贊曰先生之文縷古餙今其為詩歌庀景匠心獨於八
法形而下者蠕蠕十指若役造化超明轢宋與唐上下
跌宕沈冥景純斯亞
都南濠先生穆字玄敬由丹陽徙為吳縣人先生生而
嗜學能為古文辭數竒不得補博士弟子教授里中時
吳文定公以少宰憂歸里竒而言之撫臣何公提學林
公檄入應天試遂中式又三年而成進士授工部都水
主事改南兵部武庫已遷虞衡員外郎進主客郎中年
五十四乞休吏部賢之為請於上以太僕少卿致仕又
十四年而卒先生為郎數奉使必游游必凌幽險探竒
勝攷究掌故摉金石古文摹搨抄錄亡少挂漏歸老之
日門無雜賓竈不突烟意澹如也惟日以讐討著述為
事卒之日家唯藏書數十卷所著有南濠詩略文䟦詩
話賓話玉壺冰聽雨紀談周易攷異史外類鈔金薤琳
瑯學士大夫爭購而藏之以為帳中秘今像雖冠進賢
服金紫居然一山澤臞也
贊曰強仕而儒以為數竒誰與辟之俾歌賓詩婆娑一
官未老乞歸誰與旌之俾易金緋難進易退其容淵淵
博學多識其腹便便未路翕訾疇白疇堅猗歟先生獨
全其天
唐六如先生寅字子畏一字伯虎吳縣之吳趨里人以
諸生舉鄉試第一當赴會試而有所同載者以賄主司
得題事株累罷為吏謝弗就先生材高少嗜聲色既坐
廢見以為不復收益放浪名教外嘗一赴寧王宸濠聘
度有反形乃陽為清狂不慧以免卒年五十四先生之
始為詩竒麗自喜晩節稍放格諧俚俗冀托於風人之
指其合者猶能令人觧頥畫品高甚在五代北宋間今
像頗質而野顧猶襲太學衣裾若重戴者可悲也
贊曰奪汝薦冐以掾汝何恧讒面靦樸其外文其中咄
惜哉以樂窮以窮工藝乃終
朱恭靖公希周字懋忠其先崐山人徙居吳公初釋褐
為翰林修撰修會典成遷侍讀久之中人瑾矯制奪侍
讀仍為修撰再以實錄完復侍讀進侍讀學士遷南京
吏部右侍郎轉禮部再轉左侍郎進南京吏部尚書公
敦謹誠厚性自規矩以狀元及第六品二十年不遷意
澹如也佐禮部屬大禮垂成諸輔臣相繼罷去公猶持
舊說婁忤上旨時方貴操切而公司大察而科臣無與
者或謂公私之故公抗章自辨言科臣故應考者少即
臣以言路私之固不可如避言路嫌而誅責之尤不可
且臣老不稱職唯有去耳上雖難公去而公意益决温
旨給夫廩良厚公歸近三十年中外薦者近百䟽竟不
起公之為恭敬雖匹婦孺子毋敢慢取予即一介不苟
吳俗薄而内嚴畏公有不善曰吾何以見朱公其黠者
曰秘之幸毋使公知也公舉狀元以丙辰猶及見新丙
辰狀元而後卒卒之年八十有四賜祭葬贈太子少保
今像頽然一翁而謙謙抑抑小物克勤之意可掬
贊曰公之乞歸威鳳漸鴻天下儀之公為長者祥麟騶
虞天下化之無用之用其用乃弘公存吳重公殁吳輕
豈惟吳輕世悲老成
周康僖公倫字伯明别號貞菴崐山人中弘治丙辰會
試歸葬其祖母以已未廷試除保定新安令有政聲入
為監察御史時武廟初即位所上封事多剴切廵居庸
關以憂歸服除補故官出按山西還掌諸道老成不阿
激遷南京大理寺丞久之為大理右少卿尋擢都察院
右僉都御史佐院事復以憂歸服除起佐南院提督操
江尋轉右副都御史佐院如故遷南工部右侍郎俄改
兵部右侍郎時上欲振風紀以大學士張公璁掌都察
院而公佐之轉左侍郎尋進南刑部尚書未上召為刑
部尚書時大學士桂公萼去位而給事中應奎燦所論
桂客李鶴鳴等事頗有連同去位者張公至天津而返
好謂公桂亦(闕)矣為寬鶴鳴獄以待公謝不敢旬日
南刑部尚書(闕)推左侍郎許公讚内批以公補南而許
公代之公居南刑部無害以七十乞休不允尋得請致
仕里居凡十年而卒贈太子少保公之歸頗與其鄉里
老人為詩酒社善大書有眉山豫章風骨當是時天下
以公為長者而亟用之所至少官謗然不能如其子精
覈成名法家
贊曰當公之前務于抗人主以伸三尺當公之後務屈
其三尺以希人主色公劑其間不隨不激幸而非久乃
獲全璧然所謂康者淵源流通公則近之而至於僖之
小心畏忌則不若靖之寬樂令終也耶
文衡山先生者初名璧字徵明云故丞相天祥裔也避
其祖璧諱以字行更字徵仲長洲人十六而父温州公
林殁於官郡寮合數百金賻先生郤之曰孤不欲以生
汚逝者既服除補諸生下帷讀書恒至丙夜而以其才
傍及諸秇文及書繪皆精絶先生所嚴事故吳尚書寬
李太僕應禎沈周先生而友祝允明唐寅徐禎卿吳徐
工古文歌詩吳又能書李祝工書祝又能古文歌詩沈
唐工繪事又能歌詩而皆推譲先生以為不可及先生
小隸師右軍父子古隸師鍾梁畫師龍眠吳興尤精絶
詩得中晩唐格外趣獨于文取達而已而其試亦不利
久困諸生中甫貢而臺使者薦之試吏部得翰林待詔
預修史史成賜金幣時故相楊文襄公張文忠公皆貴
用事争欲客公而公不往亡何致其事歸先生歸而以
翰墨自娛造請戸屨長滿顧所許獨書生故人子屬為
姻黨而窘者即強之竟日不倦其他郡國守相貴戚連
車騎富人子行珍寶里門外不能博一赫蹏而先生所
最不輕許者藩王中貴人曰此國家法也蓋正德中寧
邸以厚幣聘先生固謝不肯往未幾寧敗天下稱之先
生暇則一出遊近地佳山水所至奉迎恐後居閒客過
從焚香&KR0034;茗談古書畫彛鼎品水石道吳中耆舊使人
忘返如是者餘三十年年九十而卒卒時猶為人書志
石停筆栩然若蝶化者人以為仙去不死也余故嘗識
先生今像最逼真
贊曰先生之才以迨書繪庶幾吳興所獨勝者高蹈蚤
引卒完厥名先生之詩以逮壽考小隃務觀所尤勝者
不以文事受役平原能使吳雅能使吳敦能使吳重誰
言不用不用之用斯其為用
盛值菴公應期字斯徵寅之後也徙家長洲二十成進
士授都水主事治濟寧閘公始為持法矯伉鄉人吳少
宰寬過而稽故之旬日吳公不以為忤公自是益發舒
戚里近倖有挾私物者輙没之時中貴人李廣憑上寵
横甚其家人慴公威投鹺水中以是羣愬公廣怒嗾其
黨秦文誣公逮下錦衣獄謫丞雲南安寧驛擢禄豐令
稍遷順慶通判奔父喪歸服除為長沙府同知進雲南
按察僉事分廵金滄道公前後所蒞以公彊廉節稱其
在金滄尤能折土酋角坐持鎮守中貴人梁裕姦私為
所中復逮下錦衣獄諸大臣言官救之得釋而前已進
其省副使乃之任超為河南按察使歴河南右布政使
以至左公復與鎮守中貴人廖鑾軋伺得其隂將論之
鑾伏乃已時武皇帝幸榆林公不加賦而供張悉偹幸
帥彬從欲有所苛責公不應卒亦不能害也亡何拜都
察院右副都御使撫四川平天全招討高文林及流賊
謝文儀亂璽書褒奬賜金幣以繼母喪歸服除起撫江
西有惠政進兵部右侍郎仍兼副都御史督兩廣軍事
公至欲以氣壓節帥監軍且大有所振刷而謗起矣尋
破歸善賊及思恩土酋後先斬首虜二千二百俘半之
方論功而公以避言得改工部右侍郎理易州山(闕)
謝病歸河决徐沛特起公都察院右都御史治之公上
議四策曰疏曰濬曰築曰改疏者疏上流而殺之濬者
濬故道而順之築者築長堤而障之改者改則地而不
與之爭詔曰可其以春和興而公業用便宜行事大調
兵夫僝上言者援詔書劾公不待旨輙發盛冬困吏士
冰雪間上怒奪公職歸凡七年以廟恩復致仕尋卒年
六十餘公氣矻矻不肯屈下人其數躓也或望之故然
不能不思其材也今像亦稱是
贊曰是為直臣於弘治為材臣於嘉靖之世夫以君仁
則臣直君明則臣材能一伸之而不能竟者何哉
蔡林屋先生羽字九逵居吳縣之洞庭西山因自號林
屋山人先生生而警穎能讀古文竒書既長工屬文又
能為歌詩高自標榜以為韓柳不足言吾所撰著先秦
兩漢少陵不足言吾於篇章建安西京或謂稍近濃雋
不至吳中單薄者而已正行書亦遒勁間臨蘭亭十七
帖人或從傍指摘其離者先生曰不然吾非臨右軍吾
乃教之為諸生與文待詔徵明齊名而已他秇不盡能
頡頏其外若相善内不伏也為諸生者四十年而貢以
太學上舍就選人尚書意憐之曰此故蔡生耶授南京
翰林孔目二載致仕歸卒年七十餘無子今像目稜而
頥張鬚蝟磔老矣而氣不衰
贊曰士有顯晦兮造物權之為文慕古兮誰則憐之躑
躅兮而竟弗前侘傺兮而猶自憐歸來兮西洞庭之石
田
顧東橋先生者諱璘字華玉其先吳縣人也徙家留都
為江寧人先生二十一成進士為詩歌與劉麟元瑞朱
應登升之齊名曰江東三才子由郎署出守開封坐累
謫入為南京吏部郎復守台州歴藩臬所至有聲實自
山西臬再遷浙江左布政使轉廵撫山西右副都御史引
疾乞休吏部言其太驟以布政使致仕先生居閒無事
多縱游山水間觴詠自適者十餘年而始起家廵撫湖
廣入為吏部右侍郎以督顯陵工留為工部左侍郎兼都
御史陵工成進尚書兼修承天大誌先生開局聘楚故
名士宦廢者王廷陳顔木王格分任之書成乃不稱旨
遷南京刑部尚書被論致仕卒所著有息園諸集若干
卷先生詩富才情格不必盡古而以風調勝往往膾炙
人口文小弱然亦宛宛雅趣延接名流如恐失之有弟
&KR3265;以按察副使謝病歸才不能如先生而峭厲過焉
贊曰弘正之間天昌厥辭李何(闕)之邊王翼之䟤䟦中原
江左其誰昌榖後勁公乃先馳緜麗才情紆徐規矩六
季風流庾鮑庶幾
都察院左僉都御史虞山陳公察字原習常熟人舉進
士授南昌府推官入為監察御史按滇蜀久之遷太僕
少卿謫潮州府教授復為信州倅晉浙江按察僉事俄
超副使遂遷山西按察使山東右布政使浙江左布政
使入為光禄寺卿改都察院左僉都御史提督南贛汀
漳軍務乞休歸卒年八十三公為人短小精悍負直節
慷慨喜事其為御史數上章阻上廵幸建皇儲條數中
貴人不法再奪歲奉最後上廷鞫給事中楊言怒甚公
忽大呼曰臣願代楊言死上目攝公不為阻退而奏書
極論之上竟不罪也其遷太僕垂六十矣而猶薦代人
太僕例不當薦代人故謫所居官青衫欵叚再日一肉
按覈墨吏若仇歸而僻居監司守令過從者時出所飯
麥飯佐以薇藿而強進之又作吳語刺刺是非不少借
以後進謁公者少有能得公色以故相率指摘公謂非
情實余謁公公老矣強而談死節礪行之士猶張目齒
擊云
贊曰公在國兮咸以為司直兮歸里兮或以為吊詭兮
寧矯而徧兮毋瓦全兮寧無理口兮内無疚兮
周恭肅公用字行之别號白川吳江人舉進士授行人
擢南京兵科給事中遷廣東左參議轉山東按察副使
治臨清兵偹進福建按察使河南右布政使遂以右副
都御史鎮南贛入佐理臺事遷吏部右侍郎轉左侍郎
下除南刑部右侍郎尋遷右都御史長南臺為南工部
尚書改刑部太廟灾乞休里居者十載而以工部尚書
召理河道改督漕運入為左都御史長臺事滿二品加
太子少保尋改吏部尚書卒於官贈太子太保公有文
行其為給事中侃侃不失職然亦不激詭所歴方面杖
節領鎮俱以廉勤幹濟稱為侍郎四掌部事縉紳賢之
坐尚書鋐所嫁禍下除公默默不自明以是益信其為
長者晩而秉憲握銓天下想望風采凡再司内外察見
斥者不能修怨當是時貴溪分宜二相勢交軋公處
之寬如也可謂高朗令終者矣
贊曰才不見長善無近名力雄萬夫外若不勝于垣于
臺于鑑于衡是以令終顯融昭明吳江之清公與俱清
吳江之平公與俱平
顧文康公鼎臣初名同以夢改今名字九和别號未齋
崐山人舉進士第一為翰林修撰預修孝廟實錄遷侍
講轉左春坊左諭德兼侍讀世宗初為經筵日講官移
疾予告久之病良已復官尋遷翰林院學士掌院事明
年超拜詹事府詹事學士如故久之遷禮部右侍郎尋
以吏部左侍郎掌詹事府事進禮部尚書兼掌如故屢
教庶吉士監錄累朝寶訓實錄成加太子太保主考會
試進兼文淵閣大學士皇天策表禮成加少保太子太
傅兼武英殿大學士上南廵狩承天公佐皇太子監國
其敕公有内自禁掖外而都城及邊陲并大小百司庶
務悉以付卿語蓋皇太子方幼冲上所以寄之于古亡
兩去公長七尺虬鬚虎顴目烱烱射人聲吐如鐘性&KR1542;
弛好聲酒及内人或以風之意殊弗屑也自其在班行
上固以目屬之及進講益稱旨亟欲大拜而為故相孚
敬所阻止然上内憐公即言路見抨射愈苦愈不聽也
前後所賜白玉金寶束帶麒麟飛魚蟒服御書銀章金
綺食物不可勝計公以病噎在告久之乃卒年六十有
八贈太保賜祭及葬遣官護其喪歸所著有詩文雜集
合奏議凡若干卷公不好修鄉曲名以故少稱者而其
所䟽築邑城丈田均賦久而見其利始思之為疏乞專
祠以祀詔曰可
贊曰高文大篇虎顴虬髭為多士魁為大臣師晩而登
庸為帝所廃屯膏未施誰其尼之則壤城城没始見祠
魏恭簡公校字子才崐山之真義里人弱冠舉鄉試其
明年舉會試皆高等尋授南京刑部主事進郎中移疾歸
召為兵部職方郎中不赴居久之起為廣東按察副使
提督學校父憂歸服除調補贛州兵偹副使乞休再補
河南按察副使仍提督學校入為大理少卿改國子祭
酒以進講忤旨調太常少卿進本寺卿提督四夷舘遂
致仕中外交薦皆不起卒年六十一贈禮部右侍郎公
始在郎曹時與故大司馬胡永清李立卿為經濟之學
已與故少宰余子積為身心之學居恒謂上天之載無
聲無臭惟潜龍近之其大要在主敬而敦踐履天下盛
行王氏學公與之不甚合而其召用也實出故相萼當
是時故相璁忌而排之唯上亦以公迂不復用也公卒
之日天下信以為賢長者而學廢不傳久矣余嘗獲侍
公儼若寺所塑阿羅漢者今像僅志其大都耳
贊曰主敬之學實程叔子而公奉之務敦踐履凡所著
書亡適非體是故講筵垂用而尼道之不行公其已矣
此洙而微寧不悲只
徐廸功先生禎卿字昌榖吾州人也而徙於郡先生自
為諸生即與唐寅文璧相唱酬有名而其語高者上彷
彿齊梁下亦不失温李以為快既成進士始與大梁李
夢陽信陽何景明善而夢陽稍規之古自是格驟變而
上操縱六代而出入於景龍開元間初若覂駕不受羈
徐而察其步驟開闢鮮不中䋲墨者當是時吾吳中獨
先生能狎主中原盟而惜其蚤死不獲持牛耳然廸功
集談錄藝亦足以雄矣先生為進士時上忽使中貴人
問先生與陸深名顧深得舘選先生弗得也授大理寺
左寺副居久之鬱鬱不得志乞徙南便養而會以失囚改
國子監博士以貧病卒年僅三十三時王文成公守仁
為吏部郎初與其儕談道先生驟見而悦之亡何卒王
公為志銘意若欲當先生師而謂其詩與談藝錄皆非
其至者操觚之士争笑之先生貌戍削血不華色非飯
顆吟瘦將亦通眉長瓜之倫也故不如以詩名吐納何
益矣王公語尤誕不情
贊曰詩途百端其流相傾餖飣為工酬(闕)騖聲弱者萎
薾強者憑陵吳之不競夫豈才情天發神秀乃鍾先生
孤鶴嘹唳威鳳騫騰蛾眉新月萬古春冰惜哉中夭竟
寒齊盟
弇州續稿卷一百四十八
