弇州四部稿卷一百十五
眀王世貞撰
文部
策四首
山西第三問
問太廟之時饗也與文廟之釋奠也盖皆有從祀焉
豈亦出於報功崇道之意歟其禮始何代而損益何
主大較可得聞否國家於典禮至眀備也先帝盖惓
惓致意焉今太廟從祀之臣自成祖而後寥寥矣不
聞有議增入者文廟之兩廡自元季而後寥寥矣間
有議增入訖於今未定者抑果難其人耶或慎重其
典不輕舉耶國家熙眀累洽之運以崇德右文稱而
使列聖無臣孔門無賢甚愧不取也諸士子熟琬琰
之編且事俎豆久矣其母曰鄒人之子不知而不以
告也
太廟之有從祀者謂能佐其主衍斯世之治統也以報
功也文廟之有從祀者謂能佐其師衍斯世之道統也
亦以報功也其典歸之秩宗而其議掌之太常雖德之
者不能舉無功之祀怨之者不能廢應祀之功斯禮也
人主行之以厚道而持之以公道者也盖愚嘗讀商盤
庚之告曰兹予大享於先王爾祖其從與享之及洛誥
曰記功宗以功作元祀而後知先王之用情於其臣也
又嘗讀周禮大司樂以治建國之學政而合國之子弟
凡有道有德者使教焉死則以為樂祖祭於瞽宗而後
知先王之用情於其師也生而共其禄於朝死而共其
饗於廟而君臣之體一矣生而以兹地嗣其教沒而以
兹地配其饗而師弟子之體一矣夫禮有其舉之莫敢
廢也禮舉矣而不備於盛世君子之所以為禮恥也禮
備矣而世無其人以應之君子之所以為盛世恥也太
廟之有從祀其制見於周而其議詳於高堂隆任茂大
抵以一代之臣配一代之君而已至唐而可考者淮安
靖王神通梁文昭公房玄齡而下距太尉李愬凡三十
二人也至宋而可考者韓忠獻王趙普濟陽忠武王曹
彬而下距丞相葛邲凡二十四人也其它固代不絶也
夫金偏隅耳而猶能舉舍音尼瑪哈烏珠張浩輩之祀
而況不為金者乎文廟之有從祀其禮起於漢延光而
其議定於唐貞觀大抵以其有功於聖經而已而不必
盡論其人也故貞觀之詔自左丘眀卜子夏而下距范
甯賈逵人盖二十二也宋至元豐而益者荀况揚雄韓
愈也至淳祐而益者周敦頥張載程顥程頥朱熹也至
景定而益者邵雍司馬光也其它固代不乏也夫元勝
國耳尚能進董仲舒而其人有許衡吴澄者應之而況
不為元者乎眀興高皇帝之初念無以昭宣諸功臣之
烈建太廟首議以李韓公善長等六公及胡越公大海
等從饗最後韓公坐嫌死而六公亦間不得與逮永樂
而始定自中山開平二王而下距永義侯世傑凡六王
五公一侯十二人從文皇帝祀者至洪熙而定文武臣
惟河間王玉東平王能寧國公真榮國公廣孝二王二
公而已先皇帝之世於宗廟大典盖惓惓焉首上太祖
徽號及追上文皇帝祖號已采禮官言進誠意伯基從
祀太祖位六王下而以僧故斥廣孝使祀大興隆寺尋
用翊國公勛請進其祖營國公英天下不以私病英而
以公快基廣孝謂英功足稱也獨仁宣而後寥寥無聞
者過也夫承平之世先文德而後武功則列聖之丕承
宣眀治道抑何章章著隆也忍使萬世之後謂眀有君
而無臣不得比於唐高宋真之季耶夫以楊文貞李文
達商文毅劉文靖楊文忠之賢於輔而不得從蹇忠定
王忠肅王端毅馬端肅之賢於銓而不得從于肅愍之
賢於樞而不得從張定興輔之三下南交朱宣平永之
八佩將印皆位太師握環衛為心膂牙爪而不得從何
也其人縱不能與中山開平等豈盡出世傑真下耶愚
以為禮官臺臣當一建白下公卿大夫博議而精覈之
進其灼然者不為過也高皇帝又念無以表揚我先師
之道詔革天下神號而獨不以及夫子且謂所封爵及
諸從祀者俱如故至正統而益以胡安國蔡沈真德秀
吴澄先皇帝之世於文廟大禮愈惓惓焉凡再釋奠幸
太學爵改王而為師神改像而為主佾改八而為六盖
前是從祀者奪揚雄矣已采輔臣言退荀況馬融劉向
賈逵王弼何休戴聖王肅杜預吴澄而罷其祀抑鄭衆
盧植鄭玄服虔范甯而祀於鄉進王通胡瑗楊時蔡元
定最後以濮議故進歐陽修天下不以私訾脩而以公
許王通等謂脩學足稱也然此皆先世儒耳至於眀而
獨寥寥者過也夫治統與道統而俱盛即列聖之嗣德
揚詡教化抑何孜孜不替也忍使萬世之後謂眀以功
而不以德至不獲比於元馬上之俗耶當嘉靖中言者
請進薛文清瑄從祀會議且定矣一二沮之者謂其鮮
著述無大裨益天子伸其說而屈其請今上初言者欲
併合王文成守仁陳檢討獻章而祀之復下羣臣議其
許瑄者十而九其許守仁獻章者十而二三而卒莫定
也豈非以瑄經行淳備篤信守死出處以道有功聖門
至於守仁則因其致知而疑其慧於獻章因其主静而
疑其寂耶其近於慧與寂者其流之罪也非其師說也
是三人者縦不得與二程朱氏等豈盡出胡瑗楊時下
耶愚以為禮官臺臣當再一建白下公卿大夫博議而
精覈之進其確然者不為過也然自高帝諸功臣而下
尚有說焉李韓公之佐開創固不下酇侯雖以嫌死帝
尚為諱之若馮宋公勝之佐大將軍取中原下秦隴降
納克楚二十萬之衆傳潁公友德之從大將軍取山東
其平蜀功冠諸徹侯而開滇南二百年之地惜其終於
帝之末遘革除之變而未有舉也勲烈固伯仲岐陽
而子永義矣縦不得從太廟祀亦宜别於其鄉隆其贈
諡而錄其後不宜使子文之勲為若敖氏之餒鬼也彼於
聖門而稱學者若吴聘君與弼之介胡布衣居仁之敬
魏恭簡校之端羅文毅倫文恭洪先之守似亦可祀於
其鄉今恭簡有專祀而諸君子未備不可一次第舉乎
而愚又有進於此者先朝之黜漢儒凛乎斧鉞矣夫卑
漢者所以尊宋而不知其陷宋儒於背本也令訓故之
學不傳即眀哲如二程朱子亦何所自而釋其義乎愚
以為若盧鄭等者復其祀於學而劉向吴澄輩專其祀
於鄉可也斯禮也愚能言之即執事能聽之而議者未
必許也今天下難其典而易其人者何也遠者不能悉
其實而近者有所疑於心也愚故曰斯禮也人主行之
以厚道而持之以公道者也
第四問
問太史公有云天下熙熙皆為利來固聖門罕言之
然大學稱理財冢宰制國用豈非以當世所急也耶
即不敢與諸儒生為雅言夫齊越蕞爾國耳管夷吾
計然為之謀而卒以富役天下桑弘羊一賈人子然
當漢疲耗之極而營之使大農有竒羨劉晏幹吏
也以區區十五道之賦而供度支不乏果何筴也今天
下雖號全盛然中外恒枵然若果然之腹不能以月
計大司農時時告不支矣豈其源尚有可開而其流
或有可塞歟願與諸生商之以觀有用之學且上主
計者采焉
執事拳拳以理財之要下詢不佞書生也授之握算不
知縦横其何以仰佐末議于主計者雖然敢不罄所見
聞以對大抵富國易富天下難富未開利之天下易富
已開利之天下難得人而專聽其法易以法而強授之
人難夫管子者古所稱能冨國者也今其書曰錯國於
不傾之地積於不涸之倉藏於不竭之府所謂倉與府
者五穀桑麻六畜而已其外則官山海所謂負海煮海
負山鑄山籠百姓之利而收之官而已又其外則制罪
大小入以兵甲鈞金束矢而足五兵而已財有餘則借
以使敵如貴買莒椘代衡山之物以疲其上下之力扵
物而已故天下弱於齊之富而齊霸所謂能冨國者也
其次莫若計然計然之書曰知鬭則脩備時用則知物
二者形而萬貨之情得故積著之理務完物無息幣以
物相貿易貴上極則反賤賤下極則反貴貴出如糞土
賤取如珠玉財幣欲其行如流水行之十年而越大富
以其貲傾吴而横行江淮間所謂能富國者也然此一
方耳四封之内皆隣敵也其流易達而輸易委盈縮易
曉也我故得而發我之贏而時中彼之急收彼之無
用而為我之有用母之權長在我而子之息長在彼肥
我而不憂彼之瘠損彼而不為我之累故曰富國易也
若夫天下則不然盡四封之内外而皆吾地也其人則
皆吾人也肥在左則瘠在右損在遠則累在近管子計
然之筴有所達而不必盡達也故曰富天下難也漢武
帝因文景之遺貲不勝其溢而脩怨於匈奴已脩威於
東韓西域南夷已又脩其欲於宫室帷帳遊幸之事河
決歲侵又從而齮齧之盖不數年而大農少府水衡之
金錢米粟盡矣於是桑弘羊為治粟都尉筦天下鹽
鐵乃請置大農郡丞分部主郡國各往往縣置均輸鹽
鐵官令遠方各以其物貴時商賈所轉販者為賦而相灌
輸置平凖於京師大農之諸官盡籠天下之貨物貴即
賣之賤則買之抑天下物名曰平凖又令吏入粟補官
罪人得贖罪禁盜鑄告緡錢算軺車船賈人一歲之中
太倉甘泉滿邊餘穀諸物均輸帛五百萬匹民不益賦
而天下用饒今世諸儒者掩口不欲道弘羊弘羊故心
計臣非諸齷齪儒者比也雖然謂弘羊能開之則可謂
弘羊能生之則不可盖漢興人主世世守共儉宫室之
湯沐不以煩大農而悉推山澤關梁之利以予民民得
恣取而無禁故農利十一工利十二而商利十九至武
帝國家之用始不足而弘羊輩始得以其心計而通利
孔執事試屈指而籌今之天下於漢賦財法嚮所稱有
一之不備者乎弘羊而在更何所加故曰富未開利之
天下易富已開利之天下難也當肅代時戶口之耗十
八九人主而下至六師供邊之費悉仰給於劉晏之十
五道晏好用廉勤吏先愛民故非弘羊比也然其大旨
不過在於捷得四方之物價使食貨輕重之權使司恒
為之掌握利在官而害不在民其所謂愛民者又不過
捷得四方之豐歉豐則糴歉則糶以兩利而相濟其所
謂理財者不過寬予鹽商之資以收鹽利厚處漕艘之
費以收漕實而已故謂晏能整齊之則可謂晏能生之
則不可執事試籌今之天下即有如弘羊晏者在能
捐百萬金而不之問乎能聽其自辟召立富貴人乎左
右不中制而臺省不外議乎故曰得人而專聽其法易
以法而強授之人難也邇年國用乏大司農不能當中
旨數更易中外士大夫朝夕以用為憂公車之牘至累
月不能竟十道之使旁午而未久輒報罷鹽政壊而思
復其舊計開中之入更損二十萬緍且中止矣屯政壊
而思飭其舊計其羨僅足以供本軍行之三年而復廢專
官矣欲鑄錢而計鑄之入不能當其損矣欲設官會行
鈔法而國家不能出數十萬金以為之母矣累世之蓄
困於先朝之工禱而天府竭矣爰贖之所積困於頻年
之徵觧而郡邑倉庫竭矣水旱蟲蝗加以無名之賦而
閭閻竭矣廣盜起而所費者歲以數十萬計而五嶺之
公私貧矣河決而所費者以百萬計而青徐兖豫之公
私貧矣外有日重而必不可已之邊計内有日益而必
不肯已之宗藩然則如之何曰此在人主精思之委計
於大臣而後可也邊計不可已則加重於主兵而少調
客兵使兵得息而食減宗藩不可已則漸限其封爵而
聽其從四民之利使人自便而禄減罷不時宣索則六
宫之用簡而戶部舒停非時工役則將作之用簡而冬
官裕清内府工匠力勇之數覈錦衣騰衝府軍之籍則
冗食省而漕糧有餘毋輕以一人言而遽興毋輕以一
人言而遽革則國是定而司農得少展其技嗟夫入利
之孔開已盡矣然細而不勝其出利之孔語云涓涓不
竭將成江河況若江河之決乎哉故其德莫大乎節儉
夫節儉者眀主之所優為而左右之所不甚喜者也主
慎於賞賜則左右見以為寡於澤主難於興作則左右
見以為窮於侵主精於搜覈則左右見以為無所匿其
弊故自古中外之臣言及利計毋論其可否也朝上而
夕報可著為令甲有之言及國蠧毋論其重輕也朝上
而夕報罷甚且付廷尉矣噫即管計諸才臣杜口可
也
第五問
問外國之為中國患也久矣邇者盖益訌焉以戰則
多餒以守則多瑕孳孳然聚天下之策而日講求之
而卒不得其要領夫我之所以不敵者其故何也敵
雖強其視匈奴突厥女直蒙古孰類今縉紳之士或
議戰而介胄之士或更議守要必有折衷者眀威德
薄海内外今縦不能犁王庭鹵老上而勒石於燕然
之顛四郊多壘即何策以洗其恥乎諸士子之鄉中
敵數矣其必有習者眀以語我
中國之不能與外敵者久矣而今為甚其說凡有八曰
聚散之勢不敵也大約中國勝兵與敵控弦之騎校之
可各得三十餘萬我散而為九邊而敵長聚是以九而
攻我一也其不敵一也勇怯之實不敵也敵便馬疾鬭
耐饑渴上下馳逐若風視死若赴而我於是數者無一
焉其不敵二也勞佚之形不敵也敵因糧於我我裹糧
而應之不待三日而自困其不敵三也騎步之力不敵
也我雖騎不能疏行突鬭而為騎陣敵無所不衝而我
無所不應也不敵四也攻守之機不敵也敵既闌入邊
扼宣大薊晉之要衝而居之馬首東則東犯西則西犯
彼無所不攻而我無所不守其不敵五也客主之變不
敵也敵入而烽始舉烽舉而兵始出敵顧為主而我顧
為客彼得從容設伏以誘我其不敵六也專緩之計不
敵也敵自春而至秋其上下日以入寇為計自辰而至
夕其事非鬭即獵其所工非騎即射而我之吏士則營
營焉不憂鬭而憂其妻子為文武大帥者不憂外而
憂内又加以文法簿書之是牽逢迎便辟之是熟而望其
能膺懲大憝哉其不敵七也上下之情不敵也敵自其
主帥以至於鬭卒無貴賤一也其嗜欲易通而沈慸易
達也我士卒之於偏裨偏裨之於大帥武吏之於文吏
邊臣之於大臣若隔九閽焉而何以責之效力也為敵
間諜者本我中國之民而以我情予敵為我烽堠者本
我中國之兵而以我情予敵其不敵八也夫所謂八不
敵者審矣然而敵卒不能為我害者何也是匈奴突
厥之敵而非女直蒙古之敵也夫所謂女直蒙古之敵
何也自其立國之始而地半已中國之中國之民安敵而
不相鄙也敵安中國之俗而不為苦也故以中國攻中
國而敵得饒於戰以敵供敵而敵得深入而久居也若
夫匈奴突厥則不然其嗜欲不合也其居處不便習也
其寇也利中國之玉帛貨賄而不必有其地利中國之
子女技作而不必有其民匱則至贏則出月盛壮則攻
戰月虧則退兵深入則虞歸久居則虞疾中國之所以
獲支梧而稍息肩也夫不求我之所以勝漢唐者而幸
敵之尚為匈奴突厥愚以為中國之計左也夫薦紳守
和親而介胄言征伐自古則然今薦紳之士不習戰者
則曰敵亦人耳此其衆不過當漢一大郡戰不勝則誅
帥守不固則誅守臣吾法行而前固無衡敵介胄之士
習戰者曰不然敵鬭士勇三倍我其馬力十倍我試即
邊兵人校之其見敵而不股栗者十不一也其能角敵
而互見其技者百不一也夫士畏敵而不畏將將甘死
法而不死敵何以言戰哉愚以為皆非也愚非能抉穣
苴臏起之秘起衛霍於九京而與之筴也不過諸邊大
夫之所恒知者其略曰審形勢眀賞罰定國是重將權
而已夫所謂審形勢者不敢遠及秦諸邊也姑請言其
近者宣大之險與敵共矣其法當以戰而為守山西薊
邊險猶在我也其法當以守而為戰以戰為守者非必
戰也我棄小堡而併於大堡堡宿銳士栖餱糧擇帥以
統之使不可下而簡募精騎如所謂百保鮮卑者分屬
諸驍將以為竒兵或擊其抄卒使不敢散而輕我或襲
其輜重使不敢易而近我然後多間諜以離其黨廣招
誘以弱其勢十年之内敵庶幾且遠乎以守為戰者非
必守也敵不入則堅墉浚濠宿兵以待之敵入矣清野
以疲其騎清野矣堅壁以防其攻壁堅矣設疑而誤其
路路疑矣嚴兵而尾其歸此所謂守道也不然而責宣
大以守是坐困也責山西薊邊以戰是立敗也所謂眀
賞罰者其說非徒謂峻罰也賞固當先之夫古將兵
而峻於罰者莫過楊素將將而峻於罰者莫過漢武帝
然而樂為素兵者樂微功之見知樂為漢武帝將者樂萬
戶侯千金之易致也故酷罰者人之所欲避也而賞能
奪之戰危者人之所易曉也而賞能愚之今國家於失
律之法嚴矣獨所謂賞者極於數十金而所謂爵者不
及世欲以此而售人之死命何也愚以為人主精意於
此如趙藝祖之别貯帛封椿庫購敵首而又不愛通
侯世爵之賞以待天下之負材而自喜者盖朝奏功而夕
報璽書毋使墨吏持文法譏訶之而後嚴僇社之今使
天下有所甚欲者以易其生而有所甚惡者以易其死
其不悉謀力而致之於敵者鮮也所謂定國是者縣官
下求材之令人得舉所知銓部次第而用之矣其未用
也人人皆諸葛亮其既用也處處皆李元平固所用之
才未盡真而所以待之之道未盡是也不見形而有所
為則議者得以其形而訾之稍破格而有所請則議者
得以其格而繩之愚以為今用人自督撫而下宜精
簡其選既用之後則精專其任而徐待其成一切建白
指摘凡屬煩言閣不令下可也所謂重將權者今督帥
之委非不重也然陽示之重而隂迫之輕為之下者自
一命而上即有奥主咈息嚬笑皆懼觸怒然猶平居言
耳敵一入而督帥不能行之大將大將不能行之偏裨
盖有令下而嘻出而指相目曰此廷尉人耳非而主也
故愚所謂重者居平不為之中制敵至則聽其誅賞敵
退務覈其情實而已凡愚所以對執事者疎節闊目不
能為必勝之筴也異日倘捐前箸而借我尚當以根本
之說進
湖廣第一問
問古推功者重開創語德者歸守成殆未有以易也
我高皇帝逐亡元定㝢縣冄闢天地驅一世之豪傑
而左右之不亦功倍堯舜哉其良法媺意提衡畔渙
顜若畫一盖二百有餘禩而天下謐如也文皇戡家
難泰陵敦身軌赫然聲施異世焉其後先承顯之烈
亦能舉其大略否今上業方在冲幼而薄海内外奉
澤共度搢紳黔黎交口而頌聖哲以為過周成漢昭
萬萬夫萬古莫二之功我高皇既擅之乃今上秉齊
聖履大寳而富春秋萬古嗣盛之德此其時矣將何
脩而可以比扵先皇觀也諸生為精言之不佞將以
聞於上
聖人有先天而創大業者天下歸功焉有後天而弘大
化者天下歸德焉功不在一時而在百世之後者其所
貽者孫謀也德不在一時而在百世之前者其所繩者
祖武也功與德不可岐而二者也故夫創有德而守有
功振廢之謂功垂訏之謂德二者相因以成其盛者也
執事頌國美揚聖哲欲人主上登三下咸五而先以高
皇帝之大功與所以垂治安之道而至今者為問甚盛
至心也愚無似敢以不敏對盖孔子嘗觀河洛而歎曰
微禹吾其魚乎又美齊氏之績而曰微管仲吾其被髮
左袵矣夫禹之功誠大然是時原隰之膏沃比耦而黍
稌者尚有之即不治猶不至盡天下而革其舊至管仲
之季北不過山戎跳梁燕薊之末垂南不過椘蠶食江
漢諸姬而已而所謂楚者猶竊中國之衣冠而談禮樂
管仲亦僅能膺懲而扞圉我耳孔子尚稱服其仁而况
於元以荒服邊裔之衆纍我中國而悉臣之舉一世之
豪傑頫首而事之以為主傾耳而聽之以為令俗日化
於淫哇而不自覺故夫所踐者莫非其土也所臨者莫
非其人也高皇帝起淮右提三尺劍以與羣雄角而
勝之乘勝而北驅逐而置之大漠之外乾坤闢而再位
日月滌而重朗海嶽奠而如故民人復而維新夫豈直
得聖人之威哉即軒轅遜五兵而大禹譲玄圭矣高皇
帝猶不自聖兢兢焉奉大寳于盤水馭六馬以朽索鷄
鳴而起未辨色而視朝不以寒暑間者戒滋逸也六宫
取充位而已無燕趙二八之奉戒滋蕩也賜租之詔無
歲而不下戒盡民也一記閱江樓幾成而罷之終其身
不為離宫别館戒游豫也去嶽瀆神祗之濫封而歸本
號戒䙝神也滇詔平卧榻十七年而始克平戒勤兵也
朝鮮亂安南阻日本貳閉關而聽其自服而不之討戒
啟釁也廢丞相析中書省而六之不得相彈壓戒專國
也五都督府握兵籍而不與調發兵部得調發而不治
兵戒專戎也六尺之孤垂拱而不置母后席戒内干也
外戚食國租而不與政戒外移也南面三十年而不改
元薄海内外稱臣妾而不加徽號戒侈心也高皇帝雖
以神武盖一世而抑其才以下一世之賢士其尊在九
重而洞徹其肺腑以與閭閻之志通其開闢之績足以
當天心是故歷十餘祀而天眷益厚其深澤膠固於民
志是故歷危疑震撼之際而不動其紀法足以綱維乎
後代是故指鹿訓狐之輩欲竊之而不能久執事之所
稱高皇帝者功而愚則所謂高皇帝之所長有天下不
盡以功也繼高皇而聖者莫若成祖人見其聯數十萬
之衆垂百年而再造區夏六龍之駕四出塞而單于請
命餘皇之卒徧海内而越裳重譯凡有血氣莫不尊親
以為是成祖功乎不知其大指乃在親近儒臣杜絶女
謁表章六經却請封襌而所謂功者不與也繼成祖
而聖者莫若泰陵其媺政固不可更僕數也大要在奉
兩宫睦諸邸御經筵親朝政禮耆輔優言路畏天警悲
人窮躬節儉敦仁恕盖十八年如一日焉人以為考皇德
乎哉鼎成之日而深山邃壑田畯紅女號泣思慕若孺
子之於慈父母故内訌於謹雄寧彬外躪於鐇濠劉齊
藍鄢輩而天下晏如也是則我孝皇之功所以不朽也我
主上御極之載距高帝戊申所二百餘矣天道變而人
事應之煥然鼎革以昭中興之治是天下之大期也屬
者歲頗登匈奴革面南越授首無兵革之警中外得以
精意而承令是天下之大機也主上以冲幼握大寳凝
然不動聲色尊嚴若神委政耆碩講眀經誼一二元老
相與夾輔内外宫府一體政不旁落即書史所載周成
漢昭之内何敢望萬一焉是天下之大本也期不可忽
機不可失而本不可不預培而默滋今虎觀諸儒日横
經而講者無非三代帝王之訓而大臣之所進說圖解
其善惡凛乎萬世龜鑑也第不知燕閒蠖濩之際亦嘗
内騐之身心而外騐政事乎人主一身父母宗子其精
神上與天相流通而下與萬姓不隔者也上帝臨汝無
貳爾心一夫不獲恫瘝乃身盖凛乎其可畏而惻乎其
不容己者也故人主之念不可使少怠懼其日安於佚
也緣識不可使早開懼其旁入於欲竇也才不可使有餘
懼其求於治之外也左右不可使便辟懼其唯言而莫
與違也我二祖一宗之政不下榻而可以按求至二帝
三王之心法又不在簡冊而在方寸耳人主中心無為
以守至正公卿大夫日取祖宗法而夾持之十年而財
不裕民不安外國不賓服禮樂教化不漸興者吾不信
也夫以高皇帝之烈崔巍昭烜與天地並而後皇以廑
廑守成之政仰而思嫓不亦計左失當哉而愚復以廑
廑守成之說進得無益其左也雖然人主陋漢唐陿祖
宗以為非至治之績而必欲上等於堯舜其志非不恢
乎大也然出之不以本而行之不以漸掇拾經史之陳
言而施之不相入之俗強物之情而就我此王安石之
所欣然以興而韓富司馬之所惄然而深憂者也孔子
曰如有王者必世而後仁又曰無欲速無見小利無欲
速則必求所以寬收其效者無見小利則必有所以究
其大者請更得從容而愚始敢以文帝之謙譲而未
遑者一進
弇州四部稿卷一百十五
