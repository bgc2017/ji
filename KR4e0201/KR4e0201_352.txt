弇州續稿卷一百七十八
明王世貞撰
文部
書牘
與元馭閣老
齎疏人歸得尊兄手教骨肉之愛種種懇悉而至於奬
廉直急材諝覈實用於上臣之誼宛然敬服敬服此間
即積潦之後驟得晴二麥差回十之三四而一晴遂至
四十日中間雖有小雨未成霡霂麥租既以潦萎麥穗
復用旱枯為天公者亦不仁哉南北米價有及二兩者
熟地亦不能不一兩餓莩載塗流屍蔽水中戶以上目
前尚可支吾閏六七八九月何以度日興言及此心膽
寸折太湖寇勢頗猖獗聞欲發兵取之不知可成擒否
自奉明旨嚴搶奪之刑申遏糴之禁物情稍定南都卿
士大小邇來無一敗羣者濟濟可敬弟欲求異材可以
寄緩急碩德可以寄表儀者似難其人楊震老今晨北
首矣兄為何以尚鳴不平為艾穆推轂陽秋片語便足
吐氣錢非致政方伯耶弟初頗疑李見羅乃有此事昨
果聞滇中宦游者與之訟冤以為未至如直指所陳許
京兆至欲為之辨疏具草一揭徧達政府亦自成議論
一者見友道之不薄二者彼法門中殊有護法人
又
弟以閏六月十八日自莫愁湖歸忽得亡弟書一紙蓋
十四日午時絶筆也字雖不甚楷而遒雅有法首云前
已作死計不意復延百日餘事體一了當夫復何言此
番種種惡證俱集力憊氣淺甚難支持恐在旦夕矣弟
性敏而有膽決加以學力定力故遂能輕死破戀但不
能受苦為仙師窺破今日方死手下此工夫寧耐不然
躁與亂遂不能攝持矣惟日請印師輩誦佛千聲餘無
事也六親既己無情即見吾兄猶如不見天下雖饑荒
聖主能蠲賑事尚可為惟願廟堂勿固寵勿近小人勿
聽人言勿搜人過諸君子勿徧見勿立黨勿思報復則
世界自平矣此外又有百餘言祇是寄囑留都故人語
絶不及私結法無一筆誤弟尚謂可得三五日延别發
騏兒信則遽以是夕逝矣嗚呼痛哉痛哉兒書謂神色
雖萎損而氣度如常妻子有問者皆不答苐云但看四
月内遺囑而己街鼓動忽喚水浣足巳據胡牀而坐左
目瞑小時右目亦瞑問不昏散否猶點頭頃之脱然蛻
矣有目來未見比丘道人能若此者在彼教中尚不謂
奇我法中自是磊落男子漢獨弟過惡叢累晚路小警
尋復蹉跎致覯此變六十三年去死何幾而朝夕茹荼
飲痛也且大馬之齒踰亡弟者十矣私意非久當挂冠
相守小時以一把骨付之今即死後亡弟矣亡弟死猶
有兄兄死誰為之弟者曩時竊憂其不能過秋令渠亦
自憂之故欲及其存日乞骸一歸訣而今竟何及也老
兄生平視吾兩人真踰骨肉且此子年位名行約略與
次公鴈行展弟書必至痛哭流涕亡弟所云廟堂四語
不惟道兄不着亦似與諸老無干但將死之言毋論其
善與否一采之可也若諸君子云云弟當覓何人道道
之亦水投石而已四月遺囑必欲以志銘奉懇蓋以海
内知巳無兄似者計必不忍以例却弟於兹時方迷亂
不復能具行狀當俟後期旬日以來昏昏惘惘形神不
相屬或夢或醒或嘘或泣中得絶句詩數之凡二十四
首竟不知作何語今錄以奉吾兄并示辰玉欲令知吾
痛而巳萬夀在邇不敢輒露章移病九月間必欲伸此
念歸理葬事草狀請志併為刻其遺文辭慰藉孤嫠惟
兄憐而放之勿視為秦越也寧但情所不能留四十二
年塗抹至此而尚不知休不中為後生輩唾殺
又
旬間有戶科齎奏人去附報亡弟訃音并叙苦情一二
計當達記室矣昨徐似野之壻吳生來得尊兄手書尚
以亡弟嚮安為慰讀之轉更悲咽耳弟自十八日晚得
信次日即苦脾疾強進藥餌久之乃愈愈數日復發今
尚在料理老淚漬目眥爛睛昏過午輒茫茫疻痏徧兩
手股竒癢竒痛而為鄉里戚執諸太學及薦紳慰唁者
所苦褦襶報謁歸而霣泣自念生平奉先君子諱奔太
夫人喪併此為三雖號躃小減却有一種單煢衰䬃之
氣總之生趣盡矣弟自思年來不能守師真之教雖作
官人強酧應飲酒噉肉猶有可解者曰不甚累方寸獨
文字一障覺負吾師不淺耳亡弟真是一佳士亦足稱
能臣有識見有志力有膽決直為事事求勝人役此心
至構奇疾以死殺我身者名旨哉吾曹大抵無不愧見
吾師者亦微覺吾師大漠然異日誰與充五陵弟子者
如何如何兄書所云陳心榖中丞弟不識其面聞此公
甚正而慤禁糴亦未可全非臺抨偶值上怒去之可
惜
又
齎冊人回接到手教凡二紙皆極國事家事身事之詳
字字肺腑但尚以亡弟之向安為慰何南羽之未易北
達如此誦及使人長慟不自禁七月念六日敝僚之長
隂司馬尚與弟同閱監生卷出榜覺有病色勸且出部
静養小時至廿九日己刻痰忽上湧喘急醫不及呼藥
不及進即時絶矣如來所謂命在刹那間豈誑語哉此
公雖僅小於弟一歲然容色壯麗鬢髮利齒政如四十
許人弟老態種種畢露安敢望久存於世也歸思鬱浡
不可言念未過萬夀節且部中乏人方當署篆不敢遽
請然出則駭故人奄忽之不再歸則痛亡弟冥駕之莫
追且以四十二年科第遲暮龍鍾跬步牛後所謂不自
了斷斷如張君者當亦了之耳潞邸之國羣議遂謂冊
立之事決在明春言路便欲借以了前件不知上意縱
有之不欲令出臣下大抵喜事者多知事者少只難為
把舵者邸報第四皇子薨逝詔從簡節足占儉德今又
有一種妄談謂夀宫利長不利少恐起釁端又謂鄭畹
嘗訴人失聖上萬福椑木甫童何緣有利不利齊東之
語此焉足搖撼哉方署事而北兵咨到除留黃馬快船
巳入灣者外尚要三百隻限在凍前不無促迫計亦不
至誤也故鄉得雨今歲似可望收而民困己甚私槖如
洗新賦或可支吾舊逋恐難議償也周元孚尚未到任
此間欲仗為益友當調其英銳使就老成但弟非能久
待者三進士似可收矣春時李武定以書幣相聞甚輸
寫而尚未能答之如兄所云便使元孚有虞芮之愧王
中丞天真爛然久自可敬大鴻臚明年七十矣光禄次
之何惜靳一歸老之秩成其恬澹耶陸司寇時時欲折
臺臣角一叚直氣英氣弟甚畏服之南中所見無非君
子或神采少不勝北然此地亦何煩神采司馬精密周
慎忠厚老成失此國器可惜弟欲為之請䘏而無其例
俟其子到後圖之兄言董其昌春間曾一再接見匆匆
未能叩其詳聞此子綜博尤精内典而文義深至與辰
玉作戰場未知誰勝負也
又
吳給事之役歸拜手教滿紙大為亡弟伸骨肉之戚而
曲為弟慰解以紓其肝腑之痛而挽其垂盡之命真情
語故自迥異弟非不知感知悟勉強裁割但情發去來
寘之實不畢耳欲草一祭章而不能下筆何况行實須
歸後大慟三兩番方有條理前得兵部咨潞王之國需
馬快船三百勒於河凍前抵灣以事體重大緊急即將
見修明年貢船迸完重九前一日開&KR0008;遄發矣但本部
止有船六百而前發進貢者己二百四十其見存者僅
六十耳而工部復有咨行令蘇松杭三府採辦栝松千
株俱責取部船裝載期在二月間蓋前發之船未還見
存之船無幾而太廟薦鮮又不容緩矣萬不得己欲將
前項松株委解於浙直撫臣蓋採彼之材因彼之力於
事勢稍便計尊兄與二老在政必不至牴牾也條陳十
事多瑣屑無關治體然皆卑卑可施行者惟傅潁公馮
宋公追封諡蔭一條見之不以為迂闊無益則以為久
遠難明雖老兄意亦當爾但弟則謂此國家最大最缺
之事所以救高帝之薄而二百年怏懣之在人心者實
不可己也至於孔廟之復全盛典與十哲之斥宰予冉
求兩廡之進范仲淹弟此念蓄之巳久老死之日豈敢
復留臆嗉間即諸公不遽行作異時公論張本何如李
本寧有一書極感兄維持其弟事本寧之待弟可謂觀
過知仁此兄年來甚老成吳明卿屠長卿巳矣汪伯玉
復不振老兄幸曲培此碩果以示右文之意何如騏兒
附張大行舟北上此番似能少克偏性兄痛箠策之渠
不至作前時冥然悍然也夀宫扈從勞當備常弟自得
逝者信即病雖強起應酧殊覺狼狽撤棘之後與三兒
慰解遂大能飲噉體氣殊王得非悔星且盡乎一笑
又
七日前傳辰玉領解信深為國家得一真才慶若老兄
盛德之報與高門故物不足異也知當過自挹損然太
夫人與老嫂之喜慰可想苐二人之張與苐三人之董
皆名士翹楚又出一會大奇弟前妄謂董必不能敵辰
玉兄似輸一籌也昨始接兄八月二日教乃刑部齎奏
人歸所致者濡遲可怪兄極言陳中丞之賢然横為僉
壬所排一歸便須三四載只如許府丞為友辨揭固不
甚雅然其人實有才在應天政事殊卓犖此御史者不
為不迎合也見邸報覺得上意似有所動以左班官相
率為迴護兄與二老不在急切挽迴而在從容開曉然
大臣與臺諫亦思有所以自樹立者奈何納招欵於左
右也兄前所云云弟求其人而不得今乃得之耶異哉
異哉王中丞真佳久始悉之兄胸中水鏡自别亦要防
其沽入而直者及此詭不在彼黨者未必皆洞達底裏
者也弟前䟽只是聞見中小條目孔廟一疏若迂若滯
然自謂生平定論不知兄能首肯否張肖甫變亦在閏
六月黃楊之厄一至此哉
又
五日前得老兄報書及辰玉見寄試卷讀之大呌絶倒
得未曾有聞張董卷亦己梓行但尚未見鄭生者何人
乃亦在會耶兄言歡喜障業己知之何待弟贅若弟則
僅有煩惱障而己入冬差徤飯髀肉亦小長而月來脾
泄間發一行即止而忽有廉將軍之累者一以故迫欲
歸尤不任北耳今已杜門待命不當復與外事弟念舊
僚長隂司馬之勤慎穏愜清修詳雅目中所希歴官三
十三年無公私小擿且係在任病故恐蜀中撫按不便
題故與代者吳司馬議䟽請而弟為之草不知易名之
典可不恡否肖甫大司馬事體何似弟竊謂此兄功業
與其鄉人余肅敏公相伯仲有兄深知不至竟忞忞也
弟用兒曹見以一封事塞白而後成歸然疏節闊目發
不中窽且畏首畏尾身其餘幾廟廊之上得無咲其言
以為黔之驢乎即驢非驢馬亦非馬矣今晝則了筆硯
債夕飲數杯就枕輒夢返故鄉與先父母周旋恐亦非
長久物得早歸附於白香山賀四明之末足矣言官疏
多留中似非盛世事當康陵世瑾寧彬乃有此厭匿伎
倆某給事一讁不知何緣人人快心然弟尚竊為政體
惜也俞守雅量能積隂德苐如法紀何所傳有司頗與
袁抑之不甚異兄亦謂此老無分寸也喻君己明無所
復置喙晉陵之謗漸白而才實可李使君吳中福星也
韓守吾州福星也(闕)之行外議殊洶洶雖不能如
兄所示之確要自大失故步弟尚疑之此君一介不取
且無子求歸其情甚真且久何以狼狽乃爾得非中貴
人心恨之故顛倒破壞其名耶若(闕)之徒不能忘情
于江左而南冠君子大有為之内應者天若祚朱必無
此事言之自君實而君實竟不免可畏哉天久當更定
也周恭先者幾就緒而毋不待矣雷轟薦福信然哉
又
前者接老兄十月初七日書更後踰旬而九月念七日
之書始到蓋差官在彼候覆本至十月垂盡而始發故
也貢船求小緩與松枝付之本地此皆賴老兄之力得
寬弟入部時船政久己畢但見疲卒得蘇歲省萬計彼
嘵嘵者寧足顧哉孔廟一䟽弟故知廟廊之不易行但
留此議論以俟異時若出諫官之口恐宗伯不便束高
閣也他所條陳皆瑣屑不足道若傅馮之事以為迂闊
則嘉靖中興滅繼絶四侯一伯何以不名迂闊也今之
賢者所見惟目前誠不願老兄之明睿而亦為此見也
賢叔父於月朔遂不起一歲間吾州遂失三善人真可
嗟嘆老兄上奉明主下奉慈闈萬毋以此無益之悲嬈
亂靈府但渠身後少老成知事者而兄家老幹前又物
故不可不一整頓約束汪司馬出固佳不出亦佳惟時
時人薦剡使文社生色少傅之厚冡宰之裁各行其是
可也
又
弟上疏乞骸當於亡弟初報訃之時而以部闕署人蹉
跎至十月則己晩矣肌體雖漸腴而脾氣尚滑酧酢小
寬筆硯轉迫骨肉乖離知已凋謝故欲乘老兄之在柄
懇請骸骨歸哭亡者作杜門計私冀萬一得復承師真
謦咳不終墮落而微誠不亮更厪温旨賜留欲遂堅鑿
坏再尋前請恐咈老兄及元老宰公至心若便出視事
却更成一叚虚套付少年唇吻非關觸藩實乃維谷如
何如何獻歲以後當再圖之兹時却煩老兄不淺嚮者
狂談孔廟事體逆諗其難行有老兄一人鑒賞足矣弟
以考察古人見咲則不敢心服試與兄屈指自孔孟以
及宋氏諸儒誰不考察古人者嘉靖中兩廡大有進斥
豈其時人獨明曉而至弟獨迂闊耶張肖甫司馬實有
膽局樹南北勲頗偉但於情字不能裁洗闊略小節耳
若以簠簋之微飾而苛奪其易名之典則楊文襄王襄
敏王恭襄又何如也楊震涯己蒞任弟牢落中之一慰
也王鴻臚明年七十正月擬乞休必無缺可處以沈三
洲淮例優進以全其雅尚如何沈銀臺進士淹滯可憫
何以尚尤錚錚者何以許而不與老兄幸念之騏兒極
感周恤厚愛得時賜循循之誘不落魔境於弟心足矣
功名事大而渠父福薄不敢他有所望也弟恒勉之以
人品必稱吾兄時義必規辰玉莫更沓拖如父拮据如
叔也部咨尚未到未敢出視事於元老亦未敢輕凟乞
一叱賤名不備
又
廿九日部咨到奉旨有屢薦起用字面留省丞郎所不
易得此皆尊兄與元老優假至意而部覆語亦以兄故
相慰借殊至但非過時衰劣之人所敢當耳歸日境界
亦大荼苦弟留此絶無意味業識茫茫前路無據奈何
月朔只得強出了升散而巳向者條陳以在南無故牘
可考又不敢一切諏詢以故多所牴牾仗尊兄裁鑒大
半允行邇新宗伯忽有一書極言孔廟之疏當行而有
沮之者其辭頗情懇不知的出真意否吏曹言潁宋二
公錄蔭為無有承當之人恐生冐濫是也若贈官易名
有何妨礙且嘉靖初潁公已特奏專祠滇中論巳定矣
大抵前事實係面上眉言之者故自迂闊竊謂當今之
世似不可廢面上眉毛亦不可盡亡迂闊也
又
昨有一啓在辰玉書中托馮咸甫寄去想徹覽矣日來
見邸報聖主威斷非凡緹帥至貴倨也棄之若脱蜩閹
黨一論死一永戍爪牙剪矣顧尚留此禍本於肘腋令
其茹怨蓄忿乘間而潰且中外之人亡問識不識輕有
所窺測謂上意偏重若此貂璫之勢尚何所底極耶竊
以法司必當再請臺綱必當邀九卿論劾言路必當合
奏而尊兄與二三大老必當力持勿使九仞之功虧於
一旦也南中雖有言恐無益於事兄曾言李寧遠事弟
頗留心此公實良將也訥訥不出口有李將軍風長子
利口不甚見實效若次子之驍雄諸偏禆少及之者緩
急不可失也御史大夫一疏於三吳造福不淺然非兄
在政誰能必行三冬亢旱近始得雪吾鄉當亦有之明
春二麥可以望熟若此閹決去區區老眼尚可拭滌以
觀太平昨覩太宰感事一疏嚴旨誚責恐難展布如何
如何周撫臺為民之心殊切裁省似有次第惟聞北運
貼數過減人情稍不安耳水利不辭腁胝而頗詠於䰄
想是過嚴所致物情士論俱屬李養愚不知與韓守可
登卓異否刑部劉主事被參無不稱其冤者明春大計
吏當有一番登進南中所見何以尚似不可不優處朱
廷益倪凍周弘禴王學曾皆表袁者周於意氣中間老
練適諸夀賢赴任見過與之談識見大進非復吳下蒙
也歲晏蕭條生趣遒盡無可復道不一
又
昨有一書附齎疏官役去當時雖見臺瑣連擊此閹不
容口法司罪狀既明參語亦厲而聖意終是愛戀未見
果決以故急欲法司之再執九卿之公劾言路之合奏
而老兄與二三大老之力持尚慮其激成正德故事今
諫臣逮究雷霆叵測此閹僅准調理雨露巳滋如此而
望禍本之遂芟内勢之不振得乎諫臣語誠狂戇觸諱
然草茅新進人何知有張馮而文致之法也前者此閹
之罪狀發之雖自首璫而老兄一叚作用自妙其苦心
有未易言者何物侍御敢爾妄語波及雖然却有别機
括雖不能使此閹不怨而能使上心不疑將來尚可以
扶維正論杜遏奸萌第遠方之人不能推見至隠未免
傳影逐響間成低昂耳聖諭念及老兄家䘏不啻骨肉
亦何忍僅以形跡報之吳司馬欲約九卿有所攻救為
沮者而止然亦覺得未妥蓋南中所聞往往過時只了
得自巳體面而已弟歸思暫息為此徒欝浡新歲終當
一懇䟽却仗兄維持首丘也仙師比有消息否即歸終
墮落耳閻頭陁肉體至今若生不知朱青霞去時何如
又
二十日晚因見朝事紛紜偶有郵便附一啟豚兒所令
轉上次日迫瞑始得李沂給事廷杖為民之報而於此
閹無所不處於旨無所不温令人扼腕氣寒五更時吳
司馬遣人趣具疏稿燒燭倉皇為之司馬稍改硃語及
一二緊重字面疏將發而小九卿及三法司各有疏草
矣聞翰林習先生前巳有疏去留都具臣疎逖閒散豈
能上動天聽亦只了得自己體面而已初謂馬侍御疏
祇為三老解疑地耳既讀疏辭乃覺其不盡然也此事
原係吾兄妙用然秘不傳今馬疏一出而天下之呶呶
竊議者焉能人喻戶曉惟願吾兄不潔其身名以圖善
後若兄足一動此閹復出天下大事去矣初傳戶部疏
有三分折一之說物情欣欣謂米價可稍平今讀全文
乃知全徵在官留三分之一至米貴時方糶仍責價七
錢而於各項板蓆之類俱無所免豈惟朝四暮三併廢
陽予隂奪何此司農之殘忍掊剋一至是也桑弘羊劉
晏雖能富國尚不免於身此君之無後必矣弟計惟有
一歸歸亦無開眉日差勝作厚面皮官人耳餘不敢及
又
半月間凡三致書吾兄雖知其煩瀆觸目激衷有不容
自巳者初傳李給事受杖之頃三老欲面奏平臺而為
首璫所阻兄與歙相痛哭正言歸即求去既得邸報讀
之老兄露章自劾且極論重處言官之失忠誠惻怛字
字藥石語語肺腑若温綸慰留固優待輔臣之體於
聖心必有感悟者自此優假諫臣決去閹毒日月之蝕
光景旋圓亦何損之有復聞彼給事不至大故洶洶稍
定然中外隠憂謂此閹尚在肘腋恐其復幸釀成直瑾
之禍兄能保得不至是否上之所以待兄不啻骨肉而
兄之所以報上必竭股肱若幾之一字在弟則可在兄
則不可也聖諭内有亡女事弟謂叔字訛耳既覩疏辭
知必長閨淑使者問之果然矣兄為國忘家於此際只
得痛割若太夫人及老嫂悲苦當何如仲冬一月間先
奪賢叔父又奪令女約略弟之遘際亦同但弟衰骨煢
煢尤所不堪耳騏兒曾以近作就正否雲間士論極惜
喻守不知銓曹何以處之若松常有缺倪凍為佳弟非
私此人也趙司成極服大疏以為二百年閣臣所無此
文生平眼中創見渠雖上請告疏而意氣甚平知廟廊
之不薄之也王鴻臚七十矣不敢引年而以病請不知
可一處否董龍山物故矣世界本自缺䧟盛滿之極令
人爽然元夕前後兩豚欲來相看留之此間俟弟小疏
得請同歸可也卦數己周元精日耗一及仙師之偈若
負毛刺沈休文年近七十久處端揆方虞骸骨而乞歸
老之秩弟官雖微必不至是也使者便聊附訊伏惟鑒
亮
又
安慶賊皆饑民中間驍捷者不過十八人總之不能三
百人前者醉指揮乘生馬為砲所驚闌入賊壘被殺餘
卒亦有死者彼不能乘勝破無城之邑掠庫藏放囚募
徒而守一窮山之寨今官兵四集無慮七千塞其走路
旦夕當成擒耳近牧所軍支天策衛倉糧此倉低窪為
積水所漬下多黝黑而攅典軍斗又以沙土插和軍猶
見其插和狀欲趣發之而為巡欄隸卒所驅因而䦧閧
郎驚却走司農己治其為弊者敝部隨捕其首倡者六
人用軍法懲之矣恐流言傳播廟堂洶洶敢預聞之場
事巳近辰玉兄故當嵬峩若衰門退鷁豈敢過有希覬
弟毋論官興索莫即望故鄉亦怯歸惟皈依一念尚不
敢遽自棄耳卦數己周生趣遒盡如何如何齎疏人去
附此不一不一
又
昨啟事中偶及支糧喧競一條附汙清聽不謂司農丞
郎懼誚日私於吳給事黃御史匿彼本情顓罪喧者緣
天策衞倉素低窪受水米脚二尺皆黝腐不堪倉攅軍
斗懲於包賠故恣情攙和沙土於昨冬關給牧馬所軍
巳不勝其苦矣今春復當給散軍情惶惶方擬求改别
倉不得而於臨支之際親見攅斗輩於壁山上撤去磚
瓦而下水及沙土羣欲搜抉其弊而巡欄儓隸以竹篦
馬鞭捶之使下衆情不分因而喧噪拾瓦礫土塊飛擊
主事驚走然非敢有所犯也巡欄儓隸非有所傷也司
農虞變以别倉給之歸火伍矣此所卒獨多約七千餘
人僚長吳司馬攝其衆僅捕五人箠之亦僅三十弟竊
以過寬不足懲創然何至若言路新進之張皇搖撼也
廟廊當自鎮静不假弟言建儲諸疏何悉留中人情未
測聖意所在良為洶洶弟乞骸之情真且久矣若坐待
一轉當為鵷雛所咲必考績而後去修途酷暑褦襶奔
走又似為子孫作馬牛也餘不悉
又
近接二書甚得尊兄為國去姦妙用不憚挫名以伸志
弟固己預窺之矣苐此姦雖謝肘腋尚在窺伺而内有
奥援不無可虞所喜者司禮秉筆逓進而同事諸璫多
厭畏之恐未便復振也建立疏太雜太速弟之所見竊
與兄同彼姦所云云亦自一種議論但以小人迎合之
心而傅會親藩嫡庶之典則可恨耳今上有聖母下有
三公九卿上重名義嚴祖訓不至有他但皇子茂齡講
讀又似不可緩如何如何高郎科場一疏似因物情但
老兄之高名大節豈他宰相可擬而辰玉之宏才博學
又豈他胄可望渠亦波及之愧於鼎璫之耳矣然猶不
至盡廢公論而兄之辨疏似過激烈於相度不免小有
妨自今以後願兄勿留滯胷次諸有指摘高生及稱唆
使者皆置勿聽斯佳耳弟之乞歸非有他意因見邇來
乞休請告者多不見允間思兩義俱堕之訓寸衷若刺
若更賜留不免俟至六月與兄一面即歸卧矣兒子衰
遲豈敢附辰玉青雲之尾且在弟不免蛇足為老子頭
皮計亦寧俟此耶
又
前有宗人大理便附一啓蓋時因見邸報中禮曹郎齮
齕場屋事刺促不能安故有所陳欲老兄置之若無彼
既不敢妄相汙衊亦何容與之嘵嘵甚口哉昨見覆試
之役竣而一比部復有所指斥致觸天怒逮問兄與元
老復有辨尋得其疏讀之則其辭逾直逾峻而大意却
以兄之前疏過激有以致之耳兄與元老必當救之前
杖李給事上當任其過今若究及主使重有行遣過不
在上矣賢郎不入場深可惜壬辰故不妨作榜首暫屈
一時亦何害小兒不寄文來而以游辭相枝梧知其必
無望也安慶賊本不多而頗有驍黠者官軍以烏合不
練之衆而挑之始則安慶輕敵死一指揮一千戶既而
黃州復輕敵傷一故守備執去一州倅又既而安慶之
故將黃甲軍亦見劫凡三敗矣一故參將往撫之為所
留三鎮之撫臣號令不齊將庸兵弱釀成賊勢如更不
已勢必調楚順靖一宣慰浙江一營兵就近如吳司馬
者暫出督之庶可蕩平雖然至此則所損不淺淺矣吳
司馬所條請弟不敢與贊襄亦不敢有所沮蓋司馬初
至見三營之卒弱而驕不可使又以損軍之令重卒有
不虞不可使之出敵故為挑選軍舍餘丁得五百餘人
别成一軍教練精熟尋常可以彈壓驕卒遇警可當衝
鋒跳盪弟所慮者恐廟廊之議以為有軍不用而别起
軍外之軍增餉外之餉或有齟齬至於旗牌之請蓋緣
欲借以稍讋驕悍之氣為緩急調遣之謀耳不知輦轂
之下可給旗牌否今參贊之責雖重而號令不能出一
城鞭朴不易施一校宜司馬之有請也惟二三大老裁
之弟小疏得見允便是萬幸不遷官不沾恩亦省福之
大助也歸後萬一獲沾仙師謦欬賢於八座多矣惟吾
兄憫之右拇指瘡劇不能握管授簡侍史亮之亮之
弇州續稿卷一百七十八
