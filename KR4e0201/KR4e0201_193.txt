弇州續稿卷十九
明王世貞撰
詩部
七言律
己丑元日即事
嵩呼初畢捲朝班轉入玄宫松柏間北憶青陽開左个
南瞻紫氣滿鍾山屠蘇却借宫官榼冐絮聊温野客顔
卦數已周成底事不如酣卧掩柴關
御花園
危亭藻井鎻芙蓉鎮日烟雲裊自封竒石翳藤疑伏虎
古松撑漢欲成龍金盤有露懸孤掌玉輦無時下九重
擬向前朝詢舊績白頭中貴好從容
三疊韻答太僕王翁(從肩輿中得之中一韻顚倒不能正也)
三楚騷壇獨汝賢五朝流輩讓君先名緣洗耳逢人說
句自從心以後傳荏苒可忘辭印事依稀垂及杖朝年
怪來百戰難為敵才接前茅已索然
贈李太學
鬚鬢猶鬒眉目疎宛然名下果無虛揮毫處處供人賞
閉戶時時讀父書白下隂何看漸少松陵皮陸近何如
老夫縱酒猶頑健只是無名可借渠
蘇侍御漢傑還自按滇舟過龍江余與太宰楊公
候之不得却寄一首
故人分手惜居諸幸是天南鴈不孤益部使星知久動
江頭仙艗未堪呼碧雞金馬曾題否洱水昆明可汎無
一自飛章通帝坐至今霜色滿皇都
同鄉楊太宰吾宗少廷尉路戶部沈比部袁參軍
王司訓會飲趙中貴園亭分韻得風字
貴人樓閣上摩空躡屐携觴事未窮墻柳似分西禁綠
庭花欲比上陽紅客從吳苑偏鄉語詩自延陵辨國風
莫笑老夫豪興發依依新月鳳城東
徐九公子園亭即事
粉竇斜通宛轉廊壺中山水待長房輕雲入坐籠朱閣
小雨將歌逗畫梁客重不虚公子席花嬌欲施令君香
已教晝漏遲遲報猶自貪聞子夜長
游徐五公子金盤李故園
戟門垂塌徑微荒猶詫中山異姓王(堂榜壁聮俱錄中山王誥語)地
遠禽魚偏得性年深檜栝不成行沉沉隔塢藏朱舫宛宛
流杯出粉墻醉撚霜髭還自笑可堪闌入少年場
坐徐四公子錦衣東園中樓即事
别起層樓踞露臺諸峯環列似輿臺窗中塔捧金輪出
(報恩塔輪當窗)檻外神驅碣石來(庭中一峯秀偉為諸峯冠)菡蓞華燈疑夜
日柘枝繁鼓似晴雷主人不作元龍簡下客慚非草賦
才
游徐四公子宅東園山池
侯家樓館勝神仙况爾烟巒四接連平臨絶壑疑無地
忽躡危梯别有天虬洞轉深能暝晝魚波競皺欲頳淵
支頥政爾躭幽賞無柰笙歌引畫筵
送大宗伯姜翁考績北上
津人伐鼓榜人謳為送仙槎犯女牛報政遠追師尚父
賜車差次富民侯朱顔色奪宫袍曉華髮神凌海鶴秋
倘遇君王問綿蕞可能聊為漢廷留
寄荅邢子愿先生子愿有詩似快已之得歸而尚
有憂讒畏譏之意故云
河朔風流邢子才紫衫抛得似黃埃愛他陶令歸能賦
嗤我何公去復來試看海鷗誰不下但逢秋隼任相猜
欲尋後會知何日珍重清洋醉裏杯
再游鳳臺園
平臺寂寂隠長堤羞聽輿歌及鳳兮二水三山那在眼
病梧衰竹不成棲芟藤詰曲通新徑洗石摩娑見舊題
翻恨大言唐李白令人疑殺白門西
李臨淮竹園
李侯高館逼雲孤翠竹彌空赤日無一自六師煩受賑
不妨三徑久從蕪清商似逗黃金縷上客曾誇碧玉壺
喚作長矛三十萬紫薇詩調似官麤
游徐氏莫愁湖故園
翠顰無際壓明眸贏得湖名古莫愁過雨欲移花外徑
斜陽爭漏竹西樓蟠松别主無拘束語鳥驕人有唱酬
長取斷橋三兩柱也堪將繫采蓮舟
贈南陽孔炎王孫
中壘高皇七葉孫一時文采冠諸昆時凭漢閣青藜杖
不讀淮王鴻寳言立壁圖書無長物傳經父子有專門
祗應竒字輸揚叟憑仗雙鴻海外論
戊子秋宣城梅禹金與其從叔季豹相過從頗數
今年春禹金之從弟子馬來出其詩見示更自
斐然於其行得一七言律贈之
雙頰微頳鬢尚鴉比它羣從更高華從誇荆地人人玉
不及梅家樹樹花舷底歌聲牛渚月袖中詩草敬亭霞
惟憐樂府新翻調強半春風傍狹邪
寄贈同守王公為族孫泰亨請也
為問吳中賢半刺牙緋新著主恩深春風總是長依幰
暮夜都無可卻金見贈虔刀時出匣親栽召樹已成隂
莫疑門下諸生頌強半酬知一片心
贈故將軍劉忠父
劉生慷慨古來聞豹隠深冥鶴在羣乍見灞陵逢醉尉
不甘南部弄參軍籌邊欲借青油幕倚醉狂書白練裙
莫以鹽車輕病骨膊間猶長五花文
考績至淮聞有大司寇之命便道抵家即事有感
移官賜沐帝恩私展轉翻成觸緒悲萬目畏傳鴻鴈句
棘心愁聽鶺鴒詩空矜晝錦東歸日况值宵衣南顧時
八座縱榮那足羡秋風不貸鬢邊絲
其二
文犀為帶鶴為衣共詫尚書天上歸華髮鏡中差自狎
故人杯底驟成非賢昆玉樹枯來久病婦釵荆長亦微
最悔靖廬三五步蒲團恰好讓蛜蝛
明卿自楚馳信相問云秋後當訪我金陵以一詩
賀兒騏豋第以六詩苦旱答之
楚波如黛瀉潺湲美有雙魚尾更殷中散已申秋後駕
巨卿從破别時顔乍悲雲漢黎民詠忽羨星辰父子班
解道起然無物念人間憂樂也相關
送凌金吾護潞王之國便道歸覲大司馬公還朝
躬隨朱芾之千乘手捧金符下九霄舞綵眞娱大司馬
賜冠新插侍中貂由來禮樂堪元帥别有韜鈐衛聖朝
倘問同時休汝客為言衰朽愛漁樵
過大宗伯徐公留飲山池出所懽明童佐酒
輕榕小舫受凉颸正及東山行樂時楊柳腰新宫傅宅
芙蓉客滿衛軍池朱顔不待飡雲母白苧親調付雪兒
懽劇翻追少年事射陽帆底對彈棋
飲徐公歸有園後旋過乃壻張伯隅園小坐有作
徐邈飛觴故不慳仍過玉潤許舒顔穿池巧博廻環水
搆宇能承向背山客至琴樽欣得所坐深花鳥樂相關
與君試問峯頭石若個中丞壓載還
送鄒彦吉學憲移杭嘉兵備使者
離得東山三舍無高牙紅旆擁前途津頭候吏猶鄉語
腰下懸魚是舊符尺檄可能收大海奚囊恰好貯西湖
中朝文武如公少莫訝麒麟著䜿儒
奉贈盛原濟國醫
大似顔家少父狂箕裘籍籍有輝光青囊不博書生篚
白帢能分御史牀任是醫和通國脉可煩臣意對師方
生平怪殺兒曹懶擁篲爭先禮藥王
承明卿大參以詩見賀司寇之遷且訂修眞之約
而所托似非其人聊以奉酬且示微風
秋風忽下楚天翰似為浮榮動古懽任使白門寬吏傲
却妨丹竈背人寒新春實買鴟夷檝異日虛留司寇冠
莫笑鯫生城旦對由來黃老近申韓
其二
才名饗盡復談玄天下英雄讓爾先老子也知離世網
前身錯解悟眞篇馬肝時見文成死鴻寳難容子政傳
曾讀漢時方技傳北邙高塜葬神仙
秋日發黃浦朱氏三子與張長輿顧仲韓拏舟送
别書此紀事
傾城冠蓋擁沙洲儁少將無厭白頭晴日好停黃歇浦
秋風追並李膺舟雕盤欲選俱名味玉麈難揮遇勝流
不是西州有餘慟此行何異五湖游(時弔潘長公歸)
丹陽道中承宫保大宗伯姜翁出會因贈一律
宣髮方瞳冰雪顔才聞報政即投閒久參白下䕫龍席
新冠青宫羽翼班榮似二疏辭漢闕高如四皓返商山
莫疑下客多塵思今日叨陪紫氣間
徐大宗伯同唐張婁三子見餞至新洋江始别
新洋江口好停舟淡月籠烟破暝愁君卧可能忘象闕
予行終擬問莵裘嬌歌易作雙青眼别酒難禁兩白頭
摠是秣陵多勝地却慚人喚鳳凰游
過滸墅關李啓鑑司農要張毛錢吳諸名士餞送
分韻得連字
楓橋暝色隠樓船文彩風流盡此筵諸友但能河朔飲
使君寧惜水衡錢已將歸思尋張翰若箇逃名似魯連
乘興偶然成别語相期不必衆人傳
九日家忌掩關同年兄袁相國履善以三詩見督
尊酒聊爾倚答
蕭條九日散賓儔裁及豋高淚暗流摠為蓼莪捐令節
敢將萸菊破牢愁霜嚴故國無鴻鴈氣肅高林有鷞鳩
慚愧寓公袁相國却緣尊酒費詩郵
新樂大王明德懿親肩美齊獻被禮服義趾稱河
間耳順已逾國儲未立邇者熊夢奕奕麟趾振
振凢在同聲俱厪稱慶敬成七言律以弁卷端
阿監傳呼銀鑰開分明玉樹主君栽渥洼馬出眞龍種
東海珠生老蚌胎春暖雪宫添滃鬱地尊青社吐崔巍
即看同姓諸王表琬琰鐫名上帝臺
請告杜門大司成張公少宗伯趙公學士余公携
觴見枉分韻得桑字
病起閒門日自長晩雲珍樹鬱蒼蒼騶呵並枉烏衣巷
簮盍聊呼白玉堂此别孤蹤各朝野只今何事不滄桑
諸賢莫厭飛觴緊萬拆聲中滿路霜
送黃季主先輩
一時三楚汝稱雄擬學張衡賦故宫發篋秣陵餘白僕
稱詩江夏有黃童荷衣間過長千里蒯鋏時彈幸舍中
後夜便為天際别大江西望吐晴虹
送謝太常博士謝曾使琉球
金陵握手非初會曾讀芙蓉謝監詩鰲背尚懸唐使節
螭頭重領漢官儀星辰午夜親嘗酎霜露商秋肅侍祠
祖道勸君須盡醉祗今猶是不齋時
事白後再上疏乞骸承伯玉司馬以二詩慰問有
感問答
紫袖蔫陳白髮稀逄人羞說宦情微羊腸過盡依然險
馬角生來可不歸谷口行厨薇蕨飯江頭初服芰荷衣
東山司馬如相問南北風塵有是非
其二
飛章萬里叩天閽乞得閒身是主恩已荷聖朝寬毁骨
可煩詞客為招魂行逄車馬心先折語到漁樵道便尊
依約十年栖隠處軟莎新竹護柴門
臘雪中承御史中丞石公納言徐公廷尉張公京
兆尹陳公鴻臚艾公過訪陳公有作紀勝漫爾
奉次
城北林深臘意濃諸賢尊酒且從容吳天忽覩黃雲合
鍾嶺俄成白玉封欲問狐裘慚晏子(用晏子春秋對齊景公事)寧勞
鶴&KR0769;羡王恭知君郢里裁高倡無那登徒老更慵
陳京兆玉叔以喜雪詩見投奉和
臘雪千門喜共傳耐它寒色為豐年謝家玉樹詩偏好
王氏烏衣屋乍妍僵卧可煩京兆尹促歸何異剡溪船
怪看兒稚爭收掃曾習農書汜勝篇
贈談參軍思重
清世何緣有避讐為貪山色秣陵游間從方外稱司馬
懶向田間詫故侯王謝風流杯底出秦淮烟月畫中收
官衙不少如澠酒君但來過緩客愁
用贈談思重參軍韻再贈謝少連茂才
為厭青藜夜校讐幡然聊作石城游時裁小令調盧女
仍草長編傍鄴侯六季遺蹤斑管在三山秀色錦囊收
勞君問我眉端事除却歸來不解愁
庚寅元日立春祝聖畢始以紅錦袍謁陵
臘意將歸爆竹催爭依仙仗集蓬萊堯樽薦柏條風入
漢省呼嵩瑞靄廻原廟漸傳銀鑰啓祠官新覩錦袍來
不知春至眞多少明日東郊探早梅
瀫陽公入佐天官兼領翰學賦此送之
分曹猶得坐春風忽領鵷鸞向碧空三入承明階轉峻
兩參均統寄逾隆星辰不隔瞻依表桃李爭歸啓事中
青省倘過張樂地莫驚江畔有冥鴻
贈少司徒采山方公得請時公徙止别館未返新
都
成風老手御風姿其那冰心聖主知不學賀公稱道士
殊輕白傅愛分司門前羅雀從今日屋裏看山祗舊時
無論賜金多少在君今不飲欲呼誰
操江石中丞毋林太淑人夀言
三月十六設帨辰六十六廻無限春青天共指猶圓魄
紫誥仍輝見在身開府夾江文武吏稱觴八座太夫人
賸道金陵好風物那能不遣鬢毛鬒
杜翁少時葬親夜歸大雪幾殆若有神人送之得
免文太史圖之矣而又屬蜀人毛太史詩之久
失復得諸賢異其事倚韻和贈成卷余亦嗣焉
死孝仍拚攀栢身生還剛及啓關辰雪深蹤跡唯狐兔
夜久扶携有鬼神萬里璧完詩不偶百年珠隕畫如眞
莫言&KR0707;矢男兒志惆悵誰為掃墓人
陳玉叔廷尉邀大宗伯王公過飲有作
總為襟期不待招坐深清醑緩春宵空庭月送三山色
古樹風為九曲潮我自越音歸轉切君先郢調欲誰驕
唯應醉裏王恭去鶴&KR0769;寬閒度七橋
為王學士題馬鞍山
遥從駊騀出層巒攬轡還應得大觀揭地秦鞭驅作障
飛空穆馭且留鞍駝峯對擁春雲暖熊耳雙懸海色寒
見說史成蒙主錫装來七寳鳳池看
為王大宗伯題五指參天峯
東南欲盡覺天寬矗立高㠁障海瀾掩日修羅雲外掌
摩空銅狄露中盤削成華嶽峯峯出寫出郇公朵朵寒
寄語地靈王學士九重今借指南看
顧太史北上
仙郎青雀度梁溪夾路春花醉不迷此去依然丹禁直
瀕年強半碧山棲南溟氣鼓寧容息北斗名成孰與齊
寄語調羹三宰相可寬田父一扶犂
五言排律
潘景升見訪後即游南雍應試賦此贈之以壯行
色
自讀西征賦時推西晉才忽傳中散駕云自谼中來文
豈淨而淺人仍美且䰄九方輕牝牡八尺是龍騋虛左
成均席登歌京兆杯名高鳷鵲觀氣逸鳳凰臺六舘崢
嶸重三都次第裁他時結駟過莫遣破蒼苔
題凌氏盟鷗舘
自昔衣冠會都非江海情君今讀書處披檻湖波平鷗
鳥時時下條風箇箇輕一羣飛的歴數點立分明忽破
春山翠平添烟水清孤棲如有約一飽便無營愧殺鵷
行地愁聽鳳沼名忘機但來往何必更尋盟
賦得柳條恒撲岸花氣盡薰舟送沈子
春風渾似剪花柳一時齊不獨藏鴉穩兼令去鷁迷三
眠初作絮百和欲成泥旖旎粘輕浪顚狂撲大隄青絲
愁綰折紅袖惜分擕灞岸雲初起薇垣日未西一枝從
主賜全樹借卿栖儤直星為柳含香舌是雞河陽籹面
好京兆黛眉低莫以為郎薄時時戀故溪
送湯給事元衡入朝補舊省
離筵一尊酒還試五時衣白簡名逾重青蒲事漸非湛
驚新露渥聚訝舊星稀莫以天顔瘦應推海宇肥暮雲
人怨别喬木爾飜飛倘及弘之事無魚老釣磯
答興國判張羽王
轉憐張别駕十載二毛侵黃口依人慣青衫戀舊深娵
隅朝暮饌謝豹短長吟泣玉它年價銜珠此日心漸因
窮刺骨飜作怨知音行止吾天袠文章爾陸沉數椽分
孺子一衲老藂林如此蹄涔轍雙魚亦浪尋
日長至為懸&KR0707;之辰夜半起坐偶成
子夜不成眠篝燈對黯然微陽欲動後老我未生前但
喜初長日毋論向暮年悟來仍悄悄收得漸綿綿線任兒
曹益弧從耆宿懸無人識余意香火競喧闐
少司徒胡公蒙恩予告詩以寄情
無辨存臣節扳留見帝仁從它貝錦客不是蠒絲臣北
極丹心苦函關紫氣眞淚枯緣國士心死作山人欲識
加餐意他年致主身
感事得五言長律三十句時家弟敬美致關中書
為歸計因賦此寄之
大道本何諍凡情空見憎廟廊稀闕事泉石易為䋲魔
總百相嬈佛還三不能豈予眞白璧勞彼任青蠅會得
無身語依然有髮僧江湖元自闊風浪定來澄嘿嘿時
彈指涼涼對撫膺尺書傳令弟三益喜良朋草賦推司
馬蓴心托季鷹非關怨搖落業已削飛騰緩蠟千山屐
來依六祖燈天寧久鍾會爾不愧孫登日月高難毁乾
坤大可憑鵷鶵從嚇鼠羊角定扶鵬若說函中記寧同
漢五陵
送徐汝旭游太學扶侍宗伯公并訊謝宗伯
南州士問媺北闕帝恩繁稍慰晨昏戀仍聞詩禮尊出
從鱣席授歸向鯉庭論荀令香雖冷何郎粉尚温通家
余濩落喬木爾飛飜獲保野人業能忘眞宰恩風颷倏
以過桃李竟何言唯有青山色依然傍蓽門
尚進士請告扶侍者十五年渡江見訪索詩為贈
世人欣捧檄而汝獨陳情問寢春朝美披襟游思生客
愁過夏緩詩句渡江清指點婁侯國徘徊亞子城父為
此州伯(君父仰山按吳有聲)兒結五湖盟不作嬰婚嫁君家尚子
平
前揮使王君化六十夀言
少年曾任俠未老便抽身撫劍思前事登壇屬後人樹
同司馬大瓜救故侯貧磊塊聊全酒逍遙且任眞圍棋
閒訪謝擊缶或歌秦聞說稱觴地瓊花刺眼新(君之子分閫維)
(揚近迎君為夀故云)
夀余德甫七十
屈指燕中社俄然爾七旬五言欺大歷隻字逼先秦宦
拙猶循吏名逃是逸民長揩翫世眼誰證到頭身珠玉
堪娱老金緋不救貧甘從絳縣食懶作豫章賓雙躡匡
廬屐孤垂彭蠡綸雲鴻同意態海鶴鬭精神綵筆天教
健清尊道並醇無由尋縮地相與結朱陳
癸未除夜
憶昨逄除夜篝燈對苦吟縱無兒女態猶劇歲時心恬
憺吾慚我蹉跎日至今衰顔不解事狂態覓知音有鐡
皆成錯無絃始是琴明年是明旦百慮莫相侵
輓皇甫子循先生
威明頻解綬玄晏少歸田人識書淫疾天私黨錮年浮
名日者傳樂事雪兒絃尚作非熊夢俄成賦鵩篇遺文
六季盡新語衆人傳罷理登山屐誰償賣賦錢因君問
班管不朽立言偏
題故孟光禄怡老園
昔在先皇日吾猶識孟嘉清朝倦黃閣黃髮岸烏紗疏
傅金雖少香山社可誇比鄰共雞黍近水足魚蝦汝逐
華胥夢人呼畏壘家霜餘大令橘暑憶故侯瓜往事存
喬木流年問落花不須論代變得老便生涯
元馭閣老將北上要余於野次言别得二章
相印非時授天書特地臨一鰲堪立極萬象想為霖衆
訝商巖夢吾知潁水心戀從烏鳥劇愁向鶺鴒深朝市
安從美山林老亦侵莫教男子淚容易便沾襟
其二
拜命金甌貴徵車竹使專共迎丞相旆還是孝廉船應
象三台外降心一叟前堯天從汝闊佛日傍吾偏取適
難為境貪閒亦礙禪報君從此後隨分太平年
題尤生畫贈林總兵
白雲幕松頂輕風扇茗罏此時羊太傅對客理隂符且
捉玉如意暫疎金僕姑清言寧誤晉雅志在吞吳海靜
烽堪冷時平將自儒寧知日出處片檄盡輿圖
由隂徑而下至振衣渡又名却女津
夷猶竟韶景窈窕此山阿越女興猶劇夕隂將奈何攀
藤齗纖指躡草涴輕羅石碍蓮雙朵泥沾玉一窩翻然
欲飛渡終是怯凌波
文漪堂之後凉風堂
凉風起蘋末集我鳳凰條小奪琴中理時添酒外驕廻
光汎芍藥遺響逗芭蕉偶爾當三伏欣然至久要老夫
憑仗汝散髮坐逍遙
薄暮練川朱侯過訪小語别去寄贈一章
一雨吐新蛤千村生夏凉傳呼邑侯至能使野人忙早
麥鳩堪噎鄰篘蟻借嘗微言露雄白小坐逼昏黃有懶
酬高誼無求恕老狂今看孺子榻猶帶令君香車馬初
疑夢閭閻未忍忘還同孝宣季朱邑在桐鄉
王愛川先生歸馮翊詩以送之
葉縣君其後談玄早棄官遠公一開社陶令不眉攅為
識黃金界翻憎白玉棺晨鐘僧粥煖夜唄佛燈寒獅子
現毛孔蓮花生舌端歸心鴈門市初服鹿皮冠莫戀枌
榆好西方行路難
宿泖塔佛院
莫言初地小但覺四天寬面面芙蓉鏡層層薜荔冠一
泓鶖眼碧九點鷲頭丹唄響波聲合漁歌夜色殘經歸
龍藏易僧結蜃樓難我醉聲聞酒誰施法喜餐倦分禪
榻卧閒借佛書看猶有微根在羞人喚宰官
再題泖塔因贈修塔住持自正
康會來江表由拳已陸沉五湖三𤱔地千古一叢林不
壞金剛座長抽碧玉簮火齊搖塔杪菡蓞湧波心汝有
誌公錫何勞長者金聚沙緣自昔填海願如今一食分
僧鉢三衣借客衾魚諳放生樂鳥和諷經音小緩廬山
戒籃舁日日尋
夀顧翁七十
少習東魯學詩書執禮身晩膺西漢詔孝弟力田人好
語時依口窮愁不上顰蘭枝葉已茂蔗境事方新莫惜
如澠酒將分太液津
謝貞吉王孫雅餉
書是豐城劍僧為南浦鱗直繇深氣誼寧獨慕沈淪念
君饒異物慚余非異人三絶何能報四愁虚自論古來
無限意奚必在比隣
夀曹茂來進士七十以故人仲蔚子請也
尚憶公車日君方冠弱辰才眞如太傅老不慕平津第
讀飬生主何論觀國賓鷗閒知易飽鶴瘦不關貧間引
詩娱性毋勞酒飬醇芝蘭長自玉竹柏得其眞園種樊
侯漆溪收張翰蓴猶餘故交子來作掃門人
寄鄧州劉廣文
昔忝襄鄧節于今十四年清才豈我下黃綬属城偏七
略元劉向諸生仰鄭虔扶藜過五壠探蠡酌甘泉井自
心源出亭因覽秀傳祗愁花蠟燭不暖青寒氊
弇州續稿卷十九
