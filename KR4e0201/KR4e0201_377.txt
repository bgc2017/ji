弇州續稿卷二百三
明王世貞撰
文部
書牘
魏司勲懋權
日與王使君以大魁期足下及小錄到令人意興都盡使
君欲邀足下過吳中以佳山水相暢即僕執殳藝苑兒輩
負笈經場亦何必遽叩木天讀中秘書也足下苐來金虀玉
鱠釀露采芳蓋不特邾莒之飱而已董生亦復可相擕否賢
兄先獲儁甚佳毋論異日仲之所得與伯李孰多有沂公淳
安義相待也王使君誠足稱知己足下丹成此其外護一笑
又
三年來不敢通燕中貴人一札雖至親知如吾兄者亦
爾寥寥正謂此猖狂姓名捩人眼鼻耳周大夫至得手
教及拜大貺之辱知前有書遘殷氏浮沈而此書亦見
妬陽侯依稀僅能辨字再讀之則感激用壯隠然若五
嶽起方寸者足下過以蘇長公見儗僕何敢望長公長
公元祐完人也僕之此身如井上螬李無非齒痕久自
不堪應世世謬用之耳戊寅再辱南牀已息意時趣江
陵公再托致區區了不敢報中年氣衰懶與倦會一切
滋味都似嚼䗶唯好讀西竺書希出世之學而津梁杳
然會吾先師出金篦導之不覺有會而自其化去學士
授簡見委不自量妄有銓次不腆之辭豈足以易世誣
民言路誤取為䞇耳苐僕不敢毫髮有所尤忮每誦古
先生所謂奉經受輕賤先世罪業悉從消滅為之欣躍
自媮快間一追思往諐皆地獄種子則毛髮盡竦間者
兒子蹭蹬名場僕亦任之而已不謂獦獠一語遂竊足
下衣鉢誠可怪可笑春時周元孚戶部言足下幾亦中
含沙之射來示果爾足下才太高名太重齒舌流羨人
輙以為口實幸秘之眘之夫千鈞之弩不發於鼷鼠破
山之劍不施於砧石燕志云智深而勇沈蓋勇者所以
藏智也沈者所以養勇也僕老矣所見唯足下可寄誠
不願足下輕用之也周大夫索報書匆匆附此山中獨
享之味無由分贈薄物等於獻縞耳長公侍御在荆州
時有一札數詩見教佳甚江鱗無遡波者遂闕修謝幸
先為致聲兒子北上當專裁候也冬煖加飡自愛
又
僕坐卧一静室雖妻子眷屬皆視為摶沙獨所不能忘
情者知己故人所不能盡却者筆研耳昨冬從周大夫
得公書捧讀至再喜色滿大宅旋草一牘并附一絲托
代周之入覲者蔡倅報公會其人以殿去别取道還里
無從質之兒子北上匆匆數行亦以所欲言者盡前書
故耳兒子失利後有留滯燕中說云自公發之既得長
公書縷縷公遂絶影響必無見棄理當繇蔡倅浮沈耳
今再錄一通去併僕近作五子篇呈覽知僕夙生之障
於故人筆研俱不淺也長公宋廣平陸敬輿之流也遂
作中興苐一事公文彩暎世加以諤諤故不必乃兄力
足使綘灌側目太常奉使近例所鮮禮成之後歸與二
鳳侍太公法醖為觴宫袍製彩人生之樂無以加矣步
武青瑣紓徐小却誰為公畫此策者僕老矣作伯仲書
人且以為處仲擊唾壺不知其逌然泊然也季君不能
復強䀨幸為我致聲
又
得手教知自秦中歸為太公稱觴畢為長君把袂即故
人之念係之矣向草五子篇覺猶以文士名兄宜兄之
不我肯也扇頭之作其蓄旨太上乎苐結語鋒距太雋
或能使見者不懽秦中諸篇有意有氣有風骨嵯峨蕭
瑟幸少以脂澤調之不然恐少年微作王允寧窺也兒
子自燕中歸極稱得奉賢伯仲教津津不减龍門異日
仗切劘毋論為璧為碔砆不至作求價沽足矣僕病歴
三時幸而自起逐逐子墨客卿獻歲必焚之作一壁觀
婆羅門相見無期加飡自愛
又
僕自九月徙深落了不聞時事偶於臘初得元馭先生
信言魏懋權過司勲矣始為國家喜得一正人作將來
水鏡既而為足下喜則以老先生高年不致有意外耳
足下望太重材太高恐為時所趣而忌者亦乘之幸小
自消息沈以養勇僕於諸緣雖不敢謂放下至盡要亦
去十分之九歲杪尚為邢州趙生草其父司馬公傳過
此筆硯塵矣黃州周二京兆作一叚竒俊事令人咽吻
稱快當伏青蒲時不至聲謷謷尻益高即騎羸馬乘荒
障亦復何害元馭且有起色而以仲氏連喪二雛且病
甚太夫人念之更作齟齬遣役上苐二疏附此代面趙
生書傳併上念其道遠且習足下也儻役至幸即付之
長洲令曾鳳儀瑚璉也而甚澤於道初政微為鄉里亡
賴所累旋即了然邑人方歌澤門之黔而遽中中山之
篋僕與家弟甚惜之即元馭兄弟亦甚惜之匪以誼故
私也貧不能謀謁選裝不知有徑補例否足下儻置之
魏博百雉間異日必獲從中牟俎豆也請以吾言證之
鄒孚如司封丈致聲自愛不悉
又
昨王元馭先生上苐二疏人便有小啟附候起居并以
文稿屬寄邢州趙秀才甫發而崐山丞將吾丈手教至
且寓二晉綺知其不我遺也是夕後得周元孚京兆全
疏讀之快甚其破的如千鈞之弩抉摘奸倖情狀如虎
頭之寫肖此曹子縱復揎拳甚口於長安中厭厭九泉
人矣記癸酉楚棘五經元皆成進士而三皆長者即周
與曾長洲鄒司封也曾方不利世法然實金玉君子前
所云洛魏之間勿失此佳令也僕近方曉不耐煩頗不
受俗緣約束雕蟲小障漸能驅之兒子亦微有物外之
識而僻性自好兩小者將來風氣似遒於此際不盡作
摶沙觀以此愧我仙師耳屠長卿作達狼狽至此甚
矣才之為人害也即盡明州東湖水何能洗文人無行
四字為之悵然適徐太學孟孺便附此并申不腆徐生
文學行誼要當於古人中識之試小與周還必當作糜
乳合也王先生誼不容不出而為次君病太夫人戀之
故不能出今病者起矣便間一言之太宰公餘不悉
魏考功懋忠
不佞巵人巵語豈足以為尊公老先生重而年來厭勌
筆研修辭之不能即有所撰述疥壁而已吾丈乃鄭重
奬飾徒使人有愧汗耳李先生之為其尊人乞言其意
猶吾丈也僕之欲有效於李先生亦猶欲效於吾丈也
伎倆盡此而止則如之何鄒先生南矣諸賢一時聚金
陵是極精采事苐胸中不可著此意亦不可使人豔此
跡僕雖杜門一凢夫也既不敢妄希出世又不慕長生
所恨心境擾擾不能瑩徹耳名者道之累汩沒此中四
十年晚始知畏之然畏之亦非也併所謂畏者忘之或
庶幾耳李使便附此珍重珍重
又
謂不佞不好名則欺公念其與真我背而馳且犯吾師
如愚若昏戒也則凜然毛骨竦矣有所結撰成亦間一
愛之念其耗神氣犯綺語而役役受責無已也則又靦
然愧戚戚然苦矣獨於太公固心儀者非一日然不盡
以三郎君故也公之直節高天下而次公附焉次公之
文譽滿天下而公肩焉李公之政術成矣然而不佞之
所心儀三君子者則又非以是三者故為其有為已之
學也用是見委夀言不能以例辭而又不能破例而不
辭姑援昨歲之諾以脇改歲之子墨而泚之然都無復
搆思又無暇加雌黃也其不足以重太公而慰三君子
明矣公何賴焉李先生賢者也太史公有言晏子而在
願為之執鞭何况當吾世而為公金石友即不命及不
佞且願附名姓於龍門而乃重之以悃誠亦為其太公
夀耶苐無若有成言何兒子亦強言幸誓不至詩無已
則公以狀來而僕黽勉為長句且作小引庶幾可塞白
也然自此當舌不至鼻矣吾州有六生者其人不足惜
而罪不至死得公力言之毋斃杖下亦一隂德也加飡
自愛
又
自貞竄田野不敢與世路接而前者不獲已有江陵之
使乃承門下見附一札惓惓通家之舊至於新詩數體
二十餘章往往直逼開元而河朔風骨故在徘徊吟咀
怳若與懋權相對自是五湖之鱗無遡江而上者僅有
加額西嚮而已今年夏則從除目諗公己入臺從彈事
見公大文如君實獻可不勝歎服僕勾吳鄙人也蝸殼
之涎聊可自濡誤而入世網又誤而習雕蟲么䯢之技
終其身飽人齒牙今幸不至迷復一切掃去塞兊結舌
作頭陀行逕以老足矣兹因兒子偕計聊伸候私三鳳
阿閣光豔絶世兒子倘承下風知無靳片羽垂蔭暎也
冬暖惟加飡以慰蒼生之望不一
又
僕百念俱衰落不能忘故人兒子間入靖沾沾談伯仲
志行不置云二君子皆當於古人中求之仲氏差尚露
鋒距覺伯氏尤篤懇舉體無凢處僕謂此兒素汶汶何
以解作陽秋語今得書知公固已收之藥籠中矣十四
年前按部南樂一接太公恂恂長者再倅名郡滿三考
而僻居不蔽風雨是時不能如陳豫章設孺子榻孔北
海表康成鄉蓋時時心愧之即微三郎君固欲效一言
之贈以補前過况重之以公之請耶苐昨於佛前自誓
新正後斷筆研役今幸殘歲拜公命尚不至破例也兒
子有外家役未即歸欲留使者三五日作報書僕可得
脫藁草而歸思甚迫不能挽如何如何邇來朝宁頗緣
公議奬借忠直而於格心一段都未講求諸賢各欲自
成其名務為搏擊以致讒人得伸其巧將來宫府日睽
事變日新誠不知所底止公之憂確矣僕復叨叨及此
誠杞人也厚幣却上二扇頭詩佳甚僕不能自秘書扇
以復豈直篇數輸公一籌哉冬寒特甚曝背之味無由
奉贈不一不一
又
兩月前得公所致書及致次公集讀之不覺淚涔淫下
也蓋時有亡弟之變尚未久念次公才足以追翔陽於
鄧林而中道渴死若亡弟之業稍成名稍定其夀多於
次公十歲差小可解而少於僕亦如之天乎胡不使兩
才子方軌而馳而遽至此極也則為之兄者情事各可
推已辱示諸詩讀之比之於舊温如栗如者不異而多
琢磨之致敬服敬服見委次公集序不能佳蓋從涕淚
塵土出之自無可當心者無以灾木可也僕前有所條
議姑塞白耳孔廟一疏粗謂於道不詭乃聞猶在齟齬
而條議之章至不發抄老來苟出為少年所輕乃爾邇
者憂病紏纏死期漸迫以故上疏乞休竊謂輦上君子
不知僕僕亦不知輦上君子尚可戀戀金陵倉粟哉騏
兒幸得復接侍顔色幸有以誨之渠雖漸曉世故終覺
有薑桂也太公萬福此是公真境卿寺之擢雖向崇峻
要不足溷靈府唯自愛不一
詹東圖
别公未周歲而來不疑偕李參政本寧過我不疑公舊
識也本寧與公晤於歙每酒間談竒人竒語必及公抵
掌搤掔如曼倩少君相徵逐權竒夸詡靡所不有相與
大笑引白滿釂亡算蓋二豪去之旬日而僕斷葷酒仍
修頭陀行又八日而歐楨伯來又二日而辭曇靖轉徙
村落與親故謝絶又四日而公至城以書來矣藉公以
二十日前來大堪與本寧輩操不律傾鑿落櫜鞬相屬
旗鼓相當使我弇山增壯色不者以五日前亦足率敬
美子念從公及楨伯青燈促膝也而已矣所謂缺䧟世
界信矣書辭娓娓若猶謂僕可如貢大夫賣田買車牛
而出者僕之不出非敢以為名高亦非有所希覬於世
外之業直自量不能出耳假令僕出於今舌鋒筆鍔之
杪寧能寘一喙一指乎哉公宏略可以應世藻辨可以
動俗行矣清廟細旃之上當不能舍公且今不乏才有
公數輩在亦何所藉僕也醉茶軒名甚新所命指更新
僕故斷文字詩或不至盡斷苐不欲受人約束耳請俟
長晝以陽羨點惠山七盌興發淋漓爛漫可滿一紙方
朔像雄尾拂新刻皆領訖亦有薄物比於獻縞希亮納
林生為公所奬借當是佳士苐晚矣亦缺䧟之一端也
丁君扇汙訖并上不一
又
昨見除目不任欣慰金陵帝王州玉堂神仙府而老兄
以一廣文超為其寮總擥三山之名勝追挹六代之風
流其快當何如僕一壑自放與世末殺昨秋偶有小遘
得支吾殘日不至潦倒然去大道益遠矣辱損餉桃杯
二片不必果西池物仰佩至意深於方朔公精誠發於
夢寐以有新詩僕故不能作太傅東山之樂亦不至如
少陵西蜀之苦苐不知伯玉又當如何耳詞翰轉益精
媺使人不忍釋手醉茶軒名甚新警作歌却甚難連日
以水災為桑梓作說客褦襶奔走揮汗賦此極不愜意
不曉是文通才盡也薄物不足酧來美聊見侑耳餘不
具
楊襄陽
執事行竊謂除目只在旬日内方擬治一杯於花徑祗
候而蹉跎遂成數月别野人不能問世事但爾時遷除
大有不可解者達士大觀正當不滿一笑耳興國士民
似饒餘福明卿尤覺緣勝想當於真宰前祝留公張羽
王落魄可憫金陵之行或足少暢鬱悒苐一觴一咏間
不無又樹矛戟如何如何僕近為瘧鬼所侮浸淫不已
幾遂委頓然自此萬念俱掃盡旦夕作有髮頭陀矣使
旋附此不一秋氣向深加飡自愛
又
春時鄉人周茂才歸則稱公有霜露之恙尚未己而明
卿大參為言勿藥伏惟小畏風自消息無他也襄陽久
借公作羊開府上佐即峴首漢江之思將來並深永矣
苐除目久未下吾郡樓臺頗稱近水而堅貞自信者乃
不蘄得月耶僕非敢以不出為名懶病苟活跡於逃禪
耳元馭學士猶在禪而遽膺夫爰立之命為國家培真
氣為善類樹赤幟吾曹借桑榆之暎以自煖抑何幸也
所喻尊公夀言僕忝葭莩之末覩兹盛事即微公托寧
不欲小有效於管槧苐以數月來有筆研戒而明卿本
寧為之前茅更難稱繼恐重虚仁人孝子之至心不獲
已謀之曹子念而潤色之或有當也大幣具仞遠臆謹
拜嘉并附不腆之報希照納初春向和惟厚自節宣以
迓眷祉不宣
歐楨伯
久不聞問寤寐勞思傳兩制之擢執政懸待而除目尚
爾寂寂豈國子先生未成進學解乎梁舍人來得惟敬
書知旦夕北首愁未辦裝耳僕老此山鎮粗飰濁醪翰
墨自寬了不知其薪之積也春來作夢無非故國遂與
春明門絶矣舍人便聊附此貴僚吳君者材甚高步武
臺垣而出倅遠郡其說可得聞乎餘不具
又
春時得兄一札及寄雝館集誦之令人灑然清光入懷
不能己已弟汩沒塵海中荷先師援拔不至為六賊鈎
牽入阿鼻獄於分已過豈敢妄有希覬如高令公王恒
山也若言路齮齕則固甘心受之諸凢詈我辱我者皆
代我懴誨宿憯耳正郎之遷比之少陵檢校己超此不
足為兄賀於操觚之士少一吐氣乃足賀也惟敬高坐
羊城跌宕詩酒且在世法中光景殊佳足慰晚途曾侍
御按吾吳其人寬大長者而於出處一念尤當作物表
觀惜以病去不獲相參承兄有使風二君為一布區區
可也尋兄往札有托趙汝師語未審何事汝師凢三見
不暇叩之兹殷無美行附數行扇頭二律破例見鄙仰
吳翁晉客金陵詩甚竒幸物色之初暑驟溽強飯自愛
又
雖甚念足下而不能作金陵問亦以鑿坏之人與世末
殺者例固如是耳適劉計部一札來云足下已請告旦
夕當發此何必减二疏即少賜金何害蔬食水飲哉都
門供張嘖嘖填道弟不如鍾山一片秋色寓無聲之情
獨至耳惟敬雖厭世足下遽歸文星之在百粤分者欲
移當復停五羊頓不落莫矣金陵將無復人如何欲作
一詩贈足下而劉氏人去迫且年來有苦吟戒以是且
止然終亦不敢負也昨戚少保去曾托致惟敬奠文一
章又托訪求岑紹興遺詩文鄙意欲梓而行之生平不
受人恩特此君一剡出意外小欲報之地下足下會少
保幸從臾焉山中白雲不待分供彼此共之自愛自愛
又
僕乞骸見格其說窮不得已而以病告杜門却埽俟命
曳尾而故人尚有剥啄者吳明卿見過僅少平原兩日
酒戒文戒破我殆盡幸此中無染着不至作謝公離别
惡耳昨秋見臨淮諸君子送兄散髮海隅之什日夜想
像聚寳雨花餞别冠蓋不减二疏而竟爾寂寂乃知疏
至公車而止當是一時廟廊意不欲去面上眉耳區區
齒吻餘息處亦無所成名特以初心不擬負且自顧老
矣安能脂色軟語事言路少年誠不欲重貽蓋棺玷非
敢藉手西行符繻也佳章見贈理事無所不暢苐以文
成貞白見擬非吾任耳小俟興到當勉倚和俟兄一成
行即上之充艖符壓載仍托五牟使者寄羅浮主人使
候於大庾傍也前周生所附去像贊方愧抛糞佛頭何
勞鄭重此復
又
與兄西關夜别即走鄉落蔬食禪棲者匝歲為病所窘
不免食肉為盜所憎不免入城為故人所強不免復親
筆研自是碌碌一故吾無足道者唯見嶺南人問得兄
起居狀知尚徤飯豪吟雖參商異境猶是一天僕小於
兄十歲齒落殆盡髮無數莖黑者姑作逍遥觀待期而
已秋間荷主上恩德宰地見憐先人得賜祭葬贈官自
此可以下見泉壤若山公一啟便為蛇足少不自揆當
作小草兄無用見美也朱提舉人將致手教及扇頭大
章怳如覩紫芝眉宇喜劇欲枉輙成小律附上并薄有
所侑殊不敢當玉案亮之
又
夏時曾有一書附去不知達否三見南海偕計者問足
下起居云食履神明不衰吟咏益王且傳有壯游之興
令此江山生色苐僕自強起以來忽忽無復是處此邦
名勝雖足暢游目小小篇什差亦厭讐然既成而中愧
之矣為得亡弟耗食寢都廢三秋九十日眼眶無一日
乾生理遒盡何况宦情己上書乞骸下銓部得覆允便
可買扁舟而東於墓田丙舍稍一飭理劉伯倫云死便
埋我故是達生要亦恒事耳張肖甫遂為異物今歲不
堪龍蛇指不能盡屈也相囑無多談加餐鬭徤而已郭
學憲寄兄全集讀之於眉峰得小展不一
寄瞿汝立
聞己束裝將西首矣白葛黃粲充衣鉢費謹懸拂子俟
公一口吸盡西江水當借餘潤潄肺腑也
荅况吉夫
用晦使來承貺書及詩讀之了知微意所屬令人悚息
不敢當然起色未嘗不浸淫滿大宅也僕固不佞兹意
蓄之久矣雖會出入朝野未遑息肩然所以不敢輕舉
筆者說有二其一嘗筆之巵言以為千古而有子長亦
不能成史記何也西京以還封建郡邑官師宫殿名不
雅馴不稱書矣其詔令辭命奏書賦頌鮮古文不稱書
矣其人有籍信荆聶原嘗無忌之流足模寫者乎詩有
尚書毛詩左氏戰國策韓非吕不韋之書足薈蕞者乎
竊恐未能繼也其二則當有罪我者史記千古之竒書
也然而非正史也如游俠刺客貨殖之類或借駁事以
見機或發已意以伸好今欲倣之則累體削之則非故
且天官禮樂刑法之類後幾百倍於昔矣竊恐未可繼
也雖然執事之知我深矣其屬我切矣不佞焉敢終自
棄以孤君子之明惠意者其自東京建武始乎執事卧
家踰十載豈其己有所撰述姑欲借僕以自證耶即有
之幸毋作帳中秘可也僕生世不諧終老毁譽間今獲
假微譴偃息泉石為幸己弘苐春來花竹日新苦酒食
見迫卒卒無須臾之間草次奉報不一
荅張羽王
昨楊大夫行時偶患眼疾不能事筆札而大夫自意遷
可以無入境且云足下亦旦夕除目下矣以故不及草
報書然亦野人懶慢常習足下何督過之深也扇頭新
作令人怳焉如覯七年前面西征注文極爾雅便覺酈
道元江文通為贅知復沿檄金陵稍與其山水人物相
接差足舒吐每讀柳河東集歎其所負挾釁甚大而謫
止司馬移地止柳州其鬱悒憂懣之極至有不可以為
生者足下之不遇過河東何啻倍蓰然而無一字半語
之怨何也人之度量大小相去遠矣僕己授家兒輩束
身入茅舍不將一物自隨覺胸次湛然然尚能成一詩
書扇頭奉贈自此焚棄筆硯矣
荅王龍溪
自辛未夏獲一奉顔色於今七改歲朔矣每見張守君
道翁飲食步履耳目之用不少衰方在仰羨以為錢塘
一衣帶水懶廢自阻無由侍几杖而聆德音忽拜大誨
及新刻數種捧誦之餘不勝感服此道理在孔門若五
百白牛乳陽明先生於内點出醍醐然服之既久仍以
為酪自翁再一點破使人咽喉間作甘露快世人不問
羅什之啖針而㮣疑其有室無怪宣律師未曉三車菩
薩地位也守君甚念翁春和一命扁舟游吳中諸山水
觀萬物一體之妙且令後進有所啟發何如餘不具
荅凌繹泉
昨自吳興還情事黯然得接清論游别業評隲名畫法
書網魚薦酒便是出苦海登四禪天解維之後夢境亦
爽歸欲作一詩紀其勝并題仲君盟鷗館旋為俗事所
奪萬姓類纂史記纂二序亦未及命筆方擬杜門養痾
於湯藥之暇完此諾而使者以手教至矣棲賢筍是竹
中第一品當令玉版師避坐謹以惠山泉獨薦之作禪
悅味供不敢輕待也謝去咎姓纂附上或可少助博洽
湖山清曉四字鈎上手瘡不能執筆亮之亮之
胡觀察伯安
公明德君子也歴官二十五年不改初服不求速化楊
文懿公所自擬以青裙白髮之節婦非公孰當之然而
文彩爛然五色若滇中之賦與文見一斑矣篤生賢子
則丹穴之雛一和鳴而暢昭代之盛諸所以黼黻泉石
娛快性靈者種種來諭謂髮尚純鬒徤噉雅步雖受禀
之龐淳亦内外二境之美有以凝成之也惟麟趾已徵
而含飴未遂然亦只在早晚間耳僕未老而衰無意人
世蒙上真見喻薄曉去來於分粗滿今者之遷真為蛇
足已懇疏力辭冀必獲請伏承飾奬兼賁大貺非所敢
當但恐孤千里遠意勉爾拜嘉不腆附於獻縞仰祈鍳
納不宣
司文選澤民
伏審門下明德宏猷久重銓地邇者晉握大柄登選賢
哲以黼清時甚休休世貞衰劣過時之人跧伏草莽不
堪拂拭加以亡弟骨肉深痛陳情乞骸門下特垂勉留
過弘飾奬重增慚汗惟是報書猥及先君子事則曠若
發朦五内俱震緣往時宗伯覆臺臣之請僅予祭葬貞
已冥心引分無復覬覦止是具疏為先妣乞并祭而已
鄉衮太原公為改疏辭得以移咨貴部荷明公與太宰
二山公贈覆得參八座太原公誤示覆自選部以故貞
有不腆之啟僅達之選君子不復知自明公大造於先
君子即世世犬馬不足為報而乃懵然無所識知明公
固不以為德如不佞有胸無心何謹此附陳感私然不
敢以筐篚累盛德也亮之亮之
荅帥膳部
世貞里居若瞶而偶傳有帥君者自北曹乞分司白下
嘗以片言拄宗伯飾勤口私心壯之又傳帥君工為古
文辭初秋病瘧憒憒中而南昌胡生以尺椷介我啟之
則讀一詩一衮而皆藻其語雋永其味又若以貞為可
教而降心者起色驟上滿大宅念留司無他帥嚮所傳
帥君必執事也世貞抱膏肓之疾蒙不齒之謗其齗齗
自白下而操刃者又執事之省人執事盡汰之而以過
褒飾即不肖感恩徇知之無已白下諸君子得無疑執
事有偏馭之嗜耶執事古文辭鮮所不宏麗而擬古其
巨擘也乃見贈之篇精博老蒼惜令不肖當之辱耳世
貞久墮讇語業近荷師真見戒行且入關塞兊黜聰焚
棄筆硏而執事之見厪若此亡已則妄進一言大抵有
韻與無韻語其軸一也庀材宜博師匠宜古入思宜深
篇主脈句主眼勿庸勿晦勿促勿碎凢數者執事之所
饒辨也而復以此進吳札之獻縞獻所貴也拙詩書扇
頭不能酧來美當青女時屏之篋笥而已
孫文選
貞不佞嘗從燕中事先文恪公又一再接伯氏叔氏諸
先生而至於門下則若疎闊者然門下之賢與文學節
㮣天下莫不知而其於銓部之政則尤膾炙人口家弟
相見能嘖嘖道之而趙汝師宫贊每一書來輙稱服不
已謂羣賢雖滿朝當無出門下右者不佞固自放世外
然不能不熟知有門下也門下秉銓政來歲餘矣所推
轂中外及巖穴幾盡然類多忠信亮醇瓌竒儁特之人
而猥劣如貞乃亦濫塵啟事此則所未喻也貞一疎狂
士耳往年先君子難不能從死而又輕出雖欲有所為
不獲遂而歸家僕見誤治園圃食酒買書籍有豪聲為
白簡所中雖不必盡實要非無謂晚途雖稍若有徵塊
處窮約而實自放名教之外妄希出世之業此豈有毫
髮足當於門下者毋亦門下惜其本志不甚汙濫薄曉
鉛槧之業為足收錄耶將二三同年故舊在事者稍一
游揚之不欲峻拒耶僕於出處至微細出固無益處不
為高特以疾病連綿衰朽侵迫欲苟保半殘之軀以毋
為門下知人之累唯此一念則甚真且决乞骸疏上幸
即為處覆賜歸則門下大惠也干冐尊嚴無任悚仄
萬兵部
自往者得效一言之敬於公之先人於今四閱歲矣蓋
猶惴惴焉以不文為愧山中不能數承起居惟從邸報
見公有尺一徵而又見拜司馬部蓋當事者欲以腹心
干城寄公非漫浪除目也區區自廢成癖日與世左蔬
食草衣燈火一龕以終其身足矣兒子謭陋不文誤玷
賢書遂使賤名復齒人間而公至舉以稱賀得無重僕
之愧且懼耶野人見傳呼而驚誠驚之也大司馬撻伐
之威無所不加而江南歲屢侵閭閻展轉盡矣公亦嘗
一念及否兒子便附此以報草草不竟所懷統祈照亮
弇州續稿卷二百三
