弇州續稿卷四
明王世貞撰
詩部
五言古詩
(闕)
卿勉為讓汰者亦不違鄼侯惡平陽易簀乃不私如何
鼎鉉間腹刃日相排既安成功退起獄復中之天道亦
昭昭循環無已時
其三
唐虞建官百夏商始加倍周官固兼攝迺不為禄計王
畿僅千里紛紛錯采地但讀妖莽書可望亡新治為食
裁冗官省官仍省事任怨理則然曲徇反成累
其四
許由辭四岳高蹈箕山側飲水而棄瓢誰能伺其跡千
載一羊裘吾恨堪物色圖南就嘉徵通明參秘畫自為
大藥資終招隠淪擿
其五
太公有丹書於道若卓爾剪殷首駿勛開齊垂世紀隂
謀實種種安能塗人耳信史未敢憑吾聞諸夫子變魯
標深譏觀樂示微旨却美齊桓正尊王固如此
其六
韓起執晉政下臨東諸侯所覬一玉環再請再不售辭
者既引義聽者但包羞巖巖魏太子旦夕宰神州所獲
一玉玦卑辭謝鍾繇丞相時晨起中郎或晏休充庭盡
璆琳但頷不問酬似移勃律河拱置車門頭
其七
穰侯太后弟勛賢無與倫握秉五十年山東半為秦唾
手奪相印咄咄一旅人輜重東出關黃金賤於薪人生
畏失職所憂豈在貧應侯功不多況乃疎間親解綬不
待晚翛然保其身
其八
翩翩原嘗輩散金買虛名獨有魏公子好義復知兵取
士識其真肝腑為之傾一戰邯鄲完再戰大梁寧五國
從若風強秦閉崤&KR0008;積弱幸以強昏主墮維城身死社
不木異代感英聲
其九
秦皇與漢武雄略蓋一世如何求神仙畢死不能致醇
穠日濡首二八更代侍一念殺機發九有為腥穢於力
豈不饒於道轉成悖所以雪山翁先辭轉輪位
其十
商君挾強力焉能使秦王牖下亦已隃華衮徒滋謗如
何羣小謀復樹中丞相仲達策有走燕公讐可忘人巧
一旦伸天威疇能抗萬事翻覆手雖變理非誑
其十一
戰國一子輿其德幾素王仁義不獲施千載訾齊梁侃
侃程正叔矯矯朱紫陽宋室有遺恨不登中書堂造物
護其偏欲令見所長微言在竹素千秋揚耿光
其十二
孫吳工用整起翦工用強神哉淮隂侯變化乃無常舉
目盡烏合出手成龍驤百戰取中原黥彭那得方精誠
拒武涉小謬請假王高帝撫孤雛魂魄憂未央見謂高
鳥盡謂可良弓藏遺恨在匈奴冐頓驕大荒
其十三
石乞相白公能使楚社傾事覆不庇身怡然九鼎烹王
邑衛漸臺父子死漢兵磔肉縣五父狗亦厭其腥淫女
徇所歡一死猶勝生不覩西市倡改服奏銀筝
其十四
漢祖提一劔西行取天下所過降名城疇非背主者兩
賢豈相阨丁公悔其捨刑賞在須臾迺復為名假不然
賣國兒項伯開茅社寧如我高皇福夀獨褒借
其十五
韓彭既已族蕭相請室歸留侯始長嘆赤松將見依受
劫建成侯於事亦已危幸辭高皇網復受吕后羈百榖
土地腥既辟復食之商山自有人四皓了不知
其十六
秦始脩封禪白骨尸撐連漢武脩封禪宇内盡騷然開
元脩封禪妖女蘖其間文彩塗人目萬眸自睊睊隋帝
既平陳能為長者言虚言誣上帝薄德報名山
其十七
孝武驅三方快若風掃翳及乎遇匈奴往往不得志長
平既雄武冠軍復慓銳橫穿單于幕直奪金人祭拓地
城五原雪讐光九世是時李飛將子長所深寄天幸與
數竒片語成軒輊竟令撻伐威寥寥無可記
其十八
項羽千載雄淮隂萬人敵兵謀歸蒲山盜道推建德友
諒據上流勢壓江南坼或臣或假手或抗或相扼天顧
要有真人巧無不悉寧知嬴與趙攻瑕易為力
其十九
魏其既罷相武安客如雲獨有灌太僕捐身奉故君長
平事勢改舍旃趍冠軍誰如任司直膠漆逾不分寸心
既無負薄俗亦少敦信史表其賢異乎吾所聞七尺人
自有安能老它門
其二十
漢武鞭九有所寄三腹心公孫為丞相脫粟一布衾張
湯為大夫家不滿千金弘羊為搜粟鈎較窮飛沈橫賞
五十年民力猶可任即論守與才隠然亦國琛古人不
足古今人良愧今
其二十一
李廣僇降羌百戰侯不成虞詡僇降羌百口不一增所
以辛酒泉終屈趙營平天子誅南越霜戈蕩烟箐疇舉
螳蜋臂鹵級千萬贏斗印懸肘間焉能使無腥
其二十二
淮隂獨登壇高密初杖策抵掌下關中緩頰定河北孔
明出茅廬三分已先畫人主恐不真真則魚水得人才
恐不真真則寄社稷䜿儒就功名往往賤貧迫
其二十三
子孟秉精忠其功在受遺身死骨未寒五宗遂參夷林
甫易君聰九有為之隳生時享萬鍾沒不保其尸天威
在人間臣子安得私所以餘殃及賢否同一揆高皇罷
丞相赫哉千古師
其二十四
煌煌炎漢業九有將為新吏民頌功德四十三萬人蜀
傁方著書醊醨留其醇禍患將見迫倉皇成劇秦夫豈
能釣榮苟在完其身一入霸儒手名盡言亦淪
其二十五
建武薄三公尚書領西掖雖復當樞要厥佩猶銅墨久
次文無害始為二千石尾大終壓身備物仍典冊千載
同茲恨學士充内職上可蔽主權下不膺吏責却顧九
列人黯黮無顏色
其二十六
陽都當國秉五侯競驕怙是時谷司農矯矯衡言路批
鱗擊君瑕憑社憂主悟張禹䑛犢翁循默滋巨蠧孔光
首鼠徒依回市炎祚天下不為劉識者了其故彼莽何
能為諫臣與兩輔
其二十七
宋弘初宦漢仕莽為并牧承鼎建武中雖壯齒亦足抗
言辭帝婚俛首甘新禄李密既陳情無何徇除目賦詩
怨積薪曾是念初服翹首坐上尊晉耶當為蜀苟竊義
孝名千秋寧無恧
其二十八
石顯攻微文忠言被巧詆如何久不敗與帝相終始惜
哉匡說詩晚節終藿靡侵盜麗丹書經術遂不齒後賢
小其規天權煽表裏九重開宸斷八柄俄在已雖復加
諸膝委之若敝屣
其二十九
安史扇餘氛河北成異域睢盱五十載國威為之屈時
維田侍中精誠貫白日手挈六州歸力收叛藩&KR0008;時宰
不覩機捐之飽狂獝布也枕戈恨悍卒寧見恤何以報
君親刳心萬事畢
其三十
翟相持短喪除服起視事皦皦劉司徒復明先王制侃
侃富韓公千載伸兹誼嵩之觸衆喙不能保其位念非
袵金革誰當使弗避亡論權君親為君者誰氏
其三十一
漢明敦友于感自東海彊唐明暱昆弟成器為子臧地
遠天性出跡擬人倫妨齗齗隠太子糾糾巢刺王既迫
螫手憂能辭喋血傷所以斗粟謠終愧鶺鴒章
其三十二
東京誇汝南北魏推弘農友于列九命祖禰盡三公名
德冠時英禮讓世所宗董卓盜天常爾朱縱窮兇賢哲
俱駢首清渭為之紅盛極必有衰世汙以已隆雖無紹
與侃寧能保豐終
其三十三
梁冀挾椒房人主在股翼一朝尸二公舉朝皆脅息八
使行按部先埋都亭軛帶劔入尚書跪領張陵叱樂安
與京兆猶能僇其客死者代相禪生者不改直寧如書
生貴橫行於八極
其三十四
和熹昔臨朝文彩冠東都立幼擅天權不救昆弟誅宣
仁善革故聖澤沛皇圖榮名伸敵國不免子孫誣追惟
正統初煢然五尺孤太后坐深宫格心但詩書九有頌
慈孝千載仰深謨
其三十五
范公悲漢亡坐卧一車裀三十六載中不笑亦不嚬聲
在咽喉間疇能閉其呻萬古宇宙間一見有心人次則
顔見遠慨然能致身寧為江陵鬼不作建康臣頓令首
陽薇奕奕神更新
其三十六
仲舉誅左鐺謀參聞喜席其人雖可言其地終外戚何
進屠酤兒一死媒漢賊揚湯而息沸焉能令沸息新莽
盜漢炎隋堅成鼎革赫赫我皇猷萬世垂内則
其三十七
梁侯既伏法伯始亦解宦元相死制獄縉也同兹難鼎
足共承君椷口以成亂伴食猶可言竊脂良足歎方進
媾紅陽幸叨帝恩逭却條厚善者九列俱流竄於世雖
已張於顏能無汗
其三十八
維漢有宣哀隆親僅王號知者猶謂私凜然太和詔竊
窺仁人志既考而復廟批鱗見臣節因心亦子道權佐
修其郄陳章托媚奥自詫萬古綱能無萬古笑
其三十九
永明感竒徵微言自西竺後果攝往因如環代相續楚
英慕之誅崔浩排之族姚秦熾之亡周武熄之促趣舍
同一途疇能明罪福是以有漏因智者了不錄
其四十
東都蔽閹宦儀曜盡為腥八俊復三君皦皦露其嬴林
宗巧彌縫遑遑竟無成太邱為包茹嘿嘿以苟生鯨波
挾衡颷一葦安得争唯見黃叔度鴻飛獨冥冥
其四十一
孔明討漢賊祁山凡六出威惠等春膏精誠貫秋日謳
謠道相屬身死名不沒陽都佐東主舉朝服明決如何
反掌間名身並遒滅即論新城挫不掩徐塘伐成敗遂
低昂千秋令中熱
其四十二
曹氏據七州威力方蓋世雲長鼓偏師一戰挫其銳似
憶白馬圍欲徙銅駝避國賊碧眼兒竊敗乃公事昭烈
與孔明兹時誠失計三萬黃頭軍順流下白帝退可伐
賊謀進當厚師繼既蹶興憤師中原了無意竟令涪江
水釀作永安淚
其四十三
文若本名家志在匡社稷周覽六合間疇能託其跡降
心事阿瞞相與圖僇力迅掃羣雄盡彼奸愈得職九錫
從鄴來一死明夙昔寧如寄奴相憂在後石畫死猶擅
元功生不念王室
其四十四
張魯世竒衺乘險保梁州及乎降曹公五子萬戶侯全
義亦盜雄所事無恩讐胙土享真王晚節更優游梁州
無碪盎河南但鋤耰是時二邦外柱骨如山丘亂世能
庇民食報寧不優
其四十五
昔有王彦方闇然敦古誼訟者將取平望廬恧而逝淑
問既已昭弓旌遂麇至一旦讐其身儈酤以自穢始悟
矜名客良非終隠計衆惡幾於道吾聞之老氏
其四十六
文王實剪魏叔夜尸於市天子不為讐讐迺作天子當
時侍中君銜憤栖田里新沓竟憐才終煩司徒啓惜哉
蕩隂役終乃為讐死王裒慟蓼莪獨行表君子
其四十七
晉武弛王度隋文擅天刑於德實不競乘瑕乃合并苻
秦任景略七州差蕩平慨然念大統夫豈徒佳兵淮淝
誤一蹶中原遂土崩䜿儒輕相薄志士嘆無成
其四十八
五胡肉晉室聰勒獨獰兇王族無完領萬姓一釡中靳
凖小豎子而乃夷聰宗冉閔差強意羯血三臺紅伊昔
新城役阬秦快六雄天地誠不仁代報以無終
其四十九
晉昭實剪商誕也誼弗受麾下數百人一一田橫友矯
矯繼漢龍夫豈稱魏狗攸之扶宋傾迥為宇文守二李
起南北慨焉捐其首於心豈盡純於道良無疚奉璽者
何人心死亦已久
其五十
晉元起微弱夷吾為始興武德中不競因事就功名當
時錚錚者僅一陶士行坐觀武昌變齟齬歴陽兵珍賄
傾王室睥睨折翼徵豎儒不覩事謬比於孔明所以柴
桑叟憤然振家聲
其五十一
太元抗強秦江左一安石惜哉饒遠量而乃乏遠策車
騎實堪勝用勝良未得淮淝再鼓後全秦皆喪魄胡不
遂長驅歸來偷宴息坐視慕容熾依然限南北
其五十二
伯仁負高名惟能日洪醉深源負高名老大不曉事不
用人若失用之反成累俯仰宇宙間名虚復何冀處仲
與靈寳猶能亂人世
其五十三
明德擅軒龍不及宋貴人元魏為殘忍立庶戕其親亞
子矯之謬嫡后為大嬪苟在快其私毋乃乖天倫胤體
登宸極往往稱並尊並尊無乃過隆養禮亦均
其五十四
吳卒脫瘦冰功當冠國臣但求百斛酒陶然竟其身園
卒為蘄王致貲巨萬緡依然抱一甕老作灌園人始悟
范少伯得之猶未真辭越復居陶憂死復憂貧何似兩
卒賢名與利俱泯
其五十五
魯霸傾儲宫大帝為之惑及乎登見廢霸亦當大辟魏
秦傾儲宫勢已危奪嫡承乾用反削泰遂均州謫豈唯
覬覦解亦使憤惋釋始悟英雄人為舛亦不極
其五十六
營平不貪功獲伸于明主清源不貪功主驕方黷武封
拜跬步間見之弗肯取供君一念快使我萬骨腐禄兒
方開邊曷不慚入土
其五十七
元嘉脩内政江左乃宴寧淳熙急外攘庶事實勵精再
舉再辱師戎馬反縱橫拓跋威方振完顔治復平兩勁
迫自完誰能問合并少保痛朱仙太尉悔崤&KR0008;事機苟
一失千載遂無成
其五十八
曹馬雖竊禪猶存故君禮靈寳存晉安劉宋緣之起是
以零陵王掩恨歸蒿里一念逞所私千秋成厲軌諸子
豈盡嚚人人不良死不然寄奴勛夫豈阿瞞比
其五十九
彦國領元樞堅辭格外賜一賜何足言難沮格外事老
臣於舉動往往見深意鼎足共承君染指不自制椒房
與左鐺相與徼恩惠患得已不憂得之了不愧
其六十
東昏逞屠僇勛庸一朝盡赫赫蕭蘭陵雍州義師振豈
惟感家難九有同茲愠奈何吳娃戀竟媒彭城釁不聞
夏殷滅喜妲皆來嬪人綱既已乖天道良可信更讀巢
刺編令人發深恨
其六十一
武陵怙酒德法興寄腹心湘東肆豪猜佃夫當喉襟名
輕行既劣俾制嗣君淫倖門既四闢八座皆聾瘖片紙
夕下來晨即委刀碪物情雖云快隠憂良亦深
其六十二
景倩實孝廉精心事苫塊雖詳褚公譬誰能使居位一
朝遘國憂扶攜入趍衛宋棟垂欲傾一木焉足賴父子
同所歸怡然見先帝子野䜿儒生咄咄計成敗
其六十三
彦回秉清令鬚髯矗如戟會之負挺勁長身若立壁堅
請天水社力抗山隂逼生死在須臾豈盡為名飾一念
偶已非滔天遂焉極赫赫兩師尹能無發深惜
其六十四
每讀梁史殘愀然感僧辨奸雄志逐麇肘腋遂中變焚
骨飲其灰王頒解脩怨論功不受賞竟免丹書譴良勝
伍行人終成徇知戀此身復為奢沈冤竟誰唁龔壯更
超然巴山從所願
其六十五
宋彧剪諸昆建安亦就圖忠勛在宗社不獲保頭顱魏
恪猜羣叔彭城首見疎明德格乾坤未免當門鉏儲胥
既自徹羽翼孑然孤唾手授蕭郎遺蘖召爾朱人事與
天心默應良不誣
其六十六
謝朏箕山節恨為子季賣出處自當心取決人謦欬赫
赫司徒公誰能使之拜辭蕭初若遠仕鸞豈無害指口
但飲酒優游於禪代當時保身者名位兩不敗千載思
勝業令人有餘慨
其六十七
晉有一仁人開府羊荆州梁有一仁人車騎韋嚴侯弱
者懷其德強者伐其謀儉慈不敢先老氏羊所優竺教
橫天來舉世皆蕩流韋也守中庸不忮復不求
其六十八
昭明秉岐嶷其用稍文弱晉安一繼之靡靡成輕薄而
況於湘東豹文迺羊鞟何必侯司徒然後成危削奚俟
宇文公江陵方面縛人主執天權操念為美惡渾渾西
京詞已矣不可作
其六十九
爾朱起秀容結俠傾魏室衆不滿萬人所至無衡敵立
空葛榮衆遠授天光策有才足為亂惜靡戡亂德賀六
曹瞞亞黑獺仲謀匹混合由真運鼎峙乃材力咄咄廣
武嘆令人歌阮籍
其七十
魏氏起索頭統萬駕勃勃太武及文成兵氛猶未歇高
祖力用夏三靈為之悅人文外以炳天綱内多缺易世
曾幾何奄然遂改物禮著忠信薄斯言吾敢蔑
其七十一
高氏恣淫昏為周剪明月烱烱血一泓剗之終不滅英
辟風後人吠堯亦昭雪易世有狂童捨旃尋故轍親賢
若齊王睚眦見屠裂為隋抑何厚為周抑何蔑掩卷感
廢興令人思明哲
其七十二
周武平晉陽六合在掌指如何後嗣昏廟社同齊址誠
臣抱訏慮直哉烏丸軌徐方接陳壤守經以俟死衛瓘
終不免伯陽竟遠徙為身計若疎為君斯可矣
其七十三
唐公固隋臣宇文啓茅土阿𡡉隃商辛毒乃痛海宇何
必禪讓跡無害干戈取為德固未深功亦肩周武反顧
靡愧心高光絶千古若夫黃虞上赫赫我皇祖
其七十四
唐高甘聚麀妖瞾竊皇綱淫羶易廟社三靈為慘傷維
城拉然崩蹀血染天潢莽卓為一人寸斬不足償惜哉
無絶母完歸於上陽當時極兵威萬憤亦少揚養虎自
遺齧遺恨在英王
其七十五
梁公古明德昭代實無倫瀕死不改節所涖惠必臻婉
諫復皇儲密引皆俊民五龍既夾日萬古歸其仁危哉
再相時齒暮宦亦陳萬一先朝露此志竟何伸阿姨自
有子不作女主臣
其七十六
少陵實沈雄太白擅豪華當其盤礴時口吻皆烟霞一
字翰墨林千秋歸大家生平宦不達晚節各天涯奉譴
竄夜郎乞食困浣花而我獨何幸獲保青門瓜
其七十七
文饒一材臣所至樹風誼會昌式微代皇紐將解墜立
決萬里筴手挈三鎮地寵多器不任為汰復為忮垂老
涉鯨波白骨無所寄但稱裴司徒不及李太尉
其七十八
唐德初告衰宇宙正佳兵前有郭汾陽百折必東傾萬
死不易心後有李西平萬古立人極豈惟宗社楨彼燧
亦何論為罪亦已盈惜哉臨淮謬遺恨在齊名
其七十九
裴公大將材不解深州圍韓公大將材不戢好水師決
勝或先登寧如一偏禆及乎坐廟堂天子所蓍龜片語
轉乾坤匹身係安危信哉尼父言大受難小知
其八十
唐室將賈亂高明俱倦勤軒龍不安位鶴馭將帝賓兩
武稱賢助二李亦純臣云陛下家事何必問外人愛州
與荆州不憚批逆鱗幸以首領完沈淪竟終身
其八十一
興慶帝父尊重華天下養如何猜疑際天倫遂板蕩抱
景等幽囚跬步同流放生時億兆主彌留向誰傍牝雞
一司晨豺虎成茲謗
其八十二
牛李相樹敵進退為是非刺刺唇吻間人主至宵衣如
何洛蜀黨賢者亦為之渙羣表大易不比有明規矛盾
起方寸所讀何書詩竊窺五鬼章至今令人疑
其八十三
陽公為諫議四載閟其口一作驚人鳴出為道州守魚
羹及稻糜與衆均所受催科自註考能令督郵走兄弟
凡三人相與日飲酒醉即共衾宿不娶竟無後釣竒性
理僻於道能知否
其八十四
順宗長諒隂伾文遂竊柄生終被竄僇死猶蒙佞倖及
觀所釐革往往多敝政頗收遺老還力與中貴競柳吕
一自没欲速成蹭蹬不覩快心人時有膏肓病
其八十五
自古負心人毋與朱三伍狙詐曹瞞流獰兇亞石虎狂
鋒既犯蹕王公盡碪斧沙陀首弄兵乘時竊邊土破巢
稍臣分劫揆仍兇虜力屈聊避尊夫豈崇故主竊陋司
馬公帝紀安足數
其八十六
天厭五季腥時復一掃之存者旦暮人焉能辨華夷馮
公豈不偉於節安所施信心白刃間榮貴保期頥千秋
蒙垢汙所救亦不訾二石一海鷗古稱圖澄師儒者所
不道西竺將取斯
其八十七
有宋躬柔德臺諫執天衡與帝争是非物論時見憑念
無九苞彩爪距若蒼鷹檜冑肉餧之搏擊中所憎士氣
一為奪千秋猶不勝側耳平津館囁嚅承明廷咬咬雙
鸂鶒豸角何峥嶸竄頭復搖尾寧不愧其名
其八十八
藝祖惇友于淳熙不良弟空宫閟丘嫂隂刃戕二嗣奚
必柱斧聲然後乃成弑普也社稷臣驅除每先意其悞
不在今悞在書金櫃何物一老嫗亂經徇所庇每讀梁
孝書竊賢竇詹事
其八十九
宣和負與國復渝海上盟一念不勝貪宇宙遂佳兵朱
仙十三詔竟分南北形奕世言恢復聊爾美其名開禧
大辱國符離亦無成孱然史越王持重見譏評貴夀復
世延毋乃當帝情
其九十
伯紀與德遠忠志貫金石量隘而才疎焉能剪強敵忠
簡差練事其氣已蕭索等彼王與謝雍容參揆席矯首
眺大河蒼蒼七陵色安得劉寄奴純心為宗國
其九十一
強敵震四垂天地為之裂鐵騎過獨松宋膽悉以奪信
公仗孤忠羣僚乃烏合弱卵壓泰山猶能整其轍天運
久已去人事那得說掩卷惜公才世儒但稱節
其九十二
贊皇謝膺試魯公戒求辟於中豈泊然大小猶有擇奈
何策華腴而奪隠士職前轍既已迷後軌踐其跡是巧
靡不師疇能已日革浮雲翳其眸欲辨人間色何如皓
魄澄羣曀自辟易
其九十三
天厭一世人英雄生馬足兵刃周八荒所至皆魚肉中
原冠帶地幾希付樵牧時維耶律公捐身不違俗宛轉
中所嗜從容解其毒遂令孑遺民生齒成代續萬古祠
禹功從配當不恧
其九十四
邊馬躪中原遂掃東南陲天地盡為元生人安敢違倫
物俱澌盡存者僅一絲許生當色辰強起修飾之雖復
風俗頽猶守六經遺奈何拘方士齗齗生哫斯不聞夫
子言吾欲居九夷
其九十五
巴延善居功師出能以律中廢同汾陽晩榮等高密廉
公當鼎沸一出秦隴謐正色抑降臣改顔崇儒術莫謂
秦無人江左乃無匹天意惜未純阿桑時間出
其九十六
高皇提一劔力抉乾坤翳聖武振八荒榮名邁五帝時
維中山王獨任心腑寄坐連百萬兵手挈中原地才宏
識更遠功大心轉細兩都對珥貂茅土垂世世
其九十七
開平卒於師曹衛亦早逝所以保令名爵賞亦延世宋
公拓中原功多罪亦細潁公闢西南未種纖介戾苟免
鍾室誅難辭杜郵賜為燕剪名將焉知非天意
其九十八
韓公佐開國雅若何在漢尊當百僚師戚則東第冠貴
富既已極君恩未終渙胡陳小豎子何迺與其亂投繯
應星隕誰能明非叛但讀虞部章竊深投杼嘆
其九十九
吾憐革除際諸賢何不辰齊黃既首祻希直亦謀臣白
刃亘天來誰能保生存桓桓鐵尚書血戰挫燕人捐脰
不肯回一死識其真魏公椒房舊大義迺滅親下見武
寧王慨焉不辱身
其一百
己巳邊馬狂上皇困魚服舉朝一于公嶷然回地軸天
子憂萬年鶴駕將改卜代言當上賞孤卿盡公禄于獨
再堅辭於心了無恧彼權借文忮誰知非實錄
弇州續稿卷四
