弇州四部稿卷二十九
明王世貞撰
詩部
五言律一百二十首
冬日憩舟嘉樹林小飲
仲冬好風日故山嘉樹林信履觸幽賞改席就清隂青
葱冒霜草啁唽先候禽人生貴所適毋為懸别心
答魏允中
郵函旦夕至似汝尺書無眼欲空三輔心仍折五湖何
人充駿骨念我報驪珠好去連城在秋風看過都
問華起龍工部
生今杜門處春草故人疎罷讀考工記俱稱行秘書毋
云計左矣吾亦賦歸歟見說君山色蕭條宦興如
即事呈邢邵二醫
春朝視膳罷次第檢方書薄宦人皆有窮愁老自如枕
移啼鳥後杯到落花初況是談詩懶無勞客起予
其二
麥雨冷將熱庭花朝自昏漁樵初入耳鳥雀已窺門不
論宦情薄祇言醫道尊年来秫田歉為爾罄芳樽
答王禮部言卿
禮樂逢昭代文章屬盛年名從赤縣得官向紫微遷倚
玉憐余弟投珠念汝賢春卿古芳署應許和歌傳
璩敏仲見訪作
詞客不寂寞到来令坐驚今朝下懸榻強半為璩生笑
語縱横進圖書次第評此中殊有味何必傍時名
予分部吴興日圓上人住弁山了不相聞既遷晉
臬歸里請告未遂上人忽錫杖肩笠以一詩見投
且致郡人之思談禪竟日倏爾告往遂成二章送
之
抱病日悠哉衡門雨漸苔乍傳飛錫下仍以施珠来護
法吾何敢逃禪酒自咍相聞峴山社翻為遠公開(吴興諸名)
(勝結社峴山邀上人入會)
其二
道汝弁山住弁山無汝蹤念予托一鉢揮手謝諸峰小
果聊遺愛空花是舊逢乾坤大檀越到處好從容
贈王山人
五嶽游欲遍歸来鬢尚玄藏名詩句後避世酒杯前久
客鄉音改無家旅興偏翛然喚雙屐揮手向江烟
寫懷寄舍弟
除書何足問已自乞歸耕不必山公啟俱先海内名鼓
鼙秋轉急幕府歲仍更賴有疎慵在猶堪寄此生
其二
休沐無它事清狂為爾陳身將數酒伴名挂一詩人物
意安吾拙時才捷有神不知投老計何日定為真
周君自大官令出太僕遼左飄然挂冠今年五十
矣而顔尚童其壻一龍余從子也乞詩為夀
我愛周郎美雅如王子猷官閒騎曹馬興盡剡溪舟坐
客中清聖園租比素侯白狼河畔雪知不上君頭
其二
少日佳公子中年賢大夫自廻司僕馭祇憶步兵厨入
坐峰峰玉揮毫字字珠龜貂未全敝時付酒家胡
將之晉任離家有感
自緣休沐久安作里中人強起從時意遲畱惜此身舟
凌荷芰發門掩薜蘿新無那尊前客晨星個個淪
京口别送者
抛君江口棹盡我手中巵垂老本難别欲歸翻狎離轉
頭吴地近抗手晉山遲豈必躭微禄浮生本未期
過滁州邵少參(邵越中舊寮也)
過君駟馬里逢君五馬還乍看仍似夢稍定各開顔白
葛凉從進清尊别任攀環滁衆峰色彷彿越中山
途次贈孫尚寶鑨時以千秋入賀
汝自輿司馬憂時涕淚懸宸楓九地隔疏草萬人傳天
意存孤直臣心轉更堅承華一箴在知不愧先賢
太原道中書事
盤陀十二驛驛驛似西川畢竟中無地還疑小有天居
民同伏鼠宿客傍棲鳶不待蟬聲苦秋霜向鬢邊
其二
不斷峰巒色何由見晉陽傍山兔三穴入地鼠千倉項
為泉奔癭牙因棗熟黃吴兒莫相笑風俗古陶唐
送陳太僕參政蜀省
久宦無前輩推遷自至公空羣辭薊北叱馭指褒中益
部星初動并門險對雄還將在駉績一頌擬清風
中秋夜從侍御饒公登明遠樓二首
今夜中秋月浮雲裊自横未添三晉瑩只避五星明小
坐杯頻轉清言燭屢更霜威暫時失桃李欲敷榮
其二
黯澹千山暮憑闌首重迴虹争汾水上雲擁太行来漸
老驚先達多艱急異才今宵遲月色須為繡衣開
邀李袁二使君小飲
忽忽秋將暮悠悠欲傍誰無才薪自積有禄桂從炊貪
作傳杯過數為同舍期南冠笑相拭莫使晉人疑
初入謁晉邸陳常侍要飲别墅作
别殿沾恩罷逢迎有大璫自云東第好只在小山傍曙
月侵金酎流雲斷粉行為傳趨府近促拍按飛觴
其二
河東張特進老不愛人扶圃為延賓學尊從罷直呼食
單黃頷臛酒味紫酡酥取適須臾事沈冥即我徒
再從諸公飲陳常侍别墅
小割虒祁地聊為梓澤園杯從三雅貴客有八公尊膝
席寬賓禮牙盤侈國恩猶言朱邸俗揖向棟花村
其二
偶爾朋簮盍仍勞倒屣迎鬭茶中貴好賜醴主君情果
取非時味花多别創名不論休沐否省事曉来清
晉中得亡妾信志感
歌鹿初停奏来鴻已歎離一棺誰傍汝兩口别稱兒拭
淚偷潜滴關心忍自支丈夫多意氣元不為蛾眉
其二
苦憶登車日雙眸強暫回已真成死别翻更怯書来玉
筯難收恨朱絲未作灰和家後園李子好令枝摧
其三
我更三千里兒驕女又癡最憐垂命别誰作有情悲舊
幌教涼住空箱傍夜移戢身無寸土西閤已先辭
其四
十八年中事居然一夢非未論調瑟好所憫抱衾稀強
粥供啼乳篝燈問緝衣辛勤意何限脈脈付斜暉
歸路寫悶
夜半呼厨飯欲餐還不能路危心轉迫天遠足無憑已
覺仍疑㝱無言忽自譍遙傳伏枕在知復倚門曾
其二
因過長子縣愈重老親思路任羊腸險書嗔鴈足遲往
来山色異迎送物情疑不那三千里長縈方寸絲
聞臺抨不行有感
縱令寬謫籍豈敢問朝班雨雪人回首春風自掩關窮
途出處外垂老是非間愛此浮雲色翛然逝不還
其二
當時諍臣論夫豈謗書函執政寬相假流言轉自慙本
應呼第五不合受朝三遂我初衣後秋風農圃諳
謝華壻餉紫檀梳匣
吴剛月中樹斵作紫瓊箱得借衛郎潤長沾荀令香寒
暄奉巾櫛早晩見行藏投老緇衣日毋言棄置傷
贈温州周生才甫
籍甚詩篇美飄然步屧過停杯顧誤曲彈鋏出悲歌客
禮龍門重鄉心鴈蕩多永嘉風物好其奈壯游何
新安汪惟一徐使君子與門人也以嘗侍李于鱗
先生刻其白雪樓集賦二章贈之
客有儒中侠人憐身後名言從徐孺子得尚濟南生山
水存遺操冰霜問舊盟莫將青鳳翮到處覓兼城
其二
識汝沾沾意曾因御李君死猶能借客生可罷論文附
驥吾何有登龍世所聞祇應今夜月鶴背悵離群
贈白雲上人
愛汝白雲色蕭蕭佛日間有時歸法鉢無意卧禪關生
滅了何礙卷舒長自閒尋常足避世莫買沃洲山
為曹比部送長洲張令入佐比部郎
我愛張平子賢聲衆不如棠隂過夏茂鳬影入秋舒已
製吳門錦還司城旦書曹丘能念舊不惜重吹噓
其二
列宿徵書重干夫擁旆遲令君青雀舫僊吏白雲司漢
法霜同峻吳郊雨自私虔刀吾舊佩脫贈為明時
沈母輓章
範子成公父宜家是伯鸞閨中新鳳詔機畔舊熊丸慈
竹吳江冷啼魂蜀道難欲揮彤管述心折淚仍殘
病後程子訪我園居小飲作
起色緣君動銜杯轉自真材高聊翫世年少不窺人池
草詩情晩巖花酒態新即論吾黨外誰不傍風塵
答徐文果
自失而翁後風流思不勝絶憐徐孺子時及柳吴興天
目寒逾峻湖心雨自曾菰蘆最深處鱗素一堪憑
大梁王君用章既去崑山為客部副郎邑人俞仲
蔚集古語為八詠餞行要余與家弟和之各得四
首毋論其辭之當與否而感德懷賢要自不異也
威鳳棲梧桐
聖時不虛瑞有鳳下高桐含苞媚朝日鳴律龢春風攬
德輝何晩將雛曲未空俱言阿閣貴非仍枳棘叢
桂楫汎河中
汴水似天河星查暫一過鳴鼉徹遙漢飛鷁凌清波洛
客思歸引吴儂于蒍歌不取支機石其如壓載何
處處春雲生
春雲處處生藹藹復盈盈怳如飛盖落忽與去帆平洩
彩迎迴照乘虛薄太清惠休無怨别早晩麗神京
軒蓋照墟落
半刺威儀重典客聲名高徵賢下梁榻問俗見干旄翠
舄晨雙去瑤琴夜一操祇應今仲蔚窮巷又蓬蒿
輓楊都督尚英四首
劒珮先辭漢樓船舊姓楊一歸肝膽赤百感鬢毛蒼客
與金俱𣪚弓將鳥共藏西州華屋地何處不堪荒
其二
壠樹縈幽旐江城咽暮笳風摧大將樹霜剥故侯瓜越
甲初滋蘚吳鈎不吐花一貧應莫歎去病肯為家
其三
雙挽角弓強横行鐡裲襠虬髯將施草猿臂已生楊病
詫千金骨恩留一寸腸祇應誇畢萬終覺少馮唐
其四
鯨海氛誰掃麟臺跡尚存生教僕射宅入作奉誠園勢
去通侯冷時平醉尉尊山陽夜中笛不聽已消魂
奉寄翁少司馬
三持直指節兩拜夏官卿身力從君父行藏有重輕盡
抛封賞去不減孝廉名祇恐干星象羊裘隱未成
送陳司訓遷高郵
不斷江南北春風桃李香珠還收甓社劔已鑄干將少
欝衝星色仍開照夜光儒官到自好何必去游梁
李時養授室
那輸謝傅墅聊具戴生装白几供碁隱青衣控酒狂稍
寬懷土切莫怯受恩長但使比隣徤過從日不妨
寒食
故人日以故新冢歲行新自惜無涯智翻隨有限身落
花寒食節芳草舊園春任是風光好那無淚滿巾
送徐子與之閩憲
蹤跡乾坤滿行藏歲月深一官初汝報雙鬢莫愁侵霜
色帷從動星文劒可尋嵳峩鰲頂上時復快披襟
其二
一馬驄仍徤當年五馬才水憐丁字舊人喜細侯来鱷
徙閩天雨虹攄粤海雷彈冠豈吾意把袂獨徘徊
寄穆考功兼簡石給事
穆生醴酒薄邴氏宦情微人昔冰壺是官今水鏡非風
雲千態出天地一身歸予亦窮途客因之賦来薇
其二
物意毋深歎君今試自看枕高歸卧易鈎直釣竒難漳
水魴時上淇園竹漸竿有書堪送日何必問彈冠
其三
故人有羊角一䟽忤龍鱗生死交情在行藏世事頻還
將孤憤意俱付耦耕人倘遇栖栖者春風指問津
其四
聞君讀書處乃在清漳源小爾新蓬徑居然故漆園暗
芳書草發空翠墨花翻若語逍遙意寧將出處論
寄郜侍御郜時以按鹺山西有所論劾不合移疾
歸魏
一去寧因疾孤臣敢愛身年華開對卷風采出埋輪竹
寫淇園雨花明澶苑春還將獨行意觧作倦游人
其二
休沐知何意浮雲萬事停心懸魏闕紫澤滿舜都青懶
不談鹺䇲醒難頌酒經唯應杜門處玄思入沈冥
為小江陸君題號兼寓夀
君家何處住小割吳江東浦色輕橈外濤聲高枕中素
封千樹足綠友一瓿空里社前為夀兼聞報歲豐
向生上脩名臣錄採及先事賦此贈之
君真向平後不作里中居手挟先賢傳人呼行秘書羞
言陳夀米畏上桓公車倘及嘉隆際孤臣涕淚餘
程廣文先生德甫博學能文章用睚眦去其官欝
欝不樂將北游淮楚以紓其志賦此壮之
貧有寒氊在狂憑束卷誇一官文自左百感氣仍加白
雪人人耳青山處處家物情論且盡吾意屬烟霞
其二
我遇伯休父人稱行秘書宦游終不達畱滯竟何如霜
色淮隂釣寒雲孔氏車不須論束帛一飯莫教虛
夜泊胥口汎月作
灝氣將從合波光忽自開初縈匹練動如擁素車来出
沒青千岫縱横玉九垓高吟烏鵲語横槊亦雄哉
包山寺
山名從鮑靚寺榜尚蕭梁地擁諸峰合天容一刹藏松
楸深自老橘柚早能香隨意嘗僧供支笻禮上方
毛公壇
但傳毛公跡不識毛公誰丹井久成沒白雲無復期一
僧酬對少雙屐厭歸遲自昔牛羊地多扵鸞鶴時
上方廢寺
蒼翠望猶合丹青看漸微化城隨劫壊貧里見僧歸古
木徑路改空山樵採稀蕭條住心退迤邐下斜暉
明月灣
揚舲汎渺漫秋氣逼尊寒早餉炊烟合人家漁網寬波
心插柳翠石骨嵌楓丹此夜冰輪色千年水殿看
泊東洞庭舍舟行山間作
孤舟厭水宿步屧不知疲山静泉聲遠天空夕照遲松
門入窈窕石壁露参差欲語會心處悠然支策時
贈蔡大孝廉(九十三翁之子也)
誅茅小隱地授草里中師時着萊子服從呼蔡克兒為
親恒諱老攬勝不稱疲語及承懽事澘然吾自悲
贈蒋太學
深山愛淳朴況爾足書詩雞黍鄉情見蠶桑歲事宜不
愁新釀乏隨分短笻支是日蒋生徑唯應二仲知
助甫雨中小集
至後迴陽小尊前發興新片言千里駕孤憤十年身寒
色来今雨冰心問故人毋論素衣並斷不受緇塵
呈助甫
訪我將何意河山抱獨愁汝南無月旦吳越有春秋新
序慚中壘豐碑憶太丘楓橋小時泊争喚孝廉舟
劉翁贈光禄卿
生作郡中正歿稱光禄勲主恩寬自及名德遠偏聞宿
壠新朱戟雕甍舊白雲詞頭下西序字字五花文
劉光禄入鄉祀
身是遺民裔居為通德鄉文章高郢里耆舊比襄陽祠
廟松楸古肴蒸蘭蕙香諸孫大官具瞻祀有輝光
過莫丈方伯園亭示雲卿
不愛泖中色愛君池上閒水緣書字黑蘚奪鬢絲斑名
理輸前輩風流亦可攀嘉賓儼在側誰敢不脩顔
聞補楚憲之命四首
天入衡門近朝將盭綬新五投歸畆疏兩作起家人白
雪元推郢桃花不避秦宦情吾豈薄野性恐難馴
其二
晉楚吾何擇山公意不輕虎鬚驚往路鷄肋歎浮名病
入園林癖衰鍾兒女情家鄉事事好物態一堪評
其三
當年成小草此日動菰蘆顛倒尋章服次且散酒徒廢
家方悔侠移谷舊甘愚一出一回老還堪覽鏡無
其四
兒輩粗能立君恩轉似濃春光催駘蕩吾意獨龍鍾味
入中年減名憐末路容武昌魚價賤罷釣一相從
大中丞方公定之以嶺南諸什見示奉酬一律
度嶺天全近留霜瘴自徂欝林人比石合浦字為珠念
欲酬清郢神應索大巫將壇新政外許似祭遵無
送莫公遠遊燕
南游不得意策馬向燕中久客家難定清時計漸工歌
緱渾欲蒯膏首已如蓬為報今皇事弘開碣石宫
送歐陽判官遷兩淮運判
飛盖一江隔棠隂兩地餘水經初罷註(君任水利曾着水利考)鹽
䇲旋裁書官為清時好家因薄宦虛亦知鮭菜賤慎莫
歎無魚
贈大中丞董公淑化(公舊按江南今仍領節)
屈指中臺彦無如漢董君舊為驄馬客新領鸛鵝軍組
練遙明日樓船上屬雲亦知兼爼豆三策向来聞
其二(公副晉臬與余善)
共誇三晉地前後擁朱輪人自風塵老公偏日月新更
衣向星使把酒慰波臣總有明河在蹉跎敢問津
赴楚出門即事有感
江山雖自好其奈倦游情酬酢無同輩行藏似隔生低
眉新禮數染指舊功名豈有雕蟲客能為世重輕
其二
亦曉功名際踟蹰計未真暑憎腰帶重衰怯鬢絲新欲
作思歸語其如送遠人嬌兒白似雪遮莫喚爺頻
六月盡立秋安慶道中
七月明朝是孤舟病客非秋争一夜早暑可片時歸怯
引青菱鏡衰躭白苧衣誰能作桐葉取次便先飛
江行病起即景有感
涼色推篷後潮聲進艇中青山兩岸合銀漢一江通豈
謂清涼界猶殘老病翁羞聞暫養翮謂可縱秋風
七夕江州道中
令節從誰賞扁舟興自賖賽江餘酒脯遠市少茶瓜不
擬明河詠從他上漢槎殘機未成匹吾醉一思家
其二
彩艗凌波上宛非塵世間鵲橋元漢渚鶴駕自緱山(七夕)
(王子喬乘鶴緱山)天意高難乞吾儕拙更閒迴光總如練或恐
厭衰顔
病阻潜江口
獨棹阻風地孤燈伏枕身乍驚寒刺骨小間暗傷神分
與藥餌絶況無僮僕親新篘暖兒輩誰念不歸人
答陳淮安玉叔(陳楚人也)
美人政成後日晏但鳴琴貽我淮南曲兼操郢里音調
孤春雪好寄遠白雲深欲往高樓奏應悲兩地心
其二
武昌黃鶴樓亭亭天南陬所少陳登卧空令王粲游三
秋鴈書至五月梅花愁莫作殊方語清淮是楚州
順甫晴川閣分韻得萋字
樹色漸萋萋烟波四望迷江將朔氣入天逐暮雲低如
夢尊前燭相催曙裏雞所誇文苑傳王魏或堪齊
又得洲字
莞爾心相慰愴然思舊游武昌情作柳鸚鵡恨為洲拂
檻星河動聞筝鴻鴈愁莫言春酒竭大别是糟丘
有感
懶慢嵇中𣪚摧藏屈左徒片言交可絶九辨些為俱骨
相由来賤書生老更迂不須談腐鼠前路有江湖
京山過故王侍御時育宅有感因伸薄酹仍許為
其子銘墓
漢賊不兩立臣死安足辭唯憐請劒恨猶欝盖棺時喬
木風霜老宸章日月垂今朝南史筆無忝太丘碑
聞粤西除命有作時以楚臬迫將入計
歘然除目下呼酒一為懽豈謂投荒易端憐入計難桑
榆元愛暖蒲柳自知寒早晩從休沐將因托挂冠
其二
長沙七千里過此更沉沉汩沒非吾責歸来是夙心蒼
梧眺不盡白髮話来侵縱有東風在幽蘭寒意深
游匡廬不能從南康道入取瀑布石梁之勝志歎
我躡匡君背未叩廬山陽峰外漏銀漢雲端封石梁阿
蘭地寂寂籃筍天茫茫安得騎白鹿攜家住柴桑
輓何翰林元朗
才藝張平子風流賀季真縱新文苑傳無復語林人身
老收書癖家餘縱酒貧吴趨翠眉伎強半為含顰
賀吳母徐夫人八袠
鬢以忘憂綠顔非大藥紅諸孫多薦鶚大母為丸熊上
夀衣争彩徵賢管自彤年年采僊荈陽羡領春風
哭宗子相墓
旅櫬踰十載孤墳始一抔樹童烏自徙溪老獺堪留未
竟生前事無窮死外愁才名世人共天意獨悠悠
其二
百花洲上地無復舊花枝夙昔銜杯客今来挂劒誰風
流一慟盡山水寸心私若語藍田重非關有勝兒
送屠比部省侍司馬公歸四明
由来白雲吏多與滄洲期及爾拂衣請遂當娱彩時無
須大官膳且采商山芝寄語家司馬堯天日正遲
送顧文學歸吳下
吾念顧元歎浮名衆與同舍從彈鋏幸文向斵輪工齒
髮神明外行藏感慨中諸傖未應悉還汝舊江東
游蓮花庵西水亭得南字
一雨勁柔籃干花弄晩酣僧来誇世外吾醉憶江南涼
色深茶椀溪隂逗葛衫吏人排馬急毋乃報朝參
送汪光禄遷南京尹
晉室丹陽尹漢時光禄勲雲依故都合星自禁垣分九
列人堪老三朝事可聞江東吏人在應識小馮君(君伯兄嘗)
(為南京尹)
王太僕時厚省母郢中
一疏辭司㒒高堂急老親饌魚真待汝迴馭更何人綵
出秦陶美顔回郢曲春蓴羔自可戀清世有君臣
吕舍人移疾歸吳
松筠一在念遂厭承明廬自謂東方肉何如張翰魚誰
堪代供奉君豈不中書早晩山田熟應誇計未疎
張太史明成送母還豫章
誰犯斗間色文星出紫微侍臣中禁少逐子大家歸茶
愛香城美魚誇富水肥公無長晝繡人主正宵衣
贈茅生
暗投多失色孤憤少知音依舊豐城劒空懸燕市金衝
牛國士氣買駿古人心予亦浮湘者誰當誦上林
弇州四部稿卷二十九
