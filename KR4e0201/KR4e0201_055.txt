弇州四部稿卷五十五
明王世貞撰
文部
序十首
送王員外新甫視廣西學政序
新甫拜刑部主事時最少乃日夜奉三尺讀之精心為
讞尚書心已重新甫俾閱部章奏奏事即疑且屬重者
捩勢者冗弗竟者輙問王主事云何具以對尚書得新
甫對未嘗不為起稱善也已稍遷員外郎故事遷者引
出就新職廼新甫自若蓋尚書倚之左右手也予私心
才新甫少年老於吏若是他日從同舍郎見其文文所
繇大抵遷固而時時飾以己意高渺宏肆操縱離合不
獨其語得之夫新甫嚮以為老於吏也又老於文昔者
夫子沒微言眇申韓之徒務于切名實其所著孤憤說
難諸篇極人巧奪天致摩揣幻變百出而不亂以文發
吏術亦甚難哉工此而吏者緣法近刻工此而文者緣
吏近事而遠道君子病之新甫兼習儷至稱能法與儒
家言其道術足發也其於吏術道足裁也夫新甫者殆
所謂工於吏與文之外者也今年春新甫乃自員外郎
擢按察僉事視廣西學於是尚書不得復借新甫諸與
厚善者謂新甫去法吏當黜陟文事幸甚廣故百粤地
也其西距中國萬里而遥自予鄉之薦紳先生蒞兹職
者俱為予言地多山荒僻箐瘴士故不甚觧曉文義至
或挟提學索題題必有所素習不則大噪遁去稍與語
史學及他子書駭其名為欺我蓋其時云爾今聖天子
敦道化脩仁教薄海之内疏逖不閉阻深闇曶得耀於
光明椎編而魋結者咸襲冠帶舌洗鴃而勉為文其穎
稱名儒取甲第服官蜚譽彬彬然與中土埒焉詎如昔
所云新甫其亦示之道乎昔子厚為柳刺史柳隸屬廣
西子厚又故稱賢能文也當時不聞所與進者何所煥
然而易觀者何豈刺史兼錢榖獄案牘乏專職歟抑其
以讁斥不自振哉子厚不聞道文刻削好近名亦申韓
者流宜其與進煥然而易觀者少也新甫毋以子厚稱
固有不為子厚者勉之哉
送袁履善郎中審錄廣西序
廣以西故桂林諸郡地先時君長以百數其治人人意
行法亡論重輕云最後稍服屬中國然遠者取羈縻而
已所治即重於司敗亡當即當司敗辟或取一言醳之
而其民亦人人好行意不復問法何物至攘禦仇殺時
習見桴鼓顧大要乃在椎朴少别生死已爾非故挟詐
奸文法陽畏而隂甘之也明興高皇帝使廖將軍下蒼
梧令為弁髻履跣訓侏&KR0867;使從經生言廓培底於列聖
雖田畯游女咸思慕禮讓則於道而甚或頑怙弗喻者
微以法整一之於是法奕然著夷中亡大異内地嗚呼
休哉今天子緣先帝好生德五載輙興思諭於秋官大
司寇若曰外郡國守相得亡愛精刻名益情而企罪乎
民得亡蠢愚觸於網乎得亡疑似跡可入乎夫耳目之
不逮而任之一牘至或盡數命何易也大司寇以期請
遣使按洗諸道獄而又復緣推上旨劑使所宜遣曰内
地獄繁簡殊其状類也又勢或得逹上至荒服千萬里
外吏間意行之如昔所謂雖欲上逹其勢亡繇也固必
得明練忠厚析於變而周於志者往廼議袁子之廣西
袁子初筮主事年甚少數更起大獄佐其長剖析平亭
咸頌不冤三載論囚還進郎中曹有異獄號枉而或多
所牽畏再更案弗究獨一二語出之衆欣然謂袁子當
稱是亡愧袁子亦欣然意得也退揖予曰不榖兹知逭
於戾哉日淮陽之役奉上命以冬月待報論尤著者固
不敢淫逞其志猶致死也乃今致生之夫愛袁子者不
以殊遠及瘴慮乎子陸行數月踰嶺其箐棘蒙翳重累
岡阜若斷若窮跡其幽而纖荄介草出於刈跡燒痕者
生意固油然具也山之氓鳥言而腥食蓬行而阱䧟甚
憫惻焉為吏所漁織罪犯文欵而飾怨者梏拲圜土中
咸加額望天子使一鳴訴其抑子務得情尚寬大哉俾
頌明加德遠人際造化所及永永無間則子之行和風
嘘而甘雨沐也瘴將無自披乎袁子拜曰命之矣
送張有功尚寶左遷淮運序
上既采永嘉公言追尊先皇帝后已遂相永嘉公先是
中貴人監諸征鎮於列踞撫帥右得徑下教令屬郡邑
屬郡邑惴惴迎恐譴而又多從惡少子弟糜縣官帑即
代滿槖靡不巍然高也居恒詫上私人即三尺無柰我
何而公既相緣天子意乘間條所以害状悉請一切罷
報可中貴人最近幸者曰司禮固屬視閣臣自公相絶
不復敢希請公亦絶不以殊禮目之此輩固旦夕指屈
待發也非上仁聖及公謝苞苴内行整整焉覩頫首服
哉公子姓鮮乞匄恩澤而上殊念之一日召其子有功
有功稚而髫也授中書舍人公沒進舍人為尚寶丞又
數年大黜陟尚書以下丞乃奪階判鹺事矣上非忘永
嘉公也豈奏牘冗未竟耶天夫司柄者何異乃為中貴
人甘心矣蓋有功能詩詩奇屈其坐客而又好治具浮
白長夜飲此其去状然即挟先人遺脂車乘闘雞走狗
為侠長安中者又何如也且上以尚寶事簡於秩號清
貴故多錄相臣後使優游食餘勛爾即必取吏職裁之
而孽之罪何以有辭於逝者永嘉公相十歲上任之他
相取充位而歿僅以身葬亡遺貲至有功從其鄉富人
貸息佐酒費爾召伯之詩蔽芾甘棠勿剪勿伐愛其人
至惜其植永嘉公肉未寒又何屑屑阱推有功也且謂
有功使酒難近如灌夫夫有功非誠能使酒難近如灌
夫者當田太尉抑項恂恂不復語矣吾固惜其志未竟
氣間一二仕路風耳去所聞何大懸殊哉而是時諸樂
有功去者難予永嘉公誠名卿然借上逆折苦朝士士
氣奪至今冤哉此又未究公也當言禮時諸君子得公
肯已之耶攻公者合不堅不足以勝故堅合而求勝公
公幸勝矣不决不足以久故决以求伸勝且詔獄廷訊
非自公相始也今外地自守令下洎氓畯卒戍不復見
貂而璫者翼虎者少具一安枕朝士洋洋過殿廬中貴
人多却避雖心怨之見亦謬為恭敬亡他於乎誰力耶
彼獨不覩二正朝事爾當疏上執政為有功意憤然謀
具状留有功固遜謝曰不肖之任子既以辱先太師茲
則何可重辱生不幸少職清近鮮困心衡慮罪状誠有
之出為卑小官當也乃止有功亦識慮過人遠矣士君
子能為此言何黜也予茲何以贈有功鹺治淮淮賦甲
天下而大司農為軍興故實右臂焉勢必纖取而倍計
知有功必不為國䖺䗤蠧其積然茲非尚寶優游地也
稍緩稽不當吏得執簿書䋲之亦誰為若恚且惜矣有
功盍勉奮焉毋使交好如予軰稱隴西李氏隳其家聲
其有以廓永嘉公之志夫内外崇抑予則何較焉
送郭侍御子静左遷永安令序
天子往赫然震怒也詔誅大司馬以下而大司農坐軍
乏興當罪罪稍次又會怒漸解僅免歸而代者出倉卒
匪豫時切責免冠謝皇恐計亡出扵是大司農日夜騎
馳無暇休沐且飯矣而給事御史諸曹郎亦日夜相講
尋利端間有所禆請利端無窮而利實寡時御史臣仁
言募民入粟數千碩者予武階至三等金吾緹騎得遷
帥睪當戍繇多大冨侠民非久輙跳去僅跡罸爾度令
情稍輕得上貲免其重者自若而他蠧隠匿状如光禄
將作諸監號中貴人陸海鉤校之歲益縣官芻輓費十
二三天子方坐西齋宫覽書異之下有司次第報可而
大司農揣策亡以當也請一切加諸道賦而最重者曰
江南先是江南漕綱粟固什百他道而歲比凶人至破
廬舍鬻妻稚以償未足也督賦使者冠蓋相望道路間
猶不能悉舊負而詭出名廹之是不顛頓經溝壑且將
遁從潢池中博一生此何利哉御史廼條上大司農非
計願特賜沮格他語或多戇而大司農挟奇人也陽驚
為上言御史家江南嘗為其鄉人上賦者以寬假風臣臣
不應因妄云云夫諫官不恤國而顧恤其鄕人及家耶
上心是御史言而難大臣下遷御史永安令嗟乎人臣
議國事不相當而相角以有所摧折且過矣乃至為巧
中軋已而遂開人主疑端否閼言者路不亦大可畏哉
夫使御史語非是則可傳曰竭澤而漁明年無魚大司
農試籌之即無論諸軍食自宫第内外百司府孰有不
仰江南給也黔首畢命耕墾悉地力致之國亦何忍竭
而漁哉且不仁手足猶緩可任喉領氣所緣而弗絶者
也一旦遂决盡其脉何謬盭若此哉御史非不見大司
農日夜騎馳亡暇休沐且飯状也又非不為謀所以尺
寸利國者大司農覩其利御史覩其害夫利卒不勝害
也然而御史卒不勝大司農者則是為大司農識者衆
也至謂御史家江南夫御史僅負郭二頃增不過升斗
豈要譽閭黨朋友然耶不家江南不悉江南利害状矣
大司農正坐此何怪焉令御史素饒治也始僅得言之
尚欲抗貴人為民一致福令雖小畢於永安豈直言福
之乎予可無慮矣予可無慮矣
贈劉朝宗之瑞安令序
今瑞安令劉君時時為予言其先高大父文恭公也景
帝時太子故未廢而上自有子雅欲有所置革師臣啖
籯中金舌塞不復發而諸中外險側人或因以覬幸恩
澤咸奏書請正所生子上閱諸曹牘獨亡太學師生名
也時文恭公實祭酒太學師云上不言然賞亦絶不復
及太學久之而鄉人楊尚書翥来朝謁上館文恭公尚
書上故嘗從受經恩禮異從容謂先生朕欲益置相鮮
當意者亦為思之乎尚書頓首言必欲異代才臣淺陋
少知與以目中見亡踰劉者尚書出亦不以語文恭公
館之自如也會尚書歸而中貴人或間泄其語公知自
愧責曰館楊公為相地耶即愛我而累我如是乃引疾
而上亦坐舊銜故罷不相予嚮則已熟文恭公事至瑞
安令言問知為其曾孫而益有慨也嗟夫劉公所謂介
素恬穆無奸於時者也乃至違衆守是不折奇禍不搖
危議即傳記所稱社稷臣何以加焉公僅不為相相少
尊爾而至今吳中稱賢大夫必推文恭公其諸子孫廷
尉太常侍御舍人冠裳挂朝籍亡慮十餘軰皆食公不
竟之報以顯其究指得失多寡何大懸殊哉然予則又
知今瑞安令之賢也其高大父寔風之矣前是瑞安令
明經舉進士行亡害分當從郎秩而令為進士則已馴
謹信厚聲稱聞諸薦紳先生亡不為令游揚者而久之
竟逡廵受瑞安且去瑞安令非大卑仰眎内也顧俗士
僅見其表銖計而寸衡之令不得不輕其望令不得不
内而令去為瑞安甚樂也於乎非深於文恭公之教者
耶吾嚮者觀郡邑守若令緣殿最出御史監司甚或闊
疎其治條而恒聚精神於奉事間其自卑過人臣也而
其先旨嚮而逆趨之也殆於媚人主即心喻御史監司
所非是少不當而亡不罄折稱善併旦夕施下之而又
旁結其所厚信為游揚其政名即最矣亡論所繇最也
而上之人苟遂其一切而遂拔旌之以為固然而忘其
職文恭公一儒師抗天子顔中其所不足不為動而畏
避株援若浼且病然假瑞安令繹其志治之則必不懾
威而舍己厲衆以蘄快廣結以要容穆乎諄乎致懇切
之愛及瑞安而已而居瑞安令上者亦奪於民故為褒
許之非必意暱而私自賞也令如是足矣昔漢時嚴延
年為河南好戮殺豪猾吏流血朱府道接驛奏事不數
日得報以為鬼神咸搖手腹慴嚴使君而更多蓄養奸
人交口助其赫赫而潁川守覇方且從鄉課農桑察閭
閻事爾然郡婁舉豐年而使從西方来輙行將璽書黃
金之潁川不之河南守而延年竟以怨望及不道誅禍
福誠有端其於民德淺深豈可徼強覬避哉令文恭為
今守知其必不河南亡疑也文恭不為河南一時聲稱
未可必知其當於民亡疑也子行哉後三年而有璽書
瑞安令者予得而慶曰稱於文恭公後矣
送劉憲謙戶部守衛輝序
劉君之為人斤斤者謹許可顧獨首善予云予之善劉
君自庚戌秋事始居未嘗不指屈竊歎伏也日敵騎踰
關撓諸陵直走横馳道燒人居以萬計而天子下兵食
調亡備切責大司馬大司馬咸皇恐請死六郡亡見車
騎發而中外獨仰雲中軍而雲中軍雜行敵中餉之莫
得從大司馬所使諜非素出見踉蹌行襁者褁創者即
縮引反而大司農心欲劉君將餉重發言君慨然曰生
不食縣官耶即帕首韎韐請武庫兵不得僅得罷卒數
十騎行輜重前追勞雲中軍卒生不習戰聞風簌簌林
樹間葉墜則大駭以為伏咋指欲跳而君按劒奮前發
不可已終與輜重偕抵雲中軍既發詔已重申使者指
絮且泣軍中壮士咸踴躍欲死報天子而劉君歸從容
致軍事大司農先是君家亦莫知嚮也行蒲伏叩門者
始得状則相聚泣怨數謂不還而君還更莫信或以為
物司之久乃稍就語嗚呼危哉大司農坐是中愧愛劉
君而君署山西山西隸諸征鎮天子詔諸征鎮益治兵
兵所奉及非時賞請檄旁午計度支水衡錢可數十百
萬緡而請亡慮十倍大司農坐堂上仰屋歎晨朝諸曹
郎不呼或獨呼劉君前君徐徐條所以應状鈎校南方
郡國藏悉輸致官而財節所請緩急次第之竟軍興不
乏而劉君大指乃在持國體不欲示窮乏遠近與竭澤
漁爾至所以探源嗇委之說蓄未果究也而會君少有
所不足意輙語予曰生犬馬幸未憊為上捍一面必有
當者何令齷齪操錐刀代他人悲喜為也於是劉君分
出守數矣而大司農念如左右手莫可代則強挽留君
幸少緩計議邊即兵罷有以報君未幾兵少罷銓曹上
禄簿當轉二千石之衛輝苟有以奪君者宜右秩不守
守亦聽便郡爾雖然君廼得捍一面如素志幸甚夫衛
輝古稱朝歌牧野而殷之墟也擁太行掎共孟門而襟
帶乎黃河左右内淇衛之水溉膏腴萬頃其形勝甲天
下卒有變衛輝衝也而平時又多舟車使傳奔走絡繹
居人亟稱守十九在途道十一真為守聽民事爾即聽
民事少其張設陳措咸歛衣袵而守之是共孰敢干撓
柱後惠文守誠致扵下將必有欣然當心者又何至代
他人悲喜如郎時語也劉君行得無有以而衛之先嗣
君政告者乎夫邑令不具籍籍韋勞苦之賜籍又使人
詐亡行金津吏而抵津吏罪此其鈎距操切不赫然神
明稱耶而蘭陵公過非之聚歛計數亡主也劉君為郎
要持國體不欲為竭澤漁必舍是而保障何疑哉王子
曰昨大盗弄潢池兵屠三輔邑轉浸而攻剽至河南風
劉君庚戌秋事必更相戒遠衛界也守今居然重矣
送王惟正之浦城令序(代家君作)
上之十年州人舉於鄉者為前給事顧君按察趙君撫
司理曹君今浦城令王君與余凡五人而是時王君年
最少其為文獨精志㓗而行方即以余之不肖亡以辱
王君而二三君子亦皆欿然顧景而内遜然余與二三
君子者後先成進士為中外官而獨王君之上春官者
數矣再以疾不入試即入而坐誤格試不終即試所為
文當於有司意矣而以裁數報罷於乎君之所以收於
人者豈其有餘憾哉然不得違天而獨伸且今坐而校
藝者與奔走而求以藝校者令之角逸足於五父之衢
知其未易辨也則二三君子不得以其一日而伸王君
亦明矣雖然吾且復有說夫天下有伸於争之地者有
伸於不争之地者伸於争之地者在天而伸於不争之
地者在已吾與王君異時讀書佔佔不止也豈非冀以
施之民乎今天子授王君民矣與王君為諸生見窶困
者塗炭者抑而無以白者蹙額而思手援之泫然而止
也何者以非其柄也今天子則又授王君柄矣有地數
百里戸口十餘萬堂坳之下至於蔀屋上下脅息而耳
目於一人窶困者塗炭者抑而無以白者在王君一提
手挈足之間濡窶困起塗炭抑而有以白不可謂伸乎
班氏之紀循吏何限戴聖明經博士師也而以墨治九
江張季黃次公之徒其人或起家吏胥入貲為郎者卓
卓稱中外也則又何以屈王君王君行意若有所不足
者且謂余布衣交也胡恝然而無言余猶記嚮者從王
君偕計吏舟中也篝燈熒熒然搔背痒相慰他日苟冨
貴無相忘今余幸而先事主上雖提數十萬衆扞北邊
然甚恨初第時不得百社之邑而吏之今髮且種種矣
何以語王君雖然請得以千慮規可乎夫王君為人誠
廉不苟一介取予而又寬然長者其趨人之疾痛甚於
已此非無當於民師帥願出君之所有者待民而勉其
所無者待吏夫君何有不足也即余與二三君子當卒
内遜王君矣
送李伯承之新喻令序
予舉進士京師則聞同年中有李子者名能詩李子之
為詩劌刻性致究極幻變擔材博而命旨玄即世所稱
誦名家若不足李子觀也人或才之者曰李子當被掄
薦侍禁近假清燕鳴我國家之盛不則亦列曹署已而
李子外補得江西之新喻令人尤為惜之至且疑曰夫
新喻難李子哉大要詩人之累多高曠少實好怪奇而
不更事天下所必無而不可信者彼以為必有而至其
所自得以為斷然而必可行者乃不可施之于舉步今
夫都市聽决之所耳聆訟目閱牘而手疏記其去丘壑
何遠也眊眊焉朝發攄其心情夕哦諷其得失而程改
之徇吾所好而他不易其去吏道何疎也夫新喻難李
子哉子應曰否否子且未識詩詎識李子夫世所尊之
若神明用之若菽帛而不可少者三百篇已爾三百篇
詩之大宗也蓋豳風七月之章其著于民事何切也今
夫變至于日月星辰化至于昆蟲草木摭取驗焉以厚
勸民而上下之相愛父子夫婦之相保祭祀之以時燕
饗之以度食力助弱之不軋而衆知治之道矣是故豳
風詩也周公詩人也李子之所為詩其自為詩而已乎
李子之詩而已也不足以重李子李子而深于詩也新
喻其能難之或曰李子不難新喻將無大易新喻乎哉
予應曰否否夫予也嘗竊跡李子之治詩矣淫思殫精
研析毫茫之際而後發即不惬數易不止也茲意也可
以與于政哉其不以易心眡詩也其不以易心眡政明
矣李子故不當任爾于是衆知新喻無病李子李子詩
無病新喻予將處李子難易之間而進之曰新喻明臨
江郡地按志君子善居室尚禮而崇德小人勤耕稼而
徇分蓋猶有豳民之風焉今去志所剏迨千百年齒蕃
以豐得無有漓朴滋奸蘖牙其間者乎本周公勸勵之
微意而加鼓舞焉略去操切鈎距探反原厚漸以禮樂
渠渠哉新喻豳也則又進之曰李子毋疑于詩將使李
子政成而詩欝山川之靈致采民物之麗衍標茲方之
藝文太師采之庶幾嗣儷七月哉於是李子行予序以
别
送比部陸子韶論决江南獄序
今年春天子下諸道使讞諸論死未蔽法者最重曰江
南秋官之属熊大夫往也而秋郡國以歲季待報論决
死浮法者亦最重曰江南於是秋官郎陸君往大夫於
曹秩右且久也陸君視大夫稍次而其為人忠信而詳
敏甚稱所以重之者於乎上幸哀憫諸元元無識而網
穽之是觸既已肆湔滌之一熊大夫足矣烏用陸君為
哉予聞之植苖者除莠夫非不仁莠也除所以害仁者
則不能復仁莠且上務義斷其惡定死矣猶惻焉旁採
其所以生之而不籍其魁巨置之重天下將覬觧而輕
犯法此何以謝天下也故上之使熊大夫仁也其繼使
陸君亦仁也江南古泰伯之鄉也當時短髮畫體侏&KR0867;
其音聲澤蛟隣而陸豕牧意不復知有文字交接與今
世所稱說者而其人乃多樸茂長老上非有危法裁之
而下亦不知有上之危法跡其行默自與法遠而非以
避也此雖稍乏文采亦何害為古而今號能讀書話言
道理都服而嫺容豈直薦紳先生能之至耦耕息販弛
擔之徒亦靡不彬彬然觀也然好盡出其智力桀以角
虔劉其弱者狎侮欺詒攩㧙挨抌盖靡不至焉戾積而
身殉之嗚呼彼誠自負巧也將不大拙乎哉其以巧敗
也則不可謂之無知其巧以拙敗也則又不可謂之有
知有知而無知之死也悲哉其蹈冥矣禹疇得不下車
而為江南泣耶且上既以死未蔽法者付熊大夫而極
究於法不能勝情死不能勝法者始付之陸君而君又
僅獨取其尤誅之少有纖髮亡當於心得暫緩據實請
上之仁於民斯甚哉予嘗讀漢史見其時不專使使論
囚而郡國守相得徑取中旨自决而王温舒義縱之徒
出至具私馬為驛上書族捕郡人千餘家不二日報可
流血殷數十里而目眈眈猶且恨冬月行盡也人主更
能之下璽書旌擢漢德抑何短也自非蛇虺毒螫人苟
有生理者亦何可快意而婁剪之烏在為民牧哉即天
子今使君君奉天子使咸名稱行戮而寔不得專又其
旨乃在生豈不遠過越漢也君行矣而遇熊大夫盍交
懋焉以仰悉德意予家故江南從鄉父老懽且祝曰於
休哉衣冠而銜命歲亡慮十數而僅二君生我者去厲
我生者必有後矣
送惲比部光世擢湖廣僉事序
予郎時見楚人語承天事者蹙額曰嗟哉不支矣天子
設置直指使得考糺奸蠧巨細便宜為民一不當中貴
人意竟持其底而孽成之吏何以措手茲土也下直指
使曰藩臬又下藩臬曰守令何頼焉勢日益輕而自顧
日益切孰敢借惠文法彈治泄然而秦人視粤人瘠也
汲汲然而俟後君子得無坐就壊哉惲君光世時為他
曹郎聞之不然曰言者何舛不自惟也且謂天子念其
鄉郡國耶當不忍令魚肉之直指使得中貴人某某魚
肉民状不悉以聞上而徒假威稜恫喝而廹之使豫謀
是倒刃逆授柄敵也往天子行視先皇帝園廓增制度
戒有司為道亡芟薙一草遇木枝偃磬折而過誠不欲
人少易其所自而柰何蔑忌噐之戒摧其所甚諱也即
鮮貴人敵得不罪否乎蓋又惜夫藩臬之號佐直指使
者漠乎不先其未發而道之實授彼欵張其勢矣前之
人輕待奸而中奇禍後之人重慴禍而跅弛委靡甚且
與暱焉豈天子所以設置使與罪使意也吾守已惎完
而推腹愈信陵寝之敬以時而湯沐之綏以厚徐而待
之不率禮而喻之不率法而裁之夫禮格乎強暴而法
伸於明主則未有媒中者也予時心念服光世言而亡
幾天子果悉腹心臣議馳傳徵逮中貴人更易布條法
詔後繼者亡得借桑梓故干撓漢家法諸吏直指以下
歲時致恭先皇帝園外得禁鋤強為非守者即齪縮選
愞寡益於民坐不稱論而又久之光世繇郎積資亡害
擢按察僉事之楚僉事即臬司佐直指行事者也又專
治承天於乎異哉光世所為稱說於昔則既已驗而當
事者若真知而遴授之不使僅以稱說云也其亦懋施
之哉昔漢世祖行鉤隠匿問東海王獨疑其南陽曰南
陽帝鄉多近親不可問世祖蓋惕然悟也推其指叚借
強項令使折抑貴主欲以風戚黨而進天下之持法吏
今天子幸既已晳於志不欲稱私其鄉而江沱汝漢之
間又最深騶虞之化者非有南陽貴戚蟠結之患所使
中貴人寔恐悚尋前覆矣君脩於嚮言又何疑耶予無
似辱於同年中稱厚間窺光世忠實明决有長者風至
治經術取高第屈為法曹不見所不足能為文文駸駸
數千年格也而又下數千年而推予他所推非今負高
顯聲稱於衆者此其大云予曩特憂光世勇於逹志或
率致少婉而明練習天下大體如所言者予高枕而待
君之楚政矣
弇州四部稿卷五十五
