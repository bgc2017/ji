弇州四部稿卷一百五十五
明王世貞撰
說部
藝苑巵言附錄四
畫力可五百年至八百年而神去千年絶矣書力可八
百年至千年而神去千二百年絶矣唯於文章更萬古
而長新書畫可臨可摹文至臨摹則醜矣書畫有體文
無體書畫無用文有用體故易見用故無窮
書道成後揮灑時入心不過秒忽畫學成後盤礴時入
心不能絲毫詩文總至成就臨期結撰必透入心方寸
以此知書畫之士多長年蓋有故也年在桑榆政須頼
以文寂寞不取資生聊用適意既就之頃亦自斐然乃
知歐九非欺我者少學無成老而才盡以此自歎耳
書法故有時代魏晉尚矣六朝之不及魏晉猶宋元之
不及六朝與唐也畫則不然若魏晉若六朝若唐若宋
若元人物山水花鳥各自成佛作祖不以時代為限
張彦遠歴代名畫記可謂詳備矣諸葛武侯父子右軍
大令世所不知將毋以功業書名掩之乎彦遠云上古
之畫跡簡意澹而雅正顧陸之流是也中古之畫細密
精緻而臻麗展鄭之流是也近代之畫粲爛而求備今
人之畫錯亂而無旨衆工之迹是也又云顧陸以降畫
跡鮮存難悉言之唯觀吳道玄之迹可謂六法俱全萬
象必盡神人假手窮極造化也推尊可謂至矣然宣和
畫譜載道玄畫極多皆神佛像士女不過十之一二山
水遂絶響矣
人物以形模為先氣韻超乎其表山水以氣韻為主形
模寓乎其中乃為合作若形似無生氣神彩至脱格皆
病也
畫家稱顧陸張吳猶書之有鍾張羲獻也後又稱曹衛
顧陸則書之鍾皇張索耳按其初議亦不盡爾謝赫畫
品以一品五人而陸探微居第一其語曰窮理盡性事絶
言象包前孕後古今獨立非復激揚所能稱贊但價重
之極乎上上品之外無它寄言故屈標第一等曹不興
第二曰不興之跡殆無復傳唯秘閣之内一龍而已觀
其風骨名豈虛成衛協第三曰占畫之略至協始精六
法之中殆為兼善雖不該備形跡頗得壯氣凌跨羣雄
曠代絶筆至顧愷之則列之三品之二曰骨體精微筆
無妄下但跡不逮意聲過其實李嗣真續畫品則以陸
探微居上品中第一張僧繇上品下第二衛協中品上
第一曹不興中品上第四顧愷之中品上第五而所進
又多不可曉姚最列齊陳以下畫人而張僧繇居第七
然姚又云顧公之美獨擅往策荀衛曹張方之蔑然如
負日月似得神明慨抱玉之徒勤悲曲高而絶唱分度
抗禮未見其人謝云聲過其實可為於邑張懷瓘云顧
公運思精微襟靈莫測雖寄跡翰墨其神氣飄然在烟
霄之上不可以圖畫間求象人之美張得其肉陸得其
骨顧得其神神妙亡方以顧為最喻之書則顧陸比之
鍾張僧繇比之逸少俱為古今之獨絶豈可以品第拘
謝氏黜顧未為定鑒張彦遠則云顧愷之之迹緊勁聯
綿循環超忽調格逸易風移電疾意存筆先筆盡意在
所以全神氣也陸探微精利潤媚新竒妙絶名高宋代
時無等倫張僧繇點曳斫拂依衛夫人筆陣圖一點一
畫别是一功鉤戟利劍森森然吳道玄古今獨步前不
見顧陸後無來者人假天造英靈不窮衆皆密於盻際
我則離披其點畫衆皆謹於象似我則脱落其凡俗彎
弧挺刃直柱搆梁不假界筆直尺風鬚雲鬢數尺飛動
毛根出肉力健有餘數仞之畫或自臂起或從足先巨
壯詭怪膚脉連結過於僧繇矣由此言之典刑當首虎
頭精神故推道子衛恊調古探微功新可謂四聖弗興
跡猶隱顯僧繇等方殆庶比之於書殆猶皇索之倫耳
謝赫第愷之而列三品之二李嗣真第愷之而列中品
上之第五姚最列齊陳以下人而張僧繇第七朱景玄
錄唐朝名畫而遺曹霸不得從二王之後劉道醇著畫
繼而巨然僅居能品著五代名畫補遺而韓求李柷張
圖朱瑶之人物並居神品宋之王瓘王靄孫夢卿趙光
輔高益武宗元亦如之人固有幸有不幸也賴其久而
後定耳王瓘一時賞譽騰踔似可繼吳生而遺跡永絶
良可浩歎
氣像蕭疎烟林清曠毫鋒穎脱墨法精微者營丘之製
也石體堅凝雜木豐茂臺閣古雅人物幽閑者關氏之
風也峰巒渾厚勢狀雄強槍筆俱勻人屋俱質者范氏
之作也此語似亦得大略矣
南齊謝赫曰畫有六法一曰氣韻生動二曰骨法用筆
三曰應物寫形四曰隨類傅彩五曰經營位置六曰傳
模移寫骨法以下五端可學而能氣韻必在生知宋劉
道醇曰畫有六要六長氣韻兼力一要也格制俱老二
要也變異合理三要也彩繪有澤四要也去來自然五
要也師學舍短六要也麤鹵求筆一長也僻澁求才二
長也細巧求力三長也狂怪求理四長也無墨求染五
長也平畫求長六長也既明此六要又審彼六長自然
知悟宋郭若虛曰畫有三病皆繫用筆一曰板謂腕弱
筆癡全虧取與狀物平褊不能圓渾二曰刻謂運筆中
疑心手相戾向畫之際妄生圭角三曰結謂欲行不行
當散不散似物凝礙不能流暢未窮三病徒舉一隅鮮
克用心必煩睚眦元饒自然曰畫有十二忌一曰布置
拍密二曰遠近不分三曰山無氣脉四曰水無源流五
曰境無夷險六曰路無出入七曰石止一面八曰樹少
四枝九曰人物傴僂十曰樓閣錯雜十一曰滃淡失宜
十二曰點染無法若此十二病悉除庶於六法可冀
語曰畫石如飛白木如籕又云畫竹幹如篆枝如草葉
如真節如隷郭熙唐棣之樹文與可之竹溫日觀之葡
萄皆自草法中得來此畫與書通者也至於書體篆隸
如鵠頭虎爪倒薤偃波龍鳳麟龜魚蟲雲鳥鵲鵠牛鼠
猴鷄犬兔科斗之屬法如錐畫沙印印泥折釵股屋漏
痕高峰墜石百歲枯藤驚蛇入草比擬如龍跳虎卧戱
海游天美女仙人霞收月上及覽韓退之送高閑上人序
李陽冰上李大夫書則書尤與畫通者也
張彦遠顧愷之張僧繇之功臣也劉道醇郭若虛則李成
范寬關仝之功臣也米元章沈括則董源巨然之功臣也
道子小損於元章二李微疵於若虛雖各尊所知不無意味
人物自顧陸展鄭以至僧繇道玄一變也山水大小李一
變也荆關董巨又一變也李成范寬又一變也劉李馬夏
又一變也大癡黃鶴又一變也趙子昂近宋人人物為勝沈
啟南近元人山水為尤二子之於古可謂具體而微大小
米高彦敬以簡略取韻倪瓉以雅弱取姿宜登逸品未是
當家
花鳥以徐熙為神黃荃為妙居寀次之宣和帝又次之沈
啟南淺色水墨實出自徐熙而更加簡淡神彩若新至於
道復漸無色矣
彦遠云古之嬪臂纖而胸束則自周昉而後小變矣古之
馬喙尖而腹細則自韓幹而後小變矣又云古畫山水或
水不容汎或人大於山專在顯其所長而不守於俗變又
沈存中云書畫之妙當以神會難可以形噐求也家有摩
詰雪中芭蕉此乃得心應手意到便成故造理入神㢠得
天意謝赫云衛協之畫雖不該備形跡而有氣韻凌跨羣雄
曠代絶筆合而觀之則吾郡之訾詆陸謝者亦未足服其心矣
王摩詰閱霓裳按樂圖知其為第三疊第一拍沈存中閱
相國寺畫高益奏樂圖琵琶撥下絃非誤吳正肅因畫貓
黑晴如線丹花披哆色燥而辨其正午宣和帝攷畫孔雀
而擿其右脚先上為誤雖是畫理而無關畫趣彦遠又云
吳道子畫仲由便戴木劍閻令公畫昭君已著幃帽殊不
知木劍創於晉代幃帽興於國朝舉此凡例亦畫之一病也
且如幅巾傳於漢魏羃離起自齊隋幞頭始於周朝(折上巾軍)
(旅所服即今幞頭也用全幅皂向後幞髮俗謂之幞頭自武帝建德中裁為四脚也)巾子創於武德
褶服靴衫豈可輙施於古像衣冠組綬不宜長用於今人
芒屩非塞北所宜牛車非嶺南所有詳辨古今之物商較
土風之宜指事繪形可驗時代其或長生南朝不見北朝
人物習熟塞北不識江南山川遊處江東不知京洛之盛
此則非繪畫之病也按此段語大有意畫者不可不知
郭若虛因之云漢魏以前始戴幅巾晉宋之世方用羃䍦
後周以三尺皂絹向後幞髮名折上巾通謂之幞頭武
帝時裁成四角後魏隋朝貴臣黃綾袍烏紗帽九環
帶六合靴次用桐木黑膝為巾子裹於幞頭内前繫二
脚後垂二脚貴賤服之唐太宗常服翼善冠貴臣服進
賢冠至則天朝以絲葛為幞頭巾子以賜百官開元間
始易以羅又别賜供服官内臣圓頭宫撲巾子唐末用
漆紗裹之乃今幞頭也三代皆衣襴衫秦始皇時以紫
緋綠袍為三等服庶人以白(此未為定據)唐高宗以後百官
紫服金玉帶深淺緋服金帶綠服銀帶青服鍮石帶庶
人黃銅鐵帶五品以上佩魚後為龜尋復為魚又文官
一品以下帶手巾算袋刀子礪石睿宗朝武官五品以
上帶七事跕蹀開元初罷之晉處士馮翼衣布大袖周
緣以皂下加襴前繫二長帶隋唐朝野服之三代以前
皆跣足後人始服木屐伊尹為草履秦世參用絲革鞾
唐代宗朝凡在宫人左右者紅錦靿鞾此郭若虛論畫
衣冠異制也彼謂三代以前皆跣足非也冠履之制詳
自軒轅何言跣也古冠而不幘漢元壯髮以幘蒙之王
莽頂秃始加其屋袁紹始製縑巾魏武裁為帛裌林宗
折角文若成岐南渡永明改纚為帽白帢練布盛自王
丞相以後小冠博衣彌於晉末晉氏放曠施屐賓筵然
有露卯隂卯之異婦人髻紒不一元康以後盛以五兵
為餙束髮既緩至被於額余於巵言别錄二卷詳著之
如若虛所論極多挂漏畫家不可不審也今世畫人主
即翼善冠黃袍玉束帶無撻尾涓人則今衫帽貴官戴
漢冠餘士大夫戴唐巾不復論時代也豈直漢光東封
觀者有僧梁武郊祀從官乘馬而已哉
凡三代兩漢皆用馬車魏晉至梁陳皆用牛車元魏君
臣有乘馬及牛車者唐雖人主妃后非乘馬即步輦自
郊祀之外不乘車也
按張彦遠之論畫曰失於自然而後神失於神而後妙
失於妙而後精精之為病也而成謹細自然者為上品
之上神者為上品之中妙者為上品之下精者為中品
之上謹細者為中品之中宋鄧椿云自昔鑒賞家分品
有三曰神曰妙曰能獨唐朱景真譔唐賢畫錄三品之
外更增逸品其後王休復作益州名畫記乃以逸為先
而神妙能次之景真雖云逸格不拘常法用表賢愚然
逸之高豈得附於三品之末未若復休首推之為當也
其意亦似祖述彦遠愚竊謂彦遠之論大約好竒未甚
循理夫畫至於神而能事盡矣豈有不自然者乎若有
毫髮不自然則非神矣至於逸品自應置三品之外豈
可居神品之表但不當與妙能議優劣耳宋大小米元
高倪雲山眉山竹石足以當逸品
郭若虛有云佛道人物士女牛馬近不及古山水林石
花竹禽魚古不及近何以明之顧愷之陸探微張僧繇
吳道元及閻立德立本皆純重雅正性出天然吳生之
作為萬世法號曰畫聖張萱周昉韓幹戴嵩氣韻骨法
皆出意表後之學者終不能到故曰近不及古如李成
關仝范寬董源之跡徐熙黃荃㞐寀之蹤前不藉師資
後無復繼踵者借使二李三王之軰復起邊鸞陳庶之
倫再生亦將何以措手其間哉故曰古不及近此語亦
定論也然人物以吳生為聖山水以營丘為神由此推
之則仲宋當推伯時元初必讓子昂蓋二君雖不敢凌
吳蹈李而能兼撮二家之長故也
吳李以前畫家實而近俗荆關以後畫家雅而太虛今
雅道尚存實德則病
夏文彦之論畫三品曰氣韻生動出於天成人莫窺其
巧者謂之神品筆墨起絶傳染得宜意趣有餘者謂之
妙品得其形似而不失規矩者謂之能品然則神品即
自然矣
文彦又云唐及五代絹素粗厚宋絹輕細御題畫真偽
相雜余驗之無不合者
沈存中云董北苑多寫江南真山不為竒峭僧巨然祖
述源法皆臻妙理大抵源及巨然畫筆皆宜遠觀其用
筆甚草草近視之幾不類物象遠觀則景物粲然幽情
遠思如覩異境余於二君真跡不能多覩每閱沈啟南
筆而竊思其妙也此老不唯隆凖亦時時出藍
畫家稱大小李將軍謂昭道思訓也畫格本重大李而
舉世只知有小李將軍不得其說吾嘗於徐封所見小
李海天落照圖真是妙品後一辱權門再入内府聞已
就燬矣大抵五代以前畫山水者少二李軰雖極精工
微傷板細右丞始能發景外之趣而猶未盡至關仝董
源巨然軰方以真趣出之氣槩雄遠墨暈神竒至李營
丘成而絶矣營丘有雅癖畫存世者絶少范寬繼之奕
奕齊勝此外如高克明郭熙軰亦自卓然南渡以前獨
重李公麟伯時伯時白描人物遠師顧吳牛馬斟酌韓
戴山水出入王李似於董李所未及也
徧綜古人之論則畫家以顧陸為聖而以道子為神吳
生既起則前有張閻後有昉幹皆當辟舍然以昭代格
之數子而在顧陸不失連城吳生少劣其價何者巨壁
高障宜於刹宇非素室之蓄也胡神袄像徑丈累尋非
雅士之所喜也怒目掀唇歘火奔雷非方内之所賞也
即瓘靄求祝圖異之徒畫史流褒以為得受業吳門當
稱殆庶今不唯無遺跡可尋詢之鑒藏之家若秋風過
耳了不相入抑不特此使摩詰思訓去題而存跡恐不
能勝叔明子久使中正克明滅款而論值必當在伯時
吳興下矣此雖習耳成好習好成風探其所繇未可盡
非苐未有孔聖之集大成金聲玉振者也自元人之擅
媺啟南之振聲文氏之多助去俗者别為鑒賞喜易者
争務點綴六法漸湮可為浩歎
唐之人馬韓幹固灼灼矣人不如周昉馬不如曹霸陳
閎也宋花鳥最著者黃荃父子然遠不如徐熙也虎最
著者包鼎然遠不如趙邈卓也在當時已有定論後人
偶不知耳若幹晚年馬定不在閎霸下
有二名而一人者范中正范寬也中正性落拓迂緩人
或以范寬目之後遂用以題識宣和秘殿所收亦有之
然妄者不知而以無款古畫題曰臣范寬進不知其不
敢以范寬進御也有一款而二人者鍾隱也隱天台人
師郭乾暉其於鷙鳥荆棘尤妙李後主煜所蓄極多然
煜所作畫亦題曰鍾隱蓋托之鍾山隱者以自寓也米
元章不知有鍾隱凡畫鷙鳥荆棘皆屬之後主尤可笑
也
唐王洽之潑墨每醉先以墨瀋潑圖障之上乃因其形
像山石林泉雲霞卷舒自然天成倏若造化張璪之畫
松石山水以手握䨇管一為生枝一為枯枿四時之行
驅筆得之所畫山水則高低秀絶咫尺深重幾若斷聯
二子一則羣品推逸一則衆論稱神然以予言之覩一
時縱横之狀能不目驚尋六要盤礴之原未當心醉後
覽彦遠記云所收洽跡頗不少亦未見絶人名畫雜記
王墨(即洽也)又載李靈省亦類是
南渡以後李唐劉松年馬遠夏珪四家俱登祗奉各著
秇聲畫家雖以殘山剰水目之然可謂精工之極也或
云四家是梅道人吳仲圭
畫家中目無前軰高自標樹毋如米元章此君雖有氣
韻不過一端之學半日之功耳然不免推尊顧陸恐是
好名未必真合友仁不失虎頭吳仲圭差有工力仲圭
是從北苑巨然來
文與可畫竹是竹之左氏也子瞻却類莊子又有息齋
李衎者亦以竹名所謂東坡之筆妙而不真息齋之竹
真而不妙者是也梅道人始究極其變流傳既久真贋
錯雜我朝王孟端夏仲昭可入能品而不得其風神邇來
專為畫家避拙免俗之一途矣
趙松雪孟頫梅道人吳鎮仲圭大癡老人黃公望子久
黃鶴山樵王蒙叔明元四大家也高彦敬倪元鎮方方壺
品之逸者也盛懋錢選其次也松雪尚工人物樓臺花
樹描寫精絶至彦敬等直寫意取氣韻而已今時人極
重之宋體為之一變彦敬似老米父子而别有韻子
久師董源晩稍變之最為清遠叔明師王維穠郁深至
元鎮極簡雅似嫩而蒼或謂宋人易摹元人難摹元人
猶可學獨元鎮不可學也余心頗不以為然而未有以
奪之
職貢圖乃梁元帝鎮荆州作首代人而後蜑凡三十餘
國即蕭翼携以示僧辨才者也王會圖則貞觀三年東
蠻謝元深朝顔師古請仿周書王會篇命閻立本圖之
為王會圖唐武宗會昌中黠戞斯來朝李德裕請為續
王會圖閻令又有西域圖兼彼土山川而絶色伽梨凡九
國中有狗頭大耳鬼國用脩謂梁元有職貢而閻令無
之則非也宣和内府有立本職貢圖二又異國鬪寳一
即所謂狗頭大耳也西園圖顧愷之畫魏太子清夜游
有梁諸王䟦尾禇河南裝自張丞相弘靖家入内府崔
監軍潭峻將出轉入王丞相涯家流洛歸郭侍郎令狐
丞相復入内府今所傳西園圖乃王晉卿求李檢法公
麟畫蘇黃米秦諸公雅集本也
明興善丹青者何啻數百家然其最馳名者不過十之
一耳其山水人物花草禽魚不過數種而吾吳大約獨
踞其大半即盡諸方之煜然者不敵也聊志於後畫院
祗候至宣宗朝始盛宣宗亦雅善繪事而是時戴文進
被徵獨見讒放歸以窮死文進名璡錢唐人死後人始
重之至以為國朝第一文進源出郭熙李唐馬遠夏珪
而妙處多自發之俗所謂行家兼利者也
沈周字啟南别號石田吳之相城人其父亦善畫能起
雅去俗矣至啟南而造妙凡北宋至元名手一一能變
化出入而獨於董北苑僧巨然李營丘尤得心印稍以
已意發之遇得意處恐諸公未必便過也啟南有一種
本色不甚稱而以名高歴年久贋作紛紛傳中原李伯
華至品之為第三且目之為僵為枯余因訪伯華悉取
沈畫觀之然無一真本也為大笑而出邇來吳中名哲
益推重啟南争購之佳者溢至而其價遂與宋元諸名
家等識者不以為過或謂啟南倣諸筆意俱奪真獨於
倪元鎮不似蓋老筆過之也
杜堇初姓陸别號古狂其界畫樓閣人物嚴雅深有古
意而山水樹石不甚稱亦是白描第一手也花卉頗精
雅
吳偉江夏人别號小仙入供奉仁智殿其畫人物出自
吳道子縱筆不甚經意而竒逸瀟洒動人山水樹石俱
作斧劈皴亦大遒緊宜畫祠壁屏障間至於行卷單條
恐無取也
傳偉法者平山張路最知名然不能得其秀逸處僅有
遒勁耳北人重之以為至寳真贋錯雜醜徒實繁偉亦
不免惡道之累矣
唐寅字伯虎吳人領鄉薦第一坐事就吏伯虎材高自
宋李營丘范寬李唐馬夏以至勝國吳興王黃數大家
靡不研解行筆極秀潤縝密而有韻度唯小弱耳
文待詔徵明見前待詔出趙吳興及叔明子久間有董
北苑筆意大槩自啟南不少也遇合作處單行矮幅神
采氣韻儼有生氣真足嘉賞公既名重海内而市井小
夫贋作規利者多流傳遠邇百不得一世人亦不解分
别大約以公視伯虎可稱伯季
周臣别號東村亦吳人所得宋郭李馬夏法尤深其用
筆視唐生亦熟特所謂行家意勝耳唐每有酬應多從
臣磅礴始落筆若臣者可謂外接文進者也
仇英者號十洲其所出微常執事丹青周臣異而教之
於唐宋名人畫無所不摹寫皆有藁本其臨筆能奪真
米襄陽所不足道也嘗為周六觀作上林圖人物鳥獸
山林臺觀旗輦軍容皆臆寫古賢名筆斟酌而成可謂
繪事之絶境藝林之勝事也使仇少能以已意發之凡
所揮洒何必古人
陳淳字道復長洲人後以字行道復善詞翰少年作畫
亦學元人為精工中歲忽斟酌二米高尚書間寫意而
已其於花鳥尤有深趣而淺色淡墨久之漸無矣子括
於花草似勝
吳中又有張靈夢晉善小竹石花鳥周官山水於白描
尤精絶吳延孝善花草而以早逝故少傳世
謝時臣别號樗仙頗能畫屏障大幅有氣槩而不無絲
理之病此亦外兼戴吳二家派者也
王吏部榖祥長洲人以失意棄官數薦不起天下高之
吏部少寫生染渲有法度為士林所重中年絶不肯落
筆凡人間所傳者皆贋本也
陸治字叔平吳諸生有風調而極耿介將八十矣與余
善叔平工寫生能得徐黃遺意不若道復之妙而不真
也其於山水喜倣宋人而時時出已意風骨峻削霞思
湧疊而不免露蹊徑謂余更二年當大成余甚壯之
文待詔猶子伯仁少傳家學而時時發以巧思横披大
幅頗負出藍之聲晩節自足間入紕路聲亦小减待詔
次子嘉作山水清遠有雲林之趣士林貴之
錢榖字叔實亦與余善備有沈氏之法力稍不如耳嘗
與余畫池上篇西園圖溪山深秀至二卷爽朗幽深各
自有致
吕紀寧波人以薦入供事仁智殿至錦衣指揮紀為禽
鳥如鳳鶴孔翠鴛鴦之類俱有法度生氣奕奕當時極
貴重之今以時趣漸减矣其鄉人傳摹屏障以鬻愈可
厭
林良者亦以薦為錦衣百戶供奉良取水墨為烟波出
沒鳬雁嚵唼容與之態頗見清澹而無神采同時有孫
龍者尤甚
叔平負節癖晩益甚有一貴官子因所知某以畫請叔
平為作數幅答之乃贄幣直數十金以謝叔平曰吾為
所知某非為公也立却之余遘先戚廬居則致弔更數
月見遺桃源圖大襞紙曰區區三歲之力以博一笑耳
非敢有請也後更托余所知來意欲求為傳余素高其
人許之叔平乃大喜贄幣拜請余文成會襄先事叔平
䠥䠥行至墓所余報謝邀留竟日夕其所居蕭然也呼
羊酒劇飲自是從洞庭游得余詩輙分為十六景畫以
見貽又為余臨王安道華山圖四十皆有妙致余固未
之敢請也凡叔平畫強之必不得不強乃或可得
劉完庵珏畫亦自精絶有勝國人風張静之寧自以才
情著耳恐未是當家
白石翁沈啟南汎愛闊逹人或作翁贋畫求題翁亦欣
然為書不較也以故翁贋跡滿天下至其晚來自收真
蹟亦有收得臨本者弘治中給事御史俱被逮太宰屠
公滽請以諸曹散郎署其事學士楊公守阯書争之以
為宜上疏出諸逮者不宜遷就以長君過會事解翁聞
而心韙楊作五言長篇五百字譏切屠公甚後有惡翁
者聞於屠屠遂和韻寄翁雖微自解了不介意翁媿之
復和韻以謝自是遂成知已後屠氏得翁畫甚多前後
餉遺翁不絶人兩賢之
嘉靖初周東村臣畫方有聲而分宜為南吏部索其畫
多不能應至屬撫臣行遣幾有鋃鐺之厄懇要人居間
稍解猶追至南京為作兩月畫微酬其直委頓而歸孫
滁陽為河南憲怒張平山路不時見至誘之入桚其左
手指以右手畫鍾馗適左轄往候懇之始解張感左轄
恩竭平生力作四畫以酬之頗聞於世同一伎也人之
遇不遇一至於此
文待詔稱啟南為先生每謂人吾先生非人間人也神
仙人也百文某安敢望觀啟南得意處理應如此語家
弟一日問待詔道復嘗從翁學書畫耶待詔微笑謂吾
道復舉業師耳渠書畫自有門逕非吾徒也意不滿之
如此
待詔書畫平生三不肯應謂親藩中貴人外國人也然
自其子弟門舊宗戚購得者亦不少
正德末待詔困諸生而伯虎為山人以老寧庶人慕其
書畫名以金幣卑禮聘之待詔謝弗往伯虎往而覩庶
人有反狀矣乃陽為清狂寧使至或縱酒箕踞謾罵至
露其穢庶人曰果風耶放之歸歸二年而庶人反伯虎
已卒矣待詔自是名益重以薦起預脩國史北人同館
局者從待詔丏畫不以禮多弗應輙流言曰文某當從
西殿供事柰何辱我翰林為待詔聞之益不樂决歸矣
歸三十年名益高海内走候請丏無虛日所居重於卿
相
楊君謙吳中往哲記風雅類云沈氏二先生兄曰貞吉
號南齋弟曰恒吉號同齋相城故家皆工唐律善繪事
每賦一詩營一障必累月閱歲乃出不可以錢帛購取
故尤以少得重家庭之間自相倡酬下至僕隸悉諳文
墨並年八十餘啟南即恒吉子也王百糓以二老與啟
南並登神品則稍涉曲筆
山東李伯華開先家藏明畫幾百幅嘗出以示余無一
真者而肆為等品妄加評駁梓行之世真所謂盲人觀
場可資嗢詈
弇州四部稿卷一百五十五
