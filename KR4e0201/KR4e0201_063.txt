弇州四部稿卷六十三
明王世貞撰
文部
序十一首
奉贈太保相國養翁嚴公暨元配一品吳夫人偕
夀序
嘉靖中天子祠祀丼泉脩所以靖見上帝而一時文學
侍從之臣多遴入應制撰述而今相國嚴翁由侍讀拜
學士遂婁遷大宗伯獨以敬敏當上意遂遷大冢宰嚴
翁以非所習辭不許乃召百僚而矢之曰而毋以而伺
吾好也竭而才而已則又矢其屬曰吾不以吾與而職
也竭吾心而己公卿大夫晨望見嚴翁晡而脩羔羊
五紽之節而風易於數千萬里外而翁益受上簡眷
入内閣襄大政然翁益自畏兢兢如布素也會念其先
太保公太夫人高年屬微痾乞歸里天子内賢重翁而
懼傷其志若曰朕憫勞以機務之煩其歸就醫藥需異
日召翁顧所以為忠盡矣急於得其親而緩於所謂異
日者疾良已蓋太保公太夫人備極志物之享幾十年
而後辭翁今年萬歷之改元嚴翁六十三矣元配吳夫
人亦六十也郡國守令里居搢紳大夫脩羔鴈爵帛而
薦之則卻再薦之則再卻其年家子某還自楚乃前言
曰嚴翁夫亦忘所受異數不張大皇矣之眷而自居儉
耶不佞則請借前箸以請自國家守考功令而詞曹獨
斤斤磨勘也乃嚴翁以侍讀拜學士矣倪文毅而後無
兩也以王文端之賢負重聲拜太宰故不得入内閣乃
嚴翁拜太宰入内閣矣翁而前内閣無及二親者即李
文逹劉文和亦獨其父在耳乃嚴翁有二親矣文逹以
柄樞久不及歸養乃翁獲歸養矣故事無既歸而錫封
者天子念翁數遷不及封以特典封太保公太夫人矣
翁又一典畿試及南宫試所謂南宫者再分典焉棫樸
之材後先而棟清廟矣有子為鄉進士諸生有聲其少
者芃芃充階矣嚴翁與吳夫人儼然而臨之和氣所格
禎福畢萃即毋欲稱慶得乎哉嚴翁色少和然益踧踖
為遜讓曰不榖安知榮方恧焉求所以致之而不得也
惴惴焉求所以承之而不能也夫不榖安知榮世貞
曰此乃所以為翁慶也夫造物者好謙夫造物者好生
今嚴翁於貴冨極矣乃益踧踖為遜讓此其舟若萬斛
者而載未及半也天地生物之心固藹然油然矣於行
木於星填於人仁木德王填星福仁者夀夫嚴翁於慶
固未有量也乃賦烝民之四章曰既眀且哲以保其身
夙夜匪懈以事一人謂翁有焉則又進首章而進觴曰
天監有周昭假於下保兹天子生仲山甫翁為一舉觴
迨及宴體薦則又賦采蘩采蘋之詩以美吳夫人德而
後出
贈右諭德愛荆先生六袠偕夀序
予嚮者識愛荆王先生於上舍而是時先生有里中賦
方受計其出入學士大夫竊目之曰夫己氏也而貴人
先生美髯而頎然長且晳也務以讀書折節下文士而
標舉鮮令時時絶其伍若雞羣鶴即其伍亦不敢以狎
接先生而亾何先生有子元馭成進士高第先生業未
五十也而繇上舍授鴻臚序班己得封如元馭編脩矣
予自是日益近先生先生貎不加老而禮加冲騶馭不
加益門不加闢即學士大夫更疑之先生非貴人也耶
又十年而元馭益重用事為太子右諭德封先生如其
官次子家馭亦成進士再遷儀部郎矣予再過先生而
先生之貎不加老而禮加冲其自貶損過於封編脩時
學士大夫非故識者驟而語之先生不知為貴人也以
問予予曰此所以為貴人也夫子不見夫萬斛之&KR0008;乎
其始鴻艫鉅軸重枻勁檝飛廬翟室望之嶷然重也若
以為不堪益者益之斛千而蝕水不加咫又益之斛千
而蝕水不加尺故其為載弘也夫先生貴於不貴不貴
于貴人意不貴之而跡貴之以貴疑先生而非也意貴
之而跡不貴之以不貴疑先生而非也夫先生之所載
者弘也於是先生業六十矣厥配吳夫人亦且六十儀
部請急還里稱觴夀先生而諭德以史成當上不獲請
請割大官珍飶法醖以遺先生吳夫人而屬予不佞叙
之夫不佞當隆萬間以八十叙故相李以七十叙今相
君張之為父母者至先生吳夫人六十而三也成周以
上代有世臣而是時卿大夫老不任政而始及子故父
有爵子而子無爵父即唐以上未有議及榮先者晁大
夫薛丞相張太尉之父幸及在然去公歸即田舍翁耳
元馭而編脩即先生編脩元馭而諭德即先生諭德吳
夫人遂稱太君於家者不亦夐越古倍百哉說者謂隆
萬之際得天地委和之氣為勝故多顯榮夀考乃子為
德而康其父母父母康而安子於政者二相君其尤赫
熹遲之哉王先生之偕吳夫人七十若八十者不佞當
又有所論著矣
封刑部郎明齋劉公暨李安人榮夀序
眀齋公為吉安諸生三十年而所從受經者指以數千
計去而顯者又若而人而公故韋素自若也己公有子
某能用公經術成進士官比部郎諸生相顧謂眀齋公
乃得稱比部郎父乎公故無色喜也而郎用最當封公
如其官諸生復相顧謂明齋公乃亦遂稱比部郎乎而
公益無色喜也以書戒郎曰郎何自貴我吾見若鄉人
之以子貴也而不以子聞也吾甚鄙之即僅以子貴也
毋寧僅以子聞也於是郎居平念時事感慨不自持欲
以身為之公聞而復遺書戒曰郎將成仁耶抑成名也
夫事至而理得者仁也求事以自顯者名也且不見夫
善射者命鵠審機不發則已發則必中窽破的夫茫然
而驟發之未有不敗矢者也郎再拜受教而會以明章
程曉暢機事聞上特拜監察御史公亦得稱御史父乃
御史謁余而請曰業無以當吾父色喜也屬已六十餘
而母李安人亦嫓之意者煩君一言為之重乎余謝不
獲則謂御史曰子之家公不云乎子之事至矣主上方
傾目導耳於旒纊之外而子以材諝擢端右搤腕而當
無諱之朝小言之則天下小福大言之則天下大福而
明齋公能無不色喜乎哉即無論明齋公李安人哲晳
若雋母而不為一進匕箸也夫御史不足以重明齋公
公太虚也安人若德曜共為職而相忘於冨貴太和也
子不以御史悅父母而以御史能逹志而悅父母太順
也即靡不佞言可也盖有國史張柱史萬者亟稱明齋
公嘗從其家人習陽明先生言已又受書東廓先生夫
公内重而外之輕此自天性靡所緣餙不然二先生之
徒寧無有藉官與子姓而重者安能窺明齋公藩也
習易庵封翁暨劉孺人偕夀序
甚哉天人之交相為私也盖予有感於明嘉萬際云而
是時人主稱為右文而相君後先以起至貴顯諸詞林
客一入綰史筆則大官之膳立至日飲美酒粱肉又有
䮍蹄檿絲以勞成事稍進經幄則益重有所陳請輙得
得不為故事休沐予告輙為置郵横賜加賜種種有公
卿所不敢望者而前賁後延之典以七品優加於三品
而不謂僣其所寵靈光大震動朝列士各引分以自遜
而其陋者至相指目以為人主之私人夫夫也非人主
之私人而天之私人也則何以稱天私人今夫孰不欲
禄逮父母而屈指隆萬而上九列之地疇為逮父母者
乎顧獨有少師今江陵張公故相趙郡郭公揚州李公
吾吳郡嚴公以一品秩父母並篤老無恙而他公卿不
爾也然是四公者皆所謂繇詞林顯者也余以甲戌入
領冋政始獲從習檢討先生游而先生有父曰易庵翁
有母曰劉孺人易庵翁為諸生治經術無害然五試於
有司而五不售一旦讀易有所得歎曰易吾自有之夫
孰非消長進退哉因自號易庵罷去舉子業不復事而
教其五子至習先生以戊午領省觧學使者賢翁而予
之冠帶蔵之篋曰毋所藉冠帶為也習先生成進士入
讀中秘書矣盖嘗迎翁與劉孺人養翁遣劉孺人而匿
身耕也曰吾懼夫長之蘖消也與進之為退幾也己習先
生綰所謂史筆者用恩封翁如其官劉孺人亦有號矣
而翁時冠素褐寬博猶故也即劉孺人養於習先生而
不令多簋也曰吾奈何先夫子而飽大官膳乎哉然習
先生益重於朝而習翁劉孺人壯甚適盖習翁之所謂
易者其用始伸己夫豈唯天私人人寔私天夫天不能
為不盡之益而習翁以寡取承之天不欲為響應之福
而習翁以緩得迎之此所謂能私天者易之用也其為
四公可待也余不佞嘗一授辭於學士王先生之父母
再授辭於脩撰李先生之祖父母而不得其說乃今於
習翁之為易而得之故於習先生之請而序其所以云
封吏部郎觧州孫公暨配侯安人夀序
當隆萬之際天子數推恩臣下而孫君仲直為中書舍
人即以其官封其父觧州公而母侯為孺人矣尋孫君
以舍人高第入吏部郎考功驗封轉郎文選而又封觧
州公如其官母侯進安人矣故事繇舍人而郎者以階
接不重封乃仲直獨得再封觧州公與侯安人諸當得
封者或不能及親養即及而或不得偕而觧州公侯安
人甚壯無他仲直為舍人而所下解州公侯安人告身
織文檿絲之&KR0839;手自其署中上之郎驗封考功而其所
被恩澤皆郎曹為其請天子屬草於詞林法從之臣而
以皇言出之所以褒美光寵聳動海内而一時搢紳大
夫又樂言其事争為之謳歌頌祝而不已仲直尚以為
無當而不佞貞甫公除困里中畊乃貽書數千里而屬
辭則豈以不佞之有當於仲直也夫文人之辭易飾而
誣近之以為不若野也貴人之辭多可而譽近之以為
不若賤也夫所以謀野而徵賤者其仲直哉然以受之
解州公指也初解州公與其伯季者凡三而皆受博士
家言其父母老矣而解州公一旦喟然曰夫三人者盡
儒而儒安能以筆舌朝夕也又安能以養父母即三人
者盡儒而宦游也又孰與奉吾父母歡也吾寧農而寬
是二人者於儒也於是乃業耕為跡耕耳而不失儒者
節又以善轉時趣息且有天幸稍贏乃伯仲毋虞於生
而儒道就以次膺歲薦游太學又毋虞於父母養而
滫&KR1329;旨甘具矣解州公居恒謂范希文何如人哉吾不
能得禄之餘以吾耕之餘幸贏而吾之族指又差少幸
易濟其食而取毋饑於吾也衣而取毋寒於吾也冠者
思以室而筓者思以家也吾寧身之不飽煖而櫜裝之
若洗念為吾之先者不敢以匱應也於是鄉人人稱解
州公賢凡解州公之得稱為賢侯安人成之也安人之
為家其課臧獲拮据毋間執女工夜分而毋請休洴澼
絖指為龜而毋告痡首不重珥衣不曳地以左右解州
公之施滫&KR1329;旨甘之具專精於二尊人二尊人忘老而
最後太夫人忘為寡盖如一日矣解州公之伯兄有子
六而皆業儒則為之搆宇以居之曰毋撓儒也自有子
二亦皆教之儒其所視二子者毋逾於為從子者也解
州公力於外而侯安人工於内而樂為其父母者饒為
其族者豔為其閭左右者歸賢焉則業何必不耕而辭
烏藉之貴且文者宜其有取於不佞也然仲直以念公
與侯安人一旦上章解綬歸盖脩公與侯安人之所以
養父母者而不佞稍出稍遷至中執法領藩政毋論其
辭不文然不稱賤矣公亦何所藉不佞第公既嘗習儒
者言當亦知范希文之所以事宋者乎范公再入諫垣
再遏西寇一入參大政五典名郡惠澤徧於天下而後
及於族夫天下之為公卿者多矣解州公與侯安人聞
之當投杖起趣仲直曰吾二人幸甚壯詩不云乎貽我
來牟帝命率育無此疆爾界陳常于時夏若行矣吾
不廢德於鄉而若為天下德可也
贈常熟令連侯臺奬序
余讀漢史至元康神爵之間未嘗不再三而歎以人主
之究晳利治也歲一再下詔奬予勤事吏二千石至六百
石以下增級賜爵盖屢屢焉其蚤者不至畏其難而久
者毋遂怠於易為民牧者不使輕於視吾牧一歲之間
儼若人主之親坐於堂皇之際而鼓舞之也故天下之
稱吏治者歸元康神爵而稱能致吏治者莫若漢宣帝
其次則莫若明今夫與人主分而治民者守令也與守
分而治最親民者令也令去執經為諸生時大概不過
一歲所抗顔而踞吏民上一邑之生死貧冨伸屈恒由
之不亦重且要哉故始至而稍露其能則臺使者為檄
而旌異之以示予也稍久而其能盡著則臺使者為露
章而薦之以示進也又久而政既成則為之官其父超
而為給事御史次則亦郎署以示報也以令較之可三
歲其勸典日益新故其精神亦日提撕而忘其怠其下
之視之亦日新而不敢輕甚矣明治之似漢也常熟吳
一巖邑也戶口數十萬斷案月率以數百計錢榖城雉
當中土大郡而隆慶末廣平連侯來為令連侯少年所
謂去諸生不過一歲所者也為人文弱狀若不勝衣然
至登堂左右顧則吏抱案辟易不敢仰視語若不出口
然至剖擊刁猾獄不數言而立折以為神明旦夕造請
鄉搢紳先生折節恭謹然不敢卒然以私進其讞决無
大小不崇朝而畢逋稅無遠近立取辦而不告痡及為
民争漕計扼武帥之吭而抑之噤弗復吐乃以間行學
官脩古文禮樂之事彬彬焉御史姚君伺而賢之以侯
之治尚淺也而旌異之其辭甚嫻美曰遲之行且露章
矣一邑之士大夫吏民讙然而樂侯之被旌也曰遲之
是行且露章矣太學諸生章衡軰乞不佞文為賀夫豈
以一御史旌書為連侯重連侯之賢豈亦以一御史旌
書重即余不文文而連侯當弁髦之也雖然以一旌書
重連侯則不可以一旌書而奔走闔邑之人讙然而樂
侯之被旌固可重也今天子冲聖炳於萬幾賢公卿脩
丙魏之業綜核名實當逾於元康神爵間萬萬連侯亦
重勉之哉余不佞嘗備為吏廣平廣平人吳公今為吾
郡守赫然如漢吳公天下第一異日連侯之政成不佞
脩班管之業曰郡守令一時廣平有二君子哉賢於漢
循吏矣連侯固不以余不文而弁髦之也
誥封少師太虚公元配一品張太夫人七十序
萬歴之三年乙亥而張太夫人稱七十云前是元年之
癸酉相國江陵公以元德弼亮天子敉寧中外搢紳衿
韋之士毋以致其謳謠頌祝之私而屬封太師公七十
則争走之江陵太師公又多逡廵謝不敢當其能自致
者十不一二而明年相國登五十則又預敇戒搢紳衿
韋能言之士毋以巵辭䛕我夫衛武公九十五而其詩
以箴而不以頌即䛕我毋用爾為於是搢紳衿韋能言
之士咸絀而天子推本所自為象龍五彩之服以被太
師公益發尚方金錢充六珈瑱揥資俾太夫人儷美焉
而又明年則為今乙亥相國輔理益效天子日拱已以
談經術寤寐二帝三王之盛百辟承服瓣髮之國腊胝
之苖唐虞之不賓者莫不回面易餙轉儲胥乎四垂胡
耉弱稚委寢蓐於其上而不敢動即相國愈抑而毋用
搢紳衿韋之士言夫安能終絀而不效一言之頌於太
夫人乎而况辱公同進之雅亦與有絲髮之係於宗廟
杜稷者耶於是不佞貞竊預聞之退而思所以頌太夫
人而不可得也大凡可得而頌者必其有所不足者也
夫不足於外而婦則昭子不足於少而母儀顯故夫斷
機之以成其夫於學而三遷之以成其子於教者其為
婦為母顯矣而所以得稱為婦為母者未也唐虞之相
功莫高於后稷而至其後颺顯而咏歌之不足又推原
所繇出故其詩曰厥初生民時維姜嫄夫以姜嫄毓喆
之德即更僕未易數而為之子孫者豈不欲一鋪張其
盛而所可稱者僅曰先生如逹不坼不副無灾無害而
已此固人道之常然而所以為姜嫄者一稷而足矣是
故論功者論稷於姜嫄觀德者觀姜嫄於后稷也今海
内瞻聞相國之相業則意而歸太夫人之義方其里居
者習太師公之鄉政則意而歸太夫人之内助覩諸孫
之雲仍則意而歸燕貽之謀嘉媵子之駿起則意而歸
小星之度而太夫人固恬然於太和至順之境而忘其
所為德於世而不自有其功天下既意而歸之不佞又
意而頌之毋亦周之所以稱述姜嫄之淺者耶太夫人
誕彌之月為孟夏是月也天子方坐明堂左个飲酎用
禮樂慶賜遂行而六宫獻繭長信之黃金與繡帢襌纚
阿錫之貺又西走江陵道矣相國方秉天下樞為帝者
師夫豈靡盬而不遑將母者太夫人亦寧能忘膝下之
戀而日事太師公夫亦以江沱汝漢之間尚未盡洽后
妃之德而躬率之以内毗太母之隂教耶自是而二南
之化成而風始矣夫二南之風采之太師而後頌聲作
當其時不佞亦何敢讓也請執以竢
贈顧母太夫人九十序
天子之侍醫顧君以母太夫人九十告也諸薦紳先生
大人奉觴為夀已張少保相公文壁間少保故貴賢聲
於文則人人益大羡喜争自效為祝若干萬言而顧君
數為擊鮮合樂堂上下以謝客而娛太夫人之觀且侈
盛舉云世貞於君鄉人也辱見雅擇為客又辱而強之
言言當無加者不敏則竊聞太夫人一二微時事矣先
舍人豪舉吳然於貲不中程也不待而強有力駢侮則
廢著之他舍屬歲侵君與兄太常丞藐然孤也太夫人
洴澼絖而佐二孺子出游學是時無論纖嗇且計口食
矣太夫人日夜抱而啼懼存者之就塗炭無以報地下
寧復望鼎養守耶已太常起善書官中秘又繇黃帝家
言徵顧君昆季雁行顯矣太夫人就太常養鮮豫色居
恒謂置杯酒堂之坳滿而覆若寡素業且滿何能持未
幾太常果中小法跡其隠不無類范蔚宗傳焉顧君大
怛迎至舍跽進滫瀡觴竟則槃舞為嬰兒態晨興慰問
所苦大婦親浣厠褕諸所以共太夫人無絲毫憾哉太
夫人甘之忘亡也顧君游於公卿間人乎即所造靡不
倒屣坐上坐歡然洽也度諸公卿之嚴重君非以游故
而歲時伏臘多齎遺大官膳及水陸君選而奉太夫人
昔漢婁護善五侯日餉異味合之為五侯鯖也語見傳
中計之君卿母尚無恙然不聞孝廉舉護固俠客雄耳
其内行何敢望顧君盖吾嚮者接顧君至伉爽也酒之
大呼笑徹四坐而自太夫人從絶不聞遽聲紉以蒲藉
行履遇子姓之戚則飲淚餙而見太夫人施施如也至
臧獲足相戒毋得輙見聞盖太夫人養於君數歲視八
十則加少得非無欝厲於志耶暇則縷縷戒顧君記洴
澼絖時狀否老婦之愛少子甚他無屬兒願齒及老婦
更有後若兒孝於吾足矣諸薦紳先生祝少及兹者世
貞乃言曰太夫人春秋九十高矣以節享也顧君之事
太夫人以志也其矜脩偉行豈不彰彰聞於世哉
夀李子鱗母太夫人序
歴下有李生者治毛氏詩釋褐尚書刑部郎李生能為
古文辭竒士也與予好生燕間語及已曩所以貧狀與
太夫人事未嘗不簌簌涕下也李生之言曰某也九歲
而背先君子二弟方&KR0561;&KR0561;盖是時先君子先己娶有子
云太夫人為後室而祖母楊老而昵前子懼某軰長産
當瓜分以薄而覬我太夫人之易嚮也我太夫人日夜
抱諸孤泣曰天乎吾乃愛旦日命哉即二三子之胥顛
躓無以報地下於是自誓㓗束不一問戶外事而侍祖
母楊益共謹如新婦時盖八年楊圽而前子以昵故稍
蕩其業益恨有某軰也太夫人重嘆泣曰天乎其終忍
絶李氏哉廼廢著出僦金田可粥者三十租踰年僅十
租而又坐貸息故廢著徙僦學旁舍貧益甚於是某漸
長稍稍取遺書讀之太夫人躬力作女紅洴澼絖二弱
弟則為人傭保給之盖母子更命併日食也日予謬從
有司薦乙己之歲請告歸故里中具冠服率二弟拜堂
下置酒願得奉頃刻歡太夫人顧愀然不樂罷酒久之
乃念先君子與貧時爾予聞李生言而悲之且私以識
太夫人礪節和行順拂而甘苦有丈夫氣焉亡何生復
來謂予曰太夫人今五十而加七誕辰近矣某謂鮮所
當意者而得子之一言為壽何如予曰子之夀太夫人
也將盛冠服耶曰然致水陸旨甘滫瀡耶曰然力未悉
率若婦二弟暨諸孫列前後耶曰然然則太夫人亦若
乙巳之愀然者爾李生色恐不復對曰無恐也子曩昔
第而歸它亡自樹見太夫人&KR1576;子之沃而忘瘠也佚易
思也故戚夫謂為子戚爾子距今服官恪砥行誼而博
古善文辭脩先君子業而廓大之太夫人庸戚耶且太
夫人賢者也其不以人情病人理固夫於是李生色少
解而予又前告之曰未既也子盍益勉焉子之造與太
夫人之夀日進高朗融顯海内稱李母與孟母並毋論
河東氏焉予歲得文夀之不然而子官且更高産更厚
歲時伏臘窮數道力考鐘鼓行玉曳紫縣官俯謁如家
人禮為夀而太夫人愀然自若也子以為孝乎哉李生
悚起拜歸而語太夫人太夫人曰善
王母米太宜人七十夀序
王子之獲幸方伯明輔也而其父水亭公六十則為六
十序已又為公表其藏稍稍聞内德矣而又十餘年而
為萬歷之乙亥米宜人年七十明輔走使自晉之楚數
千里而乞王子言曰日太宜人六十而不敢以辱子言
則以先大夫在先大夫已矣不榖不敢以竟揜太宜人
德也不榖之有蜀藩也則先大夫棄之有禄而弗逮養
太宜人逮養矣而弗以禄也不榖盖怦怦營營焉無可
以慰太宜人者太宜人之歸我先大夫也僅一歲而失
舅以事姑梁䕫䕫齋慄姑未嘗不稱善謂筐筥錡釜誰
其尸之者將季女耶時伯氏擅室而恡則舂浣自給姑
憐而衣食之旣當從先大夫謁選京師廼脫簮珥質隣
張姥家益市酒脯為夀至再姑怪問何所得酒脯市豈
其能割伯氏槖裝耶而是時不榖且晬矣姑伺知其自
張姥所度簪珥有餘直更從市錦襁襁兒太宜人亦怪
謂姑豈其得之伯氏必張姥家餘直也問而相勞苦且
相泣也先大夫自是稍有官然最稱為卑薄後先皆太
宜人佐之以稍具伏臘費謀為不榖置室歸而如懸罄
矣盖伯氏沒有子不别治生先大夫分俸以食之猶不
給則盡廢其著而獨身與婦孺逃之黎城先大夫計無
所出則太宜人徐出其槖曰吾所以食不一肉宵膏而
逹丙以佐公於宦者謂有此日也不榖得遂置室且毋
廢禮以貽里中長老譏矣不榖舉進士累典州郡先大
夫業已棄官與太宜人俱就養太宜人恒喻不榖廉而
持先大夫於溢曰公毋厭此二簋以刺史供若薄以供
夷門抱關不亦侈乎盖先大夫嘗為其官云以故稍稍
安之而會逃黎城者亦竟病死太宜人謂不榖責在汝
矣其遺孤可撫也躬為湯沐綴衣所以撫視之不異諸
孫且娶名家女為婦凡先大夫之為母梁而奔梁喪具
易戚而得稱為孝其遊宦於義豐於安慶皆卑官而得
稱為能歸而好行其德於鄊而得稱為厚太宜人所以
因勢導誼柔剛為和者功故不少也不榖既不能以禄
養太宜人而又不能得子之一言以為太宜人夀即太宜
人謝不榖稱老婦恃粥而起煢然一未亾人不舉若之
觴不榖何所藉手而寬太宜人之顔色王子曰孝哉明
輔乎而胡以禄為太宜人志也且不覩夫禄養之不易
當乎哉當周之微夫豈無升斗之禄以逮仕者而其大
夫苦於行役曰王事靡盬不遑將母所謂雖有粟其得
而食諸甚而至於祈父之章胡轉予於恤有母之尸饔
則更以薪水為親累也今吾子弱冠而成進士累典名
州郡不為不逹不至賦緜上以感其母雖遭萋斐中廢
然獲遂歸而效無方之養不至有靡盬尸饔之歎槖雖
空勤於稼穡而禾三百㕓足以儲甘旨吾子手選而進
之太宜人將欣然進匕箸曰豈其食魚必河之魴則又
曰先君之思以勖寡人吾子可無虞於志也遂書以為
贈
贈馮大夫張太宜人贈封錫典序
盖大夫之棄守君于襁褓也時猶在諸生云手守君而
授張太宜人曰庶幾以兒長乎以我馮氏煢然欲絶之
緒憂而敢覬一命之榮地下也我其諸生瞑矣太宜人
日夜抱守君而泣也何渠兒得一日長乎以藉手見而
父守君業已成進士矣太宜人年六十當旌其門加棹
楔焉而又撫守君泣曰吾不忍以而父成吾名也既守
君為太倉三載報最矣臺使者䟽留之而以其最上考
功令考功令上天子天子異之賜誥褒予守君備至而
贈諸生為大夫太夫人亦進封從今稱守君將擇日致
五熟釡焚草大夫之墓而製冠帔以進太宜人於是州
薦紳先生吏民儼然而造守君曰唯大夫為能啟守君
哉則有王言在抱樸含淳敦倫樹義蓄其善慶以遺嗣
人諸生所以大夫也則又曰唯太宜人為能立守君哉
則又有王言在禔躬貞靜秉德儉勤栢舟靡他杼規有
素母所以太宜人且旌也又曰唯守君為能成身成親
哉則又有王言在和煦有恩廉平無害敷政優游宜民
愷弟大夫太宜人所繇以貴也守君以介然一州遠在
海澨而人主能䘏其私而精知之若此且夫國家褒錫
之典於外臣至重且嗇也亡論史院郎署臺𤨏滿三載
亾害若取諸寄一名為守令而所以難之者百方有先
任深而後秩淺者不得稱滿滿而徵科不及額者不得
考考而非有薦剡至再三者不得與錫典當隆慶中大
宰脩久任之政以擬諸守令諸守令多不待年以遷去
而獨守君後先五歲為最久積薦剡至十三為最著
所以難守君者乃所以易之也守君而以五熟釡薦大
夫且若饗之曰前以三後以五非前以士後以大夫歟
吾望不及此吾安瞑矣太宜人撫守君而後喜可知也
曰吾以吾子成吾名則庶幾哉吾可以無愧往者守君
謝不敏而薦紳先生復懽然進曰天子固稱守君愷弟
矣詩不云乎愷弟君子民之父母其有父母而藉人主
之綸言以榮其父母吾儕不亦與有榮哉遂稱觴而别
弇州四部稿卷六十三
