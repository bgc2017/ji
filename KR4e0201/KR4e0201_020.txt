弇州四部稿卷二十
明王世貞撰
詩部
七言古體五十四首
再謝汪中丞兼為吳邵武致知已之感
野人久矣甘雌伏把向青冥擬黃鵠欲銜明月報深恩
眼底居然一魚目濁水在地雲在天安能使雲長周旋
倘其流影不相顧宛轉泥途誰見憐吳生亦是銜恩者
尤聞拂拭能增價遠則江東醉步兵近當席上狂司馬
此生慷慨多楚吟蹉跎白首逢知音莫言飽死渾無用
三尺要離徑寸心
壯歌行贈沈嘉則游閩
四明之海一杯水那能便滅男兒趾北過錢塘泛震澤
處處觀濤壯心起已許芙蓉作報恩還將明月尋知已
君不見吳下王元美君不見吾家好弱弟雙披鴻濛萬
古色並卧白雪空山裡以兹相對輙盡觴慷慨悲歌泣
數行世間事事俱骯髒身後人人歸渺茫荆嶺初雲未
覩白燕臺落日居然黃窮來捫舌恐不在客處誇腰那
得強屈指諸侯太寂寂唯有七閩紫氣凌穹蒼閩中日
日捷書至白茅方印勞飛騎轅門秋霜高瘴天幕府春
風在平地中丞緩帶容揖客將軍解衣延死士沈夫子
黃金雖如山願汝唾莫視寸心此際如有托十口何煩
向人計低昂百氏銀不律揮霍千秋鐵如意沈夫子為
汝歌汝今當柰何若過延津語太阿人間未幾衝波去
底事精光出絳河
郭帥致石子云為余小祗園三徑之資走筆志謝
我不能學王武子買地編錢作金埓夜來三徑春雨過
片片桃花屐痕齧君侯采石三神山為余捨置祗林間
它時小隊元戎到應愛青苔點地斑
短歌送袁魯望之南曹
汝南文彩世絶倫紅顔射策黃金門十年潦倒厭朋舊
一日聲名動至尊平津高閣中天起多君不戀平津
邸栢梁詞客凌雲烟多君不和栢梁篇自云一䟽更除
目建業青山落人握未論詞林繼江鮑寧甘相府稱袁
伏我自江東退步兵離騷美酒粗成名謝公大是經綸
手莫作空言登冶城
贈華存叔鴻臚還朝短歌一章
君不見相如不肯甘貲郎賦成六傳游故鄉太守前驅
令負弩千秋詞筆增輝光男兒致身厭凡格又不見華
郎亦是文章伯昨拜鴻臚奉使歸門前皂盖如鴉色玉
壺乍乾歌乍停銀河熒熒隔兩星君星是使我是客回
首浮雲千尺青
歌贈張季子
吳姬奏絲趙姬竹我道新聲不如肉荆山一片秋月圓
琢作張卿口中曲黃鍾入調妖紅肥玄霜變羽萬綠稀
天雲黯冉凝不動窈窕梁塵俱倒飛筠纖小按紅牙句
雙耳流來向心住宛轉那禁里人哭分明可怕周郎顧
憶初相逢俱少年狂呼醉舞春風顛南冠久困燕市筑
布帽却廢嵇生絃此夜聞音獨悲咽遮莫天明鬢堪雪
空勞僧起壯士歌延伯雄心為誰發歌曲轉高聽轉難
黃金無情白玉寒君不見胡笳與羌管至今兒女競長
安
為錢世重題懸罄室
錢郎坐我懸罄室要我為作懸罄篇我歌欲就須斗酒
君言室中無一錢空梁頗受落月色北窗僅可涼風眠
門前黃葉霜如洗刺促歸來愧妻子已少成都學士裘
祇饒東郭先生履挂壁蠨蛸寒欲墮當門鳥雀時空喜
自矜顧愷為前身丹青在手終不貧只愁妙畫通神去
依舊能生釡底塵
題周生所攜花冊舊詩後
長安春日千花發千花色奪千門月醉後花傳詩裡神
醒來月向花前没江南此夕真潦倒回首長安夢中道
欲與何戡唱渭城可憐才盡花亦老
游張公善權二洞歌寄孔嘉仲蔚淳父伯起幼于
兄弟
我昔攀天門下視九土青偶然咳唾忤風伯吹落江湖
成客星男兒生不能學向子平棄家游五嶽又不能學
袁夏甫坐卧土室中步武名山惜雙脚以兹欲作二洞
游跌宕不辭真宰愁培塿張公頽然土丘一線乍啟萬
奇中抽陰風冥森下無際時見磔鶻仍驚虬嵳峩中堂
聳玉柱的皪兩序懸鳴球白雲一歸不得出石牀眠雲
古時濕太始以來無日月燭龍銜珠曜璇闕野夫出兹
山兩足已如臏猶能賈餘勇對客却籃筍玉潭濯皎潔
瓊樹擥輪囷秋風興來骨欲顛挂帆飛榜凌蒼烟荒雞
一鳴至善權善權浮屠高插天高插天國山山青不能
鎖吳時碑隋時殿唐時松栢夾道左陰巘盤拏白龍跡
朱梁擘畫雷神火坤軸兮自搖乾門兮陡開上有谽谺
蚴蟉之巗崕兮搆飛空之樓閣下有滭浡訇磕之流湍
兮殷坼地之風雷接睫燕蝠鉤衣莓苔空青乍明水碧
闇赤瑕駁犖黃金摧泠然仙樂奏其底令我欲出仍徘
徊揮手謝山靈裁書報彭俞及示黃張二三子搜奇擅
秘須吾徒自古名山在天地珍重能容異人至宛委雲
藏軒帝書祝融雨洗司空字張公之名經頗傳善權泯
泯殊堪憐我歌二洞汝當和烟霞吐色三千年
周孝侯廟歌
周侯廟貌江之干中天五六蒼松盤荒墳纍纍在其下
人云此地藏衣冠長橋瞥見濕雲合南山不散腥風寒
只言蛟虎袪除易誰道豺狼行路難不獨捐身報天
子亦要將心酬國士時危豸角何處容事去龍泉傍誰
洗白骨猶令老氐慴赤囊翻助梁王喜男兒一擲萬事
伸惜哉典午天沈淪生吳死晉君莫問千秋豫讓為何
人
贈别燕山蕭君之蘄州守
蕭郎自分百里權青袍陸沈十四年寸心秖折吏民上
尺書不到公卿前時時却過王生里謂言磊落當如此
縱然未得二千石依舊杜陵一男子昨者忽騎五䯀驄
别我要我歌楚風皂盖透迤挂山月玉壺旖旎酣江楓
看公一身俱意氣文苑仍須傳循吏長蒨于今饒政術次
君到底存交誼黃金鑄身難鑄心臨岐慷慨為知音大
夫故有蘭臺思欲問王生何處尋
梁長子自泰山歸以百三十韻詩見誇因成俚歌
奉嘲
梁伯龍真龍伯自從釣鰲忤上帝壓之尚餘三百尺笑
語王先生長者所苦為杯棬男兒失意則蓬累焉能委
身眉睫間北渡洪河東游泰山舉頭出天門舒手捫日
觀白雲封中起袖欲割其半嶽帝不敢呵玉女一笑粲
是何魍魎來令我山靈怖欲竄梁伯龍醉攜金壺汁倒
飜玉女盆詩成一千三百言千三百顆明珠圓長吟短
詠不肯眠西風吹骨骨欲顛其若囊中無一錢王先生
為汝作詩劵减之一字一匹絹天公籠統無月旦買者
為誰復誰怨梁伯龍勿懊惱歸來從容問若姥東家侏
儒日苦飽長者不呆真是寶
張伯起作懷賢行念予與彭孔嘉病中有日日禮
醫王語戲作俚句為答
今者歲閏愁黃楊又聞處士星無光彭翁病消走病痏
張君日日延醫王醫王耳奪世人口世人欲殺君獨否
朅來攬鏡忽大笑髠黔剕劓無不有朝供一菜粥一甌
束書萬卷從蠧謀鮑家累句時觸吻肯共花鳥争春愁
世人視我贅疣耳於中近得希夷理八百年後君自知
斷不相從老彭死
贈松墟上人
阿蘭小結長松邊松風吹鼎茶浪圓朝籖藥褁時廢食
夜誦蓮經恒不眠并刀築頂碧香發雙瞳剪破面裁月
聽將半偈了自知會取西來向誰說鷫鸘貰酒春相過
生公石上好隗俄莫言陶令生躭醉自是禪機醉裡多
善果寺杏花下歌
君不見杏花東風得意時曲江千枝萬枝雪争如阿蘭
若邊一株樹獨立亭亭媚春月欲言不言如有情欲墮
不墮態自生輕盈乍怯霓裳舞阿娜疑驚玉笛聲清尊
綠酎催未已翻遣窮愁醉中起萬事玄都觀裡桃一身
安豐道傍李片片飛花點接䍦墻陰覆井日平西酣來
一枕江南夢莫遣流鶯恰恰啼
支郎歌
支郎逸氣不可當少年俠客荆佽裝千金豈惜結劒士
尺紙遂欲收扶桑偶然失意去府主賣藥長安大道傍
為飲真人上池水朅來供奉金門裡藥囊手提燕慶卿
刀圭立起虢太子慷慨莫謂秦無人鄒侯吹律天下春
雕弧左射白額虎明珠逆摘驪龍鱗此時支郎參石畫
男兒有心人不識一字能迴日月光片言坐致雷霆力
我亦曾師滄海君中年麋鹿更為羣北風一夜吹我出
淚落平原原上雲鷫鸘脫向陽昌肆欲與支郎暫時醉
眼前豪傑君自知羞殺桃花五陵騎
野人歌自嘲
鶢鶋畏鐘鼓魯人不肯聽三日饗東門栖栖竟何營白
魚自稱龍豫且搖其手䘍尾短鐵鈎胡為在若口人道
野人無所干曾騎款段客長安人道野人有所求白雲
高卧僧房幽野人雙足頓如紲野人雙鬢半成雪杖頭
沽酒錢欲盡袖裏投書字將滅紅塵風吹大道間若個
不作紅塵顔老鴟啖盡腐鼠骨始信鵷雛心自閒
南岷山歌為御史大夫南充王公作
君不見古皇鴻濛時參井星精夜墮地化為南岷山山
高八千丈力奠金維控西裔芙蓉片片青霞疊中含太
始以來雪九井遥吞灌口烟三峰倒映峨眉月鶱飛鳳
儀蜿蜒回龍(傍山名)星斗夕虧風雷晝封挺孤碧之陗削
鬱羣蒼以巃嵸下有寒泉漱芳玉誰云出山令泉濁瀉
作嘉陵江水聲日夜潺湲映天綠山人少時此山居薜
蘿裳壁雲儲胥時吟蜀肆君平易不著臨卭司馬書北
山無猿鶴東山有蒼生以兹拂衣出聊作應世行為雨
為雲潤七澤䇄然豈負兹山色麟閣今標如礪功龍門
復表回瀾力南岷山何足擬從兹以西二十四萬里崐
崙中天作天柱山人之名亦如此
題僊巗文丞相祠
丞相倉皇出虎穴夜半真州鬢成雪江南是處萬馬塵
海上堪揮一腔血丈夫變名難變心此心在宋不在身
從行少年四五輩倜儻千秋荆聶倫崕山波腥鼓欲死
柴市星寒碧初委若使黃冠自北還猶能赤幟從東起
僊巖之山鬱嶙峋二百年來日月新毋論削跡勤王地
大有衣冠薦芷蘋君不見真人奮淮北金戈立掃氊裘
色鄂國喑嗚表後身瀛公宛轉留遺息解道金元運已
微只今白羽晝長飛鐵衣自風石馬汗一夕犁庭轉戰
歸
崐溟歌贈楚人曾生麟兆
我聞西有崑崙山山高不可測天地垂欲合又聞東有
大溟海海深不可測日月所出没元始丈人竅鴻濛搏
揣兩炁為兩雄上有玉京下三酆真僊靈皇之所封神
鰲背負玫瑰柱燭龍口作玻璃宫嗟嗟丈夫乃在世間
齷齪那能言我欲抗手如鳥奮籠我欲振足如獸觸藩
飄然凌虚出紫垣八景玉輿三素幡章亥為嚮導造父
為乘軒白鵠血腥豈足洗蒼虬翼在時騰飜焉知身所
詣但見歴歴千白榆舉頭若可捫崑崙城何森切光彩
一何凌亂時聽嘈嘈聲天門漏銀漢玉女碧綃冠芙蓉
粲然半啟含桃紅為言此水既東逝劃作雙帶横寰中
一月一書附赤鯉但逝不返如秋蓬咄哉恨殺扶桑公
殷勤語王叟掉頭忽東去下見扶桑公其居半雲霧醉
我玄霞漿三日不得語一語一淚零淚下如懸河天老
恡相假遂無西逝波扶桑公可柰何曷不學王叟耿耿
徑寸間揮霍宇宙若彈指五嶽五拳石四瀆四杯水道
逢楚狂人自稱崐溟子問余何方來又復問所以崑溟
子汝亦知南溟有魚名曰鯤鯤之大不知幾千里化為
鵬鵬之大亦不知幾千里鮫宫水擊白波立羊角風摶
黑雲起朝從南溟游夕宿崑崙阯噫吁戲男兒變化竟
如此
雨中痛飲作
長安城西一畆宫儘可逃名藏白首鞋底風塵多自誤
壺中天地何不有枝頭淅浙掃鬱蒸雲脚垂垂打清晝
但令吾黨鯨鯢吸任它大陸蛟龍走竹林自昔未逢僧
蓮社于今方縱酒已滿七人那用覓即眠千日非云久
才聞抱甕便舒眉除却傳杯須袖手鸛垤聲哀焉足聽
鴟夷腹大唯堪受彷彿似有辟書來此物毋勞挂吾口
夢中得語云百年那得更百年今日還須愛今日
因戲成短歌
化人宫中百事無道書一卷酒一壺枝頭黃鳥聽作曲
西山白雲看作圖朝愛朝暾上東岫夕愛夕陽映東牖
任他故人不通謁任它朝事不挂口偶然案頭餘酒杯
偶然躡屩山僧來自斟自醉當自去禮豈能為我輩哉
昨夜懵騰意超忽寱時得語醒時述百年那得更百年
今日還須愛今日縱能拂衣歸故山農畊社劇亦不聞
何如且會此中趣别有生涯天地間
海嶽壯游歌贈周子
周郎一笠輕九州拂衣自稱海嶽游安期拍手子晉笑
洞府豈必非君流青精暫褁天上飯黃金或散中原愁
總道乾坤少親故揖余欲得烟霞句西出應題菡蓞峰
東歸好挂珊瑚樹君知梅尉有僊骨當時只傍吳門住
酒間贈何翰林良俊
昨遇何翰林宛如李供奉離披宫錦袍錯落瑠璃甕自
言長干嬌小娃纖彎玉窄乾紅鞾袖攜此物行客酒欲
客齒頰生蓮花卻謂齷齪子但飲莫相詫令我身後名
令我作僕射不如且共此一杯人生有情良快哉諸君
倘過長干里雙蛾掃盡黃金堆
題友松圖為尤生贈朱君
此君似是陶隠居愛聽萬樹霜風呼生平磊砢誰與徒
大兒天門五大夫小兒少室雙虬鬚尤生畫手如韋畢
為寫生綃助蕭瑟倒幹横穿太谷雲輕陰坐障徂徠日
琥珀作脂玉作苓僊材往往能通靈野夫手荷長鑱至
指取高堂千嶂青
九龍山歌
昔我游兹山探瓢酌春月空色眉宇明清芬齒間發蒼
虬舞月月未殘青鸞嘯風風欲摶白雲洗盡太湖出人
烟萬井梁溪寒此圖此記為誰作(讀作做)蕭瑟嵯峨眼中
過彷彿如聞梁甫吟君不見九龍山深一龍卧
褚河南文皇哀冊歌
長安城頭日中暝萬戸呼天哭髭聖椒房總推太尉公
椽筆卻付中書令爾時玉匣歸蘭亭如獄寶劒埋寒星
賀拔雖亡宇文在此冊居然見典刑巧若嬋娟態相媚
拙若老將藏餘銳讀罷疑瞻天日姿看來尚挾風雲氣
功名真主詞良臣千秋呵護當有神不見昭陵六石馬
至今雷雨汗長新
題文與可畫竹蘇子瞻詩後
石室先生岷峨英指端宛宛八法精墨池寫出淇園青
雪堂一老寰中豪胸中屈蟠金錯刀渭濱𣲖作北海濤
天生兩奇令相值半幅生綃鬭秋色長離翔空舞玄翮
一舞一翮黃金鈞坐令篋笥烟雲新寶之者誰緱山人
題海日圖贈劉司馬
天鷄呌沈碧金波騰太陽煜若萬珊瑚迴光射扶桑中
有三老人白髮何昂藏競手海屋籌兼攜華封章昔逢
百六天地荒長鯨吸海海欲狂一書盡護諸校尉片檄
立散千餘皇功成肯落鴟夷後酒船茶竈無不有葵藿
雖懸捧日心衡荆且袖澄清手蓬萊僊人王子喬中年
瓠落仍萍漂挽君鵬背且轟飲看君水擊摶扶搖
題蔡端明蘇端明黃太史米禮部趙承旨墨跡後
效少陵飲中八僊體
君謨郢斵何太工宛若老將藏其鋒即論草草無凡蹤
嵇生土木金焉蒙(書家謂蔡土偶蒙金)眉山命態嬌且豐阿環玉
膚雙筯紅酒酣斜捲霓裳風爾曹往往論纖濃莫云墨
豬豬亦龍(書家謂眉山墨豬)豫章骨立兒作翁踉蹌獨上峨眉
峰翹足下瞰中原空不辭墜拆蒼藤封襄陽翩翩趫若
風錦衫危帽青䯀驄跳盪百戰無衡鋒耳輪躍刃足躡
空當時鼎立難為雄筆塚處處騰秋虹晉鬼夜哭悲途
窮吳興指端天與工墨池墨瀋蟠胸中翽如威鳳翔岐
豐山陰之宗誰大宗王孫隆凖真乃公
過邯鄲吕翁祠
昔時盧生道邯鄲干謁不止恒苦饑行逢吕翁為歎息
授之一枕同龜兹出入將相五十載覺來黃粱猶在炊
檀槐共鬭螻蟻穴蕉鹿展轉令人癡我方夢醒出塵境
胡為復逐東風迷汗顔強拜此翁像拂蘚自讀唐人碑
誤傳兹事屬劒叟不識開元年為誰石罏灰燼燕遺矢
粉面龜坼蛛垂絲兒重戲偷鐵屈戍鳥鼠争穴青琉璃
呼茶一啜槐影淨黃冠三四前致詞乃聞廟貌出妖豎
彼豎軒帝稱天師鼓脣立嘘寒暑變彈指能令河嶽移
漁陽石媚琢贔屭尚方金軟鐫罘罳北門學士促草勅
南省尚書稱奉祠天開電掣妖倏滅香火豈復前朝時
此翁亦作邯鄲夢若遇盧生翻自悲我從明日挂冠去
蝴蝶由他知不知
漢女行寄張助甫
漢帝惜傾城雙蛾當三千偶然轉盼失顔色㸌如流波
墜九天阿監搖脣婕妤笑看取它人領光耀寶鏡羞窺
永巷身銀燈望斷長門詔我從選部識張卿天下紅顔
俱却行片言進退羣公坐一字低昂千古名不合文章
犯牛斗也學吾曹厄陽九扣角敢唱龍蛇歌折腰自稱
牛馬走當時廣平百不憂謂言茂陵將見求金魚豈羡
鵩鳥地黃鶴獨喚蒼梧愁三楚褰帷聲赫奕百城墨吏
秋霜懾故舊俱傳勃海書何人為發中山篋即今龍卧
汝潁間杜門日翫浮雲閒但令班女重升輦争道君王
不賜環
登邯鄲叢臺有感作叢壹行
邯鄲叢臺已非舊請說邯鄲舊時有吳家倩女苕乍榮
和氏連城月初剖臺上奏伎邯鄲姬臺下拔刃邯鄲兒
銜將恩去身俱賤報得讎來主不知君莫謂平原好公
子三千去後應無幾堂中客傍信陵門軍前士死長平
壘叢臺不盡更檀臺回首豪華安在哉自是魯連東海
蹈千秋白日聳蓬萊
長短句調子與補楚臬
天目山人戀山住天目之神訴上帝往者先朝時此曹
落魄不得意搜剔魍魎調弄元氣令我刺促竟歲無時
寧胡不驅之向燕京燕京酒價一夕增七貴五侯倒屣
迎吹噓大路寒暑出指顧閶闔風雲生故人見君面移
尊日歡宴少年見君詩下帷日吾伊忽聞除書喚依然
舊銀艾節度唐麄官長沙漢天外銀艾笑君雙鬢絲鬢
亦笑君銀艾遲腰如桮棬項如磬安用馮馮大腹為為
汝歌汝為舞但使文章不後王斷令名姓能張楚男兒
失意一生得意一生莫悲禰衡莫弔屈平若云流放比
君甚千古不斷湘江聲
歌贈穆員外
穆生不惜王家醴却惜申公困胥靡自言一寸已許人
六尺何妨為人死白晝閶闔風雷寒解衣為掩血肉殘
即賣修行里中第還懸神武門頭冠手挽柴車出西郭
朝煮餔糜夕湯藥已拚同日效左儒差比空山勝羊角
濁漳河邊逢石郎哽咽為我談行藏此身係穆不係石
欲報滄海恩難量君不讀西京游俠篇東京黨錮傳若
曹名使那足羡男子酬心不為君北風立洗青天面
栢葉僊人歌
栢葉僊人不須字栢葉飱成朝上帝昨者玉京高宴歸
却遇劉安守天厠讀書刺促生不休偶然真籍誤見收
赤明龍漢微茫事說著羣僊總掉頭
山西丈夫化為女子
萬事反覆那足齒山西男兒作女子朝生暮死不自知
雌伏雄飛定誰是謝豹曾聞受朝謁於莵亦解談名理
渭南巾幗不可呼此曹變化無時無只今齷齪不能去
羞向人間喚丈夫
故東郡太守翟義為漢誅莽不勝而死其事甚偉
而郡人不知祀之余始請祀於名宦祠為作翟義
公歌
東郡太守翟義公欲嘘炎燼為長虹皇天未啟赤符子
一寸血作千家紅汝南殃及枯骨冢濮陽改築鯨鯢宫
中原掩耳宣大誥偷淚自詠平陵東侯王吏民四十萬
何面死謁隆凖翁昆陽雷動虎蹤滅太液波沸䵷聲窮
高廟不請政君罪雲臺但書列宿功秪今魏守祀名績
俎豆不載何其蒙爾曹只知狄司空近聞依稀田侍中
世間萬事在反掌成敗那得論英雄椒漿一灑千古淚
靈旗忽若搖空濛憶昨彭城過廉里里中老人誇大龔
漢家九鼎二子在嗚呼豈係桐江風
定州畫壁水二堵妙絶天下望之若真水起伏瀠
洄有浩溔萬頃之勢州志謂為吳道子畫非也寺
成在道子後百餘年余歌以暢厥美仍為志解嘲
栢林寺中千株栢蟄月寒虬怒生翼誰為吸盡西江水
一吐阿蘭雙素壁永夜旋愁牛漢翻中堂陡見龍門闢
更疑滄海浴日初不斷瀟湘帶天色鳥王睥睨饑欲動
娑竭蜿蜒避無策驚毫欲捲阿耨枮醉瀋横拖鷲頭碧
怪無蘭木為穿進縱有并刀剪不得寒聲颯颯生清瀾
令我三日欲卧觀借問畫者誰畫筆勁似秋鷹摶無乃
孫知微定非楊契丹試披圖經讀謂是吳道子此寺此
壁天福始開元之人人已鬼只今何限丹青師好手吳
生那得之君不見唐朝葉道士攝魄為寫松陽碑
齊河行與于鱗醉别作
與君痛飲齊河頭齊河萬魚皆溯游十年再迴日月照
千古一散乾坤愁胸中雲夢各争吐眼底邯鄲焉足求
玉壺未缺如意怒葡萄欲乾鑿落憂我更起作鸜鵒舞
那得不典鷫鸘裘醉時抗手城南路大陸青蒼莽回互
國風一示延州來春雪三周華不注吳緰鄭縞各言好
趙璧秦城總相慕路人聞余言自疑沾沾者誰令人妬
天下模楷李元禮江東獨步王文度
薄暮同諸君游紫雲洞
手抉藤封踏斜日窈窕玲瓏石為室幽泉伏竇涓不枯
半壁嘘雲裊難出野夫絶呌稱大奇為君痛釂三五巵
醉即今宵解衣卧祇畏此中猿鶴疑
長星行
長星勸汝一杯酒汝是君王掃愁帚若令帝座長不移
此地猶為伏羲有茂陵劉郎勢絶倫五十餘年徧採真
欲覓蓬萊何處是不如歸擁李夫人
酹孫太初墓
死不必孫與子生不必父與祖突作憑陵千古人依然
寂寞一杯土道場山陰五十秋那能華表鶴來游君看
太華蓮花掌應有笙歌在上頭
道場山絶頂望太湖
危閣聳層巒松濤五月寒太湖十萬頃斜浸碧闌干杯
中映滵汩檻外騰超忽迴光競千鬛窮島迫一髮青天
不道向外生白日如從此間没三萍漸近三餘皇便欲
呼之汎渺茫縱然未入林屋去且指包山尋故鄉
立秋日旅懷為陳人體
冉冉彤雲送火輪脉脉銀漢寫金旻曲裏清商才入破
腕中團羽不成新身如合浦初黃葉心在江東欲紫蓴
耐可辭鶯友那能逐鴈臣
弇州四部稿卷二十
