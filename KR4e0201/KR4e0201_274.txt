弇州續稿卷一百
明王世貞撰
文部
墓誌銘
將仕佐郎太醫院吏目春溪張君墓誌銘
張翁没而余識其叔子濓恂恂長者也已進其師黃定
父游已又介定父而以職方郎鄭君一麟之狀請曰微
執事亡所以不朽先人者余悲而許之按狀張翁諱旻
字必仁其先世開化人至唐季而榮公者徙休寧之嶺
南耳孫清叟再徙漁灘久之遂為其鄕著族入明而尚
周者傳原善原善傳竹癯竹癯傳雲檻曰耕雲公娶於
黃凡五乳而舉張翁張翁為人𦕈小貌古而癯既幼失
耕雲公十六從其伯氏賈游主計於計書有所不能達
伯氏謾罵曰咄嗟而不學桑大夫少若三歲善心計耶
張翁媿憤取六書義強解之遂能通已又習古文詩歌
諸家言為之亦遂彬彬矣伯氏謂張翁可任闘智也者
俾以槖裝千金游淮揚為盬鹽能窺予緩收以儉勤佐
之轉徙游燕齊間累訾至鉅萬歸而歎曰夫徙著而歸
著於宗不為廢著乃讓其家諸兄而别起大第數百楹
堂閣重復相屬因丙舍為義塾教子姓傍畆益闢桑麻
竹樹之類鬱如矣張翁訾起至傾郡城而顧有家約其
子弟非恒衣食弗衣食也稍具味滋饒即覆筭器其紈
綺而加飾者呼火火之曰是何所得破産物耶即子弟
一逸蹶輙袒令受杖且為四戒以約束之是時有兵警
當城休寕令欲資張翁槖而以其身起家故重發言張
翁推千金城城曰是扞我槖者而我槖之靳耶令欲以
冠帶勞張翁張翁笑弗受也其最後奉例謁銓部乃得
太醫院吏目令以下皆奉牛酒交懽張翁屬鄕飲推擇
為祭酒矣張翁性篤孝居恒念蚤背耕雲公不逮養輙
淚簌簌下所以事母黃百端冀得其懽母没毀瘠逾禮
有盜張翁金而自愧死者召其子慰之益以金嘗誤才
一鄕人謂可賈也予之數百金盡費不讐張翁亦不問
而鄕有凌張翁者客行說曰奈何挾重而坐受人魚肉
吾力能復之請訟之官張翁曰吾不好復亦不任訟復
故邑里豔張翁之富而安之以萬歷之丁丑八月八日
卒距其生弘治之乙丑六月二日夀七十有三始配程
孺人繼管孺人管孺人生三子長濬娶於黃為天朝女
仲洙娶於吳為萬善女叔濓光禄寺署丞娶於黃為豹
女再娶於袁女二一適太學生吳某一適黃策憲副某
子皆管孺人出也季曰洛為按察司從事娶於黃為秀
才擬女側室胡出也孫男女云云葬於某所吾聞之吳
俗諱富以避官侵牟然亦不善居富獨徽人不諱富其
所致富與居亦類有道者今讀張翁狀其趣時近智其
寬報近仁其讓著近禮其赴役近義豈所謂好行其德
者耶晩而以考終四丈夫子三能拓其業而叔氏用儒
顯是宜銘銘曰
以惠行蓄則無詬以禮禦侈則善後以文飾終則不朽
鄕進士玉山張先生暨配全孺人合葬誌銘
當嘉靖中而崑山之雋有聲公車間者毋如吳先生中
英歸先生有光與張先生廷臣然張先生與吳先生竟
不第邑邑以死而歸先生老僅得一第亦竟以拙宦邑
邑死噫胡造物者予才而竟抑之也盖先生娶於全有
一子曰士㵸其才如先生而不遇過之當其葬先生嘗
手草事狀以請賢士大夫之誌銘而不果既全孺人没
而士㵸亦以痛發病死矣為士㵸之二子曰進士棟曰
諸生文柱既以全孺人納先生窆且十年而名成乃又
奉士㵸所草先生狀而益以全孺人狀而問誌銘於余
余故與棟文柱善而夙知先生故不辭按狀先生之先
為汴人建炎中以避難南徙至明而有諸生旭者生新
城令能能生博士注後先以善政教聞注生刑部公鑾
教授諸生有隠德是生僉事公寬僉事公嘗一為刑部
郎奏最而封鑾如其官故鑾得稱刑部公云僉事公娶
於周而生先生為人鳶肩廣顙脩眉長凖凖上黑子隆
起五歲從僉事公令錢唐署驟災舍人子驚求先生不
得乃自寢抱印出僉事公異之俾見客拜起如成人已
俾就外傅握管受字即能辯點畫波拂嘗有沿司檄而
覬以下上者先生驟見之曰非真檄也問何所得之曰
於前檄篆得之僉事公既驗而益大異先生曰兒任官
矣嘗有塾客要先生西湖而主具乃一吏者先生拂衣
起曰是將有居間設耶歸以語僉事公而頃之其吏以
侵牟藏緡見訐矣是時先生甫八歲既歸自錢唐受易
於梁九萬氏屬文蔚然時全孺人之父曰全翁以財雄
里中嘗覸先生過門而奇之曰是嶽嶽者誰氏子也問
其父為僉事公乃使人喻以指遂歸孺人於先生尋按
察公罷歸欲使先生改授詩於浙東鄭氏未浹旬而當
御史試遂以詩報既射義始意逆之時御史為蕭鳴鳳
者最嚴少可顧獨善先生遂補博士弟子其又明年且
試而後御史以爭鹺利有所望於僉事公僉事公憂曰
得無以兒子餌郄耶乃援例入太學而訾不能中程全
孺人悉簮珥以佐訾自是日夜戢身機杼間矣先生游
太學而所為時業當祭酒湛原明張常甫意凡三試悉
冠其儕至戊子鄕試遂中式學士張公潮激賞其文曰
是當一日千里矣然至會試輙不利而以文高同舍生
有剽而取上第者人或為不平先生笑曰命亦可剽取
耶彼且出吾大人日而貽吾於是日侍僉事公於里社
詩酒間僉事公既才先生先生益自砥礪以父子知己
而僉事公有文責輙屬先生先生具一草出輙成僉事
公聲久之僉事公病亟先生昏夜走求醫躬嘗湯藥既
卒哀毁骨立將葬行求吉壤地敚於弟不行因痛自責
復别求得吉地先諸役負土石成墳葬而廬於墓者三
月而弟會有他厄念不敢徼先生力乃力為救解得免
自是為感動又嘗迎貱産之伯父使返著於吳淞築室
居之殁治墓隣僉事公曰魂魄庶相倚也先生既少而
多疾其試應天亦以病疽幾殆而困公車久不能無中
鬱竟復病疽前是忽呼士㵸謂曰夜夢偕而祖會官舍
語不可了而多悲咽是何祥耶既寢病劇猶能為七言
詩二章感激用壯無兒女子態亡何竟不起是時士㵸
甫十八而全孺人痛先生甚不即偕死然稍稍代為政
矣士㵸好讀書不能問家而宗人有利其産者創賦訟
以傾之時時賴孺人筴以免最後轉徙金陵孺人且老
尚能馭漿酒脯&KR1246;絲縷之費以寬士㵸於書而是時棟
及文柱稍有識矣孺人口授書成誦又為課其筆札而
誨之曰毋替而祖武也而有祖不能葬有家不能歸是
在而輩責哉已又歴數其鄕戚宗黨曰是猶及而祖還
往者也是下石而父者也已又曰夫下石者吾非欲報
之欲使汝知衡困也盖士㵸念欲攜二子於邑試而難
孺人不欲行孺人固強之乃行行而孺人疾亟歸不及
殮矣士㵸所以悲而病且死也嗟夫張先生挾文行稱
至不得一第而又不獲下夀士㵸又過之矣然而棟甫
踰立而擢高魁所為程式文傳於世文柱少於棟而補
諸生十試皆冠其取一第可芥拾也是何前者之難而
後者之易也王子曰余讀張生狀盖泫然焉語云公侯
之後必復其始張氏今乃有始矣夫以張先生父子之
才而不遇且至欲令人詰造物然以例夫吳先生歸先
生之後而寥寥者又當何如也先生字元忠家玉山下
因號玉山子又以其拙於世也别號六拙居士生之日
癸亥二月之五卒而為乙巳十二月十九日得年四十
三有文集十六卷文待詔徵明序之全孺人生以癸亥
四月十一日卒以丙寅十二月廿一日得年六十有三
有丈夫子一即士㵸補太學生娶柴氏女一適吳詢孫
男二長即棟娶於歸文柱娶於朱女二適王庚周肇恒
墓在崑邑九保藏字圩之原銘曰
墓有梓而弗竟材以逮孫枝夫然後培峩其負贔而
虚其顔以俟乎將來猗歟休哉
明封文林郎長樂縣知縣慕節蔣翁墓誌銘
盖蔣翁之始置其居也曰順節其最後曰慕節云蔣翁
之所不忘節則以母季孺人故而其父曰思靜公思靜
公之舉蔣翁僅三歲而棄之季孺人抱遺孤而泣告伯
氏曰所不即從地下者以此兒耳其幸全之則伯氏之
賜也伯氏惻然顧其媍譚曰善視娌母子自是孺人依
譚以居然素貧績絍所不及或日一炊冬一薄絮撫蔣
翁而問曰兒得無饑寒乎蔣翁強應曰否中夜影煢煢
相顧而泣被為漬也蔣翁甫六歲就外傅日記可數百
言又工偶對自是夜分篝燈書聲與杼相終始矣蔣翁
之小長受經屬文漸有聲而故眉州學正朱公晩而舉
一女甚愛之難其偶見蔣翁而器曰是孤乃壯可倚也
俾入贅女是為朱孺人甫贅而朱公死於是朱孺人奉
季孺人以養蔣翁稍發舒得專意學問補邑弟子員每
試輙高等邑令馮君汝弼賢季孺人之節禮其廬旌異
之而蔣翁之試南畿則詘無何季孺人遘痢蔣翁廢寢
食而日夜兢兢醫藥間躬浣中裙牏厠者一月竟不起
蔣翁慟幾至滅性盡毁其槖敦葬事走故師陳中丞察
而乞志銘曰傷哉所以為吾母者僅此耳以故更其順
節之署曰慕節而蔣翁所為文義益工然其再試於南
畿復以疾不終事歸會朱孺人復卒蔣翁大歎咤曰命
矣時朱孺人舉丈夫子三咸玉立乃指架上編謂之曰
吾起孤童不能治家人産以貽若曹勉之是中可家也
於是邑大姓耳蔣翁名相率延為塾師其長者二子後
先從蔣翁獨嚴課之俾抗法而季亦漸長俱業成伯與
仲遂同舉鄕薦其明年伯復成進士蔣翁乃快然曰吾
蔣自汝州公起家良二千石且百年而復其始吾可以
謝博士弟子冠矣然蔣翁既内傷不及事思靜公每伏
臘懸遺像而飲泣已又痛季孺人之節不及旌也居恒
邑邑不懌曰傷哉吾所以為吾母者生順而没慕之已
耳於是伯方肄事銓部上書陳季孺人節下有司覆核
當旌詔許之蔣翁聞而後喜可知也伯令長樂以卓異
考封蔣翁如其官具冠帶上之蔣翁曰吾無官業藉爾
有官雖然尚不如旌吾母孺人之快也一再御冠帶即
箧之謂此何物苦約束我自是出行必徒步遇故所識
即田叟市販肅揖問勞苦微時有所窘侮輙忘之叩緩
急不忍以難報也其事伯父母不啻若父母曰微二尊
人我何以今日待其子益共慤而撫其孤孫成長捐先
業畆二十畀之俾食其入而代之賦季孺人之二姪有
田不售委蔣翁蔣翁度其窘且甚還之焚其券盖其少
時嘗館江鄕有少婦目成者蔣翁默念身何所自出而
輕棄之即密徙去又嘗守醉客之遺金而還之其冥行
篤至如此郡國干旄候蔣翁多使人謝疾不恒見見不
一語及私然性獨喜客客至輙呼飲飲竟輙卧任真推
分廓如也又嘗習二蒼頭吳聲使佐酒暇則選地於虞
山昆湖間徜徉竟日猶以為數出勞人築半畆園於舍
傍擥山之勝而亭之襍植卉竹手抱甕汲灌不以風雨
廢也蔣翁既數喜為宴會而其好施又天性然又不問
家人産絶居間饋謝路時時笑彼守財虜何為安得數
千斛粟盈囷惟吾意所欲予哉伯繇令高第當召顧入
留都為刑部郎意蔣翁有所嗛乃得好語云食味忌甘
馳坂忌峻郎乃而久地也蔣翁為人脩眉聳肩狀若立
鵠兩目炯炯徹遠步履便捷望之恒以為且百歲蔣翁
雅亦自負百歲也而偶以勞&KR1205;傷積血腰腎間隠隠作
痛藥之且愈矣它醫雜投補劑兩月遂中滿不能食是
時伯方留省而仲以試事大都未及侍當疾革家人環
擁泣蔣翁笑揮之曰去毋溷乃公苟死者有知吾以諸
兒成立報吾父母矣因誦論語數章曰聊以攝散亂耳
又謂毋作佛事世豈有淨土吾前後念不接即淨土也
屈指某日為吾生歲衝且逝矣趣治木木美津津喜見
眉宇至期整衿危坐而逝始伯聞蔣翁病哭請於其長
以病告輕歸抵家則不及殮者僅一日耳蔣翁諱世卿
字嗣息其生以正德壬申閏五月二十八日卒於萬歷
丁丑正月二十三日享年六十有六有丈夫子六曰以
忠者即伯自刑部稍遷為郎中娶於周封孺人曰以化
者即仲娶於徐次以行邑諸生娶於嚴故贈孺人朱出
也又次以載邑諸生娶於歸又次以仁娶於施又次以
遜娶於程諸孫十人孫女五人其婚嫁具行狀中葬所
在虞山南湖橋陳家澗之原惟蔣之先有諱亢秀者在
晉以下吳功食采邑常熟遂世為常熟人至元忠用判
官九一而始徙城南居又二世而為岳以鄕舉仕有聲
實所謂汝南公者也亡何忽傍落又二世而蔣翁始以
力學孝行開先刑部君兄弟益廓大之蔣自是有聞哉
夫刑部君之所具狀雅而詳於季孺人之節而蔣翁之
孝盖精乎其言之也余憫其志意而許之誌且為之銘銘曰
終始不能忘母孺人者其蔣翁也耶能顯母於旌而榮
蔣翁以封者為郎中也耶蔣翁歸而報母暨思靜公相
與融融于大隧之中以相蔣氏于無窮
鄉進士張叔貽墓誌銘
予弟敬美過淮而遇吳司馬者謂曰前有二王後有三
張吳人哉嘻敬美歸而語予而張之季則以前一歲逝
矣所謂三張者伯起幼于叔貽也叔貽無子子幼于之
子仞幼于乃自為傳而以仞來請曰是將葬矣敢藉手
吾子以不朽夫予往來於三張者最久而又最善其何
忍辭叔貽諱燕翼其先世為長洲人有昶者嘗著人物
志再傳而為雲槎公冲雖以末起家顧喜蓄圖籍古器
有雋聲貳許太君生三子伯仲皆玉立美秀叔貽生而
貌微寢然特穎敏甚七歲聽歌者按節而句之殊皦又
能為漁陽撾縦辯折客客無敢抗十三工屬文尋受易
於蔣大夫夢龍已又游其伯仲間十七為郡諸生二十
一遂偕伯氏領鄕薦一時才名籍傾吳中矣凡三試於
春官三不利而其最後司試者得其文而善之且見錄
用小不及格罷遂以其明年春感末疾寢劇至冬十一
月卒得歲僅三十三叔貽始游伯仲間習博士家言伯
仲皆善詩則亦善詩伯氏善書則亦善書而叔貽時時
作猗蘭藂篠怪石出其表也其為人醖藉開敏善談笑
多藝能所治裝服器用人慕而倣之又能自度曲為新
聲去家十餘武樊圃疏池雜藝花竹築精舍讀書其中
佳客相過從竟日夕不厭居恒慕說長卿之慢世季長
之達生以阮公口不挂臧否為善所恨多白眼耳與客
周旋毋論賤貧有所匄請立應而所簡脱多逹官富家
子自其兒時故文待詔徵仲業已器愛之而一時諸名
勝若徐紹卿文夀承休承彭孔嘉黃淳父周公瑕何元
朗錢叔寳咸屈年行而與友叔貽相與下上甚快其家
世既多藏圖籍古器而叔貽又慕好之又雅負鑒辨名
畫法書敦彛鼒鼐印章酒鎗茶具之類一一能指所從
來當其嗜即廢著脱衣不顧也叔貽外莊其伯仲而膚
愛靡間其事許太君則務以色養閨&KR0008;之際熙熙如矣
前卒之歲屬除而夢賈長沙以鵩賦示之明日謂人曰
殆哉吾今者乃長沙筭也既疾革許太君勸之居内謝
曰奈何令兒死婦人手則又謝曰兒不能復共養母矣
有二兄在母自苦目遂瞑叔貽所為古丈辭若干其著
者疾世多市交作掩關銘疾世多市毁作行己箴他托
指類是叔貽娶於徐生二女長適庠生湯一鳳次聘庠
生徐篤孺其葬也在伏龍山之新阡銘曰
葬者季耶忌汝者世耶奪汝者帝耶痛汝者伯仲氏耶
不朽汝者誌耶嘻其存者張與王俱二耶
封徵仕郎吏科給事中鳳岡湯公墓誌銘
始余為郎時故雙梧湯先生用邑丞沿檄至都先生不
以余少而進之論文甚適也凡二十六年而余領太僕
先生之孫給事君用邑令高第入𤨏闥不以余憊復進
之論文且旁及時政又甚適也已而知為先生之孫又
得其父鳳岡公之為人其博雅似先生而易諒開濟世
所舉而歸給事者則又公啟之盖踰歲而公抱微病給
事念之篤乞歸省亡何病良已於是公日夜促給事還
署毋戀戀老人方健甘匕箸然給事之還署不三月而
公病復作且逝矣給事銜哀手事狀而匍匐以葬告曰
唯執事者以不肖之知而推其前人而辱之志銘死且
不朽以王父之知而惠其後人而辱之志銘死且不朽
夫余幸而獲稱友于公父子也安能辭按狀湯之先世
為練川人凡徙於郡城之碧鳳里者三世而為雙梧先
生諱珍以行誼文學與文太史徵仲王太學履吉後先
齊名娶於某是生公公幼警敏甫就外傅即能讀其父
書而工屬文嘗感雷震作迅雷賦履吉讀而異之謂先
生曰是兒尾乃公胡迫也先生雖才公然念其多病不
欲過程督之而公益自勵於學諸子史百家言靡不成
誦至所謂漢文選則餔糟醊醨矣弱冠而補諸生小試
輙能甲大司馬永豐聶公御史大夫南充王公尤器之
而少司馬衡水楊公時為學使者以公冠諸生俾受粲
弟子執易而請難者比比然公數奇其試於南都輙不
利而所受弟子多通顯者公乃歎曰吾家世易而不一
遇能不愧吾弟子顧謂給事詩亡而後春秋作若庶幾
籍此以進哉公自是杜門不復應試而給事之業成迨
其舉進士而公膺貢當上春官自顧笑曰夫欲用我者
而不及吾壯哉孺子也才可任也天其佚我老矣公雖
意給事才可任而猶竊少之其令進賢而迎養瞿然往
曰吾欲以觀進賢令作何狀及郊而郭而聆民聲入邑
而詧吏色而喜可知也不踰月歸曰無所為迺公虞矣
進賢令高第入給事首省公又將其媍若孫往曰吾欲
以觀給事何狀給事迎拜公謂曰骨鯁若自有之第為
縣官持衡大體夫揣摩利便以就功竊望風旨以希納
一切毛舉鷙擊以自顯見非天子所以用若意也給事
拜受教公覩其所請白封事而喜可知也不踰月復歸
曰無所為迺公虞矣給事既留公不得復念母沈夫人
無已而公所抱微病有徵以故乞歸省歸而病良已乃
大合閭黨為贐郡邑守令上牛酒相繼當是時公疾非
盡已欲以壯給事之行而俾無内顧憂以故與沈夫人
俱自強力匕箸給事信之為小寬而亡幾公逝而沈夫
人繼之矣雖然給事業已棄身為國家有賴天子仁聖
得遂其私及公與沈夫人之别聲辨味而一相與娛樂
今又奚憾也公孝友敦樸自天性雙梧先生嘗遘癘危
甚公剪爪髮而祈於神請得以身代先生竟愈季公貧
不能家公剖家而事之曰吾敢靳吾先人之敝廬也季
父稍廢箸則為贖以至殁而盡分給其諸子少與方伯
陳公子兼同師雅相慕陳公窶至不能饔公舍而饔之
已又饔少參張君某某念其鰥也而以弟之子妻之居
恒謂二君非庸人也公居平嘿嘿不喜言人過失至得
一言人倚以為重若管幼安王彦方者好田居不喜入
公府既以給事貴封如其官而不時御章服幅巾白帢
澹如也公諱修字彜省所居碧鳳里有岡曰高士故署
其齋居曰鳳岡學者因而稱之其殁以萬歷丁丑八月
十三日距其生正德丁卯九月二十三日沈夫人之後
公殁也盖月之四日其内則淑行語具皇甫先生子循
誌中有丈夫子三長即給事君聘尹三遷而至戸科左
兩娶皆蔣最後龔其先蔣贈孺人龔封如之次學尹娶
余俱沈夫人出也次任尹娶於張貳吳出也孫男六其
長一元娶顧學尹子也一龍娶諸生陸再閏女一鳳娶
鄕貢士張燕翼女一驥娶刑部郎錢順德女俱邑諸生
聘尹子也一松一栢未娶任尹子也孫女四一字張某
一字李時春餘未字曾孫男一尚幼曾孫女二一未字
一字趙檢討用賢孫卜臺山祖塋之次余既為誌之而
又銘之銘曰
以丞公父而給事君子七十一年充然若無憂者耶竟
其身績學勵行而不一讐耶其棲僻若投其避喧若仇
其跡無憂而中無忮求者耶於戲其長即安於兹丘
東墅王翁墓誌銘
王翁諱廉字文義嘗卜墅於東山因自號東墅云其先
世為鳳陽人諱復者以安陽總管歸太祖積功至某衛
千戸有子義從文皇起兵北平進指揮使傳子斌斌子
政調金鄉衛以捕寇功遷守兩浙遂家焉子澤為浙江
都指揮僉事則翁之祖也澤生埜為支子不得襲而稱
萃田處士有三子翁為仲生而穎敏讀書曉屬文已謝
去曰書安能一一甲第酬也顧所以用之耳乃稍涉獵
子史家得益語即揭之座右及為親執稱說不休翁訾
本下中強力展轉流息以共奉處士公及母沈處士公
好客倉卒而問翁毋恥罍者母沈病翁蚤夜粥藥間不
暇巾櫛且卒而易戚咸至處士公老以無疾終翁猶恨
其不及藥也伏臘祭則俯伏涕涔淫沾地矣伯兄自楚
歸而不具槖曰愧久宦减仲產翁曰仲雖窶獨不能嬴
尺布斗粟乎奉之終其身以至賙棺殮甫踰強而有子
俸成進士為豐城令翁數移書勉之曰令為天子愛養
小民足矣毋念吾吾必不食而官也既令有循吏聲顧
以不能事上官罷翁微知其垂槖欣然安之翁始有子
貴而諸貴人父為社湖山間翁時齒最卑而角巾末坐
稍與談諸老人人人自失也席非翁無懽以至為社中
祭酒三紀如一日矣翁伉直不能藏善惡齒舌間而實
無它腸即受者不為怨而益嚴重翁諸所為德非一其
最著者嘗置婢而知其適人呼其夫併券還之曰吾不
忍折而嫓也居數載攜其三子來叩首堂下以拜賜翁
既用夀考遇例有冠帶僅一御之而已尋藏諸笥曰非
吾志也即郡大夫再致為鄕飲賓亦不赴翁生以弘治
戊午三月二十四日卒以萬歷丁丑六月二十五日春
秋八十配徐繼配李丈夫子四長即俸娶於陳次化凡
再娶曰陳沈次伸邑諸生待貢娶於邵皆徐出也佩舉
鄕貢署太倉州學正娶於沈李出也女二適諸生錢恒
心德府引禮樓夢賢皆沈出也諸孫十四嘉謨嘉猷俱
邑諸生嘉令嘉徵嘉賓嘉議嘉瑞嘉筵嘉禾嘉祥嘉遇
嘉造嘉祐嘉聞孫女四曾孫六紹登紹科紹元紹亨紹
宜紹貞曾孫女三佩之應禮部試也凡四而最後見賢
於司衡者且首薦而弗果吏部聞而善之令署吾州學
特銓聽試禮部翁之卒也豐城君將以十一月葬翁于
南天竺之原而以通政參議梁公子琦狀來請志銘而
佩與伸墨而泣致辭唯先司馬之第進士也盖偕豐城
君云世貞甫舞象而道遇君及參省浙西而君相欵甚
歡也幾若世矣又八年而從佩游而翁始捐館舍余髮
且種種而始稱小子以志其墓石不亦希闊異聞哉是
宜銘銘曰
隠其跡儒其言有子而賢是猶顯與晦之間孫枝綿綿奉
天年南天竺之原松柏之卷然者翁之所歸全也耶
故文學企齋郁君墓誌銘
君姓郁氏初名灝卿更為灝已復為灝卿字邃叔更字
景仲别號金齋其先自汴徙錢塘尋徙華亭幾二百年
而有諱敏者以善著里中稱之曰佛子生封主事公桂
桂五子長曰温州守山季曰青城君岷嘗舉北畿試有
聲竟坎壈場屋中青城君娶於黃無子置貳陸生君與
某君生甫髫而喪母黃哭踊若成人矣尋就師塾受尚
書及諸子史皆成誦十五補邑諸生當是時青城君方
以顯屬君幾得息已游而其又明年君生母陸卒明年
青城君繼卒君既連遘二喪日痛毁幾殆而又素弱不
習生事里中子業少君而攩㧙之君務為温恭鮮仵而
其持門戸御臧獲斬斬有條業不旁落君之媍張又能
佐以儉勤歲致息營葬已推其羡衣食其弟若女弟為
畢嫁娶弟既娶即析箸君度不可已則司其緩急而濟
之弟感悟益莊事君而所嫁女弟於孫者寡有一子一
女久之病卒視不可含君撫而哭曰豈其有遺憾於孤
女子耶非我孰任之乃瞑君為旦夕賙視其孤悉成立
有室家而君既痛其二母後先背不及養所以待母黃
之兄旬及其二子厚甚伏臘問遺不絶母陸之父壁與
其媪居貧不給君除舍迎養至殁而葬之又䘏其子某
某君於族兄弟行卑然至於訂是非筴利害得君一言
以為决若蓍龜或怪曰此豈其郁氏老耶已而察君之
篤行誼急人先已不寢為然諾乃益見推重君遂自喜
負俠聲而其黠者陽露困以干君君無不響應甚或不
能跡其子錢處以是産漸挫而其試有司亦數不利會
有子承彬亦十五補諸生數獲儁君乃歎曰吾去諸生
歸耳且吾安能與兒子輩屑屑競囁嚅也乃上書得諸
生服以免久之承彬應鄕試甫試而君卧病卒距其生
之月日時悉相脗合年僅四十有一耳有丈夫子二長
即承彬為文有奇氣娶於楊生子炳祖次承楙聘於曹
女二長適陸之麒次許聘顧伯麟君之殁不能具棺殮
其友沈生推已棺而其弟為調殮具始給於是承彬輟
試奔而大慟殞絶者數乃曰孤所欲自力而償吾父志
者已矣疾無所視湯藥而殁無所視含也如終天何則
又曰庶幾夫藉長者一言以不朽於是手君之行而謁
陸京兆先生次之乞余銘其墓余之舉於鄕與青城君
俱以癸卯有南北分誼第不識青城君與君而夙與承
彬善一當銘聞之鄕人君不好游俗客若詞人酒徒黃
冠羽衣日夜過從毋間每一浮大白數日不醉醉即曼
聲長歌清嘯或談說經史纚纚若懸河貫珠噫此天下
所以譏余者而余不能悔顧獨欲得斯人而與之而亦
已矣二宜銘銘曰
若業將有成而卒無成以死其無成者類若父而有成
者庶幾待君之子其即安於此顯於此
弇州續稿卷一百
