弇州續稿卷一百三十五
明王世貞撰
文部
墓碑
中順大夫應天府府丞道山凌公墓碑
故應天府丞道山公卒於嘉靖之乙夘而葬於戊午又
二十二年而其子太學生玄祐以故太子贊善羅文恭
公洪先之志銘與宗人中丞儒之狀而来拜且泣曰惟
是先君子忝貳陪京秩第四品年四十三雖夭獲為聞
人而今墓木拱矣隧左麗牲之石闕焉不文敢以請世
貞乃亦泣曰不佞而父友也而父之辱為友者若而人
獨不佞在且老矣不佞嘗讀班史至曹氏之為京兆阡
也以而父行誼政術彬彬焉奚啻不彼若而忍使獨冺
冺請題其石京兆阡而系之文其文曰公姓凌氏諱汝
志字雲鵠道山其别號也凌之先自烈亭侯統始以才
節著其後稱甲族而支蔓於吾郡及通泰吳興姑熟間
至元而有太乙者兄弟三人居常熟之塘北里再徙於
直塘遂為吾太倉人數傳而至贈兵部左侍郎縞以孝
弟力田聞一子曰石林公昆其封為工部主事贈如縞
則皆用少子尚書雲翼貴故石林公娶陳淑人而生公
公資淑媺六歲未能語語則曉讀書所授輙誦甫長工
屬文補博士弟子屢試即穎脱公晚出以名高故里舍
兒修酒食郄而搆之當是時御史黃仁山謫為吾州守
而給事中王聘來倅俱異公貌而試之曰是子也才且
非能為郄者寬其牒以上司理王與齡王君有人倫鑒
復試之則益竒之曰國噐也顧盡罵修郄者曰若曹齗
齗齒牙子直修忌耳胡但郄也悉抶出之而慰勉公俾
復為弟子遂以優等既學宫久之舉應天試連舉進士
授江西之宜春令宜春故貴相里人意公偘偘易忤不
者當以諝能見私而公雅自持約略如常時所行而已
一切不見刻深而間能鈎吏伏以權為操舍吏恐惴獻
其悃單赤便之每課績輙為其省冠而尚書尺一徵以
高第擢刑科給事中貴相心服公材謬相引而有二大
臣嘗市廷尉絜法以顯且名為得貴相意公立劾罷之
貴相莫能難也自是公遷工科右兵科左以至戸科為
都給事中前後用質諒便習大體重公卿間諸竂有戅
見忤者不更事者皆頼公宛曲劑解以免而公益自任
發舒必達所不可其在工科按京兆姦私前尹已遷為
大僚劾罷之在兵科督察京營與權帥徹侯鸞伉鸞敗
劾謫其夤緣冒子任者侍郎一人通政一人又嘗上章
請禁計吏贄為勾稽法實戎伍皆下所司著為令其在
刑科科之長以緩大臣獄在戸科而禮科臣以不與竹
宫祠釐薦香公皆與佐决得廷杖然不為沮公所居官
輙稱踰於前後數公而又以能高當遷卿寺念父母老
而鄉數中倭乞便地以養得應天丞公之丞應天屬尹
缺遂領尹事即以爽幹稱忽病疽甫潰而島寇流犯近
地遊奕自冶城抵朱雀桁刁斗日夜不絶公裹創調兵
食與大司馬相表裏已稍解嚴即有畿試公為提調自
始事至徹棘小大必親衆方翕然服公神采而公巾憊
不支矣既病革強起執石林公陳淑人手而泣曰兒不
孝不能終事二大人以為恨玄祐哭則正色曰吾乘命
往而若以兒女子態&KR0034;我何為呼酒盡一噐呼筆賦詩
詩成而瞑公為人長身玉立秀眉目朗徹如畫善言笑
喜義施與人交不設城府能食酒至數斗然所當官不
廢尤飭内行惇孝友家室中外藹如也第性剛不能藏
人過稍間即忘之其為諸生而貧則不輕下人以故佹
得竒禍而至貴顯則不復上人潦倒書生半面者叩之
立應湯沐漿酒薦出與懽適亡間當是時長安街邸不
減鄭公業亡論大小亡不推公長者少授尚書公經因
相與砥礪行誼遂同薦於鄉為隆萬間名臣天下以公
之開媺尚書公之宏密略相當而公遽已矣語曰人不
可以無年信哉公配顧封孺人有容德敏而惇信其代
公而子代父而父者又若干年而卒祔公葬子一即玄
祐娶張續娶王女三適某某子某女某世貞謂世廟之
季天子持成意而後啓皂嚢封少有當者公首尾諫垣
七年所建白靡不符節契也即以波譴及而上不為蓄
怒公亦不為沮此豈易言哉不知者意公有所挾夫公
有所挾而何以觸其私人也夫豈直私人即禁計吏贄
者寧非彼私諱也公真亮臣也已是宜銘
銘曰公有美才循吏帥師節凑窽解百棼自披白簡所
陳天聽為移其與人交剪棘剖籬霽景條風雲行雨施
朗儁坦易天下信之和而匪流圓必中規遇所不可如
矢發機與立與權人或未知闡幽者誰嗚呼噫嘻
明江西按察副使畏齋薛公墓碑
嘉靖初王文成公守仁與其徒日講良知之學有風之
者即謂其爲非聖賢之徒不足以語聖賢之學不知舍三
者而從吾所好不佞竊謂公言激也夫使良知之學明
遇遘而發之氣節為功業為文章亦何不可苟岐而二
之而加取舍於其間吾故曰激也自文成公殁其諸弟
子各以其資而得其識之所近毋論能為文成公與否
良知之學亦藉以大明於天下而大江之隂有薛公甲
者少不及事文成公始以明穎治經術工時義為博士
弟子冠既心薄之其父浮休先生章用古文辭著聲東
南公亦遂以古文辭名既復心疑之曰龍門昌黎可輕
覬耶即不啻若龍門昌黎於真我何益自是日潛心朱
氏遺書曰此吾師也汲汲焉探討之是厪而署其室曰
畏齋以自檢謂敬吾未敢能吾姑以畏階之耳即步武
語默酧酢出處一依凖繩居然武夷白鹿弟子也第其
為諸生則恒冠諸生捷於鄉於南宫射策於金馬皆不
廢時義舉進士隸事禮部即以政論見賞其尚書遂拜
兵科給事中而當其在禮部時給事之長信州公與方
士邵元吉比而進親蠶圖南北郊議得上心進學士仍
兼長吏科公偶與其儕語而歎曰是焉能蔽吾考功令
耶而及公之拜給事則有忌者已讒之信州耽耽公矣
公為給事之二月即上封事謂新進之士多感恩思奮
伉易而練不足惟陛下虛懷以聽之開霽以容之若震
之以威折之以辨則無有能攄吐其愚者又謂宜用祖
宗故事御平臺宣召卿士與商略政機則下情不隔明
良志同又謂進退大臣宜以禮不宜使小人傾奪長胃
競之風末則痛言方士異端其人與書皆斥屏之毋使
亂政上頗嘉納而信州怙寵與太宰方公訐而佹勝謂
公意譏之且疑所謂方士者指元吉也恚甚嗾其所善給事
饒秀論糺公阿奉太宰鐫秩為湖廣布政司照磨公以
進士得給事甫二月得謫以給事得給事論糾皆出非常
而識者頗用氣節歸公公殊不敢當會有致文成公傳
習錄者誦之霍然大悟曰解我縛者陽明先生也吾嚮者
聽命於耳目手足而強持之今者耳目手足聽命於我
而我無與也微先生吾徽纏死矣故其居楚臬嘗署黃
州所發擿如神明及通判明州修治東湖阯滙水而省
費以萬計稍遷同知保定府一切皆以良知應之而稍
有未盡瑩者則益磨切文成公之遺言而證諸高弟子
若鄒謙之聶文蔚王汝止錢洪甫歐陽崇一諸賢反覆
下上已而有超然自信者常謂格物即所以致知慎動
即所以存養成物即所以成已無暴即所以持志貫在
一中約在博中於是文成之學益備而騖於虛高脱頓
者稍有所折衷矣公之自保定而超僉按察也實飭蜀
之敘瀘兵事烏蒙烏撒皆土酋也始烏蒙強烏撒弱強
者欲復故界而監司更避強名弗欲與盖四十餘年狺
狺也公曰烏撒衷烏蒙辟我惟衷之是徇而諱強乎明
年播州與永寧復爭地始播之賦重而永寧寬播之民
隂以地歸永寧久而播覺之其酋兩強而爭更鉅川南
東二道俱袖手而公夙有德於永寧之女酋諭之曰毋
論汝辟也強以其民為我德於是前後之侵地悉平始
撫臣欲為播而脅永寧以兵公持之曰毋煩兵用兵之
是挑永寧叛也撫臣始恚公而卒慚服其言公又為清
諸衛所之伏田兵餉遂足凡所經畫皆利便謳謠載道
久之超為江西按察副使飭贛州兵事如初贛故文成
公開府地也公喜自得師悉取其遺指畫斟酌之有鉅
寇葉廷春曾祖華者並負山而窟狡黠不可猝制公殱
以秘筴若承蜩威聲大振已為之清屯糧却塩稅布團
操立小學贛人相頌稱以庶幾故文成公而公所治與
袁州比壤袁州相之廬産黨戚錯居贛如繡公頗持三
尺裁之不少借以是大失其父子心屬大計吏頥指言
路劾罷公公賡喜謂子弟身今吾有也使袁州宿怨而
責我以艱巨碪盎隨之何所問身是故信州玉我者也
袁州食我者也歸而按行田里曰是不可為政乎取東
魯王氏書課田父為之瘠鹵轉而膏腴傍畝益拓當是
時王汝止錢洪甫尚無恙而羅達夫唐應德材高而亦
能尊文成公學而稍出入焉時時過從公與之揚扢青
衿受業者衆然公實以朱氏學誨勖之曰羿教人射必
以彀率學者亦必志於彀率恒也俟其成而後進之幾
矣公性不喜涉公府歲首僅一謁跡可數也守令叩公
廬與談興革利弊閭井痌苦亹亹矣倭寇屢犯邑公乃
從徙入城凡再上兵使者今太保王公書其言治兵創
堡咸中窽諸從公則利永不從則不永邑令錢錞篤信
君子也以師禮事公為循吏而死於難公哭之慟移書
幕府得贈官錄後祠以祀之祠成而公記其狀甚悉公
於他詩文鴻鬯爾雅然未嘗一語離學所著述有易象
大指四書口義心學淵源錄心傳書院講藝文類稿及
續稿數十百卷行於世公娶於邵前卒繼談有丈夫子
四遇逢造皆諸生遇以選貢前卒迎今為鴻臚序班
女四孫男五嫁娶皆名族迎官金陵與余善謂余不能
盡知公學而頗嫺於文事將托之言樹七尺之碑於墓
道以垂不朽嗚呼公故不以氣節功業文章自期其究
亦有厄於命而未獲盡者然視文成公可謂具體而微矣
使公盡廢而日從事講學何以稱公哉
銘曰新安近曾東越斯孟其入不同乃同其竟公遊新
安而得東越如冰春泮如暝明發既武東越不廢新安
毋使蒙學凌節避難世趣事功氣節文章與道為一云
何弗臧稱公以此稱亦淺矣舍而他稱我又何紀
累封中憲大夫太僕寺少卿若齋朱公墓碑
朱公諱琯字懋卿嘗自號若齋學者因稱之曰若齋先
生朱之先世為漳之漳浦人王父德夀幾百齡而終縣
宰為躬親遭喪父魯以好禮稱於鄉夀亦至八十六有
丈夫子四人公其季也生而朗俊不凡父噐之欲令以
儒顯而公受經得春秋補博士弟子員文有竒氣為學
使者潘簡肅公潢所賞識顧其自喜竒益甚用是大試
輙不利至於剖析訓故則甚明晳而又夙從父修禮容
每部使者行學宫雍容進講周折不失尺寸羣耳目屬
之矣諸釋奠鄉飲推為諸生祭酒公既久困學宫而伯
氏叔氏皆前死而公獨身任父養歿又任其喪葬及收
養死者之嫠而撫其孤以是益困至鬻其城中第徙於
鄉夷然不屑也公有子今少司寇天球國器也教之學
成乃歎曰余髮種種而乃與兒子輩角紙上語耶因謝
去博士家言而司寇果以其歲中鄉舉明年成進士再
遷南京禮部主事封公如其官已累佐藩臬視山東學
政入為南京太僕少卿封公復如其官公既貴顧所御
袍服冬夏僅二襲而已其他大布單帢無異田父司寇居
官潔廉無他蓄俸入恒裁十之五以遺公公輙量散之
族屬親友不别立私帑也當其為子不以父累諸兄其
為弟不以諸兄之嫠孤他累有寡姊迎而養之以至死
而喪葬不廢凡公所為義非以名高也者其中心慘怛
發於無所為而行於不容已司寇以禮部滿考至京而
適有楊忠愍公繼盛之禍殯於城西寺出哭而賻之楊
故論劾分宜相者人以為司寇危公聞之曰命故自有
屬彼狡何能為哉及司寇之遷太僕也公則曰兒漸貴
漸捩人眼鼻得無以直累乎穆廟之初元新鄭與江陵
挾潛邸舊比而躐重張甚司寇以母服除至都下意不
平欲上疏請賜裁抑語泄言路受指齕之得外調歸而
謝奉職無狀公笑曰不爾尤吾嚮固逆知之司寇自是
侍公山中二十年不出公意殊自快也公雖愛司寇而
待之嚴每莊坐侍立竟日誨諭亹亹皆先聖格言不及
家事每怪士風日媮薄居恒歎曰吾覩夫簮笏者非復
故衿裾之步也子孫不必仕當轉徙深山中全其樸耳
每聞朝事有不可意者咨嗟廢食若僉壬之挫善類輙
彈指叱叱或繼之以詈又有人倫鑒司寇門生誼故多
顯仕因緣來謁公公與語而合則更見之不合不更見
也司寇因以差次其所就恒不爽晚節名益重郡邑禮
聘當鄉飲大賓公一再赴之而已逾七十稱衰老謝客
不復接八十而以寬樂終終之日族戚來弔酹者靡不
哀巷哭邑歎趾相齧曰鄉不復有鉅公長者矣盖公與
人處直而和未嘗以貴色加賤未嘗以前輩色加少年
歲侵身先其施有大興身先其勞所謂羶行而人悦之
宜其失公而悲也公性喜購書恒積至充棟自書以外
無長物為封公且三十年屋不益椽畝不益租嗟乎所
以貽司寇者厚矣公少則好古文辭賦必稱屈宋文必
稱班韓歐蘇詩必稱樂天堯夫不必盡有之要其所詣
不淺矣公配陳氏有婦德先卒封安人贈恭人子二長
即司寇陳出也次天佑貳某出也女三人適陳濂鄭超
程愷孫男七篤敬篤信篤弼篤敘篤烈舉直舉善女三
一適王挺一適進士蘇民俊而夭一未嫁司寇之試政
秋官也余守尚書郎識之而未盡也邇忝長南秋官乃
得相朝夕欽其清真亮簡君子也司寇亦不予鄙一日
儼然來造曰先公之葬當有碑而闕焉無文今以累子
徵其狀自太宰陸公光祖狀主詳陸公之知公父子詳
也乃敬敘而銘之
銘曰維朱之先代隠德未致於庸德乃積源遠者流不
可息皇祖與禰夀幾百公實嗣之開八&KR1030;弱齡屬文神
奕奕具眼者疇詎能識有子而才振天翼而登銓曹奏
厥績被公金緋鬒未白公安練衣嗜藿食五服外内宗
執戚禄與共之靡嚄惜左凖右規儼家則大篇商歌振
金石與緣俱盡信所適鬱鬱葱葱還佳宅以屬司寇昭
世澤我銘其隧過必式
國子助教吳崑麓先生墓碑
國家以六經四子義造士為羣秇冠最無當於古然至
成弘間吾郡王文恪公鏊能以精純爾雅之致發之凡
一甲子而晉陵唐中丞順之因以益暢其羽翼則有故
薛學憲應旂今姜宗伯寳皆能自振勵駸駸與古文辭
角而並不朽矣而吳先生宗高先後遊三君子之門遂
與姜公同舉丙午薦一時方名大噪而先生居恒不自
懌曰訓故家去道不為遠然欲得聖人之心難矣而况
飾之以澹辭束之以聲偶割綴帖括以求悦於人目不
亦鄙哉於是博采而精思務於求聖人所以立言之指
而後托之筆繁簡必劑文質必諧其文出而諸握管者
走相語曰此正脉也此為故王文恪公法門也繡諸梓
不脛而四馳通都大邑中亡不傳先生之文者讀之去
而掇科第如寄其所親指授亡論已然先生在公車幾
三十載再厄家難一厄疾一厄失卷一厄失京兆繻餘
皆報罷而至所謂失卷者其經子義見賞於所司將首
薦而行求表論不得竟莫知所繇先生雖九上而九不
售然其名不以不售故小損前是有歸先生有光者藉
甚公車聲而先生繼之每試主司羣以得二先生為快
既失之相與徊徨歎嗟如身見抑者而二先生已放棹
歸矣歸先生年六十幸收一第然宦竟不達以死而最
後先生始棄而署大名之長垣教事環長垣而郡邑博
士弟子爭執經受業請難先生曰去之余不可以言勇
弟子麋集再拜曰遇而文恪不遇而先生何徑庭也先
生乃人人為講授咸大喜飽歸而先生更自以材望屢
登臺剡僅二載餘入國子監為助教助教秩雖左然地
清而格高比比臺諫選第所治多文事不能自表異先
生貌瓌梧動止華雅慷慨談說天下大計若指掌少時
能挽強策蹻恒自謂使我得十萬騎横行匃奴中狼居
胥不足封也國子祭酒太原公既熟先生名而察其才
長於幹濟故下帷而禮之至舉典簿之所難者以屬先
生先生爬搔其宿蠧著為絜令歲省以千計他代人隂
不利於先生先生不能盡閟其才其不利者與忌者合
而中之遂出通判汀州府先生仰然歎曰吾其歸矣吾
豈薄倅不為顧所以栖遲一國子者將有待也夫汲長
孺起田間天子委以符竹貴至二千石然泣不欲往願
為中郎出入禁闥補過拾遺今我危且得中郎而遽棄
之倅欲使我屏息而伺太守之顔色為進止我何以宦
為遂投劾吏部拂衣歸時時野服見客曰我崑麓中人
也崑麓極大荒西為天柱盖嘗擬以自况云嗟乎天既以
倜儻磊砢之材付先生而資之以年又資之以利用之
業其於世必有當者毋論世之期先生即先生亦自信
以為不竟忞忞而或豐或靳驟奪若幸若舞有不可控
揣者則何也先生為人廣額豐下度其元徑尺餘少以
風采標格縱冶遊無所不極意中歲悉謝去之歛而就
繩凖晩節泊如也歸之日左經右史佐以古法書名畫
彝鼎瑚簋之屬與客摩娑鑒賞銘飲竟日不倦有五丈
夫子皆玉立長君之鵬少君之龍先後成進士仲君之
美薦澤宫叔君之鵠以武起為寬佃峪提調季君之珍
薦應天諸孫十餘人稍長者皆補庠序郡國監司守令
干旄溢其閭先生雖多謝不報然閭里出入恒延頸相
望以為神仙人而先生業杜德機無所托於唾壺之歌
乃一室之楣尚署之曰未了嗚呼其深意可念矣先生
諱嶔宗高其字吳之先為無錫人後遷於武進遂為武
進人世世受耕讀稱長者然隠約不仕在先生十二而
儁朗有聲父至愚公始竒之時居王母喪即毁擗徇禮
若成人矣二十而為諸生奔父之難脫之於狴犴以其
間讀書屬歲侵家人雪糜而進之喀喀喉中不知饑也
與諸兄弟友愛無間父惡叔子崖寘之邑獄先生隂脫
之父移恚先生代受笞不敢辭少者岑亦有獄逮先生
之脱之如崖而加力也既罷國子歸而伯氏巖老矣先
生相持而泣晨朝上膳約略如上父其季弟崟能食酒
所詣必與偕油油然暢而後返尤敦氣誼重然諾趣人
之急先於已嘗偕計北上當發而故人鄒炫客死江隂
不能歛先生廻舟赴之解槖裝為殯久之乃成發時杜
虞部偉張雲南祥鳶徐給事常吉以文行著江南用年
事推先生先生弟蓄之其交誼為海内所美述先生工
於詩詩有中盛唐風文則自廬陵眉山而上之可屈指
也世固有知先生者乃掩於經子義不能盡所盡則僅
經子義而又不獲以顯惜哉前是先生病且殆夢駕而
叩若王者居王者肅客揖曰欲屈公車徒未備何遽來
也見若先生之祖禰請王者盍返先生先生既返若覺
呼童子為我具牘謝彼王者病霍然已客以病已賀先
生先生曰勿賀也居月餘病復作乃歎曰吾年已六十
四於易為未濟男之窮乎且吾祖數止於是吾父復止
於是吾又何冀飭諸子之侍者曰葬我毋請貴人志銘
也吾自有贊在之鵬至自官率諸弟葬先生相顧而哭
曰吾父雖有成言吾曹奈何從世眼終忞忞吾父乎且
也贊自吾父草有挹損耳乃手具狀而托張雲南裁之
乞汪司馬伯玉志銘伯玉惇史也又久之之鵬為戸科
給事中而世貞守兵部侍郎於白下給事謁且請曰先
子幸得嘗識君非敢貴人例君也倘惠之一言樹七尺
碑於沈庄阡與伯玉儷令具之後世世有述焉余憫而
許之之龍今亦為工部郎中餘詳志中
銘曰生世而得為人天之授之其竒贏莫倫先生贏於
名而竒於身乃又贏於子孫嗚呼授者以為幻而受者
以為真吾誰與論
贈文林郎徐君新墓碑
徐君之卒也以隆慶丁夘三月與婦陳孺人合葬虎邱
之平子圩而居亡何善青烏者過而睨之曰穴且有水
已而其子今侍御申卜於神得塵中變侯門改葬百事
宜語異而試之槨果濡尾亟啟而棲諸原行相地婁門
外某壤曰吉而君之友有夢君舟於李王神廟側者叩
之曰此吾新居也盖是時甫兆於是益相詫以為神而
君之葬成矣其成葬也則萬歷乙亥之冬十二月又明
年舉進士其後侍御出按嶺表及河南歸而謂不佞貞
曰余先君與妣之有隠德也故志之矣而未悉也今者
有麗牲之石於新塋不敢以當神道而援東京之例以
干吾子其惠一言而勒之余曰唯唯按狀君諱履和字
子樂别號三石其先為漢處士孺子後有夀者宋淳熙
間司教於蘇遂家常熟之直塘四十傳而為朴徙長洲
之采雲里用積著起家其子贈刑部公燿能廓大之富
至傾郡有子曰履祥貴為尚寳少卿君即刑部公次子
也母曰浦孺人贈公得君晩生未幾公捐館舍君童時
即敏重有大志稍長嗜學工制科業補博士弟子轉入
太學上舍祭酒試而異之謂必自致公車而君之始受
産也不敢與伯敵然能操其竒贏分秉家老馭而息之
家用日以饒於是精專其思共養母氏而以其暇築園
館蒔花藥修竹茂林高臺曲池宛轉向背皆有勝會遇
佳日選客而進之觴奕留連竟夕不倦每語客人生行
樂耳須富貴何時君故外靡而内儉其恒饌不三簋訓
課侍御及諸子咸肅然則其訓不使與客會曰吾不愛
束濕汝亦不愛汝狎弛也素篤友誼睦姻族周閭里所
以扶義䘏困居然有朱家季次風然不欲使人稱之年
三十八而病病且革召侍御兄弟戒曰勉之務壹體毋
授人間也取貸劵悉火之曰不以虛名貽若怨也陳孺
人者成均祭酒霽孫女也少而美慧通内則善女工其
相君也能成君於德為生侍御而卒僅二十有一繼娶
吳有子三人晉錫又錫蓄錫其詳具志中盖公卒之一
年而葬九年而始徙十一年而侍御成進士十六年而
始封逝者與存者又相成也
銘曰豐其德而嗇其年有後貴且賢再徙而昌奕奕繩
繩以永無疆
御史大夫吳公平岑岡猺蠻碑
連江吳公既即家起拜御史大夫兼少司馬盡護嶺東
西諸將公至軍悉集諸將筴筴先其重者於是嶺右之
府江大桐江猺與平樂昭平永安茘浦之猺媾而為亂
已金鵝松栢深埇之猺復繼亂公前後發兵蕩平之斬
首垂二千俘賊屬三百有竒聽撫者千餘業已奏聞膺
上賞諸猺服公之威神而感其德只咸滌面拱手以請
旦夕之命而獨嶺左之惠州曰岑岡其先故浰寇池仲
容之支藪也當王文成公守仁之誘擒仲容也悉殱其
黨二十四巢而獨岑岡之一巢最險遠不可下王公業
使就撫取羈縻而已巢之酋曰李鑑鑑死其子文彪繼
之以詐力駔使諸巢亡敢不服而有所任以為謀主者
曰江月照尤獷黠嘗出劫掠敗王師執倅司理萬戸以
去南贛之持節者討而僅勝之文彪跳九連山失妻子
尋還故巢鳩其亡散復振官為歸其妻子乃稍定文彪
死月照妻其故妻子其子威熖逾於文彪時嘗縳鞭郡
倅之則壤者已剽劫商絹已又多僇其黨之自遠者事
稍稍露吳公怒曰撮爾猺敢干天子之威命以荼毒我
生靈謂惠州守時雨汝司察治月照聞而懼遂稱兵以
其紀綱之僕據隘喉咽之其傍寨之有力者羽翼之獧
巧者耳目之守廉得其狀以聞公公乃屬藩參顯臬副
某守時雨將軍夢鯉等練卒蒐乘分布要害曰胥後令
仍屬藩參及守縣購傍寨曰棄月照自歸者赦而罪能
以月照來者軍正議賞賞同首功諸寨響應縛月照道
伏毒死致其尸餘寇李珍等因成資據險自固時時出
剽略公檄諸軍夾攻賊度勢不支繇間道出江西之龍
南定南等處師尾而急擊大破之俘斬二百四十有竒
餘墜崖塹死者不可勝數捕脅從千五百人皆釋弗誅
沒賊田幾五千畝以予屯卒捷聞吳公及諸君賞賚有
差惠州守與其父老相語桶崗四塞天險為諸夷最以
王文成之宏略擁百勝之兵乘破竹之勢而不能得志
於彈丸赤子之地六十餘年來其人不復知有三尺法
甚者如夜郎王謂漢孰與我大也吳公不費尺刃斗糧
坐縛其兇酋如一孤豚而後揚兵脅諸黨衆俟其出而
尾擊之百世之巢穴一旦而盡空然不以多殺為績俾
千五百人之脅從悉保其首領何吳公之智且仁也嶺
以東為寇者不且曰我獪何如月照險何如岑崗今彼
之謂何螳螂之臂我則焉敢斧不佞守高拱而安吏民
之上諸父老飽飯鼔腹亡意外警誰之力也貽書屬世
貞使紀其事世貞故熟吳公竊謂公始治嶺西已併治
五嶺前後斬馘以萬計盪巢穴以數百計化賊而良者
又以數萬計此於公功牘十不當二我安能悉登石惟
是志守與父老之所欲效於公者而已吳公名文華數
更歴藩臬治常為天下最藩參吳氏臬副盧氏守黃氏
將軍洪氏其贊石畫親軍事當公亞潮同守王懋中惠
同守鄭天佐倅賴岳和平令陳源湛禆將而下數人皆
預有勞者也法得附書
辭曰元二之歷聖睠於南掃其鯨鯢以填斧灊壯者僇
磔孥亦俘鹵遂剪荆棘以立軍府四帥迭興咸告武成
茅土既開旂常是旌天廻春陽劑彼霜雪有裴吳公丕
謨丕烈第舞羽干毋憯莫邪返爾死魂授之生涯五嶺
懽騰斬削馮陵息其餘憊以時寢興箐平瘴披一照萬
里疇不加額自愧厥始岑崗之巔實惟宇下恃彼牙爪
摶囓行旅昔在先朝虎士萬羣謀臣將之為飈為雲仰
覩兹岡造天萬仞岝㠋硣豁縮不敢進六十餘年寔繁
醜徒梗我王略逋我天誅羣謀大興是剪是刈公曰無
庸攝厥附離悍酋不庭鴟張獝奔以間得之如縳孤豚
六師迅發如電之掣雖負螳斧而魄則奪蹙之龍南血
波肉山千五百人碪盎之間公釋弗誅贖為編氓籍其
膏膴授以力耕昔也盗糧今則國儲工惠商流歡嬉道
塗禦圉弗障鋒鏑長鏽人各自愛愉佚老夀誰謂疥癬
其疻胷腋和扁祛之不砭而液守匿廼庸爰歸吳公公
復不有歸我聖皇五嶺諸管穹海靡際衿裾耒耜以永
世世
寳山堡碑
寳山者何海堠也其稱堡者何志海防也前文皇之十
三年而平江伯瑄上書言語定之南百里而遙其海多
沮洳不利漕艘宜裒土若山者以識之詔曰可俾以漕
卒築其高為丈者三十其方為丈者百天子至勒碑以
紀之而中貴人以及海舶之收啟亦取標焉至萬歷之
四年整飭兵備石參政以公叔杲與副帥都督黃公應
甲謀以其地南距川沙北距吳淞二鎮皆五十里而近
吾吳門戶也初有旱寨兵額四百餘屬寨廢而兵徙填
吳淞後復以急之故割副帥之部士三百於故寨左曰
新城顧去山十餘里不足以瞭望去民家遠緩急不足
以收聚城隘而出入僅一門樵采之路厄守不足以堅
其便毋若依山為堡廣其隍崇其墉堅其甓塈侈於所
謂新城者募近地中豪而下及商旅實之歲汛則副帥
悉所部填其地以北控川沙而南控吳淞諸戈船嫖姚
校尉詣幕府受約束分水陸出哨而寳山之瞭指掌於
數百里外於形勢最便乃奏記中丞宋公儀望侍御邵
公陛合疏主之下大司馬議報可大司馬下中丞侍御
中丞侍御下王公公念城工巨且有臺府公署營舍之
類不易舉察於屬而得郡丞施君之藩俾總之城城而
版築陶冶伐材采石諸𤨏屑不易親則以委百戸過聚
輩凡為歲者再而工告成延袤四百九十五丈為門四
樓如之月城三之敵臺之在角四樓如之他墩臺十二
中丞署一兵備署一副帥署一海防丞廳一練兵廳一
千戸所廳一軍營舍六百五十楹費金若干米若干皆
資之若盧之肺而大帑不與焉一不以煩民屬王公去
而代公者為按察使馮公叔吉規畫自王公而吏士聞
馮公至而思奮者日登登馮馮也於是施君紀其凡而
命辭於余俾示永永余竊惟兹堡為東南最要害湯信
公之嫻兵修海戍自越以至燕齊且百而不及之至
平江伯而始請為堠後平江伯以至今百五十年倭事
起首尾三十載增戍者又百而不及之至王公而始請
為鎮乃今屹然保障矣間者波警不屢發冠帶之士握
算而談節儉於將吏斥堠日有所省乃王公及一時諸
公獨不然君子謂兹役也真遠猷哉易既濟之六四曰繻
有衣袽終日戒戒而終日又胡虞也謹紀其事而繫之
銘曰
句吳之濱洪波立天控東南夷萬艘所駢帝省其防有
山突焉不震不騫垂二百年王公說險於斯取旃因高
就汙為深為堅鞭畫捄分鼛鼔闐闐百堵虚聳九衢絃
直轅門有伉肅肅交戟公署既闢乃營我空惠工通商
戎醜攸宅堠偃連烽星標重譯鯨鯤授首兹役可息桑
杜之間我聞在昔不備不虞不可為國維辟司徒率先
庶職勒之麗譙以垂無斁
重脩慧慶寺碑
具一切智釋迦所以悉逹多歴萬劫身彌陀所以無量
壽故知慧緣慶啟慶繇慧成非慶無以表權非慧無以
明實金篦前引則三途不迷摩珠在懷斯七寳咸萃住
解脱者薩埵之實地種方便者真相之法門蘭若所自
興慧慶所由署殆非虛已相此化城實吳吉壤在元延
祐三載大智識比丘宗璁以慈悲化四兵用堅忍穿七
札魔波旬衆望寳相而皈誠阿育利王指銅梁而悔殺
用鳩法施創此叢林鷲嶺分來黼藻震丹之境雉林開
後奕葉閻浮之區然而夙業所牽風災難免光空陣於
羅睺淨宇蕩為尼連插漢雕梁䫫空中之阿閦淩波賈
舶怳雲表之浮圖所賴熙朝更逢開士蒼鵝指天而上
擊白馬踣土以悲鳴創成化之庚寅歴正德之辛未曰
苟完矣未盡善也世廟之末有歙地婆羅門吳誠明者
悟多寳之宿根發布金之希念即因陀刹摩之地為龍
洞舍衛之壇規倣竹林用成精舍時吾州淮雲寺無盡
律師精通五演洞括三乘閉戶行道不替羯磨登壇授
戒鬱為法將吳生聞而異之禮請住持交露之臺山神
伏而獻果飛香之閣天女跪而散花珠匿敝衣必待馬
鳴之用凌空卓錫用警白鶴之來此師願力弘深果行
精猛自一鉢一衣外悉充檀那不屬已槖用能創盖三
十五佛寳殿一區優填企景白玉雕龕般若尋風黃金
化像須彌八寳巍乎不動之尊帝釋三橋儼若接引而
至師以大事甫盡報身宜捐僧臘周天奄然順化上足
明秀繼之尋此前因恢彼往志雖仍舊貫普加新飾複
殿丹楹虹霓吞吐重廊綉拱日月蔽虧仍於正殿粧嚴
三世大佛湧壁三大士十八阿羅漢聖像辨影龍窟窺
形梵天白毫標入定之光金杵顯降魔之力鹿苑之增
輝茂苑鷲山之授記吳山海若按波而不揚修羅戢刃
以革面緇素填溢哀祈震天班黔競趨首面投地時有
本里善男子沈璠特捐家田歛師遺體并以餘圳作常
住資明秀謂昔者法輪之再轉則王父司馬公之勒記
也若聞孫之繩武吾斯未能苟宰官之現身敢忘護法
愧以長語勒之堅珉
辭曰句吳之墟實多福田其最名者萬夀承天應物為
有以漏稱緣寧如兹刹佛所雅言一念不昏厥慧斯圓
衆善奉行厥慶乃全第一聖諦希有妙銓標揭招提彼
岸巋然有善智識發願精堅一切檀施莊成嚴緣巍巍
世尊大士翼焉如海金山光徹大千盡欲界人獲筏濟
川銅堞自摧鐵圍為穿火宅燄騰俄成青蓮以此功德
永不唐捐委順歛跡毋侵化權我勒貞珉仰止斯賢敢
規法嗣善護持㫋
重建横山高皇帝御詩亭碑
去廣德州之西北五里有山曰横横山之顛&KR0886;拔雲表
為諸山其神曰張真君相傳漢神雀中嘗於此地禮斗
道成而後人為祀之又臺之世載祀典勿替臺左有潭
有龍栖之或曰即真君神也州人禱雨輙㴻應高皇帝
既下金陵規取東越駐六師横山徘徊禮斗之臺與禪
師語而大悦樂焉作七言一絶以紀已又憩真君祠得
七言一律其語皆宏麗開朗下上洛頌沛風間憩祠之
律故太宰蹇忠定公義刻而亭之矣絶句亦有刻石山
之顛者不知何自亭亭成亦不知何自毁也守周瑛新
之又毁倅鄒文莊公守益復新之又毁凡五十餘年碑
伏莽而莫之顧萬歴癸未平湖陸侯某以進士高第來
守廣德究民恫苦與體為一明年四月不雨至五月又
不雨侯貶服蔬素以禱未應有稱山神及龍於侯者亟
徒步往百叩首以請俄而雨驟起於壇四郊盡浹侯徧
行山間以謀答神之大貺及巔使吏除莽莽盡而碑見
侯伏讀之驚嘆曰异哉高皇帝洗乾刷坤以還萬古之
中夏即一字之施木石與有光榮而廣德為三輔近地
其民人聞六師之蹕而獲蠲稅役至於今世世飲德即
文武之道未墜地奈何弁髦而委諸莽毋乃吏闊疎其
視聽以致此隕越亟樹碑損歲俸僝工為亭以覆之左
為堂輔之曰喜雨志感也更稍左餙龍潭之祀志報也
右為堂曰尊親志寓也堂後飾禮斗臺志始也於是州
之紳衿黔庶濮陽某等若干人既以其財力共子來而
具其狀三請世貞為之記世貞辭不獲竊嘗從公卿後
預寓目國史高皇帝佐其帥據滁以旱禱於豐山祀之
栢子潭注矢者三而誓之三日大雨滌以豐熟其後世
貞嘗道滁夜繇豐樂亭過是潭古栢叢篠森隂却月沉
波無底若有神物蜿蜒其下廣除之中穹碑巃嵸歸而
警怵若龍章在目夫人主之所至曰幸高皇帝至滁禱
於豐山效滁稅役蠲其至廣德禱於横山效廣德稅役
蠲夫是二州者不亦均大幸哉然而滁之山獨顯於史
著於志而廣德之山其顯著不相當乃至聖謨之洋洋
與神武之赫奕亦時晦而時廢不滁若者何也微陸侯
其將竟委之莽而已耶噫嘻廣德自此重矣侯亦可謂
知所重矣是役也為堂者二祠者一臺者一其費再倍
亭不以名其記尊君也陸侯之政與神明通禁殺女者
省費以百千計而首新大成殿略之不為詳以非侯意
也乃志而系以銘曰
皇天厭亂乃篤高帝手抉銀漢洗滌腥穢金陵所憑惟
古稱最帝省其方以臨吳會民大懽悦蠲省租税横山
之顛六飛所憩天章彪炳卉木榮施守視非謹蓋藏圮
廢龜螭横草文武墜地有虹燭霄莫究所自我聞真主
靡靈不衛神之失職能無内愧爰示以旱俾我侯至侯
誠既格雨澤斯霈爰伸報虔周相壇壝恍若有覩怫鬱
紫氣披莽得之既欣且惴亟樹棟宇護此贔屭為堂翼
之寔堅孔麗神賴厥休式廓祠祀崇峯虬躍澄淵鼎沸
如出干莫星紀之次譙其銘者古爽鳩氏以告後人毋
忘護視
重修寧國令西安徐公去思碑
徐公之始令寧國也盖其時業踰冠云寧國於宣為下
中邑地賦亦下中而父老以故令之不能勤䘏之也乃
亦有所苦而竊少徐公徐公去諸生幾何何以能遽悉
官中事而覆露我公至左顧平幘而宣髮者曰三老耶
助我教化者何猥而夥也曰非也里之老日聽約束者
也公曰去之毋庸爾曰將以勾攝里中徭徐公曰里自
當徭不以徭故僕僕爾亦不爾故重里擾也間有訟者
當逮其耦聽訊則羣胥&KR0008;&KR0008;然聽受牒矣公以牒付訟
者曰而以其耦來不煩吾胥也居無何民以公之徭薄
而刑省也相率來受計則邑胥絶跡不出里郭門里老
亦不時入郭門矣而更尚謂公經生不習城旦言有所
當上牘欲以嘗公公不復問故草頃刻數赫蹏悉窣不
絶響既成上麗法而下伍情吏咋指歎曰神君神君豪
相率為姦有瘦畝至六百者賦史不能詰公鉤得之曰
吾不咎汝往也姑以補邑之重賦者賦故不一種皆有
中豪以下領之其人黠而以役為家恒病民孱則以家
殉役或病豪公俱罷之曰民得自輸令何紛紛也則兩
完矣公遂悉取徭賦之額平亭其大細緩急為一編書
曰民得此不為吏聾瞽吏得此不能越而魚肉民以故
吏日在令眉睫間而畏之若鬼神民去令罘罳何啻百
里煦煦乎若赤子之依於慈母之膝也堂且圮公曰令
安忍勤民之財力而以我寧宇既而曰令幸去必圮後
令且困民屬令有輿梁之募在邑而羡公計其直之相
當也呼工籌之不日而堂遽新乃以次第拓賓館飾社
塾立義庾毫不以煩民民相顧莫知所繇公於肺石之
積亡所入私槖日飯脱粟乾䐹魚而已計口而炊節腹
而進邑用是大饒公乃曰可教矣朔望入學宮進博士
弟子談說經術傍及藝文穎者實之貧者餼之膏油之
復以間延鄉三老與述高皇帝大訓俾繹厥旨以轉勖
其子弟曰此吾下車時意也婚葬吉凶裁以成數咸彬
彬禮讓節儉矣當是時邑之人以願得長奉公公亦願
得長牧養其人而以才任劇調丹徒丹徒人耳公善狀
羣相逆於寧國之境曰而君吾天也丹徒之人弗許曰
吾君故吾天也而安得有之度不可則相與徵楊大夫
嘉慶文於去思之碑而又未巳則相與肖公像於去思
之祠時祝而祈歲焉公已去丹徒為吏部郎矣丹徒之
碑公而祠公如寧國公弗知也寧國人曰故吾令徐公
而已丹徒人亦曰故吾令徐公而已亦弗知徐公之為
吏部郎也盖又十餘年而仁和沈君謙令某縣時時過
寧國見吏民誦徐公之善不置已汲汲若有營者曰公
之祠且敝矣公新其堂宇愛吾人之力一不以煩而吾
曹安忍愛其力以無新公之祠公之門人許成噐者叙
其狀甚詳會沈君遷吳郡同守曰吾乃今知所以用吾
仰以許生之狀來求紀其麗牲之石余諾而未敢也會
公自選部出卿太常沈君亦以遷解郡乃記而仍系之
辭公名一檟字汝材别號賓梧衢之西安人今令新水
君卿謨遵公之畫一而飾之於祠有力焉法得附書
辭曰在漢良令惟中牟密霡霂春滋煦煦冬月其民甚
樸而思實深豈無德音金石爾心暨於延光乃頌成臯
乃頌藳長以表攀號成陽之唐蕩隂曰張故吏父老門
生門童勒之豐碑藹然永懷厥樸少雕於道不違有斐
君子若徐令君發軔宛陵妙年斵輪冠僅逾弱乳哺頒
白援經作讞黠吏攝魄察廉任煩移宰巖都若奪所天
巷哭野呼各徵厥知碑而紀之爰祝爰尸則古所稀刲
羊炙豕以薦公宮公不來歆我心則痌神人分殊誠感
則降神操天權公握人綱其官何所洪公之山五湖之
潯&KR1005;嵲潺湲我紀我詩宣士之思以凖公齡
弇州續稿卷一百三十五
