弇州四部稿卷一百七
明王世貞撰
文部
奏疏十一道
地震疏
欽差提督軍務兼撫治鄖陽等處地方都察院右副都
御史臣王世貞奏臣萬歷三年五月初五等日據湖廣
布政司撫民兼分守下荆南道右參議李日強呈據均
州并守禦千戶所各申稱本月初二日丑正三刻地震
自東北方起從西南方去連微動三次有聲無跡隨據
本司照舊帶管兵巡下荆南道右參政楊一魁呈據襄
陽府申本府并所屬棗陽宜城南漳光化穀城等縣於
本月初一日夜戌亥等時分地小震自東北而來正南
而去至次日子丑等時復又大震自東北來西南去又
據湖廣鄖陽府衛并鄖縣竹山上津保康等縣各申俱
於本月初一日夜至五更一點寅初初刻地震自東北
搖動有聲至西南止及據河南布政司撫民兼分守汝
南道右參政李廷龍呈據河南南陽府申稱本府并所
屬裕州南陽新野唐縣南召鎮平内鄉等縣各申報本
月初二日丑時初刻忽然地震自西北方來房屋微動
鄧州申本月初一日夜四更四點丑時二刻從西南角
如鼔嚮一聲地震三下房屋微動初三日丑時三刻又
忽微動至丑正四刻復震三下等因各到臣除通行各
屬修省外切念臣知識淺曶不能通於天人之微又不
曉習占候風角第聞之史李固曰地隂也法當安静今
乃越隂之職故動京房傳曰隂背陽占為夷羌背去又
易飛候曰震以四月五穀不熟人民饑今者為五月矣
陽盛之極伏隂萌焉宜静而動尤非所宜即今年歲順
成夷夏敉輯是天下未有災之形而皇上修德勤政大
法小廉又未有災之實第竊覩邸報西戎邀求他處互
市搆脅松潘屬番雖跳梁未著而伏莽已徵至於外家
之請乞無厭少府之賜發不已安像徵符絡繹不絶皆
邇年所未有語云勿謂涓涓其流將長在物意已窺其
漸而天心復示之微其於房固所云蓋有不容不慮者
臣愚不勝一念惓惓伏乞皇上篤承仁愛益懋敬德内
而養志以坤道寧静為教外而飭備以隂謀險伏為虞
誠孝可以回天節惠可以待歲至如臣等叨糜祿餼奉
職無狀者特賜罷斥别遴材哲以充有位庶幾災患可
弭治化益新緣係地震事理為此
乞恩表揚勳德舊臣以示激勸疏
題臣聞之諡以尊名節以壹惠故有一字之褒而榮甚
於華袞者諡法是也即使勳德舊臣風猷未泯澤猶在
人名不泯口不出臣部外而臣不能舉私切愧之臣抵
鄖陽以履任謁故南京兵部尚書贈太子少保原傑祠
退而延見吏民詢文學掌故具有能言傑事者津津不
啻口出也按傑成化中歴顯職為戶部左侍郎與侍郎
葉盛王恕名相上下尋改左副都御史撫治鄖陽滿九
載遷右都御史陞南京兵部尚書行至南陽而殁先是
關陜川蜀荆襄饑民以數十萬計流聚山谷不能衣食
遂肆虔劉先尚書白圭討之以撫勝繼左都御史項忠
討之以勦勝後先俘斬凡數萬計驅逐餘衆使歸故土
而隨散隨合再戢再起言者以刑僇過當上干天和乃
議用傑代忠傑徠撫流民各安僑業招鄉為邑崇邑為
郡增設都司衛所以彈壓之使烽燐攘矯之場進為耕
桑化居之土矛矜戛札之俗變為衿纓禮讓之風國家
享闢土之名而黎庶知有生之樂者固傑之功也臣又
按河南太康縣故都察院右都御史掌院事顧佐先尹
京兆尋綰銀臺公廉之譽流著朝野是時章皇帝念縉
紳之間簠簋不飭當扆而歎乃以先少師楊士竒薦超
長臺憲賜以璽書佐遂奏罷御史不法者十餘人申飭
憲綱提衡文武遂使預晞之苴望都門而遠却羊石之
騎避北里而不前蓋百五十年而士風肅然臺紀益振
者則佐之功也原傑遷官鞅掌以殁顧佐滿考懸車令
終勳德固宜顯褒令甲亦無小礙特以嗣息單弱門故
寂寥無為之請者而年歲久遠士大夫又不能尋討故
乘訪問耆碩隆慶之典止逮先朝遂使名哲永湮旌號
長阻而碌碌尸位之臣乃或先之恐非所以張國維而
厲臣節也伏惟皇上即位一詔首雪壬午死義之臣後
用漕計追錄故尚書宋禮錫典優備邇以御史回道考
察督責臺臣振舉憲典累百十言其在二臣必當加錄
如蒙勑下該部查果臣言不謬議將南京兵部尚書原
傑都察院左都御史顧佐考實定諡顧佐仍量贈一官
臣不勝緇衣之誠遂忘尸祝之戒無任悚仄俟命之至
緣係乞恩表揚勳德舊臣以示激勸事理未敢擅便謹
題請旨
乞賜忠臣祠額以勵士風疏
題臣據南陽府申據南陽縣知縣程遜申稱奉隆慶六
年詔書内一款革除間被罪諸臣忠於所事甘蹈刑戮
有死無二皆我太祖高皇帝所儲養忠臣義士我成祖
文皇帝當時亦有練子寧若在朕猶當用之之語是諸
臣罪雖不赦心實可原朕今仰遵我聖祖遺意褒表忠
魂激勵臣節詔書到日各地方有司官查諸臣生長鄉
邑或特為建祠或即附本處名賢忠節祠歲時以禮致
祭其墳墓苗裔儻有存者厚加䘏錄欽此查有本府鄧
州籍兵部尚書鐵鉉係革除殉節名臣於明例應合祠
祀又查得唐忠臣贈揚州大都督張巡據唐書及本省
通志俱稱係南陽府南陽縣人原籍向未有祠於萬歷
元年五月内具申本府轉呈提學道及分守汝南道轉
呈撫按衙門詳允建立祠堂一所春秋祭祀二臣緣未
請有祠額及載在祀典等因臣查得大明會典合祀神
祇條内於歸德恊忠廟祀故唐臣張巡許遠配以雷范
姚賈四臣又以海寧為許遠鄉邑復建有許侯廟竊謂
國家於忠賢節烈之士旌不遺遠祀不憚煩蓋上合先
聖大書特書之旨下誨後世從一不二之臣甚深且渥
也張巡之守睢陽功在東南而義塞天地死在一時而
生烈萬古雖氓叟婦孺亦能加額誦歎不休其視許遠
事同節倍在當時固已有定論矣遠得專祀海寧而巡
獨缺祀南陽此有司失於討論之故也至於鐵鉉之死
事比之壬午諸臣尤烈蓋内無削弱諸侯之首禍而外
有保障山東之巨勲抗節踰於劉沈矢志堅於君素用
以配巡真無愧色今據該府建祠鐵鉉於詔例雖合而
張巡尚未奉有明旨臣愚不勝仰止一念據實上請伏
乞勑下禮部查果無異特賜祠額頒降祭文一道有司
春秋舉祀不絶俟纂脩會典之日一併收入庶有以慰
既往之忠魂肅將來之臣軌其於聖化似亦有補緣係
乞賜忠臣祠額以勵士風事理未敢擅便為此
議處缺官以禆吏治疏
題臣萬歷三年正月二十二日據鄖陽府房縣知縣何
思具狀令義男何桂抱告為乞憐殘命事思由舉人除
授前職自萬歷二年七月得患痰火風疾一向昏沈強
勉任事調治未痊目今前疾愈加沈重實難供職望准
放歸保全生命等情到臣該臣批行鄖陽府查實申呈
各守巡道轉詳去後續據湖廣布按二司守巡下荆南
道右參議李日強副使楊一魁會呈勘得知縣何思委
果見患風疾病勢危篤該縣人民素稱刁悍政事壅遲
不無曠廢相應准令休致等因轉呈到臣除批鄖陽府
通判温大通暫署印信外又據河南布按二司守巡汝
南道右參政李廷龍副使杜輅會呈稱近見邸報南陽
府唐縣知縣程蒙吉已經論劾改教原掌印信查委該
府通判李惟熙署掌又據陜西按察司分巡關南道副
使李良臣呈稱漢中府城固縣知縣傅第於萬歷三年
正月初三日丁憂印信委平利縣儒學教諭張文運署
掌各緣由到臣除各批行依擬外臣又查得鳳陽知縣
冀野洋縣知縣鄧謀俱該前任提督撫治都御史孫應
鰲論劾西鄉縣知縣劉椿齡該臣論劾内冀野近又被
告發陜西巡撫衙門批行按察司坐贓問革各員缺俱
應銓補外照得房縣知縣何思自感風痰已成痼疾神
不攝魄力難從心歸計久成邑務全廢所宜准令致仕
以遂生還及查房縣乃古房州地唐縣亦古唐州地俱
名大邑控制要害以故各設有守禦千戶所衙門軍民
雜擾彈壓為難且鄖陽七城唯房最大南陽十三州邑
唯唐最衝較其積弛之因在房尤為特甚查有鄖西縣
知縣朱衣資性精敏動若發硎鎮平縣知縣翁金堂才
識老成裕於游刃雖各到任未久俱能摉剔吏弊勤恤
民隠通據道府考語以至人士公論咸稱有為而山邑
僻静訟賦稀簡頗懷不盡之歎雅非器使之宜若令就
近調改二縣其於精采必有可觀又漢中一府為古東
川全鎮秦蜀喉咽之地而二州十四縣令遂無一由甲
科者或以稍隔耳目而生縱心或以前逼桑榆而少遠
志吏翫民狎上恬下熙一遭白簡則各邑恒多遇有徵
書則闔郡偏少即今洋鳳二縣知縣被論之後署印官
未交代間而洋縣有鳳翔流賊殺人鳳縣有死罪強盜
越獄雖殺人者已遁境外越獄者旋即捕獲臣方嚴行
䆒治以警將來而審其積弛之由皆是縣令非人所致
其各縣之中若有三四甲科以提衡其間不惟所屬之
吏治為之漸清而鄰壤之風聲亦知嚮慕至於地方興
革事宜緩急機密道府一時不能不有所寄賴以廣忠
益者其為禆補非淺臣愚伏乞勅下吏部行令鄖陽府
房縣知縣何思致仕員缺以本府鄖西縣知縣朱衣調
補南陽府唐縣缺以本府鎮平縣知縣翁金堂調補洋
鳳二縣及西鄉城固鄖西鎮平各縣缺量於新選進士
内取補庶幾墨綬小吏咸懷自靖之忱黔首遐陬與沾
不遺之澤地方幸甚臣亦幸甚緣係議處缺官以禆吏
治事理未敢擅便為此
議處添兵減餉事宜以固江防疏
題臣看得荆州府濱臨大江盜賊不時出沒該府水陸
兵力單弱巡邏亦欠嚴整當行分巡上荆南道嚴行府
衛州縣掌印巡捕巡司等官整束兵馬固守城池禁防
盜賊嚴謹庫獄仍將見在兵力應否增添要害去處應
否設備詳議回報去後續據該道副使徐栢呈稱先年
荆州右衛置造巡江哨船四隻大哨中軍船一隻撥該
衛軍餘五十名每船分布十名整備器械專委指揮一
員督率撐駕上自夷陵州下至監利縣一帶江洋督同
巡司哨堡官兵往來巡緝但今荆屬江洋浩渺兼以近
日水災為害人心洶洶前船數少似難週遍欲行本府
添造哨船四隻仍於該衛軍餘内選撥二十四名分駕
與原舊哨船共九隻兼同晝夜巡緝等因到臣隨批哨
船准添造務堅固便用選撥軍餘并器械各精整仍責
用心巡警毋止為迎送之具外又具荆州府申奉守巡
上荆南道右參政沈人种副使徐栢各信牌奉臣憲牌
查催荆州府属州縣萬歷二年分并上年拖欠軍餉銀
兩今該知府林紹查得隆慶六年起至萬歷二年止本
府所屬江陵等一十三州縣拖欠抽扣民壯弓兵工食
銀共計六千八百三兩九錢三分五釐七毫八絲内江
陵公安石首松滋監利五縣為最干係軍需重務相應
照數追解但查江陵松滋公安石首四縣連歲災傷逋
賦大半加之徭戶流移的難徵比合無俯念地方困苦
將前項拖欠銀兩暫停其餘無災州縣照舊徵解再照
荆州府上自巴東下至監利南北千里江出其腹其間
如巴東長陽興山公安石首五縣苦無城池額編兵壯
數目不多江陵雖號附郭然外而流棍凑集内而貧奸
睥睨兼之先年左衛移置顯陵荆右輪戍靖州廣西郴
桂以致城操之軍不滿八百披堅之士未當其半彈壓
固難空虛可慮為今之計莫若將前項民壯弓兵除無
城縣分徑留該縣防守江陵一縣留與官軍合操松滋
縣近日被災特甚並乞停免其餘監利枝江宜都遠安
四縣及夷歸二州共該抽取壮兵一百六十八名或照
舊抽解以充軍餉或留府團練以壯威聲以至荆右二
衛輪戍官軍或憐念荆州先已撤去左衛郡城委的單
弱特議奏留等因到臣卷查先准兵部咨為欽遵明詔
陳言地方緊切事宜以甦民困以圖治安事該本部題
覆前任都御史劉秉仁條陳内一款撤戍兵以守要鎮
查得荆州衛輪戍廣西班官軍一百六十員名靖州班
一百九十三員名郴桂班九十一員名荆州右衛廣西
班官軍三百一十四員名靖州班二百七十六員名郴
桂班八十九員名瞿塘衛清浪班二百六十五員名郴
桂班一百九十員名襄陽衛臨武班二百五十員名忠
州所清浪班一百九十員名夷陵所廣西班一百四十
員名靖州班一百六十八員名長寧所靖州班一百六
十一員名枝江所清浪班二百名廣西班一百四十三
名先因彼地苗賊作亂調遣征剿寧息遂爾留彼分班
戍守原非長久之策乞要先將靖州郴桂等處稍寧地
方原調戍守官軍撤一半以守荆襄要地存留一半以
以防苗夷出没其意固為甚善但未經二處巡撫會議
即今廣西尚稱多事干係軍務難以遙斷合無備行川
湖巡撫從長酌議某處應該撤回某處應該仍舊上緊
具奏以憑復請定奪等因題奉欽依備咨在卷續准該
部咨為應詔陳言興革利病以安地方以光新政事該
本部職方清吏司主事羅青霄奏本部覆議將瞿塘忠
州夷陵長寧四衛所原調戍清靖二哨與瞿塘衛原調
戍郴桂班各官軍照數撤回各衛所分撥操練把守緊
要關隘荊襄等衛枝江等所應班官軍照舊存留等因
題奉欽依備行欽遵訖今據前因除巡江哨船官兵無
容别議外臣查得前項軍餉銀兩原係戶部覆題奉欽
依將鄖襄荆南漢五府并商州原編民壯巡司弓兵十
名扣二解部工食銀兩存留撫治衙門團練標兵日糧
犒賞并備地方警急軍餉支用之數切照荆州為南北
要衝初以維城之重增置三衛惟左衛頗號完實已經
調護顯陵遺下荆右二衛軍伍衰耗事力凋疲轉漕列
哨之外所餘無幾而每歲調戌廣西靖州郴桂等處合
有一千員名據劉秉仁疏辭所謂遇有剿伐彼處土兵
收功跋涉遠瘴百無十還虛縻資糧有損無益在此有
點撥賄脱之弊在彼有餽索私占之利大約盡之然止
言荆兵遠戍之苦在彼為無益而未及荆府無兵之害
在此為不可緩者也夫以一郡城之内藩封大小將數
百計步武之外沙市商賈輻輳俱為盜窺沿江自公安
而下久失民業洞庭濱湖之寇匿形而來得利而去縱
横倏忽勢若風雨而欲以數十額外之卒御五六扁舟
扞之城守單薄尤足寒心縱使人人為用夕夕干掫而
巷不能具一伍師不能成一旅卒然有警而臣以提督
之虛名遙制於千里之外亦安所用臣為至於鄖鎮之
有餉以餉軍也鄖鎮之有軍以衛民也今強割貧邑之
力以為財而又竭其財而不使之自衛臣亦不能自安
臣不敢求盡撤兩衛之戍廣西靖桂者求撤其半以五
百人為荆地衛也鄖鎮操練賞功之費十不須一頗有
餘積以待不虞其江陵公安松滋石首水患尤重臣以
為宜減編其半以寬被災之區而編選精壯實力各以
其半為本縣操備使荊府得存此遠戍之卒以合見操
之伍及舊設新留弓兵民壯共成一軍而訓練之不唯
屹然一郡之雄抑且隠然上游之重各縣不致重困而
亦稍有兵以自防若乃覈軍實布號令嚴賞罰究欺隠
於增兵減餉之後此則臣之職而亦臣之力可以自致
者也其襄枝衛所番戍之卒臣不敢遽有所請以干軍
政儻憫其征調之苦念廣西等處寇警稍緩而量省之
國家不遐遺之仁也非所敢必也臣不勝惓惓曲突之
慮具實上聞如蒙勅下兵部覆議將臣奏内事理允行
仍通查前任都御史劉秉仁所奏將襄陽等衛所調戍
臨武清浪各班官軍量減三分之一或以事難遥度仍
行前四川湖廣等處巡撫衙門斟酌利害緩急議報臣
與地方俱不勝幸甚緣係計處添兵減餉事宜以固江
防事理未敢擅便為此
懇乞容令休致疏
題臣據湖廣荆州府江陵縣知縣李應辰申為前事内
開先因本府奉蠲租之詔本職誠恐曠蕩殊恩濫及熟
里委官丈勘仍責公正一名以董其事至萬歷三年三
月二十日府學生員許仕彦因公正張現報畆逾數訴
之卑職乃委巡檢范應瑞覆丈得仕彦隠匿田狀的數
卑職謂之曰公正妄加生員隠匿二者胥有罪仕彦即
出不遜語卑職訐之曰汝負隠田之罪而復敢恣睢是
益過也時日色已暝聽審盈廷剖決不及即令張現等
收監次日問理究張現妄加之罪生員送學扑教不意
許仕彦聚集各生二十餘人倡首數百人和之徧立匿
名揭帖其詞曰先翦李知縣羽翼共執范巡檢剥其皮
剗其目殱其毛巡檢去知縣次之范巡檢乃糾弓兵率
子婦閉門戶誓以死守得免仍以四月望日約誓行香
舉事裂卑職之冠裳有生員謝啟蒙張翹者卑職素與
相知先期密告卑職謹避得脱惡黨乃共擊謝啟蒙之
家人於府二門内幾至於斃擁入府門至本府秦同知
處喊呼冤枉秦同知善諭之莫有應者問其姓名則曰
兩學生員百家姓等尋又揚言曰李知縣具帖六百沿
門請罪則吾等姑恕之卑職念其聚黨成羣不可理諭
法禁久而不散其禍無已乃忍恥屈身令汪縣丞潘典
史往學中謝之惡黨仍與其教官揚言曰責皂隸二十
枷號一月責書吏十五則吾等乃已卑職不之許教官
又對卑職言曰百姓奴僕生員子弟何不責奴僕以全
子弟之尊卑職亦弗之許乃聚噪不已卑職不得已親
往兩學謝之本府林知府自夷陵回羣黨訐告如初本
府知羣惡勢成更不論理不得已而行權以散其黨乃
重責公正張現復責禁子張智各生得志仍倡為增丁
之說卑職一聞斯言即對兩學教官言曰審丁係里排
公言减者增者一毫無私一戶之内生員應免其族内
人應加安得以一生而庇一族如有讎報委係不當加
者處之亦易今後凡减丁者不加丁者無論已其家道
殷實加丁不謬者幸出公心毋再擾毋重苦小民其讎
報者具呈赴學彙送除豁仍究里排之妄詎意狼心不
足暴横轉加四月二十七日卑職從撫臺謁文廟遇生
員蕭九成請令略一讓路即將民壯歐打次即羣惡脱
巾喊稱急救生靈卑職畏之從本府後趨至縣學前惡
等相隨喊罵惡言萬狀人衆聲喧徹於街衢有疾追來
敺者有聲言且饒他者役人力走僅免夫卑職於學校
無毫髮之辜而惡等凌虐無已今日得志明日又進焉
明日得志後日又進焉又後日又進焉屈事無已而凌
虐愈無已含羞忍恥在人情而已極下凌上替盡在位
而寒心彼即各惡居職之上職亦將逃職忝父母師長
尚可以一日居乎哉且不去惡等必將鉗職於市又不
特噪罵凌辱已也為此告乞休致等因具申到臣蒙批
行仰守巡道訪實議處去後續據湖廣按察司兵巡上
荆南道副使徐栢面稱彼時該府生員狠戾凌肆之狀
知縣李應辰屈辱遜避之情目擊耳聞殆有甚於所申
者今李應辰杜門稱疾決意求去而諸生洶洶不已尚
欲狙擊以快其忿隂中以遂其私道府戒諭諄諄恬不
知畏中間雖始禍者許仕彦倡惡者蕭九成而生員王
化實為之主文訓導劉璠為之黨助教授曾貴臣自監利
署印歸而為之從臾者也臣不勝駭愕以為今天下文
軌同一政禮修備荆州為楚望郡幾於首善之地而諸
生不務誦法孔子齗齗焉日取引繩排根之語以為士
風日肆攩㧙呶謼之行以為士氣即無論江陵知縣賢
其父母師帥也雖激於一時之忤而繫許仕彦獄然不
終夕而即釋之非有箠榜縲紲之辱以加於衿紳也今
羣詈之不足而肆其謗毁謗毁之不足而脅其歸禮歸
禮之不足而遂欲改其政改政之不足而别以起其端
夫匿名有律卧碑有禁高皇帝之法固森然嚴也而弁
髦之何有於一令且府學諸師為諸生表即諸生之不
恪其失職之罪不暇而訓導劉璠公為之奓言以長其
銳教授曾貴臣又隂為之左右以終其嚚臣不知其所
守何職操何心也李應辰素號賢能屢經旌薦固不宜
以一眚之微而遽移地亦不宜借調停之意以快羣不
逞但聞其去意不可挽而謗詈脅侮之餘其氣已不甚
振矣且其所日理者多傜賦之事而所涖者非諸生即
為其父兄姻戚者也以不甚振之氣而當所由不振之
事以不自信之心而馭不相信之人即無望其邑政之
善亦非所以愛惜人才而保全之也臣愚伏望皇上勅
下吏部將江陵知縣李應辰查照調繁事例改補本省
地方以後政績有成其行取陞遷無礙仍行都察院轉
行巡按御史將生員許仕彦蕭九成王化及嚴訪助惡
無賴之人通提到官查照卧碑及近内閣題奉欽依事
理從重遣發斥革千礙教授曾貴臣訓導劉璠一併究飭
庶幾吏治有賴士習少清未敢擅便為此
申明謁陵事體疏
題臣據湖廣行都司掌印署都指揮僉事李瀚等禀稱
本司所屬衛所地方鄖荆襄三府與承天不相關攝每
遇到任陞遷恭謁顯陵往返一千五百餘里夫馬疲頓
職業曠廢等因臣查得皇陵在鳳陽孝陵在應天均之
為南直隸也然各副總兵參遊兵備留守諸臣其江北
止於謁鳳陽皇陵而江南止於謁孝陵者限於地也夫
臣子心雖無窮而分則有限今據行都司職掌俱不開
有承天地面似與江南北諸臣事體相同且承天夫役
困苦已甚得少寬一日之役則民受一分之賜其於二
聖在天垂憫湯沐之念亦足仰慰萬一伏乞勅下該部
覆查無異行臣將行都司謁顯陵事例除免於事體頗
為穏便緣係申明謁陵事體事理未敢擅便為此
患病日久懇放生還䟽
題臣據湖廣下荆南管分巡道右參政楊一魁分守道
右參議李日強會呈襄陽府均州知州王言懇乞致仕
緣由到臣看得知州王言初任鄖陽知縣政績著聞已
經撫按會題五品服俸陞判黃州量移均守雖酬賢之
典少若未稱而勵精之志益堅於初調劑衝煩撫安凋
攰即其乞休而闔州為之泣留二道欲擬旌異誠不宜
聽其乞歸但本官始聞母疾即深徐庶之憂思既感沈
疴難作淮陽之卧理情事迫切食寢衰廢所宜允歸以
全孝思臣又看得均州為太和要地事谻民疲中間抗
持中貴彈壓強豪殊為不易今銓除者既未即到委署
者又無相應近見邸報鄖陽府通判鄒啟元陞廣西横
州知州見在侯憑尚未離任本官有為有守不剛不柔
清屯增數倍之儲聽訟昭片言之折其於劇郡綽乎裕
如若使就近調補必能使上下信獲軍民畏懷且於臣
一方屯政大有裨益伏乞勅下吏部再加查議果臣言
不謬准令王言以禮致仕惟復念其政術有成年力可
惜許親終疾愈之日有司給文赴部選用鄒啟元就近
推補均州其横州員缺另行銓補緣係患病日久懇放
生還事理為此
薦舉賢能方面官員疏
題臣待罪鄖鎮垂及二載其於三方藩臬之長九道守
巡之官頗以職業粗知梗槩緣聖朝宰極百度惟貞自
銅墨而上皆精心奉法職業多稱臣不敢索垢指瑕仰
累蕩平之度謹舉其賢能尤著者以備采擇切見陜西
布政使司左布政使劉曰材博大老成精詳慎密編徭
議驛三秦之凋攰為蘇計吏辨材百邑之綱維自整武
略與文謨並美年資共物望俱隆河南布政使司左布
政使周鑑才華暢茂學行淵淳握篆而精神一新清戎
而克詰有體皛矣壺冰之瑩藹然握璧之温河南按察
司按察使鄭雲鎣志行峻潔學識精明持大體則不激
不隨辨庶物則有倫有要提衡屬城之吏儼若神明彈
壓都會之豪凛如霜日湖廣按察司按察使胡邦奇淬
刃新硎斵輪老手讞庶獄則火山之明慎考羣寮則衡
鑑之空平憲紀一清公望推重河南布政使司分守汝
南道右參政李廷龍古貌古心實德實政激揚清濁居
然攬轡之風克詰戎兵允矣杖鉞之選四民畏志真如
春雨秋霜二紀歴官不愧飱冰齧檗湖廣布政使司分
守下荆南道右參議李日強苦節奉公剛腸疾惡政存
節省歲計漸見其有餘時切惠鮮冬日自徵其可愛豈
惟無染指於腥釡抑亦能樹節於權璫湖廣按察司屯
鹽道副使馬顧澤悃愊而中有甲兵坦夷而不為城府
公勤既著乎宦跡孝友尤重於鄉評近委清屯禆益匪
淺河南按察司分巡汝南道副使杜輅行履清脩器識
温美嚴賞罰而兵防允賴精讞斷而訟獄攸歸聲實卓
乎可觀勘報雅非其咎湖廣按察司兵巡上荆南道副
使馬文煒以循吏中興之尤當江防上游之寄積隳具
舉李臨淮之精采改觀卓立不移朱南陽之彊直自遂
江隄屯務惟懷永圖吏弊官邪瞭若指掌以上諸臣皆
廉能稱職内李廷龍近報陞江西按察司按察使尚在
地方周鑑繇右布政使轉今官原係臣屬俱當薦揚者
也伏乞勅下吏部查訪無異將劉曰材等各論資擢用
庶幾賢哲彙升治理攸賴緣係薦舉賢能方面官員事
理未敢擅便為此
薦舉地方人才疏
題臣所轄三省五郡地方諮訪人才偶有所知例當薦
揚以備采擇切見湖廣荆州府石首縣原任刑部尚書
今侍養王之誥剛方不回忠赤自許運籌謀筴四夷熟
其姓名正色立朝八座仰其風彩長孺社稷之幹充國
元老之猷之誥殆兼之矣即其闔門奉母不與外事内
而烏哺之養知三公之不易外而鴻漸之羽為一方之
表儀可以絶意蒲輪樂幾蓬蓽第聖朝優體臣下無不
遑將母之虞若更因循不舉恐之誥體國之年盡為報
劉之日所當查照先年尚書唐龍事例起用者也河南
南陽府内鄉縣貴州提學副使今養疾李蓘優游中秘
多讀異書敭歴外僚兼練時事居峻而不為城府杜機
而時露甲兵李善之稱書簏倉曹之號肉譜蓘為後人
實克嗣美且其年力方強出處無玷所當及時起用者
也伏乞勅下吏部查果臣言不謬將王之誥特賜起用
李蓘早為銓補庶幾國家獲休采之益而臣亦少寬蔽
賢之咎緣係薦舉地方人才事理未敢擅便為此
薦舉遷謫官員疏
題臣訪得鄖陽府同知江萬仞剛直自遂博雅有聲自
登甲第已踰二紀徊翔郎署監司之間垂十餘政特以
不善骫骳積與時左數遭謫斥秉節不回自涖鄖陽即
署郡事勵精釐革加意節省逐去舞文猾胥禁止濫供
宿弊三月之後頌聲翕然本官資歴既久琢劘復深若
不早為拔擢則蹉跎益至後時騰踔終於無日伏乞勅
下吏部查果臣言不謬早賜收擢庶幾聖朝不至棄才
而遷客亦知自勵緣係薦舉遷謫官員事理未敢擅便
為此
弇州四部稾卷一百七
