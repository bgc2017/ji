弇州四部稿卷一百三十六
明王世貞撰
文部
墨刻䟦七十二首
唐柳書西平王碑
西平忠武王神道碑裴晉公文柳常侍書石刻在高陵
縣墓所苔蘚剥蝕字畫僅存耳然要之含蓄於玄秘也
是時西平諸子皆已逝獨太保聽存乞晉公文亦寥落
不能發其忠義戡定之績至于料吐番背盟事絶不載
豈有所諱耶所記官秩如初拜清道帥後以邊將入為
神策都知兵馬使始加左金吾衛將軍未嘗為右金吾
大將軍復以神策先鋒討田悅加御史中丞再加御史
大夫左散騎常侍非檢校官所記諸子僅十二人史稱
十五人皆當以碑為正耳聽於其時徒見晉公禄位勲
業之盛幾埒西平意其文之足以光顯其先而不知晉
公雖非忌者自以為位宰相績文崇簡要體當如是耳
而於西平之元功偉筭十不著二三於乎是寧非聽責
耶前此韓昌黎柳柳州固無恙也有碑誌来為人子者
其不作李聽鮮矣吾竊有感故志之
玄秘塔碑
玄秘塔銘石刻在關中會昌元年建柳學士公權書裴
觀察休撰又十二年休始以鹽鐵使入相所著楞嚴義
解諸所參會妙入玄宗豈彼法中居士長者之流耶此
碑柳書中之最露筋骨者遒媚勁徤固自不乏要之晉
法一大變耳
題復東林寺碑後
復東林寺碑柳河東書是年為大中丁丑河東自太子
賓客復拜常侍又二載以太子少師元會占奏耄謬奪
俸書碑時盖已幾八十矣中多作率更體而小變遒勁
為文弱亦可愛矣
集柳書普照寺碑
集書自聖教外最難逼真此碑遒勁方整有一夫當關
時力視誠懸真蹟不啻如之以金人奉金國教猶不忘
臨池江左吴傅朋張即之軰為可愧也撰文者為仲汝
文粗能其家言第云寺故右軍王羲之捨宅者妄右軍
渡江時未十歲當是淮南公捨耳
李劍州碑
長史名廣業曾祖淮安王神通父雲麾將軍璲子為都
統國貞貞子庶人錡也以錡顯故立碑碑立之未五年
而錡用叛僇矣夫一傳而子死事再傳而孫死叛不亦
大徑廷哉碑辭多泐闕不可讀書撰人有曰尚書刑部
侍郎上柱國原武男有曰使持節華州諸軍事者而皆
不可攷矣書法極清婉可翫集古金石諸書俱遺之因
志其略
濟安侯廟記
濟安侯廟記在華州盖昭宗自華歸長安褒賞節度使
韓建而及於城隍之神者也記為諫議大夫李巨川撰
拾遺柳懷素書其所載七月甲午建迎上於富平丙申
至華州命建與丞相參大政固辭其年為大京兆光化
元年加太傅興德尹與史皆合特巨川所諛建辭過當
後梁兵下華州以建所為表檄書奏皆出巨川手又為
建畫策殺十六宅諸王逐禁旅斂藩鎮資數而僇之距
碑成僅一年耳吾故記其事以戒夫文人之貳心而脂
辭者
僧彦脩帖
彦脩盖與亞棲蛩光齊名者作詩語如避機懶婦書法
如淮隂惡少年風狂跳踉俱非本色可歎可歎
宋蔡忠惠萬安橋記
萬安天下第一橋君謨此書雄偉遒麗當與橋爭勝結
法全自顔平原来惟策法用虞永興耳晝錦堂差近之
荔枝茶譜不足道也
蔡端明荔枝譜
蔡君謨荔枝譜一卷昔人評其書嚴正方重如土偶蒙
金今無乃類之乎此本棗木刻在閩中故不能大佳耳
白樂天序稱荔枝樹形團團如帷盖葉如桂冬青花如
橘春榮實如丹夏熟朵如葡萄核如枇杷殼如紅繒膜
如紫綃瓤肉瑩白如冰雪漿液丼酸如醴酪大略如彼
其實過之離本枝一日而色變二日而香變三日而味
變四五日外色香味盡去矣蘇子瞻詩云海山仙人綘
羅襦紅綃中單白玉膚此皆為荔枝傳神君謨不及也
然彼是巴蜀嶺南荔枝耳似不足辱二君子語
晝錦堂記
韓魏公以上相作晝錦堂於相州時歐陽文忠以參政
為之記而蔡忠惠以三司使書之時稱三絶又謂忠惠
每一字必寫數十赫蹏竢合作而後用之以故書成特
精絶世所謂百衲碑者是也今觀其用筆特遒勁偉麗
出入清臣誠懸間而不無叚師琵琶之誚然自宋書家
當以襄為首云
韓魏公書北嶽廟碑
北嶽廟在曲陽中有一白石梁相傳云是舜時從嶽飛
至者因祀於此其說迂誕不可信然古樹遒竦有二塑
鬼竒甚皆千年外物碑刻亦稱是魏公此書全法顔平
原而時時露柳骨鋒距四出令人不可正視公之受遺
二世以身繫輕重此亦可窺一班矣
淮瀆廟記
大中祥符間脩淮瀆廟知制誥路振記之書則待詔楊
遵度也二子於名俱不甚傳文踏拖固其習書法甚熟
於聖教而用筆稍粗且欲以佻渴發勢竟成俗札昔人
論書而貴人品高信哉
大相國寺碑銘
右寺碑在大梁為翰林承旨宋白撰待詔吴郢書完好
若新立者白亦頗有文學名而辭蕪雜不工不敢與江
揔持作奴何論簡棲郢雖不能脫祗候習頗遒勁自賞
殆類誠懸集書聊為存之
宋真宗先天太后贊
真宗此書在亳州龍德宫遒逸有致盖以其年正月謁龍
德耳先天太后者老子母也唐系自老子尊徽號曰玄
元皇帝故太后之號因之乃宋亦爾耶
嵩嶽廟碑銘
右嵩嶽中天王廟碑盧崖州撰有唐季衰薾之風孫崇
望盖以書待詔者運筆固圓熟毋乃通微院體之遺耶
大觀御製五禮記
大觀五禮記石刻在大名舊城字畫不甚密而遒朗可
取或云徽宗御筆也徽宗能作瘦金書於楷法不足或
是蔡京耳
醉翁豐樂二亭記
坡公所書醉翁豐樂二亭記擘窠書法出顔尚書徐吏
侍結體雖小散緩而遒偉俊邁自是當家醉翁一記偶
創新矱翩翩動人無取大雅介甫沿之作誌更成捧心
若能於壓字處用古韻差可耳
荔枝丹帖
東坡公書柳子厚羅池銘辭遒勁古雅是其書中第一
碑内步有新船秋鶴與飛昔人證之已明無足論者子
厚英秀欝欝未吐没為明神亦是常理獨怪嫚客死當
是伊伾文態未洗盡耳
金剛經
坡書金剛經刻石者二本其一後有甘昇提舉䟦為甘
刻其一前有篆書十餘字凢坡書撆法多拂起是右軍
臨宣示筆意甘本失之今此舊本也第石理麄漫鋒鎩
多中斷耳能大師聽此經至應無所住而生其心言下
大悟不識一字為人說法四十年右軍五十二後便是
境界畢千載不可復得為之憮然
蘇書三十六峰賦帖
坡公此書古雅大勝季海賦極不足言亦不見坡集中
蘇書歸去来辭帖
此帖頗似李北海流便縱逸而小乏遒氣當是三錢鷄
毛筆所書耳卓契順大竒人然亦名使之在彼法中固
無取也瘴海孤臣借暖牢落不爾無以送日為之一歎
表忠觀碑
表忠觀碑蘇文忠公撰并書結法不能如羅池老筆亦
自婉潤可愛銘詞是蘇詩之佳者余嘗怪錢氏起群盜
非有大功德於民而能制一方傳數世穹爵崇奉迨於
大明爝火自若納叛之後圭組映帶者又百餘年久而
人思之何也武肅王初有國將築宫望氣者言因故府
大之不過百年填西湖之半可得千年武肅笑曰世有
千年而中不出真主者乎柰何困吾民為遂弗改此其
智有足多者五代史故歐陽氏懟筆未盡徵也
東坡陶詩帖
此帖張敉秀才於天池亂石中搨得見貽者不拘拘就
繩墨而古雅之氣流動行押間可重也
蘇書連昌宫辭帖
元微之連昌宫辭人以為勝長恨曲非虚讇也坡此書
作行草極有&KR1086;態而中不無穉筆長慶集中百官隊仗
避岐薛宋人多譏之謂岐薛二王物故已久為微之誤
用事今書作岐路盖真本也
蘇書中山松醪賦帖
余嘗見宋人評書者極稱坡公草聖恨少見之此本雖
極豪爽牛鬼蛇神而不免涉疎慢豈逸少所謂爾時真
大醉耶
東坡絶句松醪賦帖
東坡絶句三十首松醪賦一首用筆流利輕俊指腕間
蠕蠕有生色文待詔精八法者吾嘗得其臨本覽之終
不似也詩亦有致語能使與可錯飯滿案故自不俗
馬劵帖
子瞻以天廐賜馬遺李方叔使鬻之而為書劵魯直又
為䟦索十萬錢大是佳話然以子瞻故硬差作伯樂抑
勒牙人亦見爾時詞客之横耳
東坡告史全節語帖
坡老言詩至杜工部書至顔魯公畫至吴道子天下之
能事畢矣能事畢而衰生焉故吾于詩而得曹劉也書
而得鍾索也畫而得顧陸也為其能事未盡畢也噫此
未易道也
東坡雜帖
右坡臨懷素王右軍桓大司馬各一首雜詩二首桓字
元子今䟦尾稱黿子又云征譙縱時書皆誤也征譙縱
者劉裕此當是平李勢時書坡臨帖如隻雕並摶各有
摩天之勢此之自運尤覺不凢
東坡詞
坡書此黃州二詞行模大小絶似表忠觀碑遂無一筆
失度恐好事者若聖教之勒石也内百年強半来日苦
無多語人或憂之而公敭歴禁從節帥又十六年而後
殁四百年後乃為唐伯虎作䜟無情之能感有情也如
此
寄文與可絶句三十首
公此書不甚假腕力而遒婉秀媚有筆外意詩亦多清
麗可喜豈公以此君故瓣香洋州使君耶
蘇長公行草醉翁亭記
新鄭公家藏蘇書醉翁亭記今刻之石結法遒美氣韻
生動極有旭素屋漏痕意第不類蘇長公余見蘇行草
不少唯渴筆一二得似耳正書遂無毫髮且公此書既
不登石不應復用前䟦豈公没後有王逸老者居恒欲
出懷素上乃其筆耶或南渡諸公如陸務觀張温甫軰
覩瑯耶石刻戲書之耶又念三君不辨此妙境令人怳
怳䟦尾趙吴興小愞慢而疎不應稱宋及趙子固并沈
啓南吴原博䟦恐亦未為真耳區區不能隨人悲笑因
記於此以俟夫識者
山谷書狄梁公碑
昔人謂狄梁公事范文正公文之黃文節公書之為海
内三絶然文篇法既俳書勢亦傾側未足絶也黃正書
不足存有韻無體故也梁公復英王薦張相所稱潜授
五龍夾日以飛千載而後猶凜凜生色然史稱王及善
王方慶亦與諫復英王者柬之以梁公薦自益州拜洛
州再遷秋官後以姚崇薦入相世知姚著績開元不知
其薦張至二王愈泯泯矣余故附著之
山谷中興頌碑後詩
山谷中興頌碑後詩是論宗語俯仰感慨不忍再讀迫
急詰屈亦令人易厭書法翩翩有致惜摹搨久遂多失
真者余謂坡筆以老取妍谷筆以妍取老雖側卧小異
其品格固己相當䟦尾云惜不得秦少游妙墨劖之崖
石少游當亦善書爾時謫藤州故谷念之耶
山谷書東坡大江東去帖
銅將軍鐵著板唱大江東去固也然其詞跌宕感槩有
王處仲撾鼓意氣傍若無人魯直書莽莽亦足相發磊
塊時閱之以當阮公數斗酒
山谷七祖山詩
山谷登七祖山次周元翁韻詩其書本得意筆而為再
刻故且石頑而工拙所用峭側取老取媚意殆盡其僅
存者偃蹇桀驁之態耳詩亦頗自負得意語而類若為
拙工頑石所侵者何也人苦不自知何緣復寄王子駿
山谷書東坡卜筭子詞帖
缺月挂疎桐一帖山谷書蒼老欝怒大是竒筆坡此詞
亦佳第為宋儒解傅時事遂令面目可憎厭耳詞尾寂
寞沙洲冷一本作楓落吴江冷楓落是崔信餘詩語不
如此尾與篇指相應
食時五觀帖
涪翁食時五觀乃小乘經觕語耳然不可不時使何太
宰王侍中讀之筆法極輕弱而鮮餘味
涪翁雜帖
涪翁草書自作偈語一通又唐詩二首此公自謂得長
沙三昧一時亦翕然歸之其風韻態度誠翩翩濁世佳
公子也即無論結搆與素師手腕有剛柔之異識者自
得之
廬山高歌
歐陽公廬山高自謂出李杜上不滿識者一笑然其雄
勁豪放亦是公最合作詩也凡李杜長歌所以妙者有
竒語為之骨有麗語為之&KR1086;若十萬衆長驅而中無竒
正器甲不精麗何言師也山谷此書姿態猶存而鋒勢
都乏豈石頑工拙之故耶
蔡卞靈巖寺疏
米南宫謂卞得筆此書圓徤遒美有兼人之力而時以
已意參之盖有書筆無書學者要之不可以人廢也
蔡卞曹娥碑
蔡開府手腕極有力故行法多遒逸惜一二俗筆未盡
去爾此碑尤可玩也
米南宫天馬賦
庚午春馬生致米元章墨刻天馬賦筆勢雄強超逸真
有千金蹀躞過都歴塊之氣賦語則不受銜囓膝生秃
駒耳徐元玉後題一詩頗致代興意未敢盡許也
米南宫雜帖
元章三絶句又二紙神氣奕奕射人令覽者爽然
米元暉夫子廟記
米元暉書夫子廟記石刻在吴城中書亦秀穎可愛但
結法既不古又乏變態耳黃魯直贈之詩虎兒筆力能
扛鼎教字元暉繼阿章取羲之獻之故事書家不愧箕
裘者有大小鍾大小衞犬小王大小歐陽大小米惟小
米差弱耳
趙子昂帖
吾鄉人陶氏治地得藏石凢法帖十卷後二卷為姜堯
章盧柳南餘俱趙吴興孟頫書吴興畫蘭一本清絶楚
楚與王摩詰蕉雪同韻第國香零落不無楚畹之嘆耳
書蘭亭記幾遂逼真所不足者雌黃之表固未易言樂
志論盤谷序并數尺牘皆佳石既完好搨手亦精視真
本當十不夫一真可意也此帖為顧善夫所刻内千文
歸去来辭西銘各闕數行陶謁文太史書補之文固謝
曰莫易視吾不能為後人笑端人謂太史勝束先生補
亡遠彼宋康王之於吴傅朋非無此論但恨晚耳
趙子昂雜帖
子昂續書譜文賦精工之極如花月松風娟娟濯濯披
襟留連不能自已
左太冲詩於曹氏兄弟猶子昂于大令父子可謂逼真
第太冲詩末云振衣千仞岡濯足萬里流尚覺子昂手
腕間乏此大氣象
服食帖家弟初見之驚愕咋指謂吴興遂能造此妙境
既讀䟦尾知為臨右軍筆也相與愀然歎佛菩薩地分
不同若此
子昂大書不如小楷書不如行豐碑大碣螭首龜趺要
多非其至者須于閒窗散筆有意無意間求之耳赤壁
賦刻之江右王邸中間亦有金錯刀法雖瀟灑縱逸而
不乏矩度與蘇賦俱變體之佳者
趙吴興(佑聖觀記推官&KR0550;記)
佑聖觀記在杭州本觀推官&KR0550;在湖州郡齋俱趙吴興
書俱規摹李北海而&KR0550;記稍遒勁余至湖州訪墨妙亭
遺跡無一在者用此解饞耳
番君廟碑
番君廟碑者祀故長沙文王吴芮也芮以故番令不能
為秦死而從亂特以寬厚得物情能取國於虣項保爵
於猜劉歴數代而卒以善絶垂二千年而人祀之有加
不亦幸哉為元學士明善文趙承旨孟頫書皆暮年筆
故老勁而書尤可喜也
玄教宗傳碑
碑為集賢脩撰虞集撰學士承旨趙孟頫書盖叙真人
張留孫玄教之所由始自張聞詩而下及其徒陳義高
凡八人皆贈真人留孫位已至開府而其孫吴全節亦
階特進元之名器濫觴至此哉且虞公脩撰集賢而留
孫實知院事其文與書雖美不足論也
虞文靖垂虹橋記
文靖此帖儼雅中有餘意不失中古衣冠可重也
重建廬山東林禪寺記
右記為奎章閣侍書學士虞公集撰及書所志寺顛末
頗詳而書亦圓婉可愛特少遒耳余嘗過東林歎其日
就荒落為之憮然盖元時賦斂薄江淮間有餘力得以從
事小果今自貴璫外無能繼之者矣非盡其教之衰然也
孫真人碑
孫真人德彧碑鄧集賢文原撰趙承旨孟頫書德彧即
書重陽真人碑者也承旨此書不甚取骨而姿韻溢出
於波拂間盖能用大令指於北海腕者也
王重陽碑
右碑為金密國公璹撰至元而道流李道謙書之亦遒
偉有法按重陽名喆初業儒不成去業武不就偶以遇
異人得度遂為全真教祖張大其說而行之者皆其徒
丘處機力也其說頗類禪而稍麤獨可以破服金石事
鉛汞之誤人與符籙之怪誕而其徒不盡爾也重陽所
為說未嘗引鍾吕而元世以正陽純陽追稱之盖亦處
機意所謂張大其說而行之者歟
馬丹陽碑
丹陽真人初名從義後名鈺重陽上足也其所云心不
馳則性定形不勞則精全神不擾則丹結然後滅情於
虚寧神於極亦是第所謂丹與極者何物也丹陽初有
家為重陽所導至再三乃棄之與其妻孫各行化得道
碑為元學士王利用撰而道流孫德彧書文頗詳腴而
書尤勁有魯公遺意
王重陽仙跡記
重陽仙跡記金翰林脩撰劉祖謙撰而姚牧庵璲至元
世祖朝以安西文學為書書法全學宋文貞碑比之孫
李不作墨猪氣而文亦能略去幻化語稍藴藉不為其
徒張帘也重陽得無師智近六祖而懸䜟若誌公蹤跡
又似萬回真異人哉
雪菴茶榜
元僧漙光書茶榜其辭紫方袍底語耳不得禪悅真味
書法風骨頗遒勁略具顔柳及眉山豫章結法惜胸中
無卍字骨令天趣流動筆端結習未忘超洒不足所書
官學士後贈司徒唐不空三藏且爾元俗無足怪也
杜待制書清真觀碑
右趙承旨郡學碑杜待制清真觀碑各一通併為一帙
杜規摹趙遂無一筆失度政猶羊敬元之於小王耳邇
来文待詔擅名吳下紛紛奴書令人厭開眼丈夫寧為
鷄口無為牛後惜哉
明宋璲書千文
仲珩此書頗得晉唐人筆意圓熟流便有弄丸運斤之
勢唯結法小疎耳嘗見方遜志評其草云如天驥行中
原一日千里起澗度險不動氣力初以遜志為太史公
故未免曲筆覽而信其非妄也
俞紫芝四體千文
俞和元末人紫芝其别號也刻意吴興頗稱優孟此四
體尤精然不免露本色耳宋俞秀老號紫芝此君亦號
紫芝吾友俞允文絶不稱號近刻一私印亦曰紫芝三
君子皆俞姓皆善書亦大竒事也
宋克前後出塞詩
宋克書此詩及後一帖皆合作者其精巧更勝古章法
乃所以為終不及耳
七姬帖
七姬誌銘為尋陽張羽撰東吴宋克書文既近古而書
復典雅有元常遺意足稱二絶第其事大竒而不情楊
用脩䟦可謂得其隠真漢廷老吏也
枝山十九首帖
京兆此書清圓秀媚而風骨不乏在大令下李懷琳孫
過庭上十九首是千載之標公書亦一時之英可謂合
作真蹟在休承所近聞以桂玉故鬻之徽人便是明妃
嫁呼韓可嘆可嘆
祝書唐初諸君子帖
祝此䟦為刻禇登善書者祝䟦已入石而登善摹本在
許元復處未及授刻為恨筆法清婉貴麗如顧家婦而
不乏林下風氣置之武德貞觀間誰能辨也
祝京兆味泉賦帖
此書二十行外隸分溢出古雅有餘雖大得蘭臺道因
筆不作寒儉態若鉤剔之際少加含蓄便是大家
祝書王文恪公墓誌銘
此書方於晉而不疎圓於歐而不局開卷時古雅之氣
照人眉睫間是祝金石中第一手
祝書毛中丞夫人墓誌銘
此書視王文恪志銘運筆小圓形差扁古雅亦相亞也
祝京兆六體帖
韓淮隂自謂用兵多多益善此帖近之唯學素師腕差
弱耳
君子亭記
陽明先生謫龍場用王猷張廌例為亭竹間而手書記
於壁後人為摹刻之先生是時心未忘所能以故其書
與辭皆工而差可讀也
王新建紀功碑
新建既俘宸濠獻之歸待命於南昌而勒者也結語嘉
靖我邦國盖踰年而世廟自楚藩入繼大統改元嘉靖
帝王固自有徵哉
華氏義田記
華從龍先生此舉是范氏家法應德此記宋文之有致
者徵仲此書漢隸之有鋒者聊為存之
豐考功筆訣
豐考功筆訣一册故鄞人豐道生所著道生初名坊以
罪竄易今名皆采古八法精語而時時傅以已意其最
所宗事者右軍耳兼享魏晉而旁及唐人至宋元及近
代則齒牙餘剔耳其書自古鐘鼎籀篆及小楷行草凡
十餘種種各有法而以筆滯故不能無利鈍吾所謂豐
氏有書學而無書才者此亦一徵也
弇州四部稿卷一百三十六
