弇州續稿卷一百十
眀王世貞撰
文部
墓誌銘
泰興令雅山吕君墓誌銘
吕君十七而為諸生進補國子上舍三十七而鄉試為
第七人困公車者久之五十九而得泰興令甫三月移
疾歸吕君之歸未嘗一日而忘過我客亦時時稱吕君
顧余方掩關不能從事酧酢而又八年則吕君病矣謂
其從子元學壻李衷純曰幸及我之未死而得瑯琊君
志銘我欲生見之於是屬其姻郭大夫紀其行甫就而
吕君不起矣臨絶猶手二子而曰必瑯琊君志銘而後
我瞑夫馮太史者良史也謁瑯琊君必以太史狀於是
太史為吕君狀且紹二子先而申君之治命太史與大
夫皆余友也不敢以不文辭按狀吕之先為岳牧著姓
後居大梁至宋建康中而有維祖者得官杭之崇德尉
大梁為金尉以妻子老崇德遂稱其邑人凢十二傳而
君之父相官至沔陽州判官沔陽公有子三長曰山西
行太僕寺丞煥季曰淮國儀賓熯君其仲也諱炯字心
文地有雅山署以見志生而眀穎至性過人於書無所
不窺習然以文過竒故多不錄而其遊太學則為祭酒
吕先生柟司業童先生承敘所賞識迨策名褎然前列
縉紳好稱說之矣始吕世世什一累息而沔陽公稍用
本富其盛至傾邑然性嚴重不能折節官府邑中倭倉
卒僅以身免倭既去議城城則沔陽公當版築十六而
他侮麕至非君之策名則立糜矣然君能忍訽練事豪
有浸沔陽公槖而弗應者君宛曲譬解卒弗應乃割私
槖隂遺之又有里貴人居間賂亦出自私槖前後積數
千金皆以解沔陽公之禍沔陽公之禍解而不知其所
繇也久始稍得之至疾革就書家老俾伯氏叔氏各以
千金償君家老尚怪謂此不足當半償而君竟棄弗顧
曰舍人子瞶瞶妄聞我何所捐槖太僕君長於君十餘
歲君父事之家政壹聽焉至於把門戶扞外侮則一切
自任不以煩太僕君太僕君老且死顧其耄嫗襁兒曰
吾生賴吾弟死復累吾弟奈何君雨泣而對曰必不兄
負也自是旦夕朝其丘嫂益共謹拊循襁兒踰於已里
有欺兒弱而搆之者君極力屏衛得免兒後名元啟居
恒謂人微吾仲父何以能至此儀賓君以尚翁主故留
滯楚之子元學先歸猶在稚君喜而誨養之以至成長
今廩於博士庠有聲所以語人如元啟儀賓君一得予
長告還君迎謂之吾失一兄得一弟差不至煢然杯酒
盤飡朝夕融融靡間也沔陽君夫婦之棄君時尚未舉
孫君憂之甚奔走相地偃蹇十餘塋始得吉葬而元學
生已元啟生最後元學之同父弟元肇又生君大樂之
曰先公之系振振矣即有子何必我而其喪二親以過
毁且用相地勞成癖疾凢五試公車或中道返或弗克
入始慨然曰去死無幾矣終不忍以儒冠見先人地下
其為泰興泰興漁鹽邑也民以舟檝故易為盜君至則
首捕治一二大猾刑簡而政精其民悅服之守以上有
難獄輒問吕令云何喜事者欲徙運道自常之孟凟過
江徑泰興取楊子橋而出所費以巨萬計君執不可曰
運故道在也亡故而廢之而更置焉如大農金錢何議
乃止當是時淮以南方倚吕君重而君素宦薄且有婦
沈孺人變上書移疾歸兩臺監司公移數十止君不得
士民強留君以數萬計君從問道驅得免令署供張直
百金君悉籍以屬吏曰為我謝後令毋更煩民也邑父
老謳思君不置歲時走六百里問遺以為恒人或謂泰
興令豈有所不足耶材不任耶不稱上官意耶君笑曰
否否人故自有志且我偶倦遊耳因賦詩五章識者以
擬元亮歸去來辭云去舍不數武有園曰友芳志兄弟也
亭池卉木嘉篠暎帶之樓曰瞻雲志思父也中置法書
名畫敦鼎之属日宴坐焚香誦老易離騷羣從戚執過
之或四遠文士納履請謁則延之花下割鮮釀醇佐以
清言間發酧唱竟日夕不倦時一呼刀詣西郭外所謂
五柳庄者擷露蔬剥筍蕨網遊鯉射浴鳬酒酣岸幘高
歌起舞顧影而笑曰吾不敢望五柳主人小饒酒資耳
君風神瀟洒美鬚眉秀目少時頗任俠裘馬&KR0591;從有遊
閒公子之富與名晩節盡洗去之獨其好施予益甚尤
急諸子姓兄弟間有一時殁燕中者悉為棺殮傳致其
喪歸又厚䘏其孤有謁選而得鎮遠倉使者以文憑質
金脱他罪不能之任君為贖而遣之滿考貧不能返君
使人囊金而返之仲娣負官賦積百金以一稚繫獄其
得出亦君所償也自君之為施不已而宗䣊姻戚執友
以至閭左人人飽濡潤無失職者顧君帑則益空或迫
有所應不能亡假貸於富人諸負君劵以千計君負亦
如之恒自計我不忍負人又不忍責人負當奈何會婦
沈卒沈故沈敏仁厚顧君善施沈善積其遺貲頗裕君
悉以解負其所存劵即弗盡折亦弗問也以故君卒而
邑之人亡不罷市痛哭者要不特門以内然耳君既名
高為人所慕悦大吏至越者又多生平親交君自匿不
相聞徐司馬拭撫浙不能得君一紙逾重之且代去旌君
門曰孝友敦義邑令陳某者欲寬一氓罪曰為我齎百
金博吕先生數行君曰數行易耳如關說名無可洗令
有死者郡下邑丞調棺君得美材應之郡俾丞以公贖
五十金酧君直丞匿未予尋罷官去人謂君不可取償
乎君曰殮死令資生丞等耳杭守方某驟卒以廉故不
克葬君倡諸縉紳裒金走其家經紀之義聲隆隆官中
然至長賦踐更諸役不欲小異齊民嘗損田百餘畆以
贍當賦者至有調發必身任其重曰吾居其輕重將誰
屬邑門堰隳堪輿家以不利學官弟子議復之君率百
金以倡堰復而科第相望矣君嘗汎寶應湖颶作羣舟
多没君盡出其裝募小舟分援之所全活甚衆而不以
姓名語人一士人宦留都欲私其妾子&KR2250;使所親僕寓
五百金於君亡何士人死僕來報君幸無知者請中分
之君怒不聽召士人諸子均授焉有倉使負官儲若干
將鬻其女君為讐其負女得不鬻小胥張相以孝聞病
困燕中君呼醫活之與俱歸衣食之終身君與沔陽俞
通判通家通判死長子亦死君捐金養其寡妻又為其
季子還虚稅脫身狴犴中素名能知人日者方大立以
其術干君異其貌稍與之語知其能文勉之使歸蘭溪
今補諸生有聲君年僅六十有七亡子其終為君子者
即元肇也君之大樂之乃若䜟云女四適太學生許天
錫邑諸生徐國賢太樂生徐元眀季即諸生衷純余所
見者也少年負竒才高行君能詩善書詩出入王岑諸
家書得趙吴興遺意所著有道德經解山林漫言秇苑
瑣言友芳園雜詠素心居集蔵於家誌曰吕君所自言
人各有志信然哉以吕君之輕去泰興令其銳果殆隃
於彭澤彭澤貧而樂吕君富而好禮則志以遇殊也彭
澤之為樂乃自躬耕食力之外一飲一衣亦所資於人
而吕君之所謂好禮則雖一飲一衣亦與世人共之夫
吕君之所不逮彭澤者貧耳其行隂德多矣乃壽不至
中澤不衍後天之所報之者抑何薄哉太史公而在固
當為之欷歔慨歎無已也雖然士為善以自快而已
銘曰近俠而儒薄吏而循為施不已以終其身不蘄報
天不責名人飲酒賦詩達生任真身綴下士名齊逸民古
亦有之而君豈其倫也耶
鶴洲黃處士配王孺人墓誌銘
嘉靖丙戌錢塘黃處士某之婦王氏卒眀年其子諸生
汝亨杖苴秉謁入拜而泣曰母死矣而汝亨不肖無可
以為母者筴獨有得公之一言以不朽地下耳余謝不
敏且無故則不敢言以生者之無故則不肖誦公之書
十載所矣公幸而惠之言母死可瞑也即不惠之言不
肖且死與母俱不瞑也其紹胡君廷試復為之從臾甚
力余亦心憫之汝亨乃出一編謂余此所以志也既盡
讀其辭曰麗而剴可受志矣志曰孺人亦錢塘人也父
曰古塘君某博學能古文詞亡子而孺人其最少女處
士之父曰逸山君某賈而儒以貲傾里中而有六子亦
獨處士少又俱才各能得兩家父母心而孺人又能佐
其父紓家難父器愛之難其配逸山君聞而為處士委禽
焉既入門則逸山君之賈日挫諸子長者皆徙箸去獨
孺人與處士奉逸山君夫婦而會古塘君捐館婦李嫠
處他女家無問供者孺人迎與俱處士念父賈已矣當
以儒術顯而力不足既補邑諸生則教授傍邑子藉其
資孺人獨身治饘粥晨興以奉尊嫜退而共母李靡不
自愉快也屬歲侵度所儲粟不給則貳其饔而身當其
半菽逸山君竊怪之以間伺孺人食試為食不下咽乃
歎曰吾幾失吾孝婦處士所齎遺弟子資繼之稍稍不
乏矣而會嫜性病熱羸甚孺人私性以人肉可療羸密
刲右股而雜糜進之弗覺也已處士覩其衵衣血察知
狀大歎咤曰奈何先我使我不得盡心於母已而某竟
不起處士慟哭不欲生孺人之哀可知也然懼處士之
遂不欲生也起而撫之曰知君不忍死者第獨能忍於
生者耶於是俱起勉治姑喪而益精心奉逸山君有子
汝高僅七歲使之侍寢處務以寬逸山君意既老病寖
劇孺人與處士晝夜襲服而侍湯藥處士間迎醫禱孺人
即代之掖卧起逸山君意難之孺人跪謝曰大人憊至
此而暇嫌之論哉已而逸山君復不起孺人與處士毁
瘠如失姑時所以治祭葬皆獲如禮尋倭事起焚燒里
居三徙而孺人以強力自支其養母李不怠久之李復
以老夀死孺人奉而合之古塘君兆始逸山君病而謂
人賴吾婦吾忘老鰥母李病亦謂人吾賴吾女吾忘老
寡人亦謂君若無他子及婦耶何以獨子少子與婦謂
母李無他女耶何以獨女少女與壻孺人如弗聞也泣
與處士曰不幸姑逝吾舅亦逝吾母又逝然吾夫婦得
一效全力於所生者足矣何至與諸伯子及諸姊程功
處士曰善微夫人之言吾敢有德色始孺人以勞毁故
得目疾迫暝則眊眊焉不察物已而忽眀識者以為誠
感也處士數試不利遂棄諸生孺人輒嚴課其子讀而
亟寬處士曰婦少讀書賢聖人如孔孟尚不遇以老且
今天下寧屈若一人也而汝高為諸生負儁聲自詭芥
拾科第矣而得弱疾嘔血以死其婦范亦前死孺人乃
大悲泣曰吾所不獲志於夫子者以望若而若乃爾耶
天乎於是汝亨弱有文矣少所授孝經論語大小學孟
氏諸書皆依孺人點讀孺人恒謂汝亨父兄之所未竟
者悉属兒亦不易哉汝亨自奮勵補博士弟子每試輒
冠其儕冀一為驚人之鳴而孺人病矣當其易簀時執
處士手召諸子婦女孫膝前人人為好語慰訣且戒勿
慟哭慟哭徒亂人意已而命所善比丘尼跌坐作偈示
之則䓤嶺中不落草句也尋合掌誦如來號使尼皆誦
經右脇安詳而逝蓋茹齋素禪觀者二十年以故盡洗
散亂恐怖而超入忍地如此汝亨又稱孺人篤厚倫理
處士之叔兄死其父亦死取其孤撫之以至成立有家
室不知其非處士子也女字沈九齡九齡亦孤稚也撫
之壯而後歸女且曰吾不忍名而贅也他族戚里婦女
非子而母孺人者可屈指數嗚呼藉令處士君富幾得
及汝亨之貴而行其德可勝紀哉是故汝亨悲而有餘
痛也是宜銘
銘曰以一孱婦身而遘尊卑之變者若而曹然皆毋失
其為親何逝者之幸而生者之不辰啟手告盡翛然返
真然後知其所以禦變者有定力而所遘者皆往因嗚
呼婦其名而丈夫其人者耶
處士銅山張翁墓志銘
張翁之葬龍溪邑北青山也蓋時猶稱處士云而其後
七年翁之季子惟方以進士教授吾郡間謁余慨然而
歎謂其先人之行不能出閭里然堅直自遂有古烈俠
風而其要實歸於長者以故數履蹈艱險卒坦然而開
九袠以終且有諸兄及不肖為之後然不肖竟未有以
為先人不朽地也余憫而許之乃具事狀以墓中之辭
請君之狀略曰翁諱治字榮平銅山其别號也張之先
世為龍溪人大王父曰均仁均仁之第五子宜茂宜茂
之第三子秉華是為履垣公娶於阮有五子而仲為翁
自均仁公來貲產以漸拓而子姓亦益繁然好為長者
至履垣公漸旁落公生而磊砢英邁讀孝經大學即能
通曉大義多涉獵典籍手錄其賢不肖者以自警勉稍
長念其家食貧而伯氏弱不能操家秉慨然曰已矣誰與
資吾學者且如我父母朝夕何強自力佐伯氏而撫諸
弟俾成立然自是不竟學會履坦公與阮先後以忭養
終翁素精堪輿家言竭貲力歸公於同古杉仔嶺而阮
則冠頂蜈蚣穴詫曰吾卜而再得吉壤後必有興者復
創二第其一同古社與伯氏共之其一立家廟諸弟之
所同處也翁負氣䇄䇄不肯為里豪下諸生有貸翁百
金而負勢不欲償者意翁孱不敵也翁訟於邑不勝訟
於郡不勝衆或撼翁何自苦乃爾翁不顧走之監司訟
而勝矣顧割所償以為諸生路資曰吾豈有憾於若哉
吾自取吾平耳嘗市巨室隙地而良有欲得之者翁故
懽也冐巨室之姓以贖翁怒曰若亦舞我耶以若市則
可以巨室贖則不可凡再訟於官卒弗與既而置酒好
與之不恡也當創第時諸生某某有搆其違式者尋白
翁與酒會酣好無間或謂翁是不嘗齮齕汝耶翁笑曰
彼齮齕我固妄我而效彼則亦彼也翁以有中外搆故
奔走聽理者五年不責佃租者三年歸集其佃人語曰
乘吾之危而匿吾稅若不得稱良寬若於三載而迫之
一旦吾亦不得稱仁今貸若若去我他佃矣翁性闊逹
多智權子母因時為息徒手致千金而能以義散之居
恒賑貧苦繕橋道焚貧人責劵所為德非一而不自矜
伐性勤甚即寸晷不容逸以為此窳惰漸也晩節遘倭警
出入鋒刃者五六歲卒以其身與家免後至七十八乃
得應詔為夀官有冠服而惟方應選貢遂薦順天里有
黠者援三十年廢產以其家衆據橋塹地而逼翁翁攝
子弟姑避之曰吾少孱故不受舞今足以逞矣受舞不
孱矣於是鄉月旦益歸翁郡舉鄉飲以翁為上僎翁生
於弘治癸丑卒於萬歷丁亥享年八十又七元配阮前
卒有子二惟正娶李惟脩仕為常山尉娶黃女四適黃
元科黃大祐蔡一俊蔡賢繼配曹有子四惟毅邑諸生
娶洪惟方自教授入為國子博士娶曾惟藻娶韓惟渾
娶盧女三適潘榮貴李惠襲謝朝賓孫男九一統娶黃
一純娶林一絅邑諸生一繽娶蕭一韓一䕫一致一敘
一熊孫女三曾孫男十二女十㛰嫁多名族志曰世所
美言夀考令終多賢孫子至張翁備矣彼魯朱家郭翁
伯之流其謙退不争務行其德視翁若過之然要以為
名使耳所謂隂賊發於心而徵於睚眦如故也是故身
挫家析而聲施不克終若張翁者有一於是乎孔子不
云乎棖也慾焉得剛翁唯不慾故其剛長獲伸而人不
怨夫豈惟不怨天且益之矣是宜銘
銘曰剛而無虐直而温張翁所以永存而博士用之以
教胄子者亦其遺軌耶
奉政大夫同知南寧府事蓮峯陳公暨配趙宜人
墓志銘
故致仕南寧同守陳公以嘉靖己酉卒於家前是丁未
其偶趙宜人卒而至其年合葬於小捷山之原故少詹
事黃文裕公佐采進士王鳳翎之狀而表其事於墓矣
而窆石未有誌若銘蓋三十八年於今而公之冡孫德
基再為吾郡同守一日過余弇中而請曰事固不可知
以王父之為長者而其葬也僅有表而不得志若銘以
慰其幽然遲之三十八年而幸得遇足下足下能有意
乎則王父死且不朽余故信黃文裕公言之核而賢德
基據而志之志曰公諱志敬字一之蓮峯其别號也其
先自贛徙南雄之保昌宋有朝奉郎常者宦於廣州遂
即屬邑之東莞家焉累傳而至公之大父珪嘗輸粟助
縣官賜勇爵父縉少為邑諸生弗克仕凡有子五人公
其季也幼而惇敏不肯從羣兒嬉稍長通經術補博士
弟子令有陳寧者試公文而竒之寘賓館使二子從公
抗顔不少假於令事毋所與久之領其省薦兩上公車
皆報罷卒業太學連喪其父母持喪哀毁骨立時人稱
之最後復上公車抵清河閘而同試者里人林載陽中
漕卒狙擊以死公曰林君去家萬里卒死於外非我誰
為白冤狀治後事者謝諸同試生行矣吾獨留為上書
監司守令抵漕卒法調林君棺殮使艗首南而後發至
則不及試矣公亦倦於其業乃就銓選得倅潯州以行
一時義聲籍籍故少保方公獻夫為吏部郎贈公詩見
意焉公於職專治賦乃創為規條白於上官行之不擾
而辦遂以材舉連攝平南脩城貴縣三令事所至有聲
實見旌禮時議汰冗員公當在汰格而銓部才之改倅
南寧所專治亦賦公理之如潯也而田州之役起始田
土帥岑猛驁而虐數鈔略隣郡總督姚公鏌奏討之大
衆聚南寧者數十萬咸責餉公公從容為經理無乏興
師進猛走死而其黨盧蘇王受者分糺其餘衆以叛勢
張甚時武緣為兵衝督府議守者曰所見惟王倅材他
皆弗如也遂檄公與参將張經都指揮施震守之公至
治戰守具甫畢而王受果悉其衆距城三十里而軍鼔
譟聲動地經震懼不敵相顧曰姑攝戍而避焉可也公
拔劍指天曰不謂公等憊至此張睢陽何人哉謂武緣
吾死地也或計且以牛酒犒受緩辭止之便公復怒曰
牛酒不以犒師而以犒賊何也於私計便於天朝辱授
甲立睥睨間指顧方略士爭自奮於是經震稍恃以強
賊諜得狀逡遁去矣公自以勞進同守而新建伯王公
守仁來代鏌意以二小醜可不煩兵而下召公幕府受
計俾往諭之賊見公往懾曰是故守武緣使我望若金
湯者也遂請降新建伯大悦尋移師掩入寨公以武緣
之一旅從所部獲級獨八十餘新建伯疏擬公為按察
僉事兵備左江會病解任且卒遂格不行而林司馬來
代新建伯會討忠江二州叛酋公復以思恩兵從破擒
之州人猶洶洶公為經略請遷衛周安以控其要築城
墾田次第撫循稍稍定矣然公絶不自言功賞亦不及
而竟以老自解去林司馬曲留公不得則極意揄揚公
美給符傳以行公之在南寧也有太平司理藺宗遠者
以瘴死而柩過之已而其孤死其家人亦死獨二孀在
流落者數年而公倡其僚悉槖而資使還歸關中關中
人劉正郎仕以諫戍南寧泣曰吾不憂死矣為文紀其
事甚詳公歸不復及公家事觴咏自適而已而至篤老
乃念其鄉鹽課之重困民援甲令言於朝被格具草且
復上而以病不起矣得夀七十有二趙宜人者宋宗室
後也温嫕閑婦規尤勤女紅其治生劫劫逹乙夜猶未
休以故能佐公廉公得寡内顧憂其卒之年則六十七
也有子三廷對娶於鄧繼蔡廷頌出繼於從弟先卒廷
封娶林繼彭女六人孫男四履復益都履即德基隆慶
辛未進士也孫女七曾孫男七燕毛燕喜燕賦燕式燕
謀燕規燕臣孫女五公卒久之而學使者鍾繼英採士
民議祀於南寧之名宦祠嗟乎公以一孱書生晩際而
當末位乃能出其緒而建屏翰之績此必有大過人者
而竟不獲越五品使之返初服以老死格之不足以得
天下士如此哉然公竟不名功翛然而去之抑何恬曠
自快也夫其先友而從試事誼也損槖而濟數喪仁也
損身以完危城忠也雖古特立獨行之士有不能及者
宜黃文裕之津津乎其稱之也德基婁治郡邑大較用
公遺意而聲過之然不以政繁而廢忘王父之不朽於
三十八年後可不謂孝哉是宜銘
銘曰是惟公與其室之蛻土厚而良鬱鬱生氣以與德
嫓用克昌厥嗣
月潭和尚塔銘
萬歷丙戌冬十月廿又六日月潭和尚示寂於吾州觀
音庵之右室越四日為十一月朔茶毗於州之北郭歸
骨於室前方丈地為甎塔以蔵之從其教也和尚姓楊
氏以成化甲午生弘治已酉從師圓省祝髮五臺山嘉
靖戊寅始受具足戒周行天下殆半於蜀卭僰山中最
久隆慶辛未杖錫吾州吾與弟懋築室居之凢七十年
而後厭世緣俗夀百一十三僧臘九十八和尚以不欺
為本以無住為宗以彌陀為父以釋迦為師以淨土為
皈地以無為為法事不談禪不䜿義不沾講席無寒而
已不備三衣無饑而已不強中食既得疾水飲者五日
絶水者二日至夜分乃呼浴浴畢使僧雛誦無量夀佛
經傾聽既終奄然而化晨大霧頃之開霽朔之晨復大
霧頃之復開霽緇素會送及觀者盈萬人咸合掌咨歎
以為得未曾有世貞乃即塔刊石為銘
銘曰以緣而成以緣而住百十三年始以緣去同受生
者得忉利天備享天樂亦踰百年雖則百年彼稱一夕
或天或人其等過隙乃知夀者於我無涉無苦無樂非
福非業以銘師塔師了不知我義坐隳銘亦何為
弇州續稿卷一百十
