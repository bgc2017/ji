弇州續稿卷一百九十八
明王世貞撰
文部
書牘
荅吳明卿
在金陵接足下書劇稱道友王君得參同悟真之妙且
云欲儼然臨之及抵家而來教復云云知足下之傾倒
於王至矣弟素不解度世家言自奉曇陽仙師法誨始
謂天地大矣神仙於其中亦一事之小涉竒者要當有
之於是頗亦好焉而十年以來所接見卓然稱名家者
亡慮數十若小道傍門却微微有所證而無益於大道
然其道逾大則愈無實其說逾玄則愈無效其貶剥愈
精則其受擿者愈幻𦕈而不可詰蘇長公猪龍肉之辨
政謂此也邇年道人灾朱青霞死葉仙死任少海死皆
了無竒獨閻希言死而無疾且不腐雲仙中尉雖未死
兩目盲矣去死何幾且仙師以弟與元馭世緣尚未斷
故不示以大道恐生泄慢弟至來春决懇乞骸骨歸歸
則王君當過我與噱語而别亦未敢便伸外護之諾也
弟以六月二日滿四日出金陵十二日抵淮而有新命
即移銓部以先大司馬及先太夫人之誥命請而脫身
歸矣所以不亟乞骸骨而至來春者以上恩重不擬遽
負之殘歲或亦有所為故也邇者九卿兩疏皆弟具草
雖俱留中而後一疏上似小有所悟今附去欲足下知
我之不徒出也王行父集得足下一序便足不朽復何
俟狗尾之續乎且其文穠厚深至感恩知己俱有之僕
或不能然也刻手聞已有之若善書者即為作數行從
章仲玉覓之初歸感暑河魚之疾頗䜪不復能手具草
不一
又
麻城之价往有一書及薄物附報計當已徹記室不揣
兹有懇亡弟太常敬美之歿忽踰期矣弟梓其詩甫畢
工而從子駰騄輩繼梓其文合之得六十餘卷念此子
甫成進士而遘先君子之大故於幽憂荼苦之餘強自
力為詩嘗以薦之于鱗于鱗大賞異之稱為小美自是
始自愛益工諸體而傍及古文序記志傳之類垂三十
而大就辱足下及徐子與汪伯玉咸見收為友其後宦
日益通遊道日益廣與不佞忝有二王之目敬美業復
工行楷其乞文而以書偕請者戶屨恒滿不似乃兄之
䛕墓而已也所心儀雖于鱗然與之同調而異裁若用
事寫致似小勝之蓋七言近體為最矣古文辭尤長於
記記尤長於遊誄贊則彬彬焉臨歿治命以風素氣誼
托元馭相國名其藏伯玉碑其壠趙汝師司成别為之
傳而集叙則奉懇足下以足下方握千古文柄能使一
言之華衮殆無足下若也唯弟深以為然故使駰騄等
潔先篚之遺幣而具集與弟所草狀以請唯惠然而授
之叙死者不朽死者之子孫亦不朽弟抵家忽忽踰一
月為讞審事迫擬仲秋之抄履任承欲南走金陵相訪
木落之候江山盡出即苦旱饑有薄俸可博長干酤不
從兒輩乞殘瀝也服食求神仙多為藥所誤吟嘯適意
以竟天年相與共勉之不一
又
凡三得老兄書皆為王君而最後其人來矣其所談是
張紫陽薛道賢之遺緒而於陳上陽之說頗熟是弟初
入靖所聞者不知其幾矣蓋其理實有其事亦實有而
行之甚難故多變其辭而有借紫陽之說更駁紫陽者
以為身中自有龍虎自有鉛汞黃庭所稱真人在已莫
問隣是已然弟以為此就先天之未琢者而言若先天
既琢不能不取之西隣苐此法不得真師口訣親指畢
竟亦影響而已蓋行之敗名次敗家最後敗身吾輩既
忝衿裾無故聚羣少女而與道人塵聚必敗名聚羣少
女必豐其食用築大厦居之環以高垣閉以重門費且
不貲必敗家築基不固臨敵不審即紫陽亦知其危矣
行之而不得流而為三峰採戰必敗身是故先師所以
致懇於黃白男女之戒也此君面少神氣似無所得骨
相甚凢似無所成而以大言蓋頭小有不合則悻然作
色不謙虛不沈静似無可受鍜鍊處兄但少讀丹書少
接方士故輕為所動耳弟則不能也拙詩奉酧具别紙
不一
又
弟以八月廿六日至金陵卒卒酬應兼有讞囚發疏及
作都下書甫一月擬小息肩而南牀之白簡下矣其意
以弟違例考滿銓部違例見許俱屬欺罔不知弟之始
移咨乃以侍郎係遷官之俸非調官之俸且以薦起非
由調除為問而吏部回咨則直引例内有偶遭詿誤無
玷公評者不據此例為荅且謬加飾許而弟始成行俱
未嘗有毫髮欺罔也計兹時部已覆寢但弟不得不一
辯明因而乞骸骨耳物忌太盛亦戒多取弟半歲間一
子登第一子廕錄身忝八坐贈及尊慈取亦多矣盛亦
過矣知止知足我猶龍公之訓前者欲遂堅卧又恐非
人臣之節故勉強來此擬獻歲即請告然已晚矣計唯
有一歸而已吳劉二子人來得兄數行則從子所遣求
亡弟文集序人尚未達蓋中途為盜所憎重遣之故遲
耳王生所學陳上陽之長語於事實有而於勢極難慎
之慎之吳子欲求二婦墓表本非體念其意故應之此
子狀甚古苐鉤棘牽纏太甚于鱗之所以不甚快人意
者也左馬先秦有是乎哉餘不一
又
猶子之奴相歸得手教及亡弟之集序已成誦之不覺
悲感叢來覆涕至襟足下文章家董狐也亡弟之華衮
重矣前一日而伯玉之墓碑至次日足下文亦至乃信
范張元白生死之交故不誣也奴相言足下膚甚腴神
甚王方治第太守衙齋右可以無擊柝矣而數里之外
湖莊為盜窺喪其資斧僮僕乃聞盜公然搆訟此何說也
弟奏三載績自奉上新例得部咨而後發橫罹猘口雖
事例已大明然復何心請金陵米已决歸計矣故園未
蕪此身尚在何所不可獨不能從王羽人演石杏林陳
上陽伎倆兄言弟惡其簡傲不深探其精微則誤矣但
望兄與之並駕翺翔雲路弟亦不能順風而拜稱天師
也張子文光便附候此子文雖未成就却自汗血脈脈
髆孔中出其抵掌談笑一一類足下雖優孟不過也一笑
荅邢知吾
昨者從陸成叔便僅一通候起居并附所聞此不足溷
高聽乃猶置之臆膆間耶猘口狺狺只以夷陵君一事
相累其他粧飾之辭所謂本無此事但圖對偶親切者
何足道也寄來新詩宛宛有情致俊而且麗自足名家
公所示北人難雅語而寡叶聲自詭差長大都已得之
誠不願公為敖辟驕志之齊風也唯寓思稍加研深耳
大小文尤更古雅冷語散辭出入東西京間採世說讀
之令人心折僕所以差能赤幟一方者政為能舍吳裝
耳公能不為北所束何所不佳胡元瑞詩藪亦見否其
採可謂博而持論可謂精尚不免有偏枯處公宜一覓
之亡弟已矣近為梓其遺詩文將五十卷尚未成成則
當寄覽也拙草行狀附去公能不斳一些誄否僕比健
飲噉精神差勝去年但思恬澹五尺地邈若胡秦上疏
再乞骸不可得近與南楊太宰感時事之不佳累欷長
歎者累日太宰合九卿極論之而僕具草太宰若得罪
僕請附同日可以成歸不然未免褦襶北上還當奉叩
高齋一晤即掩關故里矣雖建業水亦不復飲也所諭
覓山師張姓者用石多而天趣少又善索工直無錫吳
老之子却佳公若遣一介來當為致之陸成叔故有才
情而多口過又好作青樓記室是以饒蠅點終自飛鳥
依人俞仲蔚肓子死血胤絶矣可憐可憐適右手腕間
一瘡不能手書亮之亮之
俞華麓
昨者草次以莆田尉從曾孫養志徼惠於門下則辱門
下拂拭之得免第下中矣乃復厪教幣遠存啟椷讀之
十年契闊宛然在目使人南望興懷僕老矣匹夫之節
不固靦顔小草苟冐一遷自失家弟來形影相吊年逼
桑榆意趣索莫八坐謬遷一息叨第自世法視之若可
以補貼老境如白香山所云者要之真嚼蠟耳公盛年
膴宦聲實並鬯為世名臣勉旃自愛承欲得手筆以報
得無汙繭乎知不以换羊恐不免覆醬瓿也一笑
荅鄒孚如
僕以九月四日發金陵十二日抵淮而有叨轉之命蓋
皆賴太宰及諸曹賢之力得免於盛暑竭蹷道路褦襶
京輦且於報政恩澤不廢亦云幸矣歸哭亡弟撫孤嫠
病婦在床僕夫告歲忽忽無復生趣大審期迫強之留
省僅二十日而有審疏便匆匆作數語投郵中亦不自
憶其為何也獨記得尚能問鄒爾瞻司勛未補之故蓋
一日而得邸報司勲補矣至暮而兩蒼頭使至篚實盈
庭啟函則為赤牘凡四牘各有致集韻四篇便是曹劉
陶謝羣坐一堂出俊語相搏若所纂成詩文集燦然備
矣草次不得卒業苐覺其精光射人古法森森至於雲
夢志格新而調古語勁而意高是諸志之冠僕所不能
也集名臨雲樓亦自鮮雅序辭不妨品隲若所以名樓
之旨故當有記闡之兹不必也覽足下書執禮恭而所
以寄托不佞甚至苐再讀之覺足下之心未甚虛而懸
格於咸陽之市以待人之增損也僕鹵莽而譽者誠有
之或一時之偶合或異時之過期誠不自覺其言之過
也若小示不足於筆則大有不足於心者足下於文可
謂有大力矣將來當自名世僕亦何庸寘其所不足也
所欲刪改詩文數字謹如教邇來時事漸異盆池盎沼
驟起颷浪青天白日忽現魑魅僕嘗戒兒子以無競之
心處不爭之地然只小小休糧法耳於世道無補也迫
則捐身以明節緩則先幾以完志僕義尚在緩旦夕當
力請骸骨以歸耳損餉過渥非清郎所宜恐孤來美故
勉拜嘉以獻縞之義附焉秋深眠食自愛不悉
又
自僕中南臺白簡忽忽具一疏為辨所敢小自安者得
之貴部之咨許與明例之可據而已其生平大概往往
在毁譽中墮人齒頰雖使僕自作中正亦不能定其品
而不謂宰公於覆覈之外謬加奬飾而老丈復特疏申
辨蓋不特許其雕蟲之技而復滌其素絲之染至於出
處之際尤人所難知今不唯使區區抗顔於一時而尚
可有辭於後世管敬仲有云生我者父母知我者鮑叔
執事僕之鮑叔也苐鮑叔之才不能如敬仲而執事實
高於僕數倍以此言之則執事之見知更難而僕故當
百其感矣雖然朱家一博徒耳為德不自名而乃使執
事名之乎哉宰公為國憐才必不欲僕去以成其上臣
之操故為刪削疏草之愚戅而又勒勿再上僕亦粗有
血性者何至箝口結舌生吞金陵之米而又奴顔婢膝
以日媚言路諸少年求苟容而已耶今天下苦旱灾者十
而八九腹心之脂膏則已盡矣國是未定伏莽實繁青
天白日時出魍魎盆池盎沼亦起風波執事試論之僕
尚可留乎䟦胡㚄尾所餘無幾計必有歸耳大澤歸而
有可以奉報者必不敢自棄也佳集希世之珍必當一
效丹鉛且獻糠粃幸少緩之不知者將謂我為標榜不
然則用以報恩也鄒爾瞻命久不下如何我朝有此事
例否一歎
荅郭太史美命
吳廣文來拜手教捧讀再周不覺霍然若洗已而涊然
汗下也公命世之英飛聲秇苑者蓋有年矣既金馬射
策白虎横經長揚之賦流布人間動為世則而乃過垂
飾奬若以僕為可與語者夫以北地之雄強信陽之秀
儁新都之宏博尚不足以當公中正之條而盟壇牛耳
乃見委於邾莒之賦不佞則何敢言三楚故多異材僕
牽絲之日即獲與吳明卿下上而識魏順甫李本寧又
既而識陳玉叔晩途乃識周元孚鄒孚如明卿成矣本
寧次之順甫玉叔又次之明卿順甫詩勝文本寧玉叔
文勝詩所謂晉楚齊秦匹也元孚以氣勝孚如以思勝
二子之於李陳其猶在季孟之間乎哉若行誼志節卓
犖竒偉則固超乘而上矣不謂未死之年復得一當公
詩草三編渢渢白雪之調大而未化時或有之文在西
京彷彿董賈經國手也要在無倦而已楚之先輩辭權
尚在臺閣長沙之廣通黃岡之偏至蒲圻博而寡要茶
陵健而少情自僕有識以來此權乃稍外移勉之今當
復歸臺閣矣適承公有家艱欲致生芻未有游鯉今以
張子文光便聊爾布忱承念尊大夫之與先大司馬場
屋之雅不勝悲感如公有所委不敢不盡也張子有俊
才風度談謔全類明卿少年時渠語至公輙俯首稱服
識故有真哉不腆二律不足以報繡叚聊志相念而已
餘惟節哀自挹以全大孝為懇
毛侍御
伏承遠使以大教惠存披示肺腑副以如天之貺且愧
且感貞六月初以報政北上抵淮而叨冐新命艗首遂
南得用其間歸哭亡弟撫病妻然孤嫠橫目呻吟滿耳
加以南畆告灾舍中兒刺促不已屬讞審事迫倉卒就
道竟無有瞬息舒眉處既之任未幾而南牀見齕謂於
報政事例有礙與銓部俱屬欺罔僕於報政先有咨於
銓部實以前例有疑謂後任之俸非調官之俸而僕係
起用之人非調補之人取銓部决之銓部回咨却以十
四年題准見行事例偶遭詿誤無玷公評命僕亟行乃
敢行耳彼此實不敢毫髮有所欺罔也特僕名行不立
衰老無用且物忌多取半歲之中躐叨八坐一子忝第
一子冐蔭其來憎口固所甘心計銓部已有覆疏誼不
容默且辯且乞歸凢老丈之所見賀者皆造物與羣情
之所見忌者也已令人刈弇園草矣初謂老丈資望深
重自宜留任内臺旦夕喬擢而暫借繡斧按行中州謂
當軸者亟欲為彼地士民造福然老丈攬轡之後斥閹
復召人情變遷為鬼為蜮如虺如蛇不可揣測迺知天
所以默佑盛德不淺也吾州所恃者花耳復為䖝所蛀
若高低稻禾稿死之餘俱受風秕計其初穿㪺之費十
不酧一雖聖恩浩蕩且折且停而米貴轉甚明春之禍
恐不减昨歲老丈所云進則憂國退則憂家固有位者
皆同之也若伏機隠禍恐又有甚於此者如何如何使
旋聊此附謝尚不敢修筐篚之報統容嗣布不宣
荅張夢夔
僕蠖伏草莽十五年所於世之賢豪長者一切沈簡昨
偶失意作白門小草則自所親接外遠邇之詩章竿尺
往往麇集至不能徧讀而所覯未有如門下之盛者門
下自云十歲而楞嚴圓覺十五而道德南華二十而屈
為制科之業三十而復尋伊洛之宗則門下固三教聖
人之上足也蜀地相如子雲不足擬矣何論近時用修
然而折節見推以僕雕蟲之業許窺一斑者何也豈太
山之穹嶐而有資於培塿耶嵩岳游極閎麗之致與二
室並雄矣岳忠武志竊窺門下之志節焉博而裁良史
也釣臺集則尊公之隠德著矣述節編則公家之内則
隆矣承念謹成三節五言樂府一雙梅七言歌一然不
能有所裨於崇深也初秋當詣都門一領教先此附候
不一
荅殷無美
前朱郎去有數行及後復致一紙計俱達記室矣齎武
錄人來得手教累數百言叙致所以不能見存之故且
謂僕若有意督過之者非僕指也僕年已遲暮生平故
人相隔數載豈不欲得片紙隻字以當千里之面然夔
蜀勾吳道里險遠於鱗羽甚艱太守拮据案牘計吏扶
服期會及入曹之後酧酢尚未能徧何暇議此且執事
一作書必欲綢繆傾倒娓娓訾訾而更破郎官月俸如
今者事又何疑於寂寥也僕自丙戌臘盡遘老姑之變
明年四月荆婦猝中風五月瞻美感噎六月敬美亦如
之日憂懣萬狀七月得先司馬祭葬贈官詔九月有事
先壟雖心腑小紓而悲感交集十月阿瞻死十一月蒙
恩起佐留樞出候阿敬於奔牛即上疏力辭不允相知
者咸謂上恩深矣即不能為身出獨不能一為逝者出
有所效耶故勉與病弟割明歲之二月出抵郡而少女
之歸汝南者物故矣閏六月得弟訃五内俱裂病卧久
之強出視事足下謂此光景與太原公何異耶彼尚有
天下事可易心有老母可解顔而僕尚碌碌戀金陵太
倉粟者何也白簡言之故當獨不當擿及考滿事欲破
壊明例以表能觸銓府耳僕中心之愧已被拈出且前
路已極餘日幾何於此而更不求去非人也倘過太原
公與日峯考功一從臾之君子愛人以德幸毋為我留
地獄種子承示與騏兒及二三君子為兄弟爾汝交甚
美事也兒近稍覺老成亦知事但本性既疎僻其忽詳
忽略或厚或薄尚未有定則兄幸時有以規之寄亡弟
吊儀及與駰姪書即發去矣但駰病甚不知能作報啟
否此亦區區一種歸思也見日峯石巖希致聲不一
丁元父
自公之被尺一徵也時方絶淮而南休沐故里忽忽公
私之冗無繇一附問訊然至於私心未嘗頃刻而忘左
右也邇者杜門待罪稍出即得青瑣之報不勝浣慰苐
所虞者公剛腸直氣既當言責欲抒所欲吐不復濡忍
今天下大者君德聖躬而言之如水投石了無所濟唯
士習民瘼此二端所不宜緩然民瘼顯而易見不難於
言難於處耳士習幻而叵測要湏洞究其肯綮深中其
要害痛說一番縱不即行使此曹知所愧畏可耳老成
之臣皆數十年所培養即成弘之際三老六卿孰匪黃
髮而今動輙驅除之但為慓銳喜進之地吾不知其何
意也目前立名易持大體難願公思之僕失足一出致
貽悔尤為故人玷業已再上疏矣苟不得請獻歲後即
移疾矣唯公見憫與主爵者從臾而放之歸大惠也小
兒想當得奉顔色餘不敢贅
荅常博士
邇者部役自京回拜手教滿紙僕之愛公重公實秉彛
一念之好耳於高明豈有所效而過勞鄭重致謝若以
為公之有今日僕之力居多則豈僕之所敢任也嚮者
公欲就南而僕謂公宜北豈以北為公榮蓋聲問易流
考選甚便誠欲公之大展其醖藉也公練達老成仁心
為質一時國器目中無兩苐於慷慨惻怛之際不免微
露英發幸小韜晦之以防忌者僕考滿至淮而有南司
寇之命得借便一抵家哭亡弟焚黃先人之壟於私計
便矣欲遂堅卧不出但既入手而遂袖之似非人臣之
節故欲於季秋孟冬間暫之官了大審事入春即上章
乞骸骨矣治行之際極匆冗中乃得公去思碑亦一快
心事也餘不一
荅龍君善
劉將軍至復得所惠手教及扇頭諸篇把翫不忍釋手
永嘉故饒山水絃誦多暇不妨游屐以一觴一詠消之
大足生活劉將軍沾沾得奉足下末席自詫生平希絶
之遇永嘉東道主若陽德大參園林供張聲伎事事不
乏所乏者百觚量耳足下但對之獨酌亦無妨僕荏苒
忽及滿考意得至春明門與諸公酧酢忘其小草為巖
棲如伯玉遷客如足下輩一小吐氣而行抵淮隂輙有
南司寇之報返棹南矣歸哭亡弟撫病妻按行弇中陂
池皆龜圻舍家兒訟歲絮不已都不知有生人之樂且
未免以官曹為逋藪數月間更决歸計也足下幸自寬
六月暫息扶搖非遠加飡為故人慰不一
弇州續稿卷一百九十八
