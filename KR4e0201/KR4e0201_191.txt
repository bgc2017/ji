弇州續稿卷十七
明王世貞撰
詩部
七言律
荅魏大侍御時自謫遷南考功
一龕燈火傍殘年畫省勞君記憶偏名去已無彌勒累
病餘甘老辟支禪爭傳諫草千秋業未了曇花半偈緣
好去鳳皇臺上望攬輝爭似昔人賢
贈李公子
冰玉堂中夜色酣皎然瓊樹坐相參毛當彩處知為鳳
絲到青時雅勝藍幸自忝收文舉刺那能别共阿戎談
朝來學士支牀語吾道于今忽已南
甲申元日試筆
暫施冠服候呼嵩爆竹聲殘續曉鐘天上元正開白虎
山中初九愛潛龍數枝椒栢和玄醴一𤱔蓬蒿謝素封
五十八年猶未是于今化日始從容
偶成
匡牀眠坐儘優游興至三杯過即休小出便支卭竹杖
輕寒旋進木棉裘爭春桃李差嫌富滴雨空階不起愁
較得近來詩句拙肯容心力費雕搜
其二
城隅鹿共蓬蒿宅春首鶉懸薜荔衣鷄犬不妨名地肺
鳶魚随處有天機曾希玄嶽祠官選别署茅山道士歸
出處浮雲都散盡可煩追較向來非
將斷文字緣作此
竒人縱可敵揚雄才鬼那能勝葛洪仙字囓完還作蠧
古文雕盡僅名蟲迂謀欲寄千秋後夙業都收一寸中
最好祖龍眞解事談天非馬頓成空
其二
春來約略保殘身第一先教筆硯塵不出幸逃歌鳳句
空言羞博愛龍人冰絃斷盡琴心顯蘚匣埋深劔氣眞
會得維摩法門意孤峰何處不嶙峋
夀行太僕卿徐明宇七十
惠文冠挂白雲深家傍仙源可易尋傲世松筠長借色
及門桃李盡成隂笈藏玄女三符字書闡羲皇萬古心
七十縱稀何足頌他年須獻武侯箴
吳明卿大參挾方山人仲美王太學行父以三月
三日訪我弇園與家弟敬美曹子念騏兒小集
分韻得林字
(闕)風流可重尋足音歡劇淚沾襟不教剡渚成歸易
為感南皮舊俠深度曲遏雲千樹響廻橈弄水百花隂
蘭亭故是吾家禊名數依稀更竹林
明卿與諸君過澹圃分韻得窮字
無轄何須畏孟公家園不腆有春風晝長榆影傀俄後
溪靜人聲杳靄中奏我朱絃吳楚合感君青眼弟兄同
興來俗物難輕敗源隠桃花未怕窮
明卿諸君再過弇園分韻得園字
日日呼兒掃蓽門即看春夜為誰繁論心自古平原酒
有句重過何氏園移病故人當不厭避賢詞客暫稱尊
唯憐濟勝無多具報爾空梁落月魂
明卿走酹先司馬墓貞以病不克從僅家弟侍行
志痛志感
壠首愁雲結夜臺墓田松栢慟餘栽百年玄草侯芭在
萬里生芻孺子來羈病轉深烏鳥痛獨棲誰和鶺鴒哀
但懸吴劔寧論晩何事星文黯不開
贈鄒黃州彦吉遷閩學憲彦吉之先為宋忠公浩
其外大王父則魏恭簡公嘗視兩省學政者也
驪歌赤壁尚相聞絳帳閩天已似雲不為聖朝偏貴少
幾人循吏復能文道鄉遺脉從看大宅相餘光久借分
處處江山俱動色一詩先報武夷君
方仲美博學有文而時時使酒依吳明卿居武昌
從訪弇中有贈
别我方千近十年武昌魚美足留連書從七略能窮討
字向三倉有秘傳倚醉漫誇文舉客長貧忍挾退之錢
縱令相見無饒潤去後那能不可憐
王家馭提學春夏之際連得二丈夫子以詩賀之
再責開宴
紫氣充閭瑞不孤為誇英物重呱呱天門累送麒麟石
海國雙輝老蚌珠同歲也堪名逹适及秋爭指字之無
但教湯餅頻頻會何必論功始見呼
與元馭宗伯家馭及吾弟敬美二學憲陪楊大宗
伯月夜沿流泊西墅作
婁子城頭生暮烟坐深爭愛月娟娟蘭橈信水知何處
蠟屐穿林亦偶然但語襟期俱有素即談朝市不妨玄
機忘已信眠鷗熟綬解那勞醉尉憐(州司不出候公故云)
送殷無美赴夷陵守
十年清問滿公車今覩方州建隼旟東下江平知禹鑿
西來土黑是秦餘渚宫人去烟俱冷巫峽才多雪不如
俱道大夫饒賦咏莫因天遠廢䨇魚
大中丞馬公昔建節渚宫余忝氣分之雅兹撫有
江右貽書慰存賦得一律志謝兼簡公部人鄧
太史
棠隂故傍渚宫多槐色新從南浦過此日五溪懷馬援
當年一疏忝常何魚椷遠結纏綿意錦叚難為報按歌
宇下豈無徐孺子可能廻駕訪烟蘿
送顧太史病起還朝
片帆無恙闔閭城起色江潮早暮平定有朝霞凌玉筍
可因秋月傍金莖箕裘别振傳家業臺閣無妨蓋代名
况是著書繁露就君王日俟廣川生
挽尚璽丞李君
内史方欣省覲時那堪慶弔忽相隨迢遥漢苑金莖露
零落淮南桂樹枝看毨鳳毛能不惜並埋犀麈轉成悲
祇應長吉文成後遣捧霓旌召太師(君卒後半歲而太師亦捐舘)
李本寧大參自楚訪我弇中紀别二章
艖䒀忽轉越來溪太史浮湘下會稽誤擬眞人栖海上
久知夫子在關西看它氣色還金馬顧我形神似木鷄
稍喜薊門游子到别筵能唱白銅鞮
其二
誰堪支策訪柴荆一笑高天青眼明八月江濤為起色
五絃春雪乍成聲(君時服除)雄飛豈復吾曹事狎主憑君異
日盟却笑少陵都不解李侯那肯似隂鏗
少玄瀑泉二將軍母七袠褒封太夫人夀言
魚軒容與誇王國鳳詔聯翩出帝州太母别封加紫綬
將軍新第枕丹丘稱觴珠履三千客遶膝斑衣十九侯
共曉含飴今日樂不知丸膽向時愁
少玄奉國蒙恩推攝國事詩以賀之
洪都朱邸鬱摩天同姓諸侯未乏賢帝欲紹封齊孝後
人傳攝國魯侯年長沙不少廻旋袖子建何煩自試篇
最好豫游鑾玉地可應歌舞但如前
為仲淹贈其猶子肇元
新都少年汪肇元結客不肯稱平原沾沾執鞭御元禮
宛宛解玦貽王孫累碁少深伯父賞學詩晩得門人尊
莫將片語為月旦水鏡于今吾已昏
經師朱教諭先生八十壽言
仍棲故壘學庚桑書帶沿階薜荔墻老去朱顔猶自王
少來青眼或能方西河舊憶經生業北面誰當弟子行
偶為敲針一垂釣不將餘日向文王
有感
出處頻年尚屬人于今不出始由身留將頂相稱居士
洗却頭銜字道民一鍤隨身那諱死三飡度口不緣貧
寄聲無限同盟者苦海中間學問津
汪伯玉司馬同淹佳二仲徐孟孺胡元瑞過我弇
園而張司馬肖甫亦至
清秋起色強登臺不為高軒護綠苔星斗自催占象動
風雲羣擁卧龍來况逄開府前茅地各逞追鋒上駟才
出處縱殊心事一狎人鷗鷺莫輕猜
送伯玉同二仲元瑞清洋將抵玉龍橋望玉山作
離筵太白肯留殘欲盡豪賢且細看青雀又分孤旆色
玉龍空並兩峰寒驕從麈尾爭名晩(仲淹被酒與元瑞爭名而閧)老
向刀頭忍淚難(伯玉與予最老而最相知)何事不留三鳳住王家兄
弟少琅玕
乙酉元日試筆
黃鷄唱曉酉更眞老興不逮兒曹新孤眠一千八百日
尚作六尺尋常身坐頭却占最後盞歷尾數殘無復人
旋呼藍舉入山去别向梅花探早春
人日得毛侍御秋中貴竹書有感却寄
當時繡斧出姑蘇壯思那隨别思徂秋鴈始為人日信
夜郎方表使星孤輪埋疋馬霜先後檄掃千盤瘴有無
不為漁樵堪記憶祗應清夢入江湖
癸未十月成伯從孫詹錄偕弟進士寅季姪孟嘉
過敬美澹圃看菊花作
九月黃花十月肥疇能澹圃鬭寒菲移庖酒自江州好
挈弟人誇小令稀二阮不須論犢鼻諸王應是勝烏衣
憑誰請得葳蕤鑰夜半猶歌緩緩歸
甲申中秋夕成伯寅叔孟嘉復携酒弇園楚人李
惟禎來不疑輩在焉頗具歌吹之樂得一首
弇園寂寂已經年忽有新颸弄管絃楚客自能鸜鵒舞
吳儂偏愛鷓鴣篇携來羣從蘭心美折後雙枝桂魄圓
塵世明朝應詫說緱山此夜有羣仙
寄夏州張中丞
然明風績許誰攀西斷單于指掌間投筆欲乾蒲類海
如椽還濕賀蘭山囊無赤白烽長偃綬有銀黃肘不閒
聞道秦天猶咫尺未須愁問玉門關
憲使西華王公七十乃弟暘谷公亦六十九矣子
念乞言為壽
西華山頭西母過喜君花萼媚烟蘿從知噉蔗流光美
况復分柑樂事多門有鑑湖堪賀季室無天女勝維摩
(公居禪觀傍無媵侍)塤篪别是千年曲不唱平原奈樂何
范侍御按越還枉駕草堂值予徙止弗獲修欵志
感并謝
官中一范早知名况復郵筒來往情却為青郊深草屩
虚勞紫氣枉柴荆鴟夷去越從誇疾魚舍還吳且自輕
見說飛章摧五鹿那能嶽嶽傲諸生
寄彭欽之太學
看君經笥腹便便入洛何妨彊仕年舊有華亭豪士賦
新成蘭史辟雍篇橋門細雨巾從角帝里高山瑟漸絃
師傅安昌應不乏阿誰虚席待彭宣
赫侍御按蜀見訊以所作金紫橋詩刻及吕仙翁
贈詩見示有答
白簡丹心奉聖朝猶能清念及漁樵即看頳尾䨇魚色
至自驄蹄萬里橋夔子暮雲應獨裊蓬婆春雪為誰驕
吕翁虚有邯鄲贈叱馭王尊豈憚遥
送徐孟孺游北雍且應秋試
南州孺子雅翩翩坐榻時煩府主懸璞玉自佳三泣楚
囊金行盡一游燕寕因狗監文方貴纔及龍門客便賢
(君久客元馭閣老)衰病送君無可道依稀猶記鹿鳴年
李維楨使君自金華修訊且惠山資有謝
春來蘿薜媚深幽猿飲鴻棲何所求但得音書賢十部
寧將筐篚累諸侯山驅白石堪修饋水釀清溪足破愁
若使鄭公重仗鉞還從竹馬候江頭
觀奕者周生與朱茂才奕偶成一律贈周
媚清館前花事微客將棋局送斜暉聊成死處窺活趣
不向生門發殺機敵手壘成俱渭水監軍馬蹶有淮淝
一枰未了興先盡餘響猶殘吾已歸
趙汝師宫洗領少司成以野服過我草堂言别作
當時䨇鳳嚮朝陽此日三鱣集講堂黃綺可緣宫傅重
白衣時作野人装旋分僧供茵蔯暖小出村沽栢子香
非是木禪都不薦慈悲一願未曾償
汝師語次多及時事民瘼慨然有感復成一首
春風融融吹客牀忽有霜色生干將感君方寸起鱗甲
笑我七尺眞皮囊燕中羅網致足畏吳下繭絲胡可當
藉令指日相司馬何似得雨烹弘羊
弇山堂庭中玉蘭及含桃二塢
玉蘭萬朵玉屈巵含桃亦自烟迷離祗愁紅紛墜瑶砌
忽喜韎&KR1944;黏青枝朝霞碾圓搖妓髩甘露結液和詩脾
劉郎醉卧舍人横齧妃女唇甘如飴
弇山堂後石甃芙蓉池
弇山堂北四綺樹落花盡落芙蓉池丙夜盈盈璧月照
伏日習習香風吹衛軍開府誇上客秘監擘紙裁新詩
野夫但解碧筒飲九竅凉生當語誰
竹逕之右方小白蓮池
懶病難畊綿上田不因中聖始逃禪行穿王舍城中竹
小得東林社裏蓮月色細分金𤨏碎露香偏施玉嬋娟
欲知䨇屐鍾情處多在朝暉未吐前
少保戚公元敬解嶺南將印還莱海訪余婁上言
别得二七言近體
將星初傍女牛鄉與剔青燈秋夜長嶺海歸装無薏苡
薊門遺愛有甘棠從他貝錦時催織未必良弓便可藏
别酒自温膚自粟篋中霜色起干將
其二
婁江西接五湖濤别鷁穿雲望眼勞但使鴟夷心事足
母論麟閣姓名高安期自有仙人棗冶子何煩大相桃
若遇魯連東海上為言余久愛蓬蒿
送常章二廣文射策公車
鳴鹿諸生嚮祖筵碧霄鸞鳳劇聯翩四詩誰不推匡鼎
三絶俱堪嗣鄭虔今去連城䨇白璧朅來寒雨一青氊
懸知博士多高第不是菑川即廣川
送蹇子上兵憲進中丞撫順天
獵獵朱旗鼓吹飜聊從父老一攀轅衮衣可更來南土
鎻鑰今偏借北門日月自懸三輔近風雲長護七陵尊
何當貌得髯公相把向麒麟閣上論
其二
初霰霏霏點旆旌餞君偏作薊門行單于馬攝前茅勁
中尉旗開細柳晴但是運籌推蹇叔寧因結襪禮王生
摩娑倘認燕然石笑殺曾汙漢將名
太倉周大夫入覲大夫以治行高數被旌薦而催
科不及數未得奏考
江左方州禮數崇一時巖邑盡輸公陽城任拙催科考
尹鐸終高保障功别去單車装似葉朝回五馬氣如虹
老夫數沃醇醪飲今日顔衰敢望紅
送崑山劉令入覲
父老謳歌擁别筵誰能借寇不朝天清心白璧看同瑩
治行黃金賜獨偏葉縣仙人鳬遠日中牟茂宰雉馴年
翻嫌劉寵生多事不遣行囊長一錢
遊金澤古寺
花宫一刹聳烟霏像教雖存法力微佛供可周饑鼠食
僧雛時傍倦鴉歸尚書剰有棠隂榻丞相留將藻火衣
却笑東亭癡捨宅如雲甲第許誰非
伯玉建精舍於肇林猶子肇元百步外構室署曰
東林賦而書之
精藍法護創何年仍許東山傍謝玄屋擬鴈門呼作市
身依蓮社好逃禪斜陽易得西歸境新月遲窺乍上絃
從此只應寬酒戒莫教陶令廢周旋
支簡亭學憲謝病歸問訊之
清秋五嶺倦炎蒸一疏天廻玉井冰合浦採還珠的歴
鬱林装借石崚嶒到時韓子能驅鱷歸後支公不飬鷹
消渴已蠲饒起色可無新賦頌中興
吾郡太守朱公治行為天下第一天官卿言之上
超拜淅省大參分理明越余老且病於其發也
不獲從父老攀挽之後僅以一詩為贈
明堂大計中興年蚤有除書下潁川膏雨尚留吳地潤
德星初傍越江懸政成神雀飛還下課最金魚賜獨偏
他日史臣循吏傳可容誰在次公前
贈蔡生去疾
老覺朱絃倍可憐那能對爾不蟬連名從元禮門中得
酒愛知章水底眠物色要搜瀛海外風流須問建安前
莫誇仙骨天台易不淺丹房四十年
丙戌元日試筆
條風吹臘媚初辰六十俄驚又一春總為書生心事足
翻欣甲子歷頭新薦來椒酒顔從頳浴得桃湯鬢已銀
不向青童覓如願豈煩朱紱挂吾身
李照者故徐方伯子與與僕之筆硯交也膺貢北
上一詩贈之
襄南納節任居諸地下修文亦替除誰信青氊餘舊宿
于今白首向公車垂鈎渭叟長嫌直結網唐家故不疎
主府似憐三語椽槖装無恙萬言書
壽華湖西翁八十
一㕓身事五湖南八袠淫書意更躭名向白衣無可妬
詩如玄酒自言甘鞋輕不染塵中跡麈秃緣深物外談
姓字可知西母刻見多清夢繞吾弇
武昌劉長卿先生見訪與談啖河魨鱠殘作
問余何事忽軒渠樂府劉生意氣餘垂老數行游俠傳
居平一紙絶交書時清不救鮿生窘事往那論劍術疎
偶為海王輸俊味對君猶憶武昌魚
送申比部還朝覲省侍
畫省仙即上帝畿春風桃李有光輝過庭轉覺詩禮熟
休汝翻矜冠蓋稀署裏白雲封隠几山中璧月媚初衣
似聞麟閣諸名世容得桐江一釣磯
應城陳令自貴竹枉駕弇園小宴分韻得開字中
字
衡門春色日相催况是新知萬里來綠鬢向誰談拙宦
青雲何處覓憐才航留錦里先生泛花待河陽令尹開
縱有唾壺那用擊與君相對但銜杯
其二
春城忽爾下冥鴻把酒論心事未窮炙日暖將花共媚
臨波影與石爭雄孤蹤汝托浮雲外百感吾殘返照中
莫恨須臾便成别古來文苑幾人同
寄順天蹇中丞
清塵下馬捲朱旗正是呼韓欵塞時烽火不驚刁斗色
鐃歌偏寫越裳詩雅聞茂苑棠千樹行見漁陽麥兩岐
任使胙茅酬大國不如調鼎贊無為
送林君自江南帥入領禁兵
白麻黃紙日相聞燕頷虬鬚故不羣父老爭持都護綬
君王借控羽林軍輕舟敵浪全須石大旆凌風半入雲
見說匈奴先欵塞可容麟閤畫元勲
劉介徵司農損書及新詩見示多哭仲氏國徵語
却寄一章慰之
閩海繚虹縱復横疇堪意氣比劉生第驚鮫室傳來淚
多是鴒原痛後聲老覺斷金差有味病逄埋玉不勝情
交游豈乏鍾期耳莫向人琴恨未平
再寄介徵司農時家弟已定交矣
漳江天盡尺書來茂苑人驚匹練開可是已經平子目
誰能不惜孝標才冥鴻失序猶堪矯黃鳥遷喬且莫哀
他日單車追入洛遲君携手闔閭臺
壽宜興吳詹簿六十
玉珂猶記倦登瀛無忝尚書舊履聲少日功名三語掾
故人風味五侯鯖山餘瓊樹堪呼壽水入荆溪轉更清
遥想畫堂文酒宴鶴能傳信鹿能迎
蘇子瞻學士初通判杭州過秀州遇鄉僧本覺菴
文長老賦一詩留贈其後以學士再蒞杭過之
則文已退院三過之圓寂矣皆有詩志其感慨
後四百年太守龔君勉於菴内别搆丙舍祀蘇
公顔之曰三過而悉步其韻一時諸賢和之不
佞繼焉
五馬䟃𧽼白髮中文殊已老尚呼童由來萬劫俱成幻
何必三過始悟空此日使君眞好事當時長者不言功
若同圓澤論行逕只在錢唐東復東
其二
樹杪招提郭外村端明遺偈鎮山門高僧夏臘何煩計
前輩風流可重論謁罷只知詞客貴覺來眞讓法王尊
尚疑此話多人我何似翛然兩不言
其三
蓮社老僧隨幻去蓉城學士也難尋三毘尼地無生死
一刹那間有古今不向空王抛世法却從初地寄鄉心
法堂總自巍峩在還有茱萸探淺深
再贈金山上人
鰲山今日道初成尤乞凡夫為證明信我浮杯無剰語
耐他彌勒有求名新書任作璚雲色綺語如過黃鳥聲
舉付丹霞燒像火翛然一鉢信心行
漁陽蹇中丞走使惠餉謝之
春深一叟倦婆娑忽有材官鼓篋過始信鄭公移鎮後
依然陶令酒錢多人從北斗占干莫天與南薰施薜蘿
貧病愧無瓊玖報自呼如意按燕歌
徐茂吳司理解事之後三辱過存投贈新詩迥絶
輩流汎瀾衆體逾自斐然庶幾不孤黃梅授衣
之托矣聊報四章以志區區
才脫青衫便自由五湖烟雨足漁舟居然隻字歸風雅
别與微權傲勝流有酒可無桃葉妓移家須傍藕花洲
長安逹者應何限不為悲吟也白頭
其二
憐君落魄走詞壇白帢青鞵紫籜冠探得驪珠誰比價
握將牛耳不論官流言似與湖山會失意翻驕天地寬
莫怪老夫兒態發時時綺色到蒲團
其三
屈指歸田事事眞可從時態怨沉淪天留歲月私黃卷
我自春秋得素臣若下但寬賖酒處沃洲何待賣山人
逄君且說弇中好莫遣梁間一榻塵
其四
江左諸徐不乏賢菰城接武廸功先還驚天上麒麟骨
載覩洲前鸚鵡篇拙似君苖思毁硯老逄鍾子重留絃
莫安漁父無人妬儘自能操物外權
助甫中丞解夏州節候次新蔡里中得二律寄之
夏州城北赫連臺東望燕雲黯未開總為中丞初解節
還因父老一傳杯金城鬱作千秋壮玉帳殊深萬族哀
最是君王空拊髀可能偏借異時才
其二
解組歸來樂自餘胎簪桐栢繞君廬依然上蔡東門獵
不害中山滿篋書萬事總輸文苑在百年難共酒人疎
老夫丘壑差無恙好為相思一命車
送楊司理被徵
清白關西代不衰風猷吳下去還思生平自是無三惑
暮夜何煩有四知明主自傳青𤨏鑰舉朝爭誦皂囊辭
莫談江漢垂綸叟十載天容一壑私
張將軍要余與沈令尹潘林曹三子駿兒同汎海
時風日清美頗窮勝槩樂而賦之
天鷄喚白曉雲和歴歴帆檣鏡裏過羽扇徐揮散鵝鸛
石梁初解辨黿鼉廻風疊鼓渾疑近暎水横旌轉覺多
應有越裳來貢舶祗今猶自不揚波
其二
空青一片引牙檣不遣乾坤屬混茫風伯挽波廻碣石
日君排霧上扶桑承平漸偃千烽色轉餉曾飛萬庾霜
任使興公心境雜也應安坐聽鳴榔
月夜與張將軍及諸賢合飲海舶即事
暝色蒼然迥自開舵樓殊勝妙高臺燈如列宿黏空出
樂似鈞天饗帝來忽捧驪珠霞㶑灔乍驚鰲足水瀠洄
老夫大有揮毫興欲嗣玄虚愧不才
其二
萬頃清光溢建牙孤城隠隠送悲笳眞人自穩凌風葉
使者頻窺貫月槎急下酒籌緣舞柘繁敲羯鼓為催花
不須指點蓬萊境回首人間便可誇
卓澂甫光禄邀汪司馬及仲季諸社友大會西湖
南屏選伎徵聲分韻賦詩伯玉以高字韻見寄
俾余同作得二首
一時江左擅風騷遂使湖山應接勞花塢亂扶卿月上
篳門孤掩客星高縱呼陶令愁難入不學蘇生醉始逃
若問弇園佳勝事翛然坐對一方袍
其二
秋半南屏景更饒六橋新水碧於醪社中名勝推三雅
(謂司馬仲季也)湖上詩篇鬭兩高(謂南北二峯)客重王孫驕自得操
成司馬興逾豪非緣彦輔書生語老去風流付爾曹
為王光禄賦白鷰
不向殘陽逐倦鴉暫依新月隠梨花玉關霜被將軍頷
銀剪春裁浣女紗玄鳥色移新亳社烏衣名改舊王家
令人轉憶昭靈閤曾覩瑶釵壓鬢斜
顧進士懋善令閩之甌寧
别酒吳江更一巵與君聊說宦遊竒七閩山翠偏誇勝
十月林紅正弄姿渡憶驂鸞仙吏好山逄靈鷲宰官慈
莫貪烟路鳬飛近且漫看雲度武夷
丙戌仲冬五日為余懸弧之辰與敬美弟及子孫
小飲得一七言近體
今年今月有虞世此日此時生甫辰世間甲子粗已足
歷尾支干仍換新詩書馥郁見三代骨肉都盧完十人
莫愁玄冥鼓朔氣自許紅友招青春
丁亥元日即事
今歲元正大隂晦兒童寂寂收笑喧已無雲物媚清旦
祗有雷電搖黃昏老慵不作畫鷄帖病廢何知白虎樽
嗒然匡坐了吾事莫教剥啄驚柴門
題陳方伯玉叔天尺樓
高樓去天只一尺韋杜城南那許同倚檻星河翻下界
捲簾閶闔吐剛風自憐王粲登臨嬾不怕陳登意氣雄
爾道神仙好居此劉郎井幹委秋蓬
寄宗良國尉
江水粼粼無限聲接天風雨豫章城俱傳子政為親累
不擬文休入弟評朱戶蓬萬添傲色清齋橡栗助饑鳴
蒲團欲擲人間世却為交遊感慨生
二月三十日清明又唐初晦節
二月已破三月新清明節晦來爭春階前蓂莢落不惜
陌上桃花嬌自親分無久住世間客何用悲他泉下人
紙錢拭罷枯淚眼長有殘酒呼西鄰
沈同守過我山園要常廣文陸太學共集頗極登
汎之樂沈以四咏見貽僅酬其二
海上三山未敢云滄浪一曲若為分座頭白帢狂司馬
船尾青氊醉廣文驚網巨鱗時自閃坐林幽羽數相聞
莫疑桃李多生態總為春風屬使君
其二
老夫仍葺浣花莊判得山僧半日忙太學諸生誇並舫
江州刺史喜留觴(沈君携所醖淳醪續飲)藤蘿挾瞑羣峰壯蘭芷
將風一水香誰為高樓題八詠只今猶是沈東陽
臨淮徹侯李君知六軍事賦此寄賀
將星今旦耀中階軋軋推輪出禁槐銀管細書穿月崛
金吾娖隊擁天街異軍偏號蒼頭子别校多騎白鼻騧
見說朔方新氣色只今還是李臨淮
周進士移居賀之
周郎江左舊名流况逐烏衣諸從遊通籍已分金馬地
移家全傍玉峰頭門前問字開三徑坐裏看山傲五侯
最是後庭瓊樹好一枝仍報郄家秋
弇州續稿卷十七
