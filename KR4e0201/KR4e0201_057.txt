弇州四部稿卷五十七
明王世貞撰
文部
序十首
贈袁抑之給事遷福建按察僉事序
父老稱孝皇帝朝每給事御史上殿則大臣色惴惴重
足立而是時上明法度人自奮羔羊之節亡選行何恐
也豈給事御史為操切激卬聳動人主耶然足以明諫
官之勢尊其默折逆消預于衰計深矣至武皇帝而始
有坐糺彈不當意斥重且及笞鉗為城旦而士伍者未
久輙復貴貴或先其無故抑者卒不勝其伸者而名益
重諸言事人自若已又大臣更自為地為上啟威勝之
說一不當終其身不復舉然海内之士争相指曰某某
以某故罷賢也士議與吏議持諸言事人中半矣亡何
大臣計以終不能斷絶乃益務為含容輸欵及亡素以
蠱惑上使弗疑而久之徐中以他事已發其端而人自
敵天下駭其禍而亡其繇以為當被者噤塞莫陳而豪
傑之士漸解體不復振甚或不勝憤其奸力攻之語非
重不逹重即天子以為小臣暴横亡状投鼠不忌噐耶
大臣偃然而當其讐者天子也嗚呼吾仕七載而乃聞
之父老云以吾所一二見者跡之大抵後所謂耳始抑
之為給事良久亡關白人相顧疑曰抑之默默歟曷不
瞷時事度易行者抑之不顧一旦為天子言吏部尚書
侍郎不職状上良是之切責尚書侍郎惶恐謝罪乃醳
而抑之又言選曹政本也郎中挟詐受選人金贓累千
萬尚書庇覆之耶翰林親切左右一檢討狐媚宰相挟
其柄走中外托輿馬溢門巷虧損聖明宰相大恚恨抑
之不敢引引見恐自發於是郎中某檢討某坐謫京師
中士大夫亡論識不識咸喜為稱說抑之出必相指示
作何貌能爾天子不怒而抑之已臲然無留意今年二
月閩以按察僉事論聞吏部言抑之制曰可大臣當内
快出抑之罷諫地可緣以中漢法耶夫諫官業已言遂
利國家尚得亡削貶秩五品治兵民一方何沮也其論
事明切持隠中窽然不為硜硜矯亢亡以間激上當大
臣所甚諱而不得報極其意此耳夫為小人謀抑之良
中為抑之自謀亦中按察得以法䋲其屬可否逹意又
閩越在萬里外其吏士見天子赫然用骨鯁之臣臨之
必感惕思奮又何疑哉吾七年而得抑之第其行諸給
事惜抑之以外故夫諸給事且薄按察不為安所望抑
之也
贈李于鱗序
海内稱文章家不相下更齮齕勝已者此其常云日吾
之使而南也于鱗辱之言計于鱗所許亡過北地李生
矣其次為仲默又次昌榖而其微詞多譏切某郡某郡
二君子二君子固蠖伏林野其聲方握柄所褒誅足浮
沉天下士而其徒某某諸貴人日相與尊明其道引䋲
批根生平慕之後棄之者而一旦覩于鱗所非是寧不
側目怪且指詈哉吾歸不能持于鱗言示人即示人而
讀者不能句若爰居之駭鐘鼓未有卒其亂者即有能
讀一二語而二君子之聲固已中人膏肓而易其視聽
將無難于鱗哉嗟乎吾以為千古所獨喻者此耳子不
能得之於父仇者無以奪而恩者無以致其效且使所
為争者必欲求勝而驅相易則可不然蓬累而行乎宇
宙之間洸洋自恣適已並足其又何難焉夫于鱗之不
勝二君子固當仲默沾沾氣弗克充志所長詩耳昌榖
脩靡麗弱不習古文辭北地生習古文辭而自張大語
錯出不雅馴二君子卑卑成章也度北地生諸公才未
易當于鱗而于鱗名位肖貎少足以動人鄙語云天下
熙熙皆為利来又云利令智昏世闊希心好間一趨于
鱗不如于鱗固無論遂如于鱗而覩其所鼓動而傳響
寥寥如也又焉易其利二子者乎吾聞之君子不得志
於今則欲信之後既不得志於今庸冀後哉則又欲徵
之古所謂古者獨其言在耳其人與骨皆已朽矣柰之
何其恃而勝之吾復游京師屬于鱗已出守順德吳興
蔡某從西來過于鱗而論文某者故二君子友也其所
持議與識亡以長于鱗則謂吾李守文大小出司馬氏
司馬氏不六經隸人乎哉士於文當根極道理亡所蹈
柰何屈曲逐事變模寫相役也吾笑不答於乎古之為
辭者理苞塞不喻叚之辭今之為辭者辭不勝跳而匿
諸理六經固理區藪也已盡不復措語矣繇秦漢而下
二千年事之變何可窮也代不乏司馬氏當令人舉遺
編而躍如胡至今竟冺冺哉蔡子無稱六經乃已蔡子
而稱六經具在又寧作錄中語喋喋而佔佔繁固奚當
也世之文行者曰碑誌序記論辯固皆史變體也冒其
名不曙所繇苦而要之理亦冤矣或更謂如君言于鱗
誠文人文人者易事自喜宜不稱為守今諸生相聚而
訾易太史氏者非貨殖游侠耶乃其辨方俗要塞纖侈
其民人羯羠與物土膏瘠所宜否介若指掌然令他書
生周行人間白首奚晳也而班氏稍能密於文叙循吏
所以状委致如其自叙亡憾此豈齷齪工紙上言者漢
時君臣小用之為郡國守相彼其所因利巧中肯出吳
公趙張下哉天地之精英發之於文章而粗跡及政事
亡二也子何以一時而驕吾千萬年吾故舉之遺于鱗
即二君子之徒移目吾吾且甘之矣
送高戶部之滇臬序
日予行部薊薊故邊塞要鎮也而趙君治兵高君業治
餉是時高君遷滇臬未發則簿案蝟集矣而二君者數
擊鮮要余于崆峒之野歌呼竟暮乃返更西抵盤山眺
絶頂窮幽閴怪石伏泉薈蔚之木忻遘而出又趙君所
不能從者於乎此寧無難餉哉乃趙君亟為予言不佞
亡所諛高君更僕而數其異政未竟也始君釋褐禮令
禮亦邊邑也君披草萊而創治亡見難者俄入司農郎
㩁吳關吳號沃饒中土君去不三日而島寇暴起覆我
師乘勝來劫剽高君亡半鏃尺障之備而徐以計緩賊
悉遷其重去賊睥睨徒手返耳吳民移舟而北者可數
百千君令無譏征也或曰是不憂度支章哉君謂即罪
吾當之吾終不忍以天子一日養而易數百千命半日
賊至矣其不魚肉幾希活高君者至今加額而祝有後
也則吳竟何以異邊君又何難焉君之來為薊也赤白
之羽旦夜相屬庾無見糧將士擐甲待炊何限也君鈎
齕陳弊&KR0679;伏匿得要害之政不必事事毛舉而奸吏重
足立亡所乾沒商當上芻者畏之若嚴霜而就之若冬
日也所乳哺將士各得意去亡譁矣則薊又何難君焉
抑又聞之高君敵寇古北也大帥不介馬而馳益發車
騎旁午使瞷郎何状高君方蒱博飲自如也帥謂郎不
親行餉安給高君益飲自如曰餉須郎行而給耶晩矣
指屈軍行某道某城伏食不爽也以故君不見跡更盤
錯顛沛之地而有餘趙君雄才人也其不得以氣加高
君而為之稱如此今滇雖越在西南萬里外然獨稱佚
焉吳薊故君所理也而被兵天子數拊髀思鉅鹿之戰
一旦有以高君之功言者必召君亡疑矣
送少司馬吳公入為少司徒序
語云賢者治亂不肖者亂治豈不誠然明徵哉某則嘗
目庚戌秋事矣敵寇漁陽以西燒三輔也吏士鳥獸竄
股栗自殘即亡敢鏃北嚮焉豈盡吏士罪哉當事者輕
挑屬國夷而敺使北引弓之民合為昆季倒授寇以太
阿矣又泄泄然自如也天子不勝怒且恐刷夷其舊而
南野吳公乃始由臬超為中丞來代公單車馳之漁陽
漁陽新中兵餘民雜逝者而栖耕地白如甌脱付寇共
之裂中裙剡木末為兵革謳吟痍傷亡一日之固人謂
吳公即俞緩奚藥耶且未也而上所使大將軍躡寇因
佐寇剽賊恫喝張簸志洗懸官槖而空之吳公從容不
動色日夜務起其傷困者而節嗇其力稍間則以其贏
蒐卒乘繕堞完蓋五里一置又多簡賢守令埽荆棘改袵
席矣而是時諸中丞北憂寇南憂大將軍私自詛得以身
謝幸甚而吳公愈益治兵自如然竟不能有所中公公又
悉召諸屬國夷湯沐勞酒食好謂毋忘先文皇帝大恩
人人思自利觧讎請質則奪寇之耳目而肝膽我以故
凡六歲寇四入輙鉤得要害逐敗之彼亡所尺寸利躑
躅塞上矣而公用勞即軍中拜少司馬俄加秩服一等
如尚書久之公遂入為少司徒當上漁陽吏人及三輔
惄若念父母狂走謂還我吳公然一追念其秋時被甲
植立卧起霜霰旦暮隣死焉而不得飽間者入吳公手
公馳急請度支粟金錢來活我今又入為度支其更私
我則似又欲公之去而度支也雖然公亦唯其所繇入
乎夫島寇踵告變矣江南粟金錢地也而寇蹂躪之壮
不得老少不得壮農手耒耜女坐機杼而待命十道之
使衣冠相望髓竭胍&KR1247;異時筭軺車緡錢㩁鹽䇲諸買
文武功爵試補吏先除减直就級牢搜之技下逮槁壤
窮矣而餉不止度支何以出入也則吳公當遂計天下
寧漁陽哉
贈李于鱗視關中學政序
今皇帝創禮樂褒經術徵諸公卿侍從之臣潤色鴻業
日相與賡歌乎盛矣而獨濟南李攀龍于鱗其文章高
天下以遠故厭廢為外臣不得與從事于鱗為順德守
滿考比二千石自如而是時吳郡王世貞守尚書郎九
歲當遷者再輙報罷上之三十又五年于鱗乃始遷按
察副使奉璽書乘傳以條課秦博士子弟而世貞稱治
獄使者北察燕趙為文貽于鱗云秦封自非子而孝公
幾祀矣猶不得接冠帶盟非以俗寝故然耶至於小戎
黃鳥蒹葭諸篇抑何其深文婉致也齊魯衞鄭其君子
修於辭相矜尚鉅麗矣乃見黜扵仲尼而錄秦誓也說
者謂豐鎬之間周之遺教漸焉秦王吞誅六雄首采李
丞相言焚詩書尊法吏天下頟然而吏是師所存者醫
藥卜筮種樹家言耳更覩所稱制與金石之銘猶郁郁
爾文也無乃陽棄而隂工之耶漢興治馬上而自栢梁
以來詞賦稱西京無偶者賈誼司馬相如子卿虞丘夀
王褒雄諸大夫東西南北人也則豈其秦土風是競七
葉而後其衰也甚矣其不振扵文也則亦豈惟秦扵乎
天子非有挟書之禁固闤闠六經而道路子史矣未央
馺娑井榦之瓦猶一二存者寧無先人語遺也千餘年
來二華遠蹠終南太乙高蟠而插天欱澧吐滈不削其
舊獨以百二之險士馬之冨下瞰山東而已然吾聞孝
廟時北地有李獻吉者一旦為古文辭而關中士人雲
合景附馳騁張揭蓋庶幾曩古焉父老言故相楊文襄
公寔為之師倡之獻吉諸君子時時慕稱楊公不衰也
彼所謂師者訓詁割裂食宋氏之遺尚不得舉二戴何
鄭以博甲乙第則可即諸君子獻吉一二而外亦豪舉
耳烏在其能倡也雖然千餘年來磅礴欝積氣不得决
楊公一小振之亦難能哉于鱗之為順德視右扶風部
貴人毛束以吏事且於文非職即有所著作重自閟不
出而兩河之濱跂嚮而思奮者比比今上以秦故選于
鱗非少于鱗有所不足益以秦山川令自致其造而已
也語曰順風而呼不加長而應者衆言自上易也詩不
云乎如壎如篪如璋如珪如取如擕擕無曰益牖民孔
易于鱗其有以牖秦哉世貞採秦風而得小戎諸篇也
刪書而取可以誓者知其為于鱗功矣
送山東按察使朱公遷山西右轄序
昔曹平陽相齊其所稱受於蓋公者可幾也夫以齊之
刓夸任俠承嬴秦之亂諸彊田宗眈眈視矣而蓋公者
以無擾一語而偃然避坐之尊其本末不大懸殊哉然
平陽用其指相齊無已而又用之相天下謐如也則豈
唯齊是頼扵乎謂收圖書籍薦賢者平陽耶約三章法
者平陽耶發關中老弱未傅詣軍及為民請苑者平陽
耶此皆無一焉而柰何與鄼侯並也蓋漢之所以為漢
者一鄼侯足矣平陽以守為創毋拮据世人以新其名
故功埒於鄼侯而收其逸高帝則已懸燭計指之矣是
故寧以平陽之後付戅之陵木強之勃而不欲令新進
者持刀筆而操切其計也張釋之賢人豈忌庸於嗇夫
者彼之所以推進絳侯東陽蓋隂折晁錯之斤斧扵來
主也郅寗張趙之流雖其人天性猾賊荆枳其腹大槩
有所窺見緣飾小材以覬一切之好而任事者見其毛
舉鷙擊工小治辦固欣然忘其害矣且有所大快於前
者必有所大不快於後即如人行求長生一旦有所襲
逆或氣結轖而違軌遽厭其緩而求金石瞑眩刲炙排
盪以去目前之疾疾去而所存者幾何世儒僅識其形
以創立鼎變為難而忽於循不知才辯敏給之士一不
勝其銳雖欲自制亦何可得矣故世儒曙於為之為而
未曙於不為之為也余少鮮所更然雅已持其說而竊
從父老間語憲孝時事未嘗不愔愔廢晷也疎節闊目
天下容有不竟之情而其治恒悠然而有餘蓋是時薦
紳大夫以歲計而今以日計偲偲焉竭澤而漁更沾沾
自喜薄其故舊不我若而其脈已消耗矣居恒思庶幾
一二平陽者既有事於青則又從諸君子識今按察朱
公真其人哉公不為城府以接余也恂恂乎似不能言
者余言而退慚其支也動而退慚其躁也公初守漢中
久之乃奉璽書備兵使者遷參政後先治秦秦故大都
會也其民羯羠不均然往往稱公平公不見跡而理來
按察齊齊固平陽所治又大都會也則豈無驅桀黠射
利如刀如濟南覸氏豪者公持不擾之說御之而遠近
逆帖内愧易跡俟化雖儼若尸祝而畏於神明民以春
雨而吏以霜雪也則公所得於蓋公者深矣公今又遷
行省事於晉晉又大都會也然其人淳而思有古陶唐
氏之遺焉其又何難公哉公行且相天下矣其為我終
始蓋公之說毋令後進有以郅寗張趙窺者
贈兵憲太原王公遷陕省參政序
往太宰當考課吏而蘇郡守太原王公以治行為天下
第一已遂遷按察使者奉璽書督常鎮二郡居亡何併
常鎮入蘇松為一使公復兼治焉而會歲大侵都庾無
半菽儲司農使者冠蓋旁午民益困迸祛為盗桴鼓數
起時吏士新中倭無鬭氣故紙束約兒視金鼓弱弓枉
矢蘆薈之刃不知所操握即海汛以非時至白羽交錯
固人人自危矣公乃精簡諸郡邑良家子材官日勒步
騎射而使使走閩從戚將軍受陣法戚將軍扵法嚴其
部曲居恒凛然若被霜雪卒使之有將無敵云而公稍
以意裁益其間務為簡易不苛又時時捐湯沐勞慰之
故其始屈於恩而就法既而益便習于教法樂而恩知
畏公乃日操切諸賊曹掾人自耳目使微知盗魁次第
就捕江以南大治始戈船下瀨之師戍海者其帥多挂
虚籍以名廩食縣官緩急小不酬則蜂聚而起恐喝相
扇執縳司餉者以為恒公與周中丞謀嚴覈之第不令
後時給而已竟公任無敢小譁及反脣者兵日以益而
食日以减公禔身肅軌於法鮮所操舍中外上下洞徹
若鏡胥猾惴惴戴三尺而辦以故市井之民不復畏吏
草莽之民不畏盗蓋自癸丑島事起十年而民始知有
生樂俄公超為陕西行省參政以去州之大夫士耆老
相踵而顧余曰公棄我去大惠陕矣是安所得公哉且
公少年何能善于官若是予謝不敏則竊嘗聞之公夫
錢榖甲兵刑名皆世之君子早暮孜亹以為事者然往
往外理而求之夫外理而求事則日膠膠乎擾擾乎以
其心為是三者役而不得其要領外事而求理則于是
三者不能不生厭薄之念而中竟累知求事於理而理
障求理於事而事障而亦卒不得其妙吾虛其心澄其
慮而順待之不在事先不在事後觸境生感天則自見
融跡為道與道兩忘則是三者寧獨無難公而已哉然
公别予意不自懌曰凡吾所為小辦治耳所以移俗銷
亂之本固有待也吾一困於逢迎再困扵移牘三困扵
婁遷而竟不逮何以辱大夫士耆老予謂誠有之漢宣
時龔黃二三君子一經生耳潁川渤海之治抑何章章
著盛也公官今雖重于守得自辟令屬死生之乎得一
切破文法便宜從事乎六察大小使得不以苛禮相責
乎朝施而夕徑得下乎得自驛置白事乎雖然予見公
歲十九于道路而臺事十不一廢也公身所及者化焉
身所不及指使而機應文法以蝟集而公以窽觧卒之
獲上信下應世之法徧而中不染公于理事融矣假令
一當生地節五鳳時即彬彬稱禮樂君子焉胡潁川渤
海為也於是諸大夫士耆老屬余次其言為公贈公行
矣當道太原余往者竊一窺公魏郡之政而為其尊父
水亭先生夀先生良健無恙公持予前後言質之先生
試以王生為何如人也
奉送按察副使耿公遷治上谷序
乙丑春三月按察副使耿公由吳改晉臬治塞外兵始
遼左以大侵告至比戶相食人且盡矣而耿公由兵部
郎僉臬事往曲為法乳哺之即大吏不得獨有半菽剖
而與遼民共旦夕之命公間則提衡其將士而勉之曰
丈夫等死死義耳毋死叛也以故其將士尫至不能勝
甲胄然往往有壮色時謂耿公力居多云而會中土有
操濞戊謀者勢燄張甚且恃中有奥援數隂喝明使毋
得伸三尺誰何之耿公又用參議往至則多布耳目更
以刺得其隂事凡若干状與御史顔合䇲上疏按状覈
其人坐廢徙削籍蓋中土家像顔耿以朝夕祀不爽也
於是有司第耿公功當遷而又會吳闕兵使者耿公遷
又奉璽書來治吳四郡兵屬兵久且弛武吏内恬嬉貎
支吾其上盗魁奪吏權而事事桴鼓晝起城市中莫敢
問耿公奮曰逐麋之犬寧顧兔耶吾且先其魁復與御
史温合䇦窮&KR0679;逮魁獄之餘黨鉤累就法無遺吳大治而
又會上谷闕兵使者有司念以上谷視吳重乃耿公又
遷上谷兵使者業治装都御史御史私熟計曰耿公誠
才縣官誠急才柰何困天下事一人使踣頓途道也遼
左重則走耿遼左中土重則走耿中土吳重則走耿吳
上谷重則走耿上谷假令事卒蝟起是安能四得耿而
應之且海將汛矣其為吳請耿公耿公固謝曰不可吾
為人臣子安所避難為春有汛吾姑母即行以畢春而
行猶及秋也吾以春障吳而以秋障上谷亡害耳居無
何倭果大至數餘皇軍於沙耿公檄戈船郭將軍田將
軍分道角襲其左右而身出駐海節度之遂大破賊所
俘殺殆盡耿公上事幕府訖度無後寇始請行曰不榖
敢一飯忘上谷哉耿公所治吳其所坐而鎮者曰吳之
太倉於是太倉之大夫士耆老出祖公司馬王子舉爵
曰以鄙邑之無良不足長有君子也公幸無忘吳終撫
之為之賦鴻鴈耿公憮然曰不榖志也有君命在非所
度也臬曹子賦出車之三章耿公曰請率吾子之誨勉
之以無辱師臬徐子賦無衣耿公起謝曰子余兄也守
周子賦彤弓耿公曰日沙之役諸將士之力也不榖其
敢奸之比曹曹子賦北山耿公曰吾子之憫不榖深矣
不榖寔致身焉史王子乃賦小明之卒章士王子賦申
伯曰公之先則有中丞治常平漢庾是盈營平鑰北門
好畤定東方美陽蕩北胡定公掃金微伯宗固車師煌
煌丹石若若青紫帶礪之榮東京終始耿公其亦奄有
舊封乎而廓大焉公曰侈矣子之言不榖之捍邊也儲
胥吾吏民而袵席之請辭功於是世貞兄弟聞而歎曰
諸君子之善頌祝也其各有志乎耿公之善答也其任
事純也其居績抑也其慮難仁也君子哉遂序以為公
别
奉贈憲使河中馮公遷治延鄜序
歲乙丑之春吏部臣言吳四郡治兵使者耿公習北事
宜調去為上谷治兵使者已復言東昌守河中馮公故
為常熟令賢習南事又理大郡稱良二千石最宜遷遷
為吳四郡治兵使者歲之嘉平月吏部臣復言延鄜闕
治兵使者馮公於西事尤習宜調前後俱報可始馮公
奉璽書来按吳吳中人雅已知公常熟時政則人人大
喜加額言上念我予我馮公所以恩澤吳民甚厚馮公
亦欣然思取故所卵翼之餘與波及者而袵席之其他
規調兵食築城堡劑賦役盈庭之造大事斧斷小事理
觧雖山川草木若有熟於馮公之貎而色飛者乃一旦
奪之即盧扁操藥石使吳人瘠而秦人肥於吳奚頼焉
吳士大夫父老謀欲尼馮公行不可得則相率詣王子
謂輦上君子忽不念重地而輕來往我公一旦島豎乘
矯汛峩岢之艑宵抵步而晨虔劉人於郡郛之外疇為
折衝哉且業已稱耿公習北事則胡不前北耿公以馮
公習西事則胡不前西馮公又以馮公嘗令常熟習南
事則胡不終惠我馮公一歲間更汗渙之號徒令賢者
匍匐道路為也夫西周不過數大郡地耳以張仲山甫
為之内則東帥申伯南帥召虎北帥尹吉甫鼎分諸賢
而三應之今幸稱全天下故不至乏才柰何齪齪南事
急則馮公南西事急則馮公西卒不幸南與西俱急安
所取兩馮公哉王子無以應徐而曰諸君不見夫天駟
之驥乎朝秣越而力刷燕其用良也又不見夫佽飛之
用湛盧乎水以斷蛟蜃而陸以剸犀兕急欲悉其材也
夫國欲亂則賢者常逸國欲治則賢者常勞勞非所以
異賢者然使宰物之柄優賢者以虚禮而不竟其才賢
者苟於逸而有所不竟於志此非治徵也人主之所注
嚮則天下之精神才術奔走以應之而唯恐後急欲竟
賢者之秘而忘均其勞賢者亦忘其勞而遂竟其秘此
治徵也且諸君亦知所以西馮公意乎内意誠重西在
宋慶歷則有若范文正公明成化則有若俞肅敏公正
德則有若楊文襄公今則有若王恭襄公及大司馬楊
公皆由西帥入政府握樞要楊公公鄉人也能無意公
為其後哉雖然亦偶重西耳宵旰之地忽改慮而東南
其顧又安知公不以中丞之節終惠吳也士大夫父老
意得去乃徵叙余言以為馮公别當别公則耿公亦已
超為中丞撫三輔矣
送少宰汶上吳公遷南大宗伯序(代太宰公)
夫賢者利益人國豈不章章著明哉小用之則小效大
用之則大效人主之所以曲盡賢者之用而賢者之所
以得盡其益其大者不過秉握藻鑑雍容儀表之地而
已藻鑑之地其為益若甚切然日偲偲焉役吾之所是
非以求合世之賢不肖吾識時有盡而物情恒無盡其
為用則甚勞雍容儀表之地其為益差緩然吾恒據其
樞而天下之賢者思益精白其行以求合吾之是其不
肖者不敢不祓濯其故以求避吾之非其為用則甚逸
其勞逸雖不同其為利益人國一也雖然吾欲用其勞
於藻鑑之地可一日而勉畢其技吾欲用其逸於儀表
之地而使天下之士默回行而嚮道此非可以日計月
積也昔在漢武帝時舉國家之大柄悉付之公孫丞相
張大夫而汲長孺徒以議論風采備九卿位耳及淮南
事起海内幾為之震動而其所逡廵畏縮而不敢發者
乃不在丞相大夫而在長孺何也唐楊文貞之始為秩
宗為太常也一丞郎耳爰立之命下而嚴貴如汾陽横
怙如黎尹為之貶損而恐後又何也此則地緩而人重
養深而得逸之驗也吾持是說以求今之人而得吾汶
上吳公者始吳公為都御史撫真定皦然持三尺提衡
吏民貪墨望風而觧綬去者不可勝計持論抗當道少
所牴牾即飄然自免漁樵於山澤者十餘年海内之士
思一望見顔色願為之執鞭而不可得屬先皇帝有所
更始謀之鼎鉉悉召用諸耆碩吳公始幡然起佐御史
臺遷為吏部右侍郎是時江山毛公為左侍郎先帝不
以余愚無似使待罪二公之間相與旦夕講求所以無
負藻鑑者二公亦不以愚無似而惠教之驩然得也乃
隆慶之春正月毛公遷南京吏部尚書又三月吳公復
以資及遷南京禮部尚書以去尚書八坐大臣固稱尊
重於故而禮部則於職稍以簡由北而之南則又稍以
遠不唯余之愚無似以不能事公旦夕為恨而朝之大
夫士意若輕去公於藻鑑之地而緩收其益者嗚呼亦
復有以儀表之說為天下賀有吳公者乎夫南都主上
所倚腹心地也其賢薦紳先生居恒傅節義譏說月旦
乃吳公至欣欣矣諸參佐而下貲郎入者得無猶守苞
苴錢通為乾沒乎纓弁甲里之裔得無稱平陽籍隂鄧
漸臺其居游龍其輿馬乎旁郡邑卓瞷之豪得無猶尚
鳴瑟跕屣黃金為游說乎彼其軒軒自若以縣官遠卒
無能難我不佞竊有望於吳公之為長孺文貞也夫霜
霰發而瘴祲消山有虎豹藜藿不采其利益國家豈淺
淺哉詩不云乎羔羊之皮素絲五紽公委蛇而過毛公
其以不佞之說進不佞則姑為公居其勞者相與交勉
之
弇州四部稿卷五十七
