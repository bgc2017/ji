弇州四部稿卷二十四
明王世貞撰
詩部
五言律一百二十二首
贈寄史生(生與黃子俱為齊梁體)
近來稱藝苑江夏爾為雙湖海風猶勁齊梁意未降汝
聯明月璧予汎白雲艭何日探奇字花間倒玉缸
四月一日同于鱗子與諸君水頭放舟六首
何處園池好唯應西郭偏惜當春後日狂愛水中天瑇
瑁涓人馬葡萄上客筵那能不深醉北望有風烟
其二
朝來寬請急醉宿亦無妨舟楫青天近林塘白日長浪
花魚自起風葉鳥難藏忽有吳歌發滄洲意欲狂
其三
繁塢疑春在空塘得暑遲長年木蘭棹游女竹枝詞萬
樹聲俱發千山坐覺移飛觴予不厭促騎爾何之
其四
走馬長安陌放舟河水濱風光餘澹蕩天地此逡巡住
暫依芳草行看破綠蘋無妨疊鼓吹不起漢關塵
其五
歌管能回日輕舠自任風人家漁網外山色酒杯中心
事歡仍見年光醉未窮褰裳吾欲涉菰際忽驚鴻
其六
醉客雙眼白繁花一樹明乾坤憑去鳥日月問騎鯨懸
沫星濺躍輕颸浪熨平此中龍穏卧或恐夜珠驚
後九日重與應李諸君水頭放舟
為有滄洲趣重來肯厭頻溪鷗渾狎棹籬犬不驚人物
色時能改心期日更真僕夫毋太促吾醉欲經旬
其二
韋曲看如故高陽侣半非清朝耕釣遠公事宴游稀賓
主忘分席陰晴數換衣夷猶竟日暮聊與詠而歸
其三
此醉吾何惜沿流亦快哉山光入返棹水氣促行杯岸
幘天雲合酣歌海日迴風塵能傲吏朋舊任微才
其四
旬日乘休沐芳洲綠漸迷菰蒲疑水落禾黍覺天低汎
與心偏在浮生衆豈齊看他冠盖客斜日五陵西
夜集有懷謝茂秦分韻
故人元不乏猶問白頭翁此夜漳園賦誰當謝朓工小
儒矜倚馬薄俗謂雕蟲爾自黃初際翩翩作者風
其二
被髮長安市乾坤一嘯歌歔欷吾輩晩跌宕世人多短
褐春仍在新詩老任過祇應西望處殘月滿漳河
寄萬郎中恤刑楚中
似爾飛章少看他屬傳同星辰南紀闊雨露帝鄉公躡
履衡雲外裁詩峽色中蒼梧去無盡恐晩北來鴻
其二
聞道衡陽使真能鑒覆盆凄凉汨羅水嗚咽楚臣魂一
代心仍屈千秋賦自尊如堪薦蘭芷芳意信乾坤
端午
亦自酬佳節何當病故侵綵絲從女競蒲酒頼妻斟時
序他鄉物風塵倦客心放舟吾舊侣應向越江潯
其二
抱病無端午驚從稚子傳折蒲聊舊俗續縷更流年佳
客頻攻懶狂夫只愛眠山公使歸說箕踞柳陰前(子相考功)
(來約不赴)
病中于鱗子與公實子相夜過
此日羣公過能令稚子歡珠光海月動劍色夜星寒牢
落千年在浮沉萬事安時人歸眼底世道總眉端
其二
平生語不盡兹夕罄相逢意氣扶衰眼歡呼失病容公
才競班馬吾道豈䕫龍忽憶吳山月雲深萬壑鐘
病中承三子各以五言二律相問率爾有答酬于
鱗
吾子篇章貴經旬思一搜長懷愧薄劣不敢問遲留白
日斗文動青天璧色流野夫何劇喜萬象總深愁
其二
落魄吾仍在沉冥爾若何即容雙眼白轉見二人多燕
市軻離輩沉酣亦笑歌愁還付天地名不廢江河
酬子與
一榻專吾過春風細討論子桑容被髮泄柳故應門抱
病雄心改違時大雅存詩來重嘘借未敢對人言
其二
斗酒相勞苦清吟未寂寥豈應躭落魄或自厭扶搖禮
樂窮逾遠迂疎病轉驕子其稱籍籍吾欲付陶陶
酬子相
媺人忽相贈佳句比南金客訝山濤札予知湖海心已
能蘇病骨不必問知音把向中庭誦明河秋色深
其二
但使頻辭病吾生樂自偏已無官長束兼得故人憐雨
色殘虹外鄉心過鴈前縱有躭詩癖年來實怕傳
吳人杜惠由小侯棄官歸卧好談玄理余時避地
過從甚得賦此贈之
何必避名姓雅無㕓市風少年結劍客中歲禮壺公白
石貧家事青山静者功買田從此約俱卧五湖東
其二
豈謂竄身地過從意不孤以君初厭武要我亦逃儒細
雨蒲團坐荒畦竹杖扶自言唯一事頻累酒家胡
白河道中
極浦明鵝鸛天空雙櫓哀河流樹杪出山色雨中來驚
鯉超魚網歸鴻度酒杯推篷坐箕踞鄉思亦悠哉
其二
予亦金雞使聊乘青雀船平生托湖海此際失風烟野
色紓長嘯漁歌起扣舷故人誰贈我司馬壯游篇
病承公實詩問率爾有酬
相逢盡年少那可問投閒偶爾彈流水知君念故山青
雲謝騰踔明月寫潺湲昨夜羅浮色宛然眉宇間
重過張太學因贈二首
憶昨丁年客聽歌子夜長葡萄濃不瀉瓊樹儼分行别
思花如霰歸途月似霜重來但立壁蝸跡在胡牀
其二
萬里皇華節殷勤委巷尋向來逢一飯兹意失千金易
憶窮途事誰餘往日心茫茫燕市筑曲罷幾知音
見德州李帥談邊事有感
秋色大荒甚單于吹角時移營千障急轉餉九邊遲國
事俱黃口材官幾白眉向來歌舞地回首半瘡痍
與周叔夜論詩
近來稱作者屈指問知音骨格誰真近聲名爾自尋中
天秀嶽色大海鬱龍吟一出無今古時才總陸沉
中秋夕沛河汎舟
玉鏡中天挂金波大地流河明千樹色秋滿萬家樓迥
奪魚龍卧平添烏鵲愁故園盧女瑟應復問刀頭
其二
萬里人初半三秋月正中天清凉似水江闊静還風玉
借蓬萊館珠懸碣石宫時聞沛兒唱猶數漢皇功
新河道中
誰遣風塵裏滄浪意不違波光一雨合秋色衆山歸乍
可漁竿老那能馬足肥長歌向林薄紅葉盡飜飛
將渡江泊儀真即事有感
海色將秋遠潮聲挾雨振地嚴催鼓角帆迥入星辰薄
禄偏為客他鄉易畏人寧知一水外日夜有垂綸
丹陽
垂晚丹陽道高秋白下船人因鄉語狎吾豈宦情偏野
釀浮橙綠香稉入鱠鮮向來看雨色衰草薊門天
將抵家有懷雲鵠給事
與君終日醉猶恨故山違天欲塞鴻盡秋先楓葉歸青
油使者舫白苧女郎衣總是江南樂乾坤舊侣非
其二
地入長洲苑天迴錦繡鄉歸來雖慰藉朋舊實凄凉萬
事存知已孤臣易斷腸祗應青瑣客南望或停觴
贈張節計偕北上遂訪歴下生
自别李生久乾坤吾不容汝才今倚馬於辨復雕龍一
見時名失千年國士逢當令薊門樹不復響秋蛩
聞京師詔下志喜
斧鉞嚴清禁風霜動紫霄向推聊試鯀終殛豈慚堯逆
黨謀全折驕兵氣欲消普天欣止戰吾計可漁樵
其二
此日欃槍掃何云落將星中原無戰伐高廟有神靈一
代家仍赤千秋史更青當知竇車騎勒碣尚垂銘
其三
將相須才致時來亦偶然國威推轂重君寵解衣偏白
刃寧求敵黃金自有權汝曹判一死天地正風烟
其四
聞道將軍第荆榛車馬稀交游愁姓字部曲掩光輝日
月明何損君親計總非隴西羞李氏敢道漢恩微
題畫
卜築人間遠滄浪秀可餐長天一鳥去明月數鴻殘何
處迎風奏流音度遠湍匡牀醉欲醒秋色不勝寒
阻風湖口
雨色千艘轉濤聲萬馬驅河山歸慘淡天地失須臾獨
坐思舟楫微官任道途何堪一羣鴈失侣自哀呼
其二
津吏迎相挽孤帆盡日稽束雲淮縣小崩浪楚山低風
雨千靈集乾坤七聖迷長安不可望畏路重含悽
仲冬六日江比部來言昨君生日也予始記書此
自解
忽忽吾何有紛紛強自支生辰公牘過佳節故鄉知&KR0034;
禄難輕引為郎敢望移西京珥貂客白髮總拚垂
雪後晨起小酌有作
一夜大荒白孤城吾眼明僊人吹玉笛飛步下瑶京細
酌千愁改冥搜萬象驚古來得意事豈必勲與名
過比部朱丈射陂草堂二首
客有孔融刺君還徐穉床著書深草色懸璧競湖光意
氣寒温簡郎官歲月長踟蹰醉將别吾意未能忘
其二
入君宴息處香氣似禪居趺坐心相語真文手自書青
天裋褐素落日巾柴車不道身猶貴山人恐未如
長至前一夕丹徒道中
積朔疑無際微陽始漸臨漏偏今夜永寒自客途深劍
珮仙曹夢衣裳稚子心那堪更飄泊擁被獨愁吟
渡江即事有感
吳楚一江合風烟萬里開秋天鸚鵡筆日莫鳳凰臺流
落猶驚世英雄始忌才如何對玉軫絃絶重徘徊
除夕
久客家能好殘年日怕歸鬢毛餘感慨童稚轉光輝目
與閩雲盡心隨薊鴈飛酒醒予夢破遮莫問朝衣(家君在閩)
北使至有感
在野將成習降心欲近禪人來薊門雨吾醉闔閭天未
敢輕時事終知短世緣看他江畔柳早晩弄雲烟
同諸君汎虞山下二首
不盡青山色維舟雨後看閒雲流几上飛瀑散林端游
女千花暝狂歌萬竹寒未須疑酒盞吾豈任衣冠
其二
鼓柁江南徧兹游頗更雄天疑破柱刹山似逐推篷吹
笛泉聲外披襟雨色中前溪正宛轉不必念途窮
王令招游虞山
鳴騶向城市緩帶復郊坰海色遥吞白天光自與青汝
無慚地主吾敢應山靈便欲依巖卧停杯問摘星
南軒遠眺示王令
憑軒此高眺眼底意蒼然一氣千江合孤蹤萬象先席
移將墮石琴起欲飛泉不分王明府能令勝地專
過子游虞仲祠
一代言文學千秋虞逸民列星垂氣象滄海絀經綸太
上有立德其先不辱身遐哉不可見吾請事斯人
散步
飯罷欲何適獨行扶興長出門青草逕隨地綠蘿莊麥
浪搖晴旭松雲逗晩涼炯然鷗數點吾意漸相忘
屈指
屈指同心客經年省署稀豈皆吾道拙或與世情違一
醉乾坤是孤吟歲月非祇應罷簮紱甘老薜蘿衣
亂後初入吳舍弟小酌
與爾同兹難重逢恐未真一身初屬我萬事欲輸人天
意寧羣盗時艱更老親不堪追往昔醉語亦傷神
參省吳君挂冠之後以時難膺檄募兵耀武虎丘
元戎夾鈹隊晴日試吳閶吹繞千花發旌從萬樹張霜
文散組練海色滿餘皇談笑飛書去滄波定不揚
其二
自爾龍韜偃誰當羽扇麾據鞍還草檄横槊更談詩禄
食羣公擅戎衣野客疑功成不問賞應向魯連知
與抑之游虎丘寺
風至開山閣雲歸卧佛床薄巖施屐易疎竹進牀凉醉
益狂奴態游偏傲吏長興酣公莫舞秋色起干將
崑山别張通參丈人
風塵吹逆旅天地老垂綸共醉青山色偏傷遠道神離
前多怯酒亂後各憐身欲作披襟話秋霜鬢易新
寄宗子相
先後成歸客艱難有避兵地偏窮遣信天坼異浮生桂
樹雲常合桃花水未平何當徇微禄愧爾向時名
其二
明月䢴溝水飛花繞郭多閉門時輩遠開卷古人過舊
社誰能繼新詩各自歌更論燕市飲相顧邈山河
高郵别表兄盛生
留君更前路樽酒暫流連故里人將盡他鄉語欲偏帆
來湖上雨鳥散渡頭烟家國今何限深愁眼劇穿
訪李丈修撰子相考功承二君見候不值有感
誰道嵇康懶攜琴載酒杯仙舟空不見日暮獨徘徊桂
訝淮南近帆疑剡曲來知當動星象不必擬三台
再示子相
會夢時能作今來恐未真獨行䢴水上天闊四無隣别
後長如此幽懷可具陳腰間有雄劍拂拭氣還新
子相草堂夜話
世途誠浩蕩吾黨亦浮沉見汝棲淮海雄心自古今偶
成全豹隠忽漫一龍吟不有安期駕雲深可易尋
其二
剪燭頻相藉隣雞月又新隔年唯一笑回首竟何人湖
海神偏王雲霄夢未真所嗟從此别辛苦易沉淪
其三
聞道青蓮客新乘五馬車亦知多忤世無那轉憐渠長
揖難官長高吟恐簿書因逢同病者北望更躊蹰(談于鱗事)
十六夜泊彭城與張給事廷槐月下小飲
此夜彭城月清光萬里寒河流天地合山色古今看桂
樹香徐吐金樽漏易殘與君聊一醉途路失艱難
十七夜飲月下因懷昨年亦淹此地
昨歲逢兹夕徐方月下船客途今又到秋色去仍偏岸
幘風霜裏開尊鴻鴈前不堪頻遠望南北總澘然
聞彰德寇起志感
此際潢池警横行自豫方孤城壓暈黑千騎宿霾黃衷
甲謀非拙横行勢可當如聞天下險或恐向敖倉(賊易衣而)
(入郡甲者出堂隍間執守)
其二
南北殊憂難中原近若何向來論守相或恐致兵戈枳
棘春偏晩風霜暮自多始聞徵渤海垂白竟蹉跎
其三
汝輩勞宵旰徵兵幾道聞虎符新使者猿臂故將軍鼓
疊漻堤浪旌連亳社雲只今惟一戰白羽莫紛紛
登太白樓
昔聞李供奉長嘯獨登樓此地一垂顧高名百代留白
雲海色曙明月天門秋欲竟重來者潺湲濟水流
初夏燕京南陌
落日散平楚餘春留遠阡問津禮樵叟下馬拾榆錢白
挾千峰雨青迷萬竈烟笛聲叢薄内宛似太湖田
送王生下第秋歸
婆娑薊門柳來往惜年華楚客停舟夜胡姬賣酒家枻
歌南去近書鴈北行斜此際毋揮淚秋風江上花
庚戌秋有約吳峻伯不就賦此
漢樹淹邊月天都拂塞塵九關虚虎豹層閣望麒麟社
稷羣公手兵戈一介身請纓還請劍慷慨涕沾巾
夏日游弘慈寺僧祈雨乞午齋而出
此日依蓮社真成戒酒杯胡僧多寶座士女獻花臺說
法老龍去隨緣甘雨來衝泥予不厭騎馬夜能回
天寧寺晨起即事
小榻棲蘭若朝來得縱眠依依上窗日隠隠隔墟烟偶
轉曇花逕閒翻貝葉編隨緣可度日無意更求禪
沙河橋
何年鞭禹石突兀亘沙洲山接垂虹勢波穿偃月流寢
園高自見車馬迥生愁不敢題紅葉知他逹御溝
初葺省中西亭
仲長慕清曠潘岳賦閒居吾亦聞斯語疇能返故廬得
閒聊假息隨意試抽書公署長如此金門大隠餘
其二
固愛春陰好兼愁秋雨聲以兹無所植獨坐有餘清岸
幘浮雲度攤書落照明避人吾已足何事更經營
贈湯少府子重
彭澤古逹者簿書安可羈逢人羞作吏竟日坐談詩春
暖花源寂雲深藥逕遲聖朝如可戀未有去來辭
得家君楚中信
不見衡陽鴈新年入夏初忽逢江上信疑是夢中書楚
甸春衣薄燕山夜枕虚白雲猶在眼凝望意何如
齋日柬汝欽博士
晝餘公事簡獨坐候斜陽偶却琴書擾時聞花草香清
齋予不厭别思爾俱長後夜知誰醉惟言恨太常
題朱象玄小獼猴
南中榮木食憐爾滯長安幸托王孫號羞帶楚人冠意
輕全欲竄毳弱未禁寒寧無離羣歎得食暫成歡
西山道中有感
驅馬度潺湲聲從亂葉間高秋出遠戍落日滿諸山寢
殿金為室長城玉作關垂衣先帝業回首愧朝班
濮陽李明府自新喻再寄予詩兹以覲事駐城外
屬時禁方嚴不得出視悵然有懷
萬里君南去新詩得共誇如何近帝里轉似隔天涯霜
白楓難改雲黃日易斜還期載春酒同醉洛陽花
贈明竺上人
竺師震旦秀天骨何昂藏一雨萬流合斜陽千嶺蒼坐
來楊枝水忽發梅檀香擬問西方路人天並杳茫
貽寺僧
且莫呼檀越還攜貧里簞無法可施汝將心何處安石
牀涼睡足僧飯午鐘殘聞有函經在能留次第看
推案作苦息而試筆簡子與
推案輕過日趨曹易逼年故交咸鹵莽時態乍留連滿
地疑詞筆千秋豈吏權忍判從此際著意媚風烟
哭宋郎中文明
關左班初罷楹間夢已長古今殊頃刻笑語落冥茫露
被先生婦揮金同舍郎征途冰雪裏誰不為沾裳
其二
憶昨清源里高秋駟馬停猶然稱節使忽爾返芻靈素
旐寒仍發朱扉雨自扄新阡數行柳誰復記青萍
同子與正叔夜過順甫
臘意深難盡春光緩未迴日餘歸案牘天闊僅樓臺寂
寞躭吾黨榮華逐世才莫為殘漏惜過爾易徘徊
綠尊草堂為沈君賦
君是休文裔忘憂祇綠尊飛花翻作徑野竹自為藩客
有攜琴過童知荷鍤言壯心燕市酒相對共銷魂
除夕
憶昨江城暮椒花耐晏眠異鄉春較緩佳節意翻憐餘
食趨童稚深杯撥歲年坐來殘漏緊騎馬問朝天
其二
節物燕京盛兹看太惋然荒荒羈臘色衮衮競新烟憶
語須同日傳觴有各天干戈竟何限骨肉漸隨緣
至京喜仲芳尚在
不謂夏臺畔能留復至今朝廷寧仗汝天地獨無心北
極瞻逾切中原畏轉深茫茫薊門樹暝色滿秋陰
春日意不懌折簡徐魏二子過飲
客歲添殊易生涯問轉難塞雲經晚變燕日到春寒世
眼翻相白吾顔豈重丹且呼班尹醉北斗任闌干
懷容城生
已决千秋事還餘萬死身避人應有惜談爾竟難真鳥
雀同迷歲荆榛可望春不知縲紲畔誰與授書頻
送姜君之衡山令
爾去神明宰青山治不難祝融天一線石柱雨千盤鴈
自南荒盡鳬還北極看中臺今太史應識漢郎官
正月八日城西訪徐尚寶出使還
遇爾城西陌初停四牡馳乍晴為榖日今雨正瓜時暝
色過談易春泥策蹇遲畏聞鄉井事羣盗亂如絲
訪汝厚善果寺
客居蘭若遠為爾特相尋宦跡容顔在離懷鬢髮深暮
生高殿角春入古槐陰更有彌天話能淹不住心
春日郊游有懷于鱗
春甸堪吟醉何妨藉草留醉扶天地語吟壓古今愁鉅
鹿山層去盧龍日亂流將心向誰剖真覺此生浮
贈魏順甫
此道榛蕪日誰當草昧才用專愁鶻視心遠釣鰲迴狂
簡緣吾得聲名舍衆裁須令屈宋後嶽色重崔嵬
與子與諸君即席分賦得瓜
緱圃垂玄骭雕盤薦綠沉疑萍耀朝日過麝失春陰黃
臺太子咏青門故侯吟假彼寒暑候消予榮辱心
再賦得魚
湖海羣分寄悠然意與深相教惟出入於道有浮沉未
展垂天翼猶紆立極心寧知子非我聊復戀蹄涔
春日同子與順甫游姚園分韻四首
小苑停游騎春衣試緩風地容啼鳥合天借亂崕通草
色已驕綠桃花難禁紅科頭仗解醉非是學山公
其二
休沐知余簡幽期細討論共誇韋氏曲遥並辟疆園落
日驅詩語高天下酒尊暫來應有悟丘壑此身存
其三
爾輩成三益園亭勝頗兼春雲催淡蕩寒暝閣廉纖黃
鳥驚搔首幽枝出捲簾莫愁歸騎促殘日挂峯尖
其四
事事心相契難知可易忘片雲為碣石殘雨即滄浪草
重杯堪席花肥蜜欲房醉來須袒跣知爾恕吾狂
恨(時南北警方至謝生謁李守不遂小有流言)
零落先朋舊艱危但甲兵陸沉應有任瓦解向誰明展
轉疑吾道低回愧此生不知巫峽水流恨幾時平
贈楊翁
逹者王孫後清時樂未涯諸賢典屬國千樹素封家鄰
竹肩輿過春雲席帽斜兵戈未須念源水秘桃花
弇州四部稿卷二十四
