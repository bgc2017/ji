弇州續稿卷一百八十四
明王世貞撰
文部
書牘
答張肖甫司馬
今晨得手教一紙係仲冬發者嚮所附報札及不腆物
計久徹記室矣弟鄉居已半歲日飽藜藿坐蒲團儼然
一有髮頭陀耳辱諭云云家弟不能不就餌恐世味日
深去道益遠元馭雖再疏辭必無得請理孟夏當首路
猶欲上第三疏弟力止之渠當未己也弟處僅一僧無
心有亦已赴講堂恒顧影自笑他日隻履西歸故自無
碍兄病在手是偶感寒或肝腎間小違耳天子方倚以
腹心何至動拂衣興計兹時已勿藥即錦衣晝游而粉
黛宵擁亦未是長生訣也弟邇來小健政得獨眠力耳
又
上谷使去有報書不腆之幣計其人當久逹矣僕自九
月間捐家兒子輩翻從渠乞一衣一食以度日耳雖於
名病欲根小能剗刈而中年氣衰散亂昏沈二魔時時
作耗爲奉先師遺蛻且元馭有晨昏累不能削跡遠徙
深山以此悵悵讀足下岳麓道院記怳若耆闍崛山語
足下豈阿難陀後身耶僕雖已謝筆硯於佛道勝緣亦
擬隨分讚歎但足下已道盡何緣復作巵語唐突也前
見與推秋官部計大察後必穹轉而除書尚寂寂當繇
盡以北門相擬耶足下拂衣之念時自動計亦不必耳
今單于解辮烽火長息兵衛畫戟燕寢凝香亦何異淨
土道山觀但於一切世法不生住見自佳耳僕嘗謂吾
儕既出俗當以進爲退諸公在世法中當以退爲進進
者道機也退者欲障也或此重而彼漸消或彼輕而此
自入要不必盡同但牢執橝柄而已兩月前得明輔書
亦頗道其病狀彼素清羸便當以嗣息置之度外家弟
入關非久亦當歸蓋亦擬於此事著脚故也柴汪二生
何以得此足下盛德故不止九里潤謝客久爲足下札
一見吳生名勢都盡何以應之聞所聞而來見所見而
去自是叔夜家風一笑一笑春盡而寒不已塞外想更
倍之加飡自愛
又
足下飛傳從天來車怠馬煩而能深念我馳使者慰存
副以隆貺中間申繾綣敘契闊宛然以合併爲快而弟
乃依依於一龕香火傍足若舉而受紲者能無爲嵇向
所笑然至破綺語戒爲足下前後草四詩無論其厭筆
硯久不成語要自方寸不容已處出之足下但取其不
文可也錢唐幾復作楊完者宅廟算用足下真自超吾
儕小人謀不及夕得飽飯安枕足矣汾陽故是暫借徵書
非久當更下青雀北上泊胥江於煙波杳靄中有戴笠
荷瓢冐交戟者必王生也當更破米汁戒作竟夕酣耳
又
昨甫移居即入關而柴生以報書來僅從容坐揖問起
居健勝相與稱慰心而别不旬日而上谷陽鳥至剖素
誦之縷縷肺腑也前所及養生事殆似野父食生芹葅
苦筍萌而甘以奏大庖謂且令人蹙眉齰舌而足下厭
三臡八珍之腴而深味之甚愧甚羨苐大丈夫逍遥順
風出則磨墨盾鼻檄五單于解辮立取通侯印入則佐
廟廊大議俾搢紳景附赤幟善類爲千載光若木食草
衣托跡鹿豕又非所望於豪賢長者也助甫得推遷正
是從長鎗大劔中脱出齗齗齒牙然須足下袵席之乃
堪老玉關耳不然杜征南無洛陽餉安能以瓠領躑躅
襄陽也别札所喻足下之爲我深矣昨歲得政府慰藉
語審其非漫然而會舍弟入覲以一札報之力言薄劣
不齒士類不任官恐爲門下知人之累想當見寬矣即
今奉師眞化後捐家䜿子輩一瓢一褐一束書入茅舍
朝暮蔬食雖米汁養和舉不能三合讀圓覺黃庭如小
兒進飴蜜足下謂此人尚堪寄亭障任否辱爲家弟出
處計之當渠故自有意或暫往而後成歸也損奉過渥
會於水南築禪堂即輟施作功德想不唐捐也䜿子勞
齒及試義似勝前而落一老校官手遂成委頓第公家
千里駒尚頫首蜀道而况中下駟乎遲之異日或得更
脩通家一叚緣也曾將軍大竒人而伎倆多又不堪小
受見之佳不見亦佳姚京兆䘏典在居平時易耳今想
不偶此二紙竟作豫章浮沉亦無妨也腕創口授侍書
不一
又
伏承謙光下問弟既深肺腑之愛且虞膚剥之災苟有
一得豈敢自秘第下邑去錢唐十舍許傳聞異辭難以
遥度鄙意竊謂此曹雖弄制帥股掌間然其時不挾尺
刃不行剽殺人必有宿黠爲之指使意似尚覬收拾廟
議所云云似巳得之吾兄宜密訪首惡三四人即爲處
置此外略分等第行遣或發總戎所小加懲創當自帖
服所慮一衆窟宅久在錢塘左右前後多其密戚死友
緩則逕漏消息或因而緣飾譸張别孽禍端又聞前者
作劇後各汛地戍卒俱至近郊謀爲應援不審其事有
無有之則更可慮也傅明州有夷舶果爾使之效力自
贖功成肆赦亦是一機兄所云比之安慶誠難然以營
平之老成汾陽之寬大威望既重福德亦深潛運默消
當有不動聲色而安若泰山者弟素乏遠識且自入圜
來於世事一切遺落何能仰益高厚與䋲兄想當奉爲
傾倒亦望兄從容諷其解散僧會可也吳中丞長者不
宜有此氣數適然耳吾兄素存厚道無俟喋喋湖山高
會似非時所喜在兄政不必爾蓋可借以示暇適安衆
心也
又
馬校父子回得前後教札皆肺腑語居恒與家弟言當
市人掊白刃時兄單車直入虎狼之窟奬率驕兵俾以
罪爲功頃刻戢定國勢君威兩無所損弟嚮所許大尉
之六傳汾陽之單騎今真騐之天顔豁然温綸褒予龍
衮䮍歸便蕃之鍚千載一時令史册不落莫良足深羡
尋有專使至復拜種種渥貺氆氌製自罽賓致自單于
大司馬御以行邊於三尺雪中進紫駝酥彈白檀槽差
不辱耳長爪梵志夜寒擁坐誦唄呪固便其如非苦行
本色何玉冠越絲蜀扇皆精好唯饒甆叵羅太大不中
盛米汁耳當以陽羨荈薦之賢器入太學何異得郭林
宗秋棘穎脫所不足道兒子場屋中長物耳何敢仰攀
驥尾頼兄惠以兼金作其氣或堪充漳河三日糧也又
辱委曾陽白壽言此老有一面之識且爲兄效力亦復
何辭念己倦筆硯久思境蓁蕪塞聊試爲之或用骫骳
隨人意見擇耳殊不足入郢人目益岷山重也來幣却
未有名即附璧幸寬不恭之罪華亭公賀文弟亦有此
役而怯於操管江陵相病勢云何或云己無恙而尚未
見出觀吳越三批萬里外了了中窽若此那可病也
又
自兄别後每念一世偉人福德之盛絶無可相埒者蓋
未幾而覩大司馬參知六軍之報又未幾而覩都統三
鎮之報又未幾而覩遼左大捷之報則宫保世禄有故
事在朝命且復下矣當時王伯安子衡跌宕李何徐薛
諸公間獨以功名顯重至開茅土珥貂横玉爲鉛槧中
樹赤幟差快耳兄固灼然繼而稱三傑兄之推轂我勤
矣乃至籌筴出處於言表見深愛焉非骨肉而賢傑者
疇能以此誨也弟之不出直以不忍倍心盟耳它固未
暇計及也計此疏必獲請即獲請而弟尚以無故而叨
卿佐銜又竊恬退名世福轉厚道緣當轉薄爲恐何况
出也宰公兩書娓娓意良厚便間幸爲我謝之念舊憐
才少見其比與䋲兄亦然弟不免作負恩漢矣趙汝師
宫贊一札云大司馬有去志代之者非王司徒即兄也
於事理宜爾竊以爲圍玉懸金更不如北門鎻鑰之易
也覩邸報長公拜緹騎長明後歲與次公兩魁文武榜
於通家氣色不淺吳明卿過我宿山園十日而别神氣
猶王弟得余德甫人日耗爲之黯然此兄齒亦不薄但
遂成隔生耳助甫跳踉在我曹中作少年軍事小簡宜
其能治私也汪伯玉新歲來差善飯每睹薦剡不相及
咄咄怪歎兄全集刻成否餘不具
又
屈指清洋分袂忽忽周歲中間凡五辱箋教而弟自所
使上疏兩村童外不能别遣信問有匄先容而爲之附
音者誠知其不可貪露其區區不暇恤也兄之一身係
宗社重輕天子方舉三輔而盡屬之藉以高者也弟過
八月病良巳九月則益壯而苦鄉里項領至筆硯受役
無少息肩以故於正月朔移入丈室誓大士前一切斷
絶惟殘歲宿逋不忍便負刺促向三月可作無事人而
至二十日忽有留尹除目廟廊於弟故平平得非兄抵
鎮之後有所推轂耶弟初念巳於庚辰春初擲付東海
若萬萬無出理亦不敢以偃蹇朝命爲高第守此匹夫
之節苟餘半殘之軀於菰蘆間引疾謝客客曰此不作
官人也可無復用面孔相困於弟足矣足矣且今巖穴
之儁搜剔殆盡僅留一人充隱何所不佳乞骸之疏蓋
併昔所謂聽用者埽去之不欲放著人口耳弇園泉石
謬謂在王陽德上兄於陽德用摩詰輞川例揮灑不己
而獨爲弟惜一題品耶似不見楣間扁龍蛇鬱盤其跡
猶尚新也臘月顧益卿來叩關沾沾自以得奉幕府約
束爲快此君信自可兒李寧遠弟不識其人積戰級至
萬而書生猶齮齕之似不曉諸上公徹侯功案也家弟
似尚可出聞亦有推轂者不知竟何處齎疏人去附此
通起居
又
昨得宰公所致兄第一書又於龔嘉興所得第二書枕
弟巖穴長物耳然其自愛當不異每見北來人道兄坐
將壇一指顧間神彩奕奕暎蔽萬乘而弟卧起茅屋粗
自膚立與田夫野父鬭健尺鷃之於大鵬其逍遥亦不
異也城居時苦剥啄酒食徵逐無己而尤所苦者文字
之役如責博進不得己轉徙入窮鄉一衲一瓢事事謝
絶忽軍將叩門如玉川子所云驚周公者使小奚迓之
則薊門遠使慰以手札副以藥資瞿唐子石更是良材
不忍焚當付之騏兒作此寳也所論具悉以我夙練之
師而滅此區區屬國殘騎壓卵承蜩未足擬易兄不希
用事之指不愛通侯之賞獨以堅忍持重應之百年之
藩籬無坐徹之憂兩地之鋒鏑無相嚮之害即趙營平
之遠猶羊鉅平之深仁宋廣平之長慮彼三平者故當
不勝張銅梁也僕長誦遠公言願檀越安穩彼亦無他
以爲名語故知兄所薦也時事非所解亦非所敢言百
世之後不知作何物評目前且付之幻境而巳拱辰書
云云家弟或不免濡足弟甚念之然不如元馭憂方大
耳世棄伯玉於黃山白嶽間大是其樂土而不必以爲
然雅貺既不能逆拒又無以可報玖者毋罪其𤨏屑是
望秋氣向肅北塞先之珍重珍重
又
弟以情事異常於懸弧之月避之泖塔中爲先人誦經
焚香且懴宿垢而巳一切筐篚皆絶而老兄特損二月
奉且侑以異僧顱骨白玉杯盤使雀羅之門驟爾增色
念欲辭諸左右而老兄甲子方週亦將小效區區故爾
勉拜嘉雖至戚如家弟相知如伯玉不得援而強我也
兒子過承長者慰存至與拱辰丈携榼出視劇飲乃散
公卿廢此節久矣䜿子何自得之此兒學未成筆未熟
不可盡諉之命春時覩兄請事屢見詰難知必持正之
效而小人乘間窺伺遂成貝錦聖明在上公論在下彼
自貽伊戚兄社稷臣也豈可以此動歸思唯益秉孤忠
自信不惑夫鞠躬盡瘁者臣分也不可則止者臣節也
趙汝師稱辱兄肺腑之愛故托以情字進規蓋兄之福
德不可及處正在此第元樞要地不得不少斟酌耳承
示益見虛受之懷弟却不免爲楊徐二子相瀆良可笑
也汝師果勢壯往而與元馭各守其是弟甚憂之兩賢
豈相厄哉兄幸一勸汝師含章可貞或從王事乃所以
爲光大之智耳兄所擬於助甫叙功處改一京調足徵
高誼盛德即彼不出尚存體面渠似小得蒲坂陽城力
事事悉歸江陵則易證而亦易信雖江陵亦冤也元馭
一札似尚欲鷄肋我老矣衰相盡現安能調氣柔音於
言路少年前作媚耶且巖穴間留一二長物亦自佳家
弟久困折腰意興都盡却不能無望噓借耳兄既稱戚
將軍有儲胥之績趙思廉頗恐廉亦思用趙人也張榜
得故地服兄用才之當亦見元馭古道蹇中丞人便附
此外汝師書希即轉致之不一
又
騏兒歸備述尊兄見念之篤偕拱辰丈携榼出訪蕭寺
以諸父行踞三公貴而折節於一布衣孺子此誼不見
搢紳中久矣大貺駢蕃種種造次附蹇中丞役爲謝想
當巳逹矣竊念尊兄今歲花甲遂周台候萬福眷隆九
重光表八極文潞公在元樞眉山頌之有精神如破貝
州時以兄方之殆不足言矣弟名爲慕道而實無所得
師真漸杳前路可知幸懶癖巳就而諸公見寬獲保一
壑家弟賴大庇有留京太常之除苟脱手板少年前優
游無競之地繕身理性何樂如之兹以入賀萬壽得侍
教席從容文酒將無恨少一人耶但彼此無它異日作
兩歲星於吳蜀間足矣太原公近書漸嚮天水君天水
亦不甚參差宗社之福也助甫敘績如老兄初擬否伯
玉司馬過我吳門避暑浮玉尚滯留未歸此兄無復暢
理令人悵然不腆器物不足仰擬瓊瑶亦見野叟芹曝
耳巳托山人李郡圖岷峨天柱擬賦長歌以祝而圖偶
未成俟成當專附上也餘不具
又
昨者周公瑕復致老兄一信云於出差進士處得之何
兄見念之切如此騏兒居恒謂兄待以小友撫以子姓
而其次則感拱辰丈而推汝師兄以爲海内模楷三君
子而已家弟所齎弟書及不腆之敬計久巳逹矣渠賴
吹嘘之力得脱手板優游散署近想與三君子歡洽狀
真令人妬兄又稱搢紳語以弟微有起色非也弟因曩
歲仙師雖微示道機而不授之彀率探討諸方蹊逕匪
少欲求之身外則所不敢求之身中則又不讐加以年
事衰遲鄉居寒僻移止城市不免爲兒女作痛癢衩衣
見官長時時有之遂爲人所跡耳兄試觀弟即出有可
以行志否輦上君子有能見容者否一丘一壑庶堪自
保毋至煩兄慮也太宰久不出豈真病耶老兄既朝望
所歸必當仰借助甫得光復兄於友誼國是兩得之矣
戚少保真名將惜老矣不知物議定否薊鎮督撫兩公
梓兄前後諸奏而寄弟以穅秕之導弟豈其人耶脱稿
附覽幸賜斤削不然則爲兄辱矣秋氣方深珍重珍重
又
家弟自齎捧還復拜尊兄手教及貂皮遼參之貺所以
爲扶老計者深矣弱女垂命得參而起弟往還句曲陽
羨間不苦頭風皆大賜也家弟與騏兒參侍之次輒稱
吾兄厚德高誼貞心雅度於海内少雙僅拱辰兄可鴈
行而骨肉之愛施於吾三人者亦僅兄與拱辰汝師而
己弟自先朝戊辰冬江左三臺爲先子請䘏而禮官惑
於故新鄭相之緒論抑候另議弟腐心之歎久矣而江
陵相方事操切故嘿不敢請太原公在事曾具一疏草
托之渠初不示難色既家弟北上歸而述元老意謂必
需弟出而後舉是以蹇人上天厨門木象生肉足矣唯
有摧咽憤詫而巳乃聞按君會撫公上疏與故朱中丞
紈俱寘之條陳列欵中按君云太原公兩及之若中丞
亦元老意也此事在宗伯宗伯公有通家契分必不作
前人忍第條陳之欵必略而先子與朱中丞之冤酷始
末非可更僕數以故具前草附覽幸爲乘間一逹之至
懇懇宰公方大察吏杜絶書牘亦須吾兄從臾倘得小
改名銜弟藉手以見先子地下足矣比想道履豫勝弟
九月間遘一異人授方極簡要行之三日而驗苦家弟
歸日從事鄉里酬酢且麯生相誘墨卿見凌多間斷耳
歲杪為少子卜室先事苟完即游方之外不難也汝師
時相會否家弟大欲作合左師轉煩頰舌必大老如兄
調停其間庶不至分洛蜀也弟從來不曾為兄稱一武
弁近覩游擊張榜者凡兩任劉河潔廉愛士卒方略整
裕將來大將選也然微負氣不能受大帥苛責或可量
移否吳淞舊帥林君能紓家爲官亦可取者知兄必不
以爲私也村僕策蹇冰路詩軸尚不能附亮之亮之
又
前者兒騏北上薄有不腆之敬以瀆記室計徹覽矣蹇
使君將發馳一札云是兄書啟之則僅數行具知所詳
示者在趙汝師宫洗處而汝師所發役則巳久當是時
兄尚未奉統平之命然德星故煌煌燕中矣三少年幾
欲决千金堰灌洛城元馭相公一疏幸而孤注勝之然
亦危哉此老宦情本薄且戀戀菽水故雖處旃席之表
而多箕潁之况而家馭一計復觸之不知當作何狀也
今年秋榜出搢紳蒙氣頗甚李家轅下駒旦夕作老博
士明卿落莫而三郎君無可慰意者如何仲氏白首折
腰少年前意雖憐之然精力尚堪驅策一方即入備京
輦五侯鯖未易噉也所需拙集後帙約二百餘蹇君巳
使小史錄完云抵鎮馳上第多魚豕之誤不暇一料理
殊不足穢鄴架也蹇才眞發硎之刃而博大饒遠識步
之兄後似不下蔣大司馬之於武侯也戚將軍近作三
日會嚢底智尚足䟤跋薊門亦自意氣陽羨之卜非實
語也弟近進小滋味營衛少暢然齒落己盡矣懸弧之
日避客操舴艋汎泖塔乞僧粥度日而兩故人遠書適
至差慰牢慅草草附復不次
又
嚮者奴宰北行以小啟附瀆未幾而從郵逓得兄去國
之報謂且不及既而此奴歸解篋中裝則兄之報札儼
然且驚且喜知以上不視朝艱於面辭故也承兄示具
悉所以中貴之巧於含沙臺臣之甘於承唾弟憂之久
矣己而得吾鄉太原公札則極爲扼腕不平且稱兄貞
心大度宏猷遠略一兩歲間徵書必且西指審爾則國
家之福而非兄之福也位極人臣賞至延世出控萬里
入領元樞正兄家子房從赤松子游時也岷峨之分福
星長自煜然豈宜復出令人目之將星與旄頭角光曜
耶弟雖不落虛言餌然頗慮一玷除目覺辭謝往返之
爲繁從太原處得宰公鵷雛腐鼠之喻似見寬矣槖不
至羞指不至痛經禪之暇間喚歡伯於山顚水涯何快
如之唯是先君子被沐祭葬二典外人子之情尚有希
覬於一贈乃聞擬覆前三日既許而變不知何說也忌
者尚以我爲太廟之犧而主者己見屬爲泥塗之龜則
可笑耳年家嚴文靖公遺集諸子以得兄珠玉之導為
榮日夜踴躍待命計兹時休汝之車騎小簡可以完諾
矣向辱兄托梓大集此間凌氏足住手閒當一呼而集
也餘唯健進匕箸以慰天下望不宣
又
家戚嚴氏之儓歸得老兄報札一通頗申契闊展悰曲
然似未悉弟小草事也巳會富順李宗伯云近與兄相
聞飲噉宏壯步武輕矯弟不免有傷逝之感情在我輩
故易拘牽然畢竟爲兄掃却無明障子小泊清淨安樂
世界逝者功却不少弟竽濫留省頗得以其間問三山
二水之勝仗此遊屐差慰槌牀不意病弟爲二豎子深
入膏肓旅進旅退至季夏之閏十一日忽劇至十四日
街鼔動遂不起亭午猶能勉自力手書見訣頗詫定力
於生死關打破間語國是絶不及私最後據胡牀呼水
濯足豁然脫去念此子雖不獲長年然名行粗立器業
粗就小時從于鱗把臂竹林進之小友中路謁兄於交
戟之内申以同志筆硯之潤今其存者差不膚立令後
世知有王季子亦幸矣獨痛不榖得此子作三十年蛩
蛩距虛而一旦失之舉武蹇躓何以自立顧影煢獨何
以破涕且弟老矣異日七尺軀不知付之誰裹言及腸
且寸寸斷寧但九廻而己傳誄之屬所望於兄不淺弟
以片語先容從子輩當九頓以請也此間有隂大司馬
温恭長者汎愛親仁每見和氣拂心襲面不謂傾蓋遽
成斷金此公僅六十餘氣體若四十許人示痾兩宿倏
焉長逝臺省之間中流失砥岷峨之際則半嶽摧峰矣
想兄聞之當亦同此悲咤也太原公前者於兄實深東
山之望渠為國一片熱心故自不凡交遊之間殆過矍
圃僅明卿伯玉長庚配月助甫差更爝火後進之中屠
隆長才徐桂儁才胡應麟宏才吳稼竳逸才俱堪點染
晩趣嚮辱穅秕之導於大集一俟卒業不敢不效其愚
也薄物將候賢郎必有並奮而繼兄者兒曹亦在試衰
門若此敢有他覬乎不一
弇州續稿卷一百八十四
