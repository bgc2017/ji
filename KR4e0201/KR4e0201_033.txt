弇州四部稿卷三十三
明王世貞撰
詩部
七言律九十五首
憶昔三首
憶昔文皇三出邊六龍飛雨淨烽烟天門直向隂山闢
北斗翻從南極懸鐡馬春饑填瀚海金人秋祭失祁連
只今何處無廉李野哭荒村幾歲年
其二
盛世君臣不易逢泰陵松栢感遺蹤朝清轉自饒封事
歲稔兼聞罷上供白簡五侯時跼蹐青編三老日從容
苑西今旦千門地輦路恩稀草色濃
其三
更憶南巡漢武皇樓船車馬鬱相望輕裘鄠杜張公子
挾瑟邯鄲吕氏倡秋淨旌旗營細柳夜深烽火獵長楊
孤臣尚有遺弓淚不見當時折檻郎
應試夜泊貞女廟示一二友
南來夜泊貞女廟有客一二時相通孤蓬倚樹鳥驚宿
白露濕衣人在空遥憐故鄕共明月獨有游子知寒風
何事長安渾不見無數浮雲北望中
其二
貞女廟頭鼓鼕鼕忽驚游客歸夢中扁舟一葉天上下
茅屋數間水西東傷心南國釣鱸地矯首上林征鴈風
莫怪殷勤惜杯酒試問愁城誰為攻
賞石榴花有感
客邸高眠只無賴忽見花發強開筵錦窠銀子尚未結
赤萼青枝虚可憐東風不吹春老矣零露初滴朝嫣然
何年安石送汝至不種朝元高閣邊
登西山
亂削芙蓉碧靄攅千盤轉盡自成寒清秋殿閣空中見
落日旌旗樹杪看北眺浮雲生大鹵東迴紫氣抱長安
向來弓劍曾游地萬壑松風度急湍
元日早朝
九霄魚鑰下層關炬火俄分豹尾班宫闕香浮吹淡蕩
液池冰合鎖潺湲充儀未展含元殿獻壽遥傳萬歲山
敢道去天身尺五侍臣猶自望龍顔
夏日同僚友游崔都尉山莊分韻
尺五高臨杜曲天况逢三伏勝游偏夾堤楊柳凉全得
出水芙蕖曉故鮮南國烟波開檻外西山風雨落尊前
誰家暗度秦臺引回首朱門月可憐
天寧寺同謝山人茂秦章行人景南李比部于鱗
餞李伯承明府分韻得花字
長安三月芳意賖習習柔風黃鳥斜春社虎溪能遠送
暮雲鳬舄未堪遮城闉倦借支公馬江路吟逢潘令花
去住即看同幻跡向來離合不須嗟
送汝康柳州再徙澂江
汝游桂嶺疑天盡更入滇方覺地寬明月江帆懸萬里
瘴雲山樹鬱千盤莫將詩句題蠻府自有威儀識漢官
橘柚秋風今實否高飛鴻鴈滿長安
送陳子兼遷水部治通州河
親捧除書出未央薊門秋色滿奚囊亦有故人山吏
部(張選曹君同年也)居然新例水曹郎河流雨挾千艘上關輔
雲連萬雉翔為道陽春誰和者于今粉署少輝光
寄陳子兼提學
寒食江風黃鳥斜故人蓬鬢各天涯巴中父老相如諭
峽裏星河博望槎劒閣夢懸千里月錦城人醉四時花
獨憐方朔長安米西望經年尺素賖
送潘青州之信陽兵備
使者黃金出漢京共看潘岳賦西征淄青劒履花間發
淮蔡旌旗雪後迎自昔單車消衆壘于今千騎擁連城
中朝文武如君少莫使人傳治郡名
送葉子漢赴成都令葉頗能詩
明時經術鬢雙華西去啼猿萬里賖此際巴人無訟芋
向來僊令只栽花挂帆峽裏逢春雪濯錦沙邊弄晩霞
一自文翁能教授至今揚馬擅名家
書庚戌秋事
傳聞邊馬塞回中候火甘泉極望同風雨雕戈秋入塞
(宣大兵入援)雲霄玉几晝還宫(上自西苑還大内)書生自抱終軍憤
國士誰譏魏絳功北望蒼然天一色漢家高碣倚寒空
其二
匈奴萬騎縱西山天險誰當百二關今日安危任邊將
異時恩澤滿朝班烏邊白骨那能辨馬首紅粧若個還
冗散書生空哽咽捷書誰為破愁顔
其三
漢朝宫樹自蒼蒼萬馬風生紫塞長是處烽烟欺太白
幾家關月恨流黃千金劒客辭軍壘三殿兵符下窒皇
解道雲中飛將在露書何以慰明光(大同仇帥入援)
其四
長陵松栢氣成龍極望蒼然摠漢封槃木西來是符拔
扶桑東盡見艨艟旌旗夜攝千烽偃玉帛春看萬國從
七萃貔貅今不乏坐教敵騎出居庸
過鞏華城
今皇御蹕曾經此雉堞龍蟠控上都佳氣迥從陵樹發
白雲迴望漢宫鋪千金徙俠東填塞三輔弛刑北備胡
涕淚棘門諸將士城頭月出有啼烏(時有兵戍焉)
送張比部募兵山西
九月連烽愁太隂徵兵六傳漢臣臨軍中蕩子随都尉
塞上孤兒備羽林豹帳雲鈐揮白羽虎符星檄散黃金
自來三晉多豪傑投筆知君萬里心
送孫郎中守承天
五馬憑陵紫氣中方城南冠楚天雄成周百葉稱江漢
先帝千秋憶沛豐將為股肱仍見召即論湯沐竟誰同
蘭臺宋玉毋煩對父老時時歌大風
其二
漢江西望接荆門紫馬春看孫使君今日帝鄉私雨露
向時龍跡護風雲橋門玉砌鑾輿下中貴銀璫御座分
何事南陽不可問古來強項幾人聞
冬夕諸君見過談及江南梅花因有作次焉
臘日諸賢何水部草堂時過數烹茶西山樹老惟看雪
南國梅驕已著花玉笛美人吹不盡瑶臺僊侣夢還賖
疇能一醉羅浮約扶杖行吟江月斜
送申職方左遷萊州推官
向來綈几在明光誰借前籌計朔方黃石一編天子傅
青雲尺檄尚書郎功名絳灌無同列馳騁淄渑豈異鄕
東望不須疑蜃氣槖中長鋏九秋霜
送瞿師道太史使大梁周府
長安草色上鳴珂繁吹春調四牡歌太史授圭開赤社
宗藩如帶指黃河天邊漢節蛟龍擾雪後梁園鴻雁多
上客知君頻授簡鄒枚詞賦未應過
送亢子益太史使饒州淮府
彭蠡波濤霽雪餘僊槎春度錦帆舒淮王上客能詞賦
漢使甘泉奉璽書伯父爾宜仍胙土東南今復盛簮裾
經行倘上康山望高帝雄圖在石渠
送胡子文太史使荆州遼府
江漢諸姬近帝鄕方城紫氣鬱相望寧因剪葉勞周史
不為包茅問楚疆作賦雄風連七澤行舟積雪滿三湘
上林簮筆應相待留滯何須念子長
送朱象玄太史使武昌楚府
詔從冠冕際南天君去湖波正淼然此日包茅供歲朔
異時瓊樹悵風烟張筵樂奏魚龍曲對客文成鸚鵡篇
歸郡前驅逢負弩青雲初過陸機年
送張益甫給事使懷慶鄭府
覃懷名勝肅風烟僊使軺車春草前山抱虎牢看作礪
樹蟠狐嶺若從天歌風不獨思商俗為命今應繼鄭賢
歸道霜驅應便發建章宵几正籌邊
送毛檢討起貶雲南幕僚(得鷄字)
庚戌秋變檢討以言事得召對其謫也頗因之
乾坤慘淡干戈裏封事終軍拭淚題苑道夜乘中貴馬
關頭朝聽逐臣鷄盤江瘴暖桐花發黔嶺雲深鵯鵊迷
魑魅如逢休代答賜環應有漢宫泥
寄李新喻伯承
近傳陶令詩仍作父老懸蒲並息機山色巧當公府坐
瀑聲晴向捲簾飛憑將鴈字論南北說着蛾眉易是非
燕市酣歌殘雪裏江城或已授春衣
送馮郎中守廣州
承明初厭漢臣班開府霜清瘴裏山炎荒齒革銜艫集
横海旌旗列戍閒天闊羊城秋鴈少月明鮫浦夜珠還
試問貪泉誰更酌不妨駐馬潄潺湲
奉謁長陵敬志鄙感
長陵松栢似龍蟠象緯高垂列漢官萬里乾坤留劍舄
百年豐鎬見衣冠只今南粤虚傳譯聞道西羌未解鞍
文帝威靈終在眼秋風霜露不勝寒
月夜宿弘慈寺聽講
夜堂趺坐轉三車倦向僧厨乞施茶露淨珠光飜貝葉
月寒金色湧蓮花憑看有相吾何染聽說無生路未賖
莫謂常明須震旦金篦已許導恒沙
寒日游天寧寺
衝寒此日城西寺酌茗看山興未涯塔外風傳羣帝樂
林間雪是講壇花聞鐘客散催疲馬施食僧歸起倦鴉
襆被祗應忘說去夜深還聽演三車
送黃侍御按雲南時方有用師之警
客有乘驄白玉羈從天六傳下諸夷昆池水習三千艦
益部霜驅五月師飛檄春農歸耒耜停車夜壘散旌旗
甘泉實已垂南顧尺羽能令奏計遲
送包大中之滄州運鹽幕
杯酒河梁朔思嚴太行飛雪擁高幨市中結客誰青眼
幕下為郎舊紫髯醉墨誤題雲母扇雕盤初薦水晶鹽
知君故有籌邊策三府何年辟孝廉(包善書畫)
送陸伯子還吳
中原文字半蒿萊入洛人傳伯仲才白髮向催猶著賦
黃金揮罷獨登臺愁時天地銜杯盡病後烟霞拂袖來
試聽商聲緣畫角蘋花一夜滿江隈
答汝思郎中蜀中書
蜀鴈書裁隔歲看為言相憶勸加餐秋登劒閣天逾峻
春至幽州日尚寒末路逢人投璧少中年結客斷金難
射洪花底誰堪醉西望行吟思未闌
春夜即席分贈得梁公實拈韻詩字
十年嶺海著沈思今見為郎執戟時白日看鴻還坐嘯
青天捫虱對談詩世途汝已關心少國士吾真折節遲
一醉虚堂春月色投珠或恐未堪疑
與于鱗諸子即席分賦得懷太湖隂字
具區南浸女牛臨萬頃滄波千尺深雨霽虹橋秋灔灔
天低鼉窟晝隂隂吴王列宴烏棲曲越女明粧鼓枻吟
客醉向誇湖上樂一從金馬便浮沈
送坐主王檢討先生之南司成四首
詔分僊履下蓬萊詞客俱稱建業才天闊星文秋劍動
江寒月色夜珠來百年高議歸狐筆六代雄風滿鳳臺
聖世只今誰似者甘泉實恐問鄒枚
其二
帝城春思入蘼蕪僊禁衣冠擁客途十載青藜懸秘閣
諸生絳帳滿留都風迴采石濤聲壮日上鍾山海色孤
為問羣公居守事向來根本一愁無
其三
戎衣高帝定神州卜洛橋門見冕旒三老鳩笻分御席
諸儒虎幄進經籌宫袍手賜霞同爛天語親傳日並流
太學明師今不忝白雲弓劒孝陵秋
其四
青春賦就侍承明花底鵷鴻醉玉笙夜靜紫微催草詔
秋高太白坐論兵閣中丞相曾投履海内文章共識名
南去玄經堪比易獨憐京邑滯侯生
寄許邦才
許君國士也雅予相慕未接顔色忽投椷見遺
頗極輸寫賦此聊見耿耿耳
南北聲名祇共憐乾坤容鬢尚茫然出為小草官仍拙
歸去長楊賦更傳春至雲青華不注秋來雨白汶陽田
飄零古劒真誰識遥夜寒光向斗邊
呈司寇山隂何公
天下名家有鳳毛中朝國士贈虔刀青齊什二飛書下
淮海千帆轉餉勞相事衮衣還日月主恩舟楫遠風濤
何煩更藉王生語廷尉賢聲久漢曹
送徐僉事理閩中屯政
朔方諸將出祁連宇内軍儲異往年誰念屯田虚粤嶺
即勤搜粟下閩天行車秔稻排雲集開府旌旗截海懸
豈是故人長待詔薄游還愧水衡錢
和梁公實暮春感懷
長安春盡萬花稀拍馬愁随俠少歸畤裏香烟晴不斷
回中雪色晝長飛時危歲月無行止勢定風塵有是非
吾道僅堪存執戟故人今擬薜蘿衣
韋園同于鱗子與子相各賦
千樹飛花覆客杯百年晴日此池臺鈎簾蛺蝶攜香去
浴渚鳬鷖散錦來醉後看人成偃蹇歸時促騎故徘徊
長安北望黃塵裏擊劒高歌未乏才
其二
歷歷垂楊青幾圍娟娟宿鷺白雙飛坐驚遠岫停杯出
行惜殘花插帽歸四海未妨吾輩在孤亭僅與世人違
誰為忽唱江南樂回首烟霞未拂衣
其三
薊苑春歸處處幽陸沈吾黨任遨遊長楸碧帶千峰雨
密荇青藏百道流西望風雲雙鳳闕北來天地一漁舟
科頭箕踞尋常事細酌高吟且未休
送嚴太史請急省侍
罷直晴烟散曉珂君王侍從賜衣多高堂喜極千金壽
故苑恩深六傳過到日夏雲明震澤來時朔雪滿滹沱
栢梁何限詞臣手歸蜀長卿待和歌
過通州城庚戌秋大敵北入家君力禦却之因增
築焉
日落盧龍秋色哀連城百雉此雄哉中原地劃烽烟近
北斗天迴王氣開淮海帆檣飛餉集期門金鼔射生來
向看睥睨曾戈甲今日誰論保障才
和合驛
十年塵暗薊門樓萬里風來漢使舟挂席晝移横海日
鳴橈秋蕩大河流孤城奏角黃雲合遠戍逢砧白鴈愁
吾道豈應長躑躅乾坤此去有滄洲
台郡兵起有感
平生五嶽意相親圖裏天台指避秦豈謂乾坤歸戰鬭
遂令湖海入風塵時平不獨輕前輩難起初聞遣大臣
回首國恩環珮裏百年誰見請纓人
過徐詠懷古蹟
芒碭雲深千堞愁長城脉絶萬年籌英雄盡起無亡鹿
富貴歸來有沐猴大澤龍蛇春並鬭中天日月晩雙流
寧知過沛親留飲屠販何人總徹侯
游吴江橋
吴江長橋天下稀七十二星烟霏霏橋上酒胡青帘肆
橋邊浣女白苧衣桃花水漲月初偃蓮葉雨晴虹欲飛
北客風塵初極目倚闌秋色澹忘歸
醉題書齋二首
束書斗酒安吾齋西風為掃當門柴即寒薜衣能護几
未貧苔錢欲上階一丁世自饒紫綬二酉吾敢勞青鞋
已無故人車馬跡賴有明月時投懷
其二
蹉跎顔駟不敢陳寂寂鄧禹行笑人酒龍千秋吐氣色
文豹萬里甘沈淪圖經山海紉為袖客館華陽樵作薪
丈夫頭顱可知矣胡不歸把滄江綸
天津劉憲使汎舟夜酌
軍府嚴城闢向西帥厨清酤為誰攜中流鼓吹潮聲合
落日黿鼉海色低絶塞羽書頻自警長安封事幾堪題
相逢慷慨俱揮淚徙倚星河夜欲迷
有感
卧覺應徐積漸稀起當喻志偶相依此曹往往皆膚立
我輩時時但肉飛調隔雲烟雙過眼事違天地一沾衣
名山儘可藏書在潦倒風塵未擬歸
春夕同于鱗子與訪公實時公實在告將歸嶺南
分韻聲字
春暮和烟滿鳳城茂陵詞客病金莖燈前古劒迴霜色
杯外殘花入雨聲盡許寸心傾國士即論千載失時名
越南燕北天何限濁酒狂歌意未平
送宋望之侍御按河東鹺
束馬誰臨禹甸看埋輪使者下長安天扶底柱黃河折
地轉神池白雪寒異日軍須鹽莢議當時諫草惠文冠
即看宵旰明光裏慷慨毋論直道難
送狄行人使蜀藩
隠隠寒星度永安迢迢節使下金鑾錦江新水迎船發
石棧浮雲騎馬看桐葉舊餘周典禮蠶叢爭識漢衣冠
壮游詞賦應歸汝對酒毋歌蜀道難
周歲祀孝烈皇后陵朝辭有作
昨歲兹辰奉國艱共驚霏雪點鵷班六宫猶望迴僊馭
中禁爭傳慘聖顔此際金鈿歸别島早時玉盌閟南山
欲知天上凄凉景日暮祠園松栢間
雪後朝天宫習儀
玄宫雪後淨芳埃環珮千門曙色來僊仗不随青帝改
瑶城疑逐化人開龍鱗映日層層合鳳甃驚風片片迴
聞道漢祠先奏瑞豈應梁苑復論才
久旱微雨復霽
初熱乍減隂霏霏喜劇便拚呼醉歸千峰忽展雨脚瘦
雙耳暫停雷信稀碧樹五陵愁氣色紅塵九陌故翻飛
疎簾小簟渾何恨遮莫田家秋事微
送陳二刑部出守彰德
自愛陳家好弟昆季方才調更無倫舊看冰蘗能持法
新着金緋穏稱身鄴水樓臺横繞晉太行關樹遠浮秦
登臨會有搴帷思河上風流見古人
齋日子相考功投詩見懷且擬郊游之約有答
齋居初坐日斜時樹色餘霜春較遲豈謂持衡青鬢客
翛然更憶白雲司人間得句名甘晚海内論文心自知
君問垂鞭芳草意五原車馬未堪追
休沐偶成自嘲
都門柳稀寒食烟十日自枕春風眠喜啄烏鵲故相惱
怯飛梨花翻劇顛已多拮据長吏罵未敢造次承郎筵
詩篇積漸有滿卷可否東家充酒錢
其二
問汝刺促何所圖馬曹懶否能支吾北枝南鳥意殊左
長鋏短歌秋轉孤欲呼愚公未白髮擬作醉士無青蚨
汝道挂冠亦易爾五見咸陽春草枯
凌汝成工部自南來見過小酌喜贈
三年禄食素心違忽漫相逢思欲飛醆酒且謀今日醉
盤飡聊當故鄕歸天昏紫塞連戎馬日落黃河閃鐵衣
世事不堪頻向說僊曹留省似君稀
同于鱗子與夜過子相
紛紛殘月照欹冠酒醆狂催殊未闌銀鑰夜馳街色動
玉䋲秋散羽聲寒乾坤句就輕為别湖海談深欲廢官
調笑吾從方朔後陸沈人豈歲星看
立秋夕與謝山人孫徐李吴四比部登宣武城樓
共得秋字
客有相過選勝游西山爽氣滿城頭尊前白破雙鴻瞑
笛裏黃催一葉秋萬戸清砧新夜色六宫團扇故年愁
登高幸不逢搖落逃暑仍驚暑乍收
贈按察張使君鐸
君時佐征南之役上特召任以北邊事
南師幕府奏龍韜飛傳遥驚渡不毛日淨五溪迴組練
月明三輔泣弓刀軍前結客黃金盡城上看烽太白高
君去封留帷幄裏鳳池應許重揮毫
弘慈寺薄暮登藏經閣
雨霽祗林步屧新上方臺殿鬱嶙峋諸天入暝原無相
雙樹凌空不受塵清磬忽傳迷後旨慧燈誰引幻中身
微官宿障如堪脱長以齋心禮化人
分賦得六宫秋月怨拈韻得紈字
金井梧桐露未乾卧看斜月在雲端空懸秦帝江心鏡
祇並班姬掌上紈笙鶴自穿花底度璧蟾孤映淚痕殘
由來天闕霓裳冷不信人間有合歡
送汝成工部還留都
曳履方陪閶闔班勞歌更擬及秋還乾坤歲計安危裏
伯仲天涯去住間明月鴈聲連薊苑寒雲旌色滿鍾山
停舟借問鳴珂宅樽酒黃花未破顔
初抵京承子與攜汪魏二君夜過分韻得江字
此夕逢君倒玉缸千門月色迥臨窗隔年杯酒心猶壮
近眼篇章意未降北去鼓鼙填瀚海南來旌甲滿滄江
欲論後會誰能數愁殺寒鐘更幾撞
送史僉事兵備邠涇(史君大司馬道子時方與敵開馬市)
汝過崆峒劍色開輕裘千騎擁登臺旄頭夜向黃河出
汗血秋從西極來置陣自傳司馬法折衝真有卧龍才
只今燕代論攻守沙海風生畫角哀
寄梁公實時病告南海
汝病矯矯不可馴予游圉圉常依人羅浮不盡古今色
大庾長先天地春落日萬里各異態明月三秋時一輪
已聞鳳歌失自料况乃鴻斷轉傷神
迴龍觀
玄都飛閣倚崇墉天子當年駐六龍岸柳春嬌宫女學
巖松秋憶大夫封烟花萬戶垂宸極雲物諸陵拱帝峰
處處離宫俱望幸不堪衰草入邊容
送蔡子木守衡州
少年為郡肅清修京洛相攜賦壮游一去蔡邕誰倒屣
可堪王粲獨登樓插天衡嶽層層碧遶郭湘江細細流
莫向秋風悲日遠長沙今得比中州
喜吴山人過訪村居
出塞吹笳馬上聽薊原春草又凋零相逢門巷淹今雨
垂老江湖混歲星醉後放歌雙眼白愁時拂袖萬山青
何當謝却人間累五兩追攜下洞庭
寄吴舍人明卿
憶爾含香供奉班書題臘日到江關渢渢詩句雲霄裏
落落吾儕天地間别思孤琴臨大澤生涯雙屐滿青山
漢宫秋湛僊人掌沆瀣文園好自攀
送饒兵憲遷湖廣參政
牙旗金鼓殷如雷行省旋移楚甸開大海秋濤公檄靜
湘江春雪錦帆來褰帷地盡歸鴻色搖筆人驚咏鵡才
臨發佩刀還解贈知君名已動三台
寄子與
至後今年雪未勻江南梅柳劇含春自緣衣食猶關世
僅有篇章肯向人滄海漁竿容獨把白雲華省更誰親
聞君日逐荆卿飲擊筑長歌漸隠淪
月夜陸秀才之裘吴山人擴見訪分韻得看字
娟娟孤月起林端剥啄何人稚子歡幸有文章公輩在
向來車馬世途看雲容白破千家曉海氣青回萬井寒
醉裏疎狂吾故態莫將杯酒問衣冠
履善比部歸自嶺右賦此問之
聞君八月下牂牁銅柱天荒使者過桂嶺風來秋色早
盤江水合瘴烟多夷童夾道誇椰酒蠻女穿花出櫂歌
向識子雲奇字擅近來詞賦更如何
送詹簿家兄之南京
十載公車疏上遲始分鸞掖置留司鍾山月向鴻邊出
瓜步帆從樹杪移過省春雲停縱酒開簾秋色映彈碁
殷勤好就吴都賦江表如今問左思
送周憲副之雲南
主恩君已三持節益部聲名異日傳漢署共瞻驄馬使
夷荒今上白狼篇嚴旌晝指昆明日憲府秋開越巂天
好見折衝尊俎上近來南北並風烟
寄皇甫子循别駕
十載寒星漢署孤一麾秋興滿江湖階前結草成書帶
閣裏看山是畫圖未論折腰羞從事曾因倒屣識潛夫
殷勤去鴈如相訪已逐高陽舊酒徒
答黃山人
少日曾聞叔度賢過逢窮巷更蕭然揮毫秀自雲霞發
裋褐名從海嶽懸此道直論千載後微才肯任衆人前
酣歌意氣頻開眼冠蓋長安太可憐
弇州四部稿卷三十三
