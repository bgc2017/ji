弇州續稿卷一百九十六
眀王世貞撰
文部
書牘
荅顧益卿中丞
弟十五年前所交游多文學氣誼磊落不恒之士入靖
來耳目無所關涉強起之南都所交游則多老成名德
長者其愛我知我前後亦如是晚而得吾兄盖兼之矣
前覧諸䟽其所規畫注措瞭然指掌文辭既鬯而復古
雅然弟所深服者不居功不急效有古士會父子之風
與趙營平經遠之略不似今之逐逐功名之會者而已
也以故於大䟽序擬少攄其區區而南中正值多事匆
匆拈出讀之殆如夢語適有袁魯望學憲之長壻張太
學奉訪聊附之以上而使者復至矣損俸以供故人酒
又益之以珍貂名藥而亡弟處又拜厚奠尊兄於故人
之誼若此苐何以為報耶弟乞歸不遂荏苒滿考抵淮
而拜新命遂以間歸里既免驅馳褦襶之苦而不廢贈
蔭應得之典於私計誠便苐撫亡者殯宫與孤婺相嚮
慟哭歸對病婦視弱兒憂旱憫灾無一開眉處七月連
得雨吾州十可救五六他邑則不能一二收矣來春餓
莩恐不減戊子潢池之變勢所必至今外憂未已而根
本之慮又有不可言者南九卿再䟽頗懇切皆弟所屬
草搃束之高閣矣太原公屈為諫臣以走為上策而不
果廊廟之上智力俱困如何弟於讞審事不免於八月
抵任至正月必乞骸矣嘗與太原公書謂幾之一字有
在國者有在身者國之幾兄能先之而弟軰所不能身
之幾弟軰能先之而兄不能也兄以為然否承甫不成
行於鈴閣小寂寞然遂成山人高節子念貧甚得兄憐
之便是雪中炭也方為里舍兒腰領所苦卒卒作報殊
不悉伏祈照亮
吳大司馬
翁之高才雅望其在貞之耳者餘三十年而翁之知有
貞當亦如之自翁之見命受伯母太夫人墓中之役而
始辱稱文字交用是貞數薦其敝帚而翁之所以褒挧
貺錫之者不啻百朋之益今者復受命伯父御史大夫
公隧表之役其於感恩徇知之情未能抒其萬一而翁
過自摧謝輕輿見過欵曲綢繆使人情事欲絶貞之此
行可以小緩執爵都門候䟽太傅之車塵乃為虛辭所
感狼狽治装翁破其静攝贐餞稠縟導送勤複何翁之
厚而貞之薄也瀕行見翁神采清澈暎帶我軰追悔前
日不能為國留賢而翁政府密書謬見推借謂可自代
則貞又當追恨十指當斫取譏吾鄉衮不小也江風為
祟進寸退尺忽忽勉成一序付之曹郎不知可小重翁
行李否蘆夾竟日無一往來人尚未知翁成命及代者
何公却似夢中囈語翹首鍾雲無任惆悵不一
莊中丞
不佞貞之獲附驥於嘉禾也盖廿載於兹矣中間雖一
奉德音而麋鹿之蹤多寄岩壑更不獲親炙有道之容
而消其鄙吝唯時時於交游中竊聆風猷而談政術有
嚮慕而已昨歲承有杖鉞江右之報為彼地士民稱慶
未幾而尋預北司寇之推則廟廊之上固虛席而待門
下恐匡山左蠡之間不能長有德星也賢器駿發高第
豚兒過時之人獲步後塵復續修通家之契幸也辱不
賜鄙而遠使致大教將以如天之貺且弘垂奬餙何以
當之適以考滿事為南牀所擿盖貞以例問而銓部以
例許乃敢成行俱非敢欺罔也方杜門待罪忽忽中不
克覼縷薄有小效唯高眀亮存之不宣
荅徐大宗伯
弟以十二日抵淮而得叨忝之報又三日而得刻報即
以次日走一介投咨結於銓部而艗首南矣取廿三日
至家謁先祠哭亡弟以次與邦君大夫師門姻戚酧酢
甫定即擬買舟玉峯練川之間冀領清誨因小報婁江
之餞而河魚見妬委頓三日甫有起色而使者奉如天
之貺至矣教辭累幅所以為弟慰喜者津津不啻自口
出而三難之說弟初亦不覺之今怳然若有悟者苐以
不才而位遇差隃先人又隃吳中前哲則𢥠然懼且腆
然愧矣吳文定邊廷實顧華玉三君子者弟尚不敢望
下風今乃令當之翁豈飾畫無塩唐突西子者盖愛而
忘其醜故耳獨一時之遘真於私計良便盖此遷稍先
十日則遂廢考滿之典稍後十日不免行役之勞且未
能便望里門一䘏其私果何如其幸也癸夘師門弟齒
最少八座最晚而秩稍卑白香山有云越國山川吞碧
海杭州城閣入青天吳興卑小君休厭為是蓬萊最後
仙其弟之謂耶大貺出自長者不敢以例辭姑勉拜嘉
四日後當敬造門下不唯欲會叔逹子柔所謂紫雲者
併擬請見之試刺史腸何如耳諸俟面悉不贅
山隂王相公
曩甲申之冬相公與太原相公同日大拜毋論遠近加
額有君實晦叔並命之謠而世貞時方伏巖穴僅與羣
蠕共仰而已不敢以賤姓名自通而邇者白麻再下鄭
公起復朝野之懽有加則世貞厠丞郎之後僅從寮長
聯銜薦狀於戟門之外又微聞將命者有他不知其能
徹電覧否也疎庸之跡屡起屡躓晚癖歸嬾與世味益
左濫竽尸禄日切歸計不意荏苒滿考行時别吳司馬
於病中出相公報札乃知司馬以留務謬薦及不肖而
相公亦過許之盖别之未幾而秋官之命下矣司馬計
沾沾自喜苐當之者慚汗不自禁耳世貞固未嘗得奉
下風而仰清塵將無相公方厪吐握之懷故采及於葑
菲之賤邪分當竭蹷北首展謁堂下一傾其肺腑而問
之識者皆云既有新命例不當入都門坐是中止而敢
以不文之啟上凟今財賦之地連遘堯湯之變盡為甌
脱公私俱困人鬼未分朝野横議蠭起蝟發堂上竒兵
不在小人而在君子惟相公與三四大老當必有大作
用大幹旋其間顧非賤愚所能與知也鄙俚無識干冐
尊嚴不勝皇悚
趙汝師
僕以得北咨晚倉皇治装又坐亢旱毒暑不敢有所過
從而獨謁公輒辱留欵至醉飽行時一切不敢赴餞而
公獨盛供張使玉陽公主之而身避抗席無論居平道
義之愛其一時所以隆施於不肖者何如也初傳陸司
寇代震涯太宰而僕代之未敢信行至淮報者至果然
矣更三日乃使材官齎南銓部咨結以往即轉艗首南
矣衰遲嬾散之人得與諸賢並升而又不廢所得恩命
且以其間歸哭亡弟撫病妻焚昨歲所領先大司馬誥
黃於墓真倖事也念即欲乞身恐涉負恩非臣子之節
故勉擬秋季履任完大讞三月作歸計矣館選已定玉
堂諸賢逓有遷轉成均之說灼然不錯願公暫一赴之
仕止久速冺於無跡此吾夫子大叚作用也山鬼伎倆
有盡老僧不見不聞無盡左右前後伎倆太原公不能
以不見不聞處之却以獻於公如何兒子無復得預選
理然不得更自有味公意想同之不一
王㫪陵
世貞久玷一壑於世無所比數濫竽留省日抱歸悰以
故於我翁左右僅以公事一再通咫尺之書而邇者叨
冐除書方懼非任而翁儼然以大教先之謙光下臨賁
餙逾分豈貞薄劣所敢仰承伏諗台履萬福威德遠播
四夷賓服八荒偃然惟是兖豫以南江表中外赤地千
里民無半菽今雖賴聖恩隆沛可以稍起溝瀆而萑苻
之警恐將來未已唯翁一留意焉撫填之寄則汝南張
助甫㐮垣郭致中其人也今雖起而未用此不可緩也
役便聊爾附謝輒申區區伏惟鑒存不宣
馮侍讀
世貞向者辱令先季祖少洲公道誼之愛已待罪青社
則承令先叔祖冶泉公文字之契盖三十餘年矣嗣後
則竊聞尊父老先生風猷政術表著一時至門下而遂
晉讀秘書入侍講幄簮筆法從冠冕詞林如邇者楚棘
程義雖僅吐一斑遂爾踔絶今古吾家文恪文成非所
敢望也世貞少而不敏亦竊希慕觚管之業而實無所
成就垂盡之年不意復覩名世之作者尋又聞考績恩
綸正當門下如椽之筆不勝踴躍私幸念貞行能下中
宦蹟低薄荆妻庸庸閨閫孱婦俱無可稱紀若先公之
盡瘁王室南征北討孤忠勁節功大不賞易世之後始
見褒旌贈官祭葬今已粗備詳具所上志傳行状中唯
是先母郁恭人裔出名家端麗婉嬺事先君以慎待二
孤以義家難二載籲天請代後死十年克終不懈於古
彤史差不靦顔門下幸詧而詳著之則我二先人地下
之光子孫世世之感也不腆粗幣愧不成享唯冀亮存
萬荷
葛檢討
不佞貞以甲戌春獲瞻先太保端肅公於朝列尋竊從
長公龍池先生於冏寺俱沐杯勺殷勤之懽盖至於今
耿耿焉壬午之秋門下褎然領觧東省眀年遂登鼎甲
讀中秘書晉領史局於端肅公盖有光焉而兒子騏亦
竊玷南省蹉跎濩落幾復不偶不意得預公車之席而
門下實司藻鑑焉韓退之以不出大賢之門下為懼騏
可以無懼矣惟學術不加益志行不加立以負大賢之
知則懼滋甚耳唯門下誨而勖之乃所望也世貞衰老
無状久廢田野誤中物色竽濫留樞今又謬叨恩寄日
抱小草之愧唯懷賢徇知一念有不能自己者敢因役
便布其區區伏惟炤存萬懇
沈純甫
貞辱老丈肝膽之契前後見於尺牘者非一而至靖廬
促膝澹園夜飲數舊論心不過一二昔耳然與家弟僅
三人今其一已為異物矣人間世缺陷可歎可歎自我
老丈賜環之後為除目所急遂正九列然高才直節不
能俯仰時趣與政地少齟齬奉身而歸天下高之且謂
太翁太夫人俱大耋無恙老丈得日視甘旨寕以三公
易介惟是節聞翩然有蓬萊之游生事葬祭了無所憾
二尊人真福德人老丈真孝子也貞老矣偶後家弟死
然去死亦無幾強顔而出強顔而食禄今又強顔而遷
計惟有一歸耳天不悔禍根本之地水則白波際天旱
則赤地千里周餘之黎靡有孑遺老丈讀禮之餘寕能
恝然不置念耶用行舍藏固孔氏家法然終不以蜚鳥
之視而忘擊磬之心也如何冗極不能躬造几筵短些
生芻聊寄仰止唯亮存之
又
前者匆匆成一些奉奏先翁靈几得報書誦所惠志状
者而後愧蕪辭之未能悉也執事儼然在衰絰中猶不
忘勤存故人而顓使遠來惠之以德音申之以雅貺盖
怳焉若復奉顔色於澹圃中然益痛家玉樹之摧折而
欷歔不能禁也老丈念及此更益其黯然矣世貞老矣
今以行役之便得治其私所以未敢乞骸骨者非其地
也月末強之任苟完大讞歲懇上書歸里度老丈未即
禫除尚當呼舴艫徑造通德里門結一浮家汎宅緣苐
恐老丈蒼生之望與猿鶴相妬耳天下事尚可為若夔
龍巢許之地無分蜀洛則宗社之幸也見委黃庭俞張
二䟦敢不如命苐不能逃愧於續貂耳冗次不一
許孟仲京兆
自公之别垂一載矣忽忽如有所失每念清苕菰蘆何
異潁水門下方侍奉太公擊鮮飲醇以窮無方之飬盖
終身欣然樂而忘天下也苐今水旱頻仍公私耗竭計
庚寅春夏之交又當如戊子矣大則潢池小則萑苻其
兆已見非得名世之才如公者數軰分布要地以綏凋
攰而銷禍變將來不知其所終也公亦有意念之乎大
學述一書及荅問數篇僕不知古今本何如苐覺公提
掇喚醒精神躍然得千古不傳之秘王文成是单刀直
入作用為其徒說得虚幻沒巴鼻公與之雖不無小牴
牾而實相發即紫陽先生亦不能不以元功見譲也秦
中諸文種種有意有色而凌雲之材扛鼎之力又能稱
之必傳無疑唯雜詠一卷雖佳境層出而小涉議論時
露蹊逕遠則唐人之清詣近則陳王之自然要湏於此
處小加留神耳僕不才然辱公之知若此豈敢辭穅秕
之導俟得命以全著作見委卒業庶有以報也暑氣初
蠲為道為天下自愛
張助甫
嚮有一啟附吳山人去及報使者書計當俱逹記室弟
以六月初報政至淮隂而有今命歸哭亡弟則羣從泣
血而舉足下與眀卿之些於殯宫相嚮有餘悲矣八月
杪彊之金陵任决筴以正上䟽乞骸而會臺臣有得罪
於其長者計銓部當必外遷謀以弟之不當報政與銓
部之不當許欲媒郄而塞其竅嘖嘖煩言賴主上洞察
之更著為令甲然弟意興消沮了無復餘乞骸之章苟
不獲請當再三請計半殘之身旦夕為吾有矣足下凡
再與開府推弟私計之寓宇之内無一寸稔地大則潢
池小亦萑苻勢所必至非得才如足下者三四人鎮定
之吾不知所稅駕也故人佘宗漢眀府過貴郡附此此
君詩在貞元大歴間而人則可當五柳先生元紫芝不
直以其官配也唯足下念之餘不一
王師竹
伏審道體勝常令問日暢昨覩玉堂諸公以次遷擢殆
盡而我公宿德重望乃獨巋然行且奉及矣武試事想
當仰借急欲得序論策一讀以窺經濟大略僕賴庇以
六月報政至淮而拜新命既獲免褦襶之勞又不廢贈
錄之典中間以便歸故里治其私亦云幸矣獨歸撫亡
弟殯宫對孤嫠纍纍更增一叚苦悰耳不能遽割時趣
勉爾之任苐國是未定國本未立吐突進李絳出水旱
頻仍疢癘為毒前路茫茫有何可據高眀必當饒定見
定力也役便聊此奉候并言區區外亡弟行狀一紙附
覧
李本寕
夏初見邸報内朝儀知足下已入金眀候除目不得適
以報政離金陵抵淮而有新命返鷁故里則不能時得
邸報久之乃聞有大梁之補中州和淑八方所凑道里
適均於布宣縣官之化為易且七年前舊物似非偶然
者苐鳳凰池故人步武八座寕忍坐視足下折腰外服
賜環之召當不遠耳僕老而不能自决遂挂世網今既
叨冐此遷贈先覃後於世法若所謂榮者殊不異波浪
中一漚泡耳何足論也歸後撫亡弟殯宫對嫠婦孤兒
纍纍滿眼腸為寸折次第收拾其遺詩文梓之天下大
矣念能操千古觚翰黜陟者獨公與伯玉眀卿三四君
子而亡弟皆得奉下風今以風猷氣誼托王元馭為誌
銘伯玉任墓碑趙汝師作傳似可無憾獨所恃以不朽
者其遺詩文詩文之所賴以廣而久者足下與眀卿耳
彼玄晏之序三都何能唐突不腆之幣敢塵記室伏惟
鍳納為懇
李使君飬愚
昨因一材官候學院者不得消息資盡告歸為作數行
計已徹台覧矣吾郡魚腹之餘賴門下加意撫綏蠲其
繁苛而賜之樽節二麥亦遂有秋可以少廻菜色不意
天未悔禍兩月之間旱魃為虐播種之地若焚若赭聞
門下為民請命之誠至厪且篤此間三事庶尹憂惶亦
如之而了不之應今計窮矣即旦夕獲㴻無及矣計惟
有亟飛報旱之章然後按實續奏庶幾當事者不以後
時齟齬然行之者兩臺而主之者實門下也震崖定宇
華松諸公實同此懇而貞敢先焉惟亮而采之幸甚
陳都諫
嚮者以岩穴之蹤樗朽之材辱匠石見采俾得備眀堂
欂櫨之一用盖私心感之而不敢以言報也丁亥之冬
僅一相聞竟末由躬造門下請教旋聞晉擢天垣陪與
機政大䟽之在邸報者往往寓正直於忠厚先體要而
後操切私心儀之竊意承滿考至都得一望見顔色欲
有所攄吐而今者叨新命歸候旨於留京之近地忽忽
如有所失方今三公九卿秉羔羊之操諫官極骨鯁之
選慶歷聖德此其時矣然而國本未立也國是未定也
國天未安也此三者必眀公所深留意而不佞之所拭
目以俟者也人役發匆匆未竟諸容嗣布不宣
袁都事
僕以前月廿二日入叩尊公高齋握手劇語而出苐覺
其膚色稍萎黃肌體亦漸削以後連得兩書伸弇園虎
丘之約辭旨遒爽書法蒼勁曾未何時而訃音至矣天
乎痛哉僕不覺哭失聲惘惘忽忽累日夜即擬奔馳修
生芻之敬而病脾病目方以身付醫藥不能出門僅一
效薄賻於伯子計兄此時已在苫次矣聞尊公所感微
恙無所苦頃即奄然真人之去留固無碍也名德位禄
幾無所憾惟以百年為期尚未滿願耳聞兩臺已上請
䘏之章固宜爾也諡法當得清簡或端簡之義正直無
邪一德不懈於尊公稱也馳奠之期在中秋後先此奉
聞不一
穆少春
前者劉侍御以令先太公之状來問墓表於弟兹時忽
忽為亡弟含辛勉爾塞白并有不腆薌帛就托劉君奉
寄後得石東老書知己逹矣而未奉尊兄一紙將無弟
文不足以為九京重耶惶愧惶愧尊兄孝思純篤談禮
之暇他念不雜必有著述之大者以垂後若東老榮位
隆崇委寄專篤而能持之以勤守之以默且遂舉雄真
足慰吾曹属望僕老矣再䟽乞歸而不獲請兩具讜言
草而不見庸兒子之倖薦不足以觧亡弟之至痛如何
如何已飾容棺之墟於先君子側得請之後即消搖俟
期而已適汪山人沂去附此此老七十九而遊不已詩
思亦不衰云與尊兄有故契貪一相聞苐不知其能逹
遲鴻臺否也外二刻專為亡弟者附覧不一
弇州續稿卷一百九十六
