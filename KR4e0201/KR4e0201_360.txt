弇州續稿卷一百八十六
明王世貞撰
文部
書牘
答吳總督
始中表陸生造謁門下時索貞一書先容貞以門下深
仁衣被紳裾無一失所而况陸生有布衣之舊落魄己
極必在所憫豈敢借門下之澤以爲己潤以故不敢應
暨陸生歸則門下先賜牘下存慰藉深至織文之絲比
華繡叚紫端之石並美青玉使貞慙感無地陸生手一
綸乃門下前後功次意使貞紀之貞年來衰嬾之甚於
筆硯問滋味淡如嚼蠟小有酬應散若團沙門下知愛
之素不敢自秘其拙惟是二廣之所不乏者功也門下
無快意無覬心日以清德先之以慈憫行之恒使鸞鳳
之意勝於鷹鸇漏網之寬隃於血刃此則貞之所深悉
而竊效發揮於一二者也陸生之嗣子行便聊此附聞
元功告成旦夕入輔山澤之癯無由嗣接音塵南望興
懷耿耿不一
王總督
嚮者猥辱大誨注存匆匆報言未罄固心儀之矣我翁
文武並用爲國之禎凡有識知靡不拭目以期鐘鼎之
業兹者召自東山普鑰北門遼左之威等於雷雨薊鎮
之固隃於金湯師中三錫己徵其一矣崌崍大司馬開
豁大度秉樞之後得翁爲代眞若李臨淮之繼郭汾陽
精采一新詎直蕭規曹隨而已哉貞雖誤習雕蟲久巳
厭悔年事衰遲心力疲竭即有筆札酬應僅堪覆瓿而
我翁過垂奬借不惜齒牙且使於大司馬諸牘當糠粃
之導眞足愧死念使者僕僕三千里勉爾塞白倘不斳
梓人須痛賜斤削庶無貽笑草次附復未竟所懷秋氣
向暮唯爲宗社順時自愛以迓隆眷不宣
温司徒
老丈開府全浙下走杜門故里雲泥既殊且乏生平之
素而遠書慰存貺幣繼之且使薦其敝帚瀕行繾綣不
能自己乃知尺素論心遠逾會面千里神交賢於比鄰
殆非虚也有致翁䘏災疏稿至者讀之以爲剴切懇至
當事者行之三吳垂死之民庶幾有起色及聞疏至都
而見尼物情鬱鬱然未嘗不加額願翁之有後也貞久
廢過時之人絶意世途而晚復見飾蛾眉混沌勢不容
巳靦顔一出慙沮無地所冀羣龍滿朝非日可藉手拂
衣耳齎疏人去聊附候私不一
寄胡司徒
公衮衣江左既覆露我而復食我禮我行臺之夕以部
内人才賜𣙜不謂齒頰餘生亦賜收采不然之灰豈堪
作藥籠中物恃以篤舊之深等之遺簪敝履使稍有顔
色草野間耳昔人云知己重於感恩貞豈敢一食而忘
左右第此身作佛奴長安貴人問遂久荒絶若破例通
此政恐不免見唾楊太尉計不以我落落也江左行臺
大夫周吉水王三原明敏博大故當歸之若清公慎勤
孜孜奉國自燥髮以來未有見如我公者白面書生始
自頥指既而傳聲既而求勝不勝不止此眞可爲太息
流涕也第廟堂眷注愈深而我公求去愈决君臣大義
政自瞭然計天池之息不過六月公既富於春秋天又
相假以喻璧之隂便當尋本來面目作出世計即異日
吐其餘經世不過滄海一滴耳貞甚悔擲此日於雕蟲
蠧魚中譬之奢子産盡始曉作活雖復無成亦或可免
溝瀆也荆石宗伯家刻曇陽大師編并有薄物將遠臆
不拒爲荷家弟行部或得相聞唯有以教督之
又
西秦東吳相去萬里欲附數行於鱗羽而不可得歲前
見翁起自巖壑復領酇侯之寄不勝私慶以爲國脉民
命必須精忠勁節膽力俱稱者任之大司農非翁不可
而貞一衰懶過時之人絶意世路久矣乃亦從翁後而
玷除目良切慚愧特以先君子被國恩至再而貞之被
命者亦至再若復偃蹇稱病以自爲名人將不食其餘
故亦黽勉而出今抵任矣馬力易隤鴒原在念豈敢上
比我翁同日而語耶昨歲一遣人謝恩一遣人乞骸皆
以未得翁入朝之報不敢具凟而最後去人以一椷見
歸椷啓而榮光驟發則大教在焉怳若覿眉宇而奉談
笑何貞之疎而翁之厚也故鄉板蕩且爲魚鱉皆舊所
拊循之赤子也唯爲一軫慮是祈齎疏役便附布區區
不悉
寄胡雅齋司徒
自三歲前從家弟處得門下一書旋有報啓嗣是間闊
焉雖鱗羽之徑絶然於此心未嘗夢寐忘也昨春從邸
報覩薦剡除目甫爲小快而旋有齮齕者眞令人氣塞
所謂王尊一身何乍賢而乍佞耶屈指戊寅冬篝燈促
膝微言在耳猶自宛然蓋此老疑根之未除而吾吳俗
薄惡有以成之也間與元馭先生談及相與振腕以爲
毋論才力若明公即清慎勤三字舉世孰有相擬者唯
邇來郭中丞其爲小民稱說頌美毋異於韓黃二&KR3296;川
而亦不免夫郭公之不免則世路之責而使明公之不
遽伸則吾吳人責也元馭今大拜矣苟壹志爲縣官論
材修古上臣之道當安能舍明公與郭公僕自廢且老
矣坐蒲團三尺起此五嶽方寸羼提所不與也適寧夏
張中丞有一使便附此不知能逹記室否語及怊悵何
時見旌麾出函谷關動我西嘆不一
答馮文所提學
昨䠥&KR0887;東徙案頭無一書卷而倉皇完十餘宿逋其文
多不經意而偶自斐然獨最愛執事集最欲有所效而
𤨏弱不成語不知其何祥也豈吾西竺所謂緣也耶使
者甫發而執事教札復繼之其卓詭宏麗亡復論抑何
感慨蓄育深且至也僕老矣且感先師名根之砭恐恐
焉若古之畏影而馳者偶記桓文之業皆練卒侵壤以
成其資故一戰而遂主齊盟宋襄以彈丸之地欲用其
虛貴假義抗鴟張之楚故一盟而輒見辱今執事之兵
選矣其壤廣矣文武之胙舍大樹奚適即世有宋襄何
足虞也執事所論胡元瑞甚精而亦甚公沈雅閒適是
渠所短於此得一針膏肓之痼當便脱矣彼自負誠太
高雌黃月旦亦不自禁然未至如所聞之甚當由貴鄉
一人傳之過耳家弟誤被時趣不能終固簿書奪之則
無有整師而抗執事者自愛自愛佳集當更卒業不一
沈少宰
獻歲方新台履萬福入奉經術以沃毗聖德出秉藻鏡
以登進善類蓋不待爰立之命而賢者功用己大光顯
矣豚兒歸備道翁惓惓至意不以塗龜之蹤是棄而謂
雕䖝之技可收至欲見委讚述先德而李使君至則首
爲翁致拜托拳拳之命貞雖謭劣無狀特冐讇詞之戒
儲筆硯以待久矣巖穴遺耆收錄殆盡不謂謭劣遂爾
濫竽雖愚無所識知當此聖朝夔龍濟濟亦思自拂拭
以仰觀其盛而自昨春一病淹歴三時爲醫藥所挽得
稱人於世然髮墮齒落精神銷亡燭之武之少尚不如
人而况老耶且自庚辰之春以死灰自期避處空門一
蔬一褐苟免饑寒藉以没齒鄉里之人亦有信其隱淪
者今併此匹夫硜硜小節而棄之復何取也小疏乞骸
情出由衷唯蚤賜覆得爲太平之民萬萬足矣春氣漸
和爲道爲蒼生自愛
與夷陵王少宰
前者浮言洶洶時貞不勝其鬱懣輕破山野之禁輕吐
其愚以瀆尊重而門下不以爲譴而慰之且聞事起時
曲垂弘護使調逹善星厲謗不至滔天貞與荆老得以
苟存一畆之宮焚修飲啄不至顚沛皆大賜也夫隂翊
善教保完豎儒此自門下宿植福因亦是將來不思議
功德貞無所用感無所用報第反之此心有不容己者
敢因荆老使便布其區區門下景星卿雲海内共仰加
以赤誠推人洞見底裏悠悠易生毋論荆老即貞聞之
亦付之一笑何足動門下方寸哉柱石之軀萬萬倍加
保愛汝泉小魯二老素辱知念自惟麋鹿之跡不敢上
援冀門下清閒之燕一言叱及而己餘不復贅
答戚少保
族子藝持一歌欲以薦之門下托僕先容僕讀其詞而
壯之爲作數行相寄却從渠得明公前茅消息欲操輕
刀奉候於吳閶而足跡不蹈其地者四載所矣第掃弇
園一片石以庶幾追蹤浣花之遇而今晨使者忽至拜
手札勤拳至愛迫於簡書忽忽南指僕寧無清夢逐五
羊使者飛熊之旆乎漁陽十載能使隍堞盡爲金湯天
驕斂迹黃屋增崇蒙内史趙營平不足相擬而一時借
公以南彼雖躭躭其視一旦奪魄寧能遽作秦會之乎
嶺表素服威名䨇甄所指瘴癘全消尺檄甫馳鯨波自
偃訃無足勞公神者異日萬戸侯印當扵莽首乎取耳
道人不當復作此語爲公一擊唾壺勿訝勿訝過錢唐
想當與肖甫司馬周旋附數行與之公至嶺有一札寄
黎吏部蓋爲其乃父惟敬致生芻耳渠里中有故岑給
事用賓者於僕有知巳恩爲一訪其詩文此間欲刻之
過此當掩關焚筆硯也不腆將敬迸近作山園數記博
一解頥餘唯加飡自愛
又
夏時辱手教雲葛之貺草草奉答未悉所欲吐兹復承
大誨及檿絲魫杯種種珍惠公毁家以養壯士不足而
又損槖中裝勤存故人且僕土木之軀不堪文繡久矣
一褐一苧足了寒暑兩月來遂斷米汁皆無所用之特
以䨇魚萬里其尾盡頳恐重累行李不敢不拜嘉耳昌
黎蒞潮鱷魚爲徙今公甫杖鉞而鯨鯢竄伏海波不揚
文武爲憲效固章章若是第何以取徹侯印歸從赤松
子耶僕之不能出雖坐不敢負香火一念然亦内揣筋
力外察事幾餘日無多堅冰可畏故雖上負國恩下負
知己有所不能顧耳公高我以輕世之節而厚我以度
世之事却非所敢當也伯玉司馬六十僕固願爲效一
言之祝而適其姻人黃光禄來請業已許之公之愛司
馬與不佞夫豈光禄所可同日語以故不免刺促子墨
今錄去或不堪疥司馬壁則且置之何如公又謂明年
當援司馬例而壽我則又所不敢當也伯玉之文豈直
玉案璚瑶而已第僕所謂不敢當者其說有三先大夫
中讒飲恨壽僅辭夭僕自過五十四來便忽忽愧生而
豈忍以六十言賀驕我先人一也二者司馬爲文必以
蛾眉飾我而僕行能下劣亡可比數嫫母之飾愈增其
醜二也先師戒辭遺訓懇懇爲名作戒而乃犯之三也
且僕以五日後入深林焚筆硯公亦無從跡我即跡我
亦不能報勿訝勿訝岑給事賴公與支學憲不朽僕旬
前草一序少徇知已而使者適至今并報支君書附上
幸轉致之此二文當亦稱絶絃矣藝姪從事幕府苟竊
升斗以糊其口爲幸已弘乃重辱齒牙之借耶姚老習
飬生亡所歸而後皈命西方技亦窮矣第其所生雲仙
子者却是傍門第一流公欲固此色身不可失也秋氣
益深南中當亦佳是愛
又
清洋一别此心搖搖若懸旌於蓬萊三神之下矣送者
至丹陽即知仲氏柳塘公大變南越夜郎相去萬里幸
先後解組可以塤箎丘壑而造物妬之若此不能不令
人致恨於缺陷世界也仲冬得肖甫司馬一札是時猶
在鎮惓惓以老丈爲念謂北門鎻鑰折衝萬里非公不
可托僕致意累百餘言昨得蹇中丞數行亦具道邊事
無可賴者惟賴公與譚襄敏公故所築敵臺耳必不近
捨魏尚遠思頗牧第聞黠敵轉驕歲幣日益皆私取之
部士月餉鶉衣鵠形一貧刺骨即巧婦如公能空鐺作
飯否汪司馬近挾二仲與龍徐二司理來高會數日杯
酒毫翰間談大雅不置隨憩金焦溯流攝山栖霞度暑
僕恨未能從也邇來頼庇頑徤大兒塌翼得周旋左右
兩小者備名學宮不至落莫想公所欲聞者止止堂集
序勉爾塞白殊不足災木也雅貺拜嘉附有縞敬幸不
罪鄙䙝爲荷
答吳司徒
世貞向者自廢草莽而我公方步武天衢黼黻帝藻唯
間從一二交游耳高譽沾餘馥而已匹夫之節不固苟
出應世始獲以名姓相通而識荆一念蓋至於今猶闕
焉門下建牙握節掃瘴煙而日月之旂常之績與新息
銅柱争雄計相特召三台在邇而太夫人在念毅然請
告天下高其事而懿其心乃令甥來將大教腆幣則以
太夫人幽宮之石見托誌銘恧然顔汗又以太夫人之
美節姱行福祉壽考於海内寧有幾門下之爲勛臣爲
循吏爲名儒正士於海内復有幾而天子之所以寵靈
光大其殁存者又復有幾而不朽之重委之謭薄無行
齒頰狼籍之人何也世貞自昨歲來棄妻子草衣木食
於筆硯都已謝絶而門下業已爲知己又令甥數千里
扶服道路不獲自蔽其醜唯更斟酌之勿使災石可也
柱石之軀幸自抑嗇以終大孝
王司徒
嚮者台旌北上山中得邸報艱欲馳一啓奉候而不可
及矣國家根本在積貯而積貯取給東南今以大司徒
之政畀之正大精詳之人如我翁者固六軍萬姓之命
所仰係而區區東南桑梓之私尤可藉以袵席者也癸
未比壤皆稔而獨敝州與嘉定以民力之不給與雨之
不時潮水之不及濟稻禾半焦加之颶毋疫鬼積虐之
餘民尚未有起色也唯我翁一念之而已世貞謭劣齒
頰餘生逃墨自放無復世念而除目濫及此必我翁與
二三大老念舊推轂之效第蒲柳易衰樗櫟無補非復
東土周還左右時精神意氣矣且諸賢在朝與彙征茅
茹者皆一時之選而以不肖之軀參之所謂腐骨餒魚
能敗鍋羹者其不重貽知己之辱耶抗疏乞休實出衷
腑倘會夢翁臺老幸一從臾不至再凟幸甚干凟尊嚴
無任皇悚之至
御史大夫吳公
自翁之晉領中臺持天子綱也貞時卧田里彈指稱慶
曰國是自此定矣既而連得覽所上大疏皆鑿鑿中窽
而至挽留耆碩旌禮恬退於盛世之德增光重焉所謂
通逹治體奚讓哉貞衰劣過時托跡方外不齒人數久
矣上恩霈及先魄誼無可辭冒昧苟出竽禄無補慚負
益深如何如何昨者海公憫念閭閻之苦有所減省行
之二年獨於貴院所列守宅更夫一事諸公持之甚力
是以遷延至今昨始覆上所謂寬一分民受一分之賜
者也伏惟尊裁幸甚餘不敢贅
答徐太常伯仲
前者徐孟孺稱師翁道體漸康以故於元馭宗伯便僅
附一書通臆不復走介卓午而孟孺書到忽傳有非常
之耗且駭且疑少間則使者所將之訃繼之矣痛哉痛
哉天不憖遺一老海宇失望元龜何托赤幟何表至於
區區顧凱羊曇之感蓋不止懷依鎮海支策西州而已
孟孺致尊諭計遺䟽事且令具草憶得先朝大臣自景
泰以前所未創見惟天順中寧陽侯陳懋太平候張軏
文安伯張輗成化中會昌侯孫繼宗三四勲戚而已嘉
靖之季李顧二文康時在位故有之若晦菴木齋林下
諸大老皆不聞也當是時林尚書俊以尸諫忤旨顧尚
書可學以覬恩見譏非例也第我師翁光輔二聖功在
社稷八袠時受主上隆禮大眷以此酬恩納忠或不妨
破格耳不揣庸陋僭擬數言馳去須與與䋲司空一商
議却付大兄詢之三老可上則上不必拘也三五日間
即當奔哭几筵面悉不次
荅李太僕生時
僕匏繫一茅廬百事沈簡而獨生平故人尚在方寸第
以授家兒輩僅挾兩蒼頭自隨不欲從之借殘力通訊
問公乃能念我千里裹糧授使者竿尺慰存副以煙霞
之貺何感如之公待次久爲侍太夫人朝夕不能遠宦
雖公家令伯何以過是時事殊可觀暫出應彙征之數
染指而歸亦無不可僕槁木之軀豎子尚見凌得公寄
萬氏抄藥方良足山中生活矣不腆刻佛道經數種并
山園記附覽不一
荅陳太常
昨歲以館師柴氏役便附通起居辱報書滿紙皆肝腑
之愛而柴氏舉宗荷長者昐睞不至匄貸以其家完會
有先師羽化事卒卒無由致咫尺之書以謝廼者復拜
大誨過賜飾奬捧讀之餘良切皇汗走荼毒餘生僇以
時私不知創悔墮人齒頰歸田以來百念灰冷而猥承
靈眞降憫汰其臭濁俾吸清冷非分之來莫審所以今
雖損家付豎子木食草衣作焚誦行逕第返省内境則
七情所侵根器已損追惟往因則百愆所積障業非淺
豈足凝承大貺解脫世外倘即未填溝壑獲以餘日息
黥補劓小省泥犂種子足矣翁丈步武鼎鉉潤澤士庶
舉口動筆皆是隂功若復澹泊明性蓬戸朱門何所不
可先師垂訓以八戒爲先其教走與宗伯公亦只寡慾
薄味省事去思固靈根之本以俟將來頂門一勺甘露
而已此外都未有及也走生平綺語方在懴悔即有撰
述愚賤無徵而宗伯公見強爲傳良非獲已今既已露
之無由更秘敢附上十册其宗伯所撰行實秘之青箱
適聞爲一友竊而梓之俟其成當别奉也辱諭聊此奉
復呵凍不一不一
荅周鴻臚
貞齒頰之餘人世長物力不從心懶與遘會故塊處一
室竊比於息黔掩劓之人而已而門下念通家未行之
雅惠以教言過垂奬飾使蘇壤登筵春容大章見屬弁
辭使穅秕導玉愧何可勝嘉降之際斗山東南貞僅從
邦人側耳芳問而已不謂垂晚得披璚林寳藏應接不
暇别梓諸大疏便是賈長沙雖失意絳灌尚足聳動朝
野自是而後豸角嶷嶷僅能觸懦夫孺子而已何所得
公一巵語也中間先君子朽魄仰頼榮施事雖不行亦
爾小吐誦之不勝九京之感以故不敢持筆硯戒勉效
一言第謭劣不足傳亡以報塞如何如何次公材高小
鎩鸞翮與時揚抑以成變化塤篪之暇幸勉之勿遂作
鑿坏計也初暑爲道加飡自愛
又
昨自仲君起部返而薦其敝帚以爲佳集之導至於今
愧之不意明公復以先光禄翁之不朽托也讀所狀佐
郟邑事令我神爽尹翁歸所謂文武具備者非其人耶
而奈何以格阻之然有賢伯仲足以償矣自惟先司馬
身後明公倡正議於朝即格不行猶有生意僕敢忘筆
札報而病瞀忽忽且仲君見迫甚不能效沈滛之思幸
毋即災石不然爲我斤斧焉薌帛附忱殊慙簡䙝希鑒
入朱明迫矣謹拜簟葛之貺以助我懶爛然之幣敢附
之仲君毋以不恭而罪之天下之軀強進饘粥爲禱
又
昨歲婁承教札深仞念存邇見次公佐無爲之報知尊
服已禫除書旦夕下矣廟廊搜剔巖穴僕之不肖亦且
竽濫而况明公與侗老皆具内聖外王之學術者乎第
僕衰病無狀且有心盟惟知鑿坏而已年來爲筆硯所
役忽忽成瘵已於新正誓斷之而黃解元者以明公之
教札來爲渠王父憲副公不朽計奈何許之是僕不免
誑語諐也不許是二千里之匍匐與明公之命皆委之
草莽也殆將以此爲絶筆矣次公計已之任大白若辱
盛德若不足幸致聲告之不一
與王尚寳
自庚辰來忽忽塊處於道無絲髮之進僅能以嬾慢疏
離戚故之交而已執事北上既行而後知之某始則爲
言路所蹤幾有竄逐之累其後則復爲言路所與謬從
推轂之末以故不敢一通長安問雖至厚如執事者亦
付之漠然誠知其非謂執事必見亮於形跡之外也始
聞建禮之除復覩尚璽之報出入禁闥密邇天顔固一
時羣公推賢求舊至意然後來之薪得無又前積耶僕
已賣身作佛奴而留尹一補良所不解雖不然之灰無
所復動而上章投啓紛紛者數日唯冀諸賢一從臾使
守此丘壑足矣仲君别駕邢州宦况想佳勝不一
王鴻臚
前者草率附謝自愧不腆兹復承雅誨敦促上道且謂
僕躡履石頭之辰正門下挂冠神虎之日也僕初以衰
劣不堪仕路而病弟方在湯藥故上書陳情乞骸今既
不得請而病者粗有起色且貪與盛德周旋少時不免
圖買舟小一出耳然門下既深叢桂之招僕亦何心小
草之戀耶唯是太僕官署名爲仙府意必大雅居之而
邇來山公啓事多好輕俊少年積薪之歎知不足挂門
下齒有世道責者寧無一扼腕部役回便聊此附復諸
容面布不宣
詹中丞
嚮者不腆園池辱玉趾光重大爲山靈增氣别後飛書
見寵披衷露素則匪特篋笥之光而已也門下心事如
青天白日襟度則霽月光風令回互幽隱之人見之神
沮魄奪聖朝召用直臣畀以風紀與一二大老若宋文
貞范文正者與之同心底道何其盛也連讀大疏於明
紀綱扶正學蓋凛然有生色焉獨僕以齒頰之餘亦濫
竽征彙執節不固竟成小草之任以來未嘗不心儀大
賢長者亦非盡由冗奪特以衰庸過時之人跋胡疐尾
慚負故人雖有區區寸丹未敢布之尺素不謂門下猥
先大誨副以貺儀至於奬飾逾涯汲引非分則有令人
涊然頰赤汗下而不敢當者今天子爲念元元三公九
卿滌心罄慮以承德意眞千載一時也語有之邦有道
榖耻也不佞齒墮已盡髮無莖黑如以榖而已何所逃
耻旦夕唯有一歸門下其念之暑雨鬱蒸調攝良艱唯
爲宗社蒼生自愛
荅王中丞
屈指癸酉之秋得接光霽於黃鶴鸚鵡間後凡三拜郢
中之寓高情雅誼人間世所希值不知不肖何以得此
於翁也一卧滄洲麋鹿之蹤遂與世隔而門下敭歴戎
臬膚功告成仗鉞甘凉尋阻憂艱再奉璽書保釐關右
巖壑之餘爲翁加額者再蹙額者一而河山阻修鱗羽
莫致雖有此心不敢望故人之見亮也而西使遠來猥
施大貺手書慰藉披示肝腑至於中間欲屈中散之駕
而竟沮子猷之舟誦之使人神思飛越若接眉宇而聆
德徽也石經累神用遂成完書僕雖作老蠧魚其間不
恨死矣邇來顚毛盡白髮落無餘豈堪復出供人描畫
而横爲除書所迫加以輦上君子見謂先人沾恩甚渥
不當偃蹇以自爲名謀之不審遂鑄此錯門下不以嗤
其愚而飾奬之何也關中比歲旱甚米石萬錢賴仁公
撫綏不盡填溝壑今聞得雨麥秋甚佳不知東南凋攰
當何如耳偶成奉懷一章并有薄侑不敢當英瓊之報
庶幾獻縞之誠惟冀亮存萬荷伏暑唯爲宗社蒼生自
愛不宣
與谷司馬
屈指奉門下大教十五易歲朔矣中間僅於鄖鎮一候
起居嗣後避言竄伏田里不能作境外信蓋深念之朝
事鼎革羣賢彙征明公造國手也不根之謗久已辨雪
推轂之章毋慮十數即同事者起南臺首九列亦已倦
游而蒲輪乃尚未下何也傳聞明公時時策一蹇縱游
名山咨訪異人求出世之學當事者用以相亮不敢煩
以事耶則如蒼生何世貞樸簌且不能事言路以貽玷
知已然用是得謝籠鞅獲遘仙眞遷化之竒與指引之
切恨衰愚駑下不能有所擬承惟飾巾待盡而已除書
兩及乞骸未允乍愚乍賢不知其何說也再疏懇辭冀
必得請即削斥甘之明公出而宰物如楊公乎則世貞
或且有起色焉然竟不若荷一瓢戴一笠以從公爲五
嶽之游也小刻二種附覽不一
弇州續稿卷一百八十六
