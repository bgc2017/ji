弇州續稿卷一百一
明王世貞撰
文部
墓誌銘
承事郎温州府推官王明得墓誌銘
萬歷之丁丑冬十二月而吾從孫綬等乃始克舉其父
温州司理明得之葬也距其没八閱歲矣而猶淺土也
嗚呼傷哉貧也綬等乃又以其從兄刑部郎周紹狀來
請銘余亟讀而涕亟下而弗能收也嗚呼傷哉其不遇
也狀之略曰明得之諱一誠初字學程最後更今字先
世即丘貞子覧傳始興文獻公導為江左始至宋而節
度衙推仁鎬徙分水而孫司諫公縉乃大之為浙始又
數傳而古川公夢聲為崑山學正為吳始已割崑山之
支地為太倉州遂為太倉人世世以儒業顯而先大王
父封司馬公諱輅有二子其長曰工部郎中諱僑有五
子其仲曰鄕進士諱悌有一子曰廣東提學副使諱世
芳則明得考也娶故少保毛文簡公澄女副使居官以
廉介伉直聞天下有所不合即投劾歸既老而其守不
衰學者尊之曰頥齋先生有七子而明得其仲也生敏
慧受書輙誦既長為邑諸生娶於魏氏故太常卿恭簡
公校女先生之庭訓嚴諸子毋敢以燕惰見而恭簡公
方講道東南為學士模楷明得所得於内外父深而其
為人温恭退然長者自其稱諸生以至入太學其儕偶
狎之即不令以屬文進也明得亦務自晦驟即之不知
其為能屬文人也然所撰擬於試目亡不備而伊吾聲
至丙夜弗休矣當是時魏孺人以惇謹閑閫則毋貴色
加於妯娌間而其槖亦少足以資明得讀既先生棄諸
子而魏孺人亦殁明得乃稍稍有家任家亦旁落困内
外共而曹偶益狎之沃以酒則酒與陸博樗蒲則亦陸
博樗蒲而讀書益不廢至嘉靖戊午始舉應天試年四
十五矣試卷出而人傳誦之即素狎者亦為吐舌曰夫
夫也而可皮相哉然至試禮部復不利乙丑始中式屬
當入對策而心怦怦然疾忽作竟告歸歸亡何而繼母
丘夫人捐館明得獲治喪葬人謂為孝感云隆慶之戊
辰始克廷對隸政吏部復移疾歸稍自放山水間凡二
歲而謁選得温州府推官抵家疾大作遂卒距其生甲
戌盖五十有七歲也明得性温良樂易自其顯而益務
為恭謹靡所不掩覆不留過牙頰間即故激之而不得
惡聲所與雖卑賤稚齒而無敖色既稍貴於州邑不能
謝絶一切居間然其大指務以脱人厄游揚才能不屑
屑責讐也族屬多大父行雖齒卑於明得者徐行唯應
惟恐其不懌里人蕩其宗子明得少敕之即前突明得
幾殆州聞而執之困以三木明得促駕為解曰非意也
使釋去而後已尤篤於族有箠臧獲至斃者行刃為俠
者皆宛轉脱其死所好唯書籍卒有倭警畢力齎以自
隨而棄其他裝弗顧所居間既不盡讐而又喜客有少
讐隨手付酒家以故殁而不能棺殮調也當毛孺人之
配明得有子一太學生綬娶於金為(闕)丞(闕)君女女
二適太學生凌玄祐鄕進士曹繩武毛孺人盖不及明
得之舉於鄕也繼娶馬氏其所以相夫治生略相倣有
子二郡諸生紈娶於俞繢娶於毛女一適太學生朱某
而卒盖不及明得之舉於禮部也最後娶劉氏無出余
因稍穩括郎周紹之語而序之既而歎曰天乎所不遇
者寧獨明得哉自吾工部公為循吏後先二十七年而
不能脱郎署貢士公僅成名而夭副使公所操樹豈膚
立者伍一自免而不再收也乃刑部坐蜚語謫亡問識
不識知其枉矣以我工部公之有隠澤而為其後者若
晦若顯幾五世而不遂大振何也明得之為長者甚矣
而不獲一登下夀彼其裋褐一太學隃二十年而始薦
於鄕又六年而始薦禮部又三年而成進士為選人者
二年甫得官而奪之夫既終奪之而又稍予之何也嗚
呼是不可測者而非天乎哉明得嘗游於(闕)而善
之顧其田曰即不諱以葬我於是其田主為金丞而以
綬故割其旁畆而樹之栢州大夫張君故與同進士舉
乃謀於繩武而資其甓堲始永明得於居而魏馬二孺
人之兆祔焉所云八年而猶淺土傷其貧者以此銘曰
以而二媍寧兮相而存者俾繩繩兮
從兄翰林院四夷館譯字冠帶官玉泉先生墓誌
銘
吾王父司馬公有二子其長曰布政司都事靜菴公妻
龔孺人亦有二子司馬公滿三載最當予一子官而都
事之長子詹簿君應之矣龔孺人既念其少子不獲霑
稍稍捐槖以子兄而都事公復為擇配而得故太保顧
文康公女孫以是用訾補國子上舍己又用諳夷書入
翰林四夷館是時文康公為相而館生選格高可步武
兩制而兄顧傾槖中装從諸少年游故事諸生當習夷
書兄獨不喜習夷書其補兩制法以隸兄又不喜習今
隸而習行草習行草又自喜眉山體而不能工以故卒
無所成而數請休沐還里既文康公殁而功名益偃蹇
都事公與龔孺人後先見背產益旁落而兄益跅&KR1375;不
復問家人生事其為館諸生久次得食廪亦有冠服而
以休沐過期不見收兄亦嚙部符而棄之兄於奕入能
品諸象戲雙陸之技亦精而以從諸少年游輙為所嬲
日勝日負至盡廢箸而賤買陂田其種稻養魚略法陶
朱家言而又數不登邑責逋急用是大困兄於諸伯季
間最為坦易不事邊幅即毋論所取予必中節而不居
薄其接見毋論賢否退而未嘗不稱兄為長者晩節恒
邑邑不得意間有所假貸或責宿券得少羨輙付酒家
不則諸少年復跡之矣竟以萬歷之丁丑閠八月(闕)
日病噎卒距其生正德己卯得年五十有九始娶顧所
謂文康公女孫者亡何卒生子一龍娶周氏孫二人某
某女適某某繼娶伍生子一瑞一(闕)女某某顧之卒也
兄以狀乞先御史大夫誌銘盖是時有兵事屬世貞草
而授之矣而竟未葬也卒三十有三年而兄卒兄卒之
三月而一龍等始舉其柩而祔兄葬於楊林塘之南顧
之不獲蚤葬者兄志也兄之獲與顧蚤葬者季世望與
余兄弟志也顧有媍德生卒具先誌銘中葬與兄合而
不廢先志銘者其草自世貞而先大夫命而授之兄故
也兄名世業字居美别號玉泉一龍請而為志若銘銘曰
有官而棄之有家而廢之戢身而二尊人之魄是依
(去聲)猶曰遺子孫以安而還不盡之巧於天地
徵仕郎都司都事平湖陳君暨配韓孺人合葬誌
銘
誌曰陳之先著於長洲之大姚至中丞公璚而貴稱名
臣成弘間封其祖子富父孟善俱大官先生兄弟凡三
人而叔曰福寧州同知釴釴生太學生洹洹有五子君
其四也生而秀穎既長偉姿貌胡髯便腹望而知其為
鉅人長者居平恂恂恭謹即驟得非意凌而益自敕為
恭謹不廢所居里尚紛麗君獨不少染指杜門讀書量
腹取給以故其書成而自邑庠諸生進補上舍至用訾
得都指揮使司都事待次以殁而其家始甚儉亦以累
積致訾高有官秩君雖用節嗇起家顧其於宗戚吉凶
禮不廢以故其殁也人咸惜之娶韓孺人而賢余同年
鄕貢進士詩女弟也既嫁亡何而斥裝以佐君曰生相
薄不堪重珥何請得為田宅費君恃以益寬孺人雖自
力操家秉而肅然無厲聲其既饒而居妯娌家無盈色
人謂君固工治生然亦有内助焉一子曰文默君殁而
不勝痛後十八日暴得疾卒其又二年而韓孺人以痛
君及文默積疾亦卒文默之子曰允坊者擬於萬歷之
戊寅二月廿四日合葬君與孺人於(闕)之原而文默
從焉禮也君諱扶字子茂别號平湖生於正德癸酉卒
於萬歷乙亥得夀六十三孺人與君生同年而夀加二
文默娶於史為蘭溪丞&KR2219;女生僅四十六年耳允坊娶
於王為憲副公天爵女女孫二適諸生徐士廉王爾恒
曾孫男元鎮聘行人王養醇女一未聘盖婦史之母為吾姑而
爾恒則吾從孫刑部郎周紹子也故不辭允坊請而為之誌文
默亦補國子丄舍恭謹有父風其死孝也於法得附書銘曰
嗟哉陳君逝而子繼之其儷又繼之孝耶義耶生者何
以堪而逝者能無慊志耶噫
奉直大夫高郵州守松宇劉君墓誌銘
劉之先自汴著也當宋建炎而太醫令琰扈隆祐太后
渡江遂家吉之萬安世世受儒而其醫亦不廢十餘傳
而中憲公曦者起進士至同知都轉運鹽使司事傳子
碩祖景臨以至奉政公一春俱不仕奉政公固有隠德
然不能無少概於中近四十始舉君君生而風神清茂
警穎異常兒稍長日誦書數百千言奉政公恒自詫吾
今不虞畊哉指謂君此吾膴產也君自是益感奮與其
仲氏桂林君峴相切劘坐卧一小樓不復下為邑諸生
可六歲而李太僕舜臣來視學政試公以為第一而廩
之其又三歲而徐少師階來試如李公二公皆以藻鏡
重者於是君名驟起每小試與邑之劉司空慤進士汝
鎰相甲乙遂同舉於鄕所謂三劉者也然君自是赴禮
部試輙北而仲氏與叔氏今同守君崑復偕舉於鄕君
自是不專為公車業益講求理性與經世之術遣其二
弟入南雍依故祭酒程先生文德游而身往來鄒先生
守益歐陽先生德所二先生咸器之謂口耳不足盡君
君學成而試竟齟齬凡五上乃謁吏部選人謂君尚壯
不待耶君歎曰二尊人老矣奈何尚以耕虞之且夫有
志者不問格庶幾將及吾壯而用也遂得泗州守泗故
御史駐節地艱冗蝟集君孳孳求民隠精出納吏不得
夤緣為奸歲時周行陵寢唯謹御史選兩有所委鹺務
而才之以其狀聞君念泗民苦莫重於孳乳馬議欲有
所裁省甫具疏而奉政公訃至矣州人遮道哭挽力喻
之乃得發君之持奉政公喪以孝聞服除補磁州磁孔
道也其衝&KR1205;數倍於泗君務程已為約其供張餉遺率
十减六七而造請送迎毋廢寒暑客與民交賢之臺史
監司有疑讞輙以屬君立剖君度有羨庾首飭學宫新
講堂費一不割之民暇則延禮諸生論經校藝褒衣甚
都以逮二屬邑其名士亡不經指授者磁大治當是時
治河曾中丞鈞巡按霍御史冀疏薦於朝滿考上最予
告階奉直大夫加恩父母如之業且遷而母胡宜人訃
復至矣州人復遮道哭留君不得則相率立祠小像春
秋饗燕不絶仍勒石紀之服除補高郵高郵雅負沃名
而中軍興久且困君一切用所以治磁者其民之愛之
亦如磁而漸鮮賓客聲景王適之國所從中貴人官屬
過州意不能無望君而竟發不能吐一語君為民約束
調租賦事從寬顧恒先期辦巡撫何中丞遷業薦之矣
而有御史論劾文選郎者謂君以鄉故私之由初選得
沃州君實非初選也聞之歎曰是尚可留乎會有巡江
何御史檄取其贖鍰千金君擲其牒於地御史恚以飛
語中君罷歸君歸州人所以哭留如磁泗時嘗有所寬
獄而其人出者夜馳百金舟次曰亡以報我父君艴然
却之曰比者奪吾官非能奪吾志也今子乃狙視我何
也君後先典三州咸著士民思而磁於去後尤甚其最
後謁吏部選磁之訊問者踵相屬也或戲謂君鄭當時
千里不齎粮得無類是耶君正色曰不穀終不敢以一
篚累磁人叔氏之赴計偕道磁也父老麕集問我公無
恙相率而道君之政與别狀涕猶涔涔下也君乃絶口
不言治磁事強問之則曰吾知不擾而已里居以讀書
課子孫為日朔望冠帶拱立家廟廡俟子姓集禮畢而
進之誨以生人大倫稍及閭里前輩行實可勸懲者遇
祀事必戒肅如也卒事而餕之怡怡如也君於親友自
慶弔外少所過從雖郡邑守令一報謁而已劉君某者
名令也數有效於君不得舉鄕飲以大賓請亦不得悵
然曰豈其俗吏我乎顧心敬之而郡守周君某素重君
強而後一見歎曰劉大夫賢者不易測也又有袁守株
者君嘗識之而家又鄰高郵以高郵人吏故脩刺謁君
君以他往辭人或謂是不嘗與守面耶公曰見袁公可
見守則不可吾懼以他守生厚薄也袁公頗亦以望君
君不為動君三為州牧且久人或以疑其槖及殁而發
之若洗顧其好施予周人之急先於已宗戚閭右時時
有所濡潤尤其俗所難者君晩而益好學與所厚同志
月開講於雲興館既得疾猶亹亹以不得終事斯道為
恨疾且革手署喪儀飭中外諸殮葬務從約毋令少有
加於先奉政公太宜人令我愧見地下君諱峻字仰伯
初號仰菴後更曰松宇其卒以萬歷甲戌距其生正德
己巳春秋六十有六娶王氏封宜人郴州判官魯伯女
舉子一發邑諸生娶郭氏少司寇持平女女二一適太
學生羅衣側室蕭舉子一登邑學增廣生娶於郭繼廖
女一適王之誥孫男三季宿季宰季竹孫女一未字君
於書無所不窺皆自抄錄累千卷詩歌雄偉爽朗能疾
書書復逸勁所著有日格子泗志備遺續家譜高郵未
成志俱藏於家王子曰余盖與叔氏善云其丞而績於
吾郡也尤耳之也其權吾州守而績也所親睹矣吏民
謳謠之則曰吾伯氏大夫教也已而悚然曰微伯氏吾
安能及此也已又手一編謁余而泣曰此所草伯氏狀
也今將菆塗日幾卜矣子幸為我志而銘之幽夫余烏
能已於志也夫劉君自田間起以一書生更三綬所至
有赫赫聲去而人思之若一日也不賢而能之乎三為
守三薦而不報中一飛語而歸澹然無幾微見顔色不
可謂不賢也君兄弟三人鼎立嘉萬間以循吏稱而瑞
自君發之是宜銘銘曰
仕不達而三州之綬何纍纍報不極而二親之綸何猗
猗名不稱而磁有祠志不究而為之門者仲兮叔兮幽
宫之鬱芊其歸於斯而永於斯
明故承事郎山東承宣布政使司都事靜菴王公墓誌銘
嗚呼吾安忍志吾伯父墓也始伯父之棄諸孤而其孤
以葬告吾先君子泣而許為之志銘它日泫然謂世貞
曰諸筆研之役以勤汝此獨不勤汝汝伯父非我莫悉
也盖未幾而有薊門之禍不成諾矣而諸孤之中伯氏
隘意不欲藉手他人文以重逝者仲與叔酒人耳盖伯
父之即土者二十有七年而隧中之石未有述也會伯
仲叔皆病卒獨少子世望在而世貞業已倦謝筆研間
語及之而歎望乃大悟哭曰今不及兄世而使我父小
有聞於後又安望它人哉謀與曹甥昌先屬狀草以請
世貞則又歎曰吾先汝而事伯父者五年而先君子憂
其未悉也子豈能加我而况曹氏子也雖然姑相與交
質焉王之稱瑯琊自漢而迨晉為太僕卿元公祥貞子
覽貞子之嫡孫曰丞相始興文獻公導始渡江而宋初
有軍事衙推仁鎬者仕錢氏居浙之分水至司諫公縉
而以族著數傳為古川公夢聲嘗為制置機宜文字薄
元德不肯出而行省強辟之署崑山儒學正事曰吾以
升斗隠也盖享上夀而後卒於是分水為崑山古川公
有三子其中子絶而少子某最能世其家五傳而為封
贈少司馬公輅贈公三子而少者為司馬公諱倬則公
之皇考也崑山割而太倉最後為太倉人而司馬公始
娶陳淑人而夭繼娶復陳以司馬公御史最贈孺人實
生公公性内辨了而貌示椎廓落有大志讀書好涉獵
獨不肯齷齪經生業司馬公故任之曰亦自足生活也
公年十五六時陳孺人已捐館既服除娶龔孺人而質
菴公始續於陳來稱母是曰陳淑人僅長於公一歲公
率龔孺人旦夕脩子媍禮甚恭陳淑人後舉一子一女
子即吾先君子公撫而愛之不啻如其子以故吾先君
子莊事公如從父雖貴不小倦也司馬公既遠宦不復
能問家悉以家委公公課率蒼頭多假貸陂田值巧穫
能以時消息之節縮為盈傍畆益拓司馬公有二兄曰
郎中公處士公素友愛而念亦以宦故不獲侍昕夕公
體其意所以奉侍之務得其懽郎中公晩節性益躁卞
小違色則立所携卭詬笞不已而嗜鷄炙公未嘗不儲
以待之每脩詞宛曲甚和猶不能無抵牾已鷄炙進則
卭投於地矣處士公纖嗇治生其資公緩急不敢以不
繼告時巴蜀方困大盜勢張甚天子命大帥發諸道兵
討之而司馬公以佐使當規調轉餉公念司馬公老单
騎馳省因留佐擘畫甚能得其意久謂公車欲耳矣為
我治莵裘公歸乃築甲第海上之故里壯麗甚司馬公
初見而駭之既而曰吾忘勖之故雖然渠材故不任小
司馬公之以老請也念族指衆欲割田千畆以贍而難
其為公槖也公嚮應不少恡司馬公為先君子别起第
公從傍請曰弟貴當不減大人異日毋使有所加也司
馬公既以夀考終公哀毁如禮已馳之京上疏得請祭
葬已復乞狀於毛文簡公碑於王文恪公志於喬莊簡
公而後曰庶幾有以慰地下其以例入太學無幾而有
司馬公三歲績當改胄子公推以與伯氏世德既滿歲
當為吏部選人少保顧文康公其姻也迎謂公曰公乃
肯幸來即吾力薄尚能分燕中一席地以佇公謝曰此
兒子事耳爰居不足當鐘鼓饗遂受山東之布政司都
事以歸公故豪有園林聲色之奉至是益發舒於居第
後種竹萬餘竿長松半之它奇卉異木復半之築山鑿
池列峙洞庭錦川斧劈諸峯間以亭榭橋道宛轉嚮背
怳若有神䆗窱深靚非復人境春時游者舄屨相囓衫
珥狼籍公盛帷張張樂合宴臨觀之則咋指歎咤以公
非仙則神不然者豈十萬戸侯裔耶而先君子自御史
超為中丞至御史大夫世貞復成進士諸來宦吾地者
以一得見公為幸公第使人謝老病不任酬酢間迫之
見茗飲寒暄道故小及民瘼而已一切不以私薦直指
使者鄧君下州牧欲羅致公公卒謝不可鄧君歎服遺
書先君子謂公家長公何必減驃騎也先君子後先杖
鉞皆有兵事公至月朔則必具衣冠以筳篿卜而得吉
繇則喜曰是且大捷大捷當進封趣客出巨觴觴之俾
醉而後已公長身挺勁骨&KR0008;&KR0008;立噉魚肉糗餌甘果兼
數人而性絶不食酒至其宴客奏伎為新聲按節促拍
即丙夜弗告疲嘗以夏日風芙蓉池絃管間笑謂世貞
曰和栢梁者方襲綺玉而揮汗具草得如老夫否耶又
曰人生寄耳何乃溪刻自苦為公自少至老無一日不
樂最後家中倭燬於火者十之五公僅以身免既寇退
方履行煨燼間人意公且不堪公指其腹謂人曰乃公
無恙乎又曰山石無恙乎俱應曰如公語曰然則我胡
為弗樂也促具酒奏伎如初盖公卒而事漸變矣公為
人寬然長者不為慷慨俠烈可喜狀而樂施予赴人之
急客或以假匄告即槖中無一金亦宛轉應之既以推
田贍貧族而身仍司其出納垂五十年嘗有别業崑之
七保為出奇居間得下徭則所費不可訾數人謂公業
不過十之一何役役為它人勞苦公曰惡何言也彼皆
與吾子孫比畛而居吾欲獨寬更易耳吾乃不忍獨寬
其人至今頌之公所為德非一其御臧獲尤有恩不得
已行擿罰往往從衣上過伯氏負才氣不恒嘗上書論
倭事棄其官公心惜之且恨曰皇考辛勤四十年以博
一官與汝何弁髦之也仲氏尤跅弛多狎游敗其產叔
齪齪下中公未嘗不知之也見輙煦煦問寒暖勞賜酒
炙意不欲以義奪恩獨世望時依止膝前有所慰奉為
得其意至析產伯仲舍十之八而叔與季不能當其二
伯仲者龔孺人出也其析在龔捐館後人尤以為難而
今能拓公業者僅世望耳公居恒舌吟若不可了而至
談論司馬公宦游事傍及天文地理兵法人相一切形
家言衮衮若懸河立語過宵分不移足晩歲猶御内上
下山坂若飛以為不百歲不止而竟病噎且易簀唯謂
吾不及見吾弟之解節鉞而逍遙臺省以為恨公之卒
以嘉靖己未某月某某日距其生成化壬寅某月某某
日享夀七十有八元配即龔孺人前公五年卒卒而先
君子銘之所謂勤汝者世貞草也子世德仕止南京詹
事府主簿娶於虞生子堯佐太學生世業授四夷館譯
字生有冠帶娶於顧生子一龍繼娶某伍生一(闕)一(闕)
一(闕)世聞貳朱出也州博士弟子娶於劉生子士(闕)士
良士方世望貳陸出也授太醫院吏目娶於陶邇始舉
一子未名諸曾孫若干堯佐無子以一龍之子穀為子
女三適太學生周允元布政司都事金允治鴻臚寺序
班李三綱晉驤吳議葬地在麋場涇之右方其期則卒
之明年某月某日也吾王氏昔之盛於江左其冠帶衣
履徧海内今乃復庶幾焉然世世為長者不替其長者
尤推公而其後不能大顯以為未甚售第尚繩繩未艾
也雖然跡公之所奉享覯際亦可徵德矣公諱愔字民
服初號西菴未幾更靜菴世貞敬志而銘之而季觀察
君者父行也俾之填公與世諱銘曰
貴何必儋珪爵以九卿父而九卿弟差為踰於已富何
必傾都邑以饒樂始而饒樂終庶幾隃於素封名何必
著青史以州里耳而州里口亦足以稱不朽七十八載
備際倫常歿而愈光不腆之辭更百千年瑯琊西阡
䕫州府經歷贈承德郎工部都水司主事夢澤馬
君暨配王安人合葬志銘
馬君之自太學為吏部選人也其年盖尚壯而故事選
人之以次得官者其官不勝人衆非三十年不可即從
募萬里外乃前得而它選人業畏遠少應者君獨奮曰
不及吾壯而效此犬馬異日筋力且盡而僕僕道路視
人眉眼哉且夫人死即步武死耳豈必盡萬里外於是
得雲南之永昌府照磨君迺攜其婦王安人臧獲各十
指破箐險披瘴霧車耳裘鶉而無倦色至則滌掌奉事
上官憐之且偵其才數有所委使君益恂恂共其職土
酋岑萬者殺人檄君就訊萬窘甚使人行百金居間君
却之曰吾知有三尺而已百金何物足溷我竟論抵萬
死時上方急西南諸井寳石郡以君司採人為之津嚥
曰是奚難陸大夫槖君益自勵後先所採直數萬金槖
中不名一寳以故佐永昌幕垂九年積旌牘至十餘亡
不以潔廉稱者始遷蜀之䕫州府經歷君所以佐䕫益
精䕫瀕江故多盜而會歲侵益狎之太守張君欲一切
用重以屬君君辭曰此曹皆府君赤子以不勝衣食計
謬誤至此唯憐而寬之張守改容曰吾不知而之為長
者乃爾會巫山縣闕令遂下君攝以清净為政其人愛
而謳祝之尋從張守上計京師守署君治狀第一而坐
故永昌時有罷倅者疑其端出君中以蜚語遂奪職君
歎曰格故為之且天也而寧此罷倅也居恒謂人吾宦
故不達然足跡幾天下半所經覩毋過楚夢者汩日齊
月黏天無壁令人不作齷齪想因自署其室曰夢澤以
見志云君為人倜儻負氣誼嘗舍舍沈鉉而鉉卒死城
外屍亡入城或謂法不得入城且舍而舍屍不利君曰
鉉吾故人也為匿而殯之少不能當父意所析箸半於
其弟産而絶口不之及髫時為文輙奇已而奇益甚試
輙不利其不憚卑官遠道者故自負才欲一見之非苟
而已也父曰邵武公淮與君宦資等而亦不達嗟乎格
之不足以盡君父子也君固言之且歎之矣王安人者
予從姊也父曰慎齋翁家故饒任俠有聲伎禽鳥之好
而安人獨以侻素稱其事尊章孝御下詳諸所儲漿炙
&KR0755;糒以食客之賢者不待君咄嗟客或不稱則不盡爾
君晩頗好詩酒及斥置書畫古尊彛之屬又不能守而
時廢之以故槖益空安人與異尚能自強為儉勤箸不
遂廢君有三子仲則今工部郎玉麟媺而文蚤舉應天
試君以故愈自寬及玉麟成進士三月而君捐館矣服
除玉麟補今官奉王安人養濟上官舍中安人猶蚤起
手䌟纑玉麟請曰大人罷休矣兒幸不至乏升斗胡自
苦為安人曰吾固自安之且爾不聞公父文伯母訓耶
亡何屬疾卒君諱龍光字某以正德乙亥生卒以萬歷
丁丑享年六十有三安人生以正德丁丑卒以萬歷壬
午享年六十有六三子曰玉珂娶於趙次即玉麟娶於
顧封安人次玉纓娶於沈女一適朱釴孫男四天馭郡
諸生娶王天駟聘朱天驥聘吳皆玉麟出而長天寵聘
趙玉珂出女七人葬在某所其狀則自玉麟草而前進
士許先生承周潤色之者也世貞以戚故誼不容辭為
銓其世次而銘之曰
馬之先為司馬氏至球而顯於吳越以中丞行鎮遏使
家於崑山遙遙華裔迨宋而友直迺著孝義去司而馬
將無章蔡避徙於長洲洪永之際勗起三老抗顔大帥
挾以自從是匡是毘歴望杲綬邵武始仕君復繼之清
白不墜滇海峽江霜皦冰厲太和所滙錫以喆嫓毓而
曰琛乃為國瑞譬之梓漆是栽是培者三世而後成鄧
林可材且庇嗟嗟為馬之後者毋忘厥自
弇州續稿卷一百一
