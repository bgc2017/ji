弇州四部稿卷一百四十
明王世貞撰
說部
劄記外篇一百三十四條
堯舜之禪也舜禹將無德之乎曰奚為而不德也為
天下德之也如其身將湯德桀武德紂矣
三王家天下始乎然而堯舜之前有之矣湯武征誅
始乎然而堯舜之前有之矣
堯舜禹之禪受也湯武之征誅也伊尹之放君也箕
子微子之降敵也周公之攝阼也孔子之欲赴佛肸公
山弗狃也唯聖人能為之賢者則弗許也比干之剖也
伯夷之餓也賢者能為之聖人則弗必也
盤庚賢主也雖然讀其文而知商治之衰與商質之
所由漓矣
桀之惡不如紂煬之甚也亳人不桀惡是仇而躭於
穡曰勤民哉可思已孥僇之誓毋乃以刑迫乎吾未見
湯之無慙德也
文王之安於囚也臣道也太公散宜生之以術啗紂
也亦臣道也
謂周成王之不如漢文也何也曰周公在矣而成不
聖
謂太甲之賢於成王也讀金縢凛乎愓矣以周公之
聖而幾不免易曰月幾望馬匹亡无咎无咎者僅无咎
也
周宣王中興之令君也而弗克終何居曰激衰而後
圖治故也其於中也未純其於政也非學
齊桓之覇也不以戰勝其猶有湯武之遺乎覇至文
而衰矣宋襄之亟辱也楚莊之&KR0579;志也秦穆之不主盟
也焉得五也昆吾大彭豕韋幾然哉
晉襄之墨縗也可以己於親乎其徼秦也可以已於
德乎秦穆之再施晉也有容矣而不克終弗學也是故
能誓而不能無殉也
太公之翦商易管仲之摧狄楚難太公之輔文武易
管仲之輔桓難
文也悼也晉之令君乎文創伯而優哉必也吾從悼
季友之置牙後也以厚也其立孟氏何居周公復蔡
不復管
共世子之為共也或譏不逃曰其言盡之矣為吴太
伯則可
謂趙盾之不與謀吾弗知也謂許止之僅不嘗藥吾
弗知也
趙武賢卿也楚得偃然而狎主齊盟者則武罪也
春秋之罪吴楚也不以夷故以王也如秉禮而翼周
吾將從之矣六雄之自王則梁惠始也故梁惠者魁叛
而浮夷者也
三公子之好士也以自張也信陵之好士也以存魏
也惡乎同魏為秦而疑信陵矣趙為秦而摧李牧矣唉
荆卿之筴下矣雖然燕亡不由也范睢之筴工矣雖
然秦王不由也
乘迫為合攻隙為離其蘇張氏之揣摩乎聽蘇而不
動者未之有也張氏之解從六國自解也
秦逆取而順守可得延乎曰有天道焉惡得延如其
事也不土木不神仙不殘刑不黷兵不巡遊不㷊詩書
雖百祀可也
淮陰之初說高也高密之初說光武也武鄉之初說
昭烈也若懸劵而責之又若合契焉噫可謂才也已矣
周法繁漢法簡繁則虚故易弱簡則實故久彊
官之繁設也財之繁取也用之繁出也上下之繁相
待也盖至宋極矣漢簡於唐唐簡於宋明實酌之是以
久而治也
喪之日易月也昉文帝乎然而以詔天下也非為君
也故文無不君而景有弗子
景有三冤臣焉大夫錯丞相亞夫臨江王榮嗚呼文
德遠矣
堅忍哉周亞夫也遇文而顯遇景而敗果任哉申屠
嘉也遇文而伸遇景而屈
君堯相禹稷契咎繇秦可唐虞也政斯而行周官者
莽耳
漢武之雄也其與慝俱茂乎漢武之罪民也而功後
世蜀而南嶺而南吴會而南者則何啻億兆哉千百祀
而襲衣冠被教化者奚自也
漢高疑神者也漢文性仁者也光武脩賢者也唐太
宗飾聖者也宋藝似光武而文不足令主哉漢景之儉
也宣之精也明之文也唐憲之銳也武之斷也其失刻
宋仁之寬也孝之至也抑亦其次矣
君哉元孝文宇文武柴世完顔雍之賢而不與也曰
偏曰閠曰促雖然功德懋矣
趙宋之有周也其何以異於隋堅乎操之簒漢也亦
延之矣裕之簒晉也則復之矣操悖而不臣裕至再弑
唉此其辱乎趙德乃長
有以蜀取天下者漢高帝也以吳取天下者明高帝
也一則乘彼之未定而用之一則以我之定而用之
憲廟有聖政二曲從禮官言錢皇后得太廟一也追
復景帝位號二也於乎不可復得矣
諸葛亡而蜀亡非徒亡蜀也又亡魏何也諸葛没而懿
之智日練而望日重也簒本成矣
宋懿祖之悖德暫也出於乘也太宗之悖德終也成
於積也太宗之忮也其宋彧齊鸞之流乎宋法寬
誅兄而不傷弟者周公也僇子而不傷慈者石碏也
廢父而不傷孝者托克托也
晉之南渡斥石斥符斥姚斥慕容宋之南渡臣金臣
元矣宋以道學諸賢而繼唐魯不以孔子而長晉
張承業不完人也然而完人矣其不受晉爵也不從
晉帝也其在文若之上乎
友諒之雄彊也其在項籍李密下竇建德上乎亟敗
亟整其猶能振乎張士誠明玉珍自守虜耳然士誠之
能得人也玉珍之能治國也亦足稱偏才矣
察罕特穆爾而在明之憂哉雖然天之所廢誰能興
之田豐既叛博囉特穆爾再犯闕而元之腹心腐矣竒后
太子再疑庫庫而元之四肢痺矣故夫田豐博囉者元
之賊而我明之勲臣也竒后太子者元之戚而我明之
間臣也
謂中山王之賢三代而下鮮比也其用兵也整而簡
武而不殘其居功也安其事上也共其藏身也哲盖韓
淮陰鄧高密曺濟陽合而為一者也於乎休哉李韓公
之功大矣而不終也其人非反者也不善避功也劉誠
意之功大矣而報輕也以術合者也非以天下大筴合
也
諸葛武侯之後得大將二人焉曰唐太師汾陽郭忠
武王子儀明太傅中山武寧王逹中山之易也在乘創
也汾陽之難也在振衰也然而亦各有難易焉汾陽之
難在庸主也其易亦在庸主也中山之易在英主也其
難亦在英主也
問大將曰中山其全矣常開平李岐陽傅潁公之勇
沐西平之靖張定興之重其庶幾哉問大臣曰不知也
毋已于肅愍之任王端毅之直劉忠宣之篤乎
壬午之難有功而無愧色者一人焉曰鐡司馬鉉己
巳之難有功而無愧色者一人焉曰于司馬謙其人才
同也忠同也酷禍同也
漢庶人之叛也楊文敏之贊上親征國事幾失矣其
還師欲襲趙也非揚文貞之力止國恩幾失矣雖然吾
猶以文貞之功大於文敏焉
己巳之役不急奉迎太上為景帝疵乎不知太上所
以得速還者由不急迎也特不可為訓耳天位不再社
稷為重君為輕千載而下能幾周公哉南城之奉養不
以禮則非也易儲君心也相職也于肅愍一本兵耳夫
不錄其再造之功而以易儲罪肅愍何其忍也
有君德而好文多藝者唐文皇魏孝文也有君才而好文
多藝者漢魏梁三武也無君德而好文多藝者漢靈隋煬
宋徽也無君才而好文多藝者李煜也文藝為累不為益
莽之詐也温之忮也敬瑭之鄙也雖得天下恥弗洗
也
高貴卿公之賢少康也君子悲其志焉雖然成濟之
禍成矣安樂公之不思蜀也無弗嗤者雖然其牖下矣
晉元之孱也而中興唐高之霮也而創業寧非天乎
項羽之不僇太公也符堅之不殺慕容垂也寧非天
乎雖然有君德焉
堅之敗也大舉而不分晉得併力矣身在行無後拯
矣鮮卑主而氐客失要害矣惜乎其不為聰虎之及身
也
桓玄簒而不弑裕得借以滅玄自後無不弑矣雖然
寧為玄也不為裕也符堅不僇敵君而亡唐高僇敵君
而興雖然吾與堅也不與高也
文其治者疇易唐太宗哉推刃同氣猶有諉曰剥膚
也刺王姬之勝是亦不可以已乎
劉彧蕭鸞蕭繹其天之戾沴鍾乎裕之殱晉宗也道
成之殱宋宗也若循環然衍寬齊而子弟魚肉之幾無
報矣然猶昌於唐也
晉之欲平中原也相會稽將禇裒殷浩宋之將義恭
也梁之將宏也抑何異縱鳬而獵兔也危哉危哉
隋文之逆取周而順取陳也猶知有將相焉相高熲
而治將楊素賀弼韓擒虎而強惜乎不良於子也始而
政任之不勝恩而傷義終而辟齊之不勝法而傷仁
身覇有國而身失之者凡幾曰莽曰曜曰堅曰衍曰
存勖身治而身亂之者凡幾曰秦始曰漢武曰唐玄此
豈其才不足耶一念之敬而才為興資矣一念之怠而
才為敗資矣
伍員俠客之雄也重在伸志范蠡謀客之雄也重在
全身員勇勝智蠡智勝勇
蠡也仲連也張良也其所觧之機同也蠡跡卑而用
神連跡遠而用竒良跡近而用巧
魯仲連有儀秦之材而近道者也彼其智不欲以富
貴害生也又不欲以生掩名時見勝溺寡取勝蠡彼黃
綺者豈其徒哉
桀紂身亡國者也赧獻而後吾悲之矣玄德所以痛
恨於桓靈也夫釀天下之亂者必不死天下之事者也
死天下之事者必不與於享天下之奉者也惟相亦然
或問材曰漢問漢材曰鄼侯何留侯良淮陰侯信博
陸侯光武鄉侯亮何也入而能出大衂而不搖不賞而
能完非材其孰成之良之伸志也善因幾也孫吴有待
信無待信也神于兵者也夫承武而不土崩也居廢立
而不人猜也噫吁光可以想矣忠信權惠信敵公信讐
武鄉其最乎漢而後蔑矣
漢可以托孤寄命者周亞夫哉霍光恭亞夫倨光密
亞夫疎所以殊也若勃則亞夫下矣彼丙魏者小才也
德則丙勝
項氏之坑秦也僇嬰也天其伸六國乎雖然不可以
訓
信越叛乎曰惡呂氏之誅也承帝意也夫二臣者非
人臣之材而不能君也其弗獲令終也宜哉
班氏之傳循吏也不及趙韓其猶得先王之意乎
龍德而隱管寧氏近之鳳凰翔於千仞兮黃憲氏近
之
漢魏之際吾得三人焉曰諸葛孔明管幼安范承明
孔明以身殉道者也幼安以道存身者也承明以身存
道者也為幼安易為孔明難為承明易而難
叔度之淵淳幾於德矣乏立言焉馬融氏之言奚禆
德也
寇河内之讓也少巽藺矣賈膠東之平也則大愧廉
焉非帝其誰能觧
敏濟務寬容衆智謀身三者備矣義不足而卒大棄
之其孔光乎胡廣乎華歆乎禇淵馮道乎嘻
東方朔阮籍其善處難者乎既弗能避又弗能凂曷
不龍躍鴻矯哉雖然哲於文舉叔夜矣故夷章莫如巧
藏巧藏莫如神藏
堯之言共工也為莽貎也孔子言少正卯也為安石
貎也莽不相人以工於臣也安石不相人以工於儒也
噫
西京之事功幾利矣然而為君也東京之節義幾道
矣然而自為也宋人之自為也甚於為君
甚矣宦寺之不易勝也陳竇不勝而家族袁紹勝之
而國遂亡訓注不勝而家族崔胤勝之而國遂亡故夫
創業之主之貴始也
蔡邕氏之才節而不令終也非一念之畏為之乎與
其死於殉卓也毋寧死於拒卓也
羊叔子有君子之德四焉曰慈曰信曰廉曰讓雖然
其為晉謀鼎革之際也有中恧矣
嵇侍中温平南偏於忠者也王元公劉太保偏於孝
者也元公其猶庶幾矣
嵇侍中之所以不如王偉元也俱讐先而君後也讐
為君者也非君為讐者也
司馬孚若優於馮道乎猶知有恥焉雖然襲其享逃
其跡隂其行陽其名是不如朱全昱之樸也
晉渡江微而立其文獻公之力乎危而安其文靖公
之力乎文靖易文獻難雖然運之有革也必不能以身
殉也
始興養亂而庾亮决之會稽養亂而元顯决之不養
不滋不决不潰
謂陶太尉之忠似孔明吾不知也潔於祖逖而武不
及治於譙王而節不及敦革晉其方岳矣
安之量而才不玄也玄之才而量不安也合矣而功
不大就何也志不足帥氣
操也裕也幾於混矣而功不就或曰遲暮也或曰遇
敵埒也皆非也志在内不在外
被逆名而大有可憫者其蕭綜乎吾為之思其處而
不可得也彼梁武父也亦父仇也東昏父也而疑奈何
爾朱榮之雄武也幾於項氏乎歡材不及榮而術過
之是以成也泰材不及歡而法過之是以久也
事有不幸而遘其變者其事已矣然而甚難言也宋
高宗是也臣讐而忘君父之難非也急讐而廹二帝以
死者假手僇君父者也又非也
鄧高密其材不及識也有大臣之度焉彬幾之乎材
則愈下
王魏之改事文皇也微有委焉有高祖在不純之乎
臣也王之先謫也不與難也宋儒乃以順逆劣之而優
管氏毋乃不可乎
甚矣王琚之才之似王晞也晞稍弱知止而存琚稍
雄不知止而殆
姚崇李泌才相似也崇體近實泌用近玄狄仁傑宋
璟器相似也仁傑近圓璟則方陸贄李綘識相似也贄
逹綘遂杜黃裳裴度略相似也黃裳近疎度近密
楊國忠之明安氏反幾矣王叔文李訓崔胤之攻宦
官果矣王安石之變法大矣韓伌胄之復讐正矣公其
事私其心卒致敗焉
東海王疆寧王憲所謂以天下讓非耶夫如是奚而
喪
王忠嗣而無死其中興之元績乎光弼知將而不知
臣真卿知臣而不知將知將而知臣者郭汾陽也知臣
而知將者張睢陽也
謂子儀武不如光弼也賢之其以終乎度之略不如
德裕也賢之其以衷乎合衷與終而定人
燧之與晟也功陽爝也人薰蕕也然而同厥終焉德
于是乎不聰
李西平之難不難於復京城難於介泚懷光之間而
孤軍不屈也盖見才節焉
中興之臣吾必推郭汾陽李西平然至戡定之年俱
且六十矣使其早亡一邊鎮虞候而已爾神策小將而
已爾甚哉才之未易識也
宋氏之業之永也基自周世宗哉趙普憸人也文不
如德裕而才埒之雖然宋不五季者誰庸也誰謂旦賢
欽若謂也逢而旦長之吾無取焉耳
讀唐史至五王之復唐也曰大哉績乎雖然有遺憾
矣夫武氏者社稷首誅人也唐臣不共天故立宗室磔
梟瞾殱厥宗出中睿而王之帝治而弗宗於廟也上也
即帝中矣居瞾於上陽而族武弗使嗣也次也名曰翼
皇嗣吾故知其弗盡討也
張睢陽之才也而處於必不支也文信公之忠也而
處於必不振也噫豈人為之
天之報方進以義也報素以玄感也報世勣以敬業
也巧矣其若合契也雖然義也敬業也不良於人而良
於事
問宋臣曰李文靖之遠王沂公之公韓魏公之重范
文正公之廓司馬文正公之篤庶幾爾
程正叔之貴沆也韓魏公之貴曾也貴沆為其識遠
也貴曾為其器大也然而為沆易為曾難
宋臣之於遷也率數讓而後就脞冗弗恤也如其不
堪不就可也如其就一讓可也故夫以勢要君者卓操
也以名要君者宋臣也
狡矣夫夷簡之筴也以西帥而收公於仲淹成則掠
之敗則加辟焉仲淹之懽然非心懽然也其子知之矣
歐陽氏何文奸哉
問洛黨蜀黨曰朝吉朝而夕聞父母喪也將不哭乎
豈不曰餘樂未忘哉甚矣洛之拘也然而為蜀也蕩其
失則俱曰好勝
安石光才相等也行相高也聲相慕也一以亂一以
治故術不可不慎也
寇萊公之才之似李衛公也李稍密韓魏公之器之
似裴晉公也裴稍巧
趙韓王之逹也而不勝險寇萊公之敏也而不勝躁
王文正之容也而不勝弱富韓公之果也而不勝褊才
難不其然乎
安石非姦人也然而誤國之罪重程氏以舊而寬之
朱氏從而與之蘇軾非純儒也然而無失節程氏以異
而讐之朱氏從而抨之
啟外釁自王黼童貫始也耗中國蠧帝心則自蔡京
始也故自宣靖禍者京為首黼貫次之
秦白起死無李牧敵矣用趙郭開而趙舉金尼瑪哈死
無岳飛敵矣用宋秦檜而宋降宋文之為魏僇檀道濟
也齊緯之為周僇斛律光也唐莊之為明宗僇郭崇韜
也噫
南渡而後宋岌岌乎危於晉矣然有人焉綱浚鼎治
内飛世忠錡玠治外然而一檜足以勝之是故賈似道
之誤國可罪也謂宋尚可以支元則非也君子是以惡
檜而恨高也
問李綱張浚趙鼎忠乎曰忠矣然而綱之失愎浚
之失躁鼎之失闇也靖康之初不失汴也綱也其再
失汴也㮚之狃綱也江左之得為江左鼎與浚也江
左之不得為中原亦鼎與浚也浚氣強鼎氣弱浚過
多鼎過少
能見而能不見者吾得一人曰魯仲連其為人也
名不違身能遂而能完者吾得一人曰龔壯其為人
也孝不違忠
二陳之相器相材略相似也康伯宏俊卿亮
虞允文之材逾於浚其氣則不如也
察罕之忠庶乎岳飛矣武則同而功過之庫庫之
中沮也失在太子其終為純臣也遺教在父
漢之後非漢後而稱漢以殘晉曰劉淵氏唐之後非
唐後而稱唐以滅梁者曰李存勖氏宋之後非宋後而
稱宋以亂元者曰韓林兒氏亦巧矣
李文逹之讓王忠肅朱撫寧之讓郭定襄其猶知有
國乎薛文清之蚤退吴聘君之辭秩其猶知有幾乎文
清賢者也聘君䔍行君子也其俱不足以有為於世明
也文清而不去且伴食矣聘君而不辭且株累矣
劉博野非君子也其去乃以不封張氏周陽曲君子
也其出乃以壻曺元力陳師召悶悶者也獨持不吊閹
直倪舜咨表表者也送閹人賜喪人固有不可必者也
大臣者吾必以王端毅為巨擘焉次則劉忠宣孜孜
為國知無不言者王端毅也孜孜為國知無不為者劉
忠宣也雖然吾不難二公難時之容二公者也
赫哉太祖之聖也而臣不稱盖有將無相矣李韓公
一時之才也而學不足劉文成可以將相矣而量不足
楊文貞之雅也與文定之敦也商文毅之定也劉文
靖之質也所謂守文相也楊文敏李文逹之練也楊文
忠之果也幾能濟時矣
王端毅之在銓也其猶麟鳳乎于肅愍之在樞也庶
幾蛟龍矣麟鳳天下望而知其瑞蛟龍天下望而思其澤
明之初興也能為勁者惟陳友諒庫庫乎其下友諒
也得之速非我速也彼失之速也其破庫庫也得之緩
非我緩也彼失之緩也
問新建伯之功曰不在難而在速稍遲則建業下矣
又稍遲六師接而江許可購下矣兹其所以偉也
人主無再元無封禪無上尊號其聖人之共訓乎后
氏無臨朝外戚無與國政其聖人之義訓乎君不匹嫠
翁主不移醮其聖人之禮訓乎噫雖三代何以加焉
漢失之刻唐失之亂宋失之弱
漢高之功勝湯武矣跡又勝之唐文之功功湯武唐文
之跡跡湯武矣孟子重則伯夷輕
弇州四部稿卷一百四十
