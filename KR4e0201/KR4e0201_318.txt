弇州續稿卷一百四十四
明王世貞撰
文部
疏
衰病不能趨任懇乞天恩特准致仕以保餘生疏
臣年五十九歲係直隸蘇州府太倉州人嘉靖二十六
年進士累官都察院右副都御史提督鄖陽等處軍務
陞南京大理寺卿聽用萬歷八年内蒙改應天府府尹
未任間該南京科道官王良心王許之論臣縱肆奉旨
照舊回籍聽用萬歷十年内科道衙門舉薦人材内有
臣姓名吏部覆准起用十二年正月二十六日覩邸報
吏部題為缺官事聖旨王世貞起應天府府尹欽此臣
行能淺薄出處乖疎生平不善雕飾以來憎口方閉門
思諐沒齒無覬猥蒙聖恩過采言官之薦旋允銓部之
請鏟瑕洗垢起骨噓枯俾尹留京復齒九列今乾行在
御離照當天朝靡倖位野鮮遺喆臣雖至愚極陋亦思
依附風雲驅竭犬馬上酧生成之大造下補東隅之曩
失而賦分有定與願相左蒲柳易衰桑榆漸迫自往歲
一疾踰歷三時雖藉醫藥強起稱人而髮白殆盡齒餘
無幾精神耗弱動止瞶憊若遂竭蹷趨命必將委頓道
途即使黽勉赴官亦當昏忘職業又竊思之臣所可見
者不過韈線之微而所愧者乃有丘山之累夫以旃席
之上䕫龍接武弓旌之地麟鳳萃止而以衰病不肖如
臣者參之小則有濫竽之譏大則有敗羣之誚亦非所
以禆益治功稱塞德意也臣情出由衷事非得已伏乞
勑下吏部許臣致仕仍守閭井臣未死之年沐浴聖化
歌咏大業或可少效涓埃之報無任懇切待命之至
舊疾轉劇再乞天恩賜容仍守田里冀存餘生疏
臣於萬歷十二年正月内覩邸報補臣應天府府尹自
揣才力衰庸不堪驅使已具本陳情乞休去後本年二
月内接覩邸報吏部題為闕官事推得臣與太常寺卿
温純俱堪任南京刑部右侍郎奉聖旨王世貞陞南京
刑部右侍郎隨據部咨到臣比時臣竊自念世受國恩
生乏士節雖亦敡歷中外粗效犬馬之勞而虛糜廩禄
未收桑榆之效陛下下體之仁不遺葑菲温綸之錫再
賁蓬茅臣雖蠢陋無所知識豈敢忽忘蹇蹇之忠株守
硜硜之見坐畏驅策偷即宴安而小人福過災生心長
晷短舊歲薖軸之餘轉成膏肓之患即今胸膈痞悶頭
目岑昏肌肉漸消步起無力猶冀聖慈俯亮乞骸之請
獲遂丘首之私乃於三月二十三日復覩邸報該吏部
覆臣疏奉聖旨王世貞着遵新命赴任供職欽此臣雖
欲自力黽勉就道而病勢轉增醫藥罔措生趣漸遠死
期垂迫竊復自思所以早衰之故祇緣生稟既薄舉動
任情不思濡首之節竟乖伐性之戒營衛疎脱真元耗
漓積漸至此内悔何及夫慕虞廷都俞之盛者雖不敢
希夔龍之接席沐舜世仁夀之風者或庶幾與鳥獸而
馮生陛下若還臣以一丘賜臣以餘日尚可希冀萬一
苟完殘軀臣實迫切無所飾假伏乞敕下吏部查覆許
臣致仕或在籍調理不勝感激竢命之至
衰病不能赴任懇乞天恩賜保田里疏
萬歷十五年十一月初十日接到邸報吏部題南京缺
官事該南京兵部缺右侍郎推得臣與南京大理寺卿
舒應龍俱堪任奉聖旨王某起南京兵部右侍郎欽此
竊念臣以革茅下士蒲柳弱質於人無所比數先年緣
病得衰積衰成嬾以故丼托物外之跡自遠維新之朝
盖再躓而不敢覬出再起而不能應召者於今十有一
年矣今年九月内陛下採廷臣之議伸禮官之守俾臣
之先臣某得沾贈官祭葬爾時臣即擬竭蹶奔走叩首
玉階而病不任行且例無親謝僅以一介單辭干冒宸
嚴方切悚惶莫知所措不意復塵啟事獲玷除書夫自
古君上之恩莫大於榮施其親而人臣之感恩亦莫深
於得致所欲於其親陛下之恩若此苟非木石其軀孰
不鏤骨思報即使肝膽塗地亦且丼心不辭况陛下躬
被堯舜之德勤思唐虞之化公卿大夫滌慮而奉職業
搤掔而談仁義岩穴之士稍有一長自見一識可采者
亦延頸而思效而弓旌之召再及於臣臣雖不才束髮
讀書服膺古訓犬馬餘忠芻蕘鄙識亦欲藉未盡之年
而竊致之但伏而自思有必不能出者臣自壬午之歲
搆恙膏肓幾與鬼伍雖賴醫藥勉強支持然而髮白殆
盡齒落無餘脾胃削弱飲食减省元氣耗於少年之麴
蘖心血枯於中歲之筆研即雖年未篤老而厭厭無復
生氣豈能鞅掌刀筆追定國之精明畢身疆場等新息
之矍鑠若謂卿佐稍崇南曹差簡可以優游禄食苟免
愆戾躐取崇顯不虞負乘則臣之一出匪以報國祇為
身謀上孤奕世生成之恩下隳居平進退之義陛下亦
安所用之臣不勝慙沮微念伏冀聖明憫臣俾以原職
致仕臣得沐浴天澤歌咏盛治含哺鼓腹以畢餘年倘
遂溘然此誠不冺為此
衰病侵尋情事荼苦懇乞天恩放歸田里以安餘
生疏
臣年六十三歲由嘉靖二十六年進士通仕籍者巳四
十二載保丘壑者復十有三年昨歲蒙陛下過采廷臣
之議俾臣起自南畆佐樞留京比時臣得患有眩暈脾
泄等症齒堕髮落展轉湯藥未有起色特以世受國恩
再厪簡命豈敢守硜硜之志而忽忘蹇蹇之節以故一
疏之後不敢再辭扶疾赴任屬饑莩流離物情搖臲臣
與僚長憂惶拮据苟爾無事不意於閏六月内接到家
信臣弟南京太常寺少卿世懋患病身故父母傾背同
氣之親僅餘一人而奄忽長辭含斂莫及痛悔叢集憂
愧并深晝則顧影而悲夜則伏枕而泣以致前疾頓發
歷時莫瘳肌膚日削形神判離雖猶勉強升散而自度
此身去死無幾矣此念未冺尚欲抒聞見之一得效涓
埃之小補而智識短淺志慮昏忘上之不能扶誼引分
佐國家之大計下之不能䋲回搜伏晳時政之大幾苟
且塞白無禆政體自顧且恧人其謂何臣葵霍之念徒
傾而狗馬之病轉甚若更隠忍栖遲積以日月寧惟不
免濫竽之譏實恐一旦先露之溘展轉徬徨不知所措
為此迫切陳情乞恩特下該部查例准臣致仕歸里臣
得一視臣弟葬事從容醫藥苟藉桑榆之煖少救蒲柳
之衰病疚餘生皆屬恩造即遂不起與聖世長辭盖棺
之論或可少寬而首丘之願亦為無負臣無任哀懇俟
命之至
再乞天恩賜歸田里以明心迹以保晩節疏
先該南京廣西道監察御史黃仁榮論劾臣欺冒恩典
緣由該吏部題覆奉聖旨考滿通理參酌公評既明係
題准事例原無欺冒王世貞着照舊供職隨該臣奏為
懇乞天恩辯明考滿事情仍賜罷斥以伸言路事奉聖
旨考滿事情己查明了王世貞着遵前旨照舊供職欽
此該吏部前後咨行到臣臣以行實不孚致來指摘仰
荷聖明察臣之誣掩臣之短不即誅斥俾仍故官臣雖
鞠躬盡瘁不能仰酧恩造萬一且自履任以來僅二月
餘而閉門待罪已四十日鰥曠之罪復何所迯以故砥
礪此心即日視事苐伏而思之乃有不容不去者夫難
進易退介士之微節也守己量力達人之恒規也大較
攻臣者以臣為冒進而稱臣者以臣為恬退今所以嘵
嘵而辨者恐事體之未明耳既明而復隠忍不去是外
避冒進之名而中乖恬退之實無論有恧於稱者而何
辭以謝攻者其不容不去一也臣自去冬及春以病乞
歸者一以衰乞歸者一今更及朞矣而復隠忍不去豈
昔者病而今遽愈昔者衰而今反壯耶雖置百喙何以自
解於人人其不容不去二也臣所同列部院寺司之長
貳其人皆秉皦皦素絲之節效几几赤舄之誠而臣獨
以匪德不類忝之更復隠忍不去寧唯靦顔實亦敗羣
其不容不去三也抑又有不能不去者臣之右目近以
觸熱哭弟失明矣醫藥未效而左目時復矇矇於披閱
案牘必有所不便其不能不去一也自昨冬以來膂膝
酸軟拜起鮮力倘於謁陵朝賀之際傾跌失容寧不有
玷大禮其不能不去二也臣負此三不容不去與二不
能不去而尚可骫骳濡遲貪戀禄位不唯天下疑臣之
跡而臣亦内愧臣之心苟臣之晩節狼狽至此皇上亦
安所用之臣不勝慚惶一念激切歸誠伏冀天慈特賜
骸骨歸里臣無他長至於躬耕南畆以共賦税歌詠盛
德以紹風雅亦恐不下恒人唯皇上一鑒憫焉臣無任
懇切待命之至
為新舊疾病大作不能供事曠職負恩乞賜罷斥
歸里疏
臣近以奉職無狀招尤愧心乞賜骸骨荷蒙天恩收采
部議下降温綸俾臣照舊供職臣時久抱宿痾内外潮
熱胸膈痞悶瘡痏徧身時若點墨第以新奉明旨不敢
抗違勉策衰駑扶病視事不意右足脛面驟發疽毒扶
曳蹣跚苟完稱賀謁陵大禮歸即困卧床褥宛轉呻吟
前所苦瘡痏乘而為厲終夕不獲一寢噉粥不盡一器
氣息惙惙勢不能支緣臣東南豎儒生而薄弱少寡將
愼既不能無麯蘖房室之累而中更家罹兼抱書癖侵
刓肺腑彫漓性靈後因杜門静攝斷塞慾竇凢一紀而
稍稍復恒自戊子一出衰態陡現尋哭臣弟太常少卿
世懋過當右目失明次年哭臣弟之長子士駰左目亦
漸昏眵不能辨看文字只今心膽震掉腰膂酸愞外貌
似足支吾退而自揣生人之理幾盡矣又竊自思惟臣
巖穴廢才分不當出所以強顔忍詬參備朝列者緣三
世仕宦俱叨顯官皇上旌臣父於覆盆之餘隨拔臣於
銷骨之後誠欲薄有所效以伸涓埃之萬一而地位疎
逖才識迂淺於凢時政之闕失民生之艱困國是之混
淆士習之漓薄不能出一語隻字以彌縫匡救臣之負
上恩重矣臣病不痊臣職逾曠負恩益深苟旦夕溘先
朝露不唯犬馬不食其餘臣亦何以瞑目臣不敢援養
疾近例希覬異時惟冀聖慈特賜罷斥歸里臣不勝懇
切待罪之至為此具本專差辦事吏齎捧謹具奏聞伏
候勑旨
為患病轉篤懇乞天恩特賜俞允生還故里䟽
臣嚮以哭弟喪明兼積勞&KR1205;致成宿痼新正復苦右脛
疽毒徧體疻痏晝夜煩熱食飲稀减陳情乞休去後尚
猶勉事醫藥庶幾有瘳不意旬月以來脛毒愈甚半身
麻木動履不能加以聞見異常關心觸目無非懣鬱以
致食飲愈艱膨脹嘔逆其症侵尋將與亡弟等臣年己
六十有五元氣耗漓精血蕩散譬之枯木朽株雖値陽
春豈有生望為此迫切陳情懇乞聖恩特許生還歸骨
先隴臣生死銜結無任哀懇瞻戀之至為此具本專差
辦事吏齎捧謹具奏聞伏候勑旨
恭謝天恩疏
該萬歷十四年内巡撫應天等處右副都御史王元敬
會同蘇松等處廵按御史鄧鍊題稱臣父原任都察院
右都御史兼兵部左侍郎臣王某生前勞勩未蒙旌䘏
十五年内禮部覆奉聖旨照例與祭葬隨該臣奏請故
母恭人郁氏比例併祭及思得臣父積有微勛未沾贈
諡乞恩覃及該禮部覆奉聖旨是照例與併祭當即移
咨吏部覆奉聖旨王某准贈兵部尚書欽此本年九月
十九日蘇州府知府俞嘉言齎捧恩命於臣父壟所開
讀祭訖除領到葬銀四百兩闢治兆域建創碑亭外臣
俯伏拱聽德音中至勛勞獨茂讒忌滋興鞅掌籌邊殞
身對簿已咨公論猶憫遺忠語語華衮之榮字字肺腑
之痛子姓戚屬靡不嗚咽摧傾父老婦稚亦共懽忭鼓
舞丙舍為之增色宰木頓爾回榮竊念臣父束髮登朝
素絲自勵偶以微勩受知肅朝拮据十年艱關萬死委
身鋒刃畢命疆埸先皇帝光照覆盆恩覃解網始而齮
齕横臣之齒尋復齟齬忌者之舌遂使隆恩未竟滯魄
長孤臣偷生食息靦顔俯仰出愧桑梓八痛松楸幸遘
聖明俯採廷議皇綸渙發天漢昭回出少府之緡錢割
大官之珍饌票姚高塜獲表祈連之勛令尹餘忠遂寬
若敖之餒夫日月能燭幽隠而不能施雨露能澤荄枯
而不能照乃知大造信矣兼之念微臣病廢一丘徒抱
傾葵之願即先人銜感九地寧忘結草之誠中孚已
深於豚魚後世當效其犬馬無任感激踊躍之至
為到任謝恩疏
臣自南京刑部右侍郎養病起任南京兵部右侍郎
通理提督撫治右副都御史前俸三年考滿離任行
至淮安府地方蒙恩陞授今職以八月二十日於京
口驛准到吏部咨文於本月廿七日望闕叩頭謝恩
到任管事外切念臣樸簌庸材欂櫨小器弱冠通籍
即攻司空城旦之書中年棄官己安廷尉雀羅之態
不意竽濫遂佐留樞雖因人薄有建明而程效略無
寸補方俟黜幽之典乃膺掌禁之遷榮將懼并感與
慚會唯司寇叨刑誥之寄三尺之法當遵而建康為
輦轂之遺五方之俗難一乘秋之鷹鸇搏擊固非所
任入夜之狐鼠憑陵寧忍坐狎瘖而作士尚不忘咎
繇之陳謨吏以為師猶欲進蘇公之敬獄臣無任感
激屏營之至
乞恩俯念先臣功行推申部議特賜䘏典以光泉
壌疏
臣以垂老積毁之餘謬忝留京常伯之貳而病與衰會
力不心從仰荷殊恩仍保一壑臣惟戢身湯藥銜德牀
第豈敢復以家門之私干瀆宸聽但以天地大義惟君
與父臣父銜茹之冤雖獲雪於先朝而未竟之典不能
不仰賴於陛下陛下榮施臣父朽株之造使無憾於生
者垂體微臣寸草之誠使無愧於死者則臣父子千載
一時之遇亦萬分一得之幸也用是不憚披瀝肝膽為
陛下陳之切念臣父故都察院右都御史兼兵部左侍
郎某夙以孤忠受簡世廟八奉璽書六更大鎮驅馳南
北捍衛邊陲雖財賦出沒易為脂染而束修自勵冰蘖
之操可貫神明其在浙福積斬倭級前後三千創築城
壘大小數十上感宸眷謂為真忠移鎮大同事由獨斷
臨發之際杭城男婦大小擁道遮哭無慮十餘萬人暨
督薊遼三鎮前後五載以戰守之功荷遷官者一蔭子
入監者一世襲千戸者一賜金帛者九最後邊城破敵
斬首八百餘級於法當封而數以口語詆觸權相嚴嵩
致成仇隟累風勘邊給事御史郎中等官毛摘罪過咸
莫之應乃以春防小挫值臣父寢瘵杜門嗾其客御史
方輅露劾謂為托疾避事從中排詆致九重有投杼之
疑臣父銜覆盆之恨至隆慶元年内臣以按察副使家
居伏闕上疏陳情辨理荷蒙先帝特下吏部轉行兵刑
二部及順天撫按等官覆勘功罪明白吏部題奉聖旨
王某准復原職臣時獲啟稿葬之骨以歸夜城舉生存
之銜以題墓道於願差畢豈敢復有覬覦而會廵撫南
直隸右僉都御史林潤會同廵按御史温如玉提學御
史周弘祖奉詔奉應得贈諡祭葬大臣潤疏謂臣父材
久著於用世德素重於鄉評廵按順天即能捍衛通州
保全畿輔提督浙閩遂為平定倭寇殱厥渠魁在宣大
則决策戰守而捕斬首級百餘在薊鎮則極力調度而
遏截敵兵六次以迄清河之捷獻馘八百餘顆偶遭敵
衆之突入隂受權奸之䧟害死非其罪公論其惜雖經
伊子具奏蒙恩准復原職而十載邊陲勞蹟難冺罪既
昭雪功應議錄其如玉弘祖二疏尤極揄揚臣不敢一
一舉瀆天聽當時禮部大臣以先大學士高拱與先大
學士徐階争權不睦縱毁階為廣市私恩彰先朝之過
舉謂父與階有鄉井之舊惑於其說牢不可解而是時
應䘏者都御史朱紈則復以干掫商舶不便其所私親
故獨於覆疏内謂臣父敡歷邊疆勤勞難冺朱紈操持
清苦行誼足稱但一則被譴之餘衆論未定一則聽勘
之後事狀欠明姑候另議而臣與弟世懋俱叨言官薦
用剔瑕洗垢臣既濫竽臺省世懋復竊秩清華而獨臣
父迄今泯泯泉下每一思之五内隕割中間屢欲有所
陳請而己故執政輔臣方外假綜核之名内擅威福之
柄臣實耻從干貸恩澤切思嚮者衆論未定今則十有
六年矣故少師李春芳銘臣父墓比之岳飛少師徐階
序臣父奏議擬之賈陸此二輔臣者皆言有凖裁不阿
所好者也浙省會城專祠於未復官之前太倉學宫附
祀於甫復官之際閩人則復祠於武夷而浙省通志與
薊鎮湖廣皆載之名宦於衆論不可不謂之定也該部
覆疏原俟另議恩旨亦無報寢即今聖明中天幽隠畢
照賢喆在事集思廣益臣父叨塵八座之末屢膺專閫
之寄苟使太常抗議考功責實自可無事匄請而年祀
漸遠耳目就淪臣老日侵臣病日篤即使一旦溘先朝
露何以藉手見臣父地下臣父既已就窀穸必不敢復
冒司空錢帛以侈塋域臣有三子令修士農之業必不
敢援引前詔希望蔭錄惟是贈官易名賜祭之典查有
故兵部侍郎楊守謙曾銑事例相合及臣母故封恭人
郁氏後臣父十年而逝亦有賜祭舊例可引為此力疾
具疏懇請伏乞敕下該部詳考臣父前後邊功宦蹟參
以鄉評酌以士議於臣疏果無異同贈官錫諡并給臣
母諭祭如其不然臣丼受誣罔之罪臣為親乞恩於朱
紈事豈敢妄相援及但念其竭誠為國引義自裁身歿
之後家徒四壁魄滯淺土與狐兔隣二子寄食伶仃朝
不及暮且衰弱惷愚控訴無階廉吏之效一至於此陛
下伸敝帷之義宏枯骨之仁倘賜併及則士民之大願
也非臣所敢與也臣無任激切哀懇之至
援例陳情乞推聖澤以光泉壤疏
原任南京刑部右侍郎在籍養病王世貞奏竊念臣之
先臣都察院右都御史忬累樹邊功搆罹讒禍該臣於
隆慶元年内奏雪復官尋該南直隸撫按提學諸臣題
請䘏典未經部覆臣以衰病連綿在籍調理伏枕餘生
覆盆絶望兹者忽蒙聖恩過採今任撫按王元敬鄧鍊
之疏禮官覆議奉旨照例與祭葬臣惟望闕叩頭隕泣
感謝以俟恩命竊復自念臣有母郁氏先年臣父任僉
都御史時以臣滿刑部主事考封恭人後臣父十年身
故比時臣父未蒙追䘏不敢越次陳情今者臣父獲理
兆域兼飫鼎釜而臣母托在同穴獨不沾一餟之惠臣
私心痛之查得見行條例有品官封贈者亦許並祭臣
父叨列六卿正二品臣母受封四品於例頗合為此懇
乞天恩勑下禮部一賜查舉不敢望别設壇品止於諭
文之中併及臣母封恭人郁氏庶九原枯骨一體沾恩
臣之兄弟既感徹肺肝榮藉存歿則尚有無涯覬覦之
私不得不盡吐君父之前而效之公道大明之日夫先
臣沉冤極枉苟削丹書亦自可以無恨然復官之後撫
按諸臣仍交章為之請䘏者乃自為叙功非雪罪也而
禮官據公論採鄉評問課司勲問馘司馬始有今日之
命盖又非泛常恩澤之比矣夫論功既在應䘏之科而
䘏典又特重邊功之例祇因撫按原疏不曾明開祭葬
贈諡等項故該部不敢輒行移咨並覆若有待於臣之
自請者臣誠不勝罔極終天之感敢於孝理之朝自外
曲成之澤伏望皇上併行該部覆查先臣歷任督撫功
次量予加秩易名以光盛典此風勵臣工奬率忠孝非
止臣一門父子銜結論報而已也臣無任哀懇迫切之
至
俯念先臣勛勞忠藎酌採公議特賜贈諡祭葬以
伸國是以慰泉路疏(附)
切念臣故祖父都察院右副都御史朱紈叨舉甲第敡
歷中外垂三十年精白之操無愧神明丹赤之衷可表
天日世宗朝先以四川按察副使整飭威茂兵備即與
大帥何卿提兵深入蕩平巨寇决勝之筴臣祖為冠特
蒙逾格旌賞後督南贛等處軍務振揚國威雕勦山越
功在旦夕而浙閩之間為土人搆引倭寇蠶食沿海郡
縣民不聊生朝議用臣祖以前官巡撫其地兼督軍務
臣祖夙夜運籌寢食無暇精選武勇將吏分布要害申
明軍法戈船壁壘精采一新自是連破巨賊斬馘無筭
優賜累下臣祖感恩思效力探禍源搜剔奸私不避權
貴加以剛腸疾惡視貪吏如仇讐以故通夷者懾重足
之威舞文者銜束濕之恨駕捏流言簧鼔時耳至以臣
祖擅殺夷俘為罪臣祖思係西南醜類擁巨艘挾兇器
肆行掠鹵豈但夷俘原奉勑諭鞠問明白斬首示衆何
名擅殺而故輔嚴嵩父子必欲勒臣祖重賄臣祖時已
移疾歸家無槖装可應感慨引决其後同事之臣如按
察副使柯喬辨理生還參將盧鏜復職陞用尋以餘寇
猖獗東南版蕩垂十載而後寧海内為之虛耗識者謂
若留臣祖在事一二年可以無此禍矣故於隆慶之初
巡撫都御史林潤巡按御史温如玉提學御史周弘祖
合疏稱臣祖志節勛勞應加贈諡祭葬而浙閩士大夫
尚有銜臣祖者於覆疏中謂臣祖操持清苦行誼足稱
但聽勘之後事狀欠明姑候另議今又十有七年矣臣
祖生為廉吏田鮮負郭身殞之後臣父孤羸力不能任
窀穸藁葬荒山數武之外鞠為茂草伏臘烝嘗不能修
舉臣父今復不勝凍餒死矣臣兄弟二人餬口鄉井朝
不保暮氣誼之士無不為臣祖稱冤貪墨之徒乃至舉
臣祖為戒今幸聖明在上公卿洗心奉職無善不揚有
隠必照而臣祖生罹䧟穽死滯覆盆封鯨之績莫酧除
蠧之忠尚鬱况今公議久定物情共憐而臣不以時懇
請倘復如臣父死於凍餒何以見臣祖於地下為此匍
匐行乞至京不避鈇鉞陳情上奏伏乞皇上特下該部
仍將都御史林潤御史温如玉周弘祖原疏逐一查勘
明白特照例予祭葬仍贈官錫諡不唯報德報功之典
推及於細微而任事任怨之臣亦知所感奮臣以草莽
冒干天威無任迫切恐悚之至
懇乞天恩比例錄功以光聖治以勵人心事疏(附)
臣惟聖主之所以整一寰㝢垂拱而成安壌者唯賞罰
而已若乃議賞而至延世愼終而復追遠此固鼔舞之
大權而亦使民歸厚之要道也是以孫叔之後見收於
負薪甘陳之封仍廣於易世竊念臣高祖都察院右都
御史韓雍弱冠成進士為名御史用廷薦擢右僉都御
史巡撫江西等處即奏革寧府護衛開百年曲突之謀
進督宣大諸邊復破却迤北強敵為一時干城之重屬
景泰天順之季以迨成化初年廣西茘浦修仁大藤峽
等處蠻猺廣東高雷廉等處并海面流賊作亂攻剽城
邑殺僇王臣一時文武大吏雖望如柳溥材如葉盛不
能决筴平蕩以致賊勢猖獗羽檄縱横百姓罹塗炭之
苦九重深宵旰之慮臣祖繇兵部侍郎出參浙藩尚書
王竑會推左僉都御史贊理南征軍務比時雖與都督
同知趙輔共事而臣祖勑諭尤重事寄獨專臣祖受脤
啟行陳師鞠旅誓不與賊俱生當率漢達官軍十五萬
分三道並進直搗大藤峽諸蠻巢穴擒斬賊酋池大狗
李吉衡楊光志等共四萬一千餘級奪回被虜男婦二
萬餘人平除寨洞八百三十六處奏捷上聞趙輔進封
武靖伯臣祖陞左副都御史仍留巡撫成化三年内蠻
寇復發臣祖督兵征進柳州大容山北流容縣鷄冠山
博白等處擒斬賊酋鄭昂等共一萬九千餘級四年五
年又歷征進謝仙牛領山等處擒斬首從賊七千三百
餘級丁憂離任該兵部會推陞右都御史總督軍務仍
理巡撫於梧州地方開設軍府振揚國威六七八年征
進團鄧山南寧等處擒斬首從賊共八千三百餘級十
九年征進七里沙田高鄉等處擒斬首從賊共七千九
百餘級節奉憲宗皇帝褒奬勑諭見在臣祖前後功次
國史家傳廣志及兵部堂稿可查臣祖因拮据軍事心
力耗損跋履瘴險病癘交侵乞歸養疾未老而逝荷蒙
聖恩給予應得祭葬子某自以二品考滿蔭授光禄寺
署丞弘治十年内該總督兩廣左都御史鄧庭瓉巡按
廣西御史邱天祐合疏稱臣祖無前之偉績善後之宏
猷地方軍民家頌戸祝若使國家無臣祖是無兩廣矣禮
官覆勘無異題請於梧州府立祠春秋饗祭惜一時銓
曹失伸崇贈之典本兵未及世賞之議而臣祖居官廉
潔宦槖蕭條胤祚衰微饘粥空乏既不能伏闕陳上迴
九重之顧又無彊有力者以為之援因循至今雖嶺徼
之香火尚新而桑梓之烝嘗不繼臣代居冡嫡實切痛
心切念趙輔雖為總帥其督戰進止皆出臣祖拱手受
成獲開茅土世世不絶又有縣丞陶魯者一部曲耳雖
累積戰功位至藩伯而獲級前後不滿二萬得錦衣千
戸世襲及查近年尚書殷正茂凌雲翼俱以兩廣功次
蔭世襲千戸臣祖運籌决勝之績比之輔魯孰重孰
輕披棘蓽路之勞以擬殷凌孰難孰易必有能辨之者
又查得右都御史顧佐奉職仁宣之朝近以撫臣題請
超贈少保臣祖勛伐更優年祀尚近於贈官尤宜為此
比引前例陳情奏請懇乞天恩下吏兵二部覆查無異
將臣祖優贈及予臣世襲錦衣一官不唯臣祖銜䘏於
九泉而臣亦迴生於一綫疆場之吏咸拊膺而效死綏
荒服之氓亦加額而思報德矣臣無任
弇州續稿卷一百四十四
