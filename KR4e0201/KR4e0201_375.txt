弇州續稿卷二百一
明王世貞撰
文部
書牘
喻邦相
自入覲僅一報言於門下嗣後遂不獲通問知大雅當
見容也蘭溪固孔道計公出囊底應之訟庭春閒湛若
神君桃花流水不廢舒嘯僕比於中外事一切末殺所
不能盡置者故人耳邑治後堂記終擬破戒以完宿諾
第不審作何題有使寄示庶不得捉筆也曹子念以踽
踽故不免作閩遊唯公一念之宋潜溪先生詩得脱梓
否拙草仙師傳并王學士父子所著附覽
又
氶尺書及棗二宫具仞念存胡元瑞别致一紙則多與
公及吾家仲氏宴酧之咏令人眉間有挧挧色僕茅舍
成矣旦夕候師羽化即荷一瓢數卷入其間不作一切
有為業惟生平故人未能盡洗去或攪我華胥境耳家
弟有關中新命取道故里過貴治尚能續舊遊宋文憲
骨朽青城倘結習未忘尚為公思效銜結也
又
足下方晨朝吏民孰計利害施行之至於日中昃而館人有
授餐者君子之至於斯也未嘗不得見也則豈其饒餘晷而
顧急我以名酒酒我山澤之珍食我而又必我記廳事之壁
即不佞晨夕作佛道家奴誦華嚴法華楞嚴金剛黃庭道德
諸經不號而嗄而為足下吮毫草此記皆大奇也然足下好
僕不已不宜官而僕為記不已不宜道自今而後小取節焉
可也扇頭一章渢然其音又有紀遊諸作令人起色浸淫滿
大宅姑自抑謁不使便和酒味殊絶足洗數十年月旦恥晩
與王宗伯酌之共得十盞便陶陶然尊公詩正與同格想風
度亦稱是李盤峯先生天下推以為鉅公長者何幸得見其
言足下念之與宋承旨詩同梓道至厚也曹子念不落莫
且可以藉手入閩小具三徑資老雞狗社足矣
又
子念歸殊能談彼中吏民口碑且得公數行以為慰未
幾而皂衣至出公見念之詩誦之與元馭學士相對爽
然慨知已之不易也始學士見強草傳實慮傳聞異辭
轉有諾皋虞初之誣耳少所見多所怪不意遂以為口
實也苐言路諸君子自有為一時捉雞不着爾區區已
辦行縢草履百補衲作囚竄計幸而聖恩見寬得仍事
香火舊猶啖少乾腊魚䐹今盡屏之一木棉布袍足體
於公所貺輕羅薰肘不過屬厭兒輩而已唯是真氣不
足禦外侮种明逸所謂山中寒寂聊以養和者然夜舉
不能五六酌名醖二瓿手自啟閉足了一冬事矣珍謝
珍謝家弟發疏即歸今抵家已十日此子故少欲知足
挂冠一念為匡廬小淹邇者紛紛政自贊其果决今便
課兒輩讀書老農老圃活計不乏不至乃兄之愚且誕
也公幸毋過憂拙詩扇頭將意不足仰酧并薄物侑緘
不一
又
昨見浙錄策文氣鬱葱乃聞有借重者尋一從曹子念
獲承起居之略初擬仙舄過吳門或得一聚首談契闊
而拜手教知有臨安少尹之除雖音徽未接而鱗羽差
易獨念遷客中望實孰有如公者而例以常調相待私
所不分然其去二千石差徑近可步武也兒子蹉跎場
屋苟厠一名代僕支持門戶於願已滿今忝更似蛇足
且念以凉德受之於老易遺旨不無悚然愧且懼耳公
通家契深喜慰之情溢於言表感荷感荷僕圜中久與
懶便昨不免小出應酧殊若不勝今已遣之北首即日
尋舊團矣名酒故自養和乃益之以大幣得無傷惠乎
恐蹈不恭不敢辭却有薄效希照納為愛
又
得教累紙以尊公傳見托僕辱知已之愛無所效之得
一效於尊公則僕之幸也入春後謝他累從容筆研間
或得少趣耳九友齋歌卷久已付之子念所渠云托姚
山人者致之想不至浮沈枝山卷曾見徐茂吳言及而
不之見想偶忘之此君意似佳所為詩亦有才情萋菲
之讒錮人聖世永絶生機良足歎息張開府廓落大度
與人交有終始足下以感恩報之可耳亦何必盡知已
也太守君長者所云云是以二三貴人待我不如以裴
慶先生待我也渠日拮据吏事事煩食少為寄聲自愛
廟廊名能拔淹滯奬循吏而除目無太守及足下得無
似龍之好而已耶顧益卿過此頗能言足下治狀酒脯
之貺無以為報如何如何歲晏忽忽不次
又
前者吾丈引起潛太守云云僕荅之即吾郡有裴慶先
生何不以見期而用二三貴人相唐突乎蓋未幾而玷
除目則吾丈復舉前語實之且亹亹勸駕僕不敢以戲
對矣大抵僕之不可出者有四其不能出者有二緣僕
心事本自不當作仕路人鄉為當塗者雪覆盆之冤而
啖其有後命一時不獲固匹夫之守遂成觸藩其不可
出一也萋菲之談雖不盡是其見咎亦不盡非奈何以
白首餘生成人口實其不可出二也四年杜關作有髮
僧欲小洗宿憯耳今遂以恬澹觀為終南徑其不可出
三也江陵故不引蔽僕僕非力與抗者今奈何從諸賢
茹拔其不可出四也病後衰態種種即作官人不過縻
縣官太倉粟耳必無可以大展效者動而黑業隨之其
不能出一也匹夫之諾尚不擬負寧有心許吾師而忍
負之哉其不能出二也以故於旬日前具乞骸疏上之
而懇辭於衡柄者期得請乃已昨復有轉南少司寇報
以虚名濫國恩以世法損道緣益令人慚悚耳將來又
不免刺促且累兒輩損槖山童奔走道路也太公傳已
脫稿為故人子王世周索去并索書楓谷二絶句渠似
欲藉以先容作酒貲耳子念出素冊求别書傳侯其行
當付之知道體強而范侍御當還省千陬甚苦借事煉
心亦一法也此君無半面交而慰藉再三從容為我謝
之不一
又
使者來復過損筐篚拜嘉之際雖仞大惠殊愧傷廉至
於啟湘雲覩團月近體長歌璀璨奪目則不覺饞涎之
自溢也中間飾奬隃涯固非薄劣所承而才情妙麗語
意精切宛轉頓挫處尤自使人心折王學士見之亦為
擊節不能已欲草長歌奉酧而苦材盡偶李士牧在坐
令寫西湖小景扇頭寂寥數語不足僭攀玉案也衰殘
無復世念幸而得請初上疏人歸諸公報書多相挽者
後一疏多見羨者亦有自恨者事勢固宜然也白簡紛
紜大抵不脫好勝快心意若勁挺而中含迎傳足下憂
之故當除目想在非遠如北轉過吳門幸為我一枉棹
尚能芼羹麥飯相待曹子念何日歸可以償博進否昨
有項生信附余德甫一些想已致之暑未甚酷加飡自
愛
又
前覩吾丈括蒼除目為之喜而不寐十七年循吏名家
文苑先達一郡守何足為榮然半刺之格則已超矣會
曹子念趣錢塘相送草草數行奉聞而渠到彼則台旌
已前發三日矣山郡清晏撫字之暇不妨嘯歌吏民來
暮之謠計已載道不腆一律寄贈久疎此緣故闒颯不
能工而時得瀟灑語公以為何似聞同年何觀察以久
病卒此君意趣不凢故當登逸品不知其後人何如有
遺文足傳否遊山記幸寄兩部李維楨使君必亟相會
杯酒揚扢時亦念及弇山人否台郡王司寇敬所永嘉
侯方伯二谷王大參暘谷亦相聞否荆老入輔洪陽在
事冀羣睨自消但鄧定宇尚爾堅卧如何豈潙山所謂
但見其體未見其用耶伏熱不一不一
又
曹子念造永嘉為故府主夀實欲得從括蒼公一周旋
耳歸而過我首問與括蒼公詩酒酧倡作何狀不弱退
之東野否子念亟為言公病疽於金華旦夕視之若晏
平仲之拊景公背也僕為愕然已乃曰今潰矣且有起
色矣而後僕始安苐此病劇須補參茋之外佐以粥肉
括蒼事稍簡可卧治勿躁勿恚勿近内乃得百全耳僕
觀居苦陿而邇囂不宜晝鄉居苦遠而多警不宜夜今
徙弇中小便然日為親友所徵逐亡已又時時有兒女
子之累與筆研之債居然一欲界凢夫耳家弟以入賀
萬夀歸道得南容臺除目差自發舒九月末更得一聚
首也公停錦里時鄧太史當相聞有北上意否朱邸中
少年有穎出者否尊公計益徤勝明年正八十耶子念
念公走一介南聊為附訊不一
又
昨秋知兄病良已還領括蒼事一切就理為慰入春後
太公來就養高齋耶業已滿八十兄御金緋從子姓稱
觴上夀出而郡之寮邑之長佐復率其士大夫吏民奉
觴上夀故人間世之極榮盛快事也僕固當效一言而
子念日過相趣待以之括蒼竊意子念未即成行而忽
忽為他文責所先已而有山妻末疾之累不旬日而貴
寮諸賢之請至矣方刺促醫藥中無須臾間念辭之則
不忍於太公兩叙之則力有所不及單為作之則不能
無愧色於子念不得已更托子念之巵語組而成章然
骫骳徇俗知其無當於作者也僕老矣賴兄同宗道者
力粗有所證肌力稍壯足以俟期而夙障見牽無可逃
避大司空李公之子以司空事見屬為神道碑廷尉宋
公之子以廷尉事見屬為傳用晦王孫近一札云德甫
兒於正月辭豫章求德甫及龍沙輔國誌銘想留滯兄
所矣此皆於誼不可辭者以江右一方而地下之委頓
四此手腕何時可寬也山妻疾縱不即去我分無起理
不堪見兒女塗炭以此點綴暮景黯然無色安能塗耳
目絶情態為寒山之稿耶元孚竒人要當於格外相賞
子念非久造門下區區之悰當於彼悉之不一
又
前有一書附丞倅去役記已徹記室矣余生至拜手教
具悉太守卧理之况蓋山水清嘉民吏馴謹六季所稱
新安東陽尚似不能無訊牒累眉山公治密噉杞菊記
超然臺然不能不致愾於齋厨之索公殆似勝之也余
生所致謝守祠記猶娓娓以不腆之辭為口實公故愛
而庇其醜耳名醖薰肘之貺足徵老饕比來連為用晦
孺東之二尊君及德甫草志銘頗損枯腸幸不至煩曲
筆耳大江以北旱荒者比歲樹木髠瘃殆盡餓莩枕籍
而江南脂膏之地滙為巨浸大司農計無所之唯有屯
膏不下耳即無論他地貴省之賢者鄒司勲徐尚璽張
宗伯舒司寇相繼去鄧太史堅卧不起國尚可謂有人
乎莫與司理言之恐復動渠方寸五嶽也先君得祭葬
及贈官小解終天之痛想公所樂聞者余歸無以資行
李奈何于鱗云如此高齋色蕭條爾自看有味乎言之
也餘不一
又
弇中得接杯酒談笑未幾為道使者奪之竟不能如顧
園夜雨沈沈深酌也欲奉候於南津不得遂放舟為顧
司馬執紼人良以悵然五日為賤降與兒曹擁罏小坐
而傳有誤恩詰旦即呼舴艋候病弟於丹陽道中覩其
瘦削意甚憂之歸即發乞骸疏杜門待命矣過吳城為
凌氏事刺促肩輿走之虎丘僧房與袁太宰劇談而舟
始至乃有尊翁老先生之名刺在焉不及報訪歸舟又
復相失僅一晤余世輔與聞起居耳承欲為陸平翁宗
伯舉耆德於兩臺疏請優異此盛世事也記正德十六
年五月壬午致仕南京禮部右侍郎章文懿公懋以言
官薦陞尚書致仕時年八十五矣明年遣行人存問予
夫廩行人及問而公不起嘉靖元年五月丁卯致仕戶
部尚書韓忠定公文以言官薦加太子太保予誥命蔭
子給夫廩遣行人存問時亦年八十五二公皆以新政
應詔事例小不同然大槩不妨援請要之乎翁功業視
忠定雖未足名位視文懿則有餘先後相望皆鉅公長
者朝議必無扞格兄此事甚偉亟行無疑也二詩書扇
頭請教不一
又
向於袁進士處見老兄條議减省雲間額外之徵具見
為民實心與精計宏略使臺司酌而上之司農采而行
之百世之利也李使君云兄所請優禮平翁宗伯公移
已到又於友人處見為阜南中丞舉䘏旌賢篤舊故是
明府君苐一義邇來仁聞轉浹謳謠載道保障之意踰
於繭絲多矣唯聞三邑之佃人頑悍者動以官府明示
為辭劫持良善稇入私槖而國課又不能悉蠲是上下
迫而驅有田者於穽地也夫田主未有敢竭澤者也竭
澤則佃人遁佃人遁則田主之田荒矣幸留神裁處又
傳兄性微急速而直遂即使一過坦然當之者難乎其
面矣竊效所見以比韋佩弟受知愛深重不得不言勿
以為訝别一楮却不免為請懇亮之亮之
又
前有一信附于生去計已徹記室矣徐孟孺來復得手
教具悉今天下處處饑饉而三吳尤甚此僕燥髮以來
所未聞覩念欲賑助公帑如洗計唯勸借土豪以有餘
補不足而已而一時諸公無有實心行之者獨明公先
以德感繼用威懾緡錢囷粟所積萬計死亡流移之禍
獨寬於接壤其福德何如耶即一二不逞之口烏足以
勝閭井公議勉旃自愛新詩種種皆自實際有味乎哉
僕失足暮年鑄鐵成錯無可為道筆札餘潤間與江山
相映發要之一無明障而已周元孚初有外遷轉補學
憲之說得報乃移南武部朝夕相處大是佳事想公聞
之亦為一快也陸生彦禎以渠先人沾䘏伯氏拜恩感
公嘘借之力刺骨迺公名德真無愧鄉先生沒而祀之
社者也不識可及公而舉否孟孺歸草復不一
陳憲副于韶
公既標英百祀僕亦不至腐草藝苑之嗜各自束髮蘭
臭石堅其人往往同之而中外出處若巧相避者非巴
中一鯉將遂成缺䧟世界矣諸體種種臻妙大抵氣完
識完學完以故無所不有亦無所不暢令人心醉公云
三十年前燕中一相接今亦都忘之意公當是虬髯虎
顴白晳偉男子而眉宇間秀色不可掩又不作傖態其
文不獲見意亦當如三峩插天長江下瀉千里百折不
溢不撓苐皆以詩測得之不知此生有見理否拙序便
是穅秕之導所貽二律崢嶸閃爍乃不懼大巫而遽和
春雪俱可笑事今年束筆研小閣為公興發遂爾破戒
具草念覆瓿是公卿人子雲故事恐不免耳張肖甫嘗
亟稱公此子廓大落穆故當作貴人廊廟忌之小奪其
日不朽大業能無讓公一籌耶叙公詩者邱謙之張羽
玉僕嘗識之偃蹇淪落鄰死而已以此知詞人尚陽九
也公所别寓八近體感慨之致幾於八哀殆不止華陽
文獻中有甘征甫者僕老同年記其遊太嶽挂冠碧霞
祠而返謂能脫屣浮榮重内輕外且享松喬之祉而竟
不及中夀耶如何如何雅幣拜貺外新刻四種并一扇
將侑不一
陳提學
昨忽聞文旆已抵家當是上請告疏矣聖政維新公業
不憂内顧兹時卭崍坂非迴馭地也邇來玉峯婁水何必
减箕潁令人神王先此奉訊容嗣悉不備
甘僉憲
僕東海之畸人也少而齷齪事公車業稍得離去為古
文辭以天之靈從于鱗遊時時與子與明卿輩相下上
久之復從伯玉遊自是汩沒其中者且四十年雖薄有
雕蟲之聲於海内而中實漸厭之以為小技不尊虚飾
弗庸去立言之君子何啻逕庭晚途偶有所證於羽化
者亦能挂冠捐室不問生事减省兒女之累屏絶一切
嗜好而獨於筆研夙習時厭時中乃悟大迦葉定中之
舞程伯子觀獵之喜非欺我也數年以來操觚之士毋
問遠邇若以僕為有知識者時薦其技以冀僕一言之
定而爭事剽竊妄立門戶毋論其所搆撰即自通之牘
多者舂容千言少亦數百言然未有盡當僕意者今得
覽執事書抑何鉅麗辨爽激詭之若此也其解說文字
之所由來備體用極正變神情之傳會與天識之超解
使人驟讀之而魄悸徐味之而心醉者及所叙尊公事
又復淹雅遒勁度他文當亦如是僕所為快豈唯跫然
空谷之音而已耶至於飾奬過情却不敢當僕年來筆
研之習不能盡謝如前所云云然磬控縱送稍自便習
雖涉方寸無甚劌刻但不忍拂仁人孝子之用心不免
骫骳逐好時時傷多以此愧古人耳蓋古人制文之權
長在我而僕制文之權多在人故也然審如維楨大參
書辭於尊公夀言可免兹病矣惟楨又言執事之保持
鄒司勲而忤強相不顧也凜凜生色矣昨者偶見一公
書以鄒之推轂執事為病宜執事之復見齮於時趣也
丈夫磊落心事如青天白日廊廟可巖穴亦可即荒徼
卑官亦可執事上有尊公為知己自今以往無地而非
自適之地無日而非不朽之日也勉旃自愛雅貺祗領
附伸薄報不宣
張起潛
貞也病自廢居坎塞兊與世末殺吾丈簿書倥偬不忘
故人改歲之際再辱教貺勤存何高誼若此家弟歸頗
能道公廉慈慎敏之政當為江藩第一人而不仁疾之
已甚則貴府主不幸有之猘犬失性因而傍噬然至堅
白如公彼亦何能緇磷也貞跡為能棄家而世累亦時
見嬈内境與之相應為孽唯惴惴以上負靈真汲引是
懼鄉井蒿目皆魚鱉之餘幸二麥小稔支吾旦夕然秋
事尚未可料見傳邸報廟堂始似憐及亦云晚矣努力
加飡以俟尺一之召不宣
管僉憲
承示楚侗先生與吳周四書及公答楚老書反覆誦翫
不能釋手楚老有實見實力又勇於衛道確然迴瀾之
柱也鄧老者不知何許人當是一遊髠耳其他語亦未
可盡非獨所謂色慾者造化工巧生生不已之機遇境
不容不動既動不容不為則生時當吃百七捧死後下
無間獄矣亦復何足道哉李卓吾却自有一段脫灑處
苐恐蘇長公所謂談龍肉未曾噉過耳公於二賢未湊
泊處加調劑便是和羹手小過當即加針砭不减漢廷
獄吏案祗是詞氣太馳騁引葱嶺語多或恐楚老未大
印證也今便傳荆老家弟訂之僕於有為跡頗放下唯
内境未盡調伏覺得達磨六祖大寂斷際語有味雖然
此亦藥也我無一切心安用一切藥願與公共之生死
細事耳何况出處已馳蒼頭上苐二疏却似勞諸君子
作大耳三藏也呵呵見具區先生幸致聲久不能修境
外吉凶禮唯亮之而已
又
前者與羅周二君子過我卒卒便去幾若乘回風而駕
雲旗者羅公談二子事近李赤語亦多遷就然胸中别
有一段灑落處留近溪子數帙稍取讀之未論盡合作
要亦於中有得力處此公聰明不如王汝止而胸次似
勝之周君篤實沈毅人也兄以為何若承示海會庵記
理公大善知識也不由學問入者必不退墮兄此文極
類宋潜溪氏典暢詳覈要非門外弄筆頭漢所及大方
既名震環宇傳法付偈語甚草草何以長明祖燈削之
可也所示苐二兒驌緣自前歲多讀宗門書偶於其中
得小欛柄評判縱橫為瞿元立所薦大抵暫時岐路耳
今者碌碌病鄉舉體皆凡兄所誨示頂門一鍼俟渠有
進方敢語之兩兒厠名衿裾無足為道承念存感感旬
内暑雨無事乘興欲草大奏序而亂帙中失之不可得
幸檢示一通為荷手瘡令人代筆幸恕不恭
支禮部
世貞捐家付兒輩携一瓢一衲佛道書數卷入觀即何
論燕中諸生平故人不復能以竿尺相往矣獨念公長
者豚兒是陶冶中物異日得成一器敢用相托又王鄧
二太史有隔歲筆研債今以償之非公不能致也徐公
拜大宗伯此是將來為公作衣鉢例耳却有一竒事博
笑徐公為庚戌前庚戌為席公書又前庚戌為楊公寧
皆以他曹入不繇館選者也近草得曇陽仙師傳文筆
冗弱不能精姑取覈耳慎莫使人聞之初春尚寒為道
加飡自愛
陳太守
僕罪僇之餘偷活人世倏躋六十無所不慚懸弧垂迫
為鄉黨見趣則逃之泖湖菰蘆中過旬日而歸以為幸
可免矣而使者將大教至啟椷而虹霓之色現則長篇
璀璨奪目小間而誦之鏗然中宫商也弟奬飾過涯非
所敢承夫以僕之待罪草莽豈敢忽負恩私偃蹇朝命
蓋亦悲賀誕意耳而門下誤以為高沈冥苦海師真雖
見拔刷而未有指引加以凡骨夙就鄙習難祛衰&KR0629;之
軀唯切厭離而已而門下誤以為有得凡門下之所予
則僕之所惻衷而靦顔者也然不敢不領留之篋笥以
為好耳朱履却附納新刻諸篇種種園林燕集躡屐徑
造何子點之通隠也酧和揮洒流輝秇林謝臨川之逸
藻也罷郡里居庭蕪不剪楊荆州之清峻也天目石梁
雁蕩諸記中語則䓤嶺萬里蒲團咫尺往往見大雄圓
覺心要感應一解霞外一書其於修性積功之助深矣
公豈區區文章家噉名者哉方有微瘍口授作報不一
詹少參
始門下過吾州而僕獲以不腆泉石薦又獲以杯酒及
不腆之辭薦然而門下實先之既别而獲以竿尺機杼
相酧荅固幸然又門下先之今者門下又先之書且侑
以衣器果餌則門下之䔍存故舊與僕之懶慢無狀抑
何霄壌也計書自貴地來已久門下尚未悉僕請告狀
而謂其不可不一出僕自再辱白簡意亦不敢修怨於
今之得罪者特謂有此六尺身不能自保而付人之齒
舌胡可以復玷冠裳故甘心於草莽而會與元馭宗伯
交辱真師一言之許遂折節而事之於世念若死灰不
復煖矣今不意見錄於啟事使玷八座之側門下視僕
生平躓起中外非一日矣非敢用不出為名誠有所不
能出者為之主也然而天下之事有不可卒然解者以
門下之在先朝抗疏言事批鱗裂肝非近時諸賢可擬
萬一而嶺南拂衣又自超邁謂今日必首起起必首擢
而除目尚爾寥寥且不待見薪而歎其積得非材太大
名太高譬之毛嬙一入宫而盡奪萬色不為彼利耶僕
蓋與元馭屈指而待矣門下見僕書當不滿一笑而疑
我不出之非真然世故當強門下出不當強僕出也苐
門下出則國是有可憂者異時當與元馭共之非僕所
與知也薄物附存不一不一
朱太守
僕嬾廢匏處不獲時通候問兹啟天降割於我吳淫雨
為虐幾至四旬敝州比之崑吳雖稍高阜而種花者十
之八積潦三日稍晴不一日復潦其花根莖皆萎爛無
餘而稍西北之區俱滙為巨浸諸稻田之不救者半而
可救者亦游青而已以闔州言之僅餘二十之一而乃
聞有以為緩者私所未解也二相公之産俱已成甌脫
其於剥膚之憂蒿目之慘寧豈下於僕輩但渠自定宇
司成被詰之後不免避嫌而此心實望諸公祖之上聞
但疏止兩臺辭不迫切則聖心視為常套而司農亦無
所取徵必仗老公祖與松江太府各上一疏兵公亦疊
言之庶幾二相公可借以聳動天聽於召對賜問之際
亦可盡言無諱若止是寂寥兩疏而預定改折存留二
說以為該部之地於恩澤必㳙滴而已何以活枯弭亂
不佞分守湖州日曾與湖守黃思庵上疏告荒郡人頗
沾曠蕩拙集可據唯公祖慈仁惻怛之衷竊窺之素矣
敢昧死為遺黎請命惟亮而賜裁焉幸甚幸甚
弇州續稿卷二百一
