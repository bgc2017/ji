弇州續稿卷一百七十
明王世貞撰
文部
畫䟦
仇英九歌圖
仇實父圖九歌凡九章章各有徵仲待詔書余所見數
本皆闕禮魂而此則併國殤去之其儀從人物都不詳
僅雲中君有少雲氣河伯持杖御一龍山鬼乘赤豹乃
類虎而已山鬼殊窈窕令人消魂其他種種有生氣待
詔意似草草而筆勢汎瀾可愛余嘗謂屈子偶歌此以
下神後人各自出意摹寫其緐簡工拙之不同宜也此
卷筆雖簡而意足視他本不啻勝之因識於尾
題仇實父臨西園雅集圖後
余嘗見楊東里先生所題西園雅集圖乃臨李檢法伯
時筆有崇山絶壑雲林泉石之致與此圖略不同此圖
僅一古檜一怪石一立壁捉筆書者為子瞻學士從傍
喜觀者王晉卿按卷對竚者蔡天啟倚樹睨者李端叔
彼圖則有張文潜而無端叔此圖據方石畫淵明歸去
來辭者即伯時握麈尾觀者蘇子由握蕉扇者黃魯直
撫肩立者晁旡咎捉石者張文潜按膝者鄭靖老彼圖
有端叔而無靖老益以陳無已若摘阮之陳碧虚與聽
阮之秦少游說法之圓通大士與聽法之劉巨濟題壁
之米元章與傍觀之王仲至則所同也彼圖有名姬二
曰雲英春鶯而此皆削之楊先生又云曾見劉松年臨
本無文潜端叔无咎噐物小異而僧梵隆趙千里亦嘗
摹之此圖吾吳郡仇英實父臨千里本也余竊謂諸公
蹤跡不恒聚大梁其文雅風流之盛未必盡在此一時
蓋晉卿合其所與游長者而圖之諸公又各以其意而
傳寫之以故不無牴牾耳實父視千里大有出藍之妙
其運筆古雅彷彿長康探微元祐諸君子人人有國士
風一展卷間覺金谷冨家兒形穢因為之識尾
題海天落照圖後
海天落照圖相傳小李將軍昭道作宣和秘藏不知何
年為常熟劉以則所收轉落吳城湯氏嘉靖中有郡守
不欲言其名以分宜子大符意迫得之湯見消息非常
乃延仇英實父别室摹一本將欲為米顛狡獪而為怨
家所發守怒甚將致叵測湯不獲已因割陳緝熙等三
詩於仇本後而出真跡邀所善彭孔嘉輩置酒泣别摩
挲三日而後歸守守以歸大符大符家名畫近千卷皆
出其下尋坐法籍入天府隆慶初一中貴攜出不甚愛
賞其位下小璫竊之時朱忠僖領緹騎密以重貲購中
貴詰責甚急小璫懼而投諸火此癸酉秋事也余自燕
中聞之拾遺人相與慨嘆妙蹟永絶今年春歸息弇園
湯氏偶以仇本見售為驚喜不論直收之按宣和畫譜
稱昭道有落照海岸二圖不言所謂海天落照者其圖
之有御題有瘦金瓢印與否亦無從辨証第覩此臨蹟
之妙乃爾因以想見隆凖公之驚世也實父十指如葉
玉人即臨本亦何必减逸少宣示信本蘭亭哉老人饞
眼今日飽矣為題其後
送沈禹文畫册
此册前有壯游鳴盛四字為許初元復玉筯篆畫凡十
有六幀皆絹素文待詔徵仲五仇英實父二陸治叔平
一陸師道子傅一謝時臣思忠二文嘉休承一錢榖叔
寶二陳括子正二其副葉則宋經箋各有唐詩一聫皆
待詔書書體兼真行草篆隸古法有嶧山受禪二王渤
海魯郡懷素眉山雙井襄陽翩翩鸞翥鳳舞畫則全倣
詩意為之俱秀逸有深致而文仇尤自超著不讓馬李
叔文二則周天球公瑕彭年孔嘉所譔楚楚小楷孔嘉
尤更精絶詩十有二則子傅及其弟安道陸粲浚明顧
奉金用徐伯虬許閏張鳳翼休承元復叔平文伯仁顧
雲龍皇甫昉子循各又分古詩語題之雖河梁之美少
輸前哲而臨池之蹟獨擅一時内伯虬故廸功昌榖子
也浚明不能工書又不好作近體然代者大是佳手金
用不辦此十指攷其筆蹤殆是婦作用婦規摩履吉聲
名大噪或謂出藍後又有王榖祥禄之及陸芝二章則
皆贈别之什而詩題之闕者二矣册為沈大謨禹文北
上謁選作禹文翩翩佳公子時方盛年善詞翰裘馬醪
肉問遺文士不絶故於其行也合吳中名筆出所長以
贈之禹文得太常簿参兩督府遷肇慶守竟以好客故
産盡削寄死為若敖之餒久矣余偶得此册念與禹文
同時者俞仲蔚劉子威因各乞一詩以補二題之闕不
兩日仲蔚物故余乃為足成之所謂柳條花氣聫也偶
有錢生者叔寶子來看摩娑久之曰此二詩吾猶見之
即待詔及其子彭也畫尚有待詔一幀今以休承一幀
代之其叔寶一幀亦續補盖有竊而襍入他册者故也
此册中人僅有一二存欲歸之沈氏則已無守者因識
而藏之異日别錄一通焚禹文墓所以薄酹侑可也
陸包山寫生卷
畫家寫生右徐熙易元吉而小左黃氏父子政在天真
人巧間耳宣和主稍能斟酌之明興獨吾吳沈啓南入
熙室而唐伯虎於黃氏有出藍之美陳復甫後出以意
為之高者幾無色下者遂脫胎矣叔平此卷卉草果蓏
之屬四十二種種有天趣而不至出驪黃外庶幾能斟
酌者印文甚古雅而署字不類豈所蛇足也耶漫題不
覺滿紙
再題游太湖圖記
余以癸酉游太湖游之明年而陸丈為余圖圖成之二
年而余果避言還里過陸丈時已病矣猶津津談明年
當為公䫉太和以嫓太湖作天下大觀亡何竟捐舘今
年仲蔚過我弇州園出此册摩娑久之偶有宋紙二番
屬小楷書余記于後仲蔚楷法尤遒媺高處在歐柳間
余文不足以當三絶然施之太湖粗亦不俗而陸丈竟
不能踐八十二之約以成我太和觀則可歎也
文伯仁溪山自適卷
東南佳山水太湖之抱於三吳者最號清遠然大較山
不勝水自富陽而溯新安之黃山白嶽尤竒峻然往往
水不能勝山五峰文伯仁家吳中足以窮水之勝矣而
猶未快乃因游新安遂盡擥其竒而發之於丹青余近
得一寓目真若坐籃轝翠微間使人應接不暇區區山
隂道上行烏足以當之哉此君穢而好罵坐不知胸中
何以富此一叚丘壑也
文文水畫
余從吳氏得諸名士手書詩王中丞履約二紙太學履
吉四紙王吏部禄之袁提學永之各二紙皆有畫配而
缺其一畫不著名氏欵識疑以為文待詔徵仲蓋吳氏
為待詔外家故也乃以示待詔子休承摩娑歎息審為
渠五十七年前筆諸君皆已物故久矣為補其缺而䟦
於後内酌酒桂林一幀其所新補也當是時休承尚少
而蒼老細潤不减家尊真可謂畫家羲獻矣老來精神
伎倆聲實攷據事事埒之四君子詞翰與畫亦足三絶
故識而留之山房
畫南北二詞後
題柳窺青眼相傳國初人作可謂曲盡張緒風流至馬
致遠百歲光隂有感激超曠之致而音響節奏又自工
絶元人推以為詞中第一殆非虚也其詞既别南北而
復分其早春暮秋景地乃謁錢叔寶作圖而周公瑕復
以正行二體書之風日清美於文漪堂呼三雅佐展卷
亦不辱矣惜未有雪兒以紅牙句拍唱耳
題畫會真記卷
撰會真記者元微之演曲為西廂記者王實夫續草橋
夢以後者關漢卿此卷八分題頞者文彭小楷書記周
天球錄曲者周及彭年俞允文王逢年張鳳翼潘德元
王復亨顧承忠管稚圭張復吾弟亦得一紙畫者錢榖
尤求辨張生即微之者趙德麟錄者王廷璧千古風流
藝文吳中一時翰墨能事盡此矣會真記謂崔氏有所
適而不言歸鄭恒西廂記則謂許鄭恒而卒歸張生後
有耕地得崔鶯鶯墓誌者其夫真鄭恒也或以歲月攷
之亦不甚合合不合所不暇論第令老夫偶展閱之掀
髯一笑如坐春風中萬卉過眼何預蒲團事耶為題於
後
天文地理搃圖
吾州有陶翁存仁者年七十餘始得天文地理方圓二
圖摹之其後復增摹兩畿諸省十五紙海外三紙字皆
蠅頭而精工有楷法界畫細若游絲極可愛此翁後至
八十餘尚能月作兩本供桂玉資今已矣攷之渾儀圖
經亦不盡合以備故事可也
李郡寫旅獒圖
李郡出所畫旅獒圖索題内大酋之狀䫉瓌竒飾裝瑰
異與諸小番之怪醜么𤨏且俱能戢驁桀為戚施種種
情性得之第所謂旅獒者大犬也見孔氏傳䟽甚明又
左氏公嗾夫獒焉杜預註亦云猛犬也今乃畫作一綠
狻猊大約如近代所貢者然不作黃色若佛書所稱青
獅則尾大於斗又其種久已絶不聞作貢郡五指如懸
槌少加問學亦何必减蕭世誠職貢閻立夲王會耶為
題於後以勖之
題莫廷韓畫郊居扇
廷韓此畫種種郊居風致視休文賦不啻過之其贈孟
孺標格亦絶相類而雲東公乃疑其意以為二君皆非
此中物至欲與之分半席者謝幼輿日作王大將軍長
史然恒自謂一丘一壑而顧長康亦桓南郡客頗能畫
幼輿於丘壑間人亦許之夫士相賞有跡外趣耳令僕
果赴河南尹何必减履道里主人也季秋望後一日解
嘲題
莫廷韓竹扇卷
箑面畫竹便是兩重清真境廷韓聚十名筆卷而藏之
雖不能出入懷䄂作泠泠天籟篋笥中别有一種瀟湘
界矣珍重珍重
題小桃源圖
余所見桃花源圖如趙伯繡文徵仲陸叔平詩如陶元
亮王摩詰皆令人神爽飛越如身游其間獨至武陵求
所謂真桃源而不可得豈陵谷滄桑之說果爾耶異日
扁舟醉此桃花下三日足矣因題一詩以為張本
又題畫池上篇後
讀公廬山草堂記末云弟妹婚嫁畢司馬秩滿則必左
手引妻子右手抱琴書終老於斯以成就我平生之志
清泉白石實聞斯言然公記成未幾而刺忠州郎禮部
司内外制連典劇郡入貳司寇而廬山之諾竟虚非此
池上一篇何緣能䜟誑語業第公以太子賓客進少傅
尚書分司致仕二十餘年中嘗尹河南者三歲餘顧高
逸之勝芬人齒舌至於今不衰春日與元馭四十餘即
謝禮部侍郎翰林學士歸以一黃冠偃息蓬茅中余亦
棄弇山園泉石之勝從之賀季真八十餘始以禮部侍
郎集賢學士乞黃冠得鑑湖之一曲唐史乃傳之隠逸
何也古人事多不可解
陳提學藏百馬圖
余嘗見趙魏公天閑五馬圖金羈玉勒徙倚流蘇綫下
四紫衫奚官極意秣刷噫貴則貴矣孰與此所圖百馬
驕嘶逸逐於平沙大荒之為適也第龍鬐鳳臆往往有
之而權竒之蘭筋不露當是葡萄宫苜蓿過飽而肥耶
今五單于解辮長平冠軍方高詠栢梁無所事粟汝歌
豐頌瑞之後旦夕東封五色雲錦庶幾有攸頼哉陳君
相士之九方歅也必能别而曹驪黃牝牡之外第不審
誰無負千金價
尤子求畫關將軍四事圖
關將軍廟成客有請圖廊壁者余謂公以勇烈冠一時
則無如白馬先登馘顔良首樊城破曹氏七軍僇龐德
降于禁以勛猷垂身後則無如七日役神鬼建玉泉寺
為荆州第一刹驅風雨剪蚩尤俾河中鹽政復故夫白
馬樊城之跡人人能言之後二事稍秘按天台智者以
隋開皇十二年至當陽上金龍池月夜有具王者威儀
二人一長而美髯豐表一少而秀發長者前致辭曰予
關某也彼某子平也漢末分擾事不果願死有餘烈叨
王此山敢問大德聖師何枉神足智者曰欲建立道場
耳神曰願愍我愚特垂攝受此去一舍山如覆船厥土
深嘉吾二人當為力建一刹供護佛法願師安禪七日
以須其成師既出定湫潭萬尺化為平陸棟宇煥麗巧
奪人目神即受五戒智者具書晉王廣上其事錫以佳
名而公遂為此寺伽藍神矣智者所謂肉身菩薩也宋
正和中解州解池鹽至期而敗課輙不登帝召虚靜張
真人詢之曰此蚩尤神暴也帝曰誰能勝之曰臣以委
直日關帥可也尋解州奏大風霆偃巨木已而霽則池
水平若鏡鹽復課矣帝召虚靜而勞之曰關帥可得見
乎曰可俄而見大身遂充廷帝懼拈一崇寧錢投之曰
以為信明當勑拜崇寧真君也兩藏所記當不謬而史
志俱遺之豈用夫子不語怪神例耶按黃帝經序曰皇
帝殺蚩尤其血化為鹵今之解池是也又真定有蚩尤
塜七所每當祭蚩尤其日白氣貫天則蚩尤之主鹽池
蓋數千年猶在耳公固義勇使不受天台戒作玉泉功
德縱不令堕蚩尤道其去阿脩(闕)也尤子求善丹
青聞余語而繪公四事於絹素以獻子求之所能貌者
桓桓紏紏之氣與指撝跳盪分身百應之神竒而已公
所為功與其志不得也因敬為拈出之始貌公者皆赤
面赤馬而先師所見者則晳而微酡馬亦純白故子求
特因之
李郡畫渭橋圖
唐文皇渭橋一盟雖神算無遺亦是大不得已事非李
藥師隂山(闕)鬭雪之何異城下此圖承傳頗久然往往
僅作挂幅而李士牧獨能創為長卷且其叙六師之整
暇靖肅大得蕭蕭馬嗚悠悠旆旌意而玁狁之輸琛委
賮蒲伏戚施其尊中國之體至矣第頡利方擁百萬衆
跳梁近甸未必恭遜乃爾史蓋多飾辭諱辭耳又文皇
虬鬚蝟張神采逼人此後小酌之勿作清穆垂裳觀也
李郡畫美女圖
李士牧手貌美女自西施以至紅綃凡六十人雖人僅
一身而絇履&KR0591;執併其標格情性得之可謂工且詳矣
苐中間二吳品仙品不當與媵伎並列而鄭䄂南威麗
娟夜來玉奴麗華碧玉紫雲李娃霍小玉之類却更不可
遺也翔風房老是綠珠前軰不當作小婢裝當更商之
長夏倚病展此圖何異維摩天女苐色塵雖不緣影而
嘵嘵數語似輸一籌
題海峯卷後
海峯卷為鄉前軰金同文先生别號有祝希哲署題希
哲又與唐伯虎各為一詩而手書之先生之子學正元
齡分訓吳興時與文休承同舍復乞休承補圖遂足三
絶吾州故濱海然有海而無山學正翩翩仙骨請與共
竢之數千百年後焉知巨鰲不失足使閬風蓬萊翻來
此作一段實話耶
陳道復牡丹
陳復甫作墨夲牡丹甚得徐熙野逸之趣記宋有去非
先生者作墨梅絶句至今藝林以為與梅傳神復甫豈
其苖裔耶何無聲之詩與無色之畫兩相契也
為徐太僕爌題馬鞍山圖
余後先游馬鞍山得古近體五首遠者二十五年近亦
二十年矣嗣是凡四游皆邦君見邀於車馬行色中不
及搦管今於巖泉太僕公處覩此圖不覺恍然若夢既
而命書此詩則又赧然自愧得無為山靈所笑以不復
唱渭城耶異時丘壑之日長當與公攝衣登絶頂盡取
唐人句和之又恐有華山約束不獲如願柰何姑識此
以俟
為章仲玉題保竹卷
人云竹祖孫不相見今章氏園不易主而王父所手植
寧有存理章之儁簡甫乃能徵蔡九逵文徵仲許伯誠
袁永之黃勉之王禄之以文詞紀其事而王文恪太傅
胡孝思中丞為大書署顧文休承復圖之寘之三尺篋
中蓋三歴祀而淇園秀色猶若新也仲玉善保之夫豈
直祖孫一相見而已
題洛中九老圖
右洛中九老黃鵠圖以遺余者鵠南陽人依武昌吳明
卿以居貌寢甚年二十餘而能曲盡老人傀俄婆娑態
余因戲與約更二十年貌我置其間得否九老中獨香
山居士小解事人或謂海山仙宫有居士一院居士不
首肯曰歸即應歸兜率天吾意頗與之合審爾當貌我
作十三歲兒騎黃犢吹笛三生石傍也
長江萬里圖(有王蒙識非)
余舊有黃子久長江萬里圖又於一友人處見夏珪所
圖皆極微茫菴靄黏天無際之勢而不能一一辨所自
然皆自武昌汎洞庭沿江陵而上趣峽口入蜀乃足稱
萬里此圖則自武昌溯漢江遶故郢度襄樊抵太和山
而止蓋喆匠朝真即舟次所得而貌之者也即無論是
否黃鶴山樵其結構演染有不合者鮮矣余自癸酉歲
以楚臬出京口抵武昌又於武昌入漢詣郢陵丙子解
鄖鎮登太和下襄江詣郢陵按之皆歴歴在目眦獨自
采石而上九江蘄黃之間江山秀發不可指數而此却
寥寥因志於後以俟黃鶴之徒補之
題殳生畫
語云天廐萬匹皆吾師此古人匠心之妙也然自荆關
李范北苑巨然而下皆有承傳小加化裁耳邇來白石
翁衡山待詔亦然至於仇實父則鮮所不摹擬然而人
巧極矣吾久不踏足吳閶門乃聞有稱殳質甫者以為
叔寶休承入室上足今覽其盤礴齋筆信有出藍之美
所恨不能舍蹊逕而上之昔人論詩羚羊挂角無跡可
尋噫嘻豈惟詩而已哉殳生其勉之
錢舜舉畫水僊䟦
錢舜舉在勝國以丹青名一時幾與吳興鴈行而卉草
尤自超駸駸度驊騮前矣此卷水僊為華氏世藏零亂
中有綽約迎風承露種種姿態百出蓋舜舉得意筆也
後有欵識而失之華生以為恨乞余題尾噫待欵識而
後真淺之乎真矣
周之冕花卉後
勝國以來寫卉草者無如吾吳郡而吳郡自沈啓南之
後無如陳道復陸叔平然道復妙而不真叔平真而不
妙周之冕似能兼撮二子之長特以嗜酒落魄如李邈
卓不甚為世重耳日坐弇園與花事周旋此卷遂來爭
勝聊題數語不覺芳英爛漫筆端
題倪駕部勝遊畫册
宗少文好山水愛遠游西陟荆巫南登衡嶽欲懷尚平
之志不遂晚歸江陵歎曰老疾俱至名山恐難徧覩凡
所游履皆圖之於室謂人曰鼓琴動操欲令衆山皆響
故自賢哲高風丹青佳話昨晤倪駕部霖冲出其所圖
二大册則凡平生宦轍所經繇都邑之鉅麗山川之名
勝皆在焉而俾余宫洗王廷尉詹吏部亡弟太常各書
其舊作於副簡且曰少文處而吾尚出彼故不得以羣
方為几席而吾亦不得專一室為卧游雖然少文之杖
屨僅楚服耳而吾之轍嚮固已倍蓰之吾之游未巳而
圖亦未巳也我故當勝余謂駕部膂力方剛經營四方
子寧一鑿坏老父而已耶且彼能以一室而收楚服之
全子乃能以一篋笥而收彼之為圖者又數十楹寧但
勝彼苐俟子之功成而後為少文子之篋笥中當作輿
地圖矣余異日欲幀書一詩必腕指且痛姑於此塞白
焉
題張復畫二十景
隆萬間吾吳中丹青一派斷矣所見無踰張復元春者
於荆關范郭馬夏黃倪無所不有而能自運其生趣於
蹊逕之外吾嘗謂其功力不及仇實父天真過之今年
長夏為吾畫此二十幀擕行梁溪道中塵思為之若浣
因據景各成一絶句題其副楮復畫貌山水得其神余
詩貌復畫僅得其肖似更輸一籌也楊公伯謙游藝之
好比余更深因割以貽之倘於機務小暇時間一展翫
庶幾䕫龍席間不盡荒箕潁色耳公其以為何如
弇州續稿卷一百七十
