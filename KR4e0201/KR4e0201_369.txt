弇州續稿卷一百九十五
眀王世貞撰
文部
書牘
王胤昌
下走負跅弛之性乏鄉曲之譽既不能曲意以事諸言
路貴人又不能早自引退以來兹憎口執政見憐不禠
其服俾存一綫需次鄉井為願滿矣為分足矣海内士
大夫即不以媚白簡而無下石則有之未有能見惜者
也即見惜者有之未有能排狂瀾樹赤幟為下走一鳴
不平者也毋論他人不能即下走亦不能也何者摶飯
既窺眀潔非易與嫂並處表介寔難且令下流之士嘵
嘵自洗人不寘之不聽則以為不自量作復出地而已
誠不意廟廊之上持天下萬世是非之柄如執事者而
為我致辨也執事之文天下萬世誦之執事所持是非
之柄天下萬世信之凡下走所欲言者執事已言之而
又何足寘筆舌也雖然執事知己也知己而不為盡誰
當盡者且事本末未易眀也下走硜硜一介之操亦未
易述也當嚴氏炙手時其意亦以為僕足羅者盖數近
而數遠之終不能羅我而會故人楊仲芳當論報密使
人告急且有托孤之語是時家君方躑躅邊寄念欲顯
救之則不敢隂為之則不能而座主王太常稱嚴氏客
亟往與謀因為隐以諷之而不見聽尋仲芳受禍之次
日隻鷄斗酒飲泣致奠稍損槖装津遣嫠弱嚴氏後微
聞之意不樂然僅令銓曹勿與司鐸而已至大計吏尚
未議逐也又二年而先君以疆場之議見䜛又二年而
先君以疆場之事見禍此為下走激也者抑非激也激
則下走尚不能稱人何論一官哉奉諱之際摶踊絶食
自分必死偶不死耳歸侍老母撫弱弟以處苫塊至於
禫服不茹葷不入内不踰喪幕此鄉黨三尺童子所知
者當是時自謂戴盆何以望天故雖公除之後葛巾布
袍苴履陶器自弔喪問疾之外不敢預一切慶賀禮不
敢領公府尺帛不敢與宴會何况音樂晨起輙讀佛書
以果歸因用空滅現稍足自支至於飬生之書亦絶不
置覧眀非本趣也磊塊之極不能不付之酒取其沉惛
毋所知覺而已欵宵牛飲當自有人苐非下走耳下走
之廢棄者十年然國家之所僇辱嚴氏既稍足當而先
君用伏闕之章見雪復還故官得從改葬奈何責下走
以讐國也下走固不敢為矯矯然自弱冠登朝絶不覩
狎邪面家守先訓大小千指無一曉音律者年近三十
無子先君為置二媵連舉三子其媵一死一存存者亦
且老矣唯生平好諸書名畫古墳典之類即廢箸鬻衣
有所不顧近置一圃頗有泉石臺榭花竹之類足以區
遣餘日即使其人舉以督過下走不能從也夫人各行
見而已其所以毛摘下走則非其責下走以出處則何
敢盡廢下走豈嚇腐鼠戀戀一官者往時所以不能堅
鑿坏之節有二其一天子雪先君而後用下走且一時
公卿故人所從臾誼不敢已諾而自遂其二則欲有所
效於先君未已也然令下走服官僕僕刀筆於朝事民
瘼小見寸補則猶可勉而就寝食不然而令之佩玉衣
錦夷猶夏旃之表鳴騶坐輿偃蹇吏民之上人雖不言
能不内媿於志乎虞仲翔有云死以青蠅為弔客即一
人知我者不恨今有執事一人在夫復何言自今而往
已矣靡所不杜口矣舍弟行聊此附聞并往拙刻請正
緣方刪易未為成書秋末當别上一部也清朝簮筆映
照遠邇加飡自愛倘因北風復惠德音
又
丁丑夏拜公手教及所為僕辨誣書至秋中而家弟有
齎捧役謹附報啟一通并拙集上之歸詰所往則云公
賜沐歸信陽矣其書與集留之趙定宇太史竟不知其
為洪喬浮沉否也貞不能自固匹夫之節強出供人齒
牙需次里居一丘一壑遊戲子墨之林足以老矣無端
為尺一所驅懇辭之䟽至公車而被阻方在躑躅間二
白簡復見齕矣雖慈母如公能亦無三至之疑乎第貞
所愧跡者一出所愧心者園池飲食圖籍之類耳此外
不敢有毫髮負横山烈婦錄始得見全文公一片惻怛
慷慨心乃爾苐令僕視此婦却不免汗顔也學圃藼蘇
舊得抄本於確山令頗有魚豕之誤今刻本甚佳且有
玄晏之序紙為貴矣梅竹二古蹟清絶楚楚九友齋增
歲寒之益休汝諸客得無少寂寥乎有梅谷一卷吾吳
前軰名筆也不足以酧來雅聊見縞素之重耳見諭得
拙集若是近歲增校者不敢再上有新刻二種附覧辱
委喬峰亭記欲留去人五日而授之渠不能待當更覓
便專納也木天之地待公氣色太夫人不可以板輿侍
乎幸疾其驅以慰物情不一
又
貞業以擲身方外七尺團焦作夜郎王國青雲故人不
能在臆獨我公大雅醉心之久間一二怦怦憧憧而里
人金生歸稱與公比鄰得數奉教云公且用使事於春
仲渡江訪僊跡因而過我無何曾將軍至其言亦合審
爾則雲窩蒼苔甘心破長者轍矣老僧縱得半月忙無
不可將軍鬒髮渥顔猶能開五石弧雖舌底蓮花縱横
而語及經世鼻息咈然不能無動意第才大非世人所
能用也僕生平不曉談兵雕蟲之技乃是多生業障填
人齒牙未滿今方掩耳之不暇而將軍必欲餙蛾眉於
混沌使之倚門可咲亦可畏也將軍誠感公重公高誼
薄雲天厚德聞㝢宙幸觧我二人縛放之清冷豈不快
哉時事轉眼倏忽萬變不知者以為變知者以為常耳
計當不滿大智識一笑也獻歲加飡自愛
又
貞自鑿坏來弇山片石久不沾異人跡而眀公儼然臨
之音徽恬雅清暢真秋月春風草木所被藹然生色惜
廽風雲旗言别恍忽不能少留日夕耳得教知以水澁
改陸車馬風塵不無䟦履之苦抵家侍太夫人寝膳當
自調適第時事頗佳不宜濡遲命駕以渴館閣諸公之
臆損貺諸刻具諗大雅文字故不凡獨未拜二姑山記
梓耳如貞嚮草喬峰亭記琱鎪鎻屑久而更愧之何足
厠公亭壁别紙見諭捧誦不勝酸鼻以公風木之思若
彼肺腑之愛若此即貞雖不文敢不勉強握觚翰以從
事第入春夏善病病得之思慮多擬於來歲初一日焚
筆研殘冬先謝竿尺若公具行實以秋冬間附來當一
一如命慎勿顓介布幣也曾將軍能不出否必出無為
倒屣者且或有意外幸止之秋風漸凉為道自愛
又
屈指與公把袂時恰周歲矣臘盡而使者果至以手教
大幣介令先公之状來何孝誠篤懇若是也司馬子長
於李將軍盖慨然深悲其不遇矣故於所著傳描寫委
曲殆盡千載之下猶使人立髮酸鼻僕之托契門下寕
後少卿先眀威之視李將軍竒數則過之矣雖李將軍
有隂禍而先眀威世世有隂德宜其子孫之顯阨相遼
迥也鄙文不能當子長萬一公試讀之或亦能令逝者
不骨耳弟自别公即善病病至八月而觧委頓一榻栩
栩如蝴蝶今則頑健勝故矣獨苦身意俱不能净筆研
之役僕僕無逭時不獲已誓之佛前新歲從斷絶耳鄧
先生大乘法器也公所贈詩相結為世外緣固善弟東
方曼倩不陸沈金馬耶僕於和韻非所能辱見命不敢
不勉為之殊愧形穢又憶得昨有諸子篇併書一扇頭
附覧區區此念欲於名根力鏟削然一札二百言終始
不離名如何如何不滿猶龍公一詫也復陶拜嘉幣儀
却納并有經刻土布之類附遠意照入不次
又
兩月來見邸報有居憂信竊意已之朝矣而今乃未之
朝也則日侍太夫人湯藥躬含歛附於棺者勿之有悔
焉矣公真孝子哉僕荷公國士之知於先將軍有通家
子弟誼竊欲持三寸管而效不朽之微勞於竹素顧其
辭曼弱不成語方且愧之而使者以手教至過相挹謝
若真可相藉而重者是益僕愧也區區之視太夫人與
先將軍等豈敢獨有所靳公之不忍破僕戒也則鮑子
矣元馭宗伯方一切謝絶而於公所懇則似有許色僕
當時時為從臾之必不至誤大事於其時竊亦欲托片
言於絮酒之末而今則未能也廟廊訪舊猥及不肖蕭
艾之微豈敢與國香並席以故力辭而守此丘壑然實
不負庚辰初念耳乃公以先公未䆒之典為言則無所
逃罪苐所以為地下痛心者區區忠勲為權臣所抑屈
向既白之幸而獲雪則亦可以藉手地下矣僕髮且種
種苟得所謂未䆒之典而亟歸則是以一出徼恩也出
而所可建白者為何所可穪塞者為何恩益深顔益靦
位益高譴益重將何以藉手先師也旦夕惟有轉徙深
僻蔬食水飲為容棺之墟以待耳近來料理拙文數年
内所塗抹不下於舊大槩綺語障深不忍付之秦火無
以應命先師傳板在荆老處亦糢糊惟雲間新刻完好
而案頭適已盡却後可覓寄也大貺祗領薄奠附之來
使殊為不虔伏冀情亮
又
七月初有信至張助甫中丞因附咫尺之書侑以不腆
不知無浮沉否遠辱使將手教兩紙中具塵冕之抱與
棲壑岩之致令人爽然讀二記毋論其文辭鉅麗而已
乃其感慨蓄育陶洗超脫而又不為弔詭此秇林之根
柢物好之針砭也所示館閣諸公借老丈為儀羽移書
侣道有司勸駕而公益堅考槃遠追誓墓今世路清夷
賢者彙進必使巢由奮庸固似違性若䕫龍在野恐有
任其責者公似未得高枕而卧也聞木天之地不無吁
咈君子為敵隐憂未淺以公長者稍為調停之亦可龍
蛇卷舒故自易耳僕因師期轉賒汩沒七載茫未覩效
邇始遘一異人所傳殊為易簡即此法治耳疾神於社
公之酒多矣不敢自私聊以奉薦無礙上人從管登之
結夏天池未久往之南海欲追奘師故事僕謂逹磨既
東來二祖不西往且入番之路蜀與凉而已海舶多暹
羅占城去天竺殊杳然此師良為失計取其一念而已
登之跡遠公之西方而心子牟之魏闕公之不來是也
隨其心净佛土净如何所教證種種何必染削經行然
後穪苾芻哉畫十六應真并古銅缶陶盌皆清閟閣中
品但僕一褐隨身虚長者之惠如何所謂有此異物必
擇異人歸之可也秋深珍重珍重
又
昨公以出處深致見詢切謂公考槃之操甚堅乘軒之
願甚薄而於大誼未甚當且今台垣三大老視公軰行
不為前坊館諸賢則瞠乎後矣而鼎貴至紓金紫下者
亦銀緋即公出而以一青衫立龍尾侍臣之末即不出
而使鉅材宿學高節正議之士卧箕而洗潁恐俱非䕫
龍之席之所安也今得教果然矣車既脂矣馬亦秣矣
苟公以經世之蓄應世何官不可居以出世之學應世
何官為我累滿盈之戒是猶龍公學問猶未是西竺古
先生學問承念及先君子葬祭其䟽自兩臺使而成之
宗伯但宗伯許為移銓曹議贈有成言矣而忽中變疑
亦貴鄉一二老阻之顧聖主之恩不為薄矣長夏有事
先隴少露寵光便於傍鑿一容棺之穴下見逝者不至
大媿足矣足矣公拳拳見詢喻君乃楚之常德人其傳
甚的而証甚竒苐令真氣一至自然為我周流如輪王
七寳若後所云云未之敢信也渠曾云有病耳者久自
獲聰公能誓不傳人後當密以相告亦不必問此君也
北上之序俟小閒具草今則未暇也富貴兩字中人如
膏肓愚侮人若牽傀儽何至今日公始恨之惜之乎強
食自愛餘不悉
又
每從邸報問吾丈除目不得不知文星之尚在角亢也
使者冐毒暑水陸二千里至則其一病矣俾就肆便湯
藥已而出櫝則大誨與諸刻種種具列令人心目一醒
前後三記博雅絶倫老丈之愛石雖與李贊皇牛竒章
同而所以用其愛者異彼特以彊有力致之耳石如有
靈其沾沾於老丈當不啻勝二公也缺䧟說勘破物理
三列傳尤見高誼以老丈所不足者豈僕一巵語而見
需若此年來甚苦雕蟲之技受役於人刺促無休息時
弟義不容已不免拈筆草數百言既成而讀之都不知
作何状今錄稿上如不以覆瓿者當畫烏絲於蠒紙書
小行致之燕邸也張陽和太史一入鳳池便優轉鑾坡
不俟秩滿必以此例待老丈此語度不滿高明一噱然
亦恒人之情耳僕受常德喻布衣訣誓不妄傳人昨祗
為家弟病佛前懴罪書與之仍勒彼勿泄今為吾丈不
免又破戒矣萬勿輕泄為僕下地域種也至祝至祝兩
芝杯拜貺與三兒逓酌薊門薏苡酒便是覩芝宇餘不
一
又
獻歲以來婁從邸報知門下超佐成均峻長坊局兼清
武黃儒者之榮甚矣要之鳳皇池汪濊恩波終不足以
溷箕潁一泒清冷也貞自昨冬叨玷除目上書乞骸未
蒙見亮當時朝野知故咸謂先君子拜地下之錫非常
若更偃蹇朝命以自為名非臣子之道黾勉一出悔吝
百緒加以餓莩蒿目隐憂刺衷病弟尚在薖軸殘荆宛
轉牀笫寝食之間無一是處以故於天上故人非不欲
通咫尺之間而慙沮次且忽忽更若遺㤀乃更承不鄙
惠以德音中間字字肺腑言言金石貞何人斯而敢當
此嚮誦大䟽草於鄙心甚合遲之十餘年而後得上既
上而所亟行者景廟實錄而已建文之光復誠不易然
終是萬古不可磨滅之論是䟽也始基之矣故當有知
音者張陽和宫諭未論出世與否要是大經世人曇首
衰門之嗟威眀絶鍔之痛豈惟一家一人之私也門下
謂其噉粥少而肌漸削未幾物故乃云近所感恙亦略
似之以為憂此君骨聳而太枯神短而多役是以不免
門下氣清質厚心坦思裕故是句曲華山中人也何憂
之有向所傳喻君法雖於聞根未必效要足小康或公
行之未合作耳二室諸記詩便是山史董狐從姑附庸
既蒙胙土少室從盟復得狎主何幸如之僕老來始獲
一寓目三山二水小有題咏惜其晚合所謂不及檀郎
年少時也非久當遂初服併以請教不一
又
世貞方請告杜門與客茅生者談茅生故嘗習老丈僕
謂當今冲雅如黃叔度退譲如羊鉅平淵博如杜征南
文采如陸平原者老丈一人而已茅生為咨嗟歎賞久
之盖質眀而老丈之平頭以書至矣契合一何神也老
丈書凡二通申契闊則悵河山之隔𢥠然不能奮飛叙
雅寄則動箕潁之思快然若披雲霧至於流悼亡弟載
讀些言使人一字一淚也腸寸寸折矣亡弟器業粗就
名聞粗章有佳子姓粗繼誠如老丈所穪但天地間無
故失一善人捨此衰劣垂盡之兄而去之令存者何以
度日區區違心而出尤悔萬状且日受筆研債不休生
趣盡矣以故懇上䟽乞休第不知廟廊諸君子肯憐而
放之否老丈書謂比來益與藥物親日噉粥僅一器此
外輔以少茶果頗與張宫諭相類貞於三月前已得喻
竊謂不過偶然食飲小失宜爾且老丈精神淵著何物
宫諭可比今得教尚未平而詢之來人語亦如之不免
懸注大槩藥物攻治太峻則益侵脾過補則愈妨食噉
唯在去思去煩去憂去恚而已黃蘖趙州俱有對症藥
要在自得之龍華山寺便是老丈異時白業堂亦號綠
野鍍金佛作栴檀觀亦得作丹霞燒亦得知美醜唯心
則去捨無戀矣太華山賦瑰麗之極豈貞玄嶽所能唐
突去人急不及題後俟有北役便馳上或當更在先也
今歲龍蛇殆甚此間隂司馬卒魏公卒蜀中張司馬卒
盖皆小於貞一兩年不特亡弟有閻希言者頃刻坐脱
羅近溪者談咲而去則皆老宿也然迸於一時可歎可
歎付之無可柰何而已薄意將侑不一
李本寕參政
山中無復世緣雖故人時時夢寐而關途阻修何由一
通訊問乃飛鴻宛然尺素係之别楮數百字皆肝膈語
且被我以復陶食我以紅鹽口體之間無非雅貺菰蘆
中頓爾神王矣關中學使京口無兩此其才卑卑滿百
何敢望一于鱗第其覧識中窽汲引功深于鱗高簡龍
門自擬物情軒輊故不盡誣也以公秀傑之才小斟酌
其間便足光掩疇昔僕比待罪隣壌因得竊窺秦風之
雄但於時業稍覺粗曠又乏師友淵源公欲取江左清
華之氣參之甚善甚善家弟齎捧還力欲乞休尼之不
可今已杜門玉山道中第聞兩臺意不合或未能賦遂
初耳助甫磊砢有氣甫别我向玉門關覺頷燕突突除
目乃馮君任當是以才舉且新宰公郎署交也宦行逹
矣知太公時少違然以尊甫日左右之蘭玉森繞夷猶
其間何恙不已嫂近遷長安計亦日勝容廼公健在佳
兒時至自來毋為助長也僕於九月舉一孫杯勺益自
廹焚香烹茗展法書名畫信步花竹間調赤白鸚鵡俯
碧瀾施食朱魚甚適間為責文進人暫苦如博士弟子
完日課此外皆夜郎王國也公欲援助甫例索四律貧
不能當咸陽繇僅以其半書扇頭供一咲不具
又
鑿坏之人與世路隔絶初不知王父朝議公訃缺焉生
芻方懼無以白於尊甫方伯公而執事惠然數千里之
書劑以數萬里之物豈玄奘甫自五烽入耶何梵夾之
饒瑰竒也秦中學政棫樸則楊應寕翹然耳仲默于鱗
差能以古文誼振之而執事遂雙舉其肘璽書褎然謂
且入陪九列而尚少徐之豈玉堂諸公不能不介介青
紫耶然天中紫微省毋妨吐氣耳舍弟遂獲步武寕非
至幸渠以前䟽故意微齟齬知執事省覲情篤當為促
之貞老矣不意天假之靈得懴一切宿業賣身作道家
奴足以沒齒彼白簡中楊王二三君子且擬以一瓣香
謝之執事何自用于鱗寬不肖不肖每及于鱗至於今
愀然神傷也承示欲有效於朝議公貞之托肺腑者兩
世矣其何敢辭十月入關與杯盂筆研緣絶杯盂之貺
敢返諸來伻而請受筆研役第碑志已得人不知何所
任之冬寒北地尤劇加飡自愛
又
秋初貴鄉人有携尊公尺牘先容者盖五載前筆耳為
泫然久之而以閉關故不能盡副其意却附一札報公
一薌一縑薦尊公几不知其無浮沉否也地下之托即
以賢橋梓肺腑所素照且不忍以不文辭而况重之諸
公子無已之孝思乎哉弟所虞者楚材如鄧林人操椽
管而隧上下石俱以屬人口中物如愚昆季則不能無
正德時康李隟耳念欲返使者而使者堅其請謂且廹
葬強浣故研從人乞殘筆墨而了此終恐不能無負至
意也所貺雙杯盂緣從梵網木义斷酒以故輙附璧敬
拜三絁之辱薌帛將遠意長鬚碌碌樵汲無可使者亮
而置之不一不一
又
前者不腆之文不足以為尊公地下重而遂勞災石盖
至今有餘媿焉屈指尊服已公除暫為大方作一福星
不旋踵而入佐廟謨定國是使吾曹長保丘壑深所望
也僕之蹤跡見若似微有得者而不知其空空如也草
衣木食鰥居匏繫聊以懴宿諐汰沈濁而已家苐能謝
浙紱差足暢兹葉山人茂長便附此山人長詩歌饒意
氣三千里慕公上謁不敢望孟雲卿之於昌黎公必不
至作劉义也初夏未暄為道自愛
又
水行三千里去家七週月而訪我弇中僅八日而别别
時亦不覺異别後忽忽如失且桂魄轉瑩令人益思叔
度弇中山池不能百畆昨秋得汪伯玉張肖甫胡元瑞
春時得吳眀卿最後得足下與來不疑而汪仲淹凡兩
與焉僕所以報山靈者亦不薄獨諸賢尚默默金玉爾
音以此世界小缺陷耳見屬一序二七言律於寢溲處
覓之及寫九襞紙四清江紙十羅文紙指節盡痛而無
益於足下徒疥壁而已日苦酒食徵逐復有官中事一
過重九則有被髮入山不復能顧妻子足下青年鼎貴
天縱以才出則衣被一世處則暎帶千古綽有餘地第
羊腸詰曲猘口&KR0008;牙埋光鏟鍔以竢蒙氣之豁可也蚌
珠勿剖時至自吐公家猶龍公亦不廢子孫唯戒臨敵
輕喪吾寳敢以此薦足下勉㫋加飡自愛
又
夏秋以來久不見老丈除目意疑之謂當事者即不觧
好真龍何以不至都下遇一楚客云已丁内艱矣既不
能得其詳而村僕又無可使者遂缺絮酒脯修之敬而
賢仲氏至則以老丈之大教隆幣來始知所丁者生母
匡夫人也讀行狀將數千萬言其文筆古勁敘致詳委
毋論已老丈所以描寫匡夫人之才行與有功於李氏
者抑何偉也非有仁人孝子之心如吾丈不能發非有
檀左司馬之筆如吾丈不能就僕真是受成而已特以
體不能太詳不免有所裁損有負至意如何如先君子
殁八年而始復官又二十年而始有贈有祭有葬噫亦
艱矣僕始可藉手而見地下矣第留樞一補大是蛇足
頭童齒豁豈堪塗抹而與諸少年游且病弟雖小間尚
在醫藥病婦呻吟牀褥寕能恝然業上書乞骸矣不知
當軸者可容鏡湖一曲否叔季二君幸為我致聲聞王
太僕先生尚健飯真大竒事其以登第之年生者僅恃
粥耳粗薌綾帛筒布附薦几筵不一
又
賢仲氏孝廉歸有小啟及太君誌草寄上想已逹矣僕
乞骸之䟽既不得請而諸君子頗見挽以先君子甫被
上恩誼不容負且留事稀簡稍可藏拙黾勉而北至京
口繇龍潭宿攝山探眀徵君之遺阯則愧生讀江總持
之遺編則厭發幾欲轉轂南向次且不果人事小間獨
處一室念病弟身在醫藥尚多進退老妻篤困牀第了
無起色而諸老之乞休者俱復報聞無筴可尋遂初真
所謂六州四十三縣鐡不能鑄此錯也足下比哀思當
小紓不朽之業已成勉思太上之立以酧造物每遇相
知念足下材高骯髒謂公除之後宜即出以撫世酧物
第覺得文苑一叚蒙氣悒鬱不散無論吳眀卿不復振
即汪伯玉僅得一薦剡而復報罷僕之鷄肋故非盡繇
子墨客卿也若足下能如佛圖澄海鷗朝賢則無所不
可少泉公乃孫人便聊此附候起居不一
又
前月得手教傾挹之深且具悉苫塊近况怳如面覿檿
絲不敢遽裁量篋而藏之以俟改服兩玉巵啟櫝爛然
温然適兩兒就試至此傳飲竟夕不忍釋手其人如玉
詩言故不誣哉金陵名勝足可娛目曹務簡省不妨吟
嘯特以夏來饑饉狼籍使人無可着足處閏月十九日
得亡弟訃遂别作一魔境界區區長於逝者十歲焉能
久存即不死亦何心在世旦夕唯有乞歸耳痛此子甚
彊特以閩中冐暑驅馳窮夕披閱釀此竒症病中猶能
有所著述以自攄見大怖將至恬然坐脫兄聞之固不
能㤀情於人琴亦當有所印證於來去也近料理其詩
得十五卷付梓將竟文令從子軰錄出續梓之必期玄
晏先生一序以附不朽當更有專請也仲君事知己無
他兄友于之篤士林所羡即有信北上當為太原公致
兄謝意似傳彼中月旦於仲君微有潁水之謠倘可風
之改玉改行亦何難也少宗伯於兄厚矣偶及誹調一
端云玉堂故侣尚有不能平者此亦何足深念男兒堕
地便自有命如伯玉諸賢竟爾杳然不能使後世無憾
於右文之朝耳賢妹丈於極冗中一接不及少盡甚歉
外有薄(闕)念四絶句附覧不一
弇州續稿卷一百九十五
