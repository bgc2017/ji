弇州四部稿卷一百三十一
明王世貞撰
文部
墨蹟䟦中三十二首
趙子昂枯樹賦真蹟
禇河南枯樹賦為武延秀差作二王屏風脚歐虞之跡
不與焉其在當時珍貴可知趙吴興更取二王結法臨
之茂密秀潤視真蹟不知孰叩山隂堂室耳畫樹全得
古籀法真吾山房中二絶也
又
昔人謂臨書如雙雕摩天各極飛動之勢余得禇河南
雙鈎真蹟與此卷對之雖形模大小不甚異而中間行
筆絶不同禇妙在取態趙貴主藏鋒禇風韻遒逸飛動
真所謂謝夫人有林下風氣趙則結搆精密肉骨勻和
顧家婦清心玉暎自是閨房之秀也若買禇得趙當亦
不失所望矣
趙吴興小楷法華經
法華經兼明二宗又似釋門左右史盖釋迦阿彌陀佛
及妙音觀世音普賢藥王文殊彌勒諸菩提薩埵緣起
功德皆在焉然其大指多寓言以示攝化耳十六王子
明得道於無始而不為遠舍利弗以至五百羅漢明成
道於無終而不為遲若乃無學聲聞弟子即人皆可以
為堯舜以至提婆逹多見他山有攻玉之石滅後多寳
佛塔聞聲即現表吾道之不生不滅三千萬億化身諸
佛隨光而集徵此理之萬殊為一藥王品見誠之無所
不貫妙音觀世音見誠之無所不應其言若至宏竒詭
偉不可涯涘而脩持供受之功則甚切近要約至於宿
因超劫與它經多相牴牾而求名之懈龍女之頓要亦
有不能盡然者盖其時在會比丘比丘尼優婆塞優婆
夷聞聲而先退者五千人矣而況數千載之後不親見
佛而讀其遺編者乎然使後世耳證之人焚身煉指以
為福創塔如多寳以為功像千手千眼以為化則又失
之遠矣勝國之法以因果調殺心以饒益餌貪癡故多
粉金書大藏者以十數獨法華為勝書法華者人以十
數獨趙吴興為勝而此卷乃吳興自用了願者以小楷
書精繭其結搆細密肉骨豐遒盖備有北海誠懸之妙
而時濟以大令者也第二卷缺為明夏太常㫤所補尤
圓潔可愛吾弟其善護持之賢於多寳塔功德矣
趙吴興大通閣記
仙人稱五通所不能通者出輪迴之外耳佛法則六通
矣亦有不能通者能化有緣不能化無緣也此云大通
則一切皆圓滿矣按法華經佛與阿彌陀彌俱為大通
智勝如来法王子無央劫以来今始成佛閣所以名大
通歟文敏書此記遒勁勻整肉不隠骨晩年最妙筆佛
地位書也元人跋至三十餘皆具八法盖其時多能書
而又好事非今人所可及也善囑付善護持吾弟其念
之
趙吴興心經真蹟
般若密多心經是王舍城中無上三昧語吳興書是蘭
亭室中無上三昧筆昔有開士學殷揚州咄咄法寫蓮
華經能使方丈地畢劫不被四風雨今留此經山房中
鄴侯三萬卷皆頼護持矣珍重珍重
趙文敏書濟禪師塔銘
右濟禪師塔銘誾禪師撰二僧皆南渡後法門龍象也
毋論其文辭工拙要之是本色語耳趙文敏既夙精臨
池詣極八法而又服膺西来深入三昧故其所書視他
蹟尤妙盖本右軍骨調以大令肉即北海跳踉不露一
筆也千八百驪珠入我槖中月來賣文錢為之一洗恐
兒輩厭不能浮大白快賞之第以一瓣香展供耳
趙文敏書詹舍人告
右趙文敏所書宋起居舍人詹仲儀告辭奬諭各一通
豐麗遒逸肉骨停整其學李北海殆如玉環之於飛燕
雖任吹多少而霓裳一曲足掩前調後當有題名及勝
國諸公䟦惜為俗子益以松雪道人偽欵及印章汙其
前後遂成蛇足聊為拈破留之勿令覽者有蘭亭之訟
也
趙文敏公行書
作書有全力而無先意乃得佳耳此卷趙吴興行書二
贊二圖詩及䟦尾凡二百三十二字李北海法十四米
襄陽法十六而妙際時以大令發之天真縱逸中自緊
密波磔遒麗外不廢拙古所謂信手拈來頭頭是道故
曺溪以後境也卞華伯以眉山贊語跋之亦似見一斑
者立春日題此覺芳英爛漫筆端
趙子昂二帖後
昔人評趙吴興如丹鳳翀霄祥雲捧日余謂正書不足
以當之獨以尺牘行草得山隂父子擫拓法而以有意
無意發之盖不負此評耳余所有二帖一開卷間見其
精采映注姿態狎出而結法復不疎盖尤其合作者跋
尾俱交游中書家董狐語可信也
趙文敏公篆書千文
書家者流篆獨為諸體之□大較有字筆有字學不可
廢一者也二李遠矣僅徐騎省兄弟郭恕先有字學而
不得筆夢英而下亡論也新安吳孝父示余趙文敏此
卷余不解篆學第覩其配割勻整行筆秀潤出矩入規
無煩造作恍若所謂殘雪滴漏蔓草含芳之状肅然斂
容者久之然讀王氏䟦衙官嶧山豎子陽冰語又未嘗
不為一笑至錯喉噴卷也
又
新安吳生以趙文敏篆書千文乞余跋文敏此書極精
整有意出徐騎省周右丞上絹素用織成烏絲欄是南
渡後脩内司物目所未見吴生别之二歲所乃在余質
庫中驚問主事者生質之得四十金用為豪具徑去不
顧矣昔盧節度從山北盧匡求右軍借船帖一閱渠寳
之但許就視而已盧除潞州行三舍客有攜此帖云有
一郎君求售盧驚惋還之不復問吴寳此書不移時而
其身不能有何況盧氏子也余自是不以合浦珠而以
為楚人弓姑識之耳
趙魏公千文篆書
趙魏公書貴重人間若拱璧然往往有力輙易致獨篆
體不甚經見今年夏為歙人吳生䟦一千字文筆法之
妙彷彿斯冰復生旋聞其鬻之好事家為邑邑累日歲
聿云暮有以公别紙千字贄吾文者其用筆雖細而結
搆愈密煥若舊觀時病肺強進一大白賞之既而自悔
其多好也卷後老鐵一銘亦自佳當時聞有伯琦參政
篆不聞有鐵乃知前輩未易才也
趙文敏公于歸帖
趙吴興于歸帖淳雅有古法是合作者然此青鳳一毛
耳生猶寳愛之若周人不知其得吉光全裘當更何如
也蘇長公嘗書赫蹏云吾此紙可以劖錢祭鬼後五百
年當受百金之享古人自負定不虚耳
十絶句詩畫䟦
唐人十絶句婉麗有情得藍田詩中畫趣趙文敏書筆
翩翩能發之會錢叔寳尤子求避暑蘺薋園令各作句
景十小幅復走一价吳興要文休承併作之共成一册
不敢倣畫院品第庶幾後之覽者如入寳山各自有獲
也或云趙書有疵筆出俞紫芝手果爾所謂買王得羊
耳
鮮于伯機千文
鮮于太常草書千文初展卷間不能大佳久看始覺其
精緊有筆外意䟦尾楷書數行輕纖自媚乃謂是五十
以後筆豈亦有明遠文通之恙耶
鮮于伯機詩記真蹟
昔人謂趙文敏每以已書三紙易鮮于困學一紙今困
學三紙往往不敵趙一紙豈古今人頓異嗜耶余所有
困學游高亭華巖記及詩真蹟殆數千言見鐵網珊瑚
中行筆清圓秀潤芒角不露隠然唐人家法即與文敏
鞭櫜中原不知合置誰左䟦尾鄧文原龔璛亦臨池老
手可寳也
楊鐵厓卷
至元間楊鐵史聲價傾海内餘名往往借客今其文與
書俱在耳獨勁氣時一見筆端異日老客媍謠此亦可
窺也
明宋太史手書鄭濓名解後
右包參軍家蔵宋太史書鄭生名解示余按書述稱太
史父子不失邯鄲此書行筆極蕭散而有純綿裹鐵之
意似非規規學步者䟦尾如烏傷王子充金華胡仲申
豫章揭汯號能文章家初不以臨池名而結法翩翩自
佳皆可重也汯故曼碩應奉子太史名濓鄭生亦名濓
豈古所謂慕藺齊莊之遺耶則其文該洽辨覈固宜爾
昔斛律丞相至不能署其名而更之猶以為繁若太史
者得無乃愧其簡乎此語頗有意然當不免參軍一盧
胡也
宋仲珩方希直書
參軍又出二紙其一為中書舍人宋璲仲珩其一文學
博士方孝孺希直也仲珩太史公少子希直嘗評其書
如威鳳翀霄祥雲捧日此書雖草率不經意而時時見
八法俊美圓逸知方君非曲筆耳希直不以書名而剛
方不折之氣流溢筆墨間其名磨損不可辨盖永樂中
有禁收公筆劄者同罪故耳而百六十年間學士大夫
寶之若拱璧然則人主之威有不能盡伸於天下之賢
者可慨也希直在建文朝以文學博士伏節其職若今
侍講讀學士者因附記之
宋克急就章
余往與徐獻忠先生論書法歎章草自二王後僅一蕭
子雲即顔柳蘇米以至趙吳興負當代能聲而不一及
之黃長睿刻意其學而無其法國初宋南宫仲温可備
述者然波險太過筋距溢出遂成佻卞先生笑謂余家
蔵仲温急就章二百年矣差不露筋距舉以乞余贉池
零落若追蠡而絹墨幸不敗結意純美余欣然重表飾
之以為征誅之後獲覩揖讓而後偶取葉少藴刻皇象
石本閱之大小行模及前後缺處若一惟波撇小異耳
此豈亦仲温手臨象本耶然一二傍釋小字圓穏有蔵
蓄與仲温他書不類而仲温别自補急就闕文與張夢
辰則小而勁此恐或非仲温筆也然因是得覩皇象渥
洼之種遠出仲温蹀躞上語曰買王得羊不失所望夫
寧啻不失而已哉
宋仲温書畫帖
宋仲温生平作章草極多然微涉佻而尖此書畫帖遂
能藏穎古法藹然大抵不經意乃佳耳宋此書本無可
疑而為後人增二印章遂成蛇足吾故為拈出生其善
有之
俞紫芝急就章
錢唐俞和子中頗得趙魏公三昧此帖以宋經箋紙用
章法書急就覺古色藹然令人不忍釋手按章法自皇
象索靖後唯右軍父子豹奴孫權二帖至黃米蕩盡黃
長睿始振之然往往筆不逮意子中獨能尋考遺則於
斷墨殘楮遂與仲温並驅昔孔北海思蔡中郎見虎賁
貌類者輒引與同飲曰雖無老成人尚有典刑俞此紙
覽之能不興北海之賞乎
凌中丞書金剛經
晉世諸賢好寫河上公道德經自禇河南聖教序後乃
始有書釋經典者而金剛經獨蘇眉山趙吴興往往作
行楷散施阿蘭若金剛經是佛真諦語故非他經比也
中丞凌公書此經全用鐵門限筆圓熟有結體得臨池
三昧盖百餘年而復歸之公孫比部豈古先生所為善
護念善屬付者至是始驗耶因為題數言于後云若不
見真相願以自護持若見不真相願以施比丘若得見
真相無護亦無施
凌中丞臨子敬洛神賦
昔人謂右軍書黃庭如飛天仙人曺娥碑如幼女漂流
於波間若大令此賦則仙人凌洛波容與而不憔悴盖
兼之者也誠懸云子敬好寫洛神人間合有數十本余
所見古刻獨十三行及一全本耳十三行勢稍竦側而
用筆重翩翩若迅鶻全本筆輕微而秀媚儇逸姿態不
可言此帖為故中丞凌公所臨盖全本也公仕仁宣朝
至中執法以嚴重稱公卿間結法清婉乃爾太史公見
留侯像能不愾歎已巳余來吳興公之諸孫工部君寳
藏之而間以示余庶幾吾家石泉男之為右軍大令孫
者矣因識其後
沈民望姜堯章續書譜
事固不可知沈民望以一書遇人主備法從更百五十
年乃不能與&KR0757;觚少年争價問之人有不識者然此卷
行筆圓熟章法尤精足稱宋南宫入室而所書乃姜堯
章續書譜為臨池指南皆可玩也因收而志之
天全翁卷
右前一紙為聮句詩僅失詩題耳後一紙為水龍吟慢
句詞半已不全皆天全翁手筆故特存之人謂翁書由
米顛來非也其遒放波險全得長沙面目神彩風骨亦
自琅琅惜結體少疎耳
靈巖勝遊卷
天全先生游靈巖作此詞寓水龍吟慢已載郡乘中此
卷為劉以則書者以則靈巖之東道主也其詞不盡按
格而雄逸伉爽時一吐洩居然有王大將軍麈尾擊唾
壺態書筆勝法亦往往稱是卷首沈啓南畫足為兹山
傳神劉西臺祝參省錢學士皆有書名者獨桑民懌以
文自豪而語不甚稱為可怪也
徐天全二札
天全翁出入長沙襄陽間余嘗評其書如劍客醉舞僛
僛中有俠氣此二紙皆真跡而盤谷一章尤横逸不可
當豈所謂遇其合者耶
徐天全詞
天全翁自金齒還吴十餘年多游吳中諸山水醉後輒
作小詞宛然晏元獻辛稼軒家語風流自賞詞成輒復
為故人書之書法遒勁縱逸得素師屋漏痕法此卷盖
以貽吳江史明古者詞筆俱合作後有吳文定沈啓南
二跋亦可寶也
名賢遺墨
右一卷墨蹟為學士承旨宋文憲公景濓教授胡公仲
申太常丞張公来儀學士解公大紳太師楊文貞公士
竒祭酒李文忠公時勉太宰魏文靖公仲房太保高文
義公世用太傅于肅愍公廷益太師徐文靖公時用右
都御史韓襄毅公永熙太師王端毅公宗貫宫傅何文
肅公廷秀太保劉忠宣公時雍太師李文正公賓之修
撰張公亨父少保倪文毅公舜咨宫保戴恭簡公廷器
太保屠襄惠公朝宗檢討陳公公甫太僕李公貞伯宫
保吳文定公原博太師梁文康公叔厚太傅王文恪公
濟之太保洪襄惠公宣之太宰王公(闕)輝少保毛文簡
公憲清新建侯王文成公伯安宫保湛文莊公原明提
學李公獻吉何公仲默宫保劉清惠公元瑞詹事陸文
裕公子淵修撰楊公用脩舒公國裳少詹黃文裕公才
伯贊善羅文恭公達夫其人二百年名臣碩儒也如景
濓大紳原博貞伯子淵名能工八法者士竒時勉仲房
世用賓之伯安元瑞用脩達夫庶幾中郎虎賁他固不
盡爾也余袠而藏之竊附於甘棠勿翦之義云爾昔山
谷老人謂王荆公書簡遠從楊少師法中流出黃長睿
謂章申公惇楷法妙入魏晉三昧米海岳謂蔡魯公京
及弟開府卞俱得古人筆然是四人者其精緗菀翰距
今無一存即有之亦不能售數鐶之直而韓范富歐率
然之筆流落人間尚以拱璧視之然則物之可傳固在
此而不在彼也僕既題此一友人過視而笑曰若自為
拙書解嘲耳且若論詩何以不取高崇文而取宋之問
乎僕無以答因記其語
三吳墨妙
右三吳墨妙一卷自建康至雲間以南皆吳也為賦草
者二徐武功金太學二元玉各一紙為說者一沈學士
民則為詩歌者九錢文通原博張南安汝弼桑柳州民
懌蔡孔目九逵文待詔徵仲陸文裕子淵顧憲副英玉
王山人子新王司業䋲武徐長谷伯臣各一紙為尺牘
者十三沈少卿民望李太僕貞伯王文恪濟之唐解元
伯虎顧尚書華玉王大僕欽佩豐考功人翁各一紙吳
文定原博祝希哲王履吉各二紙國朝書法盡三吳而
三吳鏦錚稱名家者則又盡數君子其長篇短言出於
有意無意或合與不合固不可以是而槩其生平然亦
管中之一斑也留山房中異日便堪作吾鄉掌故兒輩
其寳存之
三吳楷法十冊
第一册陳文東小楷聖主得賢臣頌文東名璧華亭人
國初以書名家沈民則學士出師表字頗大民望大理
虞書益稷篇字小如文東余每見二沈以書取顯貴翺
翔玉堂之上文皇帝至稱之為我明右軍而陸文裕獨
推陳筆以為出於其表今一旦駢得之足增墨池一段
光彩然是三書皆圓熟精緻有黃庭廟堂遺法而不能
洗通微院氣少以歐柳骨扶之則妙矣盖所謂雲間𣲖
也
第二册徐元玉臨禇河南哀册文字差細而筆老獨不
勝其佻逹盖摹禇而用之以米者也東原生傳差精謹
當是中年筆周伯器䟦有微致其人即周疑舫也錢原
漙陳氏墓碣銘遒迅然欠雅是宋仲温遺搆雲間人至
今倣之吳原博墓表極得蘇長公筆而鋒多含蓄不露
佳手也蔡九逵嗣命議書雅健而辭不甚佳陸子淵二
柬在真行之間元玉小而不楷錢吳楷而不小聊備一
家云爾
第三册祝京兆賦一首雜詩三十首後序一首少年時
槀耳楷法甚精絶間以小行若草率不經意者而具種
種姿態可寶也又古近體詩十五首是行卷上公卿者
稍似經意多大令風格而近纖長其詩亦多秀儁語視
晩歲應酬若出二手獨擬元日早朝排律而押韻用二
新字二人字二臣字不可曉也
第四册祝京兆黃道中字致甫說用秃筆作楷而間帶
行法純質古雅隠然欲還鍾索風道中即吾故人淳父
姬水也為其尊人五嶽公乞集序以此為贄余固辭謂
此汝南家乘奈何畀人則曰使不佞而仍故名與字知
非公有也且公文成非吾汝南家乘乎為一笑而留之
因記其語又赤壁賦勁挺從禇河南來而結法微佻約
齋閒錄序出入鍾太傅王大令古法鬱浡指掌間而雅
緻精密削去畦逕與黃道中字說皆晩歲筆也人不可
以無年信夫
第五册為文待詔徵仲小楷甲子雜稿凡詩四十七首
詞四首文八首中亦有率意改竄者楷法極精細比之
暮年氣骨小不足而韻差勝詩亦多楚楚情語如元日
梅雨言懷無題夢中諸篇皆晩唐南宋之佳境也聞之
吳人待詔每新歲輒書舊詩文一册至老無復遺而沒
後分散諸子有徽人某子甲以四十千得廿册以去今
不知所在此本乃故人子售余為直十千因留置此比
於吉光之片羽耳
第六册文待詔徵仲小楷其一為余書早朝等近體十
四首用古朝鮮繭結搆秀密神采奕奕動人是八十四
時筆也其二古詩十九首極有小法其妙處幾與枚叔
語争衡時八十八時筆也又一條三行射禮有鹿中云
云尤精甚而考據詳覈偶於散帙得之附於後其三晝
錦堂記差大於古詩結力遒勁是六十七時筆也其四
拙政園記及古近體詩三十一首為王敬止侍御作侍
御費三十鷄鳴候門而始得之然是待詔最合作語亦
最得意筆攷其年癸巳是六十四時筆也其五致仕三
疏中有竄改當是稿草而精謹乃爾令人作顔平原想
吾所綴集皆待詔中年以後書真吉光鳳羽緝而為裘
後人其寶守之
第七册王履吉拙政園賦及詩四章皆小楷得鍾王筆
意張琴師傅亦類之其下指極有媚趣微傷自然耳退
之琴操稍大兼正行體意態古雅風韻遒逸所謂大巧
若拙書家之上乘也䟦尾仲蔚與家弟評履吉書若訟
而各有致並存之
第八册文夀承書五子詩是于鱗輩初年作盖未絀茂
秦而進明卿也休承書養生論二君號太史箕裘然夀
承覺淳古休承雖自清俊結法微佻卞彭孔嘉書余廣
五子詩及近體數首是古高麗繭能於率更内斟酌温
潤秀勁光彩射人盖中年最合作筆也許元復一紙老
筆圓熟流俊而所書龐居士傳語尤可喜是四君者僅一
休承在然老矣而前後五子者復失其六每一展卷輒為
噫歎
第九册陳道復千文此君書不易楷楷不易小而吾兼
得之陳子兼三槐堂銘妍秀而微少骨蜀中詩古雅而
小遜態陸子傳二歌出麻姑壇遒麗肉滿覽之煜然然
是二君最合作書王禄之與其師尺牘亦自佳俞仲蔚
前後雜詩二幀共二十二首諸與余倡和者是晩年筆
稍縱而有誠懸腕寳劒篇以下是二十年前書尤精婉
可愛詩亦多警句故並存之
第十册顧德育牡丹一賦酷有徵仲家風黃淳父前長
篇一永興之有鋒鎩者後十二章小似不及周公瑕詩
二十章用筆精雅有法袁魯望十五章莫雲卿十四章
王舜華十二章吾所不敢深論若魯望之流利雲卿之
濃婉舜華之輕俊皆菰蘆中翹楚者也最後得張伯起
唐人數詩伯起生平臨二王最多退筆成冢雖天趣小
竭而規度森然矣
弇州四部稿卷一百三十一
