弇州四部稿卷一百七十四
明王世貞撰
說部
宛委餘編十九
漢武内傅王母設膳於漢武乃命王子登彈八音之璈
董雙成吹雲龢之笙石公子擊昆庭之鐘許飛瓊鼓震
靈之簧阮靈華拊五雲之石范成君擊洞隂之磬段安
香作九天之鈞武夷山古記秦始皇二年八月十五日
武夷君魏子騫會鄉人於幔亭命張安陵打引鼓趙元
竒拍副鼔劉小禽坎鈴鼓曾少重擺鼗鼓喬知滿振嘈
鼔高子春持短鼓鮑公希吹横笛何鳳兒拊節板東幄
奏賓雲左仙之曲次命董嬌娘彈坎篌謝英妃撫長琴
吕荷香戞國腹(即琵琶)黃次姑噪悲慄(即篳篥)秀淡鳴洞簫
宋小娥運居巢(笙)羅妙容揮䤶銚(銅鈸)西幄奏賓雲右仙
之曲行酒進食乃令彭令昭唱人間可哀之曲二事及
樂器名多異因記於此
四真降南嶽魏夫人各有歌太極真人方諸青童扶桑神
五清虚真人王母贈魏夫人歌雙禮珠彈雲璈而答
高仙肹遊洞靈見上清元君龜山君二真乃命持文王
延賢于廣運等彈雲林琅玕之璈安德音范四珠擊昆
明之筑左抱容韓賢賓吹鳳鸞之簫趙運子李慶王
拊流金之石辛白鵠鄭辟方燕婉來回雙連等四人合
歌
九華安妃降楊司命有紫微王夫人右英王夫人桐栢
山真人清靈真人中候夫人昭靈李夫人太虛南嶽真
人(赤松子)方諸青童南極紫元王夫人俱作歌
又楊君夢遊蓬萊山有石慶安張誘世許玉斧丁瑋寧
俱作詩此外青靈大君西成真人王小有真人王方諸
東華靈妃太微玄清左夫人禁元中郎將辛玄子定錄
中候茅季偉俱有詩
周子良為華陽弟子有保命府丞樂道士嵩高馮真人
張仙卿洪先生華陽童俱授詩
神仙之跡未有如晉許氏之盛而亦未有如許氏之不
相蒙者陶貞白極重真誥真誥稱許穆與兄揆次兄虎
牙子玉斧門客楊羲俱為仙官而羲穆最貴中有許邁
與穆二書貞白所著許長史碑穆世名謐仕至護軍長
史散騎常侍得道卒年七十二揆世名毗虎牙名聫皆
得道又云第四兄字遠遊永和四年嘉遁不返晉書許
邁傳字叔元一名快句容人後名元字遠遊與王右軍
善遊名山不知所終好道者謂之羽化然不為謐作傳
亦不及其仙事而今世所崇奉許真君者名遜據列仙
傳為遠遊弟嘗與郭景純俱參王敦軍切諫景純兵解
而真君隠去以隂功重僊品最高為九天採訪使真誥
又略不之及何也晉史既非隠書真誥亦是真文貞白
又烺然如彼而許真君又赫然如此都不相及何也右
軍有元度腫至一帖黃長睿楊用脩遂引以駁晉史謂
元度實病死乃云服巨勝仙去不知元度乃許詢非邁
也續晉陽秋曰詢字元度高陽人風情簡素辟司徒掾
不就早卒世說盛稱之晉史既不為詢作傳僅附見孫
綽傳中亦無服巨勝語此皆不可曉者
抱朴子載華譚字令思高才洽聞之士也而事之不經
者多所不信後有道士說黃白之方乃試令作之曰以
鐵器銷鉛散藥投中即成銀又銷此銀以他藥投之乃
作黃金又從此道士學徹視之方行之未百日即卧便
見天文及四隣了了不覺復有屋室籬障又妾石瑶華
者已死乃見形與之言語如平生又祭廟聞廟神答其
拜牀似動有聲譚乃歎曰世間乃定無所不有五經雖
不載不可便以意斷也真誥云華僑者晉陵冠族世事
俗禱初頗通鬼神常夢同共饗醊每爾輒静寐不覺醒
則醉吐狼籍俗神恒使其舉才用人前後十數若有稽
違便坐之為譴僑忿患遂入道於鬼事得息漸漸仙真
來遊始亦止是夢積年乃夜半形見裴清靈周紫陽至
皆使通傳音意於長史而僑性輕疎多漏說冥旨被責
仍以楊君代之僑後遷江城縣令家因居焉今江乘諸
華皆其苗裔也二華事頗相類又皆涉仙道因筆於此
以俟其後人補譜傳之遺
真誥所載楊羲仙階甚重第運題象首章仙女萼綠華
以升平三年十一月十日夜降羊權家贈詩一篇并致
火浣布手巾一枚金玉條脱各一枚又興寧三年乙丑
六月二十五日夜紫微王夫人同金臺李夫人少女九
華真妃降楊室備言真妃服飾之美年齡之少又顔容
瑩朗鮮潔如玉五香馥芬以一枚乾棗食之所謂得叙
姻緣懽願於冥運之會依然松蘿之纏及臨别小留在
後執手下牀恐非宜也惟相贈二詩有相攜雙清内上
真道不邪又上道誠不邪塵滓非所聞庶幾不涉魔境
耳至六月二十六日口授書亦然而加詳僑以泄漏被
斥楊君筆之書乃不罪何也
第二卷有九華安妃此即林靈素所稱明節劉后者
也
第四卷保命君答許長史云郗回父無辜僇人數百口
取其財寳殃考深重惋主恒訟訴天曹法應滅門但回
修德既重一身免脱子孫豈得全耶回當保其天年但
仙道之事去之久矣回方回也父即鑒也陶隠居注鑒
清儉有志行不應殺掠如此或是初渡江時攝併所致
不爾則在涼時殺賊有濫也又小君說郗鑒今在三官
為劉季姜所訟争三德事却後紫微夫人又言郗回若
得道者乃當為太清監隠居又注鑒年七十餘終即保
為禮官職頗矛盾不可曉
又真誥内保命君云左理中監大府長史韓崇字長季
吳郡毗陵人累遷汝南太守年七十四得隠解法入大
霍山注晉陵上有韓墓右理中監王瑋玄是楚莊王時
侍郎受術於玉君注若是春秋時楚莊王者疑侍郎之
官不似古職漢楚王無莊諡後任者劉翊字子翔潁川
人舉計掾到長安拜郎中遷陳留太守行達陽平遇馬
皇先生將入桐栢山中注漢書字子相潁隂人為郡功
曹拜議郎出為陳留太守出關殺車牛以濟知故不繼
遂俱餓死定錄府執法郎淳于斟字叔顯會稽上虞人
作徐州縣令大將軍辟掾後入烏目山中注參同契淳
于叔通舉方士為洛陽市長太極仙侯張奉字公先河
内人太傅袁隗妻以女後棄世入剡山得道領九宫尚
書注魏書張範字公儀河内脩武人太尉袁隗妻以女
不受仕為議郎建安十七年卒弟承字公先累拜趙郡
太守隨魏武西征病亡王脩傳往來南陽止張奉舍然
此張奉河内人明晨侍郎張桃枝司隸校尉朱寓季陵
母與陳蕃同誅注寓故在八俊列同李膺杜密下獄死
不與陳蕃同誅中君言童初府上帥劉寬文饒為司徒
太尉年七十三遇青谷先生授杖解法注為太尉中平
二年卒年六十三又真誥許長史七世祖肇字子訶注
檢譜七世祖名敬字鴻為光禄勲拜司徒應劭漢官儀
載崔瑗表許敬年且百歲猶居相位其不能無矛盾如
此又注謂蜀司徒許靖字文休是長史六世族祖徵士
邵字子將是五世族祖尤誤按文休於子將為從兄俱
知名並有人倫之稱而私情不協子將為郡功曹排擯
不得齒叙以馬磨自給今注似靖興劭父子何也其漏
誤如此黃長睿乃欲引以證黃庭之誤耶
古稱生為名臣殁為名神其最炳著者北土則城陽景
王江左項王神於吳興尤烈及江神伍相員按景王即
朱虚侯劉章平吕氏之亂封王之二年而卒僅可二十
四五歲項王據吳興太守正衙為祠太守避不敢居每
履任則殺車牛以祭之不然立死其幸而不死者一二
人耳而臨汝侯蕭猷至每享神輒對飲盡歡竟日比散
神像亦色赭又嘗為猷破大盜見猷傳員素車白馬驅
江潮神亦著唐狄仁傑采訪江南盡毁諸淫祀獨留員
及泰伯季札祠而移檄項王喻以大義乃毁其吳興廟
自是絶肸蠁而城陽祠久不著伍相靈亦漸消歇豈鬼
神之氣不復能持久耶漢壽亭侯初不聞為神後至
隋世於荆州玉泉寺見靈跡尚未表章至宋崇寧時以
破蚩尤復鹽池見靈遂封為崇寧真君今香火徧天下
兒童婦女皆知崇重則又久而始見神不可曉也
伍員死而為江海之神見古本吳越春秋越絶書錄異
記吳會分地記水經注史記正義其事甚詳獨怪其神
今不著響以為英靈漸消散耳偶覽湘中記子胥廟古
銅器宋元嘉中沙門釋亮啓此廟器鑄丈六金像夜夢
神語云今捨此器相與發願免此神形豈果由此得解
脱耶抑釋亮故為此說耶要之佛語謂六道皆有罪業
斯言當不誣耳
狄梁公盡毁諸淫祠獨留泰伯季札伍員而於吳興項
王廟馳檄以毁之其肸蠁遂歇今據其文曰鴻名不可
以謬假神器不可以力争應天者膺樂推之名背時者
非見幾之主自祖龍御宇横噬諸侯任趙高以當軸棄
蒙恬而齒劒沙邱作禍於前望夷覆滅於後七廟墮圮
萬姓屠原鳥思静於飛塵魚豈安於沸水赫矣皇漢受
命玄穹膺赤帝之貞符當四靈之缺運俯張地紐彰鳳
紀之祥仰緝天綱鬱龍興之兆而君潛游澤國嘯聚水
鄉矜扛鼎之雄逞拔山之力莫測天符之所會不知歷
數之有歸遂奮關中之翼竟垂垓下之翅蓋實由於人
事焉有屬於天亡雖驅百萬之兵終棄八千之子以為
殷鑒豈不惜哉固當匿魄東峯收魂北極豈合虛承廟
食廣費牲牢仁傑受命方隅循革攸寄今遣焚燎祠宇
削平臺室使蕙幃銷盡羽帳隨煙君宜速遷勿為人患
檄到如律令然吳興項王碑隂有顔魯公題云西楚霸
王當秦之末與叔梁避仇吳中蓋今之湖州也雖滅秦
而宰制天下其魂魄猶思樂兹邦至今廟食不絶其神
靈事跡具竟陵子陸羽所載圖經大歷七年真卿蒙剌
是州十二載姦臣伏法恩命進真卿上都剋期首路竟
陵是諗予以故碑顛趾嘗因仍草莽已而復之真卿乃
命崇樹以紀之時則仲夏方生明之日觀此題則顔公
時廟尚在祭祀不絶豈狄公既毁而湖人竟復之耶二
公俱以忠直方正名而所見不同如此
今所稱正一嗣教大真人張氏者其始祖天師張道陵
即張陵也同時張角行天師道持九節杖為符祝教病
人叩頭思過因以符水飲之陵法略與角同加思静室
服罪之人一著山上上之天一埋之地一沈之水謂之
三官病者家出五斗米故號曰五斗米師角在中國事
露至反族滅漢亦因以亡而陵在蜀漢用僻故幸不敗
傳至子衡孫魯遂據巴漢垂三十年曹操破之始請降
封侯萬戸五子皆侯傳國累葉至唐宋間復世掌道教
繡玉繻傳遂與宣聖之裔相終始而寵幸時過之良可
笑也
李膺蜀記云張陵避病瘧於邱社中得呪鬼術書為是
遂解使鬼法入鵠鳴山自稱天師漢熹平末為蟒蛇所
噏子衡奔走尋屍無所乃假設權方以表靈化生縻鶴
跡置石崖頂到光和二年遣信告曰正月七日天師昇
玄都衡為係師衡子魯為嗣師以法惑亂天下然則今
之所傳張道陵者乃蛇腹之餘飡耳李膺非元禮漢蓋
有兩張衡兩李膺也
宋崇寧時蚩尤神壤鹽池帝勅天師張虚靖召關侯勝
之鹽池復故封侯為真君今所傳祠廟尚有破蚩尤畫
壁按黃帝經序云黃帝殺蚩尤其血化為鹵今之解池
是也則蚩尤之主鹽池其說久矣
今人稱玉皇曰張大帝又曰祠山張大帝酉陽雜爼載
其事尤可笑云天帝劉翁者惡張翁欲殺之張翁蓄一
白雀恒先期為備劉翁自下觀之張翁盛陳賓主醉其
從官策乘龍上天塞北門劉翁徘徊不能上乘其餘龍
人間為災張翁患之封之太山及覽殷芸小說晉咸康
中周興死而復生天帝召見升殿仰視紫氣鬱鬱面方
一尺問左右曰是古張天帝耶答曰上古天帝久已仙
去此是近曹明帝耳
太宗嘗夢二神人言南處海濱來輔家國明日禮官言
閩中靈濟二真君事遂遣使函香請神像於宫城西南
作宫祀之英宗初加封九天金闕明道達德大仙顯靈
普濟清微洞玄沖虚妙感慈惠護國庇民崇福洪恩真
君九天玉闕宣化扶教上仙昭靈博濟高明弘静沖湛
妙應仁惠輔國佑民隆福洪恩真君記文稱二神皆南
唐義祖之子一名知證封江王一名知諤封饒王按南
唐書江王知證後進封魏王元宗時猶在入宫行家人
禮卒年四十三饒王知諤為金陵尹進封梁王博采竒
物寳貨充牣嘗以五十萬錢易蜀客鳳頭朱冠紺毛金
喙星眼文彩如生人咸異之後遊秫山除地為廣場編
虎皮為大幄率僚屬會於下號曰虎帳忽暴風飄帳碎
如飛蝶知諤驚遽棄歸數日卒二子事如此耳其神與
否吾不得而知也但生既無功德於民死又無禦災捍
患可見之跡而禮崇聖朝爵亞上帝不亦負乘之至幸
者乎
今天下所最崇重者太嶽太和山真武及岱嶽碧霞元
君當永樂中建真武廟於太和幾竭天子之府庫設大
璫及藩司守之而二廟歲入香銀亦以萬計每至春時
中國焚香者傾動郡邑真武號百字有混元六天傳法
教主修真悟道濟度羣迷普為衆生消除災障八十二
化三界祖師大慈大悲救苦救難三元都總管九天游
奕使左天罡北極右垣大將軍鎮天助順真武靈應福
德衍慶仁慈正烈協運真君治世福神玉虛師相玄天
上帝金闕化身蕩魔天尊叙其得道之由以為在此山
然大略掇拾佛氏修行之跡而已真武蓋北方玄武之
神以避宋宣祖諱故名真武龜蛇亦取北方像耳而加
之以大將軍號又碧霞元君者其說起於華山上有小
石池水冬夏不涸因名之曰玉女洗頭盆附會者因謂
玉女為王母第三女又轉訛而為太山至使嶽宗之神
降若侍衛者俱可笑也且以西嶽之神而據東嶽位以
北方之神而據西南方位其事若符契語所謂有其人
則有其神信哉
按神異經云西方大荒中有聖人焉長丈其腹圍九尺
踐龜蛇戴朱鳥然則後人於大石中得龜蛇像歸之真
武者疑即此徵也真武以此聖人擬之亦可若謂神農
時有淨樂國王皇后之說尤不經可笑
弇州四部稿卷一百七十四
