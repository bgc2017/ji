弇州續稿卷三
明王世貞撰
詩部
四言古詩
瑞禾詩
瑞禾美司馬屠氏也忠而見絀寬慈靖終爰有
嘉禾産自窆封是故美之
蜿若游龍矯若歸鴻入自巽方鍾為幽宫無叢菉薋無
蔓迷陽芃芃嘉禾産此高岡此燥而岡彼濕而秔惡乎
宜乎天定發祥在昔聖臣誠不見明皇靈動變郊迎返
風同穎之禾唐伯薦王王不自有以歸姬公唯子之昔
經營四方日篤不懈拱翼世皇角巾東歸口不挂功含
弘樹惇惠此家邦是故大歸上啓帝聰我聞寸田可菑
以耕培爾孫枝豈惟子躬是穮是蓘其滋必豐請用薦
嘗標此藎庸
燕燕詩
燕燕于庭其掠也遒人以為樂我知其憂惟壘之葺而
翼子是謀魚魚在藻其泳也逸我知其憂人以為適
惟餌之芳而口腹是迫人樂其憂我則知之出與利
投劇與名偕或蕃子孫或夀考惟祺我憂其樂人安
能度利令智昏名令實削或子孫我役或夀考我縛
憂樂之來匪我敢掄我不自天亦不自人澹兮寂兮以
葆厥真
右燕燕五章章六句
帝省禮門頌張母也母寡而貞底孺於成行年七
十祝之使養禄也
帝省禮門爰毓之祥俾女於宋而妃於張宜爾宗祧宜
爾舅嫜帝寧不勤恤而張是痡有鳳九苞殈於天衢
琢之劘之試以百罹莫苦匪荼視汝則薺莫畏匪酖
視汝則醴先君之思以勖孺子伯孺而榖先君所衷
夜如何其誦聲隆隆惟此誦聲若自杼中戰戰栗栗
以保七袠雖則七袠皎若一日祝之釐之不家食吉
右帝省五章章六句
樸庵詩為顧生作
子有精廬有巢是師結繩為樞剪茅而茨太樸不琢以
還吾天雖有輸倕巧曷施焉太樸不飾以保吾素雖有
五采曷如其故蛾眉自妍混沌畏之身既隠矣安用文
為子庵曰樸請對以默詩不云乎不大聲色
貞以沈魄荷蒙真師上援聖祖大士慈念拯拔方
圖旦夕供奉而喜知識殷子以補陀落迦山全
像見贈玅好端嚴種種具足感慰之深聊述四
言一章為謝
昔我大士無央劫前從音入道超諦妙圓上等佛慈下
同衆虔三十二應一一現全爍迦羅首八萬四千清淨
寶目母陀羅臂毛孔世界亦復如是普度有情廣施無
畏爰有巧工陶甓為器補陀落迦色肖咸備如佛世尊
說法忉利旃檀表憶妙好無異惟貞小子下土磯臣賴
我慈祖賜拔沈淪甫事薰修忽徵勝因怳抉沈黳中現
金輪始悟寸衷欲仁得仁貽者商京結善識根靈鷲之
顛舍妄歸真
以雙玉杯假敬美暫留趙吳興所書蓮花經成此
漢有雙璜以為雙斝其劌若縷晳澤而古侍女于行酌
彼清酤吸醇暢龢如覯伯雅汝奉蓮經佛所秘語吳興
筆之則羣玉府我幡我誦如奉慈父紬女緗縹又似覯
女比及三載各復其所由證入悟筌蹄是舍而況茲器
視等苴土吾言亦贅一笑首頫
世貞舊嘗供奉三教聖容朝夕參禮近慕鍾吕七
真之事方擬募工圖寫而信陽王太史忽以元
人名蹟見遺精彩煥發驚感之餘聊成短述以
謝
惟古先生無上法言憫衆為卑超萬為尊我祖文宣師
資玄元因機現用派别流奔迷者相讐悟則一源我儀
圖之在三誼存玄元之秘誰歟抉焉東華震器雲房仍
孫吕創大還混迹乾坤劉辭貴卿不嬰嫁婚是皆入室
夫豈窺藩默開重陽遂探化原匪禪而禪高研道園法
子法從上為喆昆七葉金蓮怳湧朝暾疇萃一圖如百
寶盆悟大參同闢不二門玉局侍臣遥種慧根用彼昭
昭啓余昏昏何以酬之至仁無恩
應襄王教題木石居
遠游不御黼衮不加有桷不刻有階不華坐倚磐石行
倚喬柯其去野人能復幾何一聞善言沛若江河慕彼
側微削此巍峩仁遠乎哉欲之即至舜何人哉為之即
是
應襄王教題觀囿榭
陽春被天冠此王圻吾王不游民何以怡循覽靈囿亦
有靈臺灌木崇霄祥卉覆階白雲英英黃鳥喈喈育物
對時靡悰不諧陋彼田齊周文是儀
張伯子五十夀言
昔在世皇肅外臺綱誰其藎臣乃有二張等彼二荀叔
慈慈明慈明内潤智以仁藏積厚而鍾伯子發祥惟我
伯子雋聲英英立破萬卷躪百氏場吐為藝文陸離洗
洋中權所指鋒孰敢當薄游賢關如錐處囊天恡摶扶
疇適雄飛斂爾壯心杜爾德機不順以施日勝而肥懷
珠川媚藴玉山輝君曰寧爾容彭所希黃金為餌同類
為妃驂虬御鸞翺翔九圍人有恒言五十知非君知其
非大雄是皈離照中天萬燐息煇誰縛誰解何順何違
六轡在御惟汝指麾不慕獨覺寧希小乘不貪轉輪何
況小榮著為微言撇捩縱横蕩乎漆園又似淨名其子
和之玉振金聲獨立須彌頫挹太清怒馬脂車如襲百
蠅封人之祝如一蠅鳴我有半偈乃駐君聽四十九年
無法可稱杜口毘邪息心化城大家團欒共證無生
石禪齋詩
友人卓徵甫作高齋曰石禪居士欲輦天目山
柴煆此石作灰不若以數語解之
以禪呼石石不點頭指石為禪禪笑不休禪亦強名況
石贅疣石在汝臆滯汝西游曷不椎碎置之東流自在
無礙蕩蕩悠悠汝既堅頑如石水投取指譬月求劔刻
舟石言則妖我何嘵嘵飛霰洪罏才點即消
中泠館詩
天一之精滙為天潢播於人間洵廣且長九曲曰河九
派曰江止水之潘中泠最良武昌王孫鑿井其城濯彼
心魄導之清澄爰蔭崇館爰飾嘉名何必金山始為中
泠惟此中泠與阿耨水長安帝城乃有二異時無萬迴
且鮮太尉沈冥其中曷識真味
五言古
二友篇
吾取友於天下李于鱗以文字實伯仲焉楊仲芳
之以節義相切劘亦庶幾也不幸中道棄我今者頼
天之靈元馭拔我於雕蟲而進之太上刮濯而就之
我友也實我兄也敬美匡我保我我弟也實我友也
元馭尚矣收敬美於出處之後夫誰能以僣譏我
王宗伯錫爵
太原吾閈彦弱小負靈植三館抗清標八座迴正色步
武鼎鉉間棄之如遺跡榮名冠寰宇紟紳所趨翼望望
若將凂空空類無識五十孺子慕扳哀變原栢伊余麻
中蒲謬充他山石晩途乍折節感此三不惑芰荷良可
依薇蕨足充食荆玉竟夕輝恐為世工得
吾弟學憲世懋
吾弟一世才孝友復天性感慨家難餘需徐傲時聘興
文良鬱跂流翰亦彪炳熟復循吏篇所莅必響應人誦
關西學家傳豫章政一戢穠豔規夷然遂無競稍闌墳
素業頗寄農圃興所患余有身衰來遂為病起色待爾
發肉枯寧天幸竊從毛君教相將訪真境
重紀五子篇
余昔為五子篇則濟南李攀龍吳興徐中行南
海梁有譽武昌吳國倫廣陵宗臣其人也已而
其友稍益則為後五子篇豫章余曰德歙汪道
昆蒲圻魏裳銅梁張佳胤汝寧張九一其人也
蓋三十年而同矍圃之觀去已半矣今其存者
位雖有顯塞而名業俱暢志行無變蓋&KR0719;然欣
然之感一時集焉故為五章以追志之
汪司馬道昆
司馬誠國器豁落不庸庸兼濟文武資南北倚折衝愛
弟若一身憐才見春風五十佐元樞猶在塞與通高卧
黃山表健筆吐如虹珠璣走荒裔金石耀幽宫如發汲
郡藏孰當檀左鋒自余友太原涊然畏雕虫濟南貴葉
玉物論時不同所以千秋葉唾手歸宗工
吳參政國倫
昔我先司馬列棘遴楚士于時獨明卿裒然拔其萃拓
落厭時趣縱橫富篇製已窺正始格復探作者意失鵠
必反求貫革有餘銳頗餘東方謔不作公孫媚吏道亦
自工時違巧相避二始稍見收三斥竟成躓桃李傾驕
日幽蘭自憔悴開徑樊口田賣文成活計却問諸少年
疇能一兼詣
余憲副曰德
德甫宦不達銜饑卧西山散髮聽樵歌輕舠弄潺湲寧
無臨川屐不踏城市間舉世稱高節吾獨歎微言昔聞
雙井徒竭蹶趨險艱旦夕費雕鎪不救巖石頑解曾一
決之濁流遂汎瀾左蠡稍自清匡廬出孱顔遂令洪都
瑟疏越表三歎正始豈必多濫觴良亦難
張御史大夫佳胤
岷峨孕才秀銅梁嗣臨卭昔托藝苑盟均年如弟兄豈
無竹林雋坦陀讓山公處則若淵停沛則九有豐五領
開府節三奏保障功談笑杯俎間立除肘腋兇既表文
士用復解書生窮追鋒一召入立拜留侯封黔黎既羶
悅翰管亦景從而我獨何為亹亹稱赤松
張中丞九一
胎簮昔中折桐栢亦涓涓張生一振之矯矯遂無前平
原稱盜驪霜夜拭龍淵昔與宗生角推鋒互瑕堅一矢
銀潢漏再矢月脇穿雋聲絳灌耳淪落二十年晚途始
見收改服事戎旃密餌間閼氏飛書降右賢山甫城朔
方吉甫頌其賢自非如椽筆疇能勒燕然
末五子篇
余老矣蝸處一穴不能復出友天下士而乃有
五子者儼然而以文事交於我則余有深寄焉
自此余不復操觚管矣夫汝師者嚮固及之然
而未竟厥詣也是以不妨重出云
趙太史用賢
天地有完氣汝師乃鍾之苦心為人綱九鼎係一絲杜
門從耕牧欿然不矜持順風禮空同再拜稱天師(謂曇陽子)
(也)偃仰思立言餘工猶下帷百子雜毫端弭節為我馳
竊窺中興象在起八代衰
李參政維禎
本寧名家後況復産郢里高倡白雪言誰能不披靡弱
冠白虎帷授簡平津邸絳灌中自疑袁伏能無詆遷地
邇長沙移官逾二始一秉西京鐸洋洋復盈耳賜環夫
豈難懷璧不吾以
屠儀部隆
屠郎天下才著作日不休如叩海人居一劵萬金酬錯
落多夜光魚目非所憂仰窺二都閾怳與六代游麈尾
有真銓清言凌素秋芥彼區中士釋我薄書郵割榮差
為力挫名方乃優
魏博士允中
昔余游天雄毫翰殊寂寞懋權起諸生朗若雞羣鶴甫
薦博士言遽申風雅托歌鹿冠神京儀鵷瑞阿閣逶迤
霄漢表猶能念丘壑片語垂光景千秋縱揮霍季君何
沈沈長君正諤諤
胡先輩應麟
胡郎天挺豪弱齡富篇咏突窺濟南室擺脫信陽境高
嶺秀繁條何所不輝映順風揚妙音疇能不傾聽沈思
窮正變廣心饒比興牛耳終自歸蛾眉竟誰並已覩千
仞翔徒勞衆口競
四十詠
諸賢操觚而與余交遠者垂三紀邇者將十年
不必一一同調而臭味則略等矣屈指得四十
人人各數語以志區區大約德均以年才均以
行非有所軒輊也
皇甫僉事汸
安定饒世業八龍得其半叔氏獨挺出興辭恣璀璨齊
梁大篇錯錢劉小言冠時嗟安仁拙終籍長卿翫巋然
魯靈光拉邏非所歎
莫方伯如忠
俯仰子墨林所覩無長者莫公豈不文宛若田父社有
抱不自璧雖完詎為瓦饑來翫清泌衡門亦瀟灑時藻
汰欲空居然餘大雅
許長史邦才
殿卿若春風所拂無不柔酒德日頽然禪語聊厭酬耕
我讙隂田愛此鵲湖幽楚璞不自貴良工琢為璆取友
何必多一李成千秋
周山人天球
碩果寒不食詞林見前輩典刑足禦俗文彩亦被世一
工臨池業碑板光四裔義取無虛月筆耕盡良歲却顧
迂叟謀寂寞身後事
沈山人明臣
嘉則少負竒從事車騎幕俠氣貫秋旻藻詞麗朝雘千
人廢喑嗚百氏從揮霍屠子一代盟朱生九原諾族貴
文亦就是以不落莫
王太史祖嫡
太史瑚璉姿葆真鏟光相與余一談秇瀟灑神俱王傾
蓋豈必深慨焉成辨謗藴籍叔度流縱橫東京上疏草
就磨滅苦心將誰向
劉僉事鳳
西京祀以遠浸淫成六季楊馬雖沈淪餘波尚綺麗子
威負竒者冥搜復傍綴遂令一代業燦若雲錦製所虞
白鳳凰飄瞥毫端逝
張先輩鳳翼
伯起初藝成白晳美少年一芬墨池藻衆工歸我妍薄
游燕昭臺興盡剡溪船自謂千秋業不假公車傳晨著
潜夫論夕奏鍾期絃
朱王孫多&KR1463;
天潢無濁流洪都饒國琛宗良雖晩成力窺作者林窮
搜自冥合有造必苦心飛書漸寂蔑神交豈在今垂當
忘言際聊以表知音
顧山人孟林
至人不皮相文士不滅跡山甫一荒傖而乃癯山澤雖
謝伯鸞舂尚輸柴桑穫日暮負薪歸商歌中金石猶有
身後名時時一沾臆
殷進士都
無美攻六藝乃在丱角時濩落四十年識者亦為疑俠
氣標肺腑壯心見須彌跌宕詞翰林煜煜吐色絲異時
平津拜不言公車遲
穆考功文熙
穆君義俠人強被名教用有才思挽俗信已必違衆幡
然悟此身實為千秋重力鞭北地足冀追少陵鞚千里
在毫髮遜心敢忘諷
劉先輩黃裳
諸賢世皇朝重慶冠時選俊鶚摶諫垣彩騮躪文苑餘
志屬象賢鳳毛何宛宛賦海幾玄虚談天類鄒衍襜䄖
故未報托寄良非淺
張太學獻翼
吾憐張幼于天才尤卓絶十六游龍門(謂文氏也)遂富長者
轍結客聊自媮治生非所屑詩登上卿席名綴下士列
疇不和朱絃誰歟賞白雪
王太學穉登
百谷命世才興文自綺歲既饒江氏錦時新許公製欵
段羣蹀躞驊騮瞥先逝月旦搖吻間風烟染毫際詎學
空門子無諍入三昧
王山人叔承
詞苑足膚立王郎獨竒骨有吐必匠心往往自天發以
此振俠聲所友必賢傑貴者雖自貴視之同毛髮一醉
即陶然相將向超忽
周選部弘禴
周生應公車故多天人略駘蕩一世名匠心成述作上
書欲有陳雅非絳灌樂鼓雪停楚雲秇蘭芬叢薄毋聽
漁父談清時寧濩落
沈尚璽思孝
百年一羅生弱絲係九鼎繼者四五人純甫尤耿耿出
日瘴霧披清霜毒炎冷賜環豈不榮栖遲還定省三復
行戍篇令人貴五嶺
魏考功允貞
考功昔在臺屬當鼎革際再疏輕逆鱗必取第一義旋
返長沙謫小寬絳灌議東省一冰壺清光鑠羣媚穆如
新詩來知君不遐棄
喻杭州均
邦相強項人焉能事言路流落湘楚間深衷托騷賦循
吏足自寬文苑雅相慕登我弇山堂握手遂成故嫫母
猶在宫毋使蛾眉妬
鄒黃州迪光
吾愛鄒齊安才行一何姣有造必開先微言窮窈眇春
至赤壁青霜落大江小人云江山助所得殊不少却笑
眉山公晩來未了了
佘明府翔
陶令謝彭澤佘令辭全椒俱言以酒廢無乃為折腰陶
影不出山佘跡不入里當其傀俄時千載如一軌新詩
亦自佳能諧世人耳
張將軍元凱
時平介胄間風雅亦一詣我憐張將軍擺脫謝流輩傍
采元嘉風不踏會昌地捲白氣若麤殺青心自細試問
錦鷫鸘已從酒家質
張京兆鳴鳳
羽王拙宦人沈精托文秇頗修鄴下言突過景龍際沾
沾意自伐汲汲取相媚十載七徙官青衫轉成敝徒令
五彩翰零落偏荒裔
邢侍御侗
齊風故憍志子愿乃温然書探會稽室文匠東京前抗
志凌九霄降體納百川伊余安時汰君子衷所憐遘若
飲醇醪暌若思嬋娟
鄒吏部觀光
吏部弱冠年其名已張楚籍籍尚書郎小遂厭珪組晞
䯮朱鳥顛探珠驪龍府巖壑與廊廟但悟即千古毋泥
五君篇谿刻徒自苦
曹山人昌先
曹生菰蘆人鬚作蝟毛磔孝友自天就俠游聊寄跡睥
睨一世間降心見超識玄依子雲閣相卜湯源宅鐵網
沈珊瑚冥搜十年得
徐太學益孫
徐生貎温如骨節不茅靡興詞雖沃若所造有根柢拂
褎平原門掩關驃騎里不為造物弄翛然事名理勖哉
出世資毋輕慕才鬼
瞿太學汝稷
瞿生狀𦕈小氣雄三軍帥有志必自酬無鋒可令避合
掌西竺言興文遂餘事禪那有四病宗門無一字却問
阿難陀恐為博聞累
顧太史紹芳
女家不乏材顧生尤翹楚一賦迴帝顔羣姝讓眉嫵視
草緩銅龍橫經高白虎歸卧崑山陽夜光未輕吐時俗
易為工遜志在千古
朱王孫器封
王族饒天藻舊條困宗正子厚舞象年奕奕著才行太
息自試表含軫黃初令不睹曹子桓覬握真宰柄感此
有盡年劇稱文章盛
黃先輩廷綬
昔予忝晉棘所薦多名士黃生獨裒然博雅輕流輩惠
我錦繡段示我瑶華製苦心濟南室轉與時趣避為汝
一解嘲知希身轉貴
徐司理桂
司理宦不達遂作身後計嘔心出竒語意表見新致擺
脫塵中好雕鎪千古詣放情山水間虚舟了無繫晚合
未為遲逼人良可畏
王山人伯稠
王生托清狂貧不解工俗對客無寒暄匕筯恣所欲及
乎命筆時紛紛墜珠玉秀色若可餐清音宛相屬忌者
攻其瑕雖瑕意亦足
王茂才衡
太原人中龍有子汗必血䟤跋秇苑場歘爾電同掣儁
聲亦麇至雅非衷所屑物表托金蘭塵中瑩冰雪置余
父子間孤蓬亦成節
汪太學道貫
仲淹司馬弟友于一何篤不作阿奴攻但經平子目心
期偏韋布酒語易肝腹折節西京言翩翩標二陸遂令
谼中植蘼蕪亦芬馥
華太學善繼
孟達才故饒結思在幽沈江左有新契中原非故欽澹
爾秋山色泠然流水音有弟能挫名轉跡入青林未却
方中軌焉知塵外心
張府幕九二
吾愛張中丞頡頏有難弟窺豹昭蔚文食牛吐生氣人
傳火攻橫不曉璧聯貴彩筆生縱橫青山晚憔悴躑躅
手板間猶歌蜀道易
梅秀才鼎祚
梅生抱超識雅復與才會上下千載間有造無不詣嫋
娜出餘態泓渟饒深致三十而逢掖同學多已貴長卿
寧當過過乃揚得意
吳文學稼竳
中丞昔談藝磊落在嘉靖季子甫離髫豹文已彪炳寧
唯代為箕其力乃超乘突過元和表窮探杜陵境游汝
父子間令人淚潜迸
八哀篇
八哀者吾郡八人也皆長於吾皆屈年而與吾
善初以不盡同調故略之今先後逝矣當時亦
不覺有異屈指眼底漸鮮其倫不勝山陽酒壚
之感因次第咏之共八篇
陸徵士治
叔平少俠游秉志乃自純丹青雖餘事亦足走世人種
菊支硎傍不與俗客親挾余兩洞庭一一貌其真墓草
漸已宿其跡猶若新
彭徵士年
孔嘉麗文辭耿介獨天賦脫屣公車門掩鼻平津府與
余雖晩遇闊達成爾汝酒德時温然令人感叔度每愧
墓中言未足昭千古
文學正嘉
休承名家後無所不具體既衍子墨流復工丹青理晩
節始挂冠餘映被桑梓客攜問竒酒門多乞言軌八十
而委化翕然稱趾美
陳方伯鎏
子兼性坦陀友余實忘年豈乏一世用沈冥文酒間上
書謝不任歸耕太湖田右伯亦已尊家具尚蕭然至今
綽楔表蛟龍鬱相纏
陸尚寶師道
陸公昔射策天子異其對世路方易工悠然成孤退折
節酬古歡暢情在游藝既成一家言聊滋暮年味鳳德
匪遽衰鴻心終何異
黃山人姬水
淳父負竒癖形骸更土木傷時伯鸞噫感遇嗣宗哭嘔
心一錦囊瑰麗時自足霏霏吐屑金宛宛成葉玉豈不
悟千秋眼底怨局促
顧山人聖之
季狂為諸生避仇夜中走自詫傖頰雄不操吳音久頗
鮮鱗甲腹僅餘雌黃口大歷元和間縱橫無不有歸骨
閩天長遺編知在否
錢布衣穀
叔寶事丹青往往得其意雖游文翁門厥禰繇沈氏藏
書盈萬卷一一手銓次伏枕歸嬰兒毋亦造物忌生亦
無異人死還知汝異
余自解鄖節歸耕無事屈指貴遊申文外之好者
得十人次第詠之
袁太常洪愈
抑之司徒裔秉操更清絶當其謝九卿依然卧寒雪坦
陀若可親磊砢竟難悅逃名雅非意名至亦不屑事事
皆愧君難從世人說
劉大司馬光濟
伊昔歌鹿年公兄我如弟詄蕩寬酒德參差偕宦軌北
風吹轉蓬升沈自兹始何言伯同命乃繇巨源啓竊窺
上臣心非繇植桃李
陸廷尉光祖
廷尉負雄辨衮衮不可竭乘時握銓衡所登必耆喆骯
髒平津門栖遲步兵轍篇章亦流暢要非中所悅竊慕
西去津將無東海筏
胡中丞執禮
中丞夙精悍斤斤握銓柄未底不惑年賜履徧吳境精
心□伏匿用重抑貪横何來蠒絲毁遂諧輿人詠一疏
表遺直庶幾松栢性
趙少宰賢
昔余客武昌詣臺受束約夫君實同好居體意相托天
然珪璋器何必問雕琢乘時佐銓府和光聊畫諾循吏
乃其餘映照亦不薄
徐中丞學謨
中丞雅自負珠玉生唾咳出牧抗悍王黔黎有深愛開
府襄漢濱與余實為代上相匪自今夙昔蒙眄睞推轂
故亦公登樞寧無待
劉廷尉一儒
劉君瑚璉姿温文實天至避歲時自遠履榮恒若凂於
物不取贏苦縣有深契論交何必數一面亦自慰致語
何必煩默默兩相貴
顧廉憲章志
勝流奚必遠居然在親故孝友出名家之子饒遠度托
隠不違俗禦華時抑素天意篤象賢翺翔亘雲路物情
漸麕集巖穴安得固
李參政頥
頫仰天地間有才不易真李侯治吳興捭闔迺如神秋
霜有時抑春雨靡不伸酒語時啓予衰魄為之振安能
托宇下朝夕庇斯人
郭中丞思極
郭公交若淺三吳自深惠精心拊黔首躭眼攝墨吏昔
者攬轡餘今兹杖鉞地欲發未發辰千人萬人淚即令
負俗譏濁涇有清渭
弇州續稿卷三
