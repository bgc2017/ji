弇州續稿卷一
明王世貞撰
賦部
賦
静姬賦
吳王時有静姬者國之東海下邑某氏女也家
世華膴父母愛之既饒令姿重以脩能讀書史
閑内則及笄而選得入宫掖備六尚之官階至
娙娥視中二千石頗亦貴矣而性好閒静貞孤
自樹不善為蠱又不善事其長循性而行見憎
後進以讒賜退居永巷中乃為此賦以自解其
辭曰
惟婺精之下攝兮鍾靈淑於瑯琊媺心形之窈窕兮不
飾步而阿儺娟然與先後而雜處兮挺瑶幹於蒹葭嘉
命忽其賁臨兮遂托乘乎九霄(叶)迴天瞬之微矚兮備
九嬪之娙娥又得尚君之司馭兮秉上介於陵園出不
敢竊君之薄怒兮入不敢覬君之異恩居多避而少進
兮藉禮義而自藩貴何希乎飾瑱兮佚胡羨乎乘軒彗
三株之蔽月兮妲姒藉以擅宫衆望風而魄攝兮肩日
脅以先容余獨安此拙薄兮足邅迴與心應衆既諑余
之蛾眉兮遂飾余以強項乘驪龍之熟寐兮屏余返乎
永巷白日匿光不迴照兮蒙氣抑邑而干霿彗既鼓夫
裂地之衡飇兮又結橫天之妖虹紛余憫此同仇兮晨
徬徨而筳篿憂後命之叵測兮竊有冀於將然更申申
而詈余兮荃豈畏天日而甘此冥昏擲歡樂于俄頃兮
就沈慅之大年余既不獲前衆以矯進兮又安敢後衆
而虞退荃方極意於姬姜兮寧暇惜此菅蒯追昔諐而
自數兮覺面目之可示夜夷然其赴枕兮亦何恨於牀
笫忽鈞天之自西兮丙夜其猶未竟内忻忻其若偕兮
吾王庶幾無疾病將玉體之不任兮宗社岌乎其焉凭
彼彗亦何知兮唯快心於一誑晨盥漱而就巾幗兮倦
玉階之履綦紅女薄伎不足嬰兮聊𤼵篋而陳書詩感
鳴商之牝雞兮岐聖方重此關雎棄周鼎而寶康瓠兮
恐外庭之類兹噫&KR1077;長門之若歲兮心悅君而不可得
班寄愫於白華兮終鬱鬱而難釋夫大椿亦遒盡兮矧
凛秋之飛藿余將夷長信于未央兮恣逍遥而無極
後静姬賦
王既絀静姬之七年采諫臣言追罰嬖幸之長
以次就理下教大長秋故姬某婉嫕而文以禮
自閑孤之不聰擿不中綮永巷省愆為日已久
其賜湯沐襲冠服仍守故尚加秩一等使者臨
致命静姬固謝稱疾篤不任行使者去乃為賦
以自廣其辭曰
歲際閼逢之涒灘兮攝提貞于孟陬蕩明河使滌兩曜
兮妖彗遁乎窮霄念娥媌之淑清兮王綸渙𤼵于長秋
妾久處此永巷兮實冥心乎九幽室向隅而迴照兮水
覆地以再收感余髮之昔鬒兮今曲局而不可沐紅顔
包其弗明兮體骨立而膚剥脂澤黯其無光兮業已奮
而中縮裳衣顛倒以思御兮尋沈吟而就襆燕啁啾其
若賀兮雞喔喔以噭鳴隣女驚而九起兮慚阿監之不
見徵抑攻中之壯衮兮強脩顔而臾行曰天聽忽卑兮
帝命不于常舍冥冥之昏墊兮就昭昭之白日增成賜
祓而召見兮輔屬體而若一蘭膏煜以燭夜兮椒風温
温乎甲室芬芳溢于北宫兮餘輝傍暎乎西術飲五齊
之挏乳兮啖以粔籹與餦餭二八代射而侍寢兮輕轝
出入于洞房目窮蕊珠之煜煜兮耳飽天樂之鏘鏘冠
華鬋之七寶兮足下絲履五文章惟吾儕之蠖伏兮荃
獨際而鵠伸胡戀戀此蹄涔兮若夜魚之愛鰥感粲者
之見導兮寧獨瞀而心非人歎君澤之難保兮往事耿
其在顰甫調飢之相迫兮糗草甘而自腴胡啖余以八
珍兮譎余而侈其喉得失若循環兮實銷顔之冶罏羌
侘傺於一朝兮痛前轍之不須臾卧拖紳而冒絮兮不
敢𤼵乎君矇銜回枯之至仁兮雖槁死其奚能忘慚陋
質之么䯢兮敢偃蹇而自托乎貞姜惟寢瘵之沾侣兮
忍以薦乎君王感雨露之汪濊兮願均施乎萬卉彼怨
女啐諑於深宫兮誠畏停乎余耳念宗祧之鼎維兮又
重虞乎玉體昔余皈誠於西母兮侍真餐焉而啓齒重
曰生理有涯兮欲無涯元真易去兮不易歸有情無情
兮我媚我剺恬澹寂寞兮千齡為期
白鸚鵡賦
鸚鵡純綠色以其喙紅黑為雄雌見鐵圍山叢
談而白者紅者五色者最不易得北戶錄桂海
志皆稱白者稍大於它鸚鵡冠有五羽若蘐華
作輕黃色怒則盡張尾截於鴿外粉内蜜余從
友人徐子與所見之果爾而靈慧秀俊依人可
憐子與以余之喜之也舉籠以贈而徵一賦焉
其視正平不能彷彿視延年摩詰或差有致耳
猗西域之慧羽稟金方之淑潤頻迦授以仙音孟虧錫
其美胤倘瑶池之托質何青鳥之傳信冠擬蘐而三秀
尾如鴿而偏俊若乃孕别雄雌喙分丹黑黑則片葉破
霜丹則微苞坼白豈辨口之象人實靈心之天錫忽乎
穿林閃銀梭之透機舒而飲泉儼螺觴之承瀝於是虞
人慫恿以進羅射師屏營而却弩雖靡逃乎一目幸毋
損其片羽強彷徨而就食中掩抑而思土塊焉獨處悄
然私語彼越裳之遥使何異德而並依此隴首之下儔
復質是而文非出入珠罳夷猶紫微感異夢於司空受
真經乎貴妃爾其性含雅馴度絶驚怒皓魄增輝飛霰
奪素璧人出則一市盡傾玉奴入則六宫争妬何郎傅
粉以清言杞婦被縞而悲訴偶失身於罝網遂長辭於
林樾足何辜而見維翮奚妨而遭鎩嗟半菽之示恩均
轍涔以苟活顧壺冰以憐影臨綺颸而捫舌乃有謝豹
勸歸倉庚和歌聞音似友辨字則吪彼栖鷴之濯濯或
舞鶴之傞傞儼長狄之來魯郊非族𩔖其奈何是以絶
念戎荒甘心謝庭藉玉樹以長棲顧瑶草而怡情啜三
危之澄漿飯九光之秀莖願得臣弇州之大鳥相與誦
聖瑞於千齡
紅鸚鵡賦
余賦白鸚鵡之再歲而家仲氏以覲歸自江右
則攜一紅鸚鵡云左伯張春宇氏所贈者色殷
翠可愛亡它雜羽雙趾亦如之唯喙黃耳雖語
不能四五而皆明了間作歌音宛轉流利若中
節奏仲氏甚珍之再攜之江右則為隣院焚尸
衣烟觸死矣余感其薄命而夭聊為詠言昔謝
莊賦成袁淑掩卷今其存者雖不十五皆摘其
尤而事鮮旁證味同嚼蠟語云才難不其然乎
余之此賦雖不足鼓吹正平庶為此鳥傳神耳
粤古西王母命彼青鳥使於祝融祝融賓之便□甚口
靡所不通爰祈孟虧遴報聘者百羽遒盡而得鸚鵡錫
之緋服毋與綠伍其緋伊何則猩猩氏之所潤色也辭
命伊何又猩猩氏之所訓譯也惟是瑶臺介紹皆曰殷
鮮朱鳥以為上客王母異之栖以珊瑚之樹而薦以火
齊之席靺鞨堆盤櫻桃的歴琥珀映觴瓊漿流液仙姬
羣醉兩輔差敵瞥焉長辭東越流沙虞人睅目畢弋交
加惜銜命之未達忽中構乎網羅感炎荒之故主誓矢
死而靡他主人愛之長離斯亞白玉為籠黃金橫架飼
以丹實酌以清泠豈無寸心與貌偕頳將結咽而無言
虞不鳴之見烹于是誦彌陀祝天帝稱千秋與萬歲燦
齒賈姬破顔褒姒聲何貴乎裂帛貌胡擇乎射雉若乃
展清歌流妙音如中宫商因風浮沈咬咬裊裊緜蠻冶
淫感韓娥之停耳將師延之寫心或翩然其翻袂呈巧
舞于君之掌忽窈窕以穿林又徘徊而侵幌爛爛兮落
霞剪秋颸湛湛兮芙蓉受朝暉凝睇則朱紱斯皇過隙
則景天夕飛心搖颺而欲逝尋眷戀以長依感新恩之
瑰渥不羞呈乎百伎苟賤質其未糜唯一人之斯媚天
豈奪爾胭脂之山忽粉消而紅瘁將妖夢之是踐處深
篝而遭鷙悲日南之永隔雖少君其弗可致嗟乎佳人
含軫于薄命才士流惜於短年馬嵬之血漬土江夏之
魄施烟彼固授汝以般若之經而贈汝以舂容之篇者
也尚先汝而璧碎亦奚貴乎瓦全辭曰天命玄鳥降生
商兮帝官白雀胤上卿兮汝才百倍等蝣螂兮魂乎歸
來毋盡傷兮為汝傳神永不亡兮彼詞寥寥胡謝莊兮
紅倒掛鳥賦
丁丑之春余栖弇園有自郡來者言客攜紅鸚
鵡求售其直為六金余殺其五鐶得之至則非
鸚鵡也其體量小十之六首尾紅色如猩血而
兩翅各一二莖如翡翠腹毛隠隠作鵝黃觜差
類鸚鵡而小色亦黃其音婉麗輕細極馴擾出
入人懷袖間竟不能辨為何鳥而時時掛一足
於架倒懸移晷尺不動則意其為倒掛鳥也居
一歲死葬之先月亭後土岡叢條下考蘇子瞻
詞有所謂倒掛綠毛么鳳劉繢霏雪錄謂即李
贊皇所賦扇中五色桐花鳳也成都大岷江磯
多植紫桐每至春暮來集桐花以飲朝露花落
散去不知所嚮又李之儀有詞云朱唇玉羽下
蓬萊佳時近早梅自注云此鳥以十二月來一
名收香倒掛又名探花使性極馴好集美人釵
上宴客終席不去人愛之無所害唐僧隠詩亦
云美人買得偏憐惜移向金釵重幾銖楊用脩
復緣劉繢錄以倒掛為桐花鳳然其至也李之
儀以為十二月而德裕乃以為暮春子瞻之詞
綠而之儀之詞則白差小不同復考范成大桂
海虞衡志則謂彼地有五色倒掛鳥極馴狎可
愛而一種奇者晝則能聚諸香羽間夜分倒懸
于架徐出之費氏星槎勝覽直云瓜哇國有五
色收香倒掛鳥則彼地所出皆善收香者也今
不聞成都有此鳥疑德裕所謂桐花五色靈禽
者别為一物而賦辭則云𤼵長袂之清香掩短
歌之孤囀又似收香倒掛將所謂𤼵香掩囀為
賦扇也耶余所得此鳥稍大於燕或不類而峭
潔婉麗時時倒掛又有不可曉者賦而紀之以
俟博聞者攷焉
熒惑之精瑶光之星鍾自南服命之帝庭曰爾為赤而
不為烏又弗肯與燕雀徒既俊而翾洵美且都昔張翁
之纂劉佳白羽之知歸既胤之以上卿又申錫以朱緋
倉鶊帝服爾其相之睍睆徽音厥亦差池調節柔骨巧
態多姿其穿葉也若頳鱗之的的其棲枝也若丹荔之
離離遠則熠燿之曳篲邇則金梭之透機若乃蜂蠟點
脣鵝黃裹肚穿衵入褎斂羽就輔如戀如䁥或歌或訴
又如嬌女需責乳哺豈青雀之入懷寧飢鷹之暫依忽
倦栖而思奮翹一足以纍纍夫孰不困于倒懸汝乃斂
息而樂之抑千歲之伏翼腦初重而下垂將掛藤之渴
猿俯以窺夫深池爾其丙帳聚芬甲夜吐篆霏霧時撲
縷烟不斷晝既爛兮目成宵復通乎鼻觀得非從天女
游而啄香積飯者耶惟德惟色皆汝之嬴而斯伎之未
能彼辟寒之鳥同汝並棲乎妓膺彼以輕而見憐此毋
以重而或憎余皆不汝責而恃汝以老將畢吾耳目之
好胡溘焉而就冥使房櫳之如掃亂曰如意未展珊瑚
碎兮玫瑰隕魄沈波際兮嬌音在梁有餘媚兮葬汝茲
麓毋為厲兮吳王小女挾汝侍兮
馴鴿賦
余有馴鴿數十頭頗極美麗飛雊循性飲啄得
所聊為賦之
惟中國之珍禽有茲羽之殊質貌皦皦而自分性温然
其如一秋則籬蘜並麗於潯陽春則木藥均華于洛室
指未易屈譜不能悉爾乃玉觜朱眸危冠卑趾或冰質
而彩其雙翅或雪毛而黔其首尾或若漢繡之就機或
若商彛之出水山雞莫調家雉無文爾獨馴狎雲錦成
羣飢而兒女之昵昵飽矣童稚之欣欣方捐心以委質
忽聳身而入雲舒徐兮停霞之碎剪熛疾兮奔星之疊
發忽天樂之鏳鋐知傳鈴于尻末始順風而揚聲奈迴
飇之錯節若夫昂首聳肩周旋中規婉態柔音逐雄媚
雌無别差慚乎匹鴛慆淫少愧乎關睢然而知足知止
毋乃天機當抱卵之綿綿若返聽乎玄府憐弱雛之艱
食更嘔哺而不辭苦感主人之微禄日徬徨兮未忍去
嗟德曜之肥醜恐終羅乎鼎俎彼夫好水之敗以為爾
罪端陽之射與器俱碎霜風冽野鷹隼方厲托慈蔭于
佛日指招提而趨避曷若狂夫袵鐵思婦流黃遼陽一
信為致君傍辭曰洛中黃耳為日長上林雁素竟茫茫
不辭天衢遠銜恩酬稻粱
哀辭
魏考功懋權哀辭
魏郡魏允中字懋權弱冠為博士弟子者十年試婁第
一最後試於京兆復第一遂赫然有海内聲明年屈於
禮部又三年復得第三人暨廷對為丙科第一人拜太
常博士久之特遷吏部司勲主事尋移考功中寒疾醫
者藥之誤以死春秋僅四十二而已懋權之父太公用
明經仕為(闕)倅垂九載移疾歸猶弗具槖有三子
皆以文行取甲第懋權其仲也長身疎眉目偉姿槩為
人尤簡直朗鼎齒在卑穉身猶逢掖而志意雄千古材
氣冠一世余故起家飭魏之兵事得懋權於諸生中而
異之會行屯邢之黃寺堡挾以從懋權所試治舉子義
雖步驟不中程然識其必千里也已搜其槖得詩數章
遂以古文辭進余覽之雖未就劘琢然識其必清廟器
也故為韻語以贈之至末云還將代興意對酒頌如澠
其屬意懋權者非輕淺也既别懋權於舉子義益精古
文辭益成長歲丙子余與王大參陽德飲於其使院使
急足徼順天錄而語之啓錄而魏某第一者鼓於門不
第一不鼓也抵暮鼓發則懋權果第一相與讙呌絕倒
久之記此事殆如昨日耳余性不喜當人師有贄幣而
稱門弟子者掩耳避之若凂至懋權之授書而以門弟
子禮來雖一再辭然不至作掩耳避者余非謂足當懋
權師以余之知懋權深也嗚呼懋權今已矣海内之操
七寸管而治舉子義者將歎且詫曰吾曹失一指南矣
其稍慕為古文辭者將曰失一名士矣其慷慨持論依
傅風節者將曰失一赤幟矣廊廟之上念及藥籠者將
曰失一珍餌矣而余猶以為未盡余所惜者令懋權不
死必能為縣官作汲長孺韓稚圭其又不死而進之雖
抗顔而談理性若王仲淹張子厚挹汾渭之流而俎豆
洙泗之傍亦無艱者今復何望也懋權為博士時數以
不依阿師長持議諤諤其語入執政耳執政忮欲脩郄
於懋權未及𤼵而殞無何懋權之兄侍御史懋忠指摘
後執政語絶不可聞後之執政寬雖小示左而旋收之
更拔懋權要地夫以執政之欲脩郄於庶僚反掌耳其
寬者既如此而忮者又如彼天之於懋權當不為無意
也博士於格為諫官以懋權之直而為諫官事必争争
必得危小者官大者身今去懋權之危而置之格之上
以伸之固人也亦未必非天意也懋權之生四十二年
矣天固無所不厚一旦而奪之者何也懋權忠於君孝
於親篤於兄弟信於友非有所致奪也夫以余之無似
陸沈於朝省恣睢於林野者踰三紀而其猖狂翰墨亦
如之晩節傲天子之命以老而卒無所見乃不死而使
懋權死者何也懋權既厄於年不𫉬竟二立而中復薄
古文辭以為雕虫末技耳不足以煩吾思譬之果然之
腹必鼎簋而厭壺簞竟從貿貿者以死豈盡不幸哉余
既為懋權惜為懋權之父兄惜為國家惜為世之操觚
者惜而悲其志之大而懼其竟泯泯也草哀辭一通手
書寄其兄使焚之懋權之輀左而别留藁於篋以示後
世毋遂泯泯懋權其文曰
嗚呼夫何靈禽三産於丹穴兮長離獨翹然於中央冠
南金之彪炳兮五彩陸離其文章望阿閣而矯吭兮龢
音協而中宫商天老頫伏而告祥兮后夔擊石而揚浩
倡蔭以嶧陽之翠蓋兮薦以嶰谷之芳穗唼&KR2933;容與於
玄圃兮萬目睽睽而拭眥忽葳蕤其吉光兮曾不得終
賁乎昭代乃召巫陽而訊之兮將招魂乎四裔陽曰帝
意惝怳莫可控揣忽予忽奪焉覩所在陽愧失職自竄
大荒發櫝布占當塗之慶後四千年文明以昌猗畢氏
之樹滋兮感土王而來聚白眉皦其獨良兮長頭偉而
最怒瑶姿頩以脕顔兮饒百能脩且嫭挾象龍之文蘎
兮指康衢而馳驟焚都梁於木末兮順飇揚乎天路疇不
仰荃之芬菲兮逐臭之夫乃掩鼻而却步夕賜沐於椒
寢兮晨播媺乎中涓衆方狺狺而諑荃之蛾眉兮争飾
輔而脇肩袖攘捥而思㧙兮尹徊徨而聲自吞若朝霞
特出於晻靄兮一身當乎三千余豈夸荃之逞意兮實
宗祧乎是賴迺大命之弗延兮先秋卉而凋瘁氣猶曄
曄而神王兮將毋咎此質□肉謝骨而就腐兮嗟衆口
之甫膾少妻夜號於逆旅兮儼寡鵠之啼風老父晨呬
而倚閭兮念䑛犢之何從季子目斷於青門兮長君魂
搖於白下悼人琴之俱絶兮哀塤篪之和寡指蒼天而
為正兮天胡至此極也豈造物者之好戲兮何喜怒併
於頃刻也彼迷陽偃蹇而叢生兮蘭玉茁而見鉏狐狼
交跡於五父兮祥麟詫而遽屠羌淫沴之積厲兮人亦
乘之以為虐生與時而終左兮亦焉知夫死之不樂重
曰然歟否耶咄咄唶唶太和蒸兮斯汝造明良際兮爰
汝好汝得世兮聊以逞世得汝兮以為寶鵬何鎩兮扶
搖驥何蹶兮中衜得汝兮無雙失汝兮不再微辭宛兮
若新曼容杳兮焉在覩倫常之盛際兮汝安能恝焉而
遽背鞭鯨馭虹太怳惚兮孰與京洛之重載佺期矯矯
稱先進兮何似詄蕩而友吾曹淮南守厠不得代兮曷
若地肺之消搖笑巫陽失職而久遁兮魂媮佚而不可
追登徒忽忽有從往兮卒不覩夫靈均之歸亂曰人生
百年等暮旦兮所貴不朽在末筭兮追琢荆璵為圭瓚
兮未器而毁能無歎兮奉此昭昭歸汗漫兮化為列星
麗天漢兮
商城令孝廉翼亭沈君哀辭
前進士商城令孝廉沈君以葬其封工部鐵山公哀瘁
之極臨窆立逝竊悲其志媺其節而惜其未下夀也撰
哀辭一通以侑漿脯君其庶幾釂余哉
嗚呼在壬午之秋中兮封公先而棄公夕發訃而號慟
兮晨策蹇以南東衿紳悵焉其莫可攀兮稚老狂追而
巷欲空相與陬商邑之息壤兮尸而祝之循吏之宫惟
余掩跡於婁渚兮歲黯黯其將窮偕季子以見訪兮悴
然墨乎其容謂微言之可托兮悲冥駕之莫從遂銜戚
以卜藏兮送艗傾乎吳之渚素旐天矯而前驅兮翣紼
彌漫於川塢彼原劇之為俠兮曾何足以比數念臨穴
之慘慄兮誓以身蓐乎黃土嗟嗟孝廉真死孝兮夫孰
鑒此荼苦生人變化在俄頃兮使余臆結而不得吐追
崦嶺之一夕兮竟倏歘而成今古惟愚子之乏訓兮幸
得尚公之令女謝姻婭之舊好兮恂恂遜余以前哲夫
既政成於商邑兮謂卓魯其非所屑撫朱絃而三歎兮
將以寄榮名於白雪忽超然而遐覽兮厭濁世之羈紲
不悟余之非罔象兮玄珠炯炯其可擷豈司命之見妬
兮或帝真之所切逐霞旌之惝怳兮駕雲車以飄瞥昔
余束髮而登朝兮王父辱收之以交誼封公倏乎其玉
立兮遂復申乎世契愧斑管之如椽兮咸不朽之余寄
既博觀於昭代兮曷有如公之善繼冠切雲之崔嵬兮
襍衆芳以為佩甫弱冠而歌鹿兮公車躑躅於中歲分
薇垣以百里兮美錦成乎彊仕陋夫太史之傳滑稽兮
曾不覩西門之威惠吾獨歎昌黎之志馬氏兮感行藏
乎三世後死者之與斯文兮能無踟蹰乎前逝亂曰於
忽乎嗟哉千載一日兮忞忞不可究質兮何以托悰椒
漿蘭蒸兮回風靈旗卒莫可憑兮豈不爾思隔幽明兮
庶幾來歆鑒我誠兮
辭
植桃辭(時植桃於司刑之署入夏未榮故有感也)
署何托兮幽狴桃胡植兮夕庭忽春徂兮朱夏僕夫痡
兮告予以未榮憔悴兮若中霜又若長逵兮初折上枝
兮若髠下枝兮若紲迎風兮欲有言風過兮咽復吞中
夜兮長太息不言兮請對以臆此何辜兮牆隂彼何幸
兮上林流蘇障兮的歴七寶楯兮沈深不然歸兮武陵
徑千秋兮疇伐山窈窕兮天地水潺湲兮日月惜爾兮
匪處謇靚質兮薄土大鈞兮何忍亦奚恫兮老圃
翫魚辭
中庭兮尋扆甃甓兮為池脩鱗兮下上朱華兮參差綠
蘋波兮乍驚盼繁英風兮照歴亂下上兮星列參差兮
霞絢容何為兮頳且都意何為兮圉未舒聊鼓沫兮就
人怳若怯兮潜於虛予懷兮未敢言相對兮各茫然滄
波兮萬頃目斷兮誰傳期振袂兮清泠何升斗之足憐
(二章舊軼稿也其辭稚矣惜其寄而存之)
徽士有立而其二親久背者友人沈明臣為署曰
白雲遺思而以三章系之王子乃和焉
南山巃嵸兮雲吐其封北山庵靄兮雲栖其脢雲之白
兮逾舜華兩輔接兮陽陰以和陽陰和兮蒸霖雨潤汝
膏汝兮俾無苦雲之來兮怳有倪雲倏去兮返無期雲
有族兮承南離輪囷兮五色葳蕤爵以卿兮非汝好飾
以矞兮汝告予以弗耀重曰昔賢瞻兮親在其下今我
瞻兮親於何所安得從龍兮薄太清引吭哀鳴兮為我
少停
弇州續稿卷一
