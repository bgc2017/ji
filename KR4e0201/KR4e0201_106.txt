弇州四部稿卷一百六
明王世貞撰
文部
奏疏五道
應詔陳言疏
原任山東按察司副使致仕臣王世貞謹奏臣伏覩隆
慶二年三月詔書内一欵朝政得失許諸人直言無隠
欽此臣竊惟皇上以聖睿之資當鼎革之際委用艮佐
詢召耆碩挽國是於將非收人心於既渙大法小廉朝
野垂謐而又霈然下德音求讜論此誠古帝王之盛典
臣向隅餘生猥伏草野過蒙湔祓復領事寄而夙遘疾
厲委頓不前長負生成銜恩丘壑苟有一得敢愛其愚
伏惟明主不遺芻蕘之微小臣遂忘尸祝之戒謹列為
八事上請倘以為可采俯賜納用臣愚雖死之日猶生
之年不勝懇切願望之至為此
計開
一法祖宗以弘聖德臣竊惟我祖宗功莫盛於太祖
高皇帝德莫盛於孝宗敬皇帝高皇帝業由開創
政多更始臣愚不妄凟至於孝宗皇帝承列聖之
貽範而丕顯之深仁厚澤淪浹民志迨於今過一
甲子而謳謠之不衰臣不佞請舉其一二以告孝
宗皇帝簡素恬穆後宫無偏私聲豔之寵節儉敦
謹後乘無狗馬趫肥之嗜御極十八年貢獻裁損
殆盡行幸稀簡昧爽視朝退御經筵咨詢治道暇
召大學士劉健李東陽謝遷尚書劉大夏都御史
戴珊等相與講析政要較求畫一以故聖聰日啟
萬機益練少詹事王鏊嘗講文王不敢盤於游畋
章有所指摘退朝即召中人李廣戒勖之曰今日
講臣言殆為汝等宜自省勿貽後悔學士張元禎
上太極圖說亟讀之且讀且嘆曰天生斯人以開
朕也中人為皇后治袍請開廣東珠池特命内庫
擇藏珠為之而以責中人曰若不過欲自得珠不
思困吾赤子耶李夢陽上疏忤旨左右請加杖責
不許曰若輩欲快吾一時不過成吾殺諫臣名耳
凡九卿大臣不輕更易以年至致仕者進階賜金
續以輿廩偶遇糺彈即為温慰聽自陳乞休以故
當時大臣寅恭循法無自私求避之念言官精白
靖獻戒憸訐刻覈之風宫府一體朝野敉寧即詩
書所稱曷以加焉臣願我皇上深維而憲述之或
命輔臣紬繹金匱之秘於孝宗皇帝聖政略成一
編朝夕呈覽以為聖德之助臣愚不勝惓惓
一正殿名以尊治體臣竊惟太祖高皇帝登極之後
名其大朝門曰奉天門殿曰奉天殿以至詔赦誥
勑俱以奉天冠之明人主不敢以一人肆於民上
無所往而非奉天也革除年中悉更諸門殿名成
祖靖難之初明舉其罪布告天下永復太祖之舊
先帝偶創鬱攸暫新耳目未幾晏駕御史往有所
陳皇上不忍遽易臣竊惟圖治在乎法祖大孝貴
乎成親皇上為上帝元子可一日而不奉繼太祖
大業可一日而遽忘伏望霈發明詔於大朝門殿
仍奉天故號以昭象魏之重或以華蓋謹身二殿
左右各門存皇極殿等名以慰羹牆之思臣愚不
勝惓惓
一酌恩義以處宗室臣於嘉靖二十九年遇故修玉
牒臣云自親王而下至庶人已未名者幾三萬位
又二十年矣可得五萬位周府已近四千位韓府
亦千餘位雖竭天下之財力恐不足以供其源源
之産往者聞禮部會議裁省經制臣愚越在草莽
不能盡識竊以為國家待宗室之意往往傷於用
恩其待宗室之法往往傷於用義夫族屬至於奉
國將軍亦可已矣又復推而三其中尉以至世世
不絶所謂傷於用恩者也雖其疎者皆高帝及列
聖後也無罪而困之於一城而絶其仕進之路所
謂傷於用義者也伏望皇上下禮部及府部大臣會
議於奉國將軍諸子俱聽免其祿秩分居附近州
縣廢著之日仍照會典事例給與房價量復徭役
終身使得畢力農賈其有志科目者照常肄學應
試聽為南京及司府州縣等官一應宗室年至五
十量與本等服色冠帶其周韓二府郡王至奉國將
軍改封雲南廣西四川福建地方量給路費行糧
庶幾少甦中土之民且獲安天族之養再照各宗
室命名俱限金木水火土字樣以致重復互犯創
造生澁自今而後係中尉以下止從上字定名其
下不拘何字非唯可免重復創造之苦抑亦少寓
親疎之别或謂事體重大或謂關係典章臣竊以
為及今不處十年之後將有不勝其弊者矣易窮
則變變則通通則久唯皇上銳然行之臣愚不勝
惓惓
一寬禁例以求才哲竊惟王府親戚不得為京朝官
原非祖宗甲令止是宣德年中秦府永興王欲以
女女通政使李錫子詔謂錫見居喉舌之地不許
弘治中吏部尚書屠滽與大理少卿王輔有隙以
輔係王親創為此例出輔參政&KR1273;邑以沒夫屠滽
脩區區之小忿而使國家負猜疑宗室之咎狹賢
才進用之途臣以為滽非純臣也大學士楊一清
先後建言頗有次第而新貴人張桂等謂一清有
所援引用浮言沮之迄今未復天潢流𣲖繩繩無
已屬在國親其麗不億即有竒謀碩畫不得與廟
廊之議干城腹心不得膺保障之托以皇上之側
席思治求士草野而顧乃畫才於聖世甚無謂也
且今宗藩之最鉅者不過以財自娛如江南一富
室而已豈有鈎結黨與為國家憂如梁孝燕剌者
乎伏乞下臣所言于吏部今後凡係王國親屬一
體照常陞用京職毋得壅閼庶幾國家宏蕩蕩平
平之政宗親無戚戚具爾之歎臣愚不勝惓惓
一修典章以昭國紀臣竊惟大明會典一書實我祖
宗經世大法百司庶僚奉而行之可以傳示永永
而時涉變通事多損益先該嘉靖二十九年間修
完進呈不知何緣廢閣然自二十年以後隆慶二
年以前中間典儀之更革兵制之裁定財賦之出
納又有不容於不修者臣愚欲命内閣輔臣作速
更訂進御頒行至於法司上慴天威下媚政府以
意為師顛倒二尺或疏辭引二王而比以詐傳令
旨或出題涉風諫而比以子罵父或奉旨延遲而
比以棄毁詔書或奏事欠實而比以衝突儀伏舞
文弄法不可枚舉亦宜明旨禁革著之會典中永
以為戒臣又唯太祖實錄洪武三十一年止中間
至永樂元年尚有闕漏未載夫漢不以吕氏而廢
本紀唐不以武氏而廢實錄何者明天下不可一
日無史也臣愚欲下内閣諸耆碩臣考究革除年
間事跡别為一書附之國史之末其侍講方孝孺
尚書鐵鉉殞身滅族以衛社稷宜鑒其吠堯之忠
賜以易名之典他若尚書齊泰等亦要明著功罪
以示勸懲其於國家治體關係非細臣愚不勝惓
惓
一推德意以昭大勸前奉隆慶元年詔書旌錄言事
及查舉先朝大臣䘏典海内士大夫欣然加額思
奮其忠力以為國家風厲一世之典無或過於此
或有事涉遐遠或於格外有未合者臣請罄其一
得以備財擇高皇帝時開國諸公侯自中山開平
岐陽諸王外功莫大於韓國公李善長潁國公傅
友德宋國公馮勝德慶侯廖永忠善長籌幄轉餉
之功不下於鄼留中間以嫌疑獲罪王國用辨之
甚詳友德等戡定蕩闢之績遠過於綘灌卒老牖
下而時屬匡襄未蒙易名之典文皇帝北伐時失
律者主帥丘福耳而同安侯火真等罵賊力戰以
死其忠節皦皦著實錄中臣以為此諸臣者宜優
加贈諡者也徵士吳與弼刻行追古力辭宫秩其
高風足以廉頑而起懦翰林檢討陳獻章潜心聖
傳化行里閈其緒言足以繼往而開來副使李夢
陽何景明再上讜言力持權豎氣節足以彰明國
是文章足以潤色皇猷臣以為數臣者宜特褒以
諡者也故給事中陸粲吏部郎中薛蕙一則上言
典禮一則糾論權奸相繼謫罷中間粲嘗量移邑
令蕙則引疾乞休以故於例小有不合然其直節
&KR0839;行何可遺也臣以為此二臣者宜量予以贈者
也夫旌及於遠則潜德者思奮旌逮於下則位卑
者勉修一舉而勵世之善備焉臣愚不勝惓惓
一昭爵賞以徠異勲臣見先帝時復開國六王之後
俱為列侯所以張大國恩率厲士氣至隆厚也今
敵無歲不犯邊國家之財用稍絀謂宜提空名以
鼔舞之而上不為異格以待下下不為異勲以報
上斤斤守刓印之故規而欲責人以撻伐之竒烈
臣以為萬無是理且王守仁在武廟時提烏合一
旅生縛逆濞致之闕下而區區伯爵始見格于悍
宰今復沮於多言夫書生不諳故典謂伯為至重
不知今世世稱伯者不下數十人曷不取其祖宗
時鐵劵校之其功不過下一城破一軍而止有能
如王守仁者乎皇上幸下臣言吏兵二部會議若
守仁者予之世封其高帝功臣如前所舉宋國公
馮勝潁國公傅友德德慶侯廖永忠亦宜并下所
司講求所以中廢之故取其嫡系量復封爵明告
天下有能驅滅北敵大者公小者伯世世勿奪數
年之間能無長平冠軍出而應詔者乎臣愚不勝
惓惓
一練兵實以重根本臣見節年防秋延綏固原將士
萬里入衛日漸減耗為之痛心而太倉歲漕四百
萬石以養疲癃無用之士為之扼腕且京師與薊
邊呼吸相應臂指互使其勢與他鎮不同臣愚欲
望皇上勅下兵部分委御史等官於陜西各邊不
分軍丁舍餘精選五千餘名宣大遼東精選三千
餘名以為騎士山東河南山西北直隸等處精選
三千餘名浙江義烏等處精選二千餘名兩廣楚
蜀土兵精選二千餘名以為步兵仍於團營錦衣
衛各官軍旗校精選一萬五千餘名合三萬人分
為二營另委名將如戚繼光馬芳者統之明詔内
所舉廢棄大小將官曾經戰陣者各任偏禆分領
哨掖日逐演練嚴其賞罰一遇聲息令其恊助薊
遼總督戰守其陜西每歲入衛官兵俱從停免仍
委嚴明給事御史將京營京衛大小官軍悉心清
查其老弱者黜退見闕者停補至於錦衣一衛冗
食尤多尤宜酌量裁革歲可得漕米三四十萬石
以養此一萬五千之精兵不唯薊鎮緩急有賴而
國家隠然得居重馭輕之意昔周世宗宋藝祖嘗
行此法兵以寖強戰無不勝臣愚不勝惓惓
地方水患懇乞天恩大賜蠲恤以培國本以寬民
命疏
浙江承宣布政使司左參政臣王世貞奏臣分守所屬
杭嘉湖三府先自五月至六月終霪雨不息洪水為災
小民旦暮車戽寢食不遑財力俱困當即具呈馳報提
督都御史谷中虚行臣會同分巡道查勘間至閏六月
十四日風雨大作連三日夜山水暴下湖水暴長隄岸
衝決室廬頽壞渰死民命漂泊牲畜什物不計其數汙
邪之地匯為巨浸棉桑之區推折如赭流移比屋號哭
填道各州縣拯惜文移與軍民災狀擁愬先後不下數
千百紙臣躬親踏勘當據父老泣稱比之嘉靖四十年
水災更重與正德五年彷彿等情緣湖州地方極卑受
災尤重不惟國課無賴抑且民命可憫欲候各州縣勘
報細數方行題請有違奏限就徑具呈都御史谷中虚
乞賜早為具奏將題過日期寬恤緣由示下榜諭慰安
民心間又據湖州府申稱浙西杭嘉湖三府雖均為東
南財賦之區杭州原無白糧嘉興夏税數少惟本府税
糧兼重又當二府下流西受天目山水之衝激北連太
湖逆流之漲溢一夕千里漫為大洋且地形釡底停蓄
久而難洩凡遇水災自來較杭嘉二府特甚隨查各卷
正德五年府屬水災題奉欽依止徵白糧二萬七千餘
石其餘正改兑與徐州南京各倉庫糧米共四十萬石
零蠲免六分餘四分正米折銀五錢存留盡數蠲免又
查嘉靖四十年水災未勘分數之先奉撫按并總督糧
儲都察院會題本府災傷獨重存留全免起運減免之
外漕糧仍𣲖改折大半案存可查今遇水災比前尤重
兹已高低覆没顆粒無收有秋絶望民命國租咸失仰
賴切念東南貢賦之民不幸而罹災沴譬諸子孫竭力
以養父祖其子孫阽疾危亡忍不投諸藥石以全其生
乎通查本府本折糧米四十六萬九千有竒遽欲取償
於渺茫白糧之中脱至告報后期戶部會計無據概行
徵𣲖官軍臨倉逼索豈無脱巾之虞貧民徒事鞭笞將
啟剥床之禍縱使守令身當其罪亦無補益乞念災傷
獨重早為題請特憐區處蠲免起運之半仍賜漕糧改
折其存留并戶工二部額料坐𣲖工料軍餉等項盡賜
蠲除閭里有更生之望地方消意外之虞等因到臣及
據杭州嘉興二府各查報被災分數不等通行具呈都
御史谷中虚蒙批浙西地方遭重大水災百姓疾苦甚
矣本院即具大略題知仰該道仍會勘明實作速報繳
照得前項三府災傷湖州重大緣由既經都御史谷中
虚題請蠲恤臣不當復贅蕪詞上瀆天聽但念方今國
用詘乏邊費浩繁司農大臣勢不容已必用會計已定
緩不及事為辭縱有寬免不過存留欲以涓滴之恩為
天地之澤流亡展轉盜賊繼之臣忝司守土蒿目驚心
安敢不言以誤國計臣竊謂皇上雖富有四海而九重
六師宗廟百官之所藉給者湖嘉杭及直隸之蘇松常
六郡而已自二十年來倭變起而草莽之臣十不被寇
者一二耳殿工海餉供億浩繁而民之囊槖存者十無
其一矣郡邑之所鳩積與獄訟之餘鍰四御史出而掃
地無餘矣今欲賑貸則自司府而下倉庫之蓄一空欲
勸借則自一二巨室外閭閻之積如掃臣實憂之痛之
計無所出傳曰竭澤而漁雖必得魚明年無魚況澤竭
而魚未必得乎臣愚不佞竊意皇上有文景之寬仁而
民不沾賜租之惠有文景之恭儉而國不見陳因之富
者所由來固非一朝一夕然其故可思而其事尚可為
也伏惟皇上幸念東南為國家之本根小民為父母之
赤子下該部作速計議將湖州起運錢糧曲免一半漕
糧六分改折存留通賜蠲除杭嘉二府或免起運十分
之三或議改漕糧十分之四如起運必不可免通議停
止以候明後歲豐熟帶徵其一應顔料加𣲖織造等項
悉暫停革若以邊需國用不足為虞皇上但責司計言
事諸臣悉心奉法清查内府内官御用大小各監局錢
糧毋得欺隠嚴覈京營行伍務要實在沙汰錦衣諸衛
寄籍老弱及内府各項匠役冗食多所裁革皇上節宫
中一事之費則可以存東南數十家之産去左右一時
之蠧則可以開國家百千年之利發一念愛人之誠則
可以活千萬人之命下一言愛人之詔則可以收千萬
人之心孟氏有云不泄邇不忘遠臣遠臣也為民請旦
夕之命皇上無以為遠而賜忘焉臣不勝幸甚浙西之
民不勝幸甚
議處清軍事宜以實營伍以蘇民困疏
欽差提督軍務兼撫治鄖陽等處地方都察院右副都
御史臣王世貞奏臣竊惟國家創立衛所餘貳百年雖
遣發頻仍而死竄接踵以故藩臬郡縣清理俱有專官
而時委憲臣督察勾補良亦專且重矣然而天下之衛
所卒不充而民日以朘者何也臣自中歲跧伏田里數
從父老遊處頗得其詳大抵所甚困而無益者莫過於
遠戍遠戍之困十四在軍而十六在民臣每見清軍之
牘一下其在窮邊遠裔戶弱丁單者一遇勾攝即就拘
攣沿門乞哀搏頰求助若族丁稍衆者即不以正戶應
役或脅委孱弱或購推黠壯孱弱之人往往不達戍所
就斃道路即幸而達戍所而衣食鮮繼水土未服不窘
而鰥則老而獨安望其能披堅執銳以禦侮一方瓜&KR1705;
枝繁以長足行伍哉至於應勾之徒稍遇壯黠則藉口
亡命詐索親鄰故隠行裝坐食解伴著伍未幾或營稱
齎冊或委託取裝衛官受其賄屬利彼月糧甚有解者
未及門而軍已高卧於家矣至於每軍一名僉里役二
名押解此輩非有腴田上貲應出踐更者也又非身犯
罪譴應流置者也使之廢廬産鬻子女觸冒寒暑凌歴
瘴險以與軍共一旦之命蓋至於千里之外而下産半
廢矣二千里之外而下産盡廢矣三千里之外而中産
亦半廢矣臣故曰天下之衛所卒不充而民日以朘者
此也其便莫若從近改補夫從近改補者大約仍以天
下之兵補天下之伍而伍不缺也所謂便者有四應勾
之戶樂於近而不預規匿使吏胥得策一也應補伍者
便於水土而不至困絶二也近則不逃逃亦易跡三也
解戶不至破家四也有是四便而二百年莫有以是請
者有三疑曰兵制也曰罪人之後也曰邊衛缺伍也今
中外衛官犯私罪則調衛軍犯逃則調衛蓋不必拘原
衛也遇故絶則銷不必足原數也今其調衛者後人耳
而伍不缺故於兵制無礙也其言罪人之後者不知當
高皇帝時多垛充及從征二端耳而所謂罪者或糧賦
違限或工作誤式甚而至於洪永之際奏請小有不合
僚屬偶爾不和又甚而死事逮於羣從詿誤累及親友
縱其身罪合而今之應補者日以遠也又況未必其真
為之後者也至於邊衛之缺伍固所當慮苐不知百年
以來能與敵戰而得一階半級之勲者有一清勾之卒
否也揚粤之民性不耐寒秦民見行如往棄市中土之
不堪邊戍蓋自古記之若其邊地之近者不改而内固
可改而邊也臣嘗與清軍御史李頥言之深以為然特
以身被專寄官執法不敢以是請而臣請之也如蒙勅
下兵部查果臣言不謬通行各處清軍御史併查本省
衛所旗軍缺籍其有遞遠省分應勾解者即於百里内
外改補充伍仍行原衛所註銷其嘉靖元年以後犯該
邊衛烟瘴地面軍罪者不在補近事内以杜姦惡僥倖
之端若應解遠地戶役責令有司量僉殷庶寬議津貼
毋使無辜之民比閭受困仍嚴逃伍之條枷號調遠申
縱放之法一體究治庶幾軍伍益實民困少蘇臣竊追
一夫不獲之恥仰冀罰弗及嗣之仁不勝惓惓
議處本鎮軍餉以資邊用改添實力以固地方疏
題臣查得接管卷内隆慶六年該前任都御史凌雲翼
圑練步兵因慮日糧衣甲犒賞等項支用不繼議將所
屬鄖陽襄陽荆州南陽漢中五府并商州各所屬州縣
原編民壯巡檢司弓兵每十名抽扣二名工食起解戶
部濟邊銀兩改留撫治衙門作為軍餉免其解部撫治
衙門原議十名扣一民壯工食悉行停免該戶部覆奉
欽依備咨前來欽遵行各府州遞年扣解鄖陽府寄庫
聽支外隨查前項軍餉額數鄖陽府屬七縣歲該銀一
千五百八十八兩八錢襄陽府屬七州縣一千六百三
十八兩八錢荆州府屬一十三州縣二千九百五兩二
錢南陽府屬一十三州縣三千四百六十兩漢中府屬
一十六州縣四千六百八十三兩六錢商州并所屬四
縣一千八百八十六兩四錢以上通計該銀一萬六千
一百六十二兩八錢内據漢中府平利縣鎮坪巡檢司
申稱該司原額弓兵三十名奉文裁減十四名止存十
六名今又扣抽三名巡緝乏人該都御史凌雲翼批允
免抽除減銀一十四兩四錢萬歷二年該前任都御史
孫應鰲看得鄖陽府屬鄖縣房縣鄖西上津竹山五縣
額編民壯數亦不多每縣既調六十名赴鎮圑操又復
與各縣一例扣解工食似覺偏累議自萬歷二年為始
停扣姑以五縣見操之兵抵作五縣軍餉銀一千一百
四兩之數萬歷三年該臣看得荆州府屬江陵公安石
首松滋四縣連年水患重大地方多警宜減編其半以
寬被災之區而選編精壯實力各以其半為本縣操備
等因具題該兵部覆奉欽依欽遵訖以上三府通共停
免軍餉銀一千八百五十九兩七錢尚該實扣銀一萬
四千四百三兩一錢節據荆州府屬地方多苦水災頻
年逋負不彀原數及查本鎮團練精兵每年日糧衣甲
犒賞之類用銀二千五六百兩及臣近行各州縣官快
保甲人等但有當時捍禦強刦殺獲真盜及緝捕全夥
有功許於軍餉内支給賞賚以一歲計之又可四五百
兩大約費銀三千之數今鄖陽府庫見積銀五萬一千
有竒復據荆州府知府林紹申稱府屬巴東長陽興山
三縣皆無城郭可恃公安石首松滋監利宜都五縣濱
臨川江水患頻仍江陵雖在附郭然外而流棍輳集内
而貪姦睤睨兼之先年左衛移置顯陵荆右輪戍靖州
廣西郴桂以致城操之軍不滿八百披堅之士未當其
半彈壓固難空虚可慮乞要將前項民壯弓兵除無城
縣分徑留該縣防守江陵松滋公安石首監利枝江宜
都遠安夷陵歸州十州縣扣抽壯兵或發回各縣以資
捍禦或留府團操以固根本等因到臣看得荊州府宗
藩萃處商賈輻集而二衛之軍疲於遠戍臣前請抽減
一半之疏未蒙裁允邇來沙市失盜有司得以藉口商
洛地方僻處深山礦徒角腦不時嘯聚該道兵力甚弱
近時鎮安山陽之盜束手無措幸至金州地方散竄方
始就擒以上二地防守緝捕尤宜議處臣又思之竊謂
都御史凌雲翼奏留餉邊銀兩初因本鎮空乏冀稍有
資儲以備緩急固非得已今幸賴皇上威德薄海内外
罔不率服雖閭閻不無干掫之警而萑苻可少窺弄之
虞其於大興似在可免臣近奉明旨嚴督守巡等道清
理衛所屯田其所知者襄陽衛竹山所及鄖陽南陽等
衛合衛所官兵廩糧一應公費外餘出子粒將來隨歲
豐歉徵收到官本色可以備荒折色可以充餉夫勢有
輕重事貴變通今自數年以來每年約計日糧衣甲賞
功犒勞之費不過三千餘兩而輟國家供邊之資坐之
空虚不用之地即使異日或有征調而鄖陽見貯五萬
餘金及歲積屯田子粒應之固沛然有餘矣其各州縣
固號疲累然凌雲翼疏上時已獲免十名扣一之數臣
不敢復求寬減下干物情唯是前開荆商一十八州縣
民壯弓兵相應改編實力以資捍禦伏乞勅下該部議
覆將鄖陽府屬竹谿保康二縣十名扣二壯兵工食銀
共四百八十四兩八錢襄陽府屬銀六百三十八兩八
錢南陽府屬銀一千四百六十兩漢中府屬銀一千六
百八十三兩六錢共計四千二百六十七兩二錢每年
照舊扣解本鎮以為團練步兵日糧衣甲犒賞併備地
方緩急之用其襄陽府屬銀一千兩南陽府屬銀二千
兩漢中府屬銀三千兩仍照春秋二季扣解布政司類
解戶部接濟邊餉荆州府屬并商州及所屬四縣各十
名抽二民壯弓兵俱免扣銀改編實力在荆州府聽兵
巡上荆南道在商州聽分守商洛道選作本道標下精
兵與各官兵合營操練調遣其屯田清出餘羨俟造冊
之後果足每歲本鎮軍餉再為題改施行庶少充軍國
之資儲粗備荆商之保障不致坐糜財力置之無用臣
於職守亦稍自安緣係議處本鎮軍餉以資邊用改添
實力以固地方事理未敢擅便為此
申明地方職守事宜疏
題案照先准戶部咨前事該臣題内一欵清查屯田本
部覆議咨臣將參政楊一魁清出襄陽衛開墾隠占屯
地比舊加五六倍者收冊明白以定歲徵仍通行南陽
商漢一體清查如見徵屯糧較之原額所少數多果係
豪強隠占作何清理逃亡荒蕪作何開墾或貧軍將地
市之於人作何處分等因題奉聖旨是欽此欽遵備咨
到臣除行司府將襄陽衛清出屯田收冊定額徵收及
通行湖廣河南陜西各守巡屯田該道各將所屬鄖陽
荆瞿均房竹夷枝長遠忠并河南南陽鄧唐陜西漢寧
金沔等衛所屯田弔取原冊到官查明要見原額官軍
若干員名領種屯田若干頃畆共該子粒若干逐一照
冊照至丈量有無與原額相合果否勢豪侵占逃亡荒
蕪召軍開墾貧軍市賣追究還官自首者免罪丈出餘
地照畆陞科及照各衛所設居隔遠屯坐星散若令刻
期速完未免潦草不的增損失當不能經久必須寬以
月日沿坵履畆逐一丈踏務求至當使國儲無虧人心
允服去後續准本部咨為清查邊腹屯額及釐正洲蕩
蘆課以禆國計事該戶科都給事中光懋等題本部覆
議恭候命下通行各省直及邊鎮督撫并咨都察院轉
行各巡按屯田御史備行各屯田道查照先今題行事
理弔取各衛所老冊備查原額軍人若干每名原額屯
地若干見今何人承種逐一挨出親自丈量要見與舊
額有無相合侵奪者即追還官首出者免其問罪額屯
既清着實整理若有抛荒召人開墾原係成熟督率耕
種務臻實效每歲終將行過事績依期奏報毋得仍前
視為虚文等因題奉聖旨是欽此欽遵備咨前來又經
通行各道遵照丈踏分别膏瘠等則盡數追究起科今
據湖廣管兵巡下荆南道右參政楊一魁分守右參議
李日強兵巡上荆南道副使馬文煒分委鄖陽府通判
鄒啟元推官吳譽聞鄖縣知縣李應辰房縣知縣朱衣
荊州府同知秦寵枝江縣知縣蔣垠河南分守汝南道
右參政李廷龍分委南陽府同知萬通鄧州知州陳文
唐縣知縣劉懋中陜西守巡關南道右參議李學禮副
使曹當勉分委漢中府通判劉釴等會同各衛所掌印
管屯指揮千戶等官馮高張相等各將丈踏過鄖陽荆
州荆州右南陽漢中并襄陽共六衛均州房縣竹山枝
江鄧州唐縣六所起科略節緣由造報到臣查算得清
丈出各衛所屯田額外鄖陽衛餘出屯地九百六十一
頃六十八畆六分八釐三毫起增麥米子粒七百六十
八石二斗八升一合七勺二抄四撮襄陽衛餘出屯地
九千二百五十一頃七畆一分二釐二毫一絲三微五
塵其起增麥米子粒除補給月糧外實餘出三千九十
六石六斗四升一合七勺八抄五撮荆州衛餘出屯地
一千一百五十四頃二十一畆六分八釐九毫五絲起
增子粒米一千六百九十石三斗五升一合七勺二抄
荆州右衛餘出屯地七百二頃六十七畆四分三釐五
絲起增子粒米一千一百六十九石九斗七合六勺一
抄二撮南陽衛餘出屯地三百三十二頃八十八畆八
分將舊屯地均攤每頃六石加補官軍月糧折色及薊
鎮京班起解預支之數外無餘羨漢中衛餘出屯地一
百一頃五十二畆一分四釐八毫起增麥米子粒五百
三十三石八斗一升二合三勺均州守禦千戶所餘出
屯地三百一十九頃七十六畆八釐起增麥米子粒六
百九十五石九斗六升房縣守禦千戶所餘出屯地二
百五十三頃三十七畆六分九釐起增子粒米九百二
十四石二斗三升五勺竹山守禦千戶所餘出屯地一
千三十七頃二十二畆七分八釐六毫起增麥米子粒
二千七百九十九石九升四合七勺五抄三撮枝江守
禦千戶所餘出屯地共八十九頃五十畆八分一釐五
毫起增子粒米四百六十八石六斗九升三合六勺守
禦鄧州前千戶所餘出屯地六十四頃五畆七釐二毫
起增麥米子粒三百八十四石三斗每石折銀四錢共
銀一百五十三兩七錢二分五釐於内動支二十一兩
六錢八分六釐補給官軍不敷糧數外餘銀一百三十
二兩三分九釐守禦唐縣右千戶所餘出屯地二十九
頃四畆一分八釐起增麥米子粒六十八石一斗二升
四勺共該餘出屯地一萬四千二百九十七頃二畆四
分九釐六毫一絲三微五塵各科不等共增屯糧三萬
七千四百七十六石五斗二升九合八勺八抄九撮内
除各衛所查補見操運糧領班各官軍月糧行糧及一
應公用又守禦鄧州前所折色二十一兩六錢八分六
釐凑補官軍月糧外實餘出麥米一萬二千二百一十
五石九升四合三勺九抄三撮銀一百三十二兩三分
九釐大概前屯有自來不曾清理者故餘地多有節經清
理者故餘地少其清出之地又有磽瘠不等者有補舊
逃荒下則者以故餘地雖見多而屯糧亦少然自未清
理之先有糧在而田不知處者矣有田在而人不知主
者矣有在操官軍止支七八月糧者矣衛所苦于屯卒
之負而公用不支屯卒苦于衛所之役而逃亡相繼今
自臣清理之後糧必屬田田必屬主一切月糧行糧俱
行補足可無告匱而其外又有此屯糧一萬二千二百
一十五石九升四合三勺九抄三撮銀一百三十二兩
三分之積臣又查得先該題為議處本鎮軍餉以資邊
用改添實力以固地方事欲將本鎮軍餉銀一萬二百
六十七兩二錢内除六千兩還邊除荆商一府一州四縣
編充實力外尚存銀四千二百六十七兩二錢俟屯田
完日果有盈餘悉令各州縣自行解邊不許另作本鎮
軍餉該戸部題奉欽依行臣遵照去後今據前項米麥
折銀於臣軍餉已似足數但年歲豐歉不一似難取盈
各衛所公用於此告給又經節年有行贓罰積穀備賑
緣軍職受詞之禁甚嚴以故所積之穀無幾臣今擬于
此數三分取二每年麥米糧八千一百五十三石三斗
九升六合二勺六抄二撮六圭六粒各折不等共折銀
三千二百五十七兩三錢五分七釐三毫三絲五忽八
微一纖八塵并鄧州所剰銀一百三十二兩三分九釐
亦取二分該銀八十八兩二分四釐九毫九絲九忽九
微九塵九纖九渺零解作本鎮軍餉餘一分該糧四千
七十一石六斗九升八合一勺三抄一撮三圭三粒銀
四十四兩一分三釐九毫九絲九忽九微九塵九纖九
渺零本折從便各留該衛所倉庫公用備賑仍聽臣行
所在守巡衙門查盤不得侵用即今尚有瞿塘寧羌各
衛忠州等各所清查到日約計贏餘可與原數相合臣
本鎮軍餉似一毫不以煩有司而各衛所公私之用亦
無缺少矣所據右參政楊一魁李廷龍副使馬文煒曹
當勉右參議李日強李學禮同知秦寵萬通通判鄒啟
元劉釴推官吳譽聞知州陳文知縣李應辰等精心拮
据篳路腁胝其於屯績頗效勞勤然亦臣子之常分臣
已於舉薦疏及年終考語冊内附見不敢凟聞欲候瞿
塘各衛所通齊類報但臣蒙恩改官即日交代勢不能
及除候完日聽接管都御史徐學謨通前備開總撒數
目造冊奏繳清冊咨部查考外今將見到衛所屯田子
粒折色略節總數理合開報緣係節奉欽依申明地方
職守計處本鎮軍餉事為此
弇州四部稿卷一百六
