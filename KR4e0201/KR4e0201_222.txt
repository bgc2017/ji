弇州續稿卷四十八
明王世貞撰
文部
表序
同姓諸王表序
旨哉班固之引詩曰介人惟藩大宗惟翰懷德惟寧宗
子惟城夫豈直以昭展親敦睦之誼蓋首廣樹肺腑以
夾輔王室有深長思焉然天子之號僅為王王畿不過
千里諸侯之殺也十之故以至親勛德無兩周公而爵
靳九命地裁百里衞鄭以下可推已自秦始私天下孤
立自雄諸公子無尺寸之地拱手以成關東諸侯之勢
漢祖大鑒其失故襄王王齊元王王楚王濞王吳如意
王趙文帝王代皆跨州兼郡連城數十宫室百官並制
京師識者譏其矯枉過正焉易世而後勢不得不分其
地降其官屬苛責以法而削其權至東平憲王遂兼驃
騎將軍雖以王故位三公上而隠然臣庶之列矣魏晉
而後入為常伯出領岳牧積資累望始遷鼎司當是時
一字二字皆同國封無所軒輊隋唐之世始以一字為
國王天子之親子弟為之正一品二字為郡王属之稍
疎者為之從一品以逮於宋大抵因之蓋國邑不及兩
漢而事寄不及六代豢之以祿食崇之以虚器如是而
已元起沙漠其自大祖以下咸分部西北或為行國以
畜牧自娛樂或控西番賦城郭為食邑又竭府庫之金
帛綿鈔以資之至世祖之昭穆始約略如唐宋時而爵
秩稍崇事寄亦稍重明興高皇帝損益百代以成彛典
而其大指在封建本支翼衞磐石即位之元年立皇太
子三年封諸王秦王都西安晉王都晉陽燕王都燕周
王都汴梁楚王都武昌齊王都青潭王都長沙魯王都
兖從孫靖江王都桂林皆據名藩控要害以分制海内
至十一年復封蜀湘諸王國置相傅以下官屬與京師
亞護衞精兵萬六千人牧馬數千疋其冕服則九旒九
章車旂服飾僅下天子一等靖江歲祿雖薄冕服亦次
而設官置衞宗廟社稷儼若親王天子之臣貴重至太
師丞相公侯不得與講分禮伏而拜謁可謂隆崇之極
矣親王之支子尚得為郡王郡王之支子始為鎮國將
軍從一品鎮國之子為輔國從二品輔國之子為奉國
從三品皆將軍奉國之子為鎮國中尉從四品鎮國之
子為輔國中尉從五品輔國之子為奉國中尉從六品
自是雖支庶皆得稱中尉不為齊民而親王之女稱郡
主尚之者曰儀賓從二品女自縣主郡君縣君鄉君儀
賓自三品至六品皆得襲冠帶享祿奉推恩可謂廣矣
高皇帝既厭羣臣太孫御歷而二十三王者皆叔行以
意行國中自如禮樂刑政幾不自上裁之則傷恩縦之
則傷法於是齊黃以鼂大夫之謀進而掩襲時下僇辱
繼之諸叔惴惴人不自保文皇因燕之成資奮戈南向
僅三載而易大物雖神武絶倫猛將僇力蓋亦有天助
焉高煦狃前勝宸濠乘國瑕用其螳螂之斧蛙黽之鼔
而當伏軾不旋踵而糜碎雖順逆之理懸亦強弱異也
所以云弱者護衞不設不得臣一切吏民進止機宜一
切不預百口之命仰給於縣官即小有淫佚越志者片
紙旦下而夕繋於請室百世之社頃不屋矣然而麟趾
振振螽斯日蕃殷之孫子其麗不億雖盡大農之賦不
足以養之而浮繋一城祿請不給仕宦永絶農商莫通
於是禆王不知南面之愉支子更起齊民之慕雖大司
馬之九伐可以無施而司農宗伯技殫策困而無所措
手迺有請減歲祿者有限宫媵者甚而有限支子者要
之徒損天子親親之名而無益於大計愚竊以為海内
大省十有五六其得封者獨河南山東山西湖廣陜西
江西而已蜀僅有一王不足累自兩直隸及浙西三郡
財賦之地不可以開朱邸其他若閩若廣若滇若貴若
蜀之重順浙之東南諸望郡可以舉周韓晉代郡王而
下其困不給者分徙而居之官為量給道里居室之資
所徙非大國則其民易支所徙皆困宗則其人不戀土
奉國中尉而下止以築室取婦官給資装而不通屬籍
不予冠帶不奉歲祿不限城野材者聽其補博士弟子
取科第不材者習四民之業以自給年至六十始予本
品服優之諸儀賓自鎮國以上以品為冠服而亡奉廪
輔國以下如齊民而不絶其仕路庶幾可以展轉而支
百年夫疎不間親下不議上此在天子獨斷而行之非
可以人臣與也易曰窮則變變則通通則久此又不可
舍置弗顜悉也作同姓諸王表
公侯伯表總序
封建古制也而莫詳於周周之天子僅稱王而其下為
公侯伯子男不能子男者為附庸其命則自九而至五
其别則有同姓有異姓而其封則以功德不以親疎秦
始並天下創尊為皇帝廢封建公族無尺寸之土而猶
存侯爵為三等以待有功者列侯則如武城通侯之類
倫侯則如建城武信之類皆有邑名而不稱國下者則
關中侯有封食而無邑名然皆金印紫綬而列侯倫侯
至位丞相上丞相之尊重者莫如李斯九卿之見幸有
大功者莫如蒙恬兄弟而皆不得沾其慎貴可略推已
漢高豁逹裂天下以王諸子弟及大功臣而其次則因
秦之舊為徹侯亦有關内侯凡二等第功臣之為王雅
非其意至白馬之誓而獨侯國存武帝狹海宇鞭誅四
夷不愛通侯之印以待有功者即功雖尠細或見錄天
下之壤地不能侯而國用則益侈於是苛為之禁以伺
其過即尠細亦見削而高帝身與共創業之臣所餘無
幾封拜日下而侯國不日益漢地不小損自武帝而後
封拜之與削亦漸寡而終西東二京其制略相彷彿中
間雖以呂氏之擅王與新莾之益為公未幾輙罷自魏
氏之末司馬擅制始復為五等曰郡縣公侯伯曰縣子
曰縣男皆得稱開國金印紫綬而關内侯有不開國者
顧反居子男下晉氏以至齊梁陳皆因之若北魏之與
北齊皆崇設王爵以待勲舊而其更有功者則别封郡
公侯或一人而儋三四爵然同姓異姓皆不得為國王
而郡縣公侯益卑矣後周宇文泰辭安定王遂以安定
公終其身而其子簒魏進封功臣晉趙等大國然皆稱
公而不王隋氏因之至唐而始定以子弟為親王正一
品其稍疎而有功者為郡王功臣之有功者為國公皆
從一品郡公以至侯伯子男則遞降焉如趙公無忌梁
公玄齡之類皆得世襲而他以恩賜者或世與否自安
祿山之為東平王遂毁周例而隃之然中興以後王公
之格益輕至有佩櫜鞬捧酒炙而趨走於節度之庭者
而封亦不復世矣宋興復唐初之制以宗室之懿叙封
王爵而其疎者與文武大臣自國公以下至子男往往
以郊恩遞進徒以媺其名而已戸不得言祿爵不得言
世然猶斤斤守其靳焉自蔡京之公兩國而公制紊矣
童貫之為王而王制隃矣南渡以後所謂王者遂冐於
宰執如檜如伌胄如彌遠矣元承遼金之後王爵尤易
即將相非勲德可以一嚬笑而得之獨漢人至國公而
止明興高皇帝之下建業草創未遑吳元年始拜功臣
李善長徐達常遇春為國公而其他功臣之死勤事封
疆者有國郡公侯伯子男之贈然往往一徇元舊洪武
三年始大啓封建皇帝之子為親王親王之從庶子為
郡王而功臣則公侯伯三等有世襲有流爵罷子男不
置公侯位正一品上伯位正二品上朝服進賢冠加籠
巾貂蟬世襲者領鐵劵流爵則否當是時封伯者僅二
人忠勤之祿僅當侯三之一誠意至不能當六之一而
其輕可知矣十年以後封東莞徽先祿遂與侯等至永
樂初而始定居侯之下正一品之上其階勲皆與侯等
而伯益重矣凡公侯伯之任入則掌參五府總六軍出
則領將軍印為大帥督留都管鑰轄漕綱獨不得預九
卿事大抵視漢以下獨隆崇云
高帝功臣公侯伯表序
余讀高皇帝洪武之三年功令未嘗不三復而歎也曰
嗚呼厚而裁則而可久矣當是時封公者六人而魏公
功最大祿秩亦最重中山侯宿將也以一言之誖而不
獲公德慶侯鉅勲也以一事之紕而不獲公永城封而
貶東勝封而奪訓詞蓋凛乎斧鉞焉夫孰敢有恣睢而
隕於法者然至吉安江夏臨川東平之類抑何其殱夷
狼籍也三年而後續侯者獨西番之役最盛平雲南次
之其他以舊勲相錯封然至藍氏之株累而幾若埽矣
夫以馮宋公傅潁公之雄而卒不免死嫌謂其不蔽法
也而諱之即諱之猶不為置後嗚呼可歎也太史公言
幽厲之後見於春秋尚書有唐虞之侯伯歴三代千有
餘載自全以蕃衞天子豈非篤於仁義奉上法哉漢興
功臣受封者百有餘人天下初定故大城名都散亡戶
口可得而數者十二三是以大侯不過萬家小者五六
百戸後數世民咸歸鄉里戸益息蕭曹絳灌之屬或至
四萬小侯自倍富厚如之子孫驕溢忘其先淫嬖至太
初百年之間見侯五餘皆坐法隕命亡國耗矣㒺亦少
密焉旨哉所以稱㒺少密者人主不覩其先得天下之
所繇是以輕視其功臣而重利其土地人臣不覩其先
得國之所繇是以易為慝而難為守明之國邑薄不過
再倍一公卿而已天子亡所利之然而至嘉靖百餘年
之間初所封六公僅一公在二十八侯其二侯進為公
者亦絶而餘二十六侯亡里土乘駟之奉後封四公二
十一侯二伯亦僅西平武定在耳其故何也當是時天
子紹明先世之道慨然下明詔太宰大司馬追攷故實
收錄故鄂國公遇春曹國公文忠衞國公愈信國公和
後俱為徹侯誠意伯基後仍為伯增其秩天下翕然歸
厚焉而一時奉行之臣不能推廣德意至使宋潁二公
遂不獲一比肩曹衞而李韓公廖德慶吳江隂靖海之
裔寥寥斳一命之澤將無望於後聖哉夫繼絶世舉廢
國天子所以懷諸侯也則自古記之矣夫豈欺我故特
紀之而表其篇興廢云
永樂以後功臣公侯伯年表序
文皇帝以建文之四年七月下京師即大位用其年為
洪武之三十五年又二月制詔吏兵部差次從靖難功
臣遂封淇公等二公成陽等十三侯興安等十一伯已
又錄降附公增曹公歲祿封永春一侯忠誠等三伯明
年封駙馬都尉袁容等二侯遂追舊功封豐城一侯寧
陽等五伯三年復追舊功進封新城侯至是靖難封始
究六年論平安南功進封新城西城二侯皆為公增豐
城侯雲陽伯祿各五百石已進封清遠一侯安遠建平
二伯終文皇帝之世凡再大封至睿皇帝之元年論奪
門迎駕功進封武清侯為忠國公封太平一侯興濟文
安等四伯已又封武功一伯自是終諸帝世僅一大封
而其它破軍殺將戡亂僝工之特封者不與焉嗟乎靖
難諸將臣從藩邸起以一旅之師彈丸之地出萬死者
三載而遂定宗社於太山之固此其績誠巨然英主實
在軍攻堅履危斷自神授又大戰不過十餘所定軍府
不過三四而已毋論中山開平其視曹衞宋潁而下抑
何徑庭也定興之埽安南固自偉亦何能超潁川之下
滇蜀且久復失之今高帝之盟白馬指黃河而誓其功
臣鮮有存者易世而後所當僅如綫之敵與萑苻之盜
鹵級數十以至百積封自伯而至侯遂有公者今胡以
貂綿蟬聯也以此况彼誠不可同年而語自孝宗而後
執政者始知愛守名爵不輕畀而不能無畏於首尾未
暇一一釐正之然至新建之取叛王不煩天子璽書不
廢太倉水衡金錢縛之於股掌寧遠之摧西濛積級至
萬餘其所遘敵固皆瑕然其績豈與他徹侯等而搢紳
大夫猶齗齗有後言者何也少所見多所怪恒也又陋
而不習掌故余故表之以告夫司勲者
恩澤公侯伯表序
古恩澤侯凡有三曰外戚則如呂武之為王與王氏之
五侯丁傅梁竇之類曰中官則如趙高孫程單超之類
曰嬖幸則如董賢趙脩之類是三者皆能干斁章典變
動玄象使帷幄汗馬之勲臣解體而不可收志節之士
輕視貂冕而不樂於用明興高皇帝毋外家三尺之胤
以故王爵廟貌雖極隆於揚徐而朱邸自功臣外無兩
者他若李隴西繇尚主而儋爵然亦岐陽大勲所推本
而成穆椒房之光寵其兄楧貴不過參省而又奪之獨
於晩年梁公之劵施於充妃之從子顯出相貴邸入陪
禁籞至建文而削奪識以為非不幸云文皇入纂之頃
中宫猶在邸而仲氏已前開國夫固憫其禍收其悃而
執經者猶疑之然以中山之勲塞天地家百兩公胙及
百代不為幸也昭皇后母儀奕世幾於文姒以故張氏
得封二伯其後漸因之至有自侯而進公者自保傅而
正太師者然會昌主兵符而不能易人主之喜怒壽寧
建昌能易人主之喜怒而不能與外庭之進止其極不
過富貴其樂不過宫室狗馬聲色其威怒不過行閭閈
雛匹而已世廟憤壽寧建昌之積侈執而繋僇之一時
肅然而又申明考功令下所司悉裁諸外戚之世封者
獨定公以中山故彭城惠安以昭皇后故且半援帷幄
汗馬焉他則擁護心乎孝烈而家一襲晉接穹乎榮恭
而不予世天下服其公快其斷而不敢以少恩病之斯
所以為肅也若夫中貴人之擅柄代有甚矣幸而未鑿
其竅不敢身冐封爵而正德之亂其昆從以迨厮養皆
得濫竽焉嘉靖之斁方士之無頼者居一矣皆未幾而
絀削繼之著為令甲萬世曉然知其非當可無慮也作
恩澤公侯伯表
追封王公侯伯表序
高皇帝之始定建業也於他官制皆草創而大捐其爵
封以厲庇主殉義者故於死事之臣必有贈而胡大海
廖永安至首開公國而是時帝尚稱吳國公云蓋不嫌
肩並矣第其他郡公邑侯伯子男皆仍元之故不階極
品迨即大位洪武之三年始進公侯位一品上而罷子
男仍與諸功臣約其殁也公則王之侯則公之自是而
後諸功臣之顯終者不及半而其他或以大愆麗辟或
以微諐忤旨皆格不復舉都督繇僉事而下至指揮間
取死事間追舊恩往往超登侯爵而都督同知以上未
有沾被者至洪武二十年而後上春秋高有司怠於脩
舉彛典遂寥寥矣永樂初大槩仍高帝之舊而丘淇公
以北討失律不得王而朱平隂以嗣公北討失律獨得
王其他有開國邑非罪而弗獲封者或嗣公侯伯非公
而獲封者都督有以恩而獲伯者有以功而不伯者有
舍爵邑而贈公孤者有六卿舍公孤而稱爵者易世之
後不必盡出獨斷政府與操割者上下惟以意焉語云
後主所是則為令其然豈其然哉今考而表之追封王
公侯伯表
公孤表序
三公古官也自周公制為一代經典而係之曰太師太
傅太保曰三公少師少傅少保曰三孤又曰官不必備
惟其人蓋坐而論道者其體誠重而其選誠不易矣漢
承秦制設丞相大夫以至九卿而罷三公不復設至安
漢公莾竊政始自為太傅而以虚名崇故丞相孔光為
太師東漢以後惟代置太傅一人踞三公上而隆其秩
曰上公至董卓竊政自相國拜太師踞諸侯王上而幾
成鼎革矣晉以避諱故改太師為太宰然猶在丞相下
大將軍大司馬太尉司徒司空上江左以後自王導謝
安外非宗属尊貴者亦不及而北魏之季太師與大丞
相並加以待執國之臣北齊因之太師與太宰並設至
太師而序遷太宰乃叙遷左右丞相則又舛矣宇文泰
之執國始倣周官自為太師大冡宰兼總五官之柄而
宇文護因之其事雖美其心則慝矣乃欲與三代比隆
得哉自隋迨唐大抵以太師太傳太保為三師曰上公
而以太尉司徒司空為三公而宋氏亦因之然三公不
時置而所謂三師者抑何寥寥也太師重矣乃有謂太
尉次重寧與太傳而不與太尉者宋徽宗政和定官制
始以太宰易左僕射少宰易右僕射為真宰相太師太
傅太保為三上公以少師少傅少保易太尉司徒司空
為三孤無職而有秩以隆宰執之資深績崇者南渡而
後因之元人得中土公孤皆如故而復置太尉司徒司
空環衞之微勞與言色之昵合朝拜暮加不可勝紀明
興高皇帝始釐正之罷太尉以下官而李韓公善長徐
魏公達以舊德元勛為太師太傳然亦無職事不置掾
属防閣洪武十三年罷中書省采御史言欲特置三公
府竟不果而僅設四輔官位尚書上聘耆儒自布衣徑
為之賜坐倡和分四時以寄燮理之任而無何復罷師
傳之官自魏公薨韓公雉亦絶響矣將下視博采鮮所
當意所謂無其人則缺者耶建文永樂代不置此官仁
宗初即位謂羣臣皇祖考神聖無所藉毘師傅即𦕈末
何敢於是拜張英公輔太師沭黔公晟太傳陳寧陽侯
懋太保蹇吏部義自少保婁進少傅至少師楊殿學士
奇自少保進少傅夏戸部原吉進少保於是公孤之官
備矣然以是寓美稱耳非必有燮理之實也獨宣德三
年詔太師輔少師義少傳士奇少保原吉太子少傅榮
俱輟所領從容謀議以不時召對凡所遊幸必從庶幾
若真授矣而士奇榮理閣務如故自是而後三公僅公
侯伯而文臣限三孤以為常嘉靖二年以大學士楊廷
和一品滿十二載且有定冊功加太傳四辭而止萬歷
九年大學士張居正一品滿十二載遂拜太傳其後病
甚以遼左功加太師不久卒縉紳聚而譁之以為非故
典然而嘉靖中加大同帥左都督周尚文錦衣帥左都
督陸炳武弁也其非故典尤甚而未有譁者何也夫燮
理責之紈袴論道以施乳臭即公侯伯奚取焉然則文
臣而加者非德嫓則譁非績崇則譁非齒宿而資重則
譁以譁江陵可也夫四者備矣而譁不必也政和之制
又有以太尉冠武階者竊謂可采云
東宮三師表序
東宫三師古官也漢獨置太子太傅二千石至東漢為
中二千石少傅比二千石後亦為二千石魏晉以還雖
並設三師而往往不備官大約太師太傅太保為一品
下少師少傅少保二品上高帝初因勝國之制自太師
至賓客皆無所關掌而詹事以下至於坊局始實為宫
臣然洪武元年丞相善長逹平章遇春帶少師少傅少
保右都督馮勝帶詹事平章廖永忠趙鏞帶副詹事都
督康茂才等帶左右率府使副御史大夫湯和鄧愈帶
左右諭德中丞劉基章溢帶贊善大夫善長基溢理省
臺幾事煩日不暇給而達遇春等諸大將帥征討之不
遑然則以虚名被之而已所日授經者宋濂輩耳洪武
二十二年公馮勝傳友德領太師公藍玉李景隆領太
傅公常昇侯孫恪領太保而尚書詹徽兼少保尚書楊
靖領賓客亦不聞有關掌永樂初以公李景隆丘福領
太師朱能領太傅尚書蹇義金忠侍郎墨麟領少詹事
而學士解縉等七人皆兼坊學士庶子諭德中允等官
顧獨僧姚廣孝專為太子少師會上狩北京廣孝與義
忠麟留輔太子學士楊士奇亦以諭德輟閣務輔太子
而自是以後三師至賓客仍為虚銜以待文武大臣之
資重或有功者然三師視三孤三少在尚書上賓客在
侍郎上故為表之使有考焉
贈公孤宫臣表序
高皇帝下江左因勝國之舊為五等爵以贈勛臣及文
武之死綏者其後有王公侯伯之典而罷子男至公孤
絶不以為贈文皇帝復因之有贈爵而無贈官中間僅
一惜朱長史復之相藩邸胡學士廣之侍左右皆久而
皆五品未及貴故追崇之然亦僅至尚書而止蓋五十
餘年而寥寥如也仁宗即位復置公孤官以居英公輔
尚書義等於是姚廣孝胡廣得少師馬京得少傅墨麟
得少保文臣之贈三孤自廣孝等始也宣皇寵寄夏原
吉其卒也欲爵之而不果故特崇以太師而蹇義因之
文臣之贈三公自原吉始也嗣黔公斌之薨也欲王之
則無功欲毋贈則不容已故特優以太師勛臣之贈三
公自黔公斌始也周太保尚文之卒也岳都督懋之戰
殁也宜伯而靳之一崇以太傅一崇以少師武弁之贈
公孤自尚文懋始也鄒濟少詹事也王汝玉贊善也於
仁廟為舊宮臣故即位而贈之太子少保賓客文臣之
得贈東宫大僚自智濟汝玉始也王一寧侍郎也以閣
臣而得太子太師三品之躐得三太自一寧始也凡國
家之典始則若濫觴繼則滔滔焉又繼則湯湯焉今而
猶若有所裁者則諸典司力也作贈公孤宫臣表
柱國表序
柱國古勲官也戰國之世楚以處高勲有上柱國柱國
以待相及令尹之選而其後絶不聞北魏之初以太尉
拓拔嵩位望尊重故特置柱國大將軍崇寵之至尒朱
榮亦因而遂進號為天柱西京之魏太師宇文泰而下
八人皆用高勲拜柱國蓋所以表閥閱叙門蔭也宇文
周之世為柱國者日益夥而亦漸輕故復設上柱國冠
之然品止正二而柱國為從二煬帝之末復置光祿大
夫左右金紫光祿為一二品階罷上柱國柱國不用唐
初復置然遂為三四品勲而自是以上則止稱大夫大
夫而上曰特進曰開府儀同三司而階勲不甚别矣元
始復以上柱國為正一品勛加中書丞相而它官之至
一品者雖加至三公而不可得明興因之以授左右丞
相李善長徐達及中書平章軍國重事常遇春後更定
官制正一品曰初授特進榮祿大夫加授特進光祿太
夫再加或贈曰特進光祿大夫上柱國從一品曰初授
榮祿大夫加授光祿大夫再加曰光祿大夫柱國而亡
所謂左右柱國者然洪武三年諸功臣國公獨李善長
徐逹得為左柱國其鄭曹宋衛四公皆為右柱國左柱
國貼以光祿右柱國僅曰榮祿而列侯皆以榮祿冠柱
國當是時伯爵僅二品勲亦僅為護軍而至永樂初大
封功臣伯爵至正一品而諸伯自茹忠誠瑺以下皆得
為柱國然其授亦自諸功臣而止所謂加授之令甲為
虚設而蹇義以少師滿九載亦稱榮祿而已正統四年
大學士楊士竒楊榮俱以少師加柱國而文臣之有柱
國始矣然亦内閣而已成化之二十年吏部尚書尹旻
以太子太傅滿考加而尚書之有柱國始矣然亦吏部
已耳弘治九年兵部尚書馬文升以太子太保滿考加
而諸部之有柱國始矣弘治十八年天子即位推恩内
閣而少師劉健以官重毋可加因特加特進左柱國而
文臣之階勲與上公等矣嘉靖十八年少師夏言以冊
上帝號加上柱國其後上復以加少師嚴嵩辭不敢當
謂人臣無上蓋欲以形言之僣恣上果大悦其後復以
加少師徐階階亦不敢當萬歷中加太傅張居正居正
亦不敢當居正卒遂以為贈而言者不審謂其實為之
也至形之論劾且謂無將之罪而不知上柱國在唐世
不為重官而二品勲所謂正治上卿者故自若也文臣
一品不時滿柱國亦不易得故備志之
弇州續稿卷四十八
