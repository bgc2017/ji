弇州續稿卷一百六十四
明王世貞撰
文部
墨蹟跋
有明三吳楷法二十四冊
有明三吳楷法第一冊吳郡宋仲温書趙文敏閣帖跋
按文敏跋閣帖而敘及書家源體故當有意仲温亦似
以有意書之結法精純圓媺比之七姬帖差不為古然
亦足以暎帶來學矣陸子淵謂陳文東品勝仲温又有
以文東肉勝仲温骨勝者文東此書聖主得賢臣頌筆
法全倣永興精熟可愛而亦微使人狎又書張懷瓘錄
章草三品人名氏韋續五十六種書懷瓘十體斷内章
草一條雜正行體而皆有小法風度溢出所臨急就幾
于優孟抵掌釋文小楷尤精後書葉夢得及自撰小跋
皆與前三書筆同大抵仲温作章草勁而露文東則柔
而蓄正書其猶魯衛也高槎軒季迪所作眠雲軒詩雖
非大得意語而翩翩度驊騮前書法亦近仲温特小疎
耳此君既以事見法而又寥寥象賢此紙幾於吉光零
羽矣姚道衍廣孝書所作凡(闕)十(闕)首得意句小楷亦
楚楚而自謂筆不佳故多偏鋒王文恪陸文量紀姚公
年或以為八十四或以為六十五按公以永樂四年書
此自云七十二年而十六年始物故國史稱其少時與
季迪楊金載齊名則為八十四無疑也吾吳詩盛於昌
榖而啟之則季迪書盛於希哲徵仲而啟之則仲温若
文東則雲間之破天荒者二沈鼎貴此其濫觴故紀之
如右
第二冊沈學士民則凡三紙其一為孔子世家其一為
金氏墓志銘王贊善汝玉撰其一字稍大為諸葛武侯
出師表沈大理民望字最小為虞書益稷篇孔子世家
筆勁而氣拘餘皆圓懿肉好真魯衛也波折處於永興
尤近雖温雅可親而不無佐史之歎夏太卿仲昭以書
供奉者四十年而始為吳文定公書此一紙吳公時尚
為太學諸生也太卿公業已老矣而精謹乃爾令人肅
然盧中令為已凡二紙一種德堂記一拙齋詩皆遒勁
而不克去俗其可恨又非二沈比也
第三冊有拙齋銘一賦一詩三楊宗伯仲舉為銘錢山
人子書為賦杜山人用嘉陳山人紹先劉少詹宗器為
詩其辭與書法俱伯仲也徐武功元玉二紙其一臨禇
河南哀冊文行體蓋微得其勢耳遒放横逸則雙雕並
運意其一東原生傳東原生者即杜用嘉也有隱德而
文公此書蓋中年筆頗於虛和中出姿態書傳後者吾
吳周鼎伯器結法亦蕭灑伯器工屬文頃刻千言立辦
嘗韋靺叩金尚書軍門從破閩寇僅得一幕官以老又
國初亦有一周鼎伯器者檇李人文行亦相類然非此
伯器也
第四冊李太僕貞伯凡二紙一紙臨蘭亭記而行筆皆
趙吳興公生平以奴書誚吳興此何也陳言疏謂中書
舍人多至八十餘員蓋當時傳奉之敝人所蹙額捄嗉
者抗言之無隱且以攻天曹大臣不能如杜祁公之遏
斜封直哉言也第身非臺瑣而訐詈過當所論蔣生者
是都御史琳子琳以冤死而公稱其為極刑後亦是牛
呞宿因然攷之家乘及國史俱不載當是疏垂上而尼
耳吳尚書原博王醫師墓表中有塗乙然無一筆潦草
呂翁墓表字稍大俱步趣眉山而時時有鍾意蔡九逵
孔目嗣命議以秃筆取勁姿盡骨全大抵李吳純綿裹
鐵蔡則強弩透札然李不盡汰俗吳不盡汰濁蔡不盡
汰生以此小有恨耳
第五冊祝京兆古近體詩十五首是行卷上公卿者中
多曹娥洛神風格清氣朗朗射眉睫其辭亦秀儁不作
晩歲應酬而所儗元日早朝排律重押新人臣字不可
曉也又雜詩二首別搆一體久看乃能識其用意處右
皆早年筆演連珠并序十三首卿巒風木行一首尺牘
四首皆中年以後筆駸駸逼歐禇黃道中致甫字說稍
大約齋間錄又大則皆晩年筆進可入元常室退亦不
讓伯施所謂幽深無際古雅有餘明興一人而已黃道
中致甫者吾故人淳甫初名字也為其尊人五嶽山人
乞集序潤筆余謂此汝南家乘奈何畀人則曰使不佞
而仍故名與字知非公有也且公文成非汝南家乘乎
為一笑而留之
第六冊祝京兆勸農圖記赤壁賦著思錄序字體俱不
能小其楷法亦得十之七八而淳古秀勁之氣溢出結
搆間或似率而密或似拙而巧信乎書家上乘也唯赤
壁一賦陗健而小涉佻耳勸農圖記又自超駸駸在趙
吳興上舊有文待詔畫一幀余姑割愛去之而留此書
第七冊祝京兆梅谷記比之勸農帖差大成趣園記又
大於梅谷本作正體微取行法以助姿耳而不勝其筆
勢遂作行然遒勁古雅中媚態溢發天真爛然真墨寶
也成趣園記文雖涉繁然明婉有味當是潤筆不乏耳
第八冊文待詔徵仲書皆小楷其一為余錄早朝近體
十四章用古高麗繭結搆秀密神采奕奕動人是八十
四時筆也其二古詩十九首極有小法其妙處幾與枚
叔語爭衡是八十八時筆也又一條三行射禮有鹿中
云云尤精甚而攷據典覈偶於散帙得之附於後其三
書錦堂記差大於古詩結力遒勁是六十七時筆也其
四拙政園記及古近體詩三十一首為王敬止侍御作
侍御費三十雞鳴候門而始得之然是待詔最合作語
亦最得意書攷其年癸巳是六十四時筆也吾所綴緝
皆待詔中年以後書真吉光翠羽萃而為裘後人慕臨
池者其寶有之
第九冊文待詔甲子稿詩凡五十二首文八首極精謹
可愛而不甚脫學究氣是時年僅三十有五聞公每歲
輒手書其詩文前後凡六十餘冊皆為徽賈從其家購
之此特吉光之零羽耳徐博士昌榖落花七言律十章
是未見獻吉以前語生於沈啟南文徵仲而趣勝之小
楷如新鶯未成長音羽宛宛自見春意贈仇東之二絶
句則皆進於是矣待詔又有致仕三疏中不無塗竄而
結法亦佳家弟乍目謂為公稿本費十鐶得之以乞余
偶章簡甫之子藻見而摩娑不已曰吾父筆也郡守欲
梓之付吾父錄以示公故有塗竄尋別錄一本留公處
耳余遂作章簡甫觀已而笑曰昨乃眼中耳今乃耳中
眼也漫附於此俟家弟歸當詰之
第十冊錢文通公原溥書陳氏碣銘蓋宋仲温泒也硜
硜負峭骨所乏者姿耳張南安汝弼二五言律皆倒韻
而語亦平平後有數行極推伏陸務觀以為李杜之後
便到此翁小巫氣索宜其爾也南安多狂草吾吳人又
不好收之今此小行雜楷法幾於優鉢曇花然純熟中
有緊密恐不減李貞伯陸文裕子淵小楷尤不易得今
此尺牘凡四首中間行法十三楷法十七居然有北海
吳興風度其語却多凡情可笑張侍郎文光者陸公門
下士也陸以書薦之貴溪相得供奉永陵驟顯貴第不
為臨池家所許而此蘭亭叙特楚楚如士人所恨不堪
三復耳雲間自二沈後不復能與吾郡抗衡南安躑躅
黃池文裕跳梁城父宋晉不競或思狎主終未足撑天
半壁
第十一冊王履吉閔已賦進學解千字文皆精入永興
三昧極書家之媺觀矣然不如拙政園一記四詩張琴
師傳渾渾有鍾太傅意使人愛而復敬之然又不如退
之琴操使人敬而不便解大抵以古藏雅以拙成巧在
八法獨覺等覺間庶幾上乘之將逹者也跋尾仲蔚與
家弟評此君書若訟而皆有訟理故兩存之
第十二冊陳白陽復甫千字文屈原傳各一紙此君字
不易楷楷不易小而吾乃兼得之又陶靖節詩三十七
首尤覺以拙勝字形稍大而於昔人評右軍書黃庭曹
娥各盡意態今求所謂正則淵明觀者不可得也唯酷
似山田中一老父或以無求於世少可采耳
第十三冊楊憲副夢羽法駕曲三章為故相夏文愍代
筆耳老腕遒而少姿致王考功禄之與其師履吉尺牘
精謹有法後有陳履常墓志銘及答同年伊侍御書皆
藁草兼正行結法彷彿吳興而傍墮僧趣名實俱損矣
陳方伯子兼三槐堂銘蠅頭體妍秀而少遜骨蜀中詩
自云倣鍾太傅體古雅而微乏韻陸尚寶子傳金剪行
張烈婦二章全得麻姑壇法而以色澤傅之遂為一時
書家冠詩調亦典麗生平所希若雜文二章則中多竄
改而筆法亦自清勁文博士壽承為余書五子篇五子
者謝榛李攀龍徐中行梁有譽宗臣併余六也為篇凡
二十有五壽承此書最為圓熟豐妍其後五子稍有去
取辭亦微改易第其人併書家四君皆游道山僅余一
碩果耳循覽之際為黯然低回久之
第十四冊文休承學正為余書沈宋蘇杜諸君七言律
二十二首是七十九歲筆而精謹雅麗逾於少年時又
書嵇叔夜養生論及蘇子瞻續養生論清俊之極而微
覺佻卞彭孔嘉山人書余廣五子詩及近體數首是古
高麗繭能於率更内斟酌温勁精澤光彩動人蓋中年
最合作筆也若晩途則一束枯草耳許元復太僕一紙
老筆圓媺流利而所書龐居士傳語尤可喜黃淳父居
士前一古體虞永興之有鋒鎩者後十二詩是晩年筆
差小退周光韜叔初出道復而此書醉鄉語酒德頌精
嚴有古意程大倫子明全摹徵仲而鸚鵡鷦鷯兩賦風
斯下矣乃知共父元晦之競師承殊未足確也
第十五冊俞仲蔚為余書少陵七言律四十六首皆隋
珠卞玉第何緣用起語四字作題却大可笑書極有小
法得柳誠懸度人經意雖小傷挑剔無妨大雅又一紙
書見贈古體八章稍加圓熟已上皆六十以後書又一
紙古近體凡十四章尤精謹可愛周公瑕為余書王維
李頎崔灝高適岑參七言律三十四首鄭喁津陽門行
一章皆精雅工緻而津陽尤細而有法又自作詩二十
章字形稍大筆亦稍放二君子自履吉而後狎主齊盟
者也紙有宋經牋蜀牋高麗繭皆余山房中舊藏勝於
魚文側理多矣
第十六冊徐奉化伯臣書黃庭内景經一紙伯臣本非
當家用筆圉圉而時吐鍾意初為飛鳬人加染古色雜
識舊印以希重價余一見而辨以示其子文果泣曰先
子得意筆也又黃彪遺我參同契用趙吳興贋識以示
客客多以為吳興也割去之留於此冊蓋重其文也伯
臣筆生然久看逾雅彪甚熟然久看愈俗此書所以貴
人品也余識伯臣吳興時年七十七矣自詭黃金可立
就然不兩月而卒今故北書謬脫者三十之一又闕後
六章然則伯臣之所謂黃金者可推也彪與伯臣年行
不相及其品亦薰蕕特以經故合為一卷
第十七冊顧德育牡丹一賦結法酷似徵仲唯老密處
有別耳袁提學魯望書七言近體十五首其辭與筆皆
流利典詳而乏古意王逢年舜華詩十三首政如吳中
子弟輕俊而不受繩墨書亦如之至所謂七十二號可
怪可喜可笑皆有之留以供醒睡可也張伯起書李供
奉絶句五十二首又李杜高岑律體十一首此君生平臨
二王最多退筆成塚雖天趣小渴而規度森然矣毛豹
孫書王江陵絶句二十六首亦自楚楚
第十八冊王學士錫爵書郭景純游仙詩七首學士自
挹不主墨池盟筆法秀穎依稀有翡翠蘭苕狀家弟提
學懋書周詩不能盡合大雅而老健足風骨亦是當家
莫太學雲卿書中唐律錢左司七首劉隨州九首韋蘇
州三首皇甫兄弟四首郎士元二首韓君平四首盧綸
員外二首司空圖侍郎張玄真子各一首清麗有態殊
足詩句雁行其自作近體瞠乎不倫矣王太學穉登書
王右丞七言絶十九首書不能稱詩其書所自造七言
律廿三首雅相當矣大抵書貴骨勝不貴肉勝莫君肉
勝而佳王君骨勝而不佳此不可曉也
第十九冊王太學衡書司馬長卿大人賦王好仙道甚
厪於此賦似有深感故筆意翩翩近之又陳思王五言
古體張茂才元舉陳山人爾見各得十六首陳王此詩
極建安黃初一時選又謝康樂十章則徐太學益孫筆
也康樂才一斗繼陳王八斗後餘一斗似屬少陵少陵
歌行為文茂才肇祉書者十三首蓋四之一耳王雖骨
未成而有飛騰蹀蹀之勢徐能起雅去俗惜用筆不遒
張子則公瑕之衣鉢陳生則子兼之箕裘而小不免俗
肇祉佻側僅僅得從父休承而都無精理小阮若是何
緣入竹林為之一笑
第二十冊皆杜少陵七言歌行陸士仁得十四章文從
先得十一章顧紹辰得十四章錢允治得十九章始予
以為五言選莫盛於思王謂能窮雅之變也七言歌行
莫盛於少陵謂能極風之變也故乞諸名家合書之總
二冊此冊皆近時名筆端雅有致陸當擅場佻側寡情
顧風斯下矣
第二十一冊楷筆人垂徧而得吾州王應賓(闕)吳郡
章藻仲玉因乞王書盛唐歌行李嶠宋之問郭元振各
一章張謂崔顥各二章王維李頎岑参各三章高適四
章草書李白十六章酒間一展咏真足動金石遏行雲
第王學娜如子亦能窺藩章倣隆池生小足竹堂以槩
永興率更未之得也後有餘簡會張元凱子予見過書
近作十七首毋論結法其詩與諸賢作河南屏脚庶幾
不辱耳
第二十二冊唐人絶句婁孟堅得王勃以下七十二首
徐奉禮兆曦得朱慶餘以下三十二首沈昌期得賀知
章以下四十八首周茂才子先得杜甫十六首緣不相
知檢故小有重者而自王龍標李供奉外唐人快語幾
盡矣偶後有餘紙而康太學時萬尤山人道恒過此因
戲令康書坡仙洹經一則尤書異域數事俱足鼓吹幽
閒者六生翩翩屬城書史之雋兒駒汗血可望千里但
未遇曹成王於蹄塵下定低昂價耳
第二十三冊莊子逍遥游王履吉之從孫慎修書也逍
遥游横肆竒詭超軼象外而以圉圉未舒之筆紀之殊
不相當也華茂才之方書連昌宮辭琵琶行精密可愛
吾從子士駰甫脫塗鴉而亦寫駱賓王歌行頗有致將
來不妨箕裘僧大林書所作平倭行一紙伉浪非本色
其結法頗近率更然是藁本非為經意筆也僧明因書
顧歡袁粲明僧紹孟景翼張融酬往釋道優劣事見南
史明因與余善是方袍中之粗有意者金用元賓婦書
履吉白雀詩凡三十二首元賓為履吉上足故書法亦
因之綿麗多態而閨&KR0008;之氣未除昔賢紀六朝唐詩俱
以僧及婦子殿尾吾故仍之蓋采枯樹屏脚故事耳
第二十四冊皆石刻宋仲温書七姬瘞志烺烺人目以
為竒事竒文竒書按所謂潘左丞者張王貴壻也後歸
明老牖下以死既負婦翁又負此七姬高季迪詞與楊
用修跋得其情矣仲温此札不為工取其能去俗存古
耳祝希哲王文恪墓志精整端嚴剛柔劑克完然垂紳
佩玉氣象毛夫人志銘運筆差圓形差匾古雅稱是唐
初諸君子微帶一二行筆能斟酌伯施信本間幾欲踞
河南上書家最上乘也陸翁墓碣字稍大而最古元常
之典刑矣昔元祐秘閣續帖取右軍蘭亭樂毅厠之真
蹟蓋謂無他本故也二君子書名為我明第一而此又
其手勒石者不妨用此例存之
王履吉書雜詩跋
此卷乃履吉後先為金元賓書者其月夜登上方一紙
何大復六子詩一紙皆緊勁似疎而密牛首山秘書省
召試各一紙風神逸秀翩翩與白雀詩帖同結搆甲申
五月一紙自謂大醉書豈所謂真大醉耶然顛縱而中
自有骨可翫也跋尾兩朱君子价最與履吉善故四詩
皆悽惋動人而書法尤精謹象玄蓋竭蹷而趍者又有
龍文者羅氏也與逆人同見法欲去之感右軍帖楷侯
君集名氏以為狹而止
王履吉贈何氏詩跋
右履吉先生贈何元朗兄弟詩仲蔚休承題尾謂其與
白雀寺贈王元肅詩同結法蓋先生庚辛以前筆豐潤
秀美字字取姿態而不能無肉勝至其末年則風骨遒
逸天真爛漫交錯掩暎有不可形容之妙元朗兄弟視
先生雖後進而才實迫之以故其奬許健羨不啻口出
雖任謝齒牙之芬何以過是二卷今皆落余手毋論先
生早歸道山而所謂元肅及元朗兄弟成異世人久矣
書畢一歎
王履吉詩墨
履吉此冊汎太湖登東西洞庭詩十之八語雖壯而不
甚秀似不能與湖山鬭竒也若其書之遒媚瀟洒姿態
溢發置之銷夏石壁無愧色矣
王雅宜詩稿
王雅宜履吉山房雜興古近體五十七首頌一首凡三
千七百七十字皆作小行體而正書僅十之一蓋丁亥
歲筆也時書道已成故雖不甚經意而自然精整正書
尤自超詩語亦在雁行
王履吉小楷四六
履吉此書皆四六雅語蓋青箱白樸之流亞也懶儒鹵
莽覩此真令人汗下雖然履吉有此錦囊而竟不售何
也李銀臺嗜法書而於小楷尤甚聊為跋而歸之
王彭二顔體書
彭孔嘉為余書送王大夫入覲長韻皆家廟八關齋體
乖離中失去後一行及名跋今年春偶得王履吉一壽
頌亦此體雖峭整微遜而潤秀勝之履吉故永興入室
也與平原圓方殊不類不知何由與孔嘉並得其門也
前輩書家工力類如此余既甚愛而愧之因合為一卷
以寓目焉
陳白陽詩稿
陳白陽道復雜詩一卷為篇八十二多近體為字三千
七十兼正行體中雖有塗乙處而行筆大小無纖毫失
度結搆雖小傾側而不疎時時見意態世人不甚重陳
書至於詩則覆瓿久矣故特收之
陳道復書陶詩
陳復甫書能於沓拖中生骨於龍鍾中生態以柔顯剛
以拙藏媚或老或嫩不古不今第不脫散僧本來面目
耳此所書陶詩尤為合作然世知之者益鮮矣知之者
謂之自然雖然比於陶詩自然尚隔塵也
陸儼山手札
陸文裕公結法無一筆苟雖尋常家人語施於所親狎
者亦精審遒密有二王尺牘遺意觀此與周一之四札
可知己一之雖視公後進然皆能詩博古而腰膂間皆
有傲骨宜其相得如此
題豐存禮詩後
豐存禮傲睨一世而傾倒嘉則乃爾信乎為才服也計
其書時當已病辟痱無一筆不顫而猶有山隂典刑詩
雖不能整栗而命旨綢繆宛然建安遺韻也昔裴成公
病劇迴盼一語猶能使夷甫心折今得無類是乎嘉則
有世人皆欲殺吾意獨憐才歎故為題其後
豐存禮手札
儉歲鮮食人有以豐道生手書雜說鬻者竟月無所遇
余乃以五斗米得之其所論文罵宋儒前闕數行亦不
甚成語所論詩自喜其江天樓獨倚風雨酒初醒亦恒
語耳金潞太史以為勝少陵勲業行藏之句則亟稱之
有胡瑛者以擬趙嘏則極罵之其論書稍推文太史祝
京兆次則陸詹事而於馬一龍沈愷王逢元陳鶴楊珂
沈仕皆痛詆醜擬不遺餘力二沈不聞有臨池名乃亦
置喙何也其評沈仕謂如夏四倚主夏四何如人當是
一貴家僕豐或曾見侮耳人言此君憨定不虛也然行
筆最遒勁結搆亦密比之生平書最為合作留此以備
一家
又
豐考功病馬行中雖雜用唐人語法亦不能無少瑕而
感慨悲壯寄托懇至其書擘窠行草為吾鄉張銀臺寰
作且引孫過庭所云感惠徇知為一合其自負亦不淺
矣展卷猶圉圉至五六行後筆意逸發風骨洞朗令人
如見古人而中亦有不滿意處然使罵陳沈楊馬則有
餘矣吳中前軰每見黃翰書則棄之吾甚愧其意然豐
書比黃故大自徑庭不可同日語也
又
余每覽豐人翁書輒怪其胸次有服能聚古碑於筆端
而腕指却有鬼掣搦之不使縱其外擫以取姿態孟孺
所藏此卷乃與其鄉人包明府者前二詩句與筆皆有
精采後則皆尺牘老手紛披殆若東城父老談開元鬭
鷄事雖復纚纚舉舉不免沓拖人翁生平不齒王履吉
以其結搆疎故履吉當亦不齒人翁孟孺精八法者其
為我衷之
蔡侍郎詩
子木於余為先逹而齒位不甚高故於燕中詩相規酒
相狎也此卷距今二十有八年其捐館亦十二年矣覽
之不勝山陽之慨
李于鱗詩牘
于鱗素拙書不待發齡石七十函已有訛筆而余軰愛
其辭更取以為嫵媚嘗戲謂子與此何必減宣示黃庭
耶于鱗所遺余尺牘詩篇極多不無零落前年聞其訃
始帙之為一卷手加料理時時有淚痕漬紙上余老矣
留示兒子欲令其知前軰交誼且審一時有竒人竒語
也
吳峻伯詩
峻伯為比部郎時與余同舍長夏無事墨和筆精遂書
此一卷詩時得清語但調未去偏耳書法亦豐妍但骨
未離弱耳當是時峻伯名甚盛却折節於余與于鱗山
東以後頓長一格後官漸高不復能爾也初夏曬書為
手裝藏之時峻伯久捐館季子稼竳翩翩起矣
方元煥書荆軻傳
方晦叔嘗欲書太極圖說西銘以贈余余謂不如荆軻
傳尚得一快讀晦叔遂以行草書此傳見寄青社當時
北方之學者山斗晦叔得片紙隻字珍若拱璧今來吳
中不直一錢蓋晦叔目中無書學腕中無書力而好以
意行筆宜其淪落乃爾余愛荆軻傳文甚不忍以覆瓿
而姑留之既以賀晦叔之遇而又惜荆卿之不遇也
黃淳父書田園雜興錢叔寶圖
范文穆致能手書吳中四時田園雜興凡六十首真跡
在余所雜有眉山豫章襄陽筆意龍蛇飛舞真墨寶也
句不能甚工然描寫吳中風物人情可為曲盡吳興凌
玄旻復精擇之僅得四十首托故人黃淳父書而錢叔
寶為作圖叔寶入白石翁三昧又家吳趨其描寫詩意
亦曲盡矣玄旻之尊人同守君稚德出示余俾題其後
按文穆作此詩時以大資領洞霄歸里第未幾物故而
又用蚤貴北使元西南帥嶺蜀入備法從參大政其獲
高枕於石湖之濱者無幾而稚德成進士出入省郡僅
數年而避讒歸卧余雖稍稍困敡歴然亦家食之日多
自今而往吾二人相與結一汎宅緣於麥隴翳桑間細
取致能句味之所得當尤不淺也第玄旻汗血而與淳
父俱凋喪不無哲人之感書畢泫然
弇州續稿卷一百六十四
