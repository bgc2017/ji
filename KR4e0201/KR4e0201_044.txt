弇州四部稿卷四十四
明王世貞撰
詩部
七言律四十一首
櫻桃
纍垂靺鞨青林端鸚鵡銜春春未殘粲似玉姬微啟笑
煜如金母乍成丹栽來並耀明光殿賜出騰輝赤玉盤
不獨葡萄先讓色玉門澄酎有餘酸
枇杷
叢黃的皪散青森五月珍苞出上林初似金丸能辟鳥
復如崖蜜有來禽夏熟共傳司馬賦秋風還記栢梁吟
祇應祠廟登新日不分含桃寵獨深
楊梅
吳筵餖飣應無限不及楊家種最竒熖熖晴空燒靺鞨
澄澄嘉露滴臙脂虛勞驛騎傳桑椹忽憶冰盤薦茘枝
散髮風林三百顆可如金闕拜恩時
葡萄
消渴秋風㝱欲蘇珍苞真擬勝醒醐朝華露結房中液
夜色星完帳裏珠西域酒香眠校尉上林宫就舍單于
君聽魏帝當年詔擬向甘泉借一株
橘
曾因騷客稱嘉樹從此芳名筐篚間淮浦孤蹤一水隔
洞庭千顆兩峯殷烟霞自與長生液霜霰翻朱漸老顔
碁局便須相伴住未煩塵世訪商山
佛手柑
萬里烟波貢越船上元燈火禁中傳嶽蓮遥聳排空迹
金粟曾看授記年自有色香通妙諦欲將清苦味真詮
漢宫虛擢銅僊掌消渴文園病未痊
竹筍
大陸千林紫氣間野人零露荷鑱還春盤玉並佳人指
曉殿星分侍從班鳳尾擘雲迴白日龍鱗過雨坼青山
亦知饞口渾無厭剛道淇園秀可删
孔雀(伯父園中曾畜予猶見之)
炎德由來應火離即看珠樹一雙棲葳蕤翠葆裁金剪
峭蒨丹塗間碧泥咸陽公主蕭史曲廬江小婦仲卿妻
十里徘徊君一顧應傳樂府有新題
鷹
獨立高秋迥不同金眸青骹氣殊雄衡飛大陸千林偃
側瞬中天萬羽空乍可羈栖閒白日寧因飽去憶秋風
君看萬里封侯相此日真成出塞功
黃鸝
綠隂春淨繡簾空媚眼金衣調轉工睍睆坐應過白日
閒關疑復訴東風遷喬出谷聊相慰止棘翻花故一叢
莫道君王渾厭聽上林新有鼔簧宫
白鷴
紺趾霜毛亦太竒亭亭孤立夕陽移雞羣欲挽難爲色
鷗侣雖盟不並姿琪樹寸紅分歴亂碧潭雙玉照參差
知卿久擅南州譽曾記開元李白詞
鸚鵡
翠領丹黔蒨復殷空庭脉脉自成閒高懷春草洲邊賦
歸思秋風隴外山金鏁欲飛愁掣搦碧紗無伴訴閒關
君恩約略知多少還似長門閉玉顔
鶴
伏頂丹砂天下稀欲栖珠樹復鶱飛緱山一去無今古
華表千秋有是非碧海天迴俱遞響白雲風剪自成衣
君侯縱有乘軒意不愛人間骨相肥
畫眉
驕飛初傍上林春百舌黃鸝鬭巧頻白雪似侵風裏調
青山仍隠畫中顰爭誇京兆雙彎嫵别取成都十樣新
豪興未除吾計得平陽歌舞不須人
八哥
屈戍春寒楊柳烟雕籠愁閉自年年曾教府掾吳兒舞
好聽參軍蜀國絃欲語畏人還刺促多才翻更恨芊綿
烟霞極目空惆悵笑殺韓生感遇篇
鴛鴦
翠領文綃淺着緋軟波芳渚自依依生憐蕭史前身是
長向韓朋故冢飛璧月聯窺秦殿瓦銀燈雙上竇家機
烟波最好翻新曲聽罷吳儂並手歸
鳩
眤眤春風墻外枝憐晴訴雨立多時可能如鵲巢誰補
幸不爲鷹眼尚疑垂老厭扶青玉杖微官猶戀白雲司
長安耐有饑烏在大可相將集鳳池
鴿
綺質霜毛種種殊飛鳴元只戀庭除籬邊尺鷃聊同適
韝上饑鷹故不如怖後長依阿育㙮馴來還寄曲江書
相看總是銜恩侣翹首雲霄思有餘
爲人賦白燕
掠水穿花拂畫梁此星方合字瑶光珠簾不辨差池影
玉樹長銜旖旎香明月張樓衣是素昭陽趙殿粉爲糚
零陵一片無情石巫女風多也學狂
雉
恥入雞羣莫見欺春風麥隴錦灕漇文明自古非無象
耿介由來不可移萬里越裳開瑞貢千秋陳寳有雄祠
離絃不作朝飛曲要聽鐃歌第幾辭
猿
何處翩翩白面郎曾從說劒學穿楊懸崖百尺能通臂
過峽三聲早斷腸啼入商秋天似水坐當清夜月如霜
欲將煩惱消除盡銜果還須禮法王
鹿
奉車猶憶上林秋中歲辭榮在一丘萬事從他誇指馬
一身甘自任呼牛失來秦苑誰堪逐歸去吳臺好並游
世路未馴從此決長林豐草且銷愁
兔
自許干城動主知莫將三窟負心期梁園雪霽懸罝日
桂殿天空搗藥時好向中山傳鳥跡毋煩東郭代盧悲
金天倘許榮光借擬上君王萬壽巵
朱魚
咫尺清泠一鏡收明霞點點在中流驚鱗忽捲桃花片
勞尾徐牽赤玉鈎萬里江湖寬出入半庭烟雨足沈浮
翻波菡萏時相傍窺沼鵁鶄迥自愁
賦得雙塔寺
白馬西隨漢使回招提對聳古燕臺摩空日月金輪轉
分界河山寳樹開法鴈影從天外合燭龍光並夜深來
紺牙青髮同歸化朱網丹楹總劫灰
賦得秋夢
愁聞盧女罷流黃露井銀牀夜未央漏斷朱門花底月
柝寒青海樹頭霜逢時宛轉歡娛隔覺後蒼茫道路長
不信狂夫能憶否欲乘雲雨問瀟湘
署中獨酌先後共得十首頗有白家門風不足存
也
醉即高眠醒便歌世人無計奈吾何一飧魚菜欣然飽
雙眼鶯花到處多夢裏乾坤誰束縛閒中風月任差科
唯餘氣習消難盡強半陳編與耗磨
其二
九十韶光半已孤攬衣推枕自支吾詩名不傍新詩長
酒病全須濁酒扶漫笑吳兒書咄咄虛勞趙女和烏烏
蒸酥細薤香秔飯爲問先生得也無
其三
北風黃葉擁柴關捫腹徐行且任閒誰把一麾留白日
仍將七尺施青山玉門都護求歸印司馬江州泣賜環
何似蠏螯依右手拍浮長在酒船間
其四
五熊幡底綠沈槍紫綬雙垂琥珀光未轉頭時空合閙
纔開眼處自禁當儀秦豈必謀終日劉項都來戲一場
此際青天殊欠穏蓴鱸秋思兩茫茫
其五
我是經行舊比丘曾參龍象度春秋修時早被魔心打
到處還將宿業酬一刹那間過幻跡百由旬裏徧窮愁
何當收拾無生後澗底桃花水任流
其六
候吏聲參散晩衙忙呼稚子作生涯月臺先掃堪眠石
風徑還收乍墮花官印斜封桑落酒鄉書遠寄穀前茶
青絲翠管非吾事獨酌狂吟興未賖
其七
點檢平生劇可憐還從束髮滯幽燕看雲桂樹慙高隠
走馬章臺負少年依舊青霄偏燕頷不教明月試龍泉
傳聞上界多官府倘似人間亦杳然
其八
二八眉鵶舊出羣羅衫斜絓藹蘭薰弓弓窄窄雙窩玉
裊裊亭亭一片雲曾爲催花煩羯鼓時因鬭草涴湘裙
而今抛擲同秋槁可向陽臺夢裏聞
其九
夜窗無語一燈前南斗闌干北斗懸數盡蛾眉何處隠
笑來雞肋儘堪捐酒徒頻勸眠千日禪伯相要坐九年
此事甚難吾不會且將雙屐了殘緣
其十
方牀細簟少塵埃午倦抛書蝶使催蕉影瞢騰勾暫住
竹聲敲戛喚仍回主盟風月應誰讓領略江湖未有才
看盡落花無一事自支鐺足煮新醅
信筆爲雜體三首
春來只自任陶陶有口那煩誦解嘲十畝種稉百畝秫
左手持杯右手螯紅榴日炙難安帽綠蕪風起欲翻舠
醉即借眠眠又醒不知何物客星高
其二
一番花競一番新五度門閑五度春風外游絲塵外事
雨中黃葉夢中身病堪醫療難言病貧假分疎未是貧
莫向向平輕有約挂冠人是倦游人
其三
江雨難周高下田江風未便往來船西舍次男仍遣戍
東鄰中婦復調絃白衣居士眼無恙造物小兒心可憐
祇應點檢牀頭酒齊物莊生第一篇
戲爲江左變體
朱雀桁頭空繫舠玄武門傍難上潮三眠三起人如柳
一年一度鵲爲橋懶糚人道孫娘髻廢飧儂學楚宫腰
秦鏡照膽那照苦漢酒消愁怨不消
其二
二八薄命私所憐嫁得燕頷復鳶肩樓船將軍難問地
戊己校尉不論年銀缸送影聊暫對繡茵分寒仍半偏
賤妾紅顔坐來變安能君心常宛然
右十五篇調格稍異聊存之以見一體
七言排律二十四首
送德甫行部越中
使者輶軒亦快哉高名金虎署中推十年未歎爲郎拙
三尺仍勞聖主裁此去懸蒲應自慰人間刻木漸堪哀
江潮揭地千門轉海色摧天萬艦來飛檄晝銷兵氣盡
按章春傍使星迴莫將風雨疑吾道且仗河山縱汝才
檇李詩成吳子郡折梅人在越王臺薊門何限如澠酒
愁對繁花不敢開
過于鱗郡齋分賦十二體(得名字)
春草驊騮出帝京如何握手又孤城主恩司馬郎仍在
客禮元龍坐盡驚稍爲清樽驅黯澹漸攜孤抱鬭崢嶸
朱絃曉並漳河色白羽秋閒漢塞兵聞道太行兼郡事
始知嚴助厭承明新篇直已藏機甚怪爾猶存海内名
冬日同客游李太常伯華諸園
窈窕縱横事事宜還如谷口動京師幽亭護竹尋難徧
寒日穿蘿裊易垂徑盡樽醪時一引坐新鐘鼓不須移
風林忽送青山色霜榭俄低白雪枝歌罷纏頭珠錯落
舞殘垂手玉逶迤城隅柝響催逾勁席裏杯行愬莫遲
四海烽烟容汝老百年丘壑爲誰私須留塵尾聽玄講
未許悲吟伏櫪詞
戲賦後七夕
牛女佳期已惘然誰留餘閏薦新緣重徵駕鵲愁難信
却凂奔龍苦不前娟娟桂色初驚面習習榆芬乍軃肩
恨殺朱明金作轡還酬白帝玉爲錢解道千年無此夕
莫將今夕望明年
贈徐汝思統山東民兵
除紙纔看出建章長繩便擬縛名王相逢明月樓中嘯
小出春風陌上桑六郡良家紫騮馬三齊擊技綠沈槍
揮毫坐奪燕支色横槊全收瀚海霜龍頟但誇金印大
虎頭休恨玉關長調笑青州王節度年年書記滿胡牀
候臺長山彌日信手撥悶遂成十四韻
病起孤城罷吏參不堪車馬日驂驔五違燕雪寒沾珮
四見齊楊碧吐簪歌就馮驩雙短鋏書成殷浩一空函
亦知刀筆文無害其那衣冠懶不堪公譴縱然饒歲百
人情終是與朝三名同牛後難爭長路絶羊腸未弛擔
入夢風塵牽塞北思歸春雨暗江南青雲處處皆先進
白雪人人了不談温樹祇容温室種漢薪元擬漢臣甘
驅來鳥雀孤鸇飽戰罷檀槐萬蟻酣罥壁藤梢驕自得
拒霜松骨短何慙且將玄白嘲揚子未許雄雌問李&KR1451;
自古浮名身並患于今竒字酒同躭欲知送老藏榮處
西塞山頭小築庵
壽李宫監
二十承恩拜奉車年年青鬢侍彤除天閑乍給新調馬
御帶仍懸舊賜魚清切星辰縈劒珮鬱蔥雲霧裊簪裙
入朝花奪宫袍錦下直藜分祕殿書曾爲脫驂知越石
未應題賦薦相如金莖大有長生露乞取君王萬歲餘
殷子以七言長韻見投聊抒鄙懷奉答凡二十韻
憶昔翩翩鄴下游當時七子許應劉狂來走馬傾三市
醉裏停鞭傲五侯薄宦浮雲工變異新詩真宰泣雕鎪
玉摧寧望全於瓦弦直元輸曲似鈎搖首中原無劒客
戢身滄海有漁舟懷將池草難成夢種就堂萱不改憂
解艾未須援塞馬誅茅翻擬愧巢鳩行藏懶就先生卜
姓字甘從醉尉留頗爲酒饒祛物態豈緣書就减窮愁
長林草坐呦呦鹿急浦萍眠汎汎鷗盛世老農兼老圃
殘年尋壑復尋丘縱憐折節因家難實恐偷生重士羞
此日深源多慷慨何人方朔並沈浮春迴白雪三湘色
天坼黃河萬里流意氣百年誇燕頷功名十上敝貂裘
哀梨我解毋蒸食和璧君堪再暗投吹出塤篪殊更苦
操成山水若爲酬連城價溢秦王殿大國香從楚客洲
寥廓雕盤爭健翼康莊驥逸騁華輈衡門久自疎車騎
蒯鋏今真犯斗牛去爾隻身終五嶽微吾片語失千秋
酒房戲爲長慶體示四郎姪
且問吾家小杜康潑醅濃醁許誰嘗軟炊新稻真珠粒
細壓寒槽白玉漿瀉出流霞偏讓色滴來甘露有生香
休論染指涎先下任遣持螯手自忙晝要督郵缸底靜
宵防吏部甕頭狂十年奔走愁爲伴萬里歸來醉是鄉
席上清樽仍北海城中舊侣有高陽秫田已滿七百斛
泥飲從今三萬場漉後葛巾堪倒戴頽時藜杖好扶將
憑教卯酌還丁夜不擬人間喚索郎
戌亥之際有聞偶成一首
春來負癖近膏肓盡日搘頤不下牀但是世情容懶却
不教年事向愁量滄桑變後身難定蠻觸爭來地已荒
冠蓋幾家狐父里文章若個夜郎王才憐夸父追炎&KR0008;
依舊陽鱎擁釣忙學佛又投多寳座尋真先試化金方
沽將濁酒新狂水檢罷殘編古戰場欲向太湖栖一曲
建成車馬聘東黃
薛文學瑞室
文學之祖在宋居室再被火不然名之曰瑞室
于鱗爲四韻余乃加二焉
君家舊事重黎後(薛常屬楚)可怕明州夕火紅一見赤尼逃
賈相再教青婦助麋公澄師酒作天門雨佛影龍回石
窟風懸壁安車欣自若(君家廣德故事)汲雲盌井靜無功巢泥
百代長帡燕藜杖諸孫更吐虹却憶上林多屬玉只今
何處有遺宫(屬玉漢宫以却火)
途次投贈少師徐相公南歸七言近體六十句
臺閣頻年秉化鈞俱將謨訓比絲綸鴻逵夙表儀端羽
驪海偏嬰頷下鱗兩詔中興光日月千秋顧命見君臣
丹衷自委金縢祕赤手重扶玉座新百揆始知明舜目
普天原只頌堯仁戟門晝敞恒如水椽筆陽迴總是春
已見辭侯超博陸肯教開閣儗平津商巖徧起成霖澤
宣室長扃絶鬼神蒲類畫波鯨頓偃越裳梯嶺雉能馴
從他得序同升在不爲流言引退頻歸到穀城黃作石
掛餘神虎角名巾崢嶸皂蓋騰馳傳燦爛朱提捧賜銀
内殿恩傳衣錦勅東門淚滿望轅塵九邊蕃將爭𠢐面
八座尚書未展顰去國身輕憑欵段憂時鬢在寫麒麟
鵬休六月方爲息蠅點連城反見珍置酒可同疏傅縱
脫驂仍念越生貧榮庭蘭畹芬相襲入眼荆花晚漸親
三泖水疑增浩蕩九峯山忽聳嶙峋那堪綠野栖遲地
轉作蒼生顧盻身聽履定誰攀赤舄懸車應即改蒲輪
蓬心下澤知難變蒿目中原忍更論天地會當交泰否
雲雷須自要亨屯功名再續中書考風俗能還上古淳
此際平原投謁士嚮來丞相掃門人沈湘些就音猶楚
扣闕書成哭向秦病草遠能沾雨露瞻槐高竟隔星辰
山公實已憐嵇紹谷口寧容卧鄭真浮譽總爲周地璞
孤蹤甘積漢家薪何時得托支離樹長伴莊生祝大椿
新安汪惟一徐子與門生也李于鱗作長律題其
竹丘卷云截作武陵溪上笛方知馬援有門生惟
一出以示余則于鱗仙逝矣感歎之餘輒步以贈
萬竹霜秋逼坐清一丘君計已垂成揚州篠簜真爲美
王氏琅玕舊有名坼地蒼鱗爭峭蒨干雲翠尾出崢嶸
中山鬱作龍蛇走嶰谷裁將鸞鳳鳴若遇嵇康須把臂
偶同張薦欲逃榮渭濱業就封堪素梁苑篇高席不爭
欲識汪倫歌日面還憐李白醉時情武陵何限傷春語
併入山陽笛裏聲
輓故温州郡丞閩人黃公釧
還因禮樂借登壇力盡驅馳轉更難麾下虎符徵未合
匣中龍劒恨誰彈偏師欲奮長纓請匹馬能衝組練殘
刲後杲卿空有舌哭回弘演已無肝從他一蹶星同隕
留得孤忠璧自完百粤風神開廟社七閩精爽傍衣冠
丹心日月天俱捧紫氣虹霓海並寒爲道鯨波諸稍戢
只今重譯滿長安
送談思重太常北上
三月江南花柳齊玉壺移餞慧山西稍聞隠酒辭金馬
仍見爲郎祀碧雞宵向受釐天語得朝看陳祝御名題
罏香自裊烟雲上黼座傍瞻象緯低艾綠袍文縈瑞鶻
水蒼珂色壓青驪騶從鹵簿班前引烏憶中丞署裏啼
(太常車在鹵簿内君父嘗爲御史中丞)唯是清齋三百日可能今日醉如
泥
歸自胥門會子與自滇南入賀有贈
初聞單舫駐官河喜極翻驚淚眼沱名士風流垂欲盡
故人星聚擬如何蕭然短鬢爭秋白少選衰顔入夜酡
六詔天留雙劒合五湖人借片帆過褭蹄繡錯鐵如意
琥珀光淩金叵羅出篋寸心同解脫拜嘉雙眼爲摩挲
吾安鴈序聯耕耒爾道龍標有荷戈漢典可仍金馬祀
夷荒曾嗣白狼歌寵王恩數新當减(黔公事)司隸威儀舊
不它太華也應蓮掌色昆明亦否石鯨波先朝玉帛嵩
呼盛今代衣冠禹貢多(君以賀萬壽入改賀登極)三事舊游如見及
第言樗朽合烟蘿
寄鄧兵憲
治郡功名不讓黃璽書頻見下明光誰將吳地隨車雨
去作閩天列戟霜射日龍文開組練騰波鯨血偃餘皇
何人不借寇河内有父唯呼鄧護羌童稚至今期竹馬
東南是處愛甘棠知君豈假謳謠重總爲驪珠逐孟嘗
尚書學士吳興董公過小祗園作
驚傳星象傍吾廬孺子能勤長者車林竹選留詩句後
石苔開識履聲餘先春麗藻爭思御及暝玄言轉自舒
不獨馬曹堪拄笏從他學士也焚魚扳留一水元衣帶
惜别孤蟾似髻梳爲約把杯揮麈地五陵車馬萬花初
余赴太僕北上宴督漕王中丞新甫所感事有贈
青燈濁酒坐相酬感事驚心論舊游犯斗故憐雙劒在
照車先讓一珠收毋驚粒玉峩珂集不覩臺金蹀躞愁
愧我老非張萬歲念君功待鄂千秋天空苜蓿霜難飽
春暖桃花水自流任是冏書稱太僕何如計相拜通侯
寄輓黃淳父丈(時與袁魯望訃同至)
少微東壁兩星虛偏落吳江恨有餘見失奉高猶自可
聽亡叔度轉愁予松能傲雪還成槁蘭豈當門也自鉏
若個曾偷江左集何人不購永興書窗前穀雨分茶鼎
屧底春山却筍輿種種風流今日盡可應南望不欷歔
同日得承天曾丈參知及其子以三中丞蜀中書
山城幕府歎離居朋舊青雲積漸疎湘浦春深誰附鴈
蜀江南下不通魚方愁晉代浮沈語併得殷侯父子書
隻字造從倡雪後寸牋裁自浣花餘銀鈎並美看難辨
玉案雙酬愧不如益部只今徵小許鳳毛池上莫教虛
大司寇王公扶侍太夫人馳傳還里賦此爲贈
將母仍爲晝錦身親從玉殿捧恩綸旌旗自北風雲近
花柳從南雨露勻出入兩朝中執法起居八座太夫人
萊衣姓老看還少粉署名秋别有春桃實供從王母舊
履聲聽識鄭公真那應北斗虛喉舌共望中台領縉紳
明主總深烏鳥慰可能無意畫麒麟
助甫攜見甫過鄖鎮留飲喜贈
握手踟蹰惜鬢絲且先呼酒後論詩文章李益難終賤
兄弟岑參並好竒珮玉享來元自蔡頷珠投罷即稱隨
(君自蔡來投我詩隨余屬國也)青油幕下堪移日玄武峯頭合後期(君約)
(太和後至)折節客驚麇子地跳梁人憶虎丘時年光並得偏
吾老春色從公到汝遲(癸酉餞君虎丘)但是詞人陽九過無妨
物態暮三疑欲酬荃蕙須防化莫遣東風道上吹
敬美尚寳弟以七言長律卅句及洪崖圖古方壺
爲壽倚語作答數亦如之而悽然之旨殊矣
叨開制府國西陲聽說懸弧已自悲晚得一城如斗大
可云千騎上頭宜交同矍圃三差在跡似湘峯九盡疑
地遠青山無捷徑天寒白雪有連枝洪崖畫蹟開元代
梁苑罍樽武帝時萬里併將棠棣頌百年先廢蓼莪詩
夜聽風雨牀難接春勒池塘草更遲五短久應輸散騎
(摩詰薦弟縉謂已五短縉五長徵拜散騎常侍)二難端合避僧彌(晉人云法護非不佳僧彌)
(難爲兄)清朝尚璽強增秩(霍子孟事)醉客將軍謬保持(阮嗣宗事)所
願賜緋行簡並(白樂天之弟行簡俱五十賜緋見樂天詩集)寧容剪白表微
嗤(韋表微云吾年五十拭鏡剪白以游少年間取一班一級不見其味也)雄心老驥羞人
問小技雕蟲懶衆知今是昨非孤抱合(歸去來辭語)宦情文
思一時衰(李孝貞云五十之年倏焉已過宦情文思一時盡矣)長憐北海如流語
(北海云歲月如流五十之年公今始滿)未信平原柰樂詞(陸平原有五十時清酒漿炙柰)
(樂何語)家有鑑湖那用乞車還下澤不言疲由來損益多
深味學易年今尚可追
弇州四部稿卷四十四
