弇州續稿卷一百九十
明王世貞撰
文部
書牘
錢楊諸大老
適見諸鄉達尊老先生見示不勝皇悚袁了凡進士惓
惓為民造福至意僕豈無人心者而不為從臾之縱使
僕不思為三吳之士庶計獨不思為子孫計乎始兵公
見示以蘇松二郡條對僕覽之中有灼然可裁者亦有
勢不能裁者此見為可裁而實那作他額不肯裁者於
可裁之中又有須兩臺奏請者亦有可徑行者僕勸其
奏請宜明徑行宜速即勢有不能裁與挪作正額者亦
開欵咨部倘得寬一分民受一分之賜即該部定執不
允然後榜諭士庶知曉毋使袁君受德而諸公受怨至
於兵公欲定擬畫一以為十年規則毋使每歲造冊官
有詳略之殊吏得上下其手僕美而勸之何嘗敢有沮
也夫言事者之易而當事者之難易者之怯而難者之
勇此恒情也撫公素不通書札往來今忽以僕藉口則
恒情之外所不可測矣毋乃兵公之誤傳或撫公之誤
聽乎哉不然彼豈忍嫁禍不才使得罪於諸鄉達尊及
士庶也謹當露書以白兵公望日至郡謁撫公力從臾
之苟不盡心為民請命者有如日適遘亡女之變草草
不悉伏祈照亮
王雲竹大參
世貞無似辱從老伯於東省許之臭味之末間以職事
不能時執通家子弟禮蓋至於今歉焉天助讒慝奪賢
者之用不獲使布之嘉隆間然八閩之地士子瞻依如
泰山北斗依稀元晦先生之在延建所伸又孰多也家
弟自閩還私幸獲侍几杖謂謖謖松下風不減元禮而
藹然春温勝之即世貞甚妬其遘而悔昔者之鹵莽也
敢因藩役人便聊布區區世貞積衰成嬾汩没苦海似
稍離去而雕蟲之障猶在今亦且付之亡是公矣陳林
二年伯不敢草率通姓名便幸致聲不備
徐子與方伯
歲暮有宜城張簿者赴閩中一函不腆之書以附得無
浮沉否唯是閩之於鄖楚也則豈惟風馬牛之不相及
而足下之專使者再矣渢渢二章以寵光我毋論飾奬
過情即不佞五十非夭墨墨苟生耳幽憂之抱盡於自
述及答家弟長篇今錄上當為我一酸鼻也示新稿讀
之雄辭麗字層出而饒氣槩或中稍有蹊徑者小訂之
即堪入梓不佞一序便是岑樓寸木何足增高而惓惓
於伯玉兩言者欲破世人標榜之疑也然無乃蛇而足
乎哉子相專祠足徵友道不墜非足下不能作此捩人
眼鼻事僕亦安敢居薄立就一碑辭付去力或可相藉
不朽耳家弟有長安之役褰帷二華蓮花間足稱壯遊
要其過此一會相與登嵾頂亦大竒也足下得無色飛
否拙集四月未可全就今先寄藝苑二十五卷盛事異
典述六卷又駁書畫家二種皆足佐兄麈尾之資餘具
别楮不一
又
三日雨客小稀遂能草鸚鵡賦以語此鳥即展翼歌舞
冠中五萱花盡聳備極美俊促喚尤叟為傳神書此賦
以貽足下如攜過豫章與德甫用晦諸王孫共和詠之
此間亦當邀吳中名俊成此一段佳話也山園書樓成
潔不容唾悉徙諸書名畫古器充之披覽之餘焚香燕
坐佐以清茗得二十年不作褦襶客足死矣足下方被
張君嗣苦見之為撫掌一大笑也麗人計亦當侍行幸
時念幻身無常觀不然樂天游虎丘結語亦可暫充例
耳阿敬聞已捧表而東故不復為寄音潘中丞及德甫
用晦書幸即致之德甫不能無望中丞拂拭中丞長者
然亦須慫恿差得強前兩畫如不稱可發來成則以價
轉付其人近又見伯起有冷啟敬仙奕馬和之國風二
圖却佳弟恐直太昂耳却上觀音一軸可送内子禮供
是方便法門苐一品也餘物將微意不一
又
方晏坐焚香念足下而使者將手教與貺儀種種至矣
知己抵洪都任叟及侍姬俱安穩為慰德甫尚屏跡耶
即十載分袂聞足下到當屨及於窒皇安忍濡滯也用
晦尋當孺首諸王孫爭自媚不得則相妬小遲之亦佳
且今年久熱至前月晦始鮮弇園泉石花竹來近人而
為文字之役所苦未暇時應之此段碌碌幾與簿書無
大異僕恒謂山栖是勝事稍一縈戀則亦市朝書畫賞
覽是雅事小一貪癡則亦商賈杯酒是樂事小一徇人
則亦地獄好客是雅事一為俗子所嬈則亦苦海吾與
足下皆多生業障未即易擺脱奈何奈何近得明卿書
意殊廓落其守為吾州楊仁甫極相推挹同守則張羽
王也乃約以今月望後訪我海上計必道洪都與二三
兄弟轟飲也家弟以前月入京不免折腰更三五日計
可免矣德甫似無復暢理足下但留神少為三徑之資
如何白鸚鵡益馴警前所畫果未盡美今仍勒尤老一
紙僕為書賦補後不知可備篋笥否
徐孺東
僕生平不自量妄意欲整齊一代史事以竊附於古作
者之後於國家大綱及名公卿將相忠義孝友儒林文
苑之類十已庶幾七八獨念不能得所謂循吏者即稍
得之視班范所記寥寥不能稱會自奉先師教輟意不
復措手而曩年辱公惠然過我竊聆所陳覯經濟大略
私心異之既而公布幣而以令先公之誌銘請始怳然
而若有觸則令先公句容之政蓄之心者二十年矣而
不能悉以故自别後輒敢以書奉促而公方拮据三輔
稻田使者未暇也昨以先君子追䘏事謝兩臺至句容
句容之父老誦之若新也蓋未幾而公之教與事狀至
矣僕生平作誌銘不能二千言獨與令先公遂倍之即
不敢自詭惇史將以致區區執鞭之慕而少慰仁人孝
子之用情然以質諸事狀則挂漏謭劣不可名其愧公
即必以災木當偶事狀傳之勿孤行也三輔自石晉至
宋皆委以與敵廢為芻秣漁獵之地間有不得已而為
漢兒口腹計者亦僅二麥黍稷之屬播種其中聽天自
活而已元之後至正時始有建議擘畫如公者行之未
久而輒中沮古今事若合一轍昨得顧益卿中丞書蓋
深痛其明效之己見而大績之莫繼也雖然天果有意
於社稷斯民耶必終以此事付公不然而亦必有繼公
而興者勉旃自愛康生云公此歸且閉關與定宇太史
作蒲團行逕甚佳苐定宇既不出而繼峯洪陽又嗣公
而去位鄒司鄖前請告斗牛之分鬱然劍色苐不念廟
廊之上遂空羣耶不有君子其能國乎可歎可歎大貺
拜嘉却有薄附將意不一
莫子良方伯
徐長孺來道我公向道之篤因得承動履清豫蓋未幾
而使者至矣披手書誦之更隃所聞於長孺者苐謂八
子為魔計窮擔石夫九子魔母耳八子乃遂魔父耶長
君才藝柳吳興所不敢望多取造物故蹶霜蹄仲季之
間有勿藥者公之未竟其在兹乎苐一切眷屬往往緣
聚等之萍值則太疎援之肝腑則太密公文學名世而
不涉綺語敭歴多載而不雕太樸位等常伯而名冠隱
逸跡混朝紳而籍列丹臺即不必生佛世誦大乘經已
是辟支果位人唯略於小粘滯者加擺脱而已僕苦海
中一賈客也風浪所窘方虞身命遇導師示路易於迴
楫當時棄家室謝名勢外若有可觀者而今且一歲餘
矣凡事未盡袪凡情未盡洗蒲團三尺地與魔共之以
此凛凛恐負師真豈能有毫髮餘潤足相為耶唯是聞
之師黃庭云百二十年猶可還此是上古氣完質厚之
世今則不爾蓋下壽以後此皮囊無復可藉若因而别
有所采又自貽伊戚意者外却累身内却累心使湛然
惺惺不昧因果當自有受用處耳近來肉食人談般若
但作有為却是梁武帝初年證不滿達摩師一句也窮
子作活只在目前獻之波斯藏中徒資笑噱秋暑未蠲
強飯自愛
又
昨者賢叔子枉顧以翁之手教大貺來謂至雲陽而返
徒使人想像紫氣於晉陵錫山間而微有傳仙跡乃在
金陵市門又云有見之者貞以故數從叔子邸再三奉
訪而不可得賢非右軍乃煩張廌苦竹之避貴豈豫章
更勞何點後門之迯耳悵且慚惟翁天錫難老遂躋八
袠名德之重豈減平原政復不以浮榮軒輊耳貞為手
足之變情事不紓且從冗如蝟俟小間當具一巵言且
修斗酒尺絲之敬兹具聊伸奉候而已秋氣漸深若是
自愛
王家馭
蕭齊一飯遂不能操舴艋從祖道客後也意長者置我
於跡外耳天中壯游木鐸所過固不待封人而後識蓍
易龜疇之地於盈虚消息有遐觀焉何必悻然以一歸
為快也向者仙師傳授簡長公黽勉從事所不自安者
其辭之沓拖委瑣不足發揮大道中間靈真化靖之跡
或虞以漏泄見嫌耳不謂流入臺瑣間作暮夜䞇也仙
師如日月縱阿修羅掌亦不能障之寧況兩么麽如僕
與長公俱久棄人間事一瓢一笠何地不可容所惜此
曹子作調達生入無間耳不惑之說外似推借賢者伸
其剿辨實欲離間人骨肉使之内訌公既著誠身後長
公復推腹言表僅僕以一哂佐其間而已家弟在秦中
亦鬱鬱思歸鄙意則謂與公俱少緩投劾使圭角融盡
徐徐議之何如野人且欲焚筆研而復嘽緩此紙殊增
惘然秋暑自愛
又
里人張生所得公報書及大貺未幾而使者至復得書
且及翠微居士三紙不勝感媿此公書法實不減眉山
豫章襄陽諸賢而名不能自振其所傳世甚少獨僕得
其臨蘭亭叙一紙及上清等四帖蘭亭叙久已寄王南
岷翁矣昨從長公所見此帖深以嘉賞而長公不甚信
後月餘偶談及之不謂長公遂以報公而公遂割以見
貺也是墨藪一佳話然僕毋乃作米顛饞態乎比里居
獲侍太公杖履而長公歸復見私不自慚葭倚殊竊蓬
生之幸也長夏逃暑開卷弄筆無時不感二抨章惠以
隙日苐雨師作虐陽侯乘之饘粥之地俱為巨浸吾州
小似得乾土然亦是一孤島耳憂生之外更深隱慮如
何如何聞胡中丞疏甚切不知輦上君子肯一南顧否
使旋聊此附謝文太史楷書千文是書乞外家吳氏者
白石翁畫雞一軸頗稱興到筆非敢仰酧來美聊附僑
札之意惟鑒存是望蘭夢想當不遠固食息之祝也
答鄒孚如舍人
記在武昌獲奉顔色執事方妙年而藴藉有大人度當
是時私心已傾倒之不啻林宗之於黃生也十載來闊
不聞問見執事通金馬籍為之快然曾來陽過訪頗述
推挹之愛乃者遠使冒暑走二千里而見存烹鯉跪讀
宛然若接謦欬中間飾奬過情披豁無隱又讀先時洪
喬所浮沈一札二詩執事之愛我故當出曾君所述之
外也新詩托寄幽玄措語温雅少加琢劘自可上薄唐
人希蹤六代而關鍵處間有可商至於韻狎尤似草率
不無微損連城辱見委輒爾信筆點竄知公大雅必不
至作牛竒章憾也時義之美使人一唱三歎吳子輩虚
自標榜即研石成臼不敢望見脚底兩小兒一年十六
一十五矣差能辨黑白一見之幾欲下拜即付令卒業
耳長兒偶擲得盧尋復作塞殊不足當執事筆札藻賞
寄題讀書草堂詩塞白而已坐年來無意工拙不足疥
君壁也一笑厚幣附璧近有山園記寘之案頭或足當
卧游也酷暑加飡自愛
又
與足下别十五年矣不奉教札者亦垂五年僕匹夫之
節不固遂成小草棲遲白下以慚為日而亡弟竟不能
待捨我而去自是神魂益消沮無復生趣上書乞骸杜
門待命而江鯉忽來剖之則明珠纍纍盈我几案至赤
牘申叙契闊之致請益之誠綢繆宛篤使人心醉興寄
超邁復令神爽不知起色之溢乎大宅也來諭古人欲
有所譔著以自見後世必用志不分神有獨至可以成
一家言而近有友人好我貽書相規以為丈夫耳目口
鼻與堯舜等奈何弊精神于小技即三都之賦視若五
禽之戲耳此語也孟子輿已先之曰堯舜與人同耳非
直立德之士能言之即杜甫畢生於詩咏中尚獨謂文
章一小技於道未為尊又曰許身一何愚自比稷與契
則隱然若有所窺見然甫之所謂稷與契者安在而其
詩名至與天壤俱敝則彼之自歉以為小技者也孔子
稱詩可以興可以羣可以怨邇之事父遠之事君若僅
以忠孝二言或粗徵其實以示天下後世安能使之感
動而得其所謂興與羣與怨也堯舜與人同故子輿氏
之微指然非其文之瓌偉雄暢安能灼然為萬世標藉
令深山一田父偶創此語又孰聽而孰傳之也苐此語
自不可易僕老而猶汩汩筆研中受世人役則當以此
為瞑眩之藥而足下且兩用之可也彼用以文其拙者
非夫也讀足下為先君狀自是一代竒男子雖於貴壽
之報未極然至今凛凛有生氣足下有新都公志而復
思表之表之是也而以屬不佞未也雖然不佞不敢隱
其拙而閼孝子之情倘以災石乎即不佞重有愧矣讀
贈亡弟長律瑰麗宏整嘽緩周詳自是當家弟未卒其
辭而腸寸寸折血淚迸集不能已已急為錄出付從子
焚之靈輀前若贈僕二古風四近體名世之言直可與
明卿並駕稚欽輩不足當也顧今受之者非其任耳用
卿家法故相卿昔之哲媛以呼所天不為見簡亦不為
強造宋人集句有為郎憔悴却羞郎以對與我周旋寕
作我雖極工致上下不相蒙不若足下之尤穩愜也僕
前謂老誖但誇無一字蓋以初學道故欲堅綺語木义
今便當改之兼成一律奉謝日力不足餘附異時帶徵
之例何如雅貺拜嘉薄有所致殊歉贈縞不一
沈純甫
始家弟賀萬壽歸問所進交游則執事也已從邸中見
大疏姓名則又執事也既平頭捧尺一而前啟椷姓名
則又執事也不佞天地之僇人也進則愧忠退則愧孝
當世路者強而被之衣冠不獲自決荏苒至此何能祓
濯以見執事執事毋乃有昌羊之嗜而忘其顰眉螫舌
耶念欲買舴艋載新&KR0008;以追候檇李而病肺弗果然心
旌已在大庾南矣扇頭一詩托思藹然五岳之盟余髮
種種而心甚長若麟閣不容盡白眼為公道盡他篇雄
爽稱是過蘭溪有胡元瑞彭稚修足談豫章會用晦德
甫亦當少駐苐未知家弟能為匡廬主人否嶺南山水
故自佳萬里之外以身為本勉旃自愛祭鱷魚後則公
賜環之期餘不一
又
僕跅弛歴落人也少而遘閔不能卓然樹忠孝節晩復
自放名教之外足下辱見收之而先施於牢慅寂寞之
鄉非有胸無心者敢一日而忘足下昨蒙家弟發擕李
使而不相聞遂不獲通尺札於左右而足下復以書問
存今者鷁首艤吳閶矣又不能操豚蹄斗酒以一輕舠
候足下足下當以僕為何如人也今海内慕義抗節之
士以足下二三賢為赤幟響附景從必有以竒事進者
雖然不願足下之輕用其竒也大抵人主之倦於好言
在銳言者迫之小人之輕為小人以亂國是亦君子迫
之所贈足下詩意亦爾中間與吳先生交尚不能深若
趙先生石交也剛腸快吻竊懼其銳而幾於激也幸相
為日勖之見委跋廬陵五君子像已汚訖寘足(闕)
(闕)何歉若有韻之言出彼固瞠乎後矣行戍稿序必不
敢負夙諾但不知若干首文若干篇倘許與寓目焉而
後命筆始得少暢耳不腆之幣不足以辱行李唯賜存
是懇長途沍寒為道為蒼生自愛
沈君典
天假之緣游從數日獲一窺公真隋珠和璧而不輕露
其照夜古德云出家是大丈夫事非將相事公大丈夫
也如將相之緣未盡何仙師以化去後十五日而寓夢
於元馭兄并攝不榖凡再宿再夢俱如之其惓惓於數
君子甚篤也公烏芻瑟摩護法天寄亦須於世法中了
之要非面壁枯坐人所辦耳此月朔後一日奉先師龕
入觀時久熱東南風甚凍雲合抵舟而雨就陸尋霽麾
幢音伎二里許送者觀者數十萬人入觀成禮久之復
大雨中間徵瑞種種不欲為公輕語僕得托棲此觀合
得長奉香火充淨人於願已弘不敢復望蜀也方擬奉
純陽祖師而難像本公所贈適至又勝信陽王太史前
事矣公前寄兩札皆至一似為開之來謁師蜕而過里
不入可訝訝然長卿致渠竿尺一巨冊讀之大是竒文
與長卿俱非仕路物耳曇陽觀記精勁古雅且饒致語
中間惟有小可商者與元馭計定後即登石矣勞役甫
息肩良苦筆札幸寬簡略之罪不一
又
自公行後即麻城周起部來云有一夕拜以宗伯充䞇
於政府袖草者久之而返璧臺省之間蓋洶洶矣而亡
何太牢之疏繼之尋部為停寢旬日而臺抨復繼之如
此孫郎囈語欲止江東小兒啼不得而能止我輩學道
耶然宗伯不免作小有為事具揭一辨及報啟上諸執
政一丸泥封龕室謝絶香火與我曹作壁觀婆羅門而
已宗伯咄咄謂先師胡不示一信僕謂清虚小有天下
視人間世若一器貯數蚊蚋於方寸中鼓發狂閙了復
何涉庸詎知不以此騐我曹精怠耶得公教果不異鄙
意心謝心謝申相公徐大宗伯後先有札云政府意殊
穆然且能以平語答聖問審爾彼善星調達者枉以身
試阿鼻獄耳前所云夕拜宗伯門弟子也末法中遂至
此可恨亦可憫也申公又云公急須北上半足踏鳳凰
池便人人息啄此恐非謬語惟更察之小兒落夾至停
廩大抵與司柄者分任咎耳今頗有焚舟意冀應公前
破字訣也兩小孺風氣却上要恐聞之直指之轄北矣
渠已決策薦青浦君得無為威明黨人之好沮乎揮汗
不一
又
僕向所以勸公暫出者非謂一出一處足以了公平生
事正謂物情洶洶不欲過示崖異耳燕中報音悉返大
抵意自有為非欲與道讐也借此一番猘口於意已滿
此曹子伎倆亦有盡僕與學士可保方丈蘿薜地矣昔
時錢王築衣錦城羅隱勸其樓堞皆内嚮未幾而徐綰
之變從中起僕所虞得無是耶今已絶腥味不入口朝
誦夕坐然不過於毛髮上作小觀耳頂門針咽喉刃了
不知所用也公何以教我家弟乞骸於入計時已有疏
上今段固近決裂亦不至顯然僕竊謂公雖不負泉石
盟更須上一病疏微為宛轉且毋令學士作逋逃主念
之兩兒子粗知行文辱公見急附聞不一不一
又
三日前青浦一書至謂公已束裝旦夕北首矣而其夕
馮開之吉士來云亦從青浦得公問意殊快之二妙差
池鳳沼毋論小山叢桂之色奪而增潤玉堂且使噉猪
腸小兒少息脣吻是亦佳事信香來接飛翰字字肺腑
又於元馭宗伯處見張公子二書中間遣辭叙致波溢
藻爛始猶疑其文人少實而懇至處要自由衷公所云
二十字謗政府殊亦聰明寧不知無酖人羊叔子者祇
緣公偃蹇林皋若為異議諸君立赤幟故宵人得借以
行䞇一入金明門立冰釋矣第三廳尚是隔壁覓聲恐
未中肯綮正亦不必介意我師往往戒僕和光兹行無
以為贈唯此二字而已青浦計可望除目脱此枳棘便
甚消搖僕雖貌為捐世累而時見刺促即尸坐一蒲團
亦自碌碌綿竹耗殊杳然(闕)其爾自不善覓亡所
怪也向書樓堞内向蓋謂元馭及僕家庭間魔而苦之
然吾輩方寸地何所不有言及但更竦然近方料理佛
道諸經可捧誦者刻之尚未完青浦内遷時當附上也
此行須從陸如張所擬為便餘不一
又
孟夏朔後二日元馭宗伯見謂公家蒼頭來乞法井僅
持少君一書云公病熱須此以解極為懸懸欲馳信相
候念無可使者適得青浦一札云已自勿藥但元氣卒
未易復耳公出不過一世身耳自愛則萬世身也不自
愛則刹那身也先師遺訓儼然亦復時加紬繹否青浦
業為公展告苐令天上公子知果以病欲不任非繇敬
亭山色相殢則佳耳與宗伯俱有家庭之戚而宗伯為
重古稱缺陷世界非獨吾二人順受之而已兹附青浦
伻奉候加飡自愛不一不一
茅鹿門
某待罪貴郡無狀辱長者憐而容之蓋拜賜於今八載
矣冏寺時賢器柱受至欲負笈力辭之而後已瀕行不
能以一符繻為别緣不如御史有佩印處處得發故也
每念執事負經濟才文學政事於世無兩中遘萋菲竟
阻鼎鉉乃至賢器麟趾鳳毛昭代之瑞齟齬一青衿而
復禠之所謂著朱騎馬者果何人哉世貞幽谷之灰不
然久矣加以跅弛自廢偶值天公一閉眼暫然䟤跋今
之委頓固其所也山園小有泉石春來花竹日新作老
蠧魚散帙了不知厭間以尊酒佐之酒倦則游游倦則
臥懣羨俱黜怨親亦忘所恨宿業未滿為徵文人刺促
不得併謝筆硯耳承大誨諄諄拜誦白華樓續稿神氣
殊王毗陵之後主盟獨公矣史記題評斟酌二君更自
有入心語異時倘有所進固公之餘惠也
許殿卿
僕業已塞兌蝸殼自老而於生平故人不能盡置意外
兩歲前齊中信言公屬末疾方念之而昨冬遂有傳與
明卿俱游道山者歲杪得明卿書春閏復從金茂才得
公書及一絶句令人快慰若秦庭之還我雙璧也金生
頗能道公及李千里家事云公雖不良於行而飲噉轉
健神明不衰即以此百歲可也絶句書扇頭供一粲不
備
又
得書滿紙皆肺腑語而筆跡非復成侯之舊當是用伏
生口授故事耶陳生云兄神觀小頽口履俱澁而飲噉
猶不衰此境本非佳要能一切空之更自受用兄故嘗
蒞趙州趙州老子百二十時光景故不異也若白沙先
生於世法中瀟洒故可耳未敢便以出世許之聞賢郎
能禄養兩孫渥洼神儶歴塊可期僕賴庇猶日傾鑿落
噉不托三兒粗能讀父書獨于鱗墓草十七青矣子駒
復化異物遺孤雖衿裾學宫而蓬蒿私室吾輩得無愧
生趣之厚耶兄家玉潤國之瓌寶甫登九列而見左時
趨迴轅下澤然内有足下外有于鱗千秋之業不可鼎
峙而三耶寄聲勉之不一
弇州續稿卷一百九十
