弇州續稿卷二十二
明王世貞撰
詩部
七言絶句
題宫人調鸚圖
唐人詩云含情欲說宫中事鸚鵡前頭不敢言
誤也政當托此禽達之
杏花枝上綠衣娘與訴宫中事不妨只恐匆匆記未盡
且教三字憶君王(詞有憶君王)
抵滁陽聞拱辰石太僕將至留贈
雙旌宛轉下滁州真氣如聞在後頭聖代豪賢多九列
何人數馬似恬侯
其二
瑯琊山色四時妍最喜清流號釀泉前輩風流今又見
使君剛及醉翁年
次嚴太保詩後送尤介夫入都
山人不愛青山住乞得山中宰相詩若遇郗家公子問
住山須待買山貲
贈憲美弟移居
嶽王市傍三畝宫曲曲清溪䆉稏風但使兒童如錦里
不須名姓學牆東
徐長孺及郁子以制科業見訪有答
宛轉雙龍血未乾閒逢老馬步闌殘莫誇玉勒金羈事
見說人間行路難
其二
休將深淺問蛾眉欲答蛾眉淚已垂花樣三千宫女面
何人不妬奉恩時
梅花下得劉伯真廷尉書却寄
萬里清江萬里魚即看魚尾定何如江南二月梅花後
剖得夷陵八月書
其二
小苑紅梅刺眼新一枝分作峡江春長安驛騎知何限
天上於今少故人
清明日偶爾有感
宛宛東風颺酒旗輕寒輕暖禁烟時千條楊柳長垂地
不曉人間有别離
其二
典衣沽酒莫辭貧野鳥山花無限情三尺一堆猶自濕
去年人是上墳人
雨後山園
潺湲一雨到天眀西圃小溪春漲平任使桃花禁不得
也能波面皺紅生
徐客部元春奉使還朝四絶句
錦里春深節暫停東風吹送上江舲不知漢省郎官宿
分得荀家第幾星
其二
還從建禮别分臺知爾應多專對才屬國倘逢西極馬
可應仍為太師来
其三
鳳毛池上獨翩翩知是虞廷老鳳傳任使罷巢阿閣後
還鳴聖瑞一千年
其四
青袍柳色競爭春夹路珠簾看眼新共道德門無限好
徐郎天上石麒麟
為人贈京口何醫一絶句
君家肯讓漢淳于能使人間癖疾蘇不知京口觀濤日
曾見黃龍浴水無
贈八十翁何中翰遷故世廟侍臣也
煉来僊骨五銖輕鶴背何年上太清知是玉皇香案吏
可能還記步虛聲
其二
武帝胡髯已上天肯留方朔世間年仙宫似起偷桃獄
且向蓮花峯際眠
在明遺我湘竹榻走筆言謝
百疊香雲綴露斑夢廻身似在湘山從今去後非無客
且掛高齋一壁間
答王叔承
世所稱布袋和尚者即彌勒也在前劫為求名
菩薩當来人夀八萬歲時成佛釋迦佛所懸記
也釋迦以末劫救世故難難故多慈愍彌勒以
起劫度人故易易故多饒樂今不探其實而加以
讇語得無泥犂之慮乎
不為拈花也破顔史多天上儘寬閒隠囊一撮無勞問
中有須彌七寶山
題文待詔玄墓四景
虎山橋畔月如銀桃花梅花相代新不須指點增惆悵
身是當年畫裏人(予舊遊處也)
其二
郁口墳前路欲迷桃花驕殺武陵溪樓頭一種看山眼
不見花殘襯馬蹄
其三
孤峯遠插白雲間秀竹長松相對閒聽得菱歌人欲近
不知猶隔法華山
其四
古塔垂傾老樹奇霧殘雲洩轉多姿而今始悟寒林色
大是丹青未竟時(右幅乃待詔未完筆故為拈破勿令添足也)
和韻題扇頭梅花
銅坑萬樹玉横斜月洗烟籠領歲華棹過酒船無好句
至今猶自負梅花
徐孟章索詩為贈走筆得三絶句
奚囊恰可詩千首拄杖時須酒一壺醉後能輕田太尉
歸時那怕李金吾
其二
從令處士題鸚鵡(生有鸚鵡詩)所少文君典鷫鸘(生近有悼亡之戚)
指口大堪容捲白轉喉何必寘雌黃
其三
自言身世兩難容削髮從歸南北宗(生自言欲削髮入空門)不見
高僧名慧地還緣舊業有雕龍
徐生號雲樵而以葉子雪樵書為介走筆戲成一
絶句
從誇范釜未生魚其奈勞薪桂不如咲殺山人山計拙
雲樵將至雪樵書
顧母張孺人六十(文康公之側室也)
曾參補衮扶紅日尚憶移衾賦小星四十年来丞相栢
一枝留向北堂青
送張子新之蘭谿
棹過錢塘莫厭遲千峯倒翠插漣漪居人已曉彈琴事
茂宰能歌觧愠辭(君善歌故云)
其二
桐君南部盡僊官叱石為羊也不難鳬舄一雙湏好在
金華舊省是長安(給事舊省曰金華)
陸無從茂才自揚州來乞文以贈歙人吴惟登得
三絶句與之生高於詩與歐博士楨伯為廣陵
社
金徽玉軫拂塵開流水高山信指裁忽訝新聲移入散
坐中人自廣陵來
其二
維揚詞客盡英髦得句爭誇白雪高一自社中枚叟去
何人八月賦觀濤(謂歐老也)
其三
乞將新序向新安一字躊躇下筆難見說龍門饒史筆
教人觧作小巫看
鄖襄徐中丞以春秋臆見貽有謝
軍城秋日静堪貪幕府無人筆自談見說麟經新傳就
千秋不數杜征南
胡元瑞讀鄙集有寄走筆四韻答之
殺青初竟未堪論博得驪珠字字勻莫信古来才一石
與君俱是斗量人
其二
文園多病日偏長贏得高齋看屋梁便是王充新論就
可能相益蔡中郎
其三
處處松陰護藥壇何人真曉大還丹知君自有靈僊骨
叱石為羊也不難
其四
蘭陰一水下蘭溪水隠花香水滿隄任使東流海門去
清心還向浙江西
走筆夀表兄盛氏
竹林雖好未堪求嵇阮那能到白頭七十古稀君自愛
何曾一醉不風流
其二
遇酒須傾醉即眠自稱臣是酒中僊僊家未必能勝此
不起貪嗔七十年
送陸楚生入陽羨采茶
由來陸羽是茶神著得茶經字字真莫道青山無宿業
耳孫仍作採山人
其二
陽羨春芽玉萬株新焙得似虎丘無縱令王肅無情思
不與諸傖喚酪奴
懷王大參陽德有寄
鐘樓面面是横塘每見雙旌度夕陽錯喚小桃垂柳字
那曾一樹不甘棠
其二
弇山春事日爭新轍跡從多不畏貧所恨子猷看竹後
幾曾真遇賞心人
其三
嘗從别墅記新圖今日暘湖即鑑湖自是君王多物色
可能長作客星無
其四
雁蕩奇峰天下聞永嘉真柑味絶羣啖君霜後三千顆
削脯為龍穿白雲
仲山先生歸佳城得輓歌四絶送之
縱横馬鬛徧空山上冡諸生暮未還玉樹祗今埋地下
銀鈎猶自在人間
其二
少日五長王散騎晩年三絶鄭台州生来不作紅塵夢
到了青山伴白頭
其三
寶界山頭玉萬枝人忘物在轉成悲相逢莫歎風流盡
留得王維畫裏詩
其四
春風一蝶自悠揚八十能過百歲長莫怪藍田饒晩價
有兒誰似北中郎
題黃定父瓜洲小閣
小閣方牀睡思濃金山忽送五更鐘披衣起坐渾無事
喚起江南千萬峯
題畫
瘦石枯松寫暮秋清溪一道帶雲流綸竿縱有無心得
莫怪游魚不上鈎
朱翁年七十號味耕而又好菊有子為諸生故夀
之
南宫徽號下恩綸共喜高年賜帛新更是一科堪應詔
曾為孝弟力田人
其二
蕭蕭華髮倚斜楊也種黃花也種秧不是陶家五男拙
有兒身在泮宫牆
戲題詩扇後貽徐生
蕺山老姥亦可憐遇我塗鴉不值錢箧笥恩情翻不薄
好留懷袖向眀年
長夏無事避暑山園景事所會即成微吟得二十
絶句
小徑平橋路欲分萬條青玉一溪雲不須更到幽奇處
便合長康寫此君
其二
剥啄從多且未譍小窗過雨篆烟凝偶然文債支梧了
却是逍遥退院僧
其三
潺湲信宿稻苗齊澗水爭趨罨畫溪處處竹梧添染碧
祗驚簾外數峯低
其四
絲竹由来非我心未論山水有清音空林宴坐幽深處
難道無弦不是琴
其五
日長隨意選漁竿小港輕舠喚不難千疊芙蓉攅碧玉
此圖留待月中看
其六
微凉淅淅上輕褣課竹調琴一小僮應是中丞霜意薄
故人鷄黍日從容
其七
流水高峯盡日閒柴門風捲不成關主翁雖有無勞問
原與遊人共此山
其八
爾雅樓頭日正長酒鎗茶盌博山香歌中九友容相逐
那有閒情和栢梁(余在鄖嘗有懷九友齋歌)
其九
收雨青天挂紫虹科頭晏坐小亭中閒談未了農家事
一陣前溪䆉稏風
其十
北風高枕便羲皇佳景無多畏景長爭似儂家祗樹苑
六時何處不清凉
其十一
花好那能一月紅綠肥還到九秋空何如淺淡峯頭色
長自悠然在眼中
其十二
撥刺銀鱗跳綠波呦呦文鹿過林阿從教饞客頻相勸
不觧祗園施網羅
其十三
寶閣蓮花法像新垂楊拂水四無塵那知咫尺清泠外
便有泥連火宅人
其十四
殘杯移傍水邊亭暑氣醺人忽自醒最喜樹頭風定後
半池零雨半池星
其十五
斷盡人間書畫緣非關學道與參禪從來到手渾無味
且仗牀頭買酒錢
其十六
牆頭紫翠兩三峯月滿觚稜風滿松睡起支頥無一念
偶然吹送五更鐘
其十七
有人相過說無生須斷人間利與名畢竟尚殘名利字
不如支枕聽鶯聲
其十八
一閣中安兩藏書當時有諍未同居若教勘破西來意
紫氣東行也不虛
其十九
萬事全憑酒破除空勞千里故人書參軍有頌吾能熟
僕射從尊斷不如
其二十
褦襶過從不厭頻牛腰行卷墨方新生平祗被虚名累
耐可殘年乞與人
讀王百榖吹簫賦因題畫贈星槎子然此非古洞
簫也以故稱新聲云
由來子野聽偏精譜得咸陽簫史聲把向吳山吹一曲
何人不擬鳳凰鳴
其二
輕蕉徐出玉龍精一竅能為三籟鳴任是子淵佳賦就
可教眀主聽新聲
贈蔡汝立乞誌銘歸
三尺孤墳五尺碑中郎題字色為絲莫愁名姓長埋沒
漸有人呼蔡克兒
蔡生以一紙得誌銘而客有高生者亦以一紙來
謁請從遊且有所冀戲題一絶再贈蔡
婁水含滋楓欲鮮啼烏徧遶孝廉船從他門客劉义横
未有昌黎䛕墓錢
題半閣詩
地盡天空閣自孤浮雲一半遶簷隅不知收入青山色
小減徐家破鏡無
張牧遷淮相國與諸君會餞山園感贈四絶
袖中諫草帶霜華遷客風流莫浪嗟何必漢廷饒絳灌
古來才子傅長沙
其二
愁遣玲瓏唱别辭欲攀楊柳尚無枝習家池館從如舊
苐少山公白接䍦
其三
縹緲樓頭玉萬家使君曾此汎流霞莫言鴻爪須臾事
幽谷猶殘琪樹花
其四
弇山堂北四株棠夢雨離雲欲斷腸却道異時無剪伐
飛花曾藉使君觴
走筆贈張將軍赴嶺外
毋煩薏苡後車傳自有清風掃瘴烟壓載他年借廉石
盟心今日試貪泉
即事
上元燈火不須奢自有幽情領物華踏徧東城清夜月
安家園裏探梅花
長興哭子與歸途即事有感
屈指流年醉裏論清溪如舊淚痕新也知不乏追隨客
誰是當時共濟人
其二
龍灣北岸骨堪栖漠漠愁雲片片低一種印山寒食地
白公墳畔酒成泥(新墓在龍灣之北)
其三
當年六子五沈淪一作人間舌底人暗數古來文苑傳
誰能白髮畫麒麟
其四
碧練東来是霅川銀魚紫蠏不論錢從他風景長如畫
割卻浮家一段緣
其五
太初收骨道場山與隔新墳定幾灣六十年來無麥飯
可能相對憶人間
其六
玉龍橋下水縱横酒眼摩娑醉語輕不道便成生死别
至今猶自恨潮聲
余所品顧家三白酒以甘敗而近得其法者皆勝
之因補三絶句而其一以貽胡家
品酒新詩亦浪傳顧家三白大非前如何奪署青帘字
把向胡生店裏懸
沙頭吕氏酒
掃地人間色味銓自將真趣媚丹田從教揚子中泠品
不及沙頭第一泉
五弟婦之兄曰章郎酒亦清美
壓得檀槽瑟瑟珠瀉時猶有看成無誰能閒步桃花澗
不向章郎乞一壺
清明日偶題
穠李夭桃各鬭新傷心眼底上墳人生憎介子成寒食
破損風光一日春
其二
典却寒襦挂紙錢又聞呼役向楊川三家兩舍無薪米
錯認江南也禁烟
過瞻美弟飲題
傍水誅茅三五椽網魚沽酒杏花前欲知何物堪難弟
夜半酣歌不肯眠
過從子學賢飲
小阮才餘犢鼻禈海棠花底奏清尊春光如此休教負
眀日催租任打門
鄉居晏起
小樓烟雨乍霏霏支枕消教酒力微除却西鄰呼酒外
判無剥啄到荆扉
走筆再送馮使君之楚
三吴重地古來聞全楚雄藩更不羣江岸送迎饒竹馬
何人不頌大馮君
其二
捲霧凌風青雀開分眀一坐玉山来懸知傲殺南樓月
重見千秋庾亮才
贈張老
莫欺貧憊少生涯半畞沙田百種花笑殺東籬黃菊後
春光全不到陶家
調姚山人匡叔
羽扇藤衫竹籜冠自言親受九還丹無端却愛人間好
不怕山房丹竈寒
鳦先以書自通於屠青浦有國士之遇賦此贈之
于生書記似鄒陽片紙能專上客牀不信比来知己事
試聞猶有令君香
朱定國觧館歸明州贈之得三絶
風物清佳浣客愁不知何事憶明州輕舠泛盡東湖色
應向婁江問舊遊
其二
兩兒頭角漸嶙峋三載東風絳帳春白虎倘逢明主問
可能忘得授經人
其三
惜别飛觴各鬭乾吴江楓落未成寒惟憐十月山陰道
不共王家子敬看
題摘阮圖
絳紗微露玉尖纖搊得新聲字阿咸門外平康佳姊妺
即今偷譜不須嫌
贈照幻禪師一絶句
伏牛山下結精廬煉盡羣魔剰一如誰信近来能所盡
貫休詩句夢英書
金澤寺僧為余生日誦經報以一絶
除却生辰薦親外酒船何處不沈冥即今四大留何事
勞得山僧為捧經
題溪山深隠畫
古木寒流一兩家柴門晝掩待歸鴉何如只向人間住
與客擕壺踏落花
莊臨甫力田種竹有長者風今六十矣其婿陳生
懋謙中表姪也索詩夀之得一絶句
庭前種竹一千竿屋後收禾三百㕓欲向而家漆園祖
與君重注大椿年
寄題何鴻臚仁仲甘露園
名從鐵甕城邊得人向金莖夢後歸荳䓻梢頭渾欲醉
芙蓉葉上未應晞(俱咏甘露也)
其二
海内争傳杜甫詩何將軍第有園池金魚銀甲從他好
第五名高心自知(君伯兄為閫帥故也)
其三
一點晨光霜欲開露華初潤蕊珠臺墻頭蛺蝶衝眉過
却道何郎傅粉来
其四
千株桃李怨春華九畹芳蘭也自嗟水部向來心性别
只拈霜管賦梅花
贈王山人良材二絶
返照輕烟暈碧紗翠禽飜罷玉横斜絶勝黃鶴樓中笛
落盡還開六月花
其二
爾貎孤山雪裏春能抛玉骨染緇塵懸知不作毛生手
却悮江妃自寫真
聞仲慧治制科業於尊生齋嘲之
新水高槐咽暮蟬尊生齋裏好談玄如何半夜篝燈讀
只是長楊校獵篇
曉上人自江右來謁敬美贈之詩云南海楊枝白
社蓮老僧無住總隨緣不知逢着文章伯可有
衣裳與大顛又行腳山僧不住山正逢居士掩
玄關却嫌留偈多重障大海長空自往還盖謂
余方杜門不易見倚韻立贈二絶
有社何須種白蓮澆花插柳但隨緣從他佛骨原無表
那許殘花乞大顛
其二
參盡叢林踏盡山未容輕叩淨名關霜寒路滑知應否
收取三條坐具還
曉上人自云能草書轉法華千徧謁補陀落迦者
再矣告余且復往走筆反前韻止之
鯨波千疊海門還勸爾清秋且閉關但使六塵緣境淨
眼前長是補陀山
其二
草書時作素師顛一鉢何如但信緣千徧法華從自轉
還能舌本吐青蓮
家弟轉官後寄一詩扇錢叔寶有與君何日共閒
身語叔寶日作畫不休而余苦文債刺促因戲
題其後
王叟時時徵白戰錢翁日日賣青山多生未斷貪名障
博得閒身亦不閒
酬顧不疑
秋色衡門好晏眠忽聞流水兩三絃似窺吳下機雲意
有句還酬顧彦先
詹東圖進士以所刻石書見示為成二絶贈之
題罷江東幼婦碑公車二月到京師十三經就如登石
除却中郎更有誰
其二
不是君家詹舍人紫微房後寫絲綸男兒自有如椽筆
一掃燕然萬古新
答葉茂長觧嘲
翟尉歸來客尚新柴門剥啄反嫌頻不如箕踞松風下
次第殘編對古人
其二
南牀白簡任他驕贏得餘年不早朝莫道山人無約束
雅聞彈事到甘蕉
送李時養游金陵
李生買棹長干游楸局奚囊在兩頭欲覓羊郎劇碁地
不知何處是金溝
仲春二十日後梅花始盛偶成四絶
二月行盡初日晴千枝萬枝玉縱横常年花謝今年發
始信春遲却有情
其二
色觀空來定幾旬東園初吐屐痕新莫嫌春勒梅花晩
也勝無梅負此春
其三
西園幾樹玉横斜雨打風吹一任他縱使春光耗磨盡
不甘三月伴桃花
其四
瘦骨崚嶒老不羣怯他春雪愛春雲自從參得羅浮夢
消息依稀見幾分
趙仁甫孝廉来乞其父墓文留山園少時賦此志
别
幾樹孤山雨後香薄寒憔悴縞衣裳未論詩句清堪比
情性都来似趙郎(君詩清絶而貎都雅故云)
其二
弇園春晝但高眠箧底都無䛕墓錢揮草為君生别淚
一江烟雨孝廉船
清明日偶成
小塚輕風舞紙錢斜陽漠漠草芊芊非關榆柳無新火
總為人家不禁烟
其二
歲歲年年世事非朝朝暮暮故人稀唯因白骨無窮盡
新鬼猶堪舊鬼饑
其三
楊柳梢頭颺酒旗軟輿憑着暖風吹未論天地藏身處
不起兒孫異日悲
其四
葉縣天貽白玉棺滕公石槨在長安争如諶母祠前樹
不受人間淚眼彈
山僮言游客放歌折花者戲答之
有例何曾問主君六么三雅任斜曛主人總在茅簷底
唱遍龜兹也不聞
其二
携酒看花不碍頻唯求酒後護殘春不辭樹樹憑攀折
孤却眀朝花下人
衡陽曾生萬里問奇實無奇可問也於其歸口占
贈之
落魄書生縱酒徒久抛符印著潜夫而今對汝機關別
但語胸中一字無
其二
悟得從前字字非臨岐無淚可沾衣碧天雲盡都如洗
不碍衡陽春雁飛
七夕病中
病骨蕭然一葉秋疎簾不捲絳河幽茶瓜酒果從無分
不起人天兩地愁
其二
鄰家乞巧候天孫月轉參横不掩門拙癖病来逾自愛
卧陪孤影度黃昏
其三
共君閒傍小溪行愛弟東莊看犢耕許與曼殊能許未
雖游族姓不求名
其四
沈郎徵事近何如旗鼓蕭翁尚有餘嗒爾相看無一句
可能消盡腹中書
和孫中丞登馬鞍山韻
千山如笏拱朱樓平楚將雲勢欲浮見說興公新賦就
坐令王粲亦銷憂
其二
獨立縹緲之飛樓片語能令紫氣浮却是岳陽題壁後
至今天下誦先憂
贈劉少府四膺臺奬
四見旌書下郡墀道傍何限口成碑莫言清白無人賞
今日真成有四知
其二
贊公庭館真如洗吟岸烏紗據槁梧劉寵雖廉争得似
橐中猶長一青蚨
其三
尚書兩世大名垂喬木干雲蔭後枝處處遺碑應好在
知君不是狄公兒
黃仲高先輩枉訪有贈
蘭芬馝&KR0008;藹衿裾一片冲懷玉不如事事擬君家叔度
祗輸年少赴公車
其二
四眀才子氣如虹何事低頭王長公誤道姓名登琬琰
此身原只在墻東
題復甫墨牡丹
百種沈香亭畔枝錦嫣紅醉午風遲那期虢國夫人到
淡掃春山八字眉
其二
半幅生綃墨乍勻天然貎出玉精神朱欄下盡葳蕤鎻
却是丹青觧悮人
蘇山人自張司馬歸云辱倒屣之延而所謀未盡
果戲贈一絶
博得侯門一笑新鬢霜猶自未迴春人間不遇邢和璞
誰向天門禮弄臣
題瀟湘夜雨有感
扁舟十載問瀟湘曾向天東指雁行今夜對牀春夢穏
不妨風雨過西堂
作張令書戲題後
貪聞方外有閒居筆硯垂抛樂有餘誰信别生方外事
為僧仍作使君書
仙師處見徐郎有贈
雙瞳剪水玉為神皈禮神壇叩宿因自是徐家原有記
此兒天上石麒麟
偶題
一間茅屋足沈淪無那虚名轉趁身記得松風陶氏閣
玉書先下掃除人
其二
十里香烟夾路岐少年争草步虛詞不知天上原無用
只禮身中一字師
余德甫見貽籜冠侑以一絶句倚韻和答
竹萌含露供朝餐餘籜猶堪劉氏冠不道道人心死盡
雨來猶作化龍看
弇州續稿卷二十二
