弇州四部稿卷三十九
明王世貞撰
詩部
七言律九十一首
余與南海歐子相慕久矣北歸過維揚訪余舟次
喜不自勝投詩見贈且多勸駕之語惜無何遂别
情見乎辭
維揚楓葉逗行舟麈尾玄言欲少留任是觀濤無起色
還因招隠失窮愁中原劒在寒相問南海珠成暗莫投
豈為身慚羊叔子邀君不遣過瓜洲
殷無美下第
一賦河東若有神忽驚風雨失龍鱗暫收三寸囊中穎
仍作諸侯幕裏賓掩鏡清霜俱是恨拂絃流水為誰新
長干夾道青樓眼愁絶烟花夢後身
題潘中丞留餘堂
中丞卜築霅川隂蘿薜春深好易尋長將不盡還天地
别有無窮待古今門可容車寬自得庭堪旋馬意何深
江湖總是相忘處知爾元無竭澤心
于鱗赴浙臬邂逅吳門有贈凡四首
十年龍卧杳難尋握手相看思不禁天上客星聊作使
人間舊雨復成今地過瓜步風烟軟潮滿胥江月色深
鵬鷃逍遥俱自得肯將蹤跡論浮沉
其二
樓船金鼔殷如雷憲府春當海國開西嶺白雲推案出
中原紫氣渡江來翛然自喜千秋事去矣誰當一代才
今夜吳閶寒更好最憐分手各登臺
其三
知君偃蹇故金魚除目何當問草廬不必齊謳稱獨行
于今越絶有新書離愁明月杯堪失懶病青山枕自如
醉後蕭條還四望浮雲終古卷能舒
其四
徵君姓字動青霄綵筆寒廻氣象饒出後東山仍遠志
見時滄海失陽鱎風塵偶貸嵇康懶春雪還堪宋玉驕
寮佐祗今多後進誰將傲吏憶先朝
贈郭開府帥南粤
虎符金印出長安主聖連登上將壇百粤旗開魚鳥色
三吳劒奪女牛寒帆檣帶日雄争舞組練䘖雲静不讙
君去浣花花自發誰堪小隊駐江干
送别吳樞季使君遷府倅一首
濟上風塵蓋始傾即看雄劒氣峥嶸異時陳紀猶難弟
今日吳均不愧名政就棠隂移大府才高璧月掩連城
干旄陋巷仍堪過惆悵浮雲暮已横(君舊省伯子峻伯濟上實定交焉)
吳使君邀飲沙頭梅花下得揚字
使君露冕春行部忽對梅花喜欲狂積素乍為瑶島色
輕紅不散夀陽妝停杯雪緩千林暝拂袂風沾十里香
况是新篇饒藻逸法曹那敢擅維揚
寄朱鴻臚在明
長安車馬逐芳菲可向天涯歎滯違名就不嫌方朔醉
官貧肯學曼容歸青山是處江南色白雪從他薊北飛
若問故人丘壑事于今戰後頗能肥
答寄王百榖
似因留滯愛蓬蒿書到蕭條感二毛田父只歌將進酒
主家誰問鬱輪袍齋中落日塵蒙偈澤畔浮雲句反騷
自是不才能世左敢容孤枕向人高
戚大將軍入帥禁旅枉駕草堂賦此贈别
初聞小隊駐吳江忽漫花溪隠畫艭細柳尚虚金鎖甲
前茅時緩碧油幢南中舊部思馳義塞上新城喜受降
倘寫雲臺須第一如論國士總無雙
史德充少府嘗從姜都督夏州尋官於閩從戚大
將軍破島寇有功當遷會失用事者指為王官
不赴放浪江湖間謁余海上漫成此詩為贈
看君雙頰話時紅憔悴功名耻衆同曾逐虎頭歌出塞
卻依龍額試乘風朝端綠盭論兵左槖裏朱提借士空
總為王門裾懶曳季鷹新號醉江東
答用晦王孫
朱邸春風玉軫閒能將流水落人間毋論帝子開高閣
别與書生賦小山南極斗寒雙劒在大江天闊片鴻還
亦知七略君家有夜色青藜未可攀
寄余德甫聞有盗警
自爾巾車返豫章蕭然五柳似柴桑江秋月隠芙蓉佩
山晩雲歸薜荔房身在青氊偷不惜酒酣黃犢坐何妨
飛揚總為千年事鄴下狂名已鴈行
送龍司理被徵
初聞循吏賜黃金旋見徵書入禁林别日秋霜飛旆滿
異時春雨訟庭深朝廷豈少批鱗事湖海能無諫獵心
此去君名高扣閣不妨子計老抽簪
寄濟寧朱公
十年蓬累卧江東兩見脩鱗濟上通天畔星為中執法
人間水屬大司空樓船晝集沙河雨璧馬秋歌瓠子風
轉餉自來勲第一璽書何日未央宫
春事
即論春事未闌殘病間尊罍好共寬東第花神時爛漫
西園竹使日平安浮雲不礙烏皮几細兩偏宜紫籜冠
自廢祇緣孤癖在將無人擬素封看
對花憶舍弟
恒時泉石那孤賞此際園林懶獨誇有信轉憑鴻鴈翼
開樽愁對棣棠花清朝出處依心事垂老篇章惜歲華
上苑只今春草發可能無夢向天涯
上劉少司馬朝宗二首
即看恩許鑑湖濱猶憶先朝寵命頻綠野舊為開府地
赤松今是避侯人囊中大藥時時裹篋裏隂符字字論
解道蓬蒿三徑合可容雲色礙蒲輪
其二
中丞鞭淨欝藍廻將作雲連嵽嵲開三疏暫歸横海節
百年誰似補天才僊芝玉术扶調鼎沆露漿霞引夀杯
賸有丹衷懸魏闕將因起色上吳臺
得大名報後上疏乞休
十年垂釣卷空綸主聖能容草莽臣蕙帶不諳朱紱好
衡門翻怯紫泥新傳來似是天雄節到了酬它地肺身
一掬松楸清淚滿可容揮灑向京塵
其二
病驚除目到滄洲懶愧浮名入帝州一物轉勞天地德
餘生不傍古今愁徵車罷後殘黃犢退艗停時穏白鷗
但語世情吾任老即妨身計總何求
張仲立茂才過訪夜談甚洽晨出候之則衝雨發
舟矣貽詩見報率爾為答
看君年似棄繻生琢得新詩字字清遥夜星河廻促席
詰朝風雨失連城去來非是輕中散爾汝終應屬正平
但使案頭行卷在不煩攜手見交情
送汪中丞伯玉游太湖以病不能偕
自是中丞愛拍浮得歸天許五湖游行空日月開雙鏡
欲雨乾坤共一坏此去鴟夷堪獨賞暫來羊仲不相求
知君盡識人間字龍室真文可借讐
送滇人周廣文校士關内
絳帳如雲海國開公車還復領羣材秦庭忽動連城色
漢馬多從西極來題罷金天霞作掌飲殘清渭月為杯
奚囊定有懷滇句知向昆明沼上廻
于鱗子與以詩勸駕有答
倉皇家䘏始辭官敢向東山擬謝安起色江湖才欲盡
壯懷天地事仍難中原縱自容方軌滄海何當足釣竿
神武至今冠尚在可煩霄漢故人彈
夏日歸莊居即事
抱病城居暑不辭暫歸風物總相宜家家餉耨盤游飯
處處行歌鼔拍詞水暖魚蝦俱氣色日長雞犬亦熙怡
葛巾疎罷無勞裹遠近垂楊護酒旗
其二
聊將物色供吾廬懶性何妨但索居遥夜蛙池饒鼓吹
乍晴蝸壁也詩書墻低過雨分猫筍市小腥風上鱭魚
若到長安逄褦襶為言田父定何如
贈梁將軍代郭都督
璽書清夜下明光主聖鯨波已不揚卻問中權諸部曲
何如舊帥郭汾陽旌旗半掩三江日組練俄飛五月霜
揖客幕中何用借自揮長檄定扶桑
題梅石卷贈蘇生
君今幽興何所寄日坐磐石梅花傍一峰兩峰洞庭古
千樹萬樹羅浮香平泉莊畔酒初醒卻月觀頭人欲狂
何似儂家新塢就不須遥羡白雲鄉
題松雲卷贈王明府
君侯燕坐琴堂上琴底雲生萬壑松松愛芊眠時借色
雲憐罨靄不辭封三江地僻催棲鳳二室天空起蟄龍
服餌異時須待汝為霖今旦莫從容
子與追于鱗不及喜余後至有作遂成和章
與君誰共帝城游中路摶風有去留幸不興闌王子棹
何須身在李膺舟揮毫島嶼青從逼握麈星河綘欲流
解道延津容易合可知真宰為他愁
吳興俞生者雅士多長者游晩得疾甚困而貧獨
與其所幸美人居沈伯麐為圖之予詩紀焉
消渴文園竟若何霅川秋色卧游過門前舊客隨金盡
鏡裏新愁上鬢多空觀不妨天女侍小詞猶要雪兒歌
君看阿堵神明在遮莫雄心未耗磨
病中于鱗過訪海上
高枕吳山氣忽青柳邊初繫越江舲因過海若無秋水
不謂風塵有歲星強起精神催振動欲眠談理破沈冥
十年朋舊知多少論向人才指自停
常州道中逄王百榖
微名總愧尺書求况遇相如已倦游席帽初抛燕市日
隠囊徐坐晉陵秋人中變色偏談虎老去全身且應牛
縱得量移君不羡好攜雙槳待滄洲
秋日諸君餞焦山作二首
浮玉峰頭高振衣放歌天籟入虚微波廻片片青蓮出
日落山山彩鳳飛一往薜蘿人自古重來冠蓋事還非
闍黎莫恡談經席已向君王乞釣磯
其二
江頭是處青山好為念焦君破浪來一字光能争日月
千秋氣與結樓臺潮聲吳楚中原盡海色東南太古開
歸棹去帆看莫指壯懷今夕付銜杯
過歐廣文苜蓿齋與子與同賦
少年誰逐廣文游苜蓿盤空且為留暫割半氊遺子敬
還將一榻下南州抱來和璧知難夜彈罷嵇琴别是秋
莫怪相逢誇鄴客至今何處儗風流
即事戲呈子與
中朝露刺候轅門何似清齋卧給園海内詩名猶嶽立
淮南幕府若雲屯折腰亦是書生事垂手應為國士恩
白雪至今驕不得青雲依舊傍他尊
過故胡都諫祁禮作
兩朝華省見風稜萬死孤臣氣轉增枕草半沾憂國淚
飯蔬分供坐禪僧人才論後多中駟佛意明時失小乘
不信宦情夷甫薄期君寒色對篝燈
渡小淮口大風和子與
千里清淮匹練同飛沙忽掩夕陽紅雲君鼓吹冥濛外
河伯旌旗杳靄中扶病自驚枚叔壯放歌誰奪楚王雄
維梢坐對宜城酒回首人間萬慮空
徐州别楊大應武試(楊都督子)
戲馬臺前酒一巵翩翩結束帝城宜縱横立取連城璧
蹀躞飛搴上將旗三日定非吳下吕九重偏識越公兒
他時過里銀黃並莫忘推篷夜雨時
于鱗返濟南追之不及作
看君匹練出吳閶忽爾雙旌指濟陽長河不散真人紫
落日時憐我馬黃欲取延津為海色還愁太岱壓秋霜
登龍廻坂皆吾事躑躅孤城淚萬行
觀瀾亭枯蓮
月冷亭蓮秋思深半池病碧半黃侵歌殘白苧香猶在
褪盡紅衣態不禁愧爾漸非初服地憐予同抱後時心
江南子夜偏饒景愁絶霜風何處尋
過新河呈大司空朱公
日出烟空匹練飛大荒中劃萬流依連山盡壓支祁鎖
逼漢疑穿織女機九道徵輸寬氣象六軍容物迥光輝
甘棠欲讓金隄柳曾護司空卻蓋歸
其二
兩朝三錫璽書專自失流言格上天功似玄熊官百揆
渠名龍首帝元年(功成於隆慶元年)飛艘雪擁吳都稻繫笮波
穿少府錢長孺於今稱社稷當時鉅野總茫然
寄耿中丞子承
秋風代馬飲灤河長狄霜樁魯將戈魏尚豈應飛捷誤
樂羊無奈謗書多匣中龍色思雷雨檻外鴻心問罻羅
駿骨祇今身便是不教伏櫪怨蹉跎
八月抵魏中恰計舊游之日滿一紀矣為之興歎
八月丙辰吾使魏戊辰兹夕月仍看窮愁雪暗侵雙鬢
懶病天催寄一官屈指舊游人漸減拊心歸計路仍難
淇園脩竹刊垂盡儗向何方選釣竿
履大名任作
按章三輔獄能空始向東方引畫熊一疏去為吳市卒
十年還試右扶風沙頭竹馬抛寧在郢手風斤老更工
稍待縣官公事了步兵還儗醉江東
故少司馬楊師邀游城南别業四首
回首虞卿解印年自將耕鑿答堯天烏皮總是看山几
白水俱成負郭田别墅圍棋同謝傅後堂呼酒勝彭宣
嚮來何限横經侣寂寞誰當問守玄
其二
羊腸歷徧始回車燕尾環流定卜廬横海尚傳楊僕戰
徙陶仍用計然書池荷拆露珠從落壠稻排雲錦盡舒
二頃秫田應不少高陽門客肯留餘
其三
醉裏輕舠點暮雲悲歌伏櫪不堪聞青山暗授流言指
白日平將戰色分魚鳥看來曾是陣鸛鵝驚處莫言軍
江南匹練全堪展何必麒麟更寫勲
其四
高枕衡漳十四春尊前論舊各憐身何當綘帳傳經客
也是青門學圃人一醉鄉心時自起五湖秋事未全貧
少微中夜應難辨來日風塵礙角巾
望五臺山初雪
夜盡千峰紫更玄雪山俄覺曙來先青獅坐改文殊地
玉蝀橋横大梵天會見九邊消戰色已從三晉兆豐年
停鞭詫有陽春在無奈王猷興黯然
龍泉關
層巒不盡鎖氤氲劒氣時干北斗文浩蕩天為三晉黨
清涼水自五臺分關如趙璧常完月嶺似并刀欲剪雲
總為山河能表裏薊門何限羽林軍
寄王明輔憲長
吳洲草色在離杯塵海俄將萬事催我出終為尋壑計
君歸還是濟川才談時鵬鷃輸莊叟歌罷龍蛇惜介推
倘道徵書不解下何因馬骨上金臺
謁北嶽廟
祠壇縹緲遏雲孤肸蠁英靈颯有無象應星辰天北極
氣蟠龍虎帝神都羞從禪代論金檢喜向侯邦乞寳符
混闢將何酬聖主祁連不遣祭休屠
其二
鬱盤河朔古今雄柴望千秋禮數崇黑展靈旗開水德
白飛穹石見神功尊同四嶽非真拜秩比三台是寓公
(嶽在渾源州此遥祭也)聞道率然元爾陣可無風雨淨遥空
娘子關有泉穿大壑下勢雄甚味冽而甘冱冬不
冰居人賴之
飛泉中瀉九關開朔氣偏催萬壑雷噴玉高從西極下
擘崕雄自巨靈來地輸神瀵為湯沐石拂鈞天奏帝臺
若語會心翻自笑羽書初過黑龍堆
將入黃榆度水門峽最逶迤險絶處也
峰排瀑挂峽垂傾日薄烟霏徑自生破險旌旗俄滅沒
出幽天地頓峥嶸源桃欲問秦人隠細柳先屯漢將營
慷慨不堪頻指點帝京南去是長城
榆嶺傍峭壁際天中有懸泉如柱玉下滙巨澗
飛泉坼漢寫崔嵬倦馬驚逢首重回絶壁倒看銀綆墜
高空横散玉繩來關竒汗雪長凌夏峽急崩雲自起雷
一酌吾寧逃潁客即看汝豈住山才
登黃榆最高處
太行無際碧天愁榆塞褰帷萬古收紫氣東盤滄海出
黃河西抱漢關流櫜鞬忽動雙鴻暝刁斗頻敲萬馬秋
薄伐到今仍列戍教人無賴說并州
其二
托御當年惜未同叱車今旦指秋空千峰競吐嵳峩日
萬木長交慘淡風滴博高疑唐舊戍虒祁遠是晉新宫
亦知雷雨非全妬不遣人間句並雄(十二年余使順德于鱗約游此為大)
(雨所阻)
少司徒清豐吕公枉駕見訪即席有作
十年天地竟何如回首滄桑感慨餘之郡未懸徐穉榻
應門先報吕安車休論白眼狂時事且出青山著後書
郡酒便如漳水濁可能相見不躊躇
贈少司徒清豐吕公
當年青瑣獨批鱗主聖能寬萬死身見歷風波垂百折
到來霄漢是孤臣淇園午色攤書卷漳水秋聲起釣綸
自是非熊堪入夢郡樓長盼屬車塵
初冬日於邯鄲叢臺餞朱太僕
天寒大陸吐叢臺倚酒雄風亦快哉紅日迥從漳水墮
白雲紛阻太行廻空城竟暮無鳴瑟俠客千秋付舉杯
此去君王須問駿莫言曾見劇辛來
登馬嶺關口
廻崖宛轉異晴昏片白浮空列戍尊一線地排為北戒
雙輪天捧作中原蘋端噫氣千崖拆木杪蒸雲萬古屯
我欲著書從此逝毋煩令尹候關門
許殿卿左史有悼内之戚請告歸里賦此寄贈
休沐周原可憚勞悼亡潘鬢轉蕭騷烟霞不逐長裾老
霜月還依擁傳高暫去臨卭無卓女將歸梁苑有枚臯
(乘小婦子也)君看醴酒緣誰設莫向春風戀濁醪
履魏三日受筴易州行府承諸公為會高臺有作
秋聲忽傍羽書寒易水蕭條鴈影殘今日和戎無魏綘
當時結俠有燕丹府僚高宴從軍樂客子悲歌行路難
莫向舊臺稱買駿倦游無計可辭官
登黃寺堡太平樓作
秋風列戍滿邢州敢為籌邊獨上樓千騎月廻清嘯響
一尊天豁大荒愁移屯漸老韓長孺作客誰憐馬少游
出處聖朝應易得即論非土竟誰留
真定謁大士像十二年矣薄暮復過此留題
中天飛刹逼星辰曾覩蓮花法像真千劫不貪調御位
十年仍現宰官身恒河暝借金篦指大鹵雲争寳髻新
彼岸祇應容爾度可能無意問津人
真定陳使君邀飲大悲閣
恒陽霜後洗嵳峩寳界横開窣堵波萬里悲風吹大陸
千山落木下滹沱尊前暝色靈鶖破坐裏邊聲法鴈過
不是摩尼能夜炯自來和璧趙王多
寄謝茂秦
罷醴誰堪鄴下居世情秋共鬢毛疎家移潞子雲邊國
門少梁王雪後車歌罷此生唯短鋏賦成何地不長裾
漳流轉自并門上可怪天南斷鯉魚
調方景武方長僅三尺而為戚大將軍幕客
寬裾乍曳薊門塵曾覩新篇動七閩名似要離那恨小
請同方朔莫言貧東門此去無長狄上帝由來有弄臣
見說府公難喜怒可將書記屬王珣
得謝茂秦寄新集時孔汝錫馮汝言二公為刊定
十載蘭心托路岐凌雲綵筆健誰知還尋玄晏先生序
共表邯鄲幼婦辭不盡交游天並老重來作者世應遲
君看黨錮中興解可忘龍門御李時
長至夜起坐憶家
一枕鄉山路未真篝燈起坐獨傷神天心肯傍微陽轉
物色從争朔氣新久客愛聽初減漏喚班羞作未歸人
江南兩地俱愁寂總向天涯話病身(時舍弟在金陵老母山妻在家)
東明送别郜侍御子元
濁酒郵亭感慨頻知君此去有埋輪乾坤不盡開時色
霜雪長含至後春賈傅總能憂聖主鄭公元自愛良臣
人間大有澄清地豈必滄波問逆鱗
雪後同楊少參張山人分韻
連城十二吐明光極目千村混渺茫微雨忽扶鳷鵲出
峭風徐起玉虬狂歌成郢曲人為宋賦就相如苑是梁
擬向瑶池看戴勝不教晴旭捧扶桑(右得光字)
其二
飛甍雪霽擁岧嶤睥睨光凝迥未消白鳳羽從全魏落
蒼龍鬐挂濁漳遥(萬里一白河流蒼然)褰帷秀色峥嶸至信馬寒
聲鑿落驕卻憶西山多氣象千官拄笏紫宸朝
雪夜使院有感
雪色將風警獨愁不眠中夜攬貂裘層關七萃歌黃竹
故里文君咏白頭宦路艱如秦嶺騎客情輕似剡溪舟
漁燈社酒真堪托何必征途始倦游
雪後十日始大晴喜作
十日雪隂今日晴北窗旭紅吾眼明樹頭玉花故片片
簷底珠雨時聲聲總愁千村露搖落暫喜二候還澄清
放衙蠟屐何所念石湖湖頭雙槳横
寄鄭山人若庸
平臺賓從悵離羣歲晏鴻書喜乍聞太守可題通德里
故人誰是信陵君鄴中玄醴寒於水稷下雄談逞似雲
俱道少年輸濟勝青囊肘後若為分
寄吳明卿
十年調笑殿中郎郡閣空傳下鳳皇天到七閩猶未盡
人過五嶺向誰狂青雲究至疎詞客白雪於今滿瘴鄉
總為明時應少住莫教寒色甚瀟湘
中山遇羅參政國華自薊鎮被言調歸
屈指層關百戰餘運籌開府幾人如寧因大漢無長策
自是中山有謗書千帳寒聲争伏匿七陵佳氣擁儲胥
篝燈欲竟防邊事怕遣霜毛一夜疎
謝中丞翁公孺參
憲府寒開濟上春百城公吏望清塵櫜鞬不動趨庭色
杯酒還叨入幕賓末路雕蟲驚眄睞當年塞馬出酸卒
投君明月尋堪掩何處能無按劒人
承于鱗為先公作傳將勒石墓道聊抒鄙感
攀栢千年黯自悲九京心事向誰期新題季予延陵墓
不數中郎許下碑震澤濤聲寒雪涕天山冢色卷雲旗
江南倘有廻鞍日更與重披絶妙辭
寄懷岑紹興允穆
憶爾飛書請尚方一時風裁許誰當丹心晝捧丹山日
白簡春生白下霜總為馬遷竒禹穴不教長孺薄淮陽
蘭亭禊月仍堪賞倘有新編可寄將
途遇徐寧波遷廣臬率師平寇有贈
即教甌越威南越故轉寧波號伏波五馬春將時雨去
千帆秋破瘴烟過折衝樽俎誰堪儗治郡功名業已多
此夜相逢便為别欲飜鐃吹入離歌
寄楊伯章提學
曾向蘭臺挹御芬中原桃李又歸君房心好映三台象
河洛仍開萬古文經術相家韋氏擅秀才門客漢庭聞
應知大夏須梁棟二室長松有卧雲
弇州四部稿卷三十九
