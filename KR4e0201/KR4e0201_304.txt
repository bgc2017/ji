弇州續稿卷一百三十
明王世貞撰
文部
神道碑
通奉大夫都察院右副都御史贈兵部左侍郎張
公神道碑銘
當萬歷之六年天子威無所不加乃脩嶺外政而是時
太倉凌公雲翼議用衆以二十萬埽填諸蠻而嶺之右
大藤峽八寨蠻連龍哈布咳二土司尤獷虣而恃其脣
齒弗肯賓於是計新嶺右督撫臣而嘉定張公任時領
山西轄有循吏聲會相國江陵公自楚返大秉晤今大
宗伯徐公於襄臺而論人才徐公亟稱張公江陵公憮
然曰吾固知其循吏第儒不習兵今乃習兵耶以屬太
宰王公王公晉人也曰徐公稱之當張公乃擢右副都
御史拊循嶺之右兵民咸隸焉而繼凌公者楚劉公與
張公計分道進師張公業以為我必先飭士而後可致
之用為簡行伍申約束蠲逋賦發公庾斥貪墨吏士烝
烝樂從矣乃抽銳而伺賊瑕刈其東岄尤黠者捷聞有
金幣之賞始大誓師明年遂數搗其穴不三月悉盪平
斬級垂萬鹵男女如之牛畜器械萬萬計公以偏師破
城所斬鹵與大師劉公功略相當上大悅為具太牢告
郊廟中外偉之以大藤峽為吾郡韓襄殷公雍略定地
餘百年王文成公所不能得志者公與凌公後先削平
之而皆吾郡人尤甚竒公又圖所以善後者凡七筴一
曰設三鎮二曰戍要害三曰分信地四曰遷衛所五曰
廣屯田六曰開道路七曰議糧餉疏上下有司次第行
之方議廣武功令以旌賞公而公病矹卒矣公之病得
之體素弱而規調贍兵食太勞又内慈仁不忍於鋒鏑
時忽忽減飲食既卒而御史為治喪仍具其事聞詔即
以所應遷官贈得兵部左侍郎錄一子入太學大宗伯
治祭大司空治葬其祭之辭曰掃十寨之妖氛用勞定
國收萬全之勝筭畢命在公蓋實錄也公年僅五十七
云其諱任其字希尹世為嘉定人其先有諱清者傳子
玘玘傳錢唐尉子愛凡三世皆以公貴贈山西右布政
使配皆贈夫人而錢唐公得及公而封工部郎又封嚴
州守母徐夫人公少而穎異強記工屬文十八補弟子
員二十舉應天二十四舉南宮皆褎然在顯列所為文
諸學官大夫傳誦之以進士高第擢工部都水主事出
督淮浦漕艘故財賄出沒地公少年人謂即不病所染
要不能脱吏手而精強於職吏不敢夤緣為姦私有竒
羨悉以歸長府比三歲而得八萬金滿考無害晉署員
外郎當治武庫㐲而同舍郎黃元恭軰與公皆好為剴
言言頗侵分宜相聞之不善也而會幸帥鸞白上請句
稽武庫仗得借以中公等悉外補公得大名府通判居
半歲量移嘉興府同知公不鄙薄其官以廉靖惠利為
政吏民愛之攝守入陪大計課最出國門而遷知袁州
府袁故分宜相地也公大駭曰此何以凂我蓋分宜從
容謂次相華亭公為我擇一良守華亭公謝曰以趙穎
川鉤距所不知欲袵席之則亡隃張某者而分宜故久
忘之遂擢公公至官廼日取其暴横舍人子加三木焉
曰此固而主惠而小民意也小民業已得守指遂與其
舍人子均開不相讓袁以少安而公丁後母天人憂以
去服除當補官時有壯公守袁事者將畀以大郡公固
讓得嚴州嚴山郡也俗樸而簡公一切用柔道理之日
啖菜羹脱粟飯一盂曰曹平陽武吏治彊齊尚不欲擾
獄市而我何藉吾巧為久之其民即尸居不敢為小惡
謂無奈我公知之何而有鄢中丞者挾分宜重不解臺
紱而治鹺政所至假檢攝為恫喝公私帑如埽獨難公
無所問曰去之此曹子強項不易語蓋時淳安有海令
云既分宜罷公始擢山東按察副使久之有漕河役公
以才見選佐大司空朱公晝夜荒度亡告倦工甫就而
官署不戒於火元配楊夫人與子女四俱燔焉公病悸
上章乞骸不報進參貴州藩事公歸而侍布政公作膝
下戀且以痛楊夫人不欲行布政公強之曰不念若祖
布衣地下耶萬一得三品考從大夫命吾可俟而見若
祖公為強出至貴所治與其吏民之見信略如嚴公又
佐御史司試事程式文多出其手以雅純稱公沿臺檄
至長沙而忽心動上章乞歸不待報即發太宰惜之為
轉陜西臬使以便公省而布政公訃至矣公絶痛水漿
不入口者三日雖強食以迨服除猶支牀雞骨也自是
公頗息意世路别構數椽水竹間翛然燕坐若無官者
居三年所而太宰檄諸待次官過期即罷不叙公不得
已強出補雲南已調河南俱未及上擢浙江右布政使
藩之長有褊心者數與其寮競公一以恬夷劑之咸自
媿解久始移山西其治為邊餉出納視淮浦尤易染而
公清白亡改於素而鉤校加精諸上輸者獨見為寬省
而邊計更溢羨以故太宰得之詳而公不喜通時貴人
書問一有所通其人始色動既啟而亡所侑書中語乃
倦遊歸計耳其人笑曰即歸自决之何問我為而公以
久次滿封三代乃大喜曰誰謂我宦拙外臣能三代封
者何幾故公之得嶺右臺天下以宗伯徐公為能薦江
陵公為能用而其捷也復以公為能報公為人中形質
清而弱癯然若不勝衣或竟坐不能䀨公語語則欵欵
中規必自其底裏出之其事布政公雖極志養然不為
矯厲故廬頗敝而據要悉以推其兄衣數浣竟不易食
無重味其孝友質儉自天性然要非所以為名高也既
痛楊夫人之凶終止弗娶終其身所御臧獲能守布政
公戒即重用事者不得御幣帛履相踵於門弗敢出盖
邑里之推重厚長者必首公父子云當公成進士時世
好言公文公獨謝弗挂口竟用是鮮怨妒以功名終其
身余嘗謂公之友殷子都吾與若張公交垂四十年而
彼不我悉也然吾試名其人且老矣不失赤子心貴至
列卿不改布素節歴夷險百端不奪處女行富可埒邑
封不增白屋餙殷子唯唯故公卒而狀之大略如余指
公有一子曰其廉為諸生敦而文即所當入太學者也
娶於徐即宗伯公女女一側室朱出嫁諸生丘璋塋在
沙浦原為天子所賜其葬也宗伯公銘其幽而其廉屬
余以文麗牲之石銘曰
國有大討於嶺之南王師啟行妖祲横天川芷林菁被
其膻腥王師之出如熛如虹如彼霹霆琱戈大黃脯厥
後夫以飽我兵京觀峩峩銅柱輔之上標青冥站鳶不
推毒瘴横披日月朗清猗歟膚功誰哉運籌乃一書生
捷書之騰天顔為開二郊告成而我張公盡瘁鞫躬庶
幾孔明帝憫勞臣大牲醇醪皆出尚方晉佐元樞三命
之服榮施九京沙浦崇原爰封馬鬛俾象大藤陋彼新
息而隕五溪薏苡隳聲我初識公呐呐恂恂如衣弗勝
信哉有周張仲孝友光於南征吉甫作銘勒之樂石永
垂億齡
中大夫太僕寺卿東白顧公神道碑
蓋嘉隆間有難進易退之君子曰東白顧公公舉進士
為循吏為直臣其再起也為名卿居家而為孝子為鄉
先生以壽考終不可謂非君子也已公之始令而得餘
姚也最號壯縣紳衿參民三之一而居豪吏黠胥以智
計乘其間公始至若粥粥者已盡得其出沒狀一日坐
堂皇召諸吏胥責數之曰某弊由某某某某舞某法立
改之不者非死而戍矣諸吏胥咸戰慄若負霜背宿蠧
為掃每均役輒先計邑歲所需有成則而始按丁盈縮
之卒無有浮入者縣故有三老周知邑賦甚熟而屬之
不能無高下其手公故知其狀若弗屬也朔旦大會庭
中猝召三老前謂我第賦長上下三老出不意咸叩首
吐實即令賦長前受牒去亡少譁者暇則召諸儒生與
談經術析文義所奬進若翁大司馬大立趙太宰錦二
三公其尤也入預試外簾所校文得知名士為多時臺
使交薦公而一時之令浙者必推公循吏循吏云公入
為禮科給事中亡幾而蜀王與都指揮劉永昌相奏訐
永昌故辨口嘗以言事得上意而武定侯勛復庇之詔
公偕刑部郎即其地置獄公謂蜀王王也第避嫌不當
朝其讞獄以二司不能無嫌王而枙永昌請以他司讞
俱報可公乃與郎楊本仁馳之郫會陜蜀諸藩臬鉤考
案証盡得其實時蜀以疑王恐甚而永昌盛欲有所辨
說公不顧抵永昌罪奏報可中外快之公歸而秋享明
堂禮成乃上疏條治道五事皆的的中窽而中為廣曠
恩則請赦大禮大獄諸臣抑邪佞則請屏斥諸方藥不
經之士公甫草疏若鬼嘯梁者出而鴉當戶鳴公不顧
既啟皂囊授中貴人中貴人曰上方怒言者若休矣公
正色曰言官言事分也乃伺上喜怒行止哉疏上上果
大怒廷杖公六十編管保安州公之被杖也且死者數
矣已又冒冰雪舁行絶塞也天下靡不歸公直臣而公
絶口不復舉疏事惟時時加額上恩德孤臣萬死不恨
臺聘公公主宣府教授諸生所造就後多顯者公居保
安之三年茹草&KR2047;糒甚甘之獨不能忘其親海隠翁錢
恭人而一日聞錢恭人病乃上書執政辭甚苦執政閔
之俾沿檄歸拜錢恭人床下錢恭人病為起至明年竟
卒公萬里間關得視錢恭人含歛人且以為幸而毁瘠
骨立里驟火且侵舍公叩頭呼天血漬地俄而風返竟
以棺免既葬戢身而事海隠翁者十年海隠翁老而好
施予諸所衣食五宗給槥車治橋道公傾槖承之不敢
以不繼告也公之治海隠翁喪業始衰而毁瘠視喪錢
恭人有加諸來弔者不忍於公戚掩目而歎曰孝哉顧
公也公里居久之始奉世廟遺詔錄諫臣予公故官待
次之明年而超拜南京通政參議甫之官條上十二事
中所謂貴農官立營田置義倉禁浮靡盖惓惓王業之
本而破格以收賢雋廣恤以作忠義於人才三致意焉
上嘉納之三月遷順天府丞遂拜大理寺左少卿亡何
進太僕寺卿故事卿優遊需次而已丞至自匿避不敢
與少卿均禮公獨抗疏請平少卿丞體一丞督庫藏而
少卿理京營者監之東西路少卿丞各一相繼行部驗
烙馬上可之著為令公又申明六條優䘏種馬責成寄
牧隆重銓選嚴督解運議𣲖改折慎貯卷籍俱報可公
又延順德倅歸有光為太僕志志成而公序之人以為
良史歸君用是得入直秘閣而公倦游且歸矣元相興
化李公謂公屬者天子大閱而覩雲錦之盛以兼金大
幣勞公且公跬武執政奈何輕擲之公笑曰老臣始望
不及生何乃今日也章再上得請且以其子鴻臚可立
侍歸祖道供張塞青門謂庶幾二疏云公之歸也念可
以為德於鄉乃大挫産以六百畆置義莊贍族指以百
畆資里役以三百畆給郡邑社三學諸貧士以二百畝
共介石書院祀介石書院者祠故言吳公子遊而以宋
著作郎王公蘋大父五世祖原魯先生配者也著作與
原魯後先講道東南公素所服膺者歸自保安而創祠
之在大石山中公始以經術顯名所造就多鼎貴人益
慕從之戶外履恒滿公所值即後進齒卑不得當一涉
秇文事津津乎言之不啻口出也見談說長者聽之恐
倦有所詆毁即掩耳矣公雖寬然不好為厓異而實中
介其讞蜀獄還也蜀王内德之以珍寳值萬緡謝公㢲
却之不齎一蜀物裝謫保安其寮之醵金贐者臺使之
以贖鍰治室者一切弗受公雖起家通參至大理所佐
多閒曹而又輙遷去亡所見及其一為太僕章章如是
所建白著令甲至於今賴之嗚呼公不稱名卿與鄉先
生哉當公之繇邑令而給事中也立朝不二載謫謫三
十年而始起其起也不四載而歸若公者真可謂難進
易退者矣公諱存仁字伯剛别號東白其先系出司空
和吾太倉之七浦故有三顧村有徙塘北者最後徙郡
齊門五世祖愚勝所謂原魯先生者也凡四傳而為海
隠翁啟明娶錢恭人寔生公公歷官不及考而兩以詔
恩封海隠翁給事中錢為孺人再贈翁順天府丞恭人
所繇稱焉縉紳先生豔之為歌詩表其事公卒於萬歷
乙亥距其生弘治壬戌春秋七十有四子男四長即可
立娶劉氏次可大俱先卒次可興娶毛氏與可立俱鴻
臚序班可言娶朱氏側室劉出州學生女二適陳嘉績
周籍繼配謝恭人出也孫男四人慎餘留餘郡邑諸生
餘尚幼公之去餘姚垂四紀而餘姚人至今口其政不
衰來往必造公里問安否其所定役法周令鳴塤者推
行之其民為謠曰前有顧祖後周父活我孫子十萬戶
故聞公卒而與吾郡之士民相率而請於臺各祠之學
宫公所著有東白集若干卷不佞序之其所為德於鄉
非一鄒司成守益楊太史慎瞿宗伯景淳宋中丞儀望
張中丞佳胤舒太僕化記之其卒也顧觀察章志為之
狀而翁大司馬銘其幽可以傳矣墓在大石山三品例
得祭葬而公又全節臣也臺使者業已請矣是故不佞
為文於麗牲之石而俟焉銘曰
舍而卷用而舒何所不直循於官惠於鄉何所不德以
直行德所繇稱大人作斯世式以德行直所繇稱長者
貽後世澤大石之陽鬱鬱葱䓤為司僕阡我勒信辭紀
之豐碑後千百年過而式者曰於嗟公兮吾無間然
正議大夫順天府尹畫溪姚公神道碑
蓋嘉隆間有號稱端亮之臣曰順天尹姚公公於宦在
通塞間後人雖不能盡知公然望而稱其為鉅人其鄉
之稱則以為長者故於其沒也鄉父老諸生舉而聞之
有司請祀之學宫臺使者以聞於上請予祭葬則下大
宗伯議當予祭葬而其孤紹科等念重隃大夫期卜日
而歸諸唐興山陽阡以河南左方伯陳公應知狀來問
言於世貞勒之麗牲之石公姓姚氏諱一元字維貞姚
之先為唐丞相梁國文獻公崇凡九世而為宋延唐殿
學士文僖公祐傳子梧州守俁世之顯名又數傳而為
元司訓文宦長興有畫溪贅有子國用從高皇帝起義
積戰功拜萬戶其子孫息而蕃之遂為長興甲族更四
傳而為宿松令岳卒官以循吏祠宿松尋祠長興有子
良輔繇經術著聲貢入太學蚤卒贈監察御史則公父
也公十三歲而孤與其兄一䕫依母游太孺人居竈突
時時冷矣以是益感奮淬礪於學二十游諸生又三年
試最有歲廪束脩受經者絫絫始授室得共奉遊太孺
人母乏又九年舉於鄉明年罷公車辟又三年成進士
肄事禮部尚書集諸進士而試之論為第一明年授行
人嘗使楚藩祭其王&KR0570;於儀度亡責幣還滿考選山東
監察御史視司隸比部治徭更亡間貴戚小民便之出
按山海等關論劾債帥不職者還奏事毋害遂按陜西
陜地遼而民瘠困於供公一切治以嚴簡分守故避平
涼宗人而與分巡併治鳳以所轄遠不相及則又增設
涇邠道公謂守避平涼不避牽涇請移鳳守守涇以平
涼為支部而革增設者臺議欲益馬政都御史靈州兵
備副使下公公皆持不可曰蕞爾吏民能奉兩大吏耶
奏上俱報可而是時中貴人治上供絨罽為陜累詔罷
之以屬公公與藩之長計約節歲省可四萬金而絨復
精好既奏少府上大悦增公奉一級曰為我留按陜更
後歲而瓜公益感勵而邊帥吉象窺公得上意槖幣若
居間者公論罷之又論撫臣之不職者鎬亦罷諸郡饑
而獨故京兆小有歲諸流徙悉集公曰是不為莩且生
叵測以便宜發倉粟萬斛佐以贖鍰賑之及麥秋而解
屬大試偕計士公毖飭其曹偶以夕繼日即病瘁亡小
間是歲陜得士多公既久治陜所齎衣尻穿有司具新
衣薦公怒弗御曰御史身寧挂陜寸帛也還理道事如
故補課三載績贈公及游太孺人予告身詔察視京營
戎政有竄食於虚伍者公嚴覈悉出之大帥圭與相臣
比而軋公弗止也時緹騎督炳張甚與大司馬爭班軍
事公偕給事中今大司徒殷公正茂衷之俱忻服尋課
六載績御史大夫屠公僑慎許可顧當公上考曰子真
御史也然竟以大帥軋之故弗獲留&KR1971;福建按察司副
使公之宦閩以佐司事兼行海防至則庀練於餘皇浚
城深溝約束井井倭不獲志於境閩人稱之明年進江
西右參政尋丁游太孺人憂服除補陜西其職糧税以
歲時行部薪菜外亡他供民猶識之曰是故敝衣而驄
者耶尋佐御史試偕計士得材埒於初轉江西按察使
遂為右布政使已又為左公度財所出入由庫官吏侵
悉削其權以聽不時委而又時衡扢之以是宿薉盡祛
洗顧恒守章程動引故事而臺使者皆新進務以更為
名婁相格公廼歎曰吾不能捨吾守而折腰少年子上
書移疾歸卧數歲中外皆惜之遂以省臺會薦起除山
東公所以財節出納大約操倣江西而加精密其聲亦
轉起隃於舊時議者謂東土田羯羠欲以門凖賦公持
不可曰賦自田出今乃不可信而欲以影響凖之門籍
令吏隠沒豪冨而委上錯於蟹螺之地何自詰得其實
乎卒從公議尋佐御史試得士具如陜入為太僕卿未
上轉順天尹時新鄭公行太宰其起公自田家歲中再
&KR1971;至九卿意不能無少望而公第從朝堂一再見而已
久之竟弗謝乃咤曰此當老誖忘我嗾言者如其指刺
公公亦病請得致仕既歸而薦者剡相接然公絶口不
復言宦時事與同郡諸老先生結社湖山間尚羊自快
時撫臺後先蒲圻謝公鵬舉西安李公世達故與公有
連移書求會公謝曰身隠矣安敢以野服見達官卒不
應而間過所謂畫溪者召其宗人飲食之問所願必使
蒲公徘徊桑梓間而歎曰此吾家所由起也蓋自號畫
溪居士云而邑故有鄣南若下壠歲久不封樹公割帑
中裝為之一新公仕宦垂四十年宗之室亡弗潤者而
晩始搆一堂人或以隘請公指諸子語之毋問帑不繼
我尚不能貽此曹太祝奉禮而何隘為公至孝友居恒
以不及事侍御公為恨其事游太孺人備志物四十年
一日也屬病&KR1205;摶顙籲天請代不得則骨毁以殉之其
恭二季父如其父其恭伯兄如二季父家事亡大小以
次禀命行宦遊即數千里外致甘毳不絶殁而調棺殮
治葬事撫孤遺亡不極意嘗館於顧中丞應祥而中丞
時以候勘家居戲謂公世鮮我必待子而起色乎公入
臺有謂顧公材當用者或尼以歿聞公疏辨之竟起婁
遷至大司寇其參陜政與寮之賢豪靳少年學顔王少
保崇古遊甚篤王公中飛語臺𤨏交齕之陜中兩使者
意為動公力救得免然竟不使王公知也其察京營才
故禆將李光啟而薦之得邊帥印而公已外遷李君裒
金帛為謝公笑曰君不知故人耶欲報我胡不以而身
為國家殉而使我與有榮李君愧謝去其年卒死於節
公之德為多然大要在持厚覆人過不倍恩歸於長者
而居宦潔廉尤天性既病而陜人馬少保自強時佐吏
部謂其長欲安我凋攰非姚公不可公幾以中丞節起
而病&KR1205;且卒矣卒之年距其生正德己巳壽七十娶於
錢饒令德佐公積纖以至有家公與之相懽白首無間
又相莊也封如游後公一歲卒舉三丈夫子紹科紹儒
紹憲皆太學生朗爽而文女一人諸孫十人女十二人
婚嫁皆名族所著有古今忠孝人物贊奏議若干卷藏
於家銘曰
天目蜿蜒象龍罨畫下滙飛淙水秀土沃且豐篤生長
者敦龐曰京兆尹姚公起自明經孤童爰備帝門四聰
乃睠西采秦風行行且止避驄飭閩組練餘皇島夷莫
我敢訌兒女贄竹崤潼公其惠我故邦而臬而藩西江
吏蠧民蟊埽空束脩抗志直躬死不受少年容若下有
田可農天子曰都汝庸其以衮衣來東齊魯頌謳喁喁
京兆帝心所馮公材三王比蹤枘鑿相門難工有身可
完曷恫歸而為德五宗其取衣哺若供毋以罍恥鬴窮
尚書尺一且降菰城之木霧淞德星下隕䃔䃧疇如高
朗令終唐興之巔巃嵸其址一掩一重晻靄佳氣若封
有美碩人顒顒銜䘏蓐螘以從是為京兆幽宮與曹氏
阡比隆
封通議大夫兵部右侍郎汪公神道碑
汪之先自越公華篳路藍縷以開不毛有功德於民遂
世世食歙為歙甲族至明而蔓指數十萬閥閱櫛比而
今左司馬道昆尤賢重贈封其王父父皆如其官贈公
之贈也司馬謂世貞寔尾公車以文事見幸委之追志
神道之石至是封公卒天子命宗伯脩祭司空治窀穸
司馬乃侈大其塋以明上德意復謂世貞志石如贈公
例惟是封公之元配吳淑人葬則竊已志其幽不腆之
辭凡三見采於司馬而以六寸管當執鞭則甚幸第狀
草自司馬而介子道貫討論焉其何以加乃即狀略曰
公諱良彬字某贈公娶亦曰吳淑人難子中歲而後舉
公則愛護公甚公生而磊落無凢骨為儒甫成而薄之
曰吾安能日頫首佔俾乎贈公挾之賈賈且成又薄之
曰吾安能沒身錐刀間乃日習擊技騎射得陰符胠篋
家言讀而揣摩之謂侯印可肘也母患之謂曰汝七尺
與母共而奈何輕使與矛顯博我何以食寢公廼歸從
事於家贈公嗃嗃操下公材最能當其意然猶不廢杖
公蒲伏拜杖廷下徐脩色而請間毋忤也既居嫡且長
當得秉乃益推肥以與諸庶由由然竟其身無間言贈
公健善酒則公日精為酒吳淑人多病善藥則公日精
為藥咸天年樂終非困苦而公不以倦孺子慕也蓋鄉
人人歸孝矣公素好形家言卜兆樹茅冀福及其後少
而舉司馬晚課之習三禮及制科業勝室輒成進士以
郎最封公守最再封公中丞最三封公至司馬封四矣
中歲舉道貫課之學復就公時從容語司馬吾於世所
欲得者三事其一吾時恨寥寥越公裔今汝貴至列卿
無忝吾先而又推胄子予道貫道貫材佹自得之其二
挾圭測以求堪輿間一坏土冀及來者而驗之汝獨所
未得志者刀圭苟入口蹻白雲去汝曹不難耳蓋公日
從事丹竈數損槖亡斁色而最後考諸方士多不讐乃
謝絶之公始以太淑人病多為醫方而善故吳處士洋
洋國醫也因得其禁方一二以治人病亡弗驗者處士
死而其子橋貧公舉以歸之曰毋墮而父業復以授中
表弟潜兩人行之遂擅名郡中公猶時時為言毋易視
藥善則膏梁不善酖毒耳藉令十全不能敵一死蓋公
惡其名不欲居又不欲妨故人子計然恃公而起者指
不勝屈也公晚節益為儉勤其築室務完固而已不耐
丹楹刻桷司馬當在事薦以文繡則笥之異日為貴客
壽或以資置産弗御也司馬乃具成服以薦固請御之
公艴然曰而翁得道於老氏庶幾敝不新成且石太中
有二千石子者四而勤之使浣濯何獨我鮮衣也竟弗
御公故饒精力米鹽布枲出納𤨏屑少所厭棄者更精
意好之治事至乙夜不止太淑人念欲有以風公會亭
午蹩蹩自圃歸乃迎謂曰翁所不足者寧蔬食菜羹耶
而忍曝背赤曰而復果翁腹也翁春秋高且休矣公謝
曰吾智殊出姥下於是絶口不問家而孳孳力為德所
衣食及排解於人不少矣乃至春社必市生螺若干石
放汙瀦中韝弋網罟之獲其可生者不之市而之公所
以之公必得浮價公果浮其價入手則縱之高深且祝
曰盡爾命毋更為人獲也有牛且及刃脫紲而奔公雙
屈其膝公感而市之飯之藂林踰五年得良死瘞其胔
里人歎曰獸智非能識公乃公仁有以感之於是有慕
而止殺生者以司馬故章服而公乘三十五年於家庭
無期功之慘老始哭吳淑人踰年哭曾孫又踰月哭道
貫婦八月哭少子十月哭弟十二月哭從弟明年哭内
弟皆所鍾友八月哭其幸姬人九月又哭其次曾孫神
積傷矣司馬百方慰解之公故善食酒能竟斗最後僅
舉三升所而薄然未嘗不為司馬加斝也所進食間失
飪然左顧司馬則加匕右顧道貫則加箸未嘗不甘也
以故司馬兄弟稍自寬而竟感末疾已大作司馬兄弟
籲夭而懇願悉餘年以償公詷之家祠則五服之内外
宗戚若而人願損月以償公他神祠則閭左之老少被
德者若而人願損三日以償公而公竟不起其哭者視
禱者則又屣之其咨嗟歎咤者視哭者則又屣之嗚呼
公真所謂生榮死哀者矣其遘之順逆逓至則恒也世
貞乃言曰公所歎不得志於仙者誤夫仙即有之可遇
不可求也吾獨惜公材而困於格使公得將數萬衆於
嘉靖間何渠南不組島酋頸北不勒燕然石又不然而
理司農筴又何渠出孔僅劉晏下今乃使之坐而食素
侯之饗以老也夫少博好兵法獨貴竒晩而屈於戚將
軍正以江陵公之言而進司馬於道術者吐一班矣公
用弘治甲子生以萬歷庚辰卒得壽七十有七吳淑人
之有婦德詳世貞志中司馬始娶某繼某贈封俱如吳
道貫娶某先卒女一歸郡諸生羅良珙而夭孫四人其
三曰無擇曰無彊曰無競司馬出曰無央道貫出曾孫
男二曰當戶曰當時孫女八曾孫女二賜塋今在某所
銘曰
䜫中之藏纍纍相望唯汪公之藏也良俾爾即康俾爾
無彊俾爾嗣人熾而昌有碑造霄龍章煌煌過者式之
莫敢瞠有石副焉其辭洋洋誦者繹之莫或忘於乎惟
汪公之生也臧
弇州續稿卷一百三十
