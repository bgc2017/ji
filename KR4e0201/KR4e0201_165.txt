弇州四部稿卷一百六十五
明王世貞撰
說部
宛委餘編十
三皇本紀天皇氏兄弟十二頭(人也)各一萬八千歲地皇
十一頭各一萬八千歲人皇九頭分長九州合一百五
十世為四萬五千六百年項峻始學篇云天皇十三頭
號曰天靈治一萬八千歲徐整三五歴記云一人十三
頭也又地皇興於熊耳龍門山人皇九頭兄弟各三百
歲分居九州此以為荒唐未敢信然至晉宋紀各稱毗
騫王從古以來不死則至於今當尚在也
人壽至百歲而極彭祖七百餘歲自服僊丹後入流沙
亦不言死帝王世紀神農在位百二十年黃帝少昊俱
在位百年帝嚳年百五歲堯年百一十八舜年百有十
禹湯年俱滿百六韜云文王祖古公壽百二十王季百
歲文王九十七武王九十三周穆王五十即位在位五
十五年蓋世夀也太公年百三十六召公百八十畢公
年亦百餘漢文帝時有樂人竇公者亦年百八十漢張
蒼拜相封侯年百餘歲魏范明友奴二百四十歲晉范
長生兩仕蜀前後百年魏羅結百七歲為外都大官百
二十乃卒梁穰城人年百四十歲唯飲乳鍾離人顧思
遠年一百十二歲凡九娶有子十二人死亡略盡召為
散騎侍郎亦至百二十而卒上津人張元始年一百十
六歲膂力過人進食不異九十七始生子遂無影唐有
李元爽者百三十六歲開元東封太原于伯龍一百二
十八歲宋党翁百七十餘歲譙定百三十歲瓊州楊叔
連百二十二父宋卿百九十五九世祖不語不食不知
其年
竹書紀年所載諸公之壽有可攷者顓頊三十一年産
伯鯀又四十八年而陟為高辛氏六十三年又至堯六
十一年而鯀治河年百七十二歲矣堯六十九年而黜
蓋百八十歲也桀十七年商使伊尹來朝三十一年桀
亡又十二年湯崩湯與尹年相等外丙元年小庚五年
小甲十七年雍已十二年仲壬四年太甲元年而伊尹
放太甲桐宫七年而伊尹亡距湯亡三十餘年計尹之
壽亦可百三十矣紂三十一年西伯得吕尚以為師年
八十又二十一年而紂亡又五年而武王陟又三十七
年而成王陟康王六年而太公薨壽一百五十二也吳
地記諸樊在位十四年餘濟十七年餘昧二十一年僚
十三年闔閭在位二十年夫差二十三年夫差將敗之
數年延州來季札救陳去讓國之歲不下百年則三代
人臣之壽未有如四公者也然攷左傳壽夢卒襄三十
一年去哀七年實七十七年耳其三公紀年攷之正史
亦未盡合然要之在百歲外也
鄋滿長狄僑如之弟焚如簡如以宣二年攻齊衞被殺
計其時僑如當四十餘矣又一百二年而僑如死於魯
東門壽亦將百五十矣魏拓拔主稱神元帝者百四歲
高麗王康年百餘吐谷渾王夸吕即位後自稱可汗者
百年皆外國主也宋史日本國有大臣名紀武内者年
三百七歲尤為異聞
文武以後人主眉壽之高者周穆王百五歲梁武八十
六宋高宗八十一元世祖八十唐玄宗七十八唐高祖
漢武帝及我太祖俱七十一
人主享國之久者周赧王五十九年周穆王漢武帝俱
五十五年周平王五十一年梁武帝四十九年周顯王
四十八年周宣王唐玄宗及我世宗俱四十六年(秦莊)
(襄王齊景公五十九年)
宋高宗在位三十一年為太上皇二十五年
即帝王位之晩者武王八十七宋高祖六十四唐明宗
六十一混一之晩者元世祖六十三
大臣老居位者伊尹太公畢召外若張蒼范長生夾谷
吾里補俱近百歲為丞相國公百餘歲卒羅結百十二
歲始以外都大官致仕衛武公九十五而為周卿士鬻
熊九十而為文王師高允九十為中書令九十八以左
光禄大夫來敏九十七以執慎將軍吕岱九十六以大
司馬李先九十五以内都大官司馬孚九十三以太宰
都督中外諸軍士夑九十三以交州牧王盤九十二以
翰林學士劉寔九十一以太尉張儉以太師夏侯勝九
十以太子太傅楊統九十以光禄大夫卒張萬福八十
餘以工部尚書致仕九十卒食禄七十年未嘗一日病
王裕之八十八以左光禄大夫開府儀同三司王起八
十八以左僕射同平章事山南西道節度使卒郭丹八
十五以司徒罷郭伋八十五為華州牧明年以太中大
夫卒王祥八十四以太保睢陵公致仕明年卒郭子儀
八十五以尚父太尉中書令汾陽王趙熹八十四以太
傅張儉八十四以衛尉卒史浩八十四以太保魏國公
致仕八十九以太師卒喬行簡八十五以少傅平章軍
國重事乞祠八十六卒趙充國八十餘以後將軍營平
侯罷就第八十六卒張皓八十三以廷尉罷貢禹八十
二以御史大夫胡廣八十二以太傅錄尚書事卒蔡義
拜丞相已八十餘董昭八十一為司徒張昭八十一為
輔吳將軍公孫弘韋賢俱八十以丞相陶侃長孫嵩俱
八十以太尉卒韋安石八十以左僕射始為亂兵所害
太傅鄭袤食禄六十餘年其他未可悉紀
宰相秉政之久者漢蕭鄼侯何漢元年為丞相進相國
至惠二年卒凡十四年張北平蒼文帝前四年為丞相
至後四年免凡十四年霍博陸光以後元二年為大司
馬大將軍秉政至地節二年卒凡二十年王陽平鳳以
竟寧元年如光官秉政至陽朔三年卒凡十一年吳廣
平漢以建武元年為大司馬豫政至二十年卒凡二十
年曹太祖操以建安三年為司空擅政至進丞相魏王
卒凡二十五年諸葛武鄉亮以章武元年為丞相秉政
至建興十一年卒凡十四年晉王始興導以建武元年
為驃騎將軍錄尚書事進司空司徒太保丞相以咸康
五年卒凡二十二年謝廬陵安以寧康元年為僕射秉
政進衞將軍太保以太元十二年卒凡十二年劉高祖
裕以義熙四年為開府儀同三司錄尚書事擅政進太
尉太傅相國宋王至永初元凡十三年宋劉彭城義康
以元嘉六年為司徒秉政十七年以大將軍出督凡十
二年魏長孫北平嵩以天興元年為司徒輔政進太尉
柱國大將軍以太延元年卒凡四十年高神武歡以中
興元年為太師大丞相擅政天平十二年卒凡十六年
宇文太祖泰以太昌三年為丞相擅政齊王廓三年以
太師大冢宰卒凡二十三年隋高齊公熲以開皇元年
為左僕射輔政至罷凡十九年唐房梁公玄齡以貞觀
元年為右僕射輔政進司空至卒凡二十一年李晉公
林甫以開元二十三年同中書門下三品擅政天寶十
載以左僕射右相文部尚書死凡十九年元進賢載以
寶應元年同中書門下平章事秉政大歷十二年誅凡
十六年宋秦申王檜以紹興八年右僕射同平章事再
擅政進少保太師以二十四年死凡十七年史衞王彌
遠以嘉定元年為右丞相樞密使擅政進少師太傅太
師以寶慶六年卒凡二十七年賈魏公似道以開慶元
年為少師右丞相樞密使擅政進太師平章軍國重事
德祐元年竄凡十七年此皆首尾在政府者也
若霸國之相無過於管仲魏冉者管仲以桓公元年執
齊政至卒凡四十一年魏冉以昭襄元年為將軍執秦
政封侯至十二年為相至罷凡三十六年
白起以昭襄十三年為大將至五十年而罷凡三十七
年廉頗以趙孝成王十六年為大將四十年悼襄王元
年奔魏
凡出入將相最久者綘侯周勃從入漢為威武侯相國
太尉再為丞相就國凡三十四年潁隂侯灌嬰為昌文
侯御史大夫車騎將軍太尉丞相凡三十年酈疥數將
兵有功不當侯十二年用父食其故封高梁侯凡六十
三年張北平蒼以代相封侯為計相四歲淮南相十四
歲御史大夫六歲丞相十四歲比卒凡五十五年司馬宣
王自撫軍大將軍受遺輔政進太尉太傅大都督凡二
十三年司馬孚自司空至太宰三十年桓南郡溫自都
督荆州平蜀進開府太尉大司馬都督中外諸軍錄尚
書事楊越公素以御史大夫為行軍元帥僕射尚書令
司空司徒太子太師出入將相俱二十七年劉江夏義
恭自都督荆州進司空司徒錄尚書太尉太保太傅領
大司馬太宰三十四年長孫趙公無忌以尚書左僕射
罷政為開府司空後去尚書門下省加司徒太子太師
後同三品加太尉檢校中書令知門下省加太尉任公
輔者三十六年李英公勣初授大將軍至左僕射司空
太子太師出入將相垂五十年郭汾陽子儀以使相進
司空司徒副元帥尚父太尉二十六年滿中書令二十
四考裴晉公度四為同平章事三建節一留守官司空
司徒侍中中書令凡二十五年錢吳越王鏐建鎮海鎮
東節加太尉太師中書令尚父天下兵馬大元帥凡四
十年張齊王全義自河南尹建節加太師尚書令天下
兵馬副元帥凡四十年馬楚王殷建武安四鎮節加太
師天策上將凡三十八年趙韓王普三為首相三建節
一為西京留守左僕射太子太保少保司空司徒侍中
太保中書令凡二十九年文潞公彦博再為首相一平
章軍國一首元樞五換節領兩鎮加侍中司空司徒太
尉太師垂五十年蔡魯公京自左僕射入凡五拜相一
為司空太尉太子少師太子太師再授太師領三省事
凡二十三年史魏王浩一為右僕射右丞相樞密使三
領祠加少保少傅太保太師凡三十二年安圖三為中
書右丞相一鎮北邊垂四十年
夏侯嬰為太僕事四主二十九年于定國為廷尉十八
年
宋閩人蔡伯俙三歲應薦真宗授秘書正字歴州郡至
八十以列卿致仕食禄七十七年而無可紀孝宗朝吕
嗣興四歲授右從政郎皇孫榮國公伴讀後亦無聞
佩六國相印者蘇秦五國相印者犀首六國上將者公
子無忌五國上將者項籍
漢世五為三公者胡廣四為三公者楊賜三為三公者
黃瓊楊彪唐五入相者蕭瑀裴度崔胤四入相者韋巨
源姚崇韋安石三入相者武承嗣武攸寧豆盧欽望武
三思李嶠李懷遠崔湜劉幽求張說張延賞王鐸鄭畋
五季三入相者馮道
宋五入相者蔡京三入相者趙普吕蒙正吕夷簡張士
遜文彦博
昔人以馮道比胡廣盖言其遘際行履之同也漢順帝
五年胡廣已為尚書僕射又十年而以大司農為司徒
質帝元年梁冀弑帝為太尉桓帝元年罷十月為司空
五年致仕又四年以太常為太尉又二年梁冀誅為庶
人又八年以太常為司徒又二年為孝靈元年參錄尚
書事其年宦官殺陳蕃等進太傅錄尚書事封又四年
卒凡事和順質冲桓靈六帝周流四公三十餘年馮道
始事唐莊宗莊宗為明宗所簒事明宗三年由端明殿
學士為中書侍郎同平章事廢帝為潞王所弑事潞王
以司空平章出鎮義成石晉滅潞王四年入為司徒侍
中出帝初以太尉侍中鎮匡國契丹滅晉為太傅漢入
洛為太師周簒漢以太師為中書令瀛王凡五國十一
主出入將相三公者二十四年
馮道作長樂老叙為千古譏笑之端固也其時有竇貞
固顯唐莊宗朝為石晉學士漢司空首揆周加司徒侍
中以迄罷相至宋用前三公赴闕陪位乞以東宫三少
奉朝請不得歸洛卒年七十八自為墓志張昭事王師
範義不臣梁事唐莊宗勸張憲以死節而身後倍之歴
後唐晉漢周皆顯官以至宋祖至吏部尚書封陳國公
宋琪為契丹進士事漢周及宋拜相兩朝王易簡舉梁
進士至周顯德位太子少保宋初加少傅三公壽俱七
十九琪又作多幸老民叙易簡搆一鳴堂二品樓盖不
為長樂之見者少矣
顓頊十歲而為少昊相帝嚳十五而為顓頊相唐堯十
五而為帝摯相甘羅十二而為秦上卿介子推十五而
為楚相韋康成十五而為郡主簿司馬元顯高澄俱十
六開府輔政崔英十七而為苻秦諫議大夫子竒十八
而為齊東阿守張緬十八為漢淮南守賈誼十八為博
士終軍二十為謁者俱有聲
安圖二十一為丞相董賢二十二大司馬劉義康二十
三為司徒錄尚書事劉休仁為司徒尚書令霍去病二
十四為大司馬鄧禹為大司徒蕭子良元勰二十六為
司徒錄尚書事安圖子阿都岱亦以二十六為大司徒
宇文泰二十七為丞相高岳為太尉高浟太師錄尚書
事托克托為中書右丞相王儉二十九為僕射秉政又六
年拜開府巴延三十為中書左丞相廉希憲三十為中
書平章政事王溥三十二為平章事范宗尹三十二為
右僕射張俊三十一為元樞若衛青之拜大將軍長孫
無忌之拜僕射當亦僅三十餘也中有宗室諸王然實
秉政著聲稱者始記之
荀羡以二十九為北府中郎將監青徐諸軍事稱中興
諸將未有如其少者謝晦三十五都督荆州而有矜色
其兄瞻以荀中郎譏之晦大慙然荆州重鎮而晦以執
政出督官為衞軍三司之亞非羨比也若其至少者齊
王憲十六為益州總管霍去病十八為嫖姚校尉出塞
有功封侯塔斯為行省國王破金鄧禹二十三拜前將
軍定關中大都督賀拔岳被禍僅二十六而宇文泰代
之為二十五唐洛州總管淮陽王李道玄行軍總管郯
國公羅士信各死事道玄僅十九士信二十而盧祖尚
拜光州總管杜伏威拜東南道大行臺吳王俱二十三
李世勣以黎陽來歸拜大將軍封英公亦僅二十六然
則荀羨之二十九固不足道也
後漢以三公為真相唐以平章事為真相四代至三公
者漢楊震子秉秉子賜賜子彪俱拜太尉為上公賜雖
以司空終獨封侯三代三公者太尉安國亭侯袁賜子
司空逢逢子太傅隗三代拜相者唐中書令河東侯張
嘉貞左僕射同平章事魏郡公延賞中書侍郎同平章
事高平侯弘靖此外雖蕭氏之八葉亦未有的傳至三
世者若司馬太傅懿相國昭相國炎錢太師鏐元瓘俶
皆可以稱三世三公然權政強藩非繇勲德
父子配享廟庭者唐太師西平王李晟太尉凉國公李
愬宋中書令濟陽王曹彬侍中瑋尚書令魏郡王韓琦
太師儀國公忠彦若父子俱為宰相或大將位望俱極
隆重者商宰衡伊尹左相陟漢丞相綘侯周勃丞相條
侯亞夫吳丞相荆州牧婁侯陸遜大司馬荆州牧婁侯
抗北齊左丞相咸陽王斛律金左丞相咸陽王光唐太
尉中書令西平王李晟左僕射凉國公愬其次則韋賢
玄成李邰李固袁安袁敞王龔王暢蘇瓌蘇頲韓休韓
滉李吉甫德裕韓琦忠彦吕夷簡公著之類差亦可紀
宋石守信以檢校太師使相領陳州節年五十七卒於
鎮子保吉歴中外亦以檢校太師使相領陳州節年五
十七卒於鎮守信贈尚書令保吉贈中書令可稱竒事
父子同時在大位若為三公者漢右將軍上官桀驃騎
將軍安(從公)大司馬大將軍霍光右將軍禹大將軍耿况
大將軍弇相國司馬昭開府儀同三司炎(從公)晉太宰司
馬孚大司馬望太傅司馬導子開府儀同三司元顯宋
太傅蕭道成開府儀同三司賾魏太師馮熙司徒誕太
師元繼開府儀同三司义太師大丞相高歡大將軍澄
北齊左丞相斛律金太保光後唐中書令趙德鈞侍中
延夀(同公)吳太尉徐知誥司徒景通宋太師尚書令錢俶
檢校太師侍中惟濬太師蔡京太保攸太師秦檜少師
熺元太師伊徹察喇太保塔喇海少子太師和托與父
同太保滿濟勒台右丞相托克托
父子對秉機政者晉王渾為尚書左僕射濟為侍中治
門下省吳紀亮為尚書令子隲為中書令導子元顯俱
為錄尚書事時稱東錄西錄蔡京領三省事秦檜為尚
書左僕射滿濟勒台為中書右丞相攸熺托克托俱知樞
密院事
父居大藩而子秉政者高歡以大丞相行臺晉陽澄以
中書監京畿大都督秉政徐溫鎮金陵知訓知誥先後
秉政趙德鈞鎮盧龍延壽以樞密使秉政伊徹察喇為
行省右丞相鎮和林而塔喇海和托相繼以中書右丞
相秉政
父子同建節者郭汾陽朔方子晞邠寧行營節宣武韓
弘河陽公度魏博田弘正河陽布盧龍趙德鈞忠武延
壽延壽為隨駕行營都部署而德鈞為東北面行營都
統淮南錢俶山南東道惟濬其他若錢鏐之於傳瓘馬
殷之於希聲建節於父國者不論也
父子同時封王公侯者自宗室外昌黎王馮熙南平王
誕魯國公蔡京燕國公攸益國公秦檜嘉國公熺各自
以恩澤封義陽王陸侯東平王麗舒國公李蓋英國公
世勣東光侯耿况好畤侯弇婁侯張昭都鄉侯承宣城
侯諸葛瑾都鄉侯恪各自以功猷封
父子丞相周勃子亞夫韋賢子玄成曹操子丕斛律金
子光史浩子彌遠
父子太師王舜子匡史浩子彌遠伊徹察喇子和托滿
濟勒台子托克托明則張輔張懋
父子天策上將軍楚王馬殷子希範
父子狀元者獨宋梁顥及固耳本傳止言甲科考登科
錄記之按遯齋閒覽梁顥八十二歲雍熙二年狀元及
第其謝啓曰皓首窮經少伏生之八歲青雲得路多太
公之二年容齋四筆云以國史攷之梁公雍熙二年廷
試甲科景德元年以翰林學士知開封府暴卒年四十
二朝野雜記謂顥登第年才二十二胡鴻臚真珠船謂
宋史顥卒九十二溯其登第時乃七十三非八十二又
謂雜記乃固登第之年此大可笑非宋史九字為四字
之誤則狃於遯齋閒覽之說也按雍熙二年乃太宗太
平興國八年以後改號也據本傳父文度早世顥養於
叔父時王禹偁舉鄉貢顥依以為學嘗以疑義質於禹
偁禹偁拒之不答顥發憤讀書不期月復有所質禹偁
大稱賞之禹偁以太平八年舉進士於顥差為前輩今
據閒覽真珠船所云則顥之少孤當在沙陀石晉之際
而長於禹偁且四十餘年矣其不相應一也顥若果九
十有二豈使之為翰林學士又使之權知開封而暴卒
耶其不相應二也子固以大中祥符元年甲第僅二十
三顥卒時十八耳而又有弟述及適俱相仁宗朝至熙
寧三年卒年七十去景德元年顥卒時僅三歲耳顥七
十五而得固九十而始得適其不相應三也顥以四十
二歲卒固以三十三歲卒於事理甚明中間顥所歴官
皆繁劇其上封事無老人意史又稱其美風姿強力少
疾於遯齋之說有毫髮類耶洪文敏在内制久其見國
史甚真與朝野雜記之言同真珠船又似夢中說夢矣
宋諫議大夫贈太子少師陳去非長子右僕射前同書
門下平章事樞密使贈侍中謚文忠堯叟次太子太師
前同中書門下平章事贈司空侍中謚文惠堯佐天雄
節度使贈太尉謚康肅堯咨一相中書一長樞密一為
侍從俱登甲第而堯叟堯咨復第一俱建節徽猷閣學
士謚忠宣洪皓長子尚書右僕射同中書門下平章事
謚文惠适知樞密院謚文安遵端明殿學士謚文敏邁
父子兄弟俱登制科知制誥而皓以徽猷适以觀文遵
以資政邁以端明俱學士終二家極為相類
參知政事太子少師謚忠獻韓億子尚書左僕射同中
書門下平章事司空贈太傅謚獻肅綘門下侍郎太子
少師維尚書右僕射中書侍郎太子太保贈司空縝兩
為宰相兩為執政樞密使侍中贈中書令謚武惠曹彬
子河陽節度使同平章事贈中書令謚武懿璨彰武節
度使贈侍中瑋定國軍節度使贈侍中謚忠恪琮兩登
樞宥兩列環衞分贈兩省之長億八子彬七子餘各有
顯宦可為文武之極致而亦相類
郭尚父子儀以司徒中書令關内河東副元帥河中尹
靈州大都督單于鎮北大都護朔方節度關内度支鹽
池六城水運大使押蕃部并營田及河陽道觀察等使
汾陽王冊拜太尉贈太師謚忠武八子顯者四太子少
保代國公曜太子賓客趙國公晞太常卿代國公曖金
吾大將軍祁國公曙李西平晟亦以司徒中書令鳳翔
隴右涇原節度使營田觀察處置等使兼行營副元帥
西平王冊拜太尉贈太師謚忠武十三子而顯者亦四
河中節度使愿嶺南節度使憲魏博節度使平章事凉
國公愬河中節度使太子太保聽西平功名壽考差亞
於汾陽而四子則小勝與汾陽埒者太尉侍中臨淮李
武穆王光弼功名雖盛而晩誠有差與西平埒者司徒
侍中北平馬莊武王燧功烈忠猷皆不及也武穆一子
彙至涇原節莊武二子一亦曰彙蚤卒一曰暢至少府
監而其後俱不振
唐右拾遺竇叔向有五子祭酒常司業牟中丞羣刺史
庠中丞鞏五季諫議大夫竇禹鈞有五子尚書儀侍郎
儼補闕侃參知政事偁起居郎僖二家名位才望俱相
等今人但知有燕山而不知有補闕也
兄弟狀元自陳堯叟堯咨外有孫何孫僅制科蘇軾轍
軾入三等轍四等宋祁廷試第一兄郊第三而唱名太
后改郊第一亦可稱兄弟狀元矣
魏太尉穆崇子太尉觀尚宜陽公主觀子征東大將軍
中書監壽尚樂陵公主壽子中書監平國尚城陽公主
平國子中書監羆尚新平公主羆子尚書令司空亮尚
中山公主亮子開府中書監紹尚瑯琊公主凡六世尚
主諸昆季尚主者又十餘人七世掌機密四為三公二
代封王古所未有
三尚公主者宋彭城王劉昶仕魏至大將軍前後尚武
邑建興平陽凡三公主主三嫁駙馬者唐定安公主初
嫁殿中監王同皎次嫁衞尉少卿韋濯三嫁太府卿崔
銑齊國公主始嫁太常卿張垍次嫁裴潁三嫁楊敷寧
國公主初嫁鄭㢲次嫁薛康衡三嫁迴紇英武威遠可
汗
武相元衡與李相吉甫同年生以同日拜相武以御史
中丞遷門下侍郎李以中書舍人遷中書侍郎俱同中
書門下平章事武出鎮西川明年李出鎮淮南久之李
復入為中書相武以次年十月復入門下相李以又次
年十月卒卒之日為武生日武以又次年十月殞盗其
日亦李生日
秦國錢忠懿王俶生一甲子以八月二十四日生亦以
八月二十四日卒又與父元瓘同日卒
宋曾丞相布以卯年卯月卯日卯時卒韓丞相綘以辰
年辰月辰日辰時生韓發解南省殿試皆第三以熙寧
三月三日卒人尤異之金有田轉運時秀者所居里名
半十行第五以五月五日生小名五兒年二十五應鄉
府省殿四試俱第五名年五十五以八月十五日卒造
物之巧如此
官名有極貴而極繁者聊志其一二唐有回天再造竭
忠守正功臣太尉檢校太師中書令諸道兵馬元帥判
左右神策六軍十二衞事護國宣武宣義忠武四鎮節
度管内觀察處置營田等使鹽鐵度支戶部三司都制
置等使解池𣙜鹽使梁王朱全忠宋有開吳鎮越崇文
耀武宣德守道功臣太師尚書令兼中書令天下兵馬
大元帥鎮海鎮東軍節度管内觀察處置等使上柱國
吳越國王食邑九萬七千戶實封一萬六千九百戶入
朝不趨劍履上殿錢俶元有元德上輔廣忠宣義正節
振武佐運功臣太師開府儀同三司秦王達爾罕中書
大丞相上柱國錄軍國重事監脩國史兼徽政院侍正
昭功萬戶府都總使虎符威武阿蘇衞親軍都指揮使
司達嚕噶齊忠翊侍衞親軍都指揮使奎章閣大學士
領學士院知經筵事太史院宣政院事伊克肯哈爾布沁
千戶達嚕噶齊宣忠烏魯斯扈衛親軍都指揮使司達
嚕噶齊提調回回漢人司天監群牧監廣惠司内史府
左都威衞使司事欽察親軍都指揮使司使宫相都總
管府領大禧宗禋院兼都典制神御殿事中政院事宣
鎮侍衞親軍都指揮使司達嚕噶齊提調宗人蒙古侍
衞親軍都指揮使司提調哈喇齊伊克肯徹爾領隆祥
使司事俶藩臣也全忠巴延權臣也
秦班列侯在丞相上漢丞相必封侯以故無列丞相上
者後御史大夫亦在列侯上若唐開元以前加三公者
雖不與政事係正拜官尚在宰臣之上代宗以後稍不
然矣而僕射為故相其體尚尊司空不由宰相加自王
思禮始宋時班次東宰執次使相西為親王趙普罷相
後始加晉王光義侍中班宰相上至太平興國七年趙
普復為司徒兼侍中秦王廷美舊以太師中書令班宰
相上至是復居普下仁宗初曹利用以樞密使加司空
侍中欲班宰臣王曾上不可神宗初陳升之初拜平章
事時文彦博以舊元相為司空侍中兼樞密使特詔居
升之上固辭而止然則親王使相雖至三師三公不敢
班宰臣上其三師三公僕射不帶平章事不敢班宰相
上也又唐書成用官高者一人書名歐陽脩以宋祁先
達乃分注紀志表屬脩而列傳屬祁至於進書次序俱
在祁前然考其官則祁以殿學兼侍讀龍圖二學士吏
部侍郎河内郡開國公脩以翰林龍圖二學士給事中
安樂郡開國侯官序脩本在下也盖祁出知鄭州而脩
實為學士故耳此亦足以見宋官秩之次
弇州四部稿卷一百六十五
