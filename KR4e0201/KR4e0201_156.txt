弇州四部稿卷一百五十六
明王世貞撰
說部
宛委餘編一
余故有藝苑巵言六卷其第六卷於作者之旨亡所揚
抑表著第獵取書史中浮語稍足考證甚或雜而亡裨
於文字者念棄之為其敝帚不忍而會坐上書浮繫招
提中無他書足擕間於二藏遺編小有所氿瀾或時繹
腹笥之遺合之别成四卷晉游以後復日有所筆因更
益之為十卷最後里居復得六卷名之曰宛委餘編宛
委黃帝所藏書處也嗚呼孔子之教門人曰小子何莫
學夫詩而又繼之曰多識於鳥獸草木之名夫學詩而
旁取夫鳥獸草木之名為貴則夫以鳥獸草木之名而
傳詩者十寧無一二益哉即薦紳先生抗手而談性命
曰吾一以貫之亦何有乎不佞嗟夫嗟夫余過矣余乃
淫於其末矣世貞叙
朱鷺魚以烏魚也烏也俱鷺之儀貎也烏轉為鴉鴉轉
為雅食茄下茄荷也當作荷莖黃姑即河鼓也轉聲為
黃姑古人以牽牛為河鼓今星歴家牽牛河鼓各一星
晨風海月名甚古雅晨風鸇也海月似水母而非大如
鏡白色正圓其柱如搔頭味佳王勃落霞與孤䳱齊飛
宋人謂落霞即飛蛾也意者飛蛾有此名若勃賦作飛
蛾對孤䳱是何境界
今世總稱履曰鞋或稱履鞋按古方言云謂之不借朝
鮮洌水之上謂之䩕角南方江淮之間總謂之麤梁徐
上邳沂之間謂之䩕角或為屣或為䋀(下几反)或為緉或
為&KR2413;其不同如此
不借為草履不落為酒杯不托為䬪飥不律為筆又名
聿又名弗軍持為淨瓶繞梁為樂器枤名扶老鳥亦名
扶老蟲名寄生軍裝亦名寄生鸇名晨風馬亦名晨風
木名長卿蟛越亦字長卿草曰屠蘇屋曰屠蘇冠幘曰
屠蘇酒亦曰屠蘇藁砧為夫石闕為碑鄉語也琵琶有
大小忽雷馬有忽雷駁鱷魚亦名忽雷
趙后名飛燕張平有狗亦名飛燕又紅陽飛燕馬也仙
人名王母函山鳥亦名王母句踐名越王海味似&KR1173;者
亦名越王梁王名彭越海中小蟹亦名彭越相馬人名
博勞鳥亦名博勞音也見樂府及謠仲由字子路熊亦
名子路見續博物志
將離贈芍藥芍藥亦名可離相招贈文無文無一名當
歸欲忘人之憂贈丹棘丹棘一名忘憂欲蠲人之忿贈
青裳青裳一名合歡後人折柳贈行折梅寄遠(見古今註及董)
(子)又屈軼指佞(見論衡)帝休不愁(見山海經)芍藥養性(見博物志)臯
蘇釋忿(見王粲書)甘棗不惑(見束晢發蒙記)樹有長生(見鄴中記)木有無
患(實可去垢見纂異文)
果有隱夫木有女貞又有平仲君遷藥有長卿簡子樹
有長生萬年靈夀君子女貞端正皆美名也賓連闊達
平露紫脱華平恒春皆祥名也
有麫樹則南中桄榔也酒樹則椰也肉樹則端溪豬肉
子也大如杯炙而食之味如豬肉而美椰似酒耳甘而
薄亦不堪飲若頓遜國樹葉汁取停之數日即為佳酒
枸樓國僊漿取之樹腹中又青田核以水寘之少頃成
酒乃真酒樹也有酒山南昌國僊山泉也有酒泉涼州
地水也又枳椇子美如飴能令酒味薄若以木為屋柱
一屋之酒皆薄
相思子有蔓生者與龍腦相宜能令香不耗搜神記云
韓朋墓木也霍小玉傳有之
蘋婆當作頻婆與末利初不曉其何解後覽翻譯名義
云頻婆此云相思也末利此云柰花也蓋皆梵音爾栴
檀本香名而釋曰離垢今之檀香更因之
又頻婆今北土所珍而古不經見唯楞嚴諸經有之或
云元時通中國始盛耳按洽聞記稱唐永徽中魏郡人
王方言嘗於河中灘上拾得一小樹栽之及長乃林檎
也實大如小黃瓠色白如玉間以硃點味非常美進高
宗種於苑中以為朱柰又名五色林檎或謂之聯珠果
上賜王方言階文林郎又謂之文林果俗云蘋婆果按
此乃真頻婆果耳廣志云林檎似赤柰子一名黑檎亦
名來擒今頻果止産北地淮以南絶無之廣固有林擒
豈得有頻婆果耶
夜合花開香滿庭今人以百合為夜合似非也按夜合
本似梧桐枝弱葉繁互相交結一曰合昏一曰青裳即
合歡也嵇康種之舍前今百合花亦朝開夜合但草本
其香殊甚
盧橘夏熟註既誤楊用脩據吳錄地理志云朱光禄為
建安郡中庭有橘冬月覆上樹裹之至明年春夏色變
青黑味尤絶美謂此即盧橘然非上林所種也按魏王
花木志曰盧橘蜀土有給客橙似橘而非若柚而香冬
夏華實相繼或如彈丸或如拳通歲食之亦名盧橘蜀
土移栽上林固易耳
右軍帖有日給子不知何物唯杜恕篤論曰日給之華
與柰相似也柰結實而日給零落又似不生實者
盧循餉宋武益智粽又餉遠公按顧微廣州記曰益智
葉如襄荷莖如竹箭子從心中出一枝有十子子内白
骨四破去之取外度蜜煮為粽子味辛
自太史氏謂司馬長卿所載草木鳥獸多過其實後人
相沿疑之以盧橘夏熟答遝離支等語皆為增飾按西
京雜記載梨有太谷細葉縹葉金葉瀚海東王紫條紫
李青李芳李各十種棗有弱枝玉門青華赤心西王棠
棗梬棗七種栗有候榛瑰嶧陽四種桃有湘核金城綺
葉紫文秦桃榹桃霜桃胡桃櫻桃含桃十種李有青綺
青房同心車下含枝金枝顔淵紫李綠李朱李黃李羌李
燕李蠻李侯李十五種柰有白紫綠三種樝有蠻羌猴三
種椑有青烏赤葉三種棠有赤白青沙四種梅有紫葉
紫萼同心麗枝朱梅燕梅猴梅七種杏有蓬萊文杏二
種桐有椅桐梧桐荆桐三種林擒十枇杷十橙十安石
榴十楟十白銀樹十黃銀樹十槐六百四十千年長生
樹十萬年長生樹十扶老木十守宫槐十金明樹二十
搖風樹十鳴風樹十琉璃樹七池離樹十離婁樹十白
俞椈桂蜀漆樹各十柟四樅七括十楔四楓四後云從
上林令虞淵得羣臣所上草木名二千餘種後失其本
此其記憶者又茂陵富人袁廣漢園有白鸚鵡紫鴛鴦
牦牛青兕竒獸怪禽江鷗海鶴悉沒入上林太液池中
有鳴鶴舟容與舟清曠舟採菱舟越女舟池有洲煔樹
一株大六十圍五柞宫五柞樹蔭覆數十畝三輔黃圖
高帝時南粤王獻龍眼樹武帝於交阯移荔枝百株植
上林建扶荔宫中有菖蒲百本山薑十本甘蕉十二本
留求子十本桂百本蜜香指甲花百本龍眼檳榔橄欖
千歲子甘橘皆百餘本内荔枝一株獨茂忽夕萎死守
吏死者百餘夫草木多至二千餘種則長卿所言固未
虛也窮措大不復知前代帝王富盛便不復信可發一
笑
亢倉子曰得時之禾長秱而大穗圜粟而薄糠米&KR0961;而
香舂而易白食之強失時之禾深芒而小莖穗銳多粃
而青蘦得時之黍穗不芒以長搏米而寡糠失時之黍
大本華莖葉膏短穗得時之稻莖葆長秱穗如馬尾失
時之稻纖莖而不滋厚糠而菑死得時之麻疎節而色
陽堅枲而小本失時之麻蕃柯短莖岸節而葉蟲得時
之菽長莖而短長其莢二七以為族多枝數節競葉繁
實稱之重食之息失時之菽心長而蔓浮葉虚本疎節
而小莢得時之麥長秱而頸族二七以為行薄翼而䵍
色食之使人肥且有力失時之麥胕腫多病弱苖而翜
穗此是農經第一語也得時失時之說物亦有然者矣
羣土之長是為五粟其次為五沃又次為五位又次為
五蘟又次為五壤又次為浮凡上土三十物種十二物
中土曰五怸其次曰五壚又次曰五壏又次曰五剽又
次曰五沙又次曰五塥凡中土三十物種十二物下土
曰五猶其次曰五弘又次曰五殖又次曰五觳又次曰
五鳧又次曰五桀凡下土三十物種十二物蓋因地以
為種所以無遺利也
儒者言王者之世有&KR1739;脯蓂莢屈軼觟䚦&KR1739;脯者厨中
自生肉脯薄如&KR1739;形搖鼓生風寒凉食物使之不臰事
極可笑蓂莢夾階而生月朔日一莢生至十五日而足
十六日一莢落至晦而盡王者不必按歴而知朔宋之
問所謂節晦蓂全落是也屈軼即所謂指佞草也觟䚦
者一角之羊也臯陶治獄其罪疑者令觸之有罪則觸
無罪則不觸即今所畫獬廌也又有倉兕水獸也一身
九頭善覆舟師尚父渡孟津以號其衆令速涉王充皆
有辨
五芝有石芝有木芝有草芝有肉芝有菌芝石芝赤者
如珊瑚白者如肪黑者如漆青如翠羽黃如紫金皆光
明洞徹晦夜能照又有玉脂芝七明芝九光芝石芝有
石蜜芝石桂芝石硫黃芝木芝有威喜芝飛節芝樊桃
芝参成芝木渠芝建木芝木華芝黃蘗檀樹芝草芝有
獨搖芝(無風自動)牛角芝龍僊芝麻母芝白符芝隱晨芝朱
草芝五德芝龍銜芝肉芝則萬歲蟾蜍千歲蝙蝠千歲
靈龜風生獸千歲鷰之類菌芝狀如宫室或車馬或龍
虎或人形或飛鳥五色無常已上五芝服之皆令人長
生茅君句曲山有五種龍僊参成燕胎夜光玉芝霍山
有五香芝良常山有螢火芝神山有黃龍芝此外有人
芝月芝山芝火芝鳳腦芝金蘭芝隱晨芝紫朱芝朱草
芝赤雲芝月精芝黑芝金芝萬年芝夜光芝白雲芝雲
母芝華芝鬼芝然則大觀政和間王欽若丁謂蔡京軰
所進皆鬼目之類耳
禽經云風翔則風雨舞則雨霜飛則霜露翥則露風鳶
類霜鷫鸘也露鶴也雨則商羊皆禽名四名甚竒又以
肫䜟風以鼉䜟雨肫江豬也鵲知風螘知雨
五采之鳥有冠似鳳名曰狂鳥見山海經鳹鶨俗曰癡
鳥見爾雅注
破鏡惡逆獸也一說云即梟按梟食母破鏡食父擁劍
一螯偏大之蟹也狸一名不來射貍首謂其不來故射
狐疑狼狽獸名甚著猶豫猶之為獸也尸子曰五尺犬
為豫說文曰隴西俗謂犬子為猶子爾雅曰猶如麂善
登木無恙恙之為蟲也無它它之為蛇也流離之為鳥
也焉之為鳥也能之為獸也又入才韻之為三足鱉也
乙之為燕也又乙之為鴻也琉璃本亦名流離見漢書
率然之為蛇也果然之為獸也
兔絲無根而生蛇無足而行魚無耳而聽蟬無口而鳴
龍聽以角牛聽以鼻石脾入水則乾出水則濕獨活有
風不動無風自搖鵂鶹晝暗夜明鼠晝伏夜動南倭海
灘蚌淚着色晝隱夜顯沃山石滴水着色晝顯夜隱睡
蓮畫開夜縮水底夢草晝縮入地夜即復出
蝸牛制即且即且食巨蛇巨蛇食象鵲食猬猬食鵔鸃
鵔鸃食豹豹食駁駁食虎他如玄龜食蟒飛鼠斷猿狼
虱囓鶴青腰食虎吼伏獅鴇禦鷙鳥皆以小制大所謂
禽之制在氣也
獬廌觸邪一名神羊窮竒逐妖一名神狗便是的對(見山)
(海經)
荀子曰鯈䱁者浮陽之魚也疑即所謂陽鱎也
金得伯勞之血則昏鐵得鸊鵜之膏則瑩石得鵲髓則
化銀得雉糞則枯翡翠粉金蟹敗漆人氣破犀
蠶食而不飲二十二日而化蟬飲而不食三十日而蜕
蜉蝣不食不飲三日而死人食礜石而死蠶食之而不
饑魚食巴椒而死鼠食之而肥
諸鳥食之有益人者黃鳥不妬鴢宜子&KR1829;鵑已暍&KR2112;&KR1872;
無卧肥遺已癘鸓&KR2253;已痔數斯已癭囂已腹痛又已痌
鶌鶋不饑&KR2095;已墊槖&KR1446;不畏鵸䳜不魘當扈不眴(目眩也)
白鵺已嗌痛又已痢䳋渠已𦢊(皮皺起也)佩之鴖與鸓與䳅
鵌俱辟火寓辟兵青耕辟疫
獸食之有益者狌狌善走類不妬九尾狐不蠱天狗已
癉耳鼠不䐆(腹&KR0008;也)蠪蚳不眯獜不風佩之猼訑不畏讙
與天狗俱禦凶䑏䟽辟火&KR0008;羊脂傳之已腊(體皺)
魚食之有益者鯥無腫䱱無蠱又不癡赤鱬已疥文鰩
已狂冉遺不眯鱃與滑與䲃俱已疣何羅已癰脩辟已白癬
儵已憂䱬已狂訾不驕鮒已嘔箴不疫蟞不癘茈不䊧
佩之鰼鰼禦火
東有魚比目曰鰈南有鳥比翼曰鶼西有獸比肩曰卭
卭距虛
鯤為細魚(見内則註)蜚鴻為蠛蠓細蟲(見史記高誘註)
霍小玉傳有叩頭蟲按異苑曰有小蟲形色如大豆呪
令叩頭又使吐血皆如所教然後請放稽潁輙七十而
有聲傅咸有叩頭蟲賦
又有蟲名螠好於絲髮上自經而死故縊傍猶益螠一
名縊女物性固有如此者
丹鉛餘錄云宋官燭香烟成五彩樓閣龍鳳文者不知
何藥物竊謂是蜃脂所成詳見同昌公主傳
蘇子瞻詩云金齎玉鱠飯炊雪海鰲江柱初脱泉人或
問蘇以荔枝風格云江瑶柱可敵之郭璞江賦云玉珧
海月土肉石華晉安海物異名記曰肉柱膚寸美如珧
玉臨海異物志曰玉珧柱厥甲美如珧玉余甚豔羡其
味而不獲見問之人或云即瓦壠子稍大者也己巳晤
故奉化令徐君獻忠始悉之云奉化四月間南風乍起
江瑶或一再上可得三四百枚或連歲不上如蚌而稍
大中肉腥而䏰不中口僅四肉牙佳耳長可寸許圓半
之白如珂雪以嫩鷄汁熟過之一沸即起稍久則味盡
矣甘鮮脆美不可名狀此所謂柱也今海味不甚重江
瑶柱實少故耳閩中西施舌蠣黃寧波酒蚶遼東鰒魚
為最龜脚蟶吐鐵黃螺之類次之然吳中沿海有沙裏
狗一云沙裏勾狀類彭越而黃以純甘酒漬之其味遠
出諸海品之上臨海異物志稱沙狗
宋書明帝嗜蜜漬鱁鮧以銀鉢盛之一食至數鉢不知
鱁鮧為何物覽一小說云烏鰂魚腸也有何好而明帝
嗜之若此後得齊民要術作鱁鮧法取石首魦魚鰡魚
三種腸肚胞齊淨洗空著白鹽令小倍醎内器中密封
置日中夏二十日春秋五十日冬百日乃好熟時下薑
酢等其說則漢武帝逐夷至海濱聞有香氣而不見物
令人推求乃是漁父造魚腸於坑中取而食之以為滋
味按武帝雖渡江至海未嘗逐夷也其名恐亦附會至
於造鱁鮧法則詳矣烏鰂之說實未嘗曉
續漢書禮儀志云仲秋之月賜八九十老人杖杖端有
玉鳩鳩不咽之鳥蓋取其不咽也風俗通乃謂漢高京
索之敗遁叢薄中時有鳩鳴其上追者不疑遂得脱即
位後作鳩枤賜老人恐未可據
象膽按四時在四足熊膽亦在四足魚膽春近上秋冬
近下蚺蛇膽隨擊而護
獸而鳥名者張平犬曰飛鷰王鐸卑脚犬曰花□宋犬
曰鵲又周處風土記云犬則青鸇白雀秦皇馬曰銅雀
晨風漢文馬曰紫鷰豫章王蕭嶷馬曰飛鷰尸子馬亦
名紫鷰黃子馬名黃鵠曹洪馬曰白鵠
鳥而獸名者鷸曰魚虎杜宇曰謝豹鵅怪鴟也曰訓狐
又曰訓猴鴗曰天狗又曰魚狗疑即魚虎也西域大鳥
曰駞齊庭一足鳥曰商羊
官以鳥名者少昊時以鳥紀官歴正曰鳳鳥氏司分曰
玄鳥氏司至曰伯趙氏司啟曰青鳥氏司閉曰丹鳥氏
司徒曰祝鳩氏司馬曰雎鳩氏司空曰鳲鳩氏司寇曰
爽鳩氏司事曰鶻鳩氏鳩民曰五鳩五工正曰五雉漢
有執金吾金吾鳥名魏以諸曹走使曰鳬□候官曰白鷺
騎將曰飛鴻
鳥獸而官名者唐玄宗封白綠鸚鵡為白衣使者綠衣
使者齊高後主封鷹凌霄郡君隋煬帝封芙蓉鷗碧海
舍人司馬休之封騅為揚武將軍齊蕭太祖封赤馬龍
驤將軍北漢劉主封黃騮馬自在將軍唐玄宗封騾白
騾將軍
魚鷹魚虎蜜蠧蝎虎蠅虎鴻豹以食之也鴻豹鴇也鴈
奴虎僕以其為役也由鹿雉媒因以取鹿雉也
吳歸命侯時以吳平家鬼目菜為芝草拜平侍芝郎然
郭璞所註爾雅云江東有鬼目草莖似葛葉圓而毛如
耳璫也赤色叢生廣志曰鬼目似梅南人以飲酒南方
草木狀曰鬼目樹大者如木子小者如鴨子七月八月
熟色黃味酸以蜜煮之滋味柔嘉交趾諸郡有之然則
鬼目之狀或為草或為木或為果與芝大不類而吳時
所生乃菌蕈之類耳不必鬼目也宋天禧宣政間芝至
數萬本人以為疑余於世宗朝親見之有五色絶佳者
甚多至其末年奸人王金於崇文門外積巨木置隂濕
所以藥傅之即生芝隨藥成五色上進得官此則前人
所不解也
藥物而人名者草木則石韋甘遂王明白昌欒華封華
黃辨萇楚連翹黃環劉寄奴陳思岌桃朱術又周盈傅
延年隂成生(皆菊花)玉女唐蒙(皆兔絲子)馬董(即葳蕤)房慈方盖
(皆防葵)隨脂(即麥門冬)牛遺馬舄(皆車前子)諸薯(即薯蕷)林蘭杜蘭(皆石)
(斛)馬辛(即菥蓂子)孟推(即青唯)王連(即黃連)石鯪石蹉(俱滑石)屈人
(即蒺藜子)戴糝(即黃耆)牛勒(即營實)黃德祖(即淫羊藿)黃文(即黃芩)石能
魯果能(俱石龍芮)長孫(即王孫)黃良(即大黃)丁歴(即葶&KR0995;)房圖(即桔梗)
盛椹(即旋復花)陳知白(即河首烏)東方宿(即羊蹄草)銚弋(即羊桃)離婁(即䕡)
(茹)石長生陸英蒲公英(俱蒲公草)檀桓(即蘗根)趙李(即鼠李)海藥
則有石决明金石則有曾青阿婆趙榮孔公蘖殷蘖蟲藥
則有單姥菓則有平仲君遷簡子藥有番名者婆羅門
(即仙茅)那耆悉訶梨勒
藥有官名者護羌使者胡王使者葛上亭長鬼督郵
馬通曰馬勃藥草亦曰馬勃(出園中久腐處)鳥有白頭翁(見諸葛恪)
(傳)藥亦曰白頭翁(昔人以對蒼耳子者)獸曰射干(即狐也)木亦曰射
干藥草亦曰射干
人食鈎吻即死而羊食之肥神仙吞巴豆即死而鼠食
之長魚食莽草即死而人食之美犬食木鼈子即死而
人食之無毒
藥有鼠婦蛇婆蛇公
本草海南産益智花實作長穟而分為三節其實熟否
以候歲之豐歉其為藥治氣止水而無益於智盧循寄
劉裕益智粽即此物也嵇含南方草木狀云如筆毫長七
八分味辛雜五味中亦可鹽曝
陳所敏云鸂鶒能勅水故水宿之物莫能害鴆能巫步
禁蛇故食蛇啄木遇蠧穴能以嘴畫字成符蠧魚自出
鴉有隱巢故鷙鳥莫能見燕銜泥常避戊已日故巢不
傾鶴有長水石能於巢中養魚而水不涸燕惡艾雀欲
奪其巢即銜艾置巢中燕遂避去此皆鳥之有智者也
巫步又曰禹步盖以禹為百神所畏而行步蹇跳巫故
效之以令百神也
葉寘筆衡楊廷秀舉河魨所原起古書未見有載叙者
尤延之曰左太沖吳都賦王鮪鯸鮐劉淵林注鯸鮐魚
狀如科斗大者長尺餘腹下白脰微黃背上青黑有斑
文性有毒雖小獺大魚不敢啖之蒸煮食之肥美以是
攷之河魨莫明白于此廷秀檢視之無殊因歎曰延之
真書厨也按本草八種食療餘鯸鮧魚有毒不可食之
其肝毒殺人緣腹中無膽口中無腮故知害人若中此
毒及鱸魚毒皆便剉蘆根煮汁飲解之又此魚行水之
次或自觸着物即怒脹浮水上為鵶鷂所食然則鯸鮧
即鯸鮐鯸鮐即河㹠矣而二十一卷陳藏器又云河豚
味甘温無毒主補虛去濕氣理腰脚去痔疾殺蟲江河
淮皆有今河豚不聞有治疾功效而肝極美未必殺人
其即鯸鮧鯸鮐與否不可知也然河豚之外不聞更有
二種古人所傳亦影響耳偶與客食此魚而美因筆其
事
陶宗儀載回回地産藥有名火失刺把都者類木鼈子
而小可治一百二十種證每證有湯引又西域老人絶
食止服蜜月餘便溺皆蜜死後以石棺滿浸蜜瘞之滿
百年隨成蜜劑以刀七食醫損神效彼中名木乃伊華
言蜜人也
唐詩紅荳生南國又荳蔲稍頭二月初按柱海虞衡志
紅荳蔲花叢生葉瘦如碧蘆春末發初開花先抽一幹
有大籜包之籜拆花見一穗數十蕊淡紅妍如桃杏花
色蕊重則垂如蒲萄又如火齊纓絡及剪綵鸞枝之狀
此花無實不與草荳蔲同種每蕊心有兩瓣相並詞人
托興如比目連理云亦可以證用脩駁荳蔻花之誤
貝至徑尺則寶也狀如赤電墨雲謂之紫貝素質紅黑
謂之朱貝青地綠文謂之綬貝黑文黃畫謂之霞貝紫
愈疾朱明目綬消氣障霞伏蛆蟲黑白各半曰伏貝使
人寡欲無以近婦人黃脣點齒有赤駁曰濯貝使人善
驚無以親童子赤𢃄通脊曰瞬貝使胎消毋以近孕婦
赤熾肉慤赤絡曰彗貝使人健忘赤鼻青脣曰醟貝使
童子愚女人淫脊上有縷句脣曰碧貝使童子盗赤中
圓曰委貝使人志強右見相貝經愛月齋叢抄以不見
此經為恨故記其數端
錦鷄二品服色鄖中多此鳥余時翫之因為作賦及攷
禽經朱黃曰鷩雉注背毛黃腹毛赤頸毛綠而鮮明今
頸毛若金黃則稍異又曰腹有采文曰錦鷄注狀如鳩
鴿膺前五色如孔雀羽今大小約如雉不類鳩鴿也大
抵傳註亦多譌
鸚鵡喙有紅黑二色余初以為種類之異耳按蔡絛鐵
圍山叢談云西甌之地鸚鵡雛初丹喙中變而黑歲餘
復丹始不變此雄者也名鸚鵡喙常黑而不變此雌者
者也名木戾木戾不見經傳疑即方言也然以紅黑喙
辨雌雄良是
鯧魚與衆魚合如娼也&KR1515;魚魚之生母也凡諸魚欲産
輒以頭衝其腹
東坡詩有通印子魚莊季裕辨其誤用以為莆田縣通
應侯廟前魚四方誤傳以為子魚大可容印者為佳然
郭延生述征記城陽縣南堯母慶都廟前一池魚頭間
有印文謂之印頰魚非告祠者捕不得則坡所引亦非
誤
抱朴子云不灰之木不熱之火則所謂有温泉而無寒
火非也又曰無身之頭無首之體若無首之體夷堅志
等書凡三載之無身之頭不知為何物
麝香野猪運日鳥蠳龜蜈蚣俱啖蛇鴆鳥啖蝮蛇一名
曇
藜牀牀之為杖也桃笙笙之為簟也阿錫錫之為布也
藻井井之為言板也玉巵無當當之為言底也
天鷄之為莎鷄也蜚鴻之為蠛蠓也蒲蘆之為蜾蠃也
蛤之為蝦蟇也白魚之為衣蟲也王孫之為猴也白鳥
之為蚊也赤鳥之為螢也皆以大名小者也蝘鼠之為
牛也以小名大者也
貝多樹大葉拾遺記云外國有此樹葉書長五六寸闊
五寸許葉形似琵琶而厚大嵩高寺中有思惟樹即貝
多也
賓連闊達者祥樹也其狀連累相承孫氏瑞應圖曰王
者嫡庶有序男女有别則賓連闊達生於房又京房易
傳曰君有德生聖子則木生屋上及朝廷愚謂朝廷屋
宇豈可生樹其為不祥莫大焉太戊之桑書有明證又
宋孝武大明元年嘉禾生清暑殿鴟尾中不十年而帝
殂國亂後嗣殄滅幾盡宋書載之瑞徵寧非誣也
餘甘子臨海異物志云如梭形與橄欖同一果耳陳祚
暢異物志云大小如彈丸大視之理如定陶瓜片初入
口如苦忽咽中乃更甜鹽藏尤美然則色狀少異橄欖
味正同耳今天下饒橄欖而絶無餘甘
周易莧陸夬夬中行无咎註以為今馬齒莧感隂氣之
多者月令云仲冬大雪後五日荔挺出鄭玄註云荔挺
馬薤也廣雅云馬薤荔也俗文曰馬藺易統驗玄圖云
荔挺不出國多火災蔡邕章句云荔以挺出高誘云河
北平澤生之江東頗有此物種於階庭但呼為早蒲故
不識馬薤講禮者乃以為馬莧堪食俗曰馬齒江陵一
僧面形上廣下狹面似馬莧其伯父劉縚因呼為荔挺
法師然則曰荔曰荔挺其為馬薤馬齒馬莧似未嘗有
定論也
滋蘭九畹種蕙百畝十二畝為畹九畹百畝正相等也
古人所畫蘭皆今之宜興産者漫被山谷而獨漳建蘭
香色絶人價亦貴今人以興蘭為蘭而漳建蘭為蕙則
又非也楚中絶無蘭蕙如漳建者何得言百畝按本
草董草亦曰蕙草葉曰蕙根曰董一說即今零陵香零
陵香芸香也恐亦未的然
古有木蘭而無玉蘭今則有玉蘭而無木蘭吾吳中木
蘭堂其花樹最雄陸龜蒙詩所謂洞庭波浪渺無津日
日征帆送遠人幾度木蘭舟上望不知原是此花身者
是也其樹至宋末始萎楊備詩則云木蘭枝密樹仍高
堂下花光照節旄列鼎重茵歌舞地金章同色使君袍
則其花又似慘紫非純白者今玉蘭在吳中多以辛夷
接辛夷紫而玉蘭白其在南中遍山谷皆滿又皆原本
而唐宋人詩絶不及之不得比於薝蔔素馨之末何也
豈木蘭玉蘭本一物昔紫而今白耶物氣變移或有然
者姑志以備考
前著有桄榔麫樹云大者一樹出麫百斛又按吳錄云
交阯望縣攘樹皮中有如白米屑者乾之水淋之似麫
可作餅蜀志莎木峰頭生葉出麫一樹出一石而味似
桄榔又廣志云檮篩乃如麫不則如磨屑為飯滑軟
爾雅曰萍蓱其大者蘋又曰革藾蕭鄭樵辨曰蓱者水中
浮蓱也江東謂之薸是也蘋水菜也葉似車前詩所謂
于以采蘋是也革蔞蒿也即藾蕭詩所謂呦呦鹿鳴食
野之苹是也
鄭又云蒟醬曰浮留劉淵林蜀都賦注緣木而生其
子如桑椹熟時正青以蜜藏而食之辛香生巴蜀嶺
南司馬相如使蜀而求之也其狀似蓽撥故有土蓽
撥之號今嶺南人但取其葉及藤合檳榔食之謂之
蓼而不用其實按今人謂窶葉西南夷傳南越食唐
蒙枸醬晉灼注枸音矩徐廣注枸一作蒟音窶木似穀
樹其葉如桑用葉作醬酢羹劉德云實長二三寸味酢
取以為醬羹小顔云枸者緣木而生實不長二三寸味
辛似薑不酢其說之不同如此
昔邪草曰烏韭曰垣嬴曰天韭曰鼠韭生於屋上曰屋
游生於屋隂曰垣衣在石上謂之烏韭在地上謂之地
衣在井中謂之井苔在牆上抽起茸茸然者謂之土馬
騣生於水中謂之陟釐生於石上謂之石花生於海中
石上謂之紫䓴松上之衣謂之艾納以和香燒則烟直
上元人錢某號艾納本此
鬱金香草也十葉為貫將以煮之用為鬯為百草之英
合而釀酒以降神也於後世為姜黃作燖瀋臭一云出
大秦國如紅藍花不知三代時大秦國何嘗通中國耶
物以時變或鬱金漸不香或其種中絶而薑黃特其貌
之近似者耳
宜男草人亦謂婦人佩之宜丈夫及子非也廣州記曰
小男女佩之臂上辟惡止驚花生糞穢處頭如筆紫色
朝生暮謝小兒呼為狗溺臺又名鬼筆殊非佳草此間
園林雨後生一物極類之名鬼脚指疑即此也
諸葛出師令軍中所至種蔓菁云有六利一曰蕪菁一
曰須一曰薞蕪一曰葑蓯見爾雅春食苖夏食心秋食
莖冬食根在宋時三蜀江陵人猶呼為諸葛菜大槩似
菘而有頭南人種之至三歲則變為菘矣云河朔至多
余數遊其地未嘗見也
靈壽杖顔注木似竹有節長不過八九尺圍可三四寸
自然合杖不煩削治
弇州四部稿卷一百五十六
