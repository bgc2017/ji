弇州四部稿卷一
明王世貞撰
賦部
賦十首
玄嶽太和山賦(有序)
太和山者盖中州之脊而上帝之靈腑也其始不
甚顯一曰武當山又曰嵾上山又曰仙室山晉咸
和中歴陽謝允棄羅令遁兹山遂名之曰謝羅山
見酈氏水經注及荆州圖副記盖是時絶頂峻不
治不得上諸所栖息者山之阯以故靡甲稱云至
宋而謂玄武神實主之後又避其諱改玄武曰真
武而宫室繇創矣元始加帝號至明太宗文皇帝
尊之曰太嶽世宗朝復尊之曰玄嶽而五嶽左次
矣歲旃蒙之大淵獻春三月吳人王世貞填綏之間
一登謁焉感其峰嶺宫闕之盛與其事而為之賦
昔在帝太始氏製陰陽剖澄凝掌别五嶽以授七十二
聖昉岱首而亘金天焜煌黼芾以躋九命乃眷西顧有
亭亭類博山者出焉下盤隒而隃運廣銳直割乎黅昦
之闕嵣㟐横揭壽奡&KR1895;豁其西北引庸㟩絡終崋而首
飲乎中原為嶽若八九者吞焉帥其支峰以媚帝閽恫
帝之不詧敢以測霄之圭與亥步其四藩不然請外托
而季從乎崑崙惟帝曰咈夫契有因而顯有辰時不取
遽主必擇眞是故天水氏之奄宅也為寓公宮若亡若
存以竢玄冥之時巡崇祠蹛林諱其金人水德用彰瑶
宇㟒嶙我文皇篤志鴻緒回面内蹂獨奮神武亦駕天
授怳靈威之輵轄被髮立而三光蔀揭燕彈之百一俄
宇割其十九嗟九靈之革變黯二儀其霿雺聆火鈴之
豁落駭烏斿之敠&KR0008;咄元緒與率然亦糾紛其來從既
闡教於神道朅疑功乎惟重苟神貺之昭荅何痌乎民
力之侈用於是太史[瓜見]土奉常告時五鳩鳩民將作庀
材左駙馬而右中涓六傳騷以&KR0146;催襄鄧宛洛之民蹄
擊轂豗楚訾蠭午以逆上隴木駢闐而順來于于禺禺
千唱萬隨陸歗激湍冬讙驟雷乃使倕輸窮巧獲萬既
力分模紫宮取則宸極又以踔翼乎九閽歴清微而叩
大赤命觜陬而佐之俾象鏘鏘之積石怳若入于函谷
歴落兮離宮之四百淨樂依稀乎東朝玉虛髣髴乎未
央紫霄桀驁乎甘泉南巗差池乎阿房五龍窈窕乎馺
娑迎恩雝龢乎鼓簧觀則復眞胚始仁威懾降元和遷
校之府龍泉炁鍊之場莫不堞嶺隍壑冠峰帶岡分背
寒暑别成陰陽潺湲瓊澁絪縕象郎裏鬱律而逕廷表
&KR1132;嵼以直當彩栭扠㧎以戢孴文㮰&KR2438;鞢而縱横晨星
熒皇乎壁鏡雌蜺夭蟜乎茄梁乃復發重□氏之所藏
使和氏選而攻之&KR0008;□枝斯兏□玗琪像帝之眞理别
鬚麋&KR0008;□&KR0645;琂㻨瑦琟㺿琢為扆座躨跜虬螭乃籍濞
鄧付區嵇和合䤡鉙鼔鞴罏椎細則禹鼎之頯䯢鉅則
秦廷之欺&KR1253;鋸牙鑿齒燕頷&KR0146;翼之類足方良手&KR0558;鬾
睨蜂眸而欲搏奓血吻以將噬感豐融之肸蠁意㛶&KR0034;
而求退葯房寥窲欏榻膚緻鶴蓋棽麗(平聲)鸞吹流利餕
鬯餘之泔淡眠歸雲之黮䨴此其陶然樂而跳塵世者
也夷嵕方軌馳道如砥繱柏周絡金椎隠阯緜蠻格磔
媚不絶耳葳惢峭蒨當眸而&KR1659;泮乎其殊可喜也紛彼
靈圉前奏鈞天忽&KR1247;忽續從颸曼延乍顯乍曶與雲流
連霓䍐虹斿眇若騰騫快然精氣溢而欲仚也蛾而怳
兮使我恫兮躡峛崺穿弇中下繒綾&KR2405;窞而囓趾兮上
狋&KR2361;&KR1041;㠑而盪胸俯&KR0772;窱其徑廷兮仰又棧齴而不可
窮前呼要眇幾若絲兮應碨柍而類處㼸輕陰釀而裾
涅兮蒼翠撲而睫䚎忽徑絶於陁堵兮使人魂惢而精
降頵砡衡截屹&KR1885;疇援足不謀目絫息股弁五步一止
左襜呈䏒天門杳靄若啓尺綫破靉靆穿軋芴兆庶□
□爭先跋躠魚貫蹀□猱牽&KR2654;㨡肱嵎臂隴肝胡膽越
魋瑕二董之俊錯以敦讐駘&KR1960;爰有姬姜貴秘陽蔡姝
絶螓蛾此豸要紹嬄&KR0034;綦履不任芬澤微發莫不羽&KR1806;
犀紕露紒練帢澀譶殿屎盤跚勃窣擥鋃鐺以稍振扣
陰牡而嗚咽哀虈徹空宛潮音之迤邐悲涕懸河儼秋
霖之汩活銅虬左啟羊角瞥至拔坼坤兩噏欱巽二游
蓋飄颻其纖翮幾欲擲乎荒之裔黃冠所廬可以假憩
層樓帖石周閣無地挐莖葩襍捷獵鱗次密蕺兮寒房
之聚蜂&KR0008;猭兮春潮之歸蠣神搖搖而時臲心栗栗其
如&KR1594;於是黜聰明顓精深薌沐滌躬淸齋盟心窮太和
之睽罛遂底乎天柱之岑覩重欒之宛曲與綺寮之麗
淫列將吏之蘭錡若觩瓚之崇森悉都官之赤仄塗以
䮍蹄之上金芒穎注射睛不停眴赫烜灼爍煌煜熣炫
芬壒蓬勃忽似處乎涳濛潤衣裾而不㪇哀音麕至幾
若閧乎邯鄲卷屋瓦其如霰度羣喧之屏寂兮始騁望
以逍遥竊忻夫塵世之判閡兮察天人之所交玉女㗨
噓而一粲兮電碣磕横亘乎巗腰霆霓驚乎百里兮雙
禮珠微撥乎銀璈夜澄澄其湛露兮泠然若初滴於絳
杓白榆&KR0008;&KR0008;於楹表兮幾欲奮翮而求巢雙丸搏娛于
早晩兮屏翳卑處而不得嬈儼帝聰之呼吸兮杳旭卉
其莫昭於是俯踞三垂流覽大荒寄寓一瞬投心渺茫
或翔陽弄晴瀲灧沖融煜乎若五金之在鎔矞雲呈姿
異態同輝皚乎若瑤臺之刊夷白不封尖峭碧摩天晃
乎若藂鏃之辭弦晦明參差旁午紛拏沓乎若銀海之
蕩層波時隱時現襄江一線或滅或浮夢澤一杯遠則
僊掌巨靈之贔負峨眉五丁之斤鑿丈人偃蹇乎靑城
華存尚羊乎衡□太室少室之歲㠢中條終南之岝㟧
陰脈潛通外勢包絡雖未甘乎臣僕感時趨之曦爝邇
則香罏凝靄玉燭華峙九卿棘列三公槐植七星斗矗
五老掌&KR2345;中笏上朝玉筍排次淋瀋雙筆飛翰疊字紫
蓋飄颺眉棱鎖翠天馬&KR0008;䎎而騰上靈狻髵䰄而斜睨
蓮不大小以掩帶陽鶴鳴和而鼓翅春淡冶其微莞夏
沈穠其幾醉秋淨皎其初沐冬慘淡其若睡雖摧嵔兮
麗億靡不環拱極而思媚獨房陵之一岊乃&KR1361;刺崆&KR3156;
乎境外鴻烺爌之獨□托平巘其小息聊賈壯以夐勝
信足境之羃歴俯鉅壑乎萬尋白日&KR2549;而蒸雲圛苟貏
豸其稍邇踝&KR0979;盭余焉恤阸嶭&KR3328;岪嶅嶨屴崱醜若鳥
瞷雄若贙&KR0034;似乍伏而蛾奮挺牙距而&KR0034;擊復有千章
叢挺黝䨹阜壠萬古不死輪囷擁腫其為蘋末之所鼓
卉歙瀏蒞竲竑洶湧根𣙗刖而弗奠類蛇跗之鱗起即
且盬腦而蝡動憭兮慄悚兮恐懍乎其惕而左顧余踵
也爾其淸泚徐傾蕭瑟泓渟遘暵不涓觸石自聲滵滵
汩汩鏦鏦錚錚乍徵而商絲肉雝鳴芙蓉倒插散鬊微
升神瀵湧璣金沙流螢枕聽酌歃九咽為澄其澗則靑
羊玉局□龜玄鎮梅溪勝越桃源比晉靡不插壁畱霞
飛梁吐蜃其橋則僊源僊都遇眞會眞夭矯梯雲遥裔
天津靡不長虹飲渚圓月麗旻磐陀之石橘叟所奕削
脯角飛盤拏現跡瓊臺迥□帝所授冊封泥散紫餘檢
成璧宛委探書浮提副墨玉躞金題雲符秘策太乙天
乙日沼月澤燭龍布涎神瀵流液丹砂九轉白茅三脊
璘彬雲母以資服食木則杉檜樅棫松梓椶柏椃㮘桬
樆檰㰄㮕檍交讓呈蔭靈壽支策梢無礙漢根不避石
恣傲四候覂閱千昔結為碩果鮮殷酷&KR2345;襄橙鄧橘張
梨房李含桃女脣火棗僊餌飣座襲目咀瀋溢齒榔梅
摽瑞而蜇舌石蜜借以為醷冰芽之荈產自騫林顧渚
慙芬鳩阬遜甘蟬翼霏塸雀舌沸鬵篠蕩薆薱編町繡
丘霡霂初滋潛萌未苗瑴玉含腴衣以金苞濯江漢暴
秋陽椷紫泥藉朱筐八足騰傳披星犯霜九重涓期以
奏新六宫舌羨而不敢嘗乃有庶纖土德所芻千年之
艾松齡十之荃蒳虈苬菩蘹菤施晻薆咇茀入鼻薰褵
天葵秋發映山春滋百里障錦又若紫絁一醉枕籍若
馮夷施忽有哇妖因風徐來睍睆和囉含糊嘽喈嚶嚶
關關嬈嬈靡靡覩黃口之蠛蠓疑天樂而復非(半部樂鳥也)
意調昶而甫紓喟駛景之難&KR0008;覬扶羸之妙藥指長欃
而思采亦何勞訪乎亶州兹實僊都之陸海固炎帝之
所&KR2325;嘗而隸首之所不盡解者也不覩夫葽繞勝舄白
鮮紫扶甘根卭鉅茵陳茈胡南星水玉符離利如香附
扁畜重樓藜蘆益母鋋生防已夜呼&KR3015;薴天麻薈鬱地
榆皆能牚距二豎搟殪羣魖百勞賴其禦圉五官之所
儲胥未若三暴之煉雞格九節之辨菖陽紫莖之貴牛
膝玄參之字鹿腸枸杞夸仙人之杖麥門表禹餘之粮
豺漆供而濕消玉延飡以生肪滛羊之藿靈脾别呼交
藤布根何首不烏此皆皇仁所寄祇不愛輸澤瘁實空
動與益俱肉翮頃以鶣&KR1870;朱顏藹其䓵萮忽翛然而穢
世撫萬期之須臾遂誦茂陵之言曰唉得從安期生游
矕萬乘若敝屣何况妻子哉乃集三管之所述相與攷
諸眞之由起或頌周季二尹軌喜是為晜弟厥號文始
或哆兩生明長禪美受度勃遂厥有棲阯夫文始靑牛
挽函谷太上玉局顯魚鳬馬明吸羽騰華陰陰長蜕骨
遺丰都苐彼顯則此隱豈後核而昔誣意者孟生遺帽
仲微曳裾辭令道通納節易夫田寒暑其一蓑房旦夕
而長鬚庶幾其猶可指蹤歟粤玄玄之黠秘實上眞之
蠡良功留跡隱用彰體藏暫閃屍而可即忽希夷其難
方俶使夫人主常伯若虞初之卜吏騑驄衣黃者二十
餘霜卒莫得其要領徒文繡乎土木而宮室乎陵岡於
戲皇哉明哉明哉皇哉亂曰因天成人合乃神兮虚有
實無衆則愚兮靈寵光豔趣則驗兮岑牢往祀嚇來世
兮當心者眞豈必&KR2638;兮彼美洸洸永無□兮
土木賦
歲在執徐四月哉生魄臣某服驂牡越燕關而北上谷
之墟陁靡墝埆若陵若伏者焉土則或赭而堊澤翁崕
童造物鮮功埃眯鬱而要風陰鏃飽血敗削咀精憯乎
挾鬼車以噭鳴狂茅畏棲貒貈辟宮夔魈夷猶叩之莫
譍有一丈人跔&KR0008;前曰此所謂土木者也我前人之徇
皇輿代逖靡徵大夫金匱之逸臣庶一二寓目焉為蒙
熟之臣曰唯唯昔在元季九州鼎沸為&KR0146;為瘵易耕而
獵儵儵嘒嘒詩書啁唽禮樂兜昧高帝因天之厭亂提
三尺掎元鹿於西隃之外投諸大荒毋令睚眦挽七澤
揚九派洗天兵而不用飲湛恩之汪濊文皇勃興介猋
騎鎏雷轅阿勒坦圖罕之流莽伏蔓滋者或收椎而内臣
或儴袵而外藩陽陰山南北斗鑿條支以界天門時則
有若魏鄂曹衛宋潁凉英萬衆一羽揮無留衡甌脱樓
煩臲搖神鉦屹乎金湯歴再紀而恟恟如草覭髳螟蟘
滋萠蚩尤乃迫上帝下欃槍黃沙白草之區鍾為布哈
其豪額森熐蠡游魂耆金吮鋋曾不足以當漢之一連
時則有若左璫垂貂帷房之幹等漏多魚包藏禍心蠱
我六驅狼山之旁嵯峩戟牙七萃虎豹之衞&KR1224;詘就屠
列缺噤火以伏陰羲和束鞭而淪虞輔勇佐埜鼐益之
徒楚材晉良其麗不億膏陂衍而施朝霜海立山臥羨
漫荒搶然而天容穆然神武不崩單于除埽閼氏却行
左賢且渠大小奉觴巴延冥契乎項伯臣善曷忝乎侯
生曾未閱歲乘輿蹌蹌雖七曜暫騫而兩儀就康今天
子惟先德慨武功追周文之遏密陋漢武之稱襄下書
御史千夫長百夫長材官挽彊繽駍拉㗉踊距騰驤死
藝辱國謀夫孔臧抑虎賁而右鷹揚於是少府發將作
詘寺人絶宮虞衡弛法減膳削御吏士衣食蜀蘇析而
鏤膺楚金銷以鋈軜騋牝三千長轂九百期門佽飛飽
勇怒而不得發搏人以軾投石而樂天弧掌射豐隆脂
軏博望鄉導水行亡乏乃鹵温禺梟郅支回刃南面者
寸劉銖獮斬轒轀以夕薪&KR0034;駃騠而佐朝麋載嫖姚之
金人仆竇氏之故碑天子曰止毋究兵毋招不軌襲爾
胄櫜爾矢吏士十歲復無事事赦海内與更始坐明堂
柔羣裔雕題瞷目日月出沒靡不梯航而勞象胥於是
大置酒合樂而饗之歌曰雪忸信威翼文德父不哭子
鮮鰥室百千萬年戰鬭息告成祖禰樂毋極老人起拜
曰子之言美矣郁郁哉請毋死而竢諸土木
竹林七賢圖賦(有序)
友人尤子求作竹林七賢圖遺余既感其事而
悲其深旨也因為賦之遂題焉
鬱叢林之嵯峩兮脩篁經乎長薄蔭淸洛之泝㳂兮帶
層邙以迴絡雲芊眠而欲歸兮風鏦錚而相搏商金凄
其徐動兮大火恧以前却上扶疎而不覩白日兮下泠
泠度乎澗湍披鳳尾之灕漇兮抽龍鱗而怒蜿貞幹儼
以造天兮秀色婉其可餐瀉淇園之猗猗兮掩夾池之
檀欒實葳蕤以芬丼兮將以待夫栖鸞粤有磊塊酒人
隗俄玉山命儔挈侶夷猶其間蹙蘇門之淸嘯兮孤鳳
噭以龢音奏廣陵之哀散兮蒼龍噌吰而長吟指九陽
而晞髮兮靈颸飃䬙而蕩襟屏心目而靡所營兮任魚
鳥之高深彼山公之勝度兮腹馮馮貯乎滄海向冥心
於理窟兮寄莊生之䆋水咸悠然而黜思兮乃研覃工
乎人伎伶餔醩啜醨兮曾不知二豪之所在何濬沖之
把臂兮遂忘年以齊尚目爛爛其若電兮神翛翛而獨
王散斗樞之元精兮摘天杓以挹漿盼黃公之酒壚兮
曾不恡夫鷫鸘爾乃白眼迴靑蒼顔變赬毋論爾我不
知晦明箕踞偃仰袒裼裸裎戛玉承歌噴珠漱酲枕怪
石裀文苔燭寒蟾鼾春雷陶然而休兀乎自咍唉孔栖
與墨突將如我乎何哉於乎豈伊不思良士瞿瞿豈伊
不聞畏此簡書我儀圖之厥寄有餘慨炎火之西燼復
當塗之陰殄念韜精而蠖屈衆思媚夫虎變雖龍性之
莫馴仰鴻冥其已遠寄今古於俄頃束乾坤乎一綫日
流湎而忘歸冀世人之見遺形骸不我即妻子不我隨
死便埋我我亦為誰醒醉終始如環莫倪彼子上與潁
考者焉識吾之杜德機亂曰古稱小隱隱林藪兮作者
七人乃隱酒兮葆光内融物莫垢兮陋彼鄴下諛骨朽
兮千餘年前爾獨賢兮後千餘年吾寧不然兮噫嘻
登釣臺賦
己巳之秋季月稍魄余所偕邁者金華栝蒼之伯指桐
廬下建德芊眠衣雲蟬緩繡壁飛湍激流千丈縹碧澄
渟皎鏡下數白石于時鴻濛就冥鷁首忽辨桂輪少虧
金波騰絢怳見一峰縹緲於空裔連岡浫洝而拱獻森
槮厭㥷巖阜回緬洪濤鼓兮木末流泉激兮石間中宮
叶商拊節迴環余所停憩二客解顏舟子舟焉曰此故
嚴光先生灘也余乃野幘而楚服盤跚以前挹寒漿兮
靡椒薦素琴兮無絃追夫一介之賤微靈誠感而燭天
遂姓其州而貌其山者千五百年雲臺燼飇原陵蕪烟
富貴身盡聲華代遷孰與先生宇宙長鮮嗚呼吁嘻彼
夫赤眞中晻紫閏未窮兵起東郡節殉二龔庶幾君臣
如日麗空妖新截蜃白水興龍藉匪先生君德疇隆士
行重倫丘賁驟穹萬歲千秋穆如淸風紲纓拲珪以匏
余躬再拜而退二客是從未既忽有歌聲起於蘆際夭
眇鏗厲林木盡沸其辭曰滄浪之淸可以濯纓渭川釣
利桐江釣名役心成跡強性之情孰與吾漁無役無強
纖阿為鉤太虛為網冥志沕穆縱神滉朗余異而迫之
不見其處縹若一縷破東南霧而去
二鶴賦(有序)
尚書刑部省中有二鶴焉朱冠縞衣昂步接趾
日食官廩優游長年然每一驤首雲霄之翼嘹
唳躑躅若有所恨慕者余悲其翮鎩而不得飛
嗉結而不能言也為短賦以達之其辭曰
予累曹牘而夕休兮步夷猶於周廡微陽晞於木杪兮
流光冉冉而不下萬象閴其無值兮忽浮輝乎儷羽冠
猩血之殷鮮兮衣陽阿之纖縞狀委蛇以相孫兮又彷
徨而慚侶首低回其欲訴兮臆塊結而不得語内專精
而愁視兮檜柏薈蔚而窘武忘翅翮之久鎩兮飄風接
而求舉賈忿志於勝决兮足離尋而頓處饑雀啾啾而
罷啄兮翻羨余之托所何稻粱之見誘兮將徇口而捐
心華池亘乎莽曠兮鸞鳳拊翼而酬音芝禾欝其鋪繡
兮玄露若飴之芬甘朝奮翼於扶桑兮蓬萊逮乎夕淹
豈六合之為跼兮天地舒而是躭寄薄命於一秣兮感
恩顧乎非親鳬鷖迫狎而稱類兮鴻鵠下窺而見尋愧
靈根之賜鍾兮夕悲鳴而不可禁
二鳥賦(有序)
孟秋之朔余以乞骸待命蘭若溽暑初退澄夜
露坐鳴蟬時送流螢間没不覺有槪於中援筆
賦之命曰二鳥賦大戴傳曰螢謂之鳥者重其
養也凡有翼者為鳥余非以文辭聊見志云耳
有鳴秋丈人者冠緌冠被銖衣飲零宵之玄酒據棲鷟
之槁枝汩乎希聲澹乎無為暉夜先生過之若熦若䙳
載驅載馳丈人俛而問曰客何為者先生曰余景天之
使也昔在炎帝命羲叔氏正星火之歷用嘉惠之以&KR0008;
蔓之息壤使無斬重黎之祀余父虉綬而母藑茅產而
焦□少孤失聊師名之曰丹鳥而字以熠燿文明柔順
姬德允肖余饑而宰夫以白鳥進也余惡其類而難之
是以羞而不盡帝鑒余仁重錫蕃胤芾朱煇耀綬錦殷
&KR0008;余之將出也窈窈忽忽浮沙聚沫若微燒之在㷈欲
吐&KR0008;而猶□其徐行也熲熲熒熒忽滅忽明若晨河之
沈星隨珠重襺而脱英其疾發也烠&KR0034;□&KR0008;吐&KR0146;駕□
若飛奔之熒孽電乘響而一掣則有奉帚兮班妤裁機
兮竇婦寶瑟兮長寒珠簾兮欲暮&KR1496;結兮流黃忊沈兮
擣素余乃穿複閣揭層幕熹微小颺黯霮徐度莫不授
扇思揮停梭却步擬馳輝而見君冀迴光之我顧是以
爾雅命炤禮經原腐宵燭著於戴書香蘭比於潘賦也
吾子據高揚淸將傲余以卑垢知黑貂之當前而曾不
虞螳蜋之在後乎哉丈人鯈然而下翼如以迎仰首太
息噫吁噭鳴曰惜哉吾子驕其白蹢跳踉紛挐吾將冰
夏蟲而海井蛙昔上帝憐齊后之冤封其後人於少昊
之丘使托體於朱明闡聞於蓐收夷則中聲伏火自流
若乃萬夭辭靑千喬向黃吾於是登檉旄之縹緲鼓膀
振音順飇以颺札札軋軋陵厲凄切如怨如訴如泣如
咽變徵入羽噓風激雪湛露凝緊澄波潎洌牙期延涓
之流聞之或徵調而入管亦劌思而就絃蘇卿紲胡秦
丹望燕羈臣孽稚履霜號天&KR1496;憏&KR0008;憕悝盱内煎懪懪
慘慘痯痯邈邈聞吾之聲爽隕精落鬒&KR0034;被蒼丹肌隱
鑠白虹宛其垂練玄鴈降而受帛崩城隕室烏白馬角
至於泬寥長門低徊增成履綦罷跡屈戍流明銅龍永
鑰銀虬間鳴吾於是奏淸警授微箴增凉象牙之簟奪
溫流蘇之衾含涕浹夕乃搆千金請賦司馬默迴帝心
帝問而嘉之奉我以悶烏之屮噎鳩之麥吾飽崐崙之
玉液却而不食也則命陳王陸令交頌敭德曰首上有
緌文也含氣飲露淸也處不巢居貞也應候不爽誠也
加之璚弁玉纓玳犀之飾以冠三公九卿吾恥而逃焉
隱於玄明之庭且吾蜩氏之族為蚻為蜋為蝒為螗蠽
茅蛥蚗虭蟧蜓蚞蜻疋䗃蜺虭蟧蛉蛄大禹莫計周公
難名曾若吾子崛強糞穢之間苟全焤燼之生太淸君
聞之乃趣雲軿道霓旌右纖阿左曜靈後飛廉前迅霆
接睫而至踞謂二生曰叱嗟若蠮螉之侶而覆育之子
也胡以纖響淑煇嚚爭亡已吾張兩目而收若木浴扶
桑中間二十五萬里晃朗曤□晈晅□晵燭乎無終曙
乎無始吾怒而鼓鬱陽之氣砰&KR1503;震磕魄奪兆類噫兮
噓兮發靑蘋之眞籟草木水石按節傅會鞺鞳噌吰鈞
天之鉅樂咸備二子頫伏瘖訒闇曶則有如如居士自
然逍遥不見不聞藏乎闃寥鳴秋立朽暉夜坐銷太淸
内慙匿影以跳
金魚賦(有序)
余盆池中有金魚數頭洋徊若失圉圉未快因
王氏來乞有概區區之感聊倚賦焉
何水族之微淼承金儀之熠艴形表瑞乎帝符色徵緣
於佛日冠蹙浪之瓊丙抱含書之丹乙鱗奕奕而垂錦
沫霏霏而布瑟容與如泰彷徨如隘駢集如殢倏散如
避乍遠乍近疑訴疑畏縱横兮微颸之蕩朝霞浮湛兮
鈎月之澹烟蘿衡穿兮綽約曳篲而度銀河順流兮芙
蓉折苞而委素波欲躍兮四觸鬛而皆隅將潛兮小罣
尾而就淤唼喋兮指萍苴充旦餔委翳兮藉荇藻托宵
居甘霖霈霂兮似有蠲白日&KR0034;&KR0034;兮竟焉舒從龍邁兮
乖夙好中獺忌兮幾不保江湖邈兮故鄉風雨淹兮中
道念比目之傷拆若刳腸而就槁幸脱身於鼎鼒敢辭
羈乎盆沼鰍鱔迫兮自言親蚌蠃狎兮忘匪倫交喣沫
兮匹儔寄食息兮他人君不見兮南溟之巨鱗穢天津
兮戛崐崙粻餘皇兮噏洪淪揚鬐甲兮恣膏肉龍伯逝
兮緡不屬嗟生命兮在天汝何為兮惆悵涸轍兮見憐
淸泠兮蒙放泱兮蕩溔兮朗攜負滉瀁縱心調暢何莊
惠之足論竟相忘於波浪亂曰欵女麗罶芳其餌兮委
身受紲中怖痗兮咫尺奫連隔千里兮凶吉樛伏曷終
始兮譬彼吞舟制螻螘兮優哉游兮聊卒歲兮
愁賦
搖落窮秋云胡在心棼如蠶絲歴亂難禁又似膠漆黏
結不分沈冥晝晦鬱術寒雲七情之表五蘊之外别搆
愁國金湯衣帶海輸何竭酒攻不解於是僕產樂土晩
繫愁庭出入愁伍寢食愁并朱顏向墨鬒鬢移素中腸
陰窄駢脅徐露隣死尺寸厭生萬端撫膺搏頰聊舉其
凡在昔齊相初羈燕儲未釋狐腋已空烏頭尚黑賄幸
姬兮不顧望故鄉兮長隔雞迫明而吚喔馬中夜而蠒
栗崤關垂啟追兵已迫若乃慶卿既遣呂王若故刃隔
提囊屍分踞柱秦兵電發檄書星布君父怨謫國人指
詈遼左奚匿易流堪揭撫頭顱而非我知社稷之他氏
至如蘇季獻策三年不收燃桂欲燼因鬼虛謀貂離披
而别體馬跼蹐而異投鳴機轉軋戛釜誰留榮將貴逝
辱與賤求爰有中廢長門追寵增成君恩一失六宮見
輕玉階絶跡銀井無聲明月含波春花欲霰宮車徑度
簫韶别殿空乞賦於黃金但沈吟於紈扇又乃棄妻斥
女椷思竇公爰爰白兔趯趯草蟲鴛鴦瓦坼玳瑁牀空
滔戍不歸嘉書未返鐵嶺天遥榆關夢轉覩三星以何
夕歎流年之漸晩其或中朝鳳女遠嫁烏孫酪漿盛槃
毳褐竒溫穹廬代宇服匿承罇琵琶遮面笳拍代言盻
嵳峩之金屋隔縹緲之玉門雖托情於黃鵠竟絶軌於
南轅載有王稽内誅安平外畔應侯奉朝明主興歎一
士諤諤沈幾先見欲辭不可覺禍難遠嗟富貴之履危
仍寄願於貧賤未若屈子懸腸郢都削跡漢涘詹尹謝
筴漁父鼓枻隱宋國之猶綫慨讒夫之為蠆樂猗桑之
無知覩耿雉而尚寐抱石匪遠回光難覬及夫晉祚中
衰司空被羈盧郎感交破涕為詩如何撫枕遂異聞雞
倚危譙而淸嘯掞扶風之妙辭雙輈駭駟華蓋摧坁百
煉繞指七尺難期於戲梁獄重關夏臺累榭四候辭春
兩儀偏夜雀鼠同貪荆棘互藉貝錦滔天金鷄杳赦功
成不賞冤極何論感飛霜於六月遲返照於九閽身將
奮而俄掣聲欲舉而潛吞愳于垣之屬耳獨黯然以銷
魂亂曰秋風至兮愁以來秋風逝兮愁不歸愁帶長兮
無可減愁淚枯兮不沾衣萬古愁兮一身斂祇應人世
有愁稀
老婦賦
楚王有好老之癖久弗令謝數賜湯沐延及姻裔宋玉
請以隱見王王曰若能隱乎敢以一日之燕唯子言之
寡人得解顏焉玉曰唯唯臣居下里有一耄老谷量六
畜海積珍珤膏畎鱗帶母錢突奥臧獲百輩頥指順好
晩娶敗媼厥字嫫母五逐長鰥三鬻不售曷鼻魋肩攣
膝昂肘額若蒙箕頰若叢璣耳若張蝠齒若焦犀指若
蠐螬踵若蹲鴟舌若裊蠆目若含彈髮若刺蝟眉若結
蔓頂若峨阜尻若承案捬心若嘔學步若跛齲笑若哭
振袖若裸咳唾蕕發津汗潦墮高舂乍起沐不及櫛剽
攘中厨嘈雜織室百藝莫解小善淫泆夜媚主父肩脅
膚戰捐輔屬體披靡婉㜻甘辭泉湧投主之宴媢言猋
出乘主之間捶搒炮烙淫刑百端側目搖手噤曷敢言
嫡孽流離淑美棄捐乃發主藏臚積資黃金為介白金
為媒珊瑚為矢明珠為罘招要輕薄挑媚游冶昏旦無
間妍惡莫捨疇不掩鼻唯賄是藉淫目耽耽揄袂以嬉
淫聲嘖嘖溢臣之居牝雞司晨枯楊生梯嬰視若主顧
而調之曰日昃之離鼓缶而歌併志兮徇歡齊心兮久
要中藏兮耗潰宗祀兮蕭條立槁兮秋風曾不悔兮自
招楚王憮然動容曰善矣隱矣循日視朝有所屏損官
玉上卿錫田百畛
錦雞賦(有序)
鄖山中多錦雞五色可愛古不經見至明而定為二
品服章人始稱之按爾雅紀雉有數種曰鷩者似山
雞而小冠背毛黃腹赤項綠色鮮明疑即此物也又
尚書山龍華蟲注華蟲雉也一云鷩雉也當時服章
所取意或由此初夏晝永感其在目聊為賦之
有鳥於此鼻祖鸑鷟厥彩五章寔繁其族玉衡之散其
造不淑棲于塒桀人所卵育爰有令支機精所屬首若
鬱金項如結綠翡翠叢腋渥丹凝腹忽横絶而迅往杳
驚電之掣目稍安翔而反顧爍殘霞之散陸爛爛兮芍
藥之春敷灼灼兮菡萏之朝榮又似乎火齊之為鐙兮
蜀機軋軋而未停爾其耿介自標馴和且平棲止必諧
飲啄不爭能使鶡慚粗猛雉遜文明雖彬彬乎君子實
粥粥其無能乏曾城之善舞謝九眞之長鳴然而么䯢
微質托產遐裔豈帝舜之華蟲而旁采乎余類彼譽命
兮不逮乎先朝乃服采兮章施於聖世陋吉光之徒珍
笑鷫鸘之非麗躐孔翠而直上托胎禽以差次聊頡頏
兮筍班竟先登兮楓陛噫嘻譬之雲臺丹青而赤松托
寄者耶上應天象而垂釣水涘者耶名之曰錦雞而古
無是者耶其鷮□為兄以鷚為弟者耶亂曰唼喋禾黍
聊容裔兮不自知賤安知貴兮食子之食匪以惠兮所
苦籠縶願從此逝兮
弇州四部稿卷一
