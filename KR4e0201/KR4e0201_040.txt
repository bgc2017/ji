弇州四部稿卷四十
明王世貞撰
詩部
七言律八十八首
己巳大名元日試筆
馮扶帝里未全遥物色王正喜更饒四海三新隆慶朔
百年兩見孝宗朝條風應候吹仍暖臘雪留祥炯不消
一酌椒花還自慰頗聞遷地近漁樵
于鱗自浙藩遷長汴臬時予實為代有贈
十年清泌未蹉跎已見三臺歲裏過盛世詞壇牛耳在
中原宦跡鳳毛多梁園再起千秋雪汴水遥增萬里波
薇省至今江左地代興公意竟如何
正月十六日于鱗會于齊河挾一生為姑布術者
天涯得代非為遠元夕初過尚勒春小酌可成燒尾宴
壯心俱付耗磨辰原無蔡澤輕肥想自喜桓倫歷落人
不是誇君輕去就五湖生事未全貧(是日為耗磨日)
過滁州贈太僕簿許元復
郵亭徙倚對斜暉宦興如君可不微小吏時時牽馬過
新書種種換鵝歸蒼山跡憶環滁古青史人堪擬峴非
勝具自來饒許掾莫教春色負褰衣
渡江天界寺會舍弟作
北風歸騎卷黃埃柳色江春一棹開厭俗聊依天界住
參方端為世親來曇花暖借荆花發鴈塔高鶱鴈序廻
任使遠公饒酒戒可能相見廢銜杯
渡江承吳中丞惟修出訪有贈
二月江春霜色寒俄聞驄馬出臺端借來漢劒環同賜
哭罷秦庭璧遂完一代風稜南史筆兩朝天意惠文冠
孝陵只在鍾山裏紫氣千秋仗爾看
鶯脰湖洗天亭月夜與公瑕子念王復舍弟飲别
湖光天色澹相和今夜離筵樂更多雲作翠屏装寳鏡
風為金斗熨青羅尊前鸚鵡知衡在曲裏含桃柰鄭何
一水峭帆歸便得不須低首怨驪歌
其二
為爾狂歌思欲飛壺中天地到應稀玉山偏軟烏程酒
銀露徐欺白苧衣月色總依雙旆在風流俱逐片帆歸
西湖自好誰行樂始信浮榮有是非
錢塘遇江侍郎順之南歸有贈
江上逢君對莞然自矜揮手秣陵烟兩朝傾捧心長赤
八座歸來鬢尚玄天意筆留常侍在主恩車借大夫懸
故人潦倒仍趨府愁記含香並署年
履省任後之吳興部戲作
縱然名姓墮塵寰身比闍黎可較閒錫杖乍飛天竺寺
芒鞋還踏道場山三生公案聊須檢十部除書了不關
細雨斜風應便住故鄉原在一帆間
自吳興寄于鱗大梁
憶醉齊南白玉壺浮雲天地為踟蹰高名自汝中諸嶽
傲吏堪誰長五湖亭午夷門過結轡乍晴苕上有歸艫
他時大陸儀鴻羽回首中興意未孤
由錢塘門度六橋堤
拂幰鶯啼出谷頻長堤天矯跨蒼旻六橋天闊争虹影
五馬飈輕散麯塵碧水乍搖如轉盼青山初沐競舒顰
莫輕楊柳無情思誰是風流白舍人
夜登吳山訪紫陽庵即事
吳峰頂畔市烟霏裁脫紅塵便翠微城外春山城裏色
樹根流水樹頭飛逶迤踏月疑沾屩䆗窱藏雲暗濕衣
解道丁家留鶴蛻至今華表未聞歸
同年馬通政吳太常顧沈二臬及凌守要予與蔡
憲使飲太虚樓
不須槎上訪蓬萊咫尺雲霄法象開挾日千峰凌睥睨
浮天萬頃浸樓臺西泠棹影烟從破下界鐘聲晩自來
十載故人塵外景醉翁寧為酒徘徊
岳王墓
落日松杉黯自垂英風蕭颯動靈祠空傳赤帝中興詔
自折黃龍大將旗三殿有人朝北極六陵無樹對南枝
莫將烏喙論勾踐鳥盡弓藏也不悲
飛來峰
濤聲不斷舞蒼虬忽爾巑岏萬玉抽劫盡修羅移佛土
願深阿育湧南洲懸崖宛轉疑龍藏叠嶺鶱騰盡鷲頭
自有真如飛不去幻軀天地任沈浮
玉泉寺觀魚
寺古碑殘不記年清池媚景且留連金鱗慣愛初斜日
玉乳長涵太古天投餌聚時霞作片避人深處月初弦
還將吾樂同魚樂三復莊生濠上篇
北高峰望大江暮歸即事
捫蘿直上鷲峰頭縹緲平沙瞰碧流匹練中分吳越地
雙高對表帝王州憑虚霽景驕相襲入暝湖光炯不收
扶路嘯歌那覺晩麗譙清響滴銀虬
游南高峰
從游指點南高勝躡屩攀蘿興不賖畫裏餘杭人賣酒
(可以望餘杭城中)鏡中湖曲棹穿花千巖半出分秋雨一徑微
明逗晩霞最是夜歸幽絶處疎林燈火傍漁家
山行至虎跑泉庵次蘇長公石刻韻
百草沾風蠶月香雙鳩喚雨麥秋涼過橋已覺世情少
到寺始知僧日長拂蘚石留行腳偈挂瓢泉是洗心方
良公更有茶瓜在禪悅能容取次嘗
游淨慈寺(寺數燬數起有五百羅漢堂雙泉芙蓉洞)
擁刹芙蓉翠欲翔拂雲雙練吐寒香十千乾闥婆天樂
五百阿羅漢道場未必應真超劫火還因勝地屬空王
南園實傍珍珠墅指點烟蹤並渺茫
與諸公攜酒昭慶戒壇陳少參從僧講律儀口嘲
白蓮社前倒玉缻僧將戒律宰官聽三車菩薩何妨聖
五柳先生不愛醒家家湖水門前綠處處春山雨後青
識得此中無染意波旬能唱梵王經
送比部吳樞季之金陵時舍弟在儀部
東山六月下何遲此去風流建業知行李夜投朱雀巷
墨花秋染白雲司棠隂故郡迎舟出槐色清人抱案移
欲覓陽春春署在儂家團扇是新詞
贈潘中丞時良嘗視北畿學按部南中
十年華省隔鳴珂驚見勲名霄漢多攬轡馬羣空冀北
按章霜色掃牂牁中丞餉道專持節天子宣房寵賜歌
何似君家潘博士蕭條拙宦二毛過
邀中丞潘時良大參陸理之登峴山作
峴山雲鎖玉璘珣窪頂尊開興自新名勝東南元此地
文章潘陸更何人平湖漲起高青雀刺史吟成老白蘋
鰕菜吳興知不貴過從休惜郡厨貧
陸大參别余與潘中丞登飛英塔
招提只在白雲封絶頂岧嶤望莫從忽有丹梯通箭栝
還如玉井護芙蓉(塔中空如井有小白塔)菰城午色烟争裊苕水
春流雨自重可道諸天無别思愁君明日度千峰
袁魯望考功奏最不上與舍弟留飲白下賦此促
之
三月朝天理傳車不將留滯惜居諸清曹愛弟難為别
上考知君已自書酒盡長干須策馬花明幕府又牽裾
何如且作移旬去鱸鱠蓴絲到有餘
黎惟敬内翰自南海訪余吳興登峴山分韻
為具青山莫厭貧天涯驚見賞心人還將温室中郎樹
來咏吳興太守蘋(君嘗侍中)霅水遠拖雙帶玉何峰斜抹一
鈎銀明朝塵世應誇取未必蓬萊事事真(得蘋字)
其二
峴山亦是關情地屈指從君話舊長此夕梅花辭大庾
十年秋鴈隔清湘應徐筆底多陳跡吳粤尊前暫一鄉
披蘚為磨方石在祇憑詩句敵襄陽(得湘字)
贈别惟敬北上兼簡梁舍人
渺渺吳江西逝波峭帆風緊奈君何遇來龍劒無長合
裁就驪駒未忍歌雞舌可沾供奉賜鳳毛誰較舍人多
中朝舊是誇聯璧曉對雙星白玉珂
送長谷徐先生赴羅僊翁約煉藥玉陽山房
青鳥銜書向薜蘿下元今日上升多西行侍者還徐甲
無上僊人是大羅玉柱故應句曲有瑶箱只待阿環過
三天倘草諸公制誰應宏詞第一科
其二
聞君擬煉大還丹與唱僊家行路難空裏雲車驕欲墮
風前石髓健堪餐胡髯日射黃金鼎蛻骨天遺白玉棺
何似羃䍦藏宛若年年春色醉長安
峴山贈故孫憲副
十年歸汎五湖舟蓬鬢翛然守一丘家似桃源非避難
身如桑楚更奚求紫衫不解為何物青眼唯將向舊游
好語吳興諸掌故峴山今日重風流
寄陳太常廷祼
帝念先朝折檻郎徵書賀色動明光還將白簡酬青𤨏
不厭清齋守太常天峻容臺多日月夜嚴宣室傍星霜
未須論到波臣事推案看山也自強
御史大夫南充王公俯為先君子作傳悲感之極
情見乎辭
中丞自握如椽筆絶勝班生在石渠片語褒能光日月
千秋事敢借吹嘘從看京兆阡頭草長護延陵墓裏書
縱有鮫人一掬淚不堪持報愧恩虚
寄贈楊錦衣今太宰公子時上以秋日大閱楊當
扈從
左櫜明月繡蝥弧右箙連星銀僕姑别賜戟門丞相里
新從緹騎執金吾山西將帥古來有越公兒郎天下無
奪得頭標還草檄君王宴鎬賜醍醐
同年彭子殷貽詩見寄君令新淦三月而調郎白
下一歲而免
屈指行藏轉自嗟讓君今日弄烟霞千秋建業歸時草
三月河陽夢裏花攬鏡清霜争歲色題詩白雪失天涯
江州鹵簿由來簡倘許相攜過酒家
柳洲亭即事作
紫微分館曲城阿碧甃朱欄奈勝何一一芙蓉争插漢
雙雙舴艋戲回波烟將暝色歸蘿薜風引歌聲出芰荷
今日吳興使君道柳洲佳較白蘋多
送范狀元伯禎召入尚寳時君鄉大水予方有疏
請䘏
先朝開殿策賢良第一鵷班侍玉皇僊籍謫來唯太白
歲星收去是東方西清共識含香吏中禁仍呼尚璽郎
最是天顔朝暮接可能垂省度支章
大宗伯董丈用均初度
屈指先朝供奉班栢梁高倡更誰攀寧因八座方稱貴
總為千秋暫許閒吏部文章天北斗吳興名勝地東山
當時乞取仙桃在煉得瑶池醉裏顔
宗伯董丈枉飲峴山泛碧浪湖時范太史伯禎陳
都諫體乾在坐太史將赴召北上宗伯遂成一章
予嗣得其二一用公原韻一用近贈公韻
諸賢名價重南州峴首吳興亦勝游痛飲争呼明月至
狂歌欲斷彩雲流那知碧浪重湖夜别作金臺萬里秋
我是安期饒落穆過江今日始言愁
其二
承明促入舊仙班此日膺舟尚許攀返照只看歸鳥樂
臨風仍羡去鴻閒夕郎高議傳青瑣學士清盟向碧山
獨有周南留滯客懶將秋水照頽顔
朱山人見過碧瀾懽飲卻去賦此贈之
醉石先生不愛醒一瓢初過碧瀾亭那無令尹占真氣
忽漫吳興下酒星鬚似蘋洲憐我白眼如苕水為君青
何當夜半揚舲去與報牀頭雙玉缾
覽何使君振卿所編游名山記有寄
筆底青山杖底知書成不數子長竒雙峰太華真如掌
萬里岷峨半入眉婚嫁向平何日事卧游宗炳暮年期
玉京人鳥須彌頂更有新編擬付誰
胡通參汝臨枉駕霅中夜坐有感君在獄十年而
始出嘗同難者
握手青燈夜色孤欲談千緒見來無那將薄禄羞牛後
且為餘生記虎鬚出獄劒文寒自好酬恩珠淚暮垂枯
人間似有風塵意究至鴟夷識五湖
候臺使自餘杭安溪登陸抵縣郭即事
老去逢迎損壯懷祇憑游目未全乖黃綿覆壠家家樂
碧玉圍城面面佳地僻官曹寬禮數溪清漁網鬭生涯
方平自詫餘杭酒那有青帘插柳街
寄汪中丞伯玉時以錄閩功賜金幣特詔推用
一書天散五湖蹤回首黃山意萬重我出未應終誚鳳
君歸争已識屠龍弓藏戰伐身猶在鼎立文章代偶逢
俱道雲中須魏尚馮郎占對帝從容
其二
至竟徵書及謝安風塵差不愧微官千金為駿聊先骨
六月摶鵬暫養翰聞道解衣明主在須留負弩細君看
烟嵐瘴海還生色銅柱當年墨未乾
送四明周廣文之襄藩紀善
冠蓋錢塘雅自雄青衫憔悴出江東曾陪謝監觀滄海
更向襄王對大風薦草功名微禄外曳裾心事倦游中
怪來枚叔躭梁苑應為人間眼未工
九日省中諸公邀游兩高遇雨不遂小酌靈隠
秋山鐃吹擁登臺龍藏含雲鬱未開天際兩高風雨色
客中重九弟兄杯茱萸插罷偏成感竹葉飛時不待催
昏黑上方那可到諸君虚有大夫才
同年吳太常馬通政顧憲副沈憲僉邀楊大參共
汎西湖分韻得遲字
輕筵單舫事相宜促膝論心好自知湖水雅如交意淡
嶺雲徐共宦情遲尊中醴色呼顔轉坐裏談鋒逼景移
努力浮沉俱自愛與君能復少年時
題馬大夫九里松隠居
偃蓋垂髯一萬株鬱葱佳氣冠江湖長依漢地三天竺
(三天竺寺路也)不數秦時五大夫永夜濤聲遥自合高秋嶺色
未全孤無勞白眼輕人世雨後芝苓好更鋤
其二
雲物蒼然滃不開中原真欲壓徂徠龍鱗日聳天朝幹
烏尾霜訛御史臺半嶺只聞鸞鳳嘯百年誰辨棟梁材
饒他新息封侯好楊柳蕭條曲易哀
大司馬張公惟静著皇明文苑成復為先公作誄
敬賦以謝
不煩分洛見經綸泉石清時業自新四海文章歸藻鑑
九朝人物借陶鈞歌中春雪元無敵字裏風霜若有神
痛殺宣城遺烈在中興一頌有名臣
大宗伯董丈用均用前押韻三章見貽惜别陳懷
徵之夢寐至云遥想六橋冠蓋集知無一日酒杯
閒又云水國共憐門似水山神應望屐登山其托
羡湖山寄好風雅真無匹矣復以三章追輓先君
子奏之松栢之間霜颷驟零真足腸斷不揣輙復
和謝依來數其亂篇專志哀感知鑒泣烏之私不
以續貂為誚也
先朝詞客勝揚班地近烟霞許暫攀高卧不招衰鳳歎
中興翻覩伏龍閒遥飛郢里歌中雪怳踏苕溪雨後山
却恨南潯夜深路祇令如鏡映離顔
其二
薇省虚塵列戟班金莖露表迥難攀身從手板聊稱賤
意托爰書可廢閒不分歸人私日月唯堪到處有湖山
新詩看灑齊紈滿歌到涼颷一解顔
其三
詞客蘭臺舊姓班些成松栢慟堪攀非熊自枉車中載
汗馬那容牖下閒人向九京廻白日天留三管施青山
痛來南北風塵思不入麒麐將相顔
西亭王孫許殿卿左相遠寄牡丹芍藥賦此志謝
牙牌占彩貼紅紗嫋嫋雙莖欲努芽玉案遥將溱洧水
金盤絶勝魏姚家分從漢掌俱沾露種出梁園不讓霞
為報江南佳麗甚王孫春色到天涯
題月溪卷贈時生
月色溪容雅更宜石門羅屋好棲遲溪稱愚叟元非辱
月與幽人故有期入暝銜流澄似練當秋濯魄澹如珪
君知天地元無係卷裏烟波手自隨
送董原漢之南光禄卿
璽書仍下&KR0873;湖潯綠鬢卿曹豈滯滛四海舊傳三傑疏
一官今見九朝心冰霜省署真無改雨露園陵意轉深
欲問長安望中色鳳皇臺上有晴隂
遷晉臬柳洲亭别省中諸老
五馬踟蹰立翠微與君何計不分違江南佳麗如杭少
海内交游入晉稀坐惜殘更仍進酒歌當别調易沾衣
湖山處處留人色祇是浮雲出未歸
移晉臬將發寄别黃使君執甫及諸僚友
乍聞移晉事還真虚說旬宣長吏民抗疏未能寬白屋
除書終自忝朱輪腰間罄折官無改眼底流亡淚轉新
努力羣賢須好在古來長孺是何人
用晦宗侯余德甫憲副寄詩貺問兼致先公輓些
賦此奉酬
章江江北彩雲流總有連城客未酬五馬長抛持節使
雙貂不愛侍祠侯招魂有些還呼只敵手稱曹好配劉
絮酒莫驚千里近由來故事在南州
其二
歲晏凄其意自憐懷人鴈素劇連翩名從鄴下風流得
法向梁園雪後傳斗夜忽飛雙劒至星江元待一犀燃
君看不朽千秋在莫問區區失馬年
湖上草堂為德甫賦
負郭堂成萬象開使君真有五湖才西山雨並疎簾挂
彭蠡烟從返棹來過客偶裁漁父對當歌不避海鷗猜
何年一繫青絲笮與瀉流霞三百杯
灌息軒為用晦賦
西園公子安足竒漢隂丈人真我師㤀機頓覺天地闊
息意不受風雲疑汲罷蛟龍歸曉甕灌餘鱗甲長春畦
朱門信是絃堪絶為爾仍翻流水辭
庚午元日試筆
今旦江城景物饒珂聲亦似帝鄉驕尊前萼媚連枝棣
頌裏花傳故國椒五夜星辰廻紫極一官南北係清朝
祇憐霜色時留鬢見拂春風也未消
庚午元日日有食之
甲寅元日雨不食庚午正元食稍微稱賀先朝無抗表
省躬今聖有垂衣金輪萬象光旋復玉珮千官護卻歸
拱極葵心應稍慰當尊栢酒莫教違
子與久宦楚中貽書見訊而余有晉臬之除賦此
奉答
東西歲晏走除書轉覺徐郎姓字疎薄劣偶先燕市駿
羈棲寧為武昌魚臺中白簡霜容老湖上青衫草色如
莫向并門頻問訊病夫無意太行車
奉題龍沙草堂
高帝歌風帳宴除至今龍護子侯居星空紫劒時雙犯
雨暮朱簾宛自舒地僻長沙旋舞袖國貧鴻寳出藏書
靈光莫問王文考八斗君才故有餘
張山人游吳留一月以詩畫為贄賦此贈之
南中平子雅三絶來向吳江歌四愁自謂暫因雙鳳住
不然歸作五羊游玉壺小醉閶門月銀管長驕藝苑秋
莫問區區借名姓此生端擬不驚鷗
寫西湖碧浪諸詩付瞻美因題其後
吳興使君清且尊時復錢塘領畫幡月夜小維浮玉島
花朝已踏湧金門官移西北天雙戒家傍東南水一村
不論長卿游果倦可能無䟽乞田園
春日感興
稱病江城絶可憐入春風雨妬朝天揮絃杳杳過黃鵠
步屧萋萋逢杜鵑萬卷世仍看長物一歸吾自制殘年
東鄰社甕芳醅滿且向花前索醉眠
故河間守史公顔其庵曰蠧祝京兆為題卷文待
詔賦之會其卷失去而公之嗣鴻臚尊丈命予追
書以補予素拙於筆且吳下能為文祝家書甚衆
史丈必以見屬者豈謂不佞亦有杜征南之癖耶
故不辭而題於後
人間長物是雕蟲爾為三餘故不同蹤跡汗青科斗後
生涯垂白豕魚中綠窗明月應猶在芸簡芳烟舊已空
曾蝕神仙三遍字可隨蒼蝶㝱春風
吳君家黃山中即其地别號鳳源於是尤子求寫
圖贈之而予系以詩(尤號鳳丘余鳳洲也)
黃山七十二峰色中有一峰成鳳皇皛皛飛泉出丹穴
雝雝中石諧清商蒼梧翠竹結終好五彩九苞誰為藏
長離寫圖鵷雛詠好逐虞帝棲阿房
乞休杜門日侍老母湯藥朝來眉顰稍舒知有牡
丹已零落矣為之一慨
春風喚愁愁日親癡坐兀兀動經旬上書解綬不得報
引疾杜門何所陳舊愛酒杯時避手新知藥裹實縈身
朝來問寝北堂美初見牡丹來媚人
其二
中庭殘花欲墮枝瞥見還疑初發時自開自落不成態
乍雨乍晴將殢誰辭病敢言書作癖問醫端誦藥為師
潘輿故里真無恙王馭天涯返恨遲
送百榖應試北上嘗入校秘書當得官不就時予
方上乞休疏
江東才俊數諸王念汝新文復擅場奪解欲傾京兆尹
鎖廳曾試校書郎飛來五色為鵷鷟賣得千金是驌驦
倘問右軍重誓墓為言疎懶合滄浪
王司成元馭轉北露章請告時予乞歸之疏已上
矣賦此奉問
初聞(闕)詔去
帝師元愛赤松游兩都新賦(闕)生自請留
争似使君公望淺皂幡容易出并州
夀戶侯蔣子宜時以才分閫
不為東陵戀故封自將符紱授元龍堂前鵲起初成印
席右鳩來欲上笻舞對雪兒矜矍鑠餌成雲母轉從容
清商一部依身老好施吳山七十峰
題夏太常墨竹
先朝供奉去修文寫竹高名祗尚聞筆筆枝頭裊鸞鳳
家家障子鎖烟雲乾坤只合留清氣丘壑端應貌此君
解道夾池饒勝色不知原自兔園分
焦山五鼓起候新月
焦山月出垂五更呼樽起酌逸興生一星兩星傲曙色
千樹萬樹争濤聲偶從缺雲見鐵甕幾欲騰空凌玉京
人間好景不易再况乃别思催縱横
金山閣坐候京口酒至
閣坐翛然景色殊滄波遠近縠文鋪晴黿戲水綠於染
健鶻粘天青欲無極望千峰争日出中懸一柱擘雲孤
倚闌興劇盻京口忽有扁舟來百壺
觸暑渡淮寄舍弟
渡江已見鄉心發及渡淮河重惘然回首風雲恒自變
出門天地總堪憐疲駒顧影時時立畏日驕人故故懸
欲覓舊歡那可得北窗還許對牀眠
至歸德過故人李憲副子中小飲
握手踟蹰坐未安旋看河斗畏將闌主人第進鸕鷀杓
稚子争先苜蓿盤天入中原真自好路逢知已不辭難
休追濟上衣裳會耆舊於今半已殘
贈李憲副子中
見君容貌知君勝十二年來不識愁醉裏花奴嬌似玉
伏中蓮勺冷於秋五湖今日誰争長千騎東方並上頭
最是經綸誤人事羊腸詰曲有雙輈
晨過歸德城西二十里溪蓮盛開喜而有賦
宋州西陂劇可憐陂中十萬妝相鮮紅袖欲飜争自媚
素珠時迸不成圓微風墮月方沾恨初日含霞忽倍妍
卻似長門零落後乍承湯沐扈甘泉
入太行遇風雨回望中原即景有述
百盤天益孟門雄趙魏山川指掌中一柱雨繚穿落日
千巖雲腳斷廻風黃龍倒挾河流上白馬俄驚練影空
自是壯游尊馭在不將愁向阮車窮
弇州四部稿卷四十
