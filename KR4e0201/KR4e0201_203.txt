弇州續稿卷二十九
明王世貞撰
文部
送行序
送大中丞理菴蹇公撫三輔序
始吾吳之有治兵使者闕也而是時巴郡蹇公業以臬
副視齊魯學政轉而旬宣矣則為之崇其秩曰觀察使
以蒞之凡後先之以觀察使蒞者僅三人而蹇公之望
獨隆資亦獨積於是中外顯然曉上意謂吾吳為腹心
地百辟六師之所寄命蹇公之自旬宣而轉不為左其
秩觀察使不為右欲吾吳下之久有公且為仗鉞張本
也然僅一歲餘而超拜御史中丞握三輔節以行於是
為公之士民者惘然相顧而曰始破格而以公来者為
有意耶無意耶今又奪公而北者何也豈吳昔者腹心
地今乃不腹心地耶解之者曰不然而吳人也知吳之
為天下重不知三輔之為天下重尤甚知上之急公於
南不知上之急公於北尤甚何者公所蒞外屏十一陵
而内衛神京神京故公唾息相聞地也上方藉公高拱
而治其東北二垂步武之跡皆與敵共今者雖稱慕天
子威德萬里外納賮奉琛其駸駸未嘗一日而忘啟疆
之欲非公何以填撫之南卒之成軍者與北戍相錯而
處皆仰給大農大農之資不能亡差次其志好亦遠近
不均非公何以整齊之千雉而外中貴人戚里之廬產
日益如繡居間之刺踵相接於道非公何以調遏之幽
薊故多瀉鹵地其膏腴者悉歸之中貴人戚里而民不
能割其什一調發獨先而又最繁非公何以袵席之此
其視吾吳孰重而其欲得公孰急也且而之所知公者
一歲餘耳而不盡知公一歲中事公自弱冠治劇邑敡
歴中外有神明聲以故其始下車即威望風采預有以
奪其姦駔貪侮之膽而生賢者色渙汗一布肅然若李
臨淮之入朔方軍也千里之内文吏洗手奉職武士被
霜於盛夏然其心志未嘗不得通於公公馭而拊循之
則又若郭汾陽之再治河中也公有所白諸臺未嘗不
忻忻受誨然其大要必經久利便之筴不為一切新奇
可喜公雖行有能奉公之教守而勿失公固長在吳也
且夫公之所代者為廣平王公王公今進而悉督諸鎮
矣王公之所代者為銅梁張公公今入正大司馬矣人
主進賢如不及公之賢寧復有過者即三輔一節亦不
能久借公而况吾吳哉於是諸士民皆服而公之属若
周守若朱令如干人聞而歎曰吾曹之不忍釋蹇公寧
獨後彼士民雖然兹語盡矣毋能留公矣請書以上蹇
公公幸毋忘我曹間一展視之則若某某之侍側我曹
夙夜凛然戴公而履事所負公者有如日蹇公曰善請
交勖之
送常博士先生試南宫序
始常君之文奇而見挫公車也然猶得乙榜之第一人
來署吾州學事常君既工於文章通曉經術而又家秀
州去吾鄉一水而近便習其士風至則以月朔望之次
日考課諸生為指摘疵垢引以周行束脩之贄不入私
室貧不能治業者為捐俸以給膏油之費又不給則家
帑繼之矣戒諸生毋得輒入州大吏庭他所苦踐更馬
復或調發而非分者或冤不獲白者則不憚娓娓以伸
于州大吏州大吏唯君言是信以故諸生之行日益修
而氣日益壯常君為人長身秀眉目善音吐慷慨論天
下事不休上官行部見君翹然目属之矣已試其業工
也已又刺得其教諸生状則亡不心器君薦剡屢上且
有超拜而會君以例復得偕計吏對公車諸生之儁素
受知於常君者若而人相率詣余請曰是行也吾師必
上第當棄我曹庶幾得先生之一言以志不忘夫余之
善常君寧獨在諸生後微諸生請余固將有言也漢法
郡國以賢良文學應制天子親策之天下翕然聳動然
其大較多博士掌故如董仲舒軰嘗教授弟子數百人
明諸功令不恒古而獨州邑博士得射策最古學而仕
仕而學而又仕西河叟之所稱若循環然其於漢法不
一二可概見耶以常君之學諸生固知之其善教亦知
之雖然即諸生之所知僅一斑耳其材大固未易盡也
宋之慶歷治平最號為雍洽天下之言善教者南則胡
翼之北則孫明復至受知宸扆拜顯擢而其究不過一
講筵之良而已無它材限之也常君之經術不知於二
君子何如其便晳國家大筴嫻吏治則大有徑庭哉縣
官之得常君又奚啻得二君子於是業已報諸生而為
祖於婁水之上以觴属常君曰君之先有諱衮者自宰
相出觀察七閩能教其人為文章閩既已知學而顯者
僅一歐陽詹而昌黎氏豔稱之今君所教地不能閩百
之一而士濟濟為歐陽生者何限異日相業成衮固有
所不敢望也吾雖老尚能執筆以從昌黎氏之後
送督撫大中丞古林王公遷南少司馬序
王公之始下車也前中丞郭公方以事坐調去而吏民
謳思之不忘人或謂王公望甚重資甚高將大更約束
以自顯見乎哉公曰不然吾且為平陽侯夫平陽侯非
不能為鄼侯蓋得蓋公無擾之誨欲以安三吳吏民志
耳其在鄼侯猶參也而久之侍御鄧君銜直指節来鄧
君精意揚扢所創革利弊不少人復謂王公位尊而寄
重宜有以出其上公曰不然吾且為鄭罕虎夫罕虎非
不能為子產欲以觀子產之材而寄之其在子產猶虎
也於戲平陽之為代與子皮之為長粥粥乎若鮮技者
然拱手而成漢鄭之治而天下至於今頌二公之德不
衰迺王公實不爾公故不欲以所長見耳其旦暮拮据
唯民隠之是䘏與吏弊之是剔公車令不恒得公疏間
得一疏則必深長為吾吳人計者也尺一亦不恒下郡
邑間下尺一則亦深長為吾吳人計者也歲且侵公度
其有侵状則先期而請貸既得貸而與歲應人以問公
公笑曰侵而後請晩矣吏有微謫公必為隠覆之往往
得終譽至於姦墨之暴著者亦不能迯公辟曰吾即欲
寬汝三尺不汝寬也以故為公属者凛乎若神明之昭
臨畏而不能為怨苞苴之来望公之四履而退却則吏
亦不敢羅賄於車門之外公於鞭朴不屢施則吏不敢
脩乳虎之躭躭於赤子公無算器之餉以干郵傳則吏
亦不敢繼之以飱璧居間之語絶於公耳而私書絶於
目則吏亦不敢屈三尺而徇人意然則王公者固成郭
中丞而用鄧直指者也公在事且三載無幾微速化意
露之於政府久而得南兵部侍郎夫陪京固天子根本
地然不過公所撫九郡之一兵部握天子管鑰固重於
他曹然侍郎特其佐耳以階則中丞左而侍郎右以務
則中丞繁而侍郎簡以私便則故職勞而今遷逸天子
於公豈有他不過執資劵持望衡以相擬公亦豈有所
取舍第精白一心以安不可逃之分而已而為公吏者
若弟子之遠其師為公民者若乳哺之離於怙恃相率
而詣其長觀察王君某牛君某顧君某副帥盧君某謀
所以留公不得四君子謂若曹誤矣吾豈不欲留王公
如天子成命何則曰若曹感王公切顧不能以一言頌
公其往而質之工言者遂偎及不佞不佞非工言者也
姑以嚮所聞報之且謂公所佐尚書為真定傅公余頗
嘗習其人世所稱明達長者如前公而有所張設則公
居其畫一如平陽其偕治兵事謀自公則公為子産謀
自傅公則公為子皮又何難哉四君子以為何如公浙
之山陰人不佞有介弟懋師事之又同舉嘉靖已未進
士以故習微有素云
贈郡别駕慎齋王侯解篆還郡理序
萬歷冬嘉平月州大夫入覲以篆請於臺臺檄郡别駕
王侯領之别駕事如故王侯馳至州州司業已供帳儲
偫矣王侯悉罷之曰吾自有秩祿不而州食也身與其
從吏四人坐一公署日出所携數鐶買熟食食至飽乃
從容抵治所為一啜茗而已度事畢即還公署復理别
駕所受公移訊牒其參承送迎不廢造請賢士大夫延
見諸生父老與談治理委曲甚悉也故事州大夫亡它
領然以五鼔御堂皇至夜分猶刺促矣吏尚以侯初至
欲嘗之故雜不急牘以進侯立麾去訟者見而有所行
者第令致敵偕来兩造具矣不數語得情以輕重受讁
不恒立文案當上賦為限俾次第納稍抶其逋黠者猶
為好語諭之此自汝額苟可以塞我限者寧忍困汝也
且使胥役一下鄉汝能無額外費乎於是爭勉自轉輸
若流水矣蓋侯至之初自吏胥而下環睨待使令不見
呼則稍稍失意引却其後遂絶不敢望諸吏亡繇為姦
私侯亦時寬之不賜罰間得罰伏而尻益高然猶曰死
無所恨侯教我耳侯問民所苦何先則對以我曹賦業
上上矣兵有餉丁有訾未巳而復為徭戶以待不時需
每一議修齋舫則費直金自二百以至再倍一議修公
署則費直金自百以至再倍而鄉民椎為吏所徂困駔
工又從侮之中人之產如滌矣侯謀之直指使請畆益
賦錢之十使募役應之而一切罷徭戶民懽聲若雷既
而侯復問其次則歲運上供米燕中其費不訾當之者
家輒破百計居間以免部使者憫之頗益賦佐償自是
稍稍集而見謂其集之易則復議奪其直計唯有鳥獸
散耳侯為議復故上之郡郡上之臺報可而他役稍亞
者亦且以次得直念可以無破家次第請受役毋後期
矣王侯之視吾篆僅五月而州大夫歸侯遂委去已而
嘉定闕令臺考校侯所治獨稱最遂更署嘉定篆且以便
宜摠海防吾州之人薦紳衿裾聚於學宫曰侯禮我而
又能盡我吾之進言十四而侯聽之十六屠賈號於市
曰是不以尺帛稱肉累我者農謀於野曰吾賦出吾家
而不自覺苦屬者體幸有完膚而今且奈何即庶人在
官者亦相薆語曰侯窘我我不得饒衣食然使我毋虞
於爰書其大較毋如受役者計受役毋如運上供者曰
侯以五月篆而還我百歲之利即子孫何敢忘也相率
走而叩不佞弇中再拜以請願得一言為王侯贈不佞
故嘗讀史至漢宣帝所謂與我共理天下者其良二千
石乎則為之廢卷三歎以為人主所指嚮若此地節五
鳳之間宜其循吏繩繩接踵也然所謂循吏者毋過潁
川渤海亦嘗以丞尉佐郡何獨寥寥鮮述豈盡壓於守
不獲騁其材用耶必至守而後顯見者何也今天子精心
吏治拔勤能刑虣墨不啻宣帝而未有卓然能應之者
然王侯以一别駕署事不半載而能得民之意懇惻若
是且也不唯無傳舍其官而所興革皆百歲之利其為
潁川渤海又何難哉王侯故嘗用金吾右秩更京兆五
部之二戚里土豪皆斂手而聽事今者兩臺以侯䘏民
之狀上上且曰是夫也能鷙擊而育小鮮者也唯吾所
用之矣
送州太守宜賓周侯轉佐撫郡序
自古親民之官莫重於守令守固稱貴於令然夕垣臺
諫之選不及守為上下者責之詳而待之薄以故令居
其易而守居其難天下之州與邑無劇於江左而江左
州獨太倉有監司之奉郡國受計者&KR0874;至不任酬兩部
軍帥百餘人部卒與民雜處而民俗又嚚而好非其上
以故江左諸令尚不至甚難而太倉守獨居其難之最
自余束髮以来所覩習先後且二十餘守而鮮以遷去
者宜賓周侯之来為守也去諸生僅踰年耳所諳者經
術所談者藝文所與游者齊魯寬裾博帶之儒一旦捨
而據黠吏猾民之上羣起而各以其智巧環嚮之侯故
藴精斂明於簿書期會之際一切待之以忠信而持之
以廉平當是時歲屢不登積逋如山逋者不時納而主
計者不小貸人謂侯姑為慘怛不容已之辭以收物情
侯曰不然我為德而賈怨於上非忠也仁言而市跡之
非實也以故不能盡得催科聲而識者以為人臣之道
固當爾御史行部則郡大吏多從行故事諸供億人人
御史也侯雖造請不廢然所餽不過算器食至有恚而
郤弗御者部人初拜相遠邇賀客&KR0874;集侯不忍損官帑
以為已德應之而已相心重侯惜侯然不能盡得相懽
而識者以為士君子之操固當爾兩造具於庭侯平心
以聽之使各極其意而後决勝者曰我故當勝也負者
亦曰我故當負也則又曰負而不以法外加我猶無負
也蓋四年所而侯未嘗以一喜佐賞以一怒佐罰堂皇
之内無巨測之情中戶以上無不安之枕其聲日益隆
隆起薦剡屢上已而侯僅遷佐撫州僉謂侯為良吏若
是以此報侯似小不稱夫府之體雖尊於州然佐不若
守之專而撫又不若太倉之雄也則疑侯有不豫色然
侯曰否吾甚安之吾日與尤毁俱而不自覺也而今而
後上有守下有令以一身優游其間獲弛擔焉且夫佐
撫者非吾而誰可夫執銓者知周侯之為守賢而御之
以常調非周侯咎也以周侯之為守而不自伐賢其居
常調若固有此周侯之所以為周侯也且夫古之能重
二千石選良牧者無如漢宣帝當是時趙廣漢張子高
其威稜風采振動京輦受天子知龔渤海一孱叟耳七
十而尚滯散僚顧渤海之效章章且久而班氏之傳循
吏不在彼而在此何也不寧唯是朱子元之勇鷙精悍
所至著聲豈若何君公之不為赫赫然至去後而見思
則僅一何君公而子元之翰音賈禍故不免也周侯行
矣去後之思吾當與州之士大夫父老共之更一轉而
收渤海效其在侯自勉哉
贈休寧丁令君元甫奏績序
休寧故為徽最巖邑其人多富饒行賈徧天下於三吳
尤盛以故今令丁元甫之賢數入吾耳夏之孟汪司馬
伯玉昆弟偕故徽司理龍元善過余則交口而誦元甫
之政聲而亡何元甫奏三載績臺使者按令甲當為請
陟明之典而邑諸生黃正蒙銜德甚於它士民以吳子
玉之習不佞也介而乞一言之賀且條元甫善状若干
其略曰以天之靈不棄敝邑而惠我侯侯之初至也故
事有賦長之羨金數千悉還其人不以私槖臺詗巨豪
豪更文姦移避為中夤緣吏人舞贓萬計侯密發之悉
麗於辟此二端者臺是而行之它邑著為潔法侯於是
悉除故約繁細蕩掃積蠧與民更始禁胥吏毋得下鄉
獄訟税役靡不子来官所取供必市同賈苛呰自絶兩
造盈庭片語而決各極意去鈞金束矢不汙肺石宴取
成禮幣取將恭大庖不盈列肆不驚侯視事之朞歲而
大吏革心小吏洗手氓安耒女安紅商旅安㕓歲屢告
豐屬有小旱精心祈之應叩立㴻市遘暴災隨拜而滅
民樂其生熙熙怡怡侯曰可以逮死者矣戒毋得衣薪
瘞火悉復而土侯曰可以教矣賦長之羨歸而不盡者
得金九百盡置學田收其入以供膏餔暇日身自行諸
生課誨諄篤咸自奮勵蓋一薦而得儁者八前是未有
也侯之惠吾邑不知視卓密縣魯中牟若何其去朱桐
鄉當無幾夫能使侯聞於天子者兩臺察也能使侯聞
於天下後世者吾子也以侯世而失吾子不可以吾子
世而失侯亦不可不佞蓋听然而笑曰而侯者元甫也
耶伯玉諸賢固稱之抑不佞嘗與楚棘獲窺人文之盛
而元甫露一斑以為文士雄耳不謂乃能如是吾聞之
元甫之先人有横草之功積閥至軍帥而元甫父失之
元甫力復之以授伯氏伯氏遂用武顯而元甫以文自
奮其在公車凡十歲所所交游盡天下豪傑又時時僂
行民間民之情偽與土俗之淳漓無所不習一旦試為
令其便若承蜩掇之而已夫文士無用以語不佞軰則
可而何以難元甫為日者天子赫然思古循吏之效躬
以考功法大計守令上考有金帛宴賞之褒旌而下考
輒斥甚者至勤緹騎鋃鐺付廷尉謫謫乃戍邊次猶論
鬼薪耳今覩元甫治状班班審如黃生言尚書尺一有
不下元甫徵者吾不復論事雖然所以望元甫詎一令
最而已耶序以授黃生貽元甫元甫其更思之元甫楚
之武昌人舉萬歷癸未進士
送督撫少司馬温一齋公入領左司徒序
一齋公之自廷尉出督全浙師也天子實念其師人跳
梁曩者小創取羈縻而已恐不能弭隠憂必藉威望大
臣一填拊之而廷尉資已重乃晉公右司馬兼御史中
丞以行公乘車至浙凡二載浙大治於是復召公為右
司徒僅旬日復移左既得代戒行侍御固安傅君以巡
按京兆李君以治鹺於公有共事之雅移書世貞俾效
一言以重行李世貞不及事公而再辱公訊問若以為
可與語者公之西北履則余家壌也蓋得公治行最詳
公之始至浙也其兵猶挾衆而驕衣食縣官金錢以十
萬餘計倭警歲漸寬然每至當守汛加予人六鐶稍減
亦三鐶公曰居有廩矣行有餉矣而此無名之溢予謂
何罷弗予而第令以時給本額衆喜其時而忘其省也
已而有議遂減兵者公曰吾不可居其名也居其名驟
見之則疑且怨先為易營㮄曰忠義以愧其舊而感發
之時時校閱汰其老弱者抶其黠不用命者有缺不即
補補則選海戍之壮而虞於餒者食稍稍減而兵不悟
其耗咸大服公乃益延浙父老問所疾苦為之奏減上
供織造蠲宿逋請改折罷一切小稅禁譏關者毋得與
黔首爭利東南之困益蘇乃復為之益築江海塘隄以
捍陽侯之難其鹵浸不得闌入而侵我田禾又為之立
義塚絶火葬以厚死者又為之禁溺女禁陸博游手又
為之闡歌聖諭解孝經圖八行頒之學宫里社毋論學
士大夫即市兒田更咸彬彬嚮禮讓矣蓋余之所聞而
二君之所述類如此公今入佐領司徒司徒天下賦藪
也浙東西之民財力已盡賴公而蘇之然僅如醫者之
治疾治其標而已疾雖去所以為長生久視深根固蒂
之道未易究也浙西北而為吾吳吳帝畿也其風土如
浙而賦加重其困更加重自淮以往燕趙齊魯秦晉之
民形盡鵠矣地且半甌脫矣天子哀憫元元數加賑賜
蠲而恐一旦大農少府之泉谷不繼公之寮長宋公日
夜探其本而求匪頒好用之式未盡亮也公之在青𤨏
時抵掌論天下事若指掌寧失柄臣之意而不顧今兹
於事則益練矣其言益有味矣公三原人也三原之先
臣有太師王端毅公者其為庶寮不能如公之直言其
撫滇與吾吳以威惠稱度亦不能隃勝公之治浙而數
上書廷諍至光輔二主皂囊之所傳寫海内至今凛凛
有生色焉公與宋公得無意乎哉二君子以世貞不腆
之辭觴公公必返觴而曰不穀之獲免戾於浙也實二
君子成之吾安敢掩二君子而自為名且二君子在浙
猶不穀在也二君子必復薦觴而曰公幸毋忘浙其在
朝猶在浙也姑以王生為筌蹄
又
少司馬温公之自浙而入佐司徒也侍御史傅君李君
以贈言屬不佞矣甫脱稿而兩部使之在浙者司農部
為浦君考工部為馬君馬君余甥也復以書来言藉此
而祖我温公於北關之滸余謝不敏不可則念兩部使
之所稱公者不能加於兩侍御而余欲有效於公者亦
既竭矣無已則請略公之美而以天下之大計告其幸
賜財擇焉屈指國家隆慶以往歲亡所不中盖自俺答
氏之欵關而諸部落相逐而通互市也秋防之省兵可
以數萬計兵不出可以無行餉而今度所省者幾何所
出者幾何校之與夙昔略相當此所不可解者一也敵
互市上馬十二金中馬十金即所入無上馬而我以中
下幣當之實亦不能十金然敵馬雖踵至而邊馬亦不
加益以賦卒輒稱困幣亦告乏此所不可解者二也東
南之財力困矣公肆履之地所素悉也上時時加恩澤
予宿逋勿追然而民日益困公私無蓋藏之實此所不
可解者三也往時天子采故給事言於邊外内引水為
稻田將悉田三輔開百世之利未幾忽報罷利耶否耶
此所不可解者四也公秦人也秦故稱陸海又曰天府
渭水鄭渠利賴百祀今即無論窮邊絶檄而鄠杜之傍
價牟百金者苦旱且數歲多轉徙矣此所不可解者五
也萬歷之初漕臣建早運之法以為甲令歲入米四百
萬無後時者太倉稱陳陳相因矣然畿甸一無歲而價
遂騰此所不可解者六也以不佞揆之邊卒之餉三分
其一以供債帥之槖又三分其一以私王庭之覿虜以
積饑之乘来而我以不繼之芻待將不䘏士士不䘏馬
蠲逋之恩徧於黠胥頑氓而不逮衆賦外之額繁而無
緩急稻田之利以喜事者而輕用之又以厲已者而輕
尼之秦中有其地而無其資有其人而無其政所以積
困也漕粟溢而價或踴貴以不時糶也猶未也今諸侯
王之祿日減而指日衆宗正之條日益嚴而上與下日
俱困其故何說也毋亦難繼之澤求廣而轉隘歟避居
薄之名而更失所謂厚者歟親者有所不悉而疎者有
所避歟而猶未也上則嚴慈闈之奉下則廣椒風之教
雖不覩所濫予而司農之宣進歲時有之執而不得請
小則報罷大且譴呵此則格心者之任也非公與其長
之責也雖然公蒞財賦之地一切治理流聞而上始特
召公其在𤨏垣即慷慨指畫海内大筴聲實在搢紳間
久矣今之人孰不傾耳而唯公之嘉猷是詢語云知無
不為知無不言其在今日哉不佞老矣賴公等而為太
平之民以保兹丘壑則大有望焉
送蘭石張先生遷廣通司諭序
滇故楚西南支地也當尼父之轍至楚而遺風被於陳
良北學於中國而其徒叛之楚之經術稍以不振而最
後楚將軍莊蹻略定滇地自王繇漢以来羌笮昆明之
道或閉或不閉於魋結侏離之俗或仍或改當是時吾
三吳之被季札言游之化彬彬如矣滇之經術不敢望
楚何乃論吳蓋二千年而我高皇帝遣傅將軍沐將軍
以三十萬衆蕩平之篳路剪棘以為州邑山越馬人悉
充編戶乃至興黌宫奏禮樂阡陌閭巷之子被紳衿而
誦法孔氏自詭學士大夫然欲以擬吾吳則尚霄壤也
又二百年而滇之人文且益振矣今其裒然者則鶴慶
張君其人也君以經明行修久次而膺貢入京師謁選
得吾太倉太倉於吳為望州士子相率而怪彼何氏者
而坐臯比握麈䜿義耶將不憂阿游折角既而見君温
如其容禮恭而氣紓言簡而意盡乃恍然自失曰語所
謂九州之外六經之表固自有人哉不腆雕蟲一技耳
吾何所用之君以視其竂則皆兄也視諸生則皆弟子
也規條以身推腹以心蓋春風拂而時雨施也人人游
於太和矣然君既以家遠不能將而所從一子自燕来
又不能歸授室屬歲侵祿不時給而又不忍於束脩之
贄突無恒黔事稍稍聞上吾州之執政者太子少傅王
公元馭憫而白之銓曹君得轉廣通教諭廣通亦滇屬
邑也去鶴慶五百里而近符且下於是君樂得其家之
近而戚於去其寮及諸生其寮及諸生亦樂君之得其
所而戚於其去也相率而乞余之一言以為君贈余乃
舉白而屬君曰古未有滇人来為吾吳地師者有之自
張君始吾吳質不勝文君以其質而光吾吳使吳之士
愧其文而劑君之質今君以吳之文歸治滇矣滇文不
勝質今且愧其質而劑君之文遲之自今而往有裒然
薦於公車者必廣通諸生也耶而吳諸生中率素砥行
以忠信惇篤稱者亦必張君之及門深於其教者也寮
之長常先生曰善請識而書之
弇州續稿卷二十九
