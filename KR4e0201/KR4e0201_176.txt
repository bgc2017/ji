弇州續稿卷二
明王世貞撰
詩部
擬古樂府
白雲謠
白雲西來瀰漫四垂雖有赤蘎疇能不迷將子暫留有
桃如飴
穆天子謠
予洽東夏偕化人居豈無羣后唯子是儀執袪而騰不
以脛馳
易水歌
荆卿將入秦客送之易水荆卿歌焉而客和之
易水立兮虹繚天壯士一出兮秦為燕
垓下歌
羣雄伏兮嬰授首縱孤豚兮囓人肘虞兮騅兮弃若遺
天亡我兮將告誰
大風歌
高帝幸沛宴父老歌大風中大夫賈跪而和焉
大風發兮揚天威一劒游兮萬乘歸願得五臣兮贊無
為
秋風辭
武帝渡汾河中流擊檝而歌秋風文園令相如
跪而和焉
秋風謖謖兮霜未飛草木忍彫兮待恩暉晉有璧兮汾
有珠君心懌兮自敷腴鏦金鉦兮雷大鼓神魚躍兮黃
鵠舞志談蕩兮媒慨慷來日短兮去日長望岧嶤兮聳
雙龍恭已無為兮垂舜裳後天地兮凋三光
李夫人歌
人耶仙耶宛然而來者疇為汝之權耶
仙耶人耶翩然而去者疇為汝之身耶
平城歌
漢使來胡馬死漢使歸死馬起生何致致漢天子
其二
曲逆腹如腲膇不能出一奇彼有閼氏此有戚姬
其三
開一角縱漢兵漢天子有神靈
其四
漢天子何神靈韓彭死冐頓生
其五
閼氏妬妬漢女單于樂樂翁主金珠紈縠壓駝馬
烏孫公主歌
妾人自慚兮諸侯女謬托嘉名兮漢翁主寵我餌我兮
作遠婚匈奴賤種兮號烏孫昆彌老兮非我偶少王壯
兮實余後念欲一死兮為國憂失身苟活兮貽國羞丞
相何人兮爵通侯
蹛林歌
六驘馬白羽笴嫖姚物故天助我單于自將會蹛林左
賢一矢貫兩禽
敕勒歌
銀服匿紫酡酪寧胡閼氏奏漢樂北風攝羊一萬角十
道壯馬不得索
嬌女詩
嬌女好姿首不為他人媚阿母手簪花花擲弃之地作
女任汝驕作婦恐不易
三洲歌
阿母見錢喜女今見錢悲金鑄估客身不得好心期
其二
萬斛峩珂舟人道是珍賄一頭載紅粧一頭載綠螘
其三
舡過第三洲日落門前樹定有可憎人儂今不肯住
襄陽蹋銅蹄
襄陽老龍隄爨石鐵作泥駿馬驕鑿落真是蹋銅蹄
其二
買得樊城酒來醉襄陽伎人道江波險儂道是平地
其三
宜城七十里朱樓與雲齊無地著酒館眼飽肚中饑
其四
醉倒習家池扶郎郎不歸道儂工下淚去看羊公碑
宿阿曲
天門三十六地戶七十二門門與戶戶一一一天帝
石城曲
石城諸郎子結束種種新眼角多留媚是儂昨夜人
其二
廣陵細腰女搦搦裁一束不敢望同生一宵抱亦足
莫愁樂
家家迎莫愁人人說莫愁莫愁歌一字恰恰印心頭
其二
十萬作纏頭莫愁不肯留銀缸黯欲盡翻為莫愁愁
休洗紅
休洗紅洗多漸成碧裁作儂衣不中飾紅随逝水杳不
歸何似當初但為白
千里馬
千里馬胡不疲五帝漸以驟三王不免馳焉能飽食安
步歌皇羲上乘此馬將何之
軹深井里門行有叙
余讀太史公所著刺客傳意獨取聶政謂養母
而不以身許人孝也母死而後捐七尺以殉所
知烈也弁髦百鎰之金而卻之廉也取萬乘之
君若相於夾鈹之中若承蜩勇也死而皮面決
眼使不可識以全其姊弟也其姊蓋深知之故
捐脰以伸其名於後世雖然政非特欲全姊也
意實欲全嚴仲子於何知之其言曰多人不能
無生得失生得失則語泄是韓舉國而與仲子
為讐之言也所以皮面決眼使不可識者此也
嗟乎使豫讓之捷若政必能快意於襄子以下
報智伯荆卿之謀果若政必能輕身以刺祖龍
而匿燕丹之遣惜哉前乎此而未有政也後乎
此而政不作也據史刺俠累因併韓哀侯傳誤
韓國嬖大夫軹深里中客車馬委巷過貴賤不相敵長
跪觴母前别致金百鎰為母隠狗屠未敢輕七尺惟有
徑寸丹耿耿桂其臆母死服已除慨焉欲有伸大夫不
共天俠累相且親僂行至韓國仗劔入其闉長戟五百
隊戢戢若魚鱗傍睨陛楯間眇若無一人挺刃不三揮
立斮其君臣所當悉糜碎憤血射青旻皮面屠出腸頃
刻捐其身法當購主名千金尸諸市親友皆避匿乃獨
驚其姊撫尸獨呼天是軹深井里聶姓以政名心借嚴
仲子捐軀為其友毁形為其姊弟昔從母生姊今從弟
死仲子願已酬株累亦可矣安能顧區區千秋掩賢弟
我欲竟此曲一曲酒百巵寧如豫與荆身殁有餘悲
信陵行
太史公傳四公子吾獨取信陵君無忌焉夫孟
嘗平原春申皆以國重者也信陵能重國者也
信陵在魏不亡亡信陵而魏繼之悲夫三公子
非真能下士也所下亦非真士也真下士者一
信陵君而已其聲施後世至高帝而猶為之置
守冢有以也夫
侯嬴夷門監朱亥猪狗屠薛公賣漿者毛公一博徒公
子枉見之腰膂屈若無上客氣未平下客眼為枯疇擊
晉將軍疇竊宫中符疇能動公子趣駕返魏都一戰王
齕走再戰蒙驁逋邯鄲復稱趙大梁不為墟五國所賓
從響應復景趍秦間一何親令弟一何疎秦王一何狡
魏王一何愚少來不縱酒亦不戀名姝稱病不復朝謝
客日都盧寧為汴郊鬼勿作咸陽俘英風感異代天子
酹其丘可憐安釐王不得麥一盂客從咸陽來幾作諸
侯奴亦言驪山足久已窟妖狐
魯朱家行
太史公游俠傳其在戰國者皆别見之所著魯
朱家以下不數人而獨朱家最賢其巧喻奇舉
善藏不伐大指出魯仲連而卒能自保牖下田
仲劇孟稍祖述之郭解翁伯不盡得其意而加
以隂賊行之平世宜其及也
朱家昔在漢與高帝同世為俠不沾沾中心實自喜藏
活豪賢以百數餘人不勝紀斥買十鉗奴中有季將軍
畫策謁滕公上為赦其罪得復拜郎中將軍既尊貴若
遺忘故恩朱家終身不相見亦不復自言將軍與弟心
共乃師其意一勇一諾聞諾者至死長負愧俠兒有田
孫有劇任俠不已郭翁伯嗟嗟膂斷族亦赤
鴟夷子行
太史公傳貨殖以十數余獨取陶朱公陶朱公
者鴟夷子皮也夫其佐句踐滅夫差為田常殱
子我所至必成功功成而弃之若遺出筴致賄
數十年而三散千金尚能聽息於子孫以致鉅
萬蓋先幾若蓍蔡出没變化若鬼神矣度其後
先所更歴當且餘百歲或云七雄滅公變名姓
賣藥市中蓋仙去不死也
計然有七策少伯五用之芻粟如丘山坐使會稽肥滅
吳既彊越弃之忽若遺扁舟適齊邦自稱鴟夷子皮為
田僇子我隂使齊社移忽復謝所宗以其重寶歸陶適
天下中衆賄所化居黃金直千萬三致三復揮少子誅
了不悲老氏張翕吾所師神龍變化那可羈安用區區
相印為
雁門大守行
太史公傳酷吏吾獨取郅都都公廉忠信而不
得免坐臨江王冤死耳夫臨江王故皇太子也
都以景帝多猜疑其臣即予紙筆上書而上切
責以囚安得上書誰與紙筆者且及我在而貳
其心為異日地故禁弗予而王得之魏其侯乃
自殺矣都亦不得為無罪第不可遽坐之酷耳
至其面止上搏熊而救賈姬揖丞相條侯豈齪
齪寗成義縱伍都為雁門太守匈奴畏之不敢
近邊者終其身至為偶人象都縱騎馳射莫能
中其見憚如此嗟嗟豈易言哉
太守未行屯與敵共雁門雁門得太守始復為漢有太
守來匈奴走碧眼番兒射雕手目瞚舌噤畏木偶臨江
死太守生長信官中氣未平太守死單于喜未央宫中
上拊髀曷不早赦臨江王孝子忠臣兩無傷
東方曼倩行
太史公傳滑稽吾獨取東方生焉所欲稱者具
夏侯孝若贊矣櫽括其事歌之
孝武帝時有東方生長九尺餘月請一囊粟不能並侏
儒用奇釣上聞待詔始離公車射覆多巧中往往解上
頥舌折郭舍人戟止館陶兒拔劒割伏肉殿上或小遺
怪哉辨秦獄騶牙表降夷歌鄭必終雅為諛不廢直偶
爾乞大官無官意亦得上賜頗不貲梁肉金錢帛悉送
宛若家相與行交接海鷗一世主兒戱諸王公首陽呼
為拙柱下始云工寧學公孫丞相脫粟不令舂厨車載
渭橋巫蠱滿東宫揮手謝世人竦身白雲中
潁水濁
潁水濁灌氏族灌氏族魏其僇結交莫結俠結俠身似
葉使氣莫使酒酒中三尺鐵捐身為名名不美當時悔
作有心鬼不教田蚡磔東市
莫跋扈
莫跋扈付丁旿莫侜張付桓康半面哭半面啼死與生
在一時壊長城猶自哿蝕明月我滅我
古押衙
蛙黽在溝中求喫天鵝肉仙客小鰥夫思從宫嬙宿明
珠故自珍龍頷有逆鱗富平古押衙一片有心人一片
心幾腔血殺人滅口身併滅淮西有李朝有裴七尺不
售君王奇坐忍萬姓皆攅眉
施殿司
施殿司不了事可憐一片心化作千載淚竊國誤國凡
幾輩夜博氍毹滿堂醉千人顰眉萬人指不見頭顱化
為水我疑古來少劔客不然劔客非男子
賈團練
循州竄漳州竄懊惱吳團練不見賈團練蕪湖覆臨安
覆生憎陳都督死為賈都督當時失刑賴虎臣虎臣小
臣何足論惜哉宋季終無人
頂生王
頂生王福德圓三十二相種種全生時七寶俱見前遂
馮金輪王四天一天一王二萬年帝釋之宫須彌顛天
廚天樂天無邊願分半席長周旋歡娛不足貪念至欲
逐桓因奪其位咄咄未絶倏墮地七寶俄然盡捐弃鐵
圍城中火方熾燒君四大能不悔
阿脩羅
阿脩羅報生大海中金銀為闕琉璃宫五欲約略人間
同夀億萬歲永無終猶恨不及帝釋天貪嗔在心吻吐
烟聳身直上須彌顛兩手欲掩日月圓却敵城頭戟如
霜四天奔波悉勤王法華寶經置中央脩羅萬衆倏敗
亡藕絲中細不得藏事已非空倨罵縛汝不殺特汝赦
何顔復立須彌下
琉璃王
疏璃王母為波斯匿王女宫中小婢稱翁主不産麒麟
産狼虎兒時漫陟獅子座釋種小語摩訶禍琉璃王嗔
心一起火燎岡十萬劔戟橫清霜倒曳窣堵躪佛場可
憐諸釋種不蓄四兵抱頭死血作阿耨池頭水云胡破
戒呼婢子琉璃王水中有火如汝嗔火車擁入阿鼻門
嗟嗟能仁未為仁死不能救稱宿因
無憂王
無憂王昔作童子戲摶沙奉世尊遂登鐵輪位以此夙
因皮肉麄宫中為歡不成娛三千嬌女併就屠拔將蔑
戾車生主阿鼻獄鑊湯與火牀碓剉諸業毒但入不得
出入者已非一不獨禍平人行復賺王入烹燒惡獄主
剗平生阿鼻昔作無厭殺今作無厭施發取八萬四千
佛舍利立造八萬四千窣堵波一夜役鬼神為我分置
娑婆九十六千億黃金不如當時一掬沙金器銀器及
銅瓦不如最後半訶摩勒果摩登伽鴦崛摩一念迴向
成阿羅福德可似人王多倘不蚤悔將奈何
樂府變十章
叙曰不佞於嘉靖末蓋多浮沈閭里云而以嘗備
皂衣西省故時時聞北來事意不能自己偶有所
紀被之古聲以附於寺人漆婦之末其前集取亡
害者半留之幾欲削去其餘既復自念三百篇不
廢風風人之語其悼亂惡讒不啻若自口出乃猶
以依隠善托稱之詩亡然後春秋作至直借賞罰
之柄而不聞有議其後者秦興而始禁偶語焚載
籍然不久而漢竟洗之以國家寬大顯信其必亡
慮於它可推已余老矣夫又安能刺刺頰舌之恤
乃復收而錄諸篋笥不敢希太師之采庶幾以備
異時信史一二云爾
楚愍王
楚愍王坐武昌金瓶酒寒夜未央中絃調移角奮揚鐵
椎交飛血從橫可憐玉匣黃金牀不得全顱置中央太
子距躍不下堂美人如花列兩行含辛飲淚娛新王焉
用擗棘茨垣牆御史來鼓彭彭黃紙當頭檻車迎長安
大人食梟羹食梟羹語梟子而梟之父亦如此
黃河來
黃河西來崑崙小復前滙玉關自是白羊樓煩漢將所
築城犬牙其間(一解)敵闌入之不休槖駞騊駼氂牛控絃
穹廬四周自我失新秦州與敵雜治共繇(二解)出彊者何
大夫大夫曾君憂虞人吏買馬具車詰朝慷慨就途上
請誓劔璽書(三解)咄嗟大夫不覩長安之城武安魏其日
夜引繩齗齗千金偏行奚為金吾白發之赫哉天威(四解)
咄嗟大夫不見兵出玉關乃見藁街之西不懸郅支乃
懸大夫萬水東流魚西上鈎誰獨為敵人快私讐咄嗟
大夫乃為相君快其讐(五解)咄嗟大夫氣盡不復讙謠離
離山下苗托蔭山上桃風吹桃根墮苗行代桃焦可憐
生無常生死借人驕(六解)
商中丞
唶女商中丞胡不冠而惠文逍遥坐高堂誰令六師女
張皇高天下有白日不照將軍之門唶女中丞白日又
不照未央肘腋之禍私所詳欲言未言以彷徨唶女中
丞曷不為良臣勢迫難為良念欲為忠臣忠臣罹禍殃
甲士三十萬東西若風雲唶女中丞自有君子六千人
不願隸大將軍願隸主上察不臣唶女中丞雷霆蔽天
來一何殷殷不收脫女惠文之冠三木而囊頭朝備席
上僚暮列庭下囚唶女中丞養犬吠發宵人之姦後宫
乃得脯腊養犬以饔餐唶女中丞編槿衡禦闌入之暴
臣陬者乃得剪撤編槿以為薪詔使馳入壁□歸定遠
符前庭族將軍後庭出赦書肉如崤賜大餔健兒擦血
馬歕珠還我冠冠中丞争呼四望追鋒車唶女中丞覆
盆之光獨不開飲絲茹綸向泉臺日出之日胡為哉
石頭變
百鶖能擊鷹百螘能囓虫石頭衆兒郎晨起各洶洶勁
足扶老拳立蹴肥司農可憐肥司農七尺氣如虹小如
一孤雛引脰懸高空撏撦大司馬蒲伏中山公鵠立羣
公卿鼠竄血肉中九日不解甲十日不開營金帛捆載
來坊市無人行黃紙詔書下朝鼓何瞳瞳盡赦諸軍罪
追奪司農名司農孤櫬歸兒女泣吞聲諸軍懽呼散大
酒肥羊羹殺人不抵償不追首事蹤司馬不削官中山
不削封揚揚衆公卿還復休其官弱者餓欲死強者醉
詈天時無賀六渾焉知散財結少年
暴公子
漢武帝時有一暴公子自稱直指使者來治齊魯黃紙
為前驅從史持繡斧使者如雷霆雷霆當頭下使者未
行來墨吏紛紛解綬去田里手即平淮書口即冠軍語
使者既行來墨吏不肯去去者乃老博士扶服道傍戚
戚仰天大泣涕有何鄉老公積鏹萬千念非&KR1486;氏豪不
敢屬縣官告密一見聞束縛妻子若牛羊東家盜遺骸
西家斵古塚來證此老公就死不得控念欲北走邊嚴
刑重闌出念欲南走越漢地今為一念欲向天上橫天
置羅網念欲蹈泉下妻子恐偕往薊門使者居中有夜
行途金銀絡繹去但去莫次且烏畢逋赦書馳歸來相
賀歸無家安用主上金雞為
大地變
黃河自天浩蕩東奔破涇濁渭以趣龍門仙掌失蹠鏟
其冠蓮二室終南劃吻窒咽富媪躨跜疻痏遍體函關
改途砥柱徙水連城拉然峩甍倒懸千井橫流萬竈罷
烟土欲壓人不避豪族何所非髽誰適為服遺火四焚
與憐接照人鬼競號莫辨兩曜雍并之黎將靡孑遺粥
我衣我惟帝是祈帝坐細旃上相相焉曰古堯湯數莫
敢奸靈蓍之囿不産惡草豈伊善良而遘凶天嗚呼天
乎存不恤亡而亡是讐且吾已矣夫
遼陽悼
浿水左三千里室縣罄地如赭東隣初種禾半歲不得
雨禾苗向下生不復肯出土西隣改種麥一雨六十日
麥根萎爛盡何處結顆粒邊馬來邊馬來令女力盡負
弓刀那能顧鋤與犁我欲食榆榆無皮我欲齕堇堇為
泥爺易兒兒行抱爺啼爺當幸飽死兒死終苦飢曷不
覩建康城中三萬人白刃手血司農臣司農致白粲少
府致金錢綾錦出北巷貨貝出南㕓索飯得脯索漿得
酒蒼鷹擊攫靡取不有耿雉䙰褷棘螫黃口可憐遼陽
忠義兒白骨相籍朽
直中丞
死事易成事難君不見直中丞披龍鱗食馬肝萬死不
死脫狴犴胸中無黑白止有徑寸丹中丞未下馬安得
中丞與白日俱出來照我中丞既按部安得中丞與白
日俱向暮中丞囓貴豪不能令貴豪助弱民但縱讒口
狺狺中丞寬租稅不益田家饘粥但飽吏胥腹小家裹
乾餱日日寫訟詞大家不得寢金錢米帛出參差一分
賄吏胥一分與小家一分充鍰贖從此轉無涯訟師人
人富但恨無十腕兩腕指節痛吏胥人人富但恐作富
人復來小家訟小家人人富作富不得均展轉自為閧
江南百萬戶戶戶泣且訴生不愛冰與雪但愛得雨露
中丞自廉亦自直百損不得希一益咄唶哉齊文宣未
可忽龍逢比干非俊物
太保歌
北山虎而翼南溟鯨而爪生世不諧錦衣帥作太保太
保入朝門緹騎若雲屯進見中貴人人人若弟昆太保
從東來一步一風雷行者闌入室居者頷其頦太保賜
顔色黃金立四壁一言忤太保中堂生荆棘緹騎走八
方方方俱太保太保百億身所至倏如掃雞鳴甲舍開
争先衆公卿御史給事中不惜稱門生懽飲丞相邸刻
臂為父子生非真骨月子貴父不喜但呼太保名能止
小兒啼鬼伯一何戇荷索便相催縣官為震動急敕治
喪事少府供金錢東園給秘器後帥朱都督特遣護其
家起冢像隂山贔屭插雲霞弔客雖以繁不及賀者多
可憐堂中哭不勝巷中歌今皇帝時御史白發隂私稱
詔籍家財金寶盡流離妻子逐歸故郡兄弟作長流家
人大小鼠竄不竄作俘囚賜塚踏為田松栢摧為薪已
無牛羊地可上何云近前太保嗔金雞鼓兩翼萬戶初
帖席土馬行不得萬人各加額有權勿遽歡無權勿終
酸無權保廬井有權不保七尺棺我歌太保歌貴者蹙
其顰已令前人後人笑莫令後人笑後人
袁江流鈐山岡當廬江小婦行
湯湯袁江流截嵲鈐山岡鈐山自言高袁江自言長不
知何星宿獨火或貪狼降生小家子為災復為祥瘦若
鸛雀立步則鶴昂藏朱蛇戢其冠光彩爛縱橫孔雀雖
有毒不能掩文章十五齒邑校二十薦鄉書三十拜太
史矻矻事編摩五十天官卿藻鏡在留都六十登亞輔
少保秩三孤七十進師臣獨秉密勿謨八十加殊禮内
殿敕肩輿任子左司空孽孫執金吾諸兒勝拜跪一一
賜銀緋甲第連靑雲冠蓋羅道途儤直不復下中禁起
周廬涼堂及便房事事皆相宜文絲織隠囊細錦為牀
帷尚方鑄精鏐胡盌杯苽籬雕盤盛玉膳黃票封大糦
五尺鳳頭尖時時遣問遺黃絨團蟒紗織作自留司匹
匹壓紗銀百兩頗有餘煎作百和香染為混元衣温涼
四時藥手自劑刀圭日月報薄蝕朝賀當暑祁但卧不
必出稱敕撰直詞御史噤莫聲緹騎勿何誰相公有密
啓為復未開封九重不斯須婕妤貼當胸密詔下相公
但稱嚴少師或字呼惟中縣官與相公兩心共一心相
公别有心縣官不得尋相公與司空兩心同一心司空
别有心相公不得尋昔逐諸城翟黃冠歸田里後詒貴
溪夏朝衣向東市戈矛生謦咳虀粉成睚眦朝疏論相
公箠榜夕以至寧忤縣官生不忤相公死相公猶自可
司空立殺爾凌晨直門開九卿前白事不復問詔書但
取相公旨相公前報言但當語兒子兒子大智慧能識
天下體九卿不能答次且出門去不敢歸其曹共過城
西邸司空令傳語偶醉未可起去者歸其曹留者當至
未九卿面如土九卿足如枳為復且忍饑以次前白事
司空有德色相公直廬喜司空稍囁嚅相公直廬恚不
復問相公但取司空旨縣官有密詔急取相公對相公
不能對急復呼兒子兒子大智慧能識天下體一疏天
怒迴再疏天顔喜九邊十二鎮諸王三十國中外美達
官大小員數百各各黃金鑄一一千金直南海明月珠
于闐夜光玉猫精鴉鶻石洒黃祖&KR3374;琭紅紫青靺鞨大
者如拳蕨薔薇古刺水伽南及阿速瑞腦真龍涎十里
為芬馥古法書名畫何止千百軸玉躞標金題煌煌照
箱簏妖姬迴鶻隊隊隊皆殊色銀牀金絲帳玉枕象牙
席杏衫平頭奴絲縢雙蹴踘酒闌呼不見潜入它房宿
生埋馮子都爛煮秦宫肉生者百叢花殁者一叢棘近
即龍牀底遠至隂山後凡我民膏脂無非相公有義兒
數百人監司迨卿寺以至大節鎮侯家并戚里逶迤洙
泗步燦燦西京手老者相公兒少者司空子謂當操鈞
柄天地俱長久御史上彈章天眼忽一開詔捕少司空
究覈諸贓罪三木囊赭衣炎方禦魑魅金吾一孫戍餘
者許歸侍意猶念相公續廩存晩計舳艫三十艘滿載
金珠行相公船頭坐誰敢問譏征嘯傲郿塢間足誇富
家翁司空不之戍還復稱司空廣徵諸山材起第象紫
宫募卒為家衛日夜聲洶洶從奴蹋邑門子弟郡國雄
不論有反狀訛言所流騰宗社萬不憂黔首或震驚御
史再發之天威不為恒御史乘飛置捕司空至京司空
辭相公再拜泣且絮今當長相别兒不負阿父相公心
自言阿父寧負汝不識一丁字束髮辟三府月請尚書
奉冠服亞汝父汝父身不保安能相救取重懇監行客
少入别諸姬歸者吾而配不歸而鬼妻諸姬心自言司
空何太癡歸者吾而配不歸人人妻還撫諸兒郎阿爺
生别離金銀空饒積高與鈐山齊不得鑄爺身及身兒
始知兒郎心自言阿爺何太癡有金兒當使無金兒自
支監行兩指揮各攜鐵鋃鐺程程視溲寢步步相扶將
有酒強為歌無酒夜徬徨秋官爰書上頃刻飛騎傳一
依叛臣法矺死大道邊有屍不得收縱施羣烏鳶家貲
巨千萬少府司農錢上寶入尚方中寶發助邊不得稱
相公沒入優老田片瓦不蓋頭一絲不著肩諸孫呼踐
更夕受亭長鞭僮奴半充成餘者他州縣夜半一啓門
諸姬鳥獸竄里中輕薄子媒妁在兩腕相公逼饑寒時
一仰天歎我死不負國奈何坐兒叛傍人為大笑唶汝
一何愚汝云不負國國負汝老奴誰令汝生兒誰令汝
縱臾誰納庶僚賄誰朘諸邊儲誰僇直諫臣誰為開佞
諛誰仆國梁柱誰剪國爪牙土木求神仙誰獨稱先驅
六十登亞輔少保秩三孤七十進師臣獨秉廊廟謨八
十加殊禮内殿敕肩輿任子左司空孽孫執金吾諸兒
勝拜跪一一賜銀緋甲第連青雲冠蓋羅道途以此稱
無負不如一婁豬食君圈中料為君充庖廚以此稱無
負不如一羖䍽食君田中草為君禦霜雪以此稱無負
不如鞲中鶻雖飽則掣去毛羽前囓決以此稱無負不
如鼠在厠雖有小損傷所共多汚穢相公寂無言次且
復徬徨頰老不能赤淚老不盈眶生當長掩面何以見
穹蒼死當長掩面何以見高皇殮用六尺席殯用七尺
棺黃腸安在哉珠襦久還官狐兔未稱尊一丘不得安
為子能負父為臣能負君遺臭汚金石所得皆浮雲
行臺芝有叙
余嘗讀漢史元封二年有靈芝生於甘泉齋房
人主異之下樂官采其事被之樂府所謂齋房
産草九莖蓮葉宫童效異披圖按諜是也甘泉
往往多淫祀而元封自張湯趙禹後文網蝟密
酷苛之吏争獻其技民至重足而立怪哉之告
則有旃何所感而為芝迺今天子聖哲道化隆
蔚五時無瀆百神受成而侍御某君奉繡斧出
按某地四履所臨庶獄庶慎平亭伊始雷雨開
霽謳謠繼之星月垂燦俄有白芝九莖産於行
御史院之前榮英英如玉叩之聲若句磬三事
大夫以至裾紳褐博咸嗟美其異形之咏歌流
於吳苑余不佞攷之瑞命紀云王者仁慈則芝
生抱朴子曰白雲芝白蓋二重味甘辛小苦服
之體輕意者某君能布上德意牛斗之分其民
纖巨無冤氣愁思以來茲應耶夫豈唯君一人
葆生之餌將國家大慶請綴數言以俟太師之
采
斗氣何輝輝御史乘驄來雷雨維有解赦宥迺得施御
史未受牘蒙氣鬱不開御史受牘竟星月朗不虧(一解)凜
凜栢臺霜百卉皆避之何意三秀草韡韡吐葳蕤亭亭
如車蓋皎皎涅不緇又似三素雲剪為仙人緌(二解)商山
一何卑祗用以療飢句漏何狡獪百種神且奇御史承
德意君王霈大慈上等堯除莢下恊舜齡期(三解)
古樂府六解夀王夫人
夫婿宦東方千騎最上頭夫婿歸去來素封千戶侯(一解)
夫婿稱邦君夫人君夫人内政肅不囂外政始如神(二解)
夫婿工治經夫人工治生為德於永嘉争先仁義聲(三解)
有子讀父書有婦代姑職有孫復娟娟美於雙白璧(四解)
有橘大於斗有桃大於升二八更遞侍鼓簧復吹笙(五解)
三十帔已霞五十鬢未秋主誇百年案客誇萬年酬(六解)
中丞行當雁門太守(七解)
中丞行者吳人為郭公思極作也公善政在三
吳非一而以讒解節當徙鎮吳人挽留之不得
故為樂府歌之
陸行疲車馬水行費舟航壯男罷耕耒小婦抛蠶筐商
賈為廢市擔者弛其裝老父攜弱兒踉蹌趨且僵一州
十七邑傾都以彷徨借問何所之云送我郭公(一解)郭公
未下車十室九尚空郭公下車後流徙即其宫朝下賑
粟書夕上蠲租章去彼蟊與螟樹我稻與桑一檄飽我
飢再檄起痍傷三檄潢池内帖帖波不揚(二解)連城千萬
家家家有郭公百吏當讞案案案有郭公原田鋤春雨
公若親勸農橫海出樓船公若親在行弱者忘其弱強
者諱其強日為郭公日霜者郭公霜(三解)初旭映東嵎郭
公坐堂皇出則剖盈庭入則理堆牀退食無三簋解勞
僅三觴目不覩優施耳不聽清商席客唯籩豆實篚鮮
玄黃不發居間書不畏黃門郎(四解)誰妬我郭公嗟嗟彼
狡童彼狡亦何知疇能掩帝聰臣某誠無狀臣斥分固
當貝錦亦有絲薏苡亦有囊浮塵翳明鏡磨之當益光
重褎襺都梁發之當益芳(五解)德星在女牛一夜徙他方
甘霖正霡霂改潤隔塍秧蹇驢困康莊騏驥眼大荒伯
樂一相顧天路遂騰驤願公健匕箸願公夀無疆公以
衮衣來竹馬滿道傍今日悲相别别後莫相忘(六解)
三節婦行凡五解
兩兒奉一父纍纍三少年數促理則綿欣欣在黃泉(一解)
兩婦奉一姑皤皤三華顛神往形尚留戚戚繐帷前(二解)
死者當不生生者須竟死冥冥剖冰心戚戚報君子(三解)
天上亦有星地下亦有山山山粲者何萬古同精堅(四解)
我歌節婦行采風薦彤史後有曹大家前有劉中壘(五解)
弇州續稿卷二
