弇州四部稿卷一百四十一
明王世貞撰
說部
左逸三十條
嶧陽之梧㸑樵者窮其根獲石篋焉以為伏藏物
也出之有竹簡漆書古文即左氏傳讀之中有小
牴牾者凡三十五則余得而錄之或曰其指正正
非左氏指也或曰秦漢人所傳而托也余不能辨
聊以辭而已
桓十六年春正月會于曹謀伐鄭也夏伐鄭秋七月公
至自伐鄭以飲至之禮也始公與諸侯圍鄭也即郭門
門焉昭公&KR1576;使子人私於衛侯曰惟是魯君之首禍鄭
以脩郎之怨也宋君之左右出子也則惟雍氏宗之嬖
不虞君之儼然辱臨之也敢請衛侯曰忽何故入對曰
寡君之為太子也寔先君之嫡以請於天子有成命矣
不腆撫軍而執役於齊以扞掫北戎大勛是建出子挾
宋而奸之國人之望寡君如望歲焉何以不入衛侯曰
是非寡人之所專也二君志也曰魯宋何厭之有魯志
翬也宋志督也已&KR0579;之不悔而日勤師以求無君之國
而黨之即天子不能無旦夕誅君胡翼焉即寡君孱不
能圉其芻牧之邑而以歸君君且歸魯菅之役我克宋
郜防而魯以班取之又弗德也魯安能德君衛侯乃辭
於師以疾而歸公亦歸
莊七年夏恒星不見夜明也巫季陽曰日没西也沒而
光其西方有聖人乎史逸曰不然是中國之徵也而在
下夫夜下象也夜明日之餘也其夏殷之後乎代於時
為映更二甲子乃晦乎二甲子中國有聖人日不沒矣
閔公二年公子慶父縊諡之曰共仲而弗以僇告也仲
孫湫聞之曰異乎季子之為政也刑莫侈於弑逆滛莫
醜於奸上慶父三年而再行之而又通君之室以希得
國魯有司寇將誰辟焉慶父而後誰無後者且莊公之
二子庸辜乎周之元公其制辟曰絶管蔡蔡明有差也
孟叔同立叔實耻之作法於凉其季子乎是夫也得世
無魯矣
齊侯以諸侯之師侵蔡潰蔡侯逃於墓使其大夫考父
請曰亡人不佞不能事盟主以辱君之玉趾又儼然勞
諸侯之師不佞寔&KR1576;辟不敢以介見又弗獲改服從諸
大夫朝歸死於先仲之壠不佞王䘏受賦弗敢稽也盟
府之好聘兵役弗敢後也亡人齋沐剪髮以俟大僇君
用之先仲誓弗載祀唯命其幸以先仲故赦而夷之附
庸君之惠也非所覬也齊侯欲弗許管仲曰許之君為
盟主而脩牀笫之恚以勤諸侯必終其快剪滅惟城毋
乃不可乎請伐楚詩云出自幽谷遷於喬木言徙義也
君以恚興戎而以義救之又何&KR0579;焉乃復蔡侯
齊侯伐宋圍緡討其不與盟於齊也國子曰不可棄恩
不仁乘弱不義昔五孽争亂君實不勝挫越於外宋君
無忘先君而率諸侯以靖我阽危敉寧撫有東國君寔
不能光昭先君之令德嗣主齊盟夾輔王室而啓戎夏
之長心以力競呴昔我先君之有討於荆也我握其臂
宋持其指君今伐宋楚為之勁我為之掎不佞唯宋不
以軘逆而遣一介之使來勞曰寡君孱不善師中楚以
為大國羞君屈玉趾跋履敝郊庶幾念獻之微而脩先
桓公業用還集我乎將無廋辭以困行人公不聽君子
以是知齊德之不競也
僖公二十有二年冬十有一月丙子鄭文夫人芈氏姜
氏勞楚子於柯澤楚子使師縉示之俘馘丁丑楚子入
享于鄭九獻庭實旅百加籩豆六品享畢夜出文芈送
于軍取二姬以歸明年秋楚成得臣伐陳討其貳於宋
也遂取焦夷城頓而還子文以為之功使為令尹叔伯
曰子若國何對曰吾以靖國也夫有大功而無貴仕其
人能靖者與有幾叔伯退而歎曰異哉夫子之為楚也
泓之役君王幸以狡勝宋而夸之同盟又掩其二息而
無别宗是必不得諸侯夫子不諫而今又諉楚以快子
玉君以汰失之而臣以愎復之必敗夫子實敗楚而欲
他諉也得身為幸
王命尹氏王子虎内史叔興父策命晉侯為侯伯王若
曰叔父惟乃顯祖文侯翼相我先生輯敉在播用渥厥
錫奕世光輔時上帝弗厭我先王永綏䋲䋲亦逮爾股
肱叔父爾惟裕少習於難礪乃智蕆乃勇若羣僕&KR0591;御
罔不乂俊於乎余小子弗惇弗習於内寔隕越幾甸唯
叔父是怙鼎簴不搖臣妾其還鬻熊氏陸梁漢江蠶啗
諸姬余小子弗武弗克豫外以勤我叔父糓厥胄甲鋈
厥軜翦俘纍纍靡扞不誅於乎天奪舅氏余小子日臲
臲弗恬即於次叔父爾寔大奠我甸荒昆從姻戚友邦
冢君大夫咸若度汝克纉文武載益光于前烈王曰叔
父其歸視師柔遠能邇用賚爾大輅一戎輅一駢服具
彤弓一彤矢百玈弓矢千秬鬯一卣虎賁三百人往哉
敬服王命以綏四國紏逖王慝無怠成無改食天嗣惠
難老余一人永孚于休晉侯三辭從命曰重耳敢再拜
稽首奉揚天子之休命
王受魯侯瑴玉為衛請晉侯曰昔越我先王二叔不咸
夾煽亡燼維周伯考周公大振文武之業僇管蔡蔡以
靖王室施於九夷九夷率從余一人不德不能輯寧宗
族厥有衛鄭棄盟府之好而有二心以服事荆寔頼我
伯父丕揚周公之烈剪劉荆人伏竄箐棘聲鄭之罪歸
於京師告用於廟余小子罔敢恫怨法亦罔敢赦魯之
宗臣以故職請曰蔡叔怨艾改行周公寔復封之傳國
至今予弗克專鄭在深室徂寒越暑冥於昏旦曰康叔
之德只以三餒食其速誅之以比於鮮唯伯父稍薄其
從蔡而復之亦唯伯父晉侯稽首曰君王幸赦衛鄭以
輯全衛重耳之願也敢不唯命
秦伯葬穆公當從死者百七十有七人子輿氏之三良
與焉孟明諫曰不可我先君之御秦也其治命寔多君
不之好而唯亂是用殉葬禮之叛也殉良國之疵也王
官之役晉人盖日夜西首焉以伺吾國君薨而示之疵
毋招釁乎我得由余戎自削矣以良為殉去戎幾何先
君之覇也定王室恤同盟攘土受胙再造國君史足書
矣而終之以凶德無已其老臣哉日余再辱秦師先君
再拔之死也曰而餘身也無以稱報王官一矣請殉為
再秦伯曰子輿氏先君之志也而先武公之故也子為
生者可也孟明退而不食七日卒
齊侯朝於晉賓媚人相郤克趨進曰此行也君為婦人
之笑辱也寡君未之敢任賓媚人曰日大夫以晉君之
命徵敝邑寡君恐不敢愛牢醴以饗從者匹於單劉惟
是一二邑臣不能勅内人以干大夫寡君寔無所與聞
大夫唯已愧之雪而舉晉殉之以天之降罰齊而使青
人之骨暴於鞌亦豈無一二晉殤先文公之有討於曹
也脩浴薄之郄而終宥之大夫其遂宥齊而光先文公
之德以寬諸侯夫誰不服如其咲也九逹之莊人盡誅
乎郤子不能對君子曰郤氏之後殆哉夫驕德之敗也
驕匹夫不可而况國君乎哉兵以逞忿忿以成欲其尤
未也則先成子之恭乎
范武子謂趙宣孟曰亡人也辱夫子之收之不敢以間
請也晉為盟主吾子寔執大政以光輔社稷城濮之戰
我先君僅一得志於楚無以聲之曰楚為不道蠶食庶
邦商臣弑頵而子不以間率諸侯僇楚楚猶外也宋弑
杵臼子不親討而以委中行氏齊弑商人子又赦之子
為正卿曲庇巨憝疇取式焉夏將狄矣曰君不勝民吾
焉能奪之且有周之司寇在士季退曰唶夫子能行之
且忍之矣
宣公十五年晉敗赤狄於曲梁滅潞晉侯賞桓子狄臣
千室亦賞士伯以瓜衍之縣桓子之老無詭曰士伯之
賞信也抑夫子其辭之夫邲之役不能盡援其長者以
歸今之有事於狄者皆其孤也其處者則又䄂手夫子
其盍以邲請命於君曰君幸毋僇敢蒙賞乎不然請以
是為弔喪察傷訾夫君行溢臣行節禮也詩云鐘鼓既
設一朝饗之君之溢也書云伯拜稽首讓於䕫龍臣之
節也桓子不能用其明年卒
諸將攻屠岸賈於司寇之署且命之曰國有大典女實
擅之以剪僇勲賢而滅其祀君以為討岸賈再拜稽首
曰諸大夫脩成季之德而過督臣也則既聞命先公不
能事巨室而罹於難用棄羣臣誰之為也既殄其身又
汚之諡故臣旦夕疾首焉以君之命持司寇爰書以討
而謂之擅也其誰不擅諸大夫亦唯私是競以亂角亂
將奚靖焉君行及矣伏劍而死
晉侯使呂相絶秦云云秦伯使大夫成差報曰君脩怨
於敝邑而儼然勞諸侯之御又辱先命之寡君無所逃
罪不腆敝賦詰朝相見也唯是二三臣受事於先君之
老不敢匿敬布腹心昔我穆公念獻公婚姻之好以内
惠公許遺我列城五朝濟夕設版焉穆公如忘輸粟自
雍及綘相屬秦饑晉閉之糴我穆公豈敢以施責唯妖
夢是踐于是乎有韓之師天棄惠公以兵見也穆公釋
縲而饋之七牽俾復有晉國是我再造於惠也惠公即
世唯是文公亡人纍纍我穆公擐甲胄以從晉之卿大
夫呂郤之難文公潜棄其國戡而後返寢門窒皇寔唯
我紀綱之僕是我又再造於文也虞夏商周之胤謂穆
公之無利晉而袵席之是以來朝則豈敢忘晉德我穆
公師河上均納王文公詐而郤師陽樊温原攅茅之田
晉寔擅之如無穆公城濮之役秦之龍盾虎韔悉用輔
行晉是以大破楚鄭棄叔詹之命文公以私討豈其辱
秦之疆埸而誣我先君穆公之終怒鄭則文之為也超
乘三百毋毛髮之累候人襄公煢然背文公之好不以
餼館逆而以兵掩使我骨暴崤函之間我是以有王官
之師穆公之事三君皆不克終終豈在秦襄公即世諸
大夫來言曰請立公子雍治命也一二耆老謂我康公
毋為晉德晉以怨報康公思纂穆文之故披星戴炎以
赴晉諸大夫利幼君而隂敗盟我是以有令狐之師使
我康公寔愧於一二耆老晉又乘我康公之圽而徼白
狄踐我場苖鹵剽我人民瀦夷我城隍屬先君景公有
膏肓之恙&KR1220;醫於我寡君寡君齋穆公三日而遣緩也
曰其疆埸之吏不能布大好君則何怨穆公之享於釣
天為晉君請甥舅哉君立而寡君喜可知也庶其赦我
乎君又衷甲於河東而誘盟我寡君是以不能涉河猶
命顆奉教㰱血在口而勞諸侯之成師以臨寡君君來
言曰白狄而仇也以而之賜命討而有二心於狄曰晉
將伐女狄既余仇將以間止君師也君信之楚為封豕
長蛇欲敝晉於鬭我肆其浮詛君又信之抑君以為兵
端既不獲受命矣敢告文襄靈景唯晉四君狎主齊盟
惠逮來裔誰之功也且稱君盟以藩王室無受誓雒京
南辱邲不報坐齊以譏執事甚輕甘心焉使之盡東其
畝君唯力是競而獨辭我寡君寡君敬受辭剪棘夷道
以延君之軘車唯命
晉范文子反自鄢陵使其祝宗祈死曰君驕侈而克敵
是天益其疾也難將作矣愛我者惟祝我使我速死無
及於難范氏之福也祝宗退曰異哉夫子所謂將社稷
奚賴焉國有六卿子列在二中軍之良厥猶將之且以
先武子之德只細大咸矚將子是靖子辟其難而戕其
身以族免也則不曰晉國之禄食者幾何君子之愛身
也以存社稷也其捐身也亦唯社稷是存詩云既明且
哲以保其身又云夙夜匪懈以事一人夫子視一人之
阽危而先辟之不可謂忠將身之不保不可謂智君子
曰祝宗之言信也雖然欒之逆也郤之眯也抑亦可免
夫
楚子伐宋宋使樂嬰齊告急於晉晉侯欲救之伯宗曰
不可古人有言曰雖鞭之長不及馬腹天方授楚未可
與爭雖晉之彊能違天乎諺曰高下在心川澤納汙山
藪藏疾瑾瑜匿瑕國君含垢天之道也君其待之樂嬰
齊曰異哉大夫之見而以君削也君失諸侯在此言矣
日嬰齊受命於寡君寡君齋三日而遣之曰楚為無道
蔑視宋寔以國之辱辱及盟主僇其下介以干楚師維
是鎞矢及帷鞞鐸摧雉士均粟女職編旦夕所不即死
堅待盟主之救晉師苟出而以先微子之社稷共楚者
有如日晉師苟不出而以先微子之社稷餌楚者有如
日寡君之孱臣元寔臾言之抑邲之役晉之戎車大倍
蓰楚彘子弗克用命淪於顛隮則豈唯天之咎今復棄
宋宋折而楚鄭先之衛魯茅靡也從齊以披秦為隂搆
悉率諸宗挾彊以北鼎是用詢將晉之大勲是墜唯君
與二三卿圖之詩云子不我好豈無他人請從死矣有
以報寡君晉侯曰善乃治師
會於商任錮欒氏也子産私於范宣子曰僑聞之先王
之待遷臣也留之弗可則導之懼有侵也先之所往無
使窮也三年而後收田禄里居冀其反也盈也非有大
故以先人之汰遺孽晉不能即誅以遺諸侯而又窮之
僑竊惑焉亦不曰有先大夫書之勲未斬宣子曰寡君
之有討於盈也寔書之為匠麗氏之役也至於今未雪
也黶又濟水焉伐秦獨東其馬首以狃師使寡君不獲
志於秦以慚諸侯寡君之命曰凡獲罪於余者無共國
獲罪於先君之社稷者無共天子産退曰盈必亂晉失
盟主殆此昉矣脩書之罪則既赦於先君且無辱羣臣
以虞中行氏脩黶之汰汰罪微也罪人不孥古之訓也
范氏其為欒乎女慝不察男怨是徇任讒棄戚肆忿滛
志其猶以武子文子之澤也再世而已
秦后子奔晉以翠旄之復陶鞶鑑璧珥甲父之鼎私於
趙文子曰鍼也不能事其兄以即盟主其不以就大僇
而使之朝夕飱焉唯吾子是頼與先君蜚廉之好是庇
鍼也敢徼福於先君以事夫子趙文子辭使者出諸大
門之外而拜曰我寡君以公子之辱臨而不鄙也日夜
飭邸傳焉武不敏獲肩列大幸毋以内臣而有異交精
白一心夙夜匪懈唯君是媚武之志也吾子餼念先君
而賄痗武即不肖敢蔑忘其先而賄之愛后子悔曰鍼
之待夫子淺矣宜其及也
宋之盟叔向歸而有德色祁奚曰異哉肹也吾聞之先
王之於夷也德兼之覇者之於夷也力外之未聞其柔
之也召陵之役齊桓大張其兵辭楚懾而後成伯也是
則仲父之教也城濮之役辭不足矣劉之兵楚劘而後
成伯也是則先成季之教也楚雖強為莊若穆寔不得
志於諸侯而以求晉晉為盟主倏棄諸侯倒阿授之毋
乃逆損乎肹佐上卿不預其筭喝懾衷甲陽辭以誘南
冠之臣偃然㰱先小國尸盟固若是乎物不兩大楚既
先之則主之矣晉既不能大寬諸侯之力聘朝饗助日
歲孳孳焉又令楚得役之是重困也安在息民楚為封
豕貪婪無厭輕重異供薄厚生怨爭未艾也安在弭兵
六君之衡一旦失之猶以為多何所非績晉侯耄而厭
武上卿是藉寧無先文君之討肹也及身而已後其殆
哉叔向聞之愧三日不出曰吾知罪矣夫子再生我者
也
晉人執仲幾歸京師王使大夫弘詰之曰昔在商王自
絶於天暴棄兆民我先王以為討拂逆衆快弗斬其裔
封之舊都佐以懿親又包藏其禍心以謀我先王既正
其罰又曲霈之爰擇明賢唯桓圭土田九命是錫世世
子孫稱上公於周室天降災予一人以憂雉堞盟主糾
庀諸侯以共事而女敖然曰余客也且有滕薛郳為役
女之宮郊甸遂寧不唯王之土其卿士僕妾隸圉市莽
寧不唯王之臣余一人不德不能撫有宋宋以枝辭而
有滕薛郳國無小其相為役乎先王之令諸侯曰毋倍
上毋陵小女一舉而賊之余一人將奚頼焉女即司寇
毋廷女主以干天討仲幾不能對乃囚之
吴季子使還而過魯叔孫穆子曰美哉先太伯之讓也
而吾子幾之雖然豹也竊有惑焉太王之志也授季逮
文爰發周邦其命維新盖卅載而天下謐如也子之諸
兄日尋兵於楚以勞其民今聞其嗣抑又甚焉子守曲
節而不唯先君之志是體以綏輯兩國而好之太伯之
讓也其承親而靖亂也承親孝也靖亂仁也仁孝合之
為義吾子違親而亂是用釀毋乃不可乎季子謝曰微
吾子之藥石札也則不聞斯言札也不才唯顛越是懼
敢多讓乎
齊侯乘欒氏之亂遂伐晉取朝歌為二隊入孟門登太
行張武軍於熒庭戍郫邵封少水趙勝以師來追曰以
寡君之不糓嘗從君於盟所口血寔未乾而君儼然師
臨之也何故欒氏為逆則豈惟寡君惡之方藉君之威
靈以為僇君右叛臣而背盟主不寧敝邑之雕甲朽戈
從君於劇不敢辟齊侯使崔杼荅曰昔我桓公大協諸
侯以蕃王室天子藉之錫主齊盟女先君之不度而競
於力盟是用狎代諸侯之子女玉帛干楯絲枲馳粉女
世蠶食不以為厭女亡臣克脩婦人之孽而逞師於我
又為嫚辭而辱及余之先子即一二孥稚不敢忘女勒
我行人使從諸大夫曰必以類又強諸大夫而㰱之天
子命我先君曰伯舅女率太師之典纂乃祖考無忝乃
舊先君用是以舊履而有討於魯女又眤魯之奸言而
興羣戎以賊我邿京兹剪雍門之荻焚廬舍薙原穫寡
君弱不能遏其遺孤其遺孤日夜西嚮厲刃曰必肉晉
死不敢辟今天既奪女魄而誘其君臣之衷以睽間也
寡君敢不順以天命討大夫以軍若城降者寡君之命
車無所愛亡臣偃不若命軍還而瘍發目弗獲瞑諸大
夫所習聞也趙勝曰齊侯必亡犯上侮強助逆誣帝此
四者得一為誖况兼之乎姑斂師以驕其還還而後襲
之可肆志焉齊師還趙季衷之遂獲晏氂
劉氏范氏世婚萇弘事劉文公故周與范氏趙鞅以為
討六月癸卯王使使賜萇弘死曰微大夫之力周不及
成也雖然大夫乃與晉之叛臣晉不以為討弗敢憾大
夫弘拜稽首曰君王過聽臣策九蕆諸侯之力大城成
周版築之下暴骨與焉以為臣僇臣死且不朽君王幸
誅臣以悦盟主盟主服從諸侯嚮賓以僇臣之故臣死
且不朽成武二氏始之良也宣孟文子嗣之英也奕世
陪晉力軋而争孰為叛焉如其與也以臣是悦王悦盟
主盟主悦卿毋乃非漸乎夏殺關逢成殷志也商裂比
干因周計也晉之從政睥睨干雉無日忘之臣聞命矣
下見安于敢以天子之命討曰首亂陪臣波及王度維
是不佞與于厥辜賦柔桑之五章而死周人藏其血三
年而化為碧
公如齊齊侯請饗之子家子曰朝夕立於其朝又何饗
焉其飲酒也乃飲酒使宰獻而請安子仲之子重為齊
侯夫人曰請使重見子家子乃以公出公遂如晉將如
乾侯使請逆於晉晉人曰天禍魯國君淹恤在外君亦
不使一人辱在寡人而即安於甥舅其亦使逆君使公
復於竟而後逆之公至乾侯處於鄆齊侯使高張來唁
公稱主君公恚欲自殺曰余再辱不如死也子家子曰
君有臣不能即而棄其社稷以隕越於外將辱之是取
又何恚焉二國宴而懼勞師季孫虩而虞復君其快君
死也如一君又不戒成其志矣退而曰二國之不為君
也微哉晉伯主也齊伯之餘也政在強臣矣而又右之
右國之逆以抑君不數世矣魯猶宗也晉齊之鬼不其
餒而
趙簡子問於史墨曰季氏出其君而民服焉諸侯與之
君死於外而莫之或罪也對曰云云君子曰史墨小人
哉六卿固弁髦晉君而墨又從臾之藐焉以簒高岸為
谷深谷為陵如其弱也庸非君乎冠履定分不可易也
三氏瓜剖墨其為削乎
楚靈王聞羣公子之死也自投於車下曰人之愛其子
也亦如余乎侍者曰甚焉小人老而無子知擠於溝壑
矣王曰余殺人子多矣能無及此乎侍者曰善哉君之
言及此也而晚君王之令慶封也則曷不念郟敖城陳
城蔡不羹則曷不念其先之餒鬼日臺章華而朝諸侯
奓然而問周之鼎也君王未之念也詩云啜其泣矣嗟何
及矣其君王之今日乎
晉荀寅求貨於蔡侯蔡侯曰寡人以國之貧小不能事
大國而失身楚楚不若是恤其從政者虐而夷於君以
詰予之瑱珮復陶三載弗克事珪鬯獲罪於先君之社
稷用昧死請于大國幸哀憐之而悉率諸侯之甲徵罪
於楚唯是不腆敝賦寡人之妾輿貨賄悉用從事敢辱
大夫之請我先君叔不能率王訓而罹於傅書爰及嗣
裔脱羈而已大路闕鞏姑洗密須之鼔唯晉是賁蔡無
分寶疆埸之弗輯與歲佐蔡雖辱稱諸侯也其室猶懸
罄頼大夫之力得肆志於楚有瑱珮復陶在敬用藉手
吾子光輔盟主而輯綏諸侯方貢不乏私覿自萃又何
求哉荀寅不悦而退
定公三年蔡侯唐侯朝於吴請伐楚吴子許之蔡侯曰
盍以辭先之夫槩王曰我蠻夷也惟力之是廷而奚辭
為伍員曰不然我與楚閧五易世矣若麋之角於澤數
挺數絀狎為雌雄弗克有楚我直楚曲何患無辭辭以
先之武以繼之制勝之經也乃使伯噽以師先曰天誘
楚亂不有戢也而世滛其威以逞於我寡君之命羣臣
曰毋黷武毋愎報惟是邊竟之吏脩父兄之怨能合而
不能離也且辭於寡君曰我天子之制親親賢賢犬牙
盤錯以屏王室唯楚之先靡德只而藂其鴃舌以徼惠
于我成王而稱附庸我昭王之南狩爾實包藏其禍心
鳩其蟊蜮以震驚侍衛盟主有討爾又游辭而誣之水
神曰以是逃罰水庶幾靡喙哉隣爾國者若鄧若弦若
䕫若江若黃若六若蓼若庸若麇若濮若息自一二宗
室外夫孰非神明之胄而剪焉使弗祀爾有憾於陸渾
而耀於雒曰楚折鉤之喙足以為九鼎乃又枚卜曰余
尚得天下不吉投龜詬天而呼曰是區區者而不余畀
余必取之城濮之役爾帥為僇邲之役爾不能具耳目
以入宗廟爾猶不省慝而睥睨其共辟以干天誅日唐
蔡二君之以好覲也爾既徵其珮與肅爽而又使嬖臣
窮其副而繫之三年蔡君日夜搏頰而請寡君也曰蔡
之社稷狎奪狎予若童子之食且不糓之先人其不劉
於楚市者幾希願得舉國而從之晉又許我長轂九百
以為後勁寡君廼曰余一人不敢脩怨於楚惟王室之
不競以為余&KR1576;余忝為宗盟長敢忘干掫武士十萬自
鄢及郢盡敵乃止江漢諸姬以及庭堅之裔悉復厥祀
其諸大夫士非族於熊能自變夷寡君無所愛其爵遂
濟師
吴王賜伍子胥屬鏤以死子胥歎曰天乎余之無罪也
吾先君之驟王而入楚也吾君王之逞讐也而伯諸侯
則微奚之力也使者曰不敏少不足以知大夫則竊聞
君王之緒言曰余一人敢忘大夫之勛唯細言是徇以
隮於僇抑先王之不獲正始也歿齒有隱憾焉栢舉之
役大夫暴與尸讐棘而鞭之楚人煨燼之餘勵其生者
以報死者萃怒於我我是以不獲有楚檇李之役大夫
寔張皇六師不足以衛先王之指遂棄羣臣余一人以
為恨語有之人臣無外絶貳也大夫以身事余而東其
子於鮑氏亦庶幾異日栢舉哉余不得復事大夫矣子
胥頫而吁且詫曰樹吾墓檟檟可材乎三年而吴弱且
亡也
晉侯會吴子于黃池爭長趙鞅呼司馬寅曰日旰矣大
事未成二臣之罪也建鼓整列二臣死之長幼必可知
也對曰請姑視之反曰肉食者無墨今吴王有墨國授
敵乎夷德輕不忍久請少待之乃先吴既反衛有惡司
馬寅於簡子者曰吴有内難厥亦胥矣子為正卿以佐
盟主而不張武師以懾蠻夷而先之吴既先晉越又勝
吴如其合也不更後乎宋之盟子之先武子也今子實
再辱晉焉君以辱為討子將焉辟必殺司馬以悦於國
簡子乃遂殺司馬寅
弇州四部稿卷一百四十一
