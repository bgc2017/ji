弇州四部稿卷六
明王世貞撰
詩部
擬古樂府四十七首
僊人篇
結茅華山顚上有蒼鱗車僊者四五人要我偕所如遨
游天漢上經歴萬里餘人間所見星乃是千白榆玫瑰
切庭階木難交綺疏不知何宮殿但怪非人居呀然珠
簾起四角垂流蘇中坐太乙君夾侍靑童姝飲我丹霞
漿令我易肌膚碧藕錯朱桃玉饌芬且腴天樂不能名
但用窮歡娛回首望故鄉妻孥不得俱坐此一念謫聊
復在泥塗疆疇雖歴歴他姓治田廬欲返渺何因惻愴
但含吁
豔歌行
手種梧桐樹竹實何纍纍綠葉間紫莖玄露自垂飴不
為游居念但願鳳皇來鳳皇不相顧但見烏鵲羣爭栖
一何喧逐令為伐倒此樹烏鵲驚飛向天悲南山五文
鳥自稱為鳳皇聽此梧桐竹實千里飛相從下覩荒疇
何依百鳥拱之繚戾而徘徊烏鵲得志鳳皇疇歸終始
失據曷已心悲
豔歌何常行
生男不為貴都尉執金吾生女不為貴小者號婕妤不
為家人產鄠杜千頃餘不為富第宅寶玉厠門樞鳴鐘
會子姓列鼎薦膏腴溫爽易炎寒懽宴亂昏晡醉履不
及塵妖姬遞來扶妖姬十四五顏色勝羅敷但願長如
是不願更何如
折楊柳行
曷不為男子不覩苧羅村種蠡兩謀臣不能勝婦人(一)
(解)齊謳走仲尼秦樂逐由余但施婦人巧賢聖亦不如
(二解)絳灌及樊酈手扶漢天子匈奴北方來不如一公
主(三解)東家有匹雛牝者亦司晨西家婦女坐牀上男
子拜伏堂下塵(四解)
淮南王
淮南王習長生金匕玉鼎琉璃缾珊瑚抄藥飛雪輕役
屬草木盡成兵前殿赤節後園輜斬八公先導之鏘球
瑟琴相諧鳴靑鸞白鹿雜沓迎生漢藩不為臣見上帝
稱寡人守厠三載多苦辛曷不忠孝位天眞
隴上壯士歌
隴上壯士南安陳便便腹幹藏千人繡袍窄袖黃金鱗
雙虹熻㸌盤秋旻大刀蛇矛近輙嗔何來一校交逡巡
蛇矛去腕刀不神讐爾䯀驄跡何新可憐養士同心肝
死者隴上生長安西吹晨風東逝瀾為爾抵節歌盤桓
行路難
寒不入阿房中春不出輪臺東輪臺豈無春層冰&KR1761;砢
焉能通策駑馬上劒閣懸度絙索貫復窮發白帝下峽
江以風目不得瞬飛不得同人生本末竟焉岐積賤累
榮各因之南山有鳥易鳳皇毛羽剥落便摧藏行路難
君自傷
又
虎肉同類更向騶虞驕鴻飛大冥鶺鴒招神龜刺促化
陽鱎銷冶干將成鉛刀黃金山重義秋毫坦坦天衢趨
俠邪前車軸折後爭誇不臣縣官臣私家珠琲絡鈎于
闐珂意氣悦懌若春花月請十百恒苦饑名刺漫滅竟
安之後衣露脛冠達髢蒯緱一彈幡哉歸行路難君自
悲
又
陸不必車崑崙水不必航扶桑恩愛苟一虧咫尺天茫
茫三飱詣莽蒼其腹猶果然安能飱風吸露窮歲年縱
有王子晉安得日日好容顏出門各自顧他人肯容恤
千言成桃李一言變荆棘白刃如雪金如丘俠客報恩
行報讐不在里巷間多在長安之道周行路難君自愁
秋閨曲
葯房秋深獸金環美人參差語霜寒深淺自當竟何言
戚戚準君道途間江有鯉魚峩哉山雖欲裁信逝無還
鳴蜩肅然損朱顏蕙草三枯折復捐安得明鏡長少年
又
三星灼灼照鳴機素腕盈盈出絳帷夫君何在在遼西
夏裁霜衣冬裁絺以此及君猶後時惟昔羅縠迫參差
忽來酒間山嶽移愴若庭前丹桂枝難何榮茂易何衰
白苧詞
美人含嬌出中堂鳴環飭步齊宮商流目一盼自餘光
怳若輕雲扶太陽娛君靑春志意荒白日易短夜難長
絃迫柱促樂漸終鞶鑑掩收意煩忡安能雙駐酡顏紅
又
美人列行燭明輝絲揚肉奮技爭馳中有纖娃字夷施
蘊香含粉天然眉流星迥月秋山低輕絃手語私念之
令君抵節復沈吟愲結心志内不禁安能雙飛度遥岑
隔谷歌
兄在城中弟在野饑食水寒衣火晝行羅飛夜掘鼠救
我來救我來
弟為官人兄束縛鶺鴒雙飛何刺促一遘羅網一飲啄
安用生死長相逐
鬭雞篇
雄吹間淸鼉列綵冠長筵上客不言快主請更樂端金
骹抗高尾介距何軒軒虚憍爭恃氣竦立怒仍專星炬
閃朱眸飇輪搏雙拳膆血何灕漇峩冠坼如蓮為君效
一决微命安足言寧如東郊雉伏竄受人憐
箕山行
唐堯厭九有授舜中復疑顧謂許武仲為我一代治對
坐平陽宮北風吹茅茨武仲仰天笑咄嗟長眉兒吾寧
箕山餓如此天下安用之富貴日以濃志意日以移老
耼長守藏仲尼但栖栖前人自尊後人愈卑大鵬横空
鷦鷯一枝鵷雛徘徊誤嚇老鴟所憐寂寂挂瓢意猶有
千秋淸潁知
華周杞梁行(有序)
見林提學談華周杞梁妻事有感於衷遂成一章
華杞感賓車駢刀燦雙纓長驅蕩莒師千里不留行豈
為齊君死肯負隰侯生二[婺-矛+牙]爭寫哀中夜不絶聲皇天
為摧噫百雉拉然崩朋友自有心夫婦自有經始知乾
坤大不勝一寸誠二綽豈不雄惜哉殉淫朋毋以鴻毛
重遂令泰山輕
箜篌謠
公無渡河咨咨河波生鱗公無渡河咨咨河伯不仁公
不知兮渡河而公溺之妾知公兮非兹流誰與歸嗚呼
噫嘻
雞鳴歌
銀河迢迢星爛爛汝南鳴雞夜將半行人出門中道歎
欲歸不能何時旦曲陽酒酣起更衣新聲乍移霜乍飛
輕薄篇
末俗誇輕薄輕薄生有餘驕意盤眼睫貴骨滿頭顱仲
氏二千石伯兄千戶侯小弟頗妍好出入嘗奉車大母
脩成君女姊班婕妤問我湯沐邑鄠杜最上腴問我無
名錢勅賜蜀山罏從奴衣火浣下客躡眞珠丸金彈飛
鳥椎鐵擊珊瑚揮霍和氏璧蹀躞大宛駒臂鷹出長楸
鬭雞絶九衢帟油雨擊鞠席綺寒摴蒲調笑採桑婦闌
入酒家胡腰間雌雄劒雙雙玉轆轤一日不出匣中夜
自嗚謼破壁藏翁伯罵坐輕灌夫七貴為低眉將相薄
不圖不禮關都尉可怕執金吾道逢談天者復矜意氣
殊千秋若指掌九州不足居一言無騷雅隻字奪典謨
李耳老秃翁仲尼亦豎儒謦欬細旃表立可成唐虞飛
書招越裳挾箠鞭匈奴寧必卿曹子飲啗類屠沽相睨
不相下異路請各趨擾擾兩蜉蝣自貴亦自愚寧知靑
門土賢豪始同途
夜坐吟
唧唧夜蟲吟起我東西南北心丈夫戶庭間行窮越嶲
度天山高枝肅肅留遠風追我少年及老翁鄰家有酒
沽不得豈須道途凋顏色
鐃歌短簫曲
太白蝕月條支息烟積雪數丈高沒祁連鳥獸蝟縮不
得前穹廬兩三沬星懸單于今何適休屠日逐左右賢
谷蠡當戶兩薁韃曷不度漠而南逐水草漢兵咆哮正
當道頗聞置三將軍其一猿臂疾若飛大者善射習兵
機小者號嫖姚天子最親信多神威射生超乘良家兒
袵金浴鐵設長圍六畜孕殰馬弱不得逐歸來祭天金
人曷屬寡婦抱兒哭哀哀死喪勢不復唯有中國萬里
長偃兵革皇帝置酒羣臣懽樂無極
東武吟
罷鳥厭離枝罷客厭離鄉聽君行泣復坐訴令我斷絶
少年腸始從張侯號博望尋源鑿空竟西方問君何所
歴身毒安息大月支問君何所見深目高鼻卷眉髭其
人何所珤葡萄汗血香都夷其俗何所尚嗜利輕殺易
漢兒結營勃律河士卒樵汲供炊麋斧冰十指半墮落
又有猛獸搏食之經行十三載皮肉消盡餘音聲音聲
固未改舌強亦難明忽覩嵬峩之宮闕不敢遽謂長安
城不知張侯見天子何所言獨封大邑金帛蕃甲第亦
軒軒餘者公車門十上不得論最後稍為郎給錢十萬
令還鄉廬井漸非故急欲問爺孃行逢耆舊為相指雙
塚纍纍置道旁新婦逐他人他人生兒已扶牀對訖始
大悲耆舊内相疑别時朱顏復鬒鬢今來其人鬼邪非
又聞甘泉宮召按西邊事鄉導不乏興應須故時吏家
鄉空蕩盡枯骨終遠棄吁嗟哉丈夫功成差足樂不如
貧賤傭力作
猛虎行
北山饒風雪東山西山多網羅唯有南山足樵採其若
白額斑文之虎何嗟虎胡乃白額而斑文目為流電飇
若奔低頭前告言汝虎既為百獸之王奈何搏噬絶其
羣不見鳥中之鳳饑食竹實衆羽自歸尊神龍變化豈
後汝魚鼈喣沫相和訢虎對之若不聞咆哮木葉風紛
紛但欲得汝充虎腹安用繁辭訴苦辛天造萬物豈為
人上窮泱曠下沈淪巧網必遂私其身况爾同類多相
食虎一食人何遽論
東飛伯勞歌
伯勞飛東燕飛西馬頭兒郎機頭妻機聲軋軋馬鑿落
願得兩風併吹却織師誤教織鴛鴦令我厭取向流黃
兒郎三十年尚未珊瑚具裝藕絲轡銀鐙碧篆溫春宵
俱留可憐向誰驕
結客少年場行
驄馬玉連錢流蘇障泥瑪瑙鞭經過五陵畔結客多少
年如澠之酒傾肯惜突兀黃金若山積散盡姓名都不
問肝膽但許英雄識扶風夜深雪花白手提人頭刎君
側為君報讐身併擲細看乃是當時客君不見東家錢
刀坐朱紫魏其為朝武安夕如此結交竟何益
登高丘而望遠海行
登高丘而望遠海秦王者何二千載阿闕王基竟已灰
瀛洲僊藥空誰采初從梁甫匱金書七十二君俱不如
已借神鞭驅怒石復張連弩射游魚歸來盡滅儒生口
徐市茫茫竟何有祖龍未朽驪山身亡鹿先歸赤帝手
赤帝諸孫猶不聞文成五利日紛紛請君試上長安問
唯有甘泉一片雲
長相思
長相思望難期美人如花隔深閨輕霜剪澁凝臙脂靑
黃碧綠諸色絲織成鴛鴦心自悲兩心為一心明月照
秋水一心成兩心各懸三千里昔為比翼鳥翼折不能
飛今為雙星界河漢年年夜夜盼光輝
楊白花
宮中小女髻如鴉連臂蹋足唱楊花唱得楊花渾勝雪
不知飄向阿誰家塞北江南望何極衠道藏鴉白門色
沙深日冷不得靑獨抱長條三歎息
陽春曲
漢女三千人一一盼陽春花開不見日愁遶翠蛾顰君
王雨露在一身那得徧灑東門塵君不見趙家姊妹玉
不如昭陽乍親椒殿疎何况增成班婕妤
雙燕離
雙燕若雙剪翩翾吳王宮自願同生死歲歲掠春風吳
宮火起焚其雄雌鳴啾啾入棘叢曷不從新鰥翼物微
心重挑不得今春共銜泥明春黃口血灕漇不如廬江
小吏婦猶勝會稽太守妻
于闐採花歌
于闐採花女採花置瓶中三日花憔悴紅顏翻更紅明
年花縱破的應不勝我明年更明年漸不勝花妍西頭
黃金輪東頭白銀轂人生顏色得堅牢何必勃律河中
三尺玉
中山孺子妾歌
中山孺子妾出自君王宮玉蕊墮九天猶能挂簾櫳不
見東家兒邯鄲才人厮養妻朝來繫馬棧生割流黃帷
江姬屈陰姬伸屈伸有竒亦有眞犀角偃月為何人
臨江王節士歌
臨江國城多俠兒&KR0008;翿錦韝冠雄雞跪推王轂中尉府
中尉府前烏夜啼不如蜩唽江頭燕猶解銜來墳上泥
夷門少年隱酒屠將身付心心不孤淮南金椎辟陽顱
匈奴偶人射郅都若曹冠韝胡為乎
山人勸酒
日邇不懌披尋幽淪道逢山人被山衣巾酌我葡萄九
醞之美酒盛以癭藤五華之靈尊盡傾尊中酒為唱靑
天歌一歌還一杯柰此靑天何踞坐問山人汝今欲何
為行將出山去搏弄造物為嬰兒四皓歸來皸瘃頭皮
赤符自新紫芝已萎羔鴈三至臥龍遂起行雨不休卒
以暍死天施白玉棺生瘞王子喬何如留此口時進美
酒長逍遥欲知出山者我是悔不老作吳山樵
日出入歌
日出東暘谷赤若赤瓊轂日入西虞淵赬若赬玉盤空
中日稍定團團黃金鏡南陸令我暖北陸令我寒寒暖
嗟自可為汝銷朱顏但見日出入不見日後先長歌出
入歌起我長恨端
結襪子歌
小吏摩足日腐儒結襪時張家兩傖父不復顧腰肢博
得公卿名且為帝王知男兒事事仗人口安用區區七
尺為自斟自咏自老死從他門外浮雲馳
秦女卷衣曲
萯陽宮中漏未央熒熒初月麗初粧此時秦女喚梳沐
此際淚濕羅衣裳邯鄲倡姬秦國母秦王相國邯鄲賈
邯鄲大賈秦仲父仲父舍人秦假父可憐君王才十五
秦女賤趙女驕寄生蔦蘿出松標耐向民間擊土缶難
同貴邸伴吹簫
行行且游獵
行行且游獵遂出光禄塞秦地一掌間黃河落天外六
郡良家五陵豪于闐玉鞭大食刀不愛縣官封博望自
從私客取臨洮盤馬彎弓月相向萬族蹣跚魄先喪突
出霜蹄狡兔先爭看鳴鏑蒼鷹上黃沙一縷衝紫微角
聲四起胡霜飛少年割鮮且莫飲待我生挾單于歸
採蓮曲
蘭為楫桂為橈靑絲笮沙棠舠十五女兒茜紅綃輕裾
明璫芬自飄花深葉高柰何腰中有文鷖並逍遥紅蘤
綠的一雙嬌迴眸誇君心語要何意水長不通橋横塘
别浦多風潮稀星薄露夜迢迢
梅花落
窗外梅花落遼西尚未歸霜風吹玉笛寒月滿金微此
際征人幕應同少婦機那堪驛使斷心逐嶺鴻飛
銅雀伎
往事秦雲逝深恩漳水流月歸金鴈冷風至玉衣秋粉
黛年年薄絃歌夜夜愁誰同漢武帝還向茂陵游
其二
奉寢傳遺教分香更繫情履猶明主跡絃是向時聲寂
寞無新故榮華有重輕尚疑僊樂動别院夜相迎
愛妾換馬
只解驅馳易寧言離别難蘭膏啼玉筯桃雨汗金鞍物
喜酬新主人悲戀故歡横行度遼海那問剪刀寒
夜夜曲
夜夜連枝帳不復知惆悵夜夜同心綺亦復忘歡喜唯
有夢梁州追歡更解愁匡牀凉似水初月澹如鈎
小垂手
小院炙瑶笙紅粧按隊呈都將蘭麝口吹作鳳皇鳴曲
終仍教舞垂手故盈盈詎是長持履臨風驕怨聲
大垂手
秋水剪明眸亭亭出畫樓邀他大垂手不惜錦纏頭舞
罷香無跡歌殘翠未收留髠燭盡滅更與按伊州
樂府變十九首(有序)
古樂府自郊廟宴會外不過一事之紀一情之觸作
而備太師之采云爾擬者或舍調而取本意或舍意
而取本調甚或舍意調而俱離之姑仍舊題而創出
吾見六朝浸淫以至四傑青蓮俱所不免少陵杜氏
迺能即事而命題此干古卓識也而詞取鍛鍊
旨求爾雅若有乖於田畯紅女之響者余束髮
操觚見可詠可諷之事多矣間者掇拾為大小
篇什若干雖鄙俗多闕漏要之庶幾一代之音
而可以備采萬一者故不忍棄而藏之
治兵使者行當鴈門太守
今皇帝時治兵使者任君繇别駕稍遷别駕坐府儼若
明神大吏畏公小吏畏民(一解)倭奴揚帆來疾如衝飇
殺掠吏士奉首伏逃任君當之數折其驕(二解)殷殷師
鼓任君在先鍧鍧師金任君在殿止若春風動則夏電
(三解)士女避敵走不敢開門任君令開門全活千萬人
生我父母存我任君(四解)入夜不宿或晝輟飱胄而拊
循挾纊一言願與同死不蘄獨全(五解)賢哉我師任君
媼死不歸墨而戎絰慈母令子明君良臣(六解)輯兵持
服舍車而徒老弱奔走巷哭旅呼家斵一木以像君軀
(七解)天禍王室早就奄迷何以祠君姑蘇臺西千秋萬
年俎豆其間(八解)
白日引
白日燭天被八方穴鳳藪龍來游翔三事庶尹萬友邦
靡尸不鰥徵俊良將作少府六局坊一切報罷諸不詳
封墓式閭直諫彰四門大闢晨煌煌皂囊白簡紛縱横
單于谷蠡左右王解辮頓顙稱恐惶鯨鯢戢甲波不揚
公卿上壽報舉觴隆慶天子坐明堂
壽寧泣
何當快樂無憂長兄太師上公小弟太傅徹侯太后不
避傅姬兩宮睥睨參差中外囁嚅憂疑有妄男子數人
上書告密紛紛緹騎東西逐奔黃金大貝明珠木難火
齊珊瑚散入咸陽賈胡兄弟駢首琅璫太師奪封道亡
小弟殺人坐償念昔蒙恩紫宮左掖夜啟銅龍亡酒不
論椒風君心頃刻萬端何况彼此異天掩袂飲泣重泉
敬謝太后主臣在昔王法無親大德不德奚論
尚書樂
揚翠毦曳金支馬駊騀車逶迤手將兩黃鉞大者誅二
千石小者僇偏禆九卿班餞日崦嵫相君眤眤前致辭
尚書行出師樂哉尚書柰樂何(一解)所過二千石喪魂
魄日夜輦重稱軍食黃金如山莫譙訶纍女對對嚬靑
蛾回鶻小隊桃葉歌中丞奉觴舞迴波樂哉尚書柰樂
何(二解)大宛驄珊瑚鞭天吳繡蹙當胸盤麒麟玉刻稱
腰圓珍怪百寶裝千船席捲三吳向靑天九卿班迎晡
不得前相君眤眤前致詞中官黃紙紛而馳尚書告班
師樂哉尚書柰樂何(三解)朝賜尚書夕讌尚書尚書第
中錦不如檀牀八角垂流蘇紫衣屏息駢街衢欲進不
進足次且左右十二波斯胡平頭奴子貂襜褕醉着不
下公侯車樂哉尚書柰樂何(四解)雲霾辭天雨洗白日
詔收尚書下請室削之歸一官不得著昔來一何駛今
歸一何疾念欲乘柴車病不得驅欲呼估客舟估客不
肯相於媍女誶罵小兒拍手揶揄道逢九卿脾睨之謁
辭相君相君新門十二重東流之水西飛鴻昔日父子
今華戎樂哉尚書柰樂何(五解)
將軍行
婁豬化為龍頭角故不分貪狼長百獸那不食其羣有
何短老公自稱大將軍從兵三十萬華蓋若飄雲尺一
丹稜篋細刺蛟螭文一署臣某字直入銅龍門忽開靑
天笑雷公不得聞前驅碧眼兒慣騎大宛駒與公同臥
起錦帶貂襜褕朝令謁天子暮令拜單于單于開篋看
中有尺一書織成紫氍毺恰恰覆穹廬犀毗黃金造密
嵌珊瑚珠團龍五色帛百匹為一角單于大懽喜親為
割肉炙小婦彈琵琶大婦奉羊酪手取一束箭墨文何
錯落為語而將軍物微意不薄箭鋒但相近各各相引
却歸還告將軍將軍大懽喜今年敵却去好復開茅土
幕府上功簿兩兩對金紫鬼伯何催促將軍向蒿里嚴
霜一夜零華堂遍荆杞翩翩執金吾緹騎類貔虎急為
發其私丞相下御史支磔將軍骸分梟十二邊車裂兩
分張剗肉施烏鳶紅顏夫人媍懸首映旌旃白面羽林
郎含咽向重泉小女配人奴歌舞侯家筵田園億千彊
各自稱新阡生為衆人恨死為衆鬼憐寄語二心臣貽
臭空萬年
越臺高
越臺高高以臨吳會下視岢峩千艘萬艘來不知外戟
如霜礟如雷婦女纍戟底丈夫頭懸戟支遥問乃是故
鄉之人何畏哉遥問乃是故鄉之人何畏哉男兒生世
須黃金令汝&KR0008;載歸男兒但得多黃金安用刺促鬭爭
為大夫坐越臺中央諸君但坐兩頭織成氍毹錦地衣
流蘇八角珊瑚鈎酌大酒烹肥牛諸君但坐兩頭為汝
楚歌不得休下有一百二十紅粧璆枝㔩葉摇明璫枝
枝玉相對葉葉翠相當銀燭迷離復昏黃共醉捉大夫
不知大夫在阿旁衆中有小女自名董妖嬈入門拜大
夫刺刺重憢憢出門拜大夫施施重蹻蹻十疋紅番羅
下壓銀狻猊上有大夫字但受不得辭鼓瞳矓報出日
詔書來衆縮瑟大夫笑謂諸君但坐無所苦長安相君
日卓午越城機軋軋旦莫為相君織作何所苦黃金南
北走大夫中央臥御史濡沫不得祻
欽䲹行
飛來五色鳥自名為鳳皇千秋不一見見者國祚昌饗
以鐘鼓坐明堂明堂饒梧竹三日不鳴意何長晨不見
鳳皇鳳皇乃在東門之陰啄腐鼠啾啾唧唧不得哺夕
不見鳳皇鳳皇乃在西門之陰媚蒼鷹願爾肉攫分遺
腥梧桐長苦寒竹實長苦饑衆鳥驚相顧不知鳳皇是
欽䲹
金吾緹騎行
緹騎一何&KR0008;飜輕裘怒馬上蘭念欲陸海沈山金吾府
中大難(一解)城南老姥雌孤生有剪頭吃雛凌晨出游
逮晡乃從緹騎游趨(二解)教以胡言數言金鼓縛送紞
紞將至大司馬門太保首功次論(三解)廷尉當之五刑
血肉糢糊吞聲東市烹羊宰牲西市擊鼓吹笙(四解)爭
賀緹騎遝來男子步武崔嵬罷歸拊心徘徊兒今出入
危哉(五解)
鈞州變
富貴且莫求貧賤且莫憂奉君一巵酒為君奏鈞州鈞
州先王日恩寵冠諸侯斗大黃金璽眞人刻上頭下令
黔黎伏上用神鬼愁後宮五百人一一玉搔頭工作侔
尚方永巷儗長秋枚馬不足譚八公日從游守令惕惕
來白事長叩頭御史昂昂來旬月論為囚數極終有歸
祻至不自謀急風覆破檣天火燒枯桑前人抽棟去後
人壓空房可憐少年子急利好兒郎深宮不足居要走
高皇鄉紅粉厭為土改作估客裝謬稱平陽騎去狎秦
淮倡秦淮歡不足邏騎忽縱横旦夕長安道冠蓋鬱相
望中坐中貴人貂裘金左璫先收眞人璽後奪諸王章
昔日甘泉殿千里若咫尺今日未央門一叩不復得手
種桃李花須臾變荆棘投書太保府行金丞相宅但進
不復論杳如海沈石四門陳刁斗擊令心腸坼雞犬寂
無聲幸弄爭逃匿掩泣復沈淪洒謂衆夫人昔忝千乘
主安能縳輜輪誰言乃公勇千載不復晨但沒從我去
存者他人親華容慨起舞虞姬絮前陳急風覆破檣疇
不餧饑鱗天火燒空桑女蘿亦見焚引頸各高懸舉宮
向沈淪我欲竟此曲罷曲涕泗漣日月與雷霆往往任
高天
江陵伎
江陵伎人子掩袂作啼聲家家义簾立送王上臺城(一)
(解)王欲别太姬門前黃紙催出亦以徘徊入亦以徘徊
(二解)王入臺城後不省作悲啼粧臺鉛粉驕别接冶游
兒(三解)朱門一家哭萬家得安宿一家亦不哭太姬方
噉粥(四解)門外雙烏栖啞啞枝上啼官今當大赦不願
赦王歸(五解)二十四皇孫譬如南隴樹一半枝撐天半
不知㸑處(六解)
白蓮花
白蓮花捧世尊左跪聖母右拜神君蓮花水浴金盆男
女行照之女為后妃男侯王金貂羅紈耀兩行生當踏
玉階死當坐天堂誰為遣汝來丘太師周太師卻立那
顔東西授汝尺一錦牘赤白號帶兩頭垂但入上谷雲
中得好兒郎因依精兵十萬騎一一銜枚後頭隨天運
好反覆白發所謀私反接向市中號呼衆男女曷不救
我為救我死者坐天堂生當踏玉階忽有一書生衆不
識為誰書生從何來乃是闕下上書男子長流關外醉
臥闤闠間夜半縛致之桃李種山岡蓮花種湖陂刺舟
摘蓮花却折桃李枝東市標書生頭鼓曈曨使者輶千
金賞萬戶侯道傍跌足涕被面中丞封御史轉丞相閣
中三日宴
凌節婦行
鬱鬱九里松雖悴不改眞五尺無瑕璧是君百年身明
明兩高月不受浮雲侵寸銕成寸丹是君百年心膏沐
辭鏡臺髧髦澁金剪白雪白雙蛾是君訣時面丸膽佐
朝饔當食何大苦雖苦不如汝是君訣時語昂藏二千
石鬑鬑頗有髭横金照里閭是君襁中兒始諷栢舟篇
載陳斷機言應知循吏傳當歸列女編
莫州謠
兄何在南伐吳弟何在北幽都老父何在呼役夫少婦
具晨餔大婦行喚姑行喚姑姑不起溺床下波瀰瀰
小兒謠
木稼木稼胡不日稼
其二
誰謂瓜土而實其李誰謂卵小而犬其子
其三
一虎挾兩羊後有乳贙不可當
其四
有蠧囓棟幾其隳兮吁嗟隳兮子安歸兮
其五
猴而冠者酣耶虎而冠者躭躭耶
乙卯市人謠
日蝕不吐社人奏鼓大婦輟漿小婦輟哺昨日之日汝
于何所迴光不矚焉為救汝
弇州四部稿卷六
