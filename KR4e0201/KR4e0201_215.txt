弇州續稿卷四十一
明王世貞撰
文部
序
重刻晉書序
始為晉書者何承天崔鴻臧榮緒之屬凡十八家而至
唐貞觀中詔左僕射房玄齡與許敬宗褚遂良之徒刪
緝之凡為帝紀十志二十列傳七十載記三十其事例屬
敬播天文律歷屬李淳風掌故屬于志寕紀傳屬顔師
古孔穎達輩而宣武二紀陸機王羲之傳天子稱制以
叙論之最稱彬彬詳雅矣說者乃以為晉歷僅百年不能
當漢東京之半而文倍之諸載記僭王雄武兇悖妖祥之
變往往過實而世說語林幽明錄搜神記亦所不廢循正
者卑之以稗官責核者外之以誣史而是書稍屈矣自正
統之說行而晉與秦隋皆抑而為閏青衿而應制科者至
不得舉其凡而學士大夫名為好古博浹之倫内畏其繁
而外摘其瑕以不足誦讀即自左史班氏而下若范曄陳
壽之撰而有所不能對何論晉書乃至李延壽南北史哉
不佞竊不敢以為然以為晉固亡所比數於漢唐氏其德
政禮樂固不敢望趙宋然自舞陽持國秉四易世而為武
帝剪者身不王王者不獲已以為差異於陳橋之驟而自
南渡後其君臣稍能自標明其統舉聰矅之恥而洒之不
至若建炎開禧之單宋史亡論已其最皦皦者莫若唐然
紀主義近裁而失之略傳主辭近精而失之澁以舉其人
與事不能使人躍然而如有覩是書之失固不能無襍采
而輕信然讀之使其事猶若新而其人猶有生氣者以擬
陳范則有間庸渠出唐史下耶今其梓獨存於南國子學
宫又以久故多脱誤而學士大夫苦其不易得益疎不治
吾邑人周太學若年氏偶見宋秘閣本於其友欣然請而
授剞劂首尾凡二載至垂槖而成者十八矣忽暴疾卒家
人咄唶曰是爨材也而家徇之其以畀火丁進士(闕)者
與太學善歎曰吾不可以剪吾友志而棄一代之業乃
委産於其家以成梓歸而僝工續之噫亦不易哉今而
後熟有晉而又知晉之有書則自二子始矣如其有餘
力以及延壽南北史可也是故不辭其請而為之序
郢堊集序
始范君司理雲間而有諸臺委所至以廉平曙大體稱
及即之恂恂長者與談古今事則又纚纚若貫珠也少
選手一編而示余曰庶幾藉子以母負余讀之則有騷
賦五七言古近體若干篇余竊謂自東京而後為永嘉
而大江始畫地而南北其北日侵尋於馬上之業不暇
調宫徵理經緯而噫㗨之所發為悲歌慷慨其氣完而
骨勁南則以其泉石之餘地舟楫之餘晷負隱囊握斑
管而課花鳥字組而句句組而篇然亦不勝其靡靡業膚
立矣盖餘二百年而為隋而始合其文之調亦如之而
又垂五百年而為宋季而又分文之調亦如之雖未幾
而為元然地合而調不盡合也自明獻吉仲默以至
于鱗乃能以其北之完氣而脩詞而吾吴昌穀亦稍裁
其南之藻辭而立骨庶幾彬彬質文君子哉范君為河
洛間人其成進士去諸生之結撰未幾而所為騷若賦
宛然楚蜀之遺軌也其詩固未論建安抑徐庾後而子
安前也耶驟而披之若舒繡擷綵近於南之靡麗者徐
味之而不失所謂沉深矣夫靡不病氣麗不病骨用其
南以程北而鮮不合也盖君名其編曰郢堊郢堊者俟
郢人治也夫以君鼎盛之歲不為簿書奪而日從事於
古若此其能融浹於分合之際以上嫓二三君子又奚
難哉第熟之無所事堊矣
瞿文懿公集序
自西京之氣漓而為六季昌黎公出奮然一變之然時
有所折衷而稍存其偉麗以見難至廬陵公而色澤為
之盡洗學士大夫毋論有所趣背往往見以為易簡
明興而廬陵之鄉作者楊文貞公為之冠當文貞公
在翰林嘗事仁宗皇帝於青宫帝手一編而授公曰
此歐陽氏書也其命有司梓之以式操觚者文貞公固
於天性近歐陽氏且其鄉前輩喜慕說之得帝語而益
自信以故為廬陵學而比楊公於歐陽者不衰當憲
宗朝吾吴郡以文獻稱顧其質漸移於藻而吴文定
王文恪以制科業連得大魁苟其於文小加飾天下當
為之景附而二公能篤守之以文定之詳和文恪之精
整雖不無小有損益然其不悖於則均也去二公之甲
子而為其鄉作者曰瞿文懿公當文懿公時吾吴之藻
極矣而公復以制科業連得大魁天下之所願為景附
者寕下於文定文恪二公而公復能篤守其說居安之
所得宛若有左右逢原者於一時之藻固未必其盡祛
而簡易所禦之功不淺矣毋論名為藻者即自負以西
京而踞昌黎廬陵之上代不數人然往往不勝其劌鏤
而耳觀之論隱然以為治世憂試取公之文而隲之其
氣舒徐而不廹辭洞達而無晦於造化之巧時有所含
蓄而不盡露人情物理間引其常而不盡䆒其變其不
以為治世之音者幾希余辱與公同榜最少視公諸父
行而公不鄙棄之間引與談文事余方圉圉焉體裁之
是徇而公寬然若亡所從倣今盡得其撰著讀之而始
稍窺其緒乃為論次之如右公佐留銓贊秩宗綰史局
之柄為嘉隆間名臣嘗用其子汝稷請而傳之矣梓公
集者汝稷而公之門人耿中丞定向留令震臣為一佐
鍥劂資汝稷博學而行脩雅善名理不愧為公後云
卓光禄詩𨕖序
始余仲氏敬美與卓光祿游亟稱光祿俠而儒者意不
欲寘貲郎腹中而今年三月光祿過我弇園美風神善
談笑予固以仲氏故異之與飲則又能為文字飲已進
之論詩其論詩翩翩能解頥乃出其一編示余曰敢藉
子之一言以為觚管規余謝不敏小間讀之毋論其格所
繇起其才情則斐如也光祿居塘栖去錢塘不百里而
近其北通吴會僅一衣帶水以故多長者游而黃淳父
周公瑕輩又時與之倡和揚㩁能自致於古而不為紈
袴奪如此余嘗怪勝朝之季江左若倪瓚顧瑛輩不獨
以豪舉其才藝藻翰往往能蓄諸名士而撮其勝長諸
名士亦爭願為之客而不自引避以國家右文之化
二百年而江南富豪或馮家聲得一官則以其官與貲
強致客而奴狎之貲積而無所事不聽其好以逃於聲
色狗馬則陽浮藉慕古之名以從事圖籍器玩而壟斷
其中問其所以古不知也光祿雖貲不能中豪而見若
為豪者乃其所交游亡非諸名士所托亡非酒而所撰
思亡非詩其詩又亡非古則豈豪所能強蹤合哉余聞
之瓚瑛時有楊廉夫老而為之長其社然嗜聲色所游
集必破橐二子者強而事之不告疲余詩不能當廉夫
且老矣幸生平無他嗜異日杖屨而叩光祿之社能見
推擇為長否因書以弁其編
黃定父詩集序
黃定父者故江都諸生入太學當有官矣而謝不復應
其少而為詩即以詩名郡故多谼中豪浮慕文者争延
之入社不敢與講鈞禮前是歐禎伯教授江都而江都
諸生陸無從後先以其藝見余稱故人而亡能舉定父
者今年夏定父荷笠躡蹻肩一瓢而訪余坐定出瓢中
詩若干首曰奈何當子生而不獲一言之許既余讀而
稱善者久之則又進曰幸既以辱子許而奈何不借一
言以為下走重夫余求所以重定父者而不得也雖然
竊有請子之江都故揚州也揚之封奄江南北而有之
自吳魏勁而揚裂為二其江之南以家遷客佳子弟號
為衿紳觚翰之所而北則争得而各委之以置烽而居
戈胄盖至六季益甚矣唐興畫塹為一江都日以雄重
而不勝其繁豪之習甫離乳而美醪粱肉乘之所以蕩
目引耳者萬狀何暇論詩書哉今吾江左以一郡例之其
貲不能當若之十五而文士過於若百倍定父乃欲與
一二操筦者偏師以從盟所何也業以賢江左則當采
其靡麗者賦之而讀定父之詩大不爾其樂府五七言
古則務完其氣而逆探古作者之所自來近體或澹或
壯要多自胸臆出之而不染於色澤夫定父之所從盟
所者偏師耳而嶷然不屑當邾莒賦亦雄矣哉余故為
序之而且期定父以異日之牛耳
錢東畬先生集序
當德靖間而海鹽有錢東畬先生者其令盱眙則盱眙
之吏民師保父母之嘗練卒繕城以遏強寇齊劉之勁
故人魏恭簡公贈之詩期以張睢陽事先生入而郎
南北曹屬人主脩八駿之役偕同舍郎力諍之直聲
動天下而先生顧逡巡移病免及其再出而郎南祠部
以至北比部所至有聲實而其於臨江守尤著先生之
守臨江不為小治辦一切以惠愛行之而事亦舉課最
當遷會以不能骫骳事上官移僻得貴之思南遂乞歸
歸而臨江之吏民請祠先生先生之歸幾二十年其所
為德於鄉者非一以八十餘卒卒而鄉之父老諸博士
弟子復請祠先生先生工屬文尤好吟咏其習先生詩
若文者見以為才士及誦南曹疏者見以為直臣及臨
江盱眙政者見以為循吏及與稱鄉後進者見以為善
人君子然竟莫能以一端名先生而先生亦隤然不欲
以一端見名盖去先生之沒二十年而世貞以參政旬
宣其地不唯求先生之遺跡不可得而所謂賢子若永
州守芹儀部郎萱者亦非人間人矣既又十年而先生
之少子諸生籥率其子鄉進士應晉以其遺集來請序
少間獲一二寓目焉乃作而歎曰知人誠不易哉夫以
德靖間而操觚之士負氣而先格自稱為正宗而諸以
藻麗而謀奪之者何限乃先生不求合其藩閫而直舉
天則之所自溢為之先生之所師師心耳彼兩家者不
得而有也顧其從容舒徐之調不至絃促而柱迫不作
窘幅而舛緯其合者出入於少陵左司之間而下亦不
流於元白之浮淺乃至他文章之為序記傳說者毋論
東西京要亦廬陵臨川之遺軌哉文中子稱古名世之
人為振竒而惜其思苦而言艱至傲治誕碎急怨怪怒
之譏不一人而足者彼誠有所不滿也先生其可免已
先生之詩余友彭君輅為評之而其文則薛君應旂為
序之即余序何以加二君即有加而稱為知先生奈之
何竟以一端名先生也
重刻吕氏春秋序
吕氏春秋一日吕覽故秦相國文信侯不韋與其客所
著書也當書成而不韋懸之咸陽市肆曰疇有能損益
一字者子千金而竟莫能一字損益也其書今頗行屬
傳梓久不能無譌誤而雲間徐太學益孫輩相與校訂
重梓之而問序於余余讀之未嘗不掩卷三歎也穆叔
之次立言於品三而操觚之士若為之小屈然子桓以
雄豪創起鼎革間顧欿然不自挾其有而以繼世大業
不朽盛事舉而屬之文章彼誠有以見之也不韋者一
賈人子耳操子母之術以間行於秦而得志焉舉秦之
國於股掌間挾其勁東向而瓜剖天下位相國號仲父
爵通侯十萬戶彼豈有所不足哉而顧孜孜焉思成一
家言以與諸儒生角而割後世名此猶未也不韋固莊
生所不道莊生之識至欲齊死生平物我舉一切有為
之跡而空之乃亦孜孜焉而務欲成一家言度其於辭
不工不止故夫古之稱立言者未有不為名使者也且
以不韋之詭譎狙奸豈其果與聞於道而其客亦務相
尚為權竒錯厠於雞鳴狗盜之雄雖間採聖賢之長辭
以文之即中夜一静思騐其言於所為之跡有不淟涊
汗浹者耶惟其機心之發觸而為機言覈削之於申韓
辨巧之於儀秦有不知其所以合者則固其恒也且也
不韋之所為千金者再耳一用之而聾瞽秦王割其國
柄再用之而聾瞽一世之士而割其名雖得之而佹失
之雖失之而終微得之不韋固賈人子要亦其雄哉徐
子與其儕二三子俱能文章嗜古若渴慕先聖不以人
廢言之義而梓行之所謂芙蓉發於淤泥采之而已置
淤泥勿問可也
沈開子文稿小序
崑山之沈最為文獻家自其先郎中公以至提學公子
善世世受經術取甲第而提學之子曰開子乃始以古
文辭名開子為人氣豪甚既芥視一第謂可頫而拾其
為古文辭即欲超宋筏而上之三吳靡靡所不屑也然
竟以數竒亡所成而稍移其好於狹邪卒以病死所著
述亦隨手散佚去余雖以故人子遇開子嘗一再接而
意殊鹵莽然退而過仲蔚未嘗不津津好談余也開子
沒且十年而其友陸楚生手其文十餘篇屬余序而欲
梓行之余嘗讀黃淳父集報開子書謂其五文序解似
莊索又似禹貢圖書似左序傳似司馬子長且以弘德
間學士大夫洗百年之懦習而今未有主盟者將以屬
開子淳父自矜貴不輕為然諾而開子之見推賞若此
今開子之與淳父書尚存而所謂五文者固不在讀之
而求所謂似者亦未得也第其於辭氣雄勁駿發雖未
盡洗其師門語要之有自得者庶幾文豹之一斑耳嗚
呼士生而不遇時又不享年至併所恃以不朽者又散
佚失之斯真窮矣哉楚生將以開子之一斑而令後世
重開子抑假余之一言而為開子重計亦迂矣其所以
為友稱誼焉可也
游宗謙詩稿序
游子年四十餘而謁余以弟子禮余力辭之曰余所不
敢抗顔者有如日既坐定謂余曰不佞嘗事林兆恩先
生而未已也已又游於何維栢先生而又未已也乃今
得事徐中行先生與先生子固謝不敢當則又出其詩
若干首曰何以教我稍讀之則泠然有新聲而不至誖
於古則即其辭可以知其所遘之窮然往往能致其窮
之變於語使人惻然而思憫宛然而有餘味乃謂之曰
子之所事林先生者其為人也談性命人也吾不知其
所深詣殆欲舉一切而歸之虛其所游於何先生者則
以高行聞天下脩辭斯猥矣今吾子舍而師之所謂虛
而名是邇舍而所從游之高行而雕蟲之技是躭且所
為計一徐先生足矣而又何所藉余也游子曰非是之
謂也不佞於所謂虛者日服膺焉而未有得也高行者
景之而不相為用也自不佞之為詩觸於興述於賦寄
於比乃充然若有得而吾之性與情又若相為用矣今
夫咀藜藿裋麻枲而不為厭者其所躭有在也厄窮至
於死死而不畏者以所托於名未亡也夫執其似而我
貴者冥趨者也不得其境而輕相鄙者迷復者也子奈
何以雕䖝之技而易之余曰善游子舊有刻稿二俱名
之日辟支巗夫辟支者佛經訓為獨覺也游子其殆有
所寄乎盖至是而謀盡取前後稿加刪削而梓之曰豈
敢以是售後世乎哉貧士不辦行卷吾一梓而數百千
卷立具以贄夫天下之能操觚者為先容而加斵削焉
雖然非子無以先容也窶人手一璞而示人見者靡不以
為石也陵陽君既封而後目之玉則玉矣余甚悲其意
故卒辭其弟子禮而為序所以云
徙倚軒稿序
今年夏白嶼金先生自建業寄余一編詩則皆五七言
近體也曰吾老矣子其為我序之盖余少時則聞先生
用樂府名德靖間一時喧然以致遠實甫復出也而先
生嘗一過余里居余姑與先生談樂府則談樂府與稍
及人間事則亦及人間事不色忤而久之乃得先生一
二篇甚以為快盖於所草巵言再致意焉及今而後竊
窺先生之造之十五也詩古體故未論當德靖間承北
地信陽之創而秉觚者於近體疇不開元與少陵之是
趣而其最後稍稍厭於剽擬之習靡而初唐又靡而梁
陳月露其拙者又跳而理性于鱗起濟南一振之即不
佞亦獲與盟焉公首尾與之偕六十餘年不少染指於
變遷之調而時守其所詣務使意足於象才劑於格縱
之可歌而抑之可諷即遇之而豪者失其所為氣華者
失其所為澤而先生之詩固自如也昔僧齊已好韋蘇
州即為蘇州語而見之見輒不許也已乃進其所自草
而蘇州乃大賞歎曰奈何舍子故而希我今天下之不
為濟南語者盖寡知必無以易先生故也先生有軒曰
徙倚而小僅容膝遂以名其集余為序之而且與約曰
後八年而和衛武之抑篇而示我請更得授簡焉先生
所為他詩及樂府當更有行者說具見前
雲間二生文義小叙
雲間二生范顯先于鳦先其長者僅弱冠各以其所梓
四書文義就余而請正焉且請一言之弁始鳦先年十
六而以長箋自通於余其詞旨極卓詭不倫大要將舍
一世而千古之是師顧獨不能余舍余因切規之謂子
能立稿巗石衣草茹木自媮快已哉盍稍就繩墨以應
制科而范生則自其二父至伯兄皆用經術顯貴而心
顧厭勌之於書非先秦兩漢家言弗讀會其父兄後先
歿意忽忽不自得乃與鳦先游而又得余言則相率為
時義遂能成卷讀之范生殊精勁饒典則于生則能自
致其語於人意表毋論其詣不盡合要皆不失其所繇
來而又不誖於經傳二生退而客有謂余立言者以不
朽計此豈其能不朽哉夫訓故之學雅已非聖人旨而
況乎時義割裂而飾藻之子以為不然夫時義者上之
而不能得聖人旨下之而異岐於古文辭以希有司一
薦者此其義故時也乃聖人之精神含寓若引而未𤼵
者吾忽然而發之先秦二京之筋脈步驟能出入於吾
手而不使人覺今夫以乳擬醍醐則遠矣從乳而酪而
酥從酥取醍醐未有不醍醐者也以瑶璉盛醍醐則醍
醐以陶瓿盛醍醐則醍醐故夫善為時義者未有不譯
經而驅古者也客曰二生之遂梓之也何居曰子不覩
夫陳正字乎哉寕捐百金之琴以警客而散之百篇盖
一日而遂傾洛下凡唐之名士大夫若昌黎香山輩諸
所謂行卷者盖昔之詩若文而今之時義也甚哉士之
廹於人知已也夫二生梓成而為行卷者百千易矣即
合而有知我者固幸其不盡合而能彈射之者以他山
之石又何嘗不幸哉乃余甚竒二生文而畏其蚤就竊
覬其彈射之者逾於知已者焉因序以勉之
兩都紀游小序
莫山人公遠好為詩其詩或忽焉而創意或突然而起
調務於人所不經道語與山人善者謂其源出岑嘉州
常縣尉惟山人亦自謂近之山人少不别治生時時寒
竈突矣少年輩得山人一語以資撫掌而所為詩輒有
善而梓之者最後游兩都士大夫倒屣與杜門略相當
而山人之好為詩益甚自夫眺覽酬贈以至羈棲牢騷
之況靡不托之於韻而吾友宋廷尉望之意不可一世
士顧獨賢重山人與其詩而屬馮觀察序之當塗某令
梓之夫以揚子雲詞賦之宏麗而所謂玄者僅一桓君
山能篤好之而已虞仲翔骨目磊落人也歎舉世無知
已至欲以青蠅為吊客而今乃有之二三君子以知山
人知亦不謂窮矣山人之集乃名曰兩都游紀是詩也
不可言紀豈亦以眺覽酬贈羈棲牢騷之況托韻以悉
之而附於少陵之所謂史耶
朱邦憲集序
邦憲家黃浦去余鄉百里而遥其所游盡豪賢長者而
與余交獨晚交晩而文酒之好獨最深亡何謁余傳其
事亡何邦憲卒亡何其子某等梓其遺詩文數百篇而
屬余序之盖余與邦憲交僅十年而終始若隔世然第
所以為邦憲者亦略備矣邦憲之於詩雖不專為高岑
亦時時入錢劉然意清而調和遠於拘苦粗豪之二端
至其為文亡但東京駸駸乎初元竟寕之季小語陗削
亦不在柳河東下矣間者伺邦憲晨起盥幯罷即戶外
屣恒滿又多所造請與報謝里社率醵輒居首三老有
疑難一切居間解紛皆以屬之邦憲稍日下舂沉沉杯
勺間矣不知其於三餘之晷若何而考隲經傳精核若
此也其所為詩酒語慨慷多於舞衣歌扇得之大槩若
是者氣有充而辭或不能無累又何能清其意而和其
調至此也邦憲雖不得官為其名高而謁文者相踵邦
憲又不忍謝絶必令得意去計邦憲之事與酒十九矣
又何能劌琢工詣至此也古之於詩文類不能相通而
其所謂工者務逃之於窮谷荒野杜門腐毫而後得之
天之賦邦憲抑何異哉邦憲所最善友生曰沈明臣兹
集多其校讐然明臣間為余言邦憲雖不能釋事與酒
其操觚染翰無異於齋居時第篇成令人彈射之隨語
即竄易不工不止也虛已哉邦憲矣其所謂事與酒者
迭應而神不累者也兹所以成一家言哉或謂余實似
邦憲毋論似不似邦憲之有余亦足稱知已矣
王參政集序
此為永嘉王公陽德之詩若文也始公少壯而舉鄉試
一再困公車即謝不應而讀書暘嶴中其書自經史外
諸山經地志以至星歴堪輿之學亡不漁獵大指而不
欲以雕䖝一技名其家比為伯氏所強射策收上第兩
令劇縣入郎尚書兵部出典三輔晉領江南節所至赫
然有循能聲其在江南日而余罷鄖鎮間謁公與談所
及兵政漕餉國家大筴朝廷典章便晳若指掌也已談
前輩風猷節概則雋永芬馥齒頰間已又談丘壑名勝
則令人鼻端拂拂出煙霞想稍及齊諧夷堅瑰怪事亦
自傲浪忘倦而至㩁量文章詩歌昔人以為不朽之業
雖微指好之而間若為不能盡者然其所善於鄉則康
從理所識賞於魏則魏懋權於吾州則曹子念所重於
吳則俞仲蔚非精深其道不易鑒也及公去而子念始
手一編而授余得所謂詩若文者而卒業焉乃知公非
不善文也又非於㩁量不能盡也大指又不欲以雕蟲
一技名其官夫讀公詩而必欲程之以六季初盛唐之
格乎哉顧類多調暢和適與吾之性情會間有籟發而
精詣者其不以為嘉隨二州之語鮮也公文尤不規規
於古然本之蓄而裁之識剴切詳到悠然出於天則者
固非鏤肝效顰之所敢望也於是子念以為然謂余序
之公功既高忌者不能勝乃誣以為躭詩酒而忽忘正
事公笑謝諸公齕我固當第我不能詩又素不食酒夫
簿牘之晷自鷄鳴而跨乙夜而不休酒至口輒瑟縮欲
遯竟日而不能畢一叵羅我固甘之然我何以誣詩酒
余謂子念公集行得無天下復以公洪於酒也耶第公
且出不出而又不食酒其日皆公詩與文之日也即雕
䖝之技亦不為負公矣
休陽史序
休陽者休寧也何以稱休陽志始也何始始自漢也何
以稱史用史例也史例有二紀傳志表詳而編略凡志
則紀傳志表例也巢父之稱休陽史也則編年例也編
年例有二左氏之於編年也紀事者也春秋之於編年
也明法者也史之於休陽也何居以紀事也則何以明
法例也略於左詳於春秋意者其用竹書例也休陽邑
也其及郡何居其又旁及他邑何居意者用春秋之於
盟主諸侯例也其不以明法例何居天下一家法在上
矣是故不敢當春秋例也紀事矣又何以不左氏例也
修辭也其修辭者何以裁勝也甚矣巢父之好用竒也
盖嘗以詩文謁不佞矣無已而又以休陽史來曰天下
庶其有知已哉即不爾若何盖其自叙猶有後世也吾
且藏之天鄣山
宋詩𨕖序
自楊劉作而有西崐體永叔聖俞思以淡易裁之魯直
出而又有江西派眉山氏睥睨其間最號為雄豪而不
能無利鈍南渡而後務觀萬里輩亦遂彬彬矣去宋而
為元稍以輕俊易之明興而諸先大夫之作不能無
兼采二季之業而自北地信陽顯弘正間古體樂府
非東京而下至三謝近體非顯慶而下至大歴俱亡論
也二季繇是屈矣吳興慎侍御子正顧獨取宋詩選而
梓之以序屬余余故嘗從二三君子後抑宋者也子正
何以梓之余何以從子正之請而序之余所以抑宋者
為惜格也然而代不能廢人人不能廢篇篇不能廢句
盖不止前數公而已此語於格之外者也今夫取食色
之重者與禮之輕者比之奚啻食色重夫醫師不以參
苓而捐溲勃大官不以八珍而捐胡祿障泥為能善用之
也雖然以彼為我則可以我為彼則不可子正非求為
伸宋者也將善用宋者也然則何以不梓元子正將有
待耶抑以其輕俊饒聲澤不能當宋實故耶乃信陽之
評的然矣曰宋人似蒼老而實疎鹵元人似秀峻而實
淺俗之二語也其二季之定裁乎後之覽者將以子正
用宋抑元以信陽不為宋元入斯可耳
弇州續稿卷四十一
