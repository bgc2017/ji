弇州四部稿卷十五
明王世貞撰
詩部
五言古體五十九首
自燕中來者云斥逐輕薄朝士殆盡賦此解嘲
叱羿射狂日令媧補漏天千秋絶至技萬象横妖躔問
我今何適呑聲滯窮邊問我何名姓碧玉琬琰鐫上帝
有弄臣戲博太山巔争道誤一叱中讒墮風烟臨岐酌
沆瀣渴吻三十年月為琉璃盌星是黃金錢小兒東方
語鄉里驚不傳一字猶未識調笑司馬遷左氏盲老公
齷齪諸侯編插天昭王臺至今在幽燕挾策往從之飛
翰獨翩翩魚服悞白龍豫且嬉廣淵一為湛朱網蛙黽
遂來牽驤首呌閶闔七萃俱茫然西入鷞鳩司惨淡白
雲篇何來四五人自稱俱謫僊其魁廣成子安期或偓
佺惝恍識其故昔者上帝前托陪瑶池飲歸共青輜軿
悟來忽大笑靈氣生五咽豈無兜離樂不得誇喧闐高
歌㶚陵畔落日珊瑚鞭酒間呼白雪片片下瓊筵四海
水四勺五嶽五石拳且移華陽席改就糟丘眠一言鬭
突兀萬目紛睊睊猛虎欲囓人不肯避豪賢腐鼠豈入
眼鵷雛遇鷹鸇執戟鬢垂白巧宦笑其玄舉世逐狂且
南威故不妍頭顱無凡骨不愛插貂蟬君自吹胡管我
自挾朱絃請君勿相忌君亦勿見憐但令放之去歸種
南山田野夫事真宰肯受時人權
醉贈故張職方重
匈奴十萬騎席捲燕山紅羽檄天下兵誰能辨英雄張
侯尚書郎倜儻國士風還他惠文冠佩我烏號弓匣中
吳鈎色煜煜青芙蓉三晉俠少年結束花䯀驄一呼萬
衆合片語千金空還遷縉雲氏上計葡萄宫頥指金吾
帥長揖司馬公畫地作黃河波濤起其中掛冠神武外
買田平陵東匕首鑄腰鎌吹憤氣成虹我本落魄人衣
帶紲其躬相擕一斗酒醉眼天朦朧擲君牛角書莫令
我軰逢請看長安道功名誰得終
過東阿懷古
步出齊東門遥遥飛車壒荒城闕睥睨外與頽垣會榛
蕪侵周道鳥雀驕有頼佇想英王風凛焉今安在千秋
阿大夫當時偶一敗茫茫長安日歸歟欲誰待
方子出示吳徐二子詩有感
二子吾詩南蒼茫散星斗招提終天淚萬象俱頫首(丙辰)
(春别余報國寺中)如何雙驪珠熒熒落君手虬虎攫春冥風雷
走晴晝鬚眉怳相值談笑若在口薄讁吾人事榮名定
誰久匡廬武夷間真宰亦知否
參議范君視事三日即出泰安過萊海還齎表而
北賦此贈之
范叔倜儻士南州多令聲忽如阮陳留騎驢向東平飲
酒僅三日翩然朝玉京昨聞太嶽來呼吸通神明題
丈人石萬象俱峥嶸東遊觀萊海海水殊淺清中有貫
月槎乘之汎蓬瀛天門為君闢河鼓扶道迎莫采白榆
錢人間失歲星水擊九萬里倘其念南溟尺鷃在衡藩
栖栖竟何營
諸方警報叢至用成孤憤投寄翁朱二公
淮海驚鱗踊江介衡波流會稽棲組練檇李集星斿鵲
興晉陽甲蝟起牂牁讐閩嶺無完土燕秦鮮宿餱誰謂
八紘廣束我如一坏戢戢趍亨士寥寥傾否猷結髮辭
家食舉宗被恩休陳列郎署間剖符東海陬揣分雖不
任匪職難為謀慨矣扶風嘯越石不夢周率爾千乘答
仲尼或哂由况乃我嚴君受寄在戎輈曾是北顧紓緬
懷中制憂久戍賦清人零雨東山遒廻光冀日月返駕
賁林丘請用微薄躬上為君父酬七尺終歸盡寸心誰
與投進虞處堂燕退愧營巢鳩投分報公父裁書謝阿
游方駕騁天衢執鞭如可求毋使跼足鳴重貽伯樂羞
過故陸虞部第有感
昔余奉使還兩飲虞部家虞部三郎君各各鬭豪奢初
筵行大白邀我醉梅花此梅十畝隂老龍吐嵯岈酒酣
吹鐡笛萬玉亂横斜落月參黃昏笑上白鼻騧再醉牡
丹亭春光亦繁華斗大頳金盤朵朵壓紅紗疑將并州
刀碎裁洞庭霞珊瑚續夜照不惜鞭日車此樂難數得
往往逢人誇轉盼不十年陵谷忽遷淪牡丹剉食馬老
梅斧為薪東風依舊吹惟見菜甲春額是虞部額人非
虞部人中有刁家奴濁氣搏秋旻虞部昔肺腑况乃手
足親一為并吞念百巧日夜新二子散他州長者委黃
塵問主既已非此梅安足論歸來見兒豎驕騃不能馴
撫心長太息惻愴涕沾巾
夏日村居有述
江村養余懶頗不病幽獨維時仲夏初長天氣清淑野
人太無事自起為約束凌晨盥嗽畢叩齒三十六始澆
庭中花次洗屋後竹薦麥欣及新分葵味餘馥弄筆南
窗下醉瀋憑淋漉金石四五編騷雅一再讀吸澗煮茗
旗松聲騰波綠小啜清颸來塵襟淨於沐課童抄酒經
進客命碁局樹影俄已圓厨人報藜熟飯罷何所道出
門信其足扶耒古隴傍垂綸清溪曲維東有蘭若經藏
可遊目隨意手一編無煩證耆宿斜陽語來下炊烟布
平陸及歸尚未暝蓬湯芬初沐晾髮風衡門明蟾破茅
屋有友二三人非雅亦不俗勸酬久已荒匕筯肆所欲
醽傾若下酒秔汎宜城粥怳惚塵外語星河莾相屬瑜
枕竹方牀湘文簟如玉中有騰騰鄉容吾便便腹緬懷
康莊士聲勢廹驅逐紅塵沾褦襶白汗脂炙轂所得仲
孰多百年亦良促寄言斧斤者吾甘不才木
王生近詩爽然有天際真人想乃父沂州君濡首
吏牘俱所不曉賦此贈之
我昔偕若翁共醉燕山月寒飛雙疾羽驚風散倉卒回
首秋色中白雲陶余悦半刺足翺翔誰能念汩沒落日
瑯琊臺蕭然映華髮豈伊蓴鱸興不從步兵發識爾汗
血時英聲動長安十年偶一見握手罄所歡蓬蒿仲蔚
地山水伯牙彈天墮五色霞赤城僊人餐吾子忽啖之
齒頰俱清寒太湖水淺深要我弄魚竿昨夜腐鼠過鵷
雛了不看仲尼畏後生余亦慚先爾毋作一丘觀丈夫
志弧矢大鵬戢兩翼黃雀不知止寄聲招若翁早訪雲
壑裏子其息南溟九萬從此始
邵子擕同年袁魯望詩來乞贈尊甫守中先生之
作輙嗣響焉
凌晨叩門者翩翩一佳士鬚眉映初日清波溢其齒為
余語若翁少頗習名理種瓜東陵陌賣藥吳趨里迨乎
耳順年遂三丈夫子子既饒青衿翁乃傲黃綺憶昨上
壽時臺使致筐篚門有守令轍足無公庭趾上客陳珠
璣錯落照翁几袁羊古遺狂其言當不靡顧余亦有作
要為後期耳早晩春花開醉翁三荆底
與松上人
昔我遊叢林頗與耆宿伍彈指百千偈縱横藏中語自
謂得寳珠有取無不與今來謁松師一語不得吐乃至
欲吐時涊然汗如雨回首青天空荆棘皆淨土持此擬
叩師恐師竟無許
讀汪襄陽作顧季狂詩叙有感
昔我遊燕山宗李中所私高歌命白雪片片縱横垂醉
醒華陽館坐見青天危狂語兩相厄寧容世人知顧生
業遊者一再侍酒巵風吹浮雲散信意南北馳契闊幾
十年聞頗豪於詩矯矯汪襄陽握手惠前綏謂余舊有
贈廸功乃其師左袒在中原江左良見嗤自余遘家禍
戢身一茅茨名姓落人間誰當齒頰之寄語謝襄陽勿
令豪傑窺吳門饒俊彦詩卷日追隨莫言秦越人為秦
作兒醫
案頭蘇詩一編偶展讀之有云龍鍾三十九勞生
已強半歲暮日斜時還為昔人歎公倅餘杭日作
蓋取白樂天語興感也此公尚為搖落語吾軰寧
無窮途之慟因成一章兼示舍弟雖然公兄弟名
位穹顯晩節各天而吾以早廢棄故相守田畝間
差為優耳他固不敢較也
偶誦蘇公詩龍鍾三十九身猶一方佐名滿天下口伊
余射策年與公頗先後雖忝大夫列六載歸南畝人間
失意事所歴無不有多岐夢猶惴百煉心欲朽雌黃墮
齒頰雄白空知守西風傲短褐居然成野叟流年蠧書
卷殘日漁杯酒用禪文寂寞塞兌防穢嘔齋前種白楊
蕭瑟鳴虚牖顧謂吾季方吾言汝知否今古伯仲名無
出蘇公右風雲壯接翼天地老分手躑躅瘴海間能無
歎不偶萬事吾敢如一得頗無負蓼莪固永廢棠棣幸
終友去去入吳山相擕共白首
虎丘老僧有竹林精舍文伯仁為圖之王履吉書
疏於後余遊竹林僧出示此卷履吉下世已三十
載矣為之憮然因成此詩
山僧業静者翛然無世氛朝疏淇澳雨暮浣瀟湘雲老
可湖州筆為竹寫清芬况有王子猷英標冠人羣自言
讀書處何可無此君我來憩其下流颸散餘醺其人不
可作太息讀遺文新粉含幽月蒼翠鬱紛紛截作山陽
笛凄凉安可聞
題趙千里畫船子和尚卷後
秋江戰寒飈一葉縱横走船子有伎倆舵柄時在手借
問自渡者還能渡人否
題募緣卷後
聞欲創招提藉衆檀越力而我貧里人翻乞常住食所
餘唯一物無價亦無色念欲施山僧覓之不可得
陸仲子為其友索題雲洲即以塞白
白雲不須山滄洲不須海所以吏隠人跡混心不改浮
沉任波色舒卷依天籟寄言采芳者杜若青猶在
王山人自稱十嶽先有二詩見寄極國士之許千
里命駕曾未淹日欲留金陵長篇見貽拂衣北首
聊此和贈
鳳鳥摩青天片羽飛東海却墮七尺籬鷃目熒然改驪
龍頷下珠夜必吐光彩綠醑驕欲鳴青燈耿相待不謂
雙垂楊果繫出剡舟野夫雖稱病為汝梳白頭沈沈薜
色夏忽起商颷秋特達壯士膽未許黃金酬謂予九州
外當復有九州男兒志五嶽逝將十嶽遊酒間扣所適
泰岱曾入手馬跡重雲巔鷄聲浴日後狂扣玉女盆中
原散培塿自攬烟霞色語語不離口十嶽天中外子尚
餘其九寒暑煉玉容去日各非有昔予讀損益亦復思
名山晩師維摩詰旦夕棲衡關縱横千界表乃在彈指
間笑攀青蓮花歸插玉女鬟奚必策重踝役役勞心顔
我語雖大佳聽之了無答杯酒散城烟孤帆凌超忽唯
餘留别句擲地金石發後夜倘見懷長江弄秋月
贈奕者程生
世才不可盡豪鷙争軰出國手何縱横令我難甲乙李
生自燕京雅與顔鮑匹飄然來江左百戰不摧一驚電
隨指生堅城望風失朅來得程郎少年美清揚所遇無
上駟雲蹄鬱騰驤及乎與李角賈勇不可當李如李將
軍部曲神飛揚程如程衛尉號令嚴秋霜為李固左袒
推程亦軍冠銅池垂楊側隠若闢楚漢程雖近巧遲往
往詣玄觀落子黃葉深收枰燭花半吾日殊有餘毋乃
樵斧爛
楚臬陸子還吳
仲宣久厭楚季鷹忽悲吳掛冠北闕下散髮南山隅笑
謂武昌魚何似江東鱸余豈塵世人偶然廢耕鋤八月
凉風生白雲滿江湖但從最深處覓有王生無
題孫君竹鶴齋
緱嶺既云夐夾池亦以往詎若過君齋悠然令神爽玄
颸逗幽窱白雲團虛幌瞻澳來遠姿鳴臯流清響葱蒨
承露碧嘹戾排空上匪由乘軒羡庶諧君子賞高詠遂
初篇振衣發遥想
信陽王子祖嫡過訪王子能文章談詩而不飲酒
汝潁足名士燕趙饒悲歌此地忽遇爾不醉當如何君
自銀不律我但金叵羅笑謂千秋業所得仲孰多流徵
雜清商大陸揚素波明年一匹練倘訪青山蘿
周生為亡友王子館甥頗有淪落之歎愴焉念舊
為贈此詩
憶從維揚楫風塵失而舅幸餘延陵諾不堕孝標口玉
猶當日潤璞更何年剖惻愴今昔言乾坤重回首
題霞川卷
高齋傍霞嶼川光時復暝浮天自五色含颸忽千片陸
離媚初旭窈窕横晴巘文魚欣欲上遥鶩孤難辨為語
謝臨川如綺復如練
贈石給事拱辰
烈士嬰逆鱗豈在明月珠念欲醒睡龍潤澤四海枯我
逢石中郎白晳好丈夫韶年入青𤨏玉樹含冰壺氣塞
指鹿臣願行斬馬誅封事八九條一一社稷謨雷霆横
白日人鬼在須臾九關虎豹號魑魅亦揶揄一為藺生
叱萬髮立頭顱捶摘紛下来血肉頓糢糊君家鐡如意
欲碎紅珊瑚微賤何足言毋乃聖德渝昨窺中興詔坐
見海宇蘇惜哉反掌間迷陽罥天衢豈不願良臣良臣
不易圖搆茅漳伾傍天錫萬死軀朝與牧豎出夕歸樵
父俱貧無南山田足挂牛角書余本骨體人為君重踟
蹰男兒未蓋棺各自智其愚宇宙大茫茫努力愛前驅
下彭城而南微雨即事
稍盡彭城山悠然見清淮微雨雖沾衣能令山色佳出
没前後旌浮雲時與偕濁酒兩三行聊以佐歸懷
莫公遠移居武林
臯橋無舊業吳閶多少年白眼冷相睨青衫凋自憐以
茲掉頭去鼓楫西湖邊幸逢郗北海為營剡下椽復從
王江州乞取酒家錢朝劚靈隠雲夕卧南高烟笑指飛
來峯共汝兩寓賢失意則蓬累且誦逍遥篇
答贈張參政欽伯(君時由諫垣出分部金華)
昔領金華省今治金華部去擕香案烟來作冰壺霧(金華)
(洞名)君身自僊骨世豈知其故蕭灑八詠成悠然片鴻度
汀際白蘋秋江東彩雲暮吳興差卑小焉足當君慕最
後蓬萊僊此語聞白傅
濟川篇為太醫邢先生題
在佛說法時藥王為導師太乙操蓮葉下救人阽危儒
用久寂寞其功或明醫邢子利涉才托跡在黃岐朝飲
蘇橘井夕飲長桑池江隂十萬家家家春風吹餘波來
惠吳起我北堂慈傅楫吾所難清泌可樂饑彼哉問津
人愧汝濟川辭
華婿水部病起赴官
衛郎别我去玉立秋風前自無膏肓疾不待彦輔痊觀
潮壯起色策馬薊門烟金掌出層霄零露正纖圓乞取
芙蓉杯歸壽蓬萊僊大江饒白雲南望更依然我期臨
卭令春江候樓船
送沈九疇還四明
曩時四明客倜儻能文章揮毫寫秋色眼底天茫茫家
多渥洼種白眉矜最良今朝逢阮咸果勝步兵狂咳唾
出珠璣半落奚錦囊抗手别我去孤帆渡錢塘倘成郊
居賦須寄王中郎
有上人者號景峯意為念其師也乃至作圖日寓
目毋乃執有乎為成數語聊以示規
若不破名相此圖空在卷譬如阿閃國一現不再現若
破名相盡無見無無見百億須彌峯峯峯入師眼余本
峯中人焉能覩峯面倘師為豎拂翛然已忘辨
寄題張伯子兌園
春至三河隂百卉皆悦懌主人何為者席花讀周易毋
為閟其口相與成麗澤
仲子兌池
仲氏日規池泓渟復清泚蘋末巽二風斗間天一水滙
為感山澤青山在其底
叔子兌亭
宛宛帝女雲疑出巫山岫過君草玄亭芊眠入窗牖便
能呼季雅相與賞此否
偶成齒髮吟作長慶體示伯龍子念君載
髮白况乃寡齒痛行復落此事當漸來委蜕偶先覺觀
電等浮榮嚼蠟如好爵馳思佐墳典策勲播寥廓其名
在千古真識久冥漠先民有遺言及時當行樂稍往忽
已空未來疇能度營為醇醲腐精恐佳麗鑿惝恍出世
言渺茫長生藥成證聊自暖齊物終妄作事事能悞人
破了亦無着語罷當更愁愁來又成錯
四瑞卷為顧母題
朱明吐南極羣禎時輻輳上元捧玉觴王母前稱壽三
花復加一叢芳仍再秀何意謝庭榮翻為顧家婦
盛子時泰過訪有贈
盛子金陵來語語甘小巫能令陸平原不敢賦三都綵
筆徤秋鷹錦囊壓奚奴暮尋華陽館眼醉天糢糊莫逐
時名去人言多自誣
江黃二州謁白尚書蘇端明祠有感
白傅佐潯陽匡廬落其手蘇公謫宜黃游蹤寄樊口物
情豈相為天意良不偶揮淚對青衫垂腰厭黃綬是時
二公年四十加八九飛騰在俄頃綸綍相先後而我同
茲歲楚憲起南畝却顧所佩章叨竊慚已久椒漿薦落
日餘瀝自為壽髫年弄筆墨老至忘其醜頗諳游戲禪
更貪聲聞酒别業婁水傍歲功良亦厚園多履道竹門
種杭堤柳功名善愚人人生好自負造物亦苦慳安能
令多取真樂隨形無虚名背身有洛下醉朱唇天南搖
白首明年定掛冠不蓄趙瑟婦以此叩二公公其默許
否
贈李方伯師孟
李君與余交好素矣庚午秋余忝晉臬君寔佐
之尋以大參代余吳興部今年余起家楚臬過
君里為酒竟日亡何而遷廣右藩伯則君所解
之綬也然余乞休疏已前上矣感慨之餘因成
長句為贈
余昔遊太原頼君佐提刑有酒不孤賞所吐皆蘭馨北
風吹晉祠冰作涕淚零及余吳興政舊刃發新硎平陽
許畫一臨淮實精靈起家再游楚值君方錦停謬脂嶺
右轄是君所遺軿官自雪鴻跡人如大海萍吳越代兩
政晉楚若一廷生平易觧官各若秋夢醒更有大竒事
我談君試聽太湖五百里中有兩洞庭洞庭八百里中
一君山青爾我長對之濙然雙客星欲造即馭風雲車
會青冥安能傍塵世蠅聚襲膻腥
幡經臺
西望幡經臺蕭條欲非故陶令呼不來謝監推不去遠
公既以遠茲意疇能悟
三笑亭有感
昔聞虎溪笑謂已契無言及覽般若願猶覺有待煩青
山不點頭白蓮腐其根淨土何必歸况乃思鴈門
答與䋲太常
故人尺一來字字皆肺腑謂余老善醉醉復多泄語甚
醉解傷生泄恐終悞汝幡然指其口汝罪髮可數奈何
司出入廢職媚其主興至不我卻機發不我阻口拜前
致辭公言胡不倫趣死且百岐豈必盡飲醇不應北邙
土日日埋醉人籍令畏語泄獨酌仍杜門在耳不在舌
可掩不可捫耳聽復大笑借官重於身何如歸去來小
酌松醪春耕釣一二翁杯斝三五廵小酌不損神小語
不汩真珍重故人札賦此等書紳
助甫稱疾以見父出訪真陽有贈
鴻冥方自歎玉立見吾子離憂小語失往事深杯起僧
彌固難兄萬年那可死努力各加餐聯翮當此始
贈不二和尚
苦無道民好披緇禮遠公勞師破吾執所破隨亦空飯
罷了無語趺坐蒼山中
贈范丫髻
一瓢更一杖此外都不聞瓢還潁水月杖付葛陂雲揮
手嵾山頂却笑洪崖君
為李員外悼亡
矯矯雙鴻鵠羽翼忽已分豈不念佳匹飄然辭濁氛君
子悵獨晤媺人曠何羣雜珮空瑶響流蘇陳綺文清心
餘玉映麗質罷蘭薰非乖莊生達尚挹荀令芬徵歌惜
傾國流夢為行雲去來杳難跡盼睞怳有聞亮無排空
馭毫素表殷勤
挽歌(有序)
在昔文章之士多不待年崑岡一炎併命玉石
何者良以洩造化之精則真宰默仇奪人倫之
標則物情自忤繇古逮今往往齊束薤露蒿里
虚分貴賤一坏之土何所等差挽歌愴極平原
達稱彭澤然不過嘆生平之不足悼大冥之無
終而已彭澤龍蛻可謂實境平原鶴唳竟成虛
談至於文舉長寢希畢萬事靈運忍痛送心正
覺中散顧影夏侯怡色驅使大雅以豁至怖雖
稱澹度難謂脫離今戰鬭浡鬱榱棟焚如天柱
地維潰折至再而僕方蹈唯谷日虞觸藩若使
展轉河清從容牖下便當乘理而歸與化俱盡
復何悲哉是故預探所遇以待叵測聊為三歌
見聖賢莫度之限雖變亦常耳(丁已歲識)
昭昭天宇日倏忽墮虞淵如何盛年子光彩中棄捐白
日當再晨逝者不復還素旐紛前發廹我嚮重泉華棟
自雲浮甘此七尺棺子弟來相餞餞罷各言旋平生所
著書往往留心肝妍蚩他人口已自不得言束髮悟生
趨往復雜憂患但言身日短不覩身後先仰問巫陽師
安能為我權
其二
丈夫事四方魂魄戀故鄉今我胡為爾委命付窮荒臨
歿辭明去親知不在傍寸桐為我車腐革為我裳魑魅
為我御瘴霧為我糧螻螘司門庭青蠅來吊喪鬼伴羣
侏離與語不能詳道逢司命君示我返魂方長跪告司
命生人多患傷不願復為人但願長彷徉
其三
甲兵冠天來朝野靡宴寧背親為王臣焉以辭國殤青
霾吹蕩翳金鼓慘不揚貴賤併一時顱趾委沙場日暮
輪蹄盡烏鳶來啄創有手不能驅有目無精光朔風吹
朝夕枯骨漸堅強家人具衣冠延我之北邙羽衛驂驔
列空為存者倡兩地竟誰真千秋浩茫茫
傷盧柟
北風摧松柏下與飛藿會詞人厄陽九盧生亦長逝桐
棺不歛脛寄殯空山寺螻螘與烏鳶耽耽出其計酒家
惜餘負里社忻安食孤女空抱影寡妾將收淚著書盈
萬言一往恐失墜唯昔黎陽獄弱羽困毛鷙幸脫雉經
辰未滿鬼薪歲途窮百態攻變觸新語至詞場四五俠
往往走餘銳大賦少見賞小文僅易醉醉後罵坐歸還
為室人詈我昔報生札高材虚見忌自取造化餘何關
世途事嗚呼盧生晩竟無戢身地哭罷重吞聲皇天有
新意
張幼于廬墓
遥望白華山山石鬱嶙峋中有白華吟吟聲何悲辛之
子懷永慸結廬在丘闉荆榛初往蹊松柏自成鄰念彼
長夜臺痛此百歲人揮淚循脩壠高慟逮蕭晨晨猿無
停和壠草不易春悲風吹北陸慘日就西奫重冥稀生
搆九陌絶幽輪音容曠不接志意邈難伸朝露夕自霜
暮蘭旦為薪愲結令中耗安能延子鬒非虞仲舉讁冀
全嗣宗真弧矢庶可揚竹素將不泯
九松篇
寒色無早暮玄岡翳重隂連蜷九松樹偃蹇不成林上
有含哺鳥啄血正涔滛念欲晝哀啼彈射恐見侵存為
沒者身沒為存者心銜土塞東溟鯨波浩沉沉一彈塘
上篇再彈履霜吟我欲竟此奏絃絶多悲音
會葬故陸丈吉孺
生世僅卅載旅殯二十春落日射空棺櫺宇盡為薪今
朝一抔土始得返於真少婦竟華顛交友半已陳長衢
連交鞅歌哭逓相因神氣無不之焉問疎與親
其二
遊魂久已逝歸魄從此始玉樹埋土中悢悢不能已秋
風憐空桑悲音緣誰起巵酒飯一盂寡妻代為子有友
三兩人聊與歌蒿里芳名良何益空塵世人耳
遣弔盧柟墓
昔騎紫驊騮翩翩遊魏都綠醽呼明月踉蹌堕冰壺倚
醉别盧柟春草十二枯腰間黃金魚久逐酒家胡魏節
重入手雪亦侵頭顱盧柟化為土遺骨知在無兩女勝
才人下嫁厮飬徒中原散遺集歷落照乘珠薄酹指焦
嶢若敖奪汝餔風吹英雄淚忽與千秋徂倘遇襧正平
狂鬼晩不孤
哭王樗全茂才二首
才似習鑿齒摧殘稱半人廢同殷淵源咄唶歎疎親到
了力輸命兼之憊與貧長歌士不遇為爾重沾巾
其二
五鬼燒車船得志仍跳梁二豎畏針砭挾筴走膏肓書
滛不成療筆塚聊並藏古今失意事不敢問穹蒼
悲七子篇
隆慶壬申初冬梁禮部思伯以使事訪我還南
海明年萬歷改元六月余之楚臬過吳門文博
士壽承喪歸自燕余往弔傳雲間何翰林元朗
物故尋訪陸少卿子傳以疾不能出見許太僕
元復送余閶門王茂才君載至楓橋沈山人道
禎抵金山乃别未幾得家信君載别余之次日
暴卒尋馬憲副某以元復子傳訃來余遷嶺藩
還抵九江遇張生復以思伯訃來馮參議某以
道禎訃來蓋四月餘而六人者次第逝併壽承
七矣夫七人者皆風雅士也後先與余遊好乃
不半歲而盡失之能令後死者無戚戚也舟中
小間每一念及輙為神䀌不勝子桓鄴中之歎
遂成一章以當一慟云耳
文翁信其真履坦物不隔許老初耿介晩負長輿癖通
蔽雖互妨典刑尚可則元朗業任俠聲酒恣所適翩翩
梁公子養交不忘飾子傳青雲姿杜門事探索如何中
天讁病使心志易沈生慕落拓王子工便辟此曹富詞
源兼多善酒德年命一朝傾轉盼成陳跡奄忽鄴中論
惻愴山陽笛神往形隨敝人生非金石逝者不須臾存
者亦瞬息安能使不悲長悲竟何益
弇州四部稿卷十五
