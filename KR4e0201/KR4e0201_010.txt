弇州四部稿卷十
明王世貞撰
詩部
五言古體六十七首
雜感六章(時以上章國門外感事而作也)
新秋凉氣微大火猶蒸濩不知當庭樹何繇中銷落葺
葺梁間壘玄鳥翩然作今逝如有乖昔來如有托人情
亦已長積衰方成薄
其二
冉冉西流日杳杳東逝川棄女守空閨不知時變遷膏
沐一朝施含羞不自前雖復回青盻盛年坐君捐二八
方偶進駢齒復齊顔為媚須及早為恩須及好再收當
中熱再捐當何道
其三
赤蘎困服箱足下有八埏蒼鶻困縧鏇翮下有九天東
風吹孟諸短草何芊芊鴐鵝飛我側狡兔出我前㸌如
雲間電挽弓不及弦勁翮應脩蹄為君蕩羣鮮人生非
遇合安能自稱賢
其四
手攜綠綺琴去上高山阿落日四無人蕭瑟揚洪波凝
神入天倪心指遂相和歸來奏清曲商颷綷纖羅白雲
從東來為我不忍過奏者豈不厪聽者已隗俄無情尚
有知有知當奈何
其五
貧賤誠難處富貴寧易居疇為執兩端令我與願俱藜
藿猶未糝列鼎窮珍腴饑者靡不佳飽者不羨餘窈窕
南山雲歸乎恣所如
其六
千金買駿馬百金買轡頭百千製狐白十千珊瑚鈎相
從諸少年宛洛書行游宛洛富名倡挾瑟進清謳但知
媚黃金焉知我為疇出當從客懽歸當從婦謀
書感
嬋娟無終極燕趙徧蛾眉百卉就春陽芬豔迫參差媺
人臨流坐顧影中自怡豈以為人妍皓齒發相譏鹵莽
乃時情千秋長若斯
其二
白露濕螿聲枯葉悲自和蘭膏凍不發三星漸沈河里
中多輕薄昏醉相經過兩意既非當雖歡其奈何亮無
同衾願閉戶斂雙蛾
雜感
朝陽發東隅羣動借其光流影忽西頽萬象亦含章誰
云凉熱變遷代固所常爾日平沙堤今來禾黍場鳥雀
戀故枝車馬依他牆要知親者短不及疎者長邈矣任
生操咄哉魏其傷誓紉幽蘭珮雅誼疇能量
其二
髫齡操觚翰冠弱庸清朝駑質謝鞭策閉戶甘閴寥揮
汗畏請謁四顧誰親交此時大道邊車馬争流濤舉目
灼夭華回盻生秋蒿亮匪萬年身胡忍棄塵囂呼兒理
殘編手復量濁醪得意且如此後來惟所遭
其三
為性本薄劣聊樂在詩書稍與古人近頓覺世人疎飽
飯藉高卧忽起臨前除隠隠帶西山歴歴薄吾廬百里
距非邇爽氣時吞嘘出門復入門舉足愁塵汚以茲欣
散秩牢落揚雄居
初入理圜土
日予事鉛槧握志在皇羲泣車豈不深化理一何卑咎
繇固賢聖毋乃遜后夔人情如趨濕盛時能豫衰更以
秩守寄身為獄吏師悠悠互朝暮戚戚此圜狴
其二
圜狴何崔嵬貫曜麗幽方當晝日返冥踰春草不芳紏
紏禦呵怒離離纍訊傷下當邇重泉上永隔天閶誰悉
逝矣故更悲來者長
其三
庭前有高樹好鳥相因依固以效和鳴鳴聲一何悲疑
歌復疑訴流調更流悽此鳥寧有異聽懷多是非
我有一壺酒與于鱗賦
我有一壺酒與君醉花下東風日夜至羣芳無停吐高
歌蕩浮雲白日光起舞陶然中心悦忽往在千古匪以
藉世贏他人安能取
比曹初考述職有感
歲月不我即禄食三已朞揣分冒兢惕程已慚素尸出
負友朋屬入慚父兄規殿最他所任得失中自知伊予
少淺涉夙好經生期稍見事迺謬漸習心永睽咎繇固
聖者其究亦趨時南容復白圭已甚非仲尼滔滔亘天
路戚戚將向誰
偶書
閉戶延素晷創足避華徑所惟力不任非繇意無競沈
淪既已甘芬芳亦焉盛寄責聊簿書娛懷乃篇詠策短
世何長瞿然恐難竟得酒且復斟吾當醉陶徑
遙望北邙山
遙望北邙山塚墓鬱相樛石獸蹲草間妖狐誤來求斧
斤焉施伐原窞各趨疇積冺漸成無焉能覩其由生時
藉世贏跡往神不留豈若蓬蒿士一語為千秋
省中視事有感
披案適不樂起步臨前庭顧視雲中照翳翳迫西楹過
日若傾波誰為念不停霜卉愛青陽鬒絲憂素莖刀筆
理何深能令走世名蜀客雖寂寞猶得守玄經
睍睆篇
睍睆求友也沈子築室有鳴倉庚遂以顔焉王
生過而賦之愈益盈耳矣
初景革緒寒浮陽依芳樾黃鳥何間關言兹媚蠶月柔
絲驕未調輕簧凍難發聽曲幾其真條風吹成歇遷喬
焉所覬求友翩更切我有盈罇酒偕子候鳴節婉㜻中
心契忽往在天末羽翮臨見乖靦焉增煩結
三良詩
白日歸苞櫟荒颷助游環闐道俱聲咽歎息此三賢臨
穴惴惴下彷徨顧平原奄仲即長昏鍼虎亦何怨逝者
許一身存者留一言清渭東南外誰不忿王官戎樂既
銷亡回首見雍川扣角與負薪各自愛其全惜哉百夫
特粉黛同所天
蔡文姬歸漢
漢相肇休業威攬徧九圍維昔先臣邕蒙志赴屯夷太
陽下逥光寒灰亦不遺黃金馳大鹵穹廬出蛾眉朝辭
單于庭夕宿廣川湄衆鳥媚其巢接翼競言歸羈鵠將
雛去傍徨復置之仰悼雙星色俯割所恩私秦關忽在
望禾黍正離離莊馗改故跡人民能不非不敢稱董仇
戎首竟為誰韶齒擲邊塞中原渺焉依冉冉崦嵫景條
桑沐餘晞荃蕙化蓬茅何能薦庭階寳鑑既已毁拂拭
愧光輝寄語閨中質千金當自持
古意
採桑秦家女皎若千金璧君王臨高臺美人奏琴瑟忽
來關雎操遠望中心懌遺以雙明珠繡袋文&KR1484;鶒家令
君王臣賤妾亦何匿槁壤比雲霄低昂疇能敵但恐失
身素玉體何當匹長跪前致辭低眉中含抑本自不為
雙悽然如初隻
謁陵有述
天開鴻濛秀萬古抱日月下有諸僊宫神龍蜕其骨靈
氣函山澤草木亦精發仰觀太清表隠隠浮員闕九幽
導金燈六丁護玉篋隧途流松風霓旌晝明滅恐是七
帝游羣真來趨謁小臣雖末賤謬從大夫列尸禄帝所
嗔微誠何由達
其二
文皇起北平迅掃天下兵六飛燕然山却剗單于庭千
艘凌渤澥象緯偃不驚遂令職方氏王會所未名竒琛
及怪獸重譯歸我明卜鼎故龍潛其隂鬱佳城愀然邊
烽色慷慨有餘情
其三
太陵一坏土仰視何嶙峋帝德浩如天豈以黃屋尊垂
衣十八載象彙俱含醇非無隂陽接四候均若春坐論
頌賢佛作行歸俊民寧知神龍逝化海邈無津握手三
輔臣扼腕竟何伸
晨入曹中即所見有感
東風吹微綠一夜千樹滿黃鳥坐交枝流聲自睍睆側
生牆隂栢憔悴一何短豈以真宰私幽獨受時緩
春旱三章
皇天無頗澤物運乃自乖柔木戀焦原不肯展青荑赤
日從東起亢風復西來雖有膚寸隂臨合倏已離安得
起驕龍為我鞭疾雷惻彼丘中叟負耒擬何之
其二
玄冬饒竒冽霜霰無停飄墐戶歌春德冀以惠來苗女
魃乘䖺䗤末塗竟流焦隂陽無贏勝貴在得所調燮理
豈在隅咎釁内慚招亮深為犧念敢以一身要
其三
孑孑數餘黎遼遼殊未央銀鏤窮天府技擊殱朱方比
井稀宿籍在公乏棲糧使者東西來璽書正相望輪蹄
金糾錯鞭笞血縱横側窺驕陽意毋乃帝未詳矯首盻
穹蒼沈深竟難量
感懷
今晨東風至吹我顔色佳攬袂不及裳粉澤理光儀新
荑承天露朝榮際日暉雅步中宫商顧盼有餘姿臨當
中門發欲出故徘徊燕趙三千人一一自蛾眉所願在
當懷焉顧妍與蚩沈吟臨芳鏡掩約内傷悲
其二
清晨出游目顧見南山道挾彈美少年容顔白如縞拉
攞枯松樹上有乾鵲噪熻㸌朱丸流宛轉墮荒草企聽
猶未畢吉凶不自保七尺長為人焉能制余老
其三
人生垂衰老俶如就途客藥餌相扶持攀車解輗軛不
行將難免暫留終何益著書以自寬聊為存者識明晦
既歧軌焉用留遺跡賢聖知有餘死生無中策
歲暮作
廓落鮮所娛沈憂歲偕暮連岫無間綠廣庭有儲素日
氣慘不舒玄隂莽回互晨風旦夕號岑棘竄狐兔引領
俟春陽春陽不我顧爽鳩代已往羲和迫相度盈樽庶
可逃整轍將首路
早起書懷
晨雞四鳴號天地猶未白仰見衆星低歴歴如可摘揣
來浩無端數往已為跡言念乘軺始徂歲三代易謬以
理解資而當髖髀役何悟蠒絲辰膺此保障責桑計非
所工商刑焉能擇稍清萑苻澤未愧萊蕪室蒿目中竟
乖蓬心逝安息次且類羝藩猶豫托雞肋疇當隣畏途
為我一察識
憤篇
牽絲誦經籍弱冠探仕錄觸緒多見違夙言將安屬策
馬涉鯨波操舟令從陸擾擾紅塵間焉為問車轂渭水
既入涇誰當辨非濁騏驥雖工步難與飛鷹逐神龍固
天矯變化求所欲喬松抖唐蒙首尾竟成束將循李陵
髮未衛鮑莊足銜憤戒伊人富貴生局促
題帝王禮僧圖
昔有龐眉師九載面石壁置心諸地外人天杳俱寂經
猿六時拜談鳥掌中食日出天地開藹然旌旗色襯施
填恒河結束儼帝釋雖屈萬乘尊對者了不識一吐無
聖言頓掃有為跡歸路甘雨移青林杏花白
轅馬歎
轅馬囓枯荄櫪馬囓青草轅馬謂櫪馬我欲之長道勞
者常苦饑佚者常苦飽幽州碧眼客鳴鞭如鴟噭銀&KR1058;
鑿落蹄生憐為人好
題素節堂
汶嶺垂堅霰淇澳挺修筠詎若君子風奕世鮮淄磷伊
昔中興初尚書司國鈞在公慕羔羊操憲抑奔鶉及乎
懸車日不復朱其輪微言揭楣端抗志薄商旻翛然湘
江色寧染京洛塵太僕稱象賢在坰歌未伸三徑循夙
資百石非所欣安節承上道素履率初真拂拭登君堂
頫仰愧其人孫叔請瘠邱千秋能食貧嗟嗟黍離歎榱
棟尚維新
寄題清嬾窝
秉介探夷尚謝囂負嵇癖雖復蜕汙濁安為事雕飾洋
洋泌流水結廬依其側飛花聊為逕野草紛如積荆戶
啟南薰胡牀挂東壁興至時命琴客來或不幘白雲何
英英卧君庭中栢不隨飄風逝為君助幽色
除夕
江城歲云暮北風何慘慄稍見亭午過黯然中原日飛
鳥時下來人家掃祠畢稚子欣就新華顛念趣失四十
行已盡明朝復加一躑躅山澤間無聞亦奚恤
孫文學丌冊庋
會稽表神閟宛委徵帝藏詎若登君室步武見前芳邊
笥有餘委惠車不盈箱青熒藜牀色旖旎蘭橑香低雲
潤遺簡隙月窺流緗詠響出疎櫺迴風自琅琅恒聞詩
人旨忮求乃不臧蔬飲枕曲肱其樂自羲皇舉趾觸四
周抗心凌八荒
為顧生題其父太保公臨趙承旨雙松圖
歲晏鬱秀色雙虬挂晴空下有李元禮謖謖松間風誰
將一幀素寫此千尺雄承旨昔勝流太保時宗工豈必
論形似心賞泠然同喬木存故家甘棠比遺蹤新篇並
嵳峩流瀋各青葱置子高堂上白雲或從中
為凌郡丞題柴桑雅致圖
陶令彭澤歸秋風何快哉與世既無營返服寧不諧囅
然一杯酒時送寒山來至今柴桑地遠高嚴陵臺矯矯
凌大夫清標冠時才半刺日翺翔車馬生紅埃展圖三
歎息欲往道疑乖應跡若浮雲丘壑在軒階請以無累
衷契彼千載懷
將以伏闕北首晨發即事有作
維稍候鳴潮伺鑰遵廣陌晨雞再三號使我天地白太
陽麗層霄萬象欣自獲痛彼泉下臺永閟無生色微抑
不見宣苟存終何益席藁一上書引領希詧識蒼麟代
司閽精衛聲不隔倘返楊公葬得從原阡側焚山無餘
懟誓墓有遺則遠愧密親來杯酒相慰藉鴻雁冥冥飛
焉知非謀食負耒安餘年托心在茲跡
二月朔渡淮即事
江南芳欲齊淮北綠初抽曾是一水隔候至物不週迴
風蕩枉渚落日多驚流榜人告宵征剌剌生百愁去棹
若攀崖來帆如赴湫大小各有營貴在中所求庶卉趣
春陽枯荄亦懷柔茲請苟未諧何以返故疇沒為九原
愧存為高堂憂亦知鬒畏素遘此不能休
歸懷示舍弟
北闕書雖上南山業堪佃吾弟沮溺流耦耕亦何怨軒
冕誠可悦焉能舍余賤謬忝七子列居然五君選去去
勿復陳深衷晩當見
旅夢作惡書此自解
溝壑偶不死來為世人弄太湖七千頃烟霞竟誰共殘
月將曙來清鐘應霜動殤子久已覺彭耼猶然夢去去
勿復陳吾生有吾重
謁孟廟敬述
嗚呼五畆宫兹實英氣聚長楸徑天風森然虯龍舞豈
無梟鴟托噤嗉不能吐翔鸞翼丹桷蟠螭綉文柱中有
貴者像嶧碧流眉宇禮猶素王亞秩非客卿伍楊墨既
廓如儀秦亦微沮伊昔傳食時天開齊梁主其用不一
究歸乃成萬古諸傖何為者瑱珠列周廡三復仁義篇
悠然配神禹
題九松卷贈張生
洛下九老人採藥徂徠山化為九松樹蕭然壓塵寰蒼
髯掀天風赤足踏潺湲顧謂五大夫惜哉多厚顔夫子
從之游不復歎才艱盤桓峭蒨下箕踞嵳峩間黃鶴呼
欲歸白雲時與閑况有千秋苓青爾雙鬢斑勿謂辟穀
侯孤風遂難攀
迫檄首路擬再陳情感懷有作
山公援侍中實以世交故周子怨都亭知為一官誤余
本解宦人巖藪焉能固况茲回光矚差用洗沈愫栖遲
猶二始躑躅當三輔孟門苟已出康莊知前騖欵段終
在櫪誰為譏蹇步鉛刀冀一割鋒鍔恐非故巨痛時磔
心深憂恒棲嗉露款一申言皇覽不反顧隕涕别親慈
含辛首前路嗣章倘見俞改服還韋布
移文兩臺乞休有述貽示舍弟
疲馬始戀閑饑馬始戀芻全魏夾澶漳兹實饒逸區上
宰匪私人迫若中所圖衆知蛾眉好混沌獨驚呼富貴
等逝颷况不與願俱徇知時中奮欲往復次且再疏若
沈波單辭倘見俞歐冶辨金材純鉤冀為耝鴻雁東南
栖遺音杳以疎因風及斯章茲秉亮不渝
連得故里書親友逝者五六輩皆齒相亞為之憮
然有感
日子啟北轅密懿遵江垾念昔火乍流茲今冰未泮如
何違盻間相攜就塗炭冥攝不待符當暮寧容旦百歲
若須臾况乃未過半雖匪鄴下才能忘子桓歎浮榮誘
人老流景疾於竄慨靡黃金術可以凌霄漢竊聆無生
言庶幾叶幽翫
静坐
茲方信閒適吏事随所遣白日偶屬余胡為但令晏漁
獵千古間所得亦已鮮空簷滴殘雪寒罏裊餘篆默坐
無所思悠然端倪顯欲窺静者功微青冒枯蘚
謁陽明先生天真書院
杖策尋幽巘叩祠薦清蘋木落羣姿盡爛然見天真輕
風飄鬚眉蕭蕭若有神三字抉靈機萬古意忽新六經
遂糟粕千聖失經綸媚川在懷中舍檝問鮫人笑彼愚
公山老昧襄城津重恐魚目多冥然驕自珍所以老氏
歎聖作大道湮下學而上達吾意書諸紳
芙蓉園為用晦賦
桃李媚春陽容澤不終持松栢雖後凋誰為發華姿神
颷自西來百卉俱變衰感此亭亭質皎然溪之湄綠葉
凌勁霜朱華然素漪君子含章媺脩尚不傅時衡廬藩
茲植聊用以自怡
題馬遠十二水
上帝兩帶垂長江黃河流崑崙觸天漏下貯海一杯震
澤與洞庭匯作東南漚風雲出千變日月浴雙輈泓渟
寫秋星蕭瑟競素湫木落清淺出石壓琮琤抽其細沫
貫珠巨者膏九州誰能傳此神毋乃宋馬侯解衣盤礴
初已動馮夷愁天一臆間吐派九筆底收生綃十二幅
幅幅窮琱鎪惜昔進御時陡豁神龍眸遂令大同殿濤
聲撼牀頭六宫攝其魄所以不欲留楊妹即大家女史
司校讎朱填六玉筯墨宛四銀鉤錦縹賜兩府青緗潤
千秋晴窗乍開閱如練沾衣褠怳作銀漢翻浸我白玉
樓當其鬱怒筆楣表騰蛟虬及乎汩舒徐遙頸延鶩鷗
動則開智樂淵然與心謀老思鑑湖曲興盡剡溪舟左
壁桑氏經右圖供卧游那能學神禹腁胝終荒丘
過修武有歎
淮隂下廣武張耳佐其師全趙俱脅息彊燕自風披忽
逢隆凖使赤節艴朝煇斥易兩雄帥脱若提嬰兒翦楚
朝奏勲夕乃失臨菑所以雲夢遊遂成曲逆竒蒯武豈
不藏帶礪乃吾欺純心奉明主加罪寧乏辭九族為君
盡千載令人疑
題遠菉堂
我園初離薋君堂仍遠菉豈無女嬃戒惡草非所欲榮
芝當自秀藝蘭當自馥出為王者瑞處為幽人服鋤莠
慮傷禾伐莽表嘉木茲意幸偶同相將保空谷
經彭澤有懷陶公
陶公辭彭澤亦復聊其生磬折豈足勞而以事躬耕安
能如旅葵百穀産中庭鼎鼎百年内貴在願與并濁醪
佐新詩聊以娛性靈偶然獲為人偶獲千載名名者自
随之獲者安所營竊窺逸民言令人愧浮榮
題振衣千仞岡為許給事夀
我愛許武仲春風隘堯天脱屣岳牧尊挂瓢清潁邊君
豈苗裔耶謔浪青瑣賢所遇稍不合葛巾遂翛然甪里
復綺村奕煜紫芝鮮峰峰足振衣何必箕山顛名當傲
千秋身當傲百年
題丘戶部汝謙吾兼亭
傲吏漆園氏大隠東方生心冥故黜跡機悟乃超名彼
美司農子夙有天倪盟彳亍握算間跌宕文史聲抱案
揖長官了若不相嬰拄笏對西山悠然有餘清識真垢
不辱貴我物自輕何必規往哲吾以師吾情
鍾太傅薦季直表真蹟後
千古談鍾書宣示乃其最寧知黃初載茲表有真際初
英麗朝陽雜羽栖霞汭剛柔自成克疎密各異趣始展
怳若新熟翫轉相媚遂令臨池者往往無宣示得新多
忘故我則異於是周鼎均所寳康瓠乃識棄
過定遠問漆園不得
茲地有漆園是否莊生廬遺蹟杳莫存遺言亦成誣北
風捲地來鵬翼寒不舒豈必真逍遙能無愛槍榆不才
懼鳬烹存者乃為樗令我何所據瞿然思遂初
思歸二篇
朝辭孟門險暮即金閶馳天路雖云曠枳棘猶未夷人
情好居薄為厚安得諧朗朗日中天浮雲伏崦嵫問齒
雖少餘其舌尚未墮自非偏師濟焉能日銜枚進當明
所繇退則保無為
其二
漢網既彌天萬羽争見張朔風起不周安能遠飛翔鳳
皇雖五色在羅焉得祥仰天一雄鳴雝然中宫商豪鷙
擊鮮翰觜距血縱横與子既殊德疇見不相妨雖復化
為鳩躭躭未可量竦翼東南飛天池浩茫茫
題沈啟南畫虞山致道觀昭明手植三檜初名七
星檜
白雲團虞山有七蒼虬舞云當梁初代昭明讀書所雖
干乾坤庇實飽冰霜苦其四托狐鴟帝遣六丁取存類
矍圃三去殺秦封五宋人雅好事往往為之補頡頏若
昆季厥始實孫祖隆凖理固當小巫氣終阻昨余游真
宫脱冠憩其下日落長風來颯然精靈語及乎微月上
脩鱗森欲吐沈翁長康流為檜傳世譜不欲令漢傑輕
與噲等伍尺楮移秋山真宰在阿堵蓬窗一展看森隂
洗煩暑何必稱七星三星亦自古
今歲忽已知命仲冬五日為懸弧之旦不勝感愴
聊叙今昔得六百字
薄游狎流光五袠俄已至今為懸弧旦使我廢朝食竊
拊有盡身自抆終天淚罷牙息衆囂閉閣負餘惴離疏
非冠日通籍乃韶歲為郎典方迓業已三上計比舍饒
俊民興辭騖遙詣雖匪大國香豈為當門植衆嫮方奏
婬如何獨求退棲遲三輔讞屏營東秦寄雈苻既如浣
蕭斧永絶試烈炎彌原來玉石同迸碎齟齬緹縈書艱
危子堅祀扣閽不覩天灑血空墳地豈無經瀆念處死
殊以未流哀悴松栢餘辱蒙蘿薜屯夷理垂極鼎革時
初際皇矚迴覆盆谷灰起幽吹徊徨深隠惻躑躅窺慈
意南舟徧楚越北轅轘晉魏蓬心絶羝觸櫟質慙鼯技
疇謂偏竒稟謬中通人嗜三臺敢希歴九列無乃贅牽
馬似有曹攻駒豈吾藝是時秋欲暮天子問鄖帥爾以
中執法其往司節制尋叨璽書寵仍拜宫壺賜肅肅萃
冠簮悠悠度旌旆如何渭橋色已作天涯視嚴霜逐飛
盖脩路疲征駟漢水擘峽來嵾峰蹈空置褒斜綰單轂
井陘艱列騎偶同王遵叱無取子陽喟片檄寢赤丸尺
箠走墨吏捃拾虞軍興縱舍伸主惠竊窺寬大朝因驛
上封事愚得或有一斯狂豈可二既采葑菲誠復貸尸
俎罪雖爾竭涓涘何由報恩施芳已凋蕙蘭辛猶殘薑
桂揶揄路鬼譏嬋媛女嬃詈策足趣暮闉長鳴頓其轡
甘為退飛鷁不作驤首驥松栢偶然喬寧因青陽媚誓
墓今已乖入宫頻見忌謬陪七子列恐為顔延棄雖謝
三君後未甘李膺易數往已自疑揣來人同愧伊昔虞
舜慕五十猶不替惟彼曼容秩六百旋請致而我獨何
為心跡兩成悖鬢訝蒲柳零身安匏瓜繫雕蟲業久賤
小草名還細服政政欲疲知命命何冀縱識去者非焉
覩來者是昔人多無聞今余焉足畏秋葉旦暮零親知
同飄墜江水日夜流富貴亦偕逝駐顔問刀圭多難損
根器皈誠悟正覺庶矣超人世
贈王詹事元馭
紫宫何崔嵬裊裊干青雲銅龍啟楓閶白虎薦衿紳委
蛇談經術天顔再為新日晏始言旋竹素良自欣乃知
清旃上不廢箕潁真儀羽豈獨嘉漸當寄絲綸大化一
以漓魯叟不易醇無為守至正天下自歸仁
答劉太常子真
離離道傍芷随風即芬敷習習谷中蘭引分任榮枯衆
姱競承顔静女長獨居臨當趣君召且復立次且顧念
幽憂侣攜手命同車膏澤謝當年蛾眉日夜疎髮短不
受笄衣短不受裾亮無入宫妬焉能令君愉貴者但不
忘賤者亦自舒
寄石大理拱辰
昔我遊漳河遘子結歡好穆生攜其醴邃古恣搜討及
乎承平日子壯予亦老朔風吹飛藿倏忽辭中道為合
長苦晩為别長苦早蒲柳不待冬引分就枯槁寄言和
氏璧斯世方共寳為照當有時有光且自葆
弇州四部稿卷十
