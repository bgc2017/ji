弇州續稿卷一百二十
明王世貞撰
文部
墓志銘
故處士小魯許公墓志銘
余宦浙而得蕭山許令承周令白晳美姿容善舉止其
政術爲浙東守令冠而無何隣邑子之無頼者陳以使
事枉道過蕭山縱暴郵傳間令捕剪其爪翼弗聽去遂
至互為訐坐俱免當是時縉紳先生無不快陳而惜令
之俱免令獨怡然奉太夫人歸里蓋二十年矣太夫人
之養日益備而令之名不挫其意日亦自懌顧時時有
所慨而歎且泣曰天厚我使我得長共養太夫人第如
我先府君何蓋令之父小魯君蚤棄君不及以禄養而
令又蚤罷官不獲以一命之服為君榮且也始謀葬而
貧離貧矣卜吉壤不兆宜許君之歎而且泣也萬歷之
戊子秋君以書幣使其子某來懇曰今者得吉壤在綽
山陽城湖之間卜而兆葬有日矣思所以爲親計者窮
矣意必藉吾子之一言而後不朽哉予故習令而又憫
其誠乃按君之状而志之曰君之先四岳後徙東南為
崑山名族而中微牒燬於火至君之大王父朴王父㫤
皆以力田致饒嘗搆堂可坐百客而旁有棗樹高數丈
遠近望而異之所謂大棗許家者也已而復挫產父鵬
以少子出贅於周生君君遂從周姓諱道東字子行生
而沉敏強記十二能為舉子業尋以父亡奪之依其外
家以長補邑從事非其好也去之耕於野君故明汜勝
王氏書而又有天幸恒得歲斥買傍產漸裕矣然居恒
邑邑不自得曰世困農不克以儒顯吾幾得之而奪之
天乎而會承周少穎乃課之讀書僅弱冠三試於郡邑
及學使者皆第一然君已病矣謂其母張夫人曰成吾
志者此兒也何渠能使我見之張夫人與承周泣數行
下不能仰視已而君竟卒得年四十有四君為人孝友
篤誠明理暢事尤敦誼信不寢然諾當其父之死於贅
也念外王父無它子而鞠育君於稚時曰微外氏我何
以有今日且吾王父母幸有諸父在善其終矣故竭甘
髓之奉於外王父及歿而為之冡塋歲時享祀不輟至
終身冐周姓而謂令君曰若不可不復也雖然毋遽剪
吾外氏名之曰承周以志不忘及其晩節始備伏臘烝
祀之禮於家三世稱質文矣事寡母尤以孝聞伯兄仁
厄於徭君謂不易支也促令君白之邑而免之已謂其
老無子捐少子之在襁者爲之子而借以周䘏之良備
又嘗計脱其舅氏於盬鹽逮然推德不任也中表有鄉
貢士任生者苦貧不能具鮮衣君得一衣未御輟以服
之少嘗過趙丈人留君飯而忘戒飭内饋君不懌辭歸
丈人産晩落窶行過君君為數具美食且資其妻子曰
推吾所以不懌意也盛生避讐之他邑而寓槖於君直
可千金久之不聞問咸謂死矣忽以夜間歸過君不敢
言槖事君飯而返之封識宛然有與君友而蠶食官庾
者君力勸沮之反覆甚苦其人怒去後事敗論戍家盡
破歎曰吾負許君吾負許君其行事類如此善尺牘尤
工署書歲暮來求門署者屨常滿君應之不厭故君雖
隠閭閈若委𤨏也而名藉藉娶張夫人精勤有大節其
居嫠訓方得古賢母風子二長即令君不獲展於用乃
文行蔚然矣次承喆即出後於弟者不及壮以死孫男
四旋吉娶聞獻吉娶李爲郡邑諸生觀吉聘孫太學生
令君出也慕吉承喆之媍遺腹孤也曾孫女若干人令
君則又謂柳柳州嘗表其父墓而言身不謹先君教以
陷大禍不克成先君之寵贈以為罪惡世無所容不肖
不敢望柳州其不幸奚啻過之傷哉語也雖然當柳州
之生時有昌黎在而不寄以不朽僅以身後屬昌黎視
令君不如遠
銘曰報不必身于其子孫顯不必位乃以微言君之所
謂竒者冺而其贏者長存噫其又何怨叶
樂田高翁暨配李太孺人合葬志銘
樂田公卒以萬歷己卯也是時令君猶在公車云蓋卜
葬於獲嘉之郭南而未有志也又七年而爲丙戌而令
君始成進士釋褐除之蕭縣而公之嫠李太孺人實從
養其以任劇調上海則復從僅兩月而令君仁聲隆隆
起乃太孺人屬疾卒太孺人之疾也邑人靡不狂走問
醫禱曰天乎毋以太母故奪吾父既而聞孺人卒則又
狂走唁令君曰天乎竟奪吾父矣雖然何以慰吾父也
令君謝曰孤不天不獲以身爲太孺人代又不獲竭方
寸而拯若曺於溝壑孤恨不即蓐螻蟻何所溷父老爲
也則固請曰必有以慰吾父令君乃泣稽顙曰傷哉貧
也我先公之窆也蓋有石而無志今者歸必啓先公之
兆而合焉意且徼惠長者之一言以不朽地下乎哉則
又問何之曰吳郡王司馬者其人也而未有素也邑之
賢貴人學憲潘先生允端曰吾女女司馬子司馬今在
金陵於是學憲公任樂田公與太孺人之狀以書介紹
不佞貞令君布幣而踵言其後曰國有禁不敢以不祥
之服點都門唯足下憐之余不能辭潘先生且以先生
習知令君以令君知公與太孺人故按狀而志曰公姓
高氏諱魁字某樂田其別號也高之先故廬江人洪武
初諱大者戍寧田衞移屯於獲嘉遂家焉王父璽玄父
璽娶於劉而生公公生而樸茂不事雕飾爲文采忠信
愿恪與物毋迕顧其中井井如也世居約有瘠田畝可
二百而耕恒不及歲役故侵之廼廢箸轉徙貸富人田
強自力稍稍得歲而父璽母劉皆已老徒手仰公食賴
授室而得太孺人以儉勤佐公意毋論時時羞甘毳即
褐博粥蔬暄飽無後時二尊人安之若登春臺也既皆
以夀考終後先皆以毁瘠勝然至含葬皆成禮伏臘祀
享悲聲動閭左人人稱高氏孝子孝婦矣公既以至行
得里中聲而黠豪心妬之故蹋公門而詈甚口欲挑為
鬭端公遜弗應異日猶身詣謝之豪故張具欲以嘗公
公竟酒食食無異居恒豪乃内愧折節請交矣衛帥鷙
而貪所部無免者獨跡公過不得公恒言七尺吾受之
父母奈何輕擲之公庭也故終其身無郡邑逮太孺人
與公俱難子過壯始舉令君而又少穎愛之甚既而心
異之曰家世隠約亡顯者是子也竒殆不類常兒安忍
棄之農乎而會村居無博士師有王生者館於中表劉
氏去家三十里而遥俾令君負笈從公時徒步往往質
王生曰兒子業進乎進矣歸與太孺人相對語而喜可
知也久之令君補博士弟子尋餼學宫間與諸社友爲
文字會公必課酒炙以供簪珥之屬太孺人首無幾時
也令君奉詔推擇升太學得疾燕中邸公馳而挾之歸
悉帑以事醫藥既起而猶有憂色曰兒吾身也亡何令
君舉於鄉矣郡以例優予公冠帶公乃大喜曰吾居恒
覩冠帶者以爲非人間人而遽及我耶第一御之不時
御也獲嘉令以公德而耆賓之鄉飲公逡廵謝弗就曰
一田父奈何用兒子故遂與邑大夫周旋其退讓如此
於是令君再上公車不利意邑邑不樂公笑曰田家得
博士弟子固幸何况餼而陞太學又何况策名鄉書且
若不見獲嘉令榮業且得之第懼不稱耳既而屬疾且
革令君哭而請遺言公曰我何恨所不盡釋然者而未
有子女勉之爲善而已公素好二氏言晩而益篤長齋
斷魚肉與人語及殘殺輙掩耳不欲聞若報應因果孜
孜乎其味之也太孺人之識與公敵偶其奉佛尤專精
乃其急姻族寬施予有所匄乞未嘗以帑恥辭閫以内
外合轍也太孺人後公八年而始捐館則覩令君成進
士輿從京師之蕭之上海養皆以禄視公大徑庭矣而
太孺人所以訓戒勖勵廪廪有古賢母風病𤯝以令君
療之明病卞見令君輙解最後病甚不可為與令君訣
大約如公語而加詳且曰吾幸有兒誰為兒兒者今而
後勿急操下勿輕任怒勉之語絶而瞑嗟乎公與太孺
人臨絶之歎可悲也已雖然吾聞活千人者必有後夫
令最親人者也令君令蕭蕭治令上海僅二月耳而又
治又俱儉歲所全活何啻千人也且也其令當未己所
全活尤未己也何虞於無後令君名進孝公之生以正
德癸酉得年六十七太孺人生以丙子得年七十三
銘曰二老人其即安於斯逝者穴而存者穀樹穀務滋
穰穰孫枝乎而胡憾之遺乎而
太學生五齋徐公配陸孺人合葬志銘
徐之先以醫著也蓋晉有濮陽太守熙者得神鏡經能
立起人死屢傳宋齊時益著且貴而至後宋之紹興中
復以醫著始自汴徙嘉興已轉徙華亭遂為華亭人宣
德中有院使公樞貴至侍從賜金紫然終宦不離醫於
是益大著而其後稍稍易醫而儒迨公之父南陽公濟
始舉鄉薦再教授大府又迨公而儒道益著南陽公有
丈夫子三公其季也生而穎異稍能屬文有儁聲上海
陸翁者起家歲薦以貲雄里而僅有一女是曰陸孺人
孺人生而有女德父母絶憐愛之曰非名胄而才者吾
不之婿也既得公大喜曰女有歸矣已而曰吾夫婦有
子矣公遂贅於陸鮮衣甘食遊行傾里中兒甚適也已
補諸生遂又以文高諸生久之陸翁夫婦相繼死公與
陸孺人哭之哀喪葬咸庀而陸之族有利其産者謀以
訟搖公公笑曰吾視吾贅直贅耳男子七尺豈藉婦而
立者委之返華亭以久試諸生不利悉槖而游太學西
京馬文莊公汝驥為祭酒試公文而賞異之公以是氣
益發舒悉與其豪長者虎林方九叙新安汪文錫維揚
史起蟄兄弟遊公故善酒又善詩而又善擘窠大書乞
書者戶屨長滿公與之飲醇擊鮮亡間昕夕用是名日
加益而帑日損休沐里居避倭亂之吳興鬱鬱不得志
時有子益孫少敏撫而歎曰若知皇考之所以名若者
乎努力毋以吾為望嘗咏一絶句悲愴婉切聽者私怪
之一日戒益孫毋之外傅趣客與談若訣者客去面壁
西向而逝當是時太夫人尚在堂益孫僅十歲耳陸孺
人之欲為公死數矣而不忍於存者勉強扶携其老稚
與喪還里中既葬歸女於彭太學汝讓公既無所遺孺
人竭心力而終始大計上以共太夫人而下以誨益孫
若忘亡者益孫固敏第不能無少年弄孺人欲笞之懼
太夫人聞而傷其心乃跪數之曰吾所以忍死為若耳
今乃爾我何以生為當從汝父地下一慟而絶久之始
蘇益孫自是皇恐折節砥礪經術十七試諸生異等諸
生習其文皆儁而益孫顧不得一第至以例游太學又
工古文辭今許少傅張宗伯為祭酒司業大賞異之益
孫所教授弟子東脩及䞇文有餘潤悉以供肥毳而間
不給則藜藿參焉孺人甘之如肥毳也乃其從女貞曇
陽師所聞西方教則一意奉佛茹素愈易共矣晩而善
忘若嬰兒獨嚮信西方凢六載如一日俄病&KR1205;卒益孫
既小祥乃痛哭曰不孝所以刺促場屋者冀得升斗之
禄以奉吾母而已且吾安能獨嚮禄囓太學符繻棄之
示不復出或怪之曰是夫也不思以一命榮地下乎哉
或曰彼殆有所慕於曇陽子之道也而太倉有王元馭
元美二先生者先後稱疾有隐名故願一從之而今者
元馭拜相元美亦出副留鑰矣得無悔乎哉嗟夫是非
能得益孫之所為益孫者彼其痛哭而囓繻也天真之
至也而何所用擬議也且今三吳之賢士大夫少不知
有益孫有司至欲采其行以請者因而知有徐公陸孺
人足矣公之年僅四十五而孺人年乃七十六有子一
即益孫女即適汝讓者孫男二一士晉聘袁一士觀聘
朱女二一嫁彭維昕一嫁方春榮狀其事者唐狀元文
獻志而銘之者則世貞也
銘曰父食母之力而母食子之志又皆以子之名貴然
則釡養而鼎祀爲可廢耶曰惡爲子者各順其際而行
其是而已
申玉田先生墓志銘
吳江有申先生者名德君子也為諸生籍籍名場而竟
以韋布終終之明歲戊子而其中表甥提學憲使顧君
大典私謚之學宫曰貞靖而手次其行誼至七月而其
子諸生五常奉以謁余曰敢藉手子之一言以為地下
光余謝不敏因讀顧君之狀稱先生孝而徵者五弟慈
而徵者四它樂施而不名急人而不責償徵者亦可數
然於謚法清白守節寬樂令終無當也且夫私謚非古
也列國而漢始有之若黔婁之康太丘之文範是也然
而張子厚卒門人以私謚請於程正叔弗許也其言核
而信敢以辭諸五常而題其志銘之石曰申先生之墓
申之先自四岳也唐開元中有進士泰芝者凢數十傳
而為吳江州判官順遂家吳江為其邑人又數傳而為
明錦衣經歴廣生按察僉事惠惠生貢士誡娶顧別駕
望女生先生而夭繼娶袁比部鼐女母先生顧之夭也
先生僅三周月乳媪指襁中戸而示之即啼哭以為驚
也暮携之殯所復啼他日携之殯所又復啼視其淚盈
盈溢於眶矣貢士公乃大異之名之曰孝及長而字之
曰子純先生少負才穎以經生業著又工尺一按察公
凢有疏記酬往必以屬先生逾於自搆歎曰兒鳳毛也
十六補邑諸生試輙高等明年僉事公卒先生從貢士
公墨而啜粥者三年又代治楳里村墓毒暑分版築赤
日中無倦色貢士公之於喪葬得成於其易戚者皆先
生相之也貢士公性嚴重嗃嗃於家而先生獨婉容屏
氣先其意而逆之最得公懽公嘗病疽背&KR1205;醫禱殫矣
計惟有吮其毒盡或可生先生飲泣而吮之其毒出於
背而入於腹遂昏死家人哭相悔死者未必生生者死
矣先生夢若帝語之曰以而故賜而父生飲之青冰矍
然蘇嘔穢血敗肉數升遂與貢士公俱起矣貢士公撫
之曰而不負而名吾不負名而也公起之又二十二年
者而病嘔血先生不釋衣侍者周歲其醫禱精專有加
每承血於盆即茹之不忍棄也然卒不起而王大母吳
宜人九十矣尚無恙先生旦夕慟於殯幾絶而以間強
盥櫛脩容而入慰吳宜人周視其匕箸乃出出則毁如
故蓋三年一日也吳宜人歎而呼曰孝來果不負而名
於是吳宜人亦卒矣先生不以夀考殺哀欲舉兩喪葬
以貧故弗克乃痛自抑損麄布單衣蔬食為恒曰余敢
忘余誅畢葬而後稍稍復也移所以養大母者養後母
袁袁每見先生輙忻然忘其非已出也先生所以娛悦
之者百方既晩歲畏喧而避薄輕身徙梨花堰而留其
子五常等共奉袁然旬日必一朝飲食甘果迭進猶依
依孺子慕也蓋邑之人皆稱先生不負其名先生名所
謂孝者也里有誣先生之仲父殺人者仲父脱身跳官
係其婦吳宜人憂之甚食爲損先生挺身出白之讐環
睨莫能難也既白而仲父出就訊竟以其婦俱免吳宜
人始加餐先生又為之資其裝槖之京謁選得倅名州
仲氏茂才小於先生十五年先生撫而教之若子然恐
失母袁意不敢自處以父也怡怡白首無間矣先生故
受母遺奩具後有女不以授之而以授袁女之當嫁者
曰吾女何敢先先君女再從兄學圽遺其寡嫂孤女先
生力賙其寡擇壻得沈汝貞於貧而以女嫁之沈君後
成進士女亦從貴所謂弟而慈者也先生之婦父曹守
合州而猝中寇當坐軍正法獄甚急時蜀藩臬皆郡人
而不能得其要領走之故知陳侍御所乞書為居間立
解曹君尚不知出自先生先生亦不自明也顧曾瑜者
先生綰帶交也坐誣殺人逮損家為辨乃得已吳城廹
水而門每漲輙病涉先生與李令遷梧筴必輿梁輿梁
必藉石而後永李令曰筴之善第費可千金何所得之
先生念溧陽史少卿際富而好行德當過邑袖書緩頰
而說之史公為心動發帑如先生指輿梁成邑人人謂
先生勇於義能先人而後已又多緩急之略有貧者病
者喪而不能治者急難者咸走趣先生所先生必悉資
力而應之未嘗示難色所謂樂施而不名急人而不責
償者也弇州生曰顧君之論述云爾蓋遲之五月所而
徵諸邑人信顧君又謂先生風神潔峻辨說揮霍滿坐
風生客至必酒酒行必醉晩居梨花堰東與鷪脰湖接
輕刀短屐唯意是師於古文必左國於詩必杜於書必
晉流譽江左其聲蔚然五常具裒而梓之當亦不誣於
乎俗末而漓矣有孝誼篤行如先生者即癯然一田叟
余忍遺之而况顧君所稱彬彬質文者哉先生卒以丁
亥距其生甲申春秋六十有四始娶即曹繼徐皆先先
生卒丈夫子三長即五常娶沈次五經娶陳繼徐次維
岳娶黃皆能世其業而五常維岳後先廪於庠女一適
吳之萊孫男四曰璟錫五常出聘葉曰瑗錫維岳出曰
琦錫曰珍錫五經出孫女六俱幼墓在某所
銘曰吳江之域有水秀而土豐者是為申先生之幽宫
不爵而崇其裔必隆
吳山陸君暨配高孺人合葬志銘
鄉進士陸化淳之魁於壬午也與兒騏蓋甲乙云又六
年而化淳之父吳山君卒苴杖而來謁余白下再拜稽
顙而泣曰父已矣且葬矣昔者吾母氏之棄孤也蓋二
十有四年葬也未及為請志銘也兹將啓竁而合焉敢
徼惠於令子以二尊人之不朽托既而曰天乎傷哉母
氏之賢而天也於其歿知有化淳而已父之才而身弗
庸也則知化淳一公車士而已夫以區區一公車士而
何以慰之地下念今之世能不朽死者唯先生而不忍
於生者亦唯先生是故敢以志銘請以出其手撰事狀
餘四千言蓋一字一淚也覈而詳麗而衷余何以辭按
狀陸之先為漢鬱林太守績其可知者元末有榮三公
從其兄運使榮一公避亂相失竄於常熟之李墓已徙
五渠遂為常熟之五渠人四傳而爲庭璋能大拓其産
有子曰一舟君文落魄不問生計産以日挫至其子西
江君龍則益挫然皆受儒儒不能自致通顯而西江君
復能詩以詩自愉適與楊儀先生相唱和楊先生世所
稱作者君於西江君為適長生而明穎五歲受書過目
成誦又能知楷法稍長日記數千言尤好先秦諸子家
語十四試於邑馮令所援筆立就馮令竒之且少之曰
而姑歸進學以俟君大恚恨令實棄我而以好言誕我
耶久之學使者下屬邑有能通春秋三禮者得徑就試
君故治詩乃兼治禮不朞歲而以治禮稱里中高公甚
賢其女而才君遂以女字焉是曰高孺人其後歸君孺
人小於君六歲其才識性行不啻君配也君之學成而
御史以事去君不獲試追之盡境而弗及復大恚恨曰
棄我者殆天也而寧詎人也遂束書縱游吳閶為市里
俠擊毬較射倡飲不歸者累年間一歸非久即去父母
故驕之莫能難也最後見孺人孺人痛哭曰而自負之
謂何而今若此且不念二尊人孑孑晩暮乎囓一指示
之曰而不改行者吾視此身猶指矣君感悟折節下帷
習故業以情告西江君西江君曰兒能為張克乎未晩
也携以見故瞿文懿公景淳文懿猶在諸生讀君文曰
可進也君請進䞇文懿曰若猶治詩乎曰治禮矣文懿
笑曰君禮而我故治詩何以稱子師謝去之君拂然曰
吾復治詩易耳雖然吾自有師胠篋出所束書習之而
仍故業於詩窮晝夜力無間嘔血不減止竟以詩補博士
弟子西江君喜為加餐君曰未也試必高等然至應天
試輙不利而會倭寇大作所過焚剽至君里君奉父母
盡室跳之湖上寇勢小緩君間行視丘壟而還則無所
蹤跡矣君念父母憂思久之疲極假寐夢黃衣者指而
曰去幾里某浦非而父母舟耶行求果得之人以為孝
感事定問故居則已屬之燹矣君與高孺人謀買傍丙
舍數椽以居父母而身從館師聘稍有贏金以資甘脆而
一日龍忽起捲其丙舍與民居若掃西江君故屬疾以驚
故益甚殆不起高孺人馳之君館與俱歸道與謀曰殯
殮直若干棺直若干君出囊金曰差足矣高孺人曰吾
覩舅&KR1205;矣而睨仲氏若有屬者何也得非謂仲氏尚未
娶耶君曰奈之何孺人曰君第行貸妾當助之裝迎婦
及門行禮西江公顧而恬然瞑矣君哀毁幾絶既與高
孺人勉共力喪事而後哭謝曰微子幾使我先君目不
瞑乃畱高孺人侍母而復僂行至館教授諸生日益進
資日益寬而獨一母徐孺人之供日益飭甘旨備矣顧
化淳業已漸長謀為置塾師時家指漸衆孺人謀躬督
之勤績絍課耕作以其羨稍置傍畝微潤屋矣歲時問
遺中表姻戚無失禮間有以緩急叩者不愛簪珥以應
之於是孺人籍籍得閭左聲而以勞故病矣前是君念
母不置自館還省覲徐恒謂汝第畢汝職有婦在何憂
至是君挾醫歸視孺人已不可起母時亦困老病每哭
孺人輙呼天曰孝婦死我何用獨生後十餘日亦不起
君晝以哭母於堂而夜涔淫涕交頥以泣孺人於草土
也蓋三載一日矣既葬除服忽忽不自得曰我所以竭
精力而佔畢者冀得一伸之於吾父母而更何冀哉會
化淳已學成補博士弟子高等乃自顧曰奈何與兒子
輩争少年技也却埽一室穿池其東悉蒔蓮華環之以
竹客至命酒不取豐而取辦竟日不以罍恥告也當孺
人歿君意不忍復置婦顧米鹽漿炙一切纖細皆屬之
身乃始娶婦陳而少於君不能遽有所寬時喟然曰李
獻吉有言妻亡而後知余妻也豈不悲哉始君之致婦
於仲也寔自孺人孺人當仲童時所以撫教之者百方
蓋嘗母事孺人矣及孺人念其有童心也而時時進規
則已不受規孺人猶隠之乃以徐指割其居之半授仲
器物儲偫與均而君自館起居母徐畢必過仲與飲食
而後入寢仲有外費輙市其居君為贖之以歸仲不使
母徐知也後仲竟廢箸出它徙輙迎之歸為授粲凡再
贖再授粲至晩節竟仲卒不忍離也君既已絶意進取
顧其課督化淳益勤及餼於學宫乃微啓齒曰敏於我
矣及化淳獲儁周視其歌鹿鳴咏驪駒始快然曰先君
生而不得之我者我生得之若矣雖然猶大有事在於
是縱游金陵諸山水已游吳中已游錢塘山水且徧曰
吾豈以明得意哉山水吾所夙尚不能出之口今者以
厭吾心耳君強少疾最後飲於郊中寒疾五日而卒卒
時殊了了四子環侍之而仲化熙時試於學使者補博
士弟子君猶頷之化淳問得無有所痛苦否曰無已而
顧化淳曰汝在吾何言君性雄爽負氣屹屹不可下然
中實寬厚急人而不責報又嚴取予有豪貴人利君故
居者使蒼頭數輩故蹋門詈欲以為訟端時君它出而
高孺人如弗聞也君歸乃以實告曰彼以強來君以好
往彼尚可正折也君投刺豪貴人坐上坐逆折之豪貴
人面赤謝過不敢復利君居矣顧某者君及門士也為
讐所困辱讐度顧愞亡能為而獨憚君夜籯金求解君
叱之去卒以顧白郡丞受中丞指督邑賦妄箠格諸生
諸生噪而逐之中丞盛怒廷詰諸生甚厲咸披靡不敢
前公挺身出言丞暴横狀中丞度無可奈何則移色邑
博士使抶之君伏而曰博士威何如中丞中丞不能以
非義詰諸生博士乃能以非義禁諸生乎中丞為屈而
止少時遊吳市中道有遺金俟其主而歸之其主泣謝
願以半酧君竟去弗顧嘗館於富人所而驟灾主人從
熖中倉皇携金寶授君君頤指兩童子置之書簏事定
俾主人自取曰毋汙吾手也其所行多類此君子曰陸
君奇男子也使以一第假之居安則拮据而稱事遘難
則慷慨以明節不亦磊磊落落哉高孺人明睿女子也
有樂羊梁鴻二婦風惜皆不遇耳雖然有化淳為之子
而予為之志銘不可謂不遇矣君以嘉靖甲申生夀六
十四孺人僅三十六四子者長即化淳娶周孺人出也
次即化熙娶夏化冲娶瞿化光幼未聘陳出也女一適
高明時亦孺人出也孫男二泰徵嘉徵俱化淳出孫女
二尚幼葬在陸家灣祖塋之次蓋君志也謂化淳毋以
我離西江君
銘曰穀於室而歸於穴合二十年而離離二十四年而
復合合以兹辰其偕侍若先人以利若之子孫
弇州續稿卷一百二十
