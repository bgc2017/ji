弇州四部稿卷四十五
明王世貞撰
詩部
五言絶句一百八十五首
衞河八絶
擊汰蕩金波流光起千鬛仰看雲間質如鈎帶殘堞
其二
河流曲曲轉十里還相喚那比下江船揚帆忽不見
其三
前望渡口驛行行轉相隔非關驛路移應是儂心迫
其四
十五誰家女紅糚嬌自多低頭浣衣坐不解聽吳歌
其五
欸乃櫓聲低來船坐自移無須苦相羡各有去來時
其六
人家半侵河屋後曬漁網夜深喚小婦篝燈聽波響
其七
青青河畔柳蕭索半無枝爲是輕攀折非關贈别離
其八
人云風波惡風波信自惡生長在家鄉那得容華落
戲爲眼罩作一絶
短短一尺絹占斷長安色如何眼底人對面不相識
題畫
來時桃花口流水二三尺一夜春雨生淼漫歸不得
其二
孤蓬知乍風寒壓澄江釣不見石室人萬樹傳清嘯
其三
愛此山中居清隂滿蘿薜飽飯無所爲石上坐秋色
其四
手自斟濁醪醉卧泉聲裏月午醒始知微風落松子
飲華生茗
君攜陽羡茶薦以中泠水高卧讀離騷林端月初起
連中丞談詩夜歸題壁
縱有平生好寧容貴客憐長歌欲自聽秋色五湖烟
出門
出門見青山殷勤盡一别爾自知吾心悠然竟無答
其二
稚子牽衣裾倉皇問何事芍藥春尚花官今去還未
人日偶題
人日江南好風光梅柳新誰將故園日乞取去年人(去歲)
(人日與子與軰賦詩)
其二
出門看冰雪峩峩大地厚一夜東風吹宛然五楊柳
其三
誰家採桑女貂韐雙金鈿朱顔怕雨雪人日拜新年
其四
平生徐與李南北共飄零北極逢人日南天指使星
癸丑余以避地吳中登閶闔行戰地悵然有感
北風吹海色飛上姑蘇臺欲問吳王事秋深麋鹿哀
宫怨
昨夜君王來守宫辭殘血歡至方識愁玉階盻春月
其二
小日苧羅溪紅顔不自持入宫知見妬無地着蛾眉
江口
江口安檣處孤舟盡日停秋雲無限好只傍蔣山青
其二
似玉鱸魚鱠橙絲縷更鮮徘徊欲下筯從此定何年
阻風桃源
小驛維梢坐來帆自若飛不堪游興盡欲作向南歸
林公不食書此惱之
野夫飽飯罷散髮卧南窗亦作降心計無心可待降
偶題
女郎山頭石新婦磯邊水欲吐陽臺雲徘徊傍誰起
教坊婦
小拂乾紅袖新聲十四絃不知頭已白猶唱想夫憐
無題
七寳流蘇帳金鈿與定情十年春夢斷怳忽似前生
題壁
康樂烟霞屐長房日月壺有鄉皆是醉無谷不名愚
春遊
小雨桃花逕輕風杜若洲江南春事滿何處賸生愁
閨恨
興慶坊前柳蕭郎手自栽藏鴉今漸穏只是不歸來
彈琴峽(在居庸)
銀河落秋水飛峽自鳴琴代馬遥相避君聽無殺心
夜宿碧雲寺
幽人夜無寐初月銜山閣不見月出光但見松影落
雨中(時方有哭子之戚)
平生不解愁雨落聽總好此際雨聲來沈沈北邙草
其二
夜雨生白髮愴然青燈語日出愁更深應知不關雨
其三
夕陽鴉背寒暝色燈花落際以煢然身那能不悲作
天雄道中
參差荆中門出沒沙際語落日銜半規秋天避禾黍
其二
場中刈新穀屋後曬軟棗兒女貪看客羣栖下相惱
其三
秋風吹將暮古道行跡稀愛此微陽色射我霜中衣
其四
道逢魏公子問客燕趙來悲歌不足聽酒人安在哉
蚤發鉅鹿道中
驅車漳水外十里及鳴雞殘月低軍壘青天散馬蹄
其二
太行一片雲裊裊復紛紛我欲俱收摘相遺邢使君
靈巖寺朗公石
朗公一片石禮拜無寒暑彈指千偈終低頭竟何語
鐵袈裟
問衣何自來祖師傳迦葉不悟曹溪舂居然一方鐵
雙鶴泉
雙鶴摩天去雙泉爲誰久昨夜王喬過山僧爾知不
證明巖
野夫如慧能隨緣就衣食勞師強證明本自無功德
甘露泉
曾聞尼連河世尊舊浴處一灑青楊枝人間盡甘露
錫杖泉
卓錫飛泉流人天大歡喜來既無心來止應何處止
定公堂
定公創招提鑿破青山色惜哉不住心翻留有爲跡
魯般洞
竅石爲幽居虛稱魯輸子三十六洞天天工定誰始
送内弟魏生還里
莫以齊門鋏悲歌盡日彈醉君桑落酒不敵郡齋寒
其二
骨肉他鄉别干戈遠道心倘過楊子渡約略較愁深
其三
暫留同爾去此語若無憑好待蓴絲熟應逢張季鷹
其四
阿姊扶牀泣諸甥繞膝啼平安只兩字莫惜過江題
謁臺還道逢海上宋使君戱贈
問君何爲來問余何爲返欲答兩不言青山去人遠
寄勉魏氏二甥
玉樹元雙挺鵷雛好並飜外家饒宅相若個魏陽元
留客
吏事君休怪山城好閉門此生無長物但坐有清尊
兼隠齋
爲吏復兼隠吾以名吾齋昔人解嘲耳其隠安在哉
西亭
昔邪寒不剪書帶綠如窒過客雖自稀主人已非一
雙栢
良宵坐來永念此栢下雪鶴氅時一過亭亭如孤月
小洞
翳茅石罅中肱卧呼不起却謂桃源人其深亦如此
雙鹿
空庭嚙枯荄悠然亦相樂放爾長林中應思向來錯
雙鶴
飲啄行相引棲鳴炯自如主人飯脫粟爾莫歎無魚
古意
聽盡西宫漏踟蹰不肯眠僊韶一派樂又過玉樓前
其二
薄命紅顔是傾城亦枉然君王七寳殿自擁少兒眠
其三
歌罷齊紈扇沈吟異代名自憐長信帚不是主恩輕
記漢童謠
蹇人欲上山秦帝欲上天假令天可上地上少人烟
爲僧題畫
别僧虎溪渡扶藜踏微月一笑春風來林花偶然發
其二
玉梁界鐵峽迸作摩尼珠不肯青山住飛流徧五湖
其三
蜻蛉橛頭船自度還度汝一夜曹溪風吹散黃梅雨
其四
我是王弘之得魚亦不賣新水上查頭綸竿竟何在
暑日見客
客自褦襶來我當科頭出語客幸勿嫌宋人偶游越
碧雲寺泉
碧雲長在天碧泉長在山誰憐卓錫後宛轉向人間
過于鱗郡齋分韻賦十二體得傍字
腰間轆轤劒錯莫無精光不是芙蓉淺純鈎北斗傍
二慕
少小慕書生書生良不易欲以徑寸心博他千古事
其二
少小慕俠客俠客良亦難寧將百歲擲不使片言寒
塞上辭
人言塞上老不恨塞上老但恨作别時握手太草草
春日偶成
丘壑殊無恙春風故不貲冥搜徒自苦處處是吾詩
吳江舟中送子與一絶得溪字
寳帶橋頭水曾通罨畫溪只愁歸路遠遲日未應西
又戱爲周生代送得情字
今朝送遷客憔悴不勝情莫怪愁看鏡蛾眉世總輕
偶題小園
今宵高枕處白石含青蘿人喧雖稍息鳥聲其奈何
其二
蘿薜長自衣桃梅猶未色唯有東風來悠然酒中得
雜咏
儂家何處是舴艋太湖頭自識人間路秋聲會起愁
其二
寂寞何人問韶顔鏡裏紅亦知年未老無意向東風
濰亭逢王子作二絶
汝從秣陵來還向秣陵去惆悵不忍離鄰雞酒中曙
其二
繫榜濰亭柳呼樽且嘯歌罷官應不悔湖海酒船多
徐荆州過余兄弟不肯飲而留連金金吾許夕拜
所走筆戲之
自擲雙魚後難將五馬留祇應金許宅一榻爲南州
戲爲乩僊語
昨夜蕊珠宫冰壺弄秋月不肯玉床眠鞭龍醉中發
調張助甫三絶
宦薄無勞問居然張長公何如擲手板一棹五湖東
其二
何限青山色當君對案時肯同山吏部長醉習家池
其三
遷客真難作看人眼亦勞爲言名士業飲酒讀離騷
夏日抱痾十二絶句
支枕時自言斯人有斯疾老作一蠧魚殘編送餘日
其二
傳聞三峽下白雪捲青天借得東鄰水潺湲亦可憐
其三
偶然片語出却拾寰中遺歌罷還自賞安用他人爲
其四
曉夢鐘欲殘故人枕邊别武夷山上雲白雪樓中雪
其五
雖攬千古書畏語千古事白日稍向西一事一垂淚
其六
病在何妨暑科頭鎮日眠莫言疎筆硯不索賣文錢
其七
世事久不聞偶傳北來耗遠志在東山一夕俱小草
其八
西林貝葉編東林竹葉酒問我西來意翻云醉中有
其九
客有攜枰者湛思入玄解忽悟歛子時人我俱安在
其十
客是華陽館仍云霅上來野夫名已盡只愛自銜杯
其十一
社酒鄉人至無言但一巵猶勝莫處士強我坐談詩
其十二
長卿故倦游藜牀壁間挂但喚尤老來青山隨意寫
弔張處士墓不至而返因簡幼于仲君
金閶十萬家盡醉吳山碧獨有王子猷迴橈墓田色
其二
念汝廬居地藤蘿使徑迷祇應今夜栢重見夜烏啼
郭山人六絶句
五嶽真形圖
汝到瑶池西披圖問阿母二室三花間可着王郎否
杖
僊骨日以輕何煩策扶老後夜驚雲飛棄龍在中道
衲
一衲長挂身寒暑了不涉肯學沈湘人秋江緝秋葉
瓢
偶從清潁得乞食焦山僧一飽便無事却挂焦山藤
鋤
十年理芝畎鐵作青蛇文復伴遠游去山山鋤白雲
觚
時攜一觚酒獨向花間醉不分汝南翁春風自天地
彭城道中
盡日山中行謂是山中客及逢往來者總負兹山色
道過一嶺曰米花村其名頗雅因爲成一絶
夾溪黃葉路三戸米花村車馬須臾事寒山日掩門
東明道中木冰甚
濃霜中夜零千林成霧淞却似江南時梅花惱清夢
其二
鮫淚滴青天萬樹珠相亞惟應拙宦人不作達官怕
應在明中大水後問之
可憐赤城霞釀作石梁水一郡垂欲魚卧龍猶未起
朔日邑送薪盈庭感而有賦
匏繫何煩惜膏明也並燒積時甘在下炊後始知勞
其二
本是爨下材叨君一分直不惜捐此身爲君佐鼎革
其三
念汝焦頭近憐余束濕同不才豈梁棟亦使秋山空
其四
只愛樵歌好那知有殺心分無焦尾日世自寡知音
往返錢塘江戲爲問答
九月錢塘浪無風也拍天儂今渡江去爲復住江邊
其二
朝指蕭山驛暮喚錢塘渡儂身不屬儂却似商人婦
有感作
世情令我出世事令我歸出處不關我安能論是非
題寒潭圖
萬木俱避榮寒潭吐幽潔悠然見天根羣悴還成悅
題雜畫
白雲橋之上流水橋之下策蹇不肯前蒼龍峽中挂
其二
雲作斷續峯烟爲濃淡樹借問此中人寧知此中趣
其三
山色猶未斂藹然斜陽赤時有漁父來不妨一爭席
其四
濃碧蔭清漪可能不流睞釣自不得魚得亦不肯賣
其五
天河一夜雨染盡郊原綠頗怪出山雲時能礙游目
其六
儂愛峭帆風身愛且從容溪山任闊狹面面青芙蓉
其七
衡門晝長掩春草綠於積倘有問字過朝來見行跡
其八
秋氣自蕭索秋山殊不貧丹楓與翠栢往往媚行人
其九
白雲不肯住裊作出山狀中有朱衣人可是山中相
其十
嵯峨插天峯偃蹇據地松峯那不出雨松已欲成龍
其十一
一樹兩樹丹千峯萬峯白無處覓酒家孤舟采寒碧
其十二
遥岑吐飛瀑如瀉銀河水本自愛人間翻落白雲裏
題紫筠居三絶
過雨千林濕高齋色自肥籜龍一夜長片片紫雲飛
其二
新篁節未解已作干雲碧偶然三徑開錯擬揚雄宅
其三
長桑夙有尚自與此君宜不獨堅貞在兼令俗可醫
襍夢三絶句(夢三日而應)
夜來㝱失官青山色爲動無那夢醒時此身還屬夢
其二
夢飲薊門酒忽復還鄉國猶勝覺後身匏繫太行北
其三
夢讀老親書醒來無一字稍覺孤枕寒惟殘兩行淚
江蘺館十絶句爲朱鴻臚在明題
松齋
鬱鬱齋畔松謖謖松下風儂如陶弘景日坐松風中
雪廊
三步五步廊千株萬株雪阿大故濯濯與雪鬭清絶
石塢
壘石爲環堵主人長作主行遍咸陽西誰識黃金塢
江雲樓
高樓風不閉半欲藏江雲試問江干客或有雲中君
筠房
修竹不愛碧潤我窗中人欲知春雲坼寸寸吐龍鱗
快閣
披襟稱快哉天地雄風來何以金莖表吸取露一杯
凝香室
湘簾靜不捲芳篆縈如絲借問僊省吏得似含香時
嘯臺
欲與天籟爭披雲獨箕踞忽作鸞鳳音猶然徧千樹
鶴院
雖甘稻梁美終愛雲霄去蕙帳猶未空翮成且須住
雨花菴
兀坐淨名身時談香積因如花兩僊女知是散花人
黃生填撫南牧馬所賦二絶句送之
君過騰越峯駿骨隨龍化倘遇千里駒莫惜千金價
其二
調弓射堂下戲馬臺城側莫作王騎曹拄笏西山色
題小景
北垞帶南垞前帆銜後帆欲知何處泊斜日在松杉
憩徐少卿墓
宿草封雲壯高杉背日寒客來無劒挂事往有琴彈
題繡毬花
暫以碧雲色微籠春月圓抛人暗香裏誤馬軟塵邊
題畫蘭花
處爲幽谷香出爲王者瑞不同百草歸秋風紉成佩
江行雜詠
初出京口
楚歌一聲發吳儂雙淚漣武昌應尚遠船是武昌船
夜泊蘆夾迴望燕子磯
風吹浩蕩去却在蘆江湄燕子磯頭月清光當待誰
泊金陵
不登鳳凰臺爲怯李家句聽說長干兒朋尊向臺去
初發石頭
亭亭遠山色入我船窗來鬭語雖不競那無酒一杯
烈洲在江中樹頗多
鬱鬱烈洲樹宛然江水間行人自不上妬殺道金山
牛渚即采石也
玄暉既遒往李白時一振請看滄江流萬古才不盡
宣城道中阻水不得上
夜不聞白猿朝不見白鷴(皆太白詩中語)忘却下江水錯恨戀
舟山
東西梁山一名天門山在江中
東梁與西梁髵䰄雙虎頭可憐長江水分作川字流
病中過銅陵遇雨
江舘能收望漁磯亦罷罾誰憐伏枕客風雨過銅陵
歴陽道中阻風
進步咫尺間一落不復上安得勒將軍爲我牽百丈
江行熱無魚買戲成
十日不嘗魚九日不却暑願作西南風吹儂轉鄉土
余嘗夢登九華陽山磯可以見九華而病熱昏寐
竟過志感
九華九子秀十年夢寐間那知一夢覺頓失九華山
過馬當
人云下元府莫作馬當看自有天公仗那能問水官
安慶道中
平波細若剪遠岫膏於沐嗒坐舫齋中空翠時一撲
過皖城
不問江南北江風任往還杯中是何物青峭皖公山
和尚磯在采石道士洑在蘄水小孤中立焉
東是和尚磯西是道士洑那能教小姑不就彭郎宿
祭小孤神祠作
小孤有神祠亭亭大江中行人俱賽祭那得往來風
彭澤顔明府來謁
偶然折腰罷滿路青山看却笑陶彭澤何因便去官
過潯陽
功名侮余甚厭之不能舍試問廬山峯可曉白司馬
望大孤山
人言大孤醜不及小孤妍若向鄱陽去南風也繫船
神鴉
神鴉向千載依然少陵句不學栢臺烏臺遷烏亦去
至李坪驛始見竹筏上居民連亘三十餘家云隨
流上下作䕊治板行販
何必問故鄉浮家任儂住一夜便風來盡呼鄰里去
入黃州
青衫曳地行雙眼鼻端看此豈翫世人憐爲世人翫
青山磯
武昌在前頭逡巡不肯去爲愛青山磯且對青山住
弇州四部稿卷四十五
