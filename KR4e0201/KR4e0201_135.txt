弇州四部稿卷一百三十五
明王世貞撰
文部
墨刻䟦六十五首
唐文皇屏風帖
文皇嘗作真草書古帝王龜鑑語為二屏風示群臣今
所存者草書耳輕俊流便宛然有右軍永興風度惜天
骨小乏戈法猶滯後有祝寬夫姜夔王允初䟦亦佳姜
遂題字荒傖不知體大可笑也
唐玄宗御書太山銘後
記太山銘唐開元帝製及手書相傳燕許脩其辭韓史
潤其筆以故文頗雅馴不猥弱隸法雖小變東京最為
穠勁饒古意余嘗游其地度天門造碧霞鬱浡雲霧中
此銘獨煜然有龍翔鳳翥之態包參軍搨得一本以示
余余既讀而愛之然竊有慨於帝之侈心也木有蝕蠧
入焉當是時天下幾小康帝意以前薄秦皇漢武不足
道而不知太真林甫國忠禄山之徒固己乘其侈而入
之蠧矣參軍得浯州中興頌當時置墨池傍閱之其治
亂始未有大足相發者噫嘻可畏哉
又
記太山銘者唐玄宗皇帝御撰及書字徑可六寸許雖
小變漢法而婉縟雄逸有飛動之勢余嘗登太山轉天
門則見東可二里穹崖造天銘書若鸞鳳翔舞於雲烟
之表為之色飛既摩娑久之惜其下三尺許為搨工人
惡寒篝火焚蝕遂闕百餘字傍有蘇丞相頲東封頌正
書閩人林㷆以四大字刻其上惡札題名縱横漶滅不
可讀悵然而下後人事事可憎殆不特此
孝經
唐玄宗書孝經後有太子亨右相林甫左相適之等題
名韋郇公陟稱彭城縣男盖自吏部侍郎出為河南採
訪始襲公爵此本封耳韋斌封平樂郡公可補本傳之
闕書法豐妍勻適與太山銘同行押亦雄俊可喜當其
時為林甫所蠱媚極矣猶知有是經耶三子同日就隕
屬鏤南内凄凉廢食厭代唐家父子如此循覽遺蹟為
之慙慨
凉國長公主碑
右凉國長公主碑小許公撰而開元帝御書書法過肥
然點畫間自有異趣要之自唐變此體帝為最也碑辭
大半可讀攷之唐史睿宗第六女字華莊始封仙源下
嫁薛伯陽今碑内封爵先後同而字乃從花粧非華莊
也又稱歸故丞相虞公温彦博曾孫曦及攷彦博傳曾
孫曦尚涼國長公主伯陽傳尚仙源公主坐父稷誅流
嶺表自殺然則公主固嫁薛伯陽再嫁温曦史遺曦而
碑諱伯陽也
兖州孔子廟碑
右孔廟八分書唐太宗詔一通高宗詔一通祭文一通
太子弘表一通後有朝請大夫開州刺史高德裔刻十
二字或德裔書不可知也其行筆不甚精工而頗峭勁
時時有漢意乃知古法自開元帝始盡變也
唐文皇告少林寺書
文皇圍洛城時以少林寺僧建功遣使致書存問且為
護持之書法不甚工而亦不俗當是幕僚筆内世民二
字行草是親押耳首有開元神武皇帝書後人所妄加
也今少林寺僧猶以白棓高天下豈佛教所謂護法者
其時已爾耶
題武后書昇仙太子碑帖後
武氏牝晨淫革唐鼎觀此書遂欲亂千古同文之治嘻
何其甚也文似出北門諸學士手筆意軟媚無鐵椎椎
悍馬時意氣且既為太子立碑而以蓮花六郎稱其後
身得不穢千古青簡耶為之一笑
孔子廟堂碑
虞永興孔子廟堂碑石刻在關中余有二本其佳者以
乞家弟文雖斷闕不甚剥蝕然是五代時翻本也首有
相王旦書碑額盖舊無額武后增之耳至文宗朝馮祭
酒珤請斷去周字而唐史遂以此碑為武后時立者誤
也相王所書大周孔子廟堂之碑虞書入妙品評者謂
其德鄰貞白又謂與歐陽率更齊名而專體過之如層
臺緩步高謝風塵又如行人妙選䍐有失辭特其傳世
頗少嘗見賈躭相公極稱虞筆末云孔子廟堂碑青箱
中至寳而已噫當其時已珍貴如此況千載之後其殘
碑斷墨如魯靈光者但再經摹勒雖典刑僅存而風骨
鋩鎩所餘無幾慨念唐石不勝色飛
又
記此碑之月餘客有復来售者首有孔子廟堂之碑六
字殘缺既少戈法宛然虚和清粹之色自爾入人定為
宋榻無疑也惜後失數十行購别本佳者補之為山房
清玩記法書目中又有永興謝文皇表盖碑成進御上
賜以右軍黃銀印故謝耳於乎文皇所以期永興至矣
九成宫醴泉銘
書斷謂率更正書出大令森森焉若武庫矛戟虞永興
稱其不擇紙筆皆能如意高麗亦知愛重遣使請之其
名大若此然太傷瘦儉古法小變獨醴泉銘遒勁之中
不失婉潤尤為合作此帖得之十年前文既殘缺字亦
糢糊然視汴刻猶是未央瓦差不蕩古意也因識而藏
之
又
醴泉銘余所有者字畫差具可辨後復得一本更完整
覺其精意古色流映眼睫間摩娑竟時率更之於索靖
李陽冰之於碧落至下馬坐卧味賞旬日不能去昔人
云解則愛之余不解而愛愛矣又了不解不知何也
又
鄭公此文因隨氏之鉅麗歸唐德之儉損頌而有風體
了然諫錄中語也渤海書書鄭公語當知合也
虞恭公碑
率更書温虞公碑得之鬻書人者殘缺不復可讀第其
字畫之妙不在醴泉化度下如郭林宗雖標格清峻而
虚和近人他書不免作李元禮謖謖松風矣
化度寺碑
趙子固以歐陽率更化度醴泉為楷法第一雖不敢謂
然然是率更碑中第一而化度尤精緊深合體方筆圓
之妙而殘缺尤甚昔年得一本僅二百餘字後又致一
本雖剥蝕其可讀者幾再倍之當是前百年物而字意
小緩散不能如少本之精勁也豈搨手微劣故耶因合
而識之俟明窗細展究其所以異可也
皇甫府君碑
率更書皇甫府君碑比之諸帖尤為險勁是伊家蘭臺
發源石刻在西安雖小苔剥差可誦耳皇甫君名誕仕
隋死於漢王諒之難者卹典殊不薄後以子無逸貴於
唐始克樹碑噫逝者有知能無麥秀之歎乎
歐陽通道因法師碑
道因與玄奘同譯經者見高僧傳碑文亦宏麗饒其家
言然去簡栖頭陀不啻一小劫耳評者謂歐陽蘭臺瘦
怯於父而險峻過之此碑如病維摩高格貧士雖不饒
樂而眉宇間有風霜之氣可重也余嘗謂皇象文武索
靖載妖帖章草中鳥跡筆者顔真卿家廟茅山碑正書
中玉筯筆者蘭臺道因碑正書中八分筆者此未易為
俗人言也
趙摸千文
趙供奉在貞觀中以書名嘗與諸葛貞臨蘭亭刻石者
此帖云亦是摹晉真蹟在吴江史鑑所勻整流便矩度
森然恨結法小局促乏蕭散之趣耳
禇書聖教序記
余舊藏褚登善聖教序記婉媚遒逸波拂處虬建如鐵
線盖善本也後陜省致一紙輕弱不足言或以為翻刻
或以為有二本第俱有可疑者舊藏本稱龍朔三年建
按遂良以永徽六年貶漢州顯慶二年徙桂州未幾貶
愛州歲餘卒盖未嘗生及龍朔也豈遂良嘗書之至是
始摹搨上石耶陜省本則云永徽四年中書令臣禇遂
良書攷之本傳宰相表遂良貞觀末為中書令後罷永
徽三年以吏部尚書同中書門下三品四年進尚書左
㒒射疑皆後人附益之耳
碧落碑
絳州碧落碑篆書在石像背州將以不便摹搨别刻置
廟中今本乃别石耳李旋之輩以為陳惟正李譔李瓘
書不可辨按洛中紀異錄稱刺史李諶為母房太妃追
薦造像成忽二道士来云君刻石須篆書乎我天下能
篆者李異之聽所為則扄戶三日乃開化二白鴿飛去
篆文宛然像背矣此涉誕妄不可信然李陽冰覽之七
日而不忍去習之十二年而不成其妙如此豈惟正譔
瓘小子所辦乎字書雜出頡籀鍾鼎款識以故與斯體
小異聊識之以俟知者
少林寺靈運禪師碑
靈運碑者唐崔琪撰末云聖善寺沙門勒下殘缺二字
當時僧書耳文淺陋不足道書法絶類聖教無一筆不
似後世傾側偃卧以取姿態者其人材雖足稱要之有
愧於此髠也
御史臺精舍銘
唐史稱梁昇卿善八分東封朝覲碑聲華為一時冠此
帖亦可寳也獨御史臺持憲之地乃立精舍倡諸繫者
禮佛懴悔昔獄吏命祀咎繇范孟博猶非之況侫佛乎
崔中令湜固盛言因利結西方緣矣不知附禁臠事發
曳鋃鐺時佛亦當庇引之不為之一笑
桐栢觀碑
新桐栢觀碑唐崔尚文韓擇木書桐栢即天台别名道
家所謂金宫玉庭洞天真境覽興公一章覺此頌寂寥
耳擇木書於漢法雖大變然猶屈強有骨明皇酷嬖太
真無所不似隸分體不免作豐容豔肌時狀老杜云書
貴瘦硬方通神盖有感也計此碑當為拾遺君印可者
大智禪師碑
此碑為唐史侍御惟則書竇臮賦述稱史書古今折衷
大小應變聲價極不落莫也其行筆絶類太山銘而縝
密過之知開元帝潤澤所自耳大智師北宗之錚錚者
嚴挺之粗能其家言俱可存也
張旭肚痛帖
張長史肚痛帖及千文數行出鬼入神惝怳不可測後
河滿子一絶係張祐作祜後張史生可五十年余甚疑
之既考知與此齋帖俱高閑筆也閑書僧米元章欲懸
之酒肆者然亦自佳耳
張長史郎官壁記
張長史以草聖名其楷法獨有郎官壁記為書中最琅
琅者董逌稱其隠約深嚴筋脉結密又云守法度者至
嚴則出乎法度至縱識者以為得長史墨池三昧此刻
在宋已少吾吴僅有都太僕元敬一本語具金薤琳琅
尋入王文恪公家文恪親為䟦於装池之四旁(余聞之三十年)
(矣而始得之所藏九成廟堂化度名公諸楷帖皆辟三舍矣因敬題其後)
心經
此草書心經刻之長安中云右軍書非也雖遒逸而疎
縱不入格不中懷素作奴況右軍乎見唐文粹乃駙馬
都尉鄭萬鈞書張說有序萬鈞尚睿宗女代國公主字
華婉者也於書家不甚烺烺宜其然
裴㴶少林寺碑
裴懿公㴶書少林寺碑開元十六年建又在嵩山而金
石錄不載何也裴少時負文筆號霹靂手而雅不以八
法名此碑辭至沓拖不可讀而書頗秀勁多媚態得非
時代為之耶傳不載階封此書銀青光禄大夫正平縣
子亦可補傳之闕
李北海雲麾將軍碑
李北海翩翩自肆乍見不使人敬而久乃愛之如蔣子
文僥㒓好酒骨清竟為神也吴興習之加媚似猶未得
其遒此雲麾將軍碑尤著者將軍名思訓畫品在神妙
間碑辭絶不之及豈古人以藝為諱耶
岳麓寺碑
余友俞仲蔚為余言李北海岳麓寺碑勝雲麾余亟購
得之僅可讀耳其鉤磔波撇雖不能復尋覽其神情流
放天真爛漫隠隠殘楮斷墨間猶足傾倒眉山吴興也
題名稱前陳州刺史按邕謁上太山還獻詞賦上悅會
有仇人發其贓者張說忌之下獄論死許昌男子孔璋
救之得免謫尉遵化此其赴謫時道書也碑文頗庸陋
又於社拾遺集見其一詩穉語殆不可曉何以負干將
莫耶稱於世耶米元章評其書如乍富小民屈強生疎
此語殊未當書故佳小佻耳邕以纖文獲名以虚名獲
死以佳書獲訾皆所不虞者因附識之
李北海娑羅樹碑
娑羅樹碑是北海筆遒逸豐美而不傷佻卞當是合作
書也
李北海書法華寺碑
秦望山法華寺碑李北海書碑尾稱伏靈芝刻即北海
托名也書法肉好妍雅不作輕肆習乃知吴興所得此
為多矣
李北海東林寺碑
北海此書本小束法度再經摹刻雖鼻目無異脂澤有
加而天骨掃地矣所謂韓生貌趙郎不得情性者也余
晩自廬山歸東林程孟孺馳視之以為絶竒即此碑也
臧希晏碑
右金吾衞將軍臧希晏碑朝議郎守衛尉少卿淮陽縣
開國男賜紫金魚袋韓秀弼八分書文多糢糊不可讀所
可辨者其卒以廣德二年八月五日及有懷恪懷亮語
攷懷恪碑希晏其長子也書法亦清勁可喜其能不因
開元帝之好而變者乎撰文為銀青光禄大夫行兵部
侍郎清河郡開國公而缺其名當以史證之
孫過庭書譜
孫虔禮書譜刻石凢三其一秘閣續帖末未有宣政印
記者最為完文今不可復得矣余遊燕中有偽作古色
以鬻者其刻亦佳而中有兩訛字盖秘閣之帖遺於後
而紙敝墨渝刻者承之頼以辨耳其一末有宣政印記
而前缺一二十字盖自内府出而卷首稍刓破然自真
蹟上翻刻故獨佳中間結搆波撇皆在其三為文氏停
雲館刻則影響耳虔禮書名烺烺一時獨竇臮貶曰凢
草閭閻之類此帖濃潤圓熟幾在山隂堂室後復縱放
有渴猊遊龍之勢細翫之則所謂一字萬同者美璧之
微瑕故不能揜也因書於第二本後
徐浩心經
季海書名譟一時有渴猊奔驥之喻此帖意近而法慢
米顛斥為吏楷誠爾然不能不為眉山小庇之耳
嵩陽觀記聖德感應頌
聖德感應頌尚書左僕射兼右相吏部尚書晉國公李
林甫撰盖玄宗命方士煉大還於嵩陽觀六轉而移煉
緱氏山太子廟九轉而林甫紀其瑞者也當是時女蠱
邊釁交作於中外而林甫以金石之毒發之天下之緣
督幾絶而唐事去矣而君臣方日熙熙然交書其美而
張大之良可歎也頌成之明載太真册其又七載林甫
殁又四載帝走蜀不知大内辟糓自托元始孔昇真人
時亦得此丹力否耶書為徐浩古隸與帝隸法絶相類
雖以肉勝亦自有態可寳也
懷素千字文
此千文行草刻石關中雖時有譌筆而遒逸飛動往往
妙境
懷素自叙帖
此帖如并州勁鐵北山迅鷹竒矯無前獨冠諸種然坐
此亦不得與二王盟僅屈強江淮耳真蹟歴數相臣家
歸陸冢宰近聞一總帥以八百金購之復入平津邸矣
於乎素師不習蓮花梵字作此有為跡墮落縑素伴朱
提入紫闥宛轉粉黛間對肥肉大酒不亦重痛辱哉安
得祖龍火了此累劫障為快也
懷素聖母帖
素師諸帖皆遒瘦而露骨此書獨勻穏清熟妙不可言
唯姿態少遜大令餘翩翩近之矣
懷素藏真帖
懷素藏真律公三帖乃游絲筆縈回怳渺中有挽強飲
石之勁至不易得䟦尾周越書得其遺意蔣之竒有蘇
黃法皆可重也
恒山祠記
唐河東公所書北嶽恒山祠記公為相有武略其書要
非其至者特以故事存之耳
王清源碑
唐朔方河東河西隴右節度使清源公王忠嗣碑中書
侍郎元載撰門下侍郎王縉書載其女夫也所記事與
史不甚異其文詞𤨏冗無足多者縉於書稱名家與李
邕相伯仲評者謂其過薛少保今其結法清婉老勁不
在岳麓雲麾下覽者自當得之哥舒之力諍義者能之
李臨淮之先見智者能之清源仁者也所見遠矣所見
超矣
中興頌
摩崖碑中興頌元結撰顔真卿書字畫方正平穏不露
筋骨當為魯公法書第一唐文靡𤨏極矣至結與蕭穎
士輩方振之頌亦典雅倣嶧山諸碑第有可議者頌其
君而斥其君之父曰噫嘻前朝孽臣姦驕且冠之篇首
豈頌體爾耶吉甫於宣王詩穆如清風者未聞其以厲
王斥也序辭所謂非老於文學其誰宜為亦誇矣曉人
不當如是
東方畫像贊
東方畫像贊碑隂記顔魯公書石刻在陵縣陵即古平
原郡也故城址猶存今僅三之一耳碑已再刻余所得
乃舊本雖小糢泐然其峭骨遒氣滃欝奮張亦足辟易
餘子余謂東方生蹟固竒詭然以逍遥流易之度處虛
實有無間夏侯文亦時時有壺公薊子意獨公書太嚴
整未稱所以發之不若留右軍寫其情性可也語固涉
狂公復生不能不頫首耳
家廟碑
右顔魯公家廟碑石刻四面環轉在關中後廟燬宋初
有李延襲者語郡移置之結法與東方畫像相類而石
獨完善少殘缺者覽之風稜秀出精彩注射勁節直氣
隠隠筆畫間吁可重也天寳間安氏蹴天柱折而力扶
之者郭尚父張睢陽平原與常山四耳顔氏獨擅其二
碑之所以重者是寧獨書哉
多寳佛塔碑
顔魯公多寳佛塔碑石刻在西安舊搨完善可讀公書
如東方畫像家廟碑咸天骨遒峻風稜射人此帖結法
尤整密但貴在藏鋒小遠大雅不無佐史之恨耳多寳
佛塔事在法華經中歴過去未来阿僧祗劫世尊說法
此佛即現寳塔空中贊美大抵皆寓言也佛惟空是以
常在常現常滿今以有為迹求之得無去之愈遠乎一
念發菩提心即證菩提即現多寳塔稱善哉人自不見
聞耳
茅山碑
魯公好仙術不特書麻姑壇已也按李含光者陶隠居
裔凡五世其事絶無可紀獨人謂其隸法勝乃父遂斷
不作隸差近厚耳魯公結體與家廟同遒勁鬱浡故是
誠懸鼻祖然視虞永興禇河南誾誾氣象不無小乏
元次山墓碑帖
顔文忠為元次山書中興頌殁又為撰碑文而自書之
所以推許次山者至矣其忠義才術略相當然次山於
文非真能古者何至竭蹶其步而力追之耶
宋文貞碑
余始有碑側記又後一歲乃得碑文頗剥蝕其行筆與
記全異碑辭内稱公雅善戱謔不常矜莊凢所詼諧人
輒䟽取昔人見公賦梅花以鐵心石腸為怪故不足怪
也非所望於蕭傅亦是一證太史公讀張文成事而疑
其偉然丈夫乃如好女子世固有不可曉者
宋文貞碑側記
宋文貞公神道碑側記顔魯公撰書石刻沙河二公剛
勁大節相埒書亦稱是真足三絶第其筆以取勢為主
微類徐吏部而力過之不免奔驥渴猊眉山寔得此法
作擘窠書愈增怪偉黃豫章獨印賞以為瘞鶴銘之流
亞噫惟其似之是以嗜之然耶
八關齋功德記
右顔魯公書字徑可二寸許方整遒勁中别具姿態真
蠶頭鼠尾得意時筆也此書不甚名世而其格不在東
方家廟下故非餘子所及也記文宋州將吏為節度使
田神功疾愈請禱此猾禆媚驕帥之常亡足怪者第其
時有可慨也盖載縉鴻漸輩方以因果之說聳人主至
引阿脩羅帝釋為證每寇至禮佛祈禱退則脩八關齋
飯僧報謝將帥體解而世風靡矣嗚呼唐之所以終不
復振也有由哉
千禄字碑
余讀顔魯公家廟碑知公世有書學及覽顔秘監干禄
字書益信盖秘監於公為伯父其所辨證偏傍結搆雅
俗燦然而公於此書尤加意幾無一筆縱緩余故識而
藏之以為臨池指南書曰干禄盖唐以書判取士故耳
䟦尾句生亦翩翩邯鄲可玩也
臧懷恪碑
臧懷恪碑顔魯公撰并書懷恪再為王晙蕭嵩兵馬使
積官右武衛將軍封上蔡縣侯三贈而至工部尚書則
以子希讓貴故也兄懷亮至左羽林大將軍懷恪有子
七人咸顯而希讓至尚書節度使魯國公碑稱兄弟子
姓勛賢間出自天寳距于開元乘朱輪而拖珪組者數
百人而唐史不為立傳故聊載之書法偉勁不减家廟
茅山而石完不泐尤可喜也金石錄又載韓擇木書第
三子太子賓客希忱碑及希晏碑以韓秀弼書之希讓
胄士也而能為不朽計乃爾誠有過人者矣
與郭僕射争坐位帖
余少則艷魯公坐位帖晚始得此佳本為之摩娑竟日
噫稿草耳乃無一筆不作晉法所謂無意而文從容中
道者也其辭余未敢論獨笑魚開府郭僕射與杞載禄
山希烈之徒澌滅殆盡而公之斷楮殘墨千載恒若新
嗚呼是寧獨書而已哉
又
公剛勁義烈之氣其文不能發而發之於筆墨間何也
余嘗謂公學不如其人於麻姑壇記見之辭不如筆楷
不如行有意不如無意於兹帖見之
顔魯公祭姪文
公行押之妙一至於此噫此稿草耳所謂無待而至者
忠義之氣與懇切真至之痛欝浡波磔間千古不冺陳
深陳繹曾文徵明三䟦博雅殊稱是真蹟在永豐聶氏
尤可寳也
祭豪州刺史伯父文
此帖與祭季明姪稿法同而頓挫欝勃小似遜之末有
緇郎題名可恨可恨
楚金碑
按賈氏談錄言通微為學士工行草然體近吏中州士
大夫效習之謂為院體此碑清圓有餘遒勁不足即所
謂院本體非耶得顔尚書小許鉤磔便脫此病夏熱偶
題
峿臺銘
元結次山撰峿臺銘見歐陽永叔集古錄中次山凡文
多從顔尚書真卿李學士陽冰索書此篆書不知陽冰
作者或自作之次山於文爾雅然不能高而愛身後名
甚銘亦類是昔社襄陽碑峴首一絶頂一深澗曰吾懼
千歲之後之陵谷也嗚呼古人之於名如此
尉遲祠祈雨碑
此碑辭小屬攷之則唐張嘉佑祈雨於尉遲勤之祠應
而屬吏紀者也勤為太師從子義師之役寔從死焉書
法絶似蔡有鄰而少放得非亦其筆耶
李陽冰篆書謙卦
李陽冰此刻雖再登石居然有殘雪滴溜之狀是廷尉
正脉至於謙卦當人置座右一紙
成德節度紀功碑
右成德節度使李寳臣德政碑寳臣降虜與田承嗣軰
創藩鎮之禍其人本不足道碑辭脅下為諛餒謭不文
獨王士則者僅見陶九成書譜中不甚著而書法遒勁
瀟洒有李北海張從申之筆良可寳也碑在真定御史
行臺不易搨昨夏温中丞如璋致一本裝潢成帙而記
於後
柳尚書僕射諸葛武侯祠記
右記裴晉公度柳尚書公綽書是時在武相元衡幕中
三公勲業年位雖小異要之不愧忠武侯者柳於書不
得稱名家獨米元章謂其勝誠懸弟今觀其行筆飄灑
雄逸無拘迫寒儉之態真足塤篪第結搆小疎不能運
鐵腕捺磔間耳碑在成都可七百年矣完好尚如新得
非以僻故存耶
董宣傳
碑前有四字篆書漢董宣傳傳作中楷結法俱精雅有
方圓意而不具人姓名當是唐能書者書之也余嘗怪
郅都董宣其清彊不屈凛凛至今有生氣而班范列之
酷吏使與義縱减宣等後世將何所取衷哉
弇州四部稿卷一百三十五
