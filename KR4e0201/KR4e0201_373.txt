弇州續稿卷一百九十九
明王世貞撰
文部
書牘
王辰玉
前者草率以聞見輕陳之左右意從容為尊公達之不
謂相聞致勤五嶽方寸也大槩中人而姑為名高者負
知負德古今不乏小人怨汝詈汝皇自敬德反而有禮
禽獸奚難兄之懇惻宛轉代尊公别白即僕寡昧寧至
有胸無心者為簧鼓所誘也嗣後尊公信耗亦絶豈易
所謂浚恒之凶耶然以先君子大事不得不忍訾仰干
惟兄朝夕從臾使僕得藉手以見地下足矣聖主英斷
非凢僕陳情之疏亦不敢必上一聽賢喬梓進止祭葬
之外希及贈諡區區人子無已之情豈以望隴遂及蜀
也吾州韓大夫佳甚八十老人謂生平未嘗覩此賢守
尊公上為宗社下為桑梓當一展眉頭矣
又
前者小奴行以先君腐心事奉告尋又奉數行於浦進
士所計已達矣昨得家弟留都信云尊公復有書托先
事於舊撫公事雖無及而見為之切真踰肺腑且可以
卜按君之疏之濟矣僕闇&KR1544;於事機又不能識人縱筆
信臆語語棘矜而足下推尊公之愛以親兄弟呼我以
良醫目我令人惶汗無地仙師示現諸方之跡兄得之
必真即尊公處已覺兩相聞矣而僕則杳然蓋自甲申
一偈以名動之根為戒頂門鍼膏肓藥即非木石草芥
寧不動心攝魄者苐僕數年來雖是暴棄于淫貪險鷙
粗不至染而前誓頓乖後期轉邈再詮未語似在隔生
以故兩歲之間憂心如醉又無可披豁者翻藉碌碌以
支吾邑邑譬之呼酒解酲酲終作禍耳九月中所遘喻
君其人姑勿論而遇師却真授方却的三日之間真氣
一動徧身周流諸所謂交任䏿入泥丸擊鐵鼓開天門
細至于手足指甲皆應期而達甚細甚詳一月之後氣
若小微而時時腦中作補狀此君不自秘惜苐受之者
十不能三四應耳徐孟孺陳仲醇飄然方外周氏子似
不及前然聖狂尚未可測也當發心時凡夫菩薩當退
心時菩薩凡夫僕未敢便認退心跡得無似之乎兄且
無慕二菩薩可也
又
自前一書附足下伸肺腑之感嗣後不能數凟覽尊太
夫人及母夫人以下俱清勝尊公晉擢宫保兼領秘殿
誠為高門盛事然此自一年前物耳唯聞後庭有熊羆
之兆乃足慰心幸加慎愛足下比索居須覓二三佳友
為會文思乃大發駿兒比屈紹興胡茂才與賢叔共筆
硯胡竒士也毋乃太竒何更不如賢叔之自然精采耳
僕半年來無小瘡痏脾胃漸健膚肉亦腴此氣之助也
兒女病者皆有起色差慰目前苐卦數行盡消息轉更
杳然讀兄石堂鐘磬語尚有生趣至尊公畫虎之誚意
氣都盡矣奈何兄有密聞幸垂示毋若尊公之秘之必
待激而後發也近頗聞相府之僕用事者極馴謹而依
草附木不能無作怪賢叔祖處尤甚或云微縱之徐君
小似寂寂但與吳尚作梗耳幸密發之過庭萬勿輕露
春和珍食自愛
又
得尊公與足下書俱極肺腑語致先君子事尊公之用
情極矣贈官一節本不甚係輕重但使有祭葬先君子
可以慰地下僕可以稱人地上亦已足矣豈藉一階半
級為榮哉但此阻似亦有因蓋僕於隆慶初伏闕陳情
獨高新鄭與華亭公有隙修餘讁於先君子而辛襄城
為腹心据瑣垣當時亦曾露異議於同事者僕久已忘
之今則豁然而悟矣蒲坂嗣新鄭之意而山陜河南又
廣二相之意以故騰謗於家弟而致阻於我宗伯太宰
不能堅持以有此然僕之有推除大是蛇足必不能出
而目下多一番擾擾兒輩無能資槖裝又無能受筆札
者尊公之知我反不如太宰之愛我也辱問喻君所傳
初唯默知其處以静坐為主忽一得之則此氣周身流
行殆徧在我則無意無必彼則至巧至信一月後却歸
腦中修補惜有酒食酧應之累不免作輟耳喻傳後名
大著頗聞好貨乃好色蓋其人不必佳而其術佳其師
不必仙而師之師仙也聞兄家姙身者乃正配尤可喜
將慎保惜在足下耳其詳具尊公書中兹不贅
又
昨有一書附舍人子上相公度所欲告兄者無以異耳
故不復别贅昨周三哥人歸得手書語語皆肺腑大聲
之警自謂必身當之故促老斡製一容身之具以俟期
至凢十二日而山妻病大作又七日而氣絶矣賴湯藥
之力復蘇今縱未便作異物牀褥間一朽株耳僕雖愚
不及情亦不至作摶沙觀料理醫卜治身後三兒孥皆
如洗蓬垢扶掖無緣與之謀事日瞶悶欲以少酒豁之
了不知放杯處家弟近緣浮言不平偶觸煩致痰火於
喉咽間作祟却不似渠兄之頑健也人所大患為吾有
身一婦一弟皆從身得到此不免作衆生相如何三兒
窮達付之天公大者漸老小可念耳苐不忍其憂惶仲
以一病軀加瘁尚不知將來結局唯賴君相恩先人獲
沾恩䘏稍有辭於地下前所上疏不知得達宸聽否計
尊公在事當不他也張司訓生還故里感悅不可名狀
常君已息心除目矣而尊公意若猶許之者何也韓侯
轉自佳十囚失一此不足為累相府車門若畏壘餘頗
寂然徐郎疾亦未至劇(闕)所坐目&KR0008;口喎耳而閭里
之怨叢積遂不减宫允臺牒時下(闕)惴惴有餘警焉
不聞傷類懲轍者何也周三哥便似更得一兒堅吾少
子一昔而逝却非疹也沈氏人便附此不悉
又
自得先君子贈官報及奴賓歸拜尊公手書及吾兄一
札中間委曲用情無所不極而愚兄弟未死之念亦無
所不滿適有兩信便然僅能為尊公作一書道區區之
感而不能盡却以地方水灾異常必須大加蠲貸尚恐
資生之策茫然小民至冬不免流移逃竄深知尊公與
元老憂國憂民之切必無俟於吾輩之喋喋者苐長淮
以北中原山陜無不饑饉上之所倚唯在江南而内費
益侈司農告匱必非其所樂聞者豈唯不樂聞將謂臺
臣借此以媚二老而二老借此以結鄉里之心必不能
無捍格以故迫欲各臺及道府紛然上疏以請辭危事
迫庶幾可以上迴天聽下挂計臣之口而尊公得以斡
旋於間顧一時諸公之畏事甚於畏亂動輙以例為疑
民且死矣亂且作矣尚何例之可言適徐簿便附此簿
與尊公有世契當無俟鄙言也河魚疾甚手顫且眵惙
惙中不次
又
近者兩承手教具仞念存之切尊公道體清勝兄德學
益竒進新舉英物成長深慰遐思僕三月來脾氣充健
神觀漸足苐日為病弟刺促此心無頃刻安近得醫藥
力始示起色老荆沈淪牀蓐譬之長繫者袁氏女則旦
夕人耳騏兒春時猶有筆研興今則索然日尋土木驌
為巫禱所苦駿為貼屋所困加以歲荒兩地徵輸食指
繁衆不知作何結局小疏可得請否出處之計至今猶
在觸藩唯視病弟痊否而已三年前蒙先師訓勵似在
隔生此念未盡死妄期消息而尚杳然尊公上所寄心
膂也豈得自遂其潔唯有放眉頭展肚皮慨然擔當一
番不可而後止魑魅魍魎既多豈能以符力驅攝唯示
青天白日使之自消耳草草附此詳具尊公書中不一
又
得手教累紙具仞肝腑之愛尊公所以見誨者尤更藥
石敬當比於韋弦僕十年前在千迷道中名姓墮猪觜
關幾被嚼碎然此衷却不甚慚惶故依稀為上真所許
今賴尊公夾持月旦稍升物論見趣而尤悔實多矣病
弟雖見半减而食飲尚小妨痰涎時壅濁氣上升每一
念之心如蝟磔病妻不敢稱半人延歲月而已兄既謂
此人可出出又可久毋乃非情耶今歲荒甚而大兒急
於興工小者貼之俱竭仲兒故貧而淹沒更甚所授三
兒書畫之類入人質庫今亦盡矣公私逋負茫茫無一
長策一冬至春隂雨連綿人情恟恟念且無歲唯是歲
朝榖日上元風氣美淑差可保耳袁了凢條議雖有可
行與不可行者僕力勸兵公請之兩臺或題請或咨部
事不宜緩毋為人任怨不知其意云何想當不大異也
今秋兄必大捷堅吾與騄姪分數故多駿兒却少然不
至如驌之杳然也二陸亦可望苐當有出於意外者山
東諸生楊烈者異人也此人他日得第必為國珍今則
未可中耳尊公所欲用人甚當兄須為從臾之匆匆不
暇甘寢懷抱惡劇先師恬澹待之亦似可過王尉臺便
附此不悉
又
僕以十三日離家三月朔抵任病弟病妻割念而别塵
勞滿體世情滿眼雖未敢於恬澹之念有所變遷而迴
想初盟則地獄刀劍森森矣此官幸不作坑塹但不免
伴食之誚如何如何其諸事體備尊公書中兹不贅兩
兒在宜興試小者筆勝而首篇大穿鑿二兒此番頗勝
數次俱可望科舉堅吾騄姪則皆一二名中人也袁氏
小女竟成異物荼苦已不可言而新得子又殤造物之
無情如此道情世法兩地茫茫如何如何今歲兄必首
掇騄之附驥仍似舍弟之與尊公却倒轉南北耳前見
尊公信云欲用徐貞明何以不見除目外議尚以艾(闕)
之不起鄧(闕)之不補為觖然清燕之暇幸一達之冗
極不一
又
昨有任後題知疏去草數行奉候計已達矣官中頗無
事但五城日報餓莩及縊溺者聞吾鄉更甚麥秋雖似
可望而隂晦不恒人情尚洶洶吾鄉案到賢叔堅吾與
從子騄俱領批而兩兒失利駿此番文意逞而氣不暢
語疵而理不切雖微有風氣得不勝失宜其爾也驌比
之兩次差通而遘此厄要是詹君用意崇雅黜浮耳駿
方杜門思諐有孟明焚舟念然急切豈能便改手况工
夫全乏縱得觀場亦無益也驌直要入監槖中無一錢
而謀此不切事可怪可笑要之二子俱不宜出試且用
三年功力或尚可希覬病弟殊未見收功春事可無他
却甚憂其八九月僕既入樊籠求脫不可業老矣造物
所以優我者不過一南省卿所以抑我者不過一白簡
即極不過一大夢皆非所縈懷唯作此行逕恐日漸一
日無面見我師真耳太夫人萬福佳兒長成闔宅平善
兄復藻思猋發所以慰尊公而縱之一意國是者足矣
童生案尤有可笑者(闕)
若騄與堅吾尾兄之驥尚不失通家一段緣也餘
不次
又
邇不數聞問知方與諸友相切劘風氣日遒上一戰而
覇此其時也僕在此與影相對開卷弄筆亦不知有離
索之苦譬之一比丘移别寺住持耳祗是偶值試歲五
日輙往太學拜上舍更少時諸茂才益坌集矣徵文之
役殆甚里居心甚厭之而不能拒然此二端皆自作之
孽實無可怨尤也兒輩喜事時刺促欲僕有所陳說不
知日覩邸報事事強人意若掇拾舊談以了事過為可
駭以釣名皆非吾分也目下暘雨小時米價亦稍落聞
長淮以北禾麥皆收兒曹皆赤身丐兒耳僕毫髮不以
累之月俸尚堪度日故不敢遽言歸過秋入冬便力求
尊公放還故山與病弟相守人言我為貧而仕當無不
笑者要之脫此窠臼不得也驌兒稍就格而才氣索然
駿猶時雜莊列語縱得與觀場必無可望駰騄輩倘一
獲儁即病弟延年藥也兄俯作胄子不足為賀苐便於
入場免弄此間司成口舌亦佳耳九卿賀啟出僕手文
俳俗不足言或於尊公心事小見一分兄試觀之李吉
士於前月十七物故矣行時見其病小愈神亦清朗聞
好色如故此是其命短處周三兄已有圈書之役劇可
喜中石事必濟但須待六省人完此間桂玉極艱相累
不淺如何如何
又
得兄書具悉三老之云云蓋過疑羣不逞之妬口而誤
出添足之下計僕故不以為然然有所聞而不告似非
骨肉之誼今兄之卷一出則三老嘖嘖歎賞而妬者亦
自心服覺得尊公微傷動氣耳堅吾書述賢叔祖身後
事極詳鄉失善䫫族失師表真足酸鼻人但知其遺帑
之厚而不知其薄若此南畆既不多新舉之兒似太少
未諗其故苐恐昆石尚不能無血氣之累下人生事或
有之兄家斡僕又逝良為可虞令姊丈又在都下僕以
為勸令尊公以一札托堅吾令暫鈐束之何如僕邇來
亡弟之外骨肉漸盡知已零落以故迫欲乞歸誠知歸
之無益於亡者歸之不能即死與歸之但深其痛且冀
杜門息囂或覬聆師真之謦欬於萬一不意不獲請而
博一溫旨又博兄之力挽過飾使我作一虚套子如
何孔廟疏誠知其不見行要世間人留此議論耳見李
掌科一疏似為禮折衷又似為僕解淡一笑騏兒感尊
公與兄情誼刻骨苐能法兄為文不至落節法兄為人
不至落魄足矣家門衰悴之餘誠恐折乃公福不敢有
過望也周元孚已到此雖意氣如故而漸爾老練可喜
頗與倪郎中憂及船政之不能久得渠一揭甚明錄以
呈尊公唯燕間致之張仲立生子大可喜辛為道意駰
騄兩孤適在此商略作行狀畢日專求尊公及兄如椽
之筆也不宣
又
前月卄八日得尊公手教具悉獨不及僕考滿及陞遷
事而騏兒一信云與太宰議代陸司寇又於考滿無阻
及後徵之了不異蓋尊公議定而不泄恩施而不居大
臣之道固如是也聞舊規既領新命身不必入京但以
南銓部咨往即得題請復職而恩典亦隨可得且獲以
其間歸哭亡弟撫病妻焚黃先人之壠又免酷暑驅馳
之勞褦襶伏謁之累秋毫皆尊公賜也此歸欲遂堅卧
但叨竊已過甫入手而即袖之似非臣節且揆神理不
免九月間馳入留都了大讞事獻歲即决歸計此時却
懇兄為尊公從臾之勿作前逗遛也故鄉之旱極矣禾
苗之不及種者十八種而萎枯者又十八其存者固無
幾也目前可恃者麥而夏至秋冬之際靡論賦稅何所
衣食明春单赤之苦恐不下戊子而中産以上其苦又
非特戊子而已大司農方下書勒停有司奉俾完舊逋
是何枘鑿之一至此耶尊公與元老又當作一番極難
事今萬姓之命待蘇於二相而二相皆吳人上恐未必
信左右恐不能不相沮大司農恐不能便擔當中夜為
尊公思之計無所出適覩邸報有乞假調理之章非以
漸作歸計耶上之所以待尊公至矣尊公之所以報上
者猶未可言盡也一不宜去亂有徵矣宰相之難未有
甚於此時者二不宜去僕非不欲尊公出熱海而超然
於清凉之境誼與勢俱不可也小兒欲求一差歸視其
母不審應否堅吾復有母之喪且妨試事室如懸罄而
又遘此凶歲醫藥喪葬之費復不訾可歎可憫兄之曹
氏姑得竒疾而卒太夫人聞之何以聊日唯秘而勿宣
可也因念高門自賢叔父母變後徐氏姑之夫繼之賢
叔祖繼之令姑姊又繼之巋然者唯太夫人及令尊公
與兄及兩兒耳豈鄧林之一枝獨茂而餘皆枯萎耶僕
兄弟姊妹亦遒盡孑然一身缺䧟世界無足言者袁嵩
陽貧甚不能具饘粥意欲得北遷僕謂此官非貧於南
而饒於北也周中石亦將有北行蓋窮而無所之耳朱
五舍大病初起欲與僕偕北幸不成行須秋凉可也薄
物將候不一
又
前自遘齕之後屢有書上尊公時方在搶攘又計所以
欲告兄者已悉之矣故不復贅乃兄貽我一札不唯五
嶽方寸白虹繚繞而中間描寫小人情狀洞究事體機
關詳且覈矣彼御史者自去歲以來頗露悃愊示殷勤
每讀一詩片札未嘗不對人津津嗟賞也近因臺規之
疏觸忤其二長恐銓部見斥急欲摭其隙以塞之而會
有力言僕之不當考滿者與曾見臺之不曾考者故銳
然而登白簡更以無玷公評一語遂肆及我之行檢當
時辯頗出一時激發故令騏兒請正於尊公去其甚者
足矣何至使太宰刪削至盡也此人已出按部聞欲移
疾外論羣然不平僕對人唯言會典不載致有紛呶渠
本非有他也世路險巇物情變幻若此而尚可夷猶其
間骫骳闒颯苟竊升斗之禄耶不歸何待僕履任不三
月而閉門待罪幾三之二法曹多有參疏以故強出視
事而一面乞休得兄與尊公鼎言謀之元相不下部覆
得批休致萬幸也不然於來春二月必請告矣家間信
來駰姪瘧愈之後胸腹間或結一塊痛不可言晝夜不
能就枕日啖米飲僅甌許肉消至骨大熱不止醫藥未
效念先弟見棄諸羣從中唯此兒最賢孝而忽狼狽至
此使人何以苟活書及涕淚涔涔前見有史館冠帶之
疏周三兄必當預其列朱郎武第亦足助尊公解頥不
知何時可得選也太夫人比康勝尊堂闔宅安善為慰
不一一
又
兄每一書來字字肝腑若深知僕之當去而又不忍其
去者宛然天真流溢令人感歎無已今江左與中原不
得志之徒多結好名負氣者以伸其所欲又各自為黨
掊擊不止使國體蕩盡陳君之見攻想是於史李之際
微有偏主耳然御史臺風紀之地吏科言路之長為人
跆藉不直一文可歎可歎黃御史之外遷與我何毫髮
與而其黨舉以為言蓋借我以鈐吏部也如此世界如
此光景尚可一日戀此腐鼠耶昨驌兒書付之騏兒亦
曾送兄看否賴此逋者得獲送官閭井不根之談自息
然所謂江左不得志之徒未嘗一日而忘異日地也僕
之在此日如坐罏炭上若不獲去只得覓雒廷評行逕
耳與尊公從臾千萬放之歸便是一楊枝露灑也駰姪
得遺腹男庶幾為善之報想兄知之必為稱快賤體日
來漸覺衰弱只好收拾殘身以了餘日檢攝餘念以期
隔生餘無可言者手瘡甚不能作書奈何
又
前有便信之都皆匆促而計所以告兄者盡尊公書中
故不復措意乃屢承手札拳拳皆肺腑語令人感愧無
地區區衰病已入膏肓頑兒致一服當歸而國手益之
以王不留行刀圭入口九竅皆快聞報次日即發歸即
卧弇中風氣清淑花竹魚鳥爭來相媚暇則呼兒子輩
侍匕箸賢叔堅吾二三知已相與較隂晴談風月時進
酒籌欣然忘其數也承尊公見誨杜門却軌自是請告
故事將來唯筆研債未能盡除蓋比歲水旱三兒之蓄
如掃所有書畫酒鎗首装之類悉入典庫國賦茫然未
知所處騏驌私負約各近千食指衆多往往枵腹僕不
能復責其供養&KR0679;槖得少餘俸可以支持至冬若不藉
此小潤筆明年立稿矣駿筆嚮苦鬱塞支離近覺充暢
且課與其兄驌及兩猶子會習時業誠知得隴望蜀神
理所忌然於世法中不容已也五日前曾夢鄉間故居
水大漲溢溪池皆滿順流而歸甚暢私謂騏或可得都
水見尊公教欲為之計一差歸省似亦近也每過亡弟
所見駰棺老淚橫流退撫遺息長大端正有氣骨差為
之解駰之死遠邇大小人人痛惜其志行兄所素悉幸
為草一傳不至冺冺同草木亡弟誌銘亦望過庭之暇
一慫恿尊公百世之感也錢孫二進士居鄉為鄉人所
稱重錢尤淳䔍可愛近時澆風為之一洗計兄已知之
賢叔祖堅吾自是明達君子不負留後昆石患疽恙頗
重發不當背可治也道印之徒少而老成且各與半給
俾奉香火若何可達尊公裁之不宣
又
朱壻歸得兄手教具悉頗以尊公所苦為憂尋得六月
初九日信則前苦已盡平而兄復有弄璋之喜此德門
大慶事也主上英明能信愛尊公若此豈得便遂雅尚
不若且不挂口亦不置之念今視朝聽講已成虚文唯
得小節豪飲大减威刑使肘腋之地稍安意外之禍不
作則尊公歸亦得不歸亦得候氣之效已為尊公詳
言之矣伎倆只如此無大益也承欲為兩兒謀令就北
試非骨肉深愛何以有此驌兒不能齎一月糧與其母
不能作三月别駿兒之槖索然豈暇辦賢關行徑耶會
考兩次覺驌頗有神色騄與陸仲鳴雖不竒進終利場
屋駿則尚須罏錘也申相公為先君子神道碑纖悉不
遺而文特精雅有大力必傳之作也亡弟更得尊公一
誌銘區區亦可以死矣千萬留神從臾堅吾日苦刺促
文思幾至茅塞故鄉暘雨稍調秋事可必如去歲獨東
海之傍大熟租入亦倍有以為有天又有以為無天者
見鬱輪袍聲調古雅開拓得元人三昧云更有别作不
知可寄示否達觀蓮池俱法門龍象達觀更脫灑然結
習未盡除不敢便謂悟境也毒熱兀兀祼袒偃卧益感
尊公見就之深不一
又
前使者去方在病中僅以一書附尊公於兄處不能復
作此病幾遂成不起之證幸覺之早而盛後和來診脈
知其無他用藥粗有次苐今噉粥甚調暢惟元氣弱耳
自此戒杯勺疎筆研將來尚可作一木石鹿豕也尊公
所請不允當更焦鬱聖上以元老之禮禮之以腹心之
寄寄之今邊事孔棘舉朝劻攘兄度此理勢可得請乎
縱得請於臣子之心安乎僕之急尊公歸殆不减尊公
誠知其未可也故鄉歲事甚佳親故無恙賢姑賢叔俱
安静堅吾頗加整攝亦俱收斂惟吳僉憲喻利而歛合
州之怨陸行人負氣而逞匹夫之勇陸以能治吳為義
舉少年附之日閧不已識者快吳而甚陸二子皆有官
不作而樹牙吻之戈戟可惜可惜僕垂死之人而及閒
事苐發兄一笑耳餘不盡
弇州續稿卷一百九十九
