弇州續稿卷六十五
明王世貞撰
文部
記
六合縣陳侯去思記
應天之六合雖名為赤縣而濱江最僻小土瘠而民貧
又時有郵繻傳符之累以是益困不堪陳侯之始來六
合也召見吏民盡得其恫苦狀慨然曰我必蘇之庶人
在官者裁為二百七十人人各予定直毋得為低昂以
九則授役役稱其家毋有訾窳屬覈田之詔下侯精心
履行句稽得其伏匿之畝且半既而曰上意非益賦也
欲平之而已盖新畝出而故畝之賦減半又因以寬蘆
洲之税補開河損田之直若干贖鍰金不入它籍而易
穀於庾歲侵出之民不告饑圩堰陂塘以時築濬灌溉
不乏侯迺曰困已蘇矣可以施教矣遴其耆碩以為三
老嗇夫明飭高皇大訓使里頒而人習之旌其淑若而
抶其蕩佚侯自以時之學宫集博士弟子而誨之經術
傍及秇文靡不翕然趣風侯食不再簋衣必三澣每出
按行郊野不多從騶呵一榼後隨不資於民入計之日
餘俸自給拜徵之頃垂槖蕭然薦紳衿裾以至都鄙士
女田叟旅人毋不垂泣遮挽胥吏敝緼而曰我曹日洗
手而從事然未有一敗者始實苦之今而後知侯賜也
盖侯拜尚書戸部郎於宦不為鼎貴去且久而其人益
思之不忘相率詣不佞以請公實敦史幸為一言紀侯
德將伐石而勒之以示永永不佞質以侯所用致思之
狀而得前十餘事要亦皆循吏之所恒稱者耳非有踔
絶可喜可愕之事而不知踔絶可喜可愕之事固少年
輕銳之所樂聞而實非所以得民之真者也夫循吏之
所恒稱正恒吏之所不能蹈也今天子方加意元元歲
大計吏黜其無良者而為錫璽書宴賚以旌其賢者郡
邑之人又能追旌其賢守令若此龔召朱卓之輩當接
踵而起矣侯名載春濟南之歴下人萬歷之庚辰進士
前庚辰而成進士為潞城令者侯之父繕部公也古於
父子稱循吏時有之然未有並起一時相望為世所膾
炙者也歴下之才賢若邊廷實李于鱗以文苑名海内
其名政術則自侯父子益有聞故不佞樂而應之如右
今令黃侯名夢鴻能繼侯賢聲者實預聞其事
國華堂記
徽居萬山中地陿而人衆居室櫛比其贏縮所較僅尋
丈而休寧為尤甚去休寧之南郭可三十里曰兖山乃
稍寬而腴汪氏世居之其居延袤以畝計者佹得十中
有堂宏麗不減侯家堂後有樓軒忩四闢兖山之蒼翠
與溪流之夭矯若玦者時時在目樓後復有樓積書萬
卷則汪氏之儁體乾者與其父德化所日諷讀者也德
化賢而文仁義附焉至體乾益彬彬矣既落成而邑之
名輩長者過之署堂名曰國華而體乾來留京介其婦
翁詹吏部東圖來請記詹君余石交也既不𫉬辭則謂
詹君世所稱國華者以其人能華國也其仕顯重章施
廊廟無論即僻而子真耕谷名動京師而婿父子有之
乎曰未也謝康樂歸臥始興之墅朝所吟咏暮傳建康
紙為之貴而婿父子有之乎曰未也然則兹堂何以名
焉夫亦取其志而已今夫韞而輝山者玉之華也懷而
川媚者珠之華也彼其稱輝山媚川亦僅得其彷彿其
未離蚌者惷然焉耳矣其未離璞者頑然焉耳矣安在
其為華也及其入乎隨侯之手剖乎陵陽之足而光彩
乎鄢郢邯鄲之廷在楚楚華在趙趙華寧不重哉夫此
猶其小者有莘之鄙夫與南陽之畸士囂囂然而自樂
踽踽然抱膝而謳吟彼固有以自信其珠玉然世之人
未必能咀其實而得其所以華也及其遘聖主際哲辟
三聘而殷漢之業成而用尊然後有以稱於天下彼谷
口獨行之操康樂騁豔之辭何足為體乾語易曰見龍
在田天下文明此吾孔聖事也凡此非謂體乾能行之
欲體乾知華之所以大者耳詹君曰善請刻之堂東壁
重建栖霞靈應聖殿記
西方之聖有圓通大士者其名曰觀世音又曰觀自在
其眷屬則父事阿彌陀而弟蓄得大勢其爍迦羅首母
陀羅臂清靜寳目則皆八萬四千其化身則百千萬億
其應度則無央無邊恒河沙界而獨於最下五濁惡世
所謂閻浮提者為至切或曰緣也或曰不然最下五濁
惡世固大士之所最悲閔而迫欲援拯之者也西方之
教自我薄伽梵為人天說之今自學語兒以至篤老殘
癃無不知誦阿彌陀而大士之像並尊則為寺單供則
為菴於名山大川處處靡所不有而金陵為六朝建都
地自冠達帝之所隆崇而我高皇之所剏廓崇塔精藍
甲於宇内而攝山之栖霞獨稱冠盖割地於明僧紹立
碑於江總持所稱金池無底玉樹生風者宛然故也法
堂之西北嶺大有隙地而無能承其勝者襄陽比丘真
節自京師卓錫兹山以福德為一衆所皈依凡聚徒三
千餘指講經三十餘度皆力任其供檀施鬱積不以資
三衣一鉢慨然發希有想曰我圓通大士其無意此地
乎哉會故殷少宗伯邁自瑯琊致吳道子所圖真儀而
今陸太宰光祖鑄赤金像俱以命節師乃悉出所貯檀
施庀材為精舍以供之有殿有堂有閣有門有廡有齋
厨筦庫之屬又嘗開講至法華多寳佛塔品則寳塔光
相儼然見空中於是復憑一衆力建多寳塔而慈聖皇
太后詔中貴人張本等周行名山至此得未嘗有出尚
方金縷袈裟以壯其事塔不虞資矣其塔與精舍成皆
乞左司馬汪公道昆為之記銘而復搆三楹於後以擬
汪公之結夏汪公者故嘗建襄陽節者也亡何大士所
寓之殿不戒於火而像與真儀俱獨無恙節公乃歎曰
兹非大士之靈祐也耶方謀復之而巨商某某俱感異
夢載其材甓與資來與節公之所規畫合不彌歲而殿
成緇素之徒來過者唯舉手加額訝其宏麗逾於昔而
已而不能究所自節公乃乞言於居士欲以志其靈感
以鎮山門居士則謂如如之體如紫金山毫髮不動常
寂而應常應而寂此不惟大士為然導攝兩聖俱如之
靈耶不靈耶為不靈而無不靈耶吾不得而測也節公
亦不能測也若圓通之旨左司馬已詳之居士可無贅
已
太倉州濬七浦楊林二塘記
大江以南皆號為澤國五湖之所匯浸而太倉之州與
嘉定之邑最為其門戶水則瀉湖以之海旱則資海以
通潤然其地頗高阜其水不虞溢而虞涸而其害亦不
在水而在旱太倉之幹河三劉家港其最大者自海口
而抵崑山可百里浸闊而流迅不受&KR0008;無所事濬其次
曰七浦廣殺其十之八脩得十之六又其次曰楊林廣
得七浦之半脩如之所灌溉田為頃以數千計然其浸
稍陿而流緩潮所往返&KR0008;泥從之僅十年而一濬後之
濬者以苟且報成事而已而工直之資大吏多侵漁其
間農不得食計不暇為久遠掘土三尺不至岸而委之
其傍岸日侵水益陿潮挾&KR0008;泥以來兩涯之土即蘇蘇
落盖不三年而輒當濬一綫之水不能入支河以供桔
橰何論舟楫日者天子采臺臣言發留都帑大興水利
而以故太僕河隄使者許公持按察節來董之許公迺
首治嘉定之吳淞江甫竣而即馳吾州謂州大夫韓侯
才而悉屬以七浦楊林之役侯乃大集三老吏民顜求
夙之所以失身親行河浹旬不歸示之以恩信曰食不
汝枵抶不汝假以人計工以日計人夙而興晦而息入
鍤必深遷土必遠犯者雖貴勢亡貸以復於許公是之
公時駐節吾州為時時行役所分别勤惰鼓以賞罰盖
功起二月之朔至四月之朔僅六十日而二河皆告成
侯又采三老吏民議從埧於海口於潮汐寬然無害以
復許公復報可盖河成而傍畝而農者咸欣然自幸其
耕耔之得所楫而往來者則快然釋其步擔之勞而又
怳然若驟得其所未覩之二河也三老之祭酒有錢天
福者倡於衆謂韓侯之覆露吾民甚博其為吾民乳哺
甚久吾儕食其德不能有所咏述今幸覩一斑於治水
之績而不求宇下之士能文章者伐之石以示永永吾
儕小人哉不食其餘於是趣而赴留都者數十輩咸具
狀以請余曰不可子不覩甲令乎且韓侯有禮而謹讓
人也其必不若之徇天福曰吾安知甲令即不敢記諛
侯它德第欲使十載之後濬河者籍是以知侯功之所
以能永與夙之所以失上可省縣官帑而下可蘇民數
歲之力則維子之言是賴余乃曰可請為重濬七浦楊
林二塘記侯名策字獻之真定之南宫人萬歷之丙戌
進士許公名應逵其荒度徧江南當必有紀之者
太倉州學正常先生去思碑記
萬歷癸未春常先生以乙榜之第一人來領吾太倉州
之學事居三載為丙戌先生入應公車徵諸生謁余叙
以送先生試而不利例再還所居官其又明年先生以
聘司貴陽試得士若干人往返萬四千里復當應公車
徵而歲且除矣諸生乃復走使數輩謁余叙以送曰先
生第矣即不第當亦遷是必終有以寵靈我先生余謝
曰以叙先生賢則曩者佹得十之八以祝先生第及遷
曩序故及之兹復何贅而會先生用貴陽萬里勞委頓
逆旅中不及試於是先生滿考者再積薦剡至九吏部
賢重之不敢煩以郡邑之職而遷國子博士博士清華
据六館首亞於丞而至臺諫之選丞不得而博士能得
之諸生大懽悦曰先生果遷幸甚雖然我曹則不天遂
遠先生何以復奉大雅之誨乃相率伐石樹碑於學宫
而復走使謁余曰幸有以慰吾曹去後之思余乃許之
紀使書丹於石而刻之先生脩幹長顴目烱烱如曙星
氣爽而神暢始叩余弇中固已心異之及與談析經術
揚扢秇文縱辨經濟世務若懸河而中井然不紊也則
欣然定交矣屬博士弟子有六人者以酒食過得閭里
謗甚重或謂且無聞之臺臺當坐師長先生曰吾師長
也而將焉避之或曰毋為弟子解解亦坐師長先生曰
吾為弟子諱則非嚴不為弟子辨則非慈且吾辨也不
為解也於是實其首禍者二而辨其四臺果以先生能
早發見嘉其所辨者雖不遽釋然猶白見其冤端而先
生之牘獨號持平至今諸博士弟子執贄而謁先生者
先生不問贄而問所業其賢則進之津津不啻口出未
善則誨之亦若自口出而欲掩之也膏油之費貧不能
給者為代給之即不幸病喪及妻子之累費不能具者
亦為代具之禄不足則佐以家帑帑又不足則鬻私田
以繼盖六年之中而先生之産大挫置弗問也有冤抑
者困繁役者及它調發而非衿裾分者勒毋令之州而
為之代理州大夫前後尊重先生亡弗聽於是州之庭
幾無諸弟子跡矣先生於經術外往往重名節敦行誼
所推轂賢長者有味乎其言即非弟子而薦紳之士大
夫三老祭酒亡不納刺願交先生有所報謝或具酒炙
以俟者先生必為之引滿盡歡浹日無間人人自喜為
得先生意先生亦無所町畦然而欲以非義釣先生不
能進也自古師之道得胡瑗孫明復而尊得陽司業城
而親先生稍為具體所少遜者胡孫之經術與陽公之
獨行耳而材氣寔過之宜乎諸弟子之思慕稱挧公而
不能忘也弟子凡數百人而潘燆某某為稱首余既紀
而告之曰博士之去思有碑自常先生始先生名文烇
字某某别號曰仰坡浙之秀水人
萬玉山房記
司先生顔其讀書之舍曰萬玉山房而屬世貞為之記
夫萬玉者萬竹也竹何以稱玉也曰君子比德於玉已
而比玉於竹今夫玉中實竹中虛竹磊砢而多節玉渾
淪而已胡以比也然玉温潤而澤縝密以栗竹之質同
也玉有禮地之珪曰琅玕之青碧竹之色同也叩之清
越以長竹之音同也音之在樂有八而各居其一又同
也玉稱君子竹亦稱君子又同也胡弗比也始司先生
之問舍於江陵也謀所樹客或進曰公不聞之腐史江
陵千樹橘乎哉苞可噉也市之入與千戸侯等先生咲
曰不爾吾且樹竹客曰渭濱之千畝入與江陵等歟先
生曰非是之謂也吾生平慕君子之佩玉而居貧不可
致則有竹在令斥傍舍之隙悉移竹而加培溉焉既成
臨風而聽之琮琮琤琤與天合籟悠然若韶濩之停耳
過雨而撫之青葱峭蒨與天並色濯濯若璆琳之寓目
暑而就之驕陽翔舞而不敢下枕流而翫之蔚藍之光
下上相接吾安知夫竹乎玉乎吾適吾宇而神吾境暢
吾五官濯吾心腑而已且去吾舍數百千武則悍王之
宫也其横行若埽矣又去之則大相之府也其熱可炙
手矣又去之故郢都西通巫巴東有雲夢之饒其市囂
若蜩螗矣然竟不能越吾所謂萬玉者而闌入吾之山
房交於吾之視聽而蕩吾志吾豈以渭濱千畝為千戶
侯計哉不然吾何不因池之宜而樹之橘也然司先生
居無民以見推擇天官數遷選部郎至容臺卿於是不
得長有兹舍而命工貌其凡恒挾以自隨諸通人名士
皆為詩歌詠之而今宗伯徐公子言序之司先生意猶
未已以書屬世貞俾為記世貞治弇中有竹萬箇然不
能守舍而去之金陵安能為先生記雖然使余能如司
先生貌之而又咏歌之序之其亦可以無係於舍己或
曰子之言甚得司先生意其比竹於玉甚辨不然楚之
玉也不且以為周之璞也耶余咲不答
寳笏堂記
李故名系若太白所謂枝條布中州者至宋思陵時而
有李編修公扈駕南渡居吾吳郡之葑溪作樓曰望鄉
以寓其黍離之感有所持象笏子孫能世守之葑溪之
李支别於崑山之真義始冒魏姓而故少宗伯恭簡公
以道誼政術顯重於朝至其嗣人復為李而編修公之
笏偶失之流落於一道士館恭簡公之從弟光禄公有
子曰鄉進士温甫振竒人也購而得之寳藏於家時天
子有特祠以祀恭簡公春秋肸蠁則出笏而列之若周
家之赤刀天球以示後人温甫歿而授其介子太學大
昌乃曰是先世之所以對越人主者焉敢䙝也匣而奉
之堂之楣且名其堂曰寳笏而屬世貞為之記按笏者
忽也人臣有所奏揚書之於板以備忽忘者也東晉之
後别名曰手板手板間施之上官稍輕而笏則益重唐
之季世天子欲求文皇之手蹟於李衛公之後人乃上
所賜璽書併上其古象笏天子為之賜金帛而歸其笏
魏文貞公之後人曰謩者為補闕時上文貞公所持象
笏宰相鄭覃曰在德不在笏天子曰不然此亦甘棠之
誼也摩娑久之嗟乎以賢臣之一笏隃二百年而天子
猶然知重何况親為其子孫者又當何如也則温甫之
寳之而太學之加崇之宜也雖然竊以為風唐帝甘棠
之旨則宜寳崇之而勿失味鄭相在德之戒則宜思所
以奉是笏者端己正色而立於朝不以倒執而以徂擊
固不特一器物之微而已太學勖之哉記成有難者曰
宋翰林不設編修密院迺有編修編修八品官耳法不
當象簡故槐簡也夫編修公之所藏焉知其非先人之
笏耶又焉知衛公之笏不尚在而編修公非其後人也
耶温甫為余婦再從父太學能文辭有世誼故不辭而
記之
陳戶部潯陽𣙜税去思記
戚黨中有張西銘者官南康幕而佐𣙜税於潯陽以賈
客長年之羣感叙司農郎陳君之德政而問記於王子
王子曰關征非右也其七雄之貪心乎譏而不征古之
道也七雄之世關梁咫尺而外皆敵壘而賈客闌入其
間勢不得不嚴其譏既譏而得其賄物之狀而欲心生
以國家之日尋於干戈也農入且不給何為乎獨商之
䘏至漢而用益侈農益以不給而商益以富於是益峻
征之而商之入幾與農埓若關征其一也高皇帝以恭
儉享天下稍衷其平故於關不能無征而能無苛征二
百年間賈客長年安其出以為固然而司征者顧不能
畫一其法大較寬則利商而病國刻則利國而病商而
稍以己與之則國與商俱病而私槖巍然矣於是謗譏
集而簡書隨之卒以俱敗即不以己與之而鮮有衷其
平者亦不獲無偏勝以張生所稱陳君其下車不問利
而問弊弊之所急則先蕩除之首戢其下毋得挾使者
威而輕為哃喝搖撼吏胥無所染指賈客長年之來謁
諄諄命之毋匿舟尋尺以希減税夫求減而得全沒非
若利也若無所匿而吏胥故聊蕭之吾必以罪歸吏胥
君所示期無論雨雪寒暑皆躬為之啟閉關之上下無
滯宿者猝有風濤之警君所散布侯人已慰安之矣夫
君豈直不以己與之不與其贏而與其困苦以故賈客
長年依之若父母而吏胥畏之若神明善乎張生之言
始而不能欺既而不敢欺又既而不忍欺盖實錄也君
少年以春秋魁其鄉聯第進士甫離詩書之業而於錢
穀𤨏屑出納有老吏所不能如者其就何可量耶今夫
守令以牧民稱者也一失其民之心則報之若仇讐關
征一事耳孟氏之所謂矢人也一得其心則謳謠咏歌
之不忘然則可不自思所勉哉余既嘉陳君之廉能與
張生之意而記之且以風夫嗣為關者君名鳴華字孟
起福建晉江人
揚州文峯塔記
有介胄之士曰楊天祥者嘗游江南北大帥軍中其拳
勇超出輩流遠甚而恂恂若不能言者至於負節槩信
然諾則儒生所不及也余以唐叔逹故知之既乃得其
本末則少嘗為僧少林寺從師披剃命名曰鎮存托鉢
維揚至南關之外福國菴結夏有感於阿育王事發希
有想擬剏寳塔今大中丞邵公時以御史按其地聞而
嘉之給帖化募維揚故多商估客覩天祥曲躍距躍伎
擊劍舞之狀若猿猱鬼神而駭焉爭出其訾以佐木石
磚甓之費可三萬金不三載而塔成御史榜之曰文峯
塔盖取於堪輿家言為一方科甲助也天祥後忽蓄髮
仍故姓名有妻子然猶不能忘情於兹塔而再拜乞余
記之余居恒慨諸郡縣吾夫子十畝之宫往往剥落旁
風上雨有司相顧束手而筴無所出計其費不過千金
或半之耳然不能從四民募一鐶石粟其人過之漫然
而不小置念豈因果之說勝而名教之用屈耶天祥既
用其說以一念而成此勝果不宜旋舍而從俗既已從
俗必其心之悔之不宜復以此塔求余記也苟以余記
成其名則所謂不住色而行布施者又何說耶天祥於
是乎兩墮矣夫是塔之費三萬金可以三十吾學宫然
而未有能損一鐶石粟及塔成而借堪輿家言以為科
甲助然則為吾儒者亦兩墮也余不能辨第以語天祥
異日懴宿憯而禮誦於兹塔之下其去西方尚當不遠
也哉塔既成其簷角寳瓶朱鈴則今住持僧任之僧名
亦鎮存固不偶也
疏白蓮沼築芳素軒記
余弇園第七記所謂出惜别門土山蛇紆而壯其右大
有隙地者北垣為參同室之外屏鑿方沼種白蓮然延
袤不能二丈許於游境無所當又時苦旱涸丙戌冬乃
募工更疏之至四丈許又深之取其土為土山於沼之
南高與東山埓多種玉螺綠萼深淺紅梅緋桃木芙蓉
之屬雜以垂柳東西稱是山之後隙地畝許皆令種竹
竹逕設石榻一二沼左為曲溝通天鏡潭資其水以為
沼浸沼之北築精舍三楹因參同室之垣以壁堊而素
之中三堵乞張復元春圖白蓮社傍壁則陶徵士歸去
來辭白少傅池上篇前不設忩牖下緣高檻湘簾依之
榜其楣曰芳素軒芳言氣素言色皆自白蓮取也軒之
右一室小而潔可以坐臥榜之曰曲肱左為短廊竇而
入衡屋二楹枕天鏡潭水一曲昔盖為溷聚之所今亦
榮矣上楹貯素案二庋二吾前後所成文章及纂述諸
書在焉案頭筆硯紙墨各受職有周易毛詩語孟老子
莊列黃庭太玄維摩圓覺楞嚴諸經檀弓左氏司馬二
史古詩紀數書秩秩得所下楹則虛白湛然一榻而已
總為榜之曰歸藏取易語也余自謝鄖楚節歸即居弇
中然往往為游客所窘入曇陽觀奉香火者六載餘其
室居湫淺冬寒而夏炎晨則狎貴客之跡而暮則狎童
稚之喧漸老漸不可耐於是避之鄉居頗閴寂而稍曠
環堵百穿有戸無牡時時為盗憎三月而後客復隨迫
家餉鮮繼於是復治弇然小出則觸客小避則面墻竟
不得喧寂宜而今而後息交之門可杜矣可以無出矣
余嘗以夜止宿爾雅樓之耳室終夕無犬吠警晨起禮
參同捧經咒畢則啟東戸入歸藏或臥或起或寘心阿
唯越或弄筆大小言少厭則啟西竇出兹軒倚欄而坐
山水花木皆目睫間物蓮之葉始而錢終而盖其蘤之
自綠而碧而純白香之忽清忽釅度匝歲中吾得其四
之一亦不為廉矣剥啄之響歛而杖履之蹤逖游不觸
客處不面墻非斯沼斯軒之適而誰適或曰予沼而植
白蓮壁而得遠公社何以不西方之思而僅以芳素榜
子軒也予笑而不荅嗟乎予偶以寄余適耳西方白蓮
耶白蓮西方耶遠公既誤予安可再誤乃記之附於八
篇之後
振始堂記
陽羡之甲族毋逾吳者吳之先有味菜公以經術顯名
嘗築室東溪之上讀書而樂之署曰滄浜味菜公以貢
至都下會其從子文肅公在翰林公咲曰吾老矣安能
與兒子輩衡進遂歸而公有子武城令是曰滄溪公因
滄浜之舊而稍飭之滄溪公卒滄浜之業屬其仲子駕
而仲子&KR1542;弛不問産遂落他人手駕之兄詹簿君每過
之輒扼腕歎曰余王父及余考之履跡不淺矣而據之
者乃某子甲苟不復異日何以見地下悉槖而贖之因
故阯崇堂其上宏麗隃於曩時周山人公瑕大書扁之
曰振始傍畝益拓治圃其左有堂倣振始而小扁之曰
葆真堂後鑿池種紅白茄累石為山竹樹雜暎與魚鳥
共之别構一樓曰&KR1158;秀以承銅官山之勝烟巒出沒百
態樓之前砌石臺臺之下有池與東溪通凭欄而坐則
風帆沙鳥歴歴在目詹簿君間從客觴咏其中甚樂也
已而歎曰公瑕之所以名堂固有指也具其事屬世貞
俾專為堂記世貞昔宦游燕中燕中之公卿戚畹甲第
名國崇甍累棟金碧璀璨借空奪目者不可以指數然
不轉盼而它屬所謂朝長平而暮冠軍者欲追蹤其故
主而不可得嗟乎其始豈不艱締構也而為之子若孫
者多委&KR2096;昏盩當其未衰已夢醉於綺靡之場而不覺
及其既衰則摧颯於徙廢之箸而靡悟毋論即其地求
其主而不可得即得其主問其地而亦不能輒捐目也
此其人何可論振今夫滄浜者吳下一别業耳其丘壑
之勝味菜公父子擅之幾五十年已非有長安奕棋之
歎而詹簿君慨然能復之於既失又能大新其故以光
昭先王父與厥考之業以慰其思於九原公瑕之所以
名振始者豈誣也哉余故不辭而記之使刻之石以示
君之子孫曰堂之中乙帳其左右丙舍池島卉樹曰某
某先味菜公之所手創也某某詹簿君之所手拓也取
銅官之山以為表世世稱吳氏物不亦快哉君名馭别
號少溪嘗以才為肅皇帝侍從臣乞身於壯年歸而為
德於鄉者非一云
蕭氏寳綸樓記
周雖以文勝而天王之所以褒嘉其臣者其辭命自晉
仇齊環之外無聞焉漢東京而後迄於魏晉乃始有詔
册之屬然亦王公將相已爾唐宋以還其册拜臣下大
而麻小而告身以至一命之士靡所不沾被然一切施
之拜官則太濫而不行之考最則無勸明興易世而後
始能折衷之於典備而覈矣嘉靖中宰相有侈大華衮
之錫者為樓以奉藏之請於上得賜名曰寳綸曰寳翰
曰寳澤曰珍謨曰寳謨盖不一而足於是人主之恩益
尊而人臣之願廣若邇者尚書刑部郎蕭子元岡之以
東安令最考也其敕命七品而已爾其所得父母及身
與妻二通而已爾顧卜居於嶺北有樓五楹甫落成而
天子之璽書下遂奉而藏之署其額曰寳綸學士大夫
爭為咏歌以稱之蕭子乃謁世貞於縉雲氏問記焉世
貞語之曰是額也世廟之所以徇請於永嘉相者也曰
不知也夫天子之欲報其臣其輕重殊為綸一也人臣
而欲榮天子之施以示其後其大小殊為寳一也且夫
自九列以上苟能積至三載未有不拜賜者也天下之
為邑令者千二百餘其能積至三載者十不能一也三
載而能以最拜賜者二十不能一也某今乃幸得之夫
豈敢蔑忘天子之貺而自棄於小抑某之始未有居也
嘗感異夢而得兹地固先世之所遺而後人之所未暇
經畫者誅茅而沃土見斬棘而佳木列一登兹樓而四
顧襟嚴巖帶淇塘背武姥夾澄江凡金華玉華武溪鹿
溪之勝皆爭出以媚吾樓某何敢當之將有天子之貺
在唯公之一言是賁世貞乃復謂之曰吾聞子之先有
宫師公者其所拜璽書當不啻他相豈其奉藏之不知
將無乃不勝其樸而未之有記也子可謂能尊君者矣
能繼志者矣記而且歌之曰旦而霞兮夕而虹昭回兮
子之宫龍函啟兮光爛爛中有宸章兮貫霄漢夕復夕
兮旦復旦縉雲氏者移領邦禁矣而且歸今稱白雲氏
云
重修法華菴記
出太倉城東北為岡身路古捍海塘阯也自岡身而北
三十餘里為塗松岡居民數百家聚焉為塗松鎮鎮之
中有法華菴唐之龍朔二年開士所創建也毋論蓮華
法界彌綸大千即多寳塔亦可上割半空四掩由旬而
以一蘭若承之盖亦芥子之納須彌丈室之容方廣云
爾是以法力所攝歴千餘年雖棟宇間新而寳額如故
屬明嘉靖之辛夘有詔毁天下淫祠株及菴院之私剏
者塗松異見婆羅門陸姓居鄰其傍竊謀據之謂可以
别置㕓室罝網利源而顧姓婆羅門亦與之同欲而生
妬搆訟於臺寺僧文英乃走京師疏白其狀下之臺臺
下常熟以邑志證之兹菴得不毁而陸顧俱抵罪六十
年之間菴之丙舍為楹者尚七而二姓之廬瀦矣其蹤
跡問之田叟牧豎而不能荅菴之僧天寧奮然有志興
復與其徒紹元法隆福慶性禪輩盡縮三衣中食之資
以庀木石甓堲而鄉進士曹君巽學大損槖以佐之為
經堂五楹翼以兩廂而州判官楊某者以治水憩焉憫
其弗廓給帖付天寧輩化募楊某去而天寧輩之募益
專遂有佛殿五楹中塑大雄氏像晨鐘夕燈香火嚴飭
兹菴遂巍然稱叢林矣天寧乃走金陵謁侍御蘇君以
居士邵弁之狀來請記余嘗謂古之士大夫若王東亭
周顒明僧紹之屬未嘗有福田利益之覬而慨然捨其
所居以公之釋氏之宫彼盖深見夫幻跡之易淪而佛
力之宏遠也彼其牟侵而無已所得幾何而展轉墮落
其苦亦當無已且也縱文英不能抗而歸之二氏將併
二氏之廬而盡廢之一旦有任其興復者法華之阯尚
可尋而二氏之跡安在也若曹氏可謂聞王周之風而
興者已故不憚為詳書之以告塗松之人
州大夫南宫韓侯去思碑記
大夫南宫韓侯之去吾州也盖以母喪云薦紳先生及
衿裾之士相與泣而送於郊吏民城居者暨鄉之賦長
胥役相與哭而送於河之滸老稚婦女有追而及者有
弗及者則又相與咨嗟歎息以侯之不可復得為恨而
中間感侯之深服侯之真者其送或抵郡或抵滸墅或
抵梁溪晉陵咸望侯舟之檣與飛鳥並泯而後踟蹰以
返耆老陳光裕錢天福吳珍等凡四十曹復相與追述
侯之德政曰吾失吾父母矣誰與生養拊循我乃醵金
伐石謀勒記以伸去後之思而請於兵使者雩都李公
署州事郡同守嘉興沈君俱報可乃北走金陵謁世貞
而問記當是時州之薦紳若觀察使季公德甫尚書凌
公雲翼鄉進士太學博士弟子合二百餘曹聞之咸曰
韓侯之澤深矣寧以吾黨之與聞詩書幸習事君子而
彼嗤嗤之不若於是爭以謂世貞侯宇下人也而知侯
最先當侯之自選人而得吾州也羣為侯憂之以賦重
而訟繁矛戟之鋒與鋤耰錯處耳輕聽喙輕發前守丞
以下無得脱者侯意獨不然曰傳不云乎心誠求之不
中不遠下車延接官師吏民虛心諮問吐無不茹響無
不應謁者出舉手賀曰吾有君矣侯乃首飭曹吏牘有
緩急諸應急而誤者抶毋宥以緩先嘗我者抶母宥次
飭胥隸曰吾不輕以若下鄉下鄉非奉命者抶母宥即
奉命而恫喝人緡錢者雖至少抶母宥乃定催徵之限
以寬之曰及限而輸者數小不足亦汝宥乃飭司櫃者
曰受輸必衡及衡而加重者罪弗宥乃飭訟者
曰吾為汝析之以付三老更詳之衷辟等者息衷辟異
而小者辟則抶之抶不過十不汝獄也乃飭主文者曰
若毋專城旦家言吾不從深文也舞則罪不汝宥乃飭
諸應役者曰役等以田田等以貲輕者輔重者必不竭
若力於是賦役平矣訟衰息矣而會天之不弔明年大
水侯晝夜行視水所撫慰宛切白之臺察監司以蠲賑
為請涕泣而絮得報可中産以上稍稍蘇然亦自感侯
之䘏不忍流徙而至明年旱諸州邑皆議賑及粥諸餓
者獨侯精心為之民得以寬殍死又明年大旱侯上書
請蠲賑如前於是一切罷催科之令人或謂侯不虞大
司農較賦政殿最耶侯曰吾安忍以一身最而易我赤
子盖侯在事三歲餘與水旱相首尾其精神流通於蔀
屋之内心力悉竭而無所愛小暇則躬至學宫為諸生
教授擇其稍儁異者都肄其文躬與評隲出酒炙以勞
之月至再不倦謂諸生有不得已事以白若師長白之
不穀毋使公廷溷若跡也士大夫以居間至者和色而
納之不逆不徇徇者無所恩逆者無所怨故自吾一州
之人亡慮數十萬計或有小不滿於侯者吏胥耳然小
反之而知所以不絓三尺者孰非侯之教也嗟乎詩之
所稱咏歌先王之德不過親賢樂利而已而能使其君
子小人歴世而不能忘夫余之所述乎韓侯者至淺𤨏
也其清節媺行貞心大度未能一數也然而所謂親賢
樂利以成不可忘之思實在是我則何敢蔽之諸君子
曰善於是耆老復進曰日侯之初至偶有逸獄者十輩
故事滿十輩者守當它調盖吏民旦暮惶恐散騎士追
捕田父亦操耒而從之老稚則纍纍詛於神不浹日而
十輩盡獲久之侯父太公感熱疾須梨柿以不時得則
爭走數百里購得之以薦老稚復累累詛於神祠不浹
日而太公之熱解夫是以得安侯於三載今者太夫人
之疾我曹未嘗懈於祠藥也而不應者何也豈太夫人
之數盡而不可挽耶抑我曹之福亦盡而不以侯畀我
也屈指立州以來九十有七年矣凡更四十餘守而始
得侯今者又奪之公其謂何世貞謂耆老母憂侯之不
來今天子數下詔以考功法大計吏治侯之聲稱於考
功法著矣異日服除為吾吳守為吾吳飭兵使者即不
佞且有宇下之覬而况諸耆老吾姑記之且姑相與強
飯以俟侯名策萬歷十四年以進士高第除
弇州續稿卷六十五
