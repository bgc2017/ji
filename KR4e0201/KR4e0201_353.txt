弇州續稿卷一百七十九
明王世貞撰
文部
書牘
與元馭閣老
日覩邸報老兄五䟽堅卧不出而温旨慰留益篤上之
於兄誼兼師友恩則父子豈宜以不根之語而遽恝然
於所天此間物情無不欽辰玉之才而惜其沮至於兄
前䟽未免以為過激古之一个臣休休有容殆不如此
願老兄一意為國為民慎勿以往事介懷勿以彼黨挂
口在兄出之無心而左右前後寧無有乘間而修其郄
者求悦而進其端者即二三諫臣糺駁殊不為公論所
許察之察之弟不為兄言誰為言者騏兒潦倒場屋得
竊一第脱老頭巾誠為大幸所慮者向衰之門祚薄福
之餘齡遘此更成蛇足耳此兒年來粗知好惡路頭或
不至大差苐嬾散任真矯枉過正未便恰好唯老兄時
時提命之俾以無競之心居不爭之地慎其行定其衷
將來無辱門墻足矣董子遂復翹然深服兄神鑒不知
渠天人策云何是玉堂佳人物也小䟽巳下而不見覆
歸夢時時故園若此請得果便是蛇不添足也安慶賊
首悉巳就擒人心就定真失之東隅收之桑榆矣吴司馬
才望為東南倚重遽欲高枕疾不至甚而脾弱可虞弟
但勸其精近醫藥此身尚堪報國也耿楚侗歸思亦真
弟既求去豈敢勸留老成可惜耳王繼山所處亦是佳
事何以尚老矣渠不過欲易一腰章作難如此可歎可
歎閻希言者七月以前果患脾泄銷瘦尋復壯腴往來
瀟灑十月念三日忽過孔千戶索湯三浴坐倚壁而脱
七日顔色不變至今猶僵坐龕中非所謂異人耶獨於
三月内促弟記甚急此不可曉耳瘡未全愈作此書不
能悉
又
差官回連得尊兄兩次手書具悉邇來諸人意態此事
既往願勿留之胷中兄所云但開罵人口不生害人心
此是實際語害人心兄所素無罵人口亦小省之何如
弟乞骸之䟽又不蒙賜允教云兀老决不肯放寧放弟
不放兄巳矣弟雖不肯居觸藩之羝而不免為在檻之
猿考滿期逼不能復請計以畏熱取陸道以早暮行六
月下旬可抵郭門之外入朝後從二相乞先人碑傳拜
尊兄懇亡弟志銘而後陳情請老亦一便也兒子未知
甲數名次將來仗大庇苟免州邑之苦足矣州邑本是
男子當作之官而此兒嬾嫚支持不過五夫子所以不
許子羔也武選郎王一言丁憂妄意主事周弘禴可徑
補渠以言事謫外跨五六年矣乃聞復有䟽極論諸章
奏留中之不宜苐未覩其辭恐過於切直未免又勞二
老一番調護奈何吳司馬病不至甚而微有可虞然眼
前終是老成明練人聞尚欲上第二䟽弟但勸之近醫
不勸之歸老也
又
彌月不奉清誨此間亦無北便而前者敝僚長吳司馬
所上條陳䟽亦不見下部蓋途中有潞藩之阻幾成隔
絶司馬發䟽之日而偶感微症以故再上乞骸䟽一月
以來日進粥僅兩甌今則不能一甌甚或兩三口多便
嘔噦肌肉尫瘦氣息惙惙恐遂成隔塞渠欲再發䟽即
行弟力止之且呼醫調理但恐後䟽不能待耳耿大夫
雖起而舌尚微結膚色亦欠潤此間方少司徒張少司
空年雖巳過而耳聰目明步履輕徤噉肉飯不異少年
方尤敏練於䟽中所陳一字不合夫病者不得請而不
病者横見厭君門萬里斯言非誣弟季夏二日滿三載
矣又二日即北發以畏暑從陸取便朝夕然不能免驅
馳之苦得見老兄一伸肺腑及露齒髮於元老太宰見
之即倣王父故事乞休苟免後生描畫足矣若使結選
郎以求遷媚言官以求容必不能也周武選弘禴惓惓
以猶子為言聞果楚材也武選所上䟽甚正苐恐前後
俱觸中官諱托以出位妄言中之耳若爾必費兄調停
但不忍事却於路頭甚正其不背兄表裏如一也世路
下矣山神伎倆有盡老僧不見不聞無盡請以是言進
又
前者材官回得老兄一書甚詳科場事而略於他雖外
議狺狺吠聲尚未能盡明主司與諸生之冤而弟心則
巳皦然矣唯末尾所謂方今之憂在内不在外在君德
不在吏治弟寧受彌天謗不欲一日默默以自全也又
云出處之計兄到五月中自見當時倉卒以為漫然而
適會有急足去乃倉皇為吳司馬達病篤乞休至情又
不免為弟考滿事體請質書發之夕於楊太宰陸司寇
處始得其詳故於楮尾略及之陸司寇要耿大夫極劾
舊姦而及其搖動皇儲事旋聞此姦尚未入臺省寂然
用是中止弟竊與太宰計以為上累月不視朝一切章
奏稍關政要者俱留中即此姦不入聖德聖躬又寧無
可流涕太息者哉楊公大然之托弟具草而趙少宰意
甚合九卿之奏巳署而陸耿更相搖撼楊不能無小動
故䟽發而質之吾兄及元老以為行止弟竊謂我曹此
舉縱不達機亦不倍理今大小九卿合上萬一聖心有
毫髮之悟二三大老寬為納約改玉改趨固大幸也即
觸頷下而有加於首事之人弟必具實自陳附義同日
必不獨留食留京腐粟故鄉蝸涎之殼尚足自濡亦豈
不為幸哉吳司馬不去勢未能出弟尚不成行未知何
日可握手一談衷曲兒子似欲覓一小差不知可許否
餘不具
又
彌月不奉清誨此間亦無北便而前者敝僚長吳司馬
所上條陳䟽亦不見下部盖途中有潞藩之阻幾成隔
絶司馬發䟽之日而偶感微症以故再上乞骸䟽一月
以來日進粥僅兩甌今則不能一甌甚或兩三口多便
嘔噦肌肉尫瘦氣息惙惙恐遂成隔塞渠欲再發䟽即
行弟力止之且呼醫調理但恐後䟽不能待耳耿大夫
雖起而舌尚微結膚色亦欠潤此間方少司徒張少司
空年雖巳過而耳聰目明步履輕健噉肉飯不異少年
方尤敏練于䟽中所陳一字不合夫病者不得請而不
病者横見厭君門萬里斯言非誣弟季夏二日滿三載
矣又二日即北發以畏暑從陸取便朝夕然不能免驅
馳之苦得見老兄一伸肺腑及露齒髮于元老太宰見
之即倣王父故事乞休苟免後生描畫足矣若使結選
郎以求遷媚言官以求容必不能也辰玉兄此三載當
遂通天地人為大儒一第何足溷騏兒僅得兩信信不
過三十餘字其嬾散可知於簿牒恐不勝耳此外絶不
敢有他望周武選弘禴惓惓以猶子為言聞果楚才也
武選所上䟽甚正苐恐前後俱觸中官諱托以出位妄
言中之耳若爾必費兄調停此子但不忍事却于路頭
甚正其不背兄表裏如一也世路下矣山神伎倆有盡
老僧不見不聞無盡請以是言進弟却有一心事請教
嘉靖三十三年後先人以式遏功蔭原衛所副千戶以
遼左功蔭一子送監讀書不幸遘禍變時兵部原咨為
舍妹夫張生收得後以見還弟必不敢以子孫當此念
亡弟未登三品而士駰係渠嫡長今先人荷國大恩及
兄提雪得祭葬贈官會作禮部行兵部查功以蔭子送
監為報今欲借此蔭與士駰而兵部前咨禮部後䟽皆
灼然有據求老兄從容問司封部若可行當於復職之
後别上一䟽陳乞如其不可亦不敢強聒也
又
五月念八日得尊兄手教前是復得一札於時事更詳
弟曩者附啟盖專為考滿事例微有齟齬耳兄教絶不
及之乃吏部回咨絶不見許而且示美辭又騏兒信中
頗傳太宰與兄計欲一處而兄教又絶不及之弟以六
月四日發金陵十二日抵淮而秋卿之報者至矣乃知
兄不居恩不露幾真古大臣之盛節與仁人之用心兄
家魏公沂公不是過也弟科甲雖偶深而資薄則尚淺
加以謠詠之餘當此壅滯之際而一旦超同列而陪八
坐静而思之寧不涊然頰赤汗下耶聞既有新命身可
以不至京又獲以其間歸哭亡弟焚黃先人之壟於私
計可謂便矣念遂欲稱疾乞骸似非人臣之節為神理
所忌且大讞在九月中旬只得暫履新任一過殘歲當
疊上陳情之章賴兄而後可以首丘也昨覩聖諭甚温
平藹然有悔(闕)政之意得非以諸老前揭耶將後别
有揭耶南中之䟽戇而不至觸鱗主上可稱豁達大度
矣弟在南都蒿目亢旱祠禱莫應洿池眢井處處枯竭
苗不及種種者不一與花荳盡復萎死聞吾鄉土方數
千里更甚僅有二麥可以支持目前而卒歲之食常額
之賦將來何所取辦戊子春尚有宿儲於巨室者今則
空矣計太倉尚可支數年必須盡蠲兊運之米或蠲其
半而以其半減價改折庶幾周餘之黎尚有孑遺而潢
池之警差可少弭不然天下事未知所税駕也誠知二
三大老調劑甚難言者主上未必信左右未必喜司農
未必擔當然宗社之安危萬姓之生死實係于此若太
平宰相誰不樂為之吾地一時幸為循吏所聚若李兵
使李代巡韓大夫熊嘉定尤其矯矯者李真古人也韓
之才可以弘濟石守初到即能盡革書房宿猾衆口稱
快周中丞之小拂物情在初至耳其後殊自佳且精心
為民誠勤露禱為人所稱南牀過刻遽爾嘵嘵將來何
以使任事之臣耶吳司馬誠佳人再上䟽而即有起色
甫命下而食寢甚甘微氣若耳信乎出處有定數弟為
國惜此老成耳
又
前有小啟附工部齎奏人去方瘡在腕指不能執筆托
之侍兒歉甚歉甚前晩本部官役回得三月十四日書
今晨復有官役回得念九日書相距半月而尚以科場
事芥慸及讀辰玉兄書亦然盖辰玉之才與老兄之無
意天下之人能信之而主試與諸生之冤尚未盡白老
兄之力救饒伸尚未盡著宜乎賢橋梓之方寸五嶽也
今曠然若發朦矣弟滿期在六月二日擬以陸路避熱
緩行避勞七月初可抵都下一領大誨然後謀歸適見
吏部十三年題准事例一應大小改調官員以調任之
日為始不准通考似難成行但弟調任應天原無到任
支俸再起應天陞刑侍亦無到任支俸後起兵部則以
特薦所赴之任非調用之任也所食之俸非調官之俸
也與前例本不相同然物情叵測事變難期萬一至都
門而見却則有靦面目何以見人以故先具咨于吏部
俟其報言以為行止即不許惟有一歸而巳方張甚徤
而過言其老司徒小遲而即咎其曠雖廟堂相明終鮮
生氣第四十三年科第十六年中丞化一老觸藩之羝
然必不敢作趣水之陽鱎以負兄吳司馬近小能進粥
日得二盞然亦多嘔逆氣息惙然渠歸思甚迫實病勢
使之此君才識遠勝前人心事亦光明獨前條陳䟽欲
添一軍則冗費而有隠憂請旗牌則駭人而非國體弟
故泥之不得廟堂所處當也賤體覺勝去年或不至如
顧觀海而日為筆硏所磨折自作之孽夫復何言
又
得尊兄七月内信具悉至意太夫人慈顔小違豫食飲
亦差減而骨肉之變沓至即傍觀之人亦無不為之蹙
額酸鼻者而况于兄乎苐主上敬兄如師範體兄如父
子况時事漸異譬之大海風濤中一二長年三老於理
於勢可以去乎於情亦可以恝然去乎藉令得請扶侍
以歸太夫人與兄觸目無非感傷計唯有迎徐氏賢寡
妹入京相慰朝夕差為要耳亡弟既辱許惠言便足不
朽亡者亦瞑目地下潤筆之儀不敢破兄戒苐令諸孤
何以自安弟以讞審事迫倉皇就道念七日履任矣右
目𤯝尚未復光醫云可療任之而己脾氣頗調適肌膚
向腴不困酬應苐所覩機括如此議論如此意興索莫
殆無復餘獻歲一俟楊陸二老引年後即陳情乞骸骨
兹時唯兄切念之厰閹復召上之暱戀牢不可破竊度
此人似尚有餘惴小才淺識亦未必能蕩天關搖地軸
數日内聞楊司馬將會九卿具䟽擊之而元老有書力
阻蓋慮激之情尚輕而防疑之意甚切楊故中止而陸
耿二老銳甚楊恐無辭以復元老苦不可言弟姑勸陸
君首以解彼蓋知上之必無他且欲了此一叚事也覽
山人方士鳴冤辭真堪憤塞此豈彼豎子所辦耶作如
此險譎伎倆反成鶻突豈謂世眼皆朦朧世耳皆聾瞶
無奈此兩給事何蓋䟽一發而鳴冤之紙貴矣渠固欲
上知之得無墮其計乎弟此歸晤撫按皆真切愛民而
按之寬平精練善收物情兵使之詳敏懇篤尤目中所
稀見吾州守及各縣令真荒年榖也上之改折停徵倒
懸少解皆二相公迴天之力唯賑銀一事於常鎮及吳
縣不可緩其餘州邑目前似未須此且行之稍不得法
則皆入于黠吏姦胥大豪之手於單赤故不沾也若能
苟留三分之二以助開河既不廢賑濟之實又可興明
歲之利不知此說可行否趙司成之轉南秩宗與張司
業之轉司成皆妙趙尤合機宜惟趙(闕)之不北與羅
康洲之不起皆未塞物情耳趙心事襟宇皆更光霽品
格尤出諸公之上不敢蔽也兒子聞有歸省之說然選
期不遠往來一番&KR1131;增費勞且歸里之人多咎不勝譽
倘以請教止其歸可也
又
旬日前有到任謝恩之便小啟附候計巳徹覽矣久不
得北音不知太夫人食息如何尊兄况味如何弟初見
兩臺臣敢排其長欲變成規新進小生詆訶鼎鉉以自
為名青天白日恣舞魑魅盆池盎沼亦生風波既駭且
憤游興索莫决意乞歸但以履任未幾遽杜門請告跡
涉輕率欲挨過殘歲俟楊陸二公引年之後即連章懇
請不謂黃(闕)之䟽前巳噬及株累銓曹一槩目之欺
罔掇拾楊王口吻之餘附以刻深文致之語弟考滿事
後任自以薦起非關調除且所歴乃侍郎陞任之俸非
府尹調官之俸然尚用前例不敢自安於心咨請吏部
吏部謂例内原有偶遭詿誤無玷公評者不拘此例仍
謬垂飾奬許之通理故赴部耳今以弟為欺罔而謂吏
部亦屬欺罔何也且以出處議弟則可以考滿糺弟則
不可䟽下之後楊太宰趙宗伯吾家廷尉湯考功及五
六相知見過俱云陸五臺欲擿吏部不能守畫一之法
而首舉弟不當考滿湯不當不赴部處處為人說之緣
湯官尚輕故無及者陸與弟相厚不應至此蓋無心之
失耳弟名實不孚毁譽爭重不去則禍未巳故不能不
一辯白因而乞休倘不見許則有再上而巳失足一出
悔吝百端真所謂六州四十二縣鐵不能鑄此錯也
又
太宰尚移書見勒及托陸臺老令止再䟽蓋不欲弟之
歸耳今世路狹促物情險巇若此不歸何待無論出處
局面即以凡情言之兄視弟何部可移何年可滿日竦
竦憂讒畏譏之不遑煦煦焉和色調舌以事言路羣少
年之不暇且志興消沮面頸短縮縱有昌言直氣觸吻
而止如此人者將焉用之今之小䟽不敢傍及一人似
若尋常套子而區區此衷無毫髮不真亦無毫髮貪戀
兄一垂憫商之元老得遽遂完骸骨大惠也若下銓部
必當見尼蓋此公以在朝為佳事以強留為深愛故耳
又
前者乞休之䟽計兹時巳下如見憐而許之則歲除尚
可抵家弟所以強出視事者蓋恐偃蹇高臥復為少年
苛擿以為尸曠又慮不見聽則新春可杜門稱疾請歸
庶為合宜耳今言路諸君賤老貴少喜躁厭恬日夜布
耳目於南北以吹抉大臣之過而南中䟽逖尤是齒牙
間軟物中傷者若屠羊之在肆噤不能發一聲弟尚何
顔可以在列何心可以供事耶耿司徒辨其身之不遑
而乃為弟具勉留之䟽雖其草之不獲上却刻於集中
中間過情之譽必招人訾笑苐弟生平待之覺鹵莾覩
此轉益慚惶耳邇者亡姪士駰之變恐累尊懷倉卒僅
達之辰玉念此兒孝友忠信温文練事實以亡弟箕裘
繼之不意一痞狼狽至此行年三十而未有子幸婦孕
巳七月尚可希冀萬一然天意見摧之慘那可必也弟
戍年哭亡姑亥年哭亡從弟子年哭亡女哭亡弟今年
哭壻又哭猶子兩家之變故若此知兄必見憐恐亦不
能不動傷虎色也
又
兵部官役及䟽吏回連得尊兄手教諗太夫人萬福闔
門迪吉為慰弟素望不孚貽玷知巳尊兄與大老曲垂
慰留以全體面己為幸矣苐出山初念原以兩載為期
昨自叨冐一轉此念逾切苐以國恩知巳不欲决裂擬
強顔視事至二月初旬而後引疾不意月朔以後毒發
右脛其巨如股其楚如刖疻痏遍體竒痒㬥痛夜不成
寢肌肉消削神氣索然以故不能待期懇上乞骸之章
幸尊兄憐而捨之别具一草付騏兒萬一不得請即繼
上也聞王御史條陳䟽内有御史黃某論尚書王某不
行而反遭其毒給事杜某論尚書耿某甫歸而外補繼
之不知後說云何及有無指染但此事與弟毫無所涉
御史自知當出故預點破耳然弟尚胡可戀戀腐鼠也
雒評事一䟽當令此曹皆辟易雒切實似在海忠介上
但不知居平清勁能如海否以造物之不竟酷正月四
日亡姪駰得一遺腹子若得成長不幸中之幸也吾宗
京兆賴兄力得一遷恐家居避歲或不能不一來所諭
周毅軒議論初亦籍籍蓋出機戸之口不至躬為苞苴
也韓守丁憂民失所怙恃難其代者一方民命所係兄
幸留神渠考滿巳久而父不得封甚可憫考選之說聞
江西人傳之餘具賢子書中不敢贅
又
久不領大教此心懸懸自覩元旦起居注與恭讀勅諭
羣臣知天子明聖逾於先朝而兄與二三大老忠誠之
所感格不為淺也鯨張委頓若此伏莾之戎欲火當暫
息矣而念火轉盛如何計弟䟽到之日巳奉處分不爾
苐二䟽萬乞與元老太宰一言拔之苦海歸國故園即
死亦快右脛不痊瘡瘍數種徹夜不寐孑然一身形影
相吊生人之趣盡矣一春隂雨非風即雪陶弘景愛惜
景光今匏繫空室春事遒盡如何如何王御史忽發猘
辭謂黃御史中弟之毒此人自知年例之及故欲強劫
吏部耳今有四大老在内太宰在外弟若有毒焉能迯
軒岐之舌乞歸之人必不與辨但無端張弟之伎倆與
南九卿之威風且被毆之人而反責之保辜此則大可
笑也
又
弟為瘡所苦者垂兩月至仲春之末旬通夕不交睫惡
食廢酒又三日勢忽大減而僧達觀者來與之談胷中
灑然巳而又惕然至明日得兒騏信又明日拜手教不
覺起舞稱快連舉大白食亦頓盡二缶老兄拔我於熱
沙而賜之甘露灑也生我父母知我鮑叔知言哉兩御
史一遷一謫與弟了無涉然終是小有不安得歸則自
快矣
又
弟自歸思欝浡杜門三月以日為歲幸老兄曲體愚父
子不得已之情為元老計放之生還感刻無量苐騏兒
信云䟽於初一日上又一信云初五日上邸報傳至十
日尚未之見而南中諸僚紛紛乞歸恐遂成齟齬晝夜
愁疑寢食俱廢今晨從張司農所得接報札便是枯苗
霑雨老樹迴春籠鳥檻猿飛走有期何快如之弟小䟽
既遲前辭恐難復用不知騏兒曾携請教否若得御批
徑下可以無他付之部議與楊震老同覆新太宰恐不
無軒輊之疑須老兄力主持耳太夫人聞上已發舟辰
玉侍行後延期十日而復不成發雖黃宗伯之去未必
當而留邸之策未為失也鯨張得罪降謫即免南徙財
盡技窮度無復振理國家大氣數料不在此豎一身徒
使思變之人慾火忿火倏起倏滅耳韓守之遺愛弟從
衆情許為作去思記兄亦宜有言以慰其三載之勞勩
可也去役急不能復為辰玉作書計辭亦盡此矣
又
自三月朔得尊兄手教知歸計有緒食飲驟進瘡瘍亦
痊又二十日而信復杳然方愁坐一室尋復得兄教則
歸已成矣眉頭稍伸至二十五日得邸報晨傳蒙恩許
回籍調理且示不終棄之意此皆吾兄見憐言之元老
特賜主持苟成一小結局不至狼狽蓋兄之於弟無往
非生成造就而先君子昔日之䘏與弟今日之歸尤所
鏤心刺骨而不冺冺者也弟之始出自計不能過一載
今二載餘矣已過期矣佛經有云順逆皆方便何物兩
侍御亦能佐我歸思要之亦善知識也在檻之猿紲籠
之鳥恨不能即時奮飛次晨即發之栖霞小憩陸五臺
諸公多追送者然出處之况邈若河山有達觀比丘相
為砥礪生死關甚苦弟始甚嚮之既而自笑才脱一縛
又就一縛且權放下以俟他日此比丘不敢便謂透悟
於見見解中却甚精確而行亦專至與蓮池比丘江南
兩龍象也近屬家幹於弇園叢篠間築一静室頗遠塵
囂歸後杜門息交且圖安樂唯三兒子累遘儉歲公私
逋負叢積亡弟集已完欲於後卷刻兄誌銘幸即留神
先君子神道碑亦望從臾元老蓋礱石以待久矣時事
不敢與聞唯願益宏茹納少秘鋒穎鯨璫之不振宗社
之福也聖體近何如威刑得小寬否畎畆一念尚有耿
耿者兄得無笑其為杞人否丹陽道中遇騏兒平頭奴
北上聊此附候并布區區不宣
又
前有書附陳謝悃計已達記室矣歸抵家園泉石如故
花竹日新杜門却掃與禽魚相流連間呼賢叔及二三
老友杯酒相慰兒子輩佐以談謔一切世態不挂眼先
右軍云卒當以樂死殆非虚言所苦瘡瘍已脱脾氣久
調肌體稍腴兒子嚮言過衰似欲得尊兄憐决歸計耳
中夜魂夢亦清適間念及仙師偈誨竦然汗洽前路雖
迫亦是細事唯業識茫茫無本可據為憂耳前後接兄
兩札後意正同且欲弟齋戒啓求上真指迷嗟乎我曹
行徑若此豈肯便垂憐憫雖然弟亦不敢不勉兄云有
密揭上上即為感動而用鄒爾瞻聖明推肺腑之愛若
此豈便舍兄兄亦何忍遽舍也前者抵報有旨急推林
下見任補太宰王司馬何以首推又何以不用耶得非
上意别有所屬與外議交左耶石東明之入計府固為
曾處闕不知其於握算何如終是一長者大江南北處
處萟二麥之收似可倍常將來更得秋成兒輩亦可覓
生活恃者歲耳不在大司農也記得往年曾與尊兄談
及張助甫蓋惜其有保障之材而非敢保其為無瑕之
璧也兄以夏州之績而知之陳給事自以其才而薦之
弟何嘗私一張助甫哉使以是波及弟弟亦無所不受
若兩御史者為弟佐歸計固善知識也我文殊大士有
云順逆皆方便何敢尤之錢進士謁選便附此此子温
然如玉與布素不異謙冲儉約一介不苟諸郎君無不
檢束者而此更褎然倘選當邑令幸以北方善地處之
承欲為兒子處有使事一職計茲時已定曾夢鄕宅大
水漲溢甚可觀或可望都水也弟初仕作刀筆吏浮沉
四十四年叨厠八座而不免以刀筆吏終故自有命哉
林下一叟作天上貴人書而蟬緩不休已矣當為猿鶴
所笑
又
朱壻回接手教及見請假之䟽與慰賚之命知道體違
和詢之朱壻云所感不甚劇但元氣小弱煩熱見凌耳
私心搖搖如懸旌而不能馳一介以承消息昨接六月
初九日書知己全平且具傳邇來時事之詳鴟翼小歛
猘口亦戢而廟廊雅意欲漸收林下諸賢此是第一要
務審近復舉一孫不勝喜慰呼兒曹酌酒相慶蓋不唯
盛德之後麟趾振振而次公之烝嘗永有托矣秋風蓴
鱸之思兄何嘗有一刻忘乘新凉喚艖䒀奉太夫人歸
錦里選東南珍腴以佐匕箸即王樂奚過苐如所教聖
上之眷知如此豈得便遂高尚兄亦何忍負之目下雨
暘頗時農懽滿耳雖米價尚騰而秋事可望苐聞邳徐
以北二麥無顆粒收禾黍今得雨否主上前月再臨朝
云慈寧強之然亦兄抗䟽力也苐&KR0591;御之流讟有耳所
不忍聞者蜂䘍有毒卒生不虞奈何杞人漆婦尚不能
忘憂何况二三元老把舵者宜兄之必欲去而又不可
言去也李使君離鎮道中一物不將去行李三肩蒼頭
二人即時苖胡威之清不是過也中丞賢否册造完久
而不即行畢竟欠穏妥韓守絶矣新大夫能繼之别駕
以下皆奉職州民之福也弟嚮傳喻生訣三日氣來效
甚切而信周流一身真似能宣欝導和者然過兩月歸
腦後漸微漸緩行之漸無味矣不知本伎倆固止此耶
抑持之不堅耶三日内亦未易功欲不息念欲不雜久
而不至則病矣弟年來少病整似得斷慾力然右目昏
眵牙齒墮盡目前六七十老人大有勝弟者蓋先天之
授本薄少年琢之故自不易收也初歸畏暑尚未出理
人事唯親知強欲闌入不能不一見之然送迎不敢出
内閾入冬不免料理焚黃一謝官長報親故通吊慰過
此復杜門矣
又
前月使者便附信去是時弟方惡食斷飲粥不盡一器
中腕氣微騰上遂止消息甚不佳幸其不增盛醫至審
為痰火非膈噎也服藥頗效今氣不騰上矣粥盡一器
更進半矣膚色亦稍潤矣行年六十有五於人間之事
粗備寧復别有挂戀桑榆之蔭能復幾何即使此症不
成它症亦可上道更何足言所恨長負先師臨化之望
難逭暴棄之愆冀於痊可更自蕩滌精進耳兄之必欲
求歸恐亦兹意然上方寄以昭塞之重待以元輔之禮
旃廈帷幄其相倚仗若一身寧忍便捨况邊事孔棘廟
算未定大臣之誼固如是耶西寇本小弱聞借兵順義
然其精騎不能滿萬而汛掃我師若湯澆雪其輕我甚
矣昨見用鄭司馬為經略而先宣大多予之金帛而不
言用兵唯切責順義絶其貢市蓋謂鄭能得順義肺腑
之心而用賂使之掣兵以歸明旨切責欲以張中國之
威而攝順義之膽可謂苦心之極若此伎倆苟窮何以
作第二策弟老病旦夕待盡之人猶自皇皇兄能置之
度外耶故鄉雨暘調暢吳縣小有班駁餘俱大熟米價
頓減花收不貲小民菜色既迴中人俯仰無累弟亦粗
可責三兒供養矣撫臺恩威並行廉靖不擾真師帥父
母也兵道州守尚未抵任鄉井亦無它堅吾亦頗振作
騏兒倘以弟病乞歸幸止之已向安無慮也手瘡不能
作楷勿訝代筆不次
又
得尊兄十月書知念存之切且詳近事弟不謂一疾狼
狽至此攻補兩難醫藥罔效日噉三盌薄糜痰氣時壅
僅存皮骨氣息而已弟己委順待盡兒曹強欲活之延
一坐功者恐亦付之無益追惟先師化後之旨知其不
永及領甲申之偈事在隔生而乃自暴自棄於一切應
酬奔走筆研酒食之累不能裁節有渝師盟慙負天地
此心如螫然不敢一念相負所懇吾兄異日歸侍師真
千萬莫忘提㩦冥冥之中不至墮落哀懇天下事尚
可為邊警雖急亦宜從容圖之但把舵之人自吾兄外
僅一瑤老然亦在危疑之際兄更看何人可以備緩急
否建儲諸䟽天怒異常而發之鄭氏又增一番疑畏兄
昨書所謂大艱苦者此也騏兒粗能自立惟兩小者志
業未成不能不累指教耳雖然摶沙眷屬有何沾戀太
夫人萬福無疆辰玉天下之寶自愛自愛
弇州續稿卷一百七十九
