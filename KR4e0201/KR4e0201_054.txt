弇州四部稿卷五十四
明王世貞撰
詩部
詞九十三首
望江南(夢故鄉作)
無箇事湘枕睡初酣青織晚潮縈似帶碧攅春樹小於
簪遮莫是江南
又(即事)
歌起處斜日半江紅柔綠篙添梅子雨淡黃衫耐藕絲
風家在五湖東
又(思家)
回首處薄業太湖干半艇春洲蘆笋綠一樓風雨杏花
寒此景放誰看
又(書所見)
春睡足釵玉自欹斜立傍鏡臺還胍胍枕㾗纖甲印桃
花來試雨前茶
又(病後戲作)
閒囑病慎莫忌多才夜雨鬆它溫錦帶霜天負我軟金
杯怕汝又安排
又(有感)
無限事斷送在長安只見前人前事好後人誰道後人
難青史不勝寒
又(晚步)
隨意步芒屨破蒼苔半壁雨收殘日去滿江風送晩潮
來此景亦悠哉
如夢令(秋思)
殘月碧梧金井屈戍繡霜初冷徙倚不成眠紅淚一雙
珠迸孤影孤影長自伴人宵永
又(偶題)
韋杜去天尺五日炙錦蔫紅腐占盡洛陽春不放東君
做主何處何處歸夢一蓑烟雨
又(感懷)
剛是子規催去又被鷓鴣留住行不得哥哥烟雨江南
何處難據難據央箇醉鄉為主
生查子(離恨)
頻餘翡翠簮漸緩鴛鴦帶十二鑄愁罏百煉芳年改
人是此生人債是前生債精衛一丸泥空去填東海
長相思(閨怨)
風滿陂雨滿陂雨雨風風無盡時孤帆天外遲鶯兒
飛燕兒飛燕燕鶯鶯雙翅低愁他掠翠幃
又(閒情)
東陌頭西陌頭陌上香塵粘碧油見花花自羞南高
峯北高峯兩處峯高愁殺儂行雲無定蹤
浣溪沙(江南詞)
一夜春波釀作藍曉桑柔葉綠鬖鬖鵶鬟十五太驕憨
織就雙魚成比目偷將百草鬭宜男更無心緒餵春
蠶
又(春悶)
牎外閒絲自在游隔山花鳥弄軥輈一庭芳草怨清幽
權把束書鈎午夢起沽村酒潑春愁放教殘日過牆
頭
又(閨思)
金博山頭半吐烟玉凌波底未舒蓮韶光悄悄恨綿綿
柔似女蠶春再浴困如人柳日三眠細箋心語襯胸
前
又(立春日病中作今歲逄閏首尾兩春)
柏葉金花自趁人青絲白玉未沾脣半牀衾冷半殘身
幾度黃楊猶厄閏一年衰草再逄春東風為我太慇
勤
謁金門(落花)
風漸陡排比餞花春酒憔悴一枝紅欲皺問花花戀否
寂寞乍長清晝無計與他拖逗猶勝銷魂人去後折
來還在手
菩薩蠻(春游)
長干陌上無相識一尊偏領春山色黃鳥轉青枝銜花
墮接䍦不須愁遠道醉即眠芳草何處酒家胡文君
正倚壚
又(太白樓作)
高樓百尺攀星漢東秦十二誇雄觀野曠覺天低天迴
海樹齊誰教狂李白獨起千秋色而我亦歌呼乾坤
一酒徒
又(迴文)
白楊長映孤山碧碧山孤映長楊白春暮别傷人人傷
别暮春鴈歸迷塞遠遠塞迷歸鴈樓倚獨深愁愁深
獨倚樓
又
斷風依約愁砧亂亂砧愁約依風斷無語對燈孤孤燈
對語無冷香留去影影去留香冷思後夢來期期來
夢後思
減字木蘭花
楊花亂起搖蕩春光千萬里無限長條牽惹行人東陌
橋楊花落盡也有暮鴉來借問且管生前身後浮萍
最可憐
又
楊花無語昨夜月明今夜雨斜拂征鞍不問行人便折
看楊花且住山鳥不啼春已暮試上章臺唯有東風
依舊來
眼兒媚(春愁)
青草茸茸正芳柔倩雨釀春愁問愁幾許剛來一寸眼
底眉頭少年無限人間事抛擲向東流而今只辦三
杯軟飽塗抹窮愁
醜奴兒令(題畫)
洞庭楓落胭脂冷䘍尾香鈎舴艋輕舟一任霜風自在
浮綠蓑衣底寒雲膩蒲底槎頭缸面新篘縱有秋聲
不起愁
又(春情)
落英堆砌無人管幾點蔫紅偷入簾櫳要與多情訴晩
風鴛鴦被冷驚春睡羞把菱銅蹙損眉峯不為風狂
也似儂
更漏子
楚天低雲葉瑩飛過畫樓還凝蘭口蹙雪牙攅一聲春
月寒燈才瑩香初燼又被子規催緊最是你柰何人
臨岐波眼頻
阮郎歸
畫橈初見柳邊來相逄青眼開六么檀句軟金杯飛花
小令催從别後思難排柴門依舊苔起挼紅荳獨徘
徊新詞憑夢裁
甘草子(四時)
春暮密打忩紗陣陣梨花雨韐匣迸臙脂綺袖調鸚鵡
輕暖軟寒相劖刴做不痒不疼心緒倩得張郎畫眉
嫵任子規凄楚
又
長夏懶約釵鈿腕素偏幽雅越苧水精涼楚簟玻璃砑
如醉如醒朦朧者忽小彈花隂牆下怕是蕭郎故相
惹去問他真假
又
秋半密約剛逄天上菱花滿掩面扇紈輕可體衫羅緩
丢抹腰紅勾雙腕笑指那嫦娥無伴竊藥欺郎行偏
短守廣寒空館
又
冬盡玉澁鴉寒落照看看准别館閉猧兒為待郎來穩
暈月旋收霜仍緊怕去路香蹤還認百計悽皇為他
穩屐齒鋪粧粉
朝中措(病起飲酒)
是誰嫌我酒間過唆得病來磨無耐業緣尚在清尊又
倚清歌高陽舊侣頻頻相勸不飲如何屈指乾坤佳
事罏頭領取偏多
少年游(病後)
朝來風面太嶙峋逄着怕他嗔篆烟磨冷束書挨破無
計放吾顰故園兵火何時斷歸夢碧山貧病骨難低
酒腸新窄羞見意中人
又(愁)
萬羣哀鴈破蒼茫無語立斜陽遠山幾點高城干堞縱
是向昏黃欲將杯酒和情鬭情至酒先降剽掠腰圍
撥扶心淚釀作鬢毛霜
西江月(戲贈奕者李生)
未轉頭時是夢此心安處為家一枰敲作冷生涯管甚
三冬九夏脚底東西自在人情厚薄由它杯盤隨分
有些些且向花前醉也
怨王孫(春病)
無柰春去弄晴弄雨釅綠漓紅嫩寒柔暑籬外誰展新
蹊乳鳩啼五陵油碧斜陽外輪聲脆幾點平蕪碎獨
餘病骨依舊掩却簾櫳怕東風
又(寄思)
愁似中酒難禁厮守織雨黏雲困花酣柳猛見雙雀金
翹暗魂消那人偏自沾情緒丢不去只傍眉峯住倩
他夢裡相會無那嬌鶯兩三聲
鷓鴣天(書懷)
中酒朝來仗酒醫愛花身老妬花飛扶持白髮無長計
點染朱顔有片時悲落魄笑支離世情原與世人宜
青山不用金錢買只礙當頭一小兒
又(寄懷)
峭雨零霜舶棹歸玉顔初醒帶寬垂閣殘吴苑千金笑
低損成都十樣眉能幾日又分離别來疑夢復疑非
莫將心向天公語天上雙星會幾時
又(漁舟)
蘋末風吹舴艋舟盪寒村酒兩三甌蔚藍天起魚鱗皺
罨畫溪穿燕尾流無一事不知愁綠蓑衣墊卧船頭
相逄莫詫無魚賣自是平生用直鈎
又
尤子求畫玉洞桃花萬樹春為南屏伯子夀余
題是詞昔東方曼倩偷桃三度王母嘗喚為小
兒伯子方六十寧不為徐氏之雛也
度索山頭根未枯天台移作美人都霏微映水霞千片
旖旎含風錦萬株穿屈戍點屠蘇千年結子觧偷無
若教王母而今見喚作徐卿第一雛
木蘭花(一名玉樓春)
是誰約勒東君去枝上曉聲寒杜宇柔綠猶能抵死留
妖紅不解逡巡住灞陵一陣飄香雨宛轉玉&KR0865;蹄下
土記他含澁拆苞時總有千金無贖處
又(秋思)
金堂鳳䗶勻紅淚簾外一鈎霜滿地鴛鴦被冷不成眠
兩點瞳人剪秋水千迴萬結心頭事熨貼相思裁兩
字不須支枕盻天明十二時愁從此始
虞美人(别思)
摩訶池上金絲柳慣愛纖纖手折來將表片時心記取
淺黃柔綠淚㾗深博山香細銀燈吐乍識黃昏雨嬌
花欲展半蔫紅錯道褪殘春事罵東風
又(寄懷)
浮萍只待楊花去况更廉纖雨鴨頭虚染最長條醖造
離亭清淚幾時消珊瑚翠色新豐酒解醉愁人否薄
寒攛送汝南鷄偏向碧紗厨畔醒時啼
南鄉子(怨歡)
薄行総難熬剛把黃昏醉玉簫妾似鳳凰橋下月空撈
郎似初三十八潮猛見舊鮫綃幾點飛紅暈翠濤點
起那籌和淚滴心苗火片真情冷地消
踏莎行
玉琢娉婷津含旖旎青絲細綰雙鴛尾當時一寸暗同
心臨岐總結秋波内鴈返吴楓魚游淮沚那堪山嶽
倉皇起便尋桃葉到天台教予懶向空林醉
漁家傲
細雨輕烟裝小暝重衾不耐春寒横裊盡博山孤篆影
閒自省天涯有箇人同病十二巫峯圍晝永黃鶯可
喚梨花醒兩點芳波揩不定臨晩鏡真珠簌簌胭脂冷
蘇幕遮(病中夜坐聞隔席歡笑有感)
翠罏烟紅燭雨雨底銅壺滴到難捱處欲作新詩心自
語身入中年怕作關情句酒如油花似霧談笑風流
一霎抛人去病與窮愁相伴住牋懇天公殘日休如許
青玉案(閨怨)
鴨頭波軟濃於酎風起處青初皺乳燕雙雙簾幕透梨
花未雪綠楊猶絮蠶飽桑隂瘦無端釀出清明候忽
憶城南乍分手十二雕欄寒更陡踏青人遠鬭茶時近
滋味如中酒
臨江仙(癸丑元日醉題)
撥乳酴酥新綠泛金花巧勝初裁東風殢雨印泥苔臘
隨殘漏盡春逐燒㾗來昨歲貪杯今歲病病時依舊
貪杯欲填新令雪兒排小園梅未吐先報一枝開
又(詹簿兄遺子鵝鱘魚)
有客青州常從事雨中相對留連吾兄折簡赤鬚傳鵝
兒黃似酒鱘鼻大如船故國風光俱入眼眼中偏愛
偏憐欲因彈鋏問當年先生何所有苜蓿滿新盤
又
遲日三眠渾似柳起來徐步閑庭中年風物易關情不
知因箇甚撩亂沒支撐我笑殘花花笑我此時憔悴
休爭來年春到便分明五原無限綠難染鬢千莖
又(封太史韓友蘭夀)
多少神僊官府在少無拘束仙官此翁仙福漸來完庭
前饒玉樹海上有青鸞為問青鸞消息地一韓曾使
三韓安期持底與傳言如瓜雙火棗捧日一金丹
一剪梅(登道場山望何山作)
小籃輿踏道場山坐裏青山望裡青山漸看紅日欲銜
山湖上青山湖底青山一彎斜抹是何山道是何山
又問何山姓何高士住何山除却何山更有何山
天仙子(酷暑)
萬疊火雲堆落照一抹青山連晚燒不教蘋帶吐微颸
天轉峭星仍閙長安炙就紅罏小枝上忽聞蟬語噪
為問西風何日到男兒失足墮京塵炎也噪涼也噪不
如銷夏灣中好
河滿子(春郊獨行)
卵色遥垂别浦魚鱗淺甃平沙小拂東風無甚力悠揚
自在楊花輕暖輕寒天氣半村半郭人家碧貯蓮花
露酒香分榖雨前茶呼取自斟還自勸烏紗任汝欹斜
返照一行歸騎隔林幾點殘鴉
滿路花(初春游目即事)
穿芽徑字青壓水冰文綠山城初雪罷添粧束誰家獵
騎揉碎千崕玉貂裘斜半揭馬尾捎生問人何處堪宿
青帘高寫美酒新豐熟春色偏占早花如簇珠簾十
二處處調絲竹夜闌金縷曲唱道明朝扶頭依舊醽醁
水調歌頭(上巳日)
三月又三日上已復清明問君幾許高興兒女隊中行
數點洗塵芳雨一脉養花天氣信馬出郊埛年少五陵
子金彈惹流鶯過油璧低粉面按銀箏管絃絲竹何
限應自勝蘭亭共酌幾杯春醑也插一枝楊柳歸袖任
縱横聽取九門鑰隱隱下西清
又
記丁未清明為上已予與同人出游西郭杯酒
落魄頗諧幽興遂成水調歌頭一闋今為庚申
十又四年矣復遇上已前一日清明偶與張郎
及一二兄弟信步舊游雖風景不殊而憔悴非
昔幽憂慸結徒增悽愴因復按前調遂成一詞
并書遺張及一二兄弟庶有和者消予磊塊哉
遲日捲殘雪蒲柳弄新晴滿城兒稚讙笑為我報清明
花破青樓冶女草媚上闌游騎金粉出輜軿幾處上墳
返香淚濕盈盈對新景追往事歎飄零十年回首一
夢今日負平生依舊禁烟時月也解來朝脩褉憔悴不
勝情滿眼夕陽色都在漢宫城
洞僊歌(傷亂)
金錢磨破難迓江南信巴得書來更添悶道姑蘇臺畔
留却幾叢麋鹿草約略秋風又盡向時佳麗地結綺
臨春醖釀韶華付寒燼便長洲陌上有日言歸家已破
廢井荒烟無準剰幾箇遺民怕都來不是舊時人向誰
尋問
鳳凰臺上憶吹簫(愁)
經雨斜陽壓雲西嶺冉冉欲墮還浮漸譙樓三點喚起
千愁與醉平分此夜猛地裏醉去難留紗忩上微風撼
醒揩拭雙眸悠悠殢人住也千百處攅心幾處堪休
似粘天衰草販浪殘舟悔殺太平風景等閒過抛擲東
流尋思遍何年向人覓換眉頭
桂枝香
懋賢兄於予為先姑子同奔急難俄爾告歸黯
然問别
東風一騎幾日發長安欲留無計猛見柔黃嫩綠壓冰
成水青山處處青螺小隱孤村夕陽鴉背那時離别除
非醉後不教愁死記歲暮停橈淮沚急難甥舅窮途
兄弟雨妬霜驕了却半生滋味臨岐不盡心頭事怯鄉
愁難更提起渭城人酒點點滴滴渭陽人淚
法曲獻仙音(題雙湖卷贈周君壽)
剰水分江柳堤梅垞屬玉聯拳鳴喚浸玉濆珠釣童浣
女芙蕖並頭凌亂看皓月金波散俱涵一輪滿水晶
館問東君酒巵無恙長日裡蘭舫繡颿相綰掩映翠琉
璃似佳人一對纖眼碧潄紅酣瀼東西止隔花岸待年
年歲歲倒着接䍦還健
鵲橋仙(七夕)
冰盤薦巧珠簾堆瑩半捲生綃光緻嫦娥妬眼便西沈
又早倩羲和催轡多情瑞鵲填橋度我何不曉來迴
避但教三萬六千年也不弱人間百歲
百字令(青州閱武偶成)
竹符銅虎是何人管領東方千騎畫戟琱戈霜萬疊獨
譲些些麈尾璧月辭櫜蓮花離匣馬足寒飈起雷奔電
擊一麾波靜如洗屈指斧鉞行邊樓船横海濟甚人
間事塗抹支吾天地老眼底英雄而已九合諸侯一匡
天下自是真男子嚮微管仲吾其被髮人矣
又
王明佐别創新詞數闋見示流麗清圓殊富風
人之致僕素拙於調未敢效顰聊據古大江一
章為贈辭既不工更慚作者獨記區區傾倒於
王至耳
柳驕花横未全受眼底封姨拘束不為章臺春做主為
有王維新曲翡翠簾垂欝輪袍就字字敲金玉櫻桃微
綻一聲扶醒紅綠堪羨鳳縷瑶筝鸞鐫牙版羯鼓催
相逐換羽移商才不盡那怕周郎回矚和雪人稀奏薰
絃斷昨夜東皇恧罰教塵世白頭長自空谷
滿庭芳(春夜不寐)
尖側東風迷離烟雨只解排比黃昏一燈清映炯炯淚
珠痕薰盡銅罏香炧相思被熨帖難温那堪更穿花玉
漏點點出長門無端千萬種新愁舊事來往紛紛總
成就天涯一病身捱得鄰鷄報也權撇下幾件銷魂還
禁架楊花燕子遲日悄庭閽
又
碧嶼遥攅綠波新剪淡月微暈梨花薄羅香袖十指秀
瓊芽任不寒暄半語背人處猶自憐他那堪更朱唇皓
齒錦字走龍蛇瞥然還暫去司空見慣老子難捱強
將來對盞眉語交加怕被旁人看殺洛城裏難坐羊車
臨岐約羃䍦過訪休許露些些
又(登道場山作)
一雨催涼千崕吐秀萬壑爭效潺湲暫停籃筍攜杖翠
微間點點龍鱗玉甃堪憐處屐齒敲慳朱欄外粘天萬
頃七十二峯間呼尊誇更有松飊鳳吹雲岫鵶鬟又
誰送黃鸝巧唱綿蠻漫問何山最好爭應道還有何山
能移興新晴月色飛步上孱顔(傍有何山亦佳)
又(閠六月初七夜戲為天孫賦此)
玉露初零金飊微送銀浦垂静還波七㐮人倦纖手擲
魚梭記得年時此夜雙星聚樂事還多生綃底天鷄唱
醒低語别牛哥黃昏腸斷處無情烏鵲忘却填河漸
轉低瑶斗蹙損青蛾方悟朱明宰閠排年月恨殺羲和
常記取人間天上要好便多磨
夏初臨(苦熱簡王參軍)
燕訴餘愁蟬鳴新怨千唆萬弄斜陽斗大書齋無端夏
日偏長碧紗單捱流光覷殘榴褪盡紅粧孤松猶瘦清
隂正稀難據胡床常時河朔避暑傳觴醉鄉天遠歸
路倉皇隱嚢紗帽故人别號清涼但過何妨對弹碁散
帙焚香逞疎狂高歌羽聲片片飛霜
雙雙燕
俞仲蔚有畫眉養之二十年竟以老死仲蔚不
忍敝帷埋之花下余為詞弔之
廿年恩養念暖幌雕籠一時勾了低聲軟語泣别殢情
京兆無柰春山頓老况冷斷如簧雅調辭君豈為無魚
歎汝難同凡鳥驚起鉤簾淺照見嫵月初生似他波
俏飄黃摧粉總博綠愁紅躁誰破芸牎乍曉怎忘得雙
彎纖妙知否御愛開元鸚鵡墓傍新旐
滿江紅
五嶽先生天原付一雙高屐端只為幾篇詩句漏伊消
息空自挂冠神武外依然乞食銅駝陌記玉鞭環珮夜
朝天空陳迹青鬢在還垂白血淚灑都成碧歎帝城
宫樹夕陽秋色明日酬他遷謫恨西風戰盡英雄策喚
白雲隨我共歸來人方識
又(題高宗賜岳武穆詔後次文徵仲待詔)
御墨淋漓到飛字百身難贖弹指罷遺黎夢斷舊都淪
覆十二金牌丞相詔風波片紙君王獄恨當時巧放兩
人歸乾坤蹙翹首地青衣辱回馬地朱仙哭笑大江
東去一䕫兹足北面生看臣構在南枝死望中原復痛
他年降表出臯亭鴟夷目
春雲怨(飲酒)
風僝雨僽漸柳眠無力花如中酒睡怯象牙寒悄幽夢
幾回渾不就燕搊華絃鶯調清管細譜新詞杜鵑噣行
路方難歸期無據愁與悶相守芳醪點出天公手解
翻寒作暖攛辰成酉枕畔華胥暫拖逗青眼朦朧一任
長門送來銀漏未舉尊前乍停杯後半刻也堪白首
玉蝴蝶(擬豔)
記得秋娘家住臯橋西弄疎柳藏鴉翠袖初翻金縷鈎
月暈紅牙啓朱唇含風桂子喚殘醉微雨梨花最堪誇
玉纖親自濃點新茶嗟呀顛風妬雨落英千片斷送
年華海角山尖不應飄向那人家惹新愁高樓燕子賺
人淚芳草天涯况潯陽偶然江上一曲琵琶
解語花(題美人捧茶)
中泠乍汲榖雨初收寳鼎松聲細柳腰嬌倚薰籠畔鬭
把碧旗碾試蘭芽玉蕊勾引出清風一縷顰翠蛾斜捧
金甌暗送春山意微裊露鬟雲髻瑞龍涎猶自沾戀
纖指流鶯新脆低低道卯酒可醒還起雙鬟小婢越顯
得那人清麗臨飲時須索先嘗添取櫻桃味
又(題美人捧觴)
檀槽細壓紫溜泠泠滴碎珠千斛鷫鸘初贖誰揩醒卓
女遠山黛綠朱櫻小蹙風裊處山香幾曲捧屈巵徐露
春芽一樣纖纖玉何事錦圍翠簇只枝頭一點買斷
金谷靈犀輕囑微酣後記取夜來題目雙鬟趁逐扶俺
向碧紗厨宿誇醉鄉還傍溫柔此際平生足
賀新郎(謝袁履善惠酒)
春意歸風雨到如今緩紅舒翠一番重起况更索居無
一事鎮日琴書而已待醉也如何得醉多謝白衣能遠
致把葛巾忙却科頭倚胸磊塊故應洗瓊膏慢入清
尊細似當年掌分莖露雪消春水欲折筒荷充泛駕憑
借麯生為馭直引到華胥路裏遮莫歸來問名姓道清
真袁粲頻為主天下事任公耳
又(謝汝欽姪惠酒)
酒債尋常有閉閒門落花芳晝獨吟搔首可怪袁君相
贈後鎮日唯尋綠友到驕惹傳杯之手從事督郵何足
較但醉鄉别業吾能受君不見洗愁帚清狂阮籍天
應厚醉醒時漫開青眼阿咸為壽猶有焦生風格舊試
問無功知否待徙倚臨風頻嗅曲沼游魚堪投饌况隔
簾歌鳥來行酒洗盞罷酹楊柳
多麗(晚春雪後即景)
醉飛瓊惱亂瑶池清宴吉玲琤鳳釵敲碎蕩成滿地飄
霰送天桃武陵幾樹伴梨花杜曲千片妬我春衫粧他
寒食乍驚蜂蝶又猜鶯燕五陵畔雜和烟雨寳馬踏青
轉樊樓上銀筝細炙紅罏重暖怯寒色條桑小婦幕
䍦輕護嬌面展纖彎一雙蓮瓣屐齒香泥粉痕淺冷落
流光萋迷餘景東風無計玉山軟天公老被伊瞞過紅
日幾時見空擔閣無主野芳滿目愁怨
怨朱絃
和王明佐新聲慰其不遇名曰怨朱絃
譜朱絃一片秋聲萬壑松濤銀漢初傾挾徧侯門沈深
似海雕欄十二嬌鶯流蘇帳底小按銀筝啞啞軋軋嚶
嚶罵書生煞横捻冷裝酸攪破春情我道高山流水渠
道香雲暖雨兩語難憑怎能勾師涓老子證箇分明
酒人哉匕首荆卿宋意悲歌高漸沾纓應徵飛霜倚天
雌霓長河倒瀉珠繩葡萄尚暖蝴蝶猶縈陡被杜宇啼
醒道不如歸去歸去來兮任汝縱横魚為洞庭清樂鳳
為蘇門長嘯飛躍争聽何須借天公兩耳枉施瑶京
小諾臯
偶有所感信筆為長短句一首第以新名不足
䋲墨曰小諾臯盖取酉陽生之旨云耳
闔闢以前乾坤之外到了不堪窮際儘追求儘教胡突
依形附氣何處小兒譫語羞殺井蛙蛭蟻說甚麽出世
住世治世黃面瞿曇青牛老子更有那我家司寇伎倆
一般而已賺人處還在此稷下萬言河間千卷畢竟
沒些巴鼻莫輕容古人瞞過常談俗事粧點幾張故紙
無柰藏頭露尾不採他上計中計下計濁酒三杯清琴
一几别饒借淡風微月受用剰山殘水五更事休辦取
詞餘
折桂令
問先生酒後如何潦倒糢糊偃蹇婆娑枕底烟霞杖頭
日月門外風波儘皇都眼眶瞧破仗青天信脚胡過好
也由他歹也由他便做公卿當甚么麽
又
問先生不飲何如一點篝燈數卷殘書冷却扁舟悶他
五柳淡殺三閭太行路都來胸腹帝京塵滿上頭顱睡
也憂虞醒也憂虞不得酕醄怎便糊塗
塞鴻秋
月昏昏罷轉霓裳隊漏沈沈忽呀銅龍閉冷清清暗滴
梨花淚懶丕丕繡出鴛鴦翅流蘇七寳圍破玉千金賜
猛追尋認做了前生事
水仙子(歸思)
日輪踅住下坡車風伯吹開障眼花天公放下单身赦
猛回頭都弄咱告蜂王且散昏衙争劉項攤場戲耍走
儀秦兒童鬭譁談周孔故紙生涯
又(丙辰偶成)
蚩尤遍插五方旗饕餮平添八面威於莵長出漫天翅
罵張翁都是你攪乾坤任意胡為老龍呵睡眠多日螃
蠏呵横行幾時神龜呵曳尾塗泥
畫眉序(春怨)
絲雨殢東風點透流蘇問殘夢道衾兒閒半冷暖誰同
紅將軃喚轉簧鶯香欲散收回么鳳倩他新織雙魚帶
争信我玉減珠鬆
前腔(秋怨)
纖玉上鰕鬚起喚銀鈎挂秋樹恨龍沙天遠鴈足無書
銅壺冷淚滴清鉛金剪澁脂蔫紅絮濃霜斷角遼陽道
知他夢裡何如
弇州四部稿卷五十四
