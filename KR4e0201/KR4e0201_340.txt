弇州續稿卷一百六十六
明王世貞撰
文部
墨刻䟦
禹碑
余所有嶽麓禹碑凢三本其一本差舊而無註釋其一
本刻之紹興者後有張明道䟦頗偉而註釋字粗拙之
甚其一乃木本刻之長沙者前有宋張世南所紀後有
明湛若水䟦沈鎰釋義楊慎歌及小序顧璘季本熊宇
前後序文書體亦有作八分者而醜俗尤甚釋義是三
家社學究語耳乃自詫以為神禹夢中所授當令人唾
殺中間與楊釋異者凢十三字俱無的然可據覺楊義
差雅會得其手書歌序釋䟦因定装於所藏舊本之後而
張紀湛䟦顧辨乞友人以小楷補之余嘗謂此碑定非
大禹文亦非大禹筆而不敢遽謂為嬴秦以後何賢良
所行世即人間舊遺本而衡山之石久已泐其文理之
不可讀以石泐故而楊沈之釋字亦多以意會之未必
其果合也虎賁微似中郎孔北海尚愛之况隆凖公真
龍裔耶楊書貽吾鄉周太僕復俊者其家人摩去之字
法亦可重也
又題禹碑
楊慎曰釋文第六句舊作南暴昌言余疑文義不貫字
形亦不類思之不得是夕夢一魚首黃衣指謂曰此南
瀆衍亨四字也寤而觀之形義兩恊其所謂思之不得
鬼神將通之耶沈鎰則曰夜夢一長人挈古缾授之其
色黃高尺許口傍横書三字某宫造下有篆文悉如龍
蛇草木之形寤而忘首一字及旦誦釋文怳若素識云
云不知者以為文人矜誇之習類然耳余以為倉籕所
不盡載時俗所不能辨不假之神何以徵信耶聊記以
資一噱
䟦魯相晨廟碑
按趙明誠金石錄謂魯相晨有兩碑皆在孔子廟中其
二云魯相河南史君諱晨字伯時從越騎校尉拜建寧
元年四月十一日到官正此碑也其文獨完好可讀數
十行後字稍大結法益遒美後有題尾稱大周天(闕)二
年其書亦用武氏體雖傾側而字勢可愛余在青社時
為陳道易持去且二十年矣一日忽見歸曰吾於古隸
法得十六於受禪得十四於此碑余笑曰公可謂鮎魚
上竹竿不離故步何得云爾陳亦大笑史君時尚存而
稱諱古文多有之
吳天璽書
昔有詩云中國書流讓皇象六朝文物重徐陵似為江
左張價象所書吳天璽碑出篆入隸高古雄逸要當與
蔡中郎抗衡成侯受禪固自超方之此碑不免嶧山之
於岐陽矣昔人故非欺我然徐陵之於文實不可與休
明同日語也
漢隸校官
右漢溧陽長潘乾校官碑光和四年立按四年之碑若
逢童三公殽坑君無極山神敬仲蔡湛孫根凢七見於
集古金石錄而此獨闕如者蓋宋至紹興十一年溧水
尉喻仲(闕)始出之固城湖濱官舍在歐趙二公後耳結
法最為高古伯仲西嶽勸進間第多漫漶不可讀番陽
洪景伯為之注釋而闕其二十七字元至順中濟隂單
博士禧宦游其地復考辭義之可通者得十六字因手
書景伯釋文而附所補於後吾弟今獲本乃舊搨而不
載單禧所為䟦釋文止著闕字而不載禧所補何也豈
此本在禧刻前為洪景伯書耶景伯書又何以步趨趙
吳興也碑今在溧水溧水漢溧陽地更搨一本驗之即
見按此碑恐是元人翻刻真本而别令善趙書者作洪
景伯䟦耳
秘閣續帖
右秘閣續帖第三第四卷此帖既不易得而又皆右軍
書多縱筆變體極可愛内四月一日帖及後右軍諸子
書稱弘白黃長睿謂為偽帖欲去之甚當第文夀承䟦
尾以為中數帖類米老所臨者則非也此帖刻於元祐
中米老書學尚未著不應其模本已達中禁當是唐人
臨筆耳
續帖第九第十所謂賀知章者似二王雜帖語今以歸
賀不可知虞柳二君蹟不類平日而甚有好致柳尤遒
逸無名二紙其一詩亦唐語其一札似臨晉帖飛白五
字出古隸若李懷琳書絶交書夀承以為至精無以加
而山谷者人乃謂往在三館於閣下觀懷琳臨右軍絶
交真蹟大有竒特處今觀此十未得二三乃知懷琳之
妙如此其所謂十未得二三者尚足以馳騖後世也卷
尾天監二年至臣雲小楷湘東所進云云行草皆懷琳
臨筆今人却作嵇康書媒鬻而辨者以為懷琳偽為康
書亦謬也唐人十二月節帖詞既鄙𤨏書亦無雅致但
結法差緊健中間尚可包王著周越耳
泉州宋搨淳化帖
余少得淳化閣帖飛白濃墨二種皆作贋古色乃泉州
飜刻本也當時絶寳愛之後漸覺其波磔之際多有可
恨乃至結搆時時有譌筆覺其非古後先為人持去不
惜今年始從吳中得此宋搨完善本以較余所藏大觀
絳帖雖少遜比之他刻大徑庭矣凢泉刻則五卷智果
而後缺十餘幀其它不爾也傳閣帖者邯鄲子輿日益
繁而隆凖日益少故為志而藏之
甲秀堂帖
客有售陳氏甲秀堂帖五卷者石鼓文泰山銘皆縮小
字為之及秦氏三璽文尤淳古可愛蔡中郎九疑碑雖
見宣和書譜而行筆絶類開元孝經陳思王詩及鷂雀
賦亦然黃伯思辨其為李懷琳輩贋作似有據也餘則
蘇眀允才翁子曕蔡君謨黃魯直米元章筆札耳按
昔人謂甲秀堂帖前有二王顔魯公蹟世所未見一云
季氏也此本蓋零落不完者其人不復飜淳化大觀欲
與之配亦壯矣
索靖月儀帖
今年冬得黃熊所携索幼安月儀帖一卷按幼安真蹟
為宣和殿所藏而先已刻之秘閣續帖中米元章與其
友人書謂月儀帖不能佳而黃長睿遂未信以為贋物
獨董逌稱其筆畫勁密它人不能睥睨然亦是唐人臨
手也月儀有正二三九月凢十一章俱稱具告君白了
不可曉其辭亦錯雜絶不類晉人尺牘而中得一二古
雅如黃初時語然終不可曉也此本刻頗精楮墨亦佳有
古色或是閣帖真本故存之
真定武蘭亭
蘭亭如聚訟自宋已然即以定武一石言之有肥者有
瘦者有五字未損者有五字損者何子楚王明清謂唐
時諸供奉搨此帖獨歐陽率更逼真石留之禁中他本
在外爭相摹搨而歐本獨不出耶律德先入汴得而棄
之殺虎林流轉李學究家以至復入公庫所謂未損本也
定武薛帥子紹彭摹之他石以應世購潜易古刻於湍
流落左右五字微劖一二筆藏於家大觀中人主知之
取進御龕之宣和殿壁師䧟諸珍寳悉逐北去而此獨
留宗汝霖得之以進光堯至維揚而復失之所謂損本
也然則紹彭之所别摹者亦得稱未損本也夫損本既
有兩種不易辨而先搨者又不可得蓋不能不取極於
損本矣董逌謂定武非歐筆為湯普徹臨亦未有據至
所云肥瘦本或以定武有二石或以搨法少異格之殊
不知辨千里者不當在驪黃内也此帖乃五字損肥本
余生平所見非少俱不能及雖以摹搨之多小有剥蝕
而風彩迥出諸本上徧攷古證凢五處皆合若管弦之
盛上不損處有小龜形與是日也第九界行頗肥痛字
改筆不糢糊興感之由由字下類申列叙之列其刂如
勁鐡則可不待訟而勝矣帖為陳直齋物後有直齋印
識趙吳興常從其姻親萬戸者索之而不遂書法尤遒
媚可愛吳興得獨孤本自詫以為遺墨之冠而尚汲汲
於此本其聲價當何如也余舊有一歌於定武本頗極
推許而實不稱今割以題其後云
宋搨聖教序
聖教序雖沙門懷仁所集書然從高宗内府借右軍行
筆摹出備極八法之妙真墨池之龍象蘭亭之羽翼也
余平生所見凢數十百本無踰于此者其波拂鈎磔妙
處與真蹟無兩當是唐時搨本耳去歲嘉平獵得此本
今年伏中復得定武蘭亭為自快自賞者久之窮措大
餘生一何多幸耶
又聖教序
聖教序未裂本余往往得之多為人乞去而留其頗佳
者此亦其一也懷仁既善書又從文皇借得真蹟摹出
以故雖不無偏旁輳合而不失意他集右軍書者未盡
爾也
宋搨蘭亭
姜堯章所記定武蘭亭五字或損或不損偏傍結搆與
在明秘藏本不必盡合然一展閱間紙色搨法知為北
宋時物無疑也悅生堂一百十七刻以修城為甲而定
武諸本次之古懿永興宣城又次之在明其自保愛故
當不出此數種也
蘭亭二石刻
前一刻為陳緝熙家褚摹蘭亭䟦者王文端文安徐武
功諸賢皆名曉八法而不能辨余有張澂石刻與書史
正同始辨其為禇摹而米臨見弇州集中後一刻為趙
吳興臨凢二本有十三䟦甚精以登善之神俊子昂之
媺豔而結搆全用已法尚不能抵掌何論&KR1025;胎然登善
有意於離者也子昂有意於合者也米之於禇在有意
無意間者也緝熙别作廓填今在池灣沈氏余乂嘗於
六觀堂周氏見十三䟦書經箋工甚而不無毫釐之辨
石刻則東書堂之初搨耳附識於此
䟦周邸蘭亭
蘭亭禊叙自陶九成所紀賈秋壑家藏脩城定武一百
十七刻又卅年而周邸之刻繼之其聲價劇出諸刻下
雖有定武及肥瘦禇摹唐賜五帖之不同而結搆波拂
一一出憲王指腕無山隂神駿意第龍眠畫與王手書
諸說却他本所無亦足稱褉史余前後得十餘本久而
厭之則皆為他人物今年得一本乃東書堂初搨王所
自寳者黑處若純漆白處若栗玉即不知淳化李廷珪
墨澄心堂紙何如其他恐未多讓也譬之尹夫人雖不
稱絶代而韶粉靚飾遇邢娙娥未進時亦自足賞保不
作他人物矣
古蘭亭選序
古刻無繁於蘭亭者其石自隋唐二刻及定武後何止
數百千本而所聚名刻亦無繁於賈秋壑平章者凢總
為冊分十支為刻得一百二十七而至元末數易主而
歸於錢唐謝氏陶宗儀見而筆之以為希世至寳今不
知落何所當受妬於祝融陽侯矣余生平覩佳本不滿
二十然多秋壑以後而所藏墨蹟僅唐摹一本石刻定
武損一本唐本木板一本佳耳又次僅此六刻以視賈
則黔婁視趙子固則不貧戲識於尾
玉板蘭亭叙麻姑仙壇記
兩年内得玉板小蘭亭叙於黃羽淵得顔清臣麻姑壇
記於傅伯雅其刻搨差古雅而精不類它本因合之為
一帙蓋山隂之圓劑魯郡之方而後集大成如夷清和
惠不相勝而相用可也第恐山隂艴然作曾西色耳
宋搨右軍行草帖
右軍草書二帖亦光堯筆也蓋雜選右軍精書極意摹
倣為之而刻搨皆脩内司妙手紙墨又不減澄心奚超
以故温潤藴藉光彩煥發第稍肉而媚不脱本來面目
内破甑一帖尤目所未見然似大令結搆非右軍也象
先以為如何
臨江二王帖
䟦之後七年而家弟自燕中得最完本亦云臨江石刻
前有目錄是謝湖袁氏遺物然細翫之是木本以余本
較之神采似稍勝攷余本王略帖尾有懷充二字乂方
印二曰永存珍秘曰墨妙筆精蓋米氏私識也袁本皆
無之又袁本服食帖食字僅二點誤為令字而余本下
有一二小帶筆作食字明甚然則袁本之為飜刻無疑
也第當亦是宋梓純墨搨余本乃蟬翅搨内補大令前
數條與袁本正同祝京兆一䟦稱賞不遺力而書尤妙
絶因備志之
汪象先二王小楷帖
象先出此刻余望而知其為秦汝立舍人家物未系陳
道復小篆數行蓋得之華從龍比部者最為精絶所謂
秘閣續帖本也弟卷首蘭亭是定武損本想從龍以前
好事者合而成冊耳家弟敬美嘗從東沙華氏得全本
前有鍾成侯戎路賀捷二表後有右軍誓墓大令洛神
與歐虞禇柳名蹟凢四十餘紙惜不令象先見之
汪象先大觀帖
淳化閣帖化身為潭絳泉汝戲魚井欄(闕)往往不脱
本來面目獨太清樓帖乃遜功帝出秘府墨蹟令劉無
言輩摹勒登石者閣帖則出王著手著精於法故形色
不爽無言妙於勢故風韻尤勝(闕)人謂太清為淳化介
弟母亦陳氏二方難為伯季者耶緣太清無别本以故
世尤艱得之得亦不能備余以甲戌宦燕中朱忠僖物
故僅踰月而得之其家人蓋卷之二四五八十耳四卷
皆飛白而一卷獨淳黑唐禮部玄卿所補贈者也今年
為丙戌汪象先出所購則第一二三四五卷神采更自
煥發可愛云亦得之燕中而周公瑕遂定為朱氏物不
亦信耳而廢目耶余後復得第七卷不完本於吳門乃
右軍筆尤佳絶今併在兒騏處象先果有意乎不妨作
延津合也太清復有後十二卷則秘閣續帖原本僅改
其標目耳而益以人間所流傳十七帖及孫過庭書譜
余復得其五卷然秘閣續帖原搨也因復志於此今象
先夜眠不着
䟦陳季廸絳帖
諸帖自淳化之外昔人評其骨法清勁足正王著肉勝
之失獨於南朝唐季帝王後續以宋太宗差為蛇足耳
潘師正手自摹刻所謂毫髮無遺憾波瀾獨老成者後
有旭素真卿帖則皆高節度汝礪增入國初入晉府石
本零落非復舊觀矣此卷不能四之一然紙墨精緻神
采爛然當是宋搨之極佳者吉光片羽饗尚千金季廸
其寳藏之王百榖所稱黃淳父十卷今在吾兒所中多
不同異日可為延津之合否
雜二王帖
雜古法帖一冊凢三卷後先得之飛鳬人者皆晉人尺
牘右軍二十四思陵臨右軍四大令四謝太傅一王東
亭一皆宋搨也首卷前稱蘭亭續帖卷第三攷之諸家
石刻不載而筆意極精佳次卷吳興等帖尤有鋒勢不
知是寳晉帖中物否思陵賜米敷文臨書十三紙見米
䟦今僅存四無一筆失度恐是雙鈎廓填也臨江石刻
二王書極為詳備而月相酷旱追傷諸賢道護州民大
周嫂不知松來初月見尚書十一帖大令十二月授衣
東家三帖皆彼中所遺者故收而藏之吉光零落偶獲
片羽豈敢還望成裘第勤緝之不已將來尚堪一半臂
也
宋搨樂毅論
沈存中謂樂毅論是右軍手書刻石唐文皇將以殉葬
此殆是夢中語而莫廷韓復以夢中紀之按此論乃右
軍手書以貽子敬者至梁武已疑其為摹跡而陳文帝
時賜始興王貞觀中進御十三年命起居郎褚遂良排
署至中宗朝太平公主携出以錦袋裝之後變起咸陽
老嫗竊得為吏所跡迫則投之㸑下宋有二石本其一
秘閣所刻其一高紳學士家所藏蓋它摹本之夀諸石
者也此帖乃光堯太上於損齋手搨付石而石工及紙
墨皆脩内司第一品精緻流麗精彩射人而結搆柔緩
豐肉少筋不待再勘本色畢露矣家弟有黃庭經一卷
與此及戎路表正同予故能辨之非謂眼力亦勝廷韓
也
宋搨戎路表
戎路表宣和御藏所記最為琅琅黃伯思董逌北攻守
若翰墨毋復餘論第余所見兩石本皆勁而纖長又不
無剥蝕此刻獨完好紙墨皆精翩翩有宣示風然是思
陵手搨似不無肉勝之歎廷韓善書而不善鑒故題語
孟浪若此
曹娥碑
曹娥碑小楷則右軍軼塵行筆則蔡卞竭蹷矣不謂中
間尚藏北海其流利豐妍肉不欺骨自是可人若題碣
隸古八字竒逸飛動隱然蔡中郎典刑後先兩北海必
相與痛飲也
又
右軍曹娥碑搨法近古而精又文氏停雲館物昔人謂
此書如幼女漂流於波浪間今求所謂漂流波浪之勢
了不可得意者其憔悴宛篤外弱而中勁庶幾得孝女
意於形似之表歟
智永真草千文
智永真草千文崔氏所藏真蹟薛嗣昌刻之長安漕司
者翻本尚完好但太瘦生且波發處多有可恨此紙晩
得之徽人汪生是棗本耳而肥以長安石本較之不啻
江妃之望玉環也刻手工拙固如此哉今智永千文獨
推史家碑疑此即是也
又
智永真草千文宋薛道祖子嗣昌刻之永興軍漕司中
其石尚未泐而余有一搨稍舊者甚明白可愛晩得此
本有嗣昌䟦正同而稍昏暗且又木本當為翻刻無疑
而細攷之波磔處劇古雅遠勝舊藏本乃知漕司石良
已非故物矣木本乃宋翻凢出宋人手必佳吳子輩雖
竭蹷而趨之不似也
隋八分孔廟碑
孔廟碑隋汝南主簿仲孝俊文其稱述聖德與曲阜令
陳仲毅裔行相上下蓋六朝之諛習也隸古是崔氏父
子餘規雖挑截未精猶時有漢意更一轉則入唐矣
宋搨右軍三帖
吾後先所得黃庭三四種時有佳者獨不能得宋搨近
於汪仲淹處得秘閣續法帖定為宋搨而此本及樂毅
論尤覺精彩不甚失筆意會先已藏曹娥碑更致佳本
因合而留之昔人謂黃庭象飛天仙人樂毅論象端人
正士不得意曹娥碑若花蕊漂流幼女捐軀於波間余
反覆詳翫第見其美而已所謂端人正士飛天仙人以
意揣摩或互有之若幼女捐軀之狀竟不可尋也豈余
兩肉眼不能辨大士法身耶將書家者流多作誑語自
標置耶不覺為一笑而題其後
王右軍文賦
覧右軍書目原無載士衡文賦此亦一舊搨雖筆意圓
媺而少國士風豈南渡後光堯重華與我眀周憲王
戲草耶
䟦王右軍筆陣圖李衛公上華嶽書後
右軍筆陣圖凢二本其一正書差小有率更之清勁而
小怯其一行筆甚遒逸而不能脫俗氣或以為江南李
主筆或謂李主不辦是然斷非右軍蹟也亡論非右軍
蹟即圖說非右軍所著也何者右軍十二而過江神州
已委棄矣所謂之許之洛者何語也此圖之誤也華嶽
碑乃張昶非張旭也此書之誤也李衛公上華嶽書粗
豪不成語斷亦後人附會之談而結法却秀穎有唐人
氣以其皆宋搨極精媺故合為一本置山房中配懷琳
絶交書成贋古一故事云
又
筆陣圖有真行二本皆以為右軍書余以為無論張昶
作張旭字誤而已其文亦非右軍語乃六朝之好事者
為之余此正書真宋搨筆力遒美彷彿信本而古雅勝
之行書差縱佳處與俗處相錯當亦是季重光以前物
也李衛公上華嶽書文尤沓拖一無意人所擬撰其書
却有意出入右軍永興間然右軍避家諱故以正為政
而此云聦明政直何也
小酉館選帖
余嘗取家所有古墨刻行草非豐碑所記全文者以雪
堂義墨例例之彙而為冊得十有七其一唐文皇屏風
贊僅後半屏耳筆法圓熟流美真所謂帝王第一也其
二蔡中郎九疑碑凢九十字雖再入刻手尚具典刑出
師頌甚古雅然謂索靖恐未敢定也或是蕭子雲耳右
軍十二月帖殊緊密子敬辭中令帖極有天趣然使李
北海竭蹷趨之或可到唐摹九帖右軍二帖最竒古與
秘閣續帖所載者同結搆徽獻僧虔三帖皆正行尤更
燁燁禇河南哀冊枯樹吾家石也其三李北海荆門行
極類雲麾碑而差弱詩大似元白時語而不類當再攷
之張長史千文二十三字忽肚痛三十三字竒逸飛動
然恐非其至者破除帖稍圜緊然不知是長史筆否徐
季海心經一覽之知為眉山所自然眉山却少渠一二
俗筆也顔魯公臨右軍三帖尤勝以為魯公覺神氣清
緊以為右軍覺鋒骨勁露祭伯父從子二文與爭坐帖
皆稿草之妙境也余自有宋搨佳本此僅得其半且似
襄陽所摹以其舊刻故聊存之其四懷素聖母帖最琅
琅者陜石堅好至今尚未泐藏真律公三帖多游絲筆
遒美異凢千文不能無小疎譌當由刻手誤耳竟是真
蹟其五其六其七皆蘇長公寄文與可三十韻字差小
松醪賦楚頌一紙差大皆正書而不能不帶行筆貴在
取姿態耳又陶詩孟夏草木長一首人生歸有道一首
種豆南山下一首行書殊古雅其石在吳中亂山近始
得之又草書孟夏草木長一首則加放矣卞山龍洞詩
稍楷其石在吳興又醉翁操餉雪浪酒詩顛逸不在楊
少師下摹懷素一帖右軍二帖皆濃墨本是蘇家法耳
稍參以古便覺斐然孤村微雨萊州雪後各一詩亦行
書而皆有意其後瞻字見古押法建昌宫詞是名筆中
之有異境者書妓女雜詩是無意中之有餘態者又尺
牘十四研銘一皆居平小行法也又書禪語六言一章
及少陵詩二章花氣薰人七言絶一我肉衆生肉五言
律佛偈一則狂草也魯直前身一女子耳其書多倣懷
素詩多作禪語何也又一紙樊口舟中燭下眼花頭眩
更觀東坡醉筆重增睡思此公於書最重坡公者何緣出
此語其九其十其十一皆米襄陽尺牘凢十八章俱遒
逸有氣讀至書内芾老矣先生勿恤廷議薦之曰襄陽
米芾在蘇軾黃庭堅之間自負其才不入黨與此大可
笑又可惱也張顛俗子變亂古法驚諸凢夫自有識者
懷素少加平淡稍到人成而時代壓之不能高古高閒
而下但可懸之酒肆此雖太肆然不無意也收得逸少
初月尚書二帖智永所臨五帖皆希世之珍高壓顔張
數等足與公西風争長於思用處購得鍾隱三間無瑕
紫玉硯以董源林石易凝式二帖層雲峰承晏墨易懷
素二帖又獲端鳳研一那研一鳳研一洞庭石高一尺
許聲如玉形如鳳如飛仙如雲葉凢再言之此令人忌
且饞發也又一詞及手劄雜詩小叙俱有神采王略帖
尤英偉第縱書右軍墨蹟後膽幾大於斗矣又吉老墓
表極有勢然非七尺碑上物也祝夀詩一慶雲現詩一
鷓鴣天詞一賀聖朝詞一後皆有子友仁䟦縱筆顛放
了然不讓乃父似非卑梓之道其十二張文靖守五札
極為圓熟韓子蒼一札亦遒美以無他刻故存之其十
三趙承旨子昂心經一千文一臨蘭亭叙一臨枯樹賦
一樂志論一盤谷叙一皆行筆絶得晉人意淮雲寺詩
一化緣序一則稍大而北海為多其十四宋仲温續書
譜作小章法而不甚草出塞詩稍大能草而不甚章徐
武功元玉水龍吟慢神駿有米家風陸文裕子淵來鶴
詩極能酌北海吳興間微覺瘦骨中有肉恨其十五祝
希哲古詩十九首和陶詩廿首皆翩翩有大令風其十
六希哲榜枻歌曹子桓詩數章皆劇有章法老健可愛
芙蓉池作獻之終不似也公讌一章絶得眉山筆情詩
似勝老米以時有子敬意故也十八學士歌水調歌頭
逃暑詩似米似黃似素不可名狀其它書尺書記亦種
種可觀其十七王履吉白雀雜詩是病後筆姿態溢出
稍覺有意耳道復壬辰作比之生平極不草草第以擬
古人終有愧也
李靖上西嶽書
李衛公上西嶽書不見正史意者影響之談如虬髯客
傳類耳其書亦似唐末五代人筆雖不能整栗而微有
意衛公將略為唐初第一功最大故好竒之士多傳之
歐陽率更九成宫醴泉銘
今世惟歐陽率更醴泉銘多舊本當是宋人好臨倣其
書而石堅緻耐拓耳余所有二本皆從故家散帙中得
之而筆墨尤精美可愛秀勁之氣射人眼睫間小白猿
公手信乎當與羊鼻公語同傳也
虞恭公碑
信本醴泉帖最易致而又最完好化度帖最殘缺最不
易致而聲實倍之獨温虞公碑酌乎其間余所見凢數
本有佳者而此亦其一也
大唐宗聖觀帖
此碑建於武德九年二月内給事中騎都尉歐陽詢撰
序侍中江國公陳叔達撰銘觀以祀文始真人尹喜者
神堯嘗幸其地用幣焉故其徒相與侈大之其文辭稍
雅净而隸古亦遒婉可愛疑即詢筆也攷本傳詢官位
正合叔達以黃門侍郎判納言事而此云侍中蓋武德
三年改納言仍為侍中耳宰相表則叔達以二年正兼
納言九年十月坐事罷而傳遺之當以此碑為定
歐陽率更化度碑帖
書法自率更而始變晉體然謂之楷則誠楷也醴泉銘
最大最易得温虞公碑次小次易得邕禪師碑最小最
不易得第其結搆精緊風華燁如體方用圓以勁藏媚
則邕禪師而外諸碑瞠乎後矣余生平慕好之而三購
本皆不能全第一本可讀者二百三十三字第二本僅
二百十九字然藏之徐文裕公家後有陸詹事子淵胡
中丞孝思䟦詹事數行精甚蓋其時已極重之二本俱
佳不相上下而彼此互有無此不可曉也第三卷凢四
百四字中間亦可讀而結法不如前二本遠豈在宋時
有翻刻本耶然胡以追蠡至此或云有馬生者得善本
臨搨而梓之者也姑用以装尾
褚河南孟法師碑銘後
此孟法師碑乃中書侍郎岑文本文諫議大夫褚遂良
書也首脱唐京師至德觀主七字尾脱年月銜名三十
三字碑叙脱百餘字詞脱二十七字當是割表後歴世
久遠贉池零落故耳第的然唐刻唐搨本波拂轉摺處
毫髮遺恨真墨池中至寳也攷禇公以貞觀十六年書
時尚刻意信本而微參以分隸法最為端雅饒古意余
嘗於黃熊所見而絶愛之參差未成貿今歸曹進士䋲
武相去里舍不百武得朝夕寓目一何幸也碑目見趙
明誠金石錄又余有舊翻本證之辨為禇書不然世不
以為信本者鮮矣
雲麾碑
余所有李北海雲麾碑凢數本而此其最佳者其風骨
之尖利與姿態之佻俊尚可於波磔中尋之信墨寳也
弇州續稿卷一百六十六
