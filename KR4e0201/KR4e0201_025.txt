弇州四部稿卷二十五
明王世貞撰
詩部
五言律一百二十五首
上已同茂秦子與順甫游姚令園分韻
上已游中得園亭興未涯蜂鬚低罥蕊雀乳細穿花水
曲青絲笮林間白鼻騧亦知催暮景寧忍擲春華
其二
小苑能栽竹同心有握蘭愛看春水漫貪惜酒杯難日
緩桃花暝天留薜荔寒未須論節序休沐便為懽
其三
故人同載酒策馬問柴桑鴂候千花樂蠶隂百草香共
驚醒後字還促醉餘觴君借春波浣緇塵已建章
清明
此日長安陌光輝自玉珂禁烟寒舊少愁鬼歲新多滿
地謀生拙殊方逼逝過未湏推物理天地竟如何
苦吟不就呼酒解之戲成一首
萬事從吾好新篇取次裁畏難聊罷筆遣興且銜杯宿
鳥放歌起明蟾深坐来得酣須就枕童稚莫相催
微雨獨醉
謝客門應慣呼尊手自斟但随兒女戲未少丈夫心暮
景重雲就春寒細雨侵笑他窮阮籍持底學浮沉
醉過子與余魏二君在坐
諸君促席未吾醉只堪眠稚子私相命行杯競欲前虛
堂啟素月流水待朱絃㗳爾不能答炯然心所憐
雨中偶成
滴雨過深睡渾迷午候長宿鴉為暝色收霓更斜陽静
得琴書理明添竹樹光物情聊共適吏事許相忘
其二
此際江南雨粼粼起綠波為農應更樂罷耒即長歌蟻
競煨尊汎魚誇受釣多長安流潦甚車馬暮經過
得仲蔚所寄亂後諸詩有感
避地乾坤小愁身歲月遥榮華釀兵革喪亂飽漁樵隠
士紫芝曲朝廷黃竹謠異時真愧汝薄禄總難消
雨中徙居承子與詩問即答
蛟龍不自制驅雨徧神州豈辨兩儀色争奔千穴流吾
謀慚垤蟻世路薄巢鳩頼有黃門詠能消獨客愁
其二
煉石功難就行雲事頗真橋如競牛女室已譲鮫人急
難朋情見流離客思新江湖滿天地未敢問垂綸
聞警
羽檄中原舊戈船下瀨新夢牽兵後信心死戰餘人緩
急俱時見安危况老親飛揚諸侠少或恐愛風塵
其二
寇盗方如蝟何時望息肩風烟昏大海戰伐黨高天有
信迷凶吉無家總後先不堪車馬地肉食共愁年
其三
怕詢開府使秋鬢雪添無母弟俱依越妻孥尚隔吳愁
憎雙眼在拙棄一身孤奮欲長纓請終軍竟棄繻
其四
聞道黃金募新屯海上兵敗亡誰後殿剽掠敢横行戰
血黿鼉集愁魂鳥雀驚欲歸無寸土何敢論浮生
其五
寇却餘皇上師逢檇李傷海波吹欲立雲日照俱蒼實
恐游麋鹿何言異虎狼(兵部臣猶謂警與昔異)中原天漸小吾計
尚茫茫
詢吳舍人病
汝但棲金馬聲名未陸沉宦情秋事薄卧病白雲深自
反三湘弔彌堅百代心高齋對玉軫寥落為知音
其二
懶朝初謝病青草閉門長去俗為齊語矜人笑楚狂寸
心天未折孤憤世頻妨濁酒如相命和歌燕市傍
夜坐偶成
湖海頻驚信乾坤可置身且謀今日酒能保異時人骨
肉名空在田廬跡已陳急難雙飽眼未敢視經綸
其二
塞垣搖白羽京輦鬪黃金親計難歸拙君恩畏轉深一
生垂失路萬態總違心僅有文章在名山恐陸沉
病答明卿
伏枕一身事胡為相念深此生湏覓汝終古在知音地
緩垂枯骨天扶未展心茫茫大鵬海變化或難尋
其二
得汝憐貧憊新詩慰藉多病添仍藥餌身在且兵戈拙
信乾坤戱狂堪日月多無勞駭容鬢吾已會高歌
于鱗贈梨酒
香擅中山酒甘分大谷梨已非茲土易況乃故人齎雪
壓漕漕滴霜雕顆顆齊便須供老母未敢及荆妻
簡茂秦
曠蕩長安陌飄然一老翁壯懷千古在衰態衆人同衣
食心難盡干戈計未工廻車竟何適勿哭世途窮
送馬揮使運餉還吳
仲孺名家子樓船轉餉師星霜過客傳天地老軍麾才
自銅符發恩憑玉劒知漢功誰第一不復數搴旗
寄子與
嚴城淹駐節飛雪捲淮波此地唯予先新詩任汝多論
交失宇宙把酒異山河倘念高陽侣春風掩戶過
其二
早晩辭桐栢春来到霅無萬山青待汝一鴈迥愁吾高
步才難發横行思轉孤仗誰消日月為計亦江湖
簡余德甫
胡為數請急不受尚書期藥褁翻餘事藜牀掃為誰壮
心来折節懶性失躭詩我但擕琴造君無厭酒巵
哭梁公實
梁生不可作吾道迥堪悲吳市無雙隱函關失五噫淚
應枯德操骨好傍要離白日霾將黯珠沈合浦時
其二
但惜金蘭遠寧知玉樹摧賦留中使問魂逐大招來浩
蕩心難掩飄零業未灰何勞驗天意白首世人才
其三
翹首南荒外孤雲重黯然所悲緣異地誰謂不同天簮
紱辭賢路文章損盛年未須煩墨守吾及見玄傳
其四
草色羅浮滿茫茫不可尋乾坤聞笛賦山水斷絃心大
業中途阻雄才半陸沉呼兒檢書札讀罷細沾襟
其五
客語騎鯨事誰傷賦鵩篇蒼梧墜白日大庾瘴高天吾
道有千古斯人無百年青門一杯土寂寞定誰賢
其六
脩文應不薄汝厭世途游白馬巨卿在青萍季子酬人
間總長夜嶺表忽先秋任識忘情語縱横淚未收
其七
欲草名山志飄然滄海濱詩篇難覩老丹竈却添貧已
自乘元氣那能憶故人暫飛遼海鶴或恐是前身
其八
白璧埋輝照青雲委路岐斯文或後死未老竟安之敢
任昌言續無慚有道辭令名兼夀考今古總難期
其九
當年太阿劔拂拭有光輝出獄果何意延津還一飛星
辰元不沒河嶽自相依吾復憐雷令人今識者稀
其十
西郭招提外臨溪一笑輕諸天應有聽五子尚尋盟震
旦誰相啟恒沙汝獨行春雲空盡日駐馬不勝情
寄于鱗
遠樹太行壮亂流漳水深風雲來染翰河嶽映披襟鞭
弭中原約車書異代心並驅吾豈敢或可效知音
其二
春日邢臺上獨吟千古愁鼓行人自失磬折爾何求宦
恐詩名忌才寕吏事收西來書一紙吾病欲全瘳
送張職方謫判鎮江
畫室宵衣切公車晝草頻論兵人自勝飛捷事誰真放
逐容明主艱危失大臣還應伏波幕書記禮崔駰
其二
郡閣憑揚子公餘試一臨江山百戰色南北異時心敵
恐矜天塹誰當任陸沉艱難根本地相贈淚沾襟
止酒
物色何麇至窮愁忽蝟興此生甘磊磈吾黨譲憑陵天
地驕相束風雲黯自仍降心堪入社絶口羡如渑
其二
豈不卑醒態其如惜病何衰顔漁父對白眼酒人過世
事窮堪老詩篇倚更多春來空爛漫吾計獨蹉跎
竺上人六月閉關禪誦精進書此勉之
聞師初解夏一鉢與䋲牀幡影白雲静鐘聲清晝長霞
餐有禪悅水觀生微凉請看降心後依然花草香
其二
維摩丈室外苔蘚自經旬豈以薰脩業能堅忍辱身覓
心不可得縛汝竟何人好去門前路清溪漲色新
初夏游張氏山亭
豈必在丘壑居然無俗塵曲肱烏皮几墊角白綸巾萬
象各有媚孤雲愈見親野人驟得此野性詎能馴
其二
叢林鳥雀傲委巷漁樵通廻看一卷石坐失千華嵩藤
蘿行秋色檜栢宿天風投足豈在廣會心浩無窮
其三
微微動幽籟簌簌滌廣除石梁屬&KR0772;窱磴道藏威紆觴
飛競謀速飲至不願餘無煩具主禮已自稱吾廬
其四
改席臨幽壑披襟當絶顛苔錢乳竇嵌雲葉金波穿伏
虎藴盤攫脩鱗坼蜿蜒箕踞一長嘯寒聲千樹傳
其五
宴坐盤石上澹然忘所歸片雲逗松頂隙月沾人衣蠕
蠕宿羽動稍稍澄露微尊酒欣有托塵言晤来稀
答寄子成僉事
京洛時人地蠻荒制府開楚天看欲盡朔鴈去能来間
闊將成老艱危未易才中原稀瘴癘兵甲暮堪哀
復與諸君游張氏園
休沐時相過猶言惜未頻風塵餘此地山水更何人高
咏銷蘭燼清輝掩桂輪冰盤薦沈綠不道故侯貧
其二
散地容疎放微名罷討論酒徒余漸老詩道爾誰尊抵
掌廻高睨披襟就大言狂來據盤石星斗亂堪捫
其三
不必誇幽勝唯應事事宜秋隂生檜早暝色赴花遲侍
立顔如玉争論肉勝絲君看廣陵散何異郢中詞
其四
洗却侯家態胡牀僅薜蘿鶯花吾暫主雞黍客貪過雌
霓飛梁挂雄風岸幘多尋幽更移席興到即為歌
其五
煩暑辭高棟嚴更起麗譙坐寒雲母障詞豔雪兒調物
性幽堪狎時情短易消祗言乘月散策馬曙光搖
大雨
曜靈避晴漢豐隆鞭疾雷鰲驅海水立鵬擊天風來百
卉競含態孤根虞見摧為霖空自許板蕩世堪哀
其二
昨歲還茲日燕京雨故多縱横成陸海簸蕩决天河日
月終無恙隂陽任自摩未須疑號令或為洗兵戈
寄曹雲南
封事人堪老長沙席未前試論驄馬客誰更碧雞天放
逐君恩並淹留國士偏南滇六月息待汝擊風烟
中庭二紅梅三月盛開賦此志感
三月梅仍發聊争爛漫紅無能待霜暮強起受春風色
恐羣英妬枝憐幾日同吾寧載尊酒寂寞㶚橋東
其二
杜曲花俱豔庭梅豔更新人看等桃杏汝自絶松筠不
語風前色多愁雨後顰那知山雪裏别有更精神
興至
興至時拈句狂吟意頗安縱稀吾輩賞不藉衆人看捲
席千山暮垂天列宿寒茫茫遠道思徙倚坐憑闌
奉寄張宇清先生
聞汝苕溪社乾坤與勝緣雲生屐齒路春挂杖頭錢碧
暈千山樹紅粧萬頃蓮探游更竒絶未許世人傳
其二
何地堪肥遯斯人自不羣杯傾若下月帆落洞庭雲煮
石青精飯臨池白練裙為郎未云貴尺素許相聞
送張汝玉郎中移病歸
送爾盧龍城秋風葭菼鳴僊曹誰玉樹御苑自金莖彩
鷁長河色疎砧野戍聲東南一抹處惨淡暮雲横
其二
秋霜楓葉酣清淚一尊含戰鼓關山北征帆日夜南離
情恨車馬歸計入耕蠶滿目同愁病遲歸應自慚
春日再游韋園仍用前韻
春事携尊盡清溪倚杖看山容薜荔古水氣桃花寒仗
飲扶餘醉為歡别起端如能念狂簡吾豈任簮冠
其二
身世吾今醉乾坤爾輩逢褰裳采蘭芷奏曲起魚龍返
照杯頻得浮烟闕自重莫嗔歸騎緩花底愛行蹤
醉後有感
春至偏宜醉醉来心轉長看花那辨色鬪草不成芳癖
就終為懶憂多轉若狂何時歛輕楫隨意釣滄浪
其二
去日未云久征途方畏難客能驕白髮身轉羡黃冠雨
雪愁邊阻關山戰後看殷勤仗一醉莫放酒腸寬
寄答峻伯
殷勤吳季子尺素為予言春水初平霅蘭舟直到門星
歸豫章駕人卧桃花源獨有新詩就誰堪細討論
未明赴公署即事
侵曉赴公署聊將餘夢辭馬蹄破殘月松影戰微颸宿
霧人語出孤燈生事知還袪在喧態嗒爾寄遐思
雪中報國寺訪張有功不遇
垂鞭叩古寺寒玉滿層柯疑是梅花發其如冰雪何媺
人曠孤館顧我重關河忽有牟尼對諸天離思多
病甚後見舍弟至
病間吾逢弟餘生汝得兄乍驚衰後態差識變餘聲黯
淡杯仍卻踟蹰燭屢更時時咎吾黨詞筆太峥嶸
送江比部視廣東學
久羡江淹筆仍扳陸賈車别懷唯爾賦新論是誰書鳩
署殘星外羊城明月初歲寒須自保鴻鴈正愁予
初秋獨游張園五首
小築謝公墅東隣習氏池野夫還一造秋暑忽何之過
雨添新瀑懸崕逗晩颸莓苔任沾濕長嘯坐支頥
其二
景物鄉心在詩篇病骨蘇流霞𣪚醽醁飛雪破雕胡日
月行雙鏡乾坤自一壺撫膺予稍適朋舊未堪呼
其三
海外戎王麥風前石國榴火珠紅乍吐栗玉翠還浮物
自頻堪摘人勝幾度游雕欄太平里曾是曲陽侯
其四
席綺千門月臺隂百尺松園林私野色邸第改秋容鹵
莽時人賞飛揚我輩逢且須拚一醉湖海戰心濃
其五
季子慕竒尚少文躭卧游生平驕爾輩端合置滄洲此
地適相遇新篇高自酬遂令林泉表時見雲霞流
答明卿
自汝移金馬風塵日更悲一身饒抗䟽萬事寄論詩青
史名誰定朱絃調轉疑宦情非不薄天地去何之
其二
國步羣才後天威百戰間衣冠銜寵過兵革置身艱高
議寧排闥微名且抱關即論杯酒外何物暫開顔
立秋夕與明卿過子相
久自淹煩暑科頭興不賖相携九秋色一醉故人家節
序頻深警文章各未涯誰將宋玉辨付爾楚狂誇
其二
清尊玳瑁發高館湛盧鳴且黜人間語憑驕秋外聲異
時心競折流俗態相驚回首驅公事縱横任兩生
時事有感
聞道三吳血猶腥大海濤運籌人自異推轂帝頻勞白
羽軍符峻黃金甲第高普天嗟玉石吾計屈蓬蒿
其二
嬌小私相命牽衣哭路傍幾時堪翠靨何物是紅粧綦
履春風薄掖庭秋夜長堯年如有頼微質等朝霜
送交河簿徐生
婆娑淹聖世偃蹇寄微官立馬滹沱夕鳴琴大陸寒汝
才寧尉足古道向人難枳棘中原在風塵稍自安
夜坐
清秋思不極掩卷坐沉吟自决浮生計誰探異代心物
情窮可見吾道拙相尋不為存騷雅曹劉豈至今
秋夜
砧杵關心甚篝燈引寐遲不才余自恕未老世頻移星
斗疎堪摘天河莽下垂喧喧漸車馬茲意欲看誰
送顧舍人使金陵還松江
汝豈因鱸膾吾曾識鳳毛青雲歸暫得白雪和誰高海
色鍾山雨秋聲笠澤濤南征有諸將為語聖躬勞
秋夜過明卿分韻
萬柝秋聲傅千門月色搖楚吟頻誚鳳吳語亂争梟物
議安余薄時才益爾驕生平一尊酒落魄累清朝
即席分韻送肖甫
高會幾人共澘然問所之吾曹殊未已世路漸難期詞
賦雲霄闊經綸日月欺三巴還百濮姓字仗誰知
驟寒
久自安絺綌俄驚挟纊催暴雷收未穏驕霰突如来喜
怒高天迸焦枯下土摧稍聞誇爕理吾道但堪哀
即席賦得梨分韻無字
漢廣偶萍實南中饒木奴上林還見品大谷未全無高
露屑金掌寒冰飛玉壺長卿故游倦消渴暫應蘇
月夜明卿見過遲子相不至適陸秀才之裘来小
飲分韻
誰堪同夜色客有尚風塵斗酒月中醉寸心天外陳薄
游歸黯淡小語破沉淪吾眼饒青白容他禮數嗔
其二
對坐烏皮几何来白角巾詩篇寧爾道尊酒亦吾人總
未妨知已居然念所親豈應狂簡外别自有雷陳
柬子與
汝去愁真宰新詩就不難豈因兵計折翻仗世途安鼎
足誰先下琴心且自彈要盟一寸地矯首薊門寒
其二
倫輩寧狂者詩篇好問之千秋何爾態萬象豈余私左
袒青雲奪中原白日垂可關兒女計嚄唶受人悲
柬子相考功
宴坐尚書省時才屈指中西来李襄國不數漢扶風名
豈緣吾大人今向爾工莫令湖海上寥廓見冥鴻
月夜報國寺明卿見訪有作
别思諸天盡臨岐但囅然片雲依錫住殘月借燈傳施
客盂蘭飯逢僧貝葉編醉餘還更酌吾意未逃禪
贈大川上人(再從西域歸)
白馬歸来後經翻定幾篇向承西竺問寧印北宗傳轉
梵天音合降心佛日偏不須尋聖諦與爾各随緣
湖上
偶為湖上酌已異城中觴自失鳬鷖暇時来花草香更
衣報寒食立馬愛斜陽復指從西去祗園春正長
約于鱗游西山不至
就約神飛動青雲未易窺豈無堪並馬只是自吟詩物
態吾寧薄山靈爾向知轉應疑夙昔風雨太行期
與于鱗别二三子即席分韻
不辭杯酒醉山水盡君操去住他人並行藏異代勞中
原莽星斗大陸驟風濤尚有刀環色能令漢日高
贈吕光化
遇爾何稱病凄然自越吟五噫明世事三刖盛年心故
舊綈袍晩文章布褐深同車有中散不惜奏瑶琴
偶成
驛使書相問愀然不可禁吞聲微禄過削跡畏途深主
父千金口龍陽百歲心野人何所道歸釣楚江隂
詠鷹(時有感趙司空也)
羣族寧妨汝睢盱動殺機决雲尋嗜去驚電逐呼歸風
雨扶衡擊乾坤縱飽飛亦知終鼎爼辛苦為誰肥
余以使事出至薊門時事大變明卿被謫
豈謂邊陲遠風光到自嗟帝京新世事郎署舊天涯傲
骨窮堪長狂名晩更加任他車馬地風雨向人誇
其二
詩自先生事名勞異日論衆看真長物老至惜空言河
嶽西来轉星辰北望尊爾曹知有盡那可不銷魂
其三
除目無勞問時才滚滚過積薪吾意遠推轂物情多不
盡青雲色何来大海波故園有叢桂憐爾正婆娑
其四
倏忽精靈變浮生未可幾向知愁貝錦誰復記牛衣雨
露寧榮悴風雲各是非斐然二三子戒爾盍言歸
答子相考功
變後書相問倉皇拭淚看物情殊怳忽吾道轉艱難蜂
目無勞睨蛾眉敢自安熒熒夜光在莫使照人寒
子與有使事賦此問之
汝屈辭官計猶銜奉使榮但伸明主法無害小臣名風
雨驕難問江河幸未争獨餘愁病客春色老邊城
明卿由給事外謫貽書見報悵然有答
怪爾緣狂謫書来轉更狂一官任湖海十口厭文章後
進吾俱畏浮名衆亦妨不須歌九辨春雪滿三湘
漁陽有懷于鱗却寄
春郊望不盡飛動意難禁地轉漳流闊山連薊日深安
危吾長物貧賤爾初心薄俗寧無畏高齋且細吟
其二
莫問除書意風塵彼一時折腰君自若鞅掌我何辭客
計深憐晩詩名未易卑吳門耦耕地烽火受人疑
聞譛
薄譛元非假高名敢遽攀未歸慚地下(謂容城也)且住看人
間湖海藏烽色雲霄逓客顔五噫何敢咏揮手出燕關
其二
故舊紛相謂狂名得已遲卿仍用卿法吾更愛吾詩枉
責元龍禮虚勞惠子疑吴山青片片或恐妬歸期
驟雨
急雨至無頼高風吹未停蒼茫歸一氣歘忽走千靈禾
耳不愁黑麥芽無限青乾坤應自若其奈入沈冥
弔故李北平廣
聞道匃奴騎猶驚飛將鋒馬蹄終自老猿臂欲誰封得
一中原重無雙異代容長令草間鏑霜色滿盧龍
偶成
戰地窮胡粤謀臣出漢廷亂離人厭日疎放客能星禄
薄憑相棄歌深且自聽中山酒太惡三載又勞醒
懷柔道中
馬足吾何限山行稍自寬人家梅雨色衣袖麥秋寒過
瀑添新徑歸雲改故巒斷腸沙鴈起一一向長安
宿昌平寺中
招提西郭外邀我暫披襟一雨汰行色諸天廻住心僧
来探小品吾欲老叢林莫問津梁意人間道路深
弇州四部稿卷二十五
