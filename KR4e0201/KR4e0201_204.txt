弇州續稿卷三十
明王世貞撰
文部
送行序
送友人殷無美之夷陵守序
夷陵古重地以其西綰蜀下流之口而東据楚之上游
也故崇之曰硤州而置邑仍夷陵之故名至明始進邑
為州不復别置令而吾友人殷無美以進士由吏部選
人得之人或謂無美為諸生治經術兼工古文詞名奕
奕者二十餘年而始應鄉薦則於經術益精古文詞益
麗而名亦益重又十餘年而始成進士當館閣之儲材
亡不推讓無美雖無美亦自謂亡難我者而竟弗與乃
至一尚書郎僅甲科常調而又竟弗獲使之執手版折
腰於監司守倅之庭無臺𤨏之後資足以張皇吾勢而
折其貴吾不知水鑑之謂何彼固不能識無美無美當
有不豫色者乃無美不謂然也其人間以語余余不謂
然既而舉以告無美曰吾固知子之不小夷陵而薄州
大夫吾姑語子以夷陵故事當宋之時歐陽永叔其始
亦所謂治經術工古文詞士加灼灼者也繇公車第一
人取甲第授留守推官遷直史館者垂數年矣以一言
之小迕而出為外官其地亦夷陵然秩僅令耳紆綠衫
奉槐簡而受署於子所居之州大夫今子治即硤州其
下且三令且甫釋褐而有五品之禄位與牙緋之章彩
子以為視永叔何如也永叔宜若有不豫色者然且名
其邑之堂與州江津之亭皆曰至喜而皆為之記其堂
之所謂至喜蓋以水道自汴東門踰淮窮大江者五千
六百里而後抵夷陵故為吏者多不欲来既至而知風
俗朴野少盜爭而令食有稻與魚又有橘柚茶筍四時
之味江山美秀而邑居繕完亡不可喜者亭之所謂至
喜則以岷江之水合蜀衆水出三峽傾折回直捍怒鬭
激束之為湍觸之為旋順流之舟頃刻數百里不及顧
視一失毫釐與崖石遇則麋潰漂沒不見蹤跡而夷陵
為州當峽口江出峽始平流故舟人至者必瀝洒再拜
相賀更生以為行旅喜嗟乎永叔能以令自寬者也非
能盡令理者也能知物情者也非能盡物情者也夫以
貧書生罷鉛槧之業一旦而驟領民社寄鄉俗之黠悍
與胥吏之譸張我且寢食之弗遑而何暇所謂喜蜀舟
之得峽口而喜也必將有楚舟之得峽口而憂也今夫
驅車者折旋於狹逕而騁躓於康莊又安知所謂喜也
吾故曰永叔非能盡令理與物情者也雖然當永叔之
在夷陵屬令事簡偶取舊牘閱之見其剖擊之舛鷙匹
夫之冤不白而舞文决網者比比為之戄然自是益精
心吏道不敢快意天下事而所蒞若尹開封參政府屢
典大郡皆有寬平聲至於晩節對客必詳政術而略文
章然則無美之於永叔不必窮其所謂至喜而於戄然
者加之意乎勉之夷陵之人必且曰歐陽子其更生而
福吾地耶余亦曰殷無美今之歐陽子也
送章司訓先生之臨胊令序
記余在嘉靖中以按察使者飭治青州兵當是時青人
數不率叛書亟聞蓋十年而三勤王師而它&KR0841;苻之警
與俠少亡命探丸殺人椎埋剽攻者不可計數其號為
稍馴者即山鑄山即海煑海以自給足又馴而習耒耜
之業者歲所收獲皆入私廪不知公家為何曹余乃選
健吏分部驍卒破離其黨與窮其窟而剪之諸勇私怯
公之鬭横利忿忮之徇嚚訟舞文之習一切受懲稍稍
稱治屈指已三十年而青人尚有能言之者顧余居平
自恨階稍重不能得一邑而治之為之畫地課耕平賦
息力以規十世之利為之化誨誘導詩書其俗以收一
變之效而僅僅用柱後惠文彈壓之雖其所就理者廣
而其所為德不能深且久也余自解鄖襄之節歸頗時
時為人語之而今年春青陽章君用吾州訓導超拜臨
朐令以行臨胊青望邑也去郡五十里而近其山多出
中下今其民人雖不能無錐冶之競而視都會稍樸而
畏法以故差易理余嘗按部再過之令亦時時詣府請
約束大槩訟諜省可視它邑十之三賦雖稍稍不及期
然亦不至錮之私室且聞邇者有天幸婁得賢令為之
拊循而整齊之當益易矣章君以公車之儁屈司吾州
訓故事自公車出者不當司訓司訓則當有寮長而君
夷然不恨也出入鴈序唯謹暇則延見諸弟子與談經
術於贄輕重毋所厝意為之長與為之弟子者甚安之
居三歲餘未嘗飾行以干觀風者之薦而薦自及未嘗
一通政府露其屈抑貧困為可憐狀而除目亦自下於
是其寮率其弟子而乞余一言之贈且謂余故青使者
能悉青事余雖居恒自念欲官一令自效然余能悉青
使者事不能悉令事也於古青使者而得一人曰曹相
國參延老子之徒蓋公而師事之以清淨毋擾獄市而
青大治及其入相漢亦不過守蕭鄼侯之畫一者而已
章君之夷坦任率寵辱不驚於資近相國矣雖主要主
詳之用殊其貴於清淨毋擾一也章君勉乎行哉為我
按求前數賢令之成事而以曹相國先後之意行之必
有起而歌頌君者當知余言之不謬也
送太史王胤昌先生還朝序
信陽王胤昌先生之奉母太夫人憂也服除者久矣而
顧時時稱病不造朝走一介來弇中訊余余漫問之曰
而主北首乎曰未北也出槖而得其文記所蓄奇石五
則皆悍王幸相之遺物官所不籍而強有力所不之顧
者寳而事之若天球赤刀之重及告返余乃遺先生書
微以應世之無碍於大道風之顧於辭拙度不能幾枚
叔發不敢望先生之有起色久之先生復以一介來曰
不佞以吾子之命強且起矣雖然必藉子之一言而後
成行余適有它事復漫應之而曰必子之成行而後敢
效一言自是絶不相聞而吾鄉士大夫自燕京歸者問
見主先生否曰否也白虎觀中咫尺地放而至銅駝東
西陌不能得王先生跡予笑曰先生欺余哉又數月而
先生又復以一介來曰行真有日矣雖然必藉子之一
言而後敢發出其槖得所為後奇石記者其石益以奇
而文益以麗然其寳事之益以甚予乃喟然曰先生好
石哉請為先生言石今夫凝然而鎮重者突然而聳立
者嶷然而角距稜峭者皆其德也挹之而潤叩之而音
者其材也或翔或舞或搏或飲或夷俟或傲睨鮮腆者
其貌也第所以得當先生者此耳先生之所以愛而敬
之者亦不過此耳信陽豫州部也豫州之石不有崧高
二室轘轅熊耳之勝乎哉其崷萃鬱律高者萬餘仞盤
結延袤小者亦不下數百里中之磈&KR1235;峭蒨變幻千態
亡論足以供先生之耳目者不可指計其積氣之所滋
潤外發而為喬木内鍾而為五金下穿而為流泉上蒸
而為雲雨所以利益千萬世寧淺鮮也不佞學佛人也
於潙仰體用之機亦略得之先生而有意於出耶敢以
崧高二室轘轅熊耳之說進不然而歸抱此數奇石以
老世人且謂不佞以石禪導先生於乎不佞寧石禪哉
送飭兵觀察使對滄王公遷浙江右布政使序
自吾吳在故京之左輔而厥賦又當天下半其三垂踞
海與島夷共一旦之命而飭兵獨一按察使者使者之
勢日益重而格日益以高往者西蜀蹇公用真使來任
之未幾擢御史中丞撫順天以去代之者東齊王公亦
以真使来未幾推中丞撫鄖不果已復推撫山西復不
果而竟得浙江之右伯蹇公為人磊落伉爽果敏便事
有倉卒之用而王公尤周詳篤慎遠慮深識靡所不中
肯綮始公之來而蹇公以中丞去法不得候代屬虛位
者近三月公無所因承事取獨斷若草創然諸文武吏
故攝公之材望與剔歴軍事然跋履之地多在西北乘
秋始候因高為險而東南則茫茫一大海無所不戍邏
車騎之用驟改而餘皇馳射之技悉易而浮泅尚意公
之未盡睹也公故明法比曉章程大約吾吳地公移訊
牒視燕晉省可倍屣多且十之其變幻出沒不復可更
僕數公於地形之要緩兵卒之強弱戍餉之給乏一按
圖而得之不待四履之所䟦涉而收其筋絡節輳於股
掌之内片檄下而旆旌帆檣組練戟矜為之氣振而色
飛自大帥以至裨校莫不傾輸其肝膽毋敢矯飾而希
目前之寬借郡邑寮佐大小將數十百人公若人置一
使於几案以檢制其非念而稍賢而有才者則爭自鼓
舞篤策冀公之見知公置腹而撫之且誨之黠吏因緣
舞文為姦雖一字之下上公必抉摘其伏使之縮舌搖
手即盛夏若負霜雪而供事蓋嘗遘吾州之大夫韓子
謂不穀幸得以職事旦夕謁公再謁必拜公之益也日
者獄司之不戒盜逸者十人公時自行部歸不動聲色
畫筴懸購吏士用命不浹日而獲其九不穀用是以得
逭大戾稍間取公初至之教而讀之不覺悚然沾汗也
公固預精言之矣它邑大夫亦間謂余有吏筦藏而闌
出財物者幸蚤露已取公初至之教而讀之不覺悚然
沾汗也公又精言之矣凡公之條教約束若蓍蔡然遵
之則理拂之則敗我曹何可旦夕舍公也蓋日夕加額
願公之握節而來以覆露我以吾子之於公有素也其
為我效輿人之頌而期公以来記世貞承乏青社時實
為公今官公方少年薦公車數接眄睞貞雖奉公之誨
以無煩簡書然疎節闊目師意自好其愧公今日多矣
最後自楚憲亟入太僕又不得一踐紫薇之堂以察泉
谷出入之數故卒鹵莽於撫綏用弗稱去公今稍遷浙
藩浙藩天下賦藪也又益公以所未足矣自是而肯惠
綏我吳則豈唯諸君子之幸亦世貞與父老之幸哉
又
對滄公之以浙右使行也世貞則從州邑長令後為不
腆之辭贈之矣一旦副大帥盧公偕參將馬侯游擊將
軍張侯跼門而請曰夫儒吏以搢紳贄而武吏以介胄
薦今者憲使公之行也賓筵固秩秩矣徵其冠則且脫
惠文而進賢矣而不穀二三子尚敢執介胄之故而辱
我公唯執事素幸於公其不辭雅言之瀆余謝不敏則
謂三君子吾所以稱公具州邑長令序中令兹無能為
續敢問大宰之遷公於浙也為重之耶將不爾也以秩
則右使右而觀察使左以地則吳急而越緩以寄則飭
兵使者難而藩貳易夫不待銖較而衡度之知其不為
重也且吾見夫公之出也旌旄蔽前冠珮從後多力而
駢脅者持矛操闒戟翼輿而趨片檄所下環海戍者幾
二千里水陸之舟楫車騎肩脅惕息莫敢誰何吏民耳
目以百萬計殫候公之顰笑為欣戚而今者三商而起
間一坐堂皇睨其長之鼻孔而不得咈息及其趣幕府
受約束計無所復之唯唯而已所稍自媮佚者挾輕騶
御筍輿而彷徉於湖山之社此與昔之請祠而寄祿之
人何異然則三君子者毋亦窺公之所以得兹遷謂用
事者以便宜均勞佚也耶是不然夫移公於浙者重浙
也其以公移者重公也吳浙上游也地形相錯如繡即
吳之有風聲張錯固朝舉而夕馳之浙矣今盡吳之地
無不攝公之威而銜其德有如一旦錢唐之悍校驕卒
有公在孰敢逞其憯脫巾而噭呼也耶不寧唯是往者
島夷作而吾地之撫臣時更易而往往議其代者借材
於遠地是故緩急不得其力今公之望實著矣其蒞吳
而開府之啓事勞山公者再矣有如一旦中丞入揆地
或天子有所更易舍公其誰公固可朝拜命而前茅達
於楓江之滸矣吾固曰重浙也亦重公也三君子拜曰
信如子之言不穀將飾餘皇淬組練以俟矣余亦曰豈
唯諸君子余亦從父老操玄黃之篚以俟矣於是賦黍
苖之四章贈公而别
賀太宰袁公加宫保致仕序
南京大宗伯袁公抑之以奏三載績入朝詔仍故職而
無何南太宰闕公遂為南太宰甫拜命即上書言臣老
不任事謹以骸骨請而謬薦及不佞世貞以尚可備驅
使時不佞方在告里居也天子以公清望素著勉留之
而俾不佞起家待署公歸當履太宰任復上言臣不幸
有狗馬疾憊不良拜起即春秋奉高皇帝寝陵歲時祝
釐不能無顛踣胡顔以對司儀者上幸哀憐之賜一壑
而老天子下其事太宰太宰楊公叙公之德在國家若
蓍蔡不可一日無而憫公之情非得已也知止易退公
之道固然要必不忍以君父之托而為身及名計具其
事以聞天子以公清望允孚特加太子少保俾致仕曰
望者稱之也猶在外也曰孚則信之矣在内矣不佞頗
習掌故家言東宫三少雖與尚書偕二品而非六年滿
者弗輒加其以致仕優禮加則嘉靖之初以上遡弘正
時有之今上之世獨葛端肅公一人而已然歴四尚書
而拜御史大夫垂奏六載績乞休而後得之若分司留
京者故自公始也夫覈名實慎爵賞雖至一嚬一笑亦
不輕以示人則毋過今上者公何以得此也公為給事
滿歲即上書極論選部郎與柄相之倖客翰林檢討因
糺及尚書世宗為之逮選郎逐檢討而亡何公遂出僉
閩臬矣自是浮沈外寮者且十餘年竟不召然所謂柄
相者絶不能以毫末加公而公亦不以浮沈故小有所
挫尋入拜太僕進奉常步武八座而不肯以其身充二
相餌遂乞骸歸其最後相益驕公之卧東山踰十五年
積薦剡至數十公既了不知有薦者而驕相亦了不知
有公會其敗而公始起家南少司空超為御史大夫復
超為大宗伯天下之望公若威鳳祥麟而莫知其用公
之用若廣藪喬嶽蒸為靈澤寫為神瀵而莫測其倪邇
遠之薦紳與都會之逢掖穆然若清颷之被躬爽爾而
蘇謖爾而斂殆若以公為蘋末而未盡悉也夫服箱馴
皂之士一旦而以其穎試於縣官為之程勞而爵禄之
非不尊且厚也力&KR1205;而不任則曰吾所以報之盡矣聽
其歸亦足矣不稱而白簡先之丹書後之曰吾非而薄
也而自致之也公之歸豈以是望天子重天子亦豈以
一歸故重公又豈以一宫保為足公重夫亦各自致其
分而已使天下而有純一不貳之臣又有優賢將恬之
典於公非有所重於君德國體乃重也公既得請過不
佞而語曰子名為知己不可無一言夫天子之加恩不
足公重而不佞之一言乃公重哉公業已辭禄且歲儉
不能具饘粥不佞雖貧差猶有一月釀千里炙童冠稱
之呼舴艋而相從於石湖之滸咏歌熙怡即上之所以
重公與公之能重上者皆悉掃而付之忘言不亦快乎
公莞爾曰有是哉我能爾若恐不能爾也姑志於筆
送大司馬舂陵王公入朝序
萬歷之丁亥秋詔拜總督薊遼真保御史大夫曲周王
公為大司馬公固辭天子若曰乘一障以守邊陲使外
地寧謐金湯屹然使予一人靡厪於北顧則唯卿之力
予一人尚虞其三垂卿其作我心腑運臂指使以成統
平毋更辭公拜手稽首對揚天子之休命既俶装而御
史中丞蹇公時以巡撫有事於薊貽書世貞謂不佞奉
公下風方藉公之教以免於咎而公棄我雖然使不佞
之私戴公也毋寧使百辟之合而戴公也唯吾子之習
公而善不佞其毋靳一言以為公行李重蹇公之言曰
公之始治薊也蓋有南軍萬人云其軍甚精而熟於故
戚將軍教則又甚整然散處睥睨間多設禆校護之而
不為置帥護者日以益而不才者日以竽濫所侵牟不
可貲算卒亡不垂槖者然庶幾得少縱窳惰以兩相市
卒之兩相蔽公曰毋庸也余不佞合筴請於上悉汰禆
校之不才者仍節縮它費計減直四萬餘金益募卒二
千二百人且令諸軍分屬諸帥以時約束之卒便於亡
所侵牟而安於約束北軍亦相顧自奮勵薊若益而雄
者公又念修邊無已時役繁而力&KR1205;且不支諸寬客兵
役十分之二主兵則姑愆其期不以春而以秋已又念
卒餉不得本色則資之糴糴日貴而食日益匱請稍與
之本色已又請通餽道免扣留諸所以袵席吏卒者纖
悉詳至前後俱得報可然公不純任愛大帥以下有貌
果象恭以巧藏貪以豫匿怯者袂其情而論謫之不少
貸將自是選矣而是時汰校之下遷者忮而要其黨孽
偏將軍之請減餉以為罪軍幾變公不為動第論捕執
其魁斬之梟示於邊士惴惴奉命矣諸屬國挾大敵以
恫喝我歲益驕諸將幸及身之無事謀所以媚之公私
之幣亦益增公為畫一之法定約咸慴伏不敢為恫喝
蓋終公之任無一騎闌入邊者諸將乃相謂我曹子豈
願割肥而飽敵今賴公得自保又使我無憂於烽燧公
仁人哉故不純任威蹇公之言云爾世貞第語蹇公此
公之所得王公於薊而王公敉寧之猷施於西若真保
者綏輯之勛著於東若霸薊者固未之及也公既以一
班而舉王公余又欲以一班而為王公贈毋乃非當乎
哉雖然天下者亦一方之積也且王公自弱冠著朝籍
敡歴中外所至有名大臣風兵事特其重者耳夫以絳
侯勃之定燕代而入為太尉裴晉公之謐淮蔡而召領
中書韓魏公之威西夏而還佐元樞以至拜相厥後絳
侯浴日之隆勛與黃河泰山相帶礪裴韓二公以其身
係天下安危者各二十餘年三鉅公將相之業昭昭如
是然高帝之識之與元和慶歷之間人主之所眷倚與
中外之所注望者固不在揆地而在定燕代謐淮蔡威
西夏之日也公何以異是雖然世貞竊有千慮之一以
薦公夫憂在内者不在外憂在上者不在下搢紳大夫
在公下者信公之廉而服其正固不能有所加矣自公
而上肘掖之間貂璫之重私其所比以要公公能無徇
之乎不徇則囁嚅而議其後如前事可鑒也徇則失所
以為公矣八紘之外奉琛委賮以奉正朔固當鞭箠而
乳哺之然災異洊仍民困已極小則&KR0841;苻大則潢池公
何以待焉吾聞之峻已所以逆窺覦也絶暱所以杜交
關也推誠所以孚異類也潛機所以擿幽伏也下賢所
以廣忠益也立節所以待非常也夫公社稷臣也與國
家同戚休使世貞以蹇公之請而終之諛不亦失所以
為世貞者哉
贈督撫大中丞樂吾佘公之南京大理寺卿序
樂吾公之以大中丞督撫三吳也故自浙藩伯遷云天
下諸軍鎮獨三吳重而諸撫臣亦唯三吳重蓋高皇帝
之所定鼎曰南京陵寢百司六軍在焉而姑蘇雲間晉
陵其財賦獨幾當天下半而其地又以三垂枕江海與
島舶海寇爭利便其輯遏又甚艱故往往以它中丞徙
鎮不則卿尹之敡歴有聲實者而公甫正浙藩之未幾
即以遴選拜特寄三吳吏民方拭目而望公之風采然
公下車之三月餘而諸郡國胥次以水災告三吳地形
若繡高故不能勝庳然尚有未魚鱉者而公業上書為
民請蠲賑辭已甚哀書初至北闕下大司農猶持之獨
二相國以桑梓之故而公與議合亡何霖淫不止其高
原亦盡如掃公書再上益切臺使者繼之它使者復繼
之它諫臣亦爭繼之於是九重之聽迴而二相國得悉
其心思歲徵大槩蠲者十之三而其未蠲者亦從緩矣
而獨所謂賑者謀發之官則削貿之官帑帑如洗公乃
督率守令以便宜勸貸庾有粟使為粥食餓者帑有鏹
官量益之使從它方糴平價而糶即所活不能全大要
得十之三四亦足以舒而公性素節儉至是益以身先
之朝晡進肉菜不過二簋郵使過郡無張宴無用幣無
治贐無遣津護人過者亦不敢以望公故閭閻之私蓄
雖竭而官不大侵其民困食而不困力公雖孜孜格民
隱然務為長慮深顧以貽數歲利而吳中喜事新進見
謂名美而不睹其實輕有所陳說公一切為條析不盡
徇之曰使吾當其名誰任我實即以内意譸張撼搖公
弗顧也當是時屬公之四履者吏自二千石以下至百
石士自薦紳大夫以至青衿民自白叟以至紅女黃童
毋不恃公為命而郵書自北来則公進為廷尉卿治留
都矣三吳之人狂走相顧謂我曹稍幸有生色圖所以
善後而未能公奈何舍我去也日者震澤之濆有十餘
里虔劉我居人雖攝公之威德匿跡遁巡然未就縛也
天子赫然篤公曰亟用鉞第遷命與師中之命相躡而
下豈太宰與大司馬不相關攝耶廷尉固天下平較之
賴廷尉生視賴撫臣生者萬不一當也公胡以有此遷
也曰大司馬定筴者也太宰程資者也宜其不相關攝
也雖然帝舜之時蠻夷猾夏寇賊姦宄則臯陶為士士
即廷尉也方伯連率其勢足以威蠻夷而弭寇賊乃不
可以寄臯陶而俾為士者謂法平而亂自靖也楊雄識
其意矣故廷尉之箴曰昔在蚩尤爰作淫刑延于苖民
夏氏不寧然則廷尉之寧民也深於方伯連率之寧民
也審矣兵使者李君求所以借公不得謂不佞故在公
宇下當習公而又以職事從公後俾敘以佐行李
送司農路大夫(闕)守鞏昌序
嘉靖中甲令諸八座之任子得除五都督府幕僚稍遷
僚之長於格當為郡守而兩京之幕僚少而八座之任
子衆以故不四三年輒得守吏以資簿持之弗盡應也
資既弗盡應又不獲於幕中先材故守而必之於五嶺
之西南貴州夜郎牂牁之境為郡者守亦往往自免去
是以名伸任子而實抑之最後稍稍為調劑之法遴其
俊賢散轉郎署以觀其能徐而識之往往得望郡比於
中州於是任子之選重而遷益緩然不為任子格跬武
監司而懸目卿佐當其選者亦重自愛而勇見才迺吾
於路大夫竊徵焉大夫故大司馬公愛子也今上甲戌
之秋余入領太僕而大夫繇都督幕來為丞是時年甚
壮長身白晳美眉目與之處温恭而中理與之談通明
而不詖余固已心器之然無何出鎮鄖中而大夫丞太
僕自如久之始遷南司農部三轉以至今官而余以不
能事言路還里中需次偃蹇朝命者亦至三而始強起
至留都蓋十又四年而復與大夫接則大夫益壮於昔
而余一皤然翁矣司農部中亡不稱大夫才而廉者籍
籍滿金陵亡何除目下大夫進為守而得鞏昌守固常
調獨鞏昌為關中最望郡領州三縣十二西傾朱圉鳥
鼠之山襟帶前後嘉陵天水江湖之滙以資灌溉清渭
濁漳分流而西注太守晨朝坐堂皇三州十二縣黃墨
之綬趨走而聽命於庭噫嘻亦雄矣第吾聞之今天下
遘百六之會而關中災為最關中之災秦隴尤最大夫
郎司農部所以為袵席乳哺計者籌之孰矣今幸一當
生舉三州十二縣而置股掌間于澤枯而肉骨何難焉
大夫之先有温舒者當漢地節初博陸侯襲武帝之故
以威稜攝齊宇内而温舒獨䟽請尚德緩刑其辭甚媺
孝宣感之而其後潁川渤海之徒進而成循吏功温舒
亦至臨淮太守治有異跡而子及孫皆能用父祖之教
至牧守大官大司馬公故雲間守也今距守時七十餘
年而雲間人頌之若新非温舒所敢望也大夫稱所以
後大司馬公者又豈下温舒子若孫哉余雖老猶能覩
璽書西下旌鞏昌矣於是諸任子稱大夫通家列曹署
者若而人咸請而志之以為大夫行李重
弇州續稿卷三十
