弇州四部稿卷三十七
明王世貞撰
詩部
七言律九十首
春日同尤子求張幼于史叔載王復元舍弟敬美
過黃淳父分韻得花字
麈尾玄言日未斜隠囊匡坐自煎茶尊前白雪中郎調
屋裏青山處士家千里驥心降付酒十年蓬鬢怯看花
浮生幸有江湖在莫遣風塵負歲華
又代子求賦得春字
柳色吳閶處處春徵君門館獨松筠别來綵筆堪誰健
書就玄經且未貧煑茗江風廻石鼎掃藤花雨映綸巾
綠醽最是能娛客可厭朝來問字頻
寄李于鱗
卜築新開濟水潯當門草色著書深歌成明月難酬璧
買罷青山有賜金海内交游虚屈指天涯書素好論心
豐城縱許干將在斗氣蒼茫不可尋
送楊都督之定海
開府兵符出帝州即看魚麗擁春流越裳使者初(闕)
拜侯畫海鯨波廻漢節垂天虹色吐吳鉤
麒麟倘有丹青事莫放書生在上頭
寄張幼于廬居
吳閶春望欲何如張仲蓬蒿故有餘青史未荒游俠傳
(幼于父任俠余嘗傳之)白雲長卧孝廉廬隔林幽鳥工催淚擁榻
寒山好著書解道王筠能辨霓可無雙鯉示郊居
華存叔暨猶子幼圜數有慰和之詠聊此志答
華髮蕭蕭卧澗阿洛陽芳草自銅駝窮來白璧甘萋菲
病起青燈廢蓼莪秋色儘饒歸計早陽春翻覺和人多
濬冲豪興真垂盡奈汝風流二阮何
辱存叔幼圜和過黃淳父詩再叠奉答
論文握手夕陽斜罷酒還呼顧渚茶久自中原無後進
漸來江表見名家荆山月上人人玉大庾春生樹樹花
莫以機雲誇伯仲至今千載恨才華
吳江别子與先歸遲仲蔚未至辱見貽有答
長橋握手惜分離興盡東風獨解維落日汝躭元禮棹
碧雲吾擬惠休詩江天柳暝行人小澤國波寬度鳥遲
可向吳閶訪蹤跡旗亭酩酊已多時
史叔載有見懷之什及貽所著二詠編有答
對酒春風芳草違懷人東海碧雲飛吳門市舊多僊隠
高士星今擬少微書為窮愁翻早就身因戰勝轉堪肥
野夫事事俱成懶解把新編卧釣磯
周公瑕出示小像見者無不絶倒命余題焉因步
往韻
隠囊紗帽褐寬袍丘壑依稀亦我曹名似盧郎堪比玉
頰如裴令欲添毫朱顔雅負陽春在綵筆能令氣象高
不獨陶然君自好見來争若醉醇醪
過葉子寅作
此日因君駐筍輿即看騷雅未全疎劒題吳里魚腸字
帖辨征西䘍尾書鬭茗濤聲生几席移牀山色在庭除
幽蘭薜荔真成隠尚有長楊問子虚
寄嘉定楊司訓(楊嘗為吏部又署州篆)
談詩匡鼎舊名家且為諸生擁綘紗吏部名仍懸日月
廣文官欲帶烟霞春風暫假專城綬秋水猶疑上漢槎
為問高齋今夜色可無清夢到京華
寄吳明卿邵武
襆被當年出漢庭中原秋色共飄零吳天劒奪真人紫
閩海符分使者青别後登龍愁自掩道傍歌鳳好誰聽
因君更熟揚雄賦憮悴風塵懶獨醒
楊子用舍弟韻見貽且及助甫舊游之感遂酬一
律
共傳經術授諸生賦就還聞動兩京偶為吳閶新柳色
却憐張緒舊游名江天暮靄空雲樹漢苑秋風自露莖
池草總題那敢寄五言君已號長城
得子與書有賣田之耗用舊寄田字韻為贈
西望菰城秋可憐故人秋興許誰傳微名歲月依稀盡
佳句江湖次第偏遼落生涯文是苑拍浮身世酒為船
休將罷郡論歸槖已賣南山種豆田
同子與諸君游大司寇顧公箬溪書院分韻時公
不出且折簡見召
壺觴選勝一從容負郭堂開面面峰地擁菰城横翡翠
天廻箬水浸芙蓉敢從門外題凡鳥曾向雲間識卧龍
抱日蒼虬雄對舞主人親植兩株松(得松字)
其二
石峭亭虚瞰碧空振衣長嘯許誰同千林瀑過初疑雨
萬葉秋歸自起風洛下名流唯白傅襄陽耆舊有龐公
仍聞東閣高開宴不為登臨興易窮(得窮字)
訪子與長興道中
客路逢秋倍可憐布帆如練挂蒼烟綠醽若下堪滿盞
紫蠏湖頭不論錢千里敢言中散駕百年差勝子猷船
懷賢徙倚孤吟發句就人間懶向傳
秋日再過伯寅作
清渠曲曲護蒼苔剥啄衡門手自開主在未須題鳳去
客頻寧為好龍來窗前竹色分茶盌徑裏橙香入酒杯
聞道西山月更好可能乘興一登臺
解齋後過瞻美弟山池一首
杜門旬日偶初出物色風光相映鮮為問攅眉蓮社後
能無把臂竹林前青山大可供詞客新月殊堪費酒錢
報汝過從應更數莫教童稚厭周旋
次仲蔚韻題扇贈沈生
石頭城下草迷離夢裏分明玉樹姿紈扇已題桃葉句
白門空唱柳枝詞裁將尺鯉羞人問鎖就雙蛾祇自知
腰帶休文渾欲減可無單舫慰相思
答于鱗
歲晏天高首重廻中原萬里一書來峥嶸未病驚人筆
黯澹長浮避客杯鴈後江湖開氣象燈前風雨失時才
自憐身隠文焉用縱有微吟懶向裁
于鱗有重寄余兄弟作再答
客有將歸金錯刀暮雲寒色動江臯故人知未馴龍性
小弟憑誰與鳳毛名盡酒狂差自若病來詩態任兒曹
相聞不淺塤篪思莫放陽春調轉高
寄題于鱗白雪樓
平楚蒼然萬木齊嵳峩飛閣岱雲低峰頭玉蕊春長在
檻外金莖夜不迷賦就梁園無左席書來郢曲有新題
何人強責元龍禮不遣清樽我輩攜
其二
伏枕清秋海岱邊高樓中擘俯蒼烟同雲不盡千家曉
寒月長開萬古妍天上幾看新玉樹山中端合老朱絃
誇他信美仍吾土句就還應兩地傳
至日即事示舍弟
至後郊居殊可憐劇昏霾色隠寒烟戰餘天地心難識
剥盡隂陽氣尚偏海内厭長多事日山中僅有得歸年
開尊棣萼能明眼差勝悲吟劒嶺邊
魏濟南順甫寄過李于鱗之作
翩翩露冕擁朱軒十二諸侯濟上尊才大梗陽無訟獄
政餘元禮有登門齊風共許中原色楚些能忘大澤魂
楓葉寒雲空自晩欲將憔悴傍誰論
甲子元日試筆
今年雲日媚元正村徑衡門也自晴天地容吾新甲子
風塵少爾一書生樽前栢葉將遲得檻外梅花更劇明
但醉婆娑仍起舞不煩兒女歲時情
答吳邵武明卿
江城臘盡雨蕭蕭忽有鴻書破寂寥海内風塵仍岳牧
故人蹤跡滿漁樵休論往事才空老不為微名賤轉驕
東望浮雲真咫尺武夷寒色鎖岧嶤
張善甫罷歸為酒要之
早時海國看除目晏歲雲霄已罷官宦後急流誰退勇
曲中行路古來難春盤入菜貧堪供社酒含椒醉不寒
今日可能相共否野夫園竹甚平安
寄少司馬丁公
十年曾見補天才誰遣留侯倦漢廻聽履星辰仍五嶽
拂衣湖海更三台窗前瀑布秋聲發鏡裏香爐紫氣來
莫以齊門稱國士劒歌空上闔閭臺
仲春望後二日與彭孔嘉章道華劉子威魏季朗
張伯起張幼于舍弟敬美過袁魯望遇雪探韻得
先字
袁安館卧連三日雷雨初晴雪可憐欲出龍蛇驚暫後
未舒桃李眩争先十年空擅游梁席此夕俱傳倡郢篇
極目西山吾並老擬將春事傍誰妍
春日同彭孔嘉黃淳父周公瑕章道華劉子威袁
魯望魏季朗舍弟過張伯起幼于園亭探韻得梅
字
吳門忻接二難才况復筵從七子開句裏池塘今夜草
笛中春雪故園梅輕隂作潤花偏發薄暝將寒酒自催
别逕難忘仍易識野人芒屩頗能來
春日為西山之游仲蔚病不克偕貽詩見問率爾
有答
亞字城西春色來春江日日酒船開杖頭排比花間月
屐齒分疎雨後苔濟勝可無玄度具倦游空自長卿才
新詩句好堪惆悵擁鼻篝燈被底裁
與周公瑕袁魯望張伯起舍弟訪要離墓分韻得
幽字
杖策攜樽選勝游古墩殘堞境仍幽千年草傍梁鴻淚
萬里潮分伍員(本音運)愁病後風塵貪自保醉來然諾暫
堪酬延陵故有遺祠在暮色蒼茫未可求
横塘春汎得餘字
杏臉猶含柳眼初春江為帶月為梳青油蕩水絲難挽
白苧和烟調未舒妾住横塘那用問君收隔垞欲何如
越來東去無多路飄瞥風波恨有餘
靈巖晩眺得思字
天敞峰廻入暝遲興來攜策未全疲摩挲草暗琴臺色
徙倚風傳苧婦詞穿澗乍驚殘屧響落霞猶似罷妝時
還聞越館仍陳跡極目凭欄重所思
虎山橋同魯望公瑕子求道振子念舍弟作得然
字
橋坐天空自爽然青山面面吐青烟千花映水霞争發
雙崦分流月對懸踞石醉呼光福酒隔林歌起太湖船
不須指點論王氣麋鹿蘇臺更可憐(舊傳此地王氣沈氏居焉偽吳士誠)
(鑿分為二崦而族沈氏)
銅坑看梅花作(得何字)
望來千玉綴烟蘿一水維梢香氣多峽坼峨眉全擁雪
風廻洛浦半凌波漁人只自能尋楚水部於今不姓何
惆悵角聲催暝色醉歸還和隴頭歌
月夜登虎丘作(得無字)
松挾春濤萬鐸呼忽看飛鏡挂浮屠穿池倒映芙蓉紫
立石寒侵薜荔孤不盡澄光行處得欲觀空色坐來無
生公倘有門徒在醉後藜牀許借扶
與舍弟及殷無美飲沙頭大梅樹下作
銅坑萬樹看不足沙頭一株春可憐霓裳黯淡初月上
玉鱗歷亂東風顛驕同白雪論先輩耻向繁英媚少年
但使酒糺苛亦得不妨今夜藉花眠
懷徐荆州子言却訪之因先寄
野人歸卧滄江頭衡門翛然何所求一榻頗為徐孺子
雙眼願識韓荆州即餘丘壑傍誰賞欲往烟波牽我愁
此日扁舟定相遇可容人喚剡溪游
徐荆州枉駕為詩見貽再答一章
暫解專城入梓鄉還將五馬問高陽雲霄偶自閒中失
湖海真堪醉裏狂愁向羊腸論故舊懶從蝸角辨行藏
微名已盡何妨老句就青山意轉長(君詩有江左詩名莫浪傳語)
送王使君明輔遷陜西行省君有惠政於吳好談
禪理雅與余合故末章寄意焉
帳飲軍容滿道傍朱顔玉節自生光攀轅淚合吳天雨
立馬春開太華霜烏徙大江無列栢雉馴分陜有甘棠
炎風朔雪歸三表年少何須怨洛陽
其二
鈴閣翛然静掩門還容麈尾共玄言能令白社塵中得
肯許青雲事外論何地可廻嚴武駕故人甘卧浣花村
唯應破却無生後不向秋風賦别魂
殷無美和余與徐荆州還往之作聊爾奉酬并申
别臆
婁江西望碧如絲來往扁舟慰所思青山總愛南州榻
白雪長飛郢里詞王掾不癡難自解殷生無恙爾何為
倘問别來堪寄憶沜東楊柳月低時
龔生夙脩淨土近以施藥膺冠帶之錫索詩為贈
衡門冠蓋一時新賜級争誇及漢辰總道淨脩居士業
也應微現宰官身岐黃已自成餘事銅墨由來有勝因
我更新秋思漉酒從君乞取舊綸巾
殷無美應試留都賦此為贈
矯矯諸賢共論文殷生開美向來聞清詞祇和千秋雪
彩筆長干五色雲已自江東稱獨步還應冀北有空羣
男兒出處俱常事莫向青山問右軍
訪飲張憲副誠之遇兩張有作聊此奉酬
蕭灑圖書四壁間盤飱此日累君閑别來鄉國論今雨
語罷江雲失舊山擁砌疎花争霡霂隔林脩竹弄潺湲
自聽張恊愁霖詠不作王猷汎雪還
贈華存叔授官鴻臚(華有文章喜論世事而口微吃故云)
十年投璧感知難今見雲霄掌上看業就韓非初著說
賦成揚子一遷官春風故鬱含香省曉月長懸典客冠
綿蕞漢儀君解未建章新闕在長安
秋日同公瑕魯望及舍弟游支硎山得林字
秋色翛然祗樹林人言避跡此山岑中峰院廢空吳晉
石室泉流重古今路盡丹楓時自引壁危蒼蘚漸成侵
興來休問支公馬萬壑寒雲一杖尋
游天池山得遥字
蕭瑟泓渟勝轉饒華池一鏡隠岧嶤青蓮色借青天近
玉乳寒分玉洞遥樹底流雲停客榼竹間涼思滿僧寮
但容陶令無妨酒入社籃輿可待招
天平山飲廢寺還謁范祠作得名字
千級穿蘿望漸平萬峰擁笏驟相迎秋空月並蟾蜍吐
(有萬笏林蟾蜍石)夜壑風疑虎豹驚荒草不傳蘭若跡古松猶
識范祠名自憐長誦先憂語拄頰看山盡此生
游木樨嶺得峰字
酒榼琴囊到處從風微桂嶺晝溶溶億身金粟光能滿
十里旃檀氣已濃靈隠不隨明月墮小山長愛白雲封
狂來一鼓三秋曲亂插繁花過别峰
一雲山小飲徐氏園歸途山中作得身字
入眼山家事事新長松歷落踞蒼旻苔文剪綠移幽逕
竹色分青與近隣雙屐天容歸後態一尊秋屬醉餘身
莫愁斜照行相廹但宿那能問主人
雨中公瑕邀游石湖登治平寺作得來字
繫榜湖橋屧徑開偶逢精舍鎖崔嵬蓮花倒插空中鏡
蘿薜長懸定後臺夕雨漸從茶磨斂故人能載酒船來
無煩聽講三生法倚石看雲更幾廻
贈章道華憲副
相逢慷慨欲如何桐柱銘成鬢未皤病後風波無薏苡
歸來天地有松蘿名山禽向終應徧小徑羊求好並過
為問洛陽車馬客千秋業就許誰多
至日作
至後陽回萬象蘇荒村形影獨愁吾疎鐘似傍寒光早
步屧仍催返照孤縱飲江湖忘令節得歸天地尚窮途
雞豚自愛田家有肯向周京憶賜酺
虎丘寺同子與孔嘉淳父公瑕伯龍舍弟送别袁
魯望張伯起會試北上得陽字
絶巘精藍半夕陽清尊别思倚蒼茫憑欄頓喜雲霄近
結駟毋驚道路長池擁雙龍元是劒天廻北斗盡成章
因窺鴈塔岧嶤裏似有題名在上方
送袁魯望會試
把酒河梁白日垂霜風游子重淒其十年藝苑稱先輩
此日公車未後時冀北人來金作帖河東賦就色為絲
中朝豈少鵷行舊肯向青山問桂枝
送張伯起兄弟會試
結束翩翩指帝鄉共將新賦獻長楊握中聯璧終收楚
天上雙星舊姓張題塔更聞誇鴈序驅車今已出羊腸
唯應仲蔚蓬蒿語猶似連枝淚幾行
讀樞筦集答寄蔡侍郎子本
憶爾曾都將相權欲將名姓勒燕然俱聽越石清秋嘯
不廢東山零雨篇卿月暫違雙掌露使星翻傍五湖烟
亦知劉白多移請洛下新詩大好傳(蔡時由兵侍改留部)
與徐汝南過許給事飲作許素精事饌是夕特窮
水陸暢飲至醉
今夕何夕興不孤錦堂燭煖紅珊瑚尊中若下誰可擬
眼底高陽何處無主人自為孺子榻下客叨入郇公厨
當門烏語樹將白猶自狂吟傾玉壺
贈梁伯龍
伯龍善詞嘗游荆州為王門上客
漢關題罷鬢初華梁苑文成席更誇匣裏秋霜諸俠少
曲中春雪舊名家江陵客寫金樓子建業人歌玉樹花
誰道歸來仍壁立文君窈窕自煎茶
贈郭子
紫髯狐腋自翩翩萬里風烟指掌前策杖天窮章亥步
然藜夜校景純篇城佳白馬時能識地暖青牛可再眠
好杜懸河吾薄曉吳山何地不堪憐
吳門遇子與見訪分韻得今字
吳閶寒望鬱蕭森李郭僊舟重古今千里關河誰命駕
百年天地此披襟中霄劒動延津氣白雪絃開郢國音
總道客星堪物色春來蘿薜恐難尋
歲除日遇雪
歲晏袁安卧自驚起看飛雪大縱横千林艷奪梅花吐
萬戶寒催栢葉傾懶廢久忘環珮色罷歸偏解薜蘿聲
但教隣叟能婪尾不怕殘年到幾更
乙丑元日試筆
四十彊年耻自論已將蕭鬢傲王春不争兒輩屠蘇酒
長愛人間草莽身病起青陽開浩蕩歌回白雪鬭嶙峋
(是日大雪初霽)相知料理新正事第一斜川把釣綸
汝南周令嘗師事楊用脩太史而善于鱗及明卿
子與輩千里貽書言志聊用酬答
抱耒滄江萬態捐忽逢僊令尺書傳關門不閉吳天紫
弟子能師蜀國玄琴裏高山流輩少握中明月故人偏
還應彩筆相酬處花發河陽第幾年
其二
屈指當年有壯游中原星色散吳鈎龍門客在參差老
鳬令書來次第收聞道汝南多月旦何人鄴下擅風流
莫言文苑男兒業寂寞江河萬古愁
題周令君太霞洞天
色界雲蒸薄帝關赤城標起異人間榮光倒射昆明水
積綺長飛玉案山㶑灧乍疑天酒熟飄颻如覩翠旓還
亦知勾漏非君意為有丹砂好駐顔
贈陸生生嘗從軍得官而善按摩多戲術
翩翩裘馬俠兒風青眼人間計未窮早歲散金收劒客
中年飱玉禮壺公顔從熊鳥方中駐樽向魚龍戲裏空
日月任他雙轉轂江湖隨意一飄蓬
包參軍登岱還訪余海上將還四明因贈二律
包子東歸四五春杜門高枕避風塵遥扶一杖窺星斗
忽買扁舟破隠淪海内青山唯此嶽天涯白雪更何人
還應落日登諸觀曾見吳門匹練新
其二
客來身挾烟霞氣云宿天門最上頭夜半忽懸滄海日
封中倒瀉綘河流行時向子無㛰嫁歸後宗生好臥游
為有故人餘興在不隨風馭訪丹丘
元夕雨過楊開府作
今年元夕饒風雨即有清樽興未孤不夜烟花長自合
先春火樹忽全敷中天月避銀燈吐高閣寒催玉漏徂
總為將軍愁醉尉野夫那怕李金吾
寒食即事作
今年寒食寒未花驟雨驕風使我嗟東村柳條乍努眼
西渚蘆笋僅抽芽已聞回首失親故况乃轉盼摧繁華
伯輿為情終不淺時復扶攜過酒家
沙頭大梅花下醉仍賦近體一章
二月已破梅始開千枝萬枝白毰毸初疑雪壓羅浮小
忽憶寒從隴首來素腕不禁愁裏笛玉顔偏愛掌中杯
向來曾醉參横夢惆悵誰當水部才
寄德甫
余郎閉戶草潛夫懶向羊腸說故途入獄豐城元有劒
罷侯新息本無珠中年事業俱三徑昭代文章自五湖
為問吳張冠冕在可能搔首一吟無
過華師學士作
此日仍叨杖屨從向來名姓憶登龍書成綵筆誇玄草
家近青山比素封海内聲名時睥睨故人文酒日從容
絶憐身似彭宣戇許醉華堂第幾重
李子任俠好施予有古朱家劇孟風而文采勝之
忽過余下榻留連竟日其空谷之慰可知也因賦
近體一章贈之
十年裘馬自從容肝膽中原惜未逢倦後蓬蒿尋仲蔚
見來湖海失元龍青山半入囊中草明月長寒匣裏鋒
震澤烟波三萬頃酒船詩卷莫辭從
贈邵都閫
天闊千帆霽色多一麾魚麗滿江沱輕裘似學羊開府
高柱仍聞馬伏波業盡黃金歸劒客功成青簡有鐃歌
草堂新傍花溪好倘許元戎小隊過
送殷無美聘郭將軍記室作
當時七子擅詞場書記翩翩爾最良聞道將軍移下瀨
可無飛檄掃扶桑酬來趙璧渾如月說罷吳鈎已是霜
總為幕中多貴客古今唯有郭汾陽
王參政明輔為余刻姓名太華絶頂以墨刻見示
賦此為謝
嶽色褰帷面面新叨將姓字上嶙峋寒光忽映蓮花掌
清夢翻添玉女顰自是金天來使者空勞紫氣擬真人
坏居總抱袁閎恨㛰嫁那能繫此身
助甫宦楚久不得書賦此為寄
高枕滄江歲屢移渚宫旌節未應遲虚勞白鴈三湘轉
依舊青山九處疑老去交游隨態失怪來辭賦畏窮知
吳門豈少耕桑侣為憶燕臺握手時
贈莫山人之建康謁蔡侍郎
十年如罄著書忙此日攜書走建康蠟屐仍堪朱雀雨
褐衣偏傲白門霜窮時荃蕙須防化暗裏驪珠且慎藏
解道相逄誰倒屣只今猶有蔡中郎
病秋
年年頗詫逢秋健今日秋來興漸孤不獨窮愁畏搖落
即防衰骨費支吾驚心屢却青菱鏡避客兼嗔白玉壺
猶有苦吟成宿業此生那用借詩扶
八月十八日觀潮季生所潮不甚漲而飲甚適有
作
雪山東控海門流望裏微茫迥更愁八月虚傳枚叔賦
千年欲散伍胥讐干雲彩鷁帆徐展夾浦朱簾雨盡收
唯有汪倫偏解我還將水調按歌頭
仲蔚過余將别而公瑕適至歡飲有作
秋月垂缺秋花開俞子欲别周子來此我平生最如意
故人相聚未論才江烟漠漠魚蝦市夜色沉沉鸚鵡杯
總道柴門甘寂寞客星今已傲三台
寄于鱗書不得報問之
病起商秋鬢色殘中原鴻鴈轉艱難豈應郵客皆殷羡
自覺朋車未吕安湖海窮途雙掩涕風塵高枕一加餐
莫言同是藤蘿侣不盡青天泰岱寒
子與得滄運有詩見示因答調之
幕中淪落不須歎曾向龔黃傳裏看乍失銀魚非換酒
久抛金馬勝無官青雲故傍時流近白雪偏從畏路寒
唯有壯心渾不解自言新論過桓寬
弇州四部稿卷三十七
