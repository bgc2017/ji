弇州續稿卷一百二十七
明王世貞撰
文部
墓表
前進士劉君國徵暨配林碩人墓表
戶部郎劉君介徵與其弟進士國徵治父封公之喪畢
當謁天官選而介徵過吳輕身入余里第縱談久之曰
國徵以家事少後更二月必過吳過吳必謁君而國徵
故以閩人發解第一取進士與同年魏允中顧憲成者
皆發解第一人以才氣冠其儕余故識顧君面與魏君
善意且得國徵而國徵不至也無何廼聞國徵不成發
死矣又無何介徵復以王母喪承重過吳而走蒼頭以
手撰國徵之事狀來乞言且曰國徵之婦林亦以國徵
故死矣明年復以林之狀來余讀之不覺掩卷抑塞愾
歎也嗟乎隆萬之際文明之盛極矣列聖之所薰蒸涵
育將必得天下才以任天下事而今上奮然思嘉樂三
五以天下事付天下才而國徵與二子天下才也夫既
以生之而用之矣既用而旋奪之蓋國徵死亡幾而魏
君復死此何意也今其存者獨顧君耳抑不特國徵也
若林碩人者觀察公某之孫而大行君某之女也家世
禮法雍容少而婉嫕清令來為君婦將以禎吾劉氏而
亦偕夭者又何也雖然國徵負大志不欲齷齪文士之
集廼竟用其文不朽身後碩人之不愛一死以全其志
而卒能使國徵益有聞蓋天人之際微矣有順而遂者
有逆而成者固非恒情所易測也國徵少失母沈安人
封公貧不能辦傅塾王父居易公素治經術携之山中
而躬授書國徵穎敏竒儁三歲能屬對八歲屬文所噉
饘粥之外鹽醯而已敝常不掩肘按察見而器之曰家
有女孫淑美敢薦之君子或謂劉生佳士如貧何按察
曰生豈長貧者卒與女亡何補博士弟子為今司寇姜
公寳所識賞寘之第一御史房君寰時為令復試君第
一最後學使者胡君試得國徵卷復寘之第一而房令
入謁胡驟問第一者為誰令對曰將無劉某乎啟封果
國徵也大咍樂以為竒而及其冠鄉薦南游成均祭酒
許公國司業張公位收之門下使其子弟從受經當君
之弱冠以經義稱即已心薄之胠其王父篋悉得五經
及左國史漢諸大家書皆成誦為古文雄峭辨博以有
聲又心薄之謂此潤身業耳胡渠能濟世安民而所交
二君又皆負氣誼感慨節俠相推伏以大相汰不可與
勸誨謀上書於次相指畫國家大計駁擊時趣甚壯且
晳而君書稍後不及上乃以封公訃歸矣國徵所友自
二君子外有泰和郭子章晉江蘇濬吉水鄒元標嘉善
朱(闕)同邑林纉振其人皆一世選魏君之兄允貞為
御史上疏忤旨責判陳州國徵方在苫尚能以書請於
許公許公時初相善國徵意而召復魏君當是時海内
扼腕而談文章氣節者咸知有國徵而國徵於内行尤
篤王父死時貧不能成禮國徵悉出婦林裝治喪不以
煩諸父曰成我者王父也餘槖垂三百金皆婦家物代
封公償子錢及給諸弟且盡而會林纉振死遺孤孑然
國徵以愛女女之且分槖槖洗矣林碩人不少恡語國
徵君行義吾行順而已吾安知貧當國徵之病也林碩
人業已前病不可起尋小間得國徵耗疑之己而覩諸
孤之纍然也乃哭呼曰若父果先我逝耶我則安敢後
諸孤哭挽碩人獨不念存者碩人不顧曰吾從若父以
若曹付若伯父也遂不食積數日諸孤強之食乃噉粥
少許抵暮宿如恒時及明發幃則己絶吭死矣始介徵
之奔王母喪與碩人之父大行君遇京口問曰令女死
信耶曰信以殉死耶曰殉也吾惜壻之夭而悲女之殉
也然又未嘗不為女喜介徵復曰吾失弟吾又失吾良
友蓋介徵之與國徵以文學行誼相切劘如師友故云
國徵為人白晳脩幹骨聳而神清稜稜謖謖不可以一
毫非義干中實寬然長者林碩人生貴不以貴色行妯
娌閒為德甚著以故里中人艷稱之死尤悼之於是余
弟懋為閩學使者祠國徵於鄉先生社而余重為之表
墓曰劉失國徵而輕失碩人而重國徵字也其名庭蘭
漳浦人春秋僅四十碩人少於君
中順大夫江西承宣布政使司左布政使二谷侯
公墓表
余為郎時與故尚璽郎張有功游而侯公者其姓名不
離有功口余因以心識之然出處竟參迕不復遇而侯
公久謝事歸里余亦棲弇中蓋三紀餘而公以書自通
累數百言公前輩長者脩禮謹而辭飭余皇恐不自意
久之始一報書而讀公所著撰數十萬言於是始盡得
公而公不久逝矣有功前死近三十年俯仰人間世獨
余在而公之叔子保邦以其從父麟之狀來請言表其
郭溪後堂山之墓石余掩抑三歎有間乃始能命筆公
姓侯氏諱一元字舜舉温之樂清人也世居樂清之緱
山下至公稍徙邑郭己又徙郡侯之先有通判畐者以
義死海州得賜祀諡節毅事具宋史十餘傅而至學諭
公尚震生處士公仁仁生壽州公敬敬生憲僉公廷訓
公之皇考也居官負節槩政術位不掩德天下惜之有
子四人皆工屬文而公居第三少尤神儁十一從憲僉
公宦留都時北海馮公為同舍郎有子惟訥年差次公
亦名工文章然每私試尚不能當公乙又二歲憲僉公
以議大禮逮繫詔獄時母陳宜人與仲兄皆暴得疾卒
仲兄護喪而南公獨騎周旋憲僉公於途道如老成人
憲僉公既拜杖公槖饘奉藥餌出則伏闕上書陳情羣
公憫異之獄稍緩鐫三秩為判官得泗州公復從之泗
州學使者聞公名召使偕諸生試獨大賞識公比之天
馬步云憲僉公既以言禮失新貴人指而御史借以見
裁憲僉公獄獄不為下遂復誣下獄公奮身上書都御
史唐公龍白見冤狀其言至痛切唐公竒之謂御史毋
論乃父有子如此何以輕齮齕也於是憲僉公得白而
公歸補博士弟子應鄉試二十試於學使者為第一人
明年鄉試高等凢三上成進士而馮君者亦遂成進士
又俱名工詩相倡和始稍能甲乙公補南京刑部廣東
司主事遂精爰書所讞決必據律然時時參伍以情即
有所縱舍廷尉莫能難也尚書顧公璘周公用當大審
必挾公從曰郎不悞我公所與游諸曹郎若王君問皇
甫君汸蔡君汝楠王君廷幹張君謙許君應亨皆海内
知名士工為詩每讌會餞送一詩出爭傳寫紙為貴而
公尤膾人口以久次遷員外郎進郎中再疏乞歸養不
報而會憲僉公病卒公自恨不逮侍湯藥馳歸晝夜號
慟至委頓毁瘠骨立或謂病而肉食非禮也耶公飲泣
弗應竟除服棲遲墓田者累年撫公朱中丞紈父行也
握公手相勉曰親逝不復矣而更偃蹇明主於義兩墮
乃強起至省復移疾歸又三年始謁吏部選乞南復得
刑部郎中進廣東布政司右參議分守北道署故在省
而海北相距千里而遙公諸所條教按覈如覩人以為
神省試入棘提調程式文多出公手遷河南按察副使
□兵大名至則勒習騎射信賞必罰所部皆悉成精卒
已兼署真定秋防倒馬關乘月登樓賦詩居然有越石
長嘯風亡何遷廣西左參政公之在大名以不能得其
地要人指當大計吏其人族言官摘公御史大夫周公
延獨持之曰昨計吏無不譽侯生者而毁遽及之何當
也於是公得用參政秩調雲南亡何進廣西按察使靖
江王之宗屬指衆而驕嘗闌出城外又時時溷臺司白
事請禄公一切以禮禁之故事諸小宗各有長有非分
而覬覦為長者公執不許三江口陽朔要地也腴而險
徭寇廖金牙謀據之公急馳書兵使者伐其謀寇遂平
自是連徙内地為河南右布政使轉江西左布政使布
政司利藪公以廉持之出納必時輕重取凖即庫官吏
毋敢染指謳謠載道故相嚴當籍貲不登數頗株累它
親曲公從容調停得以母大累尋提調其省試得士居
多不以自名入覲歸上疏乞休用年迫力衰為請時相
止之勿上而它給事緣指亟抨公其辭公數語也報致
仕邸吏馳歸白公公方同三司入見御史從容言官中
事既畢乃起白奉旨致仕不得復事左右矣再拜而出
御史與諸寮皆愕眙出不意次日公遂行餞車填溢父
老爭挽攀不得發公談笑自如無幾微見顔色提學徐
君爌贈公文以為得定性之學時謂之知言公歸迎謂
羣從曰身今吾有矣若曹以解綬念我不知我弛擔之
樂也上堂奉其繼母夔䕫然撫晜弟怡怡然御子姓秩
秩然間屏居浮沚創環璧書院伊湖澹蕩在目闢西圃
有樓榭臺池之屬花事踵接折簡命客登高臨流雅歌
咏詩盡東南之勝者餘二十年人謂永嘉山水自謝監
發之最後乃得公然謝監躁而獷公雅而恬不相當也
雖語不絓宦途事然聞朝政得失邊警民瘼未嘗不惻
然移時也公性好施予急人之難踰於已而尤篤親族
厚朋友以故五服之内外亡不濡潤公者而公帑不時
竭每謂薄田僅十頃不能如鄭公業多此心庶幾不愧
也公素善墳籍一目數行俱下老而愈篤嗜之未嘗頃
刻釋手所著詩文集為卷凢二十舉子業為卷二皆時
所珍惜公既卧家久時望益重今上初南垣以公應薦詔
許待補吳中丞時來復力薦公而江陵相當國頗左抑文
士不復用江陵没復有薦者而公老矣屬疾少時遂卒年
七十五公孝友忠篤孚於遠邇直不能藏人過然亦不宿
留以故善者皆好之即不善者亦不深忌也齋莊儼然不
墮冥冥中夜偶起必御巾幘雖甚盛暑稀覩袒露古所
稱天下長者公眞其人哉若乃稱詩必建安天寳文必匠
西京昌黎要之餘事耳有子興邦化邦保邦任邦皆才
而化邦舉於鄉先公卒公甚傷之餘具狀中古於表墓
不取詳而余獨詳以余當侯公必傳以侯公當余必傳
故也亦保邦志也張有功之死余盖銘其幽云
處士吳介石翁墓表
蓋吳翁之葬也左司馬汪伯玉既誌銘其幽矣而右司
馬王世貞又為之表其墓伯玉與世貞天下所推以不
寖諾可人也表何以得之世貞曰吾竊聞之儒者輕為
德而貴者易為名也今夫處士一賈人子耳非有儒者
師友講習之素以其天質發而為者義強而習詩書其
可謂孝義者又必刻膚骨勞筋力勉人之所不能勉而
後就非若貴者之取决於頥指順風而揚其聲也夫重
為德吾是以賢處士也難為名吾是以表其墓也處士
之吳於溪南最稱著姓而獨受貲薄父行賈襄陽納鍾
氏姬有一女不歸已而卒處士生八年矣奉其母程處
溪南有田不能五畆而大父母老日責供官歲責賦族
之戍者間一責衣裝母悉力以從事不給則處士從樵
青拾山毛以供㸑然時時問父死何所而哭哭而得死
襄陽狀則又哭至年十四奮身請於母曰兒欲獨身往
以父喪歸母少之曰兒孱任往乎處士復哭曰不往兒
請就溝瀆母憐而許之乃鬻田一畆以為行計抵鄱湖
所附舟覆緣一木免至襄陽謁鍾姬得父棺撫而慟哭
者三晝夜不絶聲謀以棺歸則力竭矣獻斛黍舍主人
與之棄地而藁葬焉時從鍾所得父故時劵會劵客飲
而折之約以為父守冢咸許諾其有償者為孔氏轉授
之俾資鍾旦夕處士乃復獨身歸始授室陳益相與僇
力耕以給王父母及母養宗老有商雲間者察處士謹
挾與偕處士目不知書僅畫字而已間從里塾師囁嚅
章句稍習每出遇儒生則揖而問所業書久之漸通孝
經小學論語遂能讀司馬氏通鑑最後讀濂洛諸儒生
言而愛之宗老未悉也一日覩處士所書調擘資息狀
大驚問知其繇而歎曰若乃能如是乎有心哉盡付以
貲為掌計展轉累數千且萬金愧謝處士曰微子吾不
及此請以百金為壽處士乃始自成賈小饒則請於母
程復之襄陽遷其父棺歸葬併欲遷鍾姬而鍾女己嫁
孔氏子不欲離女家處士乃大出槖金奉鍾而治新塋
以葬父於是悉葬高曾父母封樹斬斬矣已而次第葬
宗戚之無主者凢十四喪閭左咸怪是夫窶而胡以辦
此處士故勤有心計然亦多天幸賡數歲益饒謂歙隘
而俗奢不易久也徙之臨溪謂臨溪俗猶歙也行相地
至桐廬卜焦山之壤吉曰此吾之㟭山下哉焦故多薪
木居人惜不剪刈度十歲而市之自然利也虎多窟焉
處士乃身為薙其蕪代以茶栗居人翕然效之虎無所
窟避徙去而歲獲茶栗利嵸倍己又視南畆課耕藝可
圃者益樹佳木美箭鬱然矣凢二十年處士自致貲巨
萬而它小賈受母錢者歲以其子來至不可訾數而焦
山之傍居人亦用以饒裕處士之治焦也寔帥妻子奉
母程以往頗極共奉之娛及母程卒年九十四矣而處
士亦以老哀毁無異嬰兒時既畢葬陳孺人前請曰遊
子悲故鄉公忍竟忘之耶且有先人之壟在處士乃與
偕返溪南拓置廬産復大出槖中裝立祠祠本宗以田
翼之供粢盛諸當祠而為其後者凢十一日悉授以事
而既廪焉又為之製衿裾以月朔望申家訓彬彬序聽
然處士意猶不忘焦時時往歲幾得十八亦為之立義
塾義倉津有梁道有甓而焦人之愛之亦甚於溪南處
士每出躡草履素冠布衣父老喜齎持壺漿脯炙踵道
相勞處士不忍逆其意少領之而返其腴曰吾不肉食
也人人益大喜乃至少豪舉者望影走避曰此古老甚
畏之處士子正己成已皆以貲顯正已為京邑丞成已
為鴻臚署丞諸孫若干人皆太學生處士所以督誨甚
至時曝之赤日中曰此吾所習也而曹生驕不遘此矣
處士好施然獨不好為浮屠施每食不兼味郡致之冠
帶弗御也年八十六竟卒於焦處士素強無疾當卒日
猶對客亹亹晩食如常夜半趨呼獨整衣幘而瞑陳孺
人先處士二年卒年八十一處士諱榮讓字子隠别號
介石餘詳左司馬誌中始處士未知書時見里中師述
宋范仲淹先生行誼大聲曰吾能為之則無不笑處士
者及其富而約略其鄉居所行事與范先生不合者鮮
也雖然范先生儒而輕為德貴而易為名處士於德微
然而居重且難矣吾故為名之且以示處士之後人曰
若曹毋忘處士今若曹故不能自致如范先生然視處
士貴矣儒有文矣吾懼實之日不勝也嗚呼能為處士
者雖以百世可也
中憲大夫廣東按察副使同野劉公墓表
嗚呼是為廣東按察副使孝廉劉公之墓公非以孝廉
舉也以易名則無重於二者公之舉自公車為嘉靖丁
未而丁未之得士最盛若楊容城王京山之節烈李興
化之長者袁長洲之耿介汪歙縣之文學楊海豐之寬
潔張江陵之威斷然皆以名位顯重有聞夫位不必重
而必循吏名不必顯而必君子則南昌劉與和華亭周
叔夜也叔夜潔脩自好所歷官能砥礪其聲實劉公則
尤肫肫實勝大較叔夜為德於顯而公為德於隠故晚
成而壽考過之公踰四十而始廪學宫踰五十而始成
進士踰六十而始賜金緋七十而後懸車七十八而捐
館内不愧家外不愧國行不愧影宿不愧衾斯晩成之
效哉乃叔夜不能不少遜矣公之少也猶惰學嘗出游
而父贈中憲公封跡而撻之公長跪曰兒以妷故傷大
人心罪甚大請自此改趨遂折節強學悉讀習經子百
家言於屬文漸工而贈公出教授諸生於江都嘗以書
督公學公懸之楣讀小倦仰視楣間即佔畢聲益厲矣
無何贈公卒於館訃聞公慟哭嘔血死復蘇水漿不入
於口時王父母猶無恙王父樗叟公強謂公䜿子為父
必死而快然不念而父之父母旦夕人乎且而母募而
弟弱而何以死也公始強一粥徒之江都以小艇載棺
歸涉江風大作且覆公抱棺而慟呼天請與俱溺尋濟
既抵家劉氏之老謂家無入外棺入外棺不祥公摶顙
哭曰父以貧為二親資養而客死死而又不歸是客尸
也孤請任不祥既而復議棺故主家治以松松易腐且
蓐蟻請易以油杉其老曰吾難其暴尸也暴尸不祥公
又摶顙哭曰改殯古有之安忍蟻之蓐吾父也孤請任
不祥於是得易棺母蕭恭人謂公若婦之委禽於胡者
可從俗娶也公謝不敢則曰吾為而父毁惙惙不能奉
二尊人誰與代吾饋者即吾饋亦誰治胡翁聞而憫之
歸女焉是為胡恭人公謝弗成卺也公孤而執喪胡恭
人女而共養王舅姑及姑矣既免喪公益貧有薦於蕪
湖之土豪某者公徒跣行百餘里饑甚遇一嫗憐而授
餐始得達而豪傭蓄之大失望已而王父母俱以老病
終公纍纍垂槖歸哭請於蕭恭人曰天其遂死不肖耶
將困之極而玉於成也計窮矣有饘粥之産敢廢以歸
三喪於土雖稱無為約然不廢禮公用過毁故善病病
且益窶然病愈而於屬文若有神助下筆累數千言每
試有司輙首第而尚不利於鄉書公亦弗肯補學官弟
子最後學使者蘇公祐復首公而廪之謂公長矣而經
誼行術俱選時方創同仁書院檄公主之弟子蓋三百
人始公以贈公撻而折節讀書知有范文正公者即慕
之曰先憂後樂斯人我師哉既長而得王文成公良知
之旨益大悅心服膺曰以此而為文正公不難也有仲
一人曰廷楫公束脩之饒上以奉蕭恭人甘毳而下資
仲學然蕭恭人不甚愛公獨愛仲其明年公與仲俱試
公獨薦乃益稱仲於蕭恭人而厚資之冀以解蕭恭人
顔後三年仲復當就試而病作性又好禨祥難事公乃
以身為衛與偕行萬山中公徒步而募二夫俾輿仲俄
一夫痁作踣公匿跡從輿後肩仲仲不覺也道遇識者
咸目公而笑公不顧及仲入試薦而蕭恭人喜可知也
然竟以疾不堪北公登第後念仲病無起時而虞蕭恭
人之憂傷亟假使事便道歸省亡何仲死矣蕭恭人果
痛不欲生公所以慰論之者百方廼解而公之自臨弟
痛幾若蕭恭人然迄不令知也諸附身必誠信曰今者
視先公豐故易豐耳雖然益重吾感矣己就選人得歙
令奉蕭恭人往歙人盛供帳侈酒食以俟公亟揮之出
曰是嘗我也自今即束菜溢米不得闌入偶與同年戲
邑無魚亦絶無大者馮舍人可以彈鋏矣同年頷之至
明日得一大魚以饋公欲辭不可剖而五之以其一供
蕭恭人餘四以付市司使鬻之稍取其畸至彌月不盡
蓋自蕭恭人外居恒未嘗噉魚肉也嘗步行而一穗自
鞾出以為誤也引之愈長公笑曰藁也吾以代綿罽同
年笑之公亦笑曰吾昔讀書時嘗坐一木罌而積藁其
中自腰以下皆煖今僅藁吾足侈矣同年者即汪伯玉
前余所稱新都者也歙故喜訟訟者至相牽鉤累百牘
不解公人人引見推赤子慰示之且諭以理勢曰若曹
得一金惜之若頭目柰何不以養妻子而以益訟師富
也且訟師之待汝何如我於是人人感泣叩頭解去比
二載訟庭虚無人矣寬期以征削煩而後三載邑門之
外虚無人矣郡隸八邑歙之當供郡者八之一而以羨
供邑者曰郡以八供而百不足若以一供而綽然者何
也供邑者曰我不知有供何論一公以高第徵矣以犢
車載母敝衣羸馬從之父老遮道而奉壺漿百里不絶
也法當得給事御史公固辭曰犬馬之齒長矣且母篤
老不敢以身殉言路始得南車駕主事蕭恭人用令終
公僻踊如少壯時強自力居喪無違禮除服仍補南武
庫還為車駕員外郎進營繕郎中屬漢陽守缺而漢陽
人王君斛者在選曹故嘗令婺源與公比壤識之舉以
為其郡守公至屬大饑以便宜發倉粟賑之而收其暴
胔歸之土設方略誘縛盜魁之漁于柳洲者境内稱治
楚故有賜田在漢川而景王方貴甚其用事者新國田
與犬牙錯而欲併得之楚人不受且誓衆鬭有日矣公
為之正經略樹標而分屬焉遂以無競三載滿當上最
郡父老醵錢裂金緋奉鞾以進脱舊鞾置郡門公固辭
強納輿中公抵黃岡檄歸之其人民咸嘖嘖稱雖公家
劉寵不能過也公既以最獲贈封如式而擢廣東按察
副使佐司事嘗攝提學事兼管四道兵符時寇大發修
戰具而徼卒捕舶盜七十且以其贓仗實之公覆之則
皆賈人也誤以兵為盜相拒格兵遂以格者為盜公悉
與辨理得釋其署鹽筴吏上其歲羨千金公悉歸之庫
充軍餉穆廟登極公當入賀既竣事上疏引年乞歸不
見許再上疏始許之公歸笥其衣冠杜門逍遥間出則
布帽練帢草履居然一田父也問以時政則掩耳稱草
莽臣不敢與及官中治狀則曰老誖忘之矣唯悉帑倡
其鄉人建豫章書院以居四方之賢者及聚講同仁不
稱倦公之學雖自致良知入然其功則克已毋自欺不
欲騖於玄虛高遠居平尤厚人倫仲之二息子夭推諸
從之子當為後者後之而割已産與均女弟躄而歸齊
某公憫齊之畸於配也陰厚之及女弟沒厚齊益甚齊
感公而事之猶嫡兄也婦翁胡富無子欲得公子之而
徙槖實焉公不可及其歿也為治喪葬如子禮又嘗歸
宗人之喪於瘴海外公所為德非一第不自名亦無能
名之者而伯玉親為歙治人故知之確而為之誌若銘
己又謂公居母喪病不知人者五日夜時以無子故羣
睨而欲瓜分其槖公忽夢黃冠羽衣人以帝命子之藥
遂寤而起睨者立解公近六十無子胡恭人故不宜子
而為之寘貳張張貌寢而恭善侍太恭人能得其意公
以故不恒御凢二十年一御之舉男子曰仕敬公卒時
仕敬甫弱冠秀而文類若有天意然嗟乎此余所謂為
德而隠之報也余既目公為孝廉伯玉前已目公孝廉
是二名者非所以盡公雖然凢公之弟而慈皆孝推也
敦行不苟不蘄取名皆廉推也嗟乎以此從夫子即曾
冉可也公名廷梅别號同野其世系子女婚嫁詳誌中
弇州續稿卷一百二十七
