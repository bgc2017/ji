弇州四部稿卷六十五
明王世貞撰
文部
序十三首
李愚谷先生集序
和長興目潘安仁拙於用多多矣安所稱拙為也盖世
貞嘗北游燕代間觀勒習兵諸將所合者以萬計老弱
間之金進鼓退坐起錯節旌旗之色坌然未見敵而囂
先之益西乃有新秦之卒三千其騎組步如繡勁弩布
前長戟距後衆目一麾衆耳一鼓即卒然而陵之而未
易敗也以萬人計而中精之三千人足也然不能加三
千人三千人而萬人之用在也世固有巧用其少者李
先生為文章號稱名家數十年吾不知所繇庶幾龍城
氏之風哉夫以李先生為文章號稱名家數十年而終
不敢以其才而溢先民之法意至而言意竭即止大要
不欲使辭勝意如此諸後生少年剽略而博綴緝而華
者將無少李先生乎哉李先生誠少且巧矣余故序其
遺文而梓之李先生名舜臣舉進士禮部試第一嘗為
吏部為國子師太僕卿矣輙斥補外最後遂廢不用其
於官簡静自好如其文云
王明佐泰岱集序
王明佐者其字初名治已名元治最後名逢年明佐少
而磊落緼竒氣自其為諸生時固已厭薄其業而家世
受翰林先生言明佐獨不好翰林先生言於詩慕稱風
雅蘇李建安曹公父子蒐陶謝包齊梁旁及開元近體
騷楚賦蜀文多習左氏莊列申韓遷史擅弓汲冢越絶
三十時所讀已數百千萬言其著草亦數十萬言然時
時從有司校第第輙下至庭詰明佐作何語何所来繇
誑廼公為也里中兒前已不能無少明佐矣至會有司
扼之故視以益薄而明佐雅自張其名毋許者乃大恨
罷去依其鄉周虞部京師虞部慕雅士也以故善明佐
時時為扼腕稱說而因以見余酒間相得驩然恨晩也
燕中最幸近者所忠之倫二人忘其名與明佐大人故
有連投書自通誦偉麗甚明佐度以書毋能當我必投
屣擁篲叙論故舊虚左之席且薦我上林中而二貴人
謬意明佐吳人當齎重來從事謁請我明佐窶殊非所
望不報也明佐竟醉大罵去益困遂還吳久之明佐且
復北而余待罪治兵青州手裒其詩古近體若干篇書
貽余其人遺之沂流中竟不逹不知其書辭云何也余
故以約明佐游岱明佐既報則北之岱而待余余日謝
吏士結束待明佐而游復巧左若辟然明佐既之燕困
如故質食漿家䄈褐一饋履行雪中其上履也履下處
乃視人足者乎丞相得其文讀之竒曰是夫能和栢梁
者吾且辟而衣食之明佐竟謝弗肯往也丞相能坐我
上坐稱謝教毋以文役我否淮隂魯道者不知其何如
人獨好從明佐游明佐始不能毋望余後具得溺書狀
使魯道汰其詩而手自編帙以貽余曰連城之璞明月
之蚌固珍怪也能具足行乎昆蹏之良驤首剪拂珊瑚
灕漇於鐡網物故有托而後著者余媿其意且命梓俄
而遘家難棄官業行矣金華公方握藻柄與余掎業禪
嗜也更以屬之於乎跡明佐後先事窮乃爾諺云力耕
不如逢年其所稱名盖其指即以覬一日之遇哉迫可
憫矣獨于辭緜麗宏博纚纚不竭陸海之藏溢積充羨
固足以走程卓而喝隂鄧亡論也順風而呼聲非加疾
其勢激也考洪鐘辨鞞鐸之孰下風齂然收矣世固無
無耳者明佐之風且定矣
宗子相集序
嗚呼此廣陵宗臣子相之詩若文武昌吳國倫傳之而
吳郡王世貞為之序曰昔在建安二曹龍奮公幹角立
爰至潘陸衍藻太冲脩質沈宋麗爾必簡嶽嶽李杜並
驅龍標脫銜古之豪傑於辭者往往志有所相合而不
相下氣有所不相入而相為用則豈盡人力哉盖亦有
造物微旨矣日余與李攀龍于鱗燕中游也子相實挟
吳生暨天目徐生来子相才高而氣雄自喜甚嘗從吳
一再論詩不勝覆酒盂嚙之裂歸而淫思竟日夕至喀
喀嘔血也當其所極意神與才傅天竅自發叩之泠然
中五聲而誦之爽然風露襲於腋而投於咽然當其所
極意而尤不已則理不必天地有而語不必千古道者
亦間離得之夫以于鱗之材然不敢盡斥矩矱而創其
好即何論世貞哉子相獨時時不屑也曰寧瑕無碔又
曰歅良在御精鏐在篚可以嚙决而廢千里余則無以
難子相也諸善子相者謂子相超津筏而上之少年間
是非子相者謂子相欲逾津而棄其筏然雅非子相指
也充吾結撰之思際吾才之界以與物境會境合則吾
收其全瑜不合則吾姑取其瑜而任瑕字不得累句句
不得累篇吾時時上駟以次馳天下之中下者有一不
勝而無再不勝如是耳今其篇章具在即使公幹太冲
必簡龍標小自貶損而附於諸賢之驥子相甘之哉子
相於文筆尤竒第其力足以破冗腐成一家言奪今之
耳觀者而大趣乃在北地李先生以子相之詩足無憾
於法乃往往屈法而伸其才其文足盡於才乃往往屈
才而就法而又不假年以沒悲夫悲夫然具是不朽矣
世之立功名尚通顯者日譏薄文士無毛髮之用子相
獨不然為考功郎有聲以不能附會非久出參閩藩屬
有島寇事袵席吏民調兵食規摹為一方冠既又佐其
臬為儒生師帥比死家祀而人哭之則子相居恒不懌
謂麒麟鳳皇寧能並雞犬用乎不得之不能為聖世吾
厭吾雞犬行去矣于鱗大賞之為詩曰一為麟鳳言三
歎加飱食其曹偶持論若此
徐汝思詩集序
始余罷青州而北别汝思平原汝思前為祖念予語甚
愴已顧循其弁曰乃使我介而談兵乎居無何竟以議
兵事忤臺旨得婁劾去盖海内言文章者頗籍籍推汝
思汝思亦雅自負以一當生樹赤幟藝苑中即所蒞治
訊有能吏聲殊不屑也汝思既不得志文章乃數提兵
北視邊遂慨然有封狼居胥意大司馬第功籍當封而
會忌汝思者難其材高而易其不善護形跡以故稍乘
間萋斐之汝思竟用是詘以死汝思且死屬其家大人
曰兒詩遂不幸中道矣度無能傳我者是必北走齊謁
于鱗東走吳謁元美乎吳差近其且先元美于是其家
大人裒汝思遺詩凡四百餘首書謂予幸無忘延陵之
義予遜謝不獲則為汰别其猥雜者僅得百五十餘首
付梓人汝思多五七言近體予故不别論論其近體曰
於乎詩之變古而近也則風氣使之雖然詩不云乎有
物有則夫近體為律夫律法也法家嚴而寡恩又於樂
亦為律律亦樂法也其翕純皦繹秩然而不可亂也是
故推盛唐盛唐之於詩也其氣完其聲鏗以平其色麗
以雅其力沈而雄其意融而無迹故曰盛唐其則也今
之操觚者日嘵嘵焉竊元和長慶之餘似而祖述之氣
則漓矣意纖然露矣歌之無聲也目之無色也按之無
力也彼猶不自悟悔而且高舉而闊視曰吾何以盛唐
為哉至少陵氏直土苴耳汝思往與余論詩固甚恨之
度汝思之所撰著亡用句攻而字摘業非盛唐弗述矣
予嘗謂汝思子越人也欲之秦則必渡大江道汴洛叩
關而西有江而止者汴而止者洛而止者謂之秦不可
謂之非秦之道尤不可子誠欲之秦而東南其首凋輪
楫竭槖裝度五嶺八桂而躑躅於牂牁雕題之間其道
途也益深其去秦也益遠也汝思擊節稱善語曰寧玉
而瑕毋石而璠今汝思詩具在如登岱雲門汎海諸篇
渢渢乎有古遺響焉殆欲超大歷而上之嘻固無論汝
思秦也謂汝思而非之秦之道也耶
戚將軍紀效新書序
閩中汪中丞使来云戚將軍用兵如神其所著紀效新
書者公能無意一言乎不佞故嘗從王憲使論叙戚將
軍用兵狀曰戚將軍善用寡已又曰戚將軍善用衆已
又曰戚將軍善用敗已則曰戚將軍善用勝問所以善
用状則曰縣官自急海事来悉天下力厭之東南大約
越卒十不能易倭一而戚將軍繇禆校起提千餘烏合
之士躪其穴而梟夷之若芟槁然即無論戚將軍用寡
已今諸邊大將將不過三千人勢不能他有所舉而獨
戚將軍任大將至將數萬人其精神之所提衡注使凛
乎若出於一人而肝膽之是無論用衆已戚將軍所遣
卒或不幸偶中敵以敗告戚將軍益治兵自如往往利
用其瑕以誤敵敵懈見即隂鼓我之氣而驟用之以成
大勲故戚將軍之敗往往為勝端而他將士見小勝則
志小溢見大勝則志大溢日擁鮮闘華以勝形示下其
下亦競為諛辭悅其上而貪於懈是故其勝往往為敗
端乃戚將軍益治兵自如即不幸敵勝而不得以勝壓
我我勝而敵不得以其敗誤我今戚將軍起禆校婁遷
至大都督佩兩印跨制三道大小可數十百戰所殺鹵
萬萬計稱東南名將無偶戚將軍者因出一編授余曰
此戚將軍所著紀效新書也余得而讀之卷凡六自束
伍以至水兵篇凡十八精者探無間操無形若莊生之
談要𦕈粗者教技擊按營壘分水布陸纖細條備若陶
朱公之治生其明賞罰定章程刻覈斷斷若韓非之論
難刺見寇隐出神入鬼若季主君平之前知余乃作而
歎曰戚將軍能縣官誠用之北赭澣海封狼居胥取萬
戸侯何足道哉是寧獨東南為余嘗怪漢武帝時下朝
鮮埽滇笮甌閩南三越不旋踵而若承蜩然其最難者
匈奴耳而大將軍驃騎將軍以輕騎絶大漠數得志焉
此豈盡出天幸不至乏絶哉而太史公傳至鹵獲封戸
外略而不具載意其人以文章竒天下怏怏竒數不欲
令武士見所長耳及讀至帝欲以孫吳兵法教驃騎不
肯受曰不至學古兵法顧方略何如夫然後而知驃騎
將軍與大將軍之微也彼故長於技而短於法即不盡
出天幸於後世何所自見焉若孫吳穣苴韓信諸葛發
其藏為一家言業已進是矣其微旨奥義往往使介胄
之士見之而不能習觚翰之士能習而不能用夫卑卑
施名實焉能廢戚將軍書哉雖然兵隂道也而陽言之
語云我能往寇亦能往戚將軍毋亦少閟所餘矣將軍
名繼光東萊人中丞名道昆徽人閩功與戚將軍共之又
操文章柄而汲汲然欲以余言顯戚將軍王憲使名道
行不識戚將軍顧獨遜戚將軍賢俱可書也
鳳笙閣簡抄序
攝晉陵守凌君行其尊大夫比部公簡牘而以序屬某
曰公志也盖蜀人楊用脩嘗採尺牘自春秋時至陳隋
而止合為書某間稍訂益之而以意序别其體頗著茲
故不復稱第稱所以序凌公者曰夫文信哉代殊乎余
則何敢強比焉即書牘自東京而上之其大者宏設廣
譬暢利遒逹往往足以明志細至於單辭片情亦靡不
宛然麗爾彬彬稱文質也晉人於辭事若不甚屬比者
毋乃以質掩其文歟六朝靡靡淪排偶矣是則文掩質
也余嘗謂晉人工於舌而拙於筆六朝穠於筆而淺於
志非虚語也用脩採尺牘不及唐明唐以後無尺牘也
雖然世之佩紳而操觚者自尊易其語不知所以裁之
俚巷之是耳而章程移牘之是隣其號能慕說古厭薄
時格則第尊事蘇黃以為無始驟而語之而彼未入也
亦何以異於舟秦晉章甫甌越哉余故為小廣之取其
法不大悖者使之陽入其好而隂易其嚮也夫尺牘以
通彼而逹己意者也意有所不逹則務造其語語有所
不能文則務裁其意大要如是足也凌公余未及叩其
指其書今具存大者數百言不為多細者僅數十言不
為寡詳而切簡而腴庶幾彬彬文質君子哉夫凌公誠
工言者余友人濟南李攀龍歙汪道昆吳郡俞允文皆
雅以赤牘名李無所不劌濯汪俞雖各自異然要之造
次無苟率語余所採不及生者居時戲俞若幸徤匕筯
得無使吾書寥寥乎今殆併凌公四矣凌公名約言嘗
為郡縣及曹郎有聲以子貴一旦謝去尤精進於二氏
學其見集中鳳笙閣其時所游止也故以名其書
皇甫百泉三州集序
在昔唐宋時朝士大夫稱得辠去者往往屈為荒遠郡
佐員外署置其禄雖有之僅自給妻子耳為之上者不
以責其吏能為之下者亦不謂其能吏我以故鮮錢糓
法比簿書期會之煩其餘日足以為之地而竭其工於
詩雖其詩之工然不過以之發其羇孤無聊磊落不平
之思而已其山川之竒麗則辱之而為險惡風日之駘
蕩則辱之而為憯悽以至物候之稍偏而民俗之稍異
則辱之而為瘴為癘為魑魅魍魎若不可一朝居者如
沈宋元白劉柳諸君子之言固具在其探幽造微窮變
盡態固不可以余說而廢其工然要之有出於歎老嗟
窮憂讒畏譏之外者乎有能如風人之所謂可以興可
以羣且怨者乎明世則不然士大夫坐謫者僅少鐫其
秩級而不限以地之遠近為之上者少優以禮而不廢
其事為之下者以叙遷之吏待之而忘其端其外既有
所縻於職而内又無所大概於念宜其人之工事而拙
言也夫明之詩誠不足以擬唐之工然於臣子之節亦
即脩矣而余乃復交致其不滿者何也之唐而使風人
之義渝也之明是使天下無風人也吾郡以詩名天下
至嘉靖間最嘉靖中諸名能詩者獨皇甫氏最皇甫氏
昆季四人獨子循先生最先生綺歲通朝籍三事公卿
皆折行而與之禮岳牧上事皇華采菽享會哀榮之典
以不得先生一言為愧先生既負才有重名然秉執勁
節多所牴牾以故從虞部郎始謫佐黃州稍遷南司勲
部郎輙又謫佐開州量移婺州最後遷滇憲以罷黃故
楚饒郡又隣天子湯沐之邑開屬魏為三輔地婺屬越
越又天下首藩當事者雖不能盡知先生其所以處先
生雅亦已勝唐而先生亦不以謫故遂厭薄其吏道其
為吏亦竟不肯緣餙時好而詘其詩其詩之工不待言
然要之志有所微動則必引分以通其狹氣有所微阻
則必廣譬以宏其尚其山川風日物候民俗偶得其境
以接吾意而不為意於其境盖先生之詩之工取工於
窮者也非用其工於窮者也吾不知其後先於風人第
於所謂興與羣與怨者盖三復而略得之矣先生庀材
於江左得格於大歷其為虞部有虞部集為司勲有司
勲集中歲依白下釋氏居有禪棲集憲滇有南中集歸
有還山集其所用得辠為三州故詳自叙中兹不贅
陸氏伯仲集序
陸仲子象孫既以老罷景寧教諭歸梓其所著前後續
集若干卷行之矣郡侯興化蕭君絶賞愛其言乃復因
仲子而得其兄伯子肖孫所為詩若文併仲子之未行
者梓之蕭君既自為之敘而屬余繼其後余讀吳史虞
仲翔謂已疎節骨體死當以青蠅為弔客即一人知者
且不恨私心恒狹之及至太史公自敘欲藏其書於名
山大川夫名山大川即不朽何至深閟而長閼之使等
於土石然彼其窺於世之作者狭遘傅顯於順風加聲
之地黃金贄而白璧酬三尺赫蹏之紙書世之所常言
與已之所不肯言者世顧爭詫以為竒而已亦卒無以
奪其地而見其瑕吾思通於鬼神而俗不曉聲等於金
石而價莫售吾不能及吾目以自致其知於世而欲凉
凉焉求千百歲已藏之山川而發之希覬於必不可測
之人而使之知此其事極迂而其致極㦧激可念也夫
舉天下而竟無一人知我者至求知於後世之天下則
夫卒然而有一人知我者當何如也陸氏兄弟故皆名
家子少好學而仲子尤負才不羈其論大同諸邊有封
狼居胥赭蒲類意既累舉不第其才日益以練文日益
以宏而歌詩日益豪顧益落魄不得志酒間慷慨說談
生平娓娓泣數行下人或目以為狂竟無有能憐而知
之者伯子循循行忠信談說故典可聽不為浮異詭瑰
之論鄉人多信愛之其疑異仲子者既無繇知仲子而
其信愛伯子者又以狎伯子文故不能揚其聲於里閈
之外伯子尤窮甫得一校官不能赴以死仲子稍再為
校官有升斗禄當事之人亦微能知陸仲子然竟以虚
言餌而仲子亦竟用老歸既老且貧倦於筆分以露吾
杜德權不敢復望天下之有知者而蕭君方顯於文赫
然負當世稱乃獨折節而下陸仲子至復取伯子之言
於既朽之骨而聲施之此其為超識雅尚當何如也昔
劉孝標羣從子弟七十二人皆能文推孝標冠幸而遇
梁武帝操觚之主乃故抑詘使之轗軻貧悴未己而又
集諸學士為華林徧要以高之陸氏自其先大父世世
受文既兄弟並振起家學而又各有子善其言即無論
孝標相先後美哉蕭君賢於君家武帝遠矣更為我語
陸仲子知必不為仲翔歎伯子而無知則已伯子而有
知其亦不重致慨於名山大川也若余則又焉能真知
二子者
金臺十八子詩選序
梓金臺十八子詩曰金臺者志燕舊也十八子者其人
非金臺人也胡以稱金臺十八子集於燕而作者也刻
既成屬予序讀之咸鏗鏗中金石矣作而曰嗚呼詩其
可以已哉夫詩心之精神發而聲者也其精神發於恊
氣而天地之和應焉其精神發於噫氣而天地之變悉
焉故詩和於雅頌變於風也風至於變而極矣虞始之
殷周鬯之列國備以極之然其功於天地一也王子曰
余嘗游金臺從諸大夫士詩其時盖多風云天子沛然
易鼎鉉徵用俊乂嘉隆之際蒸哉幾和矣是十八子之
聲所以諧也梓者誰某人也其言曰明興無慮二百年
鴻昌茂明之化積於今諸大夫士儒其衣冠高視迂武
究性命旁採政術足顯矣語云天下有道行有枝葉余
小子何述哉夫十八子者其人皆賢者也則何所事余
而傳余為余之志而已王子曰善子毋以十八子之言
為十八子重子毌以十八子為子重子為子之志而已矣
太保劉文安公榮哀錄序
故太保劉文安公用甲第為太史為宫屬為學士為南
北秩宗用太宰治留銓用大司馬握留鑰者三十餘年
始得請天下不以貴豔劉公而若惜其未盡用春秋七
十有八天下不以夀豔劉公而若惜其棄我以死没之
日天子震悼超贈太子太保超予祭四有司為特祠為
從祀於郡邑之學宫天下不以異典豔劉公而猶若
尚有歉者於是公之子司農君采上所賜公誥勅諭祭
辭與諸薦紳大夫撰述碑銘傳誄哀輓記序以至於生
平贈餞之什来往書問上下移牘亦附焉盖合公之所
優得於世與天下之所共惜公而采子貢所稱生榮死
哀之義錄而梓之而命序於某某少不及事公於朝無
以望見顔色而承下風然讀兹錄則怳焉其若有覿也
他固無暇論即劉公治秩宗時天子欲以太后廟謁公
執祖訓不可凡三上竟報罷以天子之威與貴人之從
諛而卒不能奪公豈不亦侃侃社稷臣哉於乎令劉公
而在余為之執鞭固所願焉夫劉公誠賢司農君則誠
孝余嘗讀史至鄭君守楚節獨不肯為漢王名籍其事
抑何偉烈也其孫當時以才諝顯位九卿太史公與之
善乃至不能舉其祖名當時為鄭君孫不能奉其大王
父諱以屬太史公又何略也夫余不及事劉公於司農
君僅一再識然而讀劉公之錄而怳然若有覿乃至願
為執鞭劉公侃侃大臣固不下鄭君余之得詳於太史
公何如也司農君業為余言孝子能成身以其名而顯
親不榖生左不能有所樹立為先君子光令併掩其遺
德冺冺偕朽不榖寔何所藉生哉先君子棄諸孤頼上
恩獲稱令終不榖於遺志靡所不酬於名家言靡所不
謁請盖幾十年而後成書亦難矣余故曰司農君孝也
於乎劉公天下自惜公耳公所得不既贏哉以公家孝
標之才其羣從韶識蔚藻無减公然一出其學勝人主
而坎壈終其身公一出其學遇人主而遂冠三事歿有
爵名有尊中壘孜孜著書備七略而厄於國師公之不
肖幾遂殉漸臺之火公得司農君為之子益昭明其述
作而侈大之抑兹錄行後進之慕說習公書者寧獨一
世貞也余故曰公所得贏也司農君名承恩劉公諱見
錄中
客越志序
故相國袁公以文顯重嘉靖末然生貴甚鮮可而獨才
吾吳人王百榖於國士少雙百榖坐袁公廣坐中無所
不睥睨然其大要以揚扢風雅而已無所與它事即他
客伺袁公為百榖色喜乃敢稍稍用他事進各得其意
去而無何百榖奔其父喪歸吳袁公亦病困以没當是
時客多自匿避至莫敢名為袁公門人而獨百榖絮酒
冒暑雨與所厚善管生者奔其喪哭之慟為經紀其遺
文以歸諸學士大夫好慕說其事而百榖所經由嘉禾
武林蕭山山隂以至四明為里凡九百有竒得志一首
祭文一首詩八十五首百榖所為志絶類應劭紀泰山
封禪事而時餙以晉人雅語其所談說土風民俗怳若
漁人從桃源出所接薦紳先生酬應又若與延陵季子
夷門侯生游至於山水之韶秀令潤曲為傅寫則又丹
青其言栩栩然有生態詩毋論所從法大要取獨詣婉
盡人巧陗絶其於山川土風又若金石其色而傳之響
諸學士大夫誦百榖言益慕好之偉說其事為刻成帙
而問序於不佞語云少所見多所怪以百榖一往酬袁
公為高要亦南州穉子常事亡足大異余所好百榖言
而已百榖稱武林以東山水信竒甚令人神爽欲飛然
余毋能為名取而東又不能為百榖之詩若文第從百
榖乞二編庋之籧篨中時抱膝一詠庶幾衆山皆響如
宗少文云者百榖其許我哉
彤弓集序
彤弓集者集三吳諸薦紳先生言也曷名彤弓取詩義
諸侯功成而天子錫之也曷為集美郭公也曷美乎郭
公公能殱島夷以其士為吳衛也自壬子夷難起諸與
角者下瀨戈船將軍亡慮以十數而獨稱都督齊戚公
蜀郭公賢郭公故異軍特起從都督劉公討閩寇數陷
堅先登已復與戚公别將赴利所鹵殺過當已又計襲
其巢覆之大司馬第公功超為副帥治吳師遂與劉公
代而亡何島寇乘汛風大至時侍御温公按部太倉與
兵使耿公筴之無可任者又獨推郭公郭公帥所部前
奮逐寇餘皇砲糜之衆蜂聚於沙人或謂郭公島寇毋
能以陸當者公曰不然寇能陸我亦能陸且若所不敵
庸陸乎顧謂吏士淬而刃厚而胄唯吾麾所嚮乃令其
卒張左右翼翼之而身擣其中堅呼聲動天地無不一
當百者寇遂大潰悉俘僇之捷聞郭公推功温公耿公
俱增秩賜金帛有差是役也郭公所部卒多蜀叟兵功
最高又最強而最束約於郭公之令諸叟兵與市人錯
處而治秋毫無所犯於是吳中薦紳先生益大悅郭公
争奉觴前為夀繼得詩若干首文若干首友人殷無美
輯之而謂王子宜敘王子謝不敏乃言曰余讀彤弓之
什至我有嘉賓中心貺之謂諸侯能侈大天子之賜以
貺賓洵美矣及讀車攻而後知功之所由樹也曰蕭蕭
馬鳴悠悠旆旌徒御不驚大庖不盈此豈喑嗚跳盪一
將任而已哉其整暇肅廉制敵未形盖詳哉乎先之也
乃薦紳先生言郭公固人人殊要之稱善為言者矣以
余耳目所睹記後先無浮譽如郭公抑何寥寥也仲山
甫之詩曰吉甫作頌穆如清風夫頌而得吉甫固善毋
亦山甫有以當之歟郭公今進帥南粤益貴異時天子
脩伏波海常功趣丞相御史刻徹侯印下之南粤諸薦
紳先生所以致頌於鐃歌鼓吹者寧後吳人哉寧後吳
人哉
吳公宴沙頭古梅下詩序
前尚書禮部郎孝豐吳公襲芬魁英之胄握蘭建禮之
署藝林既翹鼎實垂鬯偶以公遣出佐敝邦期月有成
超倅雄郡諸薦紳大夫觀察曹公季公太史王公泉牧
周公都督楊公比部曹公侍御張公中書舍人吕公金
吾吕公暨不佞兄弟凡十有一人夙迎左盻時炙前席
竊悲二天之奪言愴三秋之違吳公乃顧臥轍而歎遥
偃飛旌以廻遘分趣侍史選勝諸郊於沙頭之北得古
梅焉其根則屈蟠槎牙隠見拏攫若伏虬之離墊其幹
則擁尰離披皴剥成理若脩鱗之乍張其下枝若網毰
毸而覆地其上枝若盖欝嵂而造天清馡排颷旖旎彌
遠繁英綴空晃朗若旦上林遜其同心隴首嗟兮猶落
輕素搖颺詎掩夷光之舞委翠啁唽乍醒羅浮之夢亭
亭獨上皎然玉立三秀後列濟如粉昆吳公於是命酒
人列步障開瓊筵流羽爵漿炙自飛申以糺籌羌笛時
御佐之談謔暢懷瑶島之下濯魄冰壺之内酡朱覩顔
逡巡而未染卵色薄虞低廻而難瞑循賞之餘高唱自
發諸公渢渢亦嗣和焉遂使却月凌風揚州掩法曹
之響玉柱金巵江左失總持之豔芍藥止於相謔桃李
愧其不言申命不佞宜為之序嗟夫質脆候遒物長人
短桓司馬所以泫然庾開府因之抒歎然夾池之脩竹無
復遺青蘭亭之茂林僅存荒址考全樹於上林求遺卉
於金谷依稀落照之際蕪沒寒烟之表而鄒枚司馬組
繡其舌頬太僕右軍金石其手指春秋云邁覽者驚其
若新陵陸已遷誦之意當尚在故知召風所嘉甘棠勿
剪魏文移奓文章不朽誠非虚也吳公听然而笑慨焉
命駕幸江國之未迂毋煩驛使倘媺人之相憶可嗣干
旄
弇州四部稿卷六十五
