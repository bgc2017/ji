弇州四部稿卷七
明王世貞撰
詩部
擬古樂府一百八十五首
瑯琊王歌
小女十四五許嫁瑯琊王新婿呵殿來舊婿趨道傍
其二
女兒年十三手種銀杏樹銀杏已結子問母還女處
其三
瑯琊騎兒馬七尺銀纏[騣-凶+(鬯-匕)]不能上天去對人呼作龍
其四
十日教新聲呼瑟捧來筝非無好顔色難事瑯琊王
其五
三錢買屠刀日日將殺猪東家有寳劍七世匣中居
其六
種苗高山顛下蔭松栢樹大姊兒郎妾妹是兒郎婦
其七
要識瑯琊門前有石虎卧黃金東西來及門不得過
其八
人是官家人馬是官家馬原不屬女郎安能不相舍
企喻歌
男兒好横行横行自身樂那見摩天鷂結伴尋鳥雀
其二
女子愛粧束粧束頭上釵男兒愛粧束粧束坐下騧
其三
以我大羽笴試君鐵裲襠兩家俱言利那得無一強
其四
饑拔兩刃刀割肉行自吞情知饑難忍不擬受人恩
黃淡思歌
歸歸黃淡思百結繫郎衣歸歸黃淡思千結繫郎足
其二
與郎指刀頭明鏡中天流一夕深一夕明鏡化為鈎
其三
黃金將作盌獨飲不得滿白玉將作床獨眠不得長
其四
床盌忽光輝報郎騎馬歸
地驅樂歌
穹沙大瀦天公糢糊逐得一羊走死一駒
其二
媪愛小女不願女苦願女成長多得夫婿
其三
頭上倭髻珍珠纍垂要郎解髻妾自解衣
其四
願為郎席不願為被得郎在身勝郎下睡
其五
郎騎白馬妾坐車偷眼少年郎不如
慕容家自魯企由谷歌
人言慕容惡慕容劇不惡鳳皇化鴟梟生緣好逐雀
隴頭歌
隴水霏微望如一絲中有百調令人傷悲
其二
將刀畫水水斷不流男兒心腸不在眉頭
幽州馬行客歌
為郎閨中婦不若轅下駒百金買鞍韉十金買轡頭
其二
愛馬有何好馬走千里道郎但不出門那得顔色老
其三
女郎初嫁時日日稱阿母女郎抱兒歸日日稱兒父
其四
郎贈倭堕髻妾報倭堕髻知郎非女娘郎無男兒氣
其五
阿母不嫁女阿母故相惱教作繡鴛鴦鴛鴦是何鳥
捉搦歌
阿母三十育五女長作南隣北隣婦野雌遺殼伏雌乳
總為他人勞阿母
其二
黃絺作衫繡作裏貧家驅犢當駒使兒郎飽飯坐屋底
萬事不理問女子
其三
當門種葵棘蓋井卷毛生睫項垂癭成長二十不得逞
招將倩郎生作梗
其四
銷金中裙翡翠鬌千錢襯僧結因果願奴生身勿再堕
負心兒郎行作我
折楊柳歌
懊惱楊柳枝窣地黃金絲門前不種爾那得管别離
其二
妾腸如車輪日日千萬轉聞郎發咸陽妾已在沙苑
其三
可憐孟諸岸春草綠芊芊羌兒騎漢馬牽著上床眠
其四
莫作中女郎懊憹不可言大姊得蚤嫁小妹得娘憐
其五
下馬繡盤龍上馬金裲襠男兒好光彩只是耀他鄉
其六
牝馬接神龍生兒尚為駒嬌女嫁僕夫生兒唤作奴
其七
桃花二三月故愛東風吹阿母不嫁女忘取少年時
其八
桃花八九月樹頭無一枝女兒作阿母不作阿母癡
高陽王樂人歌
男兒但意氣不復論須錢無錢酒家過有錢酒家眠
其二
手攜雙雕弧射殺雙飛鳬不將向家去將向酒家胡
雀勞利歌
場禾肅肅雀勞利雄雀嗉飽向天外
二十兒郎太狡獪來如調饑去如掣
讀曲歌
歡擲芙蓉花悴如菉葹草歡不見儂時芙蓉也應好
其二
寳粧千金轡香刻六萌車將歡過南陌見者捋髭鬚
其三
流蘇三重帳歡來不知曙誰遣亂烏啼恨殺庭前椏臼
樹
其四
為歡製衣帶秋風吹瘦儂歡腰詎偏耐
其五
柰何許魚吞熊膽鈎銜苦不得吐
其六
人言歡薄情儂道歡不薄歡家販吳絲新綺是儂著
其七
青菱白板舫絲係雙橋柱儂道殊可憎只解將歡去
其八
竹竿何籬簁湛井不到底歡持眼色去那得復盻爾
前溪歌
鄰家俱種桑儂自種黃葛那得四時寒與歡裁衫襭
其二
竹竿何籬簁上有馨香餌兩魚參差到不知合誰死
其三
儂家十畝竹箇箇青琅玕與郎作怨耦俱作湘妃瘢
其四
竹竿何籬簁釣餌何馨香前魚方吞吐後魚自徬徨為
儂死不妨
其五
沙餹將黃檗俱是業中味歡真釀師手一言千條淚
青陽度
歡愛二月風吹枯作紅紫儂愛五月風吹花結成子
其二
玉勒紫絲韁是郎果下騧到門不肯走識儂雙桃花
上聲歌
聞郎好新變緩歌為上聲危絃依柱走猶是故時情
其二
百層黃蜂蠟裏有蘇合油不得郎手擘芬芳中自愁
懊儂歌
布帆珂峩頭飛花自在流歡飲宜城酒那得憶揚州
其二
手插桃李樹先祝嫁東風歡將盛年去留衰擲與儂
長樂佳
南州翡翠鳥雄來太液池得魚不肯食銜著待其雌
其二
十二金鳳皇一一銜明璫八角合歡帶歡不在中央
歡聞歌
感歡千金贈亦擬報千金數盡人間物無如儂寸心
歡聞變歌
不知歡心變約儂月出時歡自知月晩要接儂家雞
其二
耶婆不肯睡呼儂到五更歡如樹頭鶻儂似韝中鷹
其三
小妹笑大姊結歡莫作儂東垞鴛鴦橋不見雙飛虹
石城樂
歡來迎石城歡去送石城生憎竟陵水解作兩般聲
三洲歌
龍鬚編作席象牙裝作床不用儂雙腕那得穏著郎
丁督護歌
督護初北征揮手便作去可憐楊子水畫成死生路
其二
紅羅八角帳摺摺鴛鴦嘴懊念丁督護不肯為儂死
華山畿
華山畿天地為情轉生人作鬼妻上有石蓮花是儂洗
頭池
碧玉歌
碧玉好女兒自謙無傾城阿大李家姊枉得佳人名
白團扇歌
郎持白團扇商風來吹袖寧為便拆壊不忍離郎手
明下童曲
結束珊瑚鈎&KR0930;躍果下騮問渠那得爾祖父豫章侯
同生曲
郎年十六少十五女有餘攜手西陵下瓊瑶雙不如
採蓮童曲
蓮童白如雪見儂眼相媚儂家在南垞井傍雙楊樹
江陵女歌
流凘結作冰冰化復為凘與郎心相變還我未見時
青陽度
堂前女蘿草纏綿依松栢雖懷千秋契亮無齊年質
襄陽蹋銅鞮
重鎧飛上馬桃花汗金鈴兒是襄陽客助汝下臺城
採桑度
東家乞蠶種西家乞柔桑桑蠶尚未得許歡製衣裳
其二
使君停五馬不復顧蠶饑儂不食桑葉那得腹中絲
翳樂
百淬揚州水秦王照膽銅歡今心意變不將持贈儂
那呵灘
郎來如上灘五步三步留郎去如下灘瞥疾不回頭
又
儂歸亦未久歡去俄已遠下水一尺深上篙一尺短
夜黃
鳳皇一雙飛百鳥尊為王儂今粧洗去與歡助輝光
夜度娘
昏星送儂去晨星送儂歸窗前百種鳥為誰不安栖
雙行纏
兩窩尖尖玉秀出金蓮花生憎寘地上腕臂作交加
長松標
嫋嫋千尺藤亭亭百尺松但令根株近到頂作相逢
來羅
並蒂青蓮花下覆雙鴛鴦秋風昨夜來那得似儂長
其二
步出西昌門行經少年道所遇無故物焉得不速老
白符鳩
酃酒銀絲鯽留歡不肯住鵲洲風浪起歡今那得去
阿子曲
東家挽郎歌西家嫁女哭郎作口頭語那得見衷曲阿
子汝聞否
孟珠
手種夭桃花與歡同顔色花若解人意那能不親惜
黃鵲曲
黃鵠摩天來金衣菊為裳唼喋稻禾美不復顧高翔
其二
黃鵠摩天來不及青鴛鴦鴛鴦雖小鳥出入定成雙
嬌女詩
兩山東西峙一水中間流上有雙棲鳥下有並泳魚儂
自羞見汝抱影守寒廬
拔蒲
七尺水中蒲下有三寸白語歡勿盡根留為來年息
夀陽樂
可憐秦淮水送郎舟詛作向西流
其二
箧中辟寒金製成釵故試郎君懷
其三
泥金沙棠舫候郎來春水沒篙長
其四
織成紅半臂化為碧是儂相思淚
宿阿曲
玉帝投寳壇上清為辟易高真辭牒去收奏不遑食
安東平
荒雞嚘喔殘月沈魄三三五五小星不沒
其二
慚愧小星導郎歸程要郎指誓莫負此星
其三
吳絲越羅製郎中裙曷不為衣與郎體親
其四
報儂白玉雙龍連環但令一心不在多端
又
孟冬十月雨雪霏霏入門孤冷出門沾衣
其二
夾河為家期至無船搖心失望不見所歡
其三
交南龍鬚百錢一尺是我手製與郎作席
其四
奉郎坐卧偕郎起息懊憹微軀生不如席
其五
博山沈烟以祈上玄願郎一夕不願百年
青驄白馬
青驄白馬汗連錢來往䟤跋驕可憐
琉璃紫鞍光射人倏忽滅沒化若神
有足不作女行纏那可跼蹐守故園
東鄰雙纏鴉頭襪生老不踏門前月
馬蹄爍電耳決風何不遣置迎取儂
嬌娘逞嬌不肯行碧幰五步一步停
嬌娘到時不逞嬌銀缸繐帷可憐宵
唱著可憐令人慆久唱人憐令人老
共戲樂
玉燭濙濙調化機日月寒暑生四時
梁肉美酒合大讌骨騰肉飛赴流湎
揚袂順風去若輕徘徊顧盻若深情
僊僊妙舞樂未央陛下萬夀民悦康
鉅鹿公主歌
七萌香車五華旆黃犢遙遙出花外
去如流颷不相待餘芬吹塵帖裙帶
鉅鹿公主殷郎妹萬乘玉體慎自愛
烏夜啼
窗前白頸烏雙飛復雙栖不知何懊惱猶自恰恰啼
其二
歡作馬行客妾歌烏夜啼妾啼端憶汝烏啼今為誰
西烏夜飛
樸遫烏夜飛去踏誰家樹歡須無兩翼教住不肯住
女兒子
猿啼一聲髮一變不待出峽鬒如霰
上牢雖遲下牢險玉筯分殘女兒臉
子夜吳歌
採桑長干陌綠葉正毿毿遠駐青驄馬相遺玳瑁簮不
愁無語對歸恐悞春蠶
其二
蘭橈太湖曲垂柳覆金堤香氣時時發歌聲處處迷殘
粧汗欲盡留著可憐眉
其三
姊妹欺相命星前閉洞房攜燈挑促織羅襪下東廊明
日争邀賭釵頭金鳳皇
其四
氍毺依小閣鸚鵡寫流霞錦瑟盧家女温香玉辟邪推
窗見飄雪驚道是楊花
子夜春歌
雙枕不成起單枕不成眠春風饒冷暖吹作兩種天
子夜夏歌
人言儂多憨儂憨信非一不植春時花要結夏時實
子夜秋歌
秋風擊百卉憔悴無光澤儂能破一笑還儂春時色
子夜冬歌
漫天一夜雪門前解消未憎儂去時跡非關殢儂睡
子夜警歌
並蒂芙蓉枕下壓金鴛鴦教妾成獨自若個不成雙
子夜變歌
長干月爛漫是郎初變時莫謂無情黠耐作有情癡
七日夜女歌
一夕當一年一年千萬年不那扶桑君驅輪警我眠
長史變歌
莫呼儂作官官今不得脱那能人上死乍可草間活
黃竹歌
黃竹生來黃不煩唤為碧與孃作籠具共誇真金色
聖郎曲
來亦不寂寂去亦不匆匆曲蓋飄婀娜旌&KR1242;結玲瓏不
煩宛姨導知他兩心通
白石郎曲
白玉連環與雪等色置郎腕中不辨誰白
青溪小姑曲
小姑出門日射雨繚小姑歸來日抱虹腰
湖就姑曲
湖就赤山足大姑芬於蘭次姑白於玉
姑恩曲
鵠雛二三月毛羽如長離為感姑恩養徬徨不忍飛
江陵曲
江陵城外地處處青樓曲百錢一買醉千錢一買宿
作蠶絲
别儂浴蠶日忽作繰繭時儂不食桑葉腹中那得絲
楊叛兒
六尺龍鬚席尺二虎珀枕甲夜不見儂丙夜不成寢
蹛林歌
雙行馬單白羽蹛林祭天集諸部脯槖駞鹵騊駼新秦
家家買僮奴
自君之出矣
自君之出矣不復吐嬿婉思君如車輪腹中千迴轉
浮游花
儂作樹頭花日日波上紅歡作波上花浮游無定蹤
武溪深
于嗟武溪一何毒煎飛鳶站站堕人馬前疇能銜恩貪
百年
登樓曲
登高欲窮趣眺望反傷神方悟冶游子無地不宜人
映江曲
杏臉楊柳眉秋江映如覿那能映妾心令君一察識
永明樂
玉燭調五夜金輪馭八方合唱永明樂嵩呼應神皇
春江行
春江浪拍天兩岸吐春烟中流一點黑知是下江船
江皐曲
白浪接天高黑風不斷號赧郎輕舴艋不敢向江皐
憂且吟
絲桐在秋色秋色在絲桐一彈鬒已變何煩奏曲終
樹中草
共承雨露恩俱作青袍色方朔與侏儒根柢不相直
越城曲
秦望畫中山若耶鏡中水十家九浣紗為取苧蘿女
從軍五更轉
一更明月寒歌舞帳中殘酒為壯士膽獨騎斬樓蘭
二更刁斗鳴却比搗衣輕南風好吹去併作斷腸聲
三更月未斜凄切送胡笳天山無草木空聽落梅花
四更山月昏屈指舊從軍白骨年年是何人入玉門
五更聽烏啼烏是汝南雞閨中雙玉筯點點為遼西
採菱曲
蜻蛉刺水去不復畏欹斜渠自愛菱角儂自愛菱花
江南樂八首
少小閶門住不愛閶門道約伴禮社還羞人道儂好
其二
窗前櫻桃樹纍垂紅靺鞨儂愛結子時的應勝花發
其三
與歡皐橋别日日上皐橋不比西陵浦唯看兩度潮
其四
妬殺宜城酒夜夜將歡醉昨夜歡不來翻憐醉時味
其五
郎家流蘇帳對對玉蟠螭登車辭阿母強作數行啼
其六
聞歡夜中語輕舟汎若耶興闌須返棹來潑雨前茶
其七
東女日鳴機西女日條桑儂今袖手坐綃綺亦盈箱
其八
芍藥百種花真紅大難得儂家衆姊妹無儂好顔色
估客樂
醉後美人舞落花江上席不是此地堪何緣作估客
襄陽樂
大隄諸女郎粧成出芳閣瞥見千樹空餘花亂飛落道
是避妾粧不信風雨惡
江南曲
歡似吳江水西去不通潮妾如獨活草無風長自搖安
能對閶闔暮暮復朝朝
其二
庭前百合花露冷烟脂赤對鏡理新粧羞他好顔色從
此不簮花恐歡心更易
其三
楊花眠更起飛向阿誰家曲檻青絲箔雕鞍白鼻騧壚
頭無那醉小婦摘琵琶
其四
西湖水似油嫋嫋采蓮舟雙鬟正十五垂手玉葱柔羅
帶飄相近風波可自由
烏棲曲
碧烟作㡡月作鈎雙星熒熒對如眸天雞呌昏日吹海
歡娛辭人不能待
其二
城烏啞啞唤春曙只解將啼誘郎去玉籠金索嬌鸚哥
呼郎不來奈爾何
其三
青紗羃䍦象牙轂皎如柔冰浸温玉還君一掬鮫人珠
持將染衣茜不如
其四
寧馨玉兒雪白馬絲鞭軟垂不相捨妾家采菱東渡頭
來往風水木蘭舟
江南弄
江南百花百般香江南少娃百樣粧百端撩人百念狂
百念狂殊未已千歡盡萬恨起
龍笛曲
蒼龍嘯波夜泬寥美人如雲袂飄颻歴亂纖玉啟櫻桃
啟櫻桃吹楊柳度關山盡回首
鳳笙曲
瑞罏獸焙蜀錦牀要眇倡鳳復和皇餘音彌彌鬱金梁
鬱金梁宿流烟與女偕逝緱山
後採蓮曲
密葉蔵艇花迷粧中有清歌逐芬芳随風去來咽復揚
咽復揚雨繚起摘葉歸忘收子
採菱曲
下裙鵝黃衫藕絲撥蔓纖指玉參差採菱傾筐露未晞
露未晞甘且芳折腰紅持贈郎
朝雲曲
巫雲欲闌接朝日流輝鬭豔無定質若戀如驚態非一
態非一境將殘擬追尋渺無端
秦筝曲
咸陽少娃十三餘十三新絃鶯不如商偏羽弱調烏烏
調烏烏和纂纂新歡長舊歡短
趙瑟曲
素女留絃清且悲誰其工者邯鄲姬玫瑰貼柱黃金徽
黃金徽白玉管儂意長歡意短
游女曲
雙蛾作眉鴉作髻睩波芙蓉近相媚不買新豐意先醉
意先醉可奈何千金舞百金歌
陽春曲
楊柳窣地萬千絲金堤碧桃花吐荑攀條折花將遺誰
將遺誰心自了人耳多黃耳少
莫愁樂
遶渡碧桃花停鞭白鼻騧客程無暇問先訪莫愁家
弇州四部稿卷七
