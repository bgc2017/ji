弇州四部稿卷一百四十四
明王世貞撰
說部
藝苑巵言一
余讀徐昌糓談藝錄嘗高其持論矣獨怪不及近體伏
習者之無門也楊用脩摉遺響鉤匿跡以備覽核如二
酉之藏耳其於䧳黃曩哲槖籥後進均之乎未暇也手
宋人之陳編輙自引寐獨嚴氏一書差不悖旨然往往
近似而未覈余固少所可既承乏東晤于鱗濟上思有
所揚扢成一家言屬有軍事未畢會偕使者按東牟牘
殊簡以暑謝吏杜門無齎書足讀乃取掌大薄蹏有得
輙筆之投簏箱中浹月簏箱幾滿已淮海飛羽至棄之
晝夜奔命卒卒忘所記又明年復之東牟簏箱者宛然
塵土間出之稍為之次而錄之合六卷凡論詩者十之
七文十之三余所以欲為一家言者以補三氏之未備
者而已既成乃不能當也其辭旨固不甚謬盭於本特
其漶漫散雜亡足采者非以解頥足鼓掌耳管公明曰
善易者不論易吾甚愧其言戊午六月叙
余始有所評隲於文章家曰藝苑巵言者成自戊午耳
然自戊午而歲稍益之以至乙丑而始脱稿里中子不
善祕梓而行之後得于鱗所與殿卿書云姑蘇梁生出
巵言以示大較俊語辨博未敢大盡英雄欺人所評當
代諸家語如鼔吹堪以捧腹矣彼豈遂以董狐之筆過
責余而謂有所阿隠耶余所名者巵言耳不必白簡也
而友人之賢者書來見規曰以足下資在孔門當備顔
閔科奈何不作盛德事而方人若端木哉余愧不能荅
已而游往中二三君子以余稱許之不至也恚而私訾
之未巳則請絶問訊削名籍余又愧不能答嗟夫即其
人幸而及余之不明而以拙收不幸而亦及余之不明
而以美遺余不明時時有之然烏可以恚訾力迫而奪
也夫以余之不長譽僅爾而尚無當於于鱗令余而遂
當于鱗其見恚寧止二三君子哉屈到嗜芰點嗜羊棗
叔夜嗜鍛玄德嗜結毦性之所好習固不能強也毋若
余之益甚嗜歟盖又八年而前後所增益又二卷黜其
論詞曲者附它錄為别卷聊以備諸集中壬申夏日記
汎瀾藝海含咀詞腴口為雌黃筆代衮鉞雖世不乏人
人不乏語隋珠崑玉故未易多聊摘數家以供濯祓
語關係則有魏文帝曰文章經國之大業不朽之盛事
年夀有時而盡榮樂止於其身二者必至之常期未若
文章之無窮
鍾嶸曰氣之動物物之感人搖蕩性情形諸舞詠照燭
三才暉麗萬有靈祇待之以致饗幽微藉之以昭告動
天地感鬼神莫近於詩
沈約曰姬文之德盛周南勤而不怨太王之化淳邠風
樂而不滛幽厲昏而板蕩怒平王微而黍離哀故知歌
謠文理與世推移風動於上波震於下
李攀龍曰詩可以怨一有嗟歎即有永歌言危則性情
峻潔語深則意氣激烈能使人有孤臣孽子擯棄而不
容之感遁世絶俗之悲泥而不滓蟬蜕汙濁之外者詩
也
語賦則司馬相如曰合綦組以成文列錦繡而為質一
經一緯一宮一商此賦之迹也賦家之心包括宇宙總
覽人物致乃得之於内不可得而傳
揚子雲曰詩人之賦典以則詞人之賦麗以滛
語詩則摯虞曰假象過大則與類相遠造辭過壯則與
事相違辨言過理則與義相失靡麗過美則與情相悖
范曄曰情志所托故當以意為主以文傳意以意為主
則其旨必見以情傳意則其辭不流然後抽其芬芳振
其金石
鍾嶸曰陳思為建安之傑公幹仲宣為輔陸機為太康
之英安仁景陽為輔謝客為元嘉之雄顔延年為輔又
曰詩有三義酌而用之幹之以風力潤之以丹彩使味
之者無極聞之者動心是詩之至也若專用比興則患
在意深意深則詞躓專用賦體則患在意浮意浮則詞
散又云思君如流水既是即目高臺多悲風亦唯所見
清晨登隴首羌無故實明月照積雪詎出經觀古今勝
語多非補假皆由直尋
劉勰曰詩有恒裁體無定位隨性適分鮮能通圓若妙
識所難其易也將至忽之為易其難也方來又曰情者
文之經辭者理之緯經正而後緯成理定而後辭暢又
曰文之英蕤有秀有隱隱也者文外之重旨秀也者篇
中之獨拔又曰意授於思言授於意密則無際疎則千
里或理在方寸而求之域表或議在咫尺而思隔山河
又曰詩人篇什為情而造文辭人賦頌為文而造情為
情者要約而守真為文者滛麗而煩潤又曰四序紛迴
而入興貴閒物色雖煩而析辭尚簡使味飃䬙而輕舉
情煜煜而更新
江淹曰楚謠漢風既非一骨魏制晉造固亦二體譬猶
藍朱成彩錯雜之變無窮宮商為音靡曼之態不極
沈約曰天機啓則六情自調六情滯則音韻頓舛又曰
五色相宣八音協暢由乎玄黃律呂各適物宜欲使宮
羽相變低昂舛節若前有浮聲則後須切響一篇之内
音韻盡殊兩句之中輕重悉異妙逹此旨始可言文又
云情者文之經辭者理之緯又曰自漢至魏詞人才子
文體三變一則啟心閑繹托辭華曠雖存工綺終致迂
迴宜登公宴然典正可採酷不入情此體之源出靈運
而成也次則緝事比類非對不發博物可嘉職成拘制
或全借古語用申今情﨑嶇牽引直為偶說惟覩事例
頓失精采此則傅咸五經應璩指事雖不全似可以類
從次則發唱驚挺操調險急雕藻滛豔傾炫心魂猶五
色之有紅紫八音之有鄭衛斯鮑照之遺烈也
庾信曰屈平宋玉始於哀怨之深蘇武李陵生於别離
之代自魏建安之末晉太康以來彫蟲篆刻其體三變
人人自謂握靈蛇之珠抱荆山之玉矣
李仲蒙曰敘物以言情謂之賦情盡物也索物以托情
謂之比情附物也觸物以起情謂之興物動情也又曰
麗辭之體凡有四對言對為易事對為難反對為優正
對為劣
獨孤及曰漢魏之間雖已朴散為器作者猶質有餘而
文不足以今揆昔則有朱絃疏越大羹遺味之嘆沈詹
事宋考功始裁成六律彰施五彩使言之而中倫歌之
而成聲緣情綺靡之功至是始備雖去雅䆮遠其利有
過於古亦猶路鼗出於土鼓篆籀生於鳥跡
劉禹錫曰片言可以明百意坐馳可以役萬景工於詩
者能之風雅體變而興同古今調殊而理一逹於詩者
能之
李德裕曰古人辭高者盖以言妙而工適情不取於音
韻意盡而止成篇不拘於隻耦故篇無足曲詞寡累句
又曰譬如日月終古常見而光景常新
皮日休曰百煉成字千煉成句
釋皎然曰詩有四深二廢四離四深謂氣象氛氲深於
體勢意度槃薄深於作用用律不滯深於聲對用事不
直深於義類二廢謂雖欲廢巧尚直而神思不得直雖
欲廢言尚意而典麗不得遺四離謂欲道情而離深僻
欲經史而離書生欲高逸而離閒遠欲飛動而離輕浮
梅聖俞曰思之工者寫難狀之景如在目前含不盡之
意見於言外
嚴羽曰詩有别才非關書也詩有别趣非關理也然非
多讀書多窮理則不能極其至又曰盛唐諸公惟在興
趣羚羊挂角無跡可求故其妙處透徹玲瓏不可輳泊
如空中之音相中之色水中之月鏡中之象言有盡而
意無窮
唐庚云律傷嚴近寡恩大凡立意之初必有難易二塗
學者不能強所劣往往舍難而取易文章罕工每坐此
也
葉夢得云古今談詩者多矣吾獨愛湯惠休初日芙蓉
沈約彈丸脱手兩語最當人意初日芙蓉非人力所能
為精彩華妙之意自然見於造化之外彈丸脱手雖是
輸寫便利然其精圓之妙發之於手作詩審到此地豈
復更有餘事又有引禪宗論三種曰其一隨波逐浪謂
隨物應機不主故常其二截斷衆流謂超出言外非情
識所到其三函盖乾坤謂冺然皆契無間可俟
陳繹曾曰情真景真意真事真澄至清發至情
李夢陽曰古人之作其法雖多端大抵前疎者後必密
半闊者半必細一實者一必虚疊景者意必二又云前
有浮聲則後須切響一簡之内音韻盡殊兩句之中輕
重悉異即如人身以魂載魄生有此體即有此法也
何景明曰意象應曰合意象乖曰離
徐禎卿曰因情以發氣因氣以成聲因聲而繪詞因詞
而定韻此詩之源也然情寔窈渺必因思以窮其奥氣
有麤弱必因力以奪其偏詞難妥貼必因才以致其極
才易飄揚必因質以定其侈此詩之流也若夫妙騁心
機隨方合節或鈞旨以植義或宏文以盡心或緩發如
朱絃或急張如躍括或始迅以中留或既優而後促或
慷慨以任壯或悲悽而引泣或因拙以得工或發竒而
似易此輪扁之超悟不可得而詳也又曰朦朧萌拆情
之來也汪洋曼衍情之沛也連翩絡屬情之一也馳軼
步驟氣之逹也簡練揣摩思之約也頡頏纍貫韻之齊
也渾純貞粹質之檢也明雋清圓詞之藻也又云古詩
三百可以博其源遺篇十九可以約其趣樂府雄高可
以厲其氣離騷深永可以禆其思
李東陽曰詩必有具眼亦必有具耳眼主格耳主聲又
曰法度既定溢而為波變而為竒乃有自然之妙
王維禎曰蜩螗不與蟋蟀齊鳴絺綌不與貂裘並服戚
悰殊愫泣笑别音詩之理也乃若局方切理蒐事配景
以是求真又失之隘
黃省曾曰詩歌之道天動神解本於情流弗由人造古
人搆唱直寫厥衷如春蕙秋華生色堪把意態各暢無
事雕模末世風頽矜蟲鬭鶴遞相述師如圖繒剪錦飾
畫雖嚴割強先露
謝榛曰近體誦之行雲流水聽之金聲玉振觀之明霞
散綺講之獨繭抽絲詩有造物一句不工則一篇不純
是造物不完也又曰七言絶句盛唐諸公用韻最嚴盛
唐突然而起以韻為主意到辭工不假雕飾或命意得
句以韻發端渾成無跡宋人專重轉合刻意精鍊或難
於起句借用旁韻牽強成章又曰作詩繁簡各有其宜
譬諸衆星麗天孤霞捧日無不可觀
皇甫汸曰或謂詩不應苦思苦思則喪其天真殆不然
方其收視反聽研精殫思寸心幾嘔脩髯盡枯深湛守
默鬼神將通之又曰語欲妥貼故字必推敲一字之瑕
足以為玷片語之纇并棄其餘
何良俊云六義者既無意象可尋復非言筌可得索之
於近則寄在冥漠求之於遠則不下帶袵
語文則顔之推曰文章者原出五經詔命策檄生於書
者也序述論議生於易者也歌詠賦頌生於詩者也祭
祀哀誄生於禮者也書奏箴銘生於春秋者也
韓愈曰養其根而俟其實加其膏而希其光根之茂者
其實遂膏之沃者其光曄又曰和平之聲淡薄愁思之
聲要妙懽愉之辭難工窮苦之言易好
柳宗元曰本之書以求其質本之詩以求其情本之禮
以求其宜本之春秋以求其斷本之易以求其動參之
榖梁氏以厲其氣參之孟荀以暢其支參之老莊以肆
其端參之國語以博其趣參之離騷以致其幽參之太
史以著其潔
蘇軾曰吾文如萬斛之珠取之不竭惟行於所當行止
於所不得不止耳
陳師道曰善為文者因事以出竒江河之行順下而已
至其觸山赴谷風搏物激然後盡天下之變子雲惟好
竒故不能竒也
李塗云莊子善用虚以其虛虚天下之實太史公善用
實以其實實天下之虚又曰莊子者易之變離騷者詩
之變史記者春秋之變
李攀龍曰不朽者文不晦者心
總論則魏文帝曰文以氣為主氣之清濁有體不可力
強而致
張茂先曰讀之者盡而有餘久而更新
陸士衡曰其始也收視反聽耽思旁訊精騖八極心游
萬仞其致也精曈曨而彌宣物昭晰而互進傾羣言之
瀝液潄六藝之芳潤浮天淵以安流濯下泉而潛進又
曰離之則雙美合之則兩傷又曰石韞玉而山暉水懷
珠而川媚
殷璠曰文有神來氣來情來有雅體有野體鄙體俗體
能審鑒諸體委詳所來方可定其優劣
柳冕曰善為文者發而為聲鼔而為氣直與氣雄精則
氣生使五采並用而氣行於其中
姜䕫云雕刻傷氣敷演傷骨若鄙而不精不雕刻之過
也拙而無委曲不敷演之過也又云人所易言我寡言
之人所難言我易言之
何景明曰文靡於隋韓力振之然古文之法亡於韓詩
溺於陶謝力振之然古詩之法亦亡於謝
已上諸家語雖深淺不同或志在揚扢或寄切誨誘擷
而觀之其於秇文思過半矣
四言詩須本風雅間及韋曹然勿相雜也世有白首鉛
槧以訓故求之不解作詩壇赤幟亦有專習潘陸忘其
鼻祖要之皆日用不知者
擬古樂府如郊社房中須極古雅發以峭峻鐃歌諸曲
勿便可解勿遂不可解須斟酌淺深質文之間漢魏之
辭務尋古色相和瑟曲諸小調係北朝者勿使勝質齊
梁以後勿使勝文近事毋俗近情毋纖拙不露態巧不
露痕寧近無遠寧朴無虚有分格有來委有實境一涉
議論便是鬼道
古樂府王僧虔云古曰章今曰解解有多少當是先詩
而後聲詩敘事聲成文必使志盡於詩音盡於曲是以
作詩有豐約制解有多少又諸曲調解有辭有聲而大
曲又有豔有趨有亂辭者其歌詩也聲者若羊吾韋伊
那何之類也豔在曲之趨與亂在曲之後亦猶吴聲前
有和後有送也其語樂府體甚詳聊志之
世人選體往往談西京建安便薄陶謝此似曉不曉者
毋論彼時諸公即齊梁纖調李杜變風亦自可采貞元
而後方足覆瓿大抵詩以專詣為境以饒美為材師匠
宜高捃拾宜博
西京建安似非琢磨可到要在專習凝領之久神與境
會忽然而來渾然而就無岐級可尋無色聲可指三謝
固自琢磨而得然琢磨之極妙亦自然
七言歌行靡非樂府然至唐始暢其發也如千鈞之弩
一舉透革縱之則文漪落霞舒卷絢爛一入促節則凄
風急雨窈冥變幻轉折頓挫如天驥下坂明珠走盤收
之則如櫜聲一擊萬騎忽斂寂然無聲
歌行有三難起調一也轉節二也收結三也惟收為尤
難如作平調舒徐綿麗者結須為雅詞勿使不足令有
一唱三歎意奔騰洶湧驅突而來者須一截便住勿留
有餘中作竒語峻奪人魄者須令上下脉相顧一起一
伏一頓一挫有力無跡方成篇法此是祕密大藏印可
之妙
五言律差易得雄渾加以二字便覺費力雖曼聲可聽
而古色漸稀七字為句字皆調美八句為篇句皆穩暢
雖復盛唐代不數人人不數首古惟子美今或于鱗驟
似駭耳久當論定
七言律不難中二聯難在發端及結句耳發端盛唐人
無不佳者結頗有之然亦無轉入他調及收頓不住之
病篇法有起有束有放有斂有喚有應大抵一開則一
闔一揚則一抑一象則一意無偏用者句法有直下者
有倒插者倒插最難非老杜不能也字法有虚有實有
沉有響虛響易工沉實難至五十六字如魏明帝凌雲
臺材木銖兩悉配乃可耳篇法之妙有不見句法者句
法之妙有不見字法者此是法極無跡人能之至境與
天會未易求也有俱屬象而妙者有俱屬意而妙者有
俱作高調而妙者有直下不偶對而妙者皆興與境詣
神合氣完使之然五言可耳七言恐未易能也勿和韻
勿拈險韻勿傍用韻起句亦然勿偏枯勿求理勿搜僻
勿用六朝強造語勿用大歷以後事此詩家魔障慎之
慎之
絶句固自難五言尤甚離首即尾離尾即首而要腹亦
自不可少妙在愈小而大愈促而緩吾嘗讀維摩經得
此法一丈室中置恒河沙諸天寳座丈室不增諸天不
減又一刹那定作六十小劫須如是乃得
和韻聯句皆易為詩害而無大益偶一為之可也然和
韻在於押字渾成聯句在於才力均敵聲華情實中不
露本等面目乃為貴耳
騷賦雖有韻之言其於詩文自是竹之與草木魚之與
鳥獸别為一類不可偏屬騷辭所以總雜重複興寄不
一者大抵忠臣怨夫惻怛深至不暇致詮亦故亂其敘
使同聲者自尋脩郄者難摘耳今若明白條易便乖厥
體
作賦之法已盡長卿數語大抵須包蓄千古之材牢籠
宇宙之態其變幻之極如滄溟開晦絢爛之至如霞錦
照灼然後徐而約之使指有所在若汗漫縱横無首無
尾了不知結束之妙又或瑰偉宏富而神氣不流動如
大海乍涸萬寳雜厠皆是瑕璧有損連城然此易耳惟
寒儉率易十室之邑借理自文乃為害也賦家不患無
意患在無蓄不患無蓄患在無以運之
擬騷賦勿令不讀書人便竟騷覽之須令人裴回尋咀
且感且疑再反之沉吟歔欷又三復之涕淚俱下情事
欲絶賦覽之初如張樂洞庭褰帷錦官耳目搖眩已徐
閱之如文錦千尺絲理秩然歌亂甫畢肅然斂容掩卷
之餘徬徨追賞
物相雜故曰文文須五色錯綜乃成華采須經緯就緒
乃成條理
天地間無非史而已三皇之世若冺若没五帝之世若
存若亡噫史其可以已耶六經史之言理者也曰編年
曰本紀曰志曰表曰書曰世家曰列傳史之正文也曰
敘曰記曰碑曰碣曰銘曰述史之變文也曰訓曰誥曰
命曰冊曰詔曰令曰教曰劄曰上書曰封事曰疏曰表
曰啓曰牋曰彈事曰奏記曰檄曰露布曰移曰駇曰喻
曰尺牘史之用也曰論曰辨曰說曰解曰難曰議史之
實也曰贊曰頌曰箴曰哀曰誄曰悲史之華也雖然頌
即四詩之一贊箴銘哀誄皆其餘音也附之於文吾有
所未安惟其沿也姑從衆
吾嘗論孟荀以前作者理苞塞不喻假而逹之辭後之
為文者辭不勝跳而匿諸理六經也四子也理而辭者
也兩漢也事而辭者也錯以理而已六朝也辭而辭者
也錯以事而已
首尾開闔繁簡竒正各極其度篇法也抑揚頓挫長短
節奏各極其致句法也點綴關鍵金石綺綵各極其造
字法也篇有百尺之錦句有千鈞之弩字有百鍊之金
文之與詩固異象同則聖門一唯曹溪汗下後信手拈
來無非妙境
古樂府選體歌行有可入律者有不可入律者句法字
法皆然惟近體必不可入古耳
才生思思生調調生格思即才之用調即思之境格即
調之界
李獻吉勸人勿讀唐以後文吾始甚狹之今乃信其然
耳記問既雜下筆之際自然於筆端攪擾驅斥為難若
模擬一篇則易於驅斥又覺局促痕跡宛露非斵輪手
自今而後擬以純灰三斛細滌其腸日取六經周禮孟
子老莊列荀國語左傳戰國策韓非子離騷呂氏春秋
淮南子史記班氏漢書西京以還至六朝及韓柳便須
銓擇佳者熟讀涵泳之令其漸漬汪洋遇有操觚一師
心匠氣從意暢神與境合分途策馭默受指揮臺閣山
林絶迹大漠豈不快哉世亦有知是古非今者然使招
之而後來麾之而後却已落第二義矣
詩有常體工自體中文無定規巧運規外樂選律絶句
字夐殊聲韻各協下迨填詞小技尤為謹嚴過秦論也
敘事若傳夷平傳也指辨若論至於序記志述章令書
移眉目小别大致固同然四詩擬之則佳書易放之則
醜故法合者必窮力而自運法離者必凝神而並歸合
而離離而合有悟存焉
風雅三百古詩十九人謂無句法非也極自有法無階
級可尋耳
三百篇刪自聖手然旨别淺深詞有至未今人正如目
滄海便謂無底不知湛珊瑚者何處
詩不能無疵雖三百篇亦有之人自不敢摘耳其句法
有太拙者載獫歇驕(三名皆田犬也)有太直者昔也每食四簋
今也每食不飽有太促者抑罄控忌既亟且只有太累
者不稼不穡胡取禾三百廛有太庸者乃如之人也懷
昏姻也大無信也不知命也其用意有太鄙者如前每
食四簋之類也有太迫者宛其死矣他人入室有太粗
者人而無儀不死何為之類也
三百篇經聖刪然而吾斷不敢以為法而擬之者所摘
前句是也尚書稱聖經然而吾斷不敢以為法而擬之
者盤庚諸篇是也
孔子曰辭逹而已矣又曰脩辭立其誠盖辭無所不脩
而意則主於逹今易繫禮經家語魯論春秋之篇存者
抑何嘗不工也揚雄氏避其逹而故晦之作法言太史
避其晦故譯而逹之作帝王本紀俱非聖人意也
聖人之文亦寧無差等乎哉禹貢千古敘事之祖如盤
庚吾未之敢言也周公之言詩也其猶在周書上乎吾
夫子文而不詩凡傳者或非其真者也
易竒而法詩正而葩韓子之言固然然詩中有書書中
有詩也明良喜起五子之歌不待言矣易亦自有詩也
姑舉數條以例之詩語如齊侯之子平王之孫威儀棣
棣不可選也父母之言亦可畏也天實為之謂之何哉
中冓之言不可道也送我乎淇之上矣大夫夙退毋使
君勞反是不思亦已焉哉匪報也永以為好也知我者
謂我心憂不知我者謂我何求心之憂矣其誰知之他
山之石可以攻玉皇父卿士家伯冢宰仲允膳夫棸子
内史發言盈庭誰敢執其咎如匪行邁謀是用不得於
道心之憂矣云如之何或出入諷議或靡事不為成王
之孚下土之式文王曰咨咨女殷商而秉義類白圭之
玷尚可磨也斯言之玷不可為也於乎不顯文王之德
之純學有緝熙于光明至於文武纉太王之緒以入書
誰能辨也書語如日中星鳥以殷仲春蕩蕩懷山襄陵
浩浩滔天明試以功車服以庸無怠無荒四夷來王任
賢勿貳去邪勿疑疑謀勿成百志惟熙四海困窮天禄
永終朕志先定詢謀僉同鬼神其依龜筮協從百僚師
師百工惟時臣哉鄰哉鄰哉臣哉罔晝夜頟頟罔水行
舟下管鼗鼔合止祝敔簫韶九成鳳凰來儀萊夷作牧
厥篚檿絲厥草惟夭厥木惟喬火炎崐岡玉石俱焚佑
賢輔德顯忠遂良兼弱攻昧取亂侮亡推亡固存邦乃
其昌聖謨洋洋嘉言孔彰惟上帝不常作善降之百祥
作不善降之不祥惟天無親克敬惟親民罔常懷懷於
有仁一人元良萬邦以貞厥德靡常九有以亡若作和
羹爾惟鹽梅罔俾阿衡專美有商我武惟揚侵于之疆
取彼凶殘我伐用張于湯有光如虎如貔如熊如羆月
之從星則以風雨式敬爾由獄以長我王國又無偏無
陂以至歸其有極總為一章易語如見龍在田天下文
明終日乾乾與時偕行西南得朋乃與類行東北喪朋
乃終有慶密雲不雨自我西郊其亡其亡繫于苞桑伏
戎于莾升其高陵三歲不興賁如皤如白馬翰如君子
得輿小人剥廬見輿曳其牛掣其人天且劓載鬼一車
先張之弧後脱之弧困于石據于蒺藜入于其宮不見
其妻震來虩虩笑言啞啞旅人先笑後號咷乾剛坤柔
比樂師憂臨觀之義或與或求以入詩誰能辨也抑不
特此凡易卦爻辭彖小象叶韻者十之八故易亦詩也
秦以前為子家人一體也語有方言而字多假借是故
雜而易晦也左馬而至西京洗之矣相如騷家流也子
雲子家流也故不盡然也六朝而前材不能高而厭其
常故易字易字是以贅也材不能高故其格下也五季
而後學不能博而苦其變故去字去字是以率也學不
能博故其直賤也
弇州四部稿卷一百四十四
