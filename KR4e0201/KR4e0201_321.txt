弇州續稿卷一百四十七
明王世貞撰
文部
像贊
韓襄毅公雍字永熙長洲人弱冠舉進士明年授監察
御史行治河以強幹稱按江西威名益大振墨吏望風
觧印綬去以計平吉虔寇故相陳循良之甫移廣東按
察副使即薦為右僉都御史再撫江西循得罪戍公坐
左遷山西按察副使俄入少卿大理復為都御史佐臺
事能以從容劑臺長之暴伉者治宣府軍政未幾以左
僉都御史同都督輔等率師十五萬討廣寇公分兵擣
其窟蕩平之前後俘馘四萬一千七十人斬大籐峽置
嶂戍控禦捷聞進左副都御史以憂歸起家右都御史
總督兩廣軍務主副將官三司悉聽節制仍許便宜從
事久之與中貴人不平為所訐詔釋不問公乃乞致仕
公歸而南北慰薦亡慮數十章皆不報則猶以中貴人
故也卒年五十七廣人肖而土木之以為神今像偉然
紫色而小鬚
贊曰卓卓韓侯淮陰同銳上谷雲蒸洪都風厲乃睠南
顧受賑斯寄遘險必闢靡堅不脆火燎箐藤霜驅瘴癘
功成謗興含用長逝
劉完菴先生珏字廷美長洲人少遇况守鐘推擇為吏
先生謝不願吏願得補諸生守許之舉應天鄉試補太
學生以材舉授刑部主事遷山西按察僉事提督屯田
任職亡害甫五十乞致仕歸以壽終先生孝友恭謹與
人居無失色顧操履絶介特人亦不調色干之及有所
賕動也老而嗜學不衰為詩尤長七言清麗可詠書正
行出趙吳興畫山水出王叔明皆逼真世甚珍之所著
完庵集若干卷今像色青黑於鐡稜稜如不可犯者
贊曰未老而歸以署其庵吾知其完老而大歸用以蓋
棺吾不知其完雖然不人之千人亦不我干庶幾其完
劉椶園公昌字欽謨吳縣人生而穎敏讀書過目輒誦
工屬文十九舉鄉試第一明年會試第二人廷試高等
以疾予告久之授南京工部主事召修宋元史遷員外
郎郎中出為河南按察副使提調學校滿九載始擢廣
東左參政又五歲以母憂歸明年復丁父憂服除疾不
能起以卒年五十歲公以詩名振郎署間翰林先生見
而畏之其蒞河南所斥削不少借以是中忌者偃蹇不
得推遷其中亦不能無少望所著有胥臺鳳臺金臺嵩
臺越臺凡五稿若干卷懸笥𤨏探三卷中州文表若干
卷他未成書千餘種
贊曰公之文采五色渥洼著書窮年冀成大家雖則成
家猶未離駒世無伯樂老而鹽車以此自悲若賈長沙
蓬累可也得毋過乎
魚公侃字(闕)常熟人也舉進士為部曹郎以能治劇
遷河南開封府知府開封居會省而所領三十六州邑
最號繁劇且俗羯羠不易治而公一切以惠文彈治之
於上官無所阿私苞苴避匿不敢進旦夕所進惟脱粟
鮑魚菘菜而已滿考稱疾歸公歸家益貧妻子不免饑
寒而節操益勵臺使者有所餽遺不受既病久困牀褥
妾以一甌粥啖之輙呼曰廉官何不食肉糜竟死不能
具窀穸時同邑有錢昕者至布政使亦廉而故有父産
時人為語曰富不愛錢錢昕貧不愛錢魚侃
贊曰魚之為物以骨鯁稱公乃姓之衞史以名凡二千
年有光其聲尚湖汪洋虞山崢嶸公骨已朽公神猶生
故福建右參政陸公諱㫤字孟昭吾郡之常熟人也而
居太倉之衞城登景泰辛未進士授刑部主事歴員外
郎郎中能以文學餙吏治於法比井井矣而性仁慈時有
所寬貸其視獄日多蓄貓於獄以辟鼠害囚之重繋者
得無傷死兩按河南山西大獄俱以明允稱旨藉藉有
公卿間聲矣而僅以久次轉今官至則首捕舶商之行
剽於海者僇之繕理戍城及甲仗一新又築漳泉二郡
海隄海不能侵郭閩人服其威惠竟中蜚語罷歸以疾
卒年六十公為人磊落慷慨與人交有終始居恒謂人
生寄也即家亦寄安能有所别擇而碌碌為子孫作巢
穴故不謀生産而所至即官舍或僦居必小餙齋室蒔
花竹時戒内子儲名醖甘果珍錯以待不時之需客過
必留留則咄嗟立辦至卜夜而猶未己其遇元夕張燈
合樂帳飲雖侯家不過也以故三事而降至同舍諸曹
靡不願交陸比部云公所為得公卿間聲者以此而毁
亦隨之率用此失官雖然後之稱俠有度者必歸公也
曾孫瑚仕為御史至知府亦有公風
贊曰達埓王孫不顓已俠同孟公不踰軌安得其人與
終始
孔公鏞字韶文長洲人也宣聖五十代孫舉進士知都
昌縣以姻連寧藩故改連山先後有惠政遂試知高州
府久之即為真公以計諭降大盗酋又數數破他劇賊
論功遷廣東按察副使就填其地公所剪刈大小以數
十百計威名遂益振其後為廣西按察使臺檄公討荔
浦賊賊望公幟駭曰是故高州孔副使耶知有走耳遂
一鼔平之進食二品俸遷左布政使甫上事擢右副都
御史撫貴州清平有苗阿剌者以黠悍善筴算而挾其
子溪能敵百夫父子豪長溪洞間二十餘年數傷殺官
軍無如之何公刺得其厚善者清平指揮授之策而誘
縛之入為工部右侍郎舟至富陽暴卒年六十三賜祭
及葬祝允明謂公之卒白氣自舟尾上直貫天表盖日
正中也而熒熒然星矣允明遂目之為孔鏞星
贊曰我戰則克聞之先師公苗裔耶厥用廼宜干櫓禮
義韜&KR0008;書詩際地環天牂牁羅施孱者懷德黠惕其威
殁而一星燦如其箕請招巫陽試為問之
章公格字韶鳳别號戒庵常熟人父孟端為御史有聲
公舉進士授南京工部主事遷刑部郎中擢廣東按察
副使歴雲南按察使福建左布政使入為南京光禄寺
卿轉大理卿致仕公所至能舉職而不為表暴以希赫
赫聲歸田垂二十年熙怡鄉里間亡忤言敖色兄弟助
教儀參議表中丞律與公皆通顯而公獨稱長者公壽
八十今像豐頥而長偉然福德君子也
贊曰仕而顯融歸而壽康行無汙隆口絶否臧立長者
朝居長者鄉而推長者萬石東陽積厚兹深是以流長
章容齋公律字鳴鳳大理卿格之弟也後大理一舉成
進士授刑部山東司主事遷江西員外郎明法理訊獄
亡害擢保定知府保定最為雄劇郡多豪不易理而公
處之斤剸理解遂以吏治聲表三輔初其父御史公忤
其臺長見黜而是時當公所治其長故已殆而家籍勢
猶横會坐事人謂公且甘心焉公歎指其坐曰此三尺
地也而吾敢修先人之怨卒從正法公以課高遷雲南
右參政父喪歸服除改廣西左參遂為其右布政使嘗
督兵平荔浦獞加正二品俸轉貴州左布政使遂進右
副都御史撫雲南公所至有方面勲然大要不能踰於
守而其在雲南也與廵按御史不相善會其人以考察
斥而公遷南京左副都御史理院事遂具疏訐公受夷
賄俱檻致廷尉按驗不盡實御史謫佃塞外而公得冠
帶閒住自是鬱鬱不樂屬疾卒年六十六今像亦雄整
與大理公頡頏
贊曰公才卓犖饒股肱郡所惟伸法罔展和温六韶披
炎百蠻委賮拂衣明農毋損厥問
李文安公傑字世賢别號石城常熟人十七舉鄉薦凡
三試而登進士上第改翰林庶吉士授編修進侍講滿
考遷侍讀學士以春宫恩進兼左春坊左庶子徙為南
京國子祭酒加禄俸以憂歸服除改太常少卿兼侍讀
學士遂遷南京禮部右侍郎入為本部左侍郎進南京
吏部尚書改禮部以事忤劉瑾致仕歸用老壽終贈太
子太保公高簡雅自重不為骫骳以故在翰林最久號
為淹滯而其任常伯也亦不能得中貴人驩迨逆瑾誅名
為且用之實不召也今像髮鬖鬖白矣而猶有矜嚴容
贊曰簡簡文安國之老成淡以自藏矜而不爭虞山尚
湖詩侶酒盟逍遥徜徉以退為榮我懷伊人亡愧易名
李太僕先生初名甡一名應熊字應禎後以字行更字
貞伯長洲人舉鄉試不第入太學中貴人慕先生名而
言之祭酒欲以為弟子師先生弗往用善書選中書舍
人入直文華殿詔諸舍人書佛經乃上疏言凡為天下
國家有九經不聞佛經也上恚杖而釋之尋罷殿直遷
南京兵部武選員外郎以憂歸服除補車駕尋遷職方
郎中轉南京尚寶卿久之進太僕少卿乞致仕歸卒年
六十三賜葬如例先生剛介慕立竒節所至與人爭辨
引經證典莫能難也博學能詩善法書顧耻以是見名
晩節益卞急不能容以故多畏而避之今像鬚眉鬱然
而有不可犯之色
贊曰侃侃太僕清彊以果遇觸必達達所不可抗論丹
宸奪色青瑣衆謂僚寀視若么麽慨焉拂衣却軌避時
見而肅然退無遺思遭世坦迤乃獲完歸
陸太常公釴字鼎儀崐山人其先冐吳姓會試第一人
廷試第二人始奏仍陸姓授翰林編修預修英廟實錄
成遷修撰侍皇太子講讀公貌清麗善為容止當進講
皇太子目而亟稱之滿九載擢右春坊右諭德太子立
是為孝宗進公太常少卿兼翰林侍讀充經筵日講官
再賜白金文綺楮幣屬羸疾予告馳驛歸亡何卒訃聞
賜祭及葬官一子為中書舍人公之在翰林以端謹清
峭稱其為文簡勁有法而不喜為敷腴詩亦如之所著
有春雨堂集若干卷有張泰亨父者與公同里同年同
舘而蚤死其詩實勝之公今像乃少年時筆也
贊曰公昔登庸直憲飛龍倡彼介鱗以時景從儲之玉
堂儲之青宫台鉉步武而忍告終悲夫悲夫公之弗辰
孝德方隆
吳文定公寬字原博學者稱為匏菴先生公補諸生久
次膺貢入太學鄉試第三人舉會試廷試皆第一授翰
林修撰遷右諭德為左春坊左庶子擢少詹事兼侍讀
學士進吏部右侍郎轉左侍郎以左侍郎兼學士掌詹
事府直東閣司誥敕久之進禮部尚書餘若故卒年七
十贈太子太保公宏亮粹夷為文章務典雅不事詭僻
書法眉山能起雅去俗在翰林餘三十年前後主會試
及分典者各再纂實錄及會典者三於國家大典制攷
據詳核衆無敢先之者公望鬱跂乃見阻忌人公澹然
弗屑也今像似中年筆疎眉目豐下而長美髯翛翛望
而知其鉅公長者
贊曰弘治諸賢鬱為昌朝而公其時鶴禁元僚匪澄而
清不矯以翹大義昌言若空中標退而澹然怡神寂寥
國悲憗遺世惜屯膏夫惟弗庸是以獨超
陸式齋公容字文量崐山人舉進士授南京工部主事外
艱服除改兵部職方主事遷武庫員外郎進職方郎中
内艱服除改武選擢浙江右參政以大計罷明年卒年
五十九君白晳豐下秀眉目博學能文章有經世志其
郎兵部時最為其長所委信封事條上日數千言皆以
屬公西域胡進獅至秦峪關乞遣大臣逆之安南數與
占城閧議發兵至討公俱力言之而寢公又言錦衣百
戸韋瑛誣害良民十餘人當誅中貴人所舉金齒騰衝
參將昌佐不當用又舉都督僉事王欽梁宏非有功不
當除上為勉聽之而其所上封事若儲養台輔教導勲
戚愛惜人才久任廵撫經理京衞選練禁兵均平鈔法
慎重會議皆鑿鑿中利害即與他部事有所侵忤弗計
也其治浙尤有神明稱而以失色一郡守為所挾開橐
得吏賕金致謗免公既負材且晩遇意有所欲為而出
不意免以是自恨屬疾竟不起所著有式齋稿浙藩稿
歸田稿式齋筆記封事錄太倉志水利集問官錄菽園
襍記若干卷
贊曰淵淵陸公賦材實豐乃薄雕䖝乃慕屠龍佐計樞
廷數厪皂封其秩維卑厥猷則崇晩而旬宣忽以蹶終
易簀之際中猶藴隆
沈石田先生周字啓南長洲之相城人自號曰石田晩
更號白石翁以處士卒年八十三先生博學無所不通
喜為詩其源出白香山蘇眉州兼情事雜雅俗當所意
到訾亹不得休書法雙井矻矻未化至丹青之學久而
天下愈寶之以為北苑巨然徐熙父子復出勝國諸賢
勿論也先生生短小而晳眉目媚秀如畫今像則已老
所謂見其杜德機者非耶
贊曰退兮若不勝澹兮若無求誦其詩以為白香山又
若以為蘇眉州聽其談或小吏之黃衣跡其隠則釣父
之羊裘其骨僅一丘而丹青被乎九州者耶
姜滄碧公昂字恒頫太倉人生而端凝介特舉進士出
知棗強縣以最聞入為監察御史嘗上疏論劾方士李
孜省得罪廷杖病起乃以親老乞改南出知河南府再
以親老乞便郡不許疏上至三乞為郡僚或州邑博士
吏部惜之為改寧波知府前後將九載請歸養者再復轉
福建左參政抵家卧不起久之母壽終服闋吏部復以
參政起公而公卒矣公所蒞官俱以廉能稱日取俸廩
鬻少魚肉共母其與妻子則羹菜相對茹矣時衞帥尚
貴盛而浮慕公伺公休沐羣羔鷹布幣踵門則公已從
間道易服出矣其不苟取老而彌篤即貴勢有力毋敢
通關節者有子曰龍負文武才居官饒聲實而罹讒口
以歸後頗不能自檢於聲色云
贊曰其持已也廉其養民也惠以此循守令夫復何愧
其事上也方其攝下也肅以此名御史夫復何恧少而
嶷然老而蕭然以此稱鄉先生夫復何言
吳遯菴公愈字惟謙冰蘖先生凱之子也少而穎敏強
記既成進士授南京刑部廣東司主事久之遷員外郎
郎中進四川叙州知府凡十二年始擢河南右參政明
年致仕居林下者二十五年而卒年八十四僅少于冰
蘖公一歲耳其在留曹能持法與中貴人忤老成慎練
為其長所器重薦之藩臬不果而得叙州叙為蜀饒郡
然最西偏夷獠雜處公不鄙其人精心撫字結以恩信
衆皆悦從馬湖守安鰲判故土酋也撫臣以大兵誅之公
在行間參謀畫料敵若指掌時復用兵貴之都勻轉餉
不乏然賞有及有不及公不以介意在郡九年課農桑興
學校戸口滋植風俗淳美為諸郡最而業已倦遊矣里
居優游自奉養喜賓客和謹得後進心有女三人歸陸
伸文徵明皆名士而歸王氏者有子同祖以才入中秘
皆侍公周旋以是寬樂終其身
贊曰仕不九卿曰上大夫壽不九袠曰八十餘宅相所
貽蘭蕤玉枝父子耆喆為鄉閭師
劉公纓字與清其先江西之清江人明興隸戎藉為蘇
州衞人公為御史而有遺以古印章曰鐡柯者因自號
以見志生而磊珂竒特及長長身玉立眉目疎秀辭吐
琅琅由進士兩令武陵滕邑俱最召拜河南道監察御
史出按福建再按廣東所至有風裁而於廣東尤著還
朝偕其寮疏論外戚中貴相結為不法忤旨得杖滿九
載擢太僕少卿又三載以僉都御史撫四川久之哭子
成疾歸有薦者復撫四川前後凡六載所綏懷得蕃落
心而茂平賊功尤偉有金幣之賜尋以例裁革還朝改
撫湖廣為大璫瑾所憎用蜀事下獄自理得釋仍故官
遷南京大理寺卿入為兵部右侍郎明年進南京刑部
尚書凡三上乃得請恩禮周浹居十餘歲值世廟即位
賜羊酒存問乃卒壽八十二祭葬如制公所至有紀述
獨不能盡得鄉曲聲
贊曰彊直自遂宦以有聲雖歴膴仕而無速成老而賜
歸桑梓餘榮齟齬鄉曲遂稽易名
陳成齋公璚字玉汝長洲人舉進士改翰林庶吉士授
兵科給事中累遷刑科都給事中擢大理寺右寺丞轉
左進右少卿復轉左為南京左僉都御史進左副都御
史前後俱佐臺事兼督操江諸軍以病乞休卒年六十
七賜祭葬如例公始起諸生從吳文定公為古歌詩不
屑程式義坐是久困場屋間會試所射筴以能悉僻事
李文正公拔而寘前列公所居官皆天下雄劇職而自
恨不獲用文史顯恒悒悒不樂李公志中蓋言之然其
前後能勤勵不失官譽老成明練亦一時巨擘也
贊曰公起經術而顓法吏雖本緣餙乃心文事留臺彈
壓江介控制豈伊匪雄竟暌初志詩人有言不求不忮
王文恪公鏊字濟之别號守溪學者稱之為震澤先生
吳縣之洞庭人也十五而從父遊太學即以文重公卿
間居九年應應天試第一明年會試復第一廷試得第
三人及第時論猶謂執政抑之故授翰林編修滿考遷
侍講修憲廟實錄成進右春坊右諭德公居翰林日杜
門讀書為古文章使門者謝客勿通刺即一見之亦不
輕報謝以是得簡貴聲而人愈慕之久之乃以薦拜侍
講學士經筵日講公每進講至天理人欲君子小人之
互勝輙拳拳致詳上有所幸中貴人廣頗導遊西苑左
右諫不聽公為講文王不敢畋遊章上罷講以謂廣曰
講官所指殆若曹耶好為之自是游益省矣選東宫寮
為少詹事兼學士遷吏部右侍郎所上籌邊八事多見
採納會其父憂歸服除仍故職正德初九卿伏闕上疏
請誅中貴人瑾等召至左順門使它中人詰所由諸九
卿相懾唯唯獨公以危言繼尚書文後事幾濟而變瑾
等業不知也公遂從廷議以左侍郎兼學士入内閣踰
月進戸部尚書兼文淵閣大學士未踰歲超加少傅兼
太子太傅武英殿大學士會公救故尚書文大夏右都
御史一清罪請成廢后吳氏喪稍與瑾意忤而初議亦
微露公益自危乃堅請歸賜璽書給驛與廩良厚公凡
兩典鄉會試其程文為本朝冠海内博士弟子亡不傳
習之而千古文辭在河東廬陵間精簡有法度凡歸之
十四年而世宗即位舉故事遣行人存問賜金幣益輿
廪一時存問者將十人而公獨上書且以所著講學勤
政篇進優詔報聞卒年七十五贈太傅所著集二十餘
卷今像豐碩而敦鬚強半白衣蟒繡蓋歸田後所寫也
贊曰孝宗以還實始風雅而擅經術如公益寡迨正德
時厄同白馬公以相歸卒老牖下完爵完身併以名完
匪德之難完福為難俯仰世才寥焉愾歎
吳立齋公洪字禹疇吳江人舉進士為南京刑部主事
歴員外郎郎中明允而慈時時出家廪以食長繫者久
之擢貴州按察副使母喪歸服滿補廣東廵視海道海
道故稱利藪公搜其弊且盡又為御史畫策得羨錢數
萬緍以廣公署持中官之困官舟者又嘗辨異冤罪妄
殺廣人稱之為副使之十二年而轉福建按察使瀕行
閫帥夜走槖珠贐曰公行矣某非有所干毋疑也公笑
曰行者贐不有一束書乎而何以珠為立郤之其為福
建所治獄略如廣東嘗以便宜發粟賑建寧延平之饑
者入為太僕寺卿久之遷工部右侍郎理易州山厰轉
左侍郎拜南京刑部尚書治鄧寧河之後田宅於中貴
人瑾有忤勒致仕致仕之十五年再進階而後卒得壽
七十八公卒時諸子山巖皆至大官其後顯者不絶今
像白晳而麗為太僕時圖于吳文定邸者也
贊曰嗟乎公一法吏子繼之復廷尉民不冤用長世司
寇吳考及嗣始為郎旋正位慶之餘衍來裔
龔公弘字元之嘉定人也舉成化戊戌進士司理嚴州
入為南京刑部四川司主事遷廣東司員外郎司事
最劇所治獄大小百五十餘咸當進吏部文選郎中出
守兖州府以治行卓異與宴賞久之擢浙江右參政以
親老乞歸養凡十三年始起為福建右布政使遷湖廣
為左使尋入應天為尹以都察院右副都御史總理河道
兼督漕運仍故職為工部右侍郎兼僉都御史累疏乞
休進尚書致仕卒年七十有六公為人廉潔尤以明慎
能剖讞冤獄時人神之所至多惠政當正德中中貴武
臣更擅權勢數與公值公行意自若獨不能有所加進
退綽如也王父少司馬與公同年碩交而俱有方面勲
俱稱天下長者
贊曰懿懿龔公行修而端政理甫暢而歌考槃歸侍二
親菽水承歡起領閩藩載游楚沅遂寄留尹作砥掦瀾
玄圭告成公乃即安進大司空歸老之官藹藹桑榆西
日未殘進退以道生死毋諐
楊南峯先生諱循吉字君謙吳縣人舉進士授禮部儀
制司主事先生敏洽工古文辭居曹事簡好讀書然頗
鬱鬱不得志乞改校官便養不許遂請致仕時年僅三
十天下聞而稱之居十二年而上書復請建文帝號禮
曹為大驚不敢舉其案頼天子寬仁不罪也先生既負
高簡癖又好以學窮人往往至頰赤而久廢中不能亡
動意顧亡能尉薦之者武廟南狩至金陵以名故驛召
先生至則命樂府小令試之且將授伶官職先生大愧
私于幸臣得免歸而先生名大損然其為僻益甚顧尚
書華玉時以藩伯道吳用一幣䞇先生促膝論文事歡
如也郡伯為會折簡邀顧公先生忽色變起策之出曰
野人安敢與郡公争客戒其子來曰以前幣置舟所即
返呼之慎無應也顧公尋跡先生往謝罪竟閉門不出
顧公每舉謂人過吳不可不造楊先生亦毋易造楊先
生先生晩節益落莫嘗自為生誌卒年八十九所著有
詩文集金小史吳中往哲記奚囊雜纂諸書今像如其
年尚猶使人畏之
贊曰才太高跡太奇始而服中而疑終而非噫先生何
所歸
陸公完字全卿長洲人也狀魁梧有巨人之度三十舉
進士即授監察御史嘗按河南而行部之湯隂夜夢冕
丈夫來見鼻左有黑志次日謁岳忠武王飛廟廟貌圮
矣而像之鼻左微蝕若志者悟而飭有司一新之復夢
前丈夫來鄭重謝已而慘然曰公得無類我乎公後歴
臬副長以左僉都御史撫宣府入為兵部右侍郎轉左
侍郎時大盗劉六劉七楊虎齊彦明等剽投山東河南
以至畿甸其鋒莫敢當議置帥而公奮請往討之詔以
原官提督軍務許便宜行事公鼓舞諸將連摧破之遂
追而蹴之大江狼山悉殱其衆自都察院右都御史進
左都御史加太子少保再進兵部尚書加太子太保改
吏部尚書進加少保公以書生當仗鉞寄節制萬里立
功故國遂長中臺董六師領百官威望甚重而其在按
察使時為寧王宸濠所器既入兵部而王持之以中貴
人緹騎帥之挾遂不能堅所守許之復護衞亦有所賕
謝最後王反獄株累併逮繫公且繋歎曰武穆之祥其
在今矣既論死末減得戍福建久之卒於戍所年七十
公頗讀書通曉文事好集法書名畫之類其功名雖不
終尚為後進喜事者所稱
贊曰疇謂吳兒而不習兵千里一麾前無堅衡入長中
臺遂領樞庭保阿綂均天子所憑吳閶之間有雲其甍
弗慎厥藩棟折榱傾易不終日而介在貞
弇州續稿卷一百四十七
