弇州續稿卷七十七
明王世貞撰
文部
傳
徐尚書傳
徐尚書者諱栻字世寅蘇之常熟人其先嬴氏封于徐
而子孫散居偃師其遷新鄭者為著族至宋而南渡居
常熟者後為著族及明而有官至侍郎為名臣者其徙
於李墓曰東徐復為著族凡數傳而至鯤鯤子天民是
為尚書祖父皆以尚書貴贈副都御史再贈兵部右侍
郎天民家素饒好施予仁義附之有丈夫子四而尚書
其最少三歲喪母吳繼母張母之十四喪父哀毁如成
人其伯氏謂仲與叔曰堪輿者言吾家必大貴而吾與
若已棄之農即貴必是子乎吾曹盍僇力為家而縱使
學尚書乃奮自砥勵晝夜讀書通經術以諸生游太學
久之連舉進士出知宜春縣拜南京湖廣道監察御史
謫浙江布政司都事遷建寧司理同知饒州府進浙江
按察僉事遂為其省右參議以張淑人憂歸服除補故
官河南以按察副使視楚學事遷雲南右參政尋轉其
省按察使再轉右布政使移山東為左尋擢順天尹未
上拜都察院右副都御史撫江西入為南京工部右侍
郎久之以工部右侍郎兼右僉都御史治山東膠河未
竟改兵部右侍郎仍兼右僉都御史提督軍務兼廵撫
浙江召為刑部左侍郎方候代而拜南京工部尚書未
上以言者歸待用於里居二歲而卒尚書之始為宜春
也其邑人曰相嵩相嵩以貴勢傾天下而其子侍郎世
蕃持父秉益張舍中子横行州郡莫敢誰何嵩乃以好
飲尚書至半而觴之曰去家遠不能不以付令君尚書
返觴嵩曰去公遠無所從質願以一二家老名示事質
之何如世蕃意不懌謂大小數千指孰所取家老已而
肘嵩曰令君言之當授筆嵩書其老二人名以授尚書
尚書至邑過嵩家召其二人出見而熟視之曰而公命
也有所語以告我亡何舍人子横行者前後十數輩尚
書悉縳而笞之奴迫且絮泣曰公所言舍人子云何而
賜笞尚書曰舍人子何不以名而僅名彼二人嵩父子
聞而弗說也業已屬之故不能難而尚書之為令益謹
時時召問三老所疾苦諸所治平徭賦省刑罰更定約
束皆卓然為他邑冠臺薦上乃以尺一召而嵩父子欲
脩銜而刺之亡所得列考皆上上陽謂選部郎曰此令
本無長而姑以吾桑梓故借之於是僅得南御史尚書
為南御史則益諤諤持正論嘗因元日日食上脩省䟽
時上已諱之而䟽所論殊剴直報聞倭警海上久益急
江南民婁中兵而水旱繼之尚書復䟽請寬䘏及備倭
五事他論兵計七事多鑿鑿可行部覆亦時持之有著
為㓗令者嵩父子更以為辭曰一御史不數月而紛紛
乃爾如百御史何即荅旨不令縣官腕痛耶蓋尚書行
而同年楚人王宗茂者亦為南御史嵩父子置酒併召
之盤飱具水陸宗茂多不能名怪而問尚書尚書微笑
曰海外物也若何由名宗茂之抵南京未幾而極論嵩
父子具䟽草成以屬尚書尚書為更定數字時有所善
郎在坐夕别而晨馳一介走報嵩嵩以是得為備而謫
宗茂嵩故以疑尚書是郎者復泄之而疏辭有設宴而
水陸畢具皆海外物語乃益恨尚書屬為南太宰者曰
必為我一快志於徐某不然我食且不嚥太宰伺求疵
不得因大計京朝官示薄謫而已都事於藩僚最散冗
而尚書以譴往可坐待遷顧孜孜守法無害趙文華將
大軍南征倭至浙而其督察時尚書所論兵事疏中頗
言其失計甚切文華恨之而為故嵩黨尚書入参謁文
華徉怒數他吏以威脅尚書尚書不動乃檄使入賊巢
欲餧之賊尚書至而賊已解散乃得免時議者皆穪其
屈而嵩亦頗自悔以私抑其鄉邑令而自樹威尚書用
是連得司理及郡丞而益精勤于職為丞時嘗攝郡禱
雨雨澍應拜火火滅郡士人異之譜之詩曰雙異集自
是擢僉事而胡莊肅公松為藩長與尚書語而器異之
尋江右大盗起且用兵而胡已遷為其大帥請於浙之
大帥宗憲募義烏兵使禆將戚繼光將而討之以尚書
監其軍遂大破賊有白金文綺錫時嵩父子敗而徐文
貞公階當國選部郎陸光祖與尚書善而推轂焉乃得
稍視楚學楚地方三千里自喬世寧而外按部無徧者
尚書晝夜不停瞬寒暑無寧趾朞月而徧十五郡課試
畢輙進諸生而誨之行誼經術人人感畏乂表先賢之
祠墓如黃叔度周茂叔諸公皆自為之記至雲南而黔
公朝弼者悍而驕不肯循故事歸謁留都而悉傾其嫂
槖且錮之又凌侮臺使者臺使者恚甚不知所出尚書
時以按察具草上臺請論削黔公爵而亟貴其子代署
事彼失權無能為而幸其子之得署事當隱忍不敢為
變臺使者據以聞詔可黔中遂安同年張天復故嘗參
其轄坐贓當即訊尚書憫天復冤委曲為調停以解其
他所行舉鄉約辨疑獄革抽税省宴會滇人戴之若神
明都御史以非所便且謂滇一徐君足而何所用我為
因數使人司尚書事尚書即引疾而左使陳善以書說
都御史曰徐君奉明公威靈以攝滇吏民吏民稱徐君
賢即歸德明公而明公乃疑其侵權者何也今徐君聞
明公之有意督過之且去去則善不能獨留矣都御史
愧而止尚書之在滇垂六年而不得移近地時徐文貞
在位久講學倡士大夫諸以講學名者皆驟顯貴而尚
書故講學而獨不得移或曰尚書學不盡為新建而為
閩洛以非徐公指也或曰不然尚書不能事徐公客客
無為游揚者徐公去而為高新鄭拱幸用事其兩人若
水火謂尚書徐皆南人也而獨留滯滇當亡所附麗遂
連擢尚書以塞南人意而尚書欲以義報高時給事中
笪東光素有狂易病上䟽請僇徐并時之所謂賢而與
拱忤者盡逐之以媚高會上御朝東光噪於陛法當逮
高公為之以病請得罷不䆒甫歸里而屬尚書薦起之
御史以書來約尚書不聽曰吾聞笪病尚未愈何可薦
也東光馳而見尚書尚書謬謂曰君病尚在醫藥而乃
輕出耶高聞之怒曰徐某叛我使我慚見吾客必逐之
會敗乃得免花園峒賊之在江右者久而剽掠益甚尚
書發兵討平之俘斬以千計捷聞賜白金文綺饒故困
於甆而甆於眞紅尤不易自宣德嘉靖間再為之其費
本鉅而數不成民以數倍償破家比比至是中貴人用
侈導上復行所司為之尚書力言其不可辭甚苦人以
危尚書上獨心動為易淺者饒得以不大破尚書乃一
切為寬䘏而他所請若復臨德倉儲東南餉表革除死
事臣崇祀羅李諸所規畫在國計風教不規規一方多
報可既轉南而薄其職亡所事事居恒自歎天子不以
時見任使即一旦狗馬之力罷而使從少年後難矣會
江陵相方貴重思立竒功自固而山東漕河&KR0008;羣臣扼
腕而談海運尚書為工部侍郎而其長劉公應節同年
也故山東之萊人從容言海運必由淮而踰青萊多山
能壊舟避之則益迂有内地經膠萊河二百餘里差近
三之二而亡覆溺有故阯可復也尚書與意合各上䟽
具言其利便尚書遂兼憲職往蒞之用軍興法不能亡
所募發其人乍見以為擾爭言之兩臺臣劉公既理戎
政詔往勘處鄉人狎劉公噪而從之江陵亦不能决於
是尚書乃嘆曰天乎以一時害而廢百世利固難與慮
始哉遂罷役而撫浙之命下矣江陵尚服尚書果勢壯
往而是時海塩之隄壞浙之東西亡所不濱海而海塩
拒之不能半里許當宋時累石為隄厚十餘丈每丈費
五百金隄一决則滷潮入而數百里稻田亡弗腐者至
是以屬尚書與監司合莢脩築之凡二十餘里大率費
减省於舊十之七而堅壯勝之復濬内濠廣六七丈袤
與隄等論功賜白金一鎰文綺二有副而倭奴復來犯
寧台間尚書督舟師逆擊之鹵級百賜如海隄上將舉
大婚司禮中貴人來責御服衮繡禕翟諸女紅費十倍
於昔尚書為委曲調處不足則議加斂尚書曰民力竭
矣柰何䟽請於上俾司農將作損帑以紓之浙人少安
尚書於浙治狀非一然其大要在裁冗食汰冗兵他供
億减節以一身先之郵傳逹官還往雖造請不廢然宴
不過五簋餽食不過筭器而已又為三辦法以定租調
姦吏不得指為姦窟於是浙人益大安而終以纖嗇少
縱舍不能盡合貴勢心雖再遷至八座甫離事而言者
有所齮齕初江陵之遘喪而奪情也天子為之杖讁諸
沮止者而尚書為書草大指謂即奪情不可以無奔喪
即沮止者之不當不可以重致罪與廷尉陸公光祖約
以上江陵而尚書先之江陵弗悦也是以有里居命亡
何而事大白臺使者亟薦之遂預推南司寇而尚書以
齒風不數日卒矣春秋六十有三尚書性孝友事諸兄
若父諸從子若子其里居亟為郡邑言利弊娓娓亡非
為閭里福者而於姻族惇深矣樸素自喜居平食不再
肉一布衣至三澣而未嘗不整冠服左凖右䋲動止有
禮然其自治嚴而待客則藹然談咲若春風尤重友誼
尚風節御史宗茂已物故而行部至其邑見遺孤而撫
之沈少卿懋孝持奪情事戍嶺外道過浙尚書出視無
所避為之治薪粲而貽書嶺外之大帥人或以撼尚書
弗顧也雖不盡為新建學至所推賢惟新建嘗上書請
從事孔廟廷議有抗沮者辨之頰盡赤於物無所不慈
而尤惡殺居恒謂太牢最鉅而最有益於世天子無故
不殺之而人以為砧盎之恒物者何也以故所蒞官必
禁止而又梓之書以示人為文章贍而逹有奏議若干
卷集若干卷外史氏曰尚書首尾四相國毋論其人不
能盡賢而皆欲得尚書或不盡得或甫得而竟離之人
將以尚書不能用相國哉夫亦自信其是而已尚書於
國稱八座亦至貴重矣然而所欲抒發十不得一二也
以故竟邑邑死而至暮年扼腕論天下事不小衰彼豈
與沈鶩巖穴槁死黃壌者究日計耶若乃不忍一牛而
施由親始則孟子之所謂親親仁民愛物者庶幾不失
序哉
少司馬趙公傳
當島寇訌而為世宗之季先後兩貴臣其一以視師往
曰趙司空文華而一以督戎往曰胡司馬宗憲大江以
南不患寇而患是兩貴臣者時則有兩侍御亦先後以
柱後惠文力折之兩貴臣之㷔卒不獲大張而越民恃
以小挺旦夕之命然卒不能為兩侍御害兩侍御者趙
公孔昭王公本固也而又皆同年進士乂皆為順德之
邢臺人趙公之所值即趙司空最貪鄙無耻恃上寵而
挾權相之卵翼之則又最横公時自福建廵按還以風
裁舉再按浙江司空其部人也而持監軍節以吾吳之
曹中丞邦輔有戰功而不相推遜欲劾其調度失策公
業為救曹公草露以示司空而語之曰年來遘賊至惟
有鳥獸竄耳所見惟一曹中丞強人意而公摧折之何
以勵天下司空語塞第曰任公救之上於吾兩人者孰
重公曰惡是何言也俱為臣子伸所見何以能逆探人
主意且公雖重安能越理而重於我司空度不可已又
終以桑梓故懼公難之追寢其䟽以解而是時公入司
棘而司空有一子應試乃謬䁥公而要之曰老㹀䑛犢
柰何公陽為不悟者入棘約束諸僚宷曰司空謂我矣
毋得與寒士爭進罷其卷弗錄司空恚甚然莫能報也
而屬且入朝因盡籠諸公功而歸諸已公當會稾草盡
削其張大誣罔語其䟽遂有異同司空力能得之大相
然竟不能奪公所守而公乃得加奉及賜鎰金束帛司
空自以告訐遷其後卒敗而胡司馬者繼其後而與王
公值其人頗豪健有氣於賊多所誘致而其張大誣罔
尤甚且恣為乾沒王公持之力已副臬外地然其後司
馬者亦敗王公得婁遷至南太宰而趙公敡歴中外所
至策方面勲而其官僅為左司馬坐宿疾故也公諱孔
昭字子潜别號玉泉世為邢甲族而大父倣以惇樸父
用以剛直皆著聲皆用公貴贈如其官父娶張淑人有
子光禄署丞孔陽德平丞孔儀矣三舉而後得公公生
數歲動止卓犖不凡父撫而異之曰官人兒也十六試
諸生第一已屢試皆高等十九舉鄉薦遂馳聲公車二
十六而成進士除河南開封之鄢陵令鄢陵吏人竊少
之而公素精習法比便案牘大事斧斷小事理解盈庭
之訟不移晷而散其興利若饑渴去大姦宿蠧若蝮螯
腕字单赤若哺乳嬰每一左顧吏胥雖素舞文長者皆
若負霜雪而大指寬時時情輔法而行手程賦書以曉
草莽夏秋及期疾於委輸四封之外爭來質成隣邑師
之如大府而公間詣學宮憫其傾圮曰非吾責耶為造
飾一新拔諸生梁策童髫中又妻其無妻之尚某者皆
育而誨之後先取科第去增脩邑城百雉必取穹堅諸
所厝置不以煩民蓋前公六十年而故少保王康毅公
憲為令有善政其人思之至是為語曰前王後趙鄢陵
京兆公入臺其始按遼左也則已風稜肅然矣大帥李
錡者故與咸寧侯仇鸞比而貴貪虐任情公按覈之褫
其職他債帥以次論奪亡得免者再按福建所操持約
略如遼左而吏治加密時其地已中倭公筴戰守覈功
罪每奏牘上尚書無不嘖嘖賞服故滿而有浙之命閩
浙連壤謳謠交於道其聲實亦略相當而浙所抗貴臣
事尤著尋進丞南大理寺亡害未三載進南之都察院
右僉都御史督操江防垂上而以贈公憂歸服除召撫
宣府宣府故敵衝頻年土皸瘃且盡公撫循其瘡痍尋
敵深入精騎突至紅山京師大震公與總督江㐮敏公
東掎而尾之走論功賜金幣以不能事言者見苛擿解
所任需命於家將發而吏以故事進贖鍰直數千金公
却之不顧尋丁太淑人憂歸服除而誣盡白言路更交
口譽公以公所在著績而浙為最遂廵撫浙東西提督
軍務浙人讙呼曰是能折貴臣角者公至而島警屬已
緩則為汰冗兵節縮一切横賜溢廪尚方織作歲日益
民不勝機杼公請寬减之得報可而又條奏地方便宜
分欵十而其要者如定屬郡之兼轄禁島土之開墾搜
礦盗之窩蓄裁三司之繁禮又若議賑免停勾戌補蠲
貸上之朝著為甲令新建伯功高而爵久不復言者奏
下公與御史覆覈當復遂儋珪世世召為戸部右侍郎
甫四月而以左侍郎兼右僉都御史總督漕運兼撫大
江以北時淮徐婁中水飄溢廬舍民採芣苢網鮭蝦而
供朝夕猶不給公於常請蠲賑外復移帑金招鹽商平
糶值所全活不可勝計而竟以糧運小阻歸里今皇帝
初言官復薦公改兵部左侍郎兼官若故撫山西兼督
㕍門諸塞兵事公行相邊徼要害乘高為峻因卑就深
皆屹然天險敵遁廵不敢入賜白金二十兩幣二有副
無何大臣閱邊者以公績上賜如初而白金加三之一
公於屬吏賢者加膝而至破侵餉搜伏贖若神一切以
三尺繩之不敢用其術支吾晉幾理而有恊理京營之
召公尋病矣公自釋褐即宰劇邑三按巨省四控雄鎮
而軍旅居十之九再丁大喪哀思焦勞神用耗竭竟不
能之官既歸疾小間旋發遂戢身醫藥間時遯草野與
田更野老較量雨晴而薦公者無虛歲時王公亦謝尚
書偕公里居俱負天下望公卒而王公繼之公得壽僅
六十五公為人晳而秀眉目朗洞夷坦不為岸谷孝友
天性貴至有封誥及二代父母安公養生飾金紫二兄
緣以起家且得官盛矣而獨習為儉衣浣不至三緝不
至三不易也出入㣞素徒從稀簡見者不知其為貴人
所買産多廢丘瘠壟曰以此遺子孫足矣好吟咏尤䆳經
術遺集若干卷七廵䟽稿若干卷藏於家公有三子一
心維謙維謹皆為諸生一心早卒餘皆通經術而維謹
與余善弇州生曰當天下無事時士大夫易為守而難
見才及其有事天下易見才而難為守嘉隆之交世豈
其有事耶何士大夫之見才易而為守難也乃趙公之
慷慨挺貴幸卒以完守終豈不亦烈烈丈夫哉雖然守
之難是以數起而數躓才之易則數躓而起亦乘之有
由然矣王公之守彷彿趙公而優游顯融緩步而居功
名則遘之厚也彼兩賢者若二室之相望於步武間寧
非地靈人傑哉
陶氏五隱傳
陶淡字處静其先自鄱陽徙而為廬江之潯陽人至晉
太尉侃以勲績著方面封長沙郡公累貲巨萬萬珍貨
逾於天府中子夏以無行被徙然能世其業不廢以授
淡淡生而冲靜逸邁十五六即好讀易善卜筮時時行
導養之術謂冲舉可立致也服飲丹液辟穀不嫁娶庫
庾所遺積金錢不可指數僮奴數百皆故不為訾省於
長沙臨湘山中築竹室以處惟携一白鹿自隨親故有
候之者即匿徙深澗不令可蹤跡州以淡名家子舉秀
才淡聞而耻之跳羅縣埤山谷終身不返
淡猶子潜字淵明一字元亮生而冲素任眞有高尚博
學能文章為鄉里之所貴初以親老家貧求仕得州祭
酒不任吏少焉自解歸州召補主簿不就躬耕自資遂
抱羸疾復召為鎮軍建威參軍駸駸用矣顧謂其親知
曰聊欲習絃歌以為三徑資可乎執事者聞之俾出令
彭澤彭澤故有公田三頃潜悉令樹秫田妻子請樹秔
潜曰令吾時得酒醉足矣安用秔固請之乃聽樹秔半
頃餘悉以樹秫而亡何郡遣督郵行縣吏白應束帶見
之潜歎曰吾安能為五斗折腰鄉里小兒遂棄官歸著
歸去來文以見志其辭曰歸去來兮田園將蕪胡不歸
既自以心為形役奚惆悵而獨悲悟已往之不諫知來
者之可追實迷途其未遠覺今是而昨非舟遥遥以輕
颺風飄飄而吹衣問征夫以前路恨晨光之希微乃瞻
衡宇載欣載奔僮僕來迎稚子候門三徑就荒松菊猶
存携幼入室有酒盈樽引壺觴以自酌眄庭柯以怡顔
倚南窗以寄傲審容膝之易安園日涉而成趣門雖設
而常關策扶老而流憩時矯首而遐觀雲無心而出岫
鳥倦飛而知還景翳翳其將入撫孤松而盤桓歸去來
兮請息交以絶游世與我而相遺復駕言兮焉求悦親
戚之情話樂琴書以消憂農人告余以春暮將有事乎
西疇或命巾車或棹孤舟既窈窕以尋壑亦﨑嶇而經
丘木欣欣以向榮泉㳙㳙而始流善萬物之得時感吾
生之行休已矣乎寓形宇内復幾時曷不委心任去留
胡為乎遑遑欲何之富貴非吾願帝鄉不可期懷良晨
以孤往或植杖而芸耔登東臯以舒嘯臨清流而賦詩
聊乘化而歸盡樂夫天命復奚疑潜既歸得山田而耕
之然時不給葆真養恬無所求忮園著五柳樹因以為
號焉閒靜少言不慕榮利好讀書不求甚解每有會意
欣然忘食性嗜酒而家貧不能恒得親舊知其如此或
置酒招之造飲必盡飲已必醉而退曾不吝情環堵蕭
然不蔽風日布衣穿結簞瓢屢空晏如也常著文章自
娛頗示已志忘懷得失以此自終潜之自叙云爾尋徵
為著作郎不就當義熙中車騎將軍劉裕雖以義帥剪
大憝光復宗社婁移敵國威望崇著而志存剪商九鼎
臲趾潜心知之自以先世為股肱不忍覩其事肥遯彌
貞放跡事外迨晉命既革益務沈冥唯所標詠不著新
統以見志而已潜既自遠城市他亦無所詣報獨鄉戚
張野及周旋人羊松齡等或齎酒相詣或要之過飲遇
不識人亦便共醉亡所忤間之田舍及游廬山五老峰
履跡可數時釋慧遠結諸苾芻白衣為西方之社康樂
公謝靈運少年麗藻損貲為營精舍鑿池種白蓮求預
社中席遠以其心猥&KR0997;不許而獨欽遲潜故邀之入遠
與其徒斷飲獨潜入聽飲如故而潜猶難之每將至寺
聞鐘聲輙攅眉而返元熙中王弘為江州刺史慕潜甚
使使請之不得乃躬造之復匿不見既而語人曰性不
狎世因疾成嬾豈敢不以王公紆軫為榮弘乃蚤伺潜
知當往廬山使其故人參軍龐通之為酒於中道相要
潜見酒便與對引欣然忘往弘遽出掩之遂酣暢窮曰
欲要與還州問潜有所乘否荅曰素有脚疾向藉藍轝
亦粗足支顧詢乃一門生二兒共舁之耳弘載以副乘
與至州咏言咲賞都不間也自是欲見潜輙於山澤間
中道置酒以為恒性好秇菊嘗於菊時欲有所契領而
酒不具適弘使白衣送酒且餉錢二萬潜大喜即便酣
暢以錢付酒家取盡乃已常云夏月虚閒北窗之下清
風颯至自謂羲皇上人性不解音而蓄素琴一不具絃
徽時撫而歌曰但識琴中趣何勞絃上聲客送酒濁不
堪釂顧無漉者即取頭上葛巾漉畢還復戴之既久病
羸困為輓歌二章已復為文自弔其辭曠朗無所羈戀
取酒獨酌少時翛然而迹年六十三有五子俱不仕潜
生平好為詩詩自東京十九首以還建安三曹渾渾有
氣潘陸因之漸成雕靡至潜而始自然出之大巧若拙
至穠若澹令人擊節有淳古想後潜之百餘年而有弘景
弘景字通明丹陽人也漢興為功臣桃侯舍傳子青
翟為丞相十三傳而至吳交州牧璜璜弟濬以鎮南將
軍降晉仕終尚書六傳而為孝昌相貞寳是生弘景弘
景儀度秀朗目疎眉細瘦長額聳耳右膝有數十黑子
皆成七星文四五歲即好書九歲識六經十歲能屬文
時即有出世志嘗得葛洪神仙傳晝夜讀之已而歎曰
仰青雲覩白日不為遠矣遂不娶時時服青飢飯葷血
絶口踰冠與丹陽尹劉秉之子司徒祭酒俁善俱有文
學聲遂從秉之石頭城與司徒袁粲建節弗克而秉死
俁亦盆死獄中弘景得脱收俁尸而葬之轉入太傅蕭
道成府出為巴陵王侍郎不拜父憂歸即家以振武將
軍起復侍宜都王讀遂總知國掌故以材敏稱服除拜
左衛殿中將軍職如故上清溪宮頌稱旨遣中書舍人
劉某宣旨褒贊將有顯擢而復以母憂歸再起前職復
上武進宮頌尋除奉朝請怏怏不樂與從兄書云意應
以四十左右作尚書郎出為浙東一名縣粗得山水便
投簮高邁今年三十六矣方除奉朝請頭顱可知不如
早去無自勞辱明年上䟽歸禄告隱詔賜帛十疋燭二
十挺仍别勅有司月給茯苓五斤白蜜二升以資服餌
弘景行卜地得句容之句曲山曰此華陽洞天也有三
茅司命府在焉遂於其中立館自稱曰華陽隱居於人
間書䟽以此代名人亦因而稱之弘景善稽古備解七
經大義博通五行隂陽風角氣候太乙遁甲星歷筭數
山川地里土産國俗分劑方藥考校草木蟲鳥無所不
洞精善隸書行草創新體有骨氣以至騎射琴奕亦皆
能品尤好道家符籙秘法既慕揚許與九真安妃之事
而悦之尋得其手書真跡益傾信遂上䟽請於浙之東
西訪求靈異至會稽大洪山謁婁慧明已至餘姚太平
山謁杜靈産已又至始寧兆山謁鍾義山又至始豐天
台山謁朱僧標皆法門耆宿兩有所證發并復得揚許
真蹟十餘卷遂游東陽之長山吳興之天目於潜臨海
安固諸名勝且徧弘景既所夙好濟勝輕捷每經澗谷
必坐卧其間吟嘯盤桓不能己巳謂門人曰朱門廣厦
非不覩華樂而都無欲往之心望高臨危瞰大澤知難
矣然恒欲就之當非虚也既返駕築危樓三層其上層
自居之弟子處中賓客止下百應遂絶間一聽吹笙而
已庭院皆植松每一聆風響欣然而樂嘗有絶句詩荅
客山中何所有嶺上多白雲只可自怡悦不堪持贈君
其標寄類此梁武帝與弘景有布衣之素垂當革命使
使扣問國號擇郊墠日弘景所推測皆合指即位後恩
禮彌篤書問不絶冠蓋相望後手詔召之欲使入輔弘
景畫兩牛一散放水草一著金絡頭紖而策之帝咲曰
此何必减莊生龜曳尾耶乃罷不復徵而朝家大事多
取决進止帝每得弘景書必焚香盥讀尚書令沈約以
下皆屏師資之敬時人謂之山中宰相後復移止積金
東澗時時行辟穀導引法獨以大藥易就而苦無資帝
所事給足竟不能成即成亦不能具黃金色未敢服而
以八十五卒尸積日不變香氣欝浡既殮而棺之甚輕
若所稱尸解者詔贈中散大夫諡貞白先生當武帝時
上下好談名理而輕政術弘景有詩曰夷甫任散誕平
叔坐談空豈悟昭陽殿化作單于宫後納叛虜侯景帝
失位景僣偽號於昭陽殿人以其語類䜟云潜之後至
唐而有峴者少負材氣好吟咏不肯出求宦槖中有餘
則為二舟極堅麗一以自載一以載賓客侍女酒食遊
遨江湖間惟意所適不復問津番禺帥與有連邀之至
而館宴之彌月所遺貲物甚厚因市得古寶劍一玉環
一皆直百金復得一黑崑崙奴善没水峴撫之而戲曰此
吾三寳也遇險深輙投環劍使奴没而取之以為樂偶
汎洞庭最深處復投環劍如故奴没未久即出勃如曰
不可取也是二物者墮一寐龍前金色而利爪吾且以
身為餌峴曰二寶失矣汝生之何益必於汝乎取奴泣
曰一入窮泉永不復矣投身而下忽躍出水面者三尺
餘一金爪攫之没不復可跡峴悒悒廻棹賦七言律遂
終身不復出
九成字宗儀天台人少貧以經術教授鄉里而博學工
文章喜纂述貧不能市書間從友人借貸得則錄其要
語名之曰說郛凡百餘卷又籍古之善書畫者而紀之
曰書史會要曰圖繪寶鑑所志勝國之文獻曰草莽私
乘而有手錄朝典世系土俗民謳禨祥物怪若虞初齊
諧之類曰輟耕錄合之又且百餘卷屬兵亂則碎置之
甕甓藏深山土中事定而後出之其後寓居秀州轉徙
雲間洪武初楊維禎宋濓輩皆為之序其書再辟脩元
史不就人或強之則搖其首曰吾何知史吾野人也竟
以高壽終善楷隸八分書文亦雅贍有味
贊曰陶氏固稱唐帝後然未有顯者獨漢有徹侯舍侯
于承相青翟品皆在中下至漢末而有交州牧璜至晉
有太尉侃皆著方面勲侃尤矯矯然非一族而侃之後
為淡為潜璜之後為弘景始皭然隱德焉淡也人而幾
天者也若乃出不失身退不忘君文不蔽質質不滅文
潜其人隱之最乎弘景庶幾通極于天者哉不然吾斯
之未能信也峴故不曉媒仕進然客游諸侯以資其適
九成之身一亂一治而不與其榮辱卒保全歸斯為優
矣
弇州續稿卷七十七
