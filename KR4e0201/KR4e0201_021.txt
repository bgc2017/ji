弇州四部稿卷二十一
明王世貞撰
詩部
七言古體四十首
歌行長短句題橘軒卷後
昔有蘇躭君丹成不肯去乞取巴中老龍唾餘核化作
江陵紫霞樹鑿井蘇君陂下通長桑所食之上池一杯
復一葉千人萬人却杖歸其後八百年陸翁手種樹乃
是翁家鬱林太守之所懷聊採僊君名用以顔其齋翩
然渡淮水不憂此樹化為枳賣藥長安中㩦壺汝南市
交州薏苡讓功力魏苑葡萄失顔色丹苞瓊瓤崖蜜寒
坐令消渴蠲文園何以報汝披琅玕雲舒錦粲龍虬蟠
更後百餘年有孫髯參公笑謂王子腐史何庸木奴千
頭以當素封寧如寳此卷洞庭秋霜篋笥中
余作此歌題橘軒卷因有一雅謔附上髯參公
昔蘇僊翁作橘井其裔孫長公學士草陸吉傳
似為陸氏張本公家鬱林太守懷後乃復有橘
軒繼僊井之蹟然則蘇陸二氏可稱累世通家
也髯參公能無一笑粲否
贈沈郎歌
閶門昔時花滿烟沈郎落魄美少年玉壺酩酊春風前
吳宫粉隊人三千蘇張舌底藏嬋娟氍毹月落紅淚蔫
鳴雞不斷盧聲顛問着牀頭無一錢酬心未了雙龍泉
中年顧景忽自憐坐使萬累空中捐中丞高齋學士筵
烏衣諸郎時見牽秃衫踞坐風翛然當尊雅語真珠圓
醉時有神醒不傳興劇便就東家眠石湖虎丘花月天
手提鴟夷呼趁船小景幻就菖蒲箋丹青自許前生緣
文君藜羹甘入咽肯從方朔割彘肩七尺不受朱門權
人鳥山宫多酒仙吾與沈郎俱剰員不醉且誦逍遥篇
題孺山書屋圖
石田老人冨丘壑湖雨嵐烟筆端起江南佳麗到不乏
吳興諸山若個是書聲雜出飛瀑外高枕時横白雲裏
人云絮酒來南州此山名孺成千秋尚書讀書此山頭
書成出拄中原天歸來赬玉圍腰圓冰心不愧南州賢
出山住山俱偶然有足肯踏終南顛
題懷素千文真蹟後
秃師少來負書顛芭蕉萬葉凝松烟自矜二王無我法
懶與融師稱小錢鄔參軍語釵股折張長史筆驚沙翩
夏雲漏雨各自態寒猿渴驥俱奔泉垂一千年龍劒出
過八百字驪珠圓(缺一百四十一字文太史徵明補之)毋論貂尾貴難續
即賞虎賁神不全戈法宛然自堪辯司空縱似亦可憐
紫微初入六一舫彩霞再墮剡溪船河南哀冊右軍札
白虹三縷騰奎躔墨池餘債倘未了伴汝游戲終殘年
歲暮行送周公瑕應聘北上
歲云暮矣霜風昃周子東裝問江北閶門羔鴈俄已羣
薊臺驊騮歘生色碣石天高别築宫平津月照新虚席
即辭太傅先奏記又道司空勤見辟兔苑留裁上客賦
鴻都待灑中郎墨自吳詞客推彭年周子聲價相後先
中原驟得王李法秀句欲柱東南天子墨客卿晩來貴
白雲先生神與傳吳興練裙殘半幅蕺山羽扇争百錢
雞林雖買舍人句狗監不薦貲郎篇以兹卧病桃花塢
苜蓿瀟瀟映環堵隻字能飛鴻鴈外六尺居然蛙黽伍
時來莫採南山薇吾鄉故事知者稀君不見先朝白首
文供奉小入蓬壺旋拂衣
吳虎臣謁予兄弟吳門將北訪于鱗且云欲與汪
中丞伯玉共建維摩精舍賦此贈别兼用示嘲
吳郎嗜酒好詩雅成癖千金散盡家四壁巷譏室讁了
不關瞪眼糢糊向天白自云得尚汪中丞所願更識歴
下生王家兄弟亦不惡四子者片語足定千秋名以兹
杖策來吳會擬踏天門望滄海白雪呼來片片寒青春
醉後堂堂在中丞晩節師維摩一宅施為窣堵波吳也
自稱大檀越其若囊中羞澁何顧余亦有王珣宅為君
布金不盈尺莫以莊嚴願未酬蓮華會上低眉色
普晦去吏為道人為伯玉中丞募建肇林精舍值
歲儉鮮應予辭晉臬未上聊出餘俸助之走筆短
歌以贈
我欲效法施本來無一法我欲效財施匹如病阿育一
頗棃果作檀越汝今辭吏我辭官芒鞋共踏春山寒化
城原在中天裏始信娑婆着脚難
吳門錢叔寶為吉安龍君作春江圖予為作歌題
贈
東風吹花繪吉州江學城頭吉字流鳳凰嶺上挂飛瀑
片片併入桃花湫春雷喚龍龍欲起吸霧騰波幾千里
明月猶銜頷下胡蒸雲却化鱗中水東游揚子轉入吳
洞庭君起錢唐趨已看峥嶸露騰踔豈少潤澤回焦枯
錢郎畫君在阿堵點着君應便飛去曲江紅杏紅刺天
是君為天行雨處
大中丞濟南谷公家近滄海因署别號見志尋聖
聰簡眷開府吳越東南諸海復在四履故吏王生
嘗辱公國士之知乃屬吳人錢叔寶為圖而歌之
海為百谷王蒼然帶燕齊燭龍張眸七曜奪巨鰲頫首
三山低迴風疊浪恒蕭瑟錯落珠璣閃蛟室蜃氣晴嘘
析木雲雞聲夜喚扶桑日萬古長容天地輸九秋不動
魚龍都明公弱冠傍海屋已下鐵網鈎珊瑚偶得浮槎
名貫月直汎銀河叩星闕帝女壇前五白茅天公詔底
雙黃鉞可但宗慤乘長風東南自此戍烟空三千犀毗
水組練五百魚麗雲艨艟昨者明州大計吏樓船捧觴
伏波跽已傳淮水縛長鯨復道越裳來白雉如逢召寫
漢麒麟中國須歸有聖人借問誰謀渤海對王生元是
一波臣
休承在湖學以此十五幀見寄瀟灑沖澹故不易
及因題其後而藏之
湘笈秋山開剡藤墨龍舞得君十五紙可敵城十五當
其適意時筆所未到意已酬問誰圖者復誰氏十載重
覩文湖州
臨江二王帖歌
右軍正行妙入神大令破體皆天真墨池一𣲖流不斷
萬古誰步瑯琊塵蘭亭之胤何紛紛片紙幾盡江南珉
只今諸帖重淳化奚家墨瀋猶如新李懷琳手王著眼
珷玞遂混連城珍臨江選石最精絶二王以外知無人
麝煤輕拂薄蟬翅苔文細暈生魚鱗高帝子孫盡隆凖
坐使重儓那得伸寶船再墮野人手貧里于今知不貧
牙籖玉軸小貞觀雄飛雌逐家延津明窗響搨日再過
縱拙肯作平原筋
定武蘭亭真本歌
髭龍蛻骨咸陽陌玉匣千秋閟神蹟天憐墨𣲖不欲湮
為掃中山一片石樂論黃庭總非故褚臨馮搨知難敵
隆凖雖稱高帝裔赤符自許真人獲面面看來俱是態
頭頭勘罷無凡格似從天骨見風流小展驥羣争辟易
世人耳觀論肥瘦飛燕阿環俱國色一字能開八法先
分身立作諸家式陳家老叟似北禪趙吳興乞不可得
幾三百年落余手更數千本誰其匹玉躞金題豈增貴
連城照乘難為直野夫黯澹一辦香相攜去訪山陰宅
經封丘記故尉高適詩有作
我行長夏之封丘紅塵罨汗汗不流東鄰苦酒苦於藥
西舍濁醪濁似油馬頭黃綬令勿跪恐有當時高蜀州
拜迎官長亦細事鞭撻黎庶將何求一官大小各有味
不置齒舌應即休諸君異日但北首看我歸騎凌清秋
過長平作長平行
世間怪事那有此四十萬人同日死白骨高於太行雪
血飛迸作汾流紫銳頭豎子何足云汝曹自死平原君
烏鵶飽宿鬼車痛至今此地多愁雲耕農往往夸遺跡
戰鏃千年土花碧即令方朔澆豈散總有巫咸招不得
君不見新安一夜秦人愁二十萬鬼聲啾啾郭開賣趙
趙高出秦璽也送東諸侯
張幼于惠臨洮賜硯歌
蒙將軍掃中山敵歸向臨洮斵地脈刓出堅珉三尺碧
祖龍爪端五花黑一時漆合毛穎交千古泓開墨君宅
臨洮金人血中土天畫此石歸沙磧歙州龍尾近足致
端溪鵒眼新堪惜淳熙主人睠西顧玉堂晝草平番檄
中涓但覩天顔喜學士驚傳百朋錫小擊疑聞泗濱磬
捧來似剖藍田璧宸章姓字刻琬琰烟霞不散烏皮席
後四百年竟誰在楚人棄弓楚人得張生豁逹烟過眼
王子貪饞咽生液嗚呼右軍風字世不見令我青箱久
無色珍重題詩一報張夙生或結詞林識
高克明溪山雪霽圖歌
丹青筆長意苦短帝遣營丘寫清遠范寬老死克明在
與乞天公舊時腕三絶親教聖人贊七尺不嚇侏儒飯
玉堂供奉寒葳蕤瑶花片片墮瑶池朝回小閣晝拄笏
却憶溪山初霽時羲和鞭輪逐滕六飄瞥嵳峩壓茅屋
擺脱千枝萬枝白洗出三峰五峰綠陰崖猶冒太古絮
陽壑争傾片時玉枯槎頂秃瘦骨愁小艇不蔽風颼飀
長年袖手喚不起疑是興闌王子猷狐帽蒙頭看山坐
榾柮煨罏酒權大縱無灞陵驢背詩肯作長安被中餓
乾坤舄奕揚清輝萬象賈勇精神飛興來毛穎縱横出
一點一綴皆天機欲知真宰愁絶處此翁盤礴初解衣
吾家愛弟饒畫癖購得圖看三歎息毋論骨格超馬夏
勝代何人辦焦墨虚堂把翫六月寒指端秀色來眉端
便欲移家此中住徧踏瓊瑶天地殘
題王晉卿烟江疊嶂圖蘇子瞻歌後仍用蘇韻
千濤躍江千疊山晴烟籠山山吐烟與君拄笏聊騁望
但見一氣長蒼然細看雲腰出矮屋復有木末奔寒泉
漁網迎陽罥小港布帆吹籟彌平川王家禁臠得此景
骨格迥出荆關前胸中八九小雲夢筆底萬頃滄浪天
眉山學士高興發秀句欲奪春江妍以兹不愛玉堂美
去買陽羡山中田此圖此歌有神護小住人間四百年
摩挲絹素開黯淡飛舞醉墨藏便娟卧游齋頭一展看
恍若身對湘巫眠鼎湖髯挂都尉去學士亦作芙蓉城
内僊鄒陽後身薄自曉舍我誰結三生緣嗚呼江烟幻
滅在俄頃萬古不廢王蘇篇
黃山歌題叔寶畫贈新安吳孝父
吳生方袍白綸巾顧我自謂黃山人彭城錢榖畫絶倫
復與黃山傳其神此山雖小據地脊根壓天目排秋旻
三十六峰玉突兀千一百仞金嶙峋廣成授丹軒轅煉
至今草木含陽春病夫投袂見起色擬踏青鞋尋隠淪
人言吳生不復此山住大艑峩舸五湖水前者長干一
醉歸槖裝盡付金陵子已同嘉賓令財盡復慕瑯琊為
情死真州橋邊酒似油長卿去逐文君游壁立猶存上
林賦衣單不典鷫鸘裘此山猿鶴夜啼怨其若吳生方
掉頭嗚呼人間奇事不易述宗生欲挾衆山歸吳生欲
挾黃山出男兒有心復有足安能兀兀窮巖守苓术要
使兹山長屬君吾歌與榖丹青筆
戲題錢叔寶臨鍾馗移居圖
開元宫中鬼稱母丞相中丞恣為蠱帝遣鍾君嗣黃父
逐鬼無功謫荒土山阿被蘿者誰姥攜雛槖裝横周路
髑髏啾啾泣相語夜半應煩老桑煮鍾君好往一返顧
木客跳梁山魈舞君不吾留稍安堵與君傳神叔寶甫
異日相逢莫相苦
楚游歌贈顧季狂
季狂兩脚健於鶻踏遍中原頭未雪歸來細君席尚冷
揖予又作青山别人生好游可柰何洞庭瀟湘秋欲波
秋風蕭蕭楚游子若為楚舞吾楚歌峩舸大艑向荆州
銅鞮女兒踏不休宜城酒滿三百斛爛醉來登黃鶴樓
君莫問鸚鵡洲滔天白浪誰能識君莫問太傅宅過頭
青草無遺跡武陵桃花縱自春其人往往多沈淪羊家
開府汝府主有足那令驅避秦蘭臺大王風倏忽無定
嚮巫峽神女雲却墮滄波上唯有衡嶽亦帝主祝融峰
太嶽黑帝主真武宫呼吸神爽與天通頫視塵世如蠛
蠓季狂子遨遊二帝間其樂不可言手持綠玉杖夜叩
黃金門稱渴求沆瀣跪翻洗頭盆顧掃石壁淋漓墨汁
搏弄元化真宰為泣季狂子聞汝昔時游武夷青鞋皂
帽濃髭眉醉罵紫陽師盡揮槖中貲衆謂鶴背公或云
狐父兒季狂子丈夫蹤跡毋太奇太奇往往來人疑何
如還家共父老看放黃犢春郊耔
錢叔寶過余作淺色谿山深秀圖長卷一時諸君
皆有題咏居兩月叔寶復作水墨一卷見遺且云
平生能事盡此矣展覽不勝窮兒之喜手筆此歌
以謝
錢翁五月踞余席丈八桑皮寫秋色頓使窗頭開翠微
復令篋裏流縹碧歸家逸興殊未已更潑苔文幾番紙
擺脱驪黃見神駿洗盡鉛華出西子野夫那得不破顔
此身如坐清泠間未損嘉賓一日槖買盡沃洲千萬山
吳中好事家相屬得隴何人堪望蜀斷無雙月映連城
或可崐岡矜片玉君不見先朝沈啟南勝國黃公望丹
青一𣲖流至今前輩風神說猶王錢翁錢翁好自愛野
夫欲作祗園障
沈啟南春山欲雨圖歌
千山坐失千巃嵸似是帝遣雲君封巫鬟不辨青婀□
華掌難撲金芙蓉已應羲馭走驕日或有雷門呼蟄龍
天閶元氣漏不斷倏忽絪緼二儀滿遠看隴樹春欲無
近即庭花暝差緩村村麥苗俱望幸川川魚子希休澣
欲雨不雨春山姿欲吐未吐胸之奇指端已覺氣出没
眼底尚鬱天淋漓丹青洗盡太素顯彷彿乾坤垂闢時
誰為展助虚堂色怳有蛟螭蟠四壁摩挲紙素若未乾
矯首長空俄潑墨野夫抱膝一沈吟襄陽耕雲雲正深
亦知大旱為霖在終是南山隠霧心
殷司馬平廣西寇歌
殷公文武邦之楨不學淵源空有名一歲再遷中執法
兼提六管嶺南兵如雲鵝鸛排千艦五色神羊映百城
征南將軍不穿札渡瀘相公單白帢軍聲雷動細柳營
殺氣霜凋大藤峽任是蠻烟開羽扇還留漢雨澆金甲
狼兵錦韝繡蝥弧奪得生徭換酒沽早知不殺稱神武
悔自跳踉作後夫處處春田催布穀朝朝列肆喚提壺
千秋獲嘉縣重覩伏波不得驕銅柱灕水灘和鐃吹聲
鬱林花滿旌旗路遥望蒼梧雲正蒼是公功成勒銘處
題萱夀太醫邢生母
橘井汲後綠杏林種時紅北蘐復何憂年年領春風珊
瑚作枝葉作玉海人添籌出海屋八千遐筭應已知生
兒自是邢和璞
贈李生言恭(言恭常受詩於吳高州故戲之)
清揚少年美瓊玖槃躃風流眼前有豈獨生能讀父書
吾輩新篇不離口自言於世無所謀能工五言窮亦休
近來此物太憔悴汝不見五馬秃盡吳高州
趙松雪重江疊嶂圖歌
昔登江上山頗愛江上句天際識歸舟雲中辨烟樹長
風不起漁歌閒大鵠小鳬争往還坐身突兀峭蒨表著
眼莽蒼熹微間歸來舉頭觸四壁但覺膏肓有泉石誰
洗丹青開墨素令我蒼翠流裀席摩挲舊游亦如此彷
彿烟霞指端起山凹那當别有雲天低不辨誰為水吳
興王孫妙自知不諱前身為畫師直將平遠苕霅趣寫
出滉瀁金焦奇老夫手挈盧敖杖更辦鴟夷五湖舫欲
作寰中汗漫游即披此卷神先往
董村小隠歌
丈人卜築董家村村中風物宛可論董家猶稱孝子里
丈人别作素侯門門前草没車馬跡隣父雖過不争席
數枝慈竹溪上青二月墻頭杏花白蠶子欲帖千芳齊
習習春風生杖藜人如畏壘無驚轍業學尸鄉不養雞
有田七百但種秫釀得新醪如刺蜜榖在何須用虎防
杏成任自從人乞有子策奏天人奇回頭却笑昌黎詩
男兒遇酒即快飲人不識安用天公知
吳孺子游人間僅一瓢後破書此慰之
吳郎手攜長生瓢自云巢許同消搖偶然洗潁瓢破碎
赤手向余不得驕男兒有身差足慰况乃生無向平累
揖予竟作汝南游别有壺中貯天地
題大石聯句卷後
吳中大石一片石岝㟧穹窿俱辟易芙蓉夕照千丈紅
明鏡朝吞五湖碧學士詞場老供奉四子講德皆其匹
苦吟石鼎聽蠅似豪氣城南鬭雞敵欲將八百驪珠顆
奪取三千龍劒色李甡太僕北海後此書謂得蘭亭脉
題押人人滿騫亞褒評字字袁昂直錢郎畫手真自好
三尺生綃拔山力已令中郎見典刑不作無鹽難飾畫
問誰購者復誰氏凌君夙抱臨池癖掣得吳興白練裙
換來曇壤黃庭蹟我歌此卷一相贈前輩風流宛如識
若到君鄉莫輕展恐壓峴山游不得
歌贈程孟孺
程郎少年雅好奇萬事不得勝臨池指端虹霓出鐘鼎
眼底屓贔騰虬螭有時屈筆作小隸薦季直表麻姑祠
東游吳會訪八法祝文逝矣不可追擔夫争道大娘舞
屋雨痕漏夏雲垂此曹端豈為書出一觸萬解吾真師
小舒大密有奇際内擫外拓無專規老夫強作解事語
腕中有鬼奚以為程郎書成復自疑世途往往輕毛錐
縱然投筆要爾去倘寫百尺燕然碑
崌崍歌題畫贈張中丞肖甫
帝遣鴻濛奠西極擘作崌崍兩拳石南含女几萬疊青
下注岷江雙練白峰頂平懸日月觀泉端對寫烟霞色
嚴道之陽絶紫金勾檷以往無白璧豈謂扶輿歇靈秀
固知真宰鍾詞伯中丞昔時此中居麢㚟為友龍蛇俱
空庭種葯成書帶大鳥銜鱣非䲀魚銘就孟陽輸劒閣
賦成得意薦相如南山猿呼北山鶴九折驅車亦不惡
二華星窺一帳褰三江雪噴千帆落賓從如雲擁朝暮
旌旗合遝横寥廓猶自踟蹰思錦鄉蓴鱸乍發步兵狂
東吳王孫畫岝㟧(錢叔寶吴越王孫)西蜀公子神飛揚(杜詩天上張公)
(子皆用太冲賦語)初疑筆作蛾眉嫵便欲身依白帝傍野夫為
挽中丞住不作中丞意中句文成赤松事已遠壯武青
萍喜初遇况乃潘輿處處安何煩却返王陽馭
石公山觀日没月出歌
我登石公山其顛據湖心東西兩輪對出没東輪黃金
西紫金紫輪冉冉破天碧羲和鞭揮六螭息霞使雲君
儼猶扈金支翠旗光艴奕少選東輪際空起萬頃衝波
波欲靡稍出為鈎漸為玦餘光如練俄如綺狂夫舉觴
觴不空時有五彩行其中半嶺初收火齊鏡千家仍浸
水晶宫笑謂此兩輪中藏赤烏白兔搏弄千古萬古今
夕落吾手匹如宜僚能使丸上復丸下此湖自稱等溟
渤往往雙眸際窮髮那知若木與扶桑只在三吳一杯
闊若論鄒衍大九州更有諸天千日月六合之外多可疑
君但快飲莫少稽側耳徐聽鳴天雞西輪欲東東亦西
汎湖風浪小横嘲諸同游者
包山老人出山早老去忘却包山道曹子鬚髯枉如戟
瞥見湖波驚欲倒烏衣從季酒不停少停一巵面即青
張郎畫手空自好閉眼不敢酬山靈李生北客黃少年
倚醉強作東風顛謾道洮陽能破浪從它安石也迴船
野夫翛然神獨往吾弟酣歌氣逾爽但使人間無二王
何人狎作五湖長
此翁篇再贈陸丈
此翁杯勺不近口種得秫田都釀酒此翁杜門時避席
每留王生竟日夕咄嗟水陸俄滿筵罷飲蕭條仍立壁
自矜畫理妙通神肯挂侯門壁上塵青山到處身為主
黃菊開時家不貧王生夙緣真自好攜翁畫歸還醉飽
為問支硎地有無買田築室將從老
况子行答吉甫參政
况子高眠藥湖干九日散髮一日冠眼前浮雲冨貴薄
筆底白雪交游寒二千里外飛尺素十八年前論寸丹
男兒意氣當如此區區得失那足齒縱令罵坐灌將軍
豈有酖人羊叔子世上流言窮自定吾徒傲骨生難已
君不能揚舲下建康我不能張帆上豫章長江浮沉恨
書驛落月夢醒愁空梁豫章宗人貧孟嘗余生少貴輸
柴桑大兒文舉小德祖野鶩可似家雞長君知犯斗雙
龍劒元是吳工冶後霜
柳公權行書禊詩後序卷
永和一叙筆神絶遺刻居然走千古興公文是擲地聲
安石詩為碎金語羣賢爾時氣争王那應零落同塵土
絹素風神出豪鷙柳家新樣疇能覩鋒距寧登由也堂
委蛇耻效邯鄲步嗚呼開元以還骨格變誠懸亦是書
中虎不辭傾槖為買將欲傍墨池追定武君不見魯男
子矻矻可畏哉自云善學君之祖
孫郎行贈雲夢山人斯億
孫郎狀如紫石稜虎頭傳神謝不能衿裾潦倒頗自厭
瓦礫往往從人憎胸中一寸貯全楚下筆縱横破萬古
白雪寒從郢里偏雄風高向蘭臺吐烏綸折角屐齒傾
入門小兒呼自驚少選長歌出其袖虹霓繚繞天峥嶸
若道孫郎不好名何得千里尋王生若道孫郎好名者
何不北走長安城男兒有眼豈在面世途耳觀那足羡
眼中之人君自見
白石翁畫贈吳文定山水歌
君不見白石翁墨花破萬紙散落世眼中其間方寸地
貯一太史公是時太史稱吳儂三載磊塊蟠翁胸太史
趣朝天青雀凌春風有淚不作李都尉有賦不擬江文
通直將三寸管五丈素寫出江南千峰與萬峰盡收蜀
錦囊壓倒太史之奚僮絶壁直上高穹窿呼吸似足開
天聰忽復下墜數千尺俯身欲入黿鼉宫意者徑路絶
乃有雲霞封萬古不盡流洗出玉玲瓏側耳將聽之疑
是縑素間迸作羣靊霳長飈無形百草庬茸列缺崩崕
吐出怪松歴亂羽葆屈蟠虬龍將崩未崩石似舞欲斷
不斷橋飛虹迺有詞客酒人樵青釣童或騎蹇驢或駕
輕舼或躡䗶屐或策短笻高者穿木末若蜚鴻下者蹣
跚勃窣如孤豵兩儀不能主乍闢而乍蒙二曜不定光
倏西而倏東木棧與鳥争道人家擬鵲開窗漸窮至杳
靄但有去路無來蹤猶云紙盡意未盡亂石拳點波洶
洶真宰泣訴神無功太史不能長將向天去流落人間
成楚弓翁亦召主城芙蓉但令居士緗几上秀色欲滴
青濛濛擊節董源隕涕關全筆底一掃傾宗工沈翁豪
翰何其雄嗚呼隆凖之孫豈必隆
將抵潯陽戲作短歌
逾月不啖東家豬又不及買武昌魚槖中乾菜配濁酒
日日看山還讀書男兒三十興闌懸赤芾及至之官垂
五十欲辭白髮頭不能縱脱青衫淚堪濕為龍為蛇心
自知呼牛呼馬那敢辭有書且作老博士得酒便喚高
陽兒
弇州四部稿卷二十一
