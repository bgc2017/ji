弇州四部稿卷三十
明王世貞撰
詩部
五言律三十五首
余忝督鄖楚與季朗後先發辱以麗賦見贈且出
扇命詩走筆酬謝
鄖國忝持節春明同振衣憐君一咳唾𣪚作千珠璣把
並吴鈎色攜增楚璧輝好逢楊得意未訝薦書稀
過定遠問功臣遺跡有感
甲第杳非故子城餘至今燒痕寒不冺沙色晝常隂無
復風雲蹟偶然天地心孝陵迴首處紫氣一何深
宋玉墓
此地真埋玉何人為續招秋風弔師罷暮雨逐王驕萬
事才情損千秋意氣消仍聞封禪草遺恨右文朝
張司禮堯督備顯陵八年而始還朝節惠之政口
碑載道余甚媿之敬之扵其行賦五言近體以贈
還朝禹年並馳傳漢恩深雨露園陵色冰霜使者心卧
餘江畔轍頌有郢中音雲夢毋勞對君王罷上林
留吉甫達甫伯仲小飲
鈴閣閒堪掃牙旗静不驚一尊聊二子三月自孤城柳
送青陽色江迴白雪聲絶憐分手恨翻向會時生
偶成
欲識君恩重優閒到始知空城聊假節玄嶽是真祠酒
病那從起書滛不要治未應千里外片檄似風馳
其二
一雨夜来足添衣身轉輕濁醪生睡理脩竹韻書聲少
事人方貴無營意亦平偶因貪化日聊爾話長生
其三
薄有澄清志猶疑節制非一城如斗大三戶似星稀返
照松筠嫵初晴筍蕨肥春寒夜来急無夢可成歸
其四
好作山僧擬其如霜鬢毿升堂無法說退院少機參草
色深趺坐花隂静步檐晚来鐃吹發應似禮伽藍
偶題小齋
事念了無涉起居初有恒佛書閒自展何肉久堪憎鈴
閣棲禪觀轅門坐老僧多慚少年日綺語任馮陵
杭州詩人蒋少翼館於中㳙所薄游不偶將歸故
鄉賦此送之
錢唐諸父老問爾長安時累宿内供奉可稱明主詩狗
監不曉薦馬卿亦何為今日孤山逕還容二仲知
答明卿聞元美擢御史中丞督撫鄖陽喜而有寄
四首
潦倒孤生業吹噓造物情一官慚國士萬死為家聲感
舊羊曇切酬知到溉輕(羊為切到為輕)浮雲多晻曀缺月向誰
明
其二
文苑三朝彦凄涼半死生青雲聊寄跡白雪好尋盟不
必彈冠意俱歆仗鉞名襄陽訪耆舊終愛鹿門耕
其三
物意終難是勞君擬昔蹤片言成嘔血殘燼奪歸農六
出空流馬三分可卧龍小儒逢大業歸骨亦從容(明卿第三)
(詩全用諸葛事)
其四
與君論瘴色不獨鬢顔深瀧水長裁句(吴均秋烟瀧白水為險諢句)
貪泉久定心(吴隠之事)聖朝憐泣玉詞客盡横金莫以夷門
近輕令侠少尋
太和即事四首
名出登封晩功存象帝先路疑鞭石就室似鑿空懸有
壑難窺地無峰不刺天所游疑夢境回首即茫然
其二
天門揮手是宛轉尚干盤但語中原小那論行路難夜
分先得日春去獨留寒不盡登臨意翛然思羽翰
其三
脈借崑崙遠聲欺太華卑上分天一半横跨地三垂不
盡松杉夀毋妨鸛雀危祇憐来往客未觧治貪癡
其四
童冠六七輩銀管雜瑤笙一奏鈞天樂聲聲薄太清風
来時斷續雲過復分明似我仙才淺猶然病骨輕
助甫約登太嶽候之不至
山色空相媚吾眸未忍青人從春雨隔杯入暮雲停徙
倚銀河度凄其玉漏聽難分使與客只合候張星
雨後與孫兆孺小坐
一雨夏畦足高齋秋思深酒成君子淡談愛野人真宦
達何知味年衰始問身上書歸不得妬汝出風塵
答寄李惟貞侍御
屈指龍門御清尊盡日攜陽春郢里曲殘臘顯陵西雨
色深三楚霜威淨五溪絶憐回鴈外猶有素書題
李荷明府悉以晉中新詩刻見贈
汝真秦相裔題刻徧山崖處處五雲色時時千古懷銀
鈎看轉好玉案報仍乖欲擬君家例移来嵌小齋
謝弟寄古方壺
寫從員嶠並鑄自首山分不盡九州跡長畱萬古文土
花深送潤水草細垂紋今日千金夀瓊瑤難報君
謝寄洪崖圖
徤攜方竹杖涼挂紫蕉衣再出開元是同游衛叔非自
穿丹井隱不跨雪精歸贈我高齊色宵来動少微
乙亥鄖城除夕
爆竹時時勁屠蘇緩緩斟争先兒輩事戀舊老人心澤
國音書遠波臣歲月深燭花濃不剪抱膝自微吟
初春偶成自嘲
五十俄加一蕭然兩鬢絲山城催暮緊地僻受春遲罷
吏無餘牘揮毫僅小詞迂疎竊自喜除目未相知
其二
禮樂皇輿遠恩波聖德長只今連帥地自古逐臣鄉水
驛魚羔美山田穄飯香一城如斗大人笑夜郎王
寄肖甫
辭侯張博望就拜大鴻臚幕府山猶昨臺城吏散無主
恩官九列天意賦三都若語鄖襄帥居然一豎儒
其二
未論除目異祇是起家同宦跡難稱薄詩篇尚帶窮江
聲放衙後山色捲簾中六代風流事春来盡属公
春隂
春来思空發暝色但沉沉天闊非無照山多自易隂冰
霜前日事草木後時心我慣牢慅久無妨抱膝吟
答子與見訊仍請叙詩集
未必天涯遠能令國士疎轉頭論舊盡屈指覺才虛片
語千秋色雙魚萬里書因君重飛動垂老惜三餘
答子與請作子相祠碑
烏石山頭色能如峴首無風流一代盡雪涕萬行俱桐
邑恩偏遠中郎思欲枯故人兼故吏忍使寸心孤
答子與見夀五袠作
忽枉新詩讀方憐往日非千秋慚竹素廿載濫金緋小
鎮仍宗慤衰情似表微菰城社酒美報爾盍同歸
答子與春衣之寄
筒卷春衣薄郵分粤路長蹙金雙孔雀嶷角一神羊縞
紵粗難報綈袍老不忘天涯散知已真有四愁章
五言排律四十六首
送任戶部督餉陕右
大漢中興日匈奴近塞年材官屯六郡飛餉轉三邊帝
里春將盡天山雪尚堅紀明催轉鬭充國擬畱田一上
金城䇲俄分少府錢關河俱動色將士欲争先葱嶺鞭
堪斷恒河鐡可填歸来奏竒計聖主在甘泉
過天寧寺望塔有作
浮圖隋寶額舍利漢金人龜捧雲蚨篆龍蟠海藏鱗躡
空依日月飛磴隔風塵入夜鈴時語摩空鴈欲馴霞標
象外矗色界望中新萬劫留真地諸天護法輪空憐證
聖眼猶是滯凡身為有摩尼在金篦與問津
塔光
天寧寺塔中有舍利時時扵相輪吐光予夜宿
見之
飛刹聳岧嶤迴風萬鐸敲神光發寶樹定力轉金標熠
燿渾難擬熹微迥不消晦驚春月上昏憶曙星搖法鴈
珠頻吐神龍燭乍飄一燈披幻劫萬界出沈寥自失迷
津晩俄然覺路超不湏求指示淨域本非遥
答伯承新喻
柳條霜又綠不忍記離羣遠道逢投札空齋疑對君夢
將池草得心以澤蘭薰露白金臺月山青玉笥雲毋深
簿書意期爾細論文
其二
李侯有僊骨強爾加塵顔名在公卿外身猶簿尉間開
簾卧白日推案得青山公事多饒暇新詩能往還獨餘
離羣意相望涕潺湲
題婁東卷
員外郭惟清其先婁人也以徙豪至都下李生
為繪婁東山水圖志别號云
我昔婁水曲結茒生事微秋雲挂江樹朝日滿荆扉歲
晚觀穫罷田家招飲歸偶為鷗鳥忌虛惜鱸魚肥見爾
談鄉故聞音疑是非綸竿未能把相對欲沾衣
嘲周叔夜夢感
客里深秋意芸閣病周郎魔障重難透心兵躁未降幽
期即中夜故好隔蘭房春卉留蝴蝶曉雨殢高唐驚回
忽不見思至自難忘依依想顔色濙濙濕淚光千里倘
同契離睽詎云傷
辛日之郊外小飲河亭即事
息駕古亭邊流颷入壯筵太液分波潤長楊選勝偏空
林發鼓吹曲岸遶樓船碧雲空際合朱規樹杪縣韋曲
天尺五新豐酒十千所欣居冗𣪚況此樂游年
送劉侍御清閱三吳軍籍
六月軍書下三吳憲節懸日華浮組練霜色護樓船一
使兼文武孤忠失後先海潮犀弩避郡國虎符傳自昔
東南地曾分閫制權挂帆當使馬耨火置屯田將帥誅
求裏逃亡涕淚前芻糧還舊日調發任他年赤籍虛難
滿蒼生實可憐蕭條石壕吏悽惻采微篇閭井眉須察
兵戈骨未全不堪家國計為爾重悽然
送方居道之應天
落日大江樹揚帆帝子洲僊臺看不盡天塹劃分流水
擊三千舶雲甍十二樓腹心歸掌握參佐見風猷吏事
饒談笑公餘得卧游烟花馳道晩霜葉禁宫秋潮闊連
滄海天清辨虎丘蓴鱸未須羡鄉思總能酬
送黃國範比部論京畿塞外獄便道歸省
勅罰歸天吏飛符出未央帝城千騎月龍劒九秋霜草
色乾坤老軍聲關塞長珮分華省玉人是法曹郎三尺
依城旦雙旌指冀方恩深禹車淚生轉漢縈章渭水羞
曾赤箕星氣獨黃别筵楓葉道停錦茘枝鄉為有高門
待應誇結駟良
秋夜省直同李申二子登白雲樓分韻得秋字
何當白雲吏同上白雲樓海月分余坐天風攬客裘語
来高嶺失曲罷片鴻愁刁斗期門夜流黃永巷秋玉䋲
寒不落金掌淨堪收未數陳登卧聊為王粲游他時念
歷落非土悵淹留歲月孤蹤並乾坤萬象稠爾曹珠炯
炯珍重欲誰投
二子詩多感邊事再疊一首
夜色舒長嘯西風吹滿樓邊書白羽箭宫詔紫貂裘天
地心難測關河氣轉愁鼓鼙敲月暈兵甲暗霜秋萬柝
行營滿千金選士收請纓猶賈疏勒碣幾班游金馬名
誰在銅駝蹟自留乘軒吾道薄賜第主恩稠遠愧吳門
卒朝簮未敢投
送楚人曹生義烏令
媺人御瑶舄别我去長安步草俱稱植栽花不讓潘賢
如楚令尹秩是漢郎官風物東陽近聲名西峴看人家
稲禾足公事酒杯寬溪學郇公字巖藏葛令丹松間案
猿鶴花底集鵷鸞欲作臨岐贈冰壺秋月寒
送萬郎中恤刑楚中
都門惜别地草色更油然爾去金鷄詔應過嶽鴈天春
波巫峡滿夏澤洞庭偏干羽堯階後軺車禹淚前鶯啼
五溪渡花發百蠻烟賦就如相問江梅玉笛邊
寒食山陵道中
馬首春還薄乾坤氣未蘇亂山浮日斷危戍逼雲孤花
發已如落柳垂猶半枯兵戈百戰息烟火數家無哭泣
驚新鬼扶攜問老夫石壕初避吏榆嶺復防胡生事悲
機杼雄心撫僕姑七陵佳氣在長拱帝王都
過昌平擬上經略許中丞
豹隠終南奪龍韜薊北專建牙三輔色吹角七陵烟星
斗青萍外關河紫氣前雙鵰下鳴鏑萬馬聽揮鞭辟易
臙支嶺峥嶸苜蓿天高樓明月嘯横槊大風篇白髮籌
邊早黃金募士偏還應報烽火不復近甘泉
吳山人將徧游北邊謁予索詩云元戎蘇相公迎
之
擴也負竒士飄然辭帝京乾坤雙旅鬢湖海一詩名躡
履身猶徤論兵氣未平風塵沙海戍雨雪薊門行鴈已
思南度人今賦北征褐衣春事晩匕首壯心驚舊識周
司寇齊名漢子卿九關横卻月萬里畫長城幕客金貂
貴軍鋒鐡騎精青油傳夜色白羽動秋聲感遇多投筆
逢時會請纓燕然如可上勒碣問班生
賦得反邊馬有歸心
蹀躞玄圃秣驅馳青海烟桃花汗玉勒楊葉展絲鞭得
意逢都尉長鳴逐左賢鼔嚴霜耳峻關惡夜蹄穿刁斗
征人淚琵琶漢女絃風聲亂蒲類月色滿祁連虎穴生
偏賤麟臺跡未傳如逢貌竒骨天外不辭年
任戶部自密雲回道却敵事甚悉尋貶官武定詩
送之
見說盧龍塞番兵夜合圍笳吹城欲動烽逼鴈仍稀仗
節星郎駐飛芻代馬肥晴虹袖匕首秋月滿戎衣萬死
身猶在孤臣事易非還看謝州簿白羽暮年揮
送劉比部恤刑雲貴
軺車小司寇鼓吹黃金臺天欲南荒盡春還北極来泣
珠恩自遠祝網面仍開貴竹披層瘴昆池暖劫灰客傳
星使部人憶夜郎才不識秋鴻外新詩可寄裁
感述六十韻
歷歷行藏事秋霜積淚痕十年曾結客詩句滿中原一
跌身同贅頻驚舌屢捫未風誰辨草先火欲明璠避晉
傳江左棲吳類武源中丞雙豹尾刺史五熊轓奕葉陪
皇運生成總國恩徵書向州府束帛去丘樊識監羞司
馬為儒陋叔孫賦題秦女鳳班逐漢臣鵷所際垂衣主
寧期泣扇媛侯門罷投謁天路隔攀援勛業時名左文
章世態論縱遲甘曳尾那肯羡乘軒難已東方設歌仍
下里喧四愁虛望嶽三刖竟悲崑黯澹白雲署風塵黃
鵠飜幾人甘蠖屈吾豈厭鵬鶱才拙知何補時平借不
冤寢興惟早莫朋舊絶寒温海席鱸魚鱠燕盤苜蓿飱
身安束濕久道以積薪存休沐憐妻子寅恭得季昆篇
成多和瑟曲罷有吹塤頗解譏衰鳳無能託化鯤邇来
工上下愁說會平反一旅勤王室千秋啟塞垣紫衣歸
漢市碧血灑周墦泣雨誰看粟投暉尚覆盆幸陪郎署
席亦負野人暄戀禄違辭紱驚心阻叩閽緹兵時絡繹
中旨夜趨奔麋鹿何罹網羝羊更觸藩向来邊事棘獨
使聖憂㪟籌䇲明光秘祠禖太乙尊任方優將相塵已
動乾坤列幟蟠狐嶺連烽逼鴈門地炎邊馬習月黑羽
書繁飛餉三邊轉材官六郡屯元戎假黃鉞天子授朱
鞬賈傅寧談餌婁生或請婚女紅全掃越汗血未歸宛
野色徵龍戰原蒐益虎賁鼓鼙秋轉急戈甲晝仍昏質
子空都護孤兒總陸渾壮懷頻舞逖清嘯久輸琨智士
甘懷寶忠臣惜喪元蛾眉各燕趙魚腹自湘沅歲月無
乾土生涯有故園雲齊吳渚稲潮滿沃洲蓀熟柚金分
筥芳篘玉滿樽問津迷遠楫息路悟歸轅其若頻年使
仍傳一札言民窮怯蛇虎吏巧獵雞豚巧似驅淵獺窮
如失木猿三江先雨涸萬柳後春髠垂老脂俱盡公庭
淚暗吞衣冠十道使烟火幾家村羈旅餘皮骨朝廷問
本根茫茫竟何所腸斷賦招魂
送尤祠部汝白兵備廣東
卓犖憐吾子交游見古風官仍時論外名豈衆人中國
事談兵異風塵受寄同潮平天自邇瘴合嶺逾雄帆落
羊城鴈旌迴象郡虹銅標伏波塞金屋尉佗宫自古危
秦政扵今失漢功行霜山鬼避泣露海人通爾去能遷
木予留竟轉蓬虔刀贈秋水揮手帝城東
人日同茂秦于鱗公實子與夜集子相考功分韻
令節淹羈旅同心藉見要人俱愛今日吾亦醉茲宵罇
是宜年栢盤餘頌歲椒殘梅夀陽片新柳建章條雪色
凌春發星光逼曙摇酒闌仍劒珮詩就各璚瑤身世誰
偏晩風塵敢自驕更慚叨薄禄樽斝報清朝
傷春四首
二月春過半蕭條甚往年無風蕩白日不雨失青天邊
塞還鼙鼓侯家自管絃命輕微病後心老欲歸前對酒
多仍怯看花豔更憐祇應長兀兀一室坐安禪
其二
迢逓南来使艱難北伐兵春遲榆柳色朔動鼓笳聲多
難無朝野深愁外死生羣公栢梁宴大將棘門營末路
填驅轄瀕年絶請纓漁樵吾豈敢玉石未堪平
其三
浩浩来春色茫茫抱獨愁兵戈北極動舟楫大江流為
國何虚實謀身幾去畱草欺公子陌花妬酒姬樓景物
存揮淚生涯寄遠游所甘唯瓠落湖海一沉浮
其四
草木春還舊乾坤事轉新他時問根本斯道恐風塵狂
至非關酒窮来實讓人不才莊氏木甘老漢家薪文字
難知已聲名易有神何為愁役役天許放吾顰
三月三十日郊外小飲兼有所感
近出看栽柳重来綠護人縱遲今日暮已判隔年春酒
醆深難却花枝強當新綺羅猶杜曲鐘鼓任平津放蕩
羣謀笑生疎萬事嗔祇應兒女計未敢問垂綸
送范按察堯卿調補福建
世途過欲盡古道尚堪存九折官非晩羣言望益尊故
人推轂分明主賜環恩日月閩山破風雲瘴海吞未論
台斗象聊息太池鯤名到朱門失聲先墨吏奔法真無
上下身且信乾坤鰲頂如探璧裁詩可寄論
病中
白日垂垂墮青雲裊裊舒病窺文義淺懶益世人疎跨
馬心先折銜杯意未除問醫吾隱几索食稚褰裾國事
干戈後鄉心劒珮餘却憐潘騎省未可賦閒居
其二
晏起無長日貪服有隔旬閒真吾喪我出不爾如人握
管思仍廢開眸事總新游蛛與戶網落燕任梁塵酬酢
聊存性詩書自穏身何須問江漢天際幾垂綸
别子相
吾黨一時得疑從異代来鰲扶華頂出鵬擊大溟迴有
重身能任無堅勢不摧宗生尤卓犖扵我重徘徊神賞
荆人璞能驚魯殿材句成兼庾鮑毫腐失鄒枚四顧心
逾切相過眼倍開驥騰咸辟易鳳舉未摧頽此日江淹
賦青天郭隗臺行留念萍梗歸去逐蒿莱赫奕西京貴
飄零幾祀灰古今俱努力顯晦必關才物理須推久時
名盡可哀天涯未為遠揮白亦雄哉
送黃資禮謫判漳州
白簡當年疏真無愧古人舉朝迴氣色中貴失精神日
月流言事風霜敢諫身向来餘萬死此去有孤臣别地
荆榛滿之官橘柚新濤驅千嶂雪花𣪚萬家春任侠非
凌守虛懷欲近民臨岐繞朝策為爾重沾巾
送周叔夜守萊之平度州
冠盖灞陵中相看吾道東五馬分符貴三齊列郡崇鶚
指天邊日龍噓海際虹恩推聖水潤才借墨山雄看市
遥知霧回車欲問風綬花紅纈采帶草綠凝叢時當璽
書下毋忘保障功
為吳員外贈别(員外亡内子乞假歸時主試畢得請)
圍棘暫淹留餘香故結愁採珠新照夜沉劒易悲秋更
是蒙恩卹將言歌薄游楊柳青含雪芳杜綠分洲徘徊
不忍道迢逓阻相求星輝鳳凰嶺春漾木蘭舟蕙帳重
盟鶴菱歌不起鷗漢庭方念賈魏闕更懸牟賴得霅溪
水時從東北流
送嚴整之天台丞
聞道天台路花深似武陵君當簿書暇乘興獨攀登蜃
將朝市出虹並石梁升念以風塵寄能偏吏隱稱泉聲
當晩案山色滿春塍要使人呼父毋令予負丞臨岐别
有貺托意在壺冰
夀吳封君九十翁子參政憲副侍養其孫峻伯郎
中来請詩
天目横佳氣苕源出紫濤年同授書老家是徙陵豪喬
木千林色江湖萬頃膏身輕卭竹杖興遠木蘭舠大陸
雙鴻羽芳池一鳳毛金緋陪几屐芝玉𣪚庭臯膚挹青
精潤歌裁白苧高茲辰玳瑁宴上客鷫鸘袍露掌僊人
饌雲盤帝母桃雕厨薦杞菊銀燭醉葡萄名已丹書寵
恩應束帛褒獨慚西署列班管罄揮毫
寄袁履善
使君有冰神燕市醉相親竒字揚雄敵新詩鮑照倫銜
杯即河朔對局類秦人一去璚枝晩相期瑤草春興從
思鱠逸年與士龍均北闕江湖夢南冠市井臣才浮莊
叟瓠官積漢家薪吾意或無愧天涯能重陳
訪太史李丈石鹿草堂
罷停青雀棹来訪碧山居雜浦橋能識飛花徑未除坐
通文舉刺窗滿鄴侯書為酒初收秫分泉自灌蔬舞畱
玄圃鶴釣得渭濱魚握麈青天外彈碁白日餘榮庭更
蘭桂觸目有璠璵邑相陪萊服門人奉筍輿烟霞東閣
履星斗上林裾燕客多相問君無厭漢廬
代婦寄周子
游子適上國賤妾依空房煢煢語孤影亭亭待夕陽鉛
華強欲御淚靨不留粧結網陳雙箭牽絲理七襄何當
化磁石引恨入君腸
代周子答婦
目斷故園柳身戀上林枝吾當恨霜鬢卿亦嘆蛾眉兩
地栽黃檗辛苦不相知入夢驚猧短裁音托鴈遲惟餘
子夜月曾照流黃機
送章道華提刑之江西
舊傳分鼎業争重有洪都日月疲龍戰乾坤撫駿圖山
今奠廬嶽濤不震彭湖伯仲桐圭啟東南竹箭輸異時
忘帝力驚代得賢扶子也漢廷尉才其楚大夫秋霜動
旄傳夜斗辨昆吾勝槩揮毫出妖氛攬轡無魚跳廉訪
佩虎擁使君符匝日青驄馬鳴風金僕姑感時冠欲立
憶舊眼堪枯八葉仍英主千秋仰睿謨樓船南下瀨車
騎北單于地力傍搜盡天心轉鬭孤祇應三表擅不必
寸丹殊倘遇王尊道相期莫忘驅
賦得金鳳花
初秋鮮竒色亦足繢吾軒嬌姿委露泫弱質含風飜紅
纖上玉指碧淺轢銀盆質是黃花役名為衆羽尊閩宫
誰第一小婢最承恩(唐詩呼金鳳花為菊婢閩王璘所幸婢曰金鳳後冊為后)
賦得料絲燈
靈象来西域竒麗薦南滇鮫絲冰淚滴蛤粉夜光縣映
彩疑花笑切翼類蟬聫薄雲全帶月澄流微澹烟欲奉
咸陽殿先近五侯筵
賦得紗燈
誰剪紗為葉翻憐玉作枝霜輕織女製星𣪚影娥池流
黃動金綴分紅入翠巵燦爛欺螢耀霏薄勝蛛絲還同
瑟瑟幕不掩麗娟姿
弇州四部稿卷三十
