弇州續稿卷十八
明王世貞撰
詩部
七言律
壽邢封君
甲子重開十六齡祥鸞為德鶴為形諸方衲子俱稱佛
一邑嬰兒半姓邢雅有金緋歸視膳即看蘭玉盡充庭
試論南極稱籌者也是江湖老客星
送袁子年守青州蓋僕三十年宦游地也曾題詩
刻石雲門山侍御毛君近為亭覆之
曾憶東方千騎尊羨君仍擁五熊旛城西澠水能為酒
檻外雲山可作門避舍蓋公應自好觀風季子欲誰論
如聞臺使豋臨地洗石重拈舊墨㾗
送石阡守陸
横金被紫拜新除官好何妨萬里餘犵狫&KR1651;衣仍諱鬼
咨陬入饌解名魚石田雖瘠堪供賦齋閣長閒好著書
却笑鬱林先太守虚將壓載累舟車
送撫浙温司馬入佐大農
太眞名輩許誰如况是追鋒有召車全越已收文種治
大農能廢計然書皂囊膽落傳應久白屋神交意不疎
欲買豚肩趨道左恐煩軒冕狎樵漁
張左虞都尉故與余善每過弇中風流謔浪飛白
無算余猶以酒客鹵莾遇之後稍出其詩余稍
稍稱善然不覺其異也及集成而丐余為叙因
賦諸友篇左虞僅居四十人之一耳去年左虞
死余不能往弔以香帛寓之而無主喪者孟秋
之朔偶攤書出曬於散帙中探得他詩讀之不
甚快最後一卷極清新麗雅之致句字有力格
韻不凡而忘其誰作以集考之則左虞製也不
覺失聲而泣吾愧鍾子期多矣遂成一七言律
而會其子授官奔喪歸并書諸友篇寄之俾焚
於棺所逝者有知將從夜臺沽酒三呌稱快余
亦可以無憾藝林矣
都尉頻過白接䍦酒酣時自覓鍾期雖成玄晏先生序
未表邯鄲幼婦碑豈為兜鍪寬自狎還從鑿落誤深知
今晨散帙初開眼大雅中興定不疑
陳僉憲文遂按節彭城故人子曹生上謁賦此寄
之
八月漕河正穩流此時賓從在黃樓重扶十載乘驄色
與續千年戲馬游門為通家收北海客因長揖禮曹丘
酒闌倘及江南事留得微星傍女牛
有所聞作
藥罏經卷日從容愧殺微名溷九重豈為禁林需左馬
偶然宗伯讓夔龍霜秋不耐芙蓉老雲色依然薜荔封
自是五更眠更熟可曾聽到未央鐘
其二
聞道弓旌及隠淪可緣眞遇愛龍人虚云展氏曾三黜
其那王尊僅一身苜蓿摠肥沙塞晩桃花無恙武陵春
欲知元亮籃輿意畏踏丹陽郭裏塵
餞右伯對滄王公之浙藩於西滸劇思西湖之勝
因成二章送之
婁子城西楓乍肥使君軒蓋有光輝行從父老攀青雀
坐引湖山入紫微兩地摠深吳會福一溪偏失杜陵依
相思夜雪湏乘興棹到錢塘未肯歸
其二
長公公事了西湖能勝于今右伯無車怠即時烏幔榜
罍乾隨處酒家胡人豪摠並推昭代物色應湏問老夫
好憶羣賢臨祖日牙璋萬隊出姑蘇
送陳郡丞履入為戶部郎君凡兩丞吾郡矣
上佐重輝澤國鄉中朝新拜地官郎逾深竹馬他年意
不改銀魚舊日光奏計有人賢尹鐸采風何議難弘羊
臨岐更拭垂枯眼為有閭閻淚萬行
顧尚璽名世八十夀言公有二子美而文
肯學馮郎老漢曹蚤知陶監掛宫袍篋中旖旎餘雞舌
池上參差長鳳毛竒石數拳心並古清商一部興彌高
閒來却笑非熊叟即使垂竿也自勞
過喻使君邦相郡齋與其尊大夫八十翁四孫及
通家余子小飲有述
十年刺敝長清狂懸榻傳呼已下梁何忝朋車仍向吕
别從文苑得龔黃筵中鳳有將雛曲膝下龍傳上客觴
不為老夫疎筆札欲標高㮄德星堂
喻太守邦相及陳丞李司理邀飲顧園作
初從窈窕轉深幽忽敞中天與目謀傑構時時撑碧落
廻廊面面俯清流涵星淺藻催浮動入雨疎筠佐唱酬
不道使君容阿敬豈應單為辟彊留
過大宗伯徐公作
舊標通德宛如斯屈指登堂十四期不為龍門孤轉峻
自緣狐性老多疑談深忽出憂天語病久方知荷帝私
試撚霜髭兩相問于今得似秣陵時
徐大宗伯歸有園留宴作
曲檻廻廊斷復連疎花竒石巧相緣横穿屋裏千迷道
忽入壺中小有天暎架青藜寬自讀開尊白墮許吾傳
丈人門逕今粗曉時擬扁舟問草玄
潘方伯邀游豫園
豫園長日鎻岧嶤為我聊懲鳥雀驕碧沼靜能涵象緯
朱甍高自割烟霄嵯峨玉聳栖雲岫宛轉銀題上漢橋
却笑閒居先散騎枋榆三尺也逍遥
顧尚璽伯仲東西二園今併為一然主人老病蕪
不治矣信步一游志感
舊識何家山大小漸來併作一山深主人稱病掩關卧
園子偷閒無處尋堕石將藤全失徑窺階迸筍别成林
亦知陵谷須臾事徙倚能令百感侵
游潘顧諸園畢自題弇園
踏徧名園意未舒大都京洛貴人居穿錢作埒難調馬
鏤石鋪池礙種魚似比幼輿輸一壑轉令元亮愛吾廬
興來呼得尖頭艇餵蟻烹鱗信所如
廣州朱提舉以歐楨白虞部書及詩至却寄
客星三載出姑蘇翹首南雲思轉孤忽爾羊城逢使者
頓然鮫浦至明珠篇章意氣差強在齒髮神明可係無
君道丹砂勾漏好倘能分貺及凡夫
過吳太學新園賞菊卜夜作
門外軒車若水流能虚要地結清幽連峯半隠嵯峨閣
(閣高而山小故云)暗室中穿窈窕溝銀燭媚廻黃菊暝綠窗驕
借翠筠秋狂夫丙夜猶呼酒寄語陳遵轄慢投
虎丘西僧房晨訪曹茂來居士山閣小飲
竹逕通幽信短笻山樓忽敞得從容殘霜堕木青仍在
旭日披雲紫漸濃香積總饒居士飯東林翻厭遠師鐘
逢君更自寬拘束一盞雙螯喜殺儂
慧山東園為王光禄家物余再過之矣復以與比
部曹安二山人曹王二太學一游即事有述
三過王園興轉新為貪幽景豈關人蒼苔印鹿尤堪賞
古樹啼鴉也不嗔自有眞山當北戶任他流水入西鄰
翻驕履道林中竹總好還沾京洛塵
華太學邀過鴻臚卿王公慧山西園景物尤勝麗
與俞比部曹山人同賦
屐齒何妨細雨過主人緣客治巖阿朱樓有勢爭霄漢
綺樹無心長薜蘿疊石巧當山色闕分泉别取水聲多
編錢故是王家埒喚作弇中奈我何
疊前韻奉酬徐宗伯見和之作時公有書勸駕詩
尾亦及之
三見咸陽哭李斯一歸東海十成期毋論啓事人堪笑
忽得除書已亦疑野性雲霄終自淺主恩天地欲誰私
縱令伏櫪雄心在猶憶羊腸踠足時
疊前韻和徐宗伯歸有園見和之作
青樽小語夜留連重結金門隠吏緣密竹似調絃上雨
疎萍欲點鏡中天功名兔苑吾甘薄姓字鷄林爾任傳
無那谷神新有解從知不愛子雲玄(公押玄字懸知歸有非眞有直欲從)
(君叩牡玄之句故云)
答汝寧張助甫中丞
歲晏崢嶸有鴈飛中原音信未全違青山快意無南北
白首談兵有是非休汝不妨車騎簡過淮殊覺友朋稀
莫疑江左除書下依舊菰蘆一布衣
三疊韻徐宗伯勸駕之作
老衰那敢信吾斯才拙寧須用可期蕭䬃蛾眉應少妬
囁嚅雞肋反堪疑命如侯白聊稱厚身學楊朱祗自私
聞道漢廷新禮樂知公不忍負清時
三疊韻和徐宗伯大士齋韻
輕世那能似魯連祗因貪結海山緣偶逢居士論初地
却引私陀禮梵天白馬東來無法授青牛西去有經傳
但教心境長如水不礙眞如不礙玄
戊子元日試筆
嚴城爆竹鼓紞紞屈指新晨六十三小為祝釐違野服
將無改跡戀朝簮羣兒椒酒雖全却小塢梅花或可探
(時余以齋日戒飲)出處浮雲無定所肯容時趣入終南
同年韓令君百谷齊之諸賢邀餞幼于舘分韻得
雲字
社中諸儁摠能文况復柴桑有隠君十載空林成獨往
一宵清晤又離羣拈來小草誰偏愧賦得文無也愛聞
稍喜吳門如練色不妨猶挂秣陵雲
徐參議邀游東園有述
君是當年徐湛之一時風尚在園池輕籃出没疑秦嶺
小艇廻沿似武夷漸入深崖青窈窕忽排連岫玉參差
不知處處梅花發羌管猶煩特地吹
咏徐園瀑布流觴處
得爾眞成煉石才突從平地吐崔巍流觴恰自蘭亭出
瀑布如分鴈蕩來片玉挂空搖旭日千珠蹙水沸春雷
醉能醒我醒仍醉一坐須傾一百杯
奉要太宰袁公抑之過天界寺上人房時大司寇
陸公與䋲後至談讌梅花古松下作
隠囊紗帽對傳巵宛似袁公步屨時屋後梅花堪爾供
庭前柏子是吾師從知矯鳳冥高漢偶為將雛遶故枝
言向士衡詢往事語來無那夕陽移
王太僕公漢上之别垂十五年矣讀公全集見寄
見懷之詩凡十餘章而不盡逹賦此謝之貞之
誕辰乃翁登第歲也
北海風流一代賢襄陽耆舊許誰先揆余初度懸弧日
正爾公車射策年敝刺姓名勞齒憶空梁顔色借詩傳
舊交垂盡鯫生老唯有靈光獨巋然
游靈谷寺
寳公靈骨未全墮寳地金書特護持塔徙摠輸龍蛻處
鍚飛寧復鶴驚時(初寳公與白鶴道人爭志栖止處公以鍚道人以鶴鶴至其地欲下聞鍚)
(驚而去公遂得之)琵琶街畔疑天鼓舍利輪中表物儀却恨貂
璫諸貴在不教披蘚讀殘碑
夜與諸公飲大雄殿前庭銀杏下得月有作
平楚蒼然暝未開暫依高樹共徘徊一珠陡自中天湧
萬象紛從下界來微䜪不妨呼米汁晩參何幸傍經臺
諸賢不置支公坐寂默誰窺許掾才
陳先輩以佳章見投報贈一律
南州一刺許登堂白下于今是豫章古調自來歸伯玉
高名當復比元方家藏敝帚慚難薦客有明珠喜欲狂
豈為西臺多列柏看君字字挾風霜
送太宰楊公考績北上
尚書舊績優三禮太宰新銜冠六卿此去物情推簡要
向來公望在寅清都人蹋臂迎車轍天子臨軒識履聲
倘及鳳皇臺上色只今猶自暮雲横
同羣公宴徐氏東園二首
君王舊賜青溪曲太傅長留綠野堂歴亂峯巒插雲漢
縱横卉木盡文章芳樽再展憐春色畫舫頻移媚夕陽
不是羣公仙骨在蓬萊咫尺杳茫茫
其二
公子名園闢向東至今池館尚稱雄朱甍忽聳雲端鷲
銀榜遥縈水面虹為許漁樵開薜逕且將絲管付松風
信陵虚有夷門地指點蓬萬說魏宫
過徐錦衣西園二首
主人如解子猷來三徑春風許暫開百種花名鬭金谷
半空松勢壓徂徠飛觴倒入冰壺影訪蹟徐披石鼓苔
行到溪山漸窮處隔垣雲色隠高臺(園之後别有園鳳皇臺在焉)
其二
丹崖軟草藉金鋪翠壁繁花帶綺䟽忽覩漁舟穿薜荔
纔知魏闕有江湖枝頭鳥語聽仍失竹裏雲生看却無
謾道弇中應更好老夫隨處且盧胡
飲魏公南園作
甲第芳園冠帝京上公高宴聚星卿毬場地貴堪金埒
幄榭花繁似錦城按舞别呈廻鶻隊吹簫俱作鳳皇聲
莫將泉石輕為品曾覩先皇帶礪盟
同鄉諸君宴朱王孫同春園
朱邸王孫取次開鳳臺西去有歌臺池從漢苑天潢借
嶺載齊宫碣石來倦鳥似驚茵上舞殘花偏愛掌中杯
不知懽極髠難醉翻恨城高暝易催
湯比部詹内翰邀同少司徒方公游徐公子萬竹
園時主人以疾不見
莫嫌張廌解辭賓有例何曾問主人客比七賢差恨少
侯同千畆未言貧琮琤别寫風中韻峭蒨平添雨後
神但醉逃禪渾亦得已公蘭若是西鄰
趙司成邀同王光禄賞王貢士園芍藥前是已醉
牡丹下矣芍藥尤盛麗可愛賦此與之
四月王園醉牡丹仍逢芍藥擁朱欄毋論百種俱爭媚
為殿羣芳且細看謔浪古時傳洧水風流今日冠長干
莫將傾國虚相讓誰似霓裳舞玉盤
端陽後一日薛鴻臚邀宗伯二司寇司農游武氏
園即事
偶值幽園字辟疆羣公多暇此傳觴蒲香可是餘端午
竹色將無勝洛陽僧眼細分紅葉水(小池通御溝水)仙蹤深掩
白雲鄉(有樓奉仙像甚秘)莫愁歸騎天街暝新月紛紛已過墻
雨中過姚氏故園與周公瑕張幼于詹東圖戚不
磷分韻得春字時公瑕舊遊之地將五十年矣
但許清游不厭頻姚園雖故客懷新雨聲立散千家暑
天意初廻萬井春别島過雲濃潑墨平溪蹙水細生鱗
沿堤大有金城樹總是周郎暗愴神
魏府三錦衣北園同方司徒宴游作
青山遠自鳳臺分(山石自鳳皇臺園移致者)&KR0772;窱逶迤迥不羣行處
蒼虬時一攫坐來黃鳥數相聞䟽成曲沼因藏月别起
高樓擬借雲若問主人何所似魏家公子信陵君
武定侯故邸竹園
碧隂如帶擁琅玕閣靜潭澄五月寒淇澳雨餘添峭蒨
夾池雲起助團欒前朝金穴恩猶在(謂翊公勛也)貴主籹樓
蹟已殘(先朝都尉鎮尚永嘉大長公主)見說侯家千畆賦可因郵使報
平安
諸公會趙中貴園
西華西去有園亭為客高樓日不扄檻外四收吳苑綠
杯中一送蒋山青溝從太液寬分潤席傍微垣好聚星
莫笑貴人艱粉黛只今姚魏未全零
過故姚大名留飲有贈
十年襟尚一樽同剰有東山且付公兹日白門歸傲吏
爾時青鬢試扶風歌殘伏櫪心猶在語到眞乘境始空
(與君談釋門頗暢)翻恨夙生餘習氣併將詞筆叩文通
大司馬隂公出扇索書近作汙繭之後復得一律
博笑
尚書自是岷峨英四始究極八法精&KR0008;然授以白團扇
顧我要寫金陵行分無名筆嗣子敬可有秀句酬隂鏗
尚有寵光置懷袖或使清風習習生
張幼于兄薄游金陵過從甚數忽爾告返聊成一
章送之并寄長公伯起及韓令
愛汝名隠復名通片言能生四座風長干花月正眼底
石湖雲樹來胸中鳥還久矣陶彭澤禽戲翛然張長公
我自東山幸無恙不教猿鶴許相同
徐二公子邀與陸司寇吳司空游東園
六月冰壺生晝凉侯家池舘勝平陽樓頭霽色開鳷鵲
臺上新雲似鳳皇客詫郇公厨味好人驚衛尉厠衣香
不煩投轄深相挽小舫青油繫綠楊
王丈太僕得余前寄詩輙步五章見報敬疊奉謝
并懷賢從故侍御
冠蓋章華光昔賢郢中春雪敢爭先烏衣借我稱宗老
白首逢君作少年才大百篇翻更徤名高一字也堪傳
猶殘小阮前朝事說着那能不黯然
詹東圖内翰遷吏部郎移舍過題園亭
新佐天官領百司可如供奉玉堂時向來仙骨應俱羨
此去冰心祗自知衙散圖書周四壁亭虛花竹隠三垂
墻頭一片鍾山色好是長吟謝朓詩
送林戶部敬夫出守雷州時敬夫以詩留别
花封上考旋浮沈粉署陪京更滯淫晩得郡符聊解擯
可從文苑覓知音三刀不獨方州夢十里還成到海吟
莫向雷門疑布鼓遠臣今繫聖皇心
其二
五馬雖榮未足酬白門郎署少風流慚無啓事同新沓
薄有詩篇答播州(謂薛道衡也)在宥摠偏雷電至不揚那為
海波愁貪泉便飲難移念廉石將從壓載留
夀内江鄧大夫弟為中丞公子為麻城令
五馬抛來步峽雲一珠收得媚江濆居依華萼知難弟
(地有華萼山)宦有甘棠識使君懷縣綵衣遥似火鄧林瓊樹
盡干雲還將御史臺中柏釀得長春酒易醺
趙高郵來亨以詩寄懷并示新集有答
曼容甘薄猶存秩大阮雖歸别有官似爾早抛牛斗郡
(高郵為牛斗分)半生長著鹿皮冠酒如彭澤時愁少家並匡廬
好鬭寒所幸知音晩途在朱絃流水不空彈
約周公瑕隠君湯沈二比部袁右軍陸山人齊王
孫游清凉寺阻雨不克登臺小飲方丈作
衝雨無繇叩上方一尊聊溷遠公房坐來薜荔時添潤
齋罷茵蔯尚送香未借文殊新色界從呼冠逹古輪王
(清凉為文殊道場又云是梁武故苑)諸賢蠟屐知無恙天眼應為取次償
哭弟後得李仲子能茂損書及古近體六章病甚
勉酬一律
傷心萬事一身孤名盡猶堪借子無任使暗投毋按劍
那能逆旅便酬珠將苞日彩終巢閣欲血霜啼好過都
見說胡郎詩藪就龍門咫尺在菰蘆(老瑞著詩藪成李與同郡故云)
贈袁履善長史同年
霜髯此日圍碁叟綠鬢當年同舍郎出僅一身何假鍤
行逾千里不齎糧未論緇素皆親屬才得湖山即故鄉
似爾蕭疎吾亦易檻猿籠鳥更茫茫
履善先生以二詩書扇見投報之
紈扇詩題字字新秋風一展一含顰少陵難字將輕過
揚子方言未易論覓句祗應天外得知音誰解曲中眞
芙蕖縱有天然色欲報寧無按劍人
送路大夫自司農部出守鞏昌
為裘舊識名家子製錦俱推大國工十載簿書秦主計
九秋旌節漢扶風裴公湖上呼青雀諸葛營頭度畫熊
但使卧思清淨理何煩問道禮崆峒
博羅張子孟竒通春秋以文名嶺外久矣今年秋
將偕計北上薄游南雍出所業贄余俄爾言别
挹注之情黯然對深時趙少宰有二律送之余
亦次焉
白門喧鵲勝啼烏客有張卿美且都早日羅浮占紫氣
爾時南海至明珠應徐欲盡吾眞老籍湜能來意未孤
不獨天人三策就春秋繁露似君無
其二
雞鳴山翠鬱嵯峨得一龍門便已多平子兩都仍賦草
曲江千載更賢科春風拂坐堪余主秋水浮槎柰爾何
若向翹材館中問掃廳丞相待誰過
吳三臯倩應試金陵以通家子來謁得見新文賦
慰賞之餘走筆為贈
車門一入通家刺遂有芳颸滿坐廻驥子汗從千里見
鳳毛文自九霄來清標已足誇庭玉大賦眞成辨楚材
而父向衰吾已老郄枝須傍兩家開
八月十六日携酒高坐寺同郭道人次父王山人
承父孫山人齊之徐司理茂吳鄒學憲彦吉梅
茂才禹金凡七人分韻余得南字
鷲宫高踞鳳城南半入杉松暝色酣杯底應徐無俗韻
坐中殷許有清談新蟾似尼嚴譙漏倦鳥疑催俗客驂
蓮社故應饒野服竹林吾總愧朝簮
贈池州趙司理時君以棘事入都過訪
入門相見便呼竒大覺風標勝昔時才讀永州司馬記
又吟楊部法曹詩(君見寄所撰池州郡園記已復示棘中倡和數十章)龍門目我
能無愧牛耳期君定不疑忽憶弇中何所似三春楊柳
最青枝
丁休寧以棘事過金陵見枉有内子之戚思歸慰
留之
徹棘寒花久自黃留君小住亦無妨摠然葉縣能飛舄
其若河陽有悼亡得句且寬身外事消憂為發酒中狂
只今循吏兼文苑屈指何人與鴈行
送湯比部捧元正表入賀時青𤨏十年矣
錦吹牙旌捧傳軒千官鵠立賀正元十年供奉銅龍署
今旦傳開白虎樽共羨使星人是法毋輕秋省室曾温
知君蒿目多訏畫為借椒香奉至尊
登盧龍山在觀後云晉中宗所名
琳宫寂寂掩玄關列柏層層徑可攀似聞司馬江東日
分得盧龍塞上山萬雉低昂朝旭後千林出没午隂間
欲問閱江樓記處露臺元自惜民艱
二劉宫庶宫洗主試南都并贈一章
恭承嘉命簡時髦水國聮翩宫錦袍並係豢龍劉累氏
同為相馬九方臯三山劍色䨇牛斗六代詞華一羽毛
識得挽回淳古意不妨䟽越為君操
金陵署中乞骸杜門辱孚如吏部寄詩有答
寒乞金陵老病身忽傳鄒律轉陽春句如古郢辭中雪
名是西京賦裏人世眼也知尊白璧冰心知不染紅塵
奕碁故作長安地萬事能令局局新
夀秀水陳君(君有子以侍御封君以九江守有傳)
曾覩如綸施薜蘿豸冠鶴鬢未蹉跎一驄聊為行春出
五馬新從戲綵過缾嶺近知游屐易滮湖寬問酒船多
太丘庭院無多廣羔鴈紛紛柰爾何
陳先輩子卿大宗伯公子也美秀而文亡弟太常
有拂拭之契訪我白下論詩契合尋上公車飲
而贈之
一展新詩過所聞盡傾家釀為留君由來閩士思常衮
只合陳家有長文毛自鳳池成五色汗從龍種失千羣
他時太史占祥地可憶金陵日暮雲
步魏公西園小酌時公已捐館矣
魏國層臺插絳霄西園飛蓋引和颷披崖競綴黃金粟
傍水爭抽白玉條春至管絃先鳥哢秋歸紅粉後花凋
唯餘一掬羊曇淚併入風光賦大招
倪駕部船政為十世利太宰紀錄且有特命而僅
守撫州於其行得二律勉之
戈船報政一時新上考書封迥絶倫僅將内史酬康樂
(康樂為臨川内史即撫州也)誰為東吳借寇恂(吳守闕爭欲借君不得)行部德
星毋厭數勸農春雨不愁貧若語進賢應上賞于今魏
相許何人
其二
如雲五馬赴專城朱雀桁西多頌聲寧論漢省為郎薄
祗覺山公啓事輕華蓋峯頭寬露冕清風閣上好題名
見說黃金賜循吏不須惆悵羨班生(君家若水餞班大理事)
弇州續稿卷十八
