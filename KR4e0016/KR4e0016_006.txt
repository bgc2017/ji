槎翁詩集卷六
明劉嵩撰
七言律詩
題劉道士杏林圖
白鶴觀前紅杏林高人習隠契玄心懸壺通市天光近
采藥亂山雲氣深微雨獨㩦松下屐清風時動壁間琴
望中疑是旌陽宅車馬蕭蕭費遠尋
題山水畫
絶壁芙蓉四面開中天積翠鬱崔嵬蒼烟盡捲秋光去
飛雨欲隨雲氣來丹井綠蘿通石穴紫霞碧樹映瓊臺
那無九節仙人杖直擬尋真絶頂回
題鄧漢英所蔵山水圖
白雲杳杳冠青山翠石盤盤倚碧灣野岸亭臺隨地出
江沙舟楫幾時還鳥衝烟樹愁孤往猿挂雲蘿學並攀
最愛桃花流水處尋源亦擬扣林關
寄羅明道
曾過溪南訪草庭絶憐高隠静儀型雨沾竹色侵書帙
雲擁嵐光落座屏松徑曉開岩雪白稻田冬護水烟青
何由跨犢閒來往日聽先生講道經
陪同年劉霖劉鶴臯歐陽銘題三德院
寳地登臨一惘然故家喬木寺南邊銘鐘猶記甘泉里
題壁重看至正年(予先世登科嘗題壁於此故云)萬里風雲通北極五
湖烟浪隔南天同遊況有同宗好事業應期久遠傳
和答萬訒
家住雲亭河水東亂來門巷往還空避時猶擬尋秦洞
獻賦虚懷謁漢宫松塢乍晴烏啄雪桑林欲暮鳥呼風
感君晏歲能相顧尊酒誰知寂寞同
題滄洲書舫圖送張子明歸武夷
滄洲遠在武夷西九曲尋源路恐迷潭面晚晴花苒苒
岩腰春暝草萋萋何年對月思朋好此日看雲信杖藜
安得從君棹書舫酒壺詩帙鎮相㩦
題糜朝英園居
城東園居隠者家五畝十疃連桑麻老人自浴丹井藥
稚子重種青門瓜花邊酌酒驚雨過湖上吟詩愁日斜
昔賢高蹈可同調莫遣風塵侵鬢華
題芝草圖
五色靈芝見者稀畫圖葉葉動光輝草間白雪明可掇
石上紫雲愁欲飛幽人已喜咏伐木歸士多勞歌采薇
湘南三秀思並薦漢武齋房今是非
題張彦輔枯木坡岸畫軸
秋宇道人畫枯木縱筆所至皆天成瘦蛟出石雲氣潤
獨鶴横江霜影清荆門送客愁欲暮澧浦懷人傷遠情
望中秋意入慘淡何處青楓聞鴈聲
奉寄辛檢校好禮總兵進賢之北山
省郎何處屯兵久彭蠡湖西是北山飛箭定穿蹲虎石
放船時過落星灣五年魚鳥知營陣百里樵蘇絶塞關
聞說嘯臺高百尺題詩頻寄故人還
題定元帥清江横槊亭
將軍亭子蔚崢嶸高壓清江百尺城馬上鐃歌來獻捷
幕中尊俎坐談兵石龍鱗甲眠秋雨金鳳雲沙照晚晴
南望葛峰同峴首他年遺老寄雄名
晚酌胡守中湖亭同曠伯逵賦二首
楊柳中間一草亭石橋流水帶廻汀日含細霧明丹閣
雨逐凉風入翠櫺萍底霞翻魚漾鬛竹間雪墮鶴梳翎
樓臺北渚催殘景烽火西山隠落星
其二
公子幽居湖水西葦籬莎徑踏春泥門前車馬有誰到
池上犁鋤還自㩦當檻柳枝垂葉短出畦瓜蔓引花齊
幾時載酒從栖隠日坐林隂聽鳥啼
題珠林江口謝公廟與曠伯逵同賦
倒石源頭野廟開亂餘臨眺獨興哀晚山隔岸雲霞出
秋水滿江鳬鴈來王氣已消陳帝壘客愁長遶越王臺
烽烟西北猶傳警擊節酣歌首獨回
秋日同曠掾史諸友會飲文溪道院時王子啓
不果至分韻得深字
夾徑蒼松十丈隂落花仙館晝沉沉林間風定晚烟白
江上月明秋水深梧葉小忩憐醉卧芙蓉别院憶行吟
南園王子來何晚遥想吹笙度碧岑
奉和李府判行華九日遊三華山
仙居遠在三華頂使節真成九日遊别洞幡幢通上界
亂山烽火隔南州雕弓隠月啼猿晚玉帳連雲斷鴈秋
聞說岩扉題句後綵霞長護殿西頭
陪虞管勾幼悅坐王子啓南園竹林同賦
王子宅前千箇竹拂簷當戶總蕭蕭土垣近出青相映
池水下通寒不凋上客頻留蒼玉珮佳人時度紫鸞簫
重尋載酒題詩處記取龍灣第二橋
題友蘭堂文丞相所書為子沂賦
友蘭堂近古槐邊自昔王家表世賢曉露寒沾蒼玉珮
秋風香滿白雲篇同心有待成三益異代相看已百年
相筆輝輝華匾在好勤忠孝答皇天
羅明道載酒出江寺與曠伯逵痛飲經夕而去
因共賦詩為别得江字
白髮羅含偏好客衝泥載酒出林矼來尋僧子烟霞地
醉卧山人雲霧忩薜荔晴沙深晚徑芙蓉疎雨滿秋江
獨憐此去青峰隔城府何由更識龐
寄題麾羽軒
諸葛南征且未回城頭華構立崔嵬手麾白羽當軒坐
目送晴雲度水來士馬合圍魚貫出旌旗分隊雁行開
極知裘帶從容地笳鼔時時送酒杯
送别虞管勾幼悅上贑迎候御史却還省中
郎官迎候繡衣歸十月清霜傍馬飛省署總推容禮盛
邊隅人報簡書稀星横野戍烏啼早日落江城鴈影微
千里嚴程當晏歲驅馳莫遣壯心違
題草堂
胡君舊宅龍江上五月清風一草堂霧隱松蘿分曉蔭
雨翻蘭杜浥秋香連峰當戶明書幌流水交渠映筆床
此日從公趨幕府能忘高咏向滄浪
送蕭子所之九江謁劉太守楚竒
嗟子頻年事遠遊又㩦書劔謁邦侯潯陽亂後多公館
樵舍新來有客舟野樹盡含山雨潤江花初結渚雲愁
釣耕得似歸來好甘竹溪南有故丘
别淮南帥府戴照磨因使還鄊復赴淮南
丞相提兵闕下來淮南幕府一時開從軍王粲應能賦
草檄相如獨擅才萬里關河通驛騎五雲樓觀接蓬萊
鄉山寂寞兵塵裏愁絶征人奉使回
出西郊登山望城中感賦
雙塔金光隠夕隂孤城寒氣日蕭森山圍疊嶂黃牛聳
水落廻塘白石深涼日松杉空苒苒秋風禾黍自沉沉
東南千里兵塵合愁絶春時悵望心
答定上人將歸青原
上人伐木東鄉去城下渡江秋水深百里雲山還獨往
幾時烟寺却重尋衲衣尚想南軍送貝葉應同西祖吟
回首青原峰上月相隨應觧照歸心
送别陳宜歸龍興
豫章城闕倚晴虹公子東歸道路通表裏湖山烽火後
東西樓觀畫圖中誰家楊柳秋霜落何處芙蓉暮雨紅
錦帶吳鈎看騰踏臨岐呼酒别青驄
賦通天岩送曾魯卿歸贑岩後有小岩名曾公
岩
曾公岩在通天側舊是曾公自鑿通東望不堪遭亂後
南歸却憶向岩中春隂虎卧千峯雪日落猿啼萬壑風
城市别來應少見看雲長是憶曾公
九日登大塔次楊公榮感事一首
清秋絶頂俯巑岏危磴如行百八盤北雁不來天窅窅
南船初上水漫漫人亡已嘆秦筝廢事往空悲趙璧完
落日昏鴉愁滿目若為渡海逐飛翰
寄鐡柱觀左煉師
紫霞樓上左仙翁還向南塘在玉隆虚闕飛鳬雲影外
亂山騎虎月明中銅駝荆棘秋風落鐡柱波濤海氣通
别後玉簫渾少聽令人長憶萬年宫
蕭鵬舉以生雉貺余賦詩答之
故人為我致山雞十里筠籠謝遠㩦繡尾喜當寒草見
錦毛愁向落花迷仙岩尚憶栖雲石書館應憐踏雪泥
飲啄未能諳野性題詩先遣報南溪
送杜德明歸豫章
雲白江寒雪未消歸人初發望仙橋船頭凍酒驚浮蟻
劍底春衣憶解貂湖雨暗沾徐穉榻山雲長隔綵鸞簫
喜聞仲氏林居好舊隠何時許見招
奉和孫景賢遊韶口永福廢寺
韶口人家幾處存鳥飛日落見孤村梵宫草滿埋銅瓦
虞廟苔荒合石門流水忽驚秋露冷好山長是晚烟昏
故交最憶前村客不獨東偏段與温
元日述懷和答楊公平
江雲閣雨復纖纖急雪飛來忽近簷門掩不知花盡落
樽空但訝客頻添年光有待愁初破風物無憑俗漫占
隣屋春盤初料理新來蓼薺故多甜
新年次鍾彦卿
新年舊恨與誰論破屋荒村獨掩門野雪蒼茫迷井竈
江雲掩冉逐旗旛分來菜本烟初潤落盡梅花雨更繁
老鴈悲鳴方北向憑高無奈楚天昏
春日書懷次胡中翁
重簾風細雨波寒亂後逢春儘笑懽江渚有烟晴淡淡
鄉山無雪翠盤盤歌殘白苧銀屛曙舞罷青萍錦帶寬
西望故園歸路近滿林桃李待君看
賦白鵲臺送王子敬之贑
翠玉樓西白鵲臺當年曾見鵲飛來舊遊寂寞人何在
晴日蒼凉花正開二水合流喧虎口五山盤伏起龍堆
殘碑零落層城曲想見題詩上紫苔
齋前山茶盛開承胡中翁王厚德㩦酒賞之賦
茶字
為惜墻隂一片霞張燈㩦酒出西家要令清夜酬懽賞
不遣東風負嘆嗟香霧暗沾千葉翠綵雲低護萬團花
知君不盡尋芳興賦罷宫茶賦粉茶
送袁煉師胡思齋過南溪併柬蕭孝友
山路初晴故少泥喜聞二客過南溪隂岩騎虎穿雲氣
錦樹聞鶯駐馬蹄酒熟定從花下飲詩成應向竹間題
相逢為謝蕭徵士何日西峰得共㩦
再贈王石泉
禾黍橋南君故家仙遊時喚鹿將車穿雲慣識金芝草
掃雪頻收石乳花流水閒通蒲澗冷青山低護藥欄斜
何時高頡飛瓊珮從子春城嚥海霞
答定上人留楮陂隆福寺寄示二首
城郭歸來思采苓又聞飛錫過江亭水光净想禪心白
山色遥瞻佛頂青令節題詩蒲截簡清宵煮茗石友瓶
山房幽賞何由共長恨傷時醉未醒
其二
路入東鄉多翠岑陂灣猶記昔登臨上人方丈水竹淨
丞相祠堂烟霧深幾葉玄文遺古梵百年勝地築黃金
浮雲空切興亡感分手何由論素心
和劉府推中孚劉學錄仲美諸君遊金華山兼
懷曠監州二首
白旆横江事已非燒餘林麓轉稀微山中殿古仙長在
雲裏庵成人未歸武姥漫遺蒼玉珮石人猶擁紫霞衣
兹遊不盡懷賢感鶴影蕭蕭月滿扉
其二
一巘盤廻萬壑分故人曾此憩清羣鴈鴻已失孤飛影
鸞鳳空餘五色文詩塜久埋江上草使車遙隔嶺南雲
獨將一掬傷時淚忍對黃庭說右軍
快閣僧房賞瓶中牡丹賦呈王使君
折得新花馬上歸天香撩亂入春衣玉欄霜曉寒初破
金谷雲晴暖欲飛宴罷最宜燈下見亂餘應怪草間稀
洛陽池館今何似誰與題詩送夕暉
遊武山
武山千丈石為城縹緲西來紫翠横上砦雲連中砦起
南岩鐘應北岩鳴林含雨氣龍歸洞風度松聲鶴載笙
仙客不歸塵世換為君倚劒望蓬瀛
贈徐山人
亂餘山水半凋殘江上逢君春正闌斗自指南天杳杳
星猶拱北夜漫漫漢陵帝子黃金盌晉代神仙白玉棺
回首風塵千里别故園烟雨五峯寒
寄贈印山黃廵檢進賢
茫茫江海暗烟濤公子臨邊事武韜野砦入雲山似印
懸岩飛雨石如刀馬頭獵罷秋風起劔底詩成夜月高
寂寞林居最相憶塵埃凉滿舊綈袍
題生色海棠
生色海棠誰畫得清溪着色最清真柔條破玉枝枝潤
細蕊垂絲朵朵勻神女行雲巫峽曉仙娥泣露錦江春
金盤華屋毋煩薦日射銀屛正惱人
挽鄧子益
猶聞卧病柘塘村忽報冥栖斂綠原哭母僅餘三日淚
憶兄空斷十年魂蔵書已逐家人散吟卷翻憑故友存
亂定重尋迷舊跡蕭蕭秋草閟荒園
夜宿永古寺與孤峰上人談詩
蓮花池上月如霜金地無塵夕景涼海蔵暗浮龍影動
露盤微注鶴聲長雲栖梵鉢留僧共風隠銖衣護佛香
一夜不眠聽說法雨花撩亂滿禪床
過淘金站
亂餘無地寄登臨斷隴荒郊噪野禽山勢只今餘減飰
驛名依舊記淘金仙遊尚想浮篙度野戰空悲折戟沉
已分扁舟夜漂泊月明偏照淚沾襟
過永和同子永劉憲史遊清都觀謁蘇黃二先
生祠
金華仙人玉局翁清都臺觀五雲東十年喪亂殘碑在
前代風流二老同海蔵出雲龍起蟄松壇過雨鶴盤空
傷心落日滄江上萬疊青峰照蕊宫
曠維寧於舟中架屋名臨清軒
曠子雅懷江海情船頭葺屋愛臨清波間明月有時墮
水底白雲終日行幽鳥踏波看洗盞老龍抱石聽吹笙
傷心華屋成塵土便擬從君覓翠瀛
送芳上人遊興國清凉寺併柬竹間禪伯
又飛雲錫度林關好去清涼第一山寳氣定隨樓閣見
禪心長共水雲閒幡幢說法千華裏瓶鉢看經萬竹間
從此岩栖相見少肯將詩句落塵寰
雪夜宿武溪温氏明日賦詩柬存與茂林
流水鳴沙雪漲溪故人家住竹園西亂餘最愛詩能賦
寒破偏驚酒滿㩦石壁松杉當夜落野田薺麥望春齊
何時濯足桃花渚醉踏船舷聽鳥啼
答胡思齋寄山花數枝
故人采藥武婆岡折得山花遠寄將晴露微微沾野珮
洞霞冉冉落書床護風愛近銀屛暖分潤驚浮玉井香
看過青春應尚在能來莫負酒盈觴
胡思齋遊武山寄松花一枝古詩一首賦此奉
酬
西華絶頂遠人羣還有松花結紫氛昨日寄來猶帶雨
清晨把玩欲生雲品題秀句驚初見服食仙方恐未聞
即遣穿岩收綘雪茯苓同煮定期君
和答舍弟子彦自雩都寄詩併喜性舉亂後歸
自殊鄊
春暮書回百感生殘年送别最關情雲飛遠道千峯暗
花落深林獨樹明苜蓿久荒良驥病稻粱未足旅鴻驚
遙憐稚子生還日不得相從咏北征
寄蕭文學
故人意氣眼中稀長憶相尋扣竹扉林下掃花留客坐
溪邊折柳貫魚歸詩題錦軸聯珠潤酒注山瓢汎玉肥
十里秦青塘上路醉歌猶擬踏斜暉
奉寄周思忠其先丞相益國公於余六世從祖
常德府君為同年進士凡誌銘哀挽及倡和詩
文槩見於周氏所蔵遺書當時嘗錄以歸遭亂
逸去因再請于思忠必有以相慰答也思忠有
弟思廉極相友愛余往來城中嘗寓其書舍云
皎皎周郎玉雪妍由來相裔故多賢家蔵文字三千卷
市隠才名四十年當戶蓬蒿深過雨滿庭荆樹豔晴烟
向來對酒題詩處尚想虚庭一榻懸
其二
益國勲名盖世賢昔人寂寂記同年死生闊絶寧多托
文字牽連幸可傳珠浦荒丘餘草莽武陵流水隔神仙
亂來舊錄慚飄落煩與題封寄數篇
過武溪江南弔故人劉仲美墓
惆悵江南土一坏斯人地上不勝憂為親奉檄嗟無及
忍病吟詩死未休澤國風塵行處晚海雲烟雨夢中秋
故人題碣知何日即恐荒漫失故丘
聞鶯
南溪喬木三千尺葉底黃鸝四五聲公子多情休挾彈
佳人注意漫調笙乍辭谷口低寒雨更駐花梢弄晚晴
何日簫韶雜鳴鳳龍池柳色滿瑤京
武山下夜宿同蕭子所分韻得雲字
四月十日晚逢君落花滿地翠紛紛水流丹壑向千里
月上青天無片雲典衣沽酒惜春盡刻燭題詩愁夜分
終然聚散安可極淮海冥冥孤鶴羣
題螺川秋望圖寄周思忠
水東之山千萬重西岸亦有雲騰峯望中不盡傷秋興
塵外永懷高世蹤古寺垣墻深薜荔平原臺榭隠芙蓉
何處還尋讀書舍時聞琴奏出雲松
汪陂館中贈蕭子儀
北岩虚館少經過之子能來逸興多滿袖新詩看不厭
當筵短劔醉還歌落花深巷愁春雨細柳廻塘汎夕波
好在讀書叢竹下題詩頻遣慰蹉跎
六月自汪陂聞警登武山宿雲峰寺余弟子野
有詩依韻述懷
西上雲峰一振衣烟林風磴轉稀微岩前虎出日欲落
洞口龍眠雲乍歸秋意又催南國鴈客懷長戀北山薇
淒凉不寐愁烽火洒洒飛泉近竹扉
遊觀山寺觀山谷太史留題詩刻
白石塘西涉磵碕赤欄橋外轉逶迤洞門流水千年在
古殿隂風六月吹葉暗烏巢秋哺早泉流蛙坎夜鳴遲
(有泉竅其鳴如蛙)金銀夜氣誰能識光采空遺太史詩
題蕭氏竹所
故人已上青雲路舊隠猶懷翠竹林碧篠團沙秋漠漠
蒼根抱石午隂隂論兵幕近閒看劔留客筵深静聽琴
擬乞長竿釣鰲去高槎雲海思沉沉
余弟子彦歸自雩陽程尹幕中承寄墨檜畫軸
併題以詩其尚友高致可嘉因賦以答謝之
雩陽政誦藹如泉猶覺高風早愛賢綵軸遠煩千里寄
銀鈎驚見一詩傳池邊洗墨雲生石花底鳴琴月照絃
坐想才名嗟濩落愁心先寄峽中船
答劉誠本寄贈墨檜色竹二軸
慘慘墨株龍首蜷離離翠竹鳳毛鮮一時妙筆能兼致
千古清風有永傳滄海釣鰲誰是客銀河載石故能仙
相思無那濠梁興却望空山憶往年
有感
棼泯絲繩不可治縱横豺虎竟相違春秋有戰元非義
曹檜無風不足思野廟祭餘烏逐逐荒城人散狗纍纍
風塵滿地居難卜山澤何年草可蓍
將入富田過深溪聞康山長宗武以視親藥留
義山堂不果訪賦詩奉寄
暮入深林路欲迷還聞藜杖出山西親庭藥裹應常問
仙館松醪得共㩦落日横江驚虎鬭殘星隠樹聽烏啼
相看去住成愁絶猶擬追尋過别溪
宿下澤顔氏山齋奉柬允大昆仲
顔家兄弟好幽栖洲掩岡廻路欲迷萬叠青山雲上下
一溪流水屋東西夜筵樽俎銀花落秋雨階庭玉樹齊
惆悵相逢即相别遺書晏歲擬同㩦
過鳳岡趙憲史仲思隠居茆堂
鳳岡東上見茆廬知是青原隠者居溪水當門宜把釣
石岩傍架好蔵書湖山每恨論心晚城市長疑見面疎
雅志澄清端有待風塵滿地欲何如
八月十五夜玩月龍塘黃氏館中聽王伯允歌
詩時值夏江上警報甚急
駕鶴峰頭月上時瘞龍塘下客行遲十年殺氣何時息
萬里流光有所思北去鴈鴻天似水南飛烏鵲夜多枝
酒酣顧影那能寐坐聽王郎說劍詩
田舍夜坐呈子中兄子彦弟
洪家塘下青楓樹草屋相依謾一區物色已隨時事異
月明偏照旅懷孤殊鄉有客歌黃鳥空谷何人嘆白駒
故里凋零歸未得秪應隨地老樵蘇
㩦妻子入石龍山
十年奔走困風埃此日飄蓬未擬回謾說管寧浮海去
真成龐德入山來窺猿驚挽崖藤落尋鹿疑逢石壁開
從此畏人問名姓短衣草具儘徘徊
幽事
城郭風塵故可傷村居幽事未能忘閒拈桐葉供題字
時採茆楂當裹糧避雨偶尋松作盖卧雲聊借石為牀
向來長物成多累始覺蕭然勝故鄊
九日奉柬劉方東
高秋寂寞逢佳節盡室飄零愧苦顔那有茱萸分客舍
偶隨貝葉落禪關故園細雨黃花外絶塞愁雲落木間
多謝高情相慰藉若為㩦酒上青山
曉起
墟落蒼涼曙色催雞鳴已斷鳥聲回千峰宿雨隨雲散
萬壑奔泉隠地來客路葉飛隨處有故園菊在為誰開
愁來心緒渾無頼自掩柴扉坐綠苔
過沙村聞思菴因記往年孫理問奉參政全公
檄命駐兵山中招徠東南之負固者時余客軍
中留劉君方東所常從孫侯遊菴中溪山不殊
風塵方張懷念今昔因賦詩柬劉并識余志
故人孫宰憶同遊躍馬分麾駐上頭塞外旌旗非舊日
山中鐘磬自清秋雲松暝合侵崖徑霜葉寒飛撲澗流
滿眼風塵愁更住為君惆悵獨登樓
悲風
悲風野燒斷平原竟日南天毒霧繁十日羇窮徒自苦
百年生事欲誰論荒村日落虎争道敗屋天寒烏啄門
不待他時苦陳迹眼前興廢已銷魂
仲冬二日由下徑輿疾還珠林悼風景之頓殊
幸茆廬之無恙喜賦一首
村橋路斷日無光不似常時入故鄊野鼠穴糧依蔓草
田烏啼子上枯桑偶逢遺老兒孫盡欲問西隣井竈荒
慚愧竹西池上路依然風雨一茆堂
二瑞詩(有序)
歲壬寅夏旱匡山之陽有泉溢焉曰聖官潭流衍
五六十里鄊人因為陂堰以灌溉歲則大熟既而
石臺蕭氏家産異草或以為芝匡山康宗武氏為
文以美蕭氏因引潭水靈泉合芝草為東鄊二瑞
云
東山二瑞總稀竒最愛蕭家五色芝翠羽凌風偏叠葉
紫苞團雪欲分枝題詩頻憶登臨地對酒還傷喪亂時
更擬濯纓潭上水從君採藥事遊嬉
東園雨坐書懷
鳥自鳴春花自開離人去住總興哀荒村道路兼泥潦
故里田廬半草萊萬姓瘡痍誰復問羣雄爪角自相摧
東南竟日愁昏黑消息虚傳首屢回
哭曠伯逵
誰云死别且吞聲四海相知一友生金石消磨心尚在
雨雲翻覆事難平兵前有檄求顔闔江上何人葬禰衡
文字飄零家室散為君忍淚記深情
訪張其玉山居
十載奔馳未息戈幽人依舊碧山阿小橋斷岸穿楊柳
高竹清池蔭薜蘿抱膝真成梁甫嘆過門空感接輿歌
田園坐廢還漂泊辜負東臯雨滿蓑
世亂
世亂還家未有期青山深處且追隨聞雞屢覺晨飡早
防虎猶驚夜卧遲土屋笋高懷北牖野田禾老憶東菑
珠林江口誰能到日日看雲有所思
題竹圖贈鍾子與
午忩書困罷臨池愛寫篔簹石上枝高節豈容塵土混
苦心惟許雪霜知光分汗簡魚蟲古聲合仙竽鳳鳥遲
頭白鍾期相見晚為君惆悵一題詩
方丘生自號蒲衣道者由安成武功山避亂贑
之興國邑令陳文彬為築長春道院以居之
曾騎黃鶴下青山又憩長春候紫關㶑水月明花窅窅
武功雲散草斑斑偶㩦竹杖尋仙去閒看蒲衣採藥還
翠壁丹書如可訪石門鐵鎖定高攀
贈别袁性淵併寄舍弟子彦
故人昔别還相見異縣新秋復遠違百里放船將出峽
十年對酒共沾衣雲生絶磵魚龍出月落荒江鸛鶴飛
有弟飄零定相覓為言憔悴幾時歸
夜宿三台東楊煉師
三台山祀淨明君香火新從葛井分案上道書秋後寫
空中仙樂夜深聞星垂天近連青野雨過山空起白雲
更有雷壇人不到十年珠樹鶴成羣
謝陳尹文彬惠瓜
喜聞令尹瓜田熟初折還能及遠人帶雨抱來青玉潤
含霜剖破紫瓊新客懷洗滌清無暑農圃歌謠政有神
待報獨慚瑤玖後題詩頻寄錦江春
會飲柬鍾仲安
亭高碧樹起秋風上日開筵勝集同燕子歸時先野客
鶴羣飛處有仙翁流霞注酒驚初醉急雨催詩愧未工
珍重一時文物盛他年如見畫圖中
留别方丘生
道人手把玉芙蓉身着蒲衣瘦似松錦水市中行賣藥
金雞嶺下坐聞鐘養來乳犬能馴虎放得神魚解化龍
塵土滿懷還惜别何年笙鶴定相從
秋日承薛克恭馬君佑艤舟相問留尊酒而别
江上柴門閉夕楓沙頭官舸繫秋風過從敢恨論交晚
漂泊翻憐避地窮斷鴈烟波千里綠落霞烽燧五更紅
遠㩦春酒還相别獨酌空懷二妙同
入城
江水依然抱石磯獨行空感舊遊非晚山當戶日初落
秋草滿城人未歸田鼠引羣穿井出山雞求食傍簷飛
向來車馬東門路忽憶朋遊淚滿衣
遣送茶器與歐陽仲元
金樽翠杓非吾事瓦缶甆罌也可憐急送直愁衝暮雨
遠攜應得注寒泉枯匏久厭山瓢薄凍芋空嘲石鼎圓
撲室栗香春酒醒能忘敲火事烹煎
和彭伯圻由武溪寄示
惆悵溪南寄短吟春光還共客愁深孤舟人去江浮雨
二月鶯啼花滿林載酒已憐行處遠駕車猶擬夢中尋
越王臺下東流水不盡當時送别心
春日江上對酒柬僧惟善湯子敏蕭居仁
溪上桃源自可尋落花流水晝沉沉雲連木栅藤蘿暗
日轉柂樓楊柳深幾處鴈羣歸塞北誰家燕子掠波心
十年漂泊還相聚莫惜酣歌酒滿斟
送僧惟善歸省豫章
龍門徑裏雨如烟雲木蒼蒼呌杜鵑江上客懷悲往日
山中草色記流年飛花雪片沾離席垂柳春隂拂畫船
忽憶鍾陵烽火後湖東水長浸瓜田
送湯子敬之寧都併柬王太守姜煉師
此日聞君事遠征還從瑤嶺上金精百千萬叠晚山出
三十六灣春水生龍去石潭黃竹暗鳥啼仙洞菊花晴
定陪五馬題詩去憑報山人載酒行
憶伯兄子中仲弟子彦
鴻鴈哀鳴雪羽輕鳳雛飛去錦衣明常時見月憐兒女
此日看雲憶弟兄下徑春深桐樹暗湘鄉雲淨峽山晴
何時共對珠林酒日倚東風賦紫荆
閬川
一洞深連三十里兩崖高擁百千峰溪流交路頻穿草
日色窺林半隠松野碓舂泉秋雨急土窑煉石晚烟濃
雲深不記平畬路月落時聞資福鐘
見搗竹為紙者人多貨為楮幣感而有賦
斬竹踏泥泉漬香蒸雲搗霧洗成漿一簾春水琉璃滑
萬叠晴雲玉版光蜀郡鸞牋勞拂拭秦人魚網費評章
遙憐叔世滋奸偽鬼幣翻崇簡牘荒
山樓秋興和友人韻
水口何年别起樓登臨亦足散羇愁泉聲近報山中夜
月色遙分海上秋訪古長懷尋馬跡探幽猶擬上牛頭
西岩聞有花如雪載酒還能共醉不
九日卧病戲柬王伯衢
重陽獨卧高齋雨此日兼懷故里秋滿眼菊花愁共把
多情藥物慰相求江湖又報兵戈合田野何由瘴癘收
聞說西樓賓客盛昨朝攜酒上牛頭
讀薩天錫詩
三策當年動赤墀一官南郡奏朱絲參軍情性丹陽酒
御史聲華白下詩騏驥雪迷沙苑道鳳凰春隔上林枝
江淮蕭瑟風流遠獨坐秋山有所思
病起述懷
彈冠振席颺輕塵曉日山頭發興新藥裹於人真不負
酒杯從此便須親山田露冷花如雪石洞雲香草自春
十日不行林下路偶看黃菊過比鄰
水口田家
水口山腰三四家楓林茆屋帶蒼葭野人敲火夜然竹
溪女踏雲朝浣沙水落寒潭魚可捕草肥秋壠兔堪罝
有時刀槊還登砦雞犬蕭蕭隔暮霞
和答湯子敏山中寄示
青杉錦樹連東村怪禽野狐嘷北原客居岑寂且自遣
人生艱難安可論偶尋柿葉寫詩句更折梅花開酒尊
坐想好懷渾不寐蕭蕭霜月上柴門
其二
行李十年愁艱險空山忽聞驚旅顔懷賢忽恨清夢結
傷亂獨覺危心頑玄猿落日相呌切白鳥晴雲孤去閒
聞有早梅開澗曲却思乘月弄潺湲
其三
感君意氣早相親况復同&KR0996;業倍新歸鴈謾嗟中澤晚
啼鶯遙憶上林春讀書自昔輕千駟力稼寧能計百囷
晏歲山中卜隣好白頭還許往來頻
有詠胡麻花者同賦一首
挺挺芳莖節節花輕盈有態瑩無瑕金繩雪鑄千鈴小
寳樹霜懸萬盖斜雲影蘢葱栖翠隴雨香歴亂撲晴沙
苦心獨抱秋房冷會壓瓊脂滴絳霞
寄謝可用
五年不見謝玄暉長憶澄江送客歸風雨驚心佳節換
江山回首舊遊非荒城日落羣烏集極浦天寒一鴈飛
仙女峰前金橘熟題封何日到林扉
送青原無塵虚室如海三禪僧往東山迎湛上
人一首
好去東山迎湛師凌空飛錫見三枝青年海内遊方遍
晏歲峰前度嶺遲磨衲舊蔵從世換貝多新譯少人知
塔前又報黃荆長萬一同來慰遠期
寄孫子林白描芙蓉
孫郎作縣有高情閒把芙蓉學寫生玉柱静含秋露白
銀屛低立曉風清洞庭水落愁新浦錦里霜飛憶故城
亦擬放船螺子港幾時呼酒看秋晴
題趙子深山水畫軸
我觀畫圖之青山百叠巉岩那可攀長松更出危石上
飛瀑政在雙崖間草堂流水鈎簾迥野艇横江收釣閒
安得手招王子晉共乘笙鶴望遙關
承曠維寧寄詩併惠茶紵依韻奉答
方嘆殘冬滯遠遊忽承清貺滿床頭石泉煮處疑山雨
野服成時稱海鷗梅崦雪消雲擁棹華峰天淨月窺樓
明年西上花如錦載酒端期破旅愁
乙已正月八日雨避抄寇由南富入王山
東沔重圍勢已摧南門烽火劃相催塵沙遠逐離人去
風雨潛隨暴客來草色漸從燒後長梅花偏向道傍開
極知行路難如棘已信愁心冷似灰
戲答郭慶守子文
支離漂泊愧無聞誰遣題詩到野雲春去最憐花解語
年荒空擬鳥能耘因風楊柳全無頼出水芙蓉故不羣
一紙未能酬濩落百壺那得致殷勤
雙鸛巢松次蕭先生韻
江上喬松偃舊梢春風喜見鸛來巢竦身已覺天門近
振羽時驚雪片抛營構能忘塵世累擇栖終托歲寒交
清平氣類推先兆麟鳳行看在藪郊
蕭後峰有詩約諸君暫歸流江賞花因更賦
奉酬併呈同遊諸作者
江上春晴花正開酒船況自水西來便令鴨綠分金甕
莫遣猩紅上翠苔三月燕鶯應久待幾時車馬徑須廻
多情遠謝蕭文學衝雨題詩特地催
春日述懷二首答蕭翀
亂餘無地托幽栖滿目風塵失故溪身拙自憐蠶縮蠒
家空偏感燕巢泥草生北渚愁矰鴈花落東郊憶鬭雞
抱膝獨成梁甫嘆故人何許重相攜
其二
落日荒村斷往還閒居空復嘆間關溪鳬對浴柳當戶
野鳥亂啼花滿山夜雨懷人魂夢遠春風欺客鬢毛斑
相知頼有王司直呼酒時時慰旅顔
雨坐柬湯子敬
閉門三日雨如麻想見高情遠俗譁止酒能忘杯泛蟻
抄書應喜字翻鴉江通野水廻春漲雪壓雲山隠暮霞
明日好㩦青玉杖衝泥來賞石榴花
再和題故里田舍
嶺腰種麥嶺頭麻土屋門深静不譁鄰舍編籬防暴虎
兒童分食餧慈鴉好山夾岸團青玉流水穿畦注白霞
細雨荷鋤歸向晚滿庭落盡米囊花
喜家僮至
西行幾日離柴扉還說來時燕子飛日射水田禾葉暗
雨浮山隴豆花肥池魚吹水春萍薄野鳥窺巢夏果稀
早晚歸來酒應熟便㩦稚子笑牽衣
别王子譲
憶過宣華望大村欲沿流水訪桃源山中雲石千年在
江上烟濤五月翻直擬勲名酬竹帛肯將文字徇華軒
亂來知已如君少慷慨臨風不盡言
閱王子譲所集長留天地詩
長留天地知何物不在尋常文字間莫信螢光生腐草
須知寳氣出名山亂餘制作和平少刪後篇章採錄難
曹檜有人思雅頌百年氣運總相關
讀辛好禮閩中詩感賦一首
當年騎馬入閩山一路題詩記客關誰遣精魂留海上
空遺咳唾落人間兵戈何計牽微禄瘴癘徒聞困旅顔
風雨小忩孤燭夜為君掩卷淚澘澘
和歐陽仲元流江留别
歐陽於我同年友客裏相逢奈别何濁水黃塵俱汨沒
丹砂朱紱兩蹉跎錦塘風起花如舞仙洞雲飛鳥解歌
我自思歸君更往愁心如月照長河
八月十五夜承夏仲寅停舟邀飲江上有作和
韻
斷岸荒榛一片秋駐帆感子意綢繆幾家明月窺瑤席
此夜清風動綵舟桂影拂雲通海色角聲如雨說邊愁
多情共對金陵酒腸斷他年獨倚樓
奉和彭伯圻過流江相尋不遇之作
十年江海舊相知何事重逢竟後期亂定總知為客慣
别來惟恨寄書遲帆開極浦雲飛處酒醒空山月上時
聞有早梅花底約夢回長是詠君詩
和蕭子所舟次流江相尋不遇題壁洲字韻
江流渡口春水發聞子繫船林下幽題詩忽滿西舍壁
把酒獨對南村洲可憐晏歲不相見何事青年奈薄遊
却憶甘溪烟雨裏打魚留客醉風流
花朝和王伯衢寄示
到處花開不待招常年客裏寄今朝高林秀野含丹露
暖日晴雲透碧霄樂事已嗟隨逝水兵塵猶恐逐驚飈
秪今誰醉蕪湖酒腸斷東風十五橋
春暮承劉子禮枉顧喜聆近作賦此奉酬
故人遠自山中至三月風花正渺然高館聽鶯憐白日
畫船載酒憶當年泥塗早識璠璵噐江海能傳錦繡篇
已覺愁懷劇傾寫裹茶猶擬試春泉
客情
清明已過寒雨稀客情物色共依微庭前幽草忽如積
江上落花渾欲飛風雲慘淡隨長戟塵土蕭條上短衣
雲亭江上麥田熟昨夜月明還夢歸
初舍弟子彦將赴贑後聞留荷山曾氏館中喜
而賦詩奉寄并呈子中大兄
贑水經年厭旅遊鄊山此日且遲留便從聽雨當懸榻
即免看雲戀去舟落拓田園聊自適沉酣文字復何求
高懷況有曾公子說劍論詩百不憂
其二
愛爾東泉林壑幽石門深窈枕高丘鵲巢松樹將雛下
魚躍蓮池挾子遊雲屐登山時自補雨犁卧壠少曾收
溪隂石溜涓涓綠最憶來過時一留
其三
舍南種竹近新鋤塹北抽茨亦舊除此日雲邊猶獨往
何年江上却同居衡門擬著潜夫論石室難藏太史書
亂定能忘酬唱樂歸來直釣錦溪魚
題曾鳳山居奉母圖
久聞奉母山中住驚見新圖帶竹扉窈窕碧溪愁獨往
艱危白髮喜相依草香夕雨茅容飯花繡春雲萊子衣
滿眼風塵行役感百年終養似君稀
題楊懋臨所畫平遠圖有左煉師題詩其上因
賦此繼之
花島茅亭帶寂寥松門石逕轉岧嶤何年流水出山口
長日白雲横樹腰楊子池前曾洗墨左師樓上憶吹簫
偶從鄰屋看題畫獨對春天悵望遙
送白石上人遊江東
東望龍山一片雲飄飄徑度大江噴金山樓閣中流見
天界鐘竽白日聞鴈下湖田秋欲暮鳥飛淮浦路遙分
浮杯更過維揚去何處松岩譯貝文
秋日承廬陵曲山蕭壽春過林居來謁臨别賦
贈一首
秋露滿園桑葉飛遠煩江上問柴扉青山古道獨行晚
白髮故人相見稀細雨高原禾黍熟斜陽疎樹橘橙肥
殘年甚欲留君住何事驪駒只賦歸
題羅岩雲樹圖贈丘弘道歸雩都
浮丘五月尋山去又見飛霜落翠嵐即買舟航問雩水
却看雲樹憶羅岩花迷谷口仙橋合石挂林腰佛閣參
歴歴舊遊圖畫裏思君長是望江南
和答表兄嚴允升留别暫歸興國寓所因促其
還鄊云
童稚親情我與君中年飄散忽如雲故園骨肉今誰在
異縣山川此路分月落鴈鴻猶顧影天寒烏鵲漫呼羣
白頭相望珠林下夜雨茅堂憶共聞
富田文彦高先丞相信國公諸孫先是丞相故
第及祭田類為孫寇所奪事平彦高盡復之為
新祠祀丞相於故第盖盛舉也余過富川拜丞
相祠因與彦高相見道舊於别也寫墨竹為贈
復題詩以美之
丞相祠前竹滿墀亭亭風節在孫枝詎知雪壓霜披後
如見龍遊鳳翥時萬壑秋聲傳瑟瑟兩溪晴綠浸離離
新圖寫贈還相别晏歲風流重爾思
賦金精橘和蕭漢高因呈李提舉
金精橘子舊傳名仙女峰頭記漫生十月鉛霜凝綘色
千年石乳結玄精丹房蜜漬瓊脂滿赤顆湯浮火齊明
幸托靈泉注芳烈肯隨包貢侈光榮
泛舟赴上麓道中賦
獨循西嶺泝沿洄遙見層雲擁阜堆石激驚波漂沫下
山盤斷岸洑沙回楊枝齊拂船舷度水鳥斜翻棹影開
便喜穿雲尋上麓不愁衝雨下魚臺
題趙子深雪溪圖
清江趙子酒中仙醉畫雪溪今幾年雲垂極浦歲莫矣
路入高岸風凜然茆亭對雨者誰子沙溆獨歸惟釣船
還憶橋南聽鶯去春衫輕騎嫩晴天
過西嶺下臨眺和蕭漢高韻
南村西崦路何窮草屋柴扉處處同山雉獨鳴千嶂雨
野鳬争颺一池風長懷石洞吹簫侣不見華峰採藥童
何許碧溪流不盡桃花源裏若為通
江上即事柬雲衢王徵士
殘霞夾樹紅於火寒水無波黑似冰溪獺銜魚穿斷港
野禽啼雨上枯藤舟前風瀨餘千里屋上雲山出幾層
歲晏獨悲成濩落樓高還許共栖凭
須歸
臘月四日寒氣驕江風颯颯雨瀟瀟行人苦病須歸去
故友多情莫見邀直愁故里泥沒馬兼恐禾溪雪斷橋
况復柴門喧稚子梅花落盡柳抽條
題楊補之六七十歲時所畫淵明像併寫歸去
來辭後
長憐放筆寫梅真何幸披圖識故人晚歲親臨歐禇法
清風却掃宋齊塵杖藜獨去斜川晚野服微吟五柳春
尚友交情千載上為公再拜一沾巾
寄湯子敏伯仲
文采風流憶二湯春鴻秋鴈兩相望聞趨禾水趨螺浦
還在南塘在夏洋長倚華峰瞻過棹時尋松石認書房
田園官府俱勞勩白髮新來定幾長
歲暮南溪柬諸君子
簷前白日又成晚溪上青山渾欲春晏歲偏傷多感客
異鄊猶有未歸人數株楊柳搖落盡一雙鶺鴒來往馴
最惜酒酣羌管發霜風拂拂起梁塵
寄題會昌陳氏近村小隱
潁川太丘賢子孫卜宅湘川還近村斜日數尖山入座
清風幾箇竹當門載酒每聞佳客至卷書時共野人言
若為攬袂去城郭遠訪桃花流水源
早春登古城和羅惠卿
贑江清抱古城東春日登臨思不窮兵後人家寒草外
燒餘僧寺夕陽中粤臺曾駐東朝跡陳壘猶傳北伐功
長憶來遊鐘磬静獨憑高閣聽松風
春夕有懷
竹爐瀹茗火初殘苔榭收書露未乾頻剪燭花知夜久
偶拈酒斝覺春寒社前有客鋤瓜地亂後誰家理藥欄
不為閒情愁不寐愛看明月過林端
偶然
已分林居種薄田又從江館勘遺編一春聽雨憐今夕
獨坐看雲憶去年紫燕來時花滿樹鵓鳩啼處水生烟
極知出處關吾道可得相逢是偶然
詠春草
春來何地不芊綿浥翠含香故可憐渭水城邊寒帶雨
咸陽原上煖生烟楚宫舞罷飛蝴蝶蜀道愁多呌杜鵑
惟有墻隂青一片閒身相對自年年
漫興
山下碧溪渾欲平溪邊春事總關情定巢紫燕忽雙過
隔水雛鶯時一鳴凍入秧畦愁近雪光涵風浦愛新晴
南園草綠無人到應是滿林春笋生
春暮
山木深深呌子規庭花冉冉送遊絲正憐白髮新添後
况是青春欲暮時高閣卷書看燕子小池對酒愛鵝兒
青山自信鄉園好歸計他年尚未遲
春歸
東風吹雨過横溪兩岸隂隂萬木齊江黑未看王鮪上
山青偏聽子規啼停舟遠客勞相問載酒佳人憶共㩦
春色又歸愁未醒南園花落草萋萋
春日登樓和溪南韻
碧澗青峰爛不收岧嶤百尺見飛樓風騰鸛雀雲間出
日射鯨鰲海上浮石浦草生迷客望龍門花落憶仙遊
知君劇有登臨興日日題詩倒甕頭
去秋承王希顔自贑歸舟經白沙祠有詩相憶
比會延真約以卜鄰江上兹春尋往聞又復西
上矣賦詩一首奉寄併答往懷
承聞初出贑灘時千里風波有所思卜宅重尋流水坂
艤舟還訪白沙祠鹿門隠去柴車在秦谷歸來木鑱隨
海内故人零落盡白頭相見不勝悲
江上風雨驟作
飛鳥冥冥故不喧江濤呼泡歘飛翻浮雲北去萬馬急
落日西沉千樹昏風捲虹光穿亂石山圍雨氣羃荒村
野人欲睡還驚起收拾殘書自掩門
林卧
梧桐金井是誰家蘆葦荒城起暮笳密葉不知微雨過
長空又送夕陽斜誰能林卧看無始自信天遊樂有涯
何事桃源人不到洞門終歲鎖丹霞
八月
八月風烟接渺漫千崖景氣入凋殘夕陽欲下蟬聲急
秋水忽生鳬眼寒海内兵戈今日盛天涯道路古來難
祗疑蓬鬢經時短強擬愁腸對酒寬
將歸南平發舟喜賦
梅演山前聞鴈來珠湖渡口放船回晚雲出嶺作疎雨
秋水滿江生綠苔故里風烟頻入夢中年世事獨興哀
飄搖莫戀詩千首斷送深憑酒一杯
寄答劉仲修
君家自昔推名宦勝槩曾聞重此邦列騎旌麾專上郡
啼鶯花竹遶清江愁來弔古心情異亂定還鄊鬢影雙
聞說城闉渾不到碧山深鎖白雲忩
其二
常懷巨嶺訪仙期更憶東昌對酒時四海風塵餘濩落
十年文雅擅瑰竒著書已辨魚蟲古覧德猶嗟鳳鳥遲
喜得新詩千徧讀夜寒霜管不勝吹
送羅楚材赴廣東之辟
辟書幾日到林間行李乘秋上庾關已報炎荒開相府
定求藥物駐仙顔賓厨鹽送銀花白使舶香分錦鷓斑
南過羅浮莫留滯滿山松桂待君還
和郭慶守秋日相憶
憐君心性早相如中歲鄉園喜舊居養鶴屢分瓶裏粟
送猫許護案頭書窪泉雨溢禾苗秀石嶺霜清橘柚腴
幸自往來便杖屨不煩童稚候輪輿
奉和廖子謙先生江南舟中酒渴思茶見貽有
作
謝公廟前江水清獨雁呌羣時一鳴雨連遠樹低欲暗
風颺小舟欹復横長吟子夜勞相憶擬和陽春愧不成
未應苦渴耽著作會見君王詢長卿
送吳明理歸贑州寓舍
江上芙蓉作錦紅飄飄歸棹趁西風亂山正在波濤外
故里猶迷烟霧中四海交遊春夢遠十年流落壮心雄
小樓昨日登臨處尊酒寒花孰與同
次吳明理登快閣留别韻
鬱孤臺下雙江流我昔繫帆曾一遊蛟龍怒湧灘石夜
猿狖悲啼山木秋客懷衮衮不自極人生勞勞安可休
與君乍見即為别何以釃酒留輕舟
寄表兄嚴允升
江上西風吹白蘋天南聞鴈獨傷神愁來望遠悲秋草
老去還鄊憶故人漫想紅顔騎竹馬總憐華髮戴烏巾
早憑收拾遊山屐歸把濠梁舊釣綸
題蔡子敏墨梅
安撫諸孫子獨賢閒將幽思寫梅仙半生冰雪山林裏
十載風塵道路前東閣題詩雲滿樹高樓吹笛月當天
秪今冷蕊侵華髮圖畫相看一惘然
觸事
眼見林櫻墜赤珠愁隨庭草積氍毺茶烟出戶自明晦
花雨拂簷時有無把筆秖應酬笑咏杜門久已厭奔趨
褵褷一點林梢雪悵悵幽禽不受呼
題復初師松雲山房
禪房遠在東山下千尺青松一片雲偃蹇不隨龍起蟄
清高還與鶴為羣忩間挂錫尋珠樹石上看經識貝文
中夜雨香清不寐天花如雪落繽紛
寄答劉子禮
聞君近賦悼亡詩憔悴鶯花四月時流水只今餘恨意
故園何日定歸期猶傳道路兵戈塞自愛山林歲月遲
憶過王郎尋不見子規啼斷石楠枝
東舍新成偶題
自愛閒居帶小園不堪多難似荒村年年愁雨理蓬翳
日日傷春芸草根秋種漸看雞哺子夏隂猶待竹生孫
依栖倘逐禽魚樂來往毋煩車馬喧
山中有懷左煉師
東風昨夜到岩扉觀物應知静不違碧嶂花開山入繡
綠池草滿水生衣卷書石上彈碁坐送酒林間負杖歸
却憶西山紫霞客仙遊何許寄書稀
九月八日述懷
九月登臨拂帽紗十年回首一長嗟只今城郭多秋草
何處池臺有菊花澤國雨垂龍影斷海天風急鴈行斜
清尊久覆無煩問擬折茱萸試煮茶
九日和溪道中和尹秉文韻
出山細雨復斜陽道上茱萸也自香遠客漫嗟同泛梗
故人何意共持觴芙蓉秋水才難並騕褭春雲興不忘
此日林居須種菊為君高咏玉山莊
題劉艮山莊
何年結屋並滄江一徑幽通絶澒哤茭白叢深垂釣舫
冬青葉暗寫書忩隴頭種雨餘三畆灘面分雲自一矼
亦欲移家成小隠閉門高枕聽鳴瀧
題和溪釣叟幽居
清秋溪上垂綸去幾日城中賣藥回十載看雲高興在
一時聽雨好懷開水邊薜荔懸青竹庭下芙蓉照錦苔
南望白泉深百疊願從招隠賦歸來
贈别劉如玉
吾宗别有神仙裔風格如君故自佳早歲别多仍遠道
中年亂定更無家山中秀句傳堪誦竹裏齋居静不譁
好是城西三徑在便應鋤雪種梅花
贈歐陽生棄家入道
知君結習在林泉萬里經遊憶壮年已解塵纓辭劍客
便披雲褐禮金仙清心獨坐蒲團月瘦影閒栖柏子烟
拄杖叩門端有約秋風來看遠公蓮
題一鏡亭
一鏡亭前看綠池纖雲不動晚風遲團光翡翠驚相避
照影芙蓉欲並窺海兔浴毫凝夜白水蟲書字散寒漪
安得鑑湖三百里棹船高詠謫仙詩
觀同年劉雲章詩集有留題三德院聽琴老君
壇等作感念存沒輙題一首於左方因以柬雲
章云
久别故人心惘然忽看詩句憶當年蛟騰古寺雲生壁
鶴去仙壇月滿天晚歲歸栖真不負舊交零落總堪憐
密湖好種垂楊樹為報春來繫釣船
嘗柑子果
結根僻在贑山西風味何年入品題物色早煩天語問
甘鮮還共橘包攜霜餘鳥雀朝朝下霧裏鼪鼯夜夜啼
萬里中原荆棘滿獨拈青顆為悲悽
雨中送蕭翀還南溪
江雲洩洩雨絲絲相送橋南獨去時歲晏秖傷為别苦
山寒應恨到家遲地毛久報征輸急野哭猶傳戰伐悲
知有茆簷風雪夜若為擁葉共哦詩
賦秋江寄贈友人
東南烟霧海門深悵望秋江萬里心鴻鴈欲來天漠漠
魚龍不動晚沉沉夕陽紅亂荷花浦暮雨青懸楓樹林
白石綠莎沙路遠扣舷可許一相尋
贈曾如鑑山人(有䟦)
君平嶺上兩松樹秀色參天五百春喜有孫枝承世澤
獨窺玄秘啟神珍漆燈何代明金雁華表誰家擁石麟
我有先塋翳烟草殘年風雨倍傷神
昔曾文迪與弟文辿各植一松於其鄊崇賢之君
平嶺其大俱數十圍迄今猶存人謂文廸為大曾
仙文辿為小曾仙以别稱之如鑑盖其裔也如鑑
相地本之世傳而理辨精洽余甚慕之先時嘗約
其過余珠林相先塋謀更卜焉既而不果至兹再
遇於龍門山中相視惘然輙題此以速其來故末
句復深致意云時丙午年冬十一月南斗劉荆生
書
江上見早梅
歲暮雲山意共悲曉寒霜樹日初移遙憐江上蕭條客
獨對春前爛漫枝雅韻可堪愁未醒幽香故與静相宜
若為折寄腸空斷白雪黃雲渺去期
度梅嶺
江廣東西此路分千峰迢逓入層雲山川元氣有關隔
風土殊方異見聞駟馬安車宜並駕六丁棧道可齊勲
曲江祠古蒼松在長鎖烟霞五色文
出須陽峽二首
出峽入峽皆天風朝雲還似楚王宫羣猿呼嘯青林上
八槳欹搖白浪中望海瘴烟愁更入問程蠻語苦難通
向來道路饒荆棘此去車書慶混同
其二
兩峽東西互犬牙一灣寒水淨無沙野鹿畏人騰絶磵
山猿飲水憩高槎老藤翠抱三春葉隂洞紅迷十月花
夤緣青壁愁無路獨倚蓬忩咏日斜
題海角石
廣東省治後有竒石拔起土中可三四尺尖銳如
笋或題為海角搆小亭覆之盖好事者為之因賦
柬顧郎中光遠
何年海嶽孕竒珍偃蹇空餘數尺身貫地莫窮山脉絡
倚天還湧玉精神觸邪定亂千年獸瑞世終為五色麟
為語藩臣勤愛護勒銘應得比堅珉
越王臺
廣州城北越王臺猶想旌旗此地來井屋帆檣連莽蒼
荆榛烟雨上崔嵬東南海水一杯瀉西北雲山萬馬開
不盡登臨當日興空遺歌舞後人哀
廣州水驛除夕
新年忽報明朝是舊俗猶傳此夕同千里夢驚江驛雨
五更愁怯海潮風椒花盤映椰杯綠蕉葉忩含蠟炬紅
不是思歸渾不寐早朝還憶大明宫
正月十二日肇慶府觀迎春
南訪龍媒踰五嶺北曕鳳闕想重樓日邊奉詔辭金馬
海上逢春送土牛充席荔蕉憐遠物繞城桃李似中州
永懷恩宴承宣早光禄筵深酒滿甌
將至藤州喜賦
孤城隠隠見中流八槳翩翩送客舟山擁瘴烟迷柳硐
水穿石磧下梧州寒暄異景愁深入言語殊方強笑酬
莫歎羇懷勞北望且勤王事賦南遊
正月二十二日赴容州道中
二十日春饒霽景數千里路信郵亭野花有恨何勞白
山水無名只解青殘月哀猿啼嫋嫋暮烟孤鵠去冥冥
南京三月歸期早應及聞鶯侍紫庭
將至高州憶僉憲潘士謙時分按雷瓊
東上遙峰曙色催日光林影共徘徊藤花亂落溪風起
木葉驟鳴山雨來澗道水深行處轉石門雲氣望中開
潘仙何許燒丹去擬共吹笙拂紫苔
望雷陽城
四原如席萬山窮南望雷陽杳渺中風捲草沙鳴淅瀝
日銜川霧轉曈曨山場雲逐鹽烟起野港潮隨蜃雨通
不盡登臨懷古意喜聞遺廟有旌忠
二月二十九日三更渡海之瓊府
南望瓊山一點平三更津吏報舟行沙頭潮汐常依候
水面風濤敢計程簫鼓雄沉魚起舞帆檣高下火争明
乍眠欲坐還欹側卧聽黎歌踏槳聲
瓊山即事
沙港風船雪色如土屋人家星散居負瓶入村挈淡水
操網下海求鮮魚焚艛風起波浪黑黎母日高烟霧舒
佛桑花下且酌酒椰子林中宜讀書
三月十四日渡海將北歸
天水空濛曙色浮聞雞衝雨下焚艛潮頭舟楫同千里
海上山川自一州土釡飯香分葉裹瓦瓶酒熟倩藤勾
可能欲别仍回首蘇李遺風尚可求
述懷寄蕭翀
平生剩有閒居興誰信中年不自由荷槖日邊方北覲
乘槎海上復南遊詩書久益丹心苦風雨俄驚兩鬢秋
疎拙自慚無補報要知只合老林丘
其二
南澗西岩在眼中可堪蹤跡墮塵紅午門待漏驚寒月
丙舍看書憶晚風誰引小車尋故友獨騎瘦馬伴羸童
他年投老珠林曲頼爾過從慰此翁
有懷山中故人蕭學文因題於古木畫圖之左
併寄
梁塘遠在武山西千里相思意欲迷庭下紫芝隨露長
樓前紅樹與雲齊何由問訊傳魚素每憶過從信馬蹄
美酒輸君閒百斛只今安得醉如泥
兵曹對月念家問不至有懷子中大兄并子彦
諸弟
吏散西曹月自明褰衣顧影倍凄清嬌癡不獨憐兒女
老大還多憶弟兄紫禁花明催曉覲青郊草滿廢秋耕
故鄉正隔三千里白髮新添數十莖
其二
欲問江干水竹居南來舟楫未全疎如何荏苒三秋候
不寄平安一字書事主只今縻禄秩還家何日省丘墟
丁寧為約南園樹留取寒花伴把鋤
送友人奉旨侍親歸山西
曉陪鶴駕覲龍旂忽報承恩奉母歸拜命五花金作誥
還鄉千里錦為衣太行日上雲初起汾水秋高鴈正飛
禄米滿車新酒熟殷勤先與壽庭闈
鑑湖清隠為趙圭玉賦
先生舊隠鏡湖邊柳屋荷汀引釣船聽雨有時燒燭坐
看雲長是挾書眠松花春釀開山甕菱米秋收當水田
此日嚴趨金馬召他年應遣畫圖傳
寄水南劉叔和羅惠卿併古城竺西上人
故園一别向秋風無數離愁逐斷鴻鏡裏髮從今歲白
尊前花憶去年紅鹿門杳杳遺龐德廬阜蒼蒼閟遠公
相憶何由謝塵鞅暮雲愁絶大江東
寄清平絶聽長老并柬一如上人
雨花堂上老尊師我昔南遊往訪之出郭何曾持鉢去
據床長是坐禪時扣門覿面驚相笑呼酒論心更不疑
白髮滿頭應健在他年廬阜結深期
予甥龍務大以侍親南歸來告别因懷兒子平
原書五十六字遺之
丹鳳翩翩五綵衣也隨計吏上京畿十年便可從師學
千里還應念母歸水驛行經春草綠天門朝罷雪花飛
阿原久别憐渠小此去相看願莫違
題贈樸闇醫士
樸闇道人神宇清手㩦綠玉上南京市中壺公自不老
海上安期知有名當欄種藥花露濕篝火劚苓松雨晴
鄱陽山水亦故里何日放船歌濯纓
寄孫如心
長懷嶺外南歸日曾向晴灘艤客舟驛舍正當沙浦口
草堂更在石橋頭籠鵝未報將軍帖騎馬真成山簡遊
此日感君多意氣看雲長是獨登樓
題蜀山草堂為上人賦
上人草堂風物清秖言陽羡是青城誰知習隠孤峰下
猶有懷鄊萬里情坐石翻經延月上臨流曳杖看雲生
幾時却汎吳江棹來聽松門澗瀑聲
自東海還京得子彦弟所寄期字韻因和見意
仍用其首句云
蚤歲艱難各自知老來道路獨奔馳三年從宦曾無補
千里還家未有期石浦釣魚春雨過海門聞鴈暮雲悲
忽傳南巷新堂好日日看雲有所思
奉和秦僉事文剛分廵保定道中見寄韻
承聞攬轡歴西山風物蕭條井邑間邊日數峰明紫翠
海霜萬樹散斑斕單居謾感經時别遠涉應知隔歲還
無奈天寒烏鵲噪為君長夕倚松關
竹友軒詩
省郎高節夐無塵交好宜為竹所親風細秋聲傳玉珮
月明寒影上綸巾瓦盆酌酒還相對拄杖敲門故不嗔
亦欲從君分半席渭川何處是通津
題山水畫為趙可久參政賦别
江流浩瀚接滄溟野色依微帶草亭霜入楓林開錦繡
水生蘭渚漾空青菰蒲日照鵁鶄影楊柳風翻翡翠翎
無限臨圖懷别恨可堪邊雁月中聽
送北平省都事樊仲郛齎洪武七年正旦賀表
上南京二首
洪武六年冬閏月省郎入覲自燕臺邊庭拜表千官送
京闕朝正萬國來班引侍儀宫樂奏禮成光禄御筵開
薊門柳色還相待應帶春光萬里回
其二
淮海東南是帝京五雲繚繞九重城光風盡解龍河凍
麗日徐開鳳闕晴春宴戴花迎彩燕早朝穿柳聽宫鶯
前年我亦陪供奉此日偏憐送别情
題李銘古木竹石圖
李銘作畫性所耽筆意遠與黃岩參山雲不動光淰淰
溪雨欲滴寒毶毶荆揚自古貢篠簜匠石何處求楩楠
風沙滿目忽見此春夢昨夜思江南
寄萊州太守趙圭玉往在兵部與君實同事余
後乘檄出海上乃相失於交臂之頃今年秋余
亦調官北平望萊州復隔千里追憶舊好詩以
訊之
三月乘槎海上歸君來我去偶相違海神廟下波濤壮
萊子城邊草木稀作郡新聲隨日起趨朝舊夢逐雲飛
誰知華髮燕臺客歲晏愁吟雪滿扉
其二
憶在兵曹三四年君留東署我西偏檢書清夜燃官燭
沽酒常時數俸錢借馬獨行緣送客聞雞相喚去朝天
論交亦有胡兼許此日天涯各惘然
贈李克雋主事還京
我去兵曹已隔年喜逢佳士向幽燕簡書報政無稽事
翰墨名家有世賢古道風高塵撲馬官河冰暖水生烟
遙憐百尺津頭柳總解垂絲拂畫船
早春燕城懷古
金水河枯禁苑荒東風吹雨入宫墻樹頭槐子乾未落
沙際草芽青已黃北口晚隂猶有雪薊門春早漸無霜
城樓隠映山如戟笳鼔蕭蕭送夕陽
其二
宫樓粉暗女垣欹禁苑塵飛輦路移花外斷橋支贔屭
草間壊壁綴罘罳酒坊當戶懸荷葉兵壘緣渠插柳枝
不見當年歌舞地空餘松柏鎖荒墀
其三
高城層觀俯深濠土屋人家結搆牢旃裘已洗邊塞習
弓馬不數幽并豪河交凍凌作平地風捲沙堤如涌濤
猶有寒威錮松柏那無春色到藜蒿
其四
秋月春花不可論關河形勢古來存燕歸邃閣銅鸞墜
人散高門石獸蹲牛引柴車穿柳巷馬銜霜草出花園
由來在德非關險不獨阿房可斷魂
其五
不見當年百萬家蕭條井邑暗風沙苑墻雨壊空攔馬
宫樹烟昏自集鴉部族向來誇猛鷙野人無復記繁華
誰知儉德今王盛更化同風極四涯
其六
海内蒼生困亂危宫中舞女鬭腰肢金渠水暖龍船出
彩閣花香翠輦移松柏盤空皆偃蓋柳條拂地更垂絲
迷樓不獨江都恨鳥竄龍沙更可悲
早春
早春延望怯風沙清晝行吟見物華退食廣庭無一吏
護巢高樹有羣鴉晴光茌苒榆開莢紅意相將杏作花
何許歸鴻方北向可憐遠客正思家
二月十六日將赴臺留别樊都事仲郛黃理問
元徽
本從老圃學㩦鋤幸際明時出曳裾濫食祇慚公禄厚
按行常恨吏才疎天寒羸馬嘶長櫪日晏慈烏下廣除
淺薄將何供補報蕭蕭華髮不勝梳
題前崇文直長趙居敬令子所蔵翰林諸老詩
卷後
趙君直長崇文日奏藝曾居衆宷先宫女開函收玉軸
侍臣傳詔賜金錢當時翰墨青雲上此日山河落照邊
得似名家惟一技閒門青草自年年
和子彦涼字韻
馬上絺衣早已涼入門驚見兩悲傷五年别去今還健
萬里來看意未央髩髮相將俱老大羽翰那得共飛翔
清泉白飯桃花酒強自逢人說故鄉
贈醫鍾本存因勉其歸故里
先生舊宅丹砂里賣藥燕城未得歸製就术芝長滿握
種來榆柳各成圍烟霞久伏丹爐火塵土還憐白苧衣
早晚風帆向南發千崖春雨茯苓肥
送燕相府知印張楚芳省親還贑
江鄉早歲識竒才萬里驅馳薊北來護印暫辭王相府
寧親還上令公臺家傳舊業書連屋夀介新年酒滿杯
二月官河冰解凍放船莫待檄相催
九日追和虞太史韻東徐僉憲叔明
莫嘆飄零萬里身尊前相見即相親黃花翠竹來江外
紫蠏銀魚出海濱雁度石門雲氣近烏啼金井露花新
不辭令節成懽醉總是登高能賦人
聞伯兄中翁有水竹居之樂賦此奉寄
齊化門東送子歸低頭惟有淚沾衣故園已是三年别
客路還看一雁飛蠏蟄官河冰漸合鳥啼宫樹露全晞
到家應及椒花宴莫遣春來音信稀
春日即事二首
重門高鍵擁層基古柏高槐蔭近墀瘦馬來銜庭下草
乳鴉争奪樹頭枝邊城訟牒投何簡公府郵書報不遲
飽食頻年無補報春風消得髩成絲
其二
春來早起散晨衙宴坐高堂又日斜土燕衝簷時墜草
山禽引子自穿花雕鐫文字慚儒術校理刑名重法家
猶有餘程消退食東園隙地課鋤瓜
出麗正門
雙塘南城莽蒼中斷垣荒草路西東萬條柳暗鵝毛雨
千丈城高羊角風鐵鍵重門車碌碌金鈴草帶馬瓏瓏
邊風不動居人少散漫牛羊落日紅
北齋晚涼即事
高閣微風不動簾晚雲時送雨纖纖烏求墜子窺深草
燕接飛蟲拂近簷碧盌行茶冰共進青盤盛菓酒頻添
秖慚素食承優渥已分清心破酷炎
晨起憶陪禁城早朝
禁城五鼓點聲催曾趁初朝列序陪宸極中間銀燭動
午門西上鑰魚開近臣奏事趨丹陛内史傳宣出紫臺
此日燕城更千里長瞻雲氣隔蓬萊
庭下
庭下無塵淨綠莎朱簾疎蕩晚隂過雨鳴楊葉聽逾近
風落槐花掃更多古鼎香分雲窈窕碧盤冰進玉嵯峨
邊城秋早文書静喜報兵屯足黍禾
書事
秋入層臺引興微溶溶霽景動清輝烟銷碧樹黃鸝度
日上丹甍紫鴿飛地遠極知王事簡晝閒更喜吏人稀
秖憐關塞寒威早九月飛霜上繡衣
秋日過宛平縣學坐射亭觀梅子荷花
舊日曾聞都水監明時已屬泮宫祠水通窊地生荷葉
門倚回堤出柳枝橋外行人看習射座隅童子解歌詩
晚凉雲錦偏留客不記歸來馬上遲
送贊禮郎黃囦静監北平秋祀畢還京
聖王秩祀周寰宇使者承宣莅北平監禮登壇嚴夙戒
守臣將事報秋成中天雨露三時順北極星辰五夜清
自是皇心昭感格從容入奏頌佳聲
有懷王太守子啓時為崇慶府往時子啓自廣
西赴京與予相見未幾予赴官北平嘗約叙别
以病阻未至
二月金陵相見時小東門外柳絲絲登樓尚想題詩處
對酒空懷送别期官市馬嘶紅日上宫門鶯囀綠隂移
遙憐風雨龍江路一棹烟波獨去遲
其二
二十年來南浦客八千里外錦城仙水邊送别秋風早
馬上懷人夜月圓載酒渡江憐往日聽猿出峽定何年
只今飄泊桑乾曲西望酣歌一惘然
其三
龍灣橋上秋初月珠浦亭前日暮雲把酒曾從終夕醉
寄書定約幾時聞烏臺節帶冰霜操蠶國詩成錦繡文
謾憶青春曾作伴誰憐白髮更離羣
其四
曠子南園清夜遊憶曾放棹過中洲花間吹笛啼青鳳
竹底燒燈走翠虬一月醉來渾不醒十年老去謾多憂
庭前想見青青樹依舊梅花滿上頭
八月二十五日夜偶閱地圖至西川崇慶州因
憶子啓王太守感賦一首
我有故人在崇慶忽看圖誌憶當年北來已近三秋别
西上寧回萬里船峽口猿啼山月上關頭雁度野烟懸
如今縱有千鍾酒談笑何因醉此筵
不寐有懷故里南澗舊遊
東槐西楊烏亂鳴初昏嘈雜到深更羇懷自是愁無着
清夢何曾睡得成戍壘月高千杵急紙忩風定一燈明
却思武姥峰前夜卧聽蕭郎弄笛聲
聞伯中兄家居日課兒子平原讀書小女信女
紅之暇亦時時弄筆學字偶因家問中見近寫
二紙喜而賦詩寄伯中長公當發一笑耳
苦憶經年别二雛喜從片楮見揮濡詩書幸不遭塗抹
文字何妨效搨摸通子詎憐彭澤老伏君未覺濟南孤
他年萬一傳新樣莫忘臨池是大蘇
十月十三日夜於故帙中獲再覩大兄伯中去
年六月所寄京字韻七言律詩為之感愴不已
因錄而追和之以見友于之意
憶昔辭兄謁上京喜逢四海豁清平生成自是君恩重
温飽由來世慮輕千里浮萍成浪跡百年常棣見深情
傷心寒食仙槎路清淚何因到祖塋
附伯中詩
鶯花三月上南京五月還司到北平憂患半生雙
髩改舟車萬里一身輕家書遠寄憐兒小旅邸相
看見弟情何日乘驄歸故里共傾芳酒酹先塋
北平一冬無雪風沙特甚雖土曠人稀而車運
不絶良可嘆也
邊城日暮苦風沙共說殘年氣候差水暖已聞冰解凍
地枯不見雪飛花去牛來馬餘千里吠犬鳴雞有幾家
東望春回應不遠可能膏澤遍荒遐
題凃伯貞静深堂在南昌府
聞子築堂依翠岑幽躭長是寄登臨一塵不動夜方寂
萬卉無言春自深隠几看雲生晚興寫書滴露見鄊心
故園亦在章江上載酒何時許共尋
海子橋午憩
海子橋西是泮宫尋遊偶此憩青驄一春實少催花雨
二月偏多擺柳風瓊島晴薰烟溆合金河凍釋水雲空
沙邊小艇無人繫愁絶滄浪舊釣翁
送黃叔勉自天台來北平收其先尊理問君行
李却歸天台
遺書收拾望南歸風木應悲與願違仙客五城霞作珮
家人萬里雪為衣日高堠館葵花發雨過官河柳絮飛
此去承宗端頼爾金華雲石有光輝
故元侍講學士邵庵虞公嘗作送趙子章還新
安叙論述考亭夫子所以為學之方甚悉於篇
終復系以詩意甚惓惓焉吾友壽陽繼道吕君
獨好而錄之以日誦而自省其必有得於斯言
者矣因追和一首以屬其後亦將以交勉而更
勵也
問君何事好斯吟好語應知契悟深大道行車應異轍
昔人求友本同心道園雲變秋先落嶽府天高月共臨
往事蹉跎成永嘅無因載酒過山隂
送徐僉憲子姪得全暫還三衢
趨庭早識仲容賢即便令人重黯然歸路偶逢殘暑後
到家應及未霜前寒沙蓬藋迷征騎秋浦芙蓉壓去船
來往燕吳真萬里重來為我說華川
夜宿南城彰義門逓舖承曾元鼎㩦酒叙别
城南下馬已斜陽投宿郵亭古道傍野淀有霜風正急
土床無火夜偏長旅程此夕違公館歸夢何時達故鄊
不盡故人㩦别意雞鳴又報趣晨装
過河間府遇高陽劉思道乃吾鄉先生元友嚴
公之高弟自云舊蔵公遺文若山水記等作類
多遭亂散佚不存而山水記存者又以遠而不
得見慨念今夕為之惘然明日賦此為别
高陽白髮老劉郎舊是先生弟子行文字尚傳山水記
珮衿猶襲蕙蘭芳玉河墳古山蔵霧瀛海樓高月照霜
不盡殊方懷古意因君惆悵憶江鄊(玉河鄊在宛平縣乃公之葬處瀛海)
(河間城樓名也)
早出獻州南門望京都有懷
星漢微茫欲曙天郊原寂歴帶平川斷槎初擁沙河淩
枯樹猶含野燒烟徤犢慣行馴應鐸蹇驢初試怯横鞭
登高南望神京遠彷彿紅雲是日邊
夜宿
下馬郵亭已夕陽倦行偏訝去程長雪侵官道埋僵柳
火入荒園燒宿桑棗子酒香愁易醉豆兒飯滑愜初嘗
藜床葦席風如水清夢何因達故鄊
寄柬阜城張知縣宗遠
阜城小縣荒且幽居人稀少棘林稠縣公時向草間坐
野雉日來庭下遊椹子夏收供飯裹棗湯寒煮當茶甌
憐君宦況清如水安得哦詩盡日留
將至東阿喜望穀城諸山
一望川原蒼莽間天低風定凍雲閒河經南堰還歸海
路出東阿始見山野雪漸消沙隠隠燒烟初散草斑斑
遙憐黃石遺祠在千古高名不可攀
至東阿已遷穀城舊縣水潦之餘民物蕭條可
感
日落高原起暮塵風回殘燒入荒榛榆林古道餘雙堠
草屋人家少四鄰野棗有秋惟釀酒園桑無主半為薪
遙憐頻歲罹河患往事空餘舊俗淳
詠河中流澌
臘月流澌過大河須臾平湧白嵯峨水宫戰合鳴金鐵
洞府朝回散珮珂貝蛤吐珠騰夜月蛟鼉委甲送春波
化機流轉知無極喜報青陽轉太和
北風
北風三日寒凛然又吹河水作瓊田漁人欲下九囊網
賈客愁膠萬斛船霜鴻獨宿時驚夜野鴨羣飛欲上天
聞說楚城春意早菊溝雲暖酒如泉
舟中對雪近邳州十餘里而不到
維舟擁被且停棲風雪縱横勢欲迷望遠亭亭餘杞柳
積深漸漸沒蒿藜波間白鳥悠揚去沙上烏鴉自在啼
南下邳州惟十里瓶中安得酒同㩦
邳州舟中對雪有懷故園梅花
邳州城下雪霏霏春入無端暖尚微映日忽疎還復密
隨風欲墮却仍飛沙頭漁艇寒收網岸上人家晝掩扉
憶得故園梅盡發殘年猶恐未能歸
小年夜對酒憶吕徐二僉憲
陌頭飛雪浥輕塵江上寒雲限去津對酒遠懷同舍客
維舟猶作異鄉人誰家村鼓驅儺鬼何處香餳事竈神
明日東風京國道滿頭華髮為誰新
維舟
宦情羈思共蹉跎十日維舟古岸阿弱䌫引繩牽雪重
輕蓬張羽挾風多天寒鴻鴈猶遵渚村近牛羊自飲河
最是五更愁不寐天門趨覲正鳴珂
舟出龍江奉次廖教授同舟述懷之作
承恩觧組下蓬莱萬里歸舟拂曙開東日高銜潮水上
北風平渡海門來鄊情濃似宮壺酒心事寒於野燒灰
歸到西溪尋舊隠追隨還許日遲回
送王廵檢宗道還卓口
都府青春白面郎邊城快馬紫遊韁五年乘障山無盗
千里通津水有航野驛曉晴芳樹合石潭春雨落花香
祇憐江上相逢晚不盡東風酒滿觴
和胡思孔見贄韻
曾陪冠冕上三台金水橋東日往來露濕柳梢隨直上
日高花底散朝回當時桂苑青霞佩此日茆簷濁酒杯
感子未能同寂寞莫辭高咏寄蒿萊
廿三日過石頭江下訪表兄蕭則善因賦一首
石頭岡下水潺潺隨母歸寧憶往還少日嬉遊今白髮
暮年悵望舊青山碧桃溪洞春雲裏修竹園林夕照間
老我驅馳慚宅相多君深隠靜柴關
為南山張道士題黃石圖
方壺道人畫黃石曾過東阿親見之竒花夜發星火迸
神穴夏通雷雨垂玉芝下茁紫雲盖琪樹上列黃金枝
近聞縣徙穀城北好去驂鸞陳薦祠
夏月游殊山寺登圓通閣和子彦弟開字韻
窣堵嵬峩寳閣開碧蓮平湧紫金臺散花天女雲間下
飛錫真僧海上來霧捲長塘天一鏡雨浮西嶂翠千堆
白頭幸逐閒居樂猶擬栖禪日往回
夏月游横岡憩於盤古石上賦柬袁從善康子
建
盤古壇前萬木隂松花滿地晝沉沉石床苔蘚侵書潤
古屋藤蘿隠幔深出洞看雲思解珮臨流待月聽鳴琴
紅塵十里慚來往亦擬移家近竹林
訪易復初雍塘新居
幽人卜築向林丘新闢園池引澗流屋頭栽竹連兩疃
門外種苗方十疇雲深犬吠風葉落日晏雞鳴烟火收
架上有書尊有酒不辭終歲此淹留
題醫士劉允文松老詩
富川老人年六十采藥雲中曾見之竹房早著桐君傳
杏苑新傳松老詩錦水寒花照心膽湘山秀色映鬚眉
茯苓會化赤琥珀更後千年當遠期
和陳敬則寄贈二首
還家初製女蘿衣入里偏傷故舊稀野鶴下迎行藥逕
沙鷗飛讓釣魚磯烟塵十載青山在江海何人白髮歸
昨夜珠林林下坐依然月色滿荆扉
其二
憐君壮歲好容顔肥遯高情不可攀放棹有時歌綠水
持杯長日對青山芙蓉亭館秋風早楊柳池塘夜月閒
吟取新詩三百首遺音猶許繼重刪
七月七日東原席上喜賦示子彦弟
經年江郡横經去投檄歸來又早秋老去不煩文乞巧
豪來直倚酒忘憂故家譜牒懷三傑並世衣冠愧二劉
珍重手中蒼玉杖白頭林下儘嬉遊
其二
同年投老向柴荆此日持杯百感生末路更誰憐季子
平居只是愧難兄青蘿夜雨書連屋紫稻秋風酒滿罌
早晚定移湖上宅剩栽松竹報生成
過楮源訪羅雲從同舍弟子彦各賦一首
楮源風景似桃源水遶田園山繞門高樹秋風松落子
碧苔春雨竹生孫清烟影覆垂蘿屋白酒香浮老瓦盆
落日荒原歸路晚欲尋幽興已忘言
八月十五日夜宴南溪蕭氏追憶舊遊有懷自
成唐兄時以事留滁陽未回
蕭家塘上看明月猶記風光十載前長笛夜從山上起
明河曉向座間懸重來蹤跡傷槎梗老去情懷怕酒船
却憶故人京國去憑高何處望嬋娟
秋日過汶溪義塾承蕭國錄有詩謹用奉答
汶溪新製小茅堂也種山楸間水楊舍近雞豚還共食
春來魚鳥自相忘松隂客去書連屋花底鶯啼酒滿床
却憶東華聯轡出午門霜月漏聲長
隠雲詩
高人家住青山下愛入浮雲事隠居窈窕深迷三逕曲
玲瓏低護八忩虚似聞雞犬鳴天上遥見蓬壺入海隅
相望博溪同萬里何由蹤跡問樵蘇
雲東杏塢
何年種杏今成塢知是雲深舊隠家朝雨洗空千樹雪
暖風吹起萬枝霞壁間瓢貯通神藥窗下爐存伏火砂
北望清江三百里從君安得問靈槎
過雙溪訪敬則不遇
溪亭嘗共賞芙蓉十載重尋恨不逢落日斷橋餘野水
高原古路帶寒松麥芒舊畫遊絲細柿葉新題墜露濃
喜有諸郎能好客囊萸尊酒更從容
明日喜雲從隠君自湴坑歸再賦一首
南岸諸峯如纍瓜高人幽隠在烟霞百年古桂寒無葉
十月叢梅早有花斷壠牛羊分客路深池鳬鴨共鄰家
極知好客情逾厚貰酒㩦琴到日斜
吉水曾士與訪予南富山中却歸梅岡賦此贈
别
曾君竒氣歘翩翩袖有新詩數百篇遠訪不辭千嶂裏
相知已在十年前楓林赤葉秋風落茅屋青燈夜雨懸
好去梅岡應暫住重來風雪定殘年
入兩小口將過東坑
羣峰雜遝共趨奔兩水縈廻相吐呑樹根盡迸石上走
山脚直下溪中蹲青烟僧舍高低屋黃葉人家遠近村
聞有桃花壠上路仙游何必問秦源
入東坑
東坑石路入雲堆東岸人家倚岸隈半沼紫萍風乍過
一林黃葉雨初來澗寒野鳥還争聚山暖岩花只自開
却望松楸生暮色重來悵望使心哀
寄答王希顔
承恩萬里賦歸田秋入華顚已颯然天上看花成昨夢
江頭種樹記新年鼠侵敗篋殘書在蛇伏虚房一劍懸
夜雨青燈茅屋底可能相對共談玄
其二
聞君抱藝困沉綿猶有高情似昔年繡句錦箋分野客
朱顔白髮照神仙松隂漫想傳冰碗花底何因泛酒船
早晚看雲出江口定隨藥裹到林泉
同蕭九川游菰塘龍城院賦贈象初上人
天入龍城湧地靈横岡複嶺似圍屛村原過雨春泥紫
山崦含烟野燒青火裏蓮花敷寳座雲中楊樹注青瓶
何時煮茗長松下聽講楞伽一卷經
題故人郭隠君篠坑故居因弔新墳有作
風塵澒洞失斯人舊宅凄凉問水濱岩畔好山鶯擇木
池南古柳燕争春書傳未信中郎絶金散寧辭郭解貧
寂寂孤墳三尺草蕭蕭落日一沾巾
題石塘舊隠
高霄岩近石塘清亂定歸來喜稱情架石起樓成别業
引泉注圃看新畊魚諳舊沼吹花過鹿愛深林遶樹行
釀取松花千斛酒抱琴來此就同傾
和靈隠蒲菴長寄二律
駐錫龍河近冶亭一池蒲草座中清真僧渡海求書偈
朝客圜門聽講經即物悟空心自寂隨緣出定眼長青
法臺曾證人天會幾綰袈裟覲紫庭
其二
華髮飄蕭六十年閒居魚鳥亦僊僊開園未種千頭橘
入洞初尋九眼泉幸可自酬沽酒價喜無人送買山錢
何時乘月過靈隠同泛秋風鑑曲船
寄天寧雪印文上人
去年抱病過清江風雨蕭蕭卧短艭帆影近移金鳳渚
鐘聲遙應石龍瀧極知禪悟超諸境况是詩名重一邦
投老荒山未能往題詩憑寄白雲忩
雨夕柬鵬舉
入春已過五十日晴景都無三四朝雲去雲來山杳杳
花開花落雨蕭蕭青絲送酒銀瓶暗彩筆題詩綘蠟消
東嶺幾時明月上曲闌芳樹聽吹簫
奉和長舅蕭聘君紹宗館中見寄之作
白泉亭下水瀰瀰長日看雲坐不移顔采肯緣春酒變
髩毛不逐野蓬衰商山芝草長歌日魯國蒲輪應召時
愧我未能撡几杖纏綿徒重昔人思
南溪館中和答湯生元哲
江上㩦書猶昨日山中對酒又今年春來花鳥傷新詠
老去魚蟲憶舊箋珠浦舟回明月夜金華劍倚白雲天
登臨不盡懷賢意指點飛鴻若個邊
和蕭子所同游韻
石上荆茅坐可班也知仙境勝人寰風開橡栗寒初落
月款柴扉夜不關老去漸驚容髩變秋來長愛水雲閒
憑君緩飲西華酒不放聯歌踏月還
晚下北岩過臨溪和蕭國錄子所韻
清歌遊徧武山岩古寺橋西晚駐驂風引泉聲絃奏五
雲摩石角劍攅三自慚報玖空投李誰與盈襜更采藍
解帶醉眠林下石看人香火事瞿曇
謾題子彦弟孟浪集詩稿
仲也才高更苦心可堪孟浪劇雄沉滄溟光采浮天闊
泰華根株拔地深直道河汾徒自屈窮居東野竟悲吟
只今放意雲林下對飲從教雪滿簮
聞子啓太守自歴下書報來春還家又新有鳳
雛之喜感念舊好為欣躍不寐輙賦二首先寄
難兄竹庭徵君宜載酒一慶也
故人舊别向西川移謫淮山苜蓿田容易繁稀花着雨
尋常員缺月當天四章詩憶京城送八月書聞歴下傳
為報難兄竹園裏好催春釀候歸船
其二
北平西蜀路綿綿驚夢愁心各黯然見日清尊須共倒
暮春華髮總堪憐寒雲三峽啼猿外秋雨重湖落鴈邊
聞有鳳雛新繡羽可無高會送犀錢
題萬安劉丞望雲軒
層軒新搆倚江城不盡升高望遠情雲氣遠從天外起
繡衣如在日邊行冰消汴瀆持雙鯉花發維揚聽早鶯
莫嘆宦遊疎定省平反萬一繼家聲
奉和本原教授臘月二十九日過白家橋訪彦
弟之作
舍弟卜居三里遙平田亘畝水通橋草間微雨沾行屐
枝上長風吹掛瓢飲興一時空澥渤文光五夜燭雲霄
屠蘇此會誰先醉還祝高年繼子喬
公文偰尚書由參政山西入拜禮部而予以侍
郎起於家同日拜命赴南宫今承恩致仕又適
同日公文有别業在溧陽予將南還泰和於别
也不能以無詞焉因賦二律詩為贈
早春並命拜南宫日日承宣在掖東奏對總稱人似玉
追趨偏感髩如翁考文虎觀瑤編合賜饌龍庭綺席同
共沐恩波向三月敢將衰朽附羣公
其二
誥書飛下九重天同日承恩拜御前禮樂遠稽周六典
聲華肯譲漢諸賢錦袍潤浥宫花露驄馬驕嘶御柳烟
莫訝同歸不同路誓堅晚節報堯年
送箭局大使王仲良還南昌
清曉承恩出帝京翩翩綵服照新晴十年干禄雙親健
千里還家一棹輕夾道風花連晚驛滿城烟柳帶春鶯
蹇予亦有歸田興去住偏傷戀闕情
五月十五日早赴奉天殿右角門謝恩明日出
通濟門登舟感賦一首
同捧天書拜紫宸獨驅羸馬出京門十年濫禄慚儒術
六袠歸田荷主恩夾道鶯啼千騎合連城虎踞萬營屯
白頭此去憐疎遠翹望蓬萊海色暾
大赦後一日出京城聞崇慶王太守子啓自和
州屯所㩦其佳兒南歸喜而有作
故人舊謫和陽戍五月初聞罷種田誰使南山歌石爛
天教合浦得珠還榮華過眼青雲後事業傷心白髮前
我亦南歸尋舊約正須美酒送流年
過風火磯
風火磯頭波浪深馬當峽裏雨雲隂轉輸估客無南北
争戰英雄自古今水潄蘆根侵岸脚石懸藤蔓到潭心
一時登覽餘風景静倚蓬忩酒滿斟
過湖口縣
佛子磯頭遡客舲南湖高柳寄沙汀水分彭蠡溶溶綠
山送匡廬冉冉青雨過人家收鴨早日高網戶晒魚腥
故園此去猶千里安得乘風破杳冥
投老歸田承敬則陳兄有詩見寄依韻奉答
京闕辭榮慨暮年解纓歸濯武山泉倦鴻斂翼青霄上
啼鳥傷心白髮邊擬注丹經尋故檢欲參道帙校真詮
看花載酒雙溪曲可得重來獨惘然
其二
莫怪經年相見稀閒心已逐野雲歸花間舊釀荼䕷酒
松下新裁薜荔衣山樹曉晴黃鳥並野塘春漲白魚肥
憐君坐病吟成癖天上何人識少微
毛生從龍陪予由藍陵入小莊歸賦此為貺
一月尋山秋興濃毛生杖屨喜相逢入溪暫醉藍陂酒
度嶺初聞薦福鐘連筏載雲穿櫸柳斷橋横雨出芙蓉
最憐林下茅堂好晏歲㩦書慎所從
題丘生種杏圖
西山蒼翠接匡廬誰畫丘君種杏圖日上高林花散錦
雨微深樹子垂珠山中自註遊仙錄林下長懸賣藥壺
老我何由一相見定騎青鹿問屠蘇
柬劉方東
秋落雲亭水滿河故人池館許重過入門未覺青山少
對酒偏傷白髮多桂樹蔵烟依古岸芙蓉含雨媚新波
白沙翠竹當時路明月隨人奈醉何
和答陳孔郁
早歲儒林識姓名重逢今見好詩成才情自擬唐諸子
禮樂還徵魯兩生老去獨驚華髮在愁來偏愛晚山晴
柳溪春水多鷗鷺為報南歸願結盟
題泰和縣丞陳舉善所畫山水圖
少日東南事壮遊憑高弔古思悠悠山中樓觀神仙府
江上雲霞帝子洲别塢松風琴入奏平湖花雨棹聞謳
只今投跡山房裏坐看新圖嘆白頭
冬日同鍾舉善諸友登蕭氏一經樓留飲醉歸
承子所國錄有詩依韻奉答
書樓新築與山齊冬日登臨感聚奎蜂戶怯寒封凍蜜
燕巢驚雨落春泥一經已見當家授萬卷終期列笈栖
朋好莫辭頻載酒梅花正在汶溪西
冬日過延夀寺訪玉壺上人賦柬同遊諸君子
看山隨客過楓橋下馬尋僧問柳條古殿碧苔春寂寂
紺園紅樹晚蕭蕭能詩茅屋應堪賦入社東林倘見招
却憶舊遊曾載酒知心凉月坐吹簫
題胡躭橋
雲壓波沉影獨搖胡躭河上看新橋鵲毛隠約填星漢
鼉骨參差駕海潮二水合流冰漸釋四山環立霧全消
十年京國懷疎放猶得行歌逐野樵
由紫岡坪過西岡劉氏山居憶往年同廬陵王
如川避地於此今十六年矣撫念存沒愴然興
懷
入山西度紫岡坪荒草含烟一望平雲拂鵲巢村疃近
雪消魚窖野泉清故人舊别嗟存沒野老相逢識姓名
歲晏重來還白髮十年江海最關情
臘月廿三夜會西岡劉氏書房以傳奉邀竹庭
徵君子所國錄俱以事不果至因寫此述懷錄
示以傳并柬同賦者
霜飛平野月光微銀燭高臺爛有輝盤送璚芝冰線滑
杯行琥珀酒波肥早春已覺隨年至佳客偏傷與願違
明日醉醒岡上路梅花須插滿頭歸
冬日登高遠樓為朱子瞻賦
閒來着處尋山水下馬還登高遠樓西澗水聲千丈落
南峰雲氣一尖浮斜陽町疃牛羊晚細雨陂塘鳬雁秋
不是梅花催晏歲為君十日更淹留
槎翁詩集卷六
