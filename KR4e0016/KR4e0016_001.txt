槎翁詩集卷一
明劉嵩撰
四言古詩
言志贈友人
深山邃谷虎豹所憑玄霧翳雲蛟龍斯升芸芸暮蜉緝
緝秋蠅嘅彼下士志何由興歲年云徂冰雪侵凌睠彼
皓首含涕撫膺契予夙好嘉爾友朋亦有旨酒如溜如
澠可以樂衎高融咸登仰睇白日翩其相仍道誼罔敦
憂患式增不曰尼父飲水曲肱媚貨附桓聖人不能我
行東原以陟崚嶒言采榮木手挽其藤素秋以風霜露
乃凝黃鵠斯舉天高氣澄送子于邁服子徽稱理棹河
湄頳霞晨蒸何以益我敦教而承友道之薄噫其春冰
爾弘其居夕惕兢兢人亦有言谷增而陵聖途云遐氣
力曷勝勖爾躑躅暨于鶱騰
題唐子華江居平遠圖
宛其長洲在彼中流上列灌木旁引高丘彼君子居于
林之右言敞東軒緬覿平岫盤石在渚叢蔭在門有風
夏涼維日冬温豈無方舟可以遊釣言曳其杖於焉遐
眺油油行雲靡靡逝波歲既晏矣云如之何鳥鳴于谷
魚麗于罶君子之居君子之友
題寧都州學圖(有序)
同夫鄭君修郡庠之禮殿垂成而代去其友人唐
旂王禮田觀懼君之去此無以慰其思而繫斯情
也乃命繪工圖其新廟併肖其環州山水之勝以
贈君於是南平劉楚敬贊于圖之右隅以申美之
出自西門至於泮宫我游伊何以觀民風乃覯新殿翼
翼崇崇伊誰修之維鄭之功鄭其戾止弁巾俅俅爰率
童冠以詠以游屬兹暮春言眺中州慷當以歌企彼前
修何以樂此薄寫我心濯纓于泉援琴于林求我良友
言陟雲岑苒苒雲木交交鳴禽山則有石川則有波君
子維教乃切乃磋翩其白駒越于澗阿逝將去此憂如
之何日月于邁山川逶迤懷君之來方何為期爰繪于
圖亦頌以詩歸言觀之式慰爾思
題蘭
山則有石谷則有蘭我思美人兹之永嘆
奕奕翠羽翹翹紫蕤何以求之山阿水涯
迴風猗猗白石皜皜山中無人念此芳草
深林之幽式聞其香安得佩之蓉裾芰裳
書帶軒詩為鄭同夫賦
讀書何所西山之陽崇軒朝躋其雲蒼蒼有草有草垂
帶而厲匪伊垂之君子所萟濯以甘雨揚之谷風有蔚
其苖則靡所同人亦有言匪韭匪薤不有君子孰曰書
帶在昔孔聖仰鑚庖羲或韋其編亦三絶之我樂我書
爰啟其紐我其藏之或繫于肘相彼良苖亦緜其藨譬
之樹蘭毋混彼艾蕭我思不其(山名)遠而莫至宜爾孫
子是有是似尚勿翦薙之以蕃厥世
七噫歌(有序)
昔梁鴻由灞陵山出關過京師傷漢室之亂作五
噫歌西昌予父母國也一旦傾覆於鄰宼殘毒甚
矣是日予從水東登高丘望予弟不見因增其辭
賦七噫以抒其悲憤且以竊附於昔人遺意云
陟彼高丘言望新城烟焰勃烈金鐵鏘鳴噫豺虎狉狉
啗人肝腦隂風薄雲僵尸横道噫彼奔曷從楫人相仇
牽衣蹈河骨肉漂流噫負載槖囊牛羊交馳號哭振
野俘係纍纍噫孰繁生息而玩厥虞城壘葺矣而無人
乎噫曰予有弟孰往訊旃河不可馮淚下如泉噫白日
下照幽幽其光孰訴上天爾民卒痒噫
尚友齋為曠伯逵賦
繄予之生乃後古人豈不尚友遠而莫因譬彼方夜思
見出日狂走大呼秪益其疾及求吾心夫豈遠而晝讀
其書夜夢見之我疑其生世謂其死不曰斯今亦有君
子有鳥有鳥鳴於高林彼君子兮懷之好音眎彼日月
滔滔其邁人而離居曷云不戒聞子今日涉江遠來何
以來思贈之瓊瑰穆穆其風菀菀者柳何以永日且以
酌酒汎汎中流招之以舟一日不見余心則憂居則同
襺出則更&KR1231;云胡拒之彼則有挾我友曠逵友道則隆
維彼所尚實獲我同蓬依於麻禾亂於莠嗟爾君子式
尚爾友
觀劉將軍禡旗詩
辛卯秋孟吉維己酉藩使來筠以飭我糾曰命爾樞往
禦羣醜惟此羣醜善良是讎于彼南恩于此新州&KR2772;出
蜮没羣囂以咻將軍承命陳鞠我旅閱籍點行頒令齊
伍荷戈百千來集如雨榖旦之禡庚戌令辰赤日載熻
我服具陳擁旃設次壇壝則神有畟者戈氂毛蓬蓬繚
以緜蕝屹其在中兵刃旁合雜沓其鋒將軍升壇笳鼓
三奏爾士爾卒孰或敢後肥牲大樽工祝在侑指撝六
丁呼召五方靈風颯然我旆載揚殺氣成雲蔭於中央
斬雞磔牲瀝酒以血將軍灌徹大啖雄餟觀者愴惻行
者忭悦我兵我旂出于南門長刀在佩雕弓在鞬羣馬
振鳴塵埃晝昏將軍從容衣不重甲顧盼流威匪玩匪
狎我勇方張爾燕則洽於赫將軍幽并之豪世鎮南土
服於弓刀豈恫而逸惟賢斯勞昔戍封州昔征漳境先
登破圍梟黠受領藐焉西寇曾足以騁何山無石何海
不波山高海深我行如何蠻方既同曷其還歌北瞻淮
河徭役棼泯嗟嗟海隅乃試其蠢肆而殄之天子所憫
天子所憫四方底綏將軍秉虔是究是思策勲有竒視
此頌詩
題畫魚四章
我觀于河其魚維鯖豈有潑潑而困於笭
我觀于河其魚維鮊水深月寒聞其瀺泎
我觀于河其魚維鱖羣鮮則微孰飲爾噬
我觀于河其魚維鯉雷雨斯作一舉萬里
題九鷥圖(有序)
廬陵李君慶遠示余所藏九鷥圖其潔白清厲有
嫓德之義而或峙或翔有出處之道焉南平劉楚
為作贊曰
振振者鷺在渚之藪我儀圖之其麗維九顧盼和鳴八
跱一飛昂首跂足覬其具依彼飛而旋亦念羣處清風
載颺濯濯其羽乃睠渚曲維石巉㟽上延松梅下翳叢
篠爰得其所游咏一方或羣而飛蓋未可量嘉爾君子
潔白無二可儀于朝亦簉于位嗟嗟百鷙不如一鶚式
詠振振以繼舞籥
南門司柝詩贈玉珊克溫
鳴柝何所南門之下孰其司之肅肅有儀出日自東我
柝既閒行道憧憧我闢我關日之既夕行道滌滌我時
其閉我柝載擊柝聲揚揚萬夫之防一息弗戒予職之
荒相彼高車其祿有餘慮殫力劬憂患是居我司我柝
是力是度貧卑之居君子之樂古之抱關亦有晨門勿
果忘哉敬爾司存
觀瀾(有序)
湯君堯佐嘗作亭於浠水之陽而以觀瀾名之將
以志學也以他日告其友西昌劉嵩聞而嘉之為
賦四言詩俾識諸亭上
子曷觀乎維水有瀾其瀾伊何厥觀實難我觀河江其
量弗殫積石岷峨本鉅力完萬折千支潗湁瀰漫激為
大波濚為文湍其來無窮其迴無端既來既迴齊并汨
攅如車之旋如風之摶浩乎沛而莫之或干相彼斷港
潢汙所敦漂浮幾何忽焉中乾有斐湯君維學是安作
亭浠厓物無遁觀臨淵者危望洋者歎卓彼孟軻是仰
是鑚我詩於楹永以弗刊
墨龍贊為蕭時卿賦
躍于墨池見其鬛鬐雷動雲從而時雨之
比丘觀音贊
補陀如如人天具瞻現真實相不假莊嚴如蓮得水灌
溉滋悦如水注瓶表裏洞徹光彌覺海香滿旃檀得大
自在作如是觀
題鏡面二水圖
此二水者實本一源或翔而潮或激而湍海闊風高雲
蒸霧摶混然同歸庶無異觀
題山雲居圖為樊都事仲郛賦
我居何所南山之下油油者雲窈窈其阻衡門在阿翳
彼嘉林上有鳴鳥懷之好音良晨載興游睇川沚榛蹊
邈緜有客戾止琴瑟在庭清罇載羅掃地布席援絃咏
歌我歌我酧白雲在谷聊可為娛孰云不足雲之升矣
風或颺之曾于是處而忘世為淒其渰矣雨亦濡只羣
生烝烝澤施曷已雲斂而舒山高以深彼君子兮悠悠
我心
古樂府
門有車馬客
門有車馬客光彩一何都謂從天上來意氣傾萬夫銀
鞍耀流星丹轂夾華月白馬驕且馳浮雲逓明滅鳴鞘
赴咸陽執戟趨承明二十事征戰三十成功名出護塞
上軍入典禁中直五侯與七貴調笑同出入相如早還
蜀季子終相秦如何衡門士抱膝長苦辛
結客少年場
結客少年場少年本同調肝膽各自懸持之以相照我
有百鍊劒五花驄不敢自愛惜拔劒贈馬期相從憧憧
車馬都門道花發鳥啼風日好顔朱鬢綠艷青春第一
成名須在早銅盤登壇㰱血時白日青天聞苦詞男兒
賭命報知己莫遣衰老徒傷悲手持一尊酒自唱馬上
歌目光稜稜髮上指年少無成將奈何
將進酒
高堂帟帳圍暖烟繁絃急管喧兩筵主人敬客奉觴酒
再拜客前百千壽玻瓈鴨綠鵝乳黃紫檀夜壓松花香
吳姬窈窕解歌舞眉黛嬌春凝煖光古來豪傑重然諾
意氣相傾等山嶽腰間自有雙吳鉤換酒醉君君莫愁
芳樹篇
芳樹好容華深深映狹斜二月三月時千枝萬枝花夜
舞留瓊珮春遊礙寶車折榮貽遠者含思獨咨嗟
少年行
乍出建章宫還過酒肆中聽歌留寶劒數鴈試雕弓烟
草一片綠風花千點紅馬驕嘶不住直驟渭城東
東方行
東方閃閃啼早鴉美人愁眠隔窗紗桐葉樹下人來往
銀牀轆轤夢中響
鳳笙曲
洪水蕩八極丹霞標五城仙人從東來邀我吹鳳笙鳳
凰雙飛錦翼明三十六管排崢嶸長風卷入碧雲裏仙
仗忽擁千霓旌六龍騁駕若木晴仙樂沓奏天中京雙
成起舞韓衆聽此曲佀是升天行天門窈窕九陛平聞
有雲霧雷鼓相砰鍧手招仙人馭竒氣乃是山中龍虎
精張公鍊丹金液成洞門石室餘秋聲雲中仙駕如可
待願逐盧敖遊太清
照鏡曲
蟠螭雙銜錦帶紅粧臺刻玉秋玲瓏綵雲忽開紫鸞舞
明月夜墮香奩中美人粧罷房櫳香鸚鵡呼寒帳中曉
拍簇花迎笑靨開低飛黛綠秋娥小滿庭桃李各嬌春
顧影含羞便惱人愁來獨掩雲屏宿手持寶釵扣寒玉
吳錦蜀粉暗消磨淚滿菱花奈别何不知昨夜愁深淺
但覺朝來華髮多
空城雀
空城雀鳴且飛一朝驅入羅網去雲天有路何時歸
空城雀飛且止林栖有匹巢有子分飛不知後生死
空城雀遭網羅塌翼垂頭憔悴多不能高飛將奈何
古離别
天蒼蒼地靡靡東西相距幾萬里日月來往朝夕間遊
子一去何當還羅衣血淚紅斑斑芳塵掩鏡愁朱顔昔
時送别長安道幾見春風蕩芳草金鞍錦韉不可期紫
燕黃鸝坐中老知君自有心賤妾空自憐一束錦字書
何能到君邊海中珊瑚泥底藕不見青天終不朽
漂母吟
蛟龍失雲雨或與鰕蟹儔壯士偶窮困寄食何足羞淮
河之水東北流母心直為王孫憂黃金無光劒失色白
日又落城西頭請君置魚竿進此盤中脯丈夫性命未
可輕君獨胡為在塵土咸陽王氣如雲馳壟上亦有呼
兵兒風塵滿眼慎所之但願王孫無饑時
江南弄
江浦晴雲作水流鴛鴦哺雛花滿頭沙堤十里寒溘溘
湘娥踏漿搖春愁菖蒲葉齊寶刀綠珮魚雙翦琪花玉
酸風吹雨不見人一夜啼痕繡叢竹
姑蘇曲
姑蘇城頭烏夜啼姑蘇臺上風淒淒芙蓉露冷秋香死
美人夜泣雙蛾低銅龍咽寒更漏促手撥繁絃轉紅玉
鴛鴦飛去屧廊空猶唱吳宫舊時曲吳山青青吳殿荒
麋鹿來遊春草長闔閭門戶東風起年年花落愁西子
鴛鴦吟(有序)
積雨澄霽高齋閴寥池有匹鳥於焉逍遙未賡詩
客之歌遽動獵人之想羽翼雙舉畢羅四張載止
載飛盖亦危矣使滄波萬里雖馴狎不可得況得
而矰繳之耶惕焉余懷援筆賦此
鴛鴦爾何來蕩漾野塘水塘水汚不流雙雙乃自止雲
霞下照青黛光弄影宛在塘中央惜爾錦翼多文章翩
翩遊俠兒欵欵治羅罬驅之向南飛意欲投所設成湯
昔好德三面或解之爾獨不用命咫尺罹艱危洞庭瀟
湘春風綠波芳草可哺芙蓉可窠飲啄失所吾將奈何
傷舉郎詞
有姪有姪兮出幼齒筋骨充緊兮目光如水重城忽隳
兮風塵起掠爾家兮驅爾以徙短戈揮兮白刃指母不
得將兮父不得子攔道長號兮衣載褫山路夜行兮泥
没其趾汝書在牀兮庭有遺履汝歸何時兮而拘于彼
月光明明兮在地鴻鵠之飛可以乘汝兮盍歸來兮故
里
烏鳶歎
乳鴨戲水中三三五五羣相聚烏鳶從東來瞥然攫向
空中去我無勁箭射飛鳶仰視青天還自憐
白練帶詞
白練帶長且美飛來青樹顛宛轉修竹裏南園日暮無
人來一雙下飲寒塘水
秋夜詞
林烏夜啼金井西蟋蟀在戶聲相齊中天無雲白露下
漸見梧桐青葉低幽閨此時愁獨曉蘭燈雙照蛾眉小
歌聲恐逐迴風高掩抑冰絃破清悄弦中語語心自傷
低頭却看明月光羅衣一夜惜顔色庭草明日沾秋霜
甘心霜下草秪在階庭好不作白楊花飛飛洛陽道
紫騮馬
郎騎紫騮馬來向門前下馬尾捎赤雲銀鞍色相射願
郎騎馬去復來珊瑚作鞭絲結䪎縱令遠去玉關外千
里應須一日迴
秋夜長
月出烏啼城上頭閨中美人含遠愁銀河迢迢當北樓
褰帷弄影揚清謳月光如水地上流珠箔微茫懸兩鈎
羅衣半捲涼颼颼起坐數盡寒更籌更籌數盡明不發
明日鏡中生白髮
愛妾換馬
請以白玉質換君青雲驄豈不重顔色所悲道路窮朝
馳月窟西夕憩崑崙東一去關塞遠寧惜閨帷空美人
聞馬嘶含涕出房櫳愛移丈夫性德稱慚冶容素絲妾
所理薄奉羈與籠願因承光景流盼鞍轡中君行倘未
已千里仍相從
長相思
長相思乃在青天之外碧海之湄我欲見之望不極側
身太息涕漣洏昔與君别者驅車臨路岐車塵向南起
迴風吹滅之君行遙遙邈不可持含悲蓄憤鬱其纍纍
瞻彼出月弦望有時乃靡朝夕如渴如饑落葉飄颻寧
返枝東流之水無還期重華一去萬里絶湘江秋竹何
離離寧為懊惱曲莫奏長相思思長意遠君不知妾心
所陳多苦辭
荷葉黃
荷葉黃荷葉青四月五月風日清荷葉青荷葉黃八月
九月秋風涼越湖女兒顔似玉隔船窺郎心眼熟赤尾
鯉魚花下遊白頭鴛鴦露中宿歡會苦乖絶歲月同飛
楊王母不西遊蛾眉刷秋霜少年之樂樂未央莫遣老
大徒悲傷獨不見荷葉黃
賦戰旗
疾風吹大旗西出洛陽城鳶鳥並飛動熊虎歘縱横披
排中軍帳飄揚列騎營萬人回首處太白獨分明
烏夜啼贈友人别
華燈張筵促弦急隔簾霜落風吹入琴中彈得烏夜啼
啼聲夜寒高復低林烏何來飛撥刺夜半啞啞聲不歇
姑蘇城上拂黃雲銅雀枝邊繞明月月行漸遠聲漸稀
揚彩各自東西飛東邊日中有伴侣看汝飛鳴日邊去
祝船詞
岸頭擊鼓人聚蟻吉日挽船下江水新船龍行氣勢雄
頭搶入水尾插空篙師跪拜祝船聖牲紙前陳啟神聽
沿江靈廟八十四聞請齊來共歡慶五湖四海道路通
蛟蛇不逢無惡風大石低頭小石卧吕梁灧澦輕輕過
吳粳蜀麻淮海鹺大商滿載黃金多年年早歸謝神福
酒澆船頭賽羊肉
五言古詩
春日出郊和楊公榮
閒居惜陽麗延睇川原平憂端不自理濁慮何由澄怡
怡惠風暢杲杲旭日明長懷杕杜嘆永睠伐木情顧影
褰我裳沈唫撫我楹林暄好鳥和日暮浮雲生蚤傷離
索居矧復世患嬰素心在遠道何以遺芳馨側聞集羣
彦近作南郊行攄懷屬觚翰結歡逾弟兄委珮鳴雙璫
輕裘粲三英意氣重許與片言山嶽傾蹇獨苦局促不
得聆清評寧逐車底塵不隨水中萍末途及攀援終焉
策華名棄繻去吳楚驅馬邁幽并所渝同心者視此白
水盟
古詩五章奉寄徐南卿鄒致和二賢良
涼風吹庭樹摵摵鳴未已中宵起彷徨所思在君子君
子昔言别二月柳始青柳今成枯枝白露泫以零合并
良獨難日月行當晚自非木石心誰得不懷遠
其二
攜書出重門擬寄南飛翼書中有深情不道長相憶相
憶不相見思攀芳桂枝人言道路遠持此將安之豈無
清夜夢東渡章江水水深愁復迷一夕思千里
其三
江干秋氣高木落帝子渚永懷羣彦集清景契晤語山
南與山北樂子豈無所浮雲日暮合羌獨久延佇翩翩
雙黃鵠千里奮一舉勿以遐我心而多憚修阻
其四
長林何逶迤下蔭清溪流芳苕戴墜露黃鳥復鳴秋遠
色正蒼蒼衆木一何稠星垂水面白雲落岩口幽思得
良友晤可以汎方舟
其五
巒巒山隂竹結根廣庭阿密雪掩茂葉微風振纖柯秀
色正周列繁隂亦旁羅君子抱幽素終然葆真和熒熒
澗底花靡靡園中莎及時詎不榮晏歲當如何
陪鄭同夫唐寅亮諸同志會飲管氏山亭分韻
得出字
涉溪謁林祠春日戒維吉閒情既怡蕩塵慮忽已失當
筵揖羣彦玉雪動昭質登高屬能賦臨水思散帙芳亭
稍登讌清醥屢浮溢幽懷契綢繆玄論入靚密碧篠連
深池朱華耀初日川原何逶迤山水亦蕩潏仙遊匪無
悰雅詠當有述泠泠風南至皎皎月東出言志適所存
吾其舍鳴瑟
步虚擬詞贈紫陽蕭煉師
璿宫霽景澄彤墀綠雲上星聮黃姑渚露下仙人掌金
文乍葳蕤羽翿亦森爽翠林閃霞光丹壑流清響冥觀
羣動根大化何漭漭飛步凌紫清玄幽契遐想
述懷八首奉柬白景和
隆暑夏方熾赤曦煽炎烟六街流景中車馬驅不前引
睇西北隅煩沖抱悁悁濯足滄海流散髮崑崙巔豈無
瓊樹蔭思爾風泠然
其二
穆穆羽人館肅肅君子居清風東南至層構邃且虚左
陳樽與壺右列圖與書燕休而翺遊其樂恒有餘乃知
習静者乘化本自如
其三
聞君昔遊宦四牡戒南騁凌深陟廬阜歴險薄炎嶺才
名時共推剛毅夙所秉竟辭金陵幕旋理瀟湘艇却卧
山雲深清歌動吳郢
其四
美人出南國皎若瓊樹枝雲日麗春服光彩不可持粲
粲白玉齒宛宛青娥眉含情盼天末獨立以遐思當歌
復不發聽者今為誰
其五
汎舟越江湖晤言屬良友朝辭鳳臺側夕憩錦江口思
采蒲與荷游咏樂且久芳華隔秋浦零悴復何有懷哉
託綢繆結珮以瓊玖
其六
琴瑟有正音自異淫與哇高張弦易絶低促聲苦乖敢
傷知者寡自愧鮮所諧泠泠澗中泉窈窈雲際厓誓將
千古意託在君子懷
其七
微生寡所資素食在貧賤枯如枝上蜩飄若梁間燕長
纓非固違短褐豈終戀榮名難強致華采羞自衒獨處
衡門幽悲歌淚如霰
其八
鴻鵠乘天風搖蕩日已遠聲沈蘭渚烟影絶浮雲巘高
河入夕迥列宿光烜烜豈不顧其羣前飛屢回轉淒其
霜露積惻愴歲年晚
會飲曾氏西軒
蓮塘水濊濊涼氣秋始旦西軒集朋儔游咏日已半當
階緣碧蘚前垣出蒼簳列席粲有華飛觴急無筭緬焉
思遠人振筴方弭亂笳鼓横清江烟塵翳南岸感之念
時理短曲不成按中心忽如醉沈唫睇遙漢自非桃源
邃何以永樂衎窮居且終日黽勉增慨歎
次王子啟夜坐懷曠伯逵
褰帷惜良夜起坐臨清池窈窕月奩合逶迤雲珮垂蟲
響初寒候烏啼欲曙時況復念良友遲回勞所思
寄贈余元帥
客從舒城來為言好舒城寇來不敢近主將專雄兵舳
艫亘長江笳鼓中夜鳴流電激飛砲浮雲夾長旌前衝
有游騎士卒魚麗行既戰東城郛復守北郭營開關忽
縱擊入陣歘縱横獻捷轅門下日晏賓從盈飲至列綺
食迴歌調玉笙悵然登高臺四顧但榛荆淮襄既蕩析
江漢何由清擊劍抉浮雲彷徨念周京至今戎服事六
載憂患并皇眷有嘉賚思底東南平藩翰有如此為君
誦休聲我實經喪亂永懷仲宣情揮涕謝客言感激此
平生安得駕雲翼從之以東征
遐想亭詩為劉元善賦
登高望神州邈矣何渺緜西窮弱水涯東極扶桑巔劒
閣連蜀棧幽都涉水天&KR1005;嶫帶衡嶽逶迤注秦川駕車
安得馳汎河苦無船君子暢玄覽構亭向林泉睠言寄
遐想臨眺豁以宣高深亦何窮古今浩無邊豈但四海
外亦在千載前撫劍懷壯游攬轡思高賢對酒不能飲
丘塵正駢闐下士傷局促高人乃超然神情苟弗曠跬
步先尤愆窅窅天際雲悠悠海中仙茫茫安可極耿耿
徒自憐
答次羅斗明感懷一首時道阻留滯江上併柬
曾魯卿令尹
川原下寒日笳鼓喧清秋異郡阻時危客心終夜浮華
簮感徂年志士悲同仇羇唫本思越哀怨仍傷周道路
邈以遠林泉深且幽邃館俯中河兩賢此淹留林鳥戀
舊棲池魚思故游愕夢劇飄風愁腸甚攅矛理亂自相
乘勉為汎虚舟悠然任化運窮達安其由
與周思忠劉孟文諸君子會飲李克貞宅分韻
得三字
秋日淒以烈華軒何潭潭衆賓適燕止涼飈颯崇楠籩
豆秋有光冠珮蔚交參嘗聞旅也語式奏樂且湛獻酬
禮百千言議陳再三授簡慚末至懷賢惕高談兵戈屬
時危風塵蔽東南罹疚秪自傷太康寧敢貪反顧企明
哲悲歌戀林巖仰睇天際雲中情何由緘
送楊公望赴京得滿字
君行服初命列讌當候館賓從塞道周風烟激危管舟
航既汎汎珮璲亦鞙鞙滄江東流深浮雲北飛遠林含
春雨潤石抱蒼山轉朝驅歴荆吳夕秣邁齊兖凌雲紫
殿重栖日丹闕烜玉塞繚都城金河注林苑薇垣甚弘
敞天衢實夷坦鳳毛出西掖鷺翿翳雲䍐誰論羽林直
自足郎官選茂名勖樹立令緒慎繼纉兹辰悵言别于
餞宜樂衎日麗花氣薰鶯啼草香暖承恩貴在早趣駕
焉得緩仰懷天外翮俯愧溝中伴竚立睇遐征城闉月
初滿
擬古四章將適鍾陵贈别廖子所
南征有孤鴈爰止河之洲一鴈西北來飛鳴以相求厥
初異生族及此同泳游唼食以終日中情甚綢繆月落
霜正飛繁星激中流豈不念羣處安居或多尤肅肅待
明發逝此各有謀鳴聲倘相及猶足慰離憂
其二
煢煢幽閨婦嫋嫋當窗柳盛年而離居忽忽傷老醜臨
流採荷花水深不見藕愁如風中絲錯亂紛在手獨攜
合懽帶誰結同心紐佳期諒不違歲月浩難守
其三
東鄰淘眢井拾得古時釵並頭餘一扇長股折兩叉早
辭膩粉汚甘就泥沙埋至寶識夜氣寒光出瑤階鍊多
色不改世遠製乃乖沈唫傷老大嗤笑來姝娃淫巧奪
衆目諒非時所諧藏之第勿言毋以傷我懷
其四
少小同里閈不識里閈人與君南北巷何似東西鄰束
髮事遠遊不得長相親況復老大輩長成先十春飄飄
林上風亦逐車下塵未必志氣士相疏遂沈淪乃者涉
中澤言採秋風蘋持贈同心者庶以麗佩紉春華豈不
榮憔悴易傷神高誼嫓金石終為雷與陳
春日述懷五首
螻蟈當夜鳴禽鳥亦晨喧豈不感芳序乘時如有言鄙
人昧達識沈鬱寡所宣觸物懼乖違噂沓焉得論高言
誰為倡欲吐且復吞庶幾服玄默於道契彌敦
其二
青青道傍柳鬱鬱園中葵葵長有芳葉柳生無完枝所
託勢則殊榮悴固其宜寄言乘時者皦皦難自持春雨
沛嘉樹動與旬朔逾積隂滯羣品流潦溢九衢摵摵西
北風冥冥混晨晡雲解復旋布出日不須臾
其三
三農苦告雨苖腐麥恐無陵衍卒騫崩涔汙擬瀛湖居
人懼沈墊行者愁沾濡明明青皇令陽德乃不敷至仁
本滋育豈曰肆毒荼所憂後炎赫閟嗇成焦枯
其四
芳序積霪雨淒其薄涼風物情感催促世故傷樊籠宛
宛陵中苕㠜㠜江上楓新荑掩茂綠舊蘤舒輕紅調音
愧流鶯矯翼怍冥鴻沈鬱坐中庭幽賞誰與同援琴發
綠水操翰縈文虹志愜本理齊處裕在德豐推移有常
運深穆自玄功永言契達觀毋為戚終窮
其五
盈盈東窗姝粲粲西樓姬東風二三月相向拂娥眉娥
眉各宛曲玉珮光陸離鳴筝左右彈鳳管雙雙吹曲意
承光寵惜此艷陽時南鄰有少婦閉門斂容儀碧草掩
行跡白日守空帷過時獨不售徒為當世嗤
春日懷金精舊游
明月出東壁衆星亦煌煌念我平生友邈在天一方春
風起中澤百草何茫茫歲月奄以逾所悲半存亡緬懷
昔合并言笑得共將朝游將軍幕暮宿羽士房列騎奏
鼓笳飛觴鳴珮璫金精既攬秀石華復褰芳汎渚拾翠
羽憩林擷玄霜情好夙所敦嘯歌樂未央浮雲一朝散
東西永相望事往迹空存時移心孔傷我行屬緒春懷
遠登崇岡跋彼重灘阻雲石聿蒼蒼石鯨久潜伏木鶴
安能翔豈無一尺書感此道路長願因託飄風宛轉吹
君裳終然慮迴遠竚立以彷徨
贈黃君寶棄吏歸臨川
我性昧章律舉世嗤其迂奈何恥深刻終戀詩與書往
年旅江縣縣小煩追胥道逢前呵人意氣傾乘車有美
黃司曹相眎意有餘高堂罷鳴琴退食當前除零露沾
衣裳淒風薄髯鬚悵然置公牘為我立須臾苦云罷蹇
姿不任策與驅清談與佳句寧塞上官需俯眎疲墊氓
何能援泥塗永念鶴髮親經年倚門閭胡為事微禄竟
與定省疎矧兹春事殷鋤犂當荷扶汝水東北流鳳山
須結廬翩然事長揖脱身復為儒此道誠厲俗此志當
不渝安得駕黃鵠乘風與之俱
詠懷一首(有序)
丁亥七月聞閩寇破汀州連城寧化等縣八月聞
已侵石城界余兄子中主藍田黃氏黃悉奔竄山
中而子中暫止淨果寺今未知出贛否也道里阨
塞有懷悵然
驚風吹隂霾慘澹從南來羣山不可見贛水流喧豗浮
梁限舟楫蒼茫使人哀竊聞閩寇發跳梁驅駑駘嘯呼
千百輩日甚蟻垤培倒廩奪官粟揭竿事行枚汀州前
月破屬縣如綴鋂寨營少構結倉卒罹罿䍙脱身鋒刃
徒潜行哭焚灰長纓隕巨弩紫綬竄草萊鄰邑號虎
狼具狀檄所該月中羽書下郵吏疲鞍&KR0008;百步不回頭
夜呼城門開人心實危慄天意固久肧夜來大星墜血
色燭九垓見者不及瞬曳尾東南隈父老行歎息兒童
且嗤咍承平亦既久敢謂無遺才干戈在窮谷戰馬或
虺隤奔騰捷猿狖何以收渠魁石城界其左剽掠易歴
陔繁雲接巉壤殺氣侵崇峐奈何墟燼者直以封利媒
我兄藍田寓阻修困炎埃似聞饑竄日飲水不滿杯獨
辭主翁宅寄跡蓮花臺消息苦不真出灘何悠哉令我
引睇之淚眼如凝衃武山當我前落日紅焞焞大軍動
地至笳鼓生風雷旌旂蔽積水參差遡雲桅所幸氣候
時清霜折羣荄長風肅金氣槁振枯亦摧鼎湯寧躍鱗
沙日會曝腮終然不遑寐念此懷憂悝起瞻華蓋尊紫
氣明三台再拜覽餘輝天庭正高傀中原蓄精銳金城
屹龍堆計日荆棘除道路終恢恢便當引輕纜往迎泛
㳂洄歸來慰親婭為兄具樽罍復此當幾時愁腸日周
迴仰彼林表翮雙飛故毰毸誰憐失羣鳥悲鳴正徘徊
㳂鄧溪登石盤嶺(有序)
㳂鄧溪登石盤嶺小憩復緣嶺後出延禧觀抵夕
月上同廖子所胡思齊劉仲貞嚴文炳行歌而歸
㳂溪弄潺沄舉首見絶壁石脚插白沙崩崖舊時劈始
登足輕慓稍瞰心怵惕圓峰覆錡釡懸澗瀉瓴甋當時
風雨交雲氣走霹靂兀立蒼茫中隤然欲無敵夤緣背
前路陟巘欣後覿委蛇冠彤霞&KR1005;嶫挂赤霓梯危出深
窈指道轉岑寂寒葩泫零露幽翳明的皪迂迴落陂陀
清晨方踧踖喬林雜松檟玄宇散簷樀逝將覲天人披
髮調笙笛神仙豈在遠塵慮恐未滌行歌答清歗次第
記所歴迴風散殘雨列宿光可摘羣動亦暫休啼&KR0008;在
葭荻意行得無為念此增感激
美彭澤王令尹建清忠書院
陶令本遺世三逕亦已多感慨起田園從容理絃歌一
朝謝時人去官如脱疴至今門前柳清照湖上波狄公
後來者屏斥留山阿維時改唐紀翕翕張網羅公也立
高廟拜之涕滂沱至今林木幽夜月聞珮珂二賢去已
久兹事凜不磨令尹建新亭合祀理不頗上以厲風節
下以育菁莪悠悠百世下興感當如何
贈别王令尹
聞君解印綬將有山東歸山東亦何好毋使我願違隂
隂壠上桑下有雛雉飛沄沄九江水虎渡不敢威一邑
幾百家夕寐恒敞扉矧復饑癘餘瘠者今始肥奈何去
斯邑山水無光輝老翁卧行轍婦女扣馬鞿馬鳴秋風
高載驅正騑騑歌謠有遺思因之拊弦徽不恨去者遙
但傷來者稀
戊子六月喜雨(有序)
戊子六月廿日喜雨適克正李茂材客舒氏館告
歸黃羅庄館人弗許既夕因復命燈暢飲客有言
湘寇事者明日因以賦别
溪原雨既作暝色復慘䨴亂雲無時興淫浸恐奔潰居
人坐當戶煩暑欣滌溉冥冥飛鳥絶窈窈横岡背黃羅
六七里舉首一山對念子暫阻修而多發幽慨神馳碧
林表思豁澄宇外輿蓋強僕夫逝將汨泥穢親情見欵
曲屢起捉衿珮側足石逕微頗亦慮迷殆野航終不渡
潦勢方益大且復連夜牀高談慰憂痗時維秋夏交變
惕蜂蟻隊湘湖蕩流波其色黯玄黛將軍久駐馬農畝
應釋耒簮裾恬食息豺虎越闤闠明王布德澤此理竟
誰昧秋風落刁斗夕露霑甲鎧豈知藜藿味優暇乃我
輩勉君遲遁思過雨方可愛持杯接華燭登俎烝肴載
庭蕪欣濯濯涼葉交䒫䒫吁嗟治亂機倚伏紛萬態衆
流終赴海羣巘必宗岱懽期且莫違天道終有在矧兹
服平素陳誼炯肝肺誰能傷局促而不思奮淬會合如
可常能來勿辭再
贈張横舟
至人玩斯世汎汎如虚舟横之或安止運之亦周流昔
者張子房此道恒優優睠言百世下之子仍好修手攜
綠玉杖身著紫綺裘折花駕白鹿採藥騎青牛栖遲木
石居笑傲王侯州敲火燒靈砂可以戲神丘為人葬白
骨可以生公侯人言死生理杳渺甚難求君乃不自矜
眎之良悠悠翩然思黃石去作萬里遊高視濁世間下
士如蜉蝣玄元無窮門出入誰與儔緜緜日月運茫茫
天地秋
八月枉希顔王孝廉自大唐别業相見靖安縣
中辱贈長句甚慰旅懷臨别賦此
往與君别者乃在南平州此日復可惜送君溪上頭子
留未五日我客已一秋感子遠來意中情甚綢繆此邦
鄰新吳山水亦頗幽縣中數百家青峰映朱樓其木襍
杞漆其果多棗榴土沃饒桑麻隂隂夾良疇近縣十餘
里負販亦易求公庭草如戟其俗自不媮人言淳雅風
可以齊魯鄒矧我之所主讀書皆好修開軒愛敬客秩
秩叙獻酬亦有二三友志合而道侔共言吾子來得以
奉嬉遊況當八月交大火西南流山蟬夜中起黃鳥啼
青楸便當躡短屐從爾陟林丘西尋桃源溪卧雲石龍
湫低頭飲美酒萬事吾何憂此意諒所悉宣攄在朋儔
翩其食場駒歘去乃不留迴風捲行跡我思實悠悠脱
葉鳴島沙行雲逓中州磬折長林下躑躅廣道陬常時
恣言論及此鬱不抽盈盈目中淚望子河之舟子歸大
塘里偃息得所休濯足坐垂釣短衣行跨牛田翁與稚
子相見何油油視我遠親故兀如鷹在鞲滄江漁樵具
何以為遠謀平生四海志不直千金裘聖賢誡諒直庶
用寡悔尤感君昔贈章慷慨契所投
樹蘐堂詩為章仲勉賦
莫種南山葛葛生滿堂前其蔓滋以長愁心苦纏緜不
如種蘐草花開自年年朱英間綠葉可以忘憂悁雙飛
玉蝴蝶一往不可復八月莎雞鳴露花白如玉白露秋
復春佳人在空谷日暮翠襜寒采之不盈掬
桃源
青林被重岡蒼石立絶磵冥冥松風迴高蔓弱可綰驅
車鶴嶺下沮洳濕危棧微茫烟霞集披靡杉筠間高秋
灝氣豁秀色紛屬盼芸芸澼纊子涉水恒及骭山女行
負薪結髮垂兩丱年豐稉稻足食狃芻與豢呼吏不及
門征租少稽慢銀坑重茶賦往往先月辦緣山八九家
火耕習薅鏟土屋桑樹高雞鳴日方晏清霜落原菽夕
露沾畦莧吁嗟避秦人歴世乃多患豈知太平俗鎧甲
未嘗擐永宜曠士懷樂此謝游宦種桃實吾事荷耒乃
不慣窮源愁日暮流水方汕汕嘆息行險艱南雲送涼
鴈
蠶尖
日出西嶺赤鳴禽度高柟稍陟衣帶嶺東尖屹危參側
身忽旁斷擬步若幽探勃勃草木霏高下皆浮嵐巨石
當横途始復一解驂崖古樹根瘦谷深人語含石角利
攅劒遠山突搘簮何姑騎白鹿綠髮長鬖鬖坐令婦女
輩奔走祈春蠶千崖動合沓秋色晚正酣鴐鵝飛益高
剛風迴東南我行蒙翳中罥刺寧所堪山水能媚人夙
性所樂躭奚能戀文字局促如饑蟫曠兹登覽際躑躅
忘憂惔振衣復少憩歴險不敢貪片雲觸石起流澤思
遠覃惜無晨風翼照影雙溪潭
靖安劉節婦詩
春花逐飄風不復返故枝婦人守中閨死别生不離借
問閨中婦守此將為誰豈但傷所天恒恐宗事隳念昔
初嫁日委幣充房帷母也為我笄姊妹為我褵祝我出
門去事夫永相宜夫家庭前樹兩見春葳蕤下有紫鴛
鴦雙雙戲清池思同鄭雞鳴忍歌秦扊扅君子不百年
棄捐忽如違高堂無老姑所有乳下兒不知後生死身
在義則隨勢弱將易搖衆言生間危譬彼鳥方鷇闞窺
笑羣鴟又如孤栖燕徒勞飛雀思親戚來相看憐我青
娥眉歎息勸且言憫我寒與饑含悽謝所親抆淚洗鉛
脂指天唾出血誓死終不移結髦覆兒額裹衣承涕洟
妾身未即死會見成人時夜績坐達晨晨理機中絲賣
絲教買書讀書以為資上承祖先祀下衍嗣續期忽忽
八十餘子孫足娛嬉甘旨雖在口終然有餘悲舉案奉
歲時升堂陳棬&KR1250;被服豈無華終樂縞與綦明明王令
尹具錄上府辭母死不待旌鄉里嗟惜之我識賢母孫
溫克而令儀能言小學訓實自祖母師外有女鑑書諄
諄誨貞慈遭燬乃弗傳念之涕交頤嘅彼穹壤間孰不
躬秉彛安静或反悖倉皇竟摧萎豈知婦女輩顛沛終
自持巖巖繡谷山望之儼餘姿太史倘有徵視我貞節
詩
太湖灘
溯舟易安流入石頻顧慮盤迴四山合所向欲無路層
湍障流雪飛沫灑玄霧嵸嵸山木交肅肅風色暮前登
大湖灘篙纜集羣助躋危苦趦縮一若乃脱兔參差石
角出蚴虯松根露兩崖走鳴瀑抵磧開復聚其流不可
觸齟齬復哀怒聲騰百雷起勢挾萬里去舟行截其衝
捩柁疾指顧觀其曲折間肯綮豁玄悟我行戒前途起
坐驚失措心迷已乘險事過翻積懼悲悽遠遊子蕭颯
青楓樹維纚暫棲息霰雪驚寒注俛仰宇宙間誰能獲
恒豫
雪霽舟出釣洲斜望雲石諸山喜賦
晨出釣洲南陂陀見雲石紫烟晴欲蒸白雪寒更積喬
林擁玄黛流土襍墳赤溶溶色流動江水光盪射定有
高世人棲神蔭寒碧
永豐劉尊德自南雄歸過寧都别予將之豫章
因懷曠伯逵賦别念二韻仍以呈曠也
劉郎南雄來高豁動晴昊我行山水深逢子恨不早林
亭春色淨閉戶思却掃騎馬晨衝泥沾濡媿羣草長灘
石齒齒舟楫得慎保呼酒破旅顔操觚見文藻只今嶺
南幕頌爾伯父好佐邦重贊諾華髮未即老久知階庭
除重爾甚琲璪家聲激前聞誰不思滌澡矧子方青年
如日斯杲杲求師復遠涉下浦傷霖潦落花隨飄風何
以慰中抱南州有曠子友誼獲深造高歌忘羈窮愁絶
亦顛倒我昔從之遊艱危極論討今年始適吏顔色脱
枯槁獨不常見之念我心懆懆永懷川無梁式賦山有
栲從邁諒匪難躑躅悲遠道浮雲逓崇岡斜日下深島
會合諒有期持身以為寶
送孫民瞻之廣西帥閫照磨
蔚蔚城闉柳長條當路岐行人服王命策馬厲所之登
高望羣山馬鳴風正悲天連江廣交雲隱湖湘湄向西
有大府冠蓋何逶迤分閫控百蠻元戎總前麾簡書豈
不畏舒卷在所持愾彼猺獠徒椎跣恒蚩蚩絲毫苟失
御讎殺相紛披聞君去參幕道路今衍夷兩江動晴色
八桂含春姿王爵有優劣官資無崇卑烈烈塞上笳泠
泠月中吹感激丈夫氣豈不在邊陲聖人重文德斯道
貴撫綏慎爾錄邊勲勉為古人思
閏七月十夜獨酌
華月出漸高飛光入危榭幽人對尊酒獨酌意頗暇風
林起森寂方帙散狼藉慮顧不成歌微唫答清夜庭前
有隙地植木引藤架蓬蒿日蕭條雞鶩集其下旁羅三
石峰培塿互駢亞蟋蟀鳴中宵悠然感時化二年厭羈
旅奔走涉冬夏思營堂中養遂别江邊舍不復理茅茨
焉能事耕稼童孩纏瘉疾老大傷徂謝天寒道路遠灘
水哀激射止酒且莫斟有淚迸欲瀉鳴馬頓長纓誰能
縱其靶
古詩九章贈别鄭同夫(有序)
古詩九章者南平劉楚傚古而作以餞行者而道
留者之思也古之行者必有餞其歸而亦餞之者
尊其所往如始行焉故遠送于南衛詩興歌侯氏
燕胥周雅再咏矧同旅于外而有去留之異致者
乎楚客寧都之八月豫章鄭君同夫以學秩滿代
歸屢會而遽違方洽而遄往德音斯遐日月云邁
殆不能以為懷也乃餞之日楚以客兹郡獲次諸
生之列而辱授賦詩之簡焉始賦二章至五章六
章達而至于九章盖不自知其情之至而詞之永
也使永其詞果足以盡吾情乎哉悵白駒之空谷
懷泮林之好音我詩肆成其懷孔殷薄言述之以
贈同夫
君子如鸞鳳肅肅儀羽齊梧桐苟摧謝凡木竟不棲又
如神馬駒來自滎水西有足追奔風不踏沙與泥明明
希世瑞自異犬與雞所以賢達人出處終不迷
其二
明珠閟深淵沈綆或求之高人在巖谷豈以遠見遺下
勤州府薦上感聖明知濯足東溪流彈冠南山陲朝從
烟霞别夕與劒佩儀小大思奮功樹立當及時芸苕豈
無華芄蘭亦有支宜爾令德士允為善人師
其三
翩翩鄭博士起身自文章冠帶講洙泗忠誠百夫行昔
為新昌校今作寧都庠六年繫儒官兩州服其良禄米
月不充蔬食飲水漿弟子求執經大夫為承筐革頑見
揖讓草偃風益張人言兹道盛豈獨齊魯鄉懷爾金玉
音彈琴咏清商
其四
積雨秋始涼綠苔閟庭館聞君起常晏巷深人事罕去
年所種樹兩兩當戶短初欣花盈盈今見實纂纂感此
時物遷愁思無時斷美人當歌罷向夕喧急管獨復步
前楹城高月初滿
其五
明月何皎皎流輝青天中美人褰碧幌汎若晴烟空露
下白玉團烏啼金井桐永懷君子心寤寐向秋風道遠
而别多煩憂鬱忡忡焉知南園下昔日桃花紅君看舊
行迹一一生蒿蓬
其六
青林悲夕風慘慘當北戶起眎河漢高明星粲垂素旅
遊撫行轍復獨傷遲暮白露零中宵柔條浩盈注百草
寒不芳莎雞振其羽悠悠思華年悄悄積中愫佳人碧
雲表渺漠乖良晤晏歲來無期徘徊企中路
其七
秋水忽時至百川浩漫漫蒹葭薄晨露芰荷激輕湍聞
子駕方舟詠歌以盤桓思結君子佩所憂無芳蘭天高
碧海遠坐恐秋霜寒臨流顧其徒酌酒不成懽君行我
當留此别良獨難踟蹰岐路側耿耿憂恨端獨無凌風
術從爾乘飛鸞
其八
冥冥陽靈洞中有綠髮仙世人不可見出入乘紫烟時
來拾瑤草獨立青山前粲然發皓齒玉井開紅蓮我欲
往從之兹事今千年似聞九州外碧海迴青天願攜兩
玉笛吹上崑崙巔
其九
崑崙九千仞浩蕩不可期九州行無窮會有相逢時執
手不忍别贈子雙瓊枝交道媿苟合素心諒難知油油
山上雲冉冉無定姿松栢生澗壑貞性終不移天寒白
日暮秋風動江蘺悵然道路遠何以慰所思馬鳴城北
門長揖從此辭但知行者樂詎知留者悲
秋日同鄭同夫羅孟文田仲潁遊蒼山訪宋曾
子實故居遺址今為陳氏居矣感賦一首
羣峰何蒼然迴抱得幽曠偶尋昔人居遂歷青霞嶂低
連水竹交高出雨雲上瑰竒本天設終亦由規創梯危
與鑿險嵸嵸各異狀子孫久漂散兵火成彫喪迴風吹
禾黍烟草亦漾漾我行問其故指點迷所向嗚呼前代
秀詩名宗哲匠倉皇嘉熙末戎馬日方張拂石事冥棲
空餘白雲唱百年總飄忽過者一惆悵長嘯豁清秋吾
將騁遐望
醉後偶書
高人事飲酒飲酒亦有期一日十二時三時斟酌之麯
糵糜我腸夫豈樂在兹沈沈百憂中聊以一解頤兹晨
復曠飲困敗乃不支牀前有小女長跪陳戒詞甚矣昨
日醉反為醒者嗤今日可以已明日當再持百年亦良
遠豈獨今日宜不見劉阮徒沈冥竟奚為
園居述懷和王迂叟
園居背城闉臯衍沐時雨頗懷人事幽豈計力作苦秋
麻青已黃風露薄牆堵荷鋤還獨往脱幘時自舞地偏
閒已極暑退涼亦甫時來藉草坐静與竹石伍夕憩思
嘗瓜晨興問炊黍高秋澄漚潭返照淡林莽亦欲具輕
舠從君釣中浦
擬古贈友人别
上山采蘭苕下山采杜蘅采之何所為將以遺遠行君
行日以遠懽會日以淺鄉心一千里日逐車輪轉石林
夏氣清憩馬到江干襍佩粲瓊玖長祛峩弁冠驅馳道
旁子頳顔觸煩熱永懷高世心昞昞照冰雪秋風起天
末百草終摧殘君子諒不違攬芳發長歎
苦熱
高館閟煩歊蹙蹙思一騁葉定風乍稀蟬鳴晝方永西
偏梧桐樹疎薄不布影移床坐歎息仰見繡谷嶺汗滋
苦流踝髮短壓垂領黃葛秋未成烏帽時一整遐思翠
竹林下蔭青苔井修綆絡銅缾時來潄清冷
衣帶嶺
朝辭桃源溪暮宿衣帶嶺心同秋水淨思與羣山永白
雲松際來日入雞犬静苔蘚依古垣薜蘿罥深井天清
露氣肅衣袂忽已冷明晨當遠發我駕思夙整西上挹
高霞蠶尖縱幽騁
九日胡孟浩攜酒與客登官峰賦此
今日天氣肅我心舒且閒美人攜碧酒與客登青山矯
首思八荒意適忘險艱雙流白日下千室浮雲間木葉
露已黃泉聲亦潺潺時序忽若流但傷遊子顔鴥彼南
飛翼可望不可攀緜緜山下路逝此何當還
入蒼山下巖尋曾子實先輩故居遺迹往往有
題刻存焉
層巖上蒼翠下結赤石沙題刻不復辨莓苔見欹斜始
經茶巖幽流泉注其窊復登石樓重谷吻奮以呀躋攀
出衆險一目縱邇遐窅窅平原中羣山如削瓜篔簹舊
種竹隱隱明秋霞亦欲問青天舉觴酧黃華梯危且憩
息仰首聞歎嗟蹊路梗不通荆棘為我遮昔人苦好事
侈以名自誇焉知百歲後寂寞猶枯苴途窮日將夕鳴
鳥紛已譁暮出藤蘿中還尋野人家
題姜煉師山房有懷趙伯友鄭同夫二首
金精五千仞之子住石屋隂風晝夜寒猿鳥下簷曲暮
歸斸松苓朝出采簧竹頭髮亂不梳容顔美如沐
往者趙鄭輩聮句高巖中吹燈坐深夜露冷栟櫚風一
别山月白再見僊桃紅奈何行役者容易各西東
題暘谷出日圖
東眺嵎夷谷夜陟泰山頂天角爛五色六龍駕方整手
攀扶桑枝下瞰黃河流隂風忽南來烟霧半九州安得
古仙人凌景事吞吸我欲從之遊憑虚悵孤立
送郭韜之豫章
鼓瑟送行客調高難為情感君萬里心為作秦中聲紛
紛江南弄中有鳴鳳曲静聽諧古心毋為眩煩促
題蕭氏孝思亭
百草在中野霜露零悴之君子懷古先愴悽以遐思築
亭墓田下負土起崇基疏敞而不華修楹帶高茨歲時
來祀墓聚息恒於斯目泫荆棘叢手攀松栢枝行人為
駐馬問此今為誰人言蕭氏墓孝孫能爾為教授得俸
錢不營寒與饑結廬會宗族買田供祭祠父老共嗟訝
觀者垂涕洟此意良已厚此事俗已虧永言錫爾類視
此蕭阡碑
槎翁詩集卷一
