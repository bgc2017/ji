槎翁詩集别集類五(明)
提要
臣等謹案槎翁詩集八卷明劉嵩撰嵩字子
高初名楚泰和人元末舉于鄉洪武三年以
人材薦授職方郎中遷北平按察司副使坐
事輸作京師十三年手勅召為禮部侍郎署
禮部尚書致仕十四年復召為國子司業未
旬日卒嵩七歲能賦詩及長日課一篇讀書
天寒皸裂不少輟其在官舍孤燈諷誦夜分
不休蓋其一生耽嗜吟咏刻苦甚至故年愈
老而詩亦愈工清江劉永之金華宋濓輩皆
極稱之當明之初雄才角立吳中詩派昉于
高啟越中詩派昉于劉基閩中詩派昉于林
鴻嶺南詩派昉于孫蕡而江右詩派則昉于
嵩以清和婉約之音提導後進迨楊士奇等
嗣起豫章人士復變為臺閣博大之體而骨
力不堅久之遂浸成冗漫北地信陽乃乘其
弊而力排之遂分正嘉之門戶然嵩之平正
典雅實不失為正聲固不能以末流放失併
咎剏始之人矣乾隆四十五年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
