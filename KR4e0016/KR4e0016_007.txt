槎翁詩集卷七
明劉嵩撰
七言排律
題蕭靜安所藏歸隱圖
高人歸隱定何年一望青山興杳然桂樹高岩晴雪裡
桃花流水白雲邊橋通絶岸茆堂近路轉深林草市連
巢父持竿還入海留侯辟榖早歸仙偏思騎鶴捫星斗
亦擬呼龍種石田此境未知何處有畫圖千古意空傳
春日蕭氏靜安堂同諸客賞蘭賦長律一首
根移澧浦植盆沙好在蘭陵隱士家翠穎齊抽千萬葉
玉芽初試兩三花丹房曉浥金莖露紫暈春寒石洞霞
幽撡能忘尼父嘆哀歌敢動楚人誇林間觧珮傷薋菉
江上停舟感揭車幸過高堂春酒熟與君爛醉答年華
雨中道出薌城將訪新安希顔王徵君不果有
作奉寄
五老山人白錦袍十年不出臥江臯春前早喜傳佳句
座上何因倒濁醪落魄由來知傳癖憑凌猶自想詩豪
杜陵抱病猶躭飲庾信還鄉且賦騷欲叩柴門看野竹
直愁寒雨亂庭蒿江通值夏波瀾闊山入薌城紫翠高
作客共憐雙鬢改懷人謾使寸心勞憑誰寄語溪南樹
凖擬秋來繫小舠
峽山寺
清遠縣東三峽長峽山好在峽山央寺門臨水疊崖石
殿角挂山欹棟梁幽澗鳥啼如觧語隂崖花發不知霜
將軍自昔開蠻洞庶子何年去帝鄉門掩野祠烟寂寂
船通官驛水茫茫偶便禪悅堪娛性不信猿聲觧斷腸
奉題王氏勤有書堂十四韻
朱雀橋邊燕子飛故家文物重京畿華堂高敞青霄近
此老風流白髮稀門引秦淮春水綠窗含勾曲晚烟微
席間上客千金劒庭下佳兒五綵衣坐擁詞林分旖旎
行緣藝圃襲芳菲書聯緗帙文韜錦軸散牙籖字刻緋
閬苑花明千琬琰海門月照萬珠璣芸房剔蠧風初定
草閤囊螢露未稀一息故應存夜氣分隂還自惜春暉
琢磨擬並荆人璞累積何慚樂婦機舒卷長懷吾道在
研鑚莫遣壯心違極知力穡功相近轉覺嬉遊事總非
學習可忘飛振振趨程好在策騑騑公侯必復非難事
賢聖由來此共歸
長律十四韻送彭公權教授還永新
六千里外燕山客白髮還鄉遂苦心楊柳堠邊風一葉
胡桃園裡雪千林路經齊楚冰猶壯春到湖山暖漸深
龍廟讀碑山窈窈神岡分棹水沉沉行尋梅洞躋危石
笑指荷峰數近岑弟妹入門驚老色鄰兒候馬識鄉音
新城桃李從頭看故塚松楸逐處尋竹底掃雲安坐榻
花間載酒濯塵襟糝塩芋粽朝供飣下豉蓴羹早溉鬵
定觧狐裘披白苧更從鷄黍飯黃金山遊曳杖應行樂
鄉飲當筵亦醉吟此日衣冠還舊俗他年圖畫記斯今
茶園江館曾題句松室山房昔挂琴我亦十年離舊隱
煩君一一訪登臨
贈汝南韋布
汝南韋布不易得閉戶讀書無所為掉頭不入將軍府
開口觧賦騷人詞常思隱去有鹿伴只愛步行無馬騎
石室烟青時煉藥山源水黑晝臨池才華自信古難匹
姓字不傳人少知聞說崆峒山石上時時乘月自題詩
書懷廿四韻奉柬范實夫李子翀
楚也飄零客江縣足蠒重腁髮垂面妻孥隔越異憂戚
朋好過從足談讌清眞豫章范文學爽邁筠陽李司掾
跬步翻愁兩地分一日何嫌十廻見刻燭題詩促漏籌
操弦度曲廻歌扇暖釀浮膏露溢罌寒藤洒墨雲栖硯
有時斫地思拔劒無復臨邊事傳箭征途瀟洒送日月
裋褐凄凉雜霜霰微辭往往想慰藉弱質區區獨貧賤
季子還從鬼谷遊賈生未遇吳公薦坐憐人事袛落葉
行恐年華劇飛電家寄龍州紫菊鮮田荒珠浦青糧遍
異郡仍淹伯氏書高堂未視家君饍往歲深憐饑饉餘
此日何堪疫災臶歴亂床帷夜雨螢蕭條梁屋秋風燕
何人鼎俎飫禄食於我簞瓢寡吞嚥天地悠悠白日愁
山川歴歴浮雲變由來氣槩重許與胡乃暌離及攀餞
李也行聽花縣琴范今歸掃松岡奠已嗟垂橐少傾倒
直恐窮年失才彦雲海驚心未得隨泥塗回首何由援
干將有神思一試璞玉無瑕羞自衒百年出處在遠期
一作歌行寫深眷
題劉氏遂初堂
君家舊宅好林泉亂定歸來値萬錢燕子華堂猶故物
桃花流水自當年共看簾捲清溪雨尚想書藏古壁烟
氊復已聞羣盗愧笏存今見遠孫賢初心早向艱危遂
盛事應當久遠傳忽憶善和三易主柳家門地最堪憐
五言絶句
古意
上馬拂春衣金鞭獨自揮蛾眉鏡中好但恨不能飛
其二
傳語通州估南船甚日還黃金知易得留取鑄紅顔
其三
夫壻泛淮船閨門一步前如何中夜夢却在大江邊
題胡思齋水禽墨戲四首
春水蕩菰蒲雙雙出翠鳬那能遠相逐不解自相呼
其二
誰與傳符勅游時水自開江湖風浪惡不見綉衣來
其三
黃蘆風裊裊相逐下晴磯却憶秋江上銜書來去飛
其四
鼓吹傳朱鷺鐃歌事已非秋風荷葉底憔悴白雲衣
昭君祠
承詔辭金闕銜悲入塞城可憐沙上月渾似漢宫明
上北岩
凉風四山合月上西崖早古道斷歸樵啼螿在秋草
石磴
岩洞何人道仙凡此路分不緣苔蘚滑石磴自流雲
憩白雲菴
觧帶白雲中來尋仙子宫始知山頂上容易得天風
壇樹
門前古壇樹樹老半無枝里有百歲翁不知栽樹時
浮萍逐流水
浮萍逐流水水去萍著泥爾自失所依出處安得齊
松下垂釣圖
城市何年别烟霞盡日閒松潭明月上把釣不知還
題墨竹圖
曾過篔簹谷青青萬玉奇官中採箭盡留得小横枝
其二
寒色似瀟湘娟娟翠篠長林間疎雨過石上紫苔香
枯木竹石圖
誰種山中玉空聞天上槎只今塵似海便擬竹為家
月落
月落山正昏羣烏亂鳴起客子中夜行相呼渡烟水
小松
手拂青松樹新抽數寸條殷勤將雨露頭上是雲霄
古意
昨日通州估還家已十年忽聞鹽價好又駕贑州船
白頭並立圖
同宿復同飛茸茸淺碧衣白頭秋樹裏相倚看斜暉
題春江垂釣圖
坐把釣魚竿虚潭翠如瀉輕舟浮不動只在松隂下
題竹林觀奕圖
野處竹為鄰衣冠似漢秦戰爭渾未已空老看棋人
獨坐
饑雀聚簷楹庭虚凍色明松下無人跡時聞墜雪聲
四皓對奕圖
危坐看枰棋天寒白髮稀如何忘世者獨自角危機
殘雪
山中殘雪在背日半稀微却意長松下閒雲不觧飛
寄弟子彦
好在雩陽縣能忘五月歸峽中有船便莫遣報書稀
懊恨曲
懊恨饒家軍常年掠江北誰遣渡江來相呼打興國
其二
誰知興國險陣敗不容身路從南鄉出却劫南鄉人
渡江
褰衣涉江水相趁渡沙觜沙水白茫茫不知江路長
富田築城歌二首
盡起東鄉人築城富田去官軍有老小徙向城中住
其二
朝為山中墳暮作城下窟可憐築城夫見石不見骨
題延眞陳煉師東庭四時詞
杖倚琅玕綠杯澄琥珀紅道人春睡熟門掩落花風
其二
香篆添新火丹爐養舊灰碧窗如水淨坐看綠隂回
其三
風吹山栗葉夜落西園裏手把南華經閒來看秋水
其四
道人神氣清碧眼映綠髮晨起折寒梅和花嚥飛雪
城下青草歌時饒府調湖南青草軍守太和日
與南鄉有構隙之意
打攏漁家船更鎖東門渡只從城下泊不放江南去
其二
日日起帆檣載酒送牛羊贑兵明日下相候打南鄉
水南歌
團結雲亭口駐兵太原洞旌旗草間仆莫遣風吹動
其二
十年頻劫掠北岸人最苦賊來岸下殺切莫渡江去
其三
主將有號令團兵守地方休持一寸草殺汝棄沙場
子中兄子彥弟同遊石龍潭余後至失山路
水落仍穿石峰廻屢隔溪青山千萬疉容易使人迷
其二
相去忽已遠不知山北南祗隨流水入盡處是龍潭
子彥弟相尋至山左復同至潭上觀岩溜(有䟦)
青壁蒙寒萼泉流一罅開誰知潭水上更自有源來
其二
岸隂一泓水中有神物宅自送石龍歸至今迎不得
潭本猪猳龍化為石人求雨者下潭中攜石以歸則
雨至矣鄉人送龍于此潭故云
登西坑壠下高嶺歸里良和康志行韻
千步更萬步步入白雲中獨歸里良寺還望紫瑤宫
遯迹山中日有幽事因卽澗沐雲臥草栖木食
為四題與子中兄子彦弟同賦以自釋
澗沐
澗沐愛深冷晨光淨如練日出髮未晞白雲滿吾面
雲卧
閒依青石磴雲臥此林下迴風忽吹散攬之不盈把
草栖
秋草深數尺我栖在其間英英鴻鵠志乃與雉兔班
木食
山木各抱實我饑日方長何曾勞種植愧爾自甘香
離人
離人如獮猴爭聚山谷裏木葉不充衣秋風夜中起
其二
南上鵝公鼻東尋豬子龍時時望烽火爭取最高峰
懊恨曲
朝為江南親暮與江南敵江水本無情人心自磯激
其二
江上多舟楫山中有路岐那能不往來終是兩相宜
其三
猛虎初入城城中盡奔走近來人狎虎割肉餧其口
題歐陽仲元墨梅
記得南園路垂垂一樹春不知風雪裏還有弄珠人
晚望
山背村墟近山頭逕路微夕陽杉樹下時見一人歸
題竹石贈湯子敏
為愛臨江竹蕭蕭綠一叢幾時石盤上把釣聽秋風
笋竹圖
聞說南園路新來笋正肥棘枝芟不去欲往惜鈎衣
雨竹圖
嫋嫋秋風思微波起洞庭西林喬木底雨臥一枝青
題幽篁古木蘭
月照蒼龍角風吹翡翠衣何年滄海上乘得斷槎歸
其二
深林無人行幽蘭方旎旎采之欲遺誰君子在萬里
題蘭
奕奕朱英潤娟娟翠葉長虛堂秋夜永觧佩忽聞香
其二
援琴不成彈納佩可以服江上思美人盈盈秋水綠
古意六首
臨街莫種棗近水湏種柳柳長當為薪棗熟無人守
其二
君家東門裏妾住東門外少小共知名終然不相會
其三
閒倚白玉床低頭看深井銅瓶且莫下亂我晨粧影
其四
數日潮頭小南船信不通夜來月有暈今日定回風
其五
駐馬挽金鞭為君彈四絃洛陽官道直莫過酒樓前
其六
送客荷花浦放船楊柳津唱歌不歸去愁殺渡頭人
同舒伯源自雙溪口度橋登高山望幽谷諸峰
賦八絶
濯足雙溪口尋幽水竹村淙淙斗門瀑寒潄白雲根
其二
坐石弄芳草渡溪行翠微西峰月未上獨自看雲歸
其三
鳥啼山澗幽日入松林暝路轉薜蘿深相呼不相應
其四
采得䕷蕪草無花認不眞持之不忍棄留問路傍人
其五
團薄者誰子捕魚溪水中林深不見日寒殺石楠風
其六
南登龍山亭北望幽谷風雲氣不成雨濛濛散高松
其七
絶頂太古石秋風生紫苔尋雲山下客終歲不曾來
其八
引手捫石壁俯身落林端祗言上山易不道下山難
題墨蘭
露下衡臯晚月明湘水流美人青羽佩零亂結春愁
其二
泠泠月上風泫泫花間露碧草多於蘭美人歎遲暮
其三
杜若滿中洲滄江日夜流水深愁不渡思殺木蘭舟
其四
何日春風來幽蘭綠如剪細雨山氣凉秋香入苔蘚
感舊
去年看花處不見有人行蝴蝶猶飛去滿園芳草生
過山下見人有將稗子者
饑民瘦如鵠將稗野田裏相視不能言悲風草間起
題鴛鴦
金殿鎖閒情羅襦繡不成何年芳草綠相倚睡春晴
戲題墨蘭
自有幽閒姿本無出山志誰使清風來吹香落人世
古意四首
山女不照鏡愁來看深井井底那得風搖波亂人影
其二
佳人擲青梅戲打黃鶯雛鶯雛忽驚起花落滿平湖
其三
閒隨玉蝴蝶步出花前去不知春草生忘却南園路
其四
朝看箔上蠶暮絡車上絲結束湏成疋纏綿自有時
題雪枝伯勞
雪外高飛盡寒枝足自容如何風雪裏燕子不相逢
題瘦馬圖
玉塞三千里天閑十二重惟應霜骨出識得是飛龍
題墨竹五首
娟娟青竹枝兀兀蒼石頂翠袖倚深林秋高露華冷
其二
矯矯蒼龍影幡幡翠鳳毛月明秋浦上寒色動虛濤
其三
零亂黃金錯參差碧玉筒何似明月下臨水聽秋風
其四
為愛江南竹春深葉漸交誰家三逕裏殘雨出横梢
其五
秋浦綠層波月明愁奈何移船湘女廟曾聽竹枝歌
柳寄生
秋來楊柳樹葉落空池裏上有寄生枝青青寒不死
題乘槎圖
漢使樓船出三山隔海波靈槎不識路還觧到天河
豫章感事三首
夜月照南營羣兒學弄兵紙旗來似雪爭說打圍城
其二
御史青驄馬經年未得回東華門外路渾似鳳凰臺
其三
湖面無多闊淤填菜疃斜年年春雨滿湖水入人家
題彈琴圖
拂石青山下抱琴彈白雲曲中有流水塵世不曾聞
百花洲
鳴榔百花洲繫船楊柳樹乳鴨湖上歸浮沉不知數
漉酒圖
脫巾以漉酒酒熟何淋漓感君光似月照我鬢成絲
問月圖
月色如金波攬之欲盈手如何不觧飲空遣星名酒
月夜與曠伯逵夜坐
月上烏柏林光射山茶葉葉底白蛾飛團團似蝴蝶
題莫慶善翎毛戲墨三首
青鳥來何晚垂楊春已深琴中無限意惆悵白頭吟
其二
鸜鵒相依好日喧沙草叢晴川朝浴罷刷羽愛微風
其三
兩兩䳺鶉小秋田啄粟肥沙寒栖不定驚起向南飛
題莫慶善墨禽二首
野竹並蘭花紅深石角斜一雙山喜鵲飛起向誰家
其二
日出露未晞垂楊青嫋嫋啼殺白頭翁春歸薊門曉
上山
上山望大河旗幟十餘里不知何處村但見青烟起
其二
一步一逡廵無言淚滿巾不愁山有虎只怕草間人
其三
妻子各躋攀潛身草樹間猶嫌人語近更欲問深山
題竹石圖
海上琅玕石山中翡翠毛意含秋雨潤思拂暮雲高
題墨鷹二首
縱獵五原中誰收燕雀功飛來還一息斂翮待秋風
其二
豈是林栖者軒然故不羣眼光星一點遙徹萬重雲
遊金華二首
絶頂是金華先居在岩口地底大江流低頭見南斗
其二
紫殿何年起亭亭一逕分向來路傍石喚作兩將軍
夜半
野人種秋麻赤日畏炎夏夜半起呼牛扶犂月明下
題四時花木
杏花
春日炫高霞宮園萬樹花暮歸承宴罷簮得一枝斜
榴花
碧殿引薰風幽幽萬綠叢内家清暑宴爭看寳珠紅
芙蓉
嬌豔不自持西風夜中起寒香逐墜露下滴秋江水
山茶
綠剪龍鱗片紅翻鶴頂砂誰家小庭院雪裏見宮花
和郭慶守秋日相憶
出門復入門望君還憶君可憐飛鳥盡江上又斜曛
其二
出門望漳洲遠近一秋色但恨少相見新來髮多白
牧童
牧童驅牛行水寒衣敢涉相呼楓林下吹火燒山葉
墨蒲萄
翠羽幡幡薄驪珠嫋嫋垂一枝風露冷初出漢宫時
雨過
獨對一燭坐看書猶未眠不知疎雨過星月滿凉天
題墨竹二首贈陳子仁
問訊山中竹新來長幾叢一枝初入手如對滿林風
其二
為愛溪南竹春深長鳳毛終然秉高節容易出蓬蒿
道中偶見
野逕行人絶陂田流水多誰家小鳬雁爭浴雨中波
其二
茅葦白蓬蓬行人西復東一雙青鸛鶴飛起野田中
詠鳥毛
野鳥雲山去庭隂有墜毛東風吹盡力欲起不能高
古意五首
一樹小桃花生來覆山井開盡不知春可憐鏡中影
其二
手圈楊柳枝出門送君去柔腸暗相結宛轉無盡處
其三
銀椀蘭膏滿分燈炷兩燖終然共光彩莫認不同心
其四
觧我黃金錯酬君白玉鈎未明曲中意衹賣一生愁
其五
春蠶吐素絲作繭來十日一意向纏綿早晚得成匹
别王子讓
相送寒潭上船開更相望人語隔江遙微風自鳴浪
其二
臨水望梅崦却指敖城路路直本如絃江行自回互
江上
江上青楓樹秋來葉漸稀如何渡江水飄蕩不能歸
古意
懊恨春别時花開滿大堤出門消息斷那聽紫騮嘶
武山十四境(有序)
昔宋紹興中鄉先生劉敏求嘗賦西昌八境各為
七言長句辭極雄麗若武山其一也序謂太和古
白下邑山青水秀皆神仙窟宅信矣惜後來無有
繼之者予曩自庚子歲始與南溪蕭翀鍾端及端
之弟祥往遊其間嘗為文記之而意有未極也乃
洪武十一年余罷官歸自北平明年仍客蕭氏且
忻然有重遊之意而往時同遊者獨端之弟祥與
翀在而翀方往省其叔父於滁陽而端之殁已久
矣時王徵君子與蕭國錄子所俱客禾溪二君皆
好古而能賦又嘗遊於是山者乃七月十三日戒
翀之弟翬前期邀二君以次日來會至於翬之諸
兄翴&KR0008;翪與祥各撰杖屨具酒肴與俱而戒劉繼
與兒子桷載筆墨以從自己酉至辛亥三日相與
極遊覽賦咏之樂然後歸徵君謂是山遊者衆矣
今日有作宜必追古乃已於是按圖考誌凡山中
名跡之絶者靡不探深發奇窮心目足力之所及
自武姥岡至石鼓得勝境一十有四仍各䟽其名
狀與顯晦之故於下方槩錄其大而略其細焉境
賦一詩為五言絶句敦尚簡實從徵君志也同遊
者如干人得詩如干首合而成卷將以授若谷塗
煉師俾藏山中後或有知我者焉
武姥岡(在枯仙觀後武山最高處相傳為武姥飛昇之所)
一自飛仙去迢遙白雲上歲歲春風來滿山青草長
陶皮石室(卽今北岩右陶皮二仙修煉之所天將雨則岩竇有泉出焉禱者嘗以為)
(候舊名觀音岩今正之)
北岩極谽谺三面環絶壁聞有山雨來石泉先暗滴
雲峰寺(在虎鼻峰後兩山之間舊名南岩雲峰寺宋端平間建寺後有泉或傳出石間)
(視入窪池僧為亭其上晚了禅師嘗駐錫而去)
路盤重巘上寺値兩崖間泉水依然在眞僧去不還
佑仙觀(在武姥山東南武姥岡下龍王洞之上觀祀三仙外揭西華當元初剙建時有)
(白鶴翔集而天燈嘗夜見云)
南指鷄冠石西華此路分至今珠樹上長有鶴成羣
龍王洞(在佑仙觀下有巨石覆之其洞雖不深廣而流泉冬夏不竭頗有靈異)
一斛岩腰水靈蹤向此蟠祇言流出洞長歲不曾乾
虎鼻峰(武山西南一向方正如屏獨虎鼻峰屹出左方雄秀最一山云)
平巘矗崇墉中天紫翠重曾因望江水上到最高峰
禮斗石(在北岩之左最高處有片石突出岩半纔容拜跪下臨不測道士嘗禮斗於此)
(云)
道士禮斗處獨緣岩際雲空中歌碧落不遣世人聞
望陽石(在武山正東有巨石屹立正對出日故名下有石泉嘗不竭云)
巨石含光景東蹲直海門仙人何日下晞髮候晨暾
眞珠泉(在南岩石下石壁間亂撒而下若真珠然)
亂撒高岩下多因險勢奇更逢朝日映五色爛摩尼
衣籠石(在武山東北古臨溪寺基上片石方廣如籠筐狀相傳名武姥衣籠石云)
衣籠化為石何年閣半岩多因仙帔氅不是無裙衫
南岩石(在眞珠泉之上巨石磅礴中虚偃立道北北岩極小而圓勢若渾成按雲峰舊名)
(南岩此當名南岩石)
濩落欹空舊嵌岩掩半匏不愁山雨濕自有白雲交
西岩洞(在武山正西謂之風門口上有梵雲庵今廢下有石虎石龜甚奇又有虎穴人)
(迹罕至)
&KR1005;嶫風門口坡陀虎穴西向來梵雲寺秋草鷓鴣啼
丹井(在武山頂上梵雲庵之左有泉出井中菴視以供厨志云井有龜出則天雨今不見)
(邑士楊凖嘗有丹井記)
絶頂仙人井碧泉皆雨香神龜人不見每夜有丹光
石鼓(在雲峰寺佛殿後山上巨石輪囷高可丈餘有片石覆其上志云牧童以足搖之其)
(聲如鼉或呼為飛來石今從其舊)
片石上嵳峩春風覆薜蘿何人踏龍尾白日撼靈鼉
光風轉蕙泛崇蘭
幽意本不羣芳根偶然並不知石林遠但覺生香近
獨憐幽草澗邊生
繞澗綠猗猗秋風吹紫蕤如何生杜若渾欲雜江蘺
峭壁蒼蒼翠色新
岩石下隂隂猗蘭綠如剪花發人不知秋香如苔蘚
風寒翠篠娟娟淨
閒聞竹上雨疑是花間露何以遺所思秋風颯遲暮
二蕙
婉孌兩根依芳心自不違月明蒼玉佩風卷綠羅衣
題滄洲釣魚圖
雲來高峯青日落遙峯紫却艤釣魚船沉吟看秋水
題環州草亭圖
孤嶼茆亭小廻汀野樹分獨尋臨水坂還望隔江雲
題雨竹圖
怪石凝雲氣横枝浥露香故人渺何許秋意滿瀟湘
題竹石圖
日落鷓鴣啼風驚翡翠飛繫船乘洛浦曾上釣魚磯
余為善舉寫墨竹因題二絶其上
深林昨夜雨新笋幾時生似覺清風動微聞墜露聲
其二
潤愛娟娟色清憐羃羃隂何因掃苔石來此坐鳴琴
為黃巽成題墨竹二絶
過雨琅玕潤凌風翡翠寒何年滄海上拾得斷漁竿
其二
磊落藍田玉葳蕤翠鳳毛飛鳴朝日近騰燭夜虹高
題山亭避暑圖
掃石坐莓苔林隂晝不開松梢風似水疑有鶴飛來
題墨竹
舊竹故偃蹇新梢復昂藏青雲看直上遲爾鳳來翔
古意
平湖荷葉生田田欲無空不見水中魚但見荷葉動
題牧牛圖為鄒季章賦
野性自馴擾不煩施箠鞭東臯新雨足日上種春田
其二
向晚雨來急出山牛步遲儂家隔溪住阿母望時歸
題蕭與靖所藏古潭墨竹四首
冉冉横枝竹低垂向楚臯秋風何處發吹起鳳凰毛
其二
壓地欹枝重淋漓亂葉低深林春雨過似聽竹鷄啼
其三
峭直餘高節蒼寒只舊叢暮年霜雪意未可薄衰翁
其四
嫩葉雲初展新梢粉未乾他年滄海去留作釣鰲竿
蕭子所國錄山齋書所見
野水生蝌蚪沉浮自可憐誤疑渾墨汁點點散尖圓
題李唐牧牛圖四首
滚滚長風起飄飄一笠吹回頭看寥廓失手墮羈縻
其二
風雨滿輕簔騎牛逐處過春來晴景少烟草四山多
其三
日夕山氣昏獨歸愁路遠猶戀草青青遲回下前阪
其四
天寒放牛遲野曠風獵獵獨來長林下吹火燒山葉
題熊自得山水四景(赤壁武昌洞庭東林)
赤壁
赤壁重遊賦清風萬古傳遙憐山月古曾照火樓船
武昌
黃鶴磯頭望青山落日分至今漢陽樹飛度隔江雲
洞庭
幾日樓船發洞庭湖水東如何當别日常是鯉魚風
東林
萬木東林下蕭條晏歲情何時紅綠動啼殺早春鸎
塗若谷月下携酒相飲賦此戲贈
多情塗道士勸客未須寢斗酒慎莫辭携來月下飲
題陳舉善山水圖小景四首為蔣志明賦
窈窈松林暮蕭蕭桂樹秋清江三百里一髮見歸舟
其二
雲連回鴈嶂潮落釣魚磯共說江南好青山待客歸
其三
日落三江水天晴五老峰潮來初過雨坐久欲聞鐘
其四
山暝啼猿外江平落鴈中幾時將小艇來問釣魚翁
偶賦
何處可携酒月明江上舟無端貪看月忘却大江流
月夜舟行
夜氣方泬寥天水相涵映船開橈棹鳴山遠岩谷應
其二
遠林烟羃羃宿草露娟娟沙渚鷺初起漁舟人未眠
其三
青山如佳人臨流心不競雲生姿太奇月照影逾靜
題馬圖二首
錦轡赤茸鞦青驄間紫騮傾城驚掣電千里一回頭
其二
萬馬如雲散中原息戰奔惟餘一疋練光采照天門
題清溪圖
青山千萬疊流水三四里窅窅洞門寒天寒落松子
其二
翠嶺冠丹霞清溪是我家好尋黃道士更種白桃花
題山水圖二首
野渡歸人急山原去騎遙白雲秋窅窅紅樹雨蕭蕭
其二
瀑溜穿雲白松蘿蓋石青一僧歸野寺千樹擁岩扄
題鎦道權扇面山水
三峽連明月九華多白雲傷心江上望春樹綠紛紛
題趙子昂竹石圖
古石神鰲骨幽篁錦鳳毛才名隨世遠意氣與秋高
題李時小景二首
山色遶層臺山花滿樹開何人携酒去江上看潮來
其二
水面青蒲短船頭白鷺閒江南萬里意好在綠楊灣
東園課瓜菜十絶
種蔬苦培深戴甲久未出不敢重爬搔勾萌嫩方茁
其二
未嘗摘瓜時先為延蔓地苟不夭閼之夤緣自無際
其三
野草何曾種纔除旋復抽可憐瓜落子長是隔年收
其四
萵苣宜生啖蔓菁可熟菹從今添菜譜自合訂農書
其五
柔臺濯青絲嫩本抽白玉古云水可飲有此奚不足
其六
斸雨迷漫種排烟羃歴生誰能為溉釜吾意欲烹羹
其七
手中一勺子散湧忽盈畝五月青實成君看大如斗
其八
甘軟黃金茹醎酸碧玉虀詩脾本虛薄莫遣着羊蹄
其九
百事皆可做一生何所求已多十八種底用五千頭
其十
甕菜抽青玉葱根結水晶此物江南有沙場種不成
書所見
虚庭風葉下一日三四掃馴鵲不驚人雙行啄秋草
九日絶句七首依韻奉答許存札教授
客居偶佳節對酒暫疎散彼美無與期中懷詎云滿
其二
臨水結幽想看山懷遠情遙憐南向鴈一一背邊城
其三
雪橫居庸北日出薊門東煤香馬通火車鳴牛驛風
其四
天末望歸雲遲徊憩檐宇楊葉自多風愁來更秋雨
其五
我里在東臯十年事幽隱不知山水深但覺魚鴈近
其六
霜早難為夜風高覺易冬誰家少年子弓馬錦衣重
其七
佳菊那能采茱萸興不忘商船向南去憑與問潯陽
感興二首
庭前有高樹葉落餘空枝兒童夜半起開戶打鴉兒
其二
羸馬不長臕寒來齕枯草幸不筋力勞勿畏風霜早
題北山上人襍畫二軸
流水花間過長松石上生烟霞開古色風雨送秋聲
其二
脩竹江南好平居有所思清憐霜後樹繁愛雨中枝
六言絶句
題唐子華小景
飛鳥遠矣將夕幽人澹其欲秋抱瑤琴以歎息渺芳草
乎中洲
其二
松落落以雙峙雲翩翩而獨還望佳人其旣遠見隔水
之青山
題山水畫
三里五里近郭千樹萬樹長松落日無人放棹深山何
處聞鐘
題陳摶睡圖
汴京當日歸來華山高臥雲堆世事向來錯料至今鼻
息如雷
題墨竹四首
風前歴亂千葉石上參差兩竿且可鏘鳴玉珮莫教吹
折琅玕
其二
叢深似暗不暗葉重欲垂未垂向晚鷓鴣啼處滿山風
雨來時
其三
漁父一竿翠玉仙人九節青笻自愛林間草淨誰教石
上苔封
其四
何年裁籜冠子此日見錦䙀兒自是金鳴玉潤不愁雨
打風吹
題秋江待渡
雲去雲來山色潮生潮落江沙斜日繫船渡口短籬沽
酒人家
余以官滿赴京十一月十四日出北平順承門
賦六言絶句八首
肅政堂前别酒順承門外初程故鄉隱隱萬里華髮蕭
蕭數莖
其二
冀北風沙古道江南雲日初昏邊徼掃清讎敵海岳謳
歌鳳麟
其三
君恩祿秩侈矣子道鼎烟缺然過家上塚何日携書入
覲今年
其四
庭前蒼柏樹子樹上黑觜鴉兒四載坐眠對汝一心冷
暖相知
其五
臺前月出坐處枕上鷄鳴起時時常料理公牘閒亦吟
哦小詩
其六
抖擻客囊數卷蕭條公館三間暫爾萍蓬蹤跡依然霜
雪容顔
其七
作書遣吏告滿送馬還官戒途已買蹇驢代步更倩小
車載書
其八
居官難是去日飲酒嘗思醒時造物何勞深計榮華自
不曾知
雪中騎驢口號
京城去三千里蹇驢動百十鞭不是浩然踏雪也同杜
甫朝天
出景州始登牛車
駕遠黃犢鰲負出索烏犍鴈行衮衮兩輪塵土蕭蕭一
簟風霜
景州道中
前轅駕兩黃犢後轓懸一青壺道上人方避路車中我
自觀書
茌平道中
五里十里堠子前村後村棗林沙際牛羊點點天涯風
雪沉沉
晚出恩縣南鎮市中
到處蓬蒿古市誰家桑棗新園羣鴉暮落高樹獨客寒
歸遠村
七言絶句
題秋江圖為陳鍊師賦
霜樹雲峰隱翠烟長風吹起鴈翩翩道人心事如秋水
看到南華第幾篇
題飛霞圖為江鍊師賦
海上羣峰映紫霞五雲樓觀是仙家誰吹玉笛春風起
千樹碧桃都作花
題江鍊師飛霞蘭圖
曾上茅山採白雲山中瑤草盡蘭熏何由擷取飛霞珮
同上玄清戲紫氛
題江虛白懸岩蘭竹
懸雲翠壁三千尺浥露幽蘭四五花安得乘風裁紫玉
月明吹向玉宸家
題江飛霞湘蘭沅芷
湘水沅江日夜流青青蘭芷滿中洲誰將幽意和香墨
寫出瀟湘一片秋
題金碧山水
山根下浸水茫茫金碧樓臺出上方好似廬山三石寺
瀑泉雲錦挂飛梁
墨蘭一幅贈胡思孔併為之題
猗蘭出石翠交加春露初開四五花玉砌雕闌誰種得
幽香偏入野人家
為南山張道寫墨竹倂題
道人别我度雲岑歸隱茅菴舊竹林袖裡獨携東海石
滿天風雨聽龍吟
題竹石圖寄贈湯子敏
松石山房看竹時十年風雨最相思白頭歸老誰同調
愛殺秋林綠玉枝
寄謝左子方聲寄沈均德筆二枝
抱病歸來臥一窗思君安得酒盈缸沈家好筆無錢買
多謝新來寄一雙
夏日過玄暉舊隱賦二首以寄之
青松深處一茅廬知是蕭郎舊隱居安得鶴飛報童子
便篘新酒釣新魚
其二
便篘新酒釣新魚况是林塘雨過初為掃松隂苔蘚石
醉來容我臥看書
題紅梅為易謙賦
姑射仙人綽約容已無情態向春風何時學得飡霞法
盡把冰肌換暖紅
為易謙畫竹倂系以題
渭川烟雨三千畆篔谷清風四五竿不是軒庭難種得
高情宜向畫中看
晚興和周所安韻
江上看雲踏雪歸滿墻竹色淨柴扉十年京國春風夢
猶憶承恩出紫薇
余歸自南京與舍弟子彦相見於清江舟中别
去承寄絶句六章依韻奉答
十年奔走度晨曛望斷江南水竹村不是田園無舊業
極知天地有深恩
其二
雲亭河口舊漁磯此日扁舟海上歸夜月未傾桑落酒
秋風先製芰荷衣
其三
清江烟雨暗蓬蒿城下帆檣百尺高自掩短蓬支病骨
不教人識舊兵曹
其四
弟兄手足最相親恨殺東頭少一人幸有白頭相對老
齕匏飲水不嫌貧
其五
閉戶看書百不憂東原稻熟更何求便傾秫酒三十斛
更養池魚數百頭
其六
珠林東望白橋高近築湖居俯澗毛要知同氣眞連理
連遣分飛嘆伯勞
江上
沙觜微波漾綠蘋山頭落日駐紅輪依稀燈火楓林鼓
岸上人家賽水神
步月
乘凉步月過西鄰草露霏微濕葛巾一逕竹隂無犬吠
飛螢來往暗隨人
窺圃
園瓜寒蔓早離披山藥秋藤已倒垂小雨暗沾花下逕
閒雲深護竹間池
田家
三兩田家草覆庵瓦盆盛酒欵農談園桑秋葉團團綠
猶有佳人飼晚蠶
八月十一日自水南渡江道金華過北岩訪蕭
鵬舉氏是日雲陰掩冉殊不見日色道中賦絶
句三首明日因錄柬舉善暨鵬舉伯仲
八月棠梨露葉紅荒陂古水湛青銅秋風依舊岩前路
高下寒山落日中
其二
虎鼻峰前赤面塘數家鷄犬舊山莊荒村亂後畊人少
秋水滿田蒲稗長
其三
秋熱餘威不可論渡江先已畏晨暾天心也似憐行客
十里雲隂直到門
題歲寒圖
長松偃檜勢爭雄傲雪凌霜志撡同何似紛紛桃與李
易將開落寄東風
題滄江垂釣圖為王宗韶賦
脩篁偃樹滄江上落鴈浮雲夕照間意不在魚招不起
青山對坐一竿閒
奉和廖教授相過不遇之作
一月同舟憶縱談歸來烟水隔西南幾回風雨珠林渡
虛負先生問草庵
其二
手撚菊花歌竹枝秋光月色儘相宜如何數載西溪上
只隔芙蓉喚不知
題李居中所畫雪景為羅與敬賦
李時家住居庸北慣寫西山雪裡峯彷彿舊遊天上去
瑤臺開遍玉芙蓉
和羅仙觀王子啟題壁韻
石牛潭上羅仙觀敗壁荒苔白晝閒忽見古人題句在
别來已是十年間
題江上抱琴圖
明月出嶺光欲高携琴相喚渡江臯何由掃石長松下
坐聽天風送海濤
題萬初上人枯木蘭竹圖
蒼龍躍海鱗鬛古翡翠出林毛羽鮮卽色已非身外相
生香應悟定中禪
題高僧圖二首為心傳上人賦
斑竹匡床錦石屛寳花磨衲間雲翎晝長閒却軍持水
自數明珠記佛經
其二
日落袈裟出定遲滿頭霜雪映脩眉白雲坐斷岩前石
問着遊方了不知
題孫碧霄畫四時小景為王存睿賦
高樓乘曉望春歸日照桃花錦作圍最愛野橋楊柳外
綠波晴影漾人衣
其二
遙山樓觀隱晴霞芳樹庭臺瞰浦沙白鷺驚人忽飛去
滿湖風動綠荷花
其三
野園寒落露初零采采黃花酒半醒悵望故人愁欲暮
隔江烟淡數峰青
其四
冰厓霜樹隱房櫳明月澄波夜正中間有早梅花發盡
衝寒驚起獨吟翁
題山水小景
不見高人唐子華秋江烟樹渺雲沙短笻野服青林下
絶似高吟坐日斜
題山水小景畫
林下高人不可期支笻野服澹相宜偶然坐石忘歸去
正是前山雲起時
題蕭安韶所藏崔羣白鵝
曾從雪夜混軍聲又向山隂換道經爭似飛鳴江渚上
水雲淡淡草青青
余歸自南京承永新歐陽子韶寄書輒賦奉答
白髮蕭蕭兩髩疎越南薊北困馳驅歸田已落淵明後
慚對林間一紙書
爲王孟極覓桃李栽
聞說磻溪桃李多清隂朱實滿林阿移根不與新栽得
奈此江南春雨何
題捕魚圖四首爲松觀曾一愚賦
罾舉船頭春水深攀援俯仰費機心何人亦有臨淵羡
猶負鸕鷀赴遠尋
其二
雨爨風飡楊柳津長竿獨宿迥無塵矮蓬菰米魚羹飯
肯信華堂有八珍
其三
釣罷招呼事獻酬停橈暫住莫教流不辭今夜船頭月
醉臥蘆花兩岸秋
其四
沽酒歸來一甕圓晚凉出水鱖魚鮮全家只在滄江上
斜日西風晒網船
題捕魚圖為郭士端賦
竹竿操罟撩泥淺橋棧攀罾出水遲爭似放船歸去早
短篷新酒醉眠時
題墨竹為郭持中賦
閒寫幽篁遺所知兩竿秋玉帶横枝山林偃蹇尋常事
直上雲霄自有期
題墨竹為郭履恒賦
伶倫九寸黃鍾管仙子雙吹碧玉簫調得鐘聲滿天地
會招鸞鳳下雲霄
題清江釣艇圖為與靖賦
曾踏扁舟事釣漁垂綸直下碧潭虛歸來高臥青山裏
閒看桃花憶鱖魚
題三笑圖為蕭與靖賦
三人同笑不同心墨本流傳漫至今何似青蓮李居士
猿啼月出過東林
題墨龍贈起予彭進士
先生自是龍門客曾跳桃花春浪來變化飛潜誰識得
墨池一勺起風雷
夜宴陳氏聞鼓吹有懷南溪諸友
華筵鼓吹動春輝入眼偏傷故舊稀此夜嵩華山下路
雨雲何事滿天飛
題所翁墨龍
蒼精出海雲為駕日光珠熖交相射前驅列缺走豐隆
盡捲銀河雨天下
春日承鵬舉過余林居適留龍陂山中不果會
蒙寄詩三絶趣余入武山依韻奉荅
仙女石前愁日晡松林風急鳥争呼誰傳天上瑤華曲
驚倒花間碧玉壺
其二
小作尋春漫浪遊君來不得事攀留青青楊柳王摩詰
豔豔桃花皮日休
其三
想見北岩雲錦堆野花如雪照人開雲峰寺裡啼鶯早
定約清明載酒來
墨龍贊
風騰電火射雲紅霹靂前驅海若從躍出禹門千尺浪
大施霖雨贊天功
往舍弟子彦歸自清江承匏庵徵君題惠素扇
索及拙筆因勉為寫此仍倚題其端以荅遠意
誰似匏庵散澹人暮年詩思轉清新山房酒醒閒無奈
乘月還來看綠雲
題墨梅奉寄子韶歐陽御史
十年不見風霜面千里長懷鐵石心天上夢回東閣遠
水邊林下好相尋
題墨梅寄友人
向來千樹江頭雪零落東風滿路塵何似畫圖偏貌得
要教空谷見斯人
春暮歸自石壁瀧偶題柬鵬舉
十日山行歸較晚燕雛飛起過西家東風也似無聊頼
開遍墻頭白白花
賦得臨清亭四時詞四首就錄奉寄竇逸士
門外東風吹柳條晴烟翡翠滿蘭苕殷勤幾曲洪陂水
漂得飛花出畫橋
其二
綠竹隂沈白書長石渠流水稻花香綸巾羽扇閒無奈
自起開窗送夕陽
其三
虛度山頭宿霧收夜來風雨報新秋階前流水深三尺
不遣漁人繫釣舟
其四
碧瓦疎櫺帶粉墻梅花照影淡生香朔風不觧東流水
吹起飛霜滿石床
題松下彈琴圖
丹崖翠壁三千尺白髮蒼顔一老翁但覺絃中寫流水
不知天外起松風
題疎懶生卷
瓢棄不緣春去早門扄不為客來稀床前書亂何曾卷
臥看林花過午飛
題蕭氏永思
玉原墟墓草青青不盡南陔萬古情聽取慈烏中夜起
一聲聲是斷腸聲
往時楊清溪為鄉先逹菊存陳公作種菊圖工
妙逼眞去之六十餘年其五世孫繼先乃得之
於其仲父有實家蓋其家故物也出以示余因
題其後以致景仰之意
先生風致已丘墟海上還傳種菊圖五世諸孫方學殖
肯教三徑只荒蕪
題墨梅一枝寄瓜州慶守郭大使
故人好在瓜州上寫得梅花遠寄將願托江流向千里
江流到海意尤長
題尚仲份為陳孔碩作松岸輕舟圖
青山何處是幽居生事深憐老向疎安得短篷仍載酒
松江雪裡釣鱸魚
題舉善陳縣丞渭川清曉圖
陳丞寫竹小尤精比似湖州太瘦生何處月明江上白
千枝萬葉送秋聲
題東園畊隱圖為友羅敬所賦
東園少小曾遊處桑塢茆堂一逕通拄杖叩門頭似雪
却從花底覓溪翁
奉青李一盛寄子淵楊判府
小園青李露盈枝味比來禽似更宜料得持觴厭魚鱉
急分碧碗薦冰姿
奉題復公蒲菴四首
長年步不過回廊心靜時聞薝蔔香莫怪扣門渾不應
近來喧寂已俱忘
其二
十年名重當朝士萬里詩傳渡海僧風雪崚嶒頭雪白
月中瘦影見寒藤
其三
護龍河水遶禪房五月尋幽到上方最愛門前兩桐樹
風來葉葉是清凉
其四
為報身閒老澈師暮年林下好相期何由共載南歸棹
來向滄江理釣絲
雷港夜泊
向曉移舟泊港津異鄉相見卽相親五更月上潮來早
又是東西南北人
黃泥洑阻風
浪打磯頭波放顚中流那復往來船行人閒得無聊頼
臥看爐峰起暮烟
女兒港聞笛
女兒港前風乍起一聲長笛傾人耳遙見匡廬頂上雲
片片吹落湖中水
舟中望南塘酒樓再賦有懷故人曠伯逵孫伯
虞
曾同歌笑月三更上馬猶聽鷓鴣聲老去無人共豪飲
一帆斜日過江城
看月
中宵起看大江流莽莽乾坤不盡頭吞吐月明三萬斛
客懷那得一分愁
過臨江銅塘灘阻風偶坐江廟憶故人彭聲之
天寧雪印上人
銅塘灘下水如弓無限青山隔岸東野廟蕭蕭脩竹裏
停舟坐愛滿林風
寄平川呂仲善
謝君汝州十四帖愧我珠林六十翁早約殘年風雪裡
騎驢來訪霸橋東
題李晟寒泉枯木圖
野藤枯枿半蒼青白日秋隂結杳冥彷彿潮頭風雨惡
羣蛟蛻骨海雲腥
同子瑗梁徵士上圯入小庄投宿下郛周氏草
房賦此奉柬
觧鞍向晚暫停征况是周郎重故情今夜酒醒山月上
便應高枕聽溪聲
其二
溪水盤山似建瓴芙蓉楊柳滿沙汀明朝更渡回潭去
猶擬題詩上翠屛
題杜草堂戴笠小像
杜陵短褐鬢如絲飯顆凄凉日午時為報西流夜郎客
錦袍霜冷更相思
題子昂散馬圖
曾蹴流沙出大宛獨持風采照天門歸來散澹春風裡
豐草長林總帝恩
題王叔明竹石圖叔明趙文敏公之甥
王郎寫竹出吳興瀟洒縱横似更能昨日蒲菴菴裡見
雲根風骨更崚嶒
題高彦敬青山白雲圖
松橋石瀨雨潺潺杉檜隂森暮色還誰共西樓一尊酒
白雲堆裡看青山
題江天雪鴈圖
羣鴈飛鳴雪滿天孤舟况在洞庭邊銀箏冰柱誰家子
彈徹凉州廿五絃
題龍
牧溪畫龍如草書徤筆揮霍相紛挐豈知靈物自變化
神氣風霆行六虛
題虎
韜威戢勇山林間霧澤文采何斑斑長嘯清風起六合
獨立為君當九關
山水畫
露下石林秋氣清松風盡日帶江聲閒來自愛無拘束
拄杖看山到處行
其二
松下茅亭俯碧流山中樓閣倚清秋岩腰有路穿林去
猶擬携琴上上頭
龍氏書室圖
雲隱何年屋數椽芙蓉疊嶂俯晴川松房舊是藏書處
猶有虹光夜燭天
楊柳曲七首
種柳城南河水津兩岸幾株高過人千回樹下頻來往
弄葉吹花惱殺人
其二
種柳城南河水邊青枝拂地盡含烟柔絲若有千千尺
應繫儂家蕩子船
其三
種柳城南河水流枝枝葉葉是新愁窺人昨日猶青眼
吹絮今朝已白頭
其四
種柳城南河水傍當年二月好春光晴風暖日無聊頼
只聽鶯聲也斷腸
其五
河上東風二月時垂楊十里鬭腰肢如今縱使能嬌舞
照影寒潭亦自疑
其六
金縷織成歌舞衣年年江上惜春暉無端心性輕離别
待得花開只解飛
其七
莫拗長條作馬鞭春來葉葉是愁烟東風着意應憐惜
吹送飛花直上天
春日絶句三首寄李子翀
池館幽窗日日開浮雲西望獨徘徊似聞臥疾滄江上
不見尋春北郭來
其二
春水滿江魚子肥春雲匝地鴈羣歸客懷誰遣愁花雨
草色無端近竹扉
其三
水西江上柳千樹白雲山前花滿溪卽欲聞鶯酧舊賞
要須走馬覓新題
江上絶句四首有懷故里
東園林禽細作花城南楊柳亂啼鴉青錢買醉何由得
白日行吟眞可嗟
其二
莫惜當筵酒滿壺春光流轉只須臾池亭一夜聽風雨
明日桃花大半無
其三
我家茅屋知何似白馬祠前快閣東風濤二月不可出
誰與買船行市中
其四
萬安縣前好風光疎花亂草滿魚梁大船東下疾如箭
一十八灘春水長
題墨梅
一剪春風映路斜石橋流水淨無沙愁來圖畫驚相見
絶勝西湖處士家
寄鄒君浩二絶
法古齋前小叢竹青梢如髮筍如針别來無限清秋意
烟雨瀟瀟已滿林
其二
出峽放船歌楚辭月明人醉白沙祠舊遊零落風流遠
載酒重來定幾時
松畫
疾風吹雨龍髯濕落日掛林猿臂長巫峽晚晴初瑟瑟
華峰秋色正蒼蒼
歲暮述懷
不愁江梅破雪早祇恨楊柳隔年青燒燈稚子喧長夜
騎馬行人問短亭
其二
北林枯梢只奈雨東舍寒草故生雲沙冷長鳴黃犢子
地深時亂白鵝羣
其三
百舌向人啼不住一身作客愁可憐有酒且復醉今日
無錢莫謾悲長年
其四
憶得小年當歲除昔者之樂今不如青衫擊鼓騎竹馬
赤脚踏冰尋鯉魚
正月十九日
金魚洲下放船開華石潭邊看雨來愛殺南天雙白鷺
青山盡處却飛回
入西山
江雨溟溟落遠帆驅車西上入烟巉青松殘雪分明見
指點行人問翠岩
舒氏池亭晚興四首
池上逶迤結構新光風盡日可憐春柳枝竹葉渾無頼
萱草葵花故惱人
其二
閒雲長近松邊屋流水潜通石底池坐客把書臨閣迥
野人送酒出村遲
其三
赤色鯉魚金作鱗吹花沉蔓觧相親湍流出入元無定
雷雨飛騰故有神
其四
生事不關來往稀溪光灔灔映柴扉蒲萄葉破青蟲墮
豆莢花開乳雀飛
過縣學偶書
堂上絃歌寂不聞游絲落葉正紛紛無由來倚長松樹
閒看青天起白雲
金鳳花
庭下春泥百草生秋來金鳳亦垂英自是叢中看不定
却緣紅白太分明
謾題
四郭青山處處同客懷無計答秋風數家茅屋清溪上
千樹蝉聲落日中
小雨約李克正過池上
溪南雲隔數青峰别館秋光也自濃細雨不嫌沙路濕
明朝池上看芙蓉
出溪四首
磵底石花青的的水邊楊葉綠疎疎茅簷過午猶聞碓
釣艇出溪初得魚
其二
淺水白沙明可數深溪黃葉靜初聞客心閒得無聊頼
大似旛竿嶺上雲
其三
岸上芙蓉數尺高閒居風物苦相遭興來不用頻携酒
臨水看花也自豪
其四
潺潺陂水落滄灣行子經年且未還千里贑江何處是
斷腸空見越王山
雲松軒雜韻六首寄呈軒中諸君子
白雲峰前溪水東夜深雲氣白如虹青山北岸當時見
多在月明寒霧中
其二
鷄犬蕭蕭入翠微不愁山霧濕人衣水邊楊柳因風落
松下閒雲盡日飛
其三
引泉近注白雲根斸地新成翠竹園為惜苔痕斜貼石
愛因松樹特開門
其四
東籬把菊陶元亮北渚搴蘭楚屈平幾曲清歌一壺酒
高情元不累虛名
其五
霏微夕雨沾林潤掩冉晴雲傍水閒忽憶南園兩佳士
今晨攜酒過西山
其六
想見故人心眼開石林深處隱平臺黃橙紫蟹皆宜酒
紅葉青山且未回
憶李氏茅堂三首奉柬克正兄
舊見池南楊柳樹垂天匝地葉青青可能二月東風裏
盡挽長條結草亭
其二
盡日門前流水聲細雨白沙渾欲平可惜溪南千萬樹
秋風落盡不知名
其三
野屋緣山一逕分夕陽人語隔溪聞齋前短草寒猶在
時有鵝羣亂白雲
題表明誠書館
先生屋角冬青樹洒露鳴風氣益神不似水邊烏桕葉
盡飛寒赤待青春
其二
酒醒虛堂燈影昏愁來掩卷竟誰論此時月落寒風起
亂葉飄蕭正打門
淨妙寺讀李少鴻所書山門記過東院看百結
花其枝皆紐結之而香氣大異感賦二絶
李唐遺碣照浮屠紫霧光涵白雪腴誰惜文章鎮螭首
獨將香火祀龜趺
其二
客行暫住九秋槎僧寺初逢百結花至境異香生不斷
誰令着意事盤拏
入黃金峽夜半聞漁唱
紫陽觀前當大河黃金峽裏聽漁歌北來南去年年好
水遠山長奈别何
其二
燒竹捕魚船亂開水中照見石崔嵬鳴榔放白不知遠
直上灘頭却下來
過鸕鷀灘望月
鸕鷀灘上看新月忽憶庭前桂樹枝想見來意應更好
不知何似别家時
白頭翁
黃茅赤嶂岸西東急雪南飛逐北風却轉長灘二十里
舟人遙指白頭翁
題許侯藏臨江楊萬戶所燕餞詩後
貳守分符出大邦將軍開宴俯清江玉壺舊賞今何處
錦軸新題故滿窗
其二
山城過雨淨泥沙官馬侵星早趁衙訟牒不來驚日永
秋雲亭下看飛花
題竹石圖
石上晴雲故不飛蕭蕭空翠濕人衣湘娥未解臨江佩
西望蒼梧何日歸
題青山白雲圖
石林烟霧冷冥冥一舸西風過洞庭日暮白雲飛去後
江南無數亂山青
題笋蕨圖
西林新笋各已長南岡蕨芽生紫芒何人採掇欲滿眼
開卷忽聞春雨香
題琴士艾如蘭照
獨抱瑤琴下翠微竹皮冠子芰荷衣梧桐枝上秋風起
彈到清商第幾徽
題枯木竹石
霜露蕭森秋氣凝千章老幹屹崚嶒深林日落行人少
時有猿猱抱紫藤
其二
老節盤廻氣不伸蒼苔過雨欲生鱗山中樵客尋常見
誰與圖形獻梓人
其三
曾聽楚人歌竹枝横江秋靜月明時只今漂泊春風裏
綠滿南園總不知
其四
木葉欲脫天雨霜竹枝乍低風已凉三湘落日流波白
行子繫船思故鄉
其五
平沙竹樹晚毿毿楚客維舟近峽南忽憶微雲將雨過
滿林秋色照江潭
同夫嘗大醉過予齋壁作枯竹一枝仍題曰與
吾子高掃塵而去戲荅一絶
鄭公大醉仍能畫雪壁霜枝故有神頼得山齋清似水
不妨無葉自無塵
題竹石圖贈陳仲實之南安
寫得幽窗竹石圖琅玕青碧間珊瑚明朝却度南關去
何處榕隂聽鷓鴣
題木石圖
帝子吹簫不可聞高河凉月白紛紛靈槎天上歸來晚
獨倚支機看海雲
題古木幽篁圖
何家園裏千章綠杜老溪邊十畆隂不是畫圖存古意
風霜剝落見初心
其二
翠竹碧梧秋興清西山池舘舊栽成幽人日落長林下
吹得瓊簫作鳳鳴
其三
古色何年削翠銅已無枝葉動秋風誰知千尺明堂柱
盡在深山大澤中
其四
故里茅堂河水東幾多黃竹間青楓暮雲歸思渾無奈
早晚題詩問北風
其五
林下秋聲聞亂葉水邊寒影見殘株溪翁日共惟漁艇
野客時來挂酒壺
題芭蕉
南園新綠暗春雲長日題詩上翠裙十載江湖春夢熟
瀟瀟夜雨不曾聞
再别同夫三首
洞裏題詩醉不回丹梯百尺倚雲開明年春雨高崖暗
獨自重來拂紫苔
其二
朝陽齋前桃李樹手栽清蔭接比鄰明年此地看花發
愁向東風憶故人
其三
㩦手河橋一惘然苦將幽思惜流年西山百里來相訪
定泛章江八月船
贈傅正卿墨客
潘李聲華世孰倫喜從傅氏識諸孫故廬想見燒烟處
十里桐隂盱上村
贈鶴林上人
日日澗邊尋茯苓岩扉長掩鳳山青歸來挂衲高林下
自剪芭蕉寫佛經
贈刻工戴古心四絶
古文遺跡邈難尋喜見今人有古心試看歐公金石錄
幾人傳刻到於今
其二
漢武秦皇苦好奇嶧山梁甫頌穹碑清時海宇無巡幸
應刻功臣上鼎彛
其三
天地文章自太初山河日月粲昭如閒來看到纖微處
動植飛潜總是書
其四
金精谷口初相遇喜子南遊有遠懷不見漢章遺石鼔
碧苔春雨上丹崖
題洞賓像
神仙事業竟何歸進士文章豈盡非千載洞庭湖上月
令人空想鶴南飛
題畊穫圖
已見春榆及貯儲能忘蠶績事衣襦要知終始耕耘意
半是豳風七月圖
題故宋太祖十二世孫孟堅所賦寶鼎見樂章
賀其叔母太恭人淳祐八年戊申歲上元日夀
旦也其詞用官綾書之
王孫自昔擅詞華仁族敦親出内家惆悵百年遺墨在
吳綾猶似勅綾花
贈頼永年
南山黃精玉色鮮子能服之可永年由來生世貴聞道
大椿八千非所憐
題水仙梅礬華圖
仙子凌波春已深梅兄礬弟已交臨世間多少同枝葉
花落花開自一林
贈王以成歸廣昌
印山館前鶯亂啼人行明發度平西離情祗似池南柳
短葉長條未得齊
賦别丁文甫之藍田得水字
故人東去春山裏落日相邀醉南市别情不及雨餘雲
送君更度藍田水
贈醫士孫允道
架上方書手寫成柴門長掩背西城一簾香霧微風起
又聽雲窗搗藥聲
八月十九日戲題東湖大梵寺
雲木蒼蒼秋日凉六年兩度宿雲房老僧白首能相識
笑指東軒舊竹長
九月二十五日有傳秋闈兩榜至書舍見思永
楊植以詩中乙科喜鄉閭之有人學業之丕振
因賦三絶以自釋
延祐開科第一春吾邦文物故彬彬後來接踵登名盛
致政詞林有幾人
其二
至順壬申再貢賢一從更制遂茫然驚看亞榜題楊植
憔悴西風十九年
其三
文運興隆屬聖明科名事業貴精成讀書三十何能立
心折鷄鳴聽五更
題墨蘭
海門月照眞珠樹石峽風生翡翠衣千里烟波愁欲暮
美人何處佩蘭歸
贈海月相士
海波澄徹月輪高仙客寒生白錦袍奈可乘槎入牛渚
若為蟾兔數秋毫
蕭自脩將赴維揚不果思嚮西昌次韻二首
樓船未發大江西沙上蔞蒿葉葉齊却望維揚一千里
冥鴻衝雨只酸嘶
其二
鳳山雲氣蔚油油碧樹黃鸝晚更留盡日橋邊看流水
思歸不見上河舟
避水西軒述懷
昨夜風高浪打門抱書移榻頓驚奔朝來欲去渾無路
獨坐西軒看水痕
其二
村北村南江渺然稲苗麥穗俱可憐水中夜宿須防盜
屋上朝飡未起烟
其三
東鄰羣鷄升木栖老婦呼兒愁夜啼分明記得年時水
市上行船與屋齊
其四
快閣磯前當水頭年年春漲阻南遊料得老翁携稚子
登樓看水說筠州
筠陽春述懷七首
筠陽花開三月時城南城北好追隨妙眞宫中來看畫
龍王潭上去投詩
其二
平野青林十里餘已無城郭限丘墟洞前不見仙人井
澗上猶傳隠者居
其三
鳳山盤盤石脚斜石橋西畔有人家家家臨水開窗戶
夜夜燒燈照浦沙
其四
錦江春水向東流鸂鶒鳬鷖不解愁日日城隅風浪惡
人家爭繫木蘭舟
其五
明秀樓前青柳條錦水坊下赤欄橋東郊酒伴能來往
出飲乘晴不待招
其六
每憶東吳曠省郎醉歸留客更持觴無因坐對西鄰竹
聽爾狂歌不下床
其七
城南酒樓相見時滿堂賓客總新知酒闌月落渾忘却
猶殢吳姬唱小詞
題帖德裕江亭秋思圖
石上茅亭絶不高水邊秋意似臨臯長松生近蛟龍窟
夜夜倚江吟翠濤
秋江風雨圖
横江千樹冷颼颼洲渚滄茫水亂流安得雲帆高萬丈
聽風聽雨洞庭秋
題陳叔起為枯林上人作海口送别圖
五月乘風離福州魚龍吹浪海門秋分明一片袈裟影
飛在三山頂上遊
題水村晚影圖
日照亂山如湧濤忽隨烟霧落平臯橋西舊有幽人屋
門外青松特地高
題枯林上人墨蘭四首
曾乘桂楫上清湘明月蒼波野興長欲採幽蘭渾不見
深林風定忽聞香
其二
掩冉晴雲颺曉風碧蘭紫穗故成叢湘娥西去遺仙佩
翠羽明珠滿澗中
其三
步入深林有所思蒼茫白日澹華滋美人欲渡湘江晚
裊裊金枝出翠旗
其四
杜若䕷蕪忽已殘西風澤國故多蘭閒來竹底拾翠羽
月下不知清露寒
水溪口望三顧山
最憶盧仙舊隱蹤三尖平擁玉芙蓉尋常烟霧空濛裏
却過溪南見四峰
承譚府史若驥春日贑州之作因賦絶句八首
奉答
虔州官府似神仙三月春花覆紫烟惟有愁吟譚掾史
日騎瘦馬出臺前
其二
瀟洒譚郎玉不瑕解吟江上白桃花尚書點筆親題和
幕下何人許共誇
其三
翠玉樓前侍宴時滿筵歌舞夜何其城頭畫角參差起
落盡梅花總不知
其四
龍洲春樹綠如雲草屋新屯十萬軍旗幟遠從灘口見
鼔笳長是月中聞
其五
髑髏晴滿白鷗沙落日長江斷客槎東上荒城莫回首
青原白下少人家
其六
兩年東北道途艱幾度嚴城扼險關腸斷欎孤臺下水
解随明月過西山
其七
少小為文學咏歌亂來無力事干戈東遊擬獻平淮頌
何處南山石可磨
其八
茫茫青草繞城臺思見故人心眼開書記定隨兵部出
戈船飛騎幾時來
過桐陵楊公平别業不遇
門掩梨花聽犬聲更無童子出相迎逢人謾說山居好
強半春晴却在城
汪樓偶題
千樹桃花散錦窠相逢不飲奈愁何可憐一片春波綠
先被歌樓占得多
義犬詩
喪亂誰懷豢養恩弱孤反噬正紛紛栗原義犬眞堪傳
解守羅家孺子墳
奉次楊主簿軍中感懷四首寄康山長宗武
東望瑤峰紫翠交羣公坐鎮足吟嘲按行輕騎如飛鳥
日過雲山第幾㘭
其二
已分山林狎楚童誰從城市覓龐公吹笙王子歸何處
只想桃源是洞中
其三
鰲戴龍洲屹上流完城盡說太和州西南控扼千餘里
更有虔州翠玉樓
其四
天門親下紫泥書漢武輪臺恐不如自是聖心哀赤子
已聞上相出淮徐
君子堂夜起
風亂殘燈自掩扉夜寒遊子嘆無衣池南落盡芙蓉葉
滿地月明霜正飛
題江景畫
澗邊白石明於雪林下清風冷似秋落鴈圓沙江路轉
短篷烟雨憶曾遊
其二
鳥聲先在竹林間虚室曈曈曙色還一夜霜寒慵早起
開門枕上看青山
寄薛益
細雨荒荒白下城茅堂深隠稱高情清晨讀罷淮隂傳
坐看門前江水生
題超上人墨菊
露香秋色淺深中青蕊黃花自一叢最憶南園微雨過
短籬扶杖看西風
題山水扇面
杳杳青峰隔斷林桃源無路可追尋扁舟莫渡南村去
風浪滿江雲正深
戲答鍾元卿
江繞珠林數十家水東花映水西霞亂來白酒應難得
快數青錢不道賖
題春江小景畫為鍾元卿作
鸂鶒鷺鷥相對閒落花芳草雨斑斑清歌一片雲中起
知是吳姬蕩槳還
題蘆鴈小景
蘆花霜滿釣魚磯江上征人久未歸天北荒凉人似水
年年惟有鴈南飛
過新吳寺哭嚴煥旅柩
新吳寺裏題詩處此日長廊獨自登手擘紙錢君不見
老僧來點柩前燈
再過新吳寺聞嚴煥已擇卜尚未葬感賦一首
道慚知己暗沾衣才累青年果是非總是鄉園一抔土
滿山春草幾時歸
題和靖觀梅圖
處士娟娟白氅衣松門石逕轉依微不因月落西湖上
貪看梅花忘却歸
題墨鷹下有一熊
當年渭水困鷹揚兆入非熊鬢已霜搏擊只今誇徤翮
可能兀立睨滄茫
題竹禽墨戲
南山無樹起春風寂寞林栖戶牖空枯竹横枝荆棘底
天寒愁殺白頭翁
同曠伯逵登揭氏山雨亭觀石上虞太史刻字
退池上觀魚而歸
太史文章漢魏初碧苔深護九霞書閒來倚石看雲月
直恐神光貫紫虚
其二
高柳芳池灎灎春一泓新綠淨無塵夜來忽漲西山雨
千尺蒼波躍錦鱗
寄易撝
谷口同遊最憶君别來雙鴈不堪聞滿山橡栗何由拾
獨擁寒扉望白雲
贈萬訒歸清江定侯帥閫
萬郎風骨自清竒解赴從軍五字詩却笑當年杜陵老
謾稱驥子好男兒
其二
北沙亭上題詩處五六年前共阿翁亂後相逢渾不識
可憐玉樹倚秋風
其三
寂寞林居似耦耕感君相顧足高情茆堂昨夜聽寒雨
竹火松烟坐到明
其四
新築土垣渾不高旋編荻戶隔蓬蒿雨中慣着尋山屐
自過村南問濁醪
其五
子歸帥閫愼驅馳莫怪山人送别遲記取池亭脩竹下
别餘長是看君詩
夜飲扁鵲觀同魏煉師坐竹林下
扁鵲觀前清夜遊青衣隔竹送茶甌綠隂深巷凉如瀉
坐聽瓊簫轉玉樓
題泰華春雲圖
仙人樓觀炫青紅帝子行春遊太空玉檢金樞人不見
漢家壇墠雨雲中
題楊補之臨宋徽宗湖口鸂鶒圖
太湖石畔雙鸂鶒碧草春明繡羽毛莫擬宣和看筆法
故宫花鳥屬蓬蒿
題明皇行樂圖
宴罷微行禁苑春諫臣已遠弄臣親那知劒閣西廵路
能護鑾輿有幾人
題墨梅
水邊小樹尋常見不似横枝花更繁亂後江南誰寄與
只將圖畫賞清樽
題蕭曙所藏曾同可畫水四首
千疊潮頭捲海來海門月上正雲開秋風吹起三山雪
直過錢王射弩臺
其二
三月平湖舟楫通水光雲氣混涵中白頭浪起無人渡
箇箇江豚吹北風
其三
輕濤暗浪互奔驅極浦蒼烟澹有無欲采白蘋愁日暮
一帆秋雨過南湖
其四
楊子江頭秋意深金山下蟄雨雲隂可憐赴海東流水
不及歸人萬里心
題李遵道幽篁古木圖
每愛黃岩筆意妍蒼枝幽竹淨娟娟清秋翡翠誰能識
碧海珊瑚更可憐
承張弘毅林居奉和一絶
林塘藹藹淨晨暉霜落風停葉自飛村巷不曾緣客掃
莫嫌塵土汚秋衣
松雲軒四首為陳宜賦
松蓋盤盤擁百層連山雨過白如蒸晚風吹散天邊影
琥珀神光忽上騰
其二
何處飛來野鶴羣踏翻松頂翠紛紛清隂不動凉如水
自掃綠苔眠白雲
其三
林下高軒日日開清風時共故人來鳥啼更在雲深處
白晝松花滿石臺
其四
偃蹇高枝拂畫簷襹褷晴雪映深簾蒼龍千丈開鱗甲
冉冉白雲生翠髯
題梁叔剛小景贈故人令弟歐陽以誠歸會昌
灘口同遊事已非别來常恨信音稀可憐江上重逢日
杳杳滄波一鴈飛
題山水圖為興國監縣帖侯賦
亂餘風物總凋零誰寫雲林近草亭萬里歸人望江北
居庸還在日邊青
題徐文珍畫林塘幽居圖
青林碧澗轉逶迤中有幽居帶草茨似是浣花溪上客
一簾草色坐題詩
贈全眞徐本山當淮兵作時本山負其師以逃
凡八遇難皆先幾而免轉徙千里至贑之興國
與余會於治平觀因贈以詩
簪紱猖披總汙塵從師千里獨相親煉丹煉得心如石
慚愧臨危負義人
其二
葛令井西樓觀重亂餘此地忽相逢何時雲水尋仙去
百丈岩前一樹松
題生色粉茶
禁苑春回雪乍消綘茶花發上陽嬌曉粧淨洗鉛華水
猶自乘雲擁翠翹
題秋江小景
秋水無波淨落暉汀沙雲樹轉依微望中一片瀟湘意
無數征帆逐鴈飛
題林下高士圖為王存常賦
漁竿書帙兩忘機手把瓊簫坐石磯林下清風長日好
浮雲何事滿天飛
題稚川山水
松下茆亭五月凉汀沙雲樹晚蒼蒼行人無限秋風思
隔水青山似故鄉
題枯枝幽禽圖
霜枝黃葉亂秋風竝立幽禽惨淡中長憶爭飛春樹裏
綠衣深映杏花紅
題君子忠孝圖乃畫竹與葵萱也
攘攘風塵混屨冠幾人忠孝義心肝畫師似有春秋筆
故寫尋常草木看
夜宿丈溪道院喜賦和呈蕭同知孫經歴
山雨初來一鳥啼千村白雨動成畦何由得買雙烏犢
乞取荒田自在犁
其二
風竹林間綠笋竿洞門白書忽隂寒仙人解喚雷行雨
却與玄都洗石壇
其三
春在青林野水濱酒壺隨處伴閒身偶來仙館題詩句
貪看桃花忘却秦
題古木蒼鷹圖
霜落石林寒影空蒼鷹斂翮向秋風隂山狐兔肥堪煠
寧數將軍射獵功
題墨梅贈進士劉允恭
江頭千樹發參差得似披圖見一枝莫恨春風開較晚
苦心結實待明時
題墨鷹
秋山霜木冷蕭騷下有奔泉日怒號愁絶蒼鷹渾不去
海門風起陣雲高
題趙子深折牡丹圖
華清野鹿不曾來孔雀屛深扇影開九奏樂停春日午
綠衣初進紫霞杯
五月十五夜聞沔兵將上㩦家入黃塘州
城鼔荒荒欲二更鄰家相喚月中行平田一路人如蟻
顧影蕭條亦自驚
槎翁詩集卷七
