二家詩選卷下
蘇門集選刑部尚書王士禎編
考功稿
自敘曰嘉靖三年余繇工部營繕主事調補吏部
稽勲巳而再調考時三原今光禄卿馬伯循為郎
中鈞州今江西按察使張子魚為員外郎武城今
國子祭酒王純甫同為主事海内方更化學士大
夫相與講文藝之事翕然甚著而三先生皆當時
號大儒余日聞所未知翰墨間作其後各以官遷
替去而余出為山西參政盖一紀於今余於是取
往日所為詩讀之凡所作裁如旦夕間爾精神敞
怳因以太息何則余少竊不自度思建功業垂不
朽之譽今已稍陵遲上睹日月之易邁下悼齒髮
之將衰感古之豪士能自樹名堅莫踰金石矣豐
碑彝鼎一旦化為砂礫載績史冊後至有未嘗見
其書者名豈足言耶且夫同室之人銜杯酒笑語
猶不相信而欲竢百世之後耶年壯氣盛回思頗
自笑此身譬如落葉随風東西因時榮枯草木何
擇焉方其吐英擢秀流詫譜牒與賢士何異何所
加損哉固知亦不足歎矣時方徒居冀寧道初秋
朔稍無事因次其語載之篇首觀者知余懷所繇
起云
省中春夕
纖月升庭樹柔風動四榮坐窺宿鳥至微悦觸幽情南
國流鶯滿西郊春草生歸歟假羽翼長路起遐征
明月引
滿地金波迥中天玉鏡飛有烏多夜語無雁不春歸影
徹銀河水光翻織女機何當御尊酒常此奉澄暉
冬夜寄友人
客地殊不樂褰裳夕望通葭灰欲變節桂魄幾乘空楚
奏今維切商歌古亦窮兔園推上客狗監數文雄留滯
無萱草攀援有桂叢何因辭世網去矣作冥鴻
送陳秉中之吳
燕薊子兮袂吳門千里遊風期夙不殞雨散使人愁目
送青山斷心馳滄海流音容如可假夢寐一相求
再調考功作二首
弱冠發大梁慷慨多竒志師事鳴臯子擔簦竊自異幾
窮柱下策頗識壁中字雖非國士才通人嘗予器始辱
狗監知終奉龍門贄弛負歸中朝持戟備末位孤根難
為容名過易生累一官歲再移彌取簡書忌眷然懷夙
昔回首日增媿
引疾三上書微願不克諧徒官復在兹心迹一何乖軒
裳日待旦閶闔凌雲排入屬金馬籍出與羣龍偕積賤
詎有基履榮誠無階但惜平生節逾久浸沉埋既妨来
者途誰明去矣懷鳥迷思故林水落存舊涯惟當尋素
業歸臥守荆柴
歲暮作
旦夕兹歲改蕭條旅思多雲物媚晴宇氣候屬妍和峥
嶸新陽至故景實蹉跎感時豈不懷二紀倏焉過棲身
慚擇木望道歎伐柯如匏吾自繫匪玉孰為磨有髮日
就長心短獨如何但云畢夙志唯力豈知他
生日
年往望空除時来循虛至明兩無留晷吹萬有逸氣我
行淹一周兹辰適再值束髮歲更七算齒紀將二少懷
滄洲心壯損青霞志淮禽終異化魏瓠始同棄五游存
予歡三費亡吾忌達生庶不疚乘流随所寄
古歌
荆和當路泣良璞為誰明茫然大楚國白日失兼城燕
石十襲重魚目一笑輕古来共感歎今予益吞聲
病起偶題
空齋晨起坐懽遊罷不適微雨東方来隂靄倏終夕久
臥不知春茫然怨行役故園芳草色惆悵今如積
謁海上人相
京邑驅匹馬日有塵沙顔清晨整巾幘時叩高僧關白
日照仙閣晴雲滿空山相看偶一笑念此客心閒富貴
不可求余將從此還
初去都夜
泛舟當日落解佩及春歸病比相如是情方叔夜非暖
雲蒸海氣殘月吐洲暉今夕孤懷客誰云伴少微
延津縣立春
征路日纔幾客心時已煩春風花鳥處回首憶田園
登真定大悲閣
關山千餘里平分南與北臨路兩悠悠客子情何極青
山地北横白日天南落欲緩故園思聊憑最高閣
安肅縣寺病居漢陽董玄亮見過時奉使還闕
門前易水路下馬漢陽人野寺天晴雪他鄉日暮春相
逢一尊酒久别滿衣塵不憚王程急應憐伏枕身
寓居慈仁寺遊覽
終日仙宫揜青松繞殿遮到来長春草行坐落天花閣
上王城盡門前官路斜微身随處是何敢嘆無家
歸自蕭氏園作
到来日已暮歸去戀柴門空自山當舍其如酒滿尊心
知柳葉長愁見桃花繁立馬一回首令人思故園
毘盧閣同伍疇中諸公西望
客来常一上對此西山平向夕簷楹立憑空閣道行楊
花飛暮野雨色動春城却戀同攜手都忘羈旅情
飲任文選宅
敢謂齊年齒常嗟抱夙心文章知汝在交契為誰深華
屋春燈豔層城夜柝沉頼蒙終夕話客路一開襟
與鄒生游香山宿僧房
遽愁春草歇驅馬春山中夜宿禪關下時將心賞同風
生近谷滿月照前湖空終媿淵明輩玄言對遠公
送仲實黃門扶侍還固始
一路通淮水從親千里餘到門繫舟楫登岸啓園廬洲
富十頭橘溪深盈尺魚明光待起草且莫賦閒居
簡袁永之獄中
本同江海人俱為軒冕誤子抱无妄憂余有多言懼昔
来始青陽今此巳白露豈乏速進階苟得非余慕罪至
欲何言直以愚慵故衆女競中閨獨退反成怒追誦古
時人蒙冤誰能愬皇心肯照微與子齊歸路
送别永之
憐君方遷戍况我嬰愁疾一别若流雲相從竟何日平
生託交游弱冠弄篇帙書願藏名山功期銘石室安知
事不就跌宕情如一巳矣復誰陳今亦返蓬蓽
送别德兆武選放歸
燕郊秋已甚木葉亂紛紛失路還為客他鄉獨送君罷
歸時共惜棄置古常聞莫作空山臥令人望白雲
送皇甫博士重補曲周
辭邑初耽寂攻詩每晏居貧家滿坐客閉戶一牀書襆
被情何沗腰章意已疎問君趨府處高興復何如
送管平田先生頒封秦府歸省
五等周分國三王漢世家日聞敦帝族時見遣皇華剪
土仍鶉首疏邦自犬牙秦關通使節灞水渡征車過邑
恩難屢登堂禮更嘉何如北山客行役動長嗟
歲暮答許武部廷議懷歸
掩閣日愁晚他鄉歲巳深未能逃世網豈是戀朝簪以
我不如意憐君同此心故園春事及歸路儻相尋
春夕同李考功道舊
下馬春庭夕明燈夜雨深人多新歲感日有故園心磨
滅名題柱凄凉賦賣金十年同省舊誰念各如今
讀書園稿
自叙曰老子有言知我者希則我貴夫人不期於
世之知而何較貴賤耶余素弗攻於辭戊子以吏
部郎中謝病歸於家開封當郡縣孔道應接稱煩
余於是徙之城東田中依舊廬稍葺治以居家貧
遂力農事月裁三四至城而已當是時李空同先
生方盛邑子之屬出其門撰為文辭模於古人若
宋蘇軾唐韓愈薄不為也余私心不能無慨慕時
時竊撰一二篇庚寅歲所著獨多踰年余既上京
師斯事乃罷夫本非所長而強力慕之度必取□
於衆然其篇留笥中甲午余分守冀南將按縣晚
出文水方初冬新雨巳車行村墟景色如故園余
怳然太息其夕宿汾州燒燭披取笥中詩事歴歴
在目低回久之夜不能寐非特憾於詩也曩者不
能取容故退而耕於野丘園之樂使人忘老而余
不自持復且苟焉干禄淟涊於今犯詩人胡顔之
詬其知於人也盖希矣然則余豈貴耶老子之言
明其玩世也巳汾州多文士暇因出是篇正之
元日同谷子延賦
雄都盛賓客車馬爭馳騖芳辰啓初年晏飲多所務不
知灌園身何為迷方誤郊館抗空壑山扉啓峻路良朋
生平歡就我今朝步城因竝舍登徑為穿林度微隂原
上明片日雲中露青霞照深池白雪停幽樹共貪歲欲
新不厭日旋暮農田方在兹君豈數能顧
再同子延上方寺賦
巳沗陽春游再陪瓊瑶作首歲與君同名區踐初約芳
風散入林隂靄逓相薄微雨點春城流雲蕩仙閣樓當
望遠立酒共憑高酌樹裏梁王臺水際夷門郭伊余本
孤蹤事主乏明略偶因負郭田解印歸丘壑閒居道心
增日戀空門樂安得拙病軀放達長此託
叙懷
生長夷門郭往来萃野路家貧無良謀躬耕有遠慕始
窮百王略遂覺生民故曰余本空疎當年恣高步慶彼
鳴鶴期沗此飛龍顧亦知敝帚材早享千金誤日月不
我留撫心慙往素
劉西陂先生按部洛陽道出小園
喧言洛陽去皂盖首行春尚枉柴門步應憐伏枕身柳
條簇官騎雪色沒征輪公問袁安事平生解避人
移樹道上
春園就蕪穢雜樹生蒙密不知雨露功長養何多術婆
娑使人憐斬伐終余恤乘時聊徙植于以託吾室交生
兩相當列映直如一轉令門巷新遂放鷄豚出修修原
上風團團村邊日紛吾本蹇劣兼爾抱憂疾敢學成都
桑而謀荆州橘願及垂隂成初志儻此畢
寄憶茂欽員外
閒居巳可懽况復乘嘉月山鸎日自鳴園樹皆争發出
從草際歸行傍村頭歇臨流或潄齒倚杖乃散髮此時
正憶汝振珮趨丹闕
少年行
死士結劒客生年藏博徒里中夷門監牆外酒家胡有
時事府主無使擊匈奴虎頸一侯印猿臂兩雕弧誓使
名王事羞聞邊吏誅長驅随汗馬轉鬭出飛狐蒲壘随
破滅莎居不支吾甲第起北闕蠻邸開東都豈若票姚
將椒房仗子夫
荅谷司僕見問
幸自返中園非關逃微祿方因疾病餘黽勉共樵牧春
至東郭田夏来北林木時從遠原上日縱平郊目野老
逢與言道書閒能讀何為共世人無事相追逐勞君問
出處日暮揜茅屋
賦得嶧山碑送李明府
秦皇千載後嶧嶺尚遺碑斷石青山路孤城滄海湄蕭
條餘霸氣磨滅想雄辭君到鳴琴暇應多弔古思
與客集和氏園
惟君遊每接自余居多暇留連上客筵款曲中園駕賦
詩芳泉側舉爵葳隂下放心安知憂攜手不能罷日氣
淡將夕雲影垂方夏為農信可懽世自薄躬稼
雨後有懷子延
驟雨新秋晚微晴墟落間悠然抱藜杖率爾倚柴關空
壑纔容水流雲故滿山遥知城市裏應羡此身閒
送别蕭司勲
柴門夜語罷惆悵出前林曉日孤村映秋風落木深别
来生白髮歸去换愁心還復茅簷下朝朝鳥雀吟
秋夕
問年有短髮逐世無長策日巳遠人徒秋方臥阡陌天
高星流火夜久月生魄萬形觀此化四運愁相迫身非
塞北翁情是周南客聊齊得喪心安此留滯迹
感事
凉風摧高木夜雨生秋草蟋蟀吟東壁霜露凝西顥志
士感夙心嗟此頽光早静言執玄德長揖解鴻寳亮乏
嘉遯節尚慕丘園道古人逝不存何用抒懷抱
曉起
惆悵空堂曉蕭條秋氣隂懸忩對疎雨落葉滿重林長
往懷仙事端居養道心誰知歲復晚高志莫能尋
王元玉偕鄧應和見過時元玉將北上
霜落歲方晏田園空復情念君重離别邀客到茅荆晚
日農夫語秋天鴻鵠鳴坐中問疇昔無事解朝纓
曉出前林
理櫛聽鳴禽搴帷望朝旭快然登前林烟芳紛滿矚秋
晴帶餘隂夜雨生新綠道勝絶紛華情愜關幽獨在天
羡白雲凌風慕黃鵠賞心久巳違感此勞中曲
酬左舜齊林中冬夕見寄二首
霜葉落漸空暝鳥飛俱罷出門歲巳闌倚樹人方暇映
月眺烟郊了自見茅舍下有飯牛朋商歌滿初夜
擕手自京都歸心乃疇昔豈不戀明恩久持金門戟今
日故園身殘歲空堂夕含情亦何言塵耒挂東壁
西園再酬子延
茅屋還相見冬郊那可聞荒城連凍浦落照與寒雲遠
樹行時倚歸途到處分留君終日語猶自日思君
谷司僕田黃門諸公見過
山林高士駕鷄黍野人心不避家貧饌難忘歲暮尋寒
城雲際擁晴樹雪中深誰念平生意幽棲獨至今
晉陽稿
自叙曰嘉靖癸巳余始出為山西恭政春至都由
漕河泝汳歸上蘇門山以其秋杪乃履官屬歲饑
奉役往来遼沁汾潞之間無寧日踰年冬朝京師
其明年歸復自返入晉軌轍所臨殆徧焉亡不再
至者復踰年乃轉湖廣按察使可謂久矣余本農
夫每造山田林壑蓄志所感慨然太息歸心萌作
發為篇詠又多戎馬邊陲之警其詩率著于驛壁
吏從旁書之都為一卷略無去取觀之可以考歲
月動定所由自余之出友朋亡省記余在山西者
縱記之豈復知其勞且久者乎雖余亦且忘其久
何則居閒亡事優游暇豫則視日舒長今卒卒簿
書朝也疲于應事夕則偃臥於室擾擾不知夢所
之少暇不過玩日自解如此而豈復知時久速也
夫吾豈忘我而又誰之求取觀所作篇恍不自憶
雖然苟書以視同遊庶嘗有省記余者
歸途大名晚行
客心冀早安川途争晚涉水宿阻風湍宵行問舟楫時
見遠村明月出荒城堞良時余幸遭青瑣官常攝已多
絳灌毁而無金張業来往路將疲出入心獨怯夜夢守
舊閭勞懷心已愜
至蘇山門
高尚心徒在良遊今始能名山無俗侶日暮亟攀登
分水嶺晚行
客興日無奈兵荒歲屢加少年曾許國多難更移家遠
水通春騎孤城起暮笳憑高一回首何處是京華
由關子嶺發兵入綿上
儒衣曾事主羽檄且徵軍敢奮一朝畫而邀百戰勲深
山連古木落日斷黃雲愁思荒村夕誅求不忍聞
寒食定興雪中
二月鶯花少千家雨雪霏可憐值寒食猶未換春衣積
水生空霧高城背落暉忍看楊柳色從此去王畿
晚趨忻口
雲峰聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
再出太原赴石州
舊路三年倦新林二月餘行旌晉祠水田鼓漢城墟願
以烹鮮治無因害馬除往来竟何事媿爾行春車
仲春山行
春事殆過半客行殊未閒流雲開白日微雨點青山身
世本遲鈍林皋當早還烟郊春色長感此奈愁顔
沁州張源鋪
去國三年意還家此日心天寒客路永日暮衆山深沙
塞人偏老風霜馬不禁如何更萬里投跡楚江隂
入楚稿
量移湖南用文谷韻
歲暮邊隅客歸来見此身馬蹄穿欲盡虎穴到為鄰漳
水經塗舊湘潭去路新我生豈斷梗逐處任飄淪
二月十日至尉氏
含悽去舊里秣馬頓荒城是節春將半崇朝雨再晴鶬
鶊欲作語楊柳盡垂榮楚塞杳何所嗟余方此征
許州城南道行酬左君舜齊招隠之句
微陽稍晴曙新雨被山川芳樹交生道春流灌注田耦
耕本夙志驅役乃兹牽未覺江湖遠投身竊自憐
襄縣城東即事
春晴汝岸曲夜雨襄祠東日出冥濛霧天垂斷續虹關
梁臨水閉馳道與山通旦夕龍輿度千城望幸中
吕潭境
連山望不極况復楚雲長萬樹含春色孤村帶夕陽解
鞍當古戍投袂及空堂去國日方遠懷君意敢忘
省閣率爾題寄同懷
下車春草歇揜閣夏雲深情以軒裳倦愁緣節候侵訟
庭白鶴毳廨宇碧山岑乘夕恣(缺)屧憑高敞鬱襟連天
通漢水多雨暗楓林畏鵬非前志為鵬想壯心越鄉誰
不感題此繼莊吟
軼稿
喜蕭司勲袁比部見宿山園
上客何時見中園屏臥幽門連莘野樹路轉信陵丘共
坐深林晚紛看落木秋非君憐病侣誰向此淹留
九月十日晚登城樓同川甫
暝色起郊關層城烟霧間千家響砧杵四顧滿雲山片
月增愁思凉風減病顔登高情未已還共此追攀
夜懷家兄時有七歌示叔嗣
高梧殘雨滴凉氣晚来生一夕茅簷下思君千里情夜
蟬臨戶響晴日(缺)遣平
二家詩選卷下
