二家詩選卷上
迪功集選刑部尚書王士禎編
古體詩
榆臺行
榆臺高以臨匈奴匈奴桀罪當夷戰不利師被圍師被
圍士無糧渴無漿拔劒仰天訣壯士餓死亡棄尸不保
蹂籍道旁嗟爾從軍之人行不来歸奈之何心傷悲
鷂雀行
白鷂捉黃雀斜盤下九天豈知南山側復有虞人弦一
發中雙翼忽斃青雲端行人皆撫掌仰視落飛翰弓矢
懸馬頭少年坐雕鞍持歸咸陽市百鳥爭聚觀美酒白
玉缸肉腊黃金盤樂哉今日宴四座俱萬年
雜謠
夫為虜妻為囚少婦出門走道逢耶孃不敢收東市街
西市街黃符下使者来狗觫觫鷄鳴飛上屋風吹門前
草肅肅
古意二首
空為郢中客不見郢中吟美人高堂上自奏山水音帝
子葬何處瀟湘雲正深寂寥誰共賞江上獨傷心
楚妃一失寵獨宿楚江隂雖念容華落終憐繾綣心聞
說章臺畔畋游歡自淫今日宫中事不言纔妒深
對雪贈客
雜絮下璚霙飛滿洛陽城仙人深雪裡獨戴鹿皮行高
臥思安道㩦琴就阮生竹林陪素蟻兔苑玩流英誰言
剡水棹今日在瑶京
各賦隠士得魏仲先贈金陵顧徵士
何處蓬山宅汾隂傍漢宫冥棲紫芝客長嘯綠雲中忽
佇甘泉駕遥尋河上公玄風那可掇大道本難窮夫子
金陵隠心將靜者同璚枝無以獻歌此寄喬嵩
登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虛無烟火下方雜昏明時態殊境超自
生樂疲心忽重蘇因傷人世子擾擾即長途
舟懷
天曠多樹林日赤溪路永我行一何勞窅窕沂山嶺湍
流好石鬭沙礫與舟鯁行行指前棲望望不得逞火雲
漸曖滅蟬鳴空山靜奄忽青松間了了挂圓景一與幽賞
遇遂使煩慮屏先書謝廬僧為掃香爐頂
留别邊子
我車駕言邁將子城之隅豈無他人親婘㜻心自知握
手一為嘆忽忽從此辭驅車何迢迢迢迨復遲遲匪我
車輪遲行子有所思登高望河水河水何瀰瀰褰裳欲
涉之俛首以踟蹰孤楊生河干嫋嫋何差差民生失儔
匹惻爾令心悲
留别都城諸同志二首
對酒忽不樂悵然懷别離别離結中勞眷彼長路岐苒
苒郊河樹曖曖關門祠佇望瀟湘水先與秋風期鴻雁
雲中来噭噭使人悲懷哉爾方集恨矣予當辭
客有棲棲者三年歌式微朅来事原隰經返舊園扉昔
往被冬裘今還服春衣撫景雖云愜中歡憯以違出門
見芳草念子忽如饑
送范靜之遷威州五首
吾憐范巨卿悃愊不邀名作吏竹林下清風訟獄平與君
同得罪獨竄夜郎城萬里巴江水相思猿狖鳴
聞上巴江峽黃牛峽最遲君聽流水意何似隴頭悲
爾向巫山日瞿塘春可憐柳絲嬌綠水白雪媚陽天
玉壘為糟糵巴川即酒泉乘舟捉明月直到女牛邊
爾作南遷客予同北地囚酣歌易水動舞劍白虹流
送唐季和謫榖城
襄陽千里道念爾一杯辭上馬山公醉瞢騰倒接䍦回
風漂朔野飛雪繞征旗及此下車日黃河冰泮時江喧
神女館花發峴山祠莫謂長沙謫風流良在兹
對月有懷
夜氣泛虛爽灘聲来自遲繫舟南斗下玩月西江湄對
酒忽不御茫然空爾思
江夏題王太守城南精舍
林步不覺遠溪流随興長悠然深竹裏獨往綠蘿莊山
色佳南郭平疇連北堂野人来荷鋤蠶月百草芳寤愜
白雲賞載謠叢桂章垂陽足池鯉閒牖有壺觴念此牽
情性何勞緇素裳
題潘進士贈謝昌邑雪山圖
誰謂咫尺勢宛如觀九疑狂風吹白雪片片落天池雲氣
遶半壁烟光昏四維髣髴湘君廟如聞猿狖悲颯沓凌
冬樹點綴有餘姿楚客善毫素游燕人未知北忩遇陶
令大醉雪寒時凍灑丹青筆長歌歸去辭他日看圖畫
難忘剡水思
吳江橋亭遊眺
郡右多麗山湖南富鮮水溶溶蒼樹浮漭漭白烟起中
土屹裒城重波泛人市出郭接修梁垂穹貫遥沚上有
臨流搆高風衍清祀百匯引虛明諸州拆表裏隠約雲
中檣紛紜隰間耔宵澄月色闊風遠漁歌靡空睇眇不
極瑶胷盪餘滓悟彼扁舟人傷此塵代子
江上
江色千峰暮雲霞鏡裏光水清沙岸好宛似渡横塘無
那王孫思蘼蕪處處芳
留别都城諸同志二首
獻歲芳景滋湛湛江水碧白芷被洲生柔楊蔭廣埸美
人蕩春思而我事行役晤賞良巳違清尊坐成惜明月
懸予心青山詎能隔
嗟哉我行邁借問窮何方北征自幽薊南往浮荆湘天
地生遠色撫劍何慨慷湯湯大江流思心與之長江竹
鳴鳥暗江春行客傷回飈若有託聆我棹歌章
憶升之
昔臥廬山峽聞君入蠡湖雲帆搖石鏡波影靜天吳去
作南昌客飄然下玉鳬仙人留舊館都督盛新模落筆
揮鸚鵡榮觀四座娛神飈清管發逸興白雲俱我醉聆
猿狖南行愁鷓鴣秖今遥憶處明月隴山孤
青門歌送吳郎
吳郎醉嗜長安酒落魄自言為客久走馬頻看上苑花
回鞭幾折青門柳青門曈曈魚鑰開乳燕游絲相逐来
柳下雕鞍留别袂花間酒盞覆蒼苔浮雲去去辭城闕
芳草連天那可歇野店春風聽早鶯關河曉樹懸新月
千里淮流雙畫橈廣陵驛前逢暮潮落日帆歸揚子渡
青山家對伯通橋吾家流水元非隔宛轉胥臺通巷陌
草長難尋仲蔚居林深不辨陶潛宅清溪屋下可垂綸
復有蓴羹足獻親君歸倘食冰絲鱠為念羈棲塞北人
唐生將卜築桃花之塢謀家無貲貽書見讓寄此
解嘲
予昔攀白日虹蜺千紫庭浮沈帝座側無人知歲星側
侍公車無所歡聊騎天馬出長安南下滄江浮七澤還
㩦謝客弄波瀾青倪中開秀廬嶽瀑布灑入千峰寒冥
冥仙氣貫南斗直欲凌身燒大丹迴裾西拂巫山浦浩蕩
歡心間雲雨歸来欲奏楚王書漢主上林方好武黃金
不遇心自吁白璧無媒翻見侮昨日結交燕少年酣歌擊
筑市中眠正逢天子失顔色奪俸經時無酒錢入門百
結鷫鸘盡笑立文君明鏡前却思舊日高陽侣黃公酒
壚何處邊天下綈袍誰不憐郄卿未具山中槖何人為
買&KR1476;溪田唐伯虎真俠客十年與爾青雲交傾心置腹
無所惜擊我劔拂君纓請歌鸚鵡篇為奏朱絲繩胡為
擾擾蒼蠅之惡聲我今蹭蹬尚如此嗟爾悠悠世上名
送士選侍御
壯士樂長征門前邊馬鳴春風三月柳吹暗大同城盧
溝橋下東流水故人一樽情未巳胡天飛盡隴頭雲惟
見居庸暮山紫羡君鞍馬速流星予亦孤帆下洞庭塞
北荆南心萬里佩刀長揖向都亭
誦陸厥李夫人歌效其體
鬱金臂上香龍燭帳中光昔時愁夜短今時怨夜長長
夜怨徹旦思情漠漠魂離離新宫夜雨生香草故苑秋風
銷桂枝欣見帷中步翻成夢裏悲
從吳學士姪奎觀摹米襄陽山水圖并學士題識
昔上黃鶴樓西望襄陽堤襄陽草樹淡於染清猿落日
令人迷歸来復見襄陽畫銀海珠源恍餘𣲖楚山沉沉
烟霧高淋漓七澤翻波濤漁舟賈舶入點綴竹林楓樹
懸江皋白雲縹緲蒼梧遥旖如湘君垂素旄我欲乘雲
向空舉拄杖呼雲雲不起山中薜蘿不可親悵望伊人
隔秋水延陵學士襄陽儔對此踟蹰搔白頭碧山心期
竟巳矣回首歲月成荒丘猶有篇章未磨滅教人空憶
舊風流
送王誕敷之官長沙
美人南往雲陽墟我欲從之道鬱紆晝夢衡峰半空紫
覺来失卻巴陵湖對君把酒心茫然七十二峰猶眼前
玄猿攀蘿石壁仄黃鶴空洲芳草連春寒風多太隂黑
瀟湘淋漓溼雲色楚宫花木鳴杜鵑舟子商人淚横臆
君欲去兮可奈何側知王事難蹉跎離心不惜瑶華贈
聊為湘纍誦九歌
寄華玉
去歲君為薊門客燕山雪暗秦雲白馬上相逢脱紫貂
朝回沽酒城南陌燕山此日雪雰雰秖見秦雲不見君
胡天白雁南飛盡千里相思那得聞
觀伯虎寄贈子容洞庭山圖因求作廬山障子
丹巒氤氲拂空起素練平鋪洞庭水廻谿笑指毛公家
忘却滄溟幾千里我隔廬峰夢紫烟嘗騎白鹿上青天
煩君貌出仙人嶂西寄長安向日邊
擬蕭子顯春别四首
雜草積色滿河塘楊柳拂額映嬌黃春心春望不可極
隴北遼陽俱斷腸
春風戲蝶一庭花落日聚雀空城麦半牀敝帳掩朝寒
滿鏡新愁減釵澤貞志寧忘陌上桑同心共指西陵柏
鳴鸝欲亂花發齊江南草長綠葉萋三邊遠戍十年妻
驚顔感候那不啼
霧裏纖纖新月光機中少婦織流黃可憐斷絲不如淚
零落時續不能長
今體詩
彭蠡
茫茫彭蠡口隠隠鄱陽岑地涌三辰動江連九𣲖深揚
舲武昌客興發豫章吟不見垂綸叟烟波空我心
在武昌作
洞庭葉未下瀟湘秋欲生高齋今夜雨獨臥武昌城重
以桑梓念凄其江漢情不知天外雁何事樂南征
送友人還吳
陽月随陽雁遥從塞上来北人江北望不見隴頭梅坐
下楊朱淚吟為莊舄哀聊傳數行札千里送君回
雨興
日夕兹樓望青山復舊林溪雲戶外合鄰竹雨中深宴
坐生幽興時禽貽好音從来蕭散意不是為登臨
酬邊太常於燕山見憶之作
故人惠思我百里寄瑶音獨在山中宿松齋清道心霜
鐘流夜壑曲澗入幽琴寂寞悲千古橋陵梓橡深
吳舍人園亭
新年風景地休沐竹林人魚藻含泉動楊園聽鳥新夕
隂連九陌喬木俯千鄰虛負高陽興多慚酩酊身
長陵西望泰陵二首
新宫猶靄靄白露巳蒼蒼詎識神靈遠徒悲劍舄藏隂
風振大漠落日照漁陽稽首攀松栢雲天灑淚長
昔送宫車出長悲西雍門今来寒食節獨望灞陵園杳
杳仙城閉萋萋封樹繁當時侍從客慟哭幾人存
秋日過故尚書吳公池館
平泉舊時里秋日水亭開苑樹澗隂合魚梁山照来野
人臨逸釣公子進新醅興盡何須謝垂鞭醉即回
嘉禾道中
檇李城何在蕭條草樹存未醒吳苑酒已動越鄉魂問
水来天目看桑過石門愁聞鶺鴒語寧聽楚山猿
浙江驛下作
自嘆南浮客﨑嶇驛嶺遥川途澹斜日鉦鼓遠揚橈目
勢含滄海山形折落潮夷墟不可問徒使旅心搖
過棃雲精舍
遠師耽宴寂趺坐石牀深留客開香積談玄就竹林烟藤
結暝翠雲磬下空音净現青蓮色懸知出世心
送周夢良令臨朐
官橋一壺酒来送穆陵人去住同為客風烟各損神征
途殘臘盡到日柳條新要自酬知巳寸心寧復陳
駕出南郊退簡邊高二太常
齋殿鑾輿下郊宫鳳野開霜戈迎日動芝盖拂雲来輦
道前旌直鈎陳翼騎廻甘泉枚朔侍詞賦接仙才
秋日懷李郎中及邊熊二君子
秋日因高賦雄才憶省郎山川思不極雲樹莽蒼蒼對
酒知時變看花感别長如何霜後雁猶未達瀟湘
寄子容
芳月高堂宴辭君楚水遊那知臨歲晚猶此對滄洲津
暖空雲度江明霽雪浮新詩仍自惜何以慰離憂
月
故園今夜月迢逓向人明只自懸清漢那知隔鳳城氣
兼風露發光逼曙烏驚何事江山外能催白髮生
朱叔英見訪
故人遥見訪契闊念凉温把酒看芳草清川對舊門辛
勤末路轍感泣平生言未拂塵埃去秖應慚負恩
酬東卿留别
别意凉風發開尊細雨寒王程途楚盡明月渡淮看歸
客詢松菊騷人憶蘂蘭詩名吾不及江漢一南冠
途次
洪津春渺渺落日水沄沄路合原前樹舟移沙上雲芳
蘋净渚色緗帙對鷗羣坐覺海潮滿烟波愁向君
避雨五老峰下
紆徐度靈壑矯首出深松避雨茅茨下看雲過五峰閭
閻龍女曲山水梵王鐘去去凌修策聊酬物外蹤
晚過獻吉齋所
端居聞子肅清修吏散鴉啼省署幽芳草不知人獨往
空山何意鳥相求開軒歴歴明星夕隠几蕭蕭古木秋
自昔風塵堪吏隠浮生莫遣有離憂
贈别獻吉
爾放金鷄别帝鄉何如李白在潯陽日暮經過燕趙客
解裘同醉酒壚傍徘徊桂樹凉飈發仰視明河秋夜長
此去梁園逢雨雪知予遥度赤城梁
寄杭東卿
西湖十月烟水平梅花參差千樹明越王城畔氣應早
林逋宅邊江更清驛使章臺空寄别霜天玉笛暗沾纓
故人若有揚州興為聽春鴻白雪聲
送耿晦之守湖州
遠下吳江向霅川高秋風物倍澄鮮鵁鶄菰葉翠相亂
錦石游鱗清可憐郵渚撾頻津吏鼓漁歌唱近使君船
吳興峴山足勝事漢水襄陽空昔賢
送廬陵楊二尹
何卑執戟謝京華却愛河陽縣裏花不為遠師招白社
擬從勾令覓丹砂青天挂席浮明月螺水廻舟勝若耶
莫學南昌隠君子離羣獨拂五雲車
送盛斯徵赴長沙
西愁越巂千峰仄轉入巴渝萬里賖豈料聖恩憐賈誼
猶煩佐郡出長沙蠻中瘴遠三湘水江畔春逢十月花
遥聽岳陽樓上笛可能廻首憶京華
寄獻吉
昔聞已卜扶溝廬為復還從河上居嵩雲洛日遥在眼
鼉沫蛟渦愁故墟一掬那傳少陵淚經年不見茂阡書
荒村豺虎眠難穏好共滄江學釣魚
庭實久約㩦酒見訪不至貽詩嘲之
九月秋風吹破廬長安城中愁索居籬邊未見陶潛菊
門外空傳長者車黃塵鬱鬱倦為客肺病時時強著書
聞道白衣將送酒荒撫庭徑擬親除
謁嚴子陵祠
言訪羊裘隠荒臺迹宛然岩崖祠屋綴天漢客星懸伊
昔風雲感丘園束帛戔神龍不可係造化獨深全去矣
孤蹤邈懷哉大澤偏釣竿何嫋嫋石瀨故濺濺郡以高
名著山依漢簡傳餘風猶激懦聖代更招賢圭組誰憐
辱襟期本上玄終焉赴空谷寤咏白駒篇
與江夏尹餞于舍人於黃鶴樓
未有干戈地能令棟宇全乾坤餘壯觀荆楚鬱山川鶴
唳寥天迥江深禹廟前舟檣控南北節鎮此旬宣令尹
乘時暇使君同祖筵炎蒸飄不到虛爽境何偏乃繼登
臨跡空懷作者賢風烟一回首今古共凄然握手將安
適經秋未擬旋迢迢沙際月遥憶桂陽&KR0657;
廬山
豫章山水郡廬嶽此深蟠吳楚開雄鎮東南表巨觀中
天浮黛色百里曖晴巒漸近雲消豁俄驚勢鬱盤錦屏
圍合沓玉筍屢巑岏詰曲羣形變登臨萬象寬風高六
月雹氣慄九江寒石鏡明花外香爐出霧端劍芒遥矗
矗龍脉故蜿蜿瑶草幽難掇青蓮秀可餐赤城虛瀑布
彭蠡更波瀾禹蹟於兹盛崇功振古刊壯懷凌絶頂倦
鳥息飛翰霄漢心何有沈冥性所歡將修梵門術欲上
羽人壇净社花垂白名巖竈復丹昔賢非不達於道自
相安愛勝真忘返遺榮亦未難聊須偃松竹遂可挂纓
冠秖為懷佳侣淹留獨寤嘆
靈隠寺贈静公
聞有千年寺長松信許深冲虛半樓閣落日更登臨舟
檝忩中小藤蘿天際隂江流明暮靄石澗響空林蟠據
雄都會風烟異古今幽真予有慕詩義爾能尋雲翼無
言健淵魚本自沈終期白蓮社來就玉山岑
江南樂二首
人言江南樂江南信自樂采桑作蠶絲羅綺任儂著
江南道里長荆襄在何處聞郎昨夜語五月瀟湘去
隴頭流水歌三疊
隴水嗚咽流各自東西下生男不下堂生女棄中野
下隴磨剪刀刀澀指爪柔將刀斷割水那用東西流
隴水鳴不止似聞阿兒語出門不見人肝腸斷絶汝
月軒
石室月色滿春林人未眠向月步溪水白雲遥在天
香圃
露華散平林月明在寥廓時有天風来泠然桂花落
荅獻吉
花發平章宅驚啼省樹春殷勤花鳥意愁殺獨遊人
古意
我有木蘭舟欲作三湘客不愁湘水深但畏湘中石
示雁
爾向滄洲别予方湘水行秋風莫相負遲爾岳陽城
曉下廬山
下山鼯鼠啼藤竹使人迷多謝東林月殷勤過虎溪
從軍行二首
調笑名王坐玉鞍蛇矛丈八奮如湍天子戎衣遥按劍
將軍直為斬樓蘭
青天磧路挂金微明月洮河樹影稀胡雁哀鳴飛不度
黃雲戍卒幾時歸
擬古宫詞六首
君王無事日臨戎韎韐親調白玉弓千騎紅袍齊扈蹕
臂鷹遥出建章宫
上場搏戲未言回魚鑰重重向暮開遥聽雲中催羯鼓
君王何處打毬来
劍舞戎歌樂未休煌煌芝火五城樓班姬獨臥昭陽殿
卻捲珠簾望女牛
興慶池頭漏未闌棃園子弟曲將殘花前更進凉州伎
無那西宫月色寒
馳道毿毿御柳垂春風挾彈羽林兒武皇親御長楊殿
勅與龍駒控鬛騎
狗監離宫承宴歡掖庭通晚不迴鑾那能夜夜長門裏
銀蠋薰衣待漏殘
長安曲
玉館璚臺接紫微長安甲第有光輝夜夜錦燈車馬散
平陽歌舞月中歸
九月遊眺
頻年搖落寄邊州無頼今晨強出遊從教烏帽欺人髮
不耐黃花亂客愁
漢陽逢故人
銀鞍白馬渡江来江上相逢一笑回若道漢江無咫尺
思心何事日悠哉
送蕭若愚
送君南下巴渝深予亦迢迢湘水心前路不知何地别
千山萬壑暮猿吟
送蕭少府
矯矯雙鳬塞隴分武夷殘雪半春雲玉洞只愁仙隠去
洛陽花下不逢君
送顧馬胡孔昭三首
巴東明月巴西歌兩岸梅花羌笛多一曲停橈雙淚落
猿聲三峽若為過
西上江陵北客哀遥看巴路碧崔嵬樹繞黃牛瞿峽轉
天横劍閣蜀門開
錦水由来勝若耶蘭橈三月汎桃花巴兒見客能歌舞
蜀女明妝笑浣紗
安南歌送沈使君三首
借問炎交路若何片帆南指廣州過知君怕見桄榔樹
近嶺猿聲日漸多
漢關行盡忽桃源竹樹蕭蕭鷄狗喧銅鐶椎髻来迎榼
蠻國王孫出嶺旛
烏蠻灘上烟水聲伏波廟前秋月明夜半津人挽舟上
夷歌偏動望鄉情
偶述
雙馬黃韉白玉羈蕃王遥貢立彤墀聖恩俄許歸天廏
内使牽来不敢騎
送方山人
嚴子灘頭花落時水清雲碧净漣漪孤舟相逐飛花去
一日看山到武夷
代煬帝寄内人曲
藕絲一尺自言長情人懷情那可量願得牽心渡淮水
勿畏風波作小傷
結客少年場行
雪刃親將報不平千金購首未分明醉遊酒市無人識
自鬻朱門變姓名
湘中曲二首
湘州草深鷤鴂鳴湘江水清多芷蘅月明伊軋中流槳
好是湘娥鼓瑟聲
春草千里碧沉沉蒼梧雲高湘水深此中自古行人怨
鷓鴣雙啼斑竹林
將發夏口
鸚鵡洲邊生暮烟旅人南望思依然盡道巴陵湖水闊
秋風莫渡漢陽川
沛中
侮賢善罵氣真雄今日何人悼沛公千載腐儒騎瘐馬
夕陽閒過古城中
送客
春水瞿塘灔澦堆溶溶天際錦江回蜀客蘭橈唱歌發
千山樹色拂帆来
春思
淼淼春江空落暉行人相顧欲沾衣楚王宫外千條柳
不遣飛花送客歸
題扇
渺渺洞庭秋水闊扁舟搖動碧琉璃松陵不隔東南望
楓落寒塘露酒旗
二家詩選卷上
