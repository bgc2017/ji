遺山先生文集卷第九
七言律詩
望崧少二首
崧少飛來崑閬山山家茅屋翠微間鷄豚鄉社相
勞苦花木禪房時往還結習尚餘三宿戀殘年多
負半生閑長河一葦人千里望斷西城碧玉環
飲鶴池邊萬木稠養龍崖上五峯秋藤垂絶璧雲
添潤澗落哀湍雪共流田父占年驚玉旆詩僊留
迹歎崑丘西風落日山陽道空對紅塵憶舊遊(飲鶴)
(池在緱山養龍崖在五乳峯下)
懷州子城晚望少室
河外青山展卧屏并州孤客倚高城十年舊隠抛
何處一片傷心畫不成谷口暮雲知鄭重林梢殘
照故分明洛陽見說兵猶滿半夜悲歌意未平
别覃懷幕府諸君二首
王後盧前舊往還江東渭北此追攀百年人物存
公論四海虚名只汗顔詩酒聊堪慰華髮衡茅終
擬共青山相思後日并州夢常在瑶林照映間
太行醲秀在山陽嵇阮經行舊有鄉林影池烟設
清供物華天寶借餘光承平故事嗟猶在雅詠風
流豈易忘稍待秋風入凉冷百壷吾欲醉籌堂(河内有七賢鄉)
羊腸坂
浩蕩雲山直北看凌競羸馬不勝鞍老來行路先
愁遠貧裏辭家更覺難衣上風沙歎憔悴夢中燈
火憶團圞憑誰爲報東州信今在羊腸百八盤
高平道中望陵川二首(此縣先隴城府君太和中舊治)
列宿澄明墨綬尊中臺良選到名門來時珥筆誇
徤訟去日攀車餘淚㾗一片青山幾今昔百年華
屋記生存泰和遺老今誰在向道甘棠有子孫
鈴閤文書到酒巵諸曹小吏亦抄詩座中佳客無
虚日簾下歌童盡雅辭棠棣有花移舊巧櫻桃和
露嚲繁枝書郎零落頭今白腸斷荷衣出拜時(棠)
(棣櫻桃皆當時事)
野谷道中懷昭禪師
行行汾沁欲分疆漸喜人聲挾两鄉野谷青山空
自繞金城白塔巳相望湯翻豆餅銀絲滑油點茶
心雪蘂香說向阿師應被笑人生生處果難忘
太原
夢裏鄉關春復秋眼明今得見并州古來全晉非
無策亂後清汾空自流南渡衣冠幾人在西山薇
蕨此生休十年弄筆文昌府争信中朝有楚囚
外家南寺(在至孝社予兒時讀書處也)
欎欎秋梧動晚烟一庭風露覺秋偏眼中高岸移
深谷愁裏殘陽更亂蟬去國衣冠有今日外家梨
栗記當年白頭來往人間徧依舊僧窗借榻眠
追賦定㐮周帥夢卿家秋日牡丹
千古吳中富貴家秋風吹送洛陽花真妃鏡裏春
難老玉女車邊日易斜紀瑞定誰增舊譜換根元
自有靈砂來遅不及西堂宴猶想分香入棣華(周有棣華堂)
桐川與仁卿飲
瀟瀟茅屋繞清灣四面雲開碧玉環巳分故人成
死别寧知尊酒對生還風流豈落正始後詩卷長
留天地間海内斯文君未老不湏辛苦賦囚山
過燭鹿城與趙尚賓談山陽舊事
廢邑蕭條落照邊山陽遺迹世空傳肺腸未潰猶
可活灰土巳寒寧復然負鼎運來元有力考槃人
去更堪憐因君憶得曹瞞事銅雀臺荒又幾年
官園探梅同康顯之賦
柳麥榆椒寂寞邊儘饒梅事得春偏留残瘦骨猶
堪畫未展幽香巳可憐千里移根自何許數枝臨
水記當年開時重約花前醉試手東風第一篇
十二月十六日還冠氏十八日夜雪
少日騫飛製臂鷹只今癡鈍似秋蝇躭書業力貧
猶在涉世筋骸老不勝千里關河高骨馬四更風
雪短檠燈一缾一鉢平生了慚愧南窗打睡僧
别康顯之
玉川文字五千卷鄭監才名四十年誰謂華高吾
豈敢耻居王後子當然河亭笑語歸陳迹里社追
隨失後緣後夜并州月千里南窗尊酒且留連
寄楊飛卿
客夢悠悠信轉蓬蔾床殷殷動晨鐘西風白髮三
千丈故國青山一萬重沙水有情留過鴈乾坤多
事汝秋蟲三間老屋知何處慚愧雲間陸士龍
雨夜
夢裏孤蓬雨打秋茅齋元更小於舟無錢正坐詩
作&KR1090;識字重爲時所讐千里謾思黃鵠舉六年真
作賈胡留并州北望山無數一夜砧聲人白頭
東平送張聖與北行
天山曾望使車還官柳青青此重攀去國衣冠元
易感中年親友更相關籋雲自可無千里隠霧難
教見一班海内文章在公等不應空老道途間
别張御史(特立字文舉)
晚學天教及老成翰林詩裏羡鴻冥(馮内翰父贈御史詩有鴻冥雉媒之句)
簞瓢此日歸顔巷銅墨當時動漢庭華衮謾勞紆
直筆(御史見貽之行過有褒拂)絳帷無復與横經秪應千里并州
道常並虚危候德星
出東平
老馬凌競引席車高城回首一長嗟市聲浩浩如
欲沸世路悠悠殊未涯潦倒本無明日計往來空
置六年家東園花柳西湖水剰着新詩到處誇
再到新衛
蝗旱相仍歲巳荒伶俜十口值還鄉空令姓字喧
時軰不救飢寒趍路傍行帳馬嘶塵澒洞空村人
去雨淋浪河平千里筋骸盡更欲驅車上太行
别冠氏諸人(戊戌秋八月初二日)
東舍茶渾酒味新西城紅豔杏園春衣冠會集今
爲盛里社追隨分更親分手共傷千里别低眉常
愧六年貧他時細數平原客看到還鄉第幾人
入濟源寓舍(戊戌八月二十二日)
未辦驅車上太行主人留此避風霜遺編墜簡文
章爛糲食麤衣歲月長奮迅舊嫌扶老杖龍鍾今
属負暄牆睡中刺刺聞人語季子金多過洛陽
鎮平縣齋感懷
四十頭顱半白生静中身世兩關情書空咄咄知
誰觧擊缶嗚嗚却自驚老計漸思乘欵段壮懷空
擬漫峥嶸西窗一夕無人語挑盡寒燈坐不明
野菊再奉座主閑閑公命作
晚景瀟疎畫不成晚花作意出繁英鮮明獨向霜
露見爛漫却隨蒿艾生南國騷人知有待西風胡
蝶更多情南山正在悠然處安得芳樽與細傾
五月十二日座主閑閑公諱日作
厝火誰能捄巳然直教憂疾送華顛贈官不暇如
平日草詔空傳似奉天故壘至今埋恨骨遺宗何
力起新阡門生白首渾無𥙷陸氏莊荒又一年
四哀詩
李欽叔
赤縣神州坐陸沉金湯非粟禍侵尋當官避事平
生耻視死如歸社稷心文采是人知子重交朋無
我與君深悲來不待山陽笛一憶同衾淚滿襟
冀京父
先公藻鑑識終童曾拔崑山玉一峯不見連城沽
白璧蚤聞烈火燎黃琮重圍急變紛紛口九地忠
魂耿耿胸欲吊南雲無覓處士林能不泣相逢
李長源
冀都事死東州禍李翰林亡陕府兵方爲騷人箋
楚些更禁書客堕秦坑石苞夲不容孫楚黃祖安
能貸禰衡同甲四人三横霣此身雖在亦堪驚
王仲澤
太學聲華弱冠馳青雲𡵨路九霄飛上前論事龍
顔喜幕下籌邊犬吠稀壯志相如頭碎柱赤心嵇
紹血沾衣從來聖牘褒忠義誰爲幽魂一發輝
過詩人李長源故居
楚些招魂自往年明珠真見抵深淵巨鰲有餌雖
堪釣怒虎無情可重編千丈氣豪天也妬七言詩
好世空傳傷心鸚鵡洲邊淚却望西山一泫然
巳亥十一月十三日雪晴夜半讀書山
東龕看月
四山寒雪夜深明未恨崔嵬失舊青青女有功加
粉澤素娥無意惜娉婷微雲河漢非人世太古鴻
荒見典刑剰着新詩記今夕年年來醉半山亭
明日作
晴光晃漾入危闌萬象都歸一色看搖筆尚堪凌
浩蕩舉杯誰與慰荒寒化成銀界清凉近散盡冰
花碧海乾後夜霜空月輪滿可無秦女共驂鸞
杏花二首(庚子歲南庵賦)
芳樹春融絳䗶凝春風寂寞掩柴荆盡眉盧女嬌
無柰齲齒孫娘笑不成巳怕宿粧添蝶粉更堪煖
蘂閙蜂聲一般疎影黃昏月獨愛寒梅恐未平
一穗蘆鞭一穗塵西園紅豔眼中新帽簷分去家
家喜酒面飛來片片春梅柳幾曾同故事櫻桃纔
得綴芳辰荒城此日腸堪斷老却探花筵上人
醉後
蚤歲披書手不停中年所得是忘形天公不禁人
間酒崔瑗虚留座右銘身後山丘幾春草醉來日
月兩秋螢柴門老雨青苔滿一醉狂歌且自聽
賦南中楊生玉泉墨(墨不用松烟而用燈煤)
萬竈玄珠一唾輕客卿新以玉泉名御團更覺香
爲累冷劑休誇&KR0238;點成涴䄂秦郎無藉在畫眉張
遇可憐生晴窗弄筆人今老孤負松風入硯聲(宫中)
(以張遇麝香小團爲畫眉墨)
贈張文舉御史
安穏藜床坐欲穿合教絶學到真傳清貧自苦知
何負神理無憑恐未然麋乳尚憐孤竹餓龍頭誰
識管寧賢無窮白日青天在會有先生引鏡年(先生新失明)
寄荅飛卿
一首新詩一紙書喜扵滄海得遺珠古來獻玉猶
難售此日聞韶夲不圖白雪任教春事晚青天終
放月輪孤并州命駕纔千里稽吕風流未可無
留别龍興汴禪師普照鑑禪師
十年不見木庵師二老相從又一時俚曲只知無
白雪遺音誰謂有朱絲書難盡信何如默人各爲
家枉自私三月春風满桃李青青留看歲寒枝
赤石谷
林罅隂崖霧杳冥石根寒溜玉玎玲雲來朔漠疑
秋早山近清凉覺地靈静愛鳥聲存野調閙嫌人
跡帶塵腥南臺說有金銀氣可是并汾處士星(繫舟)
(山僧徒謂之小五臺九月中時有景星如佛光云)
贈楊君美之子新甫
書林頭白坐吟呻青佩横經更幾人総角未&KR1134;韓
吏部伏膺先就楚靈均岳蓮盡發三峯秀玉樹初
開三月春看取楊家伯男子今年天壤姓名新
㶏亭同麻知幾賦
零落棲遅復此遊一尊聊得散羈愁天圍平野莾
無際水遶孤城閒不流(元是深字知幾請子改作閑字)柳意漸逥淮浦
煖鴈聲仍帶塞門秋登高望遠令人起欲買烟波
無釣舟
荅公茂
文昌除目入驚者似覺規摹到漢官冀北巳空天
下馬江東全倚謝家安黃圖赤縣風流在碧落銀
河病眼寬林下升平有他日草堂應許駐金鞍
過應州
平野風埃接戍樓邊城三月似窮秋人家土屋纔
容膝驛路㫋車不斷頭隨俗未甘嘗馬湩敵寒重
欲御羊裘十年紫禁煙花繞此日雲山是應州
應州寶宫寺大殿
縹渺層簷鳳翼張南山相望欎蒼蒼七重寶樹圍
金界十色雯華擁盡梁竭國想從遼盛日閱人眞
是魯靈光請看孔釋誰消長林廟而今草又荒
懷安道中寄懷曹徵君子玉
赭水歡游事巳非㐮山回首重依依義熙留在陶
元亮華表來歸丁令威䄂裏短書懷老筆夢中皤
腹見褒衣祝君飽喫殘年飯會有隣牆白版扉
五月十一日樗軒老忌辰追懷
遺後交情老更傷每逢此日倍難忘神光何處埋
泉壌落月無言滿屋梁祕閣圖書疑外府謝家蘭
玉記諸郎靈均謾倚騷經在宗國河山半夕陽(公墓)
(今爲亂冢所迷故有上句)
感事
冨貴何曾潤髑髏直湏淅米向矛頭血讐此日逢
三怨風鑒生平備九流瓢飲不甘顔巷樂市鉗真
有楚人憂世間安得如川酒力士鐺頭醉死休
玉溪(端氏)
邂逅詩翁得勝遊煙霞真欲盡崧丘玉溪如此不
一到今日曠然消百憂林影蒼茫開霽曉岸容瀟
洒帶新秋酒材巳辦湏君釀要及西風入釣舟
華不注山(濟南作)
元氣遺形老更頑孤峯直上玉孱顔龍頭突出海
波沸鰲足斷來天宇閑齊國伯圖殘照裏謫仙詩
興冷雲間乾坤一劔無人識夜夜光芒北斗寒
岳觧元生日(邦獻)
天日晴明見岳時只君消得謫仙詩鶯花到處供
杯酒霜雪何緣點鬢絲巳辦紫雲新活計又添驥
子好男兒扶風里社他年看閙簇靈椿桂五枝
感興(夜宿讀書山作)
倚梯從昔望烟霄七葉何人竟珥貂道路常教車
歴鹿功名唯有鬢飄蕭勤如韓子初無𥙷晚似馮
公豈見招五十三年等閑裏一窗風葉雨瀟瀟
晨起(壬寅正月九日)
燈火青熒語夜闌柴荆寂寞掩春寒歡悰巳向杯
中减老態何堪鏡裏看多病所湏唯藥物一錢不
直是儒冠掣鯨莫倚平生乎只有東溪把釣竿(時欲)
(經營神山别業故云)
送周帥夢卿之關中二首
狼藉麻衣見酒痕憶君醉别柳邊村離愁擾優理
還亂來事悠悠誰與論瘴海漸添春浪闊冰崖唯
覺暮烟屯人間底似三峯好箭䇢通天有一門
風華漠漠水迢迢長記金鞍入㶚橋鬚鬢而今满
霜雪羽毛此日是雲霄火餘凾谷青猶峙春動長
陵紫未消射虎南山付公等可能仙掌不相招
感事
䑛痔歸來位望尊駸駸雷李入平吞飢蛇不計撑
腸裂老虎争教有嚙存神理定湏償宿業債家猶
足裭驚魂且看含血曾誰噀猪觜關頭是鬼門
十月二十日雪中過石嶺關
老天黯慘入平蕪朔吹崩奔萬竅呼雪意旋粧行
路景詩家新有入關圖地爐圍坐慚田父絮帽衝
寒怨僕夫故國煙花重逥首蜀橙山麝記金壼
將上書莘國幕府感懷呈賈明府
兵家世不乏小杜風鑒今誰如老龐自許竒謀傾
幕府不防幽夢落蓬窗驚烏繞月枝難穏羸驥嘶
風氣未降愛惜平生請纓手一蓑休憶弄秋江
春寒
草木荒城屋數椽春寒閭巷益蕭然僮奴樵㸑頭
如葆推女跳梁履又穿白石鯉魚空尺半朱門食
客自三千松枝塵尾山中滿去去南華有内篇
即事(商帥國器見免從軍)
逋客而今不属官住山盟在未應寒書生夲自無
燕頷造物何嘗戲鼠肝會最指天容我懶鴟夷盛
酒盡君歡到家慈母應相問爲說將軍禮數寬
示懷祖
憔悴經年卧澗阿囊中無物只詩多自驚白鬢先
潘岳人笑藍衫似采和狗盗鷄鳴皆有用鶴長鳬
短果如何乘閑便作歸田賦付與牛童扣角歌
示崔雷詩社諸人
一寸名埸心巳灰十年長路夢初回江山似許供
詩筆糜粥猶能到酒杯賣劒買牛真得計腰金騎
鶴恐非才游從肯結鷄豚社便約歲時相往來
弘州贈曹文子玉
丘園舊憶詢幽仄裘褐今聞識姓名故國衣冠有
遺老歲寒松栢見交情寄書千里空頭白握手一
杯俱眼明來往襄隂從此始剰將歌笑慰生平
和仁卿演太白詩意二首
蕭蕭窗竹動秋聲紫極深居稱野情静坐且留觀
衆妙還丹無用說長生風流五鳳樓前客寂寞千
秋身後名觧道田家酒應熟詩中只合愛淵明
蕭蕭窗竹動秋聲簷間白雲澹以成白雲朝飛夲
無意白雲暮歸如有情淵明太白醉復醉季主唐
生鳴自鳴四十九年堪一笑昨非今是可憐生
燕府白兔
仙穎迷離望莫攀争教失脚下高寒吸殘灝露瑶
窗曉搗盡玄霜玉杵閑顧影乍疑雲外見寫生何
似鏡中看褐衣擾擾皆三窟幾在祥經咳唾間
梁都運亂後得故家所蔵無盡蔵詩卷
見約題詩同諸公賦
飛亭四望水雲寬亭上高人杳莫攀巳就湖山攬
竒秀更教鄉社得安閑風流豈落正始後詩卷常
留天地間勝賞休言隔今昔肩吾新自會稽還
出都二首
漢宫曾動伯鸞歌事去英雄不奈何但見觚稜上
金爵豈知荆棘卧銅駞神仙不到秋風客富貴空
悲春夢婆行過盧溝重逥首鳳城平日五雲多
歴歴興亡敗局棋登臨疑夢復疑非斷霞落日天
無盡老樹遺臺秋更悲滄海忽驚龍穴露廣寒猶
想鳳笙歸從教盡剗瓊華了留在西山儘淚垂(壽寧)
(宮有瓊華島絶頂廣寒殿近為黃冠軰所撤)
癸卯望宿中霍道院
疊巘沉沉轉素蟾長松㮶㮶擁高簷湖山已爲新
晴好風露還疑此夜添身外作緣良自苦世間除
睡更無甜溪堂借宿從今始便約兒童具米鹽
甲辰三月旦日以後雜詩三首
應接紛紛又浹旬枉教虚負杏園春尋芳自分無
閑日載酒寧知有故人花柳得時俱作態川原經
雨更無塵憑君莫惜尊前醉看即青梅入座新
濈濈猩紅閙暁晴攅頭真佀與春争舒開楊柳聊
相映瘦殺寒梅枉自清粉豔低回工作態絳唇寂
寞獨含情畫圖只愛殘粧好未信徐郎觧寫生
密霧輕塵細洒勻綠雲紅雪一番新風光爛漫供
歡席酒味清醇佀主人落落湖山如有喜欣欣魚
鳥亦相親新詩寫入奚奴錦從此他鄉不筭春
紫牡丹三首
金粉輕粘蝶趐勻丹砂濃抹鶴翎新儘饒姚魏知
名早未放黃徐下筆親映日定應珠有淚凌波長
恐襪生産如何借得司花手偏興人間作好春
夢裏華胥失玉京小闌春事自昇平只緣造物偏
留意湏信凢花浪得名蜀錦浪淘添色重御爐風
細覺香清金刀一剪腸堪斷綠鬢劉郎半白生
天上真妃玉鏡臺醉中遺下紫霞杯巳從香國偏
薰染更惜花神巧剪裁微度麝薰時約略驚移鸞
影却低回洗粧正要春風句寄謝詩人莫漫來
與同年敬鼎臣宿順天天寧僧舍
蕭蕭風雨打僧窗耿耿青燈對客床每恨相望隔
關塞豈知連日醉壷觴蓱虀味薄堪長久茅屋寒
多且閉蔵三十餘年老兄弟此回情話獨難忘
贈荅樂大舜咨(中京副留守)
舟車何地得通津書䟽相忘意更親但愛栢臺推
峭直豈知梅賦更清新两都秋色皆喬木耆舊風
流有幾人詩酒陪從約他日鷄川巳許濯纓塵
都運李文哀挽(有之)
平日剛稜觸禍機老年天遣故鄉歸登車攬㘘名
空在濯足臨流事已非白鶴會湏尋舊約青蝇猶
觧避餘威(李文殁於壬寅夏太月異香滿室三日蠅不近)西州正有花千樹淚
盡羊曇醉後衣
贈荅郝經伯常伯常之大父予少日從
之學科舉
故家珠玉自成淵重覺英靈賦予偏文陣自憐吾
巳老名場誰與子争先撑腸正有五千卷下筆湏
論二百年莫把青春等閑了蔡邕書籍待渠傳
吕國材家醉飲
世事悠悠殊未涯七年回首一長嗟虚傳庾信凌
雲筆無復張騫犯斗槎去國衣冠有今日春風桃
李是誰家螺臺剰有如川酒暫為紅塵拂鬢華
洛陽
千年河岳控喉襟一日神州見陸沉巳為操琴感
衰涕更湏同&KR1200;夢秋衾城頭大匠論蒸土地底中
郎待摸金擬就天公問翻復蒿萊丹碧果何心
過三鄉望女几邨追懷溪南詩老辛敬
之二首
雲際虚瞻處士星案頭多負讀書螢筆端有口傳
三篋石上無禾養百齡從昔葛陂終變滅秪今韓
嶽謾英靈因君重為前朝惜枉破青衫買一經(女几)
(山土人謂之韓嶽)
萬山青繞一川斜好句真堪字字誇棄擲泥塗豈
天意折除時命是才華百錢卜肆成都市萬古詩
壇子美家欲就溪南問遺事不禁衰涕落烟霞
為鄧人作詩
再見州人本不期相留相挽忍相違携盤渭水堪
流涕種柳金陵巳合圍事去恍疑春夢過眼明還
佀故鄕歸題詩未要題名字今是中原一布衣
贈張主簿偉
江岸墳荒草棘秋朱陽南下重君憂弓刀近塞人
烟少林壑經霜虎迹稠䆒竟畏途知有漸激昂高
義報無由從今弟姝通家了莫向瓜田認故侯(戒爲)
(究竟伴能過險惡道)
望盧氏西南熊耳嶺
不到中鄉十五年忽驚行色是盧川巳占介福歸
王母未信羈魂似粤阡(柳文)時為顧存慙吏報(先夫人墓亂後)
(故吏輩歲時致祭)偶成期會殆天憐(馬苑二師遠在千里外予往盧氏皆得會面)荒林
破屋江聲裏坐想孤城一泫然
寄劉継先
清霜茅屋耿無眠坐憶分携一慨然楚客登臨動
歸興謝公哀樂感中年凄凉古驛人煙外迤邐荒
山雪意邊千樹春風水楊柳待君同繫晉溪船
寄楊弟正卿
馬迹車塵漫白頭蒼生初不待君憂且從少傅論
中隱儘要元規擁上流東閤官梅動詩興洞庭春
色入新篘歸程未覺西菴遠夜夜清伊繞石樓(正卿)
(西菴以名酒甲落中嘗賦觀漲詩有狂瀾竟逐西風落依舊清溪繞石樓之句故兼及之)
爲鮮于彦魯賦十月菊(追錄)
清霜淅淅散銀沙驚見芳叢閱歲華借煖定誰留
翠被鍊顔應自有丹砂秋香舊入騷人賦晚節今
傳好事家不是西風苦留客衰遅久巳避梅花
贈荅同年敬鼎臣
四海屏山放一頭争教塵土走東州長身奉米侏
儒飽束髮從軍妄尉侯千首新詩工作祟百壺清
酒未消憂悠悠世事今如此付與烟波着釣舟
寄英上人
世事都銷酒半醺巳將度外置紛紜乍賢乍佞誰
爲我同病同憂只有君白首供傷千里别青山真
得幾時分相思後夜并州月却爲湯休賦碧雲
寄荅仰山謙長老(渠住招隠)
木菴推出謙書記乞與雲林百自由想得驅驢入
招隱勝扵騎鶴上楊州衆租皆喜芋初熟一鳥不
鳴山更幽日暮五城市聲合松風亭上莫逥頭
九日登平定湧雲樓故基樓即閑閑公
所建
詩翁曾此宴重陽老樹遺臺認醉鄉流水浮生幾
今昔高秋雲物自凄凉飛來野鶴聊堪喜望隔長
鯨又可傷頼是風流未全减白頭門客有王楊(時王)
(無咎楊子昭在坐公在郡時學生也)
平定鵲山神應王廟
古柳輪囷欲十圍鵲山祠廟此遺基萬金良藥移
造化老眼天公誰耦畸巳為養生誣单豹不應遭
網廢元龜半生磊磈澆仍在擬問靈君乞上池
寄荅商孟卿
窈渺朱絃寂寞心得詩何啻得南金冷猿挂夢山
月暝老鴈呌群江渚深異縣五年仍隔闊荒城連
日想登臨書來且只平安了撥觸離愁恐不禁
荅石子章因送其行
石梁詩好先知名尊酒相逢意自傾寶劍沉埋惜
元振鐡檠豪宕見胡鉦藍田月出多重暈豊嶺霜
餘即大鳴後日天山望征騎燕鴻歸處是雲程
留别仲經
來時兒女拜燈前此日壷觴是别筵聚散共知隂
有數笑談争遣病相先秋風古道將誰語殘月長
庚更可憐鷄柵魚梁一村落若為還似浙江邊(仲經方病)
(中故有上句)别周卿弟
晚歲論詩辱見收相從許久重相留苦心亦有孟
東野真賞誰如高蜀州萬疊寒雲度歸鴈孤洲春
水澹沙鷗荒城後日思君處風色蕭蕭人白頭
寄叔能兄
星斗龍門姓字新豈知書劍老風塵郎君未省曾
開閤王翰何綠得買隣銀燭對談辭舘夜雪梅同
醉浙江春秪應千里東州月處處相逢即故人
賀威卿徐弟得雄
利市金錢四座俱阿卿新喜到充閭跨牛楊朴空
顛酒秣驥王良巳問途桂出孫枝知秀發鳳離丹
嶠亦舒徐明年别作飛黃句來賀君家第二雛
遺山先生文集卷第九
