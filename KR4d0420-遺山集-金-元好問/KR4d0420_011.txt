遺山先生文集卷第十一
五言絶句
洛陽高少府瀍陽後庵五首
溪上弄明月風露發新警心空無一塵萬竹掃秋影
一水隨人意𬞞畦復芋溝風波河洛近莫放出山流
韮早春先綠菘肥秋未黃殷勤遶畦水終日爲君忙
地僻境逾静林疎秋巳分清溪一片月脩竹四山雲
方外人長樂山中物自幽百年梅福隱萬古謫仙游
内鄕襍詩
犬吠桃源近鶯聲柳巷深蒼苔留醉卧青竹伴幽尋
薛明府去思口號七首
能吏尋常見公廉第一難只從明府到人信有清官
畫諾由官長昂頭顧吏頻只從明府到判筆不傳神
麋鹿山中盡公厨破幾錢只從明府到獵戸得安眠
木索人何罪纍纍满獄中只從明府到牢戸二年空
驛舍無歌酒清談了送迎即看明府去畫鼓有新聲
舊日逃亡屋鎌鉏色色新即看明府去還作賣牛人
疾惡看平日天然御史材豪姦休鼓舞&KR0865;馬即西来
山居雜詩六首
瘦竹藤斜挂幽花草亂生林高風有態苔滑水無聲
石潤雲先動橋平水漸過野隂添晚重山意向秋多
樹合秋聲满村荒暮景閑虹收仍白雨雲動忽青山
川迥楓林散山深竹港幽疎煙沉去鳥落日送歸牛
漲落沙㾗出堤摧岸口斜断橋堆聚沬高樹閣浮槎
鷺影兼秋静蟬聲帶晚凉陂長留積水川闊盡斜陽
梁父吟扇頭(孔明箕踞坐大石上望月作梁父吟)
槃礴萬古心塊石入危坐青天一明月孤唱誰與和
南樓月夕望鳳山有懷武鍊師子和
相望不相見山中君得知南樓今夜月也到洗參池
辛亥寒食
寒食年年好今年迥不同秋千與花影併在月明中
山中晚春
雲光金碧聚林煙綵翠新山花發較晩今年兩見春
得緯文兄書
鵲語喜復喜山城誰與娛青燈一杯酒千里故人書
乙巳九月二十八日作
關山小雪後絮帽北風前殘月如新月今年老去年
六言
定齋兄寫真
朱黃筆底三篋白黑胷中兩碁畫作蕭然野服雲龍
蔽日騤騤
巨然秋山爲鄧州相公賦
筆端游戲三昧物外平生往還爲問阿師何在白雲
依舊青山
德和墨竹扇頭
静裏離離新粉動時細細清香明月清風自在紅塵
白日何妨(嫩香新粉墨離離李長吉竹詩)
曹得一扇頭
機中秦女仙去月底梅花晚開只見一枝疎影不知
何處香来
唐子逹扇頭
溪光冷於冰山骨净如玉白雲自老人自閑莫遣秋
風破茅屋
七言絶句
論詩三十首(丁丑歲三鄕作)
漢謠魏什久紛紜正體無人與細論誰是詩中䟽鑿
手暫教涇渭各清渾
曹劉坐嘯虎生風四海無人角兩雄可惜并州劉越
石不教横槊建安中
鄴下風流在晉多壮懷猶見鉄壷歌風雲若恨張華
少温李新聲柰爾何(鐘嶸評張華詩恨其兒女情多風雲氣少)
一語天然萬古新豪華落盡見真淳南窗白日羲皇
上未害淵明是晉人(柳子厚晉之謝靈運陶淵明唐之白樂天)
縱横詩筆見高情何物能澆磈磊平老阮不狂誰會
得出門一笑大江横
心畫心聲緫失真文章仍復見爲人高情千古閑居
賦争信安仁拜路塵
慷慨歌謠絶不傳穹廬一曲夲天然中州萬古英雄
氣也到隂山敕勒川
沈宋横馳翰壘場風流初不廢齊梁論功若准平吳
例合着黃金鑄子昂
闘靡誇多費覧觀陸文猶恨冗於潘心聲只要傳心
了布榖瀾翻可是難(陸蕪而潘静語見世說)
排比鋪張特一途藩籬如此亦區區少陵自有連城
壁争柰微之識碔砆(事見元稹子美墓誌)
眼處心生句自神暗中摸索緫非真畫圖臨出秦川
景親到長安有幾人
望帝春心託杜鵑佳人錦瑟怨華年詩家緫愛西崑
好獨恨無人作鄭箋
萬古文章有坦途縱横誰似玉川盧真書不入今人
眼兒軰從教鬼畫符
出處殊途聽所安山林何得賤衣冠華歆一擲金随
重大是渠儂被眼謾
筆底銀河落九天何曾顦悴飯山前世間東抹西塗
手枉着書生待魯連
切切秋蟲萬古情燈前山鬼淚縱横鑑湖春好無人
賦岸夾桃花錦浪生
切響浮聲發巧深研摩雖苦果何心浪翁水樂無宮
徵自是雲山韶濩音(水楽次山事又其欸乃曲云停橈静聽曲中意好是雲山韶濩音)
東野窮愁死不休高天厚地一詩囚江山萬古潮陽
筆合在元龍百尺樓
萬古幽人在澗阿百年孤憤竟如何無人說與天随
子春草輸羸校幾多(天随子詩無多薬草在南榮合有新苗次第生稚子不知名品上恐随春草閗輸羸)
謝客風容映古今發源誰似柳州深朱絃一拂遺音
在却是當年寂寞心
窘步相仍死不前唱醻無復見前賢縱横正有凌雲
筆俯仰随人亦可憐
竒外無竒更出竒一波纔動萬波随只知詩到蘇黃
盡滄海横流却是誰
曲學虚荒小說欺俳諧怒罵豈詩宜今人合笑古人
拙除却雅言都不知
有情芍藥含春淚無力薔薇卧晚技拈出退之山石
句始知渠是女郎詩
亂後玄都失故基看花詩在只堪悲劉郎也是人間
客枉向春風怨兔葵
金入洪鑪不厭頻精真那計受織塵蘇門果有忠臣
在肯放坡詩百態新
百年纔覺古風逥元祐諸人次第來諱學金陵猶有
說竟將何罪廢歐梅
古雅難將子美親精純全失義山真論詩寧下涪翁
拜未作江西社裏人
池塘春草謝家春萬古千秋五字新傳語閉門陳正
字可憐無𥙷費精神
撼樹蚍蜉自覺狂書生技癢愛論量老来留得詩千
首却被何人校短長
文湖州草蟲爲劉使君賦
造物無心筆有神翾翾飛動百年新蟲魚瑣細君休
笑學會屠龍老却人
京都元夕
祇服華粧着處&KR1134;六街燈火閙兒童長衫我亦何爲
者也在游人笑語中
西園
百草千花雨氣新今朝陌上有游塵皇州春色濃於
酒醉殺西園歌舞人
藍采和像
長板高歌夲不狂兒曹自爲百錢忙幾時逢着藍衫
老同向春風舞一場
鴛鴦扇頭
雙宿雙飛百自由人間無物比風流若教觧語終湏
問有底愁来也白頭
杏花雜詩十三首
杏花墻外一枝横半面宫粧出曉晴看盡春風不廻
首寳兒元自太憨生
露華浥浥泛晴光睡足東風倚綠窗試遣紅粧映銀
燭湘桃争合伴僊郎
嫋嫋纖條映酒舡綠嬌紅小不勝憐長年自笑情緣
在猶要春風慰眼前
煖日園林可散愁每逢花處儘遅留青旗知是誰家
酒一片春風出樹頭
紛紛紅紫不勝稠争得春光競出頭却是梨花高一
著随宜梳洗儘風流
露浥清華粉自添隔溪遥見玉簾苫眼看桃李飄零
盡更㨂繁技插帽簷
小橋南北夢幽尋殘醉瞢騰不易禁一樹杏花春寂
寞惡風吹折五更心
西山漠漠有無中幾日園林幾樹紅燕子㗸將春色
去錯交人恨五更風
屈指殘春有别期春風争忍片紅飛若爲釀得千日
酒醉著東君不放歸
楚客離魂不易招野春平碧水迢迢垂楊也被多情
惱瘦損春風十萬條
小雨班班暁未勻烟光水色畫難真西園春物知多
少一樹垂楊惱殺人
魏紫姚黃有重名洛陽車馬閙清明吹殘桃李風纔
定可是東君别有情
紅粧翠蓋惜風流春動香生不自由莫向芸齋厭閑
冷小詩供作錦纏頭(韓渥嚥三清之瑞露春動七情咀五色之靈芝香生九竅)
出京
巫峽歸雲底處尋高城渺渺暮煙沉春風不剪垂楊
断繫盡行人北望心
惠崇盧鴈三首
寒沙折葦静相依故國春風早晚歸意外羈棲誰盡
得羽毛單薄稻梁微
鴈奴辛苦候寒更夢破黃蘆雪打聲休道畫工心獨
苦題詩人也白頭生
江湖牢落太愁人同是天涯萬里身不似畫屏金孔
雀離離花影淡生春
早起
北舍南鄰獨樂聲裌衣晨起覺秋清豆田欲熟朝朝
雨喚殺雙鳩不肯晴
書生
書生千古一虀腸蓋世功名不自償更笑登封武明
府兩孟白粥半生忙
銅雀臺瓦硯
愛惜鉛花洗又看畫欄桂樹雨聲寒千年不作鴛鴦
去喚得書生笑老瞞
步虚詞三首(後二首三鄕時作)
閬苑仙人白錦袍海山宫闕醉蟠桃三更月底鸞聲
急萬里風頭鶴背高
萬神朝罷出通明和氣歡聲滿玉京見說人間有新
異綠章封事謝升平
琪樹明霞碧落宫歌音嫋嫋度泠風人間聽得霓裳
慣猶恐鈞天是夢中
拙庵爲温甫賦
毫端棘末幾人争愚智相懸賦分平畢竟世間誰是
巧鬢毛愁白可憐生
風雨停舟圖
老木高風作意狂青山和雨入微茫畫圖喚起扁舟
夢一夜江聲撼客床
納凉張氏庄二首
小橋深竹午風便一道垂楊帶亂蟬山下行人遮日
去却從茅屋問瓜田
樹隂環合水縈回樹下行人坐綠苔絶似藂蒙山下
路眼中唯欠繫舟嵬(藂蒙繫舟皆鄕中山鄕人謂之繋舟嵬)
送窮
日吉時良利動遷可能顔巷卜終焉主人不倦星奴
倦辛苦年年縛草(工舟)
楊柳
楊柳青青溝水流鶯兒調舌弄嬌柔桃花記得題詩
容斜倚春風笑不休
梁縣道中
青山簇簇樹重重人在春雲浩蕩中也是杏花無意
况一枝臨水卧殘紅
自題寫真二首
山林日月老潜夫骨入窮泉未擬枯幽澗有冰含太
古無人和玉試洪鑪(孫綽雖没泉壞尸且不朽)
一派春煙澹不收漁家巳許借扁舟山林且漫蹉跎
去莫問人間第幾流
再題
高談世事真何者多竊時名亦偶然山鹿野麋君自
看擬從何地著貂蟬
吳子英家靈照圖二首
舡入西江萬有空漉籬活計百錢功阿靈了却無生
話想得蕭然似卷中
抱犢山高記洛川寸腸西去似繩牽而今恰羡龐家
好兒女生来只眼前(時女嚴在盧氏約歸寧未至)
劉鄧州家聚鴨圖
沙浦空明州景微枯荷折葦澹相依若爲化作江鷗
去拍拍随君貼水飛
戊子正月晦日内鄕西城遊眺
雄蜂雌蝶爲花狂陌上遊人醉幾場前日少年今白
髮却来閑處看春忙
長壽山居元夕
微茫燈火共荒村黃葉漫山雪擁門三十九年何限
事只留孤影伴黃昏
聞仲澤丁内艱
升堂未幾訃音聞凶服衰羸日念君昨夜東南雷雨
惡遥知號哭遶新墳
贈眼醫武濟川
世眼紛紛眯是非不應刮膜在金鎞知君聖處工夫
到且道心盲作麽醫
賦粹中師竹拂子
了却香嚴一繫緣滿梳華髮伴談玄誰知拂月披風
意巳具鈐鎚未落前
題伊陽楊氏戲虎圖
大班哆笑口侵耳小班蓄縮如乞憐戲聞真成兩勍
敵發機誰在卞莊前
王子端内翰山水同屏山賦二詩
鄭虔三絶舊知名付與時人分重輕遼海東南天一
柱胸中誰比玉峥嶸
萬里承平一夢間風流人物與江山眼明今日題詩
處却見明昌玉笋班
右司正之家渭川千畒圖二首
官街塵土霧中天入眼荒寒一灑然大似終南山下
看北風和雪捲蒼煙
老眼蕭郎筆有神岩姿洲景盡天真情知一段幽閒
趣不必清談着晉人
同希顔欽叔玉華谷分韻得軍華二字二
首
並山一逕入秋雲草樹低迷劣可分開道無煩謝康
樂挽彊湏得李將軍(時有虎害故戲云)
深山水木湛清華興到窮探亦未涯轉石猶能起雷
雨題詩自合動煙霞(轉石當日)
同希顔欽叔王華谷還會善寺即事二首
高風捲盡四山雲泉石煙霞得細分大是山靈設清
供惜無佳句荅殷勤
詩翁徹骨愛煙霞别似劉君住玉華鐵笛不曾從二
草頭巾久巳挂三花(趙隱芝子端同年進士今任城為猾吏所誣遂隱居今年八十餘自言胎仙已成不久去世云)
從鄧州相公覓酒時在鎮平
寒日山城雪四圍空齋孤坐意多違江洲未覺風流
减可使陶潜望白衣
鎮平寄姪孫伯安筆
隆顱犀角掌中珠不見經年日念渠領取阿翁鄖管
筆試教學寫問安書
黃筌龜藏六圖爲張左丞賦
無心舒卷付皇天不幸刳腸亦偶然世上疑謀待君
决可能藏六便安全
鎮平書事
勸農冠蓋巳歸休了却逋懸百不憂可是諸人哀老
子半窗紅日擁黃紬
自鎮平暫往秋林道中寄家
風雨塵埃了半生西山歸去眼增明浮雲夫婿今如
此莫遣迎門有嘆聲
超化
秋風嫋嫋入僧窗盡得諸山草木香却恨大梁三日
醉不来超化作重陽(又云擬借扁舟弄秋水自嫌塵土涴沙鷗餘不記)
山居二首
斜陽高樹挂晴虹肅肅微凉雨氣中一道鷺鷥花不
断密香吹滿馬頭風
詩腸搜苦怯茶甌信手拈書却枕頭簷溜滴殘山院
静碧花紅穗媚凉秋
寄女嚴三首
鸛崖魚窟路間關旬月無由一往還寒食歸寧見鄰
女舉家逥首望西山(鸛崖魚窟在内鄕往盧氏道中)
添丁學語巧於絃詩句無人爲口傳竹馬幾時迎阿
姊五更教誦木蘭篇
眼前兒女最關情不見經年百感并聞道全家觧禪
理擬從香火問無生
自鄧州幕府暫歸秋林
升斗微官不療飢中林春雨蕨芽肥歸来應被青山
笑可惜緇塵染素衣
無題二首
七十鴛鴦五十絃酒薰花柳動春煙人間只道黃金
貴不問天公買少年
春風也觧惜多才嫁與桃花不用媒死恨天台老劉
阮人間何戀却歸来
題省掾劉德潤家驂鸞圖并爲同舍郎劉
長卿記異劉在方城先有碧簫之遇如芙
蓉城事云
千劫情緣萬古期樓中蕭史姓名非洞天花落秋雲
冷腸断青鸞獨自飛
希顔挽詩五首
官銜寥落在銘旌才命寧論重與輕不作漢家賢傳
去空勞明主識蕭生(溘焉𬈑漠旌紀寂寞魏書隱逸傳中語)
山立揚休七尺身紫髯落落照青春從教不入麒麟
晝猶是中朝第一人
人間無路問天公自古才難更阨窮日月不爲千載
計江山長惜萬夫雄
萬古文章有正傳驊騮争道望君先傷心一入重泉
後再得斯人又幾年
一世龍門属李膺待君提拂遂騰升千年荆棘龜趺
在會有人尋下馬陵
出鄧州
本無竒骨負功名取次誰教髀肉生未到白頭能幾
日六年留滯鄧州城
遇希顔故居四首
鈌壷聲裏短歌行星斗闌干醉膽横虎視鷹揚何處
在道邊孤冡可憐生
鶴蓋成隂着處同一時人物酒杯中臣門如市心如
水世俗論(平聲)量恐未公
暮去朝来萬化途飛揚跋扈亦區區劇談不盡平生
意能有精微入夢無
把臂論交分最深三夫成虎古猶今百年唯有區區
在地下纔應識此心
雜著九首
萬期流轉不湏臾物物觀来定有無玉席紙衣仝一
盡枉將白骨計榮枯
鳬短何如鶴有餘非魚誰謂子知魚一枝莫作鷦鷯
看水擊三千不羡渠
太虚空裏一遊塵造物雖工未易貧臧獲古來多鼎
食可能夷叔是飢人
青蓋朝来帝座新豈知䘙瓘是忠臣洛陽荆棘千年
後愁絶銅駞陌上人
六國孱王走下風神人鞭血海波紅無端一片云亭
石殺盡蒼生有底功
天上河源地上流黃金浮世等閑休埋愁不着重泉
底儘向人間種白頭
泗水龍歸海縣空朱三王八竟言功園棋局上猪奴
戲可是乾坤闘兩雄
昨日東周今日秦咸陽煙火洛陽塵百年蟻穴蜂衙
裏笑煞崑崙頂上人
半紙虚名百戰身轉頭高塜卧麒麟山間曾見漁樵
說辛苦凌烟閣上人
戚夫人
鴻鵠冥冥四海飛戚夫人舞淚霑衣無端恨殺商山
老剛出山来管是非
題山谷小豔詩
法秀無端會熱謾笑談真作勸淫看只消一句脩脩
利李下何妨也整冠
家山歸夢圖三首
别却并州巳六年眼中歸路直於弦春晴門巷桑榆
綠猶記騎驢掠社錢
繫舟南北暮雲平落日滹河一線明萬里秋風吹布
䄂清暉亭上倚新晴
游騎北来塵滿城月明空照漢家營卷中正有家山
在一片傷心畫不成
四皓圖
身堕安車厚幣中白頭塵土浣西風當時且不山間
老羽翼區區有底功
雜著
