遺山先生文集卷第七
五言律詩
懷益之兄
世故伊川嘆鄕情越客音天宜他日定陸巳向来
沉冉冉愁看老源源事益侵誰言易排遣自分不
勝任鞭影驚疲馬鍾聲急暮禽跼中無曠迹喧外
有幽尋夢失名家筆書存遺子金山田和石瘦茅
屋過雲深春雨𬞞成圃秋霜柿滿林樹隂凉拂席
花氣澹盈襟宿鷺窺晨汲孤猿伴暝吟溪僧時問
字野客或知琴抱璞休竒售臨觴得緩斟阿兄團
聚目曾話百年心
汴禪師自断普照瓦爲研以詩見餉爲
和二首
寺廢瓦不毁研竒功亦多巳知良斵少更柰苦心
何挺挺剛無敵津津潤可呵羽陽陵谷變冰井字
書訛贈比黃金璞辭慙紫石歌遥知玉音在洗耳
俟研磨(長吉有紫石硯歌)
點化鉛仍見堅凝鐵易穿何年埋朽壤此日暏青
天古色秋烟重哀音夜雨懸有刀堪切玉是鏡不
名㙛佛廕淪空劫書林結後緣禪河一勺水更擬
就師傳
惡雨
惡雨惡復惡龍公何遽然霆轟冰塔碎電掣玉䋲
連高岸皆深谷層霄一漏泉黑来疑擁海白散忽
成烟市響千門合潮頭萬弩穿天瓢休盡建(上声)枯
旱有他年
癸巳除夜
鼎定周元重薪安漢巳然不随南渡馬虚泛北歸
船身並枯蜩化心争脫兔先塵埃嗟落薄光景強
留連往事青燈裏浮心白髮前更殘鐘未動猶属
出京年
病中(病因食猪動氣而作癸夘四月二十一日晨起書)
戰勝頗自恃寧知徒外腴文章工作榮時運迫摧
枯止酒嗟何及燒猪本不圖膏梁無急變山澤有
真臞詩信藤條戲方遭鐵彈誣鹽(去声)紅忘後頋黧
黑見先驅眩入投床仆晨淹伏枕呼萬錢誰嘔泄
一臠爾乘除静伏心仍悸深調息亦鹿跼嫌囚宇
宙渴憶捲江湖風柳留蟬蛻霜松映䳽孤飬和懲
往失(几名飬和事見天随子詩)扶老念時湏杯杓歸神誓垣墻
任佛踰回谿且垂翅望或在桑榆
綦威卿毅挽辭
東海于門舊桐鄕邑墓遷(綦東海人威卿之祖待制公知忻州因家焉)
芝蘭宜有種珠玉自成淵慈母依隣切名郎獲譽
先豪華非日損信厚出天然詣理言猶訥持心静
益專咲談千里到咳垂百金捐論齒推予長垂髫
得子賢通家仍孔李知巳與玉田刻責誰斯切推
扶最所偏孤嫠平日託昆季再生緣摧割詩寧寫
精微夢或傳都將百年淚一慟夜臺前
老樹
老樹高留葉寒藤細作花沙平時泊鴈野迥巳攅
鴉旅食秋看盡行吟日又斜干戈正飄忽不用若
回家
陽翟道中
長路伶俜裏羈懷莾蒼中千山分落照萬籟入秋
風頻見參旗縮虚傳朔幕空故園歸未得細問北
来鴻
月觀追和鄧州相公席上韻
月觀知名舊池亭發興偏露凉驚夜鶴風細咽秋
蟬綠泛兵厨酒紅依幕府蓮無緣逐清景空羡飲
中僊
太室同希顔賦
壮矣崧維岳&KR0777;盤上窈冥中天瞻巨鎮元氣有遺
形雨入秦川黑雲開楚岫青鰲掀一柱在萬古壓
坤靈
送登封張令西上
罷縣人稱屈悠悠復此行渭城秋鴈到秦嶺暮雲
平道路衣從典風塵劒已鳴山西多俠客莫說是
書生
方城道中懷山中幽居
技拙違時用年饑與食謀江山貧士嘆日月賈胡
留楚客頻招隠文園故倦游衡門有幽事还我北
窗秋
孟州夾灘飲承之御史家(同欽叔作)
美酒禁愁得芳梅發興饒紛紜聊且置磈磊故湏
澆鷄黍成前約干戈有此宵平生楊大理惜不預
佳招(雲卿赴召五日矣)
送嘗吉甫兼及通甫
意氣羡君豪憐君屈騎曹安能事筆硯且復混弓
刀風雪貂喪暗關山馬骨高南飛見鴻鴈應爲惜
哀勞
勝㮣(三鄕作)
勝槩烟塵外新詩杖履間偶随流水去澹與暮雲
還吾道三緘口時情一觧顔從今便高卧巳負半
生閑
少室南原
地僻人烟断山深鳥語譁清溪鳴石齒暖日長藤
芽綠映高伭樹紅迷遠近花林間見鷄犬直擬是
仙家
寄贈龐漢荗弘
之子貧居久詩文日有功苦心唯我見高誼許誰
同萬里虎食肉一鳴鷄長雄皇天老眼在且莫怨
丘中
洛陽古城曦陽門早出
乘月出㬢陽黎明轉北岡荒村自鷄犬長路足豺
狼天地憐飄泊風霜憶閉蔵微吟訴行役凄断不
成章
聞希顔得英府記室
近得髯參信知從兔苑游文星映朱邸勝㮣减黃
樓進退存中道功名接上流徒懷貢公喜塵土隔
&KR1589;洲
落魄
落魄宜多病艱危更百憂雨聲孤舘夜草色故園
秋行役魚頳尾歸期烏白頭中州遂南北殘息付
悠悠
得姪摶信二首
今日鄜州姪知從虎穴還百年隂德在幾日鬢毛
斑隔闊家仍遠羈棲食更艱誰憐西北夢依舊遶
秦關
虢驛傳家信坤牛玩吉占團圓知有望悲喜亦相
兼過眼書重展伸眉酒屢添關河動高興百遶望
清蟾
阿千始生
四十舉兒子提孩聊自誇夢驚松出笋兆應竹生
花田不求千畝書先備五車野夫詩有學他日看
傳家
長夀新居三首(同仲經賦)
地古村墟迥川迴縣郭斜蒲池餘老節菊水引(去声)
新芽卜築欣成趣歸耕覺有涯迎門顧兒女今日
是山家
隱去初心在親朋復此偕荒田歸别業高樹表新
齋泉石深三逕風塵限两崖青山坐終日無物寄
幽懷
昔有姜夫子来家寂寞濱墓田耕巳熟碑石字猶
新詩酒娛中歲山林有外臣三生可信否吾亦記
前身(宣和中姜夢得處士常隱于此墓碣在焉夢得曾上書仁宗既老以詩酒自娛碣文說地名白鹿原長壽村也)
少林雨中
西堂三日雨氣節變蕭森偃卧復欹卧長吟時短
吟鍾魚四山静松竹一燈深重羡禅棲客都無塵
慮侵
十二月六日二首
倀鬼跳梁久群雄結構牢天機不可料世網若爲
逃白骨丁男盡黃金甲地高閭門隔九虎休續楚
臣騷
海内兵猶滿天涯歲又新龍移失魚鱉日食闘麒
麟草棘荒山雪烟花故國春聊城今夜月愁絶未
歸人
得一飛姪安信
音問他鄕隔存亡此日知夢中憂凍餒意外脫艱
危避地何嗟及還家敢恨遅衰年吾事了似有鹿
門期
短日
短日碪聲急重雲鴈影深風霜侵晚節天地入歸
心零落溝中断酸嘶㸑下音五年朝與夕清血幾
沾襟
送母受益自潞府歸崧山
薄俗科名賤狐生志願違正湏謀獨往何暇計群
飛泌水真堪樂荆州况可依青山吾舊隱此日羡
君歸
寄程孫鐵安
御史隂功在孫兒玉不如巳能騎竹馬想亦愛銀
魚異縣關山闊衡門骨肉疎幾時随阿舅盡讀外
家書
贈汴禪師
道重疑高謇禪枯耐寂寥蓋頭茅一把繞腹篾三
條趙子曾相問馮公每見招風波門外客無事且
相饒
巳亥元日
五十未全老衰容新又新漸稀頭上髮别換鏡中
人野史纔張本山堂未買隣不成騎瘦馬還更入
紅塵
送楊次公兼簡秦彦容李天成
海國山如染雲堆草易荒時危頻虎穴路絶更羊
腸吊影雙蓬鬢携家一藥囊殷勤秦與李無惜借
餘光
發濟源
旱暵今年劇他鄕底處歸贏糧失先具涉世本無
機棄擲烏皮几裴回白版扉殷勤雙語燕媿汝遠
相依
倪庄中秋(巳亥)
強飯日逾瘦裌衣秋巳寒兒童謾相憶行路豈知
難露氣入茅屋溪聲喧石灘山中夜来月到曉不
曾看
荅潞人李唐佐贈詩
聞道嗟予晚求師愧子賢泥途終自拔璞玉豈虚
捐書破三千牘詩論二百年文章有聖處正脉要
人傳
陽興砦
亂石通樵逕重崗擁戌城山川帶淳朴鷄犬見升
平雨爛沙仍軟秋偏氣自清年年避營馬幾向此
中行(由州入府避騎兵奪馬者多由此路)
懷粹中
醉觧不復寐吟君田舍詩從知石門老未比木庵
師日月淹書尺江山入鬢絲何因重談咲却似少
林時
同周帥夢卿崔振之遊亡岩(定襄七岩)
客路頻年别僧居半日閑同遊盡親舊舉目是家
山世事風塵外詩情水石間悠然一尊酒落景未
知還
送崔振之迎家汴梁
老伴不易得殘年唯有閑桑麻一村落鷄犬两柴
關樊守能供酒周侯許買山從今釣溪上日日望
君還
聚僊臺夜飲
永夜留懽席高懷遠市塵月凉衣有露風細酒生
鱗鄕社情親舊僊臺姓字新殷勤詩卷在長記坐
中人
績陽平十愛
我愛陽平酒兵厨釀法新百金難着價一琖即醺
人色笑榴華重香兼竹葉醇爲君留故事喚作杏
園春(杏園指紀子正家園為言)
送田益之從周帥西上二首
市近厨無肉書香&KR1500;有蟲深居誰不樂(去声)兀坐竟
何功天日伸眉後江山洗眼中蓬萊如可到剰借
玉川風(有所謂)
一室盆歌後供樵只短僮求凰可無日牧犢未成
翁桂樹春風近楊荑煖律通明年孟德耀應與伯
鵉東
九月晦日玉村道中
水涸沙仍濕霜餘草更幽烟光蔵落景山骨露清
秋坐食知何益行吟只自愁随陽見鴻鴈三嘆惜
淹留
十月四日往關南二首
短日晨光澹高風宿靄澄山寒渾欲雪水涸劣能
冰振厲時何有躋攀倦不勝我詩聊自遣松液巳
香凝(予方釀松醪當以今日熟故及之)
行路見新月獨行還獨謠勞生塵衮衮晚色鬢蕭
蕭野曠無遺穗林疎有堕樵迴頭麥山嶺更覺馬
蹄遥
寄王文德新二首(德新時在汝州)
沙際春還去雲頭雨不成興来誰共醉事往獨含
情紫邏留行客黃流隔戍城岸花何處在空憶櫂
歌聲(孟津時事)
清汝風華地平生記此游酒能千日醉春必萬金
酬攬鏡非遅暮逢花儘滯留只應歌笑處偏欠李
鄜州(欽叔時赴鄜州幕官)
舊國
舊國分崩久孤兒展省初客衣留手線驛傳失肩
輿夢拜悲兼喜心飛疾亦徐殷勤南去鴈先爲到
商於
和仲梁
林影兼秋薄雲隂帶晚凉石潭魚近藻沙渚鴈留
霜咲語無長路登臨豈異鄕一尊堪共醉惜不是
重陽(鴈留霜作含霜)
甲辰夏五月積雨十餘日不止遣悶二首
甲子霖霖雨巡簷悶不禁幻泡成實相水樂激哀
音瘴海聞天漏尭年見陸沉鶱飛想雲表癡坐若
爲心(南史王景文傳人居貴要但問心若為耳)
甲子霖霖雨農郊搏手空排牆寕有禮爲&KR0676;竟何
功戰蟻侯王上鳴蛙意氣中掃晴應暁夕少忍待
秋風(排牆事見王衍論云排墻之壓猶有礼也)
陽泉樓雲道院
方外復方外翛然心迹清開䆫納山影推枕得溪
聲川路遠誰到石田平可耕霜林不嫌客留看錦
峥嶸
劉子中夢菴
寤寐生與死幻歟爲是真如何夢中境不属覺時
人朝徹從渠夜形開亦此神殷勤花上蝶分我&KR0238;
園春
丙午九日詠菊二首
秋菊有何好祗緣風露清花中誰比數霜後獨鮮
明九日惜虚過一尊還自傾今年病居士吟繞更
關情
几案得新供小䆫幽更宜風霜寧小怯根撥要深
移黃素金行正芳甘藥品竒三薰復三沐歲晏與
君期
感事
壯事本無取老謀何所成人皆傳巳死吾亦厭餘
生潦倒封侯骨淹留混俗情百年堪一咲辛苦惜
虚名
酬中條李隱居邦彦
州路限南北相逢今白頭蟲沙非故國人物自名
流學道慙高步留詩惜暗投歸秦如有便終伴竹
林游(邦彦自關中徒步省其季父於集寧故有竹林之句)
送邦彦北行
比數推前軰陪從結後緣川涂即暌隔詩酒重留
連白䳽歸華表青牛得老僊秦山好行脚倚杖待
明年(紫微劉丈雅有游秦之興故篇中有及)
同冀丈明秀山行
暮景披横幅山閒二老同雲如愁戍苦雪亦笑詩
窮古木凍欲折斷崖行復通從今胡谷夢時到水
聲中
同姚公茂徐溝道中聮句
路轉川塗闊天低雨氣昏綿山連漢壘汾水入并
門来往頻鞍馬登臨負酒樽聮詩強一吹凄絶恐
銷魂
壬子月夕
明月復明月今年還遠游關河動歸興時節重離
憂老眼耿無寐病身偏覺秋遥憐小兒女把酒望
東州
庚子三月十日作
殘夢忘書帙餘寒殢酒杯青銅元懶照白紵更寬
裁水際時獨往花邊知幾迴殷勤雙語燕應自謝
家来
七月十六日送馮楊善提領關中三教
爲愛秦中好西遊日苦遅青雲動高興白首得新
知道在貧何病官閑老更宜相思詩酒社無計與
追随
亰兆漕司官居三首
符節推通貴江山入勝游名園随地改高棟與雲
浮簿領歸閑暇鶯花接献酬不知秋夜月何似庾
公樓
複嶺雲横野孤峯玉柱天遥知開舘日别破見山
錢夢出紛華外詩来寂寞邊亭中誰舉酒高興相
悠然
間說梅軒好長吟有所思入簷看瘦籌桂月見横
枝東閣今千載風流彼一時西游曾有約到日更
題詩
甲寅正月二十三日故關道中三首
雪磵不得過陽坡如見留林烟常暗澹木葉自颼
飀齒髮悲行役鶯花惜舊游塵埃與風雨看待幾
時休
千里不易到三冬湏少留居情猶晉産去意巳雕
丘遠出每爲苦雄夸還自羞君心未肯在應待肯
時休
六十復半十年年添白頭秪知詩遣興未覺酒忘
憂人七因循過元宵塊坐休殷勤行記上今日是
東州
送閻子實焦和之北上
秦府賢初聚&KR0801;州路不遥謀謨在廊廟物色到漁
樵布褐豈終隱旌車匪見招春風两黃鵠老眼看
雲霄
庫城
浩浩庫城水岸高知幾尋疎林護懸險絶壁入清
深跼步無曠迹勞歌惟苦音年年一来此老我亦
何心
婁生北上
并府虚荒久大城如廢村草茅知世故泉壤隔天
閽六月甘霖浹一言隂理存明年佩符節知有奉
春孫
遣興
几案滿書史欣然忘百憂一篇詩遣興三醆酒扶
頭千載陶元亮平生馬少游但留強徤在老矣復
何求
八月并州鴈(三卿時作)
八月并州鴈清汾照旅群一聲驚晚笛數點入秋
雲滅沒樓中見哀勞枕畔聞南来還北去無計得
随君
示白誠甫
之子吟爆竹迺公欣樹萱崑山多美玉江水發初
源名教有樂地詩書皆雅言通家吾未老倚杖望
高軒
甲寅十二月四日出鎮陽寄宰魯伯
滹水曉光動覇橋詩境同衝寒騎瘦馬認影識衰
翁長路風聲裏孤城雪意中迴頭歌笑處凄絶意
何窮
送文生西行
今夜東山月随人知幾程從軍少年事分守故鄕
情渭水風露早秦川烟樹平相招有仙掌無計與
君行
乙卯十一月往鎮州
村静鳥聲樂山低鴈影遥野隂時滉朗冷雨只飄
蕭涉遠心先倦衝寒酒易消紅塵忘南北渺渺見
長橋
遺山先生文集卷第七
