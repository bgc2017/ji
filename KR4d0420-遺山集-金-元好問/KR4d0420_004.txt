遺山先生文集卷第四
七言古詩
讀書山雪中
前年望歸歸不得去年中途脚無力殘生何意有
今年突兀家山堕眼前東家西家百壷酒主人捧
觴客長壽先生醉䄂挽春廻萬落千村滿花柳山
靈爲渠也放顛世界幻入兜羅綿似嫌衣錦太寒
乞别作玉屑粧山川人言少微照鄊井准俻黃雲
三萬頃何人辦作陳瑩中來與先生共炊餅(陳先生貶)
(官後荅京師人書云南州有何事今年好雪明年炊餅大耳)
題商孟卿家明皇合曲圖
海棠一株春一國燕燕鶯鶯作寒食千古萬古開
元日三郎搦管仰面吹天公大笑嗔不得寕王天
人玉不如番綽樂句不可無宮腰不按羽衣譄疾
舞底用牧豬奴風聲水聲閟清都夢中令人羡華
胥何時却竝宫墻聽不恨將身作李謩
過晉陽故城書事
惠遠祠前晉溪水翠葉銀花清見底水上西山如
卧屏鬱鬱蒼蒼三百里中原北門形勢雄想見城
闕雲煙中望川亭上閱今古但有麥浪摇春風君
不見繋舟山頭龍角秃白塔一摧城覆沒薛王出
降民不降屋瓦亂飛如箭鏃汾流决入大夏門府
治移着唐明村只從匡屏失光彩河洛幾度風煙
昏東闕蒼龍西玉虎金雀觚稜上雲雨不論民居
與官府仙佛所廬餘百所鬼役天財千萬古争教
一炬成焦土至今父老哭向天死恨河南往來苦
南人鬼巫好機祥萬夫畚鍤開連岡官街十字改
丁字釘(去声)破并州渠亦亡幾時却到承平了重看
官家築晉陽
蟾池
老蟇食月飽復吐天公一目頻年瞽下界新增養
蟾戶玉斧誰憐脩月苦郡國蟾池知幾所碧玉清
流水仙府小蟾徐行腹如鼓大蟾張頥怒於虎渠
家眉間有黃乳膏梁大丁正湏汝何人敢與月復
讎疾過池頭不容語向來属私今属官從今見蟇
當好看爬沙即上青雲端
贈荅張教授仲文
秋燈搖搖風拂席夜聞嘆聲無處覓疑作金荃怨
曲欄畹辭元是寒螿月中泣世間刺綉多絶巧石
竹殷紅土花碧窮愁入骨死不銷誰與渠儂洗寒
乞東坡胷次丹青國天孫繰絲天女織倒鳳顛鸞
金粟尺裁斷瓊綃三萬疋辛郎偷發金錦箱飛浸
海東星斗濕醉中握手一長嗟樂府數來今幾家
剰借春風染華髮筆頭留看五雲花(七言長詩於中獨一句九)
(言韋郎有此例長吉亦有此例)
高門關
高門關頭霜樹老細路千山萬山繞亂餘村落不
見人霰雪霏霏暗清曉莘川百里如掌平閑田滿
眼人得耕山中樹蓺亦不悪誰遣多田知姓名許
李申楊竟何得只今唯有石灘声(許致忠楊湯臣申伯勝李仲常)
(名宦四家隠盧氏時以多田推之亂後俱不知所在矣)
甲辰秋洛陽得黃葵子種之南庵明年
夏六月作花佛經所謂閻浮檀金明静
柔軟令人愛樂者此花可以當之因爲
賦長韻予方以病止酒故卒章及之
芳蕤浥露嬌黃濕五疊湘裙輕襞積晨粧午醉一
日間白白紅紅揔狼籍上陽宫女要頭冠摹寫雖
工破的難看來明净復柔軟花中乃有閻浮檀千
里移根洛陽陌主人不飲誰看客乞與金杯自傾
側明年爲渠當舉白
馬嶺
仙人臺高鶴飛度錦綉堂傾去無路人言馬嶺差
可行比似黃榆猶坦步石門木落風颼颼僕夫衣
單望南州臯落東南三百里鬢毛衰䬃兩年秋(予去)
(歲往河南遷奉亦取黃榆嶺路)
雲峽(并序)
君璋啓事西凉占對稱旨其還也行臺
公以宣和寶石爲貺竒秀温潤信天壤
間之尤物君璋因之曰雲峽邀詞客賦
詩予亦同作
石盆清冷貯秋水水面蒼煙飛不起一堆寒碧几
研間寶氣峥嶸插箕尾中山雪浪空影像長安鸚
鵡猶紈綺枉着竒章甲乙中槁項纔堪把耕耒(不知)
天壌此尤物鬼刻神劖通有幾薰蒸似欲出泉脉
瑩滑定應凝石髄剥裂雯華漬月秋辛苦詩僊費
摹擬車箱箭筈連西東仇池百穴牎玲瓏飛堕不
嫌靈鷲小竒探巳覺太湖空故都喬木今如此夢
想熙春百花裏膏血綱船枯九州亡國愁顔爲誰
洗主人天質粹以温天然與山作知聞退食從容
北窗臥今古起滅真浮雲(仙人王子可賦石淙有石裂雯華漬月秋之句)
雲巖(并序)
觀州倅武伯英崞縣人少日舉進士有
詩名其賦剪燭刀有啼殘瘦王蘭心吐
蹴落春紅燕尾香之句甚爲時輩所稱
家故饒財第宅園亭爲河東之冠貯書
有萬卷樓嘉花珍果悉自他州移植爲
人多伎巧山水雜畫斵琴和墨皆極其
工嘗得宣和湖石一窽竅穿漏殆若神
劖鬼鑿炷香其下則煙氣四起散布槃
水上濃澹霏拂有煙江疊嶂之韻吾鄕
衣冠家法書名畫及藏書之多亦有伯
英相上下者伯英獨恃寶石以擅竒汾
晉間耳興定末伯英殁於關中楊戶部
叔玉購石得之壬辰圍城中以示予且
命作詩危急存亡之際不睱及也乙巳
冬十一月來東平過聖與張君之新軒
而此石在焉聖與名之曰雲巖予問石
所從來聖與言夏津王帥得之汴梁泥
塗中而以見貽予因歎一物之微經歴
世變遷徙南北乃復爲好事者之所寶
玩似不偶然乃爲詩道其故聖與三世
相家以文章名海内其才情風調不减
前世賀東山晏叔原故卒章以蕭閑明
秀峰故事属之
壷中九華玉孱顔紫煙著水往復還小窗虚明澹
相對不數漢官銅博山會稽禹穴深無底寶石偷
来定山鬼一堆寒碧殊不凡满谷春雲更堪喜阿
欣秀發見眉宇小杜才情淪骨髓摩挲不作几上
看繚白紆青便千里渾沌日鑿餘空嵌漏天蒸濕
饒風嵐世外元無種香國海南真有𥙷陁巖觀州
愛玩頻湔袚民部平生幾薰沐藏舟夜壑未厭深
竟作新軒坐中物一天星月入金尊翠射娉婷自
有人只欠宣和鄭先覺爲君留寫五湖真
劉遠筆
老㕙力能舉玉杵文陣挽強猶百鈞惜哉變化太
狡獪嚮也褐衣今虎文宣城諸葛寂無聞前後兩
劉新冊勲謝郎神鋒恨太雋雖然豈不超人群三
錢鷄毛吐皇墳尖奴定能張吾軍何時酌我百壷
酒爲汝醉草垂天雲(狡獪變化事見麻姑傳)
贈周良老
于公斷獄多平反高門大車在乃孫我居聊城欲
二載喜見周叟醇而温十年大理書上考宜有陽
報如于門大兒書來問安否兵饑不死天所存鄭
孫毛骨殊秀發寶氣鬱鬱含朝暾機聲嘔啞聒朝
昏種瓠五石當酒尊是翁福禄知未艾昆弟和樂
連株根白髮阿兄應念我南雲寂寞賦招魂
鴻溝仝欽叔賦
劉郎著手乹坤了未害與渠分九州夸兒衣綉自
楚楚作計豈復西鴻溝雌雄自决巳無策尺寸必
争唯上流韓生巳死言猶在千載令人笑沐猴
雪中自洛陽還嵩山
道人薄有塵外緣迫人塵埃私自憐三十六岑一
茅屋夢裏西家掠社錢津津喜色見眉宇峩峩青
城當眼前蹇驢徑入風煙去恰是梅花欲雪天
祖唐臣愚庵
小智胠篋盗所羞大智移國鬼與讎浮生匹絹兩
盂粥心計擾擾知何求青州荆州兔三窟古人今
人貉一丘喚起羅池柳夫子與君同醉訾家洲
過井陘
北山亭亭如驛堠南山耽耽虎翹首土門東頭望
井陘漢家風雲自奔走市人豈識英雄材金鼓一
朝天上來此山行人萬萬古幾不磨滅随蒿莱白
鹿祠前一杯水蒼顔聊爲洗塵埃
北岳
太茂維嶽古帝孫大朴未散真巧存乹坤自有靈
境在地位豈合他山尊中原旌旗白日暗上階樓
觀蒼煙屯誰能借我兩黃鵠長䄂一拂玄都門
天涯山
九州上游推大鹵獨恨山形頗椎魯天涯一峯今
日看快似昂頭出環堵何年氣母此融結鬼鑿神
鑱未竒古八窗玲瓏透朝日洞穴惨澹蔵雷雨苔
花錦石粲可喜乞與雲烟相媚嫵半空擲下金芙
蕖想得飛來自玄圃傅聞絶頂更靈異云是清都
群玉府五雲飛步吾未能風袂冷泠巳輕舉東州
死愛華不注向在陋邦何足數敬亭不着謝宣城
斷岸何緣比天姥酒船何時朝復暮倒卷滹沱浣
塵土喚起山靈搥石鼓漢女湘妃出歌舞詩狂他
日笑遺山飯顆不妨嘲杜甫(山川石鼓神祠)
智仲可月下弹琴圖
莫春舞雩鼓瑟希琴語解吐胷中竒誰言手揮七
絃易大笑虎頭真絶癡北風瀟蕭路何永流波湯
湯君自知三尺絲桐儘堪老兒童休訝鶴書遲
常山妷生四十月能搦管作字筆意開
廓有成人之量喜為賦詩使洛誦之
大兒小兒舞商羊東家西家捉迷藏牙牙作群鴈
鴈行是中乃有常山郎常山嬌嬌可憐虫四歲未
有三歲強黑鷹破殼自神駿黃犢放脚湏跳梁只
知見紙即塗抹誰謂轉腕能低昂渠家兩公破天
荒劉煇夢靈果專場榮鄊亭中詩版在岐山名字
香山香此郎晚出西樞房虎穴虎子不可當天驚
地怪見落筆便合抱送中書堂文星煌煌照燕南
青青子衿滿恒陽教官連被鳳尾諾瑞物多生金
粟岡兒曹變化不作難何必二十始乖張明年作
字一丈大當有稜角垂光芒廻頭却看元叔綱鼻
涕過口尺許長(常山白寓齋第三子叔綱遺山之季子也)
贈利州侯神童(生十四月識字予見時生二十一月識字無筭)
牙牙點粧杏蕾紅阿兄抱之來學宫今春學語語
未正巳能見書識姓名随指随讀無數重多生想
曾文字中極知之無不足訝更恐洛誦難爲功土
中松粒龍瓜脫萬牛丘山起豪末君不見黃金寶
鼎翡翠青未要春官許衣鉢人聞失却麻神童明
星煌煌出蒼龍只知江陵圖籍盡一火誰謂死草
生華風遺山老子未老在見汝吐熖如長虹(兒字金鼎)
奚官牧馬圖息軒畫
曹韓畫樣出中秘燕市死骨空千金息軒筆底真
龍出凡馬一空無古今安閑自與人意熟蕭洒更
覺天機深奚官有知應解笑世無坡仙誰賞音
紫微劉文山水爲濟川賦
畫家李范真勍敵方外只今誰第一自非劉宗祭
酒阜昌孫未信僊翁輕落筆長洲遠浦各清冷萬
頃風煙一草亭千章古木散巖谷鶴髮松姿餘興
刑紙尾不湏題姓字人人知是老人星
生右丞靈霽捕魚圖
江雲滉滉隂晴半沙雪離離點江岸畫中不信有
天機細向樹林枯處看漁浦移家媿未能扁舟蕭
散亦何曾白頭歲月黃塵底笑殺高人王右丞
䟦酒門限邵和卿醉歸圖邵伯禄之父
邵翁頭白甫三十高吟大醉無虚日風流若似靖
南湖每恨聞名不相識太平村落自由身童稚扶
携意更真醉歸圖上見顔色喜溢眉宇猶津津好
著蹇驢䭾我去與君同醉杏園春
題張彦寶陵川西溪圖
松林蕭蕭映靈宇爍石流金不知暑太平散人江
表來自訝清凉造仙府不到西溪四十年溪光林
影想依然當時膝上王文度五字詩成衆口傳怱
見畫圖疑是夢而今塵土浣華顛(夲送字今改作浣字陵川在大行之)
(顛盖天壤間清凉境界也江淮太平散人題詩東廟自巳造仙府恨居民不知其樂耳此縣先君子舊治宴游)
(西溪僕以童子侍馬彦寶出此圖求賦詩感今悢昔爲之愴然故篇中有及癸五十一月三日題)
汝州倅韓君德華其十祖二世相遼封
魯公故名其伯男子曰魯王父命氏古
盖有之予過其家命魯出拜謂予言魯
名矣而未有字敢以爲請予字之世公
德華曰願終教之乃申之以辭
昌黎諸韓散盧龍魯公相遼關邑封鴈行先後六
侍中大參高文紀神功龜石穹窿與天終百年故
家餘素風汝州有子今成童攷古制名龜筮從貴
以道義飭汝躬(良)璞不治凢石同貞而絶俗孰子
容濟質以文介而通頋雖宗起其起宗魯也不慚
袁氏公
壬子冬至新軒張兄聖與求爲兒子阿
平制名予名之曰琥以仲耽字之小字
明復有善禱之義焉詩不工當令阿耽
灑落誦之
阿平玉雪絶可憐皎如鶴雛下青田呼來拜客挽
不前啼声如聞過秦篇陳王人門漢韋賢新軒文
筆尤翩翩大弨掛壁誰使然我知一經會有傳玄
黓之冬客湏城問平之年纔五齡迺公爲兒求制
名兒名從虎玉與并仲耽爲字以字行佛書舊說
無空青豈知空青今有形紫公紫公還我明看兒
着脚青雲平
世宗御書田不伐望月婆羅門引先得
楚字韻
瑶光樓前按歌舞桂樹秋香月三五白頭誰觧記
開元四海歡聲沸簫鼓兩都秋色皆喬木三月阿
房巳焦土天上亦有别離情可是田郎心獨苦承
平舊物霓裳譜寶氣暉暉映千古銀橋望極竟不
歸滅沒燕鴻下平楚
送崔夢臣北上
子真抱關買臣負薪朝奏暮召名動縉
紳此有志之士所以自奮於昌辰者耶
夢臣崔卿玉樹清姿土門華胄成童授
學與雞俱興肆筆成書倚馬可待雖泌
水之洋洋堪樂舜門之穆穆方開惜歲
月之虚捐欲雲霄之坐致遇順風而縱
大壑其孰禦之登金馬而上玉堂在此
行矣詩以勸駕序寕闕乎癸丑二月望
日新興元某序
并州書郎年少客細馬金鞭日三百生平意氣凌
青雲未怕天山雪花白西園此日盛徐陳鳳閣鸞
臺氣象新由來草創資潤色况復天造湏經綸他
日南歸吾未老與君同醉晉溪春
送王彦華
中朝名勝龍山冀喜色門闌得佳婿一朝天府效
驅馳萬里青雲在平地金粟岡頭俊造多莫從人
品問如何迂齋受學青衿日殷重遺山爲拊摩東
國人倫吾豈敢只憑月且决巍科
李成之王彦華趙孝先以提學命見餉
佳酒且求制名輙以詩記
子雲寂寞將誰親延之麤豪意自真君家公婿兩
冰玉酒味自合清而醇雲膄俗士無風神紅珠女
兒茜裙新一杯香絶韻亦絶只今唯有酴醿春
劉時舉節制雲南
雲南山高去天尺漢家弦聲雷破璧九州之外更
九州海色澄清映南極幽并豪俠憙功名咄嗟頋
盻風雲生今年肘後印如斗過眼巳覺烏蠻平諭
蜀相如今老矣不妨銅柱有新名
贈張潤之
許年不唱龍津第人物尤難到衰世明堂他日要
梗楠造物也湏論蚤計晉人禀賦例真淳兒能讀
書知養親遺山門客冨儒雅綠髮張郎名姓新莫
道琴工有師法海山深絶觧移人(潤之資甚美故就其可致者而)
(勉之他日學業有成老夫當以風鍳自負矣)
許道寕寒溪古木圖
道人醉䄂蟠蛟龍掃出古木牙湏雄開卷飄飄來
隂風翟卿論畫凡馬空能知畫與詩同宗觧衣&KR0777;
礴非衆工遺山筆頭有關仝意匠巳在風雲中留
待他日不怱怱
送張書記子益從嚴相北上(并序)
子益省郎觀國之光從公于邁楊雄詞
賦良借力於吹嘘鄧禹功名本無心於
禄仕詩以送别亦以趣其歸云
故家人物饒竒俊聳壑昂霄今巳信康侯晝接拜
寵光百里自應沾海潤六月貂裘風雪深天河天
駟日駸駸莫把聲華動臺閣東方書檄要陳琳
贈别孫德謙
津橋垂楊雪花白挽斷春衫苦留客西湖一雨春
意濃絶似銅駞洛陽陌湖亭轟醉卧春風到手金
杯不放空鵲山一帶傷心碧羡殺孫郎馬首東
汾亭古意圖
尭民羲皇去未遠日作日息天機全杜侯袖裏姑
汾筆辦與南華談窅然廢興知經幾今昔淳朴别
有一山川白雲亭上秋風客不比僊翁甲子年(元𥙿)
(以来郭熙明昌泰和間張公佐皆年過八十而以山水擅名今雲中杜丈萃老與張郭年相若而畫品不下古人爲)
(侯廣道作汾亭古意横披灑然有塵外意爲題四韻其後神仙張果生帝尭甲子年詩家亦傳習用之故末句有及)
太原贈張彦遠
并州城邊十月末清霜&KR0994;稜風入骨因君夜話吴
江春酒光㶑灔金杯滑閑閑騎&KR1706;去滅沒當年愛
君俊於鶻平生我亦識翁人惆悵流年如電抹官
家新築文昌臺蒼生不憂堕巔崖眼看東閣竒士
浦如君豈得蔵蒿莱晨鷄未鳴子當發明星煌煌
大於月野夫一笑冠纓絶
換得雲臺帖喜而賦詩
周官武臣奉朝請劒佩束縛非天真世間曾有華
陀帖神物巳化延平津米狂雄筆照萬古北宗華
書纔九人今日雲臺見遺墨黃金牢鎖玉麒麟
鹿泉新居二十四韻
土門西邊井陘渡野日荒荒下汀樹榆關石嶺都
幾程客夢往往迷歸路塵埃風雨半生過儘着筋
骸支世故寕州假舘又兩年未保東來不西去山
城百家家有山覿面呈山誰一顧賣書買得吕氏
園不謂全山舉相付北崖老作土灰色擁腫形模
一夸父娟娟正有小娥嵋却立不容親杖屨就中
抱犢尤峭拔望見韓山即攀附韓王砦頭四望闊
全趙米如纔數聚眼中麾盖天上來泜水鼓旗紛
偃仆漢家威靈萬萬古石子連岡猶虎距夏秋衆
壑會鹿泉浩浩湍聲瀉餘怒西南諸峯不知數蕩
海鯤䲔凥背露霏煙空翠有無中百態隂晴變朝
暮靈巖龍泉曾一到獨欠封龍展衰步學僊不愛
徐童花李相書龕心所慕生平懷抱向山盡老氣
崔嵬如有助巖居枯寂朝市喧喧寂兩間差有趣
得行固願留不悪流坎且當随所遇何曾萬錢何
用許方丈有山容下筯管城初無食肉相黃帽非
供折腰具明年高築野史亭天已安排看山處多
慙不及謝宣城標出敬亭天一柱(一本尚慙不及謝宣城標出敬)
(亭天一柱在方杖有山容下筯之下)
過劉子中新居
鄆州城隅兩茅屋市聲喧喧自幽獨春風吹盡山
杏花只有青青一叢竹先生愛畫如惜玉練鵲翔
鸞餘百軸大兒踉蹡挾書歸土銼疎烟纔一粥微
官枉負半生閑也着區區簿領間何時却與溪南
老紫盖山前共往還(子中舊與溪南詩老辛敬之游故有下句)
遺山先生文集卷第四
