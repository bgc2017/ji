遺山先生文集卷第一
頥齋張德輝類次
古賦
秋望賦
步裴回而徙倚放吾目乎高明極天字之空曠閱
歲律之峥嶸于時積雨收霖景氣肅清秋風蕭條
萬籟俱鳴菊鮮鮮而散花鴈杳杳而遺聲下木葉
於庭皐動砧杵於蕪城穹林早寒隂崖晝冥濃淡
霏拂繞白紆青紛叢薄之相依浩霜露之巳盈送
蒼蒼之落日山川欎其不平瞻彼轘轅西走漢京
虎踞龍蟠王伯所憑雲烟慘其動色草木起而爲
兵望崧少之霞景渺浮丘之獨征汗漫之不可與
期竟老我而何成挹清風於箕潁高巢由之遺名
悟出處之有道非一理之能并繄南山之石田維
景略之所耕老螭盤盤空谷淪精非雲雷之一舉
將草木之偕零太行截天大河東傾邈神州于西
北怳風景於新亭念世故之方殷心寂寞而潜驚
激商聲于寥廓慨涕泗之緣纓吁咄哉事變於巳
窮氣生乎所激豫州之土復於慷慨擊節之誓西
域之侯起于窮悴傭書之筆諒生世之有爲寧白
首而坐食且夫飛鳥而戀故鄊[婺-矛+牙]婦而憂公室豈
有夷墳墓而剪桑梓視若越肥而秦瘠天人不可
以偏廢日月不可以坐失然則時之所感也非無
候蟲之悲至於整六翮而睨層霄亦庶幾乎鷙禽
之一擊
蒲桃酒賦并序
劉鄧州光甫爲予言吾安邑多蒲桃而人不知有
釀酒法少日嘗與故人許仲祥摘其實并米炊之
釀雖成而古人所謂甘而不飴冷而不寒者固巳
失之矣貞祐中鄰里一民家避寇自山中歸見竹
器所貯蒲桃在空盎上者枝蒂巳乾而汁流盎中
薰然有酒氣飲之良酒也盖久而腐敗自然成酒
耳不傳之秘一朝而發之文士多有所述今以屬
子子寧有意乎予曰世無此酒久矣予亦嘗見還
自西域者云大石人絞蒲桃漿封而埋之未幾成
酒愈久者愈佳有藏至千斛者其說正與此合物
無大小顯晦自有時决非偶然者夫得之數百年
之後而證數萬里之遠是可賦也於是乎賦之
其辭曰
西域開漢節廽得蒲桃之竒種與天馬兮俱來枝
蔓千年欎其無涯(音崖)歛清秋以春煦發至美乎胚
胎意天以美釀而飽予出遺法于湮埋索罔象之
玄珠薦清明於玉杯露初零而未結雲巳薄而仍
裁挹幽氣之薰然釋煩悁于中懷覺松津之孤峭
羞桂醑之塵埃我觀酒經必麹蘖之中媒水泉資
香㓗之助秫稻取精良之材效衆技之畢前敢一
物之不階艱難而出美好徒酖毒之貽哀繄工倕
之物化與梓慶之心齋既以天而合天故無桎乎
靈臺吾然後知珪璋玉毀青黃木災音哀而鼓鍾
味薄而塩梅惟撣殘天下之聖法可以復嬰兒之
未孩安得純白之士而與之同此味哉
新齋賦
予既罷内鄕出居縣東南白鹿原結茅菊水之上
聚書而讀之其久也優柔厭飫若有所得以爲平
生未嘗學而學於是乎始乃名所居爲新齋且爲
賦以自警其辭曰
新之爲說也在金曰從革在木曰從斤丘陵爲山
而惡乎畫履霜堅冰而致于馴猶之於人則齊魯
有一再之漸狂聖由念否之分唯夫守一而不變
者不足以語化化之爲神附陳迹以自觀悼吾事
之良勤夫壮歲於俯仰竟四十而無聞聖謨洋洋
善誨循循出處語默之所依性命道德之所存有
三年之至榖有一日之歸仁動可以周萬物而濟
天下静可以崇高節而抗浮雲曾出此之不知乃
角逐乎空文倀北轅以適椘將疇問而知津揜虚
名以自夸適以增頑而益嚚我卜我居於浙之濱
方處隂以休影思沐德而澡身盖嘗論之生而知
困而學固等級之不躐憤則啓悱則發亦愚智之
所均齋戒沭浴惡人可以祀上帝㓗巳以進童子
可以遊聖門顧年歲之未暮豈終老乎凢民巳焉
哉孰糟粕之弗醇孰土苴之弗真孰昧爽之弗旦
孰悴稿之弗春又安知温故知新與夫去故之新
他日不爲日新又新日日新之新乎
行齋賦
戊子冬十月長壽新居成仲經張君從予卜鄰得
王氏之敗屋焉環堵蕭然不蔽風日君爲之𥙷罅
漏治蕪穢盖十日而後可居蓽門圭竇故事畢舉
取君子素其位而行之義名曰行齋而乞文於予
予以爲士之貧至於君極矣無祿以爲養無田以
爲食無僮僕爲之負販無子弟爲之奔走無好事
者爲之謀緩急而功薄少率貲無旬日計泰然以
閉戸讀書爲業不以爲失次而以爲當然不以爲
怨不以爲憂而又且以爲樂也然則不謂之無媿
其名也而可乎廼爲賦云
賦分在人如物有常反鶴與鳬無益短長力有可
來勝天不祥福不盈睫一敗莫償莫難養心操存
舍亡出入無時兮莫知其鄕飽飢有時而激兮怒
殆豢虎之貽殃我思古人動静有方静以養虚剛
以作彊辱以處汙愚以退藏屹中立而不倚遡横
潰而獨障直釣磻溪之魚秃節單于之羊有&KR0238;身
以爲厲有被髮而爲狂仕汙世而執翿徇殊俗而
觧裳太阿存兼善之逹緼袍有不求之臧唯夫長
劍大冠以揖讓人主之前者若固有故木食澗飲
雖至於勞筋骨而卧體膚者爲無傷古有之居不
隱者志不廣身不抑者志不揚士固有遯世而不
復見然愈揜而愈彰南山蒼蒼北風雨霜有蘭不
彫俟春而芳偉哉造物又將發吾子之幽光耶(太阿)
(即阿衡見文選)
五言古詩
箕山
幽林轉隂崖鳥道人迹絶許君棲隱地唯有太古
雪人間黃屋貴物外秖自㓗尚厭一瓢喧重負寧
所屑降裏均義禀汩利忘智决得隴又望蜀有齊
安用薛干戈幾蠻獨宇宙日流血魯連蹈東海夷
叔采薇蕨至今陽城山衡華两丘垤古人不可作
百念肝肺熱浩歌北風前悠悠送孤月
緱山置酒(同内翰馮丈叔献雷兄希顔賦詩分韵得賓字)
靈宫肅清暁細栢含古春人言王子喬鶴馭此上
賓白雲山蒼蒼平田木欣欣登高覧元化浩蕩融
心神西望洛陽城大路通平津行人細如蟻擾擾
争紅塵蓬萊風濤深鬢毛日夜新殷勤一杯酒媿
爾雲間人
同希顔再登箕山
千年箕山祠蘿逕深以悄桂樹不復見秃䔩餘秋
篠盤盤盡絶頂石冢平木杪長風萬里來筋骸覺
輕矯側身望岩竇觧衣憩林表是時夏春交野色
亂青縹川光乍明滅地脉互縈繞岡巒蟻垤出井
邑蜂衙擾紅塵洛陽昏白雲太行暁元功信冥漠
一覧疑可了悟彼東山人胸中魯宜小
光武臺
東南地上遊荆楚兵四衝游子十月來登高送長
鴻當年赤帝孫提劍起蒿蓬一顧&KR1267;水斷再顧新
都空雷霆萬萬古青天看飛龍巋然此遺臺落日
荒烟重誰見經綸初指揮走群䧺白水日夜東石
麟幾秋風空餘廣武歎無復雲臺功
穎亭留别(同李冶仁卿張肅子敬王元亮子正分韵得畫字)
故人重分携臨流駐歸駕乾坤展清眺萬景若相
借北風三日雪太素秉元化九山欝峥嶸了不受
陵跨寒波淡淡起白鳥悠悠下懷歸人自急物態
夲閑暇壼觴負吟嘯塵土足悲咤廻首亭中人平
林澹如畫
㶏亭
春物巳清美客懷自幽獨危亭一徘徊翛然若新
沭宿雲淡野川元氣浮草木微茫盡楚尾平遠疑
杜曲生平遠游賦吟諷心自足朅來着世網抑抑
就邊幅人生要適情無榮復何辱乾坤入望眼容
我謝羈束一笑白鷗前春波動新綠
出京(史院得告歸嵩山侍)
從宦非所堪長告欣得請驅馬出國門白日觸隆
景半生無根著飄轉如斷梗一昨随牒來六月阻
歸省城居苦湫隘群動日蛙黽漸媿山中人圑茅
遂幽屏塵泥免相涴夢寐見清穎矯首孤飛雲西
南路何永
元魯縣琴臺
荒城草木合破屋風雨侵千年一琴臺睠焉涕盈
襟遺愛食縣社公寕不堪任此臺即甘棠忍使無
餘隂旁舍高以華大豪日捐金蒼雲玄武暮鬼物
憑隂岑尚德抑玄虚墜興誰當尋我興薦寒泉百
拜公來臨公來不能知落日下飢禽懷哉空山裏
鶴飛猿與吟當年于蒍歌𥙷衮一何深承平示得
意獨能正哇滛君相此一時又復悟良箴䛕臣坐
廢黜盍亦起幽沉蒲輪竟頽轂香艸空深林寂寞
授書室孤甥舉遺衾生平諒巳然薄俗矧來今千
山爲公臺萬籟爲公琴䕫曠不竝世月露爲知音
人間蹄涔耳巳矣非公心(元道州文編以元魯山爲元魯縣又臺今爲玄)
(武祠故及之)
濦水(聞郾城張伯玉訃音作)
㶏水復㶏水東望鴈行沒殷勤一杯酒遥酹隱亭
月來懷紫髯郎冠佩見突兀岩岩石青峙欎欎松
秀發裴回功名會脫落豪俠窟中州有士論指與
雷李屈掛弓湏扶桑洗剣必𬈑渤皇天靳美器一
世惜英物神交付冥漠生氣凛毛髮古來天下馬
萬里入超忽良樂不竝世燕市空駿骨狂歌呌秋
雲北風撼林樾
雜著五首
禀氣寡所諧衣食固無端所業在農桑甘以辭華
軒田家豈不若歲功聊可觀帶月荷鋤歸裴回丘
隴間曖曖遠人村紛紛飛鳥還養真衡茅下庶無
異患干遥謝荷蓧翁躬耕非所嘆
守拙歸田園淹留自無成長吟掩柴門遂與塵事
冥素月出東嶺夜景湛虚明揮杯勸孤影杯盡壷
自傾遥遥望白雲千載有深情
榮叟老帶索原生納决屨邈哉此前脩久而道彌
著人生少至百每每多憂慮量力守故轍餘榮何
足顧棲遅固多娛幾人得其趣
桃李羅堂前霜露榮悴之咄咄俗中悪人道每如
兹冬嶺秀孤松卓然見高枝提壷撫寒柯懷此貞
秀姿願留就君住終身與世辭
世短意恒多時駛不可追感彼栢下人泫然沾我
衣運生會歸盡彼此更共之理也可柰何一觴聊
可揮酒中有深味情隨萬化遺西南望昆墟靈人
侍丹池我無騰化術帝鄕不可期且極今朝樂千
載非所知
古意一首
七歲入小學十五學時文二十學業成隨計入咸
秦秦中多貴游幾與書生親年年抱關吏空笑西
來頻在昔學語初父兄巳卜鄰跛鱉不量力強欲
緣青雲四十有牧豕五十有負薪寂寥抱玉献賤
薄倡優陳青衫亦區區何時畫麒麟遇合僅一二
飢寒幾何人誰留章甫冠萬古徒悲辛
桃李弄嬌嬈梨花澹丰容盈盈兩無語&KR0766;&KR0766;争春
風春風何許來艸木誰青紅天公亦老矣何意夸
兒童昨夜花正開今朝花巳空川流不肯駐併與
繁華東楩楠千歲姿骯髒空谷中陽和不擇地亦
復難爲功本無兒女心安用尤天公
潁谷封人廟
洩洩穎谷雲瀜瀜穎川水封君去我久水雲自清
美人言君善諫微意得鄭子特於悔㥉時一語發
天理夫孝動天地土苴及頑鄙反身而未誠善諫
且敗矣如何千載下乃與茅焦比我行穎川道永
念負甘旨願作頳尾魴因之日千里
贈荅劉御史雲卿四首
舊聞劉君公學經發源深驊騮萬里氣聖途巳駸
駸太梁語三日副我夙所欽濂溪無比流此道日
西沈百年牛山木不復秀穹林南風雖寥寥聞絃
猶賞音獨憐夸毘子一我無古今共學君所貪適
道我豈任相酧無别物徒有好賢心
阿京吾所畏早生號能文初無王家癖聲光自流
聞此行不虚來得接大小君信知珠玉淵足當羔
鴈群君家有箕裘聖學待冊勳但使本根在枝葉
復何云殷勤五色筆未用摧千軍
學道有通蔽今人乃其尤温柔與敦厚掃滅不復
留高蹇當父師排擊劇寇讐真是未可必自私有
足羞古人相異同寕復操戈矛春風入萬物枯枿
將和柔克巳未有加歸仁亦何由先儒骨巳腐百
罵不汝酧胡爲文字間刮垢搜瘢疣吾道非申韓
哀哉涉其流大儒不知道此論信以不我觀唐以
還斯文有伊周開雲揭日月不獨程張儔聖途同
一歸論功果誰優戸牖徒自開膠&KR0238;本易投九原
如可作吾欲起韓歐
老鶴何許來澹與孤雲同相值太虚室悠然復西
東聖學要深談惜君别匆匆何時沂水上同詠舞
雩風
送欽叔内翰并寄劉逹卿郎中白文舉編
脩五首
忽忽歲云暮烈烈風霜威舉頭望長安游子從此
歸我有平生懷愛君如連枝半年姜肱被所樂良
不貲尚恨人事異離合無定時送君酒一杯侑以
弹鋏辭上言行路難下言長相思
六月渡盟津十月行汜水風濤脫沉舟冰雪危堕
指孝子在中野永念負甘旨家貧親巳老形瘵心
欲死古稱季路孝負米曾百里顧作鯉與魴寕當
怨頳尾君歸不可緩献壽迫歲始遥知慈母心巳
爲烏鵲喜
一年不製衣春服犯霜風一日僅兩食腸胃不得
充生平萬里氣頓入低回中田夫怒攘臂縮首甘
盲聾老兵賜顔色歡喜無所容求索厭朋友勞苦
慚僕僮無聊復無耶又復招灾凶我有一樽酒澆
君塊磊胸君年始三十白髮成一翁顧以寸心微
受此百慮攻君窮復何辭不見閑閑公文章二百
年不浗四壁空
君性我所諳我心君所知凢我之所短君亦時有
之謀事恨太銳臨斷恨太遅持論恨太高徇俗恨
太卑人道自近始貧富理不齊君自不得飽欲療
何人饑乞醯乞諸鄰聖哲有明譏被髮捄鄕人智
者所不爲且如與人交交有非所宜白黑不復擇
豁豁傾心脾泛愛豈不可後悔終自貽又如與人
言寕復無失辭刺口論成敗白眼談歌詩世故彀
黃閒能不發其機聞君作損齋似覺豪華非懲忿
與窒慾百年有良規與子各努力歲晚以爲期
古人遥相望每恨不同時同時得古人歡樂良在
兹君歸豈不佳交游满京師門前車馬來笑言慰
所思細話洛陽事高詠嵩山詩宫壷發新篘宫梅
耿幽姿故應劉與白亦復念微之
飲酒五首(襄城作)
西郊一畆宅閉門秋艸深床頭有新釀意愜成孤
斟舉杯謝明月蓬蓽肯相臨願將萬古色照我萬
古心
去古日巳遠百偽無一真獨餘醉鄉地中有羲皇
淳聖教難爲功乃見酒力神誰能釀滄海盡醉區
中民
利端始萌芽忽復成禍根名虚買實禍將相安足
論驅驢上邯郸逐兔出容門離官寸亦樂里社有
拙言(離官寸亦樂晉陸諺云然)
萬事有定分聖智不能移而於定分中亦有不測
機人生桐葉露見日忽巳晞唯當飲美酒儻來非
所期
此飲又復醉此醉更酣適徘徊雲間月相對澹以
默三更風露下巾䄂警微濕浩歌天壤間今夕知
何夕
後飲酒五首(陽翟)
少日不能觴少許便有餘比得酒中趣日與杯杓
俱一日不自澆肝肺如欲枯當其得意時萬物寄
一壷作病知柰何妾婦良區區但媿生理廢飢寒
到妻孥吾貧盖有命此酒不可無
金丹換凢骨誕幻若無實如何杯杓間乃有此樂
國天生至神物與世作酣適豈曰無妙理滉漾莫
容詰康衢吾自樂何者爲帝力大笑白與劉區區
頌功德
客從崧少來貽我招隱詩爲言學仙好人間竟何
爲一笑顧客言神仙非所期山中如有酒吾與爾
同歸
酒中有勝地名流所同歸人若不鮮飲俗病從何
醫此語誰所云吾友田紫芝紫芝雖吾友痛飲真
吾師一飲三百杯談笑成歌詩九原不可作想見
當年時
飲人不飲酒正自可飲泉飲酒不飲人屠沽從擊
鮮酒如以人廢美禄何負焉我愛靖節翁於酒得
其天龐通何物人亦復爲陶然兼忘物與我更覺
此翁賢
德禅師清凉草堂
舊隱伊陸巷把茅入宴息新居蘭若峯老屋𥙷漏
坼鍾魚有勝氣缾錫無滯迹回頭仙人隊談笑初
未隔結草幾成壞逆旅誰主客道人那許許一笑
山月白多生負詩債秋物苦催索遥知得新句崧
少爲動色(上人舊隱伊陽伊陽有伊陸巷仙人隊者女几山諸峯名)
少林
雲林入清深禅房坐蕭爽澄泉潔餘習高鳥喚長
往我無玄豹姿漫有紫霞想回首山中雲靈芝日
應長
龍潭
層&KR1413;積浩蕩陵谷互吞吐窈窕轉幽壑突兀開净
宇回頭山水縣亦復堕塵土孤雲鉄梁北宇宙一
仰俯風景初不殊川塗忽脩阻寒潭海眼净默黑
自太古蟄龍何年卧萬國待霖雨誰能裂蒼崖雷
風看掀舉(山中人歲旱則轉大石入潭以駭龍瞬息致雨故云)
麥歎
借地乞麥種徼倖今年秋乞種尚云可無丁復無
牛田主好事人百色副所求盻盻三百斛寬我飢
寒憂我梦溱南川平雲綠油油起來望河漢旱火
連東州四月艸不青吾種良謾投田間一太息此
歲何時周向見田父言此田本良疇三歲廢不治
種則當倍收何如落吾手羊年變鷄猴身自是旱
母咄咄將誰尤人滿天地間天豈獨我讐正以賦
分薄所向困拙謀不稼且不穡取禾亦何由辦作
高敬通惡雨將漂流吾貧有濫觴賢逹未始羞單
衣適至骭一劍又蒯緱焉知寄食餓不取丞相侯
作詩以自廣時用商聲謳
北邙
驅馬北切原踟蹰重踟蹰千年富貴人零落此山
隅萬塚不復識榛莾餘龜跌賢愚同一盡感極增
悲歔粤人惟物靈生也與道俱一爲物所眩遂爾
迷厥初蛻骨幾山丘百年不湏臾歸盡固其理交
喪亦巳愚陳迹有足悲柰此萬化途焉知原上塚
不有當年吾
龍門雜詩二首
石楼繞清伊塵土天所恨人言無僧久草滿不復
剗灘聲激悲壮山意出高蹇當年香山老掛冠遂
忘返高情留詩軸清話入禅版誰言海山去蕭散
仍在眼溪寒不可涉倚杖西林晚
不見木庵師胸中滿泥塵西窗一握手大笑傾冠
巾青山有佳招一游負因循老笻動高興萬景森
前陳乾元先有期清伊亦知津細看潜溪樹高卧
香山雲學詩二十年鈍筆死不神乞靈白少傅佳
句儻能新遥遥洛陽城梅花千樹春山中有忙事
寄謝城中人
豊山懷古
豊山一何高古屋蒼烟重開門望吳楚鳥去天無
窮連山横巨鰲白水亘長虹川原欎佳氣自古南
都䧺炎精昔季興卧龍起隆中落落出竒策言言
揭孤忠時事有可論生晚恨不逢漢賊不兩立大
義皎日同吳人操等耳忍與分河潼奪操而與權
何以示至公一民漢遺㥎尺地漢故封守民及守
圡天地與相終不能禦寇讎顧以寇自攻既異鴻
溝初又非列國從一劵損半産二祖寕汝容端本
一巳失孤唱誰當從至今有遺恨廟栢號隂風舊
聞清泠淵天籟如撞鐘山經野人語誕幻欺孩童
開元有亂階鹿飲温泉宫黃猿何爲者乃爾能嘯
兇乾神之大音久欎理當通清霜旦夕落佇爾驚
群聾
乙酉六月十一日雨
一旱近兩月河洛東連淮驕陽佐大火南風捲黃
埃草樹青欲乾四望令人哀時時怪事發雨雹如
李梅我梦天河飜崩騰走雲雷今日復何日駃雨
東南來元氣淋漓中焦卷意巳四良苗與新穎欎
欝無邊涯(音崖)書生如老農苦樂與之偕閻閭聞吉
語一笑心顔開酉年酒如漿乾溢安能裁唯當作
高廪多具尊與罍家人咲問我君田安在哉(駃雨與快)
(同音見魏志)
示姪孫伯安
伯安入小學穎悟非凢兒屬句有夙性說字驚老
師見汝挾書歸憶我青衿時青衿昨日耳齒髮忽
如兹瀆書誤人多闊疎亦天資元無倚天劍可断
扶桑枝倚梯望青冥愚者知笑之壮事巳無取老
謀欲何施幸此掌中孫未染如素絲就令好紙筆
門戸誰當支我有商餘田汝壮可耘耔便當學種
樹未用城南詩(伯安方讀韓集符讀書城南)
種松
百錢買松羔植之我東墻汲井涴塵土插籬護牛
羊一日三摩挲愛比添丁郎昨宵入我梦忽然變
昂藏昂藏上雲雨慘澹含風霜起來月中看細鬛
錯針芒惘然一太息何年起明堂鄰叟向我言種
木本易長不見河畔柳顧盻百尺強君自作遠計
今日何所望
虞卿麻長官成趣園二首
鑿池水交流築屋山四繞衡門在人境三逕深以
悄中庭八九樹晨坐聽百鳥人生信多慮長寝容
未了虚舟有天游我定物自擾豈不與世竝自是
萬物表逹觀無不可言外當意曉
蹉跎匡山游爛漫彭澤酒慨然千載上懷我平生
友夫君負竒節劍氣欎星斗爲吏非所堪徑去如
避走王官唐以還寂寞盖巳久柴車君來隱清風
動林薮至今溪上詩往往在人口淵明不可作此
士寧復有
雜詩四首
相士如相馬滅沒深天機區區銅馬法徒識牝與
驪人言當塗公惡人知其微如何許邵語受之不
復疑知人固不易人亦未易知&KR1126;妍在水鏡鉛粉
徒自欺孰爲仁義人未假巳不歸伯樂不可作思
與曹瞞期
世事如大弩人若材官然秉勢易發機非時勞控
弦又如大水中置彼萬斛舡雖有帆與檣亦湏風
動天不見周公瑾弱齡已飛騫不見師尚父鷹揚
在華顛彼非生而材此豈晚乃賢鎡基喻智慧要
必有待焉嘆息狂馳子嘗爲愚者憐
崑山有璞玉外質而内美唯其不自衒故與頑石
齒和也速於售再獻甘滅趾在玉庸何傷惜君兩
足耳
堂堂明堂柱根節幾歲寒使與蒲柳同扶厦良劵
難我衣敝緼袍我飯首蓿盤天公方試我劍鋏勿
妄弹
采𣏌
仙苗不擇地榛莾散秋實微霜綠未隕濃露紅欲
滳方書尚服餌僮僕課采拾花葉久巳厭功實從
此得苦荼薦竒味凡醖化靈液人傳東坡事世驗
西河術誑口亦自佳輕骨况可必維物多似是致
用相萬一向非觀玉篇誰爲分𣏌棘
宿菊潭
田父立馬前來赴長官期父老且勿往問汝我所
疑民事古所難令才又非宜到官已三月惠利無
毫釐汝鄕之單貧寕爲豪右欺聚訟幾何人徤閗
復是誰官人一耳目百里安能知東州長官清白
直下村稀我雖禁吏出將無夜叩扉教汝子若孫
努力逃寒飢軍租星火急期會切莫違期會不可
違鞭朴傷汝肌傷飢尚云可夭閼令人悲
觀淅江漲
一旱千里赤一雨垣屋敗淅故以江名暴與衆壑
會初驚沙石捲稍覺川谷隘雷風入先驅火塊供
一噫千帆鼓前浪萬馬接後派崩崖不暇顧拔木
無留碍憑陵如藉勢洄洑各有態平分乍舒徐怒
觸忽碎壞雲蒸楚樹杪雪映商嶺背髣髴千丈潮
怳與海門對佽飛聞蛟鱷燃犀出鱗介陽侯富隂
族萬首露光怪翠𬎼澹偃蹇鉦鼓亂&KR1503;磕永懷䟽
鑿力重歎神禹大乾坤海為壑未礙變横潰納汙
非無處流惡聊自快投詩與龍盟滌蕩煩一再(時拜)
(大赦五日矣)
鸛雀崖北龍潭
層崖閟頑隂水木深以阻湍聲半空落淘淘如怒
虎風生木葉脫魄動不敢語何年渾沌竅靈物此
棲處初從一綫溜開鑿到神禹雲雨鼓飛浪噴薄
齊萬弩藏珠驪龍頷百斛快一吐油油入無底細
散不濡縷歸藏海有穴汎溢愁下土南峯天一柱
萬古鎮幽府江山有竒探落景廹行旅多勉茹芝
人終年看飛雨
五松平
竹港晨露白石門秋氣寒湍流落澗壑細路深茅
菅江平白石出竟日㳂清灣四顧不見人山鳥時
間關蒼崖入地底烟靄青漫漫力盡不能過却坐
空長歎青天白雲閑可望不可攀虚名竟何得行
路乃爾難
阻雨張主簿草堂
濕暑雲氣欎漫淫(去聲)成積雨南風竊隂機萬籟困
掀舉飛濤限江岸懸流迫茅宇塊坐百慮滋歸興
生鳥羽兒童十日約竹馬候門廡曾是百里程川
途忽遐阻少游去我久念子平生語欵叚劣可乘
贏餘果何取河汾敝廬在坐滯西南楚世事不可
期客心徒自苦
贈荅楊煥然
詩亡又已久雅道不復陳人人握和璧燕石誰當
分關中揚夫子高誨世所聞十年玄尚白藜藿甘
長貧有來河水篇四海付斯文斯文有定在桓生
知子雲古來知巳難萬里猶比鄰千人國中和要
非心所親東楚西南秦望君勞我神相逢不得語
别去徒殷勤白雲不可贈相思秋復春
送詩人李正甫
陽和入枯株靄靄含芳津山頭太古石不與萬物
春朝從木客游暮將山鬼隣𬗋芝僅盈匊幽蘭不
充紉青雲入長吁肝膽空輪囷我嘗讀君詩天趣
觸眼新秦游得豪宕晉産餘真淳怒虎不受唾駭
鹿未易馴安坐誰不如半生走逡廵蒼蒼不可問
藐藐誰當親青山碾爲塵白日無閑人空歌東野
曲不捄西州貧
遺山先生文集卷第一
