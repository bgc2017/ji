遺山先生文集卷第六
樂府
天門引
秦王深居不得近從破衡成欲誰信白頭游客困
咸陽憔悴黃金百斤盡海中仙人黃鵠舉大咲人
間争腐鼠丈夫何意作蘇秦六印才堪警兒女古
来多為虚名老不見阿房净如掃千年虎豹守天
門一日牛羊卧秋草
蛟龍引
古劒咸陽墓中得抉開青雲見白日蛟龍地底氣
如虹土花千年不敢蝕洪鑪烈蜭初騰精横海巳
覺無長鯨世上元無倚夫手匣中誰解不平鳴割
城恨不逢相如佐酒恨不逢朱虛尚方未入朱雲
請盟槃合與毛生俱誰念田文坐中客只將弹鋏
嘆無魚
湘夫人詠
木蘭芙蓉滿芳洲白雲飛来北渚遊千秋萬歲帝
鄕遠雲来雲去空悠悠秋風秋月沅江渡波上寒
烟引輕素九疑山高猿夜啼竹枝無聲堕殘露
湘中詠
楚山䳽鳴風雨秋楚岸猿啼送客舟江山萬古騷
人國猿鳥無情也觧愁西北長安遠於日憑君休
上岳陽樓
孤劔詠
欝欝重欝欝夜半長太息吟成孤劒詠門外山鬼
泣清霜稜稜風入骨殘月耿耿燈映壁君不見一
飢縛壮士僵卧時自惜黃鵠一舉摩蒼天誰念樊
籠束脩翼
渚蓮怒
阿溪何許来素面涴風雨寂寞烟中魂依依欲誰語
芳華怨
娃兒十八嬌可憐亭亭裊裊春風前天上仙人玉
爲骨人間畫工畫不出小小油壁車軋軋出東華
金縷盤雙帶雲裾踏鴈沙一片朝雲不成雨被風
吹去落誰家少年豈無恩澤候金鞍綉帽亦風流
不然典取鷫鸘喪四壁相如堪白頭金谷樓臺悄
無主燕子不来花着雨只知環珮作離聲誰向琵
琶得私語無情&KR1484;鶒翡翠兒有情蜂雄蛺蝶䳄勸
君滿酌金屈巵明日無花空折枝
後芳華怨
江南破鏡飛上天三五二八清光圓豈知汴梁破
來一千日寂寞菱花仍半邊白沙漫漫車轆轆鯤
鷄絃中杜鵑哭塞門憔悴人不知枉爲珠娘怨金
谷樂府初唱娃兒行彈棋局平心不平只今雄蜂
雌蝶两不死老眼天公如有情白玉搔頭綠雲髮
玫瑰面脂透肉滑春風着人無氣力不必相思觧
銷骨洛花絶品姚家黃楊州銀紅一國香千圍萬
繞看不足雨打風吹空斷腸丹砂萬年薬金印八
州督不及秦宫一生花裏活長門曉夕壽相如儘
著千金買痟渴
結楊柳怨
長樂坡前一杯酒鄭重行人結楊柳可憐楊柳千
萬枝看看盡入行人手輕烟細雨綠相和淄亂春
風態度多路人愛是風流樹無柰朝攀暮折何朝
攀暮折何時了不道行人暗中老素衣今日洛陽
塵白髮明朝塞城草柳色年年歲歲青關人何事
管離情春風誰向丁寧道折斷柔條莫再生
秋風怨
碧瓦高梧響疎雨坐倚薰籠時獨語守宫一着死
生休狗走鷄飛莫爲女雲間簫鼓夜厭厭禁漏誰
將海水添一春門外羊車過又見秋風拂翠簾揔
把丹青怨迴壽不知猶有竹枝塩
歸舟怨
渡頭楊柳青復青閨中少婦動離情只從問得狂
夫處夜夜夢到洛陽城南風吹櫓聲北鴈鳴嚶嚶
江流望不極相思春草生
征人怨
瀚海風烟掃易空玉關歸路幾時東塞垣可是秋
寒早一夜清霜滿鏡中
塞上曲
平沙細草散羊牛一簇征人在戍楼忽見隴頭新
鴈過一時廻首望南州
西樓曲
游絲落絮春漫漫西樓䁱晴花作團樓中少婦弄
瑶瑟一曲未終坐長嘆去年與郎西入關春風浩
蕩随金鞍今年疋馬妾東還零落芙蓉秋水寒并
刀不剪東流水湘竹年年露痕紫海枯石爛两鴛
鴦只合雙飛便雙死重城車馬紅塵起乾鵲無端
爲誰喜鏡中獨語人不知欲插花枝淚如洗
後平湖曲
越女顔如花吳兒㓗於王天教並墻居不着同被
宿美人一笑千黃金連城不博百年心樓上墻頭
無一物暮㸑朝㫪一生足秋風拂羅裳秋水照紅
粧舉頭見郎至低頭采蓮房郎心只如菱刺短妾
意未覺藕絲長與郎期何許眼礙同舟女春波澹
澹無盡情雙星盈盈不得語十里平湖艇子遅岸花
汀草伴人歸駌鴦驚起東西去唯有蜻蜓接翅飛
洧川行
洧川道邊日欲西誰家少婦掩面啼漫漫長路行
不徹粉綿鏡衣手自携自言娼家女家在梁門東
夫婿輕薄兒新人不相容憶初在家時只辦放嬌
慵爺娘惜女如惜玉近前細着面發紅無端嫁作
蕩子婦流落棄擲風埃中可憐桃李花顔色嬌蒙
茸朝看花枝好暮看花枝空安得明珠三百斛重
簾複幕圍春風
長安少年行
黃衫少年如玉筆生長侯門人不識道逢豪客問
姓名柚把金鞭側身揖卧駞行橐錦帕蒙石榴壓
漿銀作筒八月蒼鷹一片雪五花驕馬四蹄風日
暮新豊原上獵三更歌舞㶚橋東
黃金行
王郎少年詩境新氣象慘澹含古春筆頭仙語復
鬼語只有温李無他人天公着詩貧子身子曾不
知乃自神人間不買詩名用一片青衫衡霍重兒
貧女冨母两心何論同袍不同夢入門喚婦不下
機淚子垢面兒啼飢君詩只有貧女謠何曾夢見
金縷衣外家翁媪日有語嫁女書生徒爾爲昆陽
城下三更酒醉膽輪囷插星斗一昔詩腸老蛟吼
十尺長人堕車走斫頭不屈三萬言欲向何門復
伭首何人壽我黃金千使君破鏡飛上天
隋故宫行
渭川楊柳先得春二月鶯啼百囀新長春宫中千
樹錦緩日晴雲思煞人君王半醉唱吳歌絳仙起
舞嚬翠蛾吳兒謾說曾行樂三十六宫能幾多千
秋萬古金銀闕海没三山一毫髮繁華夢覺人不
知留得寒螿泣秋月
觧劒行
古劒黑於&KR0238;欝欝動星文摩挲二十年今日持贈
君長鯨鼓浪三山没知君不是泥中物䄂間一卷
白猿書未分持刀買黃犢牡懷風雲欝沉沉慚媿
漂母無千金長安侏儒飽欲死萬古不觧天公心
北風浩浩吹行客隴水無聲雪花白荆卿墓頭秋
草乾擊筑行歌欲誰識君不見秦相五羖皮去時
烹雞炊扊扅又不見敝喪蘇季子合從歸来印纍
纍丈夫堕地自有萬里氣翕忽變化安能知大冠
如箕望吾子冨貴同生亦同死
征西壯士謠
三十未有二十強手内蛇矛丈八長揔爲官家金
印大不怕百死向沙埸捉却賀蘭山下賊金鞍綉
帽好還鄊
望雲謠
涉江采芙蓉芙蓉待秋風登山采蘭苕蘭苕霜早
彫美人亭亭在雲霄欎搖行歌不可招湘絃沉沉
寫幽悠愁心歴亂如曳蠒金支翠蕤紛在眼春草
迢迢春波遠
望歸吟
塞雲一抺平如截塞草離離卧榆葉長城窟深戰
骨寒萬古牛羊飲冤血少年錦帶佩吳鈎獨騎疋
馬覓封侯去時只道從軍樂不道關山空白頭北
風吹沙雜飛雪弓絃有聲凍欲折寒衣昨夜洛陽
来腸断空閨搗秋月年年歲歲望還家此日歸期
轉未涯誰與南州問消息幾時重拜李輕車
梁園春五首(車駕遷汴京後作)
軍從南去三迴勝雪自冬来二尺強今歲長春多
樂事内家應舉萬年觴(長春德陵誕節名)
暖入金溝細浪添津橋楊柳綠纖纖賣花聲動天
街遠幾處春風揭綉簾
上苑春濃晝景閑綠雲紅雪擁三山宫墻不隔東
風断偷送天香到世間
樓觀沉沉細雨中出墻花木亂青紅朱門不觧蔵
春色燕宿鶯喧處處通
雙鳳簫聲隔綵霞宮鶯催賞玉谿花誰憐䴡澤門
邊柳瘦倚東風望翠華(龍德宫有玉谿舘麗澤燕都西門名)
探花詞五首
禁裏蒼龍啓九關殿前鸚鵡唤新班沉沉綠樹鞭
聲遠嫋嫋薰風扇影閑
浩蕩春風入綉鞍可憐東野一生寒皇州花好無
人管不用新郎走馬看
六十人中數少年風流誰占探花筵阿欽正使才
情盡猶欠張郎白玉鞭(李欽用二十七張夢祥少一歲人未婚云)
美酒清歌結勝游紅衣先爲渚蓮愁曲江共說櫻
桃宴不見西園風露秋
人物風流見藹然逼人佳筆巳翩翩龍津春色年
年在莫着新㗸惱必先
獵城南
翩翩游俠兒白馬如疋練朝出城南獵暮趁軍中
宴北平有真虎愛惜腰間箭
春風来
春風来時瑶草芳綠池珠樹宿鴛鴦春風去後瑶
草歇来鴻去燕遥相望鴛鴦不得雙燕鴻天一方
娟娟愁眉色静與遥山長錦衾復羅薦夢語相思
怨月明烏夜啼空閨淚如霰
幽蘭
仙人来從舜九疑辛夷爲車桂作旂䟽麻導前杜
若隨披猖芺蓉散江籬南山之陽草木腓澗崗重
複人迹希蒼崖出泉懸素霓脩然獨立風吹衣問
何爲来有所期歲云暮矣胡不歸鈞天帝居清且
夷瑶林玉樹生光輝自棄中野誰當知霰雪慘慘
清入肌寸根如山不可移雙麋不返夷叔飢飲芳
食菲尚庶幾西山高高空蕨薇露槃無人薦湘纍
山鬼切切雲間悲空山月出夜景微時有彩鳳来
雙棲
梅華
去歲梅華晚今歲梅華早和美要佳實春風莫草草
寳鏡
寳鏡掛秋水青娥紅粉粧春風不相識白地断肝腸
續小娘歌十首
吳兒㳂路唱歌行十十五五和歌聲唱得小娘相
見曲不觧離鄕去國情
北来游騎日紛紛断岸長堤是陣雲萬落千村藉
不得城池留着護官軍
山無洞穴水無船單騎駈人動數千直使今年留
得在更教何處過明年
青山高處望南州漫漫江水遶城流願得一身随
水去直到海底不迴頭
風沙昨日又今朝踏碎鵶頭路更遥不似南橋騎
馬日生紅七尺繋郎腰
鴈鴈相送過河来人歌人哭鴈聲哀鴈到秋来却
南去南人北渡幾時廻
竹溪梅塢静無塵二月江南烟雨春傷心此日河
平路千里荆搸不見人
太平婚嫁不離鄕楚楚兒郎小小娘三百年來涵
飬出却將沙漠換牛羊
飢鳥坐守草間人青布猶存舊領巾六月南風一
萬里若爲白骨便成塵
黃河千里扼兵衝虞虢分明在眼中爲向淮西諸
將道不湏誇說蔡州功
遺山先生文集卷第六
