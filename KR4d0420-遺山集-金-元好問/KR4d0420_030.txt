遺山先生文集卷第三十
碑銘
濮州刺史畢侯神道碑銘
乙卯秋八月予來自鎮陽東平參佐王君璋以畢
侯叔賢之子之子婿來請曰矦之葬久矣墓當有
銘以吾子扵矦有一日之雅敢以屬筆使不随世
磨滅爲幸也按畢氏本易人其遷永清者不知其
幾昭穆矣侯諱某叔賢其字也大父某父某皆以
農爲業貞祐之亂侯年甫十一從其親避兵至濟
南之章丘猝爲游騎所馳因逃難散走濟南総管
成侯江得侯草間愛其風骨不凡子養之時宰相
蕭國侯公摯行尚書省事扵東平成侯隷焉侯因
被蕭公指使少長知讀書且習扵省寺衣冠文物
之盛故能自樹立如成人㒷定戊寅宋軍出漣水
益都宣撫使田公琢會兵進擊侯從成侯而東以
功𥙷昭信校尉遥授章丘尉田公知侯姓名署軍
中都綂張林反山東土崩宋保寧節度李全入據
益都用為帳前都統換承信郎遷統制丁亥
國兵圍益都城中食盡保寧計無所出閉戶將自
經矦排戶直前曰公死城即破大兵一縱城中無
噍類矣太師日望公降公降必不死何惜屈一身
而不為數十萬生聚之地乎保寧悔悟随詣軍前
太師受其降悉以全境付之而不戮一人竟如矦
所料者先相崇進以太師命召成矦成矦從之而
西自是奉公周旋戮力一心不間風夜公信倚之
如家人父子佗部曲莫能比也凡略地于澶淵于
淮楚于徐亳于歸德侯無不在亦皆以功遷先相
資剛嚴威望素重人有往愬者率以不測為憂矦
曲為營護使得自安至扵决重刑亦時得與議貰
貸未减前後不勝數矦不自言亦無能知者妖人
人李佛子之獄詿誤萬人巳會諸鎮兵守之長清
三日不與食將盡誅之矣侯言之先相愚民自䧟
扵死尚有可哀其老幼何罪垂死之命恃公如父
毋一言之重人獲更生之賜何忍坐視而不捄乎
先相惻然感動為之别白故悮剖决生殺力所不
及且以金繒贖之故被僇者不能什三四侯與有
力焉事先相首尾十五年行臺得承制封拜自
行軍緫領遥授鄒平齊河兩縣令衷翼総領提領
本路僧道累官宣武將軍癸巳先相命侯復畢氏
之姓時其父及妣王氏乱後病沒於章丘邑人以
矦故收瘞之至是始俻展省之礼立新塋於魯城
之東原追贈如故事庚子嗣相莅事以総府都提
領出為臨清令丙午復充左総領遷懷遠大將軍
遥授濮州刺史求觧軍職改營屯都總領以便之
甲寅選充本路課税所長官幹局既優歴練亦久
不事苛細而曺務畢舉時議稱焉是歲十二月之
二十七日不幸遇暴疾卒扵崇仁坊之私第得年
五十有五娶納合氏鎮國上將軍鎮西軍節度使
思烈之女封河南縣君子男一人日守約業進士
女二人長嫁府學生張守謙其幼在室孤子守約
以今年正月二十一日舉矦之柩祔扵新瑩之次
礼也矦性忠厚敬老慈幼出扵自然家所有臧獲
得扵南中之生口者多放之自便一毫無所取與
人交有終始終身不言短長皆人所難能然予獨
取其有及民之功者為之銘銘曰
欝欝佳城東澗之阿畢氏有子姬姓故家維矦
之初童子執戈童子執戈而大事克荷青社食
殚九虎磨牙非排戶直前噍類奈何鄭公堂堂
高山大河不怒而威有物禁訶矦承事之子職
有加敏給赴功而秉心柔嘉從容一言隂慘化
而陽和合散扶傷姦拊瘡摩曾是殿屎載笑載
歌功歸所天不以自夸若夫㒷哀無知之埸援
手高懸之羅計長清之所全活竝青社為尤多
不龍不蛇而有賢人之嗟積厚而報不豊神理
為差汶耶濟耶其未涯耶公矦之世必復其始
者尚信然耶
宣武將軍孫君墓碑
君諱慶字伯善姓善氏世為濟南人曾大父某大
父某考榮皆隱德不仕君資禀信厚蚤有成人之
量鄕父兄以起宗期之貞祐之亂先相光禄公壁
青崖山君挈家往依焉以對問當公意得隷帳下
公所戰攻降下餘五十城君皆從焉指使既久為
所倚信部曲諸人少與為比大名彭義斌乘濟鄆
耕稼廢倉無見糧悉衆守之公審度事勢與之連
和義斌拜公為長強之而西公密遣騎卒告難于
國兵大帥大帥聞報率數千騎來援與義斌遇於
贊皇之西山兵刀甫接君献計扵公曰援兵既至
我當入北軍以張其勢成敗在此舉幾不可失也公
即馳赴之將士氣倍皆殊死闘大名軍遂潰義斌
投死無所尋即授首不數日故地盡復公時承
制封拜乃授君忠武校尉濟南府軍資庫使改行
尚書省應辦使壬辰遷武略將軍威捷軍都指揮
使兼巡捕事公猶以贊皇之功為未報也再加宣
武將軍己亥遷本路鎮撫軍民副弹壓兼行東平
府錄事君莅事嚴明有能吏稱然性剛直與時多
忤卒見罷去今行臺公念君先相舊人不宜久在
退閑復都指揮使及廵捕事未幾以疾告公又惻
然憫之且謂君長子天益嚮學知義理氣節不凡
命代父仕而君之疾竟不治以某年月日春秋五
十有七終扵私第之正寢娶薛氏封冨春縣君後
君八年卒子男三人天益天瑞天寵女一人嫁金
鄉縣丞栾珍男孫五人德安翁安夀安世安永安
孤子等以某年月日舉公之柩葬扵長清縣黃山
之新阡遵治命也癸丑之冬予以行臺之召東來
天益謂予頗知其先人持府學教授康矦顕之誌
文見示涕泗再拜以墓碑之銘為請按康矦所載
君所善二人其一兖人刘德潤其一潞人閻載之
德潤仕行臺詳議官二十年家無餘財病且殁泣
為君言遭離喪乱無歸頋之望曾大父以來皆在
白殯身後獨一老嫗在渠安能辦此吾死不瞑目
矣君慨然曰吾子無慮我當任其事及德潤殁君
為之送終并葬三世一如平生之言此予所親見
者載之失侯故將落魄嗜酒身沒之後家貧子幼
無以為&KR0830;君感念疇昔營護喪事威儀繁盛祖祭
填塞與時貴無異亦予所親見者維君事長如此
與人交又如此又得康矦譔述其不朽也必矣尚
何俟扵不腆之文因辭不敢當天益三請益堅度
不可以終辭乃強為論次之其銘曰
鷙勇兮翩翩纓縵胡兮事戎旃許公驅馳死生
必前魏寇來攻孰擣其堅君扵其間知椅角之
㩲材官蹶張發機其先齊五十城之復與有勞焉
迄今贊皇之謀弦聲騞然欝欝佳城樂石千年
誌以康矦之文賁彼下泉頋雖志節之所自致
其亦出扵有子而可傳
龍山趙氏新塋之碑
歲癸酉冬十月先太師以王爵統諸道兵長驅而
南兵及永清都元帥金紫光禄大夫史公首倡大
義建開國之功太師承制封拜命公開幕
府駐軍高州又明年春正月破北京龍山降今真
定路工匠都総管趙侯振玉在籍中遂隷金紫公
幕下侯雅以幹局為公所知選署龍安府庫使改
永安令遷軍中都提控乙酉春公遭變矦及從兄
真定府判官真玉脱身走滿城衆推金紫公季弟
五路萬戶帥本軍其六月復真定八月命矦招降
臨城杏樹等砦遂下邢趙两州州民之在保聚者
不啻數千百家悉復故居幕府啓太師復趙州
慶源軍之號以矦為節度使兼趙州管肉觀察使
己丑十月改河北西路按察使兼帥府參謀辛卯
秋復授慶源丁酉秋幕府以矦前後功上於
朝宣授今職癸卯冬十月矦介扵同官李稚川周
才卿為予言吾趙氏世居保塞以仕遷大梁五代
末有諱匡穎者官至静江軍節度使兼桂州管内
觀察使弟匡衡及八世孫㐮壘仕扵宋皆矣通顯
金朝兵破大梁吾宗例為兵所驅盡室北行至龍
山遂占籍焉雖譜諜散亡而其見扵祖塋石誌者
盖如此振玉之曾大父伸隱田間致貲鉅萬娶王
氏生大父憲資倜儻好施子人多以急難歸之娶
馬氏生子八人吾父琳其第四子也幼出大家頗
以裘馬自憙為人知義理排難釋紛有豪俠之風
由大父而上皆葬鄉里振玉之考妣兵乱中權厝
縣西佛寺比避兵還而寺屋被焚遂失藁殯所在
振玉去鄉餘二十年歸碩之理既絶感愴霜露殞
身無及向辱我公悞知承乏大郡安習既久眷焉
有桐鄉之戀乃用故事卜於平棘縣西北鄉蘇村里
之南原為顯考衣冠之藏日者室人冀氏物故因
從祔焉維遠祖自保塞遷大梁既無歲月可考自
大梁遷龍山則僅能志之今南原卜宅亦吾趙宗
之大舉不勒之金石以昭示永久後世其謂我何
誠得吾子辱以文賜之為幸多矣敢再拜以請自
予北渡河時過慶源聞廟學之盛佗州郡莫與為
比嘗往觀焉堂廡齋除像儀禮噐遭離喪亂初若
未嘗毁而又加飾焉問之諸生盖一本於矦之經
度出貲於家雇庸於民躬自督視寒暑不少懈數
年而後乃克有成固以為賢扵時之人遠矣范蕭
兩煉師及參佐諸人亦皆稱矦滿城之舉竭事君
之節奮復讐之義奬厲士卒輯穆同異禆益之力
為多初蒞慶源戸不能百為之披荆棘拾瓦礫招
散亡立庐舍勸課耕稼流通貿易西山群盗時出
剽略矦深入搜討州境晏然及入為參佐豪猾無
所頋忌有白晝殺人扵市者矦受命再至郡民鼓
舞迎勞歌謠載路下車未幾即按殺人者之罪敕
怨家婦手刃以報之闔郡稱快故言治郡之效者
率以矦為稱首予竊嘆焉嗚呼兵禍慘矣自五季
以來明德雅望之後重矦絫將之族糜滅所存曾
不能十之一然且狼狽扵道路汨没於奴隷寒飢
不能自存者不可勝數也趙氏固名族然先之以
靖康之兵継之以貞祐之亂將絶而復續稍微而
更熾朞功群從布列伯府以報施言之非先世有
以開之耶趙矦幼仕州縣乘時奮起遂有良民吏
之目雖其材幹足以自致推䆒源委益知世德之
自矣夫忠以事上敬以蒞官孝以顯親揚名義以
慎終追遠是可書也乃為書之且告之曰降福非
難所以致之者為難致福非難所以養之者為尤
難予閱人多矣長劍拄頥大冠如箕以揖譲人主
之前可謂極矣其變也至一簮不得著身河潤九
里澤及三族名園甲第布滿州郡可謂盛矣其衰
也子孫或不得聚庐而託處是天道特未定也夫
端正者必以正其未善始者必以令其終古有之
父作室厥子乃弗肯構盖有任其責者矣為山九
仞功虧一簣亦必有任其責者矣夫江之發源也
微至扵放而與洞庭彭蠡同波沛而與北𬈑南海
同味特大川三百小川三千有以廣之耳侯年運
而往矣更事既多植節亦固誠能廣興學之志充
治郡之善進進而不巳新新而不既他日冡置萬
家室祭三世當有鴻儒碩士如燕公昌黎公者演
招䰟之辭而紀嚴牲之碑至扵不腆之文所以記
新塋者乃其濫觴耳趙矦其勉
冠氏趙矦先塋碑
冠氏帥趙矦錄其世次見屬曰貞祐之季中原受
兵先人忠顯君起田閒有功扵鄉里鄉里推為邑
丞太中觧公以便宜行諸道升黜縣長佐謂先人
統率有方莫有犯之者言之招撫使宗室惟宏乃
自丞遷而令大名所統三州十一縣義軍吾兄顯
署軍中都提控弟顒軍民都弹壓仍佩銀符天錫
亦以恩例𥙷官扵是吾趙宗固以雄視扵齊魏之
間矣及六龍南駕豪傑並起大名東平皆為大有
力者所割㩀先人介於彊敵之間率創罷之民而
為城守計百誘而不變百戰而不沮人事既窮與
城俱䧟㮣之當世孰與倫比天錫既隷今行臺特
進公出入行陣頗著微效及再受父任而縣民人
力又憊於往時軋扵他盗困扵凶荒弱而振離而
合立官府扵攘敚之際闢田疇扵榛莾之域重為
公所錄假之旄節歲丁亥五月乃用故事上扵臺承
制之命榮及祖祢梁君用之記贈官之事巳俻之
矣惟是數世之殯昭穆具舉松檟百年而有旌紀
寂寥之嘆天錫無所似肖蒙頼先世以武弁起身
大懼前人之隱德無所發見將遂湮滅宜有文辝
以昭示來裔敢再拜以請按趙氏世為縣人宋靖
康初侯之曾大父諱存從高宗南渡以騎射得召
見數年後北歸换保義校尉鄉人至今以保義名
其居大父諱誠明昌中歲饑民無所於糴能出其
家所有以活旁近忠顯君諱林喜賓客好施予負
欠之家有貧不能償者率折劵以貸之喪亂之後
冨商往往被掠乞丐道路無歸頋之望君悉資遣
之風義所激州里稱嘆故有令丞之舉嗚呼兵興
三十年河朔之禍慘矣盛業大德名卿鉅公之後
遭罹元元遂絶其世者多矣僅得存者亦顚沛之
不暇也趙侯居則食萬家之邑出則為千夫之長
年未五十孫息滿前群從自生齒而上餘七十軰
侯之姊氏乘時奮興所握萬夫如臂之使指錦衣
繡帽角逐於草昧之日東西數千里識與不識皆
以女王目之盖先之以靖康後之以貞祐再涉大
變嚮絶而復續稍微而更熾不曰先世之所開則
無以考天人之際矣故予樂為之書雖然此予聞
而知之者然也侯之太夫人董資善良夙尚内典
忠顯君之時中饋之位乃為上僣者所奪於夫人
也撝斥如媵侍凌轢如囚虜井曰之事率躬親之
如是積三十年夫人推之以夙業堅之以苦行怡
然委順惡言未嘗出諸口晝哭之後僣奪者故在
反以其老寡而憐之時往慰藉且敕諸子事之惟
謹既沒之後葬祭過礼無降殺之貶夫妬爲婦之
常而怨亦人之所必報不妬不報直千萬人而一
耳况乎其奪也不以怨而以恩其報也不以直而
以德不出於強勉不由於沽激傳記所載如是者
幾人女有徤婦之稱男有時豪之選期順甫及福
禄方來乃今野服蕭然脫屣世事躬不受祉其安
歸乎予見而知之趙宗之所積在此母矣因述侯
之世并以夫人之事附之侯字受之今爲東平左
副元帥兼分治大名府路同知兵馬都総管事宣
授行軍千戶官鎮國云戊戌歲七月初吉記
西寕州同知張公之碑
公諱榮祖字孝先姓張氏世爲獲鹿人曾王父明
王父顯父丙三世在野叔父帥府監軍昇少日以
良家子充南征軍士貞祐改元之明年六飛南狩
真定幕府得用便宜拜官取鄉曲之譽辟監軍爲
本縣尉及縣改西寧州遷縣令未幾改代爲今經
略使史侯所倚信累功至監軍兼行西寕州事被
檄招集未附爲叛者所脅偃蹇不屈竟及扵難幕
府存念勞旧以軍属公兼領縣務時年甫二十卓
然有成人之量爲人有志膽善騎射時軰少有及
者庚寅冬河平失利䧟堅陣中率死士五十餘人
突圍而出所向披靡莫有當其鋒者流矢中面而
鏃不得出毉者破骨取之神色不少變經略公壮
其勇以為不减古人具以名聞遷総統廵山軍
民千戶恒山公仙壁雙門遣别將屯抱犢山
宣權萬戸親以軍守之隘獈可上者十有八所而
山上皆有俻禦不便仰攻公期以三日破之乃潜
軍由鳥道攀援而上出其不意山軍震蕩謂從天
而下投死無所問知公名皆束手自歸黨與未盡
者依太行為巢穴在所有之根結盤互時出剽掠
旁近之民隂為齎助以紓焚劫之禍嘗乘隙入吾
境公測其來設伏擊之軍卒踊躍而戰戮首領一
人而擒其副餘衆悉降郡邑倚公為重亦得少安
甲午歲大旱百姓飢窘軍賦减扵平時而終亦不
辦公出粟代輸之縣當關輔汾晉驛傳之衝供億
倍於他邑公時以財給之歛扵民者什纔二三而
已不幸遘疾以庚戌夏五月日春秋四十有七終
扵私第之正寢先期自刻云吾明日日中逝矣巳
而果然其明了如此夫人同邑戎氏子男二人長
曰伋次曰某孤子伋等以某年月日奉公之柩葬
扵某鄉某原礼也公幼出大家以施予為常事故
其周急継困不計有無賓客過門供給承事一出
誠欵椎牛釃酒與相娱樂下迨厮養亦獲饜飫生
平結交如某人某人契分欵密終始如一赴人之
急如恐不及故得其報力為多太原大帥郝侯氣
岸高亢少所降屈一見公結為昆弟不敢以爵齒
自居公起身戎行不閑文墨裁决訴訟以情為断
不三數語而是非曲直立判未嘗有留滯者凡所
區處吏民奔走從事無敢墮窳言政者不敢以武
人㮣之初監軍没其子継祖纔十歲公襲其任三
十年扵今伋軰既冠㛰矣公念爲叔父所保養生
死報之屡以縣章譲継祖至扵再三辭旨懇切人
爲感動經略公不之許慰遣之曰轉輸期會急扵
星火應卒之材爲難况乎縣治繁劇須習慣然後
可君雖不忘叔父之惠如公家何及病且革復申
前請幕府不得巳許之竊嘗謂風俗之壊久矣同
父之人往往自爲讐敵血戰於錐刀之下頋肯以
大縣萬家推之群從之間乎惟公不出扵生長見
聞之素而不階扵教育講習之益爲能自拔扵流
俗如此雖曰未學君子謂之學矣是可書乃爲之
銘云
重甲兩鞬馳突翩翩唯勍敵是求而與相周旋
蛇矛之所盪夬莫當其前破骨出鏃不廢笑言
一死鴻毛效之所天劍服短後殆先趙之所然
嶪嶪西山逋逃之淵刁斗嚴更通曙不眠我軍
之所撫臨人為息肩大縣萬家意氣盛年敝屣
千金食客四筵弟昆之交金石其堅急難而赴
之白刃空弮自世道下衰人理絶焉同父子參
商且百且千孰於礼服之群從釋銅墨而自捐
戒行區區乃有士夫之賢惟不學而至扵學知
氣質之渾全欎欝佳城海山之原我銘表之尚
以信無窮之傳
兖州同知五翼総領王公墓銘
東平軍民彈壓叚遷状其友王公生平属予為墓
銘曰始遷與王同行伍年相若志相得故嘗約為
兄弟王之殁今十年遺女孤弱藁殯不克舉遷將
以今年三月十六日遷其柩扵憲王陵之東幸吾
子為誌之予謂朋友之廢久矣自退之時大夫士
以古人自期者不為不多士之相與者宜若無愧
然子厚請以柳易播事未嘗行退之極口稱道若
將曠世而不復見當時且然尚何望扵今之世耶
古有之朋友死無所歸曰於我殯又曰久要不忘
平生之言亦可以為成人矣叚武人也而能學者
所難能之事銘其可辭哉按総領諱德禄北京㒷
中府人世為農家貞祐癸酉以騎兵從錦州將王
守玉屯東平辛巳夏東平不守歸今行臺嚴公隷
五翼軍以功轉総領凡行臺略地所在必以之從
積六七年遷同知兖州軍州事為人資善柔而戰
陣勇捷人少有可敵者甲申五月十五日與宋將
彭義斌軍戰被創年三十二以殁一女許嫁日照
張左相之孫濱夀其葬也公感念平昔贈以信武
將軍云銘曰
突如其馳蕩如其麾馬革自随非壮夫之悲魂
兮來歸汝友是依
五翼都総領豪士信公之碑并引
大行臺特進公當朔南分裂之際合散亡一同異
挈全魏齊魯歸命有司乃得承制封拜麾下諸
將剖符錫壌懷黃佩紫者不可悉數今四十年矣
凡公與之共功名者往往取竒龐福艾之士然乘
時倔起徼倖萬一舍短取長為公所錄用翕忽變
化由鼠而虎者抑多矣公亡恙時拊罷瘵之民恒
若不及繭絲所入務以給公上周困亟業單貧奉
賓客而巳身服𥙷紉之衣家無肉食之奉故一時
化之上而偏禆參佐下而閭巷細民莫不畏公之
威而效公之儉弓刀旧習爲之一新盖德風之所
偃有不得不然者若夫覆轍知戒迷途随復嫉貪
冐而廉介歛雄夸而信厚捄餓推食臨深援手心
之所安非出扵矯揉者猶以光祖爲稱首云光祖
諱亨祚姓信氏光祖其字也魏公子無忌號信陵
君子孫因以爲氏北史信氏有名都芳字玉琳者
以藝術著稱後遂無顯人光祖家上谷葬縣之榆
河者不知其幾昭穆矣大父懷陽父慶夀以貲雄
鄊里有萬千之目好交結樂施予知名燕雲間光
祖幼有志膽不甘落人後貞祐兵㒷以良家子係
軍籍從平章政事蕭國矦公鎮天平蕭公還朝不
一二年國世淪敗它帥不能軍軍遂亂軍中有欲
圖光祖者光祖偕鄕曲千餘人壁梁山提控鄭倜
來攻前後三數月出入百戰未嘗挫衂聞光祖姓
名者皆恐怖毛竪倜敗走自是歸光祖者益衆矣
宋將彭義斌㩀大名聲勢甚張頻以官賞誘降光
祖策其坐談終無所成不從以辛巳春歸特進公
扵青崖公知其可用署五翼都総領佩金符奉檄
招降石城為屯田經久之計濟南軍來襲一戰敗
之殺獲甚衆壬午守曺州不觧甲踰三年事定還
帳下公破黃山取恩州先登䧟陳光祖之功為多
東平食盡公與義斌連和光祖知事勢所在提孤
軍涉太行及太師扵火炎義斌誅死光祖復從公
東還時劉慶福者猶為義斌城守太師進軍慶福
敗第功遷同知曺州軍州事官宣武將軍畫疆旣
定官府粗立且無戰攻之事光祖給使左右特見
保任公以兒子畜之公治軍嚴動以軍法從事光
祖從容救止多所全活徂徠山司仙綂戸萬餘因
光祖自歸光祖受之秋毫無所犯五翼號爲難馭
光祖統之久能得其歡心少有被笞罰者軍之族
属萬家散處梁山徂徠之間光祖未嘗輙至所部
使有供張之勞生平不治生産至婢無完裠人有
以急難告者百方賙䘏不計有無生口北渡道殣
相望作糜粥以救餓者思𣣔徧及之其仁心爲質
多此類也幕府暇日日與文士歌酒相燕樂談笑
謔浪不爲小廉曲謹人亦以此多之河南破家所
購法書名畫無慮數十百種客至時出展玩欣然
忘倦如畜未名之寳聞人談閑閑趙公書法愛而
學之落筆即有可觀兒子入小學迤漸買書經史
完備雖儒素家少有及者時譽既盛今相君方議
擢用不幸遘疾以庚子夏六月二十有三日春秋
四十九終於私第之正寢以其年九月十有四日
舉公之柩葬扵湏城縣盧泉鄉金谷山東原之新
阡礼也夫人竇氏真定甲族婦道母儀中表以爲
法子男一人世昌湏城令女二人長適某氏次適
某氏男孫三人曰同寅曰恊恭曰和衷皆學舉業
女孫一人幼在室世昌受學扵予以墓碑為請予
謂光祖能教其子學而世昌果以諸生釐戎務今
十年大縣萬家調度百出他人筋疲力涸有不能
辦者世昌常有餘暇吏曺求代者而不可得生子
如此光祖為不忘矣黃金滿籯何足道哉銘曰
排難觧紛朱家俠聞百戰冊&KR0564;鄕子冠軍收之
桑榆遂有濁涇清渭之分燕趙固多竒士尚有
考扵斯文
遺山先生文集卷第三十
