遺山先生文集卷第十
七言律詩
追錄洛中舊作
樂府新聲綠綺裘梁州舊曲錦纏頭酒兵易壓愁
城破花影長隨日脚流萬里青雲休自負一莖白
髮儘堪羞人間只怨天公了未便天公得自由
東園晚眺(東平)
霜鬢蕭蕭試鑷着怪來歌酒百無歡舊家人物今
誰在清鏡功名歲又殘楊柳撓春出新意小梅留
雪弄餘寒一詩不盡登臨興落日東園獨倚欄
十一月五日暫往西張
城隈細路入沙汀絮帽衝風日再經歉歲村虚更
荒惡窮冬人影亦伶俜林煙漠漠鴉邊暗山骨稜
稜雪外青四十年來比寒苦凍吟猶記隴關亭
石嶺關書所見
軋軋旃車轉石槽故關猶復戍弓刀連營突騎紅
塵暗微服行人細路高巳化蟲沙休自歎厭逢豹
虎欲安逃青雲玉立三千丈元只東山意氣豪
陀羅峯二首
念念靈峯四十年一來真欲斷凢緣鑿開混沌露
元氣散布兜羅弥梵天雲卧無時不閑在樓居何
處得超然殊祥莫詫清凉傳會與茲山續後篇
每恨竒探負盛年松崖今喜入攀緣初驚靈鷲多
飛石更信金牛有漏天鄉國登臨乃如此名揚馳
逐亦徒然留詩便與香泉約起本西游第一篇(僧行)
(平陽僧慧太原)
追懷曹徵君
生死論交不易忘一回言别淚千行空勞結伴歸
蓮社無復題詩寄草堂楚國先賢宜有傳粤阡羈
鬼謾思鄉因君錯怨天公了且道今誰晩節昌
春日書懷呈劉濟川
鄉社荒殘住不成無端蓬華掩柴荆流年又見東
風菜樂土空懷北斗城父老只供留我醉兒童也
喜從君行周侯見說應相笑共隱三泉先有盟(東風)
(菜見本草菜部)
晉溪
石磴雲松着色屏岸花汀草展江亭青瑶疊甃通
懸甕白玉雙龍掣迅處地脉何嘗間今昔尾閭眞
觧泄滄溟乾坤一雨兵塵了好就川妃問乞靈
弔岳家千里駒
蜀客凄凉土一丘身後還有化身愁靈椿丹桂偶
相值蕙草清霜寧久留掌中玉雪恩憐在筆底雲
烟取次休過眼空華只如此不如無子却無憂
七月十二日行狼牙嶺
狼牙路滑馬伶俜老鶴超超欲上征一曲松風寫
幽致九秋雲物愴離情天開員嶠方壼境澗落銀
河月窟聲覿面青山入渠手定誰胸次玉峥嶸
十三日度岳嶺
神岳規模亦壮哉上階絶境重裴回丹青萬木秋
風老金翠千峯落照開川路漸分猶暗澹湍聲巳
遠更凄哀石門剰比靈丘遠正坐登臨欠一來
玉泉二首
神岳提封入寺基上公官秩見僧碑雲蔵佛屋晴
猶暗樹近禪窗老更竒竹杖只供行險易䔧床偏
與望川宜同時不及髯中令猶得泉名比鳳池
玉水泓澄古殿隅又新名第不關渠每因天日流
金際更憶風雷裂石初百里官壷分韻勝千人齋
粥薦甘餘八功德具休誇好玩景臺荒有破除
(寺東北有玩景臺尽得神川之勝導者悮引之荒山一尖故有二句)
玄都觀桃花
前度劉郎復阮郎玄都觀裏醉紅芳非關小雨能
留客自是桃花要洗粧人世難&KR1134;開口笑老夫聊
發少年狂一杯盡吸東風了明日新詩滿晉陽
贈張致遠
茅屋瀟瀟穎水濱兩山相望即比隣禪房道院留
連夜酒榼詩囊浩蕩春老䳽千年見城郭徵君晩
節旁風塵相逢不盡平生意耆舊風流有幾人
夜宿秋香亭有懷本菴英上人
兄弟論交四十年相從旬日却無緣去程冰雪詩
仍在晚節風塵私自憐蓮社舊容元亮酒藤溪多
負子猷舡第齋一夕愁多少窗竹瀟瀟耿不眠
汴梁除夜(追錄)
六街歌鼓待晨鍾四壁寒齋只病翁鬢雪得年應
更白燈花何喜也能紅養生有論人空老祖道無
詩鬼亦窮數(上声)日西園看車馬一番桃李又春風
與馮吕飲秋香亭(三子皆吾友之純席生)
龐眉書客感秋蓬更在京塵澒洞中莫對青山談
世事且將遠目送歸鴻龍江文采今誰似(謂之純)鳳翼
(永寕地名)年光夢巳空剰着新詩記今夕尊前四客一
衰翁
哀武子告
生氣曾思作九原迷塗争得背南轅梁鴻故事要
離墓衞國孤兒祗樹園(于今爲僧)舊說布衣甘絶脰今傳
史筆記歸元知君禄仕無心在旌孝終當到李源
贈李春卿
竇十郎家指顧間因君我亦愛西山丹房藥鏡平
生了禪榻茶煙歲月閑春甕有情供白墮秋風無
力損紅顔重來巳有明年約剰破都城幾往還
甲辰秋留别丹陽
疎疎衰柳映金溝祖道都門復此留千里關河動
歸興九秋雲物發詩愁嚴城鍾鼓月清曉老馬風
沙人白頭後夜相思渺何許西山西畔是并州
龍興寺閣
全趙堂堂入望寬九層飛觀儘高寒空聞赤幟疑
軍壘真見金人泣露槃桑海幾經塵劫壊江山獨
恨酒腸乾詩家捴道登臨好試就遺臺老樹看
别緯文兄
玉壘浮雲變古今燕城名酒足浮沉眼中誰復承
平舊言外驚聞正始昔異縣他鄉千里夢連枝同
氣百年心行期幾日休相問觸撥羈愁恐不禁
寗掾端甫北上
馬頭風雪遠相迎颯沓弓刀四十程自是青雲動
高興未甘白髮老諸生書來沙漠燈花喜夢到秦
川煙樹平長句送君還自媿半山巳有鴈飛行
荅定齋李兄
小山藂桂姓名香舉世何人得鴈行滄海楊塵幾
今昔長庚配月獨凄凉虚勞裴相求白傳正倚源
明識漫郎十載相從未言晚城南泉石有雲庄
空山何巨川虚白菴二首
舊向韋編悟括囊肯随文木被青黃吉祥止處無
餘物知見薰來有底香空谷自能生地籟浮雲爭
得翳天光只愁八月風濤壮夢裏江聲撼客床(何臨安人)
露菊霜茱薦枕囊石泉崖蜜破松黃只緣山遠無
來客更覺心清聞妙香碁局儘堪消日晷吟毫真
合染溪光劇談不盡江湖景重與青燈約對床
聽姨女喬夫人鼓風入松
白雪朱絃一再行春風纖指十三星雲窗霧閣有
今夕寶靨羅裙無此聲瀟洒寒松度虚籟悠颺飛
絮攪青冥胎僊不比湘靈瑟五字錢郎莫漫驚
哭樊帥
自倚沉冤有舌存争教無路叩天&KR1377;装囊已竭千
金賜絶幕誰招萬里魂東道漫悲梁苑客南園多
負夀張孫春風花落歌聲在夢裏能來共酒尊
寒食(壬子清明後作)
上苑春風盛物華天津雲錦赤城霞輕舟矮馬追
随遠翠幕青旗笑語譁化國樓臺隔&KR1589;海吳兒洲
渚記仙家山齋此日腸堪斷寂寞銅缾對杏花
送樊順之
弓刀十驛岳蓮州渭水秦山得意秋王粲從軍正
年少庾郎入幕更風流寒鄉况味真鷄肋清鏡功
名属虎頭寄謝溪風亭上月老夫乘興欲西游
蜀昭烈廟
合散扶傷老益堅荒祠重過爲凄然君臣洒落知
無恨庸蜀﨑嶇亦可憐一縣山陽堯故事三年章
武魏長編錦宫羽葆今何處半夜樓桑呌杜鵑
宿翠屏口
鬢鬚蒼白葛衣寬事外閑身也属官授簡如聞數
枚叔乘車初不少馮驩沙城雨塌名空在石峽風
來夏亦寒两飽三飢巳旬日虚勞兒女勸加餐
王敦夫祥止庵
三樂人推二樂全有親可事子能傳舊時詩禮聞
家學此日丹砂見地僊蕩蕩天光虚室外融融和
氣彩衣前情知不羡燕山桂一樹靈椿歲八千
過寂通庵别陳丈(甲辰秋)
陳丈未識某而愛其詩曾對高御史士
美言我他日見遺山當快飲百醉後見
之而公巳病乃相約易百醉爲百杯每
見以酒籌計之至七八十杯復有此别
故詩中及之
心遠由來地自偏不離城市得林泉從教上界多
官府且放閑身作地仙三月有期何敢負百杯未
滿會湏填違離更覺從公晚却望都門一慨然
梁移忠詩卷
一箭功成塞上歸廼翁垂白藉扶持燕雲義俠風
流遠里社隂功父老知龍種作駒元自異虎頭食
肉未應遅高門更與增華表丁令還家先有期(時都)
(運丈巳下世故詩中及之)
喬千戶挽詩
高塚驚看石表新空將事業望麒麟燕遼部曲千
夫長楚漢風雲百戰身赤羽有神留絶藝素旗無
誄記連&KR0666;隂功未報天心在累將重侯又幾人(潘安仁楊)
(使君誄有表之素旗之句喬與予皆毛氏之婿)
贈王仙翁道成
覧照休驚白髮新弈棋翻覆見來頻燕南趙北留
詩卷王後盧前盡故人平地青雲一炉藥舊都喬
木百年身憑君剰醉浮香酒(館名)梁苑而今不筭春
常仲明教授挽辭
雲際虚瞻處士星豈知談笑巳忘形鎮州肥膩無
毫髮晉産真淳有典刑白帽枉教淹晚節綠嚢元
擬濟含靈汝南後日先賢傳猶欠知幾爲勒銘(常代州崞)
(縣人客郾城與知我游從知靈臨終殊明了)
追錄舊詩二首
短褐單衣長路塵十年回首一吟呻孤居無着竟
安往宿債未償今更新相馬自甘齊客瘦食鮭誰
顧庾郎貧聞君話我才名在不道儒冠巳悮身(白用韻荅張之純)
潦倒聊爲隴畝民一犁分得雨聲春功名何物堪
人老天地無心誰我貧穎上雲烟随處好洛陽桃
李幾番新悠悠世事休相問牟麥今年晚得辛(用催懷祖韻)
丁未寒食歸自三泉
春山晴煖紫生煙山下分流百汊泉未放小桃装
野景巳看茅屋映秋千飢烏得食争相喚醉叟行
歌只自顛寒食明年定何許故人尊酒且留連
即事呈邦瑞
鄭莊父子重相留似爲良辰散客愁陋巷新成一
茅屋今年連醉两中秋開尊便覺賢人近汗足寧
論力士羞明日燕臺傳盛事坐中賓客盡名流
和白樞判李定齋有詩寄白以因風何
惜數行書爲落句白酬荅云欲搜春草
池塘句藥褁開心夢不成余平觧之
金粟崗頭有髮僧遥知默坐對龕燈書郵但覺浮
沉久詩卷何緣唱和曾白日放歌湏縱酒清朝有
味是無能相逢定有池塘句藥褁關心恐未應
慶高評事八十之夀
圖畫尭民大朴存衣冠兼得見高門種松千歲如
種德教子一經今教孫化日舒長留暮景秋風搖
落變春温聘君羔鴈休疑晚正及新年薦壽尊
超然王翁哀挽
直擬期頣薦夀尊却從圖畫記生存百年喬水衣
冠古一夕西庵笑語温故事未霑通德里素風多
負讀書孫吳陳諸老今誰在滅沒歸鴻是薊門
大名贈荅張簡之
營平豪宕變温文所見今知勝所聞只道生涯無
長物争教詩壘策竒勲伐薪未敢煩名士載酒能
來過子雲後日山陽養衰疾藥籠僊品正湏君
燕都送馬郎中北上
功曹此日漢蕭何家世當年老伏波但愛紅蓮映
芳渚豈知寒谷&KR1858;陽和珠囊不載糢糊錦銀管先
書茂異科太史占天應有喜一星朝處五雲多
馬雲漠方鏡背有飛魚
劫火依然百鍊初護持元自有神魚影寒似覺雲
屏透光落應分玉斗餘開朗休嫌露圭角圓通寧
復滯方隅衣冠正了渾閑在一片靈臺欲付渠
贈荅鴈門劉仲脩
仲脩省郎乘傳過新興有詩見及推激
過稱甚非衰謬所宜得者媿汗之餘輙
用韻爲謝仲脩詩律深密得於尊公鳳
山老人過庭之訓且其顔壮絶類吾友
李從事長源故篇中有及
車騎雍容一坐傾并州人物未凋零共知祭酒傳
家學(劉向為劉氏祭酒)獨愛中郎餘典刑東壁圖書欣有託南
溟風浪駭初經少微見比吾何敢洗眼僊槎候客
星餘慶堂
五年霜戟照康莊萬里春風擁畫梁巳覺并汾增
勝氣更從玉郝借餘光靈椿丹桂知難老玉節金
符豈易量剰着牋毫授辭客南堂兼是棣華堂
寄答劉生
西州消息到東山懷䄂新詩百過看白壁明珠驚
照座朔雲寒雪入憑欄省郎共結交情厚野老還
欣禮數寬後日秋風一尊酒草堂應得駐金鞍
别董德卿
爛醉秋風四十埸此回歌笑重難忘楊雄詞賦金
誰識陶令田園先巳荒同甲弟兄雖異姓䆠游州
郡即吾鄉懸知後日登高地剰爲行人望太行
送端甫西行
&KR0801;洲人物早知名車騎雍容一座傾美酒清歌良
有味綠波春草若爲情渭城朝雨三年别平地青
雲萬里程者我秦游舊曾約夢中僊掌巳相迎
讀李状元朝宗禪林記
李守濟州城破不屈節死贈鄉郡刺史
偶向禪林見舊文濟陽南望爲沾巾張巡許遠古
亦少烈日秋霜今更新千字豊碑誰國手百城降
虜盡王臣知君不假科名重元是中朝第一人
同嚴公子大用東園賞梅
東閣官梅要洗粧青雲公子不相忘翰林風月三
千首樂府金釵十二行佳節屢從愁裏過老夫聊
發少年狂花行更比梳行好誰道并州是故鄉
中庸先生垂示
先大夫教子詩及裴内翰擇之所述家
傳愛仰不足情見于辭
嚴訓常如天日照名家元自古今同只知楊秉餘
清節争信譙玄有素風(獨行傳筝一人)通德里門傳故專安
平韻語到兒童青青留在懷賢樹愛殺曹南一畝
宫賀中庸老再被
恩綸
萬古千秋麗澤堂紫泥恩詔姓名香治朝例有高
年敬神理終歸晚節昌東魯儒生傳舊學曹南方
志發幽光季春羔鴈秋風酒准擬年年薦壽觴
趙汲古南園(分得軍字)
林園近與六街隣塵漲都歸一水分魚樂定從濠
上得竹香偏何雨中聞接籬倒着容山簡老屋高
眠稱陸雲尊酒相陪有今日却慙詩壘不能軍
柳亭雨夕與高御史夜話
關塞無緣笑語同偶然情話此從容青天蜀道不
得過山色歸心空自濃九日茱萸藍澗酒十年朝
馬景陽鍾三間老屋知何處惆悵雲間陸士龍(高曾)
(自藍田令入拜監察御史北渡後謀還保塞而困於無資者二十年矣)
玉峯魏文哀挽
風馭翩翩渺獨征幾人終始復衰榮秪緣大事存
遺藁重爲斯文惜主盟北斗太山初未减秋霜烈
日凛如生莫疑知巳無從報直筆君看戮進明
清明日改葬阿辛
掌上青紅記點粧今朝哀感重難忘金環去作誰
家夢綵勝空期某氏郎一瞥風花纔過眼百年冰
蘗若爲腸孟郊老作枯柴立可待吟詩哭杏殤
寄謝常君卿
百過新篇卷又披得君重恨十年遲文除嶺外初
無例詩學江西又一竒楊柳不随春事老貞松唯
有歲寒知仙鄉白鳳&KR0801;洲近洗眼雲霄看後期
送武誠之往漢陂(太原酒政瑞甫之父此時爲黃冠)
行李中春發晉溪離筵辭客賦新題青雲有路人
看老秋水無言物自齊杜曲舊遊頻入夢兵厨佳
釀惜分携因君爲向蓮峯道不待移文我亦西
送劉子東遊
劉郎世舊出雄邊生長幽并氣質全陣馬風檣見
豪舉雪車冰柱得真傳書空咄咄知誰觧擊缶嗚
鳴頰自憐復日東州飽歸載且休多送酒家錢
甲寅九日同臨漳提領王明之鹿泉令
張奉先賈千戸令春李進之冀衡甫遊
龍泉寺僧顥求詩二首
遠水寒煙接戌樓黃花白酒浣羈愁霜林染出雲
錦爛春色併歸風露秋鄉社歲時容容醉石牆名
姓爲僧留登高舊說龍山好從此龍泉是勝遊
杮葉殷紅松葉青黃花霜後獨鮮明西風浩浩欲
吹帽石溜泠泠堪濯纓皇統貞元見題字良辰美
景記升平何人觧得登臨意滅没疎雲鴈一聲
十日作
關樹蕭條返照明并陘西北筭歸程青黃大似溝
中斷文字空傳海内名平地煙霄遂如許秋風茅
屋可憐生重陽擬作登高賦一片傷心畫不成
贈答普安師
入座臺山景趣新因君鄉國重情親金芝三秀詩
壇瑞寶樹千花佛界春聞道舊傳言外意忘年今
得眼中人種蓮結社風流在會向藍輿認後身
孝純宛丘遷奉(張弟新舉弟二雛聞其玉雷可念因以字之)
鬢毛哀堸面塵埃孝子牽車古所哀千里長河限
南北一丘寒土見蒿萊遼東華表何人在柳氏玄
堂此日開十月知君有新喜小雛先與喚迎來
曹夀之平水之行
䦑塞相望首重搔相逢衰颯嘆顛毛驪珠可忍輕
彈雀犗餌何緣得釣鰲從昔丘園昌晚節何來山
岳揔秋毫西風先有龍門約共舉一杯持两鰲
追懷趙介叔
今古人門各一時燕南剰有桂林枝清風明月懷
玄度綠水紅蓮見杲之善政傳歸遺愛頌隂功留
在稱家兒哀歌不盡平生意空想翛然瘦鶴姿
追懷友生石𥙿卿
人物休評第幾流依然豪俠數并州壮懷歌闋尊
爲破連句才多筆不休金馬只教聊避世玉犀誰
遣失封侯酒酣握手今無復惆悵西園是舊游
挽鴈門劉克明
詩骨翛然野鶴孤两年清坐記圍爐金初㲾季聞
遺事第靡波流見古儒巳分幽人嗟古栢争教孺
子莫生芻鳳山後日先賢傳再有劉宗祭酒無
贈答平陽仇舜(臣)
两辱携詩過草堂曹君師席有輝光飛勝自是功
名具潦倒何堪翰墨埸滄海驪珠能幾見鄷城龍
劒不終藏太行殘雪春風近且趁梅花薦壽觴(仇乃)
(曹益夫門生也)
賈潛東城中隱堂
智水仁山德有鄰柳塘花塢静無塵家僮觧誦閑
居賦田父争持社罋眷安吉総輸中隱士典刑真
見老成人明年恰入非熊運共看青蒲褁畫輪
約嚴侯汎舟
風物當年小洞庭西湖此日展江亭詩貪勝槩題
難徧酒怯清秋醉易醒白鳥無心自來去紅渠照
影亦娉婷仙舟共載平生事未分枯槎是客星
迭李同年德之歸洛西二首
千佛名經有幾人棲遲零落轉情親承平盛集今
無復哀樂中年語最真衣上緇塵元自化鏡中白
髮爲誰新水南水北相逢在剰醉酴醾十日春
亡奈流光冉冉何&KR1134;君聊得慰蹉跎飛黃老去空
竒骨拙燕歸來只舊窠舉世盡從愁裏過一尊獨
愛醉時歌洛中定有人相問休道今年白髮多
贈簫漢傑
蕭漢傑大興人金國初嘗賜姓奥里氏
故時人又謂之臭里漢傑父(仲寬)居之飛
龍牓登科同知青州軍州事致仕有子
六人皆使宦學獨漢傑不樂(去声)遂作舉
子為人慷慨有志膽好讀書古兵法及
隂陽孤盧禄命之術從軍一十年積官
從三品領州倅關陜総帥府提控佩
金符盖自燕城圍觧之後關間南渡出
入行陣間瀕於死者屡矣鐵嶺之潰復
入陜州陜州亂群不逞輩繋漢傑獄中
漢傑乘昏暮破械而出懼爲追者及駕
浮壼亂黃流筯疲力涸僅逹北岸爲失
侯故將者又二十年流離頓踣人所不
能而意氣都不少衰以人情觀之豈碌
碌者所可辨耶壬子冬與子相值於東
原問其世知其爲故人大鈞之同母也
問其日事則曰止以唐生季主之業游
時貴間耳因與論余之行年而有契於
余心者私竊慨嘆以爲倚伏叵測哀與
樂相尋生也有涯而跼於憂畏浩浩乎
如乘舟而遇風波非知其亡可奈何而
安之其可以收利涉之功乎漢傑爲有
得矣其别也因爲長句以贈
射虎將軍右北平短衣憔悴宿長亭雷轟寶劍無
留迹火借青囊爲乞靈四壁不知貧作祟一瓢誰
識醉中醒相&KR1134;莫話榰機石自省枯槎是客星
送曹幹臣
和林音驛日懷思燕市歌歡有此時老我真成鐵
爐步感君時送草堂貲黃楊舊厄三年閏赤驥非
無萬里姿平地煙霄付公等不妨閑和鳳池詩
國醫王澤民詩卷
萬古君家父事兄豈知衰俗有王卿一篇華衮中
書筆滿紙清風月旦評鴻鴈自分先後序鶴鴒兼
有急難情閨門雍睦君湏記方伎成名恐未平
祖唐臣母挽章
白髮承平一夢過怡然冠帔見慈和肩輿燕喜今
無復手綫留殘恨更多舍肉巳甘非穎谷學仙何
敢望西河升堂結友平生事重爲王君廢蓼莪
丙辰九月二十六日挈家游龍泉
風色澄鮮稱野情居僧聞客喜相迎藤垂石磴雲
添潤泉漱山根玉有聲庭樹老於臨濟寺霜林渾
是漢家管明年此日知何處莫惜題詩記姓名
感寓
南楊北李閑中老樂丈張兄病且貧叔夜吕安誰
命駕牧童田父實鳥隣功名富貴知何物風雨塵
埃惜此身歌酒逢場暫陶寫不應嫌我醉時真(李仁)
(卿楊正卿樂舜咨張緯文)
存殁(卒老敬之劉兄景玄)
行間楊趙提衡早老去辛劉入夢頻按上酒杯聊
自慰䄂中詩卷欲誰親两都秋色皆喬木一代名
家不數人汲冡遺編要完𥙷可能虚負百年身
人日有懷愚齋張兄緯文
書來聊得慰懷思清鏡平明見白髭明月高樓燕
市酒梅花人日草堂詩風光流轉何多態兒女青
紅又一時澗底孤松二千尺殷勤留看歲寒枝
趙元德御史兄七秩之壽
富貴浮雲世態新典刑依舊老成人松身鶴骨詩
千状玉澗冰清德有隣巳卜新居近泉石不應晚
節傍風塵平頭七十從頭數才是梅溪第一春
張村杏花(丁巳二月初二日)
昨日櫻唇絳蠟㾗今朝紅袖巳迎門只應芳樹知
人意留着殘粧伴酒樽濃李尚湏羞粉豔寒梅空
自怨黃昏詩家元白無今古從此張村即趙村
遺山先生文集卷第十
