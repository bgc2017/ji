遺山先生文集卷第三十八
銘
孔道輔擊蛇笏銘
龍圖孔公原魯擊蛇笏闕里傳寶舊矣汴梁旣下
入宣撫王公家公之子以傳彦遠張君彦遠屬某
作銘敢以蕪辭贅扵徂徠石先生之末以俟後之
君子己酉十月日書
大横庚庚色棗&KR0238;殷血一線著怪迹殷士膚敏世
載德天以原魯配秀實文楷指佞尭屈軼屈之版
持氣不屈衣冠堂堂立如植寸鐵指月月不蝕(指月)
(一作磔蟇)妖蛇區區辱吾擊正以痛快與泚一徂徠之銘
董狐筆神物當爲吾道惜屬君金匱秘石室一日
龍化雷破壁(一日一作不然)
良佐鏡銘
郾城張氏蓄古鏡以百數其一識云見日之光天
下大明予用是知古人雖作細小物而閎衍慱大
之義寓焉丙戍夏四月予過汜南良佐請銘其鏡
因取往所見八言之義衍之以爲銘良佐忠於&KR0738;
君篤扵事長嚴扵治軍旅又謙謙折節下士從諸
公授論語春秋讀新安朱氏小學以爲治心之要
故就其可致者而勉之
繁畤之金金城之功刻畫之制鍛鍊之功自其細
者而觀之不過為櫛縱巾帨几杖盤孟間之一物
自其大者而言之則乃有日月大明天地之至公
且夫昭曠粹精自天降衆惟不能取諸身而取諸
物此偏暗之所以揜其聦湏眉之不燭妍&KR1126;之不
别與亡鏡同善惡之不明白黑之不分與亡視同
豈有衣冠堂堂百夫之雄挾昭曠粹精之固有而
不得比一物巾帨盤孟之中古有之見爾前慮爾
後吾願君子之擴而充
默庵銘為劉司正光甫作
時然後言真默者存理然後默至言之實子欲無
言惟聖人能餘皆數窮以默自懲有喙三尺而學
喑啞規以自藏物不我假智如挈鉼静如持城其
中鏗鈜萬物震驚酒見扵面病見扵脉眼有否臧
口無青白欲息子言當息子機一庵虚白天地同歸
布衾銘
百世温公布衾終身服公之服嗟予何人人以貧
為辱我以貧為福人以儉為詐我以儉為德惟福
惟德服之無斁
無絃琴銘
厥初制琴意寓扵器器如可忘聖則徒制如陶所
言奚貴於琴羊存禮存大中之心我琴無絃絃會
當具尚因正聲以識真趣
最樂堂銘
工部高平趙公德宇冲粹與物無競揚歷中外餘
三十年朝廷自公宰士皆以為君子長者晚節末
路浮湛里社乃無失侯故將幽憂憔悴之態詩所
謂風雨如晦鷄鳴不巳者扵公見之新居有堂取
古人為善自得之義名之曰最樂以公平生攷之
可謂無媿其名矣新興元某為作銘
樂外有終樂内莫窮惟樂焉有外内之别斯君子
小人之不同大本在中至和與融涵浸薰醲四體
以克孰不秉&KR0595;而天獨以厚公醪醴腐腸鼓鍾閼
聦誠有囂囂者存淘憂畏其誰攻相彼力田秪繫
於逄就七遇之皆北要萬折而必東遼海管寧鹿
門龐翁幽蘭深林穆如清風雖心逸日休人知作
德之所自至扵身康彊而子孫吉者將非為善之
功乎
超然堂銘
眼空四海自聖癲舌唾一時無眼禪匡床兀坐差
獨賢恩澤小侯佳少年威儀秩秩賓初筵榮觀燕
處防未然小學之書聖所傳祝君持心静而天責
雲驊騮渺翩翩
仲寧提領年甫弱冠顯襲世爵盖嘗從吾友輔
之教授張君學故時譽甚著日者蕪諸老扵所
居之超然堂問以超然之義且以銘為請因就
其所可致者而勉之
太古堂銘
廣寧全道太古真人寧海郝君初入道習所謂以
苦為樂者塊坐趙州南石梁之下六年羽化之後
高第范鍊師復來趙州築環堵而居之官吏士民
請住州之天寧觀後十年眞定幕府參議趙振玉
起堂扵天寧名之曰太古左司卽中賈道成因立
真人像扵中使其徒事之真人平生篤扵大易之
學其以古道自期者蓋天性然余嘗讀太古集見
其論超詣非今日披裘擁絮囚首喪面者之所可
萬一癸卯冬過慶源館鍊師所居乃為作太古堂
銘其銘曰
宇宙一途萬物並馳至人深心砥柱不移一念萬
年後天爲期虚室生白嗒焉自遺故曰存乎人不
繫其時居今而行古豈季末之能漓玄學希夷大
易精微致身羲皇野鹿摽枝穴居野處旦暮見之
彼傃隠行怪小智自私泯泯默默至老死而不自
復者殆昨暮兒耶
皇極道院銘
虚白處士趙君巳入全眞道而能以服膺儒教爲
業發源語孟漸扵伊洛之學方且探三聖書而問
津焉計其真積之力雖占候毉卜精詣絶出猶爲
餘刃耳道風旣扇旌車時徵曳裾王門大蒙寵
遇三年以母老得請歸在鎮陽行臺奉被
恩旨發泉公帑築館迎祥觀之故基是爲皇極道
院年月日某實叙而銘之處士名素字才卿河中
人虚白其賜號云
聖學心傳惟精惟一作新斯民下土是式相爾秉
&KR0595;有物有則厥惟背馳固有而失有淫有明有比
其德匪伊司南倀其擿埴于帝其訓王道正直福
自爾求如斂而錫咨爾虚白慮然後得言以道敷
中由權執賢王好善而康而色相叶厥居方殺之
實善頌善禱香火晨夕恭惟君師永建皇極
長眞庵銘
淮安張澤之為予言福昌之東韓城長眞譚公舊
隠之跡在焉其徒王志明者葺居之土木之功略
具矣用譚公之故名之曰長真庵志明初隷唐州
營卒在諸黥中獨以性行見稱其主獄囚有矜憫
之實飢飽寒暑每為調護之旣久轉將領貲産亦
厚一旦與道人語慨然有高舉遠引之意即棄家
入道其子追及于襄城泣拜請還志明確然不移
遂入崧山師事紫虚于大師及即僊翁積年避壬
辰之兵東之海濱亂定還洛陽築還堵于韓城而
居之道俗歸向以為堅坐六年非世人所能堪乃
卽譚所居而奉之今年過八十神觀殊未衰目光
烱然人望之知為有所養者長眞為得人矣幸吾
子為之銘澤之予舊交其言可信不妄乃參用溪
南詩老辛敬之之語為作銘銘曰
其兼&KR0738;也揚其苦節也墨有許行之樹藝有頭陀
之縛律其澹然無營又似夫修混沌氏之術者也
若夫腐朽之可神糟粕之可醇卽色而實相卽空
而法身孰妄而孰真吾知有存乎其人而巳
天硯銘
揚子得片石扵馬山之前方廣一尺厚减寸之半
從長衡短狀若展掌底平而不頗坎可以貯水而
面可以受墨杜仲梁曰此天硯也焕然乃請余為
之銘
義則方智則圓動也人静也天在物強名在我自
然爾目惟鸜爾咮惟鳳篝火縋綆求中産之售漆
室緹衣致賓筵之奉彼金樅而石奏泉生而雲滃
者亦惟硯之用割烹是謂食費瑑刻不加玉重吾
知一日而浸百畦恧扵漢隂之抱罋
小紫玉池硯銘
蒼龍太一玉版之次維寶硯三并此而四出中秘
歸元氏得非所宜殆天賜子孫保之他日知野史
之所自
贊
手植檜聖像贊
乙巳冬十二月拜林廟還得手植檜把握許就刻
之為宣聖顔孟十哲像且以文楷為龕像出于
手檜為難其得扵煨燼之餘又為難合是二難宜
為儒家世寶迺百拜而為之贊云
體則微理則全望之儼然卽之温然見其參扵前
手所植焉形所寓焉歛之管窺浩浩其天是將以
爲甘棠之賢耶抑與夏鼎殷槃而傳也
老人星贊
維南有星與弧直其名老人天一極或見或隠代
不一光精何年貫此石非丹非青非瑑刻玄龜導
前鶴後翼飄然而來莫從詰祝翁少留觀世德尚
爲斯民開夀域
宣政間忻州天慶觀道士能知雄命其宗入堅
畫老人星像紫府竹璟爲之贊石刻有二一在
吾州一在濟源貞祐甲戌之兵天慶廢石刻之
存亡未可必在濟源者畫像雖存而贊文漫滅
不可讀己亥正月予見之濟瀆祠歎州里舊物
兒時所常見者將遂洷滅而不傳因為贊以補
之且使三人者姓名復見扵此紫府今五臺二
十七日謹記
范文正公真贊
文正范公在布衣為名士在州縣為能吏在邊境
為名將在朝廷則又孔子之所謂大臣者求之千
百年之間盖不一二見非但為一代宗臣而巳丁
酉四月獲拜公像扵其七世孫道士圓曦乃為之
贊云
以將則視管樂為不忝以相則方韓富為有餘其
忠可以支傾朝而寄末命其量可以際圓盖而蟠
方輿朱衣玄冠珮玉舒徐見于丹青英風凛如古
之所謂垂紳正笏不動聲氣而措天下扵泰山之
安者其表固如是歟
趙閑閑真贊二首
周旋扵正廣道宗平叔之閒而獨能紹聖學之絶
業歛避扵蔡無可党竹溪之後而竟推為斯文之
主盟不立崖岸之謂和不置町畦之謂誠不變燥
濕之謂定不汙泥滓之謂清藹然粹温見于丹青
雖無老成人尚有典刑鳳衰無周龍移啓魏殄瘁
攸屬古為悲欷人知為五朝之老臣不知其為中
國百年之元氣
興定初某始以詩文見故禮部閑閑公公若以為
可教為筵譽諸公閒又五年乃得以科第出公之
門公又謂當有所成就也力為挽之奬借過稱旁
有不平者宰相師仲安班列中倡言謂公與楊禮
部之美雷御史希顔李内翰欽叔為元氏黨人公
不之䘏也正大甲申諸公貢某詞科公為監試官
以例不赴院宿一日坐禮曹欽叔從外至誦某秦
王破竇建德降王世克露布公頗為聳動頋座客
陳司諫正叔言人言我黨元子誠黨之耶公之篤
于自信蓋如此壬辰冬某以東曹掾知雜權都司
取行止卷觀之見公獨銜及楊雷猥相薦引者十
七章竊自念言公起布衣仕五朝官六卿自奉飬
如寒士不知富貴為何物其自待如此頋雖愛我
寧欲為利禄計欲使之凾進得以斗升活妻子耶
惟是愚陋不足以當大賢特逹之遇兀兀近五十
而迄無所成用是為媿負耳北渡後求汴人趙濟
甫為公寫真因題贊其上嗚呼公道德文章師表
一世如我乃得而事之公初不以利禄期我然則
今所以事公者雖出于門弟子之私亦豈獨以門
弟子之私也哉
公無恙時辱公陶甄携之提之且挽且前萬馬之
所馳不足以北公之轅萬折之所礙不足以廻公
之川將私其私耶抑以為文字之傳匠石斵斤子
牙絶絃千載一人猶以旦莫萬里一士且謂比肩
念公生平使我涕漣顔如渥丹雙曈烱焉彼粹而
温旣與不可傳者死矣觀乎此則猶可以髣髴其
足音之跫然
范鍊師真贊
戊戌之夏予過東平留宿正一宮時范鍊師已東
邁門弟子王仲徽出其寫真求予為贊鍊師初事
崑嵛郝公號之曰玄同子後從棲霞丘公復有玄
通之目故兼及之贊曰
異欲其同介欲其通惟天與之形而道與之貌者
不可變故無地以受運斤之風三山微茫貝闕珠
宫野服蕭然與雲俱東横絶四海者亦何慕冥冥
之鴻耶
寫真自贊(崧山中作)
短小精悍大有孟浪勃窣槃跚稍自振厲豪爽不
足以為德秀之兄蕭散不足以為元卿之弟至扵
欽叔之雅重希顔之高氣京甫之緼藉仲澤之明
銳人豈不自知盖天禀有限不可以強而至若夫
立心扵毁譽失真之後而無所䘏横身扵利害相
磨之場而莫之避以此而擬諸君亦庶幾有措足
之地
介山馬卿雲漢爲仲晦甫寫真燕坐蕭
然六藉在旁目曰讀經圖欣然有會於
予心者為作贊云
聖謨洋洋善誨循循敝則新兮司南通涂及門而
堂自致身兮致身維何山立揚休叶經綸兮所學
所知效之所天遂及民兮河潤九里海潤百里煦
如春兮大方無隅孰墨孰儒孰緇磷兮緇衣好賢
佩之飛霞冠青雲兮方内之外方外之内有若人兮
張幾道鍊師真贊
玄學為家平實中和静焉而不譁孫龍田巴其書
五車吾知為盗夸若夫自後而先絶素隠之累方
外而内無多歧之差語有之人之生也直然則若
人之所以敦龐耆艾者其未涯也哉
頌
登封令薛侯去思頌
興定二年冬十月二日詔以王屋令薛侯莅登封
侯之來前政適為飛語所被羣小熖熖如棼絲如
沸糜殆若不復能措手者侯曰内之不治不可以
言外扵是退悍卒併冗吏决留務釋滯獄不旬日
縣中廓廓無事卽召里胥鄉三老之屬凡民之貧
富丁之衆寡里杜之小大輸送之近遠諦問詳審
纖悉具備著為成籍按其次而用之貸逋賦以寬
流亡假間田以業單貧一粟之歛一夫之役均配
周及權衡之必平錙銖之必分也寬以期日不復
強責計以追胥之費之半而公上給矣方春勸耕
遭田父野叟扵途慰以農里之言而勉之孝弟之
訓懇切至到人為感動以為前乎此盖未嘗有令
惠吾屬之如此也大㮣侯之治仁心以為質不屑
屑扵法禁人有犯薄示之辱教以改過而巳至扵
老姦宿惡不可以情用者深治而痛䋲之終不以
為夸也故吏畏而愛民愛而畏上官不敢撓以事
賓客不敢干以私教化興行頌聲流聞四外之人
莫不以崧前為樂土焉明年邑之民有借寇之舉
會官以辟舉令法有不便者一切罷之民卽相與
言曰吾侯如是而不得終惠兹邑侯往矣吾屬能
久扵此乎雖然侯之政不可以無述也扵是刻石
頌德以致其去思之心焉侯名居中字鼎臣泰和
中進士乙科釋褐滏陽簿卽有聲其辭曰
吏姦而漁吏酷而屠軒裳賄皆章綬益符魚肉視
人以膏自濡百螣踵來惠而不鉏饞喙旣饜督之
公輸嗟嗟遺黎寒餓而劬歛揫幾何日腊以枯孰
當膏之俾還敷腴侃侃薛侯仁信篤誠優為趙張
耻以自名我靖我民而不震驚&KR0636;浸薰醲千室更
生侯勸于郊民爾良苦治爾耒耜安而田畆輕家
而逋孰為汝所不奪洨時不急汝租無墮不勤游
末是趍辨爾穜稑相爾菑畬區爾欲深苗爾欲䟽
稂莠旣芟蟊賊旣除穰穰滿家貢以羡餘民拜侯
教我敬我事迨其有秋維侯之賜有來督郵責賦
失期侯惠我民吏不叩扉丁男有言趣輸無遲及
此暇時從侯于嬉有嘉者禾將獻而失民謂我侯
豈當移秩蕭蕭馬鳴我侯于征侯無愠容民有嘆
聲吏昔屏氣今當誰畏盗昔知義今當誰媿予渴
未濡蔽其泉流予暍未蘇徹其庇庥侯去不留云
如何憂中天之雲是隂下邑出而爲雨崇朝萬國
我思我侯與雲偕來引領南東頋瞻裴回嵩丘盤
盤潁水湝湝我侯之思其有旣哉
遺山先生文集卷第三十八
