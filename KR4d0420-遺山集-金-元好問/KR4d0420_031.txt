遺山先生文集卷第三十一
墓銘碑表
清凉相禪師墓銘
清凉唐廢寺大定中第一代琇公開荆棘立之在
两山間初無所知名琇殁後遂虛席久之西岩德
來居德軰流中號為楚楚者又屏山李公為之護
持苟可以用力則無不至而亦竟無所成盖又一
再傳而得吾西溪師西溪道行清實臨濟一枝以
北向上諸人至推其餘以接物則又以為大夫士
之賢而文者也山中人舊熟師名及受請無賢不
肖皆喜曰相禪師來清凉不寂寞矣當是時諸禪
方以貲雄相夸齋鼓粥魚之聲殷然山谷間清凉
儉㣣僻左僅庇風雨石田不能百畒師一顧盻而
雲山為之改色向之相夸者皆自是缺然矣師諱
弘相出於沂水王氏幼即棄其家為佛子事沂州
普照僧祖照年十九以誦經通得僧服乃恣讀内外
書凡十年多所䆒觀聞虛眀亨和尚住普照道價
重一時乃盡棄所學而學焉虛眀知其不凡欣然
納之又十年乃佩其印出世住鄭州之大覺嵩山
之小林沂州之普照最後住清凉師勤於接納有
諮决之者為之徵詰開示傾囷倒廪無復餘地故雖
退居謝事而學者益親之以某年月日示疾終於
寝室閱世六十有四夏坐四十有六所度十人曰
義曰詰而為上首所證三人曰顯今嗣師席曰静
曰雋所著文集三曰歸樂曰退休曰清凉并錄一
卷傳諸方顯等以某年月日奉師遺骨塔扵西溪
之上以状来乞銘凡此皆状所言也初予末識師
有傳其詩與文來者子愛其文頗能道所欲言詩
則清而圓有晚唐以來風調其深入理窟七縱八
横則又於近世詩僧不多見也及登其堂香火間
有程沂州戩名幡問之侍者云師與程遊甚欵殁
後歲時祀之子用是與之交嘗同遊蘭若峰道中
談避寇時事師以為凡出身以對世者能外生死
然後能有所立生死雖大事視之要如翻覆手然
則坎止流行無不可者此須從静功中來念念不
置境當自熟耳時小雪後路峻而石滑師巳老力
不能自持足一跌翻折而墜同行者失聲而莫能
救直下數十尺僅礙大樹而止予驚問寧有所損
否師神色自若徐云學禪四十年脚跟乃為石頭
所勘聞者皆大笑然亦歎境熟之言果其日
用事而不妄也予嘗論師之為人欵曲周密而疾
悪太甚人有不合理者必大數之怫然之氣不能
自掩平居教學者禪道微矣非專一而静則决不
可入世間學謾廢日力耳及自為詩則言語動作
一切以寓之至食息頃不能忘此為不可暁者今
年西堂成約予來習静度此夏比亰師歸而師殁矣
惜予欲叩其所知而不及也乃為之銘曰
理性與融物迹與通不雷不霆有聲隆隆宴坐
中林薇藿不充朝詩有瓢暮詩有筒澹其無心
愈出愈工處順而老安常而終覺海虛舟莫知
所窮嘗試臨西溪楫層峯萬景前陳而白塔屹
乎其中悠然而雲泠然而風頽然而石欝然而
松彼上人者且未冺其音容孰亡孰存孰異孰
同招歸来而不可待耿月出兮山空
華嚴寂大士墓銘
師諱惠寂姓王氏西河陽城里人為童子時白其
父求出家父定以一子故難之及長扵佛書無不
讀授華嚴法界觀扵汾州天寧寳和尚父殁乃祝
髮居孝義之夀聖時年已五十有一矣崇慶初以
恩例得僧服俄賜紫遂主信公講席學者日盈其
門避兵南來居汝州之普照又遷南陽之鄂城師
以華嚴為業手抄全經日誦四怢為課旣客居徒
衆觧散獨處土室中而不廢講說人有問之者云
吾為龍天說耳龕前叢竹旣枯而華随采随生人
以為道念堅固之感正大丙戌九月五日夜說世
界成就品明日以偈示衆告以寂滅之意旦曰何
從而來何從而去扵是右脇而化夀七十有九會
葬萬人所得舍利及它靈異甚多此不具錄起塔
扵普照華嚴廣陽之大聖舞陽之弘教傳法界觀
四人祖登法昌福柔尼了過落髮三人辛卯夏四
月昌等因比丘尼淨蓮求予銘其墓蓮即道學郝
葉縣之甥父尉南陽秩滿棄官翁媪及諸弟如漢
上龐禪家說師平生扵禪那有所得故不與他義
學僧同其言不妄也乃爲之銘銘曰
大方無隅涉迹則偏攝一&KR0704;法歸頓漸圓究竟
云何且實且權彼上人者言外之傳扵華嚴海
爲大法舡一龕宴居幽祗滿前曾是枯株秀穎
欝然靈塔相望有光燭天鈴音演法普爲大千
墳雲墓銘
南陽靈山僧法雲往在鄉里時巳棄家爲佛子遭
歲飢乃能為父母&KR1966;車就食千里母亡廬墓旁三
年號哭無時父殁亦然山之人謂之墳雲旌其孝
也元光二年冬十二月夜中僧給詣師求講法界
觀明旦出門見庵旁近雨雪皆成花大如杯盌状
居民聞之老幼畢集其在塼瓦上者皆持去文士
為賦詩道其事又山之東水泉不給用講學者患
之一日寺西岩石間出一泉衆謂純孝之報也世
之桑門以割愛為本至視其骨肉如路人今師孝
其親者乃如此然則學佛者亦何必皆棄父而迯
之然後為出家耶師臨汾人姓劉氏七歲不茹葷
十一出家于洪洞之圓明師僧智真二十五且戒
受義學於廣化僧慧學禪於韶山義公來南陽主
崇勝之觀音院住靈山為之起報恩寺以正大三
年冬十二月十五日夀六十四示疾而化弟子四
人覺懿行思行了為上首明年起塔於山前劉鄧
州光父師鄉曲也知師為詳托予銘其墓予以劉
為不妄許可者乃為之銘銘曰
僧雲之來晉臨汾六年居廬哭親墳地泉觱沸
天花紛孝聲香如世普薰何以表之今有文
孫伯英墓銘
伯英在太學時所與遊皆一時名士故相程公日
新判河南伯英居門下甚愛重之貞祐初中原受
兵朝廷隔純府治中高庭玉獻臣接納竒士号為
衣冠龍門大尹復興惎之會有為非語者云治中
結客將據河以反遂為尹所構凢所與往来者如
雷淵希顔王之竒士衡辛愿敬之俱䧟大獄危有
一網之禍伯英出入府寺人為出死力者多故得
先事遁去依殷輔之商州變姓名從外家稱道人
王守素會赦乃歸貞祐丙子予自太原南渡故人
劉昂霄景玄愛伯英介予與之交因得過其家登
壽樂堂飲酒賦詩尊爼間談笑有味使人久而不
厭伯英時年四十許困名埸巳久重為世故之所
摧折稍取莊周列禦寇之書讀之視世味盖漠然
矣子意其本出將家氣甚高巳折節為書生束以
詩禮優柔饜飫偶以緼籍見名其欝欝不能平者
時一發見如縛虎之急一怒故在世巳亂天下事
無可為思得毁裂冠冕投竄山海以高蹇自便日
暮途遠倒行而逆施之古人或為抱關或仕執翿
或妄從慱徒賣漿者游其畫皆出扵無聊頼之至
耳非本志也又明年客有来崧山者云伯英其為
黃冠師矣正大庚寅十月十九日殁于亳之太清
宫春秋五十有一因即其地葬之始祖堅國初以
軍功贈龍虎衛上將軍隴州刺史祖汝楫武略將
軍魯山令父鈞武義將軍昌州塩使司判官室劉
氏前殁子璋壻同郡王好禮伯英初名邦傑後改
天和孫氏雄州容城人居雒陽四世矣銘曰
馬逸覂駕犢徤破車覇略所貪世議之拘我足
天衢彼責守閭我材明堂彼求侏儒蚩蚩之與
曺而昧昧之與居俱腐草木孰別以區千百載
而下或有攓蓬而問者又焉知其輕世肆志自
放於方之外以耗壮心而老歲月歟
紫虛大師于公墓碑
有為全真之言者衛致夷状其師离峯子之行請
予為墓道碑曰始吾离峯子事長生劉君年未二
十便能以苦行自立丐食齊魯間雖腐敗委棄蠅
蚋之餘食之不少厭不置廬舍為定居計城市道
塗遇昏莫即止風雨寒暑不䘏也吾全真家禁睡
眠謂之煉隂魔向上諸人有脇不沾席數十年者
吾离峯子行丐至許昌寄止岳祠通夕疾走環城
數周日以為常其堅忍類如此嘗立城門之側有
大車載槀秸而過者槀觸其鼻忽若有所省懽喜
踴躍不能自禁為一老師鎻閉空室中三日乃止
初不知書自是日誦數百言示之老莊隨讀隨講
如迎刃而觧不數年偏通内外學作為歌詩伸紙
引筆初若不經意皆切扵事而合扵理學者至今
傳之為人偉儀觀器量寬慱世俗毀譽不以關諸
心獨於周急繼困解衣輟食恒若不及也南渡後
道價重一時京師貴游聞師名奔走承事請為門
弟子者不勝紀正大中被旨提點亳州太清宫賜
紫虚大師离峯子之平生大略如此致夷將以某
年月日葬師於洛陽長生觀吾子嘗許以銘幸卒
成之予在三鄊時盖嘗望見离峯子扵衆人之中
及官東南离峯子亦嘗寓書求子為錄章封事予
雅知若人樂與吾属游思欲叩其所知而末果也
且致夷求予文有年矣今年復自聊城走數百里
及予扵濟上待之者又累月予病懶於筆墨若謂
有疑扵其師者然予於离峯子何疑哉予聞之今
之人全真道有取扵佛老之間故其憔悴寒餓痛
自黥劓若枯寂頭陀然及其有得也樹林水鳥竹
木瓦石之所感觸則能事穎脫■律自解心光燁
然普照六合亦與頭陀得道者無異故嘗論之夫
事與理偕有是理則有是事三尺童子以為然然
而無是理而有是事載於書接見扵耳目往往有
之是三尺童子不以為然而老師宿學有不敢不
以為然者予譔夷堅志有平居未嘗知點畫一旦
作偈頌肆口成文深入理窟者三數人黥卒販夫
且然况念念在道者乎張内翰敏之离峯子旧也
叙其歌詩曰師自以其言為道之棄物今所以傳
者欲知此老林下百&KR2178;塵中幾蛻耳又曰悠然而
風鳴汎然而谷應彼區區者或以律度求我是按
天籟以宫商而責渾沌之尠丹青也吾友孫伯英
河洛名士在太學日出高河南獻臣之門若雷希
顔渊辛敬之愿劉景玄昂霄其人皆天下選伯英
與之游頭角嶄然不甘落其後一見師即北面事
之竟為黃冠以殁張予所敬而孫子所愛也二君
子旦然予於离峯子何疑哉乃為之銘离峯子諱
道顯出於文登于氏初隱觀津女几之桃花平過
洛陽得劉君舊廬葺居之是為長生觀住太清宫
三年避壬辰之兵於盧氏&KR0238;水公迎致鄧下俄以
疾終春秋六十有五离峯其自号云
分食鷄豚託處鼯蛇視身寇讐自干罝羅樂有加
耶年可遐耶所持者狹而所獲奢耶豈無考槃在
澗之阿木茹草衣&KR3767;來天和急而張之弦絶柰何
學道之難成使人咨嗟曰婦姑勃磎交喪則多千
日之功或棄於毫末之差彼避險而就夷皆實而
趍華拱璧以先駟馬不免於道夸若人者不潰於
流不磷於磨始於同氣關弓終以大方為家頋雖
有墓於此安知其不冠青雲而佩飛霞也耶
天慶王尊師墓表
尊師諱志常姓王氏恒心道人其自号也世為秀
容西山水馬里人年十六七許時牧牛羊田間一
道人曰來相就旣與之熟問汝肯隨我往天壇否
天壇神仙洞府勝似此間師雖幼聞之頗亦愛樂
道人者即挈之而西是日薄暮至一城忽失道人
所在問其地乃濟源也又問去天壇遠近人云百
餘里耳師自度無所歸明日徑往入陽臺宫道衆
問所以來師具言道衆駭其為異人挈之能一日
千里是夙有仙分留為香火童子八年乃歸父母
謂其死已久悲喜交集因送之天慶觀事王大用
佐材尊師資禀重厚不妄言笑冠服朴素若不以
世累為懷而内敏殊甚間讀史傳略知古今成敗
留意醫藥必以先所驗者告之天慶唐以来福地
廢扵貞祐之兵及官府立尊師率其屬力為崇建
規制峻整遂為一州之冠兵間暴骨狼藉無復收
瘞宣撫使劉公易假師緣契為哀丘而祭之州里
尤歸重焉尊師生大定壬午又再閱二十九年顔
渥丹湏眉皓白飲食如少壮人客至與談承平故
事歴歴可聽識者謂異人得師童丱中必謂他日
為受道之噐故置之仙聖所廬敦龐耆艾今旣效
矣以庚戌冬十一月十有八日沭浴易衣召弟子
告以後事留頌而逝某日寧神扵州西北原守冲
等為植碑予用所知者為之銘
銘曰
至人翩翩坐凌八遐惟其識初平扵芻牧故不
以長房縮地而為夸道之所存不扵泰奢必有
敦龐耆艾之士乃克負荷彼浮偽而淫采我悃
愊而無華道如自擇當孰舍耶使大方之家而
無若人亦奚貴扵大方之家
冲虛大師李君墓銘
其卑也全其守也專以人合天以極乎自然若人
者吾不知其寂滅為樂如佛子之順世緣耶抑將
乘冷冷之風化栩栩之蝶與至人而仙也
通真子墓碣銘
通真子諱志安字彦容出於陵川秦氏大父諱事
軻通經慱古工作大字為州里所推重父諱略字
簡夫中歲困於名場即以詩為專門之學自号西
溪道人詩殊有古意苦於琱斵而無迹可尋當代
文士極稱道之生二子通真其長也自蚤歲趣尚
高雅三舉進士而於得喪澹如也避亂南渡西溪
年在喜惧親旧以禄養為言不獲已復一試有司
至御簾罷歸正大中西溪下世通真子巳四十遂
致家事不問放浪嵩少間取方外書讀之以求治
心養性之實於二家之學有所疑質諸禪子久之
猒其推堕滉漾中而無可徵詰也去從道士游河南
破北歸遇披雲老師宋公於上黨略數語即有契
嘆曰吾得歸宿之所矣因執弟子禮事之受上清
大洞紫虛等籙且求道藏書縦觀之披雲爲言喪
亂之後圖籍散落無幾獨𬋩州者僅存吾𣣔力紹
絶業鋟木宣布有可成之資第未有任其責者耳
獨善一身曷若與天下共之通真子再拜曰
受教乃立局二十有七役工五百有竒通
校書平陽玄都以総之其於三洞四輔萬八千餘
篇𥙷完訂正出於其手者為多仍增入金蓮正宗
記烟霞錄繹仙婺仙等傳附焉起丁酉盡甲辰中
間奉被
朝旨借力貴近牽合𥙷綴百萬並進卒至扵能事
穎脱真風遐布而通真子之道價益重於一時矣
通真子記誦該洽篇什敏捷樂扵提誨不立崖岸
居玄都垂十稔雖日課校讐其參玄學受章句自
遠方至者源源不絶他主師席者皆竊有望洋之
嘆寳藏既成之五月為徒衆言寳藏成壞事關幽
顯冥冥之間當有隂相者今人緣已竟吾其行乎
越二十有五日夜參半天無隂翳忽震電風烈大
木随(拔遽)沭浴易衣蛻形于所居之樗櫟堂得年五
十有七高弟李志實等以某月日奉其衣冠寕神
扵天壇之麓披雲之命也所著林泉集二十卷行
扵代往予先君子令陵川予始成童及識通真子
之大父閑居崧山與西溪翁為詩酒之友者十五
年通真子以世契之故與予道相合而意相得也
故志實軰百拜求為其師作銘今年春二月劉志
玄者復自濟上訪予新興冰雪沍寒䟦涉千里其
勤有足哀者乃為作銘使刻之松臺其銘曰
昔在窮桑發真源鑿民耳目神始全遭罹元元
坤軸旋壊劫欲堕未開前道山絶業當時傳百
扵苾芻了大緣若有人兮静以專嚮也易老固
初筵玄綱力挽孰我先苦節終志孰我堅網羅
落簡手自編寒暑不廢朱黃研琅凾瓊笈閉九
渊垂芒八角星日懸司功會計盖上遷乃今出
鉼鳥飛翩安常處順古所賢死而不亡豈其然
華陽九障名一焉豈不委形殆賓天為復延康
轉靈篇爲復蕊珠參七言爲復虎書校三元爲
復逸度論九玄寕當七祖歸枯禪松臺有名鶴
千年我相夫子非頑仙
圓明李先生墓表
先生諱志源姓李氏邠之二水人幼有至性宗黨
以孝稱年未三十考妣俱喪因棄家入道師事玉
峯周君伐薪供水執役不少倦積三數年周君憫
其勞使之游歷諸方至醴泉與同業■結茅以居
全真家樂與過客餌道院所往至者如歸嘗歲飢
資用乏絶先生辟糓數旬以供給来者其先人後
巳類此又十有八年乃築圜堵扵三水李氏家三
年人莫見其面周君知其有所得也召之還豳遂
主玉峯觀并以法席付之号曰圓明子先生資禀
醇正寡扵言論行己接物始終如一時人以其仁
䘏周至故有慈孝之目周君亦以為無愧其名也
正大末關中受兵先生避地雒陽及河南破僑寓
東阿者數年初周君以重陽煉化之地号活死人
墓者蕪殁巳久每𣣔葺居之歲甲午關輔略定先
生乃緣其師雅意率法兄弟諸人分遣徒衆力為
經度之是為重陽成道觀營建未幾即召駕西還
先生旣老道價益重學者嚮慕過扵玉峯時以丙
午秋八月之五日春秋七十有一反真扵成道之
中堂以故即其地葬之眀年夏四月先生之同業
潘志元周志静門弟子陳志清来新興踵門致謁
以先生墓表為請曰吾圓眀老師營成道訖功將
就太原謁文吾子期以秋七月即途而以事不果
行遺命吾属使必成夙志其眷眷于吾子者如是
聞吾子亦以普照范君幕府正之王君之故知其
名能不以文字使少見扵後乎子因問三子者圓
眀旣以名取我以文託我意其臭味必有相同者
其言句可得聞乎三子者曰圓眀臨終沭浴易衣
會法屬與之訣有求遺教者第告之以清净無為
不染不著而已巳而復求詩頌圓眀麾之曰吾平
生未嘗弄筆墨設強作一語非留病人間乎且近
世諸師文編逹者猶將以為筌蹄况萬萬不相侔
者乎言終怡然而逝圓明平實如此何言句之有
哉予止之曰子休矣圓眀所得吾得之矣乃為之
銘其銘曰
舌吐而吞駟馬追奔孰愈扵目擊而道存夫惟
不關鍵而閉是謂玄玄之門終南之原若人復
其元始扵𥙷劓息黥乃今拔本而塞源盖予許
之以忘言之契故以其不言者而為知言
通玄大師李君墓碑
眀昌承安間文治已極天子思所以敦本抑末厚
天下之俗既以經眀行修舉王磵逸賓張建吉甫
文商伯起軰三數公官使之矣至扵道家者流潔
己求志有可以贊清净之化者亦特徵焉最後得
通玄李君天下翕然以得人歸之盖君天質冲遠
蝉蜕俗外出入世典而無專門獨擅之蔽從容雅
道而無山林高蹇之陋一時名士如竹谿党公世
傑黃山趙公文孺黃華王公子端皆以道義締交
扵君大丞相莘國胥公扵人物慎許可及為君作
贊至有百世清規之語則君之流品為可見矣君
諱大方字廣道世為汾西人父以醫為業母𬋩氏
妊十二月夢神人捧日照其室巳而君生弱不好
弄言語動作率非嬰兒所當有者家人異焉七歲
入道師冲佑觀道士郭師禮學有夙昔能日記千
言年十二以誦經通得度即辭師往趙城讀書天
寧道院積力旣久遂窮藏史之祕至扵六經百氏
之學亦稱淹通大定初遊關中道風藹然有騫飛
不群之目講師郝君道夲名重一時一見君即以
大噐許之及郝被召君佩上清三洞祕籙主&KR0576;秦
雍者餘二十年奉和七年春詔以君提點中都太
極宫事賜号體玄大師俄被旨以祈嗣設大醮君
嚴恭科禁方士誕幻之語未嘗一出諸口徒以精
誠感通遂有萬鶴下臨之應百官表賀文士亦多
贊詠召對稱旨又召入禁中訪道君儀觀秀偉占
對詳雅玄談舋舋聽者忘倦章宗特敬異之衛紹
王大安初召君馳驛詣嶽瀆投金龍玉冊爲民求
福賜雲錦羽衣仍佩金符加号通玄大師所至靈
應昭著此不具載真祐南渡君還居鄕邑因自号
北山退翁莘公鎮平陽以歲旱請君致禱車轍未
旋而澍雨霑足時人以神人許之壬午秋避兵清
凉山一日布卦得剥之上九嘆曰吾行矣眀日游
騎至擁老幼萬人下山君為門弟子元慶言吾將
安歸乎朝家以我為有道者猥以徵書見及寧當
負之耶而軰第往母念我為也乃策杖入深谷臥
大龕下怡然而逝春秋六十有四實元光元年九
月二十二也兵退元慶等奉公衣冠葬扵某所癸
卯冬予自燕都還太原道出范陽君之族孫閔持
蕭練師公弼所錄事跡以墓表見屬曰吾祖墓木
己拱而旌紀寂寥誠得吾子譔述以著金石傳永
久死不恨矣敢百拜以請某謝曰自予為舉子時
熟君名𣣔造其門然以愚幼未敢也幸當以不腆
之文託君以傳其何敢辭乃為論次之
其銘曰
處士素隠方士誕荒天厚通玄卑之玄綱相彼
少微出此冀方姑射之山草木有光可陽可隂
以柔以剛千仞壁立屹乎堂堂雖有栱壁駟馬
不失其燕處之常巨浸稽天一簣莫障所謂伊人
柴立中央自古皆有死獨有道者爲不亡望君
蓬莱海日蒼凉千年一歸裴回故鄉勒銘墓石
維以志衣冠之藏
藏雲先生袁君墓表
先生諱從義字用之族袁氏世爲虞鄕著姓母娠
十二月而生且有神光照室之異幼沉默不好爲
童子劇及長儀觀秀偉音声如鍾識者知其不凡
年十九入道師事玉峯胡先生于金玉峯道風儒
業名動京師年八十章宗特徵授禮官先生盡傳
其學通經史百家旁及釋典亦稱該洽而扵易學
盖終身焉初親舊以先生龍蟠鳳翥有雲漢之望
勸之就舉選先生薄扵世味不之屑也中條靈峯
觀唐賢羅通舊隱歲久頽圯不庇風雨先生率同
志麻長官平甫共葺之命高弟喬知先象之居焉
結茅此山之王官谷近司空表聖休休亭故基是
為藏雲道院先生因以藏雲自号種竹餘三十畒
山由二頃足充賓客之奉先生道價旣重州郡長
吏到者率詣山門致謁禮部閑閑趙公周臣内翰
屏山李公之純每見必厚相慰藉互以詩什為贈
中朝名勝如史季先王隆吉羅鳴道李欽止吉仲
器馬元章王可道許德臣元禮昆季皆就傳易道
自餘成業于先生之門者又不知幾何人矣先生
資樂易行己接物得扵吾孔孟書者為多事母孝
故生平未嘗遠出母年九十終扵隠所葬祭如禮
州里稱焉里中孤幼不能自存者先生收養之躬
自教督使有受學之漸旣長又為之婚娶如是十
餘軰其後俱有所成雅好醫術病者來以藥請頼
以全濟者甚衆兵後歲飢民無所扵糴盡出餘粟
以贍貧者或時出鄉人争延致之談經誦道言笑
彌日凡今世道家祭醮章奏皆鄙而不為嘗獨行
山間遇異人自稱衡岳主者䔥正之謂先生三世
學道乃今有成吾扵蓬山仙註院見吾子名氏却
後當為孝廉貞淨仙人代鄭雲叟為少室伯主司
真洞天言訖失所在然先生自以為不敢當也正
大甲申朔方兵再略蒲觧先生避亂山陽史華國
家巳而保聚被攻先生義不受辱頋謂弟子言吾
往矣乃閉息土室中怡然而逝年六十六時二月
十有四日也猶子致中等葬之山麓之南所著易
略釋列子章句莊子略觧雲菴妙選方傳扵世始
予罷内鄉致中介扵劉鄧州光甫丐予文以表先
生之墓及官京帥見閑閑公亦以為言并以挽詩
見示朔南喪亂因循未暇而予心未始忘也丁未
春芮城李邦彦過吾州邦彦先生鄉曲與之游甚
欵用是重以斯文為請予問邦彦藏雲所以為天
下所高可得聞乎邦彦言蔵雲隱節可以配古人
而器量可以奉至尊吾不知其他予捧手曰有是
哉乃為次第之其銘曰
山澤與之&KR0751;通味與之膄翩翩獨征遊物之初
謂當風岸絶出而莫可接乃温兮其玉如以君
為黃冠師耶合煉之刀圭禳禬之綿蕝又非句
漏令寇謙之之徒况乞靈扵綠嚢進技扵黃𥜗
勸義人倫之先盡驩菽水之餘洗心有經先天
有圖絶學我傳宿惑爾祛以君為縫掖生耶胡
不繁文以拘而脂膏以濡嗒焉尸居奮而亨衢
塞為瓠壼震驚八區其卷其舒其知其愚之人
也吾無以命之殆方内之外而方外之内者歟
告山贇禪師塔銘
龍興汴禪師為予言汴落髮扵告山䝾公承事五
六年始避兵而南北歸贇公去世巳久師生扵正
隆初而殁扵興定之未年年過六十但以喪亂之
後時軰凋喪師之行事無從攷按至扵卒葬時日
亦不能知今所知者特某甲未南渡時事耳吾子
嘗試聽之師諱法贇出扵兖州俟氏自幼出家事
嵫陽眀首座大定間以誦經通得僧服即以義理
之學從事根性穎利同學者少所及游參扣詰洞
見深祕得法扵告山明和尚嗣法靈岩才師即大
名曾孫也出世住告山方世路清夷禪林軌則未
改師道風藹然為諸方所重再住兖州之普照州
倅信都路公宣叔文翰之外兼涉内與與師為淘
汰之友師開堂宣叔具文䟽朝服施敬継為先大
夫薦冥福禮有加焉其爲中朝名勝所推服如此
汴老矣尚能記師況嘿自守不以文字言語驚流俗
爲門戸計住持下務營造學者雖多迄無授記者
行義如是而使之随世磨滅門人弟子寔任其責
竊不自揆度敢以譔述爲請幸吾子惠顧之不肖
交扵汴公者三十餘年矣汴南遷後嗣法虛眀亨
公在法兄弟最後蒙印可扵臨濟一枝亭亭直上
不爲震風淩雨之所摧偃龍興焚蕩之餘破屋數
椽日與殘僧三四軰灌園自給不肯輕傍時貴之
門子嘗以五言贈之有大道疑高謇禪枯耐寂寥
盖頭茅一把繞腹蔑三條之句意其孤峻自拔如
此必有所從來循流測源乃今知所自矣因略記
贇公遺事故兼及之歲丁巳夏五月二十有五日
河東人元某書
遺山先生文集卷第三十一
