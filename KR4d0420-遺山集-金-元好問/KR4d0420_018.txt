遺山先生文集卷第十八
碑銘表誌碣
内相文獻楊公神道碑銘
自孔子考四科及中人下上之次故孟軻氏於樂
正子亦有二之中四之下之說蓋人之品不齊而
論人之目亦不一有一鄊之士有一國之士有天
下之士有一代之士分限所在不能以強人而人
亦不能躐等而取之也維金朝大定巳還文治旣
洽教育亦至名氏之舊與鄕里之彦率由科舉之
選父兄之淵源師友之講習義理益明利禄益輕
一變五代遼季衰陋之俗迄貞祐南渡名卿材大
夫布滿臺閣若胥莘公和之之通明張左相信甫
之朴直張太保敬甫两趙禮部周臣庭玉馮毫州
叔獻王延州從之李都司之純之儒學王尚書充
之李都運有之两楊戸部正夫叔玉李坊州執剛
之吏能張大理晉卿之平恕商右司平叔之雅量
許司課道真陳留副正叔之直言極諫康司農伯
祿雷御史希顔之剛稜疾惡累葉得人於茲爲盛
若夫才量之充實道念之醇正政術之簡裁言論
之詳盡粹之以天人之學富之以師表之業則我
内相文獻楊公其人矣識者以為中國之大平治
之久河岳炳靈實生人傑非宏衍博大之器如公
者曷足以當之降材爾殊取穪斯允商略前後擬
倫名勝惟其視千古而無媿是以首一代而絶出
然則元光正大以來大夫士推公為中朝第一而
不以百年計之者知公為未盡歟公諱雲翼字之
美楊氏其先贊皇之檀山人六代祖忠客樂平遂
占籍焉曾祖處士君青嗜讀書而不事科舉嘗誨
其子孫言聖人之道無它至誠而巳誠者何不自
欺之謂也盖誠之一物存諸巳則忠加諸人則恕
是道也出於人心誰獨無之然今山野小人有能
行而世之才智士大夫或有愧焉吾百不及人獨
此事不敢不勉耳若等能從吾言真吾子孫也祖
郁用公貴贈正議大夫祖妣宋氏追封弘農郡大
君考恒累贈中奉大夫妣李氏弘農郡太夫人公
資穎悟初學語輙畫地作字殆能記他生之習者
八歲知属對日誦數千言弱冠登明昌五年經義
第一甲第一人進士第詞賦亦中乙科特授丞務
郎應奉翰林文字考滿留再任丞安四年出為陜
西東路兵馬都總管判宫决獄寬平大為總管賢
宗室長壽所知泰和元年召為太學慱士丁内艱
服除授太常寺丞兼翰林修撰六年南鄙用兵以
本宫從左丞揆軍駐汴梁明年授上京東京等路
按察司僉事初宰相奏是職章宗先巳識公即可
其奏曰得之矣召見咨以當世之務稱旨及陛辝
諭之曰卿至官下有所建明當專達毋枉執事者
又明年改上京臨潢等路按察司僉事兼本路轉
運副使大安元年翰林學士承旨張行簡薦公
才學優贍精於術數召授提點司天臺兼翰林脩
撰俄兼禮部郎中崇慶元年以病得請歸鄕里貞祐
二年有司例上官簿宣宗閱之記公姓名起授前
職兼吏部郎中三年超禮部侍郎兼提點司天臺
充賜宋國歲元國信副使四年西北兵由鄜延内
侵潼關失守朝議以兵部尚書蒲察阿里不孫為
副元帥以禦之公奏阿里不孫言浮於實必誤大
事不聽兵交而敗卒如所料六年遷翰林侍讀學
士同脩國史禮部司天兼職如故有旨官制入三
品者例外除以卿遇事敢言議論忠到故特留之
以便諮訪卿宜悉吾意也時右丞相高琪當國昵
信小人多變舊章㩁貨提舉王三錫奏請搉油高
琪主之甚力詔集百官議其事權戸部尚書宗顔
天寵輩百餘人司聲贊可公獨引趙秉文時戬等
三數人排其議謂果行此事是以天下通行之貨
為㩁貨私家常用之物為禁物自古不行之法為
良法竊為聖朝不取也議遂格高琪怒公為異竟
以事譴公公不之䘏也興定二年擢拜禮部尚書
兼知集賢院事三年築京師子城役兵民數万夏
秋之交病者相枕藉公提舉醫藥飲食躬自調護
多所全濟城成進官一階四年改吏部尚書旦有
後命卿之問望舊矣今以選曹授卿宜振肅綱紀
盡革前弊朕之待卿當不止此耳公莅政裁畫有
方凡軍興以來入粟補官及以戰功遷授者事定
之後有司苛為程式或小有不合一切罷去公奏
從寬收錄旬月政成不動聲氣而姦吏為之縮手
朝譽歸焉九月上召戸部尚書高夔及翰林學士
趙秉文於内殿皆賜之坐問以講和之策或以力
戰為言上俯首不楽者久之公徐以孟子事大事
小之說觧之且曰今日奚計哉使生靈息肩則社
稷之福也今日奚計哉上色乃和十一月改御史
中丞宗室承立權參知政事行尚書省事於京兆
事有不法者大臣以爲言詔公就鞠之獄成廷奏
曰承立所坐皆細事不足以累大臣然臣聞之向
西北二敵合兵來侵平凉以西數州皆陷承立坐
擁強兵瞻望不進鄜延帥臣完顔合逹者以孤城
當敵衝且能敗其前鋒合達之功如此承立之罪
如彼願陛下明其功罪而賞罰之則天下知所以
勸懲矣自餘小失何足追咎承立由是免官而合
達遂揔機務五年以疾求觧復爲禮部尚書兼翰
林侍讀學士六年四月改翰林學士元光二年復
申前請宣宗不得巳許焉哀宗即位圖任舊人首
命公攝太常卿正大元年復翰林學士某月詔集
百官議所以省費者公以爲省費事小一戸部若
司農官足以辦似不足議樞密院專制軍政蔑視
尚書省尚書出政之地政無大小當揔其綱領付
外施行今軍旅之事宰相或不得預聞欲使軍民
利病两不相蔽得乎故獨以此應詔二月復爲禮
部尚書兼侍讀明年設益政院於内廷取老成宿
德充院官極天下之選得六人而公爲選首名爲
經筵實内相也每召見公獨得賜坐且呼學士而
不名也初命講尚書公爲言帝王之學不必如經
生舉子分章析句但知為國大綱足矣因舉任賢
去邪與治同道與亂同事有言逆於汝心有言遜
於汝志等數條一以正心誠意言之敷繹詳明上
聽忘倦尋進萬年龜鏡錄聖孝聖學之類凡二十
篇公見朝士廷議之際多不盡所𣣔言上下依違
寖以成俗一日經筵畢因言人臣事君之道有二
有所謂事君之禮有所謂事君之義禮不敢齒君
之路馬蹴其芻者有罰入君門則趍見君之几杖
則起君命召不俟駕而行受命不宿於家是皆事
君之禮人臣所當盡者也然國家之利害生民之
休戚一在敷陳之間則向所謂禮者特虚噐耳君
曰可而有否獻其否以成其可君曰否而有可獻
其可以替其否危言正論期於益國𥙷民而巳言
有不從雖引裾折檻断鞅軔輪有不恤焉者當是
時也若姑徇事君之虚禮而不知事君之大義阿
合取容國家何賴焉上變色曰非卿朕不聞此矣
公自興定元光間病風痺至是稍愈上親問療之
之術對曰無他但治心耳此心和平則邪氣不干豈
獨治身至于治國亦然人君必先正其心然後可
以正朝廷正百官遠近萬民莫不一於正矣上矍
然知其為醫諫也十一月夏人和議成遣其徽猷
閣學士李弁來議玄市及振危急者數事數往返
不能决弁求大臣面論之朝廷以公往議乃定四
年知禮部貢舉以考試勞心遘疾明年八月之七
日薨於私第之正寢春秋五十有九累官資善大
夫勲上護軍爵弘農郡矦謚曰文獻娶某郡吕氏
封弘農郡夫人子男二人長曰樸前公卒次曰恕
擢正大四年經義進士第女一人適某族初公娶
胥氏左丞通敏公之孫平章政事惠簡公之女以
事姑嘗有後言即日弃去不以相家子為難待二
弟仲翼叔翼備極友愛家貲悉推與之至百負之
而不恨嘗語人言昆弟之間若以昆弟待之則容
有不可堪忍之事但當以父母待之耳或以為疑
公暁之曰父母吾不得而見之矣得見兄弟非父
母而何此念一生雖百世同居可也一姊適李氏
旣寡挈孤幼来歸公處之官下在律疎属及外親
留任所滿百日則徙他郡避嫌公言之朝獨得不
徙撫導二甥卒為名士其長庭簡者登上第公天
資雅重自律為甚嚴而其待人者寬以約交分一
定死生禍福不少變為天官為春官為翰長為奉
常文章與閑閑公齊名世号揚趙高文大冊多出
其手典貢舉三十年門生半天下而於奬借後進
初不以儒宗自居所以教誘之者率君子長者之
事益其所未盡而勉其所可致苦言至戒或寓於
欵曲周密之間異時想聞風采若龍門之峻朗出
天外及一被接納則又恨造之之晚也平居無事
左右圖史澹默無所營及當官而行或論列上前
慨然以天下事自任知無不言言無不盡確乎有
不可奪之節古所謂君子有三變者於公見之貞
祐以後主兵者不能外禦大敵而取償於宋故頻
歲南伐有沮其兵者不謂之與宋為地則疑與之
有謀進士至宰相於他事無不言獨論南伐則一
語不敢及公為太學博士泰和初建言便謂宋不
可伐國家之慮不在於未得淮南之前而在於旣
得淮南之後蓋淮南平則江之北盡為戰地進而
争利於舟楫之間我之勁弓良馬有不得騁者矣
彼若扼江為屯潜師於淮以斷饟道或决水以瀦
淮南之地則我軍何以善其後乎及時全倡議南
伐宣宗以問朝臣公言朝臣多䛕辝天下有治有
亂今但言治而不言亂國勢有強有弱今但言強
而不言弱兵家有勝有負今但言勝而不言負此
議論之所以偏也臣請两言之庶幾見利害之全
夫將有事於宋者非貪其土地然第恐西北有警而
南又綴之則三面受敵耳故𣣔我師乘時勢先動
圖宋人今冬不能来或不敢来此戰勝之利也就
如所料其利猶未可必彼江之南其地尚遠旦有
巴蜀為之輔雖無淮南豈不能集數萬之衆伺西
北有警而綴我耶戰而勝旦如此有如不勝其害
可勝言哉且我以騎當步理可万全臣尚謂恐有
不勝者今日之事勢與泰和不同故耳蓋泰和以
冬征而今以夏此天時不同也冬則水脉涸而平
陸多夏則水脉盛而泥淖多此地利不同也泰和
舉天下全力至於糺軍亦駈之為前鋒今能之乎
此人事不同也議者徒見泰和取勝之易而不知
今日之難且以夏人觀之向日弓箭手之在西邊
者一遇勍敵則搏而戰袒而射彼巳喪氣奔北之
不暇乃今䧟吾城而虜其守臣敗吾軍而禽其主
將曩則畏我如彼今則儉我如此夏人既非前日
柰何待宋人獨如前日哉願陛下思其勝之之利
又思敗之之害無悅甘言無貽後悔可也章奏不
報是秋公主貢舉且取高帝以天下為度命題以
諷焉時全一軍尋敗於淮上幾有隻輪不返之禍
宣宗責諸將言當使我何面目見楊雲翼耶河朔
民何涇等十有一人為遊騎所迫泅河而南有司
論罪當死公上章營救之曰法所重私渡者防姦
偽也今平民為敵所迫奔入於河為逭死之計耳
豈有他哉使吾民不死於敵而死於法爾後唯有
從敵而巳宣宗悟盡釋之哀宗以河南雨雹詔公
審理冤獄而不及陜西公言天地人通為一體今
人一支受病則四體為之不安豈可專治受病之
處而置其餘不問乎朝廷是之詔吏部郎中楊居
仁審冤陜西公之重人命慎于兵刑者類如此所
著文集若干卷校大金禮儀若干卷續通鑑若干
卷周禮辨一篇左氏莊列賦各一篇提點司天臺
二十年雖老於其業積日累月不能了之事公一
語破約衆無異辭有以太一新歴上進者尚書省
檄公參訂摘其不合者二十餘條曆家稱焉德陵
以庚寅日啓土司天生陳舜舉言國音属商金在
庚為絶宜用乙酉金王日吉詔公决之公言上行
年辛邜乙酉雖為金王終與行年相戾諱名不諱
姓姓所同也名所獨也且五行之說在漢人猶以
為不經前世如吕才一行皆神於術數尚辨以為
不可用本朝部姓焉可必其於五音何属乎卒從
公議有五星聚井辨一篇天象賦一篇句股機要
象數雜說積年雜說皆蔵於秘府孤子恕奉公之
柩將&KR0830;於某原之先塋涕泗百拜謂門下士元好
問言先公孝弟忠信始於事親中於事君終於兼
善天下者翰林修撰王彪事狀具在墓當有碑敢
質之以為請好問謝不敢當恕以大義見責曰先
公平生以國士待吾子乃不得論次遺烈以見於
後世乎好問度不可以終辭再拜曰謹受教乃為
件右之且系之以銘其銘曰
天禀之厚百可施曾門之傳儼若思菁莪樂育
併以資大噐備具無磷緇山甫吉甫其庶而魯
無君子焉取斯貞祐南駕傾朝支忿兵横出紛
僵尸丁男役苦輸膏脂公獨上前陳苦辭同仁
一視父母慈越肥秦瘠小智私两淮民命我所
司忍令矛端舞嬰兒崑崙神泉後术芝危國可
活民不疵如公豈無匡復姿天廢商久實為之
孺子可教猶帝師惜哉不遭隆凖時東隅之日
今崦嵫頋瞻喬木為齎咨峴山墮淚方在兹零
落何必西州詩
嘉議大夫陜西東路轉運使剛敏王公
神道碑銘
歲巳酉冬十月故戸部尚書王公之子元慶涕泗
謂某言先公棄諸孤養餘三十年矣惟是轉徙南
北無歸祔之望乃今始克襄事墓當有碑碑例有
銘今属筆於子使不肖孤獲免於有不稱之罪則
瞑目為無憾矣敢百拜以請某以為先大夫有功
吾晉鄉里晚生與受其賜今史冊散逸旣無以傳
信名卿鉅公立功立事之迹不隨世磨滅者繄金
石是頼誠得属辭比事以相兹役雖文字暗陋其
敢不勉謹按御史張天綱所譔行事之狀而論次
之公諱擴字充之族王氏世為定州永平人曾大
父某大父某仕為縣功曹國初籍新附之民卑以
符契使復舊業歸附後時或先服後叛者則别籍
次第拘僇將及永平功曹輙焚其籍以滅迹所活
無慮數千人令歎曰隂德在汝矣因改服儒業五
子皆教之宦學三子繼登上第而仕亦逹功曹得
贈儒林郎妣两高氏太原縣太君邦用公之父也
仕至同知安國軍節度使事妣劉氏楊氏俱用公
貴加贈太原郡太夫人公孩幼嗜學甫冠從鄕賦
即有聲時輩無不推伏擢明昌五年甲科釋褐鄧
州錄事朝廷更定律令留公不遣再調懷安令廉
舉徐州觀察判官召補尚書省令史考滿授同知
德州防禦使事以山東旱命馳驛赴官遂專賑貸
東平諸郡公所至推次乏絶人受實惠豪猾不得
夤緣為姦棣州饑尤甚公輙例外禀之平章政事
夀國張公宣撫濟南以德博多盗檄公揔諸郡兵
討捕群盗悉平泰和五年吳曦納劒外五州内属
公以選為順化軍節度副使未至州反為宋陜西
安撫司奏公為經歴官俄改真定府判官八年三
月擢拜監察御史是夏旱甚詔出諸御史分理冤
獄異時審讞者專以末减爲事雖殺人者之罪亦
貸出之公謂同官言生人之冤固所當審地下之
冤將置不問乎因力革前弊時議皆稱其平使還
言剏設三司不便大略謂三司之設民間竊議當
以刻剥為事臣愚以爲刻剥固所無而浮動之言
可畏耳大定間一曹望之爲戸部天下倉廪府庫
皆實百姓無愁歎之聲存乎其人不在改官稱也
今三司所掌即戶部前日之事官属又皆戸部舊
員掾属亦戸曹舊吏豈有愚於戶部而智於三司
者唯當復戸部之舊無駭民聽可也西北路三司
簽事張煒以規楷䧟沒縣官錢詔公鞫之公比勘
失濫錢幣草米例以百萬計皆權要假貸之數先
以金幣諸物賂遺黃門李新喜至是并按之煒懼
不免倚同舍之舊私有所請公麾之曰故舊義重
朝綱當自我壞耶乃列奏煒内結閹竪外連權貴
姦贜狼籍罪在不赦詔就委公徵理之佗所紏弹
凡十餘章大抵明綱紀正風俗之亊優詔褒諭特
遷两階大安三年授同知橫海軍節度使事貞祐
初改簽河東北路按察司事二年太原受兵頼公
保完宣撫司上其功進太中大夫本路按察副使
兼同知轉運使事明年七月召爲行宫尚書戸部
侍郎尋擢河南路都轉運使南渡以來庶務草創
皆倚公而辦不數月綱紀大小截然一新朝譽歸
焉河北苗道潤求封爵宰相高琪持不可議以它
辝却之宣宗親問公當如何公奏曰帝王以天下
爲度何可逆詐我雖𣣔勿許彼恃威令不能及將
何所不爲不若因而封之此高祖所以將韓信也
宣宗顧謂高琪曰王擴與我意合其亟行之太府
監歐里白以御饍羊瘦瘠被詰問白跪奏御羊瘦
瘠轉運使不加意而然上復問公卿先朝舊人號
為知禮朕知之舊矣太府之言乃如是誠有之乎
公進曰大駕初到人心未苦安宜省費以示儉德
比以一羊肥瘠紛紛不巳以至庭辨天下知者以
為有司不職而不知者將以陛下日以自奉為急
耳其於聖德將無少損乎上忻然曰卿言是矣細
事再不必言公一日以事入省適高琪自閱御羊
及校計鶉鴿水食公問之故高琪言聖上焦劳過
甚全藉饍羞資養精力安敢不備肥好公折之曰
膳夫之事何至宰相親臨高琪默然不能對心甚
恨之是後每以事相可否而公都不降下冬十月
潼關破高琪積不平奏公為刑部尚書領關陜軍
儲軍至鄭州而還高琪奏公復行公方集官吏騎
卒省符趣行急於星火踰月召還即付刑曹以受
命不即行為罪有司希高琪旨當以軍法後至入
絞刑奏上宣宗曰十日軍還十三方差王擴行何
得如此定罪其審議之踰月高琪又執前奏上知
公無罪而重違宰相意止於禠一階未幾有旨特
起公遥領隴州防禦使行六部侍郎規運秦鞏軍
儲别詔慰撫良厚時興定元年之九月也公至軍
中復奏䟽云古者内政寓軍令用井田漢屯田唐
租庸調皆其法也今之軍士見屯者無慮數十萬
衆而家口又數倍於軍彼皆落薄失次無所營為
唯有張口待哺而巳歲入有限日給無窮久不改
圖徒使農民重困而軍戶亦不得安帖臣愚以為
不若計軍戸丁數口量給地畒使失業之人皆獲
地著旣有恒産孰不為自養之計深汰冗軍悉歸
耕獲授田初年給口粮之半明年各有收歛可一
切减罷略以一百萬口計之歲省米三百六萬斛
旣豊委積又免轉輸之劳遇戰士出征或防秋之
役量增升斗使餬口有餘如此則農民止輸正租
餽饟自足此業巳定中興之夲正矣踰月宣權陜
西西路轉運使二年五月遷陜西東路轉運使依
前行六部尚書公自以時運不偶年六十三即以
謝事為請尋遷嘉議大夫致仕先患疽發背至是
增劇以閏三月十有五日薨於私第之正寢&KR1724;三
日權殯於長安南慈恩寺太常攷行謚曰剛敏两
娶濟陽丁氏皆前公卒贈太原郡夫人再娶趙氏
封如所贈子男三人元慶其長仕為歸德行六部
郎中次未名而卒次元亨業進士趙出也女五人
長適塩使司管勾何其次適監韓城酒賈仲源次適
同知鎮戎軍州事蒲鮮石魯刺次適同知鈞州軍
州事兼榮澤令張泰亨次幼在室公學業冨贍嘗
四赴廷試每舉進士未嘗不為考官臨事有幹局
雖在細務亦無不經意在京兆漕司前政喬公子
實趙公子文號為稱職公表表自見舉動有法掾
属奔走從事無敢後者評者謂子實寬緩𣣔為不
忍欺子文周密𣣔為不能欺皆未必能然獨王公
之不敢欺為有徵云在太原日言時病有四一將
不知兵二兵不素教三事不豫立四用人違所長
又陳河東利害汰冗兵禁游墮節浮費惜民力等
二十事而守禦之策為多識者謂公策慮愊億洞
見事幾雖軍中老臣宿將料敵制勝且不能纖悉
周密如此在所皆可行不特河東而巳為人體皃
嚴正氣量宏博自然有公輔之望至今言名卿材
大夫者公必一二及焉某旣件右公平生嘗試妄
論之生材非難獲用為難獲用非難盡其材為尤
難大定明昌間文治為盛教養旣久人物輩出公
生於其時禀賦之美固巳絶人遠甚加之内承父
兄之教而外漸師友之訓故能卓然成就如此至
於為御史為外臺属典財賦於危急存亡之際才
力恢恢迎刃而觧宣宗雅知公暫歷戸曹即擢三
品盖有意大用矣公亦慨然以天下大計自任期
於不負所學誠使之垂紳正笏坐於廟堂之上設
施之際必有大過人者直道不容竟為彊臣所摧
折蓋蔽賢之禍孫劉軰實當之非獨公為不幸也
元慶元亨以某年某月奉公之柩祔於某原之先
塋其銘曰
剛以作彊敏以赴功伊誰是名文武王公文武
維何維間氣之雄揚于王庭靡職不供登使者
車乘御史騘搏擊所加姦穴為空公寕經生儒
雅從容外臺賜環入計租庸以給京師以饟河
潼我從事獨賢一奮薄躬論列上前大計兵農
敺游末而授田汰冗食而選鋒是謂元氣之彊
而四體之充成周旣東正塗旣窮扼天關以九
虎失頗牧于禁中往在北門身為金墉有來梯
䡴不利仰攻孰曰傾朝復支而不於棟隆六卿
地官位望維崇唯利噐百而試者一故在公為
不逢忠臣不和和臣不忠名譽寧失我豈彼同
衣冠堂堂珪璋顒顒山立揚体頽岱嵩而不吾
壓凛乎其有漢名卿之風
通奉大夫禮部尚書趙公神道碑
貞祐甲戌車駕遷南都武元立國至是百年矣自
中州被兵朝廷大政雖以戰守爲急而大綱小紀
典則具在武備文事不容偏癈若禮樂若祠祭若
曆象若宴饗若學校若選舉凡隷於春官氏者率
奉行如故事故大宗伯之任尤難其人時則有若
太子太保張公敬甫洎其仲尚書右丞信甫内翰
閑閑趙公周臣内相楊公之美迭膺是選四賢之
後而公繼之二十年之間典章文物粲然可觀繄
數公是頼竊謂養士之效猶種樹猶作室培植厚
則庇廕之利博堂構勤則維持之功固周家之作
新民漢氏之旁求儒雅數世之後人有士子之行
家食名氏之舊王室下衰而喬木故在僑札欝為
時棟陳許坐鎮雅俗名德相望視全盛為無媿是
知列國大夫流風善政固巳發源於菁莪樂育之
日三國人物高出近古者猶興廉舉孝餘波之所
及也語有之魯無君子者斯焉取斯敢以是論公
公諱思文字庭玉姓趙氏世為永平人曾大父諱
通潜德弗耀妣李氏大父諱傑贈正議大夫天水
郡伯妣張氏封天水郡君考蕃明法决科仕至乾
州奉天縣令官奉直大夫用公貴超贈通奉大夫
天水郡侯妣李氏追封天水郡太夫人初公名璜
弟去非名珩奉天君夜夢道士書今名且云二南
有不次之喜寤而觧之曰二南云者吾两男子之
謂乎乃命改焉公天資穎悟弱冠有賦聲未幾偕
去非擢明昌五年進士第鄕里榮之號雙飛趙家
釋褐德順州軍事判官俄丁外艱服際調鳳翔府
錄事判官權虢略縣事縣近邊歲儲粟數萬斛農
人轉輸苦於停滯公區處有方纔旬月而畢再調
虢州司候轉萊州觀察判官泰和八年召補尚書
省令史留再考陞安化軍節度副使兼密州觀察
副使属中夏被兵河朔州郡相次䧟没危疑之際
新節度到軍士閧傳敵人遣間者來白公欲殺之
公訶之曰信如所疑殺之亦無益儻出於朝命他
日公輩何以自觧耶衆悟皆惶遽而退旣而兵及
城下公率壯士數千赴之力盡而䧟公自謂徒死
無益乃易衣服變姓名挈二子贄克剛北走時燕
都受圍唯順州堅守公冐險入焉順州守王晦薦
於朝詔授禮部員外郎兼大理司直仍進官兩階
朝廷知公始於此矣二年都城不守公潜跡隘巷
以課童子學為業明年冬路稍通徒步還鄕里西
山經略使苗道潤永平主將李琛同受恢復之寄
而内實相圖琛一日謂公言公朝臣能為我持表
奏辨曲直乎公遭離喪亂心在宗國恨無路可達
聞琛言欣然諾之以三年二月達汴梁丞相高琪
當國素不喜文士循常例擬公寶昌軍節度副使
宣宗不說曰思文再歸國忠孝可尚例授之何以
示勸特授太府監丞興定二年三月陞同知西安
軍節度使事兼行六部郎中皇太子控制樞密院
以公知登聞鼓院充經歴官通安北堡陷經略使
石虎罪應死公以事在赦前不宜失信為請皇太
子曰巳遣人殺之矣巳而悔之用是待公加厚四
年三月除右司諫兼治書侍御史公在樞府久熟
知時弊乃拜章言四事大槩謂當豊委積汰冗兵
减軍士家口之妄費者樞密副使駙馬都尉阿海
怒公言兵事公不䘏也無幾被誣下吏天子知其
冤有詔勿問五年正月出知&KR0593;州軍州事&KR0593;州刺
史&KR0593;屯戍所在刺史領軍馬例不注文資上知公
材特命焉及赴官父老郊迎歡呼動地公賦詩有
昔日參軍今刺史當時徤卒亦衰翁之句州人刻
石州宅值歲旱公步禱山神祠應期而雨歲以大
熟陜右兵交州近關有訛言關失守者居民不知
所謂狼狽散走公止之曰關至陜敵越之則必有
先聲何得遽至於此乃械言者於市果如公言民
頼以安六年五月召為吏部郎中用薦者兼翰林
修撰陜西旱甚詔公審理冤獄布宣上意多所平
反澍雨為之霑浹初河朔擾攘之際餽餉不給官
募人出粟佐軍補監當官彰德民孫其姓者嘗輸
白米三千斛以路梗未經赴選南巡之後執文書
訴於吏曹法家例以日月曠久無從考按報罷公
獨曰國家用兵之時以調度不足業巳許人進納
特從權耳乃今吝一官不之卑是誣人也他日或
有鬻爵之命誰當信之孫竟用公言得補朝議稱
焉元光改元陞同知南京路都轉運使事十二月
宣廟升遐以公為鹵簿儀仗使正大元年移同知
中京留守事四年正月改同知開封府事甲戌以
來河禁嚴密遂有彼疆此界之限郡人王義者家
貧無以自養嘗往林州耕稼林州陷久矣義書與
家人比舍竊見之遂以義家謀叛告義家人被繫
知府麻斤出至以化内外議刑罪當死公持不可
乃上奏云大河南北皆吾境也民吾民也車駕南
渡暫為巡幸之計廟堂日圖興復初無疆界之分
南北之限此人果以不幸滅族是使南避之民舉
無歸頋之望矣臣竊以為不可上省奏大悦即命
赦之且以義為定例有醉人倡言歸十八謀反歸
京師富民麻斤出資苛刻胥吏軰承其意諷使鞫
之公曰醉者語於何不有此必為富家厭其丐貸
先被麾斥因酒以泄其憤耳明日詰之果然止以
非所宜言杖醉者時人以明恕稱之五年八月改汝
州防禦使司候趙玉貪冐無厭百姓苦之公繫之
獄郡人狀其罪者日以十數例是枉法罪應死以
官故仍减為庶人闔境稱快狂子李生不知何
從來去州西南十許里擅自立祠鑿大池祠前紿
云濟瀆清源王行廟惑衆售利愚民賽香紙供土
木者擔負塞路城中為之罷市公察其姦檄梁縣
令張節往問之李伏罪廟未畢而毀之七年正月
擢授金安軍節度使未赴改集慶軍節度使兼亳
州管内觀察使亳大郡重兵所宿軍士陵轢居民
前政不能制公以静鎮之軍中私相謂言節度今
上控制樞府時首領官也我曹不可輕犯迄赴召
無一人恣横者公凡三領郡在所以寬厚為化裁
决訴訟不事苛細理有不可耐者時亦窮治之然
終不以得情而為喜也故吏畏而愛民愛而畏藹
然有古良民吏之風報政之後庭宇清閑日延賓
客論文把酒與相娱樂間作詩樂府傳建京師群
公為之属和文采風流照映一時至有神仙官府
之目前世江西道院蓋不足道也八年三月入拜
禮部尚書十月慈聖皇太后上仙公復充園陵使
一時儀禮多所刊定天興改元京師戒嚴兼攝戸
部尚書夏四月望隆德殿起居秋八月上下舍莱
皆公發之不幸遘疾以其年九月之四日春秋六
十有八薨於某里第越三日權殯某所官通奉大
夫勲某封天水郡侯食邑一千戶實封一百戸先
娶賈氏尚書左丞亨甫之女姪再娶王氏行六部
尚書充之之女弟再娶李氏中京推官華國之女
弟皆追封天水郡侯夫人再娶孫氏太子太師振
之之女封如三夫人子男三人賈所出贄尚書省
令史克剛奉職克基行中書省左右司員外郎女
一人孫出也適監察御史劉公雲卿之子郁早以
文筆知名男孫四人贄之子繼祖克剛之子遹祖
顯祖克基之子紹祖皆未仕女孫三人克剛一適
戶部曹公景蕭之孫懷諒二幼在室公孝弟忠信
出於天性推其餘以及宗族友朋無不得其懽心
揚歴中外將三十年屢以課最聞而未嘗有笞贖
之玷宰相進除目及公名宣宗必曰趙思文君子
人也其見知如此屢典貢舉所得多名士被黜者
亦無怨言為文不事彫餙詩律精深而氣質渾厚
讀者謂其宜至大用有耐辱居士集二十卷傳於
時後公殁十有二年孤子贄偕夫人孫氏扶護北
歸以二月丙申祔於永平縣某鄕里先塋之次禮
也諸孤以王内翰百一所譔誌銘見示且以神道
碑銘為請好問甫從官學即聞高誼南宫獻賦誤
為楊浚所賞桓府參軍重辱禇裒之問輙叙東國
人倫之舊以寓西州華屋之感恨知之者未盡推
之者未至何媿辝之有焉其銘曰
高門之仁舞雩之春儒雅以餙吏事奚智數之
足云貞松後彫良玉不焚忠信而結主知允矣
貞良之臣君子謙謙恭人温温完名始終世所
見聞異代而得良史尚有攷於金石之遺文
遺山先生文集卷第十八
