遺山先生文集卷第二十八
碑銘表誌碣
大丞相劉氏先塋神道碑
天兵南下經略中土歲甲戌秋師次燕西今行臺
龍門公年甫十二随其家人避兵德興之禅房山
旣而盡室被俘公在一大首領麾下一日避役
御營犒宴之人什伍爲偶公輒入座共食意態自
如上舉目見之親問姓名及所以来者公跪自
陳主帥不見䘏無以自存願留止營中
上召主帥名索公得之隸中宫帳下不三四年諸
部譯語無不閑習稍得供奉上前公資禀聦悟
異於常人進退應對無不曲中聖意未幾擢之
奉御之列出入帷幄寒暑旦暮斯須不少離千載
之會實始於此其年出使諸道所至以稱
旨聞車駕征契丹餘族是爲西遼歷古續兒國
訛夷朵等城戰合只破之遂征遜丹之斜迷思于
普花見拒即度嗔木連破其軍二十餘萬公皆在
焉五六年之久艱難險阻備嘗之矣上試公已
久熟其材量而閔其勞苦随以西域工技戶四分
二千之一立局燕京兼提舉燕京路徵收課稅漕
運塩場及僧道司天等事山東十路山西五路工
技所出軍立二総管公皆將之錫之玉印金虎符
公上奏臣有舌在不煩符節意以爲聖訓諄復
孰不畏服臣口能宣布之因固讓金符於佐官宋
元高逢辰别請銀章而歸是後立行宫改新帳
殿城和林起萬安之閣宫闈司局皆公發之
明聖継綂万國連紹勲舊大臣行尚書省事於漢
境節制所及凡二十餘道分陕之命公實膺之以
公前後而言盖勝衣而入侍燕閑未冠而肅將使
指帶刀宿衞從事獨賢周庐徼巡靡國不到經涉
萬里出入三朝仁信篤誠自結知遇至於成白門
之婚媾辨讒夫之媒蘖新宫落成則以有功遍諭
中州撫治則以無過見知合侍御而爲家人父子
之親由瓜牙而淂殷肱心膂之寄眷顧殷重賜賚
稠叠開國舊臣莫與爲比古所謂攀龍鱗附鳳翼
依日月之末光挹雲雨之餘潤者盖不足道也公
每以國恩天大不勝臣子區區之情丙午冬詣
闕拜章旣以鄕郡所創大清安寺爲僧衆祝嚴之
所矣恭惟河潤九里澤及三族姑姊群從仁卹婣
睦率從大慶得之而於揚名顯親尚或闕如人子
之心其何以自處乎乃命家老件右積累之舊命
文士譔述銘諸麗牲之碑謹按劉氏世居宣德縣
北鄕之青魯里孝弟力田盖有年矣曾大父雲自
遼日爲大家有子四人曰璋曰瓊曰玹曰瓉玹之
子四人顯仁字仲明祖仁字仲昌用仁字仲至体
仁字仲康仲至府君即公之考也公家故大族又
以貲雄其鄕委積豊實畜牧蕃息北山之奚家關
西鄕之土厚皆有别業與世官榮禄家同里閈出
入遊觀裘馬相尚輕財好施少不靳固求者多所
全濟故州里以隂德稱焉府君娶同鄕李氏生三
子長敦字德厚季效字德信皆無禄早世公其第
二子也自大父以来不常厥居而其先塋止於青
魯西北原而已竊嘗攷於陽報之說天造草昧利
用建侯豪傑之士乘時奮興以取功名富貴者抑
多矣虎或鼠化蛇非龍諱亦奚必以憑藉積累而
爲言然質之古人袁氏之四世五公高密之重矦
累將一淂於平反楚王英之獄一淂之綂百萬之
衆未嘗妄戮一人遠則傳記所傳近則耳目所接
見若此者衆殆不可勝舉惟天愛民甚一物暴陵
則天氣爲之舛錯故愛人者必有天報報施所不
及者特十百而一耳使憑藉積累一切以䛕辭折
之則神埋或幾乎熄矣公家出燕遼之大姓席曾
高之世業華腴之奉欝爲素矦至於排難觧紛周
急継困任侠尚氣與時貴並名源深流長㮣見於
此惟公資風土之厚炳川岳之靈威德沉潜策慮
愊億坐鎮衰薄含納垢汚獨見幾徽之先審度剛
柔之際人不能一我則百之若夫武臣宿將專制
方隅交搆旣興怨嫌斯在公折之以正理示之以
赤心智勇既殚重爲輯睦又若失意杯洒意氣妄
加人以兵憂我惟誠往和氣甫浃而宿怨巳平又
若論列御前皆天下大計辭情激烈上爲動
容一言興邦古無與讓至於賓禮故老崇尚儒雅
古今治亂了然胸中慕高賢之歸休師道家之知
止無心富貴而富貴如見逼畏遠權寵而權寵常
自至年甫知命福禄方来其深略遠圖忠良明智
上以尊王中以庇民下以爲劉氏無窮上傳當大
書特書屡書之不特一書而巳也夫忠以報國孝
以起家立身行道之義彰慎終追遠之德厚不有
金石後裔何觀乃爲之銘公名某字德柔以小字
某行八子某其長巳襲世爵云其銘曰
有佳者城武寧其原是爲龍門劉氏之阡劉爲
大家出用武國從公曾門孔武且碩孔武且碩唯
幽燕之習曾是義俠而多潜德斤斤我公有見
於幾年甫勝衣知大福所歸惟左右是奉而不
違開闔風雲出入範圍婉孌龍姿躍而天飛股
肱心膂成體而一穆陵無棣賜履而十命以南
伯方國是式于蕃于宣汝明汝翼丘山其崇川
谷其容望之巍然允矣鉅公紀有旆常勒有鼎
鍾何以配之錢氏表忠衮冕巍峩奮無所階世
尋丕祚公有自来宗起起宗疇宗之德公泝其
流謂必有開公矦之世其終必復家食舊德史
遺往躅獄有平反將無妄戮神理不遐敢專其
福岷山導江小川三十發源濫觴其必不然我
作銘詩述劉宗之先祝公眉壽而保魯爲忠孝
無窮之傳
歸德府総管范陽張公先德碑
范陽張公漢臣遣其參佐陳玠李侃侯㺹自曹南
走書幣及予於順天書謂予曰子良不敏爰自束
髮以良家子隷軍籍轉戰南北將四十年馮藉先世
積善之舊生還鄕國乃辛丑某月淂用矦伯之服
之禮展省墳墓攷之令甲諸仕及通貴廟與墓
俱有碑應用螭首亀趺之制竊不自揆度思得文
士之見信於人者譔述之以侈光寵以昭前人以
俟百世之下維吾子惠顧之曩予在大梁承乏左
曹之都司壬辰之圍外授阻絶危急存亡朝不及
夕或有言宿州節度宗室衆僧奴之幕客張子良
由間道賫奏牘至者都堂趨召問所以来公爲言
國用安自連水来歸紏合義徒刑牲㰱血誓爲勤
土之舉以游騎旁午跬步千里無敢進奏者子良
感激自奮獨與裨將張平夜行晝伏間關百死乃
今瞻拜京闕幸疾得歸報無失事機即日召對便
座勞賜殷重凡奏牘所請眷倚用安者無不開允
符節印綬衣帶弓矢書詔誥命九繫之左曹者予
淂與聞之朝議多公機警絶出占對詳盡雖素官
無以過嘖嘖稱歎率以遠業期之及公將使指還
都人日望東師之至而用安天奪之魄心計蹉跌
進退狼狽迄無所成公信義昭著獨爲時論所保
任故継有鷹揚騎都尉涂宿節鉞之命予亦備聞
之公初北歸介於東明商君孟卿父子及崔君君
佐王君安仁两君以此碑爲言盖公頗知予而予
亦嘗望見眉宇於衆人之中願交之日久矣誠得
秉筆以相兹役使孝子之情盡諸矦之禮俻固所
願也其敢以固陋辭維張氏族出范陽其家於縣
東仇家里者不知其幾昭穆矣自公曾大父甲而
下皆隱德不耀大父臣甫資稟高亮不親細務恤
貧乏樂施予又謹於事佛日誦般若為課重惜物
命未嘗烹割行及庖湢聞家人茹葷則睨而不顧
壽八十有七怡然坐逝祖妣王氏李氏生子三人
其季諱珪純質有父風明昌壬子之夏三水況溢
漂壊廬舍至於丘壠亦為湮沒珪與長女李乘舡
筏百計訪求僅淂祖考遺骸於泥淖之下其瀕於
死者屡矣妣宋氏慈仁勤儉孝於舅姑生子二人
長即公次曰子明子明仕為鄜州洛郊主簿母有
前識謂公材幹特逹後當貴顕常戒之母妄殺以
仁愛為懷墓故在三水之陽懲創水禍改卜其隂
乃在所居之西南原見於辛丑新阡者特二世耳
初大安兵興公以材選為軍中千夫長以功遷都
綂時耕稼旣廢道殣相望乃率涿州定興新城戶
數千就食東平甲申秋樞密院徼公遷壽春充防
城都提控州將夏全反覆變詐動與公不相合公
謀舍去之未能也壬辰正月全劫州民出屯雞口
州随爲李敏所據公棄家屬募死士數十軰徑入
敏營敏一夕三召公公辭情慷慨感動左右三欲
害公而不能也夏全北行公與宿州帥尅石烈阿
虎劫之遮老幼數萬靈壁之圖遂觧全不勝憤會
邳徐軍来復讐公復與宿帥衆僧奴斫全營於鄿
縣全僅以身免至遺其金虎符而去未幾疽發背
死于楊州公在两淮初非夲策重以地土卑薄風
俗不相一感念先壟遂有鴻鵠高翔之志以戊戍
冬擁麾下數萬衆自泗州比歸大帥以聞随拜顓
制方面之命嘗謂全燕疆界廣闊風土完厚自秦
滅六國而郡縣之迄唐中葉盧龍一軍雄視趙魏
欝爲大鎮以棗栗之利車騎之盛言之則爲用武
之國以太行恒山挾右碣石入於海言之則爲天
地之藏海山沉雄通貫斗極人禀其氣而生或客
於其鄕或仕於其國率多魁偉敦厖宏傑之士至
於游談劍俠倔起閭巷間而掉臂於王公之門排
難觧紛遂以功名顕者往往而在盖不至於人物
渺然絶無而僅有也漢車騎將軍之子孫散居涿
易間雖譜諜散亡無從考按其風聲習氣歌謠慷
慨風流猶存耳公策慮愊憶氣節豪宕其走夏冠
使大梁特暫有所試已足以信眉高談無愧天下
况乎旅力方剛委任伊始側聞下車睢陽首以增
築學舍爲事幕府省靜日得近見文儒攷論今古
衣冠之整㓗車騎之閑雅駸駸乎承平禮法之舊
他日極其所至豈特長一道將軍而巳耶故予旣
論次先德并以公出處附之欲人知張氏所以起
其宗者盖如此其銘曰
立木栢松文石龍蛇欝彼新阡鄕國之華千騎
来歸大纛高牙展墓而入州人驚嗟繄張世之
先秉心柔嘉播而獲之猶上農之禾月計之則
有餘理無僣差西周旣東兵連兩河鉏耰棘矜
奮而横戈矯矯維公立不頗維軍律是從戰
功曰多夏寇黥髠劍佩巍峩食飽而颺誕為盗
夸公斫其營壮士無譁慙憤亡幾時化而蟲沙
有来同盟唇齒輔車詣闕拜章畏途褒衺孰爲
田疇而充負荷公之義聲金石不磨大邦維翰
准海無波公力方剛公壽亦遐相彼發源淵其
未涯我卜行營之原當置萬家
臨淄縣令完顔公神道碑
公諱懷德字輔之以小字得孫行族完顔氏隷上
京路司屬同武元文烈之從弟劾徹封國於趙子
斜不出降國而郡封於金源子阿魯熙宗朝平章
政事子習捏驃騎尉上將軍義州節度副使即公
之考也母曰金源郡夫人郭氏公其子也甫成童
以宗子第五從承應走馬局俄遷内承奉班三歴
監務用課最調密州倉使衞紹王至寧元年選注
臨淄令公生長華腴而能以法度自檢初到官吏
民畏公修整謂其中有不可測者及見其不飲酒
不畏怒不事苛細不以榜掠立威不三數日上下
歡然猶一堂之上矣貞祐二年受代有期而中夏
被兵盗賊充斤玄爲支黨衆至數十萬攻下郡邑
官軍不能制渠帥岸然以名號自居讐撥地之酷
睚眦種人期必殺而後已若營壘若散居若僑寓
託宿群不逞閧起而攻之尋蹤捕影不遺餘力不
三二日屠戮淨盡無復噍類至於發掘墳墓蕩棄
骸骨在所悉然獨臨淄之民感令君之仁視猶血
屬百方藏匿有以令家父子甘就死地者人心旣
定&KR2957;然不移其掩蔽愈更深固如是數月之久大
帥駙馬都尉僕散公綂兵而東乃詣軍自陳都
尉知公仁愛所感脫身於萬死不一生之地承制
拜官公南歸之計巳决再四退讓乃聽自便是後
僑居毫州無復䆠情以宣宗興定五年十二月之
三日遘疾春秋六十終於私第之正寝越三日權
厝某所夫人郭氏亦功臣藥師之女孫封號如其
姑子男一人曰從政男孫三人阿海早卒曰守英
曰守傑女孫一人嫁須城令信某早卒曾孫女二
人尚幼天興壬辰河南破從政率老幼千人歸行
臺特進公於東平給使帳前承事旣久委之筦庫
之任稍遷工匠副官今年閏月今相君度其付委
未盡改本道課稅所副使未幾進副爲長且授以提
領之職提領永念先世積累之厚兵亂流離猥
蒙特進公父子特逹之遇思所以顯親揚名者唯
金源陪&KR0830;大房平章出鎮錦州而薨於鎮葬此州
之某山副節度葬弘政之弘山下臨淄邈在河外
誠懼陵谷變遷墓失其處則遺孤投死無後矣乃
遣長子阿海護輀車而北卜安厝之宅惟湏城東
金谷鄕之盧泉爲吉定爲新阡我先府君是爲北
遷之祖竊謂私門之事無此爲大乃於省介參某
人以墓碑爲請盖提領君之子婿世昌予門弟子
也故予於君之平生頗知其崖略君嘗以族屬授
官而不樂仕宦宗室諸老怒其閑放自棄欲強致
之京師君百計求免久乃淂遂然亦以覃恩從進
義校尉至昭勇大將軍矣毫下多世官恣縱不法
良民或被侵愁者往往以氣使訶護之識者稱焉
亳被兵而軍亂軍中有挟宿怨謀相圖者主者私
以情告君淂先事爲備竟免於難迄今身領漕政
守英官胡魯女孫適某人循流測源豈偶然哉銘曰
殷士黼哻厥作祼將亦惟我周王德而不彊遼
江洑流王諜散亡獨金源有傳見於東方見於
東方朱芾斯皇維先世所歸陪燕大房再遷而
南邈如投荒喪亂弘多曠於丞嘗温序思歸睠
言涕滂輀車北轅金谷其藏欝欎佳城松檟有
光惟彼臨淄銅墨之良梁肉疲嬴紈袴冰霜惠
利所漸愛於桐鄕殆天以慈衞之俾壽而康何
血肉之場而有萬夫之防侃侃嗣侯福艾竒厖
對於前人祗懼弗忘八世相唐夲仁柔之梁天
道靡常福善其當我卜盧泉之原萬家其傍
費縣令郭明府墓碑
公諱嶠字子崇族郭氏世家臨潢之長泰曾大父
英潜德弗耀大父願誠遼日進士擢第由左班殿
直仕至侍御史生二子長曰元徽金朝詞賦甲科
未仕而終次曰元弼換遼官充尚書省譯史遷儀
鸞局副使遂占籍大興左警巡院興陵朝詔舉内
外官三十年無過犯者宰相以儀鸞姓名對且薦
其清慎有幹局特旨進階五品授遼東路轉運副
使生二子長曰𡵨大定十九年進士釋褐薊州軍
事判官車駕東獵聽萬姓縱觀上親問薊州孰爲
好官父老合辭以軍事判官對問之佗所對如前
上欲擢爲朝官以避親換宛平令累遷監察御史
戶部員外郎歴觧深單三州刺史終於大名等路
按察副使次則公也公早習舉業知詩文律度以
父住試𥙷尚書吏部掾屬終更調禹城南宫丞再
調沂州防禦判官以廉能升兼費縣令資禀孝友
臨政仁信篤誠不事表襮旣久吏民安之懽然有
父母之愛使者復以廉幹聞貞祐之亂河朔郡邑
在所陷沒費亦受兵公能以計自脱家四十口迯
難觧散無復歸顧之望兵退縣治復立不旬日農
民護送公族屬皆獲完聚下迨狗馬無所棄失同
官諸人均被殺掠有不遺噍類者識者謂公之仁
政驗於此矣公春秋巳高無復宦情長子令永寕
洛西山水佳勝衣冠之士多寓於此公與賈吏部
損之趙邠州慶之劉文學元鼎李澤州温甫劉内
翰光甫名流陳夀卿薛曼卿申伯勝和獻之諸人
徜徉泉石間日有詩酒之樂天興元年二月日年
七十有六先洛陽䧟一日以病終于寓舍官懷遠
大將軍上騎都尉汾陽郡開國伯食邑七百戶娶
高氏上林署令某之女封汾陽郡君子男四人遹
祖継伯氏按察副使房以廕仕為太原交鈔厙使
歴陽曲令終於府治中嗣祖以祖廕試𥙷刑部掾
自同州錄事永寧中升陕縣令入為吏部主事員
外郎京西大司農丞天興初授本路安撫使兼行
大司農分治戶部事今為行尚書省左右司郎中
興祖以公廕試𥙷戶部掾今為燕京総府參佐顯
祖未仕男孫九人曰蒙曰履曰泰曰謙曰豫曰随
曰臨曰觀曰賁女孫五人長適士族涿州王氏次
適燕中王氏餘幼在室夫人前公三十年卒祔宛
平魯郭里東原之先塋孤子等以壬寅三月日奉公
衣冠合葬於汾陽郡君之墓禮也好問往在洛西
辱公以篇什見賞且於二子有通家之好見屬墓
碑不敢以固陋辭因爲論次而系以銘其辭曰
析木天街碣石海壖唐風具存不爲遼遷公生
其間氣質渾然人門其華詩禮其傳可以登三
老賢能之書而屈於吏銓有来銅章仁信藹然
淪浹之深人合而天崑崗火炎之日襁負不捐
孝于親而賢友于弟昆而賢孝友而施於政又
其賢愷悌君子胡不百年我知岷江之濫觴三
百維川大書豊碑識公之阡是惟良民吏之墓
過者式焉
廣威將軍郭君墓表
貞祐初中夏被兵二年之春兵北歸既破平陽取
道大原分軍西六州時岢嵐無主將同知軍州事
完顔昭武以城守計訪於君君爲言城守固善然
自北兵長驅而南燕趙齊魏蕩無完城公獨欲以
掌許地抗掃境之兵強弱衆寡無乃不敵乎且守
禦有具非倉猝所能辨就使可辨客軍皆有去心
駈市人而使之戰果何恃乎兵家有戰有守不能
戰不能守唯有避其鋒耳今游騎巳入境不早爲
計則悔無及矣昭武者從君言乘夜以軍夾老幼
走西南龍門砦北兵随至汾石嵐管無不屠滅唯
岢嵐無所淂而還宣撫司錄君功以便宜授嵐谷
簿攝錄事至今鄕里皆以一州之命自君淂之君
諱琩字子玉姓郭氏世爲岢嵐人唐以来忠武王
之子孫散居汾晉間不見於譜系而淂之承傳君
盖其苗裔也曾大父晏大父興父詡三世在野然
自大父以来以貲雄鄕曲任俠尚氣樂於周急嘗
日出緡錢一千以給丐者如是數十年故人以隂
德歸之君弱冠以律學應選再上不中議罷舉會
明昌官制行乃用良家子明法理慎動止推擇爲
吏歷仕州縣久叙年勞授忠勇校尉自嵐谷簿調
隩州知法改平陽知法河東南路行元師府檢法
兼提領犒賞興定元年入爲尚書左三部檢法改
嵩州知法遂充行尚書六部主事累官廣威將軍
汾陽縣開國子食邑五百戶以正大二年歲在乙
酉正月元日春秋五十有八終於嵩州之寓舍君
天禀渾厚有晉人淳篤之風自持者甚廉而施予
無少猒議獄餘二十年仁心爲質所以致忠愛者
無不盡在隩州明劉狗兒者無罪積年之冤不數
語而决闔郡爲之稱快寧化頻年荒歉時疫流行
君躬自調護多獲全濟最後主部事危急之際調
度百出君區處餽饟視民力爲緩急上官以吏能
許之莘公胥和之參政李公君美雅知公才及行
臺平陽首被奬拔宣慰使李公仲修亦以恩門之
舊時以書問及焉居伊川旣久先以酒交於屏山
李先生之純許司諫道真歸老此州與馬倅之良
趙宰夀卿日相追從徜徉山水間雲屏泛舟見於
圖畫其爲名流所重如此身殁之日送葬之人傾
動州里行路爲之悲愴則君之生平誠於接物不
以貧賤爲輕重者於此見之夫人同郡李氏閨門
整肅有婦師之目封汾陽縣君後公八年殁於襄
陽子男有人長曰蛻用丞相高壽公薦試𥙷随朝
掾属充平陽孟州兩帥經歴官嵩州刺史次曰仲
彧舉進士次曰擇善棄家爲黃冠次曰仲文以君
蔭𥙷遥領西安軍節度副使次曰仲噐亦用蔭祗
候承奉班早卒女一人曰妙延爲女官孫五人曰
汝霖曰棟曰同寅曰叶恭曰和衷曾孫三人皆幼
某等將以某年月日奉公之柩祔於郡北天澗南
原之先塋歲甲辰冬予過洛西仲文方徔事鄧州
之行幕介於教授吳子賢涕泗百拜以墓表爲請
仲文温淳有緼藉一府之事皆所倚辨擇善操履
能正博於玄學道價重一時而竊嘆郭氏世業淳
雅晉人少見其比推䆒源委知廣威君之後方興
而未艾也乃爲論次之而系以銘銘曰
敦兮其純良有自勝之剛温兮其慈祥無寡恩
之傷横流湯湯身爲舟航拯溺於其鄕再世而
昌神理孔彰吾文表之尚以發其幽光
潞州錄事毛君墓表
君諱某字伯朋族毛氏世家臨清靖康之亂遷大
名遂占籍焉曾大父瑜宋成忠郎大父詢金朝初
洎弟評同登進士第仕爲泗水令官至朝散大夫
父大壮廣威將軍永年縣主簿内翰東明王公百
一述先德俻矣永年三子君爲之長自幼以孝稱
友愛二弟遂及宗黨資禀剛毅廉介自守人不敢
以非禮犯之明昌中以父任係承奉班歴監差者
五皆以課最聞而未嘗以勺水自及泰和初超靈
寳縣主簿令有故不事事君攝縣務者幾二年平
賦理訟有愛利之實憲司以廉能舉之將受代丁
太夫人李氏憂赴喪之日老幼號泣攀送數十里
不絶其得民如此禫服向終復遭大故比葬斬焉
衰經中日誦佛書為課迄于終制言動之間鮮不
如禮人以爲難能大安初北鄙用兵選授昌平縣
軍資庫使到官未幾而大敵至吏民狼狽逃死随
潰軍而南庫所貯金帛先備犒賞用者以鉅萬計
姦人乘亂公爲攘敓同官亦挟輕貲而遯僕隷因
以爲言君訶之曰官不能守旣無所逃責矣尚敢
以盗竊自陷違天理累子孫乎貞祐元年調潞州
錄事待次鄕里府尹知公有幹局檄監漕事赴都
時游騎充斥道路阻絶篙工役夫日議逃避君安
慰百至糧運竟逹尹益以軍食付之乙亥冬敵再
至大名受攻君方計餽饟而城巳䧟兵人脅君使
降怒其偃蹇不爲屈欲兵之君盛氣憤激義不受
辱大叫觸牆立致殞絶得年五十實十二月二十
有二日也兵退&KR0830;之府城北三里所吳莊原之先
塋積官廣威將軍勲騎都尉封滎陽縣男食邑三
百戶夫人涿郡王氏泰和名臣大尹翛然之女孫
封滎陽懸君略通書傅事舅姑孝謹訓飾二女動
有禮法中表以婦德母儀歸之禀命不融與君同
日遇害子男四人居謙明威將軍臨淮簿居政忠
顯挍尉魏縣五星鎮酒官居仁修武校尉通許醋
監喜喜早卒女二人長適千戶喬惟忠次適順天
路軍民萬戶張德剛男孫三人漸業進士渙澄皆
尚幼初君欲就蔭補而弟廣威將軍敬之年未及
君待之數年竟與同觧而仕敬之仕宦連蹇累坐
課殿被拘君每加營護事過之後慮其不自安不
復一語及之兵興以来良家子多從軍君昆弟未
嘗别籍丁壮六七軰軍帖下敬之房一子被選其
母以征人往往䧟沒行坐涕泣君聞而憐之卒以
巳之子代行女弟嫁上谷畢氏游宦隔闊無歸省
之便君問遺殷重不以遠道爲嫌二女及笄州里
名門競求&KR0666;對君俱不之許夫人問之故君曰吾
女賢淑當嫓貴官筦庫常族何足辱之卒之两婿
皆開國勲臣寳書龍節位望崇顯在當代侯伯之
右庇廕所及外舍有光誠不負君所期矣居仁避
亂南渡居數年始知二姊所在嬴服褁糧千里就
訪及兵破河南張矦委居仁舉夫人族属之留汴
梁者北歸令群從安居雞冰之上歲時燕樂復見
大門之舊雖出侯恩義而德義之力爲多順天盛
衣冠德義從先生長者授諸經章句駸駸乎性理
之學君之世盖未易量也曩予婦翁提舉君以宗
盟之故洎君伯仲通譜牒恩文備至有骨肉之愛
奉公夫人之命德義以墓表爲請因爲論次之君
尚多可稱弗著著以孝爲忠者其銘詩曰
義如泰山力莫勝唯其舉之孝也能受親髮膚
敬所承一許之國刃可陵我思古人得伯朋任
重道遠毅以弘大河無梁豈樂馮以孝則勇信
有徵千年華衮取美稱禽息鳥視奚足矜忠臣
之門後必興天何言哉理則應
遺山先生文集卷第二十八
