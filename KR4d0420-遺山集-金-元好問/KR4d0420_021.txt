遺山先生文集卷第二十一
碑銘表誌碣
御史張君墓表
東平幕府從事張昉持文士李周卿所譔先御史
君行事之状請於僕言先御史在興定元光間於
州縣爲良民吏於臺閣爲材大夫朝譽藹然吾子
所知喪亂之後挈家還鄕社春秋雖高而神明未
衰乃一意與世絶泰然以閉戶讀書爲業者餘十
五年凡向之所以爲良民吏材大夫者未嘗一語及
之沈默退譲齊魯大夫士翕然稱道之亦吾子所
知者棄養以来三見霜露而不肖孤以斗食之役
汨沒簿領間不得灑掃墳墓列樹碑表使先子名
德懿範闇焉而不彰誠懼一旦先狗馬填溝壑其
何以瞑目乎今属筆於子幸爲論次之以俟百世
之下僕嘗謂聖人澤後世深矣今虞芮有間田豊
鎬之間男女異路孔子近文王六七百歲故言衣
冠禮樂則莫齊魯爲盛宜矣百年以来東平劉莘
老斯立宣叔之祖孫文元賈公昌朝之家世滕陽
張丞相永錫日照清獻張公父子東阿壽國張公
肖國侯公參政高公奉高丞旨党公黃山内翰趙
公嵫陽内翰閻公敦厖耆艾海内取以爲法其餘
經明行脩由晦道商公醇德王先生而下何可一
二數至於人代變革才智勇皆廢守道之士懷先
王之舊俗區區不能自巳者往往有之如御史君
者皆是也古有之魯無君子者斯焉取斯其澤及
後世之謂乎謹桉中奉大夫故治書侍御史守申
州刺史張君諱汝明字子玉世家汶上曾大父靖
大父彦皆潜德弗耀父恕用君貴贈中議大夫母
程氏清河郡太君君三歲喪父程母故衣冠家而
有賢行力課君學君亦能自樹立如成人弱冠櫂
大安元年經義進士第釋褐將仕郎調穎州泰和
縣主簿崇慶元年換懷州武陟簿丁内艱服除貞
祐四年由鹿邑簿入爲尚書省掾正大元年終更
擢同知嵩州軍州事盜入軍資庫而無迹可尋官
繫主者獄凡十餘人不住訊掠皆自誣服君時以
檄出及還繫者称屈君諦審知其冤即縱遣之不
數月諸黥卒以贓敗郡人以爲神明三年八月辟
許州長葛令未幾政成農司以稱職聞及罷縣父
老上贐禮一無所受乃相率立祠以致去思之心
焉六年二月召爲太常博士權監察御史不半歲
遷戶部員外郎七年八月授治書侍御史八年七
月遷禮部員外郎兼脩起居注俄陞歸德洽中兼
提舉河防學校常平漕司事不赴天興元年遥領
嵩州刺史二年二月改授申州以庚戌七月二十
有二日遘疾春秋七十有六終於東平遵化坊私
第之正寝娶魏氏封清河縣君子男三人長即眆
也今爲東平萬戶府經歴官遥領同知單州防禦
使事次曄次煦皆早卒男孫二人女孫一人尚幼
孤子某以庚戌年八月之三日奉君之柩祔於汶
上由村里某原之先塋禮也君資禀厚重與人交
敦信義平居恂恂似不能言及當官而行剛介有
守論議純正人不能奪仕宦三十年家無餘資其
他尚多可稱弗著著不爲窮達易節者銘曰
汶之洋洋思聖有堂禮樂衣冠此爲之鄕維御
史君尤魯士之良沉潜而剛耆艾而敦厖可以
爲公卿大臣訓于四方昔往矣秉筆帝旁藹然
粹温如珪如璋今来斯微服褁粮衡門棲遅詠
歌虞唐謂其逢也耶茫乎及夜舟之藏其不逢
也耶泰焉如晚節之昌抱明月而長終懷舊俗
而不忘在君爲樂天而識者涕滂林深而蘭芳
風雨如晦而鷄鳴有常世無良史久矣孰爲發
幽潜之光
御史程君墓表
君諱震字威卿先世居雒陽元魏遷兩河豪右實
雲中三州遂爲東勝人曾大父獲慶大父緫質直
尚氣節鄉人有訟多就决之至于婚嫁喪葬不能
給者亦借力焉父德元自少日用俠聞嘗與群從
分財多所椎讓州里稱之後用君貴封太中大夫
雷内翰渊述世德之舊俻矣太中子八人長曰鼎
孝弟仁讓閨門肅睦有古君子之風以六赴廷試
賜第調濮州司候次曰雷由武弁起身官懷遠大
將軍君其第三子也資嚴毅雖所親不敢以非禮
犯之幼日夢人呼爲御史故每以諫輔自期章宗
明昌二年經童出身補將仕佐郎泰和中年及注
授臨洮府司獄忻州司候判官以廉幹爲西京招
討司奏辟提控㳂邊營城粮草尋擢王剛牓詞賦
進士一科換偃師主簿宣宗幸汴梁入爲尚書省
令史時相知其可用不半歲特授南京警巡副使
秩滿例爲廣盈倉監攴納官興定初辟舉法行
用薦者除陳留令將之官白府尹言縣務不治令
自任其責丞簿佐史輩無預焉幸無擾之使令得
盡力尹諾之既到官事無大小率自負荷次官奉
行而巳時秋大旱冬十月乃雨歸德行樞密院發
民牛運粮徐邳君爲使者言吾麥乘雨將入種牛
役興則無来歲計矣使者不能寬十日程耶民事
果集雖乏軍興吾不辭也使者怒而去君力畢農
種粮運亦如期而辦行院仍奏君要譽小民不以
軍食爲急朝廷不罪也既受代大司農奏課爲天
下第一御史臺察能吏亦爲奏首且言可充臺諫
亰東緫帥府奏辟經歴官不許乃拜監察御史君
蒞職慨然有理輪之志即劾奏平章政事荆王以
陛下之子任天下之重不能上贊君父同濟艱難
頋乃專恃權勢滅棄典禮開納貨賂妄進退官吏
從臾奴隷侵漁細民名爲和市其實脅取諸所不
法不可一二數陛下不能正家而正天下難矣書
奏宣諭御史臺程某敢言如此佗御史不當如是
耶且有旨切責荆王出内府銀使償物直敕司馬
杖大奴尤不法者數人於是權貴皆爲歛手東方
頻歲飢饉盜賊蠭起特旨以君攝治書侍御史兼
戶部員外郎運亰師粮八万石賑徐邳君經畫饟
道十里一置驛羅弓刀以防寇敓具斧斤以完噐
用備晉藥以起病疾勸助藉以通留滯輦運相仍
如出祍席之上飢民踵来凡所以爲貸爲糴爲賑
贍忖度肥瘠無一失其當州民請於亰東帥府願
留我程御史以楅殘民帥府奏君行爲部官詔再
往徐宿邳荆王積不平蜜遣諸奴誘姦民徐璋造
飛語訟君於臺諸相不爲奏而王獨奏之宣宗頗
直君欲勿問王執奏再三乃從之哀宗時在春宫
遣晉藥官王子玉諭旨推問官程御史爲縣治行
第一監察又稱職有罪無罪勿爲留難巳而璋伏
誣告君當還臺在律官人與部民對訟無罪猶觧職
王風大理寺御史言天下事在以皆部民竟用是
罷官君泰然自豦都無巳仕之愠聚書深讀蓋將
終身焉天不假年以正大元年三月二十有一
日春秋四十有四終於亰師嘉善里之私第積官
大中大夫夫人史氏封安定郡君先君三年殁子
一人思温舉進士以某年月日舉君之柩柎於金
昌府芝田縣某里太中君之新塋禮也嗚呼生才
實難盡其才重爲難使君得時行道坐於廟堂分
别賢否其功烈可量也哉方行万里而車折其軸有才
無命古人所共嘆雖然地遠而位卑身微而言輕
乃以一御史犯疆王之怒卒使權貴落膽縉紳增氣雖
不遇而去伸眉高談亦可以無愧天下矣尚何恨耶乃爲銘
曰曲士賣直見豺而慄鄙夫媕婀與鳬同波犯父
子之至難孰絞訐而上劘横潰我障剛癉我阿
鍊心成𥙷天之石奮筆爲却日之戈古有之和
臣不忠忠臣不和彼容容者之所得奚後福之
能多有山維嵩有水維河程君之名永世不磨
平叔墓銘
河間許古道真以直諫見称德陵朝正大初詣闕
拜章言八座率非其材省寺小臣有可任宰相者
不大升黜之則無以致中興章奏詔道真赴都堂
問孰可爲相道真以尚書省令史商衡對當是時
上新即大位經略四方思所以弘濟艱難者爲甚
力道真己得請居伊川即命驛召之落致仕復右
司諫天下想望風采道真亦慷慨願以人所不敢
言者爲天子言之及論天下事乃首以公爲可相
則公之材爲可知矣公字平叔商氏系出陳継遷
鄆七世祖南華府君諱懷欽官于曹遂占籍焉曾
祖諱岡以武弁入官宋末奏補從事換忠勇校尉
祖諱駒兩廷試教授鄉里考諱錫用公貴及封朝
請大夫妣王氏濮陽縣太君公朝請君之長子也
初從鄉先生李昉方平學貧無以爲資方平愛其
才每賙恤之使得卒業年二十五登崇慶二年詞
賦進士第釋褐洛郊簿以廉能換郿縣尋辟威戎
令時歲飢民無所於糴公白之行臺得開倉賑貸
頼以全活者甚衆縣民爲之立祠再辟原武令以
例罷入爲尚書省令史歴粮草邊關知管差除三
房考再滿授戶部主事兩月擢監察御史又充右
司都事於是朝廷知公蓋將大用矣改同知河平
軍節度使事不赴奏充樞密院經歴官遥領昌武
軍同知節度使事丞相莘公領陜西行臺奏公偕
行充左右司員外郎密院表留有旨行臺地重急
於用人可從丞相奏自是臺事一决於公矣明年
召還行臺再上奏留之又明年丁内艱乃得還時
正大八年也十月起服中充秦藍緫帥府經歴官
正月河潼失守召主帥入援二月九日軍至陜將
由間道之商州十一日抵盧氏山與北軍遇相拒
大雪中士卒飢不能戰是夜遂潰公爲北軍所得
欲降之令去巾不從將害公有止之者曰此忠孝
人也姑留之其夜公觧佩刀自剄時年四十七積
官至少中大夫濮陽縣伯食邑七百戶賜𬗋金魚
袋初娶鄧氏再娶鄭氏並封濮陽縣君子男二人
長曰挺次曰隴安女一人適泗州司候安邑劉懋
公事長上以禮接下以誠與人交有終始家居亦
未嘗有愠容性嗜學藏書數千卷古今金石遺文
人所不能致者往往有之南渡以来士大夫以捄
世之學自名高者闊略而無綂紀下者或屑屑於
簿書米塩之間公資雅重遇事不碌碌人所不能
措手率優爲之苟可以利物則死生禍福不復計
平居以大事自任而人亦以大任期之至今評者
以公用違其長使文卒然就一死爲世所惜也孤
子挺等以某年月日奉公衣冠葬於某原好問辱
公知爲厚敢述梗槩而爲之銘以寄招魂之詞詞曰
唐虞之世麟鳳游出非其時聖爲憂黃琮禮天
帝所休毀之櫝中孰汝仇海内茂異君上流坐之
廟堂衆職脩天路阻長往莫由維兕有角不我
投人以死諱我則求衣冠李衞汙褐裘氣息奄
奄藏鬼幽禽息鳥視天爲囚枯龜千年一蜉蝣
卑君完節乃所酬不然報施神其尤河濟之水
無千秋若孫若子公且侯豆籩奔走物㓗差魂
兮歸居安此丘北隂莾墟不可留
希顔墓銘
南渡以来天下称宏傑之士三人曰高廷玉獻臣
李純甫之純雷淵希顔獻臣雅以竒節自負名士
喜從之游有衣冠龍門之目衞紹王時公卿大臣
多言獻臣可任大事者紹王方重吏員輕進士至
謂高廷玉人材非不佳恨其出身不正耳大安末
自左右司郎官出爲河南府治中卒以高材爲尹
所忌瘐死雒陽獄中之純以薊州軍事判官上書
論天下事道陵竒之詔參淮上軍仍驛遣之泰和
中朝廷無事士大夫以宴飲爲常之純於朋會中
或堅坐深念咄咄嗟唶若有旦夕憂者或問之故之
純曰中原以一部族待朔方兵然竟不知其牙帳
所在吾見華人爲所魚肉去矣聞者訕笑之曰四
方承平餘五六十年百歲無狗吠之警渠不以時
自娛樂乃妖言耶未幾北方兵動之純從軍還知
大事己去無復仕進意蕩然一放於酒未嘗一日
不飲亦未嘗一飲不醉談笑此世若不足玩者貞
祐末嘗召爲右司都事巳而擯不用希顔正大初
拜監察御史時主上新即大位宵衣旰食思所以
弘濟艱難者爲甚力希顔以爲天子冨於春秋有
能致之資乃拜章言五事大略謂精神爲可飬初
心爲可保人君以進賢退不肖爲職不宜妄費曰
力以親有司之事上嘉納焉庚寅之冬朔方兵突
入倒廻谷勢甚張平章芮公逆擊之突騎退走填
壓谿谷間不可勝筭乘勢席卷則當有謝玄淝水
之勝諸將相異同欲釋勿追奏至廷議亦以爲勿
追便希顔上書以破朝臣孤注之論謂機不可失
小勝不足保天所予不得不取引援深切灼然易
見而主兵者沮之策爲不行後京兆鳳翔報北
兵狼狽而西馬多不暇入䘖數日後知無追兵乃
聚而攻鳳翔朝廷始悔之至今以一日縱敵爲當
國者之恨凡此三人者行輩相及交甚歡氣質亦
略相同而希顔以名義自檢彊行而必致之則與
二子爲絶異也蓋自近朝士大夫始知有經濟之
學一時有重名者非不多而獨以獻臣爲称首獻
臣之後士論在之純純之後在希顔希顔死遂有人
物渺然之嘆三人者皆無所遇合獨於希顔尤嗟
惜之云希顔别字季默渾源人考諱思大定末仕
爲同知北京路轉運使事希顔其暮子也崇慶二
年中黃裳榜進士乙科釋褐涇州錄事不赴換東
平府錄事以勞績遥領東阿縣令調徐州觀察判
官召爲荆王府文學兼記室參軍轉應奉翰林文
字同知制誥兼國史院編脩官考滿再任俄拜監
察御史以公事免用宰相侯莘卿蒍除太學慱士
還應奉終于翰林脩撰累官太中太夫娶侯氏子
男二人公孫八歲宜翁四歲女二人長嫁進士陳
某其幼在室初希顔在東平東平河朔重兵豦也
驕將悍卒倚外寇爲重自行臺以下皆務爲摩
拊之希顔莅官所以自律者甚嚴出入軍中偃然
不爲屈故頗有喧嘩者不數月䦒巷間家有希顔
畫像雖大將亦不敢以新進書生遇之嘗爲戶部
高尚書唐卿所辟權遂平縣事時年少氣銳擊豪
右發奸伏一縣畏之稱爲神明及以御史延行河
南得賍吏尤不法者榜掠之有至四五百者道出
遂平百姓相傳雷御史至豪猾望風遁去蔡下一
兵與權貴有連脫役遁田間時以藥毒殺民家馬
牛而以小直脅取之希顔捕得數以前後罪立杖
殺之老幼聚觀万口稱快馬爲不得行然亦坐是
失官希顔三歲喪父七歲養於諸兄年十四五
貧無以爲資乃以冑子入國學便能自樹立如
成人不二十游公卿間太學諸人莫敢與之齒渡
河後學益慱文益竒名益重爲人軀翰雄偉髯張
口哆顔渥册眼如望羊遇不平則疾惡之氣見於顔
間或嚼齒大駡不休雖痛自摧折猝亦不能變也
食兼三四人飲至數斗不亂杯酒淋漓談謔間作
辭氣縱横如戰國游士歌謠慷慨如關中豪傑料
事成敗如宿將能得小人根株窟穴如古能吏其
操心危慮患深則又似夫所謂孤臣孽子者平
生慕孔融田疇陳元龍之爲人而人亦以古人期
之故雖其文章號一代不數人而在希顔仍爲餘
事耳希顔年四十六以八年辛卯八月二十有三
日暴卒後二日葬戴楼門外三王寺之西若干步
好問與太原王仲澤哭之因謂仲澤言星殞有占
山石崩有占水断流有占斯人已矣瞻鳥爰止不
知於誰之屋耳其十月北兵由漢中道襲荆㐮京
師戒嚴銘曰
維季默父起营平弱齡飛鶱振厥声俻具文武
任公卿百出其一世已驚紫髯八尺傾漢庭前
有趙張耻自名目中之敵無遁情太息流涕請
進兵揜聦不及馳迅霆一日可復齊百城天網
四面開鯢鯨砥柱不捄洪濤傾望君佐王正邦
經或當著言垂日星一債不起誰使令如秦而
帝寕勿生不然亦當蹈東溟元精烱烱賦子形
溘焉寕與一物并千年紫氣鬱上征知有龍劒
留泉扄何以驗之石有銘
大司農丞康君墓表
君諱錫字伯禄姓康氏世爲寕晉人大父諱成嘗
與昆弟分財他田宅定無所問止取南中生口十餘
人縱爲民而巳以故家獨貧考諱溢少爲里胥資
純篤縣令者倚之以納賄及令爲御史所劾溢自
念言直則令被罪終世不齒渠官長而我以事證
之何以立於世乃自縊而死令竟以無跡可尋獲
免伯禄既孤飬於外祖田氏田見伯禄骨骼異他
兒謂當有望使之應童子舉飲食臥起躬自調護備
極劳苦得觧赴都一日暮行茭葦中懼爲同行者
所遺至負之而趍及長師柏鄉王翰周輔束脩不
能備周輔與諸生共賙給之中崇慶二年進士第
釋褐櫟陽簿警廵判官辟彭原今入爲尚書省掾
考滿遷開封府判官俄拜監察御史言宰相侯摯
師安石非相材提點近侍局宗室安之聲勢㷔㷔
公門請托不可使久在禁近朝議偉之選授右司
都事遷京南路大司農丞破上蔡諸縣群不逞把
持之黨彈種人以賍汚尤狼藉者五六輩宰相有
不說者云康錫不欲吾種人在仕路耶因以飛語
中之出為河中府治中充行尚書六部郎中城䧟
投水死時年四十八伯禄孝於毋友於其弟有恩
義於朋友從仕則死心奉公以為民古所謂公家
之利知無不為者唯伯禄為然同年生如雷御史
希顔冀都司京父宋内翰飛卿之等名士數十人
世以比唐曰龍虎牓至論公輔大噐尚以伯禄為
稱首云歲戊申秋九月予過寕晉伯禄之從弟銳
招魂葬柏禄於唐城鄕東南五里之先瑩以其第
三子阿千爲之後伯禄先娶薊州游氏再娶魯山
張氏皆封京兆縣君一子彭原張出殁於京師之
兵銘曰
仕以義行死與義俱義存義亡葬何計乎江
魚寕晉之墟維君之居眷焉顧之泣涕漣如
豈無蛟蜃之波以投卑乎讒夫百歲而下有
歷九關為上訴者其有說歟
聶元吉墓誌銘
元吉諱天驥姓聶氏代之五臺人元吉其字也父
諱明自先世雄於財而以隂德聞里中用元吉貴
封太中大夫元吉其長子也弱冠登進士第釋褐
汝隂簿轉睢州司候廉舉封丘令入為尚書省邊
關粮草房令史考滿授吏部主事權監察御史夏
人請和使者玄市於會同舘外戚有身自貿易于
其間者元吉以大官近利失朝廷體且取輕外夷
彈之遂忤太后旨除同知汝州防禦使事未赴為
陜西行臺所辟仍用薦書遥領金安軍節度副使
兼行尚書省都事不半歲入為右司員外郎例授
京兆府治中衞州行尚書六部事慶陽圍急朝議
以宿州緫帥往捄之奏克經歷官圍解從别將守
邠將欲棄州而東元吉陳說利害力止之不從將
坐是被繫辭連元吉降授京兆治中尋有訟其冤
者即召為開封府簽事旬月還右司員外郎丁太
夫人憂未百日而奪哀復職車駕東遷公在留中
賊殺二相兵及元吉臥創二十許日醫言可治公
誓之以死死之二日權厝某所娶王氏子男二人
長黃童次玄童女三人長嫁進士張伯豪孝友有父
風夫殁歸在室元吉既葬之明日女不勝哀慕絶
脰而死時亂巳極凌奪烝報無復人紀女獨以大
義自皃士大夫賢之有爲泣下者其二尚幼初元
吉以衛紹王崇慶二年登科時雷希顔淵宋飛卿
九嘉商平叔衡張正卿天綱冀京父禹錫康伯掾
錫皆在選中朝野以爲得人而元吉起田畝能以
雅道自將踐歴臺閣若素宦然諸人多以爲不及
也予與元吉同鄕里年相若仕相及然元吉重遅
予資卞急元吉耿耿自信未嘗以言下人予則矯
枉過直率屈巳以徇物道不同不相爲謀故雖與
之同鄕里年相若仕相及而交未嘗合也今元吉
巳矣予惜其有志於世世亦望焉而卒之無所就
也乃爲之銘以哀之辭曰
巖牆之死匪曰正命義存義亡何適非正天
奪予衆力獨奚競多夀辱随瞑目爲竟善乎
子程子之言曰今世之士其無幸歟展布其
四體未有以爲容也而得栱梏萌意於方寸
未有毫末也而觸機穽吾於吾元吉誠愛其
得所以死而死然亦悲夫抱一㮣之操泯泯
默默少不能俟天之定也
遺山先生文集卷第二十一
