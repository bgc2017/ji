遺山先生文集卷第五
雜言
去歲君遠游送仲梁出山
去歲君遠游今年客它州青天萬古一明月只與
行人生暮愁問君游何許情多地遐兮偏處處金
鞭斷折騏驥死萬里長鴻思一舉憶初識子梁王
臺清風入座無纖埃華嶽峯尖見秋凖金眸玉瓜
不凡材西園日晴花滿烟五雲樓閣三山巔玉樹
瑶林照春色青錢白璧買芳年三年一夢南陽道
汴水迢迢入秋草拏雲心事人不知千首新詩怨
枯槁破屋仰見星疎衾風露清匣中有長劒爲君
鳴不平泥途久辱思一濯去去舉足皆清冷鄧州
大師材望雄愛客不减竒章公軍中宴酣笳鼓競
銀燭吐熖如長虹幕中多士君又往談咲巳覺南
夷空東州春迴十月後梅華分香入春酒平生得
意欽與京青眼高歌望君久浙江南下青沄沄石
門細路蒼烟屯五松平頭白日静千山萬山如亂
雲菊源不逐時事改芝嶺自與商顔鄰他日想思
一廻首漁舟時問武陵人(欽謂欽叔京即京父也樂天書以微之爲微)
此日不足惜
此日不足惜此酒不可無頗怪昌黎公亦復爲世
儒天生至神物與人作華胥一酌舌本疆二酌燥
吻濡三酌動高興四酌色敷膄連綿五六酌枯腸
潤如酥眼花耳熱後萬物寄一壷十酌未渠央百
觚亦奚拘人生一世間忽若過隙駒有酒不觧飲
問君誰與娛君不見東家騎鯨李膽滿六尺軀萬
言黃石策八陣䕫州圖酒酣起舞不稱意長吁青
雲指夷吾又不見西家紫髯郎老氣雄萬夫狂歌
飲燕市擊筑聲嗚嗚倚天長劒插少室頗欲四海
皆東湖鷹楊虎視今焉如河山永隔黃公罏㗸杯
直待秋井塌青苔白骨憐君愚少年覓計生白湏
捫參歴井無危途榮不滿睫良區區就令一朝便
得八州督爭似高吟大醉窮朝晡餘名安得潤枯
骨四十豈不知頭顱此日不足惜此酒不可無太
虚爲室月爲燭醉到不用春風扶
送希顔赴召西臺兼簡李汾長源
昨日游崧丘今日西臺行勞生好夢亦大少枕中
馬嘶車鐸鳴山林之樂無虧成胡爲觧蘭縛塵纓
蒼生望君湏一起我知無地迯功名關中得君作
金城氣象已覺西山平諸人誰出仲卿右一座想
爲相如傾風華浩蕩春冥冥馬頭仙掌遥相迎長
安市上見李白爲我一醉秦東亭
嵩山玉鏡
玉鏡見何許今旦東山陲積雨洗昏霾旭日發光
輝光輝奪人目灔灔如動移初如秋月圓漸如曙
星微曙星不能久併與晨露晞此鏡何從來造化
秘莫窺山精或寶氣恍惚令人疑誰爲問岳祗山
川英秀會有歸不能生申與甫瑞王國萬丈光芒
徒爾爲
虎害
北山虎有穴南山虎爲群目光如電聲如雷倚蕩
起伏山之垠百人一飽不留骨敗衣墜絮徒紛紛
空谷絶樵聲長略無行塵呀呀垂涎口耽耽闞城
闉天地豈不仁社公豈不神哀哀太山婦呌斷秋
空雲可憐封使君生不治民死食民世上無復裴
將軍北平太守今何人
飲酒
江南秋泉雲液濃遼東抺利玉汁鎔椰瓢朝傾荔
支綠螺杯暮捲珍珠紅此酒誰所留今日乃汝逢
仙人一丸藥洗我芥蔕胸金沙一散風雨疾世事
盡與浮雲空東家劉伯倫西家王無功醉鄊日月
萬萬古眼中優擾誰爲雄人會有歸盡飲不飲所
同所恨獨醒人百年枯槁中獨醒恨未通獨醉恨
未公安得清江變醇酎盡廻天地入春風
送高信卿
高卿去歲山中居橡朝栗暮分猿狙今年移家入
城市甑中生塵釡生魚文窮智亦窮五鬼更嘯呼
迺翁延客著上座兩兒巳復遭椰榆三冬兔園冊
牧竪呌語麁濕薪烟滿眼破硯冰生湏賣符與行
藥不飬堂堂軀無衣思南州千里走單車我嘗相
夫君不是山澤臞十八學擊劒二十了隂符平生
結交王與李神中頗有魚䴡圖文武志膽誰不如
不能拔劒斫蛟鱷亦當赤乎降於菟胡爲堅坐守
寒饑坐令兒女悲窮途萬事糊塗酒一壷别時聊
爲鼓嚨胡中原麟鳳今如此莫道皇家結網疎
寄趙宜之(趙時在盧氏)
大城滿豺虎小城空雀鼠可憐河朔州人掘草根
官煑弩北人南來向何處共說莘川今樂土莘川
三月春事忙布榖勸耕鳩喚雨舊聞抱犢山摩雲
出蒼&KR0994;長林絶壑人迹所不到可以避世如武陵
煑橡當果榖煎术甘飴餳此物足以度荒歲况有
麋鹿可射魚可&KR0699;自我來嵩前旱乾歲相仍耕田
食不足又復違親朋三年西去心籠禽念飛騰一
瓶一鉢百無累恨我不如雲水僧崧山幾来層不
畏登不得但畏不得登洛陽一昔秋風起羡煞吳
中張季鷹
叚志堅畫龍爲劉鄧州賦
豬龍可豢亦可屠世人畫蛇復畫魚天飛忽入阿
堅筆始覺衆史欺庸愚腥風萬里来白浪横江湖
一麾走海若再顧失天吳浩蕩明河翻尾鬛慘不
濡只愁紙上出雷火搏控大千如此珠天生神物
與化俱滅沒變見何所無逆鱗自古不受觸乃今
縮頭随卷舒怪得堂堂髯御史平生長有雨随車
送詩人秦略簡夫歸蘇墳别業
三月不見君渴心欲生塵論文一樽酒雅道誰當
陳昨朝見君臨水句乃知抽青配白非詩人南山
明月北山雲恨君不作由東隣擊鮮爲具非無好
事者天随𣏌菊年年新石田茅屋連蘇墳兩兒力
耕足養親君詩或者昌晚節不應道路長逡逡白
髮刀騷一幅巾豊年鄉社樂閑身蹇驢駞入醉鄉
去䄂中知有眉山春
紀子正杏園燕集(甲午歲)
紀翁種杏城西垊千株萬株紅豔新今年寒食好
天色曉氣鬱鬱含芳津天公自愛此花好朝薰暮
染煩花神融霞暈雪一傾倒非烟非霧非卿雲未
開何所似乳兒粉粧深絳唇能啼能笑癡復騃盡
出百子元非真半開何所似里中處女東家隣陽
和入骨春思動欲語不語時輕顰就中爛漫尤更
好五家合隊虢與秦曲江江頭看車馬十里羅綺
争紅塵陽平一邑多詩豪主人買酒邀衆賓花時
有成約恨少楊子張吾軍落花着衣紅&KR0813;紛四坐
慘澹傷精魂花開花落十日耳對花不飲花應嗔
愛花常苦得花晚爭教行樂無閑身芳苞一破不
更合且看錦樹烘殘春
送李參軍北上
五日過居庸十日渡桑乾受降城北幾千里出塞
入塞沙漫漫古來丈夫淚不&KR0904;别離間今朝送君
行清涕留餘潜生女莫作王明君一去紫臺空珮
環生男莫作班定遠萬里馳書望玉關我知驥子
堕地無齊燕我知鴻鵠意氣青雲端草間尺鷃亦
自樂扶搖直上何勞搏一衣敝緼袍一飯苜蓿盤
歲時壽翁媪團欒有餘歡就令一朝便得八州督
爭似綵衣起舞春欄班去年雒陽人今年指天山
地遠馬韉破霜重貂裘寒朔風浩浩來客子慘在
顔扼胡嶺上一廻首未必君心如石頑君不見桓
山烏乳哺不得須臾閑衆鶵一朝散孤雌回顧聲
悲酸寒鴈來時八九月白頭阿母望君還
王黃華墨竹(爲郭輔之賦)
古来畫竹尊右丞東坡歛袂不敢評開元石本出
摹寫燕市駿骨留空名亦有文湖州畫意不畫形
一爲坡所賞四海知有篔簹亭深衣幅巾老明經
老死不敢言縱横豈知遼江一泒最後出運斤成
夙刃發硎雪溪仙人詩骨清畫筆尚餘詩典刑月
中看竹寫秋影清鏡平明白髮生娟娟略似萱草
詠落落不减叢臺行千枝萬葉何許來但見醉帖
字欹傾君不見忠恕大篆草書法趙生怒虎噀墨
成至人技進不名技游戲亦復通真靈百年文章
公主盟屏山見之跽且擎聲光舊塞天壌破議論
今着兒曹輕有物於此鳴不平悲耶嘯耶誰汝令
只恐破窗風雨夜怒随雷電上青冥
汎舟大明湖(待杜子不至)
長白山前繡江水展放荷花三十里看山水底山
更佳一堆蒼烟收不起山從陽丘西来青一灣天
公擲下半玉環大明湖上一杯酒昨日繡江眉睫
間晚凉一棹東城渡水暗荷深若無路江妃不惜
水芝香狼籍秋風與秋露蘭襟欝欝散芳澤羅襪
盈盈見微步晚晴一賦畫不成枉着風標誇白鷺
我時驂鵉追散仙但見金支翠蕤相後先眼花耳
熱不稱意高唱吳歌叩兩舷喚取樊川摇醉筆風
流聊與付他年
九月七日夢中作詩續以末後一句
桃花紅深李花白昨日成團今日折歌聲滿耳何
處来楊柳青旗洛陽陌拊君背握君手朝鍾暮鼓
無了期世事於人竟何有青青鏡中髮忽忽成白
首六國印何如負郭二頃田千載名不及即時一
杯酒
賦邢州鵲山
去時唐山道望望鵲山背今朝西北看(平声)竒秀益
可愛蒼茫失層疊觧駮見縈帶浮雲自来去盡巧
寕變壞吳粧入小筆隠隠拂殘黛城隅静女人不
知擁髮伭顰如有待太行横截九州半一掩一重
俱有態只知天平六峯天下稀此山東来亦閑在
烟埋雨沒今幾時殆天所蔵予發之郭熙未足語
平遠摹寫誰有韋郎詩
送王亞夫舉家歸許昌
一日兩食藜藿葵三冬一褐骭與齊監河貣粟困
欲死望望江水湔塵泥故書一束手自携汴兒跳
梁翠女啼出門疾走勿反顧正恐五鬼從之西馬
中豈是無龍媒世人徒如牝牡黃與&KR0784;尺如黃金
絡頭亦不悪誰謂茅索能相羈天公醉着百不問
汝偶而偶竒而竒前途兀兀黑於&KR0238;昨日把笏今
扶犂乃知世間倚伏不可料井底容有青雲梯春
風兩淮多鼓鼙軍中少年舞荒鷄因君南望一大
咲落日澹澹青山伭
湧金亭示同游諸君
太行元氣老不死上與左界分山河有如巨鰲昂
頭西入海突兀巳過餘坡陁我從汾晉來山之面
目腹背皆經過濟源&KR0777;谷非不佳烟景獨覺蘇門
多湧金亭下百泉水海眼萬古留山阿觱沸濼水
源奫淪晉溪波雲雷&KR0636;鬼物窟宅深蛟鼉水妃簸
弄明月璣地蔵發泄天不訶平湖油油碧於酒雲
錦十里翻風荷我来適與風雨會世界三日澷兜
羅山行不得山北望空長哦今朝一掃衆峯出千
鬟萬䯻高峩峩空青斷石璧微茫散烟蘿山陽十
月未搖落翠蕤雲旓相盪摩雲烟故爲出濃淡魚
鳥似欲留婆娑石間仙人迹石爛迹不磨仙人去
不返六龍忽蹉跎江山如此不一醉拊掌笑煞孫
公和長安城頭烏尾訛并州少年夜枕戈舉杯爲
問謝安石蒼生今亦如卿何元子樂矣君其歌
南冠行
南冠纍纍渡河關畢逋頭白乃得還荒城雨多秋
氣重頽垣敗屋深茅菅漫漫長夜浩歌起清涕曉
枕留餘潸曹侯少年出紈綺高門大屋垂楊裏諸
房三十侍中郎獨守殘編北窗底王孫上客生光
輝竹花不實鵷鶵飢絲桐切切觧人語海雲喚得
青鸞飛梁園三月花如霧臨錦芳華朝復暮阿京
風調阿欽才暈碧裁紅湏小杜長安張敞號眉嫵
吳中周郎知曲悞香生春動一詩成瑞露靈芝滿
䆫戶魚龍吹浪三山沒萬里西風入華髮無人重
典鷫鸘裘展轉空床卧秋月寶鏡埋寒灰鬱鬱萬
古不可開龍劒出地底青天白日駈雲雷層冰千
里不可留離魂楚些招歸來生不願朝入省暮入
臺願與竹林嵇阮同舉杯郎食猩猩唇妾食鯉魚
尾不如孟光案頭一杯水黃河之水天上流何物
可煑人間愁撑霆裂月不稱意更與倒飜鸚鵡洲
安得酒船三萬斛與君轟醉太湖秋
醉後走筆
建茶三盌冰雪香離騷九歌日月光腰金更騎楊
州鶴雋永不羡大官羊短燈檠于移近床秋風吹
簾月轉廊一歌再歌魂魄動入眼渺渺横沅湘湘
妃漸遠望不及金支翠蕤澹飛颺漁父話獨醒孺
子歌滄浪山鬼獨一脚拊掌笑我旁湘纍歸來弔
故國遺臺老樹山蒼蒼掩書一太息夜如何其夜
未央東家女兒綉羅裳銀瓶瀉酒勸客嘗一酌均
跖顔再酌齊彭殤宇宙不今古氣節無隂陽少年
避酒不肯喫跬步乃有無何鄉愛茶愛書死不徹
乃以冰炭貯我腸世間唯有麴生風味不可忘
南湖先生雪景乘騾圖(并引)
南湖先生原武人年二十許時曾以鄉
賦兩魁鄭州然其資倜儻所以自望者
甚高終不樂爲舉子計即棄去學擊刺
當正隆征南頗欲馳逐戎行間既而大
定詔書下兵各罷歸先生抱利噐而無
所試乃浮湛里社以詩酒自娛買田南
湖之上築亭種樹徜徉乎其間盡置家
事日與賓客酣飲歌管棋槊窮日夕不
少休家故饒財又好施予其赴人之急
猶疾痛之在巳故人尤以此歸之所與
游如臨洺王逸賓游宗之大定劉之昂
其人皆天下名士至論人物必曰靖逹
卿今日之竒男子也先生生於天會初
歴大定明昌泰和優游於太平和樂之
世者五十年大安兵興乃下世平生喜
作詩樂府尤有藴藉觀西子棄瓢詩可
見也(髮鬟蕭颯苧羅秋千古香溪水自流吳越兵争竟何得風流輸與五湖舟)嘗雪中
騎青騾行京水道中作長詩卒章有安
得西都畫史吮筆出新意寫作南湖老
子雪景乘騾圖之句其子文煒北渡後
來東平始以先生之意追畫此圖求僕
賦詩文煒質直好義讀書作文有聲時
輩中觀其子可以想見先生之爲人故
爲道其事并以致懷賢之思
大河茫茫白連空寒雲迢迢度南鴻汴梁高樓管
絃裏成臯行人西北風北風吹雪来飄瞥捲孤蓬
異色變慘澹元氣開洪濛㐮陽潮陽詩境在掇拾
物色真難工青騾誰此游望見知是南湖翁南湖
翁少日骯髒今龍鍾猶能吐氣萬丈如長虹閉門
兀坐意不愜要看銀海翻魚龍寶華世界瓊瑶宫
江山随翁入清雄詩成仰天一大笑飛花落絮春
濛濛鬱鬱梁宋郊翁家出強宗許與必豪右收入
等侯封(收音去声)翁年十八九弄筆學彫蟲疊取兩觧魁
隠隠何隆隆一且拂衣去學劒事猿公正隆適南
征疋馬走從戎墨瓦磨楯鼻意與江流東紫微出
東方淮海亦來同都將書與劔田間就春農仕宦
不作邴㬅容醉鄉自愛王無功鶢鶋從渠致鍾鼓
野鶴豈合棲樊籠南湖煙景多魚鳥亦從容亦有
兩小船綸竿插舡蓬高亭出秀樾窗戶連青紅清
飈随睡輿瞑色赴吟笻門前車馬來日釀日不供
但苦佳客少焉知清興終看翁棄瓢詩調戲鴟夷
老子如兒童雄吞巳覺雲夢小寒縮寧作書生窮
當年我得奉談咲晝夜肯放清樽空東家西家不
相從南海北海不相逢風流耆舊今誰似惆悵相
看是畫中
癸邜歲杏花
南州景氣煖杏花見紅梅讀書山前二月尾向陽
杏花全未開待開竟不開怕寒貪睡嗔人催愛花
被花惱不徹一日遶樹空千回牙牙嬌語山櫻破
稠閙成團稀作顆小蕾從教絳䗶封繁枝未要晴
雲裹两月不舉酒半歲不作詩更教古銅瓶子無
一枝綠隂青子長相思今年閠年好寒節花開不
妨遅一月(留舡買魚作寒節宋方舟先生李知幾語)
題劉紫微尭民野醉圖
蒼苔濁酒同歌呼白鬚紅頰醉相扶堯時皇質未
全散不論朝野皆歡虞望雲雲非雲就日日非日
先秦迂儒強解事極口譽堯初未識尭民與酒同
一天此外更誰爲帝力仙老曾經甲子年戲將陳
迹畫中傳山川淳朴忽當眼逥望康衢一慨然不
見只今汾水上田翁鞭背出租錢(堯甲子年仙人張果事)
贈荅趙仁甫(仁甫名復雲夢人江表竒士也)
我友高御史愛君曠以真昨朝識君面所見勝所
聞江國辭客多玉骨無泥塵軒昂見野鶴過眼無
鷄群想君夜醉潯陽時明月對影成三人散着紫
綺喪草裹烏紗巾浩歌魚龍舞水伯不敢嗔何意
醉夢間失脚堕燕秦萬世一旦暮萬里猶比隣世
無魯連子黑頭萬蟻徒紛紛君居南海我北海握
手一杯情更親老来詩筆不復神因君兩詩發興
新都門廽首一大笑䄂中知有江南春
下黃榆嶺
北厓玄武暮黕黑如積鐵東厓劫火餘絢爛開錦
纈就中嶺頭一峯凸樸竒剰費寒雲幾千疊摩圍
可望不可到青壁無梯猿呌絶林煙日射彩翠新
跬步疑有黃金闕畫工胷次墨汁滿那得冰壺貯
秋月直湏潮陽老筆廻萬牛露頂張顛揮醉帖石
門細路無澗泉行人飢渴挽不前辛苦黃榆三十
里豈知却有看山緣
駈豬行(黃臺張氏庄作)
㳂山蒔苗多費力辦與豪豬作糧食草菴架空尋
丈高擊板摇鈴閙終夕孤犬無猛噬長箭不暗射
田夫睡中時叫號不似駈豬似稱屈放教田鼠大
於兔任使飛蝗半天黑害田争合到渠邊可是山
中無椽术長牙短喙食不休過處一抹無禾頭天
明壠畝見狼藉婦子相看空淚流旱乾水溢年年
日會計收成纔什一資身百備粟豆中儋石都能
幾錢直兒童食麋須愛惜此物群豬口中得縣吏
即来銷稅籍
嘯臺感遇
裴回五岩上浩歌弥激烈望望蟾房翁倒影乍明
滅池古足靈異祠廢餘像設子規夜啼山竹裂老
鶴亂踏枯松折嘯臺音響杳不聞蕩蕩青天一明
月荒山破瓦色十步九窪疊水泉出沮洳一綫僅
不絶翁乎何意留此居可是他山無地穴太道既
下衰日鑿聦明開玉從珪璋毁木以青黃災天和
散不留去浪無東廻咄咄此老蒼骯髒仰怪魁兇
年生甲子含德如未孩標枝野鹿致足樂火倉屋
居良所哀史筆亦厚誣何曾校計識與材纏身正
有一文髮直以何物觀形骸大笑黃冠師金丹羽
化之說何從来豈知大人先生獨立萬物表太古
元氣同胚胎不見今日孫公和横絶四海隘九垓
嵇康飬生安在哉
水簾記異(癸邜九月四日同杜仲梁賦)
黃華絶境探未窮道人曾約山櫻紅鏡臺懸流不
易得世俗名取香爐峯七年長路今一到刺鯁欲
滿平生胷豈知旱久泉脉絶快意一濯無由供神
明自足還舊觀湧浪争敢徼靈通何因狡獪出變
化勝㮣轉盻增清雄天孫機絲拂夜月佛界珠網
摇秋風稱竒叫絶喜欲舞恨不百繞青芙蓉銀橋
清凉巔玉鏡崧丘東世外杲無物邂逅乃一逢書
生眼孔塞易破勺水巳復誇神功東坡拊掌應大
笑不見蟄窟鞭魚龍
谼谷聖燈(九月五日作)
金門寺前山突起并底寶巖三十里舊聞聖燈在
山上紫微侍郎宜不妄山空月黑無人聲林間宿
鳥時一鳴游人焼香仰天立不覺紫烟峯頭一燈
出一燈一燈續一燈山僧失喜見未曾金繩脫串
珠散迸玉丸走柈光不定飛行起伏誰控搏華䴡
清圓自殊勝北荒燭龍開晦冥南極入地多異星
豈知心光毫相有真遇物外恍惚終難憑腐儒心
魄爲動蕩再拜中庭謝靈貺何曾辦作劉更生下
照乃辱青藜杖昨朝黃華瀑流神所憐今朝金門
佛燈佛作緣紛紛世議何足道盡付馬耳春風前
食榆莢
露葵滑寒羊蕨羶春榆作莢絶可憐榆令人瞑何
暇計田舍年例湏濃煎簫声吹暖賣餳天家人鑚
火分青烟長鈎矮籃走童稚頃刻綠萍堆滿前炊
飯雲子白剪韮青玉圓一杯香美薦新味何必烹
龍炮鳳誇肥鮮鼠肝蟲臂萬化途神竒腐朽相推
遷夢中鸜鵒亦大樂随意飲啄真飛僊先生捫腹
一筦然此日何功食萬錢
李峪園亭看雨
龍山右脇松十里細路蜿蜒繞龍尾松林迫塞悶
煞渠北望玉泉疑井底玉泉元自别一天眼界廓
廓無神川金城百里纔一俯半尖浮圖插蒼烟行
行下絶巘招提忽當眼未到倦不勝小憩遂忘返
玉泉一杯甘以洌未湏張陸誇冰雪主人不在客
不留烈風崖下風颼颼石頭路滑馬路怯山雨未
落雲先愁將軍林園永安下秋霽村墟絶瀟洒濃
雲壓屋風打頭僅得羈御脫疲馬只知龍山之神
神更神永安亦能撼詩人晦瞑變化千萬態畫出
風雨元非真山靈亦愁歸後夜半面時時見雲罅
天瓢細洒供晚凉不似草堂廻俗駕層隂一掃群
峯出一洗深青徹山骨夕陽展放紫翠屏只欠松
梢一輪月山中一石廻萬牛况是一壑復一丘不
如一詩招將入南州先生興来時卧游
游龍山
曩予魏大梁得交此州雷與劉自聞兩公誇南山
每恨南海北海風馬牛老龍面目今日始一見更
信造物工雕鎪是時山雨晴平田綠油油並山凉
氣多况得通深幽山泉谷口出迎客石罅戞擊琳
琅球蜿蜒入微行漸覺藤蘿罥衣樹打頭悪木拉
䬃棲直幹比指稠石門無風白日静自是林響寒
颼颼一峯忽當眼仰看看不休一峯一峯千百峯
雖欲一一顧揖知無由金城偃蹇不得上瑶罋回
合如相留苔花萬錦石丹碧爛不收天關守虎豹
武庫開戈矛小山随起随偃仆獨立千仞絶頂縹
緲之飛楼百花崗頭藉草坐瀟洒正值金蓮秋亭
亭妙高臺玉斧何年修燈高攬元化快如鷹脫韝
山靈故爲作開闔巧與詩境供冥搜白雲何許來
纖絲弄輕柔蓬蓬作霧湧飄飄與烟浮玉衣仙人
鞭素蚪翕忽變化令人愁湏臾視六合浩蕩不可
求初疑陶輪北運甓今悟夜壑真蔵舟劫石拂未
窮𣏌國浪自憂斷鰲立極萬萬古争遣起滅如浮
漚快哉萬里風一掃天四周誰言太始再開闢日
馭本自無停輈舉手謝山靈就無清凉毫相非神
羞賤子貪名山客刺已屡投黃華挂鏡臺天壇避
秦溝太山神明觀二室汗漫游胷中隠然復有此
大物便可揮斥八極隘九州玉峯有佳招絶唱湏
一酬爲君探囊擲下珊瑚鈎白雲相望空悠悠異
時華表見老鶴姓字莫忘元丹丘
醉中送陳季淵
寒食不數日天氣殊未佳翩翩金門客行行指龍
沙朝發忻城暮隴隴頭頭地寒無草芽拂雲堆邊
春更晚雪花茫茫楊白雪紇干山高凍煞雀榆葉
離離小藂薄愛君只欲苦死留不道南飛何所樂
書生弓馬能幾何乃今寶校金&KR0777;陁孔璋文筆妙
天下敕勒不數隂山歌向年賦竒雨擁海駈雲筆
頭注快如懷素書布障狂笑劉义寫冰柱李汾王
鬱俱灰塵天意乃在溵陽陳舌吐萬里唾一世眼
高四海空無人殘民假息仍瘡痏誰作東山謝安
起恨我不比長桑君一月觴君上池水眼中之人
不易忘誰作冰炭置我腸衰顔明鏡兩寂寞别意
春江誰矩長但願年年見顔色與君連日醉壷觴
送弋唐佐還平陽
我從商餘之山過庵羅聞君六經百家冨研摩會
最上指冠巍峩豈肯俯首春官科覃懷變生十載
後我時避兵方北走通家弋宋共有無行軰許之
爲老友晉州一書君肯来握手大笑心顔開春風
着人不覺醉快卷更湏三百杯鶴骨騫飛法當夀
况是丹房藥鏡留心久崑崙神泉蓡术芝乞與餘
膏潤衰朽天府學士登瀛洲松頂仙人垂直鈎愛
君直欲抵死留自言世事非所求千古黃金鑛中
淚不獨盧仝并馬異蘇州韋郎交分深香山白傳
金玉音借渠兩詩寫我心相知非不多但苦心不
同同心一人去坐覺長安空離愁何從生生從情
愛中不見行路人拂䄂自西東汾流滔滔兮日千
里青眼高歌吾老矣(寶豊山中有庵羅寺唐佐嘗從程内翰天益問學於此)
游泰山
泰山天壤間屹如鬱蕭臺厥初造化手辦此何雄
哉天門一何高天險若可階積蘇與累塊分明見
九垓扶搖九萬里未可誣齊諧秦皇憺威靈茂陵
亦雄材翠華行不歸石壇滿蒼苔古今一俯仰感
極令人哀是時夏春交紅綠無邊涯竒探忘(去声)登
頓意愜自遅回惜無賞心人&KR0794;然盡餘杯夜宿玉
女祠崩奔湧雲雷山靈見光怪似喜詩人來鷄鳴
登日觀四望無氛霍六龍出扶桑翻動青霞堆平
生華嵩遊茲山未忘懷十年望齊魯登臨負吟鞵
孤雲拂層崖青璧落落雲間開眼前有句道不得
但覺胷次高崔嵬徂徠山頭喚李白吾欲從此觀
蓬萊
付阿耽誦
昨得商子書知有阿耽名今朝見阿耽驚喜喜復
驚廼翁雅望傾漢庭仕才千石埋九京我知渠孫
不虚生虎穴生虎子堕地骨骼成舉頭爲城尾爲
旌幾人雄猛得寕馨繡衣青春佳御史路人望見
行且止老夫從旁當說似前日晦道堂前小皃子
雷動風行自應耳藜藿不来今其始
遺山先生文集卷第五
