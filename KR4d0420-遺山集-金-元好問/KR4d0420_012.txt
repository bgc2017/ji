遺山先生文集卷第十二
七言絶句
俳體雪香亭雜詠十五首(亭在故汴宮仁安殿西)
滄海横流萬國魚茫茫神理竟何如六經管得書生
下闊劒長鎗不信渠
洛陽城闕變灰煙暮虢朝虞只眼前爲向杏園雙燕
道營巢何處過明年
落日青山一片愁大河東注不還流若爲長得熙春
在時上高層望宋州
醇和旁近洞房環碧瓦參差竹木閑批奏内人輪上
直去年名姓在窗間(醇和殿名)
天上三郎玉不如手中白雨趁花奴御屏零落宣和
筆留得華清按樂圖
詩仙詩鬼不謾欺時事先教夢裏知禁苑又經人物
散荒凉臺榭水流遅(十年前商帥國噐方城夢中得後二句為言如此)
金縷歌詞金曲巵百年人事鬢成絲重来未必春風
在更爲梨花住少時
楊柳随風散綠絲桃花臨水弄妍姿無端種下青青
竹恰到湘君淚盡時
琵琶心事曲中論曾笑明妃負漢恩明日天山山下
路不湏回首望都門
爐薰浥浥帶輕隂翠竹高梧水殿深去去氊車雪三
尺畫羅休縷麝香金(泥金色如麝香宫中所尚)
羅綺深宫二十年更持桃李向誰妍人生只合梁園
死金水河頭好墓田
苦才多思是春風偏近騷人悵望中啼盡杜鵑枝上
血海棠明日更應紅
暖日晴雲錦樹新風吹雨打旋成塵宫園深閉無人
到自在流鶯哭暮春
萬尸千門盡有名眼中歴歴記經行賦家正有蕪城
筆一叚傷心畫不成
暮雲樓閣古今情地老天荒恨未平白髮纍臣幾人
在就中愁殺庾蘭成
春夕
數枝殘雪梅仍在幾日東風柳巳嬌春酒價高無可
典小紅燈影莫相撩
梅花
一樹寒梅古寺邊荒山草木動春妍東家頼有詩人
在照影横枝莫自憐
溪上
短布單衣一幅巾暫来閑處避紅塵低昂自看水中
影好箇山間林下人
息軒楊祕監雪行圖
長路單衣怨僕僮無人說向息軒翁長安多少貂裘
客偏畫書生着雪中
楊煥然生子四首
掌上明珠慰老懷愁顔我亦爲君開異時載酒楊雄
宅知有迎門竹馬来
人家歡喜是生兒巷語街談緫入詩我欲去爲湯餅
客買羊沽酒約何時
半生辛苦坐耽書我笑先生老更迂生子但持門戸
了玄談何必似童烏
阿麟學語語牙牙七歲元郎髻巳了更醉使君湯餅
局兒童他日記通家(阿麟張君美兒子)
記夢
天上材官老不材從教兀兀走塵埃夢中望拜通明
殿曾見金書兩字来(戊子七月二十四日内鄕往盧氏宿走馬平夜夢拜天帝像遂觀法駕導引畫幄)
(最前負弩三人中有金書小字題𥙿之者夢中不自知其為予也)
啓母石
書載塗山世共知誰傳頑石使人疑可憐少室老突
兀也被人呼作阿姨
雜著四首
白髮劉郎老更痴人間那有後天期茂陵石馬專相
待種下蟠桃属阿誰
白髮中官觧道詩殷勤仍爲惜花枝雪香亭上清明
宴記得君王去歲時
六朝瓊樹掌中春逥首胡粧一面新生羡石家金谷
裏千年獨有墜樓人
燕語鶯啼百囀新長廊寂寂不逢人東君去作誰家
客花柳無情各自春
内鄉雜詩
行吟溪北復溪南風日烘人酒易酣無限春愁與誰
語梅花嬌小杏花憨
眉二首
香墨燒殘水麝塵内家新樣入輕勻郭熙只爲吳山
老争信窗間有小顰
石綠香煤淺淡間多情長帶楚梅酸小詩擬寫春愁
樣憶着分明下筆難
送窮
煎餅虚抛壒撒堆滿城都道送窮逥不如留取窮新
婦貴女何曾喚得来
三鄕時作
山林鍾鼎不相兼說着浮名夢亦嫌菽水盡歡吾豈
敢老親自愛薺羹甜
出都
春閨斜月曉聞鶯信馬都門半醉醒官柳青青莫回
首短長亭是断腸亭
癸巳五月三日北渡三首
道傍僵卧滿纍囚過去&KR0999;車似水流紅粉哭随回鶻
馬爲誰一步一逥頭
随營木佛賤於柴大樂編鍾滿市排虜掠幾何君莫
問大船渾載汴京来
白骨縱横似亂麻幾年桑梓變龍沙只知河朔生靈
盡破屋疎煙却數家(桑梓其剪為龍沙乎郭璞語)
豋珂山寺三首
澹澹長空白鳥廽江山都入妙高臺六鰲只觧翻𬈑
渤不駕東南日觀来(太山在東南而此山不之見)
悠悠誰了未生前一落泥塗又幾年堪笑長清郭明
府再来仍被葛藤纏(長清郭明府自省夙世是此寺比丘及作寺碑宛然筭沙語也)
白日紅塵往復還深居那得似禪關出門應被山僧
笑纔得雲林半日閑
夢中作(夢人請賦四禽語其一泥滑滑也)
春泥滑滑滿春山慚媿幽禽喚客還安得便乘雙翼
去綠隂清晝伴君閑
奉詶子京禪師見贈之什三首
南風穩送北歸舡留得虚名一指禪崧少詩僧幾人
在因君廽望一凄然
舊遊重憶故人詩一點青燈兩鬢絲不似戒壇明月
夜杏花香裏唱歌時(往在崧山時陪馮内翰雷御史游戒壇詩中所道盖當時事也)
兵塵千里邈相望亂後相逢話更長若見山堂憑借
問幾時同宿贊公房
杏花
桃李前頭一樹春絳唇深注蠟猶新只嫌憨笑無人
管閙簇枯枝不肯勻
聊城寒食
輕隂何負探花期白髮於春自不宜城外杏園人去
盡煑茶聲裏獨支頥
姨母隴西君諱日作三首
竹馬青衫小小郎阿姨懷䄂阿孃香一龕白骨黃河
隔遥望梁門哭断腸
病起拈針眼未花團欒兒女運司衙今年得在應猶
徤更好從頭說外家
寳鏡煌煌照九州埋藏曾及見諸劉鄷城今日無雷
煥紫氣誰當辨斗牛(陽曲劉氏家大寳鏡能照天地四方以前如休咎其家埋地中人不得見也明昌泰和中)
(北方兵動渠父子欲卜之一日先以旃幕障中庭乃扃閉門戶甚嚴及掘鏡出光燿爛然一室盡明如初日之照鏡中見北来兵騎穰穰無數餘三方都)
(無所睹因大駭曰不可不可即埋之姨母時伏床下得竊窺焉兵火後此家唯一兒子在姨母能指鏡處存否則不知也故予詩及之)
宿神霄北菴夢中作
素月流空散紫煙座中人物半神仙麗川往事渾如
夢信手題詩一泫然
夜雪
三更殘醉未全醒夢裏嬌兒索乳聲茅屋不知門外
雪黃紬衾煖紙窗明
冠氏趙庄賦杏花四首
一樹生紅錦不如乳兒粉抺紫䄡䄖花中誰有張箮
筆畫作宫池百子圖
文杏堂前千樹紅雲舒霞捲漲春風荒村此日腸堪
断廽首梁園是夢中
錦樹烘春爛不收看花人自爲花愁荒蹊明日知誰
到憑仗詩翁爲少留
東風誰道太狂生次第開花却有情聞道紀園千樹
錦一尊猶及醉清明
自趙庄歸冠氏二首
春華澹澹暁寒輕野草摇風半白青誰識杏花墻外
客舊曾家近麗川亭
杏園紅過雪披離楊柳無風綠線齊寒食人家在原
野乳鴉墻外盡情啼
戲贈白髮二首
鏡中昨日又明朝破屋春深雪未消摘下數莖聊自
笑貴人頭上不相饒
問愁何怨復何讐直要青春便白頭拚却鏡中渾似
雪且看渠待幾時休
戲題醉仙人圖
醉鄕初不恨東西桀日湯年一理齊門外山禽喚沽
酒胡蘆今後大家提(提胡籚沽美酒禽語也)
濟南雜詩十首
兒時曾過濟南城暗筭存亡只自驚四十二年彈指
過只疑行處是前生
匡山聞有讀書堂行過山前笑一場可惜世間無李
白今人多少賀知章
華山真是碧芙渠湖水湖光玉不如六月行人汗如
雨西城橋下見游魚
吳兒洲渚是神僊罨畫溪光碧玉泉别有洞天君不
見鵲山寒食泰和年
石刻燒殘讌集辭雄樓傑觀想當時只應畫戟清香
地多欠韋郎五字詩
斫来官樹午隂輕湖畔游人怕晚晴一夜靈泉菴上
宿四山風露覺秋生
白煙消盡凍雲凝山月飛来夜氣澄且向波間看玉
塔不湏橋畔覓金繩
入秋雲物便凄迷一道湖光樹影齊詩在鵲山煙雨
裏王家圖上舊曾題(王清卿家有鵲山烟雨圖)
荷葉荷花爛漫秋鷺鷥飛近釣魚舟北城佳處經行
徧留着南山更一游
看山看水自由身着處題詩發興新日日扁舟藕花
裏有心長作濟南人
題觧飛卿山水卷
平生魚鳥最相親夢寐煙霞卜四鄰羡殺濟南山水
好幾時真作卷中人
趙士表山林暮雪圖爲高良卿賦二首
颼颼林響四山風雪後人家閉戸中應被火爐頭上
說水邊清殺兩詩翁
黃塵遮断山間夢白髮重尋畫裏詩好似玉溪溪上
路醉和王老喚船時
倫鎮道中見槐花
名場奔走競官榮一紙除書悮半生笑向槐花問前
事爲君忙了竟何成
題劉才卿湖石扇頭
幽磵雲疑雨未乾曲池疎竹共荒寒扇頭喚起西園
夢好似熙春閣下看
聞歌懷京師舊游
樓前誰唱綠腰催千里梁園首重逥記得杜家亭子
上信之欽用共聽来
鄭先覺幽禽照水扇頭
臨水華枝淡淡春水光華影兩無塵風流一枕西園
夢惆悵幽禽是故人
龍泉寺四首
懸麻白雨映層崖過盡行雲晚照開可是登臨動高
興馬頭新自太行来
泉石煙霞自一家殘僧随分了生涯雞鳴山下題詩
客曾到靈巖不用誇
河邊羖䍽尚能飛無角無麟自一齊甲子紛紛更兒
戲壁間休笑阜昌題(寺北齊時建又多劉豫阜昌中石刻并題名)
遶渠寒溜夜潺潺說有蛟龍在石間可惜九天霖雨
手一泓泉水伴僧閑
李進之迃軒二首
白髮歸来世事新書生風味是清貧欹斜歴落從人
笑潦倒麤疎我自真
舉世營營共一途要来閑處費工夫入門且莫分賓
主不但君迃我更迃
出鎮州
汾水歸心日夜流孤雲飛處是松楸無端行近還鄕
路却傍西山入相州
過邯鄲四絶
富貴榮華一嘆嗟依然夢裏說苕華千年幾度山河
改空指遺臺是趙家
人事存亡不易知及時娱樂恨君遅後人共指藂臺
笑三尺尭階竟属誰
川原落落曙光開四顧河山亦壯哉前日少年今白
髮只應孤塔記曾来
死去生来不一身定知誰妄復誰真邯鄲今日題詩
客猶是黃粱夢裏人
楊祕監馬圖
大青小青天馬姿楊侯房星非畫師忽見奚官記前
事東華馳道晚凉時
竹溪夢遊圖
意外荒寒下筆親經營慘淡似詩人何時萬頃風煙
裏白髮刀騷一幅巾
藥正卿餉酒
宿醒未觧渴生塵驚見王弘餉酒人獨恨文書困佳
客不来同醉五更春
王都尉山水
平林漠漠數峯閑詩在岩姿隱顯間自是秦樓畫眉
手不能辛苦作荆關
贈絶藝杜生
迢迢離思父哀絃非撥非彈有别傳觧作江南断腸
曲新聲休數李龜年
趙大年秋溪戲鴨二首
寒沙折葦浙江彎詩在波㾗滅没間前日扁舟人老
矣却從圖畫羡君閑
畫家朱粉不到處淡墨自覺天機深賣酒壚邊見崔
白王孫真有五湖心(米元章畫史趙昌王友崔白但可為酒家遮墻壁耳)
自題二首
共笑詩人太瘦生誰從慘淡得經營千秋萬古逥文
錦只許蘇娘讀得成
千首新詩百首文藜羹不糝日欣欣鏡中自照心語
口後世何湏楊子雲
北歸經朝歌感寓三首
南来山勢漸坡陀蕩蕩川涂接大河馬上哦詩無好
語聊從白塔記朝歌
黃屋何曾土作階禍基休指九層臺書生不見千年
後枉爲君王泣玉杯
墨翟區區不近情廽車曾此避虚名采薇唯有西山
老不逐時人信武成
内黃道中楚王廟荆公有誰合軍中稱亞
父却湏推譲内黃兒之句因爲范增觧
嘲
一怒屠城一說留書生剛爲范增羞軍中老子關何
事付與兒曹調沐猴
題蘇氏寳章
二老風流有典刑諸郎蘭玉映階庭峨眉寳氣千年
在末數陳家聚德星(長公忠義似顔平原欠公冲澹似林西湖故字畫有不期合而合者最後數帖)
(所謂蘇氏三虎叔黨為最怒耳)
劉氏明遠庵三首
豪氣元龍百尺樓功名場上早抽頭路人不識閑居
士䄂手雍容活兩州
世間無物礙虚空宴坐經行一體同老眼不應随鏡
轉江山元只在胷中
落落雲間晚照開上方别有妙高臺栽花種柳明年
了柱杖敲門日日来
題李庭訓所藏雅集圖二首
萬古文章有至公百年奎璧照河東衣冠忽見明昌
筆更覺升平是夢中
景星丹鳳一千年合着丹青與世傳誰畫風流王李
郝大河南望淚如川(王謂仲澤李謂長源郝謂仲純)
南關二首
風裏秋蓬不自由一生幾度過隆州無情團拍關前
水流盡朱顔到白頭
路轉川逥失繫舟更教兩驛過徐溝多情團拍關前
水却共清汾一處流(是日自徐溝宿南關)
馬坊冷大師清真道院三首
水際茅齋星散居白雲閑伴五溪魚茂林脩竹山如
畫蘸碧軒中恐不如
枯蒲折葦障清彎十里風荷指顧間安得西湖展江
手亂鋪雲錦浸青山
静中人境兩翛然我亦因君有静緣巳約青山来枕
上水亭風榭看明年
惠崇獐猿圖
月嘯煙呼本不群筆頭同是一溪雲野情山態令人
羡世路機䦑不似君
寄史同年二首
情話通霄慰别離殷勤釀酒趁花期沁南只道梅花
早猶較歸程十日遅
相君許送買山錢晚歲鄰居定有緣一樹梅花一尊
酒知君東望亦凄然
宋周臣生子三首
試手君家助喜詩秋風丹桂長新枝昂霄聳壑他年
見木月同宫記此時(木月同宫五星家謂人以此時生者長必貴)
玉季金昆世共賢天將文筆付家傳清新未要梅花
賦射虎留看第二篇(鄕先生宋濟川以射虎詩著名)
雛鳳来時鶴卵成兩兒前後不多争阿寧觧語應湏
道猶是渠家百日兄
乞酒示皇甫季貞
醉頭慵舉睡昏昏夢裏青旗雪擁門枕上一杯風味
好糟床何處得茶渾
李白騎驢圖
八表神游下筆難畫師胸次自酸寒風流五鳳樓前
客枉作襄陽雪裏看
許由擲瓢圖
不知黃屋不知尭喧寂何心計一瓢我是許由初不
爾只將盛酒杖頭挑
九月晦
松楸千里動悲哀說道逥家早晚逥九月忽驚今日
盡滿城風散紙錢灰
雜著
燒殘芻狗不能神一色貂裘繡帽新好箇路傍官堠
子經年端坐看行人
送窮
送君君去欲何之暫去還来也不辭但媿苦無相贈
物柳舡輕似去年時
即事
四長東州貢姓名阿茶能誦木蘭行元家近日添新
喜掌上寧兒玉刻成(寧兒叔開小字阿茶第四女字叔閑)
侯相公所藏雲溪圖曾命賦詩三首但記
其一云祖道東門未有涯田君方駕入宫
車秪應千古狼溪路人說山中宰相家相
公以體重不任步趍詔許駕小車至朝殿
外門故予詩及之北渡後往東平路經雲
溪因爲之賦
黃山圖子翰林詩千里東州有所思前日相公門下
客國亡家破獨来時
陳德元竹石二首
一片春雲雨未乾兩枝新綠倚高寒瘦龍不見金書
字試就宣和石譜看
萬石綱舡出太湖九州膏血一時枯阿誰種下中原
禍猶自昂藏入畫圖
同漕司諸人賦紅梨花二首
梨花曾比太真妃别有風流一叚竒白雪爲肌玉爲
骨淡粧濃抺緫相宜
瓊枝玉蘂静年芳知是何人與點粧可道海棠羞欲
死能紅能白更能香
吳子賢樗菴二首
入道樗形百醜全我知造物向君偏世間正有明堂
柱偃蹇風霜得幾年
廣莫初無匠石過一丘一壑柰君何世間正有明堂
柱春草輸羸校幾多
太一蓮舟圖三首爲濟源奉先老師賦
(老師吾宗盟)
泠泠風外到仙臞琢玉羊欣定不如六合空明一蓮
葉更湏遮眼要文書(仙人在蓮葉卧看書)
仙人寧得此婆娑亡柰丹青狡猾何我與太虚同一
體也無蓮葉也無波
泰一青藜出漢年明窗開卷一欣然憑君莫問題詩
客不是韓駒第二篇
遊天壇雜詩十三首
芳樹隂隂鳥語譁綠雲晴雪映紅霞青山可是堪人
恨藏着中岩十里花
漫山白白與紅紅小樹伭藂看不供緫道楂花香氣
好就中偏愛玉瓏鬆(花名有玉瓏鬆)
只願長城没徹頭豈知蒸土更堪憂秦人若見千年
後抱杵臨洮老死休(避秦溝)
溪童相對采椿芽指似陽坡說種瓜想是近山營馬
少青林深處有人家
僊貓聲在洞中聞憑杖兒童一問君同向燕家䑛丹
鼎不随雞犬上青雲(仙貓洞是日兒子叔儀呼貓應者土人傳燕家雞犬升天貓獨不去)
諸峯羅列擁朝臺落日行雲一望開絶似太山山上
看分明齊嶺是徂徠
空翠霏煙海浪深鰲頭鵬背半浮沉不知脚底山多
少還盡平生未足心
湍聲洶洶落懸崖見說蛟龍擘石開安得天瓢一翻
倒躡雲平下看風雷(時旱甚故云)
僊壇倒影鳳麟洲一道雲光插素秋也是天公閑不
得海東移着海西頭
道民終不忘天台姓字依然在蜜崖爲問松臺千歲
鶴白雲何處不歸来(近歲盧氏蜜崖人迹不及處有題字云道民天台司馬承禎過松臺即白雲老葬地)
僊人龍蹻玉爲鞭石穴留書世不傳弱水蓬萊三萬
里青山今古幾何年(近年人有得司馬先生石穴所藏丹經予獲觀于山陽)
風期身後復身前一讀丹華似有緣八表神遊吾豈
敢或能搖筆賦垂天
擬着茅齋北斗平殘年細讀洗心經詩成應被盧仝
笑曾見青山養伯齡(盧仝送伯齡出山云伯齡不厭山山不養伯齡予以旱當出山故自戲云北斗平在)
(天壇之後)
初發潞州
潞州住久似并州身去心留不自由白塔亭亭三十
里漳河東畔幾逥頭
雜詩六首道中作
鼠肝蟲臂復何辭坎止流行亦有時巳被吳中喚傖
父却来河朔作炎兒
隆州兵騎往来衝客路灰郊更向東大似天教浣塵
土數程都在水聲中
懸崖飛瀑駭初經白玉雙龍擊迅霆却恨暑天行過
速不曾赤脚踏清泠
黃華北下馬陵南佛屋燒殘有石龕想是故鄕行欲
近粥麋渾覺水泉丼
莊休通蔽氐相妨鄕社情親豈易忘司命果能還舊
觀髑髏端合羡侯王
鄉關白日照青天徒步歸来亦可憐䄂裏新詩一千
首不愁錦繡褁山川
遺山先生文集卷第十二
