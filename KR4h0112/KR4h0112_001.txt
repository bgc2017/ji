文氏五家集卷一
明文洪撰
淶水詩集
墅村雜詠五首
避地心方定耽詩癖漸增閉門防俗客下榻待高
僧遠志雖雲驥生涯尚雪燈聖恩原曠蕩潦倒愧
無能
其二
春雨朝初霽居南似錦沙野猿窺落果林蝶戀殘花引
水斜疏沼編籬密護家何憑消永日欹枕讀南華
其三
納涼開北牖防雨覆西垣自得翻書趣渾忘對客言徑
隂螻蟻集林暝鵓鳩喧分得清溪水時時灌藥園
其四
楊柳津亭北幽軒瞰碧波綠鋪雲葉足紅落雨花多載
鶴湖中放看猿澗底過有時攜短策松下聽山歌
其五
地僻意還便春来物物妍微風翻麥浪淺水浸荷錢林
靜疑塵外山晴落枕前幽情忘不得次第入詩篇
詠泉
噴雪蒸雲不盡頭玉龍飛下碧山秋江湖莫作閒風浪
須向人間旱處流
柳枝詞
芡葉寧如荷葉香素絺那比葛衣涼人生莫學章臺絮
飛去飛来枉斷腸
對菊
蓐收肅霜威草木咸凋瘁睠兹東籬藂孤芳可人意迎
風散竒芬浥露含幽思吾生抱孤僻兹焉獨云契醉誦
離騷經閒咏柴桑句外慕苟不羈蕭然有真味
夏月行畦
隔田疎雨浥浮埃信脚郊原意暢哉桑葉漸稀蠶欲老
菜花都盡蝶空来農歌時逐車聲起藜杖遙隨落日回
景物清妍還滿目臨風欲賦愧無才
送祝先生維清赴召
錦服才看故里遊又隨嚴詔向神州依歸誰不歡衿佩
簡注其如切冕旒紅霧一庭螭陛曉清風千里桂林秋
乘時早建平湖策丹鳳重鳴十二樓
五雜俎
五雜俎宫錦袍往復還挈冰橰不得已南郭逃
自君之出矣
自君之出矣鸞鏡護常深留待君歸日持將照妾心
題畫
浩浩前山雲盤盤後山路我欲訪仙源歸来恐迷誤
杭州感舊
髫角隨親客武林六街行樂及芳辰翠分螺黛三峯曉
花擁笙歌萬戶春青幕紅欄臨水店竹輿油笠看山人
十年歷歷重遊事慌忽前生與後身
南行舟中雜述
露白沙涼月滿空雁聲歷歷度西風客程尚與鄉關近
歸夢如何便不同
兀兀篷忩意不舒苦無人與寄家書家人此際應相說
知過錢唐幾日餘
蘭橈乘月渡錢唐萬事辭家已漸忘惟有老親牽夢寐
宵来三度在高堂
力挽孤舟㴑急湍溪流如箭湧狂瀾長年為指前頭水
此是南行第一灘
九里瀧
峭壁攢峯一萬重小舟曲折亂山中濤飛近渚潮潛應
岸轉迴塘路細通蔽野瘴雲朝霧黑帶溪霜葉晚霞紅
書生小濟心私慶十日蒲帆逐順風
烏石灘
百川過雨灘聲亂渺渺雙篷㴑急流山氣蒸雲斜走馬
浪花飛雪倒行舟參差漁網斜陽外零落人家古渡頭
望望三衢知不遠爛柯山下即龍丘
寄家書
緘書千里托鱗鴻雲路漫漫歎未通為報白頭親莫念
平安還與在家同
自警
人生受斯理厥初本無偽一物為之役聖賢始縣異惟
聖乃克全浩浩莫匪天弗假思與勉所欲咸自然衆心
緣汩没斯理未純一惟學能反之兹焉造其極反之曰
伊何亦曰慎其獨日用亦云糾罔俾有纖恧一念隠以
微淵然人靡知而我於斯時必謹察其幾暗室屋漏中
神明常在側翼翼深自閑天理何曾息
畫景
尺素山千頃雲多路更深人行巢鶴磴寺接掛猿林雨
過朝添澗霞生晚護岑江南舊風景時得畫中尋
雪畫
雲沍長天雪滿林釣魚人去巳黃昏分明一段山隂意
底事高人不出門
宛轉歌
宛轉復宛轉宛轉情無斷郎情似車輪妾情似香篆車
停輪亦歇香盡篆亦滅郎情與妾情宛轉何時輟
羅敷行
采桑怕歸遲使君前致詞君詞何綢繆不顧妾蠶飢君
將金買心妾將金比身君金可柔淤妾心亦漂淪妾夫
本有婦君婦亦有夫使君當自思無事挑羅敷
書鐙
小小銀釭短短檠紙屏風定煖浮馨春花一穗吐金粟
秋水半泓涵素星致用不宜筵上舞第功應廢案頭螢
他時肯作牆根棄傳與兒曹照一經
倦繡圖
簇得芙蓉兩朵金倚牀無語又沉吟玉奴都不知人事
抵死相催下幾針
還鄉
非關張翰憶鱸魚不為陶潛念菊籬底事歸心急於箭
雙親門巷立多時
寄友
書劒飄零故舊疎離懷慽慽竟何如江山不隔還家夢
魚雁難通寄友書芸館晝閒花落後柳塘風軟燕来初
楚雲吳樹元相接靜倚江樓嘆索居
睡起
寂寞掩林扉東風晝方永睡起落紅多斜陽半樓影
春暮
垂楊覆井欄新筍漸成竿數日無人到薔薇獨自看
病目
患目強難開冥心暫死灰併除青白障寧計晦明催默
誦新成句愁閒舊舉杯近来添佛念十日面如来
下第回經丹陽
京塵漠漠染襴衫依舊書生跨蹇還防虎夜投淳化鎮
聽雞朝度句容關僕夫已熟驅馳事道路爭看困悴顔
六悞科場垂廿載髩毛那得不斑斑
春日郊外書所見
麥熟菜黃三月天村姑塗抹鬭嫣然茜紅裙子東風颺
小立沙頭喚渡船
蠶月人家戸若封小姑隨嫂入桑中蓬頭赤脚無顔色
只有裙兒映水紅
漁父
睡鷗个个鋪明沙清商一曲鳴蒹葭垂綸似忙還似暇
意豈果在尋魚蝦魚多還將換村酒煖酒烹魚坐船首
醺醺囑婦早曝網嗚嗚命兒急擊缶儂家此樂真自然
何必人世無神仙全家不知離别苦年年歲歲江湖邊
村居(六言)
村前村後放犢溪北溪南捕魚案頭積高士傳門前迎
長者車
秋夜(六言)
楊柳搖階月色梧桐落井秋聲報道銅壺漏轉先生酒
醒詩成
香奩三首
倦倚雲屏意暗傷錦衾瑤鴨靜吹香如何花外濺濺漏
才到孤眠便覺長
半幅花牋著樣裁丁寧緘與玉奴来就中盡寫難言事
莫向人前便展開
龜甲屏風繞絳籠夜深涼冷與誰同愁来恨殺歸寧事
斷盡人腸是此風
鶺鴒
碧池露冷秋荷顇鶺鴒兩兩迎風戲相呼相喚不能違
欲去不去情依依睠兹微物尚知義寧不令人憶兄弟
莫春郊行
樹裏人家半露牆郊原春盡有餘芳偶然聞鳥扶藜出
不覺沿流去路長一抹微風柳吹絮滿村晴日麥登場
何時解脱人間事来結山翁作醉鄉
次韻丁雪坡游仙
玉龍觀前花亂開飛瓊邀我相追陪翠管聲翻羽衣曲
綠醅香瀉流霞杯試騎長鯨入海舞忽有孤鶴横江来
清風吹夢寂無語弱流渺渺空徘徊
句容道中
拂面風埃已句容依然風景去時同不堪一種秋池上
寂寞芙蓉尚未紅
宿白土
僕夫倦行役迫暮停征輪解鞍憩村墅言兹息艱辛爇
薪代明燭敷草為重茵呼童買村酎滌我胸中塵酒薄
心不怡欲醉渾無因傷哉東野蹇痛矣范叔貧亦知有
命在念此白髮親
出白土
晨興即長路曙色喜初分白土家家店青山處處墳虎
蹤當路見雞唱隔林聞遊子心中事悠然嶺上雲
漁父
一葦横江澨船頭雪正飛魚租輸未足不是暮忘歸
訪徐尚容
滸溪溪上草堂閒雲樹千重杳藹間欲向梅南問消息
東風吹我過西山
阻雨再疊前韻
偶尋君至得身閒十載情悰一笑間天意不教人遽别
斜風吹雨暗前山
無題集句四首
一别音容兩渺茫羅幃空度九秋霜日高睡起無情思
萬轉千回嬾下牀
子規枝上月三更展轉紗帷睡不成添得情懷無是處
背燈愁泣到天明
夜合花開香滿庭酒醒還醉醉還醒一痕心事難消遣
卧看牽牛織女星
山色滿樓人未歸淚痕空濕嫁時衣何由得似雙鸂鶒
只過寒塘亦並飛
毘陵道中
昨日嘆辭家今日行更遠因思明日程忡懷愈難遣
志喜
桂子吹丹香滿身姓名今日薦書新幸酬老大青雲志
粗慰衰遲白髮親霧歛南山通隠豹水生北渚縱窮鱗
廿年一舉非容易豈是看花得意人
丹徒鎮冰合陸行至江口
曉起敲冰促去程舟膠無計達江城功名何物能驅我
冐冷丹徒鎮上行
北行道中述懷
又攜憔悴上京華行李三千北望賖親老悞將身許國
歲殘時有夢還家聲催落木風添信隂結層空雪弄花
客緒懨懨排不得坐籠紗帽自煎茶
宿遷夜行
雲籠新月映青霄坐啓孤篷促去橈積雪滿川風色緊
旅懷添得是今宵
獻縣早發
曉起驅車涉大荒離離雲月照車廂酒醒怪得寒侵骨
起視征衫滿袖霜
客中思親
帝京逢歲晏南望憶親居負矣冬温被懷哉暮倚閭漫
多歸去夢頻閱寄来書說著農家樂從前悔業儒
中乙榜不就南歸
喜承恩詔解儒官正以為師自古難山斗怕孤諸子望
雪螢未遣舊氊寒半擔行李和書束千里江山引劒看
獨有懷君心未巳紫雲西北是金鑾
吕梁洪
經旬病體怕支風兀坐篷忩若夢中慌忽耳邊奔萬馬
扁舟横渡吕梁洪
渡江
渺渺寒江駕短篷斑斑頭髮尚西東淹流客況兼逢雨
輕薄征衫不受風萬里長空没鷗鷺一泓秋水老芙容
十年書劍成何事羡殺磯頭把釣翁
先府君復土
手培新土漸成墳誰念傷哉子路貧三釡空懷他日恨
一衾才掩没時身精英不斷惟餘夢禮限難踰尚作人
三尺青松和露種百年腸斷紙錢春
除夕
風物蕭條一歲殘忍將衰病對椒盤蹉跎尚握班超筆
慷慨時看貢禹冠梅漸有香因得煖竹能無恙為禁寒
一杯莫道貧非幸且得團圝共笑歡
高郵湖
參差城郭是高郵望望平湖不盡頭初日蒼涼波底上
閒雲零亂水心浮平分烟樹藏村塢並立鸕鷀傍釣舟
一笑乘風馳百里片帆回首失揚州
宿汶上
汶上經過薄暮天空村雞犬亦蕭然編茆作屋才容膝
築土為牆不及肩老少團圝依壞坑牛羊成隊下荒阡
旋持藳秸炊黃黍斜日西風一縷烟
言懷
十年書劒屬飄零憔悴青衫太學生有子策名粗畢志
衰年隨計未忘情風塵欺髩蕭蕭短雨雪侵衣漠漠輕
爭似歸来故鄉好西山自買薄田耕
友人陳君竹圃
主人自種千頭竹手洗長竿結為屋層層蒼翠作深幃
瑟瑟清風響寒玉湘雲一片蔽晴空卓午猶疑未晨旭
炎炎赤日燒空時涼隂四布無纖燠也知高興比王猷
終日臨軒面晴綠閉戶常令俗駕回掃榻時延清隠宿
豈惟至貴等封侯得此兼令人不俗世塵不到意殊清
肯厭常貧食無肉
過易水
馬頭沙草入秋枯易水蕭蕭恨有餘烈士聲名在天地
伯圖消歇有丘墟千年吕政辜難逭當日燕丹計亦疎
不盡書生懷古意西風斜日倍唏噓
寄林(時官永嘉)
雨雪天寒雁北飛越南燕北渺天涯可憐薄禄驅人得
兒客南窮父北陲
題畫(六言)
籠柳輕煙不斷催花細雨無多古徑深藏蔓草小堂遙
隔松蘿
寄舅父國子張先生
碧梧飛葉動秋風回首江南意萬重斗禄驅馳疎骨肉
百憂荏苒變形容囊無長物貧依舊案有清罇病亦封
望望渭陽情不極幾回談笑夢中逢
秋日思歸
庭樹蕭蕭忽報秋離懷拍塞思悠悠敝廬南國何人守
薄禄窮燕竟歲留馬上黃塵深汗面樽前白髮已蒙頭
西風吹醒功名夢一片閒情繞故丘
歸得園二十八詠
歸來堂
久客念當歸何待秋風生黃花有佳色青山無俗情是
間有真樂悠悠空令名
今是亭
履道心神融馳勞性真涸是非兩悠悠大夢誰當覺陶
翁悟已久疇須問今昨
晨光樓
人生亦旦暮一往不可追晨興陟層樓光景已熙熙感
此惜遲暮悠然千載思
三荒逕
種竹滿東原清隂接隣壤三徑未全荒秋風吹灌莽不
容車馬過幽人自来往
菊存坡
杪秋風氣肅繁霜被原野采采黃金花盈盈尚堪把會
心即欣然何必東籬下
自酌軒
牀頭酒新篘南軒花初灼開軒對新花引酒自斟酌無
人不妨閒客至亦不惡
寄傲忩
忩前有涼風道上有車馬渺渺塵埃中何似南軒下未
問羲皇初自是遺形者
容膝窩
人生百年内所適但秋毫顧此易足形而以物自勞一
安等千厦始識柴桑高
日涉園
芳園僅十畝頻策信夷猶嘉蔬日夕繁綠隂行已稠豈
曰勤四體亦復散襟憂
常關門
青苔滿蘿逕白雲護雙扉非關習性懶地偏人迹稀春
風翠簾捲惟有燕来歸
流憩坳
肆目山之坳意行還自息萬里白雲思悠然寄輕策天
地寂寥中此意無人識
出雲岫
古岫寒冥冥春風雲靡靡日出行雨歸日暮隨風起彼
美山中人無心任流止
知還巢
鴻鵠萬里心秋風迅征翰何如巢栖鳥朝翔暮知還彼
狂志四海此借一枝安
盤桓處
歲晏空山寂端居寡過逢衆卉紛已息悠然撫孤松澆
世不可羣聊復托高蹤
息交齋
脫簮謝朝行泉石任蕭散非關世我違自覺交游嬾稍
得喧煩隔不嫌輪鞅斷
情話館
浮世白日短青春曾幾何言念親故懽顧景共婆娑倘
此畢歲年所得良已多
琴書室
讀書娛道心非以禄仕謀瑤琴無俗調聊以寫煩憂彼
窮方求知寧復知天遊
西疇舍
綠野佳雨霽芳條青鳥鳴東作念良日西疇課農耕丘
園無俗事隴畝有閒情
巾車岡
崇岡帶平壤時時巾我車春晴涉芳陌秋晚歷荒墟於
焉有真適終老不願餘
棹舟溪
清谿不可唾時時載輕舟鮮颷漾文裾弱槳依寒流禽
魚共翔泳日晚更夷猶
窈窕壑
平生謝幼輿寄情在一壑豈無治世才不易閒居樂酒
醒山月高松風自迴薄
﨑嶇丘
楊侯不去鄉端思釣遊處一丘何足多當年共容與魚
鳥亦會心良能供暇豫
欣欣林
膏雨潤芳原欣欣樹如沐物化無終窮春風自清淑還
似端居人道榮生意足
涓涓泉
新流瀨寒谷涓涓湜而沚不供濯文纓聊堪洗塵耳悠
哉川上情誰應會深旨
植杖坪
閒居鮮世營良辰每孤往一笑自耘耔芳坪堪植杖豈
惟服農勤亦足寄遐想
舒嘯嶺
登高發孤嘯聊以寫憂端松風挾鼓吹疑是鹿門山孫
登不復生勝踐屬高閒
清流閣
清風在閣上流水在閣下纖塵不復生須眉堪倒寫日
暮聞滄浪知有臨流者
樂天居
榮願有終畢富夀豈人為彼狂不知天徒為小兒嗤所
以柴桑翁乘化不復疑
道傍殘碑
夕陽贔屭擁寒莎土蝕苔荒斷亦訛人世直饒金石固
百年風雨亦須磨
古井
改邑何妨舊井存苔花翦翦石欄春轆轤聲裏千年澤
不是郵亭閱過人
漁歌
斜陽詩思繞寒汀何處秋風欸乃聲水渺蒹葭情不極
錦溪橋下白烟生
村漏
風雨空村人斷行荒譙寒漏夜冥冥不須辛苦論長短
正好詩翁醉裏聽
魚
紫萍香煖雨初晴波漾纖鱗映日明欲識遊鯈箇中樂
試從濠上問莊生
文氏五家集卷一
