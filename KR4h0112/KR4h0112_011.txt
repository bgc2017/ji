文氏五家集卷十一
明文肇祉撰
錄事詩集
五言古詩
宿山中
出城入山寺黃葉滿林臯焚香坐高榻静聽松聲號自
憐失路人暫從物外逃借此雲堂宿新寒欺布袍歘然
作竒夢弄棹飛洪濤憑虛不知止萬里恣遊遨去去登
海嶠天風吹鬢毛驚覺滿齋白開忩山月高
送幻上人還月輪寺
南朝四百寺月輪古祗林幻公一出山薜羅三改隂爾
以月為性我將雲作心浮雲與明月相送歸遥岑
贈王郎
王郎豪俠士意氣凌秋旻胸中富甲兵思為報主身少
小耻閭里撫劍開青鱗不隨俗士偶寕交屠狗人大笑
出門去奮身離風塵夜宿孤山月朝臨白馬津雲中多
猛將瞑目從征輪一朝功成後黃閣圖麒麟
寄友人
相别一何久再見何獨難忽忽歲復歲夢行山外山高
山與流水鳴琴為誰彈望望不可即書寄惟加飡
嘲桃李花
茂苑三春時桃李花盈枝争妍共含笑自謂東君私一
朝顔色改片片隨風吹詎知喬松幹常挺歲寒姿松姿
本孤直不同桃李萎
登金陵謝公墩宿寺中追和李白韻
登高恣遠眺一望長江奔人世有代謝江流無朝昏緬
懷謝公跡今已成郊原白雲隨日散明月浪中飜行行
入古寺中壘石為門石門時静掩萬竹寒雲屯回視四
山寂幽賞誰與論謝公不可起誰復為招魂興亡餘六
代斯人安獨存風流日已遠秋草埋荒墩游人自來往
不聞車馬喧我來覽古勝懷古不成言借栖巖下石枕
石移雲根夢破起默坐便覺丹府暾幽情頗暢叙無勞
絲竹繁有酒且斟酌摘蔬開寺園人生如過鳥何用尋
仙源
歸山寄金臺知已
北走仍南圖所交非俗儒黃金不足重意氣凌天衢瞋
目視王公不敢私微軀謂身可立致方希佐黃虞蹉跎
不得遇五噫出京都歸来無産業東作誰相呼彈鋏徒
激烈出門空踟蹰賓客不在眼吾亦自忘吾忍饑時誦
經真不如屠酤魚目亦相笑空與明月俱他年倘相訪
知我學潜夫
擬古五首
翩翩林間鳥悠悠嶺上雲雲出本無心鳥飛時念羣物
亦欣有託矧余處世紛中腸慕遐舉濩落無所聞歲月
去云疾荃蕙寕久芬古道巳寂寞吾衰亦何云
其二
人生駒過隙一朝難再晨有酒且斟酌行樂須及辰胡
為自結束不用常悲辛四海盡兄弟何獨骨肉親苟隨
往化滅同作陌上塵願言棣華接勿與衰草均
其三
庭前䨇桐樹四月始見華盛夏敷繁隂亭亭疊青霞
禽鳥知所止吾亦爱清嘉大火忽西流敗葉随風斜空
抱大雅材委棄若泥沙何用覓知音相與訪伯牙伯牙
沒巳久行行浩無涯
其四
女美衆所憐士窮世所賤貴賤何足言世情從此見買
臣未遇時愚婦心先離季子佩金印妻嫂迎恐遲自古
巳如此何用空悲噫
其五
東方有美人遠在天之涯窈窕淑且婉意態殊閑佳春
風借色豔色豔嬌如花珊瑚初出海未足比光華誰家
白面郎金勒紫游韁欲涉不可即立馬遥相望何如化
鸂鶒飛傍朱欄旁
山中徐步
山中初雨過一雨樹如沐幽人獨往來幽鳥哢成曲僧
來薦新茗狎客事棋局斜日閣西嶺扶杖下山麓
感遇
我昔少壮時委懷在書史被褐欣自怡策駕辭鄉里一
往三十年無成復耒耜寢迹山南村真想只如此緬懷
望前塗歲月去何駛
寓言
昔為凍餒驅投耒學干禄北寢與南圖燕趙日馳逐縱
有遐舉心不及䨇黃鵠誤落在塵網歸來宿茅屋田父
相往來慰我素心曲俯視池中魚仰送飛鴻目荏苒星
氣流壺觴聊自足
卜築
結廬山南村素心可與言鑿沼駕飛虹題為日涉園居
室八九間環周水潺湲惟與鳥雀馴不聞城市喧去去
百載外身名安用存
仲夏
夏日樹扶疎園亭敞中虚寄傲北忩下泛覽古人書仰
無慚高鳥俯不愧游魚只此有餘趣吾真爱吾廬
與友談昔
昔我年少壮志逸游四海荏苒四十秋無成徒慷慨且
復歸去來山中得君在晨夕相往還芝蕨共攜采前塗
知有幾無須問真宰
園林秋夜
獨坐聞秋聲秋聲來樹間燈影搖虚室悠然意自閒
閒情付流水日夜猶潺潺人生誰滿百何獨往不還
雪
飛雪滿園林號寒有負薪千樹梅花綴寒枝玉勒新呼
童貰酒至竹爐温火親羡殺袁紹公僵臥不干人
雨
仲春時雨降草木俱欣欣水長新波澗風來水弄紋茅
簷語玄鳥四山生白雲爱兹品類繁野色過橋分
唐人曹鄴因舉不得第有四怨三愁五情詩余
亦要作一怨二愁三情以望詩人救
美人顔如花顔好誰人知無媒不得嫁終亦還自疑
右一怨
春來萬卉妍枯木新條發著意待東風難消頭上雪
髮白終難變金燒亦不成人生誰滿百何以學長生
右二愁
桃李盛春風芙蓉媚秋渚開謝各有時天工豈無處
獨鶴翔天表孤鴻下沅湘何如雙飛燕營壘棲雕梁
有女適王孫或作黔婁媍羡殺嫁田夫白頭常相守
右三情
園亭
園林敞南軒悠然與世隔早起看青山山青一如昔清
風從東來吹我頭上幘眷彼松菊存品彙随動植隣叟
有好懷往來數晨夕
雨過觀魚
天時久不雨池沼水皆涸夜來新雨過水漫復如昨游
魚隊隊行悠然自泳躍莫道我非魚我自知魚樂
五言排律
鄔都尉招飲
主家開綺席晴日敞華堂賜第連霄漢朱樓傍苑墻飛
花沾燕壘垂柳囀鶯簧錦瑟當筵立銀筝列雁行舞
娥攲翠䄂侍女伴宫妝法酒傳中使珍盤出上方畫屏
圍玉斝澗水滌瑶觴詞客調鸚鵡彤庭儀鳳皇紅蓮分
太液箓竹奏琳琅鶴馭羣仙駕鑪薰内賜香月高人未
散斗轉露華凉
虎丘劍池祓禊
風光今日好閒步劍池邊修禊千年事暮春三月天空
中樓閣迥池上轆轤縣少長忽咸集嘯歌時劃然流觴
環列坐煮茗汲三泉放浪形骸外登臨杖屨前巖花晴
拂檻澗草暮含烟攜榼追歡賞沿流急管絃蘭亭蕪勝
迹一記至今傳
海上觀潮
八月近中秋閒來海上游凝眸瞻貝闕俯檻聽龍湫踴
躍乾坤浴空濛天地浮潮聲奔萬馬水氣動潜虯怒浪
翻鮫室驚濤擁蜃樓此身空浪跡處世一浮漚慷慨心
猶壯年光日夜流
七言古詩
桃花磵逢丈者
虞山山高高入雲下有古磵烟氤氲萬樹桃花夾流水
水邊雞犬聲相聞雞犬相聞茅屋底屋底老人坐不語
豈是當時遺世民避秦虐政來居此笑而不荅意自欣
觀之古貌亦古心我欲跪之問寳訣回頭不見深山深
石湖行春橋步月
晚來雨過煙藏寺日閣沉沉萬山紫須臾湖光㶑灔廻
驪龍弄珠出海底海底一躍千仞高星光閃爍浮金鰲
朱欄倚遍市喧息酣歌倒坐醉中豪當年此月今不改
曾照吳王舊臺榭吳王臺榭蹟巳陳惟有此月今猶在
古人今月已千秋今月古人今在否眼前烟月不堪數
何如范蠡西施游
寄羅逹夫石蓮洞歌
文山蒼蒼文水碧中亘綿延連一脉石門閟道虛翠屏
天削芙蓉秀絶壁絶壁危崖五色溶仰看菡萏排穹窿
丹牀石竈隨所設竒花異卉青溟濛天降羅公美顔色
即今海内文章伯詞源倒瀉三峽流珊瑚出海秋月白
奪標曾擅少年場甲榜名題金字黃明堂法座列鏞磬
石渠中秘聲琳瑯建儲一疏上天子萬言切直因忤旨
歸來重向洞中游長齋乞鉢常如此洞門倒掛蓮花巾
手揮玉麈辭將迎名山或有異人遇跪受寳訣祈長生
承惠石蓮洞歌調逸意古夐出塵外誦之再四雋永
令人不能去手會當索喜鐫爲入石壁間當與此洞
同流宇宙也倉卒未即賡和誠負高情滯迹病蹤歲
增一歲不足道燈前夜色倍有懷人
世講弟羅洪先頓首
元夕篇
長安今夕是元夕皇都佳麗無殊昔昔時曾到蓬莱宫
龍膏鳳炬光千尺千尺光凝結綵樓鰲山重疊雲烟收
烟收明月正當頭仙禦燃燈複道周遥瞻天子六龍馭
五色雲車擁高處高處離宫别館開翠蓋鸞輿繡幃御
出向天街紫陌長王侯第宅鬭新妝新妝初罷踏明月
蕙火蘭烟滿路旁路旁許史金張宅銀燭高燒邀上客
上客調成鸚鵡篇鳴金伐鼓開華席歡歌未巳夜將闌
星斗横斜禁漏殘傳呼行辟候朝者聮鑣玉珮聲珊
珊
避暑
避暑來遊到虎丘虎丘南去林堂幽林堂幽静無人至
修竹千竿碧欲流竹樹扶疎覆亭館浮瓜沉李調冰椀
一觴一詠暢幽情不用銀筝并翠管翠管銀筝醉昔
時昔曾沉醉習家池何如跣足科頭坐世事紛紜捴不
知
打魚
山田犖角麥秋寒山雨欲來風激湍觀魚踞坐得真樂
閉門新竹千琅玕千竿竹暎蒲柳綠隂符在匣羞更讀
惠連池上冒雨來攜幼呼朋慰羈&KR0870;獨有元龍興自豪
命童打魚魚尾勞大魚掘強小魚棄饔子揮刀飛雪
高欣然一飽意自足不羡鏡湖分一曲六畆魚租五畆
竹曾看陶朱治生錄不圖利倍有十千但願怡怡天樂
全君不見田家以感荆冄合姜氏共被今猶傳况吾與
爾樂便便十日一游期莫愆
右子悱弟約余旬日一游山園偶愆期不來詩
用招之即冒雨而至遂命童子打魚供餉既醉
而還賦以長句兼示後期
彈琴
岡上梧桐高十尋梧桐翠葉敷清隂主人獨自撫琴坐
獨坐閒調太古音太古遺音久不作此道只今空寂寞
鍾期巳矣伯牙亡千載知音巳寥廓悠然流水與高
山山矗矗兮水潺潺方壺員嶠在眼底一笑推琴心自
閒
夜臥墓所不寐
孤燈明滅茅簷深布衾單薄寒相侵月高山寺聞鐘
聲耿耿不寐生憂心心摧腸斷身無倚春宵獨臥荒村
裏少年一刻千黃金此時一刻愁萬縷愁思萬縷夢親
幃驚覺惟聞烏夜啼起來試取春衫著猶道當年戲綵
衣
贈沈道人
沈休别我非一日歸自南屏峴山隔峴山岧嶤霅水西
碧浪湖連芳草色今來訪我白雲深雲深塔影空沉沉
銅盤戲曲梅花衲駐顔不用燒黃金修髯玉立絶塵鞅
竹籜為冠鳩作杖恍如洪景出山圖獨行徐步紅橋上
紅橋東來虎阜居分明諸葛南陽廬與君朝夕數來往
還讀人間未讀書
錢學博青之七十
與君同學二十秋復同追隨京國游兩都共賦獻宸旒
當時人擬稱元劉天閒寥曠俱未收臯比君擁登莱州
掖道宫墻環講求洧川再轉仍淹留何當伊洛多名流
種成桃李滿谿頭忽憶吳山思乞休拂䄂歸來志已酬
孫曾繞膝鸞鳳儔&KR0008;琅作賦輝皇猷我今花甲亦巳周
費盡黃金一敝裘何時觧脱釣鰲鈎歸與君盟沙上鷗
上元日兒軰集諸友會文至晚張燈小酌
去歲有兒同客處一燈相向愁依倚我今歸來忽踰年
兒獨淹留在京邸歸來兒軰仍紛紛大兒小兒皆属文
盍簮會友集同志竒文賞析俱殷勤須臾雪霰滿庭宇
飛花如掌隨風舞燃燭高張四壁燈坐中上客調鸚鵡
吾家老叔八十強牀頭酒熟呼我嘗東隣兄弟衣金紫
尚憂不足心遑遑今日諸君各矢志致身早早少年事
流行坎止順吾常鼎鼎百年真是戲
贈楞伽南上人七十
當年曾臥楞伽寺日有敲門問竒字忩明几净獨焚香
燕雀猶懷鴻鵠志南郊上人方少年誦經趺坐佛堂前
閉關日夕修禪觀金磬時聞落遠天汲泉煮茗隨吾適
時采於山美可茹上人真是遠公流媿我元非蘇晉侣
誤落塵網三十年歸來重到湖山邊來參雪竇一龕裏
袈裟雲臥如金仙香燈歲晚無異昔小閱浮提已七十
願結蓮社山之中自笑聲名何用足
九日登吳山
吳山山高高入空懸崖削壁青芙蓉登高今日逄重
九結伴同遊山上峯峯前山下人如蟻走馬乘輿並肩
倚日暮行人尚未稀畫船簫鼓中流起簫鼓聲悠湖上
游湖光山色捴宜秋行歌雜沓遊人散明月滿山烟霧
收
閒居自述
十年上書不得意歸來高臥深山裏山深被褐掩柴扉
環堵蕭閒少知己知己無人斷往來兀然獨坐茅簷底
茅簷兀坐不記年無復馳心慕青紫一朝忽枉故人書
問我何為不入仕幡然一出向長安萬言不敢干天子
天子詔許為園官低頭授職聊居此此身疎嬾不受拘
白首為郎還自耻飄飄掛冠神武門神武門前乞恩旨
蒙恩早賜拂衣歸拂衣依舊還桑梓桑梓山林日月長
日上山忩呼不起羅列孫曾繞膝前膝前歡舞歌樂
只
七言排律
石湖遊泛
春來今日到湖濱湖邊村市人紛紜波光遠映蘪蕪没
山色晴開錦繡文茶磨山頭茶正熟盟鷗亭外鷗成羣
青帘隐樹酒家近翠帶牽風水荇芬錦瑟瑤筝湖上起
朱簾畫舫鏡中分醉如白傅圍紅䄂嬾學羊欣寫練裠
谿畔漁舟垂晚釣寺中樓閣帶斜曛舉頭月色當空照
何處鐘聲滿座聞千古興亡已陳迹吳宫越壘空氤氲
北京西山借榻碧雲寺
入山蘿薜晝沉沉下馬行過古洞隂獨倚石橋看急澗
坐觀庭宇俯喬林環墻山色浮烟靄繞砌泉聲和磬音
虛榻借栖清夢醒閒忩臥抱白雲深梵鐘催落忩前月
老衲時彈膝上琴棐几香殘閒睡鴨佛堂齋供有來禽
(蘋婆名)梅花滿地飛紅雪菉竹千竿倚翠岑何日拂衣重
過此常依清境洗塵心
文氏五家集卷十一
