文氏五家集卷二
明文洪撰
淶水文集
易水弔荆軻賦
先生執教於淶惟古是懷于游于觀城郭之隈實惟易
水經之遂放舟而徘徊嗚呼星移物換遺事不消蒼波
激寒北風蕭蕭古人之悲今人之嘲也嗟祖龍之雄驁
兮將六邦而一噬今夕納此城兮旦已屠彼之地雖縱
横之異策兮咸坐盡於一弊何子丹之狂兮又佐以卿
之昧將科頭而編須兮刃虓虎於一試胡為其智之剽
兮乃謀人之太易於是白氣貫蜺太陽不輝圖歛七縮
壯士遂西至於負劒一拔身膏異庭豈燕秦之德殊致
而其力之異形哉譬之兩獸相值雖必鬭於卒然之頃
然其最輕而勞者必先殞稍重以逸者猶且生也徒使
見者膽喪聞者氣折弔卿九原千霜未歇而況素耳其
所由今目其所涉者乎彼如責以大義譏其小諒固理
之當予亦同狀靜而思之死非可嗜命豈再捐卿則失
矣而豈無加於人焉者乎曷不觀諸無才無德痴頑老
子彼安知此邪又不觀諸賣國賊璨死其宜矣彼豈求
是邪若為友以死者亦禮經之所許也但死而得其所
者斯太山之重而至難耳弔罷情豁命駕歸只涼飈四
起落照在水
遊黃金臺故阯記
余少讀書見古賢君哲士之遇合有遺跡在天下未嘗
不思得以即其地而慰吾懷也成化乙未以乙榜授易
州淶水教諭淶水古燕趙之衝燕昭求士黃金臺在焉
思一登而弔之未暇也戊戌之夏海虞桑民懌授泰和
訓導將自京師赴潁上乃紆道訪余於淶留數日因談邑
中古跡謂斯臺之遊不可負也於是戒僕馬載酒肴偕
民懌往臺距城若干里有浮圖為識而臺之故阯莫考
焉訪於里人指土壠以為是乃相與披榛莽循蹊徑登
而覽之但見喬林茂草荒煙落日而已因慨念當時之
事雖出戰國縱横之習而有戾於聖賢出處之義然而
昭王下士之誠足以訓天下之君而郭隗之言亦足以
激天下之士去今數千載人境俱泯而其名不與俱亡
豈幸而致哉酒酣民懌援筆為賦鏗訇瀚漫與兹地稱
余欲繼而未能乃記其事而系之歌歌曰國求士兮無
金與臺士遠千里兮其誰能来燕王郭子兮今何在吾
與子兮空銜杯以徘徊
龍游從學記
景泰某年舅氏張宗德先生以乙榜教諭衢之龍游於
時洪方以家庭子執經授業而先生駕言于邁洪念不
能往從垂成之業無所於卒將遂棄而他圖先生不可
言於家君曰若子猶吾子也其學之成與否吾均責焉
比行遂持以去至止於兹三十有幾月矣披摘吟誦弗
敢自佚而游道日廣從朋去来不能無所適而中心有
不釋然者則以大人垂白而弱弟穉未更練傍無強近
親戚仰給無所他時榮顯不可逆計而一時旨甘之奉
或缺焉則洪不能辭罪矣深居歎恨或中宵淚零不能
已已友人胡彦超知余所嬰每加慰洪曰子之志善矣
而不必以是自歉也聞之先師曰父母在不遠遊豈不
以定省不可缺而滫瀡之奉非可假人邪然在當時四
方之士違其親學者豈少哉言游吳人至輕千里而學
於魯當其時其親在與否雖不可知而諸子之近而非
魯人者豈皆無親哉未聞夫子之拒之也使士當學而
不當從師遠遊則夫子當拒其來矣子游子之鄉人也
固子之所當法也龍游視吳與吳之視魯何如哉子惟
自奮以取功名求所謂孝之大者可也定省之業昔人
所重然固小之為道也子亦求其大矣乎余聞之躍然
曰命我矣因筆而為之記
送别駕鄒君之任杭州序
成化某年月詔以淶水令安福鄒君某同知杭州府事
於是君辭淶赴杭行有日矣淶之士民不忍其去也謀
所以致其情於别離繾綣之間乃相率播之聲詩誦君
之勲德而推叙於余余典教於兹得於表率之餘知君
為深而以文字為職有不得辭而又有樂為君道者君
始以高科起家尹劇邑績最升朝拜監察御史激揚振
肅譽籍籍起班行中俄以註誤左遷淶陽淶陽鄙小邑
而近臨邊徼民貧而悍寇盜衝斥又當輦轂之衝近習
中貴與夫將校往返徵索無虛日前政視如束濕君至
以禮自律以法繩下而深惻民隠未嘗以謫宦自佚於
是政平訟理道化大行民方賴之而君以遷去不得終
惠乎淶淶之民有遺望焉豈不以不能久任乎君為宰
銓衡者責也而不知其間有不可已者君之才非可以
一邑淹也蓋君為邑而邑理在諫而諫行今兹佐郡亦
推行而已又當無不治者吾知自佐而守由守而藩臬
進而台司皆將自此而升也一郡一邑果足以淹君乎
哉是為叙
送顧彦昌北還叙
余雅性喜交游方鼓箧庠校弗克求友於天下或時聞
人道天下之士有類君子者未嘗不識於心比歲獻藝
春闈識顧君彦昌焉入吾意著吾耳目有足信其為君
子也旣而余辭乙榜歸吳不得與之游從方竊念之乃
明年冬彦昌自京師来吳省其舅氏王時勉先生先生
吾姻家也因得周旋其間接其論言挹其容儀端直清
修卓然君子也自冬徂春凡數閱月其間良辰勝叙必
偕二三佳友歷吳中諸山而游焉或讌歌遨遊或徘徊
弔古豪談博辨意氣慨然初不計功名之得喪身世之
窮達也余乃益信其所存所養有非目前流輩所及而
區區亦益自慶其取友之不妄未幾將去吳而歸而吳
之人士與之游者不忍其暌而去也謀所以贈處之義
而時勉徵言於余余告之曰古之君子誦詩讀書而上
交千古尊賢好善而下交一世蓋欲萃天下之善會天
下之理其理會於心而用無不周善萃於身而體無不
具體具用周而才德之出衆者吾見亦罕矣若彦昌往
還湖海而半交天下之士則亦有以就其德不讓乎古
之君子矣豈易得哉以不易得之人而處於易得用之
時吾見其飛騰而去不終於此棲遲也彦昌行矣余亦
有事進取明當遲余於青雲之逵斯言其左契乎
明故昭信校尉蘇州衛百戸夏宗源墓誌銘
昭信校尉蘇州衛百戶夏君宗源以成化丁亥八月七
日卒於家鄉之大夫士曁衛所府邑官僚相繼往弔巷
隘不能容車馬行道之人咸惜之曰非是人曷克臻此
君之先府君與余家君同娶於張余於君為從母弟君
少孤與余同學於外氏時外大父升遠翁撫愛特至恒
勖余二人曰汝輩當交勉期並樹立母為有先後也旣
而君以父蔭補官大植門戶名聞赫然而余在困厄者
幾二十載甫及領薦而君又已奄忽棄去其情有足悲
者及葬君之子禮持狀踵門泣且請曰知先人者無踰
叔父藉不朽之言以重先人幸莫大焉嗚呼吾忍銘吾
兄之墓耶又忍不有言以慰吾兄耶按狀君諱源字宗
源姓夏氏世為光州巨族曾大父福仕勝國為參政入
國朝從太祖高皇帝戰累有功授百戸大父瑀襲其職
遂官於蘇父鐸早卒君生九年而孤甫十有六而官咸
以少而易之而君卓卓自立有所區畫偉然如老成人
及長益更練有識衛有難重事率君處分君刃迎節解
無絲髮壅滯遇事不可為衆束手無措君至莫不釋然
性至孝以父早亡母氏厲節撫已而養皆弗逮言及輒
垂泣不已而事祖母極謹尤謹於祭祀其治家嚴而不
苛與人交和而重義又能赴人緩急平生藥疾槥死飯
饑燠寒常若不及景泰間歲儉有租數百斛悉捐弗取
雅喜接賢士大夫雖急遽未嘗厭怠而嘉儀令辭有足
動人者故一時名臣碩德往往樂與之交嘗遣禮從余
遊所以望之者甚至禮亦修謹嗜學學成而君逝矣惜
哉君生永樂壬寅二月十日享年四十有六娶阮氏蘇
州衛千戸武略將軍讓之女生禮及禎禮襲其官娶喻
氏禎娶某氏女二長適左所千戸唐弘次適右所千戸
闔某子謹卒之又明年己丑十二月庚申葬吳縣支硎
山新塋銘曰
孰不有生維立則成孰不有官維克之榮吁嗟夏侯德
音孔宏旣操之貞亦志之行弗隤厥聲胡弗永其齡方
壯而傾有鬱支硎是維佳城尚安于兹以永無驚
趙公世本墓誌銘
余姻趙公世本旣卒其孤謙將治葬以余知其父行之
詳也泣請銘墓不獲辭遂叙而銘之公諱興祖世本字
也姓趙氏世為蘇之長洲人自高曾而下皆晦迹弗燿
大父某始以才諝薦起仕國初為池州青陽丞父原潾
母顧氏公自幼能砥礪志行初原潾從青陽君宦游青
陽卒貧不能歸留金陵久之旣而挈帑還業將有營立
未遂而亡公方髫齓傍無強近親戚孑然無所顧藉遂
刻力事生握勞操苦不數歲遂大植門戶而其持身終
始一以儉朴雖故楮弊幃必緝而藏之旋出以副所需
莫不適用生平恒以弗逮養親為憾四時奠獻必誠必
潔而事繼母陸尤極孝敬御宗黨必以恩而能以義自
持嘗誨諸子曰治身治家皆當以勤儉孝弟為本吾幼
孤弗暇從學而先緒賴不墜者事此耳又以家世播遷
之餘門祚衰薄思有以振青陽之業遣孫璚補郡庠弟
子員凢所以教督策厲者無所不用其至晚年以家付
子若孫徜徉詩酒間佳時勝日必命賓友具酒肴遨遊
山水間悠然自適蓋不知其老而耄及之也嗚呼達哉
成化丙戌十二月乙卯以疾卒距其生洪武辛未十二
月丁亥享年七十有七配同郡徐氏子男三人長謙娶
陸氏次讓娶周氏又次誠娶葉氏女三人適黃以安陳
智顧庠孫男四璚瑢瑄璉女一曾孫男三女二于成化
戊子正月二十四日葬吳縣至德鄉仰天山之原銘曰
既儉亦勤植維其門孝弟恂恂康維其身匪康則身貽
其子孫尚千百年斯其永存
文氏五家集卷二
