文氏五家集卷十四
明文肇祉撰
錄事詩集
五言絶句
春日
雨餘春水漲岸岸溪流平玄鳥今朝至倉庚樹㡳鳴
舟中曉望
夜泊葑溪上朝過黃石橋波光浮㶑灔紅日起層霄
新燕
燕來營舊壘簷底雙雙語柳絮舞閒庭杏花三月雨
江樓聞笛
閒居人事少獨坐小樓中五月江深處梅花落晚風
晚眺
一望江天闊風生蘆荻洲平沙羣鴈落天際有歸舟
十月
昨夜朔風寒今朝雪花舞起來盥櫛餘倏忽日過午
楞伽寺
楞伽湖上寺修竹萬竿斜禪誦方初定空中散雨花
石湖莊
卜築越來溪問是王猷室默默娱道言墻頭露山色
袁氏列岫樓
袁安結層樓庭植千竿竹遠岫列窗中人占丈人屋
西莊
西莊鄰古寺紅杏出墻頭驕馬嘶金勒成羣作冶游
雞鳴山
獨倚憑虛閣紅樓暎日開忘機雙白鶴閒步啄蒼苔
秣陵秋色
水深桃葉渡溪上晚潮生岸幘樓頭望蒹葭落日明
漂母祠
淮隂古驛西溪上有荒祠一飯王孫後芳名千古垂
分水龍王廟
廟貌神龍古徂徠據上游泉源七十二南北水分流
黃金臺
追想燕昭意懸金結士心當時四至士豈盡為黃金
盧溝曉月
盧溝缺月升野店早雞鳴不見人行蹟惟聞車馬聲
金臺夕照
落日閣西山晚霞呈五色倒影入廟中樓臺燦金碧
西山玉泉亭
湖暎玉泉西泉亭傍石磎吕公祠洞古耶律楚材題
署中自遣
老作宦遊人荒村寄一身鳥啼花亂落又是一年春
致政
貪位懷百憂何如歸去好莫嫌得官遲但願休官早
山莊
歸卧虎丘莊無縈日自長雪深人蹟少温火煑茶香
春雨遣懷
細雨又春分魚吹水面紋一般啼鴂烏不是上林聞
雨中登虎丘
春隂連一月啼鳥怨東風一望劍池上樓臺煙雨中
曉山
缺月已流西登臺入翠微四山空翠滴露下濕人衣
中秋夜虎丘翫月
歌聲合簫管明月正當頭醉倚千人石山僧供茗甌
雪霽登山
雪晴山寺寂攜酒一凭闌悟石軒前望瓊樓玉宇寒
林居自述
歸老意安閒暮年聊自適静坐竹窗中一日如兩日
六言絶句
十二月
端月上元將近高燒銀燭傳巵酒醒滿庭明月雪殘寒
勒梅枝
隂雨春分時候柳塘水綠如油燕子歸尋舊壘杏花開
滿墻頭
今日正逢穀雨呼童試焙新茶池上數株垂柳水邊開
遍桃花
雨過清和時節牀頭蠶已三眠柳絮漫空作雪沼中荷
葉田田
夏五葵榴滿目昨朝已過端陽雨歇一番凉思家家插
遍新秧
炎暑蒸人如甑荷亭拂拭桃笙門外寂無車馬卧聽高
柳蟬鳴
昨日金風乍起今宵大火西流卧看牽牛織女歡娛又
一年秋
雨霽中秋氣&KR1065;今宵明月當頭山上游人如蟻畫船簫
鼓中流
去歲賜糕闕下今宵歸卧山莊記得潘邠詩句滿城風
雨重陽
霜落溪邊蘆葦初冬紫蟹輸芒新釀牀頭酒熟山莊稻
已登場
忽報仲冬時令喜逢至日陽生回視車塵馬足何如几
淨窗明
臘月午門賜讌歸來高卧䋲牀又是一年將盡茅簷竹
几焚香
七言絶句
雪晴
茅簷晴旭減寒威乾雪隨風上竹扉漏泄春光占柳色
争枝啄雀墜驚飛
白頭鳥争枝
落日西風竹樹幽閉門閒坐自悠悠一雙小鳥争飛墜
老不相知媿白頭
罨畫溪
短棹輕舟罨畫中春深花片滿溪紅眼前只少漁郎引
疑有桃源路可通
又
陽羡羣山紫翠重山廻路轉一溪通沿流點筆翻成畫
不道身先在畫中
鳳凰臺懷古
鳳去臺空玉樹殘登臺一望俯長干秦人誰識千年後
終古皇畿奠石磐
春
日煖茅簷燕影翻墻頭一樹杏花繁盡垂簾幕裁新句
何處鞦韆笑語喧
新夏
自掃松枝試煑茶四簷新綠暎窗紗剛思無計留春住
又見飜階紅藥花
綠牡丹
姚黃魏紫鬭鮮新獨此名花占晚春若使移從金谷裏
倚闌疑是墮樓人
過金山
獻賦留都四度虛扁舟空又載琴書舉頭媿望江天閣
只恐名山亦笑余
江上小亭雨坐
吳淞江上雨霏微雨過江邊隐隐雷爱得遠天雙白鶴
青山掩映却飛回
丹陽道中
上書無路逹承明又向丹陽郭裏行買得小舟風又逆
暫依村野待潮生
與杜與言談秣陵秋意
夕花開向晚風前花近黃昏晚更妍記得長干行樂處
紗㡡月伴玉人眠
江頭晚眺
十月江南鱸鱖肥新舂晚稻帶香炊欣然一飽江頭望
楓落前村露酒旗
親友送别
東風拂拂柳千條客路三千去更迢再把一杯行色酒
片帆風雨過楓橋
杜玄慶齋供盆蘭缾梅可爱各圖一幅貽之
幽蘭空谷萬千叢何似新栽小盎中一蕊二花三四葉
分明一幅所南翁
折得梅枝蝕蘚斑古缾瓊蕊勒春寒夜來無限相思發
點筆翻成畫裏看
春晝
柳花飛舞上簾旌春煖池塘魚子生獨坐小窗無客至
桑間戴勝兩三聲
玉河春色
東風御柳萬株斜白玉河邊暎曉霞報道今年春色早
日邊紅杏巳開花
十五夜出場
棘闈十度鎻重門擊柝聲中欲斷魂文字五千初寫就
冷風吹月又黃昏
舟中望太白樓
昔年曾此醉中豪太白危樓百尺高今夜扁舟空悵望
依然月色照宫袍
舟中望曉霞
熙微曉色碧天澄帆帶青山樹裏行好是楞伽湖畔寺
上方茶磨列蒼屛
鷺
水田漠漠鷺成羣風裊寒絲静不驚何事衝烟忽飛去
青山時見白雲生
舟過桃源夢故妻
伯鸞時憶孟光賢夢裏重逢淚自潸二十四年長别後
誰知又是布衣還
清河口
昔年河口水横下百丈難牽上水舟今日歸來非舊路
布帆無恙自安流
舟次儀真有感
歸帆數幅又真州記得隨親送北游回首秋光逾七載
傷心滿把淚交流
京口
北固山圍鐵甕城又攜書劍度江濆寄言關吏無須問
不是棄繻終子雲
雪夜不寐
雨雪霏霏卧擁裯篝燈獨自數更籌樊川詩句關吾意
未見功名巳白頭
自嘆
劉向傳經苦自知南圖北走媿奔馳場中三十餘三日
博得星星两鬢絲
得官有感
辛苦奔馳四十年今朝一命拜園官可憐薄禄縻人得
從此紅塵撲馬鞍
趙邑博仁甫會試
瘦馬西風古道斜送君回首各天涯種成桃李門墻盛
又向長安看杏花
釣鰲處
秋風吹雨晝隂隂畫舫青簾暎遠林俛仰舊游興感慨
百年空負釣鰲心
歸山莊有感
歸來重卧虎丘莊浩蕩君恩不敢忘坐享餘年娛晚景
答天惟有淨焚香
聞蛙
年來卜築虎丘莊日夜笙歌到耳傍莫道貧家無鼓吹
蛙聲也自閙池塘
貰酒
虎阜山前屋數椽赤欄橋下塔斜懸偶思小飲沽村釀
晚市魚蝦正泊船
過元上人山房
禪房寂寂長苔紋蘿薜隂隂鎻白雲試剪芭蕉如貝葉
研朱點露寫經文
歸來
歸老重修塔影園花能含笑鳥能言只求身静心安好
不羡門前車馬喧
洗硯
池邊柳色淡鵝黃雨過雲行漏日光睡起呼童頻洗硯
一泓春水墨花香
沈道人索書
千古鵝羣說右軍山隂道士爱黃庭沈休亦欲籠鵝至
為寫淮南相鶴經
索字
几淨窗明照繭光日臨閣帖晉諸王今朝博得門如市
也勝傭書日幾行
送友人
綠樹溪邊日暮雲片帆無繫帶斜曛明朝三月逢三十
未送春歸先送君
鵝羣閣
鵝羣閣下水泠泠坐見青山上畫屏午睡起來無客至
自臨南牖榻黃庭
朱汝脩送貝葉
貝葉經文一卷餘故人惠我供齋居芭蕉試剪番新樣
滴露研朱手自書
反舌
年來月令也無憑五月枝頭反舌鳴萬語千言為誰訴
攪余殘夢不分明
林堂獨坐
山中九月下霜華楓葉紅於二月花坐爱林堂幽趣好
焚香拂几讀楞伽
張伯起畜鴛鴦數十於池客來呼之即至
自昔羲之與魯望羣鵝鬭鴨滿春江清河公子無他好
池上鴛鴦三十雙
新柳
陌上東風嘶紫騮淡鵝黃色弄輕柔去年此日長安道
萬縷煙條拂御溝
二月
二月園林雨乍晴茅簷初旭映窗明東風吹綠溪邊草
桑柘葉青蠶子生
泊問潮館
舟泊溪頭夢不成忽聞雲裏度鐘聲起來自倚篷窗看
夜半月明潮未平
讀南華
開遍桃花柳拂煙鴛鴦日煖傍沙眠焚香静坐心如洗
細看莊周齊物萹
對奕
水閣新鋪枕簟凉煖風吹送芰荷香客來觧帶簾前坐
棋局閒消白晝長
新秋聞蛩
昨夜秋聲起樹間早看梧葉滿庭前一番細雨生凉思
繞砌蛩聲到枕邊
題卧雪圖
袁安僵卧畏干人車馬臨門慰問情當日史官何忘事
洛陽令尹不書名
文氏五家集卷十四
