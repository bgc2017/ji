梧岡集卷一
明唐文鳳撰
五言古詩
宿江口舟中見月
扁舟宿江口露下夜初永菰蒲獵獵聲葉颭風不靜缺
月出未高微波翻碎影王事有程期無寐自深省
又
舟行帆飛駛夜泊橈暫停月出湖水白雲開野山青沙
平集下鷺風廽約流螢迢迢鄉心切漁笛聲難聽
又
辭家日已遠到縣程將近是身如蓬梗飄泊何由定石
鬭浪聲齊月摹人影正江神願乞靈明朝風力順
四月二日因公出詣城隍廟行香同高判簿鄭
長司黃廣文及儒士鍾子常坐廟門之下觀一
邑境内之溪山喜而有作
我來宰斯邑倏忽十月餘縣庭紛聚訟好懷那得舒自
春已踰夏光景過隙駒人生百年間何為事區區今晨
偶公出廟門坐斯須山光列圖畫樹聲雜笙竽欣然樂
閒適不受凡俗拘吟眸豁無際羣峰環四隅愧匪廊廟
器亦非山澤臞自甘牛刀試民瘼何由蘇所期歲豐稔
憂時嗟術疎終當化淳俗擊壤歌唐虞
又
偶坐古廟垣趁此公事餘因得雅懷適更喜吟眸舒遐
思山谷士皎皎同白駒形迹脫物外聲名播中區自知
志有在凡欲無所須肯立齊王門所好異瑟竽冥鴻不
可弋馳馬不受拘何為書咄咄謀拙守一隅機深計非
左嗜淺形自臞當今聖明君蒼生望來蘇沾濡德澤廣
寬大法網疎願鼓南薰絃至治如有虞
初七日道經上馮坑
肩輿曉伊軋嶺峻不可度崖隂草未春雲暗天欲暮人
家駕險居農舍梯空住森森雪竹林垂垂雨㯶樹我來
詢民俗遺老多物故頑澆可還淳為政慎舉措
過九曲嶺
峻嶺何岧嶤羊腸紆九曲澗沙水漾金石壁泉瀉玉行
人若蟻緣巢居同鳥宿石欹疑觸頭路窄不容足民生
樂康阜為政賴守牧當今堯舜君終化頑嚚俗
留方坑
兹行滯積雨連日留方坑棕櫚每多茂鷓鴣時自鳴山
深氣猶冷雲暝嵐不晴年饑艱米食尊空少醪傾嚴刑
禁侵漁何由慰民情應慚居撫字報政當稱平
初度日有感
憶昔少年日父母俱在堂二弟娛戲彩怡怡稱夀觴此
樂不可得此景不可常情深風木感隕涕空悲傷每懷
鞠育恩有志苦未償今年踰知命髩髮已半蒼微名誤
舉保出宰山水鄉妻孥應念我遠在天一方旅思何鬱
鬱暌離慘中腸無為兒女態氣節當慨慷願言施政成
居民化循良焚香重載拜白鶴方南翔
八月一日寓衣錦鄉祖印院
今為衣錦遊未遂衣錦歸每憐江山是自嘆人民非道
路榛莽塞田疇禾黍稀經行詢土俗故老情依依劇談
昔日政貪肆同封豨懷奸比設阱嬰禍類發機幸遇聖
明朝民安家已肥嗟我叨邑宰才疎名更微願言竭愚
衷清慎志不違治平二三策何當達京畿寸心已淵淪
餘事猶塵飛投簮蚤税駕清風舊漁磯
祖印院荒廢無僧僅有道人焚脩屋宇漏損予
命工瓦以覆之垣以繚之惟存孤松雙栢蒼然
凌雲感而有作
無僧禪寺古門關少人來於焉聊小憩兩廡取次開脩
垣去榛棘掃地除莓苔像設已漫漶檐隅亦傾頽孤燈
媚禪龕濁酒湛客杯俗嚚治難化民疲心可哀蹇予施
政拙牧馭非良才耿介自獨立肯受庸衆咍顧瞻此庭
戺佇立空徘徊惟餘松與栢風雨不可摧夭矯虬龍姿
偃蹇梁棟材丁寧勿翦伐留護晴雲堆
登鑊嶺
朝登鑊嶺巔午下鑊嶺趾山脉自兹分水源由此始衍
散千萬支逆流十五里滔汨螺灘平瀨淺石露齒開豁
錦里寬地夷樹攅薺我來詢遺老施政尚德禮人心險
於湍王道坦如砥當脱鼎鑊危應習衣冠美禾黍被郊
原牛羊散汀沚昔年謝征南功業傳國史至今祠廟存
祀饗薦芳芷慨古懷斯人九原呼不起
過葛聖公祠
按平川志漢末有葛姥來自交廣避黃巾之亂
遂留衣錦鄉家貲鉅萬有僮僕數千築城以居
西京志有葛姥城是也没後鄉人祠以祀之凡
遇疾疫水旱禱之輙應宋朝屢加勅封錦水聖
公至今猶存石像
山形似飛鵝下浴碧潯水波光湛潭心沙痕露洲觜龍
井神物藏禱旱致霖雨地靈鍾石神林深嘯山鬼思昔
炎漢末黃巾徧寰宇負乘敢竊攘稔惡肆奸宄葛姥亦
何賢辟地來兹處至今千載餘厚德人所與松風響哀
絃天籟咽悲語鄉民重遺愛祠廟俯溪渚春秋嚴祠饗
揭虔奠芳醑雲散山青青神遊向何許
經大嶺山
經行大嶺山登陟路危險鳥道凌千尋羊腸紆九轉擔
摩肩血頳屨嚙足皮蠒人家俯欹崖農屋梯層巘舂碓
水傾槽饌厨泉注筧床折支青松礎壊蝕蒼蘚在昔事
游劫嘯聚俗汙染而今沐聖化頑獷漸消遣嗟我職
牧民才疎自慚靦一念懷慈仁寸心抱忠蹇涵濡德未
融施設政猶淺三年極撫綏凶邪期脱免
望蓮花山
峩峩蓮花山萬仞高崔嵬田形級階梯峰勢層樓臺四
時風雨暝半日雲霧開昔年遭廣寇民屋俱炎埃田疇
已荒穢垣墻半蒿萊皇威赫斯怒令行速奔雷大將禡
旗纛天兵自南來殺戮遺孽盡鬼哭聲哀哀膏血塗宿
莽髑髏蝕蒼苔至今十載後寧謐毋驚猜嗟予膺寵命
治邑慚非才勞心勤撫字民物何康哉
訪鄒公寨
衣錦鄉郎團大坑山亡宋奉御鄒公澤丞相文
公天祥屯兵營寨於此累石為寨門隘塞三層
至今猶存故迹是時二公召募義勇勤王開都
督行府禡旗之際天色晦暝一夕雷風去其牌
額府字只留三字都督行識者己知宋之不競
也未幾與元兵合首戰于中洲不利(中洲云相傳在衣錦)
(鄉下土里)再戰于空坑又不利(空坑吉安府永豐縣地名)文公兵
潰夜遁後騎追逼有石峨峙山麓公與母太夫
人脱身走石忽仆橫道擁其後以故追者阻不
得進今尚呼相公石時公妻歐陽氏妾黃氏子
一人佛生女二人柳娘環娘俱被執公至廣東
潮陽為兵所獲由是北行矣
險隘郎團里迢逓大坑山可怜興王地不在深谷間平
生文丞相報君寸心丹同行鄒奉御總戎石為關禡旗
召義勇朔風吹雪寒天心厭瀆亂國步遭艱難元兵威
破竹列郡無一完居然就執縛北上何當還日月雖云
遠天地應更寬安能著此憤血淚不可乾汗青忠臣傳
千載永弗刊我來訪遺跡故壘雲漫漫
重脩安湖書院(有引)
有宋咸淳十年臨川何時任興國縣令以衣錦
鄉僻遠在萬山間去縣治百餘里常頑獷瀆亂
邦經號稱難治惕然憂之思變其習俗迺建安
湖書院於洩龍之地置師生以訓迪其鄉民始
知學距今百五十年殿庭廊廡俱就傾頽洪武
庚辰秋八月予因撫安人民至是以學校之興
廢迺守令之責為教化之源所當先務也遂命
工重脩經始于是月之十有一日以俟落成感
而有作
崇岡若盤龍兹地極高爽何令臨是鄉政教昔攸掌周
逥廊廡成宏深殿庭敞搆屋鳩良材買田收沃壤訓迪
師有方教育士有養朝夕勤絃歌春秋嚴祀享皇恩雨
露多聖道日星朗迄今百年餘隳廢盈草莽我來重謁
拜遺像愧瞻仰碑碣載雄文絲竹留餘響識此風化源
六經期再講矢言力興脩述詩告吾黨
謁先賢祠
興國雖僻遠先賢昔所治有宋程太中遺澤常在兹二
子隨侍宦義方訓書詩猗歟周元公天挺賢哲姿大道
晦復明元氣淳化漓平生懸冰鑑一見深相知授受斯
有託繼絶百世師至今過化地濂洛留專祠何公任興
剏歲久日月馳荒廢行復理終當還舊規嗟我重謁拜
薦芳酒盈巵高山頻仰止悠悠起遐思
讀蛟峰文山碑
安湖書院有方狀元蛟峰文丞相文山二碑石
猶存何令與二公同登第
何年剏書院在昔咸淳時固識教化首經營闢新基狀
元飽經術丞相工文辭名聯龍虎榜身居鳳凰池令尹
亦登第同折仙桂枝相知書偉績鑿鑿鐫穹碑忠義千
古在光燄萬丈垂竒音鏗金石美奏諧塤虎嗟哉去已
遠遺愛民猶思自慚踵公後施政甫及期願言再興脩
遠大以為期摩挲頻細讀懷古空漣洏
過獅子灘
朝發龍王祠暮過獅子灘怪蹲石磊磊細潄波潺潺形
疑鬼工鑿跡類神斧剜我今問風俗黎庶當撫安慨兹
水勢險漕運良獨難移檄召丁夫分流殺奔湍架木以
成梁隘石以為關從兹獲寧順扁舟輕往還既無覆溺
患亦無負荷艱民生喜粗給公租幸早完催科慚政拙
沗竊居微官老臣肯負國效職輸寸丹
憩廣法院(院在中洲)
中洲有古刹亭午聊小憩禪龕暎苔痕佛衣濕嵐翠燈
灺乏油滋香炷無火試尊者十八人現世恁遊戲了了
性自靈如如形更異當年方廣寺天台竒勝地石橋夜
月光赤城朝霞氣我來恣流觀懷古念興廢惟餘老孤
衲欲問西來意聾耳寂無言野狀著芒屨歸舟不可留
一篙秋水駛明朝回縣庭沙際迎候吏
洪武辛巳閏三月初九之吉陪同守郭公遊靈
山徘徊歷覽山水之勝可娛心目承命賦詩謾
成古體一首錄藁奉呈惟冀采覽
峩峩空同山巨鎮峙江右岌嶪凌穹蒼磅礴踞坤垕靈
山在平川突起峰巒秀何年構禪宫金碧絢晴晝深淵
每潜龍空巖疑伏獸鐵石噓凉雲珠泉瀉寒溜連林竹
影移滿道松隂覆澗流響琴筑岫勢列籩豆木客聽講
經山鬼伏施呪萬景自森羅百靈誰領袖今逢三月春
草木正芳茂奉陪賢别駕幸尾車塵後遊覽謾徘徊唫
哦應逗遛小酌酒味醇初煮茶香透我侯德政傳十邑
期借寇何當拜丹墀鴻臚為敷奏
題水石古松圖
高松未化龍僵立古澗旁飛泉落天外懸流千丈強勢
來蒼石峽六月灑雪霜滔滔朝宗意入海瀦汪洋嗤彼
采藥兒一葦何由航曷若長在山觸石鏘琳琅猶疑水
樂洞常居白雲鄉誰人胷次闊點染歸毫芒淺波飢鶴
立渟淵蟄蛟藏瀟瀟雜風雨靈根茯苓香我欲問羣仙
乞我辟榖方大材當愛護留待作棟梁
題古木懸流圖
蒼峰萬仞高古木蟠危根下有深澗壑歕波懸流奔紆
縈百千折渟淵杳無垠雪花亂飛洒雲氣互吐吞峭崖
束為峽兩山開作亹太古凍冰積四時寒霧昏枝僵蛟
龍骨皮皴苔蘚痕棟梁不見取匠石誰與論獨留鎮空
谷歲月常永存精神會元氣長養資厚坤豈知鄧林産
而有遺材尊滔滔東逝水朝宗念君恩
考滿舟經十八灘因分各灘名賦詩
鼈灘
兹灘試初程崖分色如鐵中流僅容舠怪石何嶻嶪大
者類黿鼉小者狀龜鼈胡為取其名戒險天所設春波
瀉綠雲寒沫飛白雪勢急篙弗支力雄纜俄絶所以經
行人念之情内熱撼地怒雷奔旋颷急電掣左手掖豐
隆右手招列缺勿遺毫髮差性命輕一撇皇天念老臣
豈忍微軀滅區區忠信心終當保明哲
古鏡灘
一灘復一灘如何名古鏡豈非水澂清寒碧淨而瑩鑑
此鬢眉真燭此形容正質柔隂氣凝性靜金精孕不鑄
首山銅不浮泗濱磬匣空游塵昏月冷妖蟇屏輕帆那
可張每畏風力勁雨波春更狂冰澌寒未凝綆耎宜牽
長石很敢鬭硬呼酒酹江神薦芳致予敬衰年存節操
全彼天賦命花縣復歸來更勤恤民政
天柱灘
斯名本高峰移之托灘水潺湲聲肯停春波學龍語源
口百尺流山中一夜雨沙痕自齧蝕石勢尤齟齬地隘
有涯岸水束無洲渚舟楫濟不通制器聖所取如何逢
險艱利物功弗與我欲問禹王楚粤未經步遺此䟽鑿
功斯民尚罹苦迺無巨靈掌亦欠五丁斧願繼清獻公
萬夫力如虎會當阻阨平永除號天柱
小湖灘
水瀦小湖水石積危灘石石巨相犄角水駛自激射欲
度尋丈險迺望咫尺隔愧昧縮地法恨無登天翼如馬
戒舟航飛鳬輕履舄我今值考滿三年課書績小船窄
於斗篷底何局蹐凌晨此經過涉深鯨波碧隮西雨暈
虹向東風退鷁毋肆以弗虞每慎而自慄迫晩獲平安
至喜情尤適雞酒賽神歸隔烟聽漁笛
狗跡灘
巖岈露昂頭石滑印餘跡何年天狗下䑛血變成碧逐
兔遺其蹤獲豕失其蹢至今灘得名圖誌忘紀實淵深
自沈沈水湛亦湜湜浮青荇帶牽暈翠苔錢蝕戢翼雙
鴛鴦浴毛數鸂鶒於兹設天險濟涉費人力河伯願息
怒陽侯已效職助順徼神靈清漲滿三尺穏送下東流
布帆颺風急自慚拙催科當考陽城績
石人灘
石出如人長灘名以兹顯蘿衣綠乍紉苔髮翠初剪雲
凝身覆裸雨零淚流泫影浸浪紋搖足踏波痕淺至今
屹以立不逐流波轉有時氣鬱蒸隂火炊甑甗有時風
濆淪神力旋磑碾我買西江船三月涉危險潭空巨魚
潜沙㙲饞蛟遠陵谷永不遷桑海何曾變考績膺清裁
幸與天官選平生撫字心施政當力勉
貉獺灘
貉為山狐種獺乃水畜類云胡一灘中異性豈同聚今
始知其然有石高贔屭朝夕相舂撞千古流不去聚腋
難為裘得魚豈能祭百川俱朝宗到海已東逝我來治
花封懷徠念民事當為忠謇臣肯負清白吏羞澁錢留
囊光怪詩盈笥三年朝帝京扁舟風水駛父老有深期
臨岐忍揮淚旋艫當再經浩蕩波聲注
銅盤灘
黃帝昔製鼎鼎象神姦懼尚遺首山金斯盤幾時鑄天
地為爐燃隂陽為炭聚龍伯來鼓燄海若出傾注器成
不敢用真宰愁應訴一叱留兹灘墮波激餘怒羣石驚
起立詭狀自呈露罔象遠潜遁神靈每扶護從此絶艱
虞舟楫通濟渡妥帖濤浪息有若履平路而我述勝概
欲去仍返顧悠悠章貢江千古同永固
清洲灘
湯湯清洲灘泛溢波不殺兩厓屹相向峽束若關隘源
瀦庾嶺流支接章江𣲖餘勢尚洶湧狂聲自滂湃終日
雲氣屯六月雪花洒燃犀照水族温嶠應好怪具服呼
石丈米芾曾下拜篙師力不齊怒目何睚眦世人意不
合細故多蔕芥嗟我才弗長老氣猶豪邁賦命從數竒
清神飲沆瀣益重吾民思甘棠歌勿敗
梁灘
危灘石作梁横截中流壯滔汨向東逝逞怒不得放砥
柱迴狂瀾百川此其障波神有餘憤氣驕猶張王我欲
就安妥投檄相誚讓爾心亦豈忍急為收洪漲勿湧九
江濤勿奔三峽浪我有寸許膠息渾一千丈爾當守澂
清肯逐濁涇蕩江山必有神司宰任忠諒行當率吾民
牲醴嚴祀饗願言沛惠澤千秋永毋忘
昆侖灘
昆侖在西極山水皆所祖渾渾黃河源九泉元氣吐泄
此天漢津狂流萬萬古睠兹衣帶水亂石激其怒大聲
殷晴空闐闐震雷鼓青林飢鳥號白晝饞蛟舞驚湍起
旋風濺沫洒飛雨來往具舟航常哀覆溺苦欲填精衛
石欲射夫差弩安得黃帽郎膂力健於虎柔櫓頻咿軋
長篙(闕)撑拄脱險一瞬間安流有神祜
曉灘
曉灘迺危峻暮灘亦隘陋中通一線波如注泰山溜風
鏃急難攅石鋒利莫鬭舟行一失勢糜碎不可救我欲
訴天君降勅責川后妖孽汝當驅黎庶汝當祐胡為不
汝職尸居手空袖天吳有九頭風鵝多大咮饞蛟自可
啄飢鰐亦堪蹂效順宜拊循竭忠能左右有德所當酬
有功所當奏海晏黃河清吾皇萬萬夀
鐵索灘
鐵索浪得名隨波不可繫自從開闢來鴻荒知幾世質
生資於天氣行注於地四海浩難極五湖渺無際蕞爾
兹小灘怒流亦何駛浩浩復湯湯洶洶仍濞濞前舟既
已行後舟亦云至危若薄冰陷慄若深淵墜須臾性命
輕俄頃魂魄褫苟能慎所持蹈險德可企欲知利涉戒
當明大易義寄語江湖人風波宜早避
小蓼灘
小蓼灘居前大蓼灘在後岐而羣𣲖分匯而衆流湊源
頭混混傾石罅潺潺漱我行泛孤舟正值陽春候晴光
滿溪山和氣暄宇宙王事有程期赴闕難逗遛雲隨征
旆飛雨浥輕衫透嗟我老侵尋髮秃面逾皺報政當考績
鴻臚名為奏承恩復任回鬱鬱棠隂茂訟簡民自淳琴
堂閒白晝江神德不忘祭饗答靈祐
大蓼灘
大蓼與小蓼兩灘豈云遠湖湘壯關隘嶺海設樞鍵滔
滔萬里流東去何時轉回盤接碧灣迢遥隔蒼巘嚢沙
沙自擁叱石石皆偃長年用力齊揵疾如熊健舟行穏
不欹厄險幸脱免蛟藏伏蜿蜒龍歸潜蜓蝘風順獲安
流江神著靈顯隄柳綠烟凝溪桃紅露泫我來治山邑
光隂猶指撚撫綏政不苛花村無吠犬
錦津灘
西蜀錦江津相去萬里隔此灘名相符終古那可易不
盈十丈許湛湛漾寒碧飲虹蒸曉氣浴蟾浸秋魄射工
每伺人鵂鶹或呼客柳子記惡溪陶令卧醒石今古非
同時出處亦異跡而我莫諧俗迺有書傳癖豈敢辭驅
馳當盡臣子職鯨波肯憚險拏舟快所歷遥遥紫金山
在望猶咫尺明發不能寐帆開早潮白
漂神灘
歷盡十八灘石惡水尤惡槳盪退不前舟移碍乃閣窺
深若井投注高疑空落自省神每漂旁觀心更愕忠貞
固可仗性命抑奚托履險德在躬蒙恩秩命爵臣心敢
怠遑天意自昭灼我欲移沃焦漏泄使之涸我欲呼巨
靈擘裂用之鑿願言見安流怒濤息歕薄丹衷死即休
白首窮亦樂何須歎乘桴孔聖不堪作
惶恐灘
灘以惶恐稱訛傳黃公號昔年曾開鑿平治功已效千
金貲棄捐萬夫聲呌噪遺愛人是思厚德天所報深淵
宅蛟蜃怪石蹲虎豹走浪風若颶激波雨如雹壞舟葬
魚腹哀溺有誰弔至今無此患賴公力能導民貨遷有
無國賦通運漕往來絶阻艱利涉恁嬉笑青青歡喜山
行人且停櫂至兹心始夷泠然發清嘯
挽蕭正固先生詩五十韻
慟哭宇宙間典刑日淪落來者已可期往者不堪作若
匪資前修何由啓後覺滔滔東逝波砥柱莫逥薄忽忽
西飛烏長繩難縶縳不有大化功孰尸混沌樸欲俾斯
道傳庶許伊人託平生蕭正固碩學號該博諸史鈎玄
微六經剔穿鑿道統望洙泗理源遡濂洛韓柳咀英華
朱張遵矩矱晶熒日星明潤潔江漢濯下帷工著述執
筆事刪削所以大江西儒林仰喬嶽譬彼剸犀兕光拭
青萍鍔譬彼制咸韶音動黃鐘龠聞望愈尊隆才猷更
昭灼朝廷詔徵賢三聘起巖壑治本具敷陳高談帝王
略便民十篇書直言何謇諤枯槁蘇甘霖疲癃瘥良藥
帝曰汝布衣丹衷亦誠慤錫汝以嘉宴旌汝以好爵迺
職王府佐陛辭甘退却飄飄紫塞鴻戛戛青田鶴豈料
震天威左謫無愧怍賜環召歸旋舟艤龍河泊綸音日
宣明堅志弗驚愕仍許陪班行顧問須寵渥俄然拜恩
除關陜司教鐸委分居芹宫無心慕芸閣諸生服講說
課試嚴條約誘掖袪愚蒙鼓舞振孱弱若求杞梓材工
師斧攸斵若治瑚璉器玉人石為錯化雨時沾濡文風
日磅礴得請喜遂初壁房老蓀葯早賦二宜休晚節全
至樂龐眉白於霜體健猶矍鑠遣興哦佳詩怡情動清
酌支笻步東阡躡屩訪南郭徑松偃舊枝籬菊綻疎萼
優游飽看山嵐光逗簾箔吁嗟疾纏綿二豎潜搆惡痛
失少微星寒芒殞天末有子克承家敦厚謹然諾仕途
車發軔藝圃弓滿彍作賓觀國光輔導任謀度遺澤猶
生存千古宛如昨載歌蒿里辭悲思滿寥廓
送蕭用道長史之桂林
長風吹征衣白日照穹顥朝辭金陵城暮向桂林道之
子富才華天葩絢文藻選職王府官輔佐擬師保鶴駕
日侍隨嘉猷事論討磐石固藩封德化服夷䝤人生百
年間相知不在早既推學術尊亦慕丰姿好豈期識顔
面遽别感懷抱每念眼惟青自嗟首空皓丈夫志磊落
養氣充浩浩願言秉忠貞榮名亦為寳
賦宛平十景詩一十章送江弘德歸新安
黃金臺
層臺翼崇墉作者費黃金黃金誠可惜賢士亦可欽臺
成士奔義金散得士心苟不慎所寳循物徒浮沉良辰
方登臨送子情益深殷勤一斗酒欲别還重斟
白雲觀
飄飄真僊侣迺在白雲鄉朝雲以為衣暮雲以為裳神
游何縹緲形蛻亦飛揚千載邱長生執節上帝旁琳宫
永尸祝降福惠澤滂送别今戾止酌酒歌慨慷
居庸關
壯哉西北陲岌嶪居庸關維天特設險維地永奠安王
化大無外德並天地寬萬夫不敢開熊虎何桓桓拱挹
京畿近樂業民心歡今晨偶送客疊翠侵衣寒
西湖景
玉泉山濬源西湖迺淵深春波紫鯉躍夜雨蒼龍吟下
有芙蕖陂上有楊柳林溉灌饒黍稌德澤被古今隄防
日疏鑿萬載神禹心挹清以酌别對此消煩襟
盧溝橋
盧溝蕩中流石橋跨横截贔屭鰲背高迢遰虹影滅泠
泠青蘋風皎皎黃蘆月往來行旅多泥淖没車轍惜别
歌驪駒歌聲何激烈矯首凉雲飛為送南歸客
玉泉山
蕩蕩神京地峩峩玉泉山一澗灑雨細六月飛雪寒銀
河繞雲闕玉虹掛天關中有龍所居萬古波不乾為霖
澤下土豐年民物安行人挹蒼翠目送孤鴻還
宗師菴
宗師乃天人神光目如電靈章九龍文寳匣七星劔暮
辭龍虎山朝謁麒麟殿賜地卜菴居蓬島璚樓現至今
未百年劫火已更變我來訪遺蹤惜别情忘倦
育王塔
誰建阿育塔天遣鬼工鑿八風不動搖四時相犄角日
影標榑桑雲光動恒嶽星斗雜燈龕風飊語鈴鐸亭亭
管送迎晴空潔如濯向晚當離筵臨岐謾清酌
彰義門
古城臨孔道設此彰義門西林隠暮靄東岡見朝暾寂
寂孤客館依依遠人村行者步履勞居者笑語温人生
各有適高誼古所敦臨風&KR0978;深念去去誰與論
固節驛
悠悠驅車走去去策馬馳車馬日來往我心亦何為睠
此名舊驛固節益以竒人生宇宙内忠義弗可虧送我
同鄉友臨風動遐思酌酒復酌酒勿效兒女悲
題廣成子小像
大化妙亭毒賦予方成形聚(闕)乃其常胡為獨長生云
何廣成子能悟至道精崆(闕)問寳訣淵微叩心扄貌古
神燁燁顱圓髮星星至(闕)代下畫圖仰儀刑我欲往
從之奈此嬰俗情飛(闕)夜栩栩跨鶴超滄溟身留不得
往矯首三山青
題青蓮宇為性空上人作
我聞舍衛國布地皆黃金(闕)祇樹園鬱鬱㫋檀林澄
澄七寳池涓涓功德水(闕)青蓮花非白非紅紫蓮生
下有根七竅常玲瓏(闕)菩提心了了能相通蓮開中
有莖莖斷絲猶繫(闕)鎻子骨勾連自支綴蓮老上有
房乃孕的實圓譬如舍利子凝結金石堅蓮居淤泥内
不受淤泥汚譬如圓通性略無罣硋故所以黃面老比
德良似之嗜愛每趺坐不傾亦不欹云何性上人解構
青蓮宇石塘湛澄碧紺葩點寒翠蓮葉何田田蓮蕊何
娟娟見蓮即見佛慕佛非慕蓮瓣瓣露慈容朵朵含至
性影搖曉日移質濯秋波淨有香復有色香色本非真
欲知無盡意悟此有漏因無盡亦歸無有因亦何有心
出萬劫先身居萬劫後栢樹解說法桑葉能通禪明月
我佛道孤月懸中天焚香誦法華好究西來意合掌問
上人如是復如是
題墨竹
風
雄風鼔餘怒湘江起層波老蛟改窟宅拏雲下巖阿蛻
骨在平陸化作碧玉柯勢強不肯屈敲戛聲相摩晴窗
俯虛敞瑟瑟秋思多
雨
春雷起葛陂隂霾滃四集零雨下紛如脩鱗動潜蟄青
凝琅玕枝碧映雲母石洒洒浥微凉霏霏帶餘濕遥遥
望翠華尚憶湘娥泣
晴
淇園景虛曠滿林疎玉齊旭日散餘彩凉飈動凄凄晴
影布地密翠色含烟迷凡禽不敢下祥鳳何當栖遥遥
九疑山極目青天低
老
潜虯躍重淵鱗甲半脱落未愁風雲生只恐雷雨作變
化不可羈虹光射天末含情望三湘翠袖侵寒薄皇英
久未歸蒼梧煙漠漠
題墨菊
西風吹墨池墨波染秋色幻出東籬花黃裳已成黑溥
露濕未乾凉烟淨如拭矯首南山高悠然寄胸臆
又
秋香不自惜隨意生毫端枝葉巧點綴疑帶朝露寒深
叢未容把落英誰復餐陳玄能换骨寧似東籬看
題枯木竹石畫扇
何年泛星槎手拾支機石尚帶銀漢波凉沁秋雲濕脉
脉織女愁付與湘娥泣至今明月中照影留遺迹重華
不可招彷彿疑山碧
悠然堂
若人抱竒趣寢跡辟俗喧結屋依故里喬木非荒村平
生謝軒冕詩書夙所敦遠懷陶靖節此意誰與論種秫
秋已熟藝菊寒始繁東籬何必往南山自當門悠然契
心目樂矣終忘言痛飲聊自適濁醪湛空樽
送潘信卿用李太白送韋八之西京韻
南山有孤鳳刷羽遠飛去枳棘不足栖託彼梧桐樹仙
人王子喬吹笙儻相遇聳身視九州茫茫但塵霧
題石門陳伯仁聽泉樓
單居石為門崢嶸構高閣地遠人跡稀林深樹影薄急
雨曉度山幽泉夜鳴壑鏗鏘滿聽清滴瀝疑夢落輕跳
颺回颷直瀉下穹㟧寒生襲枕屏氣潤入簾箔於焉謝
塵氛忘機許猿鶴
冬夜夢子紹兄
天空星月高城迥笳鼓咽夜長苦多寒微燈翳明滅覆
衾未及暖睡眼已交睫悠揚竟何之恍遇遠遊客驚怪
會面稀胡為久離别儻非兄弟親安得魂夢接干戈今
未休殺戮那可說原野日積屍江波日流血南遊觸蠻
烟北走犯燕雪涉水多蛟龍投荒足妖孽毛髮侵風霜
肌膚戰寒熱危顛命弗顧奔走骨欲折嗟嗟困羈孤何
由保明哲功名既難成歲月如電掣榮華夢螘國富貴
探虎穴致身亦已愚秉志何更拙故山豈不佳尚有揚
雄宅家聲幸未墜猶宜守清白弟也百無為林泉託跛
躄
木假山為吳維新賦
歙州跨江左山水天下竒花屏列東壁黃羅倚西陲天
都向北峙城陽肆南馳雲邊簇蠶頭屋外勻蛾眉所以
林泉士嗜山如嗜飴嵐光滴闌楯翠曖沾檐楣如何猶
未足愛此朽蝕遺一拳勢瑟縮咫尺形嶔崎被以青菖
蒲濁以寒漣漪想無六鼇載應有羣蟻窺棟梁不見取
匠斧那能施秖被風雨厄流棄荒江湄兹焉遇賞識可
喜亦可悲真山自足翫假山亦奚為羡子久成癖而我
昧未知意欲架穹窿入窗影參差酒狂喝羣山端拱於
庭墀
送魏克讓除陜西憲府經歷
魏侯秉清心有若五弦琴能諧太古調中含至和音一
彈别鶴舞再彈離鸞吟自可賡白雪何煩鑄黃金寥寥
師曠耳悠悠虞舜心廟堂歌南風為洗吳哇淫
暇日同鄭以孝遊定光庵坐志喜亭上以池清
龜出曝松暝鶴飛回為韻各賦十首用紀一時
之清興云
登臨試輕步及此凉風時怪石&KR0869;危砌幽泉下深池山
銜落日短鳥度遥天遲俯仰一長笑嗒然遂忘疲
又
高城獻雉堞淨地鄰市聲雲含竹隂冷天浸池光晴崕
腰怪藤絡石罅香藑生流矚景何限詩成寫吾情
又
亭高煥華扁依山闢新基瓦排脊峨獸碑立趺蹲龜美
哉嘉禾頌允矣甘棠詩遺恩久不冺千載長在兹
又
空寮積塵生僧病縳禪律槖空飢鼠跳衲破饕蝨出險
崖石可梯荒井水堪繘我欲叩心宗此理待誰詰
又
叢林占清幽恍訝古天竺風虎抱雲眠雨禽迎日曝竹
瘇瘦根長栢病危枝秃何時借藤床坐讀傳燈錄
又
危亭帶近郭虛窗納羣峰蛇涎滑勁竹龍骨蛻怪松東
山想謝傅歷下傳李邕起我懷古興憑高豁心胸
又
芒屩澁行蹤疎雨不滑徑石泉洒雪凉野樹栖烟暝香
消歇殘經風微度幽磬老衲坐蒲團禪心初入定
又
乘興造禪關清游景堪樂鉢飰施飢禽函經護馴鶴嵐
光眼底浮雲景手中落蒼蒼天四維連峰瘦於削
又
倚闌興未盡坐久心忘歸樹遠硋雲出鴉回背日飛地
接市喧近境留塵迹稀朗吟下山去松風凉葛衣
又
天開兜率境何殊雨花臺山鬼受經去癯龍聽講回卭
竹青活雨禪龕紫封苔他年棄俗慮避世心悠哉
古風
大道常不冺萬古如日新却笑秦始皇六經飛埃塵徒
有桀紂暴豈識唐虞仁親序屬父子爵位分君臣雖滅
古聖書不能亂彜倫平生爭戰苦二世空沈淪
又
玉環傾國姿胎禍亂中土明皇開元初德政稱仁主後
來恣貪歡白日送歌舞煙塵起漁陽神京滿&KR0911;鼓幸頼
肅宗賢扶危復唐祚明皇亦何心却被顔色誤嗟哉去
已遠遺恨流千古
又
日落依舊出花落還再開如何人委棄一去不復回達
賢每知道適興銜金杯讀書窺往事立功圖雲臺憫彼
名未成聚散輕烟埃思之五情熱咄咄堪悲哀
又
蘇秦古辯士特生戰國時欲說萬乘君豈肯甘賤卑憶
初志未遂憔悴衆所欺有妻不停織有嫂不為炊骨肉
尚如此他人更奚疑
又
不慕身後名但戀生前酒酒傾愁不來果是掃愁帚彭
祖夀最多一去千載後鄧通富銅山餓死復何有二子
豈解飲秪知富與夀未若我達道得酒肯置口東風昨
夜來搖蕩庭前柳出門一長吁茫然但搔首
又
劬書析理義讀史窺成敗我生未成名亹亹歲月邁嗟
我井底蛙識見真狹隘跳踉尺寸間豈知天壤大
又
乾坤大磅礴豈乏千里駒柰無伯樂顧空受駑駘欺如
何掩下乘蹭蹬筋力疲一朝欣所遇毛骨稱拳竒洗刷
泥滓淨展步如飈馳芻豆尚不飽敢賜金鞍騎
又
我有太阿劔磨淬利鋒鋩憶昔豐城獄氣射牛斗傍儻
無張華識埋没吁可傷千年土不蝕寳匣生光芒風塵
久澒洞此物寧敢藏
節婦吕嘉貞
人生如石火倏忽無停光來者日以續往者日以忘隂
陽自不息死生固其常悠悠就泯滅有志當悲傷所以
貴自立卓然振頽綱男兒慕勲業才高萬夫良女子守
貞節秉心百煉鋼一生雖云短萬世亦以長齪齪苟無
譽弱草栖秋霜云何吕家女薄俗能激昂喧啾衆鳥羣
劃見孤鳳凰白刃不辭苦青春謝紅妝大義既已著委
順名益彰香魂掩幽壤高墳多白楊餘芳垂竹帛肯愧
紀述詳黃山鎻愁靄濕翠空蒼蒼
林泉歸隠圖為王悦中賦
大隠與小隠城市異山林豈徒貴隠迹并得隠者心心
迹既高尚不受塵土侵若人抱姱節早已抽華簮泉石
閟幽趣於焉事追尋霜松落疎影暝鶴有遺音刈秫作
美酒適興成孤斟悠然任天性手弄焦桐琴紫雲近接
眼晴空露微岑結廬何必廣出處計已深吁嗟慕彭澤
高風古猶今
送羅生伯達升國學
梧桐生高岡綠葉何葳蕤所託既得地暢茂諒亦宜醴
泉溉其根甘露濡其枝鳳凰鳴噦噦朝陽影離離諧和
五音具孕材良且竒神靈不敢惜哲匠頻顧之斵成美
琴瑟登歌清廟時羅生秀而整有若碧梧姿持此欲安
往倀倀求所知論心必有遇世豈無鍾期何當獻天子
再歌南薰詩
銅駝巷
古巷乃隘陋猶說銅駝名想當炎漢日冶工鑄始成首
山化金氣棠谿泄金精紅爐氣磅礴烈燄光晶熒煽鞴
神力助鈐椎鬼魄驚拱衛擊五雷呵護煩六丁猙獰異
獸出繚繞長虹縈千年鎮厚地留兹洛陽城摩挲幾嘆
息會見荆棘生山海有傾竭陵谷多變更詩人重紀述
感激傷吾情茫茫付陳迹餘憤何由平
澗水(在城西十里偃師縣與伊洛瀍四水合流入黃河)
伊洛與瀍澗四水名尚存當時周室盛營此王城尊環
繞壯洛邑朝東入河原疆場臨關塞源流接藩垣九里
餘澤潤萬古狂流奔浮汨涵太虛沉浸奠乾坤霜寒洲
渚縮雨暖波濤翻下通黃河流終古何渾渾乘槎訪支
機河浩隔天孫影徹漢津遠氣蒸星斗昏嗟我倦行役
老景傷精魂沉吟興未己落日傾金盆
題東園道人晩釣圖
槐池湛晴波日光斂餘照樂彼池上人乘閒晚垂釣悠
悠七里灘高風許同調爾祖昔釣鰲金門曾待詔亦有
孫子賢事業遠堪紹不泛窮河槎當鼓濟川櫂豈有終
隠淪長才處廊廟尚父心已許巢父首猶掉鬱鬱喬木
陰濃翠供吟眺固無羨魚志投竿發清嘯自知天所與
不為人所料矯首吳天高紫烟横遠嶠
詠棋
書堂春晝永閒拂文楸枰沉思出神妙握機布縱横後
粘勢已緩先著心尤精或疎而致密或危以求生勝算
如張良竒計猶陳平厄比馬陵道嚴於細柳營俄然收
偉績凱奏銘功成遺圖尚留迹靈經久傳名但能謹始
終何須較輸贏動靜各有辨竒正還相傾千年八陣法
石漾江流清隆中老諸葛長吟寄深情
又
大聖有唐堯創法何明智妙測鬼神機巧泄隂陽秘子
圓訝布星局方疑象地三百六十路億兆萬千義相對
試手談所得在心計要識生死關當知動靜勢點白既
已難拈黑亦不易自經下著遲遽失加倍利靈變通仙
術謀略豈兒戲如環乃無端似屏而有倚首尾常山蛇
竒駿滎河驥洪濤縱巨鱗秋空横獨鷙或疑偏將軍或
居大元帥堂堂列營陣正正張旗幟嚴整猶合隊紛糾
若離次衝突左右車游擊前後騎出險喜獲安升高慮
將墜困圍每堅壁示敵從緩轡減竈佯退怯伏弩潜夙
備就粘必可待投劫尚堪致始疑倏終信遠諜俄近惎
輔漢陳曲逆救秦田無忌勇躁久用挑飢貪怠吞餌敵
愾急擒首修睦誠委質氣餒應俟養鋒銳欲少避守關
恃其隘背水定其志撞斗嗟范增奉槃快毛遂棋經古
攸同兵法今奚異是以博識人察此精微意晷刻弗暫
忘閒適乃能置竹院每聞聲玉堂常近侍瀛洲風日好
巴園歲月駛沸鼎茶香清拂枰槐影翠承恩諭賦詩效
愚敬題字愧乏杜老才陋匪柳公記斐然成短章冥搜
五經笥
詠琴
古琴縆(音亘亦作㮓)七弦而能諧五音寥寥白鶴唳杳杳蒼
龍吟相傳南薰操應念虞舜心民物乃康阜解愠恩德
深
諸葛孔明
王道既以熄霸業亦就隳秦起居閏位漢興承帝基綿
延四百載炎祚德日衰當塗轉兇悖挾威神器危天心
有所托挈歸大耳兒為求匡輔任夢卜何人宜誰識隆
中叟道合司馬知卧龍自偃蹇肯學忘世為三顧煩枉
駕幡然出無疑欲纘東都緒便把西蜀麾諸將敵萬人桓
桓熊虎姿讒說莫能惑魚水情怡怡益郡遂欵附荆州
從政施經營事征伐吳魏相奔馳竟成鼎足勢山河壯
藩維袖中出師表快讀涕淚垂祈連路寂寞褒斜谷險
巇流光將星墮憤激巾幗遺大厦窘風雨一木誠難支
千年八陣磧長江漾寒漪
驍將
天賦驍勇姿世稱萬人敵猛奮拔山勢健伸扛鼎力叱
咤聲如雷羣馬皆辟易出没聲若風獨鷙自搏擊古將
應難儔今人更無匹伏弩發馬陵烈熖熾赤壁怒瞋目
流電威震鬚森戟鎮國矻長城戍邊窮異域報捷書露
布奏凱馳羽檄能踵衛霍功可繼關張績臨陣設兵機
忠君效臣職會當圖雲臺千載名烜赫
喜雨
皇天久不雨一雨成歲功君心妙孚感膏澤施無窮遂
令封域内禾黍咸芃芃物物皆滋潤幸兹和氣同天道
日以昭君德日以隆至誠格上下惠政敷西東舟車達
四境耕鑿居三農太平臻盛治民俗如豳風從今書大
有擊壤歌時雍
六月二日王御東閣揮洒睿翰之暇適有青鳥
飛集于前馴狎而鳴似依人而托得其所者因
命畫工為圖以紀其異臣聞唐太宗臨幸太液
池見青鳥裴回容與欣然適意急宣閻立本圖
之今臣等獲覩兹事與昔相類謹各賦詩以
進
翩翩有青鳥飛集東閣前不食瓊田粟自帶瑶池煙暮
辭海南雨朝翔冀北天為銜雲錦書禎祥兆延年
奉賦禎祥詩(有序)
恭惟賢王欽奉皇上勅命留守北京翊贊聖謨
敷施仁德四年於兹上有以宣朝廷之恩下有
以安邦域之大瑞麥獻於闕廷嘉禾産於禁苑
甘雨時足卿雲日呈元龜黑質而金紋靈兔白
毫而瓊體誠所謂天不愛道地不愛寳發祥效
禎而有開必先者也謹詳述為歌詩以獻
聖皇御正統恩德洽萬方上膺天命集下纉帝業昌一
舉天戈揮再舉龍旗揚仁風息溟渤妖星掃欃槍朝野
歸清肅奸諛歛披猖功成邁湯武治浹同虞唐南服交
阯夷西讋隂山羌萬年保宗社九州奠封疆玉冊啟大
國璽節尊親王勅命出留守北京居帝鄉四年宣政化
王澤日以&KR1480;明時遇隆盛和氣感禎祥甘雨自沾足卿
雲亦飄翔珍禽時下集翠衿雜明璫仙鶴每馴舞縞衣
間玄裳瑞麥穗含秀嘉禾實吹香靈兔潔瓊質元龜耀
金章神拱霞炫爛神龍雨騰驤天花亦繽紛毫光何煒
煌自兹諸福物萃此世太康誠心一以著孝德久彌彰
盛事傳不泯史冊長流芳欲效歌頌美當書紀述詳詞
臣愧才菲白髮凝秋霜寸心&KR0377;忠赤千載永弗忘
再奉賦喜雨詩
皇天少甘澤禾苗就枯槁何以慰三農攄誠事祈禱賢
王啟睿衷封章達窮昊上帝潜感孚炎埃急除掃雷驅
雨濛濛風走雲浩浩乾池滀聚水平陸注行潦登場已
收麥被畛方茂稻畎畆潤黍菽村疃榮桑棗鼔舞喜兒
童歌謠樂耆老徭役蠲免多賦税供輸早寬恤沐深恩
仰載荷洪造應書大有年秋成登萬寳
梧岡集卷一
