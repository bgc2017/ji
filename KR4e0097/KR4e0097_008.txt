梧岡集卷八
明唐文鳳撰
行狀
明故耀州同知尚褧鮑公行狀(刻入新安文獻志)
公姓鮑氏諱熲字尚褧歙西之棠樾里人也其上世自青齊
來歙凡再遷至棠樾世以儒宦顯曾祖諱周字景文以子貴
贈從仕郎徽州府路黟縣尹景文之父壽孫當至元丙子之
變里中盜起賊執其父欲兵之壽孫出願代父死父願代子
死賊哀憐之不忍殺父子俱得釋人稱為慈孝鮑家事載宋
史孝義傳祖諱同仁字國良以右語出身五轉至會昌州同
知致其事考諱深字伯原講學鄭子美待制之門為構師山
書院以延鄉里學徒遂領府檄攝山長事公幼聰敏不凡甫
成童讀書知大義能詩文精歐陽字法遒勁方整旁攻篆隸
皆臻其妙及長從游於張子經胡孟成鄭彦昭諸先輩山長
公築耕讀堂以延賢士大夫而楓林朱允升白雲唐仲實
石泉周彦明日夕過從相與講求誦習由是見益明識
益高值壬辰淆亂世家大族俱被剽掠劫奪而公之故
居悉遭&KR0008;燬無遺丁酉我天兵東下克復徽城而主將
鄧愈索鄭待制待制以嘗受元官遁去公遂代係於獄
索之愈急度不獲免待制乃挺身而出見主將抗辭不
屈主將禮之釋公待制語於衆曰吾得死所矣山長公
與弟以仁受業師山最久不忍其死公奮然進曰先生
既受前朝待制之名雖不食其禄而受其爵豈可屈辱
臣異代乎待制曰熲之言是矣吾計已决明日衣冠北
面再拜自縊死異時待制得登名於元史忠義傳雖其
平生學力所至公亦可謂賢弟子矣已而世運平定詔
求民間有才德賢良者太守王公以公名聞公以親老
辭不允逼迫就道賦啼烏行以見志至京吏部引見上
於西苑詔公與晉王傳桂公彦良十人同舍尚賓館編
史傳進呈畢賜白金五十兩帽履衣各一襲授博士廳
典籖明年春監築太社太稷壇成時初立翰林國史院
改除編修官洪武改元學士陶公主敬稱公質實有文
陞翰林修撰承直郎同知制誥兼國史院編修官上嘗
御謹身殿親策問廷臣曰北平建都可以控制四方比
南京何如公對曰元主起自沙漠立國在燕今百年地
氣天運已盡不可因也今南京興王之地宫殿已完不
必改圖傳曰在德不在險也上又嘗策問久任之法公
以借寇故事對皆稱善一日上登鍾山命詞臣扈從上
御擁翠亭給筆札即景賦詩公與翰林朱升張以寧秦
裕伯起居單友中李某鐵冠道人俱應制上親倡和遊
崇福寺錫宴而還時尚書張復初以吏疾儒適陜西内
附遂出公為耀州同知州兵戈之後饑饉屢年流民未
復迺披荆棘以臨政歲大饑朝廷發粟以賑公親領縣
民赴孟津給粟宣上德意至秋方稔一新官廨民争趨
事不待程督旬月落成博士金華王公子充記而刻之
張氏偽官許玉者結黨害民有王寅罹其害公不避危
險率弓手盡擒之以送行省右承耿公大加稱賞境内
獲安淳化縣與州鄰縣有奸吏逼民虛增田土頃畆以
媚上父老訴於會府委公覈實迺履畆而徵去虛增粮
萬五十石同官縣民偽左丞趙某掠平陸縣民張氏女
年十三訴於縣不能直公執諸廷歸其女洪武四年秋
奉表上京欲順道省親九月十四日光禄錫宴越翌日
赴禮部辭俄被拘送刑部轉送羽林衞乃知西安府經
歷常達坐事誣指凡陜西一道官吏無虛實小大皆不
免至十月十五日獄中上表陳情不報時從叔任留京
不忍去為製衣饋饍及死買棺載骸歸其鄉公臨終寫
遺文付其子宅相丁寧戒諭文辭明暢字畫嚴整不異
平日其意若曰天其不可必乎吾為善胡為而罹此禍
天其可必乎吾當昌吾後公先娶程氏宋丞相程公元
鳳之曾孫女性柔順盡婦道年十九歸公為夫婦十六
年臨蓐而沒繼娶宋氏甫一月而公有薦舉之行在耀
州月下嘗相謂曰設若不幸汝肯守志乎宋泣曰婦人
從一而終豈可事二姓公笑曰吾無憾矣聞公之訃哀
慟號泣抱一歲幼子匍匐走數千里見者莫不感動既
抵家公姑康健在堂具甘旨輸孝敬經紀其家政公姑
安之視前室之子不異所生子亦奉之如親母凡事必
咨稟而後行時戶役煩多支費不給宋之父母憫其蚤
寡欲奪其志曰曩吾在耀州月下已許吾夫矣可以死
背其言乎終不聽公姑俱以天年歿宋營喪事盡禮宗
族婣戚咸稱之里耆老以貞節聞得旌表其門程氏生
子一人即宅相女一人適某宋氏生子一人曰長安七
歲而率宅相有子三人長玄英次玄寧三玄復曾孫男
若干人公得年四十以永樂某年葬績溪縣之株木嶺
嗚呼天道難諶善惡之報禍福之降何其不以類應耶
豈囿於氣數而值於命運歟將詰諸司造物者其然乎
其不然乎申包胥曰天定能勝人人定亦能勝天其果
然乎公之罹非辜亦可悲矣三孫念公嘗踵門而請曰
先祖行實未有紀述當時儕輩俱已澌盡無一在者惟
先生獨存巋然猶魯靈光也非先生其誰宜為先祖棄
世垂四十載矣非敢後也若有待焉敢請予諾之老淚
危迸哀思填胸每一執筆悲不自已侵尋歲月弗克成
文迺忍慟而書之尚干當代名公矜憫而銘之庶貽於
不朽謹狀
故白雲處士吳公行述
公姓吳氏諱奫字萬頃號白雲處士徽之休寧人也吳
自泰伯受封因以為氏其後延陵季子繼泰伯之德而
以三讓稱故郡望以延陵著至秦吳芮為番令得江湖
間民心號番君今大江東南皆其苗裔徽之與番壤地
聯接支派蔓延土著於徽分徙於休寧之萬安吳田始
祖諱超唐興元年間任本邑令族益大五世祖諱某仕
蜀閬州倅擇故鄉山水之勝遂卜築焉即今所居之地
曾大父諱某字某邃於儒肄舉子業以易經魁鄉試宋
季監桐城稅階成忠即大父諱某字某號屏山克繼家
學以文章擅名至元授太平繁昌縣尹有政績階承直
郎考諱某字某號松所學行卓卓可述蔭授良禾嶺廵
徼未老納禄而歸公承累世培植之厚田園邸第幾有
一鄉能以富盛自處而不屑於裒聚名仁厚儒宦家公
幼天姿穎悟德性凝重年甫弱冠身幹魁岸意氣豪宕
未幾歛華就實勵志古學益以聖賢為法當是時風俗
淳美人慕士君子之行而徽為紫陽朱夫子之闕里宗
工遺老倡明性理若雲峯先生胡公定宇先生陳公皆
執經師承而朱公允升汪公德輔友道尤篤則公問學
淵源有自矣絶口不談仕進延經明行修之士尊禮而
館糓焉婣戚俊茂若趙方子常鄭潜彦昭皆招置家塾
飲食訓督無異已子後二公知名趙以篤學師黃楚望
虞文靖著書立言而學者以東山先生稱鄭以才術文翰
受知宰輔歷任正字御史薦登清要盖出於公之誘掖
而成也公甘隱山林以道自樂經生學子質其疑難達
官巨人資其謀謨以暨韋布之秀方伎之流莫不願挹
譚笑仰風裁得公青矚則人人飫德有以自慊公平生
好周人急里中有孤嫠貧乏者饑則餔之寒則衣之病
則藥之沒則轊而葬之直歲大侵出所積粟廉價售之
而邑之求糴者日踵接於門皆飯之而去嘗有一里氓
齎父鏹若干緡詣公啟廩尋失其鏹涕泣欲無生公知
其故遂如所失數予以粟氓感德戒飭諸子每曰吾以
安遺汝而不遺汝以危汝其慎之人咸儗之龐德公晩
年謝棄俗紛家政悉委諸冡嗣一不以縈其心每適意
有所得則疾書之為文貫穿經史為詩陶冶性情積之
遠發之弘不自知其多也有白雲集五十卷藏於家重
罹兵燹燬而不存娶江氏歙望族貞柔孝敬姑程氏宋
故相程元鳳之姪女感疾沉痼醫藥百方弗效江禱北
辰刲股肉和糜以進疾遂瘳以孝婦聞子男三人長玉
林字伯岡才識文學欲有以自見入國朝帥閫知其賢
辟贊軍務嘗謂功名可以戾契至卒齎志以沒次甡字
仲生工詩文為徽郡儒學正後擢將仕郎主山東之寧
陽縣簿終於官次薰字季南晦跡隴畆女二人長蘭適
程仁澤次和適謝均美孫男五&KR0008;樵牧珪月德牧蚤游
邑庠由紀善今授從仕郎戶科給事中兼司經局校書公
生於前元丙申七月廿五日沒於癸夘八月某日享年
六十有八以某年某月某日葬於霹靂嶺江氏後公八
年卒享年八十以洪武庚戌冬十有一月某日葬於衖
阬之原余成童時親拜公之絇屨知三世締交於公父
子間俛仰四十餘年而死生變故有無窮之悲公三子
四孫俱已相繼傾背所餘惟牧方膺爵祿駸駸嚮用殆
天所以昌其後而食其報於前也耶牧累以公之行實
屬予述之平昔游從斯文無一在者獨余侍公之久知
公之深通家契誼有不得而辭也故敢摭其梗概書之
以俟當世之秉大手筆者采擇焉
故處士吳公伯岡行狀
公姓吳氏諱玉林字伯岡按吳自泰伯居勾吳而子孫
遂以為氏漢長沙王芮四男分居新安至唐有諱少微
者仕為御史曾孫瑶自休寧徙歙富饒瑶生叔臻叔臻
生明明生超超生春春生天推天推生琇愛休寧金竹
山之勝復徙家焉第四子依舒通守閬州始居吳田依
舒生子志子志生泉湧泉湧生士雋士雋生積積生道
傳道傳生琬琬生逄辰逄辰生梓榮宋吉州泰和縣簿
梓榮生彦松彦松生邦吕歷官成忠郎邦吕生柔遇柔
遇生賁龍元太平路繁昌縣尹號屏山生之泰之泰生
奫字萬頃號白雲是為伯岡之父鄉稱長者公幼性敏
銳甫六歲就外傳日記數千百言能通大義成童有詩
聲年十七習舉子業文理蔚然儕輩服其精緻屢試場
屋不利恬然不以得失介意而學益篤鄉先逹子常趙
公彦昭鄭公嘗同受業於家塾當是時倡明理學遡子
朱子之淵源者朱公允升汪公德輔倪公士毅鄭公子
美及我先人三峯先生也皆與公為斯文友故公德行
之懿問學之博操守之端識見之卓迥異庸常天兵東
下歙版圖入職方氏公始就辟參謀軍機無何棄去竟
以隱終方元季劻勷之秋公總家政内外整肅事親盡
孝撫二弟克篤友愛賦重役繁身任之而親與弟不知
也蘄黃寇起入饒歙境羣小鴟張狼噬巨室葅醢公外
戚歙程氏迺宋故相家闔門逃匿憸人利其貲蹤跡得
之欲覆其宗俾無遺胤公盡出已財以足其求程獲免
難里氓有韓姓者抱疾危迫公憂形於色延良醫藥之
而愈收養孤遺賑恤窮乏常如不及里中所居之田平
衍宜稼而農苦旱公乃相地形捐私帑堰溪為堨鏟山
錐石引水為渠既成旱不為災鄉人利之建義莊積粟
贍族凡祀先上塜少長咸集所以叙尊卑合親疎而重
敦睦之意也公剛直豪爽閭里攻訐鬭狼之忿不之公
府而折中於公得公一言而止有松蘿唫藁二十卷藏
於家公生於前元延祐二年丙辰五月十有七日沒於
大明洪武三年庚戌十有一月四日享年五十有五後
十五年葬於音干之原配程氏柔順真静孝敬舅姑宜
於家族後公廿又六年卒得年八十一子男二人長樵
蚤世次牧字彦守以俊茂選充邑庠弟子員用勞績擢
紀善今陞授戶科給事中兼司經局教書階從仕郎女
一人珈適歙士族江士翔孫男二冀善功遠孫女一遵
厚適江彦華嗚呼公有志而弗獲伸有才有學而弗克
試存心律已可概見者如此人謂天道玄默難諶以予
觀之豈其然乎嗇其父於前所以豐其子於後也予自
童丱托交於公父子間今與彦守會京師叙騤違感今
思昔未嘗不長慨也予既述白雲處士行實而彦守以
故交無存非予莫能知公之詳復俾狀之以乞銘於太
史氏用發潜德之幽光焉謹狀
明故和齋唐公墓誌銘
公姓唐氏諱中字伯和號和齋世為新安文獻家始祖
諱承昈京兆人從宋高宗南渡錄勲勞授新安太守在
官歲久子孫因居之遂為土著世遠譜軼弗可稽其詳
譜自新安始蓋本於承昈公也高祖諱廷雋字君選階
登仕郎曾祖諱虞字常道號梅癯繇星源嚴田李氏出
紹於唐有二子長諱元字長孺博學雄文為東南學者
師以將仕佐郎徽州路儒學教授致其仕公之伯祖也
次諱煇字清之號雙清以父之號梅癯故永慕而志之
由儒試吏業任廣東肅政廉訪司書吏公之祖也當時
以昆季聮輝嫓美一稱名儒一稱良吏鄉邦榮之考諱
德潤字潤甫號晩翠繇水陽倉副使轉授饒之餘干州
吏目享年六十妣俞氏晦庵書院山長俞魏卿女子男
三人長伯友次伯恭次即公也公自幼隨其考宦游饒
郡年稍長從鄉先進汪彦修先生授學讀經史通大義
癸巳適丁戈鋋搶攘之秋而不幸先考棄背公侍養扶
疾竭試攄孝以道途脩阻未能歸葬藁&KR1238;於宣之灘頭
寺側時平遷柩返於故鄉竁歙之一都吳山壬寅總兵
大將何公文輝開幕府起公參謀軍政甲辰除官吏目
克復廬州朝廷論功褒賞陞授經歷移戍西江之南昌
撫士卒以恩處僚友以信植弱持危賙貧䘏匱大率以
仁恕存心其事上遇下煦之以和接之以敬人無間言
庚戌以疾還家甲寅府縣復以懷才抱德舉薦徵辟赴
京擢黃之楊歷湖官其地産蘭故名蘭溪蘇長公東坡
嘗吟咏嘯歌登臨游眺之所至今遺跡猶可尋訪而赤
壁之景日接於目公每餘暇裴回弔古見於詩章因自
號蘭溪漁者在任將及三載課額弗虧民力弗困煢獨
者賑惠以安之逋負者申請以蠲之己未解印綬乞歸
田里杜門訓子講道於表城門内學徒甚衆後卜築東
關倚山帶郭雖鄰闤闠而不雜市喧清夐幽邃嘉葩異
卉扶疏葱蒨復遶屋種松闢小軒仍扁以晩翠殆將終
老焉有詩文雜著十卷藏於家乙酉正月已亥嬰心氣
之疾攻以藥餌罔效至十四日辛亥夜呼諸子環侍明
燈熾火指以取喻言人生命之脩短委之於天生猶寄
也死猶歸也若燈火然明盡則滅理之常也遂瞑目奄
然而逝春秋七十有五生於前元至順二年辛未三月
二十四日歿於大明永樂三年乙酉正月十四日配孺
人丁氏惠秀饒之餘干世家昔在乙未歲兵䧟宣城公
病危丁氏潜刲左股肉烹糜粥籲天而進遂病愈孺人
性柔惠和順孝以奉舅姑睦以待婣戚恩以御婢媵婦
儀母德可謂備矣先公十年卒夀六十有四有男五人
長希善次希赳次豫章皆讀書次吉祥充郡庠弟子員
以詩經中庚辰科進士第授永州府祁陽縣令仁以恤
民廉以律已九載通考無毫忽過奉旨命禮部特錫恩
宴以勞之寵榮所被同時秩滿者皆莫及也再除河南
南陽縣令次夢祖孫男九人孫女二人以是年十二月
二十二日甲申葬於問政山齋堂前嗚呼公之為人儀
觀甚偉廣顙豐頥身幹脩聳而氣㝢和平性天明徹而
心地坦夷與人交洞見肺腑略無涯岸值賓客宴會談
機娓娓嬉笑滿容是以人人親之有如飲醇酎不覺心
醉其平生見於設施不得久於其位盖弗獲展其才以
究於用其所可稱道者僅僅如斯而已使公得盡其所
藴又當何如哉嗚呼天之理賦於人人之理契於天天
人之理相為倚伏未嘗懸隔也故嗇於前者豐於後微
於始者盛於終此天人之理宜然也觀公之子孫昌茂
其豐而盛者必矣而吉祥仕途方開等而上之未可量
也徵於此而益信予與公羣從兄弟以愚昧忝侍藩府
留寓北京踰十載矣而次姪希赳屢移書欲干予求當
代之名能文辭者顯揚之久未有所述今來南京次姪
豫章復申前請及觀吉祥之榮寵故拜錄之此歐陽子
誌其先公瀧江之表而曰非敢後也盖有待也而予有
待於吉祥而敢後於公也庸是姑為之誌以賁於玄壤
以紓予之悲也
明故處士存誠汪公墓誌銘
公姓汪名仁字景榮號存誠歙人也其先出潁川隋末
有諱華者當四海鼎沸奮臂一呼保禦六州民不識干
戈唐室龍興乃奉籍納欵詔褒美之沒竁雲朗山至今
廟食曾祖諱文焕祖諱繼祖考諱祺俱隱德不仕公狀
貌清癯性姿敏悟望之而容舒即之而氣和其持身也
謹愿而不肆其處心也平易而不欺其居家也孝友而
不違其在鄉也謙恭而不傲臨財以寬制事以義此公
之素履若此也元季淆亂舉室潜避山谷間鄉之郡小
橫梃剽掠遭之而不加害時漸寧迺攻廢舉之業而諸
子皆成立家業日益饒裕初公父游淮北安於異土二
十餘年至正中原兵起公俾弟景原領家政而自往淮
迎請父意堅不為動凡往返者三父感其誠趣裝擕妾
及子以歸洪武乙丑歲府吏張均道繫京獄誣公以自
脱公被逮坐重法張乃悔悟以死争尋蒙特恩寧家其
於岐黃之經鍼灸之籍以至隂陽地理之學皆精擇而
詳究之嘗闢一室居善藥凡遠近疾病者求之注以劑
液攻以鍼砭咸得脱去所苦故人人德之遠方藝術之
士過其門必善遇之蓋其天性如此暮年耳聦目明細
字可書舍輿而徒亦弗杖也娶黃氏性柔淑繼閔氏得
婦道嘗自卜葬塋於本里秋堨干虛其中穴以自窆而
竁其二室公生前元泰定丁卯沒於大明永樂庚寅享
年八十有四子男三長致和先公二十年卒次致賢致
達女二長原適程克恭次添適陳文紹俱黃出孫男八
助澤尊晟新亨森閏孫女七俱適名族嗚呼觀古今之
人物惟篤厚者常得福而暴横者常嬰禍是禍福無不
自已求之也公之得福皆自忠厚以延之而能享其全
豈倖致哉予弱冠識公始終相與五十餘年今聞訃而
不得哭聞葬而不得執紼其於交好之情何如哉予留
京師致賢走書錄星源俞季實事狀來求銘予讀之淚
下不能禁雖欲已於言其能已乎遂按狀據實而書之
銘曰
稽諸姓氏始侯汪也食采潁川世澤長也桓桓越國興
於唐也四海鼎沸時攘搶也六州保禦樂安康也遥遥
後裔茂而昌也猗歟處士何才良也質性美粹德彌彰
也心存誠厚藹慈祥也多能多藝攻岐黃也堪輿是精
惟隂陽也針砭是嗜祛膏盲也善積培植德澤滂也嗚
呼嚞人迺允臧也天不憗遺遽云亡也少微星殞黯無
光也卜吉佳城雲茫茫也秋堨斯干氣聚藏也有流其
水環其崗也是竁是窆封斧堂也虹光夜燭常煌煌也
墓門有石垂琳瑯也紀述不泯示銘章也後千百載久
不忘也
前給事中約齋先生吳公生塋銘
老友約齋吳公訪予三峯精舍掃榻留宿清譚竟夕語
予曰死生者晝夜也知生之理則知死之理陶淵明自
作生挽詩杜牧之自撰生墓誌至今以為賢吾欲效之
子其為吾序而銘焉沒而刻之曷若存而讀之之為愈
也幸毋恡予重世交誼不獲讓序曰公姓吳氏名牧字
彦守號約齋世居休寧之吳田地以姓傳志其久也高
祖諱賁龍元太平路繁昌縣尹曾祖諱之泰號松所蔭
授良和廵檢祖諱淵字萬頃嗜學能詩考諱玉林字伯
岡襟度慷慨工辭翰公弱不好弄口授詩文記誦不忘
甫成童伯岡逝哀毁柴立制終選充邑庠生弱冠長兄
樵棄世形單影隻俄為憸人所誣謫戍冀北母程恭人
訃至伏地痛哭絶而復蘇洪武二十二年冬皇上六師
駐塗陽公奮身效忠隨駕回京叩閽上疏察天時人心
之所宜歷陳十事允合聖心由是日侍左右訪問機務
賜以華宴賚以楮幣遂擢王府紀善大駕臨南京錄功
著勞陞戶科給事中兼司經校書在東宫同大臣於經
筵進講義理貫徹剖析詳明睿顔喜悅居無何以母喪
未葬陳情上哀其孝誠允之歸而卜地於霹靂嶺葬母
恭人及祖母二喪竣事復任再陞工科左給事中永樂
辛丑秋八月公年六十有六上念其老優賜歸田誠盛
典也公之歷仕拱侍彤庭翊贊青宫出入禁闥二十年
餘規諫匡輔確守臣節中外倚賴翕然歸美而處身剛
介亮直不愧清流功成志遂保躬全名勇退而歸天之
道也公家食時養母以孝祀先以誠睦族以禮處鄉里
恤孤賑乏有汪姓者産豐年老恐豪横侵漁之乃立偽
劵以囑公其人未幾歿公不以死生異其心即取劵以
歸其妻在兵中有棄小兒於道公收而育之在官有功
則推人有過則歸已門無私謁歸歲餘所居窗前地産
靈芝數本人以為賀公曰糓粟世所珍斯草奚足異耶
嘗繪小像自題曰爾貌清&KR0751;爾性恬澹金闕侍臣蓬萊
仙伴亦可以見公之素志也娶江氏歙之舊族婦道母
儀為閨閫則側室李亦淑慎子男二人長冀善字思齊
次功遠字思勉有孝行孫男四人俱俊茂嗚呼公際九
五龍飛式符昌運而宣忠效力攀鱗附翼屢遷清要晚
節承恩而歸以盡天年可謂克保始終而為全人矣予
故序其梗槩復系之以銘銘曰
猗與厥家延陵之裔泰伯季子先後繼志惟德之讓惟
德之至以亢爾宗以綿爾世吳田之區山環水聚毓秀
鍾英篤生才器乃祖乃父豪邁精粹吁嗟約齋善述善
嗣為剛介士為清白吏榮登王門長裾日曳兩遷給事
寵居近侍三擢校書司經啓秘以贊密謀以膺大事出
入禁闥小心寅畏守正惟艱任重匪易引年告休聖心
悅豫優游田里保身明智晚節康寧寡欲絶嗜人生穹
壤有形必敝迺營夀藏用卜佳地世澤弗冺公侯復始
刻銘豐碑終古毋愧
梧岡集卷八
