梧岡集卷九
明唐文鳳撰
贊傳銘賦祭文
唐公子善小像贊(夢中作)
煌煌隴西燁燁晉昌移根接李奕葉歸唐猗歟我公紹
述遺芳乃祖乃父虎躍蛟驤厥昆厥季鴻飛鴈翔靈椿
先老摧於秋霜幸存慈母晚節康強以全孝養福壽延
長公之少也金玉其相公之老也松栢其蒼式瞻遺像
精神洋洋餘慶不泯厚澤猶滂游魂雖逝英氣未亡我
作贊語虹吐夜光傳家永久百世不忘
望雲思親圖贊(有序)
望雲圖者都事朱公為思親而作也公世為霍邱人
蓋因親以寄意於雲非因雲而致思於親也贊曰
白雲孤飛起於天末人子思親因雲是託所思伊何具
慶在堂温凊莫待甘旨未嘗大行之山霍邱之地人則
同心時迺異世親年有限雲氣無常以聚以散俾夀俾
康仁傑顯唐夀昌名宋孝行遠聞勲業逾重肅肅蓮幕
峨峨薇垣贊治揚譽洽于大藩大藩所蒞惟邑惟府或
勸或懲或字或撫移孝為忠于子于臣非忠非君非孝
無親斯圖是徵斯贊是述惟公孝思有永無斁
題李原哲小像贊
貎清氣腴德醇行孚身居五獻之晴湖神遊八極之太
虚其山澤之臞乎其列僊之儒乎非斯人也吾誰為徒
題陳子衡春日行樂小像贊
春服之襜如其來于于春日之煦如其行徐徐經南江之滸
望北堂之居念陽和之德澤知寸草之春暉慨王事之靡盬
柰陟屺而未歸聊尚羊以自適斯樂也何如斯樂也何如吁
鄭氏雙節傳
鄭國英婦王氏以節見舉於鄉人將申請間仇家誣以
不實於御史臺御史陜右韓公重其事即日帥郡守八
閩黃公教授天台江公躬詣其鄉拘集鄉里高年知識
歷言其節如出一口因詣其家但見中有元史忠義傳
懸於壁末有其妻聞之君苟死吾其相從地下矣之句
愕然嘆曰節孝世家併以鄭玉婦何氏守節之情上聞
雙旌其門按王氏名禪歙人也何氏名萱浙人也王於
國英何於子美皆側室國英子美堂兄弟友愛惇睦先
後繼卒值時荒歉干戈日尋征科日倍負孤農圃計日
紡績三十餘年貞操無瑕回視其世母鄭昌齡妻孀居
六十一年壽享九十有六始終一節者大有光也君子
謂王何年相若同門同苦於始同榮其終婦道之冠姆
儀之尊因小人之誣引君子之敬不特聯美栢舟之詩
又將得乎拔茅連茹之易邪
鮑節婦傳
節婦姓宋氏名禮玉歙北寧泰鄉人也世以貲雄鄉里
節婦幼在室專於女紅性樸而淳不尚華靡在父母側
愉愉無疾言厲色以孝謹聞擇配名族年十有九始歸
於鮑尚褧鮑為儒宦宗家庭肅睦凡婦入門必遵禮服
勤節婦事舅姑以孝相夫以敬撫育前室子相以慈愛
尚褧能詩文工書精歐陽體篆隸亦可觀洪武初郡太
守王公以賢良舉一時翰苑名流推轂授翰林院典籖
尋除編修陞修撰蒞職甫三載出為耀州同知在任未
考滿俄以事株連不幸物故而節婦惸惸弔影抱其所
生子長安馳馬至京師收其夫遺骸還鄉辛苦萬狀道
路見者莫不哀之舅老而姑病悼其子死非辜怏怏觖
望節婦去脂澤躬儉約經紀其家政終喪舅姑相繼卒
葬祭合宜不五年子長安亦天遇相不異已出娶婦抱
孫克底成立今年踰五十有一矣康強無恙蓋天之報
施而祐其苦節邪先是節婦歸父憫其年幼子喪欲奪
其志婦泣而告曰曩與吾夫於耀州官廨月下謂曰設
若不幸罹禍汝肯守志乎婦具以實心對夫喜曰汝若
是吾無憾矣既已許之豈可以死生而異其心乎奉老
恤幼以迓續餘休庶無負吾夫也父語塞而止其子相
事之如所生母恐其名不傳迺屬予傳其事予與尚褧
篤斯文友誼故不辭而書之以俟觀民風者采焉唐先
生曰予嘗讀宋史知鮑氏父子争相死事而以慈孝稱
前元江婦守節自誓郡邑白于省部將旌表其門不幸
壬辰俶擾而止今宋婦亦能厲志以踵江後可謂能繼
美矣嗚呼父之慈子之孝婦之貞何獨見於鮑氏之一
門豈非觀感而然歟嗚呼賢哉
許孝女刲股傳
孝女姓許氏名淑玄城東故家許伯玉女也自幼警悟
縫紉烹飪無不精絶稍長能書算名數論語孝經列女
傳母孺人李氏口授輒成誦年十七伯玉病羸弱食飲
不進百藥弗效孝女依依侍側憂戚若不能生者或言
刲股可療孝女聞之乃齋沐祝天持刀入私室刲左股
肉和麋以進伯玉聞香氣盡啜之疾頓愈舉家嗟異閭
里姻戚咸稱為孝女後二載伯玉疾復作孝女更欲為
之未及而伯玉卒孝女悲號終喪不輟年二十一始為
上路張以信妻詩禮家也孝女入門事上撫下不少遺
禮法不幸舅姑先沒太祖介玉翁在堂孝女奉事尤謹
脯饈酒漿及老人所宜用者靡不備具咸稱為賢婦鄉
先生江文興為述其事甚詳既没其孫惟達特以示予
請為傳論曰三代以前未聞刲股之說後世醫書載人
肉能愈痼疾孝子爭趍之至有剖脇取肝以為孝者豈
欲矜其名而為之哉父子天性也親病在牀巫藥無功
危在旦夕為人子者迫切至情不惜肌膚剚于刀刃以
期萬一之幸非孝誠之至能如是乎蓋於斯時知有其
親不知有其身故也若淑玄真可謂孝女矣孝誠根於
心孰勸之然哉彼進食怒罵臨死不顧者聞孝女之風
可以少愧矣
朱節婦傳
節婦姓鎦名妙真贛人也夫族為宋孝子朱夀昌之裔
其先居南徐世以儒宦顯因仕寓贛族大以蕃父以道
任鹽課提舉弟彦才擢昭信校尉節婦幼在室事父母
以孝謹聞年十六歸朱崇文事舅姑以敬慎稱承祀以
誠理家以儉相夫以順甫二十八歲而崇文卒室若懸
磬一子顯始周歲節婦辛勤萬狀以長以教卒底于成
顯率訓知學肄業黌宫才名籍甚將試于用洪武庚辰
按察僉憲裴公行部廉察民風以婦名聞僉憲吕公覈
實無異得請旨旌其門閭蠲其賦役云論曰天道玄默
人謂難諶然報施之理無毫髮爽夀昌孝行卓著炎宋
天以名宦報之非特施其身而及於後裔猶未巳也復
以節婦承之則天道之報施豈難諶哉嗚呼自古忠孝
節義史不多見世或得其一二史臣必謹書而備錄之
蓋重人紀扶世教以為激勸地也歐陽公傳五代史載
一李氏謂當時士大夫之所不若其抑揚予奪何如哉
今節婦全貞保孤旌寵自至俾人婦皆心其心則世教
豈不植哉天道豈不明哉嗚呼若節婦者抑可謂賢矣
孤雲處士傳
孤雲處士者不知其世系一日得其鄉先達前太常司
丞吕君仲善所撰其兄文郁墓誌銘始知其出於歐陽
氏世居廬陵之富田迺文忠公裔父本立樂平川山水
之勝卜居城之西山迄今三世處士名文質生平無他
嗜好性恬靜不樂奔兢而心思精巧專攻丹青篆刻能
致其妙理於山水得其幽深寬閑之趣於神鬼得其變
化竒詭之狀於圖書得其篆籕體製之古於傳神得其顔
貌態度之肖於雕鎪得其字畫式格之精是以人皆愛
譽之然其心跡不滯於物不屑於利遇適興或研朱吮
墨或鑱石弄筆頃刻而成人或以工藝目之輙搖手弗
應惜未嘗有以家學語之而僅施其巧如是而已每與
人言曰吾浮沈於世如孤雲無定蹤故咸稱為孤雲處
士云論曰大朴未散人文未滋及乎末運朴散文滋日
趨乎巧則人心之天已離矣然而四民之業各有其所
專殆不可以兼也為士者何事曰尚志志之所存有其
大者矣志於游藝亦聖人之所與但有先後之序耳孤
雲處士不用其巧於機械變詐而用之以成執藝之名
蓋猶善於用巧者抑亦非大巧歟
嘗讀韓柳文雖圬者梓人亦為立傳以傳不朽蓋托
之警世也雄辭雅論煒耀今古予作孤雲處士傳豈
敢上與韓柳之傳圬梓例視哉然孤雲之名則自將
不泯於天壤間也必矣敬䟦
濂溪書屋銘
濓溪書屋者周啓宗氏修讀之所也屋在廬山之下昔宋周
茂叔家於舂陵而老於廬阜因取故里之號以名其川水為
濂溪其水發源於蓮花峯下潔清紺寒下合於湓江而築書
堂於其上今其遺址去九江郡治之南十里久荒茀不治至
淳熙丙申郡守潘慈明通守吕勝已復作堂其處仍揭以舊
名而祠以祀之太史黃魯直嘗為之序云茂叔人品甚高胸
中灑落如光風霽月酷愛濓溪退居乞身而老于是二程每
游從而問道焉明道曰吾再見周茂叔吟風翫月而歸得吾
與點也之意伊川曰吾再見周茂叔論道遂厭科舉之習此
周子之道得二程子傳之而益振後又得張子朱子紹之其
道大明於天下後世至今餘風遺韻沾溉未泯則斯道之
所寄有在矣今啟宗為其緒胤構書屋而揭書堂之舊
名俾其子孫知有其祖景行而不忘也歟予既為記之
矣而啟宗復徵予以言遂為叙而銘之銘曰道喪千載
孔孟失傳五星聚奎篤生大賢周子起矣程子紹焉大
道復明如日行天繼以張朱人文昭宣德貫今古學開
後先峩峩廬阜峯濯青蓮舂陵水名移于兹川湯湯其
流涓涓其泉濓溪是扁棟宇飛騫山川如昨人世幾遷
聞孫踵武後四百年迺建書屋經史精研道探其微理
鈎其玄遺編青簡舊物青氊繩繩弗泯惟爾勉旃我作
銘詩篆刻華璇有嚴對越終日乾乾
家山一覽圖賦
西江之廬陵大郡也為唐廬陵王所封之地故以名郡
當趙宋時稱四忠一節之鄉文章行義為世儒宗非他
郡比其地南接贑城北竟贑水東控臨川西連長沙咽
喉荆廣唇齒淮浙扼庾嶺之衝抵汀衡之界而江山暎
帶一覽而在眉宇之間真勝概竒觀也康君彦民家西
昌之銅庄在郡上游據大江之右而宅其中攬清挹秀
攄幽發粹而乾坤之淑氣蜿蟺扶輿鍾於人焉是以篤
生賢才若彦民氏其亦才而賢者歟君以明經第進士
淹留宦途踰二十載不得翺翔容與於其間上邱隴而
尋釣游每一追思未嘗不嘆息流涕而戚懷動心也迺
命畫史繪為家山一覽圖庶以慰心目而釋羈思予愧
吳蠶老不作蠒而抽思弗長也勉為賦之其辭曰惟衡
嶽之奠位兮迺鎮服於南荒氣磅礴以冲融兮形蜿蟺
而延長蟠踞於數十州兮綿亘於數千里欲高昂以低
伏兮儵馳突而留止既峯巒而巖壑兮又邱垤以陂陀
勢捲滄江之雲濤兮狀湧瀛海之風波分支走脈於八
埏兮旋轉迂迴於四域歴高廣而荆楚兮何㠝岏以崱
屴峙九疑以贑吉兮駐西昌而銅莊乾坤一元之氣兮
生人才之賢良遇聖朝之樂育兮喜榮登於科第履仕
途之往復兮去鄉國之迢遰淹日月之悠久兮竟侵尋
於歲紀青原之峯屹屹兮文江之水茫茫眷祖宗之邱
隴兮嘅如斧而如堂想父母之第宅兮念姻戚之里巷
違老幼之譚笑兮疎友朋之論講每馳思於夢寐兮或
騁目於登臨嗟從政之留滯兮嘆蹤跡之浮沈追童穉
之釣遊兮悲壯年之離别遠舊業以難忘兮慘中情而
不悅豈效彭澤之賦歸兮肯慕神武之挂冠方致身以
委質兮當報國而輸丹將何以釋衷素兮托圖畫於毫
楮體御風而弗輕兮恨予臂之不羽指家山而一覽兮
慰鬱結之深思辨雲山之稠疊兮睇烟樹之參差武姥
之蒼翠沾衣兮天心之危峰卓筆惟康氏之世家兮耀
文星於奎璧羌若人之賢才兮能尊主以庇民傳奕葉
以流芳兮道愈隆而德愈新篤天倫而義居兮尚統系
以會譜志學優以出仕兮挽淳風於復古朝耕犂於畎
畆兮晚牧放於郊原力務本於稼穡兮以勵業而名軒
緬懷四忠之令譽兮景行一節之大義偉精忠直節之
無窮兮振古今而塞天地期若人之繼踵兮當配立於
綱常明君臣之禮道兮名彌久而彌彰著勲業於史册
兮勒功績於彛鼎歷百世而益長兮逾千載以不泯誶
曰美哉一覽之家山兮縱達人之大觀移景物於圖畫
兮妙吮墨而研丹認依稀之故境兮胡不夷猶而容與
籬菊疎而松逕荒兮攀桂枝以延佇清泉白石以同盟
兮猿驚鶴怨而增吁矢予心以遠大兮永書紳而弗渝
祭考妣文
惟我考妣積德深厚如水益深如木益茂以培其本以濬
其源本天者全源理者蕃天符德著德恊理正以引以
延協于義命李唐之裔嗣續晉昌惟宗攸熾惟世有光
暨于小子承後弗力莫紹徽音曷纘丕績自膺朝命授
職治民作宰五年政化維新改除王官輔導斯試才愚
學疎寧不懷愧惟考惟妣英靈冥冥錫我默相明德惟
馨扈從北行弗克省墓松楸欝然戚于衷素敬遣家禎
含哀瀝誠肴微以薄醴甘以清白雲在山明月在水魂
飛遙遙血淚如雨
祭大尹見山先生何公文
惟公出宰兹邑牛刀小試衣錦之鄉壤接荒裔弗肄詩
書弗閑禮義迺設學宫有嚴歆祀師徒弦誦風俗淳懿
鄒魯攸同荆楚豈異蛟峯雄文文山偉記照耀千載深
探奥理柰何阨基文獻墜地道無古今時有興廢嗟我
非才後公百禩載瞻載慕是憂是愧裴回殿庭草莾荒
穢誓言修葺政化攸係兹陳薄奠醴酒殽胾公其默相
尚冀竣事江山不改還復佳氣
重修安湖書院祭先聖文
王化聖道治教並行無間遐邇日星昭明教道攸重治
化斯興為帝之則為國之經平川萬室弦誦輟聲衣錦
邊僻俗尚鬭争有宋何令稽古是程迺剏書院訟理政
成以變民風以導民情今踰百禩棟宇摧傾同寅恊力
矢言經營以堂以廡以戶以扄庖湢式具倉庾式盈竣
事畢工勒石紀名兹焉告祀少瀝衷誠牲醴維潔黍稷
維馨對越在天陟降在庭文教誕敷洋洋炳靈
重修安湖書院祭先賢文
惟我元公紹述道統引微綴絶萬鈞斯重不有先覺伊
誰其傳道之顯晦實係于天惟我太中知人則哲二子
受學六籍探頥如星拱極如水朝宗門立暮雪座挹春
風卓哉何侯興剏書院身任政教風俗丕變文山死節
耿耿孤忠覺軒計議鳩材庀工成兹偉績傳于後世百
五十年竟就隳廢承乏興修萬瓦鱗萃祀享有祠像設
有位景慕先賢揭虔薦芳殽實于爼酒崇于觴尚期來
格以康祀事以澤我民以祐我士
祭何知縣文
惟公顯于咸淳仕于興國文教率敷丕變民俗迺建書
院衣錦之鄉吾民有歸吾道有光迄今年久廢弛弗治
舊尹所作新尹攸繼茲陳薄奠肴潔酒冽名垂穹碑千
載不滅
安湖書院祭先賢祠
惟我諸賢道明濓洛啟沃後進實賴先覺師友淵源父
子家學纘承統緒有志述作六經精華諸子糟粕入海
求珠剖石得璞紫陽高風江漢洗濯文山大節日星昭
焯文教振興魯齊是若開基成構覺軒是託衣冠環珮
步趨唯諾聚于一堂丰姿如作元氣之會鳳翥龍躍式
當仲冬肴廉酒薄鑒兹來饗神歸寥廓
祭先賢祠
惟我諸賢倡明道學後於關閩先於濓洛惟師惟友迺
繼迺承儒林鳳棲學海蛟騰惟父惟子以嗣以續滄海
遺珠藍田雙玉紫陽紹統文山輸忠理明而精節立而
雄下逮覺軒恊力興剏舊跡猶存高風已往兹陳薄奠
牲醴瘠醨鑒兹來饗魂游何之
祭何知縣祠
惟公生而有位歿而有祠歷世雖遠遺愛猶思詠棠召
伯種花潘郎恩融德洽衣錦之鄉書院斯建教民興學
啓迪後進追蹤先覺兹臨是邑巋然靈光耳聞絃歌目
覩羹牆式薦蘋藻瞻仰起敬民俗以淳文風益盛
梧岡集卷九
