野谷詩稿卷五宋趙汝鐩撰
送曹深叟之越
幾時重握手未可便輕離路指千巖去程寬一月期捫
蘿窺禹穴剥蘚讀曹碑必自蘭亭過方當春暮時
訪子益
揀得溪山住三間草屋低坐貧憂酒債廢事悔棋迷壁
壞何時補詩成無處題畱余余戒飲白飯薦黃雞
拍欄
偶把欄干拍沙鷗水上驚晚紅殘照在秋碧遠山横盡
被浮名役皆從妄念生不如歸去好杖屧老柴荆
東村
晴久全無雨溪亁半是沙風橫分雁陣日轉趣蜂衙地
僻草埋徑籬摧菊卧花橋西一林竹瀟灑兩三家
醴陵道中
入得湖南界皆嫌堠子長煙巖松葉暗風陌稻花香橋
斷人迂路車鳴水卷塘宿程雖不遠木杪已斜陽
子開移居郊外
數聞低矮屋不可以擡頭嫌市塵埃濁尋山泉石幽門
松霜榦古窗竹露竿脩辦此一㕓了從今何所求
訪曇師
道人雲外住小徑入庵幽榦老梅逾瘦林疎竹自脩揀
茶相伴煮補線且停抽此事如何說下山歸去休
黯淡
黯淡四山暮凄涼千里秋功名常嘆老衰病豈禁愁孤
雁影誰伴亂蛩吟不休一身天外客雲盡是鄉州
訪皇甫道士
道人畱淡話竹院寂無聲沽酒童來緩題忩詩已成海
珍紉紫菜仙品漬黃精移席臨簷月焦桐膝上横
送聰上人歸四明
辦得四方遊孜孜討入頭歸雲起齋缽高浪送行舟笠
戴天童雨鞋穿雪竇秋平常心是道莫更問人休
舟夜
夜泊楓林岸江平萬籟收松崖猿嘯月蘆渚雁眠秋軒
冕儻來爾林泉歸去休客愁正無奈孤笛起漁舟
日融
日融風力軟曳杖獨逍遙蜂去花心静鶯遷柳影搖一
年春易老兩鬢雪難消客至時畱飲無緣特地招
題及之後山新築茅舍
瀟灑人間世柴門夾兩槐詩僧恰方去俗客不曾來翠
合苔初長紅嬌杏半開南邊許多地臘月竹須栽
送沈推赴官婺女
子抱風雲志我同筆硯遊衆皆尊大手老尚客諸侯清
逼雙溪水句涵三洞秋儉僚非所處有路在瀛洲
范園避暑
六月暑如炊追凉此地宜棹舟荷柄颭坐石竹隂移籌
貫壺雙耳鼎烹茶一旗小童供筆硯醉客競賡詩
新秋旅思
兩袖塵埃滿千山道路勤曉清秋已到葉落客先聞鏡
裏驚衰態眉間添皺紋人生閒第一回首故山雲
鄭氏莊
莊居深僻處敲戶小童譍此地清如許前時到未曾柳
腰金裊娜苔髮翠鬅鬙山上茅亭子扶衰為一登
夏夜與東叔昆仲小酌
入夏不為淺亭虛未甚炎雲收風卷幕月滿夜開匳怕
熱移燈遠開懷索酒添半酣詩興動寫韻客分拈
訪次張廣上人繼至
都不見塵埃園扉傍水開晴茵鋪碧草風彈落黃梅訪
子因尋竹呼童忽辦杯詩僧相繼至罷酒把茶來
劉幹東園
築圃非容易經營二十年煙松迷五鬛風柳起三眠疊
石連山麓栽桃擬洞天最為瀟灑處正在竹林邊
懷武陵文廣文
念子經年别書嘗寄驛筒每思談笑隔或假夢魂通師
範新芹泮騷情轉蕙風拏舟訪秦洞桃雨一川紅
常山道中
寒謝春纔展怱怱二月中算來晴幾日多是雨兼風煙
草迷村碧山桃夾竹紅浮名能役我策馬幾回東
夏夜
今夕暑差甚芒鞋階下行除燈簷月上却扇竹風生病
骨坐怕久静吟詩易成夜凉思睡去樓鼓已三更
寄盧司戶
寂寞盧司戶誅茅楚水東幾年與君别一字不余通釣
水空烹鯉行汀屢扣鴻夢魂還可托握手幾時同
宿山觀
昏暮無處宿樵人指路頭僕夫皆已困道士幸相畱明
月夜翻晝陰崖暑變秋聞雞便行路定要到潭州
化成巖(二首)
命友化成巖同尋頃刻閒半途瞻佛塔數里入禪關松
動影移日江清波漾山衞公讀書處有鷺宿其間(有李衞公)
(讀書堂公集中載白鷺賦)
一線㳂崖路衰殘步屧遲攀蘿衝霧上倚檻俯空危石
佛像須久山僧言不知看來衆亭子最是妙高竒
乍晴
日色今朝稳園林二月中池塘展晴綠桃杏鬭春紅犯
險升高徑扶衰藉小童黃鸝怕人見飛過野橋東
江閣夜
小閣臨江迥疎簾帶霧鈎雲鴻遥影滅灘月碎光流詩
思偏宜夜衰髯不耐秋漁燈三兩點隠隠荻花洲
晚興
是處牛羊下喧譁走牧童霽煙拖淡碧夕照殞殘紅老
鬢日添雪衰軀晚怕風愁來無着處分付酒杯中
雪中尋僧
尋僧同踏雪握手上鐘樓初下寒飄屑纔濃風輥毬水
波糊紙閣春乳泛茶甌片片看來好龐公有話頭
莊居
三四間茅屋回環水石清雞催殘漏盡月截半忩明好
句枕邊得浮名身外輕起來供日課先遶藥畦行
泊舟
舟泊似差早篙工愛酒坊羊羣歸遠隴柳影戀斜陽澤
國人千里暮霞天一方茶多不思睡漁唱聽滄浪
蠶舍
每到蠶時候村村多閉門往來斷親黨啼呌禁兒孫不
惜兼旬力將圖終歲温殷勤馬明祝燈火謹朝昏
送同年李教秩滿歸閩
雁塔同頭久相看兩鬢皤功名皆分定安樂值錢多絳
帳歸來後青山住得麽時流推老筆冊府欠編摩
同子嚴初夏飲山閣
綠陰千百頃約我共登臨山翠含煙重橊紅著雨深行
藏皆有命計較謾勞心病怕杯中物憐余淺淺斟
聞舟中笛
橫笛秋蓬底銜山夕照殘孤音起水面餘韻到雲端吹
怨蘆聲慘含悽雁影寒有人江閣上斂翠凭欄干
寄友人
口信傳商賈年前未得歸湘沅淹異縣日月老征衣騷
興遍芳渚舊樓閒釣磯思君不可見獨自立斜暉
清明小飲
草草清明飲惠風天氣和身輕梁燕舞舌巧柳鶯歌但
道三春好其如兩鬢何升沉付杯酒由命不由他
過曹家渡
數篙撑過渡雨後水添肥山橘青迷樹野花香襲衣哀
鴻悽遠客鬭雀堕斜暉童稚喧林壟牛羊箇箇歸
午炊浰陽一館甚雅
誰料三家市能令兩眼明花暄叢蝶戀簷午亂雞鳴忙
裏青春去愁邊白髮生摇鞭問歸路更乞一旬晴
送同官葉𣙜院造朝(二首)
新制重分司誰云筦𣙜卑鵬摶終可料鷃笑彼何知秩
滿豈無待橫飛亦未遲催班天上去黃色已添眉
滿歲塵埃共交情骨肉親我猶京口客君已日邊人波
及無亡晉渠成亦利秦西湖約攜手兩岸柳搖春(鎮江分𣙜)
(舊差武臣嘉定中更以文臣邑最之人葉乃首選後數月余亦備員)
同楊濟翁唐季路陳純叟飲光風亭光風舊名招
屈純叟席上鼓琴
江邊舊亭子招屈改光風揭扁名雖異懷人意則同一
篇漁父問千古大夫忠酒盡琴猶鼓幽蘭曲未終
翁靈舒客臨川因經從訪之不遇聞過村居
聞道深村裏結茅三四間買田因種秫移樹為看山詩
好人皆誦身安心自閒有時思雁蕩依舊棹舟還
西湖訪梅
久無梅信息訪問到湖濱耐盡一冬冷開殘千樹春臨
流轉風韻與雪鬭精神疎影暗香後能吟有幾人
漁舟
秋巘翠千疊晴溪玉一灣漁舟三兩箇來往釣其間
出郊
二月垂楊岸行春詩酒徒蒼頭前引道拄杖掛萌蘆
不眠
刺齒&KR0679;新句濡毫寫短牋讀來疎脱少懽喜不成眠
登樓
地卑梅雨濕氣壓篆煙低熟是披襟處高樓百尺梯
贈定上人
談禪皆是病參請不須忙且看諸尊宿相傳甚藥方
苦吟
幾度燈花落苦吟難便成寒窗明月滿樓上打三更
尋勝
老子攜筇杖小童挑酒壺徧尋泉石勝引路倩樵夫
傷春
飛蝶捎風絮鳴禽戀午簷不知春去未但覺柳陰添
半夜
坐久香銷篆更長燭屢花一輪觀浴兔兩部聽鳴蛙
踏青
四野春工遍柔風動賞心踏青喧柳陌舉白醉花陰
山礬
七里香風遠山礬滿路開野生人所賤移動却難栽
白髮
朱顔畱不住白髮自應生摘了依然有徒勞打鑷聲
雨過
一霎荷塘雨明珠翠蓋擎柄危難得穏稍側便須傾
夜歸
為愛清秋月徘徊步水濱夜歸驚犬吠錯認是生人
山寺
樹暗常疑夜山多易得雲撞鐘最深處嶺外不曾聞
題莊舍壁
水深荷較晚地僻草偏多佇立風前聽樵夫隔隴歌
無題
人與春俱老花因雨易殘天涯雲萬里腸斷倚欄干
後圃
澆花惟要早芟草不知名新竹生來巧南牆補數莖
夏日山中
瀑近書皆潤林深簟更涼山中無一事夏日覺尤長
吟髭
壯歲髭如漆年來暮景侵便令如雪白撚斷不妨吟
秋夜
秋到情懷惡美人天一方夜深窗轉月夢斷角吹霜
野谷詩稿卷五
