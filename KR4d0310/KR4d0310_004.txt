野谷詩稿卷四宋趙汝鐩撰
金山
自古稱浮玉更名為得金一山藏寺腹雙塔立江心淮
浙中流斷風煙四岸侵夢回禪榻悄月午聽龍吟
秋夕
秋風動梧井無頃許多涼夜静灘喧枕窗開月到牀道
心便冷淡世事莫思量只被澆花累朝朝却用忙
劉子愿山居
搬向山邊住蕭然茅數椽平塘印星斗深谷剩風煙老
不離書卷貧誰乞酒錢莫言無管待頻取好茶煎
泊舟
前頭無泊處且住荻花林水沸知灘淺煙蜂花在瓶呼
童治茶具有客扣柴扃共說山林話休嗟兩鬢星
送仲久之京口
纔歸又東去且道幾時還算路亦差遠緣君不耐閒江
城登鐵甕煙寺認金山我昔經行地詩牌掛壁間
空師欲遊嶽往訪山寺
聞師遊嶽去打急訪高岑躡屐若來晩挑包不可尋山
寒梅意悄林茂鳥聲深行住無非道何須枉費心
送季逢過湘中
虀鹽三十載刻苦戰文場燈火簡編夜江湖髭鬢霜雁
聲隨掛席秋色欠遊湘歸日無他物惟詩滿古囊
酬曹戶
奔走塵埃久還山每嘆遲歲華驚雁到心事獨鷗知夜
對樽前月晝尋花下棋閒中滋味好但欠子論詩
泊盧家步
泊舟葭葦岸風喚夜涼生天遠星疑墜秋清月倍明傾
杯浮蟻匝把劍古蛟鳴甚矣吾衰矣功名念已輕
同崔糾訪陳道士
尋幽過橋去松徑入琳宫竹擺風簷綠橊殘雨院紅黏
碑多古籒插架獨參同道士掀髯笑詩聯石鼎工
秋意
今年秋意蚤夜傍井梧生怪得雨聲急洗教山骨清倚
欄看葉舞尋砌聽蛩鳴舉目無非爽吟詩易得精
下程
下程疑頗早店主勸予休今晩莫貪路明朝便到州疎
籬編馬眼新笋護猫頭六七歲童子一人騎數牛
訪上官道人菴
三十年居此何嘗識酒葷柴扉人少到草徑鹿同群雨
足添新瀑山深有剩雲水瓢丹竈外閒事不曾聞
訪王廣文
未是閒時節君言百念灰棲身菴竹石適意杖莓苔人
老無由少春歸却解來呼兒烹苦笋席地共銜杯
野望
一天秋色遠千里病眸寬野曠牛羊小樓高風露寒埽
愁嫌酒薄少事欲心安溪友門前過畱魚薦晩餐
到農家
難得官人到茅簷且駐車自攜鋤掘笋更取網求魚一
媪來斟酒諸童競挽裾須臾對吾泣科役苦追胥
招賢渡溪閣晩望
溪流清到底十頃浸秋光煙重山加色風狂雁失行塵
埃雙老鬢天地幾斜陽何處一聲笛征人暗斷腸
琳宇
琳宇棲巖谷翛然一徑深風篁竿戛玉霜橘顆垂金是
院皆扃戶無人但聽琴遶廊行數匝聊以洗塵心
維舟
望見人家了猶須轉一坳寺從灘背出船向柳邊捎問
酒尋溪館呼兒解臘包三杯亦徑醉世事且權抛
贈隠居
遶屋垂垂柳當軒小小江買魚尋晩釣浮蟻倒春缸山
近雲侵坐月來梅印窗隠居誰似子不羨鹿門龐
弋陽道中
千里嘆行役今朝方半途橘肥霜後顆松落雨中鬚店
嫗當壚問官人要酒無忻逢埽愁帚沽了又還沽
倚樓
蒹葭秋色晩百尺倚江樓日暗煙藏寺風高浪拍舟歸
雲投遠嶺饑雁呌滄州心事非年少塵埃白盡頭
舟中
繫纜停征棹斜陽古渡頭風霜先遠客天地獨扁舟水
鳥衝開浪汀鴻占斷秋在家貧亦好何用出林邱
夏日普信寺江閣
到此全無暑虛欄千里風看飛雲度水聽落石鳴空日
月忙烏兔春秋逓燕鴻一生塵裏過煙艇羨漁翁
過寶雲寺訪密師
寺纔三二里曳杖且徐行晴塔松稍見風鐘嶺半鳴樵
夫分道過僧子就房迎竹有千竿立塵無一點生
送翼之過天台
天台山水窟人道是仙家白鶴掛寒澑赤城飛暮霞獨
攜筇杖過莫畏石橋斜牢記經行處歸來向我誇
晚泊
篙師言已晚豈可更貪程風起且須泊灘多未易撑星
河明夜色葭葦撼秋聲回首人千里通宵夢不成
遣意
要静静不得風吹竹打簷欄摧呼匠葺碑脫遣兒黏夜
短睡常欠天陰病轉添扶衰歸密室更下面前簾
信步
午窗方睡起信步過東畦穴徙蟻知雨巢穿燕補泥路
坍連草沒菓重壓枝低村婦抱兒子籠邊教喚雞
安仁道中
半月離鄉井家音杳不聞路危多半缺橋朽忽中分秋
盡風&KR0679;葉日沉巖宿雲荒村店雖陋店主頗殷勤
送彦東還湘
湖南多爽處羨子片帆還秋影清涵水煙痕淡著山蘭
風香楚佩竹淚冷湘斑見說誅茅地江頭只數間
宿方家店
昏暮方投宿敢嫌茅屋低池清月易入林密鳥爭棲買
酒春篘甕求蔬夜摘畦路長莫貪睡囑僕早聽雞
贈悟上人
怪來趨向别乃是拙菴孫秋色添禪寂松聲奪俗喧路
行須避蟻飯剩或呼猿單缽隨緣住尋常懶出門
秋居
入得秋來爽何須宋玉悲推窗對脩竹開卷課諸兒世
事放輕着人生無足時年多自當老不用染吟髭
暮行江上
江天詩眼闊沙岸暮扶藜風怒來帆卸林昏宿鳥迷問
魚前港有沽酒小童攜夜客畱同飲添杯剪韭畦
贈慈上人
踏遍叢林後歸來隠石崖任梅斜到牖聽竹長侵街掛
壁塵堆笠穿山雲惹鞋真機須要悟餘事是持齋
送竒仲過霅川
少年湖海氣近又負詩名今忽擔簦去誰非倒屣迎雨
茶烹顧渚春酒醉烏程有句茅亭著蘋風洲上生
登法雲寺
雲林擁深寂山寺倚崔嵬童子請先坐師僧恐便回庭
黃霜到橘階綠雨滋苔掛樹猿相玩呼之却不來
春郊
數點綠楊風春光是處同蜂喧&KR0679;蘂瘠鳥閙聒山聾聯
句逢詩友尋僧問牧童家家辦農具準擬試新工
宿溪館
投宿溪頭館途長主僕饑濕薪難便著惡米更須篩風
細帆來穏山高月上遲客懷正悽惻漁笛蓼洲吹
弦歌堂對雨
絶交詩酒客撲面簿書塵汩沒朝連夜怱忙雨過春民
寬殘稅欠身受上官嗔了却三年債歸耕秀水濱
畱客
闊疎方在念飛蓋忽相過酒缺鄰堪覓詩成子自哦添
羹挑野菜包鮓就池荷莫屢辭歸去餘樽亦不多
送胡判官赴官永嘉
君赴蓮池戍離愁正值秋持觴送南浦鳴櫓下東甌才
俊推烏幕風流訪謝樓欲窮竒絶處須上雁山頭
醵飲劉園
隨意攜盤饌毋煩事禮文燕飛衝幕過鶯語隔牆聞興
自樽前發韻從花下分詩成似供課醉墨競紛紜
遣愁
愁來無可奈散策小橋東影轉松隨日香殘花怯風煙
霞詩興裏天地酒杯中本自江湖客生涯付釣蓬
次莊過荆渚以詩寄之
澤國遙千里雲帆隔兩州醉行沙市月吟破渚宫秋魚
嘆馮驩鋏貂殘季子裘人傳君入蜀無事早歸休
暑酌
天高殊未雨暑盛絶無風將酒渠心浸有泉林下通擘
蓮房拍塞雪藕孔玲瓏量淺難禁醉扶歸兩小童
劉簿約遊廖園
名園新整頓樽酒約追隨春晚花飛少牆高蝶度遲注
湯童煖酒拍案客爭棋寂寞鞦韆索無人盡日垂
秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤明竹外螢吟蛩更亡賴終夜幾曾停
山莊
門掩斜陽岸溪橫獨木橋山禽弄春舌堤柳舞風條世
事雪雙鬢生涯水一瓢似聞鄰釀熟自往不須招
避暑
炎赫無逃避如何得雨來雲生應有望風捲又還開攜
簟尋池閣傾醪注晩杯堆盤粲紅顆味不減楊梅
冬日友人見過
荆扉終日閉難得故人來欲煖寒須酒相攜手問梅艱
危驚鬢雪勳業嘆心灰子負江湖氣誰憐當世才
秋日同王顯父趙子野何莊叟泛湖趙紫芝繼至
分韻得秋字
雨餘湖更爽載酒共清遊天淨倒涵水峰高爭獻秋風
煙入吟筆簫鼓自鄰舟隄上詩人過相邀便肯畱
寄圓老聞欲移住他院
妄動生於念禪床坐不牢舊窠元自好新刹有何高去
住身如寄奔馳足謾勞挑包聞已决應笑我忉忉
鄔文伯歸自邵陽
賓主西遊久賡詩日日傳交情誰似此歸興忽翩然楚
岸猿吟樹湘江月載船我窮君更甚相助愧無錢
臨川縣治古桂兩大株與葉潛仲鄔文伯飲花下
雙桂相傳久百年殊未衰樹聯鋪葉密根老著花遲葩
墜黏詩筆香濃透酒巵月中但孤影安得兩交枝
宿古寺
黃昏投寺宿古屋瞰荒江村酒沽春甕山房耿夜缸灘
高聲撼枕月落影收窗僧老人皆玩樓鐘曉未撞
舟中
離家俄十日千里獨衰翁篷響過雲雨帆開逆水風新
沙增岸脚小港隠蘆叢客思難消遣黃昏月一弓
雷潭寺
憶昔登臨日今經二十年崢嶸新棟宇黼黻舊山川魚
響潭翻浪烏飛風送船穴空龍已去鱗爪跡依然(寺旁有龍)
(窟鱗爪之跡尚存)
送宗上人歸閩
頂笠遍參請平生志甚勤耳方離嶽瀑眼已接閩雲宿
嶺星辰近渡溪煙霧分勸師早休歇禪不在多聞
野谷詩稿卷四
