野谷詩稿别集類三(宋)
提要
(臣)等謹案野谷詩稿六卷宋宗室趙汝鐩撰
汝鐩字明翁居於袁州登寧宗嘉泰二年進
士授館職嘉定中分司鎮江筦𣙜王士禎池
北偶談載黃虞稷嘗鈔得宋人小集二十八
家士禎手鈔姜䕫周弼鄧林三家餘摘錄佳
句者十九家以汝鐩為首所錄凡五言二十
聯七言一聯稱其五言律時有佳句七言俚
俗歌行漫無音節頓挫而謂劉克莊序推其
跌宕頓挫真剸蛟搏虎手又許以建安黃初
皆失之妄(案此本不載劉克莊序蓋傳寫佚之)又評斯植采芝
集曰此君及趙汝鐩五言皆多佳句而無遠
神其論良允然自唐以来兼擅諸體者不過
數家餘皆互有短長孟浩然韋應物以五言
籠罩千古而七言則皆不工無論姚合以下
至於晚唐五季以迨九僧四靈刻意苦吟不
過求工於五字蓋江湖一𣲖門徑如斯不能
兼責以他體一花一石時饒佳致如汝鐩之
流固亦談藝者所不廢也乾隆四十二年六
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
