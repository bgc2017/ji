草堂雅堂卷七
元顧瑛編
鄭東
字季明温州之平陽人幼酷嗜書明春秋後生學
徒為舉子業者一經指授皆就繩墨作文為詩旨
趣高遠别有文集行於時今所載者特與予家題
品者耳
題宋高宗畫扇頭自題云萬木雲深隱連山雨未
開
多時海上日光催猶道千山雨未開總被浮雲能障斷
龍沙不見翠華回
題葛仙翁移家圖
多事移家向道塗定從何處覓深居無人占得神仙氣
乞取青牛背上書
題江貫道平遠圖
飛烏欲沒暮烟稠落落人家竹樹秋絶似南徐城上望
蒼茫野色入揚州
題張戡瘦馬圖
北風蕭蕭沙草黃天寒馬瘦骨如墻渾家兒女雕鞍上
日日隂山射白狼
題士宣杏花雙喜
移時山鳥鬭芳叢深院佳人晝睡濃起立階頭驚碧草
不緣風雨落春紅
題李唐牧牛圖
羡殺田翁不出村牛羣坡上散如雲買牛何日同渠牧
短笛時吹向樹根
懷舊
滄江樓上酒初醒起視林花落曉星三月到京春雪霽
太行山色馬前青
送郭彥昭北游
白面郎君好遠游却從遼海上幽州十日南風行萬里
牽牛夜夜在檣頭
天妃祠前潮已生踏歌搥鼓送郎行黑水洋頭好風色
數過莱州五日程
莫聽謳歌倚柁樓令人愁怨憶南州一片姑蘇城上月
送郎直過界河頭
寄郭熙仲兼簡郭彥昭
翼也東吴彥孤標玉樹柯政須愁飲少且莫倚才多曉
日開青嶂秋風連白波無人相問訊小阮近如何
題報本寺
迢逓珠林滄海邊参差綠水石渠連燈燃方丈開猊座
屏擁罘罳護法筵天女時来花亂下龍君欲至風泠然
金相夜凉遥共禮月華長照寶階前
送何謙亨歸撫州
二月離家作候吏長江行船興有餘文采曾承盧太史
風猷不墜宋尚書豫章寶劍何由得東海明珠政不虛
多時失奉高堂饌歸釣寒潭一尺魚
和郭熙仲
每愛揚雄能作賦不憂賈誼易遭讒蒼鷹拂拭黃金鏇
駿馬光明白玉銜太乙頻来觀象帙麻姑相許寄銀椷
獨愧才名難並立見稱龍尾也非凡
寄呈梁承旨
太平天子重詞臣色爛宫袍寵澤新應對金鑾明日月
步趨玉署上星辰夜分執笏傳宣急晝永揮毫草誥頻
自愧不才頭已白秋風垂釣大江濱
贈墨生魏元德之京
昔年廣陵有魏翁隱居不出玉山中朝汲山下泉暮採
山上桐手操玉杵不計工一日煑麋三日舂墨成包以
錦十重色如犀角堅如銅魏郎傳家墨逾好我始得之
如至寶喜聞學士延閣開驅車欲向都門道為君抱墨
三歎息虞公目昏揭公老
贈筆生陳重實
吴興老馮善擇毫擇毫入筆銛於刀近年楊陸亦有法
聲價直與馮齊高陳生後出掩三子射利肯作庸工饕
欣然為我開一東詎數豕鬛并貍毛纔濡入手即圓熟
揮洒不覺運腕勞野人得此殊快意翰墨雖拙尤便操
既不能寫蟲魚䟽又不喜書龍虎韜暮年但欲給生筆
收拾遺史明誅褒顧無好句相報答且復浮以尊中醪
氣酣耳熱秋風起江山如助詩人豪
九龍山懷友
風雨兩鄉難縮地山忩時讀去年詩九龍何處雲深淺
一雁不来人别離老樹引藤秋結子黃猿窺果晝呼兒
遥知句就無人解月落山靈堕淚時
題楚江清曉圖
樹碧江寒日出遲青山雲起亦多時幾人船屋緣貪睡
佳氣朝来竟不知
題朱澤民秋江獨釣圖
山川無微雲萬物粲可數長江秋氣至美人在中渚凉
風吹蘭舟木葉下如雨魴鯉豈必多書卷良可咀初非
與世殊聊以樂空屢
題張叔厚畫琵琶士女
蝦蟇陵下春風夢潯陽江頭秋月愁莫怪青衫容易濕
多情司馬雪盈頭
題馮文仲畫山水
六月凉風吹板扉蒼苔生滿釣魚磯人生抵死貪微禄
如此溪山不肯歸
題顧定之畫墨竹
眼中得見珊瑚樹無乃佳人碧玉釵酒醒同誰步清影
不勝白露滿秋階
題王若水畫棘針野雉
雉於翔有煜其章隱而弗見於雉何傷(一章)雉於止翟翟
其尾雖離於棘於雉何耻(二章)雉於雊孰捫爾噣凡民多
言亦孔之疚(三章)
題從子倫畫梅花家鳬
池上花開如白雲碧波鵝鴨動成羣擬開水檻供垂釣
日日春晴共汝分
題盧尊師三香圖
美服兮繽紛容佩兮氤氲咸告予以穀旦聊容與兮江
濆爰周顧兮九野忽邂逅兮予昆季佇立以待予廼
執予手而與言羌齒髮之未化尚偕老兮夫君
題徽廟馬麟梅
龍樓鳳閣美人歌賞盡瓊花碧玉柯驛使去時渾浪折
江南春色巳無多
題范寬小雪山圖
雪壓寒林萬木垂經旬不與野人期蹇驢借得如黃犢
猶怕山橋不敢騎
題趙翰林桃花馬圖
昔共將軍戰陣間髑髏濺血上斑斑昆明池上教人洗
選入天家十二閑
題趙翰林畫馬
大宛前日進龍媒屹立天池駿骨開黃帕寶鞍纔卸却
鑾輿八月上都廻
題管仲姬著色竹圖
賜讌曾陪玉座旁琅玕光彩映椒房秋風此日愁無限
恰與苕溪秋水長
題李唐秋山圖
萬壑霜飛木葉丹石橋流水暮生寒却疑二月天台裏
一路桃花照馬鞍
題趙千里高士圖
題詩日日樹隂傍不斷清風洒石牀騎馬出門塵似海
百年都只為官忙
送郭彥昭歸吴中
江清碧月出東垣良夜開樽修竹園天馬何年漢墀下
爰鶋此日魯城門豈求碧海珊瑚樹貪看炎州茉莉盆
定擬重来尋玉局容成洞裏與君論
又
外沙沙頭潮沒渚海壇廟前唱蠻歙政喜南風吹五兩
不愁落日轉檣烏鯿魚一尺恰上釣吴姬二十獨當壚
醉歌白雪誰能和擊碎筵中玉唾壺
送日本僧之京
萬里乘濤来絶海中朝冠盖盡相知丹丘博士與飲酒
青城先生邀賦詩傳鉢底須歸故國把文遂欲動京師
絶憐船上看春色二月官河水發時
送駙馬西山公詩
明侯德美世莫儔麒麟之趾丹鳳咮黃流芬芳在尊㔽
繅藉光彩收琳球王姬下嫁禮服優鋈金為車白玉輈
閨中通籍孰與侔貴宜列爵同徹侯大布遂易狐白裘
事業直擬追前修賦詩援筆思不留天機豈用加雕鎪
衆觀后羿親射侯束手欲立江輒流法書一字千金酬
玉釵之股珊瑚鈎大儒老師日與游論道極口稱伊周
二年市官留小州政寬坐致東南酋三韓毛人及琉球
行縢在股寶絡頭長風萬里驅大艘象犀珠貝充海陬
貢之府庫常汗牛歸視其室唯蒯緱聖主在位將爾求
出入王命為舌喉
題畫山水歌
君不見謝康樂短面長髯瘦如鶴作郡安能棄丘壑又
不見鴟夷子屬鏤飛霜赤心死一棹三江入烟雨我生
千載下酷愛古人心本野老仙縮地誰得傳顛墨淋漓
醉中洒幽幽樹意含暝雨朵朵山頭青欲雲横江依約
度深谷三里五里東西鄰采芝定有商顏叟槲皮之裘
槲葉裙神仙有無不可即杳杳路斷桃花津何人相期
過西麓牲肥酒熟秋樂神祗知耕鋤及婚嫁廟堂黜陟
那得聞扁舟從何来盈盈載秋碧嵐光忽已冷日暮問
家室熒熒林隙燈火青雞黍家人具令夕終南相繼售
卑價才薄官微遭箠罵久知富貴成茹荼吾獨愛山如
食蔗家貧恰有買屐錢白髮漁郎許借船箕山潁曲命
吾駕百歲胡為堕機擭
題王若水梨花山鵲圖
庭北梨花爛漫開一雙山鵲忽飛来人生有幾清明節
日日春風醉百廻
李元珪
字廷璧河東人端厚沉毅重然諾酷志讀書非其
人不苟與交書法如困學凡所寄詩章多為好事
者持去故所載不多云
感懷
異方久漂泊歲晚羈吴門感慨俯流水悠悠度朝昏荆
璞獻所知懷寶非有恩達人一傾顧至道千古存富貴
易追逐安能效塵奔世態日已薄憂心向誰論
一日復一日
一日一日復一日百歲能消幾雙屐玉龍嘶斷東溟波
春風吹老南山石柳花著水流青萍琅玕弄影生秋聲
霓裳短衣尚堪舞髑髏醜眼不再明竹馬兒童誇疾走
檀板梨園歌白首桑根陵谷號飢狐一夜黃河向西吼
芒碭山下赤龍子千古英雄魂不死崆峒重揖廣成公
笑我擕来亂紅紫羲和盡意驅長雲有酒誰酹田文君
燕雀紛紛戱鴻鵠古人道義今無聞東家嬌娥怯春老
曉鏡畫眉鬭新巧開屛自語芙蓉秋妾顔不似當時好一
朝一朝又一朝黃塵車馬長安橋麄衣藿食養心骨會
看鵬背摩青霄
題梅花士女
夢裏尋香出曉城一聲殘角暗魂驚美人不作羅浮夢
獨倚梅花看月明
秋暮
秋色已云暮天寒未授衣異鄉三載過倦客幾時歸交
漆唯君久論心見面稀題詩寄清隱江國雁初飛
送趙季文之湖州知事
芙蓉幕裏舊參軍文采風流思不羣執法憲庭名久著
分符水部政多聞今朝别酒聽吴曲後夜輕帆卸霅雲
咫尺相思相憶處一琴一鶴獨隨君
春日訪雲林隱君倪元鎮
往歲慕幽隱兹晨適雲林倒屣荷主意下榻情何深取
琴為我彈唐虞有遺音感子曠達志滌我塵煩襟雨過
池草生忩虛松竹隂倚檻俯流水開軒聽鳴琴芳春集
嘉讌酒至還自斟愛客畏言别維舟睇遥岑
南昌諸郎立春次日邀飲江閣
置酒宴江閣濟濟皆郎官素心偶相惬氣味如芝蘭東
風奏微和晴雲靄林端美人歌白雪玉筯行春盤焉知
千里客共此一日歡夕陽下西麓徘徊更凭闌
冬日平江寄倪元鎮
玄文館裏逢君日剪燭傳杯夜話時寒月半忩親下榻
幽人滿坐共吟詩無兒守舍馮唐老有客分金鮑叔知
咫尺維舟空悵望封題聊為寄相思
雨中夜宿瓜洲江浦
春隂江浦易黃昏雨裏人家早閉門歸雁雲間知塞路
過帆沙觜帶潮痕遥膽北固青山郭只隔南淮綠水村
野寺疎鐘到孤枕閒愁清夜與誰論
秋暮夜宿望亭
茅屋沿堤密掩扉官橋昏黑泊船稀守關戍火明村塢
隔岸魚燈照石磯寒木盡随溪雨落斷鴻猶趁野雲飛
篷忩欹枕渾無寐倦聽人家夜搗衣
贈伊遜秘書載書歸文翁石室
一燈夢覺青藜杖長揖芸臺入四川載書深藏石室裏
卜居還近草堂邊蜀臣漢士明日月文翁武侯相後先
江上揚帆歸萬里幽花野草鎮經年
梁溪春暮寄范德原
三月梁溪上徘徊憶故人客留山館雨花落野橋春媿
我無兒子憐君有老親何時相對榻重與話酸辛
梁溪留别虞彥高
野人情曠達志不在輕肥夜雨三更夢春江一棹歸神
駒難並駕鷙鳥不羣飛老去纔聞道吾生漸覺非
客海陵光孝寺秋深感懷二首簡盛克明
海陵蕭寺裏獨客感秋深只有君知已更無人聽琴鶺
鴒天共影促織夜偏吟回首南塘路凋殘楓樹林
孤燈照無寐飄泊寄僧房蕙草零秋露莎雞啼夜墻愁
来嗟伯道老去憶馮唐曉把青銅鏡生憎鬢底霜
次韻游虎丘
寶刹近城郭峰從海湧来千人盤石側絶壁劍池開聞
道吴王塚今為釋氏臺古碑題木客陳迹幾風埃
題文湖州湘中推篷圖
岳王樓前湖水邊離歌驚覺鷓鴣眠生綃一幅秋雲亂
又上江南客子船
江行春暮
江岸薔薇也自紅可憐夜雨落花藂不如燕子知人意
箇箇飛来近短篷
白鷗
幾箇白鷗真可愛碧波蕩漾即為家春江正喜中流急
又趁潮頭過淺沙
張渥
字叔厚博學明經累舉不得志於有司放意為詩
章時用李龍眠法作白描前無古人雖達顯人不
能以力致之
題所翁畫龍
我聞真龍神變化呼吸風雲齊上下胡為却向九淵潜
頷下驪珠光不夜一朝帝勅鞭雷霆秘怪恍惚無逃形
蜿蜒千丈露頭角顛倒山岳翻滄溟乾坤澒洞日為黑
元氣淋漓收不得願將點滴試天瓢草木晴光甦下國
龍兮龍兮汝為龍攀之不見追無蹤何當飛空附其尾
手接鴻濛究元始
題金碧仙山圖
丹崖翠壁五雲間此是蓬莱第一山笑指碧桃花發處
玉鸞曾載月中還
題明雪忩蘭
援琴誰歎生空谷結佩應憐感逐臣九畹斷魂招不得
墨花夜泣楚江春
題百禽噪虎圖
短草空山怒養威百禽驚噪向斜暉寢皮食肉堪憐處
且喜將軍出獵稀
題書扇
一自蘭亭飛筆後昭陵風雨夜如何當年老嫗能知此
扇出人間百價過
題王元章梅
照水疎花冰有暈横忩瘦影玉無痕孤山月冷黃昏後
拄杖曾敲處士門
題趙翰林墨蘭
白鷗波點研池清楚畹香風筆底生記得弁峰春雨後
撥雲移種向南榮
題昭君出塞圖
黃沙漫海幽雲高燕山雪凍春不毛其人生長獰如梟
氈處肉食膽氣豪角弓羽箭花紋刀踴躍快馬騰飛猱
玄旗樹日驚霜飇云是使者来漢朝漢宫佳人顔色嬌
蛾眉顦顇髮無膏手揮琵琶響檀槽聲聲嗚咽寫鬱陶
穹廬不暖鄉夢勞邊月長照非良宵天寒賜著灰色貂
雙壺灔灔傾蒲桃金門玉殿心旌搖長安烟水空迢遥
穹廬蹋歌嗾犬獒自憐耳絶聞簫韶畫工受賂死莫逃
筆底妍醜移分毫掖庭舊好恩不交在北雖恨寵可要
和蕃計失令之驕干戈萬里紛擲跳廟堂老將蜀錦袍
玉帳坐爵麾赤旄兜離碧眼滿近郊鳳凰之穴蟠蛇蛟
北風動地吹黃茅獨留青塚狐狸號流魂千載誰能招
嗚呼流魂千載誰能招
題了堂上人鍊雪軒
雪消成水固非異煑水作雪真為奇吾師悟此煎茶法
掬泉敲火須臨時手搏清風弄明月幻作一同滋味别
試看椀面乳浮花濁惱消除置冰銕君不見達摩面壁
雪山中至今直指傳宗風又不見玉川先生洛城裏軍
將叩門日高起何似松風堂上人不譚九轉丹有神嗽
瓊嚥玉詩清新華池肥水常津津
李瓉
字子粲姑蘇人幼從元明余先生游資性曠達多
才能讀書作文之暇旁通浮屠并漆園氏學凢有
品題若不經意而穎脱過人與余友善故所寄尤
多焉
仙韶曲
九天宫闕五雲西金門曉闢千官齊雲韶仙侣奏天樂
聖王南面方無為八音克諧八佾舞風傳龍管雷鳴鼓
至和薰蒸大樂舉羣生萌芽萬物覩聖人立極四海清
咸英韶濩皆同聲億萬斯年垂鴻名
遣興
客舍沙南蒲子岡流光愁思共微茫疎林翠竹含溪影
小樹紅梅播埜芳解樂師㐮方入海乘舟張翰謾歸鄉
不如却學南山牧叩角浩歌清夜長
因顔陋隱寄上清外史薛玄卿
仙人薛外史高隱在幽閒碧雲上清境浩月瓊林壇博
雅坐虛室飛神修大丹彈琴松樹裏吹簫清夜間幾時
訪山館相與遊三山
立春奉寄海虞山人繆仲德十韻
歲星司淑氣天造立王春草出金茸細梅開玉蕊新三
陽仍及泰萬象始維屯綵勝皆題句金花亦記辰至音
聞木甲厚味列盤辛江海恩波闊山川化日醇明時調
玉燭聖德降絲綸之子當全盛行歌就隱淪舉觴空顧
影伐木獨懷人輾轉不能寢題詩慰所親
春夜集諸奕友
海濱初春夜寥間高林蕭條羣籟寂蕭蕭微風吹繡衣
悠悠明月生歌席諸君才氣何卓犖專心能繼奕秋學
旗壘還如事攻掠黑白昭然見強弱清宵玉漏何遲遲
笙歌滿座傾金巵坐中賓客亦皆醉霜落西樓烏夜啼
春原
林樾風初協村原泥正融香蕪連埜碧冶杏過墻紅塞
鴈歸天末巴鶯出谷中春光濃若酒歡賞興何窮
春初奉寄海虞山北聲九臯上人
杖錫虞山北春風憶舊游翠厓雲每集丹壑水争流染
翰超懷素哦詩繼惠休何當上湖夜相與泛扁舟
柳枝詞
吴江綠水生春明江上柳枝今漸青栖烏啞啞中夜鳴
愁絶東風長短亭柳枝當戶森成束思婦正倚闌干曲
别情有恨不可解萬里相思淚盈掬愁多不織流黃機
織得回文更慘悽功名悮人不足恃藁砧藁砧何日歸
春夜懷豫章倪中豈并太原王本中二子皆客京
師故詩及之
耿耿春夜永迢迢更漏殘美人隔千里清月在江關舉
桮不能樂援琴孰為歡悵望五雲外目送雙飛翰王子
經緯學紬繹茫無端倪生富文史落筆回狂瀾古劍沒
豐城太璞昧荆山竒材每不識萬古一長歎而我困畎
畆漂流吴楚間釡魚獨恒飢衣鶉每懷單慷慨念二子
頻年事征鞍庶幾抱瑟心不愧齊門彈
題倪元鎮聽松樓
昔者貞白隋梁間躬行道德謝塵累隱居獨在華陽山
好聽松聲白雲外泠然虛籟何蕭蕭刁刁清聲雜調調
宛如王母搖玉珮想象子晉吹笙簫我亦從来愛幽險
羨子結構尤高遠巧言如簧獨不聞絶愛蒼髯鳴翠巘
春林夜起颼飀聲天風海濤来青冥幾時相過一洗耳
醉中同躡鳳凰翎
春草曲
春風百草生何許伊沅之洲澧之浦荃蘅蘭蕙與芳杜
馨香采色紛無數鶗鴂先鳴衆芳舉萬綠如烟花欲語
王孫游子去湘楚蘼蕪開謝山之阻春草無情情獨苦
别離恨深乃終古春草生淚如雨
江浦送别
協風吹冰泮水色微茫綠沙融文禽集波暖白鷗浴之
子逝將别分手愁局促離觴一何頻征舸嗟去速今日
江浦東明朝關山北棹歌不堪聞凄然淚盈掬
歸鴻曲
高秋鴻雁来仲春鴻雁歸關河道路遠沙場聲韻悲去
年曾寄帛書去回文織就相思句藁砧遠在邊城戍高
樓不見絶心緒愁多别久淚闌干何日歸来再合歡一
聽歸鴻一生怨揚子江南春雨寒
欲雨
大埜積層隂油雲閣時雨蜉蝣出隂曀商羊頻自舞夕
月離於畢土氣潤於礎及春望滂沱萬物盡興覩
關河柳
關河春初官柳青上有栖烏啞啞鳴千樹萬樹恨如織
水遠山長無限情柳絲忽換黃金色當時憶送游俠客
去年驚心揚子南今年又恨沙場北關河柳枝管别離
離人一去何時歸折枝千里寄相思
上廉訪監司圖嚕公
聖主今堯舜賢臣昔禹臯風雲千里迥日月九重高宰
執仍銓注明公實俊髦上憂分閫轄威令樹旗旄參贊
安藩翰論思並略韜為邦過魏邴論事失蕭曺遠道驊
騮迅長天鵰鶚翺浙河清泚泚風俗樂囂囂力穡甘耕
耨條桑各繹繅人沾施澤惠國著秉鈞勞憲將俄優擢
王言極寵褒豸官方就列鷹鏇忽辭絛稷契當朝著夔
龍千載遭幸生交泰日下士荷甄陶
滄浪亭
蘇公昔在宋盛時文采才名動天地暮年築居向滄浪
草聖相傳世尤貴積書為林墨為池長歌散髮鬢如絲
風流百歲不泯滅及此士論無磷緇憶昔嘗為吴下客
刺船携酒訪陳迹却思重游不可得臨風悽然念疇昔
遣興
遲遲當麗日冉冉及陽春草色連烟翠柳條垂麴塵哦
詩紅杏館漉酒白綸巾欲寫江淹賦悽然寄遠人
鬢絲行
君不見少年雙鬢如青絲骨格磊磈凌雲姿金鞍玉勒
五陵道桓桓意氣不可羈功名未成淹歲月短影蕭條
如白雪忽然不知老將至滿目塵埃仍汩沒人生百年
寧有待富貴功名豈長在何如日飲金尊酒醉學山公
歸倒載
淇綠堂緋桃
淇綠春方麗緋桃滿樹枝繁香何冉冉穠蘂獨離離冶
杏皆慙落殘梅只謾披擬携浮蟻酒與客醉金巵
雉朝飛
仲春風日生淑氣畦麥青青與天際一飲一啄性所同
時哉時哉雙飛雉雄唱于前神不驚彼雌随後相和鳴
雄雌頋盼各得意牧犢對此能無情人倫久廢禮義缺
夫婦恩情易懸絶千年惟有杞梁妻生則異室死同穴
擊檝行
日華悠悠江色清碧波萬里生春明商婦琵琶别怨生
擊檝渡江舟正行美人美人既無情澧蘭沅芷揚芳馨
欲見不見心怦怦輕風吹羅裳擊檝且勿忙恐驚菰蒲
中交頸雙鴛鴦莫學桃根與桃葉渡江一去音信絶江
上春来復春去對此流光淚盈睫
牡丹一章奉寄玉山公子
巷南亭館春風樹魏紫姚黃取次開翠羽當忩林影麗
紅雲繞坐國香来凝酥暖汎金壺釀羣玉晴籠錦障埃
洧外何能夸芍藥番禺自足愧玫瑰竟湏高宴煩燕女
左手持花右酒桮
暮春三絶句
水生澤國徂春暮倚杖汀洲立惠風千樹桃花紅雨落
滿林竹笋綠隂濃
牡丹滿檻紅於錦柳絮隨風白勝緜何日扁舟釣湖上
滄波深處一絲烟
屈宋文章冠天下才華名譽本源流後人曷足能窺測
權變經常乃不求
戴勝吟
江臯春暖桑盈墅三農耦耕蠺事舉嗟爾戴勝胡為来
乃有鳴聲驚織婦戴勝来降於桑采采麗羽何清揚天
時月令仍相當兹禽一鳴穀雨至農人聞之興耒耜蠶
成繅絲秧及蒔
種葵
種葵南軒下葵長不盈尺芃芃初葉茂挺挺交柯直匪
以花為美有取心向日孤忠類臣子恒性若有德只恐
秋風至蘭蕙同蕭瑟雖然遇彫落凡草孰可匹
柳花
澤國春餘江樹盡柳花無數沒鳬翁每當白日飛晴雪
似與游絲逐惠風灞上啼鶯孤驛外隋堤歸馬夕陽中
離人欲折還驚歎空對柔條恨不窮
袁南宮江西歸吴門隱居短句奉寄
江國徂春暮蘭苕生惠風佳人天之末高隱林泉中有
懷不能伸愁思渺無窮朱絃發清響大雅振黃鍾依依
閭門柳去去塞北鴻永言寄歌詩用以慰幽悰
搏熊婦
關西幼婦如花容乃有猛力能搏熊徒手搏熊熊力窮
神色不變如英雄嗟熊之力猛於虎初若恃強欺幼婦
一市見之皆為驚玉腕朱顔那好武君不聞昔之猛虎
嘗負嵎馮婦攘臂而下車千秋萬古稱善士嗟婦固與
常人殊
上崑山知州王世傑
中原多異氣盛世産賢能事業人恒慕才華世所稱朝
廷方海納名譽翕雲興讜議驚僚屬雄文播友朋為州
宗敬義下令不驕矜舊染還思革仁聲信有憑明時當
舉用善教任宣承梗治民俄變並緣吏所懲龔黃政教
美杜召德音弘聖主方前席行當瞻日昇
芍藥
惠風吹芍藥爛漫亞雕闌綠葉生春末紅葩粲榦端穠
桃空媿赧冶杏亦凋殘准擬携壺酒開軒醉玉顔
春半
水國春將半叢篁映白沙簷楹皆燕雀徑術接桑麻吟
嘯分江色登臨愛日華何當學鄭子谷口問山家
草堂雅集卷七
