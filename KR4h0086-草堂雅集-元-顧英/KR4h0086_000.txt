草堂雅集總集類
提要
(臣)等謹案草堂雅集十三卷元顧瑛編瑛早
擅文章又愛通賓客四方名士無不延致於
玉山草堂者因仿段成式漢上題襍集例編
唱和之作為此集自陳基至釋自恢凡七十
人又仿元好問中州集例各為小傳亦有僅
載字號里居不及文章行誼者蓋各據其實
不虚標榜猶前輩篤實之遺也其與瑛贈答
者即附錄已作於後其與他人贈答而其人
非與瑛游者所作可取亦附錄焉皆低書四
格以别之蓋雖以草堂雅集為名實簡錄其
人平生之作元季詩家此數十人括其大凡
數十人之詩此十餘卷具其梗槩一代精華
略備於是視月泉吟社惟賦田園襍興一題
惟限五七言律一體者賅備多矣是書世罕
傳本王士禎居易錄記朱彛尊於吳門醫士
陸其清家僅一見之此本紙墨猶為舊鈔疑
或即陸氏本歟乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
