草堂雅集卷三
元顧瑛編
張天英
字南渠温州人酷志讀書二十年通貫經史徵為
國子助教性剛方不事趨謁再調皆不就游西浙
多居吳下放肆為詩章尤善古樂府皆馳驟二李
間時人多愛誦之與予最為友善凡有所作必馳
寄草堂自號石渠居士云
題萬竹堂
芙蓉城中開紫府華盖飛飛翠娥舞仙人宴坐碧雲堂
朝發蓬瀛莫玄圃昔將簫管御風吹散落人間鳳皇羽
冰夷夜失珊瑚枝白日滄江啼黑雨龍賓十二行玉驄
青士三千射金虎我欲從之游脫冠掛神武乘彼雙飈
輪攀天叩天戶願持萬丈竿為天掃塵土亭亭此君節
何由獻明主紛紛鷹犬人徒費銀黃繫三組君不見古
之仙千歲一歸華表柱下視世人何足數
題温日觀葡萄四首
天末驪珠洒翠虬向人飛舞入瓊樓西風吹醒瑤池夢
笑指青山似貝丘
右風
月宫仙子下瑤壇帝遣山中采木難夜半龍来作人語
蜿蜒影上碧忩寒
右月
古根蟠結大宛西魚目搖光亞玉題舞劒醉留今雨客
龍髯顛倒碧蛙啼
右雨
馬乳離離竹尾斜日西檐影落龍蛇醉中長記乘槎老
教與仙人釀紫霞
右霽
題李息齋畫竹一枝
十年不見李青蓮幾度溪頭共醉眠寂寞一枝江上影
翛翛龍尾拂蒼烟
識張魏公書心經後
我家驪珠三萬斛閟在滄海之龍宫紫岩老仙補天手
攀龍取日扶桑東袖握湘臯三百顆夢回山寺談空空
赤氣浮江貫星月正色凜凜摩蒼穹千載幽光照人世
海神出水啼青松
題趙子固三香圖
昔時我在桃花源羣仙呼我游崑崙飛佩凌波出湘浦
月明同醉羅浮村江頭小白效矉者瓊蕤暗結心嬋媛
紫皇召還蕊珠闕十年謫隠蒼龍門道人神游碧雲裏
染霞能返三香魂玉骨千霜蛻幽影輕烟半濕鮫綃痕
翠羽紛披向人舞金杯勸我開芳尊閬風迢迢隔銀漢
安得下土同靈根海國天寒忽相見瑤瑟載鼓花能言
思陵石詩
黃帝騎龍去不還玉笙鶴上北風寒孤臣獨有心如鐵
斵玉鐫詩泣露盤
王宇玉手帖
西漢文章二百年龍盤親賜蕊珠仙巫雲夢冷金壺墨
誰補東南一柱天
武陵春曉曲書于玉山佳處
武陵春曉花冥冥漁歌蘭枻搖殘星溪涵山氣綠如酒
幽禽啼破松烟青天上時聞鳳皇曲金門飛夢人初醒
長嘯銀臺月中落空翠著衣香霧薄忽見安期蓬海東
劍佩從風降玄鶴陽烏銜火懸扶桑袖卷紅雲朝帝旁
手攬龍車覩天光下視蟻國空千霜
題趙翰林畫立仗馬
瓊柱花雲繡勒春霜蹄新刷紫霄塵月明曾弄瑤池影
天廐傳呼五色麟
題張涯描乘鸞月仙
素女乘鸞月下飛飄飄環珮語相依帝家曾識乘槎客
笑倚天孫錦字機
題趙翰林畫蘭
吳雲楚樹碧離離手折瑤花半醉時秋佩影搖湘浦月
鳳皇翅冷玉參差
題李龍眠畫衮塵馬
明皇最愛玉華驄衮衮芳塵綉嶺宫一曲落梅驚起舞
風摧龍翼戰場空
用玉山韻呈杞菊翁(即陸静遠也)
識人須識元紫芝半生江海来何遲九天雲冷下孤鳳
要借碧梧棲一枝
送陸静遠教授徽州
太湖流水清且碧衝波直上新安驛蓮花博士酒千壺
芙蓉仙人劍三尺劍拂浮光盡西去酒瀉青天秋月白
嘗聞黃鶴山自古仙靈宅三十六華峯邈與世塵隔古
鼎待軒轅于此鍊金液亦有小桃源長醉騎鯨客洞空
閟煙霞夜嶺飛魚赤爾来五百年猶存釣遊迹君居廣
文館相看足朝夕我欲與之俱雙翔鳳凰翮君不見紫
陽夫子生其間言論惟應夢前席多士時登問政臺會
吐胷中治安策君不見昉溪村上廉史君俯仰江山慨
今昔歸時一棹輕鴻毛須載數方龍尾石
題王景南山木圖
千年古樹立蒼石三峯兩峯天出雲青溪道士坐船上
自按玉簫人不聞
題郭天錫畫古木
木落空山憶五君髯虬飛影拂玄雲幾夜烟蘿月中立
醉歌時見郭將軍
題蒲萄竹筍圖
王母初来漢殿時青鸞踏折掃壇枝天風吹老龍珠帳
挂墜瑤簮醉不知
題五王對博圖
千官朝退下昭陽花萼樓高碧樹香一擲乾坤呼五白
玉人催進紫霞觴
題李遵道畫古栢
古栢亭亭一虎臣風雲長遶卧龍身石根霜榦心如鐵
欲向曹瞞掃戰塵
題李遵道畫松
蒼髯鐵爪欲飛揚肯與人家作棟梁記得石橋明月夜
一溪龍影茯苓香
夏日寄王山人
赤日行天氣欲焚樹根羣蟻正紛紛道人心在羲皇上
睡穩青松一枕雲
水仙操
美人兮湘之湄駕白波兮驂蒼彲瑤佩兮冉冉翠旍兮
離離紛昭質以遙睇兮夢靈修兮九疑
遠别離
桓山禽遠别離養汝羽翼長歲莫將安之路難不顧返
横絶四海湄昔年鳳死百鳥集白日哭弔聲悽悲賢聖
聞之淚亦墮古人胡顔掩虆梩别離苦天夢夢孤墳萬
里冠帶蒿蓬一劒挂樹哀鳴求雄寧辭父母體化為西
飛鴻呼天泣以血月墜青城空山頭還見月東出何時
見我泉下翁吁嗟乎蒼穹
題石湖手帖
五湖水遶城南邊愛湖老翁船上眠桃花出塢如火燃
煉石去補東南天夀櫟春風五雲牋薛濤奉硯中書前
翠蛟白鳳相蜿蜒瑤海細浪飛青烟見者如登羣玉府
世人寶之賢十部翁攬龍髯天上下帝遣主司修月戶
笑殺猴冠餌秦虎朝拜金門暮黃土
題釣月軒
武陵溪上釣魚磯白雲青樹秋暉暉長竿倚石月初上
新水滿池魚欲飛清郎笑奉長生籙夀客看舞斑斕衣
風流一散何時見夢繞竹林行翠微
題玉山草堂
桃花溪上讀書亭海國光搖處士星三月東風迷錦樹
半天南斗射青萍誰騎仙鶴吹笙過自醉山花枕石聽
多有故人麟閣上帝前應說草堂靈
畫山水歌題米元暉卷
我有山水癖由来好幽棲十年游雁蕩五年游會稽或
言秦王昔時愛仙術驅石下海如鳬鷖洞口誰来斸龍
耳驪珠夜照天雞啼三峯參差九華老蛟龍鼓浪方壺
低醉墨淋漓落吾手咫尺萬里雲淒淒初疑巨靈擘開
翠巖濕馮夷擊碎青玻璃义疑劉阮雙行赤城下漁舟
棹入桃源溪對此長歌發幽思便欲著屐来攀躋我家
碧山最竒絶綠蘿萬丈緣丹梯憶昨金門拂衣去自種
青松與人齊幾人欲畫畫不到惟有四時雲月可以相
招攜吾負碧山此為客何異乎巢由軒冕行塵泥從吾
好歸来兮
題趙子固墨水仙
青竹珠簾人似玉霧鬢風鬟綴靈粟一笑誤翻金叵羅
香濕羣仙六銖服龍國朝回八風舞鳳池醉度凌波曲
瑤瑟雙歌李白詞馮夷捧出蘭縑綠
題趙翰林畫蘭水仙瑞香
廬山仙人驂飛鸞翠雲之裘紫霞冠馮夷如花玉為骨
龍綃抽卷清波寒湘客泠然水蒼翠紉以瑤舟雜珠琲
月明攜手燕霜都當歌醉擊珊瑚碎帝將清氣結花山
人自乘風夢鯨背徒勞王子晉老淚濕瓊簫年流物化
人可招影落水花天星搖君不見銅駝道五陵桃李門
如掃又不見龍芻草馬俠氣蹴崑崙倒我知雨露元不
私蒲柳生來易衰槁願君採幽芳托根鳳麟島蔭彼三
素雲瑶草琪花不知老
題凌波飛盖圖
蕊珠宫人駕雲軿山中翠盖何亭亭老龍飛騰作風雨
八仙池上争娉婷金環瓊珮裛微露雙成躡墮青鸞翎
酒星入水化為石寒玉夜語天泠泠白瑤城闕三萬里
月照湘娥行洞庭
題光風轉蕙圖
蕙乃蘭之族一枝三四花誰將金莖露煉作紫河車白
鶴銜之去飛獻玉宸家飄掃紫雲帶光風茁其芽吾將
攬為幄山中卧烟霞
題高尚書青山白雲圖
仙人中有琅玕樹吐作千峯落毫素峰上蒼蒼一尺天
峯下雲行亦無數因憶曾為天帝客家在白雲深處住
白雲隨龍飛出山我亦攀龍躡雲路青山笑人不早歸
大笑龍為雲所悞變化無定端飛揚為誰故試問古共
工何勞不周怒飄飄巢止翁肯受風塵汚安得兩齒屐
載我逍遙步醉卧青山看白雲莫嗔老子来遲暮
題竹石圖
仙人手持青琅玕擲之飛上蓬莱頂玉簫綵鳳雲中鳴
龍影醉眠山骨冷
曲水辭
羽觴汎曲水水性非自然紆迴白石中玉色何娟娟春
風修竹下清流映羣賢揚波折瑤草遠寄蘭亭前
侍從闕平苑歌
闕平城中白日光太行迢迢萬里長黑金天柱上雲漢
銀鞍鸞轂隨君王步輦龍樓宴苑西是時宫人醉如泥
簫韶擁出瑤池路翠盖優游拂宫樹千官萬姓歌太平
雪眉山人入山去
浣紗曲
溪頭浣紗女素足弄清波綠忩費纖手鳴機不停梭織
成絺與綌貴之如綺羅持此寄遠客思君心緒多
莫折花
莫折花折花損新枝結根同美好忍此生别離不如坐
花下長醉春風時
玉泉山
玉泉之水金為扉北風捲葉山無衣白馬雙行綠雲路
渺渺秋蕪起烟霧姮娥有時騎白鸞弄水滿手驪珠寒
老蟾泣中夜露滴飛盖鳴琅玕姮娥上天去一碧光搖
鏡中樹石潭風雨忽驚人乃是神魚化龍處
贈臨江潘雲谷
玉笥山人入天禄遺我山中之玄玉鳳咮池頭風雨腥
金霧青烟眩人目玉案蜿蜿蟻化龍夜黑雙龍啼入竹
李白醉坐七寶牀噴洒驪珠三萬斛天家一顧人共知
玄香太守潘雲谷
靈岩寺
千峯秀出青蓮宇下界神龍走風雨帝遣靈鼇戴此峯
来作中吳天一柱吳王宫雉結浮雲日日西施醉歌舞
春風館娃樂未終敵人隔江嘗膽苦夜半越師溪上来
翻手繁華化為土硯池鳥下泳青蘋樵路幽香来秋塢
昔時寶屧響瑤階誰信荆榛上修廡惟有琴臺石峩峩
似蒼虎吾將煉成金天高不可補飛閣當天開五湖三
江入忩戶君不見鴟夷子浮沈兩國烟波裏屬鏤讒鋒
固莫辭耻雪夫差肯知止肯知止今人寧無鼎鐺耳奈
何古之人九泉呼不起酒盡平蕪三萬里
金陵行
金陵城頭生紫烟金陵水立東風前神山蜿蜒行入海
白日化龍飛上天十年不見吹簫侣丹鳳深巢惜毛羽
仙子天端騎鳳来衣上斑斕碧桃雨碧桃如霞浮夀觴
秦淮之鯉數尺長林鳥回翔集庭樹華峯特立天中央
君行出門無百里中道嗷嗷塞人耳霜風洒筆山岳搖
夜半飛章奏天子
八月望與項可立約游石湖是夜月蝕又雨次韻
就約王山人明日同游
黑雲出山雨交加太虚倏忽生疵瑕瓊樓瑤鏡不可見
但覺銀海浮玄華長思昔年玉川子作歌發憤刳妖蟇
不知三萬八千戶此時何處相邀遮我欲攀天躡天柱
御風飛步蓬莱家蓬莱揚塵水如墨凍蛟化魚口呀呀
獬豸從来不識字努力自言能觸邪遺我白兔所搗藥
酌以金尊之紫霞萬古清光終莫掩二國自戰空牆蝸
酒醒忽憶五湖寺亦有中頂仙人茶明朝與君買船去
上山采桂窮幽遐
子晉吹簫圖
仙人石上試吹簫引得青鸞下碧霄長記緱山明月夜
醉歌拍手待王喬
仲容摘阮圖
林中常憶仲容賢水底龍吟阮上絃彈破白雲飛不去
化為盤石已千年
送琦元璞參雪竇
客鄉送子上吳船歸心直上鄞江邊五雲中峯夏欲雪
二月西陵花滿川近海家家白鷗集好山樹樹青蘿懸
銘公林間紫霄鳳與我交游三十年
錢塘懷古次高則誠韻
錢塘湖上海門深千古靈胥恨未沈北斗文星長黯黯
内園官樹尚隂隂承華殿冷西人語太乙壇空上帝臨
月黑鄂王祠下路風吹青火出山林
送陶教授還台州
廣文先生賦歸去天台此時花正開月行舟上山水白
人散江頭風雨来燕雀争鳴碧玉樹麒麟不上黃金臺
何如門前五楊柳日日青絲吹酒杯
鼇峯寺
石道青蓮入翠微金鼇海上數峯竒樓前風滿潮来急
檐外山高月到遲僧語夜深松子落客吟春盡野花知
日西又立谿橋馬呼酒長亭唱柳枝
石菖蒲贈胡府史
九疑仙子贈靈苗兼署瑤臺水石曹人說見花能富貴
誰知存節更清高戟髯香拂驪龍頷劍脊寒生翠鳳毛
綠髮老翁多好客采根餐玉嚥松醪
烏夜啼
城頭烏夜啼月白薊門時朝陽借光彩翺翔鳳皇池春
風黃金樹結果在高枝中心懷返哺還向故人飛
貞女吟
嘗聞漠宫人恩深妬還重自憐冰雪姿肯戀金屏寵春
風吹倒山妾心終不動羞死王昭君玉顔沒青塚
郎亡金
郎亡金持者誰十年同舍難相知不疑肝膽似冰雪仰
天吐氣摧雙眉古人重交情黃金棄如土奈何今之人
身為黃金苦結交心不同須防未然絶何時郎得金白
圭之玷乃可滅
白門柳
白門女郎若楊柳舞衣深勸金陵酒青絲素手結同心
沈醉東風回馬首紅袖掩啼痕請君聽妾言柳色年年
好玉顔豈長存柔條不忍折妾意與君恩紛紛花落青
春莫雨暗長亭空斷魂
歸燕曲
春寒吹北風吹送青雲燕歸心與去舟乘風似飛箭愁
殺倚樓人淚滴如花面烏衣自有家夢斷昭陽殿
柳枝詞
江頭好風日楊柳參差青柔條為君折行歌出西城江
流二月碧如酒木蘭之舟天上行欲别不醉難為情
妾命薄
買臣昔未貴樵薪任飄泊中道行且歌安貧以為樂去
婦不卹家憂怨將安托寸心難自持但恐委溝壑明年
五馬還錦衣照城郭君子身已榮妾命一何薄水覆倘
再收恩情豈如昨果然節義風因之日衰落
相勸酒送黃進士還吳
黃夫子將歸于吳聽我歌龍門綠桐之瑟酌君以蒲桃
碧玉之壺西登高臺望山氣扶桑半逐秋風枯玄雲如
車軋層漢聞弦之雁驚相呼君不見斬衣許君命丈夫
何其愚抽戈事不立枉費焚妻孥二豪已成土徒令後
人吁豈如魯連蹈東海千金棄擲毋我汙昔時我亦高
陽徒相勸酒歸乎吳
折楊柳送陳良還山
折楊柳送君歸君心似流水柳色空依依昔時九烈君
為君染裳衣黃金千萬縷難補天孫機張緒風流今白
首别有新人似楊柳富貴何如早還家葛巾自漉山中
酒折楊柳為君歌兩雉朝飛春日和栗里春風門巷多
人生莫惜朱顔酡
前有尊酒一首送朱秀才之慈谿
小忩一夜梅花開天風拂拂從東来仙人乘風忽相遇
飄然便欲歸蓬莱且盡花前一尊酒玉簫瑤瑟重相陪
與君俱為異鄉客請君當歌共銜杯共銜杯惜君别明
日西陵浪如雪聽唱吳趨曲送君慈谿去春風二三月
十日慈谿路有酒且相歡毋令白日暮昔時我到天台
山山中二女花如顔邀我碧桃花裏醉乃知此地非人
間去君家亦不遠願寄一書謝劉阮
久别離送柳韶之西安
久别離長相思溪頭楊柳樹十見黃金枝枝長花飛如
白雪心期暗結東風知東風吹花化為萍一夜浮游滿
溪水滿溪水到天池萍亦因之幾千里何時萍實成與
子乘舟泛蓬瀛
玉几山月歌送映石室住育王寺
我家東海頭長見東海月聞說玉几山山高月如雪今
年八月天早寒夜夜清光照人别中有桂樹之古香下
有蓬莱之宫闕石室之仙人乘風汎溟渤手弄珊瑚枝
長歌擊龍鉢羣龍趨還爾赤水之玄珠珠似月明天在
水美人迢迢隔千里東湖明月隨我歸照我上山攀玉
几
題玉山中所藏趙千里畫金碧山水圖
天上白雲滿空谷樹下三間兩間屋玄晏先生不出門
自檢殘書手鈔讀醉翁斜帶紫綸巾過水呼童馭黃犢
犢背之樂不可言王孫寫入冰綃幅君不見戎車起戰
場秦王失其鹿笑殺當時園綺翁白頭去謁隆凖公
題玉山中錢舜舉畫五柳莊圖
飛泉屋後銀河懸孤松屋下蒼龍眠四山無數白雲出
好柳五株當門前葛巾丈人步其下悠然别有山中天
題三笑圖
我思廬山三十載喜見虎溪三笑圖遠公愛客不愛酒
陶令愛酒無錢沽黃冠道人愛譚道握手顧盼成盧胡
乃知古来賢達士出處自與常人殊君不聞東晉英雄
數周顗對語新亭泣新鬼
題二喬圖
喬公二女如花顔玉宫仙樹參差間鳳裾鸞書明月環
寶釵壓墮青雲鬟手撚丹霞染天章繡屏曉卧珊瑚牀
石鏡山前瓊草香春風蕩漾紫鴛鴦嬌歌雙笑蘭烟蒼
中軍留醉牙帳光回頭兩鬢飛秋霜
題趙子固畫水仙花四首
水仙花上雨垂垂絶似華清賜浴時况是親承恩澤後
托根只合在瑤池
雨
冰肌冷浸六華香姑射仙人試曉粧門外玉京天咫尺
金璫瓊珮謁明光
雪
海上羣仙駕八鸞翠華裊裊玉環寒臨風似學回波舞
要博君王一笑看
風
仙子騎龍出水瀕雪衣飛動月為神停杯聽唱凌波曲
笑醒東都夢裏人
晴
遊簫臺寄李五峯
簫臺天高山氣寒瓊樓倒景金沙灘露洗長松翠蛟泣
曉風吹瘦青琅玕仙游王子今千載簫去臺空山不改
石梯竒峭石蘿深東望蓬莱隔滄海華表棲塵鶴未歸
燒丹竈濕蒼苔衣木落鏦錚下鐵壁紫岩桂落香風飛
雲門道士相迎送五色芙蓉滿溪洞生平屐齒能幾来
回首十年如一夢客鄉遲莫秋復秋故園淚滴黃花愁
長繩難繫西飛日彭殤蟻垤營荒丘雪瀑洒巾清入骨
烟霞杳靄孤鴻沒世人倏忽不可期獨酌芳林勸明月
題南極老人像
老人爾何来年貌一何古身披五雲衣徜徉步瑤圃自
言南極星乘風来帝所冉冉青鬚眉玉顔如處女仙鹿
御之行仙禽導之舞忻然願相從授以長生語但恐塵
世中歲月不我與何當駕飇輪與子共高舉
船上燕姬
燕姬倚嬌色珠帽絡金花半醉玉盤面雙鬟雲影斜水
邊忽自笑眉目豔春華芳心為誰發翠袖拂琵琶
宴鄭明德與袁子方張伯雨得落字
東家白雲翁載酒青山郭相招竹林彦坐對春風酌一
花飛入樓泛我銀鑿落醉步松月歸令人夢孤鶴
桃塢吟與項可立寒食同游
客鄉見寒食因作桃塢游桃塢年年發春色館娃香逕
隨風流羅敷采桑隔綠水漁童小海歌蹋舟三五丫鬟
不知醜紫花紅花簮滿頭欲開未開竹旁戶見我白髭
佯作羞羞顔微破背人笑自言此客曾來不側聞槖駝
語此客寧爾留太白老元丹丘玉尊錦瑟春風樓
南江隠者歌
我見滄洲外軒忩浮碧虚初行桃源徑漸入崑崙墟松
似人而偃蹇竹款客以扶疎青林樹樹白雲葉春風春
水金鱗魚漁舟相問此何處乃是江南隠者之所居&KR1793;
川圖畫滿四壁堆牀玄晏先生書阿㜷鶴髮坐堂上山
妻勸酒兒牽裾赤脚井臼蒼頭耕鋤有田可稼有畦可
蔬富雖不足樂有餘笑彼孟嘗客遑遑歎無車不學郊
與島衝寒出騎驢君不見鹿門老子所以不肯入城市
彭澤棄官歸故廬眼中欲得如此二公者舍吾與子其
誰歟
贈相者薛見心
門有醉李客手持一詩卷自道見心名雙眉炯如電見
心須見天地心人心不同有如面且如我輩山澤人握
手笑談心便見綠眼王孫作大官吾子見之心亦眩巢
夷顦顇跖蹻賢安得遭逢堯舜禪勸君酒聽我言人間
萬事何足論與爾且醉花前尊
老馬歌
花驄老病情頗惡十年不受黃金絡日挽重車筋力盡
夜齧殘芻牙齒落鞭入溝中化為土駿骨崚嶒瘦如鶴牧
夫垂涎葬人腹春草未青池水涸伏櫪長鳴兩行淚北
風蕭蕭捲沙漠
題張叔厚描夀陽公主梅妝圖
正月七日含章殿落梅吹花香撲面玉人睡起猶未知
重理新妝鏡中見花如玉貌多嬋娟三十六宫都學徧
城中醜婦不解羞采花自點雙眉頭
𢷬衣篇
抱杵下空階凄風何弗弗丁丁石上聲愁死深閨月白
露滿銀牀絡緯啼不歇青燈鑑孤幃凋盡如雲髮此時
邊塞間嚴霜砭人骨妾心似重繒熨之伸復絀裁斷又
縫聯短長仍彷彿雖無黻繡紅是妾手中物所思在征
衣寧知衮有闕衮闕補無因沈憂遲明發再拜使者言
聽妾訴幽鬱但願早休兵東南民力竭慇懃致尺書目
送飛鴻沒
題顧進道所藏西園雅集圖
西園緬邈天中開仙山渌池異蓬莱翠葆翛翛拂花去
傳迎都尉朝天回寶繪前榮日初旭一時冠盖如雲来
玉案離離發天藻瑤姬催獻流霞杯松下羽衣絃似語
烟霓搖豔金銀臺興酣飛筆洒元氣岩屏贔屭寒欲摧
幽賞羅衆賓石牀淨如拭想像栗里人青林映顔色緇
衣者誰子入竹坐深默眼中綺麗何足珍回首秋風化
榛棘君不見金谷澗龍鱗池木妖石怪中藏禍機吳歌
楚舞顧影悽悲丈夫不愛士富貴空爾為徒勞玩物志
但為後人嗤何如巢居抔飲得真意年年歲歲羲農時
芭蕉士女
為愛芭蕉步玉除雲根飛翠濕霞裾蘂珠宫裏歸期近
懶把芳心葉上書
瑤島春隂翠靄明玉顔彷彿見飛瓊幽懷自厭黃金屋
閒向芭蕉花下行
酬庫庫秘監
青烟竹外煑金芽更對山人酌紫霞半醉東風催上馬
一身香雨濕宫花
太液春深綠水濱後宫新唱柳枝新黃金不買長門賦
醉酒花隂睡殺人
石菖蒲為子庭作
冰夷出海獻珊瑚帶得鮫人數葉須今夜九疑仙客到
滿衣風露濕玄珠
洒筆能招壯士魂春風芳草憶王孫何人擊碎連城璧
留得衝冠髮數根
鄭元祐
字明德遂昌人書無不讀肆意詩文前不讓古雖
在隠德與館閣虞馬並稱于時予從游既久凡所
作多得云
吳桓王墓
有吳桓王之墓田乃在盤門南郭邊墓中玉鳬久化土
石上赤烏猶紀年寒食無人洒麥飯東風滿地飄榆錢
功昭前王啟吳祚葬地合擇名山川闔閭城南不百步
土薄易致耕夫穿昭紘諸臣號詳密慮不及此寧非愆
緬思山東舉義日郿炷頋已無諸賢惟王父子起相繼
黃星閃避東南天假之修齡定四海許下豈容瞞著鞭
鑿山掩匠等發掘朽壤一坏誰獨專白楊蕭蕭北邙路
姓名能得幾人傳
登鴻山弔梁伯鸞
我以饑驅爰適樂土居近山麓山名孔膴問之父老曰
漢伯鸞父嘗登兹山覽歴平楚因以名山義匪誇詡我
行山棲兹豈其所敬弔夫子願嗣德音鳥棲擇高魚游
擇深夫子當盛時尚投朝簮顧與德耀傭舂是任杵臼
和樂雝雝瑟琴上揖唐虞下混古今而我肱折不知息
心年登知命尚浮尚沈聖域緬邈世途﨑崯矢將從夫
子投彼深窅既齊物我兼忘昏曉萬里非曠一隙非小
毋曰昭昭示人皦皦聊從兹逝以謝膠擾夫子不我違
終我身是從蠅附以驥蔦施于松有薪朝炊有稻夜礱
長子老身真情是鍾優哉悠哉歌以相舂
送沈仲說
錢唐湖上水西頭歴歴山人舊釣游相府猶餘秋水觀
酒旗多樹夕陽樓春喧車馬松間寺夜載笙歌月下舟
見說東陽近消瘦須如白傅半勾留
送張仲賢北上
海上人家亦壯哉遠潮平處是蓬莱道人宫闕天晴見
龍伯衣冠霧裏来東日欲升長照檻北辰在望每登臺
鳳麟洲近天光密鳷鵲樓高雪霧開論治儒臣工獻納
當陽聖主急賢才貢琛還見柑登爼讌席仍聞樂奏陔
過雨綠蕪連地遠翻階紅藥倚雲栽故人若問滄江老
為語窮愁絶可哀
送達兼善祕書
依天高拱夜何其翠被初寒更漏遲上帝錄書藏紫禁
貴神燃火出青藜懸知策府稽諏處預想虞廷獻納時
厚報函盈荼蓼頌湛恩汪濊蓼蕭詩豈徒述作矜雄豔
政以都俞啟蔽虧國是每濡雙賜筆鼂光長發萬年枝
從容寶錄開金鏡縹緲祥烟度玉墀儒術致君還有道
皇明鑒物本無私廟謨已發羣經秘巖穴寧令一士遺
歌咏太平還有待腐儒頭白竟何知
月氏王頭飲器歌
穹廬野布諾水東大旗之下單于宫甲光五色馬如蟻
列屋層氊嘶朔風月氏降王昔授首圓顱啟封出盛酒
金屑(闕)露刀撓以留犂不停手漢國使者㰱血盟
大邦氣與虹霓争當時老將天驕子控弦西射金天精
數級論功濺腥血劍花交簇隂山雪飲至龍廷醉蹋舞
一巵倒注陽靈穴哀王之歿同智瑤帝閽盍遣巫陽招
魂招不来守之泣恨結玄雲貫寒日
送章高士入閩兼柬杜清碧先生
風日晴繅楊柳青翩然獨鶴過南溟山中每憶羅公遠
海上重逢武達靈榕葉擁雲山似簇蠣房烹玉酒初醒
小冠子夏如相問為話窮愁老一經
次韻陳子言
花蕊迎春紅漸肥燒痕傷旱綠全稀涸陂未下雙黃鵠
空谷何嫌一布衣仙掌玉腴甘露降齋房芝嫩采雲飛
德星會向良宵聚只恐山人取醉歸
次韻劉憲副春日湖上有感五首
庾信哀多賦漫成江南文物久晨星市衢火後蒿横目
民舍春来草滿庭浪齧湖堤官柳盡沙填江浦夜潮腥
歸来何異遼東客只有西山慰眼青
湖水西邊舊是家春風繞屋種梅花傳聞故老談遺事
愛教仙人服幼霞鶴老離巢松化石鸞孤照水竹穿沙
只今重到經行處憔悴蕭蕭兩鬢華
潮落空城誰重過猶餘里耳聽鳴珂襄陽耆舊知誰在
江左風流不厭多自見石麟眠枳棘長聞蜀魄叫松蘿
野梅開盡西湖雪萬斛春愁奈爾何
湖水荒荒寒食天相逢猶話國初年紅樓夜唱花間席
翠管春吹月下船玄圃自應留富麗湘雲誰為惜清妍
可憐頭白歸来日井邑凄涼生野烟
青苔寺裏客来稀烏石岡邊僧自歸金雁嘈雲春不去
玉魚衝雨夜曾飛出門每歌月皎皎製佩莫惜芳菲菲
人世何由比金石嗟我欲把東皇衣
次韻錢伯行游仙體律詩二首
海定神風湛綠羅仙人辭藻寄来多貫珠音在雲誰遏
琢玉文成手自磨憶昔絳河輕就别至今黃竹不成歌
可憐人世書裙手池上猶籠道士鵝
軋軋青牛擬度沙煌煌白兔豈無家肉生徐甲符難秘
斧鈍吳剛桂始華諦授寶書盟刻玉醉離瑤席舞傳芭
竹宫望拜真癡絶日日韶光在景霞
送劉彦之高士還江東倂柬張一無尊師
劍寒秋水客東歸堂上慈親白髮稀櫑具定無璊玉璏
綫痕猶是紫烟衣蜂營崖蜜花争發鹿養春茸蕨正肥
自古山林有甘膬何妨物色報春暉
為問京東張道士著書還了致柔篇江湖冷落番君老
雲漢昭回象帝先芋火夜煨霜後葉菜庖朝汲澗中泉
相依共住知何日孤鶴蹮蹮意惘然
送何景文
郡國推何武江湖老鄭度世儒方藴藉詩律尚清妍宰
相才難得文章妙莫傳歸耕釣臺畔蚤寄白雲篇
送楊季常
揚子談經處吳公學道祠宫牆紅靡靡庭篠綠差差演
迤詩書澤冲融雨露私草玄心獨苦稽古力難支二載
平生學諸生去後思簡書猶可試匠石詎能遺霧豹方
深隠雲鵬豈後時會看清白吏勲業著常旂
催花雨
陌頭微雨細皚皚陌上小桃紅未開盡日已催梅破萼
向陽還迫草抽荄長鑱早與栽黃獨深巷時須步綠苔
只恐晴明花發盡須教梁燕早歸来
生香亭
方看幽草動區萌便有交枝囀谷鶯樹影齊圓日卓午
蜂衙欲罷雨初晴青摹屋角山容出翠養牆根石髮生
自為新来作詩瘦隠侯元不負閒情
翠雨亭
竹梧亭子翠珊珊人在空濛烟雨間春莫但聞鶯百囀
秋隂每見鶴孤還且看樹頂停雲碧莫踏苔花滴露斑
如此林廬不歸去高情誰與共蕭閒
陳栖山
棲遯青山深復深尚爾跫然聞足音雞鳴樹顛客叩戶
水流花開風滿林身拜東皇撫玉珥首峩南冠彈素琴
一聞招隠淮南賦便將飛屩度千岑
贈岑醫
經絡多岐脉貫身顛厓性命属誰伸如生獨得岐黃秘
起死能兼郭華神龍獻祕方長繫肘虎巡熟杏不傷人
懸知此道無疵吝花發鳥啼隨處春
春游石湖
越来溪上水融融閒驀鴟夷棹底風暖霧黃消治平寺
燒痕青入館娃宫笙歌作樂年年少魚鳥關情處處同
弔古由来易興感尚循華髮繫孤篷
題楊妃上馬嬌
君不見華萼樓前上馬時君王忘是夀王妃龍顔含笑
待持控海棠睡美春風吹繡鞍嬌凭翠袖冷金鐙擬跨
絲鞭垂宫鞾拍鞍欲馳及簌簌步搖危不知六宫窈窕
千蛾眉並乘騕褭黃金羈芙蓉濯露總殊妙雜遝綺羅
知謂誰獨擁玉環何所之聯鑣欲向華清池雙龍齧膝
踏花去錦香覆滿紅臙脂從官車騎空瞻望並肩私語
行遲遲行毋遲遲日已西漁陽鐵馬崩雲追纔出都門
便别離千古萬古令人悲再拜能忘臣甫詩
西馬圖
西来萬里氣如雲便策天閑第一勲此日登歌薦清廟
于今能得幾人聞
仙人訪隠圖
霞光樓觀仙人宅苔色林廬隠者家萬壑千岩何處是
停驢試認碧桃花
風林舒歗圖
舒歗風林秋滿蹊白駒空谷草凄凄相逢不作蘇門聽
應有長松鶴未棲
溪岸濯足圖
濯足清溪水已寒青山猶有此衣冠黃塵三尺烏鞾底
誰與歸来把釣竿
松石高士圖
松樹連山山石幽蕭然冠履白雲秋只愁畏壘無尸祝
不憚長年為爾留
東坡笠屐圖
得嗔如屋謗如山且著蠻烟瘴雨間白月遭蟇食不盡
清光依舊滿人寰
山雪齋
山中太古雪玉光鬱㠝岏積之非歲月坐而閱暑寒純
白既不變空明量非難懸冰松梢墮危石澗底蟠維時
古真人首峩切雲冠憫世方内熱憂喜虧其完燕坐以
觀復一念萬劫寬問之何因爾笑指青琅玕
寄李大本兼柬理江隂
不見李丹名父子澄江日日水煙中角聲古戍凄霜月
暝色孤帆亂渚鴻苜蓿闌干朝采上蒹葭零落歲華空
登高能賦陪熊軾却是窮吟倚北風
送楊季民采詩還江西
悲涼南國采詩歸大雅寥寥入譜稀白馬尚誰歌有客
綉裳猶自賦無衣離鸞顧影秋彈瑟舞鳳銜梭夜織機
緝錄已成垂世教珊瑚枝上看朝暉
題仙山樓觀圖
嵯峨三神山仙聖之所居芝草為樓觀霞光曳衣裾渴
飲碧柰漿饑食紫琳腴霓旌冉冉下八鸞馭其輿青童
啟藏室帝命校寶書齋心始得讀字字皆玄樞朗咏以
相授靈風舞神魚天遠不得聞何以能啟予空瞻珊瑚
枝日照耀金衢
錢氏東樓
飛樓百尺堠山西長日看山不下梯簷樹午晴烏鳥噪
井梧月上鳳皇棲翠娥度曲繁聲換緗帙垂籖細字題
何處一聲樵子笛隂隂桃李綠成蹊
送峽州學正
夜雨西陵樹春風至喜亭學宫資啟迪士類仰儀刑天
險開三峽人心繫六經哀猿月中嘯莫作異鄉聽
題蘇武牧羊圖
飛鴻歴歴度天山何處孤雲是漢關不滴望思臺上血
君王猶及見生還
題梅影圖
昔者山人住杭州和靖祠邊水東流先人敝廬與祠近
取徑政在山之幽生平梅花三百樹無復春風一樹留
荒烟野花開躑躅落日林樹啼鵂鶹黃昏娟娟湖裏月
每為香影含孤愁長懷此花冰玉質無之自足令人羞
眼明波間雙白鷗亦復與世相沈浮不見梅花已凄怨
誰吹笛聲湖水頭青山難聞楚人調白髮易感商聲謳
吾廬亦豈能自愛種梅遶屋寧嫌稠二十年間屢易主
歸魂每夢花間游因觀此圖重歎息萬事何異水中漚
知君斷非充隠者卜居梅花善自謀我獨漂零江海上
悠悠千古一登樓
送季山甫慈湖教諭
季子揚舲之甬東慈湖應與暮潮通豚吹野岸楊花白
鳩食桑林椹子紅遺老應傳已易說先民誰繼日鈔功
悲涼古學慚頭白目送孤雲沒暮鴻
答謝白馬奭公送茶
玉川破屋柴門曉遣送靈苗似穀芽秀句驚看紅藥嫩
狂歌起舞白題斜籃封外裹藏丹箬鼎候旁存伏火砂
啜罷東風欲仙去更從何處覓三車
春寒
春寒肅肅過王師都出南門送鼓旗嶺海鯨鯢就誅日
江湖鴻雁欲歸時參差帆葉開溪舫顛倒梅花入硯池
多病杜陵頭白盡每因送客賦新詩
和陳子貞見寄
别来見話幽人屋此去當扶野老笻涇底魚肥春欲上
牆隂薺嫩雪猶封齋庖不轢頻炊釜山屐應留醉語蹤
他日孫從外家學書籖題墨寫教濃
題曹松逕家譜後
三逕雖荒松尚存東川遺老識清門秋香歲發忩前桂
海氣朝升屋角暾春雨丘園花結子夜潮溝洫浪留痕
于今戶屨知多少但說師嚴道並尊
題二馬圖
奚官浴馬試與騎一匹受鞍一匹嘶房星之精四飛去
昭陵風雨夜凄凄
沙陀義兒御兩馬正從梁晉争天下惜哉不見夾寨破
楊五功名竟獨跨
題許道寧溪山秋晚圖
江山黃落楚雲寒野老岩棲一塢寬賣藥長安不求識
如何飛墨下雲端
題盧益修白描水仙花
盧生吮筆寫三香海上仙人欲取將宫闕凝酥春雪霽
好留屏曲寫孤芳
題盤松扇頭
曾障西風庾亮塵支撐根底妙輪囷屈將千丈虬龍質
一握生綃敢望伸
題畫山水
海岳庵前萬頃雲高深顯晦屬誰分不因此老淋漓墨
那得溪山在練裙
畫史誰如此老顛能融筆墨寫山川青林白石江南路
何處堪耕二頃田
題梅花卷
此花政如黃叔度不見令人鄙吝生谷底歲寒誰邀得
白駒欹側晚烟明
題柯敬仲墨竹
夭矯窮鱗江海姿只今飛墨鬢如絲五雲天遠龍髯墮
盡作篔簹雨後枝
題趙仲穆擦痒馬
啄瘡烏去夕陽西磨痒枯株振鬛嘶今日戰場春草綠
相看誰濯錦障泥
題趙子昂蘭
鷗波亭下楚香銷公子騎箕上泬寥縱是死灰芬酷烈
巫陽誰下九重招
題趙子固水仙
雨帶風襟玉體寒為誰解珮在江干金支翠鈿那復得
只愁歸去便乘鸞
題墨山礬便面
一握方諸七里香玉英如雪映春陽空山絶壑東風晚
底事湘纍忘楚芳
題蘭蕙便面
障面無嫌京洛塵一叢蘭蕙出冰輪只疑大地山河影
不照沅湘有逐臣
題熊自得叢竹便面
漪漪綠捲鏡中天元子何須苦惡圓萬葉千枝繁不亂
化工消息儘無邊
題李成枯木
誰如惜墨李營丘屈鐵交柯烟雨稠記得滄江龍出蟄
怒鬚捲霧拔山湫
題萬竹圖
遠近隂晴玉萬竿渭川何在綠雲寒硯坳飛墨如飛雨
白髮蕭郎仔細看
題王元章梅
舊時月色有誰歌拔劍王郎鬢已皤惆悵春風舊詞筆
南枝香少北枝多
題顧定之竹
石屋老人畫竹石後之學者森如織河源一分百派殊
天下紛紛竟誰識
題明雪忩蘭
生公臺石比雙峩兩不為稀萬不多蘭蕙香銷荆棘裏
光風流轉奈君何
題趙子昂蘭石
捐玦孤臣萬古愁思君日夜水東流春風開遍閒桃李
却對青山泣楚囚
題柯敬仲梅竹圖
苔石相依保歲寒憑誰翠袖倚闌干玉文堂上蕭蕭雨
墨瀋于今尚未乾
誰料丹丘不復生眼眵長向墨蹤明釣竿若拂珊瑚樹
少為梅花住越城
題畫
抱琴船頭為誰鼓滿江秋聲荻花浦鯨魚出聽掉尾舞
曲終鴻雁起江滸帝子降兮木葉下
題文與可竹
欲屈王郎作粲使只因蕭李與文侯尚有隂隂竹里館
萬竿玉立&KR1793;川秋
題岳家舊藏高彦敬雲山圖
千柱華榱淇渌堂只今衰草野田荒空餘寶玩誰開闔
一疊雲山淚一行
趙子期尚書於省幕創軒曰小瀛洲題詩要和余
與玉山同賦
粉署煌煌閃曙霞道山宫闕宰衡家碧梧每集朝陽鳳
瑞露長滋夜合花風裏槐隂聞奏樂秋来星采驗乘槎
十洲多是神仙宅誰識溪真尚浣紗
玉山詩曰鳳皇池上神仙宅五色卿雲接帝家
金水暖来蓬島浪紫薇香度掖垣花中天草木
春霑澤滄海星辰夜掛槎聞道朝堂清議了題
詩好為護蟬紗
題鍊雪軒
誰鍊紅鑪雪晴雲&KR0678;面旋六花吹作乳兩腋欲飛仙蒼
壁龍鱗舞松風蠏眼圓如何響白石一味舌頭禪
題山水扇面
一握方諸鏡裏天分明雁宕石城連仙人不患蓬壺小
便駐鸞笙五百年
送蕭萬戶還蜀四首
將軍旗鼓鎮西州六詔猖狂一戰收餘墨朝猶磨盾鼻
重環夜已拍刀頭歸朝却獻王褒頌去國終存季子裘
醉裏相逢拔劍舞滄洲斜日水悠悠
萬里乘軺出帝京涉波南海斬奔鯨回轅不困壺頭役
載耒来尋谷口畊尚可班荆談智略何嫌拾芥取功名
卧吹簫管揚州去莫遣春愁白髮生
總戎西蜀幾經年從事誰令爾獨賢躍馬莫矜横槊賦
聞雞不道枕戈眠韜藏寶劍塵生匣愛惜琱弓夜弛弦
歸到閬州三月盡江花如錦照鞍韉
百丈牽江還閬州旌旗擁接舊君侯按行貔虎千年戍
蹴踏魚龍萬里流奪錦亭圍花陣雨浣花溪積蘚痕秋
平生謾有相如檄拏手何時作勝游
楊鐵崖新居書畫船亭
草玄心苦思如何艤岸舟輕不動波聽雨夜蓬燒燭短
看雲湘竹噴愁多賦成猶夢横江鶴書罷應籠泛渚鵝
想見後堂涼月白彭宣腸斷雪兒歌
陳履元畫玉山草堂圖
故人陳孟公辭如春風氣如虹畫法師海岳山如鶱鵬
樹如龍騎箕上天二十載有子齇鼻畫極工驚蛟嘘雲
海浪白離鸞照水巖花紅皴鱗聳鬱磵底松中有一畝
幽人宫石牀支頤睨飛瀑意遠欲托冥飛鴻我欲從之
不可得青山萬疊金芙蓉
舒穆嚕萬戶輓詩
提師海上戮奔鯨玉帳宵寒隕大星鐵馬嘶風秋雨暗
天(闕)斧夜潮腥常時仗鉞今傳劍前度平蠻未勒銘
想見城隂練卒處三軍泪洒燒痕青
寄張伯雨
露冷玄洲草樹疎硯泉分得磵循除鉤提石記修人表
筆削山經作志書丹鼎曉温松葉酒茶甌春點菊苖葅
殘骸若有登真分亦欲西游候羽車
活死人窩歌為番陽仙伯胡道玄作
我嘗夢登天身乘一片雲下視六合大死人何紛紛尸
行鬼走不知醜天跳地踔無由分首戴髑髏蒿兩目腸
懸骨湊空孤墳自謂策神智可以干明君自謂琱纂組
可以成華文自謂昭旂常可以銘前勲形如枯株心強
活氣如濕灰耳強聞哀哉腥腐窟何以能超羣天孫謂
言此皆不足云纍纍白骨成飛塵安知中有不死人首
髽兩結目如電揮呵風雷走青冥塌頞玉陛下自稱小
兆臣臣之形骸與衆等久斷葷血膚肉皴言臣不死誠
謬妄固有不死丹元君丹元君在何處泥丸真人且延
駐一曲鸞笙五百年死人窩裏翻身去
題張伯雨精舍吟
翩翩風流江海姿青山滿眼空遐思圮橋授書帝者佐
襄城問道天為師題扇書裙莫相惱傳符繼籙客何辭
願逐秋風白雲去滄江斜日吹參差
至正十年正月一日與龍門僧良琦臨海陳基聯
句送匡廬道士于彦成歸越兼柬蕭元泰盧益修
云
歲朝逢王春雨雪暗吳下行人明當發(祐)别袂慘莫把
飄颻賀監舟(基)蹀躞靈運馬山驛梅始繁(琦)溪船浪仍
打行紓莊舄吟(祐)去結遠公社禹穴紬奥編(基)蘭亭集
羣雅神韻鶴氅朗風標鵝經寫(祐)雙鳬繼遐躅千秋祝
純嘏(基)信憑回潮尾春融枯樟骻(祐)越臺瞰蓬瀛胥濤
駕龕赭(基)白戰隠鞍甲綠醑酣&KR0678;斝(祐)智囊倒精悍詞
鋒發侈哆(琦)蕭史德符歟盧敖天游者道樞混溟涬語
穽脫謑髁(祐)但令冠峩峩肯羨綬若若滄海等稊米黃
金真土苴接䍦或露髮短褐不掩踝捷若矢離弦勇如
金躍冶青雲步伊始白雪和殊寡(基)土膏動勾萌春情
滿原野(琦)桂樹歌已成柳枝折難舍(基)别夢梁月墮清
談松風洒(琦)蓬藋既可居安用萬間廈(祐)
和玉山見寄
扁舟不亂白鷗羣又復移家入水雲載酒可無人問字
揮毫故有客書裙荒涼漢室銅盤淚剥落周宣石鼓文
猶賴顧循能慰藉江河冷落見番君
顧瑛詩曰我愛㕓居鄭有道屢辭徵幣卧松雲
年来短髮籠紗帽客至新詩寫練裙几上只留
招隠賦人前每讀送窮文清時已見文名盛日
日高車訪隠君
雪槎軒
崑崙河源不易窮靈槎萬里待秋風載雲欲問成都卜
持節知成博望功既犯星辰上天漢盍為霖雨佐年豐
如何旅泊嚴陵里只掛詩囊與釣筒
送李秀才鄉舉
秋風又復度宫槐文采何人似爾佳花渚飛雲迎客棹
柳絲繅雨映天街寶刀必淬吳歐冶天馬還生漢渥洼
俗事紛紛令我病何時高論寫澄懷
劉宗師入覲次虞學士韻
暫辭白醉三峯日又御青冥萬里風月帔引朝宣德殿
雲韶賜宴集靈宫懸知漢室龍顔主似見商巖鶴髮翁
便使圖形在麟閣閒心只愛白雲中
送僧禮五臺
飛錫曉辭師子林五臺天遠谷岩深寶光面面金銀刹
天樂時時鐘磬音崖土亦知成佛貴峽泉似瀉祝堯心
北歸且向皇都住莫聽西風月夜砧
次倪元鎮見寄韻
穴牆薜荔根株懸倒架葡萄藤蔓牽非無洛下先生屋
須得邛州錄事編鴻雁天高青不雨鶺鴒沙晚白生烟
松雲隠居新結構何日書来解榻眠
送毛彦昭歸三衢
載雪曾過太末溪天寒砂石淨無泥碓舂白粲連灘響
橘熟黃香壓樹低水驛燈明驚見雁蓬忩酒醒忽聞雞
龜峯記在君歸讀異日春風聽馬蹄
明月鏡
神工鑄明鏡持進嫦娥宫嫦娥羞鑑容暮掛扶桑東浮
雲散天風照耀九海空如何萬丈光瀉入詩仙胸談玄
走銀蟾落日驚彩虹掩却星斗文孤輝天地中
送人
歲月蹉跎秋復春輪囷癭樹不求伸斧斤何待秋零落
多是長松百尺身
游仙
煌煌珠樹四時春樹影玲瓏月滿身理罷玉笙朝斗去
就中誰是避秦人
柳下鍛圖
何所聞而来不妨柳下鍛何所見而去魏鼎由爾換嗟
哉志士千古心有鎚不鍛躍冶金
題小妹卷
天寶治衰妹兄出白晝宫庭馘獰獝妹時何在不佐兄
靚妝自衒妖嫺質後來形見知何所百鬼尊之莫敢睹
提劍躍馬從其兄每為人家守環堵老韓饑窮夜縛船
送之不去今幾年小妹肯從肆屏逐我亦家富黃金錢
春華蝴蝶謠
華魂迷春招不歸夢騎蝴蝶江南飛碧蕤粉香酣不起
卧帖芳茵唾鉛水痴娥眼嬌錯驚顧解裙戲撲沾零露
折釵搔首笑相語阿誰芳心同栩栩頽雲流光空影寒
冰波緘恨啼闌干
次韻沈存齋見寄
八詠樓前藻思新白鷗波上最情親詩盟有喜諸君在
情話無如野老真歴代寶歸金匱鑰重山光吐器車銀
丁寧笠澤烟波上留取珊瑚拂釣綸
六月六日初度有感
三十六陂空似昔荷花荷葉待誰看星辰不合躔龍&KR1280;
性命何嫌似鼠肝扁石處卑心不轉蓼莪纔說淚難乾
晚来惟有牆頭月依舊清輝照鶡冠
游天平題文正公祠玉山同賦
白雲鄉裏魏公祠翼翼烝嘗奠薦時廟饗百年亡國後
道求千古聖人知山侵鳥道盤風磴石拔鯨牙插羽旗
更上高亭望吳下暮田秋實正離離
顧瑛詩曰魏公勲業垂前代百世高風道並隆
立廟東吳見遺像出師西夏有全功山迴鳥道
千盤盡天入龍門一罅通赫赫皇元昭祀典烝
嘗亦與武侯同
長孫皇后免冠圖
貞觀聖人還紫宫按劍欲殺田舍翁翁本帝仇今作輔
逆鱗易批難論功后聞君言心慘惻自古君明則臣直
劍血一濺直臣頸女範先刳賤妾臆免冠再拜明主前
隂教遂並日行天異時拭目看陵樹不以大義虧其全
題謝自然像
老韓佶屈在世間好以險語鎪神姦上仙空飛上丹闕
政自與世不相關奚為造言極誣詆何妨月照千江水
龍伯珠宫深處明鶴髮蒿歸醒時喜扶植世教須老韓
天風不礙鏘鳴鸞君不見果州南充縣香火至今盟未
寒
題張叔厚白描麻姑像
狡獪仙人来自東海波清淺日輪紅昜遷宫裏飛霞佩
只在鸞笙一曲中
題達監司所藏柯博士秋山圖
風光南國典籖孫筆底江山妙吐吞雲湧坐隅岩木動
瀑飛書屋浪花翻危橋僅尺疑虹飲怪石逾拳作獸蹲
可即田廬朝掛笏只應蘿月夜窺門林深曷致巢松鶴
谷響如聞嘯樹猿裹飯趁墟身欲往擔簦陟嶠手堪捫
公廷未竟東方謔畫史恒推北苑尊老矣玉文堂上客
悲歌一慟為招魂
桐華烟為吳國良賦
桐始華桐始華開向荆溪之水涯溪聲長繞李侯廟桐
隂儘覆吳生家吳生家藏燒墨訣傳自李潘語非夸掃
桐華烟三萬石鬼物守護無疵瑕千杵萬杵白兔臼麋
角搗膠無夜晝製成龍香古圭璧玉剛金純石同夀奚老
然松松化石潘癡坐井井甃裂二子知掃桐華烟生也
與之相後先墨成飛上通明天紅雲一朵捧宫硯試之
漆墨勞磨研吳生技成等潘李肯讓諸莆先著鞭
吳克恭
字寅夫毘陵人好讀書以舉子業無益於學遂力
意古文其為詩體格古淡為時所稱翰林老成皆
與之交多游雲林及余草堂因得其詩云
送沙子中經歴建寧
武夷蒼蒼春日黃山行兜子陟炎荒故人右榜多通顯
清廟遺音獨渺茫官堠緣林穿荔子人家餉客食㯽榔
兼之此地多書籍公退牙籖日幾行
送盛煉師游浙東
胡麻飯熟氣如雲相望東西浙水分丹室赤城故通籍
青鸞白鶴亦同羣須識異人多道氣還尋古跡要碑文
豈無福地相逢者高踏雲牀寫練裙
送友生
春風顛狂復細微吹波蕩槳動人衣野桃葉小流鶯至
官柳條長江鱭肥稍别未嫌頻作客相逢自識固應稀
腐儒竊禄真何補望望滄洲白石磯
城邊柳條
城邊柳條春意動近者力至復低垂須令傍水留披拂
不獨撩人管别離過月即看隣綺樹卜巢還許借黃鸝
荒州物色猶如此若在御溝應更竒
達兼善除祕書監未上而有侍郎之命賦詩奉送
幾年海内龍頭客蚤負詞場一世豪祕監稍遷為學士
侍郎即去重儀曹到京騎從看花蕊過閣朝迴拾鳳毛
最憶玉堂何處所青春白日見揮毫
陽羡茶
南岳高僧開道場陽羡貢茶傳四方蛇銜事載風土記
客寄手題春雨香故人惠泉龍虎蹙吾兄紫笱鴻雁行
安得茅齋傍青壁松風石鼎夜聯牀
柬陳漢卿郎官
荒土城邊草樹隣荷君詩語數相親交游豈謂尋常輩
耆舊都無四五人才比阮生誰放曠賦傳庾信最清新
愁深江燕銜泥急偶污牀書不忍嗔
過義興周將軍廟
陽羡溪邊孝侯廟陸機文字右軍書借從名士傳家後
誰謂將軍亡國餘蛟虎于今正狼藉鳳麟不見謾欷歔
隂隂棟宇多松檜擬欲臨流卜隠居
懷杭州李二尹
蘭省故人何寂寞柴門細雨獨徘徊老夫老向愁邊去
春日春從病裏来王粲空傳鄴下詠山公不復習池回
箧中書疏愁俱積忽到思君亦屢開
贈曹仲普
學省花隂覆苑牆鶯啼曙色映蒼蒼翁今拜秩少宗伯
樂奏春官新太常通陛起居同典禮侍臣子弟合為郎
扁舟道别江城暮錦瑟朱絃思渺茫
答陳伯將見贈兼柬陳漢卿明府
空山一榻坐談禪野性三生似有緣結屋幾時心可遂
垂蘿百尺手須牽神交禹穴空青外情在匡廬太白前
寄語江邊種桃者白頭相候看花年
問郭君錫病
向宿丹陽舊草堂映人嘉樹憶相將階前蕙葉幾多碧
江上柳條無數長不擬得書成卧病遙知裹藥自聞香
来時許我青松障莫遣雲山墮渺茫
題張氏溪圖
金壇縣東風日凄中有白鶴之長溪羽族相悲故巢失
名字尚許幽人棲倘同芝房歌赤鴈還學草堂隣碧雞
數日清秋期一到滄洲畫壁有丹梯
臘月二日茅君煉丹之日是日丹光隨處發見
臘月已至乃如春林下丹光復有神學道因尋許長史
焚香還謁魏夫人黃精在磵秋来喫玉刻開函老去親
流水長松堪坐憩儻開書甕識前身
許御史示長公左丞貢院唱和詩
千官寂寂漏聲遲春滿宫壺雨露低賜燭漸聞簾底給
奏名還許殿前題由来騕褭驊騮並自是蘭苕翡翠棲
擬踏浮槎渡河漢却從北斗望西奎
惠山泉
九龍之峯秀蜿蜒玉漿迸出為寒泉来歸石井僧分汲
流入草堂吾獨憐暗滴洞中雲細細冷穿池上月娟娟
好乞茶經與水記俟予歲晚奉周旋
送達天山應奉北上
國中太史浙河游碧樹風生紫綺裘蜀郡奉祠揚子老
漢廷召對賈生優金盤芍藥還相詠翠籠櫻桃亦易求
幸得草堂同晚飯少陪高論借遲留
懷陳漢卿從事
兩浙故人蹤跡疎汾水牛郎能遺書青鏡時時傷往事
素絲日日看新梳簾穿迸樹攅雲氣扇接飛花下雨餘
爾亦官居古道院一春情思竟何如
送趙志安之南康
西有白鶴東青牛老夫甚欲匡廬游百花春明錦繡谷
二月水深麟鳳洲予生晚識中執法子去早封萬戶侯
倘因衿珮来如雨仍及此時還自修
用廣智禪師語意寄題仲潛上人南昌凝翠樓居
智公族近院西東憶昨樓居在眼中隠隠来龍過百里
團團凝翠歛諸空神交李白九江上指點廬山五老翁
秀色待餐何日可倚闌不獨興無窮
道傍古墳
孤墳兩松樹風起秋隂暮月出沙草黃野烟白於霧斯
人盖棺定長夜無由寤浮生竞何為陡覺傷馳騖二氣
積慘悽山川莽迴互何不學神仙翰飛飲朝露悲哉茂
陵骨曾為學仙誤
元日試筆
園風上日至盆蕙氣何清明看雪晴處還當春草生流
光泛椒醑衰鬢颯華纓懷哉金石友浩蕩寄高情
昔時蘧伯玉五十始知非余今四十九懷賢寧再違匪
圖慎寡過修名良可希雅道日以微何以寫琴徽
賦翟志道家三琴翟年五十九以青陽縣令引年
盖高士也
翟公家三琴粲粲金玉徽觀其記中語熟讀令人唏玉
徽落將家蹴踏當牀闈齟齬蛇蚹紋手澤自淮淝金徽
差小者王生舊所遺生居湖山居襜襜者深衣憶别三
十年老大減腰圍又有墓中者才德婉而微其初来薛
氏斵者識雷威薛亦亂離得最後歸林扉公云皆我友
愛比玉與璣昔公為縣令寧棄笏與緋胡此獨不釋謂
是古音希我嘗聽公彈空齋坐忘飢松風度落雪竹日
流清霏或時作龍吟華玉吼朝曦或時嶺猿叫夜磵空
霜飛或時呈瀏亮露鶴鳴江磯高情寄絶代妙在神氣
機感深動惻惻望洋見頎頎浮雲琵琶筝俗耳溷是非
藉此羅酒肉識者恒諷譏倘生盜跖粟寧死首陽薇周
公不可作孔子將安歸猗猗林下蘭庶草聯芳菲春天
不得佩歲晚還噍嘰請公操此曲古道資憑依公坐默
不應面牆看蛜蝛
題白雲忩
白雲本無心乃生忩牖間崇朝寄所託日晏澹忘還並
秀綠蘿雨餘潤紫芝田悠悠將無同翳翳還自然欲得
此中趣惟觀天際山獨想陶弘景令人心意閒
倚雲樓為至上人賦
至公好樓居揭以倚雲名雲虚不可倚直欲觀峥嶸歘
爾山中起油然石上生濕衣沾弱絮過角弄輕英最覺
凌霄迥還看映日明逶迤成故事憑藉足高情懷哉虞
太史題詩為刻楹
見山亭為洞神宫主江濟川賦
本是江總宅晚為老氏宫軒豁此亭子樂哉同姓翁盤
礴青溪上睥睨白門東雲林肅仙氣道德揚清風見山
便自好何必居山中悠然今古意此事將無同
納交行
古人已寂寞古道復久荒汲井引寒泉仰見明月光纖
纖映素手轆轤轉銀牀願言持其盈得奉君子嘗味清
見高潔皎皎滿中腸豈無盈尊酒合歡會蘭堂醉即捐
禮法亂性恐不祥汪汪此中誼悠悠深且長君當領吾
誠報以伐木章
題倪幼悅西郊草堂
因憶浣花杜陵老使我不樂懷成都張儀城外雪山立
玉女井邊春露濡邵菴先生家本蜀悅也草堂宜有圖
圖成奉公以為樂藉此名世何所無想公堂前風日腴
野梅官柳一株株縣官来問禮數熟閣老出游孫子扶
圖書琴瑟在左右游意澹蕩天為徒新書兼見公手蹟
讀者愛比驪龍珠公在西郊草堂裏神交自是才情美
江水娛人秋日暉雅音蕭條公老矣
祕書行送達祕監
天下學士聚鴻都老氏藏室仙為徒漢有石渠更天禄
貞觀人才顔與虞故事星躔木天壯東壁神光如寶珠
閣前芝草列五色慶雲湛露垂金鋪三皇五帝在時事
蓬莱道家之所無近者委蛇行祕書蜀人邵菴目力枯
迄今一代論著作先生合上明光趨二十龍頭還最貴
三十豸冠名不孤敡歴中外復多載使預朝政恐所須
竊當留中贊帝謨奏列學者陳區區送酒汎承光禄寺
進食何止步兵厨還思晝夜延青瑣莫問君王乞鑑湖
送牛彦伊湖南憲副
數歲情親託隣里飲酒自放寧拘禮城中故舊四五人
與子不識何為喜前者較藝列春官今者薦名登御史
蒹葭蒼蒼白露盈鳳皇飄飄赤霄起衡山諸峯雲氣高
上有朱鳥飛嗷嗷洞庭揚波瀟湘接送子百丈江中艘
芙蓉此時開滿目繡衣握節巡江臯荆潭倡和得從事
長江幕府待俊髦豈無他人我獨勞勤職不懈會見天
書褒
送曹德昭入掾中臺
孟秋高飇蕩焱熱太白當頭映佳月天地始肅禾乃登
長歌送君思激烈青驄馬肥青芻秣公子為郎亦材傑
臺端象賢重耳目天邊北斗司喉舌大夫抗禮丞相前
掾曹執法俱才賢棲烏在庭栢樹古元氣旁礴雲蒼然
魯公葛藟方綿綿金鐘玉磬兩在縣快哉此行視京秩
清廟之瑟朱絲絃故人濩落江海邊為君一誦秋水篇
請君直上窮河源
送牛彦伊之金陵兼柬曹德昭御史
苦憶茅山陶隠居此行白下子何如未須名士收通刺
還有高僧留讀書五月蘭苕棲翡翠千年桂樹傍蟾蜍
紫簫聲徹臺山鳳綵筆香生墨沼魚昨喜故人来舊隠
始聞御史拜新除深期古道酬家業東魯文貞諡不虚
送張中丞之官翰林
中丞獻納道如何内相絲綸寵莫過槐閣地聯文石陛
杏園春滿曲江波隂隂雨露涵青瑣箇箇星辰濕絳河
花蕊隔簾宫漏近柳條當戶曉鶯多中官送酒青絲絡
上苑乘驄白玉珂豈獨寸心圖補報要須元首及賡歌
太常禮樂還相問閣老才名迥不磨通國此時同悵望
憶公何處最委蛇鼇峯巨石森蓬島香殿微風拂御羅
延祐得賢俱第一野人白首卧林阿
送友人歸宛陵
不道歸期落秋暮雙溪流水木瓜紅相過李白題詩處
莫看山濤啟事中
題張氏野綠堂
記得東隣移樹時草堂前後插藩籬花英藥蔓渾閒事
最愛風生青桂枝
次韻虞内翰寄元鎮
呼吸朝陽煉日精菖蒲花氣綠熒熒幾時銀海浮雲盡
蜀客相過李士寧
春日
映日含風白苧衣香飄晴雪弄春暉故人騎馬不相識
蛺蝶自来衣上飛
偶成
船落黃泥與白沙春光都在棠梨花蜜蜂相喧作何語
日晚松隂報午衙
横塘曲
妾家住横塘綠水映垂楊五月南風起荷花似藕香
唐宫詠
鬭草賭珠襦穿花提玉壺東頭老供奉好似執金吾
蝶
失意穿羅袖緣情戀繡牀妬遺衣上粉狂覓酒邊香
送龍翔俊用章住吳白馬寺
白馬吳中寺袈裟建業船黃花季秋月錦樹大江烟洗
鉢番僧飯䭾經漢帝年何時虎丘石共論永明禪
送鄉人錢明之赴閩閫掾
仗節開閩閫分曹傍省闈用人那有外觀海更無涯白
露收柑子南風食荔枝未須頻會面多寄府中詩
春風
飄颻汎綺陌迴薄滿彤闈拂草光仍綠吹花力豈微細
聲行寶瑟佳氣襲羅衣萬有那堪補一無何所歸
送卓御史移西臺
漢節楚江東堂堂御史公秦山指太白宛馬驟青驄光
映長安月涼生建業風冥鴻有高羽多在栢臺中
陶巨川歸養
雁過秋霜落滿衣數聲相近白雲飛寄書莫送潯陽鮓
采石江頭魚最肥
寄石民瞻
磵泉堂上白鬚翁苦憶雲山杖屨同秋到黃花無幾日
人生只合酒杯中
寄曹德昭御史
昔子驅車往河甸河水迢迢不相見侍御驄馬昔揚鑣
郎君今年復為掾昨冬苦寒不可當子乃衰絰請太常
禮官封諡有褒卹賜碑撰刻皆文章名駒翩翩日千里
自是驊騮與騄駬范滂攬轡望澄清愛爾傳家尤繼美
我宗門戶真凄涼四十五十年相將數竒命薄多轗軻
但恐失所纏風霜馮唐已老何由起鬷蔑不言幾失子
雄飛雌伏何足論目斷秋江送雙鯉
二月十九日登大茅峯夜宿元符宗壇因呈集虚
真人并閒遠潘尊師
大茅峯棲雲絶頂祠宫石壇秋日冷杖藜蕭條一老翁
仲冬焚香謁司命石間流水俯潺湲妙意所得何能言
昔聞兹山直通蜀避世何必求桃源清晨躋攀歴深窈
下視諸宫樓觀小亂葉打頭風倒吹是日苦寒絶飛鳥
三君弟子老奉祠清淨寡欲真吾師清酒綠液半凝脂
慰我遠来還渴飢閒遠先生更竒古壁間示我虞翁詩
詩中愛道李太白結巢雲松復此客九江秀色雖可餐
高隠何如煉精魄吾聞兹山到處有神仙楊許遺書倘
可傳泥丸絳宫朝内景玉經玄文咏至言如此亦足昌
吾年
早行
薄雲斂徂暑隂火鍊金精瞻彼河漢白林園風亦清肅
肅郊雁翔嘒嘒山蜩鳴吹笳者誰子三五柳邊城城門
一何高岐路百從衡諒無楊朱泣悠然白首情
惡木
中園有惡木蜂蠆何其稠蛇蠍相同類大小僅不侔生
性豈如斯好惡非良謀古人善比况蝴蝶夢莊周
蓮葉何田田
蓮葉何田田田田生綠波明朝大如盖風吹將奈何
草生盤石上
草生盤石上根深石不露水流盤石間風吹下山去
草生盤石上似許行人坐水流盤石間不許行人過
古意
皎皎機上素脉脉閨中情砧杵何曾識玄黃遺染名裁
縫為君衣妾意自分明不受青蠅汙還飄積雪輕舊歡
團扇合新歡蘭蕙清非惟抱美質亦復含素誠如何梁
武帝子夜換歌聲
谷口歌采榮
谷口歌采榮松間吹玉笙如無此時興何處有高情唐
虞讓天下巢許擅其名哀哉和氏璞獻者楚王城
草生可攬結
草生可攬結衣敝香不滅風吹古别離換我青青髮去
年往燕趙今年来吳越各自有情人鸞膏化為血
題玉山所藏淵明歸来圖後
陶令昔去官當世豈知賢杖藜柴桑里汎舟即斜川春
風五柳隂秋日秫盈田歲釀杯中物佳辰奉賓筵觴来
各有趣斟酌罄交歡為生豈易老藉此一欣然咄哉羲
皇人既遠身名全
蛛網上落花
飛花墮蛛網點綴映臨池縈空以搖曳相值竟相持不
成羅綺織翻為紅素悲迥看舊時樹傷滯腹中絲
送湯生茂才歸宛陵
春舟度鶴觜晨鼓發龍灣軟語勞相接幽期任獨還風
清建業渚雲白敬亭山自有府公薦慚無遊子顔
春夏承湖南僉憲完顔子中問訊敬用酬上
有客湖南去聞公憲節新坐霑梅子雨憶别柳條春衡
岳瞻朱鳥湘江咏綠蘋升車訪遺逸問俗願清淳
賦少尹納延元臣為東平郡王之諸孫求詩
聖歷開文運王章定武功大人推部落開府冠山東日
月旂常異河山帶礪同諸孫傳赤舄小雅播彤弓一命
起居注載趨長樂宫掖庭官濟濟淮浙賦中中竊忌徵
求急方来福禄同翺翔鸞鳳日逆順馬牛風帝力生成
大人心灌溉公共圖歌政理多稼答年豐
奉同楊廉夫賦簡杜原夫達兼善
徵君舊住臨江宅高世早排閶闔雲太史誰修名士傳
隠居今注武夷君相逢之處歌九曲小篆以来書八分
勒取山經載名刻清時白首重高文
送黃祕書歸金華(作於張貞居靈石塢)
祕書古罍洗金玉間追琢寘之宗廟間乃復敦素樸科
詔昔求賢明經以為學君雖第三甲文氣已磅礴鳳毛
聯五色麟定峙一角于時日正中青冥翔寥廓迄今半
臺省往者俱館閣枚數盡英雄隠顯關述作偉哉尚書
宋繼起秋天鶚一魁四海望旋復凄夜壑盛衰互絶續
天意豈厚薄吾子幸老翁掛冠彌矍鑠安居大江左杖
藜名山郭清言窮理窟私淑仰先覺况及大夫公生世
縻好爵述德紀豐碑山木工則度宛宛白下虹剡剡翠
螭襮無雙江左姿豫章元祐脚清標溢素羽皦若離羣
鶴翕然萬里思芝草焉用啄不食固不飢風清九臯樂
回首漢廷偃倒行竟前卻疏廣非甚賢知止自寬綽僕
也畎畝中謳歌以耕鑿聞名三十載交誼欣所託鵬鷃
各棲飛萍蓬殊依泊天寒望古栢孤翠幾巉錯深期帝
子渚仿像洞庭樂餘音今在無大雅其寂寞緬懷虞閣
老安問頗悠邈空花結翳業不刮金篦膜滄江落日遠
一葦中流弱外史論文章譚君口諤諤語我盍賦詩持
贈勒有恪君家金華隣冉冉仙意昨神光運草木白石
俱起躍攤書日間帙洗盞松下酌生榮畢志願俯仰何
愧怍六經聖道微沿流到伊洛其文有藴奥其義則博
約後生待来兹前輩已零落往往輕師說授受工剽掠
虚辭相矜誇體認迷執捉君歸善自謀何以同矩矱詩
教本人心煩君曉粗略
東城行
東城俯春流余昔釣游地憶嘗拈落蕊相偎倚桃樹葉
底避游絲叢深納飛絮同時四五輩被服俱美麗千金
各有攜日暮恣游戲但道長如此焉知老將至昨日尋
舊游光景徒自媚日肆江海蹤漂零復誰記非無桃與
李寂寞千萬億
南林翟志道以著書辭青陽縣尹作詩貽之
束帶謝廳事抱琴歸柴荆時雨適然霽田中逢耦耕繞
舍桑麻交境與心跡并皤然六十叟始得佚吾生適意
杯酒間天地同其情懷賢不可見掇以秋菊英嗟哉陶
縣令卓彼身後名
策馬出郭門
策馬出郭門仗劒歌載馳河水北洋洋太行東巍巍風
吹白日暝死者横路岐傳聞多殺傷悲愴神魂飛四方
丈夫志手握千金資直前且不顧詎以禍福移人生貴
同類非獨哀流離迫此苦寒節悠悠僕夫飢下馬知馬
勞上馬憂馬遲雖不通馬語情事諒庶幾落日古戰場
往往令人悲豈意霄壤間我行今踐斯
題元暉山水
江上江雲漠漠寒有時帶雨過層巒只愁海岳菴前路
水沒黃沙鴨嘴灘
丈人行
城門有丈人種瓜綠盈園瓜熟許隣吃偷之竟不言歲
久多感激相祈瓜蔓繁雖有困窮去抱瓜瓜不冤近者
天稍旱羣兒走塞門請為救瓜活不憂井水渾深知丈
人德豈感使君恩忠信苟不渝風俗誠所敦嗟嗟復嗟
嗟敢為鄙夫論
寄陳仲衆供奉
騎馬都下歸放船湖中賞恩沾翰林制樂奏鳳池響十
年雨露間一日青冥上虞陳本同姓詞源浩沆漭他山
翠琰刻别殿黃金榜諸公誦合作觀者必抵掌昨聞已
超然近見益高爽宜乎盛名下傳寫日以廣漢史奏德
星君家太丘長餘音撫廟瑟致禮張賢網吾衰竟五十
所去輒尋丈雲瀑代春絃女蘿為夕幌誓掛牛角書妻
子鹿門往薄忝君子交幽期起遐想
陳方
字子貞
題野秀堂與項可立同賦
沃壤畇畇阡陌齊長林深處結幽棲草生夜雨江湖闊
花發春雲鳥雀低芹葉已高瓜滿地蓴芽欲老芋成畦
疎簾細簟宜清晝物物煩公取次題
附項可立詩二首
霞際浮玉青霏霏吳中景物天下稀三江入海
作秋浪五湖滿地搖夕暉孤鶴忽與白鷗起神
龍或挾赤鯉飛匡牀抱膝但長嘯丈夫安得為
輕肥
築室湖灣種花柳掃雲岩阿坐薜蘿曉雨紅披
黃鳥路春風綠漾白鷗波招隠誰看大山賦叩
舷自作小海歌莫收俗物掛眼底由来勝事吳
中多
送趙虚一還金陵
中興天子潛龍地頃詔先生去祝釐舊坐風亭留御榻
新題金榜出高榱月明仙仗朱旛動雨暗江靈鐡騎馳
手種青松聞有實康強却過種松時
題宣和所製赤駒圖
房星委地生神骨衆馬不得相儔匹千里風輕白玉蹄
平淵春浴丹砂質自從長養入天閑振鬛常陪乘輿出
未知赴敵見戈矛所慣承恩聞警蹕嘶當落日近尊嚴
氣抹長林動蕭瑟不慙芻豆飽微軀尚覬朝家三品秩
宣和殿裏圖書暇親見圉人事爬櫛當時青海九萬餘
未有一匹當宸筆臨軒睥睨迥出羣落紙須臾歘奔逸
内侍傳宣賜近臣再拜奎光欲騰室秋深沙苑多蒺蔾
夜半河南吹觱篥已詔民間置牧地如此龍媒敢輕失
青城道上塵眯人六宫粉黛無精神此時此馬(闕)
不能追隨天子向南去哀哉委骨俱蒙塵
送蕭天祥為蕭山縣學官
儒官已在羣僚底南士尤嗟一介微目送青冥何漠漠
手循華髮尚依依匡衡未老頥堪解阮籍多窮淚可揮
雁塔近從秋草沒鴞林遠傍暮桑飛人皆雞口喧争利
子獨鼇頭坐失機寂寞宫牆悲傳舍荒蕪禮樂見深衣
諸生載酒同題句賢宰鳴琴共按徽綠樹雲回神禹下
白蘋風起孝娥歸門當越嶺春横郭地接江潮夜撼扉
定與王郎招爽氣復陪賀監倚斜暉登臨幾轉怱怱過
勝絶寧教草草違端欲早收榱與桷祗愁空老故山薇
華彦清登常州玄妙閣有詩因同韻
地接三吳口人操衆楚音樹迷晴漠漠花亂夕森森碧
是當時血春非往日心翻思當矢石猶暇惜冠簮丞相
戈如雪將軍志比金倉皇驚破竹踴躍念披襟壞堞仍
存舊高標獨峙今星河垂綺戶雲霧出琪林鳥去蒼茫
闊帆歸迤邐深諸天欣共賞勝地肅同臨突兀雄連棟
依微隔遠岑紫霄停廣樂白日閟層隂倒影何多美空
歌試一吟悠悠江海興冉冉市塵侵
題割股孝女卷
蜂蠆螫我手壯士須動色如何割股女引刀不愛惜見
父不見肉視股如視石眼前秦越人區區較肥瘠
呈王本齋尚書
聖主光先業王春再至元贊襄符妙算擇選副深論衆
悉推耆德三曾鎮大藩虎珠秋月避鳥幟海雲翻藉藉
番禺頌明明造化恩清標非栢府高秩是薇垣煮海民
為食經營古所敦江淮邦足賦浩汗利之源弊政思張
弛長材畀輊軒光芒分八座精采送孤鶱鼎重千鈞小
膠清萬丈渾龍文頒御服馬湩錫壺尊香散知心醉春
回到骨温冰霜愁左去風雨命前奔竈竈連雲起船船
附蟻屯絶知忘夙夜何暇覓饔飱昔也東西浙歡然遠
近言市無憂折閱人不困牢盆公日唯扃戶方時亦在
門從容嘗接語歎息每銷魂短褐形如鬼傳餐首欲髠
潮乾晴沫白日淡暮烟昏卒戍春鳴柝人家月照樊鹵
成俱井井地限各村村碧海浮天際黃茅暗竹根緬思
多彷彿已閱十寒暄識量今逾老聲華晚更尊謬知慚
骩骳甚欲寫璵璠形弔徒蕭瑟心馳正鬱煩仙花團雪
淨江草亂雲繁早晚招魚艇丘墟問故園摳衣瞻管仲
掃榻寄陳蕃袍笏仍圖畫山林數記存此時鷗與鷺隨
意樂乾坤
清閟閣詩二首
門前灌木春啼鳥屋畔長松夜宿雲剪得蒲苗青似髮
燒殘香篆白成文偶同杜老唯耽句遂學顔淵不茹葷
境勝固應天所惜品題蕭洒最憐君
湘簾半捲雲當戶野鶴一聲風滿林纔立簟紋波細細
乂疑牆影雪隂隂竹搖棐几常開帙花落藜牀獨抱琴
不謂世間仍得此恍然飛屩駐仙岑
新正獨坐
柳葉參差蘭葉長西隣春酒鬱金香吾生不飲唯搔首
此物多情故惱腸髮已鏡添新歲白書仍筆點舊時黃
向人節序年年異来往猶煩禮數忙
元日後雪
年前春色惱梅花年後春寒妬柳芽半夜人間成玉宇
朝元殿裏散天葩風生碧海雲無際日射藍田璧有瑕
明發扁舟西郭去一溪新水漲晴沙
送蔡霞外
不見道人今四載疎狂猶似舊時多自言曾到神仙宅
公亦須吟離别歌澗草隂隂披紫藟山花細細落青蘿
只愁骨相無清氣赤水玄珠奈爾何
寄開元和尚
娑羅室内早春初經卷香花禮佛餘終日更談言外法
十年不寄蜀中書夜深雪殿當空白月落風樓近竹虚
若得為吾留一偈韋郎詩句豈容疎
元宵留無錫有感
曾聞故老說前朝今在殊方度此宵月殿不催春賜酒
風檐空憶夜吹簫已無花影如雲起那有香塵作霧飄
滿眼疎狂何所去青松接屋自蕭條
贈茅山吕洞陽兼寄郎孤岩
前代將軍五世孫華陽洞裏事茅君白虹夜隠蒼精劒
紫殿晨書碧落文花滿石壇長不掃术生仙壤獨能分
尊君若見郎高士為說山靈愛白雲
送王季野省父簡孫子翼處士
吾廬歴歴楚江邊子渡江時暫泊船須問垣牆仍好在
莫教風雨轉凄然夢成蝴蝶隨春去愁斷麒麟並塚眠
若見孫登還一笑餘聲散入薜蘿烟
送覺上人謁龍翔錄寄子異
偶聞吳下鄭居士手把新詩就我吟紙上姓名無俗氣
篇中律吕有遺音鮫人淚落金盤冷木客歌傳石磴隂
謄寫已堪驚老眼龍翔一宿會知心
王季野由鎮江赴揚州省覲父尚書賦此以送
楚楚斑衣照暮春蒲帆帶雨出西津樹迷瓜步青如薺
江漾蕪城白似銀久謂尚書安寢少不勝天子寵榮新
暫時定省加懽懌枉使吹簫送客頻
奉白雲鄉兄
天寒客裏輕相别花落孤村喜獨来贈扇豈堪承故意
徵詩徒使愧非才汀洲日遠參差樹門巷隂生宛轉苔
玉珮珊珊天未曉只聞長嘯一聲回
寄王仲叔
陌上誰家子行春並騎来揮鞭不相問回首復疑猜二
月初消雪東風尚落梅更尋禪寂地石上翫蒼苔
草堂雅集卷三
