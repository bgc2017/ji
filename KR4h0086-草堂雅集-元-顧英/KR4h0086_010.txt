草堂雅集卷十
元顧瑛編
姚文奐
字子章崑山人聰敏好學過目即成誦博涉經史
搢紳先生咸加推重辟浙東帥閫掾雖公事旁午
不廢吟咏把酒論詩意氣豁如每過予草堂必有
新作故所錄尤多家有書聲齋野航亭自號婁東
生云
題高宗詩意便面
畫裏山河尺五天傷心莫說靖康年迢迢古木連雲色
何處思陵起暮烟
題章氏園亭七首
種德堂
春風堂下流芳地種穀何如種德宜會見青青雙玉樹
百年無數長孫枝
水心亭
卜築中流便翼然窗開面面見清泉微風澹沲生文采
如坐米家書畫船
壺中堂
身在蓬瀛亦醉鄉清冰出壑置高堂誰知天上風雲闕
不似人間日月長
江山清氣亭
卜宅龍江第一灣天開突兀見南山琴書(闕)
閒看漁樵自往還
明遠樓
水光山色照簾櫳極目秋毫迥碧空身世凌空欲飛動
何人(闕)付長風
(闕)亭
(闕)亭下花如錦野蝶山蜂總不知獨把一杯芳晝永
美人(闕)我唱楊枝
晚香亭
百花開盡菊盈枝三逕歸来酒滿巵老圃秋容清馥馥
西亭宜客賦新詩
書聲齋即事
書聲齋底有新凉行李挑詩上夜航月色滿襟隨我去
秋花如玉為誰香十年客路知今日百里胥門尚故鄉
朝野太平沾寸禄不愁白首未為郎
題馮文仲畫秋亭埜望
黃葉蕭蕭聲似雨西風夜作離人語秋亭野色滿江南
誰搗玄霜千萬杵
送人之江東典史
海上潮生書畫船秋風此别遂三年青山近郭客攜酒
綠水小橋人採蓮笑我閒居隨造物看君高步似神仙
江東故舊還相問白雪新来欲滿顚
月伯明講經與玉山各賦二絶以寄
玉笛飛空過洞庭西山不改舊時青短長橋下風雨夜
知是老龍来聽經
月(闕)影散閻浮樹風送將開智慧花(闕)約清秋(闕)
列毘闍
玉山賦詩曰纖月微微轉石牀紺宫秋夜著新
凉雨花不許一塵染吹作滿天風露香又詩曰
江納潮音秋浩浩空涵月色夜冥冥香隨花雨
天分供光發寶珠龍聽經(時月伯明住崑山報本寺)
西園分韻得何字
秋日西園萃森爽乘閒領客逕相過洑池新水浮皋陸
石(闕)華(闕)幔坡自笑謬稱三語掾誰能更作五噫歌
晚来幽思政傾倒跋馬且歸愁奈何
来鶴亭得飛字韻
挹(闕)来鶴亭主人闓竹扉鶴来為客舞玄裳縞其衣客
起為鶴歌相與澹忘機况兹暮春候微風蕩晴暉摘花
散(闕)飲芳而食菲古香襟龍麝新茗試槍旂真樂足
清賞(闕)玄微作者紀七人分題詠而歸明朝當復
来故恐(闕)紅稀為君引横玉再奏鶴南飛
書聲齋鬮韻得長字
昔我去西齋含悽逐飄蕩今我歸西齋觸情集遐想氣
節忽變遷宇宙一俯仰我書時復讀我琴久絶響凱風
自南来戶庭颯以爽搔首佇良朋於焉共清賞懽將酒
洽浹愁借酒滌盪慨彼岐路人行行屐幾緉豈不念厥
初胡為紲塵鞅永懷柴桑翁庶其觸類長
題熊松雲畫茅山秋色圖
(闕)先生傳茅仙(闕)何年山青雲白秋如畫
此(闕)第八天
茅山
山雲護芝田山雨清菌閣中有學仙人吹簫待鸞鶴
吳仲圭畫折枝竹
鳳去梁王宅苔荒習氏池阿誰春雨裏見得翠蛾眉
婁東園分韻得四字
至正八年夏六月日踰四故人海上来朋游若雲萃置
酒婁東園清隂障囂滓譚鋒落秋霜炎飈變凉思盤飱
襟果蔬令舉飛觴至豈無絲與竹相與樂文字西亭及
野航于焉得晚涖新題到畫壁草木亦葱翠浮生一萍
流驩會良未易載歌秋水篇周還緩歸轡
招飲
高君自家會招此真率賓昔人酒令圖一行當一新少
焉日卓午飛馬秋風塵國色明皓齒天香隨舞裀秪愁
草茅士形穢珠玉濱
題張戡瘦馬圖
稜稜出神骨翼翼照龍光顧影時思戰長鳴勢欲驤征
鞍(闕)兒女遠道負餱糧歸到龍沙日秋風苜蓿長
題岳王墓
旌忠函骨北山根一過西湖一斷魂獨掃金人歸朔漠
長驅鐵馬到中原奸邪百代空遺臭父子終天尚雪冤
墓木屯隂森戰戟蕭蕭風雨泣黃昏
秋日讌古塘蘭若分韻得入字
秋日上闌干秋風下原隰萍流三十年豈不念鄉邑歸
来南山下故壟謀稍葺一錫借招提松光照書籍(闕)
有(闕)良朋偶雲集解襟納新凉開樽攬芳裛起處適
自如獻酬不拜揖于時發清豪分韻紀雅什樂哉固無
涯所貴相講習西林趣鳴禽翳翳景將入
次韻
索居郭外景蕭疎况是秋風落木初少出不知今日事
老来猶讀古人書題詩遠寄何煩爾載酒相過尚憶渠
見說汾陽多貴客問君誰是馬相如
題虞瑞巖描水仙花
離思如雲賦洛神花容婀娜玉生春凌波襪冷香魂遠
環珮珊珊月色新
題書扇圖
蘭亭墨本摩挲盡老我愁書咄咄空一自蕺山題扇後
千年誰復寄清風
題西園雅集圖
宋家全盛日戚里肅高風四海才華萃西園爽氣濃衣
冠名教異興趣一時同雅好隨賓客風流是主翁珍藏
出古物能事競新功離席高譚永行厨異味重臺池迷
遠近杖屨任西東竹色仍多碧蕉花也自紅文章關世
道富貴感秋蓬良會難為數清驩未易窮蘭亭修褉事
金谷綺羅叢回首俱陳跡君看圖畫中
題畫雞冠花
何處一聲天下白霜華晚拂絳雲冠五陵鬭罷歸来後
獨立秋亭血未乾
題倪元鎮雲林圖
昔從雲林游靈光散霞外迴薄萬古情逍遙五噫態臨
流以濯纓息隂為解帶浩歌激清商參差動天籟
和韻
天清望不極逸興晚来多新月弦初上秋華酒半&KR0755;水
光搖玉麈山色舞金鵝坐久衣裳冷移舟向磵阿
竹枝詞
儂家只在斷橋邊勸郎切莫下湖船湖船無柁難輕托
白日風波在眼前
晚凉船過柳洲東荷花香裏偶相逢剝將蓮肉猜拳子
玉手雙開各賭空
冰肌玉骨自清凉藕花十里錦雲香一朵紅衣初脫卸
却將蓮子打鴛鴦
家住西湖第四橋自從丱角學吹簫年来愁得兩鬢雪
吹盡春風那得消
郯韶
字九成吳興人好讀書慷慨有氣節辟試府掾不
事奔競淡然以詩酒自樂作賦不習近世體欲追
唐人之盛楊鐵厓先生以為與北州李才相上下
駿馬新鑾蹄駸駸未可知也
題柯丹丘墨竹
玉文堂上寫琅玕只作吳興老可看一夜秋風動寥廓
綵雲零落鳳毛寒
題王元章畫萬玉圖
一湖千樹玉交加清夜掀篷看雪花狂殺山隂王處士
興来放筆掃横斜
題美人琴阮圖
金谷花飛春半時花間鶯語太遲遲美人心事渾無賴
忍把柔情摘阮絲
題宋高宗詩意便面
深宫華氣接蓬莱日日題詩上紫苔一夜雨聲無處著
盡將秋色過江来
和張伯雨雲林席間韻
句曲先生世所憐新詩字字總清妍楚江秪漫聽春雨
蜀土那知有漏天樹隔青山迎好客華開白日照芳筵
高居更憶雲林子目送冥鴻揮五絃
題柯博士梅竹圖
天王宴罷奎章閣博士歸来兩鬢絲寫得寒梅與修竹
照人清影尚參差
題浴馬圖
花落春雲滿御堤晚凉試浴躍龍池五王未許爭飛鞚
先賜承恩太僕騎
題朱澤民山水
洞庭南下水如天篷底看書白日眠我亦憐君愛山色
直須買酒過秋船
題顧定之竹
吳下幾人能畫竹風流只數顧參軍都將數尺雲烟思
寫作當年篆籒文
題唐子華山水
東風吹雪嫩寒生有客騎驢畫裏行今日相看渾似舊
江南何遜獨多情
湖州東門即事和玉山韻
路入仙源一水分雞鳴犬吠自成村晚風忽送青天影
吹落匡廬九叠雲
玉山詩曰郭外青山兩岸分桃花流水帶漁村
紫霞仙子坐船上笑看春風吹白雲
游弁山李雲山點杜鵑花與玉山同賦
金井西頭萼綠仙霞裾風度影翩翩隴西才子多清思
謾把春雲染杜鵑
玉山詩曰山花開滿枝游子竟忘歸東風洒猩
血吹作杜鵑飛
寄遠曲二首
突騎破天驕將軍賦大刀隴頭嗚咽水一夜夢臨洮
朔雪滿天山征人去不還惟應隴頭月照見玉門關
題趙魏公畫
漢家宫闕盡蒿莱烟雨蒼茫護石苔惟有金河舊時雁
年年秋色過江来
用楊鐵厓新居書畫船亭韻與玉山同賦
越来溪上暮潮過飲馬橋頭春水波出郭喜知塵事少
吹簫無奈月明多華飛斷岸衝歸燕柳蔭長溝汎白鵝
擬送一琴臨水榭叩舷同奏竹枝歌
卜築喜過揚子宅城居曲曲抱溪流夕陽在波人影亂
秋水上簾竹色幽載酒過門從問字據牀吹篴不驚鷗
月明後夜溪山雪乘興還能具小舟
次韻陸友仁吳中覽古一首
赤闌橋下記停橈細雨菰蒲響暮潮說與行人莫回首
故宫烟柳正蕭蕭
過石塘洪
亂石成孤嶼中流截巨濤水清時見底沙淺不容舠度
鳥窺天影游鱗觸磵毛前村江路迥纖月在林皋
過漁浦
江水飛花作雪輕月明似入剡溪行可憐一夜天涯雨
又聽春潮打櫓聲
題仙山樓觀圖
漢主離宫最上頭昔年曾侍翠華游青天半落銀河水
白日高懸華岳秋花隱儀(闕)臨閣道仗移(闕)瀛洲
三山更在齊州外遙認蒼烟九點浮
送姚子章之淛東帥掾
海右桓桓大府開勝中雲氣近蓬莱借籌底用平蠻策
草檄須煩倚馬才玉節旌麾江上見明珠翡翠日邊来
遙知博望沙頭月為照乘槎萬里迴
寄南屏精舍諸友
山中遺老凋零盡太息於今復數誰東郭幽人頻曳履
南崗諸子總能詩夜窗燈影分書幌午榻茶烟颺鬢絲
何處令人發深省永明湖上立多時
同報復元上人登南崗文筆峰兼柬句曲外史
橘林風細凉颸生石磴雨滑褰衣行雙肩正如野鶴立
左耳忽若秋蟬鳴孰云耽詩並齊已我愛翫世惟彌明
對牀着屐歌楚語若箇扶藜来細聽
題王仲弘縣尹所藏高彦敬尚書巴陵山水圖
尚書愛畫水落筆生遠色微茫洞庭野迥與湘渚隔青
山迤邐盤春空江波欲落江樹重望中雲夢開七澤猿
啼直與巴陵通王郎家住巴陵道按圖只說巴陵好巴
陵女兒歌竹枝微風落日行人少山中春雨生石田柴
門流水聲濺濺釣竿長日倚沙樹扁舟中閣生晴烟愛
此只合山中住十年作官不歸去高堂見畫夜夢之夢
中離離濕秋露白頭官滿思轉多江南酒美仍蹉跎人
生得意夜行樂酒酣且和巴陵歌王郎王郎奈爾何
龍門山中即事
雷雨過崖驚落湍空林白晝忽生寒隂隂草閣開尊坐
細細山雲卷幔看落日樵聲經木末青天鳥道掛簷端
亦知吏隱非吾事直欲從兹賦考槃
和仲舉張博士見寄一首
金溝河上柳千條濯濯輕隂覆畫橋華夾御城涵曉日
波迴仙沼應春潮曾聞獻賦趨三殿想見承雲麗九霄
欲聽鈞天塵夢隔蘇臺凉月夜寥寥
曉發商溪戲柬玉山且索和
商水西頭花滿烟畫船銀燭理絲絃翠屏何處驚殘夢
卧看青天春月圓
玉山詩曰岸花如霧隔春烟畫舫琵琶第四絃
翡翠驚飛不知曉五更殘月向人圓
送丁彦祥入京兼呈危太樸應奉
畫角城頭烏亂啼客行秋日思悽悽黃河一水青天上
葱嶺諸山大漠西飲馬窟深沙草淺射鵰風急暮雲低
經時不見危供奉想候都門踏雪泥
寄句曲外史
掬溜室中清夜分相過曾此說幽文園池星斗當窗見
枕蓆波濤隔樹聞頭上鶡冠朝老子手中龍節候元君
欲從世外求玄賞雞犬岩頭有白雲
鄭蒙泉鍊師子午谷圖
子真今住子午谷迺在蛟門西復西繞屋長松落晴雪
倚天絶壁立丹梯春回大壑三芝秀月滿空山一鶴栖
歸去看圖望瀛海定應沐髮候天雞
和報復元秋興一首
大星出海芒角稀新月隔林光景微空山無眠鷄犬靜
獨樹忽驚烏鵲飛已喜朝廷寬賦斂側聞南國尚戎衣
釣竿早晚落吾手日日放船来水扉
天平山
西来山勢森如戟上與浮雲石棧連華盖九峯當絶壁
龍門一道落飛泉幽穿石洞潛通穴下俯天池冷積淵
更欲振衣千仞表側身東望洞庭烟
谷口
谷口大星稀蒼茫夜景微草驚知鹿過潭響覺龍歸楚
舞誰相狎商歌自攬衣鹿門應有待莫遣壯心違
題趙魏公竹
鳳閣春雲細瑤階碧霧深輕風来委佩旭日上朝簪歴
歴衷賢思依依戀闕心竹枝同古調千載有遺音
寄經鋤隱者倪元鎮
谷口青松夾逕生鶴巢松頂雪初晴此時知有經鋤者
獨抱長鑱嶺上行
寄文煥章
揚子橋邊送客舟秣陵烟樹不勝秋征鴻過盡無消息
注目寒江水倒流
月夜有懷報復元上人
門外天低南斗横戍樓風急打三更絶憐此夜長松下
正好哦詩踏月行
送趙季文之湖州知事
側聞大郡元僚佐江左文繁費剚裁殷浩固稱多士選
郗超元是濟時才題詩金井穿雲洞下馬窪尊坐石臺
兼有故人資碩畫春風日日好懷開
移家霅溪溪上頭苔荒數畝石田幽連天雲樹當書屋
歸夢青山落釣舟大邑久傳才子盛五亭好逐王孫游
東林春酒白於蜜未得相從對狎鷗
玉山詩曰吳興從事之官去罨畫溪晴聽棹歌
夜雨窗前青草夢春風亭下白鷗波(闕)
梅花發拄笏寧嫌爽氣多相見平原趙公子来
禽青李近如何
與楊鐵厓訪玉山舟中聯句
城角初升旭日暹柂樓釃酒起遐瞻鼇頭直下癡雲暗
(鐵)鷁尾徐開破浪恬野色微明金水曲(韶)清江隱見玉
峯尖烟開幕燕簷牙起(鐵)風颺檣烏(闕)波影白翻
鷗箇箇(韶)燒痕青出麥纖纖弋来野鶩毛全脫(鐵)網得
冰魚口尚噞解籜玉萌蓮菂苦(韶)潑醅村盎蜜(闕)甜避
船好鳥(闕)識(鐡)入座江華手自拈未必江山惟客助
(韶)也知吏隱許吾兼桃華不隔仙源路詩就寧辭晷刻
淹(鐵)
吳浦
山勢分吳楚江流接混茫昔年隔南北此地即邊疆民
近淮鹽市門通海客航行人敬風土云是子游鄉
伐桂辭
莫斫桂樹莫斫桂樹上有慈烏反哺桂樹有華慈烏有
母實傷汝心匪傷汝斧
弔桂辭
凉風蕭蕭兮山木幽白雲英英兮生清秋嗟哉桂樹兮
不我留彼山中之人兮與汝何仇使我獨立兮增離憂
寄倪元鎮
幻仙昔過梁谿上之子清詩日見稱詎有低頭拜東野
直須長嘯答孫登書来映雪池頭落睡起朝暾屋角升
欲酌山泉煮春茗江干艇子幾時乘
次張仲舉謝左轄韓公韻
高閣中天亘采虹坐看庭樹起秋風相臣載酒空山裏
供奉題詩别館中肅肅遠瞻鴻羽集呦呦尚想鹿鳴同
纖雲不動凉生席一夜天瓢雨洗空
過吳興沈十二秀才
游子經年别故鄉偶從春水泛滄浪萬行細柳迎歸棹
幾箇黃鸝隔草堂北里繅車如雨響東家煮酒入林香
沈郎阿母能強健見說新来白髮長
題尹山寺
王師昔度江南日曾駐旌旗江上林劫火不隨人幻化
箭鋒應與塔銷沉咸池幾見天雞出蕙帳空聞夜鶴吟
白髮老僧談往事青山依舊白雲深
述懷寄倪元鎮
隱吏重来學灌園輟耕時與野人言衡門謾有車馬集
廚廪都無鳥雀喧夜榻張燈抄籀史飲瓢分水注陶尊
欲乘艇子梁溪去稍待春潮繫樹根
題仙山圖
華盖諸峰積翠遙中天樓觀陟岧嶤白雲窈窕生晴谷
春渚微茫落暮潮歸鶴只栖玄圃樹幽人時過赤闌橋
相逢願接飛霞珮早晚飇車會見招
為郇道士賦鍾山
每向鍾山賦草堂遠林佳樹色蒼蒼石橋夜迥星河澹
仙井潮生雨氣凉坐見青松將子落行看老鶴與人長
釣泉擬解塵纓濯躡屫還趨千仞岡
寄熊自得
勘書臺上聽泉者還憶匡廬入卧游千尺雲松平地起
九江春水拍天流亦知阮籍多貪酒自愛庾公不下樓
思爾簫聲當靜夜時時吹鳳碧山頭
題趙氏所藏畫
繡嶺宫前西日暉忽驚嵐氣上人衣人家隔岸留殘照
樓閣經年掩翠微游子不知秋已暮蹇驢直與世相違
何當寫我臨流處黃石橋頭看釣磯
題廬山圖
羣山東南横翠色倒影芙蓉生石壁青山直下九江流
吹落銀河二千尺安得浮雲滿春空托身萬里之長風
南游濯髮洞庭水卧看蘿月行山中
送王生之江隂州吏
不到澄江今五年城居風物想依然青山對雨雲連屋
春水到門船在天此地極知官事簡清時况乃郡公賢
題詩送子遥相憶又是秋風過雁前
送僧歸温州
上人靈鷲峰頭客歸去秋風雁宕南山滿謝公行處屐
洞留覺祖去時龕海汀潮白秋波亂隴樹天青夕照含
莫怪題詩重相憶頻年有約寄黃柑
東吕生一首
郭西寺東楓樹林草閣下瞰城之隂大江風雨兼愁作
八月秋濤過屋深生憎物色惱幽興况是故人勞我心
鴻飛冥冥目力短商歌念爾孤鴻音
游卞山黃龍洞柬趙仲光一首
石洞隂隂海氣寒絶崖千尺落奔湍白翻飛燕空中見
黑入潛蛟地底蟠陟險未窮雙蠟屐放形自笑一儒冠
十年来往青山路依舊黃塵沒馬鞍
送張大使之湖湘監稅
學士諸孫不乏賢司征猶得紀山川行人西入湘江路
賈客南通下蜀船倚竹哦詩春過雨隔江聽瑟暝浮烟
相思莫寄衡陽雁待得新秋又一年
寄范叔豹
江上霜寒木葉凋憶君何處思迢迢長年旅食同秋雁
故里風烟隔暮潮甚欲寄書酬遠别絶憐把燭待清宵
雙溪月色凉如水誰採瓊芳慰寂寥
苕溪草堂為范叔豹賦
徵君家住白蘋溪烟霧蕭騷萬竹迷茅屋曉風隣海闊
錦城秋色傍人低朝來把釣頻維棹雨過看山獨杖藜
傳得杜陵千古意肯容投老遂幽棲
次韻楊子夀同浦太守游顧園
辟疆園裏好花開路隔仙源一水洄春暖鳬鷖當檻浴
草青蝴蝶上衣来柘枝屢舞團團扇竹葉深傾灔灔杯
何事綠波生浩蕩畫橋風急綵舟迴
厭厭行酒日西斜太守風流兩鬢華簫引鳳皇停夜月
杯傳鸚鵡泛流霞飛花半入長洲苑歸燕空思王謝家
剪盡綠楊三萬樹暖風吹絮滿天涯
望中煙雨赤闌橋芳草行人去路遙翠壁流泉通地底
青林虚閣轉山腰遲遲綵艇香風度灔灔金塘柳色饒
何處隔樓聞笑語玉人閒按紫瓊簫
石洞隂隂雪乍融溪虚弱柳不禁風花飛草閣通歸燕
舟泊晴江見斷虹甚欲題詩春竹裏不堪吹笛水烟中
歸来坐對高城晚門外烏啼月照空
次韻聶茂宣見貽就東陸伯淵
揚雄宅裏曾相識甫里祠前會面時白日過門應問字
青春别墅只圍棋隔溪水漲桃花屋深巷雞鳴桑樹枝
甚欲相從二三子篝燈細雨共談詩
虎丘
春草青青繞闔廬山深石徑轉﨑嶇空聞落日騰金虎
無復寒泉閟玉鳬陸羽井深春雨歇生公石在白雲孤
傷心莫問魚腸劍怨逐秋風上轆轤
送盧益修鍊師所畫水仙
盧敖愛向山中住長遣看雲一舄飛昨夜候神東海上
夢隨環珮月中歸
題秋林高士圖
山磴坡陁細路平石橋流水雨初生絶憐童子驚秋色
聽得空林落葉聲
題趙仲穆畫送鄭蒙泉之鄞
海寧太守歸来日愛寫新圖入卧游見說甬東風日好
春山如霧隔瀛洲
題顧周道畫
楚雨初晴綠樹浮斷雲芳草隔汀洲亦知不負幽棲意
長向春江釣碧流
題米南宫畫
風流不見米南宫依舊雲林遠樹重貌得匡廬舊游處
半江秋色洗芙蓉
題柯丹丘畫
溪上春山石徑紆暖雲晴嶂錦糢糊行人如隔湘江岸
日暮青林啼鷓鴣
題溪村煙雨圖
山雨朝来不作泥望中烟雨使人迷依稀絶似羌村路
無數春船逆上溪
梨花
渚宫花落雨霏霏春盡江来客未歸多少東家蝴蝶夢
相思併逐彩雲飛
題扇頭
洞庭木落山月低出門秋色風凄凄客行憶過黃陵廟
谷口青猿一箇啼
題謝仲和竹石
江南謝老獨風流愛寫晴雲竹樹幽絶似玉堂殘月夜
數枝晴雪映高秋
浦陽江上水生時日日臨流看竹枝便好扁舟載春雨
蒼苔石上坐題詩
題宋王孫雨竹
閟閣春寒寫素屏兩枝如玉立亭亭分明自注銀潢水
白日天階洗鳳翎
題魏明鉉畫
老翁住在浣花村日日哦詩醉瓦盆怪底横江見船尾
不知春水到柴門
題畫
重岡細草覆坡陁風引松花落澗阿草屋雨餘雲氣濕
開門不厭好山多
過女兒浦
浦口寒烟生白波薲花風急棹舟過人家一路青山下
只有秋田落雁多
村行
江煙漠漠雨霏霏野飯吹香落釣磯三十六陂秋水闊
背人白鳥一雙飛
題趙仲穆畫
水晶宫裏佳公子拄笏看山逸興多昨夜溪南新水漲
釣絲晴拂白鷗波
題趙彦榮臨畫
北苑南宫奈老何青山依舊洛中多相思一夜鷗波夢
稚子船頭結綠蓑
鸜鵒圖
東風吹柳日沈沈階下宜男綠正深百尺游絲春院靜
卧看鸜鵒步花隂
題漁家壁
漫郎家住黃泗浦閒看飛花坐北窗渡口青山高似屋
門前湖水直通江垂楊繫艇已千尺春鯉上盤纔一雙
野老相過無一事白頭喜對酒盈缸
許浦道中
許浦經行三十里狼山已見宿雲霾何人挽粟能通海
有客販鹽初過淮馬渡岡巒何歷歷雞鳴風雨只喈喈
一春多病兼寒色愁絶山顛與水涯
題唐子華山水末句用楊廉夫五字
我愛會稽楊使君洞庭秋月約平分時時吹笛中流去
卧看苕山如畫雲
送人之軋溪兼東王十二秀才
不見草堂榿樹西春雲襟樹晚相迷白沙今夜柴門月
又逐青山過軋溪
送彭彦明還漁浦
江頭高樹繫浮槎秋水生時客到家為語白頭揚執戟
門生今喜識侯芭
為靜嵓上人賦半間雲房
松下半間屋繞簷生白雲山香石上起華雨靜中聞掃
榻看桐影支笻對夕曛悠悠百年意世事任紛紜
送僧歸嚴陵
春船上瀨急歸路石濺濺白日百花靜清江初月圓偶
逢林下叟為話竹間禪明發遙相憶青山生暮烟
倪元鎮畫
玄館夏初度青林暑氣中開軒對流水坐石待薰風花
落葛巾側鳥鳴山几空經鋤者誰子散髮奏絲桐
送樊仲益省郎之解州
六月句吳國重逢樊省郎題詩過山館惜别度河梁淮
樹生秋早汾隂去雁長明年朱紱貴遙憶奉華觴
題胡廷暉畫
仙館空青裏春船罨畫中鷗波千丈雪漁笛一絲風
題倪元鎮畫二首
斷靄生春樹微茫隔遠汀梁溪新月上照見惠山青
高江新水生微月流雲度美人胡不知相思隔春樹
梁溪倪元鎮為余寫湖山清曉圖河東張仲舉題
詩于上友人鄭君傑竟持去不還雖往欲觀亦不
出示鄭真忍人也今觀斯圖觸景會意寧不為之
慨歎漫賦長句云
韶也性頗癖為愛名山游及兹見圖畫遠近須購求梁
溪倪君與我好看山作圖非草草春山爛漫走雲濤海
樹微茫隔煙島碩人之居在磵阿天青石壁搴女蘿彈
琴暝落松上雪濯足影動窗前波而我憶在西湖住對
畫看山日忘暮河東太史驚見之為寫新詩美無度東
家鄭君何太癡時復把玩稱絶竒一朝衝雨捲藏去使
我夢寐長思之只今看畫即欲死永言思之嗟巳矣出
門笑問沙上鷗東流瀰瀰春江水
有懷玉山徵君次沈自誠韻
翔燕屢云至落花辭故枝當軒盼流景惻愴神亦疲達
士多曠志所慕惟書詩朝耕孰與儔夕釣任所之豈不
念時好沈淪與世違取琴為之彈曲絶令人悲白雲被
高岡夕月照水涯徒令千載心默默誰與期
次韻倪元鎮雙燕吟
雙燕雙燕復雙燕年去年来幾相見東風花落杏梁深
不比朝飛雉帶箭主人長年不知還夢隨蝴蝶千萬山
人生那似雙飛燕去去来来梁棟間
送地理劉漢章
劉也東甌士能探郭璞書曰隂曰陽處某水某丘餘壤
隧飛金雁隂房葬玉魚荒唐千古事吾欲問何如
衡門書事二首
風雨衡茅深復深朝来隱几獨長吟正憐靜裏耽詩癖
忽喜門前有足音爨下焦桐彈別鶴箧中蠒紙寫来禽
南山千古悠然意惆悵何人識此心
門巷青苔積雨深林花落盡一鶯吟高情不鼔南薰調
長日只聞流水音澗底青絲牽弱荇窗前碧色護来禽
莫嫌身外求名遠自是幽居愜素心
石榴花辭
石榴花為誰好一樹垂垂向官道年年花落復花開不
覺前年人易老去年花開白日長長官載酒来稱觴流
鶯蛺蝶共飛舞不惜醉倒花樹傍今年花開秋可憐纍
纍結子滿樹顛無人載酒花下飲只說花開勝去年去
年今年兩結子雨露生成有如此人老不似花再開莫
惜載酒花前来
題女真獵騎圖
白草原頭聞雁聲黃沙磧裏馬蹄輕舉頭忽見邊城月
倒着絲鞭不肯行
塞上秋鷹白雪飛濺濺生血洒毛衣日斜却過輪臺下
爭看紅粧獵騎歸
題青山白雲圖
山腰綠樹雨初收天際白雲如水流憶在九江船上望
楊花飛雪下輕鷗
題九龍圖
九龍起幽壑百谷走春雷峽坼蒼崖斷天傾白浪迴朝
行神禹穴暮過楚王臺應有天瓢手為霖遍八垓
山水四景
天際羣峰翠竹圍丹臺千尺淨朝暉何人脫屐長松下
坐看青天瀑布飛
西風木落曉猿驚一水東流日夜聲兩岸青山看不盡
扁舟又過楚王城
山頭雲氣作朝寒石澗春雷響百灘知有高人絶塵慮
獨臨虚閣俯層瀾
扁舟晚泊洞庭西江草江花岸岸齊却過白龍祠下去
兩邊楓樹鷓鴣啼
芭蕉士女圖
玉階風細漏遲遲月冷笄珈鬢影垂怪底新凉滿團扇
紅蕉華下立多時
梧桐士女
厭厭微步出深宫露濕紅綃怯晚風爭信長門今夜月
肯分清影照梧桐
秋林才子
殘照下西嶺微雲翳輕隂蹇驢行落葉歸思在秋林
東京茶會圖
二月東都花正開千門春色照樓臺遊人勝賞不歸去
齊候分茶擔子来
寄許具瞻縣尹兼柬姚子章
朝廷守令居清選淛右推君第一流豈但絃歌聞百里
直將名字動諸侯天開赤水浮仙島日出滄溟沒蜃樓
東府故人姚記室定應騎馬日從游
題步愚嬾道士青松障子
青磵長松積雪深白雲千里護空林石泉自彈流水操
天籟時聞大雅音貞白洞前風細細葛洪井上晝隂隂
茯苓滿地知愚嬾日抱長鑱何處尋
寄唐子華縣令兼柬趙季文從事
鄉里衣冠日巳疎歸来俯仰十年餘蒼筠獨喜經秋後
白髮休嫌把鏡初猶子總傳韋偃畫諸孫只守鄴侯書
西隣從事耽詩癖日日過門應下車
和鄭遂昌初度有感
六月六日逢初度白髮朝来把鏡看穉子攤書誦麟趾
仙人承宴擘龍肝玉壺送酒春長好青竹題詩墨未乾
久識先生甘隱遯蕭然林下古衣冠
和鄭遂昌苦雨
家住越来谿水頭草堂六月雨生秋風兼大澤隂霾湧
水合長河濁浪流后土何由見白日故人相憶在滄洲
明朝欲向東吳地江草江華笑客愁
送僧游廬山將之西蜀謁玉泉尊者
聞道上人廬阜去遠從西蜀陟崔嵬舟行五月瞿塘險
天入三巴鳥道迴蘭若清猿聞苦竹袈裟細雨憶黃梅
玉泉智者還相見應說鄉人海上来
小隱為居延王孫德新賦
草堂三日風雨驚閉戶不聞車馬聲書簽頗怪燕泥濕
井屋忽看春草生王孫亦在城西住手種團團青桂樹
朝来讀書不下堂自寫淮南小山賦
投贈兼善都水
尚書北柱最清高持節東南護水曹千載河渠數劉向
一時詞賦重王褒玉垣天近含雞舌阿閣朝迴拾鳳毛
更憶龍池舊時柳年年雨露浥宫袍
視草堂深近玉除每從進講佩銀魚南宫晝漏通青瑣
東壁奎文煥石渠古篆久知通史籀新詩端擬過黃初
茂陵多病緣何事惟待青冥薦子虚
送廣德程萬戶弟從軍
桓桓程將軍年未三十氣如雲一朝詣闕襲父職獻書
討賊爭功勛朝廷恩深禮數厚授鉞前驅那敢後雲鳥
天青沒畫旗轅門月黑鳴刁斗將軍有弟才且賢從兄
萬里何翩翩看雲倏爾歸奉母如此一門忠孝全楊花
三月潼川暮揮戈又指湖南去吹笛高城破敵風飲馬
長江洗兵雨學書學劍真男兒功名拾芥須爾為長歌
更勸一杯酒歸来細頌平蠻詩
登姑蘇臺劉從事索賦二首
送客古臺下繫馬古臺隂日落黃塵起馬嘶青草深古
人俱白骨遺像空黃金撫事已千載徒傷千載心
臺榭已蕪沒江山非昔游鳥啼烟樹裏日落古城頭源
水聞吳曲青楓繫越舟望中衰柳色知是舊長洲
過南沙曹氏别墅會沈伯熙索賦
虞山相對南沙口曲曲雲林似輞川隔岸花飛春片片
開門青竹雨娟娟故人忽喜經年見清夢已驚三日前
深夜一尊仍惜别還家又是月初弦(沈伯熙云三日前曾夢余相見)
惠山次韻柳遵道待制留題二首
晴山屹立九龍堆翠削芙蓉面面開千章灌木烟中合
百谷流泉地底来人倚石牀題斷蘚僧歸紅閣禮殘灰
杖藜不厭攀蘿磴一日須来一百迴
行盡空林黃葉堆青山九疊倚天開移家未學梁鴻去
題石應傳米芾来天上游絲春繞夢人間劫火冷飛灰
無因十日雲房住為借支郎一鶴迴
題趙文敏公竹
不見王孫三十秋白頭遺恨思悠悠似將一掬皇英淚
夢逐湘江春水流
次韻周子通應奉見貽
文星一箇落南州太史今為萬里游雲漢依然天北向
風波已見海安流亦知王粲久為客惟有杜康能解憂
欲問南山射虎者數竒何事不封侯
送徐勉之慈湖山長
北闕獻書今十年南州辟掾任才賢仍聞下第還鄉邑
猶喜一官司豆籩學舍開時對山郭海潮平處是公田
絃歌但使敦民俗寇盜于今已晏然
送凌元之湖圑監稅
廿年作吏辭鄉邑十月司征去信州孫子斑衣方在膝
慈親白髮已盈頭嶺烟散後人歸市春水生時客放舟
莫為微官歎淪落江山如此亦清游
我居吳下君居越初未識君知姓名相逢一夕話鄉里
託好十年如弟兄明日還過客星瀨故家近接上饒城
江頭把袂不忍别歲晏商歌無限情
望潮曲
夕風吹白波江樹搖綠烟行人望潮水心與滄溟連榑
桑東来三萬里曉看浴日重淵底迺知碧海與天通只
隔銀河一絲水美人住在東海頭身輕嫁與千戶侯頻
年轉粟直沽口檣頭夜夜望牽牛
贈琨努同知前宣文閣司鑰
昔年進直宣文閣奉詔親從華底来魚鑰晝司宫漏永
牙牌晨候閣門開九重清切通中禁百辟從容近上台
白髮思親滄海上看雲日日望蓬莱
題宋氏綠野莊
暮泊蘭陵郡朝過綠野莊飛華渡江闊垂柳蔭門長掃
地春隂合梳頭荷氣涼幾時重著屐来此話滄浪
陸友
字友仁姑蘇人幼聰敏好學作詩必擬古人不苟
下筆故其詩皆有法度北游京師館閣諸老無不
愛重之惜其不永年故詩不多得云
送趙季文之湖州知事
共說佳公子翩翩清且賢傳家存舊笏載世有遺編鷗
鳥衝波去苕花帶雨牽糾曹官事少揮麈看山川
贈諸葛子熙
聞道長安異昔時秋風落日草離離九成宫闕無尋處
空有人来拂斷碑
百二山河路欲迷荒林敗塚轉悽悽夜深曾過昭陵下
風雨猶疑石馬嘶
北堂萱草綠朵朵白髮慈顔不解憂盡賣刻辭供菽水
誰憐跅足徧長洲
題米元暉畫山水
翳翳雲中樹亭亭江上山秋風生柁尾蕩漾碧波間
題宋江三十六人畫贊
憶昔熙寧全盛日百年曾未識干戈江南丞相變法度
不恤人言新進多蔡家京卞出門下首亂中原傾大厦
睦州盜起勢連北誰挽長江洗兵馬京東宋江三十六
白日横行大河北官軍追捕不敢前懸賞招之使擒賊
後来報國收戰功捷書夜奏甘泉宫楚龔好古作畫贊
不敢區區逢聖公我嘗舟過梁山濼春水方生何渺漠
或云此是碣石村至今聞之猶褫魄
送國王多爾濟就國
奕世名王策駿功遠分茅土鎮遼東玉符金印傳孫子
鐵劵丹書誓始終滄海斷霞通虎帳黑河飛雪暗琱弓
莫忘聖武艱難日四傑從容執帛同
桂之樹
桂之樹褰我衣秋風昨夜起游子送將歸明年春水盛
鼓楫下江磯
吳桓王墓
見說桓王墓名因父老傳如何漢社稷竟作魏山川壤
隧秋風入荒丘暮雨懸唯餘碑上字隱隱赤烏年
送趙子期使交趾
萬里交州道還聞虎節馳天王頒正朔使者護蠻夷瘴
雨侵榕葉腥風度竹枝奉辭存大體定服遠人思
見說
幽并豪俠士新拜羽林郎夕接秦娥曲朝薰荀令香折
花當閣道射柳傍宫牆見說紅城下今年春草長
石民瞻作縣彭澤集賢趙子昂畫馬贈别後為他
人持去二十年後復得之題詩以識之
朝踏長安塵暮傾渭城酒風流趙集賢畫馬當折柳晚
凉池上洗馬歸圉人控鞍不受羈此馬自是玉龍種想
見明窗貌得時題詩人物不可作北雁南雲總離索舊
游回首二十年今日重看宛如昨春盡江頭生綠波青
山滿眼故人多惟有當時陶令在奈此蕭蕭白髮何
次張貞居所賦雲林
松花新釀碧琳腴洗杓何妨起病夫菌閣下簾修隱訣
雲林掃榻挂仙圖旋移竹近文書案自汲泉添刻漏壺
聞說華陽多玉食洞中燕肉膩如酥
泊虎丘
晚泊虎丘山下村小舟搖蕩一溪渾游人車馬各已散
宿鳥池臺故不喧初月出林光照地亂雲入寺影當門
千人石上平如砥良夜時聞歌吹繁
王蒙
字叔明吳興趙文敏公之甥強記力學作詩文書
畫盡有家法尤精史學游寓京師館閣諸公咸與
交善故名重儕輩嘗過草堂所留詩止此云
八月十五夜陪徐校書飲酒
校書同是京華客共對月明懷故鄉光淪太液魚龍動
風度長秋草樹凉莫使華燈繼尊俎不辭白露濕衣裳
千門萬戶秋聲裏玉漏沈沈夜未央
海子橋
暮登海子橋西繞紅門歸霜風著宫樹葉葉帶紅飛據
鞍吹短笛乘月搗征衣江南冰雪裏音信寄来稀
送許具瞻馳驛之鄞縣尹
縣尹新承天子詔漢家舊制重郎官甬東羣盜知王式
海内蒼生望謝安修竹故鄉山疊疊梅花驛路雪漫漫
行春勸課無餘事得意新詩好寄看
有感
馴龍若御馬下上何足竒飄搖海東鶴司晨不如雞白
雲本無心每與仙人期悠然岩壑姿卷舒豈無時偶来
還自賞倏去令人思燕臺十二月雪沒黃金基正月河
冰泮二月下流澌江南三月暮花落舞晴絲歸帆天際
来烟雨渡江遲渌波映吳樹雙飛錦鸊鵜相思極春水
一夕到天涯
留别
都門柳色黃我作江南客折柳送將歸玉壺况琥珀羨
爾青雲士瓊鉤戛珠舄朝辭漢殿春暮就干時策聲名
人所欽軒車日相索歸人夢還家五湖烟水汐何處我
思君鶯啼柳花白
調古世寡和才高自無羣種玉秘竒術還丹隱玄文披
裘負薪士拾金非所聞雖無箕潁節亦不慕高勲石田
長芝草暮春自耕耘曲肱枕耒耜長歌至日曛所樂良
在兹沒齒復何云
我本笠澤漁而来京國游麋鹿樂茂草和鳴聲呦呦跼
蹐向樊籠徘徊如楚囚置之山谷中曠蕩獲自由富貴
與榮華飄若水上漚百年既瞬息白駒豈淹留眇哉一
身累徒懷千歲憂惟持一尊酒日夕相勸酬故山叢桂
樹葉茂枝已稠苟遂攀援願此外復何求
昂吉
字啟文西夏人登戊子進士榜授紹興錄事參軍
多留吳中時扁舟過余草堂其為人廉謹寡言笑
非獨述作可稱其行尤足尚也
樂府二章送吳景良
吳門柳東風歲歲離人手千人萬人于此别長條短條
那忍折送君更折青柳枝莫學柳花如雪飛思君歸来
與君期但願柳花如君衣
采采葉上蓮吳姬蕩槳雲滿船紅妝避人隔花笑一生
自倚如花妍低頭更采葉上蓮錦雲繞指香風傳殷勤
裁縫作蓮幕為君高掛黃堂邊待君日日来周旋
姑蘇臺送友人之京師
送君姑蘇臺臺前日落雲帆開吳王宫殿已成土且復
飲我黃金罍吳王宴時花滿屋半酣西施倚闌曲越兵
一夜渡江来從此荒臺走麋鹿與君弔古登高臺青天
萬里雲飛回願君乘雲上天去思君徧倚臺前樹
虎丘山送友人
别君虎丘山歸雲如鴉松樹間生公聚石坐說法白虎
臺前去復還至今臺下金精伏清氣瀟瀟滿林谷城中
之人豈解事但見寒泉繞岩木君行慎勿停吳舠修名
要與山齊高酒酣君去我亦别後夜山頭望明月
王禕
字子充金華人晉卿黃先生門人與天台陳敬初
游京師為朝貴所重赴鄉薦歸江南余與定交時
過草堂觴詠累日吳中習舉業者多從之
贈别周季長舍人赴淮西帥幕
昔時紫綬侍雲霄今日春風換綠袍閫幕共誇從事重
朝班猶憶舍人高衣冠望族如麟趾伯仲文名比鳳毛
回首京華寧久别看君辭采映東曹
留别京師諸同志
京都冠盖盡才賢兩載追隨得後先朱履食魚春日上
褐衣騎馬朔風前蘇公去蜀八千里杜子客京三十年
從古辛勤有名譽却慙蚤賦式微篇
寄題葛伯溫憲郎文窗十四韻
中州勝槩說彭城戲馬臺高俯大坰汴水北交河水濁
淮山南入楚山青百年故老遺文氣今代竒才尚德馨
喬木依依臨巷陌世家隱隱見門屏未妨仲蔚蓬生堵
政喜濓溪草滿庭雨案芸香春辟蠧風簷竹暗夜藏螢
圖書留意年華蚤燈火關心夢寐醒劉向謾登天祿閣
揚雄自著太玄經常時下榻來今雨幾載驅車從使星
浙水東西紆逸足雲霄上下振修翎才名要使囊穿穎
宦業懸知刃發硎亦有倦遊天上客過從何日話飄零
荆樹曲
紫荆樹當軒青衆枝只共一本生去年風吹北枝損憔
悴南枝顔色隕北枝今歲喜如前南枝顔色皆鮮鮮樹
木無枝寧有意同本故應休戚繫君不見桃生露井上
李樹生桃傍蟲來嚙桃根李樹代桃僵桃李異根尚如
是况此一本相連理人家兄弟無則巳若有還須荆樹
比
江上曲
木蘭舟繫門前樹阿郎今朝棹槳去去時為問歸幾時
約道歸時日須暮江上風水不可期日暮不知歸不歸
鄭守仁
號蒙泉天台黃巖人幼著道士服長游京師寓蓬
萊坊之崇真宫不事干謁齋居萬松間一夕大雪
填門公讀書僵卧自若京師號為獨冷先生至正
間主白鶴觀
危太樸應奉壽
華盖山前爽氣浮瑞鍾人品最清修汗青筆力齊班馬
太白神光煥斗牛絳闕早朝香滿袖玉堂夜直月如鈎
春風道上看紅藥政是斯文獨步秋
和劉遵道僉憲韻題開玄道院呈王真人
龜溪溪上開玄館玉靈仙人别洞天金碧樓臺深翠裏
畫圖城郭淡烟邊桃花春晝霞千樹暖日東風錦一川
人在歸根亭上燕香飄外國羃林泉
柬杜清碧先生
有元至正喜隆平偃武修文尚老成特遣皇華傳詔旨
遠徵隱逸入神京草廬未許孔明卧萃野可容伊尹耕
好駕蒲輪對宣室毋虚前席問蒼生一
鳳皇臺和李御史韻
夜深烽火東城鼓步絶金蓮春筍泥千載王風天轉北
六朝文物日沉西江浮漢地淮山小鳥沒吳雲宫樹底
獨足不回鳷鵲去雲臺今此讓烏棲
謝黃德廣見贈韻
幾載隨龍度兩京每慚服食在王庭論文心契危貞白
志道神怡夏紫青騎馬歸來頭帶雪釣魚老去孰瞻星
雲山江水秋無恙莫遣天書降浩冥
和吳大宗師九日迎駕龍虎臺韻
龍虎臺前鞠日時玄師迎上政棲遲皇皇車駕循彝典
穆穆君臣好禮儀五色卿雲清廟瑟九光行殿錦氊帷
山呼首效封人祝恭進蓬萊沆瀣巵
至尊萬壽復神京中外臣僚極遠迎王道平平行鳳輦
德音秩秩噦鸞聲堯天澄湛星辰列舜日昭融錦繡平
最喜玄師承顧問還丹九轉眼重明
深秋黃道翠華開輦路清光被草萊一地行宫成玉陛
九天明月照金臺班趨文武紅雲合樂奏簫韶彩鳳來
至正明仁希歴代詞臣樂頌太平回
登桑乾嶺迎達禮部
曉發桑乾嶺行行路入雲衆山皆在下惟我獨超羣馹
騎天邊出楊花樹杪分老僧邀茗供坐石共論文
和句曲張外史韻寄上清薛外史
明月照寒水清霜積厚冰知君多念我為客獨依僧湖
海十年夢詩書半夜燈忽聞江國雁寫寄剡溪藤
上京懷張外史
兩冬為客住龍沙長憶西湖處士家昨夜不知身萬里
短窗明月夢梅花
和沈自誠孤雁韻
海國風高失薊雲聲聲哀怨不堪聞自憐片影荒城月
肯為飢寒向别羣
和貢泰父待制上京即事
野韭青青黃鼠肥地椒細細白翎飛郎君集賽今朝出
請得官錢買酒歸
金鞍寶馬女郎騎笑擁香車出内時齊到五雲新月下
舉鞭相向始分離
雨中海棠分韻得肉字
花神泣向臙脂玉淚浥紫綿紅沁肉沈香亭北錦屏寒
太真政在華清浴
送任生之松江從學
爾翁與我同兄弟迺父論交亦友生愧我江湖空老大
喜君頭角又崢嶸蚤看器識如劉晏還擬文章似禰衡
春雪一篷波萬頃柳條青眼總離情
衛仁近
字子剛雲間人學舉子業從楊鐵厓游常以才子
稱之此數詩皆其所寄云
擬唐宫詞
九重春色繞金鑾龍渴宫壺午漏殘犀押簾垂紅霧暝
獸爐香盡碧雲寒隔樓度曲多西子别院吹笙是内官
見說羊車明日過旋栽楊柳護雕闌
奉寄楊鐵崖
白髮揚雄三泖上樓船日日載青娥驪珠泣月夜光冷
象管叫雲秋思多問字諸生頻載酒購書道士為籠鵝
玄霜臺上凉如水好著吾儂拍手歌
送劉主事北上
曉漏沉沉禁籞清内班初進珮環鳴九重日月明金殿
四海車書會玉京
天子龍飛乾道正宰臣鵠立泰階平幾時我亦觀光去
醉插宫花出鳳城
秋夜曲
誰家女兒青髻螺花前雙歌舞婆娑湘簾在鈎明月多
奈此迢迢涼夜何
銀河流光夜初靜姮娥娟娟度鸞影綺疏美人醉方醒
倚闌吹簫更漏永
草堂雅集卷十
