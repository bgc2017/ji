草堂雅集卷四
元顧瑛編
張翥
字仲舉晉寧人由國子助教起家仕至翰林待制
送玉繼學憲使之官淛東
滄海遥東析木津太微光動婺華新吏来遠驛迎官舸
使出南臺捧帝綸酒浸别筵秋滿樹弩驅前馬路無塵
玉堂學士如公幾咫尺朝廷屬舊臣
早秉鈞衡翊聖朝遠移繡節下雲霄君王當宁思賢佐
父老連城望使軺船壓魚龍江水伏旌軒鳥隼海氛消
應憐寂寞垂綸者白首滄浪不見招
石頭城次薩天錫韻
坡陀石路帶城遥古寺殘碑蘚半凋一自降王歸上國
空餘故老說前朝壊陵鬼剽傳金盌畫壁仙妝剥鳳翹
更欲留連盡竒觀夕陽江上又生潮
臺城
運盡黃旗晉祚開天星俄復坼三台方驚掘地雙鵝起
即見浮江五馬来草暗離宫碑卧土雨殘戰地骨生苔
當時一掬新亭淚誰信清談自有才
辱井石闌
好事能收斷石存摩挲堪惜古雲根樓空野寺鐘何在
宫浸寒蕪井已眢古篆半餘闌上字妖姬猶有夢中魂
試捫窪處紅猶濕不是臙脂是血㾗
鹿苑寺周處讀書臺陪觀志能薩天錫飲
千古南朝幾劫灰蕭梁寺額獨崔嵬化蛇妬婦餘空井
刺虎將軍有廢臺江口山紅寒照沒石頭樹白暝烟来
滿衣落葉西風急更使憑高送一杯
贈元谷胡生
生住黃山第幾谷結茅石上獨探玄豹藏曉霧文章潤
鶴起秋空羽翮鮮朝市誰歌大招隐星辰自斷小行年
秣陵城裏一相别明日將詩還卜錢
寄志能天錫二臺郎
玉臺新唱錦囊文長憶風流二使君齊國徒知賓孟子
漢廷還許吏朱雲斗牛夜氣浮空見江海秋聲隔樹聞
幾擬雙魚通遠信石城潮上月紛紛
送陳敬甫太祝
肅穆齋宫進冊時舍人舊已習朝儀五雲光動君王署
萬歲聲傳祝嘏辭春岳泥金随部帳夜壇爟火望華旗
布衣亦有鐃歌曲安得因君到帟帷
題嚴次平畫寒林雪霽圖
峯前峯後雪新晴茅屋林深凍葉平依人應有麋鹿到
隔屋迥無烟火生溪舫礙冰魚未得野橋見路客初行
鄉来一段荒寒意曾在江南眼為明
王侍御所藏商尊商鼎商爵
焜煌緹几見商尊得自西周之古墳不著瑶舟麗雞鳥
獨留畫象煥山雲器来鎬鼎非遷洛字紀商年政事殷
我欲興懷一盛酒醉摩遺刻弔姬文
古於玉敦與琱戈世質如無欵識何鑄想禹金還郏鄏
列曾湯廟薦猗那龍文舊象光如拭豕腹遺烟墨不磨
珍重傅巖人去後鹽梅今復待誰和
此爵何年出商邑定知神物護飄零苔侵寶骨斑渾漫
土蝕蒼銅色絶腥朱字僅分科斗勢赤雲猶飾鳳凰形
與公侑坐儕三雅合與尊前醉不醒
見雁
雁行新自雁門来遠度平沙陣勢開光禄塞空霜氣冽
受降城廢水聲哀烏孫公主歌難和猿臂將軍射未回
今日客中腸易斷不湏更上最高臺
送柯敬仲之京師
給事先皇禁邸中歸来空抱小臣弓魚龍夜落黃河水
鴻雁秋征白霫風郢國善歌推宋玉漢廷能賦待揚雄
如君必用才猷進重見金閨盡籍通
說劍論文每會心相知惟我最情深同行巳愧非連璧
一諾還期重百金雨後沙堤車似水日邊天闕羽如林
笑談即此成千里回首飛雲繞故岑
送唐子華赴江隂教授
廣文三絶畫尤工合置江山勝槩中故塚尚遺黃歇邑
諸生常薦素王宫市饒稻蟹秋田熟潮動帆檣夜閘空
别後想君書到日苕花吹過鯉魚風
徐子英畫燕雛寓意屬予題之
曾立庭隂看燕雛羽毛長就色如濡恩深卵翼渾㤀報
愁絶雌雄漫自呼楊柳影空遺殼在蒺蔾魂斷舊巢孤
憑君莫為㤀情嘆畫取林間返哺烏
吴江王氏水雲深處
湖平天闊開詩境宜著幽亭俯碧潯閒許釣徒分半席
淨饒沙鳥占全林青連河漢秋無極黑入菰蒲晚易隂
更好扁舟明月夜醉擕長笛寫龍吟
鳳山
衰草寒煙老木風南朝佳氣落秋空璧来山鬼遮秦使
盤泣銅仙别漢宫壊埒尚傳祠乙鳥荒池曾見射飛鴻
騷人自古多才思長在登臨感慨中
西湖冰合父老傳六十年不見矣
西湖雪後凍徹底行人逕度如平川風吹鹽池結隂滷
日晚玉田生暖烟魚龍穴底寒更縮鷗鷺沙頭饑可憐
安得長冰過滄海我欲三島求神仙
有懷建康三友祝蕃遠時正郡學
聖皇端拱致時平妙選羣才属汗青一代彌文懸日月
萬方同軌走雷霆敢希太史紬金匱更待中郎寫石經
出處與君俱有道不煩猿鶴謝山靈
冰蟾為金齊賢賦
老蟾素魄禀金精千歲玻瓈幻結成明水夜零隂燧凍
丹書秋滿肉芝生腹凝寒露藏虚白影入銀河浴太清
擬問嫦娥乞靈藥與君騎向廣寒行
分題初陽臺送西湖楊貫道
方士来居最上峰白泥丹竈鍊芙蓉火符入夜廵金虎
日暈浮溟馭赤龍天逕有雲来羽駕地靈無草沒仙蹤
何當與子凌千仞飛佩朝霞可上從
分題投書渚送沙彥文架閣江南
高人豈作致書郵盡棄封函向石頭故跡不随烟草沒
遺風長與楚江流悲臺鷹下川雲暮别國龍回嶽雨秋
君過渚涯須艤棹題詩相寄莫沉浮
劉商觀碁圖
鶴髮羅衣四老仙空山流水境蕭然松根柯爛人忘世
石上棋歸洞有天刻本只今追粉墨遺蹤何處沒雲烟
信知甲子須臾事又數龍眠二百年
上元夜雨
門外東風驚落塵夜寒街鼓斷無人江山長抱千年恨
雨雪虛銷一月春紅蠟光深行酒罷玉龍聲急落梅頻
隣翁聞說兒時事何異繁華夢裏身
吳興公修禊扇頭
觴咏羣賢意態俱青林叠嶂細縈紆蘭亭勝會當時重
蠒紙遺書絶代無紈扇秋風生翠袖玉華仙露濕金盂
高人約入天機巧更覺風流映畫圖
送錢思復之常熟州從段吉甫判官招
凉風震澤正芙蓉客次詩才足自供賓主東南知盡美
雲龍上下喜相從雁飛驛路三秋雨楓落江橋半夜鐘
念子遠遊勞夢想親庭回首故山重
寄題薛玄卿瓊林臺
學道空山謝世緣築臺先近蔚藍天掌中露堕朝和藥
鶴背笙来夜望仙漱齒下尋丹井水存神對坐石爐烟
知君自食琅花實小閱人間五十年
題傅高士太古樓
羽客栖玄紫極宫樓居三景自玲瓏游神宛在鴻荒世
探道元居恍惚中隔檻人烟南浦樹過忩帆影上江風
如何燕坐忘機者千刦塵緣一息空
送徐庭玉知事之官兩淮廣教府
公府初開象教崇羨君高選過淮東放龜溪暗帆檣雨
騎鶴城荒鼓角風官次暫須從事幕願香仍結梵王宮
定知詩酒尋僧社共醉春園芍藥紅
壬申元日大雪二日立春晴景豁然春讌有作
白雪青天映日紅樓臺高下玉山重盤蔬曉送冰絲脆
釵荇春生蠟蔕融北斗龍杓廻後夜東皇鸞輅駕靈風
何如得接雲霄上一看烟花繞禁宫
松雪齋墨芷花
使節来書大士碑滿岩芳草正花時移將怪石山僧供
寫入幽蘭醉客題香斷海雲人渺渺葉稀秋露墨離離
玉堂名筆今尤絶留取緗囊慰所思
無題
見時略略望迢迢有月闌干待袖招得巧蜘蛛絲縷細
傳聲鸚鵡舌關嬌仙家絃管寧無譜天上星河亦有橋
雲雨或時消息斷不如朝暮石城潮
上清山中
烟景空明石路微千年草木駐光輝山中宫闕金銀氣
天上神仙黼黻衣赤日大溪魚欲化青雲玄圃鶴長飛
只今浩刦頻来往未信滄洲與願違
昭真觀
天壁中開古木寒日華金榜敞玄關神君仗節龍髯下
仙子吹笙鶴背還隂洞夕嵐凝石頂丹池秋水注雲間
欲憑靈藥生毛羽遂向青山結珮環
青山道中
獨騎瘦馬吟歸去路遶荒山暝不分霧中早日白於月
木際寒松多似雲龍蛇大澤蟄未起雞犬前村聲亂聞
来往風塵祗自老金堂石屋有徵君
送彭大年遠游
袖有神方煉紫荷暫封丹檢出烟蘿仙人海上追黃鵠
道士山中認白螺棗木斗盤藏霹靂楊枝瓶水瀉天河
只因小閱開星刦一劍秋空處處過
癸卯歲八月十六夜月
蟋蟀梧桐秋滿庭浮雲散處見疎星仙人修月渾無跡
使客乘槎自有靈一道銀河通碧海三更白露下青冥
西風忽起吹黃鵠夢斷瑶池醉未醒
秋暑喜雨寄柯敬仲
赫赫秋陽無奈何西風忽起夜深多星郎牽犢飲河去
神姥騎龍行雨過啼螀落葉兩蕭索飛電流雲相蕩摩
睡美不知忩月曙楚人已唱雞鳴歌
時中博士見示大事諸篇奉題
駐蹕原頭奏事時六飛前路擁旌旗雲随豹尾瞻朱輦
日近龍顏賜玉巵羲仲重頒堯典歷叔孫舊掌漢官儀
知君才調宜歌咏第入郊壇雅頌詩
題胡漢卿參政祈雨詩卷
明公誠意與天通帝勅江湖解雨封大地風雷驅旱魃
重淵雲霧起神龍涸泉已發缾罍溢焦土還滋草木濃
聞道四方猶苦旱更傾河漢救三農
寄陳子平時寓揚州常以所作瓊花詩見示
鳳在陽岡鶴在臯相思空遣夢勞勞簫吹夜月江橋酒
槎泛秋風海市濤故國山川吴分野美人詞賦楚離騷
璚花新製人争寫應使揚州紙價高
送宋員外調閩選畢還京師
聖主求賢禮數崇策名高步冠南宫乘槎析木天津上
奏賦甘泉鹵簿中染翰墨凝仙掌露護衣香散御爐風
只今帝業熙千古正待儒臣黼黻功
寄别陳渭叟
空山花開春事幽道人結屋居上頭胡麻随水有時得
杏子成林誰敢偷金銀氣襍丹光見澗壑響帶松聲流
寄詩黃鶴一相别獨立滄浪歌遠游
拜祖塋
我祖神靈如在上曾孫来此獨踟蹰佳城白日三千歲
喬木蒼烟四十株天遠難歸華表鶴客游終作首丘狐
生平不觧青囊術自愛溪山正向隅
郡城晚望覽臨武堂故基
全晉山川氣象開滿城烟樹擁樓臺土風舊有堯時俗
人物今無楚國材千嶂晚雲原上合兩河秋色雁邊来
昔賢勝賞空陳迹落落登臨畫角哀
林椿銀瓜圖
老圃筩瓜白銀色味好不弱秦東陵輪囷一蔕卧朝雨
蕭索幾葉抱秋藤金盤玉井若為薦蒲鴿黃斑何足稱
嗚呼畫史覷天巧使我肺渴思浮冰
春日有懷柯敬仲博士
建章鶯囀曙光初上直開門漏點疎花擁西清森仗衛
星臨東壁煥圖書漢庭長者多推轂楚國騷人久卜居
為問五雲仙閣吏綵毫春咏近何如
夜思
月落未落山四更雞啼不啼霜滿城起看北斗寒挂地
俯聽長江流有聲今夕何夕耿無寐千古萬古難為情
欲持心事出門去哀歌坐待東方明
行窩有雙燕來愛而賦之
我屋非王謝何堪供汝栖落花新過雨芳草未成泥故
國滄溟遠危簷夕照低墻東有閒樹更乞夜烏啼
南園燕集雨後有作
驟落菰蒲雨遥生菡萏風歸雲龍井黑倒照鳳山紅簾
暮舟頻引衣凉酒屢空歌聲未可放花底有驚鴻
九日行湖上
是節最關情随山得散行西風片雨過落日半湖明野
菊黃堪把官醅綠可傾坐来無限思散入遠鴻聲
賦句曲芹塘
華陽深處有詩家小築方塘不種花絶似青泥坊裏住
一杯野飯煑春芽
桃源春晚圖為玉山題
流水空山幾度春白雲隔斷世間塵桃花一放漁舟入
不是秦人是晉人
清明日舟次京口即事
細雨斜風欲斷魂客塵聊復縱芳樽舟人也作清明節
花插船忩柳插門
水複岡重路欲迷人家籬落酒帘低江南處處春相似
躑躅紅邊蜀鳥啼
邯鄲畫軸
等是邯鄲道上人黃粱炊老百年身從渠說破功名事
猶自痴兒認作真
露坐
官街人静鼓鼕鼕獨坐中庭滿扇風堕地一絲和露濕
青蟲懸在月明中
宋徽宗畫梔禽
龍沙魂斷夢華空遺墨凄凉扇面中三十六宫恩怨盡
更無花鳥訴秋風
奉和王繼學参政見寄
天上文章帝杼機矞雲長繞日光飛誠知五色山龍線
不補山人薜荔衣
馬上望江南諸峯
浮雲散盡暮天空遥見江南數十峯安得夸娥兩神力
為分蒼翠過淮東
宿會食村
老翁稚子笑牽衣盡向龍祠念佛歸溪水不明林樹黑
繞船螢火作團飛
畫犬
恣態生獰不可羣向人勢欲起狺狺何因與䑛丹砂鼎
飛上仙家吠白雲
孫康映雪圖
膏火蕭然四壁貧書忩有雪夜堪親先生清節千年上
不作梁園授簡人
文敏公畫馬
未放龍媒十二閑塵沙吹滿汗溝間奚官牽向天池浴
應是長楊校獵還
送陳克讌游錢塘謁陳仲舉
筆底縱横五色文故家才子少如君令人怕折江橋柳
風起飛花攪白雲
許由棄瓢卷
瓠落空瓢亦解鳴先生那得耳根清縱令擲向溪流去
猶有風聲與樹聲
朱翁子負薪卷
富貴危機解殺身是非千古付樵人當時長史魂應悔
不向山中只負薪
鄰園
白白紅紅綵鳳花黃葵開滿竹籬笆莎雞柳蟄渾相託
一片秋聲響絡車
子昂蘭梅為玉山題
佩纕零落墨香存瑶瑟空彈夜月魂一自江南芳草歇
風流誰繼楚王孫
欒尚書廟
一坏荒土故堯城噀酒猶傳後世名八使清風不同列
却將方技配樊英(永和鎮故堯城縣)
子昂墨竹為玉山題
竹裏疎花的皪開凍香和雪凝蒼苔天寒日暮無人見
只有雙蜂特地来
李息齋竹為玉山題
竹上千年恨未銷湘臯滿路正迢迢冷烟疎雨無窮恨
欲為騷魂賦大招
潞城
禾黍初收鳥雀肥黃花黃葉照秋衣潞城南上黎城道
不斷驢車打棗歸
題蘭
鶗鴂聲中花片飛楚蘭遺思獨依依春風先自悲芳草
惆悵王孫又不歸
題王蕺隐畫山水
額黃銷盡玉嬋娟翠䄂凝愁倚莫烟舊日漢宫三十六
更無秋露泣銅仙
白玉蟾像
崑崙夜裂老蟾生八角嬰兒奪月精蓬髮垢衣湖海上
無人知是葛長庚
江南賈客詞
江南賈客祈神福一旦成家起神屋要令結構城市
無取石太湖山采木傾財命役不計費複棟重甍夸
壯麗領工老與出竒巧欲以雕華迎主意可憐辛苦
屋未成主人已逝神無靈徒留突兀照人眼愁絶秋
風秋雨聲
拾麥吟
大麥黃將上場田家鏺麥村村忙丈人荷擔來何鄉兒
牽嫗衣婦挈囊汗流赤日如暴尫終朝拾穗不盈筐但
求粇粃充飢腸此身不及青樓娼風日不到惟膏粱
河之水
河之水昔楫我舟今我歸只可厲其流霜露既降曾不
容游鱣鮪在泥黿居中洲臨軍之坊雨畢是猶迨其証
矣滔爾井疇失時弗駟俾我心憂
河之水流不已上有青楓渥其赭矣鴻飛欲下遵其渚
有田於山室於里洗尊陳酒牲厥簋康我婦子可以親
喜君獨胡為弗遑寧止矢無白璧沉此水
寒漏明次韻黃子常
寒漏明時一聽夜長不能寐月色明階庭西風落葉争
秋聲雞啼未啼霜滿城城中有思婦正促征衣成東家
西家砧杵急使我起坐時時驚歸心如廢弓屡折不可
檠寒漏明時一聽
錢舜舉蠟嘴卷子
秋蕡葉上碧離離金井無人采摘遲却使野禽偷啄去
西風漫老鳳凰枝
題趙仲穆江浦歸帆圖(漁浦八十五里為苧蘿浦口有西施廟存)
西施浦頭鴻雁聲苧蘿山下於莵行前村路暗愁未到
迴首海天秋月生
五更睡覺有觸而作
霜露淒淒正五更道人只叩木魚行憐渠啖飯能多少
虚趁雞鳴過一生
臨川燈夕
高燭明妝各鬭新月來花過一羣羣歌聲緩入東風去
捲盡芙蓉一桁雲
題萱草
瑞露藹芳氣薰風吹北堂惟有憂世心對之不能忘
題玉簮
素質不受汚亭亭烟露秋漢宫人不見惟憶玉搔頭
題雪竹寒雀
弱篠慘欲折一枝和雪低還憐凍殺雀難穏晚來棲
青青水中蒲
青青水中蒲水落蒲根見無車可裹輪且織乘牛薦
種蒲水中央夜雨生秋漲青青蒲根萍却居蒲葉上
秦淮水送薩天錫赴京
秦淮水入江流我不如水遠送行舟舟行暫艤秦淮口
青旗招人新壓酒主家小女能吳歌長跪尊前為客壽
舟遥遥上燕臺歸何日春風開烏衣陌上好楊柳一枝
還向東風來君不見南朝瓜步後唐采石舟師一夕此
渡江虎踞龍蟠慘無色昔人豪華捲黃土玉樹遺音怨
亡國百年歡少哀情多潮落潮生豈終極君當為我脱
却紫綺裘我亦為君報之䨇佩鉤裘以被知巳鉤以寓
淹留鳥啼馬鳴日欲暮驛鼓聲起催離憂舟遥遥送君
去舟行灣掩不見人空立秦淮艤舟處
杏葉黃
杏葉黃杏葉黃蝴蝶雙飛來飛來東家牆東家女兒繡
衣裳可憐蝴蝶惜流芳妝鬢無心蘇合香起彈牀上筝
自歌杏葉黃杏葉青時君去鄉坐見黃落思斷腸安得
致之在我傍君不來天繁霜
城西路
城西路多少人從此中去昨日紅顔美少年今朝白骨
委黃泉縱令黃金比山積鬼伯不受人間錢少年何用
誇豪富來看城西送人處
今我不樂三章章五句
今我不樂思故山虎豹盤踞愁難攀豈無壯士藏田間
誰能西鄉發一矢畏途如此何由還
鴟鴞夜鳴兮天似漆烟際微茫小星出破忩無鐙望白
日東方未明起擥衣風雨何来忽蕭瑟
月白西南星宿稀巷無行人蝙蝠飛步簷蕭蕭露沾衣
日斷天涯遍芳草王孫不歸春自歸
人雁吟憫餓也二章
雁飛渡江謀稻粱江人趁熟亦渡江雁下江中唼蘋藻
人饑盡属江中央天長水闊羅網多無衣無食可奈何
人聲未斷雁聲起棄兒呱呱道傍死不見雁來還北飛
人今去此將何之歎息人窮不如鳥何日相随如雁歸
雁啄啄飛肅肅江邊虞人縛矰&KR1508;人饑處處規爾肉豈
知雁饑肉更薄城中賣雁不直錢市頭糴米斗五千妻
兒煮糜不敢飽朝朝射雁出江邊不聞關中易子食空
里無人骨生棘縣官賑濟文字来汝尚可生當自力
紫檀篳篥曲贈善吹者任子中
君不見龜兹樂工能新聲截竹插蘆吹月明黃沙磧裏
槖駝斷花門山上浮雲生夜深促節轉悲壯只愁崩倒
赤連城石崖劃裂水泉湧海鶻怒戛風力竦賈胡驚起
怨思長都護罷飲精魂動傳之中國久更新任郎妙解
尤絶倫鏤檀作管如紫玉連蟬錦囊金作束等閒未肯
出向人為我酒邊吹一曲落花撩亂游絲起流鶯無言
蛱蝶死當頭獨發調最高響來直在青雲裏頓令陽春
變秋色佶栗吴霜飛繞指教坊絃索慘不驕歌舞堂中
静如水古誰得名今莫比詎數陽陶與關李南音北譜
此正繁含嚼紛紜徒聒耳我心感慨未易降已覺滿坐
寒摐摐安得酒船百斛乘月去數聲吹黑魚龍江
題鐵色驄馬圖
神崖黑龍時出水游牝何年得其子是何毛骨如積鐵
迥立長風獨竒偉霜毫白鼻散五花歘是馬中真騄駬
美髯奚官能剪拂不遣雲鬃涴泥滓少施控勒即飛騰
唾尚莫敢况鞭箠馬生豈在果一石不飽寧能見材美
朝燕晡越信汝良安得壯士同生死阿師一室巾錫外
時展此圖臨素几三生似是支道林愛馬苦心固若此
平原豐草秋索索恍惚寒沙颯然起英雄有志在青雲
老眼因之空萬里
王士譲御史三畫
黑雲壓江江水立萬山斗暗千林濕中流廻船不可渡
力盡篙師争浪急人家咫尺百里遥黃泥野岸雲蕭蕭
恍如寫我狼狽處風雨滿衣揚子橋
樹隂叢祠狐夜號老鴞吹火出空巢楚巫鎖門社祭散
風颺石壇幡脚高古碑有文半無首雨剥苔侵歲年久
道傍時復過人看不是姚江摸金手
扁舟載翁入畫圖空江無人釣影孤前汀後渚雪相失
雲水一片光糢糊釣魚未得清興足歸路何愁往来熟
野橋酒旆晚不收黑處炊烟是茅屋
李太白觀泉圖
玻瓈杯中春酒綠醉墨淋漓牡丹曲平生合置七寶牀
白紵烏紗美如玉阿瞞荒宴百不理寧計宫花銜野鹿
何物老嫗生此兒偷向金雞帳中宿高將軍纔奴隸耳
誤使脱鞾吾所辱要留汗韈踏鯨魚鼠子何堪煩一蹴
尋常溝瀆不可濯何處容仲遭汙足翻然却下匡廬雲
五老峰前看飛瀑
文敏公畫馬回紇牽者為玉山題
君不見漢家將軍求善馬戰骨縱横血流野歸来作歌
薦宗廟寧悲鬼哭宛城下何如聖代德所懷入獻磊落
皆龍媒右牽者誰鬈且䰄萬里知自流沙来眼光鏡照
蹄腕促老奚識性仍善牧時巡之外游幸稀飽秣原頭
春苜蓿吴興學士藝絶倫妙處不減曺將軍只今有馬
無此筆誰與寫之傳世人為君甘老駑駘羣
題雪溪待渡圖
晉陽山下蒲村渡斷阪連岡叠烟樹横汾水落流更急
客子西歸廹秋暮朔風轉雨作雪飛倚盖沙頭泥沒屦
後来者誰須我友望望津船出前溆濕雲撲地邊鴻驚
危橋挂岸征馬生樵家有逕凍葉平土牀火煖無人聲
亂峰倒倚白石爛空壑半壓冰楂横歸来想像由眼底
詎擬褐夫能貌此溪明雪净古色起一片荒寒在忩几
歲晚遠游吾倦矣
華岳江城秋晚圖
巉然壁立邊江城黃州鄂州勢相争石根半插沙水底
蒸土睥睨鐵作成江上風起波浪湧江頭日落鼓角動
吴艎蜀艑慘不發氣逼蛟鼉寒更重汊前汊後攅千桅
遠帆側欹搶岸来亂山截斷暮色緊飛鳥去盡秋聲哀
州中監門老落魄今無行人門尚開隔江漁村亦斷渡
落木黑入荒烟堆上流形勝有如此今日蕭條空城壘
想當乘興盤礴時半在經營詩句裏田家始識華子崧
老我對此精靈通鄉来漂泊古城下一柁秋濤曾阻風
長孫皇后諫獵圖
黃門曉出西清仗秋色滿天鷹犬王虎落遥連渭水南
鸞旗直度河橋上日邊雲起五色文虬鬚天子真天人
羽林猛士森成列六馬不驚清路塵太平無征帝神武
豈為禽荒將按旅已知賢后佐興王不數樊姬能霸楚
從容數語即罷田六宫迎笑花如烟蹕廻那待外庭䟽
聽諫由来同轉圜天寶神孫隳大業錦繡五家争蹀躞
可憐風雪驪山宮政與真妃從射獵
題華山圖贈天台陳應榮仁本
華岳連天向西起澒洞秦川三百里巨靈仙掌削芙蓉
影落黃河一絲水雲臺霧谷巢神仙羽衣金節時周旋
道人失脚白騾背歸来石上長鼾眠千載悠悠寄玄賞
裔孫風骨猶蕭爽遠從丹丘渡滄海追挹神蹤欲長往
何人想像圖真形叠崖隂洞高林青上摩金天之帝京
下攬玉女之明星峰耶雲耶兩莫極虎豹叫絶烟霏冥
仙家樓觀超然住遥認微茫是征路丹梯鐵鎖不可攀
直喚茅龍上天去
題玉山所藏唐人呈馬圖
天育驥子初長成廐官引轡將進呈頭如游龍兩耳聳
青絲絡腦屹不動君王一顧生光輝黃帕已盖銀鞍歸
當時四十餘萬匹此馬權竒當第一曺將軍畫老有神
龍眠居士尤得真兩家翰墨嗟已矣今之筆跡無乃似
黃門從令森羽儀遺事可按開元時古来良馬多泛駕
振鬛長鳴思御者君不見材士不可羈寧肯進呈如此
馬
六月二十六日泛湖遇雨
忽雷矆睒奔雨急山靈晝藏水仙泣蝃蝀下飲湖水立
恍惚疑有蛟龍入疾風吹裂南天青芙蓉放香薰水腥
吴歌楚舞方爛漫更盡花間雙玉瓶
舜舉二馬
喜摩怒齧馬真性角壯難馴非馬病羈銜乍脱秋田收
蹴踏八蹄[騣-凶+(鬯-匕)]尾映世人但識驪與黃天機默識誰能量
已從畫手失錢選可信善相無孫陽
秋岸行旅卷
錢郎筆底秋萬斛蒼茫染出苕溪曲苕花吹老鯉魚風
石底沙茸出叢綠野橋横岸向何處浮玉山前水如玉
宛然柳惲乘馬歸望入溪山吟不足我来江北見此畫
快意頻挼雙倦目頓令幽思滿吴中舒卷烟雲慰羈束
自然新句贈霜葉幾度詩成鞭影矗相期歸去白蘋洲
手採秋茸葺為屋
高彥敬山水
房山得法黃華山筆力斷取青孱顏居然真境開九瑣
中有美人茅屋間羽人訪道不辭遠一劍江湖游未返
時從畫裏到家林老木清溪照層巘我思鄧葉兩隱君
天壇石室多白雲紛紛相尋採芝去寄聲黃鵠君應聞
三友圖
青松磥砢蒼筠扶南枝玉立春風腴氣陵歲寒林壑重
影落太空霜月孤三生石上同友于蒼顔翠䄂相紛敷
似君兄弟長相合更勝韋家蛱蝶圖
蟠松引
何年風雨拔老湫乾卧千歲長黃虬垂胡磥砢髯怒磔
雷火不敢燒其瘤卒然一見勢欲攫况可手捫雙角觩
縣知根受元氣大跁跒力争厓石礙樛枝互錯横鐵鉗
弓紐弛張欹羽盖低無玄鶴寄巢居幽有蒼䕫出光怪
故人語似靈岩山卧雲之樹同屈蟠身横百圍容客踞
聲入半空生晝寒畢宏韋偃世無有畫史掉首應嗟難
彼當為甲此為乙造化偏鍾兩竒崛愛之我欲重摩挲
圖讃還湏怪魁筆君不見龍門寺千丈齊聳巄嵷蔭白
日
題高侍郎竹石
高侯畫石聊信筆更著數竹穿雲根豈如王宰湏五日
率爾意到精靈奔東齊野人開一樽想見盤礴須眉掀
破泓秃穎發光采渭川太華相雄吞竹如劍拔石虎蹲
濃雨晝黟蒼烟渾淋漓滿紙元氣濕尚帶當時紅酒㾗
只今作者漫紛紛前軰風流無復存君不見寂寞雲山
烟霧裏古苔空卧老龍孫
題玉山所藏魏國夫人趙管墨竹(夫人手寫坡詩竹後自京師寄)
(子仲光)
龍香煖脱青螺靨麝劑光凝生漆點玉臺迎曉畫眉殘
紫硯新磨玄兔染一枝戲寫碧嬋娟冷雨欲飛粘濕烟
雲忩霧閣春窈窕恍如移置苕溪邊苕溪綿綿秋水隔
滿眼京塵渺相憶微綃一點冰雪生弱蕙幽蘭少顏色
書中曾有衞夫人畫裏何如崇德君林下風神元散朗
尚從墨妙見天真
陳所翁畫九龍戲珠圖
兩龍頡頏出重淵白日移海空中縣一龍廻矯一倒起
側磔胡髯怒歕水大珠炎炎如彈丸爪底雲頭争控摶
一龍仰首逆鱗露兩龍旁睨蒼崖蟠怪風狂電浩呼洶
天吴猝立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手来雨氣糢糊渾似墨
我常見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鐍但恐破壁飛空冥
題李早畫女真三馬圖
金源六葉全盛年明昌正似宣和前瑶書玉軸充内府
時以李早方龍眠想當畫院供奉日飽閱天閑萬竒骨
䓁閒游墨落宮扇逸氣凌空欲超忽露鬛風鬃剪剔新
郎君馬上玉為人四帶紗巾綉衣領醉鞭踏盡燕臺春
一聲白雁黃河暮豈料征蹄競南渡回首西風障戰塵
女仙空抱琵琶去
題林若拙畫孤山圖
孤山處士孤吟處水影月香餘妙句鶴聲呌絶陵谷秋
修竹祠空幾愁暮白雲生根著湖水力盡西風飛不去
何人鞭石下崔嵬中流截斷魚龍路丹青楼觀花如霧
葵麥無情憶前度何似槎牙半死枝百年猶是咸平樹
荒烟壊柳斷橋冰宿葑田深散鷗鷺畫船歌舞不須臾
落落詩名自如故野人亦有滄洲趣安得數椽相近住
長待天寒欲雪時杖藜来訪梅邊墓
題趙仲穆怪石竒木
君不見岳陽城老樹能化人又不見北平路草中銕石
如卧虎樹逢岩客授還丹石誤將軍飲飛羽海寧太守
提健筆與丹通靈箭角力山精木魅寒睒睗千年醜怪
匿不得銜瘤半裂雷火出隱入雲綃露竒磧天機所到
無徑畦氣盡畫工俱辟易掛之高堂風動搖古色一片
秋蕭蕭待侯硯池捲東海歸掃榑桑與沃焦
留題蒲禧湄洲島天妃廟
飛舸鯨濤度杳冥祠光壇上夜明星蛟龍筍虡縣金石
雲霧衣冠集殿庭萬里使軺絶游觀千秋海甸仰英靈
臨流欲借天風便髣髴神山一髮青
題吴性存所藏趙仲穆竹枝雙蝶圖與玉山同賦
滿叢鮮碧露團香院落春紅過野芳蛱蝶一生花裏活
飛來還戀竹風凉
顧瑛詩曰閣道春風度湘簾晝景斜初晴雙蛱
蝶也解逐羊車
題看雲圖
步入溪南水盡頭青松白石淡於秋片雲似解幽人意
自在山椒去復留
題竹枝便面
白團横出碧参差恰似天壇石上時月色夜凝風不動
一枝倒影入圜池
草堂雅集卷四
