草堂雅集卷五
元顧瑛編
張雨
字伯雨錢塘人博覧羣書故其詩清曠俊逸時輩
不能及始隱茅山後徙杭之靈石澗與趙魏公虞
翰林友善詩名震京師自號句曲外史云
玉笙謠
我有紫霞想愛聞白玉笙縣匏比竹無靈氣昆丘採此
十二莖鳳咮銜明珠凰翼排素翎金華周郎妙宫徵子
晉仙人初教成月下吹参差羣雛亦和鳴緱氏山頭白
雲起七月七日来相迎長謝時人一揮手飄下滿空鸞
鶴聲
題理妝士女
誰見新妝出綉幃辛夷花下六銖衣莫教蜂蝶知蹤跡
閒與鄰娃闘草歸
燈花聯句(有序)
永嘉李季和自金陵持趙凉公書来屢宿菌閣
下十月三日夜天始霜殊寒雨燈並作花遂聯句
於酒間
星閣迎寒閟霜鐘動夜摐(孝光)酒深燔术火漏下續蘭
釭寸草熒芝小(雨)丹葩瑞蔕雙金枝交婉孌(孝光)銀粟
亂鬃鬞䗶結飛蛾笑(雨)膏融吐鳳&KR0719;永珠光透鏡(孝光)
火齊幻垂幢的的煇青瑣(雨)淫淫颭玉釭燭龍擎紫盖
(孝光)翹燕綴紅&KR2942;隣眼書窺隙(雨)仙眉墨暈忩狂吟心
蕊發喜聽足音跫(孝光)折堲風吹座鈎簾月墮江(雨)青
藜如見遇揮手出紛哤(孝光)
延陵公承慶堂詩
大江蒼方兀龍虎輔元之家百神頫望拜受釐若稽古
上清真人閱衆甫新宫潔齋𨗳天語紛雲郁霞錯承宇
虛皇穆然陽衛武左歘右飇降軨羽縣鐘鏜鏜迅擊鼔
赫金祭服赭朱戶雙珠月明帶寶璐挟以流黃玉櫑具
既竣大禮私事舉吉日宗族奉爵爼青紫系地簮綬組
魏張帶劍新捧土饒國開觀治宿莽報君親師物咸覩
撫巳一念或未溥西壁孝書元範府寒冰層隂發春煦
日幽若明沐仁雨道德大非方仙伍月佩六印非適取
持旌趨名迹旁午下土滓壒寧久處天闕會規足蹈矩
願天願地多黍稌畢志萬年奉明主小史作詩孰敢侮
吁嗟厚德番之祖
集太白語酧僧淨月
主人碧岩裏為予話幽栖真訣自從茅氏得風流還與
遠公齊滿堂空翠如何掃而君解来一何好白玉麈尾
重談玄琉璃硯水常枯槁蒼蒼雲松拂彼白石世人聞
此皆掉頭就中與君心莫逆袖拂紫烟去空中聞天雞
借問蘇耽鶴早晚向江西
鐵崖先生䟦曰予觀貞居子集句詩政如冶城
銅象捧額珠蓮座於長干也可寶可玩太白見
之當曰吾錦千萬機衣被天下詩人烏得割截
如此貞居子其慎取之哉勿俾責償也會稽楊
維楨䟦
棹歌
暇日拏舟出郭門觀風聊采野人言借車踏水半陂麥
打鼔賣魚何處村光隂轉比中年促生聚唯餘西淛繁
政使枋榆安斥鷃又從倦鳥返丘園
強行之常州教授
聞道詩書種南方有此強才名文學掾步武紫薇郎家
與臯比近槃餘苜蓿長諸生時列坐亦足奉華觴
道園先生詩送張元朴還龍虎山有云麈尾每懷張
外史鵝羣今屬薛元卿元朴索次韻
想見先生戴笠行黃茅岡上看隂晴承聞祖道同䟽傅
鄙說還鄉似長卿海内好詩元自少江西行李不嫌輕
謫仙愛與元丹語烟子而今亦有名
雪圖絶句
貌得王維三尺圖姑山無此雪肌膚瓊臺玉樹参差是
祗欠芭蕉一兩株
玄覧堂絶句
簾櫳低亞小梅枝快雪時晴綠滿池鈴索不搖鸚鵡睡
客来假寐亦多時
次韻段推官觀潮
雪濤捲入白螺杯雲夢吞將灔澦堆陣馬直從天漢落
颶風先自海門来青山一面開銀壁黃繖中央立露臺
如在畫圖留壯觀江頭白首不堪回
鐵崖新居曰書畫船亭作詩以寄
蘇州去訪揚雄宅近水樓居似月波東府官曹知者少
西山爽氣望中多臺招天上仙人鳳池養山隂道士鵝
誰和凉風吹鐵笛莫愁艇子柳枝歌
玉山詩曰錦衣坊口揚雄宅飲馬(闕)水波
風信東来春事早湖光西去夕陽多館娃隔水
啼鶯燕弟子填門列鳳鵝無那老狂狂更甚劍
簫猶倚小紅歌
和虎丘寺壁東坡韻
日出東海頭虎氣踞兹嶺渴心我生塵邂逅轆轤井寧
若將軍拜奔泉酧老耿莽丘專鬼物隂壑雜蛇黽歐冶
千金鑄百鍊豈重礦似聞神物化後日属吳猛怪蟒既
血刃大道就争騁我行試勃窣鳩杖先祝哽小旲不滿
眼坐納三萬頃風高塔鈴語石迮羅衣冷松水翰歸吳
愚溪柳遷永吾非若人徒短句惜流景茶煙寄禪榻弄
我鬢絲影散人號江湖奚必煩上請
題春溪晚渡
怪底朝来雲氣升雨痕洗遍碧崚嶒山腰行李去未遠
谷口人家呼即譍彷彿簫臺凌鳳吹安排春水理魚罾
卧遊已愜平生志深負牀頭六尺藤
題沉香山圖
珊瑚鐵網枝柯爛沉水假山煙霧濛甲煎相和作庭燎
奢淫龜鑑畫圖中
題王若水梨花山鵲
山雀語查查驚飛白雪花清明人載酒寒食客思家
題大癡畫山水
獨得荆關法金壺墨未多異時傳畫譜誰識病頭陀
雲林席間懷鐵笛簡草堂
花朝無花也可憐桃李矜持不作妍懶聽雨聲眠白晝
夢乘艇子上青天閒居尚肆浮雲志老病難趨卜夜筵
絳帳先生唯寂寞後堂自理琵琶絃
題漁父圖
我本玄真老孫子從事綸鈎相娱嬉浮玉山前一瓢酒
頗恨時無顏太師
題李遵道竹
閒步風篁嶺上来蕭然衣袂上莓苔只因悮向東樓醉
又為黃岩夢一回
題李遵道古木圖
毫染墨池風露足絶憐長釣拂珊瑚靈和殿前好垂柳
肯来相伴橛株拘
題薝蔔花錦鷄圖
六出花繁幽塢静雄雌聊戲竹間雲楚人重價山鷄得
只為胷中錦繡文
題商德符秋山圖
雲擘蒼崖瞰草亭飛雲如雪照岩扄素琴不是便山水
要舞胎仙獨自聽
題許飛瓊圖
寫韻彩鸞騎虎去吹簫弄玉跨鸞歸昭華玉琯青天上
好在飛瓊獨自飛
題吴彩鸞圖
小點紅鸞寫四聲於菟何事載娉婷不如相伴騰空子
来往匡山九折屏
錢塘醉歸
湖上鴉啼暮雨微歸鞭忙趁落花飛若教秃鬢翁能飲
肯羨山人倒載歸
題碧筒酒
采綠誰持作羽觴竹林人共晚樽涼玉莖沁露心微苦
翠盖承雲手亦香飲水龜藏蓮葉捲吸川鯨恨藕絲長
傾杯誤展淋浪袖笑絶耶溪窈窕娘
山中
一枝石瘦如麟角六出花開似麝臍随意莓苔一杯酒
也勝騎馬聽朝鷄
鶴塚
鶴壽千年定有無羽衣全脫雪糢糊樵人為裏玄黃幣
少保親傳粉墨圖尺土未乾春草短三山何在白雲孤
夜寒蕙帳應岑寂别向華亭覓鳳雛
三香圖
秋水為神玉為骨山礬是弟梅是兄國香零落王孫遠
依舊江南春草生
梅竹雙清圖
竹外一枝斜更好自有此詩無此畫承平公子翰墨林
寫影圖香戲春夜分明簸弄明月珠賈胡不識千金價
達秘書詩曰冰魂無夢到瑶階翠袖雲鬟並玉
釵青鳥莫銜紅綬帶夜深重認合歡鞵
題岳家舊藏高尚書雲山圖
猶是相臺故物如許雲山有情老我慧因澗上猶夢尚
書履聲
題顧定之竹
毘陵參軍顧定之為予醉掃風竹枝參軍久留坐深夜
要看官奴秉燭時
題文與可竹
伯仲唐人蕭協律政爾奴隸王黃華三百年間一枝玉
石室往矣令人嗟
用韻送淨月上人
隂崖顛風無時興篁竹偃地虎晝行層冰積雪卧空谷
春至唯聞禽鳥鳴華陽南便洞忩小香烟西放峨眉道
神僧問訊破孤寂把臂入林一傾倒帕頭蒙寒驢背馱
泥滑穩於杯渡波寄謝少年王敬和獨行其如法汰何
題倪元鎮畫
為覓高人梁伯鸞遺墟井臼已凋殘天寒日暮一瓢酒
采藥行蹤卷裏看
題張溪雲畫鈎勒竹
為愛風篁手自摹不煩把燭倩官奴須當白戰篔簹谷
羞殺江南沒骨圖
和倪元鎮寄鄭有道
失喜聞遷水竹居一篷烟雨正愁予便思袱被熏金鴨
要看臨池洗玉蜍絳帳後堂聞女樂青帘畫舫載圖書
虎頭食肉還公等苜蓿晨飱自有餘
天池石壁
嘗讀枕中記華山閟中吴神泉發其巔青壁繚其隅春
風四山来羣綠互紛扶羽觴曲折行浮花與之俱採芝
搴薜荔洗玉弄芙蕖聱叟頗好名石窪作漁湖鴻乙志
草堂掃烟遂成圖而此滌煩磯閱世如摴蒱發興雲林
子盥手與我摹居然縮地法挈入壺公壺
贈别休休菴了堂上人
老僧廿年不出戶袈裟搭架風披披祖衣留在阿蘭若
佛法傳過高句麗客牀雪鍊一甌茗經藏苔昏三尺碑
不向鄰房看偃盖卷中原有古松枝
和東坡書蔡端明詩二放營妓詩三虞伯生所題
詩四凡九首
日將公事湖中了醉入重城列炬明自古大藩財賦地
古人偏得賦閒情
謝女嬌吟雪比鹽北臺馬耳見雙尖衲衣正索歌姬笑
不道春寒繡被添
寫韻軒中塵不驚與誰同躡鳳凰翎彩鸞可惜情緣重
只合清齋寫道經
釵頭新綠荔枝紅却與江桃色味同聞道端明新進譜
一時殿閣起薰風
香辟春寒玉辟塵流蘇斗帳醉和春一雙明月都無價
寂寞人間第一人
江南春盡水如天浪迹先生不上船近就闔閭城下宿
可憐霜月夜娟娟
青城樵者一衰翁寫罷烏絲滿袖風消得玉堂金研匣
至今傳入畫圖中
雪煮龍團怯醉魂分茶故事與誰論纖纖玉腕親曾見
只有春衫舊酒㾗
白公種竹蘇公柳談笑功名後世誇依舊葑雲三萬丈
斷橋誰與築堤沙
乙酉元日試郭杞墨書三韻
山寒静雞犬爆竹動比隣倦踏街頭鼓稍還林下人前
身病居士猶不失冠巾
澗北梅樹蔭於屋垂陽景罕曜歲三月始華以五
言𨗳其生意
隂澗殘梅枿臨流一向欹但存孤注在敢恨一生遲凍
雨如相煦春寒不受吹後時翻見獨宰物遂成私
咏綠萼梅華
山中古仙子無言春寂寥玉容淡朝雨翠氣濕微霄凌
風快玩影弄雪妬攀條解覓何郎句還憑舞袖招
題黃子久畫
中峰大面削鐵如巖岫綺錯非一途上連閣道旁屋廬
尋忩數戶愁﨑嶇米顛所製三尺圖筆力視此微粗疎
閬風之臺遲子久不歸正為松江鱸
答楊廉夫見寄
弄水摘花春可憐風雨倦尋茒步船我家南塢有靈石
龍井西頭無杜鵑野鶴扶雛畏人過弱柳委地趁蠶眠
子雲胡為甘寂寞後世何人知太玄
摘阮圖四言
長松結隂芳草如莽丘中微吟有天際想彼玩者誰阮
生撫掌一鳥不鳴衆山俱響
汪復心遣姪彦維自歙求詩
汪倫自愛桃花水張翰秪思蓴莱湖九十山翁莫相惱
題詩元沒得工夫
寄韓介石并送白蓮
丈八荷溝喬木材蘂珠偏向夜明臺綘綃龍君服日去
碧眼侍郎騎雨来天水染雲如淨練落花飱玉似空杯
韓家弟子多才思乞與香奩相對開
茅山新居十絶
崇玄館主在齊梁廼有元之吴郡張相望八百四十載
我歸鶴臺如故鄉(事見茅君九錫碑)
望見飛簷松杪花下盤隂洞石聱牙老樵迷路驚相問
若箇江東道士家
風水所言惟理氣眼明此術未全疎景純解道游仙句
信是青囊有異書(近受草廬吴先生郭璞書)
肯借山中步障錦與作天下庇寒裘三尺忩櫺萬株木
那怕霜寒到上頭
縹緲洞庭連白雲綠橘黃柑能見分昨日扁舟尋好事
明年處士比封君
谷中僅有一庵住壇上唯餘數石陳杖随流水過鄰舍
席與長松分主賓
已拜茅君為座主從稱外史作官銜道家六經發願寫
深向石頭藏一函
屋壁置書碑板多雄虹光怪鳳皇阿看盡空山十日雪
竈突無烟奈爾何(鳳凰阿玄洲地名)
只有天公終可倚我作巢居名倚天未必高居無事業
終日讀書兼打眠
龍虎山中薛元子瓊林築臺詩亦工應接菌山聊爾爾
非關千里事同風
題畫屛
一幅面屛秋月圓荻花楓葉滿江天江州自是無司馬
多少琵琶過别船
答楊廉夫
黃篾樓中唯飲酒樓下長溝鳬雁多灣頭橋斷迷青草
湖面風来生白波饞奴競煮脱䙀笋老魚戲唼如錢荷
詔書寬大到海角河北饑氓争倒戈
題子固墨寫水蕉
因依水石閒小蕉露如洗聊以觀我身浮脆政如此平
原佳公子泚筆寫蘭茝君看數寸碧氣壓凡花卉
贈漁樵侶
郁闕坑前負薪者道士磯頭垂釣翁我輩與結平生友
夫君還有古人風水羞凉味蒲芽白野飯晝香松菌紅
借問行藏多歲月不離三泖九山中
悼薛外史
元卿難再得本是餐霞人高懷獨超物洞鍳亦絶倫君
自江東我吴下早歲聯翩待金馬御榻賜書凡一束仙
苑偷桃動盈把紫虛元君之玉訣青城先生教我者感
君多道氣探懷為君寫學士承旨平原公許我與君楊
許同一時標名兩外史玉樹蒹葭立下風我還句曲餘
廿載君乘輶軒歴四海歸景橋西結草樓樓中襆被長
相待風烟山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無迹困頓鹽車篠嶺頭此日思君復何益
題趙善長小景
杳靄仙雲小鳳池朝来翰墨有光輝湘湖為愛屏風叠
夢趁秋湖夜夜歸
懷茅山
我有草堂南洞門常時行坐虎同羣丹光出林掩明月
玉氣上天為白雲閒憶田泉洗蒼术更思陶澗采香芹
歸来掩戶應高卧莫遣為人書練裙
道言
造物於我厚一切使我薄缾中有儲粟持此卧雲壑敝
廬能苟完得味在藜藿花鳥與予友尊酒不獨酌牀頭
堆故書敗履置牀脚未嘗身沒溺何與世濁惡政如敗
牛馬不識羈與絡異時老髑髏會有南面樂
奔月巵歌答鐵崖所作
甓社明珠奔入月脱殼政似風蟬潔漁網出之不敢視
滌盡含沙光不滅文昌四星吞在腹一一金晶大如菽
蜃物還来作飲器日夜雄虹亘茅屋一扇桃核寬有餘
半葉蕉心卷未舒飲非其人躍入水怪雨凄風生坐隅
置之天上白玉盤斗柄挹酒長闌干李白跳下鯨魚背
持勸我飲相交懽幽宫馮夷為予泣酌盡海水百怪出
還我平生老蚌胎許君醉卧鮫人室
衞青玉印
公主家奴尚公主刻玉姓名奚足多為問任安門下客
大將軍去更如何
王時敏聽雪齋
頑寒贔屭河流澌銀濤鐵騎交奔馳玲瓏淅簌瓦溝滿
坐忩已有幽人知東家暖客紅醅凝嘈雜新聲迷聽瑩
後園壓折萬琅玕雪多政自無人聽我時空山夜寂寥
風篁雪竇篩璚瑶希聲䟽越不可盡鳴球戛擊如聞韶
憶昔齋宫困學翁大書聽雪煩楚龔百年勝事將毋同
不傳師曠傳王恭鶴氅明朝行雪裏須辨龍頭煎雪水
牀下何人聞闘蟻喚起春雷来洗耳
鮮于太常聽雪齋龔聖予大篆題榜皆陳迹矣
萹中借以發端云
贈鄭明德
五季雖無人獨行唯鄭張與子載同世而我匪異鄉薦
明吾弗如子則雲叟強嘉子行秘書以腹為笥箱操觚
仍尚左立辭多惡方吴兒命乞錢掉臂輒相將智如泥
中龜處汚深盖藏烟庖縣大胾蠡屋排積倉兩兒稍卷
婁一老足彷徉適經吴市門要我羅酒漿聯句吟吻健
敵棋貪計忙删詩借河潤作序分壁光寒林踰正色國
豔終媚香狷者有不取聖㒺念作狂願子勖明德豈惟
家之慶異時同傳好咄哉無歐陽
伯雨至正十年秋歿於錢塘開元宫葬南山靈
石塢予偕楊廉夫袁子英祭墓下復得其詩用
刊於左
彭南陽真人雲窩煉丹之所
石枰餘子皆生路洞室藏書盡隱丈誰與解酲千日酒
我來分住一窩雲虎龍金碧親承訣鸞鵠青冥動作羣
莫向爐中參火候定知此事屬彭君
送鄭明德過越
四十日春廿日雨問花尋柳意茫然竹根卧缾高筆塚
竈下生薪連术烟茅家名餘鐵罏步龍井氣脅金沙泉
稽山酒船速回棹遲子歸来烹蕨拳
吴宗師岳宮行香次韻
元日朝元回羽隊東華門外踏春陽還趨岱岳祠宫閟
遥識仙官劍珮香國有蓍龜金作鑑年登耆艾鬢如霜
老人星在薇垣内可是人間化日長
贈納琳大監
論卷聚書三十萬錦江江上數連艘追還教授文翁學
重歎徵求使者勞石室談經修爼豆草堂迎詔樹旗旄
也知後世揚雄在獻賦為郎愧爾曺
請以蜀文翁之石室揚雄之墨池杜甫之草堂皆
列學宫又為甫得諡曰文貞以私財作三書院徧
行東南收書三十萬卷及鑄禮器以歸虞奎章記
其事邀予賦詩如上
次韻答薩天錫見寄
推敲指點據銀鞍苦為搜詩夢不安誰會鳳凰臺上意
手挼黃菊看鍾山
秋日晚興
暝色入林烟火微暮雨欲来如有期野雀喧争楝樹子
幽人行把菊花枝山空始見水泉涸寒至乃索衣裘遲
莫謾題詩將寄遠不多故舊在京師
巢雲樓
初陽臺上白雲多雲裏層層玉樹柯栖息一枝元自穩
飛翔千仞奈渠何雨中幕燕雷驚去峰頂鸞笙月送過
好在丹梯無百尺屋頭展盡白鷗波
閬州瓢
閬州瓢是仙家具壺嶺仙人遠寄將凍芋抽萌元自短
鳳笙排管未成行瓠尊甚大浮江海斗柄空長挹酒漿
樹響風聲非外物許由何事不相忘
泗州磬
玉聲試叩極清圓琢就魚形也可憐前日泗濱求樂石
異時堂上奏宫懸師㐮入海誰從問荷蕢行歌老更顛
法駕前頭親導引鳳鸞音節若為傳
松化石
鐵面那知是木腸髮毛無復舊蒼蒼鍊形千載徂徕上
洗髓三生琥珀香大節堅完餘鶴骨長虹光怪奪砂牀
白羊卧護金華洞不属牛家甲乙藏
次趙伯常運使留題磵阿
莫笑坳堂水膠杯泉頭落木動成堆天寒政使蛟龍卧
日短何煩駟馬来杖策東坡靈石塢留題外史讀書臺
舉觴賓客風流甚老子游山第一回
危太樸以史事南来搜書風雨宿南磵明日追寄
布衣走下雲林顛檢閱經書天子筵去家昔踰半萬里
别我經今十九年輶軒使者采圖籍龍門太史行山川
磵阿一宿慰風雨起視留墨心茫然
寄劉伯温大監
臺閣如公最有稱軺車&KR1301;馬數能乘校書在昔專劉向
秘監於今復魏徵汗簡削成金作匱泰階平處玉為繩
信有山人唯寂寞側身長倚白雲層
次韻黃伯成見寄
金錯松林黃葉樹三义路口問吾廬青山對話惟捫蝨
落日催歸獨跨驢土木形骸嵇叔夜波瀾文字木玄虛
殘年書札相存問莫道天寒無鯉魚
剪韭亭
剪韭亭下看春雨剪韭雨肥含土膏不緣纖手青絲菜
獨愛美人金錯刀隱居拔薤那能數於陵灌園徒爾勞
明朝韭長復須剪眼中荼蓼若為薅
惠山贈孟宗鎮
惠山西磵多喬木望見茅堂在水濱鄒嶧世家猶閥閱
春申祠宇是比鄰深林暝色牀敷暖微雪朝光戶牖新
不為茶經求陸子端從蓮社拜遺民
次韻虞公和斷江和尚松詩
松下微吟怯病悰支離潦倒似支公頂因巢鶴翻成結
心為依禪畢竟空陸子壇前春古澹葛翁井上雨青葱
茯苓乞與楊員外誰與緘詩過浙東
和虞公韻
耽耽千柱壓城西志肅祠官倏忽歸暮把瓊芳迎太乙
朝陪羽仗謁凝暉白雲青嶂天機熟老樹顛崖目力微
勅賜榑桑朝日暈天光傾向紫金衣
和僧游西山
我愛飛来與靈鷲古洞嵌空争穴穿壊衲深依蕭寺住
老猿寒抱白雲眠百年山中皆樂土二月江南唯雨天
遲晴一過繙經室肯為挈壺從幻仙
寄楊廉夫
褚君登善為隣曲司馬天台是我師閉閣時須薰篤耨
清齋還許食伊尼五湖烟水舟無恙一月春寒柳未知
生世不逢賢者識從來誰問五羊皮
寄楊廉夫鄭明德
快雪時晴春意動歸舟移䌫向芳塘走尋飲伴雞豚社
悮落詩名錦繡坊子雲竒字誰能問鄭老襟期獨不忘
闔閭城中可終老安得西歸買滄浪
次倪元鎮送子還山韻
烏蜀先生相見稀鍾陵初載索書歸江南蕭艾作人立
卷裏盧龍看雪飛巳瞻元亮有道氣重惜子真猶布衣
去去空山相憶夜朱絃三嘆為君揮
水仙
芳草有時歇無此金玉相一枝和月露持奉水仙王
南真館池上橘花
花攅嘉樹雪鬅鬙遮斷蓬山小朵青答報風光先醉去
穠香吹過却全醒
仲穆蕙花
空谷幽芳絶代姝紛披翠袖不勝扶金屏芍藥三千朵
合譲光風轉蕙圖
雲槎軒壁
米家畫船虹貫月得似雲槎一小軒閱世浮雲坐枯木
此生何必窮河源
餞陳子原赴官台州
寄語天台馬子微金堂玉室未成歸此行却羡陳夫子
瀑布岩頭攬布衣
玄覧堂絶句
殷勤老去惜年華午夜張燈繡幕遮吹遍玉笙天上曲
空將列炬照林鴉
題調馬圖
新進驊騮步未勻風塵馳驟乍離羣奚官老臂千鈞力
不許飛騰去籋雲
賦鶴巢贈趙伯容次虞伯生韻
仙人有騏驥結巢華頂松上覆三素雲下立千仞峯笙
吟微度曲雪步稍留蹤羽衣何頎然云是趙伯容左帶
明月璫右佩蒼精龍誰令三青鳥銜花以相從鑿戶繩
樞澁藏書玉檢重悵望浮丘伯人間倘再逢
題李遵道蟠松
造物何知曲全意世人尚怪支離形中茅嶺上蒼髯叟
卧護東南半壁青
題顧定之竹石
龍孫乍脱䙀兒錦石面多皴彈子窩畫妙通神欲飛去
虎頭癡絶奈渠何
鵲華秋色圖(有序)
吴興公自序云公謹父齊人也余通守齊州罷
官来歸為公謹說齊之山川獨華不注最知名
見於左氏而其狀又峻峭特立有足竒者其西
則鵲山也乃為作鵲華秋色圖張雨賦詩於左
弁陽老人公謹父周之孫子猶懷土南来寄食弁山陽
夢作齊東野人語濟南别駕平原君為貌家山入囊楮
鵲華秋色翠可餐耕稼陶漁在其下吴儂白頭不歸去
不如掩卷聽春雨
漢銅馬式
曾同避世東方朔此馬見之金馬門一自露盤辭漢去
銅駝荆棘幾消魂
餞魯子升之維揚憲幕
頭銜新署似冰清蘭省超遷分外榮代北衣冠傳舊族
淮南草木借先聲大鵬徙海扶搖上&KR1301;馬追風次第行
久疾辱君深料理老懷此日若為情
惠山泉
水品古来差第一天下不易第二泉石池漫流語最勝
江深湍激非自然定知有錫藏山腹泉重而甘&KR0632;如玉
調符千里辨淄澠罷貢百年離寵辱虛名累物果可逃
我来為泉作解嘲速喚點茶三昧手酬我松風吹兔豪
寄題清隱齋
住向壺中多歲月市㕓蹤跡漫相猜閒眠政使書裙去
徑造唯應看竹来數葉水蕉籠筆格一牀山罽裹琴材
白鷗信是無機事每共臨池日幾回
次鄭明德韻
衣桁長容蛛網懸石牀渾譲女蘿牽道術何煩孔郎祀
屋廬政用郗超錢泉奔磵底歸樵路雨壓厨頭蒸术烟
誰見西林拆書夜一枝風竹鵓鳩眠
書懷二十韻奉呈虞集賢
昭代千齡運斯文一柱功初當延祐日晚識廣平公朝
士因推轂先生猥擊蒙暌乖逾廿載寤寐接孤風太史
山川彥仙儒館閣崇置身清切上用志窅冥中句法黃
初過才名冀北空朔南馳使節江漢借歸篷酒問餘杭
姥泉尋六一翁境非秋水觀寺即紫微宫侍坐要王遠
移居近葛洪於焉承咳唾足以振罷癃卓爾身為貴胡
然老見攻戰肥終道勝德重豈途窮玉趾閒紆步麻衣
病鞠躬茶烟忩冉惹墨沼樹玲瓏飢甚無瑶草招来有
桂叢輸心何落落把袂輒悤悤易進乘軒鶴難追戲海
鴻明朝去吴會長嘯為誰雄
題看雲圖
亭子荒凉竹樹根隔溪遥見白雲屯坐來捫蝨談何事
著我青山酒一尊
題趙松雪畫竹枝扇面
阮咸便面如團月誰掃竹枝團月中識得吴興有聲畫
為君箕踞寫松風
李仲賓寫竹
新縑黯淡何人墨四十年前老薊丘向使戴家多種竹
雪中那肯便回舟
倪元鎮小幅林石
誰可米顛相伯仲風流還只數倪迂應將爾雅蟲魚筆
寫此喬林磵石圖
王蕺松寫水仙
剡藤政索山隂畫月佩風裳滿眼飄記得年年春雪後
金鴉觜斸水精苗
織成仙山圖便面
鮫室冰絲翠織成胎禽珠樹儼長生采雲小隊霓旌節
曾伴紅鸞扇影行
金人出獵圖
小隊鳴笳曉出圍地椒狼籍獸應肥上皇久厭紅羊炙
故遣蕭郎擊豕歸
芍藥白兔圖
妥帖紅雲朵迷離玉兔兒揚州行樂地惆悵鬢成絲
桂花下約王晉卿飲
翡翠黃金屑檀欒秋後開一杯持問月更待賈淳来
述古十二首
不愛昆岡玉不愛江漢珠愛巳一蒼璧有之利有餘吾
生為我有其利當何如論爵不足貴論富不能踰達性
命之情順生以自娱
荆人有遺弓索之將奚為且荆人遺之乃荆人得之孔
子聞之曰去其荆可耳老聃聞則曰去其人可矣天下
有至公孔聃得其理天地且弗有莫知其所始
堯昔譲許由朝之於沛澤若曰日月出爝火乃不息天
下既巳治歸矣奚復益遂之箕山陽飲水耕而食怡然
終其身無有天下色
魯君䀻顏闔踰垣避使者我非惡富貴君乎獨不捨全
生以為上廹生以為下當知得道人治國其土苴
墨子歎染絲所歎一何長染於蒼則蒼染於黃則黃奚
獨染絲然染國在所當有染如伊臯禹湯稱聖王殷紂
染惡来既染國亦亡染士如孔聃死久道彌光
虞人百里奚所鬻五羊皮有得其說者乃是公孫枝獻
之秦穆公四境不足治賢者倘不遇後世誰當知
昔者齊桓公往見小臣稷一日凡三至欲見且弗得驁
爵固輕主驁覇亦輕士夫子縱驁爵驁覇吾敢爾所以
終見之不為從者止誰云内行缺論志亦可矣
桓公遇寗戚飯牛中夜起賜之以衣冠一說境内理再
說為天下桓公以師事衛與齊不遠安用疑客子不患
有小醜所患亡大美且人固難全用長當若此
嘗聞柱叔厲早事莒敖公敖公不為禮入海滅其蹤及
聞公有難辭友往死之昔我之去彼自已為不知今而
不往死是真知我非節行在所勵君心徒自欺
業煩則無功禮煩則不莊令苛則不聽禁多則不行國
人逐狡兔因之殺子陽嚴刑無所赦適足召亂亡
齊有善相狗假買取鼠者數年不取鼠畜之不如捨相
曰實良狗志在麞麕鹿欲觀取鼠能請桎其後足桎足
乃取鼠淹爾驥獒氣安得忘言徒喻此鴻鵠志
燕雀争善處處在大屋下姁姁甚相樂子母得相哺一
朝竈突决火炎屋棟燬燕雀色不變不知禍及子人臣
私聚斂速國壊綱紀孰謂斯人智不如燕雀耳
觀雲軒為盧伯融賦
泰山膚寸雲翻手為白衣朝旦雲出戶景落雲守扉我
家東海上開軒人跡稀觀物有成壊觀雲無是非一塵
迷衆目野馬隙中飛所以子壺子示我衡氣機
游龍井方圓菴閱宋五賢二開士像
獨尋招提游果得世外歡昔賢所栖集畫象藏屋端山
僧啟鎖魚不待啜茗乾修廣各異製精采俱生完堂堂
蘇長公英氣邈難干笻杖紫道服天風吹袖寬清獻薄
須眉示我鐵肺肝尚餘所施物片石橢而寒侍郎胡金
華高括侍中冠眉間可容掌手板出中單潁濱與淮海
秋色亞層巒參寥獨緇衣頷髭茁茅菅最後辨才師文
茵高座安空山一室内舉目皆龍鸞再拜傾挈壺喜極
更悲酸去之三百載歸路何漫漫斯人為列星下視蟲
沙繁寧不念學子道術救凋殘抵舍亟摹貌微哉難控
搏夢中倘未遇展詩時一觀
游西山靈鷲諸刹
碎此空青寶納此黃金龕水流澹無與石色終懷慙顯
途譲羣趨幽罅恣窮探紅泉浸短竹翠雨淋長柟靈運
久成佛妙語將同參猨公亦自慰復聆勝士譚前旌㒺
兩避後乘拙术驂周旋蟻封中丘垤皆精藍菜肚乃知
足為目庸非貪維南專一壑歸路瞻浮嵐
閒止齋詩為張子英賦
張侯温玉質被服謝紈綺居然冠盖族渺若山林士昔
人亦有賦閒居因拙仕自無止水鑑何以止衆止攬芳
玩華藥探玄味圖史子孫遺以安考祥視所履若將與
日競付之當塗子
明靜院夕佳樓
西山朝氣爽南山夕氣佳朝爽人共忻夕佳吾所懷山
僧閱世久結廬深避乖蕙樓方對峙菌閣亦雙排維南
有崇阜不受烟嵐霾我亦遲莫人心跡倦鳥偕兹焉託
高躅庶與静者諧
無波古井水
古井何泓然不食自甘冷去来絶攀援挽斷轆轤綆唯
有中宵月圓中時照影
丙戌元日齋居
寒磵去年水冰華殊未銷亦知餘臘在凍雲晝封條春
王謹歲始由来重三朝野褐無朝次端居唯寂寥罏焚
芳氣達榻暖术烟飄頽齡諒難制修短寄一瓢幽人保
貞吉無庸干山樵
趙千里聚扇上寫山次韻題
翠水丹山氣磅礴幾叠香痕經手握何年破鏡飛上天
吴淞水剪并刀薄江南寶繪多遺餘王孫不歸恨蘼蕪
蘼蕪消歇秋風起班姬為我歌烏烏
鄭明德倡曰宋諸王孫妙盤礴萬里江山歸一
握卷藏袖中紆在手清風徐来縠衣薄文采於
今零落餘琱闌玉砌凄烟蕪至寶不随黃土化
門上空題頭白烏
倪元鎮和曰誰見觧衣乍盤礴卷懷雲烟歸掌
握春雨冥冥江水波竹間日暮衣裳薄零落王
孫翰墨餘越王臺殿久荒蕪要知人好畫亦好
愛此當年屋上烏
陳子貞和曰苧衣春暖初盤礴點綴溪山不盈
握白雲隔浦見桃花坐使凉風起林薄故物凋
零百歲餘王孫有恨迷平蕪衡門今日看真蹟
始與人辨雌雄烏
次韻虞道園懷張秋泉真人短歌贈其從子戴士
安研山盖其傳寶云
曾見研山如見畫蒼龍一泓在其下真人氣岸雄且堅
此石精英可方駕掉三寸舌帝者師入不言兮出不辭
手把瓊芳迎太乙江南草木回春姿更借龍泓涓滴水
天藻亭中筆新泚題詩何必見安道從子風流政如此
半雲歌
四明之客半雲叟要我為作半雲歌丹山赤水一百八
十里山川出雲何其多其下澒洞根溟波其上泛濫支
銀河唯當半雲間仙人道人常婆娑雲之莫兮海為岸
日蒼凉兮雲之旦芝宫與貝闕乃在雲之半我来為指
雲間路中分茅屋東西住待得還丹草創成定將雞犬
雲間去
登善精舍葺治苟完賦七絶句
故山破屋誰来補辛苦經營拾燕泥幾樹桃花相送老
不消更著子規啼
澗中采石重鋪逕坡上移花小築墩深結雲嵐為保障
賸培松竹當兒孫
梓柳都移五十栽稚松千箇綠毰毸旁人莫笑千年計
萬一他時化鶴来
就暄前坐開陽室北牖来乘水洞凉憂世何關吾輩事
有時蒿目據胡牀
玉鈎橋水如凝碧纔過牀頭瀉瀑雷恰是東風太薄劣
逆流花片出牆来
故向山椒冠小亭諸峯收拾入簷楹行人指點藤蘿外
不道薔薇澗底行
一生坎壈不稱意政是此春風雨天稍使桑榆見殘日
也勝中酒過年年
山居十詠用張率性韻
先世守清閥而我益孤寒依彼桑及梓樹彼芷與蘭太
上詎忘情護養老黃冠高明鬼闞室敝廬方苟完
右登善庵
朝氣雜非烟初陽發晨霞指顧烟霞中締構即吾家衕
口净鉏草岡頭增築沙未睹隔几石先見隔垣花
右烟霞衕
折流十丈強赴此作甘冷如曳白練裙美人延修頸日
曝老蛟涎雲排斷虹影不比玉鈎斜此地極深静
右玉鈎橋
靈泉非外得清澈見泓底木根深糾蟠恒恐龍蛇起為
君挈茶具煎茶要煎水平生張又新續記自此始
右小龍泓
芝生玄嶺隅置之讀書堂雖匪照乘珠幽谷有耿光我
聞隆漢日丹碧生齋房小草不異昔於以表時康
右紫芝館
随山皆北面此室就陽明翻翻披竹素種種羅芝英内
償首丘願外了遺世情奉君茅簷日亦足寓吾誠
右開陽室
几榻枕泉上竹樹破崖根清風無時来白晝為掩門崖
根立香爐泉上出窪尊考槃獲長年何有嗜欲昏
右澗阿亭
鑿池象弦月一水来不緩但令驗盈縮奚必分半滿差
差篁竹凉漾漾芹藻暖臨池學書者詎識崇玄館
右半月池
何年洞庭波伐此青山骨其姿絶清温其氣殊崒兀下
將壓神鼇上欲攀棲鶻盍觀道之凝雲氣從此發
右凝雲石
池上塚纍纍而有此仙客自無一丘樊何以容六翮泠
然合喙鳴月露浩以白矯首太清家歸路才咫尺
右來鶴亭
吴大宗師索賦河圖仙壇下圓池
為愛靈泉来弗竭一池新鑿向丹丘靜同太極渾淪體
動合滄溟浩瀚流大珠往往爭明月清鏡時時點白漚
聞道仙壇碑絶妙蛟龍文采照千秋
研山圖(淮隂龔聖予題十詩于上)
南宮米老書無敵同盟亦有薛河東研山自昔懷清賞
石友令人拜下風絶頂方壇承露潔游神空洞與天通
平生古學龜城叟一一題詩取次工
屯江元戎村樂亭
行營好在春江上村樂亭前芳草柔門有在官蛙鼔吹
時無久戍蝨兜鍪水流翻動魚龍窟沙汰洗空狐兔丘
借我清談白羽扇還君暖老黑貂裘
寄同别峯
賀監湖頭實非夢春林林下迹還稀隂雲鰻井層層上
落日龜山故故飛布襪青鞵身向老赤髭白足意多違
牟尼政使無人識護取傳家大布衣
夏商隱還京師(試華判憲墨)
扈蹕行營三十載侯門不肯曳長裾閒從甪里先生飲
與說圯橋老父書花外飛丸紅叱撥月中采藥白蟾蜍
殘骸倘有刀圭分會向南山覓敝廬
段宰吉甫金壇回舟有詩次韻
不肯折腰彭澤令清風留與後千年雪殘鳷鵲人回首
路近蓬莱風引船故篋書隨朝服解老梅枝映燭花然
天下竒才段公子未應歸問酉陽田
趙伯容入都
翩翩濁世佳公子玉立身長要羽衣野鶴樊籠那肯住
鯉魚尺素莫教稀八分字許千金直萬斛舟隨五兩飛
對御談玄能事了明年春早約来歸
雪景三香圖(紹興待詔修武郎梅和寫生)
雪羽相呼雪意濃國香狼藉暝烟叢倩誰與剪吴淞水
愛爾能吟柳絮風翠袖佳人玉條脱平頭奴子錦薰籠
劍南畫手看前輩着粉施朱或未工
僧擇中送龍翔遺書淛東回求詩
大夫公有遺書札送得元沙白紙来飛錫應真攜衆接
燒香侍者拆封開繞渠薜荔牀三匝進我胡麻飯一杯
已是人間觀小劫麒麟高塚盡莓苔
馴鷺
孑然馴鷺雪霜明下瀨求魚照影行碧玉燈檠雙足瘦
白麻衣袂一身輕海鷗見事應何晚凡鳥題門也不情
輸我鴛行舊儔侶舉頭寥廓總雲程
鼇峰宜晚亭
鼇峰亭子偏宜晚約下風煙與細看獨鶴歸時煩寄語
夕陽舂外一凴闌昔游謝朓空陳迹回首敬亭生暮寒
萬一桑榆容倦翮西飛會訪毛公壇
早春偕張率性贊府游大滌山
春日春隂人日雨溪頭第一番春船山中惟知許史貴
我輩還同李郭仙長夜詎能勝樂酒獨醒不復廢清眠
才情合譲張從事白雪貞松取次妍
晨興
聊與梅花說歲窮真成古木共衰翁百年勲業何煩爾
一世雲山不負公寒夢漸消忩影上春容已在雨聲中
晨興陡覺詩神旺未放韶華角長雄
道館雅集聽琴次楊彥常韻
幽蒿細竹滿墻間雨後危墻似斷山一室了㤀塵世隘
諸君能賞病夫閒池廵野鶴魚苗綠土蝕秋蟲菜甲斑
我不鼔琴偏識趣絶憐失勢重躋攀
讀戴帥初剡源集
剡源詩卷落吾手便似移家太白峰學道昔慚山世遠
知人今愧郭林宗空山樂書有遺譜白日天馬無留蹤
(皆集中譜)太息斯人不可作厭將兩耳聞寒蟲
老學齋書懷寄京師故人
手種羣松數尺圍草深南澗客來稀一經斷送垂垂老
萬事安排念念非晨待樵蘇才蓐食凉驚絡緯尚絺衣
蓬莱坊裏清宵月也到山家白板扉
中庭古栢
庭中異柏前朝物銅柯石榦兀青蒼雲壑終憐老蛟卧
珠樹獨留威鳳翔月上圓隂移覆砌雨餘古香飄近牀
支離疎老深根在閱盡世人還久長
李遵道寫湖石
好石昔聞牛相國寫竹今唯李使君能消龍尾一螺墨
與染蛾眉半朵雲瑶草種来秋著露昆刀藏去玉成文
堂上朝來有佳氣淮南獻壽獨殷勤
張彦輔雪山圖
清才絶似王摩詰愛向高堂寫雪山華盖洞中如屋裏
赤闌橋外是人間瓊樓祗許飛仙住珠樹應留織女攀
莫信寒泉傷玉趾最宜清暑聽潺湲
萬竹亭
高懷思得去人羣馬馱沙頭竹似雲亭子當江偏窈窕
主人遮道欲殷勤日中見斗青霄立月下吹簫碧洞聞
渭川自足封侯儗未數零陵萬石君
絶句
白足過橋三峡雪蒼頭吹笛滿林風狂花也有凌霄意
飛上松頭爛漫紅
謝僧送柑
肚能堅束三條篾手亦親栽兩顆梨珍重黃柑三百顆
好山多在洞庭西
殘梅
皎皎當忩萼綠華滿懷幽恨付山家春風春雨悤悤去
一點殘香啄暮鴉
野桃花
野桃無語最含愁若箇林間得放牛比似落英歸糞草
不如流水出香溝
白雲半間圖(陶隠居别號外兵)
白雲住處不曾扄割取西偏著外兵伸脚三條椽下卧
任君裘盖洛陽城
歸自天柱山招樸菴僧
仙人住近餘杭姥得酒移缾上野航踏雪能来傾一&KR0678;
風流不減在餘杭
三香圖
凌波仙子塵生襪空谷佳人玉鍊容不奈天寒風露早
日高猶傍錦熏籠
筲箕吟書黃山人石壁
石為箕不可以簸揚箕盛水瓢飲足濫觴一漱一咽洗
髓腸載援斗柄挹天漿半夜箕犯月大風捲地我欲狂
起騎箕尾跨石梁長嘯應谷驚下方張皇醉降黃姑房
哆然大笑箕口張水流月明天蒼蒼
冬日五言
雨雪衡門晏隂景薄山阿飛鳥各謀食愧此養微疴餘
生轉晦昧芳歲亦蹉跎勿云幽疾久去疾將如何
雪作
夕寂微生聽寒頑稍使猜明珠交撒帳銀甲整銜枚厲
鬼鋒令挫東皇駕即回眼中紛物色白戰若為裁
澗阿對雨
山雲油然作山雨来不緩既霑靈石塢遂洒寒鴉館落
木遽如許衆草行復爛有酒不斟酌無物堪把玩與聞
季長笛寧從中散鍛代謝夫如何徒為白首嘆
步歸靈澗幽泥染居士屩不知嵐雨深稍怯布衣薄拂
牀次羣帙掃逕堆脱籜清坐亦偶然吾非慕仙爵
九日風雨清齋
中林授衣節寒氣早已集牖戶薄裘褐凡百闕治葺窮
居味時序頗訝光景急叢篁助幽翳灇瀨發空寂水禽
穿屋過岩樹排簷入陶幘既塵清墨突亦面立遐思把
菊詠端處掬溜室空言非藥餌殆不廢九日
歲暮
忽忽歲云暮徒興白首嗟山留待伴雪春禁隔年花把
卷因遮眼分餳且膠牙自緣身懶惰莫遣送窮車
草堂雅集卷五
