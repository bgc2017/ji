草堂雅集卷九
元顧瑛編
郭翼
字熙仲姑蘇之崑山人明敏博學不屑為舉業專
志為古文詩尤精悍縉紳先生無不愛重之人言
婁東之能詩者必曰東郭生云
題張戡畫瘦馬圖
瘦骨鋒稜珠汗落卧痕半襍古苔烟未脱將軍金匼匝
又䭾兒女玉嬋娟倉皇日色龍沙外慘淡秋聲雁塞前
神駿只今誰貌得開圖老眼一醒然
宴婁東園分得五字韻
迢迢望瀛洲流雲下東渚笛教仙人借酒使文君取篔
簹寫林綠菡萏發江雨煌煌金閨姿天動星文聚華辭
播蘭茝繁價登璚瑀龍鍔秋濤淨鳳羽雲色五燕遨亦
云暢驩集那得屢驕驄蹋晚轡閣門凉月舉
寄郯九成懷鐵厓且聞有挾璚花赴倪雲林之約
府中從事近將書只道清狂事事無雪艇下来要陸倩
雲林直去看倪迂醉時自舞鐵如意愁裏休歌玉唾壺
揚子草堂頻有約速来滿擬為君酤
江水辭二章
江水一百里送君君去時丁寧桃葉渡莫唱渡江辭
江水一百里江流七十盤初三弦上月相憶照彎環
題宋高宗便面
康邸龍飛日中原不可支乘輿猶北狩淚濕畫中詩
與野航汎舟綽山懷玉山
綽山樹色青如薺蕩裏張帆曉鏡開烏目峰高雲北下
白沙湖闊水西来菰蔣打雨鳴還止鸂鶒迎船舞却回
好入(闕)盡祗慚揚馬是仙才
樂府十六篇
江南曲
江南暄新花月天美人盤游緩愁年翠鬟姣春扶上船
扶上船月如水霞盖車度花裏
游女曲
麝衣寶珞花氤氲芙蓉小釵金鵝裙流目豔豔思若雲
思若雲可憐嬌玉條脫金步搖
采蓮曲
青溪小姑雙嬋娟蓬蓬荷葉金槳船含情戲采並目蓮
並目蓮為郎喜刺滿莖傷玉指
采菱曲
湖灣小婦歌采菱盪舟曲曲花相迎花開鏡裏搖明星
搖明星妬華月郎不歸怨花發
陽春曲
柳色青堪把櫻花雪未乾宫中裁白紵猶怯剪刀寒
鳳臺曲
聞道嬴家女吹簫入紫雲如何鳳臺上不棲祖龍君
淮南王曲
漢武好神仙淮南去不還徒令風雨客感淚茂陵阡
獨漉篇
求祿求祿清白不濁清白尚可貪汙殺我明明日月麗
乎太清明君當宁明臣在廷賞不虛功刑必當罰孰將
溷溷我寧察察濯乎不汙皭乎不緇莫夜之金弗替於
懷幸甚至哉歌以言志
自君之出矣
自君之出矣花開又花謝思君如日月耿耿晝復夜
自君之出矣徒守零落耳思君如車輪輾轉愁不已
自君之出矣琴瑟何曾御思君如落葉蕭瑟悲秋暮
明鏡篇
開鏡珠璣匣盤龍百鍊金使君持照妾不解照君心
采蓮曲
蓮子復蓮子苦心郎不嘗為郎剝蓮子蓮子憶空房
汴隄樂
已信隄名汴誰教柳姓楊龍舟行樂地不得復歸唐
王孫曲
春来百種草無那怨王孫迷却郎歸路萋萋不斷根
夜夜曲
蕙花空帳不生春香壁泥紅墮網塵微步姍姍燈影裏
金屏夜降李夫人
題柯敬仲梅花竹石圖
夜寒起坐看龍影金閣罘罳小殿東夢覺香吹梅子樹
玉文堂上月方中
題李遵道小寒林圖寫廉夫詩後
溪泉溪樹滿春青寫入桃源翡翠屏揚子風流那可得
為渠安箇鐵厓亭
行路難十二首
贈君蒲萄之芳醇璚瑰玉珮之鏘鳴昆吾鹿盧之寶劍
空桑龍門之瑟琴紅顔暉暉不長盛流光欺人忽西沈
願君和樂兮欣欣聽我長歌行路吟不見陸機華亭上
寥寥鶴唳詎可聞朝愁不能驅暮愁不可處中區何陿
隘乘雲汗漫瑤之圃爰從王母訪井公復約元君謁東
父靈桃花開銀露臺玉文棗熟青琳宇我願於焉此中
息錫以遐年永終吉
君不見草木榮復凋青青摧折風霜朝人生寓一世何
異石火飛流猋貴賤壽夭百千殊死者前後孰可逃當
年稱意即可樂烹羊炰羔召同僚莫令閒慮損汝神未
老面黧毛髮焦岡頭松柏多高墳聲譽俱隨塵壤消令
人及此志沈菀上堂鼓瑟歌詩謠
門前十字街車輪馬脚不可遮馳名逐勢死不畏赤手
生拔鯨魚牙得之未足為身榮敗者顛倒紛若麻嗟予
無能守命分樂取意適不願奢諸君惘惘胡不思来日
苦少去日多丈夫闔棺事始定何用無益長怨嗟
秦女卷衣咸陽宫蘭烟桂霰茱萸芳泥金爛爛輝五采
新衣新賜蘇合房朝擁羣仙行羲和御車駕飛龍莫從
天女游月中吹笙鳳鳴空君恩恐移今已衰羞將淚滴
紅芙蓉寧作蓬池並翼鳥飛飛到死匹雙雙
離離西園草翩翩蝴蝶飛憶昔與君婚媾時年華容色
兩相宜死生謂我不棄置中心不合勢必離還君金鑮
畫搔頭不忍與人結相思
今日復明日年年月月從此積一年三百又六旬強半
夜消五十刻予年四十貧不仕戚戚何日展顔色看花
抑鬱與誰語對酒彷徉不能喫諷誦書詩百家言脣腐
舌秃齒臲卼眼中靡曼盡年少靦然面目予不識不知
主之何者神彼此薄厚胡不均人言人有願願至天必
成兒子長大力田穡有酒樂我平生心
蹙蹙靡所騁出自城北門顧瞻荒丘中鬱鬱蹲石麟石
闕字漫漫不知何代貴者墳形骸已滅魑魅跡物化盡
為狐兔塵吁嗟漢家陵闕荒無主青山落日秦川下猶
聞樗里有智人天子之宫夾其墓今日休論智與愚昔
人意氣復何如願借飄颻丹鳳舄與子鍊形入雲墟
庭前芳樹花參差歲歲爭新滿舊枝開白開紅接芳葉
撩亂二月三月時昔日美人顔似花看花暮去朝復來
紅袂羅襦炫香露青天白日春風吹而今零落少顔色
見花惋惋含悲思百年何人得長好歎息謂君君不知
長安豪俠無所憂紅雲百尺起高樓簾櫳玳象織為蓆
麗服綺食擬王侯黃金買妾弄嬌彈銀鞍走馬逐貴游
不知仁義何辨為孔墨不知事業何重為伊周他人叩
之無一言磈然坐待歲月遒天意茫茫胡可道夷叔餓
死顔回夭君不見落葉辭故枝南東北西從風吹君不
見薤露何易晞人死一去無還期君於此時坐憂老不
知日月疾若馳冨貴在天那在我爭者招尤速其禍且
從陳遵投轄飲適喚王戎如意舞以兹日夕意歡樂昔
人愛酒苦不足達生委命皆有然君獨胡為自拘束
君不見信陵君仁而下士有名聲步從毛薛游盡禮于
侯嬴食客無慮三千人何况大國一个臣東閣虚席生
埃塵縱使蘇秦生乎太平世閉口結舌難列陳
陌頭采桑悲好春秋風落葉愁殺人豈獨推移感時序
念君客游恒苦辛鴻雁秋高斷邊色蠨蛸露寒流網塵
豈無膏沐可為容愛而不見心孔瘨憂來不覺沾裳衣
援琴未鳴聲已悲怨妾煢煢而獨處羞見合歡雙鳥栖
君不見流水泯泯去不還日月逐逐曾無閒人生長恐
死催促富貴早来開我顔飲酒飲不多直愛美人揚美
歌只今愛樂亦巳晚過眼百年能幾何
題倪元鎮畫雲林圖
鬱鬱倦時燠雲漢雨如洗美人既云遘胡寧不忻喜微
烟朧夕樹鮮月度秋水人生豈無適所適當在爾
蹋踘篇和鐵厓韻四首
簇花小銀雲作團雙尖繡襪星流丸金蟬束腰燕盤盤
燕盤盤綵門下第一名齊雲社
倡園小奴花箇箇蹋踘朝朝花裏過釵墜蜻蜓髻倭墮
髻倭墮玉瓏璁嬌倚樹雙臉紅
綠雲草色光如苔綵樓紅扇相當開美人凌波蹴月来
蹴月来不墮地袖回風動羅袂
花落水流春滿路走紅蹋踘羅塵步繡襦鴛鴦暖香霧
暖香霧酒光獰紅映肉太嬌生
和李長吉馬詩廿三首
騄驥連錢動金鞍鏤玉羈無人尋穆滿借與閬風騎
肉礧錦纏鬃流雲汗似紅太平無戰伐驂驔走沙蓬
龍性非凡質騰波出紫雲檀溪飛過日應識漢將軍
繡霞横虎脊珠汗抹龍章落日青葱嶺霜高草色黃
龍印留官字霜花剝暗毛長鳴愁顧影秪憶九方皋
霞目鏤金鞍霜蹄削玉寒曉看經邏些暮已驀樓蘭
瘦骨如山立臨流飲渴虹誰憐中道棄苜蓿老秋風
出河冰在鬛昂首動驚飈伯樂不再活誰復振金鑣
神駿知無匹驍騰絶域来流沙一丈雪夜拂白龍堆
天子飛黃馬牽来賜近臣玉階新雨過風滚落花塵
内廄玉花驄斑斑歕肉騣奚官新浴罷沙苑踏春風
佛郎通上國萬里進龍媒曉日開閶闔虹光射玉臺
天馬誰能馭和鸞駕紫微年年清暑去霹靂逐龍飛
大奴司虎苑驃騎牧龍廷不擬歌秦驖重看賦魯駉
騋牝三千匹雲屯十二閑六飛當御駕喜色見龍顔
霧漲蒼龍鬛風鳴紫玉珂駿羣空冀北天象動榮河
踣(闕)超雲影拳毛散玉花相將馳鳳苑寧復困鹽車
玄宗愛舞馬錦色看如雲離宫三十六樂動半天聞
赤驃何神駿應憐識者稀賢材生並世騰踏看追飛
莫言淹皂棧也會蹋祥麟逐電疑無影如龍自有神
煌煌金絡腦裊裊紫游韁看花不畏晚相逐過横塘
秦皇七匹馬追風箇箇輕不聞東海北采藥上蓬瀛
驥子大宛種房星夜降精漢家求不得兵壓貳師城
題仙山樓觀圖
五雲樓閣世間無日月龍光出綺疏王母衆中金羽盖
雙成扶下紫雲轝
題美人圖
上清宫殿五雲車降下仙人萼綠華怪得雪衣無箇信
只將條脱寄羊家
題詩意圖
鬱金堂上春濃否薄薄羅襦杏子紅白日繡窗鸚不語
都緣詩思落花中
題倪元鎮畫
不見草堂榿樹西早来雲氣忽相迷野老回船怕風雨
竹雞柵裏莫教啼
題秋山圖
山上浮雲天幾重秋高華散玉芙蓉好擕謝朓驚人語
醉裏来登落雁峰
絶句
沙洲蘆葦如城郭水深門前百丈洪老漁晒網卧日裏
稚子捉船行水中
楊柳盖江花盖屋就中二月覺春多一雙白鵠浮新舫
窄迹紅雲踏豔歌
高桃花發江林裏蝶弄鸚銜四散飛便開金&KR0678;留連看
莫放青春冉冉歸
可惜清明雨也晴好春須看水東亭桃花如馬斑斑色
楊柳蔵鴉樹樹青
芣苢新生盖地面辛夷高開滿上頭生憎雨惡兼風惡
轉益朝愁復暮愁
雨多二月連正月草沒南園與北園一面無情花片片
百般如怨鳥言言
崑山謠送友人
吳東之州婁東江民廬矗矗如蠭房官車客馬交馳横
紅塵軋投康與莊雞鳴關市森開張珠犀翠象列道旁
吳艎越艦萬首驤大帆雲落如山崩舟工花股百夫雄
蠻音獠語如吃羌水仙祠前海茫茫魚鼈作道虹作梁
龍堂貝闕當中央靈女緩歌吹笙簧馮夷伐鼓相鏗轟
或乘飛龍下滄浪大檣小檣火流光翠旗摩雲互低昂
左驅勾陳右攙搶天子錫命祀南邦重臣下拜靈慈宫
太平無象躋成康吾州富庶文物昌厥田下下賦下上
歲貢天府民職恭君子誾誾講虞唐小人業業為工商
大夫從事舉賢明堂曹僚属登其良王郎作掾材用長
理煩剸劇乃不蘉自少軒輊有父風穰穰學業盈囷倉
乃翁七十鬚眉蒼二三昆季故昂藏中郎虎髯黠而彊
誠心懇懇愛其兄願汝忠謇為國楨子孫慈孝百祿將
願集中正以為裳願以仁義襍為珩願言揖子以為明
德音秩秩亦孔章
天台行送友人
吾聞天台山一萬八千丈赤霞壁立百雉城閶闔天開
勢摩盪瓊臺雙闕雲幾重羣山俯伏華頂雄靈仙玄聖
所窟宅紫氣彷彿飛游龍滄溟直下但如沼青烟東望
蓬莱小火珠光動金銀宫日月跳丸幾昏曉丹崖氣散
如飛霜草木冬夏涵天香羽人霄盖擁旌節雨衣雲帶
雙翺翔石橋飄緲那可度憑雷躡雲天所怒不知方廣
今有無如何絶却人間路有客有客多好奇方舟明日
過靈溪青山之谷事幽討手援芝草歌古詩
贈卜香印錢道人
吾聞軒轅師廣成仙成騎龍鼎湖升獨遺弓劍在人世
白雲冉冉連星辰崆峒洞天三十六日月珠光照龍燭
何年贈汝棗木盤玉字靈香勘神卜道人十口家一船
瓦盤沽酒有酒錢桃花洞洞紅滿煙塵流一隔三千年
送道士游武當
武當諸峰何壯哉大朵小朵青蓮開玄聖中居天地戶
赤日下照金銀臺神龜六眼電光走山鬼一足雲頭来
道人再拜望北極應帶滿身星斗回
奉同袁子英柬呈楊廉夫先生
楊子十年官不調如此永州文力何洞庭鐵笛龍吹得
天上瓊書鶴寄多車子看花將一兩雪兒行酒豔雙歌
時時對客教絃索繡領單衫月色羅
和讀季五峰集
先生住婁八十日金石遺音手自題人物風流擬江左
文章典雅重淮西鳳来山郭時稱瑞鯨破滄溟勢欲齊
著作新文徵士詔天光久待照青藜
桂花曲
花開沓沓金為粟葉密藂藂翠盖烟不分月中惟一樹
要將秋色種諸天
欸乃歌詞(有序)
吳興卜者浮舟為家遨遊往来具能道山水之
勝請予言其狀如杜之歌䕫州禹錫之竹枝也
因製欸乃新詞五章遺之言固鄙俚不能當古
作者然或遠方懷其風俗使歌之亦足樂也
榻頭船子小如車賣卜遠遊属當家直到年頭與年尾
不開看月即看花
芙蓉秋裏繞城開溪月溪烟幾番来駱駝橋頭有酒賣
鷗波亭下棹船回
道場何山山最雄弁中形勝聞吳中七十二峰菡萏綠
四月五月楊梅紅
上塘船行無斷頭下塘船少好安流兩岸青山天上坐
看山吹笛上杭州
城東城西楊柳多女郎不唱本鄉歌那箇新傳欸乃歌
落花風裏奈春何
江南采蓮曲
涉烟采芙蓉湖波蕩秋響天開明鏡入鳥下青菰蔣佳
人弭輕檝綠水歌兩兩江南有愁思落日空蒼莽
春愁曲
春陽動宫沼花色眀闌薄文鶯穿柳過黃蜂粘絮落霓
裳久不舞叢簧愁未灼寧知色易衰秪念恩如昨
婕妤怨
宫雲罥珠戶漢月下金掌露華生夕氣隂蟲亂秋響紈
扇君不御獨夜秋怳怳佳人難再得棄捐空懷想
無題和袁子英
雲中錦隊衛旌幢帝子乘船思滿江不惜鳳絃閒寶瑟
却教龍女護瑤窗淚花筠竹波千頃愁雨蒼梧玉一雙
萬古湘南遺廟在至今清怨未能降
瓊宫花發滿神皋花下吹笙紫綉袍不學鳳臺秦弄玉
也歌樂府鄭櫻桃珊瑚舊夢留春枕椒桂新香暖夜醪
轆轆羊車過别院迎看星斗覺心勞
繞帳犀珠星影移銅華鋪首囓雙螭守宫點臂斑斑血
結帶同心寸寸絲機上金梭迴豔錦篋中玉子卜靈棋
飛花解繫相思否莫倩韓家賦柳枝
紫殿長楊滿路塵驪山荒草沒麒麟伶玄作傳進飛燕
李白歌辭忤太真舞袖夜虚金掌月香囊魂墜紫絲茵
可憐傾國傾城曲一度秋風一愴神
寄青龍瞿慧夫博士
醉眠亭上追游日為惜高情對物華草巷鬭飛花鴨雨
竹沙深映白鷴罝叢叢山影侵雲直一一人家落路斜
近報風流多述作門生若箇是侯芭
次陳敬初見寄二首兼懷張仲敏
至正天子明聖君早聞羔雁聘陳羣河清地應千年瑞
星聚天回五色文遂有青鸞鳴桂樹也憐黃鵠伴沙雲
詩筒坐得蘇臺使百過愁吟到落曛
論交長歎白頭新傾盖相知定幾人照世豈無麟閣畫
買田且卜草堂隣南州人物皆零落西漢文章尚雅馴
好竹每懷張仲敏泠泠風骨水為神
題娑羅室
娑羅樹下幽人室山氣因之與秋碧古色猶栖竺國雲
絶頂仰見扶桑日太隂垂地風雨會百尺撐空鬼神力
醉呼北海起九原為爾重鐫青石壁
書聲齋詩為姚子章賦
幽人一室開風露坐想瀛洲玉為署把書夜誦秋滿空
徘徊花影蟾蜍樹蓮葉艇子風泠泠太乙下照藜火青
笙簧塞耳洗不醒漻哉太音誰得聽
綠隂亭為顧晉道賦時與姚子章于彦成歌亭子
上
綠隂亭上夏五月瀛洲上客與俱来日出衆鳥繞屋語
竹深好花當塢開鏡裏水涵萍似粟席間雲落酒如苔
更貪賀監清狂甚艇子朝朝暮暮回
次西隱寺興上人韻
練折之西西隱寺開殿江波到寺前共命鳥飛花似雪
多羅樹濕水生烟寄箋相憶遙憐汝把酒重来動隔年
猶記别時春色裏滿城蝴蝶落花天
送僧歸江隂山寺(昔葛洪騎狼入此山)
孰知揚子江頭寺寺門高高樹裏開仙翁已乘白狼去
古佛或騎青象来春動水流無底谷天晴雲覆散花臺
山中邑子正憶汝恰得飛空一錫迴
寄陸良貴
堂館綠隂皆面水圖書烏几喜無塵椶櫚交葉纔遮井
菡萏傾花故向人世事從渠寧分拙交游于爾覺情親
澧蘭沅芷秋風裏明日南雲别更新
送趙季文之湖州知事
送子作官山水郡掾曹日日簿書稀放生池頭看花去
浮玉山前載酒歸芙蓉入簾秋雨落䆉稏滿天寒雁飛
即聞善政歌賢德還見清光照紫微
天馬二首
佛郎獻馬真龍種六尺之高修倍之圖畫當今属周朗
歌詩傳昔勅奚斯空聞市骨千金直不羨窮荒八駿馳
有客新来聞此事與君何惜滯明時
四年遠涉流沙道筋骨權竒舊肉騣曉秣龍堆寒蹙雪
晚經月窟怒追風漢文千里知曾却曹霸丹青貌不同
拂拭金鞍被來好幸陪天廏玉花驄
襍詩
靡靡輕薄子沓沓肩相摩營營樊中蠅撲撲火上蛾趨
利不顧生是非搆䜛邪所得不既少所喪良已多凄風
遍大野不久當如何
滔滔夏孟月桃李春已矣庭前樹扶疎其葉互相倚梧
桐一高盖碧氣蔭清美曨曨屋東日連隂密無比當晝
無穿影西枝覆流水鋪牀終日坐兒女且歡喜有酒輒
持飲聊樂我云耳貴者日以驕富者日以侈古人云已
亡誰下白屋士
京畿連大宅新賜公侯第桂樹夹道生臺觀迎風起歌
塵玉階側棲鳳金窗裏秦娃當妙選趙舞飄輕體大兒
尚書郎小兒參國議中兒權最隆出入侍天子七葉輕
漢貂八達哂周士馮唐亦何命白首賤如此
桓王墓
客行古城下下有桓王墓古城多秋草牛羊下来暮
湘絃曲
竹啼非染露山眩乃疑雲靈瑟傳神語休令帝子聞
起夜来
秋生臨水殿月過望仙臺歌吹無聊頼愁吟起夜来
陸定之印為陸仲安賦
陸家漢印吁亦絶金窠籀文盤屈鐡斯人已矣世無傳
千載得之名不滅何用兵家虎作符空聞澤國龍為節
勗哉玩物古有言願子文章照前烈
歲盡寄瞿慧夫
瞿子作官無暇日南園臘盡未還家禁春微雪青青草
照眼疎枝細細花五兩即看飛落日屠蘇應待酌流霞
詩成無使能將意鳬雁寒雲滿白沙
水閣書事寄鄭明齋
方橋匼匝小如亭山色傾江滃滃青雨裏芭蕉憐畫扇
花間鸚鵡惜金屏誰傳鴻寶中篇術自寫黃庭外景經
練水東頭三十里何人識得伍喬星
答昌維清兼柬鄭遂昌葛可久
滄洲解纜不十日相憶題詩寄闔閭常怪接輿歌鳳鳥
因憐爾雅注蟲魚台州司戶頻相問勾漏仙人好附書
况汝才華今亦盛五雲坊裏看徵車
擬杜陵秋興八首
露下大江江雁横窮秋搖落喚愁生波濤百里風連海
砧杵千家月滿城佩劍衝衝龍匣動巢笙夜夜鳳臺清
還同使者將秋色一到銀河且濯纓
東過秦皇渡海矼波聲雲影落漎漎君平漫識支機石
帝子應愁鼓瑟窗鳳穴朝陽鳴好樹槎頭秋水釣空江
坐来清漏荒城斷愁絶飛蓬老鬢雙
海門八月雨清霜可怪殘雷未肯蔵虹蜺斷江將雨映
駕鵝背日與風翔羅含自老黃華宅裴度重来綠野堂
衰暮閉門懷故舊豈因吹笛滿山陽
巍巍北斗夜闌干盛世無憂行路難轉粟帆檣遼海闊
舞階干羽䝤夷安黃河正道流應復白月空江卧獨看
願借雙飛珠樹鶴清游一接鳳池翰
灤水秋風曉夜催上京宫殿護蓬莱扶桑日近龍波湧
閶闔天高象駕迴綵仗齊迎千騎發翠旗遙接五雲来
揚雄漫有河東賦流落何人一薦材
江上青山接甬東離離禾黍館娃宫芙蓉舊苑長洲裏
麋鹿荒臺落照中銀海雁飛沈夜月金莖露冷擢秋空
可憐蕭瑟江關暮詞客哀吟思不窮
金陵佳麗帝王州今古登臨送客愁玉樹雲連鳷鵲觀
青山日落鳳皇丘荒城併與烟蕪沒故國空餘漢水流
渺渺江湖頻入夢蕭蕭天地不勝秋
落日江南發棹歌楚王宫廟鬱嵯峩雨經巫峡朝雲濕
木落洞庭秋水多璧月銀河空復在玉簫金管奈愁何
只今文藻悲遷客何處波濤弔汨羅
春閨曲
綠樹鶯巢遍紅簷燕語頻所思猶遠道何用慰芳春
寄衣曲
蠶歲既巳畢鶯時俄復換早製邊上衣秋来愁緒亂
送遠曲
神京佳麗地萬戶復千門看花三月裏慎莫過倡園
七月發揚子八月過黃河到京書便寄北来鴻雁多
送林尊師
昔謁崑侖華盖君芙蓉旌旆雨紛紛燭龍銜火朝飛海
笙鳳乘風夜入雲偷得玉桃如赤日孏將瓊笈校玄文
倘其歸去容成洞采拾金鵝幸見分
次鄭明齋柬俞彦莊韻
萱草羅生已滿院篔簹初種欲遮隣廚中雙魚好作鱠
階下獨鶴長比人久欽陸賈為新語况以荀卿得大醇
白首相逢在江海紫微終願召絲綸
題沈君錫畫木
君不聞莊椿春秋八千歲又不聞蟠桃一實三千齡不
知此木歴年幾百萬雲氣下上摩空青羲和馭日海底
出白銀宫闕榑桑暾嗟哉沈君筆力能扛百斛鼎旋轉
造化何其神蛟螭走壁白日動列缺御氣流風霆勇如
陸地盪舟子凛若漢廷折檻臣車行下走九折坂劍化
躍入延平津大枝輪囷小枝偃千千百百子若孫六月
赤日天無雲珊瑚水屋常隂隂與君展席坐其下聽我
醉讀南華經
懷張心田
若人清事也無涯客去談詩到日斜愛畫龍眠好頭赤
凌霄不掃落来花
題仙山圖
三峰鼇背起中央繡角塗疎白璧堂秦觀東南呈海色
方壺曉夜發天光五芝烟裏游羣鳳巨勝華邊卧白羊
(闕)宴門雙玉雁憑陵八極俯茫茫
館娃曲
館娃催賜宴西子猶酣酒龍輿下雲旗鳳樂迎王母銀
橋星似燭翠扇花連牖歡樂殊未終鴉噪城頭柳
堤上行
碧水樓臺三月春蠻兒箇箇唱歌新通海坊中人作市
靈妃宫裏樂迎神
四月南風海岸深青旗高高樹隂隂三江潮發来如馬
五兩風搖密似林
高麗女兒珠腕繩玉環穿耳坐船棚絲為帆繂朝朝颺
銅作琵琶嘖嘖鳴
秋夜曲
玉階月夜千愁色秋水秋波振草凉烏桕風高吹旆旆
紅蕖露冷墜房房
櫂歌行
春江花柳月水色碧草滋嬋媛競游盤棹歌樂芳時寶
珥薰麝蘭羽盖翔鳬鷖臨流激遺響窈窕飄鶯詞竟欲
整輕橈泝洄往從之落日大江平愴然生遠思
白頭吟
皚皚山上雪雪積復還滅皎皎雲間月月圓有時缺周
公大聖當國時流言况也讒間之結交以面心乃爾白
頭不若新相知漢家宫闕長門道花發年年怨春草今
朝寵固色未衰明日怨多恩反少今人輕薄懷古人古
人轗軻常苦辛蘭陵廢死不歸楚嗚呼此意吾誰陳
棄妾怨
棄妾不足惜顧顧懷君深奉妾合歡帶繫君明日心
連理樹
堂前好雙樹枝合葉交遮時有鴛鴦鳥来銜並蒂花
征婦怨
君久戍遠磧妾愁在空幃不得如青草隨春上君衣
春波曲
妾家紅蕖曲綠水春滿滿鸂鶒不肯飛雙棲落花暖
柳枝辭
濯濯金明柳年年照妾容飛花怨春盡落日度江風
精衛辭
海水深無底百谷流瀰瀰精衛銜木石之死心不移蓬
莱幾清淺會有揚塵時眼中怨與海水平鳥飛不惜翅
羽垂
望夫石
亭亭望夫石化石石作心丈夫無死節婦人那可輕山
花滿頭雲作衣日日望夫夫不歸夫不歸淚如水至今
水流流不止
繫子詞
鄧家兒鄧家兒長繩誰繫高樹枝父母各逃生兒死亦
孔悲弟亡一息不可棄兒雖當棄忍繫之鄧家兒哭奚
為天乎天乎豈無知
次韻寄野航
十日不見華州掾定是清迂在箇邊青壁綠雲題石閣
白沙留月繫湖船娟娟酒落杯香細闇闇梅堆雪色鮮
歸来且樂歲年暮何問他儂識太玄
宴吕敬夫水閣
暮春三月之佳日畫裏看花小閣杯一雙皓鶴巡池走
百葉緋桃映綬開卷幔不知雲亂入題詩應怪雨相催
武陵何處能忘世莫遣閒人取次来
題野航壁
大樹小樹屋東西癭頸鵓鴣来上啼明朝艓子坐天上
野水壓江江月低
吕誠
字敬夫吳之東滄人幼聰敏喜讀書尤長於唐三
宗師楷法時東滄之俗尚靡獨能去豪習事文雅
故名士咸與之交家有来鶴亭梅雪齋日與郭羲
仲陸良貴倡和其間詩意清新不為腐語東滄之
人多誦之
七月十五夜對月分韻樓字
東池月滿重開席不減當年庾亮樓每為人生須縱飲
固知物色總難留螢光過幔還星散雲氣行天似水流
最憶故人秋滿眼山隂何處有行舟
襍詩五首
三月江南渡行春属晚晴留連花下䑽釃酒待潮生
開船收雨色新水達春江鸂鶒元無侣雎鳩自一雙
青天歸雁喜密樹坐鶯深落日春愁裏懷人浩蕩心
城門蹋青草城下楊花度荒壠無耕人三月輸官賦
近江喬木裏彊半棣花栽葉覆青青蔓相沿别樹開
和陳敬初韻呈鐵厓先生
洞庭山中鐵笛君詩家推激總無羣星辰鬱鬱豐城劍
科斗森森孔壁文鑿垣久已思顔闔載酒應須問子雲
好向水晶宫闕裏讀書結屋坐朝曛
倣李商隱一首
華落銅盤蠟炬融逶迤春色照芙蓉當筵行酒金釵側
隔座吹笙繡幕重巳有鸞刀飛鱠縷未須翠釡出駝峰
夜深環珮雲中過宛在瑤臺月下逢
登澱山寺
一上湖南澱山寺寺門高開秋樹顛下界雲烟惟一氣
八方樓閣駐諸天無風靈籟時生壑深夜神龍或起淵
我獨題詩此臨眺寥寥宇宙幾千年
懷友
夏夜景幽靜齋閣臨前池當檐素月流舉扇凉颸吹參
差丹棘花婀娜紅蓮枝玉人美無度耿耿勞我思
江水辭送友人之龍江
江水一百里南風一日程飛華多意緒相逐柁樓行
江水一百里上有蘭與芷采之遺所思含情似江水
采蓮曲和鐵厓先生
刺船水中央櫳船乘晚凉近番灘上過葉裏好鴛鴦
盈盈藕上花采采墮清淚願將心中絲繫君雙玉佩
蹋踘篇和鐵厓先生
江南稚女顔色新百花樓前蹋繡輪紅蕖小韈不動塵
不動塵放嬌態微風來舞裙帶
芙蓉小踘蹋曉風金璧步搖聲丁冬綉衫窄窄交斜紅
交斜紅露玉腕揮紫綿浥香汗
草堂紀事
六月四日登草閣雲薄林深暑氣消無賴埜鶯飛箇箇
不知風雨一朝朝
池上戎葵高一丈白白朱朱復可憐近報彩舟来浦口
頻開金&KR0678;向花前
過沙湖賦竹枝詩
白沙湖頭月色新白沙湖裏水如銀可是吳宫雙玉管
聽得一聲愁殺人
題萱蝶圖
堂前萱草散滿地朵朵幽華也可憐絶愛篔簹相映帶
生憎蛺蝶舞留連
和靖看梅圖
西泠橋下林家墓猶有舊時無數花孤雲何處雙飛鶴
落日鵁鶄滿白沙
舟中三首
潮發江門百餘里曉過芙蓉湖上頭嫋嫋秋風吹櫸柳
層層雲氣盖船樓
無數星光燦秋色即看露氣薄人衣逶迤流吹天頭落
潑刺驚烏樹裏飛
天河垂地月光白荻岸秋連野水青浪靜埜鷗来片片
櫓搖楓葉下冥冥
渡吳淞江
九月渡江江水落荻花岸岸與秋連沙橋敧側平當樹
江鶴翻迴巧觸船
送姚子華浙東帥府掾
姚郎辟舉南州掾炳炳才名蚤歲收幕府簡書閒白晝
戟門旌旆卷高秋花開擬上瀛洲看酒熟頻為鑑曲游
北来或有雙魚使煩寄新詩寫我憂
草堂雅集卷九
