草堂雅集卷十三
元顧瑛編
胡助
字古愚金華人性端方好讀書長游京師受知館
閣諸老辟試史館職後以太常博士致仕詩有雜
興及上京汴中紀行集與鐵崖楊先生訪予里舍
其所題玉山草堂諸作别刊于精舍吟云
送趙季文之湖州知事
苕溪洲渚上青黛開烟鬟石色何秀潤有璧生其間四
圍阻巨浸世稱浮玉山狂潦不能没高低依碧瀾蓮幕
趙從事昔年此盤桓重來汎秋水見之發長歎美璞貴
内韞升降從時觀渺渺水晶國虹光山月寒
駿馬行翩翩青絲絡錦韉美人向何處言往苕之壖苕
溪繞城春水發樓閣重重花漠漠釃酒哦詩掀紫髯水
精宫裏芙蓉幕弁山如龍天際來七十二朵青蓮開小
娃雙歌蕩舟劇鷗波滉漾青于苔君不見王孫宅百年
喬木高千尺願君種德及湖民會見高文勒貞石
送陳玉林南還
黃衣道士識重瞳冠劍芒寒星斗胸赤壁月明驚夢鶴
蓬萊雲起護飛龍新宫突兀三清殿故國蒼茫六代松
忽憶舊游今白髮何期共聽蔣山鐘
灤陽十詠
帝業龍興復古初穹隆帳幄倚空虚年年清暑大安閣
巡幸山川太史書
綠蘭青草玉花驄馴鹿眠游殿閣東西梵祝釐環地坐
曈曨日色綵旗風
西清學士草黃麻閣老承恩扈翠華昨夜司天臺上望
文奎光焰照龍沙
小西門外草漫漫白露垂珠午未乾沙漠崢嶸車馬道
半空秋影鐵旛竿
板屋松烟染素衣天街暑雨沒青泥夜來沙磧秋風起
鳴鏑雲間白雁低
御天門前開詔書驛馬如飛到大都九州四海服訓誥
萬年天子固皇圖
斗北高寒無點暑舉頭止見七星文玉堂近與琳宫接
清夜步虚聲盡聞
朝來雨過黑山雲百眼泉生水草新長夏蚊蠅俱掃跡
葡萄馬湩醉南人
萬騎櫜鞬列旆旌周廬嚴肅駕將興帳前月色如霜白
曉汲灤河窟裏冰
玉堂視草屋三間盡日鼇峰相對閒身遇太平鈴索靜
題名篆畢又南還
右灤京十詠古愚親寫以寄雖已刊於上京紀
行集中人不多見今再附于此庶以見皇元典
章文物之盛事云
龍門行
龍門山險馬難越龍門水深馬難涉矧當六月雷雨盛
洪流浩蕩漂車轍我行不敢過其下引睇雄竒心悸懾
歸途却喜秋泥乾颯颯山風吹帽寒溪流曲折清可鑑
萬丈蒼崖立馬看
虞翰林題紀行集云集仕于朝三十年以職事
至上京者凡十數驅馳之次亦時有吟諷不能
如吾古愚往復次舍所遇輒賦若是其周悉者
也集老且病將乞身歸田竹簟風輕茅簷日暖
得此卷誦之能無天上之思邪卷中龍門後詩
尤佳歐陽元功亦云至順庚午十月廿八日虞
集題
卞思義
字宜之楚州人能苦吟對客談詩終日不絶辟都
水屬掾與余交游頗密故所作為多云
鐵笛詩寄楊廉夫
一叚清冰百鍊鋼曾翻宫徵侍虚皇裂開黃鶴磯頭石
驚落青鸞鏡裏霜仙子珮環新樂府翰林風月舊文章
道人清節磨礱久卻笑桓伊獨據牀
和楊廉夫新居韵
樓居最喜傍西河春水溶溶生綠波近市小橋雲影亂
隔簾疎雨竹聲多執經弟子登金馬換帖山人贄白鵝
欲向尊前吹鐵笛且聽牙板翠兒歌
贈清隠楊鍊師
野鶴昂藏自不羣往來瀛海絶囂氛碧瞳老去照秋水
石室曉來生白雲採藥每于松下見步虚時向月中聞
太玄親授神仙秘霜繭淋漓舊墨紋
大瀛海道院為吕嗇齋作
人間咫尺大瀛海方丈蓬萊信杳然若木三更先吐日
弱流萬里不通船未同徐福來求藥好訪安期且問仙
聞說吕公高隠處蛟龍常護石牀眠
巢雲為吳義卿作
元氣氤氲天四垂我來高處足棲遲笑看烏鵲空三匝
肯與鷦鷯共一枝露濕衣裳星斗近暖生毛骨夢魂知
有時借得天風便喚取仙人白鶴騎
侍宴疊嶂樓次蘇資道韻
使君閒暇宴高臺珮玉珊珊得重陪無數好山成疊嶂
一灣流水似天台烟中佛寺藏樓閣火後人家半草萊
不用登臨增感慨春風梁燕又歸來
西津渡
西津渡口望瓜洲候吏懽迎使客舟天塹已無南北限
江流不盡古今愁雲連巨艦來湖口風送殘潮過石頭
驛舍題詩滿東壁重來還憶去年秋
過邳州風雨不能渡宿州治
天上黃河勢欲奔江南游子黯銷魂隂風怒作波濤險
秋雨忽來天地昏下榻可堪塵滿席開懷頼有酒盈罇
曉晴又上征鞍去城下新添漲潦痕
上元日侍宴疊嶂樓
上使開華宴高樓倚碧霄山如屏嶂列風逐管絃飄事
簡春偏永歌長酒易消月明人散後驄馬不勝驕
毘陵玄妙觀
古柏青杉鏁翠霏寥陽金闕隠玄扉旛幢影動羣仙下
星斗壇空獨鶴歸高閣雲深分樹色修廊雨過濕苔衣
壁間若問雙龍迹化作天池寶劍飛
汗酒
水火誰傳既濟方滿鐺香汗滴瓊漿開樽錯認薔薇露
溜齒微沾菡萏香水泄尾閭知節候津生華蓋識温涼
千鍾魯酒空勞勸一酌端能作醉鄉
題溪山烟雨圖
西崦人家枕碧流屋頭高樹近山頭短蓑烟雨歸來晚
滿地落花人倚樓
馬善長設宴思遠樓湖船
綠野橋邊繫短蓬歸來微雨濕青驄草堂無夢尋康樂
蓮社何人憶遠公海上相逢疑昨日尊前談笑自春風
明朝舊約知誰問隔岸海棠花正紅
容城道院
聞說容城小洞天當年曾住大羅仙星壇露冷人初静
竹屋雲深鶴正眠半面好山藏石室一泓清水引蒙泉
道人欲問全真訣須向純陽脉上傳
過維揚
露冷金盤酒價添雲埋瓊樹客愁兼竹西舊曲無人理
謾捲紅樓一半簾
雲龍教子圖
龍公頭角何嶄然教子拏雲飛上天語之慎勿習痴懶
旱水盤盤井底眠
春江逸響圖
黃鶴磯頭一棹還白鷗波上幾人閒笛聲吹斷江南曲
不見漁翁秪見山
懷楊鐵笛
琵琶聲斷翠鸞孤鐵笛仙人淚眼枯聞道小絃今已絶
竹枝依舊唱西湖
溪山春雨圖
野人結屋臨溪上溪上白雲生疊嶂城中車馬自紛紜
朝聽樵歌暮漁唱雲林靉靆春日低小橋流水行人稀
桃花落盡春何處風雨滿山聞竹雞
喜白髮
白髮新添不用憂鬢邊垂領自風流一簪霜雪簾櫳曉
萬古乾坤草木秋(闕)馬肝空拂拭底煩烏帽強遮羞
憑君試問封侯者幾箇全身了黑頭
過琴溪徐公釣臺
芳草茸茸襯馬蹄重陪使者過琴溪東風又屬梨花月
夜雨新添燕子泥石室塵空蒼蘚合釣臺人去暮雲低
跛奚莫厭詩囊重多少江山未品題
次王安行韻
杖策來尋隠者居閉門重著絶交書入城無事不騎馬
臨水有時看釣魚未羨淵明開菊徑儗從諸葛住茅廬
清時羽翼知多少肯散黃金學二疏
次楊廉夫韻贈歌者翡翠屏
揚州曾賞瓊花宴吳下新傳翡翠屏湘水月明環珮冷
巫山雲濕髻鬟青蹙金孔雀非為貴隔屋琵琶正好聽
青鳥無情易飛去雕籠深鎖重丁寧
題舒秀實鉏隠
賓幕歸來野興濃卜居還得近城東繞籬自斸荆榛地
傍屋添栽杞菊叢一钁燕泥春雨後數聲牛笛暮烟中
紅塵軒冕非吾事老圃如今願已同
愍忠閣
登臨獨上最高層東北闌干不敢凭雲近蓬萊連複道
天低星斗挂觚稜愍忠曾葬征遼骨破暗空存供佛燈
欲浣京塵振衣袂冷風蕭瑟洒炎蒸
屠性
字彥德會稽餘姚人明春秋學幼從晉卿黃太史
游故其詩文嚴整有法度嘉定儒學聘為經師其
經由多至草堂故得詩稍多
送王季埜侍父入京
江左風流屬過翁賦成入奏大明宫未應膝上留文度
還向談邊見阿戎金縷東風歌折柳錦帆遲日帶歸鴻
六龍清暑灤河上扈從應馳白玉驄
館娃宫
棲越歸來此築宫佳人欲與死生同鴟夷始見投江上
烏喙俄聞賜甬東木落秋波環珮冷草生故國綺羅空
幾回香水溪頭望飛雉猶翻夕照紅
送人赴彭湖巡檢
三十六島遶彭湖見說泉南天下無花時小隊旌旗出
處處春風啼鷓鴣
山閣
幽居只在碧山阿高閣凌虚帶女蘿門外水生春渚白
窗前雲起夕隂多藏書每許鄰人借釀酒時邀野老過
見說南岡千歲柏倚闌安得眄貞柯
和潘子棄韻
雲林精舍傍岩阿中有行吟十二窩陸羽泉清童汲慣
潘郎詩好客酬多茅山猿鶴驚春曉楚水魚龍落夜波
歸去不成千里别抱琴重約聽樵歌
送趙季文
湖州此去百餘里公子之官是勝游細雨澹藏城外寺
垂楊齊拂水邊樓妙年未厭官曹劇大府仍聞禮數優
日日高堂具甘旨白魚須寄霅溪頭
送智教授兼柬郭思道錄事
先生去作州博士尚憶滄浪水竹居研露自臨修禊帖
閉門欲著絶交書九江城外春颿近五老峰前曉雁疎
此去談經有餘暇參軍為我問何如
題趙子昂墨蘭
王孫宴罷碧瀾堂翠羽瓊蕤結佩裳欲寄靈均無處所
至今遺恨滿瀟湘
竹桃
仙子吹笙處碧桃花正開花邊有竹實留待鳳歸來
竹菊
曾向山中住黃花爛漫栽主人緣愛竹三徑不教開
竹棠梨
石畔竹扶疎棠梨結子初坐來山雨過濕翠欲沾裾
竹梅
美人湘浦去翠袖倚琅玕横笛吹霜曉遙知不耐寒
題馬
渥洼神水與天通汗血淋漓帶赤騣明日甘泉祠泰畤
和鑾聲在五雲中
曉來疎雨過沙隄振迅先聞柳外嘶不是圉人調未習
臨流怕濕錦障泥
陳秀民
字庶子
灤陽道中
晨出建德門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山太行何
盤盤欲往愁險艱寓形天壤内忽如水上船昨日東海
隅今夕西江邊役役何所求吾將返林泉
吳中柳枝
長洲宫苑草離離中有吳王舊沼池至今二八吳中女
為人歌舞學西施
館娃宫中花似雲館娃宫外酒如春花前把酒花下醉
莫遣春愁惱殺人
姑蘇城邊楊柳絲千絲萬絲垂參差柳絲雖長不禁手
難織迴文錦字詩
木蘭含芳西塢西吳儂出游知未知只恐過時不采摘
零落將隨秋草萎
棠梨花開郎出門宜男草生妾思君如何宜男草上露
不濕棠梨花底雲
白日欲暮入空房手把銀燭照西窗繡幃芙蓉開兩兩
金屏翡翠立雙雙
留君身上白狐裘賣妾頭上玉搔頭賣得青錢來買酒
一洗從前離别愁
題竹
蒼林曉落天上雲萬頃瀟湘翠波冷月明葉葉秋無聲
著我扁舟卧清影
烟波晚棹圖
東林待月月未出長江走烟波著天青山迴首不可數
幾點白鷗飛過船
秋林平遠圖
滄溟氣深秋映空高雲晚墮玉林風金盤爛爛光出海
泠然坐我蓬萊宫
陪同公待制游南城
城南百花開滿洲城中主人招我游急喚吳姬歌小曲
莫令花落起春愁
王鑑
字明卿安平人幼侍父宦居吳中介然自處累舉
茂才不就閉戶讀書非其人不交惟陸杞菊及家
翁諸老成時往來實隠德君子也
喬宜中邀看杏花并再和宜中劉禹疇韻
朱闌曲徑春光好一樹杏花開獨早枝頭無處著風流
時有幽香暗相惱畫堂簾影晝婆娑佇看嬌姿紅映縞
芳心欲吐半含羞脉脉春愁倩誰掃飛來翠鳥更多情
斜立花枝如畫藁主人留客客盡歡暢飲高歌各傾倒
明朝迴首綠隂濃惆悵殘紅藉芳草
江南二月風光好為惜花枝春起早窗前曉露濕胭脂
無限嬌羞使人惱欲開未開開更妍半醉佳人衣輕縞
年年消息雨聲中數點落紅和眼掃客來終日隔簾看
棋罷酒闌詩上藁情懷不似少年時白髮對花嗟潦倒
明朝相約抱琴來重嗅餘香步庭草
當時共說梁園好過眼繁華消歇早青城有恨不可雪
酒酣按劍生煩惱東風回首花滿城桃李紛紛紅間縞
一枝嬌小獨堪憐翠葉纖纖眉半掃徐熙巧思妙絶倫
畫出生紅留舊藁相期看花花已飄為惜春光拚醉倒
酒醒不忍踏殘紅坐看佳人閒鬭草
送趙季文之湖州
東風官柳綠生烟江上飛花送客船人醉離亭金鑿落
馬嘶芳草錦鞍韉清溪繞屋渾如畫白酒盈尊不論錢
遙想政成多暇日好詩隨意入新編
曲江春望
簷牙隠隠出層霄飛閣連楹涌翠濤花夾御城紅霧重
春移仙仗綵雲高天家日月無私照聖世山河不動搖
正是太平文物盛玉笙金筦進蒲萄
發東滄呈伯京
空江五月湖水生搖搖一舸隨潮行蘆花旋風作雪舞
水氣上天侵月明白髮不禁游子興青山忽動異鄉情
天涯淪落何多幸頼有故人如弟兄
題梅二首
玉妃步步影毿毿燕罷瑤池酒正酣夜半不知風露冷
夢隨春雨過江南
右紅梅
湖上無書問老逋冰霜巖壑耐清孤三更月上天全白
轉首春風是畫圖
右白描梅
呈張貞居
句曲仙人毛髮古蒼龍為劍羽衣輕道高不入方士格
海内惟聞外史名石菌依稀丹氣動玉壺瀲灧紫文生
孤山祠與樓居近應傍梅花領鶴行
春日草堂奎章照磨林彥廣惠酒
江南三月春始足桃花杏花參差開溪雲入屋夜生雨
山瀑近牀晴殷雷讀書弔古有何益行道濟時無此才
多謝奎章老文伯時時擕酒草堂來
柴門不起整十日溪上春風來更遲庭松自覺相忘我
野花不知開向誰會須釀酒致元亮底用抱琴懷子期
所喜樊山古心在相逢時許草堂資
王冕
字元章會稽人卓犖不羣嘗游京汴間好為詩尤
工于畫梅以臙脂作沒骨體自元章始隠居若耶
山中事母盡孝道名公咸推敬之
偶成
四月八日風雨歇放翁宅前湖水高典衣沽酒亦足醉
騎馬看花徒爾勞海國尚聞謌蔓草山陵誰與薦櫻桃
元龍本是無能者後世謾稱湖海豪
歸來
頭白歸來驚面生東家西家知我名友朋投老漸凋落
兒女向年俱長成野梅開花尚古色山風吹雨墮寒聲
最喜溪翁會真率濁酒過牆香滿罌
寄徐仲幾
僦得城樓枕卧龍儲無甔石是英雄吟詩不媿杜工部
乞米或如顏魯公蘭省異于霄漢上草堂却在畫圖中
故人相見無多論笑指松花落晚風
山中答客問
人間塵土苦熇煩林下清風六月寒夜半酒醒方脫屐
日高眠起不簪冠坐看游蟻巡危磴靜聽閒花落古壇
老我自無軒冕意尋常豈是傲時官
題金陵
賞心亭前春草花賞心亭下柳生芽收功謾說韓擒虎
亡國豈由張麗華江山萬古足登覽豪傑幾人過歎嗟
野老相逢閒指點六朝宫闕盡桑麻
余日強
字伯莊崑山人與余聲問久闕一日以和楊鐵崖
詩來見其所學雲升川增不覺驚歎故錄于此
奉同鐵笛相公賦王粲登樓圖
建安文章應劉陳通侻亦有王公孫長安西行白日匿
漢陽人依劉俊君漢陽偷安無遠略王孫坐覺荆州窄
英雄固當擇所歸作掾終慙坐上客北風蕭蕭吹素心
北望杳隔荆山岑魏官牽車出關遠銅華蝕風驚春深
秋來滿眼生禾黍江山重感非吾土憑軒作賦抑何心
猶是黃初非典午君不見當時奴視賣履翁矯矯文舉
真如龍
李廷臣
字仲虞台之寧海人幼從仲容丁先生游故有聲
江湖間所和余與鐵崖聯句詩尤穎脫觀者可知
矣
和聯句韻
榑桑旭日紅半壁草色如天青滿簾入海爵羣應化蛤
逐風龍唾或生鹽長雲帶水連三島落月和星轉四簷
靈穴怪鰍潮捲尾中山老兔穎濡尖仙姬具飯青精細
庖吏儲鮮異味厭翠釜出駞行玉碗繡幃薰麝啟銀奩
吹簫公子鸞凰語擊劍將軍虎豹髯郢雪飄飄詩總好
蒲萄灧灧酒頻添酣歌更上層樓頂萬頃波光上下黏
和張句曲題楊鐵崖新居詩韻
昔年曾向賀湖過湖上春風生綠波吹笛道人從去後
抱琴客子已無多門前新柳黃于酒山下浮雲白似鵝
今日姑胥懷舊隠興來時和紫芝歌
宗本元
字景明京口人幼好學能作詩嘗從天錫郭從仕
游其談論述作多似之今其所錄皆草堂所題咏
也
題秋山圖
南游雁蕩北居庸歴歴青山在眼中今日不勝怊悵處
馬頭黃葉又秋風
題琵琶士女圖
江水東流月滿船江風吹怨入冰絃何如銀燭秋堂夜
一曲新聲直萬錢
題墨竹
可人家住篔簹谷明月清風十萬竿一自玉山相見後
滿庭清影夢高寒
陸仁
字良貴崑山人好古文詩不苟作為人沈靜簡默
與予有葭莩之好故舟楫時過草堂相與談詩清
話終日忘歸當時館閣諸公皆重之稱為陸河南
云
買妾言
遺妾明月珠結為雙珮璫妾身幸分明暮夜亦有光
春波曲
青青太湖波小小芙蓉檝舟輕弗解操水深那敢涉
柳枝曲
朝垂金門雨莫拂玉闌風飛絮高高去枝葉在深宫
野田雀
野雀飛在田化為田中鼠黍稌動連雲鼠食那知止
缺月詞
月體無虧缺日照乃自偏安得長合璧與天相周旋
續弦曲
麐角煮為膠續弦弦在弓但持弦上箭不射孤飛鴻
精衛辭
精衛兩翼大飛向海波去口銜石子不知數山高高海
深深山高海深石自沈
招鵠辭
黃鵠兮黃鵠騫翮兮扶搖一飛兮絶泰華再飛兮冲層
霄鵠兮無弟與兄若將求其曹於乎鵠兮心悁勞燕雀
在樊兮食且飽樂且不憂中林有木兮木有巢鵠乎歸
乎無遠遨
石婦辭
鳥鳴孤竹岡春花復斑斑江水日東落行人殊未還妾
孤處妾之心白於水水白泥可渾妾心潔且明望夫不
歸那忍生精神忽通化為石千秋萬年岡上立
題文海屋洛神圖
神之媛兮霓裳凌長波兮迴翔龍輈兮孔盖秋之水兮
如霜浦有蘭兮蘭有荑折芳馨兮遺所思揚舲兮遽遠
目眇眇兮愁予
思公子寄馬希遠
蟋蟀兮在戶菊始花兮婀娜擥芳兮延佇思公子兮江
之左荃橈兮桂旍江流兮泌清絙朱絃兮横琴荼甘如
薺兮楚酒馨宛延兮婁水蘼蕪黃兮夕雨婁之上兮有
園與廬思公子兮歸乎樂只
夫子去魯圖
遲遲兮去魯居是邦兮爰念父與母臨沂泗兮未濟望
龜山兮有渰其雨津則有舟兮車則在道先王軌轍兮
孰履其武道之不行兮命矣夫周旋天下
潁之水賦題劉西村卷上
潁之水兮其流湯湯西匯于湖兮灌溉我稻粱我所居
兮潁之旁郊原孔膴兮有棗與桑朝耕于潁兮夕誦于
堂於赫在上兮如軒黃我出而仕兮遭世孔明我思潁
兮靡忘潁水決兮潁善忘潁之人兮毋䙝兮飲彼牛羊
春還軒
隂陽無停運太極體自常姤復造化樞日月天地房凝
寒一已消煦煦春載陽曲塘魚上冰層漢雁北翔潛心
驗物候齋居情味長容色當少壯豈不惜流光流光不
待人撫時且徜徉
城上烏者取晉叔向城上有烏齊師其遁之謂而
作也漢桓帝時則有其謠迨梁劉孝威吳均輩比
有作焉然各有託而不及此意予方感悼其事因
補其義而賦云
城上烏羣相呼羣相呼護其雛公侯干城民父母官軍
見賊莫遁逃(叶)城中之民勢亦孤安得千金覓壯夫城
上烏烏有翮東西引雛飛格格胡為羣來盡紅帕驅民
登城要相殺鳥啼城頭頭亦白
送客一首贈凌元之别
送客復送客跋馬河之津河津雪始霽細柳媚將春畫
船平如屋中有白髮親歲晏歸鄉井母子意欣欣持觴
壽阿母祝母年如椿司征祿堪養馳驅亦良勤雙谿見
明月定當懷故人
矯矯一良士
矯矯一良士志行與世殊三年斵一輪十年成一車度
才擇堅貞髹畫飾丹朱斵輪無不方制車復有輗識者
以為巧不識以為迂一朝祀先行出門登廣途鳴鸞和
相應執御轡如濡邈矣天路遐懷哉若人且
賦得青天月團團盛孟章古香亭
青天月團團大于黃金井中有桂樹枝上疑山河影微
步下亭臯夜色天與永露葉團夕隂幽芬襲巾領把華
翫明月逌然發深醒
乾明寺鐘詩與玉山同賦
猗嗟鳬氏久不作乾明寺鐘奚制度冶金為池粲於鑠
圓範胚渾囿冥邈雷文庚庚外周郭蒲牢上呀犍兩角
叩之響答佛鬼愕曰聰曰瞶俾有覺登之崇虡度之閣
千年懸象免蝕剥昭兹銘言著金錯至正庚寅四月朔
顧瑛詩曰乾明寺中樓百尺壯壓神州負六鼇
鳬氏範金圖罔象鯨魚觸浪吼蒲牢風生瀚海
潮音遠霜落豐山夜氣高令尹名僧合同傳千
鈞筆力仗誰操
寄五峯李著作一首
小車上直過宫溝城闕沈沈十二樓太乙靈光金匱夕
少微星采玉垣秋齋房度曲謌朱鷺海子驚弦起白鷗
想得賜金歸里第雁山依舊足清游
題謝伯誠青梧軒錄上玉山徵君求教
青梧軒前梧十尋水屋雪洞相蕭森高枝樓樓不受暑
大葉拳拳故多隂丹丘鳴鳳幾時至金井啼烏秋思深
謝家園池信清絶擬來與子一横琴
題漢天馬圖
朱鬛衝風汗血斑遙思踣雪度龍關風塵四海兵戈滿
未省將軍戰馬閒
送友人之京兼懷陳庶子
五兩搖搖孔翠翎舵樓釃酒候潮生為言北海三千里
只作南風十日行檣頂隕星神或降浪深隂火夜還明
到京煩告陳徵士兩得緘書慰遠情
十月江南草樹空五雲天近立鼇峰龍沙飛雪似掌大
馬湩醉人如酒濃曾佐元戎書露布還陪天子頌東封
宛駒自此行千里消息無忘輒報儂
題金陵
麗正門當天闕高景陽臺下草蕭蕭江圍大地蟠三楚
石偃孤城見六朝落日不將遺恨去秋風能使旅魂消
忘情只有龍河柳烟雨年年換舊條
送趙季文之湖州知事
能詩自愛水曹掾又况樓船向霅濆方伯正思賢從事
邑人還識舊参軍青山對幕高於弁春水連城蕩若雲
或過王孫池沼上莫驚亭下白鷗羣
題水仙
媺嬋媛兮清揚明月為佩兮綠雲為裳搴芳荑兮遺誰
幽懷悁兮如結嫋嫋秋風水深兮可涉
題倪元鎮畫雲林圖
窈窕平林岸岸流雨柯凉葉樹樓樓秋風箇裏梁溪思
南市津頭欲問舟
婁東園分韻得人字
步游婁東園清暑水西濱水色動庭戶坐深涼蕩人葵
花露泥泥桐葉雨蓁蓁觴酌麻姑酒歡泳習池賓晤言
式相好諒知心所親留滯豈恒久揚鑣清路塵
送李景福游武當
均州武當巴峽東徑去已復歲將終鹿皮為衣不怕雪
艇子行江能呪風鐵繩直垂斗崖上神闕望拜五雲中
玉竇流肪可採飰歸來驗子碧方瞳
天馬歌
於穆世祖肇王蹟受天之慶大命集神㝢鴻圖大無及
功烈皇皇共開闢四方下上沛流澤列聖相承纉丕績
哲王嗣位建皇極大臣弼輔尚禹稷禮樂制度靡有隙
六府孔修萬姓懌天子聖德於昭赫念承皇祖心弗宅
日月同明天地廓絶域窮陲歸版籍萬國貢獻歲靡息
琛瑤瑰異陋金錫豈須征討費兵革文懷遠人盡臣服
至正壬午秋之日天馬西來佛郎國佛郎之國邈西域
流沙瀰漫七海隔浪波横天馬横涉馬其猶龍弗顛踣
東逾月窟過回紇陸地不毛千里赤太行雪積滑如石
電激雷奔走飈歘四年去國抵京邑俯首闕廷拜匍匐
帝見遠臣重怵惕慰勞以酒賜以帛遠臣牽馬赤墀立
金羈絡頭朱汗滴房星下垂光五色肉騣巍巍横虎脊
崇尺者六修丈一墨色如雲踶兩白天閑騏驎俱駿骨
天馬來時皆辟易驌騻屈乘未足惜大宛渥洼斯與敵
穆王八駿思游歴漢武窮兵不多得天馬自來徵有德
史臣圖頌永無斁再拜歌詩思彷彿願帝愛賢如愛物
更詔山林訪遺逸昭明治化齊堯日帝業永固保貞吉
天子萬壽天降福
桓王墓
城東盜發桓王墓遺物書年見赤烏羣醜揚兵俱叛漢
弟兄汗馬竟開吳早思密隧藏弓劍寧謂隂房出兔狐
英氣如生風滿樹焄蒿悽愴不能無
送康魯瞻除國子司業
水曹之官官最清拜命迺復貳司成時人總美孔穎達
國子正慕唐陽城隂槐承雲日華動秋水如璧星文明
金支翠旗或臨幸朝陽聽子鳳皇鳴
寄倪雲林
花明快雪鈎簾坐謾把閒情寫竹枝誰謂兩生仍在魯
共知三謝最能詩溪頭姑惡當人語露下戎葵向日垂
艇子不來婁水暮百回延望念深期
寄張貞居
龍井西來雲石塢仙人居處好池臺紫芝屋角春俱大
白犬山頭夜獨回或見游神形似豆莫驚酣睡息如雷
開過辛夷又三月青牛車子幾時來
送強彥栗之京都
春水滿南國悠然生遠愁褰裳采芳荑薄莫送行舟神
都麗燕服景氣若瀛洲星連絳闕動雲承翠華浮駕鵝
飛海子楊柳蔭宫溝寄言幕府掾覽賞日夷猶
白紵曲送朱元長之膠州同知
白紵皎皎淨凝華皎如明河流素霞想當浣濯踏江沙
江水青青蘭紫芽金窗無人思綽約裁作春衣使君著
使君有行隔千里流飈莫遣車塵起車塵起涴白紵願
君服之保明潔載歌白紵與君别
思崑崙歌
昔我侍紫皇從游崑崙頂手持九龍節前驅陟盤嶺翠
鳳低回玉麟騁羣御霞衣日星炳靈飈冉冉動卿雲月
出瓊林散金影瑤草神芝光萬頃羽葆霓旌立真境吁
嗟真境密且周黃金作屋玉作樓紫皇宴坐鏘琅璆九
色錦裙綠華裘仙嬪左右如雲稠鳳笙龍管音婉柔帝
呼九霞酒遍賜星冠儔令我歌洞章鵠立金鼇頭天河
如練東南流孰曰弱水弗可舟上清真人起勸酬丹書
玉册夜不收帝謂大道邈以幽元氣運行天地浮俯視
昏濁穢九州鴻濛希夷誰克求嗟爾小子宜飭修還丹
之壽齊山丘積功成練能無由我今縱爾洞府游洞府
游悞落人世三千秋三千秋碧海頭黃塵眯目令人愁
日月飛行不可留微生幸結香火緣使我再遇玉都仙
握手大笑談重玄太山萬丈下瀑泉金莖秋露滴銀盤
半夜白海開青蓮仙人大藥非凡鉛豈曰變化直萬錢
一粒入口能長年仙人仙人願乞與使我復到崑崙顛
拜手稽首紫皇前
袁華
字子英吳之崑山人幼有雋才尤善作詩鐵崖先
生愛其俊敏常與過余草堂輒有吟咏德性純雅
尤可稱焉
題玉山所藏畫水仙卷書達秘書後
窈窕楚臯女委蛇佩陸離凌風翳翠袖乘月靡雲旗含
嚬默延佇怊悵失佳期涉江采璚芳將以慰所思
達秘書詩曰翠羽靈旗候洛津凌波微步韈生
塵可憐金屋重門掩只有陳王夢阿甄
題畫竹
風生太液水微波霜影侵階月色多截得昭華蒼玉琯
多情蕭史奈愁何
婁東園分韻得秋字
今日有佳集野航俯清婁酒從碧筩瀉烟向博山浮長
林樹隂密芳池水氣秋蟬依叢葉語魚唼落花遊暫合
還亟散飛光為遲留
野航壁
淥水滑可染白石明可把高林落秋聲誰船繫其下
和鐵崖先生韻
醉著宫袍天上來鳳簫吹月下蘇臺風生錦纜牙檣動
燭剪金釵玉蕊開仙掌露華浮沆瀣珠簾雲氣接蓬萊
桃花源裏春如海儗泛星槎達上台
小游仙
鸞胎麐脯侑璚巵五色雲旗阿母來樹上蟠桃如斗大
休令狡獪小兒知
樓觀峩峩白玉京雲房中有董雙成瓊漿百斛那解飲
要學叢霄作鳳鳴
桑田變海海揚塵持節麻姑駕五雲九老未來煩見待
作書先為報元君
發軔朝從麐鳳洲五城弭節宿崑丘蕭郎吹得参差玉
更約飛瓊十二樓
海津即事二首
沙門宛在海東邊白浪漫空霧漲天屯衛遠分貔虎士
島夷潛匿蜑蠻船蓬萊清淺高秋見碣石蒼茫落照連
應笑嬴秦那解事虚勞徐福迓神仙
鑾輿北狩神京日車騎回屯海上秋草地霜寒散駝馬
氊廬日夕下羊牛革囊挏酒醺人醉蘆葉吹笳動客愁
幸遇太平忘武備蹋歌頓足擁貂裘
壽徐復初
星應郎官析木津鬱葱佳氣曉氛氤儗周甲子四百歲
重見周王二月春花底吹笙來鸑鷟膝前行酒舞麒麟
種雲萬頃都成玉夜夜虹光向北辰
和鐵崖先生蹋踘篇
冶家女兒髻偏梳教坊出入不受呼蹙金小襪飛雙鳬
飛雙鳬曳雙袂玉圍腰珠絡臂
柳風吹雲衮香綿六銀繡花明月圓湘波盈盈動金蓮
動金蓮汗霑粟屐鮫綃釧鳴玉
女郎娟娟柳腰肢錦靴靿束青芙蕖玉纖團雲傾紫絲
傾紫絲軃羅袖蹴花心為郎壽
香輪小鞹戎葵紋官場蹋起齊青雲綵結樓縣月為門
月為門&KR1143;身過五華團天上墮
渡黃河
河之水流瀰瀰出崑崙導熊耳逾龍門激吕梁吾不知
其幾千里但見濁浪溷淈東馳入海日夜去不已奔灘
水瀺灂斷岸石碕礒北風揚沙雙目眯一夫操舟衆夫
艤長年百丈上急洪十步趨前九步止蒲伏力爭磨旋
螘戲馬臺空履橋圮芒碭雲飛大風起楚漢英雄俱已
矣吾聞千年一清聖人生聖人臨御河當清河之清萬
方寧下土江南蟣蝨臣觀光獻頌歌時平
送盧拙菴游茅山
盧郎抱琴别我去駕言往采茅山薇三峯月下木客嘯
丹陽湖中姑惡飛筍輿問程溪店遠芒鞵躡雲林逕微
歸來袖有長生藥乞取刀圭意莫違
登桐川郡樓
酒酣倚闌西日暮青山當戶如高人銀杏樹隂不受暑
薔薇花開猶是春目送雲霄瞻羽翮手捫河漢近星辰
莫欺老子才情減還據匡床折角巾
游惠山寺
蒼山蜿蜒蟠九龍石泉混混流其中下灌吳田數千頃
澤物豈止煎茶功支分餘潤及草木松杉栝柏青蒙茸
只今無錫天下濟鍜冶不復炎烟紅鼪鼯羣嘯叢祠空
遺像者誰桑苧翁汲泉酹地薦蘋藻俯仰千古懷清風
寄子明兄
我兄三月適上國賤子定省臨高堂慈親病已勿湯藥
官奴手解縫衣裳五雲樓觀烟花合萬里河山日月光
司馬多才年更少儗將詞賦獻長楊
靜安堂為婁下徐氏賦
婁江東下經崑丘上有新堂何渠渠軒榮窈窕通綺疏
挾以槐柳羅前除堂中之人美而修集芙蓉裳紫霞裾
心不妄動安無虞誰其主之曰姓徐女紅麻枲子治書
豐年多黍仍多稌視彼利欲爭紛挐蹲沓權門足趦趄
何如靜安安厥居汝陽作詩置座隅勖爾朝夕勤劬劬
毋縱逸樂荒于嬉審能行之寧爾軀
次草堂清集韻奉懷李五峯先生兼柬諸君子
草閣臨江上有楓長天秋淨見冥鴻百花洲畔纖纖月
從此相思夢寐同
題張外史登善精舍
隂森水石林塘幽六月彷彿如三秋高遁何慚孔車騎
舊游還憶董糟丘鶴臺夜禮清虚像鳬雁朝迴黃蔑樓
願乞引年餐玉法頡頏飛佩閬風頭
次瀞天鏡韵奉懷句曲外史雲扉講師
曾陪外史清凉室二老風流老更狂海上留衣有韓子
僧中愛馬獨支郎近傳蓮社開龍井更約蘭亭汎羽觴
已辦青鞋仍載酒舉桮同吸鑑湖光
送陸二茂才南回
燕山十月同為客之子先我江南回清秋岱岳雲邊見
落日黃河天際來平安煩向吾家報襟抱相期異日開
舟過廣陵重九節好呼尊酒慰羈懷
題江山蕭寺圖
百里風颿晻靄間暮潮西上復東還斷磯雁塔雲林表
知是吳頭楚尾山
客海津送郭秀才南回
百丈牽船上御河客中送子奈愁何柂樓晚飯魴魚美
細雨微風水不波
草低沙軟見牛羊烟霧蒼茫落日黃燕女如花不相識
笑傾馬湩勸人嘗
海霧昏昏水拍天馬牛遺矢滿平川翻思五月江南道
萬木清隂叫杜鵑
贈能拙翁
鹽鐵塘邊草色齊我居塘東子塘西興來相過不相問
自把新詩竹上題
題滄江月色圖
水寒月明天蒼蒼欲落未落夜未央足叩兩舷歌滄浪
金粟圖中見真跡中岳外史美冠裳
江臯木落江月明坐擁錦袍調玉笙吹作崑丘雙鳳鳴
順流東下莫蕩漿好逾弱水窺蓬瀛
二月廿九日游董氏墳菴次錢冶韵
明朝二月三十日三分已過二分春莫思萬事且飲酒
林外提壺亦勸人
次草堂清集韵
芙蓉小苑落秋紅聲動帷犀瑟瑟風共說揚州月無頼
紫鸞簫裏露臺空
江上野航絶低小曲曲疏櫺面此君茶具酒材饒菜把
何妨佳客盛如雲
秋風細細動青蘋甘菊決明開斬新禾黍登場雞犬靜
買魚沽酒醉比鄰
繡被熏籠護暖雲酒痕曾上錦綾紋秋風草閣梧桐雨
清坐張燈校玉文
次秦一秀才見寄
晨興謝囂襍晞髮坐廣庭零露泫叢條初日薄東榮矯
首懷友生惻愴難為情有酒但斟酌莫嗟年運傾
題徐種雲撿校水閣
湧金門外春如海虚閣亭亭瞰水涯畫棟留雲凉縹緲
雕闌轉月澹交加杜陵濯錦江頭酒賀監千秋觀裏華
樹樹芙蓉圍别港雙雙鸂鶒聚圓沙游絲趁雨縈紅樹
香霧隨風度碧紗潁水荒凉安足數郎官空閣未容誇
窗含嶺雪通三島塵遠壺天貯九華歸去漁舟聞欸乃
坐來櫪馬絶喧譁自緣丹扆曾投策豈用青門學種瓜
始信登瀛元不遠鎮從此地泛仙槎
紀行歌送陳廣文
陳廣文短而精悍才且儁垂老遠之新喻任中流揚舲
張大颿窄帽霜華照秋鬢我别楚鄉今十年夢想江山
動游興憶昨經覽初看山數去程泊舟婁江口坐待南
風興長年三老椎大鼓釃酒割牲祈降靈須臾挂席入
揚子東望淮沙海門紫鯨魚吹浪波冥冥不覺狼山去
如駛舟行三日數百里忽見金焦屹相峙鐵甕城頽壁
壘荒百戰英雄嗟已矣曉行朱金沙暮泊石頭城不聞
商女歌玉樹黃蘆苦竹生秋聲復泝長風沙還經敷淺
原落颿彭蠡渚遙見香爐烟却憶儀真不數日行盡長
江十三驛鄱湖雨晴冰鑑開白石青林映行色始離墟
落見城市高閣巍巍對山起摩挲鐵柱弔旌陽俯仰清
風懷孺子三洲木落秋雨霜閣皂玉笥青天雙烟花萬
井照丹碧石城百丈圍清江范夫子清江生視草登紫
閣看花游玉京子今往彼我歌紀行范公雖仙典刑在
山川草木皆知名醉歌擊珊瑚君毋憂問途安得成寬
輩寫作長江圖
述懷贈鍾安期兼柬富珠哩子昇
我游錢唐時始識種雲叟種雲江夏姿意氣傾牛斗小
閣瞰重湖掩映柳洲柳數過南陽君高居宅其右長身
美丰標清廟列尊卣堂前兩槐樹薿薿葉碩茂清言坐
竟日炊黍剪春韭極稱安期生亹亹不絶口前年往京
師同汎具區藪傳舍遂識君傾盖若舊友檥舟垂虹側
返照在戶牖鱠鯉烹鳬雁張鐙夜置酒哀絃展清商撫
節歌擊缶間别情何長愧乏報璚玖去年南陽歸往勞
或恐後君至我適來良會亦非偶我留洪橋市君宿南
屏阜相過半舍餘觸熱屢奔走迫暮即下榻瓜果雜野
䔩秉燭坐假寐欲睡還掣肘自言上有親龍鍾及黃耉
下無應門兒内乏主饋婦干祿閩中郡風埃面多垢薄
遂終養計奄焉失慈母履霜悲風木居廬歲時久今子
來婁江訪我意彌厚睠兹夏春交新綠暗林莽别君休
作惡思君獨延首呼酒與君飲中懷與君剖昔如鷹脫
韝今若魚在罶北南屢邅回齟齬動輒咎長歌送君行
輾轉愈懷舊種雲已仙游空室泉瀏瀏南陽往泉海側
近回轅否相逢倘問予為言安畎畆
楊柳枝送蘇彥剛奉母入汴
楊柳枝春江曲千縷萬縷搖新綠柔條不解繫蘭橈相
趁游絲向天北兒郎去未歸數遍江頭樹憂心如搖旌
縣縣逐飛絮絮飛葉成隂猶能庇本根嗟彼遠行子胡
為不思親枝上靈禽噪晴晝鶴髮臨門屢搔首綵衣南
歸琴堂下持觴起舞歌楊柳母樂洩洩子樂融融不比
楊柳枝零落同秋蓬母子歡樂情無終嗚呼母子歡樂
情無終
鶴巢為龍虎道士趙伯容作
野鶴龍虎至故巢鳳皇顛故巢破勿理新巢小于拳修
頸高結喉玄裳何蹁躚曉棲三珠樹夕飡五色烟左盼
紫虚君右揖浮丘仙嘯歌空洞章覽景升上玄緬懷塵
外蹤歸來是何年
哀宋姬(并序)
宋姬者宋肅王樞之女也幼戲水濱得玉印一
文曰金妃之印靖康之難入金金主強納為妃
或云符印之䜟夫父讐不共戴天况國亡家滅
之餘猶委質以求全者君子不取也吾觀姬之
心則不然欲求其死以不死耳故甘屈身為巾
櫛之侍箕帚之奉冀一言以悟主聽庶幾二帝
生還雖血濺北庭骨糜鼎鑊亦不惜也否則蓄
謀藏機俾其禍生于袵席間以雪大辱大恥然
則不幸而誅戮雖死猶不死也至後又徙二帝
于五國城姬驟諫而主怒以匕首殺之予哀姬
之志不克信而嘉姬之死得其所嗚呼處變而
不失常道者其惟宋姬乎廼作辭以哀之其辭曰
膏吾車以北征兮歴黃龍之故城山川蚴蟉以盤鬱兮
實完顔氏之所京當二世之雄特兮日從事乎兵革胡
靖康之多難兮身降庶而竄殛維肅王之有女兮亦俘
纍而在行符玉文之印讖兮充下陳于旃房甘伏節委
命迺固當兮羌殺身其何益俟機隙之或可乘兮雖九
死而不惜彼得雋而騁奸兮又將徙二帝于窮山之隂
昧大義而共戴天兮荃不愧于中心陳讜言之謇謇兮
諫不從而矢繼以死也何彼蒼之不鑒其忠誠兮竟捐
生于寸七也噫吁天胡不仁兮俾中原之淪覆父既辱
兮國隨覆身既失兮讐不能復謀弗克兮遭殺戮哀幽
憤兮不平河流湯湯兮征鴻肅肅泰陵兮拱木金源兮
走鹿些吾辭兮弔貞淑魂其歸來兮故國(叶谷)
獨酌謠
獨酌一壺酒獨酌樂天真又何須撞鐘擊鼓列鼎坐重
茵又何必秦謳趙舞翠袖映朱脣天地作蘧廬日月為
戶牖隂陽作朋造化為友不願白玉懸腰間不願黃金
繫肘後但願年豐五穀登日酌美酒一千斗獨酌有真
樂但惜無知音池蛙解奏鼓吹樂山鳥能歌快活吟既
不負公家租又不負私家金仰天嗚嗚兩眼白感時撫
事愁彌深長歌拔劍舞渾脫壯氣激越秋隂隂獨酌之
樂莫遣他人知他人不解翻見嗤酒酣慷慨肝膽露肝
膽潔白無瑕疵君不見東家積錢與斗齊美人如華白
玉題一朝禍起口仰藥紅顏散作他人妻悔不日日獨
酌三千巵又不見王敦不飲愷殺婢舒王固辭司馬醉
千古垂名在汗青酒邊已露奸邪意
木有螙
木有螙聲&KR0609;&KR0609;口以木為糧身以木為屋風雨不漂搖
寒暑任往復潛匿心孔安一飽萬事足獸罹網羅魚餌
毒木中之樂那可儗爾螙慎勿使穴穿穴穿穿穴集螻
螘啄木飛來不貰汝
驅車篇送瞿慧夫之鎮江學錄
驅車聲轔轔駕言適朱方揚旌翠析羽櫜弓叢在房褰
帷覽河山飛蓋度康莊行矣闡文化天子正當陽
過張子英閒止齋閱法書名畫歸湖上以紀
步出甘泉坊始得閒止齋雖迫市中集頗愜靜者懷閱
架發古祕愒玩心所諧方忻晝晷永適際風日佳疏花
鄂韡韡好鳥鳴喈喈回策古城隅叢祠臨水涯喬木暄
氣合遙峰夕烟霾寤歌遂成章聊以慰離乖
游南山諸寺次雲扉講師韻有懷張外史
昔陪張外史躡雲上崔嵬前登風篁嶺酌泉蒼蘚堆後
度麥岡重荒墳際蒿萊陵谷嗟變遷感兹良悲哉維時
夏春交鳥乳聲喧豗行循靈石磵坐覓繙經臺萬竹森
玉立雲扉絶纖埃楊氏椒房親葬母此山隈想當全盛
日冠盖如雲來至今清壑亭金鋪照莽苔行觴藉草飲
蔬筍襍櫻梅頼彼二三子促席相延陪醉題素壁間詞
翰粲璚瑰掩映房山咏光怪燭九垓桑田變滄海化鶴
何年回二妙不可作掩卷心孔哀
慶左轄府昌陽試花
扶輿磅礴鍾草木粤有靈苗根蹙縮下嵌崖竇漱蜚瀑
澤沐沆瀣煦初旭寸十二節色縝綠厥名昌陽葉上矗
凌傲霜雪氣芳酷審能食之面如玉嵩丘中人衣朱襮
翩然而來輸相國挾以盤盂湛清淑雲根堅固歲不刊
花如車輪光曄然素榮英英秀而妍内秉貞白美嬋媛
見之者昌壽綿延飛行八極生羽翰豈但明目能引年
世人不信空自捐吁嗟相國仁且賢載拜上致紫皇前
為霖為雨蘇煩悁
玉山同汎婁江舟中即事
六月横塘水漫沙清明風起豆將花憶同對榻頻更燭
喜共臨流得汎槎盌送白蓮狂客酒刀分紅玉故侯瓜
草堂佳處咫尺許梧竹清隂生晚霞
顧瑛就和曰夏潮平沒白鷗沙舶趠風生起浪
花為向船頭置美酒恰如天上泛浮槎銀盤雪
落千絲鱠玉手冰分五色瓜明日山中看疎雨
共將詩句寄丹霞
郊居
郊居旭日旦草木發華妍沃壤潤含雨高林澹浮烟飛
鳴變新聲游泳起清漣所忻氣候和那計節序遷逍遙
城闕中放浪江浦邊曉從銕塘去暮向樊村還上懷舞
雩詠下儗歸田篇宴安古所戒躬耕樂天年
題金人校獵圖
朔風吹驚沙樺林葉斕斒獸肥馬驍雄校獵出天山曉
逾黃龍塞暮入居庸關騂弓金僕姑寶刀龍爵鐶白鵝
雲際落小隊磧邊還披圖重興感緬想明昌間
野芳亭雅集
野芳之亭俯婁濱華明曲岸波粼粼車騎襍遝羅衆賓
蹙金麒麟蟠繡文玉壺青絲酒如銀熊蹯鼈甲猩猩脣
飛觴舉令不厭頻青娥皓齒歌聲勻就中阿鬟藝絶倫
音節遠過韓與秦金魚夾衫搖麯塵弓盤舞雪何紛紜
當座虎頭痴絶人放浪詩酒從天真不惜千金買嬌嚬
張泰正月十六日作
長安元夕少燈光此夜歡娛覺更忙十里東風吹翠袖
九門銀燭照紅粧虹橋御陌爭春步雲閣誰家閟晚香
醉看吟鞭急歸去老夫當避少年狂
郭文舟屋竹枝詞
金馬何曾半步行碧雞那解五更鳴儂家夫婿久離别
恰似西山空得名
張含龍池春游曲
紅心草茁紅桃開龍池淼淼春水來春鳥語不歇春燕
語更切少婦踏青游傷春無限愁紅蕖蹀躞曳羅襪羅
襪塵生暗香發密意難傳陌上郎含羞折花空斷腸跢
跦路側盼斜陽
王竑迴瀾閣
不成亭館不成樓矮屋重棚立水頭非儗金梁横巨海
也為砥柱屹中流座中爽氣消三伏檻外飛湍肅九秋
幾度登臨仰前哲昌黎古作邈難儔
醒心亭
鑑池池上結茅亭卸却煩襟任獨醒雲影散來無外物
天光澄處是虚靈青青草色開窗見颯颯松聲隔座聽
塵慮不干真境絶焚香兀坐理黃庭
秋香徑
歸老溪園徑未荒徑邊黃菊有餘芳芒鞋踏處濡朝露
藜杖擕來帶晚香清景且宜供笑傲高年何必問行藏
淵明把酒來籬下我亦隨緣醉此傍
丹霞塢
不學逋仙學董仙杏花開遍石牆邊渾疑日下朝雲界
半是人間大赤天晚景催人雖潦倒春光在眼且留連
村翁擕酒來相訪憩此徜徉共醉眠
水竹居
水繞柴門竹繞闌歸來寓此足盤桓一溪冰玉涵春意
萬箇琅玕耐歲寒對客只求詩興好臨流肯放酒杯乾
衰遲幸入康莊境一任紅塵蜀道難
鄭丈招飲
鄭老山林才館閣江海胡為尚飄泊吳琦越瀞雞中鶴
笑視俗子守儉約諸郎抱負經濟略豈獨歗傲事諧謔
烏紗巾岸觥籌錯雅歌雄辯大合作對華酌酒當嗢噱
風流雲散良可愕江水東傾日西落人生幾何胡不樂
蘭亭梓澤俱寂寞虚名烜赫鼠在槖慎勿苦被微官縛
春日即興
柳澹鵝黃雨乍晴斷岡泥滑竹雞鳴便須移席長林下
卧聽風泉落磵聲
送周處士游天目山
西瞻天目白雲端豈憚羊腸路百盤兩乳空餘龍鳳勢
三潭還浸女牛寒木瓢貰酒餘杭姥草屨尋真長史壇
他日游仙過鄉里雙瞳如漆臉如丹
賦得館娃宫送陳庶子武岡城步巡檢
驅車閶闔門息駕靈巖下靈巖信清麗維兹館娃所遲
子停宵征於焉同覽古夫差昔好奢築宫置歌舞璇題
逼層霄丹碧曜平楚藻幄曳華幔妬寵争媚嫵采香朝
檥舟響屧暮清暑代謝人事遷商飈動禾黍緬懷渚宫
勝亦復一丘土不作楚囚悲將軍本雄武
射魚曲
東海大魚鱗鬛赤首卬洪濤數千尺鋸牙鑿齒鏡夾眸
嘘氣雲蒸天地窄惡蛟毒鱷垂饞涎射工黃能相後先
環以鼈甲鳴鼉鼓白日出沒清泠淵前年吞巨艦哆口
大江裏今年取渴虎掉尾南山阯任公投犗不敢釣韓
子移文未能徙伏波將軍天上來陽侯清道馮夷陪三
千彊弩水犀手海鰌龍驤銜尾開天吳罔象俱辟易黃
間機張聲礔礰箭迸流星一點飛暴額摧腮肝膽瀝皇
仁如天覆海㝢蠢爾恣睢自貽慼將軍奏凱登瀛洲取
封鯨䱉高若丘六龍當空天下白滄溟洶湧今安流君
不見枯魚過河泣肉棄泥沙螻螘食寄謝平頭黃帽郎
慎勿操兵取顛踣
題李嵩會茶圖
穀雨初晴燕燕飛金河春水漲凝脂挈瓶小試團龍餅
想見東都全盛時
夜泊京口
斷岸還分吳楚疆英雄遺跡墮蒼茫三家鼎列矜豪傑
五丈星流失棟梁江限北南天塹闊山圍高下甕城長
只今唯有中泠月還照芙蓉葉上霜
立峰秋望奉寄楊鐵崖先生
楊子十年官不調近除消息竟如何翰林風月交朋少
進士衣冠弟子多春秋直筆天王統樂府新聲子夜歌
日日酒肴尋好事未容門外可張羅
送雷萬戶之徐州太守
前席親承大府開武寧政迓使君來也知劉項爭雄地
須得龔黃治郡才芒碭嵌空當野斷黃河如帶抱城回
理閒引客登高賦應在重瞳戲馬臺
無題儗李商隠
玉樹参差障羽幢舊愁如水漫春江葳蕤鏁合收銀鑰
窈窕樓空閉綺窗彈鳳横釵終作對舞鸞窺鏡始成雙
繡屏倦倚看紅豆滿眼相思意未降
環珮珊珊下漢臯璚樓風颺鬱輪袍琴心寄調傳孤鳳
華意留情屬小桃金粟柱移筝上雁玉蓮桮舉掌中醪
乘鸞一去無消息腸斷神山夢寐勞
燕語銅樓淑景移鏡臺香冷玉蟠螭書傳王母三青鳥
針度天孫五綵絲江浦見蓮須覓藕石枰尋子未圍棋
獨憐鸚鵡知人意故傍銀箏索荔枝
裙曳湘羅動麴塵雀义小珮玉麒麟紫簫偷按雲中曲
彩筆慵傳鏡裏真蝶粉膩袍金作縷雁沙回雪翠為茵
若蘭錦字多華麗未減風流賦洛神
珠金沙
將軍為國備安危勢弱兵孤漫出師江左望風如破竹
沙邊背水尚張旗可憐吳楚三軍潰始信襄樊一木支
揚子秋高波渺渺木綿春盡草離離
毘陵玄妙觀飛霞樓
毘陵地迫湖江濆飛霞之樓吳下聞虚櫩朝聚五色氣
曲闌夜栖三素雲醉吹鐵笛蒼龍過坐視銀河白練分
步虚空歌襍璫佩人在層霄禮道君
送吕敬夫赴鄉試兼柬張貞居外史楊鐵崖大尹
天開奎壁煥文章聖代徵賢軼漢唐棘擁重垣分邏卒
花明華省宴新郎渥洼霧濕生騏驥阿閣風微止鳳皇
若過貞居逢大尹好傳衣鉢賦長楊
清明日偶成
舍南舍北柳如城故著黃鸝燕子鳴謾向鏡中嗟種種
何如槽下聽棖棖清童解誦高軒過好客應須倒屣迎
坐對梨花浮大白人生看得幾清明
贈洞庭山海上人
洞庭之山太湖隂上有紺宇何沈沈天香雨空丹桂樹
霜實照野黃柑林蜃樓勢逼金銀氣鯨濤聲襍鐘磬音
更聞毛公遺跡在明發遲子同幽尋
憶昨
交友如雲海内多豈因謗訕竟蹉跎未思張翰蓴鱸鱠
俄動田横薤露歌萬卷空留遺一子千金用盡買雙娥
柳洲東畔無情月還照芙蓉蘸碧波
湧金門外昔曾游落日凄凉燕子樓紅粉不隨黃土化
清歌還為彩雲留愁褰簾幕雞聲曉夢隔江湖雁影秋
淚落神山一坏土忍將麥飯洒松楸
廣陵雜興
十年不到廣陵城依舊璚花弄晚晴繡被土甎于闐寺
寶装刀劍鎮南營樓飄簫鼓雲中響地接烟花日外明
小杜風流今寂寞誰携紅袖按新聲
長江天險隔南徐千古英雄恨有餘玉樹歌殘龍虎地
錦颿船下斗牛墟柳迷竹浦寒鴉聚水漫雷塘野老漁
欲弔文章賢太守山堂零落昔年書
參差吹作鳳皇鳴廿四橋頭璧月明不把璚芳祠后土
還持彩筆賦蕪城小樓窈窕低金縷别館蒲桃下玉罌
醉寫烏絲遺所愛風流彷彿記三生
西北有高樓
西北有高樓飛甍與雲浮曉寅暘谷日暮挹崑崙秋仙
子下黃鵠美人行玉舟紫鸞雙度曲凉月在簾鈎
寄張師允御史兼柬高則誠錄事
中臺御史國元儒清廟雍雍列六瑚暫奉旂常司禮樂
又峩獬豸肅貪汙河歸故道朝東海日麗中天照八區
遙想此時高錄事定陪驄馬步雲衢
次秦文仲韻奉懷瀞天鏡學性海二上人
歲晏客中殊可憐擁罏哦詩肩聳鳶好風著柳動青眼
積雪映空搖白烟政想分符龍井水還思載酒剡谿船
莫厭城居苦迫窄好收景趣付吟邊
小海軒(舟名)
小海軒中歌小海青山兩岸花冥迷水連落日南溟遠
天入長江北斗低待看錦袍下采石何必黃冠還會稽
布颿無恙倘相覓與子重游西塞西
送庸田副使康魯瞻國子司業
煌煌天子都穆穆素王宫睠兹成均地禮樂古所崇揖
遜講至道考鼓鏗華鐘冠盖集羣彥矯矯如麟龍康侯
璚林客高標凌雪松鐵冠峩獬廌叱咤摧奸雄出作蒼
水使驄馬來自東湖南行且止右司天眷隆明君日求
治側席宵旰中願宏伊周學俾復唐虞風
淮海秦茂才東郭草堂
草堂近築婁東郭風物還如蜀錦江燕燕蹴花衝細雨
蜻蜻點水避驚瀧名高淮海黃樓賦地擅句吳季子邦
何日買魚仍載酒與君剪燭坐西窗
夜坐
澤國秋高木葉稀窮途倦客尚絺衣夢擕兒女情如昨
興託絲蘿念已非何處蛩螀催紡績誰家鐙火候柴扉
可憐骨肉凋零盡矯首西風把淚揮
長平戈
長平戈頭土華碧長平城下阬降卒將軍戰骨化黃埃
此物尚隨鉏钁出識銘浮滅蛟龍形猶帶征人燐血青
也知在德不在險四海承平安用兵
秦約
字文仲淮海鹽城人居婁江孝友先生秦君德卿
之子也家傳詩經之學文行兼備為鄉閭所稱嘗
過草堂出所作見示敬錄于左
天馬歌
佛郎天馬來西域遠進彤廷立仗側鳳臆晶熒珠汗流
龍鬐絢爛朱幩色遂令豢養歸八坊餵之粱肉當倍常
横門春明宫樹好朔漠風暄沙草長吉行惟日京城内
照路寶鞍黃帕盖蹄截玉肪浮夜光身被玄雲得露彩
圉官牽出自東華勅賜金刀剪五花驍騰有神誰貌得
意氣傾人良可誇翠旂玉斧時巡狩山回龍虎居庸口
追風馺&KR2341;去如雲駉駉萬騎俱塵後皇恩曠蕩海㝢敷
梯航太平天子都秦皇何如漢武世無逸豈輸王會圖
金河雪融淨於洗潾潾綠漲桃花水莫教試浴向深淵
定逐蒼龍九天起
題辛夷士女圖
辛夷破花香霧寒翠檻十二朱闌干九鸞釵墮釧籠玉
綽態温温睡新足蹙金裙衩繡裲襠背人不語看春光
重屏吹香隔瑤地塗抹花房紫霞膩衆中偏數好容色
獨倚東風瘦無力欹鬟䰀鬌惱多情血點守宫珠汗濕
鬱金堂前春日斜鈿筝按曲度窗紗相思不逐綵雲散
夢隨蝴蝶飛東家
題金菊畫屏
天風隔幔度微芬宴罷西池夜半分翠纛不來清漏迥
月中羞舞鬱金裙
寶鴨香飄翡翠帷玉奩重試晚粧遲珊珊環珮天階下
采得金英欲遺誰
題馬公振畫叢竹圖要玉山同為文海屋賦
鳳丘張樂夜厭厭飛盖追隨思未忺憶得瑤階新雨過
笑渠猶倚水晶簾
昔年曾住風篁嶺綠玉參差眼愈明五月凉生不知暑
卧聽山溜落溪聲
顧瑛就題曰渚宫避暑晝厭厭折得宜男思不
忺薄暮羊車過閣道夢隨春雨度湘簾
瀟湘江頭秋水闊芙蓉城裏月波明為君截作
參差玉吹徹鈞天廣樂聲
讌集北郭草堂明日追寄諸友
三月青春風日佳相邀作伴蹋江沙襍花照樹已啼鴂
弱柳委地欲藏鴉只惜長歌太窈窕生憎屢舞自欹斜
勝游始信良難及憑仗夔州好句夸
次韻陳敬初見寄兼簡錢伯行
東觀紬書製作新著書誰似赤城人一區我欲重卜宅
百萬何當共買隣苹野呦呦鳴鹿聚榿林箇箇哺烏馴
風流更愛錢公子曲几焚香寫洛神
戊子歲立春試筆
今朝立春春意動便覺長河冰凍開黃道日行東陸近
青旂駕擁五雲來辛盤獻壽初筵秩衮職求賢黼座陪
自信融風解生物不勞羯鼓向花催
春日有懷貢泰甫待制張師允修撰
閶闔門深漏點稀珊珊環珮早朝歸苑中碧樹啼鶯合
井上青苔乳燕飛仙仗春明宫女扇御奩香惹侍臣衣
從容奏對天顏喜不覺罘罳轉夕暉
送陳天民偕李侯歸澄江
海風東來吹袷衣凌晨相送客帆歸水芹葉大玄鳥至
官柳條長江鮆肥好覓瀼西杜陵屋莫談垓下白登圍
柂樓徙倚有餘興釃酒看山歌式微
小海軒(舟名)
小海軒前水如海青山坐對清於秋夜闌華月在几席
天未凉飈生柁樓芙蓉杜若傍江好鸂鶒鸕鷀衝雨浮
烟波浩蕩信為樂何必東尋麟鳳洲
過馬鞍山東禪寺范公讀書處
范公山中讀書處雲氣亭亭如盖遮連岡白石或化玉
匝樹紫藤都著花要知奉使盡忠讜豈但賜恩為寵嘉
野人生晚不並世獨倚凉飈增嘆嗟
仙山樓觀圖
霞光樓觀鬱嵯峩下有虹梁俯磵阿千樹松肪化神珀
萬山靈籟答空歌翠鸞不寄麻姑信白鹿遙迎葛令過
我欲排雲凌浩蕩仙凡未省竟如何
吳桓王墓
吳王城外桓王墓秋樹連雲棘樹低寶氣已隨金雁化
憐光還照赤烏栖三分割據嗟何及一代英雄孰與齊
下馬荒丘酹巵酒不堪風雨晚凄迷
送劉庸田之福建鹽使
閩南此去幾千里江轉晴灘百丈牽鹵中莎草白勝雪
船尾蕉花紅欲燃秋風到官近八月水部行囊無一錢
矯首凉雲望征雁賢聲又待過人傳
顧定之詩來索鶴次韻戲答
參軍愛鶴真成癖癡絶題詩最有情只惜壁間遺箭影
莫驚夢裏度江聲孤山積蘚青錢合緱嶺調笙翠纛迎
不是仙家丹檄召玄裳未省下東瀛
芝秀軒以雙白鷴籠贈玉山予賦詩偕其行云
雙禽曾未換雙璧籠致草堂清絶塵李白多才今有子
胡公好事豈無人竹間飲啄池臺曉花底飛鳴島嶼春
更想金衣天際鶴冥冥寥廓與誰親
顧瑛以詩謝云雙禽價重雙白璧素質皜皜離
風塵遠煩芝軒矍鑠老獨寄草堂痴絶人琪樹
花明卧白日玉潭水淨照青春已曾馴狎我所
愛况復就食能相親(芝秀軒主人者馮君瑞也)
雜興
矯矯遠游客出門樂且湛飲餞相晤言慷慨意彌深丹
荑被中洲綠蘿翳高林彼物尚有依吾寧非所任
驅車望神都天風卷旌旆宫闕鬱岧嶤蓬萊儼相對矧
兹時序遷獻歲心痗痗何以發咏歌王化大無外
春至氣候暄好鳥間關鳴端居濬房中夷朗神思清良
人諧婉孌不念舊日情當窗織鴛綺裁縫熨帖平含愁
遠相遺冀妾孤衷明于以宣鬱紆抽琴奏前庭前庭誰
與偕載瞻靈雨零
萋萋園中樹綠條閟前榮君子憩其下悠然動遐情遐
情在天末相思邈吳越好鳥忽飛來銜書慰悄結
旭日出城隅皓月射窗牖日月流耿光美人起搔首美
人美如英芳潔諒自守不憂言笑暌但憂違别久
湛湛天宇高炎氛載道周斗柄應候至大火從西流載
浣絺綌衣載著狐貉裘及時不豫備遂致卒歲憂攬兹
青桐樹墜葉那少留嘯歌聊自怡露下銀牀秋
凉飈中夜起烏鵲向南飛耿耿河漢流煌煌星月輝悠
悠具觴酌僛僛褰舞衣睠言彼美人燕鴻苦相違修名
不勉旃皓首將奚為
玄冬十月交蟋蟀近我牀傷彼苕之華含英委清霜丈
夫四方志千金誡垂堂壯矣不奮迅老矣徒慨慷
題林屋先塋圖
望洞庭兮極浦長太息兮愁予英英兮白雲乘清氣兮
降時雨倚宰木兮聊淹留念我心兮孔由山有岡兮水
有湫駕吾車兮汎吾舟鳥鳴兮嚶嚶鹿鳴兮呦呦激木
杪兮迴風奠桂漿兮高丘高丘兮何所邅吾道兮西顧
西顧兮不忘申纘言兮遺來者
萱之華(并序)
萱之華憫孝子也孝子行役在外不得奉養其
母故作此以道其志焉
萱之華羅北堂我憶母兮心彷徨我出我游縫我衣裳
鬒髮如雲體力康日復日歲復歲定省不修兮使我心
痗
九日當採菊
九日當採菊矧兹微霽開社燕背人去塞鴻度江來清
吹任欹帽緩歌送深杯非關要愉樂良由佳景催
江之水寄楊鐵崖
江之水流瀰瀰蕩漾雙鳬舟涉江採蘭芷蘭芷青青露
如洗下有一雙魴與鯉美人美人胡不來相思日暮江
風起
青青水中蒲
青青水中蒲蒲柔堪織薦織薦不遠將獨卧心輾轉
青青水中蒲蒲白可為食褰裳欲採之春水愁蕩滌
自君之出矣
自君之出矣膏沐洞房中出門若有語螮蝀在天東
自君之出矣汲水得鱒魴金刀不敢剖持以奉姑嫜
班婕妤
春明辭步輦獨下昭陽宫團扇承落花曲裙曳迴風但
恐芳景歇思君恩豈終
採菱曲送瞿慧夫
凉飈度天漢炎氛蕩河洲銀船湛芳醴綵艦趁安流吹
笛驚飛鷺彈筝起浴鷗牽條出素手弄蕊送輕謳遺響
仙音暢遐觀逸思留分違乘曉發江雨浣清秋
淮安忠武王祠
憶昔平南日桓桓萬虎貔天心元自應市肆不曾移衮
冕諸王服烝嘗百世祠重門須下馬一讀麗牲碑
夜聞古塘水聲要良貴子英同賦
奔流從東來日夜聲淙淙如何勒灣洄賈勇觸石矼依
稀灧澦堆彷彿岷峨江操舟欲濟之神色沮且𢥠而我
則不然坐令相激撞迺寤道體微迺覺此心降因之遺
同袍長歌倚南忩
送文海屋北上
磨蝎宫中星斗燦倒景下垂光爛爛至尊宿衛羅虎賁
千乘萬騎若雲屯江南客子好游衍瞻拜恩光閶闔門
神飈東來黑河道野合地椒花發早車行莫待春光老
宣文閣中風日麗鈴索不搖鸚鵡睡荔枝木瓜花蕊蕊
把酒看花足風致江南客子挾冊來閣門待士宜宏開
洛陽有策賈生重甄拔要須精鑒裁只今東壁圖書府
夜夜流光彌九土慚悚斯文竟何補
宋姬怨(并序)
宋姬者宋肅王女也幼戲水邊得玉印其文曰
金妃之印靖康之變金主強納為妃或云得印
之異徵也及金主重徙二帝于五國城姬諫弗
聽因怒責金主主怒以匕首刺殺之嗚呼姬之
失身固為不幸姬之殺身非不幸也印亦何預
于人事哉因痛二帝之阨作宋姬怨云
肅王之姬貌如花娥娥宫掖試鉛華粧成不學凌波步
獨駕春風金犢車春風鬭草宜春苑懽樂未終重賜宴
只知帟幕花前圍不道旌旗城上見金源虎視何驍雄
一朝擁去嬋娟空恨隨青塚暝雲合怨逐黃河流水東
吁嗟大内竟誰有蒼黃南渡天王狩九廟神靈煨燼中
萬官車騎風塵後遙思玉印得水邊異徵之來殊未然
穹廬居深思蕭索谷蠡歌罷心煩悁乘輿云胡重播越
照人尚頼中天月五國城荒畫角哀赭袍拭淚都成血
王姬勸諫諫雖頻敵國由來多不仁剩拚一死在匕首
寧忍偷生羞懿親黃榆白草西日暮玉貌花容委塵土
也勝生還逢漢君却把哀笳傳樂府君不見當時賣國
苟全身于今太史書叛臣
夷陵詞(并序)
山南夷陵縣有漢景帝廟又有曹操廟而無孔
子廟今閩憲僉申屠子迪掾山南時按部覩其事曰
漢賊不兩立久矣遂白使者墮曹操像而為孔子
像于其廟民皆駭然申屠此舉深有關於名
教之重故予韙之而係之詞且以示其民焉
山之南兮夷陵邑有神兮揚靈揚靈兮要眇粤漢景之
原廟嗟原廟兮云胡此邦陳牲幣兮祀事不爽龍輈鸞
輅兮招搖無方焱遠舉兮爛其耿光紛黔黎兮曷為其
導祀魏瞞兮復何孔炤彼鬼蜮之奸雄兮載登歌而鷺
翿儼華采之若英兮膺衮黻于肖貌羌偃蹇而愁予兮
衆昏昏而奚告嘅伊人之康汰兮爰諮詢于芻蕘念漢
賊之不兩立兮建大義之昭昭斥巫覡之駿奔兮墮像
設于崇朝敞翬飛之黌宫兮來游歌之衿佩奠玄聖於
厥居兮亘萬古而攸在重曰夷之陵兮其山蒼蒼夷之
水兮其流湯湯山有榛栗兮水有鱒魴采之罟之兮奉
烝嘗千秋萬年兮民毋我忘
田家雜興(有序)
積雨彌旬春色無頼呻吟之餘觸事興感雖耕
鑿之樂眷眷予懷然不假之言辭則不能宣暢
厥趣因擬田家雜興凡九首且以自悦懌焉
春至戴勝鳴興言事東作周覽阡陌間俛仰粗有托我
胤庶且夥孳養何菲薄從兹廣沃壤卒歲且為樂高丘
試憑眺于以感今昨游氛軼玄宇初暾絢朱萼逌然愜
所遇長嘯倚寥廓
衆皆好營營所忻競刀錐我獨好悠悠所嗜惟書詩冥
心悅適會菑畬迺忘怡如何紈綺徒笑我作計痴我計
詎易言覽物重敖娛招要黃髮翁名酒聊共持
野人念時序倏忽更代謝緯蕭聊自給日向城市賣靈
雨桑穀青逝將羸牸駕適意隨所之招搖嘉樹下遙睇
金張徒高駝乘駿馬意氣凌都邑俊采動閭舍焉知務
農者俛首為悲咤
淮甸有遺氓被褐尚隠淪趨向與世殊他人心靡親崇
朝憩東臯舒嘯岸烏巾感時良靡遑素履善自珍只知
耔與耘不知窶與貧
文鵷栖我梁玄鳥巢我堂結髮兩夫婦白首同糟糠所
憂稂莠多不憂杼軸空故人適相慰遠道致壺漿謂我
上賦寬勿令神慮傷今毋翺且翔後膺豐且穰
猗猗魯桑條籊籊湘竹竿並舍掩映之各來相與看薄
暮墟囿中清讌有遺懽弋鳬未用罝烹鯉且登柈靈河
素魄流斗柄長闌干明朝還醉醒毋辭共盤桓
晨興壠畆上獨行嗟踽踽秋氣日微肅戶牖足高致網
蟲念團扇篋笥那復試離獸藪澤深冥鴻霜露至畋游
在農隙犒樂慎終始咄哉區區心踐禽詎云美
釋耒仰大運云胡往交逵畊鑿弗自安馳騖將奚為不
如息我心默以玄理推嘗聞姬周季七雄互相持奄忽
俱淪逝空令後人嗤維南有崇山巘崿紛獻竒綠雲重
延貯載擥藂桂枝
粤從混沌鑿譚譎啓其由遠士汗漫期胡寧咫尺謀力
田未有年深入蒼山幽熊虎衛我居鸞鵠導我游道逢
一羽人相顧意彌周采珠為綴衣琢玉為飾輈於焉超
鴻濛迴翔崑崙丘
紀夢柬陳檢討
宫車轆轆過神臯五色雲中望赭袍野膳不嫌凉餅滑
小奴花下剪春蒿
玉闌低護繡簾垂芍藥花明蛺蝶飛鈴索不搖宫漏迥
自拈金剪製春衣
寶衣五色襍鳴璫羣從如雲御輦傍種得木桃和露采
金盤盛却奉君王
日轉罘罳綵仗移乳鶯聲在萬年枝殿頭樂奏昇平曲
又是宫嬪尚食時
吳蠶八繭染春紅繅盡柔絲未論功若得君王一回顧
不辭白髮上陽宫
草堂雅集卷十三
