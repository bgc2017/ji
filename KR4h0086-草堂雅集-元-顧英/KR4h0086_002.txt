草堂雅集卷二
元顧瑛編
黃溍
字晉卿金華人延祐甲寅中第官至侍講學士與虞
馬齊名寓吳開元寺時子始獲見遂得其詩集云
發大都
辭親獨行邁遥遥抵京國胡為托卜沁驅馬更遠適至
尊有時巡樹羽殷阡陌宿衛必近臣顧問須耆德陋儒
亦何知冗從同執戟草深原野青雨暗關塞黑寥寥盛
年意眷眷游子色一身萬人中敢不思努力
劉蕡祠堂
劉君古遺直祠堂在丘園嗟此豪俠窟文雄欻孤鶱平
生二三策匪徼明主恩瑣瑣談失得無乃市井言憑高
一長望苦厭車馬喧微風過疎雨青山滿前軒隂晴欻
異態浮雲實無根悠悠千載心去去勿復論
居庸關
連山東北趨中斷忽如鑿萬古争一門天險不可薄聖
人大無外善閉非鍵鑰車行已方軌關吏徒擊柝居民
動成市廬井互聯絡幽龕白雲聚石磑青泉落地雖臨
要衝俗乃近淳朴政須記桃源不必銘劍閣僕夫跽謂
我無為久淹泊山川豈不好但恐風雨惡
榆林
崇崇道旁土云是古長城却尋長城窟飲馬水不腥斯
人亦何幸生時屬休明向来邊陲地今見風塵清禾黍
被行路牛羊散郊坰儒臣忝載筆帝力猗那名
槍竿嶺
憶昔賜第歸吾母適初度蹉跎歲月晚今辰乃中路居
人誇具慶游子慚叱馭兹山稱最高揚鞭入烟霧矗矗
多峭峰濛濛饒雜樹﨑嶇共攀援躑躅頻返顧陳情未
成表登高詎能賦獨憐桑乾水還向盧溝去
李老谷
緣崖一徑微入谷雙崦窄密林日易曛况乃雲雨積行
人望烟火客舍依山色家僮為張燈野老煩避席未覺
風俗殊祗驚關河隔嚴程不可緩子規勿勸客
赤城
雞鳴秣吾馬晚飯山中行何以慰旅懷赤城有嘉名灘
長石齒齒樹細風泠泠時見岩壁間粲若丹砂明温泉
發其陽撝呵效百靈前峯指金閣真境標殊庭白道人
跡疎青厓雲氣生信美無少留緬焉起深情
龍門
竦身望龍門緩轡行兀兀溪迴愁屢度雨横驚暴溢兩
厓儼相向百水怒争出人言馬上郎快意每多失自非
渥洼種不得矜捷疾飄飄蟣虱臣凜凜黿鼉窟皇靈重
覆冒利涉用終吉迴睨向所經千嶂隠朝日青林外盤
紆黃流中蕩潏後来未渠央君子宜戰慄
獨石
解鞍及亭午稍欣烟霧收蒼然衆山出歴歴如雕鎪前
瞻一石獨靈宫居上頭頗聞去年夏水激龍騰湫走避
登屋山夜半齊呀咻幸兹溪磵中今作清淺流宴安不
可懷變化誠難求翠華渺在望行矣毋淹留
擔子窪
自從始出關數日走崖谷迢迢度偏嶺險盡得平陸陂
陀皆土山高下紛起伏連天暗豐草不復見林木行人
烟際来牛羊雨中牧颯然衣裳單咫尺異寒燠佇立方
有懷相逢仍問俗畏途宜疾驅更傍灤河宿
李陵臺
日暮官道邊土谷容小憩漢將安在哉荒臺猶髣髴低
回為之久懷古增歔欷長風吹曠野飛雪千里至蕭條
蒼山根草木餘爽氣常憐司馬公予奪多深意奏對實
至誠論錄存大義史臣司述作遺則敢失墜
上都分院
晨興過桓州旭日生蒼涼舉頭見觚稜金碧何巍煌洪
河貫其前青山環四傍暮投玉堂署鼇峯屹中央升階
旅羣彦官燭分餘光琴冊森在側談笑来清觴列坐無
所為陳詩詠黃唐帝鄉豈不樂父母遠莫將起視雲漢
低垂星爛寒芒南飛有冥鴻邈哉天際翔
右紀行詩十二首虞伯生題云少陵入蜀路﨑
嶇故有凄涼五字詩應奉為官隨翠輦固應同
調不同辭
雜詩五首
日月東西行羣動亦不息寄身萬物中寧獨謝兹役所
以魯中叟遑遑走南北聖哲諒已然旅人能久息
晨起步西園旭日朗以清葵花衆草中煜煜敷丹榮流
光非汝私獨爾心自傾覽物有深懷佇立方含情
璞玉與寶劒淪落初未偶君看被湔祓各在千年後將
身比金石誰當獨長久悠悠百代下相知復何有
孤雲淡無心出山偶為雨長風忽吹散渺渺歸無處唯
餘向来山突兀青如故慷哉魯仲連功成身已去
春風著萬物欣欣皆自私可憐兒女花榮悴更相持獨
有澗底松偃蹇如不知何疑揚執戟草玄鬢若絲
效古五首
上山見明月下山月相隨月豈知愛我我行自見之故
山日已遠故人不可思殷勤謝明月願爾無時虧
女美衆所悅士窮衆所輕輕重安足言泥盡水自清淮
隂初寄食曲腰胯下行季子黃金多妻嫂来相迎自古
已復然歎息空吞聲
擊石乃有火石火光不揚攀天亦有路天高路何長嵯
峩萬古雲下覆歌哭場富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳飢不得飽鴟梟食琅玕去去
復去去采芝青雲端
古詩三首
皎皎綠忩女明晨弄鳴筝終朝不成曲宛轉何為情揚
揚青蘭花流芳耀初榮可傷無人采但恐秋風生
南門臨廣路南北何多岐躑躅顧所從吾今信安之故
山豈不佳亦有平生期且復回吾車勿受塵世欺
清晨掩書坐忽忽有所思所思非親故千載多異時南
山何蒼蒼上有青桂枝吾將折其榮歲晚庶自怡
古意
荆人初得玉趼足辭岩阿持獻萬乘君君門正嵯峨誰
其尸國工謬以石見呵迷邦誠不忍欺君反同科臣口
不自明臣心終靡它抱璞重再拜呼天淚滂沱淚盡血
可繼玉在良已多是事古則然嗚呼今奈何
人事如草木
人事如草木一氣榮悴之外物何預人而萌喜與悲堂
堂異姓王昔者胯下兒窮通本解后達者固不疑阮生
亦隘人慟哭真奚為
煌煌明月珠
煌煌明月珠未害居濁水君看黃河黃豈解汚清濟我
方遺吾形寵辱齊一指懸知破琴戴未若參撾禰
浮雲蔽白日
浮雲蔽白日羣動何喧喧嗚呼麒麟兒化為猴與猿登
高望四荒但見黃河奔誰哉泝其流與我歸崑崙萎蕤
青林花霜霰日已煩歎息復奚道山中桃可攀
雜興三首
運化奄遷變舉俗喪其真嘵嘵夸毗子詭時稱逸民偶
然隨紛華目謂許與莘蚩蚩良可矜中田翳荆榛淳風
去無還迷途同所遵首陽勵高節千載誰與倫
白日出扶桑天雞忽先鳴飛奔各自逞爪牙正從横賢
哉五柳翁偃卧草不驚生死莫我累豈復外慕嬰經營
彼奚為欲與元氣争終歲卒自苦嗟哉獨何成
渾淪本無象質散風乃漓後王初尚賢佞忠遂分馳陳
蕃偶高義鳳舞鸞更隨彼哉聚蚊蠅營營何繁滋至今
黨錮傳讀之令人悲掩卷吾何思思彼巢居時
連雨雜書五首
蕭蕭十日雨出門竟何之不愁道路難所懼沾我衣悠
悠看屋梁作計亦已痴有酒不解飲且遂歌吾詩
昔慕栗里翁頗復志耕耘偶入翰墨場把筆學為文偃
蹇獨何来喧啾復沄沄念彼荷蓑子窮年愧其勤
虚堂坐無言繾綣悲宿昔常時眼中人已如不相識剥
啄者誰子念我喜折屐忽去已迨暮一笑岸玄幘
我思仇山人山川莽回互十書九不到木落歲瀕暮頗
聞近移居倂失夢中路得無挈妻兒倒載入山去
今日曷不樂孤偶無與酧兀坐把書卷展玩不自休借
問誰所為其人已千秋山雨不堪聽撥書置牀頭
述懷
端居有多感求志無餘營夙違金門路緬愛丹丘名謬
忝君子顧捧身厠羣英卑棲念遠引窘步速先征俛默
敦宿尚低回阻平生伏枕勌中夜攬衣寄遐情上天廓
澄穆列宿揚光晶俯視林木改仰悲鴻雁鳴跂余秉微
素十年守柴荆希世乖近務慕隠餘衷誠願言良時晚
庶保幽人貞
題仕上人松風樓
長松四簷間落落無與伍天清嘯歌發肯作兒女語道
人有真聽無諦亦無祖尚不知有耳况覓聲處所起視
南山高明月在庭戶應念朝市人聞雞走風雨
題晉卞將軍墓
江左失其御強臣布中區歡娛一以乖狂猘無趦趄黃
屋播草野彤庭交劍殳事樞始誰秉捧首如奔狐偉兹
百世士死與二子俱孤忠耿未滅足以孚豚魚義旗果
東指白日開天衢孰定撥亂功之人或其徒伊昔大雅
廢語言鄙文儒禾黍已横委衣冠尚舒徐屹然見砥柱
獨障狂瀾趨大節固如此捐生乃其餘青簡煥遺烈蒼
榛閟幽墟日夕悲吹多天高年運徂世方用骫骳猶將
愧玄虚江濤渺在望雪涕空漣洳
同王待制校文上京八月十五日宿龍門驛
涼風墮黃榆萬馬皆南馳而我方北首度關及鳴雞石
路幽更阻僕夫慘不怡徐驅待明發泱漭窮烟霏貂裘
者誰子怪我逢掖衣為言霜露多皇皇獨安之我非不
自憂簡書今有期憶昔州縣間折腰向小兒荏苒二十
年白首初登畿同袍如燕鴻去住常相違悠然慨平生
與世何參差暝投龍門驛高館臨迴溪青崖拱白月水
木含餘暉秋色故瀟灑我行殊未遲相從况魁彦迴若
珊瑚枝衰暮奚足云一觴聊共持
雨中次范德機見寄雜興
窮巷積隂雨離居寡悰情安得壒埃風逍遙予上征長
日有逝川春花無晚榮永懷中澤居好遯潛英聲於陵
方灌園龐公不入城君意豈忘世咏歌以濯清今我夢
江國噭噭鶗鴂鳴不憂芳草歇但恐白髮生歸休企前
哲矢言著真誠悠悠莫識察思子攜手行
送李唐卿御史
去去紅塵外秋光滿華嵩故鄉歸衣錦行路避乘驄未
覺長安遠真成冀北空燕山一枝桂回首正西風
風雨
風雨急如此空山方晝眠故應為計拙可復要人憐燈
火羌村塢桑麻杜曲田悠悠今視昔把卷一茫然
五月二十日
不擬芙蓉佩終然挂寂寥百年多事始千里一身遙巢
燕驚華屋鞲鷹望碧霄蒼蒼叢桂樹愁絶小山招
聞方夀甫卧病
吾子仍多病何人共解顔水聲和藥臼春色閉松關積
雨連三月懷人劇萬山同游况零落浩蕩豈追攀
憑軒
信有儒冠誤憑軒意欲迷山深風雨急天闊羽毛低他
日開炎瘴連城送鼓鼙荷殳吾愧爾未敢歎塗泥
明月樓
遺堞何年有飛甍壓上頭鼓鼙分大幕香火望靈湫曲
岸舟如失遙沙樹欲浮登臨且吾土未敢恨淹留
含香道中
殘日亭猶遠輕風帽易斜稻畦低沒鶴草逕曲行蛇經
世知無策謀生會有涯殷勤理黃菊留眼待秋花
九日登石頭城
背郭囂塵遠高秋川岳清幽情初曠蕩陳跡故縱横遙
望龍蟠舊長吟蟻穴争紺園隨處闢粉堞向来傾發草
窺眢井看碑驗故塋山開蒼耳路亭愛翠微名遠樹淮
南出滄江鳥外明人烟川浩蕩風物歲峥嶸吹帽仍佳
節傳觴但老兵愚生雜蛙黽浪走媿璜珩去去帆檣盡
蕭蕭蘆葦鳴登高未成賦覽古獨含情政復哀王粲何
堪厭禰衡敝廬滄海曲目斷白雲生
題高房山青山白雲圖
十年失脚走紅塵忘却山中有白雲忽見畫圖疑是夢
冷花涼葉思紛紛
有感
橘柚青黃照眼垂秋風籬落自紛披頗聞玉食登蠻果
不獨涪州有荔枝
題明皇春游圖
楊柳烟深却翠輿玉鞍可是要人扶忍將此日春風筆
更寫青騾蜀棧圖
送張秀才歸里
青陽河畔杜鵑啼歸路如弦定不迷應到故山叢桂裏
笑人騎馬聽朝雞
漫書
漢室需材訪隠淪販繒屠狗各求伸安知風雪南山下
别有當年射虎人
題懸厓蘭
嫋嫋春風一樣吹托身高處亦何為從渠自作顛倒想
要見懸厓撒手時
次韻答薩都拉宣差
蕭蕭兩鬢愧陳人曾向龍門看躍鱗多謝參軍留客醉
杏花猶帶曲江春
次韻虞侍講上京道中
欲去仍為一日留玉京中夜有詞頭歸鞍曉逐南飛雁
猶及西湖一半秋
次韻張右司秋日燕集
翠華縹緲五雲間留鑰初嚴虎豹閒坐飲玉泉歌既醉
絶勝拄笏看西山
待漏東華曉正寒北門供奉獨優閒賡歌未辦清新句
空愧江南庾子山
北山紀游
天風吹我度峥嶸春著千巒蓊蓊青紫陌紅塵寧有此
十年空負北山靈
却問仙山去幾程白雲如簇近相迎直須不脫登山屐
行盡松聲與水聲
獨看飛花逐水紅不知身過亂雲東回頭旋覺峯巒别
惟有青天面面同
坐愛春泉響翠微玉花吹濕薜蘿衣何由著我冰壺洞
卧看青天白練飛
削立城心雙白塔幾疑日月費撐支一朝頓在闌干底
始悟從前見處卑
闕下口號
遹駿先猷在作人忝陪多士奉明綸端闈乍起清光近
臚句高傳茂典新奎壁照臨回景運風雷鼓舞契昌辰
不才何以酬天造徒詠菁莪樂至仁
賜第後歸謁郡府丞為置宴口號
拜賜才沾雨露香又驚盛典出黃堂鳴騶合遝紛千騎
坐席雍容累百觴他日同鄉修故事不才終古被餘光
承宣德意逢明牧諸彦能無共激揚
賜廳宴集之明日鄉先生復為置酒重述口號
去年此日宴璚林雨露光華映古今稱慶謬承賓禮重
徼榮彌覺主恩深少須天詔從容至坐看宫花取次簮
千載竒文寄来哲可應外物累初心
十月十日去都城
倦客愁深素髮生分甘投劾謝塵纓老来每愧公車召
歸去何須祖帳榮紅葉早霜催歲晏白鷗野水與雲平
腐儒漫仕真無補深負岩居與谷耕
朝擁臯比夕短檠病餘静息厭勞形閒情只合營三徑
便腹那能貯五經忝侍禁幃慚啟沃欲尋耆社覺凋零
歸歟嘯傲西湖上時看飛雲度翠屏
送王府教授蕭九齡
三千里外雁山雲客路相逢酒一尊衣錦未須歸故里
曳裾且復向王門淮南桂樹秋偏好京洛風塵日易昏
愧我倦游成白髮臨分握手欲何言
怡山
春雲牢落雁無聲沙岸參差石有稜雙屐謾窮芳草徑
一龕長愧白頭僧晴濤閃閃翻孤日山木昏昏掩翠藤
後夜清風滿遙念夢游空指上方燈
草意
淡烟斜照日離離謾吐芳心欲向誰可是忘憂能自得
若教指佞定無私東風江上何人識南國春来有夢知
但把青青承雨露未應紅紫浪相疑
梳頭得白髮
偶逐飛雲别磵岡解纓聊爾濯滄浪襟懷久已無山水
容鬢誰令有雪霜未必丹砂真却老何須白首更為郎
前修未遠斯文在努力無愁岐路長
送吳良貴之京口學正
此行登覽信竒哉可為尋常富貴催湖上春光隨馬去
淮南山色過江来壯遊未減西園樂逸唱能容弟子陪
白社古人今送盡薜蘿烟雨重徘徊
送韶文游京口
不到南徐三十春好將夢寐弔遺民也知往事隨流水
祗想重来是後身棹響官河風色暮雲離野服鬢毛新
舊游偶失扶桑路煩向滄江一問津
金陵懷古
五雲零落渺天涯陳迹蒼茫日易斜畫角已吹邊塞曲
紅藍新長内園花獨憐遺老埋黃壤曾見春風望翠華
好在北山猿與鶴依然同住舊烟霞
三月三日西湖舟中
黃塵白帽愧平生對客猶稱舊姓名此事懸知三不可
祗今恐負四難并放舟乍去空濛境送酒元無窈窕聲
金谷蘭亭嗟已矣不妨時暫濯吾纓
送友歸豫章
已覺栖遲懶曳裾可能為我強躊躇一帆秋色紅塵外
千里江關白雁初建業水清誰共飲潯陽潮斷定無書
黃金未盡朱顔在莫種桃花學隠居
送王傅朋之桂林教授
丞相威名震百蠻蕭條異代得吾賢宦游忽過三湘去
家學應令四海傳北望犬牙連上國夜占鶉尾直中天
炎風朔地皆王土未覺青春雨露偏
碧蓮峯下駐飛驂風土遙知久自諳會有新書禆禹貢
坐聞舊俗化周南深篁盡日迷山鬼毒火無時起瘴嵐
珍重斯文強食飯謾誇丹荔與黃柑
遣興
數盡飛花一愴然壯心迢逓夕雲邊十年人事空流水
二月風光已杜鵑過眼青春寧復得汚人黃土絶堪憐
故園尚有平生約可使蒼苔到石田
寄永十八判官
金榜凄涼四十年風流文采故依然香山老去誰同社
栗里歸来尚有田懷古坐看西日落得春寧問北枝偏
清泉白石多深趣千載心期入近篇
龍潭山
二月清江照眼明避風舟楫滿迴汀斷雲挾雨時時黑
密葉藏花樹樹青習隠未成陶令賦行歌聊共屈原醒
碧潭光景無消息坐看魚兒點翠萍
客中夜坐
歴歴飛螢度眼明獨搘高枕數殘更薄游己斷新彈鋏
舊業猶餘未棄檠一雨送晴初月色百蟲專夜故秋聲
情知三十年非少已覺人間有後生
甲辰清明日陪諸公入西山拜胡侍郎墓回舟湖
中作
日終甲子年直辰持觴遠酹胡侯墳兩槳趁鷗背城闉
四十有四同舟人半為吳語如季真湖窮岸出水陸分
舍舟登途指嶙峋少年健步黃犢奔或乃喝道驚春雲
老翁繭足仍後塵解衣逕眠草如茵前瞻一里趨廟門
杖藜不得辭艱辛嚴祠高居絶四隣旁為一丘標石麟
升階鞠躬羞藻蘋拜興有相祝有文亦或稽首稱諸孫
歸途探幽扶荒榛下睨塵土多蝱蟁放舟催發無逡巡
勝賞莫許窮崖垠開篷列坐羅羶葷彷彿鄉飲明介僎
誰歟解事強討論欲以窮達為卑尊美人今代王右軍
口吐秀句天葩芬雁行拱立何紛紛争言我公詩絶倫
龐眉被褐兩山民閉目冥坐方申申艤舟黑亭鴉噪昏
晴暘吹洒清衣巾裁詩紀實聊云云慎勿浪傳多怒嗔
郎生詩
卿為爾字郎為氏金臺耀日家尺咫目光不奪亦不眯
非痴非狂竟誰使披氊蹋雪留印趾走乞贈言如乞米
南踰淮江踐蛇虺頳肩兩囊行且止相逢羅列見未始
珠璣歴落斧繡侈縱閱安得舒日晷胡然有求仍屢跪
譬飢索餐飽不已瘡痂嗜好掌一抵以頭沐漆那可洗
春風未許白雲起冰川猶須卧取鯉莫待啼鵑還掩耳
送傅主簿
嘗聞上古之士比屋皆可封有才不必登王公可憐衛
青日尊貴飛將自老風塵中傅公平生經濟手却抱一
經今白首隨人騎馬著青衫爽氣如虹射牛斗出門大
笑望長安長安萬里行路難行路難知奈何贈公一杯
酒請公聽我歌崑崙之山高巍巍黃河之水清有時洛
陽年少休太息東山謝公来未遲燕昭之士不足云陛
下盛德如華勛願公功成名遂身早退魯連小兒能笑
人
題李坦之學道齋詩文
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
遠游賦成一朝去翠盖雲旗竟何適蓬莱烟霧秋冥冥
鄧公白鹿無消息袖中驪珠三百顆夜深勿近蛟龍宅
金華之山青矗天山人看山忘歲年黃精芝草幸可食
安得與子巢其巔石牀醉聽松風眠無為長歌怨如哭
使汝惻愴凋朱顔
讀三孔先生清江集
元祐儒臣布星斗後有作者非其偶二龍三鳳何繽紛
况乃淵源魯中叟適從塵編識英雄想見世澤餘忠厚
長公平生二三策大廷披腹驚羣后風流班班仲與季
茅茨采椽絶丹黝獨追古昔寓陽秋稍抉疵瑕到瓊玖
却盤餘力歸賦詠古硬清圓無不有爰初人文啟河洛
下逮百氏分戶牖空言可托匪末藝巨筆待援須好手
典刑未墜乃至今吾生已幸何云後青燈照夜雨如線
奥論微辭煩擊剖追慕正復慙捧心贊咏胡能付鉗口
從游起死不敢期倘挹殘膏注枯朽
題醉鄉圖
翰林主人天上来布帆不為鱸魚開江湖渺渺天一色
朝光暮靄相徘徊昔賢心賞餘勝處只有水竹無亭臺
碑材久已没荆棘屐齒不復留莓苔後来視今猶視昔
今我不樂胡為哉大官馬湩遠莫致隣翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬莱回觀方外海一粟醯雞塵甕何喧豗
黃冠秘監太狂態騎鯨供奉非仙才揮毫政要直學士
鋒車流水行相催瑤池曲宴多雨露歸歟酌彼黃金罍
杭州送兒姪歸里
空江月滿潮聲怒二男勇蹋潮頭去故園天末渺予懷
夢中識汝歸時路起向江樓遙望汝江上青楓正霜露
涼風颯颯吹汝急櫓搖背指龍山渡翩然一葉舞中流
嗟汝童心得無懼自我西遊歴三紀舉目交游半新故
下車相揖何紛紛白頭朝士猶徒步玄都觀裏舊桃花
見我重来能幾度緬思疇昔仍念汝徙倚闌干日將暮
前潮方斷後潮續層波複浪無重數魚龍出沒相後先
疾雷搥山雨如注隔岸峯巒空復多沙際冥濛但烟霧
計程知汝已登陸息肩弛擔今何處明朝我過三釡山
能勿徘徊起哀慕近聞旱魃肆為虐殺吾手植千株樹
且須為我語比隣莫遣牛羊上丘墓
送俞器之判官暨陽
苧蘿山前碧溪水花顔玉貌今誰是祗見操觚道上兒
骨束枯柴髮垂耳周家忠厚及草木忍令赤地連千里
夜飛尺一遣緹屏想見春風下車始憶昔君侯年少初
欲全季母甘捐軀麻鞋上殿衣見肘歸來束帶懸銀魚
頗聞兒曹久待哺煢煢萬目同睢旴晨餐秣馬趁所至
擊鮮上冡無躊躇念君自是醫國手看活羣兒如活母
平生本草閱已熟野葛山榆尚何取若為箋天乞借材
盡躋東土歸仁夀鄙夫不用畎畝憂但為作歌貽不朽
八月四日大風雨中與章德懋同汎江
黑風翻江白雨傾檣欹舵側斷人行此時惟我與章子
孤舟蕩漾烟波裏蒹葭蒼蒼楊柳黃浩歌擊舷興彌長
翩然一葉恣掀舞青山白塔頻低昂朝過城南暮城北
舟人問我將誰適章子掉頭作吳語秋水夜来深幾許
忽看大字標竹林寺門對水仍隂隂敲門見竹不見人
竹間翠石何蕭森回舟少休雨如注四顧冥濛但烟霧
魚驚龍躍吾不知披蓑却入菰蒲去岸傍羣兒拍手呼
笑言狂客世所無嗚呼古人今則無後来視我知何如
為君留此有聲畫題作扁舟烟雨圖
贈俞觀光
寒忩讀書風正悲坐聞剥啄走啟扉衝風蹋凍至者誰
俞子訪我由剡溪相逢把臂語移時婦女驚笑羣兒痴
俗物病我不可醫眼明見此珊瑚枝朝来贈我天馬詩
忽然掉頭去莫羈鼻頭氣息干虹霓詎能折腰向小兒
文章技癢聊爾嬉策勲聖世今毋遲繄我愛子莫助之
臨岐躑躅徒嗟咨
草堂雅集卷二
