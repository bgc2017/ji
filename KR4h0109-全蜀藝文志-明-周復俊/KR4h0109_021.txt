全蜀藝文志卷二十一眀周復俊編
詩
贈送下
韓太丞同守成都三首宋范鎮
盛府佳招貴嚴宸雅寄深輿題仲舉坐闕掛子牟心漢
竹分新契潘花過舊隂當年百里驥方此試駸駸
近境連桑陌先遊盛竹林(大阮郎中嘗任西蜀)併將懷舊意持作
惠時心藻思春生筆清機月滿襟成風錦江曲逥上玉
山岑
春色草將深春寒柳未隂青天指行棧渌水蕩離襟後
乘何為託前旌喻此心南枝倦飛翼憑為寄歸音
送鈐轄館使王公程戡
歸騎翩翩去路賖鬱蔥佳氣望天涯艱危劍閣三千里
惠愛刀州十萬家龍尾道邊瞻日彩鹿頭關外别春華
金明扈從宸遊處休憶連年泛浣花
程密學知益州宋祁
墀塗晝對别堯蓂糺縵芝泥襲綬馨三蜀舊臺呼輻寵
十連新府夢刀靈雲梯霽日眀鈎棧雨閣蒼苔蝕劍銘
只恐廉襦歌未厭熒煌歸應上台星
蜀道篇送别府君吳龍圖郭祥正
長吟李白蜀道難蜀道之難難于上青天長蛇拜猛虎
殺人吮血毒氣何腥羶錦城雖樂不可到側身西望泣
涕空漣漣其辭辛酸語勢險有如曲折頓挫萬丈之洪
泉世人不識寶玉璞每欲酬價齊刀鉛求之往古疑未
有惜㦲不經孔子之手加鑱鎸公今易節帥蜀國為公
重吟蜀道篇旌旗翻空度劍閣甲花照雪参林顛雲霞
影動谷聲應畫角慢引斜陽懸竹馬争迎舊令尹指公
長髯皓素非往年蜀道何坦然和氣拂拂回星躔長蛇
深潛猛虎伏但愛雄飛呼雌響亮調朱絃時乎樂哉公
之往也九重深拱堯舜聖廟堂論道䕫龍賢撫綏斯民
頼良守平平政化公能宣束兵興學有源夲何必早夜
開華筵嘗聞家家賣釵釧只待看舞青春前此風不革
久愈薄稔歲往往成凶年噫呼嘻今我無匹馬安得從
公遊盡書政績来中州獻之眀堂付太史陛下請捐西
顧憂
贈廣都寓舍賢婦二喻詩頼起
嘗聞趙清獻䘏孤慰亡友至今西蜀人談美不容口二
喻出儒家清貧一無有零丁依老姑破屋僧堂後相對
誦詩書未嘗窺戸牖圭析玉彌方山寒松更茂縣宰初
聞名咨嗟為之久從容語其配夫人曾見否長者二十
三次亦十八九青裾長蔽膝荆簮短在首我欲效清獻
言不為人取近於吾邑中選壻得豪右夫人相宰意魚
蔬薦罇酒屈致二喻来呼名老與夀(長曰安壽次曰安老)女子當
有行詩稱遠父母饑寒日月長蓬蓽風雨漏大喻前致
詞洒淚濕衣袖荷德固已深緘情亦須剖上言親未葬
心欲土自負下述妹未笄&KR1137;&KR1137;無傅姆還家復獻書自
叙貧且陋鉛華世所悅銅臭非吾偶肯效閭閈間碌碌
逐雞狗世無梁伯鸞應嫌孟光醜孔明若再生承女甘
箕帚陳義一何高夫人驚拊手至今書藳在光輝射星
斗董子慕高風喜曰真吾婦吾親雙白髮吾弟室未授
睠言娣妹賢可以相先後五兩幣雖輕意則千金厚輜
軒雙造門觀者競奔走女子尚能爾男兒宜自守重聘
或不来豈欲終畎畝畜德尚未充高位亦虛受寄語事
君者慎勿輕去就
上席帥喻汝礪
先公御吏如御兵迎刃而解如庖丁掀髯一笑黠吏走
蜀中草木知威名伯兄渠渠天下士嵩高少室之英靈
妙齡提書噭閶闔竑議可以諧韶韺昨年兩作益州牧
西南惡少不敢行後来繼者有季弟潭潭大度涵滄溟
指麾萬事不作意决眥雨電風煙雲南望峨眉西玉壘
意氣直欲凌滄溟幅巾笻杖過何許閒邀仲元訪君平
小蓬董寶夜深語往往笑倒長庚星拔劍起舞者誰子
杜陵老翁醉不醒生平入眼無俗物胡為見我眼自青
武侯廟前有古栢風吟雨歗蛟龍聲我来正欲刳爾腹
斲作巨屋丹其楹斲作巨屋丹其楹繪此落落三名卿
尚使千載知儀刑喻子作詩如鼎銘
送孫正忠臣移成都小漕楊天惠
升平芝菌效神竒况乃賢豪用世資人物熙寧中興日
風流荆國適同時起家便作三公客乘傳何為九折馳
少府但分新賜節石渠猶借舊官儀素心久辦經綸計
妙意前知遇合期聊與西南成勝事暫將清獻續良規
橋横萬里重開府水接雙流共去思怊悵参卿無限意
道傍索筆強題詩
送吏部尚書張公帥成都詩(并序)朱翌
己未九月有旨謀成都帥三省具所除人以聞皆不
許止命選在廷從臣以往衆未及對上曰得一人矣
吏部尚書張燾眀練端方可當一面付以便宜勿從
中覆且命退與公議公見宰相願行不辭乃以十月
六日制下吳蜀相望二萬里水遡瞿塘灔澦陸走䕫
峡極天下之險有為公言者公曰上用我何遠之辭
何險之畏退理舟楫行日甚近於是士大夫不問識
與不識皆謂公宜在朝廷不必往成都成都可他擇
才朝廷不可無公也御史中丞具以輿言白上夫内
重久矣一命以上皆以不得仕朝廷為恨公卿出鎮
方面類若不得已者其進退用舍士大夫亦不甚留
意今公欣然承命無一毫難色而又得士論如此此
行有光矣蜀有兩張太守太宗時乖崖公仁宗時文
定公兩公名重一時為人君所倚信在蜀最有惠愛
蜀人至今祠之今公姓同德又同名重一時為天子
所倚又同惠愛所加能使人久而不忘懸知其必同
也既行祖道西湖上朝士咸為賦詩翌從公遊將三
十年蒙公知最深故為詩千字叙公出守大槩且使
蜀人知公不減前兩張太守也紹興九年十月二十
五日序
一代亨衢上明公逸步超河東書具作圯下老相邀海
闊雲垂翼天清斗壓杓三人前鼎甲千佛仰丰標弟子
師尊董諸儒稱述蕭西崑收俊乂東壁絶塵囂别乘將
離汴輕舟徑指苕湖山縱清美家國正飄搖慟哭天傾
柱歸情戶見蛸乞祠投里閈招隐向山椒竝海屯千衛
披榛拱百僚回鑾須故國負内且今朝光列哀烏位星
馳封馬軺賢裾来接武隂沴自潜消香案依丹陛螭坳
立紫霄飛鴻九天去歸鶴一聲嘹主上思圖舊王人促
見招起居還左史議論鄙南朝大呂聲揚遠玄圭質匪
雕掖垣裁詔密禁路賜纓彯滅澆圖興夏廵方首從姚
自南瞻尺木直北望玄枵玉海千尋浪江南五色鷂壮
哉還制手肅爾若秋鵰去國還追信刓章豈易堯光華
司馬甲整頓路車鞗國事煩参決廷詢得具條乘時笑
乾没許没敢輕佻河洛腥羶裏陵原草木焦青春深仗
節夕雨久乘橇取道先轅楚揚旌轉渡瀟一杯藏萬世
九廟正三佋遂使儀知漢將令樂奏韶路迷彪過迹澗
涸夜生潮去日春仍淺歸期暑正熇君王喜不寐天下
首方翹疏奏中無隐臣生若不聊戴天那忍共得地豈
宜驕内治今當亟高名不敢要銓衡真有託唘事復何
遼道直咸推汲謀深肯計蕭定非撝扇羽寧要插蟬貂
褒貶書方舉姦䛕骨合銷懷開真坦坦燕處自夭夭當
宁西南顧常懷参井迢徧詢醫國效立遣愈民痟文武
資兼禀詩書帥欲驍衆皆可郤縠一以委張昭除目凌
晨下行装即日撩被携猶刺刺涉遠乃翛翛帆影三江
水車聲萬里橋丈人峯嵂屼神女峡岧嶤石室畫闇淡
草堂人寂寥山圍玉壘峻水減石犀遥石表筍雙立銅
青柏未凋錦江喧士女樂土混農樵劫堕乾坤壊流横
海岳漂惟兹井絡外依舊角弓弨自昔三刀夢多傳五
袴謠威餘嚴僕射功比霍嫖姚文定裳尤美乖崖福可
徼事今難悉數公亦豈其苖秦地新通棧瞿塘稳泛橈
虎貔環外閫耒耜得深穮正可供壺奕随宜列鼓簫蒲
鞭束高閣竹馬戲垂髫好閱相如賦終閑李廣刁奎文
天象轉延閣士林標此去廷無愈行聞衆選陶付之樞
極運咸仰泰階霄賤子無三徑平生有一瓢老將書蠧
槁時作草蟲喓大笑王三刖不求銀十腰古今同閱宙
南北縱吹薸已類蜂粘網真成鹿覆蕉屢經九折坂幾
至獨身跳何處地堪避知誰戰敢挑月明三匝鵲巢卜
一枝鷯釣瀨長烹鯉窮山飽聽鴞臨書池盡黑就局博
嫌么臂有七賢把丹亡九轉燒唯堪貫薜荔未肯殺崇
囂賣藥難争價為農或可劭稍能差野葛初未試江珧
已罷尋蛩駏欣聞退猲獢誰憐心為米敢有意遷喬過
我深披藋追凉薄曳綃狐裘憐晏子縞帶與公僑挽引
煩推轂陶甄為置窑清時容潦倒冊府著芻蕘憶昨西
湖上随公羽盖飄青山迎晉履綠水泛吴船上相尊仍
美將軍筆最豪道争棋屢覆壺響箭呈梟茶乳晴尤發
香雲静亦飄沿籬尋嫩菊近岸俯游鰷西望天連水
羣簮玉及瑶政親連榻坐倏見賜戈琱良月霜楓冷佳
晴雪霰消留公巳無策鼎食望加調
成都西南大都會承平分閫之重與河東北等元祐
初文潞公平章軍國重事三省議其因而成都除帥
預焉艱難以来獨此方兵旤不作封陲自固東捍秦
南蔽吴楚選帥之慎十倍疇昔宜也紹興己未詔以
吏部尚書鄱陽張公出鎮朝士之文者咸賦詩送行
中書舍人朱公時在冊府既以長篇述公出處大致
典麗閎遠且為序數百言載上親擢之本旨尤謹且
備讀者曉然見廟堂西顧為遠外之謀帥其密勿從
容盖如此居無何朱公貽書扵公曰曷刻之以慰邦
人異日甘棠之思乎於是蜀士夫咸傳而誦之且為
伐石志之而属公之客僊井譚篆䟦之
送錢駕部知邛州梅堯臣
細雨梅初熟輕寒麥已秋路危趨劍道夢穏過刀州秦
粟非吳食巴粳類越疇當壚無復舊試似長卿求
次韻許沖元送成都高士敦鈐轄蘇軾
移中老監本虛名懶作燕山萬里行坐看飛鴻迎使節
歸來駿馬換傾城高才本不緣勲閥餘力還思治蜀兵
西望雪山烽火盡不妨樽酒寄平生
寄黎眉州前人
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
(君以春秋受知扵歐陽文忠公公自號六一居士)且待淵眀賦歸去共將詩酒
趁流年
嘉州寄左綿王虞部石介
江山如畫望無窮况蜀昇平歲屢豐萬樹芙蓉秋色裏
千家方響月明中斷霞半渚燕支木零露偏留笙竹叢
只欠流杯曲水宴風流未與左綿同(左綿新創流杯)
燕脂板浣牋寄合州徐文職方前人
合州太守鬢將絲聞說歡情尚不衰板與歌娘拍新調
牋供狎客寫芳辭木成文理差差動花映溪光瑟瑟竒
名得只從嘉郡樹(燕脂木嘉州出)樣傳仍自薛濤時(有薛濤牋)竒章
磊磊馳聲價江令翩翩落酒巵幾首詩成卷魚子(有魚子牋)
誰人唱罷泣燕脂紅牙管好同牀置紫竹笙宜一處施
願助風流向罇席杏花况是未離披(司空圖有杏花辭文頃在睢陽命名)
(伶唱之)
楊山人歸綿竹文同
一别江梅一度花相逢重為講胡麻火鈴未降真君宅
金釰曾盟大帝家道氣滿簮凝綠髮神光飛鼎護黃芽
青騾不肯留歸馭又駕蒼虬看曉霞
寄彰明任光祿遵聖前人
軒軒任公子本是釣鼇人手把虹蜺竿一舉百萬鈞得
鼇謂無用坐卷千丈綸却自絓蚯蚓淺瀨收纖鱗悠悠
世上兒不識此有神但將俗士眼不視窮水濱
金牛相别呈誠之前人
出門相與望橫参露浥幧頭吟逼簮驛在金堆随澗遠
路經銅冶入煙深過橋住馬應迴首上嶺聞猿想動心
勝事莫過飲酒樂此時銷得各沉吟
臨别成都帳飲萬里橋贈譚德稱陸游
成都城南萬里橋蘆根蘋末風蕭蕭映花碾草紅車小
駐坡驀澗青驄驕入門翠徑絶窈窕臨水飛觀何岧嶤
判無功名著不朽惟仗詩酒寬無聊清霜早巳足雉兔
微冷便欲思狐貂喜看縷鱠映盤箸恨欠斫蟹加橙椒
坐中譚侯天下士龍馬毛骨矜超遥烏犀白紵謫仙樣
但可邂逅不可招今年一戰馘餘子風送六翮凌青霄
美人再拜乞利市醉墨飛落生鮫綃我衰扵世百無用
十年不趁含元朝華纓肯傍蕭颯鬢寶帶那束龍鍾腰
祝君好去事明主日望分喜來漁樵遊談引類亦細事
寄酒且解相如消
涪江泛舟送韋班歸京前人
追餞同舟日傷春一水間飄零為客久衰老羨君還花
遠重重樹雲輕處處山天涯故人别更益髩毛斑
送朱元晦張栻
君侯起南服豪氣盖九州頃登文石陛忠言動宸旒坐
令聲利場縮頸仍包羞却来卧衡門無愧自日休盡收
湖海氣仰希洙泗游不遠關山阻為我再月留遺經得
紬繹心事兩綢繆超然會太極眼底無全牛惟兹斷金
友出處寕殊謀南山對床雨匪為林壑幽白雲正在望
歸袂風颼颼朝来出别語巳抱離索憂妙質貴強矯精
微更窮搜毫釐有不察體用豈周流驅車萬里道中塗
可停輈勉哉共無斁邈矣追前修
酬贈王益舜良殿丞梅摯
倜儻淵宏未易才三年粉社幸遊陪八吟麗賦憑高得
三咏雕鎸選勝開玉苑早容收樸&KR0554;蘭池嘗許試&KR0146;&KR0146;
海棠風裏甘棠政只恐星趨節召回
風度幽閒器宇高暫分明寄握牛刀賈生學贍思儀漢
李白才多合繼騷步武即看峩豸角對揚幾見擲麟毫
琴齋頌罷吟䰟遠時夢鈞天醉碧桃
到䕫門呈王待制李石
手挈東風上水關鳳書迎日看新班五湖家世烏衣巷
三峽樓臺赤甲山畫戟門開春晝永卧龍帳稳海波閒
安危大計須公等天定應知即賜環
送虞伯生使蜀元吴成季
送别因思舊所經秦川花柳短長亭三峯高附仙人掌
萬里先占使者星錦水東流江月白潼關西去蜀山青
當年不盡登臨意待爾重鎸劍閣銘
代祀西嶽答袁伯長王繼學馬伯甫三學士
虞集
棧道年年葺舊摧巳將平易履崔嵬經行關輔圖中見
夢想鄊山馬上来諸葛精神明似日相如情思冷扵灰
重思親舍猶南國願托江波去却逥
家兄孟脩父輸賦南還前人
大兄五月來作客八年不見頭總白五人兄弟四人在
每憶中郎淚沾臆我家蜀西忠孝門無田無宅惟書存
兄雖筦庫實父蔭弟竊餘澤承君恩文章不如仲氏好
叔氏最少今亦老五郎十歲未知學嗟我何為長遠道
諸兒讀書俱不多又不力耕知奈何憂来每得二三友
看花把酒臨風哦蜀山嵯峨歸未得盤盤先壠臨川側
碧梧翠竹手所移應與青松各千尺南風吹雪河始冰
兄歸烏帽何睘睘明年乞身向天子共讀父書歌太平
雲山圖為劉伯温監憲賦前人
我家成都雪山東公家張掖雪山北吳船誰載鄭廣文
起寫崑崙半天白張掖雪融草木長禾生隴畝多牛羊
烽火連臺擬樓觀江海微茫秋練光看書東觀夜如水
太乙然藜照圖史從遊冠帶文武備斐然四郡良家子
君不見黃河奔流百谷盈神禹疏鑿中州平極天鳥道
雲氣盡惟北有斗西長庚
贈楊旭員外歸蜀省墓明蹇義
紫誥初頒煥玉音扁舟重過大江潯峡中綵纜牽春色
天外蒲帆帶夕隂折柳長亭生别思焚黃先壟遂初心
故園父老如相問為說叨承雨露深
留别京師諸友牟倫
行行策馬出皇畿古木霜寒獨鳥飛天上故人青眼在
蜀中諸弟素書稀秋風故隴雲連棧夜月胡笳露滿衣
白髮蕭蕭身萬里不知别後竟何依
寄楊留耕先生李東陽
峨眉山頭雲氣濃錦官城上花枝紅地靈人傑應時出
往歲吾識留耕翁一從獻策明光殿三世科名眼中見
鸚鵡洲前驄馬歸鳳凰池裏祥麟現一品封高七袠稀
烏紗玉帶曳緋衣祗疑天上神仙是若比人間富貴非
誰信今人不如古片玉一枝安足數蘇氏竒峯僅有二
竇家芳樹纔稱五太史文章祕閣勲少年状元才出羣
眼看是父復是子此語吾傳揚子雲白頭憂國心尤切
剛道承平好時節巳見西川洗甲兵更依北斗瞻京闕
玄霜彩筆泥金箋為君興寄西南天願山不童花不老
一歲一賦長生篇
彭總制濟物西平十詠侯唘忠
長鯨翻江江石裂城郭灰飛野流血妖祲迷茫日色
昏鬼哭隂沉水聲咽九重震怒天戈揮綸音急下黃
金扇元臣身擔社稷寄武夫力奮風霆威吾皇推轂
臨軒送錫馬朱旄恩寵重朝野喧騰里市儔岷峨擬
獻平西頌
羽林寒芒十丈高光留虎帳明旌旄嚴凝霜凛綠沉甲
曈曨日射團花袍柳營白羽謾揮指介胄櫜鞬盡朱紫
三宂無依狡兔悲重泉易竭狂鯢死桓桓武騎傑且雄
馳驅旋轉如追風幾年西土暗烏兔老臣會有揩磨地
黑風吹城地搖軸封豕長蛇走林麓絲鞭投江岷水渾
鐡騎揚塵劒關覆彤弓白羽刀未收伏屍十里横林丘
巨靈開山魍魎哭大力撼鬼天吴愁戰雨乖龍恣騰翥
敗北妖蠻亂飛絮鳴金息鼓日薄西時見驚烏漫来去
廟堂元老一代雄甲兵千萬羅胷中豸冠霜斧震山岳
錦袍驄馬馳雷風提兵曉發鹽亭道虎隊奔羊迹如掃
堞血平分溪水紅回輪西蹴岷山倒一出全收百戰功
胡床坐嘯氛埃空村氓共記指麾處擬嚴廟貌留遺蹤
青陵岡頭矢如破駭鹿驚奔鋒劒挫喧闐鼓角雷聲轟
歘忽貔貅電光過斬蛟刺虎壮士威跳崖怒挽狂酋衣
血光亂送草梢赤妖䰟暗逐刀頭飛蚩尤旗沉怪魖死
露布星奔報天子從此寬紆西顧憂不用三巴散黃紙
繡旗畫鼓嚴中軍陸離長鋏冠如雲飛熊怒揉怪獸窟
俊鶻横擊驚鴉羣投戈乞降良獨苦但願全生返鄊土
草木荒莾迷不知聖世恩波喜重覩白旄油幢時一麾
軍威直欲摧峨眉凱歌取次獻金闕平桑先勒燕然碑
幾年豺虎走江國荆棘蓬蒿塞川澤黔黎遭劫血肉枯
文武憂時鬢毛白元臣受命殫赤心妖氛迅掃回甘霖
閭閻闔郡轉生意桑麻萬頃分春隂太清無雲日亭午
擊壤遺民方快覩金錢不惜買醉歸戲看兒童競簫鼓
星馳驛騎紅塵飛内廷報許班師歸虎賁腰懸白羽箭
龍媒首絡黃金鞿隊仗連營自三五随處市廛如安堵
青田綠野随耰鋤朱箔紅樓放歌舞經年用兵人不知
蜀中父老攀旌旗生祠處處有遺像千秋萬載留遐思
天門虎豹嚴九關臺端宫保平西還九卿竦耳聽章奏
百僚回首驚朝班禁旅傾開虎牙寂直氣凌空裂金石
三巴不獨病草書四境行看塞烽息聖君注目龍顏開
岳靈為國鍾竒才金甌不用覆名姓文昌巳見明三台
聖主推恩重延賞奏凱論功示優奬風雲際遇千載竒
山斗尊崇萬年仰我公原有戡亂功一時朝野推豪雄
齊梁摧墮豺虎絶秦川洗盪烟霾空德望喧騰帝心喜
吉甫周宣正如此彛鼎全收絶代勲翰苑才臣漫青史
寄寄庵子李夢陽
寄庵子嘗曰人生寄爾然利孰與義安愆孰
與美久臭孰與芳永庫部駱子以其所言告
於李子李子曰卓哉張子持此於天下誘之
能移撼之能動乎能招之來麾之去乎嗚呼
張子者足以荷天下之重矣於是作寄寄庵
子詩
嚶其鳴矣彼何求天下願識韓荆州心須義投神便往
萬古不廢江河流張侯崛起西南裔覽輝振翮風雲際
鉤陳蒼涼閶闔閉排閽直謁蓬莱帝豸冠峩峩不動紳
挺身遂作蘭臺賓竊憤辛裾謂淟涊誓與朱檻争嶙峋
巳看腰褭狭道路復訝鵰鶚卑風塵霜飛維揚海月落
陽行沮洳汾花春還朝衮衣煥日月立仗正色揩星辰
行步既工馬從瘦諫草每就鷄將晨餘力猶馳翰墨圃
先秦兩漢文心苦壮志真趫劍閣銘(張孟陽)幽懷緬擬歸
田賦(張平子)握珠響玉豈不足靦顔徒餐竟何補及時願
作朝陽鳳不然退與漁樵伍予也綸竿孟諸客心本無
他衆莫白李白世人欲殺之蘇軾頻年遭貶斥雷劒雖
埋光在天卞玉未剖終為石垂老重逢四海清不才幸
免諸公擲思君欲追稽往昔立言輒踐回由迹(顔淵季路)有
田負郭未餓死且自射獵芒碭澤
呂廣文四川衡聘前人
大雅文衡重名師禮聘遥閣雲寒暑旆棧月引星軺古
帝蠶叢國才人駟馬橋好將揚馬軰收取貢清朝
送五清先生赴浙江提學歌何景明
天台文宿衝紫霄先生捧勑馳星軺越山桃李花萬樹
春色早渡錢塘潮憶昨先生遭斥逐漂泊荆湘望巴蜀
九江鴻鴈春冥冥七澤龍蛇晝盤曲洞庭天高急霜霰
冰河雪&KR0008;開燕甸北来驄馬一日聞傾都走識先生面
十年卜築楚村墟萬里今瞻漢宫殿當朝門生貴不少
先皇學士人猶見金門誰留供奉班銀魚舊錫恩榮宴
長安春逥獨回首翠烟漸入龍池柳薊門禹穴自此探
送餞先生百壺酒丈夫轗軻心不疑賢聖流離古来有
巳看身作指南車况復名高懸北斗隋珠和壁世珍重
眼前點毁終難動聖人不久奏雲門海内近亦求梁棟
琴瑟須聆清廟音豫章且待明堂用我聞衡嶽與天参
七十二峯江漢南不然信此可棲息無使天柱石鼓空
巉巖
送楊殿之朝正徐文華
岳老跼險難憂心日冲冲冰雪多苦寒裋褐常不充良
朋在咫尺早晚寒暄通眷言邁皇邑入覲明光宮聖人
垂衣裳萬國咸來同黜陟分幽明車服旌勲庸滑没從
兹升赫赫官階崇願子堅晚節固守歲寒蹤兹余滯荒
戍徑路同雲封足趼不可行悵望西飛蓬
送田國用鎮撫還蜀陶驥
燕臺花柳客徜徉蜀國風烟興渺茫玉勒幾年登劍閣
江船五月下瞿塘清樽錦軸高人共玉笛短簫良夜長
年少壮遊輕萬里可容華髮綴清霜
正初承陳玉泉代廵邀飲青羊宫柬此奉謝
雷賀
丹室崔嵬傍郭幽塵襟喜向上清遊青羊自古逢玄肆
白鶴何年下寶丘鐘鼓頻開千堞曉松筠長鎖四時秋
仗君繡斧霜威霽萬象春涵錦水流
元日院中登樓自憩前人
元日登樓俯碧空錦城春色匝簾櫳早梅久上蜂鬚嫩
弱柳初傳鳥語工四始條風占陸海九天瑞日普蠶叢
玉階履正陽開泰北極遥瞻紫氣籠
畱别陳玉泉按院前人
玉泉脈脈含晶光驪龍噴洒烏臺霜西征驄馬濯紫韁
踏破劒閣成周行雲天墮彩映琳琅三春冰合寒瞿塘
予亦仗鉞事西土挹清飲淑消煩腸倏罹萋菲言旋轍
相逢忽漫成遠别青羊對酌酒清冽乃知天為離情設
(初玉泉公出巡子餞之青羊宫未二旬即聞候勘之命今不獲面覯而别故云)錦江花柳暄欲
爇我有所思附縈結東歸彭蠡夜月明照見玉泉長澄
澈
全蜀藝文志卷二十一
