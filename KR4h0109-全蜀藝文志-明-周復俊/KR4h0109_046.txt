全蜀藝文志卷四十六明周復俊編
碑文上
漢故朝請巴郡太守樊府君碑
君諱敏字叔達肇祖虙犧遺苗后稷為堯種樹舍潜從
岐天顧亶甫乃萌昌發周室衰微霸伯匡弼晉為韓魏
魯分為揚充曜封邑厥土河東樹漢之陰或居於楚或
集于梁君纉其緒華南西畺濱近聖禹飲汶茹汸總角
好學治春秋穀氏經貫究道度無文不睹於是國君
備禮招請濯冕題輿傑立忠謇有夷史之直卓密之
風鄉黨見歸察孝除郎永昌長史遷宕渠令布化三
載遭離母憂五五斷仁大將軍辟光和之末京師攘
擾雄狐綏綏冠履同囊封袂長驅卑走枕北國復重
察辭病不就再奉朝聘十辟外臺常為治中都部從
事舉直錯枉譚思舊職彈兇糾貪務鉏民穢患苦改
俗喜怒作律案罪殺人不顧猖獗告子屬孫敢若此
者不入墓門州里僉然號曰吏師季世不祥米巫凶
虐續乘青羌姦狡竝起陷附者衆君執一心頼無洿
恥復辟司徒道辭不往牧伯劉公二世欽重表擢巴
郡後漢中秋老乞身以助義都尉養疾閭里又辟奮
義校尉君仕不為入祿不為已桓桓大度禮蹈萁首
當窮台齡松喬協軌八十有四歲在叶洽紀驗期臻
奄勿日藏形凡百咸痛士女涕泠臣子裒術刊石勒
銘其辭曰
於戱樊考經德炳明勞謙損益耽古儉清立朝正色能
無撓傾威恩御下持滿慮盈所歴見慕遺歌景形書載
俊乂股肱幹楨有物有則模楷後生宜參鼎鉉再建皇
靈出經阪險鬼方不庭所戢節足輕寵賤榮故叔天選
而捐陪臣晏嬰弼殿留侯距齊非辭福也乃辟禍兮亂
曰渾元留像岱瀆冶匠兮金精火佐寔生賢兮豈欲救
民德彌大兮遭遇陽九百六會兮當舉選季今遂逝兮
嗚呼哀哉魂神裕兮
建安十年二月上旬造石工劉武良鐫書
諸葛故壘立碣文李興
天子命我于漢之陽聽鼓鼙而永思(闕)哲之遺光登
隆山以(闕)軾諸葛之故鄉蓋神物應機大器無方通
人靡滯大德不常故谷風發而騶虞嘯雲雷升而潜鱗
驤摯解褐於三聘尼得招而褰裳管豹變于受命貢感
激於由莊異徐生之摘寶識臥龍於深藏偉劉氏之傾
盖嘉吾子之周行夫有知己之主則有佐命之良固所
以三分我九鼎跨帶我邊荒抗衡我北面馳騁我魏疆
者也英哉吾子獨含天靈豈神之祗豈人之精何思之
深何德之清異世通夢恨不同生惟子八陣不在孫吴
木牛之竒則非般模神弩之功一何微妙千井齊甃又
何秘要昔在顛夭有名無跡孰若吾儕良籌妙畫臧文
既沒以言見稱又未若子言行並徵夷吾反坫樂毅不
終奚比于爾明哲守冲臨終受寄讓過許由負扆涖事
民言不流刑中于鄭教美於魯蜀民知恥河渭安堵匪
臯則伊寧彼管晏豈徒聖宣慷慨屢嘆昔爾之隠卜此
惟宅知仁所處能無規廓日居月諸時殞其夕誰能不
歿貴有遺格惟子之勲移風來世咏歌餘典懦夫將厲
遐哉邈矣厥規卓矣凡若吾子難可究已疇昔之乖萬
里殊塗今我來思覿爾故墟漢高歸魂於豐沛太公五
世而反周想魍魎以髣髴翼影響之有餘魂而有靈豈
其識諸
益州德陽縣善寂寺碑唐王勃
若夫玉繩高曜分寶歷於皇階金牓洞開遵蠙暉於帝
幄雖復蒼梧北望湘山盈舜后之歌綠荇西浮江漢
積文妃之頌未有激揚煩蔭栖妙果於香城揮發蓋纏
樹冥基於淨域則紫房丹室猶存燬宅之間朱紱瑶筐
未出塵籠之際我國家鳳翔元氣駕黃幄而曾飛龍躍
太虛絶蒼根而上傃文皇帝以八才御歷光昇代野之
榮文德后以十亂乘時恭贊塗山之業握仁王之寶鏡
日月重光驅梵帝之金輪雷霆静祲涅槃甘露睿承渥
而宵流般若靈音雜祥風而曉引蛟臺蜃閣俄交震旦
之墟月面星毫坐照毗邪之國善寂寺者盖舊之餘趾
梁武帝之所建也爾其碧雞仙宇分絶嶂於金堤石兔
遥源控長江於玉峽封畿四會龍坰舍衛之壇里閈三
分鹿野徑行之地洎蒼鵝上擊銅馬交馳祗園興版蕩
之悲沙界積淪胥之痛火炎崑岳高臺與鴈塔俱平水
浸天街曲岸與猴池共盡山川隠嶙空傳鷲嶺之基灌
漭(疑莽)蕭條非復鶯林之樹武德伊始君子道亨正皇
極而撫寰中登太階而平天下函關雲物更逢真聖之
期井絡星辰重集會昌之運雖開基撥亂獄訟知歸而
繼絶興亡經綸未暇先皇帝統業貞觀御宸奉文物
於三天布聲明於十地参羅上下充槖籥於襟懷八部
神祇薦圖書於掌握皇寶降地花昇含生無昏墊之虞
法衆有來蘇之望俄而後庭遘癘椒房穆卜六宫震恐
三靈愕眙馳瑶展幣有罄於羣宗碧劑玄針無徵於衆
術帝廼降監廻慮屏璧與球追勝跡於靈關事良緣於
福地爰紆聖綍重啟禪宫峙璇刹(一作玉刹)於將傾鎮(一作領)
銀繩於已絶綵(一作絲)綸既洽棟宇行周坤德用寧隂儀
載朗於是林衡授矩周官銓揆日之工梓匠揮斤荆客
練成風之巧重楹畫拱坐出天霄複樹文閨俛臨霓宇
顯慶中縣令蕭君道弘理鈎繩於日用憑藻繢於天成
仙宫之妙匠可尋盧舍之神模不墜琱落鶴翥曳珠網
於星津繡桷虯伸吐璿璫於月徑綠房丹鎖綵綴晴霞
紫閣青䟽光含薄霧春風瓊樹香飄席上之蘭秋水銀
塘影數軒中之芰晨光轉卉翻寶字之龍花溽露低枝
蕩真文於貝葉天童潤色黃珉碧玉之壇海聖彌綸師
子龍王之會建靈幢於厚夜琢飾年深懸法鼓於迷津
規模歲遠時又於佛堂東壁畫二聖僧丹青未畢大啟
神光鄰玉塵之崇輝發金龕之實相朱軒夕朗似遊明
月之宮絳宇晨融若對流霞之闕由是岷英蜀秀攀講
序以雲趨帶鷰裙鸞仰齊庭而霧合貪機大阻淨施旁
流綺羅分解珮之因軒蓋得捐金之所靈妃翳日捨翠
幄于香筵仙客停雲落霓裳於寶地自非冲姿密契景
應潛周豈能照義祉于氤氲動玄機於肸蠁者也爰有
上座弘一節竝沉研性符隱括仁崇凝妙律於神珠肅
靈椒於寶印太昊奉檝截苦海而横流風伯扶輪歴耶
山而效駕騰燭龍於慧炬俯鏡重昏奏鳴鳳於天歌下
清羣籟摩珍在握遥臨七寶之宫正覺為心俯闢三乘
之路湛衢罇於忍地品藻雞園推水砥於言河扶持象
化縣令宇文某河南人也帝隋尚書之元孫皇唐侍中
之令子爾其虹旗萬里御六氣而鵬翻霜戟千羣擁三
川而鶚視帝葉皇枝之重對越乾坤金縢石匱之功光
華宇宙公上流提慶中和毓祉見鐘鼎於南陵奉軒寰
於北闕雲姿月步下瑶澤而追風雪羽霞臨歴珠田而
矯霧芳蘭公子即以地業高人幽桂王孫即以琴罇待
物叙徽猷於禮樂則爼豆縱横談賞契於林泉則煙霞
咫尺自裁聲百里揆化雙川收武成之故事擇中牟之
令典仁風易狎候丹翟於春坰惠化難經佇青鸞於曉
墅山巨源之遠量嘯傲行藏謝太傅之高風從容語
默縣丞王敬衣簮舊族孝友名家白虹緘抵鵲之光紫
電蓄衝牛之氣七年高秀拂曾漢以非遥六月雄圖擊
長波而未遠鄕望等少承榮緒中區勝族門稱東别之
標地接西隅之嚮嚴君平之履道盛德家傳秦子整之
談天風流代襲咸以為妙圖真諦事出於無名翠琰玄
碑道凝於不朽弇州北跨猶䟽騄驥之銘文石東區尚
勒元龜之頌况乎玉衣流慶事屬於仙幃金屋延祥福
纏於梵宇爰求勝筆載記芳謠下官弱植少徒薄游多
暇薜蘿人事空餘江海之心筆札神交尚有淵雲之氣
相如謝病訪詩酒於臨邛丘也棲遲聽絃歌於單父羣
公以道之存矣思傳紀德之書下官以文在兹乎願展
當仁之筆其詞曰
蜀江東漸岷山西積月峽星橋勝金孕碧肸蠁靈兆
丘墟梵迹鴈塔摧基鹿苑遺跡肅肅黃運英英文母配
乾垂慶儀坤握矩寵照香城仁沾淨土爰光大壯聿求
多祚青牛福地白鶴祥林重扄霧敞複殿雲深龕雕翠
玉刹樹黃金龜鏡夕照鳳鐸晨吟蕙樓彌望花臺出沒
棟列長虹窗栖明月果脣周映蓮眸閒發雨霽猴池煙
生龍窟肅穆禪衆優游令宰方駕天衢連舟性海鷲岳
增飾雞林潤彩藻繪相尋丹青盡在我今懷矣窮路何
之承風詠德展義陳詞百年心事千載風期東西南
北栖遑幾時
梓州郪縣兜率寺浮圖碑前人
若夫仙樓白玉窈冥崑閬之墟神闕黃金寂寞蓬瀛之
浦斯則岡巒髣髴稽鳳冊而空存島嶼憑陵艤龍舟而
罕逮至若按皇軒於夏籙考璿構於殷圖周王北洛之
宫秦帝南山之閣西京故事下聽雷霆東國餘基俛臨
雲雨莫不陵遷谷變共榛灌而丘墟火絶煙沉與風雲
而坱莽其有據坤輿之寶位借神道之冥扶占象緯而
圖基揆川原而宅址蜂臺暎月還臨舍衛之城鴈塔尋
雲即對𡺸闍之嶺成而不毁者將斯之謂歟兜率寺者
隋開皇中之所建也爾其林泉糾合之勢山川表裏之
制抽紫巖而四絶疊丹峰而萬變連溪拒壑所以控引
太虛蒸雲架雨所以盪洩元氣涪江千仞波潮將旭日
争光都城百雉甍棟與晴霞共色信造化之竒模盡
登臨之妙境丹房霧轉抗金樞於桂岊之前紺殿星開
栖玉刹於(闕)巖花落沼近拂天衣澗葉低陰斜
籠寶座宵汀鶴警乘鼓吹而齊鳴曉峽猿清挾霜鐘而
赴節若乃巡碧磴歴玄階𤨏窗登(疑)綵瓊鋪洞照神姿
滿月疑臨石鏡之峰衆馥揚烟似對香鑪之岳信可下
清人境上配天都為勝地之先鳴執名山之右契者也
爰有信弟子(某)乙等夙祛塵網早植慈根悲梵室之未
宏悼禪宫之尤褊以為上棟下宇河圖避風雨之災廣
榭崇臺時令著高明之宅是以菩提長者競潔靈境之
壇天帝人王争闢仙宮之塔則知威容下麗羣生鮮悲
仰之因材樸重琱黎人有子來之地乃於寺内建浮圖
一所某年月日鄉望等兆基弘願繼發淨因陵轢中天
規模大壮(闕)高列砌架軒浮直上千尋周廻百步占
氛候景神祇叶幽贊之功揆墨端行班倕逞絶羣之思
收岱宗之杞梓聚崑山之玉石土兼五色金逾百鍊龍
蟠萬拱巢屏翳而高襄鶴矯千楣冠扶搖而獨運重檐
藹藹雲將反覆於櫺軒洞宇寥寥風伯栖遑於戶牖仙
娥去月旅方鏡而忘歸寶婺辭星攀圓璫而未返玄甍
黮䨴若鵬飛之戾九天丹楹聯鶱如鳳翔之遊千仞每
至韶光煦野爽藹晴遥列郊墟於四野開雲氣於千里
風恬雨霽煙霧藻天地之容野曠川明風景挾江山之
助則有琱簾繡軸排淨域而停輪寶騎銀鞍指珍臺而
聳轡於是披岫幌抵巖扃攀翠複而三休步玄梁而十
憩廊軒外敞淑氣長延陰室中開鮮飈自激俯環瀛而
極野積蘇非遠出雲漢而高踐靈槎可記真福地之殊
觀香城之巨麗者乎寺主等沉研二諦振耀三明抵蒼
璧於耶山覽玄珠於定水挹其流者曲成般若之緣承
其風者濬發菩提之願長史河東裴某風神朗潤操履
貞勤蕭條江海之心磊砢冰霜之節下岷關而叱馭寄
切全都臨蜀野而宣條功深半刺縣令衛玄(闕)
河東望族榮高銅墨任渥絃歌浹辰而風化大行踰月
而姦豪屏氣陶潛彭澤自得高人王吉臨邛仍延重客
縣丞胡敬仁三河舊嗣一代良材提鏌鎁而願割跼
驊騮而待步江湖秩(疑作秋)至方懷縱壑之圖海浪風高
未接垂天之翼鄉望等竝中和受氣孝友承家方稱江
漢之靈地寔岷峨之秀或以時良入選擢節鄉鄰或以
輿望來儀升名郡縣竝沐康衢之化俱承比屋之封
瞻彼岸而同歸登春臺而共樂咸以垣墉遽覆猶傳路
寢之歌銀鼎俄窮尚勒靈臺之頌况乎崇基奕奕與天
地而争工層構峩峩配山川而永固豈可使宏規在我
空存蔽月之基雄筆同時不借凌雲之氣謹聞命矣乃
作銘云
二象成紀三才定位開剖太虛導引元氣紛紛化迹飈
飈聖致行傑趣約歸同葉(疑)異法王西眷教迹東遊功
超道茂義冠儒流丹青既備棟宇旋周梵宫霞積香閣
星浮緬規蓬瀛金臺迥起曠瞻崑閬瑶房峻峙壮矣名
都神居攸止大哉英服兹峰誕紀金繩對嶺玉牓分岑
松扄委鬱桂幌深沉雲龕菜(疑)晦煙洞花深重轡霧結
複磵泉吟肅肅禪衆遥遥淨境鹿野經文龍宫拂景梵
臻金石光來石井峽曉猿清地曛鶴警岷峨舊族江漢
英姿爭開法願重峻崇基占雲接廡揆景分墀天人合
應幽顯呈期靈思孤出神模獨湧霧積千楹霞長萬栱
玉牖星羅璿璫月擁複榭龍蟠重甍鳳聳峩峩峻㞯奕
奕崇標琱簾切漢寶綴凌霄深窗閟景洞戸流飈銀釭
夕暎珠鐸晨搖我辭秦隴來遊巴蜀勝地歸心名都憩
足甫逮鄉縣頻移灰燭聿從良友時尋妙躅曠望原陸
周流江汜桃李春風芙蓉秋水烟霞四面關山千里他
鄉寓目兹焉復幾
梓州郪縣靈瑞寺浮圖碑前人
若夫神州括地寰中分五嶽之圖巨壑浮天海上擢三
山之秀造化之所樞紐靈仙之所窟宅故得昭焯天漢
發揮雲氣牛頭山者即廣漢之名峰也圓裔幾乎數里
直上逾乎百仞若乃巖泉鐵石之釋風煙卉木之状傾
九圍而得雋環四時而競爽蒼岑隠嶙旁分玉砌之階
碧洞逶迤下趜(疑)金陵之苑實羣聖之所託也隋開皇
中王秀作牧益州來窺勝地首旌嘉號(闕)䟽淨域因危
列戶就嶺磴之成規跨險分榮借岡巒之迥勢工窮雕
鏤妙出丹青飛棟神行迥甍靈(一作虚)構又於山頂别立
浮圖隋開皇告運重明首出軒䟽琱(疑)昧基砌煙蕪奄
興宣榭之災施及栢梁之燼鄉望等馳心妙律夙契禪
居悲梵宇之摧梁痛珍臺之絶構思於法願重緝竒功
黨集且千家為巨萬以為玉樓星峙稽閬苑之全模金
闕霞飛得瀛州之故事指香城而聳(闕)臨火宅而危魂
参妙範于神明騁良工於宇宙飛廉按轡定樞臬於風
衝羲和頓策揆鈎繩於日路琱簷畫栱龍廻紫漢之間
複霤重欒鳳舉丹青之外瓊扉暮敞挂明月於金鋪繡
桷晨開落繁星於玉砌每至兩江春返四野晴初山川
霽而風景凉林甸清而雲霧絶沙汀送暖落花與新鷰
爭飛城邑迎寒凉葉共祁(疑作初)鴻競起則有都人襲賞
憑紫檻而延衿野客娛情俯丹欞而極睇窮百年之後
樂寫千里之長懷信可以澡雪神襟清疎視聽澄機意
於紛擾置懷抱於冥寂者矣且勃旅遊岷徼漂舉涪鄉
年晷一窮時(闕)已變王陽西上方驚斂轡之心王粲南
征實動登樓之思我之懷矣乃作頌曰
大塊甄質名山作紀發地龍盤干霄鳳峙風雪萬邑岡
巒千里絶域天成珍臺地起揆刹玄嶺圖基丹嶠層棟
崢嶸重檐䆗窱有隋紊歷重明改照事與時遷迹從原
燎義均除舊事切為新如或繼者代有其人聲飛隴蜀
望動州鄰爭開淨施競植靈因控險裁標循危列構巖
烟接廡峰雲對霤鐸運星衢璫懸月竇紫軒霧合丹梁
雲透暮春䟽節新秋戒序煦滿暄郊氣銷寒渚樹濃鶯
亂川長鴈舉流涕寫懷魂馳意與偉哉靈宇壮矣全模
窮高極麗遠覽長圖賞因時合筆為神驅有情君子誰
為捨乎
梓州玄武縣福會寺碑前人
若夫閱龍圖而括運撫麟筆以傷時天地閉而賢人隠
周孔喪而微言絶豈非太階無象三辰鮮逌叙之因滄
海為陵百川有横流之勢况乎法身長往顧糟粕以空
存此迹繁流仰舟航而遂遠雖復功催八正猶迷鶴樹
之談道亞三明未覩龍宫之籍則有妙音難遇瞻雪嶺
而投軀真諦希聲仰雲山而破骨優填企景新雕白玉
之龕般若尋風而(疑)化黃金之像三千寶座迥出天宫
八萬珍臺遥臨淨域非惠圖之冥感孰能臻於此乎福
會寺者隋開皇中之所建也爾其峰巒地列東分井絡
之光樓雉雲横西覩禺同之奥北彌豐邑里閈千甍南
控平江波湖萬里擁亭臯之絶勢得林野之殊形肇開
修竹之園式揆旃檀之刹法川高闢慈宫峻敞文當寶
綴環日月於重廊翠栱丹楹起虹蜺於複殿真容俯映
法衆爰衣梵筵交燭禪房互啟山神獻果還棲交露之
臺天女持香即遶飛花之閣輪輝夜滿抽紫焰於金山
毫相晨臨發珠華於玉地爰有縣令柳邊河東令族大
業之年來光上邑高人捧檄功為銅墨之先令宰鳴琴
課穆絃歌之最眷香城而惻念披道肆而矜魂示懷延
奬司(疑作思)弘末教廼於寺内起重閣一所乘煙置臬揆
日端繩層榭三休琱簷四注奔星掛廡混珠網而同歸
明月窺軒雜璿璫而共貫仍抽麗筆俯刊貞琰詞源迅
委振法海之波瀾義宇宏深接禪宮之閫奥昔者陶潜
彭澤㒺聞仁祠之風潘岳河陽未入菩提之域兼其美
者著在我柳君乎俄而帝隋方否三官失龍鳳之圖皇
業未昌九野被豺狼之毒雖復飡砂茹石窺劔道而廽
心蜂聚梟勝(疑)指銅梁而革面自非法雲西睠潜銷火
宅之氣慧日東來迥廓昏衢之景則安能冥資福地顯
沮魔軍波清於振壑之隅燎息於炎崑之曲洎乎大鈞
無事神器有歸清玉戶而帝寰中轉金輪而王天下玄
場佛境與天下而惟新鶯樹雞林共風雲而改旦功既
成矣時既貞矣紫宸有裕蒼甿胥悅都人狎至瞻鴈塔
而懽心野老相趨尋鹿園而頓顙或至誠冥發争知不
盡之虛或道恩旁流竟委忘緣之施乃於寺内造菩提
塑像一座寔彭氏絶羣之跡洞參瑶銑體備丹青得延
(疑作埏)範之竒模盡陶甄之能事功分實相變入冥機丹
果長春青蓮不染靈儀若動似臨王舍城中神足疑行
即坐菩提樹下銀牀地湧寶帳猶懸珍木天成金華不
落總章元年又奉為皇帝更造八菩薩像成於淨境别
峻崇堂而力寄於羣緣功難獨舉遂令衆情馳騖空懷經
始之圖靈座端嚴未得安居之地時有弘演上人自丹
烏下日昌帝籙於明堂青鶴乘霄降仙苗於太室軒冕
將風雲交映鐘鼎與山河共遠法師宿持真諦幼挺殊
姿拔五翳於長驅登四禪於迥觀以為德因時建澄什
繼踵於西都道冀人弘林遠隨肩於南國痛迷生之詭
矯悲正覺之後(疑作陵)夷思欲樹真氣於未萌著崇因於
已往遍遊淨境歴騁(疑)遐方至緫章二年憩於兹刹身
持寶印口出神珠心動巴南化行蜀右法羅潜舉馴鳥
性於慈林慧鏡旁開息猿心於定水亦有情鈎五縛遥
騰解脫之川想瘞六塵迥拔沈迷之域名臣長者締玉
珮於銀庭苦女靈姬落金環於寶地貪機霧滌法施泉
流林衡掄杞梓之材班匠獻鈎繩之巧千欒電糾萬桷
霞張飛陸緣甍曾構架景瓊釭杳照乘紺壁而宵分珠
箔重華掩青䟽而曉亂紅葩植井彩綴河宫丹桂承梁
香交列肆天倡梵樂肅然忉利之天藻盖琱璫煥若摩
伽之殿豈精力之玄感而神化之曲成乎直歲寺主等
州閭盛族鶖鷺榮因昇惠圃而功成踐魔廷而力戰排
四門而獨往共極邦緣攀十地而遐征同趨覺路縣令
虞洽旌旗百代劍履三朝匡帝座而南征擁台庭而北
面星象垂祉川岳載靈豫章七歲麒麟千里雄情負俗
鬱王佐之宏圖英識邁時得公門之遠氣既而拂衣華
族入天邑而觀光列板仙臺出靈關而作宰泉魚狎夜
多單父之深思隴翟遊春嗣中牟之善政有條不紊施
暖政於繁繩斷訟有神下高鋒於錯節因以激揚大化
潛滋比戶之封光啟令圖預積攀輪之慕縣丞裴休家
接朱欄譽流丹闕軒裳照緒忠孝榮門鳥鳴有伐木之
歌龍文非制蓬之具高才列務盛德分司翰墨不足留
神琴罇申其徇性十旬休沐奄有泉林千里邀迎乃疲
風月青驪躞蹀終噴玉而懸雲素鶴徘徊具銜珠而犯
露(闕)以沈研有地題橋八解之津誘勸無方叱馭三乘
之路故能使幽明仰德法俗依仁攀海祇而如歸挹衢
罇而不(疑)瞰鄕望等龜靈高族驥子名家關錦室於中
堂分綺䟽於甲第或望雄都鄙代列歌鐘業預雲雷門
藏璽詔文場促席有江漢之英靈武觀連衡得岷峨之
(闕)氣竝能馳心彼岸臨欲海而褰裳投足化城下悲思
而反袂下官薄遊江左旅寄城隅懷道術於百齡接風
期於四海依然梵宇欣象教亡言而伯喈雄管叙真宗
而㒺愧敢廵此義乃作頌云
金堤迥邑玉峽長瀾城關紛糺江山聳盤雲屯勝邑霧
啟禪壇右縈層雉左控崇巒竹園精舍檀山香閣萬栱
騰虬千楣跂鶴晚(闕)疎翠朝霞泛艧鼓奏泉流鐘鳴霜
落時經失道代歴交呈神宫不撓法衆無驚金輪邃曉
玉鏡施明功照佛刹化被王城帝圖冥運真儀濬發貝
齒含星流毫推月鳥離山面龍還海闕寶樹刑(疑)留天
宫匠設爰有真人式宣慈土發迹江甸馳聲蜀宇望遠
連規攀澄襲矩力窮興道功周廊廡羣緣肸蠁衆福氤
氲叢楹列電高棟銜雲銀龕曙撫玉座霄分瓊璣有爛
藻繪多文鬱彼巖邑猗歟上宰松桂連華駕鸞集綵禪
津有裕至公無待火宅可辭舟航斯在我之飄寓邈矣
來遊山川俯仰道義淹留承風郭外撰綴江幽玄機勝
筆天地相周
梓州通泉縣普(闕)寺碑前人
若夫玄機密運披睿列於三精素鍵潛融肇神功於萬
彙則有靈期肸蠁龜龍負河洛之圖帝緒氤氲賢哲舉
乾坤之策雖功懸日月終值軌於寰中業静雲雷未逃
規於象外爾其釋雉林之寶偈詮鷲嶺之貞圖抽紫玉
於禪林朗玄珠於智水不生不滅光臨妙物之津無去
無來濬發乘時之氤伏三明而獨運施洽平分據二諦
而同歸功超邃古故能使三千法界向風知袵席之師
百億大王聞道失巖廊之貴非釋迦之神化其孰能與
於此乎既而正法將隠徵(疑作微)言不嗣應身既没遺儀
間起恒星夜掩西天銜風霧之悲夢日宵成東漢肅壇
場之禮由是庶園曾敞像教旁流宣妙奬於希夷範靈
蹤於顯晦瑶龕寶座光華震旦之墟鳳刹霓堂裳藻閻
浮之域其寺盖梁大同年中所建地分彭蜀嶺對岷峨
憑廣漢之遺墟藉犍為之舊壤西馳峭㟧山連白雉之
郊東赴長川江走黃牛之峽崇墉却峙之勢庭衢四會
勝里九曲之分閭閻萬積危冠祛服參差軒盖之前露
渚風畦隠軫亭(一作神)皇之望是惟先鏡實啟香城煥若
神明恍疑化出紺壇烟屬疏絶閣而三休紫殿雲深徹
廻廊而四注重欒複棟霧緝霞張繡桷琱楣鸞伸鶴跂
珍臺控景羲和獲練轡之因綺榭裁氛屛翳得停鑣之
所連甍積翠交玉鎻於星衢洞戶流丹綴金鋪於月竇
垂珠網露傍傾漢浦之琛列鐸吟飈上合鈞天之樂固
以輪奐之美冠真宰以先鳴琱範之竒告靈基而得雋
乃造彌勒下生像一座相好端足華姿朗備貞觀末年
靈暉繼發房範匝曜疑連不夜之城戶牖皆明似出重
昏之境自非理參幽贊道叶冥機宣佛鏡於無方演慈
燈於已絶豈能寫丹青於實相妙色長存圖銑鋈於真
容神光不昧若乃時暄福地低落照於晴暉候肅禪房
汎初華於霽景千千寶樹若在雙林一一香城仍分八
味山暉傃晚跂葉嶼而相鳴野鷰迎晨拂花簾而自樂
松楹委蔓曲成蘿薜之衣砌石生蓮直起芙蓉之座則
有施身童子戾止巖扃忍辱仙人來儀磵戶都人野彦
希梵席而投裾趙美燕餘望齊庭而繼履莫不青鳬委
實俱欣不捨之檀紫貝兼明共化無緣之力故能使琱
形畫塔象設年滋綵帙瑶箱龍編月久豈西州之道備
南國之風成者乎爰有寺主等覃機色外鍊迹塵間浴
甘露於身田集祥風於性宇栖情不二已超初地之權
授手大千猶擁彌天之具縣令等或公侯百代玄貂列
駟之門或文史三冬吐鳳廻鸞之客銅章墨綬任切臨
人鐵印黃簮功宣陸漸局(一作扃)牛烹而待價肆蠖屈以
求伸揮鋒九折之隅作鏡雙流之外錄事柳元等丹軒
紫紱家傳方面之勲驥子魚文地列膏腴之右昔承隋
運屢委天書爰自皇初顓流帝札等賨渝之奉漢類微
濮之匡周咸申白馬之盟竝受飛龍之托故能遺風罔
墜代濟其美望重西南功宣法俗咸以為絃歌小政猶
篆德而垂芳鐘鼎微榮尚銘勲而作鑒况乎神威自在
方傳宰匠之功豈可棟宇常存不勒山河之贊爰託幽
鄙奉揚徽猷敢宣此義而為頌曰
天地定位君臣作極道在巖廊功霑寰域尚清皇盼猶
歌帝力况我能仁惟神不測誕生迦室利見王城機覃
有應業會無生長驅定境振旅魔營恩兼動植勢絶隨
迎鷰山傾仞鶴林埋境慧日西沈慈波東騁競窺靈相
爭參佛影月殿分城雲龕動嶺長江舊域廣漢遺區川
分潼峽塞接岷渝閭閻四會亭障威紆爰開寶地實控
名都霞牆百雉雲甍四注紫闕尋煙頳樓結霧波流虹
起雷奔蠖步網罩星鶉璫栖月兔靈機藻繂禪室安閒
琱金範玉舉翠浮丹神功不夜虛室長寒光超有色貺
出無端清露花徑飛泉葉戶磵綠苔秋山蒼樹古茫茫
庶類巍巍淨土鶖鷺同歸華夷共聚第一義諦寥廓法
門迹離生滅思舉乾坤情迷則復道在為尊唯名與器
萬古長存
彭州九隴縣龍懷寺碑前人
粤若真元混沌抱一氣於天門象化童蒙構三靈於地
戶由是金機逆順山河假成器之因玉燭浮沉風火兆
流形之蘖懸大明於日月適至泉宫設巨浸於雲雷終
迷燬宅太極所以散而為兩洪飈所以吹而為萬雖復
卑高異列俱沈方内之遊坌集横流共失寰中之契豈
夫涅盤深視不背色以求真般(一作波)若長驅每乘空而
得静則知一名同出陰陽為破道之墟萬象皆空天地
即降魔之境莫見其俯仰不知其去就至自於大虚復
歸於無物其有建言立德開業成務握大柄而推造化
執洪鑪而詰元始四門幽闢顧非相而遲迴三駕晨嚴
臨有為而出頓豈不知羇孤之路終嬰旅泊之虞舟檝
中流未釋風濤之苦將以宅心者寂虛室所以合符應
物者神明鏡由其不掩故能商𣙜宇宙指麾權實演羣
生而非其力存庶品而非其有千欒閉景似居蓬艾之
間雙闕臨空若在江湖之上其釋迦之沖用乎龍懷山
者井絡之所交會岷隅之所控帶攅峯北走吐香嶂於
玄霄巨壑南馳歕洪濤於赤岸香城寶地左右林泉碧
岫丹岑往來烟露時有法會禪師者俗姓褚氏吳郡錢
唐人也金章錫美河陰傳九命之尊玉鉉乘榮江左受
三台之貴地靈人傑自朝野而重光學府文宗冠南都
而獨秀法師紫星降彩紅雲授氣應積善於高門契冥
緣於累世果浮觴引潛圖彼岸之功聚礫延砂即揆為
山之業靈樞密運闢仁路而長鳴慧劒高揮斬邪關而
洞照以為冥機體化毫髮莫滯其真執數逐微乾坤不
容其筭於是四禪幽觀破銅堞而出無明三昧雄圖排
鐵圍而泯非相法雲自在吐納龍宫賢聖不仁奔馳象
域將使三千塔廟知真實之玄津萬億幡幢入虛空之
祕藏安心樂土遁影靈關以開皇元年憩嶺靈墟福地
已被神功玉牓金繩未先朝命蜀王秀以文昭建國帝
子專征仗巴服之尊名裂邛荒之寶命彤騑僣帝蹕萬
騎於銅梁皂蓋圖王警千乘於玉宇鏡山南望志狹彭
渝錦水西浮恥朝江漢開實沈之壁壘嘯京叔之風塵
擁龜堞而託殊方憑爵堂而傲天子威權所制勝兵數
十州雄視所臨經塗五千里三英賦雪瞻秋月於梁臺
八叟吹風傳朝雲於楚館思弘正法廣召名僧振錫雲
趨乘杯霧合禪師括囊泉石韜跡煙霞攀紫桂而同塵
守青蓮而向晦衝飈蕩岳寧移忍地之靈烈火焚山不
撓堅林之色王心有悟時加優禮順風拜道封山謝失
發進財於廣内揆仙室於重幽因嶂為壁憑崖列戶以
開皇五年始賜額為龍懷寺地鄰緜左遂均緜上之恩
山似龍盤即建龍懷之刹爾其崇巒經復複磵縈迴高
岳洩雲長林翳日增瓊垣於下麓揆瑶構於中巖香闕
神行珍臺妙立玉虯銜靄絶游氣而負蒼天金鳳連甍
排烈風而瞰玄圃延綠房於累巘上拂霞莊蔓丹闕於
重磎下披泉戶陽開陰闔變霜露於旋迴蠖動螟飛起
雷霆於指顧玉堂朝亘影襲長虹珠殿宵浮光含列宿
禪師歿後爰有孝恭法師智開法師弘嚮法師寶積闍
黎四上人者竝禪師之上足而法門之領袖也五門衢
路控引情宫八解源流朝宗性海其深為寶投白玉於
嶃巖無礙居貞得玄珠於㒺象住持真界栖息妙塗俱
探寂滅之源各證菩提之域雖業定人境照已極於無
方而道寄生成功遂覃於有相演中乘之奥義增上棟
之宏規萬栱不騫千門有闊(疑)俄而帝隋大法皇家小
往天地閉而賢人隠雲雷屯而巨寶衰毒龍横霧四天
沉暗逆之悲醉象驅風三界溺崩離之酷上人慧機幽
晤定識潛融知佛日之恒明審王風之尚静芝歌商岳
揆雞嶺而同歸茅籍磻溪與猴江而共致遁俗無悶因
時待(闕)洎丹陵啟秩赤縣居尊迦維授手波旬革面十
千天子先朝帝釋之宫八萬仙人始向毗邪之國一音
演而荒景服三聖澄而禮樂備由是巴方舊彦蜀城遺
老仰慈門而知戶牖叩福田而喜耕鑿雕鞍繡轄瞻鷰
㟧而馳魂黼帶綖裾指鸚林而騖欵寶瓶宵注潤浹堯
旬玉柄晨麾風調舜歷或以為假沉其性迷生安視聽
之功動亂其心窮人失肌膚之戀江連巫峽始絆心猿
山對禺同終維意馬貞觀年中積闍黎等迺昭遺址發
揮精舍容成校歷列日用於天經隸首陳章筭神功於
地籙迴廊䆗窱自吐風飈列榭崢嶸坐含雲雨圖竭宫
之妙質儼盧舍之真容寶珠周暎銀龕備色逸多垂足
似臨兜率之天師利分身若赴維摩之境靈仙可接藻
會無施真應南微雕鐫有寄若乃巡積&KR0008;歴森沉天花
照而高月落地籟驚而幽泉思紫蘭香(疑)徑香侵栢葉
之鑪綠草紋茵影入芙蓉之座真童鳳策即踐金沙仙
女鸞衣還窺石鏡巖莊轉梵杳冥松桂之墟磵戸栖槔
寂寞藤蘿之院法鼓奏而寒山曠溪鐘鳴而曉壑静頳
苔翠蘚具不盡之靈衣石乳瓊漿入無生之妙饌肅肅
焉遥遥焉信調御之珠庭而列真之甲第也爰有上座
玄鑒法師等竝六塵無我四諦非他奉乾越之微言守
楞伽之奥府法雷潛吼鼓動風煙慧日揚明照臨丘壑
青溪坐定得心宅之恒靈丹洞行忘覺身城之每化湏
彌不動迥鎮閻浮闍崌安居下觀忉利開四生之廣路
叙六趣之彛倫足以遵揚真績恭宣來命者矣縣令柳
公諱明獻字太初河東人也太玄降氣中黃授彩襲周
宣之榮基吐河汾之靈液四科高弟振風馭於三冬萬
室崇班跼雲驂於百里既而政成黎頌道洽甿謳假無
上之幽筌毗不言之景化絃歌在韻將寶偈而齊歸銅
墨成章與梵天而共貫瓊波(闕)淡沃蕩雲霓珠灌蕭條
蔽虧煙雨貞機罕應良談放好事之遊朗調多竒高賞
盡名山之曲下走東皋事失南州塗窮歎孔席之栖遑
笑楊岐之浩蕩薄遊兹邑喜見高人三接而定琴罇七
縱而擒風月林宗有道相期清濁之間平叔能言見許
天人之際從容宴語契闊胷懷欣性情之同冥感形骸
之共遣雖禪都妙域已挂於忘言而義塾文場竊申於
知己敢作頌曰
妙象無倪神功有涉湛淡名器崩騰事業慧路翹車禪
河艤楫控引羣品輪迴庶劫縱横宇宙反覆山川言因
境立道寄形詮爰稽福地式揆珍田丹溪漏日碧洞栖
煙闍都玉檻須彌石室榛灌溟濛風雲蕭瑟睟容迺眷
禪徒有謐葉磴三休花嚴(疑作巖)四密崇巒架殿疊嶂營
樓千楣鳳起萬栱鸞浮星開紺髮月湛青眸神宫不夜
邃宇長秋戶臨重㟧牎分絶嶺半迥香浮中天梵警鶴
林聖迹龍泉佛影鳥思山空猿悲峽靜森森巨栢落落
長松月出東岫霞生北峯山人自狎野老相逢白雲屢
斷青溪幾重彭澤之令臨邛之客比得(疑)山藪重規泉
石法宇成言慈門致役糠粃吏隠薜蘿心跡五(疑作吾)生
擾擾與道皇皇殷勤頌詠惆悵津梁投功翠碣助化玄
場百年之後苔蘚蒼蒼
全蜀藝文志卷四十六
