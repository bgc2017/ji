全蜀藝文志卷十七明周復俊編
詩
時序
仲春郊外唐王勃
東園垂柳徑西堰落花津物色連三月風光絶四隣鳥
飛村覺曙魚戲水知春初晴山院裏何處染囂塵
奉和鄭公軍城早秋杜甫
秋風嫋嫋動高旌玉帳分弓射虜營已收滴博雲間戍
欲奪蓬婆雪外城
中秋夜聽歌聯句武元衡
元衡在蜀淡于接物而開府極一時選公綽
為少尹正一觀察判官備度支判官裴度掌
書記盧士玫觀察支使李虚中觀察推官楊
嗣復節度推官
此夕來奔月何時去上天(備)雲鬟方自照玉腕更呈鮮
(度)嬿婉人間意飃䬙物外緣(公綽上相公)詩裁明月扇歌索
想夫憐(元衡奉盧侍郎)暗染荀香久長隨楚夢偏(放)會當來彩
鳳髣髴逐神仙(士玫)
早秋西亭宴徐員外前人
鼎鉉辭台座麾幢領益州曲池連月曉横笛滿城秋有
美皇華使曾同白社遊今來重相見偏覺豔歌愁
競渡曲僧鸞
五月五日天晴明楊花繞江啼曉鶯使君未出郡齋外
江上早聞齊和聲使君出時皆(闕)馬前已被紅旗引
兩岸羅衣破鼻香銀釵照日如霜刃鼓聲三下紅旗開
兩龍躍出浮水來掉形幹波飛萬劒鼓聲劈浪鳴千雷
鼓聲漸急標將近兩龍(闕)目如瞬波上人呼霹靂驚
竿頭綵掛虹蜺暈前船搶水已得標後船失勢空揮撓
瘡眉血首爭不定輸岸一朋(闕)似燒只將輸嬴(闕)賞
兩岸十舟互來往須臾戲罷各東西競脱文身請書上
吾今細觀競渡兒何殊當路權相持不思得所各休去
會到摧舟折檝時
蜀中春雨鄭谷
海棠風外獨霑巾襟袖無端惹蜀塵和暖又逢挑菜日
寂寥未是探花人不嫌蟻酒衝愁肺却憶漁蓑覆病身
何事晚來微雨後錦江春學曲江春
和蜀縣段明甫秋成望歸朝錢起
製錦蜀江静飛鳬漢闕遥一兹風靡草再視露盈條旅
望多愁思秋天更泬寥河陽專麗藻清韻入歌謠
蜀城春望崔塗
天涯憔悴身一望一霑巾在處有芳草滿城無故人懷
材皆得路失計獨傷春清鏡不忍照鬢毛應更新
好時節元稹
身騎驄馬峩眉下面帶霜威卓氏前虚度東川好時節
酒樓元被蜀兒眠
成都遨樂詩宋田况
四方咸傳蜀人好游娭無時予始亦信然之逮忝
命守益柅轅踰月即及春游每與民共樂則作一
詩以紀其事自歲元徂景至止得古律長調短韻
共二十一章其間上元燈夕清明重九七夕歲至
之類又皆天下之所共豈曰無時哉傳之者過矣
蜀之士君子欲予詩聞于四方使知其俗故復序
以見懷
元日登安福寺塔
歲歷啟新元錦里春意早詰旦會朋寀羣游僕騶導像
塔峙中霄翬檐結重橑隨俗縱危步超若薄清昊千里
如指掌萬象可窮討野闊山勢迥寒餘林色老遨賞空
閭巷朅來喧稚耄人物事都閑車馬擁行道顧此懽娛
俗良慰羇遠抱第憂民政疎無庸答宸造
二日出城
初歲二之日言出東城闉縵騎隘重浮淅車坌行塵原
野信滋腴景物爭光新青疇隱遥壩弱柳垂芳津邏卒
具威械祭墦列重茵俗尚各有時孝思情則均歸途喧
鼓鐃聚觀無富貧坤隅地力狭百業常苦辛設微行樂
事何由裕斯民守侯其勉旃亦足彰吾仁
五日州南門蠶市
齊民聚百貨貿鬻貴及時乘此耕桑前以助農績資物
品何其夥碎𤨏皆不遺編䉲列箱筥飭木柄鎡錤備用
誠為急舍器工曷施名花藴天豔靈藥昌夀祺根萌漸
開發蔂載相參差游人衒識賞善價求珍竒予真徇俗
者行觀亦忘疲日暮宴觴罷衆皆云適宜
上元燈夕
予嘗觀四方無不樂嬉游惟兹全蜀區民物繁它州春
宵寶燈燃錦里煙香浮連城悉奔騖千里窮邊陬衯裶
合繡袂轣轆馳香輈人聲震雷遠火樹華星稠鼓吹匝
地喧月光斜漢流懽多無永漏坐久凭高樓民心感上
恩釋唄歌神猷齊音祝東北帝夀長嵩丘
二十三日聖壽前蠶市
龍斷爭趨利仁園敞邃經深年儲百貨有意享千金器
用先農事人聲混樂音蠶叢故祠在致祝順民心
二十八日謁生禄祠遊淨衆寺
千騎出重闉嚴祠淨宇鄰映林沽酒旆迎馬獻花人豔
日披江霧香飈起路塵韶華特明媚不似遠方春
二月二日游江會寶歷寺
昔日張復之(詠字也)來乘寇亂餘三春雖宴賞四野猶艱
虞遂移踏青會登舟恣游娛戍備漸解弛人情悉安舒
垂兹五十年材哲不敢踰愚來再更朔遽及仲春初綵
旆列城隈畫船滿江隅輕橈下奔瀨縱轡臨精廬因思
賢守事所作民恬愉慈惠至今存遺愛其忘諸
八日大慈寺前蠶市
蜀雖云樂土民勤過四方寸壤不容隟僅能充歲糧間
或容惰孄曷能備凶痒所以農桑具市易時相望野氓
集廣鄽衆賈趨寶坊惇本誠急務戒其靡愆常兹會良
足喜後賢無忽忘
寒食出城
郊外融和景濃於城市中歌聲留客醉花意盡春紅遊
人一何樂歸馭莫怱怱
開西園
春風寒食節夜雨晝晴天日氣薰花色韶光徧錦川臨
流飛鑿落倚榭立鞦韆檻外游人滿林間飲帳鮮衆音
方雜沓餘景更留連座客無辭醉芳菲又一年
三月三日登學射山
麗日照芳春良會重元已陽濱修祓除華林程射枝所
尚或不同知俗亦足喜門外盛車徒山半列鄽市彩堋
飛鏑遠醉席歌聲起回頭望城郭煙靄相表裏秀色滿
郊原遥景落川涘目倦意猶遠思餘情未已登高貴能
賦感物暢幽旨宜哉賢大夫由斯見材美
九日大慈寺前蠶市
高閣長廊門四開新晴市井絶纖埃老農肯信憂民意
又見笙歌入寺來
二十一日遊海雲山
春光澹蕩海雲清滿路遊人語笑聲自愧非才無異績
止隨風俗順民情
二月十四日大慈寺建乾元節道場
赤精流景鑠朱夏向清和紺宇修祠盛華封祝慶多簮
裳千載遇鐘梵五天歌遠俗尤熙泰皇猷信不頗
乾元節
感帝開鴻緒薰風正阜生億年逢景運萬國贊升平瑞
靄承龍闕晨曦啟鳳城臚賓趍陛墄樂佾備韶英譯導
来珍貢酺懽洽頌聲曼齡均慶祝闔澤慰羣情地有捫
參遠人懷就日誠願將民共樂聊以報皇明
四月十九日汎浣花谿
浣花谿上春風後節物正宜行樂時十里綺羅青蓋密
萬家歌吹綠楊垂畫船疊鼓臨芳溆綵閣凌波汎羽巵
霞景漸曛歸櫂促滿城懽醉待旌旗
伏日會江瀆池
長空赤日真可畏三庚遇火氣伏藏温風淟涊欎不開
流背汗浹思清涼江瀆祠前有流水灌注蓄泄為池塘
沈沈隆厦壓平岸好樹蔭亞芙蕖香登舟命酒賓朋集
莫辭巵酒宜滿觴絲竹聒耳非自樂肆望觀者如堵墻
吾儕未能免俗累近日頗困炎景長今晨縱游不覺暮
形為外役暑亦忘豈如高齋滌百慮危坐自造逍遥鄉
七月六日晚登大慈寺閣觀夜市
萬里銀潢貫紫虚橋邊螭轡待星珠年年巧若從人乞
未省靈恩徧得無
七月十八日大慈寺觀施盂蘭盆
飛閣穹隆軼翠煙盂蘭盛會衆喧闐且欣酷暑從兹減
漸有涼風快夕眠(京洛間俗言過盂蘭盆則暑退)
重陽日州南門藥市
岷峨磅礴天西南靈滋秀氣中潛含草木瓌富百藥具
山民采捋知辛甘成都府門重陽市遠近凑集争齎擔
市人譎獪亦射利頗覺良惡相追恭旁觀有叟意氣古
肌面皯&KR0034;毛䰐鬖賣藥數種人罕識單衣結縷和隂嵐
成都處士足傳記觀誡之外多竒談盛言每歲重陽市
神仙往往臨塵凡愚人妄意覬非分不識妙理徒癡貪
惟期徼倖化金術未肯授足棲雲岩吁嗟神仙無所求
一離常道非所躭但喜山民藥貨售歸助農業增康安
冬至朝拜天慶觀會聖慈寺
景至履佳辰朝祖著國令黃道啟潜萌紫宇晨蔭映陽
德比君子吾道實可慶矧丁皇運亨遇主堯舜聖坤維
最遠方拙者此尸政雅俗舊儒文民牒少訟爭幸足宣
上恩惟恐盭物性良時不易得行樂未為併高會縱嬉
遨豐歲愈繁盛與衆助懽欣寄情于俚詠
次韻和季長學士正月二十八日出郊見寄之
什宋祁
雅俗傳祠日(州人以二十八日祠保壽侯及唐杜丞相)年華重宴辰初陽
澹江霧小雨破街塵(是日雨而不濘游人皆集)客盖浮輕吹齋刀
儼後陳林芳催兔目原色换龍鱗壤路歌聲雜褠倡舞
疊新持杯徧酬客惟欠眼中人
九日宴射前人
佳節憑高駐綵旗亭臯霧罷轉晨曦堋間羽集號猿後
臺外塵飛戲馬時芳菊治疴争汎蘂丹萸辟惡徧傳枝
明年此會知何處醉玉頽山不用辭
十日宴江瀆亭
節去懽猶在賓來賞更延㬈暾初短日凄緊乍寒天霽
沼元非漲秋花自少妍蟻留新獻酎蕙續漸殘煙戲鰋
衝餘藻游龜避折蓮流芳真可惜從此遂凋年
九日藥市作前人
陽九協嘉辰期人始多暇藥物會廣㕓游肩閙相駕靈
品羅賈區仙芬冒閣舍擷露來山阿斸煙去巖罅係道
襍提携盈檐更薦藉乘時物無賤貧乏利能射通芩互
作主参桂交相假(音架)曹植謹贗令韓康無二價西南歲
多癘卑濕連春夏佳劑止刀圭千金厚相謝刺史主求
瘼萬室繫吾化顧頼惡石功捫衿重慙唶
七夕范鎮
翠幕瑶梯百尺樓樓前星斗自悠悠天家仙會能多少
未到平明已别愁
踏青梅摯
綺場紛紛十里賒望中煙景半春華人遊寶歷青絲騎
路隘土橋金犢車綠襯鳳頭垂逕草紅攅鷁首照汀花
夕陽敲鐙餘歡在不惜鸘裘泥酒家
自和前人
龜堞春遊徑路賖青青踏去冒煙華翠停舴艋客尋寺
紅卸接䍦人上車亭落五重沽卓酒釵行十二步潘花
乘歡醉盡高陽侶倒戴歸來不認家
鹿鳴燕范成大
岷峩鍾秀蜀多珍坐上儒冠更逸羣墨沼不憂經覆瓿
琴臺重有賦凌雲文章小技聊干禄道學初心擬致君
富貴功名今發軔願看稽古策高勲
三月二日北門馬上前人
新街如拭過鳴騶芍藥酴醿競滿頭十里珠簾都卷上
少城風物似揚州
游海雲寺唱和詩吳中復
成都風俗歲以三月二十一日遊城東海雲
寺摸石於池中以為求子之祥太守出郊建
高旟鳴笳鼓作馳騎之戲大讌賓從以土民
樂觀者夹道百重飛蓋蔽山野讙謳嬉笑之
聲雖田野間如市井其盛如此渤海只公下
車朞月簡肅無事從俗高會于海雲酒既中
顧謂寮屬曰一觴一詠古人之樂事也首作
七言詩以寫勝賞席客亦有以詩獻者更相
酬和得若干篇廼命幕下吏會稽王霽為
之字霽斐薄愧不能文勉從公命夫徘倡
絃竹其樂外也吟詠情性其樂内也充諸内
則能遺外之樂流于外則内有所喪今公既
推内之樂以樂賓又盡外之樂以樂民可謂
得其樂矣
錦里風光勝别州海雲寺枕碧江頭連郊瑞麥青黃秀
遶路鳴泉深淺流彩石池邊成故事茂林坡上憶前遊
(予昔常陪樞密田公遊此)綠尊好伴衰翁醉十日殘春不少留
和韻范純仁
東郊行樂冠西州古寺岧嶤占上頭化俗文翁傳愷悌
尋山謝傅繼風流天涯罇酒欣相遇劒外三春得共遊
雅興直須窮勝賞年光難使隙駒留
和韻勾士良
佛土依山福遠州春行繡騎上雲頭補天彩石盈池在
朝海清江繞寺流四國仰煩郇伯勞羣生翹望謝安遊
早知為礪為霖意惟有西民欲暫留
䕫冬暖雪不到地唯山高處盡白它皆霏雨而
已宋肇
密下斜飛片片愁不堪飄泊向西州思家對雪誠何味
只與羣山鬭白頭
晚晴前人
古道遥臨水荒城早閉門亂山啣落照歸鳥下空
園江口漁人舫崖腰桑樹村客愁何可奈有酒莫
空樽
中秋對月用昌黎先生贈張功曹韻
前人
水精為鑑金為波挂空影寫山與河清光此夜十分好
有酒有客宜高歌去年今日行役苦若宿溪邊宿逢雨
傳聞蜀道如天高崖縣壁絶哀猿號波横劒戟不易上
陸有虎豹何由逃江山舊恃白帝險風俗猶帶烏蠻操
驅馳兩月到西塞夢寐萬里還東臯嗅梅踏雪巴子里
路入鬼門欣不死飛飛倦鳥惟思還玉筍豈是鹿官班
餘生但願閒及酒虚名寧顧觸與蠻良宵佳客十有五
雲放月入樽罍間頽然老子興不淺韓詩坡句聊追攀
君不見天寶霓裳羽衣歌人間樂舞難同科遺音猶在
悲涼多有酒且歌遑恤他不飲如此良夜何
上巳從史巫山&KR3113;飲江臯李&KR0811;
風沙一夕卷冥冥曉色曈曚上翠屛薄宦驅人成老大
佳時得酒慰飄零紅餘晚樹迷幽谷綠漲晴波失遠汀
却是崇山兼峻嶺看来渾不減蘭亭
踏磧張晉
䕫國先年有舊風来看踏磧莫怱怱只緣歲稔民康樂
纔到春初氣欎葱生怕背藍挨舞袖不妨腰鼓閙歌鐘
元戎小隊臨江滸要與遺黎一笑同
次韻宇文紹莊
八陣圖前凛古風武侯英烈豈怱怱江流千載長嗚咽
山插孤雲亦蒨葱陡覺新春忘病思喜陪高論自情鍾
典刑前軰今能幾歲晚相期華髮同
次韻費士戣
寶釧金釵盛峡風遨頭争逐去怱怱旗標陣磧規模古
筵挹晴嵐氣色葱宜有明珠酬白璧空慚瓦缶間黃鐘
紛紛雲片呈佳瑞一飽端知萬姓同
官舍苦雨黃人傑
漫空數日雨傾盆老屋淋漓瓦縫穿七月不虚為巧月
今年頼得是豐年泥塗滑滑妨行客煙隴隂隂礙種田
我欲乘風干造化盡披雲霧覩青天
上元竹枝歌和曾大卿冉居常
青春惱人思跰躚女郎市酒趣數錢不道翁家久留客
紅襠幔結賽鞦韆
學簫學鼓少年羣凖擬春來奉使君自向琱籠作行隊
愛排好曲薦慇懃
珍珠絡結繡衣裳家住江南山後鄉聞道使君重行樂
争携腰鼓趁年光
元宵彭永
巴人最重上元時老穉相携看點詩行樂歸來天向晚
道傍聞得喚蠶絲
全蜀藝文志卷十七
