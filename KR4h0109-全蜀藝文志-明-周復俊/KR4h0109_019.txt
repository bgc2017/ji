全蜀藝文志卷十九明周復俊編
詩
題詠下
竹枝宋蘇軾
竹枝歌上楚聲幽怨惻怛若有所深悲者豈
亦往昔之所見有足怨者歟夫傷二妃而哀
屈原思懷王而憐項羽此亦楚人之意相傳
而然者且其山川風俗鄙野勤苦之態固已
見於前人之作與今子由之詩故特緣楚人
疇昔之意為一篇九章以補其所未道者
蒼梧山高湘水深中原北望度千岑帝子南遊飄不返
唯有蒼蒼楓桂林楓葉蕭蕭桂葉碧萬里遠來超莫及
乘龍上天去無蹤草木無情空寄泣水濱擊鼓何喧闐
相將叩水求屈原屈原死已今千載滿船哀唱似當年
海濱長鯨徑千尺食人為糧安可入招君不歸海水深
海魚豈解哀忠直吁嗟忠直死無人可惜懷王西入秦
秦關已閉無歸日章華不復見車輪君王去時簫鼓咽
父老送君車軸折千里逃歸迷故鄉南公哀痛彈長鋏
三戶亡秦信不虚一朝兵起盡讙呼當時項羽年最少
提劒本是耕田夫横行天下意何事棄馬烏江馬垂涕
項王已死無故人首入漢庭身委地富貴榮華豈足多
至今唯有塚嵯峨故國凄凉人事改楚鄉千里為悲歌
竹枝蘇轍
舟行千里不至楚忽聞竹枝皆楚語楚言啁哳安可分
江中明月多風露扁舟日落駐平沙茅屋竹籬三四家
連舂並汲各無語齊唱竹枝如有嗟可憐楚人足悲訴
歲樂年豐爾何苦釣魚長江江水深耕田種麥畏狼虎
俚人風俗非中原處子不嫁如等閒雙鬟垂頂髮已白
負水採薪長苦艱上山採薪多荆棘負水入溪波浪黑
天寒斫木手坼龜水重還家足無力山深瘴暖霜露乾
夜長無衣猶苦寒平生有似麋與鹿一旦白髮已百年
江上乘舟何處客列肆喧嘩占平磧遠來忽去不記州
罷市歸船不相識去家千里未能歸忽聽長歌皆惨悽
空船獨宿無與語月滿長江歸路迷路迷鄉思渺何極
長怨歌聲苦淒急不知歌者樂與悲遠客乍聞皆掩泣
巴女謠唐于鵠
巴女騎牛唱竹枝藕絲菱葉傍江時不愁日暮還家錯
記得芭蕉出槿籬
蜀牋宋文彦博
素牋明潤如温玉新樣飜傳號冷金遠寄南都豈無意
緣公揮翰似山隂
萬蝶花宋蘇轍
誰唱殘春蝶戀花一團粉翅壓枝斜美人欲向釵頭插
又怨驚飛髩似鴉
蜀地海棠前人
蜀國天餘煦珍葩地所宜濃芳不隱葉併豔欲然枝襞
影分羣萼均霞點萬蕤回文錦成後夾煎燎烘時蜂蕊
迎銜密鶯梢向坐危淺深雙絶態啼笑兩妍姿絳節排
煙竦丹釭落帶垂童容鄣畏薄便面到憂遲媚日能徐
照暄風肯遽吹(蜀少疾風故華愈盛)惜歡當晼晚留恨付離披麗
極都無比繁多僅自持損香饒麝柏照影次瑶池畫要
精侔色歌湏巧騁辭舉尊頻語客細摘玩芳期
英韶在前徒矜下里之曲風雅未喪豈繁繫轅
之音不圖綴綺靡之辭抑將導敦厚之音耳
海棠雖盛於蜀人不甚貴因暇偶成五言百
韻律詩一章四韻詩一章附于卷末知我者
無加誚焉沈立
岷蜀地千里海棠花獨妍萬株佳麗國二月豔陽天
叢萼勻如布修蕤巧似編彤雲輕點綴赤玉碎雕鐫
瑟瑟光輸瑩猩猩血借鮮淺深相向背疎密逓勾牽
輕蒨重重染丹砂細細研蕊纖金粟拱鬚嫩紫絲拳
紅蠟隨英滴明璣著顆穿初莖争裊娜翹榦共蹁躚
絶代知無價生香不減&KR0034;分靈應桂苑鍾粹定星躔
木帝經邦相花王入室賢祥颷加剪拂卿靄共陶甄
真宰隂推轂勾芒與著鞭不湏憂薄命好為惜流年
贊翼施生柄扶持煦嫗權主張韶令正調燮淑威宣
和氣高低洽芳心次第還金釵人十二珠履客三千
雲雨迷巫峡風波怨洛川娉婷宜住楚妖冶合居燕
綉被通宵展華燈徹曙然横披前檻外半出假山巔
暗羡遊蜂採偷輸蟻穴沿瘦嫌蛛網織帚怯女蘿纏
蓄恨憑誰訊無言只自憐文君酒罏畔揚子草堂前
品格生來别風流到老全繁中生悵望衆裏見喧闐
暄暖精神出晴明意態便關關鶯對語兩兩燕高騫
天上宜封殖人間偶佇延共櫻圍别館與杏擁斜阡
清暖簾争卷黃昏幕尚褰低籠金轣&KR2263;高映畫鞦韆
忽認梁園妓深疑閬苑仙怱怱來蕙圃遠遠别芝田
羞隱暝濛霧輕如淡蕩煙乍逢開羽扇初喜下雲軿
髣髴回星靨依稀帶翠鈿五銖衣宛轉七寶帳翩翾
獨立挨霓節成行列彩旃困宜歆虎枕步好襯金蓮舞
定休回䄂粧濃不傅鉛蓋張松鬱鬱茵藉草芊芊馥郁
蘭供夢枎疎柳伴眠軀輕彌綽約腰細更便嬛婭姹常
顒若幽柔自洒然侍兒羅白芷婢子列芳荃口口濃檀
注腮腮薄粉填解圍施葉幄買笑有榆錢旖旎環瑶席
婆娑匝玳筵嬌依屏曲曲泣對露㳙㳙南陌輕埃蔽東
郊夕照連幾時休縹渺從此識嬋娟是處遺簮珥誰家
不管絃妬姬貪恐失戲稚惜何顛折閃搔頭褪擎摐約
腕揎戴遮鬟上鳳装壓鬢邊蟬汲引新懽聚消磨宿忿
蠲縱觀須倒載命宴必加籩翻曲教歌媛更詞送酒船
鄉心須暫解病眼當時痊迢逓來油璧從容住錦韀雅
宜交讓目穠與棣棠聯不憤參朱槿寧甘混木綿酴醿
潜矢色躑躅敢差肩紫柰思投迹夭桃恥備員梧桐愧
金井芍藥濫花磚併壓辛夷俗還宜乙夜看天恩無久
恃人寵莫長專布影交三徑敷榮遍一㕓凝眸方曄曄
廻首旋翩翩可忍驚颷挫胡須急景煎珊瑚隨手碎絳
雪繞枝旋拂漢霞初散當樓月自圓飄零隨蠛蠓散亂
逐漪漣灼灼龜城外亭亭錦水邊抱愁應惨蹙有淚即
潺湲午影迷蝴蝶朝寒怨杜鵑物情元倚伏人意莫拘
攣擢秀高羣木稱珍極八埏未開猶脉脉憂落固悁悁
别著新文紀重尋舊譜箋共知紅豔好誰辨赤心堅實
可陪朱李根宜灌醴泉栽須隣竹柏樹莫繞烏鳶如託
膏腴茂當隨富貴遷為多猶底滯因遠尚迍邅客思易
成亂心期未省愆畫思摩詰筆吟稱薛濤牋醉目休頻
送詩情豈易緣薛能誇麗句鄭谷賞佳篇止感芳姿美
那憐託地偏山經猶罕記方志未多傳巧詠憂才竭冥
搜得意填遐陬寡真賞僻境忍輕捐抽秘慚非據探竒
敢讓先援毫叙名卉聊用放懷焉
海棠石延年
君看海棠格羣花品詎同嬌嬈情自富蕭散豔非窮舊
縠斑吳苑新羅碎蜀宮錦窠杯裏影繡段隟前烘心亂
香無數莖柔動滿叢意分巫峡雨腰細漢臺風盛若霞
舒卷鮮於血灑空高低千點赤深淺半開紅粧面朱纔
布膏唇檀乍融色焦無可壓體瘦不成豐枝重輕浮外
苞疎密閙中難勝蜂不定易入蝶能通
答朱公綽牡丹詩宋祁
珍蘤分清賞飛郵附翠籠蹄金點髩密璋玉鏤跗紅香
惜持來遠春應摘後空玩詩仍把酒悵不與君同
新繁縣東湖瑞蓮歌王益
火雲爍盡大幕醒水光弄碧涼無聲荷花千柄拂煙際
傑然秀榦駢天英天敇少昊偏滋榮宵寒仙露饒金莖
嫋嫋飄風起天末綠華璫珮來琤琤觥觴式宴資擊賞
何人掞藻飛筆精越國亭亭八百里木蘭泛詠稱明媚
争如錦水𣲖繁江孤根擢翠葩分膩紫清合曜流霞暉
楚臺無夢朝雲飛韓虢佳人新侍寵温泉宮裏賜霞衣
赫赫曦陽在東井珍房萃作皇家慶流火初晨復毓靈
連壁更疑唐傑盛眇觀熙政集元和嘉糓重榮田野歌
高宗昔慶劉仁表五色卿雲世其少我今取喻進德流
優哉祥蓮出池沼草萊泥滓俱棄捐致君事業殊商皓
歸作臯䕫稷卨臣同心一德翊華勲
和梅摯
東湖已月湖水平鱗波暗織簫籟聲中有植蓮一萬本
紅漪相照摛繁英地靈氣粹不我測雙葩倏如同一莖
黃姑織女渡銀漢蜺旗鳳葆羅空青又認英皇立湘渚
翠華不返凝怨慕五十哀絃頓發聲駢首低昂泣珠露
是時主人集宴喜湖光浸筵霞脚膩朋簮峨峨盡才子
椽筆交輝雲藻麗酒酣倚欄惜紅輝煙素徘徊縈不飛
魏宮甄后晝方寢髣髴有人持玉衣此邑古今無異政
室家瘡痏何由慶三年鼠竊例皆然以薪救火火彌盛
自公柅車政克和載途鼓腹騰謳歌歌公用心日皎皎
不獨于今古應少因感珍芳兩兩開玉貫珠聯開縣沼
况我與公高適道高歌詎襲商山皓嘉謀嘉猷思入陳
願將此美歸華勲
蜀牋一軸獻太傅同年葉兄司馬光
西來萬里浣花牋舒卷雲霞照手鮮書笥久藏無可稱
願投詩客助新篇
望日與諸公會於大慈聞海雲山茶合江梅花
開遂相邀同賞雖無歌舞實有清歡因成拙
詩奉呈前人
野寺山茶昨夜開江亭初報一枝梅旋邀座上逍遥客
同醉花前㶑灔杯秀色霜濃方潤澤暗香風静更徘徊
仙姿莫遣常情妬不帶東山妓女來
蜀花以状元紅為第一金陵東御園紫繡毬為
最范成大
西樓第一紅多葉東苑無雙紫壓枝夢裡東風忙裡過
蒲團藥鼎髩成絲
紫荷車(峡山此樂甚多)前人
綠英吐弱線翠葉抱修莖矗如青旄節草中立亭亭根
有卻老藥鱗皺友松苓長生不暇學聊冀病身輕
錦帶花(東南甚珍此花峡中蔓生山谷)前人
妍紅棠棣粧弱綠薔薇枝小風一再來飄飄隨舞衣吳
下嫵芳檻峡中滿荒陂佳人堕空谷皎皎白駒詩
寶相花前人
誰把柔條夹砌栽壓枝萬朵一時開為君也著詩收拾
題作西樓錦被堆
太平瑞聖花前人
雪外捫参嶺烟中濯錦洲密攅文杏蕊高結綵雲毬百
世嘉名重三登瑞氣浮挽春同住夏看到火西流
垂絲海棠前人
春工葉葉與絲絲怕日嫌風不自持曉鏡為誰粧未辦
沁痕猶自宿胭脂
十一月十日海雲賞山茶前人
門巷驩呼十里村臘前風物已知春兩年池上經行處
萬里天邊未去人客髩花身俱歲晚粧光酒色且時新
海雲橋下溪如鏡休把冠巾照路塵
清明日試新火作牡丹會(蜀人以洛中千葉種為京花單葉為川花)
前人
再鑚巴火尚浮家去國年多客路賒那得青煙穿御柳
且將銀燭照京花香鬟半醉斜枝重病眼全昏瘴霧遮
錦地繡天春不散任教簷雨卷泥沙
謝人寄蒙頂新茶文同
蜀土茶稱聖蒙山味獨珍靈根托高頂勝地發先春幾
樹驚初暖羣籃競摘新蒼條尋暗粒紫萼落輕鱗的皪
香瓊碎髼鬆綠蠆勻漫烘防熾炭重碾敵輕塵惠錫全
來蜀乾崤盞自秦十分調雪粉一啜嚥雲津沃睡清無
夢清吟健有神冰霜疑入骨羽翼要騰身磊磊真賢宰
堂堂作主人玉川喉吻澁莫厭寄來頻
二色芙蓉前人
蜀國芙蓉名二色重陽前後始盈枝畫調粉筆分粧處
繡引紅針間刺時落晚自憐窺露沼忍寒誰念倚霜籬
主人日有西園客得爾方於勸酒宜
孫知微畫前人
太古竒偉士精思獨於畫馳心入茫昧萬物赴揮灑當
時一名重顧陸非爾亞卓哉青城筆妙絶冠天下寥寥
九天仗一一若神寫吾恐千載後是終無繼者
玉局洞石恪畫仙人四壁喻汝礪
真人何年下紫清目睛飄堕如流星至今玉洞通窈冥
蕭然紫室之威靈杖履而來六月望赤臯裂石風淒泠
屹然四壁呀欲動神怪夭嬌目喪睛道與之貌非丹青
馭風而行誰使令雲飛電掣集帝所超然得意皆天人
異哉石子偉丈夫胸中磊磊怪所儲元圃之山帝所居
子游其間堕雙鳬不然安知天上有此樂秃筆一掃凌
方壺細看毛骨分錙銖偉形傑状人人殊古來列真誰
所摹前稱關仝後張圖近之豪者郭忠恕落筆拂戾如
奔諸兩公軼蕩不拘束筆力磊砢相劘扶我來憑欄聊
一呼隨翁聯軒上清都
錦屏山暮景前人
暝色輕煙罩郡城漁舟燈火倒觀星寒山遠水江村暮
自在粧成水墨屏
題龍岩寺石刻文與可墨竹程壬孫
風雨勞先别敢辭樽酒深一梢墻上竹留作歲寒心
同前李元應
淺梢疎節任蕭郎正向祁寒敵曉霜清興未窮僧已老
自餘山色與溪長
蜀酒歌陸游
漢州鵝黃鸞鳳雛不鷙不搏德有餘眉州玻瓈天馬駒
出門已無萬里塗病夫少年夢清都曾賜虚皇碧琳腴
文德殿門晨奏書歸局黃封羅百壺十年流落狂不除
遍走人間尋酒壚青絲玉瓶到處酤鵝黃玻瓈一滴無
安得豪士致連車倒瓶不用杯與盂琵琶如雷聒坐隅
不愁渴死老相如
偶過浣花感舊遊戲作前人
憶昔初為錦城客醉騎駿馬桃花色玉人携手上江樓
一笑鈎簾賞微雪寶釵換酒忽徑去三日樓中香未滅
市人不識呼酒仙異事驚傳一城說至今西壁餘小草
過眼年光如電掣正月錦江春水生花枝闕處小舟横
閒倚胡床吹玉笛東風十里斷腸聲
浣花賞梅前人
老子人間自在身插梅不惜損烏巾春回積雪層冰裏
香動荒山野水濱帶月一枝低弄影背風千片遠隨人
石家樓上貪吹笛肯放朝朝玉樹新
蜀苑賞梅前人
十里温香撲馬來江頭還見去年梅喜開剰欲邀明月
愁落先教掃綠苔跌宕放翁新醉墨淒涼廢苑舊歌臺
盛衰自古無窮事莫向昆明嘆劫灰
席上作前人
綠波畫槳浣花船清簟疎簾角黍筵一幅葛巾林下客
百壺春酒飲中仙散懷絲管繁華地寄傲江湖浩蕩天
浮世升沈何足計丹城碧落珥貂蟬
故蜀别苑在成都西南十五六里梅花至多有
兩大樹夭矯若龍相傳謂之梅龍予初至蜀
嘗為作詩自此歲常訪之今復賦此
前人
昔年曾賦西郊梅茫茫去日如飛埃即今衰病百事嬾
陳迹未忘猶一來蜀王故苑犂已遍散落尚有千雪堆
珠樓玉殿一夢破煙蕪牧笛遺民哀兩龍臥稳不飛去
鱗甲脱落生莓苔精神每遇雪月見氣力苦戰冰霜開
羇臣放士耿獨立淑姬静女知誰媒摧傷雖多意愈厲
直與天地爭春回蒼然老氣壓桃杏笑我白髮心尚孩
微風故為作嫵媚一片吹入黃金罍
綿州錄事參軍廳觀楚公畫鷹少陵為作詩者
前人
我來訪古涪之濱不辭百㒺冀一真走馬朝尋海㯶館
斫鱠夜醉魴魚津越王樓高亦已換俯仰今古堪悲辛
督郵官舍最卑陋棟撓楹腐知幾春巋然此壁獨無恙
老槎勁翮完如新向來劫火何自免叱呵守護疑有神
妖狐九尾穴中國共置不問如越秦此時此物合致用
下鞲指呼端在人會當原野洒毛血坐令萬里清煙塵
老眼還憂不及見詩成肝膽空輪囷
龍掛前人
成都六月天大風發屋動地聲勢雄黑雲崔嵬行風中
凛如鬼神塞虚空霹靂迸火射地紅上帝有命起伏龍
龍尾不卷曳天東壮哉雨點車軸同山灌水溢路不通
連根拔出千丈松未言為人作年豐偉觀一洗芥蔕胸
銅馬歌王灼
郫城村民鑿古墓得銅馬高三尺許制作精
妙前簡池守景季淵取以歸風雨輙聞嘶聲
怪之不敢留移送佛寺紹興丙子予以事至
成都黃伯淵見索作銅馬歌
君不見武皇逸志凌九垓追風躡影思龍媒魯班門外
立銅馬天厩萬匹皆塵埃又不見伏波將軍破交賊歸
来殿前獻馬式據鞍習氣殊未衰想見老子真矍鑠兩
京飜覆知幾秋只有山河供客愁孤煙落日蠶叢國出
此神物於荒丘千年黃壤誰作主猶把歸心泣風雨但
恐一朝去無蹤有似豐城寶劍化雙龍
張飛刁斗(上有八分飛所書也)張士瓖
天下英雄只豫州阿瞞不共戴天仇山河割據三分國
宇宙威名丈八矛江上祠堂嚴劒珮人間刁斗見銀鈎
空餘諸葛秦州表左袒何人復為劉
杜鵑宋肇
暖雲無定半隂晴茅屋紙窗深復明喬木参天竹千莖
巴山欲曉風露清杜鵑飛鳴遶江城魚復四月江水生
林花落盡空含情瀼東瀼西朝暮聲
次韻袁升之遊海雲寺鴻慶院山茶之作
蒲瀛
山茶兩本上連空叠葉棲枝占佛宫雀尾有金輸紺碧
鶴頭無火讓殷紅優於峡茗稱呼異劣與梅花氣候同
誰識諸天雨花外道人宴坐雪霜中
梅林分韻詩(有序)杜謹言
紹興庚辰十二月既望縉雲馮時行從諸朋
舊凡十有五人携酒具出西梅林林本王建
梅花苑樹老其大可庇一畆中間風雨剥裂
仆地上屈盤如龍孫枝叢生直上尤怪古者
凡三四酒行以舊時愛酒陶彭澤今作梅花
樹下僧為韻分題賦詩客既占韻立者倚樹
行者環繞仰者承薌頫者拾英吟態不一皆
可圖畫是行也余被命造朝行事薄遽重以
大府衣冠謁報主人饋勞酬對奔馳形神為
之俱敝諸公導以斯遊江流如碧玉平野秀
潤竹塢桑疇連延彌望民家十十五五籬落
鷄犬比閭相親不愁不嗟余散策其間蓋不
知向之疲苶厭苦所在也昔人謀于野則獲
閒暇清曠有爽於精神思慮游不可廢如此
哉又况所與游皆西州名俊憙事者即詩成
次第不以長少以所得韻之後先聯成軸客
十有五韻止十四呂義父别以詩字為韻又
有首眩詩不成者缺樹字一韵余過沉犀樊
允南監鎮税語允南補之諸公又属時行為
之序十五人者成都楊仲約施子一呂周輔
義父智父澤父宇文德潜呂默夫杜少訥房
仕成楊舜舉綿竹李無變潼川于伯永正法
寶印老縉雲馮當可
得舊字
竹村喜紆徐江雲迷昏晝踟蹰馬上語嫩寒入衣䄂天
公惜梅花破臘開未就留以待君來春風本如舊一尊
既相属勿辭作詩瘦明年用和羹請為使君夀
得時字李流謙
巾冠堕城府桔橰無停時胸脾貯黃埃空慕林壑姿涎
流方外勝秦人望軒羲萬金買閒日駕言一舒眉冒踏
衆俊場更從百代師食魚得河魴熊蹯佐其滋西林煙
雨村霜條出冰蕤鳥鵲噪寒瞑玉立交參差置尊枎疎
下老榦虬蛟馳落蘂不動塵初無犀駭鷄羞我木石資
鬭公瓊琚詞深酌起自勸滕莒吾封圻公行對宜温雲
霧生攀躋能來玩墟落疋馬却蓋麾蟠胸萬螮蝀寰區
眇毫絲以兹接羣動白羽坐指撝笑彼豢外者組紱為
之鞿它年駟馬還梅花當十圍識此黃公壚下車挽客
衣未覺邈山河一醉也大奇
得愛字呂及之
去城十里南郊外突兀老梅餘十軰玉雪為骨冰為魂
氣象不與凡卉對我來窮冬煙雨晦臨風把酒從公酹人
言此實升廟堂埋沒荒村今幾歲清芳不為無人改捐氣
何妨本根在瑰章妙語今得公國色天香真有待歸路
從公巾倒戴俗物汚人非所愛我公行向日邊歸此段
風流入圖繪
得酒字宇文師獻
平生慕英游望公如山斗一見開心誠已落諸人後龍
門豈甄擇大小俱容受聯轡尋勝踐春風倚尊酒惟公
對江梅端若同志友土色洗塵沙幽姿出藜莠命客花
下坐相與沃醇酎非公無此客譬諸草木臭向晚入深
巷蒼根欹甕牖始知水西頭臥梅勝臥柳有客三嘆息
此樹驚老醜一笑客誠癡萬法要經久竒卉如尤物過
眼不必有惠我終日香重來香在否但從此理悟那復
長搔首念公捧召節修名當不朽艤舟未忍去招尋訪
林藪中心甚虚明外慕厭紛糾杖履循古岸細話猶開
誘再拜誦公詩一洗芻豢口
得陶字楊大光
蟠根寄荒絶擢榦空櫹椮鄉來聞妙語剪拂到兒曹垂
老猶叵堪開落幾徒勞不謂勤杖屨惠然排蓬蒿尚能
領諸生相就醉澄醪真頼旁輝映并覺標韵高酒闌興
未已分韻看揮毫籍湜俱可人冥搜争過褒乃知天地
間一等為賢豪横飛與陸沉亦各繫所遭受命起窮邊
國柄行當操盡期如此花曉夕幸甄陶得備和羹用寧
不出伊臯百年幾春風勿令心忉忉
得彭字于格
庭柯臥蒼虬閱世如聃彭朔風破檀蕊零露滋玉英江
空人響絶影落千丈清今代文章籙縉雲生齊明躍馬
覘春色觴客江上亭三嗅韻勝華霜霰飽曾經及時剥
其實可用佐八烹幸因輶軒使錫貢充廣庭王明儻予
燭和羹登簋鉶
得澤字僧寶印
江路歲峥嶸酸風更蕭瑟發興訪梅花主盟得詩伯孤
芳有餘妍初不帶脂澤香度竹籬短影搖谿水碧同時
飲中仙著我林下客春槽沸滴紅滿坐喧舉白澆胷獨
茗盌臭味曾不隔公今日邊去陛下正前席請看枝頭
春中有和羹實反騷試與提不礙心鐡石
得今字楊凱
蘭亭久陳迹修竹空自隂龍山亦淒涼鮮花誰與簮英
遊曠千載盛事新梅林四海馮黎州未妨鐡石心提携
到諸子徧賞江之潯房亭姑射仙玉立何森森謝氏六
君子對飲香滿襟西郊訪老龍竒怪尤可欽宛然如先
生高臥歲月侵從兹飽薰風佳實共鼎鬵正味悅天下
妙用無古今去去好著鞭江南春已深
得作字呂商隱
一樹知獨秀十里方出郭江流浩清泠露氣疑淒薄胡
為此行色疲馬外踴躍玄冥正擅令植物困搖落身心
縱未改佳意久已惡喜見南北枝粲然秀冰壑千林色
暉映百畆香磅礴首破春風荒獨傲清雪虐坐令芳信
傳芬菲到羣萼如一君子信茹連俱有託相期飲此意
浩蕩放杯酌更應護攀折嘉實須若若終收調鼎功傅
巖真可作持問縉雲老一尊笑相酢
得梅字馮時行
霜朝馬蹄無纖埃錦城城西江之隈金蘭合香俱明來
白沙鱗鱗江水洄梅花傍江高崔嵬人言猶是王建栽
豪華過眼浮雲哉下馬酌酒聊徘徊飛英送香来酒杯
酒酣疾呼竹籬開走尋屋角如龍梅梅龍雖多此其魁
睡龍屈盤肘承胲風欺雪虐封蒼苔孫枝迸出誰胚胎
天公撫摩春為回慎勿變化隨風雷年年開花照尊罍
我欲結茅買芋煨與梅周旋送衰頽
得花字呂凝之
出郭豈憚遠滿城無此花新枝開玉雪老樹臥龍蛇臨
水互葱蒨傍籬忽横斜詩聲寫竒怪畫本出槎牙老子
晉彭澤諸公賈長沙不尋龍李盟來嗅霜露華杖履穿
茒舍壺觴倩酒家飢飡香馥郁醉藉影参差月白鴈成
字江清魚可义風流一時勝野意十倍加祇恐天上去
迹陳錦江涯歸来馬蹄疾驚飛滿林鵶
沈黎使君與客飲王建梅林分韻作詩過沉犀
以詩相示闕樹字令漢廣補之
樊漢廣
墻頭冉冉新陽露忽作玲瓏玉千樹老蛟偃蹇獨避人
卷回飛雪江臯暮何處鳴禽来好音四月枝垂起黃霧
摧折霜餘初不懼笑看春光等閒度百年夢幻欲無言
吹落吹開豈風故時來薦鼎真偶爾小住疎籬非不遇
我知天地絶茫茫無為展轉獨多慮為花悽斷却回頭
爾亦微酸若難茹
得下字施晉卿
郊原宿雨餘雪重雲垂野春信初動搖欲往豈無駕使
君早著鞭問路逢耕者深尋煙雨村共作詩酒社庭荒
得老樹氣象自儼雅一笑呼酒來大盆注老瓦最後看
枯株何意當大厦夭矯待風雲有年天實假湏知羹鼎
調嘉實名用捨我欲夀使君罇罍更傾瀉明朝得楚騷
健甚無屈賈君今有賜環詔落九天下蜀江雪浪來棹
趁船人把留滯以諸生斯文要陶冶惟應郢中歌倡絶
和自寡更聞督熊兒夜賦燭餘灺它年看無雙聲譽出
江夏却笑昌黎公阿買字能寫
賦成都碧鷄坊李氏石君(事見成都古今記中盖湖石之最大而竒)
(者著名舊矣)孫松夀
造化小兒斵山骨幾年流落蛟龍窟太湖一碧浸玻
瓈瀾吞浪吐窮奔突瑰竒未許困泥沙漂出江臯空
㟮屼清寒偃蹇如高人肯向蓬蒿念埋沒曩聞上苑
饒竒珍千形萬状高嶙峋當年搜索困山海氊包席
裹車轔轔規模豈但肖五嶽氣象直欲凌三神一朝
戎馬窺城下例隨矢石荒荆榛憐君分落幽人手不
逐爾軰汙塵垢首陽寂寞伯夷清瀟湘冷落三閭瘦
李侯胷中飽雲夢得君不用斯瓊玖館之舊隐與周
旋竹士松賓三益友相看一洗名利心眉宇更清元
德秀君今幾世德未衰霜寒玉立癯而夀咄嗟世眼
多嗜好玩形忘理十八九竒章所蓄森琅玕名標甲
乙空紛然到溉竒礓高崒嵂一擲徒為負進錢石君
于汝非不厚較其所得無何有願公世濟此君為不
朽
鴈詩朱乘
八月新霜岸草枯數聲哀怨鴈来初憑君試向沙汀看
恐帶匈奴二帝書(高宗皇帝聞之嘆曰此人頗有愛君之心)
彌牟鎮孔明八陣圖詩王剛中
我稽八陣圖規模載方冊朅來鎮西蜀䕫門觀叠石賦
詩百數字字字究來歴進涉漢川西彌牟鎮之北平原
列堆阜灘石同一式細思作者意孔明有深策高岸或
為谷灘石存遺跡江海變桑田平原猶可覓故今兩處
存千載必一得再歌遂成篇當有智者識
題陳去非王摩詰嘉陵圖王安中
干戈已暗大同殿管絃猶喧凝碧池别寫嘉陵三百里
右丞心事欲誰知
邛州青霞嶂(青霞嶂與石城山相連)張愈
霧山環合自雲川戶有清溪種玉田萬本桃花不知處
幾人曾得問秦年
萬安驛張縯
勁兵重作付匈奴毆雀毆魚計自疎地入萬安知幾許
却憐此邑始回車(縯詠萬安驛明皇幸蜀至此嘆曰一安尚不可得况萬安乎)
題柯敬仲畫前人
予先世居隆州州治之後山石室翁守郡時
隆為陵州州事簡時來就吾家拾故紙背作
芧蘭竹木之屬所得頗多吾幼時尚收得數
紙今亦亡之丹丘生用文法作木竹而坡石
過之近又以新意作墨花甚妙從子悦有眉
山學官之行立為作此予愛而賦之
昔者老可守陵州守居北山吾故丘太守時來看山雨
每畫紙背成滄州老蒲松煙色過重揮霍隂崖交劒矛
百年離亂亡故物敝箧江南誰復收新圖篔簹枝葉修
使我不樂思昔侯碧鷄祠前杜宇叫五女井上叢篁幽
裳梨樹高青子落碧花翠蔓縈牽牛揚雄無家不歸老
蠨蛸蟋蟀寒相求丹丘先生東海客何以見我空山秋
蕭條破墨作清潤殘質刊落精英留陂陁重複分細草
山石縈紆生亂流眉山學官莫厭冷言歸故鄉非遠遊
石田茅屋儻可得萬里欲上東吳舟百花潭深濯新錦
持報以比珊瑚鈎
題商德符蜀山圖前人
每愛商公寫蜀山蒼崖直下竹林間錦城雨後江沙白
劒閣霜餘木葉殷何處揚雄池盡墨誰家杜甫月臨關
釣鼇海上天空闊待得仙槎一往還
蜀人鎦夢良效楊補之掀篷圖一首
前人
錦屏山下花如錦却愛清江野水邊放筆豈能無直榦
掀篷方欲鬭清妍最憐半面欹歌扇更笑輕身障舞筵
君看上林千樹雪繁枝何處獨娟娟
題王庶山水前人
蜀人偏愛蜀江山圖畫蒼茫咫尺間駟馬橋邊車蓋合
百花潭上釣舟閒亦知杜甫貧能賦應嘆揚雄老不還
花重錦官誰得見杜鵑啼處雨斑斑
題秋日蜀棠前人
野棠青子來青鳥霜日清妍欲近人忽見嬌然紅數萼
劇憐秋色勝於春
酒肆明晏鐸
半幅青帘柳外斜甕頭春色泛桃花遥思昔換金龜處
知是長安第幾家
詠柳邊驛前棕樹劉成得
雲林秋盡葉齊凋棕樹臨風翠羽搖江上人家欲聽雨
故栽濃綠當芭蕉
毘橋兩渡盧雍
橋斷毘江路殘霞水底天渡邊還有渡莫怪急呼船
桂湖夜月前人
月白湖光淨波寒桂影繁人間與天上兩樹本同根
全蜀藝文志卷十九
