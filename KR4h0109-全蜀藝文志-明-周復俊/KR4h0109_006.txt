全蜀藝文志卷六明周復俊編
詩
城郭樓閣
奉和嚴中丞西城晚眺唐杜甫
汲黯匡君切廉頗出將頻直辭才不世雄略動如神政
簡移風速詩清立意新層城臨暇景絶域望餘春旗尾
蛟龍會樓頭燕雀馴地平江動蜀天闊樹浮秦帝念深
分閫軍須遠算緡花羅封蛺蝶瑞錦送麒麟辭第輸高
義觀圖憶古人征南多興緒事業暗相親
上白帝城前人
城峻隨天壁樓高更女牆江流思夏后風至憶襄王老
去聞悲角人扶報夕陽公孫初恃險躍馬意何長
蜀城春望崔塗
天涯憔悴身一望一沾巾在處有芳草滿城無故人懷
材皆得路失計自傷春清鏡不堪照鬢毛愁更新
覽蜀宫故城作宋祁
國破江山老人亡岸谷摧鴛飛今日瓦鹿聚向時臺故
苑猶霏雪荒池但劫灰頳遺糊處壤闔記數殘枚恨月
窺林下悲風覓隴來依城狐獨速失厦鷰裴回廢社纔
存樹隂垣自上苔有情惟杜宇長為故王哀
觀古魚鳬城(在温江縣北十五里有小院)孫松夀
野寺依脩竹魚鳬迹半存高城歸野壠故國靄荒村古
意憑誰問行人謾苦論眼前興廢事煙水又黃昏
白帝城宋肇
江雨霏霏白帝城秋草未枯春草生古來戰壘如雲横
萬里瞿塘斷人行至今三峽路峥嶸時清不見更屯兵
荒凉廢堞沒春耕但見牛羊日西平
白帝城曾慥
白帝城頭路逶迤一徑遥高堂臨峽口暴水沒山腰隔
岸魚施網横江鐵貫橋神妃翻覆手願賜雨連宵
白帝城陳謙
漢家郡國奄方與天覆尊臨北斗居躍馬建旌何草草
縮蛙緣井共區區千年雲雨忘遺堞萬里山河鎮卧廬
悽惻渭營生雨急永安宮址最先墟
樓閣
登成都白莵樓晉張載
重城結曲阿飛宇起層樓累棟出雲表嶢櫱臨太虛高
軒唘朱扉迴望暢八隅西瞻岷山嶺嵳峩似荆巫蹲鴟
蔽地生原隰殖嘉蔬雖遇堯湯世民食恒有餘鬱鬱少
城中岌岌百族居街術紛綺錯高甍夾長衢借問揚子
舍想見長卿廬程卓累千金驕奢擬五侯門有連騎客
翠帶腰吴鈎鼎食隨時進百和妙且殊披林採秋橘臨
江釣春魚黑子過龍醢果饌踰蟹蝑芳茶冠六清溢味
播九區人生苟安樂兹土聊可娱
登錦城散花樓唐李白
日照錦城頭朝光散花樓金窗夾繡戶珠箔懸瓊鈎飛
梯綠雲中極目散我憂(一作愁)暮雨向三峽春江繞雙流
今來一登望如上九天遊
白帝城最高樓杜甫
城尖徑異旌旆愁獨立縹緲之飛樓峽坼雲霾龍虎睡
江清日抱黿鼉遊扶桑西枝封斷石弱水東影隨長流
杖藜歎世者誰子泣血迸空迴白頭
南充韓士英曰杜子美登白帝最高樓詩云
峽坼雲霾龍虎卧江清日抱黿鼉遊此乃登
高臨深形容疑似之状耳雲霾坼峽山木蟠
挐有似龍虎之卧日抱清江灘石波盪有若
黿鼉之遊余因悟舊註之非其云雲氣隂黯
龍虎所伏日光圓抱黿鼉出𦢊真以為四物
矣即以杜證杜如江光隠映黿鼉窟石勢参
差烏鵲橋同一句法同一解也蘇子赤壁賦
云踞虎豹登虬龍攀棲鶻之危巢俯馮夷之
幽宫亦是此意豈真有烏鵲黿鼉虬龍虎豹
哉
晩夏登張儀樓呈院中諸公段文昌
重樓窗戶開四望劒煙埃遠岫林端出清波城下迴乍
疑蟬韻促稍覺雪風來併起鄉關思銷憂在酒杯
同前姚向
秦相架羣材登臨契上台槎從銀漢落江自雪山來灑
曲親流火凌風洽小杯帝鄉如在目欲下盡徘徊
同前温會
危軒重疊開訪古上徘徊有舌嗟秦策飛樑認楚材雲
霄隨鳳到物象為詩來欲和關山意巴歌調更哀
同前楊汝士
從公城上來秋近絶纖埃樓古秦規在江分蜀望開遠
山標宿雪木席本寒灰陪賞今為忝臨歡敢訴杯
同前李敬伯
層屋架城隈賓筵此日開文鋒摧八韻星分應三台望
雪煩襟釋當歡遠思來披雲霄漢近暫覺出塵埃
同前姚康
登覽值晴開詩從野思來蜀川新草木秦日舊樓臺池
影搖中座山光接上台近秋宜晩景極目斷浮埃
散花樓張祜
錦江城外錦江頭回望秦川上軫憂正值血魂來夢裏
杜鵑聲在散花樓
越王樓詩(并序)宋樊紹述
綿之城帝猲&KR0008;掀明威瀰石硝馳涪瀨左凌凌紅䄺
簮天地送行癸壬且掬跎踢千西北蟠紅&KR0008;青越王
正欲為樓重軒疊飛門明忩蒙傘蹇蹇予始登謂日
月昏曉可窺其背雷電合風雲遘霜辛露酸星辰介
行神鬼變化草木&KR0008;繡髻御簔芰皆可察極縈視其
江帶又極視其土崗斷暴遠近山嶮若閿之東皇天
原開見荆山我可黃河矙然為曲直淚雨落不可掩
因口其心曰無害苦其目果星星過歸尚悲不能解
重為詩以釋益不可顧謂郡中諸君能無有意綴以
華艷其念蓄云
危樓倚天門如&KR0146;星辰宫榱薄龍虎怪洄洄繞雷風徂
秋試登臨大靄屯喬松不見西北路老懷益凋窮石瀨
薄濺濺土山杳窮窮昔人愴為逝所適酡顔紅今我茲
之來猶校成歲功輟田植科畝游圃歌芳叢地財無取
厚人室安取豐既乏富庶能千萬慚文翁
北樓宋祁
少城西北之高樓此地蒼茫天意秋驚風白日忽已晩
落葉長年相與愁極塞雲物自惨澹趨林烏雀時啁啾
纓上朔塵久不洗安得手弄滄江流
西樓夕坐前人
炎氛隨日入岑寂坐遥帷倦鶩昏投浦驚蟬夜去枝桂
華兼月破槎影帶星移珍重窗風好羲人即此時
陪孫之翰大博登成都樓張俞
齪齪古之人傷心廣陵廢遂絃蕪城歌半夜一揮涕蕙
紈隨草衰藻黼歸塵翳魂石歛丘封歌堂從水逝薰光
杳沈滅吞恨徒千歲我懷吴蜀國旤亂若符契目覽臺
殿墟心感君王世干戈日馳逐狼虎争吞噬山河寳天
塹城闕巍地肺霸力不久炎倏忽如焚薙空餘萬雉城
岌倚寒雲際麋鹿玩苹隂狐狸棲棘衛江漢含嗚咽岷
峨抱迢逓荒村煙火遥落日寒風厲因知市朝人自古
悲興替
散花樓喻汝礪
濯錦江邊莎草濃散花樓畔天芙蓉蜀山疊疊脩門遠
誰把丹心問李鄘(唐討淮蔡李鄘籍帑藏以獻由是諸道皆助軍費自鄘倡之)
樓上醉歌陸游
我游四方不得意陽狂施藥成都市大瓢滿貯随所求
聊為疲民起憔悴瓢空夜静上高樓買酒捲簾邀月醉
醉中拂劒光射月往往悲歌獨流涕剗却君山湘水平
斫却桂樹月更明丈夫有志苦難成修名未立華髮生
芳華樓賞梅前人
素娥竊藥不奔月化作江梅寄幽絶天工丹粉不敢施
雪洗風吹見真色出籬藏塢香細細臨水隔煙情脉脉
一春花信二十四縱有此香無此格放翁年來百事惰
惟見梅花愁欲破金壺列置春滿屋寳髻斜簮光照坐
百榼淋漓玉斝飛萬人辟易銀鞍過不惟豪横壓清&KR0751;
聊為詩人洗寒餓
犍為江樓范成大
河邊堵立看歸篷三老開頭暮欲東漲水稠灘連峽内
淺山浮石似湘中無人驛路榛榛草有客江樓浩浩風
種落塵消少公事賸裁新語寄詩筒(縣令師永錫同年能詩)
西樓獨上前人
竹日駐微暑松風生早秋閒尋來處路獨倚静中樓老
景驅雙轂鄉心挽萬牛相隨木上坐脚底亦雲浮
西樓秋晩前人
樓前處處長秋苔俛仰璿杓又欲回殘暑已隨梁燕去
小春應為海棠來客愁天遠詩無託吏案山横睡有媒
晴日滿忩鳬鶩散巴童來按鴨爐灰
冬至日銅壺閣落成前人
走遍人間行路難異鄉風物雜悲歡三年北戶梅邊暖
萬里西樓雪外寒已辦鬢霜供歲籥仍拚髀肉了征鞍
故園雲物知何似試上東樓直北看
萬景樓(在漢嘉城中山上登覽勝絶殆冠此州予令盡工作圖以歸山谷來游時但有)
(安樂園未有此樓也)前人
左披九頂雲右送大峨月殘山剰水不知數一一當樓
供勝絶玻瓈濯錦遥相通指揮大渡來朝宗川靈胥命
各東去我亦順流呼短篷詩無傑語慚風物賴有丹青
傳小筆仍添詩客倚欄看令與山川相映發龍彎歸路
遶烏尤棟雲簾雨邀人留若為喚得涪翁起題作西南
第一樓
别後寄題漢嘉月榭(陸務觀所作同年謂王子蒼萬景嘉州酒名湖亭明)
(月湖也在州治前方作旗亭月榭正直大峨取太白峨眉山月之語以名傍有一岩景趣尤佳子)
(蒼欲作樓未果)前人
隠吏詩情卜築幽同年惜别勸淹留試傾萬景湖亭酒
来看半輪江月秋川路雖長猶共此夜船空載且歸休
碧巖勝處頻回首好事誰能更小樓
制勝樓王延禧
䕫子城新築長江便作壕欲兼諸面敵故起北樓高即
舊基仍峻因時力不勞青天纔咫尺翠壁似周遭近照
東西瀼遥分上下牢百蠻歸指掌三峽見秋毫帝道方
無外皇威到不毛三鈎閑夜鎖(圖經三鈎鎮置鎖水即今舊州是也)八陣
縱春遨(䕫民每歲人日遊八陣磧)守土慙非稱提兵亦謬叨經營皆
使指備豫本戎韜功乏為山助名加制勝褒登臨欲吟
咤深愧杜陵豪
制勝樓李濤
畫省容臺記並遊相思相望幾登樓路長久歎音塵絶
事變還驚歲月流合侍鈞天終雅奏却穿巴峽看横舟
欲酬嘉惠須新語老覺枯腸不奈搜
登制勝樓次韻閻蒼舒
百牢關下古䕫州坐鎮休餘只倚樓赤甲白鹽齊意氣
葛巾羽扇獨風流夜閒警柝抛金鎖春樂熙臺醉玉舟
化國舒長公事少眼中萬象固神搜
白雲樓程之才
鬻熊城郭遶蒼崖萬疊煙嵐亦壮哉平地窺覦心未惬
重樓徙倚眼初開披襟風月争新入剖月江山破迥來
日落三峩知處所雲浮雙闕欲崔嵬胡牀不愧庾公興
奕簟還思杜老才更待擕衾盡清景夜深欄檻逼昭回
仁夀寺閣程公闢
半天鐘鼓宴峥嶸早晩晴隂景旋生湖暖水香春載酒
月寒雲迥夜聞笙金鼇破海頭争並玉鷺排煙陣自横
我是蓬萊東道主倚欄先占日初明
合州望黔樓義光
江上望黔樓望中煙靄浮微凉生戶牖新雨過汀洲遠
岫千重疊清波萬里流此時何限興回首寄羣鷗
彭州南樓文同
百尺壓城端飛簷欲上搏湖光搖埤堄山影轉欄干秀
野含春構喬林擁暮寒回頭大岷雪十仞玉㠝岏
歸雲閣明安磐
山腰飛鳥回樹杪泉聲落尋幽醉不歸更上歸雲閣
全蜀藝文志卷六
