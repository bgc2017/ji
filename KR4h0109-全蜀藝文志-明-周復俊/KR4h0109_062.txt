全蜀藝文志卷六十二明周復俊編
行紀
吳船錄宋范成大
石湖居士以淳熙丁酉五月戊辰離成都泊舟合江亭
下合江者乃岷江别𣲖自永康離堆入成都及彭蜀諸
郡合于此下新津綠野平林烟水清遠極似江南亭之
上曰芳華樓前梅甚多蜀人入吳者皆從此登舟其西
則萬里橋諸葛孔明送費禕使吳曰萬里之行始於此
後因以名橋杜子美詩曰門泊東吳萬里船此橋正為
吳人設余在郡時過此橋輒為之慨然六月己巳朔發
家屬舟下眉州彭山縣泊單騎轉城過東北門又轉而
西自侍郎堤西行走岷山道中五十里至郫觀者塞途
嚴粧盛餙㡩幕相望盖自來無制帥行此路庚午至永
康軍崇德廟在軍城西門外山上秦太守李冰父子廟
食處也辛未登城西樓其下則皆西戎山矣西門名玉
壘關將至青城當再渡繩橋長百二十丈分為五架橋
之廣十行繩排連之上布竹笆攢立大木數十于江沙
中輦石固其根每數十木作一架挂橋於半空大風過
之掀舉幡幡然大略如漁人晒網染家晾綵帛之狀又
須捨輿疾步至橋下石塹深數十丈窈然沉碧飛湍噴
雪奔出並流橋外則入岑蔚中可數十步兩溪合為一
似投大壑淵渟凝湛散為溪灘灘中悉是五色及白質
青章石子水色麴塵與石色相得如鋪翠錦非摹寫可
具朝日照之則有光彩發溪上倒射巖壑相傳以為大
士小現也牛心寺三藏師繼業自西域歸過此將開山
兩石鬪溪上攬得其一上有眉目以為寶瑞至今藏寺
中此水遂名寶現溪自是登危磴過菩薩閣當道有榜
曰天下大峨山遂至白水普賢寺自縣至此步步皆峻
阪四十餘里然始是登峰頂之山脚耳甲午泊白水寺
大雨不可登山謁普賢大士銅像國初勅成都所鑄有
太宗仁宗真宗三朝所賜御製御書百餘卷七寶冠金
珠瓔珞袈裟金銀瓶鉢奩爐匙筯果罍銅鐘鼓鑼磬蠟
茶塔芝草之屬又有崇寧中宮所賜錢幡及織成紅幡
等物甚多内仁宗所賜紅羅紫繡袈裟上有御書發愿
文曰佛法長興法輪常轉國泰民安風雨順時干戈永
息人民安樂子孫昌盛一切衆生同登彼岸嘉祐七年
十月十七日福寧殿御札記次至經藏亦朝廷遣尚方
工作(闕)也正面為樓闕兩傍小樓使之釘校皆以瑜
石極備竒靡相傳純用京師端門之製經書造於成都
用碧硾紙銷銀書之卷首悉有銷金圖畫各圖一卷之
事經兼織輪相鈴杵器物及天下太平皇帝萬歲等字
於繁花縟葉之中今不復見此等織文矣次至三千鐵
佛殿云普賢居此山有三千徒衆共住故作此佛鑄甚
朴拙是日設供且禱於大士丐三日好晴以登山乙未
大霽遂登上峯自此登峯頂光相寺七寶巖其高六十
里大略去縣中平地不下百里又無復蹊蹬斫木作長
梯釘巖壁緣之而上意天下登山險峻無此比者余以
健卒挾山轎強登以山丁三十三曳大繩行前挽之同
行則用山中梯轎出白水寺側門便登點心山言峻甚
足膝點於胷云過茅亭嘴石子雷大小深坑駱駝嶺簇
店凡言店者當道板屋一間將有登山客則寺僧先遣
人煮湯於店以俟蒸炊又過峯門羅漢店大小扶&KR1053;錯
喜歡木皮里胡孫梯雷洞平凡言平者差可以託足之
處也雷洞者路左深崖萬仞蹬道缺處則下瞰沉黑若
洞然相傳下有淵水神龍所居凡七十二洞歲旱則禱
於第三洞初投香幣不應則投死彘及婦人彛履之類
以棖觸之往往雷風暴發峰頂光明巖上所謂兜羅綿
雲亦多出於此洞過新店八十四盤娑羅平娑羅者其
木葉如海桐又似楊梅花紅白色春夏間開惟北山有
之初登山半即見之至此滿山皆是大抵大峩之上凡
草木禽蟲悉非世間所有者昔固傳聞今親騐之余來
以季夏數日前雪大降木葉猶有雪漬斕斑之跡草木
之異有如八仙而深紫有如牽牛而大數倍有如蓼而
淺青聞春時異花猶多但是時山寒人鮮能識之草葉
之異者亦不可勝數山高多風木不能長枝悉下垂古
苔如亂髮鬖挂岩上垂至地長數丈又有塔松狀似杉
而葉圓細亦不能高重重偃蹇如浮圖至山頂尤多又
斷無鳥雀盖山高飛不能上自娑羅平過思佛亭軟草
平洗脚溪遂極峯頂光相寺亦板屋數十間無人居中
間有普賢小殿以卯初登山至此己申後初衣暑綌漸
高漸寒到八十四盤則最寒比及山頂亟挾纊兩重又
加毳衲駞茸之裘盡衣笥中所藏繫重巾躡氈靴猶凛
慄不自持則熾炭擁爐危坐山頂有泉煑米不成飯俱
碎如沙粒萬古冰霜之汁不能熟物余前知之自山下
擕水一缶來裁自足也移頃冒寒登天仙橋至光明巖
炷香小殿上木皮盖之王瞻叔參政嘗易以瓦為雪霜
所薄一年輙碎後復以木皮易之翻可支一二年人云
佛現悉以午今己申後不若歸舍明日復來逡廵忽雲
出巖下傍谷即中雷洞山也雲行勃勃如隊伏既當巖
則少駐雲頭現大圓光襍色之暈數重倚立相對中有
水墨影若仙聖跨象者一盌茶頃光没而其傍復現一
光如前有頃亦没雲中復有金光兩道橫射巖腹人亦
謂之小現日暮雲物皆散四山寂然乙夜燈出巖下徧
滿彌望以千百計夜寒不可久立丙申復登巖眺望巖
後岷山萬重少北則瓦屋山在雅州少南則大瓦屋近
南詔形狀宛然瓦屋一間也小瓦屋亦有光相謂之辟支
佛現此諸山之後即西域雪山崔嵬刻削凡數十百峯
初日照之雪色洞明如爛銀晃曜晨光中此雪自古至
今未嘗消也山綿延入天竺諸番相去不知幾千里望
之但如在几案間瑰竒勝絕之觀眞冠平生矣復詣巖
致禱俄氛霧四起混然一白僧云銀色世界也有頃大
雨傾注氛霧辟易僧云洗巖雨也佛將大現兜羅綿雲
復布巖下紛郁而上將至巖數丈輙止雲平如玉地時
雨點猶餘飛俯視巖腹有大員光偃卧平雲之上外暈
三重每重各現黃紅綠之色光之正中虛明凝湛觀者
各自見其形現於虛明中毫釐無隠恍如對鏡舉手動
足影皆隨形瞬息不見傍人僧云攝身光也此光既没
前山風起雲馳風雲之間復出太圓相光橫亘數山盡
諸異色合集成采峯巒草木皆鮮妍絢蒨不可正視雲
霧既散而此光獨明人謂之清現凡佛光欲現必先布
雲所謂兜羅綿世界光相依雲而出其不依雲則謂之
清現則難得食頃光漸移過山而西左顧雷洞山復出
一光如前而差小湏臾亦飛行過山外至平野間轉徙
得得與巖正相直色狀俱變遂為金橋大略如吳江垂
虹而兩旁各有紫雲捧之凡自午至未雲物淨謂之收
巖獨金橋現至酉後始没同登峯頂者幕客簡世傑伯
鼎楊光商卿周傑德萬進士虞植于建及家弟成績今
日復有同年楊愻伯勉幕客李嘉謀良仲自夾江來甫
至而光現丁酉下山始登山時雖躋攀艱難有繩曳其
前猶險而不危下山時雖復以繩縋輿後梯下輿去雖
着脚既險且危下山漸覺暑氣以次减去綿衲午至白
水寺則絺綌如故聞昨暮寺中大雷雨峯頂夕陽快晴
元不知也幕客范譽季申郭復中行楊輔嗣勲皆自漢
嘉來會而不及余於峯頂食後同遊黑水過虎溪橋奔
流激湍大略似雙溪而小不及始開山僧自白水尋勝
至此溪漲不可渡有虎蹲伏其傍因遂跨之亂流而濟
故以名溪黑白二水皆以石色得名黑水前對月峯棟
宇清潔宿寺中東閣秋七月戊戌朔離黑水復過白水
寺前渡雙溪橋入牛心寺雨後斷路白雲峽水方漲碧
流白石照入肺肝如層冰積雪中藍輿不行峽淺處以
入寺飛濤濺沬襟裾皆濡境過清毛髮盡竦寺對青蓮
峯有白雲青蓮二閣最佳牛心本孫思邈隠居相傳時
出諸山寺中人數見之小說亦載招僧誦經施與金錢
正此山故事有孫仙煉丹灶在峯頂又淘朱泉在白雲
峽最深處去寺數里水深不可涉獨訪丹灶傍多竒石
祠堂後一石尤佳可以箕踞宴坐名玩丹石寺有唐畫
羅漢一板筆跡超妙眉目津津欲與人語成都古畫浮
屠像最多以余所見皆出此下蜀畫胡僧惟盧楞迦之
筆為第一余見此板乃知楞迦源所自餘十五板亡之
矣此寺即繼業一藏所作業姓王氏耀州人隸東京天
壽院乾德二年詔沙門三百入天竺求舍利及貝多葉
書業與遣中至開寶九年始歸寺所藏湼槃經一函四
十二卷業於每卷後分記西域行程雖不甚詳然地理
大略可考世所罕見錄于此以備國史之闕業自階州
塞西行出靈武西梁甘肅瓜沙等州入伊吳(元用此吳字)高
昌焉耆于闐䟽勒大石諸國度雪嶺至布路州國又度
大䓤嶺雪山至伽濕彌羅國西登大山有蕯瑶太子投
崖飼虎遂王健陁羅國謂之中印土又西至庶流波國
及左欄陁羅國有二寺又西過四大國至大曲女城南
臨熖牟河北背洹河塔廟甚多而無僧尼又西二程有
寶階故基又西至波羅柰國兩城相距五里南臨洹河
又西北十許里至鹿野苑塔廟佛蹟最夥業自云别有
傳記今不傳矣南行十里渡洹河河南有大浮圖自鹿
苑西至摩羯提國館於漢寺寺多租入八村隸焉僧徒
往來如歸南與枤林山相直巍峯巋然山北有優波掬
多石室及塔廟故基西南百里孤山名雞足三峯云是
迦葉入定處又西北百里有菩提寶座城四門相望金
剛座在中東向又東至尼連禪州東岸有石柱記佛舊
事自菩提座東南五里至佛苦行處又西三里至三迦
葉村及牧牛女池金剛座之北門外有師子國迦藍又
北五里至迦耶城又北十里至迦耶山云是佛說寶雲
經處又自金剛座東北十五里至正覺山又東北三十
里至骨磨城業館於鰕羅寺謂之南印土諸國僧多居
之又東北四十里至王舍城東南五里有降醉象塔(闕)
北登大山細路盤紆有舍利子塔又臨澗有下馬迎
風塔度絶&KR0676;登山頂有塔廟云是七佛說法處山北平
地又有舍利本生塔其北山半曰鷲峯云是佛說法華
經處山下即王舍城城北山址有温泉二十餘井又北
有大寺及迦蘭陁竹園故迹又東有阿難半身舍利塔
温湯之西有平地直南登山腹有畢鉢羅窟業止其中
誦經百日而去窟西復有阿難證果塔此去新王舍城
八里日往乞食會新王舍城中(闕)蘭若隸漢寺又有樹
堤迦故宅城其西有輪王塔又北十五里有(闕)爛陁寺
寺之南北各有數千寺門皆西向其北有四佛座又東
北(闕)五里至烏巔頭寺東南五里有聖觀自在像又東
北十五里至伽(闕)彌羅寺寺南距漢寺八里許自漢寺
東行十二里至却提希山又東七十里有鴒寺西北五
十里有支那西寺古漢寺也西北百里有花氏城育王
故都也自此渡河北至毗耶離城有維摩方丈故跡(闕)
至拘文那城及多羅聚落踰大山數重至泥波羅國又
至磨逾里(闕)雪嶺至三耶等由故道自此入階州太祖
已晏駕太宗即位業詣闕進所得梵夾舍利等詔擇名
山修習登峨眉北望牛心衆峰環翊遂作菴居已而為
寺業年八十四而終出牛心復過中峯之前入新峩眉
觀自觀前山開新路極峻斗下冐雨以遊龍門竭蹷數
里歘(闕)處澗溪自兩山石門中湧出是為龍門峽也以
一葉舟棹入石門兩岸千丈巖壁色如碧玉刻削光潤
入峽千餘丈有瀑布各巖頂相對飛下嵌根有磐石承
之激為飛雨濺珠峽過其前衣皆沾洒透濕又數丈半
巖有圓龕去水可二丈以木梯升之即龍門也峽中紺
碧無底石寒水清非復人世舟行數十步石壁益峻水
益湍亟回棹舟人云前去更奇以雨大作加飛瀑沾濡
暑肌起粟骨驚神𢥠乎其不可以久留也昔嘗(闕)峩眉
雙溪不减廬山三峽前日過之真奇綺及至龍門則雙
溪又在下風盖天下峽泉之勝當龍門為第一要之遊
者自知未之遊者必以余言為過然其路險峻亂石當
道將至峽必捨輿躡草履經營頃步於槎牙兀臬中方
至(闕)口盖大峨峯頂天下絶觀蜀人固自罕遊而龍門
又勝絶於山間遊峨眉者亦罕能到非好竒喜事忘勞
苦而不憚疾病者不能至(闕)尋大路出山初夜始至
縣中己亥發峨眉晚至嘉州
全蜀藝文志卷六十二
