全蜀藝文志卷六十三明周復俊編
行紀
峩眉山行紀范成大
峩眉有三山為一列曰大峩中峩小峩中峩小峩昔傳
有遊者今不復有路惟大峩一山其高摩霄為佛書所
記普賢大士示現之所自郡城出西門濟燕渡水洶湧
甚險此即雅州江之源自嶲州卭部合大渡河穿夷界
千山以來過渡宿蘇稽鎮壬辰早發蘇稽午過符文鎮
兩鎮市井繁遝類郡懸符文出布村婦聚觀於道皆行
而績麻無素手者民皆束艾蒿於門燃之發烟意者熏
祓穢氣以為候迎之禮午後至峩眉縣宿癸巳發峨眉
縣出西門登山過慈福普安二院白水莊蜀村店十二
里龍神堂自是磵谷舂淙林樾雄深小憩華嚴院過青
竹橋峩眉新觀路口梅樹埡兩龍堂至中峯院院有普
賢閣回環十數峯繞之背倚白崖峯峯右傍最高而峻
挺者曰呼應峯下有茂真尊者庵人迹罕至孫思邈隠
于峨眉茂真在時常與孫相呼相應於此云出院過樟
木牛心二嶺及牛心院路口至雙溪橋亂山如屏簇有
兩山相對各有一溪疾步從容則震掉不可立同行者
失色郡人云稍遷數里有白石渡可以船濟然極湍險
也晚至青城山曰寳仙九室洞天夜宿丈人觀觀丈人
峯下五峰峙峻如屏觀之臺殿上至巖腹丈人自唐以
來號五岳丈人儲福定命真君傳記略云姓寗名封黃
帝同時帝從問龍蹻飛行之道本朝賜名會慶建福官
癸酉自丈人觀西登山五里至上清宮在最高峰之頂
以板閣插石作堂殿下視丈人峯直墻堵耳岷山數百
峯悉在欄檻下如翠浪起伏勢皆東傾一軒對大面山
一上六十里有夷坦曰芙蓉坪道人于彼種芎非留旬
日不可登且涉入夷界雖羽衣軰亦罕到雪山在西域
去此不知幾千里而瞭然見之則其峻極可知上清之
遊眞天下偉觀哉夜有燈出四山以千百數謂之聖燈
所至多有說者不能堅决或云古人所藏丹藥之光或
謂草木之靈者亦有光或又以謂神龍山鬼所作其深
信者以謂仙聖之所設化也甲戌下五里復至丈人觀
二十里早頓長生觀范長生得道處也乙亥十五里登
青城縣丙子二十里早頓周家莊十里至蜀州郡圃内
西湖極廣袤荷花正盛呼湖船汎之繫䌫修竹古木間
景物甚野為西州勝處湖中多小菱芡至此始見之丁
丑三十里早頓江原縣四十里宿新津縣成都及比郡
送客畢會邑中借店僦舍皆滿市人以為盛成都萬里
橋下之江與岷江合𣲖于此戊寅為送客住一日飯罷
發遣令各歸留者尚十五六己卯以小舟至彭山與家
屬船會即解維午後至眉州城外江即玻瓈江也冬時
水色如此方夏潦怒濤漲皆黃流耳辛巳朝送客燕於
眉館與叙别壬午發眉州六十里午後至中巖號西州
林泉最佳處相傳為第五羅漢諾矩那道場又為老慈
姥龍所居凡五里至慈姥巖前即寺也甲申早出山至
嘉定日未晡自眉至嘉百二十里中巖其半塗也乙酉
泊嘉定壬寅食後發嘉州僅行二十里至王波渡宿蜀
中稱尊者為波祖及外祖皆曰波又有所謂天波日波
月波雷波者皆尊之之稱此王波盖王老或王翁也宋
景文嘗辨之謂當作皤字魯直貶涪州别駕自號涪皤
或從其俗云癸卯發王波渡四十里至羅護鎮百里至
犍為縣過縣二十里至下埧宿甲辰發下埧百里至叙
州宣化縣百二十里至叙州纔亭午叙古戎州也山谷
謫居在小寺中號大死菴後人遂作祠堂乙巳發叙州
十五里南廣江來合大江通百二十里至南溪縣四十
里至瀘州江安縣百二十里至瀘州方申時近城有渡
瀘亭不知諸葛孔明的從何處渡或云叙州正對馬湖
江馬湖夷入諸夷路當自彼渡也戊申發瀘州百二十
里至合江縣己酉發合江二百四十里至恭州江津縣
二十里過魚洞宿泥培村庚戌發泥培六十里至恭州
自此入峽路大抵西川至東川風土已不同至峽益陋
矣辛亥發恭州嘉陵江江自利閬果合等州來合大江
百四十里至涪州樂温縣蒲氏墨舊出此縣大韶死久
矣其族猶賣墨不復能大佳亦以價賤故也七十里至
培州排亭之前波濤大洶湧如屋不可泊船過州入黔
江泊此江自黔江來合大江怒濤水色黃濁黔江乃清
冷如玻璃其下悉是石底自成都登舟至此始見清江
涪雖不與番部襍居舊亦夷俗號為四人者謂華人巴
人及禀君與盤瓠之種也壬子發涪州百二十里至鄷
都縣遊仙都觀數十里至竹平宿癸丑發竹平七十里
至忠州百十里至萬州宿甲寅發萬州六十里至開江
口水自開達來合大江四十里至下巖四十里至雲安
軍又十餘里風作水湧泊舟宿乙卯行百四十里至䕫
州余前年入蜀以重午至䕫魚復方漲八陣在水中今
來水更過之六十四蕝不復得見頗有遺恨峽江水性
大惡飲輙生癭婦人尤多前過此時婢子軰汲江而飲
數日後發熱一再宿項頸腫起十餘人悉然至西川月
餘方漸消散丙辰泊䕫州早遣視瞿塘水僅能漫灔澦
之頂盤渦散出其上謂之灔澦撒髮人云如馬尚不可
下况撒髮耶是夜水忽驟漲渰及排亭及明走視灔澦
則已在五丈以下或可以僥倖入峽而䕫人猶難之丁
巳水漲未已遂决解維十五里至瞿塘口水平如席獨
灔澦之頂猶渦紋瀺灂舟拂其上以過搖櫓者皆汗手
死心面無人色盖天下至險之地行路極危之時旁觀
者盡皆神驚余已在舟中一切付之自然不暇問據胡
床坐抬頭處任其盪兀每一舟入峽數里後舟方續發
水勢怒急恐猝相遇不可解拆也帥司遣卒執一旗次
第立山之上下一舟平安則簸旗以招後船舊圖云灔
澦大如襥瞿塘不可觸灔澦大如馬瞿塘不可下此俗
傳灔澦大如象瞿塘不可上盖非是也後人立石辨之
甚詳峽中兩岸高巖峻壁斧鑿之㾗皴皴然而黑石灘
最號險惡兩山束江驟起勢不能平余來此水勢適平
俗所謂茶槽者水大漲渰没草木謂之青草齊則諸灘
之上水寬少浪可以犯之余之來此水未能盡漫草木但
名草根齊亦不可涉然犯難而行不可回首也十五里
至大溪口水稍闊亦差遠䕫峽之險矣七十里至夾山
縣宿縣人云昨日水大漲灔澦恰在船底故可下䕫峽
巫峽則不能却須水退十丈乃可是夕水驟退數丈同
行者皆有喜色戊午果水退下巫峽灘瀧稠險湍流洄
洑其危又過䕫峽三十五里至神女廟廟前灘尤洶怒
十二峯俱在北岸前後映帶不能足其數十二峯皆有
名不甚切事不足錄所謂陽臺高唐觀人云在來鶴峯
上亦未必是神女之事據宋玉賦本以諷襄王後世不
察一切以兒女䙝之今廟中石刻引墉城記瑶姬西王
母之女稱雲華夫人助禹驅神鬼斬石䟽波有功見紀
今封妙用眞人廟額曰凝真觀廟有馴鴉客舟將來則
迓數里外船過亦送數里土人謂之神鴉二十里至東
奔灘高浪大渦巨艑掀舞不當一葉或謂渦所使如磨
之旋三老挽抬竿呌呼力爭以出渦二十里過歸州巴
東縣九十里至歸州未至州數里曰吒灘其險又過東
奔連接新城下大灘曰人鮓甕已未泊歸州八月戊辰
朔發歸州五里至白狗灘二十里至新灘此灘惡名豪
三峽八十里至黃牛峽上有洺川廟黃牛之神也亦云
助禹所䟽川者廟在大峯峻壁之上有黃跡如牛一黑
跡如人牽之云此其人也順流而下黃牛峽盡則扇子
峽過此則峽中灘盡矣三十里得南岸平地曰平善埧
出峽舟至是皆慶如重生舟師篙工皆有犒賜己巳發
平善埧三十里至陜州
全蜀藝文志卷六十三
