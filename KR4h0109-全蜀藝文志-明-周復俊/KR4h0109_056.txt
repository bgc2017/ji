全蜀藝文志卷五十六明周復俊編
譜
噐物譜元費著
玉璧玉印各一印文似成信字雍州兵於成都縣獲之
衛瓘依周成王歸禾之義以上之相國府魏咸熙元年
於是司馬氏宣示百官仍藏之府公孫述起成都自號
成家二五之文殆述作也
淳于古禮噐也廣漢□邡人段祖以獻之益州刺史始
興王蕭鑑高三尺六寸六分圍三尺四寸圓如筩銅色
如漆甚薄上有銅馬以繩貫馬令去地尺餘灌之以水
又以噐盛水於下以芒莖當心跪注淳于以手振芒則
聲如雷清響良久乃絶古所以節樂
古鐵鑑一王宗壽字永年建族子得之江源下有篆文
十二字宗壽覧照見一青衣小兒坐酒樓上試令人訪
之青衣隨至謂宗壽曰何以知我宗壽以實對青衣曰
吾失此百年矣知在公處故此盤桓公其還我宗壽出
而與之青衣剖腹納長揖而去宗壽有辟穀吐納之術
或謂得之青衣今載其篆文云
□□□□□□□□□□□□
龍宮寶藏神和子鑄永年萬歲
銅印一廣政十四年冬十月十五日彭山縣副將頭楊
富獲於江岸印有六面方各寸許皆有篆文兩面共通
一竅竅中三虛一實其直可貫其圓有規六面篆文共
八十二十分夹其竅六十均在四旁各成文章印過雕鏤
有竅面各一十字無竅面各十五字以印進上嚴築作
瑞篆記今載其篆文于左一面天國老君生萬民治中
國外國人和璽凡十五字其相對一面云老君授生輔
天下國安平受道人長生凡十五字又一面虛無自然
明日月辰星光凡十字其相對一面云玄女致和氣玉
女致天醫凡十字又一面上國僊師天帥老君道成明
天地政璽凡十五字其相對一面云上召吾拜無為大
古器九崇寧元年知府王公古修築嚴真觀五月於觀
之西南隅凡二日得之丁夘得鼎二喜一缶一鼎有明
水喜有丹砂越三日又得喜一缶一虺鼎一鼎有篆文
可考又器一如鼎而無文又一如喜而小異又五銖錢
千共得器凡九小大異形製作竒古非世所常有因刻
其名物於石開封張裕為記刻石具在九器則歸諸天
府矣今摹置左方
小金印一建炎初盧公法原修治羅城役夫得之以獻
公因會鄉老出而薄觀有識其文者曰漢破虜羌侯五
字字分作三行漢字居其一公以印寄帑紹興十年胡
公世將揵於剡家灣張公壽一因取送胡公按漢土德
故印章以五成此先漢時物但不知封侯者為何人又
虜羌二字連稱亦史冊所未有疑不能明也
唐鐵劵二昭宗以賜陳敬瑄田令孜也劵形方如半甑
縱長尺餘横廣不及二尺以金為字今在軍資庫但金
已剥落無餘字益漫滅間有不可識者敬瑄以中和三
年十月受賜令孜以四年十一月受賜僖宗猶在成都
明年僖宗還京師後此八年當景福六年四月二人俱
為王建所殺據新唐書盖同日死令孜與敬瑄實斵喪
唐室何功之有焉雖冐受此劵卒不可用天道果昭昭
乎劵字益就漫滅可惜錄其槩左方敬瑄劵文承旨樂
明龜作唐末之號令文章其氣象類如此也其略曰烹
巨鰲者鼎大於滄海斬長鯨者劍倚於青天既立異勲
克膺殊寵李晟免其十死子儀成其九功鎮以金鏞賜
其鐵劵後來繼者豈在他人又曰致朕身安由卿忠藎
前封公爵後錫郡王詢於衆情未惬羣望今賜卿鐵劵
舍卿十死瑄鐵劵官宰臣姓名漫滅不可復識田令孜
鐵劵文其略曰人臣之績古今莫儔爵位不足以答元
勲竹帛不足以紀大節式遵盛典用表殊庸宣賜駱谷
扈從定難中興社稷功臣仍恕十死宰臣裴澈敬瑄令
孜與建罪等耳敬瑄令孜幸而不成是以建獨曰叛方
中和褒敬瑄功時曰子儀曰晟不得專美於前令孜又
自有宦者來無此榮也識者謂墓石猶砢石爾無用也
鐵劵其不類是乎使無一卷史書君子何無恃哉
牋紙譜前人
古者書契多編以竹簡其次用練帛至以木膚麻頭敝
布魚網為紙自東漢蔡倫始簡太重縑稍貴人遂以紙
為便倫宦者也傳多稱其能然受宫掖風旨謟親貴猶
宦者態也智足以創物而亦足以殺身第於文字有功
人至今稱蔡倫紙今天下皆以木膚為紙而蜀中乃
盡用蔡倫法牋紙有玉板有貢餘有經屑有表光玉板
貢餘雜以舊布破履亂麻為之惟經屑表光非亂麻不
用於是造紙者廟以祀蔡倫矣廟在大東門雪峯院雖
不甚壯麗然每遇歲時祭祀香火纍纍不絕示不忘本
也恩足以及數十百家雖千載猶不忘如此
易以西南為坤位而吾蜀西南重厚不浮此坤之性也
故物生於蜀者視他方為重厚凡紙亦然此地之宜也
府城之南五里有百花潭支流為二皆有橋焉其一玉
溪其一薛濤以紙為業者家其傍錦江水濯錦益鮮明
故謂之錦江以浣花潭水造紙故佳其亦水之宜矣江
傍鑿臼為碓上下相接凡造紙之物必杵之使爛滌之
使潔然後隨其廣狹長短之制以造砑則為布紋為綾
綺為人物花木為蟲鳥為鼎彛雖多變亦因時之宜
紙以人得名者有謝公有薛濤所謂謝公者謝司封景
初師厚師厚創牋樣以便書尺俗因以為名薛濤本長
安良家女父鄖因官寓蜀而卒母孀養濤及笄以詩聞
外又能掃眉塗粉與士族不侔客有竊與之宴語時韋
中令臯鎮蜀召令侍酒賦詩僚佐多士為之改觀朞歲
中令議以校書郎奏請之護軍曰不可遂止濤出入幕
府自臯至李德裕凡歴事十一鎮皆以詩受知其間與
濤唱和者元稹白居易牛僧孺令狐楚裴度嚴綬張籍
杜牧劉禹錫吳武陵張祐餘皆名士記載凡二十人競
有酬和濤僑止百花潭躬撰深紅小彩牋裁書供吟獻
酬賢傑時謂之薛濤牋晚歲居碧鷄坊創吟詩樓偃息
於上後段文昌再鎮成都太和歲濤卒年七十三文昌
為撰墓誌謝公有十色牋深紅粉紅杏紅明黃深青淺
青深綠淺綠銅綠淺雲即十色也楊文公億談苑載韓
浦寄弟詩云十樣蠻牋出益州寄來新自浣花頭謝公
牋出於此乎濤所製牋特深紅一色爾偽蜀王衍賜金
堂縣令張蠙霞光牋五百幅霞光彩疑即今之彤霞牋
亦深紅色也盖以胭脂染色最為靡麗范公成大亦愛
之然更梅溽則色敗萎黃尤難致遠公以為恨一時把
玩固不為久計也濤以牋名可(闕)乃失身為
妓韋尹欲官之叚尹誌其墓焉何哉時幕府(闕)
下(闕)縱適不(闕)大扺唐藩鎮不度皆習然也濤
固(闕)公似以濤失云
紙固多品皆玉板表光之苗裔也近年有百韻牋則合
(闕)兩色材為之其横視常紙長三之一可以寫詩百韻
故云人便其從闊可以放筆快書凡紙皆有連二連三
連四售者連四一名曰船牋又有青白牋背青面白有
學士牋長不滿尺小學士牋又半之倣姑蘇作雜色粉
紙曰假蘇牋皆印金銀花於上承平前軰盖常用之中
廢不作比始復為之然姑蘇紙多布紋而假蘇牋皆羅
紋惟紙骨柔薄耳若加厚壯則可勝蘇牋也
蜀牋體重一夫之力僅能荷五百番四方例貴川牋盖
以其遠號難致然徽紙池紙竹紙在蜀蜀人愛其輕細
客販至成都每番視川牋價幾三倍范公在鎮二年止
用蜀紙省公帑費甚多且怪蜀諸司州縣緘牘必用徽
池紙范公用蜀紙重所輕也蜀人事上則不敢輕所重
矣此以價大小言也余得之蜀士云澄心堂紙取李氏
澄心堂樣製也盖表光之所輕脆而精絶者中等則名
曰玉水紙最下者曰冷金牋以供泛使
廣都紙有四色一曰假山南二曰假榮三曰冉村四曰
竹絲皆以楮皮為之其視浣花牋紙最清潔凡公私簿
書契劵圖籍文牒皆取給於是廣幅無粉者謂之假山
南狹幅有粉者謂之假榮造於冉村曰清水造於龍溪
鄉曰竹絲蜀中經史子集皆以此紙傳印而竹絲之輕
細似池紙視上三色價稍貴近年又倣徽池法作勝池
紙亦可用但未甚精緻爾
雙流紙出於廣都每幅方尺許品最下用最廣而價亦
最賤雙流實無有也而以為名盖隋煬帝始改廣都曰
雙流疑紙名自隋始也亦名小灰紙
蜀錦譜前人
蜀以錦擅名天下故城名以錦官江名以濯錦而蜀都
賦云貝錦斐成濯色江波遊蜀記云成都有九璧村出
美錦歲充貢宋朝歲輸上供等錦帛轉運司給其費而
府掌其事元豐六年吕汲公大防始建錦院於府治之
東募軍匠五百人織造置官以涖之創樓於前以為積
藏待發之所榜曰錦官公又為之記其略云設機百五
十四日用挽綜之工百六十四用杼之工五十四練染
之工十一紡繹之工百一十而後足役歲貴絲權以兩
者一十二萬五千紅藍紫茢之類以斤者二十一萬一
千而後足用織室吏舍出納之府為屋百一十七間而
後足居自今考之當時所織之錦其别有四曰玉貢錦
曰官告錦曰臣僚襖子錦曰廣西錦總為六百九十疋
而已渡江以後外攘之務十倍承平建炎三年都大茶
馬司始織造錦&KR0008;被褥折支黎州等處馬價自是私販
之禁興又以應天北禪鹿苑寺三處置場織造其錦自
真紅被褥而下凡十餘品於是中國織紋之工轉而衣
被椎髻鴃舌之人矣乾道四年又以三場散漫遂即舊
廉訪司潔已堂創錦院悉聚機戸其中猶恐私販不能
盡禁也則倚宣撫之力建請於朝併府治錦院為一俾
所隸工匠各以色額織盖馬政既重則織造益多費用
益夥隄防益密其勢然也今取承平時錦院與今茶司
錦院所織錦名色著於篇俾來者各以時考之
轉運司錦院織錦名色(即成都府錦苑)
玉貢錦三疋花樣
八答暈錦
官告錦四百疋花樣
盤毬錦簇四金鵰錦
葵花錦八答暈錦
六答暈錦翠池獅子錦
天下樂錦雲鴈錦
臣僚襖子錦八十七疋花樣
簇四金鵰錦八答暈錦
天下樂錦
廣西錦二百疋花樣
真紅錦一百疋
大窠獅子錦大窠馬打毬錦
雙窠雲鴈錦宜男百花錦
青綠錦一百疋
宜男百花錦青綠雲鴈錦
茶馬司錦院織錦名色
(茶馬司須知云數多寡以用折)(隨蕃蠻中到馬無一定之數)
黎州
皂大被緋大被
皂中被緋中被
四色中被七八行錦
瑪瑙錦
叙州
真紅大被褥真紅雙連椅背
真紅單椅背
南平軍
真紅大被褥真紅雙窠錦
皂大被褥青大被褥
文州
犒設紅錦
細色錦名色
青綠瑞草雲鶴錦青綠如意牡丹錦
真紅宜男百花錦真紅穿花鳳錦
真紅穿花毬露錦真紅櫻桃錦
真紅水林禽錦鵝黃水林禽錦
紫皂叚子真紅天馬錦
真紅飛魚錦真紅聚八仙錦
真紅六金魚錦秦州細法真紅錦
秦州中法真紅錦秦州法真紅錦
真紅湖州大百花孔雀錦
四色湖州百花孔雀錦
二色湖州大百花孔雀錦
紀錦裙(附)錄唐陸龜蒙
侍御史趙郡李君好事之士也因余話上元瓦官寺有
陳後主羊車一輪天后武氏羅裙佛幡皆組繡竒妙李
君乃出蜀錦裙一幅示余長四尺下廣上狹下闊六寸
上减三寸半皆周尺如直其前則左有鶴二十勢如飛
起率曲折一脛口中銜莩蘤軰右有鸚鵡聳肩舒尾(闕)
與鶴相等一禽大小不類而隔以花卉均布無餘地(闕)
道四向五色間雜道上累細鈿點綴其中微雲瑣結互
以相帶有若駮霞殘虹流煙墮霧春草夾徑遠山截空
壊墻古苔石泓秋水印丹浸漏粉蝶(集作粉蕊)塗染盩縆環
珮雲隠涯岸濃澹霏拂靄抑冥密始如不可辨别及諦
視之條段斬絶分畫一一有去處其繡繪縝緻柔美又
不可狀也裏用繒綵下製綫尚如舊兩旁皆解散盖坼
滅零落僅存此故耳縱非齊梁物亦不下三百年矣昔
時之工如此妙耶曳其裾者復何人焉因筆之為辭繼
于錦譜之後俾善詩者賦焉
慎按羅泌國名記云書云胤之舞衣胤夏諸侯國
今利之胤山乾德三年曰平蜀天寶元年曰胤山
出舞衣今川錦也由是考之蜀錦之名遐而尚矣
天彭牡丹譜宋陸游
牡丹在中州洛陽為第一在蜀天彭為第一天彭之花
皆不詳其所自出土人云曩時永寧院有僧種花最盛
俗謂之牡丹院春時賞花者多集于此其後花稍衰人
亦不復至崇寧中州民宋氏張氏蔡氏宣和中石子灘
楊氏皆賞買洛中新花以歸自是洛花散於人間花戶
始盛皆以接花為業大家好事者皆竭其力以養花而
天彭之花遂冠兩川今惟三并李氏劉村母氏城中蘇
氏城西李氏花特盛又有餘力治亭舘以故最得名至
花戶連畛相望莫得其姓氏也天彭三邑皆有花惟城
西沙橋上下花尤超絶由沙橋至堋口崇寧之間亦多
佳品自城東扺濛陽則絶少矣大扺花品近百種然著
者不過四十而紅花最多紫花黃花白花各不過數品
碧花一二而已今自狀元紅至歐碧以類次第之所未
詳者姑列其名於後以待好事者
狀元紅祥雲紹興春
臙脂樓玉腰樓金腰樓
雙頭紅富貴紅一尺紅
鹿胎紅文公紅政和春
醉西施迎日紅彩霞
疊羅勝疊羅瑞露蟬
乾花大千葉小千葉
右二十一品紅花
紫繡毬乾道紫潑墨紫
葛巾紫福嚴紫
右五品紫花
禁苑黃慶雲黃青心黃
黃氣毬
右四品黃花
玉樓子劉師哥玉覆盆
右三品白花
歐碧
右碧花
轉枝紅朝霞紅金紅
瑞雲紅壽陽紅探春毬
朱嚢紅福勝紅油紅
青絲紅紅鵝毛粉鵝毛
蹙金毬間綠樓銀絲樓
六對蟬洛陽春海芙蓉
膩玉紅内人嬌胡天紫
陳州紫袁家紫御衣紫
蘄黃玉抱肚勝瓊
白玉盤碧玉盤界金樓
樓子紅
右三十一品未詳
花釋名
洛花見紀於歐陽公者天彭往往有之此不載載其著
於天彭者彭人為花之多葉者京花單葉者川花近歲
尤賤川花賣不復售花之舊栽曰祖花其新接頭有一
春兩春者花少而富至三春則花稍多及成樹花雖益
繁而花葉减矣狀元紅者重葉深紅花其色與輕紅潜
緋相類而天姿富貴彭人以冠花品多葉者謂之第一
架葉少而色稍淺者謂之第二架以其高出衆花之上
故名狀元紅或曰舊制進士第一人即賜茜袍此花如
其色故以名之祥雲者千葉淺紅花妖豔多態而花葉
最多花戶王氏謂此花如朵雲狀故謂之祥雲紹興春
者祥雲子花也色淡佇而花尤富大者徑尺紹興中始
傳大抵花戶多種花子以觀其變不獨祥雲耳臙脂樓
者深淺相間如臙脂染成重趺累萼狀如樓觀色淺者
出於新繁勾氏色深者出於花戶宋氏又有一種色稍
下獨勾氏花為冠金腰樓玉腰樓皆粉紅花而起樓子
黃白間之如金玉色與臙脂同類雙頭紅者並蒂駢蕊
色尤鮮明出於花戸宋氏始秘不傳有謝主簿者始得
其種今花戸往往有之然養之得地則歲歲皆雙不爾
則間年矣此花之絶異者也富貴紅者其花葉圓正而
厚色若新染乾者他花皆落獨此抱枝而稿亦花之異
者一尺紅者深紅頗近紫色花面大幾尺故以一尺名
之鹿胎紅者鶴領紅子花色紅微帶黃上有白點如鹿
胎極化工之妙歐陽公花品有鹿胎花者乃紫花與此
頗異文公紅者出於西京潞公園亦花之麗者其種傳
蜀中遂以文公名之政和春者淺粉紅花有絲頭政和
中始出醉西施者粉白花中間紅暈狀如酡顔迎日紅
與醉西施同類淺紅花中特出深紅花開最早而妖麗
奪目故以迎日名之彩霞者其色光麗爛然如霞疊羅
者中間𤨏碎如疊羅紋勝疊羅者差大於疊羅此三品
皆以形而名之瑞露蟬亦粉紅花中抽碧心如合蟬狀
乾花者粉紅花而分蟬旋轉其花有大千葉小千葉皆
粉紅花之傑者大千葉無碎花小千葉則花萼𤨏碎故
以大小别之此二十一品皆紅花之著者也紫繡毬一
名新紫花盖魏花之别品也其花間正如繡毬狀亦有
起樓者為天彭紫花之冠乾道紫色稍淡而暈紅出未
十年潑墨者新紫花之子花也單葉深黑如墨歐公記
有葉底紫近之葛巾紫花圓正而富麗如世人所載葛
巾狀福嚴紫亦重葉紫花其葉少於紫繡毬莫詳所以
得名按歐公所紀有玉版白出於福嚴院土人云此花
亦自西京來謂之舊紫花豈亦出於福嚴耶禁苑黃盖
姚黃之别品也其花閑淡高秀可亞姚黃慶雲黃花葉
重複郁然輪囷以故得名青心黃者其花心正青一本
花往往有兩品或正圓如毬或層起成樓子亦異矣黃
氣毬者淡黃檀心花葉圓正間背相承敷腴可愛玉樓
子者白花起樓高標逸韻自然是風塵外物劉師哥者
白花帶微紅多至數百葉纖妍可愛莫知何以得名玉
覆盆者一名玉炊餅盖圓頭白花也碧花止一品名曰
歐碧其花淺碧而開最晚獨出歐氏故以姓著大抵洛
中舊品獨以姚魏為冠天彭則紅花以狀元紅為第一
紫花以紫繡毬為第一黃花以禁苑黃為第一白花以
玉樓子為第一然花戸歲益培接新特間出將不特此
而已好事者尚屢書之
天彭號小西京以其俗好花有京洛之遺風大家至千
本花時自太守而下往往即花盛處張飲㡩幕車馬歌
吹相屬最盛於清明寒食時在寒食前者謂之火前花
其開稍久火後則易落最喜隂晴相半時謂之養花天
栽接剔治各有其法謂之弄花一年看花十日之語故
大家例惜花可就觀不敢輕剪盖剪花則次年花絶少
惟花戸則多植花以牟利雙頭紅初出時一本花最直
至三十千祥雲初出亦直至七八千今尚兩千州家歲
常以花餉諸臺及旁郡蠟帶筠籃旁午于道予客成都
六年歲常得餉然率不能絶佳淳熙丁酉歲成都師以
善價私售於花戸得數百苞馳騎取之至成都露猶未
晞其大徑尺夜宴西樓下燭熖與花相映影搖酒中繁
麗動人嗟乎天彭之花要不可望洛中而其盛已如此
使異時復兩京王公卿相築園第以相誇尚予幸得與
觀焉其動蕩心目又宜何如也明年正月十日山隂陸
游書
牡丹譜胡元質
大中祥符辛亥春府尹任公中正宴客大慈精舍州民
王氏獻一合歡牡丹公即命圖之士庶創觀闐咽終日
蜀自李唐後未有此花凡圖畫者唯名洛陽花偽蜀王
氏號其苑曰宣華權相勲臣競起第宅上下窮極奢麗
皆無牡丹惟徐延瓊聞秦州董成村僧院有牡丹一株
遂厚以金帛歴三千里取至蜀植于新宅至孟氏於宣
華苑廣加栽植名之曰牡丹苑廣政五年牡丹雙開者
十黃者白者三紅白相間者四後主宴苑中賞之花至
盛矣有深紅淺紅深紫淺紫淡黃鏂黃潔白正暈倒暈
金含樓金含稜銀含稜傍枝副搏合歡重臺至五十葉
面徑七八寸有檀心如墨者香聞至五十步蜀平花散
落民間小東門外有張百花李百花之號皆培子分根
種以求利每一本或獲數萬錢宋景文公祁帥蜀彭州
守朱君綽始取楊氏園花凡十品以獻公在蜀四年每
花時按其名往取彭州送花遂成故事公於十種花尤
愛重錦被堆嘗為之賦盖他園所無也牡丹之性不利
燥濕彭州邱壤既得燥濕之中又土人種蒔偏得法花
開有至七百葉而可徑尺以上今品類幾五十種繼又
有一種色淡紅枝頭絕大者中書舍人程公厚倅是州
目之為祥雲其花結子可種餘花多取單葉花本以千
葉花接之千葉花來自洛京土人謂之京花單葉時號
川花爾景文所作贊别為一編其為朱彭州賦牡丹詩
有蹄金點鬢密璋玉鏤跗紅香惜持來遠春應摘後空
之句今西樓花數欄花不甚多而彭州所供率下品范
公成大時以錢買之始得名花提刑程沂預會歎曰自
離洛陽今始見花爾程公故洛陽人也
海棠記序沈立
蜀花稱美者有海棠焉然記牒多所不錄盖恐近代有
之何者古獨棄此而取彼耶嘗聞真宗皇帝御製後苑
雜花十題以海棠為章賜近臣唱和則知海棠足與牡
丹抗衡而可獨步於西州矣因搜前志惟唐相賈元靖
耽著百花譜以海棠為花中神僊誠不虛美近世名儒
巨賢發于歌詠清辭麗句往往而得至慶歷中為縣洪
雅春多暇日地富海棠幸得東道主惜其繁豔為一隅
之滯卉為作海棠記叙其大槩及編次諸公詩句于右
復率蕪拙作五言百韻詩一章四韻詩一章附于卷末
好事者幸無誚焉
海棠記前人
棠之稱甚衆若詩有蔽芾甘棠又曰有杖之杜又爾雅
釋木曰杜甘棠也(郭璞注今之杜梨)杜赤棠白者棠又呂氏春
秋果之美者棠實又俗說有棣棠棠梨沙棠味如李無
核較是數說俱非謂海棠也凡今草木以海為名者酉
陽雜俎云唐贊皇李德裕嘗言花名中之帶海者悉從
海外來故知海椶海柳海石榴海木瓜之類俱無聞於
記述豈以多而為稱耶又非多也誠恐近代得之於海
外耳又杜子美海椶行云欲裁北辰不可得惟有西域
胡僧識若然則贊皇之言不誣矣海棠雖盛稱於蜀而
蜀人不甚重今京師江淮尤競植之每一本價不下數
十金勝地名園目為佳致而出江南者復稱之曰南海
棠大抵相類而花差小色尤深耳棠性多類梨核生者
長遲逮十數年方有花都下接花工多以嫩枝附梨而
贅之則易茂矣種宜壚壤膏沃之地其根色黃而盤勁
其木堅而多節其外白而中赤其枝柔密而條暢其葉
類杜大者縹綠色而小者淺紫色其紅花五出初極紅
如臙脂點點然及開則漸成纈暈至落則若宿粧淡粉
矣其蒂長寸餘淡紫於葉間或三萼至五萼為藂而生
其蕊如金粟蕊中有鬚三如紫絲其香清酷不蘭不麝
其實狀如梨大如櫻桃至秋熟可食其味甘而微酸兹
棠之大槩也
糖霜譜洪邁
糖霜之名唐以前無所見自古食蔗者始為蔗漿宋玉
招魂所謂胹鱉炰羔有蔗漿是也其後為蔗餳孫亮使
黃門就中藏吏取交州所獻甘蔗餳是也後又為石蜜
南中八郡志云榨甘蔗汁曝成飲謂之石蜜本草亦云
煉糖和乳為石蜜是也後又為蔗酒唐赤土國用甘蔗
作酒雜以紫瓜根是也唐太宗遣使至摩揭陀國取熬
糖法即詔揚州上諸蔗榨瀋如其劑色味愈於西域遠
甚然只是今之沙糖蔗之技盡于此不言作霜然則糖
霜非古也歴世詩人模竒寫異亦無一章一句言之惟
東坡公過金山寺作詩送遂寕僧圓寶云涪江與中冷
共此一味水冰盤薦琥珀何似糖霜美黃魯直在戎州
作頌答梓州雍熙長老寄糖霜云遠寄蔗霜知有味勝
於崔子水晶鹽正宗掃地從誰說我舌猶能及鼻尖則
遂寧糖霜見於文字者實始二公甘蔗所在皆植獨福
唐四明番嵎廣漢遂寧有糖冰焉而遂寧為冠四郡所
産甚微而顆碎色淺味薄比遂之最下者亦皆起於近
世唐大歷中有鄒和尚者始來小溪之繖山教民黃氏
以造霜之法繖山在縣北二十里山前後為蔗田者十
之四糖霜戶十之三蔗有四色曰杜蔗曰西蔗曰艻蔗
本草所謂荻蔗也曰紅蔗本草所謂崑崙蔗也紅蔗止
堪生噉艻蔗可作沙糖西蔗可作霜色淺土不甚貴杜
蔗綠嫩味極厚專用作霜凡蔗最困地力今年為蔗田
者明年改種五穀以息之霜戶噐用曰蔗削曰蔗鎌曰
蔗凳曰蔗碾曰榨斗曰榨牀曰漆甕各有制度凡霜一
甕中品色亦自不同堆疊如假山者為上團枝次之甕
鑑次之大顆塊次之沙脚為下紫為上深琥珀次之淺
黃又次之淺白為下宣和初王黼創應奉司遂寧常貢
外歲别進數千斤是時所産益竒墻壁或方寸應奉司
罷乃不再見當時因之大擾販本業者居半久而未復
遂寧王灼作糖霜譜七篇具載其說予采取之以廣聞
見
全蜀藝文志卷五十六
