全蜀藝文志卷四十明周復俊編
記辛
唐故翰林學士李君碣記唐劉全白
君名白廣漢人性倜儻好縱横術善賦詩才調逸邁往
往興會屬詞恐古之善詩者亦不逮尤工古歌少任俠
不事産業名聞京師天寳初玄宗辟翰林待詔因為和
蕃書并上宣唐鴻猷一篇上重之欲以編誥之任委之
為同列者所謗詔令歸山遂浪跡天下以詩酒自適又
志尚道術謂神仙可致不可小官以當世之務自負流
離轗軻竟無所成名有子名伯禽偶遊至此遂以疾終
因葬於此文集亦無定卷家家有之代宗登極廣拔淹
瘁時君亦拜拾遺聞命之後君亦逝矣嗚呼與其才不
與其命悲夫全白幼則以詩為君所知及此投弔荒墳
將毁追想音容悲不能已邑有賢宰顧公遊秦志好為
詩亦常慕效李君氣調因嗟盛才冥寂遂表墓式墳乃
題貞石冀傳於後來也貞元六年四月七日記沙門履
人書墳去墓計一百二十步
古柏記宋田况
成都諸葛孔明祠古柏年祀寖遠喬柯鉅圍蟠固凌拔
有足異者杜甫嘗作歌段文昌亦作文摹狀瓌竒人多
諳誦故老相傳及記事者云自唐李凋瘁及王孟二偽
國蠧槁尤甚然以祠中樹無敢剪伐者皇朝乾德丁卯
歲仲夏枯柯復生日益敷茂觀者歎聳以為榮枯之變
應時治亂武侯光靈如有意於兹者誠為異哉因命工
圖寫備述本末以貽好事者自三分訖今八百餘齡矣
王稚子石闕記劉涇
西漢循吏稱文翁老於成都其石室在學宫東漢循吏
稱王稚子葬于郪縣即今之新都石闕在道旁然石室
依古禮殿得不磨滅而石闕獨暴露骨立可憐歴兩漢
千三百餘年間一人為古今吏師而遺跡亭亭勢參岷
峨氣凛雪山蓋宦學者所當拜於下風以幸教彷彿而
至有未及知者其不韙如此余訪古石類得秦石犀石
笋漢石室石柱石闕凡五物若犀笋與柱無甚損益事
而室闕苟不朽則實二人之甘棠也於是新都令王君
天常趣古甚力得余說因請大尹莆陽蔡公為稚子作
屋書榜以昭昏昏按闕面有隸字三十一法度勁古過
於鍾梁闕上下有衣冠鳥獸等象僅可辨氣韻精簡過
於顧陸并以告來者
新繁古楠木記蒲咸臨
周公賦鴟鴞之年大風拔木乃命邦人起而築之最為
異事然大風拔木天也起而築之人也大木所偃因人
而起之當無足怪者孔子定書從而記之示訓戒也元
祐八年繁江隆道觀玉帝殿庭有古楠二章分列左右
如輔如弼一夕風雷大作偃其左偏者邑宰命匠石取
之方執柯伐其枝忽聞軋軋聲乃稍稍起立匠石皆在
其上如猿猱然觀者驚駭邑宰降階俯伏謝罪君子以
是知天道之不可誣也校諸金縢兹為尤異蓋以不待
人力而自起也今五十有一年矣搢紳先生尚能言之
若不鑱諸石以永其傳則無以訓戒後代余被命尉兹
邑道士詹次淵請書其事因從春秋記異之法月而日
之以警不能寅畏上帝者
游浣花記任正一
成都之俗以游樂相尚而浣花為特甚每歲孟夏十有
九日都人士女麗服靚籹南出錦官門稍折而東十里入
梵安寺羅拜冀國夫人祠下退游杜子美故宅遂泛舟
浣花溪之百花潭因以名其游與其日凡為是游者架舟
如屋飾以繒綵連檣銜尾蕩漾波間簫鼓絃歌之聲喧
閧而作其不能具舟者依岸結棚上下數里以閱舟之
往來成都之人於他游觀或不能皆出至浣花則傾城
而往里巷闐然自旁郡觀者雖負販芻蕘之人至相與
稱貸易資為一飽之具設部隊自將以進(原闕)
景德大中祥符中有若侍御史張公及之介潔集賢校
理王公湜之温恭職方員外張公逵之疏逹其在今慶
歷有若虞部員外李公畋之經術翰林學士彭公乘之
恬退翰林學士孫公抃之凝重屯田員外陳君希亮戶
部員外梅君摯殿中侍御史何君郯之直方度支員外
郭君輔屯田員外張公中庸之通敏直集賢院李君約
之夷曠是皆子雲之徒學其道而得其傳者益州提點
刑獄度之高君既葺子雲之居鑱其書又畫其像以及
其徒意者使後來觀之知賢人之道有塞有通有絀有
伸塞於晦時而通於昭時詘於不用而伸於有用云爾
大聖慈寺畫記失名
舉天下之言唐畫者莫如成都之多就成都較之莫如
大聖慈寺之盛僕昔監市征歴二年餘或晚暇與朋僚
游所觀者纔十一二比將漕七年亦屢造焉而未及見
者猶大半今來守是邦俾僧司會寺宇之數因及繪畫
乃得其詳總九十六院按閣殿塔廳堂房廊無慮八千
五百二十四間畫諸佛如來一千二百一十五菩薩一
萬四百八十八帝釋梵王六十八羅漢祖僧一千七百
八十五天王明王大神將二百六十二佛會經騐變相
一百五十八諸夾紳雕塑者不與焉像位繁密金彩華
縟何莊嚴顯飾之如是昔之畫者或待詔行在或禄仕
兩蜀皆一時絶藝格入神妙至於本朝數多名筆度所
酧贈必異他工資費固不可勝計矣其鑄像以銅刻經
以石又不可槩舉因有以見蜀人樂善鄉福不吝財施
者蓋自古而然非獨今日之侈自至德已後寫從官府
尹監司而下僚屬等至於今凡三百九十人有經數百
年而崇奉護持無毁者又以見蜀人敬長尊賢之心雖
久不替噫其可尚也哉四方之人至於此者徒步游手
(原闕)
未伎憧凑集&KR2123;貨竒巧羅陳如市祗以為嬉戱衒鬻之
所(闕)不知釋子隸學誦持演說化導亦無虛日故以藏
經大部律僧長(闕)之數兼列云諸院為國誅僭逆妻任
素驍(闕)家財募士得(闕)人於數十里之外使人習之
而其周舍改遺風餘(闕)猶足以啟後人(闕)侈心想其當
時車服之盛疾驅明相望道人都震耀其閭里之人傲
(闕)時不知有識者得以指議其哀其子異國嘗有功
於蜀而專恣亦甚矣吾以吾之說如此客以客之受業
子如此相與詰難久之會日暮笑謂(闕)是游可樂事之
然否姑以謂(闕)未暇究也坐(闕)笑而罷明日錄其言
為記
八陣圖記劉昉
魚復陣磧剏自武侯江流莫移若有神護雖經毁改
幾失其真稽之圖經訪諸故老而遺跡隠然尚可見也
顧將湮没余心是悼亟令軍士百餘裒石增壘悉還其舊
方圓曲直縱横廣狹之不敢少加損焉尚慮他時或復
罹前厄刊圖于石用示後人界垣之内縮而計之以丈
為分其外則圖山川城郭之勢而不計以度且命作侯
祠於城上以俯臨之夔人歲以人日傾城徙市縱遊
八陣之間謂之踏磧是役告成適當是日賓僚咸集酹
酒陳詞以落之昔侯嘗擒孟獲獲觀營陣心不服曰若
止如是固易勝耳逮至七縱七擒然後以為天威及司
馬仲逹觀其軍壘則嘆服曰天下竒才也桓温過此雖
能知其為常山之蛇勢盖未究其妙然能知與否在
孔明初何損益余非能知之者姑修故壘以俟來哲云
紹興戊辰正月丙寅潮陽劉昉書
朐䏰記李燾
漢志巴郡有胊䏰縣顔師古注朐音劬杜君卿通典乃作
朐䏰音蠢䏰如尹切與師古特異按許叔重說文朐脯
挺也其俱切無他義&KR1219;䏰蟲名漢中有&KR1219;䏰縣地多此蟲
因以為名&KR1219;如順切䏰大尹切讀如閏蠢君卿蓋從叔
重而小不同然叔重謂朐䏰屬漢中誤矣類篇承叔重
之誤既以朐䏰屬漢中别於䏰字下注朐䏰縣屬巴郡
則又承師古之誤遍檢地志漢中實無朐䏰固當以君卿
為正然朐當作&KR1219;不當作朐則君卿猶未及辨考職方
者宜辨之閏月一日泊舟雲安之西三十里萬戶驛下
横石灘上土人云今驛之左右&KR1219;䏰故地也乾道九年
眉山李燾記
金魚堡記(出皇華州古碑)失名
子不語怪力亂神而鳳鳥河圖之嘆猶不能免春秋紀
異不書祥而西狩獲麟之筆或未之忘何則天之降祥
聖人蓋不忍没其實且嗜欲將至有開必先瑞不虛生
因人而致昔賢蓋有獲鱣魚而陞顯官覩白鹿而陟華
途印龜晤左顧之祥石鵲啟侯封之瑞天機感召不可
誣也方雲中常侯之守皇華也下車未幾時和歲稔簿
書獄訟之暇省視城壁度量地勢凡當出戰入守之地
必欲事事周密一無廢弛昔之欠缺者補而足之始之
卑隘者纍而大之身先士卒靡憚勞疲躬厲工役不辭
寒暑夙興夜寐略無暇時劉越石之枕戈陶士行之運
甓曾不是過又病東門以西雉堞不聳女牆之内地步
稍蹙萬一敵攻吾瑕懼莫能敵議欲改圖為萬全計適
築填西定遠兩堡未遑也越明年仍歲豐穰侯乃經營
朝天門之上建一大堡使外勢斗絶足以壯窺闞之謨
内勢砥平足以嚴矢石之備規模甫定堡未得名會夏
季朔日治石之工忽來告曰屬有破石霧氣冲天隠出
雙魚黃色光潤長不盈尺而鱗鬛悉具合郡趨觀莫不
驚詫若吏若民作為歌詩以贊盛美咸謂金魚呈祥非
特顯刺史魚符之兆抑祥開創堡之地天意蓋有在也
是堡落成請以金魚命之侯曰不然魚化為龍鄉士軒
翥之祥也牧人夢魚歲事豐穰之應也於余何有但歲
豐民樂誠為上瑞堡以是名不亦華乎吏民復進曰人
材速化皆賢侯教育之勤年穀順成乃時政和平之驗
體有關係誰實尸之况祥瑞之來難虛其應命名之意
不但彰賢侯之德而皇華形勢之地亦與有千載無疆
之休也何以遜為侯曰諾於是金魚堡之名始定竊嘗
思之世之人發一誠心則李廣之石可使為虎生一疑
心則樂令之弓亦能為蛇此無他誠與不誠之判也今
侯孤忠許國善政宜民光輝發越感此嘉瑞其誠開金
石信及豚魚治狀班班蓋可考矣然侯謙冲退託不有
其有此非脗合於范史所謂抑而不當之意乎大郡千
里之地而為之長叢州邑之衆而為之牧愛養至誠寓
於實政此真斯民非常之瑞乎余嘗讀黃山谷新昌瑞
芝亭記有曰使民田畆有禾黍則不必芝草生階庭伏
臘有雞豚則不必靈鳳在郊藪又曰黠吏不舞文不必
虎渡於河里胥不追擾不必蝗不入境山谷非諱言祥
瑞也蓋謂政平訟理民安其業則祥瑞開端之地於是
乎在吁人知金魚之為瑞而不知實政感通之為瑞知
實政感通之為瑞而不知一州之民得太守之為真瑞
也可不刻諸堅珉以傳不朽使百世之下聞其風者尚
有考焉
嘯臺磨崖記李燾
真如巖穴峭深佳處未易有也半嶺有石角立或屋其
上憑臨極空闊而棟宇廹隘弗稱使榮德令增廣之圖
經謂此孫登嘯臺登隠河北不聞至蜀然古稱嘯獨登
善凡嘯者必稽焉雖假託亦宜况登不汚魏晉於道最
高稽阮欲為弟子且不可得其神遊八極之表復何所
不至區區限以方域則陋矣
砌街記范謩
天下郡國惟江浙甓其道雖中原無有也太少二城坤
維大都會市區櫛比衢隧碁布而地苦沮洳夏秋霖潦
人行泥淖中如履膠漆既晴則蹄道轍迹隠然縱横頗
為往來之患紹興十三年鄱陽張公鎮蜀始命甓之僅
二千餘丈後三十四年吳郡范公節制四川為竟其役
鳩工命徒分職授任程督有方尺寸有度費出於官而
不以及民日廩以食而人競力作未幾告成率一街之
首尾立兩石以識廣狹凡十有四街然後所至側布如
江浙間雨不乘橇騎不旋濘徐行疾驅俱從坦平父老
相與謂曰周道如底其尚見於斯乎昔日單襄公聘宋過
陳火朝覲矣而道茀不可行於是歎司空視塗之失職
而知其不久子産以乘輿濟人於溱洧而徒杠輿梁弗
修孟子曰惠而不知為政夫善為政者緩急有序大小
畢舉未有治其急而忽其緩志其大而略其細者而善
觀人之國亦必以是公之於蜀藥傷補敗苗耨髮櫛無
一不用其力至道路之政世所謂緩且細者亦整治如
此百世之下四方之人入其境仰公之賢推此以攷其
政績尚可髣髴云淳熙四年四月日記
彭州胡氏三遇異人記文同
熙寧六年春余寓天彭成都承天僧敏行無演在焉為
余言北城有胡氏者名釗字倚天國初時號為高貲修
積善行嘗奉事異僧曰王羅漢者置寺住之後有詔俾
倚天赴闕捋授以官倚天不願仕辭之在京師出入起
居與西還之期王日日預言於其家已而究騐盡合無
少差者初倚天去彭在道中以至都下人往往見人被
破褐狀貌怪偉常在倚天左右忽問他有不能(闕)之者
以語倚天倚天但笑而不答自知王之於此隂護持之
爾術士嘗言倚天夀不滿四十倚天過華山謁希夷陳
先生先生甚喜久留其居為造藥一鼎使擕歸餌之後
教以度世延年之法倚天既歸如其訣行且久其身枵
然若將翩翩隨風而起云鄉人異之一日有晨叩其關
者遣視之不見其人但以杖十七莖倚門而去倚天收
之卒不知其所以致之者自後胡氏之門愈盛逮今累
世矣倚天至七十八歲乃卒余因與演詣其家觀其所
謂杖與藥者杖非世間所有之木色紺紫堅潤可愛藥
如彈丸赤黃有光隠雜寳中其重若金玉余歎曰倚天
人不能知其所以然者隂行甚密矣所以三異人者常
相與逢迎如此警動之倚天雖已去世亦自與斯人游
風塵外爾豈俗士哉其孫靖為進士端厚純粹為鄉里
所稱余因謂無演曰靖佳士也於以見胡氏子孫承籍
其祖之光靈慶嗣綿綿無窮極者已無演曰然是可記
也自余來興元靖遣人千里致書且求記其事余為記
之
西岷保障圖記明周洪謨
蜀為坤維大都會三面鄰蠻僰蕃羌南則夜郎靡莫西
南則卭筰都西北則冉駹冉駹有六夷七氐九羌即威
茂二州之地也又其西乃為松潘松潘之西北為吐蕃
東南雜氐羌種落既繁險阨彌固羣夷據巖嶂以為卭
籠碉&KR2108;善製堅甲勁弩走崖壁捷如猿猱凡蜀民之轉
輸松潘者常掠於道其為蜀患從來舊矣然而松潘之
所以深入而壘者蓋以據羣夷之奥室而杜其門戶故
羣夷之不敢覬覦成都者以有松潘也四川都司都指
揮使周公貴往歲奉勅往備其地方蠻酋董布等出没
公累能禦之而夷黨劫奪軍餉公又能親督矢石𢷬殱
其衆公聞於朝遣使賞勞由都指揮同知而進今秩士
君子有繪圖獻之者題曰西岷保障蓋以嘉公之功而
繫之曰西岷以松潘在岷之西也雖然蜀徼之要害者
莫若松潘松潘既靖則全蜀靖矣是西岷之所以保障
者豈非全蜀之保障也哉繼自今尚其益殫乃心益遠
乃籌使吾蜀永倚公為長城可也公有勇略善撫士卒
自藩憲大夫及閭巷士庶皆稱其賢公之先君子有功
太宗朝積官如公今職宣德間公蔭補成都後衛正統
間征麓川孟養有功故擢官都司公不惟克樹忠烈又
可謂克紹先美矣公以圖來屬為記故書以歸之
全蜀藝文志卷四十
