全蜀藝文志卷二十八明周復俊編
書牋
與王商書蜀秦宓
宓字子勅廣漢綿竹人也少有才學州郡辟命稱
疾不往劉璋時宓同郡王商為治中從事為嚴君
平李弘立祠宓與書曰
疾病伏匿甫知足下為嚴李立祠可謂厚黨勤類者也
觀嚴文章冠冒天下由夷逸操山嶽不移使揚子不嘆
固自昭明如李仲元不遭法言令名必淪其無虎豹之
文故也可謂攀龍附鳳者矣如揚子雲潜心著述有補
於世泥蟠不滓行參聖師於今海内談詠厥辭邦有斯
人以耀四遠怪子替兹不立祠堂蜀本無學士文翁遣
相如東受七經還教吏民於是蜀學比於齊魯故地里
志曰文翁倡其教相如為之師漢家得士盛於其世仲
舒之徒不達封禪相如制其禮夫能制禮造樂移風易
俗非禮所秩有益於世者乎雖有王孫之累猶孔子大
齊桓之霸公羊賢叔術之讓僕亦善長卿之化宜立祠
堂速定其銘
與劉璋牋法正
初張松說璋迎先主使討張魯法正銜命正既宣
指隂獻策於先主令還取璋及先主軍圍雒城正
牋與璋曰
正受性無術盟好違損懼左右不明本末必並歸咎蒙
恥沒身辱及執事是以捐身於外不敢反命恐聖聽穢
惡其聲故中間不有牋敬顧念宿遇瞻望悢悢然惟前
後披露腹心自從始初以至於終實不藏情有所不盡
但愚闇策薄精誠不感以致於此耳今國事已危禍害
在速雖捐放於外言足憎尤猶貪極所懷以盡餘忠明
將軍本心正之所知也實為區區不欲失左將軍之意
而卒至於是者左右不達英雄從事之道謂可違信黷
誓而以意氣相致日月相選趨求順耳悦目隨阿遂指
不圖遠慮為國深計故也事變既成又不量彊弱之勢
以為左將軍縣遠之衆粮穀無儲欲得以多擊少曠日
相持而從關至此所歴輒破離宫别屯日自零落雒下
雖有萬兵皆壊陣之卒破軍之將若欲爭一旦之戰則兵
將勢力實不相當各欲遠期計粮者今此營守已固穀
米已積而明將軍土地日削百姓日困敵對遂多所供
遠曠愚意計之謂必先竭將不復以持久也空爾相守
猶不相堪今張益德數萬之衆已定巴東入犍為界分
平資中德陽三道並侵將何以禦之本為明將軍計者
必謂此軍縣遠無粮饋運不及兵少無繼今荆州道通
衆數十倍加孫車騎遣弟及李異甘寧等為其後繼若
爭客主之勢以土地相勝者今此全有巴東廣漢犍為
過半已定巴西一郡復非明將軍之有也計益州所仰
惟蜀蜀亦破壊三分亡二吏民疲困思為亂者十戸而八
若敵遠則百姓不能堪役敵近則一旦易主矣廣漢諸
縣是明比也又魚復與關頭實為益州禍福之門今二
門悉開堅城皆下諸軍並破兵將俱盡而敵家數道並
進已入心腹坐守都雒存亡之勢昭然可見斯乃大略
其外較耳其餘屈曲難以辭極也以正下愚猶知此事
不可復成况明將軍左右明智用謀之士豈當不見此
數哉旦夕偷幸求容取媚不慮遠圖莫肯盡心獻良計
耳若事窮勢廹將各索生求濟門戸展轉反覆與今計
異不為明將軍盡死難也而尊門猶當受其憂正雖獲
不忠之謗然心自謂不負聖德顧惟分義實竊痛心左
將軍從本舉來舊心依依實無薄意愚以為可圖變化
以保尊門
與諸葛亮書馬良
先主領荆州辟良為從事先主入蜀諸葛亮從往良
留荆州與亮書曰
聞雒城已拔此天助也尊兄應期贊世配業光國魄兆
見矣夫變用雅慮審貴垂明於以簡才宜適其時若乃
和光悦遠邁德天壤使時閑於聽世服於道齊高妙之
音正鄭衛之聲並利於事無相奪倫此乃管絃之至牙
曠之調也雖非鍾期敢不擊節
獄中與諸葛亮書彭羕
時左遷私情不悦詣馬超超問羕曰卿才具秀拔主
公相待至重謂卿當與孔明孝直諸人齊足並驅寧
當外授小郡失人本望乎羕曰老革荒悖可復道邪
又謂超曰卿為其外我為其内天下不足定也羕退
具表羕辭於是收付獄
僕昔有事於諸侯以為曹操暴虐孫權無道振威闇弱
其惟主公有霸王之器可與興業致治故乃飜然有輕
舉之志會公來西僕因法孝直自衒鬻龐統斟酌其間
遂得詣公於葭萌抵掌而談論治世之務講霸王之義
建取益州之策公亦宿慮明定即相然贊遂舉事焉僕
於故州不免凡庸憂於罪罔得遭風雲激矢之中求君
得君志行名顯從布衣之中擢為國士盜竊茂才分予
之厚誰復過此羕一朝狂悖自求葅醢為不忠不義之
鬼乎先民有言左手據天下之圖右手刎咽喉愚夫不
為也况僕頗别菽麥者哉所以有怨望者不自度量苟
以為首興事業而有投江陽之論不解主公之意意卒
感激頗以被酒侻失老語此僕之下愚薄慮所致主公
實未老也且夫立業豈在老少西伯九十寧有衰志負
我慈父罪有百死至於内外之言欲使孟起立功北州
戮力主公共討曹操耳寧敢有他志邪孟起說之是也
但不分别其間痛人心耳昔每與龐統共相誓約庶託
足下未蹤盡心於主公之業追名古人載勲竹帛統不幸
而死僕敗以取禍自我墮之將復誰怨足下當世伊呂
也宜善與主公計事濟其大猷天明地察神祇有靈復
何言哉貴使足下明僕本心耳行矣努力自愛自愛
荅張駿勸稱蕃書晉李雄
吾過為士大夫所推然本無心於帝王也進思為晉室
元功之臣退思共為守藩之將掃除氛埃以康帝宇而
晉室陵遲德聲不振引領東望有年月矣會獲來貺情
在闇室有何已已知欲遠遵楚漢尊崇義帝春秋之義於
斯為大
再與蕭紀書梁元帝
甚苦大智季月煩暑流金鑠石聚蚊成雷卦狐千里以
兹玉體辛苦行陣乃睠西顧我勞如何自獯醜憑陵羌
奴畔渙吾年為一日之長屬有平亂之功膺此樂推事
歸當璧倘遣使乎良所希也如曰不然於此投筆友于
兄弟分形共氣兄肥弟瘦無復相代之期讓棗推梨長
罷懽愉之日上林静拱聞四鳥之哀鳴宣室披圖嗟萬
始之長逝心乎愛矣書不盡言
為人與蜀城父老書二首唐王勃
蓋聞天地作極不能遷否泰之期川岳薦靈不能改窮
通之數豈非賢聖同業存乎我者所謂才榮辱異流牽
乎彼者所謂命是以龍驤鳳峙(一作翥)伊周成翊贊之功
含糗羹藜顔冉困棲遲之病或先號而後笑或始吉而
終凶事不可量功未可必定知洪濤未接長鯨多陸死
之憂曾風未翔大鵬有雲傾之勢池鰌井鮒亦將鼓鱗
而輕之田鳩野鸚亦將騫翮而疑之及其衝溟渤接扶
搖吹波則江漢倒騰氣則虹蜺掩摩赤岸負蒼天然後
知其力焉吁韓信之無津也昌亭之一餓夫耳馬卿之
失路也臨邛之一食客耳武不足以服衆文不足以動
時長劔屈於無知洪筆淪於不用洎乎雄圖躡運至尊
納背水之謀麗藻昇朝天子賞凌雲之作威加海岳聲
振廊廟彼淮隂之俠少成都之遺老也又焉能知遠近
哉是以鑒物於肇不於成賞士於窮不於達是知卞和
之得玉也精存於岸谷之間張華之得劍也氣發於星
辰之際夫豈琢磨成器然後知其寶剸斷為能然後知
其用哉仰惟鄉耆等並玉山高族金堤勝侶列子弟於
千城耀衣冠於百代或以風雲去國公孫躍馬之年鍾
鼎從王諸葛攀龍之日門庭相接雕甍將綺棟連陳機
杼相和鳳攝(疑作鑷)將虬梭交響金漿玉饌食客三千綠幘
青裳家僮數百冲襟𦕈識人多江漢之靈麗藻華文代
有雲泉之氣北齋開敞南館靈閒詩酒同歸琴書合契
忘機得意耻嵇阮之交疎虚席延賓恨原常(疑作嘗)之客
少實烟霞之藪澤風月之津梁者乎劉仲文之遠識不
以乾沒詣梁城閔仲叔之高風不以口腹累安邑雖其
已沒生氣猶存况乎屬宇宙之明當天下之泰不能俯
拾青紫高視搢紳攀北極而謁帝王入南宮而取卿相
脅肩側足求哀鍾釡之間低首俯眉取濟斗升之未嗟
乎誠下官所以仰天漢而欝怫臨江山而慷慨者也但
時可以未遇道可以未行志願可以未成功業可以未
就古之才足以輔王業躡跡屠釣之間功可以濟巨川
藏身版築之下百里奚之負販陳湯之丐貸而况於庸
者哉此僕所以駿奔於顧盼之餘自致於恩光之末也
且夫精誠所感尚動神明意氣相交豈慙車馬倘能投
心季子遥存素紵之恩援手應侯先立綈袍之贈豈人
之情也能無報乎方今白藏紹序朱律謝期天高而林
野竦候肅而江山静輕蟬送夏驚晚吹於風園旅鴈乘
秋動宵吟於露渚絲纊成於南畝秔稻被於東阡時計
有儲願履多福下官薄游緜載飄寓淹時歡躓相仍憂
虞自積陟梁鴻之峻岳何暇長謠臨阮籍之窮途唯知
慟哭庶憑賙給以濟漂危輕訴短懷佇流嘉耗
又
蜀都廣鎮岷墟奥壤山分玉宇水向金陵景貺有期英
靈間出榮問休暢幸甚幸甚夫神有可逼渌波驚亡(疑作)
(七)柱之音道有可符玄霜扣九鐘之節豈道窮經祕妙
聽察於無聲理實杳冥玄應通於不測波流柱響波無
入柱之因霜落鐘鳴霜非扣鐘之具矣况乎言忘意得
臭味相求目擊道存神明已接鄭僑之逢吳札無味殊
方阮籍之對嵇康自然同志僕雖不敏嘗從事於斯矣
嘗謂薰蕕不共器梟鸞不比翼是以類乎方者接風雲
於千里乖乎類者起山川於一面抑嘗聞之士之生也
其跡可擯而道不可藏其身可辱而志不可奪其有拂
衣投臂遁形蒼海之隅裂裳裹足獨立高山之頂量腹
而食度身而衣以鍾鼎為芻豢以衣冠為縲絏方欲乘
鸞鳳而撫需(疑作雲)英鞭虹蜺而採煙液其次排玉闕指
金門成賈誼之謨樹終軍之策因機入務懷素將相之
門沐露霑霜擁篲公侯之室然則拾青紫於旦暮取功
名於俄頃演文物而動寰中騰聲名而振天下若有官
者可謂慙二途矣而歛手長揖強顔高視低心於蹇躓
之辰忍恥於栖遑之日者哉渭濱留釣鷹揚之業未萌
淄源滯收(疑作牧)鴻漸之資蓋寡及其攀窮運接靈期乘
雲雷而清八極和隂陽而調萬品則知冥機所運吉凶
於倏忽之間玄命所移飛伏於斯須之際以日月且至
聊復爾耳方今炎颷謝節爽候開辰風高而宇宙清霜
下而亭郊肅歸雲止鴈流曙響於東津落照開虹寫晴
規於北岸螢疎夕砌蟬促朝林感序緣情故豐奇賞僕
一違秦隴再革炎凉戒行李而無因指歸途而有倦故
鄉超曠曾山重複吳宮尚遠頻驚去鷰之心楚峽猶賖
已下聞猿之淚徒以風猷未隔道義相存幸承知己之
心稍緩他鄉之思(一作意)昔者虞公再見懸光白璧之間
季布一言猶定黃金之諾况乎交已成於杵臼道已茂
於金蘭希照窮途遠流嘉貺若使恩裁口腹空留安邑
之賓惠闕始終取恨昌亭之客
為河東公上西川相國京兆公書
李商隠
姚熊頃時鬭歐偶在坤維阿安未容决平遽詣風憲當
道頻奉臺牒令差從事往推去就之間殊為未適顧惟
弊府託近貴藩雖蒙與國之恩猶在附庸之列仰遵教
指尚懼尤違敢遣賓僚往專刑獄自奉臺牒夙夜兢惶
今謹差節度判官李商隠侍御往以今月十八日離此
某素無材效早沐恩憐獲接仁封實惟天幸頗希終始
以奉恩光事大之心朝暾是誓其他並附李侍御口述
伏惟照察
復坦綽書牛藂
咸通十四年兵部尚書牛公藂除劍南西川節度使
十二月坦綽至雅州差使送書上川主云此時正欲
專詣京都懇求朝見論理枉遭讒間隔絶梯航冀與
尚書繼好息民朝來暮往今故假道貴府請於蜀王
殿安下三五日即便前進公覽書驚駭乃復書曰
十二月二十四日劍南西川節度觀察安撫使守兵部
尚書成都尹牛藂致書於雲南詔國坦綽麾下專人遽
到示諭忽臨承統押師徒來及近界竊以詔國自為背
叛積有歲年乃出於六詔之微非是西夷之長禹會
塗山之日不得預萬國之名舜廵方嶽之時不得見五
年之幸我大唐德宗皇帝仁沾動植信及豚魚子育兆
民君臨四海憫其傾誠向化率屬來王遂搃諸蠻令歸
君長仍名詔國永順唐儀賜孔子之詩書頒周公之禮
樂數年之後藹有華風變腥羶蠻貊之邦為馨香禮樂
之域豈期後嗣罔效忠誠累肆猖狂頻為妖孽自四五
年來侵凌我疆土圍逼我城隍盡以姑務含容不虞搪
突遂令凶醜以害生靈况乃毗橋喪師沲江敗績於何
今日不改前非妄設奸欺詐言朝覲輙舉螗螂之臂大
興豺豕之心仍搆狂詞乃云假道所要於蜀王殿安下
三五日即便前去者且先代帝王之宫也豈外邦蠻貊
以居之是必天怒鬼誅殞身喪國以爾欲其䙝凟示彼
誡懲况天設華夷國分大小小當事大夷不亂華豈有
興動蠻師甲兵侵凌天子藩屏必是坦綽數盡之歲殄
滅之秋不然何以不恤其民妄動於衆一旦天子赫怒
諸侯會兵長驅渡瀘之師深入鑄柱之境必不更七擒
七縱即須剪蔓除根當此之時後悔無及坦綽今既離
彼巢穴犯我封圻當道已排比戰場點齊戈甲雄師十
萬驍騎五千即遂鼔行併令擒戮所差王保誠四十人
送書並已囚縶候於軍前用以釁鼓今發遣鄼嚨段首
遷二人持此報書望詳覽不具某白
上王建求賢書偽蜀許寂
許寂會稽人梁祖遣將攻荆南趙凝奔蜀寂與之行
建聞其名而館之及開國以為左諫議大夫判門下
省武成初上書於建曰
歴代之君乘時啓運莫不博訪髦士詳求謀畫以武定
禍亂以文致康羲故軒皇命六相虞舜舉八元伯禹拜
昌言成湯師一德周有多士文王以寧此歴代之大經
求賢之極摯也今百辟之中有謀可以策國勇可以盪
寇或博究治體或精知化源未擢穎於明庭尚含光於
庶位者伏望恢闢門之路開納牖之途親賜顧問以觀其
能寘之列位盡其獻納俾官無敗政人無滯才
梁聘書
王蜀武成二年梁遣使通聘書曰
夫唐虞致治遵禪讓之明文湯武開基允人神之至願
必有神器是膺皇圖况古今迭代之期英傑興隆之數
莫不上關天命下順人心啓王霸之宏基為子孫之大
計咸遵軌轍並載簡編且念與皇帝八兄頃在前朝各
封異姓土茅分裂皆超將相之尊魚鴈往來久約弟兄
之契懽盟甚固功業相推俄隔絶於音塵止因緣於間
諜以至時衰土德運應金行雖手足胝腁粗平多難而
星辰符瑞謬付厥躬當百辟之羣情極四方之積患受
都河洛用荅乾坤尋聞皇帝八兄奄有西陲盡朝三蜀
别尊位號復統高深一時皆駕於推崇兩國願通於情
好徵曹劉之往制各有君臣追楚漢之前蹤嘗分疆宇
所冀同清夷夏俱活生靈載籍具存恢張無爽去歲密
聞風旨遐慰寤思憤岐隴之猖狂逼褒斜之封徼欲資
牽制用速掃除遂委永平軍節度使劉關特遣行人先
𨗳深意旋已徑差精甲將擊妖巢合數鎮之驍雄鼓六
師之威勢尋聞退遁殆至滅亡允諧掎角之謀尤得輔
車之利近併覽同華奏報皆進呈褒祥書題具悉事機
良多嘆沃今專馳卿列備達衷懷重論金石之交别卜
塤篪之分山河共永日月長懸瞻佇好音言不盡意今
遣光祿卿盧玭閣門副使少府少監李元聊馳書幣專
戒道途兼有微禮具在别幅謹白
别幅
馬一十疋玉犀帶各一雜物藥物等右件藥物等或来
從燕市或貢自炎方或馨香能助於薰爐或華妙可資
於寶翫光涵星斗藥有君臣願伸兩國之情重固千年
之約愧非縟禮粗逹深衷特布檢留幸甚特白
蜀荅聘書
大蜀皇帝謹致書於大梁皇帝閣下竊念早歲與皇帝
共逢昌運同事前朝俱榮倚注之恩並受安危之寄豈
期王室如燬大事莫追横流泛灔於八方衰釁凌夷於
九廟此際與皇帝同分茅土共統邦家扶危者力既不
宣握兵者計無所出某忝列同盟之分幸居平蜀之功
所宜治兵甲以固封疆聚征賦以修進貢望星使而經
年不至指雲鄉而就日無期遠聞皇帝應天順人開基
立極拯生靈扵塗炭示恩信扵豚魚東南之王氣咸歸
河洛之殊祥畢至四門盡闢百度惟貞竟無意於興邦
止施仁而濟物以此内量分限不在經綸七十州自可
指揮八千里半因開拓遂至萬民叶議八國來朝爰徵
史策之文亦有變通之說且東漢亂離之後三國齊興
西周微弱之時六雄競起俱非恃彊逼禪皆以行道濟
時雍容於揖讓之前輕重於英雄之内况西蜀開山立
國燒棧為謀稱雄雖處於一隅避狄曾安於二帝鼎峙
之規模尚在山呼之氣象猶新永言梁蜀之懽合認弟
兄之國今蒙皇帝遠尋舊好專降嘉音坦無間諜之嫌
再叙始終之約欵慮則春冰共泮開通則東海可歸光
榮遽被扵子孫暢遂咸敷扵朝野今則盡焦勞而勵已
用勤儉以帥賢常瞻偃草之風以繼用天之道乂蒙厚
加賜貺别降珍奇十驥聯鑣六龍並駕稱德曾參於萬
乘呈才皆過扵千金載觀戀主之心益勵懷恩之志寶
帶輟異方之貢名香加遠國之珍竒鋒利過於雪霜雅
器價齊乎金玉入用多慙於未識捧持方喜於初觀望
思而一日三秋仰德而跬步千里自此榮遵天路繼遣
星槎緘章不候於飛鳶裂帛豈勞於繫鴈忻榮慰嘉併
集於此時敬以專使盧卿等廻避陳所志幸望開覽謹
白
謝信物書
右件鞍轡馬腰帶甲胄槍劍麝臍琥珀玳瑁金稜椀越
瓷器并諸色藥物等皆大梁皇帝降使賜貺雕鞍&KR0008;玉
堅甲爍金十圍希世之珍六轡絶塵之用槍森蛇檊劍
耀龍鋒金稜含寶椀之光祕色抱青瓷之響上藥非蜀
都所紀名香從外國稱竒遠有珍華並由惠好謹酬謝
而增愧仰渥澤以難勝捧閱品名實慙祇受
奏記王建興用文教王鍇
王建永平元年作新宮集四部書選名儒專掌其事
鍇以建起自戍伍而據全蜀未能興用文教乃作奏
記曰
伏以羲皇演卦神農造書陶唐克讓是昌禮樂有虞濬
哲乃正璿璣禹湯文武功齊天下故能卜世延遠垂裕
無窮逮乎六國諸侯力政秦滅墳典以愚黔首遂使聖
人糟粕掃地都盡漢承秦弊不武尊文蕭何入關唯收
圖籍文帝修學校舉賢良海内晏然興崇禮義景帝躬
履節儉選博士諸儒以備顧問麟書鳳紀填溢於未央
玉版金繩充牣於祕府班固曰周稱成康漢稱文景宜
哉武宣之世乃崇禮官開金馬石渠之署以議典禮樂
府置協律之官以分雅鄭公卿大夫間作扵世或紓下
情以通諷諭或宣上德以盡忠孝孝成之世奏御者千
有餘篇獻納論思之盛夐古罕比世祖承喪亂之餘龍
驤宛葉去暴誅亂拯溺救焚寬以用人明以率下兵革
既息寰海乂寧乃起立太學招致鴻碩羣臣每有奏議
必令史官撰集以傳後世數引公卿講論經義夜分乃
寐不以為勞孝明師事桓榮躬親文墨朝誦夜講明達
過人孝章崇尚文儒有太宗之遺風常於白虎殿會集
羣儒推演乾坤考合隂陽上申聖人下述品物參於傳
記内别六經若披浮雲而覩天日設華燈而入闇室詔
玄武司馬班固纂集其事名曰白虎通魏武博覽羣書
究心兵法抄略書史名曰節要又注孫子十三篇尤好
篇詠動為典則文帝八歲能屬文博覽古今貫穿經史
及居帝位益尚謙和坐不廢書手不釋卷晉宣博學洽
聞服膺儒教當曹氏中微總攝百揆萬幾之暇未嘗廢
卷景文之間咸盡儒術宋高祖豁達大度涉獵典墳討
伐之中亦重文墨文帝博涉經史尤善隸書每誡諸子
率以廉儉南齊高帝深沈大量清儉寬厚嗜學好文曾
無喜愠常曰學然後知不足余恨無老成人得與周孔
比德兼善艸隸有飛動之勢梁武該博多聞有文武之
略在位冬月秉火執筆手為皴裂諸子悉有文藝聚書
討閱晝夜忘疲元帝好易韋編三絶東閣聚書十四萬
卷象牌玉軸輝映廊廡陳武倜儻雄傑過人窮究兵書
耽玩史籍文帝留意經典舉動端雅後魏道武立臺省
興儒學五經各置博士講問如市塾序成林北齊有文
林學館周武帝保定中書盈萬卷平齊所得纔至五千
卷置麟趾殿學士以掌著述隋平陳之後牛弘分遣搜
訪異書經史漸備凡三萬餘卷煬帝於東都觀文殿東
西廂貯書寫正副各五十分為三品除祕書所掌而禁
中之書任焉唐高祖一區宇剗革暴隋六合宅心四海
歸德躬行仁義以息亂階太宗神睿聖文天資英武嘗
在藩邸命博學之士房玄齡杜如晦等一十八人為秦
府僚佐大較儒術廣聚經史及居帝位隨才擢用於是
弘文館皆置學士玄宗開元五年於乾元殿置修書使
召學士張說等讌於集仙殿東廊下寫四部書以充内
庫麗正殿置修書使又召學士張說等讌於集仙殿名
集賢其修書使為集賢殿學士自是圖籍不獨祕書省
弘文崇文館皆有之集賢所寫則御書也分為四部一
曰甲為經二曰乙為史三曰丙為子四曰丁為集兩京
各一本共一萬五千九百六十卷經庫書白牙軸黃帶
紅牙籖史庫書青牙軸縹帶青牙籖子庫書紫檀軸紫
帶碧牙籖集庫書綠牙軸朱帶白牙籖以為分别以大
學士專掌之歴代以來咸有相述廢置㳂革或有差異
今但略舉帝王故事及祕書之職幸冀垂覽焉
諫孟昶書辛寅遜
寅遜成都人孟蜀明德二年昶好擊毬左右不敢諫
寅遜為茂州錄事參軍上書昶雖不從亦優容之未
幾馬蹶太后曰奈何以馳驅為樂貽吾之憂自是稍
止
臣聞諸召公曰玩人喪德玩物喪志不作無益害有益
功乃成不貴異物賤用物民乃足又曰不寶遠物則遠人格
所寶惟賢則邇人安夫心猶火也縱則自焚故文王命
周公召公太公畢公輔相太子發太子嗜鮑魚太公不
進曰鮑魚不登扵爼豆豈有以非禮養太子哉由此言
之飲食必遵禮况起居玩好乎高祖皇帝節衣儉食惠
養黎元化家為國傳之陛下陛下宜親賢俊去壬佞視
前代書傳究歴世興廢選端良之士置於左右訪時政
得失天下利病奈何博戲擊鞠妨怠政事奔車躍馬輕
宗廟社稷昔陶侃藩臣猶投摴蒱於江况萬乘之主乎
前蜀王氏覆車不遠矣臣又聞食君之禄懷君之憂臣
雖為外官每聞陛下賞一功誅一罪未嘗不振衣踴躍
以為再覩有唐貞觀之風也今復聞陛下或採戲打毬
雖宫禁無事止於釋悶亦可一兩月時為之臣慮積習
生常不唯勞倦聖體復且妨於庶務諸司中覆因之淹
滯其次奔蹄失馭奄有驚蹶陛下雖自輕奈宗廟社稷
何
與孟昶書石晉高祖
孟昶明德三年晉高祖遣使來聘叙姻親之舊書曰
大晉皇帝奉書大蜀皇帝伏自中原多故大憝繼興朱
氏不道而皇天不親沙陁背義而蒼生失望不期景運
猥屬𦕈躬方鼎足以分疆宜隣好之講睦况有姻親之
舊敢交玉帛之懽機務方殷保攝是望
蜀主孟昶結河東蠟彈書
初蜀土五十州後主昶性慈孝明敏刻九經置貢舉
季年求治太過好聚歛宋興宰臣李昊上書以中原
久否今聞真人應運禮宜貢奉如允所請願備行人
時信近密弗納飜聽王昭遠密議不與宰執商量結
援太原其文不委翰苑昭遠自令幕吏張延偉所作
略曰
早歲曾奉尺書尋達睿聽丹素備陳於翰墨歡盟已保
於金蘭洎傳弔罰之嘉音實動輔車之喜色(丸成蠟彈細人垂露)
(由是興師)
賀遂寧張舍人啓(名震)宋晁公遡
起於真祠授以督府朝士乍聞而嘆息何以遽歸天子
尋為之驚嗟夫豈不用兹頒明詔允穆輿情恭惟某官
如古争臣負世重望至今表著議論士皆稱切直而盡
規大疑謀心及人後雖咨衆忠言逆耳利行誰復似公
頃居&KR0008;路之時亦上漢庭之奏力陳皂棧之性難涉江
湖之行果驗其言馬之死過半矣每觀所至獸相食且
惡之信為蕃宣之良尤稱慈惠之最未容報政即入告
猷某不喜一方之民獨霑九里之潤所願執事等輩盡
登輔相之尊遂使今日朝廷再若仁宗之盛
謝魏師鶴山梅亨
久生不學蹇蒲柳以先零初度無能用樵蘇之後㸑過
辱兩章之秋月見期千里之春風留歸壓於漁舟難捲
還於鯨錦恭惟某官拍肩諸老畜眼一人天不椓民將
謀及詩書之帥人能揀道恐宜頒條教之科閔六十服
戎之夫窘千里餽粮之役我辰安在敢祈牛斗之有神
夫子言之或免蟪菌之俱腐(云云)先生與之言則對參
奚避席之疑小子何莫學夫詩武也請卒章之受
全蜀藝文志卷二十八
