全蜀藝文志卷七明周復俊編
詩
宫苑
宣華苑宫詞偽蜀王衍
輝輝赫赫浮玉雲宣華池上月華春月華如水浸宫殿
有酒不醉真癡人(玉雲王灼碧鷄漫志作五雲)
宫詞一百首花蕊夫人
五雲樓閣鳳城間花(一作草)木長新日月閒三十六宫連
内苑太平天子住崐山
會真廣殿約宫墻樓閣相扶倚太陽净甃玉階横水岸
御爐香氣撲龍牀
龍池九曲遠相通楊柳絲牽兩岸風長似江南好風景
畫船來往碧波中
東内斜將紫氣通龍池鳳苑夾城中曉鐘聲斷嚴粧罷
院院紗窗海日紅
殿名新立號重光島上亭臺盡改張但是一人行從(一作)
(幸)處黃金閣子鎖牙牀
安排諸院接行廊水檻周回十里強青錦地衣紅線(一作)
(頌)毯盡鋪蘭麝(一作龍腦)鬱金香
夾城門與内門通朝罷廵遊到苑中每日日高祗候處
滿堤紅豔立春風
厨船進食簇時新侍坐(一作宴)無非列近臣日午殿頭宣
索膾隔簾(一作花)催喚打魚人
立春日進内園花紅蕊輕輕嫩淺霞跪到玉階猶帶露
一時分(一作宣)賜與宮娃
三面宫城盡夾墻苑中池水白茫茫只(一作直)從獅子門
前入旋見亭臺繞岸傍
離宮别院遶宫城金版輕敲合鳳笙每夜(一作夜夜)月明花
樹底傍池長有按歌聲
旋移紅樹斵青苔宣使龍池更鑿開展得綵波寬似海
水心樓殿勝蓬萊
御製新翻曲子成六宮纔唱未知名盡將觱篥來抄譜
先按君王玉笛聲
修儀承寵住龍池掃地焚香日午時等候大家來院裏
看教鸚鵡念新(一作宫)詩(一作詞)
六宫官職總新除宫女安排入畫圖二十四司分六局
御前相見錯相呼
才人出入每相(一作参)随筆硯將行遶曲池能向綵牋書
大字忽防御製寫新詩
春風一面曉粧成偷折花枝傍水行却被内監(一作)遥
覷見故將紅豆打黃鶯
小毬場近曲池頭宣喚勲臣試打毬先向畫廊(一作樓)排
御幄管絃聲動立浮油
棃園弟子簇池頭小樂擕來候宴遊試(一作旋)炙銀(一作紅)
笙先按拍海棠花下合梁州
殿前排宴賞花開宫女侵晨探幾回斜望苑門遥舉袖
傳聲先(一作宣)喚近臣來
供奉頭籌不敢争上名(一作棚)專喚近臣名内人酌酒争
(一作繞)宣賜馬上齊呼萬歲聲
殿前宫女總纖腰初學乘騎怯又嬌上得馬來纔似走
幾回抛鞚抱(一作把)鞍橋
自教宫娥學打毬玉鞍初跨柳腰柔上棚知是官家認
遍遍長嬴第一籌
翔鸞閣外夕陽天樹影花光遠接連望見内家來往處
水門斜過罨(一作畫)樓船
内人追逐採蓮時驚起鳬鷗兩岸飛蘭棹把來齊拍水
並船相鬭濕羅衣
新秋女伴各相逢罨畫船飛别浦中旋折荷花伴歌舞
夕陽斜照滿衣紅
少年相逐採蓮回羅帽羅衣巧製裁每到岸頭長拍水
競提纖手出船來
早春楊柳引長條倚岸緣墻一面高(墻一作堤)稱與畫船牽
錦纜暖風搓出綵絲縧
婕妤生長帝王家常近龍顔逐翠華楊柳岸長春日暮
傍江行困倚桃花
月頭支給買花錢滿殿宫人近數千遇著唱名多不語
含羞走(一作急)過御床前(數千一作二千)
太虛高閣凌波殿背傍(一作倚)宮墻面枕池諸院各分娘
子位羊車到處不教知
寒食清明小殿旁綵樓雙夾鬭雞場内人對御分明看
先睹紅羅十擔床
熙寧五年臣安國奉詔定蜀楚秦氏三家
所獻書可入三館者令令史李希顔料理
之其書多剝脱得一敝紙所書花蕊夫人
詩共三十二首乃夫人親筆而辭甚奇與
王建宫詞無異建自唐至今誦者不絶口
而此獨遺棄不見取前受詔定三家書者
又斥去之甚為可惜也臣謹令令史郭祥
繕寫入三館而歸日誦數篇于丞相安石
與中書語及此而王珪馮京願傳其本
於是盛行於時夫人偽蜀孟㫤侍人事
具國史臣安國謹題
逸詩
水車踏水上宫城寢殿簷頭滴滴鳴助得聖人高枕興
夜深長作遠灘聲
平頭船子小龍床多少神仙立御傍旋刺篙竿令過岸
滿池春水蘸紅粧
苑東天子愛廵遊柳岸花堤枕碧流新教内人工射鴨
長將弓箭遶池頭
羅衫玉帶最風流斜插銀篦慢裹頭閒向殿前騎御馬
掉鞭横過小紅樓
沉香亭子傍池斜夏日廵遊歇翠華簾畔玉盆盛淨水
内人手裏割銀瓜
薄羅衫子透肌膚夏日初長板閣虛獨自憑欄無一事
水風凉處讀文書
金畫香臺出露盤黃龍彫刻遶朱欄焚修每遇三元日
天子親簮白玉冠
六宫一例羅冠子新樣交鐫白玉花欲試淡粧兼道服
面前宣與唾孟家
三月櫻桃乍熟時内人相引看紅枝回頭索取黃金弹
遶樹藏身打雀兒
小小宫娥到内園未梳雲鬢臉如蓮自從配與夫人後
不使尋花亂入船
錦城上起凝煙閣擁殿遮樓一面高認得聖人(一作顔)遥
望見碧欄杆映赭黃袍
大臣承寵賜新莊梔子園東柳岸旁每日聖恩親幸到
板橋頭是讀書堂(東院開府輔政餘暇每到苑中聖人特賜新莊以修遊宴之所)
舞頭皆著畫羅衣唱得新翻御製詞每日内廷聞教隊
樂聲飛出到龍池
春早尋花入内園競傳宣旨欲黃昏明朝随駕遊蠶市
暗使氊車就苑門
半夜船搖載内家水門紅蠟一行斜聖人正在宫中飲
宣使池頭旋折花
春日龍池小宴開岸邊亭子號流杯沉檀刻作神仙女
對捧金尊水上來
慢梳鬟髻著輕紅春早争求芍藥叢近日承恩移住處
夾城裏面占新宫
别色宫司御輦家黃衫束帶臉如花深宫内苑參承慣
常從金輿到日斜
日高房裏學圍棋等候官家未出時常為(一作為賭)金錢争
路數專憂女伴怪來遲
樗蒲冷淡學投壺箭倚腰身約畫圖盡對君王稱妙手
一人來射一人輸
慢揎羅䄂指纖纖學釣池魚傍水邊忍冷不禁還自去
釣竿長(一作常)被别人拈
宣徽院約池南畔(一作岸)粉壁紅忩畫不成總是一人行
幸處徹宵聞奏管絃聲
丹霞亭浸池心冷曲沼門含水脚清傍岸鴛鴦皆著對
時時出向淺沙行
楊柳隂中引御溝碧梧桐樹擁朱樓金陵城共滕王閣
畫向丹青也合羞
曉來隨駕上城遊行到東西百尺樓回望苑中花柳色
綠隂紅豔滿池頭
牡丹移向苑中栽盡是藩方進入來未到末春緣地暖
數般顔色一時開
明朝臘日官家出隨駕先須點内人回鶻衣装回鶻馬
就中偏稱小腰身
盤鳳鞍韉(一作鞍&KR0008;盤龍)閙色装黃金腰胯(一作壓胯)紫游韁自從
揀得真龍種别置東頭小馬坊
翠輦每随城畔出内人相次簇池邊嫩荷花裏搖船去
一陣香風送水仙
高燒紅蠟(一作燭)點銀燈秋晩花池景色澄今夜聖人新
殿宿後宫相近覓祇承
苑中排比宴秋宵絃管挣摐各自調日晩閣門傳聖旨
明朝盡放紫宸朝
夜深飲散月初斜無限宫嬪亂插花近侍婕妤先過水
遥聞隔岸喚船家
宫娥小小豔紅粧唱得歌聲遶畫梁緣是太妃新進入
座前頻賜小(一作綵)羅箱
池心小樣釣魚船入翫偏宜向晩天挂得綵帆教便放
急風吹過水門邊
傍池居住有漁家收網搖船到淺沙預進活魚供日料
滿筐跳躍白銀花
秋晩(一作曉)紅粧傍水行競將衣袖撲蜻蜓回頭瞥見宫
中喚幾度藏身入畫屏
御溝春水碧於天宮女尋花入内園汗濕紅粧行漸困
岸頭相喚洗花鈿
昭儀侍宴足精神玉燭抽看記飲廵倚賴識書為錄事
燈前時復錯瞞人
後宫阿監裹羅巾出入經過苑囿頻承奉聖顔憂誤失
就中長怕内夫人
管絃聲急滿龍池宫女藏鈎夜宴時好是聖人親捉得
便將濃墨掃雙眉
密室紅泥地火爐内人冬日晩相呼今宵駕幸池頭宿
排比椒房得暖無
三清臺近苑墻東樓檻層層映水紅盡日綺羅人度曲
管絃聲在半天中
高亭百尺立春(一作當)風引得君王到此中床上翠屛開
六扇折枝花綻(一作檻花初綻)牡丹紅
内人新(一作承)寵賜新房紅粉泥窗遶畫廊種得海柑才
結子乞求自進與君王
翡翠簾前日影斜御溝春水浸成霞侍臣向晩隨天步
共看池頭滿樹花
金碧闌干倚岸邊捲簾初聽一聲蟬殿頭日午搖紈扇
宫女争來玉座前
嫩荷香撲釣魚亭水面文魚作隊行宮女競來池畔立
(一作看)傍簾呼喚勿高聲
新翻酒令著詞章侍宴初開意却忙宣使近臣傳賜本
總教諸院遍抄將
畫船花舫總新粧進入池心近島傍松柏鏤忩楠木版
暖風吹過四圍香
西毬場裏打毬回御宴先從苑内開宣索教坊諸伎樂
傍池催喚入船來
年初十五最風流新賜雲鬟使上頭按罷霓裳歸院裏
畫樓雲閣總重修
春天睡起曉粧成隨侍君王觸處行畫得自家梳洗樣
相憑女伴把來呈
寢殿門前曉色開紅泥藥樹間花栽君王未起翠簾捲
宫女更番(一作又發宫人)上直來
海棠花發盛春天游賞無時列御筵遶岸結成紅錦帳
暖枝低拂畫樓船
晩日宫人外按回自牽驄馬出城隈御前接得高义手
射得山雞喜(一作且)進來
朱雀(一作䗶)門高苑外開毬場空闊淨(一作沒)塵埃預排白
兔兼蒼狗等候君王按鶻來
會仙觀裏玉清壇新點宫人作女冠每度駕來羞不出
羽衣初著怕人看
老大初教作道人鹿皮冠子淡黃裙後宮歌舞全抛擲
每日焚香事老君
法雲寺裏中元節又是官家降誕辰滿殿香花争供養
内園先占得鋪陳
酒庫新修近水傍撥醅初熟五雲漿殿前供御頻宣索
(一作搜)進入花間一陣香
白藤籠搯白銀花閤子門開(一作當)寢殿斜近被宫中知
了事每來隨駕使煎茶
金章紫綬選西班每每東頭近聖顔材藝足當恩寵别
只堪供奉一場閒
安排竹柵與巴籬養得新生鵓鴿兒宣受内家教(一作專)
餵飼花毛問著總皆知
内人深夜學迷藏遍遶花叢水岸傍乘興忽(一作或)來山
洞裏大家尋覓一時忙
小院珠簾著地垂院中排比不能(一作相)知羡他鸚鵡能
言語窗裏偷教鸜鵒兒
島樹高低約浪痕島中斜日已(一作欲)黃昏樹頭未刻雙
飛鶴颺起晴空映水門
今補入宫詞三首
小雨霏微潤綠苔石闌紅杏傍池開一枝插向金缾裏
捧進君王玉殿來
錦鱗躍水出浮萍荇草牽風翠帶横恰似金梭攛碧沼
好題幽恨寫閨情
鴛鴦瓦上忽然聲晝寢宫娥夢裏驚元是吾王金彈子
海棠窠下打流鶯(鴛鴦瓦上一首趙與時賓退錄云不知名李珣瓊瑶集以為王衍宫)
(人李玉籌作)
晩步宣華舊苑宋范成大
喬木如山廢苑西古溝臨水静鳴池吏兵悉率更番後
樓閣崔嵬欲暝時有露冷螢猶照草無風驚鵲自還枝
歸來更了程書債目眚昏花燭穗垂
全蜀藝文志卷七
