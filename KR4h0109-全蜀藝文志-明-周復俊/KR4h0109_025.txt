全蜀藝文志卷二十五明周復俊編
詩餘
唐人長短句宋人謂之填詞實詩之餘也今所行
艸堂詩餘是也或問詩餘何以繫扵艸堂也曰按
梁簡文帝艸堂傳云汝南周顒昔經在蜀以蜀艸
堂寺林壑可懷乃扵鍾山雷次宗學館立寺因名
艸堂亦號山茨謂艸為茨亦述蜀語地名别有蠶
茨是其旁証也李太白客遊于外有懷故鄊故以
艸堂名其詩集詩餘之繫于艸堂指太白也太白
作二詞為百代詞曲之祖則今之填詞非草堂之
詩餘而何放此選蜀志之詞以太白二闋為首云
菩薩鬘(今本作蠻非菩薩鬘驃國舞女髻飾也)李白
平林漠漠烟如織寒山一帶傷心碧暝色入高樓有人
樓上愁闌干空佇立宿鳥歸飛急何處是歸程長亭
復短亭
憶秦娥李白
簫聲咽秦娥夢斷秦樓月秦樓月年年柳色灞陵傷别
樂遊原上清秋節咸陽古道音塵絶音塵絶西風殘
照漢家陵闕
清平樂韋莊
何處遊女蜀國多雲雨雲解有情花解語窣地繡羅金
縷粧成不整金鈿含羞待月鞦韆住在綠槐隂裏門
臨春水橋邊
河傳前人
春晚風暖錦城花滿狂殺遊人玉鞭金勒尋勝馳驟輕
塵惜良辰翠娥争勸臨邛酒纖纖手拂面垂絲柳歸
時煙裏鐘鼔正是黃昏暗消魂
其二
錦浦春女繡衣金縷霧薄雲輕花深柳暗時節正是清
明雨初晴玉鞭魂斷烟霞路鶯鶯語一望巫山雨香
塵隠映遥見翠檻紅樓黛眉愁
女冠子牛嶠
錦江煙水卓女燒春濃美小檀霞繡帶芙蓉帳金釵芍
藥花額黃侵膩髮臂釧透紅紗柳暗鶯啼處認郎家
(燒酒名燒春其法始于文君)
菩薩蠻
畫屏重叠巫陽翠楚神尚有行雲意朝暮幾般心向他
情慢深風流今古隔虚作瞿塘客山月照山花夢回
燈影斜
河瀆神張泌
古樹噪寒鴉滿庭楓葉蘆花晝燈當午隔窗紗畫閣珠
簾影斜門外往来祈賽客翩翩帆落天涯逥首隔江
煙火渡頭三兩人家
江城子前人
浣花江上見卿卿臉波秋水明黛眉輕綠雲高綰金簇
小蜻蜓好事問他来得麽和笑道莫多情
巫山一叚雲偽蜀毛文錫
雨霽巫山上雲輕映碧天遠風吹散又相連十二晚峯
前暗濕啼猿樹高籠過客船朝朝暮暮楚江邊幾度
降神仙
玉樓春(避暑摩訶池上作)孟昶
冰肌玉骨清無汗水殿風来暗香滿簾開明月獨窺人
欹枕釵横雲髩亂起来瓊戶唘無聲時見疎星渡河
漢屈指西風幾時来只恐流年暗中換
臨江仙牛希濟
峭碧参差十二峯冷烟寒樹重重瑶姬宫殿是仙蹤金
鑪珠帳香靄晝偏濃一自楚王驚夢斷人間無路相
逢至今雲雨帶愁容月斜江上征棹動晨鐘
其二
江繞黃陵春廟閒嬌鶯獨語關關滿庭重叠綠苔斑隂
雲無事四散自歸山簫鼔聲稀香燼冷月娥歛盡彎
環風流皆道勝人間須知狂客判死為紅顔
後庭怨(建隆中旭川築城掘得石刻盖唐人語也)唐無名氏
千里故鄊十年華屋亂魂飛過屏山矗眼重眉褪不勝
春菱花知我銷香玉雙雙燕子歸来應解笑人幽獨
斷歌零舞遺恨清江曲萬樹綠低迷一庭紅撲蔌
黃鐘樂魏承班
池塘烟暖艸萋萋惆悵閒宵含恨愁坐思堪迷遥想玉
人情事遠音容渾似碧桃溪偏記同歡秋月低簾外
論心花畔和醉暗相携何事春来君不見夢魂長在錦
江西
臨江仙閻選
十二高峯天外寒竹梢輕拂仙壇寳衣行雨在雲端畫
簾深殿香霧冷風殘欲問楚王何處去翠屏猶掩金
鸞猿啼明月照空灘孤舟行客驚夢亦艱難
巫山一段雲李珣
有客經巫峡停橈向水湄楚王曾此夢瑶姬一夢杳無
期塵暗珠簾卷香銷翠幄垂西風逥首不勝悲暮雨
洒空祠
其二
古廟依青嶂行宫枕碧流水聲山色鏁粧樓往事思悠
悠雲雨朝還暮烟花春復秋啼猿何必近孤舟行客
自多愁
戚氏(此詞始終指意言周穆王賓于西王母之事)蘇軾
玉龜山東皇靈嫓統羣仙綘闕岧嶤翠房深迥倚霏烟
幽閒志蕭然金城千里鎖嬋娟當時穆滿廵狩翠華曾
到海西邊風露明霽鯨波極目勢浮輿盖方圓正迢迢
麗日玄圃清寂瓊艸芊緜争解繡勒香韉鸞輅駐蹕八
馬戱芝田瑶池近畫樓隠隱翠鳥翩翩肆華筵間作
管鳴絃宛若帝所鈞天稚頭皓齒綠髮方瞳圓極恬淡
高妍盡倒瓊壺酒獻金鼎藥固大椿年縹緲飛瓊妙舞
命雙成奏曲醉留連雲璈韵響寫寒泉浩歌暢飲斜月
低河漢漸漸綺霞天際紅深淺動歸思逥首塵寰爛漫
遊玉輦東還杏花風數里響鳴鞭望長安路依稀柳色
翠點春姸(此詞眉州舊有石刻)
愁倚欄(三榮道上)程正伯
山無數雨蕭蕭路迢超不似芙蓉城下去柳如腰夢
随春絮飄飄知他在第幾朱橋說與杜鵑休喚怕魂銷
漁家傲(彭門道中早發)前人
野店無人霜似水青燈照影寒侵被門外行人催客起
因箇事老来方有思家淚寄問梅花開也未愛花只
有歸来是想見小橋歌舞地渾含喜天涯不念人憔悴
其二前人
獨木小舟烟雨濕燕兒亂點春江碧江上青山随意見
人寂寂落花芳草催寒食昨夜青樓今日客吹愁不
得東風力細拾殘紅書怨泣流水急不知那箇傳消息
臨江仙(合江放舟)前人
送我南来舟一葉誰教催動鳴榔巫山不見水茫茫雲灣
纔幾曲折盡九回腸買酒澆愁愁不盡江烟也共凄
凉和天瘦了也何妨只愁今夜雨更做淚千行
其二
濃綠鎖窗閒院静照人明月團團夜長幽夢見伊難瘦
從香臉薄愁到翠眉殘只道花時容易見如今花盡
春闌畫樓依舊五更寒可憐紅綉被空記合時歡
瑞鷓鴣(瑞香)
東風冷落舊梅臺猶喜山花拂面開紺色深衣春意净
水沉薰骨晚風來柔條不學丁香結矮樹仍參茉莉栽
安得方盆載幽植道人随處作香材
好事近(資州道上無雙堠感懷作)
别夢記春前春盡苦無歸日想見鵲聲庭院誤幾回消
息萬重離恨萬重山無處說思憶只有路傍雙堠也
隨人孤隻
滿江紅(浣花因賦)京鏜
錦里先生艸堂築浣花谿上料飽看階前雀食籬邊漁
網跨鶴騎鯨歸去後橋西潭北留佳賞况依然一曲抱
村流江痕漲魚龍戲相浩蕩禽鳥樂增舒暢更綺羅
十里棹歌来往坐上英賢今李郭邦人應作仙舟想但
喧呼落日未西時船休放
洞仙歌(重九藥市)前人
三年錦里見重陽藥市車馬喧闐管絃沸笑籬邊孤寂
臺上疎狂争得似此日西南都會癡兒官事了樂與
民同况值高秋好天氣不羞短髮不照哀顔聊滿插黃
花一醉道物外高人有時来問混雜龍蛇箇中誰是(唐司)
(空圖重陽山居詩滿目秋光還似鏡殷勤為我照衰顔)
鷓鴣天(葭萌馹作即今之施店)陸游
看盡巴山看蜀山子規江上過春殘慣眠古驛常安枕
熟聽陽關不惨顔慵服氣嬾燒丹不妨青髩戲人間
秘傳一字神仙訣說與君知只是頑
水龍吟(榮南作)前人
樽前花底尋春處堪嘆心情全减一身萍寄酒徒雲散
佳人天遠那更今年瘴煙蠻雨夜郎江畔漫倚樓横笛
臨窗看鏡時揮涕驚流轉花落月月庭院悄無言魂
消腸斷憑肩携手當時曾效畫梁栖燕見說新來網縈
塵暗舞衫歌扇料也羞憔悴慵行芳徑怕鶯兒見
沁園春(三榮横溪閣小宴)前人
粉破梅梢綠動萱叢春意巳深漸珠簾低卷筇枝微步
冰開躍鯉林暖鳴禽荔子枎疎竹枝哀怨濁酒一尊和
淚斟憑欄久嘆山川冉冉歲月駸駸當時豈料如今
漫一事無成霜髩侵看故人強半沙堤黃閣魚懸帶玉
貂映蟬金許國雖堅朝天無路萬里凄凉誰寄音東風
裏有灞橋烟柳知我歸心
木蘭花慢(夜登青城山玉華樓)前人
閱邯鄲夢境嘆綠髩早霜侵奈華岳燒丹青谿看鶴尚
負初心年来向濁世裏悟真詮秘訣絶幽深養就金芝
九畹種成琪樹千林星壇夜學步虚吟露冷透瑶簮
對翠鳳披雲青鸞遡月宫闕蕭森琅函一封奏罷自鈞
天帝所有知音却過蓬壺笑傲世間歲月駸駸
蘇武慢(唐西安湖即今崇慶州)前人
澹靄空濛輕隂清潤綺陌細塵初静平橋繫馬畫閣移
舟湖水倒空如鏡掠岸飛花傍簷新燕都是學人無定
嘆連年戎帳經春邊壘暗凋顔髩空記憶杜曲池臺
新豐歌管怎得故人音信羇懷易感老伴無多談塵久
閒犀柄惟有翛然筆床茶竈自適筍輿煙艇待綠荷遮
岸紅蕖浮水更乘幽興
蝶戀花(離小益作)前人
水漾萍根風捲絮倩笑嬌顰忍記逢迎處只有夢魂能
再遇堪嗟夢不由人做夢若由人何處去短帽輕衫
夜夜眉州路不怕銀釭深綉戶只愁風斷青衣渡
臨江仙(離果州作)前人
鳩雨催成新綠燕泥收盡殘紅春光還與美人同論心
空眷眷分袂却匆匆只道真情易寫那知怨句難工
水流雲散各西東半廊花院月一帽柳橋風
漢宫春(張園賞海棠作園故蜀燕王宮也)前人
浪迹人間喜聞猿楚峡學劍秦川虚舟汎然不繫萬里
江天朱顔綠髩作紅塵無事神仙何妨在鶯花海裏行
歌閒送流年休笑放慵狂眼看門坊深院多少嬋娟
燕宫海棠夜宴花覆金船如椽畫燭酒闌時百炬輕烟
憑寄語京華舊侣幅巾莫換貂蝉
月上海棠(成都城南有蜀王舊苑多梅花百餘年古木)前人
斜陽廢苑朱門閉弔興亡遺恨淚㾗裏淡淡宫梅也依
然點酥剪水凝愁處似憶宣華舊事行人别有凄凉
意折幽香誰與寄千里佇立江臯杳難逢隴頭歸騎音
塵遠楚天危樓獨倚(宣華故蜀苑名)
柳梢青(故蜀燕王宫海棠之盛為成都第一今屬張氏)前人
錦里繁華環宫故邸叠萼竒花俊客妖姬争飛金勒齊
駐香車何須幕障幃遮寶杯浸紅雲瑞霞銀燭光中清
歌聲裏休恨天涯
齊天樂(左緜道中)前人
角殘鐘晚關山路行人乍依孤店塞月征塵鞭絲帽影
常把流年虚占藏鴉柳暗嘆輕負鶯花謾勞書劍事往
關情悄然頻動壮遊念孤懷誰與強遣市壚沽酒酒
薄怎當愁釅倚瑟妍詞調鉛妙筆那寫柔情芳豔征途
自厭况煙歛蕪痕雨稀萍點最是眠時枕寒門半掩
其二(三榮人日遊龍洞作)前人
客中隨處閒消悶来尋嘯臺龍岫路歛春泥山開翠霧
行樂年年依舊天工妙手放輕綠萱芽淡黃楊柳笑問
東君為人能染髩絲否西州催去近也帽簷風軟且
看市樓沽酒宛轉巴歌凄凉塞管携客何妨頻奏征塵
暗袖漫禁得梅花伴人疎瘦幾日東歸畫船平放溜
桃源憶故人(有序)前人
三榮郡治之西因子城作樓觀曰高齋下臨山村
蕭然如世外予畱七十日被命参成都戎幕而去
臨行徙倚竟日作桃源憶故人一首
斜陽寂歴柴門閉一點炊煙時起鷄犬往来林外俱有
蕭然意衰翁老去疎榮利絶愛山城無事臨去畫樓
頻倚何日重來此
風入松前人
十年裘馬錦江濱酒隠紅塵萬金選勝鶯花海倚疎狂
驅使青春吹笛魚龍盡出題詩風月俱新自憐華髮
滿紗巾猶是官身鳳樓常記當年語問浮名何似身親
欲寄吴牋說與這回真箇閒人
水龍吟前人
摩訶池上追遊路紅綠参差春晚韶光妍媚海棠如醉
桃花欲暖挑菜初閑禁煙將近一城絲管看金鞍争道
香車飛盖争先占新亭館惆悵年華暗換黯銷魂雨
收雲散鏡奩掩月釵梁折鳳秦筝斜鴈身在天涯亂山
孤壘危樓飛觀嘆春来只有楊花和恨向東風滿
江月晃重山(芳華樓雪)前人
芳艸洲前道路夕陽樓上闌干碧雲何處望歸鞍從軍
客躭樂不思還洞裏仙人種玉江邊楚客滋蘭鴛鴦
沙暖鶺鴒寒菱花晚不禁髩毛斑
虞美人(咏虞美人艸)唐無名氏
帳中艸艸軍情變月下旌旗亂攬衣推枕愴離情遠風
吹下楚歌聲正三更烏騅欲上重相顧豔態花無主
手中蓮萼凛秋霜九泉歸去是仙鄊恨茫茫
虞美人(和前題)宋黃載萬
世間離恨何時了不為英雄少楚歌聲起霸圖休玉帳
佳人血淚滿東流荒葵野葛吴城暮玉貌知何處至
今芳艸解婆娑只有當時魂魄未消磨(賈氏談錄云褒斜谷中有虞美)
(人艸状如雞冠花葉相對益州艸木記云雅州名山縣出虞美人革應拍而舞酉陽雜爼云舞艸出雅州方物)
(圖贊虞作娱)
水調歌頭范成大
萬里籌邊處形勝壓坤維恍然舊觀重見鴛瓦拂参旗
夜夜東山銜月日日西山横雪白羽弄空暉人語半霄
碧驚倒路傍兒分弓了看劍罷倚欄時蒼茫平楚無
際千古鏁煙霏野曠岷嶓江動天闊崤函雲擁太白暝
中低老矣漢都護却望玉門歸
海棠詞前人
馬蹄塵撲春風得意笙簫逐款門不問誰家竹祇揀紅
粧多處燒銀燭碧鷄坊裏花如屋燕王宫畔花成谷
不須悔唱關山曲直為海棠也合来西蜀
水調歌頭(題劍閣)崔與之
萬里雲間戍立馬劍門關亂山極目無際直北是長安
人苦百年塗炭鬼哭三邊鋒鏑天道久應還手寫留屯
奏炯炯寸心丹對青燈搔白髮漏聲殘老猶勛業未
就妨却一身閒梅嶺綠隂青子蒲澗清泉白石怕我舊
盟寒烽火平安報歸夢到家山
賀新郎(代妓送太守)盧申
春色原無主荷東君著意看承等閒分付多少無情風
與浪那更蝶欺蜂妬筭燕雀眼前無數從使簾櫳能
愛護到如今巳是成遲暮芳艸碧遮歸路看看做到
難言處怕仙槎輕轉旌旗易歌𥜗袴月滿西樓絃索
静雲蔽崑城閬府便恁地一帆輕舉獨倚闌干愁拍碎
惨玉容淚眼如紅雨去與住兩難訴
浣沙溪(瑞香)張孝祥
臘後春前别一般梅花枯淡水仙寒翠雲裘著紫霞冠
仙品只今推第一清香元不是人間為君更試小龍
團
浣沙溪(餞鄭憲)前人
寳蠟燒春夜影紅梅花枝傍錦薰籠曲瓊低捲瑞香風
萬里江山供燕几一時賓主看談鋒問君歸計莫匆
匆
賀新郎文及翁
一勺西湖水渡江来百年歌舞百年酣醉回首洛陽花
世界煙渺黍離之地更不復新亭堕淚簇樂紅粧搖畫
舫問中流擊楫何人是千古恨幾時洗全生自負澄
清志更有誰磻溪未遇傅巖未起國事如今誰仗倚衣
帶一江而巳便都道江神堪恃借問孤山林處士但掉
頭笑指梅花蕊天下事可知矣
鳳栖梧(題劍門驛)盧氏
蜀道青天煙靄翳帝里繁華迢逓何時至回望錦川添
粉淚鳳釵斜軃烏雲膩鈿帶香盤金縷細玉珮丁當
露滴寒如水從此鸞粧添遠意畫眉學得遥山翠
謁金門李好義
花過雨又是一番紅素燕子歸来衝繡幕舊巢無覓處
誰在玉樓歌舞誰在玉關辛苦若使胡塵吹得去東
風侯萬戶
巫山十二峯詞元趙孟頫
叠嶂千重碧長江一帶清瑶壇霞冷月朧明欹枕若為
情雲過船窗曉星移宿霧晴古今離恨撥難平惆悵峡
猿聲(右净壇峯)
片月生危岫殘霞拂翠桐登龍峯下楚王宫千古感遺
蹤柳色眉邊綠花明臉上紅欲尋靈跡阻江風離思杳
無窮(右登龍峯)
松鶴堆嵐靄陽臺枕水湄風清月冷好花時怊悵阻佳
期别夢遊蝴蝶離歌怨竹枝悠悠往事不勝悲春恨入
雙眉(右松鶴峯)
雲裏高唐觀江邊楚客舟上昇峯月照妝樓離思兩悠
悠雲雨千重阻長江一帶秋歌聲頻唱引離愁光景恨
如流(右上昇峯)
絶頂朝雲散寒江暮雨頻楚王宫殿已成塵過客轉傷
神月是巫娥伴花為宋玉隣一聽歌調一含嚬哀怨竹
枝春(右朝雲峯)
雨過蘋汀遠雲深水國遥渡頭齊舉木蘭橈纖細楚宫
腰暎水勻紅臉偎花整翠翹行人倚棹正無聊一望一
魂銷(右集仙峯)
碧水鴛鴦浴平沙荳蔲紅望霞峯翠一重重帆卸落花
風澹薄雲籠月霏微雨洒篷孤舟晚泊浪聲中無處問
音容(右望霞峯)
芍藥虚投贈丁香漫結愁鳳栖鸞去兩悠悠新恨怯逢
秋山色驚心碧江聲入夢流何時弦管簇歸舟蘭棹泊
沙頭(右棲鳳樓)
碧水澄青黛危峰聳翠屏竹枝歌怨月三更别是斷腸
聲煙外黃牛峡雲邊白帝城扁舟清夜泊蘋汀倚棹不
勝情(右翠屏峯)
鶴信三山遠羅裙片水深高唐春夢杳難尋惆悵至如
今十二峯前月三千里外心紅牋錦字信沈沈腸斷舊
香衾(右聚鶴峯)
曉色飄紅豆平沙枕碧流泉聲雲影弄新秋觸處是離
愁臉淚横波淡眉攅片月收佳人無力笑難休半整玉
搔頭(右望泉峯)
裊娜江邊柳飄颻嶺上雲卸帆逥棹楚江濱歸信夜来
聞欲拂珊瑚枕先熏翡翠裙江頭含笑去迎君鸞鳳盡
成羣(右起雲峯)
巫山十二峯在楚蜀之交余嘗過之舟行迅疾不
及登覽近巫山尹王道於峯端摹得趙松雪詞十
二首傳之其詞集中不載以樂府巫山一叚雲按
之可歌也右傳記稱帝之季女名曰瑶姬精魂作
艸實為靈芝宋玉本此以託諷後世詞人轉加緣
飾兹為黷矣重葩累藻不越此意余愛袁崧之語
謂秀峰叠崿竒構異形林木蕭森離離蔚蔚乃在
霞氣之表仰瞩俯睇不覺忘返自所履歴未始有
也山水有靈亦當警知己扵古矣尋此語意使人
神遊八極而脫然自濯扵曄光温瑩之外暇日因
錄松雪詞并附袁語扵後以洗名山之誣而識余
未登之慊云
蘇武慢(至正八年夏和虞道)張伯雨
清露晨流新桐初引消受北窗凉曉經卷薰爐筆床茶
具長物恁他圍繞老子無情年光有限只似木人花鳥
擬凝雲數朵竒峯曾見漢唐池沼還自笑待老學鱏
魚金題玉躞書裏也容身了阿對泉頭布衣無恙占斷
雨苔風篠獨鶴歸来西山缺處掠過亂鴉林表舞琴心
叠胎仙坐到高山小
全蜀藝文志卷二十五
