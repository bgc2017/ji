全蜀藝文志卷二十四明周復俊編
詩
哀輓
哀嚴鄭公唐杜甫
鄭公瑚璉器華岳金天晶昔在童子日已聞老成名嶷
然太賢後復見秀骨清(嚴武傅武中書侍郎挺之子神氣雋爽敏于聞見幼如成人讀)
(書不究精義涉獵而已大賢謂嚴子陵歟)開口取將相小心事友生(甫與武世契也)
(嘗醉登武牀呼斥其父名而武不忤)閱書百紙盡落筆四座驚歴職匪父
任嫉邪常力争(武弱冠以門廕策名哥舒翰奏充判官至德初肅宗初靖難大收才傑武仗節)
(赴行在宰相房琯素重之及是首薦才略可稱累遷給事中)漢儀尚整肅(時武為侍御史)戎
馬忽縱横(祿山之亂也)飛傳自河隴逢人問公卿不知萬乘
出雪涕風悲鳴受詞劍閣道謁帝蕭關城(河隴劍閣蕭關城事新舊)
(二史皆不載)寂寞雲臺仗飄颻沙塞旌江山少使者笳鼓凝
皇情壮士血相視忠臣氣不平密論貞觀體揮發岐陽
征(時肅宗理兵鳳翔)感激動四極聯翩收二京(二京長安東都也二史皆不載)
(武收復功)西郊牛酒再原廟丹青明匡汲俄寵辱衛霍竟哀
榮四登會府地(既收長安以武為京兆少尹兼御史中丞時年二十二後又遷京兆尹兼御史)
(大夫)三掌華陽兵(華陽成都也武以史思明阻兵不之官優游京師頗自矜大出為綿州刺史遷)
(劍南東川節度使上皇誥以劍南兩川合為一道拜武成都尹充劍南節度使入復求為方面拜成都尹)
(在蜀累年肆志逞慾行猛政威振一方)京兆空柳色尚書無履聲羣鳥自
朝夕白馬休横行諸葛蜀人愛文翁儒化成公来雪山
重公去雪山輕記室得何遜韜鈐延子荆四郊失壁壘
(失壁壘言無事戍也此美武能鎮静也)虛館開逢迎堂上指圖畫軍中吹
玉笙豈無成都酒憂國只細傾時觀錦水釣問俗終相
并意待犬戎滅人藏紅粟盈以兹報主願庶或裨世程
炯炯一心在沉沉二豎攖顔回竟短折賈誼徒忠貞飛
旐出江漢孤舟轉荆衡虚為馬融笛悵望龍驤塋空餘
老賓客身上媿簮纓
嚴孝子墓作劉灣
至性教不及因心天所資禮聞三年喪女獨終身期下
布骨肉恩上報父母慈禮聞哭有卒女獨哀無時前有
松栢林荆刺結蒙蘢墓門白日閉泣母黃泉中艸服蔽
枯骨垢容載飛蓬舉聲哭蒼天萬木皆悲風
賈島墓鄭谷
水遶孤墳縣路斜耕人呀我久咨嗟重来兼恐無尋處
落日風吹鼔子花
蘇明允輓詩宋歐陽修
布衣馳譽入京都丹旐俄驚返舊廬諸老誰能先賈誼
君王猶未識相如三年弟子行喪禮千里鄊人會葬車
我獨空齋掛塵榻遺編將閱子雲書
予昔遊雲臺觀謁希夷先生陳搏祠堂緬想其
人今追作此詩宋祁
仙館三峯下年華百歲中夢休孤蝶往(此言先生善睡一寝逾一月)
蛻在一蟬空(有冢在華山下)蕊笈微言秘霄晨浩氣通丹遺䑛
後鼎林遣御餘風市霧沉荒白飡霞委暗紅岷峨有歸
約飛步與誰同
憐制置張珏文天祥
珏蜀之健將與昝萬夀齊名昝降張獨不降行
朝拔授制閫未知得拜命否蜀雖糜碎珏竟不
降為左右所賣珏覺而逃被囚入北不肯屈復
不知何如
氣敵萬人將獨在天一隅向使國不亡功業竟何如
輓四川制置使知重慶府張公珏(此宋末十忠之一)
劉壎
坤維拓提封形勝古天府血戰五十秋零落餘八柱江
南傳箭急誰暇此回顧落日古渝城仗鉞乃甚武天東
甑雖墮吾自強支拄渡瀘躬討逆歸来戰彌苦蕭條下
䕫門機穽伏中路咄咄快敵仇誰與掩坏土哀哉關西
雄國亡猶不負同時督軍將腰金插雙虎
輓蜀帥張公珏(按蜀䕫州路南至施州北至漢中府東至荆州府西至重慶府)
(秦置巴郡劉璋為永寧郡先主為巴東郡唐渝州乂南平郡宋朝光宗潜邸陞為府)
前人
玉壘雲浮五十秋關西虓將勇無儔三吴甑墮猶堅守
八柱唇亡不耐愁瀘水捷收勞騕褭䕫門機伏失兜鍪
吾君不負吾寧死遺恨誰憐快敵讐(至元十二年乙亥夏荆湖諸郡俱歸)
(附蜀之音問不復與東南通制置使知重慶府張玨猶振厲自立招討梅應春以江安歸附珏遣兵收復擒應)
(春至重慶府臠之大兵收取江安所部州郡俱降惟張起岩帥䕫與玨共為宋守屹然雙城勢窮援絶屢以虎)
(符招珏珏不從帳下將有勸其降者珏未果將遂畔夜開關納大兵珏率親兵巷戰不勝登舟欲下䕫就起岩)
(至中途隨行將士利重賞且念妻子俱巳陷重慶遂執珏歸附終不肯降會應春之子朝燕訴前事復父仇珏)
(遂遇害)
挽綿漢簡州諸公(綿漢簡並属成都府路潼綿州廣漢涪縣先主分梓郡)
(西魏置潼州隋改綿州唐改金川郡巴西郡復綿州宋朝因之漢州漢蜀郡分為廣漢)
(西漢新都國宋齊廣漢郡後周廢之唐立漢州又漢陽軍復漢州宋因之簡州漢武分)
(蜀郡置犍為郡魏置資州隋置簡州唐置簡州又改陽安郡復為簡州宋因之)
前人
綿漢風酸動殺機北来銕騎遍驅馳幾千里地弓刀運
百萬人家骨肉糜鬼哭神號無限恨蠅蛄蚋嘬有餘悲
平生食祿何從避畱取香名百世垂(大兵分哨入簡州知州李大全死知)
(懷安軍史顯孫避于簡亦死率大兵至漢州通判權州劉當可與一宗室太保率民兵城守大保出城往羅山)
(謁賀靖借兵歸遇大兵見殺遂破城忿而血洗焚蕩死十萬餘家當可與節制邵復知錄羅由教授袁拱辰知)
(縣羅君父皆遇害知綿州范辰孫死)
挽四川制帥陳公(隆之成都十六州六十一縣成都府梁州城古蜀國秦)
(置蜀郡漢曰益州晉改成都國宋齊並益州唐改成都府趙宋因之)
前人
狼烟又起錦城邊帥閫謀疎亦可憐先軫元歸應有恨
萇弘血化豈無冤百身莫贖誰三酧一死真成盖萬愆
遺事如今人不記綱常猶幸立西川(辛丑冬元帥率精銳以攻成都制使)
(陳隆之嬰城固守大兵苦攻不克欲退而都統田世顯聞大安門大兵遂入執隆之先殺其家制使參議蒲東)
(夘而下死者十數人執隆之至漢川俾招都統王䕫而隆之止書城破被執四字示之且呼䕫勉力堅守元帥)
(大怒手刺殺之事聞贈待制立廟推恩族属以為嗣知隆州蒲東寅被執不屈死)
弔曹將軍(友聞)安知山
將軍精悍姿齒齒碎鐡石在昔童稚間但聞飽經術縦
横騁柔翰丹艧間金碧有司塞明詔弊色屈詞伯芹香
春水生冠玉侍重席脫落章句陋搜抉窮理窟未及文
化成其如王土窄丈夫報主願豈必仕清秩蒼然請去
位滿面秋溧冽糾合熊虎羣旌旆揚廣陌正當磨礪間
一鼓拔勍敵屯兵沔水源千載斧截截浩蕩排煙雲西
極安嵲屼奈何國無人腐儒秉旄鉞賞予入私門金湯
授盗賊公時奮擊争返遭獻玉刖三軍視馬首痛哭天
下璧功成坐齟齬憤怒須插戟中宵按劍起肅肅整羽
翮吐氣風雲生搴旗陷堅列貫穿死生地蹀血天地黑
勢雖衆寡懸形未雌雄决路窮斷首尾衆盡仍手格豈
知龍虎逝黯淡山川色百萬尚震驚嗚呼死諸葛長城
但自壊千古痛稠結肉食無遠謀野史有直筆酒酣歌
節士皛皛霜日白
張萬戶夫人貞節元貢師泰
白帝樓前巷陌深將軍旌旆正沉沉玉簫聲斷孤鸞曲
綠綺絃空别鶴吟豈是人生輕一羽要知妾死重千金
春風塚上連枝樹只有韓憑會此心
費烈女吟(明氏實錄)劉堪
永康費氏女年少十八九擇對無可人真心似瓊玖禮
法以防身絲麻常在手至正十七載太歲次丁酉逆賊
從東來旌旗搖北斗三巴數十城皆降不敢後唐姬與
姜氏不慙為賊偶費女涕泣悲勤勤告父母人生棄禮
義猪狗亦何有我身不如賊我死骨不朽夜深盛容飾
自縊後園柳高義感行人痛心而蹙首平章買奴者左
丞韓叔亨低頭奴屈膝拜賊乞餘生不能受白刃空負
朝廷恩茫茫天壤間生死義與仁太山與鴻毛孩提知
重輕費女生艸野烈烈超凡倫二公國柱石棄甲如輕
塵芳名與汚跡遺戒百千春
弔鄒汝愚卒石城陳獻章
少年為意儘峥嶸謫死天涯氣未平舊雨不留花縣榻
秋風還閃石城旌兒啼母絶家何處水宿山居路幾程
人事每將天不定文章何處博虚名
亡弟材同梅山書屋席春
淡玄養素寄真如奮翼雲霄佩錦裾玉檢細函收諫艸
龍驤遠策奠州閭厓山精舍浮青靄浣水茅堂照碧渠
天外暮雲悲斷雁西風洒淚獨傷予
大司馬梧山李公徐文華
吾受李公知未識李公面嗟公久巳殁緬懷何由見休
休好善心卓卓當朝彦美玉瑩無瑕精金嘗百鍊氣概
凌秋空巋若靈光見所在樹功勲聲光耀雷電後進頼
推轂曾不遺寸善
哭張士元有引安磐
士元為給舍數月即以封事忤毅皇謫官貴州新
添驛者七年皇上登極召復舊官先後歴朝纔一
考而獨立敢言大禆國是今年秋七月以大禮事
同余伏闕下獄既而同杖越十日又同以首事被
逮于朝有旨放還而士元竟坐杖不起時禁方嚴
弔客無敢至者斯文之痛極矣廼余感知己傷斯
文之不可復得痛哭數日作詩志哀
七載夷方謫三年諫議班家聲續臺史(先世曾為御史)封事動
天顔弔客何人至秦川有櫬還不才同放逐後死淚潺
湲
同舍今何在斯人天下無感時看諫艸何日奠生芻狐
鼠私相慶衣冠勢益孤空餘青史上遺簡載名儒
哭毛用成同年(有序)前人
用成予同年友也徘徊給舍者十五年年過五十
不忘忠諫大禮之議杖而死焉旅櫬南行殆餘萬
里感泣以之爰作是詩
毛公心事有誰知每恨年来未拂衣青瑣禁中啼鳥散
碧雞坊外主人非封章未了心猶壮大禮初成願巳違
冷雨凄風萬餘里可憐丹旐日南飛
鬼謠
高駢築羅城多發掘古塚取甎甃城有滄州守禦
指揮使姜知古者當掘一塚夜有鬼嘯扵塚上因
獻一書辭旨哀切其書曰冥司趙&KR2934;謹以幽昧致
書扵守禦指揮端公閤下竊以趙氏之冤搏膺入
夢良夫之枉被髮叫天是以有怨必讐無道則見
此則流扵往史載在前文如&KR2934;也一介遊魂九泉
罔象德不勝饗禱不勝人無廟貌扵世間遂湮沉
扵泉壤自蒙天譴使掌冥司雖叨正直之官未逹
聰眀之理未嘗以威服衆唯知以禮作人頃至本
朝叨為上相不無濫德敢有害盈今者伏審渤海
高公令君毁&KR2934;墳闕况&KR2934;謫居幽府天賜佳城平
生無戰伐之讐邂逅起誅夷之釁得不撫銘旌而
憤志託觚染以申懷伏希端公俯念無依迥垂有
鑒特扵萬雉免此一坏儻全馬鬛之封敢忘龍頭
之庇謹吟五言四句詩一章後幅上聞不勝望德
之至謹白詩曰
我昔勝君昔君今勝我今人生一世事何用苦相侵
廣政初後主與其妃張太華同輦遊青城宿九天
丈人觀中月餘不返李廷珪諫而不聽又數日雷
雨大作若失白晝而太華被震殞矣乃以紅錦龍
褥裹瘞觀前白楊樹下翌日急趨逥鑾悲痛無巳
後數年鍊師李若冲因晚霽閒步觀側忽見白楊
樹下一美人翠眉雪肌仙姿窈窕吟曰
一别鑾輿今幾年白楊風起不成眠常思往日椒房寵
淚滴衣襟損翠鈿
若冲問曰子人耶鬼耶美人歛袵而前曰妾蜀妃
張太華也因陪駕遊此被震今幽魂尚滯乞賜超
拔若冲扵是秋中元令節黃籙齋會中為奠長生
金簡生神玉章度生人世若冲後夢太華謝曰妾
巳受生人世矣壁間黃土書一絶云
符吏匆匆叩夜扄便随金簡出幽冥蒙師薦拔恩非淺
領得生神九卷經
蜀主聞之厚賜若冲是後惟花蕊夫人寵冠后宫
矣
楊藴中以罪入成都獄夜夢一婦人曰吾薛濤之
流也頃幽死此室乃贈藴中一絶句
玉漏深長燈耿耿東墻西墻時見影月明窗外子規啼
忍使孤魂良夜永
陳甲字升父隆州人紹興間為蜀帥李公璆之客
館扵雙竹齋夜見數婦笑語有吟兩絶句者因忽
不見
曉雨廉纖梅子黃晚雲卷雨月侵廊樹隂把酒不成飲
說著無情更斷腸
舊時衣服盡雲霞不到迎仙不是家今日樓臺渾不識
祇因古木記宣華
元戊寅間荆州分域有鬼夜叫云苦也苦幾時泥到襄
陽府及早視之凡樹木大小皆泥和畜毛自根泥至分
枝處則止後又叫云苦也苦幾時泥到成都府盖古今
未聞之異也(草木子)
昔長寧耕者得銅牌曰小桃源其上有詩云
綽約去朝真仙源萬木春要知竊桃客定是會稽人
全蜀藝文志卷二十四
