全蜀藝文志卷四明周復俊編
楚辭
九懷漢王褒
九懷者諫議大夫王褒之所作也懷者思也言屈原雖
見放逐猶思念其君憂國傾危而不能忘也褒讀屈原
之文嘉其温雅藻采敷衍執握金玉委之汚瀆遭世溷
濁莫之能識退而愍之故作九懷以禆其詞史官錄第
遂列于篇
極運兮不中來將屈兮困窮余深愍兮惨怛願一列兮
無從乘日月兮上征顧遊心兮鄗酆彌覽兮九隅彷徨
兮蘭宫芷閭兮葯房奮搖兮衆芳菌閣兮蕙樓觀道兮
從横寶金兮委積美玉兮盈堂桂水兮潺湲揚流兮洋
洋蓍蔡兮踊躍孔鶴兮回翔撫檻兮遠望念君兮不忘
怫鬱兮莫陳永懷兮内傷
匡機
天門兮地戶孰由兮賢者無正兮溷厠懷德兮何覩假
寐兮愍斯誰可與兮寤語痛鳳兮遠遊畜鴳兮近處鯨
鱏兮幽潜從蝦兮遊陼乘虬兮登陽載象兮上行朝發
兮䓤嶺夕至兮明光北飲兮飛泉南采兮芝英宣遊兮
列宿順極兮彷徉紅采兮騂衣翠縹兮為裳舒佩兮綝
纚竦余劒兮干將騰蛇兮後從飛駏兮步㫄微觀兮玄
圃覽察兮瑶光唘匱兮探莢悲命兮相當紉蕙兮永詞
將離兮所思浮雲兮容與道余兮何之遠望兮阡眠聞
雷兮闐闐隂夏兮感余惆悵兮自憐
通峰
林不容兮鳴蜩余何留兮中州陶嘉月兮總駕搴玉英
兮自修結榮茝兮逶逝將去烝兮遠遊徑岱土兮魏闕
歴九曲兮牽牛聊假日兮相佯遺光燿兮周流望太一
兮淹息紆余轡兮自休悕白日兮皎皎彌遠路兮悠悠
顧列孛兮縹縹觀幽雲兮陳浮鉅寶遷兮砏磤雉咸雊
兮相求泱莽莽兮究志懼吾心兮懤懤步余馬兮飛柱
覽可與兮匹儔卒莫有兮纖介永余思兮怞怞
危俊
世溷兮冥昏違君兮歸真乘龍兮偃蹇高回翔兮上臻
襲英衣兮緹䌌披華裳兮芳芬登羊角兮扶輿浮雲漢
兮自娱握神精兮雍容與神人兮相胥流星墜兮成雨
進瞵盼兮上丘墟覽舊邦兮滃鬱余安能兮久居志懷
逝兮心懰慄紆余轡兮躊躇聞素女兮徵歌聽王后兮
吹竽魂悽愴兮感哀腸回回兮盤紆撫余佩兮繽紛高
太息兮自憐使祝融兮先行令昭明兮開門馳六蛟兮
上征竦余駕兮入冥歴九州兮索合誰可與兮終生忽
反顧兮西囿觀軫丘兮崎傾横垂涕兮泫流悲余后兮
失靈
昭世
季春兮陽陽列草兮成行余悲兮蘭生委積兮從横江
離兮遺推下夷兮擠臧伊思兮往古亦多兮遭殃伍胥
兮浮江屈子兮沈湘運余兮念兹心内兮懷傷望淮兮
沛沛濱流兮則逝榜舫兮下流東注兮礚礚蛟龍兮道
引文魚兮上瀨抽蒲兮陳坐援芙蕖兮為盖水躍兮余
旌繼以兮微蔡雲旗兮電騖儵忽兮容裔河伯兮開門
迎余兮歡欣顧念兮舊都懷恨兮艱難竊哀兮浮萍汎
淫兮無根
尊駕
秋風兮蕭蕭舒芳兮振條微霜兮𦕈眇病殀兮鳴蜩玄
鳥兮辭歸飛翔兮靈丘望谿兮滃鬱熊羆兮呴嘷唐虞
兮不存何故兮久留臨淵兮汪洋顧林兮忽荒脩余兮
袿衣騎霓兮南上乘雲兮回回亹亹兮自強將息兮蘭
臯矢志兮悠悠紛藴兮黴黧思君兮無聊身去兮意存
愴恨兮懷愁
蓄英
登九靈兮遊神静女歌兮微晨悲皇丘兮積葛衆體錯
兮交紛貞枝抑兮枯槁枉車登兮慶雲感余志兮惨慄
心愴愴兮自憐駕玄螭兮北征曏吾路兮葱嶺連五宿
兮建旄揚氛氣兮為旌歴廣漠兮馳騖覽中國兮冥冥
玄武步兮水母與吾期兮南榮登華盖兮乘陽聊逍遥
兮播光抽庫婁兮酌醴援匏瓜兮接糧畢休息兮遠逝
發玉軔兮西行惟時俗兮疾正弗可久兮此方寤辟摽
兮永思心怫鬱兮内傷
思忠
覽杳杳兮世惟余惆悵兮何歸傷時俗兮溷亂將奮翼
兮高飛駕八龍兮連蜷建虹旌兮威夷觀中宇兮浩浩
紛翼翼兮上躋浮溺水兮舒光淹低徊兮京沚屯余軍
兮索友覩皇公兮問師道莫貴兮歸真羡余術兮可夷
吾乃逝兮南娭道幽路兮九疑越炎火兮萬里過萬首
兮㠜㠜濟江海兮蟬蜕絶北梁兮永辭浮雲鬱兮晝昏
霾土忽兮塺塺息陽城兮廣厦衰色罔兮中怠意曉陽
兮燎寤乃自診兮在兹思堯舜兮襲興幸咎繇兮獲謀
悲九州兮靡君撫軾歎兮作詩
陶壅
悲哉于嗟兮心内切磋欵冬而生兮凋彼葉柯瓦礫進
寶兮捐棄隨和鉛刀厲御兮頓棄太阿驥垂兩耳兮中
坂蹉跎蹇驢服駕兮無用日多修潔處幽兮貴寵沙劘
鳳皇不翔兮鶉鴳飛揚乘虹驂蜺兮載雲變化鷦䳟開
路兮後属青蛇步驟桂林兮超驤卷阿丘陵翔儛兮谿
谷悲歌神章靈篇兮赴曲相和余私娱兹兮孰哉復加
還顧世俗兮壊敗㒺羅卷佩將逝兮涕流滂沱
株昭
亂曰皇門開兮照下土株穢除兮蘭芷覩四佞放兮後
得禹聖舜攝兮昭堯緒孰能若兮願為輔
懷東坡先生詞宋楊萬里
吹赤壁之月笛兮曕黃州之雲堂彈湘妃之玉瑟兮織
天孫之錦裳招先生其來歸兮何必懷眉山之故鄉歴
九州而猶隘兮誕寘祝融之汪酌乳泉以當醴兮飱荔
子以為糧葺榕葉以作屋兮托桄榔之蔭以為堂驅海
濤以入硯滴兮挽南斗文星于筆鋩昌黎兮歐陽視先
生兮雁行韞不洩兮忠憤烟不揜兮文章乞鏡湖兮九
關營莵裘兮是邦予之來兮云暮與先生兮相望視履
永兮焉在問故宫兮就荒俯仰兮永懷渺山川兮蒼蒼
祝融之汪謂南海也左傳尸諸雍氏之汪服虔
注停水曰汪楚謂之汪閩謂之洋
全蜀藝文志卷四
