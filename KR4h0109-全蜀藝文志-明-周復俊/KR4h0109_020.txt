全蜀藝文志卷二十明周復俊編
詩
贈送上
别袁昌州陳江總
河梁望隴頭分手路悠悠徂年驚若電别日欲成秋黃
鵠飛飛遠青山去去愁不言雲雨散更似東西流
贈薛播州十四首隋楊素
在昔天地閉品物屬屯蒙和平替王道哀怨結人風麟
傷世已季龍戰道將窮亂海飛羣水貫日引長虹干戈
異革命揖讓非至公
兩河定寳鼎八水域神州函關絶無路京洛化為丘漳
滏爾連沼涇渭余别流生郊滿戎馬涉路起風牛班荆
疑莫遇贈縞竟無由
五緯連珠聚千載濁河清金亡潜虎質閏盡自蛙聲聖
期伊旦暮天禄啟炎精霧生三日重星飛五老輕禋宗
答上帝改物創羣生
道昏雖已朗政故猶未新刳舟洹水濟結網大川濱出
遊迎釣叟入夢訪幽人植林雖各樹開榮豈異春相逢
一時泰共幸百年身
有帛賁丘園生芻自幽谷塵芳金馬路瀾清鳳池澳零
露既垂光清風復流穆傾蓋如舊知彈冠豈新沐利心
金各斷芬言蘭共馥
自余歴端揆緝熙恧時彦及爾陪帷幄出納先天睠高
調發清音縟藻流餘絢或如彼金玉歲暮無凋變余松
待爾心爾筠留我箭
荏苒積歲時契闊同遊處閶闔既趨朝承明還宴語上
林陪羽獵甘泉侍清曙迎風含暑氣飛雨凄寒序相顧
惜光隂留情共延竚
滔滔彼江漢實為南國紀作牧求明德若人應斯美高
臥未褰帷飛聲已千里還望白雲天日暮秋風起峴山
君儻遊淚落應無已
漢隂政已成嶺表人猶蠧借寇比方新還珠總如故楚
人結去思越俗歌來暮陽鳥上歸飛别鶴還廻顧君見
南枝巢應思北風路
北風吹故林秋聲不可聽鴈飛窮海寒鶴唳霜臯净含
毫心未傳聞音路猶夐唯有孤城月徘徊獨臨映弔影
余自憐安知我疲病
養病願歸閒居榮在知足栖遲茂陵下優游滄海曲古
人情可見今人遵路躅荒居接野窮心物俱非俗桂樹
方叢生山幽竟何欲
所欲棲一枝禀分豐諸已園樹避鳴蟬山梁遇時雉野
隂冒叢灌幽氣含蘭芷悲哉暮秋别春草復萋矣鳴琴
久不聞屬聽空流水
秋水魚游日春樹鳥鳴時濠梁莫共往幽谷有相思千
里悲無駕一見杳難期山河散瓊蘂庭樹下丹枝物華
不相待遲暮有餘悲
銜悲向南浦寒色黯沉沉風起洞庭險煙生雲夢深獨
飛時慕侶寡和乍孤音木落悲時暮時暮感離心離心
多苦調詎假雍門琴
送朱休遠之蜀唐張說
求友殊損益行道異窮申綴我平生氣吐贈薄遊人結
恩事明主忍愛遠辭親色麗成都俗膏腴蜀水濱如何
從宦子堅白共緇磷日月千齡旦山河萬族春懷鉛書
瑞府橫草事邊塵不及安人吏能令王化淳
杜少府之任蜀州王勃
城闕輔三秦風煙望五津與君離别意同是宦遊人海
内存知己天涯若比鄰無為在岐路兒女共霑巾
重别薛前人
明月沉珠浦秋風濯錦川樓臺臨絶岸洲渚更長天旅
泊幾千里棲皇共百年窮途唯有淚還望獨澘然
艷情代郭氏答盧照隣駱賓王
迢迢芊路望芝田眇眇函關限蜀川歸雲已落涪江外
還鴈應過洛水瀍洛水傍連帝城側帝宅層甍垂鳳翼
銅駝路上柳千條金谷園中花幾色柳葉園林處處新
洛陽桃李應芳春妾向雙流窺石鏡君住三川守玉人此
時離别那堪道此日空林對芳沼芳沼徒遊比目魚幽徑
還生拔心草流風廻雪儻便娟驥子魚文實可憐擲果
河陽君有分貨酒成都妾亦然莫言貧賤無人重莫言
富貴應須種綠珠猶得石崇憐飛鷰曾經漢皇寵良人
何處醉縱横真如循默守空名倒提新縑成慊慊翻將
故劍作平平離前吉夢成蘭兆别後啼痕竹上生别日
分明相約束已坐宜家成誡勖當時疑弄掌中珠豈謂
先摧庭際玉悲鳴五里無人問腸斷三聲誰為續思君
欲上望夫臺端居懶聽將雛曲沉沉落葉向山低簷前
歸鷰並頭栖抱膝當忩看夕兔側耳空房聽曉鷄舞蝶
臨階祗自舞啼鳥逢人亦助啼獨坐傷孤枕春來悲更
甚峩眉山上月如眉濯錦江中霞似錦錦字廻文欲贈
君劒壁層峰自糾紛平江渺渺分青浦長路悠悠間白
雲也知京洛多佳麗也知山岫遥虧蔽無那短封即疎
索不在長門守期契傳聞織女對牽牛相望重河隔淺
流誰分迢迢經兩歲誰能脉脉待三秋情知唾井終無
理情知覆水也難收不復下山能借問更向盧家字莫
愁
送殷大夫陳子昂
禺山金碧路此地饒英靈送君一為别悽斷故鄉情夏
雲生極浦斜日隱離亭坐看征騎沒唯見遠山青
送金敬陵入蜀崔信明
金門去蜀道玉壘望長安豈言千里足方尋九折難西
上君飛蓋東歸我挂冠猿聲山硤斷月影落江寒從今
與君别花月幾新殘
淮南卧病書懷寄蜀中趙徵君蕤
李白
吳會一浮雲飄如遠行客功業莫從就歲光屡奔廹良
圖俄棄捐衰疾乃綿劇古琴藏虚匣長劒挂空壁楚冠
懷鍾儀越吟比莊舄國門遥天外鄉路遠山隔朝憶相
如臺夜夢子雲宅旅情初結緝秋氣方寂歴風入松下
清露出草間白故人不在此而我誰與適寄書西飛鴻
贈爾慰離析
江上寄巴東故人前人
漢水波浪遠巫山雲雨飛東風吹客夢西落此中時覺
後思白帝佳人與我違瞿塘饒賈客音信莫令稀
送友人入蜀前人
見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沉應已定不必訪君平
送友人内江范崇凱前人
青山横北郭白水遶東城此地一為别孤蓬萬里征浮
雲遊子意落日故人情揮手自兹去蕭蕭班馬鳴
贈兄崇凱范元凱
洛陽紙價因兄貴蜀地紅箋為弟貧南北東西九千里
除兄與弟更無人(范崇凱内江人奏花萼楼賦為第一其弟元凱亦自負其才贈兄詩云)
寄柏學士林居杜甫
自胡之反持干戈天下學士亦奔波歎彼幽栖載典籍
蕭然暴露依山阿青山萬里静散地白雲一洗空垂蘿
亂代飄零予到此古人成敗子如何荆揚春冬異風土
巫峡日夜多雲雨赤葉楓林百舌鳴黃泥野岸天鷄舞
盜賊縱横甚密邇形神寂寞甘辛苦幾時高議排金門
各使蒼生有環堵
寄常徵君前人
白水青山空復春徵君晚節傍風塵楚妃堂上色殊衆
海鶴階前鳴向人萬事糾紛猶絶粒一官羈絆實藏身
開州入夏知涼冷不似雲安毒熱新
贈花卿前人
錦城絲管日紛紛半入江風半入雲此曲秪應天上有
人間能得幾回聞
人日寄杜二拾遺高適
人日題詩寄草堂遥憐故人思故鄉柳條弄色不忍見
梅花滿枝空斷腸身在南蕃無所預心懷百憂復千慮
今年人日空相憶明年人日知何處一臥東山三十春
豈知書劒老風塵龍鍾還忝二千石愧爾東西南北人
送梓州李使君王維
萬壑樹参天千山響杜鵑山中一夜雨樹杪百重泉漢
女輸賨布巴人訟芋田文翁翻教授不敢倚先賢
送嚴秀才還蜀前人
寧親真令子似舅即賢甥别路經花縣還鄉入錦城山
臨清塞斷江向白雲平獻賦何時至明君憶長卿
送大理正攝御史判凉州别駕苑咸
天子念西疆咨君去不遑垂銀棘庭印持斧柏臺綱雲
下天山白泉枯塞草黃佇聞河隴外還繼海沂康
送姚評事入蜀各賦一物得卜肆
張九齡
蜀嚴化已久湛溟空所思常聞賣卜處猶憶下簾時驅
傳應經此懷賢儻問之歸來說往事歴歴偶心期
賦得青城山歌送楊杜二郎中赴蜀軍
錢起
蜀山西南千萬重仙經最說青城峰青城嶔岑倚空碧
遠壓峩眉吞劒壁錦屛雲起易成霞玉洞花明不知夕
星臺二妙逐王師阮瑀軍書王粲詩日落猿聲連玉笛
晴來山翠傍旌旗絲蘿春月營門近知君對酒遥相思
送裴頔侍御使蜀前人
柱史纔年四十強鬢髯玄髮美清揚朝天繡服乘恩賞
出使星軺滿路光錦水繁花添麗藻峩眉明月引飛觴
多才自有雲霄望計日應追鵷鷺行
送友人入蜀前人
遠路接天末憐君與我違客程千嶂裏鳥道片雲飛樹
色連青漢泉聲出翠微錦城花月下才子定忘歸
送張郎中還蜀歌盧綸
秦家御史漢家郎親專兩印征殊方功成走馬朝天子
伏檻論兵若流水曉離仙署趨紫微夜接高儒讀青史
瀘南五將望君還願以天書示百蠻曲棧重江初過雨
前旌後騎不同山迎車拜舞多耆老舊卒新營徧青草
塞口雲生火候遲烟中鶴唳軍行早黃華川下水交横
遠映孤霞蜀國晴筇竹筍長椒瘴起荔枝花發杜鵑鳴
回首岷峩半天黑傳觴接膝何由得空令豪士仰威名
無復貧交恃顔色垂楊不動雨紛紛錦帳胡瓶争送君
須臾醉起簫笳發空見雙旌入塞雲
送密秀才吏部駁放後歸蜀權德輿
蜀國本多士雄文似相如之子西南秀名在賢能書薄
禄且未及故山念歸與迢迢三千里返駕一羸車玉壘
長路盡錦江春物餘此行無愠色知爾戀休廬
成都送嚴十五之江東前人
江都萬里外别後幾悽悽峡路花應發津亭柳正齊酒
傾遲日暮川闊遠天低心繫征帆上隨君到剡溪
送人赴黔中前人
一尊歲酒且留歡三峡黔江去路難志士感恩無遠近
異時應戴惠文冠
送柳侍御裴起居武元衡
沱江水渌波喧鳥去喬柯南浦别離處東風蘭麝多長
亭春婉娩層漢路蹉跎會有歸朝日班超奈老何
送李正字歸蜀前人
已獻甘泉賦仍登片玉科漢官新組紱蜀國舊煙蘿劒
壁秋雲斷巴江夜月多無窮别離思遥寄竹枝歌
送温况游蜀前人
遊人西去客三巴身逐孤蓬不定家山近峩眉飛暮雨
江連濯錦映朝霞雲深九折刀州遠路繞千巖劒閣斜
因到莊君開卦處將余一為問生涯
送柳震歸蜀司空曙
白日雙流静西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人
送䕫州班使君前人
魚國巴庸路麾幢漢守過曉檣争市隘夜鼓祭神多雲
白當山雨風清滿峽波夷陵舊人吏猶誦兩岐歌
送崔校書赴梓幕前人
碧峯天柱下鼓角鎮南軍管記催飛檄蓬萊輟校文棧
烟朝似雪江霧晚成雲想出褒中望巴庸方路分
送龍州樊使君許棠
曾見邛人說龍州地未深碧溪飛白鳥紅旆映青林土
産惟宜藥王租只貢金政成開宴日誰伴使君吟
送友人尉蜀中前人
故友漢中尉請為西蜀吟人家多種橘風土愛彈琴水
向昆明闊山通大夏深理閒無别事時寄一登臨
蜀中將回留辭韋相公歐陽詹
寧體則雲構方前恒玉食貧居豈及此要自懷歸憶在
夢關山遠如流歲華逼明晨首鄉路迢逓孤飛翼
奉和淮南李相公早秋即事寄成都武相公
劉禹錫
八柱共承天東西别隱然遠夷争慕化真相故臨邊並
進䕫龍位乃齊龜鶴年(相公詩有齊年並進之句也)同心舟已濟造
膝璧常聯對領專征寄遥持造物權斗牛添氣色井絡
静氛煙獻可通三略分甘出萬錢漢南趨節制趙北賜
山川玉帳觀渝舞虹旌獵楚田步嫌雙緩重夢入九城
偏秋與離情動詩從樂府傳聆音還竊抃不覺撫么絃
始至雲安寄兵部韓侍郎中書白舍人二公近
曾遠守故有屬焉
天外巴子國山頭白帝城波清蜀材盡雲散楚臺傾迅
瀨下哮吼兩岸勢争衡隂風神鬼過暴雨蛟龍生硤斷
見孤邑江流照飛甍蠻軍擊嚴鼓筰馬引雙旌望闕遥
拜舞分庭備將迎銅符一以合文墨紛來縈暮色四山
起愁猿數處聲重關郡吏散静室寒燈明故人青霞意
飛舞焦蓬瀛昔曾在池籞應知魚鳥情
送侯侍御黔中充判官劉長卿
不識黔中路今看遣使臣猿隨萬里客鳥似五溪人地
遠官無法山深俗易淳須令荒徼外亦解懼埋輪
黔府王中丞楚孟郊
舊說天下山半在黔中清又聞天下泉半落黔中鳴山
水千萬遠中有君子行儒風一以扇汙俗心皆平
送蜀客張籍
蜀客南行祭碧鷄木綿花發錦江西山橋日落行人少
時見猩猩樹上啼
送客遊蜀前人
行盡青山到益州錦城樓下二江流杜家曾向此中住
為到浣花谿水頭
貽蜀五首(并序)元稹
元和九年蜀從事韋臧文告别蜀多朋舊稹
性懶為寒温書因賦代懷五章而贈行亦在
其數
病馬詩寄上李尚書
萬里長鳴望蜀門病身猶帶舊瘡痕遥看雲路心空在
久服鹽車力漸煩尚有高懸雙鏡眼何由並駕兩朱轓
唯應夜識深山道忽遇君侯一報恩
李中丞表臣
韋門向是舊親賓獨恨潘床簟有塵十里花谿錦城麗
五年沙尾白頭新倅戎何事勞專席老掾甘心逐衆人
却待文星天上去少分光彩照沉淪
盧評事
為我殷勤盧子蒙近來無復昔時同懶成積疹推難動
禪盡狂心鍊到空老愛晝眠虚夜月病妨杯酒負春風
唯公兩弟間因訪往往澘然一望公
張校書元夫
未面西川張校書畫来稠叠頗相于我聞聲價金應敵
衆道風姿玉不如遠處從人須謹慎少年為事要舒徐
勸君便是酬君愛莫比尋常贈鯉魚
韋兵曹臧文
處處侯門可曳裾人人争事蜀尚書摩天氣直山曾拔
徹底心清水共虚鵬翼已翻君好去烏頭未變我何如
殷勤為話深相感不學馮諼待食魚
贈吳士則前人
憶昔分襟童子郎白頭抛擲又他鄉三千里外巴南恨
二十年前城裏狂甯氏舅甥俱寂寞荀家兄弟半淪亡
淚因生别兼行舊回首江山欲萬行
贈薛濤前人
詩篇調態人皆有細膩風光我獨知月夜詠花憐暗澹
雨朝題柳為欹垂長教碧玉藏深處總向紅牋寫自隨
老大不能收拾得與君開似教男兒
寄薛濤前人
錦江滑膩峨眉秀生得文君與薛濤言語巧偷鸚鵡舌
文章分得鳳凰毛紛紛辭客多停筆箇箇君侯欲夢刀
别後相思隔煙水菖蒲花發五雲高
送武士曹歸蜀白居易
花落鳥嚶嚶南歸稱野情月宜秦嶺宿春好蜀江行鄉
路通雲棧郊扉近錦城烏臺陟崗送人羡别時榮
送蕭處士遊黔南前人
能文好飲老蕭郎身似浮雲鬢似霜生計抛來詩是業
家園忘却酒為鄉江從巴峽初成字猿過巫陽始斷腸
不醉黔中争去得磨圍山月正蒼蒼
自京將赴黔南竇鞏
風雨荆州二月天問人初雇峡中船西南一望雲如水
猶道黔南有四千
送友人遊蜀賈島
萬岑深積翠路向此中難欲暮多羇思因高莫遠看卓
家人寂寞揚子業凋殘唯有岷江水悠悠帶月寒
送朱休歸劒南前人
劒南歸受賀太學賦聲雄小路長江岸朝陽十月中芽
新抽雪茗枝重集猿楓卓氏琴臺廢深蕪想逕通
送李餘及第歸蜀前人
知音伸久屈覲省去光輝津濟逢清夜途程盡翠微雲
當綿竹叠鳥離錦江飛肯寄書來否原居出甚稀
送雍陶及第歸成都寧覲前人
不唯詩著籍兼又賦知名議論于題稱春秋對問精半
應隂隲與全頼有司平歸去峯巒衆别來松桂生漲江
流水凸當道白雲坑勿以攻文捷而將學劒輕製衣新
濯錦開醖舊燒罌同日升科士誰何膝下榮
送李評事使蜀王建
勸酒不依廵明朝萬里人轉江雲棧細近驛板橋新石
冷啼猿影松昏戲鹿塵少年為客好况是益州春
寄蜀中薛濤校書前人
萬里橋邊女校書枇杷花裏閉門居掃眉才子知多少
管領春風總不如
送從舅成都丞廣南歸蜀李端
巴字天邊水秦人去是歸棧長山雨響谿亂火田稀俗
富行應樂官雄禄豈微魏舒終有淚還濕甯家衣
送何兆下第還蜀前人
重河不可涉孤客莫晨装古木沙城小殘霞棧道長裊
猿楓子落過雨荔枝香勸爾成都住文翁有學堂
西蜀送許中庸歸秦赴舉陳羽
春色華陽國秦人此别離驛樓横水影鄉路入花枝日
暖鶯飛好山晴馬去遲劒門當石隘棧閣入雲危獨鶴
心千里貧交酒一巵桂條攀偃蹇蘭葉藉参差旅夢驚
蝴蝶殘芳怨子規碧霄今夜月惆悵上峩眉
梓州與温商夜别前人
鳳凰城裏花時别玄武江邊月下逢客舍莫辭先買酒
相門曾忝後登龍迎風騷屑千家竹隔水悠揚五夜鐘
明日又行西蜀路不堪天際遠山重
送李餘及第歸蜀前人
蜀山高岧嶤蜀客無平才日飲錦江水文章盈其懷十
年作貢賓九年多邅廻春來登高科升天得梯階手持
冬集書還家獻庭闈人生此為榮得如君者稀李白蜀
道難羞為無成歸子今稱意行所歴安覺危與子久相
從今朝忽乖離風飄海中船會合難自期長安米價高
伊我常渴飢臨岐送君别無聲但涕洟神交外不親利
交内相違勉子慎其道急若食與衣苦熱道路赤行人
念前馳一杯不可輕遠别方自兹
送雍陶遊蜀前人
春色三千里愁人意未開木梢穿棧出雨勢隔江来荒
館因花宿深山羡客回相如何物在應只有琴臺
送林立歸蜀前人
迢逓三千里西南是去程杜陵家已盡蜀國客重行雪
照巴江色風吹棧閣聲馬嘶山稍暖人語店初明林夢
心多感孤吟意不平誰為李白後為訪錦官城
送任畹及第歸蜀中覲親前人
子規啼欲死君聽固無愁闕下聲名出鄉中意氣遊東
川横劒閣南斗近刀州神聖題前字千人看不休
送崔珏往西川李商隐
年少因何有旅愁欲為東下更西遊一條雪浪吼巫峡
千里火雲燒益州卜肆至今多寂寞酒壚從古擅風流
浣花牋紙桃花色好好題詩詠玉鉤
寄成都高苗二從事前人
家近紅蕖曲水濱全家羅韈起秋塵莫將越客千絲網
網得西施别贈人
寄成都高苗二從事是時二公從事商隐座主
府前人
紅蓮幕下紫梨新命斷湘南病渴人今日問君能寄否
二江風水接天津
送蜀客張祜
楚國去岷江西南指天末平生不逹意萬里船一發行
行三峡夜十二峯頂月哀猿别曾林忽忽聲斷咽嘉陵
水初漲巖嶺耗積雪不妨高唐雲却藉宋玉說峩眉遠
凝黛脚底谷洞穴錦城晝氲氲錦水春活活成都滯遊
地酒客須醉殺莫戀卓家壚相如已屑屑
送人歸蜀前人
錦城春棹泝江源三峡經過幾夜猿紅樹兩崖開日色
碧巖千仞漲波痕蕭蕭暮雨荆王夢漠漠春烟蜀帝魂
長恐相如流滯處富家還憶卓王孫
送楊秀才遊蜀前人
鄂渚逢遊客瞿塘上去船峡深明月夜江淨碧雲天舊
俗巴歈舞離情蜀國絃不堪渾慘限一涕自澘然
送李長史歸涪州前人
涪江江上客歲晩却還鄉暮過高唐雨秋經巫峡霜急
灘船失次叠嶂樹無行好為題新什知君思不常
閣中送任畹端公還京(畹蜀人)前人
燕臺上榻玉為人月桂曾輸次第春幾日酬恩坐炎瘴
九秋高駕拂星辰漢庭鳳進鵷行喜隋國珠還水府貧
多少嘉謨奏風俗斗牛孤劒在平津
贈蜀將一首温庭筠
十年分散劒關秋萬事皆隨錦水流心氣已曾明漢節
功名猶自滯吳鉤鵰邊認箭寒雲重馬上聽笳塞草愁
今日逢君倍惆悵灌嬰韓信盡封侯
奉和門下相公送西川相公兼領相印出鎮全
蜀詩十八韻杜牧
盛業冠伊唐台階翊戴光無私天雨露有截舜衣裳蜀
輟新衡鏡池留舊鳳凰同心真石友寫恨蔑河梁虎騎
搖風旆貂冠韻水蒼彫弓隨武庫金印逐文房棧壓嘉
陵咽峯横劒閣長前驅二星去開險五丁忙迴首崢嶸
盡連天草樹芳丹心懸魏闕往事愴甘棠治化輕
諸葛威聲懾夜郎君平教說卦夫子召升堂塞接
西山雪橋維萬里檣奪霞江錦爛撲地酒爐香忝
逐三千客曾依數仞墻滯頑堪白屋攀附亦同行
肉管伶倫曲簫韶清廟章唱高知和寡小子斐然
狂
送人入蜀李遠
蜀客本多愁君今是勝遊碧藏雲外樹紅壓驛邊樓杜
宇呼名語巴江學字流不知烟雨夜何處夢刀州
賀裴庭裕登第李搏
銅梁千里曙雲開仙籍新從紫府來天上已張新羽翼
世間無復舊塵埃嘉祥果中君平卜賀喜須斟卓氏杯
應笑戎藩刀筆吏至今泥滓曝魚顋
又戲贈裴庭裕
曾隨風水化凡鱗安上門前一字新聞道蜀江風景好
不知何似故園春
答李搏裴庭裕
何勞問我成都事亦報君知便納降蜀柳籠堤煙矗矗
海棠當戶燕雙雙富貴不並窮師子濯錦全勝旱曲江
高捲絳紗揚氏宅(時主文寓楊子巷故有此句)半垂紅袖薛濤窗浣
花泛鷁詩千首静衆尋梅酒百缸若說絃歌與風景主
人兼是碧油幢
寄王播侍御史求蜀牋鮑溶
蜀川牋紙綵雲初聞說王家最有餘野客思將池上學
石楠紅葉不堪書
送馬向入蜀徐凝
遊子去咸京巴山萬里程白雲連鳥道青壁逓猿聲雨
露經泥坂煙花望錦城工文人共許應記蜀中行
旅次遂州遇裴晤員外謫居因寄鄭谷
誰觧登高問上玄謫仙何事謫詩仙雲遮列宿離華省
樹蔭澄江入野船黃鳥晩啼愁瘴雨青梅早落帶蠻煙
不知幾首南行曲留與巴兒萬古傳
送夏侯審遊蜀耿湋
暮峰和玉壘回望不通秦更問蜀城路但逢巴語人石
林鶯囀晚板屋月明春若訪嚴夫子無嫌卜肆貧
送李餘及第歸蜀前人
從得高科名轉盛亦言歸去滿城知發時誰不開筵送
到處人争與馬騎劍路紅蕉明棧閣巴村綠樹蔭神祠
鄉中後軰遊門館半是來求近日詩
送璧州劉使君前人
王府登朝後巴鄉典郡新江分入棧路山見採鞭人舊
業孤城夢生祠幾處身知君素清儉料得却來貧
將歸蜀留獻恩地僕射二首姚鵠
自持衡鏡採幽沉此事常聞曠古今危葉只將終委地
焦桐誰料却為琴蒿莱詎報生成德天馬空懷感戀心
明日還家盈眼血定應廻首即沾襟
江上長思狎釣翁此心難與昨心同自承丘嶽深恩重
已分煙霞舊隠空龍變偶因資巨浪鵬飛誰肯借高風
應憐死節無門效冰炭潛憐逐轉蓬
送李潛歸綿州覲省前人
朱樓對翠微紅旆出重扉此地千人望寥天一鶴歸雪
封山崦白鳥拂棧梁飛誰比趨庭戀驪珠耀綵衣
寄雍陶先輩前人
故人杳何處書札寄無由獨宿月中寺相思天畔樓露
凝衰草白螢度遠煙秋悵望難歸枕吟勞生夜愁
龍州韋郎中先夢六赤後因打葉子以詩上
李洞
紅蠟香煙撲畫楹梅花落盡庾樓清光輝圓魄銜山冷
綵鏤方牙著腕輕寳帖牽來師子鎮金杯引出鳳凰傾
微黃喜兆莊周夢六赤重新擲印成
送東宫賈正字之蜀前人
南朝獻晉史蜀地瞰巴樓長棧懷宫相疎峰露劒州半
空飛雪化一道白雲流若次江邊邑宗詩為遍搜
送西川渠常侍之新築龍山城并錫賚兩川刺
史及部落酋長等薛逢
聖主憂夷貊屯師剪束欽皇家恩眷祐星使忽登臨用
命期開國違天必釁碪化須均草樹恩不間飛沉束馬
凌蒼壁捫蘿上碧岑瘴川風自熱劒閣氣長隂迅瀨從
天急喬松入地深仰觀唯一徑俯瞰即千尋水作新城
帶山為故壘襟東開洞君聽南闢納蠻心渥澤濡三部
(謂三王部落)衣冠化兩林帶文雕白玉符理篆黃金鳥道經
邛僰星纏過觜參迴軒如(一作知)睿奬休作苦辛吟
送西川杜司空起鎮前人
黑眉玄髮尚依然紫綬金章五十年三入鳳池操國柄
八分龍節付兵權東周城闕中天外西蜀樓臺落日邊
莫遣洪鑪曠真宰九流人物待陶甄
送人遊蜀馬戴
别離楊柳陌迢逓蜀門行君聽清猿後應多白髮生虹
霓侵棧道風雨雜江聲過盡愁人處煙花是錦城
送友人遊蜀前人
劒閣緣空去西過第幾州丹霄行客語明月杜鵑愁露
帶山花落雲隨野水流相如曾醉地莫戀少年遊
蜀中上王尚書章孝標
梓桐花幕碧雲浮天許文星寄上頭武略劒峯環相府
詩情錦浪浴仙州丁香風裏飛牋草邛竹煙中動酒鈎
自古名高閒不得肯容王粲賦登樓
送友人歸邛州唐求
鶴鳴山下去滿箧荷瑶琨放馬荒田草看碑古寺門漸
寒沙上雨欲暝水邊村莫忘分襟處梅花撲酒罇
邛州水亭夜讌送顧非熊之官前人
寂寞卭城夜寒塘對庾樓蜀關蟬已噪秦樹葉應秋道
路連天遠笙歌到曉愁不堪分袂後殘月正如鈎
贈弟洎韓浦
十樣蠻牋出益州寄來新自浣花頭老兄得此全無用
助爾添修五鳳樓
贈段文昌無名氏
文昌字墨卿有别業在廣都縣之南龍華山
常杜門力學於此俗謂之段公讀書堂長慶
初朝議文昌少在西蜀諳詳利病詔授劒南
節度使有邑人贈詩曰
昔日騎驢學忍飢今朝忽著錦衣歸等閒畫虎驅紅旆
可畏登龍入紫微富貴不由翁祖致文章生得羽毛飛
廣都再去應惆悵猶有江邊舊釣磯
送李少府之臨邛釋無可
邛南方作尉調補一何卑發論唯公幹承家乃帝枝山
長風裊棧江蔭石和澌舊井王孫宅過尋獨有期
送杜司馬再遊蜀中前人
為客應非願愁成欲别時還過蜀國去不惜杜陵期劒
水啼猿在關林轉棧遲日光低峡口雨勢出峨眉川迥
逢殘角雲開識遠夷勿令雙鬢髮併向錦城衰
上韋相公薛濤
聞道邊城苦如今到始知好將門下曲唱與隴頭兒
薛濤本長安良家女父鄖因官寓蜀而卒濤
以能詩聞外韋臯鎮蜀召令侍酒議以校書
郎奏請之護軍曰不可乃止濤出入幕府自
臯及李德裕凡歴事十一鎮以詩與濤唱和
元稹白居易牛僧孺令狐楚裴度嚴綬張籍
杜牧劉禹錫吳武陵張祜餘皆名士凡二十
一人濤詩罕傳故附見云
上蜀相周庠偽蜀黃崇嘏
五代王蜀時有崇嘏者本邛女子黃氏蜀相
周庠初在臨邛嘏以詩上謁庠稱之薦攝府
縣吏事明敏胥吏畏服逾一載欲妻以女嘏
力辭之庠大驚召問具述本末乃黃使君之
女未從人惟老妳同居此事尤怪元人傳竒
女状元春桃記即其人也
一辭拾翠碧江涯貧守蓬茅但賦詩自服藍衫居郡掾
永抛鸞鏡畫蛾眉立身卓爾青松操挺志堅然白璧姿
幕府若容為坦腹願天速變作男兒
全蜀藝文志卷二十
