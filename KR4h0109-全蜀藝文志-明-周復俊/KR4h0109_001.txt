全蜀藝文志卷一明周復俊撰
賦一
蜀都賦漢揚雄
蜀都之地古曰梁州禹治其江渟臯彌望鬱乎青葱沃
壄千里上稽乾度則井絡儲精下按地紀則巛宫奠位
東有已賨綿亘百濮銅梁金堂火井龍湫其中則有玉
石嶜岑丹青玲瓏邛節桃枝石䲛水螭南則有犍䍧潛
夷昆明峩眉絶限㟍嵣嵁巖亶翔靈山揭其右離堆被
其東於近則有瑕英菌芝玉石江珠於遠則有銀鉛錫
碧馬犀象僰西有鹽泉鐵冶橘林銅陵邙連盧池澹漫
波淪其㫄則有期牛兕旄金馬碧雞北則有岷山外羌
白馬獸則麙羊野麋罷㹈貘貒□&KR2738;鹿麝戶豹能黃獑
胡雖玃猨蠝玃猱猶豰畢方爾乃蒼山隠天汾崯廻叢
增嶃重崒&KR3095;石&KR3407;崔&KR3157;&KR3155;嶵㟴霜雪終夏叩巖岭嶙崇
隆臨柴諸徼崼&KR1160;五矹参差湔山巖巖觀上岑嵓龍陽
累峗漼粲交倚&KR1936;崪崛崎集嶮脇施形精出偈堪&KR2565;隠
倚彭門嶋㟅&KR1756;嵃嵑㞹方彼碑池&KR3233;&KR3329;輵&KR2444;礫乎岳岳
北屬崑崙泰極涌泉醴凝水流津漉集成川於是乎則
左沉犂右羌庭漆水浡其匈都江漂其涇乃溢乎通溝
洪濤溶洗千湲萬谷合流逆折泌瀄乎争降湖潧排碣
反波逆濞&KR0008;石冽巘紛&KR0034;周溥旋溺冤綏頽慚博岸敵
呷祽瀨磴巖摚汾汾忽溶闛沛踰窘出限連混陁隧銍
釘鐘涌聲讙薄泙龍歴豐隆潛延延雷扶電擊鴻康&KR0008;
遠遠乎長喻馳山下卒湍降疾流分川並注合乎江州
於木則楩櫟豫章樹榜&KR0008;櫖禪柙青稚雕梓枌梧橿櫪
㯕楢木㮨枒信楫叢俊幹凑集&KR2793;㭈楬圠樘椅從風
推参循崖撮捼涇淫溶繽紛幻靡汎閎野望芒芒菲菲
其竹則鐘龍䇣&KR0034;野篠紛鬯宗生族撍俊茂豐芙洪溶
忿葦紛揚㮻合柯與風披夾江緣山尋卒而起結根才業
填衍&KR0146;野若此者方乎數十百里於汜則汪汪漾漾積
土崇隄其淺濕則生蒼葭蔣蒲藿芧青蘋芊葉蓮藕茱
華菱根其中則有翡翠鴛鴦裊鸕鷁鷺雙鶤鷫鷞其深
則有徧獺沈鱓水豹蛟蛇黿蟺鼈龜衆鱗鰨&KR3083;爾乃其
都門二九四百餘閭兩江珥其市九橋帶其流武擔鎮
都刻削成蘝王基既夷蜀候尚叢邛籠石□岓岑倚從
秦漢之徙元以山東是以隤山厥饒水貢其獲苴竹浮
流龜鼈磧石蝎相救魚酌不收&KR3409;&KR3312;鴝䳨風胎雨鷇衆
物駭目殫不知所禦爾乃其祼羅諸圃&KR0008;緣畛黃甘諸柘
柿桃杏李枇杷杜樼栗柰棠梨離支雜以梴橙被以櫻
梅樹以木蘭扶林禽爚般關㫄支何若英絡其間春機
楊柳褭弱蟬抄扶施連卷&KR0008;貕螗蛦子&KR3487;呼焉爾乃五
穀馮戎瓜匏饒多卉以部麻往往薑梔附子巨蒜木艾
椒蘺蒟醬酴清衆獻儲斯盛冬育筍舊菜增伽百華投
春隆隠芬芳蔓茗熒郁翠紫青黃麗靡螭燭若揮錦布
繡望芒兮無幅爾乃其人自造奇錦紌繏&KR3316;䋶縿緣盧
中發文揚采轉代無窮其布則細都弱折綿繭成衽阿
麗纖靡避晏與隂蜘蛛作絲不可見風筩中黃潤一端
數金雕鏤鉛器百伎千工東西鱗集南北並凑馳逐相
逢周流往来方轅齊轂隠軫幽輵埃㪍塵拂萬端異類
崇戎總濃般旋闤闠齊&KR0008;楚而喉不感槩萬物馳凑四時
迭代彼不折貨我㒺之械財用饒贍蓄積備具若夫慈
孫孝子宗厥祖禰鬼神祭祀練時選日瀝豫齋戒襲明
衣表玄縠儷吉日異清濁合疎明綏離旅乃使有伊之
徒調夫五味甘甜之和勺藥之羹江東鮐鮑隴西牛羊
糴米肥䐗&KR2856;&KR1892;不行鴻&KR0008;&KR3076;乳獨竹孤鶬炮鷁被紕之
胎山&KR0874;隨腦水遊之腴蜂豚應鴈被鴳晨鳬戮鶂初乳
山鶴既交春羔秋&KR1338;膾鮫龜肴秔田臑鷩形不及勞五
肉七菜勝厭腥臊可以練神養血腄者莫不畢陳爾乃其
俗迎春送於百金之家千金之公乾池泄澳觀魚于江
若其吉日嘉會期於倍春之隂迎夏之陽候羅司馬郭
范畾楊置酒乎榮川之間宅設坐乎華都之高堂延帷
揚幕接帳連崗衆器雕琢藻刻將星朱綠之畫邠盼麗
光龍蛇蜿蜷錯其中禽獸竒偉髦山林昔天地降生杜鄠
密促之君則荆上亡尸之相厥女作歌是以其聲呼吟
靖領激呦喝啾戶音六成行夏低徊胥徒八冥及廟噆
吟請連單情舞曲轉節踃馺應聲其佚則接芬錯芳襜袩
纖延&KR2025;淒秋發陽春羅儒吟吴公連眺朱顔離絳脣眇眇
之態吡噉出焉若其遊怠魚戈郤公之徒相與如平陽
&KR0008;巨沼羅車百乘期會投宿觀者方隄行船競逐偃衍
㯳曳絺索恍惚羅畏瀰澥蔓蔓沕沕蘢睢䁨兮罧布列
枚孤施兮纖繁出驚雌落兮高雄蹷翔&KR0008;挂兮奔縈畢
爼飛膾沉單然後别
蜀都賦晉左思
有西蜀公子者言於東吴王孫曰盖聞天以日月為綱
地以四海為紀九土星分萬國錯跱崤函有帝王之宅
河洛為王者之里吾子豈亦曾聞蜀都之事歟請為左
右揚搉而陳之夫蜀都者盖兆基於上世開國於中古
廓靈關而為門包玉壘而為宇帶二江之雙流抗峨眉
之重阻水陸所凑兼六合而交會焉豐蔚所盛茂八區
而菴藹焉於前則跨躡犍䍧枕輢交趾經途所亘五千
餘里山阜相屬含谿懷谷崗巒糾紛觸石吐雲鬱葐蒀
以翠微崛巍巍以峨峨干青霄而秀出舒丹氣以為霞
龍池&KR1565;瀑濆其隈漏江伏流潰其阿汨若湯谷之揚濤
沛若濛汜之涌波於是乎邛竹緣嶺菌桂臨崖旁挺龍目
側生荔枝布綠葉之萋萋結朱實之離離迎隆冬而不
凋常曄曄以猗猗孔翠羣翔犀象競馳白雉朝雊猩猩
夜啼金馬騁光而絶景碧雞儵忽而曜儀火井沈熒於
幽泉高爓飛煽於天垂其間則有琥珀丹青江珠瑕英
金沙銀礫符采彪炳暉麗灼爍於後則却背華容北指
崐崘緣以劒閣阻以石門流漢湯湯驚浪雷奔望之天
廻即之雲昏水物殊品鱗介異族或藏蛟螭或隠碧玉
嘉魚出於丙穴良木攢於裦谷其樹則有木蘭梫桂杞
櫹椅桐㯶㭨楔樅楩楠幽藹於谷底松柏蓊鬱於山峯
擢脩榦竦長條扇飛雲拂輕霄羲和假道於峻岐陽烏
廻翼乎高標巢居栖翔聿兼鄧林穴宅奇獸窠宿異禽
熊羆咆其陽鵰鶚鴪其隂猨狖騰希而競捷虎豹長嘯
而永吟於東則左緜巴中百濮所充外負銅梁於宕渠
内函要害於膏腴其中則有巴菽巴戟靈夀桃枝樊以
葅圃濱以鹽池&KR2599;蛦山棲黿龜水處潜龍蟠於沮澤應
鳴鼓而興雨丹沙赩熾出其坂蜜房郁毓被其阜山圖
采而得道赤斧服而不朽若乃剛悍生其方風謠尚其
武奮之則賨旅翫之則渝舞銳氣剽於中葉蹻容世於
樂府於西則右挾岷山湧瀆發川陪以白狼夷歌成章
坰野草昧林麓黝儵交讓所植蹲鴟所伏百藥灌叢寒
卉冬馥異類衆夥于何不育其中則有青珠黃環碧砮
芒消或豐綠荑或蕃丹椒蘪蕪布濩於中阿風連莚蔓
於蘭臯紅葩紫飾柯葉漸苞敷蘂葳蕤落英飄颻神農
是嘗盧跗是料芳追氣邪味蠲癘痟其封域之内則有
原隰墳衍通望彌博演以潜沫浸以緜雒溝洫脉散疆
里綺錯黍稷油油稉稻莫莫指渠口以為雲門灑滮池
而為陸澤雖星畢之滂沲尚未齊其膏液爾乃邑居隠
賑夾江傍山棟宇相望桑梓接連家有鹽泉之井戶有
橘柚之園其園則有林檎枇杷橙柿梬楟榹桃函列梅
李羅生百果甲宅異色同榮朱櫻春熟素柰夏成若乃
大火流凉風厲白露凝微霜結紫棃津潤樼栗罅發蒲
桃亂潰石榴競裂甘至自零芬芳酷烈其圃則有蒟蒻
茱萸瓜疇芋區甘蔗辛薑陽蓲隂敷日往菲微月來枎
疎任土所麗衆獻而儲其沃瀛則有攅蒋叢蒲綠菱紅
蓮雜以藴藻糅以蘋蘩揔莖柅柅裛葉蓁蓁蕡實時味
王公羞焉其中則有鴻儔鵠侣䳲鷺鵜鶘晨鳬旦至候
鴈銜蘆木落南翔冰泮北徂雲飛水宿哢吭清渠其深
則有白黿命鼈玄獺上祭鱣鮪鱒魴鮷鱧鯊鱨差鱗次
色錦質報章躍濤戲瀨中流相忘於是乎金城石郭兼
帀中區既麗且崇實號成都闢二九之通門畫方軌之
廣塗營新宫於爽塏擬承明而起廬結陽城之延閣飛
觀榭乎雲中開高軒以臨山列綺窗而瞰江内則議殿
爵堂武義虎威宣化之闥崇禮之闈華闕雙邈重門洞
開金鋪交映玉題相暉外則軌躅八逹里閈對出比屋
連甍千廡萬室亦有甲第當衢向術壇宇顯敞高門納
駟庭扣鐘磬堂撫琴瑟匪葛匪姜疇能是恤亞以少城
接乎其西市廛所會萬商之淵列隧百重羅肆巨千賄
貨山積纖麗星繁都人士女袨服靚粧賈貿墆鬻舛錯
縱横異物詭譎竒於八方布有橦華麫有桄榔邛杖傳
節於大夏之邑蒟醬流味於番禺之鄉輿輦雜沓冠帶
混并累轂疊跡叛衍相傾諠譁鼎沸則哤聒宇宙嚻塵
張天則埃蒙曜靈闤闠之裏伎巧之家百室離房機杼
相和貝錦斐成濯色江波黃潤比筒籝金所過侈侈隆
富卓鄭埒名公擅山川貨殖私庭藏鏹巨萬鈲摫兼呈
亦以財雄翕習邊城三蜀之豪時來時往養交都邑結
儔附黨劇談戲論扼腕抵掌出則連騎歸從百兩若其
舊俗終冬始春吉日良辰置酒高堂以御嘉賓金罍中
坐肴核四陳觴以清醥鮮以紫鱗羽爵執競絲竹乃發
巴姬彈弦漢女擊節起西音於促柱歌江上之&KR2397;厲紆
長䄂而屢舞翩躚躚以裔裔合樽促席引滿相罰樂飲
今夕一醉累月若夫王孫之屬郤公之倫從禽于外巷
無居人並乘驥子俱服魚文玄黃異校結駟繽紛西踰
金隄東越玉津朔别期晦匪日匪旬蹴蹈蒙蘢涉躐寥
廓鷹犬倏眒罻羅絡幕毛羣陸離羽族紛泊翕響揮霍
中網林薄屠麖麋剪旄塵帶文蛇跨彫虎志未騁時欲
晚追輕翼赴絶遠出彭門之闕馳九折之坂經三峽之
峥嶸躡五屼之蹇滻戟食鐵之獸射噬毒之鹿皛貙氓
於葽草彈言鳥於森木拔象齒戾犀角鳥鎩翮獸廢足
殆而朅來相與第如滇池集于江洲試水客艤輕舟娉
江斐與神游罨翡翠釣鰋鮋下高鵠出潜虯吹洞簫發
櫂謳感鱏魚動陽侯騰波沸涌珠貝汜浮若雲漢含星
而光耀洪流將饗獠者張帟幕會平原酌清酤割芳鮮
飲御酣賓旅旋車馬雷駭轟轟闐闐若風流雨散漫乎
數百里之間斯盖宅土之所安樂觀聽之所踊躍也焉
獨三川為世朝市若乃卓犖奇譎倜儻㒺已一經神怪
一緯人理遠則岷山之精上為井絡天帝運期而會昌
景福肸蠁而興作碧出萇弘之血鳥生杜宇之魄妄變
化於非常唴見偉於疇昔近則江漢炳靈世載其英蔚
若相如皭若君平王裦韡曄而秀發揚雄含章而挺生
幽思絇道德摛藻掞天庭考四海而為雋當中葉而擅
名是故游談者以為譽造作者以為程也至乎臨谷為
塞因山為障峻阻塍埒長城豁險呑若巨防一人守隘
萬夫莫向公孫躍馬而稱帝劉宗下輦而自王由此言
之天下孰尚故兼諸夏之富有猶未若兹都之無量也
辨蜀都賦(以其與左思辨故賦)宋王騰
人物習性有忠有邪有智有愚出於才行而不由土
産自趙諗狂圖好事者類指以疵蜀人蜀之衣冠含
笑強顔無與辨之者余嘗切齒焉及讀左思賦見其
薄蜀陋吴諂魏以䛕晉之君臣苟售一時之聲價而
滅天下之忠義晉之公卿一口稱譽風俗頽矣士無
特操以陷四朝於五胡卒貽萬世之愧夫魏者漢之
賊也原思之詞似欲尊正統而黜偏方然不顧正氣
之淪溺乃知蜀之横被枉抑其所由來者久矣故作
辨蜀都賦以申蜀人之憤氣其商略土風採摭人物
不該乎治亂興廢之變邪正是非之理者不在鋪布
之限非若前輩之詞主於類聚山川毛羽動植以煥
文彩之美觀悦讀誦之利口而已
辨疑先生核理儲思欲析蜀都未繹其辭客有東方
者過而問之曰昔者太冲搆十稔之意搜三都之奇文
成示人張華見推士安序焉盛傳于時豈其猶有未盡
而夫子欲糾其所違先生曰嘻子未之知也吾蜀立極
之初域民之始井邑山川之秀人物風俗之美是則左
思備言之矣然而論列人材詳明上類第言文藻之華
掞不及蜀人之忠義遂與吴俗例加抑忌非特沒其實
美且沮之以横議川靈為之扼腕嶽鎮為之憤氣吾以
此為有遺恨故中言其所以夫品物流形九土分敷惟
有蜀為極險之區羊腸繞其垠鍔鳥道駕於至虛行者
却履以視棧乘者投繩而鈎車驗太白之所賦盖未髣
其錙銖真天限而地隔故山峭而川迂宜若與中夏否
閉而不通其車書也然而朝宗之水浩浩而南傾内附
之山峨峨而東蹙口呀雙劒若邠岐虎啗之吻尾拽終
南乃咸雍金城之麓以其有所附屬而不能自立故命
名者號之曰蜀自西而東昔本無途金牛詐言五丁是
除吾人由之既艱且虞一夫舉足十夫荷儲食黃白以
骨立卧冰藜而裂膚蜀士遠於進取蜀民疲於轉輸嘆
天閽之已邈望秦隴以長吁然且連綱之運應聲穿領
之牛係路陟長阪以猶及繞大江而不誤指日而物不
緩期按籍而民無逋戶邊餉以需上供有裕悉陸海之
攸産飽神囷之所聚五季之阨王朴獻謀謀先取蜀以
阜兵餱餱足兵強乃征方州時乏遠御朴言不酬及我
太祖算如朴策蜀定國富次平諸國蜀於是時興王有
力嚮者孟氏撫傴矜憐惠愛其人捐租五年及我王師
宣威三川卒無一夫東嚮而控弦盖傾心於正統眎私
恩猶缺然是使偽命牽羊偏方銜璧顧旌纛以涕泗仆
逵衢而思積感恩之意則誠效順之心自直豈若他邦
之惷悍怒螳臂於車轍由古而來可得而聞李雄劉闢
季連公孫因仍世難割據坤靈盗蜀而王踵起而霸類
非蜀人三國之際異方鼎峙若南若北輔吴崇魏惟我
蜀人不私非類雖輔璋戴備以自固猶謂吾君之子而
卒臣劉氏晉宋而下南北風馬南鬱屈以遊魂北陸梁
而騁駕衣冠稽首於左袵濟洛順風於氐霸惟此西土
爰歸南化豈赴弱以背強盖惡夷而即夏迨蕭紀之不
令泝岷江而僣正梁人召寇以救亂魏氏懷姦而託信
彼實包藏此惟附順逆施不惠於宜都内潰爰從於遲
迥豈瞻顧於北風盖欽恭於王命不惟蜀人不盗蜀都
歴代以來亂離間起在内在外為姦為宄董卓桓氏元
載朱泚龐勛劉闢樊崇韓遂懷兇扇悖言不詳紀試考
譜牒按其閭里苟揮羿浞之戈悉匪岷蟠之士在唐中
弱齊蔡幽并諧結諸隣唇齒相因叛主之師逐帥之黥
陸梁百年不為王臣是亦何嘗連吾蜀民帝室内訌孽
牙匪彛震動萬乘再狩于西民與其帥開關迓之天王
蒞止百官六師國用告乏衆艱于飢與其吏民縑粟輸
之比其還歸恬不知危兹蓋處平則率理以奉京邑之
靈遭變則自完以待中原之睦欲㩦之則難叛欲一之
則易服豈特文有餘而武不足耶亦其天資正順而敦
篤近者趙諗圖結巴渠包藏歴年困於無徒爰及吳儔
妖謀是趨蜀人白發遄服其誅由是言之蜀何負於君
王歟思徒見其隣於西夷遠於上國誚丘壑之險鄙方
隅之僻但分中外之質麗不决正邪之名實胡所據耶
成周之盛四海同風冠帶所加古無比隆淮徐連齊魯
之軫而有夷伊洛接豐鎬之都而有戎方春秋之尊夏
視吳楚猶貉蟲大周宗伯而不數抑又矧於閩中雖今
俊乂之所出在昔語言之不通是則與我均為遠服安
得妄論其異同然而自差觀之華陽黑水别封畛於堯
籍岷山導江歴經營於禹跡秦氏剖符李冰擁節五岐
七賦被自古昔而四載所至南止荆揚之域荆揚之民
島夷卉服矧又過此以往耶百粤之取始自漢武郡國
雖叛衣冠未楚所謂粤人無用章甫常衮化之士乃文
舉然則論淺深之時較久近之序烏可與蜀同日而語
王莽元舅霍山冡勲遺愛帝婿林甫皇孫許李聯階於
黼座封裴接棟於楓宸既同心於肺腑亦託體於親隣
逞螟蝥之毒噬為&KR1699;蝮於君親是則勢疎者未必孽惡
地近者未必誠純我雖遠於國而忠則邇也高下既别
一凸一凹人行成臯三門二郩或壮帝王之形勢或資
姦盗之炰烋或王路之攸梗或伏兵之所交正用之則
亦在德枳邪憑之則遂為寇巢吾人之心如砥吾人之
行如螘結羶美於一心捐崎嶇於萬里申韓生於中土
不免為僻學鄭衛作於中州不免為僻樂九野同列於
地何獨非梁益之墟四隅無私於天曷常戾西南之角
况乎江行地脉鮮決埽而敗岸星直天狼工弭姦而觸
惡肖此正氣挺吾先覺節以遇立文非苟作王褒明君
臣之合何武憤福威之削張綱扼腕於䟦扈揚子甘心
於寂寞相如不數子昂見却謂誦述以阿䛕恐吾徒之
貽怍才高則委靡面靦氣直則回邪膽落彼徒嫉於西
子殊不慚其鄭璞不意兒曹懵其志行之僻反以居處
僻我也且圃植蕙而菜育畦疏禾而莠生梟倫鳳族蜒
肖龍蟠君子小人常溷其間古何邦而無佞亦何地而
無賢龜蒙孔孟之攸宅冀北唐虞之所營宜丘門之不
雜何蹠黨之横行鯀為父而禹子蔡為弟而旦兄導挺
節而敦逆奕推忠而杞姦彼為同屬以行異况指一方
而槩言吾請與子姑置遠近之殊而摭正邪之辨晉取
之魏魏取之漢功非定亂位實圖簒思誠晉人言䛕而
辯辭抑蜀以黜吴志借魏以佞晉魏為高廟之寇賊蜀
實中山之宗姓不然何故進亂世之姦雄而沮先王之
枝屬乎况蜀以得賢而王失賢而亡魏以已篡而張以
人簒而戕彼賦魏事徒言刑罰之清平胡不言文若之
殞命也徒言忠良之聚會胡不言三馬之食槽也詞未
及已客奮而起獲聞高義欽服厥旨嘆草澤之空言不
能廷辨於天子
玄武山賦唐王勃
玄武東山有道君廟盖仙人之别府也長蘿巨松稍
翳雲日王子御風而遊盖懷霄漢之舉而㤀城闕之
戀思欲招洪崖於煙道邀羡門於天路仙師不存壮
志徒爾俄而泉石移情秋隂方積松栢羣吟悲聲四
起背鄉關者無復顧向時之榮焉嗚呼有其道無其
時則知林泉有窮途之哭煙霞有後時之嘆不亦悲
乎遂作賦曰
陟彼山阿積石峩峩亭亭千里傷如之何唘松關之密
蔭攀桂山之崇柯隔浮埃於地絡披浩氣於天羅爾其
綠巖開徑蒼岑對室菌軒丹絢蕙場翠密俯泉石之清
泠臨風颷之瑟䬃仰紺臺而㩦手望清都而容膝於是
躡霞光於玉砌步雲岊於金壇懷妙童與玉女想青螭
及碧鸞情恍恍而將逸心回回而未安見碧芳之晚晦
忘紫洞之宵寒既而霧昏千瘴煙迷四野恨流俗以情
多痛飛仙之術寡驅逸思於方外跼高情於天下使蓬
瀛可得而宅焉何必懷於此山也詞曰已矣哉吾誰欺
林壑邊地煙霞失時託宇宙兮此日俟虬鸞兮來期他
鄉山水只令人悲
萬里橋賦(以殊鄉絶邑行役路偏為韻)陸肱
萬里兮蜀郡隋都二橋兮地角天隅相去而如乖夷貊
曾遊而只在寰區倚檻多懷結長悲而莫極憑川試望
思遠道以何殊昔者滄海朝宗岷山發跡斯觀理水之
要若唘鑿穴之役逮夫東土為陽西邦日益架長虹於
兩地客思迢迢浩積水於千秋江流胍胍宇宙綿綿今
來邈然結搆應似途程甚偏將暫遊於楚岸欲經(疑作徑)
度於巴川目斷波中過巫峰之十二心馳路半到荆門
而五千徒觀夫偃蹇東流崢嶸二邑揭華表以相效刻
仙禽而對立俄驚廻復潮生而夕月初明孰敢争先帆
去而秋灘正急眇天未之殊方有人間兮異鄉顧盼而
層隂動色徘徊而浮柱生光飾丹艧以雖同彼臨淮海
度軒車而既異此對銅梁古來幾許行人曾遊此路跨
綠岸以長存俯清流而下注寧為雜(疑作駐)足之所莫問
傷心之故復有逆旅傷情臨邛遠行壮鬼製以靈矗壓
江流而砥平家本江都羡波濤而自返身留蜀地偶萍
梗以堪驚珍重歸遥飄流恨結之子去兮揚桂棹長卿
還兮建龍節既風月以相間固音塵之兩絶斯橋也可
以濟巨川之往來不可以攜手而相别
擊甌樓賦張曙
宋玉九辯曰悼余生之不時也甲辰竄身巴南避許潰
師郡刺史甚懽接春一日登郡東樓下臨巴江饌酒簇
樂以相為娱言間有馬處士來至善擊甌者請即清讌
爰騁妙絶處士審音以知聲余審樂以知化斯可以抑
揚淫放頓挫匏竹運動節奏出鬼入神太守請余賦之
余曰不圖為樂之至於斯酒酣䑛筆乃為賦云器之為
質兮白而貞水之為性兮柔而清水投器而有象器藉
水而成聲始因心而度曲俄應手以徵情莫不敲簫熠
爚撇捩縱横胡不自匏絲而起胡不從金石而生孰為
節奏樂我生平何彼穠矣高樓燕喜叩寂含商窮玄咀
徵拂綺井以連騫送楓汀之靡迤嵒隈有雪彪咻而雕
虎揚睛潭上無風蛟捷而金虬䟦尾目運心語波回
浪旋似欲奮而還駐若將窮而復連得不似驚沙叫雁
高柳鳴蟬董雙成青璅鸞饑啄開珠網穆天子紅韁馬
解踏破瓊田&KR0787;眙衡盱神清調古既嗟嘆之不足諒悲
哀以為主誓不向單于臺畔和塞葉胡笳定不入宋玉
筵中隨齊竽楚舞疾除奮袂曲折縈組潺湲下隴底之
泉嗚咽上涔陽之櫓鶯隔溪而對語一浦花紅猿裊樹
以哀吟千山月午斯皆從有入無妙動玄樞灔颭則水
心雲母丁當則杖杪真珠於是發春卉駭靈姝羞殺兮
鈿筝金鐸愁聞兮鬼嘯神呼時也曲闋酒闌煙迷霧隔
覽故步以躑躅有餘聲而滴瀝臨流而欲去依依轉首
而相看脉脉太守曰遘止良辰好樂還淳諷賦已勞於
進牘謳歌為序其芳塵余乃歌曰江風起兮江樓春千
里萬里兮愁殺人樓前芳艸兮關山道江上孤帆兮楊
柳津是何貺我兮擊拊眷我兮慇懃回首而漁翁鼔枻
凝眸而思婦霑巾夫當筵一曲人生一世何紛揉乎是
非何顧慕乎隆替飄纓宜入醉鄉來自識天人之際
畫桐華鳳扇賦(并序)李德裕
成都夾岷江磯岸多植紫桐每至春暮(一作暮春)有靈鳥五
色小於玄鳥來集桐華以飲朝露及華落則煙飛雨散
不知其所有名工繢於素扇以償稚子余因作小賦書
於上者也(一作書于扇上)
桐始華兮綠江曙粲鮮葩兮泣清露樹曄曄兮霞舒鳥
爛爛兮星布彼嘉桐兮貞且猗當春暮兮英威(二字一作發英)
蕤豈鵷鶵兮(一作之)珍族久(一作乂)棲託乎瓊林彼零露兮
甘且白涵曉月兮洒鮮澤豈青鳥之靈常飲吮乎玉液
有嘉穀而不啄有喬松而不適獨美露而愛桐非人間
之羽翮逮華落而春歸忽雨散而川寂悵丹穴之何遠
想瑶池而已隔爰有妙工圖其麗容宛宛兮若飱
珠於芳蘂飄飄兮疑振翠(一作羽)於光風感班姬之
素扇空皎潔兮如霰亦有美人增華點絢雀伺蟬
而輕鶩(南朝畫扇尤重蟬雀)女乘鸞而微眄未若繢兹鳥(二字)
(一作斯禽)於珍箑動凉風於羅薦非欲發長袂之清香
掩短(一作清)歌之孤囀庶玉女之提携則崑墟之玄
(一作&KR0008;)讌乃為歌曰東風(二字一作青春)晚兮芳節闌敷紫
華兮蔭碧湍美斯鳥(一作紫禽)兮類鵷鸞其體微兮容
色丹彼飛翔於霄漢此藻繪於冰紈雖清秋之已至常
愛翫而忘飡
五丁力士開蜀門賦(以蠻國廓開遂通人俗為韻)陳山甫
伊山為蜀是曰蠻俗惟天俾秦厥生神人拔長地之贔
屭而闢廣岫之嶙峋在昔褒斜未通羌𤏡異域彼為夷國
物産難究封疆罕測秦將欲廣其南冠其北張儀於是
度其勢量其力假牛之計斯設饋女之功是克蜀王乃
命力士闢高山貪功饕&KR0034;志(疑作忘)情險難(疑作艱)捫峯巒
於日側抉&KR1699;蜮於雲間將以砥嶃崪等躋攀振衣而力
抗千嶂攘臂而威陵八蠻俄而白日蕩搖玄天忽霍鬼
哭神怨風號霧廓怒髮森植雄心震躍灑珠汗以雹散
瞪星眸而電落將欲斷煙靄排嵓崿訪巨靈之所拓蹂
重岡廻絶壑疑夏后之所鑿吁可畏哉砰轟若雷虎視五
嶽鯨吞九垓徒見其豁若谷嵽幽若岩隈横隱嶙直
崔嵬大應心踣高隨手摧江標峻棧之形呀然地裂闕
鬭高峯之色騞若天開巳而後患方唘前心莫遂喧闐
兮乍進秦卒邐迤而全收蜀地梯棧無阻關梁有備旋
聞五丁死而蠻黨移一逕通而秦人至雖共工之勇將
觸也非雄項籍之力將拔也寧同曾未若擘秀嶺駭蒼
穹今古攸賴華夷是通羽毛讋死以填谷艸樹驚摧而
墮空遂使鞭石之帝移山之公壮志難奪莫不慕其英
風
茅茨賦朱桃椎
若夫虛寂之士不以世務為榮隠遁之流乃以閑居為
樂故孔子達士仍遭桀溺之譏叔夜高人廼被孫登之
笑况復尋山翫水散志娱神隠卧茅茨之間志想青雲
之外逸世上之無為亦處物之高致乃覩余菴室終諸
陋質野外孤標山㫄迥出壁則崩剝而通風簷則摧頽
而寫石是時閑居晚思景媚青春逃斯澗谷委此心神
削野藜而作杖卷竹葉而為巾不以聲名為貴不以珠
玉為珍風前引嘯月下高眠庭惟三逕琴置一絃散誕
池臺之上逍遥巖谷之間逍遥兮無所託志意兮還自
樂枕明月而彈琴對清風而緩酌望嶺上之青松聽雲
間之白鶴用山水而為心翫琴書以取樂谷裏偏覺鳥
聲高鳥聲高韻盡相調見許毛衣真亂錦聽渠聲韻宛
如敲調絃乍緩急向我茅茨集時逢雙燕來屢值遊蜂
入水開綠水更應流艸長階前還復濕吾意不欲世人
交我意不欲功名立功名立也不須高總知世事盡徒
勞未會昔時三箇士無故將身殞二桃
先生知足離居盤桓口無二價日惟一飡築土為
室卷葉為冠斵輪之妙齊扁同觀
長樂花賦(并序)蘇頲
蜀太守庭際有紫華草秋中始繁英露洗冬早尚直本
霜封蕪雜大同於衆卉盛衰小異於羣物余訝而未識
吏或告余曰此長虞所賦蜀長樂花也故心暗賞焉因
口授書吏遂墨而成作恨不見古人所為得髣髴其旨
爾
夫長者以短長之形度其長者(一作則)至美夫樂者以哀
樂之類同其樂者(一作則)至喜長也樂也吾安得而間之
嘉纖植之並用偉令名兮在茲徒見其豐族莽䔿高標
璀璨莖丹外而縞中葉縹分以紅貫綴綠穎之重叠索
紫蕤之爛漫迫而象之君子其常或微或章聳危冠兮
纓若綬默退静其何望遠以意之佳人欲翔炫炫煌煌
重羅綺兮撲瑶翠蹇來思而未嘗匪以幽兮自直匪以
直兮自藏匪以晚兮自耀匪以耀兮自強文濁露之均
灑庇清舒之汎光本無嫌於散地甘有寓於殊方然則
太液初滿上林新霽䒠茸灼爍萬品千計搖瑞色而函
芝雜奇葩而轉蕙孰與夫玉堂金闕(一作閣)之徧(一作偏)賞
白日青雲(一作天)之特麗歲不與兮時向闌風蕭蕭兮夜
漫漫賓遠鴻於沙塞叫離鶴於江干君曾不見三月華
矣盖林間之槁木千霜殞矣亦庭下之枯蘭懿此常度
陵於早寒假春期而不採(一作彩)雖秋令而不殘衡(一作衝)
雨霰之飛薄任雲山之險艱(一作難)芳弗珍於靃靡節常
慕於檀欒吾則知樹背之奚託惟傾心之可安如後凋
之是貴㒺獨立其誰觀文學掾起而為亂曰白露瀼瀼
何草不黃紫華的的(一作灼灼)生君之堂彼不伐兮秋自翳
時或珍兮君是惠彤庭赫兮朱艸駢交屈軼兮友賓連
伊榛莽而荒些君曷為兮賦旃
題橋賦(以望在雲霄居然有異為韻)無名氏
昔蜀郡之司馬相如指長安兮將離所居意氣而登橋
有感沉吟而命筆爰書儻並遷鸎將欲誇其名姓非乘
駟馬誓不還於里閭原夫别騎留連鄉心顧望銅梁杳
杳以横翠錦水翩翩而逆浪徘徊浮柱之側睥睨長虹
之上神催下筆俄聞風雨之聲影落中流已動龍蛇之
状觀者紛紛嗟其不羣染翰而含情自負揮毫而縱意
成文渥澤向(疑作尚)遥滴瀝空曕於垂露飜飛未及離披
且覩其崩雲盖以立誓無疑傳芳不朽人才既許其獨
出富貴應知其自有潛生肸蠁之心暗契縱横之手於
是名垂要路價重僊橋離離迥出一一高標参差鳥跡
之文㫄臨(一作隣)綵檻踴躍鵬搏之勢下視丹霄既而玉
壘經過金門寵異方陪侍從之列忽奉西南之使乘軺
電逝於遐方建節風生於舊地結構如故高低可記追
尋往跡先知今日之榮拂拭輕塵宛是昔時之字想夫
危梁蘚剝清墨蟲穿長含氣象久滯風煙幾遭凡目之
見嗤徒云率爾終俟壊姿之後至始覺昭然所謂題記
數行寂寥千載何搦管而無感如合符而終在驚後起而
慕前賢亦丁寧而有待
花萼樓賦(以花萼樓賦一首并序為韻)范崇凱
開元中歲天子築宮於長安東郛有以眷夫代邸之義
舊者宮中起樓臨瞰於外乃以花萼相輝為名蓋所以
敦友悌之意也銀牓天題金扉御闕俯盡一國旁入萬
里崇崇乎實帝城之壮觀也是時海内賓薦之士咸遊
仙署馳神累日以待問於有司有司盛稱兹樓並命賦
之小子庸蔽敢同頌美詞曰
惟唐六代盛德被於幽遐彌玄都暨丹穴掩扶海於流
沙莫不推福祚之攸永極威靈之所加敦本既同夫羲
軒之日睦親又比乎棠棣之花裂土苴茅以表慶賜珪
分瑞以聯華信可以受無窮之祉而保乂我皇家者哉
廼命有司濬池隍繕城郭將崇大壮之義載考方中之
作繚垣墻周乎舊宫設井幹而為新閣既集既繩已揆
已度望馳道而通禁林走建章而抵長樂攅畫拱以交
映列綺忩以相薄金鋪搖吹以玲瓏朱綴含煙而錯落
飾以粉繪塗之丹艧飛梁廻遶於虹光藻井倒垂乎蓮
萼信神明之保護亦列仙之憑託於是乘輿乃登夫翠
輦而建華旒鈎陳警道兮環衛周命期門使接蹕將有
事乎娱遊六龍驤首以唘路八駿騰光而夾輈且肅肅
以穆穆幸夫花萼之樓然後層軒四敞聖情周顧遥窺
函谷之雲近識昆池之樹綠野外(疑作初)霽入渭北之川
原青門洞開覽山東之貢賦亦以崇友悌之德勸農桑
之務豈止惟臨鄠杜之郊空指邯鄲之路而巳哉且壮麗
難匹光華匪一馮禁掖以孤明隠垂楊而半出赫昈昈
以宏敞肅隠隠而静謐非匠氏之奇工梓人之妙術孰
能至於是哉歲如何其歲之首花萼樓兮對仙酒願比
華封兮祝我聖君千萬夀歲如何其歲始正花萼樓兮
開御營願同吉甫兮頌我聖君億載聲盖聖人去有欲
反無名深宫皓素高名(疑作居)穆清觀羣方之樂業朝諸
侯而嚮明即知華夷欣慶冠帶混并均五氣之喜叶三
光之精嗟乎時難再得歲不我與跡已混於沉滯心未
齊於出處此小子之所以瞻棟梁以自悲仰雲霄而失
序
梓潼神鼎賦(以靈瑞珍寶出為韻)盧庾
於戲德包生植者不能動彼天之道瑞及飛走者未能
感無價之寶故知瑞之大者下及無心之金石德之深
者上合不言之玄造我國家高選理物光天順人膺景
命闡坤珍由是函谷關㫄靈符出而唘聖梓潼郡内寶
鼎光乎取新此鼎者聖人之大寶有國之神器量則弘
深體乃殊異嶷如斷山之崷(一作崇)崒屹若巨鰲之贔屭
峙其足者可以象二德虛其心者將以含萬類不汲而
滿不燃而沸内烹餁以養賢上興雲而作瑞應火木之
卦既調鹽梅鏤山川之容且禦魑魅是鼎也豈徒靈感
亦有欵識不假彫鐫宛然文字實彼天之所降靈亦
吾彦之至異唘五百代之昌符成六萬年之寶位與夫
遷鼎郟鄏卜代三十卜年七百者不可同日而議宜書
于冊于帝之庭以合明應以昭神靈士有聞而歎曰昔
皇帝作寶鼎三秦帝奠神鼎一周之衰也沉泗水而隠
藏漢之盛也在汾隂而見出未有能來(疑作占)聖夀之無
疆應人文以純(一作終)吉竊亦欲負鼎於明主唘心而獻
術若能使我徵於有商豈見遺於今日
仁夀鏡賦(并序)史翽
天寶初有獻書闕下者言巴蜀之間有石鏡見于巖之
半仁壽之字昭然可觀僕深竒之因而為賦
主上恢大寶闡鴻休仁風揚而玄德布夀星輝而皇化
流故得仙靈唘瑞石鏡涵秋無往不形鑒乃侔於止水
有鼎而應道可喻於虛舟懿夫化自天鈞質非鎔造亭
午光射靈朝曙早來洞穴之九仙對商山之四皓炳
崐岫之龍燭倒風壇之竹掃光能照乘不遺㒺象之珠
跡在幽巖為唘崆峒之道動如秋水之澄皎如寒雪之
凝駐清夜之圓月挂長河之片冰其形不由于拂拭其
勢豈假於鈎繩君則無心惟德之斯感山非自爾喜神
之有憑左猿吟右虎嘯萬籟相聒羣容必召雖復晉有
金飾之美魏有銀華之妙何如庸魅而野鹿羞窺愛舞
而山雞自照昔之寫刑(一作形)仁夀見膽咸陽倚玳瑁而
稱麗持珊瑚而益光名傳歲月事著縑緗咸播美於千
古孰歸功於我皇鏡為之鑒與明德之合符石類於金
惟聖躬之初應可以示後世之千葉可以軌前王之萬
乘記事之簡以光良史之書頌美之詞更動詩人之興
法天法地之謂仁不騫不崩之謂夀惟仁也故能昭泰
惟夀也故能長久萬人咸識鄙石室之仙經六體自然
輕漢園之卧柳我大君猶抑而不納謙而不有小人無
益於補天庶斯文之不朽
蜀江春日文君濯錦賦無名氏
粤若姑洗應律勾芒御辰雁橋風暖犀浦花新叠嶂縈
郭長楊映津軒車照地士女驚人風土堪樂山川可珍
歲時不殊於荆楚形勝有類夫咸秦晚景彌秀晴江轉
春即有卓氏名姝相如麗室織回文之重錦豔傾國之
妖質鳴梭静夜促杼春日布葉宜疎安花巧密寫庭葵
而不欠擬山鳥而能悉績縷嫌遲嚬蛾慕疾乍離披而
成段或煥爛而成匹言濯春流鳴環乃出於是近深沉
傍清泚朱顔始映珍篋方唘其始入也疑芳樹影落澗中
少將安焉若晴霞色照潭底奪五雲長風未散泫(一作勝)
百花微雨新洗爾乃曝林崖出泉洞遲日徐轉和風緩
送稍辨迴鸞全分舞鳳戲蝶時遶嬌鶯欲弄乘春景而
方收俟王正而入貢懿其彩色足重鮮明可嘉青為禁
柳紅作宫花能使御(疑作衛)尉縈障夫人飾車郎官居而列
宿郡守衣而還家若夫齊紈之與楚練豈並細縠之與輕
紗
全蜀藝文志卷一
