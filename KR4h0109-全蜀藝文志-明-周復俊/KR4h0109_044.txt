全蜀藝文志卷四十四明周復俊編
箴銘贊
益州牧箴漢揚雄
巖巖岷山古曰梁州華陽西極黑水南流茫茫洪波鯀
堙降陸于時八都厥民不隩禹𨗳江沱岷嶓啓乾遠近
底貢磬錯砮丹絲麻條暢有粳有稻自京徂畛民攸温
飽帝有桀紂湎沈頗僻遏絶苗民滅夏殷績爰周受命
復古之常幽厲夷業破絶為荒秦作無道三方潰叛義
兵征暴遂國於漢拓開疆宇恢梁之野列為十二光羡
虞夏牧臣司梁是職是圖經營盛衰敢告士夫
著官箴偽蜀孟昶
朕念赤子旰食宵衣託之令長撫養安綏政在三異道
在七絲驅雞為理留犢為規寬猛得所風俗可移無令
侵削無使瘡痍下民易虐上天難欺賦輿是切軍國是
資朕之爵賞固不踰時爾俸爾祿民膏民脂為民父母
㒺不仁慈勉爾為戒體朕深思
講堂箴(并)序宋韓絳
嗚呼天地之道遠乎哉聖人之心異乎哉動而任於
理則天道是已純然得其性則聖心是已吾謂通其
說者必以三才之原未始出乎一者也人之七情中
焉而未發也則粹德内融豈不曰天下之大本歟及
其發而皆中節也則和理外著豈不曰天下之逹道
歟中者性也寂然而有容則與天道合焉和者情也
澹乎其若思則與聖心合焉所以八卦九章推明天
人相與之際而著為吉凶休咎之符者非三才一原
之致邪自古教化之迹或因或殊然而未始不本諸
性情而納之皇極者矣貴賤以之位父子以之親兄
弟以之友夫婦以之順此皆不待學而後知直出於
性理之常分爾况乎學斯學者宜何如哉惟不獨私
乎其身而巳為能宏而大之包乎四海而不外詡乎
羣侣而不遺使六沴弗得作諸福莫不至是豈非休
吉之符歟彼有肆情縱欲暴蔑禮義父子之不保兄
弟之不咸矧肯仁于親戚鄉黨乎矧肯憂于鰥寡孤
獨乎是皆不反求諸躬自滅天理所以養命之道以
取禍敗顯則有金木訊之甚則有鬼神譴之是豈非
咎凶之符歟夫學校之法所以養士使適是道而後
養乎蚩蚩之氓者也豈徒華言辭以自矜飾聲名以
自高希寵利以自封哉惟知其本者無取于彼而三
者亦兼而有之矣成都之學郡國莫先焉士人之衆
四方鮮儗者其講堂舊庳隘不足以容諸生僉謂予
曰蒋侯常建西學後輒毁撤其基尚存盍興築焉因
相其所圖構廣厦為十有三筵度深稱是以甲辰歲
三月庚申日落成耆幼縱觀咸曰時當於其旦則先
生正衣冠帥諸生羣萃于是以習揖讓周旋之儀相
與衍聖經以明乎天道治性情以全乎中庸使父父
子子兄兄弟弟夫夫婦婦一之乎大順故伸而上之
以事其君則臣節于是乎立推而下之以庇其民則
事業于是乎成不自德而德隨之不自功而功與之
使風化之盛不其凛凛乎然則學校之設將以講求
三極之道沉浸先生之澤盡在是矣豈曰無用之地
不急之務哉予慮是堂異時或若西學之廢輙為之
箴以告當御
休哉天民有物有則弗完厥中自肆戕賊聖哀其愚化
奚由默圖惟敷施明用俊德學校之興教育有經賢率
不肖胥及羣氓豈伊異術一本爾情情之不極淪以蹈
刑止邪未發將保爾生靡戢靡正凟性之靈烏足與齒
自禽自棄師生其難思廸於禮在昔有若去座為耻賜
不受命萬世攸鄙矧過是者言行之偽敢登此堂寧無
内愧斯庭燕閒斯宇閎邃揖讓威儀講聞道義下士背
馳君子來視毋或壊隳永錫爾類
觀政閣箴(并序)呂大防
成都圖開寶以來牧守之像於大慈寺閣圖記其爵
位名氏與其在官歲月而不錄其政事之美惡豈居
是邑不非其大夫邦人之禮宜如是歟然不足以申
勸戒為後來者法余輒采秦漢至于唐領太守刺史
節度使之職有政迹可攷而畫像存焉者得二十有
八人别圖於他閣名其榜曰觀政盖觀其善足以勸
觀其不善足以戒其政事雖可攷而像不存者舍之
像雖存而僣竊不軌或闇庸無聞者黜之此觀者不
可不知也寺僧求文余以謂古者官有箴為作箴以
授之其辭曰
蜀于禹貢是為梁州華陽黑水處坤之陬其山四塞氣
鬱以遒人矜其技物産其尤牧師之野有功宗周秦始
立郡置吏罷侯守冰殖利渠田肇修肆彼一方無衣食
憂文翁處後教民文章多士化之傑出馬揚張堪廉惠
去而益張五倫清約人監允臧廉范便民警之所當种
暠繩姦不以勢妨李膺修設善飾其身高眣勸學其迹
猶新養士之利愈久愈存賢哉孔明討魏扶漢思清以
密德順而健其功不克天未厭亂王濬豪俊知略不羣
畫策平吴卒賴其勤高儉循吏為唐元臣象先廷碩嗣
美且文嚴武暴厲忿欲並申天寶政繁廼以牧民崔寧
繼之以昏易昏壮哉南康横身扞難種羌方熾力弭其
患終朝以安浮議可歎崇文貪殘得不償失兀衡静安
飾以儒術文昌更事遠俗清謐敏哉文饒裕蠱治詳擾
弊之後補敗藥傷外禦其侮内教有方嗣復悰謩遵故
守成叢孜秕政民無以生駢乎多罪禍積釁盈冤女呼
天虐及孤惸瓌瑄信盗俾民卒瘏燼其邦家可不慎歟
自秦以還鎮守之臣政有良窳存乎其人牧臣司梁敢
告執巾
座右銘漢莊遵
夫疾形不能遁影大音不能掩響默然託蔭則影響無
因常體卑弱則禍患無萌口舌者禍患之門滅身之斧
言語者天命之屬形骸之部出失則患入言失則㤀身
是以聖人當言而懷發言而憂如赴水火復危臨深有
不得已當而後言嗜欲者潰腹之矛貨利者喪身之仇
嫉妒者亡軀之害讒佞者刎頸之兵殘酷者絶世之殃
陷害者滅嗣之場淫戲者殫家之塹嗜酒者窮餧之藪
忠孝者富貴之門節儉者不竭之源吾日三省傳告後
嗣萬世勿遺
劒閣銘晉張載
巖巖梁山積石峩峩遠屬荆衡近綴岷嶓南通邛僰北
逹褒斜狹過彭碣高踰嵩華惟蜀之門作固作鎮是曰
劒閣壁立千仞窮地之險極路之峻世濁則逆道清斯
順閉由往漢開自有晉秦得百二幷呑諸侯齊得十二
田生獻籌矧兹狹隘土之外區一人荷戟萬夫趦趄形
勝之地非親勿居昔在武侯中流而喜山河之固見屈
吴起興實在德險亦難恃洞庭孟門二國不祀自古迄
今天命不易憑阻作昏鮮不敗績公孫(瓉)既沒李氏(勢)
銜璧覆車之軌無或重跡勒銘山阿敢告梁益
梓州惠(集作慧)唐楊炯
大辰之歲正陽之月有郪縣宰扶風竇兢字思眘昭
宜令德光闡化猷庶政惟和為人以理閒庭不擾退
食自公遠覽形勢處心净域乃與禪師釋智海妄言
契道寓目於長平之山援飛莖陟峭&KR0008;削成千仞壁
立萬尋俯觀大地僅如棗葉(如集作同)下望須彌裁同芥
子飛湍滴瀝而成(集作生)響喬樹璀璨而垂榮玉堂石
室千門相似大殿珠毫十方皆現慷慨榱桶(集作椽)之未
立吁嗟棟宇之莫脩不捨有為取諸大壮觀夫左龍
角右参旗前太微後營室駢羅列以雜沓瑟蕭條而
(集作以)清泠上磊落以晃朗下泓澄而(集作以)靉靆参参
差差森森纚纚干櫨萬栱乍合乍離蒨蒨粲粲絢絢
煥煥六采五章或合或散莽如天覆矗似雲平金火
含舍于垂珠日月相望于銜璧璇墀釦砌平接太階
玉戶金扉俛臨閶闔曳紅日舒丹霞豐隆為雷枰(集作)
(砰)鏗訇於軒檻列缺為電翕&KR1865;霍于庭除寒暑隔閡
于墻垣(集作落)虹霓迴帶于廊廡仰之不極目炫炫而
喪精登之無階心遑遑而失度土木(集作若土是)翔九垓
之表仍不逮于上榮文(集作人是)章窮四海之間猶未離
于左城借如梵天之宅(集作闕)釋帝(集作帝釋)之宮兩曜城
池五雲樓觀輪王所處純金為說法之堂諸佛所遊
衆香作經行之地亦未可同年而語也夫黃金鏤牓
曾不若四攝之門青石為墻曾不若三空之舍殫百
工之力建七寶之樓豈徒然哉良有以也夫何故如
來神力且觀嚴净𨗳師方便化作一城事有古而可
以質于今言有大而可以銜于小是則毗耶四舍(集作)
(繪)俱發道心險路衆人咸知寶所其銘曰
長平山兮建重閣上穹蒼兮下磅礴紛被麗兮駢交錯
儼色(集作靈)相兮冲寂寞誰所為兮天匠作
三教銘張說
劉知古成都人兄知新為儒士蓬州儀隴令弟履徹為
桑門知古奉道開元天子好神仙事召至京懇丐西歸
願捨宅為觀詔從之仍選高德道士五十人居焉人畫
三教像兄弟各行其志正氣生神結虛為實上清遵
帝中皇首出華采衣裳虛無宫室紫氣乘斗赤鑪飲日
十天從化萬靈受律蓮花釋門麟角儒術共不二門心
同德一道心惟微守而勿失
棧道銘(并序)歐陽詹
秦之坤蜀之艮連高夾深九州之險也隂谿窮谷萬
仞直下(集作更下)奔厓峭壁千里無土亘隔呀絶巉巉冥
冥麋鹿無蹊猿猱相望自三代而往蹄足莫之能越
秦雖有心蜀雖有情五萬年間夐不相接且秦之與
蜀也人一其性物同所宜嗜欲無餘門(集作源)教化無
餘源(集作門)貿遷可親昵擘拆地脉暌離物理豈造化
之意乎天實凝清而成地實凝濁而形當其凝也如鎔
金下鑄騰雲上浮空隙有所不開(集作周)迴翔有所不
合澄結既定竅(集作窽下同)缺生乎其中西南有漏天天
之竅缺也于斯有兹地地之竅缺也天地也者將以
上覆下幬含蓄萬靈可通必使而通者也苟有可通
而未通則聖賢代其工(集作功)而通之故有為舟以濟
川為梯以踰山唯兹地有川不可以舟涉有山不
可以梯及粤有智慮以全玄造立巨衡而舉追氏
縋懸纑以下梓人猿垂絶冥鳥傍危岑鑿積翠(集作石)
以全力梁半控於未用斜根玉壘旁綴青泥截斷岸
以虹矯繞翠屏而龍蜿堅勁膠固雲横砥平總庸蜀
之道(集作通)途統岐雍之康莊都邑之能步山川之無
脛若水之决防如鴻之嚮陽南之北之踵武湯湯躋
峨峨以自若臨蒼蒼而不懼繇是贄幣以遥(集無此字)逹
人神以(集無以字)會同稽禮樂之短長量威力之汙隆可
王者王可公者公而相吹以風或曰受琢之石常存
可構之材無窮易刓代蠧斯道也未始有終嗚呼為
上懷來在乎德為下昭德在乎義德義之如今日則
或人之言有孚其反之則石雖存恐不為琢材雖多
恐不為構想夫往昔有時而有有時而無是用惕惕
天下嗤嗤(一作蚩)知聖賢創物之意之人寡明德義固物
之道之人稀敢陳兩端之要銘諸斯道之左庶主德
義者存今日之所履踵武湯者荷古人之攸作乃為
銘曰
天覆地幬本亦備(集作同)設大象難全或漏或缺損多益
寡聖賢代工彼雖有缺與無缺同惟北曰秦維南則蜀
地缺其間坤維不續斗起斷岸(集作岸斷)屹為兩區秦人路
絶蜀火煙孤天實不通賢斯有造鑚堅剡勁無蹊以道
若川非舟若陸非車緣危轉虛步驟交如搆雖有功存
亦有德項怫劉怒旋見以踣隋落我營(集作榮)自顛而植
地非革勢材不易林踣植之致惠怨之心勿謂斯道勿
常(集作恒)勿謂斯道可久禮不以禮可有而無恭不以恭
可無而有創之之意如彼因之之理若兹彼知不易兹
而易知勒銘道左其同我思
梓州兜率寺文塚銘(并序)劉蛻
文塚者長沙劉蛻復愚為文不忍棄其草聚而封之
也蛻愚而不銳於用百工之技天不工蛻也而獨文
蛻焉故飲食不忘于文晦冥不㤀于文悲戚怨憤疾
病嬉遊羣居行役未常不以文為懷也適當無事
而天下將以文為號文明代生植(文粹作殖)明晦皆效文
用(一作明)故日月星辰文乎旂常昆蟲鳥獸文乎彝器
徐方之土文于侯社夏翟之羽文于旗(一本作旌)旄登龍
于章升玉于藻百工婦人雕礱梁練(文粹作涂涷)以供宗
廟祭祀之用(一本作文)豈獨蛻生(集作固)知效用不及時文
哉然而意嘗(文粹作常)獲助於天而不獲助於人故其窮
雖窮無憾也常勤意之時不敢嚏不敢咳不敢唾不
敢跂(集作企)倚嗜欲躁競忘之於心其祗祗畏畏如臨
上帝故有粲如星光如貝氣如蛟宫之水又有黯(集作)
(瘖)如屯雲如久隂如枯腐熬燥之色則有如春陽如
華川逶逶迤迤則有如海運如震怒動蕩怪異夫十
為文不得(文粹作滿)十如意少如意則豈非天助乎嘗欲
使天下聞之而必行勸(文粹作觀)之而必蹈散之茫洋以
為道演之浸潤(一本作淫)以及物然後為農文之使風雨
以時兵文之使戎膚以順文于野文于市使得(一夲無此)
(字)其所幽隠之士以出口者使之言材者使之用然
而自振者無力終知者甚稀豈非不獲人助乎嗚呼
十五年矣實得一千(文粹作二千)一百八十紙有塗者乙
者有注揩者有覆背者有朱墨圍者於是以周易筮
之遇復䷗(坤上震下)之同人□(乾上離下)筮者曰鳴於地中殷
殷隆隆七日不復(文粹作而復)復來其(文粹作而)天下昭融乎
他日更召龜而令(文粹作合)之將聽襲吉卜於火如秦兆
惟曰不吉卜於水不成乎河洛兆則亦惟曰不吉卜
於木而悶悶(集作悶之)土叶吉累累(文粹作纍纍)為塚則汲之
兆乎峭峭為壁則魯之兆乎且其占曰土之文為阿
山(一夲作山河)為華英將不崩不竭為滋味而傳乎結為
丘陵為其設險乎融為川瀆率其朝宗乎華為百穀
以潔祭祀之粢盛乎不然使其速腐為墟(集作丘)壤(集有)
(乎字)生芻藁以食牛羊乎化塗泥為甄陶以作器乎將
塊為五色而分封茅社(文粹作茅社分封)乎流於樂為土鼓
為凷桴以泄其和聲乎夷為都邑以興宫廟乎坎為
洿池以澤生殖(一作植)乎祀為壇竈乎窽為井墓乎吾
皆不得而知也嘗(文粹作當)既不為吾用唯速化為百工
之用慎毋朽為芝菌以怪人自媚慎毋堅為金鐵以
作貨起争慎毋潏為醴泉以味諂口慎毋禱為城社
以狐鼠憑妖慎毋聳為良材以雕斵傷性慎毋萌為
蘭茝以佩服見褻(文梓作藝非)嗚呼介而為石使之服(文粹)
(作能)言舒而為螾使之飲泉既而他年遊魂之未返者
亦命巫以巾(士家文粹作二命巫師而弔)三招之號曰在几閣而
來歸兮奄為塵垢在耳目而來歸兮視不汝醜在口
吻而來歸兮譽而汝久噫筆絶之年而麟見祟文其
無祟乎唅非珠玉斂無裙𥜗後世詩禮之儒無驚吾
之幽墟其塚也在莽蒼之野大塊之丘時有唐大中
之丁卯而戊戌之季秋銘云(一本作曰)
文乎文乎有鬼神乎風水惟貞將利其子孫乎
卜肆銘陸龜蒙
蜀莊之託蓍龜也以忠孝仁義後來之託蓍龜也以媮
佞險詖美之使怡愉恒之使駭畏小人惟惡是嗜(松江本作)
(視)惟禍是避惟福是覬惟瞽言(二字集作聲)是媚曾不究得
失之所自故幽贊之蓍前列之龜乃化為庸妄(集作妄庸)之
器嗚呼成都吾不知古為市之地况(集作矧)君平之卜肆
耶強為之銘具刻其意
劒州重陽亭銘(并序)李商隠
陪臣未嘗屢覩天子宫闕矧得舞殿陛下耶然下國
伏地讀甲乙丙丁詔書亦有以識天子理意尺度堯
舜不差毫撮于絶遠人意猶在不然者安得用江陵
令使上水六千里挽大小虎牙灧澦黃牛險以治普
安(闕)令既為侯講天子意三年大理田訟斷休市賈
平獄戶屈膝落民不識胥吏四方濱頗來繫馬縻牛
(闕)樹膚不生乃大鏟險道鯤石見土共平可容考工
車四軌建為南北亭以經勞餞又亭東山號曰重陽
以醉風日南北經貫若出平郡無有噫(闕)三年民
悉即去遮觀(闕)請留(闕)東山實在亭下侯
蒋氏名侑文曰
仁之為道隆磊英傑天簡其勞羡以事物為君之(闕)
蒋是(闕)撮取不窮如武有庫蒋之有世以仁為歸伯
氏之宜仲氏之思厥弟承之純而不紕以令為侯天子
之德汝侯為理劒有盈昃君南臣北父坐子伏飲牛漚
菅田訟以直市正獄清謁歸告休朝雨滂滂濕其峭頭
民樂以康願有顯庸侯作南亭比亭是(闕)至于東山乃
三其功推險為夷大石是扛亦既三年民乞走留伯氏
南梁重弓二矛古有魯衛惟我之曹惟仁之歸有世在
下其攄其超尾馬馬鬛惟蒋之融由唐龐蝦惟是亭銘
得其麤旦唐大中八年九月一日大學博士河内李商
隠撰
鏡銘偽蜀王宗衍
張君房麗情集蜀王宗衍幸鳳州州將某妻嚴氏有
美色衍愛幸之賜以粧鏡其銘曰
煉形神冶瑩質良工(闕)眉寫翠對臉敷紅如珠出匣似
月停空綺忩綉院俱涵影中
蒙軒銘宋趙抃
顔淵聖徒終日如愚伯陽亦云深藏若虛彼無演子少
師佛圖翹翹秀整籍籍多譽下筆文采開口詩書大乘
探賾頓教諮諏將墜之勢我持我扶有軒孰名以蒙命
諸蒙久則亨蒙養以需如砂中金如蚌中珠或取或捨
聖人凡夫蒙乎蒙乎寧已矣乎
石室銘宋古仁
昔夏禹定九州貢法明三壤同異山川草木鳥獸戎
狄土地所生財賦所出聲教所暨咸悉載之無一遺
者至於天下人性賢愚民心善惡之所係則闕而不
載焉三代而下史策所存者咸能著之圖籍而志其
地理迹其紀錄則於天下人民所係之性亦略而無
聞焉聖賢之述亦有所闕乎豈聖賢之志將有所藴
乎意者謂人性之上下不常于世隨其教化而移易
也故上之教行則民興善上之令嚴則民興暴皆從
其上之所為爾語曰如風之偃草又曰若泥之在鈞者
豈虛言哉此聖賢所以不可不筆之而傳後世者矣
且蜀之開國地遠中夏民性怯懦而多浮侈迨文翁
之為守立學校造講堂石室以備其制度遣俊乂之
士東受七經還以教授於是風教大行而岷絡之地可
比於齊魯厥後相如既沒而淵雲之徒森然繼出兩
漢之際舉不乏賢得人之穪迨今攸盛於戲蜀始以
僻陋險隘人民夸誑古謂難治暨文翁以儒學教導
則其人莘莘然嚮慕于文學而見用于當世者得非
上之教化移易于人民故若是哉覽之前記尤美其
事觀夫遺迹則石室猶存雖前賢有銘其徽烈者大
率言立學興儒而以石室琱琢取學者磨礱之意又
欲樹功於不朽也觀其言辭似未盡賢守教化之深
意因復廣而銘之曰
地有常形民無常性繇上之化所從而正維蜀之郡在
天一隅俗尚浮侈人希服儒賢哉文翁來牧兹土爰立
石室始興庠序俾此岷絡儒風大行於以兩漢英賢踵
生降及我朝得人侔古家慕淵雲學隆鄒魯政教下格
文材上通迨今蜀人詠歌德風
金堂南山泉銘(并序)蒲國寶
蘭陵錢治嘗作南山泉記實仁宗天聖四年距今盖
一百二十有一年也錢又夸大其言以謂陸羽作茶
經第水之品三十張日新煎茶記又增其七毛文錫作
茶譜又增至三十有八金堂南山泉當不在蘭溪第
二水下然前之三人足跡曾不一履此地宜皆不為
所賞鑑故此泉湮沒而無聞方可嘆也先朝時家恬
戶嬉一時人士往往多以卜泉試茗相誇為樂事至
靖康後天下騷然苦兵生民困於征徭邑中之黔惴
然方以貨泉供億縣官不給為恐泉之甘否何暇議
耶黃君才叔北方之修整士也紹興辛巳於南山之
南手披荆棘鋤其荒穢卓江山景物之會作屋十數
楹極幽居之勝而嵓竇之間泉之湮者復逹引之庭
除其聲㳙㳙遇暇日余率二三賓朋登君之堂洗心
滌慮便覺煩暑坐變清凉酌為茗飲則又苾甘可愛
誠如治之言者余以是知物之興廢通塞亦自有時
何獨一泉耶是不可不銘銘曰
峽水東注鶴峯北峙幽幽南山為國之紀自冽彼泉出
于嵒底清新香潔酌之如醴吾儕小人豈曰知味宜㓗
而甘即為佳水近世錢治盖嘗品第方之蘭溪不在第
二陸羽既遠無復為紀日新文錫兹亦已矣今之易牙
未知孰是一泉小物隠而弗示不有奬鑑孰發其閟勒
銘山阿以告吾類
月巖銘冉木震
黔號古郡地居極邊倅治倚山其山刺天曰有月巖古
老相傳視事累月徧求茫然偶濬溝渠巨石中填深掘
視之厥状㠝岏中竇一穴透明而圓皎如秋月翳絶浮
烟旁輔三隙如星之聯拂拭細觀古識存焉爰命僕夫
舁置座前負以層石映以灣泉日對其側卷舒簡編凡
初遭遇皆有夤緣高岸深谷知幾變遷惟我月巖存千
萬年
丞相張公祠堂銘(并序)田楙
大丞相文忠張公以治平三年春初仕為雒縣簿其
年冬十有二月來攝華陽縣衡山鎮之征官越明年
秋八月丁内艱而去迄今凡九十年鎮之護國寺有
堂舊刻公之遺詩紹興乙亥楙來護觀景想風烈良
用慨然廼新椽礎以繪公像從公之孫親叙南通守
講究家傳記其年月嗟夫公之大節在史官文章在
天下勲德在生民是區區者亦何加損于公哉詩云
高山仰止景行行止意其在兹銘曰
天為斯民挺生賢喆誰為厲階投而莫合偉哉文忠岷
峨之英瑞成鳳皇聲為雷霆熙豐元祐迄于崇觀世故
多矣金石不變晚而來歸舜韶一䕫豈不能從愛莫助
之抱關擊柝我初不屑粲然珠璣散落遺碣貂衮誾誾
凌烟功勲豈真公邪天壤遺文噫天何時復生此老浮
遊汗漫固有不朽
有斐閣王賞
温江蘇國士企先於東效别墅創為小閣前有修竹後
有流水予銘之曰有斐而為之銘銘曰
淇水湯湯綠竹漪漪武公之德託興在兹圭璧之質琢
磨成器願子百年惟公是似
泮宫達泉銘(并序)柳夢弼
水供滌濯飰食之用民不可一日無惟古信州上倚
山下瞰江最苦汲負淳熙癸卯冬大著楊先生奉尺
一來領漕事慨然有澄清志趣明年革鹽弊正銓曹
平搉酤所以措彫瘵之民於安全之地者無不用其
至猶以為未也知民艱于水思得良工相地脉開數
井濟之聞泮宫有眢井渫治力必省乃命奉節令孫
必益董其役俄而及泉新轆轤具綆缶嘗試嚌歠寒
冽芬甘又甃其面屋其顛與此邦士民為永久莫大
之利郡文學柳夢弼請名先生曰學井非他比也名
逹為宜盖取孟子之說四端若泉始逹之意先生顧
惠多士所以期待者良不淺矣夢弼竊謂嘉量微物
盤盂小器猶昭德記功載在銘典矧因民所利與乾
造同不言之美逹則兼善使斯民無不被堯舜之澤
可喑無一字以紹無窮乃為其銘曰
水哉似道日用叵無䕫擁山椒雲頂鄽郛頫瞰蜀江汲
負崎嶇無井歎杜無力咏蘇悠悠何載泮宫鑿井水生
其芹壇對惟杏青矜裕德朋來造請飲顔一瓢慕黃萬
頃谷鮒惟何土石邇堙士困陸沈學以日新挈瓶為知
叩戶求人逖想西江疇憫波臣關西夫子道猶四瀆攬
轡志清恩波渗漉謂學有源不遠可復試疏導之其逹
必速廼任茂宰俾浚其眢九軔倍深天一中寒面以玉
甃圍以珠欄今之孟子還取四端名之曰逹言近旨遠
即學諸生盍亦自反志逹而明其流渾渾辭逹而文其
初有本下學上逹素王是師兼善天下在推所為是聞
非逹亦宜審之愈及愈新徑逹聖涯所謂逹者先王之
德巳逹逹人欲同其德一字衮褒要當默識勒銘學官
與道無極
魚復扞關銘(并序)李&KR0811;
古梁州域實兼巴漢庸蜀地漢孝武改梁曰益梁州
總八郡梁之為言強也益之為言阨也此昔聖賢察
其風俗接其形勢而為之名也故其人則彊毅精敏
嗜義負勇其地則山屏水塹險介重阻沃野叢傎輻
員萬里北以劍門為限東以魚復為守此二物者蜀
之襟喉扃闑也戰國交侵楚肅四年始建扞關突
在魚復置江關都尉以魚復設尉治東漢省尉而
關如故(東漢志有扞水扞關不言都尉治)秦張儀說楚謂下水而浮
不十日而拒扞關蜀李雄說公孫述謂東守巴郡拒
扞關之口皆指此魏酈道元注水經謂扞關乃廪君
所置唐章懷注范史謂關故基在夷陵巴山縣(巴山縣自)
(唐天寶八年為巴山郡界峽州西南五十里)二說皆非也盖魚復之有關
尚矣無事則嚴封域察姦軼有急則扼要扞凌暴有
國者所宜致謹也雖然常考諸古劍門以漢中武都
為屏蔽失漢中武都則劍閣不足賴矣魚復以秭歸
夷陵為保障失秭歸夷陵則魚復不可恃矣考秦以
下以迄于今舉兵定蜀者凡十有三唯秦司馬錯漢
以來歙魏之鄧艾鍾會苻秦之楊安後魏之尉遲迥
隋之梁睿唐之高崇文後唐之郭崇韜本朝之王全
斌實出劒閣隂平道至若吴漢若岑彭若諸葛亮若
桓温若劉敬朱齡石以及劉光義皆擁舟師西指遡
江扣關麾城斬邑易如拾芥何者皆以先秭歸夷陵
也漢昭烈襲取劉璋既北收漢中即東争夷陵嗚呼
若昭烈者可謂能知保蜀矣功之不遂此天也然而
劉禪繼世猶以苟安者徒以與孫氏交歡也且蜀與
吴楚為唇齒之國兩全則固一失則危是以自古欲
圖江南者必先奄蜀何者地勢便兵力接也秦取楚
晉取吴隋取陳耀兵上遊舫船載卒乘流而東曾不
頓一刃折一矢而荆揚之區已望風褫氣矣苻堅伐
晉亦分軍而下不幸苻融之兵先敗於淝水故不能
成功以此知英雄圖事後先一揆然則蜀之重也審
矣自古言蜀人嗜亂喜禍故所以制御操切之者尤
盡其術嗚呼何其過也吾觀從昔亂蜀者皆非其國
之人率由姦雄乘隙外至因竊據焉而蜀人莫與之
抗盖公孫述著禍于卒正(扶風人)劉焉蓄姦于州牧(竟陵)
(人)鍾會兆謀于降將(潁川人)李特奮迹于流人(略陽人)程
道養怨激于苛刻(枹罕人)劉季連計成于特奪(彭城人)司
馬勲出于王族蕭紀興于帝胄王謙釁于易代(太原人)
劉闢絶亂于留後王建發蹤于椎埋(舞陽人)孟知祥紹
難于違愎(邢州人)唯東晉譙縱本宕渠人然縱之初起
實出逼脅觀其倉皇赴江以逃則知縱本庸人初無
異志劫於羣叛不能自還若述焉以下數子者則其
險詭睥睨有從來矣彼見蜀之險足恃蜀之富足資
䢰然動心逆節萌起盖有觀劍門之險而追笑劉禪
覽甲兵之盛而思效玄德而蜀之人形格勢制不能
不折而從之其間能截然自固耻汚於偽如青衣之
不賓公孫述牂牱之不臣於李特者類有之矣嗚呼
一定而不易者地形也難保而易變者人心也故地
形惟所守而人心惟所化苟知所守則力約而功倍
圉固而敵畏苟知所化則嚚傲革為勇毅柔脆易為
信順不知所守則嬴氏家函谷而滅田宗國東海而
亡矣不知所化則暴悍踵起於江漢姦醜接迹于洙
泗矣魚復與劍閣埒險角壯並為西南鎮昔有銘劍
閣者獨此缺諸江出岷山行二千里合蜀衆流畢出
瞿唐之口山竦而嵥崒水激而奔迅天下瓌絶偉特
之觀至是殫矣是宜有銘琢刻盤石以侈寡匹以厲
㒺極其詞曰
惟梁州域神禹所别有歸其閘險肇天設控引荆襄
枕倚牂越崗聯嶺屬以岈嶻嶭洪流下瞰澎渗蕩潏衡
灊抗高華岱嫓桀上柱天倪㫄扼日轄惟斷屏障則恃
於峽如戶斯闢此為之闑寇來是扞兵勢攸接鏡考前
古棋勢輻裂水攻陸擊巗披谷抉玄甲熣爛白刃鎗䶪
雲舸倏馳羽纛斯揭山犇貙兕壑漬螭蜺水姦脱入孰
睨旋竊虐環千里炖人於钀曾不逾時宗隕祚拔四方
之人王化所逹寧甘嗜亂實首攸脅豈富是怙忍上之
觖惟此山川重阻複疊德守者固兵據者蹶惟此黔庶
嶷嶷業業力制則離道懷乃協皇帝聖武恩被䎀狘國
有至仁九土臣妾勒銘山阿永彰宋烈
主一齋銘張栻
成都范文叔以主一名齋予嘉其志為銘以勉之
人之心抑何危紛百慮走千岐惟君子克自持正衣冠
攝威儀瞻以整儼若思主於一復何之事物來審其機
應以專匪可移理在我寧役随積之久昭厥微静不偏
動靡違嗟勉哉自邇卑惟勿替日在兹
鏡硯銘黃庭堅
瀘川之桂林有石黟黑硯則宜筆而受墨唐安任君從
簡之硯面為鏡而背三足形駭天下山林不若而不得
訪諸禹也
古硯銘(并序)唐庚
硯與筆墨皆氣類也出處相近任用寵遇相近也獨
夀夭不相近也筆之夀以日計墨之夀以月計硯之
夀以世計其故何也其為體也筆最銳墨次之硯鈍
者也豈非鈍者夀而銳者夭乎其為用也筆最動墨
次之硯静者也豈非静者夀而動者夭乎吾於是得
養生焉以鈍為體以静為用或曰夀夭數也非鈍銳
動静所制借令筆不銳不動吾知其不能久遠與硯
同也雖然寧為此勿為彼也銘曰
不能銳因以鈍為體不能動因以静為用唯其然是以能
永年
泮池銘明黃景䕫
湫作陬居僣雍之如誰乖厥初藝風塞荒士訛皇皇言
此否臧其乖斯何易以其差匪以其訛制良治堅弓盈
月弦首事時遷駕虹飛危石檻雲垂貫虛跨奇春水沄
沄風行渙文翠委牽芹山英海靈秀脉潛生肆發光晶一士
豪豪氣長明曹德言功高青矜忭懽我銘緒完列永永觀
石室贊宋鄭藏休
自張儀諷蜀劍路攸通向者魚鳬未知蠶藂詩書㒺設
禮樂誰崇征伐不休城池屢空爰暨有漢是生文翁符
守此邦鬱為儒宗大開庠序匪我童蒙誦以八索歌以
九功化流南蠻德伏西戎豈曰滇筰亦惟巴賨其後相
如傳之揚雄岷峨詠靈川瀆氣融石室猶在金聲無窮
南隣孔門北接玉宫千齡萬古永播餘風
張尚書寫真贊田况
九河張公(詠)淳化咸平中兩被帝選以全蜀安危付
之時寇孽之餘民皆痍傷散流生不自保軍帥復恃
功横驁部下剽脅善良禍甚于寇公賞戮明果以復
其事密聞于朝既而易帥旋師民漸安輯以至于治
德功茂于蜀表噫當救患庇民時小為媮合畏顧則
亂未涯也非賢者處之何以取濟哉逮今諱日遺老
善士尚齋集於天慶觀奠拜畫像于前公嘗自為真
贊俾蜀人圖于觀之仙遊閣其首云乖則違衆崖不
利物遂自目為乖崖公雖外示貶損而内有所激故
卒云欲眀此心罪之無斁此其歸也世人隨而稱之
豈考其實耶予恐英聲異績久而湮曖故作真後贊
并公之自贊刊石觀中以永蜀人之思時皇祐元年
十二月一日序
自贊
乖則違衆崖不利物乖崖之名聊以表德徒勞丹青繪
寫凡質欲明此心罪之無斁
後贊
乖不離正崖弗厲公名雖自貶有激於衷衆隨而稱孰
知其功敢明公心以馳無窮
府學文翁畫像十贊宋祁
按吾曾能改齊漫錄云蒋堂字希魯宜興人仁宗時以
樞密直學士知成都嘗召高才碩士會試府事親較才
等勸成學者於學之側别建西學以廣諸生齋室迄成
而公移蒲中其後轉運使毁之以增廨舍既而常山宋
公尚書至府聞其事嘆惜久之且使成公意乃即其舊
址建文公祠祠之内圖張君平鄭子真司馬相如揚子
雲蜀士先賢凡九及公之像而十常山公為之贊
漢蜀郡太守廬江文公贊
天挺耆俊有德有文漢天子命公往撫蜀人蜀始樸蒙
公不謂然選士詣學歸相教言一年而業二年而儒五
年大成家詩戶書以勤相矜以惰相耻出有教父入有
順子文如馬揚節如嚴李由公教之聲塞天地蜀戴公
仁世世奉祠千五百年惟公之思
司馬相如字長卿贊
蜀有巨人曰司馬氏在漢六葉為文章倡始言必故訓
革戰國之弊斵彫混茫從神取祕摛發厥章日星佐華
封禪遺篇意極辭奢武用東之紹七十二家行雖小訾
後帝賢嗟
王褒字子淵贊
子淵軒軒洵美有文宵雅鹿鳴帝用攸聞此盛德事讓
不克堪頌聖得賢松喬是耽以諫大夫數從幸廵受詔
作賦持節迎神未克告猷少謝良臣
莊遵字君平贊
君平沈冥賣卜肆中子以孝言臣以告忠日足百錢閉
門著書十餘萬言黃老其徒李疆牧州喜欲吏君揖風
而慙噤語於唇還謂子雲子誠知人九十夀終聲暨高
旻
張寬贊
惟武嗣位而有荒志厥德靡升神不妥祀婐然靈媛止
乎渭濱帝使走咨何所而人媛告七車能為我言君稽
首對吾祀弗蠲帝用謝愆改香厥薦天人之交自我而
見
李仲元贊
高也絶俗雖介不通卑也汙俗雖順不恭淵哉仲元内
粹外渾衆不我知揚子識其賢奈何在通恭之間可器
有名非行至完彼顯在人吾晦與天天而不人萬世其
傳
何武字君公贊
汜鄉為人鯁固清明嫉惡比周直鞅安行先問儒官巳
乃事事望侈德充晚相天子天子倚之姦臣内憎天喪
道消卒為賊乘玉折不撓身沒名升
揚雄字子雲贊
卓哉子雲為漢儒師准易論語同聖是非百家懘淫我
獨正聲譎怪縮藏孔道光明歆也致訾謂抵醬蒙惟譚
有言必傳無窮劇秦詭辭恨死新時曰漢中天果不吾
欺
後漢蜀郡太守高䀢贊
顯顯若人有政自律摘民耳目尊右儒術晚漢多艱校
屋蕩焚經生㒺依弦誦不聞君大紹興新堂及廡繪帝
皇以還冠服所祖大掖翺翔坐復鄒魯與文偶祠血食
千古
宋蒋堂字希魯贊
蒋侯挺挺天與嚴方健而文明不逢不將始治蜀人政
未及孚纖者嫉侯膏吻騰誣侯政已孚蜀人熙熙侯坐
徙官遠近驚咨侯始興學紹文之餘百堵增增大度厥
居髦俊聿來晝經夜史盎然西南號多君子侯既去州
右區即毁侯惠在人已膚而髓子産相鄭先謗後歌來
世視之謂侯如何
蜀三賢畫像贊張俞
益州中興寺有墨池院院有前漢揚子雲莊君平李
仲元三賢畫像因各贊之來者觀像讀贊則知三賢之
道至焉
揚子雲
子雲潛真與聖合神龍隠其德鳳耀其文譔法著玄統
貫天人道德之首譚稱絶倫
莊君平
淵淵蜀莊至人之貌心通蓍龜言必慈孝推道衍德窮
神入妙子雲之師孰洞其照
李仲元
仲元何如貌人心天出方其隠默愈於言道兼夷惠質
妙雲淵屈伸猶龍物無累焉
御製蘇軾贊(并序)宋孝宗
成一代之文章必能立天下之大節立天下之大節
非其氣足以高天下者未之能焉孔子曰臨大節而
不可奪君子人歟孟子曰我善養吾浩然之氣以直
養而無害則塞乎天地之間盖存之於身謂之氣見
之於事謂之節節也氣也合而言之道也以是成文
剛而無餒故能参天地之化開盛衰之運不然則彫
蟲篆刻童子之事耳烏足以與論一代之文章哉故
贈太師謚文忠蘇軾忠言讜論立朝大節一時廷臣
無出其右負其豪氣志在行其所學放浪嶺海文不
少衰力斡造化元氣淋漓窮理盡性貫通天人山川
風雲草木華實千彙萬状可喜可愕有感於中一寓
之於文雄視百代自作一家渾涵光芒至是而大成
矣朕萬幾餘暇紬繹詩書他人之文或得或失多所
取捨至於軾所著讀之終日亹亹忘倦常寘左右以
為矜式信可謂一代文章之宗也歟乃作贊曰
維古文章言必已出綴詞緝句文之蟊賊手抉雲漢斡
造化機氣高天下乃克為之猗嗟若人冠冕百代忠言
讜論不顧身害凛凛大節見于立朝放浪嶺海侣於漁
樵歲晚歸來其文益偉波瀾老成無所附麗昭晰無疑
優游有餘跨唐越漢自我師模賈馬豪奇韓柳雅健前
哲典型未足多羡敬想高風恨不同時掩卷三嘆播以
聲詩
乾道九年閏正月望選德殿書賜蘇嶠
張丰仙像贊惠園
若有人兮出世靡常曩自中土移居朔方竒骨森立美
髯戟張距重陽其未遠步虛靖之遺芳飄飄乎神仙之
氣皎皎乎冰雪之腸安尋師而問道歲月亦云其遑遑
既受訣於散聖復續派於瓜王全式真之妙理契未判
之純陽南流閩楚東略扶桑歴諸天之洞府參化人而
翺翔曰儒曰釋曰老曰莊皆漸通而奥旨乃懷玉而中
藏長條短褐至于吾邦吾不知其甲子之幾何但見其
毛髮之蒼蒼盖久從遊於赤松之徒而類夫圮上之子
房也
宋朝議大夫黎公錞贊吳薦
三傳融心六一攸契經術揚庭結知英帝學仕兼優借
留斯致牋簡遺言百世争媚
宋右正言節愍張公庭堅贊前人
大科傑魁正言清秩諫紙數陳侃侃無匹惟憸弗從三
謫匪逸節愍易名百世一日
宋宜教郎畏齋游公桂贊前人
三禮正傳濬淵樂絶經學有編日星昭揭猗我文皇治
教超越用轉休明大加采列
宋少保忠定安公丙贊前人
桓桓忠定神發皛然甫占仕版經濟已全霆掃兇逆談
笑首傳功流秦蜀千斯萬年
自贊吳伯通
仁之居廓然義之路坦然此天之所以與我者與聖賢
而同然雖余足之履有未徧也而其目之覩已了然惟
之死而心亦靡他又能無適而不然則位雖止乎一品
而夀亦拘乎百年兹生也庶乎真不徒然
益部方物贊宋宋祁
益為西南一都會左阻劍門右負夷蕃内坦夷數百里
環以長江裹以複岑川陸盛氣礙而不得東回薄蜿蜒
還負一方為珍木為怪草為烏魚芋稻之饒日暘雨雨
(去聲)噓和吐妍層出雜見不可勝状殆岷精緼靈(闕)
璚於兹壤也嘉祐建元之明年予來領州得東陽沈
立所錄劍南陽物二十八種按名索實尚未之盡故遍
詢西人又益數十物列而圖之物為之贊圖視状贊言
生之所以然更名益部方物略記凡東方所無及有而
自異皆取之冀禆風土聚丘之一云
椶皆褫皮此獨自榦攅葉于顛纛首披散秋華而實其值則罕
右海椶(大抵椶類然不皮而榦葉叢于杪至秋乃實似棟子今城中有四株杜子美左)
(綿海㯶行理緻榦堅風雨不能撼云)
在土所宜亭擢而上枝枝相避葉葉相讓(如向切)繁隂可
休美榦斯仰
右楠(蜀地最宜者生童童若幢盖然枝葉不相碍茂葉美隂人多植之樹甚端偉葉經歲)
(不彫至春陳新相換有花實似母丁香云)
厥植易安數歲輙林民賴其用實代其薪不棟不梁亦
被斧斤
右榿(亦得折宜民家蒔之不三年材可倍常闕薪之疾種闕取里闕以為利杜子美有)
(覓榿栽詩)
葉與竹類緻理如栢以状得名亭亭修直
右竹栢(生峨眉山中葉繁長而澤似竹然其榦大抵類栢而亭直)
木榦芋葉擁腫盤戾農經弗載不用治厲
右海芋(生不高四尺五尺葉似芋而有榦根皮不可食方家號隔皮仙云可用變金或)
(云能止瘧)
葉圓以澤素蘤春敷子生莢間纍纍綴珠
右紅豆(花白色實若大紅豆以似得名葉似冬青蜀人以為果釘)
竹生三歲色乃變紫伐榦以用西南之美
右紫竹(蜀諸山中尤多園池亦種為玩然生二年色乃變三年乃紫)
根不他引是得慈名中實外堅筍不時萌末或下垂苒
弱緣榮
右慈竹(性叢産根不外引其密間不容笴筍生夏秋閱歲闕枝葉乃茂别有數種節間)
(容八九寸者曰籠竹一尺者曰苦竹弱稍垂地者曰鈎絲竹或取節修膚緻者用為簟笠)
葉椶身竹族生不蔓有皮無枝實中而榦
右椶竹(性亦叢産葉似椶有刺徑不二三寸或曰桃竹未得其詳)
竹箇皆圓此獨方形厚倍於竅緗節稜圓(闕)
右方竹(方者差小)
碧葉素葩厥&KR0694;之珍丹衷既披香液飴津
右柑(生果渠嘉等州結實埒於江南味亦差薄云)
芋種不一鸇芋則貴民儲於留可用終歲
右赤鸇芋(蜀芋多種鸇芋為最美俗號赤鸇頭芋形長而圓但子下繁衍又有蠻芋)
(亦美其形則圓子繁衍人多蒔之最下為槫果芋槫接也言可接果山中人多食之惟野芋人)
(不食本草有六種曰青芋紫芋白芋真芋蓮禪芋野芋)
西南所宜柔蔓紛衍縹蕙綠實其甘可薦
右綠蒲萄(北方蒲萄熟則色紫今此色正綠云)
栗味尤衆此特殊味專蓬若橡託神以貴
右天師栗(生青城山下他處無有也似栗味美惟獨房為異久食已風)
有子孫枝不蘤而實薄言采之味埒蜂蜜
右天仙果(樹高八九尺無蕊其葉似荔枝而小子如櫻桃纍纍綴枝間六七月熟味)
(至甘)
挺榦既脩結蘤滋白戟外澤中甘可以食
右隈支(生邛州山谷中樹高丈餘枝修弱花白實似荔枝肉黃膚甘味可食大若爵卵)
花跗芬侈叢刺於梗不可把玩艷以妍整
右錦被堆(花出彭州其色一似薔薇有刺不可玩俗謂薔薇為錦被堆花故以名别)
(名牡丹詳見牡丹花下)
苒苒其條若不自持綠葉丹英蔓衍紛垂
右錦帶花(蜀山中處處有之長蔓柔纖花葉間側如藻帶然因象作名花開者形似)
(飛鳥里人亦號鬢邊嬌)
有苕穎然有萼敷然取其肖象莫類於蟬
右石蟬花(始生其苕榦擢長二三尺葉如菖蒲紫萼五出與蟬甚類綠闕相側蜀人)
(因名之又白者號玉蟬花)
色與栢類苒苒其莖冬不甚黃故謂長生
右長生草(山隂蕨也人種之修莖茸葉色似檜栢而澤經冬四尺珍而愛之至冬不)
(彫故號長生)
翠蔓紺苕回繞可喜蒔之庭土珍以為瑞
右瑞草(蜀人多種之庭檻蔓延長三四尺珍而愛之故為之瑞草)
蕉無中榦花産葉間綠葉外敷絳質凝殷
右紅蕉花(於芭蕉盖自一種葉小其花鮮明可喜蜀人語闕深紅者謂之蕉紅盖倣)
(其殷麗云)
脩柯柔蔓濃淺繁總盛則重蘤不常厥種
右重葉海棠(海棠大抵數種又皆小異惟其盛者則重葩疊萼可喜非有定種也)
(始濃稍淺爛若錦章北方所植率枝強花瘠殊不可玩故蜀之海棠誠為天下闕竒艷云)
花亘四時月一披秀寒暑不改似固常守
右月季花(此花即東方所謂四季花者翠蔓紅蘤蜀少霜雪此花得終歲十二月一)
(開)
豐粒茂苖豆别一類秋種春歛農不常蒔
右佛豆(豆&KR0008;甚大而堅農夫不甚種惟圃蘤以為利以鹽漬食之小兒所嗜)
自濃而淺花則常態今顧反之亦反之怪
右添色拒霜花(生彭漢蜀州花常多葉始開白花明日稍紅又明日則若桃花)
(然)
人情尚奇賤白貴黃厥英略同實寡于香
右黃荼䕷(蜀荼䕷多白而黃者時時有之但香減于白花)
綠實若萸味辛香苾投粒美臛椒桂之匹
右艾子(艾木大抵茱萸類也實正綠味辛蜀人每進羹臛以一二投之少選香滿盂醆)
(或曰作為膏尤良按揚雄蜀都賦當作藙藙艾同字云)
翠蘤對生甚似匹鳥逼而觀之勢若偕矯
右鴛鴦草(春葉晚生其稚蘤在葉中相向如飛鳥對翔)
附陽而生垂若文縚大槩苔類土石所交
右仙人縚(生大山中與苔同種但巖隂石隈多鮮翠長二三尺叢垂若縚或言深谷)
(有長丈餘者)
翠莖纖柔稚葉相當逼而歌之或合或張
右娱美人草(蜀中傳虞美人草予以虞作娱意其草柔纖為歌氣所動故其葉至)
(小者或動搖美人以為娱樂耳)
冒寒而茂莖修葉廣附莖作花葉蔽其上以其自蔽若
有羞状
右羞寒花(蜀地處處有之不為人所愛依莖綴花蔽寒自隠俗曰羞天花予易曰為)
(羞寒花按本草名曰鬼臼)
衆跗聚英爛若一房有守繪圖厥名乃章繁而不艷是
異衆芳
右瑞聖花(出青城山中榦闕條高者乃尋丈花率秋開四出與桃花類然數十跗共)
(為一花繁密若綴先後相闕闕人號豐瑞花故程闕之)(圖未萎也蜀以間更號)
(瑞聖花然有數闕平白者名玉真闕)(移寶仙淺紅者為醉太蒔囿中以為尤玩云)
擢穎挺挺盛夏則榮丹紫合英以寶見名
右七寶花(條闕大抵玉蟬花類也其生叢蔚花紫質絳云)
擢條亭亭層層紫丹状若使節方圖實刊
右旗節花(條條華碧皆層層而擢正類使所持節然故以名見益州圖經)
聚葩共房葉附華外根不得徙見偉兹世
右娑羅花(生峩眉山中類枇杷數葩合房春開葉在表花闕在中或言根不可移故)
(俗人不得為玩)
葩秀木顛状若芙渠不實而榮馥馥其敷
右木蓮花(生峨眉山中諸谷状若芙蓉香亦類之木榦花夏開枝脩茂蔚不為園囿)
(所蒔)
采状類翔鳳(闕)質毛輕翩欲飛動
右鵝毛玉鳳花(本至卑纖蓬如釵股秋開不蘤而鬢状似禽故曰鳳色白故曰)
(玉以其分輕故曰毛)
蔓附本生實若椹纍或曰浮流南人謂之和以為醬五
味告宜
右蒟(出渝瀘茂威等州即漢唐所謂者葉若王爪厚而澤實若桑椹緣木而蔓子熟時外)
(黑中白長三四寸以蜜藏而食之辛香能温五藏或用作醬善和食味或言即南方所謂浮留)
(藤取葉合㯽榔食之)
植根水中端若串珠皿而瀹之可以代蔬
右真珠菜(戎瀘等州有之生水中石上翠縷纖蔓若貫珠蜀人以為蜜熬食之或以)
(醋煮可行數千里不朽也)
素花碧葉浮秀波面日中則向日入還斂
右朝日蓮(花色或黃或白葉浮水上翠厚而澤形如菱花差大開則隨日所在日入)
(輒斂而自藏于葉下若葵藿傾太陽之比)
蟬不能蜕委於林下花生厥首兹謂物化
右蟬花(二川山林中皆有之蟬之不蜕者至秋則花其頭長一二寸黃碧色治小兒瘈)
(瘲又能已瘧)
葉能螫人有花無實冒冬弗悴可以祛疾
右燖麻(自劍以南處處有之或觸其葉如蜂螫人以溺灌之即解莖有刺葉似花葉或)
(青或紫善治風腫按杜詩當作&KR2282;)
厥生在石水蕩其液觸挺凝體品亞南舶
右水硫黃(出資榮州山間中秋潦已收里人布茅水上流沬凝聚取而熬過復投于)
(水則成號真珠黃以淺黃色者為上其次用海舶所采者)
附堇而生翠莖紫蕤生蜀者良三建則非
右附子(生綿州彰明縣者最良有一子重及一兩者花色紫本草言附子無正種附烏)
(頭而生然則與烏頭天雄附子共一物耳陶弘景以天雄烏頭附子皆出建平謂之三建唐人)
(非之以綿龍二州所生為良今則惟彰明者佳)
條榦澤葉結實如綴膚解核零可用治痺
右石瓜(生峩眉山中樹端挺葉肥滑如冬青甚似桑花色淺黃實長不圓殼觧而子見)
(以其形似瓜里人名之煮為葉黃善能治痺)
柔葉美根冬不隕零采而綴之可糁于羹
右芎(蜀中處處有之葉為蘼蕪楚辭為江蘺者根為芎似雀腦者善成都九月九日藥市)
(芎與大黃如積香溢于廛或言其大若胡桃者不可用人多蒔于園㩜葉落時可用作羹蜀少)
(寒莖葉不萎今醫家最貴川芎川大黃云)
葉大莖赤根若巨皿治疾則多方家所銘(音暝)
右大黃(蜀大山中多有之尤為東方所貴苖根皆長盈二尺本草言之尤詳藥市所見)
(大者治之為枕紫地錦文唐人以為産蜀者性和厚沉深可以治病形似牛舌緊緻者善蜀所)
(生藥尚多如川之巴豆峽之椒梓之厚朴尚數十輩)
黃葩翠葉圓實而澤咀久還甘或號菴勒
右餘甘子(生戎瀘等州山樹大葉細似槐實若李而小咀之前苦後歆歆有味故號)
(為餘甘核有稜或六或七解伽黃毒即本草所謂菴摩勒者)
長葉叢生背點星布高毉近識傅疽可愈
右金星草(生峨眉青城山中葉似萱草其背有點雙行相偶黃澤類金星人號金星)
(草亦云金釧草皆以肖似取之今醫家以傅疽創甚良)
金花之露俗曰鳳類綠羽纖爪藻皆翠尾花落則隠以
是見貴
右桐花鳳(二月桃花始開是鳥翔羽其間丹碧成文纖嘴長尾仰露以飲至花落輒)
(去蜀人珍之故號為鳳或為人捕置樊間飲以蜜漿哺以炊粟可以閱歲蜀士以繪扇唐李衛)
(公嘗為賦)
絳質剛啄孱黑于衿因網就羇亦馴厥心
右紅桐觜(出永康軍山谷中絳體若赭惟羽間差黑人亦蓄之然不能久也)
緇綠厠采喜荏充膒奮頸陪顋矜健於咮里人裒貲以
佐其鬭
右荏雀(每歲荏且熟是則羣至食其實性好鬭人捕之裒錢使决勝負閭里嘈觀至一)
(雀直數千錢官司惡民贅聚每下符禁叱之)
茜首黑裳黃駮其羽厥鳴嚶嚶若禁若護名而不情盗
者猶懼
右護花鳥(青城峩眉間往往有之至春則啼其音若云無偷花果髣髴人言云)
綠衣紺尾一啼百囀可樊而畜為世嘉玩
右百舌鳥(出中蜀山谷中毛采翠碧蜀人多畜之一云翠碧鳥善效他禽語幾數十)
(種非東方所謂反舌無聲者往往亦矜鬭至死不解然捕者告罕故惜之不使極其擊云)
状實猿類體被金毳皮以藉馬中國之貴
右狨(威茂等州南詔夷多有之大小正類猿惟毛為異朝制内外省以上官乘馬者得以)
(狘為藉武官則内客省使宣微使乃得用)
羊質而大角繚於首以角之珍軀殘獵手
右龍羊(出吐蕃及威茂州形似畜羊而大其角繚上重八九兩黑質而白文工以為帶)
(胯其用亂犀)
玃與猿猱同類異種彼美豐肌登爼見用
右玃(出邛蜀間與猿猱無異但性不躁動肌質豐腴蜀人炰蒸以為美味)
有足若鯢大首長尾其啼如嬰緣木勿墜
右魶魚(出西山溪谷及雅江状若鯢有足能緣木其聲如兒啼蜀人養之)
二丙之穴厥産嘉魚鯉質鱒鱗為味珍腴
右嘉魚(丙穴在興州有大丙小丙山魚出石穴中今雅州水有之蜀人甚珍其味左思)
(所謂嘉魚出于丙穴中)
比鯽則大膚縷玉瑩以繪諸庖無異雋永
右&KR2752;魚(出蜀江皆鱗魚而膚理似玉蜀人以為鱠味美)
黑首白腹修體短額春則羣泳促罟斯獲
右黑頭魚(形若鱓長者及尺出嘉州歲二月則至惟郭璞臺前有之里人欲怪其說)
(則言璞著書臺魚呑其墨故其首黑云)
長不數寸有駮其文淺瀨曲隈唯沫而羣
右沙綠魚(魚之細者生隈瀨中状若鰡大者五寸美味蜀人珍之)
鯫鱗么質本不登爼以味見錄雖細猶捕
右石鱉魚(状似&KR3802;䰲而小上春時出石間庖人取為奇味)
蟲質甚微翠體金光取而橋之参飾釵梁
右金蟲(出利州山中蜂體綠色光若金里人取以為佐婦釵環之飾云)
綠菜贊石刻在蘆山縣古廟中
黃庭堅
蔡蒙之下彼江一曲有茹生之可以為䔩蛙蠙之衣采
采盈掬吉蠲銑澤不溷沙礫芼以辛鹹宜酒宜餗在吴
則紫在蜀則綠其臭味同遠故不錄誰其發之班我旨
蓄維女博士史君炎玉
宋紹興甲戌知縣徐閎中䟦云山谷老人綠菜贊刻
石于蘆山縣廟不記歲禩典型儼存贊末有史君炎
玉之句讀者多所未喻盖指言眉陽望族史氏女名
琰者琰字炎玉髫丱資穎嗜學蘋蘩綫纊一不經意
志業專確廼博古善績文雅安張士儀諱誾少卿出
守純陽聞其才且賢納為冢嗣子履諱祺之婦炎玉
之歸於履性素冲淡不事鉛飾服澣濯之衣日遊心
于編簡翰墨平生臨覽之勝燕笑之適與子履詩詞
酬唱格調閑雅久而盈篋手自叙次目曰和鳴集善
用秃筆字體莊勁少卿愛重之殊不責以中饋之職
厥後少卿幼子介卿諱祉擢進士第調眉之青神尉
是時山谷老人謫居涪城遡流見介卿誦親親之好
盖少卿之室江南黃按察諱廉之女弟於山谷老人
姑軰也炎玉配子履實其親表因騰書致綠菜為信
山谷珍其品作贊謝之有曰班我旨蓄惟女博士史
君炎玉猶古女校書之褒云盧山楊與權諱巽先生
年垂八十炎玉宅相也大觀間以行藝為郡學正每
休沐以甥禮侍見相與窮日論文且評課試近題淵
源端緒不減謝韞解圍之辨傳播諸生咸推仰焉與
權謂其才美秀嘗見許於文章宗匠慮歲久湮沉無
聞詳具本末屬閎中記叙載石勉從其請
移建離堆山伏龍觀銘(并序)馮伉
夏書禹貢導江瀆以出岷山秦史河渠鑿離堆以洩
沫水懷襄昏墊之瀰平之於前以陂九澤以通百貢
於是乎錫圭鑄鼎夏后以膺圖立極瀦洳澒洞之患
濬之於後以疏二江以灌萬井於是乎鬭牛沉犀李
公以興利除害大惠浹於黎獻豐功遺於億萬其極
一也與夫鄭國分渠於渭上西門引漳於河朔思效
其博倍將萬矣左思曰指渠口以為雲門灑滮池而
為陸澤不其然乎非夫有道之士其孰能勇斯身仁
斯民輝照竹帛豐潔祠享如此其光也詳夫驅風雲
運神化剪妖厲謀疏鑿功廕萬世夀踰百歲其在神
仙之品得非漢天師許旌陽之徒歟離堆山伏龍觀
者風俗傳云誅邪厭怪之所腴田沃野之會驚湍湧
雷潄瀨飛雪洪流滉其淡薄廻波潏乎溶瀜爾其雲
壁高折霜濤中注靈阜嶙峋以磅礴冲淵澎湃而瀺
灂硠硠灘滸清振林谷有若長蛟斷於陽羡支祈鏁
於淮泗勿復害矣每歲孟春役徒萬億計太倉為之
給粟長吏為之督工築之繩之决之防之乘時以興
比月而息枝分派散環縈糺錯連州越郡膏沐千里
雖密雲霮䨴愆陽藴隆而田原是濡倉箱是粒書不
云乎岷嶓既藝沱潜既𨗳盖坤維之上游天府之陸
海也爰建福地聿崇仙觀旌哲人之餘烈慰生民之
報德固其宜矣伉常覽舊史燦然神迹式將王命躬
率僝功歴載惟三(闕)芟草以廣
其趾積石以增其洼遷舊宇之翳薈即孤山之顯敞
洪流壁轉列峯屏合東臨江口之關故靈基立其左
崇功之義也西瞻寶室之穴故仙亭峙其右思玄之
旨也正居太上之殿中築朝真之壇喬木蔽乎陽岑
(闕)激乎隂壑石頭虎踞之状蓬丘鰲冠之奇呂梁
縣仞之險吴濤逆奔之勢羅列在目殆非人世之景
(闕)嘯於谷風玄鶴幽鳴於浦月白雲生座
上拂仙香彩霧依巖下傳天樂聖上凝命穹昊躋人
福夀訪道以清中夏軒轅氏之理也望秩以徧羣神
有虞氏之勤也兹地也名山周映靈跡孤標僉移集
道之宫尊為逆釐之府事非改作功無用勞不革舊
名惟崇新宇經構輪奐之状助揚穆清之化真風奇
蹟等天地久不亦盛乎不亦永乎拂石刻銘於彼山
趾其辭曰
季公英契日貫其誠奇功美利于今有靈仙鳬屹峙玄
都景明壇殿新製門闥舊名江沱泚泚揚漣玉清岷山
峨峨回風雪零桂菌朝蔚漪瀾夜渟乘雲嘯歌浮丘赤
城
全蜀藝文志卷四十四
