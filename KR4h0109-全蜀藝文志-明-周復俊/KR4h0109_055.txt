全蜀藝文志卷五十五明周復俊編
譜
氏族譜費著
郫縣何氏
漢自何武死後不絶亦幸矣子况載武喪如北邙山瘞
焉廬其下公孫述誅蜀平况以喪歸郫葬縣東南按史
武兄霸弟顯兄弟五人皆有名按志武後曰隨顯後曰
包兄弟五人包子攀又皆有名曰英曰宗曰祗雖見之
志第曰郫人爾莫知為武後否也按譜武二世孫曰英
五世曰宗宗子攀然英見之志在武兄弟前攀父曰包
又與譜異或者譜為未詳不然何氏世世有譜當為蜀
氏族第一矣然自漢至晉武弟顯之後猶傳如志云亦
盛也譜遠不可盡考或居長安或徙江南唐季有乾符
進士待詔翰林知節自謂武裔後僖宗幸蜀加知制誥
因歸郫卒葬膏澤鄉孫偉登太平興國進士第嘗記景
德寺邑人推為先生七子子孫散居成都崇慶遂閬彭
之崇慶永康之導江而武之族蕃矣偉三世孫邦基登
元豐第官朝議大夫賞及從子孫又三世俊茂登紹興
第徙崇慶者偉從子繼甫繼甫曾孫援登大觀第玄孫
碩頥預又世利而家成都者曰騰登紹興第至郡守亦
自郫徙云
王氏
王氏曰簡隨唐僖宗入蜀因留蜀四世坦為郫人贈通
奉大夫子冕定國覽定國登治平四年第更名覺政和
二年以直龍圖閣知桂州討殺溪洞蠻有功進顯謨待
制三年乞祠得提舉成都玉局觀卒累贈特進冕子梅
以覺蔭補將仕郞覽補登仕郞覺三子曰檝補登仕郞
隨覺宦南方充廣西經略司内機法檄至邕州染瘴卒
朝廷以檝死特命長子煥以官煥官至從政郞曰權補
將仕郞曰棣補承務郞累官朝奉大夫通判巴州棣子
燾將仕郞熹卒於承議郞
邵氏
邵氏以唐郜城令錫為祖燕其始封也宋初自丹陽聞
岷山勝槩來家於岷之陽曰慶餘後三世曰才始登治
平第嘗入尚書為郞贈其父仲良為太中大夫子孫皆
官長子充官至朝請大夫賞又傳三子贈才官至銀青
光祿大夫邵公溥撫蜀帥言丹陽邵公必嘗薦洛邵公
雍於神廟溥蓋雍之孫故溥講丹陽好待充如兄邵氏
在蜀於是為故家矣
申氏
申氏貫北京蜀廣政中曰幹臣始來青城子孫居郫幹
臣四世孫曰起曰宗起累贈朝請大夫有子曰祖錫曰
積中同登元豐五年第祖錫終朝奉大夫積中終奉議
郞永興軍路提舉學事祖錫子說終宣教郞詵廸功郞
積中子銓以臣僚列奏積中孝行特授將仕郞終於雒
縣丞孫伯時登淳熙元年進士第終晉原主簿宗始徙
温江四世孫曰叔度五世曰叔儉叔懷皆登進士第
詹氏
詹氏貫邛州安仁曰文舉以子貴累贈正議大夫子曰
權登元豐進士第終於巴州權子廷哲廷碩廷彦自邛
始遷居郫廷哲終通直郞廷碩終朝請郞廷彦終從政
郞廷哲之子隸彦之子籲皆登進士第
張氏
張氏俞隱居岷山七被詔命不赴賜以官又乞回授其
父號曰白雲先生大節見國史事見先賢篇俞二子石
民楚民登元豐八年進士第官至正奉大夫子曰吉甫
以賞終朝奉大夫子伯振又以賞為青城令卒官石民
死子雲從孫文叔夏曾孫山父
王氏
王氏望太原唐末避亂入蜀居郫曰彦生四子次子曰
延壽生四子次子曰景又生四子以孝名邑人號王孝
子上兩世皆絶而景諸子曰慶祖慶柔慶餘慶宗傳世
特盛遂散居成都永康資中富順惟慶宗之後不遷至
曾孫隲登大觀第位至郡守玄孫曰樸為朝議大夫賞
傳至孫它院子孫或賞或第大抵相似也每歲上已闔
族無遠近共修祀事於縣東之塋人猶指為孝子家
楊氏
楊氏居郫縣凡四世生邁始第進士官至左朝議大夫
直祕閣主管環慶路經略安撫司公事累贈父叔淵光
祿大夫邁卒累贈宣奉大夫邁子衍朝請大夫邛州曰
思成儒林郞久成二子蕃鄉從政郞萃鄉修職郞思成
一子漢鄉將仕郞
張氏
張氏昔望崇慶之永康門望如初有遷於郫之犀浦鎮
其為族望亦稱克尚五子第三子曰礪即遷犀者礪之
孫曰天廸曰煥曾孫曰汾曰洙曰漠玄孫曰嶧曰岐皆
擢進士第又有遷於彭之崇寧者其後視犀浦尤顯而
犀浦院以山為行者今傳之曾玄矣諸孫尚力學曰吾
家三世登科云
文氏
文氏以丹淵先生同為望同貫潼川之安泰位雖未高
以蘇先生軾為友名重當時其文號丹淵集同官西川
樂岷山勝概欲家焉不果子孫始來居郫有丹淵集曾
孫仔紹興丙子進士青城尉卒四世故書尚無恙
新繁彭氏
彭氏曰景直唐中宗時為太常六世孫敬先常以左拾
遺隨僖宗入蜀家於普州敬先孫濟民携二子由普徙
益長子生福次子生乘乘於宋仁宗朝翰林學士國史
有傳乘卒三子不克歸國史載乘為萊陽人繁華陽皆
隸成都而乘實以太平興國八年生於繁見於故待制
韓公駒所為跨鼇先生李公新集序曰繁上則彭乘之
文辭云福生顯行顯行曾孫登政和二年進士第官至
左朝散大夫知彭州贈其父望官至朝議大夫二子極
材以蔭補官卒季子傑從子仁徹同年貢於鄉仁徹登
第官至文林郞極子亦第進士不待年致仕
周氏
周氏望汝南入蜀家於繁曰贇之孫頊有隱德號正晦
先生二子曰洙曰淳洙生表權淳生庚庚生尹及申表
權尹同登慶歷六年進士第表權後知漢州尹知梓州
蘇文忠公軾文定公轍時皆在朝各賦詩送之初李稷
使蜀㩁茶為蜀病表權與尹論合與稷異為稷誣奏罷
去尹嘗知利州後為侍御史奉使入蜀迎母面賜五品
服還至陕除節荆湖北路後知眉州丁母喪喪除入為
主客郞中遷考功兼權吏部元祐四年表權再知漢州
表權奏改名表臣尹自是出守梓梓漢相望即此時也
兩家二大人年又高表臣初知漢州尹知利州父皆及
見之朱衣銀章子所遜也表臣三子克冕元尹四子禔
禧祁祠元及祠後先登第餘子以賞得官庚弟庾表臣
弟表民尹第申庾之子丙吉平申之子禴祉禩丙之子
壽松而表民之孫夏卿或以賞或以恩皆在官獨祉典
二大州曰劒曰漢仕為顯
雙流宋氏
宋氏望京兆隨諫官遂以直言得罪流蜀隆山卒葬隆
山隆山後以玄宗諱改彭山比及四世少長踰二百人
及珽(譜一作珧)入中朝為正議大夫扈僖宗狩復還歴眉彭
二州刺史歸瘞彭山子五人號五房宋長子渝生覽(一作)
(干)覽生祚始居成都之雙流祚二子承榮承慶承榮生
堂舉賢良方正成都府府學說書名載國史承慶生文
禮以子右賢右仁同登慶歷第後贈朝散大夫右仁生
桓桓生京京生衍登科聯四世右賢孫良孺曾孫德之
祖孫又相繼登科德之嘗為四川類省第一皆文禮之
後也熙寧中邑令徐九思表其坊曰叢桂作堂於邑東
延壽院繪五世像號叢桂堂邑人榮之有散而居汴居
大安客歴陽徙依政者皆祖諫官今居崇慶者又自雙
流徙其居汴者即莊(闕)公延渥之後譜稱延渥後更名
渥有女孝章皇后其後譜聞唯彭山雙流依政譜可考
子孫文行聞於時者衆獨雙流以隸成都故詳
鄧氏
鄧氏曰元明居梓中江以富名王建繇閬中圍成都元
明開帑廪惟建取前後數百萬計建欲官之元明曰不
願也願公安輯一方不然兩州皆魚肉矣建欣納官其
子宏忠州刺史宏生隆孟蜀時為資州刺史二子曰鎔
曰釗釗生文溥文溥生深均順符亂琛又竭高貲且諭
諸富人無靳邑人以故保全家頓貧徙雙流以經學誘
進後生羣聚至數百人翕然知學有子曰至學益大號
二江先生范公鎮為之友榮公百祿從之游以子貴至
贈太師琛亦贈太保琛生六子至其一也至四子綰縯
縝先後登科綰試禮部為第一季登第時神宗臨軒綰
為翰林學士侍唱名至縝綰下殿謝子洵仁洵武從子
邰聯唱名於是綰聯謝執政因奏鄧至善教上曰知之
於是時鄧氏以為寵綰後除龍圖閣直學士知鄧州改
知滁州洵仁尚書右丞洵武知樞密院洵武子雍亦以
侍從終以故賞延子孫為多凡子孫之散居者曰成都
曰瀘曰嘉曰廣安曰懷安之古城鎮曰普曰夔而雙流
族所未顯者惟二江先生至之兄弟之後亦異矣雍子
椿機位至郡守椿念再世名位在宣政童蔡間率太息
一日得洵武諫伐燕疏亟乞蜀守汪公應辰識之應辰
曰事具國史矣亦為之䟦椿哭先墓下以告蜀土謂為
人孫如此皆賢之
張氏
張氏漢名綱之後綱卒瘞犍為武陽唐大中時有天祺
者自武陽徙江源卒瘞後有白檀生墓間號白檀張氏
五傳至中理舉逸民不就即拜將作監主簿子曰公謹
元祐五年五經出身累贈少師公謹之子深徙雙流登
崇寧第累遷夔州路轉運使判官張丞相浚宣撫川陜
承制出陟除潼川路提點刑獄改轉運副使遷知夔州
中書舍人勾濤論馬政力薦深除管川陜茶馬繼除都
轉運使以制置使胡公世將議酒法不合改除瀘州因
丐祠請老子孫多以賞得官子珏慎孫徽之安之皆郡
守
張氏
張氏先世曰守珪朝奉大夫若訥若愚孫協一再世弟
兄登科協為詩有唐人風協一終於宣議郞其弟終茂
州别駕
郭氏
郭氏先世曰絳以至孝有聲州里子卯貢上庠中第官
終部刺史秦丞相檜與卯有庠序之舊及當國卯絶弗
與通歴相三郡家食凡一十八年晚年號亦樂居士子
皆以賞惟明復世其科嘗入為宗正丞知崇慶府除夔
州路轉運判官未赴卒孫以祖賞得官曰道子
梁氏
梁氏七世曰介紹興丁丑進士第三人為校書郞乞彭
州歸遷利州路轉運判官兼四川宣撫司參議官改知
瀘州居歲餘民夷便安之詔改瀘南兼安撫一路以旌
其能瀘州為一路安撫自介始梁丞相克家薦之有旨
詔赴行在道遇病辭得主管冲佑觀再召又辭除知遂
寧府未赴卒二子皆得官曰种曰穆從子自類省奏名
曰梓
李氏
李氏系出隴西自敘云七世祖騏隱五季間聞蜀多名
山遂挈二子及宗屬自鼎澧入蜀遊&KR2144;峩棲於雅州之
瓦屋世祖廸為儒生其家雙流自曾祖元義元義生文
顯文顯生某某亦學道因出遊學放浪山水間不歸其
葬也以衣冠三子師尹庾崧鄉庾入太學與四方賢士
交獨於李光泰發最厚晚樂善好施予大年甚似之二
子嘉謀嘉猷同登第嘉猷好學工詩文官至宣教郞嘉
謀嘗入為宗政丞出守二州繼持節作牧又典州云
廣都費氏
費氏自敘曰大費佐禹平水土有功今其裔也史冊費
氏多賢其入蜀莫知何自從常璩華陽志贊先賢曰師
義至仁費奉君貽字也貽不仕公孫述佯狂漆身墓今
在成都東南則蜀有費舊矣曰禕曰詩墓皆在詩子立
孫盛蜀世譜云益州諸費有名位者多詩之後南宋時
游為寧蜀郡太守墓亦在雙石闕甚偉廣都北有鄉曰
石柱雙指闕也王氏偽蜀有曰宗陶曰叔熊皆為輔佐宗
陶之後為廣都房叔熊之後為沙渠鎮房宗陶生曰順
初順初有族子曰黃裳舉孟蜀進士第一孫曰韜韜生
傳誨傳誨生得珪得璋得珪生惟亮惟古惟亮生襄舉孝廉
惟古生二子曰策調蒲江簿曰求登熙寧第官雖眉山
令而博學為鄉先生求生開開生樞機桓樸植子申之
孫士戣士寅士威皆後先登第申之孫士寅又於四川
類省第一士寅終右史士戣典州策之子曰汝弼孫曰
安中曾孫曰行之玄孫曰士兖汝弼行之安中士兖亦
後先登第行之常於中書門下省檢正諸房公事終直
寶文閣沙渠房亦蕃登第相望實隸邛州惟雙流蓋廣
都别名在漢曰廣都隋以諱更為雙流唐兼存之故雙
流房日振舊游太學登紹興第三子太猷太川太臨實
世其科太川後為四川類省第一太猷典州雖兩邑子
孫繁簡不齊族望蓋相似也
馬氏
馬氏族七世曰犍嘗登進士第不克顯曰騏始著騏登
紹興進士第執政楊公椿薦之高廟有旨召騏辭召乃
發賜對除軍器監主簿孝宗初元遷起居舍人兼侍講
權中書舍人有旨權直學士丐祠知瀘州再知遂寧除
右文殿修撰再知潼川卒有子覺世其科自郡守召為
太府少卿從子興孫亦登第故兩家子孫以賞在官者
半
張氏
張氏族世曰大同登紹興進士第嘗教授成都解官
不復出三奉祠祿多著書號淡齋先生子敬修從子聿
修皆登科故邑人推為儒家
温江文氏
文氏自謂漢文翁裔有龜年者唐乾符中明經及第至
彰明令孫曰谷為孟蜀侍御史再傳曰大章仕宋為國
子祭酒谷兄弟五人一居漢州一居梓一居綿一居邛
一居温江云居温江者曰祚有經學邑人師之曾孫詧
遂登元豐第積官及贈至中奉大夫二子振道振竒孫
人中族子振德振鷺諸從孫定中安中衡中達之繼世
登第自大觀後或賞或恩如之
袁氏
袁氏以天綱為祖史曰天綱益州成都人也温江西二
十里曰淘埧鎮有井號天綱井其裔環居井側有名芝
者於鎮建寺有異應費元量楊徽胡叔豺皆蜀賢大夫
為之記載芝子孫蕃衍鎮莫能容四世子昌年遂徙温
江鴻為廣文館生試中上游縣為立擢秀坊子孫遂連
取名第自省大才大明大聲仲午桂凡七人鄉舉中選
者又過倍
寋氏
寋氏祖蹇叔唐有侍臣曰蹇道原從僖宗西隨僖宗謂
曰蹇不利東北因更氏曰寋後有居懷安軍金堂曰逢
生二子長曰&KR0008;&KR0008;生汝明皆登第為金堂聞家次曰綰
徙温江子汝礪廸功郎汝能贈承事郎子孫登第者曰
克諧曰誼曰騏曰寅望
新都沈氏
沈氏唐宋有工部郎中穆之隨僖宗入蜀居新都之彌
牟鎮穆之世孫卣紹興進士官至朝奉郎知榮州一世
孫曰浚明曰震曰恪曰樞十一世孫曰仲巽俊明子震
仲巽皆第進士俊民子震官至通直郎仲巽修職郎恪
以賞樞以恩皆得官樞廸功郎
全蜀藝文志卷五十五
