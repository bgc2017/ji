全蜀藝文志卷六十四明周復俊編
行紀題名(簡版附)
朐䏰縣鈐記漢扶嘉
前漢扶嘉朐䏰人也初嘉母於湯溪側遇龍
後生嘉巧發奇中高祖為漢王與嘉相遇獻
定三秦策高祖以其志在扶翊賜姓扶氏為
廷尉臨終有言云云今刻于石
一牛對馬嶺不出貴人出鹽井
流江縣紀功題名蜀張飛
漢將張飛率精兵萬人大破賊首張邰于八濠立馬勒
石
新都縣真多山題名
王方平采藥此山童子歌玉鑪三澗雪信宿乃行
鶴鳴山銘記(李膺益州記)
張道陵為蝮蛇所吸門人以為登仙矣
眉山象耳山題名(舊有石刻今亡)唐李白
夜來月下卧醒花影零亂滿人襟袖疑如濯魄於冰壺
也李白書
渠州冲相寺題名崔塗
中原黃賊煽亂前進士崔塗避地于渠州春日獨遊冲
相寺由此登眺翌日北歸
赤水縣龍多山唐人刻字(在今合州)
北山高明窈深變態萬狀下視涪水如帶烟雲出没山
之偉觀也
流溪縣鐵冠仙人鈐記
大洲連小洲此地出公侯
黎州西林寺壁間題
回道人日行一千五百里謁全菴上人不遇而去
摩圍山唐人石刻(士人謂天曰圍)
巴黔路途闊遠亦無舘舍凡至宿泊多倚溪巖就水造
飡鑚木出火
嘉州舊市鎮石闕九字李德裕
唐李德裕領重兵過此
峨眉山普賢殿簡板
天真皇人諭道之地楚狂接輿隠迹之鄉
閬中台星巖題名司馬池
(闕)路運使司馬池天聖九年遊台星巖司馬光扶
下嵓行記蘇軾
子瞻子由與侃師至此院僧以路惡見止不知僕之所
歴有百倍於此者矣丁未正月二十日書
香山寺行記黃庭堅
太守高仲本率南昌黃魯直墊江譚處道同來遠水喬
木僧房高下景物清絶為䕫路第一建中靖國元年二
月庚申微雨中來庭堅書
卧龍行記前人
天水張茂先世家南昌黃庭堅魯直弟叔向嗣直建中
靖國元年三月丁卯同來時左綿道人思順開法席於
此山道俗歸心荆棘草萊化為金碧新雨晚晴同登中
閣觀白鹽之崇崛想杜少陵之風流歎大雅之不作裵
回久之魯直書
石笋上行記
江通濟道吕珣東玉黃庭堅魯直同來(建中靖國元年)
(三月)
卧龍行記劉均國
穎川劉均國邀古雍李紹隆雒陽邢仲時陽翟衞師(闕)
黃山韓次阮游卧龍山咸平院歸至天寧寺謁長老忍
禪師建炎(闕)年(闕)月晦日均國之子瓖侍涪翁以文學
名世學徐浩書而婉美一時名士之遊者皆文義卓然
間有得筆法之妙者涪翁死三十年矣今人見其翰墨
及從之遊者莫不欣然景慕之都運徽猷久從涪翁游
而文學翰墨皆造其妙步趨之相若模範之相承譽望
(闕)乎其能肖也後之人苟未知涪翁
之賢請觀於公可知矣苟有未知公之賢請觀於涪翁
可知矣樂是師友之道光華之因書子留題之後建炎
五年正月日門生從政郎䕫州奉節縣令主管勸農公
事王行謹跋
龍春灘留題馮時行
建炎戊申正月上巳日判官李造道司戶趙執權知縣
母丘元望縣尉馮當可陪郡侯謁武烈公祠遂泛江而下
散步此磧老杜詩云元日逢人日未有不隂時議者謂
天寶之季此詩盡之今日天宇清明江國熙然太平之
期指日可俟又獲與諸公偕遊所謂人日也馮當可書
香積院行記蔡懌
東萊蔡懌樂道出師瀘南子興雅侍行兄郡守惇元道
弟安度子憲㮤松年姪典宗伯世興詩仲志興禮仲圭
興邦嘉言穎川趙昌弼子俊作别于此建炎戊申四月
九日
祥雲寺行記劉昉
紹興戊申正月中澣出郊勸耕至東屯因落少陵故居
祠堂之成聞祥雲寺之後有瑞石歸路就往觀之策杖
行山澗亂石間踰里許石果異也事無大小必先難而
後獲是日自東屯還過瞿唐已將暮任賓僚之去留其
同至者趙沂詠道(闕)定國公才鄧高叔誼王鼎子新李
驥元駿家茂秀實張聿述之朱齊卿醇甫李宗臣元慶
楊譽時美真勝賞也劉昉方明書
報恩寺行記唐文若
紹興歲丙子七月峽中久不雨秋暑熾甚己巳晦連夕
霶霈水復大漲余繫舟瀼中杖策同二子輅軫來遊道
人定觀迎謁欣然乃漢中舊職憩食方丈登佛牙閣愛
其江山鮮明草木秀潤頓失三峽之陋寺本晉鐵佛院
距今八百禩屢易而不廢良有以也聞方丈法堂輪藏
皆創建始事者曉公禪師曰道隆曰永璘嗣成之二傳
餘卅載金碧鼎新觀嘗相其事至是欲余為記惜方行
役未暇也曉隆實傳法師資而璘觀及曉皆漢中人鐵
佛像以中更神霄徙他所觀主寺事既修三門方營建
東西挾閣議復迎置故處云充朝散郎新除光禄寺丞
眉山唐文若記
卧龍山記王十朋
永嘉王龜齡少城周行可海陵查元章載酒來遊時凍
雨初霽風日清美山谷明秀煦人道傍雜花盛開籃輿
徐行應接不暇寺有荼䕷羅絡松上如積雪崇蘭數百
本秀發巖石間微風透香所至芬郁東榮牡丹大叢雨
前已開道人植盖護持留以供客飲罷縱步泉上瀹茗
賦詩而歸乾道丙戌清明前四日
瞿唐關行記關耆孫
乾道庚寅中元日關耆孫約李時雨陳彦岳建壽宋嵩
李晉張徽之雍大椿飲于三峽堂晚擕餘觥下瞿唐關
訪䕫刺史舊治客曰今之司關者之居是也遂飲於此
茂林修竹間小亭縈紆客曰此唐劉夢得故址也夢得
遺墨舊有石好事者取去飲關上高齋誦少陵薄雲巖
際宿孤月浪中翻之詩歎此老具眼如此䕫江山元麤
惡惟少陵新紀處獨異高齋其一也高齋故基在屋隘
而陋予惜之方欲為太守王君言客陳彦辛景賢出席
願出力董役更築之僕謂不可隘而陋亦不可侈而大
此少陵誅茅避世意也併書以告二子云景賢今司瞿
唐關者是日後至之客也
曲水留題李燾
或言雲安之西三十里許有自然曲水閏月甲午朔泊
舟橫石灘上擕子&KR0034;&KR1546;塾垡壁堲及劉甥卞子道子步
訪之水極峻急不可流觴巖顔有永和三年及六年刻
字十五六行剥落已不可讀細辨其文但昔人捐金以
事仙佛識金數於石爾殆非禊飲處也好事者因年號
遂增飾之當時必置屋廬象設今變滅無餘然水石要
可喜姑取酒酌其旁賞晤良久乃去乾道九年眉山李
燾書
三峽堂行記吕商隱
商隱被命赴闕大卿李先生實帥䕫門作三峽堂成而
未考也因相率置酒作樂其上同來者商隱及郡僚張
悦之陳子長員仲文謝邦彦堂據峽口俯瞰洪流震搖
灔澦真為偉觀歲淳熙己亥八月二十三日成都吕商
隱周父書
侍郎閻公運使張公同遊卧龍紀行
閻蒼舒
余初自宣威幕府送季長奏事北闕入道山為學士後
三年余始被命造朝遂玷論思之列今丐祠得請而歸
會季長護漕䕫門相與道舊故握手驚嘆盖闊别已十
年矣辱通家燕欵浹辰亡倦最後游卧龍山松風肅爽
雲日蔽虧千載英靈恍若來下晚趨躍馬城赤甲白鹽
峻極天半晴光返照濆浪帖伏慈明行酒道韞誦詩至
大醉而去不圖天涯為樂之至於斯也淳熙九年二月
癸巳唐安閻蒼舒才元書
高齋題灔澦水側成鏞
開封成鏞子韶寄瞿唐關懷安寋渥澤民成都郭公臨
舜卿東去過高齋覽形勝遣人撑舟垂繩墜石則灔澦
上水猶三十四丈子韶曰夏中江漲灔澦上水猶三十
餘丈可想見矣澤民之子慶胄侍淳熙乙巳正月二十
五日
古書巖留題楊輔
䕫州守楊輔去官過萬戶驛故朐䏰縣治泊舟游古書
巖見刻石滿其上意當時或有像設屋室盖縣人常所
往來之地縣徙歲月不復可考而石刻亦漫闕就盡詳
者但為臆創乃屬雲安大夫劉申徧摹巖上下石刻試
考詳庶幾其猶有獲也同來者雲安大人鄭邦基郝奚
仲作從姪有聲淳熙十五年八月十六日
紀異單䕫
神怪之事聖人所不語而獲麟退鷁之書聖人亦不廢
然天壤之間容有此理耶部使者揚舲東下而有若鱗
蟲之異予翌日語别江干猶復見之豈使者新節光華
江神世情出靈怪以護舟楫歟不然當與信心而不信
目者評之題名後一日錢唐單䕫書
州學留題前人
郡守錢唐單䕫仝漕使濩澤張玠以紹熙元年六月初
吉祇謁先師因言肄業之士别駕漢嘉張子震郡文學
三山柯甲皆在施方大寧文學掾錢塘李廷光九華湯
巖起三衢毛憲實與焉遂會食明道堂規模一新見國
子錄范仲黼經營之美啜茗於共學觀三峽圖聽水琴
清話久之翛然忘暑遐想詠歸之風名教之樂其有既耶
卧龍行記李&KR0811;
眉山李季允同漢嘉王申父襄陽爰亞夫來遊時春陽
驟驕風埃四起酌泉松石間意頗愜無何雷雨忽至晚
登寺閣望赤甲白鹽山色如洗相與舉酒樂甚遂留宿
山房季允書此紀歲月慶元六年五日
江月亭留題何異
癸亥燈夕前一日臨川何異同叔招王鈐轄飯次日當
用故事邀漕使鉅野李誠之訖同至江月亭鈐轄錄示
梅谿舊題預有所請方辭以老罷無復強啜語言姑許
記歲月云是夕五鼓形於夢寐得二十字其辭曰月湖
湖上月到處有光輝既解相隨出當湏照我歸覺而甚
喜歸日可期既登兹亭水月相得愈切刀頭之夢故併
書以遺之鈐轄名光遠字宏文是為江月主人
卧龍紀行黃人傑
帥帳跨鼇陳損之繡衣具茨王璆聯轡登卧龍置酒高
會賓客從者十有六人是日金虎嘯風丹雲蔽日凉生
樽俎興在江山獻酬賡唱之餘挹大士泉訪海仙像塵
慮息而神瞿唐晝漏垂盡乃去眞勝游也慶元己未七
月十有四日魯齋黃人傑書
全蜀藝文志卷六十四
