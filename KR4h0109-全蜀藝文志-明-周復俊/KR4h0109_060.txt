全蜀藝文志卷六十明周復俊編
尺牘
與周益州書(周撫為益州刺史永和三年凡八則)王羲之
足下今年政七十耶知體氣常佳此大慶也想復勤加
頥養吾年垂耳順推之人理得此以為厚幸但恐前路
轉欲逼耳以爾要欲一遊目汶領非復常言足下但當
保護以俟此期勿謂虛言得果此緣一叚竒事也
去夏得足下致卭竹杖皆至此士人多有尊老者皆即
分布令知足下遠惠
往在都見諸葛顒曾具問蜀中事云成都城池門屋樓
觀皆是秦時司馬錯所修令人遠想慨然具示為廣異
聞
云譙周有孫高尚不出今為所在其人有以副此志否
令人依依足下具示
省足下别疏具彼土山川諸竒揚雄蜀都左太冲三都
殊為不備悉彼故為多竒益令其遊目意足也可得果
當告卿求迎少人足耳至時示意遲此期眞以日為歲
想足下鎮彼土未有動理耳要欲及卿在彼登汶領峨
眉而還實不朽之盛事但言此心已馳於彼矣
知有漢時講堂在是漢何帝時立此知畫三皇五帝以
來備有畫又精妙甚可觀也彼有能畫者不欲因摹取
當可得否信具告
嚴君平司馬相如揚子雲皆有後不
彼鹽井火井皆有否足下目見不為欲廣異聞
與謝安書(法帖不載蜀中舊有石刻)前人
蜀中山川如岷山夏含霜雹校之所聞崑崙之仲也
與某帖王獻之
益部耆舊傳令送想催驅寫取了慎不可過淹留(米元章釋)
(為益郎非)
與蕭紀書梁元帝
蜀中斗絕易動難安弟可鎮之吾自當滅賊又别紙云
地擬孫劉各安境界情深魯衛書信常通
與孫叔靜簡宋蘇軾
眉山人有巢谷者字元修曾應進士武舉皆無成篤於
風義已七十餘矣聞某謫海南徒步萬里來相勞問至
新興病亡官為藁殯錄其遺物於官庫元修有子蒙在
里中某已使人呼蒙來迎喪頗助其路費仍約過永而
南當更資之但未到耳旅殯無人照管或毁壊暴露願
公愍其不幸因廵檢至其所特為一言於彼守令得稍
修治其殯常戒至者保護之以須其子之至則恩及存
亡耳死罪死罪
答蜀僧幾演
幾演大士蒙惠蟠龍集向已盡讀數冊廼文筆力竒健
深增(闕)伏(闕)嘗觀貫休齊已詩尤多凡陋而遇知得名
赫奕如此盖時文凋弊故使此二僧為雄強今吾師老
於吟咏精敏豪放而汨没流俗豈亦有幸不幸耶然此
道固亦澹泊寂寞非以蘄人知而鼔譽也但鳴一代之
風雅而已既承厚貺聊奉廣耳
與巢元脩
日日望歸今日得文甫書乃云昨日始與君瑞成行東
坡荒廢春笋漸老餅餤已入未限聞此當俟駕耶老兄
别後想健某五七日來苦壅𠻳殊甚飲食語言殆廢矧
有樂事今日漸住近日牢城失火燒蕩十九雪堂亦危
潘家皆奔避堂中飛熖已燎簷天幸而先生兩瓢無恙
四石亦吐芽矣
答佛印禪師
塵勞衮衮忽得來書讀之如蓬蒿藜藿之逕而聞謦欬
之音可勝慰悦且審即日法履輕安又重以慰也某蒙
恩擢置詞林進陪經幄是為儒者之極榮實出禪師之
善禱也餘熱千萬自重
重答佛印
人至承誨示知俶裝聚道會見不遠豈勝欣慰向冷跋
涉自愛
與家復禮(復禮眉州人)
前日辱訪别悵戀不已隂寒起居佳否送行詩别寫得
一本都勝前日書者復納去遠道萬萬自重
黔中與人簡
頃承惠香極清淡可喜每與範道人同之耳比來絕無
香材時時焚降真甲籛淺俗零霍虛躁非主人深静不
能調制此物耳聞元叔苦瘡瘍遂平復否焚香何不見
寄如王所獻天女惟我能受可以與我呵呵
答唐彦道
比因三家作酒皆美以飲客因作三頌謾往一笑有金
桃棕栮二頌熱倦未暇錄也王廣道有舉業言行有常
可喜人也言欲游富義謁入關齎欲倚公一言為重如
何
答從聖使君
此帮茶乃可飲但去城或數日土人不善制度焙多帶
煙耳不然亦殊佳今往點州都濡月兔兩餅施州入香
六餅試將焙碾嘗都濡在劉氏時貢炮也味殊厚恨此
方難得真好事者耳
與曹使君伯逹
再拜啓伏承手誨分惠荔子色香動人眼鼻誠與山煙
溪露俱來乃知䕫峽荔枝已勝嶺南珍香眷與之意無
以為論
黔中與人帖(十五則升菴臨)
庭堅頓首竊觀鎮静足以安夷獠清節足以服吏民郡
閣宴閑時與僚佐歌舞以謝江山當亦無不樂時别後
未嘗不思英對也齋中小宴歌舞中更得新進否此邦
樂籍似皆勝渝瀘微有成都之風也
餘甘乃有一種大者如李其質味甘脆與常見者絶不
類或云蠻中有之西域傳云餘甘二種大者生青熟黃
小者始終青色盖信然矣惠酒殊佳斤燭甚如法弓弢
通裙亦精緻併佩珍貺
昨仲牖過此盛稱亞室之秀惠纖濃合度笑語不可忘
女功尤妙公濟來又言作瓠羹極道地故奉麺一石作
瓠羹也一噱
昨日舍弟荷招喚時暑煩二姬叙插大似不識好惡然
蒙眷與之厚感愧不可言有竹紙乞數十但恐亦竭矣
承惠伊蒲之饌感刻感刻
比辱寵顧匆匆不得欵停車馬甚愧得手字承侍奉萬
福為慰昨日市中已見蠟梅開者數枝矣惠紫蓴金山
豆豉皆佳物手寒研凍道謝不能十一
笋甚竒庭堅再拜喜承起居清安閣中小閣皆佳勝東
樓碾茶豈作堰閘處耶尚阻參承千萬珍重
四月十三日庭堅頓首元長元度等書亦是一時之傑
但鄙性不甚悦之若有所譏評則二公方失勢不若不
評之兩得也盛暑奉報草率悚仄悚仄
望之去後令弟必將汧國入城其人亦肯調伏成家否
無緣會面聊寄一笑
所喻快一時之語好事者將以為美談此至言也敬佩
玉音服之無斁
承諭小李數問動静想瑯瑘不見問也一噱瑯瑘秀慧
清歌有出藍之聲比得數新曲恨未得新教耳鄂渚亦
有二三子可與娛每至樽前未嘗不懷清對也王環中
時得近履舄否圓通道人諸山之冠也時請見接清談
否
小樂府至今未成盖數月不作文字如井泥不食徒費
井綆耳秋月晴徹頗得淺斟低唱之樂否恨不見小粧
與常娥争暉人還奉書草率八月十六日庭堅頓首德
修都監在藏仁觀
辱垂顧甚惠放逐不齒因廢人事不能奉詣甚愧來辱
之意所須
拙字天涼意適或能三二紙門下生輙又取去六十老
人五月揮汗今實不能辦此想聰明可照察也承晚涼
遂行千萬珍愛象江皆親舊但盛暑非近筆研時未能
作書見者為道此意
來人索索作此所謂草草輟慧中之簾甚愧孫子曰將
欲奪之必姑與之此倒用司農印耳
余嘗愛山谷刀筆其蒼古如商彛周鼎其壯健如陣
馬風檣不獨度越當時實能凌跨往昔今兹數帖集
中所未載觀夫命辭醖藉用筆遒勁且升菴逼真之
臨風骨宛然可不謂之三絕矣乎反覆展玩弗覺心
醉神降隋珠趙璧恐不足為寶矣嗚呼望厥影孰若
覩厥形安得韓參將家藏真跡一寓目耶聞已化去
莫知所在然異物胡能自秘斗間紫氣試於中夜候
之容可得其珍收處也
全蜀藝文志卷六十
