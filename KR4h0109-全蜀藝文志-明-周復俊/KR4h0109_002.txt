全蜀藝文志卷二明周復俊編
賦二
灔澦堆賦宋蘇軾
世以瞿唐峽口灔澦堆為天下之至險凡覆舟者皆
歸咎於此石以余觀之盖有功於斯人者夫蜀江會
百水而至於䕫瀰漫浩汗横放於大野而峽之小大
曾不及其十一苟先無以齟齬於其間則江之遠來
奔騰迅快盡銳於瞿唐之口則其嶮悍可畏不啻於
今耳因為之賦以待好事者試觀而思之
天下之至信者唯水而已江河之大與海之深而可以
意揣唯其不自為形而因物以賦形是故千變而有必
然之理掀騰勃怒萬夫不敢前兮宛然聽命唯聖人之
所使予泊舟乎瞿唐之口而觀乎灔澦之崔嵬然後知
其所以開峽而不去者固有以也蜀江遠來兮浩漫漫
之平沙行千里而未嘗齟齬兮其意驕逞而不可摧忽
峽口之逼窄兮納萬頃於一杯方其未知有峽也而戰
乎灔澦之下喧豗震掉盡力以與石鬭勃乎若萬騎之
西來忽孤城之當道鈎援臨衝畢至於其下兮城堅而
不可取矢盡劒折兮迤邐循城而東去於是滔滔汨汨
相與入峽安行而不敢怒嗟夫物固有以安而生變兮亦
有以用危而求安得吾說而推之兮亦足以知物理之
固然
巫山賦蘇轍
過瞿唐之長江兮蔚巫山之嵳峩雲孤興其勃勃兮北
風慨其揚波山嶔崟而直上兮越至神女之所家峯連
屬以十二兮其九可見而三不知蹊遂蕪滅而不可陟
兮玄猿黃鵠回顧而鳴悲覽松栢之青青兮紛其若江
上之菰蒲維其大之不可知兮有橈雲之脩柯蔓草蒙
茸以翳兮飛泉潔清而無沙亭亭孤峯其下藂木交錯
而不明兮若有美人惨然而長嗟歛手危立以右顧兮
舒目遠望怳然而有所懷儼峩峩其有禮兮盛服寂寞
而無譁臨萬仞之絶險兮獨立千載而不下顛追懷楚襄
之放意肆志兮泝江千里而遠來離國去俗兮徘徊而
不能歸悲神女之不可以朝求而夕見兮想遊步之逶
遲築陽臺於江干兮想氛氣之参差惟神女之不可以
求得兮此其所以為神湛洋洋其無心兮豈其猶有懷
乎世之人朝雲蔚其晨興兮暮雨紛以下注變化倏忽
不可測兮俄為鳥而騰去忽然而為人兮佩玉鏘以琅
琅愛江流之清波兮安燕處乎高唐彼蛟龍之多智兮
尚不可執以罝罦高丘深其蒼蒼兮怳誰識其有無
鑿二江賦狄遵度
嗚呼吾聞魚鳬氏以降秦太守之前蜀之為國不知幾
千萬年方二江之害被兹土以禹之功不是施兮嗟後
來亦奚言彼民之昏溺兮無乃得之於天不能遷土而
改宅兮其流漂亦誰冤勁崖挺以中亞兮激狂瀾而右
旋横騖折走莫知其所之兮吼穹谷而下穿蛟鼉鼈蟹
訝以相濡兮何允蠢而緣延嘬膚吮血沸以咀嚼兮咸
飲腐而飽膻雈蒲菱芡紛以相被兮汙百頃之良田土
不藝而民無所食兮孰與奏其艱鮮民之害固不可終
極兮歴百千萬世天乃授之以賢曰噫中國之無人遂
使民至於此焉天之生斯民兮故使之食飽而居安降
巨菑以漂之兮天之意不然水性固就下善利兮决之
則宣濬九川而距四海亦奚艱且九載之孜孜民不憚
苦而訴煩盖因利而為利兮勞之在先不忍一勤其力
兮乃至騖萬世而害弗捐胡不浚發其利源剷削其害
根巨崖剖以罅裂兮砉頽乾而陷坤怒石奮以交墜兮
吁電走而雷奔蕩重淵以傾覆兮喪百怪之精魂雲轉
霧溢盤薄蹙蹐兮注壑于其間寂寥散漫肆以長往兮
若氣散於坯渾決其餘以旁溉兮居其側數百頃皆膏
腴之上珍民降丘而下宅兮若蟻聚而蜂屯則幾年幾
世之積害一日刷去兮不啻捐芥而蕩塵嗚呼蜀之為
國非地之中宜乎蠻貊之雜處魚鼈之與同有李侯者
至然後别類於水物有仲翁者至然後同洽於華風然
則今所棟宇而處衣冠而嬉皆二公之所翳若李侯之
事固所莫得而繼彼仲翁之教亦何憚而弗為嗚呼以
禹之功至大至神括六合以横被疇有存而勿論胡兹
為害獨不得聞無乃力所不洎兮抑亦遺其功於後人
而今而後乃知民未得所欲事或有不利先世所未暇除
去聖人所未及裁制苟有志於生民皆吾人之所事若
曰茲事體大必聖人而后為則小子也不敢與知
述賢亭賦(并序)閻苑
黃星既殞火井重炎孔明志在電掃荆揚席卷許洛
布四頭八尾於平沙之上乃昔人臨流感嘆之所余
慕其風烈而述其德業因名斯亭曰述賢攷其陣法
則方以八環而為九馬隆遵之以破賊圓以六包而
為七李靖遵之以平蠻盖戰守處畫部伍節制所重
者制勝而有餘所忽者敗亡而莫救此古名將所以
稱美也且益州分應井絡僻在西南而武侯以區區
之蜀莅政效忠董武立信貫許國之精誠仲命世之
勇略令施風雨挾纊而温律嚴斧鉞不寒而慄方其
鷹揚上國虎視中原驍將聞風而奪心壮士望塵而
破膽擁精銳之衆者堅壁受辱稱骨鯁之臣者仗節
包羞玩敵於股掌之上措勝於談笑之間比昔賢則
過之責斯人而備矣余搆亭於此俾其登之者識常
山蛇勢知天下奇才壮雄圖之不朽想英風而猶在
嗚呼天假其年則禮樂可興天命有歸則智力無用大
筆方籌長星遽墜陵谷已遷尚有典刑蠻夷雖遠不
忘武備况今夏賊干常遼人稱號冠帶遺民雜穹廬之
種漢唐故地混茹毛之俗而受鉞登壇專長之寄者
節制可忽耶祕殿華閣當方面之權者勤勞可繼耶
今步遊灘上鑒前賢作古賦以述其始終使䕫人
歲時歌之不無感慨焉雖然孔明當躬耕之時處布
衣之賤儻不遇三顧之主安能成七擒之功噫自古
英雄之士時命不過其名湮滅而無聞者惜哉賦曰
三分率土姦賊陸梁孔明布石於平沙之上高步於大
江之傍志馳許洛欲掃荆揚按井字九宮之法本河圖
八卦之祥縱横魚貫曲折雁行雖云蛇勢實曰龍驤其
始也荷寫誠於傾盖遂感激而褰裳應雲龍之隠隠信
魚水之洋洋其終也酬三顧而不爽縱七擒之所長資
一時之談笑播千載而芬芳况夫才兼管樂政黜申商
(曹氏父子襲申商法)蜀則冬日魏則秋霜蜀民暖於布帛魏人困
於豺狼於是并聲東下響應西方折曹氏之牙角挫仲
達之鋒鋩至今秦隴耻其巾幗梁益詠乎甘棠論高節
則勝棲巖之入夢鄙負鼎之干湯推治體則蕭何為政
之咳唾子産遺愛之粃糠量行事則用兵如晉文之示
信教民如周誥之成章觀施設則肩輿羽扇以節金鼔
木牛流馬以代梯航遵節制則馬隆以八陣用於晉李
靖以六花顯于唐宜其斬王雙而走郭淮殺張郃而辱
宣王吁哉飲渭之龍随天數而已沒呑吴之蛇如寳氣
而難藏所以餘威遠振遺跡尤彰忠義撫劒而嘆息英
雄沾襟而感傷戎夷懷德而縞素士民追昔而蒸嘗余
徘徊灘上不見鵝鸛變變龜蛇央央但覺雙魂失宅三
甲負芒瞿唐風急起波聲之嗚咽巫峽雨散連天際以
凄凉縱使秦雲變色魯日迴光意與草木同朽皆無益
于興亡宣和二年十月十五日魏陵閻苑述
北客賦趙奭之
北客宦遊巴楚歴三峽之險而抵永安故區地勢近
瘴兩見盛夏官居民廬皆在山麓鑿地數百尺而不
及泉故市無井里無醫藥客患之而勉同市人飲諸
瀼水苦滓穢引之間谷而懼虺毒俄有老叟謂客曰
漕府廉臺有二井焉泉冽而甘盍往汲之客曰使者
公庭閽人嚴守而應接有時甚非羇旅所敢妄干叟
莞然而笑曰子胡不采之風謠質之行事善利濟衆
初不禁也客于是拜其言感其意而往汲焉迄今逾
年暑無癉暍之苦而得以安居是使者之惠也輙賦
其事而抒素云其辭曰
北客命駕陵彼崔嵬南遊巴楚實仕于兹歴白帝之區
域睋赤甲之嶮巇瞰灧澦之出沒峙瞿唐之崔巍觀楚國
之絶塞悼蜀宫之故基客喟然嘆曰昔窮兵百戰用武
之地也仰而無覩但見林莽蓊鬱屺岵岝峉巘雲獠煙
霮䨴一色三時豫和炎夏為厄逢辰久安用夏變貊葳
嵬連郛龍勢蛇迹官府民廬棧阜構麓八家無井而不
能革客患之而同市人臨瀼津雜滓穢汲黃大奫涊之
流泪人精神乃訪之厜㕒臨嶙峋之曲千人挈壺百宂
潄玉清清汵泠而冰數雪沃未幾有叟呼于列曰子曾
不知不毛之瀘自此塗出葶薴叢滋虺蝮潜匿炎毒之
厲而是生百疾溪流可酌而中有沙蝨實大梁之公子
胡不自衛而反蹈其失客謀于叟為之奈何貧如顔回
而有飲瓢之樂曠如孺子而有濯纓之歌叟豈能溉我
以甘露濡其旱禾叟于是逡巡若避赧然變色僕游塵
世安有神術徒知夫西有漕府東有廉臺方布天子之
仁澤救世之旱灾烏能祕一滴之清渫坐視游子之炎
埃客釋然解疑僕僕駿馳中涓歛袵下氣以道使者之德
音自云汲之引之周浹旁及而閽無夜閉雖負年以逝
濯類抱罋而為隧請觀夫易卦曰井養不窮兮收而勿
幕又稽之老氏曰幾于道兮善利萬物散為四海之惠
不止匹夫之恤噫鼴鼠飲河而不過滿腹鷦鷯巢林而
不過一枝苟足各有其極雖多亦奚以為故蘭臺之風
不及于罋牖而楚子作賦西江之水㒺濟于轍鮒而波
臣見譏客于是慨然感慨頽然下拜明既能哲佩以為
戒信乎君子之淡以成久而不壊
神女廟賦晁公遡
漢武帝既封泰山之五年臨朝而歎曰朕念元元之民
未蒙休德周覽中土以施惠澤而南方以遠故獨弗及
也朕甚憫焉是冬詔發佽飛羽林之士簡車騎之衆盛
清道之儀天子御雕玉之與服龍文而駕魚目擊蒲梢
而驂躡雲至于盛唐望九疑登天柱薄樅陽而出休于
琅琊天子大悦作盛唐樅陽之詩命協律都尉延年歌
之以觴羣臣酒未半天子戚然不懌時東方朔枚臯侍
因進曰陛下不懌臣敢請罪帝曰朕適琅琊之上忽然
雲興其氣甚異因感高唐之事聞楚陽臺之山下有神
女旦為朝雲暮為行雨朕心慕之異時諸方士嘗言仙
者非求人主人主求之乃可致今廵遊天下冀一覩列
仙之屬而莫獲焉殆朕之德不如楚王能有所遇也是
以不懌朔跪曰楚王諸侯耳有臣宋玉善為微詞感動
神女見夢于王臣嘗笑之玉安知神女若臣者乃知
之上意乃解命謁者給朔札使為之賦朔即獻辭曰徑
西郊之綿邈兮積閬風之崇基繚玉墉以千里兮右翠
水而左瑶池崑崙層峙以嵳峩兮弱淵周流而逶迤中
龜臺之清都兮嵦洪敞而甚治粲洲房與玄室兮罨浮
雲而上齊諒豐隆列缺之矜工兮斧雷霆而斵之疏懸
黎以代礎兮瑩結綠而飾墀虞淵倒景而下射兮光夕
激以交馳萃飛仙之游遨兮餌若英而咀瓊枝戛叢霄
之靈璈兮歌白雲而忘歸状愉樂而不可殫兮非羽輪
其莫窺帝九靈之少女兮其名曰瑶姬受素書于紫清
兮含洞隂之華滋習玉瑛而厭處兮乘回颷以長辭大
章屏翳為之奉轡兮乘蒼虬而駕白蜺馭八景之玉轄
兮曳紛綸之雲旗統靈氣而輕舉兮朅鸞奏而鴻飛涉
巨溟之層波兮將攝乎南箕聆夢澤之雄爽兮漭天水
之相圍介青丘而澶漫兮奄高唐以冥迷忽意樂而延
佇兮弭絳節以徘徊弆丹笈授夫神禹兮靖九土而安
柔祗下民懷斯遺烈兮即石化而為祠象瓊光之華闕
兮搴辛夷以為楣翔藻棟以乘虬兮列葯房而張薜帷
羣峯連卷而十二兮爛雲屏而揚輝儼坐於正甲兮貌
渥飾而具宜沐蘭澤而含芳若兮被桂裳而繡衣爛黼
收之豐麗兮澹聯娟之脩眉肅容華之拱侍兮紛環珮
之陸離神武蹲而抱關兮夕夾陛以文貍玄猨悲吟以
度曲兮女媧待歌而舞馮夷三足烏往來為之使兮訊
東華之靈妃迹逍遥乎中區兮亮素節之靡移鼻祖祝
融之裔子兮竊息媯以荆尸蠱文夫人于前兮後又奪
鄖陽子之妻豹舄斃淹而攘内兮蠭目暴卒而蒙訾黑
要挾夏而與居兮於莵盗䢵而遂孳世朋淫而上蒸兮
嘗見刺于湘纍横下臣繄宋玉兮揆暴厲之不可規稱
先王常與靈游兮薦枕席而嬖私今胡為而復遇兮意
託諷于微詞唘後世之瞽惑兮誑魄化而為之曰媚而
服焉兮則與夢期宜聖覽之孔昭兮獨超悟於昨非厲
皇荒德而慢神兮禍源起乎龍漦悼衛蒯之失國兮艾
猳實發其亂機屛宓妃而却玉女兮幸後王之三思
朝山堂賦前人
吾行半天下兮閱重關乎西南之坤北有萬夫莫開之
劍關兮東有嶮過百牢之䕫門外聯六詔作屏兮中貫
三巴而為垣梯磴鈎連莫知其際兮儼嵯嵯峋峋遠宛
延相屬而赴望兮高蔽遮乎日星臨以白帝之神秀兮
誠衆山之所尊有美一人眷顧此方兮實柱下史之耳
孫高四海以視營兮時樹羽江濆屹三峽之鎮其穹然
兮翼山四面而駿奔唘物色分留之祕兮欣所遇之畢
陳擇勝會以還縹緲之飛觀兮廪老氣九州之傾觀萬
川猶知宗海兮雖九土莫得而堙則羣峰之起伏綿延
兮至是而亦必有所臣奚興感於此義兮蹇顔堂而
正名彼負固之非無意兮髮有時或上衝乎冠巾惟漢
中興已受天命兮而成家乃欲争帝而亡新吾直欲鏟
赤甲白鹽之叠嶂兮洗蒼藤翠木之幽昏恐此復其偶
然兮綢繆牖戶以逆消侮予之下民讙五更之鼔角兮
聲悲壮印殘夜之山月兮樓空明諒身雖去國萬里兮
心未嘗一日忘君嗟乎名堂之意高矣為慨然而賦之
尚庶幾起九原於東屯瀼西之詩人也
八陣臺賦(并序)劉望之
余與客登䕫子城望八陣圖感忠武侯之行事恨世
議者之弗獲於斯也作賦以悲之其詞曰
靄孤臺之巋然臨千步之沙場石離離其班班紛棲鴈
之未翔山暝黑而更惡水雖波而不揚澹徙倚其不去
含鬱紆之内傷是何以使之然哉客或告之在漢之亡
有人超然卧鄧南陽甚似阿衡樂未渠央感大耳之至
意姑黽勉而徂征又似子房初未有意隆凖之老也及
其既作亦不能已手腁足胝夙夜赤子忽一龍而一蛇
盖亦未可以優劣計大兵初来雷電下空璋孱小兒孰
嬰我鋒駐師江郊坐向必東蒐我卒乘取彼凶殘中原
有狐凴陵宫墻我不往取高帝在天衆謂卯金之不可
相而况夫子之賢也運去道窮嘔血繼之非公實愚愚
者不知自古聖賢亦行其義道之不濟已知之矣相夫
子之所立固已無窮而不貲彼丕操父子鳥雀犬彘之
竊食雖甚饜而不害其驚疑愍世俗之隘陋徒顧瞻而
涕洟請舉酒以酌公混一笑於江麋
灧澦堆賦薛紱
蜀江匯而赴峽勢廹抑而騰掀當江之衝有堆屹然爰
停我橈徘徊覧觀有會余心乃知大禹所以浚川而
不去此者匪特以殺水之怒而四瀆之長江存灧澦河
存砥柱則聖人之意亦將有所寓焉夫形而上者謂之
道形而下者謂之器器者物之物道者物之先先乎物
者在人則存乎心者也所以宰制乎萬物豈一物所得
而肩彼堆斯江彼柱斯河在物之石而器之下也然洪
水滔天不為之移狂濤卷空不為之動潦盡漲涸岌乎
貞堅亘宇宙而長存閱陵谷之變遷而人之所以先乎
物者乃誘於知乃逐於物利之趨如水斯下欲之熾如
火斯燃曾莫得以止遏者反兹石之不若又安可不推
其原縱而忘反兹固弗道制之無方愈蕩而偏禁而絶
之者昧乎倫類空而妙之者荒無逕躔嗚呼無廬而居
無畔而田卒窮露而奚歸寧耕穫而有年曷不觀於兹
堆乎彼惟居其所者屹而固也然後可以障狂隤之流
川苟失其所而昧其居吾知此心之不傳其居伊何曰
則自天理雖微而難明實天命之固然自視聽言動之
間以及於君臣父子之懿物必有則理不可遷切而思
之講而明之習而察之謝而根之潢潦挹有本之源泉
眇乎其微深乎其囦物有萬變事有萬理察乎其微者
卓然而不可易然後可以蔽乎天地而關乎聖賢必真
知也而後其行也果必力行也而後其知也全敬恭朝
夕奉而折旋兹孔孟之所以不倦不愠不怍者豈蹈白
刃之勇者所可得而言嗚呼人心之危匪石而人欲之
勝甚於水吾觀兹堆而有感于天則之嚴是以憂講學
之怠而述之於篇
資州獻白龜賦(以泰平將洽神物效靈為韻)
唐獨孤申叔
皇帝在位十五載西人獻異龜於王庭匪青黑以飾體
特潔白而成形融彩可嘉且不溷於五色呈祥有異詎
止齊乎四靈盖以我皇行化無外止戈偃武人綏道泰
升至德於玄穹降殊祥於神蔡且夫龜者禀先知之異
白者表司殺之方豈天異興威于有截俾臣下授命而
無將西土是生實西方而主義被甲以至猶帶甲以來
王不然何以皧(焉代切净也)純容皎素甲皓霜華而浹洽炯
玉質輝金精疑雪彩之清貞泳靈沼而冰静息泰階之
砥平足使孟津之鱗耻捷乎素鬛越裳之雉羞奮於翹
英矧乎禀殊姿體異貌陋三足之為美匪六眸以是效
其用也或協聖人之心其動也克符知者之樂然後知
戲朝之虎不足徵御鈎之狼不足云(一作神盖官韻)彼駒來思
徒稱皎皎爾獸至止虛擅諄諄未若兹瑞德無與隣應
天之命昭皇之仁非櫝中之毁棄不蓮上以因循將順
乃玄穹以呈其貺曷思乎綠水而返其身則彼寧王有
遺元緒之屯又安得而比倫嚮非我皇從道不咈必將
混於介族詎得分為理物宜乎冠異紀首靈篇且無使
其湮鬱
枸杞賦(并引)宋史子玉
史子分教劍庠之明年目眚踰月廢卷默坐客有告
之曰兹土之宜杞根實繁産諸泮林尤腴而美揆之
本草明目養神盍試其味尋命僮僕則取之不竭食
之既厭而昏者開翳者鮮矣於是作而嘆曰是物也不
假種植沾濡雨露芬敷自榮其功效足以回光返照
如此况出於輔之翼之長之養之者豈不足以備明
時采擇哉有感而為之賦曰
當春用事肝怙勢而驕厥火彌壮用弗利乎眸紫珍兮
塵漫望舒兮雲浮熨之平之濯之泠之計屢施而㒺功
書既展而復收其誰巧運乎金篦抑將乞諸其龍湫者
也客莞爾而笑曰泮宫耽耽靈根萃止匪藻匪芹強名
曰杞或云羊乳亦曰狗忌其效伊何未易殫紀于以安
神于以輕體至於瑩秋之神而爛巖電之光則又其效
驗之細者也子居是問左抽右取不費一錢多取其數
餐厥英還爾明為子之計不亦近而易行乎應之曰廣
文一寒飯嘲不足信如子言載采盈掬因以比離婁之
目且不負將軍之腹豈不魚熊之兼得又何必空縻乎
廪祿於是叱畦丁戒僕夫搜諸荆棘之場探諸榛莽之
區則叢然而遂油然而達或壓枝以駢出或附趾而簮
碧随取随足不耘不植蔓延布滿夭矯挺特有如蒙頂
之苗而搶之始露有如楚畹之香而芽之方茁至若
仙仗飛空髣髴驂鸞夀榦通靈時聞吠厖幸則高人逸
士襲其馨而挹其味不幸則樵夫野叟㸑之弃而斧之
戕也於是小摘荐至大烹可期錯落琉璃之碎青葱雨
露之滋憫寒庖之屢空笑盛饌之莫知燎南山之煤嬰
西澗之水潔蠲瓦缶酌中火劑登爼過熟噴香霧之蒙
茸舉箸頓空覺餘糁之滑美混甘苦而爽口逼寒凉而
液齒知再飯之幾加陋八珍之鮮味朝焉咀英暮焉茹
脆曾不論乎韭菘又何數乎蓴䜴殆不可無此君於一
日又何拘乎去家之一思惜乎首陽之夫貪采薇而遂
足商巗之老厭啖芝而遂止秦人之炙夫何太俗相如
之渴胡不嗜此哉巳而心體舒逸神情爽塏湧真水於
玉池爛夜光於銀海客不予欺遜而謝之荷神農之知
音悵離騷之偶遺雖則一草之微無庸多談感物悟理
斯有可觀彼弗種而然矧種之者乎彼弗養而然矧養
之者乎所以菁莪誦育才之樂棫樸歌官人之能行有
枝葉可使莠之亂苖仁在乎熟深懼茅塞子之心維杞
維梓扶而養之一薰一蕕疏而别之自本自根種而茂
之孝弟忠信培而植之師友淵源灌而溉之先王遺言
饜而飫之散柯布葉日積月長摩厲青冥直干霄漢股
肱心膂無施不可如此則劍山之植物豈但收近效於
眸子瞭焉而巳哉
劍陽學官史子玉校藝益昌與予聯事暇日出示所
作枸杞賦予讀數過因思前軰文字率不苟作東坡
賦茶而有取於骨鯁山谷賦苦筍而有感于忠言大
概一物之微一理寓焉此騷人之所以深其思也子
玉之作豈徒以詞藻相尚欲使承學者因物悟理自
枝葉而見本根其意婉哉子玉刻之泮林以為士子
之勸予謂士子文所當重之而泮林一草木尤宜愛
護云開禧三年七月益昌郡丞潼川謝艮䟦
對青竹賦(并序)宋黃庭堅
余楚産也閱東南之竹多矣未嘗聞對青竹者也嘉
州僧從之包封見貽蓺之而成乃初識之惟範圍之
内有知之物一無窮無知之物一無窮一耳一目不
能遍攬也况六合之外者乎感而賦之
美哉斯竹黃質墨章如出杼軸織文自當解甲税枯金
碧其相歲寒在躬又免斮烹彼其文章之種性不可致
詰刳心而求之不可得劚根而求之不可得匪人匪天
有物有則惟其與蓬蒿共盡而無憾余亦不知白駒之
過隙
苦筍賦前人
僰道苦筍冠冕兩川甘脆愜當小苦而反成味温潤縝
密多啖而不疾人盖苦而有味如忠諫之可活國多
而不害如舉士而皆得賢是其鍾江山之秀氣故能深
雨露而飽風煙食肴以之唘道酒客為之流涎彼桂斑
之與夢永又安得與之同年蜀人曰苦笋不可食食之
動痼疾令人萎而瘠子亦未嘗與之言盖上士不談而
喻中士進則若信退若眩焉下士信耳不信目其頑不
可鐫李白曰但得酒中趣勿為醒者傳
憫相如賦楊天惠
祖重黎之洪懿兮系中山之蟬聯食岷峨之舊德兮飲
江漢之靈源皇既私卿以多技能兮卿又附益之以師
友之傳招湘均使侍書兮麾藺卿為我驂綜藝文之要
妙兮申劍術之雄妍載而之四方吾將鼓行諸公之間
視騎郎之多冗兮義不辱於周旋顧嚴鄒之差強人意
兮聊步武於梁垣惟才高之寡合兮以其遭遇之難靡
歲月於官學兮嗟不耦而空還徑千里而一歇兮跂喬
木於故山殆而朅來第如臨邛兮存故人之間關起握
手相勞苦兮意懇懇而拳拳彼汚令之體苛兮矜縟禮
之闌單慨非余心之所悦兮矧駔儈之與同盤強要卿
以俱行兮卿固已薄其所以然摽使者于門兮出告之
以不閒何隆初而殺終兮卒俛首而從旃彼遷虜何為
者兮竊東向於肆筵紛臭處之逼人兮笑言訝以更讙
予意卿食不下咽兮奚宴安乎未歡酒参半而奏音兮
四座寂以無喧嗟輦下之遺直兮固淟涊而不鮮嫮冶
容而亡賴兮偎自成乎哀彈懿長離之文章兮非鸞皇
其誰匹曷伻鴆以為媒兮即游梟而接翼棄朝陽之顯
敞兮集此榛莽之蒙密也吐竹梧之芬馨兮争羶腥之
飲啄也度將雛以授意兮吾固不審卿之所謂也卿縱
懷彼梟以好音兮吾恐彼梟之終弗類也既么麽又不
材兮曾何足以溷箕帚之役决帷薄而夜奔兮毁帨䄜
而不入卿胡偭然不自喜兮安受此蠱蝕豈其不禁杯
杓兮怳沈冥而不自克寧卿意之易敗兮移氣體於終
食人固醉而誤醒而悔兮庸何傷於好德怪卿初弗定
此計兮後又狂騖而不復入不慚鄉杖者之善罵兮出
不羞賢牧伯之餘澤厭儒衣之巨麗兮襲隸人之䙝服
雖雜作而忘劬兮蔽泥水以為飾悵遷虜猶不堪其憤
兮卿獨何施施眉目始吾嘉卿之好音兮殆將以禮乎
自持進有虞之雅操兮紹尼父之聲詩胡中道自絶於
前脩兮乃陷而入于桑濮之為終吾偉卿之能賦兮工
譎諫而不怒攝侈汰之瀾翻兮卒歸之于王度唁卿躬
之不蚤正兮尚何以禁切于人主嗟乎操行之不得兮
躪終古而增汙挽天河以自&KR0008;兮吾恐垢氛之不能去
亂曰邛山迤邐邛水悠兮日跳月踔郵千秋兮巋然遺
宇庇沈湫兮浮魂蟄魄尚想遊兮我欲堙井剗梧楸兮
死者可作庶無尤兮孰是人斯而有是醜兮尚俾來者
毋罹此垢兮
憫相如賦宋鄭少微
韙長卿之絶塵邈下眎于屈宋思𦕈眇以入微辭蔚跂
而易貢鶩八紘之津涯括動植而錯綜擢篆籀于重泉
幹形聲而罄控當其奮翼巴庸前無古人拾阨灰之斷
簡搜屈壁之遺文紛齊魯之老師徒騁辯于說鈐蜕筆
土梗鼻端運斤專兔園之右席麾鄒枚于嚬呻顧天西
之櫟社悵夜錦之未晨念絃歌之石友暢落魄于情
親夫何嫠人之艷艷兮感熠燿之宵光曯綺疏以託誠
兮佩徽音而曷忘嗟父母之不聰兮昧彼都之丰臧盼
星河之照闈兮徑遡洄而往從縉紳先生而為此歟凉
德汙行既不勝誅誾誾烈女世未乏諸足不下堂步中
瑀琚紉幽蘭以為裳兮鈿美玉以為車豈無泳漢之游
女兮亦有采桑之秋胡秉周禮以律身兮諒冰雪之難
渝禆化國之隂教兮飾家道之權輿爾弗安于正吉兮
蒙惡聲于簡書訪舊壚于故老莽榛蕪之離離眢井乃
貪泉之戒脩梧實曲木之規渴者勿汲暍者勿栖噫嘻
余觸類取譬操觚默維滔滔儒服相遠幾希摟處子者
迷忠義之大閑窺隣墻者闇富貴之危機吁雁幣之聘
媒妁之辭墦間之夫河間之婦等亡羊耳未容勝負
又奚獨料理十日卜之與典午邪
苦櫻賦(并序)何耕
余承乏成都郡丞官居舫齋之東有櫻樹焉本大實
小其熟猥多鮮紅可愛而苦不可食雖鳥雀亦棄之
感而賦之
始余至于官居盼兹樹之特奇榦擁腫以上達條枎疎
而下披蔭舫齋其有餘知封植之幾時或告予以含桃
出饞涎而流頤意薦廟之珍果必甘滋之若飴幸一熟
之得嘗指麥秋以為期忽春事之已晚訝子結之獨遲
初瑣碎以破蕾漸毓稠而著枝聊攀摘以適口乃苦澁
而顰眉類置膽于越國異茹薺于周詩謝芳液之津津
空殷紅之纍纍誤來集之衆鳥誑無知之羣兒感人事
之大繆為累欷而齎咨或名美而實乖或表盛而裏虧
或色厲而内荏或迹公而情私鷙翰假于鳳鳴羊質混
于虎皮佞似聖以疇測姦託儒而莫窺莽恭儉以竊國
卯博辯以僵尸談仁義其可樂視所履而舛馳儼衣冠
于民上為賈豎之不為方滔滔以皆是奚一木之足悲
八陣圖賦元楊維楨
遐哉邈乎蠺藂故墟劒閣崢嶸兮石棧縈紆車不得而
運馬不得而驅非王業之所基兮徒抗險乎中都帝中
山之苖裔兮廼猶厄此斗隅黃星射乎宋野兮強猘狺
乎江之東偉伏龍之感激兮起左顧乎隆中允識時之
俊傑兮吞餘子于一空圖八陣以用武兮必先天而獨
得六十四之成算兮本馬圖之全畫三十二之岐分兮
妙隂陽之互宅天地衝軸兮風雲盤辟龍飛鳥逝兮蛇
蟠虎翼撓之無跡兮運之無方進退不愆兮出沒靡常
奇不失于正正兮怪不越于堂堂伏至動于至静兮寓
能柔于能剛喻以常山之蛇勢兮曾未測其望洋巴之
水兮砯崖折壁峽之濤兮風霆礔礰彼箕張而翼布兮
曾不轉其磈石非神物之隂衛兮孰萬夫之捍力想貔
貅之對壘兮指白羽之一麾運縱擒于掌握兮筭不出
于八奇賊之望而走兮甘巾幗之受雌按渭濱之所屯兮
實鼎國之王師自風后之有圖兮肆獯蚩之赫伐逮尚
父之六弢兮佐牧野之黃鉞孫吴馬之剽掠兮徙生靈
之肉血鄙敗事于腐儒兮彼譙生其又何法兹八陣之
猶覺兮軼軒轅與天姥曰流馬與木牛兮又神機之所
造歘中營之告變兮哀夫人之奪蚤訖黃芒以當天兮
掩炎精之皜皜嗚呼西望岷峨兮南泝錦江山川相繆
兮地老天荒歌梁父兮釃吾觴招謫仙兮呼子長訪魚
復之砂磧兮弔新都之戰場雖武無用于今之時兮亦
以發吾文之氣剛
連雲棧賦明楊廷宣
己卯之歲時方冬矣臘云暮矣余年過賈生學慚董相
怔怔營營内不自定由是謀邁于行載言北征擔簦負
笈陟岵䟦阻攝穹隆控青雲扣天閽順風而稱曰肇玄
黃之既判兮廼陽浮而隂槖嗟大塊之茫茫兮孰川排
而山鑿帝既設此靈險兮余總丱聞乎棧閣肆皇圖之
廣運兮都形勝乎燕漠眇蠶叢之建國兮隅星分乎井
洛連秦帶蜀方五百里兮繚咸陽以為郭阻褒斜之艮
隆兮擁岐斄之巨壑推隆理與替墜兮亦槩聞乎往索
良既策羽以絶望兮委回祿以煙灼何退身而鷙擊兮
思駕馭乎帝略迄超漢而蹷楚兮遂用建夫三恪陽中
路以廻車兮紛不爽于髮膚白發歎而長嗟兮意深諷
乎彼夫憤儀圖之詭秘兮誑金牛以為䛕憫漢帝之遵
駕兮忍蛾眉而西趨侈御愛之仙蹕兮瘁萬乘之玉軀
盖其危也足以駊騀巨麗而其致也不亦為禦侮之天
區夫山本其奥也石備其崇也水出其蒙也盤紆突兀
岑崟嵂崒澒洞深涯蓊蔚茀鬱天之所生也地之所産
鳥不得而翔獸不得而逸四時變化剛柔錯摩交構乎
其中終始乎其内其雲則黤䵳&KR3840;黯雯曇衣被膚寸漸
深侯于本末遠視極黪邇之則黚䵤于石□黦于深谷
靉靆淹留氛氲隠天羃幕屯需落落寞寞異于常態其
雨則津津汋汋石潤林響瀑布滴珠滿壑盈瀨霑濕霮
䨴與地潜通豁徑注流煙樹瀰濛松膏林沐淖濘跼蹐
病于逆旅其風則飄&KR0008;&KR0008;䬍轉山循谷料峭觱發䬆䬑
批亢巽二乘虛峻峯高颲平坻微□&KR0146;&KR0146;落木寒颸切
肌石尤激射打頭周回延歴萬象莫之可捕其日則黯
淡蔽虧斜景過雲東谷西隅窺于中天曀㫱晦冥翳&KR2549;
&KR0034;難未嘗昭晰其風俗之所習土地之所宜余故得并
呑其所經歴包舉其所問答而囊括其語焉于是有五
德公子𨗳余以喬關兮嵌雲路之巃嵸據嶟㟧之扼塞
兮羅萬象于景從聳㠝岏之崨嶫兮怯衣繡之乘驄盤
七曲而腸廻兮眗高目之&KR0008;朦瞰龍江之窣窣兮瀉白
練之霓虹余既登此絶嶺兮瞠乎前觀藐乎後視拾級
坎懔連步錯愕怔忡悸駭倦臨色勃久而後定廼渡木
閣馳青橋涉凌兢而惘&KR0008;兮列御風而憑空惻身穽而
撇捷兮足秦法之重重㠧飛棟巇巉崕兮矻浮柱而增
崇截王孫之便給兮碥碨礧而青葱靄雲樓與霧蜃兮
比朝暮之仙蹤橇不足以為術兮憫征夫之溟濛儂鞠
躬而進登兮殆郭駞之形容馳丹梯下峻阪兮擬抱甕
之忡忡亦既身倦而神罷兮乃偃息乎崖中訊往
路以前山兮越馬道與武關嵾嵳㟟路偪側狹隘
騎不得方人不得比吁嗟乎其赤帝之所興首咸陽以
入關兮降子嬰而要盟羽不得而争驅兮適目兹以為
兵故稱名為劉埧兮意非此莫之與京因是以益遊乎
奥屏兮閱千古之芳林於是有凌煙大夫挺瓌梧負霄
漢迓余而言曰翳前林之矗矗兮豈非皇華之岐嶷楸
檜障以蔽天兮鵾南溟之翼施旎□龍之蹇兮雜遝糾
會之標枝蕩日月以枎疎兮榦輪囷而参差杞強梁而
麗霄兮樗擁腫而鴟夷楊郅偈而膚敏兮檉垂身而委
随節美秀而喬脩兮紛篁籦之陸離目極望而攅暝兮
何摧嗺而鬱伊悲落木之蕭蕭兮恣行人之淅炊風雨
晦而濤起兮響萬壑之隆墀余稔遊此窐窌兮窺管天
而冥疑馳豫章之絶榦兮駕鄧圃之平騎悵梁棟之齷
齪兮雖牛山其何為彼其衆夥之富山桃石榴橪柿苦
李小棗楟柰楂梨梬栗歛朱榮秘生意錯綜懸岩潛隠乎
其中不可殫述由是踰三坌窺姜嶺山益進而㠍岌樹
益窈而縱横憶岐豐之盛瑞播覽德之美名於是有綠
衿使者䴡質修儀且逡且廵其氣也愒其志也怜翋&KR2211;
直前櫽括以此山之靈昔寳雞之耀羽兮托千里之峭
嶸惟樊籠之我求兮窮巖窔而多縈彼蒼鷹羅鸗紛修
翎兮屬玉交青鸊鵜駕鵝晨風子規鸂鶒鸕鷀白練沙
鷄錦胸繡臆累黔啄兮羌有萬而難并鵲占歲而音妙
兮鳥散聚而時鳴鸖宿霧而懷寳兮鴠呼類而為盟雉
招搖而曳尾兮鳩思婦而藏聲鸛獨立而不懼兮鷫依
稀而將迎鴻漸逵而自得兮雁逓比而從兄其它角毒
之屬又未可以須臾傾盖而語班荆而坐對也聊舉虎
豹羣而晝哮兮黃熊慢而遷延狼䟦胡而恣遊兮豪豬
放而盤旋猱嫵媚而先後兮㕙兔逸而長便狻猊茁而
豐茸兮麋鹿呦而雲眠鼬鼯幻而&KR3711;躚兮狐貉衞而自
賢余因聽此富儗上林靡邁長楊公子王孫有智不能
以施㔋磻羅穽有術不能以張王良何以歆趙主造父
何以御周蹄徒縻思於行李噫何補於攀躋既騁草凉之
墟復皆東河之西尖巒叉呀隘若虎關凌遲委蛇下若
抎鳥崔嵬嶱嵑守若扼吭宋代之賢所以遏元兵而漠
北之雄終不能向南鄭而窺也可不謂之壮哉天地設
險高則為山深則為水山之所峙水之所流余又見夫
玄冥先生之為費也濺洶濤泛瀇瀁出崎嶇走&KR0008;漲随
余馬而犇流諒余行而相望岌岌乎譎哉詭哉滔滔乎
泓哉瀼哉南通沔漢北入汧渭粤衆派之汎濫兮觴礫
碌之彷徨經逶邐而迅駛兮礐慫恿而鏗鏘崪震電之
憑怒兮巆萬夫之阿房砥中流而濆潰兮沸枉尋而滵
湯霈幃盖之溰溰兮恍白鷺之翺翔懔三軍之旋凱兮
搖甲胄之鐵装撼韶濩之夜&KR0008;兮奮馮夷之擊瓽灑雲
根之溜篆兮濯白玉之琳琅邁蝌蚪之瀺灂兮袖太史
之籀藏三江駭而奔鯨兮穀洛鬭而非常瓠子決而訇
湃兮呂梁隘而飛浪未有似此之崛岉翻湓豗觸騰驤
况其時也竺寒凝嶺沍凍呵僵冰崖珠絡雪巘瑶光人
思挾纊之主屋存䝍瘃之霜皓皓皚皚堅堅強強此亦
過客之壮麗奇觀也瀟灑拂鬱滌汔腎腸喜溢眉睫樂
忘故鄉已而望秦塞之渭縈瞻太華之麗麓水東去而
長辭翠漸微而山促嗟廼平原之易地豈非前代之雄
都乎余廼擊離懷於山水寄餘情於巴蜀障庾規之塵
窮阮宗之躅薊門煙月蘆溝曉昱煇煌乎帝里蓬萊乎
京屋世態無常天時又速余於是復冬往而春來兮殫
未盡之芳蹤忽寒暄之易劑兮訝風景之靡同嵐開障
麗石渰灘渾鱅鱔出沒鰬魠&KR1314;黿喁喁族族别孕鮞鯤
獺入水而肆捕豺同岩而懷呑余始驚夫昔者之遁而
今者之温故夫路蓊薈以彌深山爛漫而舒容百和異
香徐來應風蘅杜茝蘭綠蕙幽蘺蘼蕪蒥荑山椒蓀萇
有質無名列不可窮藁本射干石芥茈薑温韭香菜赤
根水芹豐蔚之盛何其隆歟若夫寳藏之興太守夜懷
六奇反間熠爚繁光生乎古壙類乎石國則鳳山之産
也黑金巧冶積薪而鼓鍛鍊成剛許子之所耕而晉國
之所賦近代求猿伐木被荆又有夜光布網網牽百里
則安山之竒也玉版雲英非濤非倫燦如白雲膩如滑
肌咸陽不足論其價山隂不足供其資西蜀頼焉三秦給
焉則武關之藝也伊所居之棟宇兮樹板屋以層甍隨
凸凹以偨傂兮無風雨之暴傾飯土鉶如上古兮燃松
膏以為明性剛勁以質朴兮讓齊魯之蜚英挑雲水於
上山兮燒石田以為耕播穜稑以有秋兮兼芋橡與蔓
菁其官府之所寓舍則譙樓麗棟盛鶴搖鈴重門雙闕
井榦華桯黝堊壁飾後寢前廳無菑無害庖食具精勞
乎遠人達乎帝廷其衣冠之耀則祿不易常用其武弁
間以流官統以方面毋暴毋忝考其勤倦撫其民人而
庇其所縣嗚呼皇風清穆兮四海無虞山川奠安兮草
木茂殊我生值此兮何德之腴余去故鄉千里兮獨褦
襶於兹嵎以高山為知己兮以流水為鍾期以喬木為
朋友兮以道路為箴規名不見成功不可知手腁足胝
化不轉移揚雄為之解嘲崔駰為之達辭齊師幾北卞
玉屢齎惟守道以自全恐辱已而為嗤余故得假息
於姒狄之館沉酣於吏部之天先生見而㖤㗅使者候
之以長吁大夫腹非於其側公子反唇而捓揄噫嘻何
吾子之倥偬兮勞不憚於僕痡荷一往之是訴庸再來
之可乎彼一握以為笑亦焉知吾之為吾匪區區之宦
轍抑以覽聖世之皇圖未敢擬司馬之遊不亦異博奕
之徒非聞子言孰策余駑言以足志竊效漢儒廼相與
忘形共賦於開山之途
全蜀藝文志卷二
