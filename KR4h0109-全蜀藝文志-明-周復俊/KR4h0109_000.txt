全蜀藝文志總集類
提要
(臣)等謹案全蜀藝文志六十四卷明周復俊
撰復俊崑山人嘉靖庚戌進士江南通志作
名後淑者誤也是編乃其為四川按察司副
使時博採漢魏以降詩文之有關於蜀者類
為一書包括網羅極稱賅備所載如宋羅泌
姓氏譜元費著古器譜其書多不傳於今又
如李商隠重陽亭銘義山文集亦失載皆可
以備考核諸篇之後復俊亦間附辨証如漢
初平五年周公禮殿記載洪适隷釋並載史
子堅隷格詳略異同彼此互見非同他地志
之泛泛采摭者至若曹丕告益州文與魏人
檄蜀文偽詞虚煽顛倒是非於理可以不錄
然此志蒐羅故寔例主全收非同編錄總集
有所去取善惡並載亦未足為復俊病惟篇
末不著貶駁之詞以申公義是則誠疎耳乾
隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
全蜀藝文志原序
俊嘗疑孔明者夙稱三代之遺才伊周之流亞也扶翼
英主毗贊皇烈亦既庶幾哉成允成功矣一時宫府建
屬號稱得人關壘橋梁靡不繕治至於八陣唘圖木牛
剙製皆訏謀玄遠理思神密雖後祀千載罕有儷焉而
史官獨未之立時如秦子敇輩則旉述允章藻麗辭理
非無良史之才盖俟夫河洛海甸之廓清而後蘭臺玉
堂之弘啟斯為志耳夫國之有史也經事緯道秩類宣
倫馳輝於來葉式正於羣生諒乎盡制作之妙而流聲
金石協天人之統而幽贊神明者矣可忽乎哉總志之
編以代史也慨蜀之有土自神禹導江叢帝開國山谷
崇深區域延廣其間事變沓積視它郡為殷英賢文筆
儗上國尤盛是知蜀不可以無志猶國不能以無史也
是故首紀帝后而立極配體昭焉次之以藩封而疏潢
錫壤渥焉次之以監守而分畫慎固崇焉次之以名宦
而授鉞載其光焉次之以郡縣而分茅禀其責焉若乃
經略贊皇王之業雜志慎揚遏之幾藝文以參隂陽之
秘而其本末煥然章紀列矣然而天垂日映懸符東觀
之篇秋皎春温式體西臺之令辟之搜剔山海至寳弗
克駢收而懸黎明月其庶摛光揚質矣俊也少有四方
之志每悦蜀都賦劍閣銘太白子美篇章以洎司馬淵
雲諸作而孔明故墟遺蹟思一登覽焉恨未能也兹乃
躬履其地日誦其遺文而獲以論其世則其為幸不已
多乎嘉靖壬寅夏四月朔旦按察司副使周復俊撰
