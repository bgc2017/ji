全蜀藝文志卷十一明周復俊編
詩
陵廟
謁先主廟唐杜甫
慘澹風雲會乘時各有人力侔分社稷志屈偃經綸復
漢留長策中原仗老臣雜耕心未已嘔血事酸辛覇氣
西南歇雄圖歷數屯錦江元過楚劒閣復通秦舊俗存
祠廟空山泣鬼神虛簷交鳥道枯木半龍鱗竹送清溪
月苔移玉座春閭閻兒女換歌舞歲時新絶域歸舟遠
荒城繫馬頻如何對搖落况乃久風塵孰與關張並功
臨耿鄧親應天才不小得士契無鄰遲暮堪帷幄飄零
且釣緡向來憂國淚寂寂洒衣巾
蜀相
丞相祠堂何處尋錦官城外栢森森映階碧草自春色
隔葉黃鸝空好音三顧頻煩天下計兩朝開濟老臣心
出師未捷身先死長使英雄淚滿襟
蜀先主廟(漢末謠黃牛白腹五銖當復)劉禹錫
天下英雄氣千秋尚凜然勢分三足鼎業復五銖錢得
相能開國生兒不象賢凄凉蜀故妓來舞魏宫前
謁先主廟絶句三首張儼
投順繼皇業并吞勢由己天命屈雄圖誰歌大風起
得股肱賢明能以竒用兵何事傷客情何人居帝京
雄名垂竹帛荒陵壓阡陌終古更何聞悲風入松柏
武侯廟武少儀
執簡焚香入廟門武侯神像儼如存因機定蜀延衰漢
以計連吳振弱孫欲盡智能傾僭盜善持忠節輔庸昏
宣王請戰貽巾幗始見才吞亦氣吞
祠祭畢題臨淮公舊碑楊嗣復
臨淮公武元衡也元和初元衡鎮蜀嗣復為節度推
官後二十七年嗣復鎮蜀時大和九年也汝士為東
川節度使故相唱和汝士曾為蜀帥段文昌掌管也
齋莊修祀事旌旆出郊闉薙草軒墀狹塗墻赭堊新謀
猷期作聖風俗奉為神酹酒成㘭澤持兵列偶人非才
膺寵任異代揖芳塵况是平津客碑前淚滿巾
和楊汝士
古柏森然地修嚴蜀相祠一過榮異代三顧盛當時功
德流何遠馨香薦未衰敬名探國志飾像慰甿思昔謁
從征蓋今聞擁信旗固宜光寵下有淚刻前碑
巫山廟崔塗
雙黛儼如嚬應傷故國春江山非舊主雲雨是前身夢
覺傳詞客靈猶福楚人不知千載後何處又為神
題濟順王祠(在劍州)王鐸
廣明二年僖宗幸蜀神有陰兵助順見形於桔柏津
帝幸其廟解劒贈神
盛唐聖主解青萍欲掘新封濟順名夜雨龍抛三尺匣
春雲鳳入九重城劒門喜氣隨龍動玉壘韶光待賊平
為報山東諸將相格天勲業賴陰兵
謁江瀆廟宋喻汝礪
坤軸東南傾大江日夜注前驅下洛洙餘濤略吳楚任
勢不期勞得意緣所遇水也初無營神哉亮誰主芳蘭
沉清華碧藻舒翠縷晨鵠戱野岸春鳬集深渚均是得
所安而神豈私汝古來幾精魄恰此迷所處滛遊不知
還沙村失煙樹而我後千載悠然在江滸抱嗇貴無覬
於名忌多取冥冥掠岸風滛滛打船雨舞雪窺洪濤開
蘋渡前浦再拜謝神况聊復隨所住
題先主廟晁公遡
天地收覇氣丘原餘閟宫野人相指似旁有若堂封當
時大耳兒甚似隆準公夫豈㤀故都﨑嶇巴蜀中劃然
成三分正爾阨兩雄武侯抱遺恨秦隴竟莫通獨怜晉
昌明千載時始逢坐看永嘉亂蕭條河洛空
拜張忠定公祠二十韵陸游
張公世外人與蜀偶有緣天將靖蜀亂生公在人間厥
初大盜興樂禍迭相旋天子輟玉食貴臣擁戎旃生殺
出喜怒死者常差肩公曰此何哉從之吾欺天河流觸
地軸砥柱屹不遷脅從盡縱捨飛章交帝前上意竟開
悟至仁勝兇殘貴臣不極賞追還黜其權安危關社稷
豈惟蜀民全後來有阿童握兵事開邊晩策睦州功上
公珥金蟬勢張不可禦北鄉挑幽燕神京遂丘墟迄今
天步艱時無忠定公孰能折其姦我來拜遺祠喬木含
蒼煙死者不可作愀然哀涕澘憤切感虜禍慷慨異公
賢春秋送迎神誰為歌此篇
謁白帝廟張俞
孤山扞江口上有白帝祠橫視天下險萬流皆俯窺古
殿鎻神物悲風出陰帷天昏瓦棟折狐鼠亦生威優巫
日鼓舞鬼怪争奔馳雷霆卷蛟窟雹火燒松枝入戶精
魄動有如陰兵隨吁哉漢盜亂海内遂崩離赤龍始潜
躍逐鹿過秦時公孫奮神劒定蜀圖安危隴坻開北戶
荆門啓東陲長驅百萬衆日鬭天下師羣豪插羽翼與
漢争雄雌兩帝不並立興亡良可悲天運雖有在聖賢
豈無為昭皇攬英傑襲軌奄重基(先主武侯)風雲共浩蕩千
古餘寒碑威神竟不沒萬里震南夷
題白帝廟元不伐
京兆元不伐以言罷益昌郡守詣詔獄於鄂渚紹
興戊辰五月初八日艤舟瞿塘關下不獨有象馬
之戒水高灔澦者二十丈道欵白帝祠因告之
曰不伐若蠧國虐民貪墨黷貨必見嗇于波神
苟忠義是依又何懼焉遂絶維東駚七百里曉
泊黃牛溉盡三峽之險明年春復西泝追賦是詩以
報神休
楚山中到三峽開長江浩浩從西來奫淪巨浸吞萬派
灔澦傑立高崔嵬鯨波回薄山羊角(灘名)征鼙摻疊鳴春
雷蹴石岩壁勢益狠怒濤駭浪争喧豗舟師絶呌不容
瞬風蒲孰敢施檣桅龍驤蒙衝量萬斛梢濆擊旋如枯
荄昔聞有神司正直江潭祠宇留山隈羞牢釃斝薦誠
懇幽鑒冀蒙神所哀跋柂鼓檝駃東驚忽忽已過巫陽
臺巴徼炎瘴晝如霧煬燖赫日昏風霾歘然晴皎射峭
壁翠光冶灔無纖埃連娟嵐光落衣袂飛雲容與風䬐
䬐祝融之祥古亦有神之報與良豐哉嗟余陷穽豈無
謂九死寧知禍有胎觸機直前靡顧後壬人資以成嫌
猜燎原之勢既炎烈垂涎膏血如狼豺盼刀陰顧肆舞
勇脅肩媚笑如詼俳違道好徑躐禁槖盡網異議為梯
媒旋踵已為鬼闞室俄驚白骨到蒼苔人勝自時天亦
定肸蠁疎網常恢恢險夷百折堅一節君恩曠蕩天昭
回
白帝廟
白帝廟神舊傳以為公孫氏以余考之非也公孫氏
享國日淺轍迹未嘗至䕫獨遣田戎任滿戍江關岑
彭入江關不復為戍守公孫氏無從廟食按酈道元
注水經瞿塘灘上有神廟甚靈刺史二千石過其下
不敢伐鼓鳴角恐致風雨舟人上水以布裹篙足不
令觸石有聲蓋不謂其神為公孫氏瞿塘天下至險
必有神物司之但有廟偶連白帝城俗遂從而訛爾
余往來三峽皆托神之庇輙為賦此庶來者有所考
云淳熙十一年正月晦日西蜀楊安誠道父書
蜀江萬壑俱東奔瞿塘喧豗争一門驚濤駭浪建瓴下
巔崖仆谷相吐吞朋妖窟宅恃幽阻正晝噴薄陰霾昏
靈宫奕奕鎮地險衆瀆稟令川祗尊赤甲後聳黃熊躍
灔澦前峙青猿蹲舳艫銜尾下吳楚約束蛟鰐如鷄豚
舊傳鼓角致雨雹裹篙不觸撑舟痕綜理脉絡盡西徼
帝假之柄攸司存子陽祚國十年近此地未省東其轅
連江列炬鐵鏁斷戎滿犇北無留屯江關回首盡漢幟
遺黎何自知公孫血食漢代定不爾但有故壘山之樊
子美誤信齊東語感慨勇略招英魂山川之靈載望秩
僭偽詎可同時論向來名實久淆溷薦祼無乃瀆俎膰
請從酈元為考証神理昭昭斯可原
白帝祠冉居常
西南割據幾何年長托威靈灔澦前覇氣不垂天數盡
神祠猶壓地形偏舟航歲晩方孤客關塞山寒更暮煙
欲論興亡愁意緒持杯寂寞酹山川
武侯新祠復用前韻王十朋
山藏古寺柏青青地重端因蜀相登沙上不聞江石轉
人間幾見谷為陵龍蛇樹影搖千尺玉雪花枝吐萬層
堪嘆草廬誰復顧凄然香火却依僧
武侯祠張震
勲業場中託汗青詩書壇上復誰登顧廬可是依昭烈
持釣何妨屈子陵力挽狂瀾休轉石功虧累土不成層
他年一笑三生夢應愧多情碧眼僧(韋南康始生有胡僧往視之謂曰別)
(久亡恙乎韋氏問故答曰武侯後身也吾往與之友故不遠而來因字之武侯見宣室志)
經秦皇墓魯交
祖龍何事苦東巡僊駕歸來塚草新項籍已飛三月火
子嬰猶醉六宫春元來滄海殊無藥却是芒碭暗有人
自古乾坤屬真主驪山山下好霑巾
花卿冡行謝翺
(山谷云花卿冡在丹陵之東館鎮至今猶有英氣血食其鄉)
濕雲糢糊埋秋空雨青沙白丹陵東莓苔陰陰草茸茸
(上聲)云是花卿古來冡花卿舊事人所知花卿古冡知者
誰精靈未歸白日西廟鴉啄肉枝上啼緜州柘黃魂正
飛
孟蜀李夫人祠前人
春荒曲薄蠶叢土屈狄歸朝辭廟主官家呼母恩許歸
劒閣并門無處所(一作淚如雨)故衣升屋棺四繞出門哭子
汴州道回腸酹酒三致辭巴蜀如歸化啼鳥老身不食
追爾魂鹵簿臨門拜上恩
過漢武陵明劉成穆
歲暮霜殘過漢都武皇陵墓舊荒蕪不將玉匣藏天馬
猶使金鐙照野狐賦客詞園清露盡仙翁丹竈白雲孤
千年惟有秋風曲渭水長流啼夜烏
全蜀藝文志卷十一
