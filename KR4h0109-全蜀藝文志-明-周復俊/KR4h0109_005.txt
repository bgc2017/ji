全蜀藝文志卷五明周復俊編
詩
都邑
蜀國弦梁簡文帝
銅梁指斜谷劒道望中區通星上分野作國下為都雅
歌因良守妙舞自巴歈陽城嬉樂盛劒騎鬱相趨五婦
行難至百兩好遊娱牲祈望帝祀酒酹蜀侯誅江妃納
重聘貞女愛將雛停弦時繫瓜息吹治脣朱脱衫湔錦
浪回扇避陽烏聞君握節返賤妾下城隅
蜀道難前人
巫山七百里巴水三回曲笛聲下復高猨啼斷還續
蜀道難梁劉孝威
玉壘高無極銅梁不可攀雙流逆巇道九坂澀陽關鄧
侯策馬度王生歛轡還歛轡懼身尤叱馭奉王猷若恡
千金重誰為萬里侯戲馬呑珠界揚舲濯錦流沉犀厭
水怪握鏡表靈丘禺山金碧有光輝遷亭車馬尚輕肥
彌想王褒擁節反更憶相如乘傳歸君平子雲閴不嗣
江漢英靈信已衰
蜀道難陳隂鏗
王尊奉漢朝靈關不憚遥高岷長有雪隂棧屢經燒輪
摧九折路騎阻七星橋蜀道難如此功名詎可要
蜀道難唐張文琮
梁山鎮地險積石阻雲端深谷下寥廓層巖上鬱盤飛
梁架絶嶺棧道接危巒攬轡獨長息方知斯路難
蜀道難李白
噫吁嚱危乎高哉蜀道之難難于上青天蠶叢及魚鳬
開國何茫然爾來四萬八千歲不與秦塞通人煙西當
太白有鳥道可以横絶峨眉巔地崩山摧壮士死然後
天梯石棧相鈎連上有六龍廻日之高標下有衝波逆
折之回川黃鶴之飛尚不得過猨猱欲度愁攀緣青泥
何盤盤百步九折縈嵓巒捫参歴井仰脅息以手撫心
坐長歎問君西遊何當還畏途巉巖不可攀但見悲鳥
號古木雄飛呼雌遶林間又聞子規啼月落愁空山蜀
道之難難于上青天使人聽此彫朱顔連峯去天不盈
尺枯松倒挂倚絶壁飛湍瀑流争喧豗砯崖轉石萬壑
雷其險也若此嗟爾遠道之人胡為乎來哉劒閣峥嶸
而崔嵬一夫當關萬夫莫開所守或匪人化為狼與豺
朝避猛虎夕避長蛇磨牙吮血殺人如麻錦城雖云樂
不如早還家蜀道之難難于上青天側身西望長咨嗟
龍州前人
嵐光深院裏傍砌水泠泠野燕巢官舍溪雲入古廳日
斜孤吏過簾捲亂峰青五色神仙尉焚香讀道經
巴州前人
巴水急如箭巴船去如飛十月二千里郎行幾歲歸
成都蕭遘
月曉已聞花市合江平偏見竹簰多好教載取芳菲樹
剰照岷天瑟瑟波
賦得蜀都褚亮
列宿光輿井分土跨梁岷沉犀對江浦駟馬入城闉英
圖多霸跡歴選有名臣連騎簮纓滿含章詞賦新得上
僊槎路無待訪嚴遵
成都府杜甫
翳翳桑榆日照我征衣裳我行山川異忽在天一方但
逢新人民未卜見故鄉大江東流去遊子去日長曾城
填華屋季冬樹木蒼喧然名都會吹簫間笙簧信美無
與適側身望川梁鳥雀夜各歸中原杳茫茫初月出不
高衆星尚争光自古有羇旅我何苦哀傷
上皇西廵南京十首李白
胡塵輕拂建章臺聖主西廵蜀道來劒壁門高五千丈
石為樓閣九天開
九天開出一成都萬戶千門入畫圖草樹雲山如錦繡
秦川得及此間無
德陽春樹似新豐行入新都若舊宫柳色未饒秦地綠
花光不減上林紅
誰道君王行路難六龍西幸萬人歡地轉錦江成渭水
天廻玉壘作長安
萬國同風共一時錦江何謝曲江池石鏡更明天上月
後宫親(一作新)得照蛾眉
濯錦清江萬里流雲帆龍舸下揚州比地雖誇上林苑
南京還有散花樓
錦水東流繞錦城星橋北挂象天星四海此中朝聖主
峨眉山上(一作下)列仙庭
秦開蜀道置金牛漢水元通星漢流天子一行遺聖跡
錦城長作帝王州
水渌天青不起塵風光和暖勝三秦萬國煙花随玉輦
西來添作錦江春
劒閣重關蜀北門上皇歸馬若雲屯少帝長安開紫極
雙懸日月照乾坤
䕫州歌絶句(十首取七)杜甫
中巴之東巴東山江水開闢流其間白帝高為三峽鎮
䕫州險過百牢關
白帝䕫州各異城蜀江楚峽混殊名英雄割據非天意
霸王并呑在物情
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江南江北春冬花背飛鶴子遺瓊蘂
相趁鳬雛入蔣牙
東屯稻畦一百頃北有澗水通青苗晴浴狎鷗分處處
雨隨神女下朝朝
蜀麻吴鹽自古通萬斛之舟行若風長年三老長歌裏
白晝攤錢高浪中
武侯祠堂不可忘中有松栢参天長干戈滿地客愁破
雲日如火炎天凉
成都曲張籍
錦水近西煙水綠新雨山頭荔枝熟萬里橋邊多酒家
遊人愛向誰家宿
井絡李商隠
井絡天彭一掌中漫誇天設劒為峰陳圖東聚燕江石
邊柝西懸雪嶺松堪嘆故君成杜宇可能先主是真龍
朅來為報奸雄軰莫向金牛訪舊蹤
中元甲子以辛丑駕幸蜀羅隠
邪氣奔屯瑞氣移清平過盡到艱危縱饒犬彘迷常理
不奈豺狼幸此時九廟有靈思李令三川悲憶恨張儀
可憐一曲還京樂重對紅蕉教蜀兒
蜀中三首鄭谷
馬頭春向鹿頭關遠樹平蕪一望閑雪下文君沽酒市
雲藏李白讀書山江樓酒恨黃梅後村落人歌紫芋間
堤月橋燈好時景漢庭無事不征蠻
夜多無雨曉生塵草色嵐光日日新蒙頂茶畦千點露
浣花牋紙一溪春揚雄宅在唯喬木杜甫臺荒絶舊隣
却共海棠花有約數年留滯不歸人
渚遠江清碧簟紋小桃花繞薛濤墳朱橋直指金門路
粉堞高連玉壘雲窗下斵琴翹鳳足波中濯錦散鷗羣
子規夜夜啼巴樹不並吴鄉楚國聞
錦城曲温庭筠
蜀山攅黛留時雪簝笋嶡芽縈九折江風吹巧剪霞綃
花上千秋杜鵑血杜鵑飛入巖下叢夜叫思歸山月中
巴水漾情情不盡文君織得春機紅怨魄未歸芳草死
江頭學種相思子樹成寄與望鄉人白帝荒城五千
里
新都行歐陽詹
縹緲空中絲蒙籠道傍樹翻兹葉間吹惹彼花上露悠
揚絲意去苒弱花枝住何計脱纏綿天長春日暮
益昌行(并序)前人
貞元年中天子以工部郎中興元少尹吴興陸公長
源牧利州其為政五年子旅遊由于利覩人安俗阜
欽所以美作詩一章利州故益昌郡也目曰益昌行
詩曰
驅馬至益昌倍驚風俗和耕夫壟上謠負者途中歌處
處川復原重重山與河人煙遍餘田時稼無閒坡問業
一何脩太守德化加問身一何安太守恩懷多賢哉我
太守在古無以過愛人甚愛子理邦如理家雲雷既奮
騰草木遂萌芽乃知良二千德足為國華今時固精求
漢帝非徒嗟四氣有青春衆植佇揚葩期當說霖雨天
下同滂沲
蜀國弦李賀
楓香晚花静錦水南山影驚石墜猿哀行雲愁半嶺凉
月生秋浦玉沙鱗鱗光誰家紅淚客不忍過瞿塘
蜀國偶題錢珝
忽憶鑾輿西幸時暗傷前恨竟誰知佩蘭應語宮臣道
莫向金盤進荔枝
黔中書懷竇羣
萬事非京國千山擁麗譙佩刀看日曬賜馬傍江調言
語多重譯壺觴每獨謠沿流如著翅不敢問歸橈
成都宋楊億
五丁力盡蜀川通千古成都綠酎濃白帝倉空蛙在井
青天路險劒為峰漫傳西漢祠神馬已見南陽起卧龍
張載勒銘堪作戒莫矜函谷一丸封
前題劉筠
鏤膚剽俗恣邊遨或得蹲䲭號富饒井絡共知天與險
蠺叢無奈世興妖杜鵑積恨花如血諸葛遺靈栢半燒
才似文園何足道一生琴意秪成痟
前題錢思公
武侯千載有餘靈盤石刀痕尚未平巴婦自饒丹宂富
漢庭還負碧砮征雨經蜀市應和酒琴到臨邛别寄情
知有忠臣能叱馭不論雲棧更峥嶸
悼蜀詩張詠
蜀國富且庶風俗矜浮薄奢僣極珠貝狂佚務娱樂虹
橋吐飛泉煙柳閉朱閣燭影逐星沉歌聲和月落鬭鷄
破百萬呼盧縱大噱遊女白玉璫驕馬黃金絡酒肆夜
不扃花市春漸作禾稼暮雲連紈繡淑氣錯熙熙三十
年光景倏如昨天道本害盈侈極禍必作當時布政者
㒺思救民瘼不能宣淳化移風復儉約情性非方直多
為聲色著從欲竊虛譽隨俗縱貪攫蠺食生靈饑作威
恣暴虐佞㒺天子聽所利唯剝削一方忿恨興千里攘
臂躍火氣烘寒空雪彩揮蓮鍔無人能却敵何暇施擊
柝害物黷貨輩皆為白刃爍瓦礫積臺榭荆棘迷城郭
里第鏁苔蕪庭軒喧燕雀斗米金帛市束芻羅綺博悲
夫驕奢民不能飽葵藿朝廷僉元戎帥師盪兇惡虎旅
一以至梟巢一何弱燎毛焰晶熒破竹鋒熠爚兵驕不
可戢殺人如戲謔悼耄皆麗誅玉石何所度未能剪強
暴争先謀剽掠良民生計空賖死心殞穫四野搆豺狼
五畝孰耕鑿出師不以律餘孽何由却俾夫熾蜂蠆寡
術能籠絡邊陲未肅清胡顔食天爵世方尚奔競誰復
振謇諤黃屋遠萬里九重高寥廓時稱多英雄才豈無
衛霍近聞命良臣拭目觀奇略
成都書事百韻詩(并序)薛田
金躔奥壤玉壘名區風物尚饒曠古稱最僕守茲職
任五年載至初則木牛流馬馳八使以均財次則皂
盖朱幡奉一麾而作鎮歴覽勝異慷慨興懷古人曰
非感發不可以言詩非聲詩不可以導志故言成志
激流為美談偶因公退輙作成都書事七言一百韻
止陳乎益都事蹟㒺暇以外景加諸庶幾謬發于斐
然詎敢芳揚于作者其詩曰
混茫丕變造西阡物像熙熙被一川易覺錦城銷白日
難歌蜀道上青天雲敷牧野耕桑雨柳拂旗亭市井煙
院鎖玉溪留好景坊題金馬促繁絃風流鋪席堆紅豆
瀟灑門庭映碧鮮表状屢言同穎穗敇書頻奬並生蓮
旋科杞樹炊香稻剰種豌巢沃晚田仁宅不隳由政立
義闈無取任情遷民知禮遜蠺叢後俗尚奢華邃古先
遶郭波濤來浩浩歸朝岐路去綿綿乍回黑水將成道
潛到青羊恐遇仙靚女各功翻樣繡袨商兼制砑綾牋
壚邊泛蟻張裙幄江上鳴鼉簇綵船石筍崚嶒衙對峙
琴臺恢闊寺相連羣葩艷裏珍禽語百草香中瑞獸眠
喜趣必臻尤佇望勝遊爭倦更遷延早荷葉底蹲鴟伏
椶樹梢頭亂蝶穿鹺發牢盆渾棄鹵鐵資圜法免鈈鉛
豐饒物態寧殊越美麗姝姬酷類燕西海號雄彰傳紀
南康辭健積銘鑴良工手技高容學妙隠丹方秘不傳
倚劒靈關凌絶頂夢刀孤壘削危巔金華巷陌遺三品
石鏡伽藍露一拳信落荆州隨鼓枻檢頌芝闕聽搖鞭
若量内地寒暄異且在遐陬水陸全渝舞舊云傳樂府
巴談誰曰繫言詮九苞綰就佳人髻三閙裝成子弟韀
欲辨坤維尋地理纔臨益部認郊廛文翁室暗封苔蘚
葛亮祠荒享豆籩貨出軍儲推賑濟轉行交子頌輕便
氣蒸蒟蒻根鬚潤日罩楩柟樹影圓藥市風光蟲蟄外
花潭遨樂鵙鳴前聚源待擬求梟氏貯怨那能雪杜鵑
衆植森榮還蓊蔚夾流湍迅迴潺湲鮮明機杼知無算
細碎錐刀不啻千合伴鵶鬟齊窈窕對陪霓袖競翩翾
五門冷映岷峨雪千里爰疏灌堋泉茂盛八弦宜得最
膏腴十道北俱偏袁滋不到生無分段相重來宿有緣
款召相如登兔苑驟遷太白步花甎葳甤草木時為瑞
竒秀江山代産賢曉後細風紅灼灼夜中微雨碧芊芊
錦亭焰燭明歌障繡閣香毬煖熨氈寳塔徘徊停隼旟
觀街雜沓擁輜軿酴醾引架家家郁躑躅攀條處處妍
重愛魯儒提德柄威降曹將董戎旃歡謠少負賨人勇
長講多經楚客禪似簇綺羅偏煥耀如流車馬信喧闐
搘機顯綽名堪錄題柱芬芳事莫捐李特鋒錯徒恃險
張儀規畫自持顛鷹揚器業成悠久鳥合奸雄敗轉旋
漫向鼎分澄霸道却當龜化驗都廛強貪楚滅悲傾轍
廣洽堯詢喜慕羶側弁猖狂抛玉斝歸鞍酩酊墜金鈿
氛埃屏息雲常覆稼穡繁滋澤靡愆睿聖宵衣垂迺睠
貴臣馳日每傳宣石牛邁路加歆饗江瀆隆區助潔蠲
避暑亭臺珍簟設縱閒池沼釣絲牽遮蠻帶礪長能固
捍蜀金湯遠益堅何武甲科曾繼踵嚴真十兆罕差肩
儲書競甲諸家集博識咸修百氏箋紙碓暮舂臨岸滸
瓜樽春注截河壖華嚴像閣凉堪愛淨衆松溪僻可憐
學射崔嵬横罨靄放生寬廣媚漪漣蘚庭嫩筍青篸篸
風檻新荷綠扇扇守戍貔䝗千萬騎采葑簮筍兩三員
清江瀉勢方流巽大面盤形正壓乾電掃谷風藏虎嘯
雷瞑宫樹灑龍涎郃占逖應星舒彩欒噀端聆火撲燃
令範式驅民缺缺咨謀疇倚道平平性寒甘蔗猱偷齧
體膩芭蕉蠧莫沿誌讀備興重掩卷史看唐幸懶終篇
雕盤姹女呈酥作水巷癡童颺紙鳶初下鹿頭迷鄠柱
暫來犀浦誤伊瀍變秦言語生皆會戀土情懷死不悛
結廈斧斤宗簡易入神丹艧厲精專柳隄夜月朱簾捲
花市春風繡幕搴十縣版圖分戶籍一城牌肆係民編
受辛滋味饒薑蒜劇饌盤飡足鮪鱣月季昌霜秋肯挫
荔枝衝瘴夏宜然幾番藂箐鳴虚籟是箇園林噪懶蟬蠢
動乘時先飬育菁英屆候别陶甄地丁葉嫩和嵐採天
蓼芽新入粉煎平代唘闈聞繼岌監軍憑軾見劉焉蕙
蘭馥裛幽蹊畔菱芡交鋪曲島邊繪網晚晴誇蹴踘畫
繩寒食戲鞦韆氤氲紫霧濛都邑縹渺彤霞聚偓佺螭
伏自然銷劒戟螻翻幾度起戈鋋宦遊止歎音塵闕鄉
飲何驚歲月遄靈夀桃枝奇共結金砂銀鑠貴相聯埋
輪昔按均輸命吒馭今分太守權徒為行春飛皂盖詎
能許國報青錢政經旋考尤多僻民瘼深求尚未痊雖
愧袴襦非叔度且期毫墨有馮沿僶遵廉察思從訓克
謹操脩敢好畋南市醉過攅幟隊西樓歡坐列瓊筵煩
囂謹畏傷淳厚慧黠周防近巧諞重祿省心宜致寇薄
材莊貌若臨淵扶危頗異巢居幕勸善還同矢在弦叨
莅一麾康遠俗等閒光景又三年
成都宋祁
風物繁雄古奥區十年傖父巧論都雲藏海客星問石
(成都有一石人傳嚴君平所辨星石今在嚴真觀)花識文君酒處壚兩劒作關
屏對繞二江聯派練平鋪此時全盛超西漢還有淵雲
杼頌無
成都行陸游
倚錦瑟擊玉壺吴中狂士游成都成都海棠十萬株繁
華盛麗天下無青絲金絡白雪駒日斜馳遣迎名姝臙
脂褪盡見玉膚綠鬟半脱嬌不梳吴綾便面對客書斜
行小字密復疎墨君秀潤腴不枯風枝雨葉蕭蕭殊月
浸羅襪清夜徂滿身花影醉索扶東來此歡墮空虛坐
悲新霜點鬢鬚易求合浦十斛珠難覓錦江雙鯉魚
夢至成都悵然有作(二首)前人
春風小陌錦城西翠箔珠簾客意迷下盡牙籌閒縱博
刻殘畫燭喜分題紫氍毹暖帳中醉紅叱撥驕花外嘶
孤夢凄凉身萬里令人憎殺五更鷄
宦途元不羡飛騰錦里豪華壓五陵紅袖引行遊玉局
華燈圍坐醉金繩階前汗血洮河馬架上霜毛海國鷹
世事轉頭誰料得一官南去冷如冰
雪中懷成都前人
憶在西州遇雪時繡筵處處百花圍烏絲闌展新詩就
油壁車迎小獵歸感事鏡鸞悲獨舞寄書筝䧹恨慵飛
愁多自是難成醉不為天寒酒力微
成都書事前人
劒南山水盡清暉濯錦江邊天下稀煙柳不遮樓閣斷
風花時逐馬頭飛芼羹筍似稽山美斫鱠魚如笠澤肥
客報城西有園賣老夫白首欲忘歸
涪州前人
古壘西偏曉繫舟倚闌搔首思悠悠欲營丹竈竟無地
不見荔枝空遠遊官道近江多亂石人家避水半危樓
使君不用勤留客瘴雨蠻烟我欲愁
涪州十韻馬提幹
地踞襟喉重城依雉堞堅東漸鄰楚分南望帶夷邊舟
楫三川會封疆五郡連人煙繁峽内風物冠江前溪自
吴公邑園由妃子傳許雄山共峻馬援壩相聯灘急羣
瀦沸崖高落馬懸石魚占歲稔鐵櫃騐晴天地暖冬無
雪人貧歲不綿巖標山谷子觀塑爾朱僊
涪州宋輸
錦繡洲猶在熊羆夢已無文風齊兩蜀仙洞接三都白
石從天設青崖見地圖荔支妃子國不復曩時輸
彭山縣君居文同
公館静寥寥園亭景物饒溪光明短彴樹影蔭危譙山
鳥忽雙下溪魚時一跳主人王事簡文酒日逍遥
廣安何志熙
欲說賨城好先誇方物妍金羹收稻後紅腊落梅前照
坐棃偏紫堆盤荔更鮮雪藤尤異産應不數花牋
蜀國弦明劉基
胡笳拍斷玄冰結湘靈曲終斑竹裂為君更奏蜀國弦
一彈一聲飛上天蜀國周遭五千里峨眉迢迢連玉壘
岷嶓出水作大江地砉天浮戒南紀舒為五色朝霞暉
惨為虎豹號隂霏翕為千嶂雲雨入噓為百里雷霆飛
白鹽雪消春水滿谷鳥相呼錦城暖巴姬倚歌漢女和
楊柳壓橋花纂纂銅梁翠氣通青蛉碧鷄啼落天上星
山都號風寡鵠泣杜鵑嗚咽愁幽冥商悲語怒聽未了
窮猿三聲巫峽曉瞿唐浪波翻九淵倒瀉流泉喧木杪
樓頭仲宣羇旅客故鄉渺渺音塵隔含悽更聽蜀國音
不待天明頭盡白
全蜀藝文志卷五
