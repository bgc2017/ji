全蜀藝文志卷九明周復俊編
詩
江山下
巫山高齊虞羲
南國多竒山别巫獨靈異雲雨麗以桂陽臺重怨(一作千里)
思勿言在可(一作可再)得特美君王意高唐一斷絶光隂不
可遲
同前劉繪
高唐與巫山參差鬱相望灼爍在雲間氤氲出雲(一作霞)
上散雨收夕臺行雲卷晨帳出没不易期婵娟似(一作以)
惆悵
同前梁元帝
巫山高不窮迥出荆門中灘聲下濺石猨鳴上逐風樹
雜山如畫(一作盡)林暗澗疑空無因謝神女一爲出房櫳
同前梁王泰
迢逓巫山好(一作竦)遠天新霽時樹交涼去遠草合影開
遲谷深流響咽峽近猿聲悲只言雲雨状自有神仙期
同前梁范雲
巫山高不極白日隠光暉靄靄朝雲去溟溟暮雨歸巖
懸獸無迹林暗鳥疑飛枕席竟誰(一作空)薦相望日(一作空)
依依
同前陳蕭詮
巫山映巫峽高高殊未窮猿聲不辨處雨色詎分空懸
崖下桂影(一作月)深澗響松風别有仙雲起時向楚王宫
同前唐鄭世翼
巫山凌太清岧嶤類削成霏霏暮雨合靄靄朝雲生危
峯入鳥道深谷瀉猿聲别有幽棲客淹留攀桂情
同前陸敬
巫岫鬱岧嶤高高入紫霄白雲抱危石玄猿迥挂(一作挂迥)
條懸崖激巨浪脆葉殞驚飈别有陽臺處風雨共飄飄
(一作飄颻)
同前李元操
荆門對巫峽雲夢邇陽臺燎火如奔電墜石似驚雷天
寒秋水急風静夜猿哀枕席無由薦朝雲徒去來
同前盧照鄰
巫山望不極望望下朝氛莫辨啼猿樹徒看神女雲驚
濤亂水脉驟雨暗岑(一作峯)文霑裳即此地况復遠思君
同前閻立本
君不見巫山高高半天起絶壁千尋畫相似君不見巫
山磕匝翠屏開湘江碧水遶山來綠樹春嬌明月峽紅
花朝覆白雲臺臺上朝雲無定所此中窈窕神仙女仙
女盈盈仙骨飛清容出没有光輝欲暮高唐行雨送今
宵定入荆王夢荆王夢裏愛穠華枕席初開紅帳遮可
憐欲曉啼猿處說道巫山是妾家
同前喬知之
巫山十二峯參差互隠見潯陽幾千里周覧忽已遍想
像神女姿摘芳共珍薦楚雲何逶迤紅樹日葱蒨楚雲
没湘源紅樹斷荆門郢路不可見况復夜聞猿
同前沈佺期
巫山峯十二合沓(一作環合)隱昭回俯眺琵琶峽平看雲雨
臺古槎天外倚瀑水日邊來何忍猿啼夜荆王枕席開
同前張九齡
巫山與天近煙景常青熒此中楚王夢夢得神女靈神
女去已久白雲(一作雲雨)空冥冥唯有巴猿嘯哀音不可聽
同前皇甫冉
巫峽見巴東迢迢出半(一作半出)空雲藏神女館雨到楚王
宫朝暮泉聲落寒暄樹色同清猿不可聽偏在九秋中
同前李端
巫山十二峯皆在碧虛中回合雲藏日霏微雨帶風猿
聲寒過澗樹色暮連空愁向高唐去清秋見楚宫
同前張循之
巫山高不極合沓(一作沓沓)狀竒新暗谷疑風雨幽巖若鬼
神月明三峽曙潮滿二江春爲問陽臺客應知入夢人
同前李沇
没天心開地脉浮動凌霄拂藍碧襄王端眸望不及似
睹瑶姬長嘆息巫粧不治獨西望暗泣紅蕉抱雲帳君
王妬妾夢荆宫虚抱金沉印仙掌紅濤迅激如相助十
二獰龍怒行雨崑崙謾有通天路九峯正在天低處
同前李賀
巫山叢叢高插天巴江翻瀾神曳煙楚魂尋夢風颸然
曉風飛雨生苔錢瑶姬一去一千年丁香笻竹啼老猿
古祠近月蟾桂寒椒花墜紅濕雲間
同前陳陶
玉峯青雲(一作靈)十二枝金母和雲賜瑶姬花宫磊砢楚
宫外(一作列)列仙(一作仙客)八面星斗垂秀色無雙怨三峽春
風幾夢襄王獵青鸞不在嬾吹簫斑竹題詩寄江妾飄
飄散絲巴子天苔裳玉轡紅霞幡歸時白帝掩青𤨏瓊
枝草草遺湘煙
同前羅隠
下壓重泉上千仞香雲結夢西風緊縱有精靈得往來
狖軛鼯軒亦顛隕嵐光&KR1128;&KR1128;雷隠隠愁爲衣裳恨爲鬢
暮灑朝行何所之江邊日月情無盡珠零冷露墮丹楓
細腰長臉愁滿宫人生對面猶異同况在千巖萬壑中
巫山高(并序)宋范成大
余舊嘗用韓無咎韻題陳季陵巫山圖考宋玉賦意
辨高唐之事甚詳今過陽臺之下復賦樂府一首世
傳瑶姬爲西王母女嘗佐禹治水廟中石刻在焉
濕雲不收煙雨霏峽船作灘梢廟磯杜鵑無聲猨呌斷
惟有飢鴉迎客飛西眞功高佐禹跡斧鑿鱗皴倚天壁
上有瑶簪十二尖下有黃湍三百尺蔓化蚪木風煙昏
蘚珮翠帷香火寒靈斿飄忽定何許時有行人開廟門
楚客詞章元是諷紛紛餘子空嘲弄玉色朱顏不可干
人間錯說高堂夢
後巫山高一首前人
疑眞宫前十二峯兩峯娟妙翠插空餘峯競秀尚多有
白壁蒼崖無數重秋江潄石半山腹倚天削鐵荒行蹤
造化鍾竒矗瑶瓛眞靈擇勝探珠宫朝雲未罷暮雲起
隂晴竟日長冥濛瑶姬作意送歸客一夜收繚仍回風
仰看館御飛檝過回首已在虚無中惟餘烏鴉作使者
迎船送船西復東
初入巫峽前人
鑽火巴東岸摐金峽口船東江岸欲合潄石水多漩皂
午二竿日中間一罅天偉哉神禹跡疏鑿此山川
瞿唐行(七月十九日至䕫子灔澦撒髮不可犯是夜水漲及山腹詰且視灔澦則已在)
(水中土人云此青草薺也可以冒險而入遂鼓棹略其頂而過郡中遣候兵立)
(山上每一舟平安則搖幟以召後舟白鹽赤甲皆峽口大山黃嵌黑石皆峽中)
(至險處入峽西岸有聖泉舟人或向之疾呼曰人渴也泉即迸下一杯許復乾)
(余舟過甚急未之試也)前人
川靈知我歸有程一夜漲㾗千丈生中流擊檝洶作氣
夾岸簸旗呀失聲不知灔澦在船底但覺瞿唐如鏡平
鑿峽疏川狠石破號山索飲飛泉驚白鹽赤甲轉頭失
黑石黃嵌拚命輕草薺增肥無泊處竹枝凝咽空餘情
人間險路此竒絶客裏驚心吾飽更劒閣翻成蜀道易
請歌范子瞿唐行
嘲峽石前人
峽山江濱亂石萬狀極其醜怪不可形容舉非世間
諸所有石之狀走筆戲題且以紀異
峽山狠無情其下多醜石頑質賈憎唾傀狀發笑啞麤
類墳壤黃沉漬鐡矢黑或如溝泥涴或如凍壁坼堆疑
聚廪粟陊若壊城甓槎牙鏤朽木狼藉委枯骼礧砢包
蠃蚌淋漓錮鉛錫縱紋瓦溝壠橫疊衣摺襞鱗皴斧鑿
餘坎窞蹴踏力云何清淑氣孕此譎詭跡我本一丘壑
嗜石舊成癖端溪紫琳腴洮河綠沈色階冊截肪膩泗
磬鳴球擊嵌空太湖底偶立韶江側眞陽劖千嵓營道
剷寸碧倦遊所閱多未易一二籍朅來兹山下刺眼昔
未覿或云峽多材竒秀鬱以積絶代昭君村驚世屈原
宅東家兩兒女氣足豪萬國山石何重輕奚暇更融液
我亦味其言作詩曉行客
十二峯詩望霞峯閻伯敏
東皇君來流曉霞暮看西北王母家雲華夫人王母女
肯爲廟食留三巴
翠屏峯
秋山黃落春山青不識仙家雲錦屏六銖天衣下拂石
香風馥郁朝眞亭
朝雲峯
山頭行雲自朝朝陽臺暮色連雲霄朝來暮去變雲雨
送老行客無回橈
松巒峯
舟船搖搖大巫前松間絲蘿望纏綿屏風角轉恰匝背
心在山頭人倚船
集仙峯
綠簔鞋繫青行纏束薪緼火問山田雲間似聽仙佩響
蓬鬢拂掠燒畬煙
聚鶴峯
望夫石女春復秋巴歌初舞隨遨頭夜深九臯清唳響
仙禽亦替離人愁
净壇峯
山頭枝枝竹掃壇舟子竹枝歌上灘炷香上廟擲杯珓
但乞如願舟平安
上昇峯
黃魔白馬功告成雲華夫人朝玉京禹后夏后引音節
高低峽船搖櫓聲
起雲峯
釵頭嫋娜山花枝裙尾舊纈山麻衣朝隨雲起采薪去
暮趁女伴穿雲歸
栖鳳峯
山頭鳳鳴求其凰山前家家背鳳筐竹花結實未忍食
刀耕火種五里香
登龍峯
散而成章合為龍回風混合游鴻濛舟人上下神女供
俗粧鉛粉臙脂紅
聖泉峯
靈泉一派瑶池分灑落掉石隨東奔楚人但愛香溪水
溪邊為有昭君村
十二峯古風二十五韻袁說
平生酷嗜岩壑姿竒峯怪石貪成癡雲烟變幻瞥眼過張
皇戄覓惟憂遲東南名山半遊歷就中所欠巫山竒巫山
之峯冠巴峽竒峯十二相參差昔年圖畫嘗一見欲見此
山無路之扁舟西泝上三峽千嵓萬壑爭追隨終朝應接
不已暇心目洞駭俱忘疲驀然鉦鼓高唐上峯巒二六排
旌旗一峯霞彩炯在望一峯展翠開屏帷(望霞峯翠屏峯)無心出
岫雲吐色偃盖平巒松並枝(朝雲峯松巒峯)僊蹤鶴駕羽衣近壇
石瑶臺閶闔低(集仙峯聚鶴峯淨壇峯上昇峯)白雲一起鳳凰下清泉四
合蛟龍嬉(起雲峯聖泉峯栖鳳峯登龍峯)羣峯角立變態異一一大巧乾
坤為外堪擊拊試聲律中含造化分四時天下名山亦多
矣未有列岫竒如兹九華一景固天巧惜與江流相背
馳南北兩峯喧衆口粧抹却恨同西施何如此峯何限
好行行列列横江湄煙雲漠漠出寸碧風雨時時勻黛
眉舟人漁子謾回首騷士墨客勞支頥我來穿水入天
去貂裘章甫生塵緇昂頭見此大竒特躋攀不上空嗟
嘻吾將欲訪三島登九嶷上蓬萊道山之壁絶泰華終
南之嵋飛鳬去舄嘯滄海却來巫峽温前詩
次韻錢鏊
文昌仙伯天人姿愛山尋勝如書癡忽摩台符歴參井
麾幢泝峽春遲遲山靈川后總效職萬壑千嵓俱獻竒
就中巫山絶雄勝插天紫翠相參差神妃來下珮聲遠
駐此名地相安之峯旋地轉自前後屹立萬馬如追隨
兩山有川幻天巧禹功到此神應疲仰天照眼如疋練
舟行電掣飜雲旗迅帆競惜峯巒過艅艎望眼裳褰帷
懸崖下有欲落石古木上有參天枝龍登鶴聚仙既集
雲昇雨暗天如低從來三峽號至險高牙穩泛如遊嬉
揚旌一覽天下勝詞源倒峽知優爲嘗聞竒觀天亦惜
遇賢輒與因其時少陵寓此雖窮寂妙語驚人多在兹
雕鐫萬象發大閟衙官屈宋聲爭馳公今曳履星辰上
調元妙手行將施天教來作東道主歡聲和氣生江湄
公來頓覺雪山重青城增氣連峨嵋首驅巫陽入新句
一洗前作堪解頥英詞從此遍蜀道迥出塵表無纖緇
嘗憂此地難久駐轉首絶景成嗟嘻直欲使拂素練圖
翠嶷寫松巒起雲之狀模翠屏栖鳳之嵋終朝誦公有
聲畫却來看此無聲詩
次韻毋丘恪
縑素巧貌谿山姿寶藏昔笑虎頭癡何人夜半胠箧去
信爲羽化無疑遲魏明不惜萬夫力鑿山累土誇神竒
景陽突起芳林苑穀城文石光參差葉公好龍廣射虎
大方安能不笑之至人於物特寓目遠象過眼心弗隨
我公看山正如此肻趁無窮脚力疲胷中五嶽鎮地軸
眼底三辰昭旌旗文星仙伯寵分鉞來撫蜀土初褰帷
巫山一覽窺妙處寫入長歌賡竹枝坐令十二峯增重
已覺氣壓嵩華低太室少室敢輩行小孤大孤何兒嬉
岱宗日觀峻徒爾崑崙天柱高安爲出雲作雨均有是
泥金鏤玉彼一時所謂造化一尤物不住九華眞在兹
中山前言恐遂廢公之妙論已四馳半語尤存大公正
蟠胷經濟看設施要令利澤均四海無論山崖與水湄
只今蒼生方屬望休戚在公顰伸眉願公更爲天下重
所養自養觀諸頥量陂誰復能澄撓德表居然無磷緇
巖石巍巍具瞻在孰不嘆仰聲噫嘻又何必東望瀛南
望嶷北有天後之劍嶺西有雲表之峨嵋與公高名並
不朽配以今日巫山詩
次韻黃人傑
文昌老仙絶俗姿愛山成癖非兒癡胷中况自有丘壑
檻結瑰異當恐遲坤維謀略出分閫江山致助爭出竒
尋幽選勝上巫峽斷崖怪石懸參差十二峯前弭征楫
枝藤直上窮所之雲煙變態千萬狀過眼神動驚天隨
人疑躋攀欲力盡公自樂此良不疲瑶華眞妃似風駕
風馬盡下揚旛旗層巒好處起蒼壁丹霞望門開赤幃
登壇定可拾瑶翠却老未應無玉枝仰天一笑睨廖廓
俯視培塿丘陵低頗疑遊龍出飛躍恍若栖鳳猶娛嬉
喬松跨鶴遠近集雲雨濟人朝暮為壇維野翠有餘潤
泉拖修帛無窮時一經盻睞便改觀陽臺價重當由兹
惜哉牙纛不久駐鷁首未轉檣烏馳輕縑素練欲摹寫
摹畫難著五采施筆端機杼始潛運悠然寄興滄洲湄
章成密簡繡衣使繡衣翰墨今白眉珠酬玉唱兩相和
三嘆盡解騷人頥好刊蒼珉示千古磨而不磷湼不緇
紛紛我輩小巫耳健讀數過徒噫嘻待從兩公奠西極
安南嶷收關河百二之險劖岷峨萬仞之嵋大書有宋
中興頌東還更和巫山詩
客有自成都來者傳制帥華學尚書年丈巫山
詩輙次韻奉寄許及之
巖壑豈是鐘鼎姿出處相較黠與癡我家淛東山水窟
閒窺壺中日月遲坎蛙固守井底見鴈蕩斷云天下竒
坐想天柱高突兀便覺穹障排參差歸胡不歸歸未得
吾非故吾吾何之南宦祝融常在眼北征太行長相隨
每欲拓關令混一其奈意廣憐庸疲故人開府鎮巴蜀
大江楊舲張虹旗紀行先要實古錦及境始事蹇赤帷
陽侯似知公得句吳榜婁舞下折枝有客傳誦巫山高
長安那復紙價低襄王胡爲愛文賦宋玉大以供戲嬉
山川本以靈雨祀神明何及䙝凟爲牽牛織女謗自古
小姑彭郎訛一時剰喜新篇有如此洗空遣恨從今兹
蜀道誰云在天上政譽已逐詩聲馳世情嚮背南北阮
人物妍醜東西施願君滄溟恢宇量聽披缾甖居井湄
已爲下戶代輸額更要全蜀俱伸眉西都父老久延頸
關外士卒寬張頥訪尋恐有玄尚白流落寧無素染緇
規模所至欣濟濟民俗定自臻嘻嘻政成化洽公何疑
無人風月鐫峨嵋歸來要著浯溪頌吾上中和宣布詩
次韻丁逢
半雨半晴山弄姿濕雲吹風不成癡蘼蕪漸徧楚宫碧
蒲萄未漲巴江遲西南人尹初涉境山川效職加瑰竒
翠屏窺窗故娟妙松巒映帶相參差浮雲擊汰睨青壁
靈君一去今安之吟情浩蕩隘宇宙萬景敢云驕莫隨
當年楚境半天下孱王醉夢方昏疲珊珊玉佩赤帝女
星髾羽蓋蜺旌旗錫符賜榮豈無意侍臣託諷褰幬帷
尹今文采繼騷雅夢得詩魂羞竹枝吾行一百八盤上
鑽天但覺天雲低荒荒野驛虎豹怒隂隂嶺樹猿猱嬉
危登險陟倦三伏口呿背浹嗟胡爲豈知舟行有竒觀
山靈秘惜留歸時青簾白舫夙已具芒鞵布襪將從兹
胷中丘壑未塵土頭上歲月從驅馳雖無勝具逐支許
尚有樂趣同周施何當投劾便歸去發船打鼓清江湄
更催尺一喚公覲同看二六浮修眉常山蛇陣想魚復
建溪龍焙傾蟇頥攤錢晝浪看三老杖藜晩岸尋名緇
昔人没嶺寄書帖更歌蜀道先吁嘻未若尹外岳牧中
丞疑惠愛春江之赴滄海清明秋月之掛峨嵋盡驅三
峽波濤筆第入思齊訪落詩
次韻閭丘泳
舟行觀山無定姿蓬底兀坐眞兒癡層崖複嶺正雜遝
平崗横阜俄逶遲晴嵐參天固競秀深巖挺石尤多竒
遥岑浮眉綠點點飛瀑懸劔鋒差差飽聞巫山妙天下
今誦公詩如見之蓬仙來應人間世妙齡便有聲名隨
日談經術輔主聖久領國計嗤駑疲共推經邦濟川楫
暫建分陜元戎旗百城聽令仰賜履三邊制勝如籌帷
長江高唐神女峽萬里崑崙分一枝峯巒森立入霄漢
塔廟選勝居高低響山猿啼聲若嘯迎棹鴉舞來如嬉今
母分畀神靈職孰去朝暮陽臺爲琅函蘂笈發天秘贊
禹治水唐虞時英辭一洗千載陋寫之琬&KR1256;宜自兹人
思傳本快先睹蔡邕石經車馬馳北暢威名被沙漠西
奠夷落連黔施帝遣雲軿鎮南極祠宫姑寓江之湄湘
君時過鼓瑶瑟宓妃豈復颺蛾眉金闕已侔坐少廣丹
經孰授踰期頥野人塵容粗知學素守亦復湼不緇朅
來乘軺職飛輓兩見祈穀歌噫嘻疲氓﨑嶇上轉粟舊
業荒落南窺疑勞生屢已度劍棧清遊頗念登峨嵋從
今崧高雅頌手那數韓子南山詩
次韻張縯
化工神偉開物姿劖石萬仞不作癡巍峯聳立威鳳舉
急峽怒流奔馬遲隱然萬里形勝重信矣四海游觀竒
天開疋練勢嶻嶪雲擁列嶂青參差輿圖悚視天設險
舟檝競與江東之何年宇宙此盤據遠攬泰華宜肩隨
胷吞雲夢盪物表眥决飛鳥忘神疲元戎受任盛節制
列艦徑度羅旌旗天香來時滿衣袖講殿幾日辭書幃
詞源浩蕩春峽水句律飄揚秋桂枝天門有路穿水底
筆力到古羣峯低遠參退之賦山囿下陋樊川娛水嬉
(吾聞京城南兹爲羣山囿退之南山詩也)有神相宅理應爾夢賦靡曼奚其
爲流轉不根憐已久高詠取正今逢時昔年飛輓忝將
指異境名言猶念兹大篇巨軸窺勝賞赤甲白鹽神坐
馳有從絶唱發竒偉衆作絢彩同彰施德風草偃閫以外
觀頌下轉江之湄寧須三年秦漢計行復八彩瞻堯眉
慈恩論契肯隔面草堂枉駕忽解頥我方卧雲書自伴
公詠入相衣宜緇少須凋瘵盡摩撫大賑倉穀歌噫嘻
(潼利告旱歉公方大舉荒政)會看丹詔來北闕更上&KR2165;嶺登峨嵋江
江助協此嘉會載賡歸寫明良詩
次韻李嘉謀
道人愛山出天姿自謂計黠人嫌癡獨遊名山看不足
每得勝處行爲遲誰人能知物外賞世上自有壺中竒
一行作吏困汨没便與好境相參差晩兔投林今適願
窮猿得木吾何之芒鞋竹杖恣如往煙蓑雨笠長相隨
青山愈好足力盡此意未止駑駘疲路逢行人說大尹
正見諭蜀揚舲旗好賢招邀每虛席問俗疾苦時褰帷
才華落落清廟器詩筆粲粲珊瑚枝胷吞楚澤八九盡
氣壓巫峽羣山低大峯連娟争嫵媚蒼壁徙倚供遊嬉
巴東巴峽古所重作雲作雨今胡爲有情飛鳶送迎客
無數棹歌來去時昔日畫圖曾見者何意忽此今逢兹
邇來豐碑在人口已與流水爭東馳政用中和得大體
智出毫末非全施不獨英聲流上國已有詩卷傳江湄
狼烽長閒一鼔腹耕隴不見愁生眉都門髣髴記分袂
蜀道修阻常支頥持謁見公敢論舊撫髀顧我清無緇
樽爼頻開閒共語歌謳聊與民同嘻忽然晨日在東壁
但見山月來峨嵋行吟何獨壮三峽在處山靈來乞詩
廣溪峽唐楊炯
廣溪一峽首曠望兼川陸山路遶羊腸江城鎮魚腹喬
枝百丈偃飛水千尋瀑驚浪回高天盤渦轉深谷漢氏
昔云季中原爭逐鹿天下有英雄襄陽有龍伏常山集
軍旅永安興版築池臺忽有傾邦家遽淪覆庸才若後
主忠佐爲心腹設險猶可存當無賈生哭
天池杜甫
天池馬不到嵐壁鳥纔通百頃青雲杪層波白石中鬱
紆騰秀氣蕭瑟浸寒空直對巫山出兼疑夏禹功魚龍
開闢有菱芡古今同聞道奔雷黑初看浴日紅飄零神
女雨斷續楚王風欲問支機石如臨獻寶宫九秋驚鴈
序萬里狎漁翁更是無人處誅勞任薄功
峽中山盧象
高唐幾百里雲樹接陽臺晩見江山霽宵聞風雨來雷
從三峽起天向數峯開靈境信難見輕舟那可廻
過巫峽李頻
擁棹向驚湍巫山直下看削成從地底峻極出雲端暮
雨晴歸少啼猿渴下難一聞神女去風竹掃空壇
巫峽曹松
巫山蒼翠峽通津下有仙宫楚女真不逐綵雲歸碧落
却爲暮雨撲行人年年舊事音容在日日誰家夢想頻
應是荆山留不住至今猶得覩芳塵
望巫山張喬
溪疊雲深轉谷遲暝投孤店草蟲悲愁連遠水波濤夜
夢斷空山雨雹時邊海故園荒後賣入關玄鬢夜來衰
東歸未必勝羇旅况是東歸未有期
巫山神女廟劉禹錫
巫山十二鬱蒼蒼片石亭亭號女郎曉霧乍開疑卷幔
山花欲謝似殘粧星河好夜聞清佩雲雨歸時帶異香
何事神仙九天上人間來就楚襄王
酬人貽巴峽圖薛濤
千疊雲峯萬丈湖白波分去繞荆吳感君識我枕流意
重示瞿唐峽口圖
巫山宋曾慥
巫山不可見翠岫幾重重雲外藏三島江頭認九峯淡
煙迷暝色疎雨浥秋容目斷凝貞路松風傳暮鐘
離巫山晩泊掉石灘下李&KR0811;
黃昏風雨阻江濱翠綰羣峯暮色勻一夜子規啼到曉
孤舟愁殺未歸人
入峽蘇軾
自昔懷清賞今兹得縱探長江連楚蜀萬𣲖瀉東南合
水來如電黔波綠似藍餘流細不數遠勢競相參入峽
初無路連山忽似龕縈紆收浩渺蹙縮作淵潭風過如
呼吸雲生似吐含墜崖鳴窣窣垂蔓綠毶毶冷翠多崖
竹孤生有石楠飛泉飄亂雪怪石走驚驂絶澗知深淺
樵童忽兩三人煙偶逢郭沙岸可乘籃野戍荒州縣邦
君古子男放衙鳴晩鼓留客薦霜柑聞道黃精草叢生
綠玉篸盡應充食飲不見有彭聃氣候冬猶暖星河夜
半涵遺民悲昶衍舊俗接魚蠶版屋漫無瓦巖居窄似
菴伐薪常冒險得米不盈甔歎息生何陋劬勞不自慙
葉舟輕遠泝大浪固無諳矍鑠空相視嘔啞莫與談蠻
荒安可駐幽邃信難耽獨愛孤棲鶻高超百尺嵐橫飛
應自得遠颺似無貪振翮遊霄漢無心顧雀䳺塵勞世
方病局束我何堪盡解林泉好多爲富貴酣試看飛鳥
樂高遁此心甘
入峽蘇轍
舟行瞿唐口兩耳風鳴號渺然長江水千里投一瓢峽
門石爲戸鬱怒水力驕扁舟落中流浩如一葉飄呼吸
信奔浪不復由長篙捩舵破濆旋畏與亂石遭兩山蹙
相値望之不容舠漸近乃可入白鹽最雄高草木皆倒
生哀呌悲玄猱白雲繚長袖零露如飛毛緬懷洚水年
慘慼病有堯禹益決岷水屢與山鬼鏖摧崗轉大石破
地疏洪濤巉巉當道山斬截肩尾銷峭壁削下趾連峯
斷修腰破處不生草上不掛鳥巢水怪不盡戮下有龍
與鼇遼哉千萬年禹死遺跡牢豈必見河洛開峽斯已
勞
峽口宋肇
萬里西南路瞿唐居上游峽分山對立江合水爭流蛟
鰐從來患風波自古愁幾時飛兩槳歸去幔帆秋
瞿塘峽陳謙
庸蜀諸羌水荆吳萬里渾不將崖約束焉免壑崩奔線
引温湯浦觴浮雪水源槎程疑欲盡西望氣魂魂(氣魂魂見)
(山海經)
瞿塘峽二首李石
我行江南上峽來繫舟夜泊雲雨臺行到西川一萬里
杜鵑聲急桃花開
花開歸去客在船人道雲安有杜鵑峽山無路續百丈
胡獼上樹拊連天
峽中前人
峽水方中駐歸舟泝蜀門竹枝聲處處梅葉雪村村來
去山蠻笑啼號地主恩幸然窮性命不必賦招魂
峽山古調詩杜曾
濫觴岷山側(此江出岷山)朝宗蓋自然沸沸出幽竇滔滔成
巨川深流疑徹地遠勢欲浮天萬石攅若鬭一流瀉如
懸二蜀通貨博三峽爲防堅上下比(入聲)艱險往來爭泝
沿衝高濆氣盛轉急洶形圓行人戒仲夏招子尚耆年
(主舟人謂之長年三老)風波雖滅裂灘磧且叢駢湍聲混蠻市漲
潣入畬田傍臨股且栗順下目無前浮沫逢槎聚垂瀑
依岸穿哀猿藏森(上聲)聳渴鹿聽潺湲幽勝祠宇密傾危
村舍連寒沙淹宿雨暖溆罩春煙青蕪隨遠曲白鳥戲
輕漣常經祗名利舊隱多神仙至清逃鰌鱔極奥容鱘
鱣楚臣忠義鬱(屈原也)巫女威福專(巫山廟人多祈祀)龍驤戰具
敏鯀嗣導功全瞿塘十里闇灧澦一丘偏底柱不足擬
吕梁誠浪傳伊予非智者被命徒勉旃尺短糾列郡寸
進乘孤船一步一竿探百丈百夫牽通夕但耿耿終日
惟乾乾廢職罹罪罟委命推化甄寄言千金子狂狷可
間焉
雲安下偶成邵傳
輕波颭鴨頭小艇翔燕尾風沙三十程雲水一千里雪
盡晩寒輕日長春睡美汀蕪翹碧茅岸樹裹紅蘂江潭
清鏡中山入翠屏裏蜀鳥已驚心巴猿猶側耳竹節數
名灘桃花騐新水谷鸎歌尚慵檣燕舞何喜落日浪鎔
金殘花風翦綺斯遊興最多了不知行止
泊雲安下大風驟雨作栢梁體一篇
前人
晴空赤日飛丹霞扁舟春熱汗且呀寒温之候無乃差
朝猶挾纊莫著紗祝融暴横勢莫加驟將炎赫移韶華
東皇游冶窮豪奢未終節序還其家忍驚猛吹揚白沙
煙雲四起相邀遮空中轣轆鳴雷車樅樅白雨懸亂麻
風師雨將相矜夸干力萬槊爭囂譁玄旌皂纛何紛葩
勢搖兩蜀掀三巴須臾雨止雷停撾蒼雲掃盡天無瑕
恍如脱兔離輕罝回頭已見羲輪斜山開水盡風色嘉
喜翔燕雀嬉魚鰕紅顚白倒粉殘花披張林葉舒草芽
隂陽變化誰咄嗟風雲乃爾相喧拏大氣一氣通幽遐
彼蒼高遠安能涯倚峯吟望心目賖碧雲千里號啼
鵶
雲安龍脊灘楊濟
洞庭老龍時出沒萬斛舟航俱辟易此龍脊背已鐵石
肯逐時好作人日我呼邦人來踏磧恍然如見紅圖出
大巫雞卜占雲吉小巫竹枝歌轉激飄石揚沙障江色
塵埃何處不相襲摩挲石刻聊偃息恐有老人來
横笛
雲安下巖杜柬之
濤江翻雪卷湖灘晩泊巖扉暫解顔夙有淨緣逢寺善
老無生理作僧閒殘雲已斷獨飛雨落日將沈却照山
半夜秋聲驚客夢一簾珠貝冷珊珊
下巖避暑留題楊邁
古寺重來興轉添舟中午暑正炎炎野僧引客登山閣
稚子穿雲映水簾熱得清涼身暫健老便閒靜意難厭
人間劫火方撩亂法雨何如為普沾
下巖唐末有劉道者定州無極人聞道於雲居
膺祥師爲開巖第一祖法號道微自鑿石龕曰
死便藏龕中不用時日門人奉其命二百年矣
來遊者題詩不可勝讀莫能起此開巖者故予
作二篇表見之其一用楊子安韻其一用王定
國韻黃庭堅
空巖靜發鐘磬響古木倒掛藤蘿昏莫道蒼崖鎻靈骨
時應持鉢到諸村
又
寺古松楠老巖虚㙮廟開僧緣蠶麥去官數荔支來石
空無心室雲鋪稱意苔若爲劉道者拽得鼻頭廽
按部留小詩命男明復同賦郭印
地涉雲安境山名燕子龕簾垂看急溜蓋偃得修楠牢
落前賢蹟光明有佛庵幽禽知客至一一解玄談
又郭明復
道人昔日來開山山鬼悔泣門不關一時梵宇借嵓麓
千載絶景歸人間松蘿鬱勃樹旌纛水泉丁東鳴珮環
兩蘇寂寞涪翁死杖屨誰與同躋攀
僕既與子應賦觀瀑詩矣頃之而定瀑小疏爲
水簾驚變態之不窮也復記之以詩
張灝
朝來雨急飛瀑雄黑雲壓屋江掛虹晩來雨定瀑亦小
散作水縷鏘簷櫳垂簷初似玉成綴觸石但見珠跳空
嗟哉山泉一物耳朝態暮状不爾窮乃知造物解戲人
千變萬化頃刻中吾恐文章要如此好把泉源驅筆鋒
嵓下觀瀑早晩異状子文有詩輒次其韻
何麒
瀑色清明氣猶雄非煙非雲非白虹兜羅綿光透罘罳
琉瓈吹影搖簾櫳風吹銀潢洒蒼壁月照玉柱擎青空
誰言物象要有盡我覺端倪殊不窮思湧廻翔掀舞時
句在縹緲空濛中更將七字寫亭午倚天長劍拖芒鋒
水簾虞大博
疏水成簾造化功冷光千丈半巖風層霄螮蝀正鋪地
蒼海珠璣却墮空天下竒觀更何處騷人幽詠未全工
要知出壑爭流意不向三巴直向東
遊卧龍山丁謂
日長春老職司閒縱轡因尋負郭山花氣半飄青靄外
泉聲多在白雲間香燈肅肅嚴僧事鐘梵泠泠爽客顔
坐有詩人樽有酒擬抛朝市宿禪關
出郊題瀼東人家屋壁二絶馮時行
入坐山如屏障捲簾風滿衣襟正是梅花時候怡融渾
似春深
風引晴雲度去臘催殘葉飛來短景餘寒幾日安排都
放花開
到䕫州曾慥
衆水歸三峽悠悠萬古情白鹽無路到赤甲罕人行西
瀼泉尤勝東屯穀有名豐年公事少飽暖荷恩榮
䕫州冉居常
縹渺飛樓壓舊城年年來聽峽猿吟衣裳慣見秋風冷
夢寐常愁塞日隂霜露園林千古事波濤鷗鷺一生心
秪應庾信頻飄泊且坐江關緣分深
䕫州歌簡晁子西王從道
白帝䕫州萬古城全蜀東門下相控瞿塘灔澦勢嶄絶
赤甲白鹽形澒洞峽雨關雲朝暮征煙葉水花洲渚共
少使冥寞减光輝山川草木人誰諷明知風月待組織
可笑可笑浪嘲弄逸亭野老泛舟來廹立蒼茫遊覽縱
旋提燕拂呵物象試吐清音激鸞鳳江頭一見晁廣文
客裏新詩如供奉天生之子映昭代清才突出萬人衆
一來道合事襟期有作正須形淮頌下瞰一隅會萬景
豈無江靈爲供送請君作詩如畫圖收拾形容未宜空
清江曲送宋尚德自峽中回明詹同
清江水清峽水黃清江之上多綠楊浣花女兒立沙際
青裙白足如秋霜蜀山雪消十日雨一夜扁舟欲齊樹
兩岸猿聲不肯休送君流向峽州去
長江萬里圖楊基
我家岷山更西住正見岷江發源處三巴春霽雪初消
百折千回向東去江水東流萬里長人今漂泊尚他鄉
煙波草色時牽恨風雨猿聲欲斷腸(先生原籍蜀中嘉州人因祖仕江左)
(生長吳中遂家焉)
峽中作安磐
水下䕫門灔澦堆一山中斷兩屏開昭君村抱琵琶峽
神女祠連雲雨臺側壁倒崖無鳥過古藤昏樹有猿哀
懸燈夜泊風波惡賴此深山月下杯
全蜀藝文志卷九
