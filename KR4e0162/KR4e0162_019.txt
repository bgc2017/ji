大復集卷十九明何景明撰
五言律詩八十四首
送宗魯使安南
日月天門迥星辰海國遥龍函隨勅命使節下青霄荒
服周王域南溟漢將標壯遊真萬里無外見今朝
送顧侍御還南京
南國鳳凰士北臺騘馬臣一鳴望霄漢千里出風塵折
柳此為别看花俱愴神飄零四海契慚愧十年人
九日夜過劉以正别士竒
重陽愁獨酌深夜喜相過萬里惟秦客三杯亦楚歌霜
笳沉海月風鴈起滹沱醉别黃花去能忘白玉珂
送顧華玉謫全州
白日春城暮孤雲天際隂君行萬里外予憶一何深夏
擬浮湘水秋應到桂林衡陽去不遠莫使鴈書沉
送楊太常歸省三首
扈聖元公在寧親季子歸鳳凰銜寵詔駟馬動光輝回
馭心先切題橋志不違都人看祖帳共嘆此行稀
二
錦里趨庭日聲華冠蜀都弟兄今二妙父子宋三蘇禮
樂風雲地旗常日月圖今皇念大祀未可滯江艫
三
聞道西南寇猶多虎豹羣過秦應有論諭蜀可無文未
返巴山使空懸棧道軍煩將父老意歸報聖明君
送寇定州
五月燕京寺高雲動客旌南風開菡蓞君到定州城霄
漢仙鳬去風塵老驥行年來傾盖意深感白頭情
送彭總制之西川二首
江漢兵戈阻鄖陽節制移遥憐蜀父老再覩漢旌旗躍
馬終難據窮猿本易追威明聊一借勲業況當時
二
蜀道青天上岷山赤日西九重連授鉞萬里動征鼙開
府松杉静懸軍玉壘低知公安蜀計諸葛大名齊
送吕内翰上陵
弓劒登天壽衣冠望國門碧山秋殿閣白露漢陵園雨
落千官淚雲隨六帝魂詞臣松栢賦音繞鳳凰原
送徐内翰上陵
君向六陵間中元月正圓攀松立暮日藉草坐秋天殿
閣西山抱關門北斗懸先皇舊侍從獨到泰陵前
送曹遜卿還汝寧
三年觀國士此日暫還家去指清淮月行攀上蔡花燕
歌送楚客邊鴈起城笳却喜干戈後鄉園見歲華
送李體仁按雲南
漢使西南域天王節制名九霄看鳳下萬里避驄行風
偃蠻夷静霜驅瘴癘清壯遊仍攬轡從此慰平生
送吕揮使
駵馬赤電奔少年風義存名登大司馬身覩漢皇尊北
海連龍磧西山出鴈門臨行贈寶劒持此答君恩
送郭刑部守寧波
漢庭黃綬吏西省白雲司豈謂為郎久猶言出守遲雲
霄懸賜履江海入褰帷古越今名郡風流當在茲
送石秀才下第還趙州
念汝不得意行歌燕市中鄉書催朔鴈旅食寄霜楓荆
玉已三獻冀羣當一空驅車薊門外未可嘆途窮
田子宅宴别
永夜愴離析同心躭宴遊世情俱慷慨鄉意轉綢繆竹
戸霜燈裊風城海角流豫章天更遠西北有高樓
寺中送段子還蒲州
段子兩龍劒西行歌莫催探花天上返觀日海邊迴一
别雲房樹相思雪夜杯禹門讀書處終夕聽風雷
送范以載之南京
不見君山面看君意獨哀曾陪竹林醉今識仲容才駿
馬登臺去蒼生攬轡來春江暮雲樹愁望北帆開
送欽師歸西山
近向雲間至遥從花下還赤崖春到寺白塔晝開關風
雨如西塞烟霞似北山到來應待我秪樹幾回攀
送忽生還關中次韻
望爾西行路春風萬柳條囀憐黃鳥近去恨白駒遥彈
劒歌今日張燈宴往宵秦川待歸客花色醉中饒
送以道次君卿韻
汝到河西日常令消息聞風塵暫把袂霄漢忽離羣帆
轉天邊樹樓停海上雲飄飄岐路側何地復逢君
送趙叔鳴視學山東
爾道東行日斯文北學傳鳳凰千仞上騕褭萬金前嶽
峙高無極滄流渺百川古來齊魯地風教有遺編
送侯汝立之東昌
東郡瘡痍日蒼生屬此行二毛猶未見五馬亦為榮月
對河關上秋從海嶽生向來嵩少約西望各懸情
送士姪歸雀巢縣
見汝(一作喜見)南歸日令予(一作應憐)北倚樓彩衣花縣酒白鴈
楚江洲閉戶自茲始佩韋須古求行藏愧汝叔日憶竹
林遊
送郭外舅之江隂
郭舅佐名邑出門憐汝甥春風到江縣花下早鳴鶯聽
訟琴堂静哦詩竹檻成臨行贈玉佩空有渭陽情
送劉西曹決獄畿内
日下秋官出天邊漢使分令行乘肅殺風覃藉仁聞香
署含清旭仙闈上白雲罏薰亦暫别遥想晝氤氲
送胡别駕出關
天上黃華戍雲邊鐵壁城風沙行塞日金鼓出關情轉
餉留蕭相揮鞭讓祖生軍儲西北計從此樹勲名
送毛汝厲按湖南
臘送燕門節春迎楚水艭揚帆泛廣漢擊楫渡長江地
絡蠻荆域天躔翼軫邦此行君不忝才氣本無雙
送王夢弼之高郵
南竄隨春色東行識壯顔閭閻猶涕淚道路復追攀風
節雲霄上霜威海岱間聖明憐萬里不久賜君還
送望之赴汶上二首
相送一如昔出關行復留初看萬里至忽是五年流老
駿從東路春鴻向北州青門數行柳烟色暮含愁
二
春郊餘雪日河甸起風沙送折燕中柳行逢汶上花賓
朋半海内弟妹各天涯駐馬臨岐處飄飄獨望家
送客二首
方岳從來重君才世豈多中原雖寇盗晉國有山河勸
俗銷金甲求賢訪碧蘿政平人自理不用事煩苛
二
海内蒼生困看君紫綬新天官元貴客岳伯是詞人雲
極行山目花傷冀北神平生膠漆意翻恐愧雷陳
送葛時秀任東明
東明花滿縣令宰即神仙宓子今為政河陽復壯年隼
旟開雨雪鳬舄向雲天何地傳消息相聞在日邊
陸子樓餞祖邦
渺渺楓江闊高樓望轉傷同來送歸客予亦念還鄉塞
接寒天迥城銜落景長重逢是何日尺素莫相忘
白將軍征南兼壽母
將軍天上出萬里擁舟航玉帳駐南國金尊開北堂海
雲添寵色江日借恩光報主身何壯猶牽寸草腸
送錢推府之閩
越水到閩鄉風帆萬里航雲間開瘴癘山雨暗桄榔器
本中丞後才仍佐郡郎燕京把劒别此去有輝光
送施御史便道壽母次韻
繡衣真畫錦彩服更花辰海鶴稱觴數江魚入饌新近
懽追里宴遥祝借朝紳堂下忘憂草今春倍往春
贈王舉人
王子萬人英詩名少日成驪珠眠自抱天馬傍誰行旅
食青楓改秋吟素髮生過逢見汝意潦倒愧吾情
贈管汝齊
冠裳同海内杯酒對寒宵舊識三秦客今看萬仞標芙
蓉生露掌騕褭在烟霄願聽雲門奏春風入鳳簫
贈權僧過昌化寺見訪次韻
問爾湖邊寺微鐘翠巘西千巖一徑轉落日亂藤迷數
見談天竺相從過虎溪山中送客罷獨禮白雲低
贈吕道夫轉右給事
右掖言司舊重題御陛名碧霄通漢苑丹地接秋城報
主褰龍衮驚人想鳳鳴懷中一諫草何日為蒼生
贈吕子遷左給事中
月明鳷鵲觀日麗鳳凰城自昔飛騰入今看草奏行銜
沙填海志鍊石補天情無限乾坤事非因萬古名
贈鄭佐
老鄭空同客長歌北海尊十年舊賓友誰到李邕門天
地頻回首江湖一旅䰟關城獨歸鴈風色傍黃昏
君采遷居
宅卜宫牆近堂開燕雀馴遷居憐客次過覓喜吾隣題
竹元因主看花更屬春知懸孺子榻虚薄愧高人
贈時亮
象郡開梅嶺羅池傍柳州山川盤秀地文物迥風流丹
就還珠洞書藏駕鶴樓風塵望爾去霄漢獨相求
賀汝濟生子
夜夜生蘭夢年年種玉心充閭看氣色入戶試啼音明
月含珠浦高枝發桂林北堂書報日何啻萬黃金
贈董侍御
何處采芳蘋維舟湘水濱草間露彩薄沙上月華新杳
杳侵滇路依依向楚人汀花不寄遠惆悵獨逢春
贈劉東之憲副
浮生能幾見孰謂别離輕遠道惟長劒寒宵共短檠旌
旗臨漢水雨雪度秦城鄉井衣冠少分㩦益愴情
過寺中飲贈張元德侍御
竹林清宴集秋夜劇呼盧即席花偏艷開尊月不孤君
為淮海俊我乃洛陽徒腰下金龜在明朝付酒壚
元夜寺中集
火樹連龍苑烟花繞鷲峰詞人高宴會令節喜過逢閣
度銀河上窗含寶月重九衢風起夜處處有歌鐘
夜集贈吕仲木
石室抽書舊金門待詔來官勲三載見客抱此宵開劉
向本經術馬遷真史才斯文久寥落望子早登臺
贈王子
王子萬夫特英風千仞餘未投湘水賦曾上漢庭書日
月方前席江湖漫卜居城南相覓處花暮獨迴車
胡戸部父母同受封命
紫誥開天府瑶函照楚鄉白頭偕二老綵服有諸郎草
動春江色花攜漢署香夜來望南斗萬里益光芒
贈祖邦
白下通緘少燕都見面遲客心悲歲晩歸路及春時姓
入山公啓人傳水部詩同年吾不及相望赴前期
吴逸士
逸士古豪士劒歌山燕關不博邯鄲市常遊五陵間賓
客重然諾公卿多往還千金何足貴義氣高如山
秋夕懷曹毅之
百卉飄零盡孤鴻何處歸高樓横暮笛萬戸搗寒衣南
國江湖遠佳人尺素稀獨愁誰與晤明月鑒重幃
懷望之姊夫
自爾出門去天時十月催如何千里外不見一書來遠
嶠寒雲起高城旅雁哀鄉園莫久滯星駕及春回
懷姊
逐子東歸日輶軒惜路岐那堪骨肉淚灑向别離時旅
病秋來減鄉書歲暮遲庭闈欣見汝千里重予思
懷三兄
軺車北上日相送及燕州為客全經夏還家已過秋鶺
鴒寒更急鴻鴈晩相求况是諸兄隔天涯重倚樓
子純宅夜集懷望之
花月同遊客江湘萬里遥燕閒如我軰杯酒又今宵轉
覺花愁思翻教月寂寥無論去與住俱是斷蓬飄
懷劉園諸友
亭榭劉園麗㩦遊汝輩頻竹高停翠䄂花密隠朱唇橋
是經行地城餘戰鬭塵京華又二載腸斷楚鄉春
過子容有懷獻吉
故友何人在常時獨爾遊停杯思北海躍馬為南州雨
助鳴蛩夕風驚過鴈秋有懷俱不減㩦手重遲留
懷李生園柬季升
李生北園内亭榭近如何草徑猶紅藥柴扉自碧蘿江
湖歸路少天地戰場多空憶張夫子清尊夜夜過
雪簡川甫
一雪數花集空庭寒起遲微風罷弱舞初日尚餘姿自
抱朱絃瑟誰看玉樹枝仙曹有高倡不送鳳凰池
寄任司訓
不見任公子飄飄旅客魂苦吟惟白髮生計有清尊散
吏真兼隠荒城不異村人間好事者誰到廣文門
至日寄望之汶上
至日懷親友題書在帝鄉風雲餘歲色梅柳復年芳白
髮行藏裏清尊涕淚傍思君魯城北汶水日湯湯
簡以道
久雨文園客風流漢長卿苦吟生白髮消渴望金莖雪
盛黃精草雲深赤石英早尋方外士服食使身輕
寄空同子卜居襄陽
爾定襄陽宅雲山好傍誰草憐(一作隣)王粲井花醉習家
池留滯悲江漢驅馳感歲時扁舟空悵望未有鹿門期
雪簡鄭客
燕雪未成花蕭蕭覆淺沙誤聽梁苑竹擬放楚江槎集
霰含風色流雲轉日華城中百萬戸歌舞醉誰家
寄錢水部
多情錢水部别後有哀吟萬里秋風興孤舟日暮心白
沙官舍迥滄海故園深悵望佳期隔殷勤數寄音
寄王文熙
之子南歸日江湖淚泫然涼風一夕至秋月幾回圓鴻
鴈求巢急鵰鵬各自遷三年望天末徒有寸心懸
寄顧華玉
詞客金陵去那期歲屢過相思秋水隔悵望暮雲多清
廟朱絃瑟華堂白紵歌徽音久寂寞高調近如何
簡都玄敬
故友日零落都君情不忘草玄常避客頭白近為郎宦
況思江上鄉心望海傍聞君話山水吾亦慕南方
寄徐太守
塞鴈去復盡燕臺愁望春十年同病客萬里各風塵南
國已碧草清江空白蘋秋來有詞賦莫使怨騷人
閣内簡張員外
我在金門裏聞君候瑣闈去天俱咫尺瞻日共光輝柳
下宫官出花邊閣吏稀晩來沙苑外騎馬欲同歸
寄易内翰
日日望長沙憶君城柳斜風塵愁燕雀江海嘆龍蛇公
子天邊草夫人廟口花故鄉杯酒罷遥亦念京華
寺中齋居簡崔内翰張侍御
徑雪草生細林寒鶯到稀傷春懷二子齋沐掩禪扉石
室棲金馬天花落繡衣分明共朝市鵷鷺不同飛
喜望之量移兼寄
嶺海投荒日燕臺望遠時三年一消息萬里轉相思歸
鴈先知暖驚烏尚繞枝湘江催發棹預報北來期
立秋日寄粹夫
一葉悲天地秋風淚萬行江河無日夜邊塞有烟霜鴈
鵠思高起龍蛇願久藏蓬瀛何處涉頭白恨無梁
寄家書
一返滇中使重嗟故里違老親遥在念薄禄未能歸雨
雪三冬暗家書累月稀淚緘燈下發迴鴈隔雲飛
寄三子詩
三子者王康吕三子也三子俱産之關中並見而
同隠西望興懷為詩寄之
鄠杜終南曲邠岐渭北陲水多龍卧處山有鳳來時星
宿中宵動風雲萬里移滄江問靈劒離合少人知
大復集卷十九
