大復集卷十七明何景明撰
五言律詩八十二首
答望之二首
念汝書難達登樓望欲迷天寒一鴈至日暮萬行啼饑
饉饒羣盜徵求及寡妻江湖更搖落何處可安棲
二
日落荒山畔孤城更可傷生涯仍寂寞世事轉倉皇百
口同饑饉千村盡虎狼知君憐老父南望白雲長
雪中簡賈長教
雲雪孤城暗深杯誰共揮霧中千樹失天上百花飛濕
益青氊冷光連素璧輝知君郢中曲高調和人稀
寄周明府
舊業燕京下何方更卜家知君能大隠城市即烟霞商
谷多芝草淮山有桂花相招空夢寐岐路滿天涯
贈韓亞卿返湖南二首
斧鉞辭燕闕䄡帷駐楚宫使星天漢上卿月洞庭中劉
宴經邦計蕭何餉士功歸朝論事業不愧古人風
二
送節初臨夏迴旌已逼年馳驅千里使經濟萬人傳髮
變江湖上身歸日月邊淮西困饑饉側望達堯天
得五清先生消息尚客灃州悵然有懷作詩六
首
憔悴東都士吾師更可嗟三年為逐客萬里未還家暮
阻巴山雪春行楚岸花江湖無路覓流涕望天涯
二
昔遇南來客曾傳北寄聲飄零㩦百口留滯傍孤城澤
畔騷人興周南太史情天高地仍遠銜謗竟誰明
三
洞庭西去路消息幾回聞地僻難逢鴈天長秪見雲白
蘋悲楚客斑竹怨湘君宋玉哀師意空傳九辯文
四
夫子先辭國嗟予亦罷官生涯同去住世事各悲懽楚
地江湖闊巴山道路難白頭慈母在雨雪更愁寒
五
跡為羇棲久身因放逐勞五溪淹日月三峽尚波濤夢
裏摧雙翼愁邊見二毛清風引歸袂名共蜀山高
六
儒行荆人識文章灃郡傳夷方仍爼豆客路半舟船太
守迎徐稚諸生仰鄭玄獨憐門下士何日進彭宣
寄杭東卿
海内賓朋隔天邊涕淚遥一書無計達萬里更能招碧
樹東南地寒江日夜潮石梁如可度仙路坐相邀
送羅秀才歸省
汝念高堂母還家秋色深遥知倚閭望應慰斷機心落
月清淮朗浮雲楚塞隂西風吹匹馬惆悵送歸吟
寄張提學伯純
舊屬朝端望俱稱柱下才九霄驄馬出千仞鳳凰來河
洛經中嶽星辰動外臺山城有桃李花向幾時開
聞陸舍人子引罷官兼懷徐舍人德章
惜爾官難達文章本鳳毛投簮歸海岸挂席趁江濤張
翰元思鱠任公且釣鰲南逢徐孺子應話舊同袍
喜劉朝信過飲三首
坐惜芳菲晩何人到野中相邀一尊酒來對百花叢翡
翠鳴春日遊絲墮碧空誰知豔陽節爛醉與君同
二
西郭棲遲地春風亦可憐落花寒食雨高柳夕陽天岸
幘行林側移樽坐水邊啼鶯如有意數傍舞衣前
三
烟樹孤城外風花野水濱羣鷗不避客雙燕亦留人況
值清明後酣歌爛漫春相看三月暮過我勿言頻
懷王舍人文熙
自我還鄉里無書到野亭江湖春浩浩鴻鴈日冥冥苑
内花空發池邊草自青寧知同省客萬里各飄零
寄梁宗烈
憐君下第日即我挂冠時岐路千行淚浮雲萬里悲天
高南海柱地遠曲江祠處處豺狼鬭相逢未可期
送公順赴湖南有懷舊遊
雄勝稱三楚茲遊不可無入溪身更遠望嶽興難孤江
漢元朝海樓臺半入吳十年歷覽地夢繞岳陽湖
公順阻雨又贈
孤城三日住客子意何窮水國春多雨江沙晩更風宦
情臨漢上鄉夢到秦中幾欲相拚過清尊未得同
劉朝信讀書山寺
嗜静山中寺藏修此度年白雲千嶂裏清夜一燈懸書
卷留孤客盤飱傍老禪何時騎馬至訪爾古松邊
贈璽師
羡爾離羣友明心到灑然乾坤卓錫外日月轉輪前覺
路開無極迷川度有緣黃金留淨界萬世此燈傳
壽徐廣文
七十六年過悠悠湖海人青松高比節黃鶴徤如身子
有徐卿貴官同鄭老貧春花歲滿眼常得醉佳辰
西谷有淛聘予喜其得勝遊因話淛中之勝
君向杭城去茲遊似馬遷應傳越客酒先泛楚人船入
郭湖天迥觀潮海月圓因君話禹穴高興亦飄然
送高子登赴試
倚馬高槐下行歌夕更繁夏雲連楚甸秋月滿梁園題
柱名千里登臺策萬言雲鴻天路永今日看飛翻
與徐生
念汝多風骨論文亦有神常懷萬里志須愛百年身涉
海方知水為山不讓塵眼前書史在無限古今人
送徐生赴試
爾到梁都日西風發醉歌秋深花近苑夜迥月臨河姓
擬傳霄漢身應謝薜蘿佳音附來鴈報我莫蹉跎
送張秀才還固安
十月燕山雪孤城易水風旅䰟迷白草鄉淚劇丹楓萬
里書生筆千鈞壯士弓論文更好武何地汝成功
贈葛時秀
磊落元高士飛騰且壯年驊騮萬里路鵬鶚九秋天白
璧先淹楚黃金晩入燕春花爛漫日定醉曲江邊
奉寄泉山先生
館閣三朝舊江湖萬里長北山高硉矹南斗極光芒皓
首歸難挽蒼生意未忘春風舊桃李何日傍門牆
為李秀才壽母
寒歲開筵處佳辰對碧山梅花似白髮萱草亦朱顔志
與和熊苦身因駕鹿閑百年應自慰常見舞衣斑
送别劉朝信
萬里向天涯孤城對日斜雲山共此别世路獨長嗟暮
雪燕關樹春風漢苑花知君騎馬地名姓滿京華
寄任宏器
白髮三年客滄江萬里船相思一回首懷抱即依然碧
草成詩夢桃花入醉眠高車易傾覆何似廣文氊
送熊舉人
歲暮爾何適天涯誰共過敝裘衝雨雪匹馬向關河季
子黃金盡安仁白髮多燈前解雄劒長夜一悲歌
寄王甥朝良憂居
念爾憂居日山棲不到城下帷如董傅閉戶即孫生苫
塊冰霜重鯤鵬羽翼成人言爾似舅潦倒愧賢甥
壽李生父
五十五年人乾坤未老身佳辰近元日物色是新春白
髮何須變青山不當貧充閭更有子莫厭酒觴頻
贈樊生鵬
羡汝非凡鳥羣飛志豈安即看成羽翼何日起扶摶丹
徼通南極滄溟近北寒天風吹送爾九萬亦何難
和賈西谷暮春雨後之作
溪雨清明過游雲薄遠空鷗喧春水至燕落晩泥融麥
秀千家暗桃花昨夜風獨憐豔陽日尊酒未能同
答劉朝信春日之作
聞君新歲作吾亦念生涯翠麥纖纖細青楊裊裊斜渴
思春岸雨醉憶碧溪沙何日酬懽賞相邀共物華
九日袁惟學邀南園登高病不赴
經秋予卧病九日汝登臺悵望啼猿處無由躍馬來暮
天雙鴈落寒日一花開亦有杯中物孤懷未易裁
三月七日同諸生出遊
清晨招爾輩同出眺烟沙寒食孤村路春風萬樹花藉
蘭臨水曲折柳到山家獨少青尊共能無愧物華
九日震雷山懷望之
九日東山上思君江漢深故園頻宴會佳節自登臨衆
壑流雲氣孤峰落日隂應知楚山上獨賦望鄉吟
立春日憶京
此日憶京華孤城春望賖雲霄雙鳳闕歌舞萬人家香
脆金盤菜寒輕綵勝花繁華舊時事回首一長嗟
元日哭先人墓二首
春色松楸地凄涼望不窮一哀臨逝水痛哭起悲風江
海無歸路塵沙有斷蓬一杯元日酒空灑九原中
二
地下今安在人間春自來空餘萬行淚不盡百年哀松
栢開神路星河隔夜臺林烏暮啼急佇立不能回
社前一日上先墓
莽莽乾坤闊悠悠歲月過極知恩似海空有淚懸河巢
燕營新壘林花發故柯春風如往日愁到此山阿
春望
荏苒青春望棲遲白日歌柳隨愁共結花與淚同多異
域猶戎馬吾生只薜蘿萋萋春草色依舊滿山河
春來
春來稀灑掃門徑碧苔滋積雨忘昏曉幽居感歲時寒
雲低旅鴈城樹暗黃鸝獨立傷春色蕭條萬事悲
寒食
沙岸青春雨風吹野水涯不沽寒食酒空映古墳花城
郭人烟細樓臺暮景斜東流爾何意滚滚送年華
清明
碧草晴川麗遊人興渺然歲時聊杖履兒女更鞦韆沙
白孤城日山青萬井烟風花暮無數片片落河邊
仲春二日
荒村春甲子暮雨散高天石壁臨斜景雲岩落暗泉長
官行問俗父老更占年早晩春濤至相將泛野船
晩晴
茫茫春水地斜日滿菰蒲隔水雲峰峻含風雪壁孤晴
光催谷鳥暝色下城烏仄徑漁樵過相逢亦我徒
春興
二月已過半三月來逡廵柳葉細可采桃花開太頻白
馬過遊客黃鸝呼醉人紅顔樓上女端坐獨傷春
清明自先塋歸
感慨清明節留連野外尊花明兼柳暗萬落更千村黃
鳥鳴官路青山繞郭門常懷九原下悽斷百年魂
過袁惟學南園集飲二首
始識南園路垂楊一逕斜誰言此城市吾意即烟霞客
醉迷深竹鶯啼過别花圖書一萬卷不異子雲家
二
獨坐春林暮飛花送酒杯亭陰連水曲山照落城隈萬
竹當階倚千峰繞戶迴高人讀書處莫厭我頻來
同趙先生宿山家
同宿京華地今來又六年那知風雪夜復此共床眠水
曲隣燈照山高石溜懸中宵不成寐話舊各悽然
劉朝信西園
邀客西園内知君愛醉吟相看二月盡無柰百年侵春
水桃花岸高亭橘樹林晩來有幽意西望白雲岑
葉邦重山居
幽棲近蘭若來慰野人情戸外雙峰秀階前衆壑平鳥
鳴春樹裏僧傍翠巖行日暮山鍾發相隨夜到城
寺僧留宿
留宿頻經夜虛空斷俗緣獨吟依野衲不寐聽山泉水
月人間地香燈象外天何時謝城郭來此共安禪
别寺僧是日立春
别寺逢春日山盤野菜長老僧朝具飯留客更焚香雨
暮楓花静雲寒栢樹蒼獨慚騎馬去塵事未能忘
出寺過胡山人家
細雨清沙路經行獨杖藜那知白社客更向碧山棲花
好圍牆發鶯嬌入院啼風光不能醉吟望轉凄迷
飲邦重山莊夜歸
殘日喧歸騎漁樵仄徑逢烟中望北郭樹裏下西峰深
夜明林火蒼茫度水鍾朝來向城市誰憶白雲蹤
賢隠寺次劉朝信
翠壁青蓮界蒼苔白石關春來初出郭日暮更登山歲
月頻經眼烟霞可駐顔化城依宿處自覺此身閒
袁揮使别墅次朝信惟學韻
出城山水地朋舊共斯遊吟倚將軍馬來乘老氏牛桃
花紅映郭柳色翠臨流寄語尋幽者無勞此外求
游堅山阮生談西巖險絶予未嘗到
聞爾西巖上經行此路艱風高吹獨立雲細裊難攀目
送千峰盡身隨一鳥還更傳僧八十終日閉松關
夜酌黑龍潭二首(并序)
于時相從者徐羅彭阮胡五人黑龍潭予嘗過望
見之未嘗到也是遊予自發西山有此意而彭生
即㩦一壺酒馬上從予至則夜矣相與酌石上一
二行而徐生復不舍遂卒遊蓋甚竒也
川流一曲抱峭壁萬年開白石傳杯坐青天送月來蛟
龍亦自舞鷗鷺豈相猜誰識仙潭上天留此釣臺
二
百頃風潭静澄波夜轉明江山一壺酒天地六人情醉
踏金鰲背潜窺玉鯉行龍宫月長滿何惜坐深(更)
留賈西谷學舍
獨院團雙檜清陰午更繁笙歌聊輟講市井不聞喧壇
杏當筵墜階葵夾座翻憐君交誼重數到廣文園
王生館雨坐
獨坐王生館凄然歲暮心高城翻落照空院積寒霖鴈
鶩秋飛盡蛟龍夜或吟西山舊松竹雨雪共蕭森
過先人墓示彭天章二首
三宿孤墳下肝腸爾獨知不禁桑梓淚難忘蓼莪詩逝
水有歸處白雲無盡期九原靈爽在相見是何時
二
少小承顔日恩深世所稀倉皇成永訣冥漠竟同歸天
地空形影音容有是非此身如寸草何以荅春暉
同季升過李生書舍
避寇孤城裏君家數倒尊柳邊開草閣花下覓柴門臺
古如山郭塘幽似水村南鄰張給事常與坐黃昏
登西巖寺二首
西林禪誦地石壁倚天開曲磴千盤上飛泉一道來園
禽巢古殿野鹿過香臺共坐題詩暮山花落酒杯
二
野寺千峰裏遊人一徑深忩喧石澗水殿落翠巖陰花
樹三春暮山川百代心天風日夕厲難上最高岑
遊賢隠寺
寂寂春山寺雙峰晝自陰行吟白雲裏獨慰翠微心石
磴懸蘿暗巖亭雜樹深還疑武陵口溪水入花林
過萬家庄
野屋水潺湲緣崖一徑攀迴風吹落日臘雪滿寒山千
嶂啼猿裏孤峰騎馬還蒼茫雲霧合無路覓禪關
訪堅山寺僧不遇
峭壁何年寺重來雪路迷烟霞開寶地霄漢接丹梯逼
面千峰起回頭萬壑低無人獨歸去惆悵白雲西
再至寺
山家晩飯罷清夜宿西林古壁棲金象花宫出梵音三
生石上話萬劫世間心獨愛寒岩栢蒼蒼一院隂
大復集卷十七
