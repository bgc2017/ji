大復集卷二十一明何景明撰
五言律詩八十一首
十四夜對月集陶良伯
陶令堂中月深更酒為携金波流未滿白露迥含凄鴻
鴈秋江北芙蓉漢苑西一杯同悵望萬里各羈栖
十六夜月集侯汝立
秋月尚不减客堂清宴闌把杯看玉兔駐馬簇金鞍漸
覺歲時暮况驚關塞寒霜笳中夜發葉落滿長安
夜集勤甫宅時秉衡至
同鄉躭宴集浮歲感飄零况復故人至相邀明月亭琴
清繁玉露坐久密秋星從此冀佳貺無忘瑶草青
同崔子鍾過董文玉宅
崔生亭伯興董子仲舒才不為相鄰近那能數往來霜
天留把菊風檻促行杯尚憶秋參落酣歌送我回
十月四日過良伯
古堂秋色暮霜晝静煙沙鄰並常杯酒寒天尚菊花流
雲行苑細返景抱簷斜隻鴈南翻去飄飄各念家
夜集世其次戴子韻
醴酒燕京夕朱絃楚客心情親不覺醉慷慨豈忘吟哀
柝霜天迥藂篁雪館深江湘舊行地何日更南尋
正月四日同子純過劉汝忠次韻二首
並轡來仙第深杯好共揮遠天初夜色新月更春輝燈
夕看相近花時會莫稀雲霄望羽翼真喜接高飛
二
邂逅憐新歲朱絃為客揮春風歸柳色月夕助燈輝歌
酒三人共乾坤一笑稀看君俱妙思操翰忽如飛
顧以行諸客見訪次韻
海内朋簮盍天涯意氣親雪峰斜暮景霜草勁寒春客
夕留尊久仙曹染翰新諸君千里駿霄漢迥風神
人日齋居過王德徵
齋居春晝冥獨過子雲亭雨雪逢人日江湖問客星望
來花漸發愁劇柳還青更話東歸棹遥遥海思停
立春管汝濟見過次韻
勝日高人過蓬門氣色新青榆初改歲白蔔共嘗春鼓
吹闐京邑樓臺接漢津扳留慨時序晤語覺情親
寺中張子言自浙來話
石閣晴雲抱花宫夕漏催我遊天姥夢爾向海門廻日
月雙龍劒乾坤一酒杯山中問百草早晩拆春雷
夜過劉以道兄弟
風燈懸岸舘竹色静春沙山水停湘瑟池塘到謝家雪
融花尚細烟裊柳初斜對酌情親夜能無戀物華
過城南寺
出城春漸近到寺日猶高野望增樓閤沙行散竹桃吏
情雙白鳥世故一青袍苦被微名繫乾坤無地逃
過以道喜其弟以正至限韻得衣字
美人今夕酒行子暮春衣常念賢兄弟經年望爾歸喜
占烏鵲噪愁慰&KR1799;鴒飛謔浪相逢地銀缸照益輝
出遊城南寺
樓閤倚清沙春尋(一作深)景未斜聽鶯到竹院並馬入桃
花不倦登山屐猶遲泛海槎芳樽爛漫倒吾醉亦忘家
王夀夫過分韻得吾字
自别君昆弟同遊獨愧吾十年常道路萬里各江湖乍
見形容異相思夢寐俱向來飛動意執手五雲衢
清明日同諸友遊城南寺
風晝人遊少沙郊馬並行穿花尋野寺冐雨出春城骨
肉新傷淚賓朋遠至情天邊有芳草故向客愁生
子純邀過東卿
朝回聞折簡騎馬過西隣把酒對今雨看花逢故人雲
隂初薄暮鶯囀尚餘春向日江湖夢飄零見爾頻
亮公房雨後
夕宿西林院蕭蕭竹樹分風雷廻驟雨星月度微雲妄
色空中滅名香静處聞早知禪可托未忍去人羣
城東泛舟
水郭移尊宴沙原列騎停岸開平放舸林轉曲通亭雨
意雲垂白風情柳送青衣冠夕臨泛東望極滄溟
懷麓堂集將遊東園以風雨遂止二首
仲夏隂晴半林塘水石隈窗雲開遠色簷日度輕雷雨
阻東山屐天留北海杯門墻接苑樹長晝得遲廻
二
東圃春餘麗西亭晝不譁雨來留聽竹風起罷看花堂
是裴公野庄仍李相家庭階有碧草早見茁蘭芽
李川甫戴時亮過訪
豈是高人室能勞二妙來炎天雷雨豁深院鬱蒸開改
席因風樹留尊對晩苔高吟俱感激琴罷轉餘哀
暮雨劉以正過飲
驟雨暮不止轟雷昨夜奔炎蒸三伏破風霧二儀昏欵
客深投轄寬愁細倒尊秦川與楚塞留滯兩鄉魂
鑑上人房訪太和兄飲
雷雨思炎月塵沙苦冀方久拚河朔飲今醉雪山鄉蘿
月搖丹牖松雲抱石堂憐君依宿地棋簟轉清凉
同川甫寺中避暑
偶到清凉地番思苦熱哀水堂&KR1341;蓞折風殿薜蘿開逃
暑無三伏憑虚有一臺西山晝雷雨不見洗天來
同李川甫鄒子家過張子言舍
白晝風雷過城波静碧沙濕雲翻抱暑西日半籠花元
禮舟堪並鄒陽賦更嘉同遊仲蔚宅杯酒重年華
訪子容自荆州使回二首
使節荆門返文章楚郡傳綵雲神女賦斑竹帝妃篇弔
古南遊日憂時北上年停杯問世事轉眼幾回遷
二
下馬逢今雨東堂覓舊醅入秋翻暑濕過午復雲雷花
已經年放人今萬里廻世情吾懶道但飲莫停杯
雨中劉汝忠過對棋觀詩談邊事作
城晩客居静邊秋代馬多黑雲浮日動白雨映天過謝
傅惟棋局劉琨只嘯歌異時安見汝談笑却干戈
中秋十三日子容樓
對酒中秋日憑欄萬里遥風高塞國鴈月近海門潮興
逐燕歌起魂從楚望銷無邊漢宫柳烟色晝蕭蕭
十四夜李川甫宅
獨院淹杯酌高秋驚旅魂風蟬急白露沙葉静黃昏月
上看天柱潮來望海門平生壯遊志非爾向誰論
十五夜劉子緯宅子静初至對月
長安今夜月復滿桂花輪笛裏三年淚尊前萬里身關
山上雲霧樓閤下星辰况接離羣友悲歌對愴神
過宗哲故宅
過門猶宿昔駐馬復誰留雨院殘春竹風庭折晩榴還
家無二頃歸櫬有孤舟日暮隣人笛凄然涕淚流
八月二十八日子容過對菊
近節逢花放開尊集異鄉乾坤共一笑風雨似重陽誰
識暮蟬意獨憐秋樹芳它時益爛漫邀爾醉西堂
九月一日過劉氏昆弟對菊
謝庭看朔菊楚客醉燕邦瓊樹元相對金花亦自雙霜
雲隂夕院燈火燦秋牎待到重陽日還來倒玉缸
汝濟夜過同以行對菊
搖落相過地芳菲晩更親酒醺留媚眼燈色笑生春風
雨新晴夜江山未老身百年如不醉恐負此花神
同許補之劉子緯登定州塔
塔閤盤空上笙簫遶洞行懸梯出萬井飛盖俯孤城燕
岱風雲色滹沱鴈鶩聲登高並回首直北是神京
夜集錦夫同本貞限韻
萬里同鄉友飄零嘆此逢江山饒涕淚歲月老形容風
散城邊角雲傳海上烽中原尚格闘未可問雲松
繡水晴瀾
獨憐繡溪水却出錦屏山岸夾桃花浪沙明碧石灣泛
霞開㶑灔乘月弄潺湲千載高人去誰來釣此間
以行自西山還相訪
聞汝西山去題詩十日還獨行翠微裏應到玉泉灣石
壁雲孤裊冬巖菊自斑烟霞發妙思高詠𦕈塵寰
夜歸昌化寺
日落歸山刹松風處處聲幽深不易到昏黑更多驚壑
斷尋溪入峰廻截嶺行兹遊藉朋好竒絶冠平生
平坡
晩眺平坡上蒼茫萬壑前一僧行樹杪諸客到寒天險
駭將崩石清憐乍坼泉翠華公主塔縹緲碧山巔
圓通寺
曉問圓通寺青山拄杖尋飛梁裊石澗寒日抱霜林殿
閤攀躋遠關河眺望深下看孤鳥翼萬里送遥心
仁夀寺
塔廟開龍象叢林會法筵散花金布地拄杖石飛泉漂
泊登高興依棲習静緣北風吹袖起昏黑下諸天
詠天寧寺塔
七級芙蓉起千年舍利蔵地形標海嶽人代閱隋唐鏡
現三天象珠含四日光白毫空萬里處處有迷方
菊莊
吾憐陶處士瀟灑出塵埃白髮秋逾短黃花晩自開百
年常對酒九日漫登臺却顧輪蹄者悠悠徒爾哀
大功德寺
寶地烟霞上珠林霄漢間宣皇留殿宇今日共追攀御
榻臨丹壑行宫鎻碧山帝城看不遠時見五雲還
玉泉
行遊金口寺坐愛玉泉名雲去随龍女風來動石鯨入
宫朝太液穿苑象昆明却望天河水迢迢萬古情
望湖亭
獨上湖亭望霜空萬里明檻疑天上立槎是斗邊行雲
霧開山殿芙蓉暗水城先朝四百寺秋日徧題名
慈恩寺
海子橋西寺高樓御苑花中流自日月平地有烟霞客
至開金殿宸遊想翠華十年復到此朋軰各天涯
一舫齋
乾坤聊一舫高卧此齋深竹散琴書色窗開島嶼隂乘
桴浮海意擊楫渡江心無限風波裏何人嘆陸沉
鏡光閤
峻閤岧嶤上層城眺望中風鈴齊送響雲磴曲盤空海
色搖窗碧蓬萊影日紅翠華無復到長鎻翠微宫
關門
虎衛關門迥龍沙塞曲深風雲時有氣日月晝長隂中
使西來訊千官北望心天寒漢宫闕翠盖憶春臨
寄題蒼谷寺
曲水盤山地松門路不分青天望嵩少白晝吐風雲過
客空高興徵君自有文霜鍾翠微裏日暮渺相聞
鑑公房石鐙
石盌何年鑿瑶燈此夕然雲流自五嶽月色近諸天定
裏金輪轉光中玉鏡懸西來不滅影常照法筵前
張侍御仲修送弓
繡服意相親彫弓把贈新獨憐投筆志未老據鞍身晝
控鳴風鏑宵彎抱月輪倚天時一望西北有邊塵
新鄭道中
客路臨新鄭雲沙轉望平夕烟生斷塹野水入荒城下
馬看碑誌逢人問地名千秋陵谷在懷古亦多情
淇門
何處問商圻荒原尋斷碑鷄鳴深市井鴈入古城池斜
日人空吊浮雲世自移秪餘淇上竹綠色映寒漪
銅雀臺
美人望陵處無復翠華過殿冷閑歌吹宫春罷綺羅落
花嬌靨盡芳草怨魂多日暮漳河水東流空白波
夀鄺廷瑞太守
五馬歸來日閑身六十強春花自爛漫雲水共徜徉邑
種萊公竹邦留召伯棠平生天下志白首付滄浪
初度
此日吾初度深杯且自揮眼看兒女大身覺弟兄稀未
得浮滄海徒然傍紫微齒年今不小心事已多違
秦翁輓章
不見此翁起誰尋處士家邑人傳月旦蒿里慘霜笳水
面藍田月春殘清渭花隴雲深一墓寒月晝空斜
輓謝晩耕
五十不入城獨吟稱晩耕日南提劒志海上却金名故
里松猶在秋田草自生江湖夢顔色悵望有餘情
輓謝中丞
閩海通南極三山産異才循良三歷郡鎮静久登臺神
鬼愁先見黔黎望復來誰看大星落天柱使人回
吴中丞雙輓
近讀中丞傳兼聞節婦吟死收銅柱績生有栢舟心滄
海空潮汐青山自古今雙魂俱不泯何恨九泉深
海嶽陳翁輓章
白雲送秋老一墓海門邊花憶啼鶯日風悲種樹年人
間餘翰墨天上有神仙從此遼東鶴千年更一旋
百戰
百戰將軍死中原將士哀山河猶汗馬霄漢已雲臺敢
料安危勢須還節制才南征聞日遠消息幾時來
觀兵二首
將帥俱分閫朝廷再剖符選徒皆虎士戰馬盡龍駒直
指黃河外長驅碧海隅感恩須此軰萬一為捐軀
二
組練回天地戈鋋白日搖王師一奮怒寇賊可潜消使
過傳金節軍行奏玉簫人言漢家將今是霍嫖姚
諸將
萬方皆寇盗諸將半公侯未息蒼生困猶煩玉食憂珥
貂前日賜汗馬幾時收莫倚兵車力安危在運籌
防寇
萬國猶防寇三年未罷師天清聞鼓角野矌見旌旗岸
雪晴含照山雲晩趁姿孤臣北上日想望太平時
盗起
盗起從畿甸徒勞將帥心徵兵搖白羽募士散黃金天
地河嵩隔風塵海岱隂萬方吹畫角此曲淚沾襟
花當
聞道花當種緣邊部落遥百年為漢衛每歲欵天朝犯
順若無敵背恩誰爾驕側想文皇日龍驤親渡遼
内直遇雪
裊裊城雲影蕭蕭急霰催遠從仙閣度輕繞鳳池廻弄
日摇彤管含風引玉杯春還今歲早先報漢宫梅
入朝遇雨
躍馬天街霽趨朝冷色催好風先北起微雨自東來柳
拂重城鎻花籠複道廻萬方憂旱日沾灑望蓬萊
將雪有懷
長安十萬戶騎馬欲何之已動尋梅興空成采葛詩雪
心知霰集雲意怯風吹今夜西堂燭蕭然有所思
冬月
冬月少光輝霜天影漸微鼓鼙仍雪塞燈火自風扉水
凍蛟潜泣沙寒鴈不飛何時漢家將雙照羽旗歸
秋雨
斷續城頭雨空齋綠蘚封孤燈聞過鴈四壁起鳴蛩細
草傷心碧幽花滿目濃美人居綺陌幾日(一作惆悵)不相逢
十七夜月思
秋夜已如此美人安在兹含顰向玉魄揚采憶蛾眉嫋
嫋芳香歇盈盈白露滋河關悵伊阻誰復訊佳期
大復集卷二十一
