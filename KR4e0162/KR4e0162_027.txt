大復集卷二十七明何景明撰
七言律詩五十三首
雨過何太僕
簷日隂隂喧晩雷坐深庭樹不思回捩風鸛鶴城邊去
截雨虹蜺海上來詩興西堂還舊草酒杯東閣又官梅
隂符遁甲談兵罷愁向烟塵兩鬢催
為隴州李舉人夀其伯尚書公
見說尚書解綬還七年高卧隴西山曾懸履舄星辰上
更閃旌旗楚蜀間老伴青松全晩節静餐丹藥駐春顔
竹林仲子追隨地二阮風流尚可攀
荅劉子緯雨後之作次韻
萬里秋風張翰魚扁舟常憶楚江漁窮愁阮籍猶躭酒
老病虞卿只著書風晝海蒸雲自起水天沙霽日微舒
劉郎數月稀相見喜送新詩慰索居
天壇雷道士院
帝宫高鎻漢郊畿羽士琴書静可依蘿洞晝棲雲霧入
石壇秋禮珮環歸叢叢晩竹臨風整嘒嘒元蟬曳日微
渡海却思千載事買山今恨十年違
送王御史德輝西廵
中朝御史重西廵獨下青霄斧鉞新隴雪洮雲行塞日
胡琴羌管奏邊春蒲桃不博凉州地天馬還隨漢使臣
白筆萬人看氣象肯令河外有烟塵
送衛進士推武昌
少年佐郡楚城居十郡風流盡不如此去且隨彭蠡鴈
何須不食武昌魚仙人樓閣春雲裏賈客帆檣晩照餘
大别山前江漢水畫簾終日對清虛
送顧隐君還常州君來視其姪中書子進士
北庭綵袖日邊聞南甸青山海上分阮氏竹林推叔父
謝家玉樹有郎君河關曉發隨燕鴈江路秋帆拂楚雲
歸向惠泉擕舊客菊筵開酒送清芬
十六夜尹舍人宅次劉汝忠韻
今年月色倍常年今夕還如昨夕圓江上黿鼉皆有窟
塞南鴻鴈不同天坐遲宿霧開風舘酒罷餘輝散燭筵
忽聽玉簫傳鳳曲瓊樓高處綵雲偏
九日獨酌簡何太僕
無客秋堂菊自芳寒城獨酌對重陽愁來轉覺登臺懶
病裏誰傳落帽狂海内弟兄非異姓楚南賓客本同鄉
十年躍馬從君地風雨看花意不忘
冬至
小至燕關眺望深吐雲山谷氣隂隂異鄉醆酒誰相醉
獨客篇詩秪自吟入面風霜增老色向人梅柳動春心
江湖更發南尋興極目茅堂楚岸林
送杭大參之河南
十年京國重才雄汝鄧山川喜借公杜甫交遊傾海内
謝家兄弟擅江東褰帷正屬瘡痍日開府元當控扼中
冬暮遥看南去節楚天春望北來鴻
同馮光祿登慈仁寺閣
今度慈仁寺閣遊翠烟冬日抱重樓冥冥繡栱盤空界
裊裊丹梯接帝州立傍星辰天北極坐看雲霧海東流
也知光祿高情興自合題詩在上頭
哭以道
淚堕平生邂逅吟想看垂死更傷心天涯見面愁雖减
海上傳書病已深萬里艱難歸葬日百年哀怨絶絃音
他時若挂留徐劍忍向橋山覓墓林
送以正歸其兄櫬還關中二首
賢兄客死在燕山令弟將歸陜路難哭向北雲扶旅櫬
望窮西日見鄉關原鴒雪羽飛偏急屋樹春花發自斑
岐路斷腸生死别暮天迴首淚潺湲
二
君家昆季總能文哭友那堪更送君嗚咽黃河流渭水
迢遥白雪度秦雲即看斷鴈離羣去况屬連枝落葉分
少弟長安終日望西來消息早相聞
二月見梅
二月寒梅開滿枝素心寧與豔陽期攀桃映李千花妬
弄日含風一樹垂不向天涯傷歲暮豈緣江北見春遲
廵簷一笑聊相慰鬭色争妍非爾時
送蔣子雲冬官病還揚州
卧病長安不出門話歸南國暫留尊春來日日風塵色
海畔冥冥天地昏坐傍桃花停岸舸行隨楊柳到江村
楚山亦有蘼蕪草遊子空傷萬里魂
九日同張膳部劉符臺遊法藏寺
東林地僻無人到九日天清有伴尋在野興深增感慨
望鄉心遠慰登臨叢篁雨䬃春墻碧老檜霜留古殿隂
共酌昏鍾驅馬出獨聆風鶴送餘音
詩上郭价夫内翰兄聊寫隕珠之痛兼致夢蘭
之望云
四十生兒身未老萬行哭子淚難收乍看入掌明珠動
不見凌雲玉樹留門下公侯應有種堂中賓客尚回頭
蕙蘭若報三春夢消息先寬二老憂
對雪
九衢飄雪亂人行獨坐開堂烟霰生曲檻回廊輕駐景
裊雲停日重含情風前花絮疑三月天外樓臺望五城
出塞燕歌翻自苦入筵春曲向誰成
閣直立春日雪
天門望雪瞻華蓋御苑迎春試碧桃窗色向明通散帙
鑪烟當晝引揮毫雲連睥睨銀城迥風繞罘罳玉殿高
綵仗數移西闕宴金花虛映北宫袍
送崑山王令還
九霄懸舄朝天至萬里揚帆上斗回海甸風流無陸謝
漢京詞賦有鄒枚青鳬野送高旌駐綵鷁江行疊鼓催
悵别忍看燕草色寄詩須折早春梅
懷寄邊子
汝從元歲侍今皇誰念先朝老奉常一出雲霄空悵望
十年岐路各蒼茫春天縹緲金莖露晝日氤氲紫殿香
獨有揚雄尚陪從白頭抽筆賦長楊
題嚴内翰賜扇
端陽綵扇百官傳每歲宫臣賜獨偏君去翰林供奉久
始來經幄拜恩年頒從殿閣風先動捧向雲霄月並懸
象轂銀鐶倍光寵好揚薰吹助虞絃
寄題鄭園
三山今有鄭公園避俗從來亦避喧蘿竹青青垂谷口
花林靄靄覆桃源天邊鴻鴈春廖廓海畔蛟龍晝曲蟠
南斗尺書招隐意白雲叢桂幾攀翻
立春日
楚客年華悲塞國燕京春色念江潭香迎苑雪梅先放
翠入宫烟柳乍含行在旌旗猶駐北朝廷冠冕自通南
青山起策青藜杖白髮羞看白玉簮
送陸舍人使吳下
柳拂清江畫鷁飛節旄更喜便南歸迴風樹裏吹(吹一作催)
官騎返照河邊上客衣北固樓臺秋寺遍長洲花草故
宫非登臨莫怪多詞賦吳下才人是陸機
送徐舍人使南都
御書親奉出金扉草綠南徐四牡騑江上登臨鄉思遠
客中離别䆠情微潮生鐵甕迷前代雲起金陵識舊畿
悵望一春詩社冷有誰吟對省中微
送秦豫齋南歸領教安仁
兩年京國喜同遊忍送孤帆下潞洲世事悠悠鴈南去
客懷渺渺水東流雲間樹色通吳會月下潮聲過石頭
聞到錦江三畆宅開門遥對萬峯秋
送李長蘆先生
十年相見倍相親風表依然道義存幾憶趨庭陪鯉對
無緣縮地拜龍門停杯慷慨論前事撫劍踟躇感舊恩
一别重逄更何處鴈聲東下海雲昏
送徐主事還金陵
送客出門三月暮片帆遥見石頭城南方山水登仙興
北望星辰戀主情花暗河津天雨細月殘江舘夜潮平
鳳凰臺上重回首六代繁華野草生
送夏少參之蜀
岷峨東下江水流劒閣西來烟霧收黃牛峽隘幾人到
金馬臺荒何處求父老三巴應渴望丈夫萬里是竒遊
錦官城外經行處古栢祠前拜武侯
至日過徐德章
竹門寒旭鳳城隈春氣潜浮地底灰世路十年長不定
客懷此日更難開天邊梅柳垂垂發歲暮隂陽冉冉催
見說吳江酒船到即拚留飲夜深回
陸子樓夜集
夜來繫馬樓前樹暮倚危闌對雪峯人世百年還易過
天涯此會亦難逄浮烟近接千家市落日遥聞萬井鍾
殘歲良宵俱可惜紅塵分手莫匆匆
望雪
中原日見黃塵生上國空懸白雪情當晝風雲垂忽散
久晴江海凍難成農人隔歲猶須慮寇賊今冬尚未平
安得時和人更樂普天無盗勸春耕
送周令之蒙城
少年學道天下無白首談兵氣尚麄郎位星辰瞻百里
縣城山水接中都留侯黃石橋邊履葛令丹砂海上爐
暫向風塵淹老驥擬看雲影候仙鳬
亟谷草堂贈許廷綸
萬里河山一草萊百年松檜此堂開晴瞻華岳青天上
晝望仙人紫氣來避世且耕歸馬地乘時須起卧龍才
長安送别風塵暮洛日嵩雲首重回
寄康子
十年朋輩飄零盡海内兵戈戰鬭餘花劇秦川誰見汝
鴈稀燕北渺愁予碧山擬著潜夫論丹壁應藏太史書
自笑此身今更出風塵空望白雲居
夀羅山胡侍御
直道清風天下重夀年况復古來稀江邊舟楫非忘世
海内干戈早拂衣白石靈芝春自長秋山黃鶴健高飛
更喜繡衣經故里遥看綵服拜重闈
和王司封
仙省新詩幾度傳一吟鄉思一凄然許身自比南金重
浪迹聊為曲木全燕地湖山春酒畔楚天風雨夜燈前
看雲聽鳥同今日躍馬登龍憶往年
送李公從地官
鄉路春行傍九河帝京晴望五雲多城邊金鼓花時發
海畔樓船日夕過樹映仙郎添寵色草迎遊子助悲歌
同朝更待青霄節並馬能忘白玉珂
用韻荅以行
無客琴書晝掩堂有詩先夢謝家郎雨來碧草遥添色
風過紅蕖不斷香多病更逄愁是敵此身那得醉為鄉
巷南巷北稀相見偪側歌殘送夕光
石磯
石磯無伴滿蒼苔秋杜春蘭晩自開江日烟波雙鳥去
楚天風雨一舟來釣鰲獨有滄溟興夢鶴誰知赤壁才
芳草歸人不愁思水雲山郭見章臺
元夕以道宅同蘇管二君子
烟滿春城夜色凝露融金掌月初升愁邊鼓吹頻催宴
望裏樓臺盡放燈四海朋簮今有盍十年岐路已無憑
相知更遇秦中俊欲贈瓊琚恨未能
輓范君山和其絶筆詩
老去詩篇興未休吏情終日問滄洲寒江夢落烟波斷
南嶽魂來霧嶂收一别人間真異世十年天上可同遊
魚寵寂寞瀟湘冷誰采蘋花薦晩秋
雲卿見訪次韻
悠悠世路誰知己莾莾乾坤獨愛才近接南州留下榻
久開西閣待傳杯雪霜暮向天邊盡鴻鴈春從海上來
細柳明沙相送地不妨騎馬夜深迴
封君許太史公夀章
仙人親捧紫瑶編鳳鳥雙盤赤錦箋天上封章傳翰苑
山中夀酒屬春筵星辰影動台垣裏林壑光生海岳前
回問郎君碧霄路石麟金馬玉堂懸
過寺訪以行
今年春色倍堪思柰爾看春病起遲窗矚太行雲斷處
坐聞江漢鴈來時柳香漸撲燕姬酒草色頻催謝客詩
更欲息栖尋野寺細蘿芳杜碧山期
送戴進士時亮
戴生長嘯出燕州知爾尋仙不可留相望有時攀玉樹
此行何地訪丹丘乘風逝鼓洪濤柁觀日回登滄海樓
白晝果然生羽翼青雲奚羡帝鄉遊
登樓觀閣時王令明叔邀張用昭叚德光王敬
夫康德涵四子同遊二首(以下秦集)
百丈丹梯俯翠岑千年壇殿肅隂隂風吹陸海黃塵暗
雲去凾關紫氣沉春花况屬絃歌邑勝地還成翰墨林
香山洛社俱寥落文采流傳直到今
二
峻閣含風落照孤憑高千里視平蕪鳳笙錦曲春縹緲
瑶草金光晝有無採藥幾時尋碧海種桃無復問元都
五陵冠劍豪遊地猶是長安舊酒徒
輞川
飛泉萬壑通藍水仄徑千峯入輞川野老豈知旌節到
世人空作畫圖傳黿鼉岸坼深無地鷄犬林開忽有天
即此買山堪避俗桃源何必訪神仙(深一作疑)
華州作柬桑汝公
秋城雨色静微塵過陜山河望轉新天上岳蓮開二華
雲中關樹引三秦追遊少小還今日浪迹乾坤任此身
乘興欲攀仙掌去未知登覽共何人
東林書院
東林精舍接東城出谷先歌伐木聲氣象久瞻程伯子
摳趨今見魯諸生芝蘭入室香俱化桃李開門樹總成
河渭滔滔同向海濟川舟楫幾時行
劉士竒張時濟過觀雪行
裊裊朱絃留上客冷冷修竹對高軒重簷舞雪銀花綴
曲檻回風翠葉翻湘浦珮環臨渭浦秦園詞賦擬梁園
從今開徑延三益聊共傾壺散欝煩
送胡承之北上
秦關迢逓南山曲漢閣嶙峋北極長揚策恥誇終孺子
上書不學老馮唐斗邊銀漢仙槎影天上春雲畫省香
此去中朝才子列定知詞賦有輝光
送盛斯徵廵撫四川
向來才藉九重知此去勲名萬里馳玉壘霜威侵斧鉞
錦城花色駐旌旗征南諸葛籌先定化蜀文翁事更宜
巴水秦山元自接好音莫遣北來遲
七言排律二首
平夷所老人(使集)
平夷老人髮兩肩哀哀淚落古城烟歲收斗粟輸田賦
日向諸鄰乞米錢風雨飢寒趨路側子孫流落避兵年
青春有伴難還土白首無家尚戌邊官裏征徭何日已
軍中苦樂古來偏魂驚戰鼓心猶怯臂中飛弧肉盡穿
獨去負戈廵夜砦誰來銷甲種春田朝廷德意思柔遠
閫幄謨猷在識先荒徼本為王者外卒徒能受帥師憐
敢愁溝壑填衰謝只擬封疆得静便我願麾前法唐將
籌邊有策到今傳
寄李郎中(家集)
星辰畫省鳳凰池同接金門白玉墀庭樹晝閑褰碧幕
苑花春好並金羈西京車馬誰言樂東漢衣冠忽已悲
萬里艱難歸故土兩鄉迢逓限雲逵青冥垂趐人皆惜
白日批鱗世所知天上神仙元有謫古來賢聖本多危
陸機入洛名逾盛司馬遊梁賦益竒海内競傳高士傳
朝廷誰訴黨人碑齊堂雷震冤臣出魏闕天高獄吏欺
千古死灰安國淚萬年災異廣川辭虞羅亦放冥飛鳥
卜獵何煩後載羆得失竟須知塞馬榮華終不易塗龜
嗟予蹇拙慚君匹念汝風流實我師索處自應思故舊
生涯今已笑支離遨遊昔忝登龍會駑下深懷附驥思
貢禹王陽同出處鍾期伯子是交期河陽雲樹情俱苦
渭曲烟花願豈遲回首西山多寇盗扁舟南國有旌旗
腐儒潦倒愁溝壑遊子飄零枉歲時路阻時危難會面
不禁涕淚望君垂
大復集卷二十七
