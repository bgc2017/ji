大復集卷十三明何景明撰
七言歌行三十六首
石齋歌
濯錦江中錦為水白石粼粼映江底江頭齋閣石嵯峨
卜築題名總因此崖撑壑拄盤天地産秀生神豈人意
日月宵通灔澦根風雲晝吐岷峨氣明公少年天下竒
琅玕五色動光輝扶疎太華仙人掌照耀銀河織女機
明堂大厦要梁棟不獨文章翰林重懸磬真諧韶濩音
國琛果獻珪璋用公登雲閣望雲林霄漢長歌白石吟
功成思袖補天手力在寧忘障海心衞公德業懷應滿
李相風流今不遠海内完名已玉成平生貞志同金斷
萬里橋邊綠竹園百花潭畔平泉館待公一起慰蒼生
還卧西山未應晩
五馬行
使君五馬來月氐方瞳夾鏡光離離長身峻耳高七尺
錦雲窣地玉花赤杏韉蹙鐙雙盤龍文羈翠刻金玲瓏
青絲遊韁綰不住鐡色蹄翻錦苔地天閑沙苑貯幾時
一朝分賜使君騎使君行春常露冕緩鞚張油下山縣
朱文露網動輕車四野人家望通幰去年來時楚江秋
長鞭馳過黃鶴樓楚城駿馬千萬匹解鞍坐視不敢儔
今年朝天入五鳳紅纓寳玦連錢重曉隨鸞聲撼玉珂
九陌風微塵不動天子命下巡吾州輝光重整金絡頭
吁嗟吾州本狹促迮徑寧當千里足行行前駕肅且閑
郡人遙望雙旌竿馳道父老應開顔區區狐豕誰敢前
桑條吐葉青鬱鬱滿路春塵繞車轂使君不惜驅馳勞
無令暴吏登民屋出門一送五馬行我馬踟蹰皆不鳴
相逢同是他鄉客惆悵城邊暮春别山亭草色細雨時
野館梨花寒食節夕陽微微鄴城樹寒烟漠漢淮川月
願言努力策霜蹄千金重有登臺期
憶昔行
我年十一十二餘與子握手相懽娛嚴君視我猶視子
日向庭前問詩禮我亦視君如弟兄夜入同衾晝同起
當時見子已不羣紅顔如玉目有神花邊燦燦丹鳳雛
天上矯矯石麒麟笑予是時尚垂髫把筆從君弄文翰
聯翩白馬控雙御出入城中誰不看我當辭歸君失懽
徘徊欲别良獨難别來有懷徒悵望夢繞秋風沁水寒
杳杳雲鴻異鄉縣十載長安見君面昔别未冠今已婚
回憶少年空嘆羨一官碌碌經三春二十光隂似飛電
君有長才未得施卧龍儀鳳猶棲遲男兒成名在少壯
感會風雲須及時人生聚會豈常有但願相知不相負
君不見古來金石交結髮寸心期白首
崔生行(并序)
予之至京師也友人崔太史子鍾見之曰久不聞
何子言矣為我作崔生行
崔生自返金陵謫騎馬復走長安陌時危頗負經濟才
海内俱(一作但)識文章客自從盜賊近神京四海不見烟
沙清黃河流血日慘怛中原戰骨霜縱横朔方兵馬又
已弱天下財賦難盡𣙜書生不得言世務大臣誰有匡
時略我到長安訪交友子與河内猶相厚感君戀故有
綈袍吐膽傾心共杯酒六年更見玄都花萬事空傷薊
門柳河内憂時未解顔子亦談兵不輟口金礦玉璞隱
光曜紫氣龍泉鬱盤久議論反遭時輩忌形容豈免流
俗醜王良伯樂不在御驊騮騕褭徒能走人言古人未
可輕古人往往皆無成子雲老大不曉事殷浩當時空
有名事去惟應嗟白首時來未必濟蒼生即今風塵尚
澒洞羽檄飛符遞相送西北山河戰角悲東南天地軍
麾動江海未見魯連恥朝廷不聞賈生慟塵埃早知才
質殊霄漢况覩名聲重閟宫清廟待琴瑟大厦明堂要
梁棟天生公等世所須努力他時有大用
憶昔行(并序)
予上京師之二年汝正有湖南之行新政弛廢故
人幾何晤語未諧離告又即愴然悲歌不能自巳
感念往昔要之將來耳
憶昔長安相會日君方壯年我年小只今容顔有更變
何况世事無紛擾先帝衣冠半零落十年賓友全稀少
君今始作紫薇臣笑我金門落魄人馮唐上書亦嘆老
子雲識字空愁貧豔陽三月桃李耀君非壯年我非少
花開酒熟君遠行可惜春風阻懽笑明星迢迢車關關
遙向楚水辭燕山但看朱紱在腰下莫使白髮生顱間
武昌城邊江色澱襄陽漢水尤堪羨東行何日訪鱸魚
南飛不得隨鴻雁少癖山水躭雲松兩年楚上多行蹤
浮湘直下三千里望岳遙瞻七十峰知君跌宕輕駟馬
顧予豈是功名者安得浮沉帝座傍會須覽眺蒼梧野
蒼梧風烟秋色開武昌高樓吹笛哀帝乘白雲去不返
仙人黃鶴何時來君行訪古兼化俗長揖輶軒指南極
岸上遊穿羆虎林潭中坐傍黿鼉國他時倘覓桃花源
北風為爾傳消息
田子行
君不見黃河西來北入海千載却倒東南流淮水如絲
納九曲桐栢山作崑崙邱我家清淮邊君家大河側開
闢二水今合同人生變化無南北田子之生河降神十
五手掣生麒麟二十辭家觀國賓三十謁帝為近臣赤
&KR0008;青𤨏日月上金馬銀臺河漢津自矜一身遇明主便
欲登天叩天鼓天門晝關守虎豹雲師屏翳雷公怒烟
氣縹緲隨飛龍電光閃爍笑玉女太清星辰下羅列歘
忽閶闔生風雨丹誠不回白日照杞國憂天獨勞苦我
持彤管雙鳳翎浮沉帝傍近紫庭文園著書久消渴據
地酣歌常不醒長安少女花在側茂陵美妾空娉婷漢
皇不好相如賦方朔誰知是歲星愛君襟期特竒邁諫
垣給舍持風采平生古今開萬卷搖筆風雲動五彩致
君堯舜豈無術許身稷卨終難改袖中一扎諫獵書三
歲磨滅未見採鍊石何時更補天銜沙枉自思填海君
不見楚人當時不識玉海客無心采明月明珠暗投反
按劒白璧三獻還遭刖連城高價後始定照乘竒光有
時發鳳凰不及鴟鴞鳴駑駘却笑驊騮拙君不見長孺
從來歎積薪公孫布衣為漢臣千秋開口取卿相董生
白頭甘賤貧萬言不如一言重直絃曲鈎安可論賈生
何能善絳灌任安徒事衞將軍我今與子俱落魄過飲
悲歌嘅今昔咸陽酒客五花馬邯鄲博徒千金擲古來
豪俠亦可喜可憐聖賢皆厄塞豫章干雲世希用龍泉
貫斗人難識神駿翻為轅下駒冥鴻已愧籠中翼出門
與子常相憶清淮大河見顔色
樂陵令行
山東郡縣一百八無有一城無戰場到今漂血成野水
如山白骨横秋霜雲臺功高將不收投筆亦有書生謀
黃金大印賜豪貴白面豈得言封侯唐朝公卿集如雲
平原太守名不聞二十四城見賊走抗城乃是平原守
君不見前者寇盜時縣吏州官各亡命北梁白馬終日
行濟上黃旗錯相映不聞開門戰但聞開門迎嗟乎平
原太守樂陵令
少谷子行
少谷子在武夷之山二十抱策叩燕關朝排閶闔暮湖
海九霄萬里身飜攀豈徒聲名冠帝里要使蹤跡窮人
寰朅來京華始一識意氣形神兩相得肺腑真成水石
痼詞章亦帶烟霞色龍姿鶴性不易馴海思江情浩無
極頃將東遊觀岱宗便欲下泛滄溟中鼉風奔浪巖洞
黑鼇日壓山樓觀紅南浮江淮覽吳越復上會稽探禹
穴去鳥晴生雁宕雲飛虹夜躡天台雪波濤窈渺岑崿
移遍訪名山入武夷仗劒不憂百怪出采芝或得羣仙
隨只今妙年始三十辭官讀書志何逸九曲烟花對草
堂三山蘿月開芸室已看鳳凰在千仞回首驊騮空萬
匹八月高城氣稍勁流螢木葉交相映燕山遊子落日
吟海濱歸客秋風興他日遙尋少谷峰武夷莫作終南
徑
九川行
君不見自從天地開天下之水皆西來黃河崑崙一線
出下轉秦甸轟奔雷長江廣漢兩盪潏濁涇清渭中縈
迴帝遣九龍下治此江漢安流涇渭理華嶽中斷仙掌
高却放黃河行萬里九龍蜿蜒上天去至今猶餘九川
水秦中雲雨四時遍北地塵沙幾回徙我來長安不見
九川水得見九川子九川子是非常人朝辭川上麋鹿
群夕登青𤨏為帝臣已從華衮補日月况執彤管排風
雲長風西來吹北極西望川流渺何極野岸空懸舟楫
心塞林暮繞波濤色吁嗟江漢猶阻兵中原不見黃河
清虺蛇豺虎滿道路黃埃濁浪無人行九川子何不更
鞭九龍起坐視天下横流水
送葉生還閩中兼懷鄭繼之
葉生行吟燕市中葛巾麻鞋歲將晩兩都為客今始歸
五岳尋仙不辭遠江南畫舸春柳低海上茅堂白雲滿
谷口如逢鄭子真為道棲遲未應返
送林利正同知之潮陽
憶在成均共攜手泉山門下相知久萬里恩情若父兄
十年道義慚師友君才豈孤一第名佩刀今作嶺南行
掛帆夜宿天邊樹伐鼓朝登海上城燕京相逢顔色好
相逢何難别草草過家登堂壽禮畢道予問訊泉山老
金陵歌送李先生
李公為舅有吕甥甥舅四海皆知名吕君關西昨日去
公自金陵來復行金陵江水無斷絶金陵之山高嶻嶻
龍虎千年抱帝京星辰萬里羅天闕白鷺洲前芳草歇
清江浦上看明月燕山北望花如雪
今昔行送何燕泉
君不見燕泉何子生南岳十八名聲動江海年今四十
少方伯富貴由來重文采金章紫綬乃自致黑髮紅顔
未曾改憶初射策逢先皇我為進士子為郎芳花醉踏
清沙苑春樹迎開畫省堂每投桃李報瓊玖多謝相知
更相厚倚玉元非異姓兄斷金况是同心友寧知世事
多變更岐路人間各分手四海風塵半甲兵十年意氣
還杯酒子方出守紫微垣予亦棲遲金馬門黃金盡識
故交態白璧翻思明主恩中原送别哀離亂汝水嵩川
客心斷行馬秋臨清洛流戰場暮弔黃河岸薊桑青青
燕草碧梁王城邊杏花白功勲名位行有期慷慨為子
歌今昔
同崔子送劉以正還關中
燕川芳草歇已久行子西行更回首駿馬春停渭曲花
金鞭暮指秦中柳看君兄弟皆豪雄十年側想中丞公
東山雲月卧未起北海賓客誰相通荷花初紅酒初碧
汝歸登堂見顔色若問長安舊友生崔何二子常相憶
醉歌贈子容使湖南便道歸省兼訊獻吉
徐卿此行壯觀莫與伍東將入吳西入楚都門帳飲慨
今昔酒酣拔劒為汝歌起舞聖朝分封重茅土詞林禮
樂超前古冠冕諸邦拱至尊冊書十道開天府匡廬峰
南繞江漢洞庭武昌半樓觀壽酒花開海上堂使舟草
滿湘西岸憶卿翻飛霄漢裏結交豈少青雲士眼中何
人最知已十年之交吾與李李生近買陽羨田又欲鼓
柁襄江船風塵落日倘相遇為我問訊江湖前
薛生行
君不見少府忘年交禰衡中郎倒屣迎王粲坐間賓客
盡傾倒海内賢豪流英盼古人愛才今不如薛生豈得
無嗟嘆昨來布衣見天子日向長安乘欵叚公卿門前
恥干謁東歸把釣黃河岸年少今看萬卷開遠遊自負
三山願丈夫有才須用世未許終身隨草蔓閑居好著
子虚篇行路長歌白石爛
晩過田水南有贈
田郎閉門著書今幾卷我欲與子數相見謔浪雖稱青
𤨏賢經過罕識黃門面長安雨積鞍馬稀堂下苔生集
秋燕四海何人問草玄一經徒使桓譚羨
延津歌送韓令
延津寇過餘少男延津縣令莫停驂雙鳬直向黃河北
一雁先飛清衞南黃河岸邊不種麥濁浪滔天多賈客
城中少男爾勿愁縣令到時為買牛
谷進士宴歸圖歌
五城十樓春窈窕九衢夜半人行少月高醉客金鞭垂
花簇銀鞍弄騕褭我皇九載羅豪英坐收四百皆才名
四百人中見谷生綠袍白面誰不驚谷生自昔中州士
布衣三來謁天子十年讀書梁王臺一日走馬長安市
長安鍾鼓聲入雲相逢却避新郎君赤鯤在天振羽翼
神駿得路超凡羣嗚呼此圖人共羨已識君身不貧賤
萬言莫忘北闕書千載常記南宫宴嗚呼此圖人共羨
遠遊篇送楊中舍承家雲南省墓
君不見昆明池去京一萬里山盤海曲在天上日轉星
旋羅地底生神發秀千百年太宰源流自兹始七歲辭
家朝帝京登台踐斗榮身名水木更起邱原情請帝帝
遣中書行中書此行天子重赤車駟馬都人送岳樓晝
錦湖光開京口春帆江色動瀟湘黿鼉經水國衡巫瘴
癘雲來黑銅柱標南問南紀錦官城西指西域揮毫憑
軾驚蠻夷却似太宰中書時相如使蜀人同羨遷史浮
湘志自竒憶昔滇中為使者黔公宴我滇山下酒罷曾
彎壯士弓賦成尚倚將軍馬今日看君萬里歸山川草
木倍光輝公卿禮數古來少父子聲名天下稀五華岡
頭日朝放點蒼山北雲如障遠遊可樂須早還帝里親
闈兩相望
裕州行
今年春夏雨不絶黃河以南漸殺麥裕州城中十萬家
自經寇盜惟黃沙名商大賈歲不集新絲舊穀嗟何及
郝侯五馬天上來褰帷露冕開風霾教農服田賈服賈
只有牛馬無豺虎
石川子歌
石川之水東流入東海濤雷&KR0008;雪幾盪嚙白石爛爛色
不改泰山嵳峩青石室樓閣窈窕雲霧密懸峰牎牖瞰
海底紅輪倒影扶桑日波上三山渺安在海靈冥冥現
百怪蛟螭九首盤為梁神仙萬古長相待石川子七年
葺茅卧烟島餐藜被褐身懷寳海東隱淪見面難地北
潛夫著書早自從召起綰銀章常夢山中把瑤草白雨
青蘿晝自垂沙風赤葉秋空掃京華相遇謫(一作識)仙才
笑解金龜沽綠醅花邊昔放雙鳬去雲裏今騎一鶴來
蔣琬元知非百里李渤終為諫官起冥鴻逝鵠須爾期
天路雲衢自兹始君不見魯門海鳥本避災國人祀之
反求福雖有鍾鼓羅玉饌驚鳴駭顧安能食男兒固要
為龍蛇胡為屈身終日隨塵沙
杏林曲
君不見蕭御醫何年種杏成杏林霞蒸日爛開芳甸門
庭垂實虎晝守飛花九陌人人羨菊泉橘井俱仙靈豈
如萬樹春風散今皇御醫皆不賤麒麟緋袍常引見奉
詔時翻本草經承恩數錫仙桃宴君今一身官未尊白
頭抱藝趨金門輕財重義世罕比起死回生不自論林
中有草金光映服食可以延壽命蕭君蕭君進此藥令
我皇帝萬歲無疾病
周儀賓朝天歌
周君來從大梁發搖鞭却指秦樓月燕山臘盡春未生
可憐裘馬衝霜雪憶昨雲霄謁帝關春卿引見紫宸班
天門九重羅虎豹一月不得朝龍顔館甥帝室恩數少
尚女王家禮非小中山更傳聞樂對陳王亦進通親表
伊昔梁王全盛時車騎從官皆漢儀遣使常聞八珍送
入朝數賜飛龍騎百餘年間事勢殊諸侯出或乘驢車
朱門賓從想冠劒白頭王孫行路衢君歸為我一問訊
梁園賦客今何如
送五清先生赴浙江提學歌
天台文宿衝紫霄先生奉勅馳星軺越山桃李花萬樹
春色早渡錢塘潮憶昨先生遭斥逐漂泊湖湘望巴蜀
九江鴻雁春冥冥七澤龍蛇晝盤曲洞庭天高急霜霰
冰河雪岸開燕甸北來驄馬一日聞傾都走識先生面
十年卜築楚村墟萬里今瞻漢宫殿當朝門生貴不少
先皇學士人猶見金門誰留供奉班銀魚舊錫恩榮宴
長安春回獨回首翠烟漸入龍池柳薊門禹穴自此分
送餞先生百壺酒丈夫轗軻心不疑賢聖流離古來有
已看身作指南車况復名高懸北斗隋珠和璧世珍重
眼前點毀終難動聖人不久奏雲門海内近亦求梁棟
琴瑟須聆清廟音豫章且待明堂用我聞衡嶽與天參
七十二峰江漢南不然從此可棲息無使天柱石鼓空
巉巗
贈范君
桂陽之山石巄嵷四時雲氣流杉松江開秀色蟠三楚
天削芙蓉羅七峰翩翩烟霧下鳳鷟往往霹靂隨蛟龍
鍾竒産異理亦有黃金丹沙間瓊玖何况人傑非地靈
碩士名儒映先後君山燕泉各一時晩逢范君亦其偶
范君古貎更好古問之君山乃其祖學海遙聞前輩風
辭場獨覺良工苦君為進士宰江縣頗厭簿書躭筆硯
神龍未應困泥滓驊騮會自追風電君山十年絶相見
見君如見君山面燕京四月花滿甸邂逅不得同遊宴
花間送爾雙鳬翔廬山高高横玉梁雲停雁過一回首
月明琴靜誰舉觴我自辭家來帝鄉宿賓舊友稀登堂
悵望南邦思桂陽感今道故增悲傷
相逢行贈孫從一
長安風吹萬楊柳與君走馬相逢久昨朝邂逅尊酒間
二十年來一回首我官十年前君官十年後眼底相看
已壯齡世間萬事真翻手憶初少小來東曹君家兄弟
同遊遨尚書庭前兩玉樹白日燦爛秋風高爾時見君
氣已豪花顔雲髮青錦袍石麟在天動鱗甲赤鳳排雲
生羽毛只今骨格殊恒調傾都見者嗟英妙恨不置之
玉堂賓誰令久待金門詔永嘉山水稱絶竒且與謝客
同襟期花裏開簾仙吏出松間著屐山人隨尚書風義
古無比如君更是尚書子尚書東山閒白雲高卧不為
蒼生起漢庭我亦東方生悵望名山無限情海雲浩歌
起春色送爾萬里東南行
李大夫行
君不見大梁李進士年未三十官大夫金鍾翠釡識國
器汗血飛黃看過都昨來走馬長安道一日聲名盡傾
倒墨卿學士競迎致搖筆登壇為揮掃盧前王後不足
論曹劉沈謝升堂早我方避世金門前君獨時時問草
玄金聲一擲天台賦鳳沼常留春草篇憶年二十當弱
冠結交四海皆豪彦文章天上借吹噓杯酒人中迴顧
盼十年流落失邊李詞場寂寞希篇翰自從去歲得李
薛令我唱嘆增顔色對坐相看兩鳳毛破圍實藉千軍
力安陽崔史文絶倫意氣頗與二子親蘇臺徐卿愛才
者曲巷往往停車輪斯文在天未墜地我輩努力追前
人波頽瀾倒挽一髮鯨翻鼇擲爭嶙峋薛生歸釣黃河
岸君亦遙維沔川纜霄漢終還五馬車江湖暫解雙龍
劒古來丈夫或未偶畏途轗軻無不有李廣羞過灞上
亭賈生愁醉長沙酒倘遇馮唐老見君一言更薦雲中
守
海山謠壽李宗伯
一鶴東北飛徘徊若返顧仙人乘之海外來衣裳窈窕
流雲霧碧海三山列仙囿貝宫嵳峩羅萬牖上臨紫極
躡三台下見瑶京開北斗手發玉緘龍虎文再拜遠為
尚書壽尚書巖巖霍岳姿身長八尺揚脩眉夜懸赤舄
星辰側晝入銀臺獻納司先皇舊臣盡雲卧爾時出入
名聲播二十餘年列九卿近日新銜參八座海内清心
秪獨知當朝苦節誰人過海門波濤春吐呑中有桃樹
盤石根千年柯幹撑日月萬里枝葉垂崑崙觀圖願君
壽與比長為梁棟留乾坤
河嵩篇壽張母
梁王古城河水頭北堂坐對嵩山邱雲間二室三花樹
天上崑崙九曲流絳霄寳婺光射地星宿潛通河嶽氣
緘書爛漫歌白雲長安遠附青鸞使
古愚翁挽詞
古龍啾啾啼劒井井底秋泉七星冷漪蘭堂上瑟不鳴
悽調空懷金石聲劒亦不復得瑟亦不復聞悠悠何處
尋封君何處尋封君林壑幽魂風雨黑錫山崔嵬暮峰
影吳江慘澹秋波色江之南山之北松梧幾樹封君宅
來往徘徊嘆行客
哭幼女行
二十生男不解愛頗厭世間兒子態年來抱女心甚憐
却悔從前空慷慨女生一歲眉目揚笑指兄姊羅成行
鏡裏嬌啼映牎牖床前學步牽衣裳春風吹魂魂不住
來從何來去何去錦褓曾占夢月時玉錢又哭埋香處
乾坤得失安有憑昨日樂極今哀生常怪他人不快意
乃知我輩真鍾情皇天能生亦能死造物弄人每如此
雲散雲凝亦偶然花開花謝緣何事婦人性癡還過傷
奔走呌號如病狂作詩示妻兼自解轉見人間父母腸
馮都督歌
都督猛氣世不多一日百戰千里過賊頭纍纍十馬䭾
東至滄海南黃河宋門西平傳凱歌洛水轉鬭風揚波
敵營晝雨淋滂沱面貫雙箭猶揮戈君不見諸將歸來
金滿室生封萬戶食千邑都督河頭死為伯
三山春宴圖歌
自有三山鎮京口形勢跨絶東南山江呑海吐互變見
參天峙地何㠝岏憑風倒影萬樓閣動搖縹緲虛無間
色開島上金銀闕氣接天中龍虎關我從唐翁畫圖見
大夫指點三山宴仙人驂鸞倏來往烟鬟霧珮流雲霰
江桃千春一放花海桑亘古終難變開圖為寫長生詞
却訝丹青山水竒白浪閃灼金芙蓉青天靜拭青琉璃
蓬萊下用六鼇載緱嶺遙將雙鳳騎地靈生人本非偶
禱尼降嶽理亦有大夫家住三山口綵衣歸來奉翁母
願言壽比三山久
王都諫畫鷹歌
蔣生畫鷹筆勢何昴藏塞林海嶂産真骨歘爾飛立都
諫之高堂千年古色動崖壑一匹素練開風霜都諫常
稱蔣生筆此鷹神駿果無匹乍見遙驚俊思生細觀轉
覺竒姿出人間鷙鳥各異種紛紛搏擊相矜寵飽颺饑
附更誰憑掣臂翻鞲空自勇此鷹不逐羣雁飛亦似都
諫獨立霄漢當天閽羽毛森然振赤日意氣矯欲排翔
雲君不見郊原白日荆棘簇射獵無人敢馳突樹裏鴟
鳶尚九霄草中狐兔仍三窟爾鷹爾鷹安得一起乘高
秋惡鳥不鳴獸辟易再使郊原麟鳳遊
題袁惟武鷹熊圖
林良畫筆真絶倫蒼鷹玄熊俱有神白頭翁鳥更相共
毛羽遙看欲飛動空山古林霜色高秋天骨勢何其豪
猛氣應知萬鳥避威風頓使羣狸號畫史當年元有意
袁君意氣還相似執節寧辭皓首心承家况是青雲器
圖龍寫鳳皆可羞此幅未許千金酬世間玩物不足貴
要見英雄到白頭
大復集卷十三
