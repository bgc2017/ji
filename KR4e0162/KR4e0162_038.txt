大復集卷三十八明何景明撰
誄祭文雜著共三十六篇
方竹先生誄(并序)
先生謝逝訃音奔告大夫篤孝幾隕幾絶於是同年生
汝南何景明誄之辭意淺簡無以究藴逖聞書之素旌
聊以寫哀
嗟嗟先生含和服介志貞履順長達少成有聞厥震齊
民元士三軍匹夫席珍孰聘褐璧其辜游心恬澹遺跡
富貴早學晩仕方行勇退天弗愸遺弗俾以生人失其
則士喪其程素車驟驥乃造玄室風悲日冥殱良萎哲
有子大夫高駕修行廣志遐澤維亡弗亡譬木之蘖其
發愈達毖彼積泉其流不括嗟嗟先生何戚何惙嗟嗟
先生
祭亡兄東昌公文
某月日中書舍人何景明乞病歸自京奔亡兄東昌通
判君之喪致奠而告曰嗚呼吾家自始祖有籍世服畎
畝耆齒不造郭童子不入市逮先祖父興乃知好儒尤
通隂陽家術於是郡舉典隂陽學始有敝廬于城而吾
父繼之門戶稍著父思以儒顯厥家而自以舉業未遑
也屬之吾叔然吾叔又早死也當是時兄且弱冠也慨
然有立志終日下帷歲不窺圃讀書過目即成誦為文
操筆若宿搆人望之知丹穴之雛志在千仞而渥水之
駒心越萬里也及得省薦父曰儒業果有徵堂構可弗
墜也既十年不得志於進士家夙乏厚儲稍見廹窘而
父亦罷宦羸囊單車辛勤来歸兄乃益砥志嗜修不少
貶屈左右奉父承以顔色父亦靡有弗豫者也然是時
二兄學已就緒予亦從父旋兄從客試之曰小弱弟可
教也遂口解經疑手授簡策朝啓夕勵不得相違弗逾
載二兄洎弟同舉于鄉父謂吾門當自此興也逾年兄
遂令巴陵逾三年弟仕于朝又逾三年兄遷東昌父母
之慶兄弟之好方以為慰孰謂吾兄死也始在巴陵聞
雞通衙執燭視事風江雨湖晨塗夕舟坐不温席寢不
緩帶予視其勞瘁竊懷憂惕然卒無恙也至徙東昌官
尊而事少屬衆而職專吏有所告可以卧應予謂今之
逸固以報昔日之勞也嗚呼孰謂吾兄死也死之先一
日作書遣吏来京視弟弟方與客坐語得書讀之至再
且以徧視坐客有頃僕進報兄死弟叱之僕頃復報兄
死弟猶以為僕之誤聞也嗚呼孰謂吾兄果死也兄器
度沈静果于行義善類朋趨邪黨歛避正色近信不為
矯飾兼之加志窮民秉心在公名位當不量也年未至
而施未光天即奪之何也嗚呼父母俱存兄弟仰賴男
未及婚女未得嫁吾兄何遽棄而去也前月嫂奉柩歸
至西平復生一男弟視之眉目宛然類兄也前抱持曰
哀哀遺腹兒淚下不能忍已復視吾二姪長者就外傅
嗜書躭紙筆自絶羣兒幼者頭骨稜起能對客讀字退
而又私喜知吾兄有續也嗚呼吾家自有兄前有彰後
有述所望于来者謂何而今至此也兄昔與弟書曰弟
當志天下事大吾家者弟也然弟薄弱不堪世事歴官
五年寡合少朋才不逮聞名不任毁且夙志幽寂不慕
榮耀又多疾益疎宦志兹得告歸自甘草野上承二親
下奉寡嫂至於子女之養父兄尚在必能得所無俟于
弟弟惟視其成立以畢兄願也嗚呼死生恒數兄功名
垂於郡邑孝廉稱于鄉閭可謂不朽也子女雖少已有
成人之漸可不憂矣兄復何恨但吾生者之情抱兹痛
烈悠悠日月無窮已時而兄固弗聞也嗚呼哀哉
祭李默菴先生文
正德十年四月中書舍人何景明聞默菴先生李公之
喪哭之逾旬乃束幣為文附其使還告于公之靈曰嗚
呼古人言感恩易耳知己難也景明于公所以慟悼吁
涕不能自已者匪徒感恩重知己之難也夫景明昔寓
于公是時有毛夫人也公執詩書毛夫人執燈燭晝夜
課景明誦讀居也視衣食還也饋車馬此豈不有父母
恩邪是時景明幼孺非有能知也公以成人禮之又日
察其言動中善者稱于人其所望見又皆可以施之天
下百世者不以時世富幸榮慕也公嘗盛衣冠入召景
明語毛夫人在傍公謂曰汝視予貴邪它日是子貴奚
翅予邪然我所重望者匪為能貴已也嗚呼古人謂知
己有若此邪白首握手終日語心而不知者何可勝道
邪古人曰無德不報又曰為知已者死今公逝矣毛夫
人又先亡矣景明雖欲報而死也無日矣他日縱有能
施于汝佐諸子然二尊人又安能知邪矧汝佐諸子又
能自大予又安能有施也雖然公所望見予者豈在報
邪在望見景明之自能就立耳今雖能取一第為一官
使公及見然所自就立者已弗若公所望見者也即它
日又有能自就立公又安能知邪矧景明寡昧弗達所
自就立欲大於往日如公所望見者又安能有也嗚呼
已矣何以酬公之德而副公之知邪山川伊阻不能棄
官赴公喪執紖道軛我懷之悲惟公有靈鑒之已矣嗚
呼哀哉
祭董先生文
嗚呼先生學書以游藝飲酒以率真蔑俗以肆志薄仕
以明有事勇退以示所止行義始終備矣夫知有所必
厄而欝有所必伸故士之直樸而弗曲飾者恒受顯棄
而寡隂禍先不足而後有餘先生讎惡而摘過急難而
緩利出不賄官居不貲實而艱遇靡合貴眇謝速則已
厄矣然繼者有令子以廣其志以發其祥厄未極而所
伸者厚矣夫娛目之寵有際而後身之享靡窮先生又
何缺焉傳言天不滿山岳歸地不滿星辰見然則物之
所歸而見者必其所不滿者也先生又何疑焉感兹驟
驥愴焉悲泉臨風一觴敬弔先生
祭高鐡溪先生文
嗚呼惟公宏才天授大器夙成其容玉立其賦金聲江
河之辨淵源之思通達古今發洩天地作我後人視此
大方巋然依歸遽爾淪亡夜雨草堂凄風繐帳賓酒既
空人琴俱喪白雲一去明月自来楚些招魂百代同哀
祭封工科左給事中張公文
嗚呼昔公之于先考隣比莫逆公之仲子今都諫君也
及先伯兄又申之以婚姻之好景明于都諫君同年進
士也豈非世世契誼哉公今逝也先考之亡也八年矣
先伯兄之亡也十年矣愴念生死通家同情抆涕興戚
寧有已乎惟公仁厚與物慇勤起家食享于積以高年
終公可瞑矣夫都諫位業日茂而不肖亦守恬懼墜先
烈公之九原見先考伯兄必相語若平生也
祭岳母文
嗚呼惟我岳母慈懿為德勤儉成家既穫既食不騖於
華爾女既亡我翁既逝服艱茹辛晩也誰濟昔翁之亡
我送其喪今母之亡我適来鄉臨風釃觴臨河執紼死
生俯仰哀来慟哭
嗤盜文
予抵永寧吏役無郊迎者造館供具不設寂無與語始
入城門視其不禁槩夜不聞鈴柝之聲虞有盜戒僮僮
曰未聞城隍而盜者然予猶飭門者堅封鑰舉火周垣
燭之及其室奥處命僮宿中室夜半僮忽大呌曰盜持
扛去矣起視盜入處見其壁皆編竹為者飾以土灰故
盜得踰鄰墻斬壁開門以入予徐思囊中無他長物惟
所服衣并書六十餘卷書則予甚愛者旦有来告者曰
北城之江有箱委于岸空無物獨書冊狼籍水浸其半
命收視之乃予装蓋盜發之盡取其衣服去而留其書
幸而留我書盜亦仁哉夫盜欲以利大貨者也雲南人
稱多異産至其地必購香木珍貝犀象齒角怪石金銀
之屬以還盜豈以是貪我邪盜亦誤矣凡善為盜者望
其人占其富貧相其室占其虚盈故盜無不得算無不
成兹盜持吾衣服之則不稱其體賈之則敗其迹雖不
利于予其利於盜也亦淺矣是豈善盜哉予既仁其留
吾書復笑其不善於盜文以嗤之且告邏者蹤跡之其
言曰
孟冬始魄永寧官署爰有小醜隅伏隟覷弱我寡衛出
我不預越鄰穴垣以我装去来歛其聲往滅其處晨有
告者北城之隈箱委簡帙狼籍江隅持我衣服猶存其
書書我甚愛焉恤其餘后皇植生小大有職農樵在野
工商居國弱不見陵強不容力胡為爾盜恣乃奸慝厥
初賦質化溥施公洪纖羽血均帝鑄鎔何下愚吝何聖
之豐胡為爾盜自叛其同嚶嚘咷嘯晨昏顯伏窺伺戸
牖依傍草木鼠竄狐疑狼啖狗逐百態為妖千巧呈侮
啓竊堅閉發敗深蓄一蹈法章魄褫躬戮爾之不懲其
侮曷贖善於盜者搜幽索㽎貧富虚盈遇之即諳爾胡
弗靈乃昧所探珠犀瑇瑁溢笥充函爾不是取而胡我
貪人謂爾盜我嗤爾憨嗚呼野外且不可劫而城中是
虜小民且不可干而近臣是侮爾頭可截罪不勝數著
之于章聊告司捕
躄盜
躄盜者一足躄善穿窬嘗夜從二盜入巨姓家登屋上
翻瓦使二盜以繩下之搜貲入之櫃命二盜繫上已復
下其櫃入貲上之約如是者三及其數躄盜自度曰櫃
上彼無置我去乎遂自入坐櫃中二盜繫上之果私語
曰貲重矣我二人分之則有餘彼出則必多取是厲我
也不如置而去也遂持櫃行大野中一人曰躄盜稱善
偷乃為我二人賣一人曰此時將見主人翁矣相與大
笑歡喜不知躄盜乃在櫃中頃二盜倦坐道上躄盜度
將曙又聞遠舍有人語笑櫃出大聲曰盜劫我二盜惶
訝遁去躄盜顧乃得全貲歸
獸紀(并序)
何子曰予惡世有冒名徇利務相欺負而寡情實者焉
聞客有談二獸狀者類其人作二獸紀
狐
狐善媚嘗藉虎威以懾群獸一日衆狐食絶將出野求
食畏他獸凌蹂乃謀于雄曰當復從虎出也雄曰汝胡
自鄙小也虎技寧過我也群狐乃自從虎出雄者即尾
其後呼嘯若噬群獸者群獸見虎来皆伏不敢視衆狐
得食返笑其雄曰何復從虎也雄掉尾怒視曰汝謂群
獸伏者為畏虎邪
&KR1649;
猨善援&KR1649;亦猨類惟跳躁無他長技山之奥有洞洞多
貨物&KR1649;弗得自致也謂猨曰爾援上探出之吾下守之
當其利也猨攀木蔓上取而致之&KR1649;&KR1649;悉移置窟中猨
既下&KR1649;無有也迹之至窟傍曰貨安在&KR1649;據窟嘯曰貨
吾固有者爾何得有也呼其群相毆躪猨猨曳臂去
讀精華錄
偶讀山谷精華錄見和東坡西湖縱魚詩因次其韻作
觀打魚詩又記後山曾有和東坡此詩大類山谷及檢
其全篇即山谷者也但多一篇耳又後山集中思亭記
他文選者未之詳耳然二作今亦莫辨其出誰手也山
谷詩自宋以来論者皆謂似杜子美固予所未喻也精
華錄任淵選者其所擇取多不惬人意而自謂上選何
也
雜器銘(并序)
予讀古鐘鼎盤盂尊敦諸器銘未嘗不三復而歎也蓋
道本無垠物各有理故觕迹有至教末器有鴻法君子
察名繹義則而象之所以益德也著之銘章以時觀省
所以閑邪也古人之意將不在是哉予室雜用大小器
皆質良無他珍異予以其具自存覽志氣攸寓乃私古
人之遺意各著銘一章凡十章用以自儆
燈銘
汝明無太察而光無太揚蓄汝明是用嗣汝光
几銘
斬其曲修其直是憑是式惟爾之德
椸銘
夙興夜寐無顛倒我衣無頗無覆無替厥服
鏡銘
爾善爾惡胡隠胡豫已則不明人孰爾據尚鑒茲哉爾
心是茹
刀銘
不貴汝之利而貴汝之裁不貴汝之剛而貴汝之斷利
惟裁剛惟斷
硯銘
𥅆守黑雄尚玄汝兼之以永年
筆銘
畫不必工惟心之中辭不必華惟意之通
枕銘
苟無忤于日之所行寤寐爾是寧
壺銘
直爾躬發爾矢雖不中不遠矣
瓶銘
厚其入薄其出守而弗失
四箴(并序)
何子曰好惡者情之發也言行者身之章也窮達者天
之命也毁譽者人之施也故情之不正身之不修而不
得於天不合乎人君子之病也情正矣身修矣而猶不
得于天不合乎人君子何病焉是故合情而全身樂天
而知人者聖人也懲乎情無違乎天持乎身無願乎人
者賢人也任情以忘身希天而望人者衆人也聖人者
吾不能也衆人者吾不敢也賢人者吾願學焉於是著
好惡言行窮達毁譽四箴書之座右
好惡箴
好之無實謂汝曰暱惡之無實謂汝曰嫉知人而為是
汝則弗平不知人而為是汝則弗明弗明弗平是為枉
其生
言行箴
能言而失其幾者不察其微也能行而失其要者不觀
諸道也知人之敝而不以自治也者棄也行違其言者
悖也以言掩行者盜也汝省其微以至其道邪亦甘于
棄入於悖而流于盜邪
窮達箴
窮則益其志汝則是惡達則損其志汝則是慕雖則汝
惡窮孰汝蠲雖則汝慕達孰汝遷毋勞思睊睊惟順汝
道而俟汝天
毁譽箴
無惡而毁于汝何疚無善而譽於汝何有嗚呼汝乎毋
以毁譽而喪厥守乎
雜言十首
北方水之大者惟河故北方之水通曰河南方水之大
者惟江故南方之水通曰江濱海之水皆曰海濱湖之
水皆曰湖
古人奉德則報以珮恩返則報以環恩絶則報以玦珮
佩也環還也玦決也
鳥棲樹鴻則棲于野獸棲野猿則棲于樹
雉雞類鷹鵝類鳬鴨類雞鵝鴨可得常食雉鷹鳬弗可
得常食也可得者在家弗可得者在野也
經亡而騷作騷亡而賦作賦亡而詩作秦無經漢無騷
唐無賦宋無詩
器虚則貯之滿則撲之木小則培之大則伐之故虚可
處滿不可處也小可處大不可處也
龍蛇之伸于霄漢者以其屈也杞柳之屈為巵匜者以
其伸也故君子寧屈以求伸毋伸以致屈
諂似恭吝似儉諂則不恭恭則不諂吝則不儉儉則不
吝
雪則霰風則霾隂則蟻霽則虹故霰則知雪霾則知風
蟻則知隂虹則知霽
婦人之仁不仁匹夫之勇不勇仁者垂不滅之德施不
報之恩勇者見義必為當幾能斷
大復集卷三十八
