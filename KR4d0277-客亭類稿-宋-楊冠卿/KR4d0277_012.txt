客亭類稿卷十二宋楊冠卿撰
古律編二
古體詩
天孫徠(原註以下四首上趙丞相)
珠宫貝闕天女孫膠轕璇璣緯星辰徠遊河漢儷于神
神儲崧嶽生甫申胷中文字覷天巧黼黻帝躬臨下民
平郴蠻
孽狐鼪鬼嘯篁竹紅綃帕首郴江曲萬牛臠炙甕行酒
黨伍穰穰萃林藪牙璋夜半起兵符雲旗驛騎争馳驅
搜原剔藪殱渠魁巢顛子覆苕葦枯虎臣獻凱錫珪組
玉帛金錢充棟宇追蹤漢相不言功山河帶礪傳無窮
祀明堂
總章備物嚴秋饗尊祖合祠規汶上宰臣恭肅相明禋
精意潜交通肹蠁殊庭朝薦燎煙升隂雲駮落天日明
百神駿犇風馬下休嘉協應年穀成
除關征
翠華憶昨臨吳津駕言直欲蘇遠民三尺土階茅不剪
舜循堯道慈而儉姬公制國有常經什一更除關市征
男畊女織餘布粟却笑二吾猶不足
天孫唫
天孫黼黻文膠轕璇璣外大巧本無為女工卑組繪胡
為小兒女纓弁雜環佩庭羅&KR0673;餌香設祠祈且拜臨池
五綵絲更結相連愛
僊遊
迢迢秋夜長娟娟霜月明隠几觀萬變頫仰周八紘人
問厭謫墮翳鳳騎長鯨寥天排雲征高步撫流星羣僊
羅道周有若相逢迎旌羽絇虹蜺環珮鏘葱珩問我來
何遲㩦手上玉京陛級扣靈𤨏班聮簉紫庭綠章奏封
事清問殊哀矜飲之以雲腴錫之以瓊英下拜亟登受
倏然雲霧興杳不知其所變化無留形俄頃雙青鸞銜
牋報歸程望舒肅前驅徒御了不驚歸時夜未央仰視
河漢横天風西南來隠隠笙竽聲鈞天認帝所昨夢愴
難成
從李使君假記室吏
阿㜷嘔心兒佩囊有奚奴杜陵短褐翁抄詩聽小胥我
生味風雅古人思與俱家無儋石儲誰其供指呼主翁
居專城鴈鶩紛庭除記史飽餘閑願言假一夫授以烏
絲襴副之玉蟾蜍晴忩掃桐葉細字蠅頭書
倚梧歎
白首寄人間萍泛無休日撑腸五千卷豈乏濟時術富
貴不可期惆悵難再述日暮倚庭梧寒風聽蕭瑟
懷古
干將補敝履鉛刀割全牛千金市駿骨鼓車役驊騮薛
燭巳云遠伯樂不可求此理難致詰吾其賦歸休
冬十月百卉盡芳
淳熙戊戌冬十月恰似東風三月時冰霜不變沍寒色
溪壑次第回春姿花情柳意巳無耐紅英粉豔争紛披
道傍牛喘不復問欲了公事真癡兒
麻姑山東涉千堆壠至射亭宿黃氏新館
姑山鏁靈壇千阜如堆玉山回路轉間射亭見新築主
人雅好事借我南忩宿一夢到無何夢覺黃粱熟
别鄭大用于潯陽
子真千載士流風凜然存襟期輩古人喜見雲礽孫客
裏青燈連夜語痛飲忘形到爾汝掀髯一笑倚胡床浩
歌赤壁凌雲句楓葉荻花秋送客令人愁挽君君不留
今日具扁舟我欠蓋頭茅一把何時去結雞豚社澤畔
行唫醉復醒共看屬玉雙飛下
辛丑殘臘前一日扁舟東歸阻風馬當乞靈祠
下
維舟桑落洲十日風和雨雨餘江波平山横眉黛嫵急
呼黃帽郎來扣靈真宇椒桂薦芳馨魚龍忽掀舞巨浪
拍天浮萬疊震鼉鼓淮洲十里間蜚檝不可渡三老前
跪陳珍貝非神予願言點歸裝勿為神所怒我生窶且
貧窮途一羈旅照乘乏明珠落霞有佳句稽首謝龍君
放我扁舟去
壬寅夏五月將治嚴陵之裝欲用李長吉故事
買奚奴負詩囊以歸呈谷隠趙使君
少年學書劒矯首睨八荒閶闔記昔遊霞佩高頡頏一
跌下青雲意氣久不揚乞取平頭奴提㩦古錦囊歸釣
富春瀨濯纓歌滄浪
壬寅仲冬晦日同吳監丞游延祥宫延祥盖和
静所居也
霜日炫晴晝湖光掠眼明散策事幽討出門聊意行柳
塘和静居宫殿若化成霞裾赤城仙笑語相逢迎雲腴
飲甘液琅函披内經趺坐縱名談妙處俱忘形須臾啟
靈鏁臺沼列萬楹逕路通深杳宫花不知名石泉鳴佩
環松篁奏竽笙彷彿如鈞天音韻鏗韺䪫吾皇香案臣
筆力雕陽春危亭倚高寒意氣干青雲飲酣視八極神
馳白玉京日月看跳丸羲輪忽西傾歸來十里塘問訊
江梅英斷橋流水香一枝疎影横煙淡月昏黃清於玉
壺冰錦囊搜好句山阿紀前盟
填維揚(原註以下四首投中隠)
古人肉食無遠謀腰錢騎鶴向揚州春風十里珠簾捲
但看竹西歌吹樓天朝選用詩書帥上策公言須自治
屏翰堅持保障功江淮益壯金湯勢強敵不敢縱南牧
關塞煙迷芳草綠兒童歌舞樂昇平一曲梅花細柳營
都作院
天子除戎戒不虞修車偹器會東都羽林憶昨厭弓矢
剡木弦弧兒戲爾我公號令何精明武庫森嚴耀五兵
威震天驕奠京邑繇漢以來真鮮及
春大閱
波澄青海無傳箭我公獻納紆皇眷修嚴武備選車徒
天下雖安不忘戰車如流水馬如龍甲耀日兮旌蔽空
攙搶熒惑不敢動獨任朔方無限功天威震疊軍聲壯
會見龍庭焚老上燕然碣石與天齊為公重勒千丈碑
御書東坡雪詩石刻
殘更皎月垂半破西鄰促席寒威挫風流玉局老坡仙
雪夜清吟躡郊賀流落人間古錦囊帝恐天丁下取將
賡歌餘暇染宸翰奎壁昭回龍鳳翔我公稽首拜嘉惠
勒以堅珉貽萬世捲旗擬入蔡州城傳呼夜示吳元濟
謝人惠油炭
青藜照天禄寶炬分金蓮榮遇不可期膏火徒自煎檠
短無餘輝囊空無留錢一燈假鄰壁三冬廢塵編殘膏
許沾丏繼晷欣窮年
隂崖冷徹骨榾柮殘無煙號寒冰氏子炙背思負暄主
君惠窮途施予無所偏爐分天地春力奪造化權和氣
與俱游死灰欣復然
楚有&KR4324;菜色潔而味辛夜對吳監丞飲飲酣薦
之以此恍然如在湖湘間
山澤有臞儒骨相無食肉平生藜莧腸愧負詩書腹碧
澗掇香芹雕盤堆苜蓿艱苦謀一飽未免窮途哭君今
食萬錢肥甘非不足味厭五俟鯖嘉蔬列瓊玉云自楚
中來芳辛有餘馥一笑下筯空鯨飲薦醽醁吟餘詩思
清如行湘水曲湘君不復見直欲跨黃鵠
甲辰季冬殘臘大雪主人以糟玉面貍及尊酒
為餉
南山白額虎暴戾日以滋納諸罟獲中食肉寢其皮文
貍外柔順玉面而豐肌與世了無忤奚亦遭危機得非
風味殊尊俎之所宜焚山獵獸者是以羅致之主翁厭
肥甘鼎食嗤羣兒殷勤築糟丘遣送持酒巵于時臘將
殘雪花一尺圍玉樓寒起粟墨突晨未炊得酒且大嚼
勿令兒輩知
唐劉雲有所思云玉井蒼苔古院深桐花落地
無人掃因用其語集古句次韻
西征登隴首薄暮有所思所思鬱不見殘雲傍馬飛逢
迎少壯非吾道百壺且試開懷抱黃帽青鞋歸去來桐
花落地無人掃
謝石佛璉大禪
人生天地間百年如逆旅榮華風中烟富貴草頭露得
喪能幾何頫仰即今古師具正法眼與人一線路紛紛
輕薄兒誰解點頭句冥行方索途空滿戶外屨我提没
底籃採藥空山去覿面偶相逢舉手便分付彈指了三
生無去亦無住
寄遠曲用唐人張籍韻
江南淡蕩煙波煖蒲萄渌漲春江滿日暮汀洲採白蘋
芹牙出水蘭心短美人去矣隔湘江誰其贈我明月璫
癸丑仲冬十日蚤晴從中使過蓴湖未幾風雪
交作
黃岡之北蓴湖東湖光萬頃磨青銅樓船東下佽飛集
牙檣十里旌旗紅魚龍震疊馮夷宫雲容倏忽變晴空
鬖髿振袂玉妃舞雪花撩亂穿疎篷
泊舟富池乞靈祠下
大江東南來馮夷此其宫羣山各獻狀奔走如游龍將
軍萬人傑智勇摧姦兇草木知威名旂常紀豐功廟食
填兹土樓閣何穹窿我來拜靈祠紅日方曈曨神烏集
飛檣雪波捲晴空椒桂薦芳馨精誠冀感通謂言身半
百扁舟吾欲東羞作賈胡留願借一帆風
題郭季寬曉耕宿釣二圖
牛角横素書春犂破朝雨鴻鵠志安知功名心自許
羊裘晦山澤貂蟬等鴻毛直鈎道可行一釣聮六鼇
栖霞高士以詩鳴于時方幸締交而赴玉隆之
請鶴馭西去挽之不留臨岐告别為賦二詩
大雅久不作正音寂無聞金門栖霞僊𣲖續脩水濆學
海障鯨波筆力扛龍文我誦錦囊句十年思見君相逢
一杯酒和氣蒸春雲去我鼻端堊君其揮郢斤
蛟窟蕩羣妖霞帷快飛舉横江餘鐵鎻中流屹砥柱主
人謫仙人道學侔千古紫皇香案前棹頭不肯住亭懸
孺子榻簾捲西山雨雞犬許同昇我欲騎鯨去
公無渡河(并引)
古樂府有公無渡河篇從昔詩人賦詠俱與本
意不相侔余謂翁之勇於渡河者特以一壺之
力為可恃遂冒險而不之恤曾不知壺之力甚
微而河之險不可玩終遂致於淪厥軀茲亦可
為後世鑒矣因原其指為作數語用以自警云
河流決崑崙微禹其為魚龍門雖巳鑿犀栧孰可踰老
翁披髮鬢如絲臨流欲渡將何之嫗止翁留翁勿渡翁
不嫗從捨之去中流憑一壺意謂千金俱一壺勢莫支
千金淪其軀壺兮壺兮翁之□鼉吼鯨吞方得意曲終
哀怨寫箜篌鄰女為君雙墮淚
以浯溪磨崖頌為友人夀
明皇蠧孽妖顛倒由禄兒真人奮靈武羣公任安危笑
談收兩京鑾輅還京師廟社喜重安鐘簴曾不移詞臣
有元結歌頌鐫浯溪余生千載後每恨不同時半世看
墨本長哦山谷詩鳴劔馳伊吾有客噤未施十年客衛
府斗粟不療饑君今聮上閣婉畫贊籌帷眷簡隆三宫
復始可指期持以為君夀勲名書鼎彛明年奉漢觴重
修前殿儀摩挲古崖石更記中興碑
崧高詩為九江趙使君夀
崧高維嶽美良守趙公也公以周召間平之
才歛大惠于定江越九月政成民和課最南
國生申盛旦歌舞誦詠者溢于塗門下貢士
揚冠卿揆骫骳蕪陋不足以形容公之盛也
採摭古詩語韻而歌之九頓首以薦公夀
崧高維嶽四方之極維嶽降神生此王國
綿綿瓜瓞莫莫葛藟周公之孫齊侯之子
柔惠且直小心翼翼王親命之南國是式
盡瘁以仕不懈于位四方于宣南國之紀
之綱之紀允文允武荆舒是懲四方無侮
旱既太甚以祈甘雨零雨其濛介我稷黍
黍稷彧彧去其螟螣實維豐年我庾維億
萬億及秭物其旨矣此邦之人云胡不喜
周邦咸喜式歌且舞于時語語厥聲載路
其告維何自今以始俾熾而昌既多受祉
永錫難老眉夀保魯以佐天子為周室輔
我來自東小大稽首是用作歌以介眉夀
崧高維嶽十二章章四句
