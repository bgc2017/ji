客亭類稿卷十四宋楊冠卿撰
樂府編
如夢令
滿院落花春寂風絮一簾斜日翠䄂晚寒輕獨倚鞦韆
無力無力無力蹙破遠山愁碧
生查子(原註聞鶯用竹坡韻)
嬌鶯恰恰啼過水翻回去欲共訴芳心故遶池邊樹
人去綺忩閑絃斷&KR0793;筝柱百囀聽新聲總是傷情處
前調(原註忠甫持梅水仙砑牋索詞)
消瘦不勝寒獨立江南路羅韈暗生塵不見凌波步
蘭珮解鳴璫往事憑誰訴一紙綵雲牋好寄青鸞去
賦湘妃鼓瑟牋湘妃泛蓮葉上有片雲擎月
瀟湘日暮時倚櫂蒹葭浦不見獨醒人愁對湘妃語
璧月送歸雲一葉蓮舟舉寶瑟奏清商波底魚龍舞
浣溪紗
洞口春深長薜蘿幽棲地僻少經過一溪新綠漲晴波
驚夢覺来啼鳥近惜春歸去落花多東風獨倚頼愁
何
前調(原註次韓戶侍)
銀葉香銷暑簟清枕鴛醉倚玉釵横起来紅日半忩明
多病情懷無可耐惜花天氣惱餘酲瑶琴誰弄曉鶯
聲
霜天曉角(原註次韻李次山提舉漁社詞)
漁舟簇簇西塞山前宿流水落紅香遠春江漲蒲萄綠
蘄竹奏新曲驚回幽夢獨却把魚竿遠去騎鯨背釣
璜玉
卜算子(原註秋晚集杜句弔賈傅)
蒼生喘未蘇賈筆論孤憤文采風流今尚存毫髮無遺
恨凄惻近長沙地僻秋將盡長使英雄淚滿襟天意高
難問
垂絲釣
翠簾晝捲庭花日影初轉酒力未銷眉黛斂還停歌扇
背畫欄倚遍情無限悵韶華又晚錦韉去後愁寬珠
袖金釧碧雲信遠難託西樓鴈空寫銀筝怨腸欲斷更
落紅萬點
菩薩蠻(原注春日呈安國舍人)
飛雲障碧江天暮杏花簾幕黃昏雨翠袖怯春寒有人
愁倚欄天涯芳草路目送征鴻去人遠玉關長尺書
誰寄將
前調(原註春日西湖用吳監簿韻)
春山愁對修眉綠春衫誰為裁冰縠日暮倚欄干不禁
烟霧寒湖邊歸去路猶記傳觴處往事等空花客心
驚歲華
前調
冰肌玉襯香綃薄無言獨倚欄干角相見又還休可堪
歸去愁碧波溪上路幾陣黃昏雨歸去斷人腸紗厨
枕簟凉
前調(原註雪中呈李常川)
玉妃夜讌瑶池冷翩然飛下霓旌影天闊水雲長風飄舞
袖香姑山人似舊清壓紅梅瘦同凭玉欄干光摇銀
海寒
好事近(原註代人書扇)
晚起倦梳粧斜嚲翠鬟雲鬢手撚花枝輙笑問青鸞音
信綉簾慵捲玉鈎垂風篁奏餘韻燈火黃昏院落報
雕鞍人近
前調
細雨落簷花簾捲金泥紅濕樓外遠山横翠染修眉愁
碧舊遊春夢了無痕香塵暗瑶瑟凴仗青鸞飛去問
新来消息
謁金門(原註春暮有感)
傷漂泊負了花前期約寒食清明都過却愁懷無處着
晴日柳隂池閣風絮斜穿簾幕簾外鞦韆閑綵索腸
斷人寂寞
憶秦娥(原註雪中擁琴對梅花寓言)
東風惡雪花亂舞穿簾幕穿簾幕寒侵綠綺音斷絃索
宫梅巳破香紅萼梅粧想稱伊梳掠十分全似舊時
京洛
前調
雲垂幕江天雪似楊花落楊花落翠衾不煖曉寒偏覺
起來獨倚西樓角客懷無耐傷離索蠻箋欲寄塞鴻
難託
清平樂
翠團嘉樹杜宇呼春去簾捲金泥凝望處幾點紅薇香
雨等閑過了花時殷勤來問酴醾恰有一枝春在畫
樓紅日林西
柳梢青(原註詠芍藥)
紅藥翻階天香國豔輝映樓臺解語渾如三千粉黛十
二金釵青鞋踏破蒼苔趁舞蝶遊蜂去來宿粉偷香
也應難似年少情懷
前調(原註詠鴛鴦菊菊白而雙心秋晚始開)
金蘂飄殘江城秋晚月冷霜寒一種幽芳雕冰鏤玉舞鳳
翔鸞悠然静對南山笑瓊沼鴛飛翠瀾小玉驚呼太
眞嬌困俯檻慵看
前調(原註為丁明仲紀夢)
歸夢迢迢分明曾見舞遍雲韶解道相思愁寬金釧瘦
損宫腰覺來情緒無聊正戍角聲翻麗譙楚塞山長
巫陽人遠斗悵香消
西江月(原註秋晩白菊叢開有傲視冰霜之興李漁社賦長短句云若將花卉論行藏)
(合在凌烟閣上因次其韻)
妙墨龍蛇蜚動新詞雪月交光論文齒頰帶冰霜鳳閣
從来官樣夀菊叢開三徑清姿高壓羣芳折花聊爾
問行藏會見横飛直上
前調
羅襪浪傳仙子宫梅休寫華光人言夀客飽經霜不趁
凡花入樣萬玉森羅素節一枝䞉有餘芳孤高肯使
蝶蜂藏持立甘泉頂上
前調(原註詠黃菊)
昨夢鈞天帝所曾陪奏賦明光玉除金蘂映秋霜盡道
宫花别樣嬌額塗黃半就金蓮襯步齊芳舞鸞儀鳳
巧難藏羞殺繁紅陌上
東坡引(原註癸丑季秋廿六日夜夢至一亭子牓曰朝雲見二少年公子云久誦公樂)
(章願得從容笑語因舉似離筵舊作稱贊久之余謝以不能公子咈然不樂命)
(小史呼姝麗十數軰至圍一方臺而立相與羣唱聲甚凄楚俄頃歌者取金花)
(青牋所書詞展於臺上熟視字畫乃余作也讀未竟一歌者從傍攫取詞置袖)
(中舉酒相勞苦云釵分金半股之句朝夕誦之胡為念不及此耶公子云左驗)
(如此奚事多遜抵掌一笑而寤恍然不曉所謂戱用其語綴東坡引歌之)
渌波芳草路别離記南浦香雲剪贈青絲縷釵分金半
股釵分金半股陽關一曲聲凄楚惹起離筵愁緒夢
魂擬逐征鴻去行雲無定據行雲無定據
鷓鴣天(原註次韻寶溪探梅未放)
歲月如馳烏免飛情懷着酒強支持經年不見宫粧面
醲碧誰斟翡翠巵江路晩夕陽低奚奴空負錦嚢歸
欲憑驛使傳芳信未放東風第一枝
小重山
一笑回眸百媚生嬌羞佯不語豔波横緩移蓮步繞階
行凝情久幽怨託銀箏些事那回曾水晶䨇枕冷簟
紋平窺人燕子苦無情驚夢斷何處覓雲行
蝶戀花(原註次張俊韻)
舞處曾看花滿面獨倚東風往事思量遍綠怨紅愁春
不管天涯芳草人腸斷一紙雲牋魚鴈遠歸鳳求凰
誰識琴心怨臂枕香消眉黛歛也應為我寬金釧
前調
月冷花寒宫漏促人在虚簷玉體温無粟絃斷鸞膠還
再續嬌雲時霎情難足解道䨇鴛愁獨宿宿翠偎紅
蛺蝶元相逐蓬海路遥天六六終湏伴我騎黃鵠
水調歌頭(原註春日行舟)
春漲一篙綠江闊暮濤寒龍驤萬斛蜚舉鯨飲酒杯寬
醉倚柁樓清嘯目送孤鴻杳靄景意與俱閑恍若馭風
去蓬島舊家山記吾廬環翠竹拱蒼官碧雲信杳誰
為日日報平安桂櫂桃溪歸後流水落紅香寂春事想
闌珊頼有錦囊句寫向此中看
前調(原註贈維揚夏中五)
形勝訪淮楚騎鶴到揚州春風十里簾幕香靄小紅樓
樓外長江今古誰是濟川舟檝烟浪拍天浮喜見紫芝
宇儒雅更風流氣呑虹才倚馬爛銀鈎功名年少餘
事鵰鶚幾横秋行演絲綸天上環侍玉皇香案仙袂揖
浮丘落筆驚風雨潤色煥皇猷
前調(原註次吳斗南登雲海亭)
年少青雲客懷抱百憂寬北忩醉卧春曉歸夢趁吳帆
来訪鴟夷仙跡極目平湖烟浪萬象一毫端雲海渺空
闊咫尺是蓬山佩蜚霞囊古錦幾憑欄赤城應有居
士鳳舉更龍蟠待向玉霄東望相與神遊八極身未似
雲閑長劒倚天外功業鏡頻看
前調(原註歸自羅浮舟過于湖哭張安國至采石弔李謫仙悼今昔二賢豪之不復見也)
(月夜酧酒江漬慨然而去作長短句)
曳杖羅浮去遼鶴正南翔青鸞為報消息巖壑久相望
無柰漁溪欸乃喚起蘋洲昨夢風雨趁歸航萬里家何
許天闊水雲長歴五湖轉湘楚下三江興亡千古遺
恨收拾付詩囊重到燃犀磯渚不見騎鯨仙子客意轉
凄凉舉酒酹江月襟䄂淚淋浪
水龍吟(原註金陵作)
渡江天馬龍飛翠華小駐興王地石城鐘阜雄依天塹
鼎安神噐鳷鵲樓高建章宫闊玉繩低墜望鬱葱佳氣
非烟非霧方呈瑞璇霄際貔虎雲屯羽衛壮金湯更隆
國勢天驕膽落狼烽晝熄玉門宴閉祇謁陵園長安不
遠中興可冀笑六朝舊事空隨流水千古恨無人記
賀新郎(原註秋日乘風過垂虹時與一羽士俱因泛言弱水蓬萊之勝傍有溪童具能)
(歌張仲宗目盡青天等句音韵洪暢聽之慨然戲用仲宗韻呈張君量府判)
薄暮垂虹去正江天殘霞冠日亂鴻遵渚萬頃雲濤風
浩蕩笑整羽輪蜚渡問弱水神仙何處翳鳳騎麟思往
事記朝元金殿聞鐘鼓環珮響翠鸞舞夢中失却江
南路待西風長城飲馬朔庭征虜目盡青天何時到贏
得兒童好語悵未復長陵杯土西子五湖歸去後泛仙
舟尚許尋盟否風袂逐片帆舞
