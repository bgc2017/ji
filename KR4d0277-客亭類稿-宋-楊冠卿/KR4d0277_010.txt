客亭類稿卷十宋揚冠卿撰
雜著編四
疏文
韶州曹溪南華寺修造疏
救世醫王鉢囊猶在無塵明鏡針芥相投信器密傳宗
風益振歸卧曹溪深處静聽韶石遺音栢子枝頭已會
祖師之來意梅花嶺上任傳春信於行人遂令東土兒
孫盡識真身面目逮長蛇之肆毒暨回禄之興妖碓磨
沉淪俱化荆榛之域鐘魚寂寞僅餘瓦礫之場棟宇一
新龍象咸慶惟兹器用之餙與夫埏埴之工計匠何啻
百金為山尚虧一簣衆力成就如令九仞廢井及泉末
後慇懃更看羣兒聚沙成塔(原註劉禹錫云逹磨救世如大醫王)
請僧住北塢五思庵疏
佳城葱鬱籜龍千尺欲參天紺宇靚深玄豹一班方隠
霧副兹虚席得最上乘某人熟世諦而萬法皆圓悟真
空而一塵不染鴈沉寒水影奚礙於去留月映碧潭光
無分於表裏眷北塢之泉石拱西山之煙雲不須露影
藏身便好逢場作戲粥魚齋鼓豈惟香火之一新襌版
蒲團自可晨昏而穩坐當仁不讓毋事牢辭
鷗盟先生王彦和疏(并引)
鷗盟先生王彦和年八十餘老矣詩益王而
身益貧病卧馬頭村家四壁立啼號之聲相
聞友人楊某為作數語謁鄉里朋從及名公
巨卿之高義者庶幾聞而興念激餘波沾丐
之俾延桑榆之暮景云
竊以作北牎之唫不及杯水緩西江之激其枯鮒魚鷗
盟先生家乏儋儲室如懸罄瓊琚玉佩雖大放於厥辭
紫鳳天吳或倒披於短褐年餘八十老矣誰與升斗活
之草真卿乞米之書實艱懃之末濟為魯肅指囷之舉
尚富貴之毋忘高義不遺交情斯見
㛰書
代陳季海荅張氏書
蔭聯桑梓欽一時閥閱之隆契合金蘭本累世婚姻之
舊洊蒙嘉好詎敢固辭伏承某人師友淵源見聞博洽
而某女某人習專絲枲秀乏閨房豈若而人能配君子
卜齊姜之育既誤聞龜筮之從依張耳之賢庶永遂門
墻之託
代姚澗叟回王計議書
將之儒雅夙欽王謝之家重以婚姻兹結劉范之好雖
幸得東牀之俊自慙非北里之豪誤諧鳴鳳之占遠辱
朵雲之貺以幣帛箱篚將其意益增圭篳之光無榛栗
棗脩告乎虔終愧瓊瑶之報徒深感佩罔既剡裁
代趙應之回蘇經略書
令德有後遹追孔李之盟同官為僚載結潘楊之睦時
方多故曰未有家庸先馳尺素之書庶早遂終身之託
乃勤幣帛增賁衡茅婚姻以時已合好於二姓歡欣如
一尚偕老於百年喜溢于衷言不盡意
為帳幹與王氏書
儒雅醖藉夙欽王謝之家兄弟婚姻兹結潘楊之睦合
好二姓徼福前人伏承令女某人姆訓素嫻閨門挺秀
某弟某勲名未立湖海倦遊方採蘋興南澗之思而坦
腹與東牀之選齊大非吾偶也雖莫遂於牢辭平固長
貧者乎或可酬於垕德
又代王戶與李司理書
同官為僚方遂聯於王事二姓合好兹乃締於姻盟託
契云初占辭敢後伏承某人素嫻姆訓挺秀閨門而某
第幾男某幼讀父書粗聞詩禮雖際有家之願實深非
耦之慚諾重百金既協鳳占之吉幣陳五兩庸修鴈奠
之恭誠意是將凟尊為懼
祭文
代永思陵修奉使副正月六日渡江祭江神文
充員修奉護役園陵提兵吏涉江自今以始惟神受職
相兹役事俾往來善濟無驚波之虞則亦惟神之休
又代修奉司櫕宫路祭文
赤符受命黃屋非心退居大庭之間訪道崆峒之上得
青丘之真訣方茂介於夀祺乘白雲於帝鄉遽遐躋於
霄極聖心永慕孝思無窮日月有時灞水象漢陵之制
人徒不變稽山惟禹穴之仍仙域肇新神靈警侍臣等
蒙恩護役庇職罔功建地因山寅奉制言之懇懇踰梁
下阪忍瞻羽衛之煌煌望龍髯而莫攀抱烏號而抆涕
又梓宫發引路祭文
德盛五帝功冠百王基緒重興歷服無疆退居大庭尊
為上皇漢殿稱觴其樂未央非心黃屋乘雲帝鄉弓劔
遐遺臣民感傷衣冠閟藏喬山之陽萬歲千秋皇圖永
昌
又代鄂渚路祭文
國有大憂朝晡臨于庭臣子之義當然也屬者慈極上
賓誥遺萬國臣方典兵闑外不即奔趨大行前今兹靈
駕在塗羣心永慕潔涓之薦臣又弗克躬親執事睇瞻
喬山龍髯莫攀哀摧肺肝涕零如雨
向夫人啟靈祭文
三月而葬禮之經也遠日恊吉攅于郊坰升自西階送
形而往祭奠於庭而哀離於其室者兹又人子之念母
示不忘親也嗚呼柩不暮宿涓休夙興旂旐翩飜笳鼓
悲鳴即襄大事妥安明靈靈兮顧歆以燕及後之人
又同日至板橋攅殯祭文
日月有期將徇戴經之制山川云遠未遑蜀道之歸即
此丘園營夫宅兆其葬也不封不樹雖務權宜然事之
如生如存敢忘盡孝
洋州寒食祭文
春秋祭祀人子所以致時思於其親也霜露既降怵惕
于中匏繫一官不果躬親即事顧瞻飛雲遠馳敬恭心
焉感傷涕零如雨
冊寶禮成追封三代代焚黃祭文
父太師
坤儀受冊祗拜殊恩渙號疏榮追崇先德睠惟我父實
大吾門勲庸紀述於旂常畏愛流行於郡國兹晉維垣
之秩式昭贈典之華其命惟新欲報罔極
妣
母兮鞠我垂休無窮子之慕親欲報罔極兹受坤儀之
冊晉疏秦國之封焚告墓庭增光泉壤莫罄晨昏之養
惟深霜露之悲
祖太傅
鏤玉陳儀厚人倫而正始明綸錫命嘉世德以追榮衍
慶吾門實繇王父爰陞華於公傅俾焚告於墓庭尚克
顧歆以承休寵
祖妣
位奠中闈恩霑外族追榮祖妣夙著姆儀爰膺信國之
封載錫宸庭之命尚欽承於帝寵以衍慶於孫枝
曾祖太保
祖德之修其來也遠慶源之衍所報必豐兹儷極於九
重爰疏榮於三族晉躋公保賁飾幽扄雖迥隔於松阡
庸祗焚於綸告尚承新渥以燕後昆
曾祖妣
涓休受冊位奠中闈正始厚倫恩霑外族爰追榮於三
世用加賁於九原晉疏崇國之封載錫宸庭之命惟祗
承於殊寵以祐助於後人
歸謁五世神座祝文
五世祖祖妣
表正六宫恩霑五世奕奕寢廟妥安神靈涓吉陳儀躬
行祗謁
高祖祖妣
奕世載德建聞無窮廟饗于家國有彝制尚承殊渥以
佑後人
曾祖祖妣
聲聞鄴中積有餘慶詔封王爵廟饗家庭歸謁容儀躬
行盛典
祖祖妣
寢廟翬飛涓辰祗謁惟予祖德衍慶孫枝疊拜王封尚
承天寵
考妣
二南正始王化之基欲厚人倫首頒命數祗謁寢廟孝
思無窮
春孟祭五世神座祝文
五世祖祖妣
奕奕寢廟妥安神靈歲律肇新王春兹始虔修祀事庸
展時思
高祖祖妣
春秋祭祀典禮之常廟饗于家元正伊始潔蠲以薦神
其格斯
曾祖祖妣
聲聞鄴中積有餘慶詔封王爵廟饗家庭春令告新虔
修祀事
祖祖妣
寢廟翬飛王封載錫青陽布令祀典肇修備物薦誠用
伸追遠
考妣
天令循環孝思罔極春王正月時祭敢忘籩豆静嘉陳
儀寢廟
又秋孟祭享祀文
五世祖祖妣
五世之廟歲祀有常執矩司秋農乃登穀因時致祭備
物陳儀
高祖祖妣
德全鄉社慶流後昆秋祭曰嘗順時而祀奕奕寢廟如
將見之
曾祖祖妣
孟秋之月寢廟薦新國有彝章禮均外族爰修歲祀以
厚人倫
祖祖妣
春秋匪懈祭祀以時祖廟翬飛豆籩森列薦其嘗事尚
克顧歆
考妣
星火西流霜露將降是用孝享參之以時凄愴于衷欲
報罔極
郊祀禮成及歸謁追封王爵焚黃祝文
曾祖
澶淵之役磁相被兵力剉天驕屹全鄉社慶流來裔位
奠中闈熙事告成躬行歸謁詔繇公保命錫王封永衛
之邦古為大國服兹茂渥佑我後人
曾祖妣
我曾大父有聲鄴中克相其成實繇懿德郊丘霈澤祖
廟陳儀唐魏真封小君美號庸彰隂報昭示殊榮靈兮
顧歆祗承天寵
祖考
祗荷帝恩正位坤極澤敷郊畤詔謁廟庭命畀王封用
彰祖德信為名邑鄭實大邦申錫褒綸增光幽穸宜承
眷渥永燕雲仍
祖妣
圜丘錫類寢廟追榮祖與妣同恩隆眷渥詔升大國位
正小君自周而秦洊頒宸綍明靈如在帝寵其承
考
功在王室銘書旂常天鑒其忠慶綿于後郊丘大賚寢
廟告成帝命追榮王封再錫歷陽古郡全閩會藩綸綍
一頒神人胥悦凛然生氣尚克欽承
妣
母兮鞠我顧復恩隆屬際飛龍命加䄖翟靈壇蕆事寢
廟告新爰舉彝章晉封大國商邑翼翼魯山巖巖誥演
金葩光賁泉壤兹誠曠典式慰母慈
祭顯慶義禪師文
師之一心等乎太虚浮雲莫滓體常自如我昔兒時泪
其玄珠師以至言啟關發樞二十年間載而與俱日用
飲食無欠無餘嗚呼師今已矣誰其起予奠以生芻淚
盈我裾
代劉運使(伯和)秋祭本衙土地文
春秋祭祀典禮之常擊鼓迎寒霜露將降用涓吉日走
于羣祠維神之靈芘兹公宇殽核不腆恭荅神休神其
顧歆無忘終惠
祭廣東主管衙土地文
萬里落南黃茅間作兹依神芘疾既有瘳牲酒肥香用
荅靈貺神其終惠俾奠攸居所願無餘終還嶺北
祭諸廟祈雨文
四月維夏庶草繁廡嗟我農夫俶載南畝浸彼稻田以
祈甘雨工祝致告神之聽之油然作雲隂雨膏之有功
於民何日忘之
祈晴祭文
壟畝如雲既方既早暴以秋陽乃克堅好既窘隂雨將
害于成閔此農功惟神聰明擴以澄霽俾就豐登
代謝落階官祭祖廟祝文
某領兵衛府越五六年時方戢干戈無尺寸以紹先烈
迺者天子親御鞍馬閱武近郊叨被恩綸命正兵團之
秩退循非據惴惴懼弗能勝惟我祖我父克相於後之
人是以登于兹繼自今敢不益自奮勵思稱所蒙用以
為報
代祭謝舍人文
惟公負抱才猷噤不得施出贊戎機僅越歲時云胡一
疾遽爾淪棄天不憗遺而止於斯乎嗚呼哀哉公從予
遊十年於兹蠟屐登山臨流賦詩一觴一咏相與追隨
琳琅金薤之書璀璨瓊琚之辭前無古人誰其似之召
記玉樓翩然言歸公不我畱我心傷悲嗚呼哀哉日月
有期時將葬矣奠以生芻薦之芳醴巫陽下招魂兮徠
只
代焚黃祭文
乙巳冬天子祀南郊誕敷惠澤在庭百執皆得追榮其
親我先君爰自廉車而授洋川之鉞先夫人肈膺封邑
而加蓬國之華咸被贊書俾光泉壤某等恪居官次不克
躬親即事哀榮之感惻怛于衷揆日㳙休焚告墓下惟
我考妣服此湛恩以垂祐於後
代寒食祭文(二)
三釡之禄貴及於親風木纏悲日月逾邁兹修歲祀以
致時思遥睇松楸寸心摧折
謬司羽衛遠去祠庭春秋祭祀敬薦蘋蘩惟我考妣來
顧來歆以垂祐于後之人
