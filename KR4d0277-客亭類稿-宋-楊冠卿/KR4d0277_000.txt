提要
客亭類稿十四卷别集類三(宋)
(臣)等謹案客亭類稿十四卷宋楊冠卿撰冠
卿字夢錫江陵人宋史不為立傳陳振孫書
錄解題載有此集而亦不詳冠卿之始末故
事蹟無可考見今以集中詩文參互考之劉
季岑手帖云紹興初假守南徐楊君季洪為
理椽後三十年見其子夢錫則冠卿為季洪
之子其紀夢詩序云戊戌年四十戊戌為淳
熙五年上推四十年則冠卿當生于紹興八
年巳未其與傅漕詩有鄉書憶昔獻賢能姓
字曾叨天府登句則嘗舉進士其上執政啟
云奉命領州奪符而歸又有祭廣東主管衙
土地文則嘗出知廣州以事罷職而姜䕫贈
冠卿詩有長安城中擇幽棲静退不願時人
知句則解官以後又嘗僑寓臨安者也其集
世頗罕傳惟浙江採進書中有舊刊客亭類
稿為巾箱小字本檢勘尚係元刻分四六編
雜著編古律編皆所作詩文惠答客亭書啟
編則同時名人酬贈之作不標卷數前後亦
無序䟦而永樂大典各韻内所收冠卿之文
尚有表牋詩餘各數十首皆刊本所未收疑
當時本各自為編流傳既久遂有闕脱今據
永樂大典所載以刊本參校搜輯補綴諸體
始全謹仿原編名目釐為十四卷而惠荅書
啟編則刪之冠卿才華清雋四六猶流麗渾
雅張端義貴耳集載其館九江戎司時趙温
叔罷相帥荆南道由九江守相合宴冠卿作
致語云相公倦台鼎喜看繡衮之東歸潯陽
無管弦且聽琵琶之舊曲温叔冄三稱道知
其以是體擅長矣又京鏜何異李結諸帖極
稱其集杜之工而藁中乃無一篇則必其時
有别本單行而今佚之矣乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
