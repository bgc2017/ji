客亭類稿卷十一宋楊冠卿撰
古律編一
古體詩
西北有高樓
西北有高樓氤氲臨大路飛簷轉春風綺忩鏁雲霧姣
服者誰子傾城此容與娟娟長眉青不受脂澤汚娉婷
惜不嫁恐為蕩子悞寫心汎清瑟獨不怨遲暮
東方有一士
東方有一士不見心忡忡尺璧未足多夙好良所同永
懷不能寐攬衣出房櫳遙夜未渠央取琴和秋蟲豈無
時世交諒彼不相容
銅雀妓
分盡餘香空寶奩罷臨歌舞夜厭厭清蹕不傳虚繡帳
洞房月在西陵上玉殿塵埃閑御仗翠眉忍上平臺望
宫車一去不復還畫羅金縷尚斑斑
赤玉簫
玉簫早入凉王墓弓劒衣冠只同處千年邂逅出人間
顔色聲音幸如故雲門曲譜不分明趙瑟齊竽各自名
傳看樂府無人識此簫收聲甘棄擲
秋懷十首微雲淡河漢疎雨滴梧桐為韻
寒蟬初停號客燕催將歸吾亦客一世去此復焉依歛
衽聽物變著書明化機深參漆園吏渠語甚精微
秋風不肯來如挽弓百斤忽然徑排戶態度殊不文方
深裘褐憂暮雨低行雲焚香快熟睡夢破尚微曛
呼船下平湖山如髻鬟瞰物華逼搖落水明天淡淡中
藏今古愁歲月不可勘為語羊征南聲名本來暫
飢來詎堪忍振履商頌歌時人不料理政可著巖阿喻
龜且曳尾勸公無渡河一朝失脚去寧得此婆娑
古人例躬耕我坐老無斷勇為梁父唫巳媿杜鵑喚幽
幽桃華源尚不知有漢婦子彼何為徒使人意亂
月上天無雲樹陰散扶疎秋聲生寂歴涼颸滿吾廬幸
此尊有酒敢歌食無魚陶然且一醉世間各賢愚
春秧困深寒夏穗仍愍雨書來西江西赤地掃瓜芋墨
數食指多坐羞長袖舞憂憂米如珠南山采薇去
晚雲暫垂陰零露不成滴隣牆幾好樹葉下聲策策一
燈同夜闌此抱誰與適前身豈壁魚甘擅文字癖
憂來扺探人衰懷小城孤解圍賴從事幾成不支梧所
憂豈其私天高信難呼努力加餐飯世緣久崎嶇
幽花上籬落寒煙婘楸桐絡緯勉婦織暮色凄房櫳日
月如跳丸蟲魚不書攻髮黑今益白脫巾成老翁
北亭
北風無時休荒山路綿綿老馬被吹揚卻立不肯前我
僕行且仆竟日數里間悠然欲何適正坐歸無田
感事
我車昔載脂柳色初濯濯及歸脱征驂柳葉半黃落恍
然僅一夢已費十晦朔祗應為客老惘惘不自覺
赴城南隠居小集
白雨濯青山孤雲靄餘姿溶溶荒江水近岸生清漪扶
輿出城府眷此幽人期茅茨倚林麓秀薄相參差欣兹
暫解帶虚白明朝曦向來旅窮徼抑鬱中懷悲相逢輒
顧笑觴酒相淋漓春風不日去淹留我何為
悲秋
秋色遽如許客心徒自驚盈盈露花泣策策風樹鳴别
影詎可吊強懷不能平軒車幾時還惻愴難為情
沄沄西江水送我沙邊舟當時送行客勉我無久留晤
言宛如昨庭葉忽再秋人生寸心違何以消吾憂
夜坐看月
南風掃陰翳快若誅神姦日暮天無雲月出房心間幽
人倦蒸溽癡坐山中山連連甲子雨幸此天破慳清明
皆我有何但窺一斑
春泥少曾乾天漏幾不補冥觀赤烏飛喜見長虹吐脩
竹來清風孤光相媚嫵心神濯冰壺何必須起舞更欲
尋斷橋前溪有飢虎
春夏季孟間草木蔽山骨青蒼靄芳華煙霏相出沒適
從憂患場觀化超理窟無心岫間雲有定水中月我方
意如如誰尚書咄咄
暮景
鞍馬來殊方祗園已秋寂虛堂耿清夜卧聽寒雨滴永
懷平生願浩蕩誰與適愁心正紛如西風韻鄰笛
客行無常期遠適亦有歸家人具膏沐垢髮幸一晞可
憐兒時面坐受塞色欺看鏡恍如失功名定何時
九日
晨風戰枯荷清霜殺高柳人生俯仰間能得幾重九節
序來無停己及黃花酒流落拾遺心西江獨回首
寒花有餘馨香醪甜勝蜜紅萸爾相宜飣餖雜梨栗家
家事行樂似恐更無日時日豈不佳人意自難詰
凄涼少陵老梓州九日詩朝廷入夢想弟妺天一涯我
亦困羇旅千古同其悲不忍嗅新菊惟思詠江蘺
晚思
花意就銷歇芳樹初隂隂薄帷受清吹鳥聲幽院深感
此時節改素標不勝簮取酒洗玉船慰我懷古心小醉
聣落景歸盟猶可尋
久客倦遊歸憩僧坊有懷蓬居梵竺卿寂光常
不輕
志士長骯髒曲鈎封公侯得喪亦何有賢愚同一丘日
月如跳丸少年今白頭胡為浪自苦九折不停輈龐眉
碧眼禪一笑萬事休遼鶴我言歸君其來與遊
冬半山間忽見桃花客云江梅己芳且約一笑
花下
緣雲梯逕穿林麓歲晚山寒風折木司花為我發春妍
繁紅幾樹驚愁目有美人兮在空谷似笑漫山總粗俗
淡煙疎雨羅浮村萬里相將跨黃鵠
秋日麻姑山
擲米作珠璣麻姑巳仙去滄海變桑田乾坤自今古我
來訪靈蹤日落青山暮玉殿𤨏清秋霞裾隔煙霧戶外
黃冠師三問三不顧騎麟翳鳳凰笑指虚無路
未至池陽五里有齊山寺寺後巖石巉然緣崕
而上絶頂有翠微亭即杜樊川九日㩦壺地也
自亭而西憩集仙洞
泉石吾膏肓佳處每忘返㩦壺上翠微一雨秋政晚千
巖如獻狀秀色疊層巘緣雲梯逕入危磴石偃蹇洞戶
訪真仙丹成骨己換羽化今幾年鸞鵠若在眼
自馬當而上至壺口三鍾石蒼崖壁立下瞰層
淵湍流急甚釣叟穴其傍往來自若吾恐其為
蜚仙也故作是詩
千崖削蒼壁萬仞臨深淵老翁立其傍習慣若自然笑
歌驚波瀾步武生雲煙我欲從之遊結茅山之巔舉瓢
酌天漿醉拍洪崖肩明月夜横玉共看凌波仙
古有採鞠茱萸篇而無一語及淵明長房舊事
鞠茱於此其亦有憾矣乎九日戲為鞠茱補闕
其體則凖之簡文
落英拾秋鞠委佩紉芳蘭以其清且芬可服仍可餐吳
茱味苦辛奚亦登君盤囊紗縈臂玉恍記汝南山黃鵠
招不來僊子何時還(茱萸)
紅塵着脚雙鬢斑折腰五斗真作難巾車一去不復還
歸卧柴桑紫翠間東籬悠然見南山欲辯忘言心自閒
(採鞠)
又漁社李先生寵以和篇復用韻
南國有秋茱芳馨襲椒蘭臞儒山澤間晨霞却朝餐置
之紅錦囊薦以黃金盤瓶乳下青雲一笑頽玉山雞犬
聽湛浮遼鶴將自還(茱萸)
西風寒巖菊蘂斑索米長安行路難投休倦翼蚤知還
袖手歸來三徑間雲屏萬疊匡廬山鶴唳猿啼千古閒
(採鞠)
三輔黃圖載趙飛鷰太液池結裾遊宋公雞跖
載飛鷰太液池歸風送遠曲俱謂飛鷰欲御風
仙去雜用古語戱題於後
佽飛挾宸舟彩鷁粲雲母波涵太液秋影動靈鼉吼觀
雲棹水擷菱蕖馮夷擊鼓羣龍趨飄飄仙袂隨風舉帝
憐飛鷰結纓裾當時得意更深眷承恩日在昭陽殿茲
遊奇絶冠平生三十六宫俱健羨(太液結裾遊)
瑶池翠水波粼粼日暮寒生碧草春阿嬌厭貯黃金屋
來歌送遠歸風曲仙乎去故而就新歌聲嘹亮遏行雲
黃鵠一去無消息人間有情淚沾臆(歸風送遠曲)
秋夜唫
洞壺漏澁秋宵永翠梧葉落敲金井錦帳香消枕玉寒
驚迴昨夢難重省起來刁斗連營静碧雲飛下征鴻影
蠻牋誰遣寄相思鏁忩笑剪并刀冷
秋琴詠
巖花月彩浮井桐露珠滴悲秋適有念擁琴坐西壁古
音拂朱弦一倡千慮滌無雲山雨飛松風寒淅瀝魚龍
盡出聽萬籟天地寂
秋夜對酒用前韻
夜雨急復疎簷溜秋聲滴虛堂夢乍驚青燈餘四壁牢
愁推不去濁酒詎能滌蒲萄出西涼瓶耻無餘瀝兀坐
倚枯木棲心寄禪寂
採芙蓉詞
采采芙蓉華雧之以為裳自彼若耶溪登于君子堂馨
香壓紉蘭把玩卑瓊芳佩服古無斁懷人思沅湘
商婦唫
妾本良家子嫁作商人婦蕩子去不歸幽閨長獨守平
生松栢心歲晚柯葉茂飄絮亂因風肯若道傍柳朝來
尋姪娣典衣換春酒郵籖訪水程去問夫健否白面誰
家郎下馬清溪口却立不肯前邀妾相先後寧知天壤
間貴賤從其偶妾身雖同塗妾心終不負
少年樂用李賀韻
青雲年少歡娛地脆弦繁筦東風裏金狨醉倚玉驄驕
歸去畫橋臨綠水釵梁斜嚲雲鬟墜錦帳美人初睡起
促上紅茵飜舞袂春愁不展眉峯翠
美人在空谷
有美人兮在空谷肌膚冰雪顔如玉珠袖輕綃卷翠雲
日暮天寒倚脩竹自言久住黃金屋舞遍霓裳羽衣曲
昭陽春盡音信稀傷心暗蹙眉峯綠百年日月雙車轂
富貴榮華如轉燭蓬海迢迢天六六馭風歸去騎黃鵠
山阿步月唫
遊子莫何之攬衣出京華松舟逐桂檝渺然下驚波夜
久羣動息明星耿斜河維舟亂石間步月前山阿霞佩
凌空僊瑤章方詠歌見我若舊識問訊今如何我欲從
之遊長嘯入雲蘿可仰不可攀高峯鬱嵯峨
久雨新霽蚤過松竹道院復以雨歸因用汪彦
章一春略無十日晴之句
一春略無十日晴竈前濈濈鼃黽生晨興登視雲霽平
攬衣出門聊意行東風吹拂酒面醒花光掠我雙眼明
舉頭還聽鳩婦鳴歸來有酒愁獨傾
翌日晴霽復用韻述所見
癡雲挾雨雨不晴門外野田春水生登臨一望漭然平
滄波十里舟可行農人&KR1102;腹愁弗醒今朝喜見天日明
前村相去幾牛鳴試問誰家廪粟傾
趙仲實如吳江扁舟來别因以送之
少年結交翰墨場舉頭不覺雙鬢蒼世塗巇嶮如羊腸
交情耐久無炎凉我今讀書松竹莊君兮去去吳淞江
音書莫惜頻寄將新詩分我古錦囊
九月二十一夜夢至亂山叢石間出憩道傍拂
石坐古榕下仰視木杪蘿蔓凌空興欲蜚舉既
覺哦成古篇
古榕夾道周老幹參天碧溜雨四十圍下視庭前栢垂
根相勾聮敷蔭接南國凌寒不改柯閱人如過客山空
秋月明路遠車塵寂清遊記昨夢危坐倚孤石矯首睇
雲蘿雙鳬生羽翼
秦侯不調累年識者嘆息兹以規恢祕略親簡
上知有詔復其官亨衢自此發軔聞之喜甚為
作古篇
天驕飽肉氣勇決憶昨彎弧射漢月玉關保障烽燧驚
豺狼塞路人蹤絶將軍方着從事衫指揮義士征河南
設奇間道依嵩谷百戰崎嶇不解驂攻城陷陣收殊績
捷書夜到甘泉北天子興嗟恨見晚俾將樓船護江國
將軍擊檝誓中流英風凛凛氣横秋胡為拘縶不得逞
歸戴南冠效楚囚一朝奮激肝膽露刺刺羞聞婢子語
袖㩦文字幾千言徑趨閶闔排雲去帝勅天丁下取將
玉音誦之聲琅琅侍臣却立屏東箱奇謀創見驚未嘗
明日北門天子詔似怪十年猶不調盡還故秩問所從
豪傑中原資號召我今塵敝黑貂裘藥裹關心萬事休
挑燈看劒夜無寐耿耿猶懷嫠婦憂相期談笑青油幕
關河去展規恢略燕然碣石與天齊為君重勒千丈碑
秋日自武林病歸漁社李使君惠以長篇誦之
再四沉疴脫然
憶昨走京華炎曦晝方赫終日無一欣夢遶舊泉石西
風趁驚波兹焉挂帆席千年遼鶴歸客屨戶外積雕胡
飯新炊雲腴飲甘液杞狗雜苓龜夜吠更晨吸榮華風
中煙得喪付兒劇寧復效轅駒長鳴悲伏櫪李侯金閨
彦氣與嵩華敵龍門世莫攀冰鑒古無匹駃騠千里駿
晨炊共蓐食高唫動鬼神落筆風雨疾句誦血糢糊妙
理難致詰
古意
渥洼天馬倈虎脊而龍膺追電籋浮雲滅没如流星絡
以黃金鞿閑之白玉京王良驂帝御望舒引前旌朝踏
交河冰暮清瀚海塵歸憩華山陽談笑静甲兵胡為芻
豆拘下與駑駘并羊腸困九折鹽車縶長纓懸金方市
駿引脰聊一鳴伯樂肯回顧價其十倍增
