客亭類稿卷七宋楊冠卿撰
雜著編一
古賦
定交賦
風栗冽兮木葉飄搖而黃落憑大江之&KR1043;洞兮渺雲濤
之噴薄山四遭兮石齒齒水膠舟兮雲容凛若彼美一
人兮獨褰裳以長睇抱此耿耿兮夫誰可以遐寄嘻凌
風而浩歌理蓀橈兮沿清流矚佳人兮載沉浮芙蓉衣
兮佩崇蘭紉江蘺兮繚綠荷以為裯攬秋菊之英華兮
擅衆芳而夷猶望咫尺而心醉兮眷此意之綢繆噫嗟
余兮形畸影獨久矣哉不聞德人之言如處幽篁之蒙
密兮將從何而自燭鬱中懷之莫訴苐邅回以容與忽
佳人反袂兮琅琅語余以好音執余手兮並余舟始詔
余以一氣之要妙兮薦相期以寥廓之遊涉天津以晞
髮兮攬白雲而為裘披清風之浩蕩兮飲朝露以當羞
㡛百骸之輕蹻兮如得砭劑而疾瘳負冥鴻而跨九丘
兮將餞老於滄洲猗歟偉歟實同氣之相求
登峴首賦
惟荆故都帆轂所導唐鄧襟喉巴庸環抱挾商秦之巖
阻引湖湘之浩渺有墉峨峨奠此遐徼巋峴首於南城
之南漢沔來趨而回繞宛彼勝槩天設地造亘萬古如
有期徯兹辰之一眺澹平野之紆餘寓遐觀於幽杳懷
故都於天末限南北而憎悼紛喪亂之滿前散煙雲於
羣嶠昔羊叔子之興懷發憂端之悄悄悟混濁於此世
感頹齡於將老斂死生以自私虞變潰之不保彼達人
之大觀眇過空之飛鳥統萬酢於太虚一古今於昏曉
追物祖之至遊委心源於衆妙曾何有於陟降又奚分
於悲笑嗟倦遊之煩促載馳驅於行道困暑濕之交病
披新涼於秋早眷結客以寫憂逮風日之清好姑自娛
於一醉罷膏油之焚燎忽暮景之相迷尚流觴而藉草
招明月於林端相與臨風而長嘯
君子亭賦
時子以衆香草植於其居命名曰君子之亭
郭友屬余賦之為作楚語
震澤兮百里朝余隮兮西澨望幽篁兮隔水願一見兮君
子中洲兮若英白蘋兮既盈芳菲菲兮誰采睠下女兮幽
貞荷屋兮蓤蓋繚之兮以杜衡攬蘭茝兮紉佩薜荔纚兮
垂纓俯麗澤兮潛鑒系寳璐兮自程麋何食兮林間鱣何
游兮水裔承朝蔭兮芙蓉容夕飲兮佳蕙帝鄉兮悠悠望
道兮遠遊藹衆芳兮襲予邅吾道兮夷猶紛兹世兮詭好
然&KR3535;傺兮多憂擷兹秀兮自媚荃獨為兮宜修願鶗鴂
兮不鳴恐蕙草兮先秋擢繁枝兮繼佩聊偃蹇兮淹留
上留守章侍郎秋大閱賦
司馬法云天下雖安忘戰必危聖天子規恢
遠圖留意武備親御鞍馬閱武近郊威震戎
夷國實幸甚秋九月留都大帥待制侍郎蒐
明國典訓齊士卒宣上意也門下士楊冠卿
取左氏所書魯桓公秋大閱為題賦之用以
形容甚盛之舉其辭曰
太昊司秋時維九月天子教田獵以習戎諸侯簡車馬
而大閱此固國之重事禮之盛節也矧曰金陵龍蟠虎
踞襟帶江淮控扼吳楚行殿九扉嘗留清蹕之塵而駐
翠華之馭是曰陪都國之門戸分陜而治必時碩輔我
公以名世真儒簡知當宁陞西清次對之華命鎮臨於
兹土其始至也砭膏劑肓剜蝱剔蠧威惠既孚人士信
許一如家至口訓手拊夏畦告病請禱而雨既饑而穰
飽食安堵民大歡樂公猶祗懼謂夫害藏於隠患防於
豫泰則大來豐乃多故雖天子接千歲之統大臣軫四
方之慮萬民是若百廢具舉當保治而已亂敢專文而
廢武迺命僚佐將校鎮戍鍛礪戈矛訓齊隊伍前期戒
飭莫予慢侮雲合水回有萬其旅法遵司馬兮既叶於
仲冬經考獲麟兮又符於壬午月亞於良日用其剛金
神按節玉女降霜天鏡静而雲不翳地軸清而塵不揚
公乃衣狐貉控驌驦燦軍容閱戎行雲頹火熾山行水
立抱地勢也窮谷雪深鬼行無跡聽號令也魚麗鱗鱗
偃月斜斜布陣形也星隕電落鶻飜鷹擊角鬭争也胾
肥東山釀盎淮浦犒士卒也刀布川流蠒縷蟻疊輸賚
予也輪運蹄負轆轆驛驛肩頳汗赭懽騰笑溢杳不知
其數抑何夥也人如虎兮馬如龍甲曜日兮車鬭風倏
往兮忽來馳突兮奔衝軍聲沸兮山四搖陣雲捲兮天
一空小安邑之水灌陋咸丘之火攻豈特𢷬姦心而雄
國勢又將助殺氣而全天功也若乃金革無聲幕烏不
驚振旅而入棠隂深明馬歸於廐士休於營令朝行於
一日威夕遍於百城良由方伯之修職曾小試於勒兵
皇乎哉號發令施霜慘冰冽營壘增明麾幟變色一申
將軍之令若臨淮代尚父於朔方之時其嚴整有如此
者屬爾櫜鞬崇我斧鉞以宰相禮受將臣謁大明上下
之分若涼國見晉公於淮西之日其儀度有如此者淳
熙聖人膺運龍起夢說以康兆民命相使宅百揆將以
歸齊人之疆澡渭水之恥詩衮繡而書歸禾非我公其
孰能與此客有銜戴殊私形容盛美聲為歌詩以獻天
子蓋將請勒勲於鼎彛又且特書屢書於太史
紀夢(并序)
戊戌春孟十日夜漏下數刻夢至廣庭某官
侍帝傍頷之使前曰帝念爾有志事功年四
十弗克就將錫爾以官授以纂述文字職命
下在春之仲季間既覺喜甚莫知所云楚有
靈氛善占簭厥翌日薰沐扣之端筴拂龜卦
得神助且告以吉之故退述顛末作紀夢篇
越兩日獻於府下某官方秉事樞與天子進
退天下士幸記錄斯語無使南柯之槐黃梁
之枕得肆其說而謂功名事業皆夢幻中物
終不可期某願也
閹茂正於孟陬兮罄萬㝢以回春隠几以觀羣動兮咸
欣欣而向榮胡怫鬱於此懷兮若有不得其平愴歲月
之不吾與兮髮種種其將零編籍漁樵兮老未立乎修
名閶闔九重兮奚昨夢之難成恍余神以遐騖兮排寥
廓而上征鞭玉虬以騎麟兮驅望舒而撫流星扣陛級
之靈𤨏兮拜羣仙於紫庭衆莫知予所為兮跪敷袵以
前敶有美人兮遥相望凛而潔兮岌而長蒼玉佩兮雲
錦裳森劔衛兮環帝傍頷之使前兮聲琅琅乞我蜚霞
兮相與頡頏拔鯨牙兮酌天漿接武兮班行纂述兮辭
章余將從之兮相羊彼申申訓勑兮謂必好修以為常
聞命而回蘧然形開疑其所之南柯之槐吉日兮維戊
命靈氛兮占其故羌紛紛兮索瓊茅筳篿以探其緒精
誠既孚兮靈氛告余以吉語陽長隂消是曰神助二月
之交詣於在所天其或者名騰公府我謂儒冠身焉多
悞誠若登兹梯榮有路誓竭其愚報國士遇孰聞此言
皇天后土
悼琴僧
妙能大師善鼓琴戊戌秋示寂湖之覺海悼
其音之不復傳也弔之以文其辭曰
大音希聲聞而莫得器非所寓叩之以寂宓犧神農削
桐為琴發揚太古之音以鳴夫至道之默默恊和天人
通神明德故其聲不流漫而喧譁不沉晦而湮滅高下
洪纖或揚或抑汎焉雲絮之飛浮劃若勇士之赴敵千
態萬狀變化無極御之者既足以理性而反真聽之者
又且改容而正色此聖神製作之妙君子之所尚而衆
人固所罕識也嗚呼哀哉師進此道殆匪一日神交古
人於千載之上伯牙師曠相與同堂而合席碧澗猿渡
塞門雪積落霞繽紛秋風浙瀝舞三疊之胎仙傾蒼崖
之碎璧寄妙理於絃外一唱三嘆蓋有不可得而致詰
者也嗚呼哀哉憶昨招提風月佳夕幅巾欵門危坐孤
石傾耳至音襟塵消滌星河易飜不覺東方之既白遼
鶴言歸師方寢疾一頫仰間而遽為塵跡也耶嗚呼哀
哉師今已矣知音者稀掛琴於壁絶朱絃之松風生龍
池之蟣蝨薦誠芻奠寫我胸臆庶幾乎攝衣升堂廣陵
之音復傳不愧相知於古昔
天孫對(并序)
天孫對者江陵楊某作也秋孟六日烏程尹
誕毓璿源厥翌日天女之孫儷神於河漢濱
因拾古語設為天孫對㠯祝夀嘏於無終窮
秋孟七夕天女之孫得貞卜於玄龜蹈石梁而欵天津
前期一日楊子束袵屏息再拜稽首邀祠於庭祈去蹇
拙覷夫天巧㠯無滯於心須臾起視天宇澄清絳節朱
幡紛紜錯落隠微之中若有所答曰天孫告汝吾㠯至
巧專美於天能成文章妙合自然翌辰之良倈儷於神
神儲崧嶽生甫及申今之聰明皎厲躡武間平惠孚百
里平易近民者即吾所降之英若其慶會風雲旋乾轉
坤力補造化輔贊彌綸復周公之禮樂作聖宋之一經
則吾之黼黻帝躬經緯星辰亦僅足以擬其倫汝今脂
牽問塗匡廬之隂兩及其門色辭愈温推轂發軔方且
激西江而醒涸鱗汝其好修為常無負所知凡所欲為
公寧汝遺况夫金薤之書瓊琚之詞千態萬狀怪怪竒
竒特公之筆端膏馥沾丐士類推其餘而淑諸人者歸
斯受之復何辭焉汝且拜且祈朝斯夕斯則將逢道原
於左右續元氣之淋漓神授意取動皆得宜楊子俯伏
聽命精誠馳騖若有所敶而莫敢遽俄有童孺青袖朱
裳翩然而倈為之語曰積之厚者施必豐德之至者報
必隆公方受天下重賞膺褒德之封揭貴名於日月保
眉夀於無終窮汝遊其藩依其垣親道德於前後亦既
有年吾將召丹丘羽人相與講論紀懸弧之瑞以盡形
容於言子亦欣然從之乎楊子欣悟攬衣而起欲殫所
云莫知童子之處逡巡而退遂書其對
紀述
鳳山紀行為中隠作
鳳山枕江帶湖據東南勝會淳熙戊戌予自維揚入覲
叨除羽衛公館適介其下久之周視亭宇傾圮弗支然
未暇經畫也越七年始即冲天舊址建閣其上稍窮湖
海之觀又明年增修大佛寺寺之石像亦既藻飾而明
洞之右巖壑窈深古藤怪石交絡盤踞世傳唐列仙趙
真人所宅乃闢屋置像命曰憩真於是鳳山遊觀之所
僊佛之居視始至時為頗葺暇日領客來登因紀歲月
俱至者十人淳熙丙午重陽日
意泉述
鳳山泉去治宇微遠暇日於東池之隅鑿井導泉將便
利汲者始度地兵隸俱以為難謂其土瘠而浮下多蹲
石累政病乎是弗克舉漫然而為泉不可及予置其說
不問命工徒荷畚插進隨意所指掘地越尋尺泉脉適
通浚而深之寒涼甘冽可飲可溉取用不竭遂名曰意
泉云
頌贊
古銅鐎斗頌為中隠夀
淳熙丁未春嘉興漁者得秦漢間飲器於海
鹽斷岸石斗中鶉首鼎足皤腹圓蓋有柄横
揭取象於斗驗諸古昔其龍眠所紀杜陵銅
鐎乎夏六月中隠先生懸弧旦是器也金堅
質良久而勿壊可以酌酒醴葆冲粹門下士
楊冠卿敬取為先生夀薰瀹百拜而獻頌曰
惟北有斗斟酌元氣酒漿不挹斡乎天地智者創物尚
象制器鶉首山立熊蹯鼎峙揭以魁柄可用酌醴在昔
杜陵有曰馮氏名紀銅鐎芳流圖史嬴顛劉蹶陵遷谷
異漂轉人間不知其幾風雨剥蝕鬼神呵衛待人而寶
出為嘉瑞我中隠君其汾陽裔再造王室維持國是坯
冶一陶埏埴萬類海若效珍坤靈隤祉錫此大斗酌之
罔既以介眉夀以綏福履興雍熙和垂休永世
又代馬幹水晶數珠贊
靈山水晶堅剛純白不磷不緇巧匠斵之為
念佛子外圓中虚繩繩貫珠寶用㩦持福德
無量中隠先生初度日門人馬持國敬取為
千百夀再拜稽首而贊之曰
天地得一以清以寧有萬不同由是而生曰聖曰賢遂
通其故變動周流數不以數功業汾陽異姓侯王純一
無疵既夀且康數如河沙百億千萬雖有巧歷莫窮其
筭靈山之珍堅白膚腴繩繩相聯纍纍貫珠日用受持
纖塵不染雷動潮音羣魔跡歛
代題入定觀音贊
相好端嚴寂然不動淵默雷聲羣魔震悚
序
羣公樂府序
樂府之作盛於唐自温庭筠而下或者置而不論天朝
文物上轢漢周而其大者固已勒之金石與五三六經
並傳於無終窮若夫騷人墨客以篇什之餘寓聲於長
短句因以被管絃而諧宫徵形容乎太平盛觀則又莫
知其幾名章俊語前無古人盛麗如遊金張之堂妖冶
如攬嬙施之袪幽潔如屈宋悲壯如蘇李蓋不但一方
回而已也温陵曾端伯雖加裒集遺逸尚多况自紹興
迄於今閱歲浸久賢豪述作川增雲興絶妙好辭表表
在人耳目者不下數十百家湮没於時豈不甚可惜余
漂流困躓久客諸侯間氣象萎薾時有所攖拂則取酒
獨酌浩歌數闋怡然自適似不覺天壤之大窮通之為
殊塗也羈旅新豐既獲其助遂掇拾端伯雅詞未登載
者釐為三秩名曰羣公詞選鋟木寓室以廣其傳得則
書之頗無銓次惟以寇忠愍公范文正公冠篇首庶幾
浮靡之議無所容聲而是集之作亦得所主盟焉其或
傳誦失真姓字訛舛識者必能詳辯若錙銖而較余則
有所不暇云丁未中秋楊冠卿夢錫序
霧隠賦則序
詞賦之作從古難工繇漢以來賈誼相如而下能擅聲
稱者指未易多屈國家兩科取士詞賦得人為最盛然
編帙所載充棟汗牛璞玉與瓦礫俱騏驥與駑駘混或
者猶病其多且雜焉予束髮從師友遊凡文會課程詞
場得雋其賦麗以則其旨粹而明者必手自編錄授諸
生為課試凖式每一篇出人争傳誦視書肆所集誠萬
萬不相侔猶慮夫傳之不廣而學者或未多見也鋟木
寓室與同志共之且名曰賦則云紹熙壬子五月既望
書於霧隠之東窗
静寄樂府序
始余客鳳山因與静寄謝公相還往閱時既久熟其為
人醖藉風流翩翩可喜而其文亦類之尤以樂府知名
於時每一篇出人争傳誦一旦過余讀李太白從陽冰
求序文書慨然若有所感乃屬以平生所為文曰庶乎
其有託而傳也無幾何公有玉樓召整衣與余語拱手
坐亡余既嘉其才哀其不遇又念其所以屬於余者為
不苟亟請遺稿於其家則已為秦氏子取去求之不可
復得收拾殘牋斷楮於散亡棄置中自其他詩文外僅
得樂府七十五篇摹寫物華舒發情思俱與聲度合雖
恢諧戱謔間見迭出往往金輝玉映敷腴潤澤無一點
寒陋氣於是銓次讎校鋟木以傳或者乃謂綺靡之詞
發人幽感君子病之不傳焉可也曾不知至理所寓何
往而不存昔柳耆卿賦詠綺靡尤甚而有浮屠氏者歌
所謂曉風殘月句乃於祖道契悟豁然則詞之綺靡亦
奚病静寄之作從昔以耆卿自許晩年且嗜禪學安知
無警悟於世者余故叙而首之以見不忘之意云公名
懋字勉仲洛師人淳熙丙午立春日江陵楊冠卿夢錫
序
送臨川簿張季海序
君子之學貴乎力行不貴乎遷就商鞅說孝公以帝道
不開悟復說以王道而未入於是變以彊國之術此遷
就說也司馬公以修身之要三治國之要三初獻之仁
宗次獻之英宗又獻之神宗凡此六言終始不變此力
行說也力行之說雖若難合遷就之說雖若易從要其
成效則有天冠地屨之不相侔是可不知所决擇而審
處之乎張季海鄱陽竒士也胸蟠萬卷書議論谹博昕
廷大對剴切詳盡務欲尊所聞行所知以堯舜吾君躋
一世於泰和之域季海誠不負所學矣有司失於選掄
千仞翔鸞俾暫棲於枳棘間識者為之太息或又從而
尤之曰天下之理落落者難合平平者易從與其危言
有所拂於時孰若巽順使之甘於聽季海從宦盍亦吹
虀於此乎僕曰不然以水旱輟耕者非良農以折閱不
市者非良賈君子之學又豈以科目高下遽變所守乎
力行其說可也季海勉乎哉聖天子規恢遠圖樂聞讜
論一旦入覲宣室羽儀天朝獻納論思建萬世長策似
亦未為不遇季海勉乎哉故其贈行敬以司馬公終始
不變之說為之請淳熙甲辰中秋日江陵楊冠卿夢錫
序
題跋
代跋御筆手詔
淳熙十三年四月二日上以御筆手詔賜臣某臣某拜
手稽首伏讀震懼仰惟皇帝陛下秉知人之哲得善將
之方聖心昭明幽枉洞達旌别淑慝刑賞無僭濫雖中
山之謗即墨之毁日至於前瞭然若鑒照龜卜曾莫容
毫髮之欺故凡分闑外寄者俱得服勤盡瘁以效尺寸
如臣么䯢濫叨戎行當國家閒暇時妄意先事之備嚴
師律謹邊防蚤夜以思期有以稱上委寄夫何多仇寡
與嘖有煩言轉而上聞仰瀆宸旒之聽臣之孤遠不自
意全聖德隆寬曲加矜宥方其謗書來上未即譴呵及
辯䆒曉然則賜璽書勉勵綸言温厚訓飭再三俾益務
拊循䆒心母怠恩隆報蔑懼辱明詔臣今而後惟知益
鞭駑蹇畢命捐軀用答乾坤之造然奎壁煥爛雲漢昭
回色正芒寒豈臣一已所敢私揆日㳙剛登載金石庶
使介胄之士從事疆場者咸知上意所嚮精白一心相
勉以忠義云年月日具位臣拜手稽首謹言
代跋御書芙蓉詩後
臣恭惟皇帝陛下精微之學得自聖傳昭回之光賁飾
海宇邇者萬幾餘暇取陳克芙蓉篇親灑宸翰以賜臣
某奎壁絢爛龍鸞飛翔臣跪受聳觀榮懼交集竊惟詩
人述作争自名家而屬情賦物為難工自唐以來深造
是域者僅可一二數克之是詩興微而意遠典麗而豐
腴聖人取之寓諸翰墨芒寒色正增光發輝誠詩林千
載之幸臣叨居近屬親拜大賜深懼無以報於上是用
刻之堅珉昭垂不朽以侈榮遇以對揚天子之休紹熙
改元月日具位臣拜手稽首謹書
代跋御書團扇後
皇上御極之初元規恢遠圖作新庶政易置諸將黜陟
幽明臣分戍武昌首蒙收召晉躋巖陛典領誰何明年
春得侍燕間天顔有喜賜之團扇奎壁煥焉臣以邊遠
之微祗承天寵百拜登受欽頌聳觀竊惟字畫之興肇
自中古龍章雲篆登載簡編國家列聖相承留神翰墨
黼黻政化輝映日星上咸五下登三繇漢以來不論也
皇帝陛下心傳道妙天縱聖能昭回之光下飾萬物如
臣么䯢錫賚不遺鳳舞鸞翔增華衛府臣之蔀屋豈所
敢私簭日㳙休勒之琬琰庸侈君賜以昭示於無窮期
紹熙二年五月旦日具位臣某拜手稽首謹書
代跋御書酴醿詩團扇後
臣恭惟皇帝陛下重恊帝華緝熙聖學宸章奎畫卓冠
古今臣以介冑之微疊承帝寵邇者蒙恩宣宴天顔睟
温復取黃庭堅酴醿詩特書以賜金碧焜燿龍鸞飛翔
臣登受聳觀形容靡盡竊惟倬彼雲漢昭回於天色正
芒寒下飾萬物此天之所以為天也於穆聖君德參乾
造至誠發育與物為春而湔拂亡聊扶起春風之語尚
有採於詩人之賦詠規模宏遠鈞播亡垠八法昭垂不
但形諸翰墨而已臣叨膺睿眷親拜大賜無以對揚天
子之休嘗誦周家忠厚仁及草木之詩因知卜世卜年
而臻過歷之盛者實基於牛羊勿踐履之初今聖心所
存配天其澤恩被動植與舜同符永孚于休以延洪億
萬載之業又豈周家得以擬倫端筴簭龜刻之金石庸
示歸報俾天下咸知上意云年月日具位臣某拜手稽
首謹書
題趙康子父判院公遺帖後
儒學貴於家傳自齊桓讀書堂上而輪扁有父不傳子
之說然後歆向異同之論興回視曾點曾參對春風吟
詠氣象相去邈矣余客臺城與趙康子定交見其筆勢
翩翩文詞高古意必淵源有自今得判院公遺帖殆與
鍾王並驅而争先於是始信康子之學蓋本家傳有不
可得而跂及者康子居大將軍幕府功名鼎來銘燕然
頌浯溪皆甚易事他時以斯帖勒之金石不靳其傳則
公家父子休聲令聞當並建於無終窮淳熙辛酉季冬
二十日
題趙應之雲巢集
右真應先生趙應之文公衢人雲谷之適孫操履文章
俱有前人典型醖藉風流蓋今竒士也平時重然諾賓
客從遊未始輕許可惟某辱公知為最深年未冠登公
之門公即許為文字交終始十年一飰不相捨探禹穴
浮沅湘放舟順流歷江淮而遍吳楚尋幽弔古一觴一
詠無不與之俱以是得公詩文為多乾道初别公遊淮
壖文字散逸兵間既歸未煖席公赴玉樓召遺稿為好
事者取去求之了不可得後八年於公經行之地得其
詩文若干釐為十卷授其子季臯季臯念其得之之艱
重加編次以廣其傳俾後世知有所謂真應先生者庶
不辜所期雲巢公故隠因以名集云淳熙改元莫春二
十有四日
為陳生題度人經後
太上以至真妙道為世津梁敷譯靈文度及一切謹鋟
諸木普勸受持
