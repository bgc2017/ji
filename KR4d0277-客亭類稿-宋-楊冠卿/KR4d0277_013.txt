客亭類稿卷十三宋楊冠卿撰
古律編三
近體詩
庭草
庭草凄餘碧江風吹早寒帶圍愁裏減詩律病中寬隠
几閑留客迎門懶不冠蕭然有真處未易俗人看
别襄陽帥
淮海棠隂巳著行却移小隊入襄陽江山尚帶戎馬氣
齋閣遽聞編簡香自昔聲名滿梁楚向來為政壓龔黃
風流高出山翁上不用擎鞭問葛疆
宿前崗鋪
老去心猶壯天邊歲欲除喜行新過路如讀未看書溪
水縈回淨人家遠近居梅花正愁絶薄暮雨疎疎
暮雨
飄飄為客久在在與春期暮雨森寒意花香閟舊枝看
成南國老慚誦北山移已悞世緣惡懷哉歸去遲
無題
鶯語丁寧隔曉忩露翻紅藥闘新粧玉笙莫作相思調
猶恐春歸得見郎
記夢
欹巖松檜轉龍蛇洞戶仙人字少霞烱烱長眉非是畫
翠翹斜倚碧桃花
問訊人間幾日期謂言何處是瑶池玉杯飲罷夢中醉
不記神遊話别時
壬午雜詩
黃屋非堯意謳歌有啟歸德參羲昊古事與漢唐非喜
氣傳千嶂皇風浹九圍功成詎無日智勇舊沈機
寒甚王親駕春歸敵請和北軍方擁衆小戍或投戈形
勢中朝壯衰離偽境多燕雲可中裂豈限白溝河
不逆強鄰詐須當報使回君恩固寬大敵意每嫌猜義
舉初難廢兵端莫浪開要知情偽審往事驗方來
關内攻城戰淮東却敵兵敗亡初妄作狼狽坐虚名賊
勢雖亡命君心實好生不知他日事誰築受降城
巳分依人老猶期振袂還有愁供白髮無力買青山北
駕方傳蹕西師已度關孤臣憂國泪東首落餘澘
寄别友生馬千里
秋鴻社燕幾時休萬里無家天盡頭青蒻綠蓑今巳辦
江湖歸去老漁舟
瘴雨蠻烟道路賖囊書匣劒是生涯海山佳處能相憶
好寄新詩鴈字斜
齊安
寂寞東坡對竹樓兩公陳跡是前脩津亭倚柁還商子
雪後獨為江上遊
隻輪不返笑曹瞞赤壁空臨江水寒想得周郎鐃鼔競
小喬相與對春山
病後暑退
寬作遲留計難期歲月功方驚鼠輩舞未覺馬群空度
暑蘇病骨涉秋悲候蟲長江二千里只欠一帆風
甲申歲作
渺渺冰雪盡欣欣花柳蘇江澄炫初日沙潤茁新蔞久
客亦勞止我行猶載驅乾坤如許大何處著吾廬
急雨來排難餘蒸頓解嚴時蜩鳴露柳客燕度風簾屈
指秋無幾安心氣自恬夜涼都不寐落月瑩虚簷
讀杜工部集
平生忠義不忘君末路升沈付九原千古神交真未泯
一時人事可重論摩娑醉眼朝廷在消息他鄕弟妹存
獨閱遺編堪墮淚秋忩燈火雨昏昏
讀親征詔
詔語深醇告萬方便知九鼎不勞扛波臣奔走扶黃屋
約束風濤過大江
君王神武不恬兵氣讋中原一掃平可笑西江喜歸客
便裝行橐待還京
塞上雪中
雪色迷江國人誰入蔡城忩虛元自白梅破不勝清佳
客苦難喚清尊只細傾吾衰便静退不忍浪談兵
代别張憲
澤國春強半餘寒燕子飛絶知懸榻久故作買舟歸歲
月空荒老行藏有是非功名遊戲爾此意尚依稀
老去安為客春來不着家江湖遂良覿身世入長嗟處
死寧無地謀生信有涯分㩦感時節楊柳又藏鴉
回紋四時
輕風透幕羅衾薄滿萼嬌紅綴小桃明月對愁縈錦字
斷絃空暗紫檀槽
冰盤瑩静風簾闔酪粉嘗殘日影曛稜枕印紅斜玉頰
碧山揎䄂整輕雲
紋簟挹香餘汗粉綠眉攢恨舊愁新焚香夜拜初生月
暮色忩紗薄霧勻
霜驚葉落催寒曉夢破人愁覺夜長香暗折梅初點玉
鏡鸞呵手試新粧
九里松六言
風聲不斷天籟鐘韻初知日曛人語驚飛幽鳥馬蹄踏
破輕雲
王幹竹枕甚簡古客有得之者為賦二絶
榮枯已熟槐安境妄幻敢藏鴻寶書一節黑甜參巳透
漆園胡蝶浪分疎
夜明已賜虢國姊曲肱又属東家丘娛寢有人君得計
睡鄕留我取通侯
吳江道中
野色蒼煙闊蓬籠宿雨開湖光與天接林彩覺春回心
事歸雙鬢年華付一杯松江元赴海流駛更須催
壞郭郊丘裏長橋煙浪問幽花經雨潤獨鳥受風還春
水圍叢薄晴雲吐亂山莫將吳越恨添入二毛斑
即事
歡悰憑淺酌衰相怯單衣詩向貧中好春從雨際歸氣
寒憂麥瘦桑濕恐蠶饑豫學田園計他時恐願違
人事悲懽裏交情冷暖中山林催晚計顔面久秋風有
傳記耆舊無書問子公反關違世久幽事亦忽忽
未辦因人出時歌不我過墨泓雲脚亂藥鼎雨聲多三
篾閱浮世把茆營懶窠肯將猶在舌容易說干戈
讀書
憂世終何補忠懷悵不平收回長太息翻作短歌行是
事且復置今人誰可盟湘中千樹橘墨墨了餘生
題凌波采蓮圖
綽約風姿雲霧衣波心新月映明輝更深折得清香去
煙靄不知何處歸
歸塗春晚
待得春歸人亦歸風花撩亂撲征衣清香十里茶䕷路
零落珠幢對晚暉
點點更籌清夜徂昏昏鄕月𤨏忩虚夢回忽聽狂風雨
明日前村花更疎
暫解征驂野水湄卷衣上馬夜何其客愁政自不堪說
殘月一聲聞子規
山茶
綠葉巃嵸襯渥丹疎林殘雪尚班班先驅特為東君至
怕向春風桃李間
道間所見
窄窄山腰路娟娟屋角花谿回蔽脩竹鷗暖戱春沙
夾江
雨洗山容净江流塞水通征塗萬烟樹行色一秋蓬黯
澹平郊霧清徐邃谷風直須歌緩緩莫作去怱怱
麥浪浮濃綠山眉暈遠青光風來婉娩客意獨伶俜回
鴈鳴何許輕鷗下遠汀人家總幽隠煙雨竹門扄
漫題
著雨林花暗敲風檻竹幽翠屏疎得夢紅葉忽驚秋
適安旅次
山郭蕭條晚秋堂窈窕深輕寒籠暮靄横吹度疎砧叢
竹深藏翠孤雲帶晚陰淹留有幽趣不礙短長吟
檻蒲行碧瘦林葉得紅深客子倦長夜居人催暮砧風
梢忩紙急月轉藥欄隂高枕已無睡寒螿休苦吟
曉思
山鳥春猶噎城烏曉亂啼危譙初罷角落月巳催鷄地
迥來何事家遙夢到迷片懷如許惡深覺負瓜畦
雪後
野日茅茨短荒村霰雪餘溪流山足裂谷迥鳥聲虚矯
首懷新隠歸忩有舊書殘年甘飽飯何必事名譽
觀諸園接花菓
花木聊觀化芳菲觸處同大都知歲晚各自占春風巧
着移根力陰争造物功化鈞均播埴此理杳冥中
寒食雨中
無家可耐異鄕何怪底愁邊萬感多今夜雨昏山月暗
泪痕元不減金波
晚風一再花狼籍春去怱怱不可尋蜂蝶亦如人意薄
便無消息到牆陰
渡口
欲繫孤舟日己斜秋霜一岸着蒹葭若為喚得愁魂醒
柱杖穿沙尋酒家
絶句
東閣官梅巳退粧遠村沙柳發新黃遙知歸去西江路
定有飛花觸地香
忽憶前時小院歸杏花牆角兩三枝夜香燒斷黃昏月
縹緲憐家玉笛吹
始覺
始覺躬耕晚從誰話此情但能安食息敢復計聲名留
滯煩書信驅馳愧友生有懷愁不盡歸鳥暮雲横
自檇李至毘陵道中
風捲雲歸雨忽晴月輪安穏上青冥怪來枕底流泉急
去去短桅初不停
朱槿碧蘆相間栽蓬棚車水過塍來茸茸秋色濃如染
己有陂塘似鏡開
極目雲天意巳舒迎人草樹綠扶疎望中孤塔松江近
便有小舡來賣魚
滿目江山無限情夫差城郭暮雲平當時不競黃池長
一再何由致越兵
晉陵城東窣堵坡兩尖高並下臨河昔年曾醉鄰牆酒
卧聽扁舟唱踏歌
癸卯春雜用古語繼吳監簿水月即事
霜日炫晴晝意行春色隨平林花淡淡荒墅草離離竹
徑通幽處山雲薄暮時壺觴情未極飛鞚返青絲
為谷隐和虞參議韻
誅茅祇合老僧龕一笑欣陪塵尾談天末冥鴻方避弋
遼東白豕忍懷慚折腰我已宦情薄嚼蠟誰言世味甘
萬事轉頭俱夢幻試將此語静中參
谷隠之東芍藥酴醿涉夏尚有存者籜龍頭角
且森列于前次前韻呈九江趙使君
衣鉢相傳書一龕晴忩時許聽名談詩成與客探囊取
句好令人下筆慚别墅經春花未老芳畦過雨薺尤甘
明朝更欲從公去玉版堂頭作小參
歸自淮右讀楚辭有感
憶昔淮山戰骨高行人持節過臨洮匣中劒氣徒干斗
䄂裏綸鈎莫釣鼇世事從來兩蝸角男兒不遇一鴻毛
功名槐國吾深省痛飲何妨讀楚騷
頃歲如番禺與慶傳十六兄遇上饒後五年胥
會于霅時太學增置生試竟不遂志將别去理
朱方棹因詠昔人風雨對床之語慨然有感作
是詩
囊空未辦買山錢壯志隨人祗自憐千里鄉關愁夢裏
幾年蹤跡瘴江邊回溪重困南摶翼異縣還尋東去船
何日蒼崖結茅屋與君風雨對床眠
繼詩社諸友韻
休將龜筴問窮通往事邯鄲午枕中南郭吹竽羞濫食
北山運畚笑愚公酒邊賴有賡酬在客裏還欣臭味同
得句不妨頻寄我從今莫效馬牛風
復用前韻且約㩦琴尋花下之盟
吟牋寫就訊難通人在千巖紫翠中談笑尊罍有餘樂
交遊氣概壓羣公忘年許締金蘭好佳處何妨杖屨同
我欲㩦琴坐花底乞君妙曲奏松風
淮楚春晚病中
絶塞驅馳有底忙病餘歸思遶江鄕鴈飛不到楚天遠
蝶夢何堪春晝長滿地香紅初過雨一簾風絮正斜陽
愁邊賴有新詩在強劈吟牋付錦囊
遊交廣用帳幹趙德縱韻
家聲久矣愧長楊浪說男兒志四方鼎鼎百年半流落
悠悠萬里益凄涼羇懷嶺表芙蓉幕歸夢江南雲水鄕
欲訪匡廬近消息試憑征鴈到潯陽
琴久不作客問其故戲為說偈
昭琴不鼔任虧成澤畔行唫且獨醒自信榮枯本同轍
誰云得喪有殊形古今幾見桑田變日月常循晝夜經
去去來來祇如此風前别調不須聽
代秦幹上刑部張尚書(津)
疇昔持衡冰鑑清議刑今去刻為明坐令几閣文書静
馴致齋居獄訟平疏闊漢朝新禁網風流廷尉舊家聲
哀窮悼屈心如砥應笑張湯有重輕
平生報國劒鋩寒萬里漂流困一簞貧劇方思毛義檄
歸來却戴楚囚冠解驂舊事無人繼慟哭窮途祗自嘆
倚伏循環知有待春回寒谷在毫端
繼朱叔謙所寄韻
湖海三十載窮觀未見書文章耻沿襲體製薄浮虚老
去情懷惡生平習氣除交親應笑我術業廢三餘
王鷗盟别去久之有詩繼韻
急槳衝煙去奚奴喚不譍清唫繼囊錦妙句琢壺冰天
遠暮雲碧江寒秋練澄懷人心欲折愁坐對青燈
秋日懷松竹舊友
松竹隠君子别來安穏不音書遲寄鴈風雨又驚秋金
井葉黃落青燈人白頭客懷難着語誰共賦牢愁
烏兔不停軌蒹葭鬢巳蒼囊空㩦古錦賦未奏長楊林
下松風曲爐邊栢子香朝昏作禪供榮辱巳俱忘
倦遊
歸去陶彭澤重來丁令威逢場真戲劇閱世識危機蠻
雨沾烏帽京塵黯素衣回頭今自笑三十六年非
水亭晚坐
煙波渺渺白鷗雙遠樹微紅襯夕陽坐久江風起蘋末
馮夷借我一襟涼
詩僧常不輕以梅花句得名于時雪後踏月相
過論詩終夕退得二絶以謝
十年袖裏梅花句夢遶江南煙雨村今日相看更愁絶
天低雲淡月黃昏
荒江落日孤鴻影遠趁幽人踏月來雪屋雲林淡相對
月邊依約有寒梅
題張安國舍人平沙落鴈圖
渚雲低壓雲山暮煙素横空落日斜秋老江鄕稻粱熟
一行征鴈下平沙
九江春半雨中寒甚忽見梨花
江城一雨春強半寒色着人芳信遲賴有梨花遮病眼
一枝帶雨出疎籬
乙未秋賦不遂志歸寓水村
歸來不負白鷗盟要聽雲山韶濩聲鐘鼎軒裳非我事
從教水到自成渠
自仙潭治歸舟呈王鷗盟
江頭重整舊漁衣觸起眠沙鷗鷺機煙渚蘆花留不住
葉舟還趁夕陽歸
絶嶂雲烟乍有無蒼崖茅屋近何如西風拍手喚征鴈
恐有平安錦字書
扁舟夜泊蓼花叢曉挂風帆苕水東擬辦盖頭茅一把
十年湖海浪飄蓬
江村煙雨暗霏微正是鷗盟得句時雨後屏山展新綠
更煩摹寫送新詩
次韻王鷗盟秋日郊居即事
老去柴桑晝掩關悠然得意在南山忘言妙處無人解
目送孤鴻天際還
不貪薏苡與明珠曳屣狂歌信杖扶誰道先生貧徹骨
先生清處若冰壺
松菊依然遶舊廬西風歸興動鱸魚歸來有酒輒成醉
旋摘秋園雨後蔬
次李提舉桂花韻
綠帷深護黃金粟嫵媚似嫌紅粉粧年來不作廣寒夢
喜對孤標時踞床
人間初未識奇木子落蟾宫秋政芳託根底事在幽谷
要伴清都山水郎
春雨未霽有載歌姬遊道場山者
濛濛煙雨暗空山驕馬行春翠袖寒待得春風捲雲幕
却愁春色又闌珊
塞上與鄭將夜飲
白髮將軍夜枕戈樓蘭未斬奈愁何挑燈看劍淚如洗
那聽蕭蕭易水歌
幾年京洛暗飛塵老上龍庭恨未焚安得君王倚天劒
提㩦直上決浮雲
次韻李提舉秋日雜詠
羊坂路歧險燕巢生計疎萍蓬三尺劒衣鉢一床書葉
露泣金井櫩牙挂玉鈎䰟清了無寐詩思不禁秋
次歸耕堂稀字韻
精忠貫日古來稀帷幄從容扈六飛風虎雲龍方際會
故鄕未許我公歸
神京千里鴈書稀關塞傳聞驛騎飛報道天驕遁沙漠
衮衣行從翠華歸
功業汾陽千載稀龍庭單騎去如飛笑談整頓乾坤了
黃鉞金鉦奏凱歸
湖山春老杏花稀柳絮漫空作雪飛横槊賦詩有餘暇
不妨倒載送春歸
又用韻
弱水蓬山到者稀凌空須仗羽輪飛羣仙拍手山頭笑
笑我漂零胡不歸
窮巷無人車轍稀尋巢燕子故飛飛似嫌茅屋太低小
廣厦千間欣有歸
杏壇鏗爾瑟聲稀劒佩三千羽蓋飛獨對春風吟咏處
從今願學舞雩歸
乙巳春次中隠先生韻
密勿籌帷今幾春故山猿鶴尚關情中書歴徧令公考
樂道要從莘野耕
種滿人間桃李春門闌舊物詎忘情江湖若也有閑地
着我一犁春雨耕
挽葉南仲
疇昔丈人行典型詩禮家剛方排武叔詞賦敵張華造
膝陳經濟凝旒屢嘆嘉他年想遺烈拊髀諒興嗟
次韻王宣幹秋懷
囊錐脱穎久峥嶸劒氣干霄恨莫平江左方思見王𨗳
兒曹誰敢吏淵明悲秋欲賦情難極憂國忘言酒細傾
高卧東山歲將晚何如一起為蒼生
送堵脩遠歸湖城
十載讀書松竹林壺觴歌詠有知音君今别我市朝去
誰伴寒忩擁鼻吟
雲卧江村煙樹林懸知出岫本無心亭臯若也有歸鴈
得句不妨頻寄音
西樓
平頭四十誤儒冠獨立西樓憂萬端兩鬢飄蕭半華髮
羞將勲業鏡頻看
次韻葉無咎梔子花
樓石山前薝蔔花品題從昔属詩家君看五字齊梁句
句好當令屈宋衙
從郭中隠覓酒併呈張君量
百斛龍文鼎可扛揮毫曾寄碧油幢酒兵若有三千騎
肯向詩壇築受降
又示同志
寂寂寥寥揚子居雲山相對一床書無人載酒問奇字
自把殘編時卷舒
歸途用李泉野韻
乾坤萬古幾昏曉兔走烏飛不暫停去日荻花秋索索
歸時芳草又青青
癸丑生朝舟行有感
懸弧初度日鞠育念劬勞未了詩書債見輕兒女曹争
知兩蝸角等是一鴻毛所貴盡忠孝結交英與豪
題畫扇
斷橋流水小舟横卧看林梢素月明雙鶴不知何事舞
風前時送九皋聲
與金陵傅漕余預鄕薦時傅兄持文衡
著作承明近玉堂云何持節尚為郎運儲巧思蜀諸葛
攬轡澄清漢范滂自昔謀猷資啟沃于今軍國欠平章
商巖事業公須繼好趁春風朝未央
鄕書憶昔獻賢能姓字曾叨天府登闕里摳衣欣附鳳
雲程歛翼愧飛鵬流年自信一彈指末路誰憐三折肱
若見金昆問消息為言霜鬢巳鬅鬙
繼韓尚書春日舟行韻
河水拍堤清且漣堤聮南陌與東阡浮家泛宅苕溪路
老却春光又一年
蜀魄思歸晝夜啼漆園蝴蝶夢魂飛簞瓢陋巷心如水
惟有顔淵殆庶幾
與鄂州都統張提刑
五雲樓閣武昌宫曾挫曹瞞百萬雄今古興亡付流水
江山彈壓賴元戎折衝尊俎笑談裏極目關河指顧中
凖擬明年會京洛為君沽酒醉春風
貔虎雲屯細柳營旌旗號令轉精明人言郤縠詩書帥
自有孫卿仁義兵關塞金湯今奠枕江淮草木舊知名
家聲凜凜漢人傑看取籌帷功業成
江湖疇昔受恩深歲晚漂流傷客心雨檝風帆倦行役
雪車冰柱少知音價高肯羨連城璧才謭難希諛墓金
但得扁舟從此去成虧寧復問昭琴
和京尚書上元日同禁從遊鳳山韻
苔封石磴遶層欄欄外行厨薦玉盤座揖湖山詩興遠
氣吞雲海酒杯寬籃輿竟日有餘樂蓮市只今無此歡
我愧么微難接武飛牋亦欲寄青翰
洪溪口
短短桃華宿雨餘風輕春水縠紋鋪柁師苦要貪行色
不肯繫舡尋酒酤
臘梅四絶
遊蜂辛苦事芳菲嚼蘂偷香釀蜜脾還被東風巧收拾
又隨春色上南枝
枝上編鐘萬顆垂凌寒傲視雪霜姿從今疎影暗香句
不數西湖處士詩
塗黃不學漢宫粧一點檀心萬斛香嚼蠟我今忘世味
羞將花譜細平章
阿嬌厭貯黃金屋洗盡鉛華兒女粧香䰟寒夜伴幽獨
青燈相對吟胡床
同韓吳二寺丞飲西湖梅花下酒酣繼韓韻
冉冉山雲薄暮時壺觴歌詠欲忘歸一杯且為梅花醉
莫待梅花作雪飛
港口
野寺雲山迥人家煙火稀水腥漁市近帆落晚風微拂
樹昏鴉去迎&KR0657;白鳥飛吾生樂江海猶恐與心違
