客亭類稿卷六宋楊冠卿撰
四六編六
啟
謝湖守趙舍人斷遣盜斫母氏墓木人啟
母兮鞠我睇宰木以興悲伯也執殳率樵青而肆伐傷
恩甚矣僉言謂何宜必罰以必懲俾勿剪而勿敗竊以
唐記平泉之草木用戒子孫周歌行葦之牛羊貴無踐
履矧皇家之忠厚廣惠愛於存亡苑囿與芻蕘者同方
布文王之政兒童採荆棘於上肯使雍門之憂入山林
斧斤以時為宫室丘木不斬凡曰樵蘇之禁惟嚴墟墓
之間蓋秦步五十有犯則誅而吕刑三千其罪莫大必
也蒼官青士為報平安猶如金椀玉杯㒺有缺壊庶風
移於民俗獲枕奠於泉扄孰謂近州今罹大患某以外
王父之治命奉先慈母於墳廬營夫馬鬛之封得此牛
眠之地日月云邁松檟成行蔭寒煙宿草之區佳城鬱
鬱奏悲風白楊之韻愁人蕭蕭春秋每慟於祠庭檜栢
亦為之變色詎意析薪之子輒興撼樹之謀盜言孔甘
既難圖而滋蔓墓木巳拱乃盡去其本根至櫟社之年
亦靡全其天雖蓬塊之土不得蔽其冢孤墳暴露行路
驚嗟遣長鬚訴於公義非獲巳以強詞奪乎正事豈其
然及繫諸縲絏之中稍求於箠楚之下一繩以法遂伏
其辜盖人情雖有所徇而或有所欺然天下可欺以暫
而莫欺以竟豈以盤根錯節容乎刻木舞文宜二天之
庇無私致九原之魂允頼兹盖伏遇某官先生胚胎弱
質潤澤枯株萬家桃李以無言千里藜藿之不採爰念
參差之孔樹毫末而成胡為蕪沒於鄭鄉寂寥如許人
誰無母於汝安乎邦有常刑莫之違也錄其大者撻以
記之雖莫能救積薪於未然之前猶可以回狂瀾於既
倒之後在名教不為無補若人子其何忍忘某敢不則
鍳伐柯報圖結草雖桑梓必恭敬止勉事大夫之賢植
枌檟無孤願言力課十年之效庶或昂霄而聳壑可酬
嘗膽以卧薪庸慰母心以全孝道過此以往未知所裁
代武舉第三名及第謝政府啟
清問十行莫贊規恢之略鴻臚三唱遽叨鼎甲之榮拜
寵雖優省躬知懼竊以古今之取士本於文武之同方
周重賓興三物必先於射御漢專經術一時亦舉於謀
謨自開元備闡於七科至皇祐區分於三等鄉飲如明
經進士之法策對須遠識善射之能宜多士之朋來致
異人之輩出鈐謀中第舉皆卓邁之崔員福祿永終咸
仰令名之尚父逮聖神之繼作設學校以兼收凡預選
掄不以次舉内則參華於四衛外焉作屏於十連或緫
按於祥刑或訓齊於禁旅盖弛張之道貴乎並用而長
久之術戒於或偏經天緯地曰文豈但學專於章句禁
暴戢姦以武所期身任於安危故兹入仕之權輿難以
非材而僥倖如某者學惟嗜古識昧通今謂權謀之書
豈誦說云乎哉於軍旅之事顧方略如何爾修名未立
雖浮家苕霅之間滅寇為期每馳志伊吾之北時哉難
得而易失辰乎去速以來遅將求捷徑於仕途妄意右
庠之舍選蓬山在望夫何風引以舟横丹藥欲成可歎
骨凡而事遠當慶典誕敷之日乃祥琴未御之時大比
興賢幸猥先於衆雋南宫較藝且復占於上游兹聮郡
國之英入奉宸庭之對遭時遇主而建長策慚無剴切
之言平齊下趙而會滎陽曷副丁寧之訓敢覬一飛之
翼謬塵前列之龜兹盖伏遇某官先生社稷宗工股肱
元老運大鈞而播物菁莪樂育於中阿闢數路而得人
葑菲不遺於下體遂令賤子亦忝誤恩某敢不警策初
心淬厲末學再造王室而忠貫日月雖莫繼於前修肅
清宫禁而秪謁寢園尚或為於露布庶酬知遇少荅生成
過此以還未知攸措
代陸安簿謝黃漕薦舉啟
鸞枳棲遲方懼譴訶之抵鶴書慰薦遽蒙特達之知寵
至若驚愧踰於感盖聞古今薦舉法本至公賢否混淆
世或私徇百女蕩而一女正固知正者之可嘉一人冠
而九人髽惟憂髽者之能勝矧其間名是而實喪抑亦
有言從而行違矢情獻直者多失之誣阿意取容者不
過乎佞真偽紛紛而莫辨黜陟每每以為難繩之三尺
則幾無全人責以數善則焉得我輩且舉於内舉於外
苟或稱解狐祁午之賢如取以貌取以言猶未免子羽
宰我之失儻非洞見乎肺腑未易輕借之齒牙如某者
學昧通方志惟泥古誤上儀曹之第來從邊障之遊雖
塵埃箠楚以徒勞豈風雨晦明之或巳念人情相咈乃
能相濟而官事貴和初不貴同其相與如昵論事如争
在昔人有所不免若於利則動見便則奪料君子亦豈
樂聞旋攝縣章謬承臺檄爰肆意而妄議務直情而徑
行位卑言高烏得無罪才疎命拙祗以為憂寧期受察
以受容乃欲使功而使過棄瑕錄善並蓄兼收贈華衮
片言之褒增敝帚千金之重恩誠㒺極德又何加兹蓋
伏遇某官儒林以為指南吾黨之所寄命英鍳得於精
神之表和氣見于語默之間與之以行二三子吾無隱
爾洞乎其量數百軰是能容之知財貨本末源流使賢
能出長入治回狂狷之徒而歸中庸之學革浮華之俗
而返純厚之風桃李有意於栽培草木喜同其臭味謂
小過而無咎可恕以情以大道而為公能明其故貸盆
成括小有才之失察寗武子不可及之愚反復安全始
終護念遂令下走亦玷公言某敢不退省其私不負所
學舉善人不善人遠矣雖莫稱於言揚遇國士以國士
報之庶或酬於恩施過此以往未知所裁
代常州守服闋上政府啟
分符竹之寄方玷誤恩纏風木之悲遽罹大故偶未填
於溝壑敢復覬於陶鎔伏念某姿踸踔以奚堪動&KR0706;崎
而可笑雖行乎患難而安之若命然志於寥廓而噤不
得施驚半世以胡為悼修名之弗立追想覆蕉之夢肯
猶緣木之求西塞扁舟巳辦元真之蓑笠東籬三逕莫
營靖節之田園頃焉懷組以卧家俄爾茹荼而興愍念
昔者聖人之制務適夫天下之中故可立而可與權且
無過而無不及兹存餘息甫御祥琴三釡弗洎於親固
巳絶於榮望一見而賜之璧尚有徯於隆知蓋立身揚
名者孝道之先而移孝為忠者臣節之大方叡聖攬賢
而虚宁與上相登明而選公錯薪言刈其蔞雖曰羣才
之盛采菲無以下體曾微一物之遺欲期匠石之見收
庸效頑金之自躍恭惟某官皇家柱石治世蓍龜興雍
熙之和躋斯民於仁夀建久長之策舉明主於隆平天
子恨無官可酬吾君欲舉國以聽運大鈞之坱圠轉一氣
於洪濛春風風人而夏雨雨人配天其澤解衣衣我而
推食食我惟今其時盖飢者之易為且辰乎而去速公
或棄此誰其念之再念某既罹百憂所欠一死顧來日
之無幾冀大造之曲成舉手轉之清波或可延於朝夕
踐冰待乎白日肯自速於譴訶誓竭毫分仰酬萬一
代賜對改官謝執政啟
望天威於咫尺謬展愚忠勤帝訓之再三遽叨京秩兹
平生夢寐有所弗及顧一介庸陋豈所敢承竊以古昔
君臣之間難乎德意志慮之合賈誼謂正朔可改文帝
之心乃謙遜未遑唐宗問禮樂何如元齡之徒或議論
不到必明良之胥會庶事功之有成洪惟熙朝登用吉
士遭時遇主而建長策左右罔匪正人修身治國而獻
六言終始咸有一德宜精誠之默契於猷為而允臧孰
謂么微能知利病如某者微官九品浮食十年慨想知
音侵尋暮景兹誤蒙於嚴召無入告之嘉謀修政事以
攘夷願鑒時機之失表廉隅而厲俗謂宜名節之崇用
人必取於經綸右武務先於韜略以草茅言天下之事
既非素宦於朝而雷霆犯人生之威多見不知其量詎
意簡宸旒之聽乃洊承綸旨之褒有司雖阨以縣章溫
詔俾參於賓幕乾坤施厚寵至若驚螻蟻命輕報將何
以兹盖伏遇某官功熙帝載道覺民先網羅羣彦以輔
太平緫領衆職以稱上意三吐哺握髮而下白屋曾不
遐遺一舉手投足而轉清波綽有餘地軫念鑪錘之舊
力垂造化之私遂致狂言亦膺殊奬某敢不銘肌刻骨
誓子及孫廉以律身忠而事上本於義不負所學勉繼
前修以其言見於有行用承休渥
代赴機幕與交代啟
望紫芝之眉宇未契夙心依綠水之芙蓉兹塵交契榮
雖欣於附驥愧實重於續貂恭惟某官天賦異能家傳
奥學摛文講劒蔚為盛府之元僚插血歷階切笑平原
之下客既遂奏功於幕府宜聞入贊於籌帷晉復輿圖
益恢遠略某久留京邑行赴戍期莫知從政之方寧免
因人之誚大將軍之客亦重幸餘範之可遵舊令尹之
政告新庶大訶之或免
代副緫管赴任謝留守大學啟
賦祿祠庭久從家食緫兵都邑兹玷上恩拜寵若驚循
涯增懼竊以聖朝之治莫嚴軍政之修十國為連既列
帥垣於外閫諸道置使復存兵副之常員宜得其才俾
贊而長如某者幼而多難長則逄尤驚半世以徒勞悼
修名之弗立念大父䧟名於元祐之黨經德不回而嚴
君死節於靖康之間孤忠未泯爰捨文而從武思述事
以建功晩矣會逄過於分量遣使臣而送以禮始修睦
於殊鄰除戎器以戒不虞旋提綱於中禁靡聞勞效自
速譴訶禠帶終朝面觚稜而去國浮家二水手攙柄以
歸田徒能書空咄咄奚為哉未知此身漂漂何如爾上
方獨化於鈞陶之表時收窘步於奔軼之餘叫閶闔以
排雲因歷籲天之懇回邯鄲之夢枕遂叨出綍之榮錫
對便朝充員大府拊微蹤而何幸仰洪造以知歸兹盖
伏遇某官治世蓍龜皇家柱石久翊政機於揆路暫分
留籥於神臯倡九牧以阜民獨任保釐之重運大鈞而
播物曲垂造化之私反覆圖存終始護念謂畢萬之後
必大何陳掌不侯於今噓冷灰而始然回狂瀾於既倒
故雖疵戾亦冒使令某敢不銘戴殊知激昂素志再造
王室而忠貫日月雖莫贊於元勲肅清宫禁而祗謁寢
園或可陪於下客
又與馬帥及都統啟
漂流異縣徒勤嚮往之心副貳陪都喜有親承之便巳
驅車而就道庸占詞而寓誠恭惟某官以非常之才濟
兼資之略鳴劒扺掌而馳伊吾之北誓不俱生平齊下
趙而會滎陽之西盖其餘事夙典周廬之衛屢書盟府
之勲擊楫清中原所願祖鞭之先着登壇拜大將且使
漢軍之皆驚以進復於輿圖遂垂休於永世某行乎患
難而安之若命志於寥廓而時乎為貧漫浪亡庸侵尋
且老再造王室而忠貫日月雖莫贊於元戎肅清宫禁
而祗謁寢園尚可陪於末議
代賀許拾遺啟
伏審眷簡上知任司言責正人顯用歡誦沸騰竊惟分
職於諫垣無若拾遺於禁闥朝政得失有闕必規吏治
醇疵雖遠必察從容諷議豈惟益日月之明彈擊姦回
所願寄雷霆之下若稽古昔遴選公忠自官制之屢更
故名稱之或異兹焉肇復僉曰允諧恭惟某官逢君子
造道之原全王臣匪躬之故擢繇人望來應時湏出班
擬扣於龍墀論事竊卑於瓊室以才鍳見推當世既高
平允之能或除授不由中書肯視紀綱之壊將見歌詠
繼樂天之句誥命有元和之風基立太平修和有夏晉
躋兩地益闡大猷某夢遶宫牆身縻郡紱諫官之自宸
選昔聞簡册之傳明主之登直臣今捧絲綸而喜其為
慶幸㒺既剡裁
代賀薛補闕啟
伏審親簡眷知進司言責衮職有闕補惟藉於仲山聖
政弼成效可隆於貞觀盖人君處無過之地必諫臣展
盡規之忠事有不便於時言有不聞於上大則廷議小
則封事既糾謬以格非右居散騎左居侍中且切問而
近對宜無闕事馴致丕平迨官制之屢更故名稱之或
異兹焉復始僉曰允諧恭惟某官逢君子造道之原得
王臣匪躬之故肆繇人望來應時湏論議炳炳以如丹
豈避一時之雷電獻納孜孜而無愧益堅全節之冰霜
千載以還一人而巳是用期之進善寄以登賢詔中書
善為之辭遠稽於古謂拾遺未弘於選並建於今以立
邦家之基以壽天下之脉行膺寵渥遂秉政機某夢遶
宫牆身縻郡紱諫官之自宸選昔聞簡册之傳明主之
登直臣今捧絲綸而喜其為慶幸㒺既剡裁
謝江東漕緫啟
茲以藉芘使天僣修賓謁伏蒙與進特賜溫言慰勞拊存
挈提褒借者倒屣迎王粲初聞一座之盡驚逄人說項
斯洊辱片言之誤寵士獲伸於知巳誠敢後於修辭盖
聞天下未嘗乏才患在學者無所歸宿自孟氏韓昌黎
而降支離將何適從逮歐公蘇文忠而來述作方明本
始歷時既久專門並興舉皆昧正始於風變之餘孰能
續大雅於詩亡之後廻狂瀾於末俗屹砥柱於中流非
五百年有名世之英則二三子患斯文之喪天降大任
於是今捨我公其誰如某者古學未聞塵編漫讀客諸
侯而且老無一字之可師屢血指於巧匠之前幾喪神
於大巫之側其所謂文非文也恐重貽賓贄之羞以為
可教則教之庶或預門弟之列豈圖骫骳獲與選掄接
以色辭之溫借以齒牙之重譽過乎實愧溢于衷兹盖
伏遇某官羽翼六經冠冕百代道循循而善誘心休休
而有容主張文盟作新善類一經品題便作佳士南州
悉藉於陶鎔所餘俸祿皆給故人東閣素多於賢俊克
勤小物加惠窮途欲其有所就而底於成是以鍳其誠
而與之進故雖敝帚不靳賞音某敢不圖報垕知益勵
末學給餉餽不絶粮道方將尅復於神京清宫禁祗謁
寢園尚冀作為於露布過此以往未知所裁
代楚州司戶謝守臣辟差啟
再轉為丞未紀藍田之名氏三語曰掾遽騰公府之辟
書特勤帝旨之攽謬玷戶曹之選望非所素得之若驚
竊惟郡國之建侯允頼官曹而共治自晉宋而下名品
雖有異同由隋唐以來簡拔務先賢俊三絶盡河東之
秀空羣必冀北之良韋嵩善判而彦伯文辭既休稱之
冠古成瑨坐嘯而宗資畫諾宜歡誦之載塗如某者才
品至凡性資甚下雖蠧魚生死不離文字之内而尺鷃
飛鳴僅止蒿艾之間頃繇棲枳之卑妄意哦松之樂嚴
君董餉適緫江淮兹邑負余空遲歲月擬駕車而就夷
路往陪駟馬之後先遇有力而轉清波恐異常鱗之品
彙靡俟再三之瀆果蒙特達之知此盖伏遇某官家傳
吳起之良謀身佩糓城之秘略來寬憂顧肅慎邊陲方
為官而擇人使坐曹而治事謂得文武之士於幕下湏
石生而為媒有問賓客之賢於湖南庶昌黎之可信故
雖賤子亦預下僚某敢不銘鏤于衷激昂其志號霹靂
手知名竊暮於琰之作歡喜詩見賞尚希於杜老
代回徽守徐子宜啟
伏審左符錫瑞東騎殿邦共理得賢僉言允穆伏惟某
官見聞博洽師友淵源讀先秦屋壁之書能明其訓知
當時治理之效欲行所言兹出守於侯藩復備陳於民
事奏篇剴切訓旨褒嘉諒藹著於休稱遂横搴於要路
尚稽慶問先枉華緘感與愧并意非言盡
謝修奉使司轉官啟
伏准行在尚書禮部帖承吏部關牒備坐省劄恭奉聖
旨以某前係特差充高宗皇帝攅宫修奉使司准備使
喚特與推賞轉一官收使者設屬宫陵昔綴員於盛府
閔勞役士兹第賞於明庭揣巳奚勝循涯知懼竊以慈
皇厭世仙馭上賓聖主念親宸心永慕命緫因山之役
時資膚使之賢用期門兵用羽林兵盖自有於制度發
近縣卒發内史卒曾靡調於師徒汔全甫竁之工大慰
攀髯之望退惟下走曷有微勞居慚濫吹以亡庸敢覬
疎榮而示寵兹盖伏遇某官忠貫白日誼薄曾雲親簡
上知肅將使指念神州未遠將朝漢殿之衣冠而禹穴
相仍姑閟喬山之弓劒暨思陵之復土副威靈之在天
故雖執事之微臣亦玷出綸之懋賞恩隆效蔑感劇涕
零某敢不誓竭縻捐勉思補報三吐哺而下白屋巳資
造化之生成一舉手而轉清波更藉陶鎔於終始庶圖
尺寸仰答萬分過此以還未知攸措
賀張右史兼吏部侍郎啟
伏審螭頭載筆言方紀於聖謨豹尾持荷班巳躋於法
從朝有得賢之幸士歆稽古之榮竊以史官權重於宰
臣銓部職華於禁近繫日繫時而繫月作經資記事之
文或辯或諛而或姦典選頼知人之鍳然措辭未許於
游夏而稱職惟推於馬裴若非命世之英曷勝兼任之
寵恭惟某官行高今古學探本原羅二十八宿於胷中
置五三六經於言外歷觀自昔鏡攷巳行凡天朝委寄
之隆皆我公事業之著策勲外府則底太倉紅腐之效
議禮奉常則小諸生綿蕝之儀詔自上卿命陞右史國
政攸繫君舉必書或考制度以示勸懲或紀善惡而為
檢戒然人君雖起居修注在朝廷須遠近得人期閥閱
之不遺必衣冠之傾屬妙膺帝簡晉陟天官清若玉壺
冰諒致權邪之憚賜分金背鏡益彰識鍳之明宜褒賢
而賞功遂奮庸而熙載某禀姿極陋知音甚希愁把酒
以對新豊敢捫蝨以談當世密邇宫墻之峻誤蒙國士
之知月明而烏鵲飛方投林而假蔭厦成而燕雀賀庸
修辭而寓誠喜溢于衷言不盡意
賀太常薛少卿啟
伏審榮輟使星晉躋卿月正人登用善類知歸况夙陪
東閣之趍奚敢後衆賢之賀恭惟某官剛方而直諒恭
遜而溫良表正朝端凛然有莫犯之色識通世務即之
皆可用之言頃登四諫之聮力陳萬世之策兹從外計
入領奉常念禮樂雖百年而興然明良必千載一會故
太宗之問元齡莫能對而賈誼之書文帝所未遑宜漢
唐之多闕文繇君臣之不相契仰熙朝之列聖振墜典
於百王薦之郊丘致天地神示之格用於宗廟豈鐘鼔
玉帛之云大而和邦國諧人民小而别尊卑辯同異有
秩有叙不僣不差矧太平大備之時啟皇極嚮明之主
繼舜以治天下命夷而作秩宗公為時生國實幸甚苐
恐事樞之遂秉靡容夙夜以惟寅某東魯諸生新豐逆
旅期假館而受業庶附翼以攀鱗掃迂儒聚訟之非儻
與聞於末議舉梁父登封之典尚或贊於成功
賀侍御張先生啟
伏審眷簡凝旒命躋横榻絲綸播告山岳動搖時欣直
道之行朝慶真儒之用竊以御史紀綱之地實為天子
耳目之司國家利病得以盡言官吏能否從其糾正矧
惟憲長是曰臺端炳炳如丹論諫本先於仁義行行且
止威名素懾於權豪宜朝陽之一鳴罄昕庭而胥悅恭
惟某官閎深而肅括重厚以端方載筆螭坳特書言動
持荷豹尾備罄論思修身而獻六言遇主而建長策公
嘗明目以張膽上必歛袖而動容挈天下之大置諸安
信仁人之言利甚溥南床虚席中扆急賢才應時湏國
實幸甚鸞鳳冲霄必假羽翼既忠力之是資豺狼當路
安問狐狸想論議之尤審將見一臺正而朝廷治庶事
康而股肱良潜消魑魅之逄人晉秉機衡而贊化某江
湖浪跡籬落卑飛愁把酒以對新豐敢捫蝨以談當世
竊喜依歸之有地擬待吹噓而上天去姦邪於雙闕之
前方聳聞其風采誦佳句於百僚之上終覬望於陶鎔
謝郭殿帥惠湖山葬地啟
鼓盆而歌未忍忘情於家室穴地而葬敢希吉卜於湖
山恩既逮於存亡感實深於淪浹伏念某新豐羈旅盛
世窮民家無儋石之儲老作諸侯之客乍賢乍佞肯從
世俗以變遷一死一生始見交情之向背追維賤婦久
抱沉疴生兒初曰添丁不幸俱至大故室如懸罄何以
辦棺服斂從之儀地乏置錐何以為宅兆安厝之舉人
誰憫此公獨念之兹營馬鬛之封復畀牛眠之地龍驤
虎伏水秀山明旁可置於萬家送豈徒於千乘昔者滕
城之鬱鬱僅有其名今焉蒿冡之纍纍實為之冠雖九
原之愈邈奚一念之敢㤀兹盖伏遇某官春風風人而
夏雨雨人解衣衣我而推食食我哀窮悼困有始及終
誦潘岳悼亡之詩心乎不忍謂王孫臝葬之制古所未
聞既寓哀而脫驂且興憐而瘞骨施亦厚矣報其謂何
某敢不銘刻于衷告語於後衣薪野外既獲逃符氏之
譏結草道傍尚力亢杜回之役庶幾一得仰荅萬分杖
謝王給事免舡稅錢啟
比蒙使府特與蠲免所買舡稅錢者願得扁舟寄餘生
於江海輒希大府蠲故例之緡錢方虞冒昧之誅遽拜
矜從之命兹意甚厚中心靡忘伏念某與世背馳因人
遠役牙檣錦䌫此行敢羡于登仙雨檝風帆佳處惟勤
於歸夢盖龍驤萬斛非吾固有而蝸戰兩角所得幾何
擬乘太一之蓮未化葛陂之杖行唫澤畔縮手袖間東
望夏口西望武昌來訪周郎之赤壁暮遊蒼梧朝遊南
越慚無吕氏之青蛇傾書生紙褁之資覓漁父煙波之
艇垂綸釣碧將扣舷賡欸乃之歌潄石枕流且濯纓詠
滄浪之曲何觸藩莫能進退類推陸不行尋常僉日劵
金扼於舡儈故停艫於别浦聊弭棹於晴江儻非高誼
之軫憐安得一請而遂去兹盖伏遇某官熙朝柱石善
類津梁倡九牧以阜民久著蕃宣之效濟大川而作楫
行膺輔相之求念筭及舟車非制之良而山有臺萊惟
材是育方求文武之士於幕下及問賓客之賢於湖南
欲增破釡九鼎之榮爰畀一壺千金之重某得不問去
程而㳙日破巨浪以乘風浮家泛宅於西塞之邊歸詠
真卿之德擊檝誓江於中流之際更先祖逖之鞭過此
以還未知攸措
賀胡知院啟
伏審廷揚大號位正元樞揆路增華巖瞻益峻久荷鴻
鈞之播輒伸燕賀之私恭惟某官規模繇稷契以來事
業卑漢唐而下遭時遇主而建長策輿論攸歸修心治
國而獻六言至誠不息頃從諫省參翊政機凡所罷行
審其思斁扶持萬化若泰山而四維障隄百川屹中流
之一柱國是既定治功巳成宜邦家立太平之基致上
下毋苟且之意擢冠本兵之任實昭論相之公昔韓魏
公登庸於嘉祐之初晏元憲得君於寳元之際獨專樞
筦協贊廟謨故能使西北二敵逡廵而遁逃且輔成祖
宗大業光明而炳燿若稽成憲兹用真儒聞建無窮國
實甚幸某逖聞明制喜倍常情自憐樸樕之微曾是錘
鑪之舊選車徒而備器械方將尅復於神京清宫禁而
謁寢園尚覬形容於盛烈其為抃蹈㒺既剡裁
