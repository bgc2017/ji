客亭類稿卷二宋楊冠卿撰
四六編二
表
代騎帥謝皇帝表
充員外閫曾徵副貳之勞分衛周廬遽冒淮河之列恩
隆施渥感極涕零臣某中謝伏念臣頃以朴忠誤塵任
使鯨波萬里嘗灰赤壁之舟蟻聚三湘復剪潢池之盜
幸雖天與才匪時宜居多蹇剥之憂倍費乾坤之造自
叨易命来佐成師深虞浮食之罔功敢冀出綸而示寵
矧此騎兵之籍總夫龍捷之軍近城南尺五之天既許
親於帷幄借階前方寸之地亦可罄厥謀猷斯自信之
未能實莫知其所措兹盖伏遇皇帝陛下智勇天錫輝
光日新謂臣賦分數竒雖乏虎頭之骨相憐臣據鞍可
用或酬馬革之願言俾聯三衛之華式謹諸騶之訓臣
敢不精白承德展布事君衛社稷而執干戈仰贊規恢
之略脩車馬而備器械更歌復會之詩
代母封内郡夫人謝表
小人有母久託廕於中闈眀命自天兹進封於内郡綸
言頫暨蔀室增華臣某中謝伏念臣母某氏運際飛龍
光依䄖翟旋慶坤儀之受策嘗叨宸綍以䟽榮敢覬誤
恩洊躋名邑兹盖伏遇皇帝陛下至仁天覆盛德日新
推敬老之心而及人以齊家之誠而治國爰頒殊渥首
畀外姻臣敢不祗恊母心上承天寵事君親而兩盡恪
修臣子之恭兼忠孝而獨全仰副聖神之訓
代謝修奉使回叙復永州防禦使表
董因山之役誤簡眷知疏出綍之恩遽叨甄復施隆效
蔑感劇涕零臣某中謝伏念臣識昧知人法從鎸秩雖
歴時之云久曾救過之未能丹去鼎湖命閟衣冠於喬
嶽地仍禹穴會臻玉帛於塗山顧領校以何功乃憫勞
而示寵懇辭弗獲傴受奚勝兹盖伏遇皇帝陛下賞罰
無私黜陟有序謂貶階三等街亭本謬舉之非而置邑
萬年櫟陽有囚徒之赦爰載稽於官簿俾復正於兵防
臣敢不銘佩恩榮力圖稱塞觀近臣以其所主苟或補
於眀時舉其官惟爾之能庶無慙於古訓
代謝改除到任表
邊徼承流方叨誤寵宸綸易命復畀近州仰睿眷之曲
成拊微躬而深幸臣某中謝伏念臣愚無一得慮乏寸
長罔功莫副於使令薄命且更於憂患詎意掄材之末
謬應保障之求望河陽之雲靡遑將母近長安之日仍
俾臨民惠大不貲恩深曷報兹盖伏遇皇帝陛下天臨
廣宇器使羣工謂臣嘗綰縣章粗知牧養察臣曩將使
指或任布宣簡此殊私責之共理臣敢不問民疾苦布
政中和務勸農桑少致阜蕃之效俾安田里庶消愁歎
之聲
代兵帥謝到任表
領兵閫外久負空餐典衛巖除遽叨殊渥懇辭莫獲傴
受奚勝臣某中謝伏念臣猥以凡才出際興運當慈皇
之御極屢玷使令逮上聖之繼眀復膺眷簡兹頒召節
入覲昕庭曾無造膝之嘉謀敢覬出綸之誤寵矧惟衛
府遴選英豪必求文武之兼資寧許弟兄之相繼孰云
隆委併萃一門兹盖伏遇皇帝陛下立武有常知人善
任謂臣久居軍旅粗眀訓閱之方察臣有志事功頗謹
廉隅之行俾親帷幄獲侍冕旒臣敢不思答龍光益鞭
駑蹇脩車馬而備器械恊贊宏規清宫禁而謁寢園力
圖後效
代池州守謝到任表
分郡國之寄已愧罔功辱神聖之知洊叨錫命拜恩甚
厚揣分奚勝臣某中謝伏念臣儒業匪優家聲弗紹取
平平之策於定遠詭曰治民書下下之考於陽城拙於
為政自玷儀曹之第屢懷太守之章當夀皇責實之朝
及陛下勵精之日借玉階方寸之地三造眀廷近威顔
咫尺之天累勤睿奬銘佩丁寧之訓誓殫撫字之勞惟
是池陽甲夫江右方采薇之遣戍有細柳之連營於此
承流難乎稱職必威愛久濟無兵民二者之分則上下
相安遂湖山千里之樂宜得才能之士以兼御牧之權
孰謂臣愚可宣德意兹蓋伏遇皇帝陛下鼎新萬化器使
羣工審政理之後先知吏治之得失修内攘外視邦選
侯謂臣嘗備於使令察臣粗諳於牧養責之共理因以
程能臣敢不勸課農桑奉行詔令問民疾苦既消愁歎
於里閭寬上顧憂更盡撫綏扵軍旅庶幾一得仰答萬
分
代兵帥謝到任表
領祥刑之寄洊辱誤恩分外閫之權遽叨易命退惟忝
冒深積凌兢臣某中謝伏念臣末學亡庸孤忠自許鳴
劔抵掌而馳伊吾之北誓不俱生平齊下趙而會滎陽
之西戰思必克粤從去國久負空餐邊徼承流雖粗消
於愁歎古誼决獄曾莫著於平反敢期嚴召之臨更畀
成師之重眷此池陽之要地控夫江左之上游挈保障
而措之安師徒習教挫天驕而奪之氣精神折衝孰謂
臣愚可司兵柄兹盖伏遇皇帝陛下規恢遠略並用羣
才謂臣久在兵間粗眀戰守察臣曩將使指靡憚馳驅
簡此殊私錫之茂渥臣敢不虔脩武備仰答睿知安邊
境以立功名或庶幾於良將謁寢園而清宫禁尚克復
於神京
代邊帥謝賜銀合夏藥表
六月徂暑念兹玉塞之連營一札細書錫以寶奩之名
劑拜恩甚渥揣分奚勝臣某中謝伏念臣猥以凡才誤
膺遴選功名未立惟期馬革以褁屍齒髮寖衰詎知鴻
寶之為秘敢意眷懷之厚特頒御府之珍兹盖伏遇皇
帝陛下以德行仁對時育物寓均調於藥石均休戚於
臣工屬當三伏之炎歊爰逮萬金之殊品臣敢不恪勤
職守思報恩榮推君賜而慰士心仰副睿慈之訓共武
服以定王國冀成薄伐之勲
代邊帥謝賜銀合蠟藥表
郵傳綸命恩賁寶奩當此祁寒錫之靈劑祗荷殊常之
眷益增小已之榮臣某中謝伏念臣兵昧十全慮無一
得屬歌采薇而遣戍俾屯細柳以備邊護風寒如七尺
之軀思以上策而自治陋疾病求三年之艾不知先事
以為圖方憂臣力之微敢希君賜之寵兹盖伏遇皇帝
陛下規恢遠略並用羣才謂臣無薏苡之疑夙勵飲冰
之節而年乏昌陽之助或有負薪之憂藥膏盲於未然
之前延齒髮於將衰之際臣敢不欽承褒詔上體眷懷
彊輔精神與士卒而同甘苦力圖報效安邊境以立功名
牋
賀皇太后加上尊號牋
聖子愛親謹慈闈之定省神孫繼志奉顯冊以尊榮振
古未聞於斯為盛臣某中賀恭惟夀聖皇太后殿下德
齊天極厚合坤元蕩蕩難名有成功於堯帝亹亹不巳
生令聞之文王母儀備著於三朝内治廣刑於四海綏
多福而緝純嘏延洪有道之孫建顯號而施尊名揚厲無
前之績慶儀昭舉歡聲沸騰臣領戍陪都逢時亨會眉
夀無有害願𢋫魯侯燕喜之詩大德必得名更誦戴記
中庸之義
冊寶禮畢賀皇太后牋
受帝祉施於孫尊居太極有聖德得其夀昭揭鴻名典
冊誕敷臣民胥賀中賀恭惟皇太后殿下輔成内治宏
濟中興歷數無疆方衍東朝之慶福慈兼備肇新長樂
之儀端䇲卜龜虔諏上日範金鏤玉舖張閎休亘古昔
以未聞編詩書而無愧臣叨居戎閫阻遠闕庭與羣臣
前殿奉巵莫陪班列歌億載萬年為母惟有聲詩
慶夀禮成賀太上皇后牋
寶冊對揚方增崇於顯號玉巵親捧爰肇舉於慶儀喜
溢宫庭歡騰海宇竊以天地合德悠久無疆日月齊眀
照臨不息五百年聖人乃出三萬歲慈母亦然恭惟尊
號太上皇后殿下尊恊宸居厚隆坤載思齊所以聖豈
惟繼太姒之音天保莫不增將克配周王之夀太上有
從心之適慈闈偕難老之祥垂休無窮自今以始臣濫
分邊寄阻造闕廷建有極錫厥庶民祗仰贍於德教受
介福於其王母願益固於夀祺
皇后受冊命代張帥賀太上皇后牋
主王化之基必先内治錫家齊之訓首正中闈中賀竊
以文母興周至子孫而受帝祉虞嬪居汭繇歷數之在
舜躬稽盛事於前聞幸今日之親見恭惟太上皇后殿
下德齊天極慶衍宗祊母儀昔奉於東朝備罄旨甘之
養道化兹行於南國悉因付託之規爰贊睿謀以詔嘉
禮臣叨分戍役適際會通嗣其徽音喜頌思齊之聖錫
之純嘏更歌燕喜之詩
賀皇后受冊禮牋
儷尊宸極正位宫闈顯冊對揚徽音益振臣某中賀恭
惟皇后殿下發祥於遠作合自天車輿加重翟之華寶
鈕賁範金之飾謁見祖廟喜諧神人臣適際昌期祗深
善頌二南正始已基立於太平萬夀無疆永輔佐於君
子
代賀皇后牋
重華恊帝誕受丕基太姒嗣音尊崇儷極中賀恭惟皇
后殿下順承乾徤德合坤柔成孝敬而厚人倫以婦道
而化天下輔佐君子舖張閎休修至養於東朝揭隆名
於重慶若稽載籍盖未前聞臣阻遠眀庭欣逢盛舉不
一書而止方闡彌文呼萬歲者三敢伸善頌
賀夀成皇后牋
贊與子之謀密傳神器盡事親之道昭揭隆名亘古未
聞於今獨見臣某中賀恭惟夀成皇后殿下慈儉為寶
清眀在躬思念憂勤輔成孝敬謂堯綱命舜本一道以
相承而文母興周有徽音之是嗣章至尊而舒盛德登
顯冊以揚鴻休喜溢宫闈歡騰海宇臣際熙朝之極治
覩盛事之殊常燕翼子以貽謀已慶皇圖之永有大德
而必夀更祈帝祉之增
代謝皇太子賜頥真二字牋
前星炳煥光賁琳宫片語褒嘉寵膺衮字臣某中謝伏
念某見聞甚淺朴野亡庸修身其德乃真固所願學觀
頥養正則吉豈曰能為敢覬特書俾名寓宇兹盖伏遇
皇太子殿下多能天縱懋德川冲推其土苴之餘見於
文辭之表筆精墨妙卓冠羣倫色正芒寒下飾萬物故
雖一介亦被殊榮某敢不寶為不朽之傳用答非常之
眷刻之金石以昭河洛之禎祥藏諸山川當使鬼神而
訶護
