曹文貞公詩集後錄
大元故資善大夫陜西行御史臺中丞贈體忠守
憲功臣資政大夫河南江北等處行中書左丞上
護軍追封魯郡公諡文貞曹公神道碑銘(并序)
文宗皇帝初即位銳焉圖治以風紀之司視聽所繫正
便尤宜宿望詔引年未罷者悉復之公自浙西謝歸碭
山五年矣起使淮東淮東吏庶喜公之至復虞公之不
久留也未幾果有西臺之命使馹敦趣行次汴梁疾作
迺喟然曰七十歸事著典也君命急趨大義也至于齫
齒亢顔持寵而不知止深懼也遂屏傳揖使者駐車卧
簡書又至終不起尋引歸一時被命者亦相繼去位于
是天下之士高公之先決信公之遺榮也明年四子泰
亨卒于閩公往拊之過丹陽復聞長子震亨殁毗陵哀
痛因仍䀌然自瘵矣是冬其季復亨自碭來迎病不能
歸又明年春竟卒于毘陵别第賁亨復亨率孫允等扶
匶還葬所過城邑士大夫哭之曰雅德亡矣其如善類
何今天子即位之二年有司以公之事狀來上惠䘏之
典命數有加仍詔臣鑑為銘墓道以示有衆臣鑑謹按
曹氏世家定陶者實周文之昭地裔時代變遷聚裂還
往率不遠違濟亳間公諱伯啓字士開自高大考諱洧
以上務行省補據必以名役移中書畫可惟品八正從
流官乃應格同諮者十餘公資逾格左司議府皆難之
梁薊公時為左丞閱之曰是曹伯啓者非士開乎斯人
負才望二十年而尚齒簿書例可限耶特允之大德五
年進承務郎常州路總管府推官郡民趙友諒之妻江與
同居湯氏子通友諒殺湯而釋其妻江父千夫長素富
俠恥女見汚詭壻酗酒而然實非以奸徧賂當要屬公
信愛故人從容訪公道其故且以緡五萬為贄願如其
請公毅然曰友諒固鉅凶彼其嫚書䙝服往來章章者
不究其根則亂倫者回容而償殺者非本罪可乎故人
不敢復語獄上友諒竟以減死論富室黃殺人事覺厚
資其佃李亞羅誣服公閱實正之人服其明宜興無錫
二州饑推鞠專刑不與它務行省特檄公濟之民以無
殍十一年陞奉訓大夫河南行省左右司都事至大三
年制授朝列大夫台州路治中未赴拜西臺監察御史
詢部必以學校教養程督為先猾徒嚚頌所司少抑之
即衊以贓私訐于憲治聽者或不詰實徑符&KR1284;于罰間
有心察其冤例以嫌不之省公必研諦以情兩造俱盡
乃麗之法進朝散大夫本臺都事轉中順大夫召入中
臺都事延祐三年徙中憲大夫刑部侍郎湖廣行省右
丞裕嚕布哈前帥八番忿禦猺散卒野鵲劉等桀黠難
制密搆土官以兵掩誅其魁黨因而剽及良民牒訴紛
豗狴犴充斥又新添及平伐猺賊交亂西南以擾聞命
公偕兩臺御史本省參政賈馴&KR0681;鞠之行次沅州道且
梗公曰進非兵衛不可彼諸番部長萬一驚疑狙候為
患不細今乞往新帥習著威名若馳一分與之議靡不
有濟衆然之乃遣今監察御史楊鵬單騎詣之果得要
領以歸上坐前帥擅興罪餘悉以安大同宣慰臣撲運
嶺北糧歲石以億計實不副直肆為欺罔御史發之贓
累鉅萬朝廷數使督徵皆反而游言最後遣公其人死
公引喻其子第曰公逋死無貰與其蘄援以賂曷若送
官第條汝父所賂者移文抇之顧不末宥汝負耶受賂
者聞之率潛歸如數朞月得五十萬緡訖無可理者列
上與免廷議韙之轉通議大夫出為真定路總管路當
孔要諸王重臣往來驛頓未始以供億漁擾其民見戶
代輸流亡之賦工徒廩餼久不繼悉除給之拜大農丞
天下賦入鹽利逾半而淮浙尤重自初附以距延祐增
直十有(闕)倍官鹽既貴盜販蝟興鹽四百斤(闕)判貯
兩席滑商㗖場吏贏加有半由是前額虧懸竈丁不勝
楚毒先置官檢校終莫之革四年朝廷納李英之策以
英充兩浙運使别檄公與行省試可以聞乃罷掣製杭
州嘉興各為一倉浙西諸場隸焉紹興温台各為一倉
浙東諸場隸焉倉設常選監使副使監運員官售席索
諸場一歲之筴比初冬合竈畢輸于倉(闕)積之引商
坐(闕)各部州縣水客(闕)定其估引二百緡有畸
捐四之一以歸商餘悉入官監運場吏丹人增損袋法
盜賣漏失及各倉旬較月比貨輸不及者有罰如是法
一而私鬻亦(闕)多歸報遂著令迄今稱便尋除
(闕)書侍御史因言諸被枉赴愬上中外臺司今訟
冤者一切莫問非制也(闕)覆讞實則直之妄則加
論可也于是羣議譁然公尋亦去矣拜福建廉訪使未
行改右司郎中數月除山北廉使召為集賢侍讀學士
俄拜侍御史同刊定大元通制出為浙西廉訪使國子
丞陳觀二子相繼沒以書唩公曰吾祖簡齋嘗守湖州
遺孫照在馬照兩子公為丐一以嗣我他日死當不朽
未幾觀卒公召照示以觀書且曰周以太姬配胡公而
封諸陳此意不可失也照泣而從之公資以牢幣命子
復亨同抵京師觀卒有後其誠以孚人類如此平居每
戒學者必以不欺為本而以亥廣適用為學曰學不適用
猶不學也又曰學未融會不可與言道心未洞達不可
與計事故臨政莅民清勤不懈既不闊略吏文而每事
必本于經術心要居家興寢夙夜未嘗少肆喻子弟以
莊飭僮僕以謹禄入量出禮儉自持衣有三十年而無
涴敗者人語以謀生若弗聞也及卒家無餘蓄庋惟琴
書所著詩文若干篇號漢泉漫藁初配李氏攻苦内助
事舅姑稱孝先公三十八年卒追封魯郡夫人生四子
震亨追封晉陵縣尹賁亨今臨江路儒學教授謙亨讀
書早卒泰亨仕至福建鹽運使司經歴二女一適南臺
掾史趙大同一適餘杭巡檢張居仁再配石盞氏卒今
配石盞氏其妹也有淑德恩以拊下人未嘗窺其喜怒
累封魯郡太夫人生二子復亨前侍儀通事舍人履亨
西臺察院書吏孫男八人(闕)以公廕承事郎江隂州判
官過祖(闕)府令史敬祖天長縣儒學教諭(闕)
敬祖勤于藝業克配其嫡榮祖(闕)江浙行省欽祖弘
祖明祖繼祖皆從學女十人曾孫男二人曾喜(闕)女
(闕)人公生以乙夘年十二月三十日卒以至順癸酉二
月十六日夀七十有九葬以碭山縣孝第鄉之(闕)
中大夫禮部尚書臣曹鑑奉勅譔翰林侍講學士通奉
大夫知制誥同修國史知經筵事臣張起巖奉勅書資
善大夫中書左丞知經筵事臣王結奉勅篆額
(闕)
(闕)年歲次癸酉三月乙丑(闕)事馮
勉儒學教授詹天(闕)門生蔣德鄰趙楷等
謹以剛鬛柔毛薄奠敬祭于故資善大夫陜西行臺御
史中書左丞之靈嗚呼孰謂我公而遽亡乎中原之耆
舊朝家之元老如星而晨如木而霜惟公挾河嶽之英
累臺閣之勲殆巋然其如魯靈光故望風采者恍天垂
慶雲之昭章聆音聲者宛律嘘寒谷之春陽諧契誼者
郁九畹蘭蕤之交香蒙引拔者蔚大田稻苗之待秧前
者或班班乎青史後者或駸駸乎周行嗚呼孰謂我公
而遽亡乎昔盤桓乎憲府今老栢寒烟其黯蒼昔從容
乎翰侍今紫微夜月其慘光凡舊撫之州縣皆愴其如桐
鄉舊憩之郡藩皆鬱其如甘棠獨毗陵而尤永不忘信
乎遺愛遠而洋洋如水流深而泱泱方德星之聚兹驚
執法之隕芒嗚呼孰謂有憾傷乎賢而顯庸終以夀康
與漢之疏𫝊唐之白杜渺高風其相望嗚呼孰謂無憾
傷乎白髮何短丹心何長視周之尚父衛之武公猶足
以論道而熾昌固當世之所期奈司造之靡常宜乎時
之公卿大夫思其諮謀而稽典章四方之宦游而好
修思其猷謨矩度之允良凡吾輩之後生小子思其德
業之粹美思其表儀之端方思其言秩秩而温思其貌
昂昂而莊思其穹貴高年而能謙謙以自將嗚呼一朝
而迥隔于杳茫徒重泣涕之浪浪有烈其椒漿載酹其
餘芳尚饗
文貞公哀辭趙楷
御史中丞碭山曹公大德中為常州推官家君再辟府
曹掾公特愛重之公仕繇儒進故崇儒今財賦總管曹
公克明時授學官客常州公日延至會僚友說書時楷
始十歲家君攜往觀聽公召使前問所從受業俾誦大
學終卷公甚喜間至先師一山李先生塾命賦詩或加
賞予勉卒業後三十年公膺中外重任望益隆綸命沓
至最晚浙西憲使致仕特恩起淮東憲使尋除御史中
丞分司陜西得旨許告老遂歸碭山故里扁所居軒曰
知止齋曰容齋堂曰餘慶自號漢泉從鄉名也至順三
年春公來常州會長子殁又離暑雨河溢涉秋遂留過
冬楷方家居為童子師公俾其孫弘祖從楷學時至楷
所不怠有教與家君尤相好每憐其貧而悲其老或時
餽酒肉助楷甘旨具公天性謙裕凡所往來歴造其家
道舊故如平日公昔在江南得脾疾至是復作二子賁
亨復亨視湯液不離四年二月朔楷往候問進見簀次
語笑晏如十有六日加劇夜二鼓忽忽捐館春秋七十
有九公仕清要數十年凡所以尊主庇民彰善癉惡事
不一書而貴富夀考以功名終近世公卿鮮能及者三公子皆
從事憲府孫嫡以公蔭官上州佐泊孫男女二十餘人侍夫人
與喪會常州嗚呼公生也無憾死也奚哀然楷所哀者哲人不
可復作音容歎息隠然杖屨私有所不能自已者謹為之詞曰
碭之雲兮英英謇夫人兮好修靈雲漢兮文章佩服兮瑲
珩劃天閽兮洞開遡(闕)
周人禮樂晉風流臺省歸來已白頭韓柳文章登翰苑
崔盧姓字在金甌幾年人避青騘馬一夕天成白玉樓
華屋山丘今已矣羊曇那忍過西州(劉文炳)
大雅光前哲清名著汗青中原推閥閱後學仰儀刑别
業依南斗修程起北溟繡衣登憲府白簡肅朝廷食蘗
餘深味安車及暮齡芳蘭今滿砌丹桂已充庭致政尊
元老間居炯魯靈渭濱驚斷夢華表竟摧翎岱岳收英
氣文昌返列星一朝傷永訣千古閟遺經謬忝殊知厚
徒憎泣涕零無因歌薤露有恨寄泉扄(章懋卿)
望極中司責如公復幾人金章二品秩白髮九朝臣蟻
國空成夢烏臺只自春臨風一慟哭回首重沾巾天下一
大老人中三達尊西臺思舊德北闕寵餘恩冰蘗全忠
孝牙緋遍子孫生榮死無憾何用苦招䰟(陳禹遠)
中丞臺閣名猶重元老衣冠夢已空月俸終身丞相下
春雲滿屋碭山中東都供帳榮䟽傅南國甘棠憶召公
三十年前掾曹在青衫老淚濕東風(趙士元)
中原文獻已星稀又向南州哭繡衣小井夜寒神劍化
碭山春暖卧龍歸名揚臺閣生無憾澤潤兒孫死有輝
情斷些歌招不得凄風丹旐暎雲飛(蔣德鄰)
麟鳳世罕見如公能幾人官高不知貴道在豈憂貧霜
操西臺栢天年大澤椿一時泉壤恨千載淚沾巾(徐士)
(榮)
使鉞風霜肅臺綱日月新青山尋勝事綠野老閒身家
世傳清訓朝廷憶舊臣蒲輪空有夢薤露已傷神睿思
深黃閤嘉謨動紫皇典刑公尚在精力汝誰強用老需
丹扆辭榮綰繡裳九原不可作天地颯凄涼(陸元善)
公輔雄才邁等倫丹心鶴髮九朝臣幾年館職登金馬
一旦堂封踞石麟芒碭秋風空灑淚蘭陵夜雨獨傷神
那堪回首談經處雲白山青不見人(陳宗仁)
麒麟閣上舊功臣夢斷秋風渭水濱漢室衣冠一丘土
曹門詩禮百年人霜餘烏府留蒼栢雲黯燕山隕大椿
嗟我平生竟安仰楚江回首淚沾巾(束選之)
洪鈞播萬彙細大殊不同鳳凰託高梧天馬嘶冷風芒
碭多竒氣高人天所鍾馳聲益崇大起家繇章縫走謁
承明廬立朝見清忠歴官老臺閣仁惠蘇罷癃致政謝
天子綠野思明農子孫樹門戶觴詠何雍雍歡好未渠
央太白朝已東斯文就淪喪我輩將疇宗眷言思君子
感深情内訌生芻奠何益拊棺徒自恫死别良可愍揮
淚嗟無從(王德元)
栢府推元老投閒出鳳城席氊方獲拜窀穸忽悲驚天
上魚符墜人間柱石傾碭峯丹旐遠拭淚不勝情(劉景)
(聖)
北闕尊元老殊恩贈秩新致身崇學術歴職近衡鈞丹
旐含雲幕彤騶肅路塵應留舊遺像千載照麒麟(蒋榦)
譙國中丞貴冠裳起縉紳懸車方告老曳杖忽傷神臺
閣思清論朝廷憶舊臣春風碭山道行者淚沾巾(蒋□)
重禄中丞貴高年八袠尊懸車謝簪紱曳杖賁丘園故
典憐文獻豐碑示子孫無由拜床下春草夾新原(班宗義)
譙國衣冠百世榮中丞斧節重時名雞林此日懷文獻
烏府何年見老成未死青騘應有淚遠歸丹旐若為情
使君英氣還千古回首蘭陵空月明(劉瓛)
右漢泉漫藁故贈河南左丞曹文貞公所作也五七言
古詩長句律體樂府總若干首其子江南諸道行御史臺
管勾復亨什襲成帙國子生胡益編為十卷江南諸道
行御史臺侍御史濟南張公翰林侍講學士國子祭酒
廬陵歐陽公禮部侍郎趙郡蘇公國子司業太原吕公
為叙其端復亨以余與文貞公有平生之好故于余言
是徵四公當世文章士也紀述之詳歌頌之美雄贍悉
備奚以余言為然嘗聞三百篇之義尚矣美善刺惡嚴
嚴乎如秋霜夏日及乎成孝敬厚人倫美教化移風俗
則温温乎如祥風甘雨有不自其然而然者發之為政
事播之為聲樂殆不可以言語盡曹公以儒發身敭歷
中外宦轍四方故其寄寓紀述懷感諷刺賦詠目擊耳
聞真履實踐温秀雅麗諸製皆工非苟作也其吟詠情
性流出胸次有足自樂嗚呼予豈深知詩者哉一以重
復亨之請嘉其能保文貞之澤而又能壽諸梓以廣其
傳一以樂諸縉紳先生能發揚文貞平昔之藴奥故引
數語書諸序後云至元後戊寅秋特進上卿玄教大宗
師吳全節書
曹文貞公詩集後錄
