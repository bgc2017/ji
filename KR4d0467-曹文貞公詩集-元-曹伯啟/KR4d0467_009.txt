曺文貞公詩集卷九
元曺伯啓撰
七言絶句
題廉文正公畫像
正學孤高踐履淳虞廷元凱漢星辰咸陽事業荆南傳
百世中朝有重臣
題通通平章畫梅卷
畫出孤山清絶景誰其作者四王孫何當更假和羹手
添就西南月一痕
餞高顯卿參政辭職北歸二首
邑宰無心見督郵千年猶得號前脩相君能識歸來趣
占却中原第一流
江左繁華宰輔班星槎無恙便知還幾多傀儡棚中客
想像高標亦汗顔
重九寄史中丞
陋室維摩病繞身詩書堆案樂清貧世間誰佀盤溝老
報國歸來復報親
過桃川宫二首
山中花木四時春造物深藏太古醇若使漁郎知去路
再容多少避秦人
莫道神仙事渺茫高人曾見海生桑無因駐馬尋清景
極目西南世路長
良月既望憶仲通宰公兼寄君平察推
閒登黃鶴舊磯頭萬頃烟波起暮愁想像故人心似我
漢陽門外望南樓
觀稼
瘦笻高隴看西成風偃黃雲四望平不賴天公憐赤子
官逋私債幾時清
郭西獨行
落魄綈袍一蹇驢當年阮籍哭窮途冥搜盡日無佳句
時復憑高望八區
九日月下小酌詠懷四首
娟娟霜月淨樓臺能照人生醉幾迴桂子新香薦新酒
菊花留待後時開
賓鴈來時燕又東三年薄宦竟何功晴窗偶讀登樓賦
昨夜山家入夢中
官况凄其懶問津秋光過却愈思親浮雲蒼狗悲游子
白酒黃雞愧野人
花满東籬月满樓一尊清興濫風流歸來不及陶元亮
俗事紛紛欲破頭
題御史阿勒默斯松壑卷
雲壑蒼髯作真止歲寒潛德如君子不願青黃為棟梁
長風逓入行人耳
題任士安葬親詩卷
卜宅山原奕世安于湖借潤散清瀾古今報本無多子
破塚纍纍草棘寒
題黎景高僉事重修郎官湖太白祠卷後
兩朝文彩動朝端别國相逢得盡歡欲效當時謀一醉
形容不似古郎官
郭文美由西臺御史遷中臺以母夫人在堂不待
傳車預歸覲省忠孝備見三絶發據鞍盧胡一笑
粲粲牙緋陕右來俄觀衣紫赴中臺不辭迂路三千里
要博慈顔一笑開
筮仕先能禀至公簿書堆案愈從容靈禽已報還鄉信
一點飛雲遶岱宗
賜環消息日邊來共賀清朝得俊才昨晚一天時雨霽
太微光彩射三台
題梁國英牧牛圖
買得春風黑牡丹東臯常伴水雲閒披圖便覺歸耕好
不履危機是此關
題宋成之畫馬卷
奚官珍重玉花&KR1301;縱意清漣碧草中幸際四庭烽火静
不須騰踏待秋風
與孫大方真人對酌木香棚下
每懷仙境到無緣綠暗紅稀又一年棚上雪香棚下客
暫時分得橘中天
蘇昌齡時光山水小景圖二首
林壑微風草木香紅塵回首路茫茫多情一片東山月
纔到滄洲駐景長
余生夢寐在林泉老眼披圖意豁然可笑勞神不知止
咸陽何啻路三千(時拜西臺中丞未赴)
題蘇昌齡溪山讀書圖
一區精舍水雲間萬里春融百慮閒海内蒼生渴霖雨
不應堅坐對柴關
題王君實孝行卷二首
薄遊王粲不遺親地迥天高只此身慘淡經營供子職
四方觀感豈無人
報本丹誠誓不渝每逄歡樂變憂虞會須遂却中年願
孝子忠臣不二途
庚戌立夏秋聲真人階前木香盛開劉叔敬提舉
共賞有詩别後想像二絶呈木香主人
咫尺仙凡列二途至人懷抱只清虚一尊共適悠然趣
鯤化鵬摶不羨渠
風雨瀟瀟春事休年光衮衮雪盈頭榮枯莫說槐根夢
身世相看總置郵
衆御史議行酬答之禮宴集公堂僕預賓主無絶
長補短之藝慮養小失大之譏口號錄呈正臣諸
公
傷廉傷惠兩皆難成始成終耐歲寒有往有來方是禮
非賓非主意何安
江東陳伯宣置莊名忠養盖取事親爲大之義覧
卷悵然
忠養名莊奉二親澹翁題扁重千鈞江寧陌上人應道
王塚丁祠德有隣(莊近王祥塚丁蘭祠)
次鄭參政韻
白霫人人倦一來輪摧馬仆懼罹災知幾不似衡陽鴈
纔到春深便北廻
題魏立之所藏榮啓期三樂圖
閱破浮生九十年從來三樂得天全情知不是塵中客
兀坐横琴答聖賢
題黃秋江釣月圖二首(其人善星學)
渺渺秋江浸月宫扁舟來往一絲風錦鱗釣得渾閒事
萬象包羅指顧中
桂影扶疎漾碧流高人歸隐坐垂鈎乾坤空廓心無際
雨笠烟蓑老即休
慧山泉二首
南越甌閩北拒燕醯鷄來往甕中天年來巳報霜飛鬢
纔識人間第二泉
生平所嗜玩清泉照見塵容返自憐陌上行人汗如雨
雲林深處重留連
歎宜興無鍚飢民二首(時官為設糜僧閑不假鑊)
緇衣終日誦慈悲螻蟻傷生亦皺眉一鑊高懸萬人命
貪嗔當畏老天知
沴氣無情苦降灾飢民往往背如鮐微軀不惜填溝壑
還我生前布施來
醉中感懷
世間鄉族最爲親強半逡巡是古人縱使江南官况好
也應回首一傷神
題焦潤之覺齋卷後
人心天理本昭昭利欲無端日夜銷說向迷途渾不省
世間鵬鷃各逍遥
和劉平叔見寄二首
量若洪波重若山紫薇花下願君還誰知金榖塵埃底
猶自哦詩敢破慳
杭睦相望水隔山劉郎詩債未能還耐官到底無清濁
造物從來有䞉慳
中元日雨不出悼所喪馬呈憲府諸公三首
踏破寰中萬里塵争知駿骨委咸秦飛騰不是書生分
東望家山一慘神
酷烈薰心不可醫終朝起伏向人嘶方瞳失却來時路
草满秋原水拍隄
墮甑皆言莫繫懷行人不見邑人災忽聞隣叟悲還笑
秖爲狸奴去復來
題奉元韓氏所藏藍關風雪圖孀親賜絹并先隴
畫圖三詩卷三首
秦關風雪路﨑嶇人道回天計亦迂一自謫遷爲口實
後來尤弊蔓難圖
天上霜縑寵渥光階前蘭玉姓名香長安潤屋知無數
一笑輸君戲綵堂
手植松楸慰九泉慶門能識性中天悠悠南北雲萍客
愧讀春風錫類篇
奉贈施水菴僧
萬疊雲山遶梵宫黑衣三五坐談空適來車馬迎門處
一念應歸有相中
碭山諸友會詩邑泮作絶句紀預詩盟之意
秋望
凝望秋原景不窮凄凄風色去年同菊黃楓赤渾閒事
一片西成在眼中
愛菊
人間衮衮惜花王得佀東籬興味長擷秀餐英期晚節
相看日日是重陽
諸生酬唱以九日言懷西郊晚望爲二題因念春三
秋九乃南北士民行樂之時重陽廹近河决虞城鄉
邑三面皆被其害别墅數間亦在洪浸吾今而後知
樂人之樂者憂在其中矣冥冥造物豈易量哉二絶
發諸君一粲
九日言懷
黃流衝决沒平原孤負秋英泛濁醪想像生靈半昏墊
急營棚棧哭登高
西郊晚望
步屧郊坰樂未央金天忽變水雲鄉行吟策杖乘高壟
猶剰蕎花撲鼻香
題許宜之三詩卷
樂善樓
心君樂善故名樓占却人間第一籌視履考祥端可必
郎星烱烱照吾州
文會堂
講明聖學遠方來仁宅居安義路開多少紅塵名利窟
歲時相遇只銜杯
壽許公
八袠因循又七年松姿鶴骨只依然傍人錯儗真君後
自是安陽陸地仙
賞中秋月用碭山諸生分韻
平分秋氣散晴空坐待銀盤上海東美酒清歌誠外物
满懷佳致與人同
送婁行所覲省廬陵二首
東淮遊覧復江西多少風光入品題不信窮通有成筭
世間鳬鶴幾時齊
歸心黯黯楚山蒼離恨悠悠江水長功利儻來將底用
願君常葺讀書堂
寄題劉氏義學
人間樂事育英材天下高風義學開崇化勵賢需茂舉
使華先指鄧林來
送吳飬浩貢士歸省
冥鴻小却暫西歸莫恨功名與願違材大古來難適用
終期綵服換朱衣
仁宗皇帝在藩邸趙人劉士中登塔採鴿供尚膳
墮地幾死圖像求詩因書二絶于後
薦羞捫鴿冒層烟默識神龍巳在淵誰料半途成廢墮
不教隨侍九重天
丹誠一點誓忘生不爲當時識姓名福善禍淫天道遠
满擔詩卷若爲情
題史總管隨車雨詩卷
乾坤漠漠困黃埃陌上傳呼太守來甘㴻應時醒萬物
歡聲何啻發春雷
送寇致中歸永城
諸生誘掖漸還淳世事關心忽問津此别不須增感慨
大河南北即鄉隣
題東丹王乳駒圖
目眵神慘骨凌兢藴抱終天母子情惻隐更思推此道
含靈孤苦可憐生
常光明瘉李彦政既盲之目因綴一絶於中丞趙
公序末
何處浮雲翳太清飛廉驅逐便開明常君佀是廻天手
好藉餘光老魏京
題建康路教湯碧山金陵十詠卷後
清詞十闋弔興亡華屋丘山夢幾場一片東南佳麗地
老懷吟詠轉凄凉
五言絶句
見山亭(義興賑濟)
暮宿見山亭翛然心境清飢民不忍聽那更候蟲聲
曺文貞公詩集卷九
