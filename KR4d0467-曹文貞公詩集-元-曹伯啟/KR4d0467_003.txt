曹文貞公詩集卷三
元曹伯啓撰
五言長律
陪翟沈二文學歲莫登宴嬉臺
一雨開新霽長空絶點埃眼明初出郭心遠乍登臺矮
塔培黃壤摧碑漬綠苔幾人遮日去雙燕受風迴稚柳
沿新塹神祠暎古堆翠峰依舊好金菊爲誰開日夕牛
羊下天寒鳥雀哀黃流随去住元氣接周回風箒誰操
執雲衣自剪裁松杉誠異質樗櫟謾多材傚北衣冠變
平南士卒來功名殊未已伏臘迭相催弔古情何益哦
詩愧不才歸歟風景暮携友且銜杯(因飲張氏席上故云)
秋夜西齋有感
旅况隨秋變凄凄百感生白雲凝望眼黃鵠計歸程藍
縷臨卭服虀鹽漂母羹舊痾雖有瘥新業竟何成財匱
交情淡門卑禮意誠淹留諳世態出入論家聲眉鎖將
詩解心田仗筆耕蓴鱸張子興燈火退之檠雨積堪輿
暗霜欺枕簟清天風篩竹響簷溜瀉階鳴伏翼生憐暗
飛蛾死趁明鴈鳴如有訴蟲語不知名兀兀心猶醉栖
栖夢亦驚隣砧催薄莫樓鼓辨深更目斷家何在年衰
志未平自憐飄泊久坐起若爲情
送南冠謝時清北行
否泰今猶昔兼攻弱遜強天兵多奮迅隣國半凋傷士
馬仍吳土簮裾躡漢疆紛紛行路客落落謝家郎淮楚
冰霜重幽燕道路長負包躬若罄逐伴汗如漿載贄干
當路懷書謁尚方形神雖落魄意氣自昂藏傾盖成三
益論文盡數觴貧中覘大節言外挹餘芳彼美文章士
來遊禮義鄉當途有知已無使嘆垂囊
和陳愛山
拉友尋佳致迢迢遠市喧度山寧惜馬傍水得觀猿淨
盡羇人恨招回遠客魂樹頭參漢表石齒漱雲根植柳
人如在唫梅墓亦存風杉蒼晚節雨徑綠秋㾗數畆栖
霞洞千年落照村誰憐丞相宅我愛故人樽叱道僧歸
寺還家僕候門賈留真有意誰可代晨昏
再和
酷愛西山景經年可避喧一聲何處鳥百樣此中猨地
雅僧成趣峰高客斷魂長藤梯藉力茂樹石粘根賤子
心君駭賢人手澤存水亭寒有素雲洞秀無㾗古篆紆
清澗新圖掛遠村乾坤雙斷梗身世一芳樽戍角催歸
路吟鞭懶入門五年申浦住卜宅愧吾昏
贈李都事(字和卿大名人)
記識英豪士求官萃古燕下風俄獲侍教雨屢蒙宣老
筆千人敵芳名萬口傳心聲無悔後仁政足光前柱礎
尋常定盤珠左右圓料量明若筮安止泊如禪藩鎮麒
麟布蘭臺鴻鴈聮佩符臨此地彈指憶當年流水供迎
送飛雲體變遷及瓜留未得行李尚蕭然酌酒爲裝贐
吟詩當祖筵它時隔霄壌晚進望陶甄
謾成寄朱伯海主簿
聖朝覃至化寒士忝微官迢逓踰千里間關歴萬端山
城居寂寞燈火憶團欒申浦烟塵暗君峰草木寒吳風
純已散楚語辨應難賴有朱夫子論文釋永嘆
五言律詩
敬題仁廟御筆加郭西埜等官手卷
宸心寄宸翰天語授天官際遇升騰易懷思補報難祥
雲横碧落綵鳳出金鑾何啻千鈞重當爲百世看
和宮教授二首
蒲柳驚秋至蒹葭泣露瀼虛名無實用旅迹寄遐荒念
念歸南畆悠悠夢北堂緬思忠與孝馬腹值鞭長
青雲有高士捷給如飛黃白眼空四海清風扇八荒蹇
予誠跛鱉世事付亡羊客窗誦佳句黃妳潤枯腸
和人遊蔣山二首
爲憐山崒嵂不避路縈迴况值八九月那無三兩杯人
生行樂耳世事已焉哉碌碌剡溪令何如終草萊
古人追樂事日費百千回發興排詩律消愁仗酒杯何
時能倣此吾道付悠哉所恨虧甘旨斑衣愧老萊
初到江陰寄徐路教仲祥五首
自古江南地澄江小翠微訟清衙散早路僻客來稀季
子高風在春申故宅非晚凉無一事携酒坐苔磯
自古江南地林泉勝槩多扁舟波㶑灔羸馬路陂陀異
服人争笑吳鄉語漸訛兹遊諒竒絶奈得倚門何
自古江南地民安樂最深稻畦雲漠漠松畹霧森森鵝
鴨喧池水雞豚憩竹林小舟維古岸銷我利名心
自古江南地東南别一天樓臺紅燭底車馬翠圍邊忝
預官曹貴難逄吏屬賢不圖争腐鼠危坐看飛鳶
自古江南地兹行始識真傳云風土異尚念里閭親綠
水羞前列斑衣負此身何如徐孺子詩酒四時春
和通州王總管二首
彼美王夫子相逄各異鄉秋高風淅淅江闊水茫茫回
首關山遠傷心道路長英豪休感慨十手指軒裳
霜信入譙樓人間溽暑收荒凉松菊徑潦倒芰荷洲銀
漢誰家月金風滿地秋吟詩遇知已毛穎凛霜矛
村居
羨殺村居好經年絶是非牛羊歸晚徑雞犬散朝暉露
坐分藜榻郊行解葛衣城居苦嚻隘來此卽忘歸
馬上倚和毛潛夫校書見贈
衰悰思故友携酒特相尋忽忽二年别悠悠千古心詩
書清晝永桑柘綠雲深羡子閒居樂無勞歎陸沉
宿呂梁寄子素府教
舟泊呂梁下心馳天地間澹烟新店舍斜月舊河山苦
債無終極衰年度險艱夢中孫與子相戒製斒斕
和徐同知遊北山寺
重陽尋勝槩出郭抵雲山梵宇棲遅外田家指顧間人
言生處樂我羨此中閒景行東籬下螺杯且駐顔
蘭溪郊行
千里飄零客雙親喜懼年馬嘶青嶂外人望白雲邊要
領知誰授舒徐頗自便此行羞伏櫪何必較䕫蚿
和完顔東臯僉司
一踏荆榛路三經杞菊秋下喬知有命行變覺無憂素
髮迎新歲青雲憶舊遊詩來慰惆悵飛夢海邊州
儀山寄山東張希孟學士
有客樂幽閒棲遅濟岱間昔時錢若水今日謝東山蚤
避鳳麟網固辭鴛鷺班忝予聮故友衰白始知還
周可山風鑑獨步江東别幾三十年邂逅金陵寫
懷奉贈
白下有遺叟栖遅周可山立談千古意坐占一生閒淨
拭妍蚩鑑高標義利關逢君常自媿衰謝不知還
答南冠
朔方崇信義南渡寖浮誇土實國風厚火空文物嘉皇
天親有道元氣造中華萬事非人力含靈本一家
夏夜露坐二首
蕩蕩青冥闊瀼瀼白露寒驚烏啼木杪老兔出雲端坐
久同誰語吟成只自歎慰親應有日沿檄到長安
露坐夜如何村居即澗阿蒼烟噴素月碧落轉銀河病
抑詩情減愁添睡思多秋風庭樹響勲業愧蹉跎
冬夜書懷
土銼蛛絲冷頽垣鼠穴稀充腸惟脫粟蔽體乏新衣守
分人嗤拙懷安自覺非當年同舍友裘馬自輕肥
秋日嘉禾道中詠懷
旅况随秋變閒情與世疎年將知命到禄及代耕餘濟
物無良策安心有聖書雲山千古意瞻望獨躊躇
題王龍驤舟師圖
問罪平吳土分兵自益州百年還入統一鎻謾横流王
氣烟同熄侯封死亦羞畫師微意在固國有嘉猷
辛亥三月陪馬克脩治書謁天游孫真人方丈階
前牡丹盛開巵酒同玩座中范提點索詩
拉友尋佳致琳宮引興長服膺師酒聖拭目待花王逝
水年華急行雲世態忙無因駐清景春色又斜陽
和張受益二首
交契觀夷險高卑象梓橋世途逄蹭蹬心境失逍遥道
詘身焉用居安氣不驕燎原風正急誰爲辨蘭蕭
蚤歲遊東魯從師學步趨虀鹽三尺命行李一嚢書往
事随黃鵠空場縶白駒宦情都淨盡欹枕憶耕鋤
寄景梁御史
清朝恢制度臺閣任儒臣昔預聮鑣客今爲避路人拔
茅言在耳遷木句傷神奔走情無賴西風起問津
用除夕韻呈菊圃
已坐儒冠誤那能吏責禁世途脩且阻時事古猶今闒
茸除煩障剛明見陸沉喬松冰雪底一點歲寒心
寄友人
汲古人傳僻安貧自覺清巨鼇誰可釣腐鼠不須争未
了高軒過宜逢小吏輕白丁二十許甘學范高平
送祖繼先還真定
濟濟恒山客堂堂骨相竒書傳先世德文盡後人師進
退無非命功名不可期胷中長策在重看著鞭時
次韻王菊圃朋益相公二首
繡斧馳諸道霜威霽兩間旦評推剡粤聲價等丘山帝
德純無已臣功敢置閒况非東晉日何必賦知還
元英貫心月實理固靈根直節山侵漢清流水抱村政
聲隨欸乃詩韻破人渾東魯多君子名臣萃一門(元遺山有)
(論人詩)
悼幼子
世事雲千變人生夢一場悠悠誰範冶擾擾自彭殤公
道方緘口私憂敢置腸家人能解此情淚莫沾裳
壽毛潛夫
西風吹晚節東魯毓英材簡重由天性高明不露才巖
巖峙青壁凛凛助烏臺四海黃花事百年長壽杯
送天鍚省郎奉先柩歸葬宛丘
壯歲游南土方春賦北征暫開千里足終復九霄程存
殁應無愧榮枯総若驚堂堂公輔器休繫故園情
寄高文甫治書略寓自劾之意
憶昨分携地怱怱朞月餘年增心懶散政靡術空疎恨
别幽蘭契愁同乳虎居新春將入手歸計定何如
用賈公儼韻壽何仲禮
當年遊薄宦脫鞅到君家摩拊紫荆樹攀緣常棣華芳
名稱月旦萍跡寄星槎長壽鄕中客陶然飲紫霞
次鄭參政留别韻(鄭字信卿平陽人時爲遼陽行省參政道過白霫)
塞垣巇嶮地歲莫爲誰來交態只如此宦情何有哉豈
能供世用聊復竭吾才夜夜家山夢羸驂幾日迴
和宋御史喜雪見寄
都城久無雪臘日凍全消十月江南住六花簾外飄豐
穰關政事喜樂到漁樵拚向梅邊醉荒詩爲續貂
曹文貞公詩集卷三
