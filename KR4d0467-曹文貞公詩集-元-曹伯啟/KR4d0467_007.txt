曺文貞公詩集卷七
元曺伯啓撰
七言律詩
中秋夜不寐
露下遥空人未眠佳辰慙負嫩涼天鄭聲繞耳非常夜
庾興關心似去年商馭解紛聊自足桂輪排闥爲誰圓
虧盈見說無終極坐聽寒螀思黯然
長安早發
夜氣溟濛塞兩儀客懷牢落動清悲月明宿鳥啼烟樹
風勁寒蟬泣露枝西北鄉關除夢到東南民力謾心思
路難無奈篙師促八月長安早發時
湖頭鎮阻雪
湖頭連日駐征鞍客舍蕭蕭風雪寒恍似伏波思弟切
翻思韓愈度關難旋沽村釀連愁飲重檢家書忍淚看
病僕羸驂欲何往一壺天地正澷澷
金華道中
青衫落魄可憐生誰爲賢勞賦此行雨困肩輿山逕滑
霜增眼界野塘清氣隨天意無南北德洽人心有重輕
悵望蘭臯艱苦地令人低首憶初平
過長橋書所見
柳如青幟導姑蘇橋若垂虹飲太湖渺渺天光接波浪
凄凄秋色上菰蒲行嚢只䞉新詩藁身世端如古畫圖
獨倚危欄追往事鴈銜霜信下平蕪
遊西湖
鬱鬱羈愁暑不堪畫船西出事竒探柳邊和氣蘇公路
梅底清風處士菴已覺湖山入胷臆更容絲竹薦肥甘
錦雲一段三千頃記取平生作盛談
雨宿無鍚驛有懷潘景梁
泊舟夜宿城南驛借得幽房勝鶴籠急雨響傾千澗水
薄寒聲透四簷風偶懷握手詩人面想像聮鑣御史&KR0865;
千里相思腸欲斷中堂燈影看摇紅
和韓同知
荒城何喜餞皇華满馬春光路不賖玉闥簪纓三輔客
青雲冠蓋五侯家臨江釃酒情何限對節成詩興未涯
從此東南民事樂使君和氣雨随車
和丁仲謙
皎皎襟懷燦日暉生平藴藉定誰知斷蓬轉地三千里
老柏參天四十圍戀闕久思羊舌諫待時還作虎頭癡
人間鼷鼠雖無用乘興宜教弩發機
金華客舍夜鼠爲祟囊有餘粟懸置榻隅羣鼠思
竊食之歴戶樞緣屋壁墜者相繼蘇而復登感慨
偶成
隨軰猖狂攪客心區區斗粟苦相尋前行墮地後不止
我自絶糧渠復侵歸興渺然風瑟瑟壯懷如此夜沉沉
欲投忌器空搔首盼殺羲輪輾宿陰
秋日宴江山樓
淛江東注接天隅吳越青山入畫圖平日勝游今日最
世間煩暑此間無萬家樓閣蒼烟覆幾處園陵白草枯
痛飲狂歌有真趣主人休惜酒錢麄
姑蘇館夜雨
雨館幽栖耿不眠單衾如洗夜如年梧桐井畔風波惡
薜荔墻頭水樂全壓屋密雲滄海立照窗飛電玉繩連
據床點檢平生事唯有青燈結淨緣
寄江陰諸君
六年疎僻賴相維猶記河邊酌别時歸興暮雲同縹緲
愁懷秋草共披離仕途縈折還幽谷世態峥嶸又奕棋
想像芙蓉城裏住客窗頻讀送行詩
題完顔御史等官涉海圖
鯨波設險古猶今習俗何嘗計淺深風伯持人驚世路
山黎厭客著官箴君臣上下無私意天地中間有此心
遥想二公皆定力曾經人海看升沉
送琴士瞽者張伯源遊東浙
靈臺寂寂湛空明萬古青山只麽青不待有弦知律呂
會從無極辨儀刑世間五色真盲晦雲底三辰未杳冥
聞道東遊多勝賞草堂回首似蘭亭
酷雨(是歲征交趾開太湖)
梅花消息小春天酷雨連宵響大川伐罪觀兵交趾路
趣工興利太湖田雨暘僭忒非公論倉庾盈虚属化權
常記薰風遍淮楚村村香火禱神前
詠懷
擊豪卧虎事非難一柱中流頗自安冰炭聖賢猶未免
燕鴻時序不相干落花飛絮無春夢脩竹長松有歲寒
月旦悄然明府去敢因俗議動悲歡
辛卯八月婺州途中用菊圃韻
書生身世短歌行貫日襟期答聖明衆苦小鮮遊沸鼎
獨憐飢鼠攪寒更風雲慘淡千年會天地盈虛萬古情
無象太平元有象翠微深處管弦聲
寄張仲豪
簿書形役愧同倫宦學如公有幾人勲業未慙賢相種
文章宜卜醉翁隣江淮去住風濤惡天地生成草木春
珍重忘年欲傾倒短章聊爲寫情真
贈朱路教
春光已覺二分休到處鸎聲喚客遊醉裏顛狂從汝笑
閒中滋味復何求人生貴賤有前定世事升沉無盡頭
更欲小園謀一醉賣書應惹杜陵愁
送丁仲謙之杭州
十年師友更誰親四月江臯手重分不學輕交如覆雨
應知小厦未連雲鳳雛豈是籠中物龍種常思冀北羣
此去文旌知不遠尺書朝夕願相聞
遊靈隐
岧嶤鷲嶺梵王城秋氣平分寶界清火宅久居心獨苦
雲林初識眼增明禪關已被猨參透仙洞誰教鬼鑿成
慙負半生泉石約暫來偷暇洗塵纓
過姑蘇
城上雲山罨畫遮城中民物壓紛奢金銀璨錯三千界
丹碧連綿幾萬家麋鹿屢經成故事燕鸎依舊愛新花
清貧本是書生分只想山林景物嘉
和王士美
十年里社記情親此日同登陌上塵孔氏家聲喧紫禁
王生詩筆徤青春楩楠定見爲梁棟魚鳥那知在網綸
禮義擴充儒者事菜羹䟽食任吾真
次韻侯巖甫兼寄張景先
求官初擬報天倫南北營營役此身千里關山遮故友
十年塵土汙行人珠犀潤屋心非素詩禮傳家道自新
邂逅還鄉觀二妙文章如錦氣如春
喪馬和平甫見贈
驊騮得自浙江西遠近重經摠不迷寒洗官河潮欲退
暖行村逕草初齊德馴喜藉還家力病倒愁聞隔夜嘶
昨晚侍親辭别墅杖藜踏雪路高低
送陳愛山教授歸餘杭
曳曳文旌出暨陽暑天形役興悲涼毛生有檄儒官淡
蘇季無金世路長數軰晚生傳道德十篇高誼見忠良
蘭臺指日能相近鶚薦行看逹尚方
丁亥清明東平寄二弟濟州學正
憶昨分携春正寒生涯到此又儒官客中度日今非易
貧裏攻書古亦難接物謙和辭尚簡處身廉謹事容寬
我行更别雙親遠莫負因風數問安
贈劉彦卿
抗塵南北六經秋拭目朝堂總俊遊聞道銓條待常品
便將心事擬清流酒徒未識新豐客舟子虚疑戸牖侯
長路﨑嶇行又錯看人騎鶴上揚州
贈元伯士瞻二友
器識參差德未倫白頭心事尚如新十年薄宦爲遷客
四海親情有二人名族流芳各神俊聖經充體自真純
眼中輕薄何須數它日南州願卜隣
壽李野齋學士
紫禁衣冠舊綺園玉堂儀彩更清温自然官職名何重
無事威嚴道愈尊萬里春融誰可繼一宗元氣諒斯存
瓣香獻壽梅花底願比岷山活水源
寄菊圃憲副
十行丹詔發春雷一脉陽和遍九垓天下求安先肅政
浙東何幸遇全材貪狼晝伏毛如立老鶻宵征氣已摧
山谷饑民厭煩酷賜環消息不須來
次韻題蘭溪洞源壁間
南北囂塵日夜侵好風吹到白雲深智仙久住誇山色
俗客初來戀竹陰萬事不如收脚坐三年應負掉頭吟
疲民不忍加鞭箠誰識平生水石心
己丑冬和楊塘徐改之
大隐由來住遠郊簞瓢誰識是英曺陶潛未得尋歸計
楊子元能作解嘲儘放陰陽催日馭且收風月入霜毫
嗟嗟州縣勞生客千里關山馬骨高
犬馬無功答聖朝催逋去郭應宣條泥蟠曲逕頻巇險
寒廹孤衾倍寂寥閭左凋傷徒軫念馬頭麾叱莫揚驕
旱餘又值連朝雨桂玉艱難有衆謠
初至金陵聞憲府諸公詠梁武鑊蓮花想像爲賦
欲致芙蕖水面風規規培植興無窮曾陪青草軒窗外
忽幻紅衣鼎鑊中香色未饒春富貴本根元抱玉玲瓏
誤承老柏垂清蔭拔地參天趣亦同
次韻申仲禮尋梅
世間紅紫俗難禁盼到梅時忍倦尋蠟蒂愛渠情不捨
瓊苞想像意何深問樵旋覓溪頭路随僕翻迷雪後林
自古詩人耽此癖可憐寂寞歲寒心
和申仲禮
紛紛榮悴閱春花慙愧山巔與水涯不揣散材難補世
自投塵鞅却思家黃紬覆首争槐螘藜杖支頥數屋鴉
歲莫情懷若爲守真同旅食住京華
次韻趙仲權留别
江干惜别重依依才學如君是俊竒櫪驥長鳴須北向
雲鵬小却暫西之萱堂趁捧椒盤酒芹館誰賡柳絮詩
莫戀倚晴風景好不來簪盍慰相思(倚晴樓名)
送潘景梁僉事之福建
仕學推先得兩優繡衣分柄鎮南州禮曺回首非新進
憲府信眉是舊遊三楚冰霜随馬策七閩泉石入詩籌
計程似與梅花約在在清香满道周
次韻毛潛夫詠懷
早歲功名意未闌便抛鉛槧客長安化工造育無偏陂
物理盈虚有䞉慳陌上紅塵摧面目夢中清露洒脾肝
於今不作求人計芹館依栖侍孔顔
送王庭瑞經歴之廣東憲司
聖政優優布四方繡衣賓幕姓名香海隅守令難求備
天下浮誇喜變常神志高閒烟瘴遠道途縈遶世緣長
慶門忠孝垂千古又見聞孫叱馭郎
送程前村之京口(善易學婺源人)
四聖能知本一心却從流俗玩升沉江湖勝觀襟懷闊
天地窮源造化深青眼相看常倒屣碧雲興感欲投簪
人生離合非無數送别江臯思不禁
題金御史所藏王彦章觀馬圖(後置以椅豹皮覆之)
五季英豪王太師百年儀像見横披眼中汗血真龍種
身後聲華古豹皮偉節亭亭照今古高風凛凛動華夷
兜鍪一奮成忠義何似貂蟬老更癡
寄郝知事二首
詩禮漸摩氣已清冗官抛去世緣輕未應落寞傷時態
想在淹留見俗情士類會談新德化我曺猶佩舊章程
歲寒獨有梅花樹凡草芳時豈見榮
山光水色古猶今人事聮翩苦見侵俗務日新公論减
簿書星急吏權深名場久欲抽身去詩伯相陪擁鼻吟
臺閣搜賢到巖薮故人能識向來心
蘭溪郊行
羸驂乘暇閱山鄉風景無邊眼力強千里稻雲蒸大冶
一年梅澍積深塘虎狼竄伏天刑近鷄犬舒徐日馭長
微禄每慙無補報欲將心事效平陽
泛舟次人韻
明月清風入素秋摇摇官舫泝溪流時違未要彈馮鋏
興淺還思上庾樓匹馬東來成底事孤雲西望不勝愁
沙鷗不解人間事飛去飛來百自由
送何好禮御史按部江淛
鍾山横翠楚江空寒氣随君馬首東吳越英華詩有料
吏民情偽事無窮雍容措置攄長策慷慨施爲合至公
三道竚看豺虎静早廻臺閣復生風
倚和吉甫提舉見贈雨中述懷詩兼寄王覺軒山
長
風雨瀟瀟夜未央客牀孤寂似禪牀庸材敢望日三接
佳士尚留天一方萬事到頭都是夢此心安處即吾鄉
卜隣陽羡溪山好遠勝毗陵古戰場
覺軒二子頭角嶄然盖乃翁生平積德設施所致
因作數語頌之
西州文族姓名香階下三槐葆蓋張鵝眼不辭公府用
馬蹄常爲故人忙言思切直心無礙道合中庸氣自剛
積慶臾霑山水秀欲期陽羡作桐鄕
曺文貞公詩集卷七
