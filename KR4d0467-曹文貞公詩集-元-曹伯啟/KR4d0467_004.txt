曹文貞公詩集卷四
元曹伯啓撰
七言律詩
詠鴈
寒色波光秋影涵數行天字到江南銜蘆有爲防矰繳
擇地無心入瘴嵐寒暑相催猶可避稻粱雖好不宜貪
哀鳴欲動何人意獵騎彎弧酒正酣
夜雨
老屋淙淙榻屢移披衣起坐候晨鷄四簷急溜三江瀉
一道寒聲萬弩齊飛電過窗開寶鑑震雷鼓物揭征鼙
平明點檢人間事流水溶溶漲小溪
暮春用唐壽卿韻二首
一天晴碧日遅遅暑氣蒸人力自微幽徑雨餘芳草合
小園風急亂花飛卧思沂上歌詩去夢到山陰祓禊歸
還憶去年乘小駿西湖遊罷北山圍
流水年華去不窮眼看濃綠換芳藂半溪淺碧春前雨
滿地殘紅午後風客舍蕭條唯感物壯心寂寞謾書空
吟詩羡殺唐公子興在三山碧海東
就學東平嘉祥道中書事二首
行潦縈紆會古溪一行白鳥自高低敝裘恐惹途邊棘
疲馬愁顛雨後泥思入石林風浩浩吟成沙草日凄凄
相逢莫問經行地萬壑千崖總是迷
夢回午枕倦聞聲野鳥摶空隐見形積水還同流水碧
遠山翻比近山青霞迎雜珮新荷燦風揭麻衣野菊馨
安得畫師頻點筆歸來移入紙方屏
夏夜露坐
露下晴空釀薄寒坤輿厚德載人寰星光遜月明珠碎
雲氣停風白練閒水鳥自摶空闊際烟蚊常在有無間
兒童爲數秋期近書劔無成益厚顔
送朱教之姑蘇二首
世變涇流雜渭波逸民今喜出烟蘿數間學舍三生分
一紙除書二載過韓愈有書思象闕鄭虔無路侍鸞坡
壯年莫作菟裘計事業人生不厭多
斗南名士浙東賓落紙雲烟字字新道出羲皇非傲物
學宗伊洛反疑人楩楠生世終爲貴詩禮傳家未屬貧
常記江城風雨夜短檠相對話情親
鄕飲禮罷次諸公韻
萬井笙簫宴畫屏桑田倏忽變滄溟十年人事成今古
數老天留載典型琴調既閒逢綠綺詞鋒已鈍出青萍
尺書上逹文昌府藩邑區區尚禮經
看星
史文諜象闡精英世俗紛紛強指名太液淨涵棋局稳
姮娥圓繞貝珠清赤墀台輔幽人志蘭友參商此夜情
雷煥巳亡誰繼踵劔光空射斗牛明
暮春登鶴臯書樓
官事源源無盡頭偶携佳友共登樓遊絲落絮春將盡
古是今非水自流閱歴人材温史册消磨塵慮索茶甌
南隣北里常相望莫厭貧交杖屨稠
夢酒詩會
身世年來憶哺糟華胥一夕藉薰陶半窗凉雨青綾薄
一片春風翠旆高烏蟻混遊槐國市綠醅初潑漢江濤
流鸎喚覺西軒底箕踞分明指二豪
送丁仲謙赴都
器識薰涵太古淳笑談時露滿懷春自居中土文章士
人道清時草澤臣千里關河猶是客半生書劒不憂貧
舉頭似覺長安近會逐西風馬後塵
旬休日遣懷招陳德温飲
擁鼻南窗對晚陰自憐終日坐蕭森相如未遂題橋志
工部虚勞戀闕心儘辦赤心遭白眼聊將綵服照青衿
東隣况有陳驚座時得花前一盍簪
涇陽述懷(八月分司到縣呈王仲瓊御史)
晚境難期博望侯微官且學子長遊涇清渭濁源何異
物換星移志未酬隴月照人征鴈曉金天飛露候蟲秋
塵緣衮衮今猶古唯有書生易白頭
謝立齋惠蟠梅
寄來春色情猶重讀罷新詩興轉嘉脉理貫通從詰曲
本根培植自英華三生清絶先羣品一叚芳馨異俗葩
聞道南塘數株雪更須騎馬到君家
大名客舍
辭鄉彈指浹旬過謾擬長松帶女蘿僧室夢迴愁思冗
侯門食罷強顔多世途千里心如折茅屋雙親鬢已皤
富貴本來勤苦得不須彈鋏動高歌
賦愁諷楊初開同舍
硯沼依稀照敝袍雕蟲誰製困英豪支頥忽起鄉關恨
屈指難辭筆硯勞眼底聖經渾已碎階前兒軰尚相高
襟懷落落真無那時自長吟寫鬱陶
子規
蜀魄曾為古帝王千聲萬血送年芳貪夫倦聽空低首
遠客初聞已斷腸錦水春殘花似雨楚天夢覺月如霜
催歸催得誰歸去唯有東郊農事忙
送濟南王秀才
青士名軒敏號齋主人風骨不凡材嗜書有味輕金幣
擇友無方至草萊衆口推尊循古道一篇騷雅露長才
遊仙既許從君去懷抱何時得好開
送翟慶之二首
書劔飄零二十年風流誰識玉堂仙柳營一顧膺新命
蘭室三生賦薄緣以道自居元有地若人空老是無天
功名遅速皆前定莫使蘇生坐馬韉
一昨荒城識鉅儒丰標高映月輪孤笑談有味皆堪紀
崖岸無形未可踰商古訂今朝並几煮茶聮句夜圍爐
李侯聲價連城重他日先容肯作無
送人作宰
虎觀雍容出衆倫黑頭勲業耀鄉隣曾聞蓮幕聲華美
復受皇家雨露春三載鳳鸞栖枳棘一朝騏驥出風塵
此行珍重青雲志邂逅相逢即故人
寄李総管
十載峨峨仰重名荆州一識快生平金閨通籍能忘勢
甕牖垂交亦盡誠秋月共觀山北政春雷同震斗南聲
龍門不少簮裾客願逐朱轓上玉京
上李相
昔戴豸冠居漢北今分虎節鎮山東范滂素有澄清志
黃霸能施撫字功數月謳歌聲藉藉一時民物氣融融
姓名已覆金甌底望决恩波及泮宫
詠懷寄趙君
鉛槧生涯二十秋無依如鵲拙如鳩胷蟠子美千間厦
眼豁元龍百尺樓知命豈争蕉底鹿興宗要遠夢中牛
壯懷磊落憑誰語時問東陵謁故侯
謾成
舉世紛紛日夜忙閒中無意閱興亡千梳理髮驅煩熱
百徧攻書備後忘屋角桑麻晴浪晚門前榆柳午風凉
人生未逹須行樂不待區區總郡章
呈提刑
憲府聲名據上遊綉衣駿馬出神州百城唾手分情偽
五聽存心訪戚休人物風流文勝錦襟懷磊落氣横秋
從今海内歸公論蓬篳真材少滯留
喜雨
一雨如膏萬物新亢陽無礙接冬春杯傳舊醁千村樂
隴出新青二麥勻請禱不煩投虎客調元應賴問平人
農翁未識天恩重却費犧牲禮社神
中夜偶成錄呈諸君子
桂玉關心坐寂寥不堪風雨助蕭條人情瞥眼雲烟變
俗事藂身歲月消衮衮魚龍混滄海紛紛鴻鵠上丹霄
蘇秦行橐黃金盡夢裏神州去路遥
遣悶
人生出處判窮通不在兒曺臆度中一劔蒯緱貧作祟
六根虚白淨無功從前狡獪今誰在到底繁華總属空
親老家貧責非淺且留鵬翼待西風
祈雨罷飲訪立齋南塘用朱路教韻
南塘幽雅異塵中一道荷香水面風適意未容兒軰覺
開樽還喜故人同醉來俯仰無今古時至榮枯有變通
此地無因駐清景明朝憂旱欲成翁
君山宴集用韓學正韻(時潘令在座)
與客携壺上碧山茫茫天宇一開顔江濤洶湧懷思處
民屋蕭條指顧間落日照蓬趨水驛清風拂座笑塵寰
安仁觧作閒居賦栖鶻危巢也自攀
座間復用鶴臯教授韻
東吳文族亞中州此日聮翩即勝遊古刹突侵銀漢表
好花疑在錦江頭尊前醉倒俱休惜沙際春歸挽不留
後日重經行樂地一場佳話謾悠悠
謝朱鶴臯招飲
里巷浮沈適自由江城久住似菟裘廣文活計貧無那
好客情懷挽不留滿院竹風吹酒面兩株榴火發詩愁
料應此日朋簪盍人物相看總上遊
曺文貞公詩集卷四
