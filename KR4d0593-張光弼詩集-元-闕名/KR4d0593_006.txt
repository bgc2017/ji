張光弼詩集卷之六
七言律詩
投贈潞國公承旨學士張仲舉
漢家舊德有桓榮赤舄登朝羽翼成三晉鳳鳴千載會兩河龍
見五雲迎獨扵社稷多艱日復使君臣大義明自念昔曾親几
杖頌歌慙後魯諸生
投上巾書右丞相
履舄從容自九重相王忠孝更誰同千年帶礪猶初誓萬國臣
鄰盡下風星貫紫垣朝佩劔月臨黃道夜傳弓漢家若論安劉
策四皓難書苐一功
五府驛代楊左丞留題後有楊維禎次韻
免冑日趋丞相府觧鞍夜宿五侯家玉杯行酒聽春兩銀燭照
人如晚霞受命敢忘軍旅事撫時又過掖垣花漢家未可輕韓
信尚要生擒李左車
東髮從戎十五年戰回平地血成川英雄生世有如此忠孝報
君當慨然俶擾弄兵俱赤子中興有道自皇天猖狂暫假姑蘇
息繫&KR1450;終湏拜馬前
湖山堂宴贈天使還亰
畫旗風衷繡筵開竟日歌鐘樂未回柳拂玉鞍秋繫馬酒淹羅
䄂醉傳杯杭城近自月前復使者適從天上来歸對大廷真得
實眼中諸將盡竒才
岳鄂王墳上作
朔雪炎風共此年中原父老亦堪憐竪儒屡遣祈求使大將空
持殺伐權忠誼有碑書大節奸邪無面見重泉至今宰木猶南
拱遺憾西陵是墓田
陪宴相府得芍藥花有賦
醉吐車茵愧不才馬前胡蝶趁花回玉瓶盛露扶春起錦帳圍
燈照夜開垂白敢思溱洧贈欹紅還是廟廊栽楊州何遜空才
思誰對高寒詠閤梅
退居湖上投贈楊左丞四首
樓外湖光白渺茫樓中少婦試新粧行年將近半百歲大醉豈
能千萬場織繡舞裙飛蛱蝶白描歌扇睡鴛鴦垂楊滿院無人
到芍藥花開日正長
信馬蘇公堤上行水邊鷗鷺不曾驚春波滿眼湖光細花片飛
来兩點輕天上碧雲如有詠樓中紅䄂謾多情牧之老去狂心
歇總把風流付後生
宿酒猶多睡未忺好風何處散香奩可教春日閑瑶瑟而使楊
花撲繡簾削迹不煩三顧重息機將廢六壬占今朝畫省無公
事又得從容少避嫌
且觀神女為行兩莫問郎官應列星芳草到門無俗駕好山終
日在湖亭白鷗共戲荷葉小黃鳥亂啼楊柳青肯信曲欄干外
立晚涼吹得酒都醒
宴犒將士酒酣命徤兒舞劔為樂浙省平章泣下不禁
感事有賦
平陸龍蛇起殺機旄頭又自照金微兩階干羽知何似二典君
臣豈盡非劍舞尊前回夜電燭明帳下接晨輝可憐司馬江州
淚濕盡團花舊戰衣
陪宴後堂觀牡丹回有作
風光偏惱掖垣人銀甕連車載酒頻寒食烟新萬家樹洛陽花
擅一年春揀好任從天女散近前不嫌丞相嗔壓帽紅香歸路
晚幾多瞻望馬前塵
至浦陀洛迦山寺作佛事七晝夜祈見海岸觀世音及
善財岩七日之間随心應見大衆瞻仰無不慶讚
丞相凾香致此誠願深海水救群生慈悲謂可消諸悪征伐容
將息大兵金色圓光開寳髻玉毫妙相珞珠瓔手巾示現楊枝
露碩洗干戈作太平
戊戍題海上作
華表仙人舊姓丁羽毛今日惜飄零海巾又見蓬莱淺門外空
憐楊柳青暮雨朝雲翻覆手落花飛絮短長亭如何未熟黃粱
飯說道英雄夢已醒
楊忠愍公墓上作
夢覺邯郸萬有空邦人猶自說英雄道家論將忌三世臣子報
君唯一忠淺土何堪封馬鬛迷魂猶自恨秋風死綏固是將軍
事國史旂常盡雋功
惆悵六首
交遊蚤歲在幽燕費用黃金買少年闕下朝回瞻馬首酒間俊
發抱龍泉劇談寕頋日西落倒載不知天左旋惆悵近来纔觧
事先生五柳種門前
三山夢斷綵雲空幾把長箋賦惱公畫閣小杯鸚鵡綠玉盤纖
手荔枝紅春衫汗裛薔薇露夜帳香回茉莉風惆悵近来江海
上却將鞍馬學從戎
畫船湖上載春行日日花香扇底生蘇小樓前看洗馬水仙祠
畔坐聞鸎碧桃紅杏渾相識紫燕黃蜂俱有情惆悵繁華成逝
水盡歸江海作潮聲
惆悵當年使酒来娼樓紅粉夜相催可憐明月二分在不見璚
花半朵開誰復醉翁堂下柳更堪從事閤中梅楊州一片青青
草誰信春来無鴈回
惆悵雄藩海上遊武昌佳氣接神州東風歸思王孫草北渚愁
生帝子洲椘國江山真可惜劉家豚犬亦何羞不湏更問中原
事官柳新栽過戟樓
至今惆悵在東城結伴看花取次行輦道駐車招飲妓宫牆回
馬聽流鸎星河織女從離别海水蓬莱見淺清不有酒船三萬
斛此生懷抱向誰傾
過楊忠愍公軍府留題
總是田家門下客誰扵軍府若為情林花滿樹鸎都散雨水平
池草自生街上相逄驚故吏馬前迎拜泣殘兵能言樓上題詩
處猶有將軍舊姓名
睡覺
滿院楊花風力輕牡丹時月好晴明簾垂不知白日晚睡覺忽
聞黃鳥鳴萬斛春光金盞酒百年心事玉人筝劉伶未到忘形
處枉自閑將畚鍤行
湖亭納涼
奈尔湖光月色何不知此境為誰多忽驚墜露翻荷葉想見微
風生水波炎景只消清夜飲老懷都付小鬟歌家中未必凉如
此且待樓西轉絳河
燈前有賦
雨夜湖樓錦帳垂有人為尔故眠遅春衫照影看教舞寳合熏
烟學畫眉何處絶纓憐椘客為誰掩𬒮泣樊姬思量暗室無窮
事留到天明不忍欺
湖船勸曺德照僉院酒
倩得名姬唱慢歌梁塵直欲下輕波西風八月芰荷老落日滿
湖鳧鴈多到手莫辭雙盞飲轉頭又是一年過光隂只在槐柯
上奈此浮生樂事何
宿中書左司呈上太尉丞相
天上誰開白玉堂東垣列宿共輝光畫屏雪暎蓬山鶴錦帳雲
凝漢署香嚴尹世交憐杜老楊州詩興属何郎連雲騎省乘風
露月過秋河夜色凉
别春次楊州成廷圭韻
燕語鶯啼畫可哀更無馬跡到青苔自從玉樹成歌後曾見銅
仙下淚来為晉為秦花幾度行雲行雨日千廽若教蝴蝶知春
夢儘把黃金付酒杯
省垣梅花
官梅過臘花開遍何遜楊州興未闌疎映粉闈疑是畫香飄羅
䄂欲生寒公餘不厭廵簷咲夜後還思把酒看只恐明朝零落
盡枉教人恨角聲殘
安慶南城寄賀守帥余廷心郡守韓公𢡟余家留是郡
故句巾及之
壮哉淮邑冠荆舒新築堅城鐡不如完美皆吾大夫力奠安與
尔庶民居歸来江漢朝宗水滯迹周南太史書莫說鬢毛成種
種近来吾亦愛吾廬
丞相委入姑蘇索各官俸米留别幕府諸公
不比常年載酒遊杏花時節出杭州粉圍未覺為郎貴萱草難
忘此日憂沙漠帛書空見鴈江湖春水莫容鷗何湏折盡垂楊
柳留取他年繫别愁
至姑蘇呈太尉
相君求米若求雨負外得船如得仙聀忝下僚班可耻情通隣
好亦堪憐山中棋局迷樵客溪上桃花誤釣船醉把玉杯無所
計不勝惆悵晚春前
城南武威樓成守帥余廷心自安慶使人索詩
自来名將出名儒暫駐䄡帷向上居城遶朱闌連百雉門排畫
戟壮群雲開五老招何及秋對九峯清有餘樓上記成鐫琬
琰廬陵湏得蔡襄書
辭荅張太尉見招
中年頓覺壮心去涉世頗知前事非若使范增能少用肯教劉
表失相依風雲天上渾無定麟鳳人間不受鞿殘夢已随舟楫
遠五湖春水一鷗飛
秋興
一夜涼風便覺秋楚人多感易生愁金盤露水何曾見紈扇恩
情末肻休零落梧桐宫井上稀疎楊柳御街頭近来收得麻姑
信說道蓬莱更可憂
夜登天童寺觀海日
登臨何事獨關情北斗闌干對面横漢使猶空河畔影霓裳如
在月中聲魚龍水闊星辰動鴻鴈風高鈴鐸鳴不待下方鷄唱
罷衲僧東指海雲平
桃花園招兀顔廉訪使飲
桃花好是未全開人世花間醉幾回一片嬌随歌䄂去滿園紅
待使君来尊罍有興皆清事風雨明朝又綠苔誰見朔兒千歲
實銜巾青鳥莫相猜
武夷山
南郡名山說武夷幔亭尚想是秦時空巾簫管何曾絶洞裏曾
孫自不知石室尚遺仙蛻骨棹歌俱唱宋人辭山前毛竹知龍
籜咲與壺公作杖騎
冷泉亭觀猿
舊從巫峡看猿掛此日山巾復見之黠與樵蘇争墜果捷扵風
雨下高枝月沉夜澗魂先斷風攪霜空呌轉悲應記往年梅嶺
事玉環付與老僧持
觀潮次貝廷琚韻
世代銷沉在此聲幾回東下復西傾翻騰日月迷朝夕簸蕩魚
龍定死生㗸石每憐精衛小投膠未見濁河清眼前波浪猶如
此莫說蓬山頂上行
題後堂壁
兵權去手志何伸耻是随班入省頻亰國蹉跎空在夢蓬莱清
淺已生塵繞朝謾贈秦人策孔子將書魯國麟散騎得辭丞相
後五湖安往不閑人
春閨詞
白日高堂欲暮難鳴鳩乳燕静相干銀瓶行酒雙環綠玉琯調
笙十指寒胡蝶每因飛過見牡丹多是折来看明朝為遣安西
使錦字紅燈織夜闌
春懷
幾涴先生漉酒巾眼中猶自落花頻春来秪與醉為伴睡起翻
疑夢是真翠羽棲香秦隴鳥玉釵墜鬢雒陽人風光已逐流年
去此事那容更問津
湖上漫興
百鎰黃金一咲輕少年買得是狂名尊中酒釀湖波綠席上人
歌鳳語清蛺蝶畫羅官樣扇珊瑚小柱教坊筝南朝舊俗憐輕
薄每到花時别有情
爛漫風光在酒家狂蜂冶蝶趁繁華人来人往如趋市樓上樓
前盡属花波面畫舡雙盪漿堤邊黃犢一遊車目成眉語知何
限銷盡柔䰟在狹斜
湖上新泥雪漸融門前溝水暗相通裙欺萱草輕盈綠粉學櫻
桃淺淡紅暮雨欲来銀燭上春寒猶在酒尊空青綾被薄不成
夢又是一番花信風
樂事杭州奈尔何人間冨貴易銷磨畫船湖水年年在紅粉娼
樓處處多歌引行雲來綺席舞番廽雪下春波東坡往日留詩
後更有何人載酒過
聞鶯
風花時節又清明迸泪何綠聽曉鶯咫尺故鄉天近遠幾家春
草路縱横英雄轉眼俱為鬼造物扵人豈絶情自是晚生堯舜
世不關天地不昇平
同趙郎竹園夜飲
塵土無由得見侵粉墻高護碧雲深日行南陸暑不到月過天
河龍自吟沉飲何妨同阮籍幽情亦或過山隂夜凉庭院羅衣
薄吹徹参差思不禁
遊雲門寺同寶林别峯尊師賦
東遊好是雲門寺况是若耶溪水邊茶會詩傳唐舊刻松壇名
重晉諸賢行雲欲傍支郎馬垂柳能維賀老舡也當一場風月
夢為題名姓法堂前
凝香閣聽雪
陡然寒重紫貂輕便覺高簷瓦有聲欹枕欲同蝉殼蜕開門唯
恐鶴巢傾數杯酒力春容轉滿盞茶香夜思清小玉迫床推不
醒䄂籠檀板失天明
桐栢宫留題
甚慕天台馬子微後千年始到幽棲江湖歲月憐新夢泉石烟
霞感舊題阿母信傳青鳥後玉笙人遠絳河低當時不盡風流
興付與山鸎儘自啼
綉毬花次兀顔廉使韻
綉簾春晚欲生寒滿樹玲瓏雪未乾落遍楊花渾不覺飛来蝴
蝶忽成團釵頭懶戴應嫌重手裏閑抛却好看天女夜凉乘月
到羽車偷駐碧闌干
竹居為張行中題
南渡循王之子孫文采風流今獨存既有綠筠為别業何湏畫
戟在高門小堂翡翠横釵影曲徑莓苔散屐㾗侍婢牽蘿相𥙷
葺幾回風雨送黃昏
菊隱齋為金子才賦
蒔菊家園作隱淪要扵晚節伴閒身從来東晉多名士豈獨南
陽有老人色綻黃花知應候香浮綠酒不過旬蘇躭橘井桐君
錄從古良醫盡佚民
初月
薄暮蛾眉臨水出照人猶自未分明初升遠岫如無意欲下西
樓却有情離别幾多長在望團圓三五未能成豈知少婦階前
拜羅䄂纔揎恨已盈
瑚樓
樓前芳樹碧盈盈付與幽禽自在鳴堤上馬䭾紅粉過湖中人
載畫船行日長燕子語徧好風暖楊花軆更輕何限才情被春
惱獨教書記得狂名
碧梧軒為賈彥仁彦德二貢士賦
賈家種玉能成樹上有結巢雙鳳凰隂連深井暮雲碧花落大
尊春酒香孔崔羽毛歌扇小石㨨顔色舞裙長莫教擊墜軒前
綠留與吹笙共晚凉
東堂梨花
為尔東堂雪滿株花時長是憶吾廬風前恐化莊周蝶月下還
迷衛玠車老至逄春成感慨興来把酒為躊蹰尋常一樣清明
節說似當年緫不如
問月亭
衮衮流年逐逝波試將此意問姮娥到頭白髮幾人在愛此清
光今夜多直欲仰天援北斗便湏儘量酌天河此懷此處不傾
倒禁得宋郎秋思何
題清心堂詩卷後為相院判賦
曾把桐鄕作故鄕衙回繫馬入斯堂竇家五子榮丹桂謝氏諸
郎焚紫囊乞得異花曾見種釀成名酒許先嘗澘然掩卷垂殘
淚不獨題詩愧老蒼
贈謝肅東還
風塵如此送君行莫惜離觴與再傾執手且聽楊柳曲過江便
是越州城龍駒堕地即千里鳳鳥及時纔一鳴年少有才終大
用賈生曾擅洛陽名
春暉堂為謝肅題
謝傅風流在越鄕至今文采見諸郎百年喬木慈烏聚幾日東
風萱草長江上鯉魚朝入饌枕前紈扇晚生涼詩成便欲煩青
鳥㗸置君家白玉堂
次林叔大都事韻(四首)
春来長是誤佳期鴆鳥雄鳩不可私錯信櫻桃懸蟢子悔將衫
䄂染鵝兒燒殘蠟燭渾成淚折斷蓮莖却是絲辜負綠䆫閑歲
月只教楊柳妬腰枝
何處銀鞍白鼻騧忘將錦瑟數年華渡頭水急憐桃葉陌上春
狂信柳花那得芳心到鸚鵡泣將殘泪付琵琶一身已自成惆
悵况似平陽十萬家
莫謾題情在粉墻藕絲終日繫柔腸不知漢主黃金屋何似盧
家白玉堂好夢自抛桃葉後閑愁過似柳條長無端收得番羅
帕徹夜薔薇露水香
陳王當日賦&KR1272;波寫淂風流也太多掌上玉鸞看教舞雲中青
鳥使傳歌情緘尺素魚中字恨織回文錦上梭休信雙星是牛
女年年波浪隔天河
白菊
雪羽毵然欲滿叢秋香吹遍畫闌東今宵白露今宵月昨夜清
霜昨夜風朝灌尚扵青蕊見夕飡將與素霞同數莖白髮閑相
對誰識柴桑畤苧翁
驚秋
城上高風散鼓鼙樓頭獨客不勝悲老嬰世故嗟流落病念鄕
關厭别離仰面絳霄猶昨日驚心黃葉又當時所悲騎省空名
累不是潘郎愛賦詩
昔遊
春到名園總是花都城無處不繁華冠翹鶡尾朱袍盛馬頓金
羈白面斜騎吏去忙官索酒侯門晚散妓留車党家賤妾麤豪
慣輕易銀瓶雪水茶
小王孫
貂帽貂裘美少年圓牌通籍内門前新分草地綠游牝舊賜&KR0686;
弓未控弦銀甕葡萄春共載玉鞍驕馬日隨牽穹廬一夜迷深
雪忘却朝天是醉眠
漢未央宫榱題硯
雕墻峻宇幾浮雲金石雖堅亦鮮存秦宫三月已灰燼漢瓦千
年猶隷文改用尚能為硯噐得名何異在君門咸陽土盡英雄
骨誰似榱題記主恩
匏瓜道人為徐子貞賦
吾豈匏瓜繫此生道人玩世以為名百年雨露司榮悴一日江
湖見老成濩落情懷莊子瓠浮沉蹤跡楚江萍壺公借與龍為
杖抛著青蚨到處行
水竹佳處為壺金子賦
夏盖魚龍舊兩都風濤千頃與之俱鳳毛終日在池上雲氣有
時生座隅茶竈晚烟連翡翠釣竿春雨拂珊瑚豈同六逸清狂
者沈湎徂徠作酒徒
謝張彦恭
金注傳来九世醫提携襁負滿門楣自來南渡稱高手豈獨咸
陽愛小兒漢史河源知共派田家荆樹是連枝木桃猶望瓊瑶
報誰謂酬醫不費詩
朱家園海棠
天機人事每相催誰到花前不舉杯車馬園林春半後丹青樓
舘燕雙廽錦幃睡足晨粧在銀燭燒殘莫雨来昨夜綵雲頻入
夢米家今見海棠開
過王郎中草堂賦
藥欄春暖牡丹香胡蝶雙飛不過墻萬彙天機何處静一年春
事此時忙篇詩未覺為時重尊酒能留共日長豈是輞川無作
者直邀裴廸賦山堂
適軒為致仕浙東宣慰使楊元誠賦
道義相忘樂有餘貴施行與待何如閑身已付&KR1355;蘧蝶暇日何
妨小小車蜂戀酒香留几席花随日影到琴書軒巾定有何人
到弟子時常閒起居
聽鸎軒
何處春来好聽鸎謝家池舘越州城綠楊垂地露烟重紅杏映
簾風日清醉把玉杯如有待咲停錦瑟謾多情却思舊過宫懎
畔著意馬頭啼數聲
過鑑湖
風流數得賀家湖觀裏黃冠是酒徒咲出市壚留劍當醉臨秋
水索花扶當時未免呼狂客後世猶堪勵鄙夫落日無從訪陳
迹商聲為我起菰蒲
秌聲
自從大火西流後漸覺凉風到竹林李白已無當世想宋郎又
動少年心群隂淂勢夜聲合萬物將窮殺氣沉謾索雅琴弹一
曲徽絃繞指是商音
七夕
天上何因有别離人間謾自指佳期果如女嫁男婚事何限風
清月白時銀漢幾曾横鵲影花盤空復罥蛛絲今朝少婦心中
事只有回文錦字知
寄淮安夏掖齋
為感風花懶出門每扵時事觧知聞江湖信遠春空鴈僚佐情
深日暮雲詩句好扵何水部官資高過杜司勲海波不隔淮陽
路遥指蓬莱憶使君
有餘清堂
連雲騎省與之鄰可是高堂履舄頻湖雨過雲天似玉山風吹
酒月留人紅綃貼肉扶歌板翠羽粧頭出舞茵禮法豈為吾軰
設直須樂死百年身
柬示二姪女
連宵骨肉夢相牽二女洪都有信傳聞說長成渾屋喜寄来針
線得人憐阿婆近日身差徤老嬸今年病未痊尔叔治兵淮水
上使回懷抱覺凄然
寄内臺侍御史韓克莊
雜花猶記兩諸天共禮旃檀古佛前塔院施僧猶昨日齋房聽
雨憶當年抄書不許支官紙買酒從教用俸錢老盡尚書舊賓
客至今慙愧杜樊川
夜泊牛渚磯同韓克莊僉事李五峯先軰登蛾眉亭
牛渚磯頭青雀舫蛾眉亭上紫鸞笙月中只可賦秋興酒後不
宜留步兵萬里長河何處盡百年遺恨此中生大波緫是英雄
淚剗却青山氣未平
浙省感恩榮言懷述事
仰拜宣黃萃一門更煩使者枉南轅寵榮已過愚民分存殁俱
蒙聖主恩列爵稱男分五等封君有縣亦通尊區區戎馬驅馳
後日月餘光照覆盆
明皇妃子擊丸圖
畫柱相當馳道開黃旗風裏試龍媒天廽日取戎衣起電繞星
樞綵棒催供奉嬪嬙俱令色近前便佞是于思九齡猶是開元
目何事都無諫䟽来
重過育王寺明月堂同照大千尊師賦
又携二客過斯堂慙愧當年塔院香染習未除塵土念奔馳猶
作馬牛忙慚添白髮頭顱上轉覺青雲道路長儘醉堂前舊時
月莫將閑話及齊梁
贈士人軍中售筆
古来文字用鉛槧筆至蒙恬始得名每日諸軍傳檄到何人横
槊賦詩成管裁鳴鳳巢邊節毫運飢蚕葉上聲莫鄙毛錐無所
用要知韓范盡書生
廉都事海道失風自丹羅至浙右還閩省
指南針下失風帆雪浪連天不見山唯尔不懷和氏璧彼蒼竟
錫大夫環皇天未厭生戎馬國步何能斷阻艱此去驛程三百
里海棠花底度閩關
侍御周伯温以行臺羈留姑蘇柬寄之
白頭歲月付流波何物虚名在諫坡属國莫嫌持節久子陽猶
謂見天多強梁不見圖銷印䟦扈如聞欲倒戈一樹紅梨春事
晚宣文閣下欲如何
殘牡丹
繞闌莫惜酒行頻開到姚家已暮春瓊樹今朝歌正好彩雲昨
夜夢非真園林雖不異前日車馬可憐非舊人欲倩東風問蝴
蝶花前誰是百年身
贈胡世顯宣使代張氏捧謝表請命朝廷寄仲舉
此去風波萬里長使人指日覲清光雲開雉扇當霄漢龍抱金
凾出表章羌服從来尊正朔包茅次苐貢明堂浯溪有石高千
丈謾叟重煩頌大唐
題御史孟昉野服畫像
好似當年賀季真乞身歸老鏡湖春銅章不綰御史印練布能
裁處士巾麟閣雲臺千載後鳥啼花落幾回新浮雲過眼尋常
事且作齊東一野人
王自牧汵起敬諸文士遊西湖南山記題其後
近聞甚得湖山樂惜不與之同一遊莫問石城來艇子却思簫
管在楊州枕邊蝴蝶高樓夢扇底芙蓉小院秋今覺司勲非往
日酒間無復舊風流
得編脩朱恒海道之音
命酒徵歌記往年玉堂遂有夢相牽魚緘尺素雖云密事載空
言始可憐季世人材思管樂盛時戎馬說幽燕張騫慣識天河
路俯仰乾坤一慨然
高房山畫廬山圖貢雲林待制有詩在上為其子戶部
尚書貢師泰賦盖其家物也
萬壑匡廬紙滿張好詩好畫兩相當十年物色偶然得二老風
流何可忘還見虹光生静夜却驚雲氣濕高堂尚書座上多遊
客獨有張翰思故鄕
謝左丞自軍中至同宴周得新員外别業
坐来清聽滿風泉頓覺煩襟為洒然馬上功名真是夢杯巾歲
月豈非仙浮雲對嶺張圖畫鳴鳥蔵花雜管絃莫訝周郎賓客
盛雄姿英發正當年
两山亭留題
馬頭曾為使君回北望新亭道路開扵越地形緣海盡勾吴山
色過江来英雄有恨餘湖水天地忘懷入酒杯珍重謝家林下
客玉山何待倩人推
三月三日湖上作二首
此日誰人肯在家傾城滿意事繁華時非上已不為節春到牡
丹纔是花霧鬢風鬟湖上女畫輪繡轂道傍卓兒童儘唱銅鞮
曲未覺人間日易斜
此日西湖似曲江湔裙流水碧淙淙誰家婦女不紅粉是處水
亭皆綠䆫白髮看花春可數盡舡扶醉玉成雙邦人何哂狂居
士老至閑心尚未降
汴河懷古
家國承平厭萬機輕乘黃屋出亰畿三年廵狩前王有千里看
花亘古稀河畔柳條春自長苑中螢火夜還飛當時九廟躬辭
日肯信龍舟更不歸
涵虚閣舘娃宫今靈岩寺
靈岩寺是舘娃宫霸國風流夢巳空楚客智窮三諫後越師戍
合五湖中佳人已化朝雲白高閣猶涵久照紅誰料後千年過
此却憑闌檻數飛鴻
叢玉軒在淨慈寺方丈後有塩運使李員嶠畫墨竹
一林儒學提舉趙松雪題名叢玉参政姚江村作記憲
副鄧善之書板刻在軒楣
河東使君竹成癖落墨滿林烟雨新雪壁自期留後日碧紗誰
與護輕塵百年聚散同殘夢一代風流不數人頼是主僧知敬
客不辭騎馬到来頻
遊天台山回别省院諸公
明時無日不從容三月清遊在醉中晚岫遠當雲際碧野花事
近馬前紅雖非奉使河源上猶及題詩浙水東甚覺淹留煩從
者靦顔何以荅諸公
送馬編脩還明州
當年文采動亰城盡說江南馬長卿青史可憐成絶筆白頭相
見重關情内湖柳色春仍好小院斜陽晚更明門外畫舡堪載
酒玉杯儘向故人傾
題張叔芳参謀南磵草堂
狂客搆堂南澗濱澗巾濯足任魚嗔日容二仲共三&KR0985;家與萬
松為四鄰石角鉤衣歸騎晚花枝妨帽小園春此来不敢歌叢
桂知是淮王座上人
歲除日同廖如川至太尉丞相府留坐說周易因賜酒
拜官曆賦此上謝
歲晚謬為趍府客深慙欵接異他人說經每嘆匡衡老賜酒何
容畢卓貞明日千官瞻魏闕幾時萬國共陽春家鄕似覺無歸
處准擬酬恩致此身
贈太火子玄還閩中子玄侍其師貢秘卿由海道遂赴
京師至浙西祕卿死
險甚蛟龍又則那只緣有路接天河少年謾動乘桴興中道俄
聞曳杖歌司馬壮遊空歲月杜陵歸夢隔天河憑君莫下窮途
淚何處深山無薜蘿岩阿
右丞周伯温出示前為宣文閣授經郎代祀孔子廟次
韻
萬世斯文有耿光端然龍衮閟宫墻春秋不獨尊周室金石如
聞奏廟堂碑樹丹楹皇帝詔盒封黃帕内庭香至今仰頼遺經
在師表前王惠後王
送徐大章建寧路學教授
經籍傳家二百年河汾今在路西偏文雄虎豹豈徒作名動京
師非偶然領教七閩勝作郡受知八座合稱賢竚看召入承明
署禮樂遺書在簡編
寄我軒為唐主敬貢士賦
人世有生皆我寄看来造物亦兒戲身為蝴蝶何關夢飯熟黃
梁自有時形影不煩相贈荅死生同是一希夷濁醪到手能成
醉此趣陶潜或可知
送貢師泰尚書入閩發塩粮供北軍
尚書奉詔趋閩省天子深為餉運憂使者頻来大明殿親軍猶
駐武安州浮烟壓地朝添竈明月籠沙夜唱籌驛路海棠迎馬
首春光難為使君留
送杜時中副使
南方風土要相宜小盒檳榔好自随蜑戶負魚朝入市囝娘把
燭夜題詩三年舊俗猶前日八郡良家異昔時若問蒼生蘇息
否使車除是一驅馳
夜潮
禁得錢塘江上潮惱人偏在可憐宵頭顱如許更能白魂魄幾
何仍欲消濁浪漸高河影沒雄風未到雪山遥西流力盡還東
下月滿空江共寂寥
自遣
每每樽前惜歲華牡丹開後似無花山中謾說秦為晉海上難
逄棗似瓜妄想既空無淂夢神仙所至即為家不湏更問升沉
事看取西樓月又斜
秋閨詞
一曲哀筝感素秋梧桐落盡碧溪頭御溝葉上誰題怨錦字機
中自織愁紈扇恩情空望望鯉魚書信更悠悠雙星不到銀河
近風浪過扵隔十洲
無題
及時無物不倀倀燕語鶯啼緫斷腸洛浦輕塵憐故步揚州舊
夢惜餘香玉和獺髄寧無藥絃續鸞膠信有方便把漢江都作
酒飲時猶恐負春光
辨謗詩宣徽院司議李榮貴以使亊至明州飛語獲謗
拘留二年乞詩白其事司徒方公命還亰師
司議因乘海上槎河源歸路未應賖市巾徒尔疑成虎杯内何
曾影似蛇官事吉凶占鵲語閨房消息卜燈花南風乞得樓船
便六月中旬便到家
縱飲
外湖裏湖花正𨳩風情滿意看花来白銀大甕貯名酒翠羽小
姬歌落梅身外功名真土苴古来賢聖盡塵埃韶光如此不一
醉百歲好懷能幾回
松筠軒為湖州沈叔方賦
軒居好在松筠裏門外清溪繞屋廬文物曾陪諸老後故家似
是百年餘客来與酌茯苓酒月出共看科斗書若見漁郎煩借
問桃花清思近何如
謝吴宗起寫神
紫綬空慙老在身每扵時事與經綸不呼賀監為狂客却謂張
良如婦人潦倒形容何用似荒唐言語半非真凌烟畫像今誰
在更與丹青寫此神
送劉庸道侍老父入閩就飬
此别為生一悵然福州遠在海南邊白頭病叟年八十紅樹寒
山路幾千負米既供為子職賃車不仰故人錢起居莫與檳榔
遠風土他鄕氣候偏
栖霞嶺訪姚子章
買得湖船為訪君望中都是北山雲風前楊柳驚秋晚波上芰
荷愁日曛青火縱能傳後世白頭休更說從軍棲霞有酒能留
客縱飲何妨到夜分
送張伯雅架閣入閩省
聞道連年瘴氣收城中風景稱清遊參天榕樹快人意似雪梅
花當馬頭海客朝盤送珧柱囝娘春詠寫銀鈎母嫌習俗閩中
利儘勝吴船唱莫愁
題貫酸齋芦花被詩後
學士才名半滑稽滄浪歌裏得新知静思金馬門前直那佀蘆
花被底時夢與朝雲行處近醉從江月到来遲風流滿紙龍蛇
字傳遍梁山是此詩
劉生侍貢尚書入閩卒業
藉甚劉生尚古文師資貢禹卒前聞從公未覺山程遠到日湏
知土俗分紅嚼檳榔霞滿口白飛鸚鵡雪成群七閩自惜稱文
物莫說三山盡瘴雲
感事
雨過湖樓作晚寒此心時暫酒邊寬𣏌人唯恐青天墜精衛難
期碧海乹鴻鴈信從天上過山河影在月中看洛陽橋上聞鵑
處誰識當時獨倚闌
老至翻遭世慮牽何曾一覺淂安眠家鄕尚遠潯陽郡世事有
如天寳年朝報唯瞻遼海上羽書不斷省門前長星正在天西
北白水寒沙盡可憐
雨香堂為晦岡李介夫賦
雷電冥冥起晦岡百年虚氣會断堂友人李愿在盤谷高士嚴
陵是故鄕薄有貲囊供一老盡將文采付諸郎酒坊新斫松杉
架每日風来兩氣香
蓆帽山人王達見貽詩附錄
畫省委蛇退食遲倒衣相見即相知風流不減張亰兆心迹無
慙柳士師枕上燕鶯鳴署日道傍花蘂罥遊絲天機人事都觀
遍有約山中賸採之
題桃源州知州李尚志母暨陽縣君蔣氏墓誌銘後承
旨學士榮禄大夫晉寧張翥撰
小龍岡上有高墳石表新題蔣院君五品官榮清代爵一封誥
織紫鸞紋生兒何媿孫征虜作誌可無楊子雲歸去焚香人事
畢大夫元是舊將軍
題原善張府吏具慶堂
張子搆堂題具慶此生捧檄為榮親府中年少固可數幕下英
才惟此人尚褧錦衣加吉服忘憂諼草共陽春移忠錫類從兹
起何患風雲不要津
題推官贈行卷
聖主搜賢及海隅王褒歘起應時須澧蘭處處歌公子楚國人
人誦大夫藉甚姓名登制命霈然霖雨下雲衢力田孝悌興岩
穴何異福王遺畫圖
西湖漫興
玉局當年為寫真西施宜咲復宜顰朝雲暮雨空前夢桃葉柳
枝如故人露電光隂千劫外魚龍波浪一番新傷心最是林逋
宅半畆殘梅共晚春
清㮣隱居
門向東吴好處開柳花風裏白鷗来青山對榻容欹枕黃鳥啼
春索舉杯賓客偶携紅䄂至庖厨新得素鱗回滿前清㮣誰能
領消得曺公八年才
贈仙都生
栝蒼仙都十二城中有異人毛骨清淩風振珮片霞舉乘月吹
笙雙鳳鳴山上羊眠如石化洞中桃熟驗丹成長鑱採藥或能
見不識此生真姓名
聽雪軒
化機潜運本無聲學士情多睡未成隱儿欲同蝉殼蛻開門唯
恐鶴巢傾花飛翠䄂寒光動茶煑銀瓶夜氣清小閣下簾人似
玉舞衣製得五銖輕
慧具庵自灤東回
慧師新自上亰回壊色袈裟染劫灰河漢路遥難載石蓬莱水
淺不勝杯已知道骨鶴同瘦無復機心鷗可猜去把西江都吸
盡却從馬祖問如来
仙姑泉次劉郎巾韻
誰把丹厓手擘開巨灵還到此中来青冥風露銀河近白日雷
霆碣石摧神女有時成暮雨胡麻何處是天台劉郎舊不通仙
籍能得題詩在紫苔
江浙省理問朱文選為妻冀縣若求挽詩
鏡鸞莫更惜孤眠白玉臺前幾抱孫冀縣君今題鳳誥婦人貴
已載魚軒何湏出涕悲同穴政可長歌為鼔盆夫婿白頭無所
憾只求文采賦招魂
湖山堂觀牡丹
儂香偏惹宦遊人銀甕連車載酒頻乍雨乍晴三月節傾城傾
國一年春却勝飛燕為皇后謾把驚鴻比洛神若問風流誰可
賦只因宋玉是東鄰
和三脚雞士壁上賦
河上仙翁有洞房几蓬雖小勝舟航徑花妨帽青霞近楹竹侵
衣白露香盤内釣魚供過客床頭剪月照抄方平生飬得鷄三
脚幾向人間唱曉光
素居詩為山隂王思敬賦
飬素衡門歲已深坐看喬木幾成隂青雲不到幽人夢白髮能
知閱世心附郭無田遺稚子傳家有集是黃金絳霞盈頰先生
醉詠徧堯夫擊壤吟
送宋倬還南康
及此青春還故鄕順風幾日到南康峰連五老出空闊水接二
孤来渺茫徐福樓船能共載劉安鷄犬亦相將山桃子落都成
樹花裏應迷舊草堂
荅仁一初禅師次韻
冨春江頭風浪稀冨春山裏薜蘿垂滿前明月為誰好中有高
僧勞我思意適定同魚躍處神清多在鶴鳴時仰承山偈難酬
荅不是張衡嬾賦詩
過峽石山張同知墓上作
平生好友說張侯紫峡雲深墓木稠朱&KR0807;尚能光世澤黃金元
不為孫謀夜冠南郡成前軰風月西湖捴舊遊過此豈勝存殁
感恨無孤劔掛山頭
題若水臨周昉畫用虞先生韻
一片行雲出畫簷東風吹恨滿眉尖&KR1272;波鵠峙塵生步舞鏡鸞
廽月照奩楊柳綠肥羞裊娜櫻桃紅熟昈香甜風流更有驚人
處呼下丹青語未淹
贈王法師祈雨感應
名銜知久逹天關可是風雷指頋間禹步㕨香纔一息雷聲送
雨已千山公私盡有倉箱望壠畒都忘稼穡艱下土不知蒙帝
力滿城簫鼔送龍還
蘭窗圖為戴椽賦
舊家文獻石屏翁楚國高情世所工捐佩憶曾過澧上浩歌今
望在雲中色欺翡翠滋清露香淡薔薇送好風可意郎君玉窗
裏肯將幽興出蘭叢
謾興
浮世浮名一羽輕百年何用較衰榮滿壺好酒供春酌幾尺游
絲共晚晴明月半遮盧女扇飛鴻斜引謝家筝揚州杜牧無拘
束每到花時最有情
送戴檢校入閩
叨忝明時已自分往還唯是舊斯文西窗夜雨同聽處左掖官
曹獨有君茉莉䘖香騰玉氣荔芰顏色染羅紋風流東閣應多
咏肯與幽蘭寄暮雲
雙清舘蔡參政立名
廬陵兩生来作椽虀甕長年冰雪寒中書八座共相許華衮一
字誠為難風神左右暎白壁文彩上下翔青鵉况聞客舘更清
爽秋色南山相對看
送湯僉書還亰
天上城開白玉京仙曺列聀侍金庭行天半是從龍氣載筆都
憑躡鳳翎鳷鵲西飛雲渺渺蓬萊東望海冥冥道家自古無離
别唯誦空歌送使星
園隱為方員外賦
省郎别業苕溪上抱甕日遊溪水邊花徑春晴胡蝶到菜畦雨
過桔橰懸兒童慣識題詩客鷗鳥長随載酒船更說陳琳工筆
札獨將文彩從戎旃
佑客
不用雄盖世勲不湏考證六經文孰為詩火杜工部誰是玄
經楊子雲馬上牛頭高一尺酒邊豪氣壓三軍塩錢買得娼樓
宿鴉鵲鴛鴦醉莫分
題前後赤壁賦圖
黃州故事今何在漢水東流尚未窮一世英雄爭赤壁百年風
月属坡翁吹簫俊發龍吟後作賦才豪鶴夢中二客從遊雪堂
夜丹青猶與昔時同
題曹伯起雲門小房
相國傳来幾世孫山房随處見雲門矦家畫戟固無有舊物青
氈俱尚存清譽在人瑚璉噐高情終日鳳凰群芝蘭玉樹階庭
秀已是新承雨露恩
送布政司周照磨赴京聽除
沿&KR0702;回京喜可知青雲母謂著鞭遲供為臣聀乃常事簡在帝
心唯所司宗廟豈遺瑚璉噐羽儀當會鳳凰池仙郎戀闕情應
切不為河梁住少時
忠飬堂為張府掾賦
張氏搆堂情已著毛生棒檄事方新府中才俊固多士幕下孝
廉唯此人返哺老烏憐白首宜男芳草擅青春莫論日用三牲
飬一面歡顔足奉親
筠窗圖為荆南曺以章賦豫章徐文珍畫
此君何可一日無徐君為繪筠窗圖深居碧雲憐日暮展卷清
風生坐隅漆簡舊来銷翡翠漁竿釣罷拂珊瑚荆王不近周王
獵晚節猶能宿鳳雏
秋水軒為陳惟真
鏡湖一曲越城邊溢岸秋波若可憐雪點荷塘看鷺下烟消沙
渚見鷗眠賦成騎省從班鬢酒在稽山信畫船何在望洋奔海
若軒中自足管流年
題大隱菴開士殊無别遠翠樓
坐来未覺西山遠紫翠千重隔畫闌此處豈容携酒到任誰只
許捲簾看佛爐香供朝雲散客碗茶分雪乳寒一自得陪清論
後此心不用倩師安
醉漁為錢思服賦
江湖猶自有狂夫白髮蕭然負壮圖睡著任船随月走醉歸臨
水索花扶要知吕望真漁者可惜酈生非酒徒澤畔獨醒誠可
詠春風能到雪肌膚
次韻處士和壎上人詩
每到爐頭憶嬾殘十年戎馬雪窗寒亂来亦為功名易老去纔
知世路難醉把茱萸應自感狂題鸚鵡欲誰看相逄白髮秌風
裏何惜銀燈照夜闌
司馬温公九世孫碏持公自書獨樂圖并東城詩到今
將二百餘年紙不盈數尺手澤猶存感而賦詩
浮雲聚散豈堪論富貴何如道德尊幾見蓬萊成淺水可堪風
雨換高門紙圖價匪千金重手澤傳能九世存眼見寝園成茂
草却知司馬有兒孫
留别寳林同别峯講主深
酒船謾尔到山隂頼有高僧在寳林不信孤鸞臨寶鏡更無流
水入瑶琴閑吟蝴蝶過鄰近醉擊珊瑚坐竹林此去浙江纔百
里興来命駕即相尋
留題滴翠軒
城中買地論黃金種得琅玕欲千尺月臨閑砌白烟生霧入空
林翠光滴長房杖騎龍一枝子晉笙吹鳳雙翼曾過門前廽酒
舡洞房清歌遠山碧
贈李學䆒
裒然縫掖更垂紳見客何曾有怒嗔講道誰為木鐸者摛詞真
似玉堂人舊書幾帙俱先集脩竹千尋是切隣每向百花時節
到長裙自醉小園春
重陽日寄洞霄宫賈道士
天官侍郎曾寄音因循秋晚始相尋張良中歲頗好道賈島一
生成苦吟敢學游山随猛虎要聽搗藥試微禽丹泉况說紅如
酒好與茱萸一處斟
田園居
早歲歸田古所稀豈同&KR1355;瑗晚知非臘醅儘醉顱鷀杓春服仍
加薜荔衣一畒園廬皆樂土百年冨貴盡危機沙頭幾動鱸魚
興每到花時與願違
明州倪師園觀猿
捷扵風雨過喬枝乍鎖名園亦自疑幾萬里来都是恨苐三聲
後最堪悲月沉夜磵䰟先去露滴春稍淚對垂冨貴豈能長汝
役綠珠還有墜樓時
晚歸
左掖歸時日未斜小園檢校舊生涯染裙萱草纔抽葉破雪櫻
桃又着花玉斝試斟官給酒銀煎重瀹貢餘茶西湖水色春來
好說道風光似謝家
雪溪船為李勛賦
玉山自倒雪溪舡何似長安酒肆眠良夜竹聲偏到耳舊時月
色不論錢佳兒出見詩能誦好客来頻榻懶懸更有落梅歌小
妾儘堪陶寫盡餘年
徑山興聖萬夀禅寺之廣福菴乃曇芳忠公道場其徒
統上人居焉菴前舊有海棠樹洪武三年結實大如木
瓜五色有香
嘗謂海棠春一夢却成因果結天葩有同仙客誇桃實不待詩
人賦木瓜龍頷珠今歸汝手錦衣囊合在誰家明年燕子来時
候更與維摩作散花
鄰園海棠
自家池舘久荒涼却過鄰園看海棠日色未嫣紅錦被露華猶
&KR0668;紫絲囊掌巾飛燕還能舞夢裏朝雲自有香銀燭莫辭深夜
照幾多佳麗負春光
題王維賢東里草堂
周遭都是及肩墻馬過猶知舊草堂苔&KR0985;兩晴蝴蝶亂藥欄風
暖牡丹香萹詩未覺為時重杯酒能留共日長豈是輞川無作
者却同裴廸賦山庄
慕雲菴
此菴長與此雲期大孝終身有慕之杯圈更無重飲日板輿還
有再乘時行天雨絶皆爲淚落日烏啼捴是悲誰刻會稽山下
石悠悠千載白雲詞
題秋江送别圖
故人寫出陽關意都付丹青半幅中霄漢正當鳴鳳日帆檣好
趁大鵬風酒期鸚鵡偏能綠花贈芙蓉可奈紅對此題詩無所
嘱百年𥙷報是深衷
寄戴山人
近水齋房自掩扉若耶溪路客来稀浮沉里閈時將隱俯仰人
生事已非小妾謾歌楊柳曲高年渾稱薜蘿衣誰能冨與封君
等千畒湖西紫芋肥
醉題
二月鶯聲最好聽風光終日在湖亭清宵酒壓楊花夢細雨燈
深孔雀屏情在綢繆歌白苧心同慷慨贈青萍方平自得麻姑
信從此人間見客星
贈朝元宫道士邢本初
朝元宫裏邢道士神采照人如玉山壺中日月付談笑天上風
雲從往還虎守杏林丹已熟龍眠秌水劔長閑共傳紫氣如車
盖往往相随出近關
觀雪
銀燭高燒錦瑟停酒杯如對六花傾清寒未覺貂裘重小舞偏
怜翠䄂輕金谷綠珠紛有態鴻門玉斗碎無聲九天散漫随風
處莫是天人咳唾成
筠深軒
幽居只在平湖上萬竹冥冥不可尋龍化每因春雨過鳳巢多
在碧雲深人皆到此失炎暑風忽過之如瑟琴能有此君相晤
對故家何用積黃金
晏居有懷徐一䕫教授
逝者如斯継者誰遺經獨抱可勝悲心忘爵禄身方逸道載文
章老始知乳燕試飛華屋静桐隂初合畫簾垂古音最愛朱絃
瑟弹向高堂念别離
題孝義詩卷
可將言行以書紳淮海維揚見若人慷慨分金存乃叔艱難返
骨葬其親刺詩杖杜於今廢高塜麒麟自此新俯仰即今無愧
怍平生張掾厚&KR0595;倫
𥙷賦征雲南椽史凱還詩
大矦秉鈇行天討戎幕論兵聀匪輕勢若摧枯狂虜滅文無加
點捷書成日陪赤舄紆高步身附青雲致盛名入奏定功應賜
爵班超元是魯諸生
水竹居為諸葛伯安賦
諸葛南陽有草廬何如扵越此幽居門前脩竹畫不就湖上好
山清有餘日暮碧雲生悵望天寒翠䄂若愁予鯉魚遺我平安
信盡向琅玕節内書
七夕
七夕佳期自古今雙眉有爛夜沉沉可憐乞巧樓前月曾照長
生殿裏心鵲引凡情瞻繡戶蝶随秋夢入羅衾斜河已沒東方
白雲濕幽蘭思不禁
