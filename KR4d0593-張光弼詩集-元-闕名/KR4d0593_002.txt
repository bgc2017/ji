張光弼詩集卷之二
古風七言
河漢篇
河漢亘天幾萬里鶉火西行入箕尾金氣浮空漾白波任是雄
風吹不起一河之水皆空青往還唯此烏鵲翎太史不識漢使
者却奏張騫為客星載回織女支機石牽牛隔河来不及二十
八宿有常經七夕胡能會靈匹西牛東女長相望女則織絍牛
服箱人間兒女謾愁思河影不滅秋夜長
唐太宗駿馬圖
昭陵石刻今無有絹素乃能存不朽當時竒骨濟時艱駕馭盡
入天人手隋家再世俱凡庸不知肘腋生英雄晉陽奮起六駿
馬蹴踏人海波濤紅帝王一出萬邦定干戈四指羣小空凌烟
勲臣盡圖畫一旦肯遺汗血功嗚呼何從得此樣規模却與石
刻同乃知帝王所駿乃龍種豈可求之凡馬中唐家開基三百
載展卷尚覺来英風
張建封擊毬圖
唐家風流尚毬馬中外靡然為之化徐州節度張建封坐領東
藩示閑暇長簫短吹行相随以此慢遊為日夜玉山滿馬扶醉
歸正及樓頭望春罷孔雀屏帷次苐開黃金買得春無價不教
白日向西馳只許黃河向東瀉使君死後誰登臨燕子不来風
雨深綠珠甘守珊瑚樹文君獨宿鴛鴦衾當其意氣傾朝野肯
信人無百年者萬言猶在從事書一幅空遺後人畫
五王行春圖
開元天子逹四聪羽旌管籥行相從當時從駕驪山者宰相猶
是璟與崇華萼樓中雲氣裏兄弟同眠復同起玉環一旦入深
宫大枕長衾冷如水興慶池頭花樹邊梨園小部俱婵娟楊家
姊妹夜游處銀燭萬條生紫烟寧知樂極哀方始羯鼓未終鼙
鼓起褒斜西幸雨霖鈴回首長安幾千里
贈河南衛畢將軍歌
壮哉將軍八尺軀陣前奪騎生馬駒有力每輕弓兩石㩀鞍手
横丈二殳小敵如怯大敵勇生平氣與忠義俱逢時受命從大
將執合風雲興海隅奉辭東下尉陀國回兵北擊無单于望風
襁負至者衆將軍為駐南征車歸来九重賜顔色蹈舞恩光生
步趋團花戰袍出内府大官羊膳来公厨洛陽關東古重鎮授
以斧鉞專城居綠槐高暎使者節黃金新鑄兵家符握手負看
走壮士擁盖吹笳喧道塗盡知勲名在忠義千騎萬騎先傳呼
祈連亦有霍去病細柳豈無周亞夫只今將軍與之並人馬相
輝古迹無君恩廣大法天地將軍報荅將何如丹青或接萬億
載忠義莫虞無畫圖
送程希道回河南
銀鞍白馬郎自是平臺客海木桑田不自知朅来二紀異南北
他鄕忽然頋我笑有如清風洒蘭雪開心寫意慰離居别時童
孺今有鬚知從馬援在軍旅不謂陳琳工&KR0702;書我扵程家最知
舊大宅脩椽曾置酒玉攅紫笙吹鳳凰羅䄂春衫舞楊柳因之
感念二紀前躍馬射麛江水邊煌煌賓從散秋葉疊疊樓臺成
野烟程生程生既會面𬞞麻瑶華莫持贈但存此日會面情地
北天南有相見丈夫有志豈陸沉使者不惮巖穴深他時或有
公車召嗣我雲間金玉音
贈製筆生許文珤
許生精藝誰可及材用剛柔以製筆水盆洗出紫兔毫便覺文
章生羽翼蒙恬將軍為動色為是秦王舊時物丞相斯曾從駕
行載此篆書封禅碣從秦至今幾千載兔尚存皮竹可採利濟
天下功不有入手千人萬人愛我昔為郎居粉署用筆唯扵許
生取輕衫日對紫薇花寫遍江淹夢中句
夢雲樓為佑聖道士王景舟賦
阿母妊娠曾夢雲道人見雲如母存高天悠悠不可聞虎豹守
關深九門丹青樓舘雲中起翠幕銀屏接雲氣縹緲時聞子晉
笙蹉跎日集王喬履蟠桃千年花又開雲中不見阿母廻丁令
白鶴有再至漢宫青鳥無復来但願無風亦無雨桃花開遍夢
雲處花氣騰空結紫雲拔宅乘雲上昇去
玉局生引
龍翔住持毛起宗參随鶴駕謁九重冲虚教主器許之名以玉
局高其風贈言五十有六字盡說大羅天上事老君出現成都
時地神湧局亦如此空歌黎羅還上清再三祝付玉局生吾徒
被服老君教母忝玉局之所名名非可名局非局心田種熟藍
田玉入水不濡火不焚一氣孔神無斷續况聞古有毛仙翁是
身雖異性則同華表白鶴猶未歸凾關青牛今則逢道家宫植
連雲起日食仙曹千萬指誰其主者玉局生宴坐無為觀太始
白翎雀歌
烏桓城下白翎雀雄鳴雌隨求飲啄有時扶起天上飛告訴生
來毛羽弱西河伶人火倪赤能以絲聲代禽臆象牙指撥十三
絃宛轉繁音哀且急女真處子舞進觴團衫鞶帶分兩傍玉纖
羅䄂柘枝體要與雀聲相頡頏朝弹暮弹白翎雀貴人聽之以
為樂變化春光指頋間萬蘂千花動絃索只今蕭條河水邊宫
庭毁盡沙依然傷哉不聞白翎雀但見落日生寒烟
捕虎行
碧油幢下曹司兵見義有勇身為輕平生每得貴人喜有似花
卿知姓名一朝共聽將軍令鎮市臨平虎尤甚汝司其兵往捕
之食肉寢皮湏要盡司兵受令即出城怒氣填膺風火生揚言
大明聖人既御世爾虎何物猶縱横大刀長戟屯村堡前期釘
牌為斷道村堡喜得司兵来萬夫鼓勇千夫譟半月捕獲十三
枚大檻小車推載回自言此乃將軍令是豈小人之力哉將軍
索酒指其虎此虎不死司兵死在官食禄忘其軀亦是人間好
男子
資夀堂
為之醫藥以資壽古人存心子能有治生若然天必與衣禄何
憂不豊厚潘彛世籍富豪家金珠斗量錢載車百年風雨換門
戶甘守儉薄為生涯法依本草為炮削脩合肯教違矩矱日月
回旋碾上輪虎龍交媾爐中藥服之一劑神氣全百齡夀等金
石堅洪範五福壽居首有金無壽真徒然彛也性禀芝蘭秀湖
海香名喧衆口修文坊南當大街如斗之字出高牌貴人長者
共祗重每日門前鞍馬来
望雲詩為翼城常盤賦
風吹白雲天上来游子望雲心眼開小時見雲在親側安淂親
同雲往回世家翼城桐葉里雲自往回親在彼昔年捧檄為榮
親淂官拜親雲亦喜所憐得禄遠莫分委質為臣命在君青袍
駿奔各有事斑衣兒啼更勿云我知爾家廣田宅小弟朝朝縱
圍獵暮歸雉兔滿馬鞍不使高堂甘旨缺望中有使頻寄書夫
人堂上泣羅𥜗願尔長辭楊震金願尔長懸羊續魚親之念子
無不至子思其親雲即是紅顔早受縣君封莫計同飡太倉米
桐葉之里非一家如尔兄弟誰不誇墙頭風吹紫荆樹堂前露
浥萱草花莫言親遠翼城縣萬里關河如對面一官九考今八
年指日雲中又相見
雲林歌
李侯雲林心所仰既見雲林副心賞欣然為我出圖畫索我題
詩畫圖上我自别侯二紀餘不得半紙廬江書乃知已膺廟堂
聘梁棟之材寕不如雲林乃是若所植雨露蟠根同鉄石直幹
憑凌御火霜青雲照耀郎官茟即今英發當盛年上林玉樹幕
府蓮東閣梅花時自詠南郡官曹誰更賢從知侯家積隂德鳳
雛七枚毛五色覧輝已出丹穴中来儀定集虞廷側安棲不用
求梧桐雲林氣接扶桑紅結巢日邊長羽翼好音惠我雙飛鴻
玉簫引為沈仲德賦
洞簫宫前有狂客雙眼直嫌天地窄甕中釀熟葡萄漿飬得身
輕好顔色興来為我吹玉簫縹緲一聲生泬寥驚鸞跱鵠不自
定游絲落絮随風飄高情遠思遊碧海此豈肯受王門招咲言
學簫二十載家業凋零心不悔要湏吹上鳳凰臺白日羽儀生
五彩
王無偽仙翁見訪為賦此詩
神仙之術本無作當面無緣尋不著但能寡欲自長年愚者昧
之求海嶽此術不許凢俗知道成由来非大藥仙翁高風何所
喻天垣月暎王喬鶴等閑瓦礫變黃金候尔相從步寥廓
寄河南衛鎮撫趙克家叙舊
程生河南来始得河南信雨散雲飛二十年萍蹤梗跡今纔定
却思小孤洲渚邊大江大浪拍戰船將軍鬚髯劲如戟白日酣
歌便醉眠我從别来贊畫省夫容幕與風塵遠洪武初年自日
邊詔許還家老貧賤池舘盡付當時人唯存筆硯伴閑身劉伶
斗内蒲萄酒西子湖頭楊柳春見人斵輪只䄂手聽人論天只
箝口年過七十髮未斑路途不辭牛馬走知尔出鎮在洛陽宫
袍徤馬日煌煌前騎大旗畫熊虎後騎長戟横雪霜我扵此亊
别已久冨貴浮雲更何有鴻鴈得便時附書但問老人平安否
題醉墨堂為桐江俞子中賦
世稱草聖唯張旭氣主神光從所欲醉来提筆走風雷電掣長
雲夜相逐徤扵大野戰蛟龍媚似輕波浴鴻鵠由唐至今幾百
年筆法竟尔失其傳芝翁乃若神所授亦以醉墨題堂前晴絲
罥空王逸老生蛇絆樹黃庭堅筆法不必問高閑法不必詢
懷素縱横遲疾心自知曾見公孫大娘舞
雲門山房為青州曹伯起賦
雲門山房何所指知尔不忘桑梓意山在城南百里間沃衍膏
腴宜樹中有一村俱姓曹列戟高門是鄕里青州舊入齊封
彊相國猶傳漢家世曹彬為宋下江南史冊能書共門地四世
之祖在元初遭際風雲致爵位赤參丞相下豫章腰插金符位
元帥但知報國守忠貞不肯随人事軒輊用也綽有乃祖風一
簣不止山可崇碧梧枝老自棲鳳綠竹根深湏化龍昔時未到
山房裏每望雲門候佳氣却緣亦是豫章人客舍并州如有喜
雲門之山青接天鴻濛既判知何年山房去天不咫尺名與雲
門當共傳
贈秋鳴善捧&KR0702;迎母往金蘭州就飬
人子能不念其母嗚嗚啞啞猶返哺十月褱娠乳抱勞亦期仰
事慰遲暮那知中道母子分南望親舍唯白雲伯也執殳在軍
旅堂上消息空傳聞將軍命許迎就飬拜捧檄文喜無量蘭州
萬里到杭州母見子如堕天上膝間乍見歡復悲天河水流有
合時宜男草是别時草老莱衣是别時衣只今四海車書一人
間萬事真難必十年戎馬行陣間子母團圓有今日
題湖州何生售書飬母詩卷
衙散到家無與適領客壺觴以終日何生忽從湖州来當筵不
語惟長揖古貌存心行孝道䄂出舊書三兩帙進言售此&KR0640;甘
旨有母行年將八十吾聞此語為太息傷哉貧乎乏朝夕龍蛇
蟄蔵天地閉宜尔之賢身不立莫說家無田可耕縱有田耕那
得食不如歸掉湖州船有魚可釣鳬可弋君不見賣刀與賣戟
朝持出門莫得直文章本是太平具以此干人復何益軍中或
有錫類人傾産酬書吾可必
東圃詩為道士王景舟賦
東圃軒在玄武宫海日欲上烟霏紅若人飡之百體充飬得面
貌如嬰童上清有法授有宗靈章祕呪存心胸一氣孔神天與
通右衛白虎左青龍擲火萬里行老翁欲雨即雨風即風爕理
造化代天上事親則孝事君忠神人執鞭湏相從
題王朋梅界畫大都池舘圖樣(元朝人)
國初以来好時節冶綠妖紅盖阡陌樂游盡是勲貴家人閙馬
嘶聽不得細&KR0238;闌干輦子車同載女子如蕣花車中馬上目相
許胡蝶夢滿東西家牡丹臺畔夜如晝花照銀燈大扵斗正月
飲到三月終樂地歡天古無有一朝花謝春復歸門鎖池園空
綠苔簾前塵覆珊瑚樹案上蝶棲鸚鵡杯豪華盡逐東流往百
年丹青化草莾當時命酒徵歌人此日題詩圖畫上
題番使進呈三馬
殿中得名畫番馬筆力不在陳閎下方其番使引進時詔許當
軒對描寫近前一疋白鼻騧咫尺天威生懼怕苐二疋馬青連
錢矯首嘶鳴意閑暇向後赭白馬最雄霧鬣風鬃勞握把三馬
既出瀚海空天廐真龍此其亞畫師貌此良苦心慘淡精神入
夷复冥冥雷雨晦大河漠漠風沙連鉅野諸番服飾本華靡不
獨丹青侈圖畫百年絹素霜雪新拂拭徒為發悲咤莫言世有
真乘黃只此按圖誰識者
天馬歌(天曆間貢)
天馬来自茀郎國足下風雲生倏忽司天上奏失房星海邊産
得蛟龍骨軒然卓立八尺高衆馬俛首羞徒勞色應北方鍾水
德滿身日彩烏翎黑縱行不受羲和轡肯使王良馭輗軏黃絲
絡頭兩馬牽金鐙雙垂玉作鞭寵榮日賜三品禄不比衛鶴空
乘軒大國懷柔小國貢君王一顧輕為重學士前陳天馬歌詞
人遠獻河清頌鑾旂属車相後先受之却之俱可傳普天率土
盡臣妾聖主同符千萬年
贈楊彦臣使還(宋楊通寅祭酒十四世孫元武岡緫管外孫)
使節何煌煌騎從造我門自陳世有通家舊武岡太守之外孫
佼哉舒侯賢宅相執禮愈恭辭愈降老夫已是閉關人甚厭傳
呼到閭巷湏臾驚定還復悲挽生近床為抱持尔外大父強徤
否此来殊慰我所思黔陽到浙七千里相問相看疑夢寐祥符
年貶祭酒公安江之陽無乃是自從隔却蒼梧雲隻字片言無
得聞車書既同四海一逄人每問舊參軍立談知生具才美金
鍾大鏞莫與比池上曾聞咏鳳毛詩中又見歌麟趾當今聖德
乃海隅龍馬出圖龜負書直言治安容賈誼喻蜀父老煩相如
心存忠孝在年少縣官勸駕能應詔得時舉步即青雲瑚璉從
來在宗廟
織錦詞
行家織錦成染别牡丹花紅杏花白作雙紫燕對銜春一疋錦
成過半月持来畫堂捲復開佳人細意為剪裁銀燈連夜照針
指平明設宴章華臺為君著衣舞垂手看得風光滿楊柳蝶使
蜂媒無定栖萬蕊千花動衣䄂回回舞罷換新衣新衣未縫錦
下機憐新棄舊人所悲百年歡樂唯片時
贈趙希哲還河南仍寄其父太醫
趙生幼小辭鄕里長成却自河南至風流籍甚芝蘭室文彩粲
然瑚璉器懋遷不惮萬里遥魚塩歲逐商人利杭州舊是繁華
地輕薄相逢增意氣愛生不登酒家樓重生不遊花柳市秋風
八月柳葉黃束装别我還洛陽樓船大帆高十丈順風一日到
高堂高堂雙親應有喜寳貨既豊兒亦至定呼斗酒出屏帷膝
下相歡復相慰自来隂隲富人家廬山董奉非徒誇拜罷而翁
煩問訊好種門前仙杏花
蓮塘曲
青蘋風起蓮塘水波聲夜聒鴛鴦(睡一)點芳心不自持露荷又作
&KR1748;珠碎藕絲織錦香滿機裁成衣裳將遺誰只愁賤妾夢魂短
不恨蕩子歸来遲花間鶗鴂依芳草等閑綠遍邯郸道還應憶
念盪舟人滿架芙蓉鏡中老
過歌風臺
世間快意寕有此亭長還鄕作天子沛宫不樂復何為諸母父
兄知舊事酒酣起舞和兒歌眼中盡是漢山河韓彭受誅黥布
戮且喜壮士今無多縱酒極歡留十日感慨傷懷涕沾臆萬乘
旌旗不自尊魂魄猶為故鄕惜從来樂極自生哀泗水東流不
再回萬歲千秋誰不念古之帝王安在哉莓苔石刻今如許幾
度秋風㶚陵雨漢家社禝四百年荒臺猶是開基處
讀易處為俞文輔賦
易經四聖人之事㓗静精微惟此書夫子五十以學易尔今讀
易年何如易之為書廣大而悉偹不以一言一事拘君子觀象
玩辭處近取諸身而論諸按文責義而有得斯乃萬方之二隅
履德之基謙德之柄復德之本恒德之固損德之脩益德之𥙿
困德之辨井德之地巽德之制扵此九卦能體騐可無大過為
德符讀易扵斯而自勉仰觀俯察非吾徒羲文周孔雖既沒天
人其不在兹乎
風木歌為禇本中賦并寄徐一䕫記
禇孝子感風木樹猶如此親安在歲月去人何迅速陟岵陟屺
望不及入室升堂成宿昔劬勞未報棄諸孤號泣旻天涕沾臆
走獸聞之失其羣飛鳥聞之堕其翼物之感也有如此宜尔諸
孤哀罔極始豊先生辭餘力文章今擅歐蘇茟記成不忍再三
讀未及終天語嗚咽乃知人皆有父母天性油然非染習孝思
不匱永錫類草偃風移而俗易三復始豊記擊節為太息往求
二本之所在果然拔地俱千尺孝子之父見手植造物扵斯有
隂隲君不見東坡所記三槐堂魏公德符在他日
送馮以清知事赴成都右衛幕府
李白苦歌行路難以喻世途之難有如是莫言難上扵青天時
至青天是平地五等之爵國所司萬鍾之禄人所冀為臣忠實
而不欺畫像式接咸可至石樓先生舊簮纓出宰三綬郎官貴
即今任政成都幕萬事只應咨伯起葵藿常存向日心鯤鵬會
展垂雲翅玉陛承恩咫尺天官船給驛八千里三峡盤渦轉殷
雷萬壑啼猿響空翠相如擁傳喻蜀時縣官負弩争趋避况尔
旌旗出入間丈夫足展平生志
讀杜拾遺百憂集行有感
余生行年將八十不知何者為憂戚冨貴不驕貧賤安以此存
心度朝夕往年承乏佐中書大官羊膳供堂食只今賜老作編
氓衣食信天無固必陋巷簞瓢如素居不管茅茨春雨濕門前
載酒求賦詩錦軸牙籖日堆積在官不置負郭田既老翻得稽
古力毀譽都忘月旦評姓名不上春秋筆朝米不煩隣僧送暮
米不煩太倉糴我亦一飯不忘君文人相輕所不及傷哉白首
杜拾遺入蜀還秦劳轍迹文章盖世亦何為妻子相看百憂集
西溪柳送人赴京
西溪柳自是風流樹受用春風好媚嫵長條折盡還復生如何
免得人来去千樹萬樹接郵亭到官五見楊柳青百年行路有
離别三月飛花惟送迎知君母留彭澤縣門前五柳都㘽遍密
葉能蔵返哺烏柔條不碍雙飛燕膝下長懷萬里心風光滿眼
瞻上林請羔遺母應有賜咫尺龍墀恩露深
題華光梅
墨梅之作盛衡湘始作俑者惟華光此僧平生千萬紙茟力所
到花爲香是誰好亊憐清苦三二百年存絹素和靖多情縱有
詩廣平得意還能賦東坡先生昔倅杭萬松嶺見一枝長我今
見畫如昨夢都在君家白玉堂
題劉松年畫張志和辭聘圖
長安城中晨鼓響馬後紅塵高十丈吴儂爲尔去烟波卧聽樵
青閑盪槳醉来即唱滄浪歌平生志願今無多鷦鷯不巢上林
樹鸒斯不啄玉山禾是身眇焉寓天地何殊太倉之稊米野人
本乏濟時策孰爲要君徵不起所以漢光武不強嚴子陵放歸
江湖從所志千年萬年呼客星聖人在位麟鳳在野洛既出圖
河復出馬普天率土遂其生四靈咸集依至化唐尭垂拱而在
上禹稷憂勤而在下當時天下所不臣亦有臨流棄瓢者
題三友圖
劉文學如冠玉平生所性在擇友友此梅花與松竹後凋莫問
歲寒心眼中且得無塵俗頋兹欎欎在徂徠瞻彼猗猗在淇澳
更有江南萬玉妃暗香吹遍湖山曲三友地遠莫致之收拾畫
圖歸一幅竹為君子松大夫梅則佳人在空谷從他坐客寒無
氊只此可以伴幽獨君不見玄都觀裏千樹桃盡是人間閑草
木
貞婦詩
諸暨縣有吳氏女十五嫁作蔡家婦十六生兒夫即亡日抱呱
呱為乳哺情知身是未亡人善事尊章猶父母盡抛粧具洗鉛
華盡棄羅𥜗服荆布蓬首釐居八十年孤子有孫孫作父采蘋
采藻共祭祀嗃嗃家人無間語婦人言行止閨門懿德何由出
庭戶憐哉弱孫蔡光祖再拜請求鄕曲譽魯恭沼縣車馴雉劉
昆作郡河渡虎承流宣化物為感况乃觀風行繍斧母今行年
九十六人夀百年餘幾許門前滄海變成田屋後白楊堪作柱
寒鴉猶帶昭陽日銅人亦霑未央露古傳生女作門楣貞節之
褒誰不慕聖恩浩浩如江河母息厭厭迫朝暮早將封事謁天
閽為母一擊登聞鼓
送蔡孝廉回侍母
暨陽有蔡宗盟府能以力耕亊其母懷橘之名早已傳分椹之
心壮如故我嘗使驛至其家有花有柳當門戶雖非郭泰可榆
柳且有茆容具鷄黍暨陽之邑隣上虞大舜遺風尚千古蔡乎
蔡乎清川既東不在西白日過時不再午楊雄愛日著新訓甘
旨温清不厭斁人皆有母我獨無西望同安心更苦汝歸何以
獻高堂遺汝瑶華慰遲暮
軍中樂送征南掾史張毅赴京
我嘗軍中行從知軍中樂高牙大纛啟征途風雲随護軍中幕
千乘萬騎指頋間環而居之廼城郭五更觱篥吹一聲旄頭驚
向天邊落捷書日夜報天子親筆敕書加寵渥刲羊宰牛餉壮
士萬歲歡呼震天嶽大旆悠揚錦萬重從伶窈窕花千萼男兒
堕地志四方蓬矢桑弧為有託風順鴻毛易
寥廓只今沿&KR0702;登大府鷙鳥之中瞻一鶚渭城且莫唱陽關舉
杯為賦軍中樂
李龍眠畫飲中八仙歌
龍眠白描誰不賞胸次含空生萬象茟下猶存小象文落紙烏
絲幾千丈小時讀歌心愈竒此日按圖神始壮浣花草堂老拾
遺詠彼八仙將自放天寳年来萬亊非得醉如逃三面網鳳鳥
鳴岐縱德輝麒麟見魯辭羈鞅丈夫骯髒迹每同孰謂龍眠成
技痒眼中未見&KR0870;醒人未免開凾爲撫掌
義株行
廬陵江西古名郡四忠一節之故鄕豈唯英賢間世鍾造化亦
有義株連理呈禎祥豊塘三山两株樹托生離立不數步高逕
擎天一盖張深根走地羣蛟怒曾氏世居株樹邊詩禮傳家三
百年尚書既爲連理詠丞相復入郡志編二公真跡今猶在文
光照耀無年載李囦諸孫尚有傳桑田誰謂成滄海五世孫亦
一老翁欲以此事徵盲聾豊塘之株母乃豐成劔變化偃蹇雙
蛟龍不然安得保風雨專與三山為始終
懷遠亭詩為東甌鎮撫譚濟翁作(譚世𦣱之後宋史有傳)
譚將軍勇而禮宋之端明學士七世孫早年身逐兵塵起鼻尖
出火耳生風馬上飛塵虎添翅出門志願定遠侯果然持節鎮
東甌上宣德意化海俗鯨鯢滅迹波為收古来鎮將還如此緩
帶輕裘接賢士襄陽沉却峴山碑水底魚龍猶識字國家承平
千萬年軍中之樂何可言大牢五鼎飡壮士從伶百戲陳廣筵
山川不随人事改端明丘壠今猶在亭名懷遠乃在兹地下幽
䰟有光采普天之下皆皇家故鄕何必懷長沙人臣受命無遠
近河源曾泛張騫槎食君之禄治軍旅咫尺轅門誰敢去私情
丘壠豈不懷日夜沅湘水東注
學仙曲
二八女人貌婵娟杏花隂裏競秋千同心錦帶刺石蓮逄人學
繋剪刀錢却妬鴛鴦沙上眠
