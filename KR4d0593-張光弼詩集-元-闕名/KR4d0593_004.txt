張光弼詩集卷之四
五言絶句
古辭
歡樂自歡樂苦辛長苦辛城中十萬戶誰是種田人
風雨牧牛圖
牧牛值風雨牧具幾脫手不自風雨前不自風雨後
石友
蒼然柱石姿風雨莓苔久幸同貞固心相看即吾友
竹君
百年駒過隙萬事成鞅掌自顧非此君誰與共清賞
花&KR0985;
繁花作高樹狹逕不數曲醉来扶杖行幽興亦自足
蕉林
愁懷長把酒愛此滿林玉風廽舞䄂翻欲近紗窗綠
芳屏
衆芳結為屏左右暎紅藥問訊園中人何如金孔雀
𬞞畦
學圃纔两畦佳𬞞欲幾品露葵不厭烹及我春酒醒
梨花折枝
已過清明節猶依玉鏡臺一枝如折得幾誤蝶飛来
水殿納涼圖
别殿紅綃女無風亦自凉欄邊是湖水夜夜宿鴛鴦
七夕
乞與人間巧全憑此夜秋如何針線月容易下西樓
别劉博士
秪為情如雨從教醉似泥免看楊柳色相送出城西
王昭君
漢地非無雪胡中不見花琵琶一萬里馬上盡風沙
巾幗猶知辱裙釵可即戎單于如有問教妾若為容
銅雀臺
自古誰無死英雄豈不知望陵歌舞歇還有夢来時
邊思
萬里盡風沙征人念歲華角聲悲自語誰見落梅花
赤壁
赤壁不改色漢江依舊流二龍争戰後風月属扁舟
峽川
石與青天近浮雲向客低自然堪下淚不是有猿啼
題楊州史左丞畫扇
后土祠前路金鞍憶舊游春風雙燕子渾似在楊州
塞上
朔風西北来驚沙對面起人馬暗相失咫尺異千里
題商山觀奕圖
縱横十九路一著一回新如此深山許傍觀亦有人
題村廟
禍福憑誰降雞豚合有災年年當社日簫鼓賽神来
飛来峯
峯在西天竺青蓮千葉開佛人無妄說或恐是飛來
呼猿洞
洞閟烟霞古岩廽藤蔓叢誰能將劔術往問白猿公
題名石
東坡龍井回題名塔磚上豈期後百年過者為瞻仰
合澗橋
两澗何年合一橋終日閒桃花逐流水未覺是人間
龍公洞
龍或蔵其用跡與蛇何異慚愧耕稼人猶来候雲氣
飯猿臺
僧既非昔年猿亦異往日唯有飯猿臺猶是當時石
連岩棧
連岩有棧道重疊架古木勿輕縱步險平地折車軸
客兒亭
客兒謝家子明師夢相待斯人骨已朽斯亭尚千載
坐禅石
法師禅定時萬象付宜漠至今岩前石每每天花落
隣墻梅花
臘後春纔到寒香襲素袍梅花如有意不在粉墻高
聞鍾
朝撞亦匆匆暮撞亦匆匆銷磨浮世事都在數聲中
墨萱草
種得宜男草忘憂度歲華墨池憐照影朵朵鳳頭花
葛仙溪
葛仙浴丹溪飲溪骨自蛻試問歸来鶴何人壽千歲
濟川圖
平地有摧輈慎者或不免奈何千金軀涉此風濤險
菊花
萬夫起銅盤拔地一千丈寧知白露華暗滿菊花上
臧祥卿畫竹枝白頭禽扇面
片月出幽林閑情欲不禁天寒憐翠䄂為賦白頭吟
西施
館娃宫前洞西施舊来往自載扁舟後歲歲春蘿長
履迹
西施往行處好事作履迹幾寸莓苔深見者為憐惜
問梅
一種隴頭樹東風都合吹未應造物者偏在向南枝
嘉新晴
五色雲間鵲今朝忽放聲繞簷飛不去亦是喜新晴
泉月軒為開元宫張道士題
為貪真境好每到即忘歸扣齒漱明月清光生羽衣
題飡霞洞
愚者昧其覺貪生還一夢不見飡霞人唯見古時洞
李息齋平章畫生色竹
一代風流盡丹青付此君忍將湘浦淚更洒九疑雲
題牧溪飛鳴鴈二畫
秋風幾萬里一色是青雲誰信天山路無書可寄君
倦飛憐羽翼引&KR1450;一長鳴紫塞秋何佀今宵月正明
新宫訪袁真人知已羽化留題
仙客已塵土桃花依舊春後来看花者不是種桃人
惜花
昨夜一花開今朝一花落春事能幾何奈此風雨悪
僧華光畫梅
誰與一毫端示此無垢相迦葉不可招始悟色空妄
柳莊
種柳連莊屋春来色更嬌不同殘臘見封雪落長條
桂林
不歌叢桂誰能更出山若無忘世事来共此中閑
蘭渚
幽蘭滿洲渚紉之可為佩欲遺心所親涔陽何處在
竹坡
城中寸金地種竹不可多風前植杖看奈此綠隂何
瓜田
仲夏生意繁延蔓若野葛結實田畆中庶慰行者渴
荷港
門前東西道下是荷花港越女不避人唱歌来盪槳
鶴亭
有時命童子亭前按舞鶴雖無賓客懽對此亦云樂
魚池
放魚池中央池水丈尺許勿謂江湖遠時来足風雨
題市學堂
喧聒從終日跳梁欲上街要令心目静除是掩空齋
贈歐陽尚禮還播州
人生豈無别咫尺異言咲况復萬里遥風烟接蠻徼
觀拆白塔有賦
白塔誰所營又復為平地猶有百年人閑来說興廢
題章叔厚所畫投竿圖
大魚不可得小魚釣何益不如投竿坐臨流以終日
上清方方壺作墨畫贈毛起宗提點
風火鍊仙骨雲雷鑄鼎文壺公探造化圖寄大毛君
趙清獻小像
當時仰望公畫筆開生面之官唯琴鶴千載趙清獻
别故人
未别欲千言臨别無一語唯此舊時心随君渡江去
别鄕友
共是他鄕客從游又隔年老人偏惜别把臂一茫然
贈縣令任滿
一勺清泉水三年共此心不堪弹别鵠唯是邑中琴
磐石吹簫圖
宰相五更朝金鞍拂柳條何如磐石上散髮㘴吹簫
落梅花
含章人正卧幾片下空墙春雪調鉛粉相和一處香
題宋子障太守畫
老樹含青雨平林淡白烟隔溪茅屋在好泊米家船
題趙子昂畫梨花畫眉圖
鳴春如有意誰與畫眉長若訴梨園事開元夢一場
高房山畫扇
結屋清溪上仙凡此路分終朝看不厭唯是滿山雲
惱啼鴉
朝啼人盡睡暮啼人厭聞非關毛羽悪不入鳳凰羣
代毛延夀(褒姒故事)
豈謂黃金少除哀君未知古来因好色滅國是龍婺
捕魚圖
畫出溪邊景渾家在捕魚筆頭餘興在幾點暮鴉疎
晚望東村
開門見東村晨光尚蒙昧白雲何處来適興予心會
題王大年畫
舟楫爲生計沙鷗識此情百年浮世事九鼎一絲輕
林子山畫爲鄭宗表題
尊前可忘世綸竿聊伴身樂然溪水上魚鳥與相親
雙蝶
相逐䨥飛蝶風前不自持有生皆有感微物豈無知
白練帶禽
一雙白練帶繞樹效于飛宜爾閨房喜圖形上綉衣
秋棠喚思圖
兩雀晚相依棠梨葉漸稀連枝有深思未可便辭飛
梅詩十絶
種梅如昨日樹已過人長粉白東隣女争窺出院墻
小玉探春回褰簾咲語来今朝庭樹上忽有數花開
黃鍾纔應律英萼已舒芽不咲黃金柳先開白玉花
漢主黃金屋盧家白玉堂暗香浮動處愁思月昏黃
一枝憐似玉日暮正愁新寂寞真珠佩天寒翠䄂人
數點飄香雪非關畫角吹驚心調鼎事細雨綠隂時
雪落窗紗外寒梅正著花不同桃李樹争豔五侯家
新月回宫簷梅粧豔扵雪誰謂五出花能加天下白
姑射有處子雪色而内視肌粟寒不生香篝熏素被
樹老苔衣厚花稀春事遲為緣生驛路都是拆殘枝
題畫
筆墨生幽思山居春日長獨謠橋上路亦自惜年芳
夜坐
夜長春酒醒欹枕何曾睡時見燭花中餘光吐金穗
題竹
落墨生幽思風来自有香九天皆雨露容易拂雲長
題西湖大佛頭寺
佛身滿法界金色從地𧺫若人加粧嚴其福亦如是
題枯木石圖
石氏珊瑚樹楊家翡翠鈎千年風雨後遺影海中洲
青山白雲圖
俗駕是難到滿山都是雲雲中有樓觀鸞鶴日相親
題畫山水
溪逥岸影深山迥溪聲響獨有溪上人扁舟自来往
題諸葛孔明像
一笑出隆中黃星掩日紅妖氛不敢作白羽起西風
詠鷄
鳳凰有五色鷄亦有五德鼓翼不妄啼一聲天下白
