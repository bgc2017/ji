張光弼詩集卷之七
題徐俌墓銘後
肯堂處士吾故人嘗過其家今其子温以戴良銘墓見
示愴然有作
百年人事謾紛紜覺却南柯夢自分名節不虧惟獨行墓碑無
愧是斯文噐中瑚璉非虚譽天上麒麟竟失群高義有誰如季
扎願同留劔掛徐墳
送都司邵德章之亰師
還記尊前會往年又看沿&KR0702;上朝天青雲自此而升矣白首何
堪爲黯然劍珮東華深雨露文章西府盛才賢鳳凰池上因多
暇爲賦停雲慰老顛(張旭也)
題岳鄂王祠
落日西湖土一墟黃泉赤血恨難除開邊衆許儕韓信舉國渾
憐丧子胥廊廟錦衣忘板籍京師黔首盻鑾輿即今五夜梅花
角吹作南来問訊書
過湖山堂舊基見杏花
飲賜黃封未幾時丹青池舘盡荒基何人富貴可長在自古衰
榮更共之樂事恰如春夢覺狂情惟有杏花知醉翁莫說當時
醉團扇題詩忘與誰
紫薇樓感事
太尉當年宴此樓長繩直欲繫清秋隔欄畫舫是湖水捲幔青
山見越州疊鼓夜催諸將醉高燈春照美人愁大夫司馬今頭
白不獨登臨感舊遊
自貽
近年頗覺志悾恫不復行雲入夢中聽曲任教絃有誤賦詩何
必句能工豈唯走卒知司馬還有滁人識醉翁樊素小蠻俱未
遣幾曾虚度百花風
東林
之子青年獨老成布袍寬博稱其名李膺謾自知文舉楊意無
能薦長卿每到草堂成酩酊偶過花徑亦逄迎卜鄰自覺頭加
白轉信前賢畏後生
虎立寺留題
莓苔欲徧盤陀石知是梁朝古道場陳迹謾驚成俯仰空門元
不與興亡白漫天上俱兵氣赤伏池中是劔光如會生公重說
法勸教東海莫栽桑
送張丞之湯隂
憶昔銀燈鼓瑟琴屏開孔雀夜堂深頭顱謾有新添雪嚢槖都
無舊賜金好夢未成春漏盡殘星猶在曉河沉郎君自上班騅
後露滿銅盤泪不禁
題蘇西坡編修自撰墓誌後
笑傲中吴豈問津風流自擬雪堂人白頭已了浮生事黃土真
埋不死身江上鶴飛前日夢門前花散去年春漢家政尔論封
禅知有遺書献紫宸
籠鶴
軒然羽翼更何之每見雲霄惜舊時鳴候露華生玉樹舞憐雪
影散瑶池垂頭就食誠何報側目随人祗自悲恩重主家看飬
别不教鵝鴨混階墀
囊琴
鍾期何在鑄黃金膠添相投日以深妙製偶經雷氏手虚名猶
說蔡家琴千年流水高山趣一旦離鵉别鵠吟塵滿弊絃雖未
試不弹還自有知音
亰城得家書題示兒子張同同
蘇郎不是飲中仙只好長齋綉佛前蝶到枕邊身是夢花随春
去日如年芙蓉别舘還依舊鸚鵡小窗殊可憐縱淂歸来城郭
在銅駝冷露濕荒煙
寄淞江楊維禎儒司
畫蛇飲酒合誰先塵土東華四十年海上豈無詩可和雲間還
有事相牽牡丹開後春無力燕子歸来事可憐欲倩鉄龍吹一
曲滿湖風浪又廽舡
夢梅花處為董師程賦
江南枕上見梅花一片寒光接素霞蝶化夢魂雲縹緲香生肝
肺雪杈枒廼知姑射仙人宅即是林逋處士家白玉堂深簾幕
静畫成疎影在窗紗
中酒
連日醉頭扶不起記曾有說酒能醫知傷肺氣終爲患不典春
衫亦是癡小閣留僧看闘茗矮床對雨教弹碁餘年有甚唐人
癖稍得閑情便賦詩
寄韶州知府金鑑
自君領郡韶州去鴻鴈天涯两送秋盛氣不題鸚鵡賦高懷應
倚仲宣樓蹇予滯迹猶滄海之子勞形欲白頭鐘乳囊封能遠
寄暮年此外更何求
碧筩飲次胡丞韻
小刺攢攢綠滿莖看揎羅䄂護輕盈分司御史心先醉多病相
如渴又生銀浦流雲雖有態銅盤清露寂無聲當年欲博千金
笑故作風荷帶雨傾
又
花外風来香滿湖折荷舉酒笑相呼自来四明有狂客除却高
陽非酒徒飲處有情絲不斷折時多刺手難扶豪家玉斗雖云
貴有此尊前風致無
送丁道士還澧陵
丁令還家骨已仙更無城郭有山川未添白髮三千丈又見銅
駝五百年荒草茫茫連故國孤雲冉冉下寥天澧蘭歌送潺湲
水望極涔陽思惘然
題右禅上人房
一染曇花百念空淨香吹徧吉祥風鈎簾燕雨時時過洗鉢魚
波處處通雞有佛緣曾聽法檜因寶界漸成龍三生誰識蘇居
士唯是塩官北寺鐘
寄孟昉郎中
孟子論文自老成蚤扵國語亦留情省中醉墨題猶在闕下新
知誰與行紈扇晚涼詩自寫翠鬟情重酒同傾接輿莫更閑歌
鳳只可徉狂了此生
寄周昉處士
爲尔停驂幾扣門每扵清事得相論山中載酒梅花過湖上放
船春水渾閑到竹齋爲觧帶坐深苔&KR0985;與開樽當年醉墨留題
處風雨新添屋漏㾗
題福源編後
福緣山作魏家墳知是唐朝宰相孫石首令前官有攷咸通年
内碣猶存大湖渺渺連精舍喬木隂隂拱墓門千載&KR1272;煙勲業
在可無遺澤及諸昆
謾遊
甚矣吾衰百念慵花開時復一支笻邦人幸尔不予鄙兒子樂
然爲我從載酒有時尋古寺看雲終日對孤峯林家湖上都能
說二十餘年老醉翁
月桂堂爲集慶講主
佛國山中古道場月中桂子散天香一枝得共人如郄雙井能
来客姓黃誰詠碧雲題樹葉自收清露染衣裳南峯不與清光
礙好放餘隂及四方
九日過長安鎮王山人
因過王生忘坐久階前花有白雞冠草堂出酒生新敬雪壁題
詩記此歡肯謂陶潜逄九日却如李白醉長安老夫徧賞東籬
菊摇落群芳正耐看
歸隱圖為張别駕賦
難得歸来賦考槃高情都付畫圖間可能白首更干禄縱有黃
金難買閑酒舫載春携二客巾車乘醉從雙鬟陶山地接東西
眺謝傳風流或可攀
宗陽宫次楊仲弘老若臺觀月詩韻
當時諸老宗陽會月與浮雲幾變更丁令豈知為鶴事道人猶
作賣花聲天溥露色開蟾鏡秋送商音入鳳笙誰信紫薇垣内
客今宵又復到蓬瀛
送康穆庵赴福州能仁寺席
佛運興隆此一機尊師何負七條衣講經春殿人天衛呪鉢夜
堂風雨歸花為散来春冉冉柳從攀後思依依幽蘭荔子南方
物籠護凾封寄莫稀
病起
花事能消幾夜風櫻桃葉底又深紅豈無金縷湖波上閒却玉
杯春雨中枕上楚雲元是夢鏡中潘髩惜成翁莫言輕薄揚州
事著意題詩也未工
題雲林隠居圖為崔彦暉賦
崔郎志趣在雲林筆底遥岑自淺深欹枕不忘啚畫事開凾又
動隠居心粉㾗白白生雲氣黛色沉沉覆樹隂幽思不教忘夢
寐耳邊長似有猿吟
㽜題費山人舊舘
舊館經過不用期掃門常恐鶴來遅但知重客唯司馬不顧狂
言有牧之秋雨石枰看對奕夜堂銀燭照題詩佳人底用千金
産只此高閑可不知
經鋤齋
誰似談翁樂有餘百年生計可林廬甫田種熟門前稻暇日抄
成架上書睡起慢怜衰甚矣客来唯問近何如相過里社尋常
事只把柴車當酒車
謝寶林寺别峰法師惠僧履
也知鰻井猶龍井合有交遊似二蘇起舞謾憐成短䄂徒行始
覺是窮途書從堂上出雙鯉舄向雲中堕匹鳬無復舊時公府
步君門望絶沒湝趣
宿郭子振雪洞
月光一色杳難分不見丹青藻梲文胡蝶飛来疑是夢梅花開
後却思君都忘長日將紈扇猶恐餘寒到練裙宿酒覺来看不
厭滿床秋思白如雲
答韓介石提舉
偶持尊酒看花傾有客能来道姓名佳句纔探出懷䄂故人知
是不公卿平生學劔心都懶此日歸田計可成彼此頭顱俱種
種題詩那得不關情
冬日白牡丹
律琯催旾到牡丹行雲欲墮碧闌干似嫌脂粉能相汙故逞肌
膚獨耐寒雪豔最宜金縷盖天香合是玉雕槃趙昌花鳥新馳
譽畫作屏風後面看
老圃堂
不謂斯時有此翁無能田畆累其窮異𬞞自灌欲百品老圃官
量無十弓草閣曉梳秋髮白玉杯春醉夕陽紅餘生儘可忘榮
辱事與樊遲請學同
鄒將軍挽詩
為臣豈欲國傾危莫把天戈挽落暉一死得埋元氏土寸心無
愧首陽薇安居食禄當時貴守節酬恩此日稀老我嘗從大夫
後題詩為尔泪霑衣
同貢有初觀潮賦
舊時八月潮生日士女傾城出看潮秌唾似從天上落晴&KR0794;宜
向酒中消氣争鳥道為森爽勢合龍宫亦動搖今度可憐成獨
往海門斜日共蕭條
自賦
高陽酒徒今老生蚤年擊筑和秦聲許人不負一諾重買笑唯
恐千金輕花間駮馬銅鑄出枕上愛姬雲化成誰信青門種瓜
者自梳白髮向秋晴
僧惠炬有悼黃晉卿太史偈次韻(保叔塔)
日鼔西沉逝水東它生還有此生同蓮花漏豈知元亮茆屋詩
曾詠已公夢幻已空身外蝶文章猶&KR0866;蠧間蟲閑情最是山前
塔日夜風鈴語未窮
寫易軒為方以愚賦
不扵闕下見文星天與冥鴻惜羽翎人世誰能雙髩白家山自
是亂峯青霞分曉色留書几斗轉寒光落硯屏觀象玩辭從寫
徧方千何忝舊明經
挈家啚為尤仲斌題
葛洪挈家赴勾漏何異龐公歸鹿門擔頭何有琴書累牛背未
覺妻兒村千古清名不易得一斛丹砂何足論大勝齊侯馬千
駟令德曾無遺子孫
悼王自牧
貴賤交遊二十年忍將老泪洒新阡盖棺不必論身後入室猶
如在眼前一首詩今為尔惜數行誌在得人編錢塘吟士長相
望潘閬林逋孰後先
思橘軒為悟空叟長老賦
侍書遺墨凾封在思橘名軒示不忘往事百年同逝水斯文一
語有餘光風流大抵輸前軰臭味還應是故鄕嘉樹因知培植
厚只今百顆許誰嘗
遠翠楼為殊無别上人賦
坐来未覺西山遠紫翠千峯隔畫欄此處豈容携酒到任誰只
淂捲簾看雪晴黛拂蛾眉綠雨過螺堆佛髻寒分淂半櫺閑拄
笏床頭寕復更弹冠
蚤行
涼風滿棹賀湖邊越上諸山盡可憐遠漢片雲承落月長林匹
練曳輕煙窗間織女燈猶在井上啼烏客正眠何用閑愁随夢
覺一聲菱唱發前川
次韻周昉
大尊堂上幾曾空客有登門道未窮吟髩肯因愁裏白舞衫偏
愛酒邊紅百年喔喔雞聲月萬事悠悠馬耳風及此舊遊情分
在儘將春付咲談中
贈沈生還江州
鄕心正尔怯高樓况復樓中賦遠遊客裏登臨俱是感人間送
别不宜秋風前落葉随車滿日下浮雲共水流知汝琵琶亭畔
去白頭司馬憶江州
贈寓客還瓜洲
把酒臨風聽棹聲河邊官柳綠相迎幾潮路到瓜洲渡隔岸山
連鐡甕城月色夜留江叟笛花枝春覆市樓筝贈行不用歌楊
柳此日還家足太平
無題
灼灼庭花露未收樂然雙燕語綢繆新粧滿面猶看鏡殘夢關
心懶下樓春到自憐人似玉困来誰問酒扶頭狂蹤已作風絲
斷敢怨流年似水流
長安鎮市次趙文伯韻
淹遍衣衫酒未乹何如李白醉長安牡丹庭院溥新露燕子簾
櫳過薄寒春晚絶無情可託日長惟有睡相干舊題猶在輕羅
扇小字斜行不厭看
與白範論詩
白家少傅諸孫在坐語都忘日晷移不用入吴求季扎有如過
晉得鍾儀高情欲共遊絲遠倦迹猶嫌過鳥遲莫道古今風雅
異捴扵衰晚始相知
冬至日次張太守韻
喜色輕黃未上眉且將心事付遊絲嵇康取醉非關酒杜甫長
吟不爲詩一線日長宫女覺五方雲應史官知人間梅柳關春
事次苐從教律琯吹
對雨
好是西湖醉後聽打窗驚柳隔堂屏鶯花又送春光老鳬藻偏
㴠雨氣腥曲按銀筝何太急杯行玉手不湏停樽前便是巫山
夢莫道行雲亊未醒
趙松雪畫茗溪清遠啚
吴興元是水晶宫樓閣溪山罨畫中酒舫載過寒食節舞衫吹
遍鯉魚風當時樂事誰能見此日王孫自不同亭下鷗波如有
感行雲猶在玉尊空
寄胡侍御
後市街頭相見稀此翁真是早知機浮沈里閈陶彭澤輕易官
資白紫薇小妾畫堂楊柳曲高年白髮薜蘿衣風流莫負持螯
事越上湖田蟹正肥
次韻張都事
老却樊川杜牧之風流誰賦柳絲絲不關請誥来歸蚤唯恐尋
春去較遅畫舫行時長載酒粉墻到處即題詩至今留得狂名
在唯有纖腰弟子知
謝僧惠蒲履
大夫此日可徒行蒲履深煩遠寄情除是高僧求易得自非巧
手織難成春来見客身差徤老去看花步覺輕他日袈裟如過
我定湏著此出門迎
寄羅博士
莫說文星與酒星己同傖父泣新亭夢中此日頭能白海内何
人眼更青鵑化羽毛猶姓杜鶴歸華表尚名丁縱然記得前朝
事弹向銀筆只自聽
荆溪漁者為義興道士賦
千尺荆溪徹底清水中無復見蛟行要同雲鶴閑蹤跡自放煙
波隱姓名濁酒忘形浮世内青山到眼綠蓑輕醉来放棹回舡
去拊掌風前詠濯纓
㽜題徐子方客樓
倦遊到處即淹㽜雖是孤村境却幽松下野雲間似鶴門前溪
水淺扵舟琅玕复簟兒能設琥珀春醅婦可謀連日小樓忘客
况放翁凡事頗清脩
周元亮夏景安同過夀安堂提舉乃翁墓上作
盖棺事了若堂封𧺫伏諸山接過龍觧劔為曾心自許脫驂非
悪涕無從每分藥餌扶吾老竊誦文章歎道窮朱紱在身忘宦
况前朝猶有古人風
題明心海上人别弟詩後
弟兄天性本同符遠涉能無一動呼(浮世有身真大患回車無)
日始窮途秋巢不宿烏衣燕夜屋偏怜白&KR1450;烏切莫臨風揮老
泪血㾗能染紫荆枯
次韻雪鶴生惠紅米詩
相望只在片雲中自昔神交意已通書枉鯉魚烹後素粒分鸚
鵡啄殘紅回車三徑豈無日放棹五湖湏便風知汝有期林處
士尚留殘雪待春叢
雨中送蕭山誼上人别院
雨棹茫然出鏡湖客行偏尔畏泥塗僧中果得真男子我軰真
成賤大夫重席自能為我設大尊不用問人沽從容閤得佳
睡此意支郎世有無
送上虞馬訓導赴昌化縣學
遠赴弓旌未闊迂道行何惮路﨑嶇横經不異郡博士継粟豈
無鄕大夫宜使飯槃堆苜蓿已將齋帳染芙蕖馬融家法風流
在女樂從今不用呼
寄湯隂張丞
萬古銷沈入望中悠悠往亊付征鴻湯隂風俗今何似鄴下文
辭誰最工爭得不教雙鬢白别来屡見小桃紅貴遊年少輕鄉
曲不賦停雲寄老翁
無題
幾夢郎君引碧幢微波難與寄沅湘青春每念青絲騎白日長
閑白玉忩&KR1341;蓞結房雖有異鴛鴦織錦不成雙潮来好似兒家
恨流過門前氣未降
又
萋萋芳草被江臯好佀王孫去日袍幾許春䰟迷蛱蝶近來酒
量减蒲菊音書已佀題黃絹蹤跡何因夢大刀可惜百花時節
到百勞燕子不相遭
又
咫尺香閨步懶移搔頭誰理玉蟠螭不聽小管吹銀字只數廽
文織錦詩得伴有時唯闘草遣懷無日不弹棋鳩鳩乳燕青旾
晚謝却繁花幾萬枝
又
水心亭舘迥無鄰好與郎君寫洛神不見鯉魚烹後素空怜胡
蝶夢中身萋萋誰信南園草渺渺予懷北渚春雲氣長連峯十
二此中消息未能真
雪庭為龍華閣康上人作
清教雪庭誰是雪雪消應始我初心問知逹磨来東土唯有神
光在少林清淨觀空三昧見吉祥風軟六花深半空掛在羚羊
角蹤跡無因向下尋
與金冕言詩
天然秋水出芙蓉造物何言與用工風雅遺音自鳴鳳齊梁餘
習盡雕虫性情敦厚思方到句法雍容律始同沈宋後来俱作
者幾何人辨四聲中
桑梓圖為徐復初參政題
望中煙樹是黃州城繞江波捴舊遊桑梓能忘丘壠念夔龍今
属廟堂留牛山雲樹依然在魚水家聲尚可求他日賜環當有
報題詩却寄鳳池頭
寄陳允中僉事
得放還家休便休更無褒貶到春秋景公死日有千駟晏子相
齊唯一裘朱紱旣能從尔去黃金不必為孫謀何人得佀歸来
鶴見彼纍纍土幾丘
樵雲詩為李文彬參政賦
赤手樵雲直至今此雲已献九重深萬方允副從龍望五色長
懷捧日心上接罏烟通御氣淡籠宫樹合春隂自調玉燭歸玄
造非霧非煙何處尋
題崔純一處士遺像
處士扵余舊勿論通家三世見甥孫鍾情更為何人慟出涕方
驚老眼昏南﨩高墳深宿草東床佳婿繼清門丹青有筆開生
面底用名香為返魂
耕樂詩為許𧺫宗大父高士賦
人生不仕即歸田夏屋渠渠艮渚邊僮指計傭將五百墻桑成
樹過三千食前甘旨唯孫子門外軒車捴俊賢隱去更無城府
迹鹿門高致後千年
採藥&KR0985;為方德遠醫士賦
藥逕香風作陣来日扶長钁為徘徊綠憐地錦經春在紅覺山
丹冐雨開本草有名俱用識仙岩可採不湏栽尋常踏破蒼苔
處多是門生種杏回
送張經歴之叙州
别酒無嫌醉佀泥叙州又過洞庭西雲濤浩渺連三峡井邑凋
殘接五溪雪嶺侵天無鴈到楓林蔽日有猿啼憑誰喚醒王褒
夢除是陳倉碧野雞
題奎方舟講師影堂
火風假合作天親垂老空門哭故人四句偈留辭世法一龕燈
照坐禅身收来舍利蔵生玉散到天花照爛銀銘塔祗應徐博
士備知僧行刻堅珉
命酒徵歌送予壻時伯庸酒間賦贈董景明董彦禎侍
親還遂昌
高堂儘意樂今宵未可尊前自寂寥錦瑟年華青冉冉銀河秋
思碧迢迢紅扵燈下看偏好黃向眉間喜未消明日早潮隨去
棹到家應及鵲成橋
次韻張郎過大明湖詩
湖上荷花五月涼水心亭舘晝收香狂来借手傳鸚鵡俊發教
人唱鳳凰零落翠槃風雨後凄凉歌扇水雲傍凋殘鴈下休惆
悵看耴咸陽與洛陽
題莫景行茅道士棣華碑賦
茆家兄弟學仙遅不見春風長紫芝桃熟海山還有日鶴歸人
世更無期遊魂渺渺知何在荒塜累累盡可疑唯有夕陽如舊
日照人来讀棣華碑
寄張來儀徵士九江人
湖州寓客張徵士珍重風前詠落梅錦瑟可容弹别調白頭只
合付深杯安期棗在神人去曼倩桃空阿母回看耴漢家汾水
上年年唯有鴈飛来
杏軒為倪伯温賦
别屋軒窗絢綵霞董仙曾以杏為家邦人為種幾多樹春雨每
開千萬花門外清隂遺世澤酒邊丹實賞年華煩君愛惜題詩
壁莫遣輕塵上碧紗
琴鶴幽居圖
幽居琴鶴以怊情童子何知預我清羽翼如傳两階舞徽絃為
和九臯鳴山林在昔多迂士畫史何人有重名好託丹青留後
日莫忘清献舊家聲
林泉讀書圖(王叔明作圖)
高情自愛樂林泉華屋藏脩度歲年書簡韋編曾幾絶硯槃鐡
造亦磨穿牙籖插架封芸葉銀燭臨窗散蠟煙黃鶴山樵如得
意丹青為作畫圖傳
大雪留飲沈晉卿家
有客相知感歎頻白頭佀與雪相親鍾情好語既莫逆快意深
杯忘幾廵老至欲求飡玉法病来不厭散花人從他柳絮因風
趕簾幕輕寒不似春
春夢軒為江西按察司書吏張永年贈别
百年妄引幾曾停看耴池塘草又生蝶戲落花真自適鶯啼深
院欲誰驚盧郎此去應如願宋玉從来最有情一枕好風吹酒
覺不愁春夢不分明
戲贈楊維禎儒司嘗自稱楊夫子故云
懶散情懷是索居非關故草絶交書空謀赤壁一斗酒不寄雲
安雙鯉魚近日西河疑子夏幾時漢武問相如文章固是雕䖝
事請教何人力有餘
題端右堂為陸敏賦
女媧煉餘五色石蔵在端溪成紫霞天遣六丁神琢硯夢中一
夜筆生花品題猶是宣和刻文具今歸陸敏家未覺曲江居士
老尚能寄事墨塗鴉
題僧超然林石水灘畫
公事賦詩記役超然著筆良苦心匡廬哀湍走大壑洞庭橘
葉辭空林品題六印文章在流落三朝歲月深博雅不煩為鍳
定人間過目盡知音
題渌遶軒(海濱)
綿邈人家海上村潮頭過處與開門遠山對面如小畫渌水遶
軒清不渾天闊煙雲迷去鶴時来風雨起遊鯤槎廽定泊闌干
外坐挹雄風倒大尊
次韻吴子立湖州舡中詩
一種湖州罨畫船碧㳄倒浸晚霞天故人緫是三生後風景何
如十載前遠岫白雲横暮嶺淡烟黃菊滿秋田吳郎佀為才情
惱費却銀鈎幾幅箋
謝張别駕惠雪牋
承惠雪濤三百幅甚慙何以報瓊瑶開緘只恐為雲去入手生
愁向日消難用侯門裁刺帖祗應仙洞寫雲謠知君觧綬初歸
隱叢桂辭成未敢招
百丈泉為及以中長老賦
道人手挽銀河水瀉作空山百丈餘當畫大聲喧醉枕長年倒
影浸禅居玉虹掛石看不滅紅葉乘流畫却如陸羽茶經知此
味可能日給到吾廬
題天龍寺叢桂樓
天龍樓閣迥無隣玉斧修成月滿輪受質豈無如郄者觸機還
有姓黃人香通三昧惟心印花散諸天盡法身誰把碧雲題樹
葉惠休詩句本清新
芳林農舍為朱孝先賦
投老歸休只此心渾家農亊在芳林蒲生曲渚魚苗上蛆泛窪
尊酒力深應候微䖝窠作甕啼春幽鳥語如琴眼前物色皆天
趣底用城居積萬金
務勤堂為雋宜之賦
民生在勤則不匱爾以務勤為此堂百畝田苗終歲望一春蚕
事舉家忙課見雪後温書册會客花時倒酒漿黃絹下機倉廩
實任從懶卧北䆫涼
灌園生為潘時雍賦
却悪喧囂遠市㕓自耕荒僻浙河邊時非蘇子投書日鬢是潘
郎作賦年飯客夜㫪鸚鵡粒灌園春倒桔橰泉塌然肝肺茆茨
下榮辱何因到尔前
送趙惟一貢亰師會試
過却龍門緫是雲凡魚廽首盡離群風雲忽𧺫三層浪毛骨都
成五色文螢火幾憐車胤聚桂枝獨許㕁詵分臨軒策試當條
對母以虚文負聖君
請復朱娥庙詩
上虞朱回有孝女十歲過扵烈丈夫義感皇天存祖母身輕白
刃禦強徒朝廷既已載宋史民德從之厚海隅事上太常須有
議肯教無廟薦潢汙
春萱堂為陳彥廉
綦履鳴環左右間佳兒佳婦及承歡天回白日臨瑶席風約紅
萱壓畫欄小管注春情婉婉長裙曳翠珮珊珊孺人貞儉存家
訓不使屏帷綉孔鵉
十二月白牡丹為吕經歴賦(章貢瑞金人前奉禮郎)
濠泗蒙恩得放廽牡丹猶寄舊亭臺忽驚花向臘前發却是春
從天上来歡動山城傳好語兆徵幕府得良才靈根自是南方
種只合移歸上苑栽
與胡奎言詩
詠歌終日莫予違可與言詩竟日稀風雅不刪真妙製性情所
得是天機盡知金翠塗屏雀未見丹青畫衮衣杜甫當年評衆
作鯨魚碧海敢云非
題白雲丈室
空門真是了吾生一到翛然萬慮輕下榻偶成清話久推窗唯
見白雲横銀煎㵸茗沙彌點宿火添香侍者清甚愧主僧知我
軰碧紗窗染待題名
留題天目尊師并題蒼古詩卷
蒼古仰聞君一語當時岩壑頓生春承恩屡入九重殿出對嘗
先十七人中使飯傳諸寶噐内庭坐賜雜花茵自天霈澤誠希
遇拜舞還山洗幻塵
元日大雪
東風吹雪逐年新洗盡街頭萬馬塵桃板謾題新得句椒觴偏
醉小而人江山未覺非前日老大猶憐有此身稚子老妻能慰
藉辛槃聊復賀青旾
搜索舊藁有感
抖擻蓬塵紙一窠東之高閣又何多百年公論竟無定千古文
章將奈何大雅未應終絶響離騷可謂拯頽波仲尼刪後詩三
百誰與升堂耴瑟歌
癸亥立旾在壬戌十二月二十五日
一歲兩春應是閠自題春帖自相憐苟全性命若之賜痛念文
章兒不傳随俗辛槃惟赤手省思舊物只青氈土牛雖送餘寒
在未可重裘換薄綿
元旦試筆
鳴玉趋朝已不堪白頭早賜老江南從心所欲過八十屈指可
談無二三獻歲屠蘇增甲子發春簮草願宜男兒扶答邦鄕人
處只誦猶龍唯老𥅆
金山寺
六鰲捧出法王宫樓閣㞐然積浪中門外鷗眠春水碧堂前僧
散夕陽紅楊州城郭高低樹瓜步帆檣上下風人世幾回江上
夢不堪垂老送飛鴻
過周昉草庭有賦
深青淺碧自盈盈一片光風共晚晴意思不殊周茂叔品題何
藉鄭康成郎君東閣詩曾詠胡蝶南園夢又驚轍迹到門憐草
色白頭扶下小車行
鄒將軍妻李氏挽詩
夫能以義殉孤忠家國綱常事則同中閫不踰貞節婦大家何
啻古人風機絲已斷塵燈在木主新題繐帳空博士已銘墳上
石九泉應慰若堂封
送徐生還台州
徐氏樓船且莫催當筵有酒更徘徊山留倒景日未晚雪滿大
江潮正来黃葉盡時尋鴈蕩丹霞起處望天台楚人自覺多秋
思懷抱今因作賦開
安晚堂
有酒如渑不用謀阿翁只合賦三休鄕閭可杖容稱老晚節能
安自不憂絲竹關情信陶寫起居唯適是温柔百年耆舊今誰
在且醉官窑大白甌
飲吴令家
膠漆相投古亦難酒間何事惨無歡若愁海底量深淺痛哭燈
前出肺肝白首既辭當世事朱弦何必向人弹醉来渴甚思吞
海無復天家小鳳團
舟中寄謝别峯南翁二尊師
為師傾倒盡雙瓶舡過柯亭酒始醒索咲始知高士去題詩猶
愛越山青交情舊雨同新雨世事長亭復短亭恨是柳遮樓上
笛只教向秀隔烟聽
寄馬孝常(時新得妾)
好在吴門馬孝常百年俱是夢中忙謾憑青鳥往相問說道白
眉今更長陽羡故人俱契闊鯨湖歸棹人相將重来定及先春
雨要試陶家雪水香
献歲旦日同芳谿吳理問訪許處士
月旦泛舟從許劭蓮荷溪水白生煙到門好雨過雲去說劔雄
風生酒邊閑話紫微成昨夢醉看烏帽僭餘年懵騰不省臨流
别想是行雲扶工船
留别姻家吴子道理問時側室失歡
記得湖舡醉夜深交情何啻斷黃金通家叙舊猶前日把臂迎
歡共此心秦女鳳簫移别調楚人芳草動微吟明年不待梧桐
雨来聽高堂鼔瑟琴
題韓處士墓銘家譜後
處士本&KR0792;縣笁氏子繼韓為魏公九世孫受業莊
節韓明善先生笁韓俱世&KR0666;
處士連&KR0666;俱相門學傳莊節道弥尊幾編家集文章在十世宗
支譜系存猶喜繼韓能有子尚憐承祭見諸孫項原瞑目知無
憾手錄清規付後昆
挽崔彥暉母趙夫人
趙文敏公之孫女情忝通家見嫁時環珮盛儀猶内院波瀾餘
澤自天池佳兒𥙿蠱承先志淑女宜家副夙期已託文章題琬
琰百年墓木照豐碑
初至芳谿義興
罨畫溪頭雪水渾是誰酒舫過溪村故人見我即握手步&KR1231;看
花直到門倉卒傾銀開内閤從容步玉出諸孫餘生愧忝通家
舊委曲交情可盡論
吴子道招同兄軰嘗子鵝
張旭何嘗是酒徒深煩為我作春酤酒行天降盤中露鵝割囊
封塞上酥跡遠五湖身既隱醉歸三&KR0985;子能扶南山遠對東籬
菊除却陶家别處無
梓軒為湖州曹生賦
當軒雙梓碧沈沈直幹凌空過十尋客到不妨為少憩風来或
可助長吟百年大用充梁楝一日希聲中瑟琴宜子母忘角弓
賦將期奕世共清隂
同韓介玉過月溪上人玉雪軒
高僧習静之所在繞院竹梧生晝隂此境宜居玉堂側是誰移
置雪山深銅瓶薝蔔不自供碧盌醍醐為我斟老得一閑君所
賜小車随處是山林
次雪鶴生詩韻(詠海上歸俗僧新安失節婦)
北窗晝眠驚扣門詩筒遠寄願所聞太學鄭虔固三絶小字李
潮仍八分湖上好懷非往日枕邊殘夢是行雲兩年屡有倩遊
約幾似空言以属文
又
雄鳩鳴鴈即天涯未覺藍橋去路賖夜枕不迷胡蝶夢春衫深
染石榴花千鐘縱意伯倫酒七碗清心諫議茶錯向廧頭窺宋
玉風光元在魯東家
贈湖州楊均顯製筆
當年馮陸擅吳興曾許楊生寄盛名三舘每蒙諸老重萬鈞不
博一毫輕歸来未覺江湖遠落拓寧知歲月更潁也此詩須自
薦國家用尔頌昇平
柘軒詩為教授淩彥翀賦
滿軒桑柘共生成坐愛春風日向榮五畒宅思鄒孟子百年心
慕李延平葉供蚕事誠何損衣彼民生獨用情中有如綸五色
線願從衮職𥙷昇平
武林嚴子英家世善製筆
嚴應始以筆治生至今孫子大其名用世雖云四寶具傳家貴
在一藝精東郭之㕙即毛潁南山有竹俱管成噐利天下功不
有慎守其業母自輕
昌化縣學訓導章琛抄錄武林郡志還鄕
唐相郇公尚有孫不將家世忝斯文高堂别席事抄錄小帳停
鐙較紏紛脫藁近知將解局䟽麻擬折遺離群武林郡志多竒
事歸對諸生誦所聞
示山中白雪牛
耕田世界絶纖塵白玉毫光照爛銀蘆葉膝邊穿得過天花背
上落来勻狂蹤未定難明性妄想俱空始見身驀直路頭如不
錯也湏慙媿執鞭人
過上虞仙姑岩觀瀑布泉次别郎中韻
誰把高崖手擘開巨靈還到此中来青冥風露銀河近白日雷
霆碣石摧潭上龍漿溥絳雪庙前馬跡過蒼苔猶勝漢使經年
别載得河邊片石廽
深雪齋為金西白長老賦
道人宴坐維磨石積淂天花似雪深明月有輝同大地白蓮無
影到東林抽毫司馬應難賦断臂神光或可尋落絮遊絲紛滿
眼從教門外作春隂
書藥舟為湖州沈玉泉架閣賦
谿上香吹白藕花沈郎舟楫自為家雙鬟盪槳乘流去小榼留
人易日斜採得綠荷成野服慱来紅米是丹砂綵鵉韻寫松烟
墨不與青蛇道士賖
西湖晚春
憶昔東坡為寫真至今詩句在遊人朝雲猶是當時夢桃葉渾
非舊日春鸎燕情懷千語少魚龍波浪幾回新傷心誰問林逋
宅零落殘梅共晚春
留峡石朱山人家
桃熟許同朱老喫却先桃熟為開尊白魚入饌谿鱗是紫茁堆
盤野味存詩和淵明為我誦酒沽若下勸人醺迂疎且作須臾
者何嫌久候門
海昌雙廟同張太守次壁上題韻
孤城請援待王師保障終成壘卵危作厲誓將擒賊去分羹何
惜愛姬為忠臣盡命以報主信史大書無異辭三十六人同日
死獨呼南八作男兒
趙松雪墨蘭
王廬墨妙世無同九畹高情更所工捐佩昔曾過澧上浩歌今
望在雲中娟娟奕葉承家澤淡淡幽香媚國風莫把騷辭煩宋
玉賦成還到楚王宫
松隱齋
誰拜青松作大夫蒼然離立共迂疎風聲白日迴清夢雲氣長
年到隱居剪葉浸泉春釀酒截肪點火夜鈔書歲寒卉木俱零
落一伏人間不願餘
剪韭軒為韓叔賢賦(魏公七世孫)
故家不貴味能真率爾蔬醪自可人既向畫堂題剪韭更將玉
斗出娱賓青青葉綰指環小白白頭攢乳琯勻還是相門風致
在食前誰謂庾郎貧
南坡書室圖為竺郎中題(竺為朱文公外家)
南坡書室未能還一夕情生夢寐間職任握蘭居紫禁心隨畫
筆到青山一經教子今何忝九世為儒古亦難家集河汾來學
盛豈無房杜出朝班
天香室為定水寺復見心長老賦
(宋楊誠齋與定水僧璘公有鄉里之好璘以桂作餉誠齋答以七言詩刻寺中)
雙峯桂樹今何佀說道璘公有後身金粟如来能作主碧山學
士願為鄰天香入䬲清可食秋露染花黃未句何惜一題方丈
室與師同是豫章人
送星翁甘碧泉挈家還彭澤縣
睽離心事正忡忡執手何能别此翁葭菼戰秋江雨白鷓鴣啼
曙嶺霞紅貪狼斗柄纔加戍織女雲車又向東我憶陶潜舊鄕
里到家休負菊花叢
蛟門春色圖為定海王宣使題
風景蛟門春更佳晴来滿海是雲霞鯤鯨已入任公釣波浪長
隨漢使槎天上星辰歸畫省人間歲月属桃花仙人自有雙鳬
舄弱水蓬莱路未賖
暘谷軒為王知事賦
地入青徐眺望賖雲中雞犬有人家金烏五夜出賜谷王燭萬
鄕始可憐家食舊非鄰院米藥資今受施僧錢數間破屋叢書
裏誰問洛城盧玉川
問牛軒為海昌北寺訥無言書記賦
犀牛不逐扇俱破奈有人来問此軒資福無端添注脚石霜何
事未忘言大千無跡身俱化一點通明角尚存拈起家風随手
應莫言無可付兒孫
春草堂為陳生賦
可教遊子不關心白髮高堂日已深憂對宜男雖可忘情同烏
鳥若為禁詩書飬志勤三省甘旨承顔抵萬金報荅春暉憐寸
草孟郊詩句不堪吟
蓬莱道院
雲近蓬莱蜃氣消數峯晴照遠相招梁間燕子都歸去觀裏桃
花自寂寥盂飯化人忘恋恋院廧篁竹謾蕭蕭雲中何處劉安
宅猶有鷄聲報午朝
演法師惠紙帳
銀燈夜照白紛紛四面光摇白縠文隔枕不聞巫峡雨繞床唯
走剡溪雲風和柳絮何因到月與梅花竟莫分塞北江南風景
别却思氈帳舊從軍
題天鏡方丈為能仁淨秋江長老賦
大宗大派接秋江䂡拄中流露法幢照世萬緣俱是妄行天一
鏡迥無雙當家誰道非臨濟說法還湏在老龐驀地繞床三振
錫更無言句兩心降
寄東山寺長老宅區中索畫梅
同是多生無垢身孤芳歲晏轉精神濡毫應覺香先到寫影無
如月最真庾嶺近来還有信花光以後更何人情知此事難描
畫驛使空回何不嗔
冬青軒爲天印上人賦
冬青樹老法王家得與維摩共歲華枝上蠟封經夏雪街前雨
積過春花詞人有興從題壁童子何知但煑茶不下禪床迎送
拙大千同是一袈裟
寄題松風海月方丈爲普慈寺林清遠賦
普慈寺主會當年畫雀雙鳴赴法筵風過忽開松上雨月行不
離海中天三生身性何嘗改一念聲聞緫是緣先軰往還成故
事玉圍曾觧寺門前
集雲軒
妙嚴院主斷聲聞密室圓光覆樹雲牀下虎心俱化善階前鳥
跡自成文池窺片月遺空相樹接諸天散異芬傳誦六時行道
處至今軒戶集氤氲
題寶林方丈留别伯舉法師
金相浮啚千級開雜花如雨在莓苔要看弹指成樓閣未許胡
僧話劫灰法器即如廊庙具寶林自是棟梁材雖然一片袈裟
地不是兒孫不可来
西疇為陳生賦
負郭有田何所憂每年春事在西疇耕回收犢繫墻角客至呼
雞下樹頭織女河邊祈杼柚天田星下祝謳窶豳風七月詩歌
罷土鼓窪尊樂未休
寄報國寺東堂止庵祥尊師
覓舡直欲横塘去船去横塘為訪誰白首正慙玄度老碧雲曾
與惠休期山林此日多高七風雨連床可論詩入杜旣能容載
酒陶潛無復更攅眉
玉岑舊隠為林叔平賦
齋舘枵然題玉岑老生時作越人吟曰妻曰子留他土維梓維
桑念故林豈謂青雲天上遠謾憐白髮鏡中深古来儒士多遺
憾為此文章竟陸沈
古村為曺廸賦(宋曹利用之後人)
魏國南来有子孫至今人物古而村松根曲處安琴枕山石窪
中注酒尊汲冡文章餘竹簡秦人風俗尚桃源海波不接天河
水要得仙槎&KR0985;造門
思雲圖為羅從事題
抽毫遽尔賦思雲為感羅含以孝聞聀任紫垣親不逮粟支紅
腐禄無分終身有慕誰非子此日移忠正在君郎署丹青稱高
步湏求名筆記斯文
贈寫神朱大年
筆頭何在覓人知鏡裏相看不自疑麟閣盡能啚燕頷龍沙誰
復恨蛾眉千年名姓毛延壽一代丹青頋愷之夢感九重終見
召藝精寕患不逄時
送别唐克讓還家
家山遠在白雲邊膝下相違又隔年萬里壮遊司馬氏數凾書
畫米家船裁成綵服懽無已遺却瑶華思惘然海内故人零落
盡别離都付酒樽前
寄表兄蕭文素處士
七十餘年親弟兄書来堪喜復堪驚杯中酩酊無虚日枕上邯
鄲過此生老至音書宜有數别来骨肉若為情遭逄洪武開新
運又十三年見太平
克讓許寄酒詩以趣之
春至遣懷唯恃酒莫教花發酒来遲文章每與年俱進世事還
扵老始知海岳幾回吟雪夢涔陽有約採蘭期古音最愛朱絃
曲弹向高堂念别離
月軒為張令賦
思親對月清宵坐了却公家事可知白髮已無重見日清光還
有再圓時葉間零落皆成泪窗外栖烏総是悲大孝終身俱有
慕不辭為賦蓼莪詩
寄湯水嚴仲原處士
情忝姻家亦是緣人来無不問湯泉閑常採菊東籬下每望長
安西日邊素業魚塩滄海上綵衣孫子畫堂前高車况是京畿
内受用高年五福全
孝友堂為姚氏彦名彦昌昆弟賦
兩生孝友誰不知左轄題堂固所宜豈獨聲名從此大要交風
俗與之移棣華燁燁照春日烏鳥唖唖啼樹枝林植羽棲俱有
感過門賓客可無詩
瀼東耕者為杜師黃成章賦
鹿門不道似烏谿榆柳連隂覆大堤常日墟船潮上下每年春
事瀼東西勸農随例拜車馬觀稼依稀從杖藜牛角掛書吾道
在古来力食盡男兒
寄王元吉楊東叟二處士
華亭猶有古人存風景依稀似鹿門一曲晴湖通畫舫萬株古
木出烏林卜鄰王翰俱文物識字楊雄足酒尊有約重来訪東
叟微歌同樂最閑園(席帽山人所居)
寶古齋
曹招寶古以名齋韞櫝非時不一開啚畫丹青半人物尊&KR0595;文
藻盡雲雷流傳竟自何人淂翫賞知經幾手來世故浮雲眼前
事題詩投笔為興懷
雙桂堂為俞子成賦
雙桂團欒對两楹碧雲無數共生成郄生片玉曾馳譽竇氏五
枝俱向榮奕葉至今傳世澤靈根既老際文明會湏滿䄂天香
裏載酒高堂說姓名
送廖思誠知安肅縣
新恩領縣之安肅便道寕家孝使然親舍戀深雲白白官程期
速馬翩翩人民社稷上所倚期會簿書勤是先政考有成俱大
用到官知爾又春前
聽泉軒為龍井智法師賦
山僧聽得泉聲好每夜坐忘清夜深松上落来驚鶴夢潭中瀉
下雜龍吟觀心已淨平生垢到耳能空見在心此去㳙流如不
息沛然誰禦海鯨音
聽律令鄕飲回贈劉復齋馬弘道
晚步河橋念此身餘生猶幸齒編民府城無跡非為賤松菊猶
存未是貧官府纔聽新降律酒罏先問有錢人衢歌仰詠唐虞
化鄕飲俱前老縉紳
梅竹軒
古梅脩竹两相親坐對高堂如大賓空谷有人憐翠䄂雒陽無
夢染緇塵歲寒清白能同趣日莫平安是此身三友若能同此
隱門前楊柳任芳春
晚步西河畔會葉舜臣自運司中出
武林耆舊似公稀未覺文章與世違節序去人驚逝水樹隂當
面轉斜暉群鷗晚戲呈天趣孤鶴宵鳴自道機早作餘寒宜晏
出謂言多露濕荷衣
悼孔英夫提舉(孔子之五十五代孫)
老泪何堪哭寝門斯人况復是斯文六經政尔傳家集曲阜蒼
然掩暮雲欎欎磵松看得地昂昂野鶴又離羣賢郎無忝家聲
舊能以文章繼世芬
脩淨慈寺成賀簡以道長老
古佛毘耶願海深萬間弹指變黃金分明兜率諸天境慶贊閻
浮施主心堂上鼔鐘聲大地域中龍象盡知音自應雪夜傳衣
處不獨神光在少林
送沈敬止赴冑監
老我頽然厭世紛喜看賢者步青雲事君如得行其志出對還
當罄所聞列宿九霄餘氣象靈芝五采絢人文滿朝侍從皆英
俊始是文章可策勲
鄭竹隱處士墓上作
何慙南渡舊名臣奕世居然保縉紳五福備身宜尔夀一經教
子異他人蛟螭負屭碑文右松栢隂森墓道深弹指浮雲今古
事幾家荒草卧麒麟
宋高宗御題李唐畫唐香山九老二律詩
两䟽誰是見機還終始君臣佀此難宸翰昭回雲漢上衣冠彷
彿畫圖間當時諸老琴樽會盡是同朝鴛鷺班風采拜辞雲陛
下白雲千載在香山
中秋望月(甲辰年賦)
月裏分明見九州浮雲西北是璚樓歌鐘未厭今宵酒砧杵那
禁此夜愁若使有情湏痛哭不知何物是風流霓裳不向當時
罷戎馬中原未肯休
學舟爲崔檢校賦
髯崔家寓市河頭齋舘臨河題學舟不謂乘桴浮大海應期擊
楫誓中流風波浮世何能濟駟馬高車更有憂可是外郎居騎
省却將魂夢記滄州
題燕山萬里圖爲江左葛元毳編脩子賦
翰林藁葬古幽州萬里遊魂土一丘父子有情終是苦丹青得
趣豈知愁風沙日日黃龍塞雨雪年年青海頭狐死首丘誰不
念莫將遺憾在遐陬
送單尚致仕還鄕
風塵澒洞識龍顔便觧兵符拜諫間天上已扶真主出榻前尚
乞故鄕還黃金優老車增重紫禁朝天夢可閑世受淮田知所
賜幾人得似單家山
題國清寺三隠堂(豊干寒山拾得)
莫與閑人說舊遊這些風彩儘風流只因當日機曾露直到而
今笑未休虎跡已無空院閉藤花猶盖两岩幽相逄総是知音
者莫呌蒼天惱趙州
明岩寺
疊嶂重岩出半天芙蓉幽洞下相連浮雲富貴二三子放浪人
天五百年飯後松風為伴侣春来花鳥作因緣村堂野壁俱題
徧句句天機合自然
寒岩寺(寒山隱身處)
一片浮雲去不還龍吟虎嘯出人間豊干往日成饒舌太守當
時亦厚顔秋至候蟲還唧唧春来鳴鳥自關關烟蘿古洞依然
在要問寒山即此山
送郭子程湖州收父骨還廬陵
事親盡禮誰非孝豈願遭逄世道難千里風塵音間隔十年父
子夢䰟間首丘自負終天痛凾骨寧期此日還地下老翁應自
慰免將遺憾在他山
同謝别駕過殿山湖登普光寺閣次壁間馬郎中詩韻
浮雲終日作輕隂寺下龍潭百丈深古刻尚存邢女記好詩今
與謝公吟風行澱水搖深碧雨過松花落細金怕見南湖春草
色每来高閣倦登臨
陪月中丞訪寶林寺别峯尊師有詩因次其韻
傳呼載道不知遥騘馬乘秋氣益驕佛運已知當末劫寺碑猶
及見前朝升堂鐘鼓聞三界聽法魚龍趁两潮不有斯文為世
重東坡何以慕参寥
客至
潦倒無能困不才樂然咲口有時開呼猿洞口採藥到浴鵠灣
頭載酒廽對客且容談玉麈題詩何必寄銀臺甕中聽取春漿
熟便買魲魚煑四鰓
題東臯隱居為范思賢賦
海水桑田幾變迁桃花依舊郡城邊𬞞園百畒充官稅藥價一
生供酒錢詩句興來題彩筆道心悟後付朱絃院曹誰信同僚
後談咲交遊十五年
留題天台香積寺爲鄕僧印秋海賦
花界追尋一榻涼破除煩惱是禅房慢揮大扇消長日共倒深
杯說故鄕萬事到頭成畫虎百年束手共忘羊明朝馬首勞瞻
望此别人間更渺茫
歸来堂詩爲雲間青龍鎮章吉甫太守題(時年七旬)
使君致仕歸来日九十慈親猶在堂秋水鱸魚朝入饌薰風紈
扇晚生凉孝廉早已稱高士名德今宜重一鄕花底杦輿喧咲
語白鬚風動彩衣裳
送雋侍者還永樂寺寄闡大猷尊師
記乘官舫過明州永樂寺中曾一遊遶&KR0985;凉雲脩竹曉滿池香
露小荷秋松花酒貯山瓶送雀舌茶煩蒻籠收宋雋到家煩問
訊舊題還刻在詩棲
黃崗寺贈朱質夫貢尚書門生
尚書賓客唯予在門下諸生獨尔存終有黃鐘求賈鐸肯扵清
廟少牲尊茶瓜留客岡頭寺風雨題詩海上村莫問幾時回馬
首也湏迎候出衡門
環隱(有序)
龍翔宫寔宋理宗潜邸有十齋環隱其一也後賜
為道舘高士毛起宗居環隱就以自號瞻仰畫像
賦詩一首
大化循環不可窮至哉樞始得環中&KR0238;園化蝶有今日柱史猶
龍非此翁齋舘前朝存舊制丹青遺像仰高風百年文献凋零
盡川上空嗟逝水東
夢梅花處
帳底梅花覺有香不由鐡石作肝腸宫粧何處紅綃女春色誰
家白玉堂枕上翠禽栖正穏夢中胡蝶引須長城樓畫角復吹
覺任有文章惱宋郎
看劔亭為曺將軍賦
此劔名家已數傳為曾與國淨風烟聞雞起舞非今日對酒閑
看憶&KR0616;年三尺神光遺電影一凾寶氣閟星躔章江日夜東流
去亭下題詩重惘然
紙被
閒眠受用剡藤香不比行雲惱宋郎月裏楊花終夜落雲中蝴
蝶過春狂象床繡枕知難稱道舘僧房或可當還是夢中風景
别東華塵土久相忘
贈毉士潘氏中和齋
心天一氣貫中和孺子膏肓若我何内景金花今證道上池玉
液不生波献方龍每乘雲至收杏人曾侍虎䭾十世毉傳方脉
在門前無奈杏花多
寄謝伯昭伯理二昆仲
話别南堂二十年江湖魚鴈兩茫然車書叱日同天下濠泗而
今是日邊架上遺書宜教子老来樂事是歸田謝家子姪應相
念每到池塘憶惠連
過林和静墓
西湖隱士林和静两句梅詩直到今此事豈容同末俗當時還
亦有知音高車大旆知何往剰水殘山尚可吟三尺孤墳埋宿
莾過君誰不願抽簮
尚絅齋為洞霄郎可道賦
衣錦能懷尚絅心闇然師道重山林玉因韞櫝知無價琴到希
聲是大音蝶化夢魂高枕後鶴鳴秋水萬山深青苔黃葉空岩
畔俗駕何由得一尋
瓊花
幾枝雪豔向風斜未許吹香上髩鴉誰取根来廣陵郡却留春
在后皇家懿公滅衛雖云鶴煬帝亡隋豈獨花自是錦帆迷故
國恨連芳草滿天涯
寄題清暉樓
謝公履迹徧岩扉似覺高情與世違昔日文章歸麗句至今山
水發清暉神仙滅跡虚金露塵俗何緣别翠微尚憶詠詩同水
部山林有待薜蘿衣
寄梁太醫
髯翁邂逅海西邊風采何曾異往年談客過門從取醉貧家問
疾不論錢送方龍每乘雲去種杏人曾見虎眠此寺希竒何足
怪古来醫術盡通仙
移居夀安里二仙巷
移居所藉應官期奈此黃梅五月時墻竹翻風搖鳳翥堂萱臥
雨帶羅披夏隂正盛衣還濕日晷無移事可知此景自憐張仲
蔚蓬蒿三&KR0985;共栖遲
王敬仲知府自臨江回
九鼎勲勞一羽輕幾何歲月漢河清吕生覺後唯空枕丁令歸
来有故城宛馬老懷沙苑闊賓鴻春憶塞雲平天恩既許投閑
後莫向除書問姓名
鄞孟文經歴留别詩次韻
総是邯郸夢裏身區區鞍馬九衢塵賢才俱進唯新命幕府從
交舊日人天上星辰光覺近寒岩松栢色還新從来氣候關時
事鴻鴈來賓已過春
又
暮府深居得所親好看車馬動行塵身歸絳縣將遺老詩忝河
梁别故人行李往来誰不舊䟽林折贈意能新都城路有襄陵
使欲托微波寄洛神
夢梅花處
丹青庭院欲黃昏蝴蝶&KR1355;蘧化夢䰟姑射肌膚如處子兒家消
息在重門香熏繍被過殘臘影落畫闌連大尊可是玉川無覓
處思前春色勝張琨
秋水軒
鏡水當軒景最新翔鷗棲鷺総比鄰風驚幃箔螢流扇露濕闌
干月近人深院暑收聞搗帛前溪波小見垂綸莫言蕭瑟秋光
裏還見文章賦楚臣
次韻慈利縣王孝廉過洞庭思親之作
洞庭波浪接青天渺渺帆檣上計舡萬里客程何日盡一宵江
月向人圓橋題駟馬名先至風遇鴻毛勢沛然之子澧蘭歌最
好有人雲夢澤南邊
次韻奉天門早朝
千官趍謁武樓間盡是洪鐘帝鑄顔咫尺天威臨御座太平風
景出朝班握蘭鳳閣舍人貴視草鑾坡學士間騎馬共談雙闕
下祈將萬夀祝南山
次韻偶成
雜然異味出賓盤老覺尊前更有歡清夜可人歌板倦小樓細
雨燭花寒狂情肯為諸公吝酒量方知到處寬醉後玉山從倒
却試將時果擲潘安
又
程家兄弟合親情霽月風光滿座生樂事笙簫相問發酒懷江
海欲同傾自憐綠鬢朱顔改尚覺千金一咲輕夜半酒醒孤枕
上不將歸思憶江城
梅鶴軒
梅福高軒得所親皎然潔白離風塵九臯唳徹雲間聽萬玉香
先天下春門外自應回俗駕尊前猶得伴吟身綠隂忩戶研朱
者莫是清溪點易人
讀府教授徐大章為岐陽王客白以中賦西塘八景詠
夜卧有懷不寐
若使蔡邕今日讀應題八字刻西塘大音如奏古琴瑟衆羽不
瞻孤鳳凰百世可傳惟𫐠作一辭難措是文章老夫為此喜無
寐臥誦不知秋夜長
壬戌朔旦試筆
斯文天與樂餘年中有黃金耴酒錢絳老又添新甲子王家唯
守舊青氈將春梅蘂茱萸小過雪萱芽翡翠鮮賓客到門無别
話履端相慶畫堂前
題梧桐宫六逸堂
龍化青林水滿溪昔人曾此寄幽棲高情不負杯中物爛醉何
妨日似泥富貴到頭蕉下鹿光隂過眼甕巾雞當時不盡風流
興付與山鸎儘意啼
題夢蕉軒
道人内視已超然一息薰香遍大千駭鹿始知身是夢覆蕉曾
悟佛中禅袈裟萬朵天花裏世界千重梵網邊重見毘那峯頂
上手開樓閣說因緣
姑蘇懷舊
十里湖堤踏暖塵老懷忽憶故鄕春泥金孔雀裁歌扇刻玉麒
麟壓舞䄄翠䄂錦筝邀上客畫船銀燭照歸人而今白髮東風
裏疑是前身與後身
題諸葛孔明
身為中山漢子孫西南别立舊乾坤君材十倍曹丕上位列三
分蜀相尊布陣有啚靈尚在出師遺表恨猶存休將巾幗羞司
馬五大原頭日已昏
題嚴子陵
赤啚神運復炎劉白水真人憶舊遊一代位尊眠鳳榻千年名
重著羊裘山林孰謂無伊尹廊庙何曾棄許由惟有冨春山下
月清光常繞石灘流
題張天爵父通守公張矦之墓
平生好友念張矦紫峡雲深墓木稠赤紱既能承世澤黃金更
用為孫謀衣冠南郡成前軰風月西湖総舊遊過此豈勝存殁
感觧鞍一奠古墳頭
附伏承員外先生奉楊公之命凾香浦陀洛迦山瑞相
示現使節今還輙成長律四章少寓餞忱南陽廼賢上
瀛洲東望海茫茫紫竹林中殿閣&KR0765;夜半潮来紅日上巖頭雨
過白花香褰裳珮玦聮珠網束髻冠纓涌寶光大士神通天廣
博盡將願力固封彊
江左長城有鐡星赤心憂國禱滄溟經繙海蔵凾尤濕兵洗天
河刃不腥屡出賜金分將帥終圖全璧奉朝廷幕中司馬才無
敵執筆磨厓蚤勒銘
(北史楊津鎮定州威望赫然軍中謠曰不怕利槊堅城但怕楊公鐡星)
天上張公玉雪妡競傳官府有神仙功名早建平南策詩句今
隨過海船夜汲澄潭瓶貯月曉登磐石珮凌烟知君喜得禎祥
兆一目高懸古樹邊
宋史弥遠禱海上見一目掛樹邊後果拜相
狎鷗亭上望吳山春水無邊壓畫欄一樹飛花羅幕静滿湖明
月玉簫寒往時亰國交遊舊今日江城執馭難後夜西湘鳴鴈
過好將書信寄平安
