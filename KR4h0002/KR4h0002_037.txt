文選卷三十七梁蕭統撰
唐李善註
表(表者明也標也如物之標表言標著事序使之明白以曉主上得盡其忠曰表三王已前謂之敷奏)
(故尚書云敷奏以言是也至秦并天下改為表總有四品一曰章謝恩曰章二曰表陳事曰表三曰)
(奏劾驗政事曰奏四曰駮推覆平論有異事進之曰駮六國及秦漢兼謂之上書行此五事至漢魏)
(已來都曰表進之天子稱表進諸侯稱上疏魏已前天子亦得上疏)
薦禰衡表
孔文舉(范曄後漢書云孔融字文舉魯國人也幼有異才性好學舉高第拜御史歷官)
(至將作大匠遷少府曹操既積嫌忌奏誅之下獄棄市)
臣聞洪水横流帝思俾乂(孟子曰當堯之時天下猶未平洪水横流泛濫於天下尚)
(書曰湯湯洪水方割有能俾乂孔安國傳曰俾使乂治也)旁求四方以招賢俊(尚書曰旁)
(求天下孔安國曰旁非一方也)昔世宗繼統將弘祖業(世宗孝武廟諱也李奇漢書注)
(曰統緒也班固漢書紀述曰世宗曄曄思弘祖業)疇咨熙載羣士響臻(尚書云帝曰疇)
(咨若時登庸又曰有能熙帝之載班固漢書述曰疇咨熙載髦俊並作響臻如應而至也孫卿子曰下之和上)
(譬響之應聲也)陛下睿聖纂承基緒(陛下謂獻帝也班固高紀述曰纂堯之緒爾雅曰纂)
(紀也)遭遇厄運勞謙日昃(說文曰遇逢也周易曰勞謙君子有終吉尚書曰文王自朝至)
(于日中昃弗遑暇食)惟岳䧏神異人竝出(毛詩曰惟岳䧏神生甫及申)竊見處
士平原禰衡年二十四字正平淑質貞亮英才卓躒(孟子)
(曰得天下英才而教育之西都賓曰卓躒諸夏卓躒絶異也躒力角反)初涉藝文升堂覩
奥(論語云子曰由也升堂矣未入于室也爾雅曰西南謂之奥)目所一見輒誦於口
耳所暫聞不忘於心性與道合思若有神(淮南子曰所謂眞人者性)
(合於道也)弘羊潛計安世默識以衡準之誠不足怪(漢書曰桑弘羊)
(雒陽賈人子以心計年十三拜侍中又曰張安世字少孺為郎上行幸河東嘗亡書三篋詔問莫能知唯安世)
(識之具作其事後復購得書以相投無所遺失上奇其能擢為尚書令)忠果正直志懷
霜雪見善若驚疾惡若讐(國語楚藍尹亹謂子西曰夫闔閭聞一善言若驚得)
(一士若賞謝承後漢書曰張儉清潔中正疾惡若讐)任座抗行史魚厲節殆無
以過也(吕氏春秋曰魏文侯飲問諸大夫寡人何如主也任座曰君不肖君也克中山不以封君)
(之弟而以封君之子是以知不肖君也文侯不悦次及翟璜曰君賢君也臣聞其王賢者其臣直是以知)
(君之賢也文侯悦文子曰傲世賤物士之抗行也廣雅曰抗舉也論語子曰直哉史魚廣雅曰厲高也)
鷙鳥累百不如一鶚(文記趙簡子曰鷙鳥累百不如一鶚)使衡立朝必
有可觀(論語子曰赤也束帶立于朝可使與賓客言又曰必有可觀者焉漢書成帝詔曰舉博士)
(使皂然可觀)飛辯騁辭溢氣坌涌(坌涌貎也坌步寸切)解疑釋結臨
敵有餘(七略曰觧紛釋結反之於平安)昔賈誼求試屬國詭係單于
(漢書賈誼曰何不試以臣為屬國之官以主匈奴行臣之計必係單于之頸而制其命說文曰詭責也自)
(責必係單于也漢書曰况自詭滅賊)終軍欲以長纓牽致勁越(漢書曰南越與)
(漢和親乃遣終軍使南越說其王欲令入朝比内諸侯軍自請願受長纓必羈南越王而致之闕下說文)
(曰組綦小者為冠纓)弱冠慷慨前代美之(說文曰慷慨壯士不得志於心賈誼終軍)
(皆年十八故曰弱冠)近曰路粹嚴象亦用異才擢拜臺郎衡宜
與為比(興略曰路粹字文蔚少學於蔡邕高才與京兆嚴象拜尚書郎象以兼有文武出為揚州)
(刺史粹後為軍謀祭酒與陳琳阮瑀等典記室)如得龍躍天衢振翼雲漢(季陵)
(詩曰策名於天衢班固漢書述曰攀龍附鳳竝集天衢毛詩曰倬彼雲漢)揚聲紫微垂光
虹蜺(春秋合誠圖曰北辰其星七在紫微中也尸子曰虹蜺為析翳)足以昭近署之
多士增四門之穆穆(兩都賦序曰内設金馬石渠之署尚書曰賓于四門四門穆穆)
鈞天廣樂必有竒麗之觀(史記趙簡子曰我之帝所甚樂與百神遊天鈞天廣)
(樂九奏萬物不類三代之樂其聲動心)帝室皇居必畜非常之寶(應劭漢官儀曰)
(帝室猶古言王室尚書曰所寳惟賢則邇人安)若衡等輩不可多得激楚陽阿
至妙之容掌伎者之所貪(楚辭曰宫庭震驚發激楚王逸曰激楚清聲也淮南子曰)
(足蹀陽阿之舞)飛兔騕䮍絶足奔放良樂之所急也(吕氏春秋曰飛兔騕)
(䮍古趙之俊馬也又曰古者善相馬者若之王良秦之伯樂盡其妙也)臣等區區敢不以
聞(李陵書曰區區之心廣雅曰匡區愛也)陛下篤慎取士必須效試乞令
衡以褐衣召見(漢書劉敬曰臣衣褐衣謁見)必無可觀采臣等受面
欺之罪(漢書曰上以張湯懷詐面欺)
出師表(蜀志曰建興五年亮率軍北駐漢中臨發上疏)
諸葛孔明(蜀志云諸葛亮字孔明琅邪人也時先主屯新野徐庶謂先主曰諸葛孔)
(明乃臥龍也將軍豈欲見之乎先主遂詣見之及即帝位拜為丞相後主即位十二年卒)
臣亮言先帝創業未半而中道崩殂(孟子曰君子創業垂統)今天
下三分益州罷弊此誠危急存亡之秋也(歲以秋為功畢故以喻時)
(之要也馮衍與田邑書曰忠臣立功之日志士馳馬之秋)然侍衛之臣不懈於内忠
志之士亡身於外者盖追先帝之遇欲報之於陛下也
(遇謂以恩相接也史記豫譲曰以國士遇我)誠宜開張聖聽以光先帝遺德
恢志士之氣(漢書各永上書曰王法納乎聖聽莊子盗跖曰此父母之遺德也)不宜妄
自菲薄引喻失義以塞忠諫之路也(方言曰菲薄也郭璞曰微薄也)宫
中府中俱為一體陟罰臧否不宜異同(毛詩曰嗚呼小子未知臧否何)
(休公羊傳注曰否不也)若有作姦犯科及為忠善者宜付有司論
其刑賞以昭陛下平明之治不宜偏私使内外異法也
侍中侍郎郭攸之費禕(於宜反)董允等(楚國先賢傳曰郭攸之南陽人以器)
(業知名蜀志曰費禕字文偉江人也後主襲位亮上疏曰侍中郭攸之費禕然攸之與禕俱為侍中又曰董允)
(字休昭後主襲位遷黃門侍郎)此皆良實志慮忠純是以先帝簡扳以
遺陛下愚以為宫中之事事無大小悉以咨之然後施
行必能裨補闕漏有所廣益也將軍向寵(蜀志曰向寵襄陽人也建)
(興元年為中部督典宿衛兵遷中領軍)性行淑均曉暢軍事(廣雅曰暢逹也)試用
於昔日先帝稱之曰能是以衆議舉寵為督愚以為營
中之事悉以諮之必能使行陣和穆優劣得所也親賢
臣遠小人此先漢所以興隆也親小人遠賢士此後漢
所以傾頹也先帝在時每與臣論此事未嘗不歎息痛
恨於桓靈也(桓靈後漢二帝用閹豎所敗也)侍中尚書長史參軍此悉
貞亮死節之臣也(蜀志曰建興二年陳震拜尚書又曰諸葛亮出駐漢中張裔領留府長史)
(又曰蒋琬遷參軍統留府事)願陛下親之信之則漢室之隆可計日
而待也臣本布衣躬耕於南陽(說苑唐且謂秦王曰王聞布衣之士怒乎)苟
全性命於亂世不求聞逹於諸侯(論語子張曰在邦必聞又孔子曰在邦必)
(逹)先帝不以臣卑鄙猥自枉屈(猥猶曲也言己曲蒙先帝自枉屈而來也)三
顧臣於草廬之中諮臣以當世之事(漢晉春秋曰諸葛亮家于南陽鄧縣)
(荆州圖曰鄧城舊縣西南一里隔沔有諸葛亮宅是劉備三顧處劉歆七略詩曰結構野草起室盧)由是
感激遂許先帝以驅馳(趙岐孟子章指曰千載聞之猶有感激也)後值傾覆
受任於敗軍之際奉命於危難之間爾來二十有一年
矣(裴松之蜀志注曰案劉備以建安十三年敗遣亮使吳亮以建興五年抗表北伐自傾覆至此整二十年)
(則備始與亮相遇在軍敗前一年也)先帝知臣謹慎故臨崩寄臣以大事
也(蜀志曰先主於永安病䈧召亮成都屬以後事謂亮曰君才十倍曹丕必能安國終定大業若嗣子可輔)
(輔之如其不才君可自取亮涕泣曰臣敢竭股肱之力效忠貞之節繼之以死也)受命以來夙
夜憂歎恐託付不效以傷先帝之明故五月渡瀘深入
不毛(蜀志曰建興元年南中諸部竝皆叛亂三年春亮率衆征之其秋悉平漢書曰瀘水出牂牁郡句町)
(縣史記鄭㐮公曰君王錫不毛之地使復得改事君王何休曰墝埆不生五榖曰不毛句求俱切町庭冷切)
今南方已定兵甲已足當奬帥三軍北定中原(爾雅曰奬勸也)
庶竭駑鈍攘除姦凶(廣雅曰駑駘也謂馬遲鈍者也毛萇詩傳曰攘除也)興復漢
室還于舊都此臣之所以報先帝而忠陛下之職分也
至於斟酌規益進盡忠言則攸之禕允之任也願陛下
託臣以討賊興復之效不效則治臣之罪以告先帝之
靈若無興德之言則戮允等以章其慢(蜀志載亮表云若無興德之言)
(則戮允等以章其慢今此無上六字於義有闕誤矣)陛下亦宜自謀以咨諏(足俱)善
道察納雅言深追先帝遺詔(王逸楚辭注曰課試也毛詩曰載馳載驅周爰咨諏毛萇)
(曰訪問於善為咨事為諏論語曰子所雅言南都賦曰奉先帝而追孝也)臣不勝受恩感激
今當遠離臨表涕泣不知所云
求自試表(魏志曰太和二年植還雍丘植常自憤怨抱利噐而無所施上疏求自試)
曹子建
臣植言臣聞士之生世入則事父出則事君(論語子曰出則事公)
(卿入則事父兄)事父尚於榮親事君貴於興國故慈父不能愛
無益之子仁君不能畜無用之臣(墨子曰雖有賢君不愛無功之臣雖有慈)
(父不愛無益之子)夫論德而授官者成功之君也量能而受爵
者畢命之臣也(史記樂毅□燕惠王書曰察能而授官者成功之君也孫卿子曰論德而定次)
(量能而授官君子之所長也尸子曰君子量才而受爵量功而受禄)故君無虚授臣無虚
受虚授謂之謬舉虚受謂之尸禄詩之素餐所由作也
(韓詩曰何謂素餐素者質也人但有質朴而無治民之材名曰素餐尸禄者頗有所知善惡不言默然不語苟)
(欲得禄而已譬若尸矣)昔二虢不辭兩國之任其德厚也(左氏傳晉候假)
(道於虞以伐虢宫之竒諫曰虢仲虢叔王季之穆恒為王卿士勲在盟府孫卿子曰德厚者進廉節者起也)
旦奭不讓燕魯之封其功大也(史記曰武王殺紂封周公旦於少昊之墟曲阜)
(是為魯公又曰周武王封召公奭於燕)今臣蒙國重恩三世于今矣(三世謂文)
(武明也)正值陛下升平之際(陛下明帝也孝經鉤命決曰明王用孝升平致譽)
沐浴聖澤潛潤德教可謂厚幸矣(史記太史公成王作頌沐浴膏澤孝經曰德教)
(加于百姓)而位竊東藩爵在上列(論語子曰臧文仲其竊位者與漢書中山靖王曰位)
(雖卑也得為東藩)身被輕煗口厭百味(孝經援神契曰甘肥適口輕煗適神墨子曰衣)
(服之法冬則練帛之中是以為輕且煗崔駰七依曰雍人調膳展選百味)目極華靡耳倦絲
竹者爵重禄厚之所致也(鄭玄禮記注曰致之言至也)退念古之受
爵禄者有異於此皆以功勤濟國輔主惠民(爾雅曰濟益也)今
臣無德可述無功可紀若此終年無益國朝將挂風人
彼其之譏(毛詩彼其之子不稱其服)是以上慙玄冕俯媿朱紱(同禮曰王)
(之五冕玄冕朱紱禮記曰諸候佩山玄玉而朱組綬蒼頡篇曰紱綬也)方今天下一統九
州晏如(尚書大傳曰周公一統天下合和四海然一統謂其統緒也)顧西尚有違命
之蜀東有不臣之吳使邊境未得税甲謀士未得高枕
者(爾雅曰税舍也漢書賈誼曰陛下高枕垂統無山東之憂)誠欲混同宇内以致太
和也(法言曰或問太和曰其在唐虞成周也季軌曰天下太和)故啟滅有扈(戶)而夏
功昭(尚書序曰啟與有扈戰于甘之野史記曰啟遂滅有扈氏天下咸朝夏)成克商奄而
周德著(尚書曰武王崩三竪及淮夷叛周公相成王將黜殷命孔安國曰三監管蔡商也淮夷徐奄之)
(屬史記曰成王東伐淮夷徐奄)今陛下以聖明統世將欲卒文武之功
繼成康之隆(假周之令德以喻魏之先主也臣瓉漢書注曰統總覽也毛詩序曰文武之功起於)
(后稷春秋歷序曰成王之隆澧泉涌)簡良授能以方叔召虎之臣鎮衛四
境為國爪牙者可謂當矣(爾雅曰簡擇也毛詩曰方叔涖止其車三千又曰江漢之)
(滸王命邵虎又曰祈父予王之瓜牙)然而高鳥未挂於輕繳淵魚未懸於
鉤餌者恐釣射之術或未盡也(高鳥淵魚喻吳蜀二主也)昔耿弇不
俟光武亟擊張步言不以賊遺於君父也(東觀漢記曰耿弇討張步)
(陳俊謂弇曰虜兵盛可且閉營休士以待上來弇曰乘輿且到臣子當擊牛釃酒待百官反欲以賊虜遺君父)
(邪及出大戰自旦及昏大破之弇古舍切)故車右伏劍於鳴轂雍門刎首於
齊境(說苑曰越甲至齊雍門狄請死之齊王曰鼓鐸之聲未聞矢石未交長兵未接子何務死知為人臣)
(之禮邪雍門狄對曰臣聞之昔王田於囿左載鳴車右請死之王曰子何為死車右曰為其鳴吾君也王曰左轂鳴)
(此者工師之罪也子何為死車右曰吾不見工師之乘而見其鳴吾君也遂刎頸而死有之乎齊王曰有之雍)
(門狄曰今越甲至其鳴吾君豈左轂之下哉車右可以死左轂而臣獨不可以死越甲邪遂刎頸而死是日越)
(人引甲而退七十里齊王葬雍門子以上卿)若此二子豈惡生而尚死哉誠
忿其慢主而陵君也夫君之寵臣欲以除害興利(尸子曰禹)
(興利除害為萬民種也)臣之事君必殺身静亂以功報主也昔賈
誼弱冠求試屬國請係單于之頸而制其命終軍以妙
年使越欲得長纓占其王羈致北闕(賈誼終軍已見薦禰衡表尔雅曰占)
(隠也郭璞隠度之)此二臣豈好為夸主而燿世俗哉志或鬱結
欲逞才力輸能於明君也昔漢武為霍去病治第辭曰
匈奴未滅臣無以家為(漢書文也)固夫憂國忘家捐軀濟難
忠臣之志也(趙岐孟子章指曰憂國忘家)今臣居外非不厚也而寢
不安席食不遑味者伏以二方未尅為念(戰國策曰秦王告蒙驁曰)
(寡人一城圍食不甘味臥不便席)伏見先帝武臣宿兵年耆即世者有
聞矣(左氏傳子朝曰太子壽早夭即世)雖賢不乏世宿將舊卒由習戰也
(史記曰王翥宿將始皇師之)竊不自量志無效命庶立毛髮之功以
報所受之恩若使陛下出不世之詔效臣錐刀之用(文子)
(曰欲治之主不世出束觀漢書記黃香上疏曰以錐刀小用當見宿留也)使得西屬大將軍
當一校之隊(魏志曰太和二年遣大將軍曹真擊諸葛亮於街亭司馬彪漢書曰大將軍營伍部)
(校尉一人)若東屬大司馬統偏師之任(魏志曰太和二年大司馬曹休率諸軍至)
(皖臣瓚漢書注曰統猶總覽也)必乘危躡險騁舟奮驪(禮記曰夏后尚黑戎事乘驪鄭)
(玄曰馬黑色曰驪)突刃觸鋒為士卒先(漢書伍被曰大將軍當敵勇常為士卒先)雖
未能禽權馘亮庶將虜其雄率殱其醜類(鄭曰毛詩箋曰馘所獲之)
(左耳也爾雅曰殱盡也又曰醜衆也)必效須臾之捷以滅終身之愧(杜預左氏)
(傳注曰捷獲也)使名挂史筆事列朝榮雖身分蜀境首懸吳闕
猶生之年也(北征賦曰首身分而不寤漢武帝遣使者告單于曰南越王頭已懸於漢北闕傳武)
(仲與荆文姜書曰雖死之日猶生之年)如微才不試没世無聞(論語君子疾没世而)
(名不稱)徒榮其軀而豐其體生無益於事死無損於數虚
荷上位而忝重禄禽息鳥視終於白首(鄭玄周禮注曰凡鳥獸未孕曰)
(禽)此徒圈牢之養物非臣之所志也(說文曰圈養獸閑牢也鄭玄周禮注曰)
(閑也)流聞東軍失備師徒小衂(漢書王音曰失行流聞魏志曰休至皖與吳將陸遜)
(戰於石亭敗績衂猶挫折也)輟食弃餐奮袂攘衽撫劍東顧而心已馳於
吳會矣(鄭玄周禮注曰攘却也謂却扱衽也左氏傳曰子朱撫劍從之)臣昔從先武皇帝南極赤
岸東臨滄海西望玉門北出玄塞(七發曰凌赤岸篲扶桑山謙之南徐州記曰京江禹)
(貢北江有大濤濤至乘北激赤岸尤更迅猛漢書燉煌郡龍勒縣有玉門關玄塞長城也北方色黑故曰玄)伏見
所以行軍用兵之勢可謂神妙矣(孫子曰兵與敵變化而取勝者謂之神)
故兵者不可豫言臨難而制變者也(孫卿曰水因地而制行兵因敵而制)
(勝)志欲自效於明時立功於聖世每覽史籍觀古忠臣
義士出一朝之命以殉國家之難(司馬遷書曰李陵奮不顧身以殉國家之)
(急)身雖屠裂而功銘著於景鍾名稱垂於竹帛未嘗不
拊心而歎息也(國語晉悼公曰昔克路之役秦來圖敗晉攻魏顆以其身却退秦師于輔氏親)
(止杜回其勲銘於景鍾韋昭曰景鍾景公鍾也墨子曰以其功書於竹帛傳遺後子孫也)臣聞明主
使臣不廢有罪故奔北敗軍之將用秦魯以成其功(史記)
(曰秦繆公使百里異子孟明視蹇叔子西乞術及白乙丙將兵襲鄭晉發兵遮秦兵於殽虜秦三將以歸後還)
(秦三將穆公後三人官秩復使將兵伐晉大敗晉人以報殽之役又曰曹沫者魯人也以勇力事魯莊公為魯)
(將與齊戰三敗北魯莊公懼乃獻遂邑之地以和猶復以為將齊桓公許與魯會于柯而盟桓公與莊公既盟)
(於壇上曹沫執七首却齊桓公公問曰子將何欲曹沫曰齊強魯弱而大國侵魯亦已甚矣今魯城壊即壓境)
(君其圖之桓公乃許盡還魯之侵地曹沫三戰所亡盡復于魯)絶纓盜馬之臣赦楚趙
以濟其難(說苑曰楚莊王賜羣臣酒日暮華燭滅有引王美人衣美人乃挽絶冠纓告王知之王曰)
(賜人酒醉欲顯婦人之節吾不取也乃命左右勿上火與寡人飲不絶纓者不懽也犀臣纓皆絶盡懽而去後與晉)
(戰引美人衣者五合五獲以報莊王吕氏春秋曰昔者秦穆公束馬右服失之野人取之繆公自往求之見野人方)
(將食之於岐山之陽繆公笑曰食駿馬之肉不飲酒余恐傷汝也徧飲而去韓原之戰晉人已環繆公之車矣晉梁)
(靡已扣公左驂矣野人嘗食馬於岐山之陽者三百餘人畢力為繆公疾闘於車下遂大克晉及獲惠公以歸此秦)
(而謂之趙者史記曰趙氏之先興秦共祖然則以其同祖故曰趙焉)臣竊感先帝早崩威王
棄世(先帝謂文帝也魏志曰任城王彰薨諡曰威)臣獨何人以堪長久常恐先
朝露填溝壑(漢書李陵謂蘇武曰人如朝露列女傳梁寡婦曰妾之夫犬馬填溝壑)墳土未
乾而身名並滅(漢書霍禹曰將軍墳土未乾李宏武功謌曰身非金石名俱滅焉)臣聞騏
驥長鳴伯樂昭其能(戰國策楚客謂春申君曰昔騏驥駕車中坂遷延員轅而不能進遭伯樂)
(仰而長鳴彼見伯樂之知己也今僕屈厄久君獨無意使僕為君長鳴也)盧狗悲號韓國知其
才(戰國策曰齊欲伐魏淳于髠謂齊王曰韓子盧者天下之壮犬也東郭㕙者海内之狡兔也韓子盧遂東郭㕙)
(環山者三騰山者五&KR0693;極於前犬疲於後犬兔俱罷各死其處田父見之而擅其功今齊魏相持臣恐強秦大楚承)
(其後有田父之功高誘曰韓國之盧犬古之名狗也然悲號之義未聞也)是以效之齊楚之路
以逞千里之任(齊楚言遠也孫卿子曰夫驥一日而千里也)試之狡兔之捷以
驗搏噬之用今臣志狗馬之微功竊自惟度終無伯樂韓
國之舉是以於悒而竊自痛者也(楚辭曰長呼吸以於悒王逸曰於悒啼貎也)
夫臨博而企竦聞樂而竊抃者或有賞音而識道也(說文曰博)
(局戲也六著十二棋又曰企舉踵也竦猶立也說文曰抃拊也)昔毛遂趙之陪隸猶假錐
囊之喻以寤主立功(史記曰秦之圍邯鄲趙使平原君求救合從於楚約與食客門下有勇力)
(武備具者二十人偕得十九人餘無可取者毛遂前自讃於平原君君曰先生處勝之門下幾年於此矣遂曰三年)
(於此矣平原君曰夫賢士之處俗譬若錐之處囊中其末立見今先生處勝之門下三年勝未有所聞毛遂曰臣乃)
(今日請處囊中耳使遂蚤得處囊中乃穎脱而出非特其末見而已也平原君竟與毛遂偕十九人平原君與楚合)
(從日出而言日中不决毛遂按劍歷階而上曰合從者為楚非為趙也楚王曰唯謹奉社稷以從)何况巍
巍大魏多士之朝而無慷慨死難之臣乎夫自衒(玄偏)自媒
者士女之醜行也(越絶書曰范蠡其始居楚之越越王與言盡日大夫石賈進曰衒女不貞衒士)
(不信客歷諸侯度河冿無因自致殆不真賢也)干時求進者道家之明忌也(莊子曰功)
(成者隳名成者虧孰能去功與名而還與衆人)而臣敢陳聞於陛下者誠與國分
形同氣憂患共之者也(吕氏春秋曰父母之於子也子之於父母也一體而分形同氣血而)
(異息疾痛相救憂思相感生則相懽死則相哀此之謂骨肉之親也)冀以塵露之微補益山
海(謝承後漢書楊喬曰猶塵附泰山露集滄海雖無補益款誠至情猶不敢嘿)螢燭末光增輝
日月(淮南子曰人主之居也如日月之明也)是以敢冐其醜而獻其忠必知為朝
士所笑聖主不以人廢言(論語子曰君子不以人廢言)伏惟陛下少垂神
聽臣則幸矣
求通親親表(魏□曰大和五年植上疏求存問親戚自致其意也)
曹子建
臣植言臣聞天稱其高者以無不覆地稱其廣者以無
不載日月稱其明者以無不照(禮記子夏問曰何謂三無私孔子曰天無私覆)
(地無私載日月無私照此之謂三無私)江海稱其大者以無不容(管子曰海不辭)
(水故能成其大墨子曰江河不惡小谷之滿已也故能大)故孔子曰大哉堯之為
君惟天為大惟堯則之(論語文也)夫天德之於萬物可謂
弘廣矣盖堯之為教先親後疏自近及遠其傳曰克
明峻德以親九族九族既睦平章百姓(孔安國曰能明俊德之士)
(任用之以睦高祖玄孫之親也又曰既已也百姓百官也言化九族而平和章明也)及周之文
王亦崇厥化(鄭玄禮記注曰崇猶尊也)其詩曰刑于寡妻至于兄
弟以御于家邦(毛萇曰刑法也鄭玄云御治也寡妻寡有之妻文王以禮接其妻至於宗)
(族又能為政治於家邦)是以雍雍穆穆風人詠之(毛詩曰有來雍雍又曰天)
(子穆穆)昔周公弔管蔡之不咸廣封懿親以藩屏王室
(左氏傳富辰曰周公弔二叔之不咸故封建親戚以藩屛周室馬融曰二叔管蔡也)傳曰周之
宗盟異姓為後(左氏傳曰滕候薛侯來朝爭長公使羽父請於薛侯曰周之宗盟異姓為後)
誠骨肉之恩爽而不離(漢書宣帝詔曰蓋聞象有罪舜封之骨肉之親粲而不殊如淳)
(曰粲或為散爾雅曰爽差也)親親之義寔在敦固(禮記曰君子賢其賢而親其親)
未有義而後其君仁而遺其親者也(孟子曰末有仁而遺其親者也未有義而)
(後其君者也)伏惟陛下咨帝唐欽明之德(尚書曰放勲欽明)體文王
翼翼之仁(毛詩曰惟此文王小心翼翼)惠洽椒房恩昭九親(漢書儀曰皇后)
(稱椒房詩椒聊之實蔓延盈升美其繫興九親猶九族)羣臣百寮番休遞上(列子曰巨)
(鼇迭為三番江偉上便宜曰上下郎吏計作四五番休)執政不廢於公朝下情得
展於私室親理之路通慶弔之情展誠可謂恕已治人
推惠施恩者矣(論語子貢問曰一言可以終身行之者乎子曰其恕乎已所不欲勿施於人三)
(略曰良將恕己而治人又曰推惠施恩士力日新)至於臣者人道絶緒禁固明
時臣竊自傷也(左氏傳曰中公巫臣奔晉子反請以重幣錮之杜預曰禁固勿仕也錮與固通)
不敢乃望交氣類修人事叙人倫(謝承後漢書曰相□鄙營氣類毛詩序曰)
(成孝敬厚人倫)近且婚媾不通兄弟永絶吉凶之問塞慶弔之
禮廢恩紀之違甚於路人(蘇子卿詩曰誰為行路人)隔閡之異殊於
胡越(淮南子曰自其異者視之肝膽胡越許慎曰胡在北方越在南方)今臣以一切之
制永無朝覲之望(漢書音義曰一切權時也)至於注心皇極結情紫
闥神明知之矣(尚書考靈耀曰建用皇極朱均曰建立也皇大極天也崔駰逹宜曰攀台階闚)
(紫闥)然天寔為之謂之何哉(毛詩國風文)退省諸王常有戚戚
具爾之心(毛詩曰戚戚兄弟莫遠具爾)願陛下沛然垂詔(孟子曰油然作雲沛)
(然下雨)使諸國慶問四節得展以叙骨肉之歡恩全怡怡
之篤義(論語子曰兄弟怡怡如也)妃妾之家膏沐之遺歲得再通(毛詩)
(曰豈無膏沐)齊義於貴宗等惠於百司如此則古人之所嘆
風雅之所詠復存於聖世矣臣伏自惟省無錐刀之用
(東觀漢記黃香上疏曰以錐刀小用蒙見宿留也)及觀陛下之所拔授若以臣
為異姓竊自料度不後於朝士矣若得辭遠游戴武弁
(蔡邕獨斷曰遠遊冠者王侯所服傳子曰侍中冠武弁)解朱組佩青紱(朱組紱已見自試表)
(注漢書曰凡二千石以上銀印青綬)駙馬奉車趣得一號(漢書曰奉車都尉掌御乘輿車)
(駙馬都尉掌駙馬說文曰駙近也)安宅京室執鞭珥筆(論語子曰富而可求雖執鞭之)
(士吾亦為之苑曄後漢書岑彭謂朱鮪曰彭往者得執鞭侍從珥筆戴筆也漢書趙卭曰張安世持槖簪筆張)
(晏曰近臣負槖簪筆從也)出從華盖入侍輦轂(劉歆遂初賦曰奉華蓋於帝側胡廣漢官)
(解詁注曰轂下諭在輦轂之下京兆之中)承答聖問拾遺左右(漢書曰議郎掌顧問應對)
(又曰蕭望之劉更生竝拾遠左右)乃臣丹情之至願不離於夢想者也
遠慕鹿鳴君臣之宴(毛詩序曰鹿鳴宴羣臣嘉賓也)中詠棠棣匪他之
誡(毛詩序曰棠棣燕兄弟也毛詩曰豈伊異人兄弟匪他)下思伐木友生之義(毛詩)
(序曰伐木燕明友故舊也詩曰矧伊人矣不求友生)終懷蓼莪罔極之哀(毛詩蓼莪曰父)
(兮生我母兮鞠我欲報之德昊天罔極)每四節之會塊然獨處左右唯僕
隸所對唯妻子高談無所與陳發義無所與展未嘗不
聞樂而拊心臨觴而歎息也(漢書曰中山靖王勝來朝天子置酒勝聞樂聲而泣對曰臣聞悲者)
(不可為絫欷思者不可為歎息今臣心結日久每聞幼妙之聲不知涕泣之横集)臣伏以為犬馬
之誠不能動人譬人之誠不能動天崩城隕霜臣初信
之以臣心况徒虚語耳(列女傳曰杞梁妻者齊杞梁殖之妻也齊莊公襲莒殖戰死杞)
(梁之妻無子内外皆無五屬之親既無所歸乃就其夫屍於城下而哭之内誠動人道路過者莫不為之揮涕)
(十日而城為之崩淮南子曰鄒衍盡忠於燕惠王王信譛而繫之鄒子仰天而哭正夏而天為降霜)若葵
霍之傾葉太陽雖不為之迴光然終向之者誠也(淮南子曰)
(聖人之於道楢葵之與日雖不能終始哉其鄉之者誠也)臣竊自比葵藿若䧏天地
之施垂三光之明者寔在陛下臣聞文子曰不為福始
不為禍先(文子曰與道為際與德為隣不為福始不為禍先范子曰丈子者姓辛葵丘濮上人也稱)
(曰計然南遊於越范蠡師事)今之否隔友于同憂而臣獨唱言者何
也(廣雅曰否隔也尚書曰友于兄弟)竊不願於聖代使有不蒙施之物
必有慘毒之懷故柏舟有天只之怨谷風有棄予之
歎(毛詩柏舟曰母也天只不諒人只毛萇曰諒信也母也尚不信我也又谷風曰將安將樂汝轉棄予)
伊尹恥其君不為堯舜(尚書曰昔先正保衡作我先王乃曰予弗克俾厥後惟堯舜其)
(心愧恥若撻于市)孟子曰不以舜之所以事堯事其君者不敬
其君者也臣之愚蔽固非虞伊至於欲使陛下崇光被
時雍之美宣緝熙章明之德者(尚書曰允恭克譲光被四表恊和萬邦黎民於)
(變時雍毛詩曰維清緝熙文王之典章明已見上文尚書曰百姓昭明)是臣慺慺之誠竊
所獨守(尚書傳曰慺慺謹慎也)寔懷鶴立企佇之心敢復陳聞者
(戰國策曰吳入郢樊冐勃蘇潛行十日而薄秦鶴立不轉)冀陛下儻發天聪而垂神
聽也(尚書曰天聰明神聽己見自試表)
讓開府表
羊叔子(臧榮緒晉書云羊祜字叔子太山人能屬文為中書郎陳留王立封鉅平子世)
(祖受禪加散騎常侍後以祐都督荆州諸軍事又為車騎將軍開府儀同三司祜表譲後)
(以祜為征南大將軍開府辟召儀同三司薨)
臣祜言臣昨出伏聞恩詔拔臣使同台司(昨出為沐洛而出在外台)
(司三公也為台司故言儀同三司威儀百物使同三司也)臣自出身以來適十數年
受任内外每極顯重之地(王隠晉書曰太祖引祜為從事中郎遷領軍事兼内外)
常以智力不可彊進恩寵不可久謬夙夜戰慄以榮為
憂(中謝裴氏新語曰若薦其君將有所乞請中謝言臣誠惶誠恐頓首死罪)臣聞古人之言
德未為衆所服而受高爵則使才臣不進功未為衆所
歸而荷厚禄則使勞臣不勸(管子曰國有德義未明於朝而處尊位者則良臣不)
(進有功未見於國而有重椂者則勞臣不勸)今臣身託外戚事遭運會(王隠晉書)
(曰祜同産姊配景帝為弘訓太后)誡在過寵不患見遺而猥超然䧏發
中之詔加非次之榮(猥猶曲也孔融答曹公書曰來書想切訓誨發中)臣有何
功可以堪之何心可以安之以身誤陛下辱高位傾覆
亦尋而至(國語單襄公曰高位寔疾顛左氏傳吕相曰傾覆我社稷)願復守先人弊
廬豈可得哉(莊子曰顔闔守陋閭左氏傳齊候遇杞梁之妻于郊使弔之辭曰有先人弊廬在下)
(妾不得與郊弔)違命誠忤天威曲從即復若此(左氏傳齊候對宰孔曰天威不)
(違顔咫只)盖聞古人申於見知(晏子春秋越石父謂晏子曰臣聞之士者屈於不知己而)
(申乎知己)大臣之節不可則止(論語子曰周任有言曰陳力就列不能者止)臣雖
小人敢緣所蒙念存斯義今天下自服化已來方漸八
年(列子曰子産相鄭三年善者服其化)雖側席求賢不遺幽賤(國語曰越王夫人側)
(席而坐章昭曰側猶特也禮憂者側席而坐)然臣等不能推有德進有功使
聖聽知勝臣者多而未逹者不少假令有遺德於版築
之下有隠才於屠釣之間(尚書序曰高宗夢得說說築傳岩之野孟子曰傳說舉於)
(版築之間郭璞三蒼解詁曰版牆上下版築杵頭鐡沓也尉繚子曰太公屠牛朝歌史記曰太公望吕尚以漁)
(釣奸周西伯)而令朝議用臣不以為非臣處之不以為愧所
失豈不大哉(遺賢不薦而謬處崇班非直身殃將為朝累今乃朝議用臣不以為非已累朝矣處)
(之又不以為愧已殃身矣此失豈不大哉言甚大也)且臣忝竊雖久未若今日兼
文武之極寵等宰輔之高位也(文武謂車騎及開府等宰輔謂儀同三司)
臣所見雖狹據光禄大夫李喜秉節高亮正身在朝(晉諸)
(公讃曰喜字季和上黨人少有大夫高行為僕射年老遜位拜光禄)光禄大夫魯芝絜身寡
欲和而不同(臧榮緒晉書曰魯芝字世英扶風人也耽思墳籍為鎮東將軍徵光禄大夫四子講)
(德論曰絜身脩德老子曰少私寡欲論語曰和而不同)光禄大夫李胤莅政弘簡
在公正色(王隠晉書曰李胤字宣伯遼東人也稍遷至尚書僕射轉光禄大夫孔安國尚書曰正色)
(率下)皆服事華髮以禮始終(周禮曰大司徒領職曰服事鄭司農曰服謂公家之事也)
(新序閭丘印曰士之華髮墮領而後用耳)雖歷内外之寵不異寒賤之家而
猶未蒙此選臣更越之何以塞天下之望少益日月(聖主)
(得賢臣頌曰不足以塞望日月喻君已見上求自試表)是以誓心守節無苟進之
志(左傳李□曰曹宣公之卒也諸候與曹人不義曹君將立子臧子臧去之遂弗為也以成曹君君子曰能)
(守節矣)今道路未通方隅多事乞留前恩使臣得速還屯
(玉隠晉書曰太始五年為都督荆州諸軍事)不爾留連必於外虞有闕臣不
勝憂懼謹觸冐拜表惟陛下察匹夫之志不可以奪(論語)
(子曰匹夫不可奪志)
陳情表
李令伯(華陽國志曰李密字令伯父早亡母何氏更適人密見養於祖母事祖母以孝)
(聞患疾日亱未嘗觧帶蜀平後晉武帝徵為太子洗馬詔書累下郡縣逼迫密上書武帝)
(覽其表曰密不空有名者也嘉其誠歀賜奴婢二人使郡縣供其祖母奉膳祖母卒服終)
(徒尚書郎為河内温令左遷漢中太守一年去官卒密一名虔)
臣密言臣以險釁夙遭閔凶(賈逵國語注曰釁兆也左氏傳楚少宰曰寡君少遭閔凶)生
孩六月慈父見背(孟子曰孩提之童趙岐曰知孩笑可提抱也文子曰慈父之愛子非求報)
行年四歲舅奪母志(莊子田開之曰單豹行年七十毛詩序曰衛世子蚕死其妻守義父)
(母欲奪而嫁之)祖母劉愍臣孤弱躬親撫養(毛詩曰父兮生我母兮鞠我撫我畜)
(我長我育我毛萇曰鞠養也)臣少多疾病九歲不行零丁孤苦至于
成立(李陵贈蘇武詩曰遠處天一隅苦困獨伶丁國語曰晉趙氏子冠韓獻子戒之曰此之謂成人論語)
(曰三十而立)既無叔伯終鮮兄弟(毛詩曰終鮮兄弟維予與汝)門衰祚薄
晩有兒息(字書曰祚福也)外無期功彊近之親内無應門五尺
之童(孫卿子曰仲尼之門五尺豎子羞言五伯)焭焭獨(一作孑)立形影相弔(曹植)
(責躬表曰形影相弔五情愧赧)而劉夙嬰疾病常在牀蓐臣侍湯藥未
曾廢離逮奉聖朝沐浴清化前太守臣逵察臣孝廉後
刺史臣榮舉臣秀才臣以供養無主辭不赴會詔書特
下拜臣郎中尋蒙國恩除臣洗馬(朱浮書曰同被國恩如淳漢書注曰凡言)
(除者除故官就新官也漢書曰太子屬官有洗馬如淳曰前驅也)猥以微賤當侍東宫
非臣隕首所能上報(廣雅曰猥頓也漢書谷永上書王鳳曰齊客隕首公門以報恩施史)
(記曰孟嘗君相齊使其舍人魏子收邑三反不致孟嘗君問其故對曰有賢竊假之數年或毁孟嘗孟嘗乃奔)
(魏子所與粟賢者閱之乃上書言孟嘗不作亂請身盟遂自刎宫門以明孟嘗)臣具以表聞辭
不就職詔書切峻責臣逋慢郡縣逼迫催臣上道州司
臨門急於星火臣欲奉詔奔馳則劉病日篤欲苟順私
情則告訴不許臣之進退實為狼狽(孔叢子孔子曰吾於狼狽見聖人之)
(志荀悦漢記論曰周勃狼狽失據塊然囚執)伏惟聖朝以孝治天下凡在故
老猶蒙矜育(爾雅曰矜憐也)况臣孤苦特為尤甚且臣少仕偽
朝歷職郎署本圖宦逹不矜名節(鄭玄禮記注曰矜謂自尊大也)今臣
亡國賤俘至微至陋(賈逵國語注曰伐國取人曰俘)過蒙拔擢寵命優
渥(毛詩曰既優既渥)豈敢盤桓有所希冀(周易曰初九盤桓利居貞)但以劉
日薄西山氣息奄奄(揚雄反騷曰臨汨羅而自隕兮恐日薄於西山廣雅曰奄困廹也)
人命危淺朝不慮夕(左氏傳趙孟曰朝不謀夕何其長也)臣無祖母無以
至今日祖母無臣無以終餘年(鸚鵡賦曰匪餘年之足惜)母孫二人
更相為命是以區區不能廢遠臣密今年四十有四祖
母劉今年九十有六是臣盡節於陛下之日長報飬劉
之日短也烏鳥私情願乞終養(葛龔喪伯父還傳記曰烏鳥之情誠竊傷痛毛)
(詩曰蓼莪孝子不得終飬也)臣之辛苦非獨蜀之人士及二州牧伯
所見明知皇天后土實所共鑒(左氏傳晉大夫曰皇天后土實聞君之言)願
陛下矜愍愚誠聽臣微志庶劉僥倖卒保餘年(禮記曰子曰小)
(人行險以徼倖僥與徼同古堯切)臣生當隕首死當結草(隕首已見上文左氏傳曰)
(晉魏顆敗秦師于輔氏獲杜回秦之力人也初魏武子有嬖妾無子武子疾命顆曰吾死嫁之及困曰以殉顆)
(嫁之曰疾病則亂吾從其治也又輔氏之役魏顆見老人結草以亢杜回杜回躓而顛故獲之夜夢之曰余乃)
(所嫁婦人之父也)臣不勝犬馬怖懼之情謹拜表以聞(史記丞相翟青)
(曰臣不勝犬馬心)
謝平原内史表(臧榮緒晉書曰成都王表理機起為平原内史到官上表謝恩)
陸士衡
陪臣陸機言(蔡邕獨斷曰諸侯境内自相以下皆為諸候稱臣於朝皆稱陪臣)今月九
日魏郡大守遣兼丞張含齎板詔書印綬假臣為平原
内史(凡王封拜謂之板官時成都攝政故稱板詔)拜受祗竦不知所裁臣機
頓首死罪死罪(范曄後漢書陳蕃上疏曰臣誠悼心不知所裁)臣本吳人出自
敵國(漢書蒯通說韓信曰敵國破謀臣亡)世無先臣宣力之效才非丘園
耿介之秀(尚書舜曰予欲宣力四方汝為易曰賁于丘園束帛戔戔王肅曰隱處丘園道德彌明必有)
(束帛之聘楚辭曰獨耿介而不隨)皇澤廣被惠濟無遠(四子講德論曰皇澤豐沛尚書)
(曰無遠弗届)擢自羣萃累蒙榮進(國語曰羣萃而同處賈逵曰萃亦處也)入朝
九載歷官有六身登三閣官成兩宫(臧榮緒晉書曰太熙未太傅楊駿辟)
(機為祭酒駿議徵為太子洗馬吳王出鎮淮南以機為郎中令遷尚書郎中繼轉殿中郎又為著作郎晉令曰)
(祕書郎掌中外三閣經書兩宫東宫及上臺也)服冕乘軒仰齒貴游(左傳衛太子謂渾良)
(夫曰服冕乘軒三死無與杜預傳注曰齒列也周禮曰師氏以三德教國子凡國之貴遊子弟學焉)振景
拔迹顧邈同列(臣瓉漢書注曰邈凌邈也)施重山岳義足灰没(葛龔譲州)
(辟□曰恩重山岳言君之義我身如灰之滅不足報也)遭國顛沛無節可紀雖蒙
曠盪臣獨何顔俛首頓膝憂愧若厲(中謝周易曰夕愓若厲)而横
為故齊王冏(九永)所見枉䧟誣臣與衆人共作禪文(王隠晉書)
(曰齊王冏字景治趙王倫簒位冏舉兵討倫臨陳斬之禪文倫受禪之文)幽執囹圄當為誅
始(司馬遷書曰深幽囹圄之中)臣之微誠不負天地倉卒之際慮有
逼迫乃與弟雲及散騎侍郎袁瑜(王隠晉書曰袁瑜字世都)中書侍
郎馮熊(馮熊字文羆)尚書右丞崔基廷尉正顧榮(顧榮字彦先)汝
陰太守曹武(晉百官名曰曹武字道淵)思所以獲免陰蒙避迴岐(一作﨑)
嶇自列(言密自蒙蔽避廻冏黨岐嶇艱阻得自申列也廣雅曰列陳也)片言隻字不
關其間事蹤筆跡皆可推校(王隠晉書曰機與吳王晏表曰禪文本草今見在中書一)
(字一跡自可分别蔡邕書曰惟是筆迹可以當面也)而一朝翻然更以為罪蕞爾
之生尚不足吝(左傳子産曰諺云蕞爾之國杜預曰蕞小貎也說文曰尚曾也孔安國尚書傳)
(曰吝惜也)區區本懷實有可悲(李陵書曰區區之心切慕此爾)畏逼天威即
罪惟謹(天威已見上譲開府表公羊傳曰不即罪爾何休曰不就罪也漢書曰終軍詰徐偃請下御史)
(徵偃即罪論語曰子在宗廟朝廷便使言惟謹爾)鉗口結舌不敢上訴所天(莊子)
(曰鉗墨翟之口慎子曰臣下閉口左右結舌潜夫論曰臣鉗口結舌而不敢言左傳箴尹克黃曰君天也何休)
(墨守曰君者臣之天也)莫大之釁日經聖聽(孝經曰五刑之屬三千而罪莫大於不孝)
肝血之誠終不一聞所以臨難慷慨而不能不恨恨者
唯此而已重蒙陛下愷悌之宥(陛下謂成都也毛詩曰愷悌君子杜預左傳注)
(曰宥赦也)廻霜收電使不隕越(威如霜已見西征賦荀悦申鍳曰人主威如雷電之震左)
(傳齊候對宰孔曰小白恐隕越于下)復得扶老攜幼生出獄戸(戰國策曰薛人扶老)
(攜幼迎孟嘗君道中)懷金拖紫退就散輩(揚子法言曰使我紆朱懷金其樂不可忘也解)
(嘲曰紆青拖紫拖徒我切)感恩惟咎五情震悼(文子曰昔中黃子曰色有五章人有五情)
跼天踳地若無所容(中謝毛詩曰謂天蓋高不敢不跼謂地蓋厚不敢不蹐史記曰魏公)
(子自責似若無所容跼音局蹐精亦切)不悟日月之明遂垂曲照雲雨之
澤播及朽瘁(尚書武王曰惟我文考若日月之照臨范曄後漢書鄧隲上疏曰被雲雨之渥澤也)
忘臣弱才身無足采哀臣零落罪有可察苟削丹書得
夷平民(左傳曰婓豹隸也著於丹書書曰延及平民)則塵洗天波謗絶衆口
臣之始望尚未至是猥辱大命顯授符虎(漢書文紀曰初與郡守為)
(銅虎符竹使符)使春枯之條更與秋蘭垂芳陸沈之羽復與翔
鴻撫翼(莊子曰孔子之楚其鄰有夫妻臣妾登極者仲尼曰是陸沈者也班固漢書張陳述曰攜手逐)
(秦撫翼俱起)雖安國免徒起紆青組(漢書曰韓安國事梁孝王為中大夫其後安國)
(坐法抵罪梁内史缺漢使使者拜安國為梁内史起徒中為二千石)張敞亡命坐致朱軒
(漢書張敞為京兆尹坐與楊惲厚善不宜處位免為庶人數月冀州部中有大賊天子思敞功使使召敞即裝)
(隨使者詣公車上書天子引敞見拜為冀州刺史敞起亡命復奉使典州命名也謂所犯罪名已定而逃亡避)
(之謂之亡命青組朱軒竝二千石之車餙)方臣所荷未足為泰豈臣蒙垢含
吝所宜忝竊(范曄後漢書陳蕃曰鄙吝之萌之吝復存於心方言曰貪而不施謂)非臣毁宗
夷族所能上報喜懼參幷悲慙哽結拘守常憲當便道
之官(如淳漢書注曰律二千石以上告歸寧不過行在所者便道之官無問也)不得束身奔
走稽顙城闕瞻係天衢馳心輦轂(天衢已見上薦禰衡表輦轂已見上求通)
(親親表)臣不勝屏營延仰謹拜表以聞(國語巾胥曰昔楚靈王獨行屏營)
勸進表(何法盛晉書曰劉琨連名勸進中宗嘉之晉紀曰劉琨作勸進表無所點竄封印既)
(畢對使者流涕而遣之)
劉越石
建興五年(晉書曰建興閔帝年號)三月癸未朔十八日辛丑使持
節散騎常侍都督河北并冀幽三州諸軍事領護軍匃
奴中郎將司空幷州刺史廣武侯臣琨使持節侍中都
督冀州諸軍事撫軍大將軍冀州刺史左賢王渤海公
臣匹磾頓首死罪上書臣琨臣匹磾頓首頓首死罪死
罪臣聞天生烝人樹之以君所以對越天地司牧黎元(左傳邾文)
(公曰天生人而樹之君以利之也典引曰發祥流慶對越天地左傳師曠曰天生人而立之君使司牧之勿使)
(失性孝經鉤命决曰天有顧盻之義授圖子黎元)聖帝明王鑒其若此(易緯曰聖帝明)
(王所以致太平)知天地不可以乏饗故屈其身以奉之(范曄後漢書袁)
(紹上疏曰洛邑乏祀苟悦申鍳曰聖王屈己以申天下之樂)知黎元不可以無主故
不得已而臨之(東觀漢記馮異曰更始敗亡天下無主莊子曰君子不得已而歸莅天下也)
社稷時難則戚藩定其傾郊廟或替則宗哲纂其祀所
以弘振遐風式固萬世(牽秀衛公誄曰仰晞遐風重輝冠世毛詩曰式固爾猶)三
五以降靡不由之(史記楚子西曰孔丘述三王之法明周召之業)臣琨臣磾頓
首頓首死罪死罪伏惟高祖宣皇帝肇基景命(王隠晉書曰宣)
(皇帝河内温人今上受禪追上尊號曰宣皇帝尚書武王曰至于大王肇基王迹詩曰景命有僕毛萇曰僕附)
(也鄭玄曰天之大命又附著於汝)世祖武皇帝遂造區夏(世祖武帝廟號書曰惟丕)
(顯考文王用肇造我區夏)三葉重光四聖繼軌(三世謂宣景文四聖謂武帝也書曰昔我)
(文皇武皇重宣光業雅曰軌跡也)惠澤侔於有虞卜年過於周氏(左傳王孫)
(滿曰成王定鼎□鄏卜世三十卜年八百)自元康以來艱禍繁興(晉書曰惠帝即位改)
(元曰元康)永嘉之際氛厲彌昏(永嘉懷帝年號)宸極失御登遐醜裔
(王隠晉書懷紀曰□賊劉曜破洛皇帝崩於平陽宸極喻帝位答賓賦曰周失其御禮曰天王崩告喪曰天王)
(登遐)國家之危有若綴旒(公羊傳曰君若贅旒贅猶綴也何休曰旒旗旒也以譬者言為下所)
(執持東西爾)頼先后之德宗廟之靈皇帝嗣建舊物克甄(王隠)
(晉書懷紀曰洛陽破大司馬南陽王保於長安立秦王為皇太子懷帝崩皇太子即位左傳伍員曰少康祀夏)
(配天不失舊物鄭玄尚書緯注曰甄表也)誕授欽明服膺聰哲(欽明已見上求通親親表)
(禮曰服膺拳拳)玉質幼彰金聲夙振(應劭漢官儀曰太子太傅琢磨玉質言太子有玉之)
(質琢磨以道也孟子曰孔子之謂集大成集大成也者金聲而玉振之也)冡宰攝其綱百辟
輔其治(尚書曰家宰掌邦治統百官包咸論語注曰攝猶兼也毛詩曰不顯維德百辟其刑之)四
海想中興之美羣生懷來蘇之望(毛詩序曰宣王任賢使能周室中興尚書)
(曰傒我后后來其蘇)不圖天不悔禍大災荐臻(左傳鄭伯曰天其悔禍于許)國
未忘難寇害尋興(左傳富辰曰人未忘禍王又興之)逆胡劉曜縱逸西
都(何法盛晉書胡錄曰建興四年劉載使劉曜寇長安)敢肆犬羊陵虐天邑(漢名臣奏)
(曰太尉應劭等議以為鮮卑隔在漢北犬羊為羣尚書曰肆予敢求爾天邑商)臣䓁奉表使還
仍承西朝以去年十一月不守主上幽劫復沉虜廷(千寳)
(晉愍紀曰賊入掠京都劉粲寇于城下天子蒙塵于平陽傅暢諸公讃曰葛蕃傳檄平陽求連和迎上上於是)
(見害謝承後漢書序曰黃他求没將投骸虜廷)神器流離再辱荒逆(再為懷愍二帝也老)
(子曰天下神噐不可為為者敗之韋昭曰神噐天子璽符服御之物也)臣每覽史籍觀之
前載(小雅曰載事也)厄運之極古今未有苟在食土之毛含氣
之類(左傳芋尹無宇謂楚子曰食土之毛誰非君臣三略曰含氣之類咸願得志)莫不叩心
絶氣行號巷哭(新序子貢曰子産死國人聞之皆叩心流涕曰子産已死吾將安歸皆巷哭)
况臣䓁荷寵三世位厠鼎司(三世謂邁至琨也王隠晉書曰琨祖邁相國參軍文)
(蕃太子洗馬侍御史鼎司謂司空也謝承後漢書序曰王龔幹事遂陟鼎司)承問震惶精爽
飛越(謝承後漢書曰竇武上疏曰奉法詔命精爽隕越)且悲且惋五情無主(五情)
(已見上謝平原内史表注莊子葉公見龍失其魂魄五情無主)舉哀朔垂上下泣血(謝承)
(後漢書胡母班書曰董泣血卓起朔垂毛詩曰鼠思)臣琨臣磾頓首頓首死罪死罪
臣聞昏明迭用否泰相濟(昏明謂晝夜也文子曰春秋之代謝日月之晝夜孫卿子)
(曰日月遞照周易曰泰者通也物不可終通故受之以否)天命未改歷數有歸(左氏傳王)
(孫滿謂楚子曰周德雖衰天命未改書曰天之歷數在爾躬)或多難以固邦國或殷
憂以啟聖明(左氏傳曰楚使椒舉如晉求諸候晉候欲勿許司馬候曰不可鄰國之難不可虞也)
(或多難以固其國啓其彊土齊有仲孫之難而獲桓公至今賴之晉有里丕之難而復文公是以為盟主也韓)
(詩曰耿耿不寐如有殷憂啟聖見下注)齊有無知之禍而小白為五伯之
長(左傳曰初齊㐮公立無常鮑叔牙曰君使民慢亂將作矣奉公子小白出奔莒亂作管夷吾召忽奉公子)
(糾來奔雍廩殺無知公伐齊納子糾桓公自莒先人)晉有&KR0784;姬之難而重耳主諸
侯之盟(左傳曰初晉獻公以驪姬為夫人夫人譖太子太子縊于新城遂譖二公子公子皆知之重耳)
(奔蒲夷吾奔屈漢書路温舒曰齊有無知之禍而桓公以興晉有驪姬之難而文公用伯繇是觀之禍亂之作)
(將以開聖人也)社稷靡安必將有以扶其危(鹽鐡論曰定傾扶危)黔首幾
絶必將有以繼其緒(史記曰秦更民曰黔首)伏惟陛下玄德通於神
明聖姿合於兩儀(陛下謂元帝也書曰玄德升聞乃命以位孝經援神契曰十世升平)
(至德通神明兩儀天地也易曰易有太極是生兩儀)應命代之期紹千載之運(孟子)
(曰五百年必有王者興其間必有名世者廣雅曰命名也桓子新論曰夫聖人乃千載一出賢人君子所想思)
(而不可得見也)夫符瑞之表天人有徵(東觀漢記羣臣上奏世祖曰符瑞之應昭然著)
(聞矣)中興之兆圖䜟垂典自京畿隕喪九服崩離(曹子建責躬詩)
(曰得會京畿周書曰乃辨九服之國方千里曰王圻其外曰侯服甸服男服采服衛服蠻服夷服鎮服蕃服論)
(語子曰邦分崩離析)天下囂然無所歸懷(班固漢書贊曰海内囂然喪其樂生之心)
雖有夏之遘夷羿宗姬之離犬戎蔑以過之(左氏傳曰魏絳對晉候曰)
(昔有夏之方衰也后羿自鉏遷于窮石因夏人以代夏政又曰夷羿牧之杜預曰夷氏也史記曰幽王嬖愛襃)
(姒竟廢后立褒姒為后廢后父申候乃與西夷犬戎共攻幽王遂殺幽王驪山之下)陛下撫寧江
左奄有舊吳(王隠晉書曰元帝琅邪恭王之長子永興元年就國二年加揚州諸軍事韋孟諷諫)
(詩曰撫寧遐荒江左江東也春秋歷序曰東方為左毛詩曰奄有龜蒙)柔服以德伐叛以
刑(左氏傳晉隨武子曰伐叛刑也柔服德也)抗明威以攝不類仗大順以肅
宇内(尚書曰我有周祐命將天明威漢書音義曰攝安也禮記曰天子以德為車以樂為御諸候以禮相)
(與大夫以法相序天下之肥也是謂大順)純化既敷則率土宅心義風既暢
則遐方企踵(尚書曰汝丕遠惟商耉成人宅心知訓劇秦美新曰海外遐方延頸企踵)百揆
時序於上四門穆穆於下(書曰納于百揆百揆時叙賓于四門四門穆穆)昔少
康之隆夏訓以為美談(左氏傳伍員謂吳子曰昔有過澆滅夏后相后緡方娠逃出自)
(竇歸于有仍生少康馬為仍牧正以牧夏衆使女艾諜澆遂滅過戈復禹之績澆五呌切公羊傳曰魯人至今)
(以為美談)宣王之興周詩以為休詠(毛詩序曰烝民尹吉甫美宣王也任賢使能周)
(室中興也)况茂勲格于皇天清輝光于四海(尚書曰昔成湯既受命時則有)
(若伊尹格于皇天孝經曰孝悌之至通于神明光于四海)蒼生顒然莫不欣戴(尹文子曰)
(堯德化布於四海仁惠被於蒼生淮南子曰聖人呼吸隂陽之氣而羣生莫不顒顒然仰其德以和順國語祭)
(公謀父曰商王大惡庶人不忍欣戴武王)聲教所加願為臣妾者哉(尚書曰朔南暨)
(聲教史記張良曰百姓莫不願為臣妾)且宣皇之胤維有陛下(王隠晉書曰元皇帝)
(宣帝之曾孫左傳介之推曰獻公之子九人惟君在矣)億兆攸歸會無與二(尚書曰受)
(有億兆夷人晏子春秋晏子謂魯哀公曰君矯魯國化而為一心君曾無與二何暇有三乎)天祚大
晉必將有主主晉祀者非陛下而誰(法言曰昔在有熊高辛唐虞三代咸)
(有顯懿故天因而祚之左傳介之推曰天未䊶晉必將有主主晉祀者非君而誰)是以邇無異
言遠無異望(漢書曰霍光以内外異言左傳叔向曰我先君文公人從而與之獻無異親民無異)
(望矣)謳歌者無不吟詠徽猷獄訟者無不思于聖德(孟子曰堯)
(崩三年之喪畢舜讓避丹朱於南河之南天下朝覲訟獄者不之堯之子而之舜謳歌者不謳歌堯之子而謳)
(歌舜曰天也夫而後歸中國踐天子之位焉詩曰君子有徽猷答賓戲曰用納乎聖德)天地之際
既交華裔之情允洽(封禪書曰天人之際已交上下之情允洽左傳孔子曰裔不謀夏夷)
(不亂華)一角之獸連理之木以為休徵者蓋有百數(春秋感精)
(符曰麟一角明海内共一主也王者不刳胎不剖卵則出於郊孝經援神契曰德至草木則木連理尚書有休)
(徵西都賓曰處乎同列者蓋以百數)冠帶之倫要荒之衆(冠帶謂中國也西蜀父老曰封)
(疆之内冠帶之倫尚書曰五百里要服五百里荒服也)不謀而同辭者動以萬計
(周書曰不謀同辭會於武王郊下羽獵賦曰杖莫邪而羅者萬計矣)是以臣等敢考天地
之心因函夏之趣昧死以上尊號(漢書揚雄河東賦曰函夏之大漢書又曰)
(諸侯昧死再拜言上尊號)願陛下存舜禹至公之情狹巢由抗矯之
節以社稷為務不以小行為先(東觀漢記羣臣上奏世祖曰大王社稷為計萬)
(姓為心漢書賈誼上書曰人主之行異布衣布衣餙小行以自託於鄉黨人主惟社稷固爾)以黔首
為憂不以克讓為事(書曰允恭克讓)上以慰宗廟乃顧之懷下
以釋普天傾首之望(詩曰乃眷西顧又曰溥天之下漢書翟義曰天下傾首服從莫能抗)
(扞國難也)則所謂生繁華於枯荑育豐肌於朽骨(易曰枯楊生稊王弼)
(曰稊者楊之秀稊與荑通左傳薳子馮曰所謂生死而肉骨)神人獲安無不幸甚(尚書)
(云帝曰䕫命汝典樂神人以和漢書漢王曰以韓信為大將軍蕭何曰幸甚)臣琨臣磾頓首
頓首死罪死罪臣聞尊位不可久虚萬機不可久曠(史記)
(李斯曰明主聖皇所能久處尊位東觀漢記諸將上奏世祖曰帝王不可以久曠)虚之一日則
尊位以殆曠之浹辰則萬機以亂(公羊傳曰緣臣之心不可一日無君左氏)
(傳君子曰莒恃陋不修其城郭浹辰之間而楚尅其三都杜預曰浹辰十二日也)方今鍾百王
之季當陽九之位(曹植九詠章句曰鍾當也班固漢書贊曰漢承百王之弊左傳叔向問晏)
(子曰齊其何如晏子曰此季世也漢書曰陽九之厄曰初入百六陽九音義曰易傳所謂陽九之厄百六之會)
狡寇窺窬伺國瑕隙(左氏傳師服曰民服其上下無覬覦杜預曰下不冀望上位也窬與)
(覦同杜預左傳注曰狡猾也說文曰窺小視也又曰覦欲也毛萇詩傳曰瑕猶過也隙間隙也)齊人波
蕩無所繫心安可以廢而不恤哉(漢書曰富人博戲亂齊人如淳曰齊民也)
(等無有貴賤故謂之齊若今平民也范曄後漢書李熊說公孫述曰方今四海波蕩匹夫横議谷永集曰國家)
(久無繫嗣天下無所繫心)陛下雖欲逡廵其若宗廟何其若百姓何
(公羊傳曰齊侯逡廵而謝范曄後漢書馬武謂世祖曰大王雖執謙退奈宗廟社稷何)昔惠公虜
秦晉國震駭呂郤之謀欲立子圉外以絶敵人之志内
以固闔境之情故曰喪君有君羣臣輯穆好我者勸惡我者
懼(左傳僖十五年晉與秦戰于韓原秦伯獲晉侯以歸乃許晉平晉侯使郤乞告瑕吕飴甥且召之吕甥曰)
(將若君何衆皆曰何為而可對曰征繕以輔孺子諸侯聞之喪君有君羣臣輯睦甲兵益多好我者勸惡我者)
(懼庶有益乎莊子曰方二千餘里闔四境之内)前事之不忘後代之元龜也(戰國)
(策張孟談謂趙襄子曰前事之不忘後事之師也吳志魏文帝策命孫權曰前代之懿事後王之元龜)陛
下明竝日月無幽不燭(家語孔子曰所謂聖者明竝日月東都賦曰散皇明以燭幽)
深謀遠慮出自胸懷(過秦論曰深謀遠慮行軍用兵之道不及嚮時之事也)不勝
犬馬憂國之情遲覩人神開泰之路(史記丞相翟青曰臣不勝犬馬心)
是以陳其乃誠布之執事(左氏傳晉使呂相絶秦曰敢盡布之執事)臣等各
忝守方任職在遐外不得陪列闕庭共觀盛禮踊躍之
懷南望罔極謹上臣琨謹遣兼左長史右司馬臣温嶠
(王隱晉書曰温嶠字太真太原人也劉琨假守左長史西臺除司空右司馬五年琨使詣江南)主簿臣
辟閭訓(臧榮緒晉書曰辟閭訓字祖明樂安人也沒石勒為幽州刺史)臣磾遣散騎常
侍征虜將軍清河太守領右長史高平亭侯臣榮劭(晉百)
(官名曰榮劭字茂世北平人為清河太守)輕車將軍關内侯臣郭穆(百官名曰郭穆)
(字景通沒胡中)奉表臣琨臣磾等頓首頓首死罪死罪
文選卷三十七
