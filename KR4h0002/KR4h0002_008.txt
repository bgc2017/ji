文選卷八梁蕭統編
唐李善註
上林賦
司馬長卿
亡是公听然而笑(善曰說文曰听笑貌也牛隠切)曰楚則失矣而齊亦
未為得也夫使諸侯納貢者非為財幣所以述職也(郭璞)
(曰諸侯朝於天子曰述職善曰尚書大傳曰古者諸侯之於天子五年一朝見述其職述職者述其所職也)
封疆畫界者非為守禦所以禁滛也(郭璞曰天下有道守在四夷立境界)
(者欲以杜絶滛放耳善曰小雅曰滛過也)今齊列為東藩而外私肅慎(郭璞曰私)
(與通也)捐國踰限越海而田其於義固未可也且二君之
論不務明君臣之義正諸侯之禮徒事爭於游戲之樂
苑囿之大欲以奢侈相勝荒滛相越此不可以揚名發
譽而適足以甹君自損也(晉灼曰甹古貶字也善曰鄧析子曰因勢而發譽毛萇詩)
(傳曰秪適也)且夫齊楚之事又烏足道乎君未覩夫巨麗也
獨不聞天子之上林乎左蒼梧右西極(文穎曰蒼梧郡屬交州在長安)
(東南故言左爾雅曰至于豳國為西極在長安西故言右也)丹水更其南(應劭曰丹水出上洛)
(冢領山東南至析縣入沟水更工衡切)紫淵徑其北(文穎曰河南榖羅縣有紫澤在縣北於長)
(安為在北也)終始灞滻出入涇渭(張楫曰灞滻二水終始盡於苑中不復出也涇)
(渭二水從苑外来又出苑去也)鄷鎬潦潏紆餘委蛇經營乎其内(張楫)
(曰鄷水出鄠縣南山鄷谷北入渭鎬在昆明池北善曰潦即澇水也說文曰澇水出鄠縣北入渭潏水出杜陵)
(今名沇水自南山黃子陂西北流經至昆明池入渭郭璞曰經管其内周旋苑中也)蕩蕩乎八川
分流相背而異態(郭璞曰變態不同也善曰潘岳關中記曰涇渭灞滻鄷鎬潦潏凡八川)
東西南北馳騖往来(郭璞曰言更相錯涉也来盧代切)出乎椒丘之闕
(服虔曰丘名也兩山俱起象雙闕者也善曰楚辭曰馳椒丘兮焉且且止也音昌吕切)行乎洲淤
之浦(張楫曰淤漫也浦水崖也淤於庶切善曰方言曰水中可居者曰洲三輔謂之淤也)經乎桂
林之中(張楫曰桂林林名也南海經曰桂林八樹在番禺東也)經乎泱漭之壄
(張楫曰山海經所謂大荒之野如淳曰大貌也泱烏朗切)汨乎混流順阿而下(蘇林)
(曰揚雄方言曰汨逕疾也汨于筆切郭璞曰混并也阿大陵也)赴隘陿之口(郭璞曰夾岸間)
(為陿隘於懈切陿音狹)觸穹石激堆埼(張楫曰穹石大石也埼曲岸頭也郭璞曰堆沙)
(堆也丁回切埼巨依切)沸乎暴怒(郭璞曰沸水聲也音拂)洶涌彭湃(司馬彪曰)
(洶涌跳起也彭湃波相戾也洶許勇切湃蒲拜切)滭弗宓汩(蘇林曰滭音畢宓音密司馬彪曰畢)
(弗盛貌也宓汨去疾也汨于筆切)偪側泌瀄(郭璞曰泌瀄音筆櫛司馬彪曰偪側相廹也泌)
(瀄相揳也偪字與逼同揳先結切)横流逆折轉騰潎洌(司馬彪曰逆折旋回)
(也孟康曰轉騰相過也潎洌相撇也潎匹列切洌音列)滂濞沆溉(司馬彪曰滂濞水聲)
(也沆溉徐流也郭璞曰旁音匹亨切濞匹祕切溉胡慨切韋昭曰沆胡郎切)穹隆雲橈(郭璞)
(曰穹隆&KR0034;起回窳也善曰雲橈如雲屈橈也橈女教切)宛潬膠盭(司馬彪曰宛潬展轉)
(也膠盭邪屈也宛音婉潬音善盭古戾字)踰波趨浥涖涖下瀨(司馬彪曰踰波)
(後波陵前波也趨浥輸於淵也涖涖水聲也浥於俠切涖音利)批巖衝擁奔揚滯
沛(司馬彪曰擁曲隈也善曰說文曰批擊也滯沛奔揚之貌也滯直制切沛蒲蓋切)臨坁注
壑瀺灂霣墜(鄧展曰坁水中山也坻音遲善曰字林曰瀺灂小水聲也霣即隕字也墜直類)
(切)沈沈隠隠砰磅訇礚(善曰沈沈深貌也隠隠盛貌也司馬彪曰砰磅訇礚皆水聲也)
(砰暜冰切磅暜萌切)潏潏淈淈湁潗鼎沸(善曰說文曰潏水湧出也淈水出貌周成雜字)
(曰湁潗水沸貌也淈音骨湁勅立切潗于入切)馳波跳沫汩濦漂疾(司馬彪曰汩濦水聲)
(也韋昭曰濦許及切善曰汩于筆切漂匹姚切)悠遠長懷(郭璞曰懷亦歸變文耳)寂漻無
聲肆乎永歸(善曰說文曰漻清深也漻音聊杜預左氏傳注曰肆放也言水奔放而長歸於淵海)
(也)然後灝溔潢漾(郭璞曰皆水無涯際貌也灝音皓溔弋少切潢胡廣切漾弋文切)安
翔徐回(郭璞曰言運轉也)翯乎滈滈(郭璞曰水白光貌也翯胡角切滈音鎬)東注
太湖(郭璞曰太湖在吳縣尚書所謂震澤也)衍溢陂池(郭璞曰其形狀而出也陂池江旁小)
(水)於是乎蛟龍赤螭(文穎曰龍子為螭張揖曰赤螭雌龍也)䱎䲛漸離(李竒)
(曰周洛曰鮪蜀曰䱎䲛出鞏山亢中司馬彪曰漸離魚名也張楫曰其形狀未聞䱎音亘䲛音懵)鰅鰫
鰬魠(郭璞曰鰅魚有文彩鮯似鰱而黑鰬似鱓魠鱤一名黃煩鰅音顒鰫嘗容切鰬音乾魠音托鱓音)
(善鱤音感)禺禺魼鰨(郭璞曰禺禺魚皮有毛黃地黑文魼比目魚狀似牛脾細鱗紫色兩相合得乃)
(行鰨鯢魚也似鮎有四足聲如嬰兒禺音顒魼音榻鰨奴榻切)揵鰭掉尾振鱗奮翼(郭璞)
(曰揵舉也鰭背上鬛也善曰高唐賦曰振鱗奮翼揵巨言切掉徒釣切)潛處乎深巖(郭璞曰隠)
(岸坻也)魚鼈讙聲萬物衆夥(善曰小雅曰夥多也)明月珠子的皪江
靡(應劭曰靡邊也明月珠子生於江中其光耀乃照於江邊也張楫曰靡厓也善曰說文曰玓瓅明珠光也)
(玓皪與的皪音義同)蜀石黃碝水玉磊砢(張楫曰蜀石石次玉者也郭璞曰碝碝石黃色)
(水玉水精也磊砢魁礨貌也善曰山海經曰常庭之山其土多水玉碝如兖切砢洛可切)磷磷爛爛
采色澔汗(郭璞曰皆玉石符采映耀也磷音吝澔音皓)藂積乎其中鴻鷫鵠
鴇鴐鵝屬玉(張楫曰鴻大鴈也郭璞曰鷫鷫鷞也屬玉似鴨而大長頸赤目紫紺色者)交精
旋目(郭璞曰交精似鳬而脚高有毛冠辟火災司馬彪曰旋目鳥名也)煩鶩庸渠(郭璞曰煩)
(鶩鴨屬也庸渠似鳬灰色而鷄脚一名章渠鶩音木)箴疵鵁盧(張楫曰箴疵似魚虎而倉黑色鵁鴢)
(頭鳥郭璞曰盧鸕鷀也箴音鍼疵音資鷀音慈也)羣浮乎其上汎淫泛濫隨風
澹淡(郭璞曰皆鳥任風波自縱漂貌也汛音馮泛敷劍切)與波摇蕩奄薄水渚(張楫)
(曰奄覆也郭璞曰薄猶集也)唼喋菁藻咀嚼菱藕(郭璞曰菁水草也善曰通俗文曰水)
(鳥食謂之啑與唼同所甲切喋文甲切咀才汝切嚼才削切)於是乎崇山矗矗巃嵸
崔巍(郭璞曰皆高峻貌也巃力孔切嵸音緫)深林巨木嶄巖嵾嵳(郭璞曰皆峯嶺)
(之貌也嶄仕銜切嵾楚林切嵳楚宜切)九嵕嶻嶭南山峩峩(郭璞曰嶻嶭高峻貌也善)
(曰九嵕南山已見西都賦嶻音截嶭音齧峩音娥)巖陁甗錡摧崣崛﨑(司馬彪曰陁靡)
(也&KR2760;甑也錡欹也上大下小似欹甑也張楫曰摧崣高貌也崛崎斗絶也摧作罪切崣卒鄙切郭璞曰崛音掘)
(﨑音錡)振溪通谷蹇産溝瀆(張楫曰振拔也水注川曰谿注谿曰谷蹇産詰曲也郭璞)
(曰自溪及瀆皆水相通注也善曰言山石收歛溪水而不分泄)谽呀豁閕阜陵别隝(司馬)
(彪曰谽呀大貌豁閕空虚也郭璞曰隝水中山也谽呼含切呀呼加切閕呵下切隝音𢷬)歲磈㟪廆
丘虚堀礨(郭璞曰皆其形勢也歲於鬼切磈魚鬼切㟪惡罪切廆胡罪切虚音祛堀音窟礨音磊)
隠轔鬱㠥登降施靡(郭璞曰隠轔鬱㠥堆壟不平貌轔洛盡切㠥音壘施式氏切)陂
池貏豸(郭璞曰陂池旁頽貌也陂音皮貏音被豸直爾切善曰貏豸漸平貌)沇溶滛鬻(張楫)
(曰水流谿谷之間也沇以永切溶音容滛以舟切鬻音育)散渙夷陸(司馬彪曰布平地也)亭皋
千里靡不被築(服虔曰皋澤也隄上十里一亭郭璞曰皆築地令平也被皮義切)揜以
綠蕙被以江蘺(張楫曰掩覆也綠王芻也蕙薰草也郭璞山海經曰蕙香草蘭屬也)糅以
蘪蕪雜以留夷(張楫曰留夷新夷也善曰王逸楚辭注曰留夷香草)布結縷(郭璞曰結)
(縷蔓生如縷相結)欑戾莎(司馬彪曰戾莎莎名也)揭車衡蘭(應劭曰揭車一名䒗輿香)
(草也揭去竭切䒗巨乞切)稾本射干(郭璞曰稾本稾苃也方末切司馬彪曰射干香草也射弋舍切)
茈薑蘘荷(張楫曰茈薑子薑也茈音紫蘘人羊切)葴持若蓀(如淳曰葴音鍼韋昭曰持)
(音懲張揖曰鍼持□若杜若郭璞曰蓀香草也)鮮支黃礫(司馬彪曰鮮支支子也張楫曰皆香草也)
蔣苧青薠(張楫曰蔣菰也苧三稜也郭璞曰苧音杼)布濩閎澤延曼太原(郭璞)
(曰布濩猶布露也善曰□大也濩音護延弋戰切)離靡廣衍(善曰離靡離而邪靡不絶之貌也孟)
(康甘泉賦注曰衍無崖岸也離力爾切)應風披靡吐芳揚烈(善曰烈酷烈香氣盛也披)
(丕蟻切)郁郁菲菲衆香發越(郭璞曰香氣射散也菲音妃)肸蠁布寫䁆
薆咇茀(司馬彪曰肸過芬芳之過若蠁之布寫也郭璞曰香氣盛馝馞也善曰說文曰肸蠁布也馝馞)
(咇茀音義同說文曰馣馤香氣奄藹也馣與䁆馤與薆音義同䁆音奄咇步必切茀音勃)於是周覽
泛觀縝紛軋芴(孟康曰縝紛衆盛也軋芴緻密也縝丑人切芴音勿)芒芒恍忽(郭璞)
(曰言眼亂也芒莫朗切)視之無端察之無涯日出東沼入乎西陂
(張楫云日朝出苑之東池暮入於苑西陂中善曰漢宫殿薄曰長安有西陂池東陂池)其南則隆
冬生長涌水躍波(張楫曰其苑南陽煖則盛冬十月草木長生也郭璞曰躍波言不凍也善)
(曰孫卿子曰松栢經隆冬而不彫)其獸則㺎旄貘㹈沈牛麈麋(郭璞曰㺎似牛)
(領有肉堆也音容張揖曰旄旄牛也其狀如牛而四節毛貘白豹㹈牛黑色出西南徼外沈牛水牛也能沉没)
(水中麈似鹿而大善曰南越志曰潛牛形角似水牛一名沈牛也)赤首圜題窮奇象犀
(張楫曰題頟也窮奇狀如牛而蝟毛其音如嘷狗食人者也)其北則盛夏含凍裂地
涉冰揭河(司馬彪曰揭舉衣也善曰尸子曰寒凝冰裂地)其獸則麒麟角端騊
駼槖駝(郭璞曰麒似麟而無角角端似貊角在鼻上中作弓韋昭曰背上有肉似槖故曰槖駝也)蛩
蛩驒騱駃騠驢驘(郭璞曰驒騱駏驉類也駃騠生三日而超其母驒音顛騱音奚駃音玦騠)
(音提騾驘同)於是乎離宫别館彌山跨谷(善曰鄭玄周禮注曰彌徧也)高
廊四注重坐曲閣(司馬彪曰廊廡上級下級皆可坐故曰重坐曲閣閣道委曲也)華榱
璧璫輦道纚屬(韋昭曰裁金為璧以當榱頭也如淳曰輦道閣道也司馬彪曰纚屬連屬也張)
(楫曰纚力爾切屬之欲切)步櫩周流長途中宿(善曰步櫩步廊也周流周徧流行也楚辭)
(曰曲屋步櫩郭璞曰中途樓閣間陛道司馬彪曰中宿乃至其上)夷嵕築堂累臺增成
(如淳曰嵕山也張揖曰平此山以作堂者也重累而成之故曰增成嵕子公切)巖窔洞房(郭璞曰言)
(於巖窔底為室潛通臺上也善曰窔一弔切)頫杳眇而無見仰□橑而捫天
(善曰聲類曰頫古文俯字說文曰頫低頭也楚辭曰遂倏忽而捫天晉灼曰□古攀字也捫摸也橑音老捫音)
(門)奔星更於閨闥宛虹扡於楯軒(善曰奔流星也行疾故曰奔如淳曰宛虹)
(屈曲之虹也應劭曰楯闌檻也司馬彪曰軒楯下版也更工衡切)青龍蚴蟉於東葙(郭璞)
(曰蚴蟉龍行貌也善曰孫炎爾雅注曰葙夾室前堂也蚴一糾切蟉力糾切)象輿婉僤於西
清(張揖曰山出象輿瑞應車也西清者葙中清淨處也善曰婉僤動貌也僤音善)靈圄燕於間
館(張揖曰靈圄衆仙之號也楚辭曰坐靈圄而来謁間讀曰閑)偓佺之倫㬥於南榮
(郭璞曰偓佺仙人也㬥謂偃卧曰中也榮屋南檐也)醴泉涌於清室通川過於中
庭(郭璞曰醴泉瑞水也善曰言醴泉於室中涌出而通流為川而過中庭)盤石振崖(李竒曰振)
(整也以石整頓池水之涯也振之刃切)嶔巖倚傾(郭璞曰嶔巖欹貌也嶔口巖切倚於綺切)嵯
峨㠎嶫刻削崢嶸(郭璞曰言自然若彫刻也司馬彪曰崢嶸深貌也善曰㠎音捷嶫音業)
玫瑰碧琳珊瑚叢生(善曰竝已見上文)瑉玉旁唐玢豳文鱗(郭璞)
(曰旁唐言磐礴也玢豳文理貌也音紛彬善曰宋玉笛賦曰其處磅磄千仞)赤瑕駮犖雜臿
其間(張楫曰赤瑕赤玉也郭璞曰言雜厠崖石中駮犖采點也犖洛角切)晁采琬琰和氏
出焉(司馬彪曰晁采玉名善曰晁古朝字尚書曰弘璧琬琰在西序)於是乎盧橘夏熟
(應劭曰伊尹書曰箕山之東青鳥之所有盧橘夏熟晉灼曰此雖賦上林博引異方珍竒不係於一也盧黑也)
黃甘橙楱(郭璞曰黃甘橘屬而味精楱亦橘之類也音湊張楫曰楱小橘也出武陵善曰說文曰橙)
(橘屬也)枇杷橪柿亭柰厚朴(張楫曰枇杷似斛樹而長葉子如杏亭山梨也厚朴藥名)
(也郭璞曰橪橪支木也橪音煙朴步角切)梬棗楊梅(張楫曰楊梅其實似穀子而有核其味酸出江)
(南也)櫻桃蒲陶(善曰櫻桃蒲陶見南都賦)隠夫薁棣(張楫曰隠夫未詳薁山李也郭璞曰)
(棣實似櫻桃也薁於六切棣徒計切)荅遝離支(張楫曰荅遝似李出蜀晉灼曰離支大如雞子皮麄)
(剥去皮肌如雞子中黃味甘多酢少遝音沓離力智切)羅乎後宫列乎北園䝯丘
陵下平原(司馬彪曰䝯延也羊氏切)揚翠葉杌紫莖(張楫曰杌搖也音兀)發紅
華垂朱榮煌煌扈扈照曜鉅野(郭璞曰言其光采之盛也煌音皇)沙棠
櫟櫧(張楫曰沙棠狀如棠黃華赤實其味如李無核吕氏春秋曰果之美者沙棠之實櫧似柃葉冬不落)
(應劭曰櫟採木也櫧音諸柃音零採音采)華楓枰櫨(張楫曰華皮可以為索楓欇也脂可以為香郭)
(璞曰枰平仲木也櫨已見南都賦華胡化切)留落胥邪仁頻并閭(郭璞曰留未詳落穫)
(也中作器胥邪似并閭皮可作索孟康曰仁頻椶也善曰仙藥錄曰檳榔一名椶然仁頻即檳榔也胥邪并閭)
(已見南都賦檴音鑊)欃檀木蘭(孟康曰欃檀檀别名也欃音讒)豫章女貞(張楫曰女貞木)
(葉冬不落)長千仞大連抱(司馬彪曰七尺曰仞)夸條直暢實葉葰楙(郭璞)
(曰夸張布也司馬彪曰葰大也葰音峻)欑立叢倚連卷欐佹(司馬彪曰欐佹支重累也)
(倚於綺切卷巨專切欐力爾切佹音詭善曰蒼頡篇曰攢聚也)崔錯癹&KR2024;(郭璞曰崔錯交雜癹&KR2024;蟠)
(戾也崔千賄切癹步葛切&KR2024;古委切)坑衡閜砢(郭璞曰坑衡徑直貌閜砢相扶持也坑口庚切閜鳥)
(可切砢来可切)垂條扶疏落英幡纚(善曰說文曰扶疏四布也吕氏春秋曰樹肥無使扶)
(疏英謂華也張楫曰幡纚飛揚貌也纚山爾切)紛溶箾蔘猗狔從風(郭璞曰紛溶箾蔘支)
(竦擢也張楫曰猗狔猶阿那也溶音容篸音蕭蔘音森猗憶靡切狔女尔切)藰莅芔歙(司馬彪曰)
(衆聲貌也藰音劉莅音利芔音卉字歙音翕)蓋象金石之聲管籥之音(善曰金石)
(管已見上文籥已見南都賦)偨池茈虒旋還乎後宫(張楫曰偨池參差也茈虒不齊)
(也如淳曰茈音此虒音豸郭璞曰還繞也偨音差)雜襲絫輯(郭璞曰相重被也善曰絫古累字輯)
(與集同)被山緣谷循阪下隰視之無端究之無窮於是乎
玄猨素雌蜼玃飛蠝(張楫曰蜼似母猴卭鼻而長尾玃似獮猴而大飛蠝鼠也其狀如免)
(而鼠首以其髯飛郭璞曰蠝鼯鼠也毛紫赤色飛且生一名飛生蜼音遺蠝音誄善曰玄猨言猨之雄者玄色)
(也素雌猨之雌者素色也玃音钁)蛭蜩蠼猱(司馬彪曰山海經曰不咸之山飛蛭四翼蜩蟬也玃)
(猱獮猴也郭璞曰蛭蜩未聞如淳曰蛭音質猱奴刀切)獑胡豰蛫(張楫曰獑胡似獮猴頭上有髦)
(腰以後黑郭璞曰豰似鼬而大腰以後黃一名黃要食獮猴蛫未聞也獑音讒豰呼谷切蛫音詭)棲息
乎其間長嘯哀鳴翩幡互經(郭璞曰互經互相經過也)夭蟜枝格偃
蹇杪顛(郭璞曰皆獮猴在樹暴戲姿態也夭蟜頻申也善曰埤蒼曰格木長貌也說文曰杪末也廣雅)
(曰顛末也蟜音矯)隃絶梁騰殊榛(郭璞曰梁石絶水也張楫曰殊榛異枿也善曰隃字與踰)
(同榛仕入切枿五曷切)捷垂條掉希間(張楫曰捷持懸垂之條掉往著希疏無支之間也郭)
(璞曰掉懸擿也託釣切)牢落陸離(郭璞曰羣奔走也善曰牢落猶遼落也廣雅曰陸離參差也)
爛漫遠遷(郭璞曰崩騰羣走貌也)若此者數百千處娛遊往来宫
宿館舍(善曰說文曰娛戲也許其切郭璞曰皆離宫别館出入所幸也)庖厨不徙後宫
不移百官備具(郭璞曰言所在有也)於是乎背秋涉冬天子校獵
(李竒曰以五校兵出獵也)乘鏤象六玉虯(張楫曰鏤象象路也以象牙疏鏤其車輅六玉虯謂)
(駕六馬以玉飾其鑣勒有似虯龍也無角曰虯也郭璞曰韓子曰黃帝駕象車六蛟龍善曰此依古成文而假)
(言之非謂似也今依郭說)拖蜺旌靡雲旗(張楫曰析羽毛染以五采綴以縷為旌有似虹蜺之)
(氣也畫熊虎於旒為旗似雲氣也善曰此亦假言也高唐賦曰蜺為旌雲旗已見東京賦)前皮軒後
道游(文穎曰皮軒以虎皮飾車天子出道車五乘遊車九乘在乘輿車前賦頌為偶辭爾善曰言皮軒最)
(居前而道游次皮軒之後此為前後相對為偶辭耳非謂道游在乘輿之後)孫叔奉轡衛公
參乘(李善曰孫叔者太僕公孫賀也字子叔衛參乘公者大將軍衛青也大駕太儻御大將軍)扈從横
行出乎四校之中(晉灼曰扈大也張楫曰跋扈縱横不案鹵簿也文穎曰凡五校今言四者)
(中一校隨天子乘輿也)鼓嚴簿縱獵者(張楫曰鼓嚴鼓也簿鹵簿也善曰言擊嚴鼓簿鹵之)
(中也)河江為阹泰山為櫓(郭璞曰因山谷遮禽獸為阹櫓望樓)車騎靁起殷
天動地(郭璞曰殷猶震也善曰靁古雷字殷音隠)先後陸離離散别追(郭璞曰各)
(有所逐也善曰廣雅曰陸離參差)滛滛裔裔緣陵流澤雲布雨施(郭璞曰言)
(徧山野也善曰韓子曰雲布風動周易曰雲行雨施也)生貔豹搏豺狼(韋昭曰生謂生取之)
(也郭璞曰貔執夷虎屬音毘)手熊羆足壄羊(張楫曰熊犬身人足黑色羆如熊黃白色壄羊)
(麢羊也似羊而青郭璞曰足謂踏也)蒙鶡蘇(孟康曰鶡鶡尾也蘇析羽也張楫曰鶡似雉鬭死不却善)
(曰蒙謂蒙覆而取之鶡以蘇為奇故特言之以成文耳鶡音曷)絝白虎(郭璞曰絝謂絆絡之也善曰絝)
(音袴)被班文(善曰班文虎豹之皮也司馬彪漢書曰虎賁騎皆虎文單衣)跨壄馬(善曰跨謂)
(騎之也)凌三嵕之危(善曰漢書音義曰陵上也郭璞三倉注曰三嵕山在聞喜)下磧歴
之坻(張楫曰磧歴不平也坻下阪道也坻音遲)徑峻赴險越壑厲水(郭璞曰厲以衣)
(渡水)椎蜚廉弄獬豸(郭璞曰飛廉龍雀也鳥身鹿頭張楫曰獬豸似鹿而一角人君刑罰得中)
(則生於朝廷主觸不直者今可得而弄也獬音蟹豸文介切)格蝦蛤鋋猛氏(孟康曰蝦蛤猛)
(氏皆獸名郭璞曰今蜀中有獸狀如熊而小毛淺有光澤名猛氏蝦音遐蛤音閣善曰說文曰鋋小矛也市延)
(切)羂騕褭射封豕(張楫曰騕褭馬金喙赤色一日行萬里者郭璞曰封豕大猪也善曰聲類)
(曰羂係取也工犬切左氏傳申包胥曰吳為封豕長蛇)箭不苟害解脰陷腦弓不
虚發應聲而倒(張楫曰脰項也善曰脰音豆史記䧟苦念切)於是乘輿弭節
徘徊翺翔往来(郭璞曰言周旋也善曰楚辭曰䬃弭節而高厲)睨部曲之進退
覧將帥之變態(善曰部曲已見上文)然後侵滛促節(郭璞曰言疾驅也善曰侵)
(滛漸進之貌)儵夐遠去(郭璞曰儵忽長逝也善曰曹大家幽通賦注曰夐遠也)流離輕
禽蹴履狡獸(張楫曰流離放散也輕禽飛鳥也晉灼曰輕小之禽善曰張說是也)䡺白鹿
捷狡兔(郭璞曰狡兔徤跳故曰捷耳捷音接)軼赤電遺光耀(張楫曰軼過也郭璞曰皆)
(妖氣為變怪游光之屬也)追怪物出宇宙(張楫曰怪物奇禽也)彎蕃弱滿白羽
(文穎曰彎牽也蕃弱夏后氏良弓之名引弓盡箭鏑為滿以白羽為箭故言白羽也善曰左氏傳衛子魚曰分)
(魯公以封父之繁弱蕃與繁古字通國語曰吳素甲白羽之矰望之如荼)射游梟櫟蜚遽(張楫)
(曰梟惡鳥也故射之櫟捎也飛遽天上神獸也鹿頭而龍身郭璞曰梟羊也善曰高誘淮南子注梟羊山精也)
(似遽類高說是也梟工聊切遽音鉅)擇肉而后發先中而命處(郭璞曰言必如所志)
(也善曰廣雅曰命名也)弦矢分藝殪仆(文穎曰所射凖的為藝壹發死為殪善曰說文曰仆)
(頓也殪音翳仆音赴)然后揚節而上浮(郭璞曰言騰游也善曰楚辭曰鳥託乘而上浮)凌
驚風歴駭猋乘虚無與神俱(張楫曰郭璞老子經注曰虚無寥廓與元通靈言其)
(所乘氣之高故能出飛鳥之上而與神俱者也)躪玄鶴亂昆雞(張楫曰昆雞似鶴黃白色郭璞)
(曰躪踐也亂者言亂其行伍也)遒孔鸞促鵕䴊(郭璞曰遒促皆迫捕貌遒才由切)拂翳
鳥(張楫曰山海經曰九疑之山有五采之鳥名曰翳鳥)捎鳳皇捷鵷鶵揜焦朋(張楫)
(曰焦朋似鳳西方之鳥善曰方言曰揜取也樂汁圖焦朋状似鳳皇宋衷曰水鳥也)道盡途殫廻
車而還消搖乎襄羊降集乎北紘(司馬彪曰消摇逍遥也張楫曰淮南子云)
(八澤之外乃有八紘北方之紘曰委羽郭璞曰襄羊猶彷徉也)率乎直指(郭璞曰率徑馳去也)晻
乎反鄉(郭璞曰忽然疾歸貌)蹷石闕歴封巒過鳷鵲望露寒(郭璞曰蹷)
(蹋也音厥張楫曰此四觀武帝建元中作在雲陽甘泉宫外鳷音支)下棠棃息宜春(張楫曰棠)
(棃宫名在雲陽東南三十里郭璞曰宜春宫名在渭南杜縣東)西馳宣曲(張楫曰宣曲宫名也在昆)
(明池西)濯鷁牛首(張楫曰牛首池在上林苑西頭善曰漢書曰鄧通以濯船為黃頭郎音義曰善)
(濯船於池中也一說能持櫂行船也韋昭曰櫂今棹也竝直孝切)登龍臺(張楫曰觀名也在豊水西)
(北近渭也)掩細柳(郭璞曰觀名也在昆明池南善曰方言曰掩者息也)觀士大夫之勤
略(司馬彪曰略巡行也)均獵者之所得獲(郭璞曰平其多少也)徒車之所轥
轢(郭璞曰徒步也轢輾也善曰輾女展切)步騎之所蹂若人臣之所蹈藉
(善曰廣倉曰若蹈足貌)與其窮極倦&KR1224;驚憚讋伏(郭璞曰窮極倦&KR1224;疲憊者也驚)
(憚讋伏怖不動貌也&KR1224;音劇憚丁曷切讋之涉切)不被創刃而死者他他藉藉
(郭璞曰言交横也他徒河切)填阬滿谷掩平彌澤(善曰廣雅曰大野曰平)於是
乎游戲懈怠置酒乎顥天之臺(張楫曰臺高上干顥天也)張樂乎膠
葛之寓(郭璞曰言曠遠深貌也)橦千石之鍾(張楫曰千石十二萬斤也)立萬石
之虡(張楫曰虡獸重百二十萬斤以俠鍾旁)建翠華之旗樹靈鼉之鼓(張楫)
(曰以翠羽為葆也以鼉皮為鼓也郭璞曰華葆也)奏陶唐氏之舞(如淳曰舞咸池也善曰尚)
(書曰惟彼陶唐孔安國曰陶唐堯氏也)聽葛天氏之歌(張楫曰葛天氏三皇時君號也其樂三人)
(持牛尾投足以歌八曲一曰載民二曰玄鳥三曰育草木四曰奮五榖五曰敬天常六曰徹帝功七曰依地德)
(八曰總禽獸之極韋昭曰葛天氏古之王者其事見吕氏春秋善曰吕氏春秋云葛天氏之樂以歌八闋一曰)
(載民二曰遂草木六曰建帝功今注以闋為曲以民為氏以遂為育以建為徹皆誤)千人唱萬人
和山陵為之震動川谷為之蕩波(郭璞曰波浪起也)巴渝宋蔡
淮南干遮(郭璞曰巴西閬中有渝水獠居其上皆剛勇好舞初高祖募取以平三秦後使樂府習之)
(因名巴渝舞也張楫曰樂記曰宋音燕女溺志蔡人謳員三人淮南鼓員四人干遮曲名)文成顛歌
(文穎曰文成遼西缺縣名也其縣人善歌顛益州顛縣其人能作西南夷歌也顛與滇同也)族居遞
奏金鼓迭起(張楫曰旌聚也郭璞曰遞迭也徒結切)鏗鎗闛鞈洞心駭耳
(善曰鏗鎗鍾聲也闛鞈鼔音也毛詩曰擊鼓其鏜字書曰&KR0008;鼓聲闛與鏜闛與鞈古字通闛託郎切鞈音榻)
荆吳鄭衛之聲(郭璞曰皆淫哇也善曰禮記曰鄭衛之音亂世之音也)韶濩武象
之樂(文穎曰韶舜樂也濩湯樂也大武武王樂也張楫曰象周公樂也南人服象為虐於夷成王命周公)
(以兵追之至於海南乃為三象樂)隂滛案衍之音(郭璞曰流沔曲也衍弋戰切)鄢郢
繽紛激楚結風(李奇曰鄢今宜城縣也郢楚都也繽紛舞也張楫曰楚歌曲也文穎曰衝激急)
(風也結風亦急風也楚地風氣既自漂疾然歌樂者猶復依激結之急風為節也其樂促迅哀切也)俳優
侏儒狄鞮之倡(善曰三蒼曰俳倡優樂也禮記曰夫新樂及優侏儒郭璞曰狄鞮西戎樂名也)
(鞮丁奚切)所以娛耳目樂心意者麗靡爛漫於前(郭璞曰言恣所觀也)
靡曼美色(張揖曰靡細也曼澤也善曰言作樂於前者皆是靡曼美色也下或云於後非也)若
夫青琴宓妃之徒(伏儼曰青琴古神女也如淳曰宓妃伏羲氏女溺死洛遂為洛水之神)
絶殊離俗(郭璞曰離俗無雙也)妖冶㛠都(善曰字書曰妖巧也說文曰㛠雅也或作閒小)
(雅曰都盛也)靚糚刻飾便嬛綽約(郭璞曰靚糚粉白黛黑也刻刻畫鬋鬢也便嬛輕利)
(也綽約婉約也善曰莊子曰綽約若處子嬛音翾靚音淨)柔橈嫚嫚嫵媚&KR1021;弱(郭璞曰柔)
(橈嫚嫚皆骨體耎弱長豔貌也&KR1021;弱弱顔也善曰埤蒼曰嫵媚悦也&KR1021;弱謂容體&KR1021;細柔弱也方言曰自關而)
(西凡物小謂之&KR1021;橈女教切嫚於圓切嫵音武&KR1021;即纖字)曳獨繭之褕絏眇閻易以
䘏削(張楫曰褕襜褕也絏袖也郭璞曰獨繭一繭之絲也閻易衣長大貌也䘏削言如刻畫作之也善曰)
(褕音踰絏音曳易弋示切)便姍嫳屑與俗殊服(郭璞曰衣服婆娑貌善曰便步千切姍音)
(先嫳步結切)芬芳漚鬱酷烈淑郁皓齒粲爛宜笑的皪(郭璞曰香)
(氣盛也漚一候切又曰鮮明貌也善曰楚辭曰美人皓齒嫮以姱又曰嫮目宜笑蛾眉曼皪音礫)長眉
連娟微睇緜藐(郭璞曰連娟言曲細也緜藐遠視貌善曰娟一全切睇大計切藐音邈)色
授魂與心愉於側(張楫曰彼色来授我魂往與接也愉音踰)於是酒中樂酣
(郭璞曰中半也中仲切)天子芒然而思似若有亡(司馬彪曰亡喪也)曰嗟
乎此大奢侈朕以覽聽餘間無事棄日(善曰言聽政既有餘暇無事而)
(虚棄時曰也閒音閑)順天道以殺伐(郭璞曰因秋氣也善曰家語孔子曰啓蟄不殺則順天道)
(也)時休息於此(郭璞曰謂苑圃中也)恐後葉靡麗遂往而不返非
所以為繼嗣創業垂統也(郭璞曰言不可以示將来也善曰為于偽切孟子曰君子)
(創業垂統為可繼也)於是乎乃解酒罷獵而命有司曰地可墾闢
悉為農郊以贍萌隸(張楫曰邑外謂之郊郊田也詩曰曰税于農郊韋昭曰萌民也司馬彪)
(隸小臣也善曰爾雅曰命告也蒼頡篇曰墾耕也小雅曰贍足者也)隤牆填塹使山澤之
人得至焉(郭璞曰芻蕘者往也雉兔者往也)實陂池而勿禁虚宫館而
勿仞(司馬彪曰養魚鼈滿陂池而不禁民取也郭璞曰虚言不聚人衆其中也仞滿也)發倉廩以
救貧窮補不足(善曰蔡邕月令章句曰穀藏曰倉米藏曰廩孟子齊景公興發補不足趙岐曰)
(興惠政發倉廪以振貧而補不足也)恤鰥寡存孤獨出德號省刑罰(郭璞曰號)
(號令也)改制度(郭璞曰變宫室車服)易服色(郭璞曰衣尚黑)革正朔(郭璞曰更以十)
(二月為正平旦為朔)與天下為更始(郭璞曰新其事)於是歴吉日以齋戒
(張楫曰歴算也善曰周易曰聖人以此齋戒韓康伯曰洗心曰齊防患曰戒)襲朝服乘法駕
(司馬彪曰襲服也法駕六馬也)建華旗鳴玉鸞(郭璞曰鸞鈴也善曰楚辭曰鳴玉鸞之啾啾)
游于六藝之囿馳騖乎仁義之塗(郭璞曰六藝禮樂射御書數也論語曰游於藝)
(塗道也善曰藝六經也)覽觀春秋之林(如淳曰春秋義理繁茂故比之於林藪也)射貍
首兼騶虞(郭璞曰貍首逸詩篇名諸侯以為射節騶虞召南之卒章天子以為射節也)弋玄
鶴舞干戚(郭璞曰干楯也戚斧也善曰言古者舞玄鶴以為瑞令弋取之而舞干戚也尚書大傳曰)
(舜樂歌曰和伯之樂舞玄鶴公羊傳曰朱干玉戚以舞大夏)載雲䍐揜羣雅(張楫曰䍐罼也)
(前有九流雲罼之車掩捕也詩小雅之材七十四人大雅之材二十一人故曰羣雅也善曰先用雲䍐以獵獸)
(今載之於車而捕羣雅之士也)悲伐檀(張楫曰其詩刺賢者不遇明王也)樂樂胥(善曰毛詩)
(曰君子樂胥受天之祐言王者樂得材智之人使在位故天與之福禄也胥先吕切)修容乎禮園
(郭璞曰禮所以整威儀自修飾也)翺翔乎書圃(郭璞曰尚書所以疏通知遠者故游涉之)述
易道(郭璞曰修絜静精微之術)放怪獸(張楫曰苑中奇怪之獸不復獵)登明堂坐清
廟(郭璞曰明堂者所以朝諸侯處清廟太廟也善曰禮記月令曰天子居太廟太室鄭玄曰太廟太室中央)
(室也)次羣臣奏得失四海之内靡不受獲(善曰得恩德也)於斯之
時天下大說鄉風而聽隨流而化芔然興道而遷義(郭璞曰芔)
(猶勃也許貴切)刑錯而不用德隆於三王而功羡於五帝(善曰包咸)
(論語注曰錯置也千故切司馬彪曰羡溢也)若此故獵乃可喜也若夫終日
馳騁勞神苦形罷車馬之用抏士卒之精(郭璞曰精銳也抏損也音)
(翫)費府庫之財而無德厚之恩(善曰管子曰國雖盛滿無德厚以安之國非其)
(國也)務在獨樂不顧衆庶(善曰鄭玄毛詩曰顧念也)忘國家之政貪雉
兔之獲則仁者不繇也(郭璞曰繇道也音由)從此觀之齊楚之事
豈不哀哉地方不過千里而囿居九百是草木不得墾
辟而人無所食也(善曰蒼頡篇曰墾耕也薛君韓詩章句曰辟除也)夫以諸侯
之細而樂萬乘之侈僕恐百姓被其尤也於是二子愀
然改容超若自失(郭璞曰愀然變色貌也材誘切善曰禮記曰孔子愀然作色而對也)逡
巡避廗(善曰公羊傳曰逡巡北面再拜廣雅曰逡巡却退也孝經曰曾子避席廗與席古字通)曰
鄙人固陋不知忌諱(善曰廣雅曰鄙小也)乃今日見教謹受命矣
羽獵賦(并序)
揚子雲
孝成帝時羽獵(服虔曰士卒負羽也善曰高唐賦曰傳言羽獵)雄從以為昔在
二帝三王(應劭曰堯舜憂殷周也善曰春秋說題辭曰尚書者二帝之迹三王之義所以推期運明)
(命授之際)宫館臺榭沼池苑囿林麓藪澤財足以奉郊廟御
賓客充庖厨而已(善曰財與纔同毛萇詩傳曰御進也禮記曰天子無事歲三田一為乾豆)
(二為賓客三為充君之庖也)不奪百姓膏腴穀土桑柘之地女有餘
布男有餘粟(善曰孟子曰以羨補不足則農有餘粟女有餘布也)國家殷富上下
交足故甘露零其庭醴泉流其唐(善曰禮記曰天降膏露地出醴泉孝經援)
(神契曰甘露一名膏露應劭曰爾雅曰廟中路謂之唐也)鳳凰巢其樹黃龍游其沼
麒麟臻其囿神爵棲其林(善曰禮記曰鳳凰麒麟皆在郊藪龜龍在宫沼漢書注曰)
(神雀大如雞班文)昔者禹任益虞而上下和草木茂(善曰尚書帝曰疇若)
(子上下草木禹曰益哉帝曰益汝作朕虞孔安國曰上謂山下謂澤也)成湯好田而天下
用足(善曰吕氏春秋曰湯見網置四面湯抆其三面也)文王囿百里民以為尚
小齊宣王囿四十里民以為大裕民之與奪民也(善曰孟子)
(齊宣王問孟子曰文王之囿方七十里有諸曰有之若是其大乎荅曰民猶以為小也寡人之囿方四十里耳)
(民猶以為大何也荅曰文王之囿與人同之民以為小不亦宜乎王之囿四十里殺其麋鹿如殺人罪人以為)
(大不亦宜乎孫卿子曰足國之道節用裕民而善藏其餘不知節用裕民雖好取侵奪猶將寡獲也)
武帝廣開上林東南至宜春鼎湖御宿昆吾(晉灼曰鼎湖宫黃圖)
(以為在藍田昆吾地名上有亭善曰宜春已見上文三秦記曰樊川一名御宿)旁南山西至長
楊五柞(善曰漢書盩厔有長楊五柞宫旁步浪切)北繞黃山濱渭而東(善曰漢書)
(曰槐里有黃山之宫濱涯也言循渭水之濱而東也公羊傳濤塗曰濱海而東濱與賓同音也)周袤數
百里(善曰說文曰南北曰袤)穿昆明池象滇河(瓉曰西南夷有昆明國又有滇池故)
(作昆明池以象之以習水戰)營建章鳳闕神明馺娑(孟康曰駁娑殿名也善曰鄭玄)
(毛詩箋曰營治也建章宫名也神明臺名也)漸臺泰液象海水周流方丈瀛
洲蓬莱(善曰漢書建章其北治太液池漸臺高二十餘丈名曰泰液中有蓬萊方丈瀛洲象海中仙山)
(服虔曰海中三山名法效象之也)游觀侈靡窮妙極麗雖頗割其三垂
以贍齊民(善曰三垂謂西方南方東方武帝侵三垂以置郡故謂之割漢書杜鄴上書曰三垂變夷)
(又雄上書曰北狄中國之堅敵三垂比之縣矣爾雅曰邊垂也如淳曰齊等也無有貴賤故為之齊人若今言)
(平人矣晉灼曰中國被教齊整之民)然至羽獵甲車戎馬器械儲偫禁禦
所營(善曰說文曰儲偫待也應劭曰禦禁也謂禁止往来營謂造作也即賦云禦自汧渭經營酆鄗甲或)
(為田非也)尚泰奢麗誇詡(善曰毛萇詩傳曰詡大也許羽切)非堯舜成湯文
王三驅之意也(善曰三驅已見西都賦)又恐後世復修前好不折
中以泉臺(服虔曰魯莊公築臺非禮也至文公毁之公羊譏云先祖為之而毁之勿居而已今揚雄)
(以宫觀之盛非成帝所造勿修而已當以泉臺為折中也韋昭曰制或為折也)故聊因挍獵賦
以風之(善曰七略曰羽獵永始三年十二月上挍獵已見上文)其辭曰或稱羲農
豈或帝王之彌文哉(善曰假為或人之意言古之樸素而合禮者咸稱羲農是則豈或謂)
(後代帝王彌加文飾而不合禮哉故論者荅之於下)論者云否各以竝時而得宜
奚必同條而共貫(善曰論者雄自謂也言帝王文質各竝時而得宜何必同條而共貫乎言)
(必不然也尚書大傳曰否不也漢書武帝制曰帝王之道豈不同條共貫也)則泰山之封焉
得七十而有二儀(孟康曰封禪各言異也善曰管子曰古之封泰山禪梁父者七十二家而)
(夷吾所記者十有二焉)是以創業垂統者俱不見其爽遐邇五三
孰知其是非(張晏曰爽差也不差其優劣誰知其賢愚也善曰言創業垂統者各隨時立制皆不)
(見其差爽故五帝三王誰知其是非乎但文質不同明無是非也廣雅曰爽差也)遂作頌曰麗
哉神聖處於玄宫富既與地乎侔訾貴正與天乎比崇
(善曰玄北方也禮記月令曰季冬天子居玄堂右个蔡邕月令章句曰玄黑也其堂尚玄莊子曰夫道顓頊得之)
(以處玄宫又曰莫神於天莫富於地莫大於帝王故曰帝王之德配天地)齊桓曾不足使扶
轂楚嚴未足以為驂乘狹王王之阨僻嶠高舉而大興
(善曰史記曰齊公子小白立是為桓公又曰楚穆王卒子莊王侣立吕氏春秋感精記曰黃池之會重吳子滕)
(薛夾轂魯衛驂乘鄭氏曰阨僻陋小也王逸楚辭注曰嶠舉也嶠音矯)歴五帝之寥廓涉
三皇之登閎(善曰寥廓高遠也韋昭曰登高也閎大也)建道德以為師友仁
義與之為朋於是玄冬季月天地隆烈(善曰北方水色黑故曰玄冬隆)
(烈隂氣盛)萬物權輿於内徂落於外(善曰爾雅曰權輿始也大戴禮曰孟春百草權)
(輿)帝將惟田于靈之囿開北垠受不周之制(善曰薛君韓詩章句)
(曰惟辭也孟康曰西北為不周風謂冬時也)以奉終始顓頊玄冥之統(應劭曰顓)
(頊玄冥皆北方之神主殺戮者)廼詔虞人典澤東延昆鄰西馳閶闔(善曰)
(孔安國尚書傳曰虞掌山澤之官又曰延及也張晏曰東至昆明之邊也善曰閶闔已見上文)儲積共
偫戍卒夾道(善曰郭舍人爾雅注曰共具物也偫具事也漢書曰廷中陳車騎戍卒衛官也)斬
叢棘夷野草(善曰杜預左氏傳注曰夷殺也)禦自汧渭經營鄷鎬(善曰孔安)
(國尚書傳曰經營規度也)章皇周流出入日月天與地沓(善曰章皇猶彷徨也)
(周流周匝流行也出入日月言其廣大日月似在其中出入也張晏曰日出扶桑入湯谷應劭曰沓合也)爾
迺虎路三嵕以為司馬圍經百里而為殿門(晉灼曰路音落落纍)
(也服虔曰以竹虎落此山也應邵曰外門為司馬門殿門在内也善曰三嵕已見上文)外則正南
極海邪界虞淵(應劭曰虞淵日所入也善曰爾雅曰極至也淮南子曰至于虞淵是謂黃昏)
鴻濛沆茫揭以崇山(韋昭曰鴻濛沆茫水草廣大貌也善曰薛綜東京賦注曰碣猶表也)
(鴻胡孔切濛莫孔切沆胡朗切茫音莽揭音竭也)營合圍會然後先置乎白楊
之南昆明靈沼之東(張宴曰先置供具於前也服虔曰白楊觀名也善曰三秦記曰昆明)
(池中有靈沼神池)賁育之倫蒙盾負羽杖鏌邪而羅者以萬計
(善曰說苑曰勇士孟賁水行不避蛟龍陸行不避虎狼育夏育也已見西京賦說文曰鏌邪大戟也鏌音莫邪)
(弋奢切)其餘荷垂天之罼張竟壄之罘(善曰言罼之大垂天之邊也)靡
日月之朱竿曳彗星之飛旗(善曰朱竿太常之竿也周禮日月為太常王建太常)
(穆天子傳日月之旗七星之文河圖曰彗星者天地之旗也楚辭曰攬彗星以為旗)青雲為紛虹
蜺為繯屬之乎崑崙之虚(韋昭曰紛旗旒也繯旗上繫也善曰鄭玄喪服傳注曰屬)
(連也爾雅曰河出崑崙虚繯胡犬切屬之欲切虚音墟)渙若天星之羅浩如濤水
之波(善曰天星之羅言光明也濤水之波言廣大也)淫淫與與前後要遮(善曰淫淫與與)
(皆行貌也)欃槍為闉明月為候(孟康曰闉戰闘自障蔽如城門外女垣也善曰杜預左傳)
(注曰候望敵者)熒惑司命天弧發射(張晏曰熒惑法使司命不祥天弧虚上二星善曰樂)
(緯稽耀嘉曰熒惑主命禮記曰凡生于天地之間者皆曰命漢書曰狼下有四星曰弧)鮮扁陸離
駢衍佖路(服虔曰鮮扁戰鬪軍陣貌也駢衍軍壘駢衍也晉灼曰佖滿也善曰扁音篇佖頻一切)
徽車輕武鴻絧緁獵(晉灼曰徽疾貌也音揮善曰廣雅曰武徤也鴻絧相連貌也緁獵相)
(次貌也鴻胡弄切絧徒弄切緁音捷)殷殷軫軫被陵緣岅窮夐極遠者相
與列乎高原之上(善曰殷軫盛貌也夐或為冥殷音隠)羽騎營營昈分殊
事(韋昭曰騎負羽也蘇林曰昈明也善曰毛萇詩傳曰營營往来貌昈分謂羽騎明曰分别各殊其事也昈音戶)
繽紛往来轠轤不絶若光若滅者布乎青林之下(孟康曰轠轤也)
(屬貌也如淳曰轠音雷轤音盧)於是天子乃以陽晁始出乎玄宫(善曰陽朝)
(陽明之朝晁古字同也)撞鴻鍾建九旒(善曰尚書大傳曰天子將出則撞黃鐘之鐘禮記曰)
(龍旗九旒也)六白虎載靈輿(善曰杜業奏事曰輬車駕白虎四白虎馬名服虔曰靈輿天子)
(輿也)蚩尤竝轂蒙公先驅(善曰韓子曰黃帝駕象車異方竝轂蚩尤居前楚辭曰選衆以)
(竝轂漢書音義曰蒙公蒙恬也如淳曰蒙公髦頭也晉灼曰此多說天子事如說是竝步浪切)立歴天
之旂曳捎星之旃(韋昭曰歴干也捎拂也)霹靂烈缺吐火施鞭(應劭)
(曰霹靂雷也烈缺閃隙也火電照也善曰言威德之盛役使百神故霹歴烈缺吐火施鞭而為衛也閃失染切)
萃傱沇溶淋離廓落戲八鎮而開關(應劭曰四方四隅為八鎮如淳曰不)
(言九者一鎮在中天子居之故也善曰埤蒼曰傱走貌也沇溶盛多之貌也上林賦曰沇溶浮鬻傱先勇切沇)
(以永切溶音容戲音麾)飛廉雲師吸嚊潚率鱗羅布烈攢以龍翰
(善曰楚辭曰後飛廉使奔屬王逸曰飛廉風伯也雲師已見吳都賦說文曰吸喘息也埤蒼曰嚊喘息聲也潚)
(率吸嚊之貌鱗羅若鱗之羅也攢以龍翰若龍翰之聚也鄭玄尚書大傳注曰翰毛之長大者嚊普利切潚音)
(肅)啾啾蹌蹌入西園切神光(善曰郭璞三蒼解詁曰啾啾衆聲也啾或為秋蹌蹌)
(行貌楚辭曰鳴王鸞之啾啾張晏曰切近也神光宫名也)望平樂徑竹林(張楫曰平樂館名晉)
(灼曰在上林中也)蹂蕙圃踐蘭唐(善曰蕙圃已見子虚賦服虔曰蘭唐蘭生唐中也)舉
烽烈火轡者施技(善曰轡者執轡之人也)方馳千駟狡騎萬帥(晉灼)
(曰狡徤之騎也善曰鄭玄毛詩箋曰方併也)虓虎之陳從横膠轕猋拉雷厲
驞駍駖礚(服虔曰虓音哮鄧展曰拉音獵善曰毛詩曰噉如虓虎拉風聲也哮火交切轕音葛驞匹)
(人切駍普萌切駖力莖切)洶洶旭旭天動地岋(善曰洶洶旭旭鼓動之聲也韋昭曰岋動)
(貌也洶旭勇貌岋五合切也)羡漫半散蕭條數千里外(善曰羡弋戰切)若夫
壯士忼慨殊鄉别趣(善曰鄉音向毛萇詩傳曰趣趨也)東西南北騁耆
奔欲(善曰言各隨其耆欲而奔騁也耆音嗜)扡蒼豨跋犀犛蹶浮麋(韋昭曰跋)
(猶蹋也應劭曰蹶頓也善曰廣雅曰扡引也音他浮麋過麋也跋步末切蹶居月切)斮巨狿搏
玄猨(韋昭曰斮斬也側略切服虔曰巨狿獸名也善曰廣雅曰搏擊也狿已見上林賦)騰空虚
距連卷(張晏曰連卷木也善曰距古岠字也孔安國尚書傳曰距至也卷音拳)踔夭蟜娛
澗間(張晏曰踔夫蟜之枝也善曰三蒼詁訓曰踔踰也丑孝切)莫莫紛紛山谷為之
風猋林叢為之生塵(善曰莫莫紛紛風塵之貌也)及至獲夷之徒蹶
松栢掌蒺藜(服虔曰獲夷能獲夷狄者善曰蹶踏也掌以掌擊之也爾雅曰茨蒺藜)獵蒙
蘢轔輕飛(善曰蒙龍已見上文輕飛輕獸飛禽也)屨般首帶修蛇(如淳曰般音班)
(班首虎之頭也善曰屨謂踐履之也淮南子曰吴為封豕長蛇)鉤赤豹摼象犀(韋昭曰摼扼也)
(善曰摼古牽字)跇巒阬超唐陂(如淳曰跇超踰也音義曰巒山小而銳阬大坂也)車騎
雲會登降闇藹(善曰闇藹衆盛貌闇烏感切)泰華為旒熊耳為綴(張晏)
(曰旒幡綴旌也善曰綴亦旒也司馬相如大人賦曰垂絳幡之素蜺張楫曰以赤氣為幡綴以白氣也)木
仆山還漫若天外(如淳曰還音旋言山為之回旋也善曰宋玉大言賦曰長劍耿介倚天外)
儲與乎大浦聊浪乎宇内(服虔曰儲與相羊貌也浦水涯也善曰淮南子曰隂陽儲)
(與聊浪放蕩也與音餘浦音普浪音琅)於是天清日宴(善曰許慎淮南子注曰晏無雲之處)
(也)逢蒙列眥羿氏控弦(善曰吳越春秋曰黃帝作弓後有楚狐父以其道傳羿羿傳逄)
(蒙說文曰匈奴名弓曰曰控弦)皇車幽輵光純天地(服虔曰皇車君車也李奇曰純緣繞)
(也善曰幽輵車聲也方言曰純文也輵一轄切純之允切)望舒彌轡(服虔曰望舒月御也如淳曰楚)
(辭曰前望舒使先駈善曰彌轡按行貌也彌與弭古字通彌莫爾切)翼乎徐至於上蘭(晉灼)
(曰上蘭觀在上林中也)移圍徙陣浸滛蹵部(善曰部軍之部伍也毛萇詩傳曰蹙促也)
(蹵古字通子育切)曲隊堅重各按行伍(善曰墜徒内切行胡郎切)璧壘天旋
神抶電擊(善曰言威之盛也埤蒼曰抶笞擊也)逢之則碎近之則破(善曰六韜)
(太公曰當之者破近之者亡)鳥不及飛獸不得過(善曰高唐賦曰飛鳥未及起走獸未)
(及發)軍驚師駭刮野掃地(善曰言殺獲皆盡野地似乎掃刮也宋衷春秋緯注曰驚動也)
(廣雅曰駭起也刮古滑切掃先早切)及至罕車飛揚武騎聿皇(善曰罕單罕也聿皇)
(輕疾貌)蹈飛豹羂嘄陽(善曰嘄陽即狒狒也已見上文羂工犬切)追天寳出一
方(應劭曰天寳陳寳也晉灼曰天寳雞頭而人身)應駍聲擊流光野盡山窮囊
括其雌雄(如淳曰陳寳神来下時駍然有聲又有光精應劭曰下時窮極山川天地之間然後得其)
(雌雄也善曰太康記曰秦文公時陳倉人獵得獸若彘而不知其名道逢二童子曰此名為䊧弗述䊧弗述亦)
(語彼二童子名為寳雞得雄者王得雌者霸陳倉人舍䊧弗述逐二童子化為雉雄止陳倉化為石雌如楚止)
(南陽也䊧浮謂切)沇沇溶溶遥噱乎紘中(晉灼曰口之上下名為噱言禽獸奔走倦)
(極皆遥張噱吐舌於紘網之中也善曰噱其略切)三軍芒然窮冘閼與(孟康曰冘行也)
(閼止也言三軍之盛窮閼禽獸使不得逸漏也善曰孟康之意言窮其行止皆無逸漏如淳曰窮者穹冘者懈)
(怠也晉灼曰閼與容貌也如晉之意言三軍芒芒然懈倦容貌閼與而舒緩也今依如晉之說也芒莫即切冘)
(音滛閼於庶切與音豫)亶觀夫剽禽之紲踰犀兕之抵觸(韋昭曰亶音但)
(善曰古但字紲與跇同已見上文文子曰兕牛之動以抵觸也)熊羆之挐玃虎豹之凌
遽(韋昭曰挐玃惶遽也善曰說文曰凌越也遽窘也)徒角槍題注䠞竦讋怖魂
亡魄觸輻關脰(晉灼曰徒但也服虔曰獸以角觸地也善曰䠞與蹙同爾雅曰竦慴惧也讋與慴)
(同觸輻關脰言觸車輻因關其頸也槍千羊切䠞子育切脰音豆)妄發期中進退履獲
(善曰言矢雖妄發而期於必中進退之際必踐履而獲之也韓子曰新砥礪殺矢彀弩而射雖冥而妄發其端)
(未嘗不中秋毫者也)創滛輪夷丘累陵聚(張宴曰滛過也夷平也言獸被創過大血流與)
(車輪平也音義曰創血流平於車輪也善曰丘累陵聚言積獸之多也)於是禽殫中衰(善曰)
(中竹仲切)相與集於靖冥之館以臨珍池(晉灼曰靖冥深間之館也服虔曰珍)
(池山下之池)灌以岐梁溢以江河(晉灼曰梁梁山善曰尚書曰治梁及岐孔安國曰治)
(山通水故以山名)東瞰目盡西暢無崖(善曰目盡盡目而望也無崖廣遠也)隋珠
和氏焯爍其陂(善曰焯古灼字爍式藥切)玉石嶜崟眩燿青熒(善曰玉石)
(玉之與石也季彤單行字曰嶜崟高大貌青熒光明貌)漢女水潛怪物暗冥不可
殫形(應劭曰漢女鄭交甫所逢二女也善曰不可殫形不能盡其形也高唐賦曰曾不可殫形也)玄
鸞孔雀翡翠垂榮(善曰榮光榮也)王雎關關鴻鴈嚶嚶羣娱乎
其中噍噍昆鳴(善曰毛詩曰關關雎鳩毛萇曰雎鳩王雎也又曰鳥鳴嚶嚶噍與啾同子由切)
(說文曰昆同也)鳬鷖振鷺上下砰&KR1024;聲若雷霆(善曰言鳥飛上下翅翼之聲若)
(雷霆也)乃使文身之技水格鱗蟲(服虔曰文身越人也能入水取物也)凌堅
冰犯嚴淵探巖排碕薄索蛟螭(善曰嚴言可畏也巖岸側嶔巖之處也孔安國)
(尚書傳曰薄迫也賈逵國語注曰索求也嶔口銜切)蹈獱獺據黿鼉(善曰郭璞三蒼解詁曰獱)
(似狐青色居水中食魚服虔曰音賓善曰廣雅曰據引也)抾靈蠵(鄭玄曰抾音袪韋昭曰抾捧也服虔)
(曰蠵觜蠵)入洞穴出蒼梧(晉灼曰洞穴禹穴也善曰郭璞山海經注曰吳縣南太湖中有包山)
(山下有洞庭道也言潜行水底無所不通也)乘巨鱗騎京魚(善曰京魚大魚也字或為鯨鯨)
(亦大魚也)浮彭蠡目有虞(應邵曰彭蠡大澤在豫章善曰有虞謂舜也)方椎夜光
之流離剖明月之珠胎(善曰鄭玄毛詩箋曰方且也明月珠蚌子珠為蜯所懷故曰胎)
(椎直追切)鞭洛水之宓妃餉屈原與彭胥(鄭玄曰彭彭咸也晉灼曰胥伍子胥)
(也皆水没也善曰楚辭曰願依彭咸之遺則王逸曰殷賢大夫自投水而死宓妃已見上子胥已見吳都賦)
於兹乎鴻生鉅儒俄軒冕雜衣裳(韋昭曰俄卬也車有蕃曰軒冕大冠也善)
(曰管子曰先王制軒冕足以章貴賤雜衣裳言衣裳殊色也)修唐典匡雅頌揖讓於
前昭光振燿蠁&KR1865;如神(善曰蠁&KR1865;疾也蠁與響同&KR1865;與忽同)仁聲惠於北
狄武誼動於南鄰(善曰南鄰南方之邑)是以旃裘之王胡貉之長
移珍來享抗手稱臣(如淳曰以物與人曰移善曰周禮曰職方掌九貉鄭司農曰北方曰)
(貉犍為舍人爾雅注曰獻珍物曰珍獻食物曰享毛詩曰自彼氐羌莫敢不来享爾雅曰享獻也抗手舉手而)
(拜者也貉莫白切)前入圍口後陳盧山(孟康曰單于南庭山)羣公常伯楊
朱墨翟之徒(善曰常伯侍中也已見籍田賦楊朱墨翟取古賢以為喻列子曰楊朱南游沛逢老)
(𣆀高誘吕氏春秋注以為宋人)喟然竝稱曰崇哉乎德雖有唐虞大夏
成周之隆何以侈兹(善曰周易曰先王以作樂崇德樂錄圖曰成康之隆妖孽滅也)夫
古之覲東嶽禪梁基舍此世也其誰與哉(善曰東嶽泰山也梁梁父)
(也已見上文)上猶謙讓而未俞也(張晏曰俞然也)方將上獵三靈之
流下決醴泉之滋(如淳曰三靈日月星垂象之應也服虔曰受福流也善曰賈逵國語注曰)
(獵取也)發黃龍之穴窺鳳凰之巢臨麒麟之囿幸神雀之
林奢雲夢侈孟諸(善曰言以雲夢孟諸為奢侈而非之也雲夢楚藪澤名也左氏傳曰楚靈)
(王與鄭伯田于江南之雲夢孟諸宋藪澤也又曰楚穆王欲伐宋昭公導以田孟諸也)非章華是
靈臺(善曰言以楚章華為非而以周之靈臺為是左傳楚子成章華之臺)罕徂離宫而輟
觀游(善曰罕徂言希往也)土事不飾木功不彫(善曰晏子曰土事不文木事不鏤)
丞民乎農桑勸之以弗怠(善曰聲類曰丞亦拯字也說文曰拯上舉也)儕男
女使莫違(善曰杜預左氏傳注曰儕等也莫違謂以時為婚無違於期也毛詩序曰男女多違儕仕)
(階切)恐貧窮者不徧被洋溢之饒開禁苑散公儲創道德
之囿弘仁惠之虞(善曰虞與娱古字通)馳弋乎神明之囿覧觀乎
羣臣之有亡(善曰言馳弋神明之囿冀以齊其聖德觀其有無而加恩施)放雉&KR0693;收
罝罘麋鹿芻蕘與百姓共之(善曰毛萇詩傳曰芻蕘采薪者也)蓋所以
臻兹也於是醇洪鬯之德豐茂世之規(善曰鬯與暢同暢通也)加
勞三皇勖勤五帝不亦至乎乃祗莊雍穆之徒(善曰祗敬也雍)
(和也)立君臣之節崇賢聖之業未遑苑囿之麗游獵之靡也
因回軫還衡背阿房反未央(善曰麗光華也鄭玄禮記注曰靡奢侈也)
文選卷八
