文選卷十六梁蕭統編
唐李善註
閒居賦(并序知閒居賦者此盖取於禮篇不世事閒静居坐之意也)
潘安仁(晉武帝時人也)
岳嘗讀汲黯傳至司馬安四至九卿而良史書之以巧
宦之目未嘗不慨然廢書而歎(漢書汲黯傳曰黯姊子司馬安文深善巧宦四)
(至九卿以河南太守卒班固司馬遷贊曰遷有良史之才李陵書曰能不慨然史記太史公曰始齊之蒯通讀)
(樂毅報燕王書未嘗不廢書而泣漢書司馬安黯姊子也與長孺同傳為人諂佞善事上下故四至九卿之位)
(班固曰安文書巧故每讀其傳而歎息黯於減切字林曰慨士不得志許既切)曰嗟乎巧誠有
之拙亦宜然(言誠有巧者之理拙固有之然西京賦曰小必有之大亦宜)顧常以為士
之生也非至聖無軌微妙玄通者(鄭玄毛詩箋曰顧念也周易曰用無常道)
(事無軌度廣雅曰軌迹也老子曰善行無轍迹又曰古之善為士者微妙玄通深不可識河上公曰玄天也言)
(其節志精微與天通也)則必立功立事效當年之用(漢書平當書曰建功立事)
(可以永年延篤與張奐書曰烈士殉名立功立事也杜預左氏傳注曰效至也)是以資忠履信
以進德修辭立誠以居業(周易曰履信思乎順又曰君子進德修業忠信所以進德)
(也修辭立誠所以居業也)僕少竊鄉曲之譽(燕丹于夏扶曰士無鄉曲之譽則未可與論行)
(也)忝司空太尉之命所奉之主即太宰魯武公其人也
舉秀才為郎(臧榮緒晉書曰賈充字公閭封魯公為司空轉太尉薨贈太宰諡武公又曰岳弱冠)
(太尉舉秀才爾雅曰忝辱也命謂舉命之爾雅曰命告也凡尊者之言曰命孝經曰則周公其人也)逮事
世祖武皇帝(臧榮緒晉書武紀曰帝諱炎字安世崩上號世祖禮記曰逮事父母)為河陽
懷令(臧榮緒晉書曰岳出為河陽令轉懷令漢書河内郡有懷縣河陽縣也)尚書郎廷尉
平(臧榮緒晉書曰岳既宰二邑勤於政績推補尚書郎遷廷尉平為公事免官漢書曰宣帝初置廷尉左右)
(平秩皆六百石平皮命切)今天子諒闇之際(天子惠帝也諒闇今謂凶廬裏寒凉幽闇之處)
(故曰諒闇)領太傅主簿府主誅除名為民(臧榮緒晉書曰楊駿為太傅輔政高)
(選吏佐引岳為太傅主薄駿誅除名)俄而復官除長安令(何休公羊傳注曰俄者須臾之)
(間也漢書音義如淳曰凡言除者除故官就新官也)遷博士未召拜親疾輒去官
免自弱冠涉乎知命之年(禮記曰二十曰弱冠論語子曰五十而知天命孔安國曰)
(知天命之終始)八徙官而一進階再免一除名一不拜職遷者
三而已矣(八徙官謂舉秀才為郎河陽令懷令尚書郎廷尉平領太傅主簿長安令遷博士也一除)
(名謂太府主簿府誅除名為民也一不拜職謂遷博士未召拜親疾輒去官也一進階謂徙懷令為尚書郎也)
(再免謂任廷尉平以公事免遷博士以去官免也三遷謂廷尉平領太傅主簿及遷博士也)雖通塞
有遇抑亦拙者之效也(周易曰不出戶庭知通塞也漢書揚雄曰以為遇不遇命也廣)
(雅曰效驗也)昔通人和長輿之論余也固謂拙於用多(論衡曰博)
(覧古今者為通人臧榮緒晉書曰和嶠字長輿莊子謂惠子曰夫子固拙於用大尚書周公曰予多才多藝)
稱多則吾豈敢言拙信而有徵(論語孔子曰若聖與仁則吾豈敢左氏傳叔向)
(曰君子之言信而有徵)方今俊乂在官百工惟時(方今猶正今也廣雅曰方正也)
(尚書曰俊人在官又曰百工惟時孔安國曰百工是言皆在於是)拙者可以絶意乎寵
榮之事矣太夫人在堂有羸老之疾(漢書曰列侯太夫人如淳曰列侯之)
(妻稱夫人列侯死子復為列侯乃得稱太夫人左氏傳荀罃曰余羸老矣王隠晉書曰岳母寒以數戒焉)尚
何能違膝下色養而屑屑從斗筲之役乎(孝經曰故親生之膝下以)
(養父母曰嚴論語子夏問孝子曰色難左氏傳晉侯謂汝叔齊曰魯侯善禮叔齊曰而屑屑焉習儀以亟方言)
(曰屑屑不静也論語子曰噫斗筲之人何足算也鄭玄曰筲竹器也容斗二升袁宏後漢紀郭林宗曰大丈夫)
(焉能久處斗筲之役乎)於是覽止足之分庶浮雲之志(老子曰知足不辱知)
(止不殆注知足之人絶利去欲不辱於身也知可止則止則財利不累於身聲色不亂於耳目終身無危殆也)
(論語孔子曰不義而富且貴於我如浮雲班固答賓戲曰仲尼抗浮雲之志)築室種樹逍遥
自得(毛詩曰築室百堵漢書景帝詔曰藝種樹可衣食物莊子善卷曰余曰出而作日入而息逍遥於天)
(地之間而心意自得家語曰原憲衣弊衣冠衎然有自得之志)池沼足以漁釣舂税足
以代耕(說文曰租税也禮記曰夫禄足以代其耕)灌園粥蔬以供朝夕之膳
(列女傳曰於陵子仲為人灌園字書曰粥賣也粥與鬻音義同說文曰善具食也)牧羊酤酪以
俟伏臘之費(鄭玄周易注曰牧養也廣雅曰酟買也古護切釋名曰酪乳汁所作也漢書秦德公)
(作伏祠孟康曰六月伏日歴忌釋曰伏者何也金氣伏藏之曰也四時代謝皆以相生立春木代水水生木立)
(夏火代木木生火立冬水代金金生水至於立秋以金代火金畏火故至庚日必伏庚者金故也臘者風俗通)
(禮傳曰夏曰嘉平殷曰清祀周曰大蜡漢改為臘臘獵也言獵取禽獸以祭其先祖故曰臘也秦孝公始置伏)
(始皇改臘曰嘉平)孝乎惟孝友于兄弟此亦拙者之為政也(論語)
(或謂孔子曰子奚不為政子曰書云孝乎惟孝友于兄弟施於有政是亦為政奚其為為政包氏曰孝乎惟孝)
(美大孝之辭也友于兄弟施行也政所施行也所行有政道即與為政同也)乃作閒居賦以
歌事遂情焉(韓詩序曰勞者歌其事聲類曰遂從意也)其辭曰傲墳素之場
圃步先哲之高衢(左氏傳楚靈王曰左史倚相能讀三墳五典八索九丘賈逵曰三墳三皇)
(之書五典五帝之典八索素王之法九丘亡國之戒墳大也言三皇之大道孔子作春秋素王之文也上林賦)
(曰翺翔乎書圃登樓賊曰假高衢而騁力)雖吾顔之云厚猶内媿於寗蘧有
道吾不仕無道吾不愚(尚書曰顔厚有忸怩楚漢春秋韓信曰臣内媿於心論語子曰)
(甯武子邦有道則智邦無道則愚其智可及也其愚不可及也又曰君子哉蘧伯玉邦有道則仕邦無道則卷)
(而懷之)何巧智之不足而拙艱之有餘也(管子曰巧者有餘而拙者不足)
於是退而閒居於洛之涘(楊佺期洛陽記曰城南七里名曰洛水蔡邕祓禊文曰自)
(求多福在洛之涘毛萇詩傳曰涘猶涯也)身齊逸民名綴下士(論語子曰逸民伯夷叔齊)
(虞仲夷逸朱張柳下惠少連注逸民者節行超逸也禮記王制禄爵公侯伯子男凡五等禮記曰諸侯之上大)
(夫卿下大夫上士中士下士凡五等)陪京泝伊面郊後市(南都賦曰陪京之陽薜綜東京)
(賦注曰泝向也楊佺期洛陽記曰洛水之南名曰伊水周禮曰面朝後市鄭玄儀禮注曰面前也陸機洛陽記)
(曰洛陽凡三市大市名曰金市公觀之西城中馬市在大城之東洛陽縣市在大城南然此市洛陽縣也)
浮梁黝以徑度靈臺傑其高峙(河南郡縣境界簿曰城南五里洛水浮橋方言)
(曰造舟謂之浮梁郭璞曰即今浮橋爾雅曰地謂之黝說文曰黝微靑黑色於糾切楚辭曰不能凌波以徑度)
(陸機洛陽記曰靈臺在洛陽南去城三里毛萇詩傳曰傑特立也思玄賦曰松喬高峙孰能離徐爰射雉賦注)
(曰峙立也)闚天文之祕奥究人事之終始(日月五星天之文也陸賈新語曰楚)
(王作乾谿之臺闚天文謝承後漢書曰姚俊尤明圖緯祕奥字書曰祕密也廣雅曰奥藏也禮含文嘉曰禮天)
(子靈臺以考觀天人之際法陰陽之會易曰歸妹人之終始也)其西則有元戎禁營玄
幕綠徽(其西宅之西也元戎兵車也詩曰元戎十乘以先啓行禁營謂五營也陸機洛陽記曰五營校)
(尉前後左右將軍府皆在城中陸機既不言所處難得而詳也鄭玄禮記注曰徽旌旗之名也)谿子巨
黍異絭同機(史記蘇秦說韓王曰谿子巨黍者皆射六百步之外許慎曰南方谿子蠻夷柘弩皆)
(善材也孫卿子曰繁弱巨黍古之良弓異絭同機言弩絭雖異而同一機也漢書音義張晏曰連弩三十絭共)
(一臂然絭弩弓也李竒曰絭弓也字林曰絭音卷孔安國尚書傳曰機弩牙也本或為異卷同歸誤也)礮
石雷駭激矢䖟飛(礟石今之抛石也皆匹孝切廣雅曰駭起也吕氏春秋曰激矢遠法言曰)
(□激矢范蠡兵法飛石重二十斤為機發行三百步東觀漢記光武作飛䖟箭以攻赤眉廣雅曰䖟飛箭名也)
(方言曰凡箭三鎌謂之羊頭三鎌長六尺謂之飛䖟郭璞曰此謂今之射箭也鎌稜也)以先啓行
耀我皇威(詩曰元戎十乘以先啓行西都賦曰耀皇威而講武事)其東則有明堂
辟廱清穆敞閒(陸機洛陽記曰辟廱在靈臺東相去一里俱魏武所徙三輔黃圖大司旋宫奏)
(曰明堂辟雍其實一也毛詩曰於穆清廟洞簫賦曰又足樂乎其敞閒也)環林縈映圓海迴
淵(三輔黃圖曰明堂辟廱水四周於外象四海也仲長昌言曰清池自周竹木自環白虎通曰天子立辟廱)
(者所以行禮樂宜教化辟廱象壁圓以詩云廱名擁之以水象教化流行也班固東都賦曰曷若辟廱海流)
聿追孝以嚴父宗文考以配天(毛萇詩傳曰聿述也南都賦曰奉先祖而追孝)
(孝經曰孝莫大於嚴父嚴父莫大於配天人曰宗祀文王於明堂以配上帝文考謂晉文王也尚書曰惟予文)
(考)祗聖敬以明順養更老以崇年(言尊祖父以配天所以明順也養三老五)
(更所以崇年也韓詩曰湯降不遲聖敬日躋言湯聖敬之道上聞于天白虎通曰禮三老於明堂所以教諸侯)
(孝也禮五更於太學所以教諸侯弟也)若乃背冬涉春陰謝陽施(七發曰於是背)
(秋涉冬神農本草曰春夏為陽秋冬為陰楚辭曰青春爰謝王逸曰謝去也莊子曰隨四時之施漢書曰陰陽)
(之施化萬物之終始施猶布也)天子有事于柴燎以郊祖而展義(左氏傳曰)
(宰孔曰天子有事於文武社預曰有祭事也爾雅曰祭天曰燔柴郭璞曰既祭積薪燒之周禮曰以禋祀祀昊)
(天上帝以實柴祀日月星辰以槱燎祀司中司命鄭司農曰三配皆積柴實生體焉燎而生烟以報陽也禮記)
(曰周人禘嚳而郊稷鄭玄曰禘郊祖宗謂祀祭以食也左氏傳曰天子非展義不巡狩)張鈞天之
廣樂備千乘之萬騎(史記趙簡子曰我之帝所與百神遊於鈞天廣樂九奏萬舞蔡邕獨)
(斷曰大法駕備千乘萬騎)服振振以齊玄管啾啾而並吹(左氏傳卜偃曰童謠)
(云袀服振振音真服虔曰袀服黑服也杜預曰振振威貌也說文曰袀玄服也音均風俗通曰竹曰管郭璞爾)
(雅注曰管長尺圍寸併吹之有底賈氏以為如篪六孔風俗通曰漢帝時零陵文學奚景仲於冷道舜祠下得)
(玉管後人易之以竹王逸楚辭注曰啾啾鳴聲也)煌煌乎隠隠乎(蒼頡篇曰煌煌光明也上)
(林賦曰煌煌扈扈隠隠盛也又曰沈沈隠隠一作殷殷音義同)兹禮容之壯觀而王制
之巨麗也(春秋考異郵曰飾禮容成文法史記曰孔子陳俎豆設禮容漢書龔遂曰坐則誦詩書立)
(則習禮容史記曰天下之壯觀上林賦曰君未觀夫巨麗)兩學齊列雙宇如一(郭緣生述)
(征記曰國學在辟廱東北五里太學在國學東二百步魯靈光殿賦曰萬戶如一)右延國胄左
納良逸(爾雅曰延進也國學教胄子太學招賢良太學在國學東尚書曰䕫教胄子李尤明堂銘曰夏)
(進賢良)祁祁生徒濟濟儒術(安革猛詩曰祁祁我徒毛詩曰來假祁祁又曰濟濟多士)
(班固公孫弘贊曰蕭望之以儒術進)或升之堂或入之室(家語衞得軍文子問於子貢曰)
(吾聞孔子之施教也成之以文德盖入室升堂七十餘人)教無常師道在則是(尚書曰德)
(無常師主善為師蔡邕勸學篇曰人無貴賤道在則尊論語叔孫武叔曰吾亦何常師之有道在則是言有道)
(則可以為師)故髦士投紱名王懷璽(言棄紱藏璽咸來學也毛詩曰髦士攸宜爾雅)
(曰髮俊也漢書曰匈奴單于遣名王奉獻西京賦曰懷璽藏紱)訓若風行應如草靡(論語)
(孔子曰君子之德風小人之德草草上之風必偃)此里仁所以為美(論語曰里仁為美鄭)
(玄曰里者人之所居也居於仁者之里是為善也)孟母所以三徙也(列女傳曰孟母舍近)
(墓孟子嬉戲為墓間之事孟母曰此非所以居子處也乃去舍市旁其子嬉戲為賈衒孟母又曰此非所以居)
(子處也乃含學宫之旁其子嬉戲乃設爼豆進退揖讓孟母曰此真可以居子矣遂居之及孟子長學六藝卒)
(成大儒)爰定我居築室穿池(毛詩曰築室百堵莊子孔子曰魚相造于水者穿池而養)
(給)長楊映沼芳枳樹籬(馮衍顯志賦曰揵六枳而為籬)遊鱗瀺灂菡蓞
敷披(瀺灂出沒貌高唐賦曰巨石溺之瀺灂毛萇詩傳曰菡蓞荷華)竹木蓊藹靈果
參差張公大谷之梨梁侯烏椑之柹(廣志曰洛陽北芒山有張公夏梨甚)
(甘海内惟有一樹大谷未詳西京雜記曰上林苑有烏椑木廣志曰梁國侯家有椑木甚美世罕得之椑寶彌)
(切)周文弱枝之棗房陵朱仲之李(西京雜記曰上林苑有弱技棗廣志曰周)
(文王時有弱枝之棗甚美禁之不令人取置樹苑中王逸荔枝賦曰房陵縹李荆州記房陵縣有朱仲者家有)
(縹李代所希有)靡不畢殖(倉頡篇曰殖種也)三桃表櫻胡之别二柰曜
丹白之色(漢書音義曰櫻桃含桃也爾雅曰荆桃今櫻桃也冬桃子冬熟也椃桃山桃也實似桃而)
(小不觧咳西京雜記曰上林苑有胡桃出西域廣志曰張掖有白柰酒泉有赤柰)石榴蒲陶之
珍磊落蔓衍乎其側(石榴即若榴也蒲陶似燕薁磊落實貌蔓衍長也博物志曰張騫使大夏)
(得石榴李廣利為貳師將軍伐大宛得蒲陶)梅杏郁棣之屬繁榮麗藻之飾
(郁今之郁李棣山櫻桃也張楫上林賦注曰薁山李也郁與薁音義同郭璞上林賦注曰棣實似櫻桃)華實
照爛言所不能極也(春秋文耀鉤曰春致其時華實乃榮)莱則葱韭蒜芋
青筍紫薑堇薺甘旨蓼荽芬芳(毛詩曰堇荼如飴毛萇曰堇萊也居隠切鄭玄)
(儀禮注曰葰廉薑也韻略曰荽香菜也相惟切與葰同)蘘荷依陰時藿向陽(崔豹古今)
(注曰蘘荷菜似薑宜陰翳地依陰而生也鄭玄俄禮注曰藿豆葉也曹子建求親表曰葵藿之傾葉大陽)綠
葵含露白薤負霜於是凛秋暑退熙春寒往(楚辭曰竊獨悲此凛)
(秋字書曰凛寒也左氏傳張趯曰火星中而寒暑乃退老子曰衆人熙熙如登春臺河上公注熙熙淫情欲也)
(熙春陰陽交通萬物感動登臺觀之志意淫故曰熙春廣雅曰熙熾也易曰暑往則寒來)微雨新晴
六合清朗(吕氏春秋曰神通乎六合)太夫人乃御版輿升輕軒(禮記曰諸)
(侯曰夫人注夫之言扶也言能以禮自扶版輿車名傅暘晉諸公贊曰傅祗以足疾版輿工殿版輿一名步輿)
(周遷輿服雜事記曰步輿方四尺素木為之以皮為&KR0008;掆之自天子至庶人通得乘之)遠覽王畿
近周家園(周禮曰方十里曰王畿)體以行和藥以勞宣(爾雅釋言曰宣徇宣)
(也郭璞注曰宣周徧也杜預左傳注曰宣散也)常膳載加舊痾有痊(說文曰痾病也莊子)
(曰今余病少痊司馬彪曰痊除也)席長筵列孫子柳垂陰車結軌(曹子建名)
(都篇曰列坐竟長筵言屈軌不行也司馬相如難蜀父老曰結軌還轅張揖曰結猶屈也)陸摘紫房
水挂赬鯉(馬融高第頌曰黃果揚芳紫房潰漏張載安石榴賦曰紫房獨熟毛萇詩傳曰赬赤也)
或宴于林或禊於汜(史記曰武帝禊霸上續漢書曰三月上已宫人皆禊於東流水上自)
(洗濯祓除宿疾垢也風俗通曰禊者絜也仲春之時於水禊除故事取於清絜也爾雅曰窮瀆曰汜郭璞注曰)
(水無所通也爾雅曰水決復入曰汜)昆弟斑白兒童稚齒(王隠晉書曰凡御史釋弟燕令)
(豹禮記曰斑白不提挈爾雅曰幼稚也方言曰稚小也)稱萬夀以獻觴咸一懼而
一喜(毛詩曰萬夀無疆史記曰武安君起為夀如淳曰上酒為稱夀黃香天子頌曰獻萬夀之玉觴論語)
(子曰父母之年不可不知一則以喜一則以懼孔安國曰見其夀則喜見其衰老則懼)夀觴舉慈
顔和(舞賦曰嚴顔和而怡懌)浮杯樂飲絲竹駢羅(說苑曰公承不仁舉大白浮君)
(廣雅曰浮罰也漢書曰陳乎厚具樂歛太尉風俗通曰絲曰絃竹曰管西京賦曰夾蓬萊而駢羅)頓足
起舞抗音高歌(楊惲報孫會宗書曰奮袖低卬頓足起舞傅武仲舞賦曰抗音高歌為樂之方)
人生安樂孰知其佗(佗謂榮貴也國語曰晉文公適齊齊侯妻之女甚善焉文公曰人生)
(安樂孰知其佗)退求已而自省信用薄而才劣(論語孔子曰君子求諸已曾子)
(曰旦就業夕而自省)奉周任之格言敢陳力而就列(論語孔子曰周任有言曰)
(陳力就列不能者止論語考比䜟賜問曰格言成法亦可以次序也)幾陋身之不保尚奚
擬於明哲(爾雅曰幾近也孟子曰士庶人不仁不保四體毛詩曰既明且哲以保其身此安仁不自)
(保何更擬於昔之哲人而登官位於世也)仰衆妙而絶思終優游以養拙(老子)
(曰玄之又玄衆妙之門毛詩曰優哉游哉亦是戾矣鄭玄曰戾止也優游自安止言思不出其位)
哀傷
長門賦(并序)
司馬長卿
孝武皇帝陳皇后時得幸頗妒别在長門宫愁悶悲思
(外戚傳曰陳皇后者長公主嫖女也曾祖嬰與項羽起後歸漢為唐邑侯傳子至孫午午尚長公主生女初武)
(帝得立為太子長公主有力取主女為妃及帝即位立為皇后擅寵驕貴十餘年而無子聞衞子夫得幸幾死)
(者數焉元光五年坐女子楚服等為皇后巫蠱祠祭呪詛罷退歸長門宫嫖匹妙切)聞蜀郡成都
司馬相如天下工為文奉黃金百斤為相如文君取酒
(漢書曰卓氏女文君既奔相如相如與俱之臨卭賣酒舍文君當壚相如身自滌器於市)因于觧悲
愁之辭(鄭玄儀禮注曰于為也)而相如為文以悟主上(說文曰悟覺也)陳
皇后復得親幸(字林曰幸吉而免凶也)其辭曰夫何一佳人兮步
逍遥以自虞(神女賦曰夫何神女之妖麗何休公羊傳注曰據疑問不知者曰何佳人謂陳皇后)
(也楚辭曰聞佳人兮召予說文曰佳善也廣雅曰佳好也爾雅曰虞度也郭璞曰謂測度也言度所為被退在)
(長門宫之事)魂踰佚而不返兮形枯槁而獨居(言精魂踰佚形體枯槁悲)
(悴之甚也蒼頡篇曰佚揚也楚辭曰神鯈忽而不反兮形枯槁而獨留槁古老切)言我朝往而
莫來兮飲食樂而忘人(我武帝也言帝昔許朝往草來幸臨於己今以飲食恣樂而忘)
(于交人人后自謂也)心熑移而不省故兮交得意而相親(鄭玄周禮注曰)
(熑絶也言帝心絶移不省故舊安在得意相親而已移字或從火非爾雅曰省察也熑理兼切)伊予志
之慢愚兮懷真慤之懽心(蒼頡篇曰懷抱也說文曰慤謹也鄭玄禮記注曰慤愿也)
(空角切)願賜問而自進兮得尚君之玉音(願君問己因而自進也尚猶奉)
(也毛詩曰無金玉爾音)奉虚言而望誠兮期城南之離宫(言奉君虚言而)
(望為誠實離宫即長門宫也在城南)修薄具而自設兮君曾不肯乎幸臨
(薄具肴饌也史記曰臨親也)廓獨潛而專精兮天飄飄而疾風(楚辭曰悲)
(愁窮感兮獨處禮記曰祥而廓然鄭玄曰憂憚在心之貎)登蘭臺而遥望兮神怳怳
而外滛(王逸楚辭注曰怳失意也又曰不安之意也韓子曰神不淫放則身全廣雅曰淫游也蘭臺臺)
(名)浮雲鬱而四塞兮天窈窈而晝陰(毛萇詩傳曰鬱積也楚辭曰日窈冥)
(兮羌晝晦說也文曰窈深遠)雷殷殷而響起兮聲象君之車音(言似君之車音)
(也毛詩曰殷其雷殷音隠)飄風迴而赴閨兮舉帷幨之襜襜(楚辭曰裳襜襜)
(以含風王逸曰襜襜摇貎)桂樹交而相紛兮芳酷烈之誾誾(酷烈誾誾香氣)
(盛也誾魚巾切)孔雀集而相存兮玄猿嘯而長吟(說文曰存恤問也)翡
翠脅翼而來萃兮鸞鳳飛而北南(脅斂也萃集也)心憑噫而不
舒兮邪氣壯而攻中(憑噫氣滿貎字林曰噫飽出息也乙戒切管子曰邪氣襲内正色乃)
(衰攻中言攻其中心)下蘭臺而周覽兮步從容於深宫(好色賦曰周覽九土)
(尚書曰從容以和)正殿塊以造天兮鬱並起而穹崇(孔安國尚書傳曰造)
(至也郭璞方言注曰鬱壯大也穹崇高貎)間徙倚於東廂兮觀夫靡靡而無
窮(高誘吕氏春秋注曰間頃也謂下蘭臺少頃也郭璞方言注曰靡靡細好也)擠玉戶以撼
金鋪兮聲噌吰而似鐘音(字林曰擠排也子計切說文曰撼摇也胡感切金鋪以金)
(為鋪首也噌吰聲也噌音曾吰音宏)刻木蘭以為榱兮飾文杏以為梁(木蘭)
(似桂木名文杏亦木名)羅丰茸之遊樹兮離樓梧而相撑(丰茸衆飾貎遊)
(樹浮柱也離樓攢聚衆木貎漢書音義臣瓚曰邪柱為梧字林曰撑柱也真庚切)施瑰木之欂
櫨兮委參差以槺梁(方言曰櫨栱也言以瑰竒之木以為欂櫨委積參差以承虚梁說文)
(曰欂櫨柱上枅也方言曰䆲虚也䆲與槺同音康)時髣髴以物類兮象積石之
將將(楚辭曰時仿佛而不見心腸熱其若湯說文曰髣髴見不審諟也尚書曰導河積石將七羊切)五
色炫以相矅兮爛耀耀而成光(埤蒼曰炫光貎廣雅曰曜照也賈逵國語注曰)
(耀明也)緻錯石之瓴甓兮象瑇瑁之文章(鄭玄禮記注曰緻密也錯石雜)
(衆石也言累衆石令之密緻以為瓴甓采色間雜象瑇瑁之文章也爾雅曰瓴甋謂之甓郭璞注曰今江東呼)
(甓為㼺甎)張羅綺之幔帷兮垂楚組之連綱(尚書曰荆州厥篚玄纁織組孔)
(安國曰組綬類也周禮曰幕人掌帷綬之事鄭司農注曰組綬所以繫帷也)撫柱楣以從容
兮覽曲臺之央央(爾雅曰楣謂之梁三輔黃圖曰未央東有曲臺殿央央廣貎)白鶴
噭以哀號兮孤雌跱於枯楊(廣雅曰噭鳴也)日黃昏而望絶兮
悵獨託於空堂(說文曰悵望恨也)懸明月以自照兮徂清夜於
洞房(楚辭曰姱容修態亘洞房)援雅琴以變調兮奏愁思之不可長
(宋玉風賦曰援琴而鼓之七略曰雅琴琴之言禁也雅之言正也君子守正以自禁也賈逵國語注曰援引也)
按流徵以却轉兮聲幼妙而復揚(宋玉笛賦曰吟清商追流徵妙音要)貫
歴覽其中操兮意慷慨而自卬(言依曲次第貫穿而歴覽之至其中操也中操)
(操之中也論語曰吾道一以貫之琴道曰琴有伯夷之操窮則獨善其身不失其操故謂之操自卬激厲也漢)
(書王章妻謂章曰不自激卬如淳注曰激厲抗揚之意也卬五郎切)左右悲而垂淚兮涕
流離而從横(自眼出曰涕流離涕垂貎)舒息悒而增欷兮蹝履起而
彷徨(息歎息也悒於悒也楚辭曰憯悽增欷蒼頡篇曰欷泣餘聲也臣瓚漢書注曰躡跟為跕挂趾為躧)
(說文曰蹝躡也一曰跿鞮屬鞮革履也蒼頡篇曰躧徐行貎蹝與躧音義同)揄長袂以自翳
兮數昔日之諐殃(說文曰揄引也爾雅曰諐過也殃咎也)無面目之可顯
兮遂頹思而就牀(廣雅曰頹懷也言懷其思慮而就牀)摶芬若以為枕兮
席荃蘭而茝香(芬若荃蘭皆香草也言以為枕席冀君來而臨幸也廣雅曰摶著也叚丸切)
忽寢寐而夢想兮魄若君之在旁(琴操聶政之妻曰聶政出遊七年不歸吾)
(常夢想思見之)惕寐覺而無見兮魂迋迋若有亡(迋迋恐懼之貎狂往切楚)
(辭曰魂迋迋而南行王逸曰迋迋惶遽貎莊子曰君惝然若有亡)衆雞鳴而愁予兮起
視月之精光(楚辭曰目眇眇兮愁予)觀衆星之行列兮畢昴出於
東方(言將曉也淮南子曰西方其星昴畢今出東方謂五月六月也爾雅曰蜀謂之畢又曰大梁昴也)
望中庭之藹藹兮若季秋之降霜(藹藹月光微闇之貎禮記曰季秋之月霜)
(始降)夜曼曼其若歲兮懷鬱鬱其不可再更(楚辭曰終長夜之曼曼又)
(曰望孟夏之短夜何明晦之若歲曼曼長也一作漫漫又曰心鬱鬱之憂思兮獨永歎而增傷鄭玄禮記注曰)
(鬱不舒散也越絶書計倪曰會稽之飢不可再更更歴也)澹偃蹇而待曙兮荒亭亭
而復明(說文曰澹摇也李竒曰澹猶動也偃蹇佇立貎也楚辭曰思不眠而極曙王逸曰曙明也莊子)
(廣成子謂黃帝曰自汝治天下日月之光益以荒矣然荒欲明貎亭亭遠貎一云將至之意)妾人竊
自悲兮究年歲而不敢忘(管子婦對桓公曰妾人聞之非有内憂必有外患不敢忘)
(不敢忘君也)
思舊賦(并序)
向子期(臧榮緒晉書曰向秀字子期河内懷人也始有不羈之志與嵇康吕安友康既)
(被誅秀應本州計入洛太祖問曰聞有箕山之志何以在此秀曰以為巢許未達堯心是)
(以來見反自投作思舊賦後為黃門郎卒)
余與嵇康吕安居止接近(臧榮緒晉書曰嵇康為竹林之遊預其流者向秀劉靈之)
(徒吕安字仲悌東平人也)其人並有不羈之才(鄒陽上梁孝王書曰使不羈之士與牛驥)
(同皂也)然嵇志遠而疎吕心曠而放其後各以事見法(干竇)
(晉書曰嵇康譙人吕安東平人與阮籍山濤及兄㢲友善康有潛遯之志不能被褐懷寶矜才而上人安㢲庶)
(弟俊才妻美㢲使婦人醉而幸之醜惡發露㢲病之告安謗已㢲於鍾會有寵太祖遂徙安遠郡遺書與康昔)
(李叟入秦及關而歎云太祖惡之追收下獄康理之俱死魏氏春秋曰康寓居河内之山陽鍾會為大將軍所)
(昵聞而造之乘肥衣輕賓從如雲康方箕踞而鍜會至不為禮會深恨之康與東平吕昭子㢲友弟安親善會)
(巽淫安妻徐氏而誣安不孝囚之安引康為證義不負心保明其事安亦至烈有濟世志鍾會勸大將軍因此)
(除之殺安及康康臨刑自援琴而鼓既而曰雅音於是絶矣時人莫不哀之說文曰法刑也)嵇博綜
技藝於絲竹特妙(王肅周易注曰綜理事也)臨當就命顧視日影索
琴而彈之(國語曰先人就世方言曰就終也文士傅曰嵇康臨死顔色不變謂兄曰向以琴來不兄)
(曰已來康取調之為太平引曲成歎息曰太平引絶於今日邪康别傳臨終曰袁左嘗從吾學廣陵散吾每靳)
(固之不與廣陵散於今絶矣就死命也曹嘉文晉紀曰康刑於東市顧日影取琴而彈)余逝將西
邁經其舊廬(言昔逝將西邁今返經其舊廬毛詩曰逝將去汝)于時曰薄虞淵
寒冰凄然(淮南子曰日入于虞淵之汜凄冷也)鄰人有吹笛者發聲寥亮
追思曩昔遊宴之好感音而歎故作賦云將命適於遠
京兮遂旋反而北徂(論語曰將命者出鄭玄曰將命傳辭者鄭玄毛詩箋曰將奉也徂行)
(也毛詩曰不能旋反爾雅曰適往也)濟黃河以汎舟兮經山陽之舊居(國語)
(曰秦汎舟於河漢陽縣書曰河内郡有山)瞻曠野之蕭條兮息余駕乎城隅(西都)
(賦曰原野蕭條列子曰孔子自衞反魯息駕乎河梁毛詩曰俟我乎城隅)踐二子之遺跡兮
歴窮巷之空廬(二子謂吕安嵇康也風賦曰起於窮巷之間)歎黍離之慜周
兮悲麥秀於殷墟(毛詩序黍離閔宗周也周大夫行役過故宗周見周墟盡為禾黍故歌黍)
(離之詩毛詩正義曰過故宗廟宫室盡為禾黍又曰禾黍油油尚書大傳曰微子將朝周過殷之故墟見麥秀)
(之蔪蔪此父母之國志動心悲也作雅聲曰麥秀漸兮黍米&KR1007;&KR1007;彼狡僮兮不我好)惟古昔以懷
今兮心徘徊以躊躇(方言曰惟思也說文曰懷念也韓詩曰搔首躊躇)棟宇存
而弗毁兮形神逝其焉如(家語孔子謂魯哀公曰君仰視欀桷其器皆存而不覩其)
(人也孔安國尚書傳曰如往也)昔李斯之受罪兮嘆黃犬而長吟(史記曰李)
(斯者楚上蔡人也年少時為郡小吏見吏舍厠中鼠食不潔近人犬數驚恐之斯入倉觀食中鼠食積粟居大)
(廉下不見人犬之憂斯乃歎曰人之賢不肖譬如鼠矣在所自處耳乃從荀卿學帝王之術已成度楚王不足)
(事六國皆弱無可為建功者欲西入秦辭卿曰今秦王欲吞天下此布衣馳騖之時而游說者之秋也故斯將)
(說秦矣乃以斯為客卿卒用其計謀官至廷尉二十餘年竟并天下以斯為丞相二世立用趙高之言以屬中)
(郎令趙高被治斯斯居囹圄中仰天嘆曰嗟乎不道之君何可為託哉今反者已有天下之半而心未寤而以)
(趙高為佐吾必見寇至咸陽趙高治斯搒掠于餘不勝痛自誣服斯所以不死自負其辨有功實無心反二世)
(乃具斯五刑論腰斬咸陽斯出獄與其中子三川守由俱執顧謂其子曰吾欲與若復牽黃犬出上蔡東門逐)
(狡兔豈可得乎遂父子相哭夷三於高族拜高為中丞相事無大小輒决)悼嵇生之永辭兮顧
日影而彈琴託運遇於領會兮寄餘命於寸陰(運遇五行運轉)
(遇人所遇之吉凶也領會冥理相會也鄭玄禮記注曰領理也司馬彪曰領會言人運命如衣領之相交會或)
(合或開淮南子曰聖人不貴尺之璧而重寸之陰時難得而易失也)聽鳴笛之慷慨兮妙
聲絶而復尋(洞簫賦曰其妙聲則清淨厭應長門賦曰聲幼妙而復揚)停駕言其將
邁兮遂援翰而寫心(言駕將邁遂停不行毛詩曰駕言出遊廣雅曰將欲也胡廣弔夷齊)
(文曰援翰錄弔以舒懷兮毛詩曰我心寫兮)
歎逝賦(并序)
陸士衡(王隠晉書曰陸機字士衡吳郡人也少為牙門將軍吳平太傅楊駿辟機為祭)
(酒轉太子洗馬後成都王穎以機為司馬大參將軍軍事遂為穎所害臨刑年四十有三)
(嘆逝者謂嗟逝者往也言日月流邁人世易往傷嘆此事而作賦焉)
昔每聞長老追計平生同時親故(論語曰久要不忘平生之言孔安國曰平)
(生少時也)或凋落已盡或僅有存者(何休曰僅方也賈逵國語注曰僅猶言纔能也)
余年方四十而懿親戚屬亡多存寡(左氏傳富辰曰兄弟雖有小忿不廢)
(懿親)昵交密友亦不半在(爾雅曰昵近也孫林曰親之近也長笛賦曰密友近賓)或
所曾共遊一塗同宴一室十年之外索然已盡(索盡也)以
是思哀哀可知矣(孔子謂哀公曰君以此思哀則哀可知矣)乃為賦曰伊天地
之運流紛升降而相襲(伊惟也升降謂天地氣上下也禮記曰地氣上齊天氣下降而)
(百化興焉鄭玄曰齊讀曰躋躋升也孔安國尚書傳曰襲因也)日望空以駿驅節循虛
而警立(警猶驚也言曰月望空駿驅而去時節循虚警動而立)嗟人生之短期孰
長年之能執(能執言不能執持得長年也素問雷公曰請問短期黃帝曰在經論中管子曰導血)
(氣而求長年)時飄忽其不再老晼晩其將及(楚辭曰時不可兮再得思玄賦)
(曰辰倏忽其不再楚辭曰白日晼晩其將入晼晩言日將莫也)懟瓊蘂之無徵恨朝霞
之難挹(字林曰懟怨也西京賦曰屑瓊蘂以朝飡必性命之可度楚辭曰𠻳正陽而含朝霞毛萇詩傳)
(曰挹㪺也挹音揖㪺音俱)望湯谷以企予惜此景之屢戢(山海經曰湯谷上於)
(扶桑一日方至一日方出郭璞曰上於扶桑在上也一日至一日出言交會相代也毛詩曰誰謂宋遠跂予望)
(之鄭玄曰跂足則可望見之企與跂同字林曰企舉踵也賈逵國語注曰惜痛也戢藏也)悲夫川閱
水以成川水滔滔而日度(高誘淮南子注曰閱總也毛詩曰滔滔江漢)世閱
人而為世人冉冉而行草(夫世之得名緣於君上人之父子相繼亦取其名故以一)
(代之人通呼為世草言人之年老也楚辭曰老冉冉而逾施廣雅曰冉冉進也)人何世而弗新
世何人之能故(言皆滅亡而不能故)野每春其必華草無朝而遺
露(野每春其必華喻人何世而弗新草無朝而遺露喻世何人之能故夫露之在草無一朝有餘以喻人之)
(居世無一時而能故也王逸楚辭注曰遺餘也)經終古而常然率品物其如素
(楚辭曰日長無絶兮終古周易曰品物咸亨鄭玄禮記注曰素故也)譬日及之在條恒雖
盡而弗悟(言命之行逝譬乎日及雖至於盡而不能寤爾雅曰椵木槿櫬木槿郭璞注曰别二名似)
(李樹棗朝生夕隕可食或呼為曰及曰王蒸潘尼朝菌賦曰朝菌者世謂之木槿或謂之曰及)雖不悟
其可悲心惆焉而自傷(廣雅曰惆痛也)亮造化之若兹吾安取
夫久長(爾雅曰亮佶也淮南子曰大丈夫無為與造化逍遥)痛靈根之夙隕怨具
爾之多喪(靈根祖彌也具爾兄弟也南都賦曰固靈根於夏葉毛詩曰戚戚兄弟莫遠具爾箋曰莫)
(無也具猶俱也爾謂進之也正與族人燕兄弟之親無遠無近王俱揖而進之)悼堂構之頽瘁
慜城闕之丘荒(尚書曰厥子乃弗肯堂矧肯構瘁猶毁也毛詩曰在城闕兮)親彌懿
其已逝交何戚而不忘咨余今之方殆何視天之芒芒
(爾雅曰咨嗟也芒芒猶夢夢也毛詩曰民今方殆視天夢夢鄭玄曰夢夢亂也爾雅曰殆危也)傷懷悽
其多念戚貎瘁而尠歡(蒼頡篇曰瘁憂也瘁與悴古字通爾雅曰尠少也)幽情
發而成緒滯思叩而興端(舞賦曰幽情形而外揚)慘此世之無樂
詠在昔而為言(毛詩曰自古在昔)居充堂而衍宇行連駕而比
軒彌年時其詎幾夫何往而不殘(充滿於堂盈衍於宇何往而不殘殘毁也)
(爾雅曰彌終也)或冥邈而既盡或寥廓而僅半(半平聲協韻說文曰冥窈也廣)
(雅曰寥深也廓空也)信松茂而柏悦嗟芝焚而蕙歎(毛詩曰如松之茂淮南子)
(曰巫山之上順風縱火紫芝與蕭艾俱死伯悦蕙歎盖以自喻)苟性命之弗殊豈同波
而異瀾(言人之性命脆促不殊譬水同波而無異瀾也)瞻前軌之既覆知此路
之良難(此路即死路也晏子春秋曰前車覆後車戒)啓四體而深悼懼兹形
之將然(論語曾子有疾召門手第子曰啟予足啟予)毒娛情而寡方怨感目之
多顔(廣雅曰毒痛也歸田賦曰聊以娛情方術也多顔謂亡者既多而非一状也日思往沒之人多在顔)
(也)諒多顔之感目神何適而獲怡(爾雅曰怡樂也)尋平生於響
像覽前物而懷之(夫響以應聲像以寫形今形聲既亡故尋其響像魯靈光殿賦曰忽㬓眇)
(以響像)步寒林以悽惻翫春翹而有思(翹茂盛貎毛詩曰翹翹錯薪)觸
萬類以生悲歎同節而異時(言春秋與往同然存亡異時河圖曰地有九州以包)
(萬類魏文帝與吳質書曰節同時異)年彌往而念廣塗薄草而意迮(楚辭曰年)
(洋洋而日往史記伍子胥曰日草塗遠故倒行而逆施之聲類曰迮迫也阻格切)親落落而日
稀友靡靡而愈索(落落希貎靡靡盡貎索協韻所格切)顧舊要於遺存得
十一於千百(舊要猶久要也遺餘也言顧久要於遺存之中得十一於千百之内十一者謂通千)
(百而計之十分而得其一言亡多而存寡也久要已見上注)樂隤心其如忘哀緣情
而來宅(忘失也宅居也言樂易失而哀易居也嶭君韓詩章句曰隤猶遺也)託末契於後
生余將老而為客(言我將老死與汝為客也說文曰契約也論語子曰後生可畏古詩曰人)
(生天地間怱如遠行客)然後弭節安懷妙思天造(楚辭曰夕弭節于北渚王逸曰)
(弭安也論衡曰孔子作春秋妙思自出胸中周易曰天造草昧)精浮神淪忽在世表(表外)
(也言精神不定世表在世之表也)寤大草之同寐何矜晩以怨早(寤覺也大)
(草猶長夜也原夫生死之理未則長短有殊終則同歸一揆言覺斯理則晩死者何足矜早夭者何傷也繆熙)
(伯挽歌曰大草安可晨寐猶死也古詩曰潛寐黃泉下)指彼日之方除豈兹情之
足攪(言既寤之則彼死日之方除豈能亂我情乎言不足亂也毛詩曰日月其除又曰秪攪予心毛萇曰)
(攪亂也)感秋華於衰木瘁零露於豐草在殷憂而弗違夫
何云乎識道(言達人之志混齊死生今反感木衰之秋華悲豐草之零露是乃在殷憂而不去何)
(云識道乎言未識也毛詩曰零露溥兮又曰在彼豐草韓詩曰耿耿不寐如有殷憂毛萇曰違去也法言曰委)
(大聖而好乎諸子者惡覩其識道也殷深也)將頤天地之大德遺聖人之洪
寶(言將養生而遺榮也爾雅曰頤養也遺棄也周易曰天地之大德曰生聖人之大寶曰位)觧心累
於末迹聊優游以娛老(末迹喻老言觧世俗之心累於未聊優游卒歲以娛老年莊子)
(曰觧心之繆去德之累容動色治氣意六者繆心者也惡欲喜怒哀樂六者累德者也累猶負也優游已見上)
(文班固漢書述曰疏克有終散金娛老)
懷舊賦(并序思懷舊賦者懷思也謂於親舊而賦也)
潘安仁
余十二而獲見于父友東武戴侯楊君(臧榮緒晉書曰岳父芘琅邪内)
(史潘岳楊肇碑曰肇字秀初滎陽人封東武伯薨諡曰戴芘音毗)始見知名遂申之以
婚姻(言岳有名譽為肇所知漢書曰宦皇帝知名者賈弼之山公表注曰楊肇女適潘岳左氏傳晉吕相)
(絶秦曰相好戮力同心申之以婚姻爾雅曰婚之父母相謂為婚姻)而道元公嗣亦隆世
親之愛(賈弼之山公表注曰肇生潭字道元大中大夫次韶字公嗣射聲司馬臣松之注魏志引劉曄)
(傳曰楊暨字肇晉荆州刺史子潭字道源次韶字公嗣)不幸短命父子凋殞(論語哀公)
(問孔子弟子孰為好學孔子曰有顔回者不幸短命死矣今也則亡)余既有私艱且尋役
于外(私艱謂家難也毛詩曰未堪家多難余又集于蓼尋役謂之任也王充論衡曰充罷州役)不歴
嵩丘之山者九年于茲矣(陸機洛陽記曰嵩高在洛陽東南五十里)今而經
焉慨然懷舊而賦之曰啓開陽而朝邁濟清洛以徑渡
(洛陽記曰大興在開陽門外應劭漢官儀曰開陽門始成未有名夜有一柱來樓上琅琊開陽縣上言南門一)
(柱飛去光武使視之因刻記其年月日以名門焉楚辭曰不能復陵波以徑渡)晨風凄以激冷
夕雪暠以掩路(埤蒼曰暠白也掩覆也)轍含冰以滅軌水漸軔以
凝沍(顔延年纂要觧曰車跡曰軌車輪謂之軔王逸楚辭注曰軔支輪木也廣雅曰漸漬也字林曰凝冰)
(也杜預曰沍閉也)塗艱屯其難進日晼晩而將草(周易曰屯難楚辭曰白日)
(晼晩其將入)仰睎歸雲俯鏡泉流(傳殷七激曰仰歸雲遡遊風西都賦曰鏡清流)前
瞻太室傍眺嵩丘(山海經曰太室之山郭璞曰即中嶽嵩高山也今在陽成縣西漢書曰太)
(室嵩高也戴延之西征記曰嵩高中嶽也東謂太室西謂少室總名嵩也小說曰昔傳亮北征在河中流或人)
(問之曰潘安仁作懷舊賦曰前瞻太室傍眺嵩丘嵩丘太室一山何云前曕傍眺哉亮對曰有嵩丘山去太室)
(七十里此是寫書誤耳河南郡圖經曰嵩丘在縣西南十五里)東武託焉建塋起疇(如淳)
(漢書注曰塋冢田也賈逵國語注曰一井為疇)巖巖雙表列列行楸(崔豹古今注曰堯設)
(誹謗之木今華表也以横木交柱頭古人亦施之於墓爾雅曰檟大而散揪郭璞曰老乃皮麤散皆為楸)望
彼楸矣感于予思(尚書曰予思日孜孜)既興慕於戴侯亦悼元而
哀嗣墳壘壘而接壟柏森森以欑植(古樂府詩曰還望故鄉鬱何壘廣雅)
(曰壘重也說文曰壟丘也仲長子昌言曰古之葬植松柏梧桐以識其墳鄭玄周禮注曰植根生之屬森森一)
(作榛榛壘平聲)何逝沒之相尋曾舊草之未異(禮記曰朋友之墓有宿草而不)
(哭焉鄭玄曰宿草陳根)余總角而獲見承戴侯之清塵(毛詩曰總角丱兮孔)
(安國尚書傳曰承奉也楚辭曰聞赤松之清塵)名余以國士眷余以嘉姻(史記豫讓)
(曰智伯以國土遇我我故以國士報之)自祖考而隆好逮二子而世親歡
攜手以偕老庶報德之有鄰(毛詩曰君子偕老家語孔子曰詩云皇皇上帝其命)
(不忒天之與人必報有德論語孔子曰德不孤必有鄰)今九載而一來空館闃其
無人(周易曰闃其戶闃其無人埤蒼曰闃静也)陳荄被於堂除舊圃化而為薪
(鄭玄禮記注曰宿草陳根也方言曰荄根也音皆說文曰除殿階也)步庭廡以徘徊涕泫
流而霑巾(說文曰廉堂下周屋禮記曰孔子泫然流涕張平子四愁詩曰側身北望涕霑巾泫胡犬)
(切)宵展轉而不寐驟長歎以達晨(毛詩曰展轉伏枕漢書曰劉向或夜觀星)
(宿不寐違旦)獨鬱結其誰語聊綴思於斯文(楚辭曰遭沈濁而汚穢兮獨鬱)
(結其誰語)
寡婦賦(并序寡寡婦者任子咸之妻也子咸死安仁序其孤之意故有賦焉少而無夫曰寡)
潘安仁
樂安任子咸(賈弼之山公表注曰任護字子咸奉車都尉)有韜世之量與余
少而歡焉(廣雅曰韜藏也言度之大包藏一世也)雖兄弟之愛無以加也
(范曄後漢書曰姜胘與二弟仲海季江友愛天至)不幸弱冠而終(不幸弱冠並已見上)良
友既沒何痛如之(毛詩曰伐木丁丁鳥鳴嚶嚶雖有兄弟不如友生孫卿子曰夫人必將擇)
(良友而友之)其妻又吾姨也(賈弼之山公表注曰楊肇次女適任護爾雅曰妻之姊妺同出)
(為姨郭璞曰同出謂俱已嫁也毛詩曰邢侯之姨左氏傳曰蔡哀侯娶于陳息侯亦娶焉息媯將歸過蔡蔡侯)
(曰是吾姨也杜預注曰妻之姊妺曰姨)少喪父母適人而所天又隕(家語曰少)
(年十五有適人之道適謂往嫁也杜預左氏傳注曰婦人在室則父天出則夫夭喪服傳曰父者子之天夫者)
(婦之天蔡伯喈女賦曰當三春之嘉月將言歸于所天)孤女藐焉始孩(潘岳集任澤蘭哀辭)
(曰澤蘭者任子咸之女也涉三齡未沒衰而隕余聞而悲之遂為其母辭左氏傳晉獻公使荀息侍奚齊公疾)
(召之曰以是藐諸孤辱大夫其若之何注曰言其幼稚與語子縣藐廣雅曰藐小也字林曰小兒笑也孟子孩)
(提之童無不知愛其親者趙岐曰孩提謂二三歲之間始孩笑可提抱者禮記内則曰子生三月孩兒名)斯
亦生民之至艱而荼毒之極哀也(尚書曰不忍荼毒孔安國曰荼毒苦也)
昔阮瑀既沒魏文悼之並命知舊作寡婦之賦(魏文帝寡婦賦)
(序曰陳留阮元瑜與余有舊薄命早亡故作斯賦以敘其妻子悲苦之情命王粲等並作之)余遂擬
之以敘其孤寡之心焉其辭曰嗟予生之不造兮哀天
難之匪忱(毛詩曰閔予小子遭家不造天難匪帎言天行禍難不由誠信也爾雅曰忱信也)少
伶俜而偏孤兮痛忉怛以摧心(伶俜單孑貎偏孤謂喪父也古猛虎行曰少年)
(惶且怖伶俜到他鄉伶力丁切俜匹成切毛詩曰勞心忉忉又曰勞心怛怛毛萇曰忉忉憂勞也又怛怛猶忉)
(忉也)覽寒泉之遺歎兮詠蓼莪之餘音(寒泉謂母存也蓼莪謂父母俱亡也)
(毛詩曰爰有寒泉在浚之下有子七人母氏勞苦又曰蓼蓼者莪匪莪伊蒿哀哀父母生我劬勞蓼音陸莪音)
(俄)情長慼以永慕兮思彌遠而逾深(長笛賦曰長慼慼不能閒居兮曹子)
(建應詔詩曰長懷永慕)伊女子之有行兮爰奉嬪於高族(毛詩曰女子有)
(行遠父母兄弟箋曰行道也婦人生而有適人之道尚書曰嬪于虞孔安國曰奉行婦道於虞氏)承慶
雲之光覆兮荷君子之惠渥(慶雲喻父母也史記曰若煙非煙若雲非雲郁郁紛)
(紛蕭索輪囷是謂慶雲楚辭注曰慶雲喻尊顯君子謂夫也毛詩曰既見君子不我遐棄詩傳曰渥厚也)
顧葛藟之蔓延兮託微莖於樛木(葛藟二草名也言二草之託樛木喻婦人)
(之託夫家也毛詩曰南有樛木葛藟纍之毛萇曰木下曲曰樛纍猶蔓也藟力水切樛音虬切纍力追切)懼
身輕而施重兮若履冰而臨谷(曹植鸚鵡賦曰怨身輕而施重恐往惠之中虧)
(丁儀妻寡婦賦曰恐施厚而德薄若履冰而臨淵毛詩曰惴惴小心如臨於谷又曰戰戰兢兢如履薄冰)遵
義方之明訓兮憲女史之典戒(蔡邕袁公夫人碑曰義方之訓如川之流毛萇)
(詩傳曰古者后夫人必有女史)奉蒸嘗以效順兮供灑掃以彌載(禮記曰天)
(子諸侯宗廟之祭春礿夏禘秋嘗冬蒸又曰女於大夫曰備掃灑毛萇詩傳曰灑掃也又曰教成之祭牲用魚)
(芼之以蘋藻所以成婦順也毛萇詩傳曰洒灑同班婕妤自傷賦曰供灑掃於帷幄永終死以為期爾雅曰彌)
(終也)彼詩人之攸歎兮徒願言而心痗(毛詩曰願言思伯使我心痗毛萇傳)
(曰痗病也音妺)何遭命之竒薄兮遘天禍之未悔(魏文帝善哉行曰自惜竒)
(薄少離凶殃爾雅曰遘遇也言夫之早隕者遇天未悔禍之時言天降禍於己未有悛悔之心也左氏傳曰天)
(其悔禍於我)榮華曄其始茂兮良人忽以捐背(丁儀妻寡婦賦曰榮華曄)
(其始茂所將奄其俱泯楚辭曰及榮華之未落王逸曰良榮華喻顔色也孟子曰齊人有一妻一妾而處室者其)
(人出必厭酒肉而後反劉熙曰婦人稱夫曰良人孔安國曰捐棄也)静闔門以窮居兮塊
焭獨而靡依(丁儀妻寡婦賦曰静閉門以却掃塊孤惸以窮居)易錦茵以苫席
兮代羅幬以素帷(丁儀妻寡婦賦曰刷朱闕以白堊易玄帳以素幬桓子新論曰吾謂楊子)
(曰君數見乘輿錦繡茵席禮記曰父母之喪寢苫枕塊爾雅曰盖謂之苫注茅苫也江東呼為盖楚辭曰蒻阿)
(拂壁羅幬張爾雅曰幬謂之帳纂要曰在上曰帳在傍曰帷單帳曰幬幬丈尤切)命阿保而就
列兮覽巾箑以舒悲(列女傳曰齊孝孟姬曰后妃下堂必從傅母保阿就列就其房列之)
(位也箑扇也)口嗚咽以失聲兮淚横迸而霑衣(韓詩外傳曰嗚歎聲也毛)
(萇詩傳曰咽憂不能息也家語曰公父文伯卒其妻妾行哭失聲丁儀妻寡婦賦曰涕流迸以淋浪字書曰迸)
(散走也波諍切)愁煩冤其誰告兮提孤孩於坐側(誰告言告誰也丁儀妻寡)
(婦賦曰含慘悴其何訴抱弱子以自慰王粲寡婦賦曰提孤孩兮出戶與之步兮東廂坐側靈坐之側也)時
曖曖而向昏兮日杳杳而西匿(楚辭曰時曖曖其將罷王逸曰曖曖昏昧貎楚)
(辭曰日杳杳而西頹丁儀妻寡婦賦曰時翳翳而稍陰日亹亹以西頹曹植贈白馬王詩曰白日忽西匿)雀
羣飛而赴楹兮雞登棲而斂翼(秦嘉贈婦詩曰啾啾雞雀羣飛赴楹丁儀妻寡)
(婦賦曰雞斂翼以登棲雀分散以赴羣爾雅曰雞棲於弋為㯲鑿垣而棲為塒棲雞宿處)歸空館而
自憐兮撫衾裯以歎息(楚辭曰私自憐兮何極毛詩曰抱衾與裯寔命不猶毛萇詩傳)
(曰衾被也裯單被也)思纏緜以瞀亂兮心摧傷以愴惻(張昇與任彦堅書曰)
(纏緜思好庶蹈高蹤楚辭曰中瞀亂兮迷惑又曰心悶瞀之屯屯王逸曰瞀亂也瞀莫遘切)曜靈曄
而遄邁兮四節運而推移(楚辭曰曜靈曄而西征廣雅曰曜靈日也易乾鑿度孔子)
(曰天有春秋冬夏之節故主四時顔延年曰春夏秋冬曰四時時名一節故言四時遄速也古歴九秋篇曰寒)
(暑推移運流也)天凝露以降霜兮木落葉而隕枝(毛萇詩傳曰殞墜也)仰
神宇之寥寥兮瞻靈衣之披披(曹植九詠曰葛蔓滋兮冒神宇廣雅曰寥深也)
(空廓寥廓也楚辭曰靈衣兮披披)退幽悲於堂隅兮進獨拜於牀垂(楚辭)
(曰日草黃昏嗟幽悲王粲神女賦曰登筵對兮倚牀垂)耳傾想於疇昔兮目仿佛
乎平素(左氏傳羊斟曰疇昔之羊子為政杜預曰疇昔猶前日也楚辭曰時髣髴以遥見曹植任城王)
(誄曰目想宫城心存平素字林曰仿相似也佛不審也素昔也言平生昔日之時也)雖冥冥而罔
覿兮猶依依以憑附(冥冥幽昧也蘇武詩曰胡焉失其羣思心常依依依依思戀之貎小)
(雅曰憑依也)痛存亡之殊制兮將遷神而安厝(丁儀妻寡婦賦曰痛存亡)
(之異路將遷靈以大行厝置也孝經曰卜其宅兆而安厝之)龍轜儼其星駕兮飛旐
翩以啓路(丁儀妻寡婦賦曰駕龍轜於門側旐繽紛以飛揚爾雅曰緇廣充輻長尋曰旐禮記有龍)
(輴鄭玄注曰龍輴畫轅為龍也說文曰轜喪車也音而毛詩曰星言夙駕禮記曰孔子之喪公西赤為志焉設)
(旐夏也然旐喪柩之旌也爾雅曰廣輻曰旐凶幡即今之旒旐楚辭曰前飛廉以啓路)輪按軌以
徐進兮馬悲鳴而跼顧(李陵詩曰轅馬顧悲鳴楚辭曰僕夫悲余懷兮馬踡局而不行)
(局與跼古字並通渠足切)潛靈邈其不反兮殷憂結而靡訴(殷憂見上文毛)
(詩曰心之憂矣如或結之靡訴言無所告訴也)晞形影於几筵兮馳精爽於丘
墓(家語曰俯察几筵其器存而不覩其人說文曰晞望也廣雅曰晞視也左氏傳樂祁曰心之精爽是謂魂)
(魄)自仲秋而在疚兮踰履霜以踐冰(丁儀妻寡婦賦曰自銜恤而在㡱履)
(春冬之四節韓詩曰惸惸余在疚凡人喪曰疚鄭玄毛詩箋曰在憂疚之中周易曰履霜堅冰至)雪霏
霏而驟落兮風瀏瀏而夙興(丁儀妻寡婦賦曰風蕭蕭而日勁雪翩翩以交零毛)
(詩曰而雪霏霏楚辭曰秋風瀏以蕭蕭王逸曰瀏風疾貎)霤冷冷以夜下兮水溓溓
以微凝(丁儀妻寡婦賦曰霜凄凄而夜降水溓溓而晨結說文曰霤屋水流也又曰溓溓薄冰也力撿)
(切)意惚怳以遷越兮神一夕而九升(老子曰惚兮怳兮其中有象楚辭曰)
(惟郢路之遼遠魂一夕而九逝)庶浸遠而哀降兮情惻惻而彌甚(東觀漢記)
(上賜東平王蒼書曰歲月騖過山陵浸遠)願假夢以通靈兮目烱烱而不寢
(陳琳神女賦曰儀營魄於髣髴託嘉夢以通精楚辭曰夜烱烱而不寐烱公冷切)夜漫漫以悠
悠兮寒凄凄以凛凛(夜漫漫已見上文楚辭曰去白日之昭昭襲長夜之悠悠毛詩曰秋)
(曰凄凄說文曰凛凛寒也)氣憤薄而乘胸兮涕交横而流枕(丁儀妻寡婦賦)
(曰氣憤薄而交榮撫素枕而歔欷長笛賦曰泣血泫然交横而下)亡魂逝而永遠兮時
歲忽其遒盡(丁儀妻寡婦賦曰神爽𬗟其日永歲功忽其已成楚辭曰歲忽忽而遒盡毛萇詩傳)
(曰遒終也廣雅曰遒忽也)容貎儡以頓顇兮左右悽其相慜(家語曰儡儡乎)
(若喪家之狗禮記曰喪容儡儡鄭玄曰儡嬴貎鸚鵡賦曰容貌慘以顯顇丁儀妻寡婦賦曰顧悴貎之瓶瓶對左)
(右而掩涕洞簫賦曰桀跖鬻博儡頓顇說文曰儡敗也洛罪切瓶普楹切)感三良之殉秦
兮甘捐生而自引(毛詩秦風曰黃鳥哀三良也國人刺穆公以人從死而作是詩左氏傳文)
(公六年秦穆公卒以子車氏之三子奄息仲行鍼虎為殉皆秦之良也杜預曰以人從葬為殉妻言願亦如三)
(良死從於夫也自引自殺也漢書主簿謂王嘉曰君侯宜引决)鞠稚子於懷抱兮嗟低
徊而不忍(王粲寡婦賦曰欲引刃以自裁顧弱子而復停史記曰楚懷王稚子蘭毛詩曰母兮鞠我)
(出入腹我毛萇曰鞠養也鄭玄曰腹懷抱也)獨指景而心誓兮雖形存而志
隕(韓詩曰謂余不信有如皎曰楚辭曰辭靈修而隕志)重曰仰皇穹兮歎息私自
憐兮何極(皇穹天也)省微身兮孤弱顧稚子兮未識如涉川
兮無梁若凌虚兮失翼(周易曰利涉大川楚辭曰江河廣而無梁丁儀妻寡婦賦曰鳥)
(凌虚以徘徊)上曕兮遺象下臨兮泉壤(象謂形象也以其已化故謂之遺也)窈
冥兮潛翳心存兮目想(魏太祖祭橋玄文曰幽靈潛翳心存目想)奉虚坐兮
肅清愬空宇兮曠朗(愬亦訴字)廓孤立兮顧影塊獨言兮聽
響(楚辭曰廓抱影而獨倚丁儀妻寡婦賦曰賤妾焭焭顧影為儔)顧影兮傷摧聽響兮
增哀遥逝兮逾遠緬邈兮長乖(國語聲子曰椒舉奔鄭緬然引領南望賈逵曰)
(緬思貎也)四節流兮忽代序歲云草兮日西頹(楚辭曰日月忽其不淹春)
(與秋兮代序毛詩曰歲聿其暮古詩曰凛凛歲云暮說文曰頹墜也)霜被庭兮風入室夜
既分兮星漢迥(韓詩曰衞靈公至濮水夜分而聞有鼔琴者魏文帝雜詩曰天漢迥西流)夢
良人兮來遊若閶闔兮洞開(楚辭曰倚閶闔而望兮王逸曰閶闔天門)怛驚
悟兮無聞超敞怳兮慟懷(方言曰怛痛也悟覺也莊子曰君敞然若有怳己見上文)
慟懷兮奈何言陟兮山阿(爾雅曰大陵曰阿)墓門兮肅肅修壟
兮峨峨(毛詩曰墓門有棘方言曰無墳謂之墓秦晉之間或謂冡為壟)孤鳥嚶兮悲嗚
長松萋兮振柯(楚辭曰秋風兮蕭蕭舒芳兮振條廣雅曰振動也)哀鬱結兮交
集淚横流兮滂沲(楚辭曰鬱結紆軫兮又曰涕流交集班婕妤自傷賦曰雙淚下兮横流毛)
(詩曰涕泗滂沱)蹈共姜兮明誓詠柏舟兮清歌(毛詩序曰柏舟共姜自誓也衞)
(世子早死其妻守義父母欲奪而嫁之誓而不許)終歸骨兮山足存憑託兮餘
華(班婕妤自傷賦曰願歸骨於山足依松柏之餘休)要吾君兮同穴之死矢兮
靡佗(毛詩曰柏舟共姜自誓也衞世子共伯早死其妻守義父母欲奪而不許注共伯僖侯之世子也曹)
(植文帝誄曰願投骨於山足報恩養於下庭毛詩曰榖則異室死則同穴又曰髧彼兩髦實惟我儀之死矢靡)
(佗毛萇曰矢誓也之至也言至已之死信無佗心)
恨賦(意謂古人不稱其情皆飲恨而死也)
江文通(劉璠梁典曰江淹字文通濟陽考城人祖躭丹陽令父母之南沙令淹少而沉)
(敏六歲能屬詩及長愛竒尚異自以孤賤属志篤學洎于強仕漸得聲譽嘗夢郭璞謂之)
(曰君借我五色筆今可見還淹即探懷以筆付璞自此以後材思稍減前後二集並行於)
(世卒贈醴泉侯諡憲子宋桂陽王舉秀才齊卒興為豫章王記室天監中為金紫光禄大夫)
試望平原蔓草縈骨拱木斂魂(爾雅曰試用也毛詩曰野有蔓草左氏傳秦伯)
(謂蹇叔曰中夀爾墓之木拱矣注兩手曰賢愚拱古蒿里歌曰蒿里誰家地聚歛魂魄無)人生到此天
道寧論於是僕本恨人心驚不已(列女傳趙津吏女歌曰誅將加兮妾心驚)
直念古者伏恨而死至如秦帝按劍諸侯西馳(說苑曰秦始皇)
(帝太后不謹幸即嫪毒茅焦上諫始皇按劍而坐戰國策蘇代曰伏軾而西馳)削平天下同文
共規(禮記曰書同文車同軌)華山為城紫淵為池(過秦論曰踐華為城因河為池)
(上林賦曰丹水更其南紫淵徑其北)雄圖既溢武力未畢方架黿鼉以為
梁巡海右以送日(鄭玄毛詩箋曰方且也紀年曰周武王三十七年伐紂六起九師東至十)
(九江叱黿鼉以為梁列子曰移王駕八駿之乘乃西觀曰所入)一旦魂斷宫車晩出(史記)
(王稽謂范睢曰宫車一日晏駕是事之不可知也韋昭曰凡初崩為晏駕者臣子之心猶謂宫車晏駕而晩出)
(風俗通曰天子夜寝早作故萬機今忽崩隕則為晏駕)若乃趙王既虜遷於房陵
(淮南子曰趙王遷流房陵思故鄉作山木之嘔聞者莫不隕涕高誘曰趙王張敖秦滅趙虜王遷徙房陵房陵)
(在漢中山木之嘔歌曲也)薄草心動昧旦神興(楚辭曰薄草雷電高唐賦曰使人心動左)
(氏傳曰昧旦丕顯)别豔姬與美女喪金輿及玉乘(杜預左氏傳注曰美色曰)
(艷史記曰為之金輿鍃衡以繁其飾玉乘玉幣也)置酒欲飲悲來填膺(漢書曰上置酒)
(㳍宫鄭玄禮記注曰填滿也)千秋萬歲為怨難勝(戰國策楚王謂安陵君曰寡人萬歲)
(千秋之後誰與樂此也)至如李君降北名辱身冤(漢書武帝天漢二年李陵為騎)
(都尉領步卒三千出居延至𣸪稽山與匈奴相值戰敗弓矢並盡陵遂降孫卿子曰功廢而名辱社稷必危)
拔劍擊柱(漢書曰漢高已併天下尊為皇帝羣臣飲争功醉或妄呼拔劍擊柱)弔影慙魂
(曹子建表曰形影相弔晏子春秋曰君子獨寢不慙於魂)情往上郡心留雁門(漢書有上)
(郡雁門郡並秦置)裂帛繫書誓還漢恩(漢書曰常惠教漢使者謂單于言天子射上林)
(中得雁足有繋帛書蘇武等在某澤中李陵書曰欲如前書之言報恩於國主耳)朝露溘至握
手何言(漢書李陵謂蘇武曰人生如朝露何久自苦如此楚辭曰寧溘死以流亡王逸曰溘掩也史記)
(縿賢曰燕王私握臣手曰願結交潘岳邢夫人詩曰臨命相决交腕握手)若夫明妃去時仰
天太息(漢書元帝竟寧元年春正月呼韓邪單于來朝詔掖庭王嬙為閼氏應劭曰王嬙王氏之女名)
(嬙字昭君文穎曰本南郡人也琴操曰王昭君者齊國王襄女也年十七獻元帝會單于遣使請一女子帝謂)
(後宫欲至單于者起昭君喟然而歎越席而起乃賜單于石崇曰王明君本為王昭君以觸文帝諱改之戰國)
(策曰樊於期仰天太息流涕)紫臺稍遠關山無極(紫臺猶紫宫也古樂府相和歌有度)
(關山曲)摇風忽起白日西匿(爾雅曰颫颻謂之飇颫音扶颻與摇同登樓賦曰白日忽)
(其西匿潘岳寡婦賦白日杳杳而西匿)隴雁少飛代雲寡色(漢書曰凡望雲氣勃碣海)
(代之間氣皆黑)望君王兮何期終蕪絶兮異域(鬻子曰君子欲緣五常之道而)
(不失則可以長矣李陵書曰生為異域之人)至乃敬通見抵罷歸田里(東觀漢記)
(曰馮衍字敬通明帝以衍才過其實抑而不用漢書曰高后怨趙堯乃扺堯罪馮衍說陰就書曰衍冀先事自)
(歸上書報歸田里漢書曰時多上書言便宜輒下蕭望之問狀下者或罷歸田里)閉關却掃塞
門不仕(司馬彪續漢書曰趙壹閉門却掃非德不交吳志曰張昭稱疾不朝孫權恨之至塞其門)左
對孺人顧弄稚子(禮記曰天子之妃曰后大夫妻曰孺人稚子見寡婦賦)脱略公
卿跌宕文史(杜預左氏傳注曰脱易也賈逵國語注曰略簡也揚雄自叙曰雄為人跌宕)齎
志沒地長懷無已(馮衍說陰就書曰懷抱不報齎恨入冥鸚鵡賦曰眷西路而長懷毛萇詩)
(傳曰懷思也)及夫中散下獄神氣激揚(臧榮緒晉書曰嵇康拜中散大夫東平吕)
(安家事係獄舋閱之始安嘗以語康辭相證引遂復收康王隠晉書曰嵇康妻魏武帝孫穆王林女也淮南子)
(曰古之人神氣不蕩乎外漢書谷永上疏曰贊命之臣靡不激揚)濁醪夕引素琴晨張
(嵇康與山巨源書曰濁醪一盞彈琴一曲又贈秀才詩曰習習谷風吹我素琴)秋曰蕭索浮雲
無光(鄭玄禮記注曰索散也)鬱青霞之竒意入修夜之不暘(青露竒意)
(志意高也曹毗臨園賦曰青霞曳於前阿素籟流於森管晉漢書武帝李夫人賦曰釋與馬于山椒奄修夜之)
(不暘張衡司徒吕公誄曰玄室冥冥修夜彌長孔安國尚書傳曰暘明也音陽)或有孤臣危
涕孽子墜心(孟子曰狐臣孽子其操心也危其慮患也深登樓賦曰涕横墜而弗禁字林曰孽子)
(庶子也然心當云危涕當云墜墜江氏愛竒故互文以見義)遷客海上流戍隴陰(漢書)
(曰匈奴乃徙蘇武北海上無人處使牧羝羊史記曰婁敬齊人也戍隴西)此人但聞悲風汨
起血下霑衿(琴道雍門周說孟嘗君曰幼無父母壮無妻子若此人者但聞秋風鳴條則傷心矣)
(毛詩曰鼠思泣血尸子曰曾子每讀喪禮泣下霑衿)亦復含酸茹歎銷落湮沈(廣雅)
(曰茹食也又曰湮沒也銷猶散也)若迺騎疊跡車同軌(此言榮貴之子車騎之多也吳)
(都賦曰躍馬疊跡楚辭曰屯余車其千乘王逸曰屯陳也)黃塵市地歌吹四起(山陽公載)
(記曰賈謝鳴鼓雷震黃塵蔽天李陵書曰邊聲四起)無不煙斷火絶閉骨泉裏(煙斷)
(火絶喻人之死也王充論衡曰人之死也猶火之滅火滅而耀不照人死而智不彗)已矣哉(孔安國尚)
(書傳曰已發端歎辭)春草草兮秋風驚秋風罷兮春草生綺羅畢
兮池館盡琴瑟滅兮丘隴平(琴道雍門周曰高堂既已傾曲池又已平墳葬生荆)
(棘狐兔穴其中)自古皆有死莫不飲恨而吞聲(論語子曰自古皆有死張奐與)
(崔元始書曰匈奴若非其罪何肯吞聲)
别賦
江文通
黯然銷魂者唯别而已矣(黯失色將敗之貎言黯然魂將離散者唯別而然也夫人)
(魂以守形魂散則形斃今别而散明恨深也說文曰黯深黑也楚辭曰魂魄離散家語孔子曰黯然而黑賈逵)
(曰唯獨也)况秦吳兮絶國復燕宋兮千里(言秦吳燕宋四國川塗既遠别恨必)
(深故舉以為况也文子曰為絶國殊俗立諸侯以教誨之)或春苔兮始生乍秋風兮
暫起(言此二時别恨逾切)是以行子腸斷百感悽惻(鮑昭東門行曰野風吹秋)
(木行子心腸斷)風蕭蕭而異響雲漫漫而竒色(荆軻歌曰風蕭蕭兮易水寒尚)
(書大傳帝唱曰卿雲爛兮體漫漫兮)舟凝滯於水濱車逶遲於山側(楚辭曰船)
(容與而不進淹迴水以凝滯廣雅曰凝止也毛詩曰周道逶遲毛萇曰逶遲歴遠貎)棹容與而未
前馬寒鳴而不息(楚辭曰檝齊揚以容與)掩金觴而誰御横玉桂
而霑軾(韋誕詩曰旨酒盈金觴清顔發朱華毛萇詩傳曰御進也論曰鼔瑟者於絃設柱然瑟有柱以)
(玉為之袁叔正情賦曰觧藴麝之芳衾陳玉柱之鳴筝楚辭曰涕潺湲兮霑軾)居人愁卧怳若
有亡(鮑昭東門行曰居人掩閨卧莊子曰居惝然若有亡)日下壁而沈彩月上軒
而飛光(軒檻版也)見紅蘭之受露望青楸之離霜巡層楹而
空揜撫錦幕而虚凉(層重也空息也掩掩涕也涼悲凉也典略曰衞夫人南子在錦帷中)
(廣雅曰帷幕帳也纂要曰帳曰幕)知離夢之躑躅意别魂之飛揚(說文曰蹢)
(躅任足也蹢與躑同馳戟切躅馳錄切曹植悲命賦曰哀魂靈之飛揚)故别雖一緒事乃
萬族(孔安國尚書傳曰族類也)至若龍馬銀鞍朱軒繡軸(周禮曰馬八尺以上)
(為龍後漢書明德馬皇后曰前過濯龍門上見外家問起居者車如流水馬如游龍辛延年羽休郎詩曰銀鞍)
(何焴爚翠盖空踟蹰尚書大傳曰未命為士不得朱軒鄭玄曰軒輿也士以朱飾之軒車通稱也魯連子門客)
(謂陳無宇曰君車衣文繡)帳飲東都送客金谷(漢書曰高祖過沛帳飲三日乂漢書曰疏)
(廣字仲翁東海蘭陵人也廣兄子受字公子廣為太子太傅公子為少傅甚見器重朝廷為榮廣謂受曰吾聞)
(知足不辱知止不殆功成身退天之道也廣遂返稱疾篤上疏乞骸骨上以其年老皆許之加賜黃金二十斤)
(皇太子賜五十斤公卿大夫故人邑子為設祖道供帳東都門外送車數十兩辭决而去蘇林曰長安東都門)
(也石崇金谷詩序曰余元康六年從太僕卿出為使持節青徐諸軍事征虜將軍有别廬在河内縣金谷澗中)
(時征西將軍祭酒王詡當還長安余與衆賢共送澗中)琴羽張兮簫鼔陳燕趙歌
兮傷美人(琴羽琴之羽聲說苑曰雍門周以琴見孟嘗君微揮角羽張晏甘泉賦注曰聲細不過羽)
(漢武帝秋風辭曰簫鼓鳴兮發擢歌古詩曰燕趙多佳人美者顔如玉)珠與玉兮豔草秋
羅與綺兮嬌上春驚駟馬之仰秣聳淵魚之赤鱗(言樂之盛)
(也韓詩外傳曰昔伯牙鼓琴而淵魚出聽瓠巴鼓瑟而六馬仰抹成公綏琴賦曰伯牙彈而駟馬仰子野揮而)
(玄鶴鳴)造分手而銜涕感寂漠而傷神(謝宣遠送王撫軍詩曰分手東城閩)
(吕氏春秋曰聖人不以感私傷神)乃有劍客慙恩少年報士(漢書李陵曰臣所將)
(屯邊者竒材劍客也又曰郭觧以軀藉友報仇少年慕其行亦輒為報讐)韓國趙厠吳宫燕
市(史記曰聶政者軹深井里人也濮陽嚴仲子事韓哀侯與韓相俠累有郄嚴仲子告聶政而言臣有仇聞)
(足下高義故進百金以交足下之驩聶政拔劍至韓直入上階刺殺俠累又曰豫讓者晉人也事智伯智伯甚)
(尊寵之趙襄子滅智伯讓乃變娃名為刑人入宫塗厠欲刺襄子故言趙厠又曰專諸者棠邑人也吳公子光)
(具酒請王僚酒既酣使專諸置匕首魚炙之腹中而進既至王前專諸以匕首刺王僚王僚立死又曰荆軻者)
(衞人也至燕與高漸離飲於燕市常若無人役荆軻為燕太子丹獻燕地圖圖窮匕首見因以匕首揕秦王)
割慈忍愛離邦去里瀝泣共訣抆血相視(服虔通俗文曰與死者辭)
(曰訣史記曰今太子請辭訣矣鄭玄毛詩箋曰往矣决别之辭訣與决音義同廣雅曰抆拭也泣血已見恨賦)
(抆武粉切)驅征馬而不顧見行塵之時起(史記曰荆軻遂發就車不顧)方
銜感於一劍非買價於泉裏(言銜感恩遇故效命於一劍非買價於泉壤之中也)
(尉僚子吳起曰一劍之任非將軍也)金石震而色變骨肉悲而心死(燕丹太子)
(白荆軻與武陽入秦秦王陛戟而見燕使鼔鐘並發羣臣皆呼萬歲武陽大恐面如死灰色戰國策曰武陽色)
(變史記曰聶政刺韓相俠累死因自破面抉眼屠腸而死莫知其誰韓取政尸暴於市能知者與千金久之莫)
(知其姊曰何愛妾之身而不揚吾弟之名於天下哉乃之韓市抱尸而哭曰此妾弟軹深井里聶政自殺於尸)
(旁晉楚齊聞之曰非獨政之賢乃其姊亦烈女莊子仲尼謂顔回曰夫哀莫大於心死)或乃邊郡
未和負羽從軍(司馬相如檄蜀文曰邊郡之士聞烽舉燧燔漢書曰羽障徼曰邊郡服虔曰士)
(負羽楊子雲羽獵賦曰蒙循負羽挾鏌邪而羅者以萬計)遼水無極雁山參雲(水經曰遼)
(山在玄菟高句麗縣遼水所出海内西經曰大澤方百里鳥所生在雁山雁出其間孟子曰太山之高參天入)
(雲謝承後漢書劉詡曰程夫人富貴參雲)閨中風暖陌上草薰(薰香氣也)日出天
而曜景露下地而騰文鏡朱塵之照爛襲青氣之烟煴
(楚辭曰經堂入奥朱塵筵些王逸曰朱畫承塵也或曰朱塵紅塵楚辭曰芳菲菲兮襲人易通卦驗曰震東方)
(也主春分日出青氣出震此正氣也司馬彪注曰襲入也)攀桃李兮不忍别送愛子
兮霑羅裙(言當盛春之時而分别不忍也左氏傳趙盾曰括君趙氏之愛子杜預曰括趙盾異母弟)
(趙姬文公女也)至如一赴絶國詎相見期(琴道曰雍門周以琴見孟嘗君孟嘗君曰)
(先生鼔琴亦能令悲乎周曰臣之所能人悲者無故生離遠赴絶國無想見期臣為一揮琴而太息未有不悽)
(愴而流涕者絶國絶遠之國)視喬木兮故里决北梁兮永辭(王充論衡曰睹)
(喬木知舊都孟子見齊宣王所謂故國者非謂有喬木之謂也臣非但見其高大樹木也為有累世修德之臣)
(也楚辭曰濟江海兮蟬蜕决北梁兮永辭)左右兮魂動親賓兮淚滋(蘇武詩曰淚為)
(生别滋)可班荆兮贈恨唯罇酒兮叙悲(方氏傳曰楚聲子與伍舉俱楚人舉)
(將奔晉聲子將如晉遇之於鄭郊班荆而坐相與食蘇武詩曰我有一罇酒欲以贈遠人願子留斟酌敘此平)
(生親)值秋雁兮飛日當白露兮下時怨復怨兮遠山曲去
復去兮長河湄(毛詩曰居河之湄爾雅曰水草交曰湄)又若君居淄右妾
家河陽(漢書有淄川國又河内郡有河陽縣淄或為塞)同瓊珮之晨炤共金爐
之夕香(毛詩曰有女同車顔如舜華將翺將翔珮玉瓊琚司馬相如美人賦曰金爐香薰黼帳周垂)
君結綬兮千里惜瑶草之徒芳(結綬將仕也顔延年秋胡詩曰帨巾千里外結)
(綬登王基漢書曰蕭育與朱博友長安語曰蕭朱結綬宋玉高唐賦曰我帝之季女名曰瑶姬未行而亡封于)
(巫山之臺精魂為草寔為靈芝山海經曰如瑶之山帝女死焉名曰女尸化為䔄草其葉胥成其花黃其實知)
(兔絲服者媚千人郭璞曰瑶與䔄並音遥然䔄與瑶同)慙幽閨之琴瑟晦高臺之
流黃(張載擬四愁詩曰佳人贈我筒竹布便以報之流黃素環濟要略曰間色有五紺紅縹紫流黃也)
春宫閟此青苔色秋帳含兹明月光(毛詩曰閟宫有恤毛萇詩傳曰門閉)
(也班婕妤自傷賦曰應門閍弓玉階苔劉休玄擬古詩曰羅帳延秋月)夏簟清兮晝不草
冬釭凝兮夜何長(張儼席賦曰席為冬設簟為夏施夏侯湛釭燈賦曰秋曰既逝冬夜悠長)
織錦曲兮泣已盡迴文詩兮影獨傷(織錦迴文詩序曰竇韜秦州被徙沙)
(漠其妻蘇氏秦州臨去别蘇誓不更娶至沙漠更娶婦蘇氏織錦端中作此迴文詩以贈之符國時人也)儻
有華陰上士服食還仙(列仙傳修芊者魏人也華陰山下石室中有龍石叚其上取黃)
(精食之後云不知所之)術既妙而猶學道已寂而未傳(方言曰寂安静也)
守丹竈而不顧鍊金鼎而方堅(南越志曰長沙郡瀏陽縣東有王喬山山有合)
(丹竈不顧不顧於世也鍊金鼎鍊金為丹之鼎也抱朴子曰鄭君唯見授金丹之經又曰九轉丹内神鼎中史)
(記曰黃帝采首山銅鑄鼎鼎成龍下迎黃帝也方堅其志方堅也)駕鶴上漢驂鸞騰天
(列仙傳曰王子晉吹笙作鳳鳴遊伊洛之間道士浮丘公接上嵩高三十餘年後上見桓良曰告我家七月七)
(曰待我緱氏山下望之不能得到舉手謝世人數日去祠於緱山下雷次宗豫章記曰洪井有鸞岡鶴嶺舊說)
(洪崖先生與子晉乘鸞所憩於此張僧鑒豫章記曰洪井有鸞岡舊說云洪崖先生乘鸞所憩處也鸞罔西有)
(鶴嶺王子喬控鶴所經過處)暫遊萬里少别千年(神仙傳曰若士者仙人也燕人盧敖)
(者秦時遊北海而見若士曰一舉而千里吾猶未之能今子始至於此乃語窮豈不陋哉馬明先生隨神女還)
(岱見安期生語神女曰昔與女郎遊於安息西海之際意此未久已二千年矣)惟世間兮重别
謝主人兮依然(說文曰謝辭也)下有芍藥之詩佳人之謌(詩溱洧章)
(刺辭也兵革不息男女相亂淫風大行莫之能救云維士與女伊其相謔贈之以芍藥注芍藥香草也箋曰伊)
(因也士女往觀因相與戲謔行夫婦之事其别則送與芍藥結恩情也漢書李延年歌曰北方有佳人絶世而)
(獨立)桑中衞女上宫陳娥(衞陳二國名也毛萇桑中章曰期我乎桑中要我乎上宫送我)
(於淇之上注桑中淇上上宫所期之地箋云此思孟姜之愛厚己也此期我於桑中要我於上官送我於淇水)
(之上又竹竿章衞女思歸適異國而不見答思而能以禮也女子有行遠父母兄弟箋云行道也女子之道當)
(嫁耳不以答違婦道也又燕燕章衞莊姜送歸妾也注莊姜無子陳女戴媯生子名完莊姜以為子莊公薨子)
(完立而州吁殺之戴媯於是大歸莊姜送於野作詩以見己志方言曰秦晉之間美貎謂之娥)春草
碧色春水綠波送君南浦傷如之何(楚辭曰子交手兮東行送美人兮南)
(浦)至乃秋露如珠秋月如珪(陸雲芙容詩曰盈盈河上露灼灼知明珠遯甲開山)
(圖曰禹遊於東海得玉珪碧色圓如曰月以自炤目達幽冥)明月白露光陰往來與
子之别思心徘徊是以别方不定别理千名(千名言多也南都賦)
(曰百種千召)有别必怨有怨必盈(蔡琰詩曰心吐思兮胸憤盈)使人意奪
神駭心折骨驚(亦互文也左氏傳衞太子檮曰無折骨)雖淵雲之墨妙嚴
樂之筆精(漢書曰王襃字子淵揚雄字子雲漢書曰嚴安臨淄人也徐樂燕無終人也上疏言時務)
(上召見乃拜樂安皆為郎中)金閨之諸彦蘭臺之羣英(金閨金馬門也史記曰金)
(門官者署承明金馬著作之庭東方朔曰公孫弘等待詔金馬門蘭臺臺名也傅毅班固等為蘭臺令是也論)
(衡曰孝明好文人並徵蘭臺之官文雄會聚)賦有凌雲之稱辯有雕龍之聲
(史記荀卿趙人年五十始來遊學於齊鄒衍之術迂大而閱辯奭也文難施齊人為諺曰談天衍劉向别錄曰)
(鄒衍之所言五德終始天地廣大書言天事故曰談天雕龍&KR0008;&KR0008;修鄒衍之術文飾之若雕鏤龍文故曰雕龍)
誰能摹暫離之状寫永訣之情者乎
文選卷十六
