文選卷四十九梁蕭統編
唐李善註
史論
公孫弘傳贊
班孟堅
贊曰公孫弘卜式倪寬皆以鴻漸之翼困於燕雀(李竒漢書)
(注曰漸進也鴻一舉而進千里者羽翼之材也弘等言皆以大材初困為俗所薄若燕雀不知鴻鵠之志)遠
迹羊豕之間非遇其時焉能致此位乎(漢書曰公孫弘少時家貧牧豕)
(海上年四十餘乃學春秋武帝初即位召賢良文學士是時弘年六十徵賢良文學對策拜博士遷丞相又曰)
(卜式以田畜為事式以入山牧羊十餘年羊致千餘頭上拜為中郎遷御史大夫韋昭漢書注曰遠迹謂耕牧)
(在遠方也)是時漢興六十餘載海内乂安府庫充實而四夷
未賓制度多闕上方欲用文武求之如弗及始以蒲輪
迎枚生見主父而歎息(漢書曰武帝為太子聞枚乘名及即位乘已年老廼以安車蒲)
(輪徵乘又曰主父偃齊國臨淄人武帝時言九事其八事為律令上書闕下朝奏暮召入見謂曰公安在何相)
(見之晩也)羣士慕響異人並出卜式拔於芻牧弘羊擢於賈
(古)豎(漢書曰桑弘羊洛陽賈豎子也)衞青奮於奴僕日磾出於降虜(漢書)
(曰衞青其父鄭季與陽信長公主家僮衞媼通生青青姊入宫幸上召青為建章監侍中又曰金日磾本匈奴)
(休屠王子王降漢後悔昆邪王殺之將其衆降日磾以父不降没入官輪黃門養馬馬肥好上拜為馬監)斯
亦曩時版築飯牛之明已(尚書序曰高宗夢得說使百工營求諸野得諸傅巖孟子)
(曰傳說舉於版築之間吕氏春秋曰寗戚飯牛居車下望桓公悲擊牛角而疾歌矣)漢之得人於
兹為盛儒雅則公孫弘董仲舒倪寬(漢書曰倪寬治尚書為侍御史上問)
(尚書一篇擢為中大夫)篤行則石建石慶(漢書曰石奮長子建次子慶皆以馴行孝謹官)
(至二千石)質直則汲黯卜式(汲黯已見西征賦漢書曰卜式言郡國不便鹽鐵船有算可罷)
推賢則韓安國鄭當時(漢書曰韓安國所推舉皆廉士賢於已者於梁舉壺遂臧固至)
(此皆天下名士鄭當時已見西征賦)定令則趙禹張湯(漢書曰張湯遷太中大夫與趙禹共)
(定諸律令又曰趙禹□人至中大夫□音邰)文章則司馬遷相如滑稽則東
方朔枚臯(楚辭曰突梯滑稽如脂如韋王逸曰轉免隨俗也漢書曰枚臯字少孺不通經術談笑類)
(俳倡以故得媟黷)應對則嚴助朱買臣(漢書曰嚴助為中大夫與朱買臣並在左右)
歷數則唐都洛下閎(漢書曰造漢太初歷方士唐都巴郡落下閎與焉益部耆舊傳曰閎)
(字長公巴郡閬中人也明曉天文地理隠於落亭武帝時友人同縣譙隆薦閎待詔太史更作太初歷拜侍中)
(辭不受風俗通曰姓有落下漢有落下閎)協律則李延年(漢書曰李延年中山人坐法腐刑善)
(歌新聲為協律都尉)運籌則桑弘羊(漢書曰桑弘羊以心計為侍中)奉使則張騫
蘇武(張騫蘇武已見西征賦)將帥則衞青霍去病(衞青霍去病已見長楊賦)受
遺則霍光金日磾(漢書曰武帝病篤霍光曰如有不諱誰當嗣者上曰立少子君行周公之)
(事光讓日磾日磾亦曰臣不如光並受遺詔轉少主)其餘不可勝紀是以興造功
業制度遺文後世莫及孝宣承統纂修洪業(國語曰祭公謀父曰)
(時序其德纂修其緒)亦講論六藝招選茂異(六藝六經也漢書武帝詔曰察吏民茂才)
(異等)而蕭望之梁丘賀夏侯勝韋玄成嚴彭祖尹更始以
儒術進(漢書曰蕭望之修齊詩事同縣后倉又曰梁丘賀字長公從京房受易賀入說上善之以賀為)
(郎至少府又曰夏侯勝從濟南伏生受尚書至長信少府又曰韋賢修詩傳子玄成至丞相又曰嚴彭祖字次)
(公與顔安樂俱事眭孟公羊春秋有顔嚴之學為太子太傅又曰穀梁學有尹更始為諫議大夫)劉向
王褒以文章顯將相則張安世趙充國魏相邴吉于定
國杜延年(漢書曰張安世字少孺宣帝即位為大司馬車騎將軍又曰杜延年字幼公為太僕給事)
(中宣帝任信之即奉駕入給事中趙充國于定國已見西征賦)治民則黃霸王成龔遂
鄭弘召信臣韓延夀尹翁歸趙廣漢嚴延年張敞之屬
(漢書曰黃霸字次公為楊州刺史宣帝以為潁川太守又曰王成為膠東相政甚有聲宣帝最先褒之又曰龔)
(遂字少卿宣帝以為渤海太守人皆富實獄訟止息又曰鄭弘字穉卿為淮陽相以高第入為右扶風又曰召)
(信臣字翕卿為南陽太守吏民親愛號之曰召父又曰韓延夀字長公為東郡太守吏民敬畏趨嚮之斷獄大)
(減為天下最又曰尹翁歸字子況拜東海太守東海大治又曰嚴延年字次卿為涿郡太守道不拾遺趙張已)
(見西征賦)皆有功迹見述於後世參其名臣亦其次也
晉紀論晉武帝革命
干令升(何法盛晉書曰干寶字令升新蔡人始以尚書郎領國史遷散騎常侍卒撰晉)
(紀起宣帝迄愍五十三年評論切中咸稱之善)
史臣曰帝王之興必俟天命(尚書曰俟天休命)苟有代謝非人
事也(淮南子曰二者代謝舛馳高誘曰代更也謝次也)文質異時興建不同(春秋)
(元命苞曰王者一質一文據天地之道也天質而地文又曰正朔三而改文質再而復)故古之有
天下者栢皇栗陸以前為而不有應而不求執大象也
(莊子曰獨不知至德之時乎昔者栢皇氏栗陸氏若此之時則至治也淮南子曰天地大矣成而弗有老子曰)
(執大象天下往)鴻黃世及以一民也(父子相承以一民之心也左氏傳史克曰昔帝鴻氏)
(有不才子杜預曰帝鴻黃帝也禮記曰大人世及以為禮)堯舜内禪體文德也漢魏
外禪順大名也(謝靈運晉書禪位表曰夫唐虞内禪無兵戈之事故曰文德漢晉外禪有翦伐)
(之事故曰順名以名而言安得不僭稱以為禪代邪靈運之言似出於此文既詳悉故具引之)湯武革
命應天人也(周易曰湯武革命順乎天而應乎人)高光爭伐定功業也(漢高)
(祖及光武也仲長子昌言曰高光二祖之神武遇際會而不能得管子曰禹平治天下及紂而亂之湯放桀以)
(定禹功也湯平治天下及紂而亂之武王伐紂以定湯功也)各因其運而天下隨時
隨時之義大矣哉(周易曰隨元亨隨時之義大矣哉)古者敬其事則命
以始今帝王受命而用其終(尚書曰月正元日舜格于文祖孔安國曰將即政故)
(至文祖廟告也魏志曰陳留王咸熙二年十二月禪位於晉嗣王左氏傳曰晉侯使太子申生伐東山臯落氏)
(狐突歎曰時事之徵也故敬其事則命以始今命以時卒閟其事也)豈人事乎其天意乎
晉紀總論
干令升
史臣曰昔高祖宣皇帝以雄才碩量應運而仕(范曄後漢書曰)
(陶謙奏記於朱雋曰將軍旣文且武應運而出)值魏太祖創基之初籌畫軍國
嘉謀屢中(干寶晉紀曰魏武帝為丞相命高祖為文學掾每與謀策畫多善)遂服輿軫
驅馳三世(干寶晉紀曰魏文帝即王位為丞相長史明帝即位遷驃騎大將軍)性深阻有
如城府而能寬綽以容納行任數以御物而知人善采
拔(管子曰聖君任法不任智任數不任說尚書禹曰知人則哲能官人)故賢愚咸懷小大
畢力(尚書穆王曰小大之臣咸懷忠長東觀漢記太史官曰明主勞神忠臣畢力)爾乃取鄧
艾於農隙引州泰於行役委以文武各善其事(魏志曰鄧艾字)
(士林義陽人也典農綱紀上計吏因使見太尉司馬宣王宣王奇之辟以為掾遷尚書郎郭頒世語曰初荆州)
(刺史裴潛以州泰為從事司馬宣王鎮宛潛數遣詣宣王由此為宣王所知歷兖豫州刺史)故能西
禽孟達東舉公孫淵(干寶晉紀曰新城太守孟達反高祖親征之屠其城斬達魏志曰公)
(孫淵為遼東太守景初元年徵淵遂發兵逆於遼隧自立為燕王二年遣司馬宣王征淵斬淵傳首洛陽)内
夷曹爽外襲王陵(干寶晉紀曰高祖與曹爽俱受遺輔政爽横恣日甚高祖乃奏事永寧宫)
(廢爽兄弟以侯歸第有司奏黃門張當辭道爽反狀遂夷三族又曰高祖東襲太尉王陵于夀春初陵以魏主)
(非明帝親生且不明也謀更立楚王彪陵聞軍至面縛請降高祖解縛反服見之送之京都飲藥而死)神
略獨斷征伐四克(揚雄連珠曰兼聽獨斷聖王之法也法言曰湯武桓桓征伐四克)維
御羣后大權在已(春秋孔演圖曰天子執圖諸侯得之大權成)屢拒諸葛亮
節制之兵而東支吳人輔車之勢(漢書曰齊桓晉文之兵可謂入其域而有)
(節制矣左氏傳宫之奇曰諺所謂輔車相依脣亡齒寒)世宗承基太祖繼業(干寶晉紀)
(曰世宗景皇高祖崩以撫軍大將軍輔政又曰太祖文皇帝母弟也世宗崩進位大將軍錄尚書事輔政)軍
旅屢動邊鄙無虧於是百姓與能大象始構矣(周易曰人謀鬼)
(謀百姓與能大象已見上文)玄豐亂内欽誕寇外(干寶晉紀曰中書令李豐推太常夏)
(侯玄謀廢大將軍世宗聞之乃遣王羡迎豐至世宗責之豐知禍及遂放惡言勇士築殺之玄夷三族又曰揚)
(州刺史文欽自曹爽死後隂懷異志乃矯太后令罪狀世宗世宗自帥中軍討之欽敗得入吳又曰鎮東大將)
(軍諸葛誕貳于我太祖親率六軍東征拔之斬誕首夷三族也)潛謀雖密而在幾必兆
淮浦再擾而許洛不震咸黜異圖用融前烈(左氏傳曰咸黜不端)
(尚書王曰公劉克篤前烈)然後推轂鍾鄧長驅庸蜀(干寶晉紀曰景元四年大舉伐)
(蜀太祖部分諸軍指授方略使征西將軍鄧艾自狄道攻姜維於沓中使鎮西將軍鍾會自駱谷襲漢中漢書)
(馮唐曰上古王者遣將也跪而推轂曰閫以内寡人制之閫以外將軍制之戰國策曰樂毅輕卒銳兵長驅至)
(齊尚書曰及庸蜀人)三關電掃劉禪入臣(吳志賀邵曰劉氏據三關之險守重山之固張)
(瑩漢南記曰蜀有陽平江關白水北為三關干寶晉紀曰鄧艾進軍城北蜀主劉禪面縛輿櫬詣壘門范曄後)
(漢書閻忠說車騎將軍皇甫嵩曰旬月之間神兵電掃)天符人事於是信矣(東觀漢記)
(耿純說上曰天時人事已可知矣)始當非常之禮終受備物之錫(干寶晉紀)
(曰天子命太祖為晉公九錫之禮又進公爵為王左氏傳子魚曰備物典策)名器崇於周公
權制嚴於伊尹至於世祖遂享皇極(世祖武帝也尚書考靈耀曰建用皇)
(極宋均曰建立也皇極大中也)正位居體重言慎法(周易曰君子正位居體也法言曰重)
(言重行言重則有法行重則有德)仁以厚下儉以足用(周易曰山附於地剥上以厚下)
(安宅毛詩序曰儉以足用寬以愛民)和而不弛寬而能斷(論語曰君子和而不同韋昭國)
(語注曰弛廢也尚書曰寬而栗斷猶決也)故民詠惟新四海悦勸矣(毛詩曰周雖舊)
(邦其命維新周易曰說以先民民忘其勞說以犯難民忘其死說之大民勸矣哉)聿修祖宗之
志思輯戰國之苦(毛詩曰無念爾祖聿修厥德)腹心不同公卿異議
而獨納羊祜之策以從善為衆(干寶晉紀曰征南大將軍羊祜來朝上疏云以)
(國家之盛強臨吳之危弊軍不踰時剋可必也上納之而未宣左氏傳欒武子曰善鈞從衆夫善衆之主也從)
(之不亦可乎)故至於咸寧之末遂非羣議而杖王杜之決(干寶)
(晉紀曰咸寧五年龍驤將軍王濬上疏曰吳王荒淫且觀時運宜征伐上將許之賈充荀勖等畢諫以為不可)
(張華固勸之杜預亦上疏上先納羊祜之謀重以濬預之決乃發詔諸方大舉)汎舟三峽介馬
桂陽(左氏傳晉饑秦輸之粟命之曰汎舟之役劉淵林蜀都賦注曰三峽巴東永安縣有高山相對民謂)
(之峽左氏傳曰晉郤克與齊侯戰于鞍齊侯不俟介馬而馳之漢書曰有桂陽郡高帝置之)役不二
時江湘來同(干寶晉紀曰咸寧五年十一月命安東將軍王渾龍驤將軍王濬帥巴蜀之卒浮江)
(而下太康元年四月王濬鼔譟入于石頭城吳主孫皓面縛輿櫬降于濬毛詩曰淮夷來同)夷吳蜀
之壘垣通二方之險塞掩唐虞之舊域班正朔於八荒
(漢書曰賈捐之曰堯舜之盛也地方不過數千里論語比考䜟曰正朔所加莫不歸義甘泉賦曰八荒協兮萬)
(國諧)太康之中天下書同文車同軌(禮記子曰今天下書同文車同軌)牛
馬被野餘糧棲畆行旅草舍外閭不閉(東觀漢記曰建武十七年商賈)
(重寶單車露宿牛馬放牧道無拾遺淮南子曰昔容成之時置餘糧於畆首蔡邕胡廣碑曰餘糧棲乎畎畆毛)
(詩曰召伯所茇毛萇曰茇草舍也禮記曰外戶不閉謂之大同)民相遇者如親其匱乏
者取資於道路(禮記孔子曰昔者大道之行也人不獨親其親不獨子其子)故於時
有天下無窮人之諺(莊子孔子曰當堯舜而天下無窮人非知得也當桀紂而天下無通)
(人非知失也)雖太平未洽亦足以明吏奉其法民樂其生百
代之一時矣(東觀漢記詔曰吏安其職民樂其業孝經援神契曰天下歸往人人樂生論語曰百)
(世可知言喻遠也)武皇既崩山陵未乾(漢書崔禹曰將軍墳墓未乾)楊駿被
誅母后廢黜(干寶晉紀曰永平元年誅太傅楊駿遷太后楊氏于永寧宫策廢為庶人居於金墉)
(城)朝士舊臣夷滅者數十族尋以二公楚王之變(干寶晉紀)
(曰太子太傅孟觀知中宫旨因譛二公欲行廢立之事楚王瑋殺太宰汝南王亮太保衞瓘張華以二公既亡)
(楚必專權使董猛言於后遣謁者李雲宣詔免瑋付廷尉瑋以矯詔伏誅)宗子無維城之助
而閼伯實沈之郤歲構(毛詩曰懷德惟寧宗子惟城左氏傳子産曰昔高辛氏有二子)
(伯曰閼伯季曰實沈居曠久不相能日尋干戈以相征討閼伯實沈則參商也)師尹無具瞻之
貴而顚墜戮辱之禍日有(毛詩曰赫赫師尹民具爾瞻)至乃易天子
以太上之號而有免官之謠(臧榮緒晉書曰惠帝永康二年禪位于趙王倫倫以)
(兵留守衞上號曰大上皇改金墉曰永安宫中書令繆播云太史案星變事當有免官天子)民不見
德唯亂是聞(左氏傳卜偃曰民不見德唯亂是聞)朝為伊周夕為桀跖(莊子)
(曰施不及三王天下大駭矣下有盗跖上有曾史)善惡陷於成敗毁譽脅於勢
利於是輕薄干紀之士役姦智以投之如夜蟲之赴火
(范曄後漢書曰李寶勸劉嘉且觀成敗光武聞告鄧禹曰當是長安輕薄兒誤之耳左氏傳季孫盟臧氏曰無)
(或如臧孫紇干國之紀吕氏春秋曰人主有能明其德者天下之士歸之若蟬之赴明火也)内外混
淆庶官失才(鄭玄毛詩箋曰内謂諸夏也外謂夷狄也尚書曰推賢讓能庶官乃和)名實
反錯天網解紐(管子曰循名而案實案實而定名名實相為情)國政迭移於亂
人禁兵外散於四方方岳無鈞石之鎮關門無結草之
固(漢書曰十六兩為觔三十觔為鈞四鈞為石左氏傳曰晉輔氏之役魏顆見老人結草以亢社回回躓而)
(顛仆)李辰石冰傾之於荆揚(干寶晉惠紀曰蜀賊李流攻益州發武勇以西赴益州兵)
(不樂西征李辰因之誑曜百姓以山都民丘沈為主石冰應之石冰略揚州揚州刺史蘇峻降)劉淵王
彌撓之於青冀(干寶晉紀曰劉淵遷離石遂謀亂淵在西河離石攻破諸郡縣自稱王又曰王)
(彌攻東党東安二郡復攻青州)二十餘年而河洛為墟戎羯稱制二帝
失尊山陵無所(干寶晉懷紀曰賊劉曜寇京都百官失守天子蒙塵於平陽又愍紀曰劉曜寇)
(長安劉粲寇於城下天子蒙塵於平陽矣)何哉樹立失權託付非才四維不
張而苟且之政多也(管子曰不供祖舊則孝弟不備四維不張國乃滅亡四維一曰禮二)
(曰義三曰廉四曰恥漢書王嘉上疏曰上下相望莫有苟且之意)夫作法於治其弊猶
亂作法於亂誰能救之(左氏傳曰渾罕曰君子作法於涼其弊猶貪作法於貪弊將若)
(之何)故于時天下非暫弱也軍旅非無素也彼劉淵者離
石之將兵都尉王彌者青州之散吏也(干寶晉武帝紀曰太康八年詔)
(劉淵領北部都尉)蓋皆弓馬之士驅走之人凡庸之才非有吳
先主諸葛孔明之能也新起之寇烏合之衆非吳蜀之
敵也(曾子曰烏合之衆初雖相歡後必相咋)脱耒為兵裂裳為旗非戰國
之器也(賈儀過秦論曰斬木為兵揭竿為旗)自下逆上非鄰國之勢也然
而成敗異效擾天下如驅羣羊舉二都如拾遺芥(孔安國尚)
(書傳曰擾亂也淮南子曰兵略者乘勢以為資清淨以為常避實就虛若驅羣羊此所以言兵者也漢書梅福)
(上書曰高祖舉秦如鴻毛取楚如拾遺)將相侯王連頭受戮乞為奴僕而
猶不獲(干寶晉紀曰劉曜入京都殺大將軍吳王晏光禄大夫竟陵王其餘官僚僵尸塗地百不遺一)
后嬪妃主虜辱於戎卒豈不哀哉(孫盛晉陽秋曰劉曜入于京都六宫幽辱)
(征西將軍南陽王模出降以模妃劉氏賜胡張平為妻)夫天下大器也羣生重畜
也(文子老子曰天下大器也不可執也不可為也為者敗之執者失之漢名臣奏陳風對問曰民如六畜在)
(牧養者耳)愛惡相攻利害相奪(周易曰愛惡相攻而吉凶生情偽相感而利害生六韜曰)
(利害相瑧猶循環之無端)其勢常也若積水於防燎火於原未嘗暫
静也(周禮曰以防止水鄭玄曰偃瀦畜流水之陂尚書曰若火之燎於原)器大者不可以
小道治勢動者不可以爭競擾古先哲王知其然也是
以捍其大患而不有其功禦其大災而不尸其利(禮記曰聖)
(主之制祭祀也能禦□大災則祀之能捍大患則祀之)百姓皆知上德之生已而
不謂浚已以生也(左氏傳子産寓書於子西以告宣子曰母寧使人謂子子實生我而謂子)
(浚我以生乎杜預曰浚取也)是以感而應之悦而歸之如晨風之鬱
北林龍魚之趣淵澤也(毛詩曰鴥彼晨風鬱彼北林孫卿子曰川淵深而魚鼈歸之刑)
(政平而百姓歸之川淵者龍魚之居也國家者士人之居也)順乎天而享其運應乎
人而和其義然後設禮文以治之斷刑罰以威之(孝經曰安)
(上治民莫善於禮毛詩序曰君臣上下動無禮文左氏傳叔向貽子産書曰嚴斷刑罰以威其滛)謹好
惡以示之審禍福以喻之(孝經曰示之以好惡而民知禁謝承後漢書曰朱雋宣國)
(威靈審示禍福)求明察以官之篤慈愛以固之故衆知向方(左氏)
(傳叔向曰猶求聖哲之主明察之官忠信之長慈惠之師禮記曰樂行而人向方)皆樂其生而
哀其死(鶡冠子所謂人者惡死樂生)悦其教而安其俗(孟子曰萬乘之國行仁政)
(民皆悦之猶觧倒懸也老子曰安共居樂其俗)君子勤禮小人盡力(趙岐孟子章指曰治)
(身勤禮君子所能家語曰子路治蒲孔子曰此其恭敬以信故共人盡力)廉恥篤於家閭邪
僻銷於胷懷(廉恥已見上注禮記曰惰慢邪僻之氣不設於身體)故其民有見危
以授命而不求生以害義(論語子張曰士見危授命又子曰志士仁人無求生以害)
(仁)又况可奮臂大呼聚之以干紀作亂之事乎(漢書淮南王安)
(上疏曰陳勝吳廣奮臂大呼天下響應)基廣則難傾根深則難拔(文子曰人主之)
(有民猶城之有基木之有根根深則本固基厚則上安)理節則不亂膠結則不遷
是以昔之有天下者所以長久也夫豈無僻主頼道德
典刑以維持之也(左氏傳韓厥曰三代之令王皆數百年保天之祿夫豈無僻主頼前哲以)
(免也毛詩曰雖無老成人尚有典刑)故延陵季子聽樂以知諸侯存亡之
數短長之期者蓋民情風教國家安危之本也(左氏傳曰吳公)
(子札來聘請觀於周樂使工為之歌鄭曰其細已甚民不堪也是其先亡乎為之歌齊曰表東海者其太公乎)
(國未可量也)昔周之興也后稷生於姜嫄而天命昭顯文武
之功起於后稷(毛詩序曰后稷生於姜嫄文武之功起於后稷)故其詩曰思文
后稷克配彼天又曰立我蒸民莫匪爾極(毛詩周頌文也鄭玄曰周)
(公思先祖之有文德者后稷之功能配天又播殖百穀蒸民乃粒天下無不於汝得共中者言反其性)又
曰實穎實栗即有邰(胎)家室(毛詩大雅文也毛萇曰穎垂穎也鄭玄曰栗成熟也)
(后稷教世種黍稷堯改封於邰就其家室無變更也)至于公劉遭狄人之亂去邰
之豳身服厥勞故其詩曰乃裹□糧于槖(託)于囊(毛詩大雅)
(文毛萇曰小曰槖大曰囊鄭玄曰為狄人所迫逐不忍鬭其民裹糧食囊之中棄其餘而去)陟則在
巘復降在原以處其民(毛詩大雅文也毛萇曰巘小山别於大山者也鄭玄曰由原而)
(升巘復下在原言反復之重民居也)以至于太王為戎翟所逼而不忍百
姓之命杖策而去之(莊子曰大王亶父居豳狄人攻之太王曰與人之兄居而殺其弟與)
(人之父居而殺其子吾不忍也子皆免居矣因杖策而去)故其詩曰來朝走馬帥西
水滸至于岐下(毛詩大雅文鄭玄曰來朝走馬言其避惡早且疾也循西水涯漆沮側也謂亶)
(父避狄循漆沮之水而至岐下)周民從而思之曰仁人不可失也故從
之如歸市(毛萇詩傳曰古公處豳狄人侵之乃屬其耆老而告之曰吾聞之君子不以其養人者害)
(人二三子何患無君去之踰梁山邑於岐山之下豳人曰仁人之君不可失也從之如歸市)居之一
年成邑二年成都三年五倍其初(新序曰大王亶父止於岐下百姓扶老攜)
(幼隨而歸之一年成邑二年成都三年五倍其初)每勞來而安集之(毛詩序曰萬民離散)
(不安其居而能勞來安集之)故其詩曰乃慰乃止乃左乃右乃疆乃
理乃宣乃畝(毛詩大雅文也毛萇曰慰安也人心定乃安穏其居乃左右而處之乃疆理其經界)
(乃時耕其田畝者鄭玄曰時耕曰宣)以至于王季能貊其德音(毛詩曰維此王季帝)
(度其心貊其德音毛萇曰心能制義曰度貊静也鄭玄曰德政應和曰貊)故其詩曰克明克
類克長克君載錫之光(毛詩大雅文也左傳勤施無私曰類教誨不倦曰長慶賞刑威)
(曰君毛萇曰光大也鄭玄曰載始也始使之顯著也)至於文王備修舊德而惟新
其命(毛詩曰周雖舊邦其命惟新鄭玄曰太王國於周至文王而受命言新者美之也)故其詩
曰惟此文王小心翼翼昭事上帝聿懷多福(毛詩大雅文也鄭玄)
(曰小心翼翼恭順之貎也昭明也聿述也懷思也謂能明事上天又能述思多福)由此觀之周
家世積忠厚仁及草木内睦九族外尊事黃耉養老乞
言以成其福禄者也(毛詩行葦序文)而其妃后躬行四教(禮記曰古)
(婦人教以婦德婦言婦容婦功鄭玄毛詩箋曰法度莫大於四教)尊敬師傅服澣濯之
衣修煩辱之事化天下以婦道(毛詩葛覃序也詩曰葛之覃兮毛萇曰葛所以)
(為絺綌女功之事煩辱者也)故其詩曰刑于寡妻至于兄弟以御于
家邦(毛詩大雅文也毛萇曰刑法也鄭玄曰御治也文王以禮法接其妻至于宗族又能為正治於家邦)
是以漢濱之女守絜白之志中林之士有純一之德(毛詩)
(曰漢有游女不可求思鄭玄曰女雖出游漢水之上人無欲求犯禮者亦由貞絜使之然也毛詩曰肅肅兔置)
(施于中林赳赳武夫公侯腹心鄭玄曰亦言賢)故曰文武自天保以上治内采
薇以下治外始於憂勤終於逸樂(毛詩六月序也鄭玄曰内謂諸夏也外謂)
(夷狄也)於是天下三分有二猶以服事殷諸侯不期而會
者八百猶曰天命未至(論語孔子曰三分天下有其二以服事殷周之德其可謂至德)
(已矣周書曰武王將渡河不期同時一朝會於武王郊祀下者八百諸侯史記曰武王至於孟津諸侯皆曰帝)
(紂可伐武王曰天命未至也)以三聖之智伐獨夫之紂猶正其名教
曰逆取順守保大定功安民和衆(琴操曰崇侯譖文王於紂曰西伯昌聖人)
(也長子發中子旦皆聖三聖合謀將不利於君尚書武王曰獨夫受洪惟作威孔安國尚書傳曰湯順天應人)
(逆取順守左氏傳楚子曰夫武禁㬥戢兵保大定功安民和衆豐財)猶著大武之容曰未
盡善也(論語孔子曰謂武盡美矣未盡善也)及周公遭變陳后稷先公風
化之所由致王業之艱難者則皆農夫女工衣食之事
也(毛詩七月序也)故自后稷之始基静民十五王而文始平之十
六王而武始居之十八王而康克安之(國語曰靈王二十年榖洛鬭王)
(欲壅之太子晉諫曰后稷始基静民十五王而文始平之十八王而康克安之其難也如是韋昭曰基始也靜)
(安也自后稷播百榖以始安民凡十五王世脩其德至文王乃平民受命也十五王謂后稷不窋鞠陶公劉慶)
(節皇僕羌弗毁俞公非高圉亞圉公紺大王王季文王也十八者加武王成王康王并上十五)故其積
基樹本經緯禮俗節理人情恤隠民事如此之纏綿也
(潘元茂九錫文曰經緯禮律王肅家語注曰經緯猶織以成之也國語祭公謀父曰勤恤民隠)爰及上
代雖文質異時功業不同(文質已見上文)及其安民立政者其
揆一也(安民已見上文尚書有立政篇孟子曰先聖後聖其揆一也)今晉之興也功
烈於百王事捷於三代蓋有為以為之矣(禮記孔子曰昔者魯公伯)
(禽有為為之)宣景遭多難之時務伐英雄誅庶桀以便事(左氏)
(傳司馬侯曰或乃多難尸子曰便事以立官也以固其國)不及修公劉大王之仁也
受遺輔政屢遇廢置故齊王不明不獲思庸於亳(魏志曰齊)
(王芳字蘭卿明帝崩即皇帝位大將軍司馬景王廢帝以太后令遣芳歸蕃于齊尚書曰太甲既立弗明伊尹)
(放諸桐宫三年復歸于亳思庸也)高貴沖人不得復子明辟(魏志曰高貴鄉公諱)
(髦字士彦齊王廢即皇帝位魏氏春秋曰帝自出討文王擊戰鼔出雲龍門賈充自外入帝師潰騎督成悴弟)
(濟以矛進帝崩于師尚書曰惟予沖人弗及知又周公曰朕復子明辟)二祖逼禪代之期
不暇待參分八百之會也(二祖景文)是其創基立本異於先
代者也(景福殿賦曰武創元基)又加之以朝寡純德之士鄉乏不
二之老(尚書曰昔君文武則有不二心之臣)風俗滛僻恥尚失所學者以
莊老為宗而黜六經(干寶晉紀劉弘教曰太康以來天下共尚無為貴談莊老少有說事)
談者以虛薄為辯而賤名儉(王隠晉書王衍不治經史唯以莊老虛談惑衆劉謙)
(晉紀應瞻表曰元康以來以儒術清儉為羣俗)行身者以放濁為通而狹節信
(劉謙晉紀應瞻表曰以容放為夷逹王隠晉書曰貴遊子弟多祖述於阮籍同禽獸為通又傅玄上疏曰魏文)
(慕通逹而天下賤守節也)進仕者以苟得為貴而鄙居正(鄭玄毛詩箋曰禄仕)
(者苟得禄而已公羊傳曰君子大居正)當官者以望空為高而笑勤恪(劉謙)
(晉紀應瞻表曰元康以來望白署空顯以台衡之量尋文謹案日以蘭薰之器)是以目三公以
蕭杌之稱標上議以虛談之名(干寶晉紀云言君上之議虛談也蕭杌未詳)
劉頌屢言治道傅咸每糾邪正皆謂之俗吏(干寶晉紀曰劉頌在)
(朝忠正才經政事武帝重之訪以治道悉心陳奏多所施行又曰尚書郭啟出赴妹葬疾病不辭左丞傅咸糾)
(之尚書弗過王隠晉書傅玄曰論經禮者謂之俗生說法理者名為俗吏)其倚杖虛曠依阿
無心者皆名重海内若夫文王日昃不暇食仲山甫夙
夜匪懈者(尚書曰文王自朝至于日中昃弗皇暇食毛詩曰肅肅王命仲山甫將之夙夜匪懈以事)
(一人)蓋共嗤點以為灰塵而相詬(火候)病矣(鄭玄毛詩箋曰言時人骨肉無)
(相詬病也說文曰詬恥也)由是毁譽亂於善惡之實情慝奔於貨慾
之塗選者為人擇官官者為身擇利(謝承後漢書吕強上疏曰苟寵所愛)
(私擢所幸不復為官擇人反為人擇官也)而秉鈞當軸之士身兼官以十數
(毛詩曰秉國之釣四方是維桓寬鹽鐵論曰車丞相當軸處中括囊不言)大極其尊小錄其
要機事之失十恒八九(漢書解故曰機事所總號令攸發胡廣曰機密之事)而世
族貴戚之子弟陵邁超越不拘資次(崇讓論曰非勢家之子率多因資次)
(而進之)悠悠風塵皆奔競之士(孔安國論語注曰悠悠周流之貌風塵以喻汙辱也)
(晉諸公讚曰人人望品求者奔競)列官千百無讓賢之舉(孫卿子曰天子千官諸侯)
(百官史記曰司馬季主曰試官不讓賢)子真著崇讓而莫之省(干寶晉紀曰時禮讓)
(未興賢者壅滯少府劉實著崇讓論孫盛晉陽秋曰劉實字子真平原人)子雅制九班而不
得用(王隠晉書曰劉頌字子雅轉吏部尚書為九班之制裴頠有所駁)長虞數直筆而
不能糾(孫盛晉陽秋曰司隸校尉傅咸勁直正厲果於從政先後彈奏百寮王戎多不見從)其婦
女莊櫛織絍(女金)皆取成於婢僕(禮記曰婦事舅姑如事父母雞初鳴咸盥漱櫛)
(縱笄織絍見下句)未嘗知女工絲枲(胥里)之叢中饋酒食之事也
(禮記曰女子十年不出執麻枲治絲繭織絍組紃周昜曰在中饋無攸遂毛詩曰乃生女子無非無儀酒食是)
(議)先時而昏任情而動故皆不恥滛泆之過不拘妬忌
之惡有逆于舅姑有反昜剛柔有殺戮妾媵有黷亂上
下(爾雅曰婦稱夫之父曰舅稱夫之母曰姑禮記曰婦將有事大小必請於舅姑又曰男子親迎男先於女)
(剛柔之義也公羊傳曰媵者何諸侯娶一國則二國往媵之以姪娣禮記曰婚禮者上以事宗廟而下以繼後)
(世也尚書說命曰黷于祭祀時謂弗欽)父兄弗之罪也天下莫之非也又
況責之聞四教於古修貞順於今以輔佐君子者哉(四教)
(已見上文列女傳宋鮑女宗曰貞順婦人之至行也毛詩序曰后妃又當輔佐君子求賢審官)禮法刑
政於此大壞如室斯構而去其鑿契如水斯積而決其
隄防(吕氏春秋曰若積大水而失其壅隄矣)如火斯畜而離其薪燎也國
之將亡本必先顛其此之謂乎(左氏傳齊仲孫謂齊侯曰臣聞國之將亡本必)
(先顛而後枝葉從之)故觀阮籍之行而覺禮教崩弛之所由(干寶晉紀曰阮)
(籍宏逸曠逹居喪不帥常檢)察庾純賈充之事而見師尹之多僻(干寶)
(晉紀曰賈充饗衆官庾純後至充曰君行常居人前今何以在後純曰有小市井事不了是以後世俗言純乃)
(祖為伍伯又曰充之先為市魁故以戲答)考平吳之功知將帥之不讓(干寶晉紀)
(曰王渾愧久造江而王濬先之乃表濬違詔不受已節度濬上書自陳曰惡直醜正實繁有徙欲構南箕成此)
(貝錦)思郭欽之謀而悟戎狄之有釁(干寶晉紀御史大夫郭欽上書曰戎狄彊)
(□歴歴為患今西北郡皆有戎居若百年之後有風塵之警胡騎自平陽上黨不三日至盟津及平吳之盛出)
(北地西河安定復上郡置馮翊平陽帝弗聽)覽傅玄劉毅之言而得百官之
邪(干寶晉紀傳玄上書曰昔魏氏虛無放誕之論盈於朝野使天下無復清議而亡秦之病復發於今又上)
(顧謂劉毅曰朕方漢何主對曰桓靈帝曰吾雖不及古賢猶剋己為治方之桓靈不亦甚乎對曰桓靈賣官錢入)
(於官陛下賣官錢入私門以此言殆不若也)核傳咸之奏錢神之論而覩寵
賂之彰(干寶晉紀司隸校尉傅咸上書曰臣以貨賂流行所宜深絶又曰魯襃字元道南陽人作錢神)
(論左氏傳曰取郜大鼎于宋臧哀伯諫曰官之失德寵賂彰也)民風國勢如此雖以中
庸之才守文之主治之(賈誼過秦論曰陳涉材能不及中庸論語曰中庸之為德也其)
(至矣乎民鮮久矣何晏曰庸常也中和可常行之德也公羊傳曰繼文王之體守文王之法度何休曰引文王)
(者文王始受命制度也)辛有必見之於祭祀季札必得之於聲樂
(左氏傳曰初平王之束遷也辛有適伊川見被髮而祭於野者曰不及百年此其戎乎其禮先亡矣又曰季札)
(來聘請觀樂使工為之歌陳曰國無主其能久乎)范爕必為之請死賈誼必為
之痛哭(左氏傳曰范燮反自鄢陵之役使其祝宗祈死曰君無禮而克敵天益其疾矣愛我者唯祝使)
(我速死無及於難范氏之福也漢書賈誼上疏曰可為痛哭者一也)又況我惠帝以蕩蕩
之德臨之哉(惠帝已見西征賦毛詩曰蕩蕩上帝下民之辟)故賈后肆虐於六
宫韓午助亂於外内其所由來者漸矣豈特繫一婦人
之惡乎(干寶晉紀曰賈庶人賜死初武帝為太子取后在宫不恭遜而甚□忌有孕者輒殺之或以手)
(戟擿之子隨刀墜又曰韓夀妻賈午寔始助亂)懷帝承亂之後得位羈於彊臣
(干寶晉懷紀曰太傅東海王越總兵輔政)愍帝奔播之後徒厠其虛名(干寶晉紀)
(曰洛京傾覆秦王業避難密南趣許潁豫州刺史閻鼎以天下無主有輔立之計)天下之政既
已去矣非命世之雄不能取之矣(孟子曰五百年必有王者興其間必有名)
(世者廣雅曰命名也)然懷帝初載嘉禾生于南昌(徐廣晉紀曰太康五年八月嘉)
(禾生南昌九月懷帝生毛詩曰文王初載天作之合載猶生也)望氣者又云豫章有天
子氣(干寶晉紀曰初望氣者言豫章廣陵有天子氣)及國家多難宗室迭興(毛詩)
(曰惟予小子未堪家多難史記太史公曰遞興遞廢能者用事)以愍懷之正淮南之壯
成都之功長沙之權皆卒於傾覆(王隠晉書曰愍懷太子遹立為皇太子賈)
(后無子□害滋甚廢太子為庶人送太子于許昌宫之别坊矯詔使小黃門孫憲害太子趙王倫酖殺賈后帝)
(詔諡遹為愍懷皇太子又曰武皇帝男允字欽度封淮南王領中護軍孫秀既害石崇等以懼允允遂進圍相)
(府相國趙王倫閉門允兵四勝䧟破無前倫思度偽云有詔助淮南王王下車受詔遂害允又曰穎字章度封)
(成都王拜越屯騎校尉趙王倫簒位穎謀舉義兵迎天子倫死後廢太子覃立穎為皇太弟張方廢穎歸蕃遣)
(田□殺之于鄴又曰□字士度封長沙王拜步兵校尉齊王冏相攻冏敗縛至上前乂叱左右斬之河間王顒)
(欲廢太子立成都王欲先誅乂出征連戰敗走遂誅之)而懷帝以豫章王登天位
(干寶晉惠紀曰詔豫章王熾為皇太弟皇帝崩太弟即位崩諡曰懷皇帝尚書曰天位艱哉)劉向之
䜟云滅亡之後有少如水名者得之起事者據秦川西
南乃得其朋案愍帝蓋秦王之子也得位于長安長安
固秦地也(干寶晉懷紀曰□中建秦王業為皇太子本吳孝王之子出為秦獻王後皇帝崩太子即)
(位于長安崩諡曰愍皇帝)而西以南陽王為右丞相東以琅邪王為
左丞相(干寶晉紀愍帝詔琅邪王叡曰今以王為侍中左丞相督陜東諸軍事右丞相南陽王督陜西)
(諸軍事臧榮緒晉書曰南陽王保字景度太尉模世子或以南陽王為秦王非也)上諱業故改
鄴為臨漳漳水名也由此推之亦有徵祥而皇極不建
禍辱及身(皇極已見上文)豈上帝臨我而貳其心(毛詩曰上帝臨汝無貳爾)
(心)將由人能弘道非道弘人者乎淳耀之烈未渝故大
命重集于中宗元皇帝(晉中興曰中宗元皇帝諱睿字景文嗣為琅邪王愍帝崩于平)
(陽陟皇帝位國語史伯曰黎為高辛氏火正以淳耀□大光照四方夫成天地之大功者其子孫未嘗不章韋)
(昭曰淳大也耀明也)
後漢書皇后紀論
范蔚宗
夏殷以上后妃之制其文略矣周禮王者立后三夫人
九嬪二十七世婦八十一女御以備内職焉后正位宫
闈同體天王夫人坐論婦禮九嬪掌教四德世婦主知
喪祭賓客女御序于天之燕寢頒官分務各有典司(禮記)
(曰舜葬于蒼梧之野蓋二妃未之從也鄭玄曰帝嚳立四妃矣象后妃四星其一明者為正妃餘三小者次妃)
(也帝堯因焉至舜不告而娶不立正妃但立三妃而已夏后氏增以三三而九合十二人春秋說云天子娶十)
(二即夏制也以虞夏及周制差之則殷人又增以三九二十七合三十九人周人上法帝嚳立正九妃又三九)
(二十七為八十一以增之合百二十一人其位后也夫人也婦也嬪也女御也五者相參以定尊卑周禮曰九)
(嬪掌婦學之法教九御婦德婦言婦容婦功各帥其屬而以時御敘于王所世婦掌祭祀賓客喪禮之事女御)
(書敘于王之燕寢以歲時獻功事女史掌王后之禮職掌内治之貳以詔后治内政也)女史彤管
記功書過(毛詩曰靜女其孌貽我彤管毛萇曰古者后夫人必有女史彤管之法女史不記其過其)
(罪殺之)居有保阿之訓動有環珮之響(列女傳曰齊孝孟姬者華氏之長女)
(齊孝公之夫人也孝公遊於琅邪華姬從後車奔姬墮車碎孝公使駟馬載姬以歸姬曰妾聞妃后踰閾必乘)
(多車輜軿下堂必從傳母保阿進退則鳴玉珮環今立車無軿非敢受命也曹大家曰玉環珮珮玉有環)進
賢才以輔佐君子哀窈窕而不滛其色(毛詩序曰關雎樂得淑女以配)
(君子憂在進賢不滛其色哀窈窕思賢才)所以能述宣陰化修成内則(魏文帝典)
(論曰欲納二女充備六宫佐宣陰教聿修古義又禮記有内則篇)閨房肅雍險謁不行
者也(毛詩序曰王姬猶執婦道以成肅雍之德又曰后妃内有進賢之志而無險詖私謁之心)故康
王晩朝關雎作諷宣后晏起姜氏請諐(列女傳曰曲沃負謂其子如耳)
(曰周之康王晏出朝關雎預見虞貞節曰其夫人晏出故作關雎之歌以感誨之列女傳曰姜后者齊后之女)
(宣王之后也宣王嘗夜卧而晏起后夫人不出於房姜后既出乃脱簪珥待罪於永巷曰妾不才妾之滛心見)
(矣至使君王失禮而晏朝)及周室東遷禮序凋缺諸侯僭縱軌制無
章(史記曰平王東徙□邑周室微諸侯以強并弱)齊桓有如夫人者六人(左氏傳曰)
(齊侯之夫人三王姬徐□蔡姬皆無子齊侯好内多寵内嬖如夫人者六人長衛姬生武□少衞姬生惠公鄭)
(姬生孝公葛□生昭公密姬生懿公宋華子生公子雍公與管仲屬孝公於宋襄公以為太子雍巫有寵於衞)
(恭姬因寺人貂以薦羞於公亦有寵公許之立武孟管仲卒五公子皆求立齊桓公卒昜牙入與貂因寵以殺)
(羣史而立公子無虧孝公奔宋)晉獻升戎女為元妃(左氏傳曰初晉侯欲以驪姬為夫人)
(卜之不吉筮之吉公曰從筮立之生奚齊其娣生卓子及將立奚齊既與中大夫成謀姬謂太子曰君夢齊姜)
(必連祭之太子祭於曲沃歸胙于公公田姬寘諸宫六□公至毒而獻之公祭之地地墳與犬犬斃與小臣小)
(臣亦斃姬泣曰賊由太子太子奔新城自縊而死)終於五子作亂冢嗣遘屯(五子)
(齊武孟等冢嗣晉太子也)爰逮戰國風憲愈薄適情任欲顛倒衣裳
(毛詩曰綠兮衣兮綠衣黃裳鄭玄曰今衣黑而黃裳諭亂嫡妾之禮也)以至破國亡身不
可勝數斯固輕禮弛防先色後德者也秦并天下多自
驕大官備七國爵列八品(當秦之時凡有七國秦并其六國故内職皆□置之而爵)
(列八品焉漢書曰漢興因秦之稱號正嫡稱皇后妾皆稱夫人又有美人良人八子長使少使之號焉)
漢興因循其號而婦制莫釐(孔安國尚書傳曰釐理也力之切)高祖帷
薄不修孝文衽席無辨(漢書曰高祖時戚姬愛幸常從吕后年長常留守希見大戴禮)
(曰古者大臣坐汚穢滛亂男女亡别者不曰汚穢曰帷薄不修漢書孝文竇皇后景帝母也上幸上林皇后慎)
(夫人從其在禁中常同坐桓子新論曰文帝慎夫人與皇后同席以亂尊卑鄭玄周禮注曰衽席單席)然
而選納尚簡飾玩華少自武元之後世增滛費至乃掖
庭三千增級十四(班固漢書贊曰漢興因秦之稱號至武帝制婕妤元帝加昭儀之號凡十)
(四等)妖倖毁政之符外姻亂邦之迹前史載之詳矣及光
武中興斲雕為朴(漢書班固曰漢興破觚為□斲雕為朴)六宫稱號唯皇
后貴人金印紫綬俸不過粟數十斛又置美人宫人采
女三等竝無爵秩歲時賞賜充給而已漢法常因八月
算民遣中大夫與掖庭丞及相工於洛陽鄉中閱視良
家童女年十三以上二十以下姿色端麗合法相者載
還後宫擇視可否乃用登御所以明慎聘納詳求淑哲
(應劭風俗通曰采女按采者擇也以歲八月雒陽民遣中大夫與掖庭丞相工閱視童女年十三以上二十以)
(下長壯妖潔有法相者載入後宫)明帝聿遵先旨宫教頗修登建嬪后
必先令德内無出閫之言權無私溺之授可謂矯其弊
矣(禮記曰外言不入于閫内言不出于閫)向使因設外戚之禁編著甲令
(如淳漢書注曰甲令者前帝第一令)改正后妃之制貽厥方來豈不休哉
(毛詩曰貽厥孫謀)雖御已有度而防閑未篤(毛詩序曰魯桓公不能防閑文姜)
故孝章以下漸用色授(范曄後漢書曰肅宗孝章皇帝諱炟顯宗弟五子也炟丁逹切)
恩隆好合遂忘濇蠧自古雖主幼時艱王家多釁委成
冢宰簡求忠貞未有專任婦人斷割重器(重器神器也)唯秦
芉太后始攝政事故穰侯權重於昭王家富於嬴國(史記)
(曰秦武王取魏女為后無子立異母弟為昭襄王襄王母楚人姓芉氏號宣太后又曰穰侯之富富於王家魏)
(人范雎說秦昭王言穰侯擅㩲於諸侯)漢仍其謬知患莫改東京皇統屢
絶權婦女主外立者四帝臨朝者六后(范曄後漢書曰孝安皇帝諱祐)
(父清河孝王慶殤帝崩鄧太后與兄騭定策禁中立之又曰安帝崩閻太后與兄顯立齊北惠王子北鄉侯懿)
(又曰桓帝諱志父蠡吾侯質帝崩梁太后與兄冀立之又曰靈帝諱宏父萇解&KR0008;亭侯桓帝崩竇太后與父武)
(立之又曰章德竇皇后和帝即位太后臨朝和熹鄧皇后立殤帝太后臨朝安思閻皇后立少帝太后臨朝順)
(烈梁皇后立冲帝太后臨朝桓思竇皇后立靈帝太后臨朝曹節等遷太后於南宫雲臺家屬徙比景又曰靈)
(思何皇后帝崩皇子辨即位太后臨朝董卓遷於永安宫)莫不定策帷帟委事父兄
貪孩童以久其政抑明賢以專其威任重道悠利深禍
速身犯霧露於雲臺之上家纓縲紲於圄犴(岸)之下(范曄)
(後漢書謝弼上封事曰竇太后幽隔空官如有霧露之疾陛下何面目以見天子論語子曰公冶長可妻也雖)
(在縲紲之中非其罪也毛詩曰宜犴宜獄)湮滅連踵傾輈繼路(運命論曰前鑒不遠覆車)
(繼軌王隠晉書曰劉胤商貨繼路)而赴蹈不息燋爛為期(嵇康與山巨源書曰禽鹿)
(長而見羈則赴蹈湯火袁崧後漢書朱穆上疏曰養魚沸鼎之中棲鳥烈火之上用之不時必見燋爛也)終
於陵夷大運淪亡神寶(漢書張釋之曰秦陵夷至于二世天下土崩史記作陵遲漢書)
(哀帝詔曰尚書曰考終命言大運一終也)詩書所歎略同一揆(毛詩曰赫赫宗周□姒滅)
(之毛萇曰烕滅也尚書曰古人有言牝雞之晨惟家之索)故考列行迹以為皇后本
紀雖成敗事異而同居正號者竝列于篇其以恩私追
尊非當世所奉者則隨他事附出親屬别事各依列傳
其餘無所見則係之此紀以纉西京外戚云爾(私恩謂桓順外)
(立即位以私恩尊其母后似此者則隨他事附出不同此篇)
文選卷四十九
