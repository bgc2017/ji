文選卷十三梁蕭統編
唐李善注
物色(四時所觀之物色而為之賦又云有物有文曰色風雖無正色然亦有聲詩注云風行水上曰)
(漪易曰風行水上渙渙然即有文章也)
風賦(劉熙釋名云風者汎也為能汎博萬物又云風者放也動氣放散曾子書曰陰陽偏則風)
(物理志曰隂陽擊發氣也)
宋玉(史記曰楚有宋玉景差之徒皆好辭而以賦見稱王逸楚辭序曰宋玉屈原弟子)
楚襄王游于蘭臺之宮(史記曰楚懷王薨太子横立為頃襄王又曰楚有謂頃襄王曰)
(王綪繳蘭臺徐廣曰綪縈也七見切)宋玉景差侍有風颯然而至(景差亦楚大夫)
(說文曰颯風聲楚辭曰風䬃䬃兮木蕭蕭)王迺披襟而當之曰快哉此風寡
人所與庶人共者邪宋玉對曰此獨大王之風耳庶人
安得而共之王曰夫風者天地之氣溥暢而至不擇貴
賤高下而加焉(河圖帝通紀曰風者天地之使也五經通義曰陰陽散為風風氣無根也管子)
(曰風漂物者也風之所漂不避貴賤美惡)今子獨以為寡人之風豈有說乎
宋玉對曰臣聞于師枳句來巢空穴來風(枳木名也枳句言枳樹多)
(句也說文曰句曲也古侯切似橘屈曲也考工記曰橘踰淮為枳莊子曰騰猿得枳棘枳句之間振動悼慄又)
(曰空間來風桐乳致巢此以其能苦其性者司馬彪曰門戶孔空風菩從之桐子似乳著其葉而生其葉似箕)
(鳥喜巢其中也)其所託者然則風氣殊焉(者下或有因字非也)王曰夫風
始安生哉宋玉對曰夫風生于地起于青蘋之末(莊子曰大)
(塊噫氣其名為風爾雅曰萍其大者曰蘋郭璞曰水萍也)侵淫谿谷盛怒于土囊之
口(春秋元命包曰陰陽怒而為風侵淫漸進也土囊大穴也盛弘之荆州記曰宜都狼山縣有山山有穴口)
(大數尺為風井土囊當此之類也)緣泰山之阿舞于松柏之下(阿曲也)飄
忽淜滂激颺熛怒(淜滂風擊物聲淜疋冰切熛怒如熛之聲說文曰熛火飛也俾堯切滂普)
(郎切)耾耾雷聲迴穴錯迕(耾侯萌切埤蒼曰耾耾風聲廣雅曰耾聲也十洲記曰玄洲在)
(北海上有風聲響如雷上對天之西北門也凡事不能定者迴穴此即風不定貌錯迕錯雜交迕也)蹷石
伐木梢殺林莽(蹷動也伐擊也漢書音義應劭曰蹷頓也韋昭曰梢擊也)至其將衰
也被麗披離衝孔動楗(被麗披離四散之貌也字林曰楗拒門也)眴煥粲爛
離散轉移(眴呼縣切眴煥粲爛鮮明貌)故其清涼雄風則飄舉升降
乘凌高城入于深宫邸華葉而振氣(說文曰邸觸也邸與抵古字通)徘
徊于桂椒之間翺翔于激水之上將擊芙蓉之精(廣雅曰菁)
(華也精與菁古字通)獵蕙草離秦衡(獵歴也秦香草也衡杜衡也又云秦木名也范子計然曰)
(秦衡出于隴西天水芳草也)槩新夷被荑楊(楚詞曰露甲新夷飛林薄顔師古曰新夷一名)
(留夷即上林賦雜以留夷也易曰枯楊生稊王弼曰稊者楊之秀也稊與荑同徒奚切)迴穴衝陵
蕭條衆芳然後倘(常)佯(羊)中庭北上玉堂(倘佯猶徘徊也)躋于
羅帷經于洞房迺得為大王之風也(說苑雍門周說孟嘗君曰下羅帷來)
(清風楚辭曰姱容修態亘洞房)故其風中人狀直憯悽惏慄清涼增欷
(素問曰若汗出逢虚風其中人也楚詞曰憯悽增欷鄭玄曰憯憂也說文曰憯痛也錯感切惏寒貌毛萇詩傳)
(曰慄洌寒氣也慄理吉切欷依既切)清清泠泠愈病析酲(清清泠泠清涼之貌也愈猶差)
(也漢書曰秦尊柘漿析朝酲應劭曰酲酒病析解也)發明耳目寧體便人此所謂
大王之雄風也王曰善哉論事夫庶人之風豈可聞乎宋
玉對曰夫庶人之風塕然起于窮巷之間堀(窟)堁(課)揚
塵(塕然風起之貌也一孔切堀堁風動塵也廣雅曰堀突也淮南子曰揚堁而弭塵許慎曰堁塵塺也塺莫)
(迴切)勃鬱煩冤衝孔襲門(勃鬱煩冤風旋迥之貌司馬彪莊子注曰襲入也)動沙
堁吹死灰(堁或為塸非也)駭溷濁揚腐餘(廣雅曰駭起也言風之來既起溷濁之處)
(乂舉揚腐臭之餘家語孔子曰惜其腐餘而務施仁人之偶也溷胡困切腐扶甫切)邪薄入甕至
於室廬(禮記孔子曰儒有蓬戶甕牖)故其風中人狀直憞溷鬱邑毆
温致溼(憞徒對切孔安國尚書傳曰憞惡也言此風入于人身體令惡也憞溷煩濁之貌字林曰溷亂)
(也王逸楚辭注曰鬱邑而憂也毆古驅字素問曰冬傷于寒春必病温又曰中央生溼溼生土也言此風毆温)
(溼氣來令致溼病也)中心慘怛生病造熱(慘怛憂勞也慘錯感切方言曰怛痛也素問黃)
(帝問岐伯曰人傷于寒而轉為熱何也曰夫寒盛則生于熱也)中脣為胗(軫)得目為蔑
(說文曰胗脣瘍也吕氏春秋曰氣鬱處目則為蔑為盲高誘曰蔑眵也蔑與䁾古字通亡結切眵充支切)啗
齰𠻳獲死生不卒(啗齰𠻳獲中風口動之貌風疾既甚言死而未即死言生而又有疾也故)
(云不卒說文曰啗食也齰齧也土白切𠻳吮也山角切聲類曰獲大唤也宏麥切獲與嚄古字通卒七忽反)
此所謂庶人之雌風也
秋興賦(并序興劉熙釋名曰秋就也言萬物就成也者感秋而興此賦故因名之)
潘安仁
晉十有四年余春秋三十有二始見二毛(十四年晉武帝太始十四)
(年也左氏傳宋襄公曰不禽二毛杜預曰二毛頭白有二色也)以太尉掾兼虎賁中郎
將寓直于散騎之省(臧榮緒晉書云賈充為太尉又曰岳為賈充掾漢書曰期門僕射秩)
(比千石平帝更名虎賁郎置中郎將寓寄也世說曰桓玄既簒將改置直館問左右虎賁中郎將省合在何處)
(有人答云無省當時殊迕旨問何以知無答曰潘岳秋興賦序云兼虎賁中郎將寓直于散騎之省玄咨嗟稱)
(善劉謙之晉紀云玄欲復虎賁中郎將疑訪之僚屬咸莫定參軍劉荀之對昔潘岳秋興賦序云兼虎賁中郎)
(將寓直于散騎之省以言之是也玄從之)高閣連雲陽景罕曜(言閣之高而且深故曰罕)
(曜其中)珥蟬冕而襲紈綺之士此焉遊處(珥猶插也蔡邕獨斷曰侍中中)
(常侍加貂附蟬鄭玄禮記注云襲重衣也漢書曰班伯與王許子弟為羣在于綺襦紈袴之間鸚鵡賦曰感平)
(生之遊處)僕野人也偃息不過茅屋茂林之下(禮記曰唯饗野人皆酒吕)
(氏春秋田替曰若夫偃息之義則未聞也范曄後漢書曰王霸隱居止茅屋蓬戶論衡曰山種棗栗名曰茂林)
談話不過農夫田父之客(說文曰話會合善言也胡快切毛詩曰帥時農夫播厥百)
(穀禮記曰上農夫食九人尹文子曰魏田父有耕于野者)攝官承乏猥厠朝列(左氏傳韓)
(厥謂齊侯曰敢告不敏攝官承乏蒼頡篇曰厠次也雜也禮記曰爵禄有列于朝)夙興晏寢匪
遑底寧(毛詩曰夙興夜寐又曰不遑寧處)譬猶池魚籠鳥有江湖山藪
之思于是染翰操紙慨然而賦(翰筆毫也說文曰慨太息也字林曰慨壯士不)
(得志也許既切)于時秋也故以秋興命篇(鄭玄周禮注曰興者記事于物)其辭
曰四時忽其代序兮萬物紛以迴薄(莊子黃帝曰陰陽四時運行各得其)
(序楚辭曰日月忽其不淹兮春與秋其代序鵩鳥賦曰萬物迴薄)覽花蒔之時育兮察
盛衰之所託(字林曰蒔更别種上吏切周易曰時育萬物)感冬索而春敷兮
嗟夏茂而秋落(孔安國尚書傳曰索盡也又曰敷布也又曰已布而生也吕氏春秋曰春氣至)
(則草木産秋氣至則草木落)雖末士之榮悴兮伊人情之美惡(舞賦曰慢)
(末士之骪曲文子曰有榮悴者必末愁悴)善乎宋玉之言曰悲哉秋之為氣
也(王逸注曰寒氣聊戾歲將暮也)&KR2976;瑟兮(陰氣促急風暴疾也)草木搖落(花葉隕落肥潤)
(去也)而變衰(形體易色枝枯槁也)憀(了)慄兮(息念卷戾心自傷)若在遠行(遠出)
(之他方)登山臨水(升高遠望視江河也)送將歸(族親别還故鄉已上宋玉九辯之文)夫
送歸懷慕徒之戀兮(言懷思慕戀徒侣也)遠行有羇旅之憤(左氏傳陳)
(敬仲曰羇旅之臣杜預曰羇寄旅客)臨川感流以歎逝兮登山臨遠而悼
近(論語曰子在川上曰逝者如斯夫不舍晝夜包曰逝往也言凡往者如川之流也晏子春秋曰景公遊于)
(牛山臨齊國乃流涕而歎曰奈何去此堂堂之國而死乎使古而無死不亦樂乎左右皆泣晏子獨笑曰夫盛)
(之有衰生之有死天之數也物有必至事有當然曷有悲老而哀死古無死古之樂也君何有焉懷遠悼近齊)
(景之謂也)彼四慼之疚心兮遭一塗而難忍(毛詩曰既來既往使我心疚鄭)
(玄曰疚病也)嗟秋日之可哀兮諒無愁而不盡野有歸燕隰
有翔隼(楚辭曰燕翩翩其辭歸鷙擊之鳥通呼曰隼一曰鷂春化為布糓文子曰鷹隼未擊羅網不得)
(張)遊氛朝興槁葉夕隕(杜預左氏傳注曰氛氣也鄭玄毛詩箋曰木葉槁得風乃落)
于是迺屏輕箑(所甲)釋纖絺(吕氏春秋曰冬不用箑非愛箑也清有餘也高誘曰箑扇)
(也孔安國尚書傳曰纖細也絺細葛也)藉莞蒻(若)御袷衣(鄭玄毛詩箋曰莞小蒲席也胡)
(官切說文曰蒻蒲子以為華蓆也又曰袷衣無絮也古洽切)庭樹槭以灑落兮勁風
戾而吹帷(槭枝空之貌所隔切戾勁疾之貌)蟬嘒嘒而寒吟兮鴈飄飄
而南飛(毛詩曰菀彼柳斯鳴蜩嘒嘒毛萇詩傳曰嘒嘒小聲也飄飄飛貌楚辭曰鴈雝雝而南遊)天
晃朗以彌高兮日悠陽而浸微(言秋日天氣高朗晃朗明貌悠陽日入貌杜篤)
(弔王子比干曰霞霏尾而四除言晃朗而高明楚衰辭曰天高而氣清禮記曰仲秋殺氣浸盛陽氣日)何微
陽之短晷覺涼夜之方永(尚書曰日短星昴以正仲冬毛詩曰夏之日冬之夜毛萇)
(曰言長也)月朣朧以含光分露淒清以凝冷(埤蒼曰朣朧欲明也朣徒東切)
(朧力東切)熠燿粲於階闥兮蟋蟀鳴乎軒屏(毛詩曰熠燿宵行毛萇曰熠燿)
(䗲也䗲螢火也毛詩曰蟋蟀在堂毛萇曰蟋蟀蛬也崔豹古今注曰熠燿䗲也一曰燿夜腐草為之食蚊蚋又)
(曰蟋蟀名蛬初秋生得寒則鳴噪濟南謂之嬾婦也)聽離鴻之晨吟兮望流火之
餘景(毛詩曰七月流火毛萇曰大火也流下也)宵耿介而不寐兮獨展轉于
華省(王逸楚辭注曰耿介執節守度毛詩曰耿耿不寐如有隱憂又曰悠哉悠哉展轉反側)悟時
歲之遒盡兮慨俛首而自省(楚辭曰歲忽忽而遒盡毛萇詩傳曰遒終也廣雅曰遒急)
(也列子曰師曠俛首而聽之曾子曰君子旦就業夕而自省也)斑鬢髟以承弁兮素髮
颯以垂領(服虔通俗文曰髮垂而髟匹料切說文曰白黑髮雜而髟字林亦同周禮曰士弁服白虎)
(通曰皮弁冠名)仰羣儁之逸軌兮攀雲漢以遊騁登春臺之熙
熙兮珥金貂之炯炯(高閣連雲升之以攀雲漢也言羣儁自致高遠老子曰衆人熙熙如)
(享太牢如登春臺漢書谷永對詔曰戴金貂之飾執常伯之職也董巴輿服志曰侍中冠金璫附蟬為文貂尾)
(為飾廣雅曰炯炯光也)苟趣舍之殊塗兮庸詎識其躁靜(六韜太公曰夫)
(人皆有性趣舍不同司馬遷書曰趣舍異路莊子王倪曰吾庸詎知吾所謂知非不知邪司馬彪曰庸猶何用)
(也老子曰重為輕根靜為躁君)聞至人之休風兮齊天地于一指(莊子曰不)
(離于真謂之至人又曰以指喻指之非指不若以非指喻指之非指也以馬喻馬之非馬不若以非馬喻馬之)
(非馬也天地一指也萬物一馬也郭象曰夫自是而非彼我之常情也故以我指喻彼指則彼指于我指獨為)
(非指矣此以喻指之非指也若覆以彼指還喻我指則我指于彼指復為非指矣此以非指喻指之非指也將)
(明無是無非莫若反覆相喻反覆相喻則彼之與我既同于自是又均于相非均于相非則天下無是同于自)
(是則天下無非何以明其然邪是若果是則天下不得復有非之者也非若果非亦不得復有是之者也今是)
(非無主紛然散亂明此區區各信其偏見而同于一致耳仰觀俯察莫不皆然是以至人知天地一指也萬物)
(一馬也故浩然大寧而天下萬物各當其分同于自得而無是無非也)彼知安而忘危兮
故出生而入死(周易曰安不忘危存不忘亡老子曰出生入死韓子曰人始于生而卒于死始)
(之謂出卒之謂入故曰出生入死也)行投趾于容跡兮殆不踐而獲底闕
側足以及泉兮雖猴猨而不履(言人之行投趾在乎容跡之地近不踐而𫉬安)
(若以足外為無用欲闕之及泉雖其捷若猴猨亦不能履也莊子惠子謂莊子曰子言無用莊子曰知無用而)
(可與言用矣夫地非不廣且大也人之所用容足耳然則側足而墊之致黃泉人尚有用乎惠子曰無用莊子)
(曰然則無用之為用也亦明矣郭璞爾雅注曰㡳止也)龜祀骨于宗祧兮思反身
於綠水(莊子曰莊子釣于濮水楚王使二大夫往聘莊子曰願以境内累子莊子持竿不顧曰吾聞楚)
(有神龜死已三千歲矣王巾笥而藏之廟堂之上此龜寧其死為留骨而貴乎寧其生而曳尾塗中乎二大夫)
(曰寧生而曳尾塗中莊子曰往矣吾將曳尾于塗中矣)且斂衽以歸來兮忽投紱
以高厲(衽襟也字林曰紱綬也楚辭曰颯弭節而高厲)耕東臯之沃壤兮輸黍
稷之餘税(水田曰臯東者取其春意漢書鄭明曰將歸延陵之臯修農圃之疇張晏曰隱耕臯澤之)
(中阮籍奏記曰將耕東臯之陽輸黍稷之税說文曰税租也)泉涌湍于石間兮菊揚
芳於崖澨(禮記曰仲秋菊有黃華)澡秋水之涓涓兮玩游儵之潎
潎(莊子曰秋水時至百川灌河金人銘曰涓涓不壅將成江河莊子曰莊子與惠子遊于濠梁上莊子曰儵)
(魚出遊從容是魚樂也惠子曰子非魚安知魚樂莊子曰子非我安知我不知魚之樂也潎潎遊貌也匹曳切)
逍遙乎山川之阿放曠乎人世之間(莊子有逍遙遊篇司馬彪曰言逍遙)
(無為者能遊大道也又有人間世篇司馬彪曰言處人間之宜居亂世之理與人羣者不得離人然人間之事)
(故世世異宜唯無心而不自用者為能唯變所適而何足累)優哉游哉聊以卒歲(家語)
(孔子歌曰優哉游哉聊以卒歲王肅曰言優游以終歲也)
雪賦(說文曰雪凝雨也釋名曰雪娞也水下遇寒而凝娞娞然下也曾子曰隂氣凝而為雪五)
(經通訓曰春洩氣為雨寒凝為雪)
謝惠連(沈約宋書曰謝惠連陳郡陽夏人也幼而聰敏年十歲能屬文族兄靈運深加)
(知賞本州辟主簿不就後為司徒彭城王法曹為雪賦以高麗見竒年二十七卒)
歲將暮時既昏(毛詩曰歲亦暮止劉向七言曰時將昏暮白日午昏冥也)寒風積愁
雲繁(莊子曰風積不厚則其負大翼也無力傅玄詩曰浮雲含愁色悲風坐自歎班婕妤𢷬素賦曰佇風)
(軒而結睇對愁雲之浮沈然疑此賦非婕妤之文行來已久故兼引之)梁王不悦遊于兔
園(此假主客以為辭也漢書曰梁孝王文帝子也西京雜記曰梁孝王好宫室苑園之樂築兔園也)迺
置旨酒命賓友召鄒生延枚叟(漢書梁孝王待士鄒陽從孝王遊又曰枚乘為)
(弘農都尉去官遊梁)相如末至居客之右(漢書曰相如客遊梁又曰田叔等十人漢廷臣)
(無能出其右者)俄而微霰零密雪下(莊子曰俄而死王肅家語注曰俄有頃也)王迺
歌北風于衛詩詠南山于周雅(毛詩衛風曰北風其涼雨雪其滂又小雅詩南)
(山曰上天同雲雨雪雰雰)授簡於司馬大夫(言大夫尊之也國語越王勾踐曰苟聞子大夫)
(之言爾雅曰簡謂之畢也郭璞曰今簡札也)曰抽子祕思騁子妍辭侔色揣
稱為寡人賦之(鄭玄周禮注曰侔等也莫侯切說文曰揣量也初委切爾雅曰稱好也老子曰)
(王公自謂孤寡不糓)相如于是避席而起逡巡而揖(孝經曰曾子避席公羊曰)
(逡巡北面再拜也廣雅曰逡巡却退也)曰臣聞雪宫建于東國雪山峙于
西域(孟子曰齊宣王見孟子於雪宫劉熙曰雪宫離宫之名也漢書西域傳曰天山冬夏有雪)岐昌
發詠于來思姬滿申歌于黃竹(岐周所居昌文王名也毛詩曰昔我往矣楊柳)
(依依今我來思雨雪霏霏姬周姬也滿穆王名昭王子也孔安國尚書傳曰申重也穆天子傳曰天子遊黃臺)
(之丘大寒北風雨雪天子作詩三章以哀人夫我徂黃竹負閟寒乃宿于黃竹)曹風以麻衣比
色楚謠以幽蘭儷曲(毛詩曹風曰蜉蝣掘閱麻衣如雪宋玉諷賦曰臣嘗行至主人獨有)
(一女置臣蘭房之中臣援琴而鼓之為幽蘭白雪之曲賈逵曰儷偶也)盈尺則呈瑞于豐
年袤丈則表沴于陰德(左氏傳曰凡平地尺為大雪毛萇詩傳曰豐年之冬必有積雪)
(金匱曰武王伐紂都洛邑未成雨雪十餘日深丈餘漢書曰氣相傷謂之沴沴臨莅不和意也春秋潛潭巴曰)
(大雪甚厚後必有女主天雪連月陰作威宋均曰雪為隂臣道也)雪之時義遠矣哉請
言其始若乃玄律窮嚴氣升(禮記曰季冬之月日窮于次月窮于紀又曰孟冬之)
(月天地始肅鄭玄曰肅嚴急之氣也孟冬之月天氣上騰夏侯孝若寒雪賦曰嚴氣枯殺玄澤閉凝)焦溪
涸(護)湯谷凝(酈元水經注曰焦泉發于天門之左南流成溪謂之焦泉盛弘之荆州記曰南陽郡)
(城北有荆山東有一水冬夏常温因名湯谷也)火井滅温泉冰(博物志曰臨卭火井諸葛亮發)
(視後火轉盛以盆貯水煮之得鹽後人以火投井火即滅至今不然又曰西河郡鴻門縣亦有火井祠火從地)
(出張衡温泉賦曰遂適驪山觀温泉)沸潭無涌炎風不興(酈元水經注曰以生物投之須)
(臾即熟又曰曲阿季子廟前井及潭常沸故名井曰沸井潭曰沸潭炎風在南海外常有火風夏日則蒸殺其)
(過鳥也吕氏春秋曰何謂八風東北曰炎風高誘曰一曰融風)北戶墐扉裸(胡卦)壤垂繒
(毛詩曰穹窒熏鼠塞向墐戶毛萇曰向北出牖也墐塗也東夷傳曰倭國東四千餘里裸人國也字林曰繒帛)
(總名也)于是河海生雲朔漠飛沙(淮南子曰四海之雲湊又曰八澤之雲以雨九)
(州公羊傳曰河海澗千里何休曰河海興雲雨及千里說文曰北方流沙漢書李陵歌曰徑萬里兮度沙漠范)
(曄後漢書袁安議曰今朔漢既定楊泉物理論曰風怒則飛沙揚礫)連氛累䨠揜日韜霞
(文字集略曰靄雲狀又曰䨠亦靄也一大切毛萇詩傳曰揜覆也於儼切杜預左氏傳曰韜藏也吐刀切)霰
淅瀝而先集雪紛糅(女又)而遂多(韓詩曰先集惟霰薛君曰霰霙也音英夏侯孝)
(若寒雪賦曰集洪霰之淅瀝煥摧磊以&KR0008;索楚辭曰雪紛糅其增加鄭玄禮記注曰糅雜也)其為狀
也散漫交錯氛氲蕭索(王逸楚辭注曰氛氲盛貌)藹藹浮浮瀌瀌奕
奕(毛詩曰雨雪浮浮又曰雨雪瀌瀌方遙切廣雅曰藹藹奕奕盛貌)聯翩飛灑徘徊委
積始緣甍而冒楝終開簾而入隙(杜預曰甍屋楝也毛詩曰下土是冒傳曰)
(冒覆也字林云隙壁際孔從阜傍二小夾日也)初便娟於墀廡末縈盈於帷席
(便娟縈盈雪迴委之貌楚辭曰㛹娟修竹王逸曰㛹娟好貌說文曰廡堂下周屋也釋名曰大屋曰廡)既
因方而為珪亦遇圓而成璧眄隰則萬頃同縞瞻山則
千巖俱白於是臺如重璧逵似連璐(廣雅曰縞練也穆天子傳曰為盛姬)
(築臺是曰重璧之臺劉公幹清廬賦曰蹈琳珉之塗然即逵也許慎淮南子注曰璐美玉也音路)庭列
瑤階林挺瓊樹(瑤階玉階也已見西京賦說文曰挺援也達鼎切莊子曰南方積石千里樹名)
(瓊枝)皓鶴奪鮮白鷳失素(相鶴經云鶴千六百年形定而色白復二千年大毛落茸毛生)
(色雪白白鷳鳥名也西都賦曰招白鷳)紈袖慙冶玉顔掩嫮(說文曰紈素也冶妖也范)
(子紈素出齊古詩曰燕趙多佳人美者顔如玉楚辭曰美人皓齒嫮與姱同好貌)若迺積素未
虧白日朝鮮爛兮若燭龍銜燿照崑山(山海經曰赤水之北有章尾山)
(有神人面蛇身其瞑乃晦其視乃明是燭九陰是謂燭龍楚辭曰日安不到燭龍何照王逸曰言天西北有幽)
(冥無日之國有龍銜燭而照之山海經曰鍾山之神名曰燭陰郭璞曰即燭龍也詩含神務曰天不足西北無)
(有陰陽故有龍銜火精以照天門中也崑山已見上文)爾其流滴垂冰緣霤承隅
(王逸楚辭注曰霤屋宇也)粲兮若馮夷剖蚌列明珠(莊子曰夫道馮夷得之以遊大)
(川抱朴子釋鬼篇曰馮夷華陰人以八月上庚日渡河溺死天帝署為河伯說文曰蚌蜃也司馬彪以為明月)
(珠蚌蛤也蜀志秦宓奏記曰剖蚌求珠)至夫繽紛繁騖之貌皓汙皦潔之
儀迥散縈積之勢飛聚凝曜之竒固展轉而無窮嗟難
得而備知若迺申娱翫之無已夜幽靜而多懷風觸楹
而轉響月承幌而通暉(包氏論語注曰梲者梁上楹也說文曰楹柱也承上也文字集)
(略曰幌以帛明窗也)酌湘吳之醇酎御狐狢之兼衣(吴錄曰湘川酃陵縣水以)
(作酒有名吴興烏程縣若下酒有名醇酎已見魏都賦論語曰狐狢之厚以居晏子春秋曰景公時雨雪三日)
(公被狐白之裘晏子入公曰怪哉雨雪三日不寒晏子曰古之賢者飽而知飢温而知寒公曰善出裘發粟以)
(與飢人夏侯孝若寒雪賦曰既增覆而累鎮又加裘而兼衣)對庭鵾之雙舞瞻雲鴈
之孤飛(西京雜記曰公孫乘月賦曰鵾雞舞于蘭渚蟋蟀鳴于西堂)折園中之萱草
擿階上之芳薇踐霜雪之交積憐枝葉之相違馳遙思
于千里願接手而同歸(杜篤衆瑞頌曰千里遙思展轉反側毛詩曰攜手同歸)鄒
陽聞之懣(莫本)然心服有懷妍唱敬接末曲于是乃作而
賦積雪之歌(莊子曰子貢懣然慙又曰使人以心服而不敢忤說文曰懣煩也蒼頡篇曰悶也)
歌曰攜佳人兮披重幄援綺衾兮坐芳褥燎薰爐兮炳
明燭酌桂酒兮揚清曲(漢武帝秋風辭曰攜佳人兮不能忘劉向有薰爐銘楚辭曰奠)
(桂酒兮椒漿薰火烟上出也字從黑)又續而為白雪之歌歌曰曲既揚兮
酒既陳朱顔&KR0755;兮思自親(楚辭曰美人既醉朱顔&KR0755;王逸曰&KR0755;著也面著赤色也徒)
(何切)願低帷以昵枕念解珮而褫紳(昵近也褫奪衣也孔安國論語注曰紳大)
(帶也)怨年歲之易暮傷後會之無因君寧見階上之白雪
豈鮮耀于陽春(楚辭曰無衣裘以御冬恐死不得見乎陽春)歌卒王乃尋繹
吟翫撫覽扼腕(毛萇詩傳曰繹悦也方言曰繹理也說文曰扼把也鄭玄曰腕掌後節也史說)
(曰天下之士莫不扼腕以言)顧謂枚叔起而為亂(亂者理也總理一賦之終也)亂
曰白羽雖白質以輕兮白玉雖白空守貞兮(孟子曰白羽之白也)
(猶白雪之白也歟白雪之白也猶白玉之白也歟劉熙曰孟子以為白羽之白性輕白雪之性消白玉之性堅)
(雖俱白其性不同問告子告子以為三白之性同)未若兹雪因時興滅(言隨時行藏也)
玄陰凝不昧其潔太陽曜不固其節(蔡邕述行賦曰玄雲黤以凝結零雨)
(集之溱溱正歴曰日太陽也)節豈我名潔豈我貞憑雲升降從風飄
零值物賦象任地班行(任猶因也)素因遇立汚隨染成(汚猶相染)
(汚也)縱心浩然何慮何營(歸田賦曰苟縱心于域外孟子曰我善養吾浩然之氣敢問何)
(謂浩然之氣曰難言也其為氣也至大至剛以直養而無害則塞于天地之間鴻安丘嚴平頌曰無營無欲澹爾)
(淵清)
月賦(周易曰坎為月陰精也鄭玄曰臣象也廣雅云夜光謂之月月御謂之望舒說文曰月者)
(太隂之精釋名曰月闕也言有時盈有時闕也)
謝希逸(沈約宋書曰謝莊字希逸陳郡陽夏人也太常弘微子也年七歲能屬文仕至)
(光禄大夫泰初二年卒時年二十六諡曰憲子所著文章四百餘首行于代)
陳王初喪應劉端憂多暇(假說陳王應劉以起賦端也陳王曹植也應劉應瑒劉楨)
(也魏文帝書曰徐陳應劉一時俱逝孫卿子曰其為人也多暇日者其出入不遠)綠苔生閣芳
塵凝榭(言無復娱遊故綠苔生而芳塵凝也高誘注淮南子曰蒼苔水衣庾闡揚都賦曰結芳塵于綺)
(疎郭璞爾雅注曰榭臺上起屋也)悄焉疚懷不怡中夜(毛詩曰憂心悄悄悄悄憂貌七)
(小切爾雅曰疚病也怡樂也家語孔子云日出聽政至于中夜)迺清蘭路肅桂苑(蘭路有蘭)
(之路桂苑有桂之苑楚辭曰皋蘭被徑王逸曰徑路也劉淵林吴都賦注曰吴有桂林苑)騰吹寒山
弭蓋秋坂(王逸楚辭注曰騰馳也禮記曰季秋入學習吹王逸楚辭注曰弭案也)臨濬壑
而怨遙登崇岫而傷遠于時斜漢左界北陸南躔(大戴記曰)
(七月漢案戶漢天漢也案戶日戶也李陵詩曰天漢東南馳左傳申豐曰日在北陸而藏冰杜預曰陸道也漢)
(書曰冬則南夏則北漢書音義韋昭曰躔處也亦次也方言曰日運為躔躔歴行也)白露曖空素
月流天(長歌行曰昭昭素明月輝光燭我牀)沈吟齊章殷勤陳篇(楚辭曰意欲兮)
(沈吟毛詩齊風曰東方之月兮彼姝者子在我闥兮又陳風曰月出皦兮佼人僚兮)抽毫進牘以
命仲宣(此假王仲宣也毫筆毫也文賦曰或含毫而藐然說文曰牘書版也)仲宣跪而稱
曰(聲類曰跪跽也跪渠委切跽竒凡切)臣東鄙幽介長自丘樊(仲宣山陽人故云東)
(鄙戰國策范雎謂秦王曰臣東鄙賤人爾雅曰樊藩也郭璞曰藩籬也)昧道懵學孤奉明
恩(說文曰懵目不明也莫賵切)臣聞沈潛既義高明既經(尚書曰沈潛剛克高)
(明柔克孔安國曰沈潛謂地高明謂天左氏傳子太叔曰子産云禮天之經地之義)日以陽德月
以陰靈(春秋說題辭曰陽精為日易辯終備曰日之既陽德消鄭玄曰日既蝕明盡也春秋感精符云)
(月者陰之精)擅扶光于東沼嗣若英于西冥(扶光扶桑之光也東沼暘谷也)
(若英若木之英也西冥昧谷也月盛于東故曰擅始生于西故曰嗣山海經曰暘谷有扶木九日居下枝一日)
(居上枝又曰灰野之山有赤樹青葉名曰若木日之所入處郭璞曰扶木扶桑也尚書曰宅西曰昧谷孔安國)
(曰昧冥也淮南子曰日出于暘谷拂于扶桑又曰若木末有十日其華照下地高誘曰若木端有十日狀如蓮)
(華)引玄兔于帝臺集素娥于后庭(張衡靈憲曰月者陰精之宗積成為獸象)
(兔形春秋元命苞曰月之為言闕也兩說蟾蠩與兔者陰陽雙居明陽之制陰陰之倚陽張泉觀象賦曰漸臺)
(可升自注曰漸臺天臺之名四星在織女東淮南子曰羿請不死之藥于西王母常娥竊而奔月注曰常娥羿)
(妻也歸藏曰昔常娥以不死之藥奔月論語曰皇皇后帝張泉觀象賦曰寥寥帝庭自注云帝庭謂太微宫也春)
(秋元命苞曰太微為天庭)朒朓警闕朏魄示沖(說文曰朒朔而月見東方縮朒然朓晦而)
(月見西方也朏月未成光魄月始生魄然也尚書五行傳曰晦而月見西方謂之朓朓則王侯奢也朔而月見)
(東方謂之側匿側匿則王侯肅鄭玄曰朓條達行疾貌也警闕謂朒朓失度則警人君有所闕德示沖言朏魄)
(得所則表示人君有謙沖不自盈大也禮記注曰月三日而成魄是以禮有三讓也朒女六切朓大鳥切朏芳)
(尾切)順辰通爥從星澤風(辰十二辰言月順之以照天下也淮南子曰正月建寅從左行)
(行十二辰許慎曰歴十二辰而行尚書曰月之從星則以風以雨孔安國尚書傳曰月經于箕則多風離于畢)
(則多雨然澤則雨也)增華台室揚采軒宫(台室三公位軒宫軒轅之官史記曰中宫文昌)
(魁下六星兩兩相比名曰三能能古台字也齊色則君臣和也淮南子曰軒轅者帝妃之舍高誘曰軒轅星名)
委照而吴業昌淪精而漢道融(吴錄曰長沙桓王名策武烈長子母吴氏有身)
(夢月入懷漢元后母李親夢月入懷而生后遂為天下母昌盛也融明也)若夫氣霽地表雲
斂天末(說文曰霽雨止也西京賦曰眇天末以遠期霽才許切)洞庭始波木葉微
脱(楚辭曰洞庭波兮木葉下)菊散芳于山椒鴈流哀而江瀨(禮記曰仲秋菊)
(有黃華王逸楚辭注曰土高四墮曰椒漢書武帝傷李夫人賦曰釋子馬于山椒山椒山預也說文曰瀨水流)
(沙上也)升清質之悠悠降澄輝之藹藹(楚辭曰白日出兮悠悠長門賦曰望)
(中庭之藹藹若季秋之降霜)列宿掩縟長河韜映(楚辭曰若列宿之錯置說文曰縟繁)
(采飾也毛詩曰倬彼雲漢毛萇曰雲漢天河也)柔祗雪凝圓靈水鏡(柔祗地也圓靈天也)
連觀霜縞周除冰淨(觀宫觀也徐幹七喻曰連觀飛榭說文曰除殿陛也)君王迺
厭晨懽樂宵宴收妙舞弛清縣(邊讓章華臺賦曰妙舞麗于陽阿長笛賦曰磬)
(襄弛縣周禮曰大憂陁縣鄭玄曰㢮釋也字林曰㢮解也韋昭曰弛廢也)去燭房即月殿芳
酒登鳴琴薦若迺涼夜自淒風篁成韻(篁竹叢生也風篁風吹篁也)
親懿莫從羇孤遞進(親懿懿親也左氏傳富辰曰兄弟雖有小忿不廢懿親杜預曰懿美)
(也羇孤羇客孤子也言親懿不從遊而羇旅之孤更進也)聆臯禽之夕聞聽朔管之
秋引(詩曰鶴鳴九皋皋禽鶴也抱朴子曰峻㮣獨立而皋禽之響振也朔管羌笛也說文曰管十二月位)
(在北方故云朔秋引商聲也)于是絲桐練響音容選和(絲桐琴也埤蒼曰練擇也)
(練與揀音義同桓譚新論曰神農始削桐為琴練絲為絃侯英箏賦曰察其風采揀其聲音鄭玄禮記注曰選)
(可選擇也)徘徊房露惆悵陽阿(防露蓋古曲也文賦曰寤防露于桑問又雖悲而不雅房)
(與防古字通淮南子曰夫歌采菱發陽阿鄙人聽之不若延靈以和也)聲林虚籟淪池滅
波(此言風將息也聲林而籟管虚淪池而大波滅索秀相風賦曰幽林絶響巨海息波莊子曰子綦謂子游)
(曰夫大塊噫氣其名曰風是以無作作則高竅怒號冷風則小和飄風則大和厲風濟則衆竅為虚子游曰池)
(籟則衆竅是已郭象曰烈風作則衆竅實及其止則衆竅虚薛君韓詩章句曰從流而風曰淪淪文貌說文曰)
(波水涌也)情紆軫其何託愬皓月而長歌(楚辭曰鬱結紆軫兮離愍而長鞠王)
(逸曰紆曲軫痛也毛詩曰如彼愬風毛萇曰愬向之也)歌曰美人邁兮音塵闕隔
千里兮共明月(楚辭曰望美人兮未來陸機思歸賦曰絶音塵于江介託影響乎洛湄淮南子)
(曰道德之論譬如日月馳騖千里不能改其處也)臨風歎兮將焉歇川路長兮
不可越(楚辭曰臨風怳兮浩歌)歌響未終餘景就畢滿堂變容迴
遑如失(說文曰滿堂飲酒莊子子貢曰夫子見之變容失色范曄後漢書曰戴良見黃憲反歸罔然若)
(有也)又稱歌曰月既没兮露欲晞歲方晏兮無與歸(楚辭)
(曰歲既晏兮孰與歸)佳期可以還微霜霑人衣(楚辭曰與佳人期兮夕張又曰微霜)
(兮夜降魏文帝善哉行曰溪谷多悲風霜露霑人衣)陳王曰善迺命執事獻夀羞
璧(左氏傳原成叔曰敢私于執事史記曰平原君以千金為魯連夀韓詩外傳曰楚襄王遣使持白璧百雙)
(聘莊子)敬佩玉音復之無斁(毛詩曰無金玉爾音尚書曰我有周惟無斁爾雅曰斁厭)
(也)
鳥獸(爾雅曰兩足而羽謂之禽四足而毛謂之獸禽即鳥也)
鵩鳥賦(并序)
賈誼(漢書曰賈誼洛陽人也年十八屬文稱于郡中河南太守吴公聞其秀才召置門下)
(甚幸愛後文帝召為博士為絳灌馮敬之屬害之于是天子疎之以為長沙王傅然賈生)
(英特弱齡秀發縱横海之巨鱗矯沖天之逸翰而不參謀棘署贊道槐庭虚離謗缺爰𫝊)
(卑土發憤嗟命不亦宜乎而班固謂之未為不達斯言過矣)
誼為長沙王傅(漢書云誼為長沙王太傅三年鵩入誼舍又云後歲餘文帝思誼徵拜為梁王)
(𫝊然文帝之世王長沙者惟有吴芮之子孫耳經史不載其諡號故難得而詳也又景帝十三王𫝊曰長沙定)
(王發母唐姬無寵故王卑溼國)三年有鵩鳥飛入誼舍止于坐隅鵩似
鴞不祥鳥也(晉灼曰巴蜀異物志曰有鳥小如雞體有文色土俗因形名之曰鵩不能遠飛行不)
(出域鴞于妖切)誼既以謫居長沙(韋昭曰謫遣也)長沙卑溼誼自傷悼
以為夀不得長迺為賦以自廣(自廣自寬也)其辭曰單閼之
歲兮四月孟夏(爾雅曰太歲在卯曰單閼徐廣曰文帝六年歲在丁卯)庚子日斜
兮鵩集予舍(李竒曰日西斜時也)止于坐隅兮貌甚閒暇(閒暇不驚恐也)
異物來萃兮私怪其故(萃集也)發書占之兮讖言其度(說文)
(曰讖驗也有徵驗之書河洛所出書曰讖)曰野鳥入室兮主人將去請問于
鵩兮予去何之(讖問于鵩鳥也)吉乎告我凶言其災淹速之度
兮語予其期(淹遲也速疾也謂死生之遲速也)鵩迺歎息舉首奮翼口
不能言請對以臆(請以臆中之事以對也)萬物變化兮固無休息
(莊子曰已化而生又化而死鶡冠子曰固無休息)斡流而遷兮或推而還(如淳曰斡)
(轉也善曰鶡冠子曰斡流遷徙固無休息)形氣轉續兮變化而蟺(韋昭曰而如也蘇林)
(曰轉續相傳與也蟺音蟬如蜩蟬之蜕化也或曰蟺相連也)沕穆無窮兮胡可勝言
(沕穆不可分别也顔師古曰沕穆微深也鶡冠子曰變化無窮何可勝言沕亡筆切)禍兮福所倚
福兮禍所伏(鶡冠子曰禍乎福之所倚福乎禍之所伏老子注曰倚因也聖人遭禍而能悔過責)
(己修善則禍去福來也中人得福而為驕恣則福去而禍來也)憂喜聚門兮吉凶同域
(鶡冠子曰憂喜聚門吉凶同域或作最亦聚也董仲舒云弔者在門慶者在廬今言皆在門者好惡故言同域)
(也)彼吴強大兮夫差以敗越棲會稽兮句踐霸世(鶡冠子曰)
(失反為得勝反為敗吴大兵強夫差以困越棲會稽句踐霸世史記曰越王句踐其先允常與吴王闔閭戰而)
(相怨允常卒子句踐立是為越王闔閭聞允常死乃興師伐越越王句踐使士挑戰射傷吴王闔閭闔閭且死)
(告其子夫差曰必無忘越三年句踐聞吴王夫差日夜勤兵且以報越欲先吴未發往伐之范蠡諫曰不可王)
(曰已決之矣遂興師吴王聞之悉精兵以伐越敗之夫椒越王乃以甲兵五千人棲于會稽吴師追而圍之越)
(王謂范蠡曰以不聽子故至于此為之奈何蠡對曰持滿者與天定傾者與人節事者以地卑辭厚禮以遺之)
(不許而身與之事句踐曰諾乃令大夫種行成于吴膝行頓首曰君王亡臣句踐使陪臣種敢告下執事句踐)
(請為臣妻為妾吴王將許子胥言于吴王曰天以越賜吴勿許也吴王不聽卒許越平句踐自會稽歸拊循其)
(士民伐吴大破吴因留圍之三年越遂棲吴王于姑蘇山吴王謝曰吾老矣不能事君也遂自殺乃蔽面曰吾)
(無以見子胥也高誘淮南子注云山處曰棲越滅吴稱霸)斯遊遂成兮卒被五刑(應劭)
(曰李斯西遊于秦身登相位二世時為趙高所讒身被五刑)傅說胥靡兮迺相武丁
(尚書曰高宗夢得說使百工營求諸野得諸傅巖爰立作相孔安國曰傅氏之巖通道所經有澗水壊道使胥)
(靡刑人築護此道說賢而隱代胥靡築之莊子曰夫道傅說得之以相武丁)夫禍之與福兮
何異糾纆(字林曰糾兩合繩纆三合繩應劭曰禍福相與為表裏如糾纆索相附會也臣瓚曰糾絞)
(也纆索也鶡冠子曰禍與福如糾纆也)命不可說兮孰知其極(鶡冠子曰終則有始)
(孰知其極老子道德經曰孰知其極河上公注曰禍福更相生死孰知其窮極時也顔監曰極止也)水激
則旱兮矢激則遠萬物迴薄兮振盪相轉(言矢飛水流各有常度為)
(物所激或旱或遠斯則萬物變化烏有常則乎鶡冠子曰水激則悍水激則遠精神迴薄振盪相轉悍與旱同)
(並戶但切吕氏春秋曰激矢遠激水旱)雲蒸雨降兮糾錯相紛(黃帝素問曰地氣上)
(為雲天氣下為雨韋昭國語注曰蒸升也)大鈞播物兮坱圠無垠(如淳曰陶者作器于)
(鈞上此以造化為大鈞應劭曰陰陽造化如鈞之造器也其氣坱圠非有限齊也善曰坱鳥黨切圠烏八切)
天不可預慮兮道不可預謀(鶡冠子曰天不可預謀道不可預慮)遲速有
命兮焉識其時(鶡冠子曰遲速止息必中參伍焉識其時見下文也)且夫天地為
鑪兮造化為工(莊子子黎曰今以以天地為大鑪以造化為大冶惡乎往而不可哉)陰陽
為炭兮萬物為銅合散消息兮安有常則(莊子曰人之生也氣之聚)
(也聚為生散為死鶡冠子曰同合消散孰識其時)千變萬化兮未始有極(列子曰千)
(變萬化不可窮極莊子曰若人之形者萬化而未始有極司馬彪曰當復化而為無)忽然為人兮
何足控摶(摶摶愛生之意也孟康曰控引也摶持也言人生忽忽何足引持自貴惜也如淳曰摶音)
(團或作揣晉灼曰許慎云揣量也度商曰揣言何足度量已之年命長短而惜之乎按史記英布傳云果如薛)
(公揣之陳平云生揣我何念皆訓為量與晉灼說同音初毁切又丁果切但字者滋也不可膠柱在此賦訓摶)
(為量義似未是至于合韻全復參差且史記揣布摶字如淳孟康義為是也善曰鶡冠子曰彼時之至安可復)
(還安可控樽也)化為異物兮又何足患(師古曰患音還言人皆死變化我何足患之莊)
(子曰假于異物託于同體郭璞曰假因也今死生聚散變化無方皆異物也)小智自私兮賤
彼貴我(列子曰小智自私怨之府莊子北海若曰以道觀之無貴無賤以物觀之自貴而相賤鶡冠子)
(曰小智立趣好惡自懼)達人大觀兮物無不可(鶡冠子曰達人大觀乃見其符莊子)
(曰物故有所然物故有所可無物不然無物不可)貪夫徇財兮烈士徇名(莊子曰胥)
(士之徇名貪夫之徇財天下皆然不獨一人司馬彪曰徇營也瓚曰曲身從物曰徇)夸者死權兮
品庶每生(善曰鶡子子曰夸者死權自貴矜容徇名司馬彪莊子注曰夸虚名也孟康曰每貪也莊)
(子曰貪生失理)怵迫之徒兮或趨東西(孟康曰怵為利所誘怵然迫迫貧賤也東西趨)
(利也趨音娶怵音戍)大人不曲兮意變齊同(文子曰大人者與天地合其德)愚士
繫俗兮窘若囚拘(莊子曰不離于俗窘囚拘之貌求殞切)至人遺物兮獨
與道俱(莊子曰不離子真謂之至人又孔子謂老𣆀曰形體若槁木似遺物而立于獨也鶡冠子曰聖)
(人捐物又曰至人不遺動與道俱)衆人惑惑兮好惡積億(李竒曰惑惑東西也所好)
(所惡積之萬億也鶡冠子曰衆人惑惑迫于嗜慾)眞人恬漠兮獨與道息(文子曰得)
(天地之道故謂之真人也莊子曰虚靜恬淡寂寞無為者道德之至也)釋智遺形兮超然
自喪(莊子云仲尼問于顔回曰何謂坐忘回曰墮支體黜聰明離形去智同于大道此謂坐忘司馬彪曰)
(坐而自忘其身老子曰燕處超然莊子曰南伯子綦曰嗟乎我悲人之自喪)寥廓忽荒(恍)兮
與道翺翔(寥廓忽荒元氣未分之貌廣雅曰寥深也廓空也鶡冠子曰與道翺翔)乘流則
逝兮得坻則止(孟康曰易坎為險遇險難而止也張晏曰坻水中小洲也坻或為坎又曰易明)
(夷則仕險難則隱鶡冠子曰乘流以逝)縱軀委命兮不私與己(鶡冠子曰縱軀委命)
(與時往來)其生兮若浮其死兮若休(莊子曰其生若浮其死若休)澹乎若
深淵之靜泛乎若不繫之舟(莊子老𣆀曰其居也淵而靜其唯人心乎鶡冠子曰)
(泛泛乎若不繫之舟)不以生故自寶兮養空而浮(鄧展曰自寶自貴也鄭氏曰道)
(家養空虚若浮舟也莊子曰汎若不繫之舟虚而遨遊)德人無累兮知命不憂(莊子)
(苑風曰願聞德人淳芒曰德人者居無思行無慮也又曰聖人循天之理故無天災故無物累周易曰樂天知)
(命故不憂)細故蔕芥兮何足以疑(鶡冠子曰細故袃蒯奚足以疑袃蒯與蔕芥古字通)
(張揖子虚賦注曰蔕芥刺鯁也)
鸚鵡賦(并序喙山海經曰黃山有鳥其狀如鴞青羽赤人舌能言名鸚鵡也注曰舌似小)
(兒舌脚指前後各兩鵡一作鸚莫口切)
禰正平(范曄後漢書曰禰衡字正平平原人也少有才辯而尚氣傲曹操欲見之不肯)
(往操懷忿而以才名不欲殺之送劉表後復侮慢于表表不能容以江夏太守黃祖性急)
(故送衡與之祖長子射為章陵太守尤善于衡射大會賓客人有獻鸚鵡者射舉札于衡)
(前曰願先生賦之衡攬筆而作辭彩甚麗後黃祖殺之時年二十六)
時黃祖太子射(亦)賓客大會有獻鸚鵡者舉酒于衡前
曰禰處士(應劭風俗通曰處士者隠居放言也)今日無用娱賓竊以此鳥
自遠而至明惠聰善羽族之可貴願先生為之賦使四
坐咸共榮觀不亦可乎(老子曰雖有榮觀燕處超然)衡因為賦筆不
停綴文不加點其辭曰惟西域之靈鳥兮挺自然之竒
姿體金精之妙質兮含火德之明輝(西域謂隴坻出此鳥也老子曰以輔)
(萬物之自然河上公曰輔萬物自然之性也西方為金毛有白者故曰金精南方為火觜有赤者故曰火德歸)
(藏殷筮曰金水之子其名曰羽蒙是生百鳥蔡邕月令章句曰天官五獸前有朱雀鶉火之體也)性辯
惠而能言兮才聰明以識機(禮記曰鸚鵡能言不離飛鳥王弼周易注曰機者事)
(之微也)故其嬉遊高峻栖跱幽深(說文曰嬉樂也跱立也)飛不妄集
翔必擇林紺趾丹觜綠衣翠衿(說文曰紺深青而揚赤也)采采麗容
咬咬好音(韓詩曰采采衣服薛君曰采采盛貌也韻略曰咬咬鳥鳴也音交毛詩曰睍晥黃鳥載好)
(其音)雖同族于羽毛固殊智而異心配鸞皇而等美焉比
德于衆禽于是羨芳聲之遠暢偉靈表之可嘉命虞人
于隴坻詔伯益于流沙(漢書音義應劭曰天水有大阪曰隴坻尚書帝曰益汝作朕虞)
(孔安國曰伯益也掌山澤官也尚書曰導弱水餘波入于流沙)跨崑崙而播弋冠雲霓
而張羅雖綱維之備設終一目之所加(文子曰有鳥將來張羅而待之)
(得鳥者羅之一目也今為一目之羅即無以得鳥也)且其容止閒暇守植安停(鵩鳥)
(賦曰貌甚閒暇王逸楚辭注曰植志也)迫之不懼撫之不驚(鶡冠子曰迫之不懼足以)
(知勇)寧順從以遠害不違忤以喪生(毛詩序曰君子全身遠害)故獻全
者受賞而傷肌者被刑爾迺歸窮委命離羣喪侣(委命已見)
(上文禮記曰離羣索居)閉以雕籠翦其翅羽(淮南子曰天下以為之籠又何失鳥之有)
(乎然籠所以盛鳥說文曰翅翼也)流飄萬黑﨑嶇重阻(埤蒼曰﨑嶇不平也﨑夫竒切)
(嶇音區)踰岷越障載罹寒暑(岷嶂二山名續漢書曰岷山在蜀都五道西障縣屬隴西)
(蓋因山立名也毛詩曰二月初吉載離寒暑一曰障亭障也)女辭家而適人臣出身
而事主(有以託意也時為曹操所迫故寄意以申情家語曰女十五許嫁有適人之道漢書郢都曰已)
(背親而出身固當奉職也)彼賢哲之逢患猶棲遲以羈旅(毛詩曰衡門之下可)
(以栖遲女適人臣事君逢禍患尚棲遲羇旅也羇旅已見上文)矧禽鳥之微物能馴擾
以安處(薛君韓詩章句曰鳥微物也說文曰馴順也漢書音義應劭曰擾馴也)眷西路而
長懷望故鄉而延佇(楚辭曰情慨慨而長懷又曰結幽蘭而延佇)忖陋體之
腥臊亦何勞于鼎俎(毛詩曰予忖度之七本切國語舅犯對晉侯曰偃之肉腥臊將焉用)
(之孔安國尚書傳曰腥臭也)嗟禄命之衰薄奚遭時之險巇(禮斗威儀曰天)
(其禄命不得極其數楚辭曰何周道之平易然蕪穢而險巇王逸曰險巇顛危也)豈言語以階
亂將不密以致危(周易孔子曰亂之所生則言語以為階也君不密則失臣臣不密則失身)
痛母子之永隔哀伉儷之生離(左氏傳曰施氏之婦怨施氏曰已不能庇其伉)
(儷杜預曰儷偶也伉敵也楚辭曰悲莫悲兮生别離)匪餘年之足惜慜衆雛之無
知(爾雅曰生噣雛謂鳥子初生能自啄食總名曰雛也)背蠻夷之下國侍君子之
光儀(毛詩曰命于下國非天子之國故曰下也)懼名實之不副恥才能之無
竒(莊子許由曰名者實之賓)羨西都之沃壤識苦樂之異宜(西都長安也鸚)
(鵡言長安樂自古有之未詳所見)懷代越之悠思故每言而稱斯(斯此也此)
(長安也言類彼鳥馬而懷代越之思故亦每言而稱此古詩曰代馬依北風越鳥巢南枝)若迺少昊
司辰蓐收整轡(禮記曰孟秋之月其帝少昊其神蓐收)嚴霜初降涼風蕭
瑟(楚辭曰冬又申之以嚴霜)長吟遠慕哀鳴感類(毛詩曰哀鳴嗷嗷)音聲悽
以激揚容貌慘以顦顇(漢書谷永上疏曰贊命之臣靡不激揚答賓戲曰久而顦顇也)
聞之者悲傷見之者隕淚(毛詩曰涕既隕之毛萇曰隕墜也)放臣為之
屢歎棄妻為之歔欷(放臣棄妻屈原哀姜之徒王逸楚辭注曰歔欷啼聲)感平生
之游處若壎箎之相須(論語曰君子久要不忘平生之言毛詩曰伯氏吹壎仲氏吹箎)
(毛萇曰土曰壎竹曰箎)何今日之兩絶若胡越之異區(淮南子曰自異者視)
(之肝膽胡越也高誘曰胡越喻遠)順櫳檻以俯仰闚戶牖以踟蹰(說文曰櫳)
(房室之疏也楯欄檻也王逸楚辭注曰從曰檻横曰楯說文曰牖穿壁以為窗也韓詩曰搔首踟蹰薛君曰踟)
(蹰躑䠱也踟腸知切蹰腸誅切)想崑山之高嶽思鄧林之扶疏(班固漢書贊禹)
(本紀云崑崙山高二千五百餘里山海經曰夸父與日競走渴死棄其杖化為鄧林上林賦曰垂條扶疎)顧
六翮之殘毁雖奮迅其焉如(韓詩外傳蓋乘曰夫鴻鵠一舉千里所恃有六翮耳)
心懷歸而弗果徒怨毒于一隅(毛詩曰豈不懷歸廣雅曰毒痛也)苟竭
心于所事敢背惠而忘初(左氏傳子犯曰背惠食言楚辭曰不敢忘初之厚德)託
輕鄙之微命委陋賤之薄軀(楚辭曰蜂蛾微命力何固)期守死以報
德甘盡辭以效愚(論語子曰守死善道毛詩曰欲報之德司馬遷書曰效其癡愚)恃隆
恩於既往庶彌久而不渝(渝變也感恩久不變也)
鷦鷯賦(并序鷯毛詩曰允彼㭠蟲詩義疏曰㭠蟲今鷦微小黃雀也鷦音焦鷯音遼又方)
(言曰桑飛郭璞注曰即鷦鷯也自關而東謂之工雀又云女工一云巧婦又云女匠)
張茂先(臧榮緒晉書曰張華字茂先范陽人也少好文義博覽墳典為太常博士轉兼)
(中書郎雖栖處雲閣慨然有感作鷦鷯賦後詔加右光禄大夫封莊武郡公遷司空為趙)
(王倫所害)
鷦鷯小鳥也生于蒿萊之間長於藩籬之下翔集尋常
之内而生生之理足矣(漢書音義應劭曰八尺曰尋倍尋曰常老子曰人之輕死以其)
(生生之厚易繫辭曰生生之謂易韓康伯曰陰陽轉易以化成生也)色淺體陋不為人用
形微處卑物莫之害(吕氏春秋曰高節厲行物莫之害)繁滋族類乘居
匹游(列女傳姜后曰雎鳩之鳥猶未嘗見其乘居而匹游)翩翩然有以自樂也(翩翩)
(自得之貌毛詩曰翩翩者鵻)彼鷲鶚鵾鴻孔雀翡翠(說文曰鷲黃頭赤目五色皆備)
(鶚鵰也山海經曰景山多鷲黑色多力鵾狀如鶴而文漢書音義應劭曰雄曰翡雌曰翠異物志曰翡赤色大)
(于翠顔監曰鳥各别異非雄雌異名也)或凌赤霄之際或託絶垠之外(絶垠)
(天邊之地也楚辭曰載赤霄而凌太清又曰踔絶垠于塞門)翰舉足以沖天觜距足
以自衛(王弼周易注曰翰高飛也史記楚莊王曰有鳥三年不蜚蜚乃沖天蜚與飛同字書曰沖中也)
(吕氏春秋曰凡人之性爪牙不足以白守衛西京賦曰觜距為刀鈹)然皆負矰纓繳羽毛
入貢何者有用于人也(繳繫箭線也尚書曰厥貢齒革羽毛)夫言有淺而
可以託深類有微而可以喻大故賦之云爾何造化之
多端兮播羣形于萬類(易注曰天地造生萬物咸成又曰造化道也淮南子曰大丈夫)
(無為與造化逍遙楚辭曰多端膠加老子曰道生萬物河圖曰地有九州以包萬類)惟鷦鷯之微
禽兮亦攝生而受氣(老子曰善攝生者不然莊子北海若曰吾受氣于陰陽)育翩翾
之陋體無玄黃以自貴(字林曰翩疾飛也說文曰翾小飛也呼緣切)毛弗施
于器用肉弗登于俎味(左氏傳臧僖伯曰皮革齒牙骨角毛羽不登于器鳥獸之肉不登)
(于俎則公不射古之制也)鷹鸇過猶俄翼尚何懼于罿(衝)罻(音尉左氏傳然)
(明曰見不仁者誅之如鷹鸇之逐鳥雀也爾雅曰晨風鸇也廣雅曰俄邪也毛詩曰側弁之俄箋云俄傾貌罿)
(罻皆網也鸇之然切)翳薈蒙籠是焉游集(孫子兵法曰林木翳薈草樹蒙籠)飛不
飄颺翔不翕習(翕習盛貌)其居易容其求易給巢林不過一
枝每食不過數粒(莊子曰鷦鷯巢林不過一枝孔安國尚書傳曰米食曰粒)栖無所
滯遊無所盤(爾雅曰盤樂也)匪陋荆棘匪榮茝蘭動翼而逸投
足而安委命順理與物無患(委命已見上文淮南子曰守道順理)伊兹禽
之無知何處身之似智(莊子曰鳥高飛以避矰弋之害䶆鼠深穴乎坤丘之下以避熏)
(鑿之患而曾二蟲之無知也)不懷寶以賈害不飾表以招累(左氏傳曰虞叔)
(有玉虞公求之弗獻既而悔之曰周任有言匹夫無罪懷璧其罪吾焉用之以賈其害杜預曰賈賣也)靜
守約而不矜動因循以簡易(文子曰約其所守即察尚書曰汝惟不矜孔安國曰)
(自賢曰矜淮南子曰因循而任下周易曰易簡而天下之理得矣)任自然以為資無誘
慕于世偽(自然已見上文文子曰去其誘慕除其嗜欲張湛曰遺其衒尚為害貞性傅毅七激曰排)
(挫禮學譏譴世偽)鵰鶡介其觜距鵠鷺軼于雲際(穆天子傳曰青鵰執犬羊)
(食豕鹿郭璞曰今鵰亦能食麕鹿山海經曰煇諸之山多鶡郭璞曰似雉而大青色有角鬭死乃止出上黨言)
(因觜距而為人用也)鵾雞竄于幽險孔翠生乎遐裔彼晨鳬與歸
鴈又矯翼而增逝(說苑曰魏文侯嗜晨鳬史記曰楚人有好以弱弓微繳加歸雁之上解嘲)
(曰矯翼厲翮淮南子曰鳳凰曾逝萬仞之上)咸美羽而豐肌故無罪而皆斃
(文子曰羽翼美者傷其骨骸司馬相如美人賦曰弱骨豐肌)徒銜蘆以避繳終為戮
于此世(淮南子曰鴈銜蘆而翔以避矰繳抱朴子曰智禽銜蘆以避網水牛結陣以却虎史記太史公)
(曰英布不克于身為世大戮)蒼鷹鷙而受緤鸚鵡惠而入籠(李陵詩曰有鳥)
(西南飛熠熠似蒼鷹王逸楚辭注曰緤繫也鸚鵡賦曰性辯惠而能言又曰閉以雕籠)屈猛志以
服養塊幽縶于九重(淮南子曰塊然獨處苦對切楚辭曰君之門兮九重)變音聲
以順旨思摧翮而為庸戀鍾岱之林野慕隴坻之高松
(鍾岱二山鷹之所産漢書曰趙地鍾岱迫近胡寇如淳曰鍾所在未聞漢有代郡故代國也東方朔十洲記曰)
(北海外有鍾山鸚鵡賦曰命虞人于隴坻)雖蒙幸于今日未若疇昔之從容
(左氏傳曰羊斟云疇昔之羊子為政杜預曰疇昔猶前日也尚書曰從容以和)海鳥鶢(袁)鶋(居)
避風而至(國語曰海鳥曰爰居止于魯東門外展禽曰今兹海其有災乎夫廣川之鳥獸常知而避)
(其災是歲海多大風)條枝巨雀踰嶺自致(漢書曰條枝國臨西海有大鳥)提挈萬
里飄颻逼畏(漢書曰左提右挈)夫惟體大妨物而形瓌足瑋也
陰陽陶蒸萬品一區(文子老子曰隂陽陶冶萬物蒸氣出貌)巨細舛錯種
繁類殊鷦螟巢于蚊睫(接)大鵬彌于天隅(晏子春秋景公曰天下有)
(極細者乎對曰有東海有蟲巢于蚊睫再飛而蚊不為驚臣不知其名而東海有通者命曰鷦螟莊子曰北溟)
(有魚其名曰鵾化而為鵩怒而飛翼若垂天之雲)將以上方不足而下比有餘
(莊子曰長者不為有餘短者不為不足)普天壤以遐觀吾又安知大小之
所如(莊子北海若曰以差觀之因其所大而大之則萬物莫不大因其所小而小之則萬物莫不小則差)
(數觀矣歸田賦曰安知榮辱之所如)
文選卷十三
