文選卷六十梁蕭統編
唐李善註
行狀
齊竟陵文宣王行狀
祖太祖高皇帝
父世祖武皇帝
任彦昇
南徐州南蘭陵郡縣都鄉中都里蕭公年三十五
行狀
公道亞生知照隣幾庶(論語孔子曰生而知之者上也學而知之者次也傳季友修張)
(良廟教曰道亞黃中照隣殆庶)孝始人倫忠為令德(毛詩序曰成孝敬厚人倫左氏傳君)
(子曰中為令德)公實體之非毁譽所至(論語子曰吾之於人誰毀誰譽如有所譽高誘)
(吕氏春秋注曰體行也莊子曰舉世譽之而不加勸舉世非之而不加沮)天才博贍學綜該
明(郭子曰孫子荆上品狀王武子曰天才英慱亮拔不羣潘岳任府君畫讚曰學綜羣籍智周萬物)至
若曲臺之禮九師之易(七略曰宣皇帝時行射禮博士后倉為之辭至今記之曰曲臺)
(記又曰易傳淮南九師道訓者淮南王安所造也漢書音義曰淮南王安聘明易者九人號九師)樂
分龍趙詩析齊韓(漢書曰雅琴趙氏七篇名定渤海人宣帝時丞相魏相所表又曰琴)
(琴龍氏九十九篇名德梁人也又曰詩魯齊韓三家應劭漢書注曰申公作魯詩韓嬰作韓詩后倉作齊)
(詩也)陳農所未究河間所未輯(漢書曰成帝時以書頗散亡使謁者陳農)
(求遺書於天下又曰河間獻王德從人得善書必為好寫與之留其真加金帛賜以招之由是或有先祖)
(舊書多奉以奏獻王者故得書多與漢朝等)有一於此罔不兼綜者與
(謝承後漢書曰劉靚方筴所載靡不必綜)昔沛獻訪對於雲臺東平
齊聲於揚史(東觀漢記曰沛獻王輔永平五年秋京師少雨上御雲臺召王帝取卦具)
(自卦以周易卦林占之其繇曰蟻封穴戶大雨將集明日大雨上即以詔書問輔曰道豈有是邪輔上書)
(曰案易卦震之蹇蟻封宂戶大雨將集蹇艮下坎上艮為山坎為水出雲為雨蟻宂居而知雨將雲雨蟻)
(封宂者故以蟻為興文詔報曰善哉王次序之又曰上以所自作光武皇帝本紀示東平獻王蒼蒼因上)
(世祖受帝中興頌上甚善之以問校書郎此與誰等皆言類相如揚雄前代史岑比之)淮南取
貴於食時陳思見稱於七步方斯蔑如也(漢書淮南王安上使)
(為離騷傳旦受詔日食時上世說曰魏文帝令陳思王七步成詩詩曰萁在竈下然豆居釡中泣本是同)
(根生相煎何太急)初沈攸之跋扈上流稱亂陜服(沈約宋書曰沈攸之)
(字仲達為荆州刺史順帝即位攸之師武義至夏口反毛詩傳曰無然畔援猶跋扈也西京賦曰睢旴跋)
(扈尚書曰非台小子敢行稱亂臧榮緒晉書曰武陵王令曰荆州勢據上流將軍休之委以分陜之重)宋
鎮西晉熙王南中郎邵陵王竝鎮盆口(沈約宋書曰明帝第六子燮字)
(仲綏封晉熙王進號鎮西沈攸之舉兵鎮尋陽之盆城又曰邵陵殤王友字仲賢明帝第七子也年五歲出為)
(南中郎將江州刺史邵陵王)世祖毘贊兩藩而任總西伐(沈約宋書曰齊王太)
(子奉晉熙王燮鎮尋陽之彭城)公時從在軍鎮西府版寧朔將軍軍主
南中郎版補行參軍署法曹(沈約宋書曰除拜則為參軍亊府版則為行參軍)
于時景燭雲火風馳羽檄(言雲火之多如景之照羽檄之疾若風之馳大公六韜曰)
(雲火萬炬以防夜四子講德論曰風融雨集漢書高祖曰以羽檄徵天下兵)謀出股肱任切
書記(魏文帝與吳質書曰元喻書記翩翩)遷左軍邵陵王主簿記室參軍
既允焚林之求實兼儀形之寄刀筆不足宣功風體所
以弘益(文士傳曰太祖雅聞阮瑀名辟之不應連見逼促乃逃入山中太祖使人焚山得瑀送至召入)
(太祖時在長安大延賓客怒不與語使就伎人列瑀善解音能鼔琴遂撫弦而歌因造歌曲曰奕奕天門開大)
(魏應期運青蓋巡九州在西東人怨士為知已死女為悦已玩恩義苟潛暢他人焉能亂為曲既捷音聲殊妙)
(當時冠坐太祖大悦署為記室何法盛晉中興書曰王承字安期司空東海王越以為記室參軍雅相敬重敕)
(子毘曰夫學之所益者淺體之所安者深閑習禮度不如式瞻儀形諷味遺言不如親承音旨王參軍人倫之)
(表汝其師之史記張釋之曰秦任刀筆之吏)除邵陵王友又為安南邵陵王
長史東夏形勝關河重複(東夏會稽也尚書王曰爰建爾于上公尹兹東夏漢書田)
(肯曰秦形勝之國也韓康伯王述碑曰述遷會稽太守此盤關河之重複泱泱大邦)選衆而舉敦
悦斯在(論語子夏曰舜有天下選於衆舉臯陶不仁者遠矣左氏傳曰晉蒐於被廬謀元帥趙襄曰郤)
(縠可臣亟聞言矣說禮樂而敦詩書君其試之)除使持節都督會稽東陽臨海
永嘉新安五郡諸軍事輔國將軍會稽太守太祖受命
廣樹藩屏(左氏傳富辰曰昔周公故封建親戚以藩屏周室)公以高昭武穆惟
戚惟賢(漢書韋玄成曰父為昭子為穆孫復為昭也漢書文帝詔曰右賢左戚)封聞喜縣
開國公食邑千戸又以奏課連最進號冠軍將軍(漢書曰倪)
(寬為農都尉大司農奏課最連韋昭曰最連得第一也)越人之巫覩正風而化俗
(范曄後漢書曰第五倫字伯魚京兆人也拜會稽太守會稽俗多滛祀好卜筮民常以牛祭神百姓財産以之)
(团匱倫到官移書屬縣曉告百姓其筮祝有依託鬼神詐怖愚民皆案論之有妄屠吏輒行罸於後遂斷絶百)
(姓以安)篁竹之酋感義讓而失險(漢書淮南王上書曰臣聞越處谿谷之間篁竹)
(之中范曄光武紀贊曰金湯失險)邪叟㤀其西昃龍丘狹其東臯(范曄後漢)
(書曰劉寵拜會稽太守徵為將作大匠山隂有五六老叟自若邪山谷出送寵曰聞當見棄故自扶奉送潘安)
(仁楊經誄曰日昃景西望子朝隂范曄後漢書曰任延字長孫南陽人拜會稽都尉年十九吳有龍丘萇者隱)
(居志不降辱四輔三公連辟不到掾史曰請召之延曰龍丘先生躬德履義有原憲伯夷之節都尉洒掃其門)
(猶懼辱□召之不可使功曹奉謁修書記致醫藥吏使相望於道積一歲萇乃乘輦詣府門願得先死備錄延)
(辭讓再三遂署議曹祭酒阮籍奏記曰將耕東臯之陽輸黍稷之税)會武穆皇后崩公星
言奔波泣血千里(蕭子顯齊書曰武穆裴皇后諱惠昭河東人父璣之后生子良禮記曰惟)
(父母之喪見星而行夜見星而舍毛詩曰星言夙駕仲長子昌言曰救患赴急跋涉奔波者憂樂之盡也禮記)
(曰高子臯執親之喪泣血三年未嘗見齒君子以為難)水漿不入於口者至自禹
宂(禮記曾子謂子思伋曰吾執親之喪水漿不入於口七日漢書曰司馬遷南遊江淮上會稽探禹宂)逮
衣裳外除心哀内疚(禮記曰親喪外除鄭玄曰日月已竟哀不㤀也嵇康幽憤詩曰心焉内)
(疚爾雅曰疚疾也)禮屈於厭降事迫於權奪(禮記曰有從有服而無服公子於其)
(妻之父母鄭玄曰凡公子厭於君降其私親女君子之不降也晉起居注宋公表曰情由權奪也)而茹
戚肌膚沈痛瘡鉅(廣雅曰茹食也禮記曰創鉅者其日久痛甚者其愈遲三年者稱情而立)
(文所以為至痛極)故知鐘鼓非樂云之本縗麤非隆殺之要(論語)
(子曰樂云樂云鐘鼓云乎哉馬融曰樂之所貴者移風易俗也非謂鐘鼓而已左氏傳曰齊晏桓子卒晏嬰麤)
(衰斬寝苫枕草孫卿子曰喪三年何也曰加隆焉故三年以為隆緦小功以為殺鄭玄禮記注曰有隆有殺進)
(退如禮莊子曰本在於上末在於下要在於主詳在於臣鐘鼓之音羽旄之容樂之末哭泣縗絰隆殺之服哀)
(之末)改授征虜將軍丹陽尹良家入徙戚里内屬(三輔黃圖曰宣)
(帝為杜陵徙良家五千戸居於陵漢書曰萬石君傳曰徙其家長安中戚里以姊為美人故也)政非一
軌俗備五方(漢書曰秦地五方雜錯)公内樹寬明外施簡惠(范曄後漢)
(書馮衍說鮑永曰幸逢寬明之日將值危言之惠時臧榮緒晉書曰吳隱之為晉陵太守布政簡)神臯載
穆轂下以清(西京賦曰寔惟地之奥區神臯漢書谷永上疏曰嶭宣為御史中丞執憲轂下胡廣)
(漢官解故注曰轂下喻在輦轂之下京城之中也范曄後漢書曰楊連為零陵太守郡境以清)武皇帝
嗣位進封竟陵郡王食邑如千戸復授使持節都督南
徐兖二州諸軍事鎮北將軍南徐州刺史遷使持節侍
中都督南兖徐北兖青冀五州諸軍事征北將軍南兖
州刺史兖徐接壤素漸河潤(漢書武帝詔曰淮南衡山兩國接壤東觀漢記曰拜)
(郭伋穎川太守召見辭謁帝勞之曰賢能太守去帝城不遠河潤九里冀京師并蒙福也)未及下車
仁聲先洽(漢書曰班伯為定襄太守其下車作威吏民竦息)玉關靖柝北門寝
扄(漢書曰龍勒有玉門關周禮曰凡軍亊聚&KR1909;鄭玄曰擊&KR1909;兩木相敲行夜時也&KR1909;與柝同史記曰齊威王)
(曰吾吏有黔夫者使守徐州則燕人祭北門裴駰曰齊之北門說文曰扄外關門之關)朝旨以董
司岳牧敷興邦教(晉起居注宋公表曰董司乖方過寔引罰孔安國尚書傳曰董督也潘岳)
(關中詩曰岳牧慮殊禮記司徒明七教以興民德尚書曰司徒掌邦教)方任雖重比此為
輕(山濤啓事曰方任雖重比此為輕)徵護軍將軍兼司徒侍中如故又
授車騎將軍兼司徒侍中如故即授司徒侍中又如故
上穆三能下敷五典(漢書曰三能色齊君臣和蘇林曰能音台尚書帝曰契汝作司徒敬)
(敷五教在寬又曰五典克從孔安國曰五典五常之教)闢玄闈以闡化寝鳴鐘以
體國(玄謂道也太玄經曰玄門混沌難知孫放數詩曰一往縱神懷矯跡步玄闈范曄後漢書曰桓榮為)
(五更贊曰待問應若鳴鐘)翼亮孝治緝熙中教(孝經曰昔者明王之以孝治天下也不敢)
(遺小國之臣司徒故曰中教)奪金恥訟蹊田自嘿(呂氏春秋曰齊人有欲得金者清旦)
(衣冠之鬻金者之所見人操金攫而奪之吏捕而束縛之問曰人皆在焉子攫人之金何故對吏曰殊不見人)
(徒見金耳左氏傳申叔時謂楚子曰牽牛以蹊人之田而奪之牛牽牛以蹊者信有罪矣而奪之牛罰以重矣)
不彫其朴用晦其明(呂氏春秋曰賢不肖各反其質行其情不彫其素高誘曰素樸也周)
(易曰明入地中明夷君子以莅衆用晦而明王弼曰藏明於内乃得明)聲化之有倫繄公
是賴(潘元茂九錫文曰故周室之不壞繄二國是賴)庠序肇興儀刑國胄師氏
之選允歸人範(禮記曰有虞氏養國老於上庠夏后氏養國老於東序鄭玄曰皆學名也毛詩)
(曰儀刑文王袁山松後漢書曰李膺風格儀刑皆可師範尚書曰䕫命汝典樂教胄子周禮曰師氏中大夫以)
(三德教國子法言曰務學不如務求師師者人之模範也)以本官領國子祭酒固辭
不拜入座初啓以公補尚書令(陳壽魏志評曰八座尚書即古六卿之任也晉)
(百官名曰尚書令尚書僕射六尚書古為八座尚書)式是敷奏百揆時序(尚書曰敷奏以)
(言又曰納於百揆百揆時叙王隱晉書詔曰今之尚書令皆古之百揆之任也)夫國家之道互
為公私君親之義遞為隱犯(禮記曰事親有隱而無犯事君有犯而無隱有諫諍)
(之義)公二極一致愛敬同歸(國語欒共子曰成聞之人生於三事之如一父母生之師)
(教之君食之非父不生非食不長非教不智生之族也故一事之唯其所在則致死矣孝經曰資於事父以事)
(母而愛同資於事父以事君而敬同)亮誠盡規謀猷弘遠矣(國語召康公曰天子聽政)
(近臣盡規晉中興書册陶偘曰公經德秉哲謀猷弘遠)又授使持節都督楊州諸
軍事楊州刺史本官悉如故舊惟淮海今則神牧(尚書曰淮)
(海惟楊州地理書曰崑崙東南地方萬五千里名曰神州)編戸殷阜萌俗滋繁(漢書吕后)
(曰諸將故與帝為編戸)不言之化若門到戸說矣(周易曰不言而信存乎德行孝)
(經曰君子之教以孝非家至而日見之鄭玄曰非門到戸至而日見也楚辭曰衆不可戸說兮孰云察余之中)
(情)頃之解尚書令改授中書監餘悉如故獻納樞機絲
綸允緝(兩都賦序曰日月獻納周禮曰言行君子之樞機禮記曰王言如絲其出如綸)武皇晏
駕寄深負圖(應劭風俗通曰宫車晏駕謹按史記曰王稽謂范雎曰夫事有不可知者有不可奈)
(何者一日宫車晏駕是事不可知也君雖恨於臣是無可奈何謂秦昭王以天下終也昔周康王一旦晏起侍)
(人以為深刺天子當夜寝早作身省萬機如今崩殞則為晏駕矣家語孔子觀於明堂覩四門之墉有周公相)
(成王抱之負斧扆南面以朝諸侯之圖焉)公仰惟國典俛遵遺託俯擗天倫
踊絶于地居處之節復如居武穆之憂(穀梁傳曰兄弟天倫也何休曰)
(兄先弟後天之倫次也禮記曰婦人擊心爵踴鄭玄曰爵踴足不絶地也)聖主嗣興地居旦
奭(蕭子顯齊書曰鬱林王昭業文惠太子長子世祖崩太孫即位)有詔策授太傅領司
徒餘悉如故坐而論道動以觀德(周禮曰坐而論道謂之三公禮記曰樂行)
(而民向方可以觀德矣)地尊禮絶親賢莫貳(晉中興書恭帝詔曰大司馬地隆任重親)
(賢莫貳班固諸侯王表序曰親親賢賢褒功表德)又詔加公入朝不趨讚拜不
名劒履上殿蕭傅之賢曹馬之親兼之者公也(漢書曰上賜蕭)
(何帶劒履上殿入朝不趨又曰上欲自行擊陳豨周綜泣曰始秦攻破天下未曾自行今上常自行是無人可)
(使者乎上以為愛我賜入殿門不趨而綜與傅寬同傅寬無不趨之言疑任公誤也魏志曰曹真字子丹太祖)
(族子也明帝即位遷大司馬賜劍履上殿入朝不趨晉公卿禮秩曰汝南王亮秦王東吳王晏梁王彤皆劒履)
(上殿入朝不趨)復以申威重道增崇德綂進督南徐州諸軍事
餘悉如故竝奏疏絫上身没讓存(王隱晉書曰武帝贈羊祜詔曰身没讓存)
(遺言益厲)天不憖遺梁岳頽峻(左氏傳曰孔丘卒公誄之昊天不弔不憖遺一老禮記曰)
(孔子蚤作負手曳杖逍遥於門歌曰泰山其頽乎梁木其壞乎)某年某月日薨春秋三
十有五詔給温明秘器歛以衮章備九命之禮遣大鴻
臚監護喪事朝夕奠祭大官供給禮也(漢書曰大將軍霍光薨賜東園)
(温明秘器服虔曰東園處此器象如桶開一端漆畫懸鏡其中置尸上歛并蓋之周禮曰三公自衮冕而下又)
(曰上公九命)故以慟極津門感充長樂(東觀漢記曰東海王彊薨上發魯相所上)
(檄下牀伏地舉聲盡哀至長樂宫白太后因出幸津門亭發喪)豈徒舂人不相傾壥罷
肆而已哉(史記曰趙良謂商鞅曰五羖大夫死秦國男女莫不流涕童子不歌謠舂者不相杵劉縚)
(聖賢本紀曰子産治鄭二十年卒國人哭于巷商賈哭于市農夫號于野)乃下詔曰裦崇庸
德前王之令典追遠尊戚㳂情之所隆(禮記曰禮樂之情同故明王相)
(㳂也鄭玄注曰㳂猶因述也)故使持節都督楊州諸軍事中書監太
傅領司徒楊州刺史竟陵王新除進督南徐州體睿履
正神監淵邈道冠民宗具瞻惟允(毛詩曰民具爾瞻)肇自弱齡
孝友光備(毛詩曰張仲孝友)爰及贊契恊升景業燮和台曜五
教克宣(台□及五教竝己見上文)敷奏朝端百揆惟穆(尚書曰敷奏以言晉中興)
(書謝石上疏曰尸素朝端忽焉五載尚書曰百揆時叙)寄重先顧任均負圖(先顧謂顧)
(命也尚書曰成王將崩命召公畢公相康王作顧命負圖己見上文)諒以齊徽二南同規
往哲(毛詩序曰關睢麟趾之化王者之風也故繫之周公鵲巢騶虞之德諸候之風也故繫之召公周南)
(召南正始之道王化之基)方憑保祐永翼雍熙(東京賦曰上下共其雍熙)天不憖
遺奄見薨落(憖遺己見上文方言曰奄遽也尚書曰帝乃殂落)哀慕抽割震動
于厥心今先遠戒期龜謀襲吉(禮記曰喪事先遠日尚書曰謀及卜筮孔安國曰)
(龜曰卜又曰乃卜二龜一習吉襲與習通)茂崇嘉制式弘風猷可追崇假黃
鉞(尚書曰王左杖黃鉞孔安國曰鉞以黃金飾斧)侍中都督中外諸軍事太宰
領大將軍揚州牧綠綟(麗)綬具九錫服命之禮(魏晉官品曰相)
(國丞相綠綟綬九錫己見潘勖九錫文)使持節中書監王如故給九旒鑾
輅(甘泉鹵簿曰游車九乘禮記曰乘鑾輅駕蒼龍)黃屋左纛(導)輼輬車(漢書曰紀信乘)
(王車黃屋左纛李斐曰黃屋天子車以黃繒為蓋裏纛毛羽幢在乘輿衡左方上注之漢書曰載霍光尸以輼)
(輬車文潁曰如今喪轜車)前後部羽葆(音保)鼓吹挽歌二部虎賁班劒
百人(漢書韓延夀給羽葆鼔車歌車張晏曰羽葆幢也服虔曰如今鼓吹歌車也晉公卿禮秩曰諸公及)
(開府位從公者給虎賁二十人持班劒焉)葬禮一依晉安平獻王孚故事(王隱)
(晉書曰孚字叔達宣帝次弟也封安平王薨諡曰獻詔喪事一依漢東平獻王蒼故事)公道識虚
遠表裏融通淵然萬頃直上千仞(范曄後漢書郭林宗曰黃叔度汪汪如千)
(頃之波魯連子曰東山有松千仞無枝非為正直無枉自然)僕妾不覩其喜愠近侍
莫見其傾弛(晉中興書曰衛玠終身不見其愠喜王隱晉書曰王邵為丹陽尹善禮儀操人近習)
(未嘗見其墮替)他人之善若已有之(尚書穆公曰人之有技若已有之)民之不
臧公實貽恥(尸子曰見人有過則如已有過虞氏之盛德也)誘接恂恂降以顔
色(論語曰孔子於鄉黨恂恂如也似不能言者王肅曰恂恂温恭之貎)方於事上好下規
已(魏志劉寔曰王肅方於事上而好下接已此一反也)而廉於殖財施人不倦(左傳)
(叔向曰齊桓施舍不倦求善不厭)帝子儲季令行禁止(文子曰夫抱順效誠者令行禁)
(止)國網天憲寘諸掌握(范曄後漢書劉陶曰今權官手握王爵口含天憲淮南子曰執)
(節於掌握之間寘致也)未嘗鞠人於輕刑錮人於重議(東觀漢記曰袁安為)
(尹十餘年政令公平未當以□罪鞠人常歎曰凡士之學高欲望宰相下及牧守錮人於聖代尹不忍為也)
人有不及内恕諸已非意相干每為理屈(晉中興書曰衛玠常以人)
(有不及可以情恕非意相干可以理遣)任天下之重體生民之俊(孟子曰伊尹其)
(自任以天下之重也如此東觀漢記郅鄆曰天生俊士以為民也)華衮與緼緒(張吕)同歸
山藻與蓬茨俱逸(潘岳密陵侯鄭公碑曰公雖違華衮猶朱其紋韓詩子路曰曾子褐衣緼)
(緒未嘗完論語曰臧文仲山節藻梲包咸曰節者栭刻鏤為山梲者梁上楹畫以藻文聖主得賢臣頌曰長於)
(蓬&KR1492;之下)良田廣宅符仲長之言(范曄後漢書曰仲長綂字公理山陽人也少好學博)
(涉書記每州郡召命輒稱疾不就欲卜居清曠以樂其志嘗論之曰使居有良田廣宅背山臨流溝池環匝竹)
(木周布足以息四體之役)邙山洛水恊應叟之志(應璩與程文信書曰故求遠田在關)
(之西南臨洛水北據邙山託崇岫以為宅因茂林以為蔭)丘園東國錙銖軒冕(以東國若)
(丘園輕軒冕猶錙銖者鄭玄曰言君分國以禄之視之輕如錙銖矣)乃依林構宇傍巖拓
架清猨與壺人爭旦緹幕與素瀨交輝(劉公幹贈五官中郎將詩曰明)
(月照緹幕楚辭曰戲疾瀨之素水)置之虚室人野何辨(莊子曰虚室生白孟子曰舜之)
(居深山之中所以異於深山之野人者幾希劉熙曰當此之時舜與野人相去豈遠哉殷仲文入剡詩曰野人)
(雖云隔超悟必有比)高人何點躡屩於鐘阿徵士劉虬獻書於衡
岳贈以古人之服弘以度外之禮(蕭子顯齊書曰何點字子哲廬江人也隱)
(居東離門下望之墓側豫章王命駕造門點後門逃去竟陵王子良聞之曰豫章王命尚不屈非吾所議遺點)
(嵇叔夜酒杯徐景山酒鎗以通意虞孝敬高士傳曰何點常躡草屩時乘柴車蕭子顯齊書又曰劉虬字虚豫)
(南陽人也豫章王為荆州牧辟蚪為别駕遺書禮請蚪修牋荅不應命子良致書通意蚪荅書後以江陵沙洲)
(人遠乃徙居之魏志曰太祖賜毛玠素屏風素憑几曰君有古人之風故賜以古人之服干寳晉紀何曾謂太)
(祖曰阮籍如此何以訓世太祖曰度外人也宜□容之)屈以好事之風申其趨王
之意(戰國策曰先生王叔造門欲見齊宣王宣王使謁者迎入王叔曰叔趨見王為好勢王趨見叔為好)
(士於王何如使者復還報宣王曰先生徐入寡人請從宣王因趨而迎之於門)乃知大春屈己
於五王君大降節於憲后致之有由也(范曄後漢書井丹字大春扶風)
(人建武末沛王輔等五王居北宫皆好賓容更遣請丹不能致信陽侯隂就光烈皇后弟也以外戚貴盛乃詭)
(五王求錢十萬約能致丹别使人要劫之丹不得已既至就故為麥飯蔥菜之食丹推去之曰以君侯能供甘)
(旨故來相遇何其薄乎更致盛饌乃食東觀漢記曰荀恁字君大鴈門人也永平中驃騎將軍東平憲王蒼辟)
(恁署祭酒敬禮焉後朝會上戲之曰先帝徵君不至驃騎辟反來何也對曰先帝秉德惠下臣故不來驃騎將)
(軍執法檢下臣故不敢不來)其卉木之奇泉石之美公所製山居四
時序言之已詳文皇帝養德東朝同符作者(蕭子顯齊書曰文惠)
(太子懋字雲喬世祖子昭業即皇帝位追尊為文皇帝山濤啓事曰保傅不可不高天下之選羊枯秉德義克)
(己復禮東宫少事養德而已論衡曰治國之道一曰養德養德者養名高上之人亦能敬賢禮記曰作者之謂)
(聖述者之謂明明聖者述作之謂也)爰造九言實該百行(竟陵王集有皇太子九言言德)
(言賢言親言生言靜言昭言真言節言義孔藏與從弟書曰學者所以飾百行也)遵衿䄜於未
萌申烱戒於兹日(衿䄜施衿結䄜也儀禮曰女嫁母施衿結帨也勉之敬之毛詩曰親結其)
(䄜九十其儀毛萇曰離婦人之幃也幽通賦曰既訊爾以吉象又申之以烱戒)非直且暮千載
故乃萬世一時也(莊子曰萬世之後而一遇夫聖知具解者是旦暮遇之也)命公注
解(竟陵王集有皇太子九言注解)衛將軍王儉綴而序之(竟陵王集云衛將軍王儉)
(為九言序贊)山宇初構超然獨往(淮南王莊子略要曰江海之士山谷之人也輕天下)
(細萬物而獨往者也司馬彪注曰獨往自然不復顧世)顧而言曰死者可歸誰與
入室(國語曰趙文子與叔譽觀乎九原曰死者若可作吾誰與歸)尚想前良俾若神
對(思玄賦曰尚前良之遺風王隱晉書劉琨曰神爽忽然若已之待對也)乃命畫工圖之
軒牖既而緬屬賢英傍思才淑(賈逵國語注曰緬思貎)匹婦之操
亦有取焉有客游梁朝者從容而進曰未見好德愚竊
惑焉(論語孔子曰吾未見好德如好色者)即命刊削投杖不暇(禮記曰子夏喪其子)
(而喪其明弟子弔之子夏曰天乎子之無罪曾子怒曰喪爾親使人未有聞喪爾子喪爾明汝何無罪子夏投)
(其杖而拜之)公以為出言自口驥騄不追(鄧析書曰一言而非駟馬不能追一)
(言而急駟馬不能及)聽受一謬差以千里(易乾鑿度曰正其本而萬物理失之毫釐差之)
(千里)所造箴銘積成卷軸門階戸席寓物垂訓(李尤集序尤好為銘)
(讚門階戸集莫不有述家語南宫敬叔曰孔子作春秋垂訓後嗣)先是震于外寝(左氏傳曰)
(震夷伯廟罪之)匠者以為不祥(弔屈原曰逢時不祥)將加治葺公曰此天
譴也無所改修以記吾過且令戒懼不怠(左氏傳曰晉侯求介之推)
(不獲以綿上為之田曰以志吾過且旌善人)從諫如順流虚己若不足(王命論曰)
(從諫如順流莊子曰人能虚己以游於世其孰能害之老子曰太白若辱廣德若不足)至於言窮
藥石若味滋旨(左氏傳曰孟孫卒臧孫入哭甚哀曰孟孫之惡我藥石也)信必由中
貎無外悦(左氏傳曰周鄭交惡君子曰信不由中質無益也)貴而好禮怡寄典
墳(論語曰未若貧而樂富而好禮者也左氏傳楚子曰左史倚相能讀三墳五典)雖牽以物役孜
孜無怠(孫卿子曰是謂以己為物役矣尚書曰禹曰予思日孜孜又曰無怠無荒)乃撰四部
要略淨住子(淨住序云遺教經云波羅提木义是汝大師若住於世無異我也又云波羅提木义)
(住則我法往波羅提木义滅則我法滅是故衆僧於望晦再說禁戒謂之布薩外國云布薩此云淨注亦名長)
(養亦名增進所謂淨住身口意身絜意如戒而住故曰淨注子者紹繼為義以沙門淨身口七支不起諸惡長)
(養增進菩提善根如是修習成佛無差則能紹續三世佛種是佛之子故云淨住子)竝勒成一家
懸諸日月(漢書曰太史公書序略以拾遺補闕藝成一家言楊雄方言曰雄以此篇日煩示其成者)
(張伯松伯松曰是懸諸日月不刊之書也)弘洙泗之風闡迦維之化(禮記曾子謂子)
(夏曰吾與汝事夫子於洙泗之間鄭玄曰洙泗魯水名也瑞應經曰菩薩下當作佛佛生天竺迦維羅衛國)
大漸彌留話言盈耳(尚書曰疾大漸惟幾病日臻既彌留說文曰話會合善言也論語子)
(曰師摯之始關雎之亂洋洋乎盈耳哉)黜殯之請至誠懇惻(黜殯己見演連珠注)豈
古人所謂立言於世没而不朽者歟(左氏傳曰穆叔如晉范宣子逆之問)
(焉曰古人有言曰死而無朽何謂也穆叔對曰豹聞之太上有立德其次有立功其次有立言雖久不廢此之)
(謂不朽也)易名之典請遵前烈謹状(禮記曰公叔文子卒其子戌請諡於君曰日月)
(有時將葬矣請所以易其名者)
弔屈原文(并序)
賈誼
誼為長沙王太傅既以謫去意不自得(韋昭曰謫譴也字林曰丈厄切)
及渡湘水為賦以弔屈原屈原楚賢臣也被讒放逐作
離騷賦其終篇曰已矣哉國無人兮莫我知也遂自投
汨羅而死誼追傷之因自喻其辭曰(應劭風俗通曰賈誼與鄧通俱侍中)
(同位數廷譏之因是文帝遷為長沙大傅及渡湘水投弔書曰闒茸尊顯佞諛得意以哀屈原離讒邪之咎亦)
(因自傷為鄧通等所愬也)恭承嘉惠兮俟罪長沙(張晏曰恭敬也越絶書恭承嘉惠述)
(暢往事琴操伍子胥歌曰俟罪斯國志願得兮)側聞屈原兮自沉汨(覓)羅(韋昭曰皆)
(水名羅今為縣屬長沙汨水在焉列子曰五側聞之)造託湘流兮敬弔先生(言至湘水託流)
(而弔)遭世罔極兮乃隕厥身(張晏曰讒言罔極罔極言無中正周書文王曰惟世罔極)
(汝尚助予)嗚呼哀哉逢時不祥鸞鳳伏竄兮䲭梟翺翔闒茸
尊顯兮讒諛得志(胡廣曰闒茸不才之人無六翮翺翔之用而反尊顯為謟諛得志於世也)
(字林曰闒茸不肖也)賢聖逆曳兮方正倒植(胡廣曰逆曳不得順道而行也倒植者賢)
(不肖顛倒易位也植史記作值)世謂隨夷為溷(胡困)兮(服虔曰殷之賢士卞隨也韋昭曰夷)
(伯夷也溷濁也史記隨宇作伯)謂跖蹻為廉(李竒曰跖魯之盜跖蹻楚之莊蹻)莫邪為
鈍兮(吳越春秋曰干將者與歐冶同師俱作劒闔閭得而寳之以故使干將造劒二枚一曰干將二曰莫邪)
(莫邪干將妻之名也)鉛刀為銛(漢書音義曰銛謂利也息鹽切)吁嗟默默生之無
故兮(應劭曰默默不得意也臣瓚曰先生謂屈原鄧展曰言屈原無故遇此禍也毛詩曰吁嗟鳩兮)斡
棄周鼎寳康瓠兮(如淳曰斡轉也史記音鳥活切爾雅曰康瓠謂之甈李巡曰大瓠瓢也甈)
(丘列切)騰駕罷牛驂蹇驢兮驥垂兩耳服鹽車兮(戰國策汗明曰)
(大驥服鹽車上太行中版遷延負轅不能上)章甫薦履漸不可久兮(冠當加首而以)
(薦履倒上為下故漸不可久也儀禮曰士冠章甫殷道也)嗟苦先生獨離此咎兮(應劭)
(曰嗟咨嗟苦勞苦屈原遇此難也)訊(信)曰已矣國其莫我知兮(張晏曰訊離騷)
(下竟亂辭也)獨壹鬱其誰語鳳漂漂其高逝兮固自引而遠
去(史記音漂匹遙切)襲九淵之神龍兮沕深潛以自珍(音義曰襲覆也)
(猶言察也莊子千金之珠必九重之淵而驪龍頷下張晏曰沕潛藏也鄧展曰音昧)偭(面)蟂獺以
隱處兮夫豈從蝦與蛭螾(應劭曰蟂獺水蟲害魚者偭背也蘇林曰偭音面服虔曰)
(蟂音梟韋昭曰蝦蝦蟇蛭水蟲食人者也螾丘螾也偭然自絶於蟂獺况從蝦與蛭螾也蝦音遐蛭之二切螾)
(音引)所貴聖人之神德兮遠濁世而自藏(莊子曰宣尼見娥丘之將是聖)
(人僕也是自埋於民自藏於畔郭象曰進不榮華退不枯槁也)使騏驥可得係而羈兮
豈云異夫犬羊般紛紛其離此尤兮亦夫子之故也(李奇)
(曰般久也紛亂也應劭曰般音班或曰般桓不去紛紛構讒意也犍為舍人爾雅注曰尤怨尤也李奇曰亦夫)
(子不如麟鳳不逝之故罹此咎善曰言般桓不去離此愆尤亦夫子自為之故不可尤人也)歴九州
而相其君兮何必懷此都也(言知時之亂當歴九州相賢君而事之何必思此都)
(而遭放逐)鳳凰翔于千仞兮覽德輝而下之見細德之險徵
兮遥曾擊而去之(如淳曰鳳凰曾擊九千里絶雲氣遥遠曾高高上飛意也鄭玄曰擊音攻)
(擊之擊李奇曰遥遠也曾益也史記擊字作翮文子曰鳳皇飛千仞莫之能致也禮記曰德輝動乎内險徵謂)
(輕為徵祥也)彼尋常之汙(烏)瀆兮豈能容夫吞舟之巨魚(應劭)
(曰八尺曰尋倍尋曰常善曰莊子曰弟子謂庚桑楚曰夫尋常之溝巨魚無所還其體而鯤鰌為之制也)横
江湖之鱣鯨兮固將制於螻蟻(晉灼曰小水不容大魚而横鱣鯨於洿瀆必為)
(螻蟻所見制以况小朝主闇不容受忠迕之言亦謂讒賊小人所見害也鱣或作鱏史記鱣張連切鱏音尋莊)
(子庚桑楚謂弟子吞舟之魚碭而失水則螻蟻能苦之戰國策齊人說靖郭君曰君不聞海大魚乎蕩而失水)
(則螻蟻得意焉)
弔魏武帝文(并序)
陸士衡
元康八年機始以臺郎出補著作游乎祕閣而見魏武
帝遺令愾然歎息傷懷者久之(毛詩曰嘯歌傷懷)客曰夫始終
者萬物之大歸生死者性命之區域(家語孔子曰命者性之始也死者生)
(之終也有始必有終矣尸子老萊子曰人生於天地之間寄也寄者同歸也)是以臨喪殯而
後悲覩陳根而絶哭(國語曰楚子西歎於朝藍尹□曰吾聞君子思前世之崇替與哀殯)
(喪於是有歎其餘則否禮記曰朋友之墓有宿草而不哭焉鄭玄曰宿草謂陳根也)今乃傷心百
年之際興哀無情之地意者無乃知哀之可有而未識
情之可無乎機荅之曰夫日食由乎交分山崩起於朽
壤亦云數而已矣(左氏傳曰秋七月壬午朔日有蝕之公問於梓慎曰是何物也禍福何為)
(對曰二至二分日有蝕之不為災日月之行也分同道至相遇也其他日則為災陽不克也國語曰梁山崩伯)
(宗問絳人曰若何對曰山有朽壤而崩將若何)然百姓怪焉者豈不以資高明
之質而不免卑濁之絫(尚書曰高明柔克高明謂日月也)居長安之勢
而終嬰傾離之患故乎(□梁傳曰沙麓崩林屬於山為麓沙山名無崩壞之道而云崩)
(故志之也)夫以迴天倒日之力而不能振形骸之内(范曄後漢書曰)
(左迴天唐獨坐謂中官左悺唐衡也淮南子曰魯陽公與韓遘戰酣日暮援戈而麾之日為之反三舍莊子曰)
(申徒兀者也謂子産曰今子與我遊於形骸之内而子索我於形骸之外)濟世夷難之智而
受困魏闕之下(崔寔政論曰及其出也足以濟世寧民吕氏春秋公子牟曰心居魏闕之下許)
(慎淮南子注曰魏闕王之闕也)已而格乎上下者藏於區區之木(尚書曰格)
(于上下左氏傳楚靈王曰是區區者而不畀余也)光于四表者翳乎蕞(徂外)爾之
土(尚書曰光被四表左氏傳子彦曰諺曰蕞爾之國杜預曰蕞爾小貎也)雄心摧於弱情
壮圖終於哀志長算屈於短日遠跡頓於促路(算計謀也迹功)
(業也思玄賦曰盍遠迹以飛聲)鳴乎豈特瞽史之異闕景黔黎之怪穨
岸乎觀其所以顧命冡嗣貽謀四子(顧命已見上文爾雅曰冡大也左氏)
(傳里克曰太子奉冡祀社稷之粢盛故曰□子謂文帝也毛詩曰貽厥孫謀)經國之略既遠
隆家之訓亦弘又云吾在軍中持法是也至於小忿怒
大過失不當效也善乎達人之讜言矣(聲類曰讜善言也)持姬
女而指季豹以示四子曰以絫汝因泣下(魏略曰太祖杜夫人生沛)
(王豹及高城公主四子即文帝以下四王也太祖崩文帝受禪封母弟彰為中牟王植為雍丘王庶弟彪為白)
(馬王又封□弟豹為侯然太祖子在者尚有十一人今唯四子者蓋太祖崩時四子在側史記不言難以定其)
(名位矣)傷哉曩以天下自任今以愛子託人(自任已見上文列子相室)
(謂東門吾曰公之愛子也)同乎盡者無餘而得乎亡者無存(言人命盡而神)
(無餘身亡而識無存今太祖同而得之故可悲傷也鄭玄禮記注曰死言精神盡也)然而婉孌房
闥之内綢繆家人之務則幾乎密與(班固漢書哀紀述曰婉孌董公力婉)
(功毛詩曰綢繆束薪毛萇曰綢繆猶纏綿也杜預左氏傳注曰幾近也)又曰吾婕妤妓人
皆著銅爵臺(魏志曰建安十五年冬作銅爵臺)於臺堂上施八尺牀繐
帳(鄭玄禮記注曰凡布細而疎者謂之繐)朝晡上脯糒之屬(漢書東方朔曰乾肉為脯)
(方武切說文曰糒乾飯也蒲秘切)月朝十五輒向帳作妓汝等時時登
銅雀臺望吾西陵墓田又云餘香可分與諸夫人諸舍
中無所為學作履組賣也(舍中謂衆妾既無所為可學作履組賣之晏子春秋曰景)
(公為履黃金之綦飾以組連以珠)吾歴官所得綬皆著藏中吾餘衣裘
可别為一藏不能者兄弟可共分之既而竟分焉亡者
可以勿求存者可以勿違求與違不其兩傷乎(令衣裘别為一)
(藏是亡者有求也既而竟分焉是存者有違也求為吝而虧廉違為貪而害義故曰兩傷)悲夫愛有
大而必失惡有甚而必得智慧不能去其惡威力不能
全其愛(言愛是情之所厚故雖大而必失之惡是行之所穢故雖甚而必得之故智惠不能去其惡威)
(力不能用其愛故可悲也尸子曾子曰父母愛之喜而不忘父母惡之禮而無咎然則愛與惡其於成孝也無)
(擇今人雖未得愛不得惡矣)故前識所不用心而聖人罕言焉(老子曰前)
(識者道之華論語子曰飽食終日無所用心又曰子罕言利)若乃繫情絫於外物留
曲念於閨房亦賢俊之所宜廢乎(慎子曰德精微而不見是故物不累於内)
於是遂憤懣而獻弔云爾(白虎通曰天子崩臣子哀痛憤懣)接皇漢之
末緒值王途之多違(東都賦曰系唐綂接漢緒荅賓戲曰王途蕪穢周矢其馭蔡邕釋誨)
(曰王途壞人極㢮漢書元帝詔曰政令多違)佇重淵以育鱗撫慶雲而遐飛
(以龍喻太祖也重淵九重之淵也揚雄釋愁曰懿神龍之淵潛竢慶雲而將舉史記曰若烟非烟若雲非雲郁)
(郁紛紛蕭索輪囷是謂慶雲)運神道以載德乘靈風而扇威(周易曰聖人以)
(神道設教國語曰祭公謀父奕世載德載猶行也)摧羣雄而電擊舉勍敵其如
遺(左氏傳子魚曰君未知戰勍敵之人隘而不成列大贊我也杜預曰勍強也漢書梅福上書曰高祖取楚)
(如拾遺)指八極以遠略必翦焉而後綏(淮南子曰八絃之外乃有八極也)
釐三才之闕典啓天地之禁闈(三才己見前頭陀寺碑文范曄後漢書曰梁太)
(后詔曰周舉在禁闈有密靜之風)舉修網之絶紀紐大音之解徽(老子曰大)
(音希聲許慎淮南子注曰鼔琴循絃謂之徽)掃雲物以貞觀要萬途而來歸
(雲物喻羣凶也左氏傳曰分至啓閉必書雲物周易曰天地之道貞觀者也來歸歸之於己也)丕大德
以宏覆援日月而齊暉(周易曰天地之大德曰生禮記曰天無私覆淮南子曰為帝異)
(道而德覆天下楚辭曰與天地兮比壽與日月兮齊光宏普也)濟元功於九有固舉世
之所推(史記太史公曰惟祖元功輔臣股肱毛詩曰奄有九有老子曰天下樂推而不厭)彼人
事之大造夫何往而不臻(左氏傳吕相曰我有大造乎西也杜預注曰造成也)將
覆簣於浚谷擠為山乎九天(論語孔子曰譬如平地雖覆一簣進吾往也孔安國)
(尚書傳曰擠墜也司馬兵法曰善攻者動於九天之上)苟理窮而性盡豈長算之
所研(周易曰窮理盡性以至於命鄭玄曰言窮其義理盡人之情性以至於命吉凶所定又曰研喻思慮)
(也)悟臨川之有悲固梁木其必顛(論語子在川上曰逝者如斯夫梁木己見)
(上文)當建安之三八實大命之所艱(大命謂天命也尚書曰天監厥德用集大)
(命)雖光昭於曩載將税駕於此年(史記李斯曰當今可謂富貴極矣吾未知)
(所税駕也法言曰仲尼之駕税矣李範曰税舍也)惟降神之緜邈眇千載而遠
期(降神謂生聖智也千載一出故曰遠期也毛詩曰惟嶽降神桓子新論曰夫聖人乃千載一出賢人君子)
(所想思而不可得見者也)信斯武之未喪膺靈符而在兹(兹此也此太祖也論)
(語曰子畏於匡曰文王既沒文不在兹乎天之未喪斯文也匡人其如予何曹植大魏篇曰大魏膺靈符天禄)
(方滋始春秋孔演圖曰靈符兹液以類相感)雖龍飛於文昌非王心之所怡
(周易曰飛龍在天大人造也東京賦曰龍飛白水漢書文昌宫一曰上將二曰次將三曰貴相)憤西夏
以鞠旅泝秦川而舉旗(魏志曰建安二十四年三月王自長安出斜谷劉備固險距守)
(五月引軍還長安陳思王述征賦曰恨西夏之不綱毛詩曰陳思鞠旅魏明帝自惜薄祜行曰出身秦川爰居)
(伊陽)踰鎬京而不豫臨渭濱而有疑冀翌日之云瘳彌四
旬而成災(毛詩曰宅是鎬京荅賓戲曰周望兆勲於渭濱尚書曰既克商二年王有疾弗豫公乃告)
(大王王季文王公歸王翌日乃瘳孔安國曰翌日明日也瘳差也)詠歸塗以反旆登崤
澠而朅來(魏志曰建安二十四年十月還洛陽東京賦曰乃反旆而迴復漢書曰王莽策命王寄曰)
(崤澠之險東向鄭衛新序大臣曰洛陽西有崤澠思玄賦曰迴志朅來從玄謀)次洛汭而大漸
指六軍曰念哉(魏志曰建安二十五年正月至洛陽庚子王崩尚書曰東至於洛汭大漸己見)
(上文尚書曰帝念哉)伊君王之赫奕寔終古之所難(楚辭曰長無絶兮終古)
威先天而蓋世力盪海而拔山(周易曰先天而天弗違漢書項羽歌曰力拔山)
(兮氣蓋世時不利兮騅不逝田巴與馮衍書曰欲搖太山而盪北海)厄奚險而弗濟敵何
彊而不殘每因禍以禔福亦踐危而必安(難蜀父老曰遐邇一體中)
(外禔福說文曰禔安也時移切)迄在兹而蒙昧慮噤閉而無端(楚辭曰口噤閉)
(而不言噤巨蔭切)委軀命以待難痛没世而永言(鶡冠子曰從祀委命鵩鳥)
(賦曰縱軀委命論語子曰君子疾没世而名不稱焉)撫四子以深念循膚體而穨
歎迨營魄之未離假餘息乎音翰(楚辭曰我營魄而登遐老子曰抱一能無)
(離乎鍾會曰經護為營形氣為魄)執姬女以嚬瘁指季豹而漼(麤賄)焉(孟子)
(曰嚬蹙而言嚬蹙謂人嚬眉蹙&KR0008;憂貎也漼泣涕垂貎)氣衝襟以嗚咽涕垂睫而
汍瀾(蔡琰詩曰行路亦嗚咽桓子新論曰雍門周以琴見孟嘗君孟嘗君淚承睫涕出漢書息夫躬絕命)
(辭曰涕泣流兮雚瀾臣瓚曰雚瀾涕泣闌干也雚與汍古今字同)違率土以靖寐戢彌
天乎一棺(毛詩曰率土之濱古詩曰潛寐黃泉下毛萇詩傳曰戢聚也彌天喻志高遠也尚書五行)
(傳曰雲起於山彌於天淮南子曰吾死也朽有一棺之土)咨宏度之峻邈壮大業之
允昌(周易曰富有之謂大業)思居終而恤始命臨沒而肇揚(穀梁傳曰)
(先君有正終後君有正始也)援貞吝以惎(渠記)悔雖在我而不藏(言為履組)
(及分香令藏衣裘是引貞吝之道故為可悔之行也周易曰自邑告命貞吝毛詩曰何用不臧)惜内顧
之纏緜恨末命之微詳(西京賦曰嗟内顧之所觀張堅與任彦昇書曰纏緜惠好庶躡)
(高蹤尚書曰道揚末命也)紆廣念於履組塵清慮於餘香結遺情之
婉孌何命促而意長陳法服於帷座陪窈窕於玉房(孝經)
(曰非先王之法服不敢服毛詩曰窈窕淑女漢書郊祀歌曰神之出排玉房)宣備物於虚器
發哀音於舊倡(禮記曰孔子謂明器者備物而不可用說文曰倡樂也謂作伎人也)矯慼
容以赴節掩零淚而薦觴(家語曰子貢問居父母之喪子曰慼容稱其服楚辭曰長)
(太息以掩涕)物無微而不存體無惠而不亡(言服玩雖微而必存儀形無善)
(而必逝言物在而人亡也家語孔子謂哀公曰君入廟而仰視榱桷俯察几筵其器皆存而不覩人君以此思)
(哀則意可知矣)庶聖靈之響像想幽神之復光(響像音影之異名魯靈光殿賦)
(曰忽縹眇以響像孫卿子曰下和上譬響之應聲影之像形)苟形聲之翳没雖音景
其必藏(音以應聲景以隨形形聲咸已翳没影響故亦必藏也鶡冠子曰景則隨形響則應聲也)徽
清絃而獨奏進脯糒而誰嘗悼繐帳之冥漠怨西陵之
茫茫(毛詩曰宅殷土茫茫)登爵臺而羣悲眝美目其何望(字林曰眝長眙)
(也博雅曰眝視也眝與貯同毛詩曰美目盻兮)既睎古以遺絫信簡禮而薄葬
(禮繁則易亂厚葬則傷生能遵簡薄所以遺累詩緯曰齊數好道廢義簡禮朱均曰簡猶闕也漢書劉向曰賢)
(臣孝子亦命順意而薄葬史記曰因其俗簡其禮也)彼裘紱於何有貽塵謗於後
王(言裘紱輕微何所有而空遺塵謗而及後王)嗟大戀之所存故雖哲而不
忘(言情苟存乎大戀雖復上聖亦不能㤀故可嗟也)覽遺籍以慷慨獻兹文而
悽傷
祭文
祭古冡文(并序)
謝惠連(沈約宋書曰元嘉七年惠連為司徒彭城王義康法曹參軍義康修東府城城)
(壍中得古冢為之改葬使惠連為祭文留信待成也)
東府掘城北壍入丈餘(丹陽記曰東府城西則簡文會稽王時第東則孝文王道子府)
(道子領楊州仍住先舍故俗稱東府)得古冡上無封域不用塼甓(毛萇詩傳曰甓)
(瓴甋也今謂之塼)以木為槨中有二棺正方兩頭無和(吕氏春秋惠公)
(說魏太子曰昔王季歴葬渦山之尾欒水齧其墓見棺之前和高誘曰棺題曰和)明器之屬材
瓦銅漆有數十種(禮記曰孔子曰明器者神明之器也)多異形不可盡識
刻木為人長三尺可有二十餘頭初開見悉是人形以
物棖撥之應手灰滅(說文曰棖杖也宅庚切然南人以物觸物為棖也廣雅曰撥除也補)
(達切)棺上有五銖錢百餘枚(漢書曰武帝罷半兩錢行五銖錢也)水中有甘
蔗節及梅李核瓜瓣皆浮出不甚爛壞(爾雅曰瓠犀瓣說文曰瓣瓜中)
(實也白莧切一作辯字音練瓣與練字通)銘誌不存世代不可得而知也公
命城者改埋於東岡祭之以豚酒既不知其名字遠近
故假為之號曰溟漠君云爾元嘉七年九月十四日司
徒御屬領直兵令史綂作城錄事臨漳令亭侯朱林具
豚醪之祭敬薦溟漠君之靈忝總徒旅版築是司窮泉
為壍聚壤成基一槨既啓雙棺在兹捨畚悽愴縱鍤漣
洏(左氏傳曰宋災陳畚挶杜預曰畚簣籠也畚音本挶居局切爾雅曰鍬謂之鍤周易曰泣血漣如杜預左)
(傳注曰而語助也)芻靈已毁塗車既摧(禮記曰塗車芻靈自古有之也)几筵糜
腐俎豆傾低盤或梅李盎或醢醯(爾雅曰盎謂之缶又曰肉謂之醢郭璞曰)
(肉醬也音海說文曰醯醋也醯呼蹄切)蔗傳餘節瓜表遺犀(犀己見上文)追惟
夫子生自何代曜質幾年潛靈幾載(寡婦賦曰潛靈邈其不反)為壽
為夭寧顯寧晦銘誌堙滅姓字不傳今誰子後曩誰子
先功名美惡如何蔑然百堵皆作十仞斯齊(毛詩曰百堵皆興)
墉不可轉壍不可迴黃腸既毁便房已穨循題興念撫
俑增哀(漢書曰霍光薨賜便房黃腸題湊各一具蘇林曰以栢木黃心致累棺外故曰黃腸木頭皆内)
(向故曰題湊如淳曰便房冡壙中室也埤蒼曰俑木送人葬也餘腫切俑或謂偶偶刻木以像人形五苟切)
射聲垂仁廣漢流渥(范曄後漢書曰曹褒遷射聲校尉射聲營舍有停棺不葬百餘所褒)
(親履行問其意故吏對曰此等多是建武以來絶無後者故不得埋掩褒為買空地悉葬其無主者設祭以祀)
(之東觀漢記曰陳寵字昭公沛國人也轉廣漢太守先是雒陽城南每隂常有哭聲聞於府中寵使案行昔歲倉)
(卒時骸骨不葬者多寵乃敕縣葬埋由是即絶也)祠骸府阿掩骼(格)城曲(禮記曰孟)
(春之月掩骼埋胔鄭玄曰骨枯曰骼)仰羨古風為君改卜(孝經曰卜其宅兆而安厝之)
輪移北隍窀穸東麓(說文曰城池無水曰隍音皇左氏傳楚子曰窀穸之亊杜預曰窀厚)
(也穸夜也厚夜長夜葬為埋也說文曰穸葬下棺也穀梁傳曰林屬於山為麓)壙即新營棺仍
舊木(鄭玄周禮注曰壙謂冡中也棺或為𡑞非也)合葬非古周公所存(禮記武子)
(曰合葬非古自周公以來未之有也)敬遵昔義還祔雙魂(禮記孔子曰魯人之祔也合之)
(鄭玄曰祔謂合葬也)酒以兩壺牲以特豚幽靈髣髴歆我犧樽嗚
呼哀哉(魏太祖祭橋玄文曰幽靈潛翳李康髑髏賦曰幽魂髣髴忽有人形禮記曰祀周公於太廟牲)
(用白牲尊用犧象也許宜切)
祭屈原文(沈約宋書曰少帝即位出延年為始平太守之郡道經汨羅潭為湘州刺史張)
(邵作祭屈原文以致其意)
顔延年
惟有宋五年月日湘州刺史吳郡張邵(沈約宋書曰張邵字茂宗吳郡)
(人也)恭承帝命建旟舊楚(賈誼弔屈原曰恭承嘉惠兮俟罪長沙周禮曰州里建旟鄭玄)
(毛詩箋曰謂州長之屬陸機高祖功臣頌曰舊楚是分)訪懷沙之淵得捐珮之浦
(楚辭曰懷沙礫而自沈兮不忍見之蔽壅又曰捐余玦兮江中遺余珮兮澧浦)弭節羅潭艤舟
汨渚(楚辭曰路漫漫其悠遠夕弭節而高厲漢書曰烏江亭長艤船待如淳曰南方人謂整船向岸曰艤)
乃遣戶曹掾某敬祭故楚三閭大夫屈君之靈(王逸楚辭序曰)
(屈原與楚同姓仕於懷王為三閭大夫)蘭薰而摧玉縝則折(語林曰毛伯成負其才氣)
(常稱寧為蘭摧玉折不作蒲芬艾榮管子曰夫玉折而不撓勇也禮記孔子曰君子比德於玉焉縝密以栗智)
(也鄭玄曰縝緻也)物忌堅芳人諱明潔(堅芳即玉及蘭劉熙孟子注曰白玉之性堅蔡)
(邕度尚碑曰明潔鮮白珪)曰若先生逢辰之缺(賈誼弔屈原文曰嗟若先生獨離此咎楚)
(詞曰悼余生之不辰逢此世之匡攘)温風怠時飛霜急節(温風長物飛霜殺物也周書曰)
(小暑之日温風至京房占曰三月建辰風哀怠桓鱗七說曰飛霜厲其末颷風激其崖)嬴芊遘紛
昭懷不端(嬴秦姓芊楚姓王逸楚辭序曰是時秦昭王與使張儀譎詐懷王令絶齊交又使誘懷王請)
(俱會武關遂脅與俱歸拘留不遣卒客死於秦大戴禮曰太子處位不端受業不敬此屬太保之任也)謀
折儀尚貞蔑椒蘭(史記曰楚懷王既絀屈平秦乃令張儀事楚秦昭王欲與懷王會欲行屈)
(平曰秦不可信王問子蘭蘭勸王行秦因留懷王王逸楚辭序曰同列大夫上官靳尚妬害其能共譖毁之楚)
(辭曰椒專佞以謾謟兮極又欲充夫佩緯王逸曰椒大大子椒也楚辭曰余以蘭為可恃兮羌無實而害長王)
(逸曰蘭懷王之少弟司馬子蘭也)身絶郢闕跡徧湘干(郢楚都也毛萇詩傳曰干崖也)
比物荃蓀連類龍鸞(韓子曰連類比物見者以為虚而無用荃蓀杳草也王逸楚辭序曰)
(善鳥香草以配忠真蚪龍鸞鳳以託君子)聲溢金石志華日月(金石樂也金曰鐘石曰磬)
(吳越春秋樂師曰君王之德可刻之於金石史記太史公曰屈原蟬蜕於濁穢以浮游塵埃之外推此志也與)
(日月爭光可也)如彼樹芳實穎實發(毛詩曰實發實秀實穎實栗)望汨心欷
瞻羅思越(吳質荅東阿王書曰精散思越)藉用可塵昭忠難闕(周易曰藉用白)
(茅何咎之有夫茅之為物薄而用可重也左氏傳君子曰風有采繁采蘋雅有行葦泂酌昭忠信也)
祭顔光禄文(顔光禄即顔延年也)
王僧達
維宋孝建三年(沈約宋書曰孝建孝武年號也)九月癸丑朔十九日辛
未王君以山羞野酌敬祭顔君之靈嗚呼哀哉夫德以
道樹禮以仁清(尚書曰樹德務滋孔安國曰樹立也清明也)惟君之懿早歲
飛聲(思玄賦曰盍遠迹以飛聲)義窮幾彖文蔽班揚(幾彖謂周易班班固揚揚雄也)
(郭璞三倉解詰曰楊音盈恊韻)性婞剛潔志度淵英(楚辭曰體婞直以亡身兮婞猶直也)
登朝光國實宋之華(班固漢書述曰弱冠登朝蔡邕陳大丘碑曰紆珮金紫光國垂勲國)
(語季文子曰吾聞以德榮為國華韋昭曰為國光華)才通漢魏譽浹龜沙(漢書曰龜兹國)
(王治延城去長安七千四百八十里尚書曰被于流沙漢書李陵歌曰經萬里渡沙漢說文曰北方流沙)服
爵帝典棲志雲阿(言服爵雖依帝命而棲志實在雲阿言高遠也管子曰將立朝廷者則爵)
(服不可貴也張華勵志詩曰棲志浮雲)清交素友比景共波(共波猶連波以喻多)氣
高叔夜嚴方仲舉(叔夜嵇康字也司馬彪續後漢書曰陳蕃字仲舉汝南人也出為豫章太)
(守性嚴峻不接賓客)逸翮獨翔孤風絶侶(郭璞遊仙詩曰逸翮思拂霄廣雅曰風聲也)
流連酒德嘯歌琴緒(漢書班伯曰式號式呼大雅所流連劉靈有酒德頌毛詩曰嘯歌傷)
(懷琴緒緒引緒也)遊顧移年契闊宴處(何敬祖雜詩曰惆悵山遊顧毛詩曰死生契闊)
春風首時爰談爰賦秋露未凝歸神太素(列子曰太素者質之始)
明發晨駕瞻廬望路(毛詩曰明發不寐)心悽目泫情條雲互(李陵)
(詩曰仰視浮雲馳奄忽互相踰)凉隂掩軒娥月寝耀(姮娥掩月故曰娥月周易歸藏曰昔)
(嫦娥以西王母不死之藥服之遂奔月為月精)微燈動光几牘誰炤衾袵長塵
絲竹罷調擥悲蘭宇屑涕松嶠(楚詞曰涕漸漸其如屑)古來共盡
牛山有淚(晏子春秋曰景公遊於牛山北臨其國流涕曰若何去此而死乎艾孔梁丘據皆泣唯晏)
(子獨笑公收淚而問之晏子曰使賢者常守則太公桓公有之使勇者常守則莊公有之吾君安得此泣而為)
(流涕是曰不仁也見不仁之君一謟諛之臣二所以獨笑也)非獨昊天殱我明懿(毛詩)
(曰彼蒼者天殱我良人)以此忍哀敬陳奠饋(蒼頡篇曰饋祭名也)申酌長懷
顧望歔欷嗚呼哀哉(范曄後漢書曰劉陶上疏曰喟爾長懷中篇而歎)
文選卷六十
