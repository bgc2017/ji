文心雕龍輯注卷四
詹事府詹事加吏部侍郎銜黃叔琳撰
史傳第十六
開闢草昧歲紀綿邈居今識古其載籍乎軒轅之世史
有倉頡主文之職其來久矣曲禮曰史載筆左右史者
使也執筆左右(八字元脱按胡孝轅本補)使之記也(元作巳按胡本改)古(元脱)
(孫補)者左史記事者右史記言者言經則尚書事經則春
秋唐虞流於典謨商夏被於誥誓自(汪本作洎)周命維新姬
公定法紬三正以班歴貫四時以聯事諸侯建邦各有
國史彰善癉惡樹之風聲自平王微弱政不及雅憲章
散紊彝倫攸斁昔者(二字從御覽增)夫子閔王道之缺傷斯文
之墜静居以歎鳳臨衢而泣麟於是就太師以正雅頌
因魯史以修春秋舉得失以表黜陟徵存亡以摽勸戒
褒見一字貴踰軒冕貶在片言誅深斧鉞然睿旨存亡
(二字衍)幽隱(胡本作秘)經文婉約邱明同時實得微言乃原始
要終創為傳體傳者轉也轉受經旨以授於後實聖文
之羽翮記籍之冠冕也及至從横之世(及字從御覽增)史職猶
存秦幷七王而戰國有策蓋錄而弗敘故即簡而為名
也漢滅嬴項武功積年陸賈稽古作楚漢春秋爰及太
史談世惟執簡子長繼志(元作至胡改)甄序帝勣比堯稱典
則位雜中賢法孔題經則文非元聖故取式吕覽通號
曰紀紀綱之號亦宏稱也(元脱謝補)故本紀以述皇王列傳
以總侯伯八書以鋪政體十表以譜年爵雖殊古式而
得事序焉爾其實錄無隱之旨博雅宏辯之才愛竒反
經之尤條例踳落之失叔皮論之詳矣及班固述漢因
循前業觀司馬遷之辭思實過半其十志該富讚序弘
麗儒雅彬彬信有遺味至於宗經矩聖之典端緒豐贍
之功遺親攘美之罪徵賄鬻筆之愆公理辨之究矣觀
夫左氏綴事附經間出於文為約而氏族難明及史遷
各傳人始區詳而易覽述者宗焉及孝惠委機吕后攝
政班史立紀違經失(元脱朱補)實何則庖犧以來未聞女帝
者也漢運所值難為後法牝雞無晨武王首誓婦無與
國齊桓著盟宣后亂秦吕氏危漢豈唯政事難假亦名
號宜慎矣張衡司史而惑同遷固元帝王(元作年二孫改)后欲
為立紀謬亦甚矣尋子弘雖偽要當孝惠之嗣孺子誠
微實繼平帝之體二子可紀何有於二后哉至於後漢
紀傳發源東觀袁張所製偏駁不倫薛謝之作疎謬少
信若司馬彪之詳實(若字從御覽增)華嶠之凖當則其冠也及
魏代三雄記傳互出陽秋魏略之屬江表吳錄之類或
激抗難徵或(元脱謝補)疎闊寡要唯陳夀三志文質辨洽荀
張比之於遷固非妄譽也至於晉代之書繁乎著作陸
機肇始而未備王韶續未而不終干寶述紀以審正得
(御覽作明)序孫盛陽秋以約舉為能按春秋經傳舉例發凡
自史漢以下莫有準的至鄧璨(元作&KR0008;朱改)晉紀始立條例
又擺落(一作撮略從御覽改)漢魏憲章殷周雖湘川曲學亦有心
典謨及安(元作交朱改)國立例乃鄧氏之規焉原犬載籍之
作也必貫乎百氏(元作姓)被之千載表徵盛衰殷鑒興廢
使一代之制共日月而長存王霸之跡並天地而久大
是以在漢之初史職為盛郡國文計先集太史之府欲
其詳悉於體國必閱石室啟金匱抽裂帛檢殘竹欲其
博練於稽古也是立義選言宜依經以樹則勸戒與奪
必附聖以居宗然後銓評昭整苛濫不作矣然紀傳為
式編年綴事文非泛論按實而書歲遠則同異難密事
積則起訖易疎斯固總會之為難也或有同歸一事而
數人分功兩記則失於複重偏舉則病於不周此又銓
配之未易也故張衡摘史班之舛濫傅玄譏後漢之尤
煩皆此類也若夫追述遠代代遠多偽公羊高云傳聞
異辭荀况稱錄遠略近蓋文疑則闕貴信史也然俗皆
愛竒莫顧實理傳聞而欲偉其事錄遠而欲詳其跡於
是棄同即異穿鑿傍說舊史所無我書則傳此訛濫之
本源而述遠之巨蠧也至於記編同時時(元脱胡補)同多詭
雖定哀微辭而世情利害勲榮之家雖庸夫而盡飾迍
敗之士雖令德而常嗤理欲(二字衍)吹霜喣(一作噴從御覽改)露
寒暑筆端此又同時之枉可為歎息者也(為字從御覽增)故(元作)
(欲朱改)述遠則誣矯如彼記近則回邪如此析理居正唯
素臣(元作心今改)乎若乃尊賢隱諱固尼父之聖旨蓋纖瑕
不能玷瑾瑜也奸慝懲戒實良史之直筆農夫見莠其
必鋤也若斯之科亦萬代一凖焉至於尋繁領雜之術
務信棄竒之要明白頭訖之序品酌事例之條曉其大
綱則衆理可貫然史之為任乃彌綸一代負海内之責
而嬴是非之尤秉筆荷擔莫此之勞遷固通矣而歴詆
後世若任情失正文其殆哉
贊曰
史肇軒黃體備周孔世歴斯編善惡偕摠騰褒裁貶萬
古魂動辭宗丘明直歸南董
倉頡(敘世本注黃帝之世始立史官倉頡沮誦居其職矣)左右史(玉藻動則左史書之言則)
(右史書之)言經則尚書(王肅曰上所言下為史所書故曰尚書)事經則春秋
(諸侯年表孔子西觀周室論史記舊聞興於魯而次春秋以制義法王道備人事浹左邱明因孔子史記)
(具論其語成左氏春秋虞卿上采春秋下觀近世為虞氏春秋吕不韋集六國時事為吕氏春秋)三
正(書甘誓怠棄三正注三正子丑寅之正也)四時(杜預春秋序記事者以事繫日以日繫月以月)
(繫時以時繫年史之所記必表年以名首事年有四時故錯舉以為所記之)泣麟(孔叢子叔孫氏之車)
(子曰鉏商樵於野而獲獸焉衆莫之識以為不祥棄之五父之衢孔子往觀泣曰麟也麟出而死吾道窮)
(矣)創為傳體(春秋序左丘明受經於仲尼以為經者不刊之書也故傳或先經以始事或後)
(經以終義或依經以辯理或錯經以合異隨義而發其例之所重)戰國有策(戰國策劉向序)
(國策或曰國事或曰短長或曰事語或曰長書或曰修書臣向以為戰國時游士輔所用之國為之策謀)
(宜為戰國策其事繼春秋以後訖楚漢之起二百四十五年間之事皆定以殺青書可繕寫得三十三篇)
楚漢春秋(史記索隱陸賈撰記項氏與漢高祖初起之事名楚漢春秋)世惟執簡
(太史公自序司馬喜生談談為太史公仕於建元元封之間有子曰遷太史公發憤且卒執遷手而泣曰)
(余先周室之太史也自上世嘗顯功名虞夏典天官事後世中衰絶於子乎汝復為太史則續吾祖矣談)
(卒三歲而遷為太史令)子長繼志(司馬遷傳太史公仍父子相繼纂其職曰余維先人㒺羅)
(天下放失舊聞王迹所興原始察終見盛觀衰論考之行事略三代錄秦漢上紀軒轅下至於兹著十二)
(本紀既科條之矣並時異世年差不明作十表禮樂損益律歴改易兵權山川鬼神天人之際承敝通變)
(作八書二十八宿環北辰三十輻共一轂運行無窮輔弼股肱之臣配焉忠信行道以奉主上作三十世)
(家扶義俶儻不令已失時立功名於天下作七十列傳凡百三十篇為太史公書遷字子長)吕覽
(注見雜文篇)實錄無隱(司馬遷傳贊劉向揚雄皆稱遷有良史之材服其善序事理其文直)
(其事核不虚美不隱惡故謂之實錄)愛竒(揚子法言多愛不忍子長也仲尼多愛愛義也子長多愛)
(愛竒也史記敘傳但美其長不愛其短故曰愛竒)條例(檀超傳超與江淹掌史職上表立條例)
叔皮論之(班彪傳彪字叔皮斟酌前史而譏正得失其略論曰遷之所紀採經摭傳分散百家)
(之事甚多疎略論學術則崇黃老而薄五經序貨殖則輕仁義而羞貧窮道游俠則賤守節而貴俗功此)
(其大敝傷道也又曰一人之精文重思煩故其書刊落不盡尚有盈辭多不齊一)述漢(漢書敘傳)
(固探纂前記綴輯所聞以述漢書起於高祖終於孝平王莽之誅十有二世一百三十年綜其行事為春)
(秋考紀表志傳凡百篇)十志(律歴禮樂刑法食貨郊祀天文五行地理溝洫藝文)遺親攘
美(史記必稱父談太史公漢書多踵彪所作後傳而曾不及之)徵賄鬻筆(陳夀傳丁儀丁)
(廙有盛名於魏夀謂其子曰可覓千斛米見與當為尊公作佳傳丁不與之竟不為立傳)公理(後漢)
(書仲長統字公理著論曰昌言略曰數子之言當世得失皆究矣然多謬通方之訓好申一隅之說)委
機攝政(漢外戚傳惠帝以戚夫人事因病歲餘不能起日飲為淫樂不聽政七年而崩迺立孝惠)
(後宫子為帝太后臨朝稱制)立紀(漢書高后紀第三)牝雞(見書牧誓)婦無與國
(糓梁傳葵邱之盟曰毋使婦人與國事)亂秦(匈奴列傳秦昭王時義渠戎王與宣太后亂有二子)
危漢(高后紀太后以惠帝無子取後宫美人子名之以為太子惠帝崩太子立為皇帝年幼太后臨)
(朝稱制迺立兄子吕台産禄台子通四人為王封諸吕六人為列侯四年夏少帝自知非皇后子出怨言)
(皇太后幽之永巷立恒山王弘為皇帝太后崩禄産謀作亂悉捕諸吕皆斬之大臣相與陰謀以為少帝)
(及三弟為王者皆非孝惠子復共誅之尊立文帝)元后(張衡傳衡以為王莽本傳但應載簒事而)
(已至於編年月紀災祥宜為元后本紀)子弘(吕氏本紀惠帝二年常山王不疑薨以其弟襄成侯)
(山為常山王更名義孝惠崩太子立為帝太后以帝病久不巳不能繼嗣帝廢位立常山王義為帝更名)
(曰弘)孺子(王莽傳平帝崩時元帝世絶而宣帝曾孫有見王五人莾惡其長大曰兄弟不得相為後)
(迺選元孫中最幼廣戚侯子嬰年二歲託以為卜相最吉立之)東觀(東觀漢記一百四十三卷起光)
(武至靈帝劉珍等撰)袁張(後漢書一百一卷袁山松撰後漢南記五十八卷張瑩撰)薛謝(後漢)
(記一百卷薛瑩撰後漢書一百三十卷無帝紀謝承撰)司馬彪(司馮彪傳彪討論衆書綴其所)
(聞起於世祖終於孝獻編年二百錄世十二通綜上下方貫庶事為紀志傳凡八十篇號曰續漢書)華
嶠(華嶠傳嶠以漢紀煩穢慨然有改作之意起於光武終於孝獻為帝紀十二卷皇后紀二卷十典十)
(卷傳七十卷及三譜序傳目錄凡九十七卷嶠以皇后配天作合前史作外戚傳以繼末編非其義也故)
(易為皇后紀以次帝紀又改志為典以有堯典故也而改名漢後書奏之詔朝臣會議時中書監荀勗令)
(和嶠太常張華侍中王濟咸以嶠文質事核有遷固之規實錄之風藏之秘府)三雄(潘岳詩三雄鼎)
(足注三雄即三國之主)陽秋(魏陽秋異同八卷孫夀著)魏略(魏略五十卷魚豢著)江表
(虞漙傳溥撰江表傳卒後子勃上於元帝詔藏於祕書)吳錄(吳錄三十卷張勃撰)三志(陳夀)
(傳夀撰魏吳蜀三國志張華深善之謂夀曰當以晉書相付耳)著作(晉書元康二年詔著作舊屬中)
(書令秘書既典文籍宜改為秘書著作於是改隸秘書著作郎一人謂之大著作專掌史任)肇始
(晉紀四卷陸機撰)續末(王韶之傳韶之私撰晉安帝陽秋及成時人謂宜居史職即除著作佐郎)
(使續後事)干寶(干寶傳寶字令升王導薦之元帝領國史著晉紀自宣帝訖於愍帝凡二十卷其書)
(簡略直而能婉咸稱良史)孫盛(孫盛傳盛字安國累遷秘書監著晉陽秋詞直而理正咸稱良史)
舉例發凡(春秋序發凡以言例注如隱公七年凡諸侯同盟於是稱名之類有五十條皆以凡)
(字發明類例)鄧粲(鄧粲傳荆州刺史桓沖請為别駕粲以父騫有忠信言而世無知者乃著元明)
(紀十篇)湘川(鄧粲長沙人)先集太史(漢儀注太史公武帝置天下計書先上太史副)
(上丞相)石室金匱(太史公自序遷為太史令紬史記石室金匱之書)詮評(謝承曰詮)
(陳夀曰評)張衡(張衡傳衡條上司馬遷班固所敘與典籍不合者十餘事)傅玄(傅玄傳玄雖顯)
(貴而著述不廢撰論經國九流及三史故事評斷得失各為區例名為傅子)公羊高(漢藝文志)
(公羊傳十一卷注公羊子齊人師古曰名高傳曰所見異辭所聞異辭所傳聞又異辭)定哀微
辭(史記孔子著春秋隱桓之間則章至定哀之際則微謂其切當世之文而㒺褒忌諱之辭也)素
臣(春秋序說者以仲尼自衛反魯修春秋立素王邱明為素臣)南董(齊南史氏晉董狐)
諸子第十七
諸子者入道見志之書太上立德其次立言百姓之羣
居苦紛雜而莫顯君子之處世疾名德之不章唯英才
特達則炳曜垂文騰其姓氏懸諸日月焉昔風后(元脱曹補)
力牧伊尹咸其流也篇述者蓋上古遺語而戰伐所記
者也至鬻熊知道而文王諮詢餘文遺事錄為鬻子子
自肇始莫先於兹及伯陽識禮而仲尼訪問爰序道德
以冠百氏然則鬻惟文友李實孔師聖賢並世而經子
異流矣逮及七國力政俊乂蠭起孟軻膺儒以罄折莊
周述道以翺翔墨翟執儉确之教尹文課名實之符野
老治國於地利騶子養政於天文申商刀鋸以制理鬼
谷脣吻以策勲尸佼(元作狡柳改)兼總於雜術青史曲綴以
街談承流而枝附者不可勝算並飛辯以馳術饜祿而
餘榮矣暨於暴秦烈火勢炎崐岡而煙燎之毒不及諸
子逮漢成留(一作普)思子政讎挍於是七略芬菲九流鱗
萃殺青所編百有八十餘家矣迄至魏晉作者間出讕
(讕與□同元作□朱改)言兼存璅語必錄類聚而求亦充箱照軫
矣然繁辭(謝補)雖積而本體易摠述道言治枝條五經其
純粹者入矩踳駮者出規禮記月令取乎吕氏之紀三
年問喪寫乎荀子之書此純粹之類也若乃湯之問棘
云蚊睫有雷霆之聲惠施對梁王云蝸角有伏尸之戰
列子有移山跨海之談淮南有傾天折地之說此踳駮
之類也是以世疾諸混同(一作洞)虛誕按歸藏之經大明
迂怪乃稱羿斃十日嫦娥奔月殷湯(疑作易)如兹况諸子
乎至如商韓六蝨五蠧棄孝廢仁轘藥之禍非虛至也
公孫之白馬孤犢辭巧理拙魏牟比之鴞鳥非妄貶也
昔東平求諸子史記而漢朝不與蓋以史記多兵謀而
諸子雜詭術也然洽聞之士宜撮綱要覽華而食實棄
邪而採正極睇參差亦學家之壯觀也研夫孟荀所述
理懿而辭雅管晏屬篇事覈而言練列御寇之書氣偉
而采竒鄒子之說心奢而辭壯墨翟隨巢意顯而語質
尸佼尉繚術通而文鈍鶡冠綿綿亟發深言鬼谷眇眇
每環奥義情辨以澤文子擅其能辭約而精尹文得其
要慎到析密理之巧韓非著博喻之富吕氏鑒遠而體
周淮南汎採而文麗斯則得百氏之華采而辭氣(疑脱)文
之大略也若夫陸賈典語賈誼新書揚雄法言劉向說
苑王符潛夫崔寔政論仲長昌言杜夷幽求咸(一作或)敘
經典或明政術雖標論名歸乎諸子何者博明萬事為
子適辨一理為論彼皆蔓延雜說故入諸子之流夫自
六國以前去聖未遠故能越世高談自開戶牖兩漢以
後體勢漫弱雖明乎(雖乎二字元作難於朱改)坦途而類多依採此
遠近之漸變也嗟夫身與時舛志共道申標心於萬古
之上而送懷於千載之下金石靡矣聲其銷乎
贊曰
大夫處世懷寶挺秀辨雕萬物智周宇宙立德何隱含
道必授條流殊述若有區囿
風后(漢藝文志風后十三篇注圖二卷黃帝臣依託也)力牧(藝文志力牧二十二篇注六國)
(時所作託之力牧力牧黃帝相)伊尹(藝文志伊尹五十一篇注湯相又伊尹說二十七篇注其語淺)
(薄似依託也)鬻熊(子略鬻子年九十見文王王曰老矣鬻子曰使臣捕獸逐麋巳老矣使臣坐策)
(國事尚少也文王師焉著書二十二篇名曰鬻子)伯陽(史記老子者姓李氏名耳字伯陽孔子適)
(周問禮於老子謂弟子曰老子其猶龍耶老子居周久之見周之衰遂去至關關令尹喜曰子將隱矣彊)
(為我著書迺著書上下篇言道德之意五千餘言而去)孟軻(史記孟軻鄒人也受業子思之門人)
(述唐虞三代之德是以所如者不合退而與萬章之徒序詩書述仲尼之意作孟子七篇)莊周(史記)
(莊子名周其學本歸於老子之言故著書十餘萬言大抵率寓言也楚威王厚幣迎之許以為相周笑曰)
(無汚我我寧游戲汚瀆之中自快無為有國者所羈)墨翟(史記墨翟宋之大夫善守禦為節用藝文)
(志墨子七十一篇)儉确(太史公自序墨者亦尚堯舜道言其德行曰堂高三尺土階三等茅茨不)
(翦采椽不刮食土簋啜土刑糲粱之食藜藿之羹夏日葛衣冬日鹿裘其送死桐棺三寸舉音不盡其哀)
(教喪禮必以此萬民為之率使天下法若此)尹文(劉向别錄尹文子學本莊老其書自道以至名)
(自名以至法以名為根以法為柄凡二卷僅五千言藝文志尹文子一篇注說齊宣王先公孫龍師古曰)
(劉向云與宋鈃俱遊稷下)野老(藝文志野老十七篇注應劭曰年老居田野相民之耕種故曰野老)
騶子(史記齊有三騶子騶衍深觀陰陽消息而作怪迂之變終始大聖之篇十餘萬言藝文志鄒子)
(四十九篇注名衍齊人為燕昭王師居稷下號談天衍)申(史記申不害相韓昭侯學本黃老而主刑)
(名著書二篇號曰申子)商(商君傳衛鞅既破魏還秦封之於商十五邑號為商君藝文志商君二十)
(九篇)鬼谷(蘇秦傳東事師於齊而習之於鬼谷先生注扶風池陽潁川陽城並有鬼谷墟蓋是其人)
(所居因為號又曰鬼谷子書云蘇秦欲神秘其道故假名鬼谷)尸佼(藝文志尸子二十篇注名佼魯)
(人秦相商君師之鞅死佼逃入蜀)青史(藝文志青史子五十七篇注古史官記事也)讎校
(藝文志成帝使謁者陳農求遺書於天下詔光禄大夫劉向等校之每一書巳向輒條其篇目撮其旨意)
(錄而奏之魏都賦讎校篆籀)七略(藝文志劉向卒哀帝復使向子侍中奉車都尉歆卒父業歆於)
(是摠羣書而奏其七略故有輯略六藝略諸子略詩賦略兵書略術數略方技略)九流(注見正緯)
(篇)殺青(吳祐傳殺青簡以寫經書注以火炙簡令汗取其青易書復不蠧謂之殺青)百有
八十餘家(藝文志凡諸子百八十九家四千三百二十四篇)讕言(藝文志讕言十篇注)
(不知作者廣韻讕言逸言也)充箱(韓詩外傳成王之時有三苗貫桑而生同為一秀大幾滿車長)
(幾充箱)照軫(田敬仲完世家梁王曰寡人國小尚有徑寸之珠照車前後各十二乘者十枚)月
令(禮記月令第六孔穎達正義鄭目錄云名曰月令者以其紀十二月政之所行也吕不韋集諸儒所)
(著為十二月紀合十餘萬言名為吕氏春秋篇首皆有月令與此篇同)三年問喪(荀子禮論)
(前半禇先生補史記禮書採入其後半皆言喪禮三年之喪一段與禮記三年問同文)蚊睫(列子)
(江浦之麽蟲名曰焦螟羣飛而集於蚊睫弗相觸也徐以氣聽砰然聞之若雷霆之聲)惠施(藝文)
(志惠子一篇注名施與莊子並時)蝸角(莊子有國於蝸之左角者曰觸氏有國於蝸之右角者曰)
(蠻氏時相與争地而戰伏尸數萬逐北旬有五日而後反按此係戴晉人語今云惠施悞也)列子
(藝文志列子八篇注名御寇先莊子莊子稱之)移山(列子太行王屋二山方七百里高萬仞愚公懲)
(出入之迂也聚室而謀移之)跨海(列子渤海中有五山岱輿員嶠方壺瀛洲蓬萊龍伯之國有大)
(人舉足不盈數步而暨五山之所)淮南(漢書淮南王安為人好書招致賓客方術之士數千人作)
(為内書二十一篇外書甚衆又有中篇八卷言神仙黃白之術亦二十餘萬言)傾天折地(淮南)
(天文訓昔者共工與顓頊争為帝怒而觸不周之山天柱折地維絶)歸藏(帝王世紀殷人因黃帝易)
(曰歸藏皇甫謐曰歸藏易以純坤為首坤為地萬物莫不歸而藏於其中故曰歸藏)羿斃十日
(注見辨騷篇)奔月(歸藏易嫦娥以西王母不死之藥服之遂奔月為月精)韓(史記韓非者韓)
(之諸公子也喜刑名法術之學為人口吃而善著書作孤憤五蠧内外儲說林說難十餘萬言)六蝨
(商子農商官三者國之常食官也農闢地商致物官法民三官生蝨六曰歲曰食曰美曰好曰志曰行六)
(者有樸必削)五蠧(韓非子五蠧篇學者言古者帶劍者近御者及商工之民此五者邦之蠧也)
轘(左傳杜預注車裂曰轘商君傳秦孝公卒太子立公子虔之徒告商君欲反秦惠王車裂商君以徇)
藥(史記秦攻韓韓王遣非使秦李斯使人遺非藥使自殺)公孫(列子公孫龍誑魏王曰白馬非)
(馬孤犢未嘗有母按列子所述魏公子牟正深悦公孫龍之辨所謂承其餘竅者也莊子秋水篇則異是)
(龍問牟吾自以為至達巳今聞莊子之言無所開吾喙何也公子牟有塪井之鼃謂東海之鼈之喻是鴞)
(烏當作井鼃矣)東平(漢書東平思王字宣帝子成帝時來朝上疏求諸子及太史公書大將軍王鳳)
(以諸子書或反經術或明鬼神太史公書有戰國縱横之謀不許)管晏(藝文志晏子八篇注名嬰)
(謚平仲筦子八十六篇注名夷吾)隨巢(藝文志隨巢子六篇注墨翟弟子)尉繚(藝文志尉)
(繚二十九篇注六國時師古曰尉姓繚名也)鶡冠(藝文志鶡冠子一篇注楚人居深山以鶡為冠)
文子(藝文志文子九篇注老子弟子與孔子同時而稱周平王問似依託者也)慎到(史記慎到)
(學黃老道德之術因發明序其指意著十二論)吕氏(注見雜文篇)陸賈(史記高帝謂陸生曰)
(試為我著秦所以失天下吾所以得之者何及古成敗之國陸生迺麤述存亡之徵凡著十二篇每奏一)
(篇高帝未嘗不稱善左右呼萬歲號其書曰新語)賈誼(藝文志賈誼五十八篇)法言(揚雄)
(傳雄見諸子各以其知舛馳雖小辯終破大義故人時有問雄者常用法應之譔以為十三卷象論語號)
(曰法言)說苑(漢書劉向採傳記行事著新序說苑凡五十篇)潛夫(王符傳符耿介不同於俗)
(隱居著書以譏當時失得不欲章顯其名故號曰潛夫論)政論(崔寔傳寔字子真明於政體論當世)
(便事數十條名曰政論指切時要言辨而确當世稱之)昌言(注見史傳篇)幽求(晉書杜夷)
(字行齊廬江人懷帝時舉方正著幽求子二十篇)
論說第十八
聖哲(元作世朱按玉海改)彝訓曰經述經敘理曰論論者倫也倫
理無爽則聖意不墜(無爽元作有無聖字上無則字從御覽改)昔仲尼微言
門人追記故仰其經目稱為論語蓋羣論立名始於兹
矣自論語巳前經無論字六韜二論後人追題乎詳觀
論體條流多品陳政則與議說合契釋經則與傳注參
體辨史則與贊評齊行銓文則與敘引共紀故議者宜
言說者說語傳者轉師注者主解贊者明意評者平理
序者次事引者&KR1015;辭八名區分一揆宗論論也者彌綸
羣言而研精(元脱朱補)一理者也是以莊周齊物以論為名
不韋春秋六論昭列至石渠論藝白虎通講聚述聖言
通經論家之正體也及班彪王命嚴尤(元作允朱改)三將敷
述昭情善入史體魏之初霸術兼名法傅嘏王粲校練
名理迄至正始務欲守文何晏之徒始盛玄論於是聃
周當路與尼父争塗矣詳觀蘭石之才性仲宣之去代
叔夜之辨聲太初之本元輔嗣之兩例平叔之二論並
師心獨見鋒穎精密蓋人倫之英也至如李康運命同
論衡而過之陸機辨亡(元作正謝改)效過秦而不及然亦其
美矣次及宋岱(元作代)郭象(元作蒙朱據舊本改)銳思於幾神之區
夷甫裴頠交辨於有無之域並獨步當時流聲後代然
滯有者全繫於形用貴無者專守於寂寥徒銳偏解莫
詣正理動極神源其般若之絶境乎逮江左羣談惟玄
是務雖有日新而多抽前緒矣至如張衡譏世韻似俳
說孔融孝廉但談嘲戲曹植辨道體同書抄言不持正
論如其巳(汪本作才不持論寧如其巳)原夫論之為體所以辨正然
否窮於有數追於無形(兩於字從汪本改)迹(一作鑚)堅求通鈎深
取極乃百慮之筌蹄萬事之權衡也故其義貴圓通辭
忌枝碎必使心與理合彌縫莫見其隙辭共心密敵人
不知所乘斯其要也是以論如(御覽作辟)析薪貴能破理斤
利者越理而横斷辭辨者反義而取通覽文雖巧而檢
跡如妄唯君子能通天下之志安可以曲論哉若夫注
釋為詞解散論體雜文雖異總會是同若秦延君(元作君延)
(楊改)之注堯典十餘萬字朱普之解尚書三十萬言所以
通人惡煩羞(元作差朱改)學章句若毛公之訓詩安國之傳
書鄭君之釋禮王弼之解易要約明暢可為(元作謂)式矣
說者悦也兑為口舌故言咨悦懌過悦必偽故舜驚讒
說說之善者伊尹以論味隆殷太公以辨釣興周及燭
武行而紓鄭端木出而存魯亦其美也暨戰國争雄辨
士雲踊從横參謀長短角勢轉丸騁其巧辭飛鉗伏其
精術一人之辨重於九鼎之寶三寸之古強於百萬之
師六印磊落以佩五都隱賑而封至漢定秦楚辨士弭
節酈君既斃於齊鑊蒯子幾入乎漢鼎雖復陸賈籍甚
張釋傅會杜欽文辨婁護脣舌頡頏萬乘之階抵噓公
卿之席並順風以託勢莫能逆波而泝洄矣夫說貴撫
會㢮張相隨不專緩頰亦在刀筆范雎之言事李斯之
止逐客並煩情入機動言中務雖批逆鱗而功成計合
此上書之善說也至於鄒陽之說吳梁喻巧而理至故
雖危而無咎矣敬通之說(元脱孫補)鮑鄧事緩而文繁所以
歴騁(元作聘柳改)而罕遇(元作過)也凡說之樞要必使時利而
義貞進有契於成務退無阻於榮身自非譎敵則唯忠
與信披肝膽以獻主飛文敏以濟辭此說之本也而陸
氏直稱說煒曄以譎誑何哉
贊曰
理形於言敘理成論詞深人天致遠方寸隂陽莫貳鬼
神靡遯說爾飛鉗呼吸沮勸
六韜(漢藝文志周史六弢六篇注惠襄之間或曰顯王時或曰孔子問焉師古曰即今之六韜也蓋)
(言取天下及軍旅之事按六韜有霸典文論文師武論)齊物(莊周著齊物論)六論(吕不韋輯)
(吕氏春秋有開春慎行貴值不苟似順士容六論)石渠(翟酺傳孝宣論六經於石渠注宣帝詔諸)
(儒講五經於殿中兼平公羊穀梁同異上親臨决焉時更崇穀梁故言此六經也石渠閣名)白虎
(章帝紀建初四年詔諸生諸儒會白虎觀講議五經同異帝親臨稱制臨决如孝宣甘露石渠故事作白)
(虎議奏)王命(班彪傳隗囂擁衆天水問彪曰往者周亡戰國並争天下分裂意者縱横之事復起)
(於今乎彪既疾囂言又傷時方艱乃著王命論)三將(王葬傳大司馬嚴尤非莽攻伐四夷數諫不從)
(著古名將樂毅白起不用之意及言邊事凡三篇以風諫莽通志嚴尤三將軍論一卷)傅嘏(魏志)
(傅嘏字蘭石常論才性同異鍾會集而論之)王粲(魏志王粲著詩賦論議垂六十篇)聃周
(史記老子者姓李氏名耳字伯陽諡曰聃著書上下篇言道德之意五千餘言莊子者名周著書十餘萬)
(言大抵率寓言也)叔夜(嵇康傳康字叔夜作聲無哀樂論略曰以殊方異俗歌哭不同使錯而用)
(之或聞哭而歡或聞歌而感斯非音聲之無常哉)太初(魏志夏侯玄字太初注玄嘗著樂毅張良)
(及本無肉刑論按本元本無未知孰是)輔嗣(魏志鍾會與山陽王弼並知名弼好論儒道辭才逸)
(辯注易及老子注弼字輔嗣)平叔(魏志何晏好老莊言作道德經注晏字平叔)運命(李康)
(著運命論)論衡(王充傳充以為俗儒守文多失其真乃閉門潛思著論衡八十五篇)辯亡(陸機)
(傳機以祖父世為將相有大勲於江表深慨孫皓舉而棄之乃論權所以得皓所以亡又欲述其祖父功)
(業作辯亡論二篇)過秦(賈誼著過秦論)宋岱(通志晉荆州刺史宋岱通易論一卷)郭象
(郭象傳象字子玄好老莊能清言閑居以文論自娛著碑論十二篇)夷甫(王衍傳衍字夷甫好清談)
(魏正始中何晏王弼等祖述老莊立論以為天地萬物皆以無為為本衍甚重之惟裴頠以為非著論以)
(譏之)交辨有無(晉諸公贊自魏太常夏侯玄等皆著道德論後進庾敳之徒希慕簡曠裴成公)
(疾世俗尚虛無之理作崇有二論以折之時人莫能難惟夷甫來理如小屈時人即以王理難裴理還復)
(伸)般若(曇霍傳霍持一錫杖令人跪曰此是波若眼廣韻般若梵語謂智慧也)辯道(曹植)
(著辯道論二篇)筌蹄(莊子雜篇筌者所以在魚得魚而忘筌蹄者所以在兔得兔而忘蹄注筌魚笱)
(也蹄兔網也)秦延君(漢儒林傳張山拊事小夏侯建為博士論石渠授信都秦恭延君恭增師)
(法至百萬言桓譚新論秦延君但說粤若稽古即三萬言)朱普(儒林傳尚書歐陽氏學平當授九江)
(朱普公文桓榮傳榮習歐陽尚書事博士九江朱普)毛公(儒林傳毛公趙人也治詩為河間獻王博)
(士)安國(儒林傳孔氏有古文尚書孔安國以今文字讀之因以起其家逸書得十餘篇蓋尚書兹)
(多於是矣)鄭君(鄭玄傳鄭玄好學注儀禮禮記答臨孝存周禮難凡百餘萬言)口舌(易彖兑說)
(也說卦傳兑為口舌)論味(吕氏春秋伊尹說湯以至味曰凡味之本水最為始五味三材九沸九變)
(火之為紀時疾時徐滅腥去臊除羶必以其勝無失其理調和之事必以甘酸苦辛鹹光後多少其齊甚)
(微皆有自起)辨釣(吕氏春秋吕尚坐茅以漁文王勞而問取尚曰魚求於餌乃牽其緡人食於禄)
(乃服於君以餌取魚以禄取人以小釣釣川而擒其魚以中釣釣國而擒其萬國諸侯)紓鄭(左傳)
(秦晉圍鄭鄭伯使燭之武夜縋而出說秦伯秦伯與鄭盟晉亦去之)存魯(仲尼弟子傳端木賜字子)
(貢至齊說田常曰名存亡魯實困疆齊智者不疑也)轉丸(鬼谷子有轉丸篇文闕目存)飛鉗
(鬼谷子著飛箝篇)九鼎三寸(平原君傳平原君曰毛先生一至楚而使趙重於九鼎大吕毛)
(先生以三寸之舌彊於百萬之師)六印(蘇秦傳秦喟然歎曰使我有雒陽負郭田二頃吾豈能佩)
(六國相印乎)五都(張儀傳秦惠王封儀五邑)隱賑(爾雅賑富也法謂隱賑富有蜀都賦扂邑)
(隱賑)酈君(酈生傳淮隂侯聞酈生伏軾下齊七十餘城迺夜度兵襲齊齊王田廣以為酈生賣巳遂)
(烹酈生)蒯子(淮陰侯傳信方斬之曰吾悔不用蒯通之計乃為兒女子所詐高祖捕通欲烹之通)
(曰秦失其鹿天下共逐之欲為陛下所為者甚衆顧力不能耳又可盡烹之耶迺釋通之罪)陸賈
(陸賈傳陸生游漢廷公卿間名聲籍甚)張釋(張釋之傳釋之言便宜事文帝曰卑之無甚高論令)
(今可施行也於是釋之言秦漢間事文帝稱善)杜欽(杜欽傳帝舅大將軍王鳳以外戚輔政求賢知)
(自助奏請欽為大將軍軍武庫令後為議郎以病免徵詣大將軍幕府國家政謀鳳常與欽慮之京兆尹)
(王章言鳳專權蔽主之過欽令鳳上疏謝罪乞骸骨文指甚哀鳳心慙稱病篤欲遂退欽復說鳳起視事)
(章死詔獄衆庶冤之以譏朝廷欽欲救其過復說鳳舉直言極諫其補過將美皆此𩔖也)脣舌(漢游)
(俠傳樓護字君卿與谷永俱為五侯上客長安號曰谷子雲筆札樓君卿脣舌言其見信用也)抵噓
(疑作抵戲杜周傳贊業因勢而抵陒注陒音詭一說陒讀與戲同音許宜反險也言擊其危險之處鬼谷)
(有抵戲篇也)緩頰(魏豹傳漢王聞魏豹反謂酈生曰緩頰往說魏豹能下之吾以萬戸封若注緩)
(頰徐言譬喻也)刀筆(蕭相國世家太史公曰蕭相國何於秦時為刀筆吏劉盆子傳注古者記事於)
(簡策謬誤者以刀削而除之故曰刀筆)范雎(范睢傳王稽載睢入秦說昭王廢王后逐穰侯拜為)
(相)李斯(李斯傳斯西說泰秦王拜斯為客卿會韓人鄭國來間秦以作注溉渠巳而覺秦宗室大)
(臣請一切逐客斯上書秦王乃除逐客之令)逆鱗(韓非說難龍喉下有逆鱗徑尺嬰之則必殺人)
(人主亦有逆鱗說者能無嬰人主之逆鱗則幾矣)鄒陽(鄒陽傳吳王濞隂有邪謀陽奏書諫為其)
(事尚隱惡指斥言故先引秦為喻因道胡越齊趙淮南之難然後迺致其意吳王不内其言去之梁羊勝)
(公孫詭等疾陽惡之孝王孝王怒下陽吏將殺之迺從獄中上書書奏孝王立出之)敬通(馮衍傳衍)
(字敬通更始二年遣鮑永行大將軍事安集北方衍因以計說永永素重衍乃以衍為立漢將軍劉峻廣)
(絶交論注馮衍與鄧禹書曰衍以為寫神輸意則聊城之說碧雞之辯不足難也)
詔策第十九
皇帝御㝢其言也神淵嘿黼扆而響盈四表唯詔策乎
昔軒轅唐虞同稱為命命之為義制性之本也其在三
代事兼誥誓誓以訓戎誥以敷政命喻自天故授官(元作)
(管)錫胤易之姤象后以施命誥四方誥命動民若天下
之有風矣降及七國並稱曰令令者使也秦并天下改
命曰制漢初定儀則則命有四品(疑衍一則字以定儀為讀)一曰策
書二曰制書三曰詔書四曰戒敕敕戒州部詔誥百官
制施赦命策封王侯策者簡也制者裁也詔者告也敕
者正也詩云畏此簡書易稱君子以制度數禮稱明君
之詔書稱敕天之命並本經典以立名目遠詔近命習
秦制也記稱絲綸所以應接羣后虞重納言周貴喉舌
故兩漢詔誥職在尚書王言之大動入史策其出如綍
不反若汗是以淮南有英才武帝使相如視草隴右多
文士光武加意於書辭豈直取美當時亦敬慎來葉矣
觀文景以前詔體浮新武帝崇儒選言弘奥策封三王
文同訓典勸(元作觀謝改)戒淵雅垂範後代及制誥嚴助即
云厭承明廬蓋寵才之恩也孝宣璽書賜太守陳遂(賜太)
(守元作貴博士攷漢書改汪本作責博進陳遂)亦故舊之厚也逮光武撥亂留
意斯文而造次喜怒時或偏濫詔賜鄧禹稱司徒為堯
敕責侯霸稱黃鉞一下若斯之類實乖憲章暨明帝崇
學雅(元作惟朱改)詔間出安和政弛禮閣鮮才每為詔敕假
手外請建安之末文理代興潘勗九錫典雅逸羣衛覬
(元作凱孫改)禪誥符命炳燿弗可加巳自魏晉誥策職在中
書劉放張華互管斯任施命發號洋洋盈耳魏文帝下
詔辭義多偉至於作威作福其萬慮之一弊乎晉氏中
興唯明帝崇才以温嶠文清故引入(元脱朱按御覽補)中書自
斯以後體憲(元作慮朱改)風流矣夫王言崇秘大觀在上所
以百辟其刑萬邦作孚故授官選賢則義炳重離之輝
優文封策則氣含風雨之潤敕戒恒誥則筆吐星漢之
華治戎燮伐則聲有洊雷之威𤯝災肆赦則文有春露
之滋明罰敕法則辭有秋霜之烈此詔策之大略也戒
敕為文實詔之切者周穆命郊(元作鄧朱攷穆天子傳改)父受敕憲
此其事也魏武稱作敕戒當指事而語(一作誥從御覽改)勿得
依違曉治要矣及晉武敕戒備告百官敕都督以兵要
戒州牧以董司警郡守以恤隱勒牙門以禦衛有訓典
焉戒者慎也禹稱戒之用休君父至尊在三罔(元作同許改)
極漢高祖之敕太子東方朔之戒子亦顧命之作也及
馬援巳下各貽家戒班姬女戒足稱母師也教者效也
言出而民效也契敷五教故王侯稱教昔鄭弘之守南
陽條教為後所述乃事緒明也孔融之守北海文教麗
而罕於理乃治體乖也若諸葛孔明之詳約庾稚恭之
明斷並理得而辭中教(一作辭從御覽改)之善也自教以下則
又有命詩云有命在天明為重也周禮曰師氏詔王為
輕命今詔重而命輕者古今之變也
贊曰
皇王施令寅嚴宗誥我有絲言兆民尹好輝音峻舉鴻
風遠蹈騰義飛辭渙其大號
皇帝(獨斷漢天子正號曰皇帝皇帝至尊之稱皇者煌也盛德煌煌無所不照帝者諦也能行天道)
(事天審諦)黼扆(禮記天子負黼扆南鄉而立書傳黼屛風畫為斧文置戶牖間)誓以訓戎
(書甘誓湯誓泰誓牧誓費誓秦誓是也)誥以敷政(書召誥洛誥是也)命以授官
(書微子之命蔡仲之命畢命冏命是也)制策詔戒(獨斷天子之言曰制詔其命令一曰策書)
(二曰制書三曰詔書四曰戒書策書策者簡也以命諸侯王三公制書帝者制度之命也其文曰制詔三)
(公赦令贖令之屬是也詔書者詔誥也有三品其文曰告某官官如故事是為詔書戒書戒敕刺史太守)
(及三邊營官被敕文曰有詔敕某官是為戒敕也世皆名此為策書失之遠矣)絲綸(緇衣王言如絲)
(其出如綸王言如綸其出如綍)尚書(漢官儀尚書唐虞官也龍作納言詩云惟仲山甫王之喉舌秦)
(改稱尚書漢亦尊此官典機密也)反汗(楚元王傳劉向曰易曰渙汗其大號言號令如汗汗出而)
(不反者也今出善冷未能踰時而反是反汗也)視草(淮南王傳武帝以安辯博善為文辭每為報書)
(及賜帝召司馬相如等視草迺遣)加意(隗囂傳囂賓客掾史多文學生每所上事當世士大夫皆)
(諷誦之故帝有所辭答尤加意焉)策封三王(三王世家有齊王策燕王策廣陵王策太史公)
(曰封立三王天子恭讓羣臣守義文辭爛然甚可觀也褚先生曰孝武帝之時同日拜三子為王為作策)
(以申戒之)厭承明廬(嚴助傳助以對策擢中大夫上問所欲對願為會稽太守武帝賜書曰制)
(詔會稽太守君厭承明之廬勞侍從之事出為郡吏注承明廬在石渠閣外)陳遂(游俠傳陳遵祖)
(父遂宣帝微時與有故相隨博奕數負進及宣帝即位用遂稍遷至太原太守迺賜遂璽書曰制詔太原)
(太守官尊禄厚可以償博進矣)稱堯(鄧禹傳帝以關中未定而鄧禹久不進兵下敕曰司徒堯也亡)
(賊桀也宜以時進討鎮慰西京係百姓之心)黃鉞(光武賜侯霸璽書崇山幽都何可偶黃鉞一下)
(無處所欲以身試法耶)禮閣(蕭惠基傳王儉朝宗貴望惠基同在禮閣非公事不私覿焉)潘
勗(文章志潘勗字元茂相魏公九錫策命勖所作也)九錫(韓詩外傳諸侯有德天子錫之一錫)
(車馬再錫衣服三錫虎賁四錫樂器五錫納陛六錫朱戸七錫弓矢八錫鈇鉞九錫秬鬯魏志建安十八)
(年使御史大夫郗慮持節策命曹操為魏公加九錫)衛覬禪誥(衛覬傳覬還漢朝為侍郎勸贊)
(禪代之義為文誥之詔)中書(劉放傳黃初初改秘書為中書以放為監王獻之啟瑯琊王為中書)
(監表中書職掌詔命非輕才所能獨任自晉建國常命宰相參領中興以來益重其任故能王言彌媺德)
(音四塞者也)劉放(劉放傳放善為書檄三祖詔命多放所為)張華(張華傳華遷長史兼中書)
(郎朝議表奏多見施用)威福(蔣濟傳文帝詔夏侯尚曰卿腹心重將特當任使作威作福殺人活)
(人尚以示濟帝問濟天下風教何如對曰但見亡國之語耳帝作色問故濟具以答因曰作威作福書之)
(明戒天子無戲言唯陛下察之於是帝遣追取前詔)崇才(晉明帝紀欽賢愛客雅好文辭當時名臣)
(自王導庾亮輩温嶠桓彝阮放等咸見親待)文清(晉書太寧初詔温嶠曰卿既以令望忠允之懷)
(著於周旋且文清而旨遠宜居深密欲即以為中書令朝端亦咸以為宜)重離(易離卦彖曰離麗也)
(重明以麗乎正象曰明兩作離大人以繼明照於四方)洊雷(易震卦象曰洊雷震程傳洊重襲也)
(上下皆震故為洊雷雷重仍則威益盛)敕憲(穆天子傳丙寅天子屬官效器乃命正公郊父受敕)
(憲用伸囗八駿之乘以飲於枝洔之中)在三(國語民生於三事之如一父生之師教之君食之故)
(一事之惟其所在則致死焉)敕太子(漢高祖手敕太子吾遭亂世當秦禁學自喜謂讀書無益)
(洎踐祚以來時方省書乃使人知作者之意追思昔所行多不是又云汝見蕭曹張陳諸公侯吾同時人)
(倍年於汝者皆拜)戒子(東方朔傳贊朔戒其子以尚容首陽為拙柱下為工飽食安步以仕易農)
(依隱玩世詭時不逢)馬援(馬援傳援誡兄子嚴敦書曰吾欲汝曹聞人過失如聞父母之名耳可得)
(聞口不可得言也好議論人長短妄是非正法此吾所大惡也汝曹知吾惡之甚矣所以復言者施衿結)
(䄜申父母之戒欲使汝曹不忘之耳)班姬(後漢列女傳扶風曹世叔妻者班彪之女也名昭博學高)
(才作女誡七篇有助内訓)鄭弘(鄭弘傳弘為南陽太守條教法度為後所述)孔融(九州春秋)
(孔融守北海教令辭氣温雅可玩而誦論事考實難可施行)諸葛孔明(諸葛亮傳陳夀等言)
(論者或怪亮文彩不豔而過於丁寧周至臣愚以為咎繇大賢也周公聖人也考之尚書咎繇之謨略而)
(雅周公之誥煩而悉何則咎繇與舜禹共談周公與羣下矢誓故也亮所與言盡衆人凡士故其文指不)
(得及遠也然其聲教遺言皆經事綜物公誠之心形於文墨足以知其人之意理而有輔於當世)庾
稚恭(庾翼傳翼字稚恭代亮鎮武昌勞謙匪懈戎政嚴明)輕命(按周官師氏職無此文)
檄移第二十
震雷始於曜電出師先乎威聲故觀電而懼雷壯聽聲
而懼兵威兵先乎聲其來巳久昔有虞始戒於國夏后
初誓於軍殷誓軍門之外周將交刃而誓之故知帝世
戒兵三王誓師宣訓我衆未及敵人也至周穆西征祭
公謀父稱古有威讓之令令有文告之辭即檄之本源
也及春秋征伐自諸侯出懼敵弗服故兵出須名振此
威風暴彼昏亂劉獻公之所謂告之以文辭董之以武
師(元作師武)者也齊桓征楚詰(元作告)苞(汪本作菁)茅之闕晉厲伐
秦責箕郜之焚管仲吕相奉辭先路詳其意義即今之
檄文暨乎戰國始稱為檄檄者皦也宣露於外皦然明
白也張儀檄楚書以尺二明白之文或稱露布播諸視
聽也夫兵以定亂莫敢自專天子親戎則稱恭行天罸
諸侯御師則云肅將王誅故分閫推轂奉辭伐罪非唯
致果為毅亦且厲辭為武使聲如衝(元作衡)風所擊(元作繫)
氣似欃槍所掃奮其武怒總其罪人懲其惡稔之時顯
其貫盈之數搖奸宄之膽訂信慎之心使百尺之衝摧
折於咫書萬雉之城顛墜於一檄者也觀隗囂之檄亡
新布(元作有)其三逆文不雕飾而辭切事明隴右文士得
檄之體矣陳琳之檄豫州(元脱)壯有骨鯁雖奸閹攜養章
密太甚發丘摸金誣過其虐然抗辭書釁皦然露骨(元作)
(固孫改又一本作暴露)矣敢指曹公之鋒幸哉免袁黨之戮也鍾
會檄蜀徵驗甚明桓公檄胡觀釁尤切並壯筆也凡檄
之大體或述此休明或敘彼苛虐指天時審人事算彊
弱角權勢摽蓍龜於前驗懸鞶鑑於巳然雖本國信實
參兵詐譎詭以馳旨煒曄以騰說凡此衆條莫或違之
者也故其植義颺辭務在剛健插羽以示迅不可使辭
緩露板以宣衆不可使義隱必事昭而理辨氣盛而辭
斷此其要也若曲趣密巧無所取才矣又州郡徵吏亦
稱為檄固明舉之義也移者易也移風易俗令往而民
隨者也相如之難蜀老文曉而喻博有移檄之骨焉及
劉歆之移太常辭剛而義辨文移之首也陸機之移百
官言約而事顯武移之要者也故檄移為用事兼文武
其在金革則逆黨用檄順(元作煩曹改)命資移所以洗濯民
心堅同(元作用曹改)符契意用小異而體義大同與檄參伍
故不重論也
贊曰
三驅弛剛九伐先話鞶鑑吉凶蓍龜成敗推壓鯨鯢抵
落蜂蠆移寶(一作實)易俗草偃風邁
戒兵誓師(司馬法有虞氏戒於國中欲民體其命也夏后氏誓於軍中欲民先成其慮也殷誓)
(於軍門之外欲民先意以待事也周將交刃而誓之以致民志也)威讓文告(國語周穆王將)
(征犬戎祭公謀父諫曰先王耀德不觀兵有威讓之令有文告之辭)文辭武師(左傳晉侯使叔)
(向告劉獻公曰抑齊人不盟若之何對曰盟以底信君苟有信諸侯不貳何患焉告之以文辭董之以武)
(師雖齊不許君庸多矣)包茅(左傳齊侯以諸侯之師伐楚管仲曰爾貢包茅不入王祭不供無以)
(縮酒寡人是徵)箕郜(左傳晉侯使吕相絶秦曰入我河縣焚我箕郜我是以有輔氏之聚)檄楚
(張儀傳儀嘗從楚相飲相亡璧意儀盗之掠笞數百張儀既相秦為文檄告楚相曰始吾從若飲我不盗)
(而璧若笞我若善守汝國我顧且盗而城徐廣曰檄一作咫尺之檄漢匈奴傳漢遺單于書以尺一牘中)
(行說令單于以尺二寸牘及印封皆令廣長大)露布(魏武帝述志令露布天下文章緣起漢露布賈)
(弘為馬超伐曹操所作封氏聞見記露布者謂不封檢露而宣布欲四方速知亦謂之露版者魏武奏事)
(云有警急輒露版插羽是也)分閫推轂(馮唐傳唐對曰臣聞上古王者遣將也跪而推轂曰)
(閫以内寡人制之閫以外將軍制之)致果(左傳殺敵為果致果為毅)衝風(韓安國傳安國曰衝)
(風之衰不能起毛羽注衝風疾風之衝突者也)欃槍(天官書紫宫左三星曰天槍所見之國不可舉)
(事用兵司馬相如賦攬欃槍以為旌兮張揖曰彗星為欃槍)百尺之衝(國策蘇子說齊閔王)
(曰百尺之衝折之袵席之上詩皇矣注衝衝車也從旁衝突者也)萬雉之城(公羊傳雉者何)
(五板而堵五堵而雉百雉而城一曰城高一丈曰堵三堵曰雉班固西都賦建金城之萬雉)三逆
(隗囂傳囂移檄告郡國曰故新都侯王莽慢侮天地悖道逆理昔秦始皇毁壊諡法以一二數欲至萬世)
(而莽下三萬六千歲之歴言身當盡此度是其逆天之大罪也分裂郡國斷截地絡發冡河東攻劫丘壟)
(此其逆地之大罪也攻戰之所敗苛法之所陷饑饉之所夭疾疫之所及以萬萬計其死者則露屍不掩)
(生者則奔亡流散婦女流離係虜此其逆人之大罪也)隴右文士(詳詔策篇)陳琳(陳琳)
(傳琳避難冀州袁紹使典文章嘗為紹檄酷詆曹操袁氏敗琳歸操操謂曰卿昔為本初移書但可罪狀)
(孤而巳何乃上及父祖耶琳謝罪操愛其才而不咎)姦閹攜養(陳琳檄司空曹操祖父中常侍)
(騰與左悺徐璜並作妖孽父嵩乞匄攜養因臟假位操贅閹遺醜本無懿德)發丘摸金(陳琳)
(檄操又特置發丘中郎將摸金校尉所過隳突無骸不露)鍾會(鍾會傳會移檄蜀將吏士民曰蜀相)
(牡見禽於秦公孫述授首於漢此皆諸賢所備聞也明者見危於無形智者規禍於未萌豈晏安酖毒懷)
(禄而不變哉)桓公(桓温檄胡文胡賊石勒暴肆華夏齊民塗炭至使六合殊風九鼎乖越寡人不)
(德忝荷戎重先順者獲賞後伏者蒙誅此之風範想所聞也)州郡徵吏(王遜傳遜為寧州刺)
(史未到州遙舉董聯為秀才建寧功曹周悦謂聯非才不下版檄劉訏傳本州刺史張稷辟為主簿主者)
(檄召訏乃挂檄於樹而逃)難蜀(司馬相如傳相如使蜀蜀長老多言通西南夷之不為用相如欲諫)
(業巳建之不敢乃著書藉蜀父老為辭而已詰難之以風天子且因宣其使指令百姓皆知天子意)移
太常(楚元王傳劉歆欲建立左氏春秋及毛詩逸禮古文尚書皆列於學官哀帝令歆與五經博士)
(講論其義諸博士或不肯置對歆因移書太常博士責讓之)移百官(按成都王穎傳穎表請誅)
(羊元之皇甫商等檄長沙王乂使就第乃與王顒將張方伐京都以陸機為前鋒都督陸機至洛與成都)
(王牋曰王室多故羊元之等乘寵凶豎皇甫商同惡相求共為亂階云云或機此時有移百官文後代失)
(傳耳)三驅(易比九五王用三驅)九伐(周禮大司馬以九伐之法正邦國)鯨鯢(左傳古者)
(明王伐不敬取其鯨鯢而封之以為大戮於是乎有京觀杜注鯨鯢大魚名以喻不義之人吞食小國)
蜂蠆(左傳臧文仲曰君無謂邾小蜂蠆有毒而况國乎)
文心雕龍輯注卷四
