文心雕龍輯注詩文評類
提要
(臣)等謹案文心雕龍輯注十卷
國朝黃叔琳撰叔琳有史通訓故補已別著錄
考宋史藝文志有辛處信文心雕龍注十卷
其書不傳明梅慶生復創為之注不過粗具
梗槩王維儉踵之而作援据始稍稍加詳叔
琳此本蓋因二家之注而增損之徵引詮釋
頗為賅貫其間如注詮賦篇拓宇字不引顔
延年宋郊祀歌而據西京雜記疑為括宇史
傳篇班固徵賄事不引劉知幾史通互証而
旁牽陳夀傳覓米之事此類俱不免有所訛
舛又楊慎朱謀㙔等妄改之文亦不能有所
校正然其疏通證明大致純備較之梅王二
注則宏贍多矣乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文心雕龍輯注原序
劉舍人文心雕龍一書蓋萟苑之秘寳也觀其苞羅羣
籍多所折衷於凡文章利病抉摘靡遺綴文之士苟欲
希風前秀未有可舍此而别求津逮者若其使事遣言
紛綸葳蕤罕能切究明代梅子庚氏為之疏通證明什
僅四三耳略而弗詳則剙始之難也又句字相㳂既久
别風淮雨往往有之雖子庚自謂校正之功五倍於楊
用修氏然中間脱訛故自不乏似猶未得為完善之本
余生平雅好是書偶以暇日承子庚之綿蕞旁稽博攷
益以友朋見聞兼用衆本比對正其句字人事牽率更
歴暑寒乃得就緒覆閱之下差覺詳盡矣適雲間姚子
平山來藩署因共商付梓方今
文治盛隆度越先古海内操竒觚弄柔翰者咸有騰聲
飛實之思竊以為劉氏之緒言餘論乃斯文之體要存
焉不可一日廢也夫文之用在心誠能得劉氏之用心
因得為文之用心於以發聖典之菁英為
熙朝之黼黻則是書方將為魚兔之筌蹄而又况於瑣
瑣箋釋乎哉峕
乾隆三年歲次戊午秋九月北平黃叔琳書
