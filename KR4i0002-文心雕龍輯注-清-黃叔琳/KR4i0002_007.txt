文心雕龍輯注卷七
詹事府詹事加吏部侍郎銜黃叔琳撰
情采第三十一
聖賢書辭摠稱文章非采而何夫水性虚而淪漪結木
體實而花萼振文附質也虎豹無文則鞹同犬羊犀兕
有皮而色資丹漆質待文也若乃綜述性靈敷寫器象
鏤心鳥跡之中織辭魚網之上其為彪炳縟采名矣故
立文之道其理有三一曰形文五色是也二曰聲文五
音是也三曰情文五性是也五色雜而成黼黻五音比
而成韶夏五情(疑作性)發而為辭章神理之數也孝經垂
典喪言不文故知君子常(一作嘗)言未嘗質也孝子疾偽
故稱美言不信而五千精妙則非棄美矣莊周云辨雕
萬物謂藻飾也韓非云豔采辯說謂綺麗也綺麗以豔
說藻飾以辯雕文辭之變於斯極矣研味李老則知文
質附乎性情詳覽莊韓則見華實過乎淫侈若擇源於
涇渭之流按轡於邪正之路亦可以馭文采矣夫鉛黛
所以飾容而盼倩生於淑姿文采所以飾言而辯麗本
於情性故情者文之經辭者理之緯經正而後緯成理
定而後辭暢此立文之本源也昔詩人什篇為情而造
文辭人賦頌為文而造情何以明其然蓋風雅之興志
思蓄憤而吟詠情性以諷其上此為情而造文也諸子
之徒心非鬱陶苟馳夸飾鬻聲釣世此為文而造情也
故為情者要約而寫真為文者淫麗而煩濫而後之作
者採濫忽真遠棄風雅近師辭賦故體情之製日疎逐
文之篇愈盛故有志深軒冕而汎詠臯壤心纏幾務而
虚述人外真宰弗存翩其反矣夫桃李不言而成蹊有
實存也男子樹蘭而不芳無其情也夫以草木之微依
情待實况乎文章述志為本言與志反文豈足徵是以
聯辭結采將欲明經(汪本作理)采濫辭詭則心理愈翳固知
翠綸桂餌反所以失魚言隱榮華殆謂此也是以衣錦
褧衣惡文太章賁象窮白貴乎反本夫能設謨(謝云當作模)
以位理擬地以置心心定而後結音理正而後摛藻使
文不滅質博不溺心正采耀乎朱藍間色屏於紅紫乃
可謂雕琢其章彬彬君子矣
贊曰
言以文遠誠哉斯驗心術既形英華乃贍吳錦好渝舜
英徒艷繁采寡情味之必厭
犀兕(左傳華元答城者謳曰牛則有皮犀兕尚多役人又歌曰縱其有皮丹漆若何)鳥跡(見原)
(道篇)魚網(東觀漢記黃門蔡倫典作上方用樹皮及敝布魚網作紙帝善其能自是莫不用天下咸)
(稱蔡侯紙也)美言不信(老子信言不美美言不信)五千(老子傳著書上下篇言道德之)
(意五千餘言)辯雕(莊子古之王天下者知雖落天地不自慮也辯雖雕萬物不自說也)涇
渭(詩涇以渭濁湜湜其沚傳涇渭相入而清濁異)臯壤(莊子山林與臯壤與使我欣欣然而樂與)
人外(宋書隱逸傳孔淳之遇釋法崇因留共止遂停三載法崇歎曰緬想人外三十年矣今乃傾蓋)
(於兹不覺老之將至也)真宰(莊子若有真宰而特不得其朕)桃李(李廣傳桃李不言下自成)
(蹊)樹蘭(淮南子男子樹蘭美而不芳)翠綸桂餌(闞子以桂為餌鍛黃金之鉤錯以銀)
(碧垂翡翠之綸)言隱(莊子言隱於榮華)賁象(易賁上九白賁无咎)摛藻(漢書敘傳摛藻)
(如春華)舜英(詩有女同行顔如舜英傳舜木槿也其華朝生暮落)
鎔裁第三十二
情理設位文采行乎其中剛柔以立本變通以趨時立
本有體意或偏長趨時無方辭或繁雜蹊要所司職在
鎔裁櫽括情理矯揉文采也規範本體謂之鎔剪截浮
詞謂之裁裁則蕪穢不生鎔則綱領昭暢譬繩墨之審
分斧斤之斵削矣駢拇枝指由侈於性附贅懸肬實侈
於形二意兩出義之駢枝也同辭重句文之肬贅也凡
思緒初發辭采苦雜心非權衡勢必輕重是以草創鴻
筆先摽三準履端於始則設情以位體舉正於中則酌
事以取類歸餘於終則撮辭以舉要然後舒華布實獻
替(疑作質元作贊)節文繩墨以外美材既斵故能首尾圓合條
貫統序若術不素定而委心逐辭異端叢至駢贅必多
故三準既定次討字句句有可削足見其疎字不得減
乃知其密精論要語極略之體游心竄句極繁之體謂
繁與略隨分所好引而伸之則兩句敷為一章約以貫
之則一章刪成兩句思贍者善敷才覈者善刪善刪者
字去而意留善敷者辭殊而意(汪本作義)顯字刪而意闕則
短乏而非覈辭敷而言重則蕪穢而非贍昔謝艾王濟
西河文士張俊(當作駿)以為艾繁而不可刪濟略而不可
益若二子者可謂練鎔裁而曉繁略矣至如士衡才優
而綴辭尤繁士龍思劣而雅好清省及雲之論機亟恨
其多而稱清新相接不以為病蓋崇友于耳夫美錦製
衣脩短有度雖翫其采不倍領袖巧猶難繁况在乎拙
而文賦以為榛楛勿剪庸音足曲其識非不鑒乃情苦
芟(元作吝)繁也夫百節成體共資榮衛萬趣會文不離辭
情若情周而不繁辭運而不濫非夫鎔裁何以行之乎
贊曰
篇章戶牖左右相瞰辭如川流溢則汎濫權衡損益斟
酌濃淡芟繁剪穢弛於負擔
駢拇(莊子駢拇枝指出乎性哉而侈於德附贅縣疣出乎形哉而侈於性)謝艾(張重華傳主簿)
(謝艾兼資文武)清新(陸清河集與兄機書兄文章高遠絶異不可復稱言然猶皆欲微多但清新相)
(接不以此為病耳)榛楛(陸機文賦石韞玉而山暉水懷珠而川媚彼榛楛之勿翦亦蒙榮于集翠)
(注榛楛喻庸音也以珠玉之句既存故榛楛之辭亦美也)庸音(文賦放庸音以足曲)榮衛(内經)
(榮衛不行五藏不通)
聲律第三十三
夫音律所始本於人聲者也聲含宫商肇自血氣先王
因之以制樂歌故知器寫人聲聲非學(當作效)器者也故
言語者文章神明樞機吐納律吕脣吻而巳古之教歌
先揆以法使疾呼中宫徐呼中徵夫商徵響高宫羽聲
下抗喉矯舌之差攢脣激齒之異廉肉相準皎然可分
今操琹不調必知改張摘文乖張而不識所調響在彼
絃乃得克諧聲萌我心更失和律其故何哉良由内(元作)
(外王改)聽難為聰也故外聽之易絃以手定内聽之難聲
與心紛可以數求難以辭逐凡聲有飛沈響有雙疊(二字)
(脱楊云有字下諸本皆遺翕散二字謝云據下文當作雙疊二字)雙聲隔字而每舛疊
韻雜句而必暌沈則響發而斷飛則聲颺不還並轆轤
交往逆鱗相比迂其際會則往蹇來連其為疾病亦文
家之吃也夫吃文為患生於好詭逐新趣異故喉脣糺
紛將欲解結務在剛斷左礙而尋右末滯而討前則聲
轉於吻玲玲如振玉辭靡於耳纍纍如貫珠矣是以聲畫
妍蚩寄在吟詠吟詠滋味流於字(元作下商孟和改)句氣力(孫云氣力上當)
(復有字句二字)窮於和韻異音相從謂之和同聲相應謂之韻
韻氣一定故餘聲易遣和體抑揚故遺響難契屬筆易
巧選和至難綴文難精而作韻甚易雖纖意(一作毫)曲變
非可縷言然振其大綱不出兹論若夫宫商大和譬諸
吹籥翻迴取均頗似調瑟瑟資移柱故有時而乖貳籥
含定管故無往而不壹陳思潘岳吹籥之調也陸機左
思瑟柱之和也㮣舉而推可以類見又詩人綜韻率多
清切楚辭辭楚故訛韻實繁及張華論韻謂士衡多楚
文賦亦稱知楚不易可謂銜靈均之聲餘失黃鍾之正
響也凡切韻之動勢若轉圜訛音之作甚於枘方免乎
枘方則無大過矣練才洞鑒剖字鑽響識疎(汪本作疎識)闊
略隨音所遇若長風之過籟南(元作東葉循父改)郭之吹竽耳
古之佩玉左宫右徵以節其步聲不失序音以律文其
可忘(王本作忽)哉
贊曰
摽情務遠比音則近吹律胸臆調鍾脣吻聲得鹽梅響
滑榆槿割棄支離宫商難隱
古之教歌云云(見韓子)廉肉(禮樂記先王制雅頌之聲以導之使其曲直繁瘠廉)
(肉節奏足以感動人之善心而巳矣)改張(董仲舒策竊譬之琴瑟不調甚者必解而更張之乃可鼓)
(也)雙聲疊韻(謝莊傳王元謨問莊何者為雙聲何者為疊韻答曰元護為雙聲磝碻為疊韻)
轆轤(詩評單轆轤韻者單出單入兩句換韻雙轆轤韻者雙出雙入四句換韻)往蹇來連
(易蹇卦六四爻辭)吃(韓非傳非為人口吃不能道說而善著書注吃語難也)纍纍(禮樂記倨)
(中矩句中鉤纍纍乎端如貫珠)和韻(楊慎曰東董是和東中是韻)吹籥(公羊傳去籥注籥所)
(吹以節舞也吹籥而舞文樂之長)取均(楊收傳旋宫以七聲為均均之為言韻也)調瑟(楊子)
(法言以往聖人之法治將來譬猶膠柱而調瑟)枘方(宋玉九辨圓鑿而方枘兮吾固知其鉏鋙而難)
(入注枘刻木耑所以入鑿)吹竽(韓子南郭處士為齊宣王吹竽宣王悦之廩食以數百人湣王立好)
(一一而聽之處士逃)左宫右徵(禮玉藻古之君子必佩玉右徵角左宫羽趨以采齊行以肆夏)
調鍾(揚雄傳師曠之調鐘竢知音者之在後也注晉平公鐘工者以為調矣師曠曰臣竊聽之知其)
(不調也至於師涓而果知鐘之不調是師曠欲善調之鐘為後世之有知音)榆槿(禮内則堇荁枌)
(榆免薧滫瀡以滑之)
章句第三十四
夫設情有宅置言有位宅情曰章位言曰句故章者明
也句者局也局言者聯字以分疆明情者摠義以包體
區畛相異而衢路交通矣夫人之立言因字而生句積
句而成章積章而成篇篇之彪炳章無疵也章之明靡
句無玷也句之清英字不妄也振本而末從知一而萬
畢矣夫裁文匠筆篇有小大離章合句調有緩急隨變
適會莫見定準句司數字待相接以為用章總一義須
意窮而成體其控引情理送迎際會譬舞容迴環而有
綴兆之位歌聲靡曼而有抗墜之節也尋詩人擬喻雖
斷章取義然章句在篇如繭之抽緒原始要終體必鱗
次啟行之辭逆萌中篇之意絶筆之言追媵(元作勝謝改)前
句之旨故能外文綺交内義脈注跗萼相銜首尾一體
若辭失其朋(元作明)則羇旅而無友事乖其次則飄寓而
不安是以搜句忌於顛倒裁章貴於順序斯固情趣之
指歸文筆之同致也若夫筆句無常而字有條數四字
密而不促六字格而非緩或變之以三五蓋應機之權
節也至於詩頌大體以四言為正唯祈父肇禋以二言
為句尋二言肇於黃世竹彈之謠是也三言興於虞時
元首之詩是也四言廣於夏年洛汭之歌是也五言見
於周代行露之章是也六言七言雜出詩騷而(疑有脱字)體
之篇成於兩漢情數運周隨時代用矣若乃改韻從調
所以節文辭氣賈誼枚乘兩韻輒易劉歆桓譚百句不
遷亦各有其志也昔魏武論賦嫌於積韻而善於資代
陸雲亦稱四言轉句以四句為佳觀彼制韻志同枚賈
然兩韻輒易則聲韻微躁百句不遷則脣吻告勞妙才
激揚雖觸思利貞曷若折之中和庶保无咎又詩人以
兮字入於句限楚辭用之字出句外尋兮字成句乃語
助餘聲舜詠南風用之久矣而魏武弗好豈不以無益
文義耶至於夫惟蓋故者發端之首唱之而於以者乃
劄句之舊體乎哉矣也亦送末之常科據事似閒在用
實切巧者迥運彌縫文體將令數句之外得一字之助
矣外字難謬况章句歟
贊曰
斷章有檢積句不恒理資配主辭忌失(元作告謝改)朋環情
草(孫云當作節)調宛轉相騰離合同(王本作同合)異以盡厥能
明也局也(詩關睢疏章者明也總義包體所以明情也句者局也聯字分疆所以局言也)區
畛(蜀都賦瓜疇芋區注區界畔也周禮十夫有溝溝上有畛畛田界)綴兆(禮樂記行其綴兆要)
(其節奏行列得正焉注綴兆舞位也)抗墜(禮樂記歌者上如抗下如墜曲如折止如槀木)啟行
(詩小雅元戎十乘以先啟行啟行喻始也)跗萼(詩小雅鄂不韡韡箋承華者曰鄂不當作拊拊鄂足)
(也疏鄭以為華下有鄂鄂下有拊由華以覆鄂鄂以承華華鄂相覆而光明猶兄弟相順而榮顯)祈
父(小雅祈父予王之爪牙)肇禋(周頌肇禋迄用有成維周之禎)竹彈謠(見通變篇)元
首(虞書帝庸作歌曰股肱喜哉元首起哉百工熙哉臯陶乃賡載歌曰元首明哉股肱良哉庶事康哉)
(按哉為語助以喜起熙明良康為韻是三言也)洛汭(夏書五子之歌也)行露(見明詩篇)六
言七言(同上)南風(同上)配主(易豐初九遇其配主)
麗辭第三十五
造化賦形支體必雙神理為用事不孤立夫心生文辭
運裁百慮高下相須自然成對唐虞之世辭未極文而
臯陶贊云罪疑惟輕功疑惟重益陳謨云滿招損謙受
益豈營麗辭率然對爾易之文繫聖人之妙思也序乾
四德句句相銜龍虎類感則字字相儷乾坤易簡則宛
轉相承日月往來則隔行懸合雖句字或殊而偶意一
也至於詩人偶章大夫聯辭竒偶適變不勞經營自揚
馬張蔡崇盛麗辭如宋畫吳冶(畫元作盡冶元作治朱改)刻形鏤法
麗句與深采並流偶意共逸韻俱發至魏晉羣才析句
彌密聯字合趣剖(一作割)毫析釐然契機者入巧浮假者
無功故麗辭之體凡有四對言對為易事對為難反對
為優正對為劣言對者雙比空辭者也事對者並舉人
騐者也反對者理殊趣合者也正對者事異義同者也
長卿上林賦(元脱補)云修容乎禮園翺翔乎書圃此言對
之類也宋玉神女賦云毛嬙鄣袂不足程式西施掩面
比之無色此事對之類也仲宣登樓云鍾儀幽而楚奏
莊舄顯而越吟此反對之類也孟陽七哀云漢祖想枌
榆光武思白水此正對之類也凡偶辭胸臆言對所以
為易也徵(元作擬一作微)人之學事對所以為難也幽顯同志
反對所以為優也並貴共心正對所以為劣也又以事
對各有反正指類而求萬條自昭然矣張華詩稱遊鴈
比翼翔歸鴻知接翮劉琨詩言(元在詩字上)宣尼悲獲麟西
狩泣孔丘若斯重出即對句之駢枝也是以言對為美
貴在精巧事對所先務在允當若兩事相配而優劣不
均是驥在左驂駑為右服也若夫事或孤立莫與相偶
是䕫之一足趻踔而行也若氣無竒類文乏異采碌碌
麗辭則昏睡耳目必使理圓事密聯璧其章迭用竒偶
節以雜佩乃其貴耳類此而思理自(汪本作斯)見也
贊曰
體植必兩辭動有配左提右挈精味兼載炳爍聯華鏡
靜含態玉潤雙流如彼珩佩
臯陶贊(見虞書大禹謨)益陳謨(同上)文繫(易文言元者善之長也亨者嘉之會也利)
(者義之和也貞者事之幹也君子體仁足以長人嘉會足以合禮利物足以和義貞固足以幹事注同聲)
(相應同氣相求水流濕火就燥雲從龍風從虎繫辭乾道成男坤道成女乾知大始坤作成物乾以易知)
(坤以簡能易則易知簡則易從易知則有親易從則有功有親則可久有功則可大可久則賢人之德可)
(大則賢人之業又日往則月來月往則日來日月相推而明生焉寒往則暑來暑往則寒來寒暑相推而)
(歲成焉)宋畫(莊子宋元君將畫圖衆史皆至有一史後至者儃儃然不趨受揖不立因之舍公使)
(人視之則解衣槃礴臝君曰司矣是真畫者也)吳冶(吴越春秋越王元常使歐冶子造劍五枚)上
林(司馬相如字長卿作上林賦)神女(宋玉作神女賦)毛嬙(莊子毛嬙麗姬人之所美也)
登樓(見詮賦篇)楚奏(左傳晉侯觀於軍府見鍾儀問曰南冠而縶者誰也有司對曰鄭人所獻)
(楚囚也使税之問其族對曰伶人也使與之琴操南音范文子曰樂操土音不忘舊也)越吟(陳軫)
(傳軫曰越人莊舄仕楚執珪有頃而病楚王曰舄故越之鄙細人也今仕楚執珪富貴矣亦思越不中謝)
(對曰凡人之思故在其病也彼思越則越聲不思越則楚聲使人往聽之猶尚越聲也)枌榆(漢郊)
(祀志高祖詔御史令豐治枌榆社)白水(東京賦龍飛白水鳳翔參墟注白水謂南陽白水縣世祖)
(初起之處也)允當(左傳允當則歸)䕫(山海經東海中有流波山上有獸状如牛蒼身而無角一)
(足)趻踔(莊子䕫謂蚿曰吾以一足趻踔而行子無如矣)
文心雕龍輯注卷七
