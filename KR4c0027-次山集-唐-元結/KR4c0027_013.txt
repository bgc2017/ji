元集補
元集初據郭本上版印成又從唐音丙籖得序二
首從别本得詩一首不同者一首爲補錄扵此無
錫孫毓修識
劉侍御月夜讌會(并序詩見卷四)
兵興以來十一年矣獲與同心歡醉達旦詠歌取適
無一二焉乙巳歲彭城劉靈源在衡陽逢故人或有
在者曰昔相會第歡遠遊始與諸公待月而笑語竟
與諸公愛月而歡醉詠歌夜久賦詩言懷扵戲文章
道喪蓋久矣時之作者煩雜過多歌兒舞女且相喜
愛系之風雅誰道是邪諸公嘗欲變時俗之淫靡為
後生之規範今夕豈不能道達情性成一時之美乎
送孟校書往南海(并序詩見卷四題作别孟校書)
平昌孟雲卿與元次山同州里以詞學相友幾二十
年次山今罷守春陵雲卿始典校芸閣扵戲材業次
山不如雲卿詞賦次山不如雲卿通知次山不如雲
卿在次山又詡然求進者也誰言時命吾欲聽之次
山今且未老雲卿少次山六七歲雲卿聲名滿天下
知己在朝廷及次山之年雲卿何事不可至勿隨長
風乘興蹈海勿愛羅浮往而不歸南海幕府有樂安
任鴻與次山最舊請任公為次山一白府主趣資裝
雲卿使北歸慎勿令徘徊海上諸公第作歌送之
朝陽巖下歌(詩見卷四與此不同)
朝陽巖下湘水深朝陽洞口寒泉清零陵城郭夾湘
岸巖洞幽奇帶郡城荒蕪自古人不見零陵徒有先
賢傳水石爲娛安可羡長歌一曲留相勸
橘井(卷四欸乃曲後)
靈橘無根井有泉世間如夢又千年鄉園不見重歸
鶴姓字今為第幾仙風冷露壇人悄悄地閑荒逕草
綿綿如何躡得蘇君跡白日霓旌擁上天
