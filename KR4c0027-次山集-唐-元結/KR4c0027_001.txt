唐元次山文集卷第一
贈禮部侍郎元結著
翰林編修湛若水校
太保武定侯郭勛編
𥙷樂歌十首(有序)
自伏羲氏至于殷室凢十代樂歌有其名亡其辭考
之傳記而義或存焉嗚呼樂聲自太古始百世之後
盡無(一作亡)古音嗚呼樂歌自太古始百世之後遂無
(一作亡)古辭今國家追復純古列祠往帝歲時薦享則
必作樂而無雲門咸池韶夏之聲故探其名義以𥙷
之誠不足全化金石反正宫羽而或存之猶乙乙冥
冥有純古之聲豈幾乎司樂君子道和焉爾凢十篇
十有九章各引其義以序之命曰𥙷樂歌
網罟伏羲氏之樂歌也其義盖稱伏羲能易人取
禽獸之勞
吾人苦兮水深深網罟設兮水不深吾人苦兮山幽
幽網罟設兮山不幽
右網罟二章章四句
豐年神農氏之樂歌也其義盖稱神農教人種植
之功
猗太帝兮其智如神分草實兮濟我生人猗太帝兮
其功如天均四時兮成我豐年
右豐年二章章四句
雲門軒轅氏之樂歌也其義盖言雲之出潤益萬
物如帝之德無所不施
玄雲溶溶兮垂雨濛濛類我聖澤兮涵濡不窮玄雲
漠漠兮含映愈光類我聖德兮溥被無方
右雲門二章章四句
九淵少昊氏之樂歌也其義盖稱少昊之德淵然
深遠
聖德至深兮藴藴(一作奫奫)如淵生類娭娭(許其反)兮孰知
其然
右九淵一章章四句
五莖顓頊氏之樂歌也其義盖稱顓頊得五德之
根莖
植植萬物兮滔滔根莖五德涵柔兮渢渢(舊音容别本房戎切)
而生其生如何兮秞秞(以周反)天下皆自我君兮化成
右五莖一章章八句
六英高辛氏之樂歌也其義盖稱帝嚳能總六合
之英華
我有金石兮擊考崇崇(一作擊拊淙淙)與汝歌舞兮上帝之
風由六合兮英華渢渢我有絲竹兮韻和泠泠與汝
歌舞兮上帝之聲由六合兮根底嬴嬴
右六英二章章六句
咸池陶唐氏之樂歌也其義盖稱尭德至大無不
僃全
元化油油兮孰知其然至德汩汩兮順之以先元化
浘浘(音尾)兮孰知其然至道泱泱兮由之以全
右咸池二章章四句
大韶有虞氏之樂歌也其義盖稱舜能紹先聖之
德
森森羣象兮日見生成欲聞朕初兮玄封冥冥洋洋
至化兮日見深柔欲聞涵濩兮大淵油油
右大韶二章章四句
大夏有夏氏之樂歌也其義盖稱禹治水其功能
大中國
茫茫下土兮乃生九州山有長岑兮川有深流茫茫
下土兮乃均四方國有安人兮野有封疆茫茫下土
兮乃歌萬年上有茂功兮下戴仁天
右大夏三章章四句
大濩有殷氏之樂歌也其義盖稱湯救天下濩然
得所
萬姓苦兮怨且哭不有聖人兮誰濩育聖人生兮天
下和萬姓熙熙兮舞且歌
右大濩二章章四句
二風詩(有序)
天寶丁亥中元子以文辭待制闕下著皇謨三篇二
風詩十篇將欲求于司匭氏以禆天監會有司奏待
制者悉去之扵是歸于州里後三歲以多病習靜扵
商餘山病間遂題括存之此亦古之賤士不忘盡臣
之分耳其義有論訂之
治風詩五篇
古有仁帝能全仁明以封天下故為至仁之詩二
章
猗皇至聖兮至惠至仁德施藴藴(紆文反)藴藴如何不
全不缺莫知所貺猗皇至聖兮至儉至明化流瀛瀛
瀛瀛如何不&KR0593;(許杲反)不(字與音皆未詳)莫知其極
右至仁四韻十二句
古有慈帝能保静順以&KR0636;萬物故為至慈之詩二
章
至化之深兮猗猗娭娭如煦如吹如負如持而不知
其慈故莫周莫止静和而止
至化之極兮瀛瀛溶溶如涵如封如随如從而不知
其功故莫由莫巳順時而理
右至慈四韻十四句
古有勞王能執勞儉以大功業故為至勞之詩三
章
至哉勤績不盈不延誰能頌之我請頌焉扵戲勞王
勤亦何極濟爾九土山川溝洫
至哉儉德不豐不敷誰能頌之我請頌夫扵戲勞王
儉亦何深戒爾萬代奢侈荒淫
至哉茂功不升不圮誰能頌之我請頌矣扵戲勞王
功亦何大去爾兆庶洪湮災害
右至勞六韻二十四句
古有正王能正慎恭和以安上下故為至正之詩
二章
為君之道何以為明功不濫賞罪不濫刑讜言則聽
謟言不聽王至是然可為明焉
右至正四韻八句
古有理王能守清一以致無刑故為至理之詩一
章
理何為兮系脩文德加之清一莫不順則意彼刑法
設以化人致使無之而化益純所謂代刑以道去殺
嗚呼嗚呼人不斯察
右至理三韻十二句
亂風詩五篇
古有荒王忘戒慎道以逸豫失國故為至荒之詩
一章
國有世謨仁信勤歟王實惛荒終亡此乎焉有力恣
謟惑而不亡其國嗚呼亡王忍為此心敢正亡王永
為世箴
右至荒三韻十二句
古有亂王肆極凶虐亂亡乃巳故為至亂之詩二
章
嘻乎王家曾有凶王中世失國豈非驕荒復復之難
令則可忘
嘻乎亂王王心何思暴淫虐惑無思不為生人冤怨
言何極之
右至亂二韻十二句
古有虐王昏毒狂忍無惡不及故為至虐之詩二
章
夫為君上兮慈順明恕可以化人忍行昏恣獨樂其
身一徇所欲萬方悲哀扵斯而喜當云何哉
夫為君上兮兢慎儉約可以保身忍行荒惑虐暴扵
人前世失國如王者多扵斯不寤當如之何
右至虐四韻十八句
古有惑王用姦臣以虐外寵妖女以亂内内外用
亂至扵崩亡故為至惑之詩二章
賢聖為上兮必儉約戒身鍳察化人所以保福也如
何不思荒恣是為上下隔塞人神怨奰(平放反)敖惡無
厭不畏顛墜
聖賢為上兮用必賢正黜姦佞之臣所以長久也如
何反是以為亂矣寵邪信惑近佞好䛕廢嫡立庶忍
為禍謨
右至惑六韻二十句
古有傷王以崩盪之餘無惡不為也亂亡之由固
在累積故為至傷之詩一章
夫何傷乎傷王乎欲何為乎將蠧枯矣無人救乎蠧
枯及矣不可救乎嗟傷王自為人君變為人奴為人
君者忘戒此乎
右至傷二韻十二句
二風詩論
客有問元子曰子著二風詩何也曰吾欲極帝王理
亂之道系古人規諷之流曰如何也夫至理之道先
之以仁明故頌帝堯為仁帝安之以慈順故頌帝舜
為慈帝成之以勞儉故頌夏禹為勞王脩之以敬慎
故頌殷宗為正王守之以清一故頌周成為理王此
理風也夫至亂之道先之以逸惑故閔太康為荒王
壊之以苛縦故閔夏桀為亂王覆之以淫暴故閔殷
紂為虐王危之以用亂故閔周幽為惑王亡之累扵
積故閔周赧為傷王此亂風也訂曰子頌善上不及
羲軒湯武閔惡又不及始皇哀靈焉可稱極帝王理
亂之道對曰扵戲吾敢言極極其中道者也吾且不
曰著斯詩也將系規諷乎如羲軒之道也久矣誰能
師尊如湯武之德吾則不敢頌為規法過扵是也吾
子審之
唐元次山文集卷第一
