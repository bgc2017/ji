唐元次山文集卷第六
贈禮部侍郎元結著
翰林編修湛若水校
太保武定侯郭勛編
自箴
有時士教元子顯身之道曰于時不爭無以顯榮與
世不佞終身自病君欲求權湏曲湏圓君欲求位湏
姦湏媚不能此為窮賤勿辭元子對曰不能此為乃
吾之心反君此言我作自箴與時仁讓人不汝上處
世清介人不汝害汝若全德必忠必直汝若全行必
方必正終身如此可謂君子
大唐中興頌
天寳十四載安祿山䧟洛陽明年䧟長安天子幸
蜀太子即位扵靈武明年皇帝移軍鳳翔其年復
兩京上皇還京師扵戲前代帝王有盛德大業者
必見于歌頌若今歌頌大業刻之金石非老扵文
學其誰宜爲頌曰
噫嘻前朝孽臣姦驕爲昏爲妖邊將騁兵毒亂國經
羣生失寧大駕南巡百寮竄身奉賊稱臣天將昌唐
繄䁱我皇匹馬北方獨立一呼千麾萬旟我卒前驅
我師其東儲皇撫戎蕩攘羣兇復服指期曾不踰時
有國無之事有至難宗廟再安二聖重歡地闢天開
蠲除祅灾瑞慶大来兇徒逆儔涵濡天休死生堪羞
功勞位尊忠烈名存澤流子孫盛德之興山高日昇
萬福是膺能令大君聲容沄沄不在斯文湘江東西
中直浯溪石崖天齊可磨可䥴刊此頌焉何千萬年
虎蛇頌(有序)
猗玗子逃亂在䂙(英及反)南人云猗玗洞中是王虎
之宫中䂙之隂是均蛇之林居之三月始知王虎
如古君子始知均蛇如古賢士然哉猗玗子奪其
宫王虎去而不回猗玗子侵其林均蛇去而不歸
借順惠譲可作頌矣
虎頌
猗王虎將何與方方古大王非不方于今今也惠譲
不如王虎之心
蛇頌
猗均蛇將何與儔儔古延州非不儔于時時也順譲
不如均蛇之為
瀼溪銘(有序)
乾元戊戍浪生元結始浪家瀼(如恙反)溪之濱瀼溪
盖湓水分稱瀼水夏瀼江海則百里爲瀼湖二十
里爲瀼溪瀼溪浪士愛之銘之其濱扵戲古人喜
尚君子不見君子見如似者亦稱頌之瀼溪可謂
譲矣譲君子之道也稱頌如此可遺瀼溪若天下
有如似譲者吾豈先瀼溪而稱頌者乎銘曰
瀼溪之瀾誰取盥焉瀼溪之漪誰取飲之盥實可矣
飲豈難矣得不慚其心不如此水浪士作銘將戒何
人欲不譲者漸遊瀼濱
異泉銘(并序)
天寳十三年春至夏甚旱秋至冬積雨西塞西南
有廻山山顛是秋崩拆有穴出泉泉垂流三四百
仞浮江中可望扵戲隂陽旱雨時異以至柔破至
堅事異以至下處至高理異故命斯泉曰異泉銘
于泉上其意豈獨旌異而已乎銘曰
何故作銘銘于異泉為其當不可閼拆石出焉何用
作銘銘于異泉為其當不可下窮高流焉君子之德
顯與晦殊為此銘者忘道也歟
抔(薄侯反)樽銘(并序)
郎亭西乳有藂石石臨樊水漫叟横石顛以為亭
石有窊顛者因脩之以藏酒士源愛之命為抔樽
乃為士源作抔樽銘銘曰
窊顛之石在吾亭上天全其器實有殊狀如竇而底
似傾幾欹非曲非方不凖不規孟公高賢命曰抔樽
漫叟作銘當欲何言時俗僥狡日益偽薄誰能抆飲
共守淳樸
退谷銘(并序)
抔湖西南是退谷谷中有泉或激或懸為竇為淵
滿谷生夀木又多夀藤縈之始入谷口令人忘返
時士源以漫叟退脩耕釣愛遊此谷遂命曰退谷
元子作銘以顯士源之意銘曰
誰命退谷孟公士源孟公之意漫叟知焉公畏漫叟
心進跡退公懼漫叟名顯身晦公恐漫叟辭小受大
扵戲退谷獨為吾規干進之客不羞遊之何人作銘
銘之谷口荒浪者歟退谷漫叟
抔湖銘(并序)
抔湖東抵抔樽西侵退谷北匯樊水南涯郎亭有
菱有荷有菰(古胡反)有蒲方一二里能浮水與漫叟
自抔亭遊退谷必泛此湖以湖在抔樽之下遂命
曰抔湖銘曰
誰游江海能猒其大誰泛抔湖能猒其小故曰人不
猒者君子之道扵戲君子人不猒之死雖千歲其行
可師可猒之類不獨為害死雖萬死獨堪汚穢或問
作銘意盡此歟吾欲為人厭者勿泛抔湖
五如石銘(并序)
涍泉之陽得怪石焉左右前後及登石顛均有如
似故命之曰五如石石皆有竇竇中湧泉泉詭異
扵七泉故命為七勝泉石有雙目一目命為洞井
井與泉通一目命為洞樽樽可䝻(角居反)酒石尾有
穴且如礲(盧紅反)者又如瀧(所江反)者泉可渟澄匝石
而流入于礲中出而為瀧扵戲彼能異扵此安可
不稱顯之銘曰
五如之石何以為名請悉狀之誰為我聽左如旋龍
低首回顧右如驚鴻張翅未去前如飲虎飲而蹲焉
後如怒龜出洞登山若坐于顛石則如乘彼靈槎在
漢之間洞井如鑿淵然泉湧澄瀾涵石彼起如動不
旌尤異焉用為文刻銘石上扵千萬春
七泉銘(并序)
道州東郭有泉七穴或吐扵淵竇或瀪(方願反)扵嵌
臼皆澄流清漪旋㳂相奏又有藂石欹缺為之島
嶼殊怪相異不可名狀此邦豈世無好事者耶而
令自古荒之乃修其水木為休暇之處每至泉上
便思老焉扵戲凡人心若清惠而必忠孝守方直
終不惑也故命五泉其一曰潓(惠)泉次曰&KR2713;(忠)泉
次曰涍(孝)泉汸(甫亡反)泉淔(株力反)泉銘之泉上欲来
者飲漱其流而有所感發者矣留一泉命曰漫泉
盖欲自旌漫浪不猒歡醉者也一泉出山東故命
之曰東泉引来垂流更復殊異各刻銘以記之
潓泉銘
扵戲潓泉清不可濁惠及扵物何時竭涸將引官吏
盥而飲之清惠不巳泉乎吾規
汸泉銘
古之君子方以全道吾命汸泉方以終老欲令圓者
飲吾汸泉知圓非君子能學方惡圓
淔泉銘
曲而爲王直蒙戮辱寧戮不王直而不曲我頌斯曲
以命淔泉將戒来世無忘直焉
&KR2713;泉銘
不爲人臣老死山谷臣扵人者不就汚辱我命&KR2713;泉
勸人事君来漱泉流願爲忠臣
涍泉銘
沄沄涍泉流清源深堪勸人子奉親之心時世相薄
而日忘聖教欲將斯泉禆助純孝
漫泉銘
誰愛漫泉自成小湖能浮酒舫不没石魚漫也叟稱
名泉何為旌叟扵此漫歡漫醉
東泉銘
泉在山東以東為名愛其懸流溶溶在庭作銘者何
吾意未盡將告来世無忘畎引
寒泉銘(并序)
湘江西峰直平陽江口有寒泉出扵石穴峰上有
老木夀藤垂隂泉上近泉堪戙(徒弄反)維大舟惜其
蒙蔽不可得見踟蹰行脩其水木泉無名稱也為
其當暑大寒故命曰寒泉銘曰
扵戲寒泉瀛瀛江渚堪救渴暍人不之知時當大暑
江流若湯寒泉一掬能清心腸誰謂仁惠不在兹水
舟檝尚存為利未巳
陽華岩銘(并序)
道州江華縣東南六七里有回山南面峻秀下有
大岩岩當陽端故以陽華命之吾遊處山林幾三
十年所見泉石如陽華殊異而可家者未也故作
名稱之縣大夫瞿令問藝兼篆籀俾依石經刻之
岩下銘曰
九疑萬峰不如陽華陽華嶃巉其下可家洞開爲岩
岩當陽端岩高氣清洞深泉寒陽華旋回岑巔如闢
溝塍松竹輝映水石尤宜逸民亦宜退士吾欲投節
窮老扵此懼人譏我以官矯時名跡彰顯醜如此爲
扵戲陽華將去思来前步却望踟蹰徘徊
窊樽銘
道州城東有左湖湖東二十步有小石山山顛有
窊石可以爲樽乃爲亭樽上刻銘爲志銘曰
片石何状如獸之踆其背䫜窊可以為樽空而臨之
長岑深壑廣亭之内如見山岳滿而臨之曲浦回淵
長瓢之下江湖在焉彼成全器誰為之力天地開鑿
日月抆拭寒暑琢磨風雨潤色此器大樸尤宜直純
勒銘亭下以告後人
丹崖翁宅銘(并序)
零陵瀧下三十里得丹崖翁宅(俗曰赤石園)有唐節者
曾為瀧水令去官家扵崖下自稱丹崖翁丹崖湘
中水石之異者翁湘中得道之逸者愛其水石為
之作銘曰
瀧山未盡瀧水猶峻忽見淵洄丹崖千仞磳磳(㐲競反)
丹崖其下誰家門前斷舟籬上釣車不知幾峰爲其
四墉竹幽石磴泉飛戸中怪石臨淵硱硱(綺兢反)石顛
何得石顛翁獨醉眠吾欲與翁東西茅宇飲啄終老
翁亦悅許世俗常事阻人心情徘徊崖下遂刻此銘
朝陽岩銘(并序)
永泰丙午中自舂陵詣都使計兵至零陵愛其郭
中有水石之異泊舟尋之得岩與洞此邦之形勝
也自古荒之而無名稱以其東向遂以朝陽命焉
前刺史獨孤愐爲吾剪闢榛莽後攝刺史竇必爲
吾剏制茅閣扵是朝陽水石始有勝絶之名已而
刻銘岩下將示來世銘曰
扵戲朝陽怪異難狀蒼蒼半山如在水上朝陽水石
可謂幽竒岩下洞口洞中泉垂彼高岩絶崖深洞寒
泉縦僻在幽遠猶宜往焉况郡城井邑岩洞相對無
人脩賞競(競當作竟)使蕪穢刻石岩下問我何為欲零陵
水石世人有知
浯溪銘(有序)
浯溪在湘水之南北匯于湘愛其勝異遂家溪畔
溪世無名稱者也為自愛之故命曰浯溪銘于溪
口銘曰
湘水一曲淵洄傍山山開石門溪流潺潺山開如何
巉巉雙石臨淵斷岸夾溪絶璧水實殊怪石又尤異
吾欲求退將老兹地溪古荒溪蕪没盖久命曰浯溪
旌吾獨有人誰遊之銘在溪口
唐元次山文集卷第六
