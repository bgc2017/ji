唐元次山文集卷第五
引極三首(有序)
引極興也喻也引之言演極之言盡演意盡物引
興極喻故曰引極
思元極
天曠漭(莫朗反)兮杳泱(鳥朗反)茫氣浩浩兮色蒼蒼上何
有兮人不測積清寥兮成元極彼元極兮靈且異思
一見兮藐(忙招反)難致思不從兮空自傷心慅(蘇遭反)&KR3834;
兮意惶懹思假翼兮鸞鳳乘長風兮上羾(古送反)揖元
氣兮本深實湌至和兮永終日
望仙府
山鑿落兮眇嶔岑雲溶溶兮木棽棽中何有兮人不
覩遠欹差兮閟仙府彼仙府兮深且幽望一至兮藐
無由望不從兮知如何心混混兮意渾和思假足兮
虎豹超阻絶兮凌趠(諸教反)詣仙府兮從羽人餌五靈
兮保清真
懷潜君
海浩淼兮汩洪溶流藴藴兮濤洶洶下何有兮人不
聞深溢漭兮居潜君彼潜君兮聖且神思一見兮藐
無因思不從兮空踟蹰心回迷兮意縈紆思假鱗兮
鯤龍激沆(湖浪反)浪兮奔從拜潜君兮索玄寳佩元符
兮軌皇道
演興四首(有序)
商餘山有太靈古祠傳云豢龍氏祠大帝所立祠
在少餘西乳之下邑人修之以祈田予因為招祠
訟閔之文以演興辭曰
招太靈
招太靈兮山之顛山屹屼兮水淪漣祠之䄤(洺代反堕壞也)
兮眇何年木脩脩兮草鮮鮮嗟魑魅兮淫厲自古昔
兮崇祭禧太靈兮端清予願致夫精誠久愵(奴歷反)兮
㤝㤝(處龍反)招捃(郎丁反)兮呼風風之聲兮起飀飀吹
玄雲兮散而浮望太靈兮儼而安澹油溶兮都清閑
初祀
山之乳兮葺太祠木孫為桷兮木母榱雲纓為&KR2482;(莫到)
(反門樞之横梁)兮愚木㧫洞淵禪兮揭巍巍塗水蘭兮蒔(市之)
(反)糅焉被弱草兮禘礿聮仡(許訖反)渾洪兮馥闐闐管
化石兮洞刳天翹脩釤兮掉蕪殳靈巫(力軌反)兮舞
顒于薦天(羊至反字音皆未詳)兮酒陽泉獻水芸兮飯霜秈
(相然反)與太靈兮千萬年
訟木魅
登高峯兮俯幽谷心悴悴(倉卒反)兮念群木見樗栲兮
相隂覆憐梫榕(上七林下余封)兮不豐茂見榛梗之森梢閔
樅橎(上土恭下甫元)兮合蠧槢(以八反)橈橈(女教反)兮未堅椲(韋鬼)
(反)桹桹(力唐反)兮可屈樒(美五反)樽(上而寸下兹損)兮不香拔
丰茸兮巳實豈元化之不均兮非雨露之偏殊諒理
性之不等扵順時兮不如瘱(扵計反)吾心以冥想終念
此兮不怡佁(徒充反以書義考之當作侗)予莫識天地之意兮願
截惡木之根傾梟獍之古巢取(御名)童以為薪割大木
使飛熖徯枯腐之燒焚實非吾心之不仁惠也豈耻
夫善惡之相紛且欲畚三河之膏壤禆濟水之清漣
將封灌乎善木令橚橚(息逐反)以梃梃(丑然反)尚畏乎衆
善之未茂兮為衆惡之所挑凌思聚義以為曹令敷
扶以相勝取方所以柯如兮吾將出扵南荒求夀藤
與燔本吾將出扵東方祈有德而来歸輔神檉與堅
香且憂顒之翩翩又愁㺠(以王反)之奔馳及隂陽兮不
和惡此土之失時今神檉兮不茂使堅香兮不滋重
嗟惋兮何𥙷每齋心以精意切援祝扵神明冀感通
於天地猶恐衆妖兮水魅魍魎兮山精上誤惑扵靈
心經紿于言兮不聽敢引佩以指水誓吾心兮自明
閔岭中(郎丁反)
群山以延想吾獨閔乎岭中彼岭中兮何有有天含
之玉峰殊閟絶之極顛上聞産乎翠茸欲採之以將
夀眇不知夫所從大淵藴藴兮絶嶘(士眼反)岌岌非梯
梁以通險當無路兮可入彼猛毒兮曹聚必憑託乎
阻脩常儗儗兮伺人又如何兮不愁彼妖精兮變怪
必假見扵風雨常閃閃而伺人又如何兮不苦欲仗
仁兮託信將徑往兮不難久懹懹以㥄惋(上力膺下鳥段)却
遲廻而永歎懼太靈兮不知以予心為永惟若不可
乎遂巳吾終保夫直方則必蒙皮篻(莫招反)以為矢絃
母筱(以周反)以為弧化毒銅以為戟刺棘竹以為殳得
其甚也不如草木此意多顯扵元子者或曰訂如
是(他丁反)不如則不如也不如如者止扵此乎元于
扵是系之扵人事縯(以淺反)之扵此喻始為七不如
不如之義始極也
第一
元子以為人之毒也毒扵鄕毒扵國毒扵鳥獸毒扵
草木不如毒其形毒其命毒其姻戚毒其家族者爾
扵戲毒可頌也乎哉毒有甚焉何如
第二
元子以為人之媚也媚扵時媚扵君媚扵朋友媚扵
鄕縣不如媚扵厩媚扵室媚扵市肆媚扵道路者爾
扵戲媚可頌也乎哉媚有甚焉何如
第三
元子以為人之詐也詐扵忠詐扵信詐扵仁義詐扵
正直不如詐扵愚詐扵弱詐扵貧賤詐扵退譲者爾
扵戲詐可頌也乎哉詐有甚焉何如
第四
元子以為人之惑也惑扵邪惑扵佞惑扵姦惡惑扵
兇暴不如惑扵狂惑扵誕惑扵翫弄惑扵諧戲者爾
扵戲惑可頌也乎哉惑有甚焉何如
第五
元子以為人之貪也貪扵權貪扵位貪扵取求貪扵
聚積不如貪扵德貪扵道貪扵閑和貪扵静順者爾
扵戲貪可頌也乎哉貪有甚焉何如
第六
元子以為人之溺也溺扵聲溺扵色溺扵圓曲溺扵
妖妄不如溺扵仁溺扵讓溺扵方直溺扵忠信者爾
扵戲溺可頌也乎哉溺有甚焉何如
第七
元子以為人之忍也忍扵毒忍扵媚忍扵詐惑忍扵
貪溺不如忍扵貧忍扵苦忍扵棄汚忍扵病癈者爾
扵戲忍可頌也乎哉忍有甚焉何如
訂古五篇(有序)
天寳癸巳元子作訂古訂古前世君臣父子兄弟
夫婦朋友之道扵戲上古失之中古亂之至扵近
世有窮極凶惡者矣或曰欲如之何對曰將如之
何吾且聞之訂之嗟之傷之泣而恨之而巳也
第一
吾觀君臣之間且有猜忌而聞疑懼其由禪譲革代
之道誤也故後世有劫篡廢放之惡興焉嗚呼即有
孤弱將安託哉即有功業將安保哉
第二
吾觀父子之際且有悲感而聞痛恨其由聽䜛受亂
之意惑也故後世有幽毒囚殺之患起焉嗚呼即有
深慈將安興哉即有至孝將安訴哉
第三
吾觀兄弟之中且有闘争而聞殘忍其由分國異家
之教薄也故後世有隂謀誅戮之害生焉嗚呼即有
友悌將安用哉即有恭順將安全哉
第四
吾觀夫婦之道且有冤怨而聞嫌妬其由耽淫惑亂
之情多也故後世有滅身亡家之禍發焉嗚呼即有
信義將安及哉即有柔順將安守哉
第五
吾觀朋友之義且有邪詐而聞忌患其由趍勢近利
之心甚也故後世有窮凶極害之刑生焉嗚呼即有
節分將安與哉即有方正將安容哉
自述三篇(有序)
天寳庚寅元子初習静于商餘人聞之非非曰此
狂者也見則茫然無幾人聞之是是曰此學者也
見則猗然及三年人聞之參參曰此隱者也見則
崖然有惑而問曰子其隱乎對曰吾豈隱者邪愚
者也窮而然爾或者不喻遂為述時命以辯之先
曾為述居一篇因刊而次之總命曰自述
述時
昔隋氏逆天地之道絶生人之命使怨痛之聲滿于
四海四海之内隋人未老隋社未安而隋國巳亡何
哉奢淫暴虐昏惑而巳烝人苦之上訴皇天皇天有
命扵我國家六葉于兹高皇至勤文皇至明身鑒隋
室不敢滿溢清儉之深聽察之至仁惠之極泱泱洋
洋爲萬代則聖皇承之不言而化四十餘年天下太
平禮樂化扵戎夷慈惠及扵草木雖奴隷齒類亦能
誦周公孔父之書說陶唐虞夏之道至扵歌頌謳吟
婦人童子皆抒性情美辭韻指詠時物與絲竹諧會
綺羅當稱况世貴之士博學君子其文學聲望安得
不顯聞扵當時也哉故冠冕之士傾當時大利軒車
之士富當時大農由此知官不勝人逸扵司領使秩
次不能損又休罷以抑之尚駢肩累趾授任不暇予
愚愚者亦當預焉日覺抵塞猒扵無用乃以因慕古
人清和藴純周周仲仲瘱(扵計反)然全真上全忠孝下
盡仁信内順元化外娭大和足矣如戚促蚩諸(稱脂反)
封蒙遏滅暮為朝貴心所不喜亦由金可鎔不可使
為汙腐水可濁不可使為塵糞然巴鄙語曰愚者似
直弱者似仁予殆有之夫復何疑
述命
元子嘗問命扵清惠先生先生曰子欲知命不如平
心平心不如忘情喏(如酌反敬言也)曰幸先生教之先生曰
夫平心能正是非忘情能滅有無子何先焉曰請先
忘情先生曰子見草木乎子見天地乎草木無心也
天地無情也而四時自化雨露自均根柢自深枝幹
自茂如是天地豈醜授而成哉草木豈憂求而生哉
人之命也亦由是矣若夭若夀若貴若賤烏可強哉
不可強也不可強也不如忘情忘情當學草木嗚呼
上皇強化天下天下化之養之以道德道德偽薄天
下亦從而偽薄嗚呼後王急濟天下天下從之救之
以權宜權宜侈惡天下亦從而侈惡故赴貪徇紛急
之風以至于今聖賢者兢兢然猶傷命性愚惑者慁
慁然遂忘家國其由不審不通醜授憂求而已子不
喻乎
述居
天寳庚寅元子得商餘之山山東有谷曰餘中谷東
有山曰少餘山谷中有田可耕藝者三數夫(一夫百畆)有
泉停浸可畦稻者數十畝泉東南合肥溪溪源在少
餘山下溪流出谷與潨(職隆反)水合匯于滍將成所居
故人李才聞而来會乃歎曰吾未始知夫子之所至
焉今知之矣吾聞在貧思富在賤思貴人之常情也
聖賢所有然而知貧賤不可苟免富貴不可苟取上
順時命乘道御和下守虚澹修已推分稱君子者始
不公乎乃相與占山泉闢榛莾依山腹近泉源始為
亭廡始作堂宇因而習静適自保閑夫人生扵世如
行長道所行有極而道無窮奔走不停夫然何適予
當乘時和望年豐耕藝山田兼僃藥石與兄弟承歡
扵膝下與朋友和樂扵琴酒寥然順命不為物累亦
自得之分在扵此也
唐元次山文集第五
