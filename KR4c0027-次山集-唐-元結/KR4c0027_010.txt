唐元次山文集卷第十
爲董江夏自陳表
臣某言月日勑使某官某乙至賜臣制書示臣云云
伏見詔旨感深驚懼臣豈草木不知天心頃者潼關
失守皇輿不安四方之人無所繫命及永王承制出
鎮荆南婦人童子忻奉王教意其然者人未離心臣
謂此時可奮臣節王初見臣謂臣可任遂授臣江夏
郡太守近日王以寇盗侵偪總兵東下旁牒郡縣皆
言巡撫今諸道節度以爲王不奉詔兵臨郡縣疑王
之議聞扵朝廷臣則王所授官有兵防禦鄰郡並邑
疑臣順王旬日之間致身無地臣本受王之命為王
奉詔王所授臣之官為臣許國忠正之分臣實未虧
蒼黃之中死幾無所不圖今日得逹聖聽今臣年六
十老母在堂縦未能奉義捐生則豈忍兩忘忠孝臣
少以文學為諸生所多中年自頥逸在山澤聖明無
事甘為外臣無何以鄙僻之故反為人知遂汚官次
以至今日臣又頃年貶謫罪未昭洗今所授官復越
班秩罷歸待罪是臣之分今陛下以王室艱難寄臣
方面亦已忘身許國誓扵皇天伏惟陛下念臣懇至
謹因勑使某官奉表以聞臣某云云謹言
辭監察御史表(上元元年進)
臣某言臣伏奉某月日勑除臣監察御史裏行依前
充山南東道節度參謀忽承天澤不勝慶喜負荷恩
任伏增憂懼臣在至德元年舉家逃難生幾扵死出
自賊庭遠如海濱敢望冠冕陛下過聽疑臣有才謀
可用謂臣以忠正可嘉枉以公詔徵臣延問當時之
事言未可取榮寵已殊事未可行授任過次其時以
康元狡逆陛下憂勞臣亦不辭疲駑奉宣聖旨招集
士卒師旅未成又逢張瑾姦凶再驚江漢臣恐陛下
憂無制變遂曾表請用兵陛下嘉臣懇愚頻降恩詔
聖私殊甚特加超擢至今臣自布衣未踰數月官沗
風憲任兼戎旅今不勞兵革凶竪伏辜臣不可終以
無能苟安非望自姦臣逆命扵今六年愧無才能苟
求祿位分符佩印不知慙羞戮辱及之死將不悔陛
下忍而從者其可勝言臣才弱識下非智無謀循涯
顧分實自知耻臣老母多病又無弟兄漂流殊鄕孤
弱相養伏願陛下矜臣愚鈍不合齒扵朝列念臣老
母令臣得以奉養則聖朝無辱官之士山澤有純孝
之臣不任悃𣢾之至謹遣某官奉表陳請以聞臣云
云謹言
為吕荆南謝病表
臣某言臣自去秋疾疹以至今日轉加羸弱庶事不
理某月日附某官口奏請替某月日又進狀陳情未
蒙允許伏增憂懼陛下應以臣久曾驅策未忍替臣
臣實憂陛下方隅切湏鎮守臣不能起止四十餘日
艱虞之際實慮變生今淮西敗散唐鄧危急在臣病
癈豈敢偷安伏望天恩即與臣替儻餘生尚在得至
闕庭犬馬之心死生願畢不勝懇欵之至謹遣某官
奉表陳乞以聞云云
請節度使表(寶應元年進)
臣某言臣自以愚弱無堪遠跡江湖全身之外無所
冀望陛下過聽徵臣顧問今臣起家數月之内官忝
臺省爾来三歲無益效用愧耻之甚在臣無踰臣竊
以荆南是國家安危之地伏願陛下不輕易任人陛
下若獨任武臣則州縣不理若獨任文吏則戎事多
闕自兵興巳来今八年矣使戰争未息百姓勞弊多
因任使不當致使敗亡伏惟陛下審擇重臣即日鎮
撫全陛下上游之地救愚臣不逮之急謹遣某官奉
表以聞
乞免官歸養表
臣某言臣以為才不稱任位過其量不自知分禍辱
皆及臣才不如人量實𥚹僻踰越秩次沗辱衣冠人
亦有慙臣自知愧臣少以愚弱不願為吏書學自業
老扵儒家今迹在軍中日預戎事此過臣才分近扵
禍辱者矣臣常恐荒浪失扵禮法自逸山澤預扵生
類今穢汚臺省紊亂時憲此過臣才分近扵禍辱者
矣伏惟陛下察臣才分不令亂官則貪冐苟進之徒
自臣知耻陛下若官不失人則天下自理故曰天下
理亂繫之官人臣以為官人之難無敢易者陛下焉
可易扵臣哉臣無兄弟老母久病所願免官奉養生
死願足上不敢汚陛下朝列是臣之忠下不欲貽老
母憂懼是臣之孝願全忠孝扵今日免禍辱扵將来
伏惟陛下許臣免官許臣奉飬在臣慶幸無以比喻
謹遣某官奉表陳請以聞云云
謝上表(廣德二年道州進)
臣某言去年九月勑授道州刺史屬西戎侵軼至十
二月臣始扵鄂州授勑牒即日赴任臣州先被西原
賊屠䧟節度使巳差官攝刺史兼又聞奏臣在道路
待恩命者三月臣以五月二十二日到州上訖耆老
見臣俯伏而泣官吏見臣以無菜色城池井邑但生
荒草登高極望不見人煙嶺南數州與臣接近餘寇
蟻聚尚未歸降臣見招輯流亡率勸貧弱保守城邑
畲種山林冀望秋後少可全活臣愚以為今日刺史
若無武略以制暴亂若無文才以救疲弊若不清廉
以身率下若不變通以救時湏一州之人不叛則亂
將作矣豈止一州者乎臣料今日州縣堪征稅者無
幾巳破敗者實多百姓戀墳墓者蓋少思流亡者乃
衆則刺史宜精選(御名)擇以委任之固不可拘限官次
得之貨賄出之權門者也凡授刺史特望陛下一年
問其流亡歸復幾何田疇墾闢幾何二年問畜養比
初年幾倍可稅比初年幾倍三年計其功過必行賞
罰則人皆不敢冀望僥倖苟有所求臣實孱弱辱陛
下符節陛下必當(御名)擇臣固宜廢歸山野供給井稅
臣不任懇欵之至謹遣某官奉表陳謝以聞
再謝上表(永樂二年進)
臣某言某伏奉某月日勑再授臣道州刺史以某月
日到州上訖臣前日在官雖百姓不至流亡而歸復
者十無一二雖寇盗不犯邊鄙而不能兵救鄰州雖
賦歛僅能供給而有司不無罪狀雖人吏似從教令
而風俗未能移易臣又多病不無假故水旱灾沴每
歲不兔疾疫死傷臣州尤甚以臣自訟合抵刑憲聖
朝寬貸猶宜奪官陛下過聽重有授任伏恐守廉譲
者以臣為苟安禄位抱公直者以臣為内懷私僻有
材識者辱臣扵臺隷之下用刑法者罪臣扵程式之
中臣所以不敢即日辭免待陛下按驗虚實然後歸
罪有司今四方兵革未寧賦歛未息百姓流亡轉甚
官吏侵尅日多實不合使凶庸貪猥之徒凢弱下愚
之類以貨賂權勢而為州縣長官伏望陛下特加察
問舉其功過必行賞罰以安蒼生誰不自私臣實不
敢所言狂直朝夕待罪不任懇𣢾之至謹遣某官奉
表陳謝
廣德二年賀赦表
臣某言伏奉某月日赦宣示百姓訖伏惟陛下以慈
惠馭兆庶以謙譲化天下凢所赦宥皆允人望凡所
敦勸皆合大經生識之類不勝大幸臣方領陛下州
縣守陛下符節不得稱慶下位蹈舞闕庭不任歡戀
之至
永泰元年賀赦表
臣某言某月日恩赦至州宣示百姓訖百姓貧弱者
多勞苦日久忽蒙惠澤更相喜賀歡呼忭躍不自禁
止伏惟陛下增脩典禮弘正紀度勞謙慈惠與人更
新此實興王之盛烈明主之至德戴履天地誰不慶
幸臣方守州縣不得蹈舞闕庭無任歡忻之至
請省官狀(乾元三年上來大夫)唐鄧等州縣官
右方城縣奮萬餘戸今二百戸已下其南陽向城
等縣更破碎扵方城每縣正員官及攝官共有六
十人
以前件如前自經逆亂州縣殘破唐鄧兩州實為尤
甚荒草千里是其疆畎萬室空虚是其井邑亂骨相
枕是其百姓孤老寡弱是其遺人哀而恤之尚恐冤
怨肆其侵暴實恐流亡今賊寇憑凌鎮兵資其給飬
今河路阻絶郵驛在其供承若不觸事救之無以勞
勉其苦爲之計者在先省官其方城湖陽等縣正官
及攝官并戸口多少具狀如前每縣伏望量留令并
佐官一人餘並望勒停謹錄狀上
請給將士父母粮狀(上元元年上來大夫)
當軍將二千人父随子者四人母随子者二十八
人
以前件如前將士父母等皆因喪亂不知所歸在扵
軍中爲日亦久夫孝而仁者可與言忠信而忠信者
可以全義勇豈有責其忠信使之義勇而不勸之孝
慈恤以仁惠今軍中有父母者皆共分衣食先其父
母寒餒日甚未嘗有辭其將士父母等伏望各量事
給其衣食則義有所存恩有所及俾人感勸實在扵
此謹錄狀上
請收飬孤弱狀(上元元年上來大夫)
當軍孤弱小兒都七十六人(張季秀等三十九人無父母周國良等三)
(十七人有父兄在軍)
以前件狀如前小兒等無父母者鄕國淪䧟親戚俱
亡誰家可歸傭丐未得有父兄者其父兄自經艱難
久從征戌多以忠義遭逢誅賊有遺孤弱子不忍棄
之力相恤飬以至今日乞令諸將有孤兒投軍者許
收驅使有孤弱子弟者許令存飬當軍小兒先取回
殘及回易雜利給飬謹錄狀上
舉吕著作狀(寶應元年奏)
故荆南節度觀察使江陵尹兼御史大夫吕諲姪
男季重
右見任祕書省著作郎
以前件狀吕某立身無私歷官清儉身没之後家無
餘財長男幼小未了家事前件姪質性純厚識理通
敏仁孝之性不慙古人自其疾甚不視事向五六十
日軍府之事皆季重諮問事無大小處之無情以臣
所見季重不獨為賢子弟今時榖湧貴道路多虞漂
流異鄕無以自給伏望天恩與季重便近州一正員
官令其恤飬孤幼謹錄奏聞伏聽勑旨
奏免科率狀(廣德二年奏勑依)
當州准勑及租庸等使徵率錢物都計一十三萬
六千三百八十八貫八百文
一十三萬二千四百八十貫九百文嶺南西原
賊未破州已前
三千九百七貫九百足賊退後徵率
以前件如前臣自到州見庸租等諸使文牒令徵前
件錢物送納臣當州被西原賊屠䧟賊停留一月餘
日焚燒粮儲屋宅俘掠百姓男女驅殺牛馬老少一
州幾盡賊散後百姓歸復十不存一資産皆無人心
嗷嗷未有安者若依諸使期限臣恐坐見亂亡今来
未敢徵率伏待進止又嶺南諸州寇盗未盡臣州是
嶺北界守捉處多若臣州不安則湖南皆亂伏望天
恩自州未破巳前百姓久負租稅及租庸等使所有
徵率和市雜物一切放免自州破巳後除正租正庸
及准格式合進奉徵納者請據見在戸徵送其餘科
率並請放免容其見在百姓産業稍成逃亡歸復似
可存活即請依常例處分伏碩陛下以臣所奏下議
有司苟若臣所見愚僻不合時政千亂紀度事涉虚
妄忝官尸禄欺上罔下是臣之罪合正典刑謹錄奏
聞
奏免科率等狀(永泰二年奏勑依)
當州奏永泰元年配供上都錢物總一十三萬二
千六百三十三貫三十五文
四萬一千二十六貫四百八十九文請據見在
堪差科徵送
九萬一千六百六貫五百四十六文配率請放
免
以前件如前臣當州前年䧟賊一百餘日百姓被焚
燒殺掠幾盡去年又賊逼州界防捍一百餘日賊攻
永州䧟邵州臣州獨全者為百姓捍賊今年賊過桂
州又團練六七十日丁壯在軍中老弱餽粮餉三年
已來人實疲苦臣一州當嶺南三州之界守捉四十
餘處嶺南諸州不與賊戰每年賊動臣州是境上之
州若臣州䧟破則湖南為不守之地在扵徵賦稍合
優矜今使司配率錢物多扵去年一倍巳上州縣徵
納送者多扵去年二分已下申請矜減使司未許伏
望陛下以臣所奏令有司類會諸經賊䧟州據合差
科戶臣當州每年除正租正庸外更合配率幾錢庶
免使司随時加减庶免百姓每歲不安其今年輕貨
及年支米等臣請准狀處分謹錄奏聞
論舜廟狀(永泰二年奏勑依)
右謹按地圖舜陵在九疑之山舜廟在太陽之溪舜
陵古老以失太陽溪今不知處秦漢巳来置廟山下
年代寖遠祠宇不存每有詔書令州縣致祭奠酹荒
野恭命而巳豈有盛德大業百王師表殁扵荒裔陵
廟皆無臣謹遵舊制扵州西山上已立廟訖特乞天
恩許蠲免近廟一兩家令歲時拂灑示為恒式豈獨
表聖人至德及扵萬代實欲彰陛下玄澤及扵無窮
謹錄奏聞
舉處士張季秀狀(永泰二年奏勑依)
臣州僻在嶺隅其實邊裔土風貪扵貨賄舊俗多習
史事獨季秀能介直自全退守廉譲文學為業不求
人知寒餒切身彌更守分貴其所尚願老山林臣切
以兵興巳来人皆趋競苟利分寸不愧其心則如季
秀者不可不加褒異臣特望天恩令州縣取其穏便
與造草舍十數間給水田一兩頃免其當戸徭役令
得保遂其志此實聖朝旌退譲之道亦為士庶識廉
耻之方謹錄奏聞
唐元次山文集卷第十
