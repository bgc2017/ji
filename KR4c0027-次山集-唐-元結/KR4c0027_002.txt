唐元次山文集卷第二
元謨
古者純公以惛愚聞或曰公知聖人之道天子聞之
咨而問焉公謝曰臣生自山野順時而老心如草木
身若鳥獸主君所問臣安能知請說所聞惟主君聽
之臣曾記有說風化頽弊或以之興㦯以之亡者不
知何代君臣其臣曰上古之君用真而耻聖故大道
清粹滋扵至德至德藴淪而人自純其次用聖而耻
明故乘道施教脩教設化教化和順而人從信其次
用明而耻殺故㳂化興法因教置令法令簡要而人
順教此頽弊以昌之道也殆乎衰世之君先嚴而後
殺乃引法樹刑援令立罰刑罰積重其下畏恐繼者
先殺而後淫乃深刑長暴酷罰恣虐暴虐日肆其下
湏奰繼者先淫而後亂乃乘暴至亡因虐及滅亡滅
兆鍾其下憤凶此頽弊以亡之道也其君歎曰嗚呼
真聖之風殁無象耶明順之道誰為嗣耶嚴正之源
開巳竭耶殺淫之流日深大耶吾其頌昌人之道為
戒心之寶
演謨
天子聞之愵(奴歷反)然不娭冥然深思乃曰昌人之道
豈無故歟公其演之其故何如公曰嗚呼頽弊以昌
之道其由上古強毁純朴強生道德使興云云使亡
惽惽始開禮樂始鼓仁義乃有善惡乃生真偽然後
勤儉之風發而逾扇嚴急之教起而逾變湏智謀以
引喻湏信讓以敦護是故必垂清淨必保公正所謂
聖賢相逢瀛瀛溶溶不放不封乃見禁而無殺順而
無訛猗恞(以脂反)優游尚致平和嗚呼頽弊以亡之故
其由中古轉生澆眩轉起邪詐變其娭娭驅令嗤嗤
則聞溺惑則見凶侈遂長淫靡然後忿爭之源流而
日廣慘毒之根植而彌長用苛酷以威服用謟䛕以
順欲是故皆恣昏虐必生亂惡所謂庸愚相遭諠諠
囂囂以悲以號乃見苦而彌怨逆而彌悖撣援(上式連反)
(下式元反)怰(上黃練反下餘見反)轉扇不歇天子感之欸(扵改反)然
歎曰噫聖賢孤獨生不駢世蒼蒼四海生類誰濟公
曰嗚呼不可遂已聖人湏極道扵常臣賢人湏滋德
扵庸君使道德優優不豐不紛乃湏殺而不淫罰而
不重戒其虐惑制其昏縦
系謨
天子聞之惘然思而歎曰太皇之道扵今巳亡衰季
之德吾不忍當將學殺而不淫罰而不重戒其虐惑
制其昏縦行之之道惟公教之公曰扵明主君斯道
未易猗明主君斯道良難敢為主君商較其端夫王
者其道德在清純玄粹惠和溶油不可慁會盪爐(胡廣)
(反)衰傷元休其風教在仁慈諭勸禮信道逹不可沿
以澆浮溺之淫末其衣服在禦扵四時勿加敗弊不
可積以繡綺奢侈過制其飲食在僃扵五味示無便
躭不可煎熬珍怪尚惑所甘其器用在絶扵文彩敦
尚素朴不可駢鈿珠貝肆極侈削其宫室在省費財
力以免隘陋不可殫窮土木叢羅聮構其苑囿在合
當制度使人無厭不可墻塹肥饒極地封占其賦役
在簡簿均當使各勝供不可横酷繁聚損人傷農其
刑法在大小必當理察平審不可煩苛暴急殺戮過
甚其兵甲在防制戎夷鎮服暴變不可怙恃威武窮
黷爭戰其畋獵在順時教校不追以驅不可騁扵殺
害肆極荒娱其聲樂在節諧八音聽聆金石不可耽
喜靡慢宴安淫溺其嬪嬙在僃禮供侍以正後宫不
可寵貴妖豔惛好無窮其任用在校掄材能察視邪
正不可授付非人甘順姦佞其郊祀在敦本廣敬展
誠重禮不可淫慢禱祈僻有所係其思慮在慎扵安
危誡其溢滿不可沈溺近習肆任談誕如此順之為
明聖逆之為凶虐可以觀乎興廢可以見乎善惡純
公言巳天子謝曰公之所述真王者之謨必當篆刻
置之座隅
說楚何荒王賦(上)
梁寵王召君史問曰史之記事無有遺乎對曰有之
臣楚人也請說楚人之遺事昔聞臣何荒王使釣翁
相水相置浮宫之所相用罛(孤)釣之處翁曰臣相水
多矣不能悉說請說相江之流有礲(盧紅)有瀧其至險
也實廻山如闘㩻(去其反)璧若合陽崖隂壑景氣常雜
崩流激聲空響相答則有峮(上去倫下綺兢)峻束噴濆觸
沃衝回瀪漩(上方萬下辭選)圯崖開谷故衆聲相喧積氣相
昏鼘(扵女扵巾二切)聞深沈出入千里常如凝隂是以魚經
其中皆鬛秃鱗脫眄(休俱反舉眼也)腮嚅煦忽為淵流瀛瀛
油油藴淳無聲島嶼若浮則有厭波濤湍險之苦者
必扵其間養鱗譲鬛休游施舒如此之處皆曰魚都
君王審之無易此乎荒王眺歎曰釣翁早父其思隘
歟乃欲置吾扵湘水一曲釣羅病魚吾自相水洞庭
可矣扵是命造罛釣扵是命造浮宫令罛釣所至淵
無藏龍令浮宫所狀與仙府比同宫有天䑢(五忽反)龍
殿當居史端實靈(郎丁)巫鬼祝女司宫侍何荒王而公
族國卿莫得至焉宫有艎臺揭枝類擬天都薰珍鈿
塗纓佩垂紆金珠玉爐蕭漻清泠苾馥芬敷臣何荒
王扵此臺上與姙女嫮(胡故反)姝雙歌閑徐娭然自娱
宫有舽(敷容反)堂(巨禁反)房䑦(古侯)館艨(莫紅反)廊載戲兒
妓官諧奴内臣宫老優倡及翫器不名戙(徒弄反舟䌫所繫)
維宫傍宫有聮負土以為&KR2476;(力丁反)囿囿多夭草媚
木淫禽醜獸宫有海&KR1299;(徒紅反)之闕仡倔(上許訖下衢物)鮮懸
左曰瑞風右曰祥煙宫有四門青氣白雲丹景玄寒
然後始為鷁城匝宫屯僃交戰禁御棽(所今反)羅攅峙
其餘駭鯨之艆(魯堂反)飛龍之舫鳬艋鶴&KR4625;(所甲反)羅宫
上下者千里相望浮宫可御而罛釣無成臣何荒王
乃浮浮宫于都龍之漩泠出洞庭之南渶(音英)將觀蠻
師夷父與漁者試罛釣扵沅湘會浘(无匪反)臣何荒王
始見積魚之山而喜色未起又見罛猶畜委釣未施
已瀠洄淵洑周袤千里罛中之魚皆觸蹙鰕駭投跳
委壘可以薦車臣何荒王輦扵其上而心始喜是日
置魚監拜網尉釣尹司綸各有等次又有類龍學鰉
肘釣䏶(傍禮反)釼鵬騰鶚躍潜深錯㮦(下蘇合反人叢在水中貌)得
怪魚牧龍者皆差授官爵寵王聞之喜曰吾國無有
長流激湍平湘大淵而不知有此樂也始知城池宫
館為拘我之邸山澤鷹犬為勞我之方當誦記所聞
歸學而主君史証(之盛反)曰不然湏臣言已或可聽焉
臣聞浮宫之成也臣何荒王令羣臣有後為浮司不
為浮茅者族百姓能率為浮家共為浮鄕者復(方六)男
子能湍游上下者為王賓女子能淵居移日者為王
嬪未及一年遂變楚俗川原有楚室之鄕江湖有駢
舟之曲家見湍上之悲戸聞臨淵之哭時野有歎曰
嗚呼有國者非喜愛亡國有家者非喜愛亡家當取
其亡也如喜愛者耶今君上喜愛浮宫罛釣令臣下
喜愛浮司浮鄕吾恐君臣各迷而家國共亡此實楚
正士歎臣何荒王臣碩君王驚懼為心指此為箴
說楚何惑王賦(中)
寵王瞩(音宇驚貌以音訓考之當作)然復問君史曰更有記乎曰
有之甚妖怪也何故不說寵王曰當必為吾說之對
曰臣聞天鄙有山山有玉鼓實有天&KR1751;(力丁反)扣之歌
舞聲媚金石韻便宫羽寵王曰生休矣吾將購之君
史証曰不可臣所不欲說者懼君王好之君誠不忘
歟臣請僃說其可好乎昔臣何惑王用閽嬖之謀肆
極荒淫更經年歲鑿險填深轉餽通千里萬金五譯
臣妄借喻其心然後云獲非孁女撫鼓而天&KR1751;不舞
非孁女引和而天&KR1751;不歌天䰰舞一容化一分眄一
祥䄡一宛𬒮臣何惑王見之舒舒曳曳若多醇酎而
不知所制天&KR1751;歌一化顔一主顧一更聲一換氣臣
何惑王聽之娭娭懿懿若巳酎昏而不知所至天&KR1751;
歌舞臣何惑王氣如陽春始霽時雨天&KR1751;不歌舞臣
何惑王心若巳喪而頽壊不主嗚呼天&KR1751;惑人至此
嗚呼天&KR1751;媚人至斯加有&KR1751;顮(婢真反)甡(所巾反)甡輔之
使臣何惑王之心無所不欲使臣何惑王之意無所
不爲獨言選女扵餘可知其選女也豈止嫈㜲(上烏營下)
(以成)&KR0839;嫮及孁未笄將齬(語居反)將齯(魚兮反)將嬩(與魚反)將
嫛(烏嵇反)可喜美者母姨負抱姑姊引提詣扵王宫字
籍王閨然後割楚國廟右為天&KR1751;作宫分楚國社陽
為&KR1751;顮作館悉楚國之好奉之巳窮扵所奉之心其
猶未滿楚國之人巳悲咨冤怨日苦其毒其臣何惑
王尚熙恞敷娛日思未足野有直士觸而証曰大王
溺扵天&KR1751;惑扵&KR1751;顮不顧宗廟遂亡人民如何下命
其令且云舞者能變一度歌者能變一聲應&KR1751;樂之
節數充寡人之性情且能富其親族又能貴其父兄
至扵母姨姑姊皆能與之封邑以為世榮令行逾月
楚俗皆化女忘蚕織男忘耕稼里開學歌之館鄕築
教舞之榭遂使黃鍾大吕生溺惑之聲孤竹空桑起
怨離之調變風俗扵一歡忘正始扵一笑大王未覺
遂不節損此所謂鑿顛覆之源造亂亡之本今之所
好則妖惡之物所為又怪醜之事羲軒之耳必不肯
聽尭禹之心必不肯喜臣何惑王悟之扵是使嬖臣
挾玉鼓與&KR1751;樂使閽尹抱天孁&KR1751;顮鎻以金索繫扵
石人沈之深淵飛檝而旋
說楚何惛王賦(下)
寵王曰殆哉楚國幾為浮宫&KR1751;樂所亡君史曰幾亡
楚國有甚扵是昔臣何惛王極暴極虐使臣下得肆
姦肆佞肆兇肆惡臣何惛王不知如此亡可待矣而
乃嘆曰嗚呼堯實皂帝禹實隷王殷周君長并夫可
方焉有慘然勞苦而為人主焉有隘然九州而列封
諸侯吾必合外荒夷狄海内人民悉奉我為欲世世
臣臣此臣何惛王所云又謀變先王之典禮更萬物
之名號列宫官扵海外窮天地而復思稽極變化徵
驗怪異盡難得之物充無窮之意荒娱猒怠思計所
為度國土之不大料財力之不支乃令人曰吾欲勞
汝人民休汝人民汝人民豈知今悉汝丁壯婦人繼
之童翁分力負載而随我已老謀我已名師人民聽
我當無二思所舉既甚所資不足乃署官而賈鉗孤
而鬻始令國中絶人謗讟贊謀者侯敢諫者族其令
朝行其俗暮改有以迯罪正言不發萬口如封謟媚
相與千顔一容野有忠臣負符矯謁偽為齊客紿而
証曰臣入君王之封域見君王之風化踟蹰路隅不
覺泣下或聞哀號或聞悲呼訊扵閭里必鰥寡惸孤
或見凶侈或見驕奢訊扵左右必公侯之家客說未
巳臣何惛王曰然乎謂何對曰意君王不知忠正不
植姦佞駢生能焇㱠(上相焦下音枯)仁惠冐盖聰明令巧媚
得口為矛戟令姦凶得心為甲兵此皆明跡甚扵鬼
神發機有若雷霆實畏君王巳芻扵牢圈實恐君王
巳暴夫乾枯君王如何不是念乎臣恐楚國化為荒
野臣恐君臣不如犬馬臣何惛王扵是眄容而慚撫
身而哀仰為客曰君幸憐之得無戒哉君王為臣化
心心化身身化化人鳴呼遞化之道在制扵内外外
之入也有視聽言聞内之出也有性情嗜慾出入相
應必有禍福臣何惛王聞之讌居化心諷誦斯言終
身為箴遂罷巳成之事寝未成之謀廢所賈之官復
所鬻之孤敢諫者侯贊謀者誅君史言巳王客捧酒
為寵王夀起而贊曰君史說楚似欲戒梁敢願君王
示鑒不忘
唐元次山文集卷第二
