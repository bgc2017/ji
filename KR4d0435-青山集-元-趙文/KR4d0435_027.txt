







　　欽定四庫全書

　　青山集巻二十七　　　宋　郭祥正　撰

　　七言絶句

　　百嵗王姥自云平生未嘗服藥

　　不服丹砂不養真老來天與健精神自憐五十頭垂雪
始見人間百嵗人

　　津梁方丈

　　轉山樓閣路相通屢得分經丈室中六入循元無重濁

三緣故斷出樊籠

　　月下懐廣勝華師

　　下方遙憶上方僧素月青林隔幾層鐘磬聲沈香篆熄
只應詩思冷如冰

　　題華師院壁

　　邂逅營居得近僧唯師更住最髙層半甌香茗浮春雪
一飯寒蔬帶曉冰

　　全師惠詩


　　十里湖山紫翠秋師居獨占一巖幽談經已許分吾坐
更有新詩索獻酬

　　次韻和孔周翰侍郎洪州絶句十首

　　誰知北客與春期乍見山桃一兩枝却憶洛陽行樂處
賣花天氣晩晴時

　　漁船歸盡晩江空只有楊花罥細風多少春愁與春恨
為君都付酒盃中

　　樓居且欲趁虚凉九月江風未變霜强把一樽開醉眼

長安不見又殘陽

　　寸心無事自然灰不是南柯一夢迴水畔小樓無客到
獨攜笻杖等閒來

　　行行(杭)楊栁古牆隂擺盡春風綠轉深俯仰自能無一
事何須投迹向山林

　　江雲凝雨疾風過陣馬爭囘萬疊波平地看時真一笑
鵬騰鼇倒欲如何

　　為問荷華能白紅東湖遙想鑑湖同金龜換酒要佳客

歸櫂須乘月下風

　　不到天門未肯囘重山複嶺一時開仙風桂露爭飄灑
襟袖都無世俗埃

　　可憐一雨洗焦枯巻盡浮雲日上初獨倚髙樓聊冩望
骨清神爽欲凌虚

　　東湖入望晩波平蒲葉圓荷各自青不用更尋徐孺宅
編茅搘竹一碑亭

　　金陵


　　洗盡青春初變晴曉光微散淡烟横謝家池上無多景
只有黄鸝一兩聲

　　漁者

　　從來生計託魚鰕賣得青錢付酒家一醉不知波浪險
却垂長釣入蘆花

　　琅琊道中

　　山頭臘雪未全消山下春泉響石橋方丈不知深幾許
馬行時有冷香飄


　　懐文忠公

　　平生最愛醉翁詩遊徧琅琊想醉時一代風流隨手盡
谷泉巖鳥不勝悲

　　日公緑蘿庵

　　一庵春靜緑蘿舒拂拂香風宴坐餘只恐乘雲滄海去
未應池水老鯨魚

　　示秦毉二首

　　憂來何物可銷除幸與秦毉校局圖白黒勢成分勝負

不知柯爛得歸無

　　門臨池水靜無風緑樹隂隂小徑通時有秦生來過我
一枰成敗漫論功

　　和松長老龍井

　　龍蟠井底待風雷誰謂無功洗旱埃昨夜山前行雨足
收藏頭角復歸來

　　再至汀州倅宅南樓二首

　　一嵗登樓只欲歸得歸人事信難知重來跨馬三千里

樓上春風為我悲

　　樓外青山似故人雨餘山色靜無塵青山依舊人還老
一片離愁掛晩春

　　聞笛

　　何處佳人玉笛吹春風已過落梅時行雲不動殘陽下
歡樂悲愁各自知

　　再登南樓懐元輿三首

　　欲上層樓足力微世情塵事老方知離騷一曲何人㑹

空使瀟湘鬼物悲

　　憂患欣逢賢故人南樓解榻振衣塵赤壺頻送兵厨酒
滿酌能囘老病春

　　朽株難倚暖風吹一日萌芽亦有時試上髙樓南北望
無私春力少人知

　　書陶𢎞景傳後

　　能辭朝市隠山中愛種青松聴好風不學許由長洗耳
謬為圖䜟悦蕭公


　　桐城青山裴山人枉步見尋興盡遽歸

　　門外青山是我山手攜笻杖只今還巖花落盡鶯啼懶
紙帳孤燈夢亦閒

　　史充侍禁以簡問予小舟搖兀絶句戲謝

　　渡江乘興泊江干草襯殘花色未乾慣在釣魚船上住
一蓑一笠伴春寒

　　寺壁史侍禁畫竹

　　不假研磨丹與青只將墨妙奪天成始知春力無虚實

老竹横穿棟柱生

　　西軒看山懐荆公

　　長憶金陵數往還誦公佳句伴公閒如今不復聞公語
獨自西軒臥看山(公見寄云且欲相要臥看山)

　　雨霽看小山

　　一番遇雨碧生烟移得蓬瀛在枕前范蠡更閒吾不愛
風波搖兀釣魚船

　　辨山亭二首


　　疊徑縈迂上小亭雲收天末數峯青不嫌一鳥横空没
直恐纎埃㸃畫屏

　　小亭新得辨山名雲外峯巒畫數層太守引賓謀一醉
甘𤓰不用集青蠅

　　和敦復往池陽留别

　　梅花含雪豈無情更在城南送客行願得車輪迴路速
莫敎落盡去年英

　　弔明惠師(平雲閽寄隠軒)


　　平雲寄隠盡成灰三十年間一夢迴言説已無形影在
屋梁殘月送悲哀

　　寄留二君儀

　　今嵗看書眼覺昏憶君待酒只銷魂臨漳姑孰五千里
懐抱何時得再論

　　曉發

　　欲就滄浪濯煩熱解纜莫愁潮信歇隂雲映日一帆風
信道長江無六月


　　代刺訪厯陽孫守公素

　　月洗晴江秋愈清扁舟西渡厯陽城漁翁贄見無羔雁
滿袖盈襟皆月明

　　代刺别孫守公素

　　遏雲歌闋酒樽空離别情懐自古同巻取西城吟袖月
却飛蘭櫂過江東

　　原武按堤雜詩五首

　　原武城西看杏花紛紛紅雪委黄沙何如姑孰溪頭見

照水䝉烟小謝家

　　黄塵蔽日晩風髙兩目昏花客思勞却憶江南漁父樂
河魨入網采蔞蒿

　　聖賢君相繼虞唐問罪戎夷復故疆不得一軍提將印
漫來淤地閲隄防

　　白駒馳隙鬢毛斑簿領紛紛世愈難安得一軍提將印
横行西域斬樓蘭

　　雲溶溶風習習桃花露㸃臙脂濕青春歸盡人未歸原

武岡頭時獨立

　　書景徳寺刑法試官題名後

　　刑場訖事欲分攜猶有殘花戀故枝更遶庭隂行數匝
九人重到定難期

　　君儀惠莆田陳紫茘乾即蔡君謨謂之老楊妃
者二首

　　莆田乾茘老楊妃誰在開元得見之却憶沈香亭北畔
輕紅曽照赭黄衣(杜甫云輕紅擘茘枝)


　　紅綃皮皺核丁香日曝風凝玉露漿不向海邊為逐客
長安無此茘枝嘗

　　崇因老禪詮公攜詩見訪

　　禪定安詳元契佛年華八十尚能詩何人斷臂來求法
庭柏蕭蕭度嵗時

　　安止同登王園葆光閣二首

　　清風吹坐冷蕭蕭更有南溪透海潮白酒一樽須酩酊
茘枝紅映碧芽蕉


　　海潮溪鷺絶纎塵酒浪燈花自在春醒眼莫嫌長醉客
囘頭俱是幻泡身(安止食素不飲酒)

　　訪林居士

　　門無車馬緑生苔今日軒窓為我開邂逅同為方外客
得攜笻杖等閒來

　　和安止登山

　　鬢髮鬖鬖一幅巾可將身世等浮雲人間禍患無如我
物外逍遙只有君


　　白蓮日師北軒

　　家風清白世相傳自小能吟晩好禪瀟灑一軒無長物
茘枝茶品冩遺篇

　　齊公長老臥雲軒二首

　　雲本無心師亦閒閒身聊臥白雲間白雲不滅身長在
時往香臺請供還

　　安詳禪定悟塵勞放去收來没一毫門掩白雲聊晝臥
世間言説付兒曹


　　次韻元輿十絶

　　睡起

　　睡覺紗厨酒尚醺老來詩句怯題春冥搜一夜添華髮
不認青銅鑑裏人

　　種竹二首

　　旋斸牆根數十尋琅玕移種碧林林何須待得鸞凰食
且欲炎天布好隂

　　龍角犀尖一夜長為憐剛節不須香他時截作鯨鼇釣

豈止濃隂覆女牆

　　春歸四首

　　九十日春今日歸丁寧鶯蝶莫相疑明年信到梅梢早
不似人心有改時

　　斷送春歸海水邊淡烟輕吹半晴天東皇若問人間事
為報君王壽萬年

　　青春歸去豈無情分付朱明事已成為向殘年問消息
再吹陽律到枯莖


　　誰道青春去未囘我疑長在黄金盃只嫌花片隨流水
蕩漾無情喚不來

　　答省師詩巻

　　手攜詩巻屢相過要把青銅垢盡磨言説從來無實義
更尋佳句欲如何

　　休師攜茶相過二首

　　世情彈指旋成塵物外論交只與君試揀松隂投石坐
一盃分我建溪雲


　　晩風吹坐忽生凉旋碾新茶與客嘗我本無心無所證
沈烟何事結圓光(坐中香烟結成圓相放青黄白三色寶光)

　　寄李伯華法曹

　　同異從來勢所分感君憐我屢過門西風掃盡林間瘴
更欲相要倒一樽

　　食紫蓴赤鱘示王博士二首

　　辭家倐忽已殘年身世今為海上仙飽食紫蓴香味美
不知歸路隔三千


　　西湖寄榻絶逢迎唯只雲山似有情底事却忘遷謫恨
江南無此赤鱘羮

　　和休師見懐二首

　　幽棲新卜野僧鄰憔悴誰憐舊史君幸有松聲吹驟雨
可須歌響遏行雲

　　細路沿崖過女牆壓枝黄橘旋分嘗林間可樂無如此
更問嫦娥借月光

　　李伯華見過小飲二首


　　伴我林間倒一樽西湖紫翠變黄昏鳥還深樹魚依藻
客散樽空亦閍門

　　感君飛蓋過雲林濁酒沽來取次斟冠幘欹斜傾醉耳
水聲松響洗塵心

　　陳老父攜茶見訪因留小飲二首

　　有兒不娶似龎公香火傳家悟性空父子相扶俱白髮
人間能有幾人同

　　憐我非辜掛網羅手攜笻杖數相過一杯得伴仙翁醉

讒喙雖長奈我何

　　病中寄休師三首

　　南漳佛子素多聞穎秀從來更出羣無量寶臺師化坐
一盂香飯我求分

　　原無一物不須空寄語文殊任過從輾轉形骸聊示疾
坐分髙廣頗相容

　　僧窓寄榻斷來車一飯供盤只野蔬癘鬼見侵寧有智
我今皮骨已無餘


　　所居

　　營居未就借僧居貝篆翻尋頗食蔬獨步青苔人散後
旋收紅柿鳥分餘

　　休師惠雪筍

　　雪竹生芽玉一簪北人此味豈嘗諳病中得食勝牛乳
行矣阿難師勿慙

　　謝阮幾聖惠大蟹

　　感君風誼我何堪問遺時時過草庵今嵗未知霜蟹美

一飡還似到江南

　　酒海吾飲器也

　　紅浪滔天玉海春方壺有路可藏真長鯨一吸桑田變
知是人間幾嵗人

　　寄陳顯仁秀才二首

　　君家大阮最能詩又見麟孫出盛時筆力縱横驅陣馬
成才不患少人知

　　自憐破甑已無堪况復經年臥瘴巖忽得新詩慰牢落

却疑仙露灑塵衫

　　君儀惠玳瑁冠犀簪并分泉守茶六餅二首

　　玳瑁裁冠犀作簪正宜蕭散野人心從今頂戴抛烏帽
一任秋霜兩鬢侵

　　分送泉州太守茶團團紫餅社前芽從今不復憂煩渴
時取甘泉煮雪華

　　寄王丞相荆公

　　謝公投老宅鍾山門外江潮去復還欲買扁舟都載月

一身和影伴公閒

　　荆公和答(附)

　　且欲相要臥看山扁舟自可送君還留連城郭今如
此知復何時伴我閒

　　次韻和上荆公

　　溝水迴環蓮子多小橋時有野禽過移船更近東陂去
冉冉黄塵奈我何

　　附荆公原韻


　　南蕩東陂水漸多陌頭車馬斷經過鍾山未放朝雲
散奈此黄梅細雨何






　　青山集巻二十七

