







　　欽定四庫全書

　　青山集巻七　　　　　宋　郭祥正　撰

　　五言古詩

　　追和李太白姑孰十詠

　　姑孰溪

　　源從丹湖來奔流朝北極雙橋跨長虹千艘濟民食日
華動清曉岸栁揺行色文王未出獵垂竿人莫識

　　丹陽湖


　　湖廣際長天永日微風止菱歌一舟去雪陣羣鷗起荷
香迷近逺秋色瑩表裏試問賀季真何如鏡湖水

　　謝公宅

　　山腰存廢址昔是𤣥暉宅林藏幽鳥聲月弄野棠白髙
賢百年盡遺事千古積此興欲誰論摩挲問磐石

　　凌敲臺

　　髙臺築千尋勝景供逺目雲烟䕶城郭呉楚接川陸不
知歌舞散雌鳯呌空竹鬼火照殘碑應有精靈讀


　　桓公井

　　環營鑿九井井深泉不竭舊甃缺瓊瑶新苔荒嵗月重
吟太白題興自柏公發我欲唤常娥團圓伴澄澈

　　慈姆竹

　　一種碧琅玕攢根繞蒼島濃隂不透日宻幄得春早笙
隨緱氏仙釣入蟠溪好欲識化龍蛇唯應雪霜保

　　望夫山

　　登髙望天涯化石與君别秋鬢霜露深春衫薜蘿發旅

雁只空飛悲烟長不絶行客歸去來芳心可休歇

　　牛渚磯

　　長江㵼危磯雷怒安可向烟雲忽藏月鯨鯢互噴浪朱
衣叱犀火丹青豈能狀引盃聊醉吟徑卧巨鼇上

　　靈墟山

　　仙人赴金闕靈墟躡髙路空見白雲飛想乘黄鶴去月
冷步虚壇苔深煉丹處塵寰欲何為光陰等閒度

　　天門山


　　巨靈擘蒼山勢分金闕對月引曉嵐交江翻寒影碎雙
鳬落人間千帆出天外我欲往髙吟凌虛踏烟靄

　　追和李白秋浦歌十七首

　　碧水碧如淀染成秋浦愁長橋通驛道危堞起朱樓蕩
槳誰家女菱歌自風流江心雪浪湧知解渡江不却羡
雲中雁低飛過北州

　　此夕宿秋浦蕭蕭古岸頭白雲和月散江水晴空流不
及水中鳥隨波上下游客情須自遣知命適虚舟


　　水晩舟檝止山寒猿狖稀雖憐秋浦好未敢濯征衣

　　霜落荻洲晩水殘魚市衰唯逢採荷女素手理輕絲

　　莫聴猿夜啼莫看蘆花雪倦客多少愁離家八九月

　　水有錦駞鳥山多杜宇花扁舟投夜泊来自長風沙

　　秋水適瀰漫寜分馬與牛酒樓翻擅價不當白狐裘

　　秋浦試北望參天九峯奇縁何謫仙客名作碧蓮枝

　　萬丈水車嶺還如九疊屏北風来不斷六月亦冰生

　　捨檝乘藍轝十里穿松林悲風西北至千千龍鳯吟史

君如杜牡方有愛山心

　　齊山一百洞咫尺接危梁雨過頻登望逼人松檜香

　　清溪十里岸蘆花八月天不惜錦袍濕應須櫂釣船

　　秋浦勝姑孰白鷴無數飛謫仙如得句須换一雙歸

　　老謝奪秋景横巻披雲烟寓目不知逺何須家&KR1793;川

　　鏡潭弄秋月始知秋興長金龜能换酒客鬢不嫌霜

　　半空紫㣲亭翫月動經宿更待雨中來林林看銀竹

　　秋浦一何好名因太白聞溪山圍市井鼓角下烟雲


　　舟次新林先寄府尹安中尚書用李白寄楊江

　　寧韻二首

　　金陵龍虎國况與王謝期掛帆須一往願借天風吹昔
解徐孺榻别来勞夢思鐘峯當北户浮玉出東池栁青
白下門鷺棲瓊樹枝但對樽中物何嗟鏡裏絲如聞紫
泥詔起公翊明時霈為天下霖一洗旱暵悲請歌甘棠
歌翻作新林詩

　　休居尚䝉禄願赴興龍期况此孱病姿感公久嘘吹相

望止百里株坐徒傾思呼僮刷鶴羽駕言别清池往將
投新林新林有髙枝仰聴鸞鳯音軋軋如抽絲窮隂欲
雪天燕雀無聲時接物伸妙理運心廣真悲如何持一
盃要我百篇詩

　　舟次白鷺洲再寄安中尚書用李白寄楊江寜
韻二首

　　白鷺飛還集新沙没故洲山形龍晦角江氣蜃為樓欲
問前朝事空懐去國憂鐘聲萬家曉霜葉半城秋化值

唐虞盛人逢王謝流徐生思解榻兵醞可銷愁

　　燈燦繁星浩夜泊碧蘆洲重城已在望聞公晏層樓華
燈燦繁星浩歌正忘憂賓朋集珠履佳節臨千秋(謂近興龍
節)願言刷微羽一飲清冷流舉目送髙鳯簫韶洗民愁

　　奉同安中尚書用李白留别王嵩韻送毛王仲
大夫移浙漕

　　春岸草回緑春江日浮金蘭舟忽言發芥蔕悲我心藹
藹松柏友雍雍鸞鳯吟願同三嵗遙毋使離别侵奈何

千丈材亭亭不依林眷為九重知移節宣徳音遂令帝
王澤深于太湖深豈同失羣鶴飲啄憐空岑誰將勞勞
歌一㵼無瑶琴

　　將遊宣城先寄賈太守侍御用李白寄崔侍御
韻

　　峩峩敬亭山𤣥暉有佳作賈公乃後身風流今與昨豸
冠觸姦邪分符宛陵郭江湖暫徘徊烟霄必騰躍予方
臥閒雲時或乘皓鶴水縮龍蜃歸霜清天宇廓安能坐

隴畆凄凄眷藜霍陳蕃有虛榻黄埃侵斷索能如汲黯
直定許季生諾往哉不可失行聞還鳯閣

　　追和李白宣州清溪

　　清溪安在哉欲弄清溪水更邀琴髙生攜竿㑹於此日
落翠屏間鷄鳴桃花裏不見避秦人誰嗟逺遊子

　　留别陳元輿待制用李白贈友人韻

　　沈吟澗底松不及堯階草不經君王顧枉被風霜老弱
羽戀一枝敢思浴天池聞君有餘力何惜一噓吹青雲

與黄壌迴首隔追隨

　　留别宣守賈侍御用李白贈趙悅韻

　　賈誼幾世孫閑邪誠所存一登御史府直氣壮中原五
載三去國出論皆騰喧浩養固無害宣城况名藩下車
究積弊摘仍除根乃遷孔子學方庭樹蘭蓀講解得董
生思單先生恩軒軒慕髙第各各不窺園修橋濟行邁
掩骼招旅魂蕭蕭囹圄空清風時掃門尋山出近郭玉
船紅浪翻誰為坐上客能酬謝公言自愧翅翎短謬參

鴻與鵷不有瓦礫賤那知圭璧尊矧曰半面雅嵗久情
愈敦三章寵新作詞源何駿奔幾欲效長吉微吟謝髙
軒霜威信凛冽即之自溫溫又如太古鏡磨開蒼蘚昏
肝膽悉照徹魑魅安敢論行聞紫泥詔沙路馳歸轅豈
容隠巖子留連愛石盆看君楊天翼北溟終化鵾而我
隨白鳥丹湖往孤騫

　　追和李白郎官湖寄漢陽太守劉宜父

　　遷客昔登覽愁烟頹四隅身趨夜郎道戀咸陽陽都此

景古來好此人今則無空餘秋夜月素影湛平湖便欲
凌風去酣歌與君俱

　　題化城寺新公清風亭用李白原韻

　　唐時升老亭剪棘今重開南瞻峩嵋闕北峙凌敲臺新
公將家子為僧亦多才譬彼獨鶴唳安用羣雞猜或彈
玉軫琴傾耳濯纎埃清風不知處冷冽時時來吹雲雲
窈窕吹月月徘徊幽人許共賞渴心咀珍梅了然得真
㕲塵魔屢崩摧令妷人豪傑書名駭奔雷(其妷冲雅善草書名重大

下)禪談屢終夕茗酌無餘盃還歌太白篇事往良可哀
古今儻同轍浩氣不寒灰

　　太守陳侯見要登黄山送馬東玉遂用李白登
黄山送族弟濟赴華隂韻呈陳侯并送東玉

　　潁川賢大夫虛懐蘊虹霓雖分銅虎符合在帝苑棲邀
我登黄山攀雲絶長梯霜林正搖落寒鳥鳴慘悽金牛
飲空渚天鏡開峩嵋塵埋宋武妓蘚剥開元碑謫仙送
客處魂斷白日低松梢想獨鶴軒昻避羣雞還思北溟

釣赤脚蹋鯤鯢時窮壯士恥思逺騷人悲且舉一盃酒
肯分雲與泥坐有北歸客張帆震雷鼙往獻白玉璞不
憐紅粉啼薦章已交達髙名動朝閨君相必見收烟霄
速横飛盃停可以起看君開羽儀

　　盛仲舉秀才歸自九華極談勝賞亟取李白九
華聨句原韻作二首誌之

　　客從青陽歸為我談九華雪潭昨夜宿衣上有殘霞鳴
溜隔深木白鷴栖翠崖南遊豈是逺乗興必攜家


　　昔號九仙子今名九蓮華差差浮碧海葉葉散晴
霞積靄迷金寺飛流濺雪崖開簾陪岸幘須覔夏侯家






　　青山集卷七

