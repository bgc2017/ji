







　　欽定四庫全書

　　青山集巻二十八　　　宋　郭祥正　撰

　　七言絶句

　　次凌江先寄太守黎東美二首

　　去嵗同班别帝庭君先度嶺我方行縱横才力知無敵
到未期年政已成

　　暉暉寒日溪雲開北客新過庾嶺來聞説凌江風物好
清香先見數枝梅


　　次曲江先寄太守劉宜翁五首

　　行徹淩江到曲江史君才業世無雙前人俗政應除盡
盛賦新詩倒玉缸

　　路絶曹溪孰敢過主君才辨㵼懸河一時風物應丕變
入眼山川秀氣多

　　韓愈莫吟瀧吏問梁鴻休賦五噫歌百年榮辱能多少
且倒芳樽養粹和

　　學佛學仙君自悟多愁多病我難任兵厨酒熟青梅小

且置𤣥談伴醉吟

　　落盡梅花君未歸且攜樽酒賦新詩逢人少説瑤臺事
得道寧要(平聲)俗子知

　　次五羊先寄帥公穎叔

　　玉帳元戎金馬儒還同嚴武在成都新詩欲得何人和
席上能容杜老無

　　聞五羊今嵗有雪口號寄穎叔修撰

　　南人不識白皚皚直怪狂風舞亂梅向道元戎召和氣

嶺雲翻雪入城來

　　古羊江口

　　古羊江口兩山隂野客停撓為一吟面逆寒風望蒼翠
老來唯有愛山心

　　四恩禪院

　　石鬭雙崖控碧溪榕隂冉冉與雲齊寺門欲出渾無路
直上青天萬丈梯

　　仙庭觀


　　樓閣依稀踞鳳凰入門松檜自然香蟠桃已熟桑田變
應與皇家共久長

　　入清逺峽

　　舟遶蒼崖轉碧津層層雲樹畫屏新分明便是桃源路
底事無花不見人

　　出清逺峽

　　軋軋孤舟兩㯭鳴悠悠山濶白沙平囘瞻蒼峽來時路
只得銀潢半日行


　　雙溪呈帥座穎叔

　　雙溪流過碧灣灣兩帶青羅遶玉環入海未甘隨鹹鹵
助公吟筆㵼潺湲

　　和穎叔别後見寄

　　白頭方得嶺南麾却望長安恨不飛毒霧腥烟非我樂
未從公辟敢言歸

　　雨霽小飲示曽令

　　嵐雲送雨一番凉把酒休言憶故鄉茘子鰣魚相伴熟

畫船搥鼓下靈羊

　　穎叔為余親札補到難并和篇開刻既成以二
絶句送上

　　投老文章過已知感公書我到難詩銀鈎玉紐徒稱妙
大庾嶺南無此碑

　　英詞妙翰兩無雙彼有浯溪此北江下視塵寰真一撮
到無難處為公降

　　送王侃主簿棄官歸南城三首


　　紛紛嵐翠撲征衣蒲酌離觴對落暉憶著故園心已醉
更堪臨水送人歸

　　侵侵塵土欲何為滿腹詩書不遇知歸去青山終我老
掛冠全勝拜官時

　　泠泠風露菊花時有客言歸便得歸自是不歸歸便得
靈羊峽口櫂如飛

　　再送穎叔待制度嶺

　　跡滯端江心欲飛要將清淚灑行衣雲間驥尾終難附

梅子黄時公自歸(公屢有佳句見約同歸)

　　䝉詔許歸二首

　　衆人應笑乞歸忙自覺生緣不久長舞櫂呈橈無伴侶
冷雲寒水寔家鄉

　　昨日恩書許拂衣西江却櫂釣船歸蘆花明月無人占
一笑勞生萬事非

　　别呉翼道運判

　　嵗晩分符瘴海邊衆人欲殺只公憐此身乞得生前去

却向江南櫂釣船

　　林和中家觀畫巻五首

　　蘆黄水落秋將暮鼓翼各尋雲外路為問歸飛歸底處
我今亦向江南去

　　右寒蘆飛雁仍和子中修撰舊韻

　　曹將軍畫少陵詩林氏家藏相國題不動精神瞻御座
風雲萬里入霜蹄

　　右曹霸畫馬王荆公手冩杜甫丹青引跋其

尾

　　魚躍魚沈都不知垂竿只要得魚歸天寒浪急魚難得
愁入蘆花日又西

　　右王摩詰捕魚圖

　　飄飄秀色奪仙春只恐丹青畫不真能為君王罷征戍
甘心玉骨葬邊塵

　　右王昭君上馬圖

　　唐時回紇入長安下馬横鞭倚馬鞍今日昇平無此物

樽前聊冩畫圖看

　　右蕃馬圖

　　八月十六日攜家玉笥山觀月覽穎叔待制寄
題絶句然公之往還終不暇遊也故次其韻
以寄穎叔

　　玉笥深深水石幽驂鸞不到欲誰尤公臨瓠子方憂決
輸我攜家踏月遊

　　玉澗橋(在峽江縣)


　　橋名玉澗玉淙琤覆水松隂兩岸清野草已香仙露濕
客從此去問長生(一作野色花香仙露濕客來從此問長生)

　　入承天觀二首

　　飄飄飛蓋入仙山樓閣初逢碧靄間為問蟠桃今熟未
客來一食欲忘還

　　雲舒雲巻曉風凉千尺松梢鶴唳長昨夜月宫飄桂子
至今樓殿帶天香

　　出觀


　　沈沈樓殿五雲藏草木長春水石香一榻可能容我住
桃源迷路笑漁郎

　　次新淦先寄劉中叟

　　平生志願各懐歸今日江湖樂自知一艇一蓑明月夜
竿頭絲動得魚時

　　新淦西禪緑野庵

　　草心囘暖春風香栁眼半開春日長老禪隠几萬事畢
春去春歸春自忙


　　圓如鵠卵壓滄洲一榻欹眼頗自由春色解囘林野緑
如何只白老人頭

　　游生米施真君觀閲李徳素舊題五絶句遂次
韻和之

　　寄語人間學道人無真可學乃為真施郎昔日投竿處
直下尋綸透海濱

　　學道多年未得仙漫將芝草種瑤田索綸不起龍吞釣
為問漁翁直幾錢


　　水鴉山鵲語相傳風阻歸航未得前老檜一株壇石靜
道人無事看殘年

　　來尋遺事問神仙坐石垂綸不記年水鳥自來雲自去
月和蟾影幾囘圓

　　晴雲落日似横金水鳥松風伴我吟題壁髙人竟何在
猶應施老笑無心

　　呈同行黎東美朝散

　　風日蕭蕭暑氣無㯭聲相逐轉江湖西山廬阜青如淀

應有新詩入畫圖

　　望廬山二首

　　西山行徹見匡廬碧玉稜稜奠一區南去北來頭白盡
不知五老鬢斑無

　　三十年前湓浦尉五千里外解符歸廬山相見應相笑
為借雲泉一濯衣

　　廟灣夜泊

　　薄昏洲渚鷗鳬靜照網漁家燈火紅盡道龍歸井泉濁

明朝願借一帆風

　　櫧溪懐亡友張慎微

　　秋風入夜透征衣㸃㸃漁燈各自歸投老重來江上泊
廬山如舊故人非

　　九日遊凈社院二首

　　旋披榛棘尋山徑忽繞松篁入寺門九日臨髙無此處
佛香禪味解塵昏

　　前年九日别家時黄菊纔開一兩枝今嵗重陽歸未得

却尋蓮社步遲遲

　　羅漢院五老亭

　　五峯相向碧參差插地擎天力不衰要學世人頭亦白
晴烟時起數條絲

　　入萬杉

　　翠靄紛紛蔽一巖何年人種萬株杉天翁已許虬龍臥
匠石不勞斤斧劖

　　出萬杉


　　禪庭欲别更遲遲猶戀凉風灑客衣無力便分青嶂住
滿懐空帶白雲歸

　　香澗

　　涉溪攀磴興何長隔岸人家桃杏香便是武陵迷路處
只無雞酒勸漁郎

　　靜明軒

　　道人得道萬縁灰欄下幽花手自栽終日開軒無客到
清風時引竹聲來


　　送菊與劉守漢臣

　　一年愛惜傍東籬今日纔開四五枝折與劉郎休歎老
嫩黄新白恰相宜

　　送菊與倪倅敦復

　　重陽相近雁初飛誰剪黄金撒翠微莫學龍山空落帽
杜郎須插滿頭歸

　　望夫石

　　帆去帆來人不識嵗嵗年年望無極夕陽欲盡洲渚昏

猶見天門一雙碧

　　謝賈侍御惠酒

　　赤壺分送陵陽酒黄菊猶開雨後花一醉不知身世晩
却臨河漢欲乘槎

　　再送賈明叔侍御

　　宣城重見謝𤣥暉只恐斯民不久依為報聖朝容諫諍
南牀虚位待公歸

　　宗公香瑩軒


　　酴醿洞口作新軒香瑩佳名自此傳要是釀為光禄酒
醉來騎鶴上青天

　　素質曽將蘭麝熏開軒有意待遊人請看一架晴空雪
又勝桃源洞裏春

　　次韻池守富仲容寄詩酒為别二首

　　投老應須結主知翺翔郎省已多時南風一送輕舟去
更與何人細論詩

　　萬事無心只自知一庵髙臥樂明時池州太守能憐客

美酒分來更贈詩

　　奠謁王荆公墳三首

　　再拜孤墳奠濁醪春風斜日漫蓬蒿扶持自出軻雄上
光焰寧論萬丈髙

　　大手曽將元鼎調龍沈鶴去事寥寥寺樓早晩傳鐘響
墳草春囘雪半消(公蔣山絶句云他生來聴此樓鐘)

　　平昔偏䝉愛小詩如今吟就復誰知篋中不忍開遺巻
矯矯龍蛇彼一時


　　狄倅伯通席上二首

　　梅山曽共聴蠻鼙又看汀洲白鷺飛一榼瓊漿要我醉
不忘交舊似君稀

　　小妓三嬌舞玳筵芙蓉照水一枝鮮層冰赤脚真吾事
笑倚春風愧暮年

　　壽寧禪院璚花張唐公内翰手植

　　一種瓊花内相栽隔年琲&KR0008;待春開誰知暖日留繁雪
更有清香引蝶來


　　次韻徐希皋解元送白蓮栽兼寄昭掾子美三
首

　　吾家新疊小蓬萊三尺青天一沼開更得城南白蓮種
花時留待月光來

　　城南移得玉華栽栽向方池兩嵗開有酒有花無伴侶
良朋何日逺方來

　　玉蓮移得手新栽要看中秋月下開安得君歸相伴飲
君家子弟亦嘗來


　　藏雲寺酌泉

　　不到藏雲四十年寺名重換屋新遷清泠不變當時味
只有庭心一眼泉

　　别賈侍御二首

　　君正忙時我正閒思君乘興出青山倚樓懐抱都傾盡
却駕柴車破雨還

　　連日持盃選勝遊今朝興盡櫂歸舟欲知魂夢思君處
却御清風過北樓


　　太平天慶觀題壁五首

　　縹緲朱樓浮絳烟瀰漫碧酒汎金船瓊花滿樹春長在
知是人間換幾年

　　琳宮緩步獨移時世事紛紛不復知且看滿庭松上雨
碧瑤幢節覆青絲

　　一枰碁散復持盃却遶長廊步懶囘且看滿庭松下月
斷金斜玉間蒼苔

　　風吹雲雨霽入門松檜香何處有煩暑心官自清凉

聴君彈别鶴别鶴怨離索何以動乾坤六月秋霜落

　　九月蓬萊亭周彦達節推酌發

　　萬里行人辭故鄉登髙回首更重陽黄花折盡碧雲曉
未聴離歌未斷腸

　　永安榮仲謀秘校訪别三首

　　感君隨月跨征鞍來訪熙寧舊長官莫訝髭鬚渾雪白
哭兒清淚不曽乾

　　相逢投老愈情深不獨開懐又吐心更上髙臺同一醉

十年陳迹漫追尋

　　行義都無一㸃瑕詩書滿腹貯英華老來方得青衫著
便近廬山五栁家(榮授彭澤簿)

　　達觀臺黄魯直名之二首

　　戴氏山頭一席平集仙椽筆冩臺名長江自與天為鏡
不用風雲變晦明

　　髙臺千尺俯江干達觀寧論眼界寛但見青山圍逺水
不知何處是長安


　　靖節真像乃庸畫思得伯時貌之遂以一絶寄
簡

　　古帳蕭蕭畫不真空祠猶與狄公鄰憑君妙手重圖貌
不是尋常行路人(老杜云屢貌尋常行路人)

　　招徳觀見老道士李如海年八十六矣

　　棄官歸去又重來三十三年幾人在玉虹横截碧雲溪
不見騰空見如海

　　與呉子正言懐


　　山南山北屢相逢年少今成二老翁不向烟霄共飛舞
且來傾倒玉瓶空

　　承天院清輝閣

　　一軒誰與冩清輝地近城闉却少知只待中秋深夜看
玉蟾低蘸碧琉璃

　　丁夘十月十日遊開先瀑布絶流

　　山源久涸旱塵飄想見潺湲㵼石橋只道海風吹不斷
為誰收起玉鮫綃


　　寄吉守李獻父二首

　　半月樽罍為我開琵琶圍座殷晴雷船頭一轉如天上
猶有新聲入夢來

　　昭亭交舊半存亡只有君家近我鄉終約月明搥鼔過
賀公須愛李生狂

　　次芙蓉渡和穎叔修撰舊題

　　綽約芙蓉照碧湍紅綃衫薄不勝寒吹香洗露情多少
只得元戎一餉看


　　次南蠻驛和穎叔修撰舊題

　　南來匹馬厭紅塵喜見梅花似玉人都為嶺頭無臘雪
故敎六出占先春





　　青山集巻二十八

