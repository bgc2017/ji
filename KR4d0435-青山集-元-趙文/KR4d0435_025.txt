







　　欽定四庫全書

　　青山集巻二十五　　　宋　郭祥正　撰

　　五言絶句上

　　月

　　安得妙畫師畫取明月夜將期月暗時展向松窓下

　　廣陶淵明四時

　　春水滿四澤原田髙下耕熙熙隨老農志匪搴芳英

　　夏雲多奇峯髙低千萬重巫山何處是神女竟難逢


　　秋月揚明暉大空碧無滓鴻鵠正翺翔燕雀方栖止

　　冬嶺秀孤松雪霜任飄泊悲含太古風清立九霄鶴

　　定林洗心軒

　　翼翼粉牆斷脩脩緑徑深師心不用洗聊用洗人心

　　簡寂碧溪亭

　　山光與溪色一碧㵼雲中倚檻久未去更聴松上風

　　看潮亭

　　縹緲孤亭出深沈一徑開須當踏雨去且欲看潮來


　　西巖寺六題

　　歸雲巖

　　春田雨既足幽巖雲自歸歸雲無覓處不共鶴爭飛

　　愛日巖

　　古刹盤深塢幽巖傍徑開三冬藏暖氣留客待春囘

　　看泉臺

　　溪源深幾里絶壁㵼驚湍欲識下巖處請君臺上看

　　定心塔


　　一塔倚雲根他山面面新不須驚嶮絶自有定心人

　　小瀑布

　　石架千層險泉飛百尺髙能蘇旱田穀何用作波濤

　　雪臺

　　一壑飛晴瀑雙崖控蟄龍欲知臺上雪六月是三冬

　　送孔掾

　　别酒莫辭醉離歌難重論一枝新綻栁和雨泣黄昏

　　呉子正召飲觀太白墨迹


　　不是烟霄謫世間無此人心聲與心畫開巻見天真

　　寄漳州詩僧緣進

　　一彈絃一絶思君腸百結雁過無書來立盡松間月

　　四月十九日自詠

　　落魄老道士遙憶謝公山眠雲生盤石盡日聴潺潺

　　雪中同宋正卿訪太守筠虚庵觀竹

　　偶陪天上人來訪雪中竹却笑陶淵明孜孜愛黄菊

　　玉井


　　淵淵玉井水碧凈覺春歸不為洗紅粉邀郎濯錦衣

　　酬陳糾

　　黄花空爛漫兵厨不送酒吾欲挽明河夜半斟北斗

　　即席送崔奉議赴闕三首

　　駐馬惜分手臨風開一觴君趨紫金闕我戀白雲鄉

　　明主幸兩學上清儲百祥恭觀希世事歸信借餘光

　　一赤江南信聊憑健翼飛吾兒如問我衰病要兒歸

　　病中對月


　　一病三旬久脾衰秋氣侵誰憐形影瘦猶喜月相尋

　　小池白鷺

　　白鷺白如銀窺魚意思馴此中無彈弋莫厭往來頻

　　憶别

　　佳人萬里别一念腸千結何處望書來天南雁飛絶

　　南豐道中六言

　　前溪淡淡日落後山靄靄雲歸桃花不知客恨一片飛
上征衣


　　和楊公濟錢塘西湖百題

　　湖堂

　　宴啓簪纓集堂開錦繡重舞娥臨短岸天影襯芙蓉

　　湧金池

　　衆沼皆涵碧斯池獨湧金寶光中夜見不是月華深

　　栁洲

　　春光湖水滿春色栁洲深莫作風中線條條繫客心

　　新徑


　　史君開小徑斜遶碧城隈只欲通花縣春風幾度來

　　看經樓

　　樓下水連天樓居即水仙何須把黄巻極目盡紅蓮

　　白公石函

　　開函測深淺啓閉以時均欲識白公惠堂堂勒翠珉

　　秦王纜船石

　　秦王昔觀海此石繫樓船錦纜已無迹蒼苔昏野烟

　　十三間樓


　　危樓插湖脚紺碧十三間待月客無寐看山僧自閒

　　水仙廟

　　丹青嚴像貌藻荇薦盃盤月掩廟門靜龍蛇驚夜寒

　　寶叔塔

　　寶叔存遺塔影搖湖水光層層仙露濕苔蘚自生香

　　巾子山

　　嵳峩插天頂寒翠灑湖光吟客搖船子猶疑漉酒香

　　寶雲庵


　　有客學無心庵雲結寶隂松風深夜起時作老龍吟

　　林和靖橋

　　不作市朝客甘為漁釣翁柴門危徑斷猶喜一橋通

　　巢居閣

　　小閣臨僧塢容身慕鶴巢乾坤隨俯仰君相不容交

　　白公竹閣

　　竹閣公所愛延僧酌夜茶漁歌天外起何似聴琵琶

　　孤山


　　塵寰千嶂合月窟一峯孤欲識僧歸處飄然入寶珠

　　辟支塔

　　崔嵬辟支塔舒巻半腰雲知是藏真骨靈光玉色紛

　　陳朝檜

　　嵗老枝葉簡春深香氣新可憐湖上檜曽識井中人

　　贊寧僧録房

　　有道歸真主無心戀舊房一燈長不滅分付水雲鄉

　　金沙井


　　泉脈應通海沙痕漾細金成仙吾未必一酌洗煩心

　　碼碯坡

　　坡頂夜光發人來雨後尋山祇原恡寶君莫起貪心

　　陶器墳

　　陶器為棺椁中庸孰可名一丘春草色兩樹野松聲

　　夜講亭

　　往矣中庸子亭標夜講名我來何所得襟袖水風清

　　閒泉


　　人去泉長在人忙泉自閒不供魚鳥飲只是照青山

　　髙僧塔

　　髙僧何代僧葬骨兩三層不遣白雲䕶遊人取次登

　　西村

　　逺近皆僧刹西村八九家得魚無賣處沽酒入蘆花

　　松門

　　沿湖九里松行客憶袁公不識炎天熱門深太古風

　　合澗橋


　　兩澗飛來處雲深合一橋更無歧路别從此入烟霄

　　玉女巖

　　投壺非有術掣電亦無心月下與誰語雲來自布隂

　　靈隠浦

　　有靈何所隠深浦老蒹葭漁父一舟泊却疑秋漢槎

　　方外門

　　方外原無地空中忽有門請君從此入輒莫羨桃源

　　北髙峯


　　翠出諸峯上湖邊正北看夜深雲霧散獨掛斗杓寒

　　錢源

　　至寶豈無源源深人姓錢直須朝海去餘派保千年

　　呼猿洞

　　隔澗白猿子呼來驗是真一從滄海别啼嘯不知春

　　白雲峯

　　湖上峯爭碧此峯藏白雲雲光連月色鷗鷺亦迷羣

　　袁公亭


　　民樂袁公惠開亭古道邊能將九里碧長與萬人傳

　　九師堂

　　爾學五古子緣何繪九師一堂風月淡日用少人知

　　朱野

　　梁國衰微後徵君隠逸時至今風味在試聴野猿悲

　　葛塢

　　二葛繼成仙猶存煉丹處有時化鶴來徘徊不知去

　　石橋


　　橋下無懸瀑橋邊多緑苔跨空纔一丈何處特飛來

　　朱崖

　　彤霞貫來久赤石異諸崖月照夜光發風生雲霧埋

　　青壁檻

　　仙家青壁檻未見靈花發我欲提碧壺來斯挹明月

　　渦渚東嶼

　　小嶼春歸後青浦渦渚東日髙魚鳥散烟淡一林風

　　青山集巻二十五

