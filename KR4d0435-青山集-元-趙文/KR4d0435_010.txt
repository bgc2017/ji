







　　欽定四庫全書

　　青山集卷十　　　　　宋　郭祥正　撰

　　長句古詩

　　寄獻荆州鄭紫微(毅夫)

　　李白不愛萬古侯但願一識韓荆州荆州太守古來好
至今文采傳風流鄭公辭賦天下絶殿前落筆鏗琳璆
相如嚴謹反枯澀宋玉爛漫鄰倡優卓然風格出天造
&KR1413;盤洗露銀蟾秋麻衣脱去未十載寶犀飾帶魚懸鉤

道行言聴遇明主皁蓋朱轓寧久留渚宮風物最瀟灑
酒滿金罍誰獻酬公嘗愛我如李白恨不即往從公遊
醉看舞袖卷明月夜聴長笛臨髙樓詞源感激㵼江海
筆陣頓挫排戈矛駑駘蹇蹶固已困勉之尚欲追驊騮
一朝公歸坐廊廟致君事業如伊周門闌從衛愈嚴宻
是時願見應無由行當投印佩長劒夢魂已附西江舟

　　姑孰乘月泛漁艇至東城訪耿天騭

　　姑孰望東城長江八十里思君半夜泛漁舟明月隨人

渡寒水江南美酒君家無攜來相就傾一壺澄江如冰
月如玉拂拂清風生碧蘆功名無成安足嗟但令方寸
無疵瑕煉丹辟穀亦瑣瑣萬物何處非生涯君不見鴻
溝欲將天下裂失道隂陵遽身滅玉帳周遭皆楚歌金
甲繽紛摧漢鉞重瞳却傳繪塑手瓦鼓巫歌薦神酒廟
前老木藏訓狐豪氣英風亦何有沈吟往事君勿悲我
曹幸遇堯舜時田中穀稔牛羊肥髙㑹難逢易别離今
宵不醉欲安之


　　西山謠寄潘延之先生

　　男兒無成羈薄禄日月相推猶轉轂誰向生前悟此生
西山山人掛冠速買田築室臨西山時來石上横琴彈
千古萬古治亂事一曲兩曲頓挫松風寒門前禾熟醞
美酒故人車馬留盤桓榮亦不足貴辱亦不我干但願
青山緑水兩不變醉醒自得窮觀玩名落人間非所欲
閉門且喜辭憂患君不見李太白朝為酒家仙暮作金
鑾客醉裏題詩宫妾扶自謂遇君今古無一朝讒言入

君耳夜郎逺謫吟魂孤到死空言竟何補何如道行及
妻子西山人孰可比晴空矯矯孤雲飛欲往攀援無路
歧

　　上趙司諫

　　彈劒思經綸悲歌負陽春逢時不自結明主空文亦是
尋常人君不見太公辭渭水謝安起東山日月再開天
地正龍虎感㑹風雲閒又不見屈原澤畔吟離騷漁翁
大笑弗餔糟可行則行止則止胡為憔悴言空勞夫君

之名振朝野道行諫聴逢時者南州豈足舒君才天門
夜詔星車迴紫皇之真人造化無嫌猜往將和氣輔舒
慘不令地下萬物同寒灰功成收身綵雲裏坐酌千觴
浮玉蘂麻姑王母相經過醉來共泛瑤池水樂亦不可
盡名亦不可窮願學李賀逢韓公他日不羞蛇作龍

　　贈張御史(公遺)

　　我愛張御史酒船打拍浮(闕)欲邀天下賢盡向酒中愚
世人雖飲酒只知酒味不知酒意胡為乎又聞夜歸東

海頭撫掌喚月當金壺須臾蝦蟇蝕月黑公起磨刀代
天訣蝦蟇吐月入地走玉兔還家桂樹不枯公方醉卧
嫦娥驚呼旦語東方蒼青龍遲遲推出赫日車自然月
光不滅公飲不徹是時應笑髙陽徒

　　贈提宮諫議沈公(立之)

　　神仙之府名雞籠千尋翠玉擎寒空秀色凌風入城郭
半銜曉日金濛濛賢材間出萬人傑行脱麻衣趨紫闕
三朝出入持使權凜凜聲名灑水雲往年作鎮來金陵

天子臨軒宣老成問公書盡幾萬卷品秩入奏編瑤瓊
延閣往往未嘗有詔札奬與光華生僉言公歸坐廊廟
易節暫刺𤣥暉城懇請仙宮遽知止車蓋翩翩還故里
粉娥執樂四時春窈窕芙蓉新出水嘈嘈絃管鸞鳯鳴
玉巵獻酒公解醒人生快意似公少家園乃是真蓬瀛
數峯飛來雲霧濕琪樹玲瓏曉寒入緑池水照百花明
芳亭小榭佳賓集有時自賦歸來篇幅巾藜杖詩中仙
秦晉諸子因避世種栁栽桃安足憐顧我登門二十載

貴勢能忘竟相待數奇自笑無所成亦欲浮舟往滄海
滄海雲濤人不爭忘機可以超神凝比公進退殊未足
若問逍遙無鷃鵬

　　贈孫郎中(景修)

　　江潮夜漲北風惡雙㯭喜逢溪岸泊桂陽史君賢故人
借問慇懃吏來數浮橋傾危暗難渡靜枕不眠聴曉角
平明自笑僕乘無破帽赤髯行踸踔袖持漫刺前起居
屢歎窮愁手頻握嬰兒連死瘦妻卧病骨尚遭讒喙喙

壯志消盡同寒灰生事無涯委藜藿男兒有命何足論
斗酒貰衣評舊學愛君新篇溢千楮突兀寒宵見南嶽
龍蛇千丈老松杉霹靂一聲揮電雹豈宜偃蹇處郎曹
固合透迤步臺閣天子聰明繼堯舜廟堂論道皆伊霍
拔茅連茹收時才尺寸髙卑應不錯君馳亨路鶚横秋
我困汙泥龜縮殻

　　贈張參軍(待舉)

　　宣城之人張待舉髙才未得見明主强將樽酒娯天真

猶得狂名落寰宇陶陶復陶陶意氣蛟龍豪滄溟豈是
逺銀漢不為髙路逢郭子陵陽津平生未識如故人相
歡握手輒大笑共訪瑤池尋玉真天門夜义識慮惡為
我無錢謹闗鑰興闌却駕彩雲歸别入紅窓共君酌醉
來兀兀乘扁舟長溪水碧芙蓉秋願逢萬丈龍鬚席卷
取明月歸玉樓

　　贈彭明微判官

　　昔謁公家賢侍郎一見許我能篇章俸粳兵酒屢持送

時時解榻令登堂今喜清風傳令子回首亨衢脱雙屣
北堂歸養太夫人水陸珍羞稱甘㫖深沈大第蟠蛇鱗
兒孫藍綬何詵詵有時宴喜列賓客洞房粉黛桃花春
玉指纎纎拂絃索輕雲凝碧羅衣薄主人快意妾爭妍
松上女蘿知有託君不見景太傅殺身本為功名誤又
不見張舍人朝為近侍夕為民古來寵辱亦如此安用
浮雲纒此身愛君進退真得所不負青春領歌舞我方
兩鬢撲黄塵夢寐江南思舊土别君去將拂衣扁舟若

渡歴陽月願聴新歌酩酊歸

　　贈陳嫩散

　　嫩散翁何怪竒形容磊落似元亮情性孤髙如伯夷靈臺瑩
徹軒轅鏡妍醜黙辨毫與釐生涯只寄一壺酒萬事掉頭
予弗知或乗爛醉説儒佛風雲坐騰蛟螭顯晦自任不可測
頭角變化将有時驚人一鳴冲天一飛豈能齪齪事小隠
堯舜君臣方有為&KR0008;散勿&KR0008;散石渠金馬須翁來

　　贈舒州李居士(惟熙)


　　李居士存心最慕韓伯休州城賣藥不二價世人求我
我何求顔如渥丹眼如漆和氣酣酣吐朝日偶來握手
為一言照盡五臟平生疾箧中自取三粒丹瘦骨坐使
春陽還便當投印棄冠帶與君海上巢名山深鋤茯苓釀酒極
飲形體可長久乘槎鼓枻入雲濤醉放一絲攜六鼇

　　謝杜倅職方兼簡湯史君

　　李白昔遊宣城時誰為太守賢相宜掣鈴交通喚六博
壯哉意氣凌虹霓北望樓髙氣象古遺風餘思猶依依

我來正值青春半雜花爛笑禽爭飛輕烟繚繞淡白日
細風蕩漾吹游絲髙樓簾卷鄰袖出百尺欄干横酒旗
銀鞍白馬不知數龍箏鳳管相追隨杜陵逺孫駕别乘
恩威得所名聲馳華堂重搆喚賓客風前共倒黄金巵
我為下客最疎放辱君許可能文詞死生夤緣釋氏説
但覺時換名姓非寄言太守勿感慼共對佳人花下迷
莫敎流水落花去空聞暮雨哀猿啼

　　謝劉察推(莘老丞相)


　　秋風吹霜入松柏虚谷聲遙寒刺刺月華正髙星宿稀
獨鶴不鳴觜插翼是時夫子為我吟逸調雄才世無敵
十年學詩自謂豪一日逢君有慙色恍疑醉夢大帝家
寶藏珠樓不知極蟠桃結實九重春金銀琅玕萬林直
須㬰收拾到平淡雨洗髙峯増老碧又如摩詰畵思精
一幅霜綃數拳石鬼神怪變露形狀天地英華發胸臆
我家江南謝眺山山深流水長潺潺獼猴摘果趂不去
白雲常在衣裳間斷無車馬送塵土獨與猿鳥期追攀

一杯有酌醉復醉萬慮不到閒中閒欲邀君去詠此景
願窺巨筆追揚班其餘功業未足數天馬安得趨塵寰

　　謝東城練尉

　　我聞武夷山迺是神仙府靈丹插峭慰異骨留深塢有
時風髙月色靜天樂琤淙散天宇飄飄秀氣鍾為人往
往聲名邁前古練君頭角傑然奇少年折桂登雲梯陸
機才華恨羞澀相如詞調慙支離青衫一命東城尉能
使斯民歌愷悌鸞鳳肯與雞鶩爭萬里雲霄終自致東

城烟水秋茫茫覽古髙吟應斷腸白蛇血濺赤龍劒八
千子弟同時亡而今戰處無青草廟門斜掩狐狸老羣
巫請雨搖鐶刀滴瀝椒漿薦蘋藻力拔山兮安在哉丹
青壁畫空塵埃因君吟想不能已孤雁一聲山月頹

　　謝淮西呉提舉(子中)

　　瘦馬徐行三百里撲撲黄塵眼雙眯手攜簿法趨使臺
惟恐瑕玼煩摘指藍衫慼慼走廊廡與坐撫循顏色喜
琅琅先誦荆州吟醉來捉住鯨魚尾如今無復氣凌雲

(闕)首低徊逐泥滓須㬰又忌按察尊羅列壺觴瞰池水
圓荷翻風碧玉軟幽鷺得魚團雪起正當煩暑浩如秋
更聴髙談清入髓君臣㑹合前世無朝廷萬事圖新美
甲花照日御營寒敵命懸絲朔風裏自嗟雖老力未衰
命未遇知甘擯死南山射虎竟殘年不得封侯亦徒爾
感君欲引西江波涸轍行將脱螻蟻功名成就須報恩
莫道江南無壯士

　　仲春櫻桃下同許損之小飲因以贈之


　　君不見古人悲歌愁殺人一片花飛減却春徑須沽取
就花飲暫時爛醉陶天真借令黄金大于斗豈買人間
百年壽但願青春永不歸更得滄溟化濃酒朝酌弗乾
暮傾弗竭東向浮桑採日枝西入瑤池浴明月枯桐三
尺安足彈重華去矣薰風寒夷齊恥食首陽粟屈子徒
佩瀟湘蘭噫吁嚱哉賢與愚同歸一死胡為乎共君極
飲且爛醉指㸃世路皆虚無許損之爾為我滿斟我為
爾髙吟相逢莫恨晩結交貴知心坐看南山一片霧忽

成千里萬里之春隂

　　再遊花山

　　去年來時春未歸(闕)　　　老枝今日重來春已去
秀葉茂宻藏黄鸝山家景物新換故世事塵埃朝復暮
白頭迤邐謝輪蹄青塜綿聯老狐兔令人歸興如浮雲
早向江山樂賤貧不須訪道赤松子朗愛鱸魚并紫蓴

　　酬蔡尉秘校

　　環峯雨過烟嵐披君醉兀兀騎驢歸明朝大字送滿篋

乃是醉掃琅琊詩陽冰篆筆昔未有鐵索礧碨纒蛟螭
禹偁八詠不足數永叔爛浸鐫瑤碑山光水潤洗出大
古色更後敢作知為誰愛君膽大少且鋭攙剔缺漏筆
補之飄然一别今七載取讀往往生光輝寧知流落尚
為尉瀟湘邂逅令人嚱又致新章溢編楮遣僕買酒烹
黄雞伊予齒髮更衰落固異往昔相逢時舉杯未盡輒
醉倒跟吻雖强難扶持人生老去百無益談新憶故惟
傷悲勸君休吟亦勿飲橛株拘坐真忘機死生終始了

為一清風為我炎天吹

　　酬李從道太博

　　秋水浸天無表裏間帆已過三千里鸚鵡洲前逢故人
往事新愁還可紀祖朝熙熙民物好長憶聯車游五老
鳥啼花舞送春歸倐忽官書滿三考從兹南北趨塵勞
往往遭嗤兒女曹斗筲之禄未能棄囘首空羡嚴陵髙
相逢彼此驚遲暮筆下琳琅冩心素荷花十頃遶君家
豈是荒榛礙歸路悲歌不覺青衫濕酒杯未滿愁先入

聞説明朝趨玉京直節如今恐難立

　　公擇鄂守學士三堂請雨

　　廟門斜開壓江浦紅裳小巫未擊鼓太守焚香令致詞
願駕蒼龍作霖雨三神鼎峙名謂何子胥范蠡馬伏波
圖經莫載碑字減忠魂血食應不訛朝廷日夜傳新令
輔弼賢良元首聖隂陽調燮神相之忍使斯民饑以病

　　酬魏炎秀才

　　碧雲暮合廬山頭夜蛩聲撼鄉園愁忽然一見舊遊客

貰酒不惜千金裘髙談稍聴吐胸臆歘如野燒光難收
虎豹哀嗥走不徹獵網四面誰能搜嗟予慄慄畏事者
兀坐視予勞雙眸主人欣歡亟掃室雁榻旋列横霜秋
兩溪倒碧㵼明月松窓左右風飀飀長篇贈我不可和
和聲酸澀令人羞












　　青山集卷十

