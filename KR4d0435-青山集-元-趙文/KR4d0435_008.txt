







　　欽定四庫全書

　　青山集卷八　　　　　宋　郭祥正　撰

　　長句古詩

　　送朱王二秀才歸江西

　　冰霜凍海海水黑雲霧崩騰大空塞饑猿哀啼虎噤嘯
髙鴻折翅鷹斂翮苦寒大苦吾正愁二子胡為千里客
自言失意西南歸十斛明珠已空擲廬山摩天瀑布雄
請把肝腸洗愁寂


　　送沈司理赴闕改官

　　捕冦治獄皆有聞才力縱横真出羣薦書交上三嵗滿
玉陛引對瞻吾君胸中䇿畫爛星斗筆寫紙上虬龍奔
完創補弊有捷理此時歧路挐青雲雲霄問誰作霖雨
願洗邉城血中土和氣油然熟禾黍天下蒸黎免窮苦
男兒事業當致主我獨沈溝亦無語離亭愁懐安可數
春風自在花飛舞船尾插旗轟畫鼓操袂青山遮别浦

　　送方奉議倅保徳(彥徳)


　　太行積雪三千尺渾河連天厚冰塞天台詞人不畏寒
攜家直赴并州北越羅蜀錦置筐箱狼帽氊裘付妻息
邉城雖道無戰塵塞草從來少春色馬上題詩泣鬼神
何時歸奏平戎䇿我欲為書叩相閽喚取斯人侍君側

　　送王主簿棄官歸建昌

　　老著青衫羞望舶自笑風船禁不得拂衣髙詠歸去來
我有麻源三畝宅朝飡太陽茹紫芝時時更作方平客
肯嗟垂槖少黄金兒孫只用傳清白


　　送陳大夫罷太平守還臺

　　去年秋暮送東玉今嵗春殘送予儀人生不老安可得
况復年年傷别離請説湓江初識面已知磊落胸中奇
桐鄉之㑹愈相樂是時解印予言歸公乘扁舟過溪口
殷勤訪我論新詩君章下車始命客邀公與我同遨嬉
開懐醉倒信莫逆十年一夢音塵稀忽聞公來守吾土
餘生幸獲仁賢依政成無擾威惠浹白駒馳隙臨𤓰期
棃花奪月爛銀白繪盤縷玉江魚肥酒傾碧盞盞嘗滿

曲度晴雲雲不飛車輪未許生四角且願逆風東北吹
留連更盡一壺酒無使醒淚沾行衣十科應詔公第一
出入省寺非公誰欲陪後㑹定何許咄嗟自此分雲泥

　　峨嵋亭即席再送(是嵗之春上有賞花釣魚之宴)

　　長江奔來一山裂兩岸崔嵬聳雙闕石人空老薜蘿衣
夜夜孤猿嘯寒月斯亭誰作名峨嵋顰翠含愁惜離别
浮生後㑹難再得况復相看頭雪白停盃執手聊逡巡
畫鼓銅鉦莫催客客行西望紫皇家紫皇真人駕龍車

海若驅鯨上金釣玉女挾春妝寶花千官稱觴祝天壽
簫韶九成奉肴酒青霄濶步隨鵷鸞肯向江頭戀楊栁
栁花飛春日遲登峨嵋兮送君歸

　　留别宣城李節推(獻父)

　　君作宣城幕下吏我嘗築室青山址三四相逢五六年
交情淡若秋江水水流到海無窮時吾輩論交無衰期
明主可結亦未晩謝安四十功非遲低頭感事復太息
汲汲功名亦何益君不見屈原言直沈湘水韓信功髙

亦誅死窮達無過士十年事業空存一張紙不如飲酒
臨春風溪水緑淨山花紅金絲玉管亂兩耳一醉三百
琉璃鍾醉來辭君登海槎四方上下皆吾家

　　投别發運張職方(仲舉)

　　蕭蕭乾葉欲辭柯曉來更奈嚴霜何明知飄泊不得已
請君試聴離人歌生平學盡經濟䇿宗工大匠親琢磨
三入長安獻不售困鱗悵望西江波感君聊借一盃水
六月炎蒸免枯死髙談雄辯為我傾古恨今憂對君洗

賣薪綸家妻子羞淮隂胯下未封侯故人騎龍不相助
子陵自欲追巢由拔山力盡真可傷江湖安得重相忘
恩讐必報乃壯士如今孰是韓張良玉手纎纎把金盞
更聴新聲碎瑤板醉鄉酩酊萬事休功名難成嵗華晩
噫吁嚱秋風已老白雲飛鄉闗咫尺未能歸倚瑟而歌
悲帝子南山遙望淚沾衣願君聞此頗矜惻許借長帆
還澤國他日堯階薦姓名投老猶能奉鞭䇿

　　酬呉著作(子正)


　　醉乘黄犢窮山河倐然遂向桃源過桃源盡處見城郭
萬家訢訢聞絃歌主人喜掃溪上榻愛我鬢髮塵埃多
旋呼瓊液注玉斚麟孫出拜能吟哦使令勸我須醉倒
不知與世為誰何醒來忽别未十月敢期佳句傳靈波
千年不落一字俗凜凜秋風吹太阿大才小用小有補
牛羊茁壯餘無他何時赴詔玉京去萬物待子能調和

　　康王洞呈同遊訥禪師

　　康王洞口無塵埃青山嶄巖水邅迴飛橋百尺渡天險

下聴谷響如奔雷憑欄要識物外物泬寥寥兮何有哉
但見東阜聳樓閣碧瓦鱗鱗而崔嵬虹電披猖雨新歇
金雲㸃綴芙蓉開斜陽疎光照不入異景萬變誰能裁
仙家遺象已可愛是時况與禪宗來瞳人照耀骨森竦
皎如皓月凌寒梅險句卷起谷簾水真珠萬斛收蒼崖
猿不能啼鳥無語巨石枯木為之摧達即善用用即妙
斯遊何異登蓬萊囘頭碌碌利名士日蠧日朽令人哀

　　酬李推官淮上見寄


　　霜寒水落平沙露短艇悠悠尋泊處驚弦旅雁失羣飛
貪餌脩鱗隨網去世情翻覆可沾巾三千食客背田文
不須更待年華老便向東山卧白雲

　　南雄除夜讀老杜集至嵗云暮矣多北風之句
感時撫事命為題篇

　　嵗云暮矣多北風怒嗥萬里吹驚鴻只今我亦在行旅
陟彼庾嶺臨蒼穹霜寒不復瘴霧黑酒賤頗得樽罍紅
鼓角看看變新律燭淚璀璀隨殘冬一階寄禄百無補

白髮又送年華終鬼章雖獲萬國賀防邉未可旌旗空
中原將師誰第一願如衛霍皆成功廟堂赫赫用耆舊
熟講仁義安羌戎我甘海隅食蚌蛤飽眎兩邑調租庸
嗚呼不獨䕫子之國杜陵翁牙齒半落左耳聾

　　廣州越王臺呈蔣帥待制

　　番禺城北越王臺登臨下瞰何壯哉三城連環鐵為瓮
睥睨百世無傾摧蕃坊翠塔卓椽筆欲蘸河漢濡烟煤
滄溟忽見颶風作雪山崩倒隨驚雷有時一碧渟萬里

洗濯日月光明開屯門鉦鐃雜大鼓舶船接尾天南囘
斛量珠璣若市米擔束犀象如肩柴越王胡為易馴服
陸生辯與秦儀偕當時貢物競何有漢家宮殿今蒿萊
邦人毎逢二月二熙熙載酒傾城來元戎廣宴命賓客
即時海若收風霾羣心愈喜召和氣百伎盡入呈優俳
樂聲珊珊送妙舞春色盎盎浮樽罍鬼奴金盤獻羊䏑
薔薇缾水傾諸懐嗟余老鈍已茅塞坐視珠履慚追陪
青蠅何知附驥尾伯樂底事矜駑駘番禺雖盛公豈愛

亭亭自是巖廊材千年故事冩長句指畫造化囘枯荄
昌黎氣焰遂低縮瓦礫未足當瓊瑰仙姿勸公莫妄想
元鼎久待調鹽梅

　　蒲澗奉呈蔣帥待制

　　菖蒲澗底生九節流水遂作菖蒲香安期服之已仙去
漫脱雙舄留秦皇秦皇殺伐自無度年齡社稷何由長
蓬萊畢竟不可見十祠千載聊相望散髮追之又無迹
後來詭譎傳崔郎至今正月二十五城北夾道珠簾張

元戎要賓鎚大鼓老蠻獻饌燒肥羊傾城盡作蒲澗飲
美俗眷戀神仙鄉穿雲絲竹度别浦遶山金翠明殘陽
我乘欵段到已晩越臺僅得參壺觴公攜大句使我讀
冰澌戛齒清琅琅張侯繼作亦精敏蘭茝相倚傳芬芳
却尋陳事考僭迹死佗稱帝鋹稱王基山控海恃逺嶮
大明一出旋消亡豈如戴主効臣節白骨雖朽忠名彰
只今神孫太母聖天下擊壤歌時康佳期不邀墓中鬼
樂民之樂真循良勒詞蒼崖告萬古蒲澗之㑹無淫荒


　　石屏臺致酒呈蔣帥待制

　　石屏臺下玉池水遶岸石屏青齒齒鐫劖初自人力成
一石十牛車不起輦置應須費萬金園囿森羅供宴喜
蒼蘚昏埋嵗月逺脩䕨纒絡根相倚劉鋹族氏已無餘
此物猶存舊基址曽經戰鼓轟雷霆屢對春風閲羅綺
老榕交隂不透日客袂生寒冰雪洗小橋斷處棧梯連
一綫崎嶇劣容跬未知深窟藏龍虵但見枯荷閣螻蟻
摩挲題字考前人名姓班班少奇偉請公椽筆賦大篇

歌頌永平誅僭擬光焰須令萬丈長一時行樂何足紀

　　朝漢臺寄呈蔣帥待制

　　鹿入望夷秦欲滅真劒先流白蛇血尉佗椎髻爾何為
漫占海隅蛟蜃穴祝融之符天下歸豈假陸生三寸舌
千金裝槖未為多更上髙臺拜堯闕至今人説朝漢臺
不知此地藏蒿萊使君好事一登賞譬若古鏡初磨開
香爐烟生石門曉三山翠擁浮丘來風松自作笙簫響
暮霞却捲旌旗囘長空無礙鳥無跡人事寧須問今昔

瓊漿且泛琉璃船滿眼夕陽留不得登臺何似登金門
爛吐文章侍君側願公歸作老姚崇莫學江東窮李白

　　次韻和元輿待制後浦宴集三首

　　往嵗遭風洞庭浦悔不攜耡從老圃昨日金城逢故人
萬丈虹蜺思一吐更在芙蓉池上游桂枝為檝木蘭舟
舞妓相將櫂歌去疑是西施浣紗處皓腕翩翻雪藕絲
婉若游龍或驚鶩願公對客少留連早晩沙堤問歸路
欲飛太白嫌秋暑約我留連菊花圃(公詩有插盡黄花君上路之句)擷

芳持酒聴君吟氷絲軋軋呉蠶吐只今且挈茗盃遊滄
浪同泛採蓮舟君當復入玉堂去為吾還思採蓮處葉
間爭看戲鴛鴦花底誰曽愛鷗鶩栁州烟島自迷人員
嶠方壺豈無路

　　誰為宓妃尋洛浦且看芙蓉照秋圃爛漫折隨羅袖歸
芬香忍對西風吐官池不屬野人遊畫鼓喧喧駕鷁舟
賓從欣陪史君去筵開正在紅雲處(謂之花島)獨攜椽筆發
清唱老鶴昻藏映雞鶩敢辭倒載委籃輿絳臘行行(音杭)

夾城路

　　和懶散贈葫公

　　葫公家在東園隅世族蕃衍今仍孤平生嗜酒少知者
請説懶散提攜初杖頭世界迷日月豁然心地無榛蕪
人人未飲公輒醉坐卧只與樽罍俱革華開口洩上㫖
毛穎秃髮非中書貪官雖得後乃辱智慮可惜于身疎
豈如葫公泛滄海不用鼓枻并乘桴蓬萊頂上受玉液
酣酣至樂忘榮枯刼火任滅公未醒不復願進承明廬

承明侍宴盡金玉君豈有意來相呼

　　魏武廟

　　濡須山頭祠魏武炫轉紅裝按神鼓蘋藻盈筐酒滿樽
呼吸風雷激春雨田疇髙下春雨平操牲飲福羅中庭
吞呉成魏遇歸晉血食猶參社鬼靈

　　向舜畢秘校席上贈黄州法曹杜孟堅即君懿
職方之孫也

　　青天無雲日華滿小妓樓中吹玉管卷簾不信夜霜寒

熏蘭酌桂肌膚暖黄州之客最少年醉來口角傾詞源
驚龍掣電繞滄海沙場陣馬成功旋殿賜新袍織春草
水溢雙瞳犀插腦壯圖佇結明主知帶束黄金應未老
宣城憶拜乃翁時幕中珠履皆雄奇至今名姓記僧壁
當年已識麒麟兒嗟予老人日零落兩鬢衰蓬眼生膜
寸心猶欲慕夷齊險路無縁攀衛霍邂逅桐鄉逢故人
槐槽㵼釀追陽春形容若畫凌烟閣第一江南尋隠淪

　　清明望藏雲山懐舊遊


　　憶昔清明出郊去藏雲寺前花正開蜜蜂銜蕊異香散
時時灑面微風來溪泉甘滑碧玉色晴山倒影無纎埃
紅粉佳人十七八踏青唱歌雲鬢頹黄犢行牽載酒瓮
到處便傾三百盃或逢濃隂藉草坐口横玉笛吹落梅
傍人問我樂何事我心無事同嬰孩誰令束帶入官府
觸網脩鱗難再囘清明依舊好時節朱顏憔悴無由陪
藏雲之山亦非逺隔江東望青崔嵬










　　青山集卷八

