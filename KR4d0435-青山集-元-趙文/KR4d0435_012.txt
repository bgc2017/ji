







　　欽定四庫全書

　　青山集卷十二　　　　宋　郭祥正　撰

　　長句古詩

　　送梅直講(聖俞)

　　青風吹天雲霧開仙人騎馬天上來吟出人間見所不
可見嫦娥織女為之生嫌猜織女斷鵲橋嫦娥閉月窟
從兹不放仙人迴一落人間五十有四載唯將文字傾
金罍李白佯狂古來少騎鯨鬣鬣飛沿洄杜甫問訊今

何如應為怪極罹天災公乎至寶勿盡吐吐盡吾恐黄
河水決崑崙摧天穿地漏補不得女媧之力何可裁長
安酒價不苦貴風月但惜多塵埃醒來强更飲百盞酣
酣愚智寧論哉

　　送袁殿丞(世弼)

　　與君六年别愁見雲開露明月樽中有酒雖獨傾萬古
情懐共誰説思君彈瑤琴琴聲為君咽孤鴻髙飛不可
攀北風一送何時還欲問鯉魚更難得江頭白浪髙於

山天書彼此絶令人腸百結昨日聞君來我心如鑿龍
門開拂拭囊中白玉璞請君辨之為磨琢感君酬價過
南山即見名聲搖海嶽烹羊買酒邀呉姬今朝㑹合明
朝離莫嗟兩鬢白雪滿請看舞袖紅雲飛雲飛酒闌君
遂起篙子催行趂潮水君行汲汲過西山手植松篁春
正美我亦歸青山白雲相伴閒若駕鸞凰赴瑤闕先到
臨川與君别

　　送錢賢良(醇老)


　　去年六月梓山裏與子披襟弄泉水髙談直出堯舜前
長林為我清風起金船滿滿傾醇醪呉娥玉指拈櫻桃
君令勸我盡百琖肝腸但覺翻江濤醉來騎白鹿大笑
還青山倐忽嵗月往思君鬢成斑今朝邂逅蕪江頭論
心握手忘離憂暫時㑹合復言别安得彈劒從之游我
聞紫微薦君䇿男兒事業豈易得金門慎勿閒經過為
奏天下弊穴如蜂窠

　　送章秘書(表民)


　　君心抱太古不肯屈世人匹馬遍朔方揚帆出天津九
疑連天洞庭濶長歌愁殺蒼梧神更將美酒弔楚屈離
騷繼作疑前身兩姬不灑望夫淚一笑岳陽樓上春丈
夫得意且為樂百年變化隨埃塵如何南還過我别却
言北去朝天闕上書力訴元足寃洗眼看君成一節勸
君事直還收身速返東南弄白雲功名汲汲竟何益韓
彭取笑武陵人

　　送楊主簿(次公)


　　浪花卷雪秋風起開帆日行三百里問君此去安所之
佐邑南城風俗美夫君才業真雄奇四十青衫能養卑
世無孔子禮樂壊君獨勇起勤扶持書成未遇聊自哂
暫向南城為吏隠閒入麻源傾酒巵仙家好景無忙時
瀑綃千丈掛蒼壁玉華萬柄搖清池嫦娥東來渡銀漢
面面瑩徹皆琉璃謝公秀句發天籟顏守老筆蟠蛟螭
髙風凜凜尚可揖鳥聲不斷哀猿啼嗟予學道苦不早
壯嵗形容已枯槁聞説名山心即飛一生願向山中老

愛君逸興何由攀飄如孤鶴遺塵寰若見麻姑與王逺
寄我一粒黄金丹

　　送耿少府(天騭)

　　白沙岸上相逢時困倚欄干醉似泥忽然聴君誦新作
酒肉頓覺寒風吹今朝邂逅蕪江埃大軸䝉貺東城詩
雷驚電掣露怪變山崩海㵼能扶持令人壯觀不知己
倦翼欲接青雲飛逸駕固當出塵滓胡為一命東南馳
洞庭波瀾洗天吼衡嶽葱蒼掛南斗窮幽歴險詩魂醒

不倦青衫困趨走屈原賈誼杜子美白骨荒丘今在否
欵騎瘦馬一弔之滿眼斜陽入疎栁詩成寄我慎勿遲
側望陽春活殘朽暫時離異何足論酩酊江樓一樽酒

　　送徐長官(仲元)

　　徐夫子能談經不學俗儒事章句白首役役勞骸形我
嘗洗耳聴其説寒泉潄玉聲瓏玲十年茅塞一朝拔四
體自豫神安寧交游得君已恨晩歴陽幾日同醉醒新
詩百韻忽贈我滿紙落落排明星使我目睛眩又若遭

雷霆自愧久滅没安足煩褒稱李翰林杜工部格新句
老無今古我驅弱力謾繼之發詞寄興良辛苦幾欲攀
天門擊天鼓女媧有志終難補低頭帖耳逐駑駘倒著
青衫走塵土東風吹破江頭春緑楊紅杏能笑人狂來
且盡一壺酒世無賀老誰相親君今别我又逺適錦帆
千丈迷空碧飄然去意凌崑崙自古雄豪少知識我亦
從今不復言靜香澄江浸寒壁

　　送李節推(獻父)


　　昨對桃花與君别共唱離人眼中血今見桃花君復來
似與東風趂時節北去南還何日休書生道路多窮愁
安得巨航滿載酒一帆風過蓬萊洲

　　送李察推(公擇)

　　去年遇君陵陽峯杜䳌聲亂桃花紅佳人玉指接玉板
勸我一醉三百鍾醉來騎鯨赴瑤闕不記當時與君别
溪上扁舟破雪歸樓前芳草還春發白頭太守重相過
開樽大笑呼瓊娥向來十客七已去唯與杜九聞清歌

歌聲繞梁離思苦聴不得終淚如雨囘首茫茫天地中
聚散百年能幾許今朝此地重相逢秋漢無情江月空
把酒與君須醉倒巳知後㑹皆衰翁陵陽樂事那復得
官賤食貧身愈迫擊劒髙吟非故鄉何時共作滄浪客

　　送姚太博(彥聖)

　　春風動地吹春去行人不肯江邉住片帆朝掛暮千里
烟霧蒼茫宿何處夫君少年日射䇿明光宫同時得意
三百輩上林曽醉桃花紅十餘年間事超忽幾在青雲

幾白骨君雖未甚榮亦足有餘樂存心不負聖與賢何
須畫影凌烟閣潯陽城頭北樓壯邂逅相逢觀溟漲魚
龍奔走勢莫分却憶當年兵火愁殺人至今戰場無緑
草寃魂夜哭寒蟾老臨風瀝酒一弔之而我浮生何足
道聊為君行歌數聲青山截斷江流平晴雲相對似能
舞野鳥好語如吹笙却送閒愁付滄海身雖離異心無
改若到蓬萊王母家為攀桃樹遙相待

　　送陳屯田知明州


　　屈指宛陵客八九名世賢我亦駕白鹿往往登俊筵昭
亭自作老龍鬭疊嶂不礙明河躔餘霞散綺入髙閣澄
江似練拖晴天黄金買酒不論價壯心共許青春前丞
相初為部使者精選邑治君尤先業聞上書後薦達玉
陛引對親承宣付之一節使淮滸三十二縣州無寃嗟
予末路最流落哭兒清淚雙眸穿感君不棄半面雅取
之涸轍投深淵稍囘生意漸奮發遽復捨我搖歸船明
朝勅拜四明守四明山水君所憐奈何嵗旱天下歉豈

容醉卧滄溟邉我疑帝命養頭角乘春霹靂驚蟄眠白
蘋風靜湖月滿謾弔賀公懐謫仙

　　送劉繼鄴秀才之岳陽訪木尉

　　羣烏栖霜羽毛縮孤雁冥飛何處宿蘆花糝白天無聲
靈妃鼓徹瀟湘曲此時歸夢尋故鄉誰道行人鬢長緑
平生所得惟悲歌時命未遇君如何滿懐䇿盡獻不售
鳳凰飄泊無嘉禾困鱗不借一盃水異時安用西江波
岳陽髙樓掛星斗樓中子真聞舊友請舒和氣邀陽春

便釀重湖作濃酒山葉撩亂舞山鳥縱横啼古人交道
貴終始樂酣醉倒君莫疑否極泰來不可測豈有壯士
長棲遲豈有壯士長棲遲青雲歧路看横飛

　　送呉龍圖帥真定(仲庶)

　　讀書曽不學腐儒腐脣爛舌腸焦枯又不學一詩一賦
輕薄子屑屑場屋名聲沽西州治邑克肖古令尹險欲
臨水投神巫政成召來御史府彈駮庸相請賜雷霆誅
姦邪縮手不敢更侮祖宗法又薦處士博士登石渠富

財治水各稱任乃仗斧鉞臨湘湖興學首敎士子弟作
碑後弔屈大夫明年易節帥瀛莫鐵甲百萬雄邊隅公
曰承平勿誇武解藏弓劒寛民租詩筒交迎兩朝使鐫
金刻玉論歡愉深沈不動若山嶽節制似公誰可俱少
年天子聖慮逺却顧南國成荒墟拜公學士往綏撫曽
未朞月富民大姓爭來居秦淮橋傾滯行邁頃刻指畫
窮精麄斬材疊岸役兵校一物不向民間須月光激水
夜景午長虹矯矯當通衢回思昔人政事美盡求形像

堂中圖二十二人最豪傑森森玉樹臨冰壺前題姓名
後書贊文章髣髴窺典謨昨朝除命下金闕再備將印
嚴邉樞南民遮道留不得老幼挽纜相攜扶願言早入
天朝作丞相調燮水旱蘇寰區功成異日保身退西江
秋風熟鱸魚犛尾黄雀更珍絶白糯釀美傾醍醐醍醐
一飲三百盞琵琶啄木喚舞姝舞姝十八如明珠石榴
之裙蟬翼裾舞徹輕汗潭香膚桃花帶露燕脂濡綵衣
斑斑羅鳯雛問公此樂世有無此樂世有無何必更訪

蓬萊山上神仙都

　　逍遙亭歌一首贈太守王君章

　　逍遙之亭在何許城角西南小溪滸水仙粉面浮清波
羽林兵仗森三畝六月微風拂面寒不信人間有煩暑
借問逍遙真隠徒西山看雪倒騎驢形骸兀兀天壤俱
畫手爭以丹青模大言得罪僅免誅斥參軍事來當塗
傳云此地舊結廬百年荆棘遺荒墟公來相址呼犂鋤
雙亭化出瓊璃鋪欄干間角明青朱四座瑩徹纎埃無

蘭芬麝裂陳罌盂珠履珊珊陪後車東瞻宣詔西浮圖
曉光夕景迷蓬壺愛公心晝如明珠落成之樂政事餘
為公歌勸公醉留連亭上能幾時行促星軺還玉陛

　　投獻省主李奉世宻學

　　祖朝相國之真孫軒軒冠蓋宜髙門拔身州掾入政府
議論挺特窮根原顏淵必用孔丘鑄自此聲名聞至尊
熙寧神化邁前古屢詔馳車外循撫大河之北淮之壖
民起疵癏男歌舞樞庭進直腰横金君臣道合同一心

貨泉交匯指諸掌老吏縮手隨規箴如公之才世希有
突兀千丈輝喬林徐冠貂蟬坐廊廟重見成王得周召
泰山鏤牒天垂休却笑鴻濛首頻掉賤生流落何可言
四十栖遲埋冗員涸鱗悵望一盃水安用西江浩渺之
波瀾願公吐和氣稍囘巖谷春養成尺寸木為公車下
輪他年青史上報徳豈無人

　　俞俞堂寄鄂州李裕老

　　黄鶴樓南大湖側芙蕖深遶誰家宅云是裕老之宴居

髙堂獨榜俞俞額春山抱翠入平簷夏竹引凉吹廣陌
秋江澄月天鏡開冬雪擁林崑閬白世間萬事不掛心
瓮撥香醪欣有客客來乎伴我飲不醉無歸醉還寢問
君欲達逍遙鄉信哉天地真衾枕覺來何物能解醒試
作琵琶打面聲俞俞和氣淡四體安用辟榖求長生君
不見鸚鵡洲前殺禰衡三赤棁杖當雄兵才名誤身不
自覺恬淡晦迹無人爭南北相望二千里夢逐髙帆逆
秋水為翁持酒聴翁歌衣濯黄塵眼除眯


　　懐青山草堂

　　三峯連延一峯尊龍山白紵如兒孫重岡複嶺控官道
北望金陵真國門淙流奔激灑河漢兩溪直接丹湖源
松荒檜老古佛刹雞鳴春晩桃花村石崩廢井謝公宅
龜仆斷碣長庚墳斯人白骨已化土英氣往往成烟雲
我昔棄官結茅宇九品青衫安足數竹筒盛酒騎白牛
醉眠仰天與天語如何蹭蹬隨辟書十年又向風塵趨
只今兩鬢滿霜雪功業不成思舊廬山花解忘憂山鳥

名提壺四鄰未必便棄我三徑荒草還堪鋤烏泥田肥
種秫稻紫蓴味美饒嘉魚盈缸釀酒邀客飲林下散髮
時時梳誰人縶爾不歸去自問此心無乃愚

　　憶五松山

　　江南富山水忽憶五松山梁僧種松奪造物至今千丈
凌雲間上有寒蟾吐魄凝冰霜下有銅陵碧澗傾潺潺
雷公睥睨不可以揮斧老鶴飛來勢欲止而復還猿猱
側望何由攀琉璃殿閣若化出四天之衆説法鳴金鐶

我嘗脱屣往棲息六月清風無汗顏濃隂可愛坐盤石
緑酒酌盡横琴彈命宫叩徵天地變聴之以氣往往生
羽翰紛埃不到佛凈國豈識人間行路難塵勞忽起舊
縁想倒騎匹馬來長安脩鱗掉尾業已困涸轍孰與西
江瀾髮疎齒缺形將殘畏塗足躡心膽寒屈原懐沙賈
誼貶身後忠名何足觀不如宴坐碧山裏笑傲毎攜雲
月歡明朝却欲渡江去五松巖户無人闗方壺員嶠太
殊絶幸有此山容我閒


　　洛中王秀才談劉伯壽動靜慕其瀟灑作詩識
之

　　客來説劉翁嵩山跨黄犢青衣二雙鬟顏色若明玉手
攜緑牙笛隨軒奏新曲倒傾酒榼松下飲旋開氊帳雲
中宿少年富貴老安閒自道此生無不足令人慕髙標
神魄頓蕭爽何當插羽翼乘風一飛往永結斯人交逍
遙恣真賞長哦紫霞篇洞户瓊瑤響胡為戀青衫壯節
空骯髒塵埃一闗城郭卑波瀾萬頃滄溟廣明朝未作

嵩少游且向江南結魚網







　　青山集卷十二

