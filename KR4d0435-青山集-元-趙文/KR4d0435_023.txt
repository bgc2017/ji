







　　欽定四庫全書

　　青山集巻二十三　　　宋　郭祥正　撰

　　七言律詩

　　次韻黎東美江上偶作

　　帝庭江國屢相逢不覺霜毛嵗月空君奏課書雙闕下
我攜綸釣五湖東論歸學海方無迹吟到詩壇始有功
一任北風翻地起且圖樽酒暫時同

　　吉州仙都觀覽前守李獻父留題


　　乍出鋒鋩贑石來仙都忽見五雲開霓幡閃閃排真馭
珠網重重覆絳臺照水碧蓮猶未變遶壇紅杏亦新栽
劉郎去後誰行樂壁上龍蛇半紫苔

　　貴池寺照逺軒

　　碧瓦周遭映佛幢更窮眼界敞軒窓山光半擁初生日
天影寛圍不盡江詩思未容秋色亂酒醺能使客愁降
陶潛肯憶東籬菊且倚欄干倒一缸

　　追和梅侍讀題貴池寺元韻


　　寺插孤峯壓貴池幽軒占勝敞雙扉隂生廣野千山失
影落空江一雁歸安得有緣陪社客更尋何處息塵機
南來北去無時盡誰念滄浪可濯衣

　　寄題吕得中先墳懐先亭

　　亭壓全閩近冢丘四時營祀想神游毫添玉兔新成史
徳合銀潢不盡流翼翼棟梁横蜃澤林林松檟冒霜秋
榮名已往餘隂隲定有兒孫萬户侯

　　送魏汝大宣徳(唐格)


　　隔江為宰便庭幃歸去青霄結主知租賦寛平民共樂
文書清簡吏常饑始終不變温如玉離别相憐醉似泥
上國故人應問我為言耕釣老明時

　　寄致政蘇子平大夫

　　十年想見蘇夫子聞説腰金便棄官雲在皖山峯上住
龍歸潛水窟中蟠已無塵坌心休洗更有春醪盞不乾
我亦江南專一壑憶君相伴把漁竿

　　送葉聖參守九江都


　　湓浦夜濤聲動地香爐晴影碧連天樓中不負庾公賞
席上誰為陶令賢且擁旌旗飛畫鷁行聞臺閣選青錢
班春過我舊遊處門巷桃花應寂然

　　送琳長老再游浙東

　　姑溪不是留君地雪竇天台更一游玉浪濺雲泉尾活
金盤擎海月華秋將心與客無痕迹問疾何人敢對酬
我把釣竿相憶處蓼花紅影上絲頭

　　姜希哲四照軒送别


　　幽軒邀客毎凭欄景物蕭然世味閒翠碧濕烟山匼匝
光明隨夜月囘環一盃濁酒超塵外幾首新詩寄壁間
不得從容與君語片帆却欲趁風還

　　胡與幾被召訪别

　　已喜乘軺歸玉闕尚能騎馬過柴門離魂有底銷千丈
殘日無多寄一樽得路看君終直節閉闗唯我守空言
霜風素髮頻欹帽淚對桓伊不可捫

　　再游浮山呈㺪禪老


　　當年尋勝已忘還乘興重來倍覺閒赤脚敬瞻新寶藏
白髯羞對舊青山禪翁昔授嶺頭衲狂客今探樹穴環
行把生涯付妻子幻身長寄一巖間

　　寄題潘温叟林堂

　　有堂歸去容身好天上人間已徧遊逺害果能超華左
忘情却欲繼雷劉松臺風送晴空雨荷沼雲生畫巻秋
浩氣本來緣直養百年等是寄浮漚

　　和倪敦復觀梅三首


　　聞説觀梅借燭光今宵為我更開觴月來枝上冰生艷
風過梢頭玉有香羌笛幾聲傳舊曲菱花一夜照繁妝
坐中老杜凌何遜索酒題詩思欲狂

　　江月江梅鬭冷光就梅臨月舉瑤觴素娥未許風搖影
青帝寧容蝶採香迢遞一聲羌笛怨輕盈千㸃玉人妝
出塵標格情多少東閣曽令杜甫狂

　　月壓江梅似雪光史君要我共飛觴不饒桂樹輪中影
獨占霜娥鑑裏香信報春來先衆卉恨隨人去入殘妝

孔融愛客君能似席上應容處士狂

　　又同賞落梅二首

　　江梅千片惜離披更向風前把一巵冷艷不辭今日舞
清香還是隔年期客經易水忘歸處雲倚巫山欲散時
安得不吟仍不飲滿頭華髮擬何為

　　誰惜東園玉樹空且攜樽酒與君同盈盈素艷辭寒萼
浥浥餘香散曉風已許冰霜分我瑩儘饒桃杏向人紅
能詩自有倪夫子何必滁陽覓醉翁


　　題方處士巻尾

　　子陵獨往已千年處士重來把一竿治亂不同非我計
文章聊許後人看璞中美玉誰雕琢潭底神龍㑹屈盤
七世有孫方遇主風流長在㵼驚湍

　　題謝氏雙溪閣

　　謝家山下雙溪閣水逺山深夏亦凉霜練兩條初合影
菱花一鑑㵼餘光樽罍日日邀賓客倉廩年年富稻粱
更約諸孫勤問學桂科將見緑衣郎


　　重陽懐厯陽孫公素太守

　　重陽應與客登臨隔水無緣預盍簪濁瓮撥醅初泛蟻
佳人纎手鬭挼金南來縱有雞山賞北望頻興魏闕心
安得快風吹我去勇提椽筆伴君吟

　　公素送酒見及復次前韻和答

　　摻别城東秋未深相思白髮已盈簪逺分酒味須頽玉
正是秋香欲散金潤澤生民公有志浮沈末路我無心
扁舟明發穿南斗聊學滄浪漁父吟


　　送賈明叔侍御守宣

　　直節忠言久不聞堂堂今見賈生孫老姦去位朝廷正
聖母憐才徳業尊句水曉光塵不染敬山秋色玉無痕
北樓把酒頻邀客紫詔傳呼下國門

　　次韻昭掾徐子美見寄二首

　　居巷雖窮愧彼顏門無車馬任苔斑冰將合沼光容凈
鳥不窺魚意思閑蹤跡疎來唯夢往音郵漫去得詩還
浮生七十今六十早晩歸飛尋舊山


　　侵侵白髮改朱顏不比當年鬢始斑五斗可憐須茍禄
一巖猶喜早偷閒黄花籬下千枝秀紫雁雲中幾度還
萬里未歸歸便得昭州何似謝家山

　　題金陵白鷺亭呈府公安中尚書二首

　　青城突兀與雲連誰作髙亭落日邊六代衣冠歸寂寞
一番羅綺自華鮮低徊斗柄斟秋水飛舞蘆花欲雪天
直上烟霄無尺五欲要王母對賔筵

　　西望長安路幾千此亭更在賞心邊黄蘆正耐風霜老

白鷺相將羽翼鮮城竦鼇身山匝地舟排笋柱水連天
龍吟一曲斜陽下况是史君開别筵

　　次韻安中尚書鍾阜軒

　　鍾山鱗鬣奮晴雷觀裏幽軒選勝開江水北流朝海去
斗杓東轉斡春囘已將白雪傳龍笛何用黄金築隗臺
寶塔中天掛刀尺層層鴛瓦不浮灰

　　送錢朝請還臺

　　銓選相逢弱冠前竹符分得各皤然開樽且喜君尤健

問舎應輸我最先北上有心思報國南來無物載歸船
冰清世澤源流大須享人間五福全

　　蕪隂北寺檜軒

　　青幢碧蓋儼天成濕翠濛濛滴畫楹禪客自陪千嵗老
遊人時把一樽傾恥隨桃李春風短奪盡松篁夜氣清
安得鬼仙提巨筆不容左紐獨傳名

　　明叔致酒疊嶂樓

　　陵陽峯頂敞闌干三伏登臨冰骨寒山巻宿雲開紫府

水和明月㵼金湍謝公風味君能似李白篇章我到難
幸有玉船騰酒浪欲乘醉興效鵬摶

　　次韻鄒幾聖舟次蕪江見寄

　　東風冉冉送年華末路浮沈豈足嗟身著朱衣行直道
手披黄巻悟空花世塵擾擾原無實客宦悠悠没有涯
尚喜甘棠遺愛在畫船先許過漁家

　　寄題厯陽王純甫新作連雲觀二首

　　久持使節别堯天故起朱樓北斗邊勢壓江淮盤地厚

影分呉楚與雲連一聲奏笛龍虵曉八法書牌劒㦸懸
更借湓城庾家月芟除桂樹照樽前

　　聞道連雲絶世無急飛輕櫂看規模簾鈎低掛半輪月
江岸平分千里圖颭颭金船流玉液森森珠履踏冰壺
髙材自是明堂柱試作斯樓雄楚都

　　送黄奉議知白州前宰清逺

　　看君新作海邊樓氣象雄兼四五州把筆共題紅粉壁
開樽仍泛玉蟾秋喜分符竹行千里莫羨漁蓑退一丘

此别定為生死隔雪霜霑盡暮年頭

　　次韻朱世昌察院登鍾山

　　盤龍首尾壓西東寶塔稜層位正中萬古林泉流王氣
六朝冠蓋入悲風烟生城郭塵昏盡月滿沙汀雪映空
囘首臨川埋骨處後來經緯付諸公

　　次韻答光守楊公濟見寄

　　一别成都揚子雲夢魂飛斷毎沾巾金門賦奏龍蛇曉
原廟詩成錦繡春顧我漫為長醉客非君誰是廣騷人

榮分符竹歸無路盛送佳篇慰病身

　　病中先寄慎宰閻公達承議

　　松檟相望孰俊名髙才暫屈浚浦城公庭寂寂無留訟
四野熙熙有讓耕未作鹽梅調鼎鼐且鏗金玉直蓬瀛
病骸尚阻趨東閣懐抱思君為一傾

　　陪朱行中龍圖飲澄惠院二首

　　寒烟淡日滿滄洲臺榭相通一徑幽志欲吞呉嗟隔水
力能成魏宻藏舟紙窓趁曉開黄巻蒲葉涵春付白鷗

千載廢興何可問一樽濁酒更遲留

　　島嶼囘環水遶堤碧蘆青荇宻相依凌風戰艦知何處
落日遊人尚未歸細細佛香時入坐雙雙沙鳥靜忘機
史君自是蓬萊客倚遍欄干戀翠微

　　再見呉淵卿長官時年八十一

　　十七年前載酒過重來攜手喜如何壽齊八十君方健
思及妻兒我已多對檻殘花猶可賞隔簾小妓且頻歌
人間事了無憂患頭上光隂任擲梭


　　淵卿席上和李天貺四韻時與鍾離中散并予
共四人

　　悠悠嵗月走驚湍四十三時便棄官坐上得陪諸老醉
樽前須盡一生歡花含餘恨春將去棊算成功局未殘
欲向金城傳盛事新詩聊代畫圖看

　　次韻行中龍圖遊後浦六首

　　宻竹疎松鬭老蒼驚飛白鳥不成雙樓船飄忽隨朝電
佛炬青熒徹夜窓攜酒且來尋島嶼投竿那用憶湖江

君看雨過鋪晴練得句須令小謝降

　　毎欲收呉勢未任遶城鑿浦迹堪尋不知戰罷樓船散
空見春歸荇菜深一坐清風吹往事四筵白酒洗煩襟
公提椽筆詩無敵未必張遼善醉吟

　　細栁髙松緑映蒼深沈臺榭晩生凉沙邊宿鷺昏昏白
草際流螢㸃㸃光投網舟移牽碧荇採蓮人去濕紅裳
欲追逸調嗟何及雨入盃盤歸興忙

　　巨鎮還須濟世才要賓覽古笑談開蜀山迥出千螺秀

肥水長縈一帶迴猶有金城藏後浦不唯銅雀起髙臺
異時爭戰歸何處秋雁年年去復來

　　錦櫂飛飛畫舫迎焚香夾道看雙旌佳賓談笑民同樂
善政循良鳥不驚花島可憐春自舞栁洲遙覺月微明
史君一飲詩千句擲地渾如金玉聲

　　冠帶淮西第一州揚鞭得從史君遊木魚聲斷東臺曉
水荇香傳後浦秋雙脊自磨銅雀瓦宻雲時泛建溪甌
才清思健知無敵且與衰殘作廕庥


　　次韻行中龍圖思宣城

　　公愛宣城心不休當年應(一作思)夢似崔侯兩條溪水横
穿市十里昭山半在州小杜一時誇俊逸𤣥暉千載擅
風流青氊舊物雖勤請金馬新恩定再留

　　寄題玉笥觀兼簡道正求逐馬草草名逐馬謂
服之久則可以行逐良馬

　　仙梁飛去有遺壇融結工夫玉未乾一片碧烟鸞舞破
數枝紅蘂鹿銜殘雨經梅澗芝田熟路入蕭家月屋寒

晩景自憐行六十欲求逐馬問黄冠
















　　青山集巻二十三

