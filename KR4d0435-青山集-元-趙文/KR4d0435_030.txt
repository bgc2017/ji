







　　欽定四庫全書

　　青山集巻三十　　　　　宋　郭祥正　撰

　　古律哀挽

　　神宗皇帝挽詞二首

　　物物皆成化熙熙十九春壽觴方奏樂法座忽流塵遺
治前無古稱宗孰有神烟霄歧路别百辟共沾巾

　　原廟工初畢神遊竟不還鼎湖龍馭逺湘岸竹枝斑諡
號尊逾聖陵基别有山(陵去諸陵三十餘里)九重春忽暝四海慘

愁顏

　　王丞相荆公挽詞二首

　　間世君臣㑹中天日月圓裕陵龍始蟄鍾阜鶴隨仙畜
徳何人紹成書闔國傳囘頭盡陳迹麟石臥孤烟

　　公在神明聚公亡泰華傾文章千古重富貴一毫輕若
聖孔非敢猶龍耳强名悲風白門路啼血送銘旌

　　哭梅直講聖俞

　　生事念死隔歘如過鳥飛長空不留迹清叫竟何之死

者固已矣生者謾相思昭亭雪塞山相遇忘寒饑解劒
貰濁酒果餚躬自攜掃除長少分曠蕩文章期贈䝉以
大白自謂無復疑及將起草茅謹札還先馳邀我采石
渡爛醉霜蟹肥沈吟望夫曲朗誦天門詩險絶必使和
凡魚豈龍追篇篇被許可當友不當師(予嘗以師禮見聖俞聖俞不予
當也)凌晨掛髙帆公行我言歸一别三四秋音問山中稀
去年集選曹僮瘦馬力羸訪公國東門問我來何時青
芻與白飯諸子爭齎持論新復談故謂我今逾奇南還

得長篇萬里銜光輝此徳未云報訃音裂肝脾桓桓萬
人英不遇終愁羈一官止太學薄命吁可悲所嗟吾道
喪斯文竟何為譬彼卞子玉棄置汙濁泥鳳來無嘉禾
啄肉紛羣鴟彼蒼厥有主此理安無欺嗚呼如之何酸
嘶復酸嘶

　　哭夏寺丞公酉

　　齊山鬱愁烟鏡潭墜孤月佳人去不還生别成死别有
才曽未施負寃終莫雪世情多返覆美玉不如鐵無路

攀魂車隔江寄清血

　　哭子㸃

　　五嵗養育恩一朝隨埃塵琅琅讀書聲在耳猶如新哽
哽臨絶言喚爺眉屢顰永痛卑栖邑醫脈非良真微疾
遽夭殤吾家失麒麟嗥天天莫知拊地地不聞淚迸睛
欲枯腸斷鼻愈辛汝臥長夜臺我孤大夢身後嗣復誰
望有車已摧輪佳雛墮危巢異芳零短春黄泉無白日
青冢多愁雲哀絃冩悲歌弔汝冥漠魂


　　哭宗叔致政大將軍

　　文鋒困挫離場屋武略縱横勤冕旒國士傳家雖有子
將軍終老不封侯抱冰末路垂三紀埋玉空山第一秋
餘派江東藉雲䕃載瞻遺像涕交流

　　故臨川太守石公挽詞二首

　　憶昔江頭别悲歡失後期姦言誣直節枉獄累明時白
玉原無玷青天孰可欺有兒能雪恥泉壤釋餘悲

　　半道逢豺虎吞聲力已窮命從寃獄喪言有諫臣公玉

樹埋長夜金魚委斷蓬旅魂雖獲雪千載起悲風

　　陳伯育承事挽詞二首

　　海鶴冰為骨霜潭月作心要賓唯飲酒焚券不論金(公因
二子登第盡召鄉人素負公金者合飲折券二千餘緡)相望縈離恨何嗟得訃音
春囘墳草緑誰伴夜臺吟

　　二子皆攀桂一生唯好吟夜臺如得句泉路孰知音飲
態思頽玉交情失斷金奠芻何以報折盡老夫心

　　鄒宣徳挽詞二首


　　憶昔姑溪上分攜嵗月賒清標冰有骨靜徳玉無瑕不
殺居為戒傳經大厥家西山問仙籍公合在烟霞

　　靜樂疇能匹翛然几杖間有兒專使節無念落塵寰流
水歸何處孤雲去不還成仙應蜕骨誰謂掩泉闗

　　哭漳州蔡温老秀才

　　交游氣槩如君少患難扶持及我多萬里相思魂往返
一書報死淚滂沲文場決䇿終難必旅館捐軀可奈何
猶得有兒傳素業幾時歸葬舊山坡


　　楊次公侍講挽詞二首

　　力學窺前古扶經翊太平樂成天地格祧正祖宗明知
命窮猶達趨𤣥死亦生世無班馬筆誰為勒幽銘

　　孤進終難達文章誤此生纔趨王府講已夢玉樓成遺
篋書千巻招魂酒一觥空餘淮上月不到夜臺明

　　楊次思博士挽詞

　　有志吞强敵成書達帝庭長江傾學術短炬速年齡玉
樹埋蒿壤泉臺掩夜扃功勲何可問不得上丹青


　　亡友留君儀挽詞二首

　　信報君儀訃將如吾道何交游亡玉樹涕淚㵼金波三
子先凋冺一身纒病疴人生誰不死遺恨獨君多

　　壯子皆先隕親喪未啓攢病成終不愈魂散若為安結
義從今冺遺篇忍復看亭開基石處雲水想漫漫

　　弔故友呉延之屯田

　　呉老歸泉後人間未有君春深來陽草月亂采江雲孤
嘯猿求侶哀鳴雁失羣姑溪一樽酒遙酹五峰墳


　　哭亡友李公達

　　忽得凶音淚不收可憐英氣隕荒幽天垂北斗夜臺靜
虎嘯西風墳樹愁學道未行嘗自信髙名雖在復何求
謾攜一榼招魂酒獨對脩江想獻酬

　　弔黄塘寺知白上人

　　今日黄塘寺昔年知白師悟禪兼悟律能畫亦能詩舊
巻春涵瞑新墳月掩悲餘生我何有騎馬送衰遲

　　弔亡友袁世弼太博


　　自掩斯人骨西山秀色低文章驚早悟壽夭理難齊絶
壑沈寒玉空江没斷霓兒孫今賣宅感舊只酸嘶

　　三亡詩

　　榮翁(周詢仲謨)苦于學腹實五車書尤明禮樂事畫就百幅
圖獻之神宗朝不報還舊廬白頭著青衫老憤猶欲舒
佐邑曽未赴瞑目忽已殂何子(敏中仲文)稍家富恬不為利
拘執筆工詞章科第學有餘終遭有司黜才命誠難俱
今聞亦長往令我動悲吁二家各有子素業傳門閭登

科既同籍奔喪又同途李君(洙聖源)出世胄軒軒珮瓊琚
計偕冠多士場屋喧名譽晩乃樂髙隠賣藥荒村墟愈
貧愈自信純㓗不可汙天胡奪其齡否極泰則無斯人
皆舊游想望空踟蹰顧我雖未死目眊霜盈鬚近酒已
先惡趨時迹尤疎飛章乞殘骸輕舟下重湖將投永安
泊訪舊相歡娯那知死生隔三秀同時枯欲為招魂篇
悲風涕沾濡

　　擬挽歌五首


　　百年苦役役一死已休休惟我方自適妻子空悲愁滿
撙奠美酒滿盤薦珍羞我終不可起汝情謾悠悠送我
入蒿里寂寞無春秋

　　形壊影亦滅有神竟何依漠漠空木中豈知經四時以
此為長年誰人不同歸兒孫汝勿泣朋舊汝勿悲嵗月
易經過冥黙終相期

　　生前勢有殊死去分始齊且將耳目靜安用親舊啼鴻
雁任南北日月隨東西陵谷亦已變道化復何為


　　于生動以擾既死靜且潛黄土假面目青草為鬚髯榮
華春風吹憔悴秋霜霑迴嗟在世人不識此理兼

　　枯骨螻蟻餘空棺蔓草纒欲訴既無路欲窺不見天休
休可奈何達道乃自然













　　青山集巻三十


　　青山集附録

　　記二篇　賦一篇

　　繁昌建御書閣記

　　聖宋御天下垂百有餘年滋煦生息内恬外安民不知
兵可謂極治無為之時矣皇帝乃留神翰墨龍蹤天畫
充盈内府或賜近臣之家或頒名山洞府之寺觀太平
州隠靜山普惠寺所藏百有二十軸嵗久寺圮兼主者
非其人御書所藏幾不蔽風雨前太守集賢刁侯約縣

令夏君希道觀瞻之餘咨嗟省懼遂下主者於獄命達
觀禪師曇穎主之穎大葺舎宇工未既以疾求去弟子
懐賢者是為圓通大師代厥寺事益肆其力七八年間
髙甍巨棟罔不新者於是御書之閣尤甲於諸屋屬工
課督實縣之大姓楊氏緒也造深原窮茂林擇材之美
至于瓦甃漆雕之工無不求盡其妙閣成凡三十有六
楹栱桷榱棟稱之總用錢一百三十萬積工二千五百
八十役厯日一百四十八而竣實惟嘉祐三年八月既

望也後八年治平三年六月求文刻石以記之緒性倜
儻喜赴人之急難客至無不滿其意而去是以來請予
文余因樂為之記

　　青山記(當是青山白雲院記)

　　當塗有山曰青山又曰謝公山齊謝𤣥暉守宣城時建
别宅于此山而毎經遊焉廢地遺址隠隠尚存左丹湖
右長江穹窿盤礴延數十里為當塗諸山之表山之東
南脩松夾徑而上幾二百丈依岸立屋曰巢雲亭亭之

隂甃甓為磴道又十餘丈三門翼然臨于亭上曰白雲
之院院之中亭有石窟渟泉深三十尺色若粉乳而味
甘益茶嵗或大旱不竭因窟纍石為方池跨池為飛橋
以登于殿殿之北為檻面圃植金沙荼䕷延蔓而為洞
佳花美竹交榦而成林當濤明花敷之時遊人無日不
來雖太守亦有時而至也由巢雲而望則(闕)空晴明千
里一碧良田沃壤髙下而相連長溪深清囘旋而交映
行人往來飛鳥出没蓋不可以目力窮也而或雲烟晦

冥雷雨震作窓户之下咫尺莫辨居僧恬然見以為常
則院據山之髙處槩可知矣始謂之南峰院載于圖經
而無碑志可以考其建置之迹嘉祐中改賜今額我先
君金紫當祥符間為進士結友習課于南峰者久之吾
母同安郡太夫人張氏又家于此山之下子晩仕于朝
或進或退數過是院登髙逺望而思吾先君之遺風思
無可得者欹椽敗瓦不蔽風雨未嘗不感慨太息而去
至熙寧中有僧希仁始來住持未果興搆遽卒弟子懐

式者繼之式有才略不求于人而求于己一金而積積
至數千萬緡厯厯十餘年而所謂殿堂廊廡三門池亭
之屋一切新之又召良匠塑佛菩薩侍衛凡九軀金碧
煥燿冠纓飛動為一山之鎮焉嗚呼盛哉蓋院之廢興
繫乎主者之才否抑亦有其時耶宋受天命神聖繼位
皆以仁治天下好生而惡殺戢兵而惠民是以時和嵗
豐民阜于財而浮屠氏求取于民者無厭然民亦喜為
之施也於是列刹相望爭以侈大為勝事若式師則不

然因山而為望因泉而為池壯而不僭朴而不陋聚景
物之佳趣資衣冠之盛遊其興作之費一出于巳而不
求于人也得不謂之才乎浮屠氏聞式師之風者亦可
以愧矣予故為之敘其事刻于碑使後之人可以考焉

　　石室賦

　　端城之北徑五六里有巖室兮洞開其上則七山建斗
司天喉舌其下則淵泉不流渟碧一杯寢之則肌髮冰
酌之則煩心灰四旁則石乳玲瓏中蔽圓蓋窅窅萬丈

無窮其崖孰納忠兮嗟肺腑之已露孰止戈兮來兵仗
而相挨儼衛士之行列肅廷臣之序排紛披披兮蒂萼
粲樅樅兮條枚安而不可動者為梁為棟奔而不可止
者為虎為豺龜闖首兮屏息虯奮鱗兮摶雷怪怪奇奇
兮千變萬態愈眎愈久兮恍惚驚猜何人境之附近而
仙宇之秘異如此者哉蘿捲風兮窈窕養清風于昭回
或命佳客或寓幽懐考二李之勁筆皆一時之遺才援
玉琴以冩詠歎夕陽之易頽方謝事以言反眷兹室以

徘徊雲愀容兮泱漭鳥送音兮悲哀况百年之將盡邈
兮萬里奚復來















　　青山集附録

