







　　欽定四庫全書

　　青山集巻六　　　　　宋　郭祥正　撰

　　五言古詩

　　志士吟二首

　　羣材(一作士)欣向榮志士寂無託獨鳥千里飛天末孤雲
泊越女殊西子秦聲異别鶴守貞不辭貧怡怡内常樂
髙歌戛金玉其聲震寥廓

　　嵗華忽已晩志士將奈何摧車眷前修停澤無餘波知

命守窮賤脱屣南山阿出從麋鹿遊坐與猿鳥歌采菊
復采薇聊以養天和

　　聞砧

　　天潢轉斜白庭菊汎團露紈扇辭玉纎雲幄含幽素濕
螢遞疎牖寒螿鳴外户南鄰發砧響凉夕敢虚度不作
舞衣裳為君理繒絮邉磧多苦寒先秋寄征戍

　　秋扇

　　輕素裁團扇投君掌握中為君却煩暑動搖挹凉風一

朝霜飈至羅幃衾被重辭君且屏跡棄置隨斷蓬物理
古如此用捨安可窮願君千萬壽執熱還相逢

　　賞蓮

　　濯濯水中華香艶勝蘋藻英英泥中根絜素常自保房
食又堪食無一不為好乃知金仙經譬喻肆論討游焉
集賓僚賞詠固宜早一朝霜飈至莖葉變枯槁抑亦如
佳人妍媚忽衰老顧眄豈復憐棄置不足道幽懐向君
開芳樽為傾倒木末誰能搴愁烟起孤島


　　將至金陵謁曽子開侍郎

　　秋空久不雨漠漠風巻沙胡為起髙興昨夜辭山家明
投金陵郭府觀凌紫霞公解豫章榻我停銀漢槎一傾
别後言電雹鳴交加借公口中春發我枝上花又如出
地雷空山走龍蛇公能結明主我亦思無邪但驚歧路
别進退各有涯浮生能幾時鬢髮忽已華㑹合豈易得
兵厨酒仍佳慎勿學謝安捫涕空慼嗟

　　雙泉軒贈太平守梁正叔


　　開池得雙泉因泉搆華屋池中種菱荇池上列花竹與
春蘸新紅遇風搖淨緑輕鷗自飛舞纎鱗隨出縮操舟
往江海端憂龍蜃觸卷衣入山林而防虎狼欲豈如一
憑欄俯仰快心目朝吟吟有餘暮醉醉不足雙泉長涓
涓比公享天禄公歸民懐公聴我雙泉曲

　　徐子美楊君倚李元翰小酌言舊

　　南方多苦熱北地尤苦寒徐子掾招宜七載濱夷蠻楊
李仕并代毳裘霜雪殘一朝相續歸相看涕汍瀾捫涕

喚家僮草草羅杯盤念昔共庠序垂髫競癡頑及今過
六十各各嗟衰顏光隂信如馳生死無百年妻兒半凋
喪少喜多憂患吾方慕陶潛行歌眷南山山氣日夕佳
吾廬未嘗闗猿鳥相與居絲桐時一彈三子方急禄遑
遑未能閒努力佐州縣須防官長難暫當陪我醉餘事
不足言

　　寄題九江陶子駿佚老堂

　　未老已先佚搆堂名佚老與其寵辱驚何似歸未早淵

明乃吾祖此道能自保歸來無一事時時為酒惱紙帳
春風融不寐聴春鳥闗闗枝上語報我竹間曉我醉未
能起爾音一何好却笑世間人忘憂種萱草

　　復雪

　　連朝雪復雪吾獨擁紅爐樽中亦有酒不為饑寒驅目
前奚所憂所憂在村墟去年旱兼水二税多逃逋十家
九乏食往往死路衢空山嗥虎豹深淵卧龍魚飛鳥各
斂翼康莊斷行車倚門獨悲歌陽氣何時舒


　　將至壽陽謁朱行中龍圖作

　　魏臺公送我春風花落盡壽陽我訪公蕭蕭朔風𦂳且
復念殘年鬢髮安得鬒髙才久外補惠愛益不泯聊歌
古柏行歌罷仰天哂長淮白魚肥冰壺酒堪引

　　暮春之月謁廬守陳元輿待制作

　　百年憫秋霜念念流運歇一昨辭周行于今鬢垂雪幽
獨誰為扶寸心徒自折翻然駕柴車賓閎重欵謁與公
論襟期及此陽春月英英欄中花滋露正妍發濁濁瓮

中醪浮醅想芬冽朝廷用直道郡邑罕所闕嬿婉我之
友皎若環與玦良辰不同樂衰暮空惜别

　　廬陵樂府十首

　　妾擡纎纎手一拂白玉琴琴聲冩三疊寄妾萬里心朱
絃斷可續妾心常不足纔驚楓葉丹又見楊枝緑望君
君未到妾貌寧長好雲鬢懶重梳從敎似秋草

　　鴻雁殊未來思君一彈琴泠泠别鶴語折盡幽蘭心蛛
絲漫相續難繫驊騮足白日無時停雲鬢寧長緑年華

要不老不若丹青好對之雖無言猶勝種萱草

　　與子初執手效彼瑟與琴子去既不返誰復知我心寶
刀能切玉願斷金烏足留住枝上春花紅葉長緑懊惱
復懊惱憔悴變妍好不見庭中蘭埋没隨百草

　　妾身厭塵埃專心託君子感君一面眄涸轍逢秋水雍
容未經年結誓同生死胡為忽言别短書無一紙愁思
魂夢飛鵲語不成喜嵗晩君不來紅妝為君洗

　　嵯峨姑射山綽約飛行子絳唇啓皓玉眀眸漾寒水方

平與麻姑相期永不死手披黄庭經金字冩青紙胡為
謫人間離合溢悲喜妖桃凝露珠東風任吹洗

　　庭下幽花羃寒霧金鴨冷烟無一縷從君别妾駕紅鸞
望斷三山無覔處平時曲調休重舉長袖空垂不成舞
醒眼牽愁送春去獨立殘陽與誰語

　　英英玉山禾乃是鳳凰食鳳凰殊未來禾生亦何益幽
香眷春盡孤根含露寂委棄同蒿萊咄嗟人莫識

　　自君之往矣幽房守嵗華眉頭勻翠淡裙帶縷金斜魂

魄空成夢音書不到家憑誰度庾嶺和淚寄梅花

　　粉黛原知假丹書豈是真桃花初過雨溪水暗流春眼
眼隨雲斷書書託雁頻漁郎自迷路枉殺武陵人

　　不作巫山雨螺川久住家欲知冰未釋須信玉無瑕對
局拈棊子開窓摘杏花誰能諳此意紅日又西斜

　　妾薄命

　　雌鳳始營巢妖桃半敷萼憶昔嫁君時相逢一何樂朱
顏妾未變白眼君先惡君恩不下濟妾意正難託空牀

春寂寥孤燈夜蕭索哀絃時一彈彈終淚還落

　　怨别二首

　　渡江君别妾恨不如桃葉桃葉解隨君渡江不用檝妾
既不得隨渡江檝如飛自憐妾命薄江頭還獨歸一步
一囘首碧雲凝落暉空將盈掬淚和粉灑羅衣(古詩云
桃葉復桃葉渡江不用檝)

　　團扇不遮面欲君永相見胡為忽别妾船逐南風便君
行妾獨處妾復誰為主正似晩春花零落隨風雨有情

頻寄書莫令書更疎却羡路傍草到處逢君車(古詩云團扇復
團扇團扇遮人面相見不相親不如不相見)

　　代古相思

　　妾面如花開妾心似蘭花花開色易衰蘭死香不已願
持枯蘭心終焉託君子君行胡不歸兩見秋風起鴻雁
只空來音書無一紙夜夜夢見君朝朝懶梳洗不憶霜
月前絲桐為君理千古萬古悲悠揚逐流水

　　坡山五仙觀


　　天上五仙人騎羊各五色手持六巨穂翱翔遶城壁瞥
然乗雲烟諸羊化為石至今空留祠異像猶可識曽聞
經猛火毫髪無㾗跡五羊寧復来三説頗難測只憂風
雨至一朝隨霹靂君不見匡廬劉蜕之洞天萬象森羅
無一尺

　　賀姜伯耀見贈醉吟畫詩

　　蒼崕一萬丈中㵼白玉泉飛鳥度不得而我長攀緣洗
盡心地垢吟成元化篇更復有何物一尊當我前忽逢

姜伯輝爽量涵氷淵開談了無迹所得全于天便欲脱
青衫泛我江東船結交要終始相忘復頽然徑呼妙手
畫秋江霜景全氷輪正卓午照影無陂偏誰能騎蹇驢
世路空流連咄哉可以往揮手從飛仙




　　青山集巻六

