







　　欽定四庫全書

　　青山集巻三　　　　　　宋　郭祥正　撰

　　歌行

　　姑熟堂歌贈朱太守

　　姑熟太守真賢豪洗滌弊垢明官曹民閒吏竦郡無事
華堂新構臨江皋朱簷斜飛傍星漢碧瓦不動蟠鯨鼇
釀成玉液宴賓從手提大筆降風騷四時景物换耳目
萬古治亂評秋毫嗟予末坐重感激胷中茅塞時耘&KR1573;

山雞卑栖竟何取豈合鸞鳯返翔翺紫&KR1052;茸蕨味正美
鮮鱭玉縷鳴霜刀為公一飲直醉倒坐看萬室皆陶陶
誰云江南地偏小姑熟之堂天下少丹湖千里浸城東
蒲葦藏烟春渺渺牛渚對峙凌歊臺長江倒掛天門開
風吹玉烏億萬疋漢兵巻甲沙場迴有時浪止皓月滿
琉璃宇宙無纎埃帆檣隠隠鳥飛没漁歌細下天邊來
謝元暉李太白一生好作江南客至今遺恨人不知孤
雲尚鏁青山宅請公瀝酒一弔之聴我長吟壯靈魄人

世百年能幾何髙㑹難逢離别多一朝公去調鼎鼐斯
堂永作甘棠歌

　　宣詔㕔歌贈朱太守

　　使君心畫天下無構㕔宣詔西南隅曉光初散射簷桷
夜氣欲合吞江湖甓甃摩挲滑瑤玉重窓窈窕明青朱
胡生畫手出前輩素壁為寫巫山圖一條江練澄碧落
十二峯色峩珊瑚元猿老虎嘯髣髴長松瘦石寒扶疎
中間皓鶴最恬淡九霄獨立形神孤君去班春勸耕稼

君歸命客同歡娱三冬垂簾醉春瓮六月静坐臨冰壺
巴牋血色灑醉筆五字七字排璣珠和風匝地怨氣滅
險吏縮手窮氓蘇地隨人盛古今好姑熟自此為名區
君不見滕王閣庾公樓樽罍千載誇風流又不見宴寢
一詩尚不滅至今人道韋蘇州噫吁嚱四座勿歌聴我
歌宣詔之名君謂何守臣不壅帝王澤六合長靜無干
戈

　　濟源草堂歌贈傅欽之學士


　　秀氣鴻濛濟州曲十歌清池萬竿竹竹裏修椽架草堂
不羡長安買華屋春生廣野碧玉柔月擁翠嵐銀粉撲
低飛白鷺揀晴沙聞曉黄鸝囀喬木明明長劒倚太行
拂拂愁烟蔽盤谷重岡漸逺勢愈髙雲開青出分秋毫
龍蛇鱗甲雪霜洗壯士四顧空提刀隂晴萬變恣吟寫
三疊琴聲猿夜嗥君不見古來功名輸隠叟種桃採芝
皆皓首不將機械攪靈源能使形骸頗長久明公何年
歸草堂扁舟我即浮滄浪江魚有味四時美一蓑醉臨

蘆花傍男兒彼此送終畢自算此身無得失江東片月
過河陽為照兩處無何鄉

　　寄題蘄州涵輝閣呈太守章子平集賢

　　讀君涵輝記恍若登蓬萊天垂星斗數尋近地巻雲山
千里來冰壺倒景露華洗玉竇溶雪蟾光頽塵寰何處
路歧絶三十六洞森然開武夷真孫佩符印選勝得此
將金罍文章欲㑹造化手藩屏暫屈巖廊材謝公寄意
東山妓嚴生把釣桐廬臺功名談笑出千古長與泰華

青崔嵬其餘齪齪何足數百年易得成寒灰為君髙吟
豈知倦十分美酒誰相陪我欲乗風二飛往病翅零落
秋霜摧涵輝閣寧久游重瞳法堯垂冕旒側聞下詔十
六相真孫第一還瀛洲

　　宣州雙溪閣夜宴呈太守余光禄

　　陵陽三峯壓千里百尺危樓勢相倚海波不動蛟龍盤
疊玉無塵霜雪洗溪光冷浥山光潤色接金陵古名郡
青猿嘯斷四五聲白鳥歸飛兩三陣四時之景皆可觀

六月來遊膚髪寒有時下瞰北山雨只道林林銀竹竿
賢哉光禄余太守昨引佳賓列樽酒朝飲三百杯暮吟
三百首不為隂慘嚴刑誅長吐陽春活殘杇御史曽書
治績碑州人盡祝靈椿壽沈沈羅幕更漏稀燈如撒星
公醉歸絲篁前引後鼓鼙珠履交錯行遲遲丈夫得意
不為樂借問百年能幾時

　　寄題洪州潘延之家園清逸樓

　　南昌城中潘令宅清逸樓髙二千赤斜飛四角河漢躔

宻排萬瓦鴛鴦碧樓中至樂無人知掃盡寰區别名迹
霜華吹月雁横空湖水浸天秋一色㯭聲斷漁歌起西
山却在蘆花裏行客紛紛嗟白頭纓塵不解滄浪洗愛
君年少先拂衣古人歸去無今時上有明明垂衣之堯
舜下有錯落戴主之咎䕫涅中不用一簫取繚繞驛道
通犍為更看牧馬天山草澡心雪恥幽燕兒朝廷大業
昔未有志士獨往吾何譏陶彭澤阮步兵回首晉道方
飄零絲桐欲彈悲思盈豈如潘令逢昇平倚欄一醉絃

索鳴紅綃燃蜜爛華星玉人舞徹東方明

　　寄題徳興余氏聚逺亭

　　暗空風巻浮雲落萬里秋毫瑩寥廓姮娥泛月中夜來
撲撲山川銀紛薄天垂斗柄掛簾鈎地接明河浸欄角
誰傾世界入冰壺滉滉仙春迷海嶽嗟予南望未能往
小宰塵勞真齪齪感君寄我羣公篇覽記方驚子先作
詞源奔激吼波濤筆畫縱横挫矛槊搆名措意豈徒然
景物化為仁智學丈人教子惇義方宴息時來命樽酌

何當勇起挐扁舟夢寐思陪衆賓樂

　　留題潜山山谷寺

　　山如連環不可解玉溜穿崖鯨尾擺中天化出清凉宫
汗漫琉璃翠光灑回頭無路通人間毛髪森森神魄駭
長碑突兀壓巨鼇字刻雄文入模楷乃知梁僧挈刀尺
來此幽棲聊脱屣地祗掣鏁巖户開縱有堆金豈能買
粲祖傳衣當第三至今異骨藏斯巖我朝重賜七寳塔
舍利感應符至誠誰曽磨崖記名姓習之健筆深鐫鑱

盤鼉皴鱗想風槩雲霧慘淡遮松杉至寳不獨世所惜
定有山鬼長扃監願借雷公霹靂斧堅珉斫斷載以函
髙僧邀我恐忘返虎豹堪驚日將晚歸來拂榻坐虛堂
軟煮黄菁薦香飯千年遺迹安足誇幻妄非真生有涯
柰何吾勢未能已夢想長在金仙家

　　留題九江劉秀才西亭(西臨大江南瞰廬阜北見四祖)

　　南出九江城西下五老岡倐然一徑二三里流水散漫
桃花香桃花迴環蔽深屋犬吠遊人人扣竹青衣借問

來何為正是劉郎春酒熟劉郎不厭客撫掌邀我曹西
亭有榻醉可卧下臨大江萬頃之洪濤長帆出没送孤
鳥月飛不過哀猿嗥更愛雙劒峯正落南窓外天公好
仁不用武太古光鋩未磨淬誰懐邪佞心見之膽應碎
淮山在天末寒青亦相對㣲風時一來松栢搖蒼珮頃
刻神官驅黒龍汹汹興雲變明晦地勢雖髙直可驚酒
行且止䏑休嘬劉郎顧我笑為言向苦悲隂晴非汝職
不醉將疇歸歸來乎頻相過西亭把酒共君歌


　　留題西林寺攬秀亭(李公擇學士命名云李白有九江秀色可攬結吾将
此地巢雲松之句)

　　行瞻香爐峯未出二林口一區廣地如席平誰作新亭
名攬秀秀色可攬結正對香爐峯李白愛之忍去去便
欲此地巢雲松寂寥往事三百載澗泉谷草依舊揚清
風泉可掬草可擷清風灑面如冰雪閒來攜手四五人
倒盡金壺頰不熱寸心何獨忘寵榮形骸遺盡神超越
寄語世上士勸君早歸來霹靂轟車膽欲落忠憤雖死

何為哉此時竟不悟此心徒自知嵐光向晩紫翠滴杜
鵑更在深林啼試拂横琴奏流水指下忽作啇聲悲悲
來乎可柰何推琴罷酒為君歌

　　武溪深呈廣帥蔣修撰

　　滔滔武溪一何深源源不㫁來從郴流到瀧頭聲百變
誰將玉笛傳餘音潺潺泠泠兮可以冰人心胡為其氣
兮能毒淫漢兵巻甲未得渡飛鳶跕跕墮且沈天乎此
水力可任蠻血安足腥吾鐔功名難成壯心恥馬革裹

尸亦徒爾伏波一去已千年古像蕭蕭篁竹裏風來尚
作笛韻悲宛轉悠揚逐船尾如今天子治文明柔逺懐
憶昌黎氏始末縁何不相類能言佛骨本無靈可惜咨
嗟問瀧吏湘妃之碑尤近怪頗學女巫專自媚固當褒
馬聊黜韓湘妃之碑尤近怪頗學女巫專自媚固當褒
馬聊黜韓補葺須令賢者備元戎喜遇蓬瀛仙武溪探
古傳新篇東君吁嘻龍蜃走北斗挹酌河漢懸勸君莫
倚隴笛之悲音些勸君清歌兮投玉琴些琴聲為出堯

舜心堯舜愛民無逺邇君不見薰風來自南些

　　松門阻風望廬山有懐李白

　　北風阻船泊湖漘北望廬阜青無㾗晴雲自舒仍自巻
白龍欲眠猶宛轉秋空漠漠秋氣淺碧天蘸水如刀剪
篙師畏浪不敢行却憶李白騎長鯨倒回玉鞭擊鯨尾
錦袍濺雪洪濤裏霓光溢目精神閒終日髙歌去復還
飛流直下三千尺風吹銀漢落人間天送醇醪傾北斗
羣仙吹簫龍鳯吼李白一飲還一醉醉來豈知生死累

倐然却返玉皇家不騎鯨魚駕鸞車留連自摘蟠桃花
嚼花吐津染朝霞不信如今三百載頑鯨駭浪空相待

　　苦寒行二首

　　江南饒暖衣絺綌今嵗春寒人未識溪流冰合地成拆
一月三旬雪三尺去年大潦民無食子母生離空歎息
只今道路多横屍安忍催科更誅殛

　　下溪捕魚一丈冰上山採樵三尺雪人人饑餓衣裳單
骨月相看眼流血乾坤失色雲未收鵰鶚無聲翅將折

官倉斗米餘百金願見春回二三月

　　武夷行寄劉侍郎

　　平生愛山水最聞武夷好千峯巑岏月倒掛萬木隂森
春不老羣仙浮舟出寥廓未濟明河半空泊世人可見
不可攀静夜天風吹寶樂須信仙家日月長塵埃下土
空茫茫賢愚得失竟何益坐十緑髪催秋霜人感感悟
有誰早丈人尋真歸故鄉故鄉宅在武夷址山勢迴環
碧城起仙碁一局一番春幾見桃花滿流水他年功成

趨帝闕醉唤常娥擁明月照開三十六洞天玉樹瑤花
恣攀折丈人之樂其無央我今欲往親在堂側身南望
未能到耿耿寸心思夢長





　　青山集巻三

