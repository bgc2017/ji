







　　欽定四庫全書

　　青山集巻二十　　　　　宋　郭祥正　撰

　　五言律詩

　　同穎叔修撰登蕃塔

　　寶塔疑神運擎天此柱雄勢分呉越半影插斗牛中拔
地無層限登霄有路通三城依作鎮一海自横空禮佛
諸蕃異焚香與漢同祝堯齊北極望舶請南風瑞氣凝
仙露靈光散玉虹鐸音爭響亮春色正冲融眎筆添清

逸凭欄説困䝉更當髙萬丈吾欲跨冥鴻

　　將至厯陽先寄王純父賢守

　　竹馬交游早星軺㑹遇難行年均坎坷撫已共悲酸鳳
去鍾山暝龍沈洛水寒朝廷新日月風俗舊衣冠佳郡
分符印脩途振羽翰樽醪千蟻汎樓瓦萬鱗蟠直節堅
逾柏忠心赤奪丹才華僉論著功業鼎銘刋賤子初投
穽收身即棄官生涯添鬢雪嵗序走江湍造膝思陳榻
論詩愧杜壇鷦鷯信微物聊假一枝寛


　　鄭致國宣義見過小山留飲敘舊(毅夫内相令子)

　　一見翰林子悵然懐昨游盡為泉下鬼猶有水中漚(皇祐
京城之游惟予獨在)屏迹今雖久驚魂恐未收殘年唯伏枕幾月
不登樓促榻開青眼論詩慰白頭嶺雲遮薄暑江雨濕
新秋蔬飯慙無味星軺强少留㑹難真可惜老去只添
愁明嵗聞官滿髙才副帝求功名隨㑹遇閥閲暢源流
養大應知損安卑且尚柔不孤將有託吾説肯虚投

　　得瑞金暉評上人書因以酬之


　　野寺三秋别緘書一度收青開今日眼白盡昔年頭髙
義嗟難得勞生苦逺游新亭名六以真妄復何求(上人書云
林間新作小亭名為六以)

　　寄題六以亭

　　以幻聊觀幻亭將六以名隔林風籟息滿地月華清不
動超干刼隨縁度一生有時拈榔標劃斷野泉聲

　　立夏日示陳安國宣義

　　昨日春歸盡輕衣畏暑侵落花空眷影新葉自成隂書

永惟便睡蟬清稍伴吟小團宫様茗分酌莫辭深

　　攜酒就陳安國隠居小酌

　　家住逍遙國門無車馬音十分消睡茗一寸已灰心春
去花應盡潮生岸恐沈徑須攜飲具來傍茘支隂

　　同崔員外訪陳安國隠居

　　共出塵埃外來尋董監家未能穿草屩且欲駕柴車谷
斷雙橋險門荒一徑斜客心聊為洗石鼎煮新茶

　　書尋真觀王契元先生祠堂


　　久悟尋真訣應為蜕骨仙壽齡過九十功行滿三千舊
話皆如約(八年前先生見予約以九十二嵗前尚可一見)知心信有緣相思一
盃酒和淚灑雲泉

　　寄九江陶子駿通直

　　家住廬山脚堂開佚老名清朝知止足白髮慰平生日
月歸千載乾坤付一觥曽逢金馬客喚作小淵明

　　寄題程信叔朝散先墳思成堂歸真亭二首

　　水聚山仍合營祠搆一堂丹青瞻邃表簪笏遍諸郎烟

雨和春暝松篁浥野(一作絶澗)香命書連嵗下潛徳發幽光
世澤從今逺音容杳莫期桃源春去後華表鶴歸時月
慘烟雲晦風生竹樹悲登亭還灑涕千載景豐碑

　　題趙康州石聲編後

　　一賊鳴銅鼓孤城隕使星形骸糜矢石忠義貫丹青皎
皎張巡傳(聖俞表)新新李子銘(荆公誌)吾詩愧㳙滴何以助
南溟

　　宿廣善院


　　峻嶺隔人世深雲藏寶坊龍鱗蟠碧瓦虹影卧雕梁道
濟三塗苦齋餘七日香炎天蚊蚋絶此地信清凉

　　謝賈明叔侍御見過弊廬

　　不是少陵客寧煩謝子過雨昏窮巷栁風折小池荷至
論鏗瓊玉幽情愛薜蘿(公屢愛陋居幽僻)朝廷容直道予亦樂
漁蓑

　　和胡與幾承議藏雲山雲際寺留題

　　山路入雲際山深雲更深老龍方晦角秀木不依林溪

溜冰生面泉泓月作心何須長抱石天下望成霖

　　上已席上有贈

　　眸子剪秋水丹青畫不真誰知上巳日忽見澣紗人姑
射長留月桃源别有春地衣新様錦羅襪不生塵

　　賈侍御同游石盆寺以白玉船酌酒

　　共訪青山寺仍翻白玉船不憂身墜馬先覺口流涎水
鏡初涵月雲峯半倚天新堂雖未就詩思已飄然

　　寄漳州陳昌國解元


　　為問陳昌國醇醪幾度春海中消息斷(予飲器名酒海舊詩云感君添
我海中春)枕上夢魂頻舊恨隨流水新吟待故人何當騎鹿
去重笑九溪濵

　　送褚南翁赴潯幕

　　學行從來著官臨益有規衆人皆信謗惟我獨無疑萬
里還趨幕三年且待時烟霄歧路在晩達未為遲

　　送劉彦思推官

　　入幕三年久還家萬里遙道孤誰汲引政善衆歌謠北

夢君方穏南魂我未招官醪不許買别恨幾時銷(郡禁官務
不得賣細酒)

　　謝倪敦復惠酒

　　江雨今朝霽柴門爽氣髙病餘逢七夕書至得雙醪飲
徳知無盡論心敢憚勞鳳團分賜茗持以報詩豪

　　喜胡展誠改官南歸

　　聞道扁舟至南歸得意人拜官臨百里増禄慰雙親所
養應趨大能廉不患貧山家一樽酒聊為拂京塵


　　何明道宣徳話所見龍作四韻志之

　　跬步雙龍起驚嗟莫遁藏冰鱗搖白影火鬣縱紅光穴
地遺涎在排雲曳尾長不逢呉子畫想詠獨難忘

　　送南劒王倅奉議

　　何幸一身老親逢三世賢文章吾已盡閥閲爾能傳歸
劒光生夜層樓影插天課書登善最漢殿席應前

　　和劉漢陽見寄郎官湖佳作

　　出郭湖光滿轉山湖影凉得名因太白起廢自劉郎石

鏡三更見荷花一丈長客來籌往事蘭草死猶香

　　和劉漢陽浩然亭

　　磴道通絶頂登臨懐弊廬山雲數峯斷江樹一行疎舊
史名空在新亭畫不如自迷姑孰釣深愧漢陽書雨中懐倪敦復因以宻雲團寄之二首

　　曲巷無人至幽居覺日長數聲猜舊燕一縷惜殘香著
雨花枝困欹風栁帶忙夢魂招不得惟是到君傍

　　三載久相依看看歎别離可堪江雨隔空對野梅悲息

迹無人問因禪與物違宻雲新様茗封送習家池

　　和朱行中龍圖游澄惠寺

　　一水碧漪漪更逢烟雨微草昏千步障松掛六銖衣冷
翠光爭滴殘紅濕不飛自憐詩句拙空伴史君歸

　　夏寒

　　三伏當炎熱翻如九月天晨興重衣裌夜宿盡防川船
撼江聲怒樓侵雨氣纒白頭悲世態何以度殘年

　　元輿待制招飲衣錦亭


　　宿雨消殘暑嘶蟬引素秋吟悲宋玉賦醉倚仲宣樓衣
錦平時樂藏舟戰國愁蜀山斜照盡歸興尚遲留

　　元輿待制藏舟浦宴集

　　聖世銷兵久樓船不復藏清瀾浮桂檝紅袖薦瑤觴荇
菜風牽碧荷花雨迸香孔融真愛士寧厭禰生狂

　　合肥逢清璉上人(即圓通慎禪師弟子)

　　閩國衣冠後羌廬法性師江河傾辨説冰雪凈容儀塔
影龍蛇䕶松聲猿鶴悲門人忽相過話舊涕空垂


　　癸酉除夜呈鄰舎劉秀才

　　六十明朝是今年此夜除勞生一樽酒陳事數行書臘
逐燈缸盡春囘律管初不愁家信斷安穏藉鄰居

　　夜泛麻湖

　　片片冰消後盈盈月落初舟輕風勢急水濶雁鳴疎生
事長飄泊愁懐自巻舒還憑過江夢一為省吾廬

　　保寧寺靜軒

　　隠几得真樂此軒深復深衆喧從過耳一法不闗心雨

止溪添漲風行竹亂隂誰云非對動吾欲冩瑤琴

　　風

　　颯颯來何處空巖虎一聲蕩搖神女態飄忽楚王情有
力疇能禦無根長自生掃除天際霧為放日車明

　　冬夜泊金山

　　寒野雲隂重新冬客意忙道途無處盡嵗月有時長流
落隨江海崩騰避雪霜還投白蓮社清凈萬緣忘

　　寄致政徐丞二首


　　為問徐夫子歸歟樂幾何宦情今日盡野興與雲多供
佛延親壽開樽許客過終期卜鄰去松下按(一作接)長哦
為問徐夫子身閒心若閒一樽陶令酒十頃謝家山雲
外冥鴻去松顛獨鶴還令人起髙興從此卜追攀

　　送叔父入川

　　霰雪滿江海破帆風易吹從今孤鳥興不及共巢時讒
謗寧須辨神明豈易欺峽山雲木老莫動故園悲

　　送人赴巫山尉


　　薄宦杳何所令人重别離暮天歸鳥盡濕櫓渡江遲神
女十分色襄王萬古悲到官無盜賊覽古數題詩

　　送許秀才二首

　　許子來何謂還家興未忘青山聊自愛白路不知長皓
雪飄詩句寒星動劒鋩嗟予倦塵俗無術接翺翔

　　西風吹落葉片片旅人心半夜有歸興明朝雪滿簪濁
醪聊惜别精藝少知音草店青山外解鞍孤月沈

　　送衡武陵赴闕


　　夫君老文學國士盡知音往奏相如賦休憐阮籍吟一
樽江上酒千里日邉心人問武陵事桃花春水深

　　采石觀

　　江水流還(一作環)合山形到此孤突然樓閣聳疑有鬼神
扶門外橋蹤在沙邉王氣無我來何所得石上採菖蒲

　　康王觀

　　路絶蒼崖險橋横大壑飛花殘啼鳥去雲重老龍歸劒
珮塵埃化冠纓繪塑非客來空悵望魂斷夕陽西


　　三妓顧予幽獨戲作四韻

　　忤俗遭羅網何縁即掛冠閉門誰復過獨酌豈成懽客
久添衰疾春餘尚苦寒幽花雖入眼不似故園看

　　贈臨江守范希逺龍圖

　　傾蓋相逢晩開樽上小樓感時心尚壯欲語涕難收神
主方思治英才悉應求邦畿分使節玉陛邇宸旒溫宻
親聞詔精忠屢獻謀養兵能足食行縣必寛囚舜日期
無盡堯雲遽莫留鼎湖龍化影銀海雁沈秋事畢身先

貶名髙衆所尤一麾甘去國千里謾承流兄弟皆朱紱
雙親未白頭遭讒雖坎坷安命亦優游雪意饒冬暖灘
聲奈客愁須君作霖雨終附濟川舟





　　青山集巻二十

