







　　欽定四庫全書

　　青山集卷一　　　　　宋　郭祥正　撰

　　楚辭體

　　補到難(并序)

　　真陽有山削立出江上隂翳其外軒豁其内名為碧落
洞天唐周夔羽皇題文命曰到難言其去中國之逺而
賢士大夫之所難到也詞則麗矣然未能盡碧落之狀
予取其言而補之題曰補到難篇云


　　到乎難哉碧落之洞天上有嵐壁之瑤局下有澄溪之
碧瀾碧瀾之下寸寸秋色目窺之而可量手搴之而莫
得竇容光而練飛巖漬隂而乳滴如長人如巨虵如翔
龍如鏌鋣如倒植之蓮如已剖之𤓰如觸邪之獬豸如
蝕月之蝦䗫或斷而卧或起而立或欲鬬而摶或驚顧
而呀若斯石也吁可怪耶何詭絶之異觀嘗置之于幽
遐到乎難哉長蘿美秀瘦木竦直香櫻寒而自媚名槩
詢而鮮識烟霏霏而引素雲悠悠而奮翼亟模似其變

態已滅然而無迹崩澌逺響罄落瑟續聆之愈深詠之
不足欲幽棲而忘返尚徘徊而眷禄彼寧待乎世人蓋
有要于仙躅到乎難哉信夫到之難也匪到之難知樂
此以為難知樂此矣能久處之又為難余故補到難以
題篇些

　　巫山送呉延之出宰巫山

　　送子之邑兮山之峩峩繄物之可賦兮曰如之何虚徐
怳耀兮匪車匪馬匪足匪翼兮奮于巖阿薄萬象兮周

四海爛五采兮揚天波倐然悄然以自斂妥輕素兮縈
翠螺容與兮窈窕行止兮委蛇吐兮若英攢兮若葩聚
若白蟻散若楊花爰有靈依兮遂異于他對之自然又
不可求逐之無迹愴我離憂上下無窮變化周流亂曰
綿延夭矯兮竟何補贊天工兮濡厚土舒則有時兮卷
則有所不為神女兮而為君子

　　山中

　　風蕭蕭兮雲藹藹泉淙淙兮石皚皚禽驚人兮逺飛去

以復還客醉其間兮殊不知為冠帶髮被衣頽以自顧
兮誰為吾仇山花為我一笑兮山草為我以忘憂嗟世
人之愚兮竟營營以何求求百年之寵榮兮取萬世之
奴囚怵讒舌之甚兮尚毁孔而謗周咄何得而何失兮
孰為馬而為牛歌數作兮飲未休石駭以走兮泉凝而
不流起挽石以道泉兮爾何我叛吾將去乎世兮結爾
以長年之遊

　　招遯


　　遯兮樂歟吾能為子言之山髙水長兮遯嵗月而忘歸
朝採木兮遯而食暮葺蓑兮遯而衣雲徜徉兮出岫奮
吾心兮與期日躅躅兮行天弔吾影兮沈西委吾形兮
自信豈塗檢之詰曲兮能屈伸而騖馳遯其樂兮吾能
為子重言之林之深則鳥獸遯而樂水之深則魚龍遯
而樂帝者之道備則生民遯而樂遯將獨樂乎哉吾弗
與也于是作招遯之辭辭曰來(句來音離)馬肥馭良兮遲子
以歸虎豹齧人兮胡獨為宜朝有好爵兮廩有好禄遯勿遯

兮于斯之時

　　言歸

　　休歟歸乎何為而言哉予七齡而孤兮託慈育以茍生
捉手以筆兮口授以經緒先子之素訓兮夜未央而丁
寧既束髮以就學兮入必問其與游聞道之進兮曰使
我以忘憂課蠶而織兮紉衣以先汝使弗墜業兮我勞
而汝處慨薄徳之眇末兮今愈壯而不揚吾母耄兮戀
故鄉雖得邑而禄兮曽寤寐之弗遑與音問之吉兮孰

若朝夕而在傍誰縶予足兮眷白雲之徜徉還印綬于
有司兮賢守足以往訴將俟代而返兮念嵗月之云暮
休歟歸乎春山崺崺春水瀰瀰春蒲濯濯春魚尾尾吾
親在前吾子在後飲甘滌潔以介眉壽

　　廣言歸

　　子將歸兮而有言徳眇薄兮言弗見信(音伸)孝乎為孝兮
友于弟晜奚為為政兮予之所存慨日月兮往而不返
吾親八十兮事之云晩朝廷清明兮予忠曷施道弗行

于家兮何以敎吾民之為哉嗚呼耕吾土兮足以食條
吾桑兮足以衣予奉親兮孰不可樂予治身兮尤以為
宜蹇何憂兮何思恬無悶兮無知休歟歸乎以退為進
兮予發諸誠乎賢誰弗信乎

　　泛江

　　嵗在庚子月惟孟冬蹇予職事鼓楫長江感慨其懐而
為之辭云士有以處兮無畝以耕眷餘緒之尚抽兮慨
慈親以遲榮徐虚縮瑟以内習兮予實愧乎先民之心

惚怳惻愴其不得已兮被命于九江之潯戴皇天之休
兮廩足以飽度白日之難兮誰察予情汹汹兮北風怒
浪兮滔天撫慈膝兮出門淚漣洏兮就船事將有責兮
死豈予之所畏蓋忠未足以盡報兮孝未克以自信惟
行止之坎坎兮適簡罪以冀生度白日之難兮誰察予
情蛟囓齒兮岸摧蜃矯首兮渡分妖鱗怪鬛曽莫識其
名兮怒谺牙以相矚數將傾而還復兮予委命乎上靈
幸生全而就泊兮夜風止而月吐曠上下之澄澈兮適

縱觀乎琉璃之府北斗揚光兮百怪潛伏岸芷露翠兮
汀蘭放芬起予思之無窮兮既跼影以自慰又苦辭以
招魂辭曰始凶終吉魂兮歸來奚往而失

　　殤愁

　　氣氛氛兮隘如魂颺颺兮寧居慧言在耳兮疇能捨諸
異質沈壤兮委夫頑虚鴻雁零飛兮若獨何趨蘭茞早
悴兮天孰與辜雄嘷雌啼兮巢失佳雛天地黯黯兮風
雨呼呼旐翩翩兮導衢夜冥冥兮冰殊樽有醑兮鼎有

魚享弗享兮日月云徂

　　醉翁操

　　泠泠潺潺寒泉㵼雲間如彈醉翁洗心逃區寰自期猿
鶴俱閒情未闌日暮向深源異芳誰與搴忘還(泛聲同)瓊
樓玉闕歸去何年遺風餘思猶有猿吟鶴怨花落溪邉
蕭然鶯語林中清圜空山春又殘客懐文章仙度曲響
㳙㳙泛商囘徵星斗寒

　　古思歸引(石季倫有其序而亡其詞)


　　昔人思歸兮宅林藪之邃深阻長隄而臨清渠兮芬翳
翳以交隂有觀閣池沼兮通泉溜而附嶔崟蹇美羽之
翔集兮嘉魚樂而浮沈時則命宴于芳晨兮連親戚與
佳賓執樂而侍兮列秦趙之艶人管絃奏兮歌悠揚而
絶塵漿蘭桂兮羞肴珍左琴右書兮助為娯而養真又
期于不朽兮志慠然而陵雲孰與婆娑于九列兮顧牽
羈于繁文曲有絃而無辭兮述予懐以自信(申)歌曰日
轂馳兮老將至鑠外紛兮中系累歸去來兮予之思放

吾形兮聊逍遙以卒嵗

　　補易水歌

　　燕雲悲兮易水愁壯士行兮專報仇車轔轔兮馬蕭蕭
客送發兮酌蘭椒擊筑兮喑咽歌變徵兮思以絶易水
愁兮燕雲悲四座傷兮皆素衣歌復羽兮慷慨髮上指
兮淚交揮又前為歌曰風蕭蕭兮易水寒壯士一去兮
不復還

　　思嵩送劉推官赴幕府


　　我思嵩兮三十六峯之葱蒼雲霞卷舒兮紛五色而爛
朝陽𣺌羣仙之不可見兮時有鸞鶴雙翺翔窮崖斷壑
兮飛泉吼怒舂琳琅儼脩松與美竹兮碧離離而低昻
考周室之卜世兮顧八表為中央天乃寵于吾宋兮六
陵相差而永藏惟傳祚之億萬兮豈八百以為之長引
伊洛之二水兮聿通汴而注揚囘黄流于故道兮滅湍
射而汪洋横星橋于河漢兮紫闕峙而煒煌列槐植之
行(杭)秀兮厯五代而經唐承太平之雨露兮幸不遭乎

伐戕為衆木之耆艾兮如羽蓋之迭張慨離彼而適此
兮亦出處之靡常既寓情于物表兮獨思嵩之未忘忽
有客兮鼓檝言别我兮靈羊將度庾嶺沿濤江涉淮泝
汴入幕乎洛陽詞氣有餘頓挫鏗鏘誠南士之穎出然
未始離乎炎荒請陟嵩而逺覽循今古而徜徉矯垂天
之翼粲瓊瑤之章于是被詔音登玉堂返眎乎羅浮朱
明如棄魚目而懐夜光也

　　王逢原哀詞


　　追髣髴兮故國之髙丘與子之相遇兮聴其言而若秋
雍雍而肆兮嚴嚴而收樂我之心兮以遨以遊予將娶
兮于南州莫克從子兮翻自省以幽幽川陸兮沈浮日
月兮再周云子之長逝兮愴我之深憂子不可見兮道
將誰求彼蒼者天兮胡慘胡讐奪子之速兮使不位于
公侯雖窮徳之特立兮弗與世以綢繆嗟坎水之未盈
兮竟何澤以休休瘖予之聲兮血予之眸猶不足以止
兮靈何在而薦羞惟永絶兮奈何悵平昔兮悠悠


　　徐孺興哀詞

　　嗟乎孺興之不幸兮上有髙堂白髪之慈親孝不克以
自信(平聲)兮魂將逝而復返目冥冥而莫勝兮顧天命之
予(上聲)短業脩脩兮志與道配寂不少振兮遽沈幽而終
蹇蘭未芳兮先凋月將昇兮俄隕孺人囂囂兮追話言
之弗足夢悠悠兮魂去來而數(入聲)蹙撫稚子兮秋夜長
暗明璫兮摧腕玉魂何知兮興予之哀體與道化兮嵗
月徂而屢周情纒綿兮若俱往則已矣詞不足以盡寄

兮託餘思于江流

　　留君儀哀詞

　　南漳留定君儀才行之士也嘗有徳于予今其卒矣故
為之詞以哀之

　　懐伊人兮漳水之湄爰結好之初兮予方出乎陷穽之
羈縻彼知予之横罹兮眷煢煢而弗支氛侵侵而襲人
兮子獨贈我以蘭芝芳芬芬而爽吾衷兮雖厄窮而弗
疑言㳙㳙而洗吾耳兮寂塵聴而凄其炊嘉黍而納吾

腹兮使朝則忘饑采薜荔為予之服兮慨前脩之可追
脂吾車而秣吾駟兮造仙的之幽奇煮甘溜而茗酌兮
珍盤進乎離支唱則和兮迭指摘其醇醨同底于道兮
遵聖渚為之歸聊容與以卒嵗兮曽弗察乎白駒之騖
馳泊中吉而啓行兮觴桂漿以違離惕南北之緬邈兮
蹇形影之頽衰歌激揚而再發兮淚浪浪以沾衣馬悲
鳴而仰顧僕弛負以増欷行雲住而黯慘去鳥返而低
迷嵗聘介而一至兮孰敢為之後期幸再往而再復兮

釋予心之思也忽承訃以躑躅兮行不知其所之也嗟
若人之藴美兮天其奪之速也蹇松柏之枯折兮惡植
則滋以榮也考大空之役物兮必善摶而化之也將為
麟為鳳兮對明世而出也將為蘭為蓀兮芬馨香而薦
上帝也將為江為河以濟舟也將為雨為露而澤物也
將復為人兮英華于士林也將為仙為神兮自適于逍
遙之境也嗚呼以甚塞之懐兮測乎無涯之朕以有限
之情兮導乎無窮之悲嗚呼其有知乎其無知乎吾其

能久乎吾將從子于重泉之游乎吾又何詞之哀乎

　　山中樂(并序)

　　歐陽公有山中樂三章送惠勤師歸杭後四十年勤師
之孫元竦上人頗好吟詠從予遊且言思歸舊栖因擬
山中樂一章以勸其歸其詞有同有不同亦各言其志
也必有讀者能得之

　　歸乎樂哉山中之樂兮其樂無窮藹葱蒼而杳巑叢兮
眷青瑤之諸峯琉璃一碧兮湖波止而溶溶層樓相望

曲徑相通魚龍轉影于汀瀾之際鐘梵答響于烟雲之
中鳥嚶日暖兮花氣濛濛搴宻葉而成幄兮風颯颯而
吹松巖谷玲瓏霜木落也玉宇浮空冰澌凝也天髙月
朗兮定省乎華嚴之境雷奔雨驟兮作新乎水墨之宮
達僧擬王孫之葬(圓法師)逸士(林逋)躡淵明之蹤方爾祖之
得名兮考其言于廬陵之醉翁曰嗟世之人兮曷不歸
來乎山中山中之樂不可見今予其往兮誰逢後四十
年爾復好吟逺遊不反求我之從勸爾之歸兮栖老乎

山中爾之材兮甚良當自適其無庸之庸違世絶俗黜
明塞聰山中之樂兮乃可以久非我與爾兮誰同

　　石室游

　　端城之北徑五六里有石室兮洞開其上則七山建斗
司天之喉舌其下則淵泉不流渟碧一杯窺之則肌髮
氷(去聲)酌之則煩心灰四傍則石乳玲瓏中敞圓蓋窈窈
萬丈莫窮其厓孰納忠兮嗟肺肝之已露孰止戈兮束
兵仗而相挨儼衛士之行列肅庭臣之序排紛披披兮

蒂萼粲樅樅兮條枚安而不可動者為梁為棟奔而不
可止者為虎為豺龜闖首兮屏息蚪奮鱗兮摶雷怪怪
奇奇兮千變萬態愈眎愈久兮惚恍而驚猜何人境之
俯近而仙宇之秘異如此者哉蘿卷風兮窈窕春漬芳
兮不迴或命佳客或寓幽懐考二李之勁筆(邕紳)皆一時
之遺材援玉琴以冩詠悵夕陽之易頽方謝事以言返
眷兹室而徘徊雲愀容兮泱漭鳥送音兮悲哀况百年
之將盡邈夫萬里奚復來


　　逍遙園(并序)

　　筠州之城西有園名曰逍遙因山而得名今鄒君幾聖
大夫之所有也予作逍遙園一首以贈幾聖云

　　逍遙有水一溪有竹三畝蘭芬菊芳松老石瘦堂居其
中亭列左右菲菲兮春榮隂隂兮夏茂孤猿嘯兮秋夜
長空桑嗥兮冬雪晝山之名兮人莫知公為主兮天所
授其或要佳賓酌醇酎清吟得韻兮非人世之絲篁屬
筆成篇兮發天機之錦繡方且登髙臺挹逺岫俯仰羣

仙咨詢遐壽脱輪蹄之縈服烟霞之秀于斯時也一舉
九萬兮吾不知其為用嗒焉自喪兮吾不知其為偶翛
兮窅兮非無之無寂兮息兮非有之有無何亦何得而
名有竅則竅遽能久至若聴出于垣觀入于牖此鄙士
之常習又安得與夫逍遙主人而為之友也哉

　　孤雲寄潘延之先生

　　望孤雲兮山之巔漭弗雨兮何油然送孤鴻兮海之涘
髙舉翼兮游無邉彼君子之如似兮脱世俗以不返奚

無悶而止兮又放意以窮年川有航兮陸有馬園有佳
木兮池有芳蓮坐卧兮白日笑歌兮朱絃客至止兮樂
我之樂豈公侯之下兮曽弗擇乎愚賢僕夫以耕兮妾
女以織恬弗愧兮我衣我食神仙之逍遙兮固不得以
見之君子之宴息兮舉斯世以誰敵嗟世人之自徇兮
莫知其求勢得而傲兮勢失而囚靡後先之思兮孰進
退之由茍嵗月之徙兮託冠帶以包羞惟勇子之從兮
貧未足以自周匪妻子之累兮實吾親之憂慨負重兮

執熱慕坦跣兮臨流

　　采薇山之巔贈張無夢先生

　　先生曰采薇山之巔兮吾非求為之仙吾無一畝之宅
一丘之田饑食山之薇渴飲山之泉巖為吾居兮鹿為
吾馬吾豈不足兮翺翔乎山之間彼世俗之混混兮嗟
苦短之白日此一身之悠悠兮聊自樂以窮年彼塵埃
之荏苒兮此雲烟之綿聯誰謂才之大兮慨匠氏之弗
取吾獨幸其弗取兮森葱蒼而自全粤吾君之為治兮

三王之聖而吾相之為輔兮伊周之賢吾父吾母兮皆善
終以天算進何憂而退何憾兮養吾氣之浩然弟子進
而贊曰采薇山之巔兮其樂也如此衣曳曳而情飄飄
兮願執轡而往焉




　　青山集卷一

