







　　欽定四庫全書

　　青山集卷十四　　　　宋　郭祥正　撰

　　長句古詩

　　前雲居行寄元禪師

　　憶雲居乃在匯澤西南脩川之隅山盤盤兮石門屹立
磴道絶飛瀑萬丈淙冰壺雲沈沈兮方晝而忽暝古木
交錯兮藏鼪鼯攀崖欲上復自止投險却憶騎鯨魚崖
向時復造平野絶頂乃有百頃之膏腴羣山下瞰若聚

米殿閣枕藉非人區露華洗出太古月桂子搖落隂扶
疎清風欲借羽儀展穢念頓覺秋毫無老禪底事不度
我紅日東上還驅車如今正似武陵客放舟已逺嗟迷
途青春一往二十二白雪漸變千莖鬚西來忽遇歸飛
烏青紙逺寄黄金書靈茶香味勝粉乳滿篋所贈遇瓊
琚玉川七椀喫不得灌頂未識真醍醐南暹北訥惜已
死唯師秀出孤峯孤潛深隠宻自得所豈不憫我棲榛
蕪倒影射巖猶入石異日三椽容野夫


　　後雲居行寄和禪師

　　我所思兮歐山之顛白石蒼木蔽窺而隔世兮路通乎
兠率之天層樓複閣觸峙絢爛往即造兮雲渤興而澶
漫徙倚恍惚若奪吾魄兮聊枚睫以盤桓徐風生而霧
散卷綃縠于林端洎天清而日上兮瀑峻飛而潺湲畜
而為潭泄而為澗運之以車兮盈乎大田然復度石橋
登重門睹篆玉之榜謁金仙之尊徒衆五百龎眉皓首
形儀靜而不雜兮語言要而不煩齊興止以鐘鼓兮善

後先而靡難舉正眼而諦瞬兮了無一法之可觀寂兮
樂兮妙復妙兮其惟真如之禪我請棄冠釋帶以投依
兮師則指乎未契之緣于是曳屣却步循磴道而復返
兮嵗眇眇而屢殘觸網羅以系累兮方傷羽而戢翰悵
昨游而欲再兮庶已創而復完亂曰疇將歸兮卧龍之
室依人道師成佛而出

　　贈潛山伊居哲先生

　　伊君頭戴星文冠遨遊五嶽何時還結茅却在潛山裏

閉息自養丹田丹聞説年齡七十九髮如鵶青亦稀有
生平讀盡道藏書寓興成詩僅千首清風生我太古絃
彈罷時傾一壺酒門前手植數本松看爾凌雲比予壽
髙奔日月瞻玉京隂氣鍊盡陽氣成行聞北帝呼六丁
紫書下詔鸞鳳迎潛山空留千載名白雲不斷溪長清

　　贈桐城青山隠者裴材

　　青山為主身為客主人借客青山宅白雲自在千里飛
長松不換三冬碧藤枯誰與冩作龍龜老何年化為石

落花隨水眷深源鳴雁過江悲晩色家無妻子心無累
頂冒寒霜踵藏息月明舞影聊盡歡一㸃塵寰不留迹
倘來軒冕真可嗟朝為公卿暮遭謫屈原賈誼爾為誰
問君何似青山客

　　寄劉繼鄴秀才

　　憶昔重遊樂尋春之宛陵天機織出萬山錦虹橋倒影
銀河明游絲縈空白日暖好鳥亂響清風生疊嶂樓中
索美酒坐上客子皆豪英諸姬合雜卷絃管一人妙唱

為并瓊玉板斜開厚冰裂鴛鴦索拍秋波横酒盞貪歡
不知數夢入瑤池逃宿酲誰知一别萬事錯荷衣倒著
來江城青雲散盡落青野長絲掣斷無長鯨鄉山好在
却歸去當共故人吟此情

　　題杏山阮氏髙居

　　仙翁得仙朝玉皇當時種杏盈山岡傳聞落英堰流水
毎到三月溪泉香白雲霏霏出幽谷獨鶴沈沈唳喬木
寒潭深處睡蟠龍靈草芳時躍青鹿丈人何年居此間

詵詵孫子如芝蘭抱才求進十五六亦有隨計鄉書還
步兵傲世逸千載誰道風流至今在軟炊玉粒烹黄雞
客子雖多竟相待我愛長吟登好山到此便欲辭塵寰
可能築室輒延我為君鍊熟黄金丹丹成大笑分一粒
坐令緑髮囘朱顏浮生百嵗不早悟日月擾擾空循環
(杏山葛洪種杏煉丹之地)

　　銅山寺

　　田塍行盡蒼山轉溪水滔滔晴曝練馬蹄怯石鞭不行

十步九蹶令人倦黄昏到寺亟就榻山僧苦來邀我飯
香粳新收野菜肥一飽令人百憂散篆香欲盡象燈暗
林聲敲敲苦霜霰暫來福地能清虚何用致身居諍諫

　　隠靜寺

　　門横大溪溪凈碧人不捕魚魚穏潛哀猿長嘯霧垂地
饑虎一聲風動簾金仙像古苔蘚剥鐵磬夜敲規矩嚴
道師達性傲時輩不信書生來養恬

　　碧霄峯下車輪停道師未返誰逢迎山雲著地雨正急

春水滿田人不耕饑虎嘯風大石裂倦鳥喚雛深澗鳴
客心欲去且復止坐飽香飯餘何營

　　浮丘觀

　　仙翁得仙二千載滄海變田田變海浮丘却接番禺西
鐏跡蒿痕至今在朱明之門敲不譍荆榛滿地誰重興
史君舉意要卜築樓觀矗雲如化城李白騎鯨下蓬島
嫦娥洗月來滄溟相逢且勸百壺酒蟠桃結實何時成
史君自有神仙骨往往前身尋舊物手探樹穴求玉環

肩拍洪崖猶髣髴更提椽筆揮長篇至理直欲追𤣥元
行當跨鳳返金闕囘首番禺空紫烟

　　明皇十眉圖

　　明皇逸事傳十眉正是唐家零落時霓裳曲調雖依舊
阿蠻終不似楊妃畫工貌得非無意欲使流傳警來世
翠翹紅粉尚爭春隠約香風起仙袂六龍真馭竟何之
泰陵荒草長孤狸空將妙筆勸樽酒醉覺人間萬事非

　　九疑山圖


　　噫吁嚱九疑山色何雄奇坡陁詰曲不足狀九峯萬丈
排天扉嶄嶄儼若九老坐乾顛坤弱能扶持崖囘時復
見華塵原本旋有山經題白雲綿聯芳草歇拱木夭矯
狂風吹上有源源不絶之寒泉下有沄沄不斷之深溪
初疑青銅照碧落忽見雲漢飛虹霓丹青畫出尚如此
而况高步窮嶇崎或云重瞳一來不復返二妃血淚斑
竹枝惜哉不經孔子辨後世誰能公是非堯非幽囚舜
不野死堯崩民如喪考妣舜非游仙而幸此羣猪聳耳

聴童子游人擊之變風雨見豕負塗聖所惡仙人䕶之
亦何補我知神仙術已卑但愛此山雄而奇背圖南望
未能到髙吟盡日長吁嚱

　　醉歌謝太平李倅自明除夜惠酒

　　一年醉三百六十日今朝年盡酒未盡自顧形骸無得
失浮生七十行六十猛飲狂歌須汲汲吾邦倅貳李自
明愛我頹然荷蓑笠雙壺滿送瓊瑤漿春風爭從四支
入君不見劉項存亡安在哉暫時龍虎轟風雷袁盎説

行晁錯戮躡蹝刺客横刀來又云舜野死堯幽囚九疑
連延雲霧愁不如飲酒醒復醉抱甕負鍤渠無仇滄海
化為酒蓬萊作糟丘與君攜手去赤脚踏鼇頭

　　同蔣穎叔林和中游鬱孤臺

　　匹馬初從瘴嶺來登臨喜上鬱孤臺鬱然而孤插天半
亂山却出晴雲堆雙溪倒流玉綃風萬屋蘸碧長城開
捫參歴井豈足數俯欄引手持斗魁月空銀浪試一酌
坐憂桂樹生黄埃妙娥舞袖迴白雪琵琶十面轟春雷

吟牋分軸造險語酒令行賞無停盃哀猿不斷片帆没
歸鳥自送殘陽頽脱身我作耕釣客兩翁均是巖廊材
共游絶境發佳唱驪珠射目精光皚升沈從此遂分手
願借惠澤蘇蒿萊

　　贈南康劉叔和秀才

　　俊才落落如君少養之九年應大妙滿懐騷雅輒見投
圭璧琮璜予所要勸君且學充其科殿前筆陳揮長戈
錦標奪取獻天子寵禄及親榮耀多


　　姑蘇行送胡唐臣奉議入幕

　　登姑蘇望五湖范蠡扁舟竟何在呉王宫殿惟荒墟民
貪吏狡郡多事煮鹽為盜無完膚使君誰何好平恕寛
則脂韋猛則虎只今卧治聞黄公更得髙才歸幕府願
令里巷歌召南風化流行成樂土昔年引對大明殿國
論軒軒動人主往持使節臨朔方威霽秋霜愛春雨玉
上青蠅誰强指鼻端有堊寧傷斧升沈偶爾非吾嗟不
用東方且為鼠豈聞絶代無佳人何必西施妙歌舞盛

傾緑酒鱠肥鱸承詔還從大梁去

　　擬桃花歌

　　酣酣桃始花灼灼粉面笑粉色射花光奪盡丹青妙藍
衫馬上郎風流亦年少語言雖未通精誠黙相照斂容
緩步復掩門只見桃花不見人輕紅淺白正含露欲落
半開將送春凝心駐馬日漸晩隠忍時時下前坂囘頭
又不見桃花唯有青山遮醉眼揚鞭擊鐙歌團扇相見
不如不相見逢人寄語問桃花春殘吹洗落誰家


　　怡軒吟贈番陽張孝子

　　古云蜀道難蜀道之難難於上青天孝子尋親不辭遠
草蹻負米離番川西從荆州望夔國捫蘿躡石穿林巔
峽山愈深人迹絶但聞悲風泠澗聲潺湲汲溪鑽火行
復飡夜宿茅屋衣裳單迴看江南路九千一見歸客吞
悲酸寄聲吾母形骸安慎勿為語皮皴乾涪州城西遇
征蠻城門防盜白晝闗撫膺仰天涕汍瀾見親之難難
於蜀道難成都漸近心稍寛踴躍可得瞻耆顏父昔離

家子方孕子得見父今壯年胡弗歸兮死敢請慰我慈
母心懸懸三往三返又十載孝子執轡方言還番人聞
歸競嗟喜夫婦白首重團圓誅茅立屋奉甘㫖陳侯篆
榜名怡軒春禽提壺助春飲綵衣自舞春風前腰金饌
玉非我欲但願眉壽雙松堅朝熙熙暮熙熙誰將朱絲
繩奏我怡軒詩

　　憶敬亭山作

　　忽憶敬亭山翠碧千萬尋白雲拂地弄晴影黄猿嘯晩

清人心桃花流水三月深栁絮披烟辭故林重樓複殿
据山脚像塑制度祠非淫晉時謝守曽賽雨至今石上
鐫遺吟五言雅重參二典琅琅一誦鏗璆琳緑潭無底
白玉沈千載何人知此音李白騎鯨出滄海囘鞭曽宿
岧嶤岑却泛虚舟弄溪月紫霞之杯傾不歇醉來更約
崔宗之秋水𤣥談清興發數公逸駕何當還悵望英風
不可攀信道相看兩不厭古來只有敬亭山

　　青山集卷十四

