







　　欽定四庫全書

　　青山集卷十六　　　　宋　郭祥正　撰

　　雜題古詩

　　白玉笙

　　白玉笙咸通十三年琢成琢成匠人十指秃進奉明堂
聲妙曲當時應賜恩澤家流傳至煜煜好奢髙堂日日
聴吹笙不知國内非和平仁兵萬衆一旦至國破蒼黄
笙墮地雖然訛缺未苦多却落人間為寶器管長纎纎

剥筍束况值呉姬指如玉不見排星換掩時自然天韻
來相續昔時禍亂曲今日太平歌興亡不繫白玉笙但
看君王政若何

　　金熨斗

　　金熨斗酌醇酒熨開萬斛之愁腸贈爾千年之眉夀酣
酣笑臉坐生春安用逢人嗟白首

　　翠碧盃

　　翠碧盃滿酌正是桃花開一年三百六十日幾人待得

春歸來春歸來不飲酒翠碧之盃爾何有

　　魏王臺

　　金城東百尺髙臺臨逺空長江浩蕩劒門險欲平呉蜀
難為功誰傾黄金建佛廟擊鼓撞鐘夜還曉香厨供辦
老僧閒玉欄花謝游人少我來獨立想英雄戰艦連雲
氣槩中猶有斯臺存舊址可憐銅雀起悲風

　　藏舟浦

　　金城北荒荒野水連雲白島嶼相望一徑通遶堤楊栁

迷春色天下三分血戰秋張遼鑿浦暗藏舟呉蜀雖亡
晉已起山川自結寒烟愁永平只作尋春處闗門鏁斷
春歸路畫船載酒歌白紵不忍醒時送春去

　　悲陽春

　　悲陽春陽春可樂胡為悲桃花枝上開未足數片已逐
狂風吹陽春能來不能久年少看花今白首擊毬馳馬
力已疲欲傍樽罍先怕酒佳人如皓月顧我猶衰蓬相
倚不相似兩心何可同請折並蔕花更看鴛鴦鳥容華

與毛羽相鮮乃為好揮手謝佳人浩歌悲陽春陽春易
衰歇爾貌豈長新

　　江上游

　　我乘逸興浮扁舟楊花渡江飛滿頭河豚初熟鱭魚爛
借問春光須少留人間乍聴黄金鳥物外誰憐白雪鷗
但願滄波化為酒青山兩岸皆糟丘人生快意天地小
登覽何必須瀛洲漁歌聲斷自起舞酩酊更看江月流

　　望夫石


　　杜鵑啼血春林碧妾有離愁異今昔上盡髙山第一峯
目亂魂飛化為石化為石可奈何淚懸白露衣薜蘿千
古萬古望夫恨一江秋水寒蟾多漢家天子㸃征役良
人荷戈歸不得此身未老將何從不似山頭化為石

　　兩山間

　　江南南山連北山蒼藤翠水水潺潺水深藤老木拱矣
不知遊子何時還白雲孤飛嵗華晩獨鶴一聲星斗殘
兩山秀色手可攬嗟我不得山中閒


　　蓮根有長絲

　　蓮根有長絲不供貧女機栁梢有飛綿不暖寒者衣朝
歌悠悠暮歌短下地沈沈上天逺東生白日還西流志
士長懐萬古愁

　　朝出青閨裏

　　朝出青閨裏自汲井華水井水如磨銅妾面似芙蓉照
影返自歎淨洗鉛華濃郎騎白馬玉闗去令人繡被冷
春風春風欲盡來何遲蠶蛾散子鵶哺兒冩得短書無

寄處幽恨填膺淚如雨

　　墨染絲

　　繰絲自喜如霜白輸入官家吏嫌黒手持退印競傳呼
倐見長條染深墨墨絲歸織家人衣别買輸官吏嗔遲
寄言邊吏與三軍汝得豐衣民苦辛

　　苦雨行

　　隂風黒塞雲漫漫虚空晝夜騰波瀾羣龍淫怒煩神官
銀河源源來未乾日月暗行天豈安地下萬物泥潦沈

角鷹快鵠摧羽翰小魚為鳳蛙為鸞君子有憂心盤盤
欲上問天造化端蒼天無路不可干哀歌空屋聲何酸

　　曉晴歌

　　霜風刮刮侵人膚宿雲卷卷歸江湖天開碧幕萬里鋪
飛出東來三足烏羽毛渾丹光焰敷地下萬物凍以舒
我今踴躍行樵蘇白粳可糴酒可沽烏為母吾為雛致
我之暖令我之餔嗟不能報烏區區

　　麟州歎


　　邉兵不覺西人至麟州倉卒城門閉城中帶甲僅防城
城外生靈任凋斃元戎底事不防秋千里郊原戰血流
謾説知兵范僕射未免君王西顧憂

　　雲月歌

　　白雲微散月華生月下白雲和月明白雲猶解背人去
明月只知隨我行我行不停月未落心期白雲出寥廓
披雲揖月邀嫦娥願攜素手濯銀河

　　月下聴吟雲月歌歌聲寥亮舞婆娑勸君一酌千萬夀

今宵雲月情偏多不知雲月誰為主愁看月落雲飛去
願如明月有圓時不學白雲無定處

　　勸酒二首呈袁世弼

　　湛湛酒杯緑酣酣炭爐紅佳人放玉板拂鏡照芙蓉四
海無波瀾吾曹方宴閒大笑凌白日髙吟動南山百嵗
能幾何㑹少别離多少年嗟賈誼壯士憶廉頗不如醉
魂魄冠巾任傾側冥然逍遙鄉杳與塵寰隔

　　隂雲蔽白日長風卷驚濤江上崢嶸百怪嗥挽君船纜

勸君住且飲百琖之醇醪呉姬笑臉如櫻桃鯉魚紅絲
落霜刀醉來不識天為髙共君攀天跨鯨鼇下視萬物
皆勞勞

　　牡丹吟

　　三月金張啓仙館百種名花此尤罕昭君曉怯邊地寒
太真晝卧華清暖夢為莊叟蝴蝶狂散作襄王雲雨短
莫笑空山芝與蘭冷豔不隨金剪斷

　　左真觀


　　逸士騎魚入滄海石壇遺跡今猶在桂烟散景夜寥寥
玉露凝華春璀璨重來舊隠經幾年挈笠攜鋤姓名改
主人不識何當留墨灑梁塵爛星彩(事見本觀刻石)

　　雜言寄耿天隲

　　耿夫子聞懸車齒清髮紺殊未老璨璨滿腹懐明珠恥
隨黄雀啄官粟矯翼直與冥鴻俱東城之下言還舊廬
田有秫稻池有嘉魚林有美木圃有青蔬笑傲樽俎俯
仰琴書與其折腰以羣辱孰若潔身而自娯予將蹴滔

天之髙浪跨横海之長鯨攬午夜之明月邀逸駕于赤
城酌王母之瓊液獻商皓之玉觥於是揮手景駐長嘯
風生投冠纓于下土化鱗鬣于北溟也

　　琅琊行

　　琅琊異他山坡陁晦諸峯惟有山下水其源與天通尋
源見樓閣鴛瓦青重重寶鏡遞華燈空巖散疎鐘薫成
香積界囘首非塵籠陽冰俗篆未足數禹偁八詠元無
功我來獨酌惜已晩醉倒不見歐陽公摩挲蒼崖讀舊

記誰掣玉索纒蛟龍不憂石泐解磨滅斯文自與兀氣
同徘徊落日跨馬去老松為我搖悲風

　　交難

　　馬蕭蕭車轣轣道上行人半相識識面雖多心友難滄
海可量人莫測君不見張陳昔日刎頸交臨陣彎弓反
相射又不見坐中耳語程將軍背罵一錢猶不直噫吁
嚱休休休猿鳥可為伴麋鹿可與游春日晴暉暉春風
思悠悠春泉滑涓涓春林碧柔柔行止任所適歌嘯忘

吾憂逢人輒掩口語發多為讎

　　楊白花(二首)

　　池水滿宫栁長邊地沙晴日色黄自知憔悴容華改朝
來臨鏡懶梳妝却尋攜手舊游處拾得落花空斷腸

　　秋風起黄葉飛宫門深鏁日還西背人一去音書斷塞
雁無情亦解歸此恨此愁無處託暗塵消盡縷金衣

　　靈芝宫(曽子固傳王平父事)

　　靈芝宫乃在滄海之上白雲之中樓閣縹緲金間碧玉

花露濕香隨風寒光長瑩别有月笙簫間作春冲融來
時不託夢中路覺後唯聞長樂鐘神仙誰云與世隔暫
游復返精誠通倐然物化豈真往舉杯髣髴聲傳空蓬
萊異館信非妄羅池廟食今猶豐仕途機穽了可畏天
地雖廣身不容低催至死寄僧榻曠達一念起樊籠揮
毫不似人間世想見光焰如長虹

　　圓山謠

　　廟食圓山忘嵗年自言耽酒未能還身披羽衣手提藥

時時混迹來人間七言四句又奇絶固非俗士能追攀
蓬萊却在漳水上鼇頭突起滄波環長蘿秀木鏁春色
石泉自㵼秋聲潺伊予來漳四十日始造秘殿瞻威顏
歸鞍未解疾遽作寒氣束縛形骸跧夜夢青衣捧玉盤
琉璃十顆傳靈丹欣然投齒咀三四若飲沆瀣生脩翰
精神頓覺枕上醒五鼔未送蟾光殘明朝視事若平昔
僚吏爭賀詢其端真仙垂祐必終始凡骨豈易當珍丸
便思勇決謝塵網往跨皓鶴參翔鸞吟詩賣藥同至樂

安用包羞拘一官

　　芳草渡

　　落日渡頭芳草碧傷如之何送行客客行無盡草相隨
塞北江南同一色秋霜野燒年年事緑芽迸地先春力
芳草多情不變常行人自去無消息

　　我歸矣

　　我歸矣江之南一蓑一釣桃花潭桃花潭水深千丈(李白
句)金鱗尾尾宻如蠶得魚輒笑放魚去我不貪餌爾何

貪移船就月還一飲天為方牀月為枕水紅芙蓉爛雲
錦醉則縱横看花寢看花寢如之何向來憂患付烟波






　　青山集卷十六

