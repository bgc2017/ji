







　　欽定四庫全書

　　青山集巻二十一　　　　宋　郭祥正　撰

　　七言律詩

　　淮南韓魏公新祠

　　新祠重見舊風標儀鳳無聲立紫霄富貴榮華垂四紀
功名事迹冠三朝月移簾影燈長在春散庭隂木未喬
何獨斯民懐惠愛帝詞天篆刻琨瑤

　　韶州唐張文獻公祠堂


　　文獻頎頎學問該可憐為相遇嫌猜當年致主陳金鏡
後世空祠見鐵胎武水直疑龍卧久韶山時想鶴歸來
我朝繼有襄公出誰道南方乏美材

　　謝發運穎叔寵寄新什

　　春風冉冉送流年一望雲霄一慘然帝閣輟才聞出使
漁蓑終老不成仙已甘荆棘填靈府想見蛟龍走蜀牋
正是水深波浪濶忽逢髙雁寄華篇

　　陳秀才惠示長歌答以四韻


　　世路飄零久愈羞詩壇誰許結英游身留海上三年夢
心寄江南一葉秋已分羽毛藏枳棘儘從讒謗起戈矛
真才合比驪珠貴何事傾懐輒暗投

　　和君儀感時書事

　　海角逢春子細看一番鶯燕展輕翰約風栁帶金爭軟
著雨梨花玉鬭寒隴笛不知何處咽秦箏著意為誰彈
留郎更賦多情曲直欲豪華將杜壇

　　阮希聖新軒即席兼呈同㑹君儀温老三首


　　阮軒要客暮春時淡蕩晴絲日正遲出屋花光紅瑪瑙
隔湖山色碧琉璃老榕垂榦侵疎箔新鴨呼雛過短籬
我欲髙吟還閣筆坐中留蔡總能詩

　　海邉邂逅禁烟時選勝攜壺不可遲日射山光如琥珀
水涵天影似琉璃蝶隨栁絮翻羅幕人並桃花映竹籬
却憶緑槐隂下路曽尋宫葉為題詩

　　誰憐齟齬老明時把酒尋春已恨遲舟漾緑波飛舴艋
烟籠青瓦濕琉璃狂嗟李白驅鯨海醉笑陶潛倚菊籬

爭似隔林聞一曲與君重賦杜秋詩

　　聞陳伯育結綵舟行樂游湖戲寄三首

　　湖波渺渺浸殘春東郭開筵迥不羣聞結綵舟撐碧落
更攜簫鼓度青春自憐玉海終無敵却憶瓊漿竟未分
(伯育先寄詩有與君分兩石之語)珠履難陪空悵望且憑詩句張吾軍
東陳風義舊傳聞鵰鶚鸞凰果逸羣青竹題詩才倚馬
畫船槌鼓氣凌雲賞心自向明時得樂事應容下客分
敵飲㑹須翻玉海背河決勝看齊軍


　　臨漳多士冠南閩况復髙才更出羣筆下文章翻錦繡
坐中談笑領風雲美名合預青錢選邪黨今從白眼分
聞欲髙亭張雅宴寂寥應憫舊將軍

　　次韻君儀風物可愛之什

　　二月風光著意看莫思旅食久艱難林間鶯喜緡蠻語
水畔花愁料峭寒遊子牽衣攔道飲美人攜瑟上樓彈
少陵野老誰能繼君有新詩合築壇

　　凈惠山亭要客致酒


　　何處要賓入醉鄉窣雲亭榭冠南漳城隨山阜龍虵轉
花覆園林錦繡香三月風光聊酩酊百年人世少康强
採薇甘餓簞瓢樂安用須為畫省郎

　　感懐寄泉守陳君舉大夫

　　柴門永日淚沾巾事與心違漸失真家住江南幾萬里
身留海上巳三春明時枉作銜寃客皓首翻為哭子人
多謝泉州賢府主數將書札問悲辛

　　再和阮軒即事


　　遊人隨處踏青時日永天低樂奏遲水上往還多翠碧
盤中光㓗盡琉璃重山複嶺爭侵户淺杏深桃半出籬
正是鮮春堪愛惜勸君莫作送春詩

　　和君儀髙明軒

　　一軒華榜揭髙明簷角昭昭掛日星鷗鷺翩翻下空渚
雲烟時復起中庭長蘿却覆鮫綃帳逺岫爭開翡翠屏
香篆半銷塵念息始知天地一浮萍

　　攜茶訪徐彥醇助敎


　　蓬蓽蕭然一畝宫生涯四壁有清風鄉閭髙行終無玷
場屋遺才誤至公書巻五車心盡記年華八十耳猶聰
滿林雪液聊分酌别後音塵豈易通

　　送饒守李澤民承議

　　傾蓋論心古亦難詞源向我㵼潺潺番川共惜顏公去
漢室誰憎賈傅還莫遣塵埃侵鬢髮且張圖畫對雲山
(公自畫番川二圖)何時樽酒重相遇魏北江東落照間

　　南樓有懐元輿


　　且欲臨髙遣百憂故攜笻杖立城頭田家隔水犬吠犬
天氣新晴鳩喚鳩靡迤物華春又盡紛霏塵事老何求
史君閒暇須遊樂莫為愁人罷樂遊(元輿以予宅禁而未嘗把酒豈可以
僕而廢他客乎)

　　次韻元輿言懐

　　與君交臂毎忘憂用即三公尚黑頭美化流行非乳虎
新詩老重似雎鳩篋中璣貝方論價江上田園未足求
信道斵輪真妙手只慙縲紲玷英游


　　臨江春晩

　　黯淡隂晴閣雨天清明將近見鞦韆風髙喬木鶯初囀
水暖平沙鷺鬭眠身計只知憂陷穽年華豈解老神仙
迢迢歸路三千里始信家書直萬錢

　　次韻元輿臨汀書事二首

　　福撫開山罷戍兵我朝仁澤始流行嵐烟蒸濕同梅嶺
地脈逶迤接贛城花木藏春先臘拆兒童要壽半巖名
如今太守真黄霸里巷歌謠善治聲(巖名謂南安巖王)


　　碧瓦參差幾萬間重樓複閣更囘環城池影浸水邉水
鼓角聲傳山外山鑿落鬭傾元弛禁鞦韆爭蹴未容閒
史君得意同民樂日擁笙歌倒醉顏

　　近郭溪山最可遊雨晴天氣返如秋人攜羽扇防濃霧
馬惜韉泥涉淺流竹葉要翻金盞底棃花偏稱玉釵頭
卧龍勝事堪圖畫迥壓閩南七八州

　　雨中南樓望西方僧舎要元輿同賦

　　殘春絲雨洗氛埃一日重城望數囘熟色淺深添草樹

輕綃髙下覆樓臺溪聲逺與鐘聲雜山影分從電影開
不得畫工如立本史君吟冩最多才

　　東郊

　　東郊悵望惜春歸頗覺年來萬事非不奈離愁須覓酒
待聞歌響却沾衣蜜蜂捕蘂穿花去巢燕尋泥掠水飛
物態風光能幾許老無憂患世人稀

　　雨霽

　　今朝晴日照柴扉即看輕雲捲翠微燕子有情歸舊棟

栁條牽恨拂征衣故鄉書信何時到瘴地烟嵐此處稀
白酒一盃聊强飲物情人事恐相違

　　白蓮院觀蔡君謨要師遺迹

　　盤屈龍虵未奮身老禪當日亦知人來趨蓮幙文章客
去作金鑾侍從臣物外論交終不泯壁間題字尚如新
年年楊栁春先緑誰復多情與望春

　　開元客館

　　裂瓦欹椽五六間地形髙下頗依山黄鸝相應雨初過

緑樹成隂春已還土竈有烟營飯飽柴門無客任苔斑
却思一釣滄浪去蘋葉蓼花相伴閒

　　開元禪寺

　　三寺參差見刹竿(東塔天王開元三寺相鄰)開元形勝據龍蟠樓臺
影落青霄險鐘磬聲傳碧澗寒物物有緣香供盛塵塵
無礙法筵寛欲隨大士披華藏北斗容身不亦難

　　次韻元與雨中見懐二首

　　屋漏沿窓玉篆斜索居蒸濕度年華銜寃欲訴中都獄

抱義難酬漂母家地隔五湖秋雁絶草荒三徑曉猿嗟
幸君數送瓊瑤句枯枿䝉春亦吐花

　　雨鏁柴門一徑斜詩筒時復覘英華自憐白髮非商叟
却對青山憶謝家卞玉逢知終薦達隋珠投暗只驚嗟
悲歌半夜彈雄劒恨血千年變土花

　　小閣夜眺

　　白日塵寰憂思深夜登危閣解煩襟空江雲盡月涵璧
絶壑風生松奏琴佳客不來分坐賞濁醪誰為此時斟

疎鐘輒莫催清曉吾欲凭欄更一吟

　　南山晩步簡自宣長老

　　雨過南山紫翠深團團仙露灑衣襟碧雲影裏寒猿嘯
玉澗聲中怨鶴吟期赴前林同茗酌倦投盤石揀蘿隂
憑誰寄語謝康樂安用披榛故逺尋

　　次韻元輿題王祖聖南澗樓清斯亭二首

　　平昔朱衣駕兩轓髙樓歸隠卧雲泉文章未許矜盤谷
水墨無勞畫輞川春日半晴花照地秋風入夜雁連天

燒丹辟穀非吾事能逺塵寰即是仙

　　松徑沿溪溪水深水光澄碧倒松隂浮盃可酌劉伶酒
坐石仍彈靖節琴無數輕鷗隨出處幾番佳客伴登臨
自嗟羅網何時脱往濯塵纓為一吟

　　贈武平許令

　　昔拜先翁滙水濱存亡囘首幾經春鳳毛今喜為花縣
鶴髮誰嗟困客塵篋有贈篇長取讀心藏遺徳尚如新
源源世澤來無盡桂籍傳家已四人


　　遷居西湖普賢院寄自省上人

　　十畝方塘四岸榕夕陽初盡月生東不嫌瘴地無家别
猶喜山房有路通寧使五塵長我縛得超三界與師同
遷居却作安居計病入殘年兩耳聾

　　夢遊金山作四韻既覺止記一聮因足成之(夢中
作第二聮)

　　珠簾髙巻倚危欄望盡方知出世間江海交流雲縹緲
樓臺相映月囘環薰成香界渾無地化作天宫别有山

京口𤓰洲竟安在夢醒却欲泛舟還

　　次韻無逸長老秋居見寄

　　榕樹蕭蕭一徑深門庭秋靜紫苔侵能依幻質循元覺
黙運真悲拔衆沈有想願分香界飯忘言求出世間心
旃檀謾把爐中爇無盡無邉結寶隂

　　追和紫霞翁記夢二首

　　乘雲親到紫皇家不是人間舊物華四座散香春結蓋
一墀栽玉曉生花入盤仙李皆含露出鼎騠金尚帶砂

偶對吟牋追昔事猶疑鸞鳳數行斜

　　笑上蓬萊第一山葱蒼半落有無間金雲璧月夜何永
玉殿珠樓人鬭閒五嶽已能超險路九天從此造𤣥闗
囘頭為問桃源客底事雞鳴便欲還

　　次韻元輿見寄二首

　　不得陪公九日行想提椽筆瞰西城風流自可追王粲
憔悴猶能憶禰生萬里還家唯有夢一身投獄豈忘情
何時共擲滄溟釣醉倚三山欲鱠鯨


　　霜雪蕭然滿鬢鬚平生憂患更無如强傾濁酒消塵事
毎見荒榛憶舊居倦鳥久摧千里翼故人頻枉數行書
城頭髙閣何時到多在三春細雨餘

　　酬蔡溫老秀才見寄

　　一庵聊寄碧巖隂忽得新詩慰我心俊逸自追天馬健
崩騰還與海濤深門前俗子無行跡物外松風有好音
病起可能攜杖屨共尋明月到溪潯

　　酬崇福長老見寄


　　寄榻西湖不掩闗殘年猶得伴僧閒身投羅網歸無路
目送烟雲幸有山新句忽傳文字外舊游重想笑談間
故人風義如師少慰我憂愁兩鬢斑

　　再用前韻寄省上人

　　四壁蕭然我亦空更無歸夢到江東樓臺不礙塵塵現
鐘鼓相聞法法通玉麈揮談真契合蓮華分座夙緣同
囘頭重濁堪憐憫妙性如何自瞽聾

　　和安止懐予北歸悵然有作三首


　　濛濛春氣撲晴霄遊水登山望泬寥舊學已荒三嵗懶
故鄉何處一身遙沈溝斷木思班匠吹沫纎鱗待晩潮
君有髙才當自奮不應先我問耕樵

　　雨餘風物一番新得句慙非畫手親栁眼含烟如恨客
花心凝露欲啼春黄鸝出谷方求友紫燕營巢不避人
獨我未沾青帝力僧窓聊寄幻泡身

　　一讀詩翁寄我篇却思鄉國醉瑤泉數聲玉樹秦淮月
萬里春江采石船軒冕浮沈真外物寃親平等委前緣

杜陵子美知何意更欲吹噓送上天















　　青山集巻二十一

