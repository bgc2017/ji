







　　欽定四庫全書

　　青山集卷二　　　　　宋　郭祥正　撰

　　歌行

　　姑蘇行(送胡唐臣入幕又送朱伯原秘校)

　　登姑蘇望五湖范蠡扁舟竟何在呉王宫殿惟荒墟使
君誰何好平恕寛則脂韋猛則虎只今卧治聞黄公更
得高才歸幕府願令里巷歌召南風化流行成樂土昔
年引對大明殿國論軒軒動人主往持使節臨朔方威

霽秋霜愛春雨玉上青蠅誰强指鼻端有堊寧傷斧升
沈偶爾非吾嗟不用東方且為鼠豈聞絶代無佳人何
必西施妙歌舞盛傾緑酒鱠肥鱸承詔還從大梁去

　　泠泠浣溪水悠悠天柱雲雲行水光動水洗雲影分幽
人坐卧吟孤絶迥出羣資彼雲水秀釋此塵垢紛胡為
倐言别扁舟連夜發往登姑蘇臺而望太湖月却尋史
遷迹但見蒼烟滅覽古竟論今治具校工拙有才不得
施著書貽後世何必腰黄金自享千載貴鱸魚秋正熟

雲泉味尤美若逢呉市門更訪長生理

　　送姚彦經歌行

　　春風動地吹春去行人不肯江邉住片帆朝掛暮千里
烟霞蒼茫宿何處聞君少年日射䇿明光宫同時得意
三百輩上林曽醉桃花紅十餘年間事超忽幾在青雲
幾白屋君雖未甚榮亦足有餘樂存心不負聖與賢何
須畫影凌烟閣潯陽城頭古樓壯邂逅相逢觀滇漲魚
龍奔走勢莫分却憶當時兵火愁殺人至今戰場無緑

草寃魂夜哭寒蟾老臨風瀝酒一弔之而我浮生何足
道聊為君行歌數聲青山截斷江流平晴雲相對似能
舞野鳥好語如吹笙却把閒愁付滄海身雖離異交無
改若訪蓬萊王母家為攀琪樹遙相待

　　桃源行寄張兵部

　　武陵溪上青春暮昔人傳有桃源路時見落花隨水流
咫尺神仙杳難遇神仙有無何可量但愛武陵山水强
松烟竹霧水村暗鳥啼猿嘯花雨香車輪不來塵坌絶

日月自與乾坤長聞君取身欲長往禾熟良田給春釀
陶然一醉萬事休還我天真了無象生胡為榮死奚慼
為笑紛紛避秦客一身千嵗何足論更向漁家寄消息
(闕)　　　　　　　寞神交兩相許倒提金斗傾濁醪
滴瀝招魂寂無語斜陽銜山暝潮退兩兩漁舟迷向背
便欲因之垂釣竿六鼇一擲天門外

　　九華山行

　　羣山秀色堆寒空九華一簇青芙蓉誰云九子化為石

聚頭論道扶天公深巖自積太古雪燭龍縮爪羞無功
湍流萬丈射碧落此源直與銀河通塵埃一㸃入不得
烟霧五色朝陽烘有時昏昏雷電怒崩崖裂壁揮長松
龍作雨虎嘯風白日變明晦九子亦慘容褐冠釋氏胡
為笑傲于其中我將學彼術卷舌(闕)　求童䝉天公信
玉女號令不爾從嗟爾九子竟何補非泰非華非衡嵩

　　廬山三峽石橋行

　　銀河源源天上流新秋織女望牽牛洪波欲渡渡不得

此鵲為橋誠拙謀胡不見廬山三峽水此源亦接明河
底擘崖裂嶂何其雄崩雷泄雲勢披靡飛鳥難過虎豹
愁四時白雪吹不收燭龍此地無行迹六月游子披貂
裘誰將巨斧鑿大石突兀長橋跨蒼壁行車走馬安如
山下視龍門任淙激寄言牛女勿相疑地下神工尤更
奇喚取河邉作橋棟一年不必一佳期

　　谷簾水行

　　嶄嶄青壑仙人居水精簾掛光浮浮(音扶)中有天樂振天

響真珠琤淙碎珊瑚嫦娥擁月夜相照天光地瑩倒玉
壺又云玉皇醉玉液瓊簟千尺從空鋪卧來北斗諫以
起驚風吹落青山隅溶溶萬古萬萬古竟誰能辨為真
虚我來吟哦不知晩山雲四暗山魈呼安得長鯨駕天
險下眎靈源知有無

　　鸚鵡洲行

　　猛虎磨牙齒九州禰生何事來擨&KR2023;黄雲屯屯宴賓客
故衣脱去更岑牟漁陽摻撾曲聲苦壯士銜悲寂無語

漢朝社稷四百年海㵼濤淙一盃土嗟哉鼓史狂而癡
天運往矣安能追四方血戰殊未已三赤棁杖真何為
君不見武昌之國鸚鵡洲至今芳草含春愁可行則行
止則止死無所益令人羞死無所益令人羞黄祖曹公
均一丘

　　金山行

　　金山杳在滄溟中雪崖冰柱浮仙宫乾坤扶持自今古
日月髣髴躔西東我泛靈槎出塵世搜索異境窺神功

一朝登臨重歎息四時想像何其雄捲簾夜閣挂北斗
大鯨駕浪吹長空舟摧岸斷豈足數往往霹靂搥蛟龍
寒蟾八月蕩瑤海秋光上下磨青銅鳥飛不盡暮天碧
漁歌忽斷蘆花風蓬萊久聞未成往壯觀絶致遙應同
潮生潮落夜還曉物與數㑹誰能窮百年形影浪自苦
便欲此地安微躬白雲南來入我望又起歸興隨征鴻

　　潛山行

　　笑别姑熟州來作潛山遊潛山聞名三十載冩望可以

銷吾憂晴雲如綿掛寒木廣溪鏡靜涵明秋山頭石齒
夜璨璨疑是太古之雪吹不收信哉帝祖駐鑾蹕異景
怪變誰能求若非青崖見白鹿安得此地排珠樓羣仙
長哦空洞絶緑章封事乘虚輈靈鳥盤旋老鶴舞華燈
散采祥飈浮噫吁嚱漢武登壇求不得明皇夜夢推五
百寧知司命抱真符為宋真人開社稷詔書數下脩琳
宫殿閣縹緲平諸峯六朝徳澤施愈逺九天福祐來無
窮君不見潛山之下潛水之涯菖蒲有九節白术多紫

花採之百拜獻君壽陛下盛徳如重華

　　山中吟

　　山中吟白日長碧霄泉暖菖蒲香仙翁勸我採為食登
髙遂覺足力强登髙望逺逺思發春風浩浩天茫茫美
人一别隔滄海青鳥寄與雙明璫青鳥東飛亦不返草
色緑縟雲徜徉草色幾回緑雲飛無故鄉魂迷夢斷意
何在山中吟白日長

　　山中樂


　　尋山佳興發一夜渡江月首到廬江元放家水洞清光
數毫髮愛之便欲久棲息又聞靈仙之境敞金闕清風
吹我衣不覺過皖溪危梁千步玉虹卧松行十里青龍
歸烟霞繞脚變明晦忽見殿閣鋪琉璃重簷却在迥漢
上倚欄俯眎白日低虚庭自作簫籟響屋角更無飛鳥
飛霓幡重重蔽真御髣髴遙見星文垂長廊紗籠絶筆
畫老龜穏載青瑤碑更逢逍遙不死客齒清髪翠桃花
肌蕭臺可到亦非逺雲間况有白鹿騎細窺絶景輒大

笑吾曹何事塵中為安得良田三百畝可以飽我妻與
兒長年只在名山裏萬事紛紛都不知

　　將歸行

　　男兒四十無所成可憐鬢髮霜華生長書朝奏夕命相
此事故非言不行低徊却入邵陵幕梅嶺招降建城郭
論功第一遭衆讒斷木浮沈委溝壑噫吁嚱數奇不獨
李將軍株坐桐鄉三見春桐鄉雖好大兒死風物滿眼
唯悲辛邇來又赴肥上辟碌碌隨人亦何益法網深懸

無縱鱗斂翼饑禽憂彈射噫吁嚱一寸丹心不堪折扁
舟却憶姑溪月溪如凝冰月如雪天地清光迥交澈釣
絲千丈入琉璃六鼇一舉三山隨人生快意莫如此腰
束黄金多横死君不見日暮途窮逆行客一餉榮華速
誅殛又不見都市朝衣就劒人誰道忠言能殺身休休
休歸去來芝田石室雲長在瑤草琪花春不囘收帆銀
濤即平陸跨青牛兮驅白鹿莫向人間歧路行豈有悲
歡與榮辱休休休歸去來計已決肯學腐儒空有言辜

負春鵑口流血

　　東林行

　　龍蟠大地藏山腹瑞氣䝉籠紫金屋香爐萬丈擎碧霄
二澗斜飛落寒玉晉朝遺事唐人辭皴斮龜螭尚堪讀
樓煩真人應夢來夜斧丁丁神伐木安帝親留步輦迎
靈運開池素華馥會隨流轉不成塵燈焰明明自相續
遊人未達此理元安得清凉滅貪欲我今棄官脱塵網
僧寶瞻依無不足跨黄牛騎白鹿時時自唱無生曲無

生曲君試聴五音六律和不得為君冩作東林行

　　圓通行簡慎禪師

　　廬山之西形勝聚無位真人依位住地祗掣鏁金城開
石龍噴水銀潢注峯巒約勒萬馬囘杉松自作千兵䕶
寶殿崢嶸跨碧霄圓容麗服微西顧江南妃子親施田
香飯供僧無億數法焰相傳十二人師泛鐵船揚子渡
揚子渡秋風髙霹靂駕雪翻驚濤中有漁家妙絶手一
釣三山連六鼇縱時大地悉震恐收來塵刹無纎毫當

年曽許心莫逆今朝又作圓通客挂冠已脱塵垢緣一
心願住清凉國清凉之國誰能知日長馬倦人多迷從
來聞説曹溪路只今蹋斷廬山西

　　韶石行

　　扁舟未下連虞灘韶石羅列誰雕刓化工有意露怪變
待彼虞舜來觀翫泊舟登岸始逺覽兩峯直裂諸峯巑
青鸞低徊欲下飲翠鳳却舞摶脩翰蟄龍钁雷怒奮角
帝子出震初峩冠日光撲撲散金蘂蓮花透澈琉璃盤

行衣十里仙霧濕暝色一抹輕綃寒我將仙崖想韶樂
北風忽變隂漫漫松搖長空吼萬壑溪走石脚淙驚湍
遺音自與天地響聴不以耳精神完重曈一去無復還
隨風波兮陟雲間瀟湘洞庭亦何有竹上血淚千年斑
九成不作至道息紛紛後世疇能攀登韶石兮情飄飄
而未盡飭彼柴車兮且將造乎蒼梧九疑之深山











　　青山集巻二

