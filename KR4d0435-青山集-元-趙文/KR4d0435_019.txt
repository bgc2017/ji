







　　欽定四庫全書

　　青山集巻十九　　　　宋　郭祥正　撰

　　五言律詩

　　元輿憐我復有漳南之行以麴局不可出遂置
一樽託公域弟酌發眷眷之情於此可見矣
以四韻謝元輿并呈公域弟

　　憐我萬里别南荒多瘴埃身為官事隔酒託故人開飲
徳知難報論歡黙可猜宗家有毛女冰㓗勝寒梅(公域美姬

姓毛毛女古仙人也)

　　與元輿論詩而風雨驟至

　　一作城頭飲重論别後詩倐然雲雨至應有鬼神悲敘
事公偏富求聲我最知賡酬三百首餘韻付咸池

　　元與近詩加妙用寄四韻

　　誰識子昻孫新詩靄暮雲體兼諸謝備名與少陵分今
去知無敵從來自出羣南山能射虎只許李將軍

　　謝元輿送鮮鯉煮酒


　　鮮鯉江湖味香醪日月春撫循時有贈飽暖遂忘貧玉
縷空投筯金波漫入脣交情今乃見晩節共松筠

　　招孜祐二長老嘗茶二首

　　無物滋禪味來烹北苑茶碾成雲母粉香濺碧松花消
渴梅何俗安神术謾誇清談嘗數椀莫笑老盧家

　　昔人多嗜酒今我酷憐茶軟玉裁成餅輕雲散作花石
泉助甘滑腸胃滌煩邪却怪少陵客曽無新句誇

　　追和故友袁世弼酬孜老四韻


　　坐諷湯休句閩南朱夏時碧雲生海嶠清吹散松枝救
物寧論報安禪不履危江東飽芹蕨肯赴野人期

　　寄題建陽王祖聖朝奉南澗樓

　　郎省辭榮早樓居鶴髮翁響分南澗水清占北窓風紫
府雲常近黄塵路不通何當陪杖屨有意學冥鴻

　　壺公山方卿墓亭

　　鄞國棠隂在壺山墓草黄慶源長不竭善訓永無忘燕
雀春風裏烟雲碧瓦傍命書何日下潛徳發幽光


　　至節日君儀見過誦思猿佳作

　　不赴郡樓宴能過野寺門撫循悲節物飄泊任乾坤瘴
霧經霜盡溪潮向晩渾思猿有佳作敢為倒清樽

　　雨懐安止三首

　　春雨霪難霽春山阻俊游緑迷芳草恨紅濕落花愁古
劒空彈鋏疎簾懶上鈎何當生羽翼一日似三秋

　　身隔空山雨心同物外游成篇超俗格開巻釋新愁鸞
鳳翔青瑣蛟鼉掛玉鈎重吟垂翼句春氣反如秋


　　雨隔陳夫子僧坊懶獨游閉門誰復過欲語已含愁病
翼深防彈驚鱗逺避鈎交情君勿替松栢挺霜秋

　　聞惠休師將浮海如呉省寶覺禪師

　　去興已翩翩輕包赴海船霧收山翠濕月出浪華鮮鼔
動看風力浮沈信佛緣何時達鍾阜重省寶公禪

　　雨霽懐進醇老

　　宿雨洗林扄開窓曉色清池深魚競躍花落鳥頻驚結
友論三益營居共一城風騷真有意世事久無情


　　覽進醇老詩巻

　　羈栖海上州嵗晩得師游句㵼碧潭月篇成清夜秋雲
根龍洞鏁花氣蜜房收此理何人達營營枉白頭

　　同蕭英伯登凈惠寺山亭二首

　　䇿杖輕衣愜凭欄逺目明清江排暮釣緑野碎春耕嗜
酒今非勇題詩尚有情薄游攀俊徳唐相舊家聲

　　一徑穿林麓幽人借杖扶西山螺頂秀南塔筆鋒孤好
鳥當花語輕烟襯草鋪登臨情未足暝色欲吞呉


　　又和英伯四首

　　亭出林巒表春歸氣象明江晴稚子浴田暖老夫耕弱
栁禁風力游絲奈客情欲歸歸未得愁聴杜鵑聲

　　野興憐詩逸春酲要酒扶登臨同俊哲笑傲不羈孤日
落金霞巻江翻雪浪鋪閩山又寒食何日到東呉

　　亭臨天外搆春物望中明客興託詩酒野心憐釣耕露
花如有恨風栁自含情何事子規鳥故為腸斷聲

　　閒亭當險絶疑有百神扶江靜羣鷗集天空一鶚孤落

英紅錦碎狂絮白氊鋪試問江南信歸帆至自呉

　　送惠休師浮海如呉

　　游呉興不淺真欲跨冥鴻豈畏海波險自明禪性空柁
樓瞻北斗帆索張東風我欲江南去音書却易通

　　雨中酌君儀所送酒有懐

　　冬雷知不宻地震復如何海角晴明少客心憂慮多白
鷗欺浪舞黄鳥挾春歌幸有故人酒門深掩薜蘿

　　午日送酒與元輿


　　前嵗菖蒲酒臨汀共一樽迴思當觸網猶有未招魂抱
義君偏厚餘生我尚存都城酬此酌佳節可重論

　　樂游軒呈運使陳大夫

　　狹徑通蕭寺牆開薜茘隂坐聞松籟奏歸待月華沈雅
有賢人樂清無俗坌侵一軒寧久駐四海望為霖

　　西池水漫蓮葉資深勸予理之

　　短短芰荷葉深深野水漫何神能止雨無術理驚湍久
客懐三徑包羞拘一官賞心那復數嵗望骨毛寒


　　稍霽二首

　　稍止今朝雨猶埋瘴嶺雲亂流安可塞故老未嘗聞隂
怪羣難數陽光晩漸分僅能存井邑不復念耡耘

　　霪霖霾晝夜積潦接郊郛小艇家家有危椽處處扶稍
晴人共喜却暖鳥爭呼海若一何暴幾翻天地樞

　　自和二首

　　已喜收微雨還愁合暮雲潮痕殊未減屋拆厭頻聞天
地溟濛内山川早晩分吾民方乏食何以慰耕耘


　　猛風來半夜駭浪却平郛避地憂橋斷登山借杖扶馬
牛真不辨老稚亂相呼安得瞻晴景蒼苔繡户樞

　　凈惠橋亭為水所漂因勸寛老葺之二首

　　怊悵風兼雨西橋半夜摧青龍真變化白鳥漫驚猜蕩
潏無遺跡登臨不再來道師如好事重為購良材

　　水漲西橋折重來路已差簷牙翻駭浪石脚没平沙夢
想追塵迹湮沈歎物華何人能起廢壯觀老禪家

　　送陳輯都曹致仕還鄉


　　賦筆驚場屋髙才歎陸沈宦遊今日盡野興暮年深黄
菊看看秀青雲處處隂君懐能亢爽吾意亦侵尋

　　舟經彭澤謁靖節祠

　　彭澤江邊邑蕭疎靖節祠烟昏鹿皮畫草暗菊花籬詠
徳今千載言歸彼一時男兒要出處此道幾人知

　　竹子灘逢廣漕張公詡二首

　　泗水初傾蓋西江再逆舟䇿能課賊滅心不為身謀夜
永談無寐樽空幸少留遲明還惜别飛漿下灘頭


　　㑹合嗟無酒留連漫索茶晩雲隨落日歸雁集寒沙自
達聊安命多言任指瑕吾宗有令弟恩復出君家(吾弟䝉正
為公美所薦)

　　螺川送别王公濟朝奉還臺

　　亭上客送客江頭山映山白醪須酌盡彩鳳欲飛還帆
轉疎林外烟生逺渚間離愁自堆積輒莫唱陽闗

　　送郭晦叔知海州

　　凜凜汾陽秀螺川舊徙居文名動場屋孝節冠鄉閭御

史論才久方州躐等除朝廷終器使宗廟得璠璵

　　英州烟雨樓

　　江路分韶廣城樓壓郡東妓歌星漢上客醉水雲中潑
墨天涵暝鋪綃月映空登臨逢此景不復念途窮

　　南山禪院

　　棟宇新成寺黄金貼翠微山眉一雙碧江帶兩條飛亂
石森門㦸晴雲作舞衣薫絃誰與奏松響㵼珠璣

　　廖華國史君致酒


　　飛蓋穿林外行厨就竹間酒狂思海㵼歌響遏雲還逸
驥方騰躍疲駑强附攀磨崖記名姓長伴水潺潺

　　同穎叔修撰游呉圃分得須字

　　地與浮丘接花如錦帳鋪杜康傾琥珀海若獻珊瑚老
竹爭抽笋幽禽自引雛人生行樂爾富貴亦何須

　　即席和穎叔送别四韻

　　二月溟濛雨春寒反似秋玉觥浮濁浪蘭檝擬滄洲自
顧駑駘困寧攀逸驥游楚歌彈未徹歸思已難留


　　蔡梧州叙拜禮用四韻謝之兼送别

　　卓犖金閨客經過慰老夫能當韓子拜深愧孟生愚開
巻詩千首論交酒一壺春風送和氣連夜入蒼梧

　　寄東莞李宰宣徳

　　舊交幾人在寧嫌雙鬢皤一生長作客九死漫悲歌嵗
月驚秋速闗山恨别多君須陟臺省吾欲隠松蘿

　　送象守賈正夫朝奉還臺二首

　　六載為南郡歸時雪滿顛一家纔度嶺單騎欲朝天介

㓗終無玷精神老尚全十分愁别酒魂斷鵠亭前

　　十載音書絶扁舟忽見過有樽傾别酒無妓唱離歌海
濶春光少城空瘴霧多羨君先度嶺猿呌隔雲蘿

　　追和李白金陵月下懐古(唐格)

　　厯覽古都㑹金陵冠南州天開鍾阜倚江轉玉繩流異
代有興廢前賢歸塜丘草没烏衣巷塵埋結綺樓城空
龍虎踞臺罷鳳凰游黙想秦淮月曽悲玉樹秋

　　和穎叔千嵗棗


　　彼美祗園棗珍同玉井船後期千載熟今日萬珠圓地
潤仍依佛欄深自羃烟結花雖最晩藏核莫如堅鴨脚
看何小雞頭美未全種來誰共老服久必成仙大食移
根逺番禺託蔕連舊名稽藥録新賞著詩編甜出諸餳
上香居百果前黒腰虚羨爾紅皺豈為然柔脆憐金鳯
飄零難木綿諷苞丹茘賦精奪寶刀篇靜夜風囘海清
秋月蘸天綵山要客集翠顆繞枝駢邂逅為公壽婆娑
與世延暮鐘催酒散嘶馬引旗旋今作中州瑞原從異

國傳何當廣栽植欲以慰饑年

　　廣福禪寺

　　寺與人寰隔西軒更逺瞻雲烟生巻箔星斗半垂簷山
對眉雙碧江空鏡一奩旅魂招不盡愁向酒中添

　　馬仁山

　　在繁昌縣南舊名馬人唐徳宗時石馬妖鳴斷其
首以厭之易今名

　　崔嵬山下石如馬亦如人玉老龍蛇䕶庵空嵗月新訪

僧非舊識覽壁但傷神更恨無流水難尋洞裏春
















　　青山集巻十九

