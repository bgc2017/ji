







　　欽定四庫全書

　　青山集巻十八　　　　宋　郭祥正　撰

　　五言律詩

　　晩晴

　　川漲那堪雨今朝喜晩晴幽花縈路重濁水止蛙鳴圩
稻應全刈村醪可强傾吾雖無一畝亦足慰餘生

　　屏迹

　　屏迹已恨晩疲軀今自由百年無七十一日有千憂覓

酒開青眼憑詩遣白頭莫言賓客少池上兩三鷗

　　却卧

　　曉起梳頭畢開窓却卧時素烟收枕席紅日上藩籬仰
面看書巻移牀近酒池紛紛萬方事安用老夫知

　　無客

　　病久人情厭經旬客不來簾因風力巻門待月華開栁
上新蟬咽城頭暮角哀勞生隨物化孰免葬蒿萊

　　門巷


　　肅肅秋容凈蕭蕭門巷深荆榛原自合車馬少過尋問
婢催蔬熟呼兒取酒斟藤牀未成寐野鳥噪歸林

　　賦分

　　賦分從來薄明時敢妄干六年悲對獄五十速休官水
送雲天凈山開洞壑寒一枝能息影何暇北溟寛

　　農事

　　三嵗悲農事官倉亦已貧勅書雖赦獄恩澤未蘇民南
國供輸大中宵涕泗頻一心隨草木無復念沈淪


　　野望

　　暑雨收殘候秋雲結薄隂山光翠兼紫水影凈還深竹
宻羣鴉入天空一雁沈興來搔白首衰颯愧儒林

　　日暮

　　倚杖孤亭久無心辨俗訛暮山青掃淀秋漢白浮波岸
震歸船鼓村喧刈稻歌未收西望眼問罪有干戈

　　歸燕

　　天外秋風勁梁間燕羽稀營巢雛未老何地汝成歸蜃

澤多樓閣茅堂無穽機故園春色動還趁社前飛

　　遣懐

　　節物驚心事摶金菊放花潛魚防餌釣髙雁避城笳南
浦秋風冷西江夕照斜異鄉消息斷林外更聞鴉

　　搗衣

　　清秋送殘暑隔屋忽聞砧逺震星河夜遙興闗塞心欲
知針縷宻即是淚痕深他日功成後逢人寄好音

　　植杖


　　獨往憐漁艇羣飛愛暮鷗誰云天地窄自伴水雲游荇
葉青爭老蓼花紅半收江頭人事絶植杖我何憂

　　空囊

　　牀有牛衣卧厨供石髓飡此身知是幻卒嵗不為難冰
合潛蛟冷雲深病鶴寒青錢無得選空掛一囊看

　　秋笛

　　清秋聞笛弄獨立露霑衣天外雲留住水中龍未歸悠
揚聲益苦感激思何微不似前春聴梅花片片飛


　　黄山二首

　　秋物已瀟灑臨髙念嵗窮陣收羣雁没峯斷片雲空月
色山川内笛聲闗塞中西人未柔服長䇿在諸公

　　秋晩陟浮丘西臨古渡頭兵聲沈斷岸橋影散中流雪
讓蘆花宻雲排稻穗稠乾坤均帝力草木豈能酬

　　柴門

　　水落烟村迥柴門四五家晩風囘斷雁寒雨側幽花世
事紛無已人生自有涯鯨鼇真可釣吾興欲乘槎


　　復寒

　　三月閩南國隂寒變慘淒市樓添酒價山雨勒鶯啼田
父憂春種商人怯路泥何當好風日稚子浴清溪

　　元輿攜酒見過三首

　　永日門常掩欣聞五馬過社餘巢燕入花散蜜蜂多望
斷千山緑愁來兩鬢皤肝腸思一濯須藉酒為河

　　酒味年來美攜觴約屢過交情貧始見詩思老仍多許
國心常赤思家髮任皤誦君新得句秀色攬山河


　　沈毅陳夫子談兵孰與過運籌知必勝善將不論多漢
陣千重黒邊沙萬里皤如聞洗戈甲誰為挽天河

　　雨中喜君儀要溫老希聖同見過二首

　　蕭蕭山寺雨漠漠暮雲寒不恨麻衣薄深愁酒盞乾離
披花刺眼容易雪衝冠要客能相遇寧辭濕錦鞍

　　萬里鄉園别一春風雨多亂蛙聲鬭急歸燕舞緣何石
榻昏苔蘚柴門暗薜蘿橛株方自笑忽枉故人過

　　謝君儀攜酒要客慰唁愁寂二首


　　佳客過窮巷良朋復可要靜緣棊局亂愁逐酒杯銷花
底鶯聲度林間雨㸃飄晩春頻一醉何必擬松喬

　　讒人未投北君子獨相親嵗月驚春晩壺觴慰我貧松
聲風外急山色雨中新一醉無歸夢寧論寂寞濱

　　白蓮啓日上人退避長老之命以四韻髙之

　　結宇古城邊能詩復悟禪鉢分摩詰飯池種逺公蓮竹
颭春烟靜禽歌夜月圓㓗身吾有趣囘首謝塵緣

　　送李絳伯華户曹


　　國士茍微禄攜家千里行鄉闗寒食節郵舎冷猿聲落
日和雲盡離觴與淚傾銜寃仍送别何以慰浮生

　　和石聲叔留題君儀基石亭二首

　　髙才攄逺趣鑿石架危亭宿鳥依林白春苗接海青雲
光隨箒亂泉響置琴聴况得少陵句宜鐫座右屏

　　因山基大石華榜揭髙亭畦稻翻新綠山嵐浮逺青鳥
行雲際度松籟雨餘聴安得呉生畫為予傳小屏

　　謝君儀寄新茶二首


　　建溪春物早正月有新茶得自參軍掾分來居士家輾
開黳玉餅湯濺白雲花一啜清魂魄醇醪豈足誇

　　北苑藏和氣生成絶品茶豈宜分旅館只合在仙家㸃
處成雲蘂看時變雪花琳琅得新句又勝玉川誇

　　曉起聞禽寄元輿

　　幽鳥語清晨窓閒宅禁人只知添白髮不覺度青春救
過須三省觀空止一塵賢交如未棄時送濁醪醇

　　寒食感懐示子燾二首


　　栁暗青春暮鶯啼靜院隂鄉闗隔寒食父子共沾襟未
舉鵬天翼聊為鵩舎吟驚魂招不得時節感人深

　　寒食金波淚他鄉此日心草連天際色泉斷隴頭音先
冢三年别飛埃萬里侵只憑欹枕夢時到謝山隂

　　寒食元輿見要南樓把酒

　　五馬登城堞平分載酒船無家寒食客小雨惜花天循
撫恩何厚飄零命最邅閒愁不用遣一醉暫成仙

　　夜雨感懐二首


　　夜雨霪難霽溝塍復亂蛙輕寒侵病骨餘響答空階杜
子嗟沾濕莊生失渚涯通宵不成寐歸思㵼長淮

　　羽毛零落易摧傷父子同幽瘴癘鄉歸夢不成殘夜雨
空階滴滴到愁腸

　　憶小子鼎

　　元朝别家去音信隔三春讀易應終巻端居莫患貧定
交疎燕雀養節慕松筠寃獄何時辨思兒淚滿巾

　　排悶呈元輿


　　交態非今薄人情自古難弊裘甘我老雄劒請君彈魂
逐雲峯斷心依酒海寛百年能幾許日月似跳丸

　　懐天隲

　　築室君先隠窮途我正難流鶯春谷暖别鶴玉琴寒泉
響經時聴雲光抵暮看異方空淚眼何日共幽歡

　　元輿三月三十日致酒

　　衰病仍為客相依過一春和篇驚韻險把酒沃愁頻紫
燕巢方穏黄鸝語尚新何時公赴召終欲託車輪


　　元輿試北苑新茗

　　建溪雖接壤春末始嘗茶旋汲鄰僧水同烹北苑芽月
圓龍隠鬣雲散乳成花貢入明光殿分來王謝家

　　别南樓

　　寄榻六十日朝朝上碧城雲光隨近逺山色變隂晴濠
靜魚頻躍樓空燕不驚他時那復到欲去重含情

　　四月一日

　　有瘴從今始斯須雨復晴草蒸蛇肆毒榛宻鵩嘗鳴晩

食宜防飽村醪可强傾何時擊歸鐙髙眎歎浮生(俗傳晩食
不可令飽飽即中瘴須數飲以禦之)

　　别濠上

　　自得莊生樂觀魚近碧濠觸萍時鼓鬣防餌不投刀栁
挹春風靜鷗眠夜月髙捨旃吾有適滄海釣鯨鼇

　　聞舊居敎樂

　　昔作幽人宅今為舞女場燕驚絃管雜草避綺羅香諠
靜雖殊致興衰自有常遙憐巖桂下誰拂讀書牀


　　登清音亭二首

　　已别城樓景還登樹杪亭地髙鄰北斗山逺接南溟蟾
影依雲斷樵歌隔浦聴客愁安用遣此處可忘形

　　薄暮杳何適髙髙登古亭地無南國瘴簾巻半空星石
痩長人立潭春皓雪停短才吟不就終欲付丹青

　　雨中懐元輿

　　暫阻龍山雨還思鳳閣人凌雲曽獻賦薄霧豈藏身酒
釀公田秫羮調紫豉蓴稍晴應見過酬唱莫辭頻


　　雨晴都按口號呈元輿

　　雨為華筵止晴牽飲興長管絃隨晝永羅綺散風香衛
仗留春碧宫衣想赭黄明年今日事歸捧祝堯觴














　　青山集巻十八

