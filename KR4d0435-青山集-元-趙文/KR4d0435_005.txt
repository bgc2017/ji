







　　欽定四庫全書

　　青山集巻五　　　　　宋　郭祥正　撰

　　五言古詩

　　安中尚書見招同諸公登雨華臺

　　城南五里近驅車稍停休層臺臨古刹欣陪清淨遊憑
髙送逺目考古思名流更讀琳瑯篇叙事何其周尸黎
與法雲接迹居巖幽趣將金仙諧行匪邪徑由至今手
植松千丈騰龍虬悟發特異衆妙齡已依劉天華無根

蔕應講來飛浮帝釋昔舉手此理誰可侔邇來表前蹤
新亭壓鼇頭空渚栖古月大江浴清秋曠懐出十地壯
氣横九州三山連天門水府卧金牛故國羅綺滅深宫
榛莽留興亡千嵗間愁緒如繰抽惟餘北嶺雲無心自
悠悠髙鴻正飛㝠網羅安得收公等真丈夫問學皆淵
丘不應持使能歸合登瀛洲桓桓鼎鼐司落落金馬儔
君臣若堯舜明良互賡酬胡為慕瞿𥅆𤣥微解而優願
舒三日霖慰此旱嵗求乾坤涵潤澤使我醉雨眸咄嗟

勿重陳玉樹後庭謳

　　送李嘉甫朝散還臺

　　春風連作惡吹雪深尺五元宵無燈火閉闗與誰語忽
聞營從過傾蓋挹眉宇相親如故人坐久加循撫蓬茅
只數間餘無一丘土半俸足以飽未嘗詣州府白雲寓
逺目清溪照靈腑趨閒已忘憂浩歌唯汲古名公志方
壯富貴何可取(協韻)髙才孰能當如羆亦如虎致君為唐
虞澤民作霖雨功名垂乾坤兒孫列簪組于予一何遼

而能强相與聊書送行章欲以明出處

　　前春雪

　　𤣥𠖇奪春令連旬雪塞屋嗷嗷何物聲云是饑民哭來
請義倉米奈何久空腹寒威如戈矛命盡須㬰速憶昨
去年水雲濤巻平陸髙村既無麥低田又無榖民間已
乏食租税仍未足縣令欲逃責催科峻鞭朴嗟哉吾邦
民何以保骨肉昻頭訴蒼蒼和氣待春育春工本好生
此雪無乃酷誰家敞園館草樹變瓊玉美人學回風歡

笑列燈燭不如萬户寒唯憂五更促世無採詩官悲歌
寄鴻鵠

　　後春雪

　　前雪深尺五後雪深五尺動地北風惡連天凍雲塞通
逵絶行人萬物同一色燭龍爪生冰陽鳥觜插翼牛羊
何足論虎豹餓無食此雪昔未有父老均歎息况當長
養時𤣥𠖇翻怒赫我欲請雷車夜半轟霹靂斗杓斡春
陽和氣隨甲析溶為大田水青發龍頭麥南民多蘇醒

白骨免堆積朝廷方體仁乾坤應合徳有酒不敢飲獨
樂神所責悲歌閉空屋寫慰同心客

　　送黄吉老察院

　　積學久未遇忠言今可施請君略細故吐出胸中竒悉
救當世弊自結明主知不唯振憲綱進當司鼎彛用廣
財已乏官冗人愈卑政寛法不舉將愞邉無威家家侈
聲樂淳源變澆漓土木絢金碧佛仙競新祠此乃腹心
疾豈止為瘡痍言者曾未及雖言多(闕)私茍非大奸邪

惡足求瑕玼舉朝無完人何以禆明時嘗讀喜似篇左
右皆宜之乃知荆山璧天地終不道去堊無變容誠明
達神祗我方卧巖各所友鹿與麋感君營從過枯木春
風吹人如得黄粱慰我久苦饑承詔不敢留歡言遽暌
違殷勤何以報報君以蕪辭

　　和敦復留題池州弄水序

　　我寄江南隠數為弄水遊讀君弄水篇感慨攀巢由赤
脚踏雲雨投竿翫汀洲鷗鳥不見猜飛舞相應酬誰傾

百觧珠跳躑無復杖一發海客祕爛副貧家求李杜縮
光焰王謝慙風流開巻起予興飄欲乘桴浮如觀秋浦
圖晚景入兩眸愛之不能捨饑魚適吞鈎嘗置几案間
出没窺巖幽一别幾何時嵗月已十周跡滯若匣劒鏽
澀不可抽何當隨君車吟哦與君侔

　　謝胡丞寄錫泉十瓶

　　怜我酷嗜茗逺分名山泉兹山固多錫泉味甘尤偏幸
遇佳客便十缸附輕船開缸潄清泠不待同茗煎想君

民事休時時造泉邉入碾龍鳯碎浮甌乳花圓一啜未
能止七盃誇玉川兩腋生清風飛逐蓬莱仙江心與谷
簾較之孰為妍欲報吾子恵仍思陸生賢

　　謝魏户曹恵酒

　　官醪不許買兵醖未嘗得愁殺避俗翁甘為獨醒客縁
何魏夫子心仁生憫惻雙壺輒分送涸鱗被甘澤鐺杓
再施設併欲醉君徳百川供長虹叱吒天地窄儘從秋
水來大笑問河伯胡為辨牛馬灔灔浮月魄


　　川漲

　　朱夏久不雨川源條然漲三潮𣺌相連狂風蹴髙浪蛟
龍遞出没魚鼈隨浩蕩羣山悄低徊阡陌失背向嗟嗟
圩中田一埂安可障去年已大潦十户九凋喪幸頼官
廩實囂囂命所仰官廩今已空農事未敢望理水竟無
術祈禱俟靈貺退寸復進尺潮勢頗難量彼蒼罪斯民
殺戮不以杖令人思禹功巍巍百王上

　　答魏掾招飲


　　我欲招魏子小山嘗白醪月華雖未滿已覺秋風髙何
物估樽酌肥鱸併蟹螯一飲洗百憂軒冕稍可逃此語
未及發辱君先見要乃知志趣同盍簪皆俊僚亦應唤
舞娥紅雲欲飛飄不然避謗傷談話傾漁樵期歸一酩
酊世事如芭蕉

　　酬彭法曹留題小山用次來韵

　　讀君小山篇語勢欲飛舞乃知甘與賈年少心則古又
如東山生用之必為虎予方坐空谷屏息避煩暑開緘

揖清風不覺生毛羽攜之出人間瑶池贈王母

　　送黄彦發還臺

　　予方寓小山感君忽相過風標奪瑩玉氣語排懸河君
初佩金印治蠻真有科彼侮我即斬威行濟之和使知
朝廷尊帖帖無愆訛聖主方求才四海張網羅麒麟并
鳯凰所獲寜為多如君必見取為君吟菁莪

　　酬陳掾留題小山二首用次來韵

　　我愛小山石翩翩鸞鳯姿胡為不飛去似與幽人期志

澤未及物收身聊自嬉不教三徑荒寜歌吾意詞舊交
安在哉嵗晏逢子知殷勤結恵好琅玕分一枝

　　兹山何亭亭鬱有髙人姿朝容白雲過夜與明月期幽
蘭翠碧秀好鳥鳴聲嬉更逢佳客來恵好留美詞遂令
一丘樂能垂千載知殷勤謝陳子蒹葭倚瓊枝

　　和陳掾效陶齋

　　君欲效陶潛超然異今趣開齋即吾廬欣欣同所慕潛
魚不羣游栖鳥不返顧無意亦無我何思復何慮遂趨

羲皇上日息自休裕百年能幾何不知嵗云暮終當隨
白雲悠悠此山去

　　喜鍾山泉禪師見過

　　聞師飛錫来七日逺葷飲欣諧清淨談中夜未能寢師
提寳公刀為我裁古錦言歸不須忙溪上冰雪凛

　　送魏掾赴調

　　齠齓已承禄資賦况超邁三年瑩無玼一日欣有代芳
洲清風微夕浦寒烟䨴翩翩莫能留逡巡逺山外浮生

離合際志士懐耿介渺思嵗月往俯眎天壤隘人驚甘
羅少帝憶賈生對竟言若為期充實光輝大

　　送喻明仲朝請還臺

　　出馳使者星嵗月一何久巨航始北歸華髪已盈首讀
書過五車滿腹藏瓊玖行行赴金闕朝帝見太后乾坤
運元氣斟酌須北斗願如范文正上疏發纊黈明明納
忠諫聖作古無有道行且寄書熨我窮老叟

　　送倪敦復朝奉還臺


　　有力乃致逺中道力不任言歸閉空屋敢復求知音君
來監郡務猥巷一見臨稱褒借陽春片礫成寸金觴酌
每追隨嘯詠舒悰襟不覺三嵗過啟櫂離江南(協韻)君懐
有玉寳未嘗獻于今不往獻千嵗惜湮沈流沈流景良
可悲鬚雪來侵侵前途漸就窄後㑹安可尋屋梁見落
月殷憂存我心猶期澤萬物霈然作商霖

　　邀敦復小酌為别

　　三年同賞梅梅花爛晴雪一日言北歸梅黄雨初歇誰

將金彈丸綴在緑枝上結實勝開花邀君更同賞食梅
齒牙軟銜盃奈離憂過江桃李熟回首憶梅不

　　送楊縝供備還京

　　伯玉𢎞農侯欣欣真丈夫首雖峩武弁滿腹藏詩書三
年監郡兵一日云解符考之閭井言公㢘卒如初未嘗
害一物縱舍乃有餘我方卧空屋坦跣與世疎感君數
相過晨坐定及晡新詩并美酒問遺無時無老境重可
惜逺别復何如美君五福全客官奚拘拘子孫俱禄仕

京城富園閭精神趁强健優游早懸車祝君可以歸為
君吟歸歟

　　聴恵守錢承議談羅浮山因以贈之

　　久憶觀滄海喜君語羅浮浮從㑹稽來與羅相獻酬誰
欲通兩山鐵橋跨山頭笙簫響瑶臺佛仙棲石樓靈光
燭商舶七星被林幽飛泉難悉名異草香氣柔危峯聚
白鹿深塢眠青牛葛洪安期生遺蹤尚綢繆攀巔瞰海
水湛碧纔一甌不見波濤翻颶風駕龍虬又云朱明天

飄然落遐陬方廣吞五嶽盤紆臨十洲不得預封禪自
起烟雲羞此理固莫測勝境輸君遊君語洗我耳我請
瑩君眸羅浮杳何許為我商聲謳

　　送錢節七承議還臺

　　平昔未識靣已景才業殊及來公詡家把酒情忻如分
攜八换嵗益聞峻名譽我方姑孰隠君解恵國符鷁舟
始云泊駕言過茅廬傾談洗塵聴積憂令我舒鳯巢無
凡毛龍窟多美珠朝家正清明往矣涉亨衢澤民冀姚

宋致主優唐虞史筆採循吏非君復誰書

　　自釋二首

　　去日不可追来日已無多衰頽復自念遷謝當奈何賢
達并賤愚百嵗同消磨不如泳觴酌徘徊眄庭柯流翠
自成幄好風時經過憎愛理兼忘虗淡神所和運盡即
隨盡葬骨南山陂

　　遭時如堯舜擊壤歡且歌歸田尚叨禄天寵固已多敢
復邀長年寓景隨流波有酒即觴酌風日眷清和俯悲

秦晉士含饑避干戈
















　　青山集巻五

