







　　欽定四庫全書

　　青山集巻二十六　　　　宋　郭祥正　撰

　　五言絶句下

　　許先生書堂

　　丹井光長在空堂貌亦存鄰僧深夜磬時復與招魂

　　石門澗

　　啓閉何人見湍流一澗分仙家無路入空鏁石樓雲

　　卧龍石


　　龍卧蒼山下豈知今古春不憂雷雨作頭角本非真

　　連巖棧

　　鳥道出雲巔雲深春更鮮遊人莫嗟險一棧與巖連

　　伏龍濺

　　潭心有伏龍急溜和雲濺頭角何時成願借風雷便

　　西庵(籐州契嵩禪師舊栖)

　　釋子能儒言迥出惠逺上庵中閲遺編光焰髙萬丈

　　楓樹林


　　一塢藏深林楓葉翻蜀錦寄語别家人路遙霜霰凛

　　卧犀泉

　　有角翻害身沈泉避刀剸故依金地慈非憚滄溟逺

　　青林巖

　　青帝留行迹巖前春不歸儘從霜與雪君看碧依依

　　醴泉(大歴中出)

　　不為太平出胡為名醴泉兵戈方滿眼聊以慰凶年

　　西塢漾


　　漫漫西塢漾青出秀菰蒲源淺不通海光寒稍映湖

　　白沙泉

　　幽泉出白沙流傍野僧家欲試甘香味須烹石鼎茶

　　楊梅石門

　　顆顆龍睛赤深深映石門自憐非茘子不得薦堯閽

　　西溪

　　西溪在湖外一派濯殘陽遊子託漁艇却愁歸路長

　　見山亭


　　遊子一凭欄徧看湖上山不須飛㵼去已在畫屏間

　　神尼塔

　　神尼鑿一塔杳在碧雲端舎利夜光現君須正眼觀

　　韜光庵

　　逢人寂無語結草自栖禪但見巖花笑龎眉不記年

　　香林洞

　　幽香來近逺此洞接蟾宫欲借飛翰去聊乘桂子風

　　天竺峯


　　誰從天竺國分得一峯來占盡湖山秀最宜烟雨開

　　鍊丹井

　　欲息丹中火須沈井底泉何如栽杏實亦解上青天

　　香桂林

　　根託山中地香分月裏秋遊人莫攀折風散一巖幽

　　重榮檜

　　人老不重少檜枯還復榮何時逢匠石今日棟梁成

　　龍泓洞


　　洞口無凡木隂森夏亦寒誰知一泓水曽有老龍蟠

　　理公巖

　　晉代胡僧理開山第一人欲尋巖下迹猿鳥送餘春

　　客兒亭

　　翻經人已去誰為立幽亭一望野雲白半藏山骨青

　　石蓮華峯

　　亭亭碧蓮華何年化為石越女莫驚猜巖猿自相識

　　翻經臺


　　盥手天池水熏毫海渚香翻成多少帙臺石尚輝光

　　葛仙丹竈

　　丹成竈猶在夜氣接湖雲仙路何由問刀圭幸見分

　　稽留峯

　　孤峯出天外客到亦稽留不覺月華晩澗猿啼更愁

　　流盃亭

　　斵石引溪水盃行自勸人試聴林下鳥啼血不留春

　　望海閣


　　客望海中日窓開物外山天形垂欲盡飛鳥不知還

　　東岡塔

　　崒堵藏真骨東岡氣象殊烟雲掃不盡苔蘚一痕無

　　西嶺草堂

　　應䜟游塵世湖邊一草堂松聲半夜雨花氣四時香

　　葛公石徑

　　誰來躡髙步幽徑已荒凉落葉無人掃哀猿空斷腸

　　靈石山


　　靈石山前路山深寺更深不知明月去空惜白雲沈

　　靈石西庵

　　欲問庵中事人馴虎亦馴楊梅幾番熟誰為惜餘春

　　南髙峯

　　岌岌穿南斗層層瞰下方揭為湖海鎮半夜掛朝陽

　　暗竹園

　　篁竹無人洗烟雲暗不開網羅無入處豺虎莫驚猜

　　夏珠泉


　　入夏泉嘗溢光跳萬斛珠世人收得去此景已應無

　　烟霞洞

　　玉像存深洞烟霞分外多焚香千騎入猿鳥不經過

　　大慈塢

　　十刹宻相望林開一塢香木魚聲漸急山衲下雲房

　　虎跑泉

　　未見虎跑跡窺泉試一吟遺珠僧不取宻行助泉深

　　翠樾堂


　　深堂待遊客老木競留春花發多臨水雲開始見人

　　陟崖門

　　陟彼崖上門門深路還絶香草遞仙風怪林藏古雪

　　步月徑

　　一步復一步月華黏屐齒不知山徑深疑到蟾宫裏

　　夏凉泉

　　六月想冰雪此泉清且深相如方病渴植杖故來尋

　　清隠閣


　　閣近山中寺誰為清隠人移文招不得騎馬入紅塵

　　樵歌嶺

　　嶺下聴樵歌歌聲雲外過儘窮斤斧力不道得樵多

　　華嚴塔

　　講盡華嚴偈攝衣辭世塵泉淙死前語玉凝(去聲)塔中身

　　映發亭

　　呉越江分斷山光還映發白鳥東飛來應隨渡江月

　　楊梅塢


　　紅實綴青枝爛漫照前塢不及杏繁時林間有仙虎

　　脩竹軒

　　不作笙簫用開花待鳳凰隂隂一軒裡誰識阮生狂

　　南屏山

　　真山返如假疊徑入雲屏不借湖光洗朝朝潑黛青

　　長橋

　　橋短故名長路穿雲水鄉遊人欲歸去濯足弄殘陽

　　慈雲嶺


　　峻極分南北見湖仍見江遊人倦登陟飛鳥自雙雙

　　清軒

　　軒壓冰壺上風生玉宇間客來清徹骨不待看湖山

　　西水亭

　　湖添秋氣凈鳥伴夕陽沈嗚咽城笳起猶忘歸去心

　　山居絶句六首

　　曉

　　柴門曉初啓晴氣堆逺峯不知何處鶴踏折一枝松


　　夜

　　夜闌窓户閉黄庭看未終西巖一聲虎四壁坐清風

　　春

　　自掃松間葉冰霜一半開碧桃花未發亭待漉香醅

　　夏

　　永日琴為伴前村酒可酤松隂揀磐石赤脚踏冰壺

　　秋

　　有酒看雲飲無書寄雁囘數蛩鳴敗草一葉落青苔


　　冬

　　黄昏鳥飛絶夜半猿啼切紙帳寒不眠開門數㸃雪

　　春草碧色

　　雪洗燒痕盡春將碧色來行人莫囘首渡口夕陽催

　　春水緑波

　　春江波自緑不染木蘭舟只與岸邊草依依添客愁

　　送君南浦

　　田園有餘樂道路有餘悲留君不肯住君去欲何之


　　傷如之何

　　漢武事逺征征夫與家别幾人衣錦還多為原上血

　　蒼玉洞

　　片片冰崖裂淙淙雪浪深舉頭看白鷺相伴洗塵心




　　青山集巻二十六

