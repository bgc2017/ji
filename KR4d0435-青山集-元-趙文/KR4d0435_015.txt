







　　欽定四庫全書

　　青山集卷十五　　　　宋　郭祥正　撰

　　長句古詩

　　鄭州太守王龍圖(贄之)出家妓彈琵琶即席有
贈

　　偶騎匹馬游仙闗瑤池夜宴歡未闌邀予末坐聞清彈
琵琶十槽聲正繁初疑饑鸞啄玉應天響忽似霹靂數
聲春氣還曲徧將終檀板急舞袖裂霞隨拍入踏碎瓊

筵鸞步嬌汗透香綃露桃濕解絛罷舞整花鈿宛轉仙
容雁行立主人使令持酒巵香隨羅襪成塵飛銅龍無
聲夜無極煌煌燭焰囘朝暉桃源花落長溪凈人著秦
衣樽俎罄豈如此㑹絶風流主人慇懃賔客敬我作短
歌公聴取人世百年能幾許樂極哀來古所悲不如立
功當此時

　　瑞昌雙溪堂夜飲呈呉令(子正)

　　星斗闌干月未吐但愛溪聲似山雨青燈照室並銀花

白酒傾來不知數子善評文我不如我亦談詩子深許
酒酣索我須論兵拔劒畫地軍陣成十萬甲兵指掌取
五方應敵旋風生文武道判惜已久聖賢相遇猶難并
相如謾作長門賦屈原虚著離騷經不知於世竟何補
可憐博得千年名韓信收身苦不早功成伏劒真草草
始終最愛嚴子陵坐視乾坤任傾倒咄嗟語險氣已傷
况復賦詩聲調長卷紙連書不磨琢子鋒大峻非我當
撥置萬慮付江海收拾寸心歸老莊天地得一馬喻馬

謂思前事皆佯狂

　　寄呉著作

　　憶與君别時君行朝北極潯陽江頭車馬光意氣翩翩
動秋色君還舊廬能寄書謂我楚辭傳上都是時盜賊
正紛擾日夜奔走承使符謝君後時聞已惡(遏各切)交深
豈必書問數誠明相照期無窮但惜逺别臨春風春風
來已老落盡桃花紅有時孤坐碧山裏彈指倐忽成衰
翁文章不直一杯酒功名付與千年松何時逢君談豁

我此愁恨攀雲不見麒麟蹤趨泥自笑駑駘鈍兒女安
否今何如親雖未成交莫疎願君富貴情不改敢將瓦
礫贈明珠

　　將至江夏先寄太守李學士(公擇)

　　二月發姑孰三月到潯陽聞君解纜纔五日驥尾難追
空斷腸十年前作潯陽吏老狡相逢猶引避中丞孤憤
已沈泉時事愈新誰敢議欲吐哀音冩心曲濛澒江聲
搖地軸横琴靜夜按金徽泛到商絃斷還續憂能損氣

須忘憂移船漸近黄鶴樓樓前芳草漬烟碧君今賢過
奇章侯試詢樂部誰工笛曹王舊曲何人識水中龍應
雲不飛月華正在江心白滿傾緑酒濃如油為君吞却
鸚鵡洲開帆快意出天外可惜礙斷長江流(予嘗尉潯陽日事故
中丞吕獻可)

　　蔣公檜呈淮南運使金部(穎叔)此檜係魯侍郎
漕淮日手植

　　淮南庭中有蒼檜仰視團團翠為蓋直榦毎容鸞鳳棲

盤根深壓鯨鼇背北風夜作兵陣聲恐取蛟龍斬天外
呼童出屋為我窺摩颭清隂月光碎問誰植之前蔣公
得地倐經三十載不同種杏上青天正似甘棠有遺愛
使華今復見公孫太平事業鍾一門祖廟冠蓋漸塵土
却嗟此檜春長存孤髙豈忘栽培力秀發兼承造化恩
已看枝葉飽霜露終作棟柱扶乾坤新詩編聯盡珠玉
光大先烈聴篪壎更憶丹青妙畫手進入明堂奉至尊

　　蜀道篇送别府尹呉龍圖(仲庶)


　　長吟李白蜀道難蜀道之難難於上青天長蛇并猛虎
殺人吮血毒氣何腥膻錦城雖樂不可到側身西望泣
涕空漣漣其辭辛酸語勢險有如曲折頓挫萬丈之洪
泉世人不識賢玉璞毎欲酬價齊刀鉛求之往古疑未
有惜哉不經孔子之手加鑱鐫公今易節帥蜀國為公
重吟蜀道篇旌旗翻空度劒閣甲光照雪參林顛雲鼇
連推谷聲碎畫角慢引斜陽懸竹馬爭迎舊令尹指公
長髯皓素非往年蜀道何坦然和氣拂拂回屋躔長蛇

深潛猛虎伏但愛雄飛呼雌響亮調朱絃時乎樂哉公
之往也九重深拱堯舜聖廟堂論道邱軻賢撫綏斯民
賴良守平平政化公能宣來賓興學有源本何必早夜
開華筵嘗聞家家賣釵釧只待看舞青春前此風不革
久愈薄稔嵗往往成凶年噫吁嘻今我無匹馬安得從
公遊盡書政績來中州獻之明堂付太史陛下請損西
顧憂

　　錢塘行送别簽判李太博(獻甫)


　　東南㑹府唯錢塘髙門雙開南斗傍門前碧瓦十萬户
曉色滿城烟雨香聖祖神宗造區宇應命最先呉越王
不經兵火二百載地饒沃衍民康强蓮花紅白西湖芳
南山翠影臨滄浪瓊樓寶塔照日月塵埃不到炎天凉
畫船羅幕盡髙卷白玉美人游冶郎年年中秋海潮過
萬頃銀山面前墮少年輕命爭弄潮手掣紅旗逆潮簸
聞君此行承辟書伯樂能求汗血駒四時風物同吟嘯
十郡兵民歸卷舒公閒畜徳聊自養承平功業還吾儒

况君登朝未四十慎勿出處窮歡娯慎勿出處窮歡娯
臨淵履冰佩瓊琚

　　天台行送施山人

　　平生樂山水聴客談天台盤石摩挲浸海月瀑布淙射
烟霞開山腰噴作千巖雨潭底晝夜轟風雷諸峯攢叢
䕶寶刹地與世隔無纎埃仙葩靈鳥四時有石矼玉洞
清風來施夫子欲長往髙謝功名脱塵網况有西來老
師師了悟無生任消長若許陶潛載酒過便駕蒼虬逐

真賞

　　踸踔行送裴山人

　　踸踔踸踔裴山人破帽麻衣被埃塵忽來訪我環峯市
醉倒不顧傍人嗔壯士不得志汙泥困脩鱗誰傾滄海
救枯澤矯首奮鬣乘風雲囘頭問燕雀爾輩胡為羣巢
寄栢梁一朝火孤棲風雨更誰隣踸踔踸踔裴山人行
路無窮鼻酸辛元通獻甫儻不遇况有特達朱純臣踸
踔勿踸踔豈有壯士長遭迍


　　道林寺送别崔提刑(用沈傳師酬唐侍御姚員外韻)

　　湘江傾㵼明河源湘山來落如駿奔尋幽乘興莫辭逺
白雲中有黄金園佛師無心法愈密徒衆先後陳卑尊
甘泉噴灑仙籟爽此身已覺超籠樊髙堂却見山外水
古鑑磨開蒼蘚昏長城深鏁萬家富老木自作千營屯
兩洲半没鯨鼓鬣雙崖斗起天為門滄溟不識幾番變
石泐猶有濤深痕茯苓愈大愈堪食深鋤但惜傷松根
登髙覽物亦徒爾秋色况是當離樽崔侯才思鋭無敵

蒼鷹得兔霜翎翻嗟余染翰愧復正累句何足先行軒
故人柄政坐東府請君獻䇿安黎元

　　游石盆寺呈蔣殿院兼簡余光禄

　　石盆古寺蒼崖顛斷碑皴剥無人傳其文僅識隠巖字
御史飽學能推研乃是鄭董之别號洛師易節來刺宣
風流直欲繼謝守行春車馬時聮翩紅粉行行(音杭)杏花
笑旌旛爍爍雌霓懸松聲颼颼雜簫鼓薜圍繚繞疑檀
烟不知身世有軒冕且將樽酒投林泉暫時樂事亦難

遇髙文大字精磨鐫可嗟榛棘一藏晦清風零落三百
年洎逢佳士始珍賞洗滌塵垢邀神仙坐思往迹若夢
寐明河千丈傾辭源啼鳥至今不避客上下啾聒兩耳
邉山僧搆亭又髙絶羣峯葉葉如青蓮崔嵬寶塔掛落
日沆碭冰壺撐釣船余公胡為未嘗到美景若此寧棄
捐請攜吟筆窺造物更向雲中調管絃

　　凌敲臺呈同游李察推(公擇)

　　臘月欲盡春風來壯士尋春上髙臺金烏慢飛光徘徊

照散冰霜天地開梅花披香栁烟裊狂殺錢塘蘇小小
玉簫金笛鳴髙樓悵望傳書落青鳥吾曹强飲三百杯
老去功名安在哉欲駕飛魚入東海王母為我傾金罍
蓮華變碧蟠桃熟仙家四時應不速醉來拍手乘紫烟
游徧洞天三十六髙歌杳渺春風裏我懐清澈西江水
腐儒往往咍吾狂猶幸揚雄作知已脱君身上蜀錦袍
解我腰下并州刀更沽美酒共君飲不負今朝春思豪

　　凌敲臺呈同游張兵部朱太守


　　江東使者武陵仙姑孰太守南都賢同時文采耀場屋
今日寵榮分使權嵗豐民樂官吏肅登髙望逺開華筵
凌敲古臺壓城北天門牛渚遙相連六朝盛事竟何在
白雲芳草空綿聮黄鳥聲酸落花雨青蒲風送西江船
鳥聲繚亂帆影没勸君莫負杯中物百嵗榮華如轉輪
一半光隂已倉卒寧須雜管絃不必煩綺羅紫蓴煮豉
肥鱸鱠更聴江南賤士歌堯崩舜立天下治廟室靈芝
最為瑞巖穴自此無遺民請把長戈鑄農器功名來時

如等閒四皓去矣誰復還一朝攘臂揖太子社稷不動
安如山可笑屈夫子憔悴長江濱欲將獨醒換衆醉竟
葬江魚愁殺人古來得失既如此今朝幸㑹青雲士功
成早晩歸桃源囘首塵寰脱雙屣

　　嵩山歸送劉伯壽秘監

　　松荒菊老嵩山秋翁將歸兮邈難留幅巾短袖騎黄牛
翛然自作山中游山中游誰與伴兩姬窈窕吹牙管千
巖萬壑鸞鳳吟嫦娥側耳冰輪欵五音和暢王道成不

是嵇康廣陵散問公此曲誰為之曲曲新翻公自為古
人今人不到處能與隂陽四序相推移我知公心通造
物豈止人間妙音律天子呼來換舊章樂成四十有五
日奏之明堂奉祖宗天地清明和氣溢至尊寵賜腰横
金自謂榮華非本心再拜辭魏闕揚鞭歸故林故林在
嵩山白雲幽徑深濯我衣上塵重㵼山水音只應王子
晉跨鶴毎相尋

　　月下獨酌二首


　　長空無雲江水凈月出東方掛金鏡我時有酒何處斟
破碎寒光借漁艇便邀玉兔乞靈藥一粒為醫天下病
玉兔既不報我亦醉不知舟人解事喚我起月輪已轉
西山西人間萬事不可了且與明月閒相隨

　　明月不解飲何事解照琉璃鍾金波蕩漾使我惜不徹
一酌萬事逃心胸良時忍自棄聖代真難逢生平不知
耕與戰唯知猛飲大笑吟清風竹林七子豈足數淵明
五栁方途窮一身不為萬乘屈傲笑嚴陵垂釣翁明朝

官滿歸去來兮但願月輪不缺樽酒不空吾君萬嵗坐
法宮四海長靜無兵戎















　　青山集卷十五

