







　　欽定四庫全書

　　青山集巻二十二　　　　宋　郭祥正　撰

　　七言律詩

　　劒

　　不得公孫一舞看空嗟塵漬血痕乾鑄成星斗生光焰
化作龍虵㑹屈盤金匣藏時天地靜玉池磨處雪霜寒
誰為將相扶明主此物能令社稷安

　　贈裴泰辰先生


　　匣劒光鋩射斗牛提攜天下洗人仇英雄心膽老猶在
道路風塵行未休名重更須完小節義髙何足論閒愁
濛濛細雨陵陽市折取紅梅上酒樓

　　次韻俞資深承事二首

　　聮車同入得仙山下瞰重城指掌間不憤青春添我老
且傾白酒伴君閒三年共佐閩中郡一檄誰招海上蠻
聞説天門新奏樂帝樞佳氣紫囘環

　　春歸漳岸撲晴嵐紫燕黄鸝若縱談自愧不才甘薄禄

喜逢佳客解羸驂仙山有路終難繼海品論珍昔未諳
地勝人醇真可樂夢魂無復憶江南

　　東湖

　　東湖北漵水相通千里荷花半白紅冷艷可能消酷暑
暗香時復散清風欲眠别浦無魚艇且倚疎欄學釣翁
雲起仙庭飛晩雨灑然身世出塵籠

　　圓山謝雨二首

　　牲牷報祀入圓山赫赫神功指顧間水滿大田甘雨足

龍歸深澗宿雲閒樂聲自和松聲奏玉色遙瞻酒色殷
安得夢魂陪逸駕更傳仙仗落人寰

　　自挈壺漿款廟門黄蕉丹茘薦清芬沈烟未過盤中篆
電影已翻江上雲霈澤不惟滋稼穡凉飈仍為掃嵐氛
圓山信作漳南鎮想戀枇杷玉色醺

　　和留秀才秋日田舎

　　物幻非真只自知却尋田舎度衰遲漫為陶令柴桑樂
不學荆軻易水悲午睡最能消永日一巢長欲寄深枝

聞君亦有逍遙趣可濯滄浪共賦詩

　　和宣守林子中修撰列岫亭

　　蘇州方稱白公才又見宣城謝守來兩處溪山重秀發
一亭風月助徘徊水光颭灧龍鱗活岫影參差雁序開
不用紅裙唱金縷只題佳句殷春雷

　　列岫後題

　　謝公遺句惜湮沈更作新亭一百尋宿靄擁山眉斂翠
夕陽浮水帶横金黄鸝喚友鳴聲軟白鳥窺魚意思深

看盡物情俱是幻要須攜酒數登臨

　　贈子中修撰

　　承明厭直下天來聊繼昭亭小謝才珠迸玉盤詩得句
月騰金浪酒盈盃江城未許民心借京國顒瞻召節回
試問行年俱乙亥固應憐我困蒿萊

　　子中修撰疊嶂樓致酒

　　重山複水碧相連勝地欣逢太守賢欲倒樽罍秋色裏
故邀賓客畫圖邊丹青迥壓王摩詰騷雅仍兼白樂天

莫戀宣城風物美玉堂提取筆如椽

　　次韻子中修撰寵贈之什

　　聲名入洛弟兄傳出擁旌旗老集仙挹月珠璣光射海
凌秋鵰鶚氣横天文章落筆原無敵器宇藏春豈有邊
一見音容聊莞爾却攜樽酒共頽然金門曽奏相如賦
水閣重吟杜牧篇强駕蹇驢追逸驥已知霄壤不相連

　　次韻子中修撰塔院題竹

　　不是集仙來詠竹更誰能繼紫微吟(謂小杜也)看隨霜雪終

吾老寄語鋤犂勿見侵欲把一竿垂直釣更須十畝廣
清隂蕭郎妙筆堪圖冩添入蓬萊第幾岑

　　子中修撰示書有不得同遊水晶宫之歎作唐
格四韻寄别

　　西庵吟醉憶君同忽得新詩思愈工下筆捷才如陣馬
接人和氣似春風敬亭姑孰猶為逺庾嶺端山更幾重
自歎鷦鷯無健翼追飛不到水晶宫

　　寄鳳凰山張居士


　　聞君深隠鳳凰山池水相通竹石間一念報親長不斷
六經傳子勝空閒青猿摘果啼兼嘯白鳥穿雲去復還
自愧塵埃行老矣何時載酒伴酡顏

　　永安戴公純秀才

　　鬖鬖鬢髮一衰翁又泊倉頭阻逆風推去未應如謝令
重來終是愧司農熙寧父老知誰在元祐田園喜再豐
置酒髙臺要我醉却尋陳跡喜君同

　　次韻陳思道見送之什


　　誰聴袁宏夜半吟一時傾蓋便知心疲駑自信難追驥
秀木從來忌出林巧匠旁觀應縮手明珠取得已盈衿
嶺頭孤唱思君和著月梅花似縷金

　　至萬安寄吉守李獻父大夫

　　江水成文地最奇風流太守更能詩送將臘盡梅花怨
喚得春囘燕子知一餉功勲真夢寐千年名字付傷悲
盛攜樽酒頻賡唱幕下髙才似牧之

　　將至五羊先寄穎叔修撰


　　句水分攜二十年却臨南海望青天元戎為解陳公榻
下客慚非孺子賢冷艷一枝梅照眼清光五斗酒盈船
朝廷近日無新事只恐西戎尚擾邊

　　南雄望逺亭本朝章郇公所作公嘗為郡太守
種茘子二株今方茂實而後人所種皆不成
東美要予致酒亭上為賦四韻

　　城角危亭面面開塵侵丞相舊詩牌凌江欲轉鯨魚活
茘子成隂玉樹埋庾嶺乍過無瘴霧長安不見奈愁懐

且傾濁酒承髙論秋水何由辨渚涯

　　凌江立春日呈黎東美太守

　　斗杓東指斡春囘樂奏昇平助殷雷魚躍原無溪面凍
雪光散作嶺頭梅主人和氣均千里北客歸懐寄一杯
色滿皇州三殿喜瓊林先放桂花開(是年龍飛牓)

　　韶州武溪亭(唐格)

　　滔滔武溪一何深鳥飛莫渡獸莫臨山色欲學翠鳳舞
笛聲自作蒼龍吟樽罍謾借春力暖鬢髮未免霜華侵

形容不上凌烟閣馬革裹尸那可尋

　　六祖南華寺

　　水轉山來曲曲梯參差樓殿占清輝龍章鳯襲藏天篆
玉索金鈎賁祖衣春去不知庭柏老月明誰櫂釣船歸
曹溪有路人人到踏斷𤣥闗古亦稀

　　六祖大湧泉

　　金鐶一卓透曹溪禪祖心傳上上機流出山腰蒼兕吼
湧開池面碧綃飛應同霖雨能蘇旱莫比滄浪只濯衣

不願夕陽催我去要隨幽鳥帶雲歸

　　武溪亭勸顧歸聖朝奉酒

　　邂逅窮荒遇俊才故將懐抱向君開功名未得金横帶
老大(音惰)空驚雪滿腮嶺北嘉蔬無此筍江南相識尚逢
梅夜闌莫作思鄉夢且聴清歌更一盃

　　雪夜宿月華寺(唐格)

　　大庾南來山更佳毎逢古寺留柴車曹溪衣傳葛獠布
月嶺樹種蘋婆花千年不壊物稀有一日寓賞心無涯

北人浪説瘴霧惡行擁貂裘衝雪華

　　補到難篇終别作八句寄呉聖與長官

　　結客元和六載春探深碧落迹如新寸量秋色三千丈
名冩嵐光十四人文格迥欺韓愈老字書尤逼小王真
近來好事誰能及我續遺音君可嗔

　　廣慶寺

　　寺當南北二禺間合翠(亭名)全清(閣名)總見山一石尚存垂
釣處五羊時載老仙還金流月影真盤谷黛漲嵐光小

劒闗安得鵲橋横絶頂下臨河漢㵼潺潺

　　次韻彭敎授送别

　　平生愛著五雲裘不愛身為萬户侯白石清泉隨步到
斷霞殘月滿懐收故園已恨荒三徑皓首何堪困一州
邂逅逢君滄海上涸鱗終欲借洪流

　　次韻湛判官送别

　　一朝傾蓋若忘年更把新詩物外傳側望風流還入幕
應憐憔悴未成仙離樽謾託春風裏短櫂行依瘴海邊

十斛明珠君不惜珊珊投擲滿巴牋

　　次韻廣幕黄承事見寄二首

　　不記西亭醉别時别來佳句愈瑰奇心隨雲影沈天角
夢逐灘聲到海湄滿目青山誰共樂何年黄巻得同披
遙憐嚴武能為帥幕下爭傳杜老詩

　　孤城寂寞瘴嵐州虎竹分符强少留老鈍不知今世巧
行藏猶愧古人脩暗天理釣船干丈紗㡌籠頭茗一甌
無奈北歸忘未得非君求友更誰求


　　石室後游

　　七星山色碧離離山下空巖世所稀不獨霧深知豹隠
有時水長見龍歸方牀瑩㓗仙人座文石縱横織女機
旋剔蒼苔辨陳迹李邕詞翰亦依稀

　　寄惠守蘇元之

　　揮金愛士氣尤雄暫擁旌旗碧海東十八素娥傾皓月
三千佳客倚春風髙才可惜經綸晩把酒何時笑語同
霜落草枯應射虎短衣匹馬欲隨公


　　寄題李封州宅生堂

　　鱗鱗鴛瓦搆新堂意在黔烏惠澤長峴首去思聞墮淚
召南遺愛有甘棠水光送月浮珍席山勢和雲插畫梁
安得才如張相國為君重賦宅生章

　　寄題賀州甑山亭

　　賀州城西丹甑山一亭遙插紫雲間龍墀讓䇿名猶在
鶴馭凌風去不還善政再應來瑞物勝遊安得伴酡顏
元戎詞翰鐫金玉千古長如碧澗潺


　　次韻宜掾徐子美見寄

　　去年與子别當塗彼此形骸若夢餘悵望欲窮千里目
相思不寄一行書青山歸去容身好白眼從來處世疎
桂水東流須入海新詩時復委雙魚

　　故人李端夫(昻)赴廉州從事石室致酒留别二
首

　　注地銀潢兩峽開雲林冰凈不浮灰新詩欲與何人論
舊友今從上國來薄酒謾為仙室飲歸鞍無奈夕陽催

君懐自有驪珠富合浦休將一顆迴

　　才如吾子尚區區羽檄從軍萬里餘白髮可憐歸計晩
青衫只似拜恩初一樽邀客非無酒千巻隨車幸有書
已把窮通推定分故人達宦任情疎

　　留湯主簿小飲

　　窮荒得見故人稀話舊還驚嵗月飛君有兒孫能力學
我無金穀可言歸靈仙觀裏黄柑熟采石江頭白蟹肥
北望何時同此樂暫留行櫂莫相違


　　送劉光道赴桂幕

　　氣吐虹蜺髮未皤逢人輒莫歎蹉跎邊隅鋒鏑從今少
幕下篇章所得多雨洗山光浮碧玉春囘江色熨青羅
元戎早晩歸金闕薦禰應先著述科

　　九日登北樓示客

　　九日登髙可强歡聴歌莫放玉杯乾黄花爛漫宜新酒
白髮稀疎落小冠桂水波光趨海急峽山嵐翠帶雲寒
故鄉萬里知何處更凭朱欄向北看


　　次韻宜掾徐子美見寄

　　忽逢便翼寄新章不惜明珠滿斛量姑孰萬家花映竹
丹湖千頃月和霜結廬已許陪吟社衣錦應須返故鄉
底事却言歸未得夢魂猶欲泛滄浪

　　次韻陳文思見寄

　　星灣髙㑹豈能忘萬丈離愁寸寸量東閣賦梅攄錦繡
南山射虎凛冰霜功名未得封千户耕鑿何由共一鄉
春蕨秋鱸味偏美時聴社鼓醉淋浪


　　寄題羅池廟

　　種栁江邉不得歸殁將靈魄寓羅池名參韓子猶為幸
黨入王生最可悲簾巻瘴雲燈斷續門荒秋雨菊離披
旱穰請禱年年事瓦鼓巫歌奠一巵

　　送穎叔待制拜六路都運之命

　　朝聞紫詔下龍樓夕巻紅旌别海陬六路理財煩侍從
一門傳節繼風流(希魯公嘗以待制領發運)詩如老杜猶為達䇿似
劉蕡稍見收廊廟乏材終大用願均和氣及巖幽(予已乞骸

將歸舊廬)

　　次韻林辨之長官送别之什

　　十年相識跡非疎今日江亭歎别車牢落名聲讒謗後
支離形影瘴氛餘重來仕路誰為援却返家園欲自如
烟浪一舟無長物罷官只似到官初

　　謝洪府黄安中尚書惠雙泉二首

　　北風遮莫阻歸舟公有雙泉慰客愁玉斗貯來雲尚凍
金蕉傾處蟻爭浮黄花遙想東籬畔白浪正翻南浦頭

醉魄忽成蝴蝶夢却尋春色到皇州

　　北風變冷水歸&KR0893;南浦扁舟未得行孤雁呌雲詩膽碎
怒濤舂岸客魂驚誰陪髙論應懸榻想有雄詞欲鱠鯨
病骨支離難强起尚䝉樽酒慰餘生




　　青山集巻二十二

