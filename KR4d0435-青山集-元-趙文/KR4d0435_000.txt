







　　欽定四庫全書　　　　集部三

　　青山集　　　　　　　别集類二(宋)

　　提要

　　(臣)等謹案青山集三十巻續集七巻宋郭祥
正撰祥正字功父當塗人熈寜中舉進士官
至汀州通判攝守漳州事迹具宋史本傳晁
公武讀書志陳振孫書録解題皆載祥正青
山集三十巻王士禎居易録曰郭祥正青山

集閩謝氏寫本六巻古詩二巻近體詩四巻
七言歌行僅二篇或有闕文是士禎所見已
為傳寫殘闕之本此本三十巻與晁陳二家
所載合猶完書矣又續集七巻晁氏陳氏均
不載宋史藝文志亦不著録前後無序跋莫
審誰所編次然核其詩格確出祥正非後人
所能依托其中紀述頗足與史傳相参考如
史稱祥正致仕後居於姑孰不復干進所居

有醉吟菴乆之起為通判汀州後知端州復
棄去家於當塗之青山以卒今續集中有浪
士歌一首自序云郭子棄官合肥歸姑孰自
號曰醉吟先生居五年或者謂其未老可仕
以事薦於上上即召之復序於朝俾監閩汀
郡尋攝守漳南上復召之行至半道閩使者
狀其罪以聞遂下吏留於漳㡬三年又自號
曰漳南浪士云云集中留漳南詩甚多則史

所云知端州後復棄官者非也又漳南書事
云元豐五年秋七月十九日猛風終夜發拔
木壊廬室新昌吟寄潁叔待制云元祐丙寅
冬新昌有狂㓂名探其姓岑厥初善巫咒云
云按元豐五年至元祐元年丙寅正合詩序
所云留漳南三年之數然則祥正被議下吏
在元豐五年而其得歸也在元祐元年而岑
探搆亂之事史未及詳則亦漏書也又青山

集載送蔣潁叔待制拜六路都領詩云廊廟
之材終大用願敷和氣及巖幽自注云予已
乞骸將歸舊廬再送潁叙云雲間驥尾終難
附梅子黄時公自歸自注云公屢有佳句見
約同歸復有䝉詔許歸絶句二首其次韻林
辨之長官送别之什云牢落名聲讒謗後支
離形影瘴氛餘從来仕路誰為援却返家園
數自如以此數詩合之續集浪士歌之所自

序其載出一節事蹟始備可以補本傳之缺
惟史稱祥正以上書䛕頌安石反為安石所
擠坐是偃蹇以終而續集内有熈寜口號五
首末云百姓命懸三尺法千秋誰恤兩端情
近聞崇尚刑名學陛下之心乃好生云云殊
不似推薦安石者青山集有奠王荆公墳三
首云大手曾將元鼎調龍沈鶴去事寥寥又
云平昔偏䝉愛小詩如今吟就誰復知云云

又不似見排於安石者其是非自相矛盾盖
述知己之感所以自明依附之因刺新法之
非所以隠報擯斥之憾小人褊&KR0997;忽合忽離
往往如是不必以前後異詞疑也其詩好用
仙佛語或偶傷拉雜而才氣縱横吐言天拔
史稱其母夢李白而生陸游入蜀記亦稱祥
正少時詩句俊逸前輩或許為太白後身又
稱青山太白祠以祥正侑食盖因其詩格相

近從而附㑹然亦足見其文章驚邁時似青
蓮故當時有此品目也其人至不足道而其
集猶傳厥有由歟考東坡集有郭祥正家醉
畫竹石壁上郭作詩為謝且遺二古銅劍一
首王十朋東坡集注又有祥正觀東坡畫雪
有感詩二首青山集俱失載而續集亦無之
疑不免有所散佚然較比謝氏之本則完備
多矣乾隆四十一年五月恭校上


　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀

















