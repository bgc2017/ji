







　　欽定四庫全書

　　青山集卷十三　　　　宋　郭祥正　撰

　　長句古詩

　　卧龍山泉上茗酌呈太守陳元輿

　　君不見歐陽公在瑯琊釀泉為酒飲輒醉自號醉翁樂
無涯醉來落筆驅龍虵電雹萬里轟雷車濃隂却掃吐
朝日草木妍媚春爭華斯人往矣道將喪雖遇絶景誰
能誇又不見卧龍山下一泓水源接銀河甘且美惜哉

無名人不聞唯有寒雲弄清泚君攜天上小團月來就
斯泉烹一啜不覺兩腋習習清風生便欲飛歸紫金闕
挽君且住君少留人生難得名山游汲泉滌硯請君發
佳唱鏗金戛玉搖商秋斯泉便與釀泉比泉價詩名無
表裏自愧學詩三十年縮手袖間驚血指君如歐陽公
我非蘇與梅但能泉上伴君飲髙詠閣筆無由陪明年
茶熟君應去愁對蒼崖詠佳句

　　酬運判毛正仲


　　明公青霄我平地才不超羣懐厚媿小邦茍禄度殘年
側望車塵掩玼癘海浪翻雲古渡頭感公為我須㬰留
請説相逢在何處上下梅山成昨游忽得新詩驚老格
飄飄真是金門客蹇驢已困何由攀一夜微吟添鬢白

　　奉和運判呉翼道留題石室

　　雙峽天開控江水水自䍧牱來萬里端州正在雙峽間
石室嵩臺壓孤壘誰傾北斗酌明河化作七山平地起
脩蘿髙張翠羽蓋錦壁深藏赤鳳髓鳴禽交應杵臼聲

馴鹿見人行復止一洞能容百兩車三溪却接滄溟底
(闕)瞻圓頂碧玲瓏傍穿小竇隂迍邐不應融結施鐫鑱
浪磅乳滴何年始森然物象難悉名古圖脱落猶堪比
老龜闖首龍縮角猛虎磨牙鯨卷尾又如壯士披肺肝
戴主之忠死無已蒼崖題字多唐人髣髴銀鉤唯二李
(邕紳)山祇不放雲霧開海神屢汲蟾光洗歐陽古録遺此
碑我漬香煤傳以紙寂寥相望三百年乃有髙才繼瑰
瑋滁陽呉公富文采來擁皇華宣使指霜威暫霽持謙

尊許接清游攜酒醴長絲千結盤雕梅簌簌并刀膾頳
鯉尋仙未遇飲正豪落日嵐烟催返軌明朝大句揮長
篇戛玉鏘金轟兩耳有靈持䕶歸羊城論價欲酬誰可
擬蔣公毛公並詩伯筆陣酣戰秋風裏越臺朱明被題
遍鵠奔此洞重新美沈侯湘寺陪俊游韓子連山書宴
喜勝槩遂令天下知名齊五嶽無由毁自憐羽翮久零
落只欲卑飛藏棘枳漫將俚語續公歌投老那知遇知
己


　　奉和廣帥蔣穎叔留題石室

　　西江赴海穿雙峽十里寒青半天插晴空倒影連明河
滔滔不礙鯨魚呷絞綃髙覆紫微冠翠簟平鋪玉皇榻
中藏石室與嵩臺巨壁稜層老鱗甲欲飛未去鳳逶迤
將蟄還伸龍匼匝浪搖蓬島何其危桂塞廣寒無乃狹
大匠不由基搆成洞門大啓無人扃六月來游乃挾纊
酌酒向口疑冰生三溪詰曲愈難涉舉燭但愛烟溟溟
返似霜縑見山水畵手只許呉生是有誰文采如昌黎

物物為我從頭記自慚才短空冥搜俚語未足蒼崖留
元戎聞之索大筆黙坐逺想書勝游憑凌風力若捕虎
窘束景象如縳仇那知子厚號雅健不識謝守為風流
桓桓斯人富學海少陵重生謫仙在淙琤擊玉敲黄金
倚馬千言未嘗改髙下豈必世俗知浩氣已充天壤内
又如淮隂善將略不戰能令敵先敗暫辭侍從來東南
羊城異日為傅巖不唯巴牋吟詠足即看玉牒功名鑱
呉公昔曽賦落落文華精注措毛侯亦許送和章馬上

横戈冩長句孰去髙要陋且遐三篇入石神鬼嗟願揮
硬畫奪劒㦸下視鳥跡初遺沙此心雖大慮轉小刻就
頗憂龍作虵譬之博奕仲尼與羣兒惡用相識譁端溪
石工古稱妙年年琢硯供正衙剛刀截碑易於硯龜螭
相射生彤霞峴山石鼓久缺矣苦縣光和真瘦耶流傳
萬本入中國誰憐此樂瘴水涯共探泉石造淡漠豈憶
冠蓋追榮華公思歸乎欲致主四方飄泊予為家予意
無留亦無去等將幻質隨楊花


　　奉和梧守蔡希蘧留題石室

　　疊石稜層萬尋碧老仙自作琉璃宅翛然一徑出人寰
北斗三台無咫尺大巖杳杳吞滄溟小竇疎疎吐朝日
芙蓉羃瀝乳成花鱗鬣摧頹龍蜕骨危絃脆管遞仙飈
爛錦輕綃變雲物二字能書玉鈕懸僭銀未是真王質
人亡國變今幾年唯有文章記&KR0886;崒勝游况遇中郎孫
詩擬杜陵相髣髴洪河噴作三門流突騎長驅五十匹
令人驚嗟但縮手近世雄豪無此筆不唯險韻難追攀

學道輸君先得一

　　奉和蔡希蘧鵠奔亭留别

　　欄干去天無一赤簾外三山蘸天碧樽傾濁酒延故人
拂拂輕寒添暮色雙鵠飛奔迹已陳滿庭細草自涵春
孤城不復有寃氣法座垂衣逢聖神惟君萬里分符去
蒼梧之邦舜遊處九疑七澤皆相連墨海濡毫冩長句
又如李白才清新無數篇章思不羣挺特千松霜後見
孤髙一笛隴頭聞我於詩學非無意黄蘆不並琅玕翠

漫甘薄禄養殘年兩鬢垂絲成底事聲出還吞淚如雨
同氣相求别離苦老來頻寄一行書江邉魚雁無今古

　　南安劉太守席上勸曽叔達酒

　　金盞莫辭瓊液滿寶檠休嫌燈熖短圓荷翻雨碧雲香
小妓近人紅玉暖百年流轉能幾時一日相逢須欵欵
扁舟明發下前灘此㑹清吟應亦罕

　　勸君歸示南康太守呉子正

　　勸君歸腰下懸金禄及兒家有良田秫稻肥種菜結實

栗與棃江山滿目烟雲披長年之樂吾無羈何須七十
乃言歸行將七十能幾時分符持節力已疲才徳及人
固無盡此身抱病欲何為

　　儲溪重九阻風戲呈同行黎東美

　　不登髙不飲酒漠漠黄沙翳衰栁扁舟繫纜未敢行江
頭白浪蛟龍吼故園菊花應爛漫客路無窮但搔首却
憶齊山小杜歌人世難逢笑開口

　　左蠡亭重九夕同東美翫月勸酒


　　平生看月無今宵一亭危在山之椒下瞰揚瀾連左蠡
白琉璃地覆鮫綃欲披錦袍搥鼓過世無賀老誰相和
屈原憔悴湘水濱夷齊自守西山餓且來登髙望明月
拂拂霜風濯煩熱身心都在清凉宮一㸃無塵光皎㓗
與君同游執君手况逢令節當重九不憂短髮還吹帽
頭上有巾先漉酒飲醇酒望明月我歸姑孰溪君赴黄
金闕明年此㑹知誰健細看茱茰莫輕别

　　將遊五峯度夏代别倪倅敦復


　　六月執熱思雲泉五峯參差如紺蓮脩松桀柏上參天
老鶴棲唳哀猿懸嫦娥夜濯清冷淵巖户晃白飛羣仙
胡不往矣逃塵緣散髮赤脚臨風前髙軒朱衣君自便
去住彼此遙相憐

　　和守訥上人五峯見寄之作

　　木杯足躡浮驚湍却愛五峯如戲鸞一錫飛來卓出蒼
玉髓又有黄金百鎰藏蒲團道人得道毎如此倐來忽
往非生死叢林成就八百年香厨日供三千指訥師今

亦浮杯徒問答言詞㵼秋水脱去儒冠披壊衣一生長
在名山裏殷勤笑我騎鯨魚詩狂酒怪何時已七言哦
罷欲無言坐看峯頭片雲起

　　送上饒道士呉師韓復遊淮西

　　水精之仙降人間身披羽衣目澄瀾或求福禍語必驗
手中開闔隂陽闗淮西太守嘉賓客鶴駕却欲乘風還
勸君飲酒莫言術龍虎收藏歸抱一

　　重九日同修顒惠雲二禪師遊浮山訪洪璉長

老

　　邑城東南百餘里穿盡荒山渡重水林傾路轉大壑開
峭壁崔嵬半空倚上無勾連下無根鐫鑱難成畫難比
囘環巖竇碧玲瓏月華吞吐湖光洗石鼓晝鳴雲雨垂
金雞夜鬭龍蛇起成公説法已千年事載龜趺尚新美
嗟予平生慕佛學空洞忘機造𤣥理暫來福地神愈清
况接髙禪揮麈尾晉顒悟道天下師雲璉聲名自予始
精藍際㑹付三人凈衆如歸聞法喜今朝更結名山遊

寶閣珠樓同踐履達了無生無不生一聲猿嘯清風裏

　　龍眠行留别修顒禪師

　　桐鄉山水天下名龍眠氣勢如長城重岡複嶺跨三郡
磐壓厚地攢青冥東南佛寺號投子寺門洞啓原無扄
雪峯三來道方契鑿井百尺穿重冰至今善利永不泯
轆轤夜轉聞寒聲慈濟𤣥談載金刻龜趺鱗甲光熒熒
誰憂怪變碎以斧半落崖下莓苔青時移嵗晩人事塞
髙座竊據非真僧白雲徒侶半凋落泉石往往荒柴荆

我來抉弊眼除眯顒自壽至人天迎隨車貝葉五千巻
寶藏突兀同時成張翁好施古亦少助我福地還中興
老禪咒龍未三日泉發石上吁可驚晨厨千僧用無盡
琅玕引溜何泠泠城中客少民事簡屢攜茗酌來煎烹
叩師𤣥闗問至理心地拂拭菱花明妙峯勝㑹豈殊此
迷即成凡隨死生明朝官滿重囘首别師冩作龍眠行

　　留别金陵府尹黄安中尚書

　　扁舟載月入金陵金陵尚書倒屣迎白髮愧彼南山皓

青眼欣逢阮步兵開壺傾酒飲未已卷紙連書吟不停
願如賀監憐太白莫作曹公嗔禰衡

　　奉和安中尚書同漕憲登長干塔

　　攬衣登塔窺泬寥黄金篆牌神所摽層梯轉道二千赤
鈴索交響風常飄天厨曉送阿育供海月夜領飛仙朝
南溟安在心欲化九萬一舉期今朝我宋真人啓閶闔
堯舜之運重昭昭佛老并儒鼎足盛理歸一善無煩條
凈緣勝賞固莫逆足力强健朋儕要昌黎首唱城南句

東野繼作芬蘭椒諸公筆力鬭穎發七言紙上鏗琨瑤
聚沙疊甓付童子秀實始自春之苗凌空得路未足恃
遇險驚魂安可招龍虎低沈鳳鳥散藉此彈壓無祲妖
四郊松柏列兵衛萬家絃管均咸韶廣莊黔烏類蠛蠓
嵗望已覺元鼎調晴川疎樹歴陽近浮雲蔽日長安遙
貫輪巨木徹十地斜飛八角穿重霄扶持故國肖父老
綜領諸刹如孩髫循欄作禮共悲仰絶頂進步誰騰超
迹雖有為志頗壯報且不盡功何遼揮毫題識未云畢

城頭魯角聲迢迢兠綿鋪舒換塵境寶燈照耀銀為橋
乃知此㑹世稀有請君審聴長干謠

　　即席和酬金陵狄倅伯通

　　虎踞龍盤古名郡勢欲凌波予未信偶搖雙槳下天門
白鷺三山隨一瞬捨舟登岸青溪濱濛濛栁眼初含春
感君攜酒喚小妾要我一飲頽冠巾開懐猛酌寧辭醉
明朝且入梁朝寺刀裁赤量非扇迷興來欲跨横空使
南風更送琳瑯篇明珠十斛投歸船與君定交増浩然

誰謂此行垂槖還

　　治水謠

　　去年圩破官不救闕食逋亡十八九今年大水如去年
民困適遭何令賢賢哉何令能治水槍(去聲)木編蘆多准
擬賞罰公平貧富均赤脚親臨食亡匕毎趨危墊必身
先往復連宵幾百里浪頭作惡工莫施一拜能令二龍
起白龍先去黒龍隨鱗鬣分明皆見之須㬰浪定埂可
禦父老驚嗟咸涕洟西門投巫安足比亦勝乘輿濟溱

洧活我生靈十萬家惠澤隂功浹神理天子臨軒方用
才時時有詔搜草萊請歌何令能治水願採斯言獻天
子

　　遊陵陽謁王左丞代先書寄獻(和父)

　　布衣射䇿趨蓬萊十年得志聯三台懐仁附義天下悦
忠言屢叩宸聰囘不唯盡赦息錢息曽均惠澤覃枯骸
先皇晏駕舊臣老白雲黄鶴空徘徊藩城六見換符節
直道自任寧嫌猜昭亭扶春入畫㦸句溪洗月供吟盃

佳賓三千集珠履赤子十萬登熙臺𤣥暉比公固不足
我攀太白慚非才披雲拂霧一何晩泥滑不敢鞭駑駘
明朝迤邐造賓榻願逢浩氣吹寒灰玉上青蠅本無有
都人爭望公歸來公歸來至尊夢吉天顔開

　　謝王左丞惠冰酒十五斗

　　昨夕發姑孰今朝泊敬亭輕雲淡日天地暖杏花吐萼
梅飄零春光一瞬豈足賞聴公亹亹髙談傾昔年廷爭
動丹陛君臣道合趨昇平巖廊辭位已十載氣度杳杳

涵滄溟公田種秫作新酒槐槽旋注琉璃瓶不將歌舞
效俗飲時時一酌差獨醒感公贈我十五斗酒量安得
如劉伶願公歸去廟堂上盡使斯民醉醇釀

　　題横山陶𢎞景書堂寺

　　先生燒丹騎竹馬情戀蕭公碧城下故物無餘只五泉
亦有松風伴瀟灑誰來洗耳復洗心寥寥千載聞遺音
寺門不掩象燈(闕)猿隔數峯時一吟

　　代先書寄廬郡朱龍圖(行中)


　　楊花塞路春無聲鳴鳩喚婦留春晴揚鞭朝發浚洎縣
卷簾暮宿金斗城城中主人漢賈誼妙年射䇿都羣英
峩冠獨立御史府冰霜凜凜清朝廷堯乘白雲渡銀海
十年望闕心常傾只今淮西課異等沈沈玉帳閑府兵
神機照物辨毫髮提刀四顧新發硎行聞召節返西掖
至尊開閣思談經豈容燕寢自頤養畫㦸森衛清香凝
陳公雖解豫章榻白頭重愧非徐生飄零漁&KR1468;荷蓑笠
揣摩舊學荒柴荆願公一吐太和氣朽株巖下逢春榮


　　合肥李天貺朝請招鍾離公序中散呉淵卿長
官洎予同飲家園懐疎閣

　　一閣横空連野水久客歸來洗雙耳二疎雖解散黄金
家園未必臨清泚坐見紛紛烟雨入千里瀟湘畫圖濕
魚鳥相忘蒲荇深兩岸桃花為春泣鍾離辭榮已三品
呉令早休今八十我亦棄官姑孰間邂逅相過手重執
閣前旋解青板船呼童移櫂選清淵四人白髮笑且飲
岸人疑是商山仙亦如賀監在東呉醉下山隂弄鏡湖

月色蓮香迷近逺且要李白騎鯨魚古人今人樂如此
出處無瑕傲生死君不見功成不退人重著藍衫脱金
紫

　　麗人曲贈鍾離中散侍姬

　　髮如盤鵶面如玉飄飄羅袖長芬馥妙年得侍碧虚鄉
自道一生心已足黄鶯流語春日長緑窓繡出金鴛鴦
朝暮祝卿千萬壽不識相思能斷腸

　　中書舎人陳公元輿以詩送吾兒鼎赴尉慎邑

卒章見及遂次原韻和答

　　嚼君老句勝牛乳又如旱稼濛甘雨龍眠一别魚雁稀
幾度看雲與雲語鳳池搖筆贊帝齡珠璣灑落黄金城
鼻端去堊鬼膽破霹靂轟車風雨驚事君以道非難易
不羡昔人囊有智柏梁屹屹漢庭材寶鼎顒顒周廟器
我在江湖寄此身碧蘆青荇逺黄塵感君問我尚安否
病樹前頭萬木春强汎月船追李白無人愛客似田文










　　青山集卷十三

