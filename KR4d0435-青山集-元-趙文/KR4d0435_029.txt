







　　欽定四庫全書

　　青山集巻二十九　　　宋　郭祥正　撰

　　七言絶句

　　别尋真觀

　　尋真幽徑入深源一宿清虚寄洞天歸去姑溪度殘日
無因重到五峯前

　　逢東林舊僧

　　寶陀巖下種松篁舊客欣逢煮术湯憶著東林攜手處

十年添得兩眉霜

　　追和杜牧之貴池亭

　　悠悠江水緑於苔楊栁迎風眼半開行客不如沙上雁
毎逢春暖即知囘

　　觀徳亭畫壁

　　畫手非工本亦佳四時景物寓天涯最憐荷折秋容晩
雙雁徘徊下軟沙

　　寄耿天隲二首


　　海棠妍媚露桃紅髙臥遙知錦繡中欲問何時渡江去
看花准擬趁春風

　　北山曽賞浪山梅梅蘂含冰一半開國老自亡梅自發
送梅人在亦悲哀

　　永安再見裴村山人二首

　　青布為巾白布裘逢人不拜肯低柔一缸濁酒凝春緑
只與雲山相獻酬

　　未到君家興已䦨浮山十里望青山梅花正似山隂雪

却櫂孤舟夜半還

　　重題公純池亭

　　凭欄盡日看山色欹枕連宵聴水聲一㸃紅塵無入處
戴家池館近清明

　　浮山阻雨二首

　　尋山一日遍浮山却望江南興欲還半夜神龍興驟雨
故留閒客伴僧閒

　　雲顒辭世幾番春老令霜髯未變塵重拂舊題悲往事

幻身今幸作閒人

　　喜雪呈守倅

　　出門騎馬踏黄塵歸路隨鞭布黒雲一夜猛風吹大雪
玉華千里壓妖氛

　　四面嵐光似玉光滿城和氣賀豐穰紅爐底事不邀客
囘雪落梅空斷腸

　　贈嘯月巖呉居士

　　幅巾藜杖客浮山便隠深巖避世喧毎見月華何事嘯

此身聊欲伴孤猿

　　撫鴻亭

　　誰開巖户最髙峯更作欄干出半空只道冥鴻逺塵世
我今直下看冥鴻

　　遊西巖寺二首

　　西崖瀑布㵼雲中移得匡廬一半工要看玉潭千丈雪
莫敎江月照還空

　　三人同結靜中緣一到西巖思豁然何必擁爐傾濁酒

且來攀樹聴寒泉(戴約裴材同至)

　　中方寺題壁

　　西巖曉起過中方欲趁春歸客思忙不似野僧忘嵗月
手披黄巻滿頭霜

　　題潘温叟家藏戴牛畫巻二首

　　不辭耕遍主家田日暮歸時欲飽眠渡盡驚波莫回首
後來猶苦牧兒鞭

　　茫茫陂水暮秋天乍晩耕犂未得眠矯首衝波方盡力

牧兒何用更揮鞭

　　招陳守倪倅小酌

　　梅花落盡杏花遲終日廉纎細雨霏不倒一樽消客恨
可令醒眼送春歸

　　書無想山先域屋壁二首

　　東嶺杉松手自栽已成濃䕃覆泉臺滿頭白髮行催死
能得生前幾度來

　　寒食年年一度來傷心捫涕陟崔嵬溪雲欲雨還催去

更遶營丘百匝迴

　　出城

　　籃輿投曉出重城桃李無言似有情淡白輕紅能幾日
可憐吹洗過清明

　　敦復午節惠酒

　　雙壺分送赤泥封辟惡須令氣吐虹何用江心鑄明鏡
清樽照面似青銅

　　次韻楊侯見送遊五峯


　　飄然忽作五峯遊三伏誰知冷似秋為在深雲更深處
手提白羽看泉流

　　舟經天門山

　　輕舟幸借東風便帆掛危檣掣驚電萬羣白馬度天門
誰道澄江靜如練

　　宿蕪湖口

　　菱荇芬香蓮子熟扁舟夜趁湖隂宿一杯獨酌未成歌
漁人解唱遺鞭曲


　　秀公見喜飯僧二首

　　百年光景逐飛螢㑹脱塵勞只有僧一飯聊為清凈樂
福田求報我何能

　　審觀六入本來空覺海迷波理亦同滿鉢香秔聊共飽
此緣不落有為中

　　國清院

　　深深樓殿妙峯攢竹露松風夏亦寒莫道西湖近乾淺
此中曽有老龍蟠


　　送李伯華

　　患難相親似子稀倐然分手重傷悲官閑肯憶西湖上
淡月寒梅只自知

　　送呉山人二首

　　邂逅相逢瘴海頭白雲黄菊漫遲留他年江浙能尋我
多在蘆花擬釣舟

　　生死波中止一漚離家失子已忘憂只思北苑春芽熟
安得騎鯨逐俊游


　　阮師旦希聖徹垣開軒而東湖仙亭射的諸山
如在掌上予為之名曰新軒蓋取景物變態
新新無窮之義賦十絶句

　　羣山髙下漫湖潯暝靄朝霞物物新驛道更穿東北去
青銅影裏看行人

　　東湖水似鑑湖明紅白荷花自在生只有香風吹客座
更無煩暑到簷楹

　　軒窓得地向湖開要客登臨共一盃白鳥探魚長不去

清風吹水等閒來

　　一軒正在碧湖傍蓮子枯時荇菜香最愛夜深鷗鷺散
釣船明月似瀟湘

　　湖外青山案几横巻簾幽坐少逢迎一鈎香餌看魚上
萬頃金波待月生

　　一湖緑水當窓淨百里青山巻箔開只恐夕陽催客去
不嫌幽鳥趁人來

　　一炷沈烟一案書憐君重葺紫霞居溪山朝暮能新美

世慮塵緣併掃除

　　鋤去蒿萊地勢平開軒瀟灑瞰東城湖山變盡朝昏景
只欠青猿一兩聲

　　誰知城郭有山林選勝營居遣壯心一片逺烟添暮色
數聲歸鳥變春音

　　仙庭射的鬭崔嵬紫翠飄飄落酒盃更待春隂須一往
要看雷雨過湖來

　　次韻安止春詞十首


　　尋春行過古城東春氣先從海角通池草怯霜拳嫩緑
山桃迎日展新紅

　　池塘新水碧泱泱楊栁牽風緑線長已信形骸隨野馬
不思功業到巖廊

　　一聴春聲只自悲山山相應鷓鴣啼却尋花島看花處
水上紅雲數片低

　　一杯濁酒覽春光人世紛紛任短長細草自勻新嵗緑
落梅猶散去年香


　　雲影暮時鶯語低花枝深處蝶魂迷青樓不逺要佳客
錦纜牽船更向西

　　草色葱蒼遍冢丘花枝紅白倚城頭憑誰喚取王摩詰
畫出傷春一段愁

　　茸茸緑芷香先吐㸃㸃緋桃萼半敷却憶江南江水滿
一條晴練接天鋪

　　數行徙倚迎風栁幾樹參差照水花最惜去年梁上燕
㑹隨春色到貧家


　　青春又送一年來不道春霜兩鬢催春淺春深春自老
且將懐抱向春開

　　花開遊女鬭明妝馬上誰憐白首郎社叟從今歌擊壤
詩人不用歎繁霜

　　又和

　　闗闗禽語弄輕風泱泱田流上下通行過小橋穿竹塢
山花時見一枝紅

　　無數幽花覆水香一條輕素引烟長客情春恨都銷盡

把筆題詩獨遶廊

　　新鶯求友出林飛穀穀催耕著處啼野渡無人芳草碧
前山欲雨暮雲低

　　斜日㑹扶嵐氣暖好風能送笛聲長倦投芳草人人醉
流出殘花澗澗香

　　花枝自倚青春笑客恨須憑濁酒迷望斷夕陽無問處
只今應照故園西

　　春事須臾不可留花枝爭上少年頭欲乘舴艋凌波去

何處佳人似莫愁

　　花笑鶯啼酒可沽山光水影淡烟敷垂楊欲礙春歸路
更放輕綿匝地鋪

　　營巢新燕驚垂幙採蘂嬌蜂避落花著處風光濃似酒
行人何事苦思家

　　尋春眷眷惜春回四序相新一氣催桃李無言貪結子
野棠閒淡為誰開

　　盈筐鬭草紅裙女嚲袖香毬白面郎歸去不嫌清夜冷

李花枝上月凝霜

　　訪隠者

　　一徑沿崖踏蒼壁半塢寒雲抱泉石山翁酒熟不出門
殘花滿地無行跡

　　題蘇紫霞選仙集後二首

　　六博成書意在仙毎要佳客造𤣥天不由功行渾由彩
一局升沈亦偶然

　　知君本是紫霞仙夢入瑤池泛酒船功行已成真馭逺

却嗟塵世閲遺篇

　　謝陳昌國惠酒二首

　　平生愛酒養天真醉眼聊為混俗人玉斗貯來紅浪溢
感君添我海中春

　　欲㵼瓊漿洗我憂玉壺分送不知休醉來一覺還鄉夢
看盡江南二十州

　　半漳亭

　　飛簷赤白壓層丘見盡漳南一半州倦步且來消午暑

穿雲此去徹鼇頭

　　城東延福禪院避暑五首

　　榕隂缺處見西山步遍牆隂落照間誰信史君無一事
只知終日與僧閒

　　暑雨霏微濕翠嵐共投蕭寺解塵驂黄粱初熟鱘羮美
恰稱嵇家七不堪

　　急手輕調北苑茶未收雲霧乳成花靈襟習習清風起
歸夢遙知不到家


　　碧玉枝柯柑橘林開花結子未成金何當爛熟經霜露
更約提壺一訪尋

　　隔澗人家通小橋家家沽酒可相邀深沈榕葉遮煩日
浩蕩風頭駕晩潮

　　茘枝二首

　　枝條相軋碧雲濃襯出驪珠落照中未説甘香消酷熱
且看輕手擘輕紅

　　暑館風沈睡眼醒茘枝新熟暗香生玉纎為剥紅綃顆

甘露初凝濕水晶

　　寄資深承事行營二首

　　縱横才略領千兵鵰鶚羣飛戰艦輕海浪掀天須破賊
始知名將是儒生

　　黄梅欲落雨霏霏想過重岡濕戰衣破賊有期先可喜
裂雲簫鼓待君歸

　　凈惠寺清軒二首

　　枯笻壊衲老清時萬事紛紛久不知隔屋荷香消午暑

紅薇花影在深池

　　一軒瀟灑靜無塵萬柄荷花别是春莫道南州無北客
壁間猶對洛陽人

　　七夕不飲

　　明河初月靜涓涓樓閣簾開鬭管絃不飲一樽當此夕
我心于巧久無緣

　　和子中修撰石盆題壁二首

　　沈沈石室亂雲間萬事都忘只有閒暫輟玉堂揮翰手

一時吟遍謝家山

　　青山重複路逶迤雖近州城俗客稀只有史君頻得句
時時吟袖帶雲歸

　　和子中忘歸軒

　　忘歸歸去盡强名山鳥山花任送迎未信史君長戀此
馬頭將逐詔書行

　　和子中修撰石盆轉輪藏

　　棲函藏軸一輪中種種難名寶網叢莫道石盆無大地

只今成就聖王宫

　　弔聖俞墳

　　平生懐抱只君知想見音容涕泗垂宅舎已荒兒女散
孤墳秋草自離離

　　寄新軒阮希聖

　　遙想新軒日日新清風細細起青蘋後來詩客誰如我
定有新交勝故人

　　予家小山四首


　　曉

　　曉光初透玉玲瓏迴與真山意思同蒼翠正含烟霧濕
一峰先占太陽紅

　　雨

　　林林銀竹注潺湲迸玉跳珠亂壑間不惜倚欄襟袖濕
為君吟出雨中山

　　月

　　小山凝望月明間天與金銀作小山願得月輪長不去

一山光景付吾閒

　　雪

　　皎皎羣峰照畫欄深深巖竇逼人寒雷中更看玲瓏雪
縱有丹青貌亦難

　　西軒黙懐敦復二首

　　小盆小石小芭蕉水面紋生暑氣消明眼客來時一盼
已知吾意在鷦鷯

　　山下無塵枕簟凉緑池水滿即瀟湘青蕉况有菖蒲伴

閒淡風標細細香

　　出城至龍泉院

　　出城霜霰侵衣冷入寺雲山掠眼明幸有青錢沽白酒
得閒行處即閒行

　　院主老僧年八十三齋㓗可喜遂贈二韻

　　八十餘三老阿師雲山深僻少人知不嫌野鶴水為伴
庭下閒松借一枝

　　城西阻雨寄純父太守


　　三春復作厯陽遊傾聴髙談洗我憂已出重城望賓榻
暗天風雨泊孤舟

　　浚&KR0008;臥病少愈言懐

　　入竹細風連陣暖隔牆幽鳥數聲和病餘斗惜春歸速
枝上殘紅應不多

　　玉蝶毬

　　玉蝶交加翅羽柔八仙瓊萼並含羞春殘應恨無花採
翠碧枝間戲作毬


　　懐歸

　　黄鸝出谷鳴聲軟紫燕營巢意思和欲問江南近消息
落花飛絮向人多

　　睡

　　窓户無風天氣隂屏山圍枕鬢雲深秋波不動芙蓉暖
化蝶驚飛君莫尋

　　笑

　　檀口微開皓齒香眼波浮動臉生光桃花未落燕脂淺

半颭春風半倚牆

　　元輿待制以書酒見招

　　驛騎東行得素書便趨賓榻駕柴車賦詩我未如陶令
養浩君能似子輿

　　奕

　　一枰相對漫怡神白黒爭先局局新不覺斧柯從此爛
甘心誰是肯輸人

　　和北山泉老三首


　　從來心照兩相通信餉瓶盛自在空誰道鍾山逺姑孰
北窓時復揖清風

　　蓼花紅淡葦條黄故有離人思抑揚手眼不知相抝否
墨華時寄兩三行

　　已將形影老江南不飲情懐稍自諳安得道人揮玉麈
一宵清語響園庵

　　和僧詵見懐二首

　　城角蓬茅三畝居空堂唯有一牀書感師相遇憐清淡

若比陶潛尚不如(師以陶見比)

　　眉目稜稜有古風却疑曽作釣魚翁一竿明月空抛擲
誰道烟波無處窮

　　訪華陽隠者

　　小徑斜分石磴通蕭蕭古屋隔杉松主人無事晝慵起
殘雪滿庭春未融

　　雪次大澗

　　連山接野冷光鋪望望村烟問道塗不似在家蓬户閉

妻兒歡笑擁紅爐

　　將至慎邑寄鼎

　　踏盡瓊瑤百里山欲投城郭暮雲間紅爐速置一壺酒
故嵗離家新嵗還

　　峽石道中口占

　　淮日暉暉浴暖沙小橋斜巷兩三家不知春色來多少
是處牆頭見杏花

　　通惠寺小柏


　　周遭松檜漫為鄰翠碧婆娑未出羣但願盤根堅似石
不憂枝榦不凌雲

　　香社院

　　重隂消散日車明社鼓村歌樂太平行過柘塘蕭寺宿
隔牆猶聴賣花聲

　　院庭檜樹

　　花開供蜜葉禁霜老柏喬松氣亦降未遇李耼誰愛惜
柘塘西院碧油幢


　　三月三日

　　一盞扶頭又半酣久無歸夢到江南桃花欲發杏花謝
細雨斜風三月三

　　清明風雨懐光逺

　　少年多難復遭憂自昔王孫故倦遊愁見清明歸未得
小山風雨想添愁(時光逺借居吾西園)

　　慎宰練徳符招飲僧舎二首

　　雜花開遍縣城東不惜提壺細雨中應是花枝羞老客

故含春恨泣殘紅

　　一庭寒柏寺荒凉亦有花枝出短牆善政得閒能喚客
春風相伴倒壺觴





　　青山集巻二十九

