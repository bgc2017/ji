







　　欽定四庫全書

　　青山集巻四　　　　　宋　郭祥正　撰

　　五言古詩

　　游仙一十九首

　　漠漠出寒霧悠悠趨太清珠樓被重綃靈花紛素馨青
衣捧緑章磨丹書姓名為我横玉笛一奏雌龍聲

　　非塵復非烟氳氳散紫清乃知泠風御翛翛恣游行忽
逢黄金闕云是玉帝京逍遙侍御者不假精鋭兵


　　扶桑并咸池窅窅殊在下真陽涵素光無晝亦無夜神
體當自保不與物俱化運齡從此長塵縁頓消謝

　　至道不由學頽齡安可住宿命無纎罹重𤣥乃遐悟鮮
明女蘿裙致我火澣布稽首存至誠欣㑹如所度

　　至音非樂音玲瓏聞自然殊絶洞房景亦超鬱羅天靈
嬪下鶴馭問我來何縁却驚與世隔一别三千年

　　澡心華池液薰手玉樓香一披寶神經衆真共來翔七
言詠良遇至音迭琅琅珍重衛夫人行草記瑤章


　　太微無烈風紫臺多靈露逍遙三五客披衣縱髙步回
首笑復歌游此今幾度却嗟寰中人枉為死所誤

　　仙家無四時瑤草常芬芳五嶽倐來爾玉鞭驅鳯凰得
道迭相度不聞嫉賢良所以心無邪人人自年長

　　妙景素無雜玉界涵虚明妙聲清不淫洞歌奏金鈴真
遇非遐想忘心乃全生噫哉百年内得失安足營

　　峩峩金積巾飄飄清霞裙手持紫毛節身乘三素雲駕
言欲何適上朝玉宸君隠書謝所賜洞明道之根


　　翛然乘一氣來往游太空閒歌内景章遂登蘂珠宫華
英不知名激齒甘液濃此樂無憂釁固非侯與公

　　投真落人世倐經四九年覩紛未嘗競内顧淨且淵果
逢飛行羽得披紫微仙攜手浮絳波絳波春𣺌然

　　攀沿日月窟遂觀天地樞搗金鑄豪英摶糟醞庸愚校
量宿所造報應無差銖丁寧與世言安分勿浪圖

　　在天不擇友天人皆正一雲漢共翺翔隠耀無固必豈
同濁世游自謂膠投漆毫端利害分白眼永相失


　　欵逢九華妃授我磨鏡石一磨日月朗萬古永不蝕緘
之紫錦囊匪同趙氏璧纔落猛士手睨柱曽莫惜

　　二景結良匹曽非塵慮侵欣欣啓皓齒玉珮揚清音碧
河并絳實採濯期追尋言舒意亦散雙好永齊心

　　神凝光自生洞房𤣥照映青絲散垂腰目采流玉鏡共
談上清事精微寄餘詠樂酣㑹既分雙駕還霄嶺

　　清僚真可慕振衣願所歸既絶世上縁吾寧抱愁悲雲
韶自相諧虚聴方達微是將跨靈羽逸麟復攀追


　　窺天見天根步𤣥入𤣥門素光流一氣黙黙復渾渾揮
手散餘景至心揖靈尊從今乃忘言大道多子孫

　　春日獨酌一十首

　　桃花不解飲向我如情親迎風更低昻狂殺對酒人桃
無十日花人無百嵗身竟須醒復醉不負花上春

　　江草緑未齊林花飛已亂霽景殊可樂隂雲幸飄散且
致百斛酒醉倒落花畔

　　平生最嗜酒况復就花飲明月正照人呉姬安得寢更

起盡餘杯擊碎珊瑚枕

　　芳華無十日自勸頻舉盃素髮易凋落青春難再來林
間黄鳥囀日下浮雲開呉歌梁塵飛越舞白雪囘英雄
既長往珠金安在哉僅存一丘土石麟卧蒿萊誰曽將
濁酒為君傾夜臺

　　醉去卧蘭茞安用張蜀錦何必黄金盃癭杓亦足飲物
理不可齊好惡乃天稟真精既洞達空無仍諦審所以
陶淵明北窓自欹枕起作無絃彈此音殊妙甚


　　雷聲散陽氣晴景醉長天緑從何處來染我山下泉汲
泉釀醇酒舉盃復頹然寄謝伯夷輩餓名安用傳

　　春日何遲遲萬物涵陽暉君看源上桃並蔕花滿枝雙
雙梁間燕營巢知所歸凌霄附長松託根亦有依餘生
如不飲無以謝芳菲

　　不羞雙鬢雪折花向林間念此光景速未能身世閒滿
酌金熨斗遙望謝公山跡欲扁舟渡心先髙鳥還今朝
不酩酊何以破愁顔


　　幾日待春光春光易衰歇流年信宻移誰能保肌髮何
須秉蠟炬今夕值明月但願海變酒拍浮長出没歸來
歸去來蓬山有仙闕

　　海棠微雨濕枝上殘紅泣山鳥啼向人春光一何急濁
酒注我腸免使新愁入却欲買扁舟漁竿荷蓑笠

　　田家四時

　　田田時雨足鞭牛務深耕選種隨土宜播擲糯與秔條
桑去蠧枝柔柔待春榮春事不可緩春鳥亦已鳴


　　麻麥聞熟刈蠶成繰莫遲更看田中禾莨莠時去之幸
此赤日長農事豈敢違願言一嵗稔不受三冬饑

　　開塍放餘水經霜穀將實更黎原上疇坎麥亦云畢老
叟呼兒童敲林收橡栗乃知田家勤卒嵗無閒日

　　田事今云休官輸亦已足刈禾既盈囷採薪又盈屋牛
羊各蕃衍御冬多㫖蓄何以介眉壽甕中酒新熟

　　朝登北山頭二首

　　朝登北山頭千里入平望本欲寄吾懐胡為返惆悵晴

雲隨白日西去没青嶂素絲行滿頭吾年安可壯

　　朝登北山頭悠悠望江水水流無還期人老行已矣勸
君把一樽聊用置悲喜生無死何有原終乃知始

　　感春二首

　　髙枝花自舞低枝花自笑上有濃露濯下有清溪照開
落十日間誰識春工妙一杯亦頽然獨醒時所誚

　　盎盎酒盃緑披披花萼笑雖無同心客幸有白日照趨
時性已拙悲歌聲不妙素髮未能歸猿鳥應相誚


　　同阮時中秀才食笋二首

　　蒼崖長龍孫頭角露已甚呼丁恣庖割移榻就濃䕃怳
疑羽林槍羅列在紫禁餘鞭横瘦虵宻籜若紉紝亭亭
風勢匀節節泉脈沁藩垣謹藏䕶寧使暴客闖烹調衆
云美剪伐吾亦任繞齒嚼冰澌毛髮寒以澿閒心本猿
鳥世詠嗟毒鴆野逸誰所憐愁思腸胃滲詩才君獨勇
辨舌予久噤酒行且莫辭醉膽滄溟浸况逢堯舜治面
内來左袵熙熙冠蓋游落落飽食飲鸞鳳自横飛燕雀

䝉廣廕徘徊食笋謠明發扁舟賃

　　予生本無羈繆為兹縣尹日長公事餘佳客車接軫入
林安所食烹庖就肥笋森森蒼龍孫頭角遭束窘金刀
僕爭割紫籜手親隕草火尤相宜狼藉亦殘忍聊為一
餉樂得酒輒滿引喧呼棋屢勝慘淡詩不敏予腹既便
便從君莞而哂

　　鵠奔亭

　　新江自南來西與端江匯屹然鵠奔亭遺意溢千載


　　化城寺清風亭

　　唐時升老亭剪棘今重開南瞻峨眉闗北峙凌敲臺新
公將家子為僧亦多才譬彼獨鶴唳安用羣雞猜或彈
玉軫琴傾耳濯纎埃清風不知處凛冽時時來吹雲雲
窈窕吹月月徘徊幽人許共賞渇心咀珍梅了然得真
味塵魂自然摧令姪又豪俊書名駭奔雷禪談屢終夕
茗酌無餘盃還歌太白篇事往良可哀古今儻同轍浩
氣不成灰


　　懐友二首

　　夕陽在窓户凉氣何處來微風泛庭柯蕭蕭厯空階抱
琴一冩之冰霜濺孤懐但惜對樽酌而無良友偕聊將
幽獨思滔滔寄長淮

　　晩坐庭樹下凉颸經我懐亦有樽中物佳人殊未來佳
人隔重城誰復為之儕瞻雲雲行天步月月滿階想聞
誦聲作崩騰㵼江淮

　　七月八日要閻公達承議晩酌二首


　　河橋散靈鵲曜景逾佳期池華延舒月尚可傾一巵欲
以要良賓秋事言凄其嵗往豈再得緑髮含霜滋寓意
不在飲營駕君莫辭

　　營駕君莫辭寓飲不在酒得酒亦可喜話情庶延久鷺
白不翳塵山光含美璞霞綺映池葩條蟬嘶露渥時平
無横(平聲)愁身退兹餘裕彈琴來薫風髙軒良可佇

　　嚴氏西齋

　　立屋聚羣經執經授諸兒趨善務深畜言行韜前規譬

欲種嘉禾春膏力鋤犁一朝秀而實刈熟當如坻遂為
道徳飽用濟斯民饑庭木豈不美凉隂奉遨嬉池水豈
不深濯熱臨清漪作止既可樂左右皆宜之瑶琴誰為
彈倚聲奏吾詩













　　青山集巻四

