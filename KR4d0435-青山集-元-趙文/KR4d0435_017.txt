







　　欽定四庫全書

　　青山集卷十七　　　　宋　郭祥正　撰

　　五言律詩

　　四皓

　　彼美四賢老髙風萬古寒去逃秦鼎鑊歸識漢衣冠翼
翼羽翰就堂堂宗社安商山弊廬在還入白雲端

　　晩望

　　久客心嘗折登樓望轉迷風傾蘋葉亂雨重栁條低未

得趨金馬何當似木雞細尋鄉國路愁聴暝鴉啼

　　即事

　　北户風欺幌南橋水拍城栁長無嫩色鶯老有新聲書
帙看慵巻茶甌不厭擎故園何日返此地獨含情

　　幽居

　　春晩堪行樂幽居獨閉門忘形付詩酒吾道委乾坤壊
壁蝸涎亂殘經鼠跡翻交游今已絶孤坐欲何言

　　江亭


　　江亭孤坐久野望眼偏明映日浮雲簿搖風細栁輕出
牆新笋熟拍岸晩潮生遣僕沽春酒幽歡取次成

　　遣意

　　髮為烟嵐秃愁因患難添徑荒無過客筍迸任穿簷啅
雀誰能遣驚烏不用占有巾堪漉酒聊欲效陶潛

　　春水

　　春水碧泱泱平堤映緑楊田疇資灌溉鷗鳥共徜徉放
餌愁空掣浮杯興最長晩風吹細浪仍送落英香


　　早起

　　客愁偏早起衰病愜晴明索酒防春瘴披衣聴鳥聲舊
書慵檢閲新客懶逢迎何日籠樊啓再歸溪上耕

　　初月

　　初月未成魄瘴天雲霧低浦昏船競入林宻鳥爭栖褊
性憐幽獨香醪自挈攜布衾今夜冷猶得避兒啼

　　可惜

　　可惜花飛盡春歸客未歸艱難行路險老大賞心稀翰

墨誰曽問漁樵與願違江干空駐目藜杖得相依

　　客禁

　　客禁何時釋驚魂夢裏歸深憂鄰虎穴那得並魚磯草
色欣欣茂螢光箇箇微殘生苦多難搔首掩荆扉

　　卧栁

　　冉冉碧濠邉三株細栁眠根欹元著水葉大鎮藏烟不
作棟梁用豈憂斤斧先春風任飄泊客意亦留連

　　水漲


　　山雨連朝注溪流没草亭蛟鼉方汹汹鴻雁自冥冥只
恐翻河漢終當見日星波瀾平地作嗟歎未曽經

　　水花

　　水畔花饒笑欹枝映小亭日光烘欲醉江色冷還醒淺
白渾迷鷺殘紅尚襯萍幽人頗蕭索此地要頻經

　　西齋二首

　　西齋吾所搆簷角頗依林瀟灑松篁影暄和燕雀音青
春那肯住白髮任相侵稍悟淵明樂時時撫素琴


　　西齋吾所愛一徑緑蘿深終日聴新鳥令人忘故林地
偏無客到山潤有苔侵禍患須安命優游不廢吟

　　南樓

　　兀坐南樓夜欄干俯列星村遙喧瓦鼓塔近震金鈴濕
草埋昏瘴飛蟲接小螢物生皆有理吾亦委頽齡

　　自貽

　　自恨心肝拙題詩愈不工癡迷循磨蟻辛苦打窓蟲妙
道知何補多言自取窮不如長寂黙塊爾白頭翁


　　溪岸

　　溪岸逢春暮柔條儘意攀輕鷗翔近渚好鳥響空山小
艇長欹側孤雲自往還逺遊成底事白首憶鄉闗

　　要客

　　要客來何晩重乾漉酒巾玉琴虚别操藤榻恐流塵山
暗蕭蕭雨花辭短短春杖藜慵緩步愁殺獨遊人

　　城南

　　淡沲城南路參差栁絆烟稻秧纔一寸蠶子始三眠曲

折藏花地暄和載酒天清江深有興只欲解歸船

　　夜興

　　日没草堂隂收書復掛琴閉門人跡絶危坐客愁深星
漢光鋩動湖山氣象沈嫦娥如借月蚊蚋莫相侵

　　夕陽

　　夕陽沈谷口海水接天南歸鳥自成陣暝山如半酣看
雲貪仰面移杖忽遺簪幽獨誰相過人情老始諳

　　遷居


　　殊方留滯客遷館避諠譁破榻依寒竹疎窓對晩花燕
歸疑識面鳥噪黙懐家囊橐無書巻新愁有五車

　　交游

　　一作閩南客幽憂忽過春交游半卿相蹤跡自埃塵未
附垂天翼空成涸轍鱗吾廬松菊在悵望孰溪濵

　　微寒

　　廣潦生寒夜幽人獨倚樓渚涯迷海若燈火想漁舟雷
鼓蛙爭響雲天月暗流未應時序變初夏反如秋


　　旅食

　　旋煮青芹滑新炊白稻香僧居同淡泊旅食幸康强未
擬沈湘水深防死耒陽上書終自達聖世本虞唐

　　客問

　　來時麥未吐今見秀盈畦投穽還遭石登雲孰有梯爾
讒徒似錦吾醉只如泥行止無勞問空山杜宇啼

　　廢閣

　　疊甓基猶在排空閣已摧燕愁尋舊棟蟻蠧傍新苔月

色閒圓缺風聲自去來廢興何可問刼火亦成灰

　　松風

　　夜寂松風度魂清客枕寒琴聲傳不盡詩句冩應難驟
雨傾瑤砌真珠落玉盤隠居如可訪吾欲跨翔鸞

　　揮扇

　　四月長汀郭晴多暑氣濃欲眠難藉草選蔭必依松緑
水遙思濯青雲底處逢西巖殘照盡揮扇待疎鐘

　　寓館


　　一徑松隂合重門院落深客來聴鵲喜春過惜鶯吟風
月時經檻塵埃不到襟黄庭看在手白雪任盈簪

　　松櫪

　　婆娑松與櫪夾徑碧濛濛未辨雪霜操同霑雨露功低
枝翻翠蓋垂葉宻樊籠他日為梁柱掄材合至公

　　立夏

　　嵗旦辭江國炎天客瘴鄉浴陂羣鳥白含霧野梅黄恨
别山隨眼消愁酒滿觴殘魂終易斷囘首只茫茫


　　深夜

　　四天垂翠碧一水湛星辰寂寞殊方夜漂流片葉深帝
鄉勞夢想客路只風塵鐘鼓還催曉深慙釣渭濵

　　競渡

　　競渡傳風俗旁觀亦壯哉棹爭飛鳥疾標奪彩龍囘江
影渾翻錦歌聲逺震雷輕生一餉樂時序宻相催

　　傷春二首

　　臘月花開盡中春不見花栁隂空拂地草色漫平沙客

路心常折僧窓鬢自華故鄉何處是瘴海暗天涯

　　春雨時時暗春花眼未經生涯隨過鳥世態委浮萍瘴
霧何由避蠻歌不忍聴誰家有醇酎吾欲醉兼醒

　　西池

　　雨漲西池水微瀾拍畫橋不愁蓮芡没唯恐棟梁漂扶
杖防危步移牀避晩潮何當風日爽一舞看纎腰

　　積潦

　　積潦連江海舂撞説劒鋒郡城千丈拆民食五年凶雨

脚懸麻直雲頭潑墨濃忘機唯白鳥不解避蛟龍

　　自笑

　　自笑姑溪客還投瘴海邊不才無進路多病復殘年欲
種千竿竹將求二頃田人生底事足且愛酒涓涓

　　喜晴

　　瘴鄉仍久雨生事念樵漁江海雲歸盡乾坤日上初短
垣張澣服幽圃理殘蔬佐國知無術聊欣病體舒

　　城上


　　危步欲何適城頭獨杖藜水歸滄海後雲散暮天時秋
色長空淡笳聲迥野悲泥沙埋熟稻一穗亦無遺

　　獨醒

　　野性惟憐酒無聊遂獨醒風塵雙白鬢天地一青萍鵩
鳥寧須賦離騷未是經囘頭付陳迹終欲醉冥冥

　　邸報

　　立法新三省論材只數公簿書期㑹正風俗見聞同邊
塞瘡痍後朝廷氣槩中不才思獻賦天路恐難通


　　宦情

　　宦情寥落甚况在九溪邉瘴霧易成雨颶風偏覆船水
殘餘盜賊村迥少人烟欲達中州信迢迢路六千

　　自遣

　　骨相殊屯賤無官只有階半生萍梗過兩鬢雪霜排去
國腸空斷求田心未諧新交莫相笑中立一枝柴

　　西庵

　　一庵丹茘下更與畫橋鄰不許塵埃到毎期風月親好

音聞度鳥斜影辨疎筠拂拭白藤榻欹眠穏病身

　　雨過

　　雨過添幽事褰裳步暖沙竹梢含凈霧藤刺罥輕槎鸂
鶒雙隨浪蜻蜓對覓花老夫詩思愜頗覺日沈車

　　野寺

　　野寺盤山腹髙秋雨霽天拂簷雲漫漫穿竹水涓涓接
食憐馴鳥搘笻慕老禪經年無客到門巷疊青錢










　　青山集巻十七

