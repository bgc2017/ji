







　　欽定四庫全書

　　青山集卷九　　　　　宋　郭祥正　撰

　　長句古詩

　　遊道林寺呈運判蔡中允昆仲如晦用杜甫原
韻

　　長沙城西湘水隅道林古寺松門紆嘗聞秀絶超五嶽
果見氣象吞重湖殿前銜花走白鹿殿裏沈烟焚玉爐
何人塑出慈氏象冠纓動活搖明珠髙僧處處有遺跡

盤石坐禪龍虎俱唐人妙筆數歐沈至今板上棲羣烏
五言七字又奇絶此寺此堂天下無不縁薄官豈能賞
勇徃兼有兒孫扶賈生前席竟憂死屈原懐沙終自誅
投身及早卜幽隠淡泊久乃勝甘腴雲生岳嶠月晦影
雨過橘洲猿夜呼細吟靜境足自適忠憤未合思捐軀
趨𤣥飽讀長者論養真黙合烟蘿圖千篇愧比老杜老
一節願隨孤竹孤况陪使者共遊覽二謝弟晜真友于
不知昔日楊常侍何似今朝蔡大夫


　　舒州使宅天柱閣呈朱光禄

　　羣山奔來一峯起千丈芙蓉碧霄倚嫦娥却月愁推輪
王母呼烟結繒綺分明有路金闕通翠滑無塵玉壺洗
老松自作孤鳳吟駭浪時翻三井水峩嵋絶巔安足論
力不擎天亦徒爾懊惱茂陵客白日求攀天遺壇猶在
半蕪没隠約龍馭囘瑤鞭直至唐家六皇帝夢感異境
開重𤣥真符預告後五百佐佑寶厯推鴻延城頭建閣
舊丞相窓户再新光禄賢手攜大筆恣吟覽老句氣焰

摩星躔當時數赴范公辟秀骨照坐誰差肩功名自許
出絶域嵗月漫往脩途邅丈夫有命豈嗟慼投老得地
多雲泉霜柑正熟蟹𧑃美白蟻旋漉浮金船伊予困躓
坐小邑悵望珠履參華筵祝公自此早歸隠幅巾藜杖
詩中仙

　　中秋登白紵山呈同遊蘇寺丞

　　平湖萬頃浮青玉嫦娥更攬寒光浴天髙星稀魚雁沈
風靜雲消絲管逐試聴郭子今宵歌對月不飲奈愁何

上盡髙山萬丈之絶頂側身可以攀明河明河洗君耳
明月照君面暫來空洞無物逍遙鄉安用聲名誇海縣
前年從軍梅山下林黑只憂偏弩射去嵗㸃夫大河北
黄土吹衣無晝夜勞勞功業安在哉出林之木風先摧
有言不得見天子卷舌却出金門來流光差池鬢垂雪
幸對南山值佳節更在桓公遊處遊自紓悲歌更清越
登髙何必須重九零落黄花汙濃酒豈如桂子散秋香
承露金人舉纎手舉纎手欲未休月輪忽轉西山頭明

年此㑹定南北沈思使我増離憂荆榛滿眼世路惡恩
忘水覆終難收田文昔日三千客去住如今均一丘噫
吁嚱達亦不足恃窮亦不足羞但願明月照我酒古來
秉燭供遨遊因誰為謝北海若酩酊不辨馬與牛

　　登王知白秀才跂賢亭呈同遊余萬二君

　　鑿山搆亭鄰北郊志慕賢哲忘喧呶豁然千里開林梢
地勢不得藏嵌坳三峯重樓排卦爻二溪聱浪飛怒蛟
漁翁捕魚船尾敲稚子鎚塼爭勝抛小塘圓沙來雁鵁

茂橘間錯黄金包主人情深漆與膠美酒旋漉羅珍肴
亦有麟脯膾海鮫痒背只欠麻姑搔浮生胡為長繫匏
不蹈堅城徒譊譊竊甘禄食憂謗嘲有若夜鼠防饑貓
羡君脱屣心無殽笑傲自足追由巢猛飲未徹雞鳴膠
新詩下筆論巻抄余君酒量辭斗筲醉帽墮地垂鬢髾
萬子能禪誇悟泡我獨愛酒流涎交同趨至樂情何陶

　　徳化黙亭觀雪呈鄭令

　　雪風結海天雲冰夜寒斷盡朱絲繩曉來何處看猛雪

鄭令新亭最髙絶倒披貂鼠一登臨飛鳥不飛早光滅
時吟杜甫苦寒詩白鵠翅垂眼流血崑崙闗折非吾憂
但願春泥補地裂西南香鑪萬尋玉逺思飄然看不足
欲騎鸞鶴飛其顛身雖未往神明肅又疑夢向瓊池過
王母樓殿高嵯峩粉圖屏風畫未竟隠隠朽筆方森羅
天工好奇人莫識縱心壯觀聊唧唧酒瓶倒&KR0377;萬籟沈
客子狂歌主人黙黙胡為乎名斯亭主人意深窺杳冥
不為四時役不擇萬象嘉與時窮通自消息見我狂歌

應哭耶

　　采石亭觀浪

　　洞庭秋髙北風起怒浪排空日光昧坐見雪山飛從物
外來地軸天闗恐將圮移沙裂石失浦溆羣龍呀牙鯨
掉尾舟人但如鸛鳴垤咫尺存亡隔千里嗟哉至柔物
&KR1043;洞安可當大禹没已久巨浸誰為防須臾風收浪亦
靜嫦娥洗月添寒光湘妃妙曲鼓未徹汨羅之魄雲徜
徉而今君臣正相樂法弊一一新更張監司精明郡縣

肅國無忠憤惟循良洞庭怪變自出没迴首天邉歸雁
行

　　祀南嶽喜雨呈李倅(元吉)

　　六月赤日方炎炎雲不行天龍遁潛隂陽失職帝怒赫
地下萬物遭炮燖農夫爭陂數鬭死驅沙擲土唯飛廉
湖南本錢二十有四萬嵗望何以安黎黔府官惶惶使
臺恐祀壇禱嶽惟精嚴君馳副車職其事秘文在板香
盈匳鐶刀割牲薦肴酒夜半奠玉抽靈籖星河收光倐

隂晦雷聲羣羣來山南(協韻)斯須宻㸃欲裂瓦燭光出屋
排龍髯(謂屋溜也)鼪鼯哀啼曉色淡碧澗久涸銀濤添田田
水足稻秀拔旱暵一洗凉颸兼芬馨羅列報神貺文實
之論前賢僉興雲作雨乃誰柄坐視焦灼慳濡霑待兹
誠禱始感發威福自任寧無嫌至理從來莫能詰異景
聊足開吾瞻孤峯翠滑犀露角溢溜飛灑瓊為簾烟藏
拱木半吞吐湘水倒影分毫纎廟門欲出尚囘首正似
老筆圖霜縑髙吟成章又奇絶睥睨韓杜君何謙嗟余

適為簿書縛不爾從往精神忺蚊蠅休飛夏將盡清露
收拾堆圓蟾何當結軌更一往歴覽舜迹窮髙尖羣仙
雖有路歧逺志士豈無巖谷淹收奇拔俊召和氣一國
遂除災𤯝占暫時響應未足數此語非是君仍砭

　　寄題鄂州李屯田家園仁安亭

　　頭陀樓閣坐清烟畫屏正落南簷前主人隠几冩風物
幅中瑩爽南昌仙仙翁讀書五千卷道與世背多聲邅
安之不擾靜以養逸我壽老全于天簾櫳疎疎白光透

欄檻寂寂花隂圓黄鸝弄巧子趂母白酒釀熟金為船
淵明醉矣客可去細藤織榻閒欹眠君不見黄鶴樓鸚
鵡洲碧雲欲合天自晩芳草無情春亦愁禰衡白骨瘞
何處曹王舊曲無人收沈吟往事變華髮不飲何以銷
吾憂銷憂乎君且飲醉來天地真衾枕

　　金陵賞心亭

　　秦淮青城幾百尺城上髙亭望無極南還北去千萬艘
人生何苦戀驚濤百年易得變塵土後世視今今視古

此間風月最為多莫辭把酒呈髙歌前朝宫苑荒烟在
樂極悲來亦奈何

　　鍾山寶公塔

　　盤盤鍾山古城北夾道青松兩行直浮屠突兀倚雲烟
繪事猶存舊刀尺刀裁尺量不可過浮生不悟欲如何
憑欄直下眎千里多少丘墟藏綺羅

　　徐州黄樓歌寄蘇子瞻

　　君不見彭門之黄樓樓角突兀凌山丘雲生霧暗失柱

礎日升月落當簾鉤黄河西來駭奔流頃刻十丈平城
頭渾濤舂撞怒鯨躍危堞僅若盃盂浮斯民囂囂坐恐
化魚鼈刺史當分天子憂植材築土夜運晝神物借力
非人謀河還故道萬家喜匪公何以全吾州公來相基
疊巨石屋成因以黄名樓黄樓不獨排河流壯觀彈壓
東諸侯重簷斜飛掣驚電宻瓦瑩靜蟠蒼虬乘閒往往
宴賓客酒酣詩興横霜秋沈思漢唐眎陳迹逆節怙險
終何求誰合頸血濺砧斧千載付與山河愁聖祖神宗

仗仁義中原一洗兵甲休朝廷尊崇郡縣肅彭門子弟
長歡遊長歡遊隨五馬但看紅袖舞華筵不願黄河到
樓下

　　留題吕學士無為軍謫居廊軒

　　城頭髙軒跳千里數里蒼山兼寒水帆開半落有無間
鳥飛不斷丹青裏北斗疎疎河漢繞蓬萊一登天下小
心隨境化形亦忘誰道霜翎老華表曹公窺呉敎水戰
虎貔䠞踏鯨鼉轉野父相傳此渡頭魚網時時得遺箭

當場英氣安在哉千年絶景藏蒿萊地祗監䕶待賢者
欄干倚遍傾金罍目送白雲望堯闕忠功孝名堅一節
明時不作離騷經玉上青蠅解磨滅升沈偶然安足嗟
與君髙詠思無邪數聲長笛奏何處微風吹落天之涯
天涯桂樹清輝發萬頃波瀾凍冰雪若承紫詔返瀛洲
此地曽忘遷謫憂

　　漳南王園樂全亭席上呈同遊諸君坐客劉公
曰有水一池有竹千竿可以賦詩浪士勇起

索筆即其言綴成長調文不加㸃

　　樂全有水一池有竹千竿池通兩潮信宻竹四時寒引
子黄鸝弄語探魚碧鳥忘還復有佳賓命酌水晶交錯
觥船空中聞玉簫王母想乘鸞問君不醉當何適百嵗
憂愁今夕歡嫦娥癡妬理冰盤絳龍蠟淚癡不乾孰知
大海騰波瀾自有人世藏仙源劉公八十精神全留子
造古風義全蔡阮名家文學全王氏世醫隂騭全兀兀
浪士天機全樂全乎且飲酒獨醒懐沙亦何有


　　題畢文簡公撰李太白碑隂

　　清風無根長不死太白髙名亦如此何人謂是王佐才
文簡雄詞㵼秋水賢孫出守鐫長碑碑成字字生光輝
寵倖妃子已萌亂翩然鳳鳥來非時出林秀木衆欲殺
納官贖命何其危畫船載酒酌明月不著漁蓑披錦衣
醉眼天地即衾枕至今荒冢人疑之丈夫闔棺事未定
後三百嵗方逢知知太白文簡公不誇能詩與飲酒惜
其浩氣突死藏心胷青山老碧洗秋色姑溪濯緑涵春

容太白不見碑可見螭盤鼉載傳無窮

　　寄題湖州東林沈氏東老庵

　　東林沈郎真隠居山環水遶開方壺何年濯足脱塵網
坐卧七言哦蘂珠有時隠几佚吾老萬事不到靈臺虚
甕間緑螘春欲活仙翁夜降青雲車自稱山人號囘客
為君猛飲留斯須蚊蠅驅盡燭還滅清風掃地銀蟾鋪
藜花蕉葉鍾與鼎倒卷錦浪吞鯨魚雙瞳湛湛剪秋碧
三山不動喬松孤歘然踊起拂素壁筆灑二韻鏗瓊琚

西鄰已富憂不足東老雖貧樂有餘白酒釀來緣好客
黄金散盡為收書甕乾吟罷尚攜手寥寥天籟鳴笙竽
渡橋摻袂忽無迹東方漸白飛羣烏世人尋仙不可得
仙人寓世情何如桃源歸路杳難問落花流水空踟蹰
後來福禍固已驗生死往復猶坦途圜庵不壊子傳業
玉琴遺韻寒泉俱以囘易吕未可必囘生囘生是赤劉
方徒

　　舟經池州先寄夏寺丞(公酉)


　　去年收帆貴池口聞君髙歌撞玉斗今朝至自大湖南
五溪新事為君談一年往返七千里鄉國生還真可喜
君家白醪應已熟正好齊山泛黄菊

　　留題方伋秀才壽樂亭

　　君家有亭何壯哉參差碧瓦鴛鴦排重窓靜深門不闖
地布瑩甓光如揩班班簾竹輕風簁日影射午疑瓊階
疊山墮勢危相挨木人圍棊或負柴虎卧洞壑猿攀崖
好鳥上下鳴聲喈真假造物微毫差玉葩照水絶纎埃

絲篁調音衆伎俳水沈焚烟凝晝霾夜晦爛蠟非燃䕸
唱酬交錯并詼諧逢逢曉鼓傳官街兩入場屋隨計偕
未得藍綬持簡槐吾寧汲汲同井蛙棄去不顧如弊鞋
沈潛自適江與淮滔滔動靜終無涯圓天方地安形骸
雖然此樂非吾懐嚴慈鬢髮霜華皆嗟今仕禄猶暌乖
行聞投印來歸來亭上致宴羅呉娃呉娃醉唱敲玉釵
綵衣自舞心寧㥟心寧㥟奉親酒壽樂之榮世希有










　　青山集卷九

