







　　欽定四庫全書

　　青山集巻二十四　　　　宋　郭祥正　撰

　　七言律詩

　　端門肆赦

　　藹藹端門紫氣濃巻簾蘭麝散和風星環帝座天澄碧
繖映龍顏日透紅寶扇參差移仗裏金雞綽約下雲中
恩覃草木先春力萬嵗歡聲闔國同

　　王平甫下第南歸


　　一番黄紙集羣材南國儒英起草萊至寶不逢知己鑑
束書重見下天來壯心肯向明時屈孤憤須臨濁酒開
許有新詩令我聴夜堂還使鬼神哀

　　贈厯溪張居士

　　七十人稀九十翁數椽寒屋厯溪東俯窺聲利非吾事
自得逍遙與古同三疊琴心調夜月一盃茗酌送春風
趨庭有子明詩禮善澤源源未可窮

　　題濮陽氏新閣


　　宅据中洲四望寛隔江山勢舞青鸞岧嶤更起千尋閣
汗漫平吞萬里湍傳業有兒須折桂開樽留客共彈冠
霜消冰泮春將暖魏闕遙瞻獨倚欄

　　代先書奉迎廬帥元輿待制

　　倦提椽筆厭承明帝與兵符帥十城簫鼓裂雲迎五馬
山川收雨引雙旌藏舟浦暖魚頻躍敎弩臺空雁不驚
入境觀風先可喜秋田髙下熟香秔

　　許氏樂隠亭


　　曲水浮基竹遶簷月華初度晩凉添羽觴灧灧荷敷緑
象箸森森笋迸尖白眼傲時饒阮籍素琴調曲慕陶潛
城居樂隠能如此中散風流友弟兼

　　重題嚴伯成秀才西齋喜其子髙預鄉薦

　　賦似相如不遇知喜聞鄉版薦麟兒容身安穏書盈篋
與客翺翔酒滿巵夜月影搖楊栁徑秋風香散菊花籬
竇家千載傳遺美一樹靈椿桂五枝

　　劉交侍禁書報王君安(鐸)改官監懐州武徳鎮

以詩喜之

　　自得劉郎音信通遂聞増秩喜無窮江東子弟誰憐我
洛下文章只有公形影蕭條千里外交游零落百年中
(韓滕鄭李并予與君安皆皇祐中京國宻友)何當老境重相遇不話風流話
苦空

　　雪中招徐子美秘校飲二首

　　冰澌合硯漫書空宻雪飄餘曉色通萬里雲光同浩蕩
四邊山影隔溟濛明明月窟迷驚兔陣陣桑林呌朔風

不惜金龜將貰酒欲招南郭苦寒翁

　　霏霏皓雪翳長空南郭緣何有徑通訪戴船歸清興逸
姓袁人卧冷光濛欲傾樽俎延髙蓋忽得篇章邁古風
四十年前除夜樂如今相對兩衰翁

　　史君梁奉議送客至髙明軒為予言登覽之勝
作四韻戲寄

　　史君送客陟髙臺天宇澄清四望開一字横空霜雁去
兩眉分碧楚江來廟堂孰是調羮手郡國猶淹濟世才

新酒正香鱸蟹美籃輿何日許重陪

　　次韻徐子美見懐兼簡湯君材

　　闊别天涯毎愴然相思只欲學飛仙君承交辟專民事
我慕髙風謝世緣南郭不辭三徑逺(子美家在南郭)東山長與
五雲連(君材家在東山)㑹須載酒勤相過齒髮蕭條各暮年

　　將至壽州先寄知府龍圖三首

　　感公招我欲論詩故嵗新年頗後期冰塞大江舟渡晩
雪迷官道馬行遲深深畫㦸雙開處淺淺梅花半綻時

北闕除書應已到願陪祖帳捧瓊巵

　　短帽輕衫信馬蹄只愁吟社爽襟期曉囘谷口禽聲軟
寒束梅梢春思遲幸挹清標憐野逸肯將孤憤累明時
聴公髙論何由盡應比醍醐灌漏巵

　　采石江邊寂寞歸壽陽重到信前期聞韶忘味寧非美
傾蓋論交已恨遲白鳳文章原出衆青雲歧路合逢時
杏花正怯清明雨强欲留連更一巵

　　置酒壽陽樓呈主公龍圖二首


　　珠履繽紛宴壽陽欄杆横出白雲傍清淮倒影長橋活
古壘無春峽石荒小艇鬭垂凹鼻釣佳人猶學曉梅妝
史君筆力今誰敵麗句須盈古錦囊

　　置酒南樓瞰夕陽逶迤淮影轉城傍畫殘數幅山川舊
棊散一枰洲渚荒細栁倚風相並舞飛梅著地不成妝
坐中佳句誰先就我欲窺公倒智囊

　　置酒西樓呈主公龍圖

　　新樓與客一凭欄眼界方驚阿堵寛峽石倚天開玉壘

清淮浮日洗金丸少陵才力吟非易摩詰工夫畫亦難
向晩西風吹坐急欲憑鴻鵠借脩翰

　　置酒思禹亭呈主公龍圖

　　小亭危瞰二峯尖禹迹千年氣象炎浪濺日華金沸鼎
雲收山色鏡開奩持杯選勝吟誰敵與客忘形徳愈謙
淺量為公甘醉倒扶頭准擬病厭厭

　　别行中龍圖

　　要登畫㦸發江南千里春泥倦亦甘力探禹工觀駭浪

却尋佛迹宴圜庵欲陳舊學羞茅塞喜聴新詩縱酒酣
歸去憶公勞夢想冷猿幽鳥語相參

　　送廬倅趙習之朝奉還臺

　　洛陽名譽弟兄兼霧拂青天幸一瞻善政及𤓰民惜去
美材如玉士稱淹風搖洲浪應須避馬濺春泥不用嫌
(公捨舟登陸以避巢湖之險)聞説朝廷圖舊徳姓名交奏動宸嚴

　　聞宣州王左丞被召還闕擬送

　　熙寧治蹟儼如新聖主今朝用舊臣松冒秋霜方見節

玉經爐炭始知真具瞻重喜周公入論道誰先孟子醇
試作雲霖蘇旱暵西疆猶有未來人

　　送王左丞移鎮金陵

　　千艘飛櫓入淮灣竹馬爭迎舊帥還牛酒未頒諸邑下
旌旗先謁兩山間武侯蹔擁元戎節裴度須歸上宰班
精義入神遺像在載瞻堂廡淚重潸

　　題史君梁正叔浩然堂

　　養浩深思孟氏醇一堂窓户更清新篆香未過日停午

蟻酒初浮鶯弄春枉尺直尋非我欲仁民愛物任吾真
三年課績書優最此地誰來繼後塵

　　原武按堤

　　隄防興作幾時休自笑羸驂不少留身與春風來鄭國
心隨汴水到揚州無功便合歸耕去有命寧煩枉道求
白日西沈更囘首問人何處是重樓

　　峽山飛來寺

　　寺當南北二禺間合翠全清總見山一石尚存垂釣處

五羊時載老仙還泉流月影真盤谷黛撥嵐光小劒闗
安得鵲橋横絶頂下臨河漢㵼潺潺

　　赭山滴翠軒(軒在當塗縣廣濟院)

　　青幢碧蓋儼天成濕翠濛濛滴畫楹禪客自陪千嵗老
遊人時把一樽傾恥隨桃李春風艷奪盡松篁夜氣清
安得鬼仙提巨筆不容左紐獨傳名

　　追和李白登金陵鳳凰臺二首

　　采鳳何年此地遊髙臺千古自風流寒烟淡淡籠城郭

寶器時時出冢丘舴艋競歸芳草渡鷺鷥羣舞碧蘆洲
重華不返簫韶斷落日秦淮添客愁

　　髙臺不見鳳凰遊望望青天入海流舞罷翠娥同去國
戰殘白骨尚盈丘風搖落日催行櫂潮巻新沙換故洲
結綺臨春無覔處年年芳草向人愁












　　青山集巻二十四

