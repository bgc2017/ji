







　　欽定四庫全書

　　青山集卷十一　　　　　宋　郭祥正　撰

　　長句古詩

　　魏中舎家藏王摩詰海風圖

　　只聞王公畫山水未識王公滄海圖魏侯矜誇我家有
取出十幅堂中鋪誰知東海羣龍力神妙能以一筆驅
洪濤翻天雪成隴黑分雲霧藏空虚髙低數寸折萬丈
勢以意㑹無差銖却嗟流傳數百載絹素何以當涵濡

王公之心壯莫比其工欲出造化初惜哉已死不復得
悵望盡日將何如魏侯魏侯重藏秘直恐變化成江湖
我歌不足徒嗚呼

　　王元當家藏鍾隠畫三害圖

　　老鍾筆法何奇古三害精靈一圖聚周生自握蒼精龍
白額長蛟甘喪沮危橋跨水壓波濤巨木翻風瞑烟霧
挺然獨往知忘軀敢謂誅邪天地助三日生還動閭里
千載遺蹤存絹素薄蝕已更人仰之自古賢豪遺細故

何獨今人無此人已覺丹青有深趣江南印璽尚如新
國破蒼忙畫誰付一圖分裂藏三家離合悠悠嵗時度
只今皆屬丞相孫掛向髙堂邀客顧倐然風雲駕霹靂
雨來平地銀潢注珍綈收藏卷不徹直恐變化復入江
湖去

　　燕待制秋山晩景(王荆公有詩跋其後)

　　我朝紗畫能山水燕公筆法精無比燕公山水工平逺
一幅霜綃折千里瀟湘洞庭日將晩雲物蕭蕭初滿眼

虞帝之魂招不返霜樹冥冥紅葉卷一妃血淚知幾多
竹上遺痕深復淺漁舟片帆風已滿漁父横眠思猶懶
時時白鷺聚圓沙亦有行人下前坂江囘岸斷數峯青
髣髴靈妃曲可聴却逢深崦見茅屋只欠桃花如武陵
世間何物人爭詫請説奇書并妙畫一時鑒賞安足論
流轉千年愈増價珍綈一襲藏至珍巻尾長篇更入神
嗚呼粉墨終成塵唯有文章道徳能日新

　　夏公酉家藏老髙村田樂敎學圖


　　髙生妙畫世所知君藏兩幅尤瑰奇春囘老栁未全緑
和氣盎盎微風吹負暄當案誰氏子坐以訓詁傳童兒
麻鞋破穿十指露紵衫短袖烏巾欹眼吻開張手捉筆
叱怒底事揚其威兩童分爭迭相挽彼二稚子傍觀窺
一童獨卧守書卷性習已見分醇醨皤然老叟醉兀兀
二孫側立猶扶持餘皆伶官雜村妓插笛放鼓陳威儀
三尺奔來吠欲囓二人驚顧方攢眉伶家有子少亦黠
兩手據鞍驢載之尊卑向背極精妙精妙得以意思惟

田翁豐年固取樂又能敎子勤書詩徳澤涵濡賦斂絶
致我鼓腹咸熙熙畫工亦畫太平事誰欲擾之生亂離
髙生髙生不獨愛爾之妙筆對此頗思三代時

　　寂照大師匣藏相國寺壊壁秋景

　　京城車馬多塵埃一見妙畫心眼開深山老木秋思靜
苦霧鬱鬱諸峯埋客騎蹇驢打不動懊惱似憂寒雨來
崖平路轉斗然絶筆力未斷空徘徊胡為皴剥僅盈尺
鐍以大篋過瓊瑰師云昔是殿堂壁治平大水餘皆摧

恰如盧仝玉碑子中路撲折令人哀玉碑一折乃無用
此畫雖缺猶堪裁君不見山前路路長不獨憂風雨前
有毒蛇後猛虎磨牙矯尾藏深塢聖人皇皇嗟逆旅畫
工意思非無補非無補誰信之紛紛門外誇輕肥

　　泗水雍秀才畫草蟲

　　蜻蜓㸃水蝶撲花螳螂捕蟬蜂趁衙營營青蠅爭腐糝
趯趯阜螽沿草芽餘生骨朽不復得雍子筆老誰能加
卷開却掩恐飛去綈襲愛䕶行隨車况君才力日清敏

胡不放手為龍蛇龍蛇逼真看騰躍出入天地藏烟霞

　　謝冲雅上人惠草書

　　上人胸腹包琅玕醉目睥睨臨冰紈墨池頃刻波瀾翻
虬龍尾尾垂雲間搖曳天矯若可攀霹靂轟斧電火騫
卒章雨雹霏漫漫&KR1043;洞恐懼坤軸掀白沙縱横仆鼉黿
屋漏壁折安足言鳥驚出林避彈丸斗髙復下騰脩翰
朽木欲折枯藤攢逸興不顧長毫乾客如堵牆爭縱觀
詎知堊盡吾鼻端黄金論斗珠走盤數字不售尤為難

爾嘗愛我説𤣥理為我落筆動盈紙張顛懐素嗟已矣
上人之書無與比

　　謝鍾離中散惠草書

　　丈人行草天下無體兼衆善精神俱少年弄翰今懸車
一幅不博千明珠墨池翻瀾化鯨魚老木半折傾藤枯
霜天一陣來雁鶩荒陂數㸃眠鷗鳬換鵞瘞鶴雖已矣
折釵劒舞成須㬰心通造化乃神速伯英懐素真其徒
迹來作我醉吟贊寶藏二妙歸江湖要將垂法數百載

摩挲青玉親傳模丈人善吟仍善奕名譽豈止專能書
名譽豈止專能書皎如浩雪盈氷壺

　　謝蔣穎叔惠澄心紙

　　李氏三世皆名書古今筆法誰能如澄心堂中畜妙紙
敲冰搗楮惟恐麄當時文物稱第一敎勑往往親涵濡
赫然真龍躍中國僭迹甘就雷霆誅論功行賞盡金玉
唯有此物多贏餘流傳既久乃珍絶一軸不換千明珠
樂安御史輒寄我二十五幅無纎汙却疑織女秋夜醉

素段割裂天所須又如美玉纔出璞瑩采射目爭陽烏
文章未到二王法寶紙謾對明窓鋪廷珪煤麝銅雀瓦
氣象嵂兀尤相於坐思厚貺欲為報累旬安得論錙銖
况君才力似韓愈盡當返贈誅奸䛕

　　謝餘干陸宰惠李廷圭墨

　　集仙昔與文忠遊文采聲鳴喧九州鯤鵬未化忽塌翼
地老天荒雲海幽篋中嘗秘上賜墨(仁宗所賜李廷珪墨)紫金泥
印雙脊虯名題廷珪姓氏李此物未省何年留紋如堅

犀刮不動鏗鏗觸硯蒼烟浮蜀牋灑落黒勝漆欲論所
直真難酬麟兒字法肖家學珍綈寶匣深藏收并刀截
斷輒分我始信明珠今暗投嗟予吟筆名已閣辨舌倒
卷剛腸柔書陳北闕上印紱志樂南畝親耡耰得君賜
墨竟安用捧翫反覆増予羞况君緑髮眸子瑩才業自
副朝廷求研磨煤麝染諫草扶撾世病蒼生瘳名成功
遂取上笏世閥光熖垂千秋莫如老鈍黙將死再拜謝
貺長江頭


　　謝李公擇惠妙墨二餅

　　南山來松節北山割麝臍燒烟掃煤和(去聲)膠漆篆記嵗
月形蛟螭集賢學士久珍玩云初得自扶桑枝(李得於宗室)
張翁所作又精絶磨刮不動猶堅犀鄴臺古瓦汲水試
黒雲隨手生冰池况君學術老益富六經秘法窮無遺
明窓靜几列毫楮而與此物真相宜草𤣥著就垂萬世
忠厚自任陳安危嗟予吏役久零落至寶暗贈寧非癡
嗚呼大禹已往不復見一尺渾厚疑𤣥圭


　　謝王公濟節推惠硯

　　歙溪之仙洗山骨一輪琢出秋潭月摩挲清潤無纎痕
不學寒光有時缺玉川輒莫憂蝦蟇縱爾觜吻何由齧
隂天著手泉脈生三伏臨之水(去聲)炎熱又如明鏡當晴
窓對面森森數毛髮端江品格直頑賤鄴臺片段多皴
裂中山有客先得之獬豸峩冠為忠血竄身南過洞庭
湖覆舟幾葬蛟龍穴君今贈我誠謂何自愧閒官非補
闕松烟和漆法廷珪玉兔長毫妙諸葛敲冰搗楮出烏

田四物收藏豈虚設乾坤俯仰存赤心誅貶奸䛕佑臣
節獨刋五傳扶春秋肯趁時文校工拙更衰更老心更
堅與硯相將不倉卒

　　謝方彦徳奉議惠羅文硯

　　歙溪古源鑿龍尾一片寒冰瑩無比珍綈藏䕶知幾年
贈我題詩草堂裏驪珠失色悲暗投再拜置之枯木几
硯兮不似在君家捧來自有纎纎指

　　中秋泛月至歴陽訪太守孫公素


　　中秋挐輕舟西泛采石月初疑擢碎冰壺冰又如飛度
雪山雪若非身世出塵寰底事清光透毫髮袁宏謝尚
久磨滅含情欲就何人説歴陽太守孫公素竹冒寒霜
松屈鐵昔從赤縣守儀真再生天門請符節紫皇詔長
雞籠仙惠浹春陽威凜冽開倉出粟賙民饑夜户不扄
無竊發咄哉此事安足論斯人自養班夔卨且聞兵厨
醞濃酒桂子秋香月中有請君置我三百杯我為君吟
一千首壚鎚七竅完混沌能使頽齡遂長久饑横鏌鎁

鱠鯨肉渴引明河傾北斗憑誰為問陶淵明胡為種菊
仍栽栁豈如永夜無纎雲江光月色鋪黄銀喚取三千
珠履客陶然一飲情無垠劉項輸贏亦安在笑殺今宵
月下之醉人

　　二月十一日倪倅敦復小園留飲

　　殘梅零落同寒啄屏翳忍驅斜雨來濛濛㸃滴夜連曉
園館寂寞生青苔墨雲四卷山露碧日轂照耀天衢開
妖桃映竹烟酩酊細栁拂水風徘徊倪公要我共行賞

小亭草草排樽罍盈筐菊芽青玉軟滿盤鱭縷紅絲堆
興來一笑且為樂春光半被鶯啼催百年已往五十八
借問餘生真可咍平原豪客散烟霧東山舞妓埋蒿萊
眼前不肯飲五斗身後安能傾一杯

　　和州連雲觀留題呈太守王純父

　　連雲之觀何寥廓碧瓦危侵天一角深排柱礎貫九江
返掛簾鉤吞五嶽風檣北去烟溟溟雁陣南飛秋漠漠
白衣毎從欄下囘金盆正在簷前落蔡公書榜妙入神

劒㦸縱横挫予槊主君自是蓬萊仙分符暫與民同樂
卷舒當為天下霖一釣能令六鼇躍滕王庾亮爾何人
囘視規模太平削我從姑孰飛輕舟欲陪珠履登斯樓
與公酣歌相獻酬蘭亭俗飲安足求手搖麈尾排斗牛
為君千載揚風流

　　謝歴陽王守惠新釀

　　卓犖英才歴陽守年來不得音書久隔江知我巖户寒
赤泥封送兵厨酒碧玉壺黄金斗雪樹雲峯作賓友為

君一醉歌陽春空山霹靂龍虵走只愁君返紫皇家西
望連雲謾搔首

　　寄歴陽張宗孟隠士

　　歴陽張君心好古冰不為寒蘖非苦我欲見之波浪阻
安得鄰巢接飛羽百年營營竟埋土進退趦趄亦何補
今嵗秫田收幾畝爛醉髙吟餘不數

　　送余秘校

　　蒼山凍雲猶未消君騎瘦馬來飄飄入門下馬與我語

琅琅滿室鳴簫韶一官初得遭猛守十年困辱朱顏凋
恨無田園即長往醉卧白日歌唐堯去干斗粟活妻子
誰念塵滓汙瓊瑤相逢太息不能已解衣貰酒愁魂消
紅梅零落雪霜洗蒼雁蹭蹬狐狸蹻男兒功名顧有命
太公七十方漁樵否極泰來如覆手濶步自此凌烟霄
側聞丞相開東閣肯使斯人重折腰











　　青山集卷十一

