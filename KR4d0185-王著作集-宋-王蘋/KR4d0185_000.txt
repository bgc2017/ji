王著作集别集類三(宋)
提要
(臣)等謹案王著作集八卷眀王觀編輯其遠
祖宋王蘋遺文及他人薦劄像贊題跋之屬
蘋字信伯福建通志稱紹興初平江守孫祐
以德行薦於朝召對賜進士出身除秘書省
正字累官左朝奉郎陳振孫書錄解題則作
以趙忠簡薦賜進士出身官至著作佐郎秦
檜惡之會其族子坐法牽連文致奪官與通
志所記不同然此集以著作為名則陳所言
為是也陳氏著錄作四卷寶祐中其曾孫思
文刊於吳學盧鉞為序此本為眀弘治中蘋
十世孫觀所編一卷為傳道支派圖二卷為
劄子雜文十餘篇三卷以下為像贊題跋及
門人私誌語錄之類較陳氏所記卷數遽增
一倍然遺文不過一卷餘皆附錄實則遺佚
過半蓋捃拾殘剰而成已非舊本以其學出
伊洛而能不附秦檜立身無愧於師門故錄
而存之不以殘缺廢焉乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
王著作集原序
儒者處必有道而後出必有用也若王先生信伯者産
於閩越之間游寓震澤之上從事河洛之門資禀精粹
充養純固當時若楊時尹焞朱震諸儒素所推讓無意
求達適宋高宗臨郡訪求布衣時郡守孫公佑以先生
學行薦召對便殿先生議論純正謂堯舜禹湯文武周
公孔子傳授者一心也心者一人之心也廣大悉備萬
善無垠人主苟能推之舉而措之耳高宗目為通儒勅
進士出身除秘書省正字其後高宗感后之言即詔令
重脩神哲二宗實錄先生實預其事遂使當時焞卞之
奸誣謗潛釋宣仁盛德垂照萬世朱墨之史行而邪正
之說辨矣觀高宗勅詞奬諭有曰凡筆削之去取兼載
不遺核朱墨之異同咸得其當備一代之成書詔萬世
而垂憲蓋匪特指一事為然也先王之達而在位雖不
大任而行道之機於是可見矣嗚呼若先生者處身優
游守道純正達則行退則藏所謂與顔淵同條而共貫
者耶平生所受制勅若干道及閒居與尹焞諸儒誨諍
經旨今為世孫惟顒翻刻於梓使鄉之後學皆得而觀
之知先生之為人坦然君子窮達一致如此若惟顒者
醫學既為今時所重而好儒又若此焉嗚呼是可謂無
忝爾祖聿脩厥德者耶正德九年三月吉日後學徐源序
鉞少始知學景行前脩聞鄰邑福清有鄭介公俠以忤
王安石被謫仕竟不顯有文集二册行於世吾鄉言節
誼者首稱焉鉞茲焉客吳始得著作王先生蘋文集而
讀之乃知其先亦為福清人厥考始徙居吳中先生從
學程門以王安石尚經義而廢春秋守所學不就科舉
晚遭四七之際卒以道鳴而吾鄉粹學之傳又有人焉
謹按國史紹興四年偽齊挾金人入寇冬十月詔親征
上幸平江是時守臣孫佑疏先生學行以聞有旨引見
上殿初賜右迪功郎未幾賜進士出身除秘書省正字蓋
嘗撫卷三歎曰明哉高宗之為君也其知急先務也能
尊尚正學也良哉趙公鼎之為相也其知以道事君也
不蔽賢也儒哉孫佑之為牧守也其知風化之本也能
舉善也夫惟上有傳道統之君下有宅道揆之臣外而
郡國皆能以道學相尚兹非人文之一泰歟故自王先
生之既舉也越明年六月召尹焞又越二年三月召胡
安國凡程門同學之士以次顯擢嗚呼亦盛矣然嘗疑
之紹興距今未遠也洛學源流世之學者皆能歴歴指
數而著作之姓字則落落不掛齒頰間豈其言論風旨
不甚接於人耳目故耶今觀著作出處本末則有信史
忠言嘉猷則有奏篇師友淵源性理奥義則有語錄非
不足徵也而付之湮晦豈非為人後裔者之責抑亦居
於是邦者之羞也福清邑庠舊有先生文集而吳學獨
無有非一大欠缺歟曩王公遂守此邦始祠先生於學
訪其後曰思文者俾奉嘗歲時思文將以福清墨本刊
於吳學嘱鉞序之鉞惟發揮舊德世自有人第念生長
永陽距福清才一舍且嘗習春秋今復寓吳慕藺最為
親切不可無一語以答聞孫之辱若夫先生之心惟求
自得於己不希名於世文豈足以論先生哉且其獨抱
遺經毅不舍所學以從彼退然肥遯若將終身假設不
際熙朝則韞玉藏珠閟其光而不耀平生未嘗著書若
非章憲楊邦弼之徒追慕微言則理學精密來者亦何
從而窺之哉蓋嘗觀其答門人顔子樂道之問有曰若
有心樂道便有倚著功名富貴固無足樂道德性命亦
無可樂吁此孔門曾點輩人物也文豈足以論先生哉
要之欲求先生之心不得於言則奚自吳門文獻之邦
使家有其書士宗其學庶乎師道立則善人多矣時寶
祐丙辰夏五望日後學盧鉞書
重刻王著作文集序
吳郡王氏祖唐水部府君&KR1654;至今聘君觀為十九世實
惟聞孫力振先澤間取典籍之存者彙整刻之於是著
作之集亦復行世著作者水部之九世孫聘君之十一
世祖也其集自寶祐中曾孫貢補進士思文取福清邑
庠墨本刊於吳學迄今傳者甚鮮觀因其舊復取像贊
之屬附之第為八卷授允明請序其成夫寶祐之序跋
所以論先生之道與文者既詳矣今觀集中所載不過
狀劄數篇餘文五首與周宋二弟子所錄語耳蓋程門
之教不尚詞章固如此然豈惟是哉嘗竊求諸孔氏
如論語中齊魯諸君之問答即後世之狀劄也門人所
述微言緒論即後世之語錄也則聖人之文亦若是焉
耳論語不朽於兩間是集雖其言有遠近之殊學者能不
保守付畀期於不朽也哉先生亦有論語解刻成當有
叙其旨者庶以見先生之全焉弘治三年里中後學祝
允明謹序
門弟子雜述師言以為書始於論語若庸孟則皆自為
之者至宋明道伊川起河洛間講明理學門人皆有語
錄昉此而雜出多病經朱子删為定本若著作先生實
二程高弟得真傳者故其門生又各記其所言如震澤
記善錄者特在義塾中一時一人所書耳理精詞簡有
所發明於斯道今世孫惟顒將刻以傳瓜涇徐先生鄉
丈為序之矣徐丈精於理學而又得其要啟復何贅因
綴名於末云杜啟拜書
