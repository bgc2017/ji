王著作集卷四
宋王蘋撰
文定胡先生書一
安國頓首頃在行闕多所奉教方欲再造問信已以罪
行矣既渡湘水之西山居自省相望數千里無緣復通
聲息懷思可量去此見報伏審賜對受知寘瀛館豈特
交遊之私慶也已辱書貺欣承校正多餘德履增福未
期晤集切冀順時為此道自衞不宣安國頓首信伯學
士先生執事
二
安國再啟一别三十年光既及而學不至回省初心旦
夕自愧每聞德譽想造養之益深也信伯既親見伊川
丈人入其堂奥責任亦不輕矣使斯道遂行邪說不得
以汩之也直有望於君勉之安國再啟
和靖尹先生書一
焞頓首啟前月特蒙寵顧以病軀不得欵奉教益為恨
繼辱賜書併錄示定夫所撰其叔父墓銘顯道書先生
易傳後捧領披讀感愧之心有不勝言專使至承惠翰
荷眷予不忘甚幸甚幸焞即此遠依庥庇諸事粗遣腰
痛亦減七八不煩過慮曾憲來寓虎丘日獲相見或云
可居旬日車馬聞欲來此遂得欵聽益論未間尚冀為
斯文自重懇切懇切使還專奉啟起居兼謝下情不周
焞頓首再拜
錄示易傳差互且據焞所收本寫呈乞檢至更望訂其
是非他竢面議焞再拜
二
焞頓首啟向寓虎丘時蒙寵顧極荷眷予之勤去秋遇
高隠辱館待至厚拜别之久日益瞻仰承惠問獲聞動
靜感慰兼集即日大暑伏惟尊體萬福焞去年冬末來
會稽凡事安集不敢有煩遠念末由拜會惟乞為斯文
倍加保重以副願望真切謹專附手啟上問不周焞頓
首再拜六月二十四日謹空
三
焞再啟自至會稽以退閒不脩講人事不遇便人故久
不得上問必能深察向承教論語二事今已改正或更
有未定處有的便無惜砭諭朋友切磨之道廢而不講
正賴吾信伯也萬望留念顒望顒望貴眷各叶吉慶時
暑以保愛為祝小姪墺已受恩今年三月得岳祠亦薄
有禄廩僥倖僥倖亦恐知之焞再拜
四
焞頓首啟拜違教益兩見改歲瞻仰之心與日增積仲
夏謹時伏惟贊畫之暇尊體萬福焞守拙碌碌隨分而
已然平日所聞不敢不遵衰老日甚幸未昏憒不煩過
念末由拜會敢冀順時保重前需召除以副友執之願
謹專附狀起居不周焞頓首再拜信伯通守學士賢友
執事五月十六日謹空
五
焞再啟近兩收所惠教墨獲聞動靜感慰兼至過荷不
忘甚幸甚幸常州往來衝要應接不能不少勞神用在
信伯處之必不廢力有暇進道否有學者來講此道否
必不倦以告也塊處僻寺向風不勝馳情焞再拜貴眷
各惟上下安裕夏暑敢以保愛為請焞上問賤累特蒙
問念感愧之至焞再拜
六
焞頓首拜啟久違益論日增瞻仰專使至特辱貶教伏
審即日按察之暇尊體萬福感慰兼集焞居此幸安諸
事粗遣不敢煩念慮未有會期向風馳情秋暑尚炎㐲
乞順時保重前需大來以副願望下情豈勝拳拳使還
謹奉狀起居兼謝不周焞頓首再拜信伯通守學士友
舊執事八月上澣日謹空
七
焞再拜啟邢婿以日到府中不敢草率上狀小姪墺近
已娶婦只此中人家老拙又且了此一事伏恐知之皆
辱垂問至荷眷與復拜起居禮焞再拜上時主簿紫芝
到任未久不通問陳齊之今赴官未嘗通訊否或訪我
存亡盡為告之貴眷各叶吉慶敢以保愛為禱焞頓首
再拜信伯通守學士道契執事
玉山汪先生跋
國朝崇重儒學然自布衣聘召者特為難得故侍講侍
郎尹公著作崇道王公皆伊川先生高第又皆用布衣
特召師友輝映搢紳榮之尹公致位通顯德望表表而
王公立誠為己仕不求進故知之者希然不可以是判
優劣也今觀尹公所遺王公尺牘一語一言必以尊所
聞務講學相期責善之誠如此則王公之為人可知己
蓋嘗以為國家之患常由人心之偏陂而邪說暴行之
肆熙豐紹符所以基靖康之禍也惟儒者則有正人心
息邪說距詖行放滛辭之功焉紹興初年懲創前轍隆
儒勸學人主特有意焉尹公以經學納誨所以格君心
者媺矣王公討論史觀破紹聖元符誣謗之諼慝明宣
仁泰陵慈孝之本心其功亦不細凡此皆正人心之偉
節也用乂厥辟肇開中興豈偶然哉然格心之學難明
而遜志之言易孚此世道消長所以相推而不已也厥
後權姦秉國蠱上志賊人心天下泄泄斯道幾墜幸賴
乾道淳熙諸公相與扶持考其師友淵源則出於河南
之門者為多信乎功不在禹下也然尹公年譜但載陳
公輔之見詆而不察其反覆蓋自趙忠簡用朱子發范
元長於資善堂時以為極天下之選朱嘗乞官謝顯道
之子其奏疏推明伊川以為實繼孔孟不傳之緒尹之
被召命陳之除吏部郎則皆以范薦也陳首論王安石
學術之害乞數數禁切且言臣初無所知未免從事王
氏學既而心知其非每自感悔遂除司諫又言有見今
被舉其文學行誼實為可稱而尚在遠方遲遲未來者
乞下有司多方禮請已而忠簡去位所引用多罷去惟
朱以上眷獨存公輔復上言廷臣有私意取程頥之說
謂之伊川學者偽為大言謂其實繼孔孟頥實何人將
見淺俗僻學惑亂天下伏望睿斷擇羣臣有為此學
者皆屛絶之於是朱公亟求去上堅留之尹公亦以此
辭召命有旨促赴闕陳尋除禮部侍郎既嘗上意不能
眩則又請明詔多士今次科舉將安石三經義與諸儒
之說並行以銷去偏黨愚攷觀至此為之嗟歎信乎任
賢去邪之為不易也或者稽韓退之之言謂自古賢者
常不遇不賢者比肩青紫賢者常無以自存不賢者志
得意滿如程門諸公宜在高位顧終身運蹇以為造物
者好惡與人異余謂不然賢者之所得於造物者養其
大體者也不賢者之所得於造物者養其小體者耳吾
既得其良貴矣又慕人之所貴已受大又取小其可乎
彼妾婦之道不能自樹立而以順為正故膏粱文繡珠
翠脂粉以自寵飾而媚於人大丈夫豈慕為之哉古之
得志居上位者若堯舜禹湯文武皆不敢以天下為已
養菲衣惡食遠色賤貨兢兢業業不敢自暇自逸凡以
儉於小體而崇其大體也安冨尊榮孰禦焉先文定嘗
獲講習於著作君其曾孫仲可出示尹公帖於是三復
有感而書其後帖中所謂時紫芝者善歷學先文定嘗
薦之謂其問學淹貫推究詳密及陳齊之長方亦先友
也寶祐歲在鶉尾小滿日玉山汪慤書
王著作集卷四
