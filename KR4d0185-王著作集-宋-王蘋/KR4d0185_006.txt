王著作集卷六
宋王蘋撰
立祠劄子
承信郎新差監寧國府南陵縣酒税務王德文劄子右
德文不避蕭斧之誅輙瀝衷忱冒干威聽德文曾大父
通判蘋家本福唐僑寓震澤執經伊川之門紹興四年
知平江府孫公佑以學行薦特令布衣上殿奏對稱旨
聖語有曰王蘋起於草茅若素宦於朝通儒也始命初
品越一日復賜出身繇小著倅毗陵國史有傳有文集
語解記善錄行於世程門名流如胡文定尹和靖張思
叔三先生相與講道遺帖可攷陳唯室曾文清皆門弟
也惟是抱負不克盡施賫志以没葬於湖州長興縣和
平鎮茅栗山門戶衰落家叔左藏正垂改秩而遽亡家
兄帥幹斗文雖掇乙科尚遲合穎德文碌碌不武弗振
厥紹俱不能發揚潛耀實負愧恧幸遇判府節制待制
侍郎先生宗主斯文維持正道凡前輩明義理之學者
莫不褒表而顯揚之至若近日唯室先生許祠於學闔
郡嘆詠扶植名教之意甚盛甚休唯室師曾大父者也
且蒙崇奬則為師者當俾與唯室並祠何榮如之然則
薦於朝者前使君孫公也祠於鄉者今判府侍郎實齋
先生也異世一轍千古兩賢九原有知當必效亢回之
報矣冒犯峻嚴德文下情無任戰灼俟命之至右謹具
申呈伏候台旨嘉熙元年七月(闕)日承信郎新差監寧
國府南陵縣酒税務王德文劄子台判王著作乃程門
高弟他郡猶為之立祠況生長之郡乎送學議行
實齋王先生立祠祭文
維嘉熙元年歲在丁酉八月己夘朔初八日丙戌朝奉
大夫煥章閣待制知平江府兼節制許浦顧涇水軍王
遂謹以清酌庶饈之奠致告於著作先生王公唯室先
生陳公遂竊惟渡江百年東南士大夫免淪於荆舒之
烈燄而獲游於伊洛之春風者二三君子之力也著作先
生以正論動上聽唯室先生以直指開人心其有功於
世教宏矣郡有陸宣公以下祠敬奉二先生以祔使是
邦之人家識正學戸知正理顯然淵源之所出其自今
始尚饗
郡庠先賢位次
唐陸宣公(贄字敬輿德宗朝)
大參魏國范文正公(仲淹字希文)
丞相許國范忠宣公(純仁字堯夫元祐名臣)
周國范恭獻公(純禮字彝叟)
樂圃朱先生(長文字伯原教授鄉學監司郡守以不接見為恥)
著作王先生(蘋字信伯程門高弟郡守王遂立)
唯室陳先生(長方字齊之寓崑山著作王先生門人江陰軍學教授)
侍郎王公(㬇字原缺丞相岐公珪孫華陽人中興紹興年重建郡庠)
忠節滕公(茂實字秀穎奉使不失節吳守淵立)
文穆范公(成大字致能賢勞四方)
正字周公(南字南仲吳縣人慶元名臣博學無所不通)
清毅陳公(塏字子爽浙西憲使寓嘉興宋理宗御筆清節高風勉勵流俗)
安定胡先生(瑗字翼之泰州海陵人教授蘇湖二學)
丞相魏國文正王公(旦字子明魏州人三槐王氏)
和靖先生尹肅公(焞字彦明洛陽人伊川高弟虎丘讀書)
象山先生陸文安公(九淵字子靜撫州金谿人知荆門)
慈湖先生楊文元公(簡字敬仲象山門弟苑橋讀書知温州)
右史倪公(千里字原缺教授吳學有惠諸生)
周國正惠趙公(希澤字原缺守吳)
觀文趙公(與&KR0696;字原缺開闢學校鄉飲酒)
性學李教授添立(大德五年)
太子中允陸公(元朗字德明註釋六經)
延平先生李公(侗字愿中南劍州劍浦人)
水心先生葉公(適字正則龍山人)
丞相文忠富公(弼字彦國河南人)
參政歐陽文忠公(脩字永叔吉水永豐人)
東坡先生蘇文忠公(軾字子瞻眉山人)
開府富公(嚴字原缺青田人以刑部郎中守鄉郡所居以德夀名之)
鶴山先生魏文靖公(了翁)
(原缺)
(原缺)
左丞許公
平章高公
掌祠府帖
軍府
據府學時中齋生王思文狀曾大父著作蘋執經伊川
先生之門親傳正學紹興四年六龍南渡行幸吳門郡
侯孫公佑以學行薦令布衣上殿奏對稱旨聖語有云
王蘋起於草茅議論若素宦於朝通儒也蒙賜進士出
身遷至著作國史有傳及語解文集記善錄行於世有
如胡文定尹和靖張思叔三先生遺帖可攷陳唯室曾
文清皆門弟子也前政實齋閣學王先生下車之初首
以吾鄉六君子為問以策於學念先著作及唯室祠祀
未備繪像並祠於郡庠德至渥也今唯室之孫陳之諒
首祈請於判府史尚書月有奉祠之賜學有掌祠之職
其他先賢之後亦各有之獨是曾大父之祠缺然有愧
思文蒙前政江府教僅與沾汚微俸得尾殿祭之後思
文一介么麽粗安義分不敢躁求靖惟著作門人之後
既已得職儻不控陳實維暴棄茲蓋恭遇判府發運提
領節制待制侍郎先生道傳孔孟業紹伊周幸陶教育
之恩久被作成之澤乞照先著作門人陳唯室先生孫
陳之諒例幇給使府奉祠職事奉前政判府魏侍郎台
判庫呈一日繼據公使庫單子具呈照得掌祠官月支
錢三十貫十七界官會所據府學掌祠學生王思文申
乞帮支請給奉前政判府魏侍郎台判索掌祠帖呈仍
契勘掌祠俸有無高下又據公使庫單子據王思文稱
見充掌祠未曾給帖提督官書擬王掌祠據稱未曾給
帖然而著作之像既祠於學則與陳唯室事體一同合
不合照例月給俸仍給帖奉前政府判府魏侍郎台判
牒學保明府司已牒府學契勘去後今承府學申繼送
前郡契勘呈今據正錄直學鄉貢免解進士學生許東
發等狀申蒙送下府牒為王秘校思文乞支月錢事東
等照得王思文見肄業本學時中齋其先世著作見祠
於學今據所陳欲就使府給帖支帮月錢東發等保明
詣實中乞備申使府取自指揮施行奉台判本學既與
保明合與照朱秘校例支自六月為始須至行遣右今
帖府學時中齋生王思文仰充王著作掌祠先具遵禀
狀申淳祐六年閏四月(闕)日帖
從事郎兩易平江府觀察推官吳
迪功郎特兩易平江軍節度推官蔡
宣教郎差充僉書平江軍節度判官廳公事趙
承議郎添差通判平江軍府事余
承議郎通判平江軍府事暫領府事郭庭堅台押
李提刑芾行學問立祠因依申狀
貢補進士掌著作祠學生王思文狀右思文伏蒙師旨
備凖提刑提舉節制秘閣判部侍郎先生取問立祠因
依者伏念思文曾大父蘋字信伯世居福之福清游學
寓居平江師事伊川先生視龜山楊先生為後進龜山
先生獨深許可之每以為後來師門成就者惟信伯也
紹興四年駐蹕吳會軍務之暇延見人材郡守孫公佑
特薦於朝布衣王蘋近在數十里間有憂時愛君之心
開物成務之學素行高潔朝野共知特賜審察錄用遂
蒙賜對第一劄論得人心足以合天心第二劄論人主
不可蔽於好惡之私第三劄論人主學春秋與世儒異
玉音有曰王蘋起於草茅而議論進止若素宦於朝通
儒也賜出身授迪功郎秘書省正字又詔條敵退利害
一曰正心誠意二曰辨君子小人三曰消朋黨會脩神
宗皇帝實錄書成改左承奉郎史館校勘後集古今
論語說取其與所見合者為一書亦未及而卒今家塾
有福清刊行文集蘄春刊行論語集解震澤記善錄兼
國史有傳可考出處累贈中大夫實齋王先生來鎮吳
門首以吳郡六君子以策多士嘉熙元年八月九日與
門弟子唯室陳先生長方並祠於學祭文有曰竊惟渡
江百年東南士大夫免淪於荆舒之烈燄而獲游於伊
洛之春風者二三君子之力也著作先生以正論動上
聽唯室先生以直指開人心其有功於世教宏矣郡有
陸宣公以下祠敬奉二先生以祔使是邦之人家識正
學戸知正理顯然淵源之所出其自今始思文藐焉寡
學獲叨奉祠之職又蒙教養作成之賜而奉遺像焉謹
具狀申謹狀咸淳元年五月(闕)日貢補進士掌著作
祠學生王思文狀
王著作集卷六
