張燕公集卷十七
唐張說撰
啟書露布
上東宫請講學
臣某等啟臣聞安國家定社稷者武功也經天地緯禮
俗者文教也社稷定矣固寧輯于人和禮俗興焉在刊
正于儒範順考古道率由舊章故周文王之為太子也
崇禮不倦魏文帝之在青宫也好古無怠博覧史籍激
揚令聞取高前代垂名不朽伏惟皇太子殿下英睿天
縱聖敬日躋神筭密發雄威立斷廓清氛祲用寧國家
兆人由是歸法六合所以推功主鬯青宫固本也分務
紫極觀政也副羣生之望作累聖之儲殿下之於天下
可謂不輕矣監國理人可謂至重矣莫不拭目而視清
耳而聽冀聞異政以裨聖道臣愚伏願崇太學簡明師
重道尊儒以養天下之士今禮經殘缺學校陵遲歴代
經史率多紕繆實殿下闡揚之日刊定之秋伏願博採
文士旌求碩學表正九經刊考三史則聖賢遺範粲然
可觀况殿下至性神聰留情國體幸以問安之暇應務
之餘引進文儒詳觀文典商略前載討論得失降温言
開讜議則政途理體日以增益繼業承祧永垂德美臣
等行業素輕藝能寡薄顧慙端士叨侍宫闈日夜祇懼
無以匡輔區區微誠願效塵露輕進芻鄙庶垂採擇臨
啟如失伏用兢惶謹啟
與執政書
說拙于慎身往年遷流嶺外亡親愁懼痼疾增加比蒙
生還曾未數歲家口在洛身徒入京及丁凶苦不獲侍
側比于他人情實不等在禮君親同貫事君無負事親
有負不能殺身以自咎責乞過祥禫報國非遲三度表
請不蒙矜遂當是文墨不盡(一作宣)苦心投之執事乞為
一言聞逹不敢守禮抗請直是私情乞(一作先)恩若以此
情可矜猶冀聖人萬一哀憫若將遣越甘心待罪謹状
與鄭駙馬書
晚尋莊周書以天地為國道德為身老室之戶牖孔門
之棖闑足可反覆孝慈胎育仁義而晉朝賢士乃祖尚
浮虚弛廢禮樂其所遺失將詣真宗不愈遠也老稱歸
根曰静復命知常復命近于無有知常其有知見邪斯
故反照耳非云窮神知化德之盛者神不可窮而窮之
是神合於我化不可知而知之是化為我用唯此二義
繄莊生亦未始盡言焉非滎陽之深於道者孰為輕導
兹意也
為河南郡王武懿宗(集作為神兵道)平冀州賊契丹等
露布(按新唐書神功元年武懿宗為神兵大總管討契丹一本作建安郡王武攸宜)
(作)
大總管右金吾衛大將軍兼檢校洛州長史河内郡王
臣某前軍總管行左衛翊府中郎將上柱國定陽郡開
國公臣楊元基行軍長史朝奉大夫守給事中護軍臣
唐奉一行軍司馬通議大夫行天官郎中臣鄭果等言
臣聞氛祲薄霄戎狄謀夏則武庫兵動中國有弧矢之
威文昌將飛邊城用金革之事蓋以式遏姦暴大庇黎
人震蠻蕩夷明罰耀武者也伏惟天策金輪聖神皇帝
陛下仁覆有截化被無外皇圖未臣之黨先帝(集作帝載)不
庭之俗罔不依被聲教浸潤邕(集作雍)熙望雲向風密邇
遐裔而契丹兇醜奴隸餘(集作根)苗非冒(集作&KR0008;)頓之雄族
異單于之貴種徒以錯居遠郡漸化平時田牧混于四
甿貿遷通于三市(集作賈)戍人(集作戰士)解甲邊馬垂轡禽獸
飽而忘恩蜂蠆養而恣(集作成)毒敢孤亭育自絶生成乃
狼心干紀䲭張竊發虐我邊吏覆我鎮軍大棘殘於夷
落孤竹藏于荒虚(集作微)陛下震赫斯之怒援决勝之符
天地合謀鬼神助順六狄舉國百蠻整衆運攙搶而掃
除從裂(集作列)缺而焚蕩臣飲冰受斧指日揚麾雖謝河
間之樂竊慕任城之勇誓將首冒鋒刃躬先士卒上假
神兵之威下定鬼方之罪凶醜狂悖素無大志因乘便
利扇動姦回(集作邪)去歲嘗師疑一軍之盡化今春輕敵
見三帥之不歸蟻聚空繁豺牙益厲結三戎以四(集作西)
寇連島夷而深入臣乃廣開形勢大振軍聲(集作聲威)移告
郡邑金湯固守傳檄諸軍掎角相應清邊道大總管建
安郡王攸宜杖鉞薊門作鎮幽(集作燕)國當要害之地挫
虎狼之羣高壘深溝卧舊營而不動山蛇雲鳥陣死地
而無疑總管沙叱忠義王伯禮安道買等兵臨易水使
接桑河犀渠衝將士之冠雕騎落將軍之戰四面當敵
九拒乘城御史大夫婁師德總管高再牟薛師行扞敵
中山折衝外侮訓厲鷹揚之士輯穆震驚之師其餘部
散校分離綱别緒兵車星布巡太行而綴碣石介馬雲
羅挟衡漳而連海浦山川積雨盡消胡騎之塵草木長
風咸有王師之氣清邊士馬稍南驅而擁蹙神兵甲卒
漸北逐以威臨但合圍而持重未輕挑而即戰重以藩
臣默啜統率氈裘控弦逾于萬騎帶甲彌于千里長驅
松漠掩集柳城巢穴是空胎卵皆覆于時賊衆兵馬屯
逼幽州聞其塞外之敗懼有舟中之敵勢力外窘心腹
内乖建安郡王攸宜蓄水淵停乘機電發援桴作氣則
山岳動摇書箭一飛則酋渠相滅兵纔接刃元兇授首
舂喉蔽野京觀起於中州積甲成山組練收于外府雖
本根斯拔已蕩滌于一隅而餘蔓所滋尚聯延于數刻
師何阿小等頑兇暴極奢侈為資授其署置肆行驅掠
幽陵之下不知首惡之已擒兩河之間仍謂遊魂之可
恃士女遭其逼脇軍城被其屠陷以殺戮為事戶積虔
劉之悲以劫奪為心家盈剥割之痛鹿城縣令李懷璧
衣冠貴胄令長崇班背我朝恩歸城狄寇潜脩甲杖輸
以利噐之資見委兵權當其上將之任蠢兹狂亂暫同
燎火言事剪除方申沃雪臣乃盛兵邢趙塞井陘之隘
命虎賁之將遏其衝突之鋒長史唐奉一馳使洛魏據
阿曹之津縱羽林挫其侵軼之勢臣又遣將軍總管忠
武將軍行左衛翊府中郎將上柱國定陽郡開國公楊
元基押飛騎營中郎將李鐸子總管雲麾將軍行玉鈐
衛翊府中郎將康國公阿史那毗伽子總管冠軍大將
軍行左玉鈐衛翊府中郎將宋拔延子總管冠軍大將
軍行左金吾衛翊府郎將迴鶻果别勅行人雲康戡誕
子總管定遠將軍左威衛長李當義壮武將軍何義本
子總管忠武將軍何利深子總管忠武將軍俱羅廬淮
宣威將軍行左玉鈐衛翊府郎將蘇達俟斤度施子總
管定王府典軍成善威子總管押飛騎定遠將軍平原
府左果毅長上穆仙童子總管劉尚珪子總管渭川府
左果毅鹿思讓押飛騎左玉鈐衛隊正長上賈楚珪左
鷹揚衛長上花匡鼎押飛騎李言忠押飛騎沮忠楊鎮
副張元敬押飛騎康景休押飛騎左監門衛司戈竇九
臯别奏右武衛長上楊仁爽左武衛威長上楊裔原州
崇岡鎮副康戌子右監門衛長上傅阿毛左監門衛長
史殷承範右衛長上王仁奬右衛執戟嚴弘琰右金吾
衛羅元讓潭州花石戍王蘇元暉前右武威衛長鄭嘉
祥左衛司戈鄭彦凑媯州威寧戍主崔思暕押步兵子
總管左玉鈐衛長上張中儼别奏首領蘇農婆羅三品
子首領宋義本别奏游擊將軍左玉鈐衛宿衛哥咄施
注比别奏鄭思疾左衛潞州府果毅員外置同正阿史
皎子總管王城府檢校果毅任弘誓别奏檢校虞候任
處寂别奏裴光嗣等徇其東北又遣子總管游擊將軍
玉鈐左司階伏羌縣開國男李宏顔子總管邢州司戸
參軍飛鳥縣開國男常元楷子總管原州廣牧領將軍
元寂子總管右武衛員外置同正武元禮子總管前潞
州參軍武其别勅行人張景扶州刺史舊鎮副崔敬一
右武衛中郎將阿史德奉職右鷹威衛將軍業恤啜刺
侯斤右豹衛柔遠府長史上果毅吐火羅决斯右金吾
衛果毅執失守直右鷹揚郎將員外置同正阿所那左
玉鈐衛長上借緋金元濟東天竺國王子僧伽杖摩右
鷹揚衛郎將僕固郡骨支左金吾衛郎將阿康地具右
武衛威郎將東河察使左豹韜衛高城府長上果毅阿
史德伏麾支右玉鈐衛郎將路驢駒左金吾衛長上阿
史德伏麾支右玉鈐衛郎將路欲谷游擊將軍葛羅枝
延游擊將軍契苾木昆折衝都尉車鼻施俟斤虔州猶
德軍鉞副白善德晉州仁夀府果毅侯義威子總管左
武威衛侯神城府果毅杜元隠押後隊長上張德峻天
官常選王暠常彦律押千騎三交戍董元景河州安喬
戍主王才龕别奏康元寂押千騎隊楊待封前冀州堂
陽縣丞温待禮别勅行人白君𧦬等略其西南或折衝
其前或乘躡其後整貔貅之佐奮猛毅之倫長戟林迴
高旗雲繞賊黨晷窮漏急命窄途殫執無全支心投必
死之計以今月一日何阿小等帥不悛之旅擁脇從之
衆結聚數萬抗拒官軍自寅及午前後九陣元基等並
鋒鏑争先戈鋋逓躍抗足而&KR1868;鮮卑之血塗地攘臂而
扔烏丸之首積野摧同冰陷裂若山焚窮其孑遺無復
噍類斬獲逆賊冀州三品大總管何阿小逆賊河北道
招慰大使冀州刺史馬行感逆賊冀州道副大總管楊
奉節逆賊冀州長史王宏胤逆賊總管劉伏念逆賊十
二衛大將軍見任鹿城縣令李懷璧逆賊信都縣令楊
志寂總管胡六郎逆賊總管王知先逆賊帥馬明誓逆
賊三品總管姬目等魁首巨蠧三百餘人所有戎羯憑
陵殘毁之處臣皆宣布制旨撫集其人咸懷聖恩俱得
復業羣兇既定冀方砥平二載逋誅一朝泯滅數州愁
毒俄然清弭舞溢河冀歌逹塞垣截風浪以息滄冥廓
氛埃而覩白日卻縠何力敢推羣帥之勞叔向有言實
在明君之德臣憑藉睿略忝當戎政神機密運不待横
草之功天贊冥符恭承破竹之勢伏惟廟勝速奉朝歡
忭躍之情倍萬恒品不勝慶快之至謹追傔人天官常
選李佑别奉左衛長上校尉張德俊奉露布以聞其軍
資噐械别簿條上謹言
張燕公集卷十七
