張燕公集卷一
唐張說撰
賦詩
(附)喜雨賦明皇御製
仰重華之齊政步文命而彝倫何天道之云遠亦眀徵
而在人迄中夏而自春遘愆陽而為亢雲重結而復解
雨纔滴而還障山祠植珪而不答田畯倚耒而怊(音超)悵
京兆來奏音官撰曲將土龍而矯首請神巫而頓足彼
有憑而可舉予何抑而未許恐歲凶之及人寧天譴於
我身爾乃㓗齋壇墠五精是祠暴立炎赫三日為期上
帝臨我忠誠不欺重泉蒸潤觸石吐滋平雲黯而鋪羃
密雨森其散絲無雷無電不震不眩匪疾匪徐乍合乍
疎汎草泊樹垂珠滴露過闕入樓含烟雜霧或噴薄而
攅集或淋漓而灌注亂積水之圓文拂微風之斜度寰
海浹而康樂畎畝欣而相顧絲管合兮夜將曉芙蓉開
兮日未暮原夫雨之為德也無小大之異情無高卑之
不平無華朽之偏潤無薰臭之隔榮喜夫雨之今應也
赴一言而不捨經累晨而廣瀉納清隂之浮凉混和氣
而飄灑感作霖於殷命諷其滂於周雅家尚知乎禮節
國有望於豐霸小陽臺之神人却大宛之走馬體雲行
而雨施吾何事乎天下
喜雨賦應制
叟臣啓先王之册府校絶瑞於祥經樂雲雨之平施齊
品物之流形帝皇益重而為寶麟鳳自輕而讓靈况愆
時而渴望欲意達而神聽是月也朱眀漸半紫油未吐
恐降災兮此下人罄虔祈兮我仁主退象龍之禮禱斥
持鷺之貌舞屏翳慙其廢職祝融悔其遷怒天泱漭而
出雲地霶&KR0034;而下雨速一言而感應尅三日而周溥氣
蓊靄以黭(烏感)黮(音淡)聲䬃灑以蕭條璀如銀漢之屑落璨
似珠泉之噴澆街鄽漫其潢潦臯壤萋其綠苗舒四溟
之清潤卷六合之煩囂咸澡骨於神液共歡心於聖朝
借如五月有梅雨之名三春有榖雨之氣越人出泥牛
待沃胡士以賣龍求費出員嶠以石香入成都之酒味
彼偏方與小節非大人之所貴復有送山祗於鬱島迎
海若於葛川疾雷碎其山裂走電燁其海燃天子作愁
霖之賦詞人綴苦雨之篇墻屋壞於倒井黍稷流於下
田乃凶浸之不令曷休徵之有焉請言瑞雨之可喜也
協氣交泰嘉生是頼湛覃而不溺衍溢而不害東漸出
日之表西被無雷之外南窮火鼠之譯北盡燭龍之會
天文則雲漢昭回王澤則江河滂沛雖欲覃天而窺管
孰知堯德之為大
進白烏賦(并批答)
咨大鈞之播氣在品物而流形有莫黑之凡族亦變白
而效靈感上仁於孝道合中瑞於祥經若夫事出神妙
理包舒卷貺集王屋飛隨帝輦捧日高翥迎風細轉識
句句於召呼每啞啞於啄吮以其雪羽霜毛冰精玉狀
拔竒綠林之下賞異紫臺之上瞰鳷鵲之紗牎抱鳳凰
之衣桁恐同類之見嫉畏不才之速謗願悉命於渥恩
豈顧私於閒放維聖君之靈囿物何遠而不臻有能言
而可重或善舞而取珍羞陋軀而入獻與寶羽而為隣
探朝噪之聲樂眷夜啼之曲新無芒距以耀武不鈎觜
以懷仁謝先容而特達却假飾以全真鑒深心於反哺
移報德於君親
墨詔批答
得所進白烏符彩明媚助日揚輝白羽翩翻凌霜比色
況乎反哺斯重能仁是高對之有懽情不能已又覽所
進放言體物詞藻瀏亮尋繹研味把翫無厭所謂文苑
菁華詞場警策也今賞卿金五挺銀十挺
虚室賦
明月窗前古樹簷邊無北堂之樽酒絶南隣之管絃理
涉虚趣心階靜緣室惟生白文則思玄厭百慮之勞止
歸一途之兀然嗟乎巧智首亂禮樂增矯名起異端利
成貪兆役二見之交戰驅五神而雜擾形何費而不衰
性何煩而不夭每竭源而追末必亡多而獲少玉帳瓊
宫圖侈務豐朱門金穴恃滿矜隆榮與辱而俱盛事隨
憂而不窮陷營為之桎梏留健羨之樊籠心元是幻法
本皆空莫不因無證實假異生同魚何知而樂水蛇何
意而憐風大哉默識守此玄通顧瞻天下還如夢中
(附)宴居賦(并序)魏仁歸
張校書作虛室賦以示予文旨清峻玄義深遠予味之
有感聊為宴居賦以和之其詞曰
氣序忽諸日月其除夏盡炎歇秋至凉初地僻而人物
自少庭閒乃室宇成虚寂爾無晤蕭然宴居覽聖賢於
上古窺得失於前書或智而不足或愚而有餘諒千變
而萬化嗟難得而備疏若夫名因行立宦由才致官要
則謗議斯起譽高必讒毁俱至所以君子逃名達人避
位養性以安其體摛文以見其志且貴不如賤善亦同
惡貴則但益憂勞善乃未離貪著徒憐顛覆之禍虚纏
愛慾之縛前事既忘後車安託儻來未足有慰或去可
以無作固當絶去可否齊其適莫聞寵詎警其心居陋
寧改其樂蓋老氏稱德所貴先慈孔門之道一以貫之
於常則允出兹在兹屈伸委運行用隨時既無去無取
亦何慮何思
江山愁心賦寄趙子(岳州作)
江上之峻山兮鬱﨑嶬(音議)而不極雲為峯兮煙為色歘
變態兮心不識江上之深林兮杳冥蒙而不已鳥為花
兮猿為子紛盪瀁兮言莫擬夏雲隂兮若山秋水平兮
若天冬沙飛兮淅淅春草靡兮芉芊感四節之默運知
造化之潜遷伴衆鳥兮寒渚望孤帆兮日邊雖欲貫愁
腸於巧筆紡離夢於哀絃是心也非模放之所逮將有
言兮是然將無言兮是然
畏途賦
青泥路白馬關雲足躡霞手攀忠臣往兮孝子還陟羊
腸臨鳥道搏絶岸援蔓草懸梁婻娜以樹接虚閣穹崇
而煙抱風雨櫛汩兮崩泉而險湍圖畫詭屈兮紅峯而
碧巒林黝黝而人靜山嵾嵾而地寒客有夢兮在城闕
背芳萱兮心不歇憫秋草之墜露弔窮崖之飛月聞哀
猿之一鳴憂人宿昔兮生白髮
長安應制詩五首
侍宴三思山第(得風字)
梁王池館好曉日鳳樓通竹町(音挺)羅千衛蘭筵降兩宫
清歌芳樹下妙舞落花中臣學筵中聽還如大國風
侍宴蘘荷亭
廻鑾青岳觀帳殿紫煙峯仙路迎三島雲衢駐六龍園
林看花塔壇墠識餘封山外聞簫管還如天上逢
侍宴臨渭亭
青郊上已豔陽年紫禁皇遊祓渭川幸得歡娛承湛露
心同草樹樂春天
侍宴滻水(得濃字)
千行發御柳一葉下仙笻青浦宸遊至朱城佳氣濃雲
霞交暮色草樹喜春容藹藹天旗轉清笳入九重
桃花園馬上
林間豔色驕天馬苑裏穠粧伴麗人願逐南風飛帝席
年年含笑舞青春
景龍應制(睿宗)侍宴隆慶池
靈池月滿直城隈黻帳天臨御路開東沼初陽疑吐出
南山曉翠若浮來魚龍百戲分容與鳬鷁雙舟較泝洄
願似金堤青草馥長承瑶水白雲杯
奉和春日幸望春宫
别館芳菲上苑東飛花澹蕩御筵紅城臨渭水天河静
闕對南山雨露通繞殿流鸎凡幾樹當蹊亂蝶許多叢
春園既醉心和樂共識皇恩造化同
奉和登驪山矚眺
寒山上半空川眺盡園中是日巡遊處晴光遠近同波
明分渭水樹暗辨新豐嵓壑清音暮天歌起大風
奉和聖製幸白鹿觀應制
洞府寒山曲天遊日旰廻披雲看石鏡拂雪上金臺竹
徑龍驂下松庭鶴轡来雙童還獻藥五色耀仙材
扈從幸韋嗣立山莊應制(二首)
寒灰飛玉琯湯井駐金輿旣得方眀相還尋大隗居懸
泉珠貫下列帳錦屏舒騎遠林逾密笳繁谷自虚門旗
槧複磴殿幕裏通渠舞鳳隨公主雕龍起婕妤地幽天
賞洽酒樂御筵初菲才叨侍從連藻愧應徐
西京上相出扶陽東郊别業好池塘自非仁智符天賞
安能日月共廻光
奉和送金城公主應制
青海和親日潢星出降時戎王子壻寵漢國舅家慈春
野開離讌雲天起别詞空彈馬上曲詎减鳳樓悲
先天應制奉和同皇太子過慈恩寺(二首)
翼翼宸恩永煌煌福地開離光昇寶殿震氣繞香臺上
界旛花合中天日月来願君無量夀仙藻屢徘徊
朗朗神居峻軒軒瑞像威聖君成願果太子拂天衣至
樂三靈會深仁四皓歸還聞渦水曲更繞白雲飛
先天應令
三陽麗景早芳辰四序嘉園物候新梅花百般忘障路
垂柳千條暗廻津鳥驚真為飛風葉魚躍都由怯岸人
唯願聖主南山夀何愁不賞萬年春
奉和春日出苑
禁林豔裔發青陽春望逍遥出畫堂雨洗亭臯千畝綠
風吹梅李一園香鶴飛不去隨青管魚躍翻来入綵航
睿賞歡承天保定遒文更覩日重光
墨令答讃(四言)
入相論道資孝為忠朗如明鏡穆若清風既調飢鶴又
擅雕龍有則有典是為文雄
張燕公集卷一
