張燕公集卷十二
唐張說撰
贊銘箴記
蒲津橋贊
易曰利涉大川濟乎難也詩曰造舟為梁通乎險也域
中有四瀆黃河是其長河上有三橋蒲津是其一隔秦
稱塞臨晉名關關西之要衝河東之輻凑必由是也其
舊制横絙百丈連艦十艘辮修笮以維之繫圍木以距
之亦云固矣然每冬冰未合春沍初解流澌峥嶸塞川
而下如礎如臼如堆如阜或摐或掍或磨或切綆斷航
破無歲不有雖殘渭南之竹仆隴坻之松敗輒更之罄
不供費津吏成罪縣徒告勞以為常矣開元十有二載
皇帝聞之曰嘻我其慮哉乃思索其極敷祐于下通其
變使人不倦相其宜授彼有司俾鐡代竹取堅易脆圖
其始而可久紓其終而就逸受無疆惟休亦無疆惟恤
扵是大匠蕆事百工獻藝賦晉國之一鼓法周官之六
齊飛廉煽炭祝融理爐是鍊是烹亦錯亦鍛結而為連
鏁鎔而為伏牛偶立扵兩岸襟束於中潬鏁以持航牛
以鷙纜亦將厭水物奠浮梁又疏其舟間畫其鷁首必
使奔凘不突積凌不隘新法既成永代作則原夫天意
有四旨焉濟人仁也利物義也順事禮也圖遠智也仁
以平心義以和氣禮以成政智以節財心平則應諧百
神矣氣和則感生萬物矣政成則乂文之經矣財節則
豐武之德矣故天將儲其禎地將阜其用人將盈其力
聖皇之道乾乾翼翼觀藝而無窮詠功而無極
皇帝馬上射贊
第一
甘泉頓射飛野雞一隻走狐二走兔十四不隔箭連中
五隻
一面昭仁三驅示武走則發射伏則不取
第二
中鷹前兔
寒兔滅沒疾鷹逞巧鳴鏑洞飛失雋亡狡
第三
福陽頓同日中狗前兔
狡兔雋犬力奔勢迫持圓駷飛捨拔先獲
望賢頓停日射高飛鴈一隻走麞二走兔三十六不隔
箭連中五隻
獸殪山豪烏落雲雋貫三疊兩血不瀐刃
望賢頓中獯狐
夜鳴之鳥是謂獯狐除人之惡應箭而鋪
望賢頓隔馬射中麞
趯趯牙麞寒草同色隔馬百步一縦而側
第四
仙游頓中麞一走狐三走兔十八不隔箭連中八隻
天子省斂薄狩岐陽躬射五十以奉烝嘗
第五
文山頓射麞不隔箭連中二走狐一走兔二十一隻
我將獻鮮從禽扵野一日百中以威天下
武停頓向後射走兔其中射兔十九隻不隔箭連中十
一隻走狐三走麞一
霜兔斗廻雲龍矯過天旋月滿捨矢如破
仙林頓分駿射野狐中
有芃者狐起帝之右分騣遠發應踣于手
鷂子搦䲭不著飛過在後箭射應弦而落
驚鳶上飛鷙集横搏矯箭争中紛然旋落
一箭中兩鹿横貫走五十餘步方倒
雙鹿並出一箭横連上思陵寢以獻時鮮
是日還宫苑内用大箭射走四十口分賜諸王郡王及
從人等
帝入靈囿數百麀鹿射其四十頒諸羣后
孔子堂社預贊
猗歟杜侯發揮孔聖春秋既立王道以正列國行事君
子莫之他人有心予忖度之推凡是例定罪原詞開我
後學從祀先師
金紫光禄大夫太常卿上柱國中山郡公崔日
知寫真圖贊
廓哉中山霛宇廟徹逸韻豪爽逹音妙絶孝盡思成忠
全見節優游宫侣蕭條禪悅白髮傳貎青松拂雪要之
歲寒是望邦傑
慮舍郍像贊(并序)
詩云哀哀父母生我劬勞欲報之德昊天罔極是傷不
可止也戀而懷無所及之感其有飾聖以資親修法以
展慕豈非孝子持明之心哉武擔山静亂寺盧舍郍丈
六鐵像者沙門履徹為先妣用無價黃金之装也徹師
俗姓劉氏青城真人知古之弟道門釋種守律護戒了
如来廣大之心逹如来加持之力見虚空界劃縵茶壇
知定慧手結金剛印過去不悟因後行而追福當来未
聞指前緣而證道覩佛相者成一切智承佛光者壊無
始業張說聞其事而懌之乃合掌西南遥禮偈曰
大雄盧舍那妙法甚深秘神變加持力普昇不動位孝
哉彼沙門愛母而錫類法財装妙色空色不相異慧日
破金山慈光觸寳地善来金剛手一一見佛事
般若心經序
萬行起心心人之主三乘歸一一法之宗知心無所得是
真得見一無不通是玄通如来說五藴皆空人本空也
如来說諸法空相法亦空也知法照空見空舍法二者
知見復非空耶是故定與慧俱空中法立入此門者為
明門行此路者為超路非夫行深波若者其孰能證於
此乎秘書少監駙馬都尉滎陽鄭萬鈞深藝之士也學
有傳癖書成草聖迺揮洒手翰鐫刻心經樹聖善之寳
坊啟未来之華葉佛以無依相而設法本不生我以無
得心而傳今則無滅道濟文字意齊天壤國老張說聞
而嘉焉讚揚佛事題之樂石
藍田法池寺二法堂贊(并序)
法池西三歸院二法堂兹寺長老初上禪師所造也禪
師本姓彭名至知至性篤孝執親之喪七日不食微言
密行志道探玄究易老莊太一之旨善正書與鍾王同
格其精至點畫宛秀毫縷必見如折槁荷磨文石筋理
灑颯固非人力所致也中朝名士山藪高尚法流開勝
遠近慕焉及晩年專意扵禪誦平生藝業脱若遺塵矣
常歎曰帝王父母許我出家雨露生成恩猶一揆依如
来教創是功德萬一乎獻福二宫潛祐七祖將與一切
咸登道場扵是三歸堂以長安元年辛丑子月望日癸
未立善法堂以開元元年癸丑丑月望日戊辰建禪師
母弟仁琬弟子沙門啟疑及沙彌令哲左右斯業實有
力焉
三歸堂贊
敬告諸佛子一心清净觀欲求正真道當從信根入是
佛虚空相是法微妙光定慧不相離是僧和合義人空
法亦空二空亦復空住心三寳空是名三歸處
善法堂贊
至哉初上人建立善法堂彩翠三世佛莊嚴清净眼能
運無礙心普入扵一切見若不染色知若不取色是名
真實見亦名解脱知佛觀離生滅諸法等如是
益州太清觀精思院天尊贊(并序)
蜀山劉尊師上清品人也兄學儒弟奉佛迺畫三聖同
在此堂煥乎有意哉逹觀之一致也張說聞其風而樂
之作天尊贊
正氣生神結氣為實上清尊帝中黃首出華彩衣裳虚
無宫室紫氣乘斗赤鑪欽日十天從化萬靈受律蓮花
釋門麟角儒術法其不二心同得一道心惟微守而勿
失
并州勑造座右銘
安萬國禮百神放鄭聲遠佞人
進筆硯架銘
筆硯之間聖心必察青蠅導赦震言漏洩
煖硯銘
筆鋒曉凍墨池夜結香炭潛然推寒致熱
素盤盂銘(并序)
國子祭酒韋公好遊山水器珍雅素因適湯泉見楩梓
枌榆良材滿谷乃命山工作為盤盂盎甖樽觶呈其文
理素而不飾還都分遺好事者說受賴盤盂二事以銘
之云爾
幽山之水無心世路器為盤盂制以法度匪丹匪漆惟
真惟素理真防毁節全思固多用必傷處盈招惡嗟嗟
君子鑒微在悟實是天然貽我朋故
温泉箴
東山少連曰玄冥氏之子曰壬夫安祝融氏之女曰丁
芊俱學水仙是為温泉之神焉帝命之救萬靈盪滯結
腑臓逹膚腠泄下人多賴之上帝是崇乃飛廉氏之佚
女妒之常欲大慁其功故入温泉必齋以洒心戒以防
患恕以利物含生之疾我願除妖二神嘉之吹湯激邪
珠連漚累潏汩揚華此其效也若入温泉僻心穢行惡
言滛形居食失節動出躁輕二神醜之不匡人命飛廉
佚女以裾蔽人是生疰芒風瘍眩齵之病夫有意之醫
照合神理無恒之醫身為慾使莫之益傷之者至矣是
以君子慎其微也
贈别楊盈川炯箴
杳杳深谷森森喬木天與之才或鮮其禄君服六藝道
德為尊君居百里風化之源才勿驕恡政勿煩苛明神
是福而小人無冤畏其不畏存其不存作誥兹酒成敗
之根勒銘其口禍福之門雖有韶夏勿棄擊轅豈無車
馬敢贈一言
獄箴
官有决曹掌兹法獄匪惟議罪亦以防欲所貴仁恕非
矜窘束吏苟吹毛人安措足古之為主是戒是勗茫茫
率土蠢蠢羣生賢愚中雜真偽相傾若魚之駭如鳥之
驚不能無犯宜持以平或大或小時重時輕無以快志
期乎得情孰曰非重國之政令孰曰非輕人之性命虐
則招咎寬則納慶宜慎宜恤可畏可敬為獄則固為牢
則幽晨嚴管鑰夜密更籌寂寂圓土纍纍繫囚求食搖
尾見吏垂頭自昔立名此為非所逼隘狹室攲傾漏宇
冬有祈寒夏多隆暑焉可失入焉可妄處勿謂無妨勿
謂無傷匹婦含怨三年亢陽匹夫結憤六月飛霜可以
安危可以興亡敢告司憲無輕國章
東山記
兵部尚書同中書門下三品修文館大學亡韋公體含
真静思協幽曠雖翊亮廊廟而緬懷林藪東山之曲有
别業焉嵐氣入野榛烟出俗石潭竹岸松齋藥畹虹泉
電射雲木虚吟惚恍疑夢間關忘術兹所謂丘壑䕫龍
衣冠巢許幸温泉之歲也皇上聞而賞之迺命掌舍設
帟金吾劃次太官載酒奉常抱樂停輿輦扵青靄佇翬
褕於紫雲百神朝于谷口千官飲乎池上緹騎環山朱
旆焰野縦觀空巷途歌傳壑是日即席拜公逍遥公名
其居曰清虛原幽棲谷景移樂極天子賦詩王后帝女
宫嬪邦媛歌焉和焉以寵德也加以中宫敦序謂我諸
兄引内子扵重幄見兒童於行殿家人之禮優棠棣之
詩作於是實其筐筥下以昭忠信之獻賁其束帛上以
示慈惠之恩朝野歡并君臣義洽夫飛翠華藶茨道至
道之主也紆紫綬期赤松素履之輔也千載一時難乎
此遇故兩曜合舍衆星聚德雅道光華高風允塞寒谷
煦景窮崖潤色猗歟盛事振古未有篆之玄石貽代厥
後
張燕公集卷十二
