張燕公集卷八
唐張說撰
律詩
被使在蜀
即今三伏盡尚自在臨邛歸途千里外秋月定相逢
正朝摘梅
蜀地寒猶暖正朝發早梅偏驚萬里客已復一年來
蜀道後期
客心爭日月来往預期程秋風不相待先至洛陽城
過蜀道山
我行春三月山中百花開披林入峭壁攀蹬陟崔嵬白
雲半峯起清江出峽來誰知高深意緬懷心幽哉
再使蜀道
眇眇葭萌道蒼蒼褒斜谷煙壑争晦深雲山共重復古
来風塵子同眩望鄉目芸閣有儒生軺車倦馳逐青春
客岷嶺白露搖江服歲月正羈孤山川長返覆魚遊戀
深水鳥遊戀喬木如何别親愛坐去文章國蟋蟀鳴戶
庭蠨蛸網琹筑
深渡驛
旅宿青山夜荒庭白露秋洞房懸月影高枕聽江流猿
響寒巖樹螢飛古驛樓他鄉對搖落併覺起離憂
古泉驛(於陵仲子宅也)
昔聞陵仲子守義辭三公身賃妻織屨樂亦在其中豈
無窮賤苦羞與傾巧同長白臨河上於陵濟入東我今
行至此感歎石泉空
下江南向夔州
天明江霧歇洲浦棹歌来綠水逶迤去青山相向開城
臨蜀帝祀雲接楚王臺舊知巫山上遊子共徘徊
江路憶郡
霧斂江早明星翻漢將沒卧聞峽猿響起視榜人發倚
棹攀岸條憑船弄波月水宿厭洲渚晨光屢揮忽林澤
来不窮煙波去無歇結思笙竽里遥情遊俠窟年貎不
暫留歡愉及玄髮雲㳙戀山海禽鳥懷燕越自非行役
人安知慕城闕
廣州江中作
去國歲方晏愁心轉不堪離人與江水終日向西南
江中誦經
實相歸懸解虛心暗在通澄江明月内應是色成空
江中遇黃領子劉隆
危石江中起孤雲嶺上還相逢皆得意何處是鄉關
却歸在道中作
陳焦心息盡死意不期生何幸光華旦流人歸上京愁
將網共解眼與代俱明復是三階正還逢四海平誰能
定禮樂為國著功成
還至端州驛前與高六别處
舊館分江口悽然望落暉相逢傳旅舍臨别換征衣昔
寄山川是今傷人代非往来皆此路生死不同歸
喜渡嶺
東漢興唐歷南河復禹謨寧知瘴癘地生入帝皇州雷
雨蘇蟲蟄春陽放鳥鳩洄㳂炎海畔登降閩山陬嶺路
分中夏川源得上流見花便獨笑看草即忘憂自始居
重譯天星已再周鄉關絶歸望親戚不相求棄杖枯還
植窮鱗涸更浮道消黃鶴去運啓白駒留江妾晨炊黍
津童夜濯舟盛明良可遇莫後洛城遊
過漢南城歎古墳
舊國多陵墓荒凉無歲年洶湧蔽平岡汩若波濤連上
世千金子潛卧九重泉松栢剪無餘碑記滅罔傳葬扵
不毛地咸謂楚先賢事盡情可識使人心悵然
至尉氏
夕次阮公臺嘯歌臨爽塏高名安足賴故物今皆改吾
兄昔茲邑遺愛稱良宰桑中雉未飛屋上烏猶在途逢
舊甿吏城有仝寮寀遠見咸相迎拂館来欣待慈惠留
千室友于存四海始知魯衛間優劣相懸倍
襄州景空寺顯融上人蘭若
高名出漢隂禪閣跨香岑衆山皆圓繞長川復廻臨雲
峯曉空變風木夜虛吟碧甃龍池滿蒼松虎徑深舊知青
巖憶偏入杳冥心何由侶飛錫從此脱朝簪
四月一日過江赴荆州
春色沅湘盡三年客始廻夏雲隨北帆仝日過江来水
漫荆門出山平郢路開比肩羊叔子千載豈多才
襄陽路逢寒食
去年寒食洞庭波今年寒食襄陽路不辭着處尋山水
祗畏還家落春暮
巡邊在河北作二首
去年六月西河西今年六月北河北沙場磧路何為爾
重氣輕生知許國人生在世能幾時壮年征戰髮如絲
會待安邊報明主作頌封山也未遲
撫劍空餘勇彎弧遂無力老去事如何據鞍長歎息故
交索將盡後進稀相識獨憐未死心尚有寒松直
入海二首
乘桴入南海海曠不可臨茫茫失方面混沌如凝隂雲
山相去沒天地互浮沉萬里無涯際云何其廣深潮波
自盈縮安得會虛心
海上三神山逍遥集衆仙靈心豈不同變化無常全龍
伯殊人類一釣兩鰲懸金臺此淪沒玉真時播遷問子
勞何事江上泣經年隰中生紅草所美非美然
清遠江峽山寺
流落經荒外逍遥此梵宫雲峯吐月白石壁淡煙紅寶
塔靈僊湧懸龕造化功天香涵竹氣虛㖵引松風簷牖
飛花入房廊激水通猿鳴知山静魚戲辨江空靜默將
何貴所貴心境同
相州冬日早衙
城外宵鐘歇閨中曙火殘朝光曜庭雪宿凍聚池寒正
色臨廳事疑詞定筆端除苛囹圄息伐枳吏人寬河内
功猶淺淮陽疾未安鏡中星髮變頓使世情闌
相州北亭
曉霧南亭少風烟北院多山花迷徑路池水拂藤蘿萍
散魚時舞林幽鳥乍歌悠然白雲意乘興抱琴過
相州山池作
嘗懷謝公詠山水陶嘉月及此年華衰徒看衆花發觀
魚樂何在聽鳥情都歇星漢流不停蓬莱去難越鄴中
秋麥秀淇上春雲沒日見塵物空如何静心闕
岳州作二首
水國生秋草離居再及瓜山川臨洞穴風日望長沙物
土南州異關河北信賖日昏聞鵂鳥地熱見脩蛇遠人
夢歸路瘦馬嘶去家正有江潭月徘徊戀九華
夜夢雲闕間從容簪履列朝遊洞庭上緬望京華絶潦
收江未清火退山更熱重欷視欲醉懵滿氣如噎器留
魚鱉腥衣點蚊䖟血髮白思益壮心玄用彌拙冠劍日
苔蘚琴書坐廢撤唯有報恩字刻意長不滅
岳州行郡竹籬
山郡不溝郭荒居無翳壅愛人忠主利善守閉為勇苟
非小勤瘁安得期逸寵板築恐土疎襄城嫌役重藩栅
聊可固筠篁近易奉差池截浦沙繚遶緣隈隴矗似長
雲亘森如高戟聳預絶豺狼憂知免牛羊恐閭里寬矯
步捧藂咨踏踵始果遊處心終日成閒拱
(附)陪燕公行郡竹籬趙冬曦
良臣乃國禎麾守去承明外戶人無閉浮江獸已行隨
来晉盗逸民化蜀風清郛郭從彝典州閭荷德聲小人
被天渥流宅巴丘城所賴中和正優遊鑿與耕
荆州亭入朝
巫山雲雨峽湘水洞庭波九辨人猶擯三秋鴈始過旃
裘吴地盡髫薦楚言多不果朝宗願其如江漢何
岳州城西
水國何遼曠風波遂極天西江三汜合南浦二湖連危
堞臨清境煩憂暫豁然九圍觀掌内萬象閱眸前日去
長沙渚山横雲夢田汀葭變秋色津樹入寒煙潛穴探
靈詭浮生揖聖仙至人今不見迹滅事空傳
岳州山城
山城豐日暇閉戸見天心東曠迎朝色西樓引夕隂書
觀千載近學静二毛深忽有南風至吹君堂上琴
奉和山城
郡館臨清掌閒扃坐白雲訟虛堂戶曙觀静竹簷曛懸
榻迎賓下趨庭學禮聞風傳琴上意遥向日華紛
岳州晩景
晩景寒鴉集秋聲海鴈歸水光浮日去霞彩映江飛洲
白蘆花吐園紅柿葉稀長沙卑濕地九月未成衣
遊洞庭湖湘二首
平湖曉望分仙矯氣氛氲鼓枻乘清渚尋峯弄白雲江
寒天一色日静水重文樹坐參猿嘯沙行入鷺羣緣源
班篠密罥徑綠蘿紛洞穴傳虛應楓林覺自薰雙童有
靈藥願取獻明君
緬邈洞庭岫葱蒙水霧色宛在太湖中可望不可即剖
竹守窮渚開門對竒域城池自縶籠纓綬為徽纆靡日
不思往經時始願克飛棹越溟波維舟恣攀涉䆗窱入
雲步崎嶇倚松息巖壇有鶴過壁字無人識滴石香浮
溜垂崖靈草植玩幽輕霧阻討異忘曛逼寒沙際水平
霜樹籠煙直空宫聞莫覩地道窺難測此處學金丹何
人生羽翼誰傳九光要幾拜三仙職紫氣徒想像清潭
長眇默霓裳若有来覯我雲峯側
(附)秋夜遊㴩湖二首(并序)尹&KR1026;
燕公以盖司馬初到趙侍御客焉聿理方舟嬉遊㴩
壑覽山川之異探泉石之竒騁望崇朝留樽待月一
時之樂豈不盛歟賦詩者列之如左河間尹&KR1026;詞也
熊軾巴陵地鷁舟湘水潯江山與勢遠泉石自幽深杳
藹入䒶壑冥茫見道心超然無俗事情宴有空林
江上饒竒山巑羅雲水間風秋樹色雜苔古色文斑巴
俗將千溠㴩湖凡幾灣嬉遊竟不盡乘月泛舟還
前題二首
㴩湖佳可遊既近復能幽林裏棲精舍山間轉去舟鴈
飛江月冷猿嘯野風秋不是迷鄉路尋竒處處留
坐嘯人事閒佳遊野情發山門送落照湖口望升月林
尋猿狖居水戲黿鼉穴朔風吹北鴈芳草亦云歇
前題二首
政理常多暇方舟此泝洄吹笙虚洞答舉檝便風摧山
暗雲猶辨潭幽月稍来清溪無數曲未盡莫先廻
煙靄夕微蒙幽灣尚未窮艤舟待初月褰幌招遠風鶴
聲聒幽浦人火明暗叢東山雲壑意不謂爾来同
前題二首
遠水沉西日寒沙飛夜鷗平湖乘月滿飛棹接星流黃
葉鳴棲吹蒼葭掃暗洲願移滄浦賞歸待潁川遊
灣潭幽意深杳靄湧泉岑石痕秋水落嵐聚夕陽沉澄
澈天為底淵玄月作心青溪非大隠歸弃白雲潯
遊㴩湖上寺
湖上竒峯積山中芳樹春何知絶世境来遇賞人心清
舊巖泉樂呦嚶鳥獸馴静言觀聽裏萬法自成輪
(附)前題王琚
春山臨遠壑水木自幽清夙志懷微尚兹焉一放情雲
間聽弄鳥煙上摘初英地側方無悶逾知道思精
(附)前題趙冬曦
江外多山水招要步馬来琴將天籟合酒共鳥歌催巖
坐攀紅藥溪行愛綠苔所懷非此地遊望亦徘徊
(附)汎洞庭尹&KR1026;
風光淅瀝草中飄日采熒熒水上搖幸奉瀟湘雲壑意
山傍容與動仙橈
前題
平湖一望上連天秋景千尋下洞泉忽驚水上光華滿
疑是乘舟到日邊
㴩湖山寺二首
空山寂歴道心生虛谷迢遥野鳥聲禪室從来塵外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓
楚老遊山寺提㩦觀畫壁揚袂指辟支睩眄相鬭䦧險
哉透撞兒百金賭一擲成敗身自受傍人那歎惜
早霽南樓
山水佳新霽南樓翫初旭夜来枝半紅雨後洲全綠四
運相終始萬形紛代續適臨青草湖再變黃鸎曲地穴
穿東武江流下西蜀歌聞枉渚邅舞見長沙促心陋(闕)
神和生自足白髮悲上春知常謝先欲
奉和早霽南樓
閒曙躋南樓凭軒四遐矚物華蕩暄氣春景媚晴旭川
霽湘山孤林芳楚郊縟列巖重疉翠遠岸逶迤綠風帆
摩天垠艇人散灣曲鴻冥鶴舞送猿叫鶯聲續羣動皆
熙熙噫予獨羈束常欽才子義問鵂傷踡跼雅向騷人
文懷沙何迫促未知二賢意去矣從前欲
奉陪登南樓
君子每垂眷江山共流眄遠水林外明近巖霧中見終
日西北望何處是京縣屢登春臺高徒使淚如霰
前題
危樓寫洞湖積水照城隅命駕邀漁父通家引鳳雛山
晴紅蕊匝洲曉綠苗鋪舉目思鄉縣春光定不殊
(附)前題趙冬曦
寬慰何以歡隂氣亦登望孤島輕霧裏行舟白波上目
縈西北雲心醉東南象昔日青溪子胡然此無状
前題
客来巳兩春更瞻韶光早花鳥翫環合江山復駢抱樓
形寫北潭堞勢凌青島白雲謝歸鴈馳懷洛陽道
别㴩湖
念别㴩湖去浮舟更一臨千峯出浪險萬木抱煙深南
郡延恩渥東山戀宿心露花香欲醉時鳥轉餘音涉趣
皆留賞無竒不遍尋莫言山水間幽意在鳴琴
(附)奉和别㴩湖趙冬曦
南湖美泉石君子翫幽竒灣澳陪臨泛巖峿共踐窺秋
風頳桂竦春景綠楊垂郢路委分竹湘濱擁去麾枉帆
懷勝賞留景惜差池水木且不棄情遊良可知
巴丘春作
日出洞庭水春山掛斷霞江涔相映發卉木共紛華湘
戍南浮闊荆關北望賖湖隂窺魍魎丘勢辨巴蛇島戸
巢為館漁人艇作家自憐心問景三歲客長沙
石門墨山二山相連有禪堂觀天下絶境
囷輪江上山近在華容縣常涉巴丘首天晴遥可見佳
遊屢前諾芳月愆幽眷及此符守移歡言臨道便既㩦
賞心客復有送行掾竹徑入隂窅松崖上空蒨草共林
一色雲與峯萬變探窺石門斷緣越沙澗轉兩山勢争
雄峯巘相顧盼藥妙靈仙寶境華巖壑選清都西淵絶
金地東敞宴池果接圍畦風煙邇臺殿高尋去石頂曠
覽天宇遍千山紛滿目百川壑對面騎来雲氣迎人去
鳥聲戀長揖桃源士舉世同企美
遊龍山静勝寺
每上襄陽樓遥望龍山樹鬱苐吐岡嶺微蒙在煙霧下
車歲已成飭馬問餘步霜苦裛野草愛日陽江煦雲對
石上塔風吹松下路禪室宴三空人祠同六趣兒童共
嬉謔猿鳥相驚顧南識桓公臺北辭先賢墓世上人何
在時聞心不住唯傳無盡燈可使有情悟
一柱觀
舊說江陵觀初疑神化来空中結雲閣綺靡隨風廻柰
何任一柱斯焉容衆材竒功非長世今餘草露臺
登九里臺(是楚樊姬墓)
楚國所以霸楚姬有力焉不懷沈尹禄誰諳叔敖賢萬
化茫無在孤墳獨巋然北分陽臺陌南識郢城阡漠漠
渚宫樹蒼蒼雲夢田登高形勝出訪古令名傳自我来
符守因君樹蕙荃詩書將變俗締纊忽彌天志闡三折
后愁此二毛前佇立帝京路遥心寄此篇
懷王墓
咿嚘不可信似此敗懷王客死嶢關路返葬岐江陽啼
狖抱山月饑狐獵野霜一聞懷沙事千載盡悲凉
庾信宅信
蘭成追宋玉舊宅偶詞人筆湧江山氣文驕雲雨神包
胥非救楚隨會返留秦獨有東陽守来嗟古樹春
張燕公集卷八
