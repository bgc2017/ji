張燕公集卷二十五
唐張說撰
行状弔文祭文
兵部尚書國公贈少保郭公行状
公名震字元振夲太原陽曲人也大父任相州湯隂令
因居於魏公少倜儻廓落有大志儀冠雄傑身長七尺
美鬚髯十六入太學與薛稷趙彦昭同業時有家僕至
寄錢四百千以為學糧忽有一人縗服叩門云五世未
葬棺柩各在一方今欲齊舉大事苦乏資用聞君家信
至頗能相濟否不問姓名以車載去一無所留深為趙
薛所誚公恬然曰濟彼大事亦何誚焉十八擢進士第
其年判入高等時輩皆以校書正字為榮公獨請外官
授梓州通泉尉至縣落拓不拘小節嘗鑄錢掠良人財
以濟四方海内同聲合氣有至千萬者則天聞其名驛
徵引見語至夜甚竒之問蜀州之跡對而不隠令錄舊
文乃上古劒歌其詞曰君不見昆吾鐵冶飛炎烟紅光
紫氣俱赫然良工煅煉凡幾日(文粹作年)鑄得寶劔名龍泉
龍泉顔色如霜雪良工咨嗟歎竒絶琉璃玉匣吐蓮花
錯鏤金環生明月正逢天下無風塵幸且(文粹作得)周防君
子身精光黯黯青蛇色文章片片綠龜鱗非直結交遊
侠子亦曾親近英雄人那知(文粹作何日)中路遭棄捐零落
漂淪古獄邊雖則(文粹作復)沈埋無所用猶能夜夜氣衝天
則天覽而佳之令寫數十本遍賜學(一作牓)士李嶠閻朝
𨼆等遂授右武衛胄曹右控鶴内供奉尋遷奉宸監丞
屬吐蕃請和親令報命至境上與贊普相見宣國威命
責其翻覆長揖不拜瞋目視之贊普曰漢使多矣無如
公之誠信遠近疆界立談悉定因遺金數十斤而還公
悉以進上奏言揣彼上下之情人倦其繇役久矣咸願
早和大將論欽陵不爭四鎮獨不欲耳但國家每歲不
絶其使而欽陵常不禀命自然彼落(唐書作蕃)之人怨欽陵
日深望國恩日甚設欲廣舉兵徒難矣斯乃反間之微
旨也必可使其上下俱懷猜阻矣則天甚然之無何吐
蕃君臣果相疑貳遂誅欽陵弟贊婆及其兄子莽布支
並來降公聲名藉甚授御史加朝散大夫遷主客郎中
吐蕃與突厥連和大入西河破數十城圍逼凉州節度
出城戰殁蹂禾稼米斗萬錢則天方御洛城門酺宴凉
州使至因輟樂拜公為凉州都督兼隴右諸軍大使調
秦中五萬人號五十萬以赴河西公至凉州吐蕃素聞
威名相謂曰我贊普猶懼吾輩何可敵乎相率而去公
收合餘衆繕修城壁施法令屯田一年而復公之功也
公以凉州西拒吐蕃北有突厥久示其弱未揚天威因
徵隴右兵馬一百二十萬號二百萬集於湟州營幕千
里舉鋒號令時宗楚客為相素與公不協令人告變則
天惶懼計無所出狄仁傑魏元忠韋安石李嶠宋璟姚
崇趙彦昭韋嗣立張說二十五人抗表請保如公有異
圖並請身死籍没則天由是稍安兵既大集人又知教
分兵十道齊進過青海幾至贊普牙帳普普屈膝請和
獻馬三千疋金三萬斤牛羊不可勝數公大張軍威受
其蕃禮而還既伏西戎震威北狄突厥獻馬二千疋所
獲凉州人士皆放歸塞上從此蕃鎮肅清蕃落畏慕令
行禁止道不拾遺凡所制作規模率為後法河西隴右
十餘處置生祠堂立碑頌德閻立均等為其文尋有詔
許入朝公素無第宅寄居友人之舍候鼓入朝忽有人
馬前送状開緘前人已去状中惟有物數而無姓名便
於樹下獲騾馬二十餘疋帛三千疋公曰豈非太學請
葬之士乎因以買宅居止薛稷趙彦昭聞之皆嗟歎良
久景龍年中宗椘客韋處訥等潜結朋黨爭功害能授
公驍騎大將軍兼安西大都護四鎮經略使金山道大
總管時烏質勒久恃衆倨傲不屈朝廷縱兵遠掠道路
不通公以衆寡不敵難以力制因率麾下數十騎徑入
部落烏質勒大出兵衛出迎望見公威容端毅風鬛若
神不覺屈膝因而下拜公宣國威命抗聲與語自朝至
暮雪深尺餘竟不移足質勒頻拜伏語畢歸帳相去二十
餘里質勒久立雪中倉卒疾發是夜暴卒其嗣子婆葛
集諸將曰漢使殺我君父今須復讎大舉兵衆將追殺
公聞質勒死遲明素服來弔道路相逢兵圍數匝婆葛
見公忽來未之敢逼但言衛護漢使公至其帳下大哭
流涕因撫定其嗣蕃人大喜留數十日助其葬事婆葛
獻馬三千疋牛羊十餘萬移居千里西域無事道路肅
清諸蕃聞之遣使歸降者十餘國時人語之曰郭元振
詭殺烏質勒知婆葛與闕啜有釁奏請移於瓜州制從
之會中書令宗楚客受金遂寢其事公具以状聞楚客
恃勢囑請召公將陷之公不從又請斬楚客清蕃落時
韋庶人竊弄國權中宗竟不之省也初安西南有毒河
遠在葱嶺西北河岸百步人畜踏之者輒死公威振西
城所向無不從者因騐圖經知其源率兵三萬人歴于
闐康居大食等十餘國所過之國令供資糧仍署其國
主為左右總管率兵前進北至葱嶺牙帳前十二國王
兵百萬餘其河源上有大樹高千餘尺垂蔭數頃大軍
至日有黃龍繞樹以口吐毒氣而拒官軍三軍悉覩焉
公手書操檄文令左拾遺張宣抗聲讀之畢黃龍解樹
而下公率諸軍誅之數日方倒聚而焚焉河源且絶數
十里内悉為良田在安西十餘年四鎮寕靜韋庶人知
政屢徵不至因下偽詔令侍御史吕守素中丞馮家賓
相繼巡邊欲將害之未及皆為婆葛等諸蕃劫殺之睿
宗即位徵拜太僕卿勅至之日舉家進發安西士庶諸
蕃酋長號哭數百里或剺面耳抗表請留因紿之而後
即路其至玉門關也去凉州八百里河西諸州百姓蕃
部落聞公之至貧者㩦壺漿富者設供帳聯綿七百里
不絶公旌節下玉門關百姓望之宛轉叫呼聲動巖谷
自朝至暮傳呼至凉州凉州城中男女在衢路並歌舞
出城咸言吾父至矣通夜城門不受禁制都督司馬逸
客聞之謂公近矣陳兵出迎會候騎至云始入玉門關
都督嗟歎良久具状聞至京同中書門下三品加銀青
光禄大夫遷兵(唐書作吏)部尚書封館陶縣男依舊知政事
尋轉吏部尚書知舉選囑請不行大收草澤睿宗屢下
詔褒美後默啜大寇邊拜刑部尚書充朔方道行軍大
總管築豐安定遠等城以拒賊路尋加金紫光禄大夫
再遷兵部尚書知政事仍舊元帥會太平公主竇懷貞
潜結兇黨謀廢皇帝睿宗猶豫不决諸相皆阿諛順旨
惟公廷爭不受詔不舉兵諸竇懷貞等宫城大亂睿宗
步肅章門觀變諸相皆竄外省公獨登奉天門樓躬侍
睿宗聞東宫兵至將欲投於樓下公親扶聖躬敦勸乃
止及上即位宿中書十四日獨知政事因下詔曰大臣
立事夷險不一良相升朝安危所繫兵部尚書同中書
門下三品上柱國館陶縣開國伯元振偉才生代宏量
匡時經綸文武今之王佐出入將相古之人傑夙侍宸
扆疇咨廟堂思致堯舜以期管樂朕往儲闈洎登寶位
每觀其仗義感激願制凶邪立誠慷慨密陳宏益爾其
至矣朕實嘉之頃者梟獍生謀干戈作釁太上皇帝既
命朕除討元振又馳奉宸極始則齎予為弼終則寕朕
問安可謂格於皇天貫於白日元惡既翦庶物惟新克
昌是圖朕豈忘舊宜開井邑永誓山河可進封代國公
賜實封四百戸物一千段子五品官尋兼御史大夫天
下行軍大元帥是歲大徵兵衆閱武驪山兵一百萬號
三百萬並奉公節度是日三令之後上將親鼓公慮有
大變略行禮上怒引左纛下紫薇令張說犯鱗而諫曰
乃曰元振有保護大功宜寬軍法流新州未至屬開元
元年冊尊號赦曰元振往立大功保護于朕頃因閱武
頗失軍容責情放逐將收后效可饒州司馬未至卒於
道時年五十八有集二十二卷文章有逸氣為世所重
公少負氣縱横遣意磊落作尉巴中不修名檢及登朝
受任屢使遐方霜明烈心玉立貞節言行忠正居處儉
約飭體雜於皇王致君期于堯舜公務之暇手不釋卷
雖子弟家人未嘗見其喜怒前後上事切諫得失十數
道俱焚其稿不以語人故朝廷莫知也睿宗嘗曰元振
正直齊於宋璟政理逾於姚崇其英謀宏亮過之矣舊
於宣陽里居二十餘年不至諸院馬廏每朝迴對二親
言笑歸室儼如也不問家事與狄仁傑朱敬則魏元忠
李嶠韋安石趙彦昭韋嗣立薛稷張說等為㤀年之友
事父母孝聞父受授濟州刺史後以為相奏請解職授
銀青光禄大夫濟州刺史致仕公殁後二親猶在自我
唐授命宰臣有二親者惟此而已
弔陳司馬書
正月癸亥孤子范陽張說頓首頓首陳君之靈頓伏苫
蓋遠辱慰疏執對號慟次於展洩來使末還傳君遇禍
盡哀寢外傷心痛骨明府兄毓德南邦飛聲中夏急人
之急憂人之憂勇於履危果於從政入使天朝有專對
之美按俗交州見澄清之節故得振衣衡管割錦閩鄉
越嶠舊風人狃輕剽捩之以淳俗格之以華章矯枉過
正斯害也已齒由剛折膏為明銷嗚呼陳君婞直而殞
皇天輔德問之何故疇昔炎德契闊周旋義則友朋恩
結兄弟方期歲暮燁燁相榮玄髮未華何圖零落山濤
猶在嵇紹不孤逝者有知當昭是意今返防關力報前
書幽明雖異交友無改悲言下筆涕泗從之并往千錢
俾陳奠酹歔欷萬里哀哉奈何說頓首再拜
弔國殤文
北伐兮東胡邈遼陽兮孤竹偏師兮覆衆在崇山兮峽
谷露芃芃兮蔓草風蓁蓁兮拱木見馬血兮夜燃聞殤
鬼兮雨哭君王按金鼓而氣憤撫珠鈴而淚滋横萬里
兮抽恨弔羣山而寫悲懟凶將兮我辱悼勇夫之秋纍
彼前鑒兮未遠何後來者不追對死地兮出陣臨傷門
兮用師軍奪帥兮虹食壘車脱輻兮火焚旗有欒黶兮
愎矣無范宣兮愧之命窮迮兮短兵錯膚鈍刃兮血染
鍔旅殘潰兮棄組練山猶號兮谷餘戰殪原野兮奈何
違君親兮不見於戱何天命之奄忽俾仁義之治兵為
蠻夷之俘骨鬷六校之飛將闐五營之勁卒吾見出兮
不歸噫名存兮身殁
奉勅赤帝壇祈雨文
維開元十年歲次壬戌四月壬申朔十四日乙酉曾臣
侍中源乾曜中書令張嘉貞兵部尚書張說謹以清酌
昭告於赤帝自冬涉春至兹夏首宿麥將秀時雨未洽
皇帝降服减膳避正廢懸恐害粢盛是憂黎庶仁旨之
勤已極兆人之感未通何辜于天而此不惠曾臣乾曜
等同力聖日無敢怠荒薄才粃政多所不及神則不雨
或此之由内訟恇惶莫知啟處曾臣等若上無補衮下
不利人妨功害能負恩竊位惟神臨照簡擇其心降禍
厥身墜禄損命三臣當咎足謝天責萬姓何辜俾失農
望今因夏享展禮既終上抒聖衷懇祈人命至誠必感
佇流嘉液旨酒獻誠神其尚饗
祭城隍文
維大唐開元五年歲次丁已四月庚午朔二十日已丑
荆州大都督府長史上柱國燕國公張說謹以清酌之
奠昭告於城隍之神山澤以通氣為靈城隍以積隂為
德致和産物助天育人人之仰恩是關祀典恭承朝命
綱紀南邦式崇薦禮以展勤敬庶降福四甿登我百榖
猛獸不搏毒蟲不噬精誠或通昭鑒非遠尚饗
禜城門文
維開元五年荆州大都督府長史上柱國燕國公張說
謹遣議郎行錄事參軍皇甫嶧敢昭告於大府城門天
有三光地有五行隂陽順序庶物以生霖雨過旬晦昧
不晴奈何以隂賊陽以蒙蔽明恐害嘉榖無奉粢盛維
爾崇墉本人所營積隂攸處德在助成苟人是利亦神
之臧速收雲雨以復天常報爾時豚薦爾馨香謹以清
酌脯醢式陳禜事尚饗
祭江祈晴文
滔滔大江南國之紀協靈通氣降福禦災是載方冊代
存祀典歲惟季秋苗稼大熟霖雨偎集農夫未收油油
秔稻垂生芽孽上則神威將廢下則人心何仰公私憂
窘靡禱不周訴爾明靈撤此雲雨欽儲牲幣俟荅神休
謹以脯醢敬崇禋請
賽江文
年月日朔具官某敢昭告于大江之神王有百谷禮尊
四瀆善利惟神朝宗作賓發源㞶山駕福來臻率此荆
土明靈是主已成嘉榖垂敗霖雨聽我虔祈福我農畝
既暵既穫既場既庾欣欣衆心願答神祜㓗牲明酌寅
奠江浦
祭殷仲堪羊叔子文
府城中西北隅舊有殷仲堪祠某到官廣其堂立羊叔
子廟像成而祭之
維年月日燕國公某敢告晉羊殷二荆州之神我聞立
人之道曰仁與義仁者孝之先義者忠之主殷公為孝
子羊公為忠臣行植晉國德施荆人不孤其美是建為
隣雙風雖舊二廟維新凡百君子高山仰止馨香以時
敬恭明祀尚饗
祭霍山文
長安二年月日皇帝使并州道大行軍副大總管尹元
凱等敬薦酒脯時果敢告霍山之神皇帝天覆萬物各
遂其性祠於羣神罔不咸秩獨彼凶虜默啜悖天虐人
窺邊猾夏略無寧歲皇帝哀此黎獻勤於征役憫彼夷
落毒於昏暴常欲誅其魁首哀是藩甿寇虐盈稔神人
同棄今自送死并朔近驚山陵命將出師龔行天罰惟
神炳靈參野作鎮冀方歆是正直贊揚威武俾胡馬化
為沙蟲王師衆於草木獻捷之日昭報神休尚饗
祭崔侍郎文
維神龍三年月日兵部郎中員外曹良史等謹以清酌
少牢之奠敬祭故侍郎崔公之靈位以行成名以才起
天臨明代是生君子長戟高門層堂峻址友孝仁愛衣
冠標軌清通正直省閣條理束帶立朝惟國之俊抑揚
吐納金聲玉振器不滯方神無留韻厚奉外不為假坦
率内不違真汎交而容博好施而能均欲人規已恕已
及人故者不遺其故親者無失其親歴否泰能全其節
故令名不離其身方齊六相助明三辰何孤我德何負
兹神搏空落羽中駕摧輪昔時寮列今為弔賓凡二三
子夙承遊眷聮務七兵歲陽三變分與時積事由更練
謇謇公庭申申私宴慟音徽之奄永感舊範之不再戢
容止於綴足潜眉目於蒙面哀哉奈何涕零如霰緬惟
初疾以迄將亡意氣精爽乾乾自強顧瞻賓客勉勉矜
莊几不側弁衾無解裳話言静密憂公不忘猶看駿馬
尚聽明倡靡神不禱靡藥不嘗倏焉信宿俄歸渺茫歲
初置酒春中酹觴何吉凶之共域同歌哭於此堂自古
及今人誰不殁豈歎生死所嗟倉卒修途未半壮志先
伐煢子齓年遺胤數月在親親與懷舊孰不傷心而痛
骨虛奠易收深悲難歇尚饗
為河内王作祭陸冀州文
維萬歲通天元年月朔日神兵道大總管河北道按撫
使右金吾衛大將軍河内郡王以少宰之奠致祭故冀
州刺史陸君之靈戎羯不道侵軼幽都凶渠殄滅餘燎
星鋪鳴弓抶柳飲馬長蘆攬集同惡難起無虞梟獍為
旅鯨鯢有族裳旗耒兵剡荻弦木叛換吞噬睢盱觸逐
亂舞梯衡潜攻版築鑿齒爭厲熊蹯未熟踰垣自潰守
陴皆哭高扃已陷連樓復焚人類薙草城随壊雲僵屍
暴骨藉藉紛紛嗟嗟使君死節無恡政寬成俗兵機不
振狡爾猖狂難以德鎮城為讎保身膏虜刃明明上帝
仁覆憫下赫赫神兵驅馳在野朝告夕起如何不及將
守非堅為寇是急救兵適來涉血猶濕三軍雷歎百城
雨泣天子命我董戎冀方旌旗介胄千里相望既掃氛
濁言巡戰場輯穆人吏撫寕孤孀徘徊城府悽愴甘棠
禮重王事哀深國殤魂兮有感歆此嘉嘗
為魏元忠作祭石嶺戰亡兵士文
維長安二年月朔日勅并州道行軍大總管兼宣勞使
左肅政御史大夫同鳳閣鸞臺三品兼知并州事魏元
忠遣裴思益以酒脯時果之奠致祭於石嶺戰亡兵士
之靈戎羯慢天南牧吠主石嶺横地北都扃戸與我王
卒保界并土如何不弔罹此寇虜列鎮既嚴連巖既削
攻則路險守非城惡彼謀匪臧實愆偕作援絶兵减軍
孤勢弱地拒兩陘山望雙崿胡塵大起白刃交錯石盡
矢窮旗焚胄落嗟爾戰夫烈烈忠勇奮不顧命志無旋
踵身殁名揚生輕義重天子命我理兵晉陽思與士衆
底寧遐荒痛此壮士翦為國殤盍訴天帝降厲鬼方助
氣金鼓復怨沙場虜血爾酧虜醢爾嘗封尸死所招魂
故鄉尚饗
為魏元忠作祭石嶺沒陷士女文
維長安二年月朔日勅并州道行軍大總管兼宣勞使
左肅政同鳳閣鸞臺三品兼知并州事遣裴思益以酒
脯時果之奠致祭石嶺死喪百姓之靈北胡自擅賊虐
不道氣悍朔風馬肥秋草侵軼郡縣驚逼稚老奔走山
林是障是保兵不善守將不遠謀如何减竈無復燒牛
俾爾士女熸於寇讎魂飛狄刃血迸氈裘殤悲雨哭氣
怨天愁總兵帝鄉言念北阜抗憤戎漠傷心按部泣弔
郊童哀問田叟為爾復惡誓滅羣醜蹴踏蘭山脂膏葦
藪誠若克就殁亦不朽慰爾衆靈酧此簞酒尚饗
為人作祭弟文
維景龍元年月日朔從兄兵部尚書某以清齋少牢之
奠致祭於故將軍弟之靈欽若貽宴俾降戩穀神祚玉
衣大門金屋綿系溢寵諸宗横福覩交泰之二儀承序
殷之九族引同本於條貫合分流於昭穆義有感而意
深恩無方而情篤况且山慕喬頂林睎秀木深仁遠愛
俟子能復何從才之有餘而輔德之不足舉朝野而皆
痛在密愛而尤酷嗚呼哀哉永懷令弟言念生平蘭華
雪豔玉潤珠清禮樂懸解文章挺生三箧暗記千門畫
成風流望美月旦傾聲掌北軍之師律首東觀之詞林
偉壮夫之獻頌善仁者之論兵睠新豐而臨幸遶湯井而
連營那奉車之暴逝忽復綏而凶行軫天悲於宸掖固
聚族於華京惠連詩夢子敬琴情儻昭昭之不泯知親
親之素誠嗚呼哀哉尚饗
為人作祭弟文
維年月日兄某致祭亡弟尚書之靈天實喪子不憖遺
善家殞玉樹國墜寶臣嗚呼執柔何痛之甚嗟予與爾
夙遭閔凶哀惸相鞠殆及長成爾性岐實穎德表宣慈
居盡友悌之心言必忠貞之事綿綿我族俟子而大奉
祖德之令圖荷朝戚之惠渥白首相對紫綬相紆爾既
秉國鈞既敷朝典出牧千里入宰六官予聞爾言嘗誡
過寵余嘉爾行在貴能卑清净温恭每希於上士飲食
車馬不越於平人每思與爾歸印東都懸輿故里揚名
講德居常待終嘗謂老夫沒於汝手不圖令弟殞自我
先及爾纏疴屬予伏枕不見數日長悲九泉嗚呼刊述
未成平生已盡髮膚猶在魂魄焉知聞爾屬纊之辰託
予身外之事薄葬之禮還從爾心字孤之情不待遺意
所恨在疾不視於喪不臨沈綿苦懷纏迫斯甚予羸老
矣傷心幾何人琴兩亡命也命也
為鄭虛已作祭舅文
維年月日外生虛已謹以清酌少牢之奠敬祭于故汴
州司馬四舅之靈舋結周親天禍外氏仁舅捐館靈輴
祖庭四海喪其範儀九族失其隂潤感今循昔觸緒增
悲恭惟先門逮舅平日淵流莫逆道術同歸穆齊鄭之
累姻深言孫之至友及鞠凶之際創巨失圖賜厚獲葬
之恩事優含哺之育顧省全立功歸撫惠竊荷濟於百
罹思效過於一等豈期德素積而力莫醻願未申而禍
先集不孤之記緬爾何依猶父之心忽焉罔報冥昧靡
覿存亡永違執饋奉酹五性含塞幽靈昭察當歆誠
祭和靜縣主文
維年月朔日敬祭薛氏太夫人和静縣主之靈惟夫人
軒庭繁祉嬴臺茂淑承訓公宫宜家卿族博士學藝尚
書題目法度蘋蘩儀刑松菊夫拜中令昔同鮑婦子昇
瑣闥今類馮母舉案如賓䦱門誡友在貴能降居貧施
厚天道初革王風變韶維城落構若木疎條欽聞積善
智洽仁昭克庇二族命服兩朝肅肅柔和如風是暢娥
娥女師如月斯望潘輿獻夀仲禄方養不弔昊天何德
之喪嗚呼哀哉洛邑啟殯長安歸陌哭慟高臺旌懸舊
宅階濕夜露庭隂曉魄嗟我外姻俱成弔客
為將軍高力士祭父文
維開元十七年月日孝子力士敢告於考潘州府君妣
南海太君之靈小子不天夙齡閔凶身嬰寇剽家值虜
裂幸供灑掃之餘遂蒙侍從之顧扶戴明聖逼畏艱難
大固不敢不密小亦不敢不誠事必記心言無漏口日
慎一日將二十年玉弁加首金章在佩先靈納祐明神
降鑒阿母遠至於京華妹兄自拔扵泥滓咸以官漸榮
禄姻通士林慈顔顧復於目前同氣展歡於膝下又緣
幼育高氏變族移家敬愛盡於二堂温凊周於一紀不
圖無状招禍永見孤棄聖主恩華曲逮存殁邑封舊郡
官贈本邦親感恩澤子承父意致命報天誓有同於皦
日竭忠資孝志無忝於幽泉敬惟靈懷慰聞昭遂先遠
有日卜葬新塋遥啟尊魂合祔泉壤哀迫祖載攀戀須
臾謹以清酌少牢恭陳遣奠盈樽莫舉虛饌莫嘗號天
叩地殞絶何仰
為妓女祭故主之文
維神龍三年月朔日故妓人伏十善謹以清酌少牢之
奠致祭於元十郎之靈渌流茂樹萍蘿是依山崩川竭
魚鳥何歸恭惟主君高才達節賞心樂事風流不絶歌
豔露華舞迴春雪幸持此技承君餘悦綺羅脂粉嬌上
春自言終代保情親寕知一旦君魂斷繁絃清管為何
人懷主君之異顧願徇命於九泉迫夫人之嚴旨遂投
足於他門生有十年之愛殁無一日之恩雖強容飾於
新奉心摧絶而不敢言君子廣德仁心必遍疇昔與君
琴樽歡宴永懷蕙歎俯憐荼苦錫以時珍申哀故宇廞
車既展祖奠斯開悲歌助挽長袖乘杯平居好此魂來
不來心思往而莫遂足欲返而遲迴終天地於此訣毒
煩冤而難裁
張燕公集卷二十五
