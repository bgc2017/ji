張燕公集卷二十
唐張說撰
碑文
唐故廣州都督甄公碑
君諱亶字道一中山無極人昔胡公紹舜奄有大邦楚
子縣陳逃威樂土當烈王之王也有陳通奔周王以為
忠將美其族言舜居陶甄之職命為甄氏錫姓因生如
堅之讀形聲轉注以真為音處則稱劉明歸晉者以異
變而為郭盖承虢者有馮通之裔邯仕漢為太保大司
馬承陽侯邯十六代而生鸞仕齊太山太守司隸校尉
無極縣伯撰笑道論行於代鸞生隋汾州刺史族族生
隋沁州刺史紹紹生隋市令協協生單于大都護府錄
事參軍贈宋州刺史封惟祖惟曾在商在夏世濟其美
永觀厥成君即宋州府君之第四子也博綜經史脱略
流俗情之所遺對咫尺于千里氣之所重輕百金於一
諾曰興曰比階應劉之閫奥或草或真藏鍾張之筋骨
譽滿鄉曲聲聞闕庭天后臨朝再加辭命皆辭以親老
不赴逮疾革易簀骨立廬墓復有制徵焉刺史獨孤楚
率府寮敦喻起於墳左乃授左金吾中侯生盡其養豈
違親許人没盡其哀方委身殉國或用或捨有以見大
君之仁時止時行有以觀大孝之節君臣之際其遠矣
哉尋除左千牛長史檢校武始軍長史攝右臺侍御史
兼靈武道行軍長史攝右屯衛郎將副臨洮軍使轉右
驍衛右郎將為臨洮大使拜蘭州刺史兼榆林臨洮等
軍大使除夏州都督兼鹽州防禦使徵授幽州都督衣
之以紫攝御史中丞為河北軍州節度大使君政成周
月惠則在人患是緩風表以去職未幾復除夏州都督
屬山戎矯虔俶擾王略兵落天上思迴行以出竒虜墮
計中守便宜而未進時以為逗遛貶撫州刺史朝廷明
此舉也未到官遷廣州都督兼嶺南按察五府經略討
擊使春秋五十有七開元五年七月二十八日終于官
舍以年月日歸葬於恒陽之王公山南原不忘本也君
三承辟命再攝憲曹八興戎旅五司藩翰事之去就所
歸必執其中職之高卑為政各當其選觀夫果於事喻
於義下學而上逹強立而知類畏尅厥愛道無常師有
商也之文有求也之藝習禮必本飾之以精華積行必
崇茂之以枝葉以此探賾則投刃皆虛矣以此效官則
操刀必割矣是故羣士之所鞅掌而君之所綽約常情
之所戚戚而君之所蕩蕩由是言之槍榆之與海運鳴
琴之與星入從可知也惜其志懷慷慨雅多大略援桴
作氣有七縱之能孤劍無前當萬人之敵竟不得横絶
漠騁雄筭刮狼望之祲鏡乎太清卷瀚海之波静而可
掃駸駸之足受羈騏驥之途堂堂之貌不畫麒麟之閣
彼哉彼哉有遺恨矣其孤某等望兮不至求兮不得永
懷揚名庶慰罔極銘曰
有鰥在下陶復河濱元女作合相攸于陳楚為不道祚
以永淪周寵忠節氏以初因丕惟承陽致君論道施及
無極建家載考彼汾彼沁伊時之寶宰兮牧兮亦孔之
好積慶潛演後人挺生標格磊落氣志清明八司戎事
厥謀有成五刺方伯厥政有聲山有杞梓工思其度國
有孫吳君思其略弃德珠浦遺氛沙漠惜哉不當今也
可作恒岳臨北滹沲注東仁不忘本孝亦令終夀堂盤
薄牧子克窮勒美松隧穆如清風
唐故豫州刺史魏君碑
公諱叔瑜字思瑾曰魏氏鉅鹿曲陽人也考太師鄭文
貞公致君皇極配神清廟故祖德胄系叙於太宗之先
碑矣公生育慶緒天然炳胎教之資少長德門日用成
躬率之化性盤於孝友習狃於禮樂俛仰中則從容蹈
道加以專精好古旁通多藝聖人之所志聞一反三君
子之所能舉一而九與同生璘琬知名當代始以門資
補左千牛轉洛州司兵司議郎職方郎中太子洗馬出
為懷州長史歴慶慈儀豫四州刺史春華韡於兩宫時
雨零於四郡觀風之使所在聲聞變雅之化到今遺詠
其年春秋五十有一終于豫州葬於舊城夫人太原王
氏祔焉禮也議者以公不避強禦有昭子之政事不為
皎厲有康子之隠德虛己尚賢有文侯之樂善重諾分
急有信陵之高義人鮮有一况兼四乎公賦入封君妹
歸帝子車馬無戚里之盛衣服有儒者之節儉而得禮
富而無驕此盖奉先之素履也公善於草隸妙絶時人
以筆意傳次子華及甥河東薛稷世稱前有虞褚後有
薛魏此又貽訓之餘美也嗟夫嗟夫公學埒向歆操齊固
燮若天假三夀朝登六事則鄭之桓武可尋漢之韋平
一揆而年近知命位止方州落鵬翼於半霄負天之力
莫展頓龍媒於局路追風之勢斯畢九原不作誰將與
歸二子獻華追存先德俾予作頌以慰罔極曰
昂昂豫州毓粹含道欽若古訓思文烈考於穆烈考維
國之師公承丕搆思皇纉之發軫臺閣風流榮問建麾
千里澤霶四郡位未充德命不遂才彼蒼孤善謂之何
哉子孫必復丘封永久穆如清風振芳厥後
唐西臺舍人贈泗州刺史徐府君碑
叙曰經天地揭日月文之義也掌邦籍出王命位之崇
也本乎言行君子之樞機成乎易簡賢人之德業則徐
公其人也昔公奮明哲之姿當高宗之盛天保大定俊
乂用章而光耀天臺雲飛綸閣文敏以暢機務稽古以
析嫌疑禮樂政刑擇三代之令典典謨訓誥有唐虞之
遺風較然於庶績者可得而聞也其嘉猷讜言沃心造
膝滋液内潤精微外密混成於元象者不可得而聞也
公諱聃字將道姓徐氏東海郡人也遠祖偃王基仁義
於上代嚴考孝德濟弘美於近世公始以弘文生通五
經大義發跡曹王府參軍右千牛進潞王府文學崇文
館學士兼侍王太子講又芳林門修書于時中朝碩老
下國英俊皆忘年請交不遠来謁望其路者若晨風之
赴北林得其門者如衆山之仰東岱公不樂趨競雅尚
退謐深以椒房之家聲名太甚求為外職出宰桃林未
下車勅改沛王掾終歲選擬司績員外司議郎並不就
乞補雲陽令到官累日詔除司城員外郎乃選西臺舍
人其為政也如始云爾初公幼而殊異八歲工文太宗
聞其聰明召試詞賦錫以佩刀金鞘稱曰神童及中年
高宗嘉乃道優悉命皇子受業訏謨帝采許以國鈞故
公備更潞沛豫諸王侍讀上之在周邸公嘗来誨詩焉
夫然集虎觀之書承龍樓之問二宗之代矯首辭林四
王之門從容經席非有海山之藝温良之德儀形以孚
柔嘉維則其孰能發揮聖智啟迪天人者乎咸亨元年
出為蘄州司馬二年坐事徙于欽州君子大守道而小
守位汚隆隨時屈伸以義亡令尹而不愠失司寇而遂
行蕙蘭敗不為不芳日月蝕不為不明古務忠信何陋
蠻越優游欽江歲餘而沒春秋四十有三惜乎不登宰
衡以平天下天夭是椓命也歟既而慶隆嗣子返公孫
之柩德施後王拜先師之爵上元三年某月歸葬於少
陵原中興神龍元年賜泗州刺史褒賢追遠念道尊師
聖人之禮也議者以公考果州府君高學才華香名省
闥武帝賢妃姊也大帝婕妤妹也公既高步掖垣子又
踐修舊職同生標藻於鸞殿重世含章於鳳池自班姬
父兄文雄漢室左思女弟詞蔚晉宫悠哉二族徐氏三
矣才難不其然乎凡是好文之君賞音之士公之逝也
豈不慨然閱青簡而思陵雲之氣操朱絃而想流水之
屬哉厥子曰堅景龍中加金章紫綬行禮部侍郎得以
命卿之禄奉蠲潔之祀無念烈考樹之家風迺刊石立
頌將以識往行攄無窮使本枝百代不忘先人之殞其
名也其詞曰
王言維令中禁是司帝嘉文父曰汝宜之終温且惠習
禮明詩長裾傳道大筆修詞鴻業潤色玄黻緝熙昊天
大戾君子明夷蒼梧啟手涅而不緇中興受命逝者無
追靈符泗水崇贈先師髣像精魄丕承聖期教近子貴
榮躋父慈學嗣三業才俱一時春秋孝享霜露深思後
之視者斯文在兹
大唐中散大夫行淄州司馬鄭府君神道碑
五山可陟惟德也為之崇高萬物皆化惟名也謂之不
朽若夫行欲盖而德彰道無求而名立常聞其語今見
其人公諱某滎陽人也華州刺史襄城公偉之曾孫蒲
陽太守大濟之孫荆州刺史乾奬之子在昔周王敦叙
九族邦懿親於鄭維時鄭伯敬敷五教賦善職於周其
後蕃衍儒門光華士族威行西域名震京師入則天子
授經出則單于抗禮公揭日月表山川體二氣之清淳
納百代之層慶越在岐嶷異於常童以既冠帶遊皆長
者初以門子宿衛解褐涼州參軍轉嘉州司士又宰鍾
離當陽二縣皆秩滿兼攝江陵期月政不改俗官不易
方羣盜出奔遠人来附其所處也入境聞愷悌之聲其
所去也扶路有鬱陶之思非夫忠信以結之法令以齊
之易簡以業之仁義以肥之孰能順人如此其理者乎
神皇玉冊受天金壇拜洛頓綱而鶴書下闢門而羣龍
至公待詔公車召議宣室自以竒士承一顧之恩許其
正人參四率之屬乃墨制除太子右清道長史尋加中
散大夫行淄州司馬負士元之才於是拜職遇丘明之
疾從兹挂冠洛汭閒居漳濱沉痼優游卒歲福應愆期
豈唯朋友之哭將見神仙之弔享年七十有九神龍二
年夏六月十五日終洛之私第冬十月一日葬於滎陽
之原成先志也公執親之喪三年泣血以聞州里不亦
孝乎先人餘業一物不有以讓兄弟不亦悌乎加以賑
窮紓急隠德隂施惠人由巳反身待物是用氣類益親
聲談載路善擊劍好投壺盡五射之妙巧究六書之體
勢此盖行有餘力則以多能位不充量天之命也有子
曰博古曰傳雅曰嘉徵曰嘉慶曰嘉重生極其養没過
乎戚恭惟皇考安宅靈丘盛德備於卑位家風缺乎國
史伐石他山寄哀詞客子産遺愛得無叔譽之言公業
不忘實有荀攸之歎式撰鴻烈垂之後昆銘曰
大君有命桓公封鄭世執王政其後不競為韓所并以
國成姓沉水截河溢為滎波荆山之阿勝氣實多高門
峩峩衮服委佗猗哉君子世濟其美動如義市居成仁
里鳳集文史猿啼弧矢善政當官惟人所安救危拯越
勞而不伐大運奄忽芳留形没高隴既封深泉又重徑
無人蹤蒼苔歲濃哀哀丘隴墮淚青松
唐故贈齊州司馬陸公神道碑
公諱孝斌字順姓陸河南洛陽人也其先帝媯啟姓陳
胡立族敬仲之孫有齊國宣王之弟封陸鄉盖命氏之
所由興也秦并諸國陸氏分適燕魏文成帝時東平成
王俟生平原簡王麗重世游美為國之華公即簡王七
世孫也曾祖彦昇北齊以文藝高選任祕書郎以至德
表居號終孝里祖玄亮隋鷹揚郎將父淳感盤桓利貞
弓招莫進同誌誄行諡為惠康孝悌仁義世不殞矣公
誕靈沖和禀識高明簡而中禮易而逹節篤學勵行著
實飛聲文史者宗其淵府德行者仰其墻仞舉國子明
經選絳州參軍始州司法其在官也示人親其親長其
長不苛察而小無廢不皎異而大有成知當曰明常澹
如也喪親過哀因中風廢卧疾累年不起楚邸肇封大
羅雲逸雖沉痾未弭而僉望先歸授楚王府兵曹參軍實
有躬降師賓之禮目擊儀形之訓府罷換趙州錄事參
軍以病去職聖歷元年匈奴入趙公危邦不處盡室以
行望河南而將濟至黎陽而疾甚年六十二十月丁未
終於姚村之逆旅歸殯於滏陽之郭北先天二年皇帝
踐祚以故吏贈齊州司馬惜哉用公之道行公之志上
可以序三光下可以平九土存則位不充其德沒則榮
不逮其身命矣夫夫人范陽郡太君盧氏故岐山丞元瑾
之女恭儉之德備貞信之教興妻道母儀自家刑國享
年七十有六開元六年十一月丁未終於洛陽之宣教
里八年五月丙子合葬於漳北之神岡禮也初咸亨中
王師征遼公參是軍事友人太原王守義遇疫於海東
路艱寇阻兵危勢急公獨顛沛致喪歸其井邑其在安
州也朝廷以公精逹法理乃命復囚劍南梁岐冤繫動
盈千百丹筆所詳十全八九其捨生徇義反已施仁皆
此類也禮莫重乎飾終於見其不朽矣善莫大乎餘慶
於知其有後矣四子伯玉仲容叔獻季良泣血銜恤視
天若墮俾予作頌式昭遺烈銘曰
曠哉陸公覩奥臻妙文雄外炳清明内照從政本仁資
忠移孝不言而理正身作教才何富之命何負之居喪
榮毁遭疾棲遲垂彼雲翼落此盛時殁後榮進終延贈
寵德之休明位匪為重嗟嗟千載賢士之隴
唐故瀛洲河間丞崔君神道碑
蛟龍蟠乎沼無雲雨而不翔君子志於道無運命而不
彰然則變化者是神靈之末富貴者非德行之本守其
貞樂其分不其至矣世有人焉君諱漪字某博陵安平
人也在唐為姜姓炎帝之孫也在周為崔氏齊侯之胤
也遥源長發洪河之水接于天層盤列秀太行之山拒
於海東觀所以美其文宗北州所以貴其清族魏冀州
刺史簡公諱纂君之高曾祖也齊散騎常侍諱般君之祖
也隋大理少卿諱世立君之大父也故祁陽令諱杭君
之皇考也承百代之隆慶總五德之清淳孝友忠肅宣
慈恭儉好古博雅隣幾亞聖盈而若虚漠而無象非夫
入周公之廟升孔子之堂則憲章禮樂鮮得其門而覩
矣弱冠以門胄入國學舉進士母弟汲亦以明經同年
擢第大理卿張公文瓘人倫之表也目君曰昔兩劉並
舉以為騁二龍焉今兩崔齊飛可謂儀雙鳳矣搢紳景
慕憧憧往来徙宅就居投刺成市若衆流之赴壑也及
親而仕盤桓利貞解褐澤州晉城尉降為光州安樂尉
換蘄州黃梅尉轉河間丞凡更三尉佐四邑體公綽之
不欲勵伯夷之高操臨事以簡御人以寬雖為小政必
有可觀故八使巡風再薦清白河上遺老江濱舊吏吟
咏餘聲祖述前事人到于今稱之若夫碧樹烟藹於江
潭紅荷藻耀於澤畔寶貝烟花於空浦明玉美潤於斷
岸不為珍輿瑶輦之飾前殿後池之玩誠自得焉必將
有賞心之所嘆也况乎殿邦光國之寶樽俎柱石之器
道為帝者師言為天下利已而稅遠駕於窮轍頓高才
於下位亦無懵焉固將有知音之所欷也垂拱元年奉
使上都遘疾終於時邕里之旅館享年六十有二夫人
河東裴氏湖州治中懷儉之孫滁州司馬昉之女也禀
訓華室作合高門嗣徽先姑克和娣婦德容之盛圖傳
罕有喪親過哀蕣華朝落儀鳳中卒於鄭春秋二十有
八長安三年春二月合葬於金谷鄉邙山之陽禮也北
據高岡連隴南面大道禁林上國皇州川原指掌仙門
宰樹碑闕相望玄靈嘉之是安是宅嗣子曰用景龍中
爵安平縣子職兵部侍郎夙遭閔凶不承誨誘慎終追
遠克家用譽蒙聖主拔竒賞異絶等超倫三顧赤墀之
下一舉青雲之上禄廩所資吉蠲致美實先人宥十世
降百祥之所及也永惟官不逹者身不登乎明堂行不
夸者名不書乎史冊則韜光隠德之緒俾後代將何述
焉夫銘景鐘稱茂代彼大夫之事篆豐石揚令名此孝
子之志辭曰
維嶽建國厥生炎帝維師尚父諒彼武王古人言曰必
齊之姜齊之丁公後有崔子因邑命族世濟其美黃鵠
倚歌雕龍擅史倬哉嗣武含章挺生以蒙養正用晦而
明混之不濁人莫能名學以崇道文以慰志垂其雲翼
坦然卑位禄逮吾親榮非我仕皇皇上帝建官惟賢有
人在下胡寧捨旃孰云輔德曾不永年展矣邦媛宜其
家室友如樂諧皎如月出重壤既兆終天偕畢北陵墳
丘松檟千秋金碑石樓祗令人愁東都城郭通澗纏洛
飛橋連閣金管迭作人世之傳然兮山川之宛然兮德
音之緬然兮
故洛陽尉贈朝散大夫馬府君碑
君諱某字某扶風人也其先伯益贊禹中衍御殿在周
曰嬴姓在晉曰趙上卿以人歸政將軍以馬服為姓緝
熙乎平通重合焜燿乎伏波中水我高祖汾州刺史諱
歸歡我大父鷹揚郎將諱仕幹嚴考獲嘉令諱果濟美
惟舊寘德于君君幼而瓌竒長有規操樂道稽古升堂
覩奥伯父匡武撫之曰亢宗保家吾有望爾悉以先人
家牒圖傳付之入太學舉明經補巴西尉内憂去職君
四歲而孤重集于蓼因心孺慕名教同傷歸次葭萌江
溢毁道攀轜號慟濤為之却蜑人哀之胥棧而濟釋服
調襄陽尉主進魚家絶鱻食州將魯王俾盤二百魚時
其亡也遺之夫人以辭君還拜受使復王曰非惟是夫
又亦賢婦吾嘗其一得其二善焉長史盧幼孫悦是奬
也舉君清幹有聞授清城尉未往且有後命為河西營
田判官物土穡人藁榖洋羨皇揆其懋考績登焉程務
挺之軍靈夏也咨君運籌乘遞入幕獲虜數百欲剿罄
之君諫曰王者之師將德是以討叛惟武擕遠在寬搏
牛之䖟不可破蝨未擒伏念何逞纍囚乃止師歸策勲
上柱國改温縣尉永淳阻飢廣提中外絶甘分少約已
周人既喪好逑室無嬖御夫人張氏詹事丞師寂之女
也敬事皇姑能佐君子娠有胎教宗如樂諧前誌之美
多所闕載絳郡夫人王氏則天聖后姑之女子而夫人
之母也嘗曰婦則女訓吾女有焉享年不永玄髮徂落
時君之伯姊歸宗夫人推居廨寢事之而躬處下室及
亡設几筵於正寢惟明靈以女公之故憑巫通夢屢寢
為辭舉家懇啟久而後定嘻生則盡禮死而知讓殆其
神不昧乎温秩滿轉洛陽尉當周之興也版都社澤郊
廟粉神嶽僎明堂京轂回環日不暇給又勅君專總徒
匠凡三百有餘旬藴勞成疾懷憂損夀永昌元年孟夏
辛夘卒官春秋五十有七帝用悼之贈朝散大夫旌淑
紀庸禮焉龜玉在山泉為國寶以其靈與瑞君子居下
位而上逹以其名與義夫是之寵有由也哉葭萌之戚
昭其孝也楊侯息浪異類胥感襄陽之饋熾其潔也德
形于家聲聞于外塞垣之讜植其仁也衆俘頼全將不
為暴重屋之役底其勤也没而益榮朝不棄力有一於
此猶為令德况備舉乎豈其身將施其後厥子搆據擇
皆國之良也為有後之其在是乎徵構職太子僕景隆
初宰長安永惟考襲朱芾巳佩葱珩母氏早逝而榮不
及乃讓賜階乞封先妣天子憐之制贈夫人清河縣太
君人謂長安能報恩矣詩云欲報之德昊天罔極報恩
之謂也馬氏之墓世在扶風清河之喪也卜宅於洛陽
邙山麓後君捐館因窆其所夫人穴於兆之甲大夫竁
於域之庚今龍集戊申將返葬故國君執友禮部侍郎
嚴善思諗之曰夫子之逝一終八辰精氣其存親壤石
矣吾嘗相二土從新其愈乎且不戀本逹不合葬古神
尚休無或變有夢先君者與其言叶於是祗率嘉話即
安成規埋雙墳溝四塹傍建祠宇前勒豐碑茫茫天地
永懷長畢誰居後之人匪惟是四時蒸薦之事所以觀
百代祖宗之烈其詞曰
昂昂大夫有邈其致洽聞膚敏賙窮錫類孝實迴川清
能改位佐邑惟五安人則四多稼穰邊昌言扈帥比義
后稷勤官没地歔欷天朝毳衣以遂我有合德追啟清
河宜家族揉主祭神和親戚光貴劍蓋金歌相從先後
樂此山河
常州刺史平貞眷神道碑
公諱貞眷字密一字間從燕國薊人也蓋晉之公族有韓
國者列於世家韓之餘子食平邑者因為氏姓有漢丞
相改造繡衣在魏薊侯宅兹玄社故瓜瓞綿於三輔
枝葉盛乎兩燕魏齊之間世濟其美公即北齊司空公
鍳之曾孫秘書郎子敬之季孫故偃師令直容之叔子
鍾積慶之洪胤包太和之粹靈敦龐沉静直方簡易仁
義根心政理率性度以禮義文以詩書戶部尚書清河
崔知悌朝望人倫公之文友深賞延譽遠近宗焉始以
司成館進士補盧州慎縣尉刺史盧寶胤舉器藏下寮
轉冀州大都督都府(缺)縣尉換晉州洪洞縣主簿北平
陽道昕氣尚標舉河東裴知禮鍳裁精别陽推以孝友
資身裴亦薦以經邦興化徙雍州新豐縣尉盧少儒引
為檢點判官差卒選校小大推允休議登聞擢監察御
史裏行奉使黔中監選有䍧牱謝鳳節仁奏罷漢官專任
首領公上其挟姦樹黨俶擾藩落天子悟焉再使置吏
遠夷騷而旋定舊貫改而復完又駉牧在野攘竊是繁
耗以歲月莫之禁禦公軺車上隴羣慝畢露表監官斛
斯果之輩奪職者九人没贓者萬計牧圉知禁思無邪
矣開耀間吐蕃侵境師旅不給乃購運酬勲募耕入選
利之所聚詐亦居焉公與大理正王守一於河蘭鄯郭
四州推獲僦糴王希古盧種王誕其徒二千餘人正處
其罪爰德(集作得)我直授監察御史内艱去職居喪過毁
死孝貽憂光宅初肇延兩臺分典百郡服闋授右臺監
察御史巡察河南澄清郡邑昇賢弊罪能執其中類功
最加兩階拜右肅政殿中侍御史郎官法天古難其選
固美斯在再拜司勲員外郎永昌中遭凶黨網羅為周
興所奏貶温州固安令州特舉清白改鴻州櫟陽令邑
多猾人屢宰敗駕公威簡有素誠結無欺(一作敗)率是而
行人用不擾獄行自静狼戾反慤詔書嘉譽加朝散大
夫又羅密徒貝錦為河内所鞫降括州員外司倉尋而事
白進吉州司馬神龍中興官反舊政窮鱗沛而縱壑墜
羽翼而順風拜司門郎中兼衛王司馬無何正除衛王
司馬拜太子左庶子以節愍之禍出為涪州刺史未往
又轉盧州刺史致仕久之景隆中復起左諭德兼榮文
館學士詔曰公縉紳耆彦操履清淳令譽播於始終嘉
績宣於中外儲闈論諭雅望尤高宜申朝典俾加徽服
可銀青光禄大夫又攝詹事東都留守拜常州刺史居
歲餘優詔致仕享年八十若干先天元年仲冬薨於河
南之正平里第遺令近地便葬斂以終服開元二年冬
卜葬於伊闕之西夫人河東縣君柳氏祔焉禮也公出
入四朝歴官二十其進也皆釋(集作擇)能錄勤惟德是與
其退也必含垢受屈在涅不緇子文之量從可知矣凡
撰純孝友悌傳各一篇以匡儲后撰先君親友傳十六
卷以篤故舊撰家譜誌各十卷以明系本撰河南巡察
記十卷以辨風俗非通理博物立誠錫類其孰能見志
以著書因事以設誡若斯之盛也有文集十卷行於代
初公侍祠清廟有髦士之宜而先考偃師贈蒲州長史
自祖考三葉塋無碑記公咨諸通儒而追建銘碣幽趙
之士以為美談夫為子則頌德以尊祖飾終以榮親孝
之大也為臣則不枉毫髮以顧私不避豺狼以撓法忠
之至也潔志則利不涉口欲不萌心清之源也履道則
不俛眉以悦勢不屈色以苟容正之方也詩曰仲山甫
舉之公有其德傳曰左丘明恥之公有其直總是四善
遠齊二賢於是芬苾令問優游眉夀惠風激於勝流丕
績敷於哲后然以忤彼權貴保兹介特不登三階以正
四國貞白之似愾焉太息其孤總授充窮泣血靡所寘
懷俾余作頌布哀豐石恭惟先人之寮友常奉長者之
話言公雅珍確實不尚華靡敬慎風規直紀行事業廣
詞編萬無髣髴少子授八分之妙獨善當時公平日惠
愛故存之刊刻詞曰
峩峩淑德先生休命履孝蹈忠含清體正如玉之潔如
金之鍊高明徇(疑作洵)美學以潤之官方正事静以鎮之
嚴嚴憲府公三峻之赫赫儲宫公三訓之道有行廢時
有泰否三入三出無愠無喜鼓缶而歌懸車致仕全歸
葬儉允也君子西山悠悠東川悠悠雲過墳闕風蕩松
楸人亡道存榮往哀留貽世作則行歸於周
張燕公集卷二十
