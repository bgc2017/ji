張燕公集卷六
唐張說撰
雜詩
送趙二尚書彦昭北伐
虜地河冰合邊城備此時兵連紫關路將舉白雲司
提劒榮中賞銜珠盛出師日華光組練風色焰旌旗投
筆樽前起横戈馬上辭梅花吹别引楊柳賦新詩
送郭大夫元振再使吐蕃
犬戎廢東獻漢使馳西極長策問酋渠猜阻自夷殛容
髮徂邊歲旌裘敝海色五年一見家妻子不相識武庫
兵猶動金方事未息遠圖待才智苦節輸筋力脫刀贈
分手書帶加餐食知君萬里侯立功在異域
送鄭大夫惟忠從公主入蕃
鳳吹遙將斷龍旗送欲還傾都邀節使傳酌緩離顔春
磧沙連樹秋城月對關和戎應賞魏定遠莫辭班
送李侍郎迥秀薛長史季昶同賦水字
漢郡接胡庭幽并對烽壘旌旗按部曲文武惟卿士薛
公善籌畫李相威邊鄙中冀分兩河長安各萬里籍馬
黃花塞蒐兵白狼水勝敵在安人為君汗青史
送趙頥真郎中赴安西
絶鎮功難立懸軍命匪輕復承遷相後珍重任賢情將
起神仙地才稱禮樂英長心堪繫虜短語足論兵日授
休門法星教置陳名龍泉恩已署鷰頷相終成月窟窮
天遠河源入塞清老夫操别翰承旨頌升平
送崔二長史日知赴潞州
東山懷卧理南省悵悲翁共見前途促何知後會同莫
輕一筵晏明日半成空况爾離庭闕思歸迷夢中
同賀八送兖公赴荆州
疇昔同聲友鶱飛出鳳池風雲一蕩薄日月屢參差此
别黃葉下前期安可知唯憐楚南樹不為歲寒移
送高唐州
常時好閒獨朋舊少相過及爾宣風去方嗟别日多淮
流春婉晩江海路蹉跎百歲屢分散歡言復幾何
送蘇合宫頲
都邑羣方首商泉舊俗訛變風須愷悌成化佇絃歌疇
昔珪璋友雍容文雅多振纓遊省闥鏘玉宰京河别曲
鸞初下行軒雉尚過百壺非餞意流詠在人和
送王晙自羽林赴永昌令
將星移北洛神雨避東京為負剛腸譽還追強項名白
雲向伊闕黃葉散昆明多謝絃歌宰稀聞桴鼓聲
同王僕射山亭餞岑廣武羲得言字
聞道長岑令奮翼宰旅門長安東陌上送客滿朱軒琴
爵留佳境山池借好園兹遊恨不見别後綴離言
送喬安邑備
書閣移年歲文朋難復辭歡言冬雪滿恨別夏雲滋外
尹方為政高明自不欺老人驂馭往童子狎雛嬉日茂
西河俗寂寥東觀期遥懷秀才令京洛見新詩
送任御史江南發粮以賑河北百姓
河朔人無歲荆南義廩開將興泛舟役必借濟川才花
月臨江浦春雲立楚臺調饑坐相望繡服幾時廻
送王尚一嚴嶷二侍御赴司馬都督軍
漢掖通沙塞邊兵護草腓將行司馬令助以鐵冠威白
露鷹初下黃塵騎欲飛明年春酒熟留酌二星歸
送李問政河北簡兵
斗酒貽朋愛踟蹰出御溝依然四牡別更想八龍遊密
親仕燕冀連年邇寇讎因君閱河朔垂淚語幽州
送薛植入京
青組言從史鴻都忽見求款言人向老飲别歲方秋髣
髴長安陌平生是舊遊何時復相遇宛在水中流
送宋休遠之蜀任
求友殊損益行道異窮申綴我平生氣吐贈薄遊人結
恩事明主忍愛遠辭親佳麗成都俗膏腴蜀水濱如何
從宦子堅白共緇磷日月千齡旦河山萬族春懷鉛書
瑞府横草事邊塵不及安人吏能令王化淳
送梁知微渡海東
今日此相送明年此相待天上客星廻知君渡東海
别平一師
王子不事俗高駕眇難追茅土非屑盼傾城無樂資晏
坐深林中三世同一時皎皎獨往心不為塵網欺朅来
已復去今去何來思迴首謝同行勤會安清期
送武員外郎中春赴秀師嵩山塔下舍利
懷玉泉戀仁者寂滅真心不可見空留影塔巖嵩下寳
玉四海轉千輪金壜百粒送分身山中二月娑羅會虚
唄遥遙愁思人我念過去微塵劫與子禪門同正法雖
在神仙蘭省間常持清淨蓮花葉來亦好去亦好了觀
車行馬不移當見菩提離煩惱
送尹補闕元凱琴歌(公善琴)
鳳哉鳳哉啄琅玕飲瑶池栖崑崙之山哉中國有聖人
感氣飛來飛来自歌自舞先王册府騏驎之臺羈雌衆
雛故山曲其鳴喈喈其鳴喈喈欲往銜之欲去來去别
鸞鳳心徘徊明年阿閣梧桐花葉開羣飛鳳歸來羣飛
鳳歸來
送王光庭
同居洛陽陌經日嬾相求及爾江湖去言别悵悠悠楚
雲𦕈羈翼海月倦行舟愛而不可見徒嗟芳歲流
新都南亭送郭大元振盧崇道
行徑女蘿溪蓮洲文石隄靜深人俗斷尋玩往還迷碧
潭秀初月素林驚夕栖褰幌納蟾影理琴聽猿啼佳辰
改宿昔勝寄坐睽攜長懷賞心愛如玉復如珪
相州前池别許鄭二判官景先神力
數步圓塘水雙鴻戢羽儀一飛喬木上一返故林垂澹
泊含秋景虚明抱夜規無因留絶翰雲海意差池
岳州宴别潭州王熊
絲管清旦哀一曲傾一杯氣將然諾重心向友朋開古
木無生意寒雲若死灰贈君芳杜草為植建章臺
縉雲連省閣溝水遽西東然諾心猶在容華歲不同孤
城臨楚塞遠樹入秦宫誰念三千里江潭一老翁
(附)奉荅張岳州王熊
長沙辭舊國洞庭逢故人薰蘭敦久要披霧轉相親歲
月方嗟老江山不惜春忽聞黃鶴曲更作白頭新
平生共風月倏忽間山川不期交淡水暫得款㤀年興
逸方罷釣帆開欲解船離心若危旆朝夕為君懸
(附)余昔忝省閣與岳州張使君潭州都督同官聮
事後承朝譴各自東西張公與王都督别詩二
首情頗殷切余覽以耿歎因遥申和云
韋嗣立
茂先王佐才作牧楚江隈登樓正欲賦復過仲宣来黃
鵠飛將遠雕龍文為開寧知昔聮事聽曲有餘哀
昔時陪二賢纓冕會神仙一去馳江海相連共播遷無
因千里駕忽覩四愁篇覽諷歡何巳歡從徒愴然
岳州别王十一趙公入朝
昔濫貂蟬長同承雨露霏今參魚鼈守望美洞庭歸浦
樹懸秋影江雲燒落輝離魂似征旆恒往帝鄉飛
(附)奉别燕公王琚
五載朝天子三湘逢舊寮扁舟方輟棹清論遂終朝遠
樹烟間没長江地際遥帝城馳夢想歸帆滿風飇
岳州别梁六入朝
遠莅長沙渚欣逢賈誼才江山疲應接風日復晴開江
樹雲間斷湘山水上來近洲朝鷺集古戍夜猿哀岸杼
含蒼捄河蒲秀紫臺月餘偏地賞心盡故人杯自我違
京洛嗟君此泝洄容華因别老交舊與年頽夢見長安
陌朝宗實盛哉
(附)奉别燕公梁知微
華容佳山水之子厭承明符竹迂小郡江湖被澤聲三
年計吏入路指巴丘城鳬舟纔結纜騶駕已相迎别離
他鄉酒委曲故人情孤嶼早烟泊長波晩氣清辛勤方
遠騖勝賞屢難并迴瞻洞庭浦日暮愁雲生
送梁六自洞庭山作
巴陵一望洞庭秋日見孤峰水上浮聞道神仙不可接
心隨湖水共悠悠
廣州蕭都督入朝適岳州宴餞(得冬字韻)
孤城抱大江節使往朝宗果是臺中舊依然水上逢京
華遥比日疲老颯如冬竊羨能言鳥銜恩向九重
婚禮知無賀承家歎有輝親迎驥子躍吉兆鳳雛飛温
席開華扇梁門換褧衣遥思桃李日應賦采蘋歸
嶺南送使(三首)
秋雁逢春返流人何日歸將予去國淚灑子入鄉衣饑
狖啼相聚愁猿喘更飛南中不可問書此是京畿
獄中生白髮嶺外罷紅顔古来相送處凡得幾人還
萬里投荒裔来時不見親一朝成白首看取報家人
南中别王陵成崇
握手與君别岐路贈一言曹卿禮公子楚媪饋王孫倏
爾生六翮翻飛戾九門常懷客鳥意會荅主人恩
石門别楊六欽望
燕人同竄越萬里自相哀影響無期會江山此地來暮
年傷汎梗累日慰寒灰潮水東南落浮雲西北迴俱看
石門遠倚棹兩悲哉
端州别高六戩
異壤同羈竄途中喜共過愁來時舉酒勞罷或長歌南
海風潮壯西江瘴癘多於焉復分手此别傷如何
南中别蔣五向青州
老親依北海賤子棄南荒有淚皆成血無聲不斷腸此
中逢故友彼地送還鄉願為楓林葉隨君渡洛陽
南中别陳七李十
二年共遊處一旦各西東請君聊駐馬看我轉征蓬畫
鷁愁南海離駒思北風何時侶春鴈雙入上林中
南中送使(二首)
傳聞合浦葉曾向洛陽飛何日南風至還隨北使歸紅
顔渡嶺歇白首對秋衰高歌何由見層堂不可違誰憐
炎海曲淚盡血霑衣
待罪居重譯窮愁暮雨秋山臨鬼門路城繞瘴江流人
事今如此生涯尚可求逢君入鄉縣傳我念京周别恨
歸途遠離言暮景遒夷歌翻下淚蘆酒未消愁聞有胡
兵急深懷漢國羞和親先是詐欵塞果為讎釋繫應分
爵蠲徒幾復侯廉頗誠未老孫叔且無謀若道馮唐事
皇恩尚可收
張燕公集卷六
