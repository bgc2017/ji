張燕公集卷九
唐張說撰
雜詩
欽州守歲
故歲今宵盡新年明旦来愁心隨斗柄東北望春迴
岳州守歲
除夜清罇滿寒庭燎火多舞衣連臂拂醉坐合歡歌
至樂都忘我冥心自委和今年只如此来歲知如何
夜風吹醉舞庭戶對酣歌愁逐前年少歡迎今歲多
桃枝堪辟惡竹爆好驚眠歌罷留今夜猶言惜舊年
幽州新歲作
去歲荆南梅似雪今春薊北雪如梅共知人事何常定
且喜年華往復来邊鎮戍歌連夜動京城燎火徹明開
遥遥西向長安日願上南山夀一杯
元朝
元日今歲樂不謝往年春智向来心道誰為作夜人
耗磨日飲
耗磨傳兹日縱横道未宜但令不忘醉翻是樂無為
前題
上月今朝减流傳耗磨辰還將不事事同醉俗中人
(附)前題趙冬曦
春来半月度俗忌一朝閒不酌他鄉酒無堪對楚山
晦日
晦日嫌春淺江浦看湔衣道傍花欲合枝上鳥猶稀共
憶浮橋晩無人不醉歸寄書題此日鴈過洛陽飛
湘州九日城北亭子
西楚茱萸節南淮戲馬臺寧知洹水上復有菊花杯亭
帳憑高出親朋自遠来短歌將急景同使興情催
(附)九日陪登高隂行先
重陽初啟節無射正飛灰寂寞風蟬至連翩雙鴈来山
棠紅葉下岸菊紫花開今日桓公坐多愧孟嘉才
岳州九日宴道觀西閣
搖落長年歎蹉跎遠宦心北風嘶代馬南浦宿陽禽佳
此黃花酌懽餘白首吟凉雲霾楚望濛雨蔽荆岑登眺
思清景誰將眷濁隂釣歌出江霧樵唱入山林魚以嘉
名採木為美材侵留為洞庭觀望古意何深大道由中
悟逍遥匪外尋參佐多君子詞華妙賞音
九日進茱萸山詩
家居洛陽下舉目見嵩山刻作茱萸節情生造化間
黃花宜泛酒青岳好登高稽首明庭内心為天下勞
菊酒㩦山客萸嚢繫牧童路疑隨大塊心似問鴻蒙
九日重陽數三秋萬寶成時来謁軒后罷去坐蓬瀛
晩節歡重九高山上五千醉中知遇聖夢裏見尋仙
春雨早雷
東北春風至飄颻帶雨来拂黃先變柳點素早驚梅樹
藹懸書閣煙含作賦臺河魚未上凍地蟄已聞雷美人
宵夢著金屏曙不開無緣一啓齒空酌萬年杯
聞雨二首
窮冬萬化匝永夜百憂攢危戍臨江火空齋入雨寒斷
猿知屢别嘶鴈覺虚彈心對爐灰死顔隨庭樹殘舊恩
懷未報傾膽鏡中看
多雨絶塵事寥寥入太玄城隂疎復合簷滴斷還連念
我勞造化從來五十年悞將心徇物近得還自然閒居
草木侍虚室鬼神憐有時進美酒有時泛清絃聲真不
世識心醉豈言詮
夜坐
懷蔵四璧時未有五都價百金誰見許斗酒難為貰落
花生芳春孤月皎清夜復逢利交客題戸遥相謝
岳州夜坐
炎洲苦三伏永日卧孤城賴此閒庭夜蕭條夜月明獨
歌還太息幽感見餘聲江邊鶴時叫山深猿屢鳴息心
觀有欲棄知返無名五十知天命吾其逹此生
山夜聽鐘
夜卧聞夜鐘夜静山更響霜風吹寒月䆗窱虛中上前
聲既舂容後聲復晃盪聽之如可見尋之定無像信知
本際空徒掛生滅想
冬日見牧牛人擔青草歸
塞上棉應折江南草可結欲持梅嶺花遠競榆關雪日
月無私照山川何頓别苟齊兩地心天問將何設
岳州觀競渡
畫作飛鳬艇雙雙競拂流炫装山色變急棹水華浮土
尚三閭俗江傳二女遊齊歌迎孟姥獨舞送陽侯鼓發
南湖溠標争西驛樓並驅恒詫速非畏日光遒
看黃葉
白首看黃葉徂顔復幾何空慚棠樹下不見政成歌
戲草樹
忽驚石榴樹遠出渡江来戲問芭蕉葉何愁心不開微
霜拂宫桂凄吹掃庭槐榮盛更如此慚君獨見哀
詠瓢
美酒酌懸瓢真淳好相映蝸房卷堕首鶴頸抽長柄雅
色素而黃虛心輕且勁豈無雕刻者貴此成天性
詠鏡
寶鏡如明月出自秦宫樣隠起雙盤龍銜珠儼相向常
恐君不察匣中委清量積翳掩花光虚心蔽塵状儻蒙
羅袖拂光生玉臺上
詠塵
仙浦生羅襪神京染素衣裨山期益峻照日幸增輝夕
伴龍媒合朝随鳳輦歸獨憐范甑下思遶畫梁飛
道家奉勑撰四首
金壇啟曙闈真氣肅微微落月銜仙寶初霞拂羽衣香
随龍節下雲逐鳳簫飛暫往蓬莱戲千年始一歸
窈窕流精觀深沉紫翠庭金奩調上藥寶案讀仙經作
賦看神雨乘查辨客星祗應辨人俗輕舉託雲軿
金爐承道訣玉牒啟玄機雲逐笙歌度星随宫殿飛乘
風嬉浩蕩窺月弄光輝惟有三山鶴應同千載歸
道記開中籙真官表上清焚香三鳥至鍊藥九仙成天
上靈書下空中妙妓迎迎来出煙霧渺渺戲蓬瀛
雜詩四首
抱薰心恒焦舉旆心恒搖天長地自久歡樂能幾朝君
看西陵樹歌舞為誰嬌
山間苦積雨水落悲時遽賞心凡幾人良辰在何處觸
石滿堂侈洒我終夕慮客鳥懷主人銜花未能去
剖珠貴分明琢玉思堅貞要君意如此終始莫相輕問
子青霞意何事留朱軒自言心遠俗未始迹辭暄過蒙
良時幸側息吏途煩簮纓非宿好文史弃前言夕卧北
忩下夢歸南山園白雲慙幽谷清風媿泉源十年兹賞
廢佳期今復存掛冠謝朝侣星駕别君門
默念羣疑起玄通百慮清初心滅陽艷復見湛虛明悟
滅心非盡求虛見後生應將無住法修到不成名
蜀路二首
雲埃夜澄郭山日曉晴鮮葉落滄江岸鴻飛白露天磷
磷含水石羃羃覆林煙客心久無緒秋風殊未然
徭蜀時未改别家鄉念盈憶昨出門日春風發鮮榮及兹
旋轅地秋風滿路生昏曉思魏闕夢寐還秦京秦京開朱
第魏闕垂紫纓幽獨玄虚閣不聞人馬聲藝業為君重
名位為君輕玉琴知調苦寶鏡照膽清鷹饑常啄腥鳳
饑亦待瓊扵君自有屬物外豈能輕
惠文太子挽歌詞二首
碣館英靈在瑶山美諡尊剪珪悲曩戲攻玉愴新恩宫
仗專馳道朝儀送國門千秋穀門外明月照西園
梁國深文雅淮王愛道仙帝歡同宴日神奪上賓年旒
旐飛行樹帷宫宿野煙指言君愛弟揮淚滿山川
韋譙公挽歌二首
五瑞分王國雙珠映后家文飛書上鳳武結笥中蛇出
預榮前馬廻鸞喪後車衮衣將錫命泉路有光華
國騁雙騏驥庭儀兩鳳凰將星連相位玉樹伴金鄉歌
舞侯家艷軒裘戚里光安知杜陵下碑版已相望
右丞相挽歌詞二首
王宰丹青化春卿禮樂才緇衣傳舊職華衮贈新哀路
泣羣官送山嘶駟馬廻佳辰無白日賓閣有青苔
閭歌出野田冠帶寝窮泉萬事皆身外平生尚目前西
垣紫泥綍東岳白雲篇自惜同聲處從今遂絶絃
崔尚書挽詞
相宅龍坤寶承家占海封庭中男執鴈門外女乘龍鳴
玉遊三省摐金侍九重一朝賓客散留劍在青松
右常侍集賢院學士徐公挽歌二首
才美臨淄北名高淮海東羽儀二省遍漁獵五車同玉
殿孤新牓珠英落舊叢徒懸一寶劍何處訪徐公
歎息書林友才華天下選並賦三陽宫集詩集賢殿具
物衣如在咄嗟長不見既哀薤露詞豈忘平生眷
崔司業挽歌二首
海岱英靈氣膠庠禮樂資風流滿天下人物擅京師疾
起揚雄賦魂遊謝客詩從今好文主遺恨不同時
象設存華館威儀下墓田鳳池傷舊草麟史泣遺編帷
盖墟煙沒千旌隴日懸古來埋玉樹流恨滿山川
李工部挽歌三首
錦帳為郎日金門待詔時楊宫先上賦栢殿幾聯詩瞬
息琴歌斷凄凉簫挽悲那堪灞陵岸廻首望京師
宅兆西陵上平生雅志從城臨丹闕近山望白雲重會
葬知元伯看碑識蔡邕無由接神理揮涕望青松
常時好賓客永日對絃歌是夕歸泉下傷心無奈何墓
庭人已散祭處鳥来過碑石生苔蘚榮名豈復多
贈工部尚書馮公挽詩三首
忠鯁難為事平生盡畏途如絃心自直秀木勢恒孤詔
葬南陵道神遷北斗樞貴門傳萬石餘慶在雙珠
爵位題龍旐威儀出鳳城路傍人泣送門外馬嘶迎萬
事非吾有千悲是世情昔焉稱夏日今也諡冬卿
窅然長夜臺舉世可哀哉泉戸一朝閉松風四面来石
碑填駁蘚珠服聚塵埃誰言遼東鶴千年往復廻
徐高御挽歌
蒲密遥千載鳴琴始一追公卿傳世範仁義續靈基不
待南遊禄何先北帝期玉棺從此閉金鼎代相欺
節義太子楊妃挽歌二首
西華三公族東闈五可才玉環初受慶金玦反逢災桂
殿花空落桐園月自回朝堂將暮雨長繞望思臺
昔日三朝路逶迤四望車綉腰長命綺隠髻連支花今
春戾園樹索然無歲華共傷千載後唯號一王家
河上公
尊師厭塵去精魄知何明形氣不復生弟子空傷情濟
北神如在淮南藥未成共期終莫遂寥落兩無名
傷妓人董氏四首
董氏嬌饒性多為窈窕名人隨秋月落韻入𢷬衣聲
粉蕊粘粧簏金花喝翠條夜臺無戲伴魂影向誰嬌
舊亭紅粉閣宿處白雲關春日雙飛去秋風獨不還
舞席沾殘粉歌梁委舊塵獨傷忩裏月不見帳中人
張燕公集卷九
