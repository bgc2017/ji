張燕公集卷十
唐張說撰
詩
鄴都引一首
君不見魏武草創争天禄羣雄睚眦相馳逐晝攜壯士
破堅陣夜接詞人賦華屋都邑繚繞西山陽桑榆漫漫
漳河曲城郭為墟人改代但見西園明月在鄴傍高塚
多貴臣蛾眉&KR1863;睩共灰塵試上銅臺歌舞處唯有秋風
愁殺人
五君詠五首(達志美類刺異感義哀事顔氏之心也擬焉)
齊公生人表向天聞鶴唳清論早揣摩玄心晩超詣入
相廊廟静出軍沙漠霽見深吕禄憂舉後陳平計甘心
除君惡足以報先帝
許公信國楨克美具瞻情百事資朝問三章廣世程處
高心不有臨節自為名朱戶傳新戟青松拱舊塋凄凉
丞相府餘慶在玄成
李公實神敏才華乃天授睦親何用心處貴不忘舊故
事遵臺閣新詩貫宇宙在人忠所奉惡我誠將宥南浦
去莫歸嗟嗟蔑孫秀
代公舉鵬翼懸飛磨海霧志康天地屯適與雲雷遇興
喪一言决安危萬心注大勲書王府窄命淪江路勢傾
北夏門哀靡東平樹
耿公山岳靈才傑心亦妙鷙鳥峻標立哀玉扣清調協
贊休明啟思華日月照何意瑶臺雲風吹落江徼湘流
下潯陽洒淚一投弔
離會曲
何處送客洛橋頭洛水汎汎中行舟可憐河樹葉萎蕤
關關河鳥聲相思街鼓喧喧日云夕去棹歸軒兩相迫
何人送客故人情故人今夜何處客
安樂郡主花燭行
青宫朱邸翊皇闈玉葉瓊蕤發紫微姬姜本来舅甥國
卜筮俱道鳳凰飛星昴殷冬獻吉日夭桃穠李遥相匹
鸞軛風傳王子来龍樓月伴天孫出平臺火樹連上陽
紫炬紅輪十二行丹鑪飛鐵馳炎焰炎霞爍電吐明光
綠&KR0008;紺幰紛如霧節鼓清笳前啟路城隅靡靡稍東還
橋上鱗鱗轉南渡五方觀者聚中京四合塵煙漲洛城
商女香車珠結網天人寶馬玉繁纓百壺渌酒千斤肉
大道連延障錦軸先祝聖年夀萬年復禱宜家承百禄
珊瑚刻盤青玉罇因之假道入梁園梁園山竹凝雲漢
仰望高樓在天半翠幕蘭堂蘇合薰珠簾掛戶水波紋
别起芙蓉織成帳金縷鴛鴦兩相向罽茵飾地承琱履
花燭分階移錦帳織女西垂隠燭臺雙童連縷合歡杯
藹藹綺庭嬪從列峩峩紅粉扇中開黃金兩印雙花綬
富貴婚姻古無有青歌棠棣美王姬流化邦人正夫婦
時樂鳥篇(并序)
伏見天恩以靈異鸚鵡及熊延京所述篇出示朝列
臣按南海異物志有時樂鳥鳴云太平天下有道則
見驗其圖丹首紅臆朱冠綠翼鶯領文背糅以五色
今此鳥本南海貢来與鸚鵡状同而毛尾全異其心
聰性辨護主報恩固非凡禽寶瑞經所謂時樂鳥延
京雖叙其事未正其名望編國史以彰聖瑞臣竊同
延京獻詩一首
舊傳南海出靈禽時樂名聞不可尋形貎乍同鸚鵡類
精神别稟鳳凰心千年待聖方輕舉萬里呈才無伴侣
紅茸糅綉好毛衣清吟嘔啞好言語内人試取御衣牽
啄手瞋聲不許前心願陽烏恒保日志嫌隂鶴欲凌天
天情玩訝良無已察圖果見祥經裏本持符瑞感明王
還用文章比君子自憐弱羽詎堪珍喜共華篇来示人
一見嚶嚶報恩鳥多慙碌碌具官臣
開元樂章十九首奉勑撰
迎神永和之樂三章
肅九室諧八音歌皇慕動神心禮宿設樂妙尋聲明備
祼奠臨律迓氣音入玄依玉几御黼筵聆愾息僾周
旋九韶遍百福傳信工祝永頌聲来祖考聽和平相
百辟貢九瀛神休安帝孝成
皇帝行太和之樂一章
時文聖后清廟肅雍致誠勤薦在貎思恭玉節肆夏金
鏘五鐘繩繩雲步穆穆天容
酌瓚登歌肅和之章
天子孝享工歌溥將躬祼鬱鬯乃爇膋薌臭以逹隂聲
以求陽奉時蒸嘗永代不忘
迎俎雍和之樂二章(每章八句)
在滌嘉豢麗碑敬牲角握之牡色純之騂火傳陽燧水
溉隂精太公胖俎傅說和羹齋戒豐潔俎豆有馨亦
有和羹既戒既平鼓鐘管磬肅唱和鳴皇皇后祖来我
思成
酌獻用文舞一章
聖謨九德真言五千慶集昌胄符開帝先高文仗鉞克
配彼天三宗握鏡六合煥然帝其承祀率禮罔愆圖書
霧出日月清懸舞形德類詠念功傳黃龍蜿蜒綵雲蹁
蹮五行氣順八佾風宣介此百福於皇萬年
宣皇帝室光大之舞一章
肅肅藝祖滔滔濬源有雄玉劍作鎮金門玄王餘緒后
稷謀孫肇禋九廟四海来尊
光皇帝室長發之舞一章
具禮崇德備樂承風魏推幢主周贈司空不行而至無
成有終神興王業天歸帝功
景皇帝室大政之舞一章
於赫元命權輿帝天天齊八柱地半三分宗廟觀德笙
鏞樂勲封唐之兆成天下君
元皇帝室大成之舞一章
帝舞季歷襲聖生昌后歌有蟜胎炎孕皇天地合德日
月齊光肅雍孝享祚我萬方
高祖神堯皇帝室大明之舞一章
赤精亂德四海困窮黃旗舉義三靈會同早望春雨雲
披大風溥天来祭高祖之功
太宗文武聖皇帝室崇德之舞一章
皇合一德朝宗百神削平天下大拯生民上帝配食單
于入臣戎歌陣舞曄曄震震
高宗天皇大帝室鈞天之舞一章
高皇邁道端拱無為化懷獯鬻兵戢句驪禮尊封禪樂
盛来儀合位媧后同稱伏羲
中宗孝和皇帝室大和之舞一章
退居江水鬱起丹陵禮物還舊朝章中興龍圖反及駿
命恭膺鳴球香瓚大糦是承
睿宗大聖真皇帝室景雲之舞一章
景雲霏爛告我帝符噫帝冲德與天為徒笙鏞遥遠俎
豆虚無春秋孝獻因復此都
皇帝受福酒胙福和之舞一章
備禮用樂崇親致尊誠通慈降敬徹愛存獻懷稱夀啐
感承恩皇帝孝德子孫千億大包天域長亘不極
送文舞迎武舞一章
六鐘翕協六變成八佾徜徉八風生樂九韶兮神人感
美七德兮天地清
亞終獻武舞凱安之樂四章
瑟彼瑶爵亞維上公室如屏氣門不容躬禮殷其本樂
執其中聖皇所慕天地幽通禮匝三獻樂變九成降
修軒陛仰欷皇情福與神合德因孝明百年神畏四海
風行總總干戚填填鼓鐘奮揚增氣坐作為容離若
鷙鳥合如戰龍萬方觀德肅肅雍雍烈祖順三靈文
宗威四海黃鉞誅羣盗朱旗掃多罪戢兵天下安約法
人心改大哉干羽意長見風雨在
徹豆豋歌一章
止笙磬徹豆籩廓無響窅無文主在室神在天情餘慕
禮罔愆嘉黍稷屢豐年
送神一章
眇嘉樂援靈爽感若来思如往休氣息迴風上返寂寞
還惚恍懷虛駕結空想
贈崔二安平公樂世詞一首
十五紅粧侍綺樓朝承握槊夜藏鈎君臣一意金門寵
兄弟雙飛玉殿遊寧知宿昔恩華樂變作瀟湘離别愁
地濕莓苔生舞袖江聲怨嘆入箜篌自憐京北雙眉嫵
會待南来五馬留
十五日夜御前口號踏歌詞二首
花萼樓前雨露新長安城裏太平人龍銜火樹千燈艷
雞上蓮花萬歲春
帝宫三五戲春臺行雨流風莫妬来西域燈輪千影合
東華金闕萬重開
蘇摩遮五首(為竇家作)
摩遮本出海西湖琉璃百服紫髯鬚聞道皇恩遍宇宙
来將歌舞助歡娛(億歲樂)
繡装帕額寶花冠夷歌騎舞借人看自能激水成隂氣
不慮今年寒不寒(億歲樂)
臘月凝隂積帝臺齊歌急鼓送寒来油囊取得天河水
將添上夀萬年杯(億歲樂)
寒氣宜人最可憐故將寒水散庭前惟願聖君無限夀
長取新年續舊年(億歲樂)
昭成皇后之家親榮樂諸人不比人往日霜前花委地
今年雪後樹逢春(億歲樂)
破陣樂詞二首(六言)
漢兵出頓金徽照日明光鐵衣百里火燔焰焰千行雲
騎騑騑&KR1370;踏遼河自竭鼓噪燕山可飛正屬西方朝駕
端知萬舞皇威
少年膽氣凌雲共許驍雄出羣疋馬城南挑戰單刀薊
北從軍一鼓鮮卑送欵五餌單于解紛誓欲成名報國
羞將開口論勲
舞馬詞六首(六言)
萬玉朝宗鳳扆千金率舞龍媒眄鼓凝驕躞蹀聽歌弄
影徘徊(聖代昇平樂)
天鹿遥徵衞叔日龍上借羲和將共兩驂爭舞来隨八
駿齊歌(聖代昇平樂)
綵旄八佾成行時龍五色因方屈膝御杯赴節傾心獻
夀無疆(四海和平樂)
帝皂龍駒沛艾星蘭驥子權奇騰倚驤洋應節繁驕接
跡不移(四海和平樂)
二聖光天合德羣靈率土可封繫石驂驔紫鷰摐金願
步蒼龍(四海和平樂)
聖君出震應籙神馬浮河獻圖足踏天庭鼓舞心將帝
樂踟蹰(四海和平樂)
舞馬千秋萬歲樂府詞三首
金天誕聖千秋節玉醴還分萬夀觴試聽紫騮歌樂府
何如騄驥舞華岡連騫勢出魚龍變躞蹀驕生鳥獸行
歲歲相傳指樹日翩翩来伴慶雲翔
聖皇至德與天齊天馬来儀自海西腕足徐行拜兩膝
繁驕不進踏千蹄䯱髵奮鬛時蹲踏鼓怒驤身忽上躋
更有御杯終宴曲垂頭驒尾醉如泥
遠聽明君愛逸才玉鞭金翅引龍媒不應兹白人間有
定是飛黃天上来影弄日華相照耀噴含雲色且徘徊
莫言闕下桃花舞别有河中蘭葉開
張燕公集卷十
