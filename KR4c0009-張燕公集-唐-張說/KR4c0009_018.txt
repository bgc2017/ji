張燕公集卷十八
唐張說撰
碑文
后土神祠碑銘
古之王者皆受天命禮樂有權神祇是主郊兆所設雖
定於厥居精靈所感則通乎變化大匠歸正旁行不流
惟創制者為能之亦安在守文而已睢上祠者本魏地
鄈丘之舊而漢家后土之宫汾水合河梁山對麓地形
堆阜天然詭異隆崛岉而特起忽盤紆而斗絶景象相
傳肸蠁如在有物不可以終否有典不可以遂廢故推
而行之歲在癸亥始有事於兹焉在昔后王時邁省方
柴燎告至幽隠胥洎大舜則五載一巡武帝則三歲一
祭今時代丕變神人禮煩朕就為損益折以法度一紀
再駕亦無闕焉二十年冬勒兵逾萬騎旌旗亘千里校
獵上黨至于太原赫威戎于朔陲沛展義于南夏肆覲
羣后道有以大備懷柔百神文無咸秩先是有司宿設
恪敬乃事巳未師頓於齋宫庚申親祀于后祇聖考在
天侑而作主何禮不舉靡神不徧往者漢氏之祠也牲
以飬牛五歲絸栗無所責其誠籍以采席六重藳秸不
得尚其質事與古反義不經見朕因其地而不因其儀
取其得而不取其失凡牲幣法物之事歌舞接神之類
咨故實于方澤不遂過于元鼎此皆公卿大夫鴻生鉅
儒獻其方聞匡於不逮朕何有也且王者事天明事地
察示其本教以孝奈何郊丘之禮猶獨以祈榖為名者
耶於戲享于至誠錫以繁祉黃雲蓋於神鼎絳光燭于
靈臺自昔已然乃今復見斯固隂精有所寓寶氣為不
誣雖寂寥而不動亦動之而斯應顧朕之不德靈感何
從頼累聖儲祉福流所致乃眚災肆赦與物更始大賚
天下有慶兆人山川鬼神鳥獸魚鼈莫不允若莫不咸
寧此所以仰覆載報生殖資元元盡翼翼豈與夫封禪
有牒專在求仙祕祝有辭密于移過而巳銘曰
至哉坤元萬物資生王者母事德合天明父有大報用
協永貞茫茫九土思索其精因天事天因地事地彼汾
之曲高睢傑異景象遺光壇場舊位寂寥千祀精靈長
閟誣神不祥復古維祺文所無者秩而祭之矧曰后土
昔載明祀何必因隂乃為我師意多漢武跡在横汾風
流可接簫鼓如聞夀宫創制神鼎勒勲古往今来豈無
斯文
西嶽太華山碑銘
天有四序星辰辨其分地有五方山岳鎮其域隂陽交
暢則品物形矣精氣相射則神祇著矣西嶽太華山者
當少隂用事萬物生華故曰華山踞中土西偏當七宫
正位是稱西嶽披圖以察削成而四方信焉立表以算
其高五千仞明焉石璧磔堅而雄竦衆山奔走而傾附
其氣肅其勢威其行配金其辰直酉前對華陽之國後
壓華隂之郡左抱桃林之塞右産藍田之玉諒少皥之
下都即蓐收之别館也軒帝遊焉以會衆神虞舜樂焉
以覲羣后爰自夏氏以迄于隋室朝廷五姓載歴三千
祀典相因舊章未改壇場廟宇何代不修一禱三祠無
歲而缺所以報生殖事神靈不有怠也故亦祥休明災
淫慝未嘗爽也皇天眷佑馨我烈祖奄有萬方逮乎六
葉郊天地望山川精氣畢逹墜典成甄亦命州將四時
告虔加視王秩進號金天若是何者抑有由焉予小子
之生也歲景戌月仲秋膺少昊之盛德協太華之本命
故常寤寐靈嶽肸蠁神交玉帛未陳幽贊必先意而啟
椒醑雖薄景福果應期而集玄感昭賽可三而道邪記
云下有方士真人金鼎石室上有明星玉女仙草瑶池
茅龍一去毛女千祀前代帝王多所僥覬朕學犧文之
道故非斯人之徒憂在至道之不宏不憂富貴之無永
患在蒼生之不理不患年夀之若流以功施四海為長
生以業傳百代為不死焉羨置集靈之宫虛望非福立
存仙之殿勞思輕學者哉於戲維予思其維嶽降神生
此多士無俾申甫專美于嵩語酌古訓心通神境善而
不答誠而不應未之有也嶽其念哉十有一載孟冬之
月步自京邑幸於洛師停鑾廟下清眺仙掌雲拂石牀
霓裳可接風過松嶺仙駕如聞久勤報德之願未暇封
崇之禮遲迴刻石梗概銘山萬姓瞻予言可復也銘曰
巉巉太華柱天直上青崖白谷仰見靈掌雄峯峻削菡
萏森爽是曰靈爽衆山之長白帝西下黃河北来隂陽
孕育精氣徘徊偶聖呈瑞逢昏降災玉池神挹石室仙
開海絶瀛洲天遥玄圃偉哉此鎮崢嶸中土鬼神乍遊
風雲忽聚高標爀日半壁飛雨自古王者巡方必至龍
駕帝服封天禪地南面會神西后在位待予治國安人
然後徐思其事
唐陳州龍興寺碑
觀夫廣大無相者虚空也四輪倚之而住精微無體者
佛性也萬法因之以生聖人有以見三界成壊皆有為
殼故剖之以戒觜聖人有以見六趣輪迴是無明網故
决之以定力爍寶光之慧炬而沛善利之慈舟返迷路
率於中道倚横流登於彼岸以言乎真實之要總攝一
乘以言乎天地之間曲成萬物大矣哉道心包舉等太
虚而無際法教流通彌曠劫而常在則有乘如来方便
出應化門用大士因緣處帝王位俾庶類咸若謂之光
宅天下令衆生修善名為莊嚴佛國寵興寺者皇帝即
位之歲溥天之所置也唐祚中微周德更盛歴載十六
姦臣擅命伯明氏有盜國之心一闡提有害聖之迹皇
上操北斗起東朝排閶闔運扶摇張目而叱之殷乎若
震雷發地歘虩翕響以克彼二凶赫然若太陽昇天晞
照仰象以復我萬邦返元后傳國之璽受光武登壇之
玉尊祖繼宗郊天祀地之禮既洎修舊布新改物班瑞
之典又備乃考出世之法鼓大雄之事入無功用之品
住不思議之力一光所燭庶兆為之清涼一音所宣大
千為之振動雲蒸風靡不崇朝而壞衣涌塔徧天下矣
陳州者上古太皥之墟近代淮陽之地置守則列為郡
封王則建為國本其風俗豪侈靡麗舊矣翿東門之下
接袂成帷觴宛丘之上炫服成市信豫章之郊一都會
也刺史南陽韓府君名琦其為邦也勝殘去殺聖主之
得賢臣别駕彭城郡王名隆業其從政也能肅而恭高
陽之有才子長史南陽張齊賢儒林之選也司馬河南
雲盈公族之良也士曹從事八人錄事參軍于璆為稱
首六屬官人二十五人宛丘縣令崔修巳為稱首或以
藝榮或以門進高車一轍美利同人禮舉刑清於是乎在
因邦甸積稔之蓄偶日月再旦之初欽若王言建立靈
寺上略其趾下務其終百工不勸而亟庶役不徵而會
經始如雲成之不日夫其帶四郭五衢之陌踞重墉闤
闠之端福地砥平長垣雲矗高門有閌大厦斯飛連廓
曲閣交軒對霤木磨而不雕土塗而不飾壯無僭侈以
約費為功儉無偪陋以淨居為寶法王宫殿近寶花之
域菩薩伽藍住金燈之地亦猶是也上座處玄寺主真
度維郍守慎等戒珠如月獨㓗麒麟之行法寶如山普
聞獅子之吼克諧善衆底定神居甘露飽而盈滿天香
醉而圍繞于時陳項之老褒衣而博帶皤皤然相造而
諏曰久矣吾黨之惑也倥侗顓蒙情嗜横放恚愛我業
聰明不開日有忘其生生月無覺其滅滅一息之漏可
勝言哉而今舉足至於道場申臂及於淨土晝則目禪
誦之事夜則耳鍾梵之音何悮是生晚臻斯樂豈不思
天子至仁乎惻下人之昏墊遹上聖之昭軌假有相之
途詣無生之理灑冥澤於巳滅蒂玄根於未始百靈之
所依歸萬宇之所欣喜非獨陳而已矣盖神闢天聖開
地世之祖也纂帝寶基皇統孝之主也殄僪狂破魔蘖
威無外也廣正典紹度門德無大也通幽洞明兼麤該
精滂洋而行混濩厥成一收功而四善舉一推心而羣
願立咨如是則龍興之化曷有量哉夫業可大而蕪没
焉不貽於後事可尊而苞蘊焉不述於世臣子之罪也
敢請圖之然言語之不到者心識心識之不到者真如
二乘聞之而不見十地見之而未了而我云何能知能
說竊比六時之鳥七寶之樹是出乎和雅音聲是讃乎
微妙功德記其在處長者之金園銘其事因育王之石
柱其詞曰
聖皇在上於昭于天唐雖舊邦其命維新龍興返政滅
三暴臣少康非儗於舜為隣皇王烝哉(其一)於廓玄教生
人戶牖神化洒心小大稽首掌擎萬域潜移仁夀三代
之前盖未曾有最上乘哉(其二)泱泱陳服韓侯道之奕奕
寶坊邦人造之天龍護持賢聖熙熙受福維祺帝心則
怡正理興哉(其三)
唐玉泉寺大通禪師碑
撰夫總四大者成乎身矣立萬始者主乎心矣身是虛
哉即身見空始同妙用心非實也觀心若幻乃等真如
名數入焉妙言乖言說出焉真宗隠故如来有意傳要
道力持至德萬劫而遥付法印一念而頓授佛身誰其
弘之實大通禪師其人也禪師尊稱大通諱神秀本姓
李陳留尉氏人也心洞九漏懸解先覺身長八尺秀眉
大耳應王伯之象合聖賢之度少為諸生遊問江表老
莊玄旨書易大義三乘經綸四分律儀說通訓詁音參
吳晉爛乎如襲孔翠玲然如振金玉既而獨鍳潜發多
聞旁施逮知天命之年自拔人間之世企聞蘄州有忍
禪師禪門之法胤也自菩提逹磨天竺東来以法傳惠
可惠可傳孫璨僧璨傳道信道信傳弘忍繼明重跡相
承五光乃不遠遐阻飜飛謁詣虚受與沃心懸會高悟
與真乘同轍繣指忘識湛見本心住寂滅境行無是處
有師而成即燃燈佛所無依而說是空王法門服勤六
年不捨晝夜大師嘆曰東山之法盡在秀矣命之洗足
引之並坐於是涕辭而去退藏于密儀鳳中始隸玉泉
名在僧錄寺東七里地坦山雄目之曰此正楞伽孤峯
度門蘭若蔭松藉草吾將老焉雲從龍風從虎大道出
賢人覩岐陽之地就去成都華隂之山學来如市未云
多也後進得以拂三有超四禪昇堂七十味道三千不
是過也爾其開法大略則惠念以息想極力以攝心其
入也品均凡聖其到也行無前後趣定之前萬緣盡閉
發慧之後一切皆如特奉楞伽遞為心要過此以往未
之或知久視年中禪師春秋高矣詔請而来趺坐覲君
肩輿上殿屈萬乘而稽首洒九重而宴居傳聖道者不
北面有盛德者無臣禮遂推為兩京法主三帝國師仰
佛日之再中慶優曇之一現混處都邑婉其秘旨每帝
王分座后妃臨席鵷鷺四匝龍象三繞時熾炭待礦故
對默而心降時診飢投味故告約而義領一雨溥霑於
衆緣萬籟各吹于本分非夫安住無畏應變無方者孰
能至爾乎聖敬日崇朝恩代積當陽初會之所置寺曰
度門尉氏先人之宅置寺曰報恩軾閭名鄉表德非擬
局厭諠輦長懷虛壑累乞還山既聽中駐久矣衰憊無
他患苦魄散神全形遺力謝神龍二年二月二十八日
夜中顧命趺坐泊如化滅禪師武德八年乙酉受具於
天宫至是年丙午復終於此寺盖僧臘八十矣生於隋
末百有餘歲未嘗自言故人莫審其數也三界火心四
部冰背榱崩梁壊雷動雨泣凡諸寶身生是金口故其
喪也如執親焉詔使弔哀侯王歸賵三月二日冊諡大
通展飾終之義禮也時厥五日假安闕塞緩及葬之期
懷也宸駕臨訣至午橋王公悲送至伊水羽儀陳設至
山龕仲秋暨望還詔乃下帝諾先許冥遂宿心太常卿
鼓吹導引城門郎護監喪葬是日天子出龍門泫金櫬
登高停蹕目盡逥輿自伊及江扶道哀候幡花百輦香
雲千里維十月哉生魄明即舊居後岡安神啟塔國錢
嚴飾賜逾百萬巨鐘是先帝所鑄羣經是後王所錫金
榜御題華旛内造塔事尊重遠稱標絶初禪師形解東
洛相見南金白霧積晦於禪山素蓮寄生於坐樹則雙
林變色泗水逆流至人違代同符異感百日卒哭也在
龍花寺設大會八千人度二七人二祥練縞也咸就西
明道場數如前會萬迴苦薩乞施後宫寶衣盈箱珍價
敵國親舉寵費侑供巡香其廣福博因存没如此日月
逾邁榮落相推於戲法子永戀宗極痛慈舟之遽失恨
湧塔之遲開石城之嘆也不孤廬山之碑焉可作竊比
子貢之論夫子也生於天地不知天地之高厚飲於江
海不知江海之廣深強名無迹以慰其心銘曰
額珠内應匪指莫效心鏡外塵匪磨莫照海藏安静風
識牽樂不入度門孰探法要倬哉禪伯獨立天下功收
密詣解却名假詣無所得觧亦都捨月影空如現於悟
者無量善衆為父為師露清熱惱光射昏疑冀將住世
萬夀無期奈何過隙一朝去之嗟我門人憂心斷續進
憶瞻仰退思付囑盡不離定空非滅覺念兹在兹敢告
無學
玄識闍廬墓碑
夫孝者法象乎天地感通乎鬼神故愛敬之中又有真
報哀戚之外更追冥福玄識禪師其人也厥姓桑氏其
先長樂人漢尚書洪之後曾祖梁州刺史諱千秋祖貴
鄉令韓信考文林郎名爽自前代無違德基於累仁是
生逹者禪師智周萬物而理證本無願度四生而見滅
諸有以為空不離色體念子之慈業不忘緣起思親之
孝乃於萬山北陌滎陽東原葬先考文林府君先妣王
氏負土成墳結廬其域置義井取施無求報鑄洪鐘取
聞而悟道修古寺造尊容取覩相生信若夫信生攝攝
生静静生定定生慧於生滅處得常住心於虛空中立
一切法其定慧之門乎禪師昔宴坐介山羣虎自擾今
經行宰樹四衆依德至人凝寂雖罕見全象識者餘論
亦時存一隅篆美豐石寄詞短偈云爾
邈矣上德行密道高哀哀父母生我劬勞禪心護念神
足遊遨苦河雖廣曾不容舠甘井既渫利物無竭不增
不減不流不滯仁静而鍳智動而悦華鍾既鏗雄雄法
聲如来如去如滅如生不有奚得不為胡成寶地嚴飾
金山晃耀善惡無門惟人所召境因心起理憑思照懿
哉一心混成衆妙
贈陳州刺史義陽王碑
昔高祖之起唐侯革隋命太宗之威四海正萬邦作藩
帝家用建王國二十一族堯之昭也十有一宗文之穆
也王諱琮字某文帝之孫紀王之子龍種異氣鳳毛秀
色仁義天啟德威日就學無不究故齊王之胤以爵推
恩周公之子以才分政總角封義陽王弱冠邦歸州刺
史又守檀州又撫沂州若敖之舊荆人是懲單于之衝
胡馬自遠淮沂其乂拜國不空遭王運中微投於南海
書稱大法憫失土之諸侯禮不逃誅義無辜之王子某
年月日遘六道酷吏薨於桂林之野春秋五十神龍之
初興廢繼絶追贈陳州刺史王生不得志没受遺榮信
乎才之短長不如命之豐約德之輕重不如藝之厚薄
有美季子豫州刺史行休髫髮羈孤託身炎厲藐是餘
慶巋然獨存泣血上請迎喪遠裔開元四年二月至桂
林王同氣三人往偕遇禍殯殮無主封樹缺如歲月茫
茫盡為野草問隣毋而失處訪樵童而莫識議者以為
不可復得宜招魂而葬行休拊心蒼昊誓不徒還乃掃
亭館設地席絜齋懇惻覬乎幽報遂憑夜髣像曲示其
端夢魯王乘舟舟分為兩既而適野見東洲中斷因忽
悟焉隂隠微明率此類也又靈堂鏁莖一夕自屈管上
有三指凹迹一竒二並其旁䥫生文理布列成卦衆駭
其異使善易者張法蓍之曰屈者於文為尸出指者於
義為指蹤一竒二並三殯近闊若引渦山揆之可以察
先王之心矣考夢協吉定處尅辰以其月二十八日於
桂城東洲發見神柩舉體咸備而一節闕焉行休甚痛
惋若自毁裂其夜又夢王告在南洛州厥明直舊殯而
南十有九步沙洲痕下掘而得之安合如故他日北郭
之外收併二叔父焉於是乎驗蓍夢之有徵也孑孑三
旐連舳歸飛遥遥百越經途瞻嗼零桂人以為美談夫
至孝潛通精魄昭應果虛無之見推步而有必窈冥之
體尋求而致雖前誌所詳未有幽感反覆若斯之昕矣
以某年月日陪葬於昭陵栢城妃汝南周氏祔焉禮也
妃考曰駙馬都尉梁郡襄公妣曰臨川大長公主宗周
玄胄大公自出左右圖史循環法度邦有好逑室先偕
老以王之故薨於掖宫初永昌之難王下河南獄妃錄
司農寺唯有芳氏屝屨布衣往来供饋徒行顇色傷動
人倫中外咨嗟目為勤孝王二子配在嶲州及六道使
之用刑也長曰行遠以冠就戮次曰行芳以童當捨芳
啼號抱遠乞代兄命既不見聽固求同盡西南傷之稱
為死悌君子謂勤孝者仁之厚也死悌者友之難也感
神者誠之至也此三者有以見義陽之義方賢妃之内
訓繼體之崇德夫如是淳美上歸夫本朝盛烈延耀乎
邦族安可闕而不飾碑版無文而巳哉銘曰
高丘白雲維堯大理函谷紫氣維周柱史百代福流千
齡運起冨有海内貴為天子聖帝才子於穆紀王賢王
祚胤倬哉義陽慎徽九德九德有常允釐三郡三郡以
康明夷于飛丹崖之下梁木其壞桂林之野不識阡陌
無存松檟于以求之人無知者哀哀孝子眷眷靈夢語
妙常閤文微甄仲南洛占從東州億中舊穸移編新棺
改贈既克返葬以祚山陵卜云其吉神心允憑人非地
是迹謝名稱青青松栢不顯不承
題贈太尉益州大都督王公神道碑
維天命帝子萬邦維坤配地母萬物以親九族后父之
屬尊以叙百官開府之班最執謙德而光重地者則祈
國公其人也公諱仁皎字鳴鶴太原祁人王子上賓天
啟靈仙之族司徒衛漢大忠義之門盛德之後仁賢繼
出曾祖景孝隋屯田侍郎祖詮歙縣男贈汾州刺史考
文洎贈右僕射纉戎前烈啟迪後人公之生也膺汾霍
之禎體敦龐之度禮樂狃於代襲忠孝萌于自然克寬
克恭不激不慠鍳窮未兆而飬之以蒙智周無際而處
之以默故質勝於文行過於譽其隠德也三年不鳴其
會時也一日千里初以翊衛調同州參軍換晉州司兵
應將帥舉授甘泉府果毅遷左衛中郎將上昇春宫后
正妃壼擢將作大匠事時工練八材孔修轉太僕正卿
騶訓車攻六飛如舞先天内禪引伸外戚懷柔畏滿厭
劇思閒公既深辭以職事上亦優之以散秩加特進禮
異羣公拜開府儀同三司策上柱國封祁國公邑戶三
千實戶三百公於是寓情宴喜簡跡朝行入告嘉猷密
而人莫窺也隂薦多士晦而人莫知也不自異於當路
每同塵於衆流常語所親曰明明天子擇賢共理瑣瑣
姻婭則無膴仕不識不知樂我而巳善矣夫人臣位極
遇莫大焉王曰外舅厚莫重焉而能明道莫昧進道若
退事不事而懸解為不為而理會一以無目牛之全一
以無亢龍之悔所謂言合古行中權歟後之人慎終始
而保福禄者固將沿通波而蹈高軌也享年六十有九
開元七年四月戊寅薨於京師皇上悼焉設次大臨輟
朝累日榮之以華衮寵之以飾終追贈太尉益州大都
督賜東園秘器唅襚贈錫率加常禮乃命尚書彭城劉
知柔攝大鴻臚俾之監護京兆少尹崔琬介焉申命詹
事南安侯龐承宗持節弔祭左庶子自知慎倅焉公卿
命士更弔迭唁溢巷填街為之縞素粤以十月初吉葬
昭宣公羣官執綍祖奠國門如前會夫天作聖合必起
大邦故軒妃美于西陵周婦表於東海公藩衍之慶祚
胤二十或哲或謀或肅或乂永錫之類也如是元女祥
發望雲業參練石内被螽斯之德外偃關睢之化門風
之至也如彼長子惟力戴君畢心禦侮奉雷雲之會懸
日月之初庭訓之致也如此高陽有才子八族我盈其
二武王有理臣十人家出其兩稽諸舊史罕或前聞若
乃積三盛事而重之以純德篆於金石垂於億萬宜哉
其文字光華撰錄旨要則皇帝所為也詞臣奉詔作之
其銘曰
於穆祁公誕靈信厚有倬其慶天之外舅高以卑牧盈
將沖守忠焉孝乎没而不朽人之忠孝其德不回天俾
純嘏大福時来貴踰九列榮並三台祚之玄社帝曰欽
哉祁公之德柔嘉維則令儀令色小心翼翼如何昊天
喪此邦式休問其永豐石是刻我思肥泉孝心罔極
贈太尉裴公神道碑
星辰懸象所以殷時布氣然而行不言之道者天也文
武用才所以勤官定國然而致無為之理者帝也當高
宗之休運任名世之良臣清九流而闢四海代天工而
張帝德歴選前哲豈多乎哉公諱行儉字守約河東聞
喜人也其先出乎嬴姓伯翳之後也秦則裴侯始封漢
則侍中受職魏晉之代鬱為盛門八裴方於八王聲振
海内三子尊為三祖望高士族自冀州刺史徽至公十
二代中軍將軍雙虎至公六葉代無違德不隕厥問者
已太王父伯鳳周驃騎大將軍光汾二州刺史琅琊郡
開國公大父定高大將軍馮翊郡守襲琅琊郡公諸侯
受封山河傳國天子共理循良克家考仁基隋左光禄
大夫以隂圖王充仗義舊主遭時不利玉折名揚聖唐
龍興旌淑勵節贈原州都督命諡曰忠盖春秋之褒也
公清明本乎世德正性出乎胎教氣潤河靈貌雄岳立
仁孝之道天生而知將相之氣與年俱長以高蔭為弘
文生絶事篤學累年不舉房僕射異而問焉對曰隋室
喪亂家乏典籍館有良書探討未遍故少留耳梁公驚
曰驥子志氣凌雲當一日千里其早為通人之目也如
是明經補左屯衛倉曹詔舉轉雍州司士遷金部戶部
二員外歴都官郎中長安令明慶中與長孫太尉褚河
南論及中宫廢立國家憂患有公伯寮讃行於季氏出
為西州史又改金山副都護又拜安西大都護西域從
政七年間窮荒舉落重譯向化我之獨賢邊之多幸乾
封歲徵為同文少卿尋除司列少常伯官復舊號為吏
部侍郎加銀青光禄大夫自居銓管大設綱綜辨職量
才審官序爵法著新格言成故事上元中長星出天秃
髮入塞詔公為洮州道左軍總管又為秦州鎮撫右軍
總管並受元帥周王節度雖祭公有諫耀武之士不行
而方叔帥師来威之道備矣儀鳳二年十姓可汗匐延
都支李遮匐潜搆犬戎俶擾西域朝廷憑怒將行天討
公進議曰敬玄敗績於茅戎審禮免胄而入狄豈可絶
域更勩王命今波斯王亡侍子在此若命史冊立即路
由二蕃便宜取之是成禽也高祖善其計詔公以名冊
送波斯兼安撫大使公往蒞遺愛洽於人心是行也百
城故老望塵而雅拜四鎮酋渠連營而諮酒一言召募
萬騎雲集公乃解嚴以反諜託獵以訓旅誤之多方聞
其無備裹糧十日執都支於帳前破竹一呼鉗遮匐於
麾下華戎相慶立碑碎葉盖美克雋不殺而用謀安人
以德而去害廓氛祲於地表燀皇靈於天外充國有屯
田之頌竇憲有燕山之銘詢兹遠略彼何微也遷禮部
尚書加上柱國又特恩降命兼右衛大將軍夷典秩宗
神必據我文昌有將天道存焉調露中單于可汗伏念
外叛大鴻臚蕭嗣業喪律詔公為定襄道大總管軍至
朔州斥候相接匈奴故態狃劫糧以餧師神將出竒張
虛勢以陷敵乃偽轉運伏其壮士示羸師以行援隠精
騎以躡迹寇果大下援兵驕虜益驁自為得色驅此車
牛憩彼井泉於是箱中兵起千弩齊發要路騎飛一息
而至羣胡顛沛殺傷滿野從兹饋運路無驚者觀夫大
漠無晲穹廬靡所追之逃遁捨之憑陵費日老師兵家
所病公潜使緩頬均其利心深圖既入狼意亦改及委
罪衙官隂送降状公密上其事人莫知之及如其期舉
國歸附煙塵大起師徒惶惑公徐使令軍曰此是伏念
執温傳来降非他寇也俄而銜壁轅門釋縛納欵帝嘉
厥勲命尚書崔知悌乘驛勞軍備禮獻凱策勲定日程
務挺張虔勗者行軍之偏將也訴言子營逼逐方降大
軍又屬秉鈞忌才下上其手公曰雖不逮羣師之讓力
猶恥二王之競功今而殺降後無来者乃封公聞喜縣
開國公而伏念温傳皆戮都市是年也伏念弟元珍擁
其餘種復叛則天稱制追正宿枉贈伏念太僕卿程張
諸家别故夷族君子以為神理之不可誣也永淳元年
詔公為金牙道大總管未行遘疾四月二十八日薨於
京師延夀里春秋六十有四長子貞隠早卒嫡孫玄參
嗣封藐視諸孤哀哀童幼高宗悼焉贈幽州都督賜凶
儀還鄉喪葬官供禮部郎中監護窀穸之數率禮有加
别出留守委皇太子擇六品京官一人檢校家事五六
年間待兒孫稍成長日停寵極哀榮禮之厚者澤及存
没義莫重焉太常議諡博古多能文武表式曰憲其十
月葬我憲公於聞喜之東良原禮也神龍中興朝思舊
德贈公揚州大都督開元孝享宰嗣延恩贈公太尉生
不登乎台階殁追位乎霛宰序四時於下地調三光於
上天聖人神教意在兹乎公志堅慮精神勇識澈藝必
討本學皆覩奥又善測候雲物推步氣象鬼無遯謀靈
不藏用著文集二十卷造草字數千文皆寶傳人間以
為世法又撰選譜十卷又為軍營行陣部衆料敵等三
十六訣大聖天后令秘書監武承嗣就家收進以為秘
術豈比馬卿浮華唯留封禪之草劉安虛誕空傳鴻寶
之書而已哉加以汲引沉淪推奬氣類虛懷而襟帶不
設弘亮而藏府洞開故虎旅雲從詞林響應若毛羽之
崇麟鳳衆川之長江河也在選曹見駱賓王盧照隣王
勃楊炯評曰炯雖有才名不過令長其餘華而不實鮮
克全終見蘇味道王劇嘆曰十數年外當居衡石後各
果如其言在軍麾擇帳下之士則有張知運薛訥閻敬
客甘元暕裴恩諒王智方吕休景劉玄意引偏裨之將
則有程務挺張勗王方翼崔智𧦬党金毗郭侍封等凢
所進拔盡為名將此則有道之人倫武侯之賞鑑也公
之送波斯也入莫賀延磧中遇風沙大起天地暝晦引
導皆迷公因命息徒至誠虔禱徇於衆曰井泉不遠須
臾風至氛開有香泉豐草宛在營側後来之人莫知其
處此乃耿恭之拜井商人之化城也公在禮闈勑賜善
馬及寶鞍令史奔馳馬倒鞍破懼而逃罪公使召之曰
知汝誤耳又平郡支遮匐大獲珍異酋長將吏請遍觀
焉有馬腦大盤希代寶也隨軍王休烈捧盤跌倒應時
而碎叩頭流血惶怖請死公笑曰事有不意何至重玉
而害人乎此又文饒之含容邴吉之仁恕也公西擒都
支北降伏念前後錫馬五百疋僮二百人金銀器物三
千品錦罽織皮六百段公受置庭中旬日散盡此又趙
奢之待士田文之市義也若夫知人以為本感通以為
行善貸以為常散積以為樂古之友道者嘗從事於斯
矣公元夫人河南陸氏兵部侍郎爽之女也陸氏卒繼
室以華陽夫人庫狄氏有任姒之德班左之才聖后臨
朝召入宫闥拜為御正中宗踐祚歸飬私門歲時致禮
媧后補天進參十亂少康嗣夏退協三從晉朝公卿列
拜虞譚之母周官音注近出韋逞之家皇上臨極旁求
隂政再降綸音將留内輔夫人深戒榮滿遠悟真筌固
辭羸政超謝塵俗每讀信行禪師集錄永期遵奉開元
五年二月四日歸真京邑其年八月遷窆於終南山䲭
鳴堆信行禪師靈塔之後古不合葬魂無不之成遺志
也長子參玄官至涇鄧二州刺史聿脩厥德人亡道存
次子延休汾州汾水令世載文雄家乘草聖次子慶遠
協律郎深逹禮樂克和神人咸負長才同淪短運季子
光庭侍中兼吏部尚書輔政邕熙致君堯舜孝理發乎
陵廟仁澤遍乎松檟是故妻以夫榮母以子貴尚書先
贈方伯申命上公夫人舊封華陽增號晉國詩云文武
吉甫萬邦為憲上公有焉又曰彼美孟姜德音不忘小
君有焉孝經云立身行道以顯父母侍中有焉合三德
而為家横百世而濟美信可以言時稱代鏤石刊金者
歟神道前銘薛令所撰且有後命俾余係述馬遷世家
益孟堅之一傳劉寬表墓並伯喈之兩碑報德教忠俱
傳不朽銘曰
天生亞聖祚此王國文綜九流武參七德柔遠服叛窮
西盡北赫我皇靈去其蟊賊仁則不遠智何不周如山
之峻如川之流術與神合藝將道遊書来懸帳賦出登
樓司馬軍陣官人綱紀帝嘉常伯國于聞喜室有令妻
家成克子社金傳世桓珪守祀神為上台永介邦祉
故開府儀同三司上柱國贈揚州刺史大都督
梁國公姚文貞公碑奉勅撰
叙曰八柱承天高明之位定四時成歲亭育之功存畫
為九州禹也堯享鴻名播時百榖棄也舜稱至德由此
言之知人則哲非賢罔乂致君堯舜何代無人有唐元
宰曰梁文貞公者位為帝之四輔才為國之六翮言為
代之軌物行為人之師表盖維岳降神應時間出者也
公諱崇字元之姚姓有虞之後遠自吳興近徙于陕今
家洛陽焉烈考長沙文獻公樹勲王室建旟嶲府公紈
綺而孤克廣前業激昂成學榮問日流武庫則矛戟森
然文房則禮樂盡在弱冠補孝敬挽郎又制舉高第歴
佐濮鄭並有聲華入為司刑承天授之際獄吏峻密公
持法無頗全活者衆進夏官員外郎郎中侍郎朝廷曰
能遂掌軍國遷鳳閣侍郎監脩國史兼相王府長史始
則天人讓王承置醴之顧終以飛龍利見延驂乘之恩
自時厥後恒當大任凡三處兵部尚書三入中書令一
為禮部尚書左庶子又肅政大夫總靈武軍兵馬又司
農卿知隴右監牧司出典亳宋常越許申徐潞揚同十
郡景雲初以蕃邸舊寮封梁國公食賦百室公性仁恕
行簡易虛懷汎愛而涇渭不離真率徑盡而應變無窮
常推是心以御於物故所蒞必甿庶風偃驁佷化從言
不勵而教成政不威而事理去思覩頌来暮聞歌既登
邦政卒乘輯睦及在宗伯神人允諧今之中書是為理
本謀事兼於百揆論道總於三台公執國之鈞金玉王
度大渾順序休徵来臻懋德格天名遂身遜拜開府儀
同三司崇其秩逸其志也初太夫人在堂公受任西掖
頗限扃禁求侍晨昏優詔既許尋令還職公固請以泣
制曰家有令弟足慰母心國有棟臣安可暫闕其後剖
符江表敦諭起復衰麻外墨欒棘内毁變禮中權通識
所貴神龍之首與聞興復疇其井賦累讓而停夫以革
故鼎新大来小往得喪而不形於色進退而不失其正
者鮮矣君子曰忠不忘親仁也哀不違事義也讓功辭
邑禮也濟代全名智也仁以長人義以和下禮以安上
智以周身宜其光輔四帝軒冕三紀池臺琴筑優游暮
齒傳爵土於祚胤保禄位於終始矣享年七十有一開
元九年九月寢疾薨東都之慈惠里皇上悼焉國人慕
焉撫牀輟舂曾未云比制贈揚州大都督諡曰文貞禮
也十年二月葬於萬安山之南原在疾也王人賜膳御
藥視醫于薨也中使弔臨羽儀哀送君臣之義厚莫重
焉子弁奕思綴遺美以寘㒺極有詔掌文之官叙事盛
德之老銘功將以寵宗臣揚英烈帝乃洒恩仙翰鏤澤
豐珉日月照臨於佳城烟雲變態於神道寶其文字别
為羣玉之山禁其樵蘇即表三司之墓銘曰
源深自虞𣲖别從吴避地魯陕居家洛都神明遠契岳
瀆冥符翊聖斯偶生賢不孤仁將勇濟孝與忠俱學仞
攅植文鋒迅驅纔安卑位即騁長途唯實唯有若虛若
無再三軍國一二訏謨戎柄尤重王綸最樞兼司任切
久政榮如黼藻彌煥丹青靡渝以寬容物以鍳分區外
或形放中恒禮拘箴雖誡口静亦㤀軀但覩渾璞誰詳
瑾瑜伊咎尺寸管樂錙銖名正身遂言誠願孚方辭漢
禄更辱齊組既積而散窮懽盡娱川歸東極日去西晡
上惻旅扆旁悲路衢藍田美玉荔浦明珠載廣休慶爰
彌典謨豐碑乃立盛業其鋪帝念頻軫仙毫特紓鐫金
刻石鳳篆龍圖七耀光動三泉澤濡銓能叙事理鬱詞
敷求舊銘實慙殫恧蕪緬思雲霧尚想江湖有道之德
其何以踰延陵之墓空此嗚呼存沒終始遐哉邈乎
太子少傅蘇公神道碑
維唐景雲元年歲在庚戌十一月巳已太子少傅許國
蘇公薨於崇仁里之私第春秋七十有二嗚呼哀哉(一無)
(此二字)粤明年三月已酉朔葬我公於武功之先塋禮也
公諱環字昌容京兆武功人也其先出自帝高陽厥胤
曰黎實勤火正逮昆吾之子始封於蘇以國受氏公其
後也暨漢平陵侯子侍中嘉魏侍中則晉尚書遯聯華
國圖代載明德公高祖周度支尚書封國公諱綽立言
成務垂法後王曾祖隋尚書僕射開府儀同三司雍州
牧諱威嘉謩成績懿于當代大父隋尚書職方郎中鴻
臚卿諱夔理綜羣品識覃衆妙烈考秘書丞沁台二州
刺史追贈岐州刺史諱某遊藝聚學素風不隕(一作潰)公
系上聖之遐緒鍾盛德之衆茂資元和以體仁穆清明
以成美初孩而孤禀絳郡夫人之慈訓幼而岐嶷聰敏
冠常始讀山棲志一覧便誦及長博通經史尤善屬詞
年十八進士高第補寧州參軍轉恒州司法丁絳郡夫
人憂自中出涉寒從至京兆哭不絶聲性以禮全形以
哀瘠左庶子張大安以孝悌上聞服闋拜恭陵丞轉相
王府錄事王改封豫官亦隨府上帝即拜朝散大夫尚
書水部員外郎未幾兼侍御史淮南廉按俄轉夏官員
外郎兼官尹丞歴水部祠部郎中兼判司理事以親聯
出為朗州刺史轉歙州刺史武興令檢校冀州刺史累
遷汾鼎同汴揚陜以累最入為尚書又拜右丞加銀青
光禄大夫遷尚書左丞戶部尚書又拜侍中京師留守
兼理冤滯車駕還京持節河北安撫加金紫光禄大夫
轉吏部尚書東都留守尋追還守本職尋拜尚書右僕
射同中書門下三品封許國公修國史今上踐祚拜尚
書左僕射屢抗疏乞骸優答不許拜太子少傅公長子
頲歴給事中中書舍人嘗與公聯侍紫墀接機黃閣前
後之拜近古未有公體道貞固立志簡直多識前言遍
詳舊事自周隋損益家牒可紀公則紹之罔不畢綜故
閨門之内孝悌成則朋友之間忠信克舉其在參佐也
婉欒柔嘉醜夷不争其事藩邸也從容諷議賓寮是仰
四為郎而彌綸之功布于省閣九為牧而循良之績著
於州郡周旋二轄焞燿文昌迴翔兩宫耀爍巖廟版圖
國之信而五教在寬冢宰人之紀而九流式叙左右端
揆盡訏謨之略東西掖闈備忠讜之美德逾盛而心益
下位彌大而行益恭用能高而不危長守富貴考父三
命謙光數朝平仲一心中孚累聖非至德淑慎疇至此
哉夫其仁恕篤密清廉簡惠躬儉約以自持蹈名教以
檢物禄以周給不積于家財以睦親必均于衆故義廣
而私謁之徒阻名揚而兼濟之道宣兹亦叔敖之賢國
僑之懿也幾深通志精晤默識然文以遮跡(一作實)靡徇
其華學以辨微固伸於巳故始終機揆舉無遺策斯又
子房之智孔明之能也造膝沃心務存匡救引過稱善
不近於名故聲聞於天而口無擇績宣於事而心罔專
盖叔子之仁孔子之慎也兼斯衆善以享明德方將三
階載理兩宫更曜天命不佑奄忽遷殂朝喪其楨人隕
所戴天子悼焉臨遣大府卿李從遠策書弔祭輟朝三
日有司備禮發哀追贈司空荆州大都督賻絹八百段
米粟八百石凶事葬事並官給賜東園秘噐大鴻臚卿
監護官為立碑皇太子别次發哀遣洗馬弔祭賻物二
百段羲和擇日太常考行朱旗載路班劔啟行哀榮之
禮備矣諸侯之孝終矣公家代尚儉載在縑竹是(疑作其)
生也門無主賓堂無雜客其終也塋無封樹隧無碑表
大漸之始遺令遵行頲等泣血受命罔有踰越雖逼朝
旨不旌墳壙建碑於塋北一十五里故文藝之行經緯
之迹雖備於國章布在人口懼違先訓皆略而不書中
書侍郎同中書門下平章事范陽張公雅俗之鎮具曕
令德文章之雄談者為楷偉公道德之首徽猷可行刊
石紀頌穆如清風頌曰(一作其詞曰)
斤斤蘇公正體(張集作體正)含道禀靈淳粹為唐元老忠以
衛主孝以立身文以經國惠以安人司牧九郡九郡爰
静平章百工百工爰整千載典憲三朝綱領上纂先人
五代相國下垂餘慶七子令德帝謂庭碩伊公是似(一作)
(以非)接侍玉墀序拜金戺聯華叠潤佐我天子於戲彼蒼
國幹之亡地頽五嶽天折三光備禮詔葬羣官會喪掌
史司德刊銘路傍
張燕公集卷十八
