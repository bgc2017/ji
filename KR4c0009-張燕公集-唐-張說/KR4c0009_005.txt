張燕公集卷五
唐張說撰
雜詩
東都酺宴詩五首(并序)
先天元祀孟冬十月東都留守韋公夤奉聖朝述宣嘉
旨乃合洛京之五省招河尹之二縣將吏咸集佩章有
序鏘鏘濟濟侃侃誾誾供帳於興教之門式酺宴也原
夫樂生於心非因結風之奏和達於氣無待陽春之節
蓋澤之所及也深則情之所感者遠國家天地一統君
臣百年朝榮舊德之序野賴先疇之業玄化漸漬洪恩
既久太上功德不宰夏后命子之初皇帝孝理無為漢祖
事親之日生堯舜於天屬見文武於同時前古未逢斯
人何幸是日六樂振作萬舞苒弱鳥獸徘徊士女踊躍
則知衆庶觀聽之所樂也旨酒絡驛大庖燔炙芳溢風
煙醉流阡陌又知衣冠之所適也由近而視遠萬國之
慶皆然自明而察幽三靈之欣可接若夫吟詠德澤播
越人聲斯固雅頌之餘波政教之遺美凡我詞客安敢
闕如賦詩展事垂列於後
其一
堯舜傳天下同心致太平吾君内舉聖遠合至公情錫
命承丕業崇親享大名二天資廣運兩曜益齊明道暢
昆蟲樂恩深朽蠧榮皇輿久西幸留鎮在東京合宴千
官入分曹百戲呈樂來嫌景遽酒着訝寒輕喜氣連雲
閣歡呼動洛城人間知幾代今日見河清
其二
重華昇寶歷軒帝眇閒居政成天子孝俗返上皇初㤀
味因觀樂歡心寄合酺自憐疲馬意戀戀主恩餘
其三
朱城塵曀滅翠幕景情開震震靈鼉起翔翔舞鳳來彫
盤裝草樹綺乘結樓臺共喜光華日酣歌捧玉杯
其四
曉月調金鼓朝暾對玉盤爭馳羣鳥散鬭伎百花團遇
聖人知幸承恩物自歡洛橋將舉燭醉舞拂歸鞍
其五
愷宴惟今席餘歡殊未窮入雲歌嫋嫋向日妓叢叢駛
管催酣興留關待曲終長安若為樂應與萬方同
晦日詔宴永穆公主亭子(賦得流字)
堂邑山林美朝恩晦日遊園亭含淑氣竹樹繞春流舞
席千花騎歌船五綵樓羣歡與王澤歲歲滿皇州
三月三日詔宴定昆池官莊(賦得筵字)
鳳皇樓下帶天泉鸚鵡洲中雜管絃舊識平陽佳麗地
今逢上已盛明年舟將水動千尋日幕共林横兩岸煙
不降玉人觀禊飲誰憐醉舞拂賓筵
舟中和蕭令潭字
暮春三月日重三春水桃花滿禊潭廣樂逶迤天上下
仙舟搖衍鏡中酣
清明日詔宴寧王山池(賦得飛字)
今日清明宴佳境惜芳菲搖揚花雜下嬌囀鸎亂飛渌
渚傳歌榜虹橋度舞旂和風偏應律細雨不霑衣承恩
如改火春去春來歸
三月二十日詔宴樂遊園(賦得風字)
樂遊形勝地表裏望郊宫北闕連天頂南山對掌中皇
恩貸芳月旬宴美成功魚戲芙蓉水鶯啼楊柳風春光
看欲暮天澤戀無窮長袖招斜日留花待曲終
四月十三日詔宴寧王亭子(得好字)
何許承恩宴山亭風日好綠嫩鳴鶴洲隂穠鬭雞道果
思夏來茂花嫌春去早行樂無限時皇情及芳草
藥園宴武輅沙將軍(得洛字)
東第乘餘興南園宴清洛文學引鄒枚歌鍾陳衛霍風
高大夫樹露下將軍藥待聞出塞還丹青上麟閣
鳳樓尋勝地
西掖持醇酒東山就白雲開軒綠池映命席紫蘭芬舞
度花為伴鸎來管作羣太平多樂事春物共氛氲
皇帝降誕日集賢殿賜宴
仲秋金帝起五日土行昭瑞表壬寅露光傳甲子宵隂
風吹大澤夢日照昌朝不獨華封老千年喜祝堯
恩制賜食於麗正殿書院(得林字)
東壁圖書府西園翰墨林誦詩聞國政講易見天心位
竊和羹重恩叨醉酒深緩歌春興曲情竭為知音
洛橋北亭詔餞諸刺史
離亭拂御溝曲岸舞船樓詔餞朝廷牧符分海縣憂股
肱還入郡父母更臨州扇逐仁風轉車隨零雨流恩光
水上溢榮色柳間浮預待羣方最三公不遠求
修書院學士奉勑宴梁王宅(賦得樹字)
虎殿成鴻業猿巖題鳳賦既荷大君恩還蒙小山遇秋
吹凝絃管凉雲生竹樹共惜朱邸歡無辭洛城暮
夕宴房主簿舍(并序)
旅聽清管崇扃宴鑰巖雲暗山微月白夜悄羣動之俱
息感孤鴻之遠音有美房公霞海其量友我以絲竹好
我以罇俎紓藴結之雅懷豁悠曠之陳意滿堂既醉同
賦是詩
歲晏關雍空風急河渭冰薄遊羇物役微尚愜遠憑旅
館月宿永閉扃雲思興伊人美脩夜朋酒惠来稱交談
既清雅琴吹亦淒凝不逢君蹇涸幽意長鬱蒸
岳州宴姚紹之(并序)
姚司馬往在柏臺每欽骨鯁及兹荒服偶得官聮復有
令弟美胤芬芳襲予山寺外廬幽深形勝童冠是集歡
言賦詩
杞梓滯江濱光華向日新難兄金作友媚子玉為人山
水含秋興池亭借善鄰簷松風送静院竹鳥来馴翠斝
吹黃菊琱盤鱠紫鱗緩歌將醉舞為拂繡衣塵
幽州夜飲
凉風吹夜雨蕭瑟動寒林正有高堂宴能㤀遲暮心軍
中宜劍舞塞上重笳音不作邊城將誰知恩遇深
温泉馮劉二監客舍觀妓
温谷寒林薄羣遊樂事多佳人蹀騣馬乘月夜相過秀
色燃紅黛嬌春發綺羅鏡前鸞對舞琴裏鳳傳歌妬寵
傾新意銜恩奈老何為君留上客歡笑斂雙蛾
行從方秀川與劉評事文同宿
方秀美盤遊頻年降天罕水共伊川接山將闕門斷捧
日照恩華攀雲引疲散野宿霜入帳孤衾寒不暖静聞
宫漏疎卧視庭月滿開罏命温酎中夜發清管風送關
山長氣遒星歲短寓言情思惬適興真意坦寰中病羈
掛方外嫌縱誕願君樂盛時無嗟帶纕緩
崔禮部園亭
窈窕留清館虛徐步晩隂水連伊闕近樹接夏陽深柳
蔓憐垂拂藤苗愛上尋訝君軒盖侣非復俗人心
城南亭作
珂馬朝歸連萬石矟門洞啟親迎客北堂珍重琥珀酒
庭前列肆茱萸席長袖遲迴意緒多清商婉轉目騰波
舊傳比翼侯家舞新出將雛主第歌漢家絳灌餘兵氣
晉代浮虚安足貴正逢天下金鏡清偏如日飲醇醪意
誰復遨遊不復歸閒庭莫畏不芳菲會待城南春色至
競將花柳拂羅衣
對酒行巴陵作
留侯封萬戶園令夀千金本為成王業初由賦上林繁
榮安足恃霜露逓相尋鳥哭楚山外猿啼湘水隂夢中
城闕近天畔海雲深空對忘憂酒離憂不去心
清夜酌
秋隂士多感雨息夜無塵清罇宜明月復有平生人
醉中作
醉後樂無極彌勝未醉時動容皆是舞出語總成詩
張燕公集卷五
