張燕公集卷七
唐張說撰
雜詩
贈崔公
我聞西漢日四老南山幽長歌紫芝秀高卧白雲浮朝
野光應絶榛蕪年貌秋一朝驅駟馬連轡入龍樓昔避
高皇去今從太子遊行蔵唯聖節福禍在人謀卒能匡
惠帝豈不賴留侯事隨年代遠名與圖籍留平生飲淳
德慷慨景前修蚌蛤伺隂兔蛟龍望斗牛無嗟異飛伏
同氣幸相求
留贈張御史張判官
旅竄南方遠傳聞北使来舊庭知玉樹合浦識珠胎白
髮因愁改丹誠託夢迴皇恩若再造為憶不然灰
贈高六戩
北極辭眀代南溟宅放臣丹誠由義盡白髮帶愁新鳥
墮炎洲氣花飛洛水春平生歌舞席誰憶不歸人
贈廣平公宋大
亞相本時英歸来復國禎朝推長孺直野慕隠之清傳
節還閩障皇恩入漢京寧思江上老歲宴蹇無成
贈趙公
湘東股肱守心與帝鄉期舟楫中途蹇風波復来思嘉
我常聮翼金貂侍玉墀跡參前馬聖名綴鬻熊師寒暑
一何速山川遠間之寧知洞庭上獨得平生時精義微
絶簡從權討妙棋林壑為予請紛藹發華滋流賞忽已
散驚帆杳難追送君在南浦侘傺投此詞
(附)奉答燕公王琚
誰道零陵守東過此地遊友寮同省閣昆弟接荆州我
逐江潭雁君隨海上鷗屢傷神氣阻久别鬢毛秋疑嶺
春應遍陽臺雨欲收主人情未盡高駕少淹留
語别意凄凄零陵湘水西佳人金谷返愛子洞庭迷舊
館逢花發他山值鳥啼江天千里望惟見綠蘋齊
贈趙侍御
禄放跡異端偏荒事同蹇苟㤀風波累俱會雲壑踐險
式壓西湖橋廬對南峴夜樓江月入朝幌山雲卷山勢
遠濤連江途斜漢轉坐嘯予多暇行吟子獨善並轡躧
郊郭方舟玩遊演虚聲萬籟分水色千里辨不知岸隂
謝再見春露泫綠壤發欣顔華年助蟲篆上世時難接
古人情可選泊渚煩為媒多才怨成褊長沙鵩作賦任
道可知淺請從三已心榮辱兩都遣
伯奴邊見歸田賦因投趙侍御
爾家歎窮鳥吾族賦歸田莫道榮枯異同嗟世網牽黃
陵浮汩渚青草會湘川去國逾三歲兹山老二年寒鴞
鳴舍下昏虎卧籬前客淚堪斑竹離憂欲贈荃放言久
無次觴興感成篇
(附)奉酬見歸田賦垂贈之作趙冬曦
窮鳥嬰籠綴孤飛任播遷鷦鷯王佐用復此挫冲天楚
雲何掩鬱湘水亦迴邅懷哉愧木鴈忽爾枉蘭荃愈疾
同枚叔銷憂比仲宣歸途書可畏弱操石猶堅覆載雖
云廣涔陽直塊然
翻著葛巾呈趙尹(岳州作)
昔日接䍦倒今我葛巾翻宿酒何時醒形骸不復存忽
聞有嘉客躧步出閒門桃花春徑滿誤識武陵源
(附)同前趙冬曦
美酒值芳春醒餘氣益真降歡時倒屣乘興偶翻巾徐
榻思方建莊車理自均傲然歌一曲一醉濯纓人
偶遊龍門北溪忽懷驪山别業呈諸留守
幽谷杜陵邊風煙别幾年偶来伊水曲磎嶂各依然傍
浦憐芳樹尋崖愛綠泉嶺雲隨馬足山鳥向人前地合
心俱静言因理自玄短才叨重寄尸禄媿妨賢每揖挂
冠侣思從初服旋稻粱仍欲報歲月坐空捐助岳無纖
芥輸溟謝未涓還悟北轅失方兹南澗田
奉酧龍門北溪作
石澗泉虚落松崖路屈廻聞君北溪下想像南山隈近
念鼎門别遥思雲障陪不同竒覯往空覩斯文来歲後
寒初變春芳前未開黃蕤裊岸柳紫萼拆春梅盡室兹
遊玩盈門幾樂哉嗟遊洛陽陌夢詣建章臺野失巢由
性朝非元凱才布懷欽遠迹幽意日塵埃
(附)同前崔泰之
關塞臨伊水驪山枕灞川俱臨隠路側同在帝城邊謝
公兼出處攜妓玩林泉鳴雛噴梅雪飛盖曳松烟聞琹
幽谷裏看傳古巖前落月低幃帳歸雲繞管絃叨榮慚
北闕微尚愛東田寂寞灰心盡蕭條塵事捐朝思登絶
㟻夜夢弄潺湲宿懷南澗意况覩北巖篇
(附)同前崔日知
夙齡秉微尚中年忽有隣以兹山水癖遂得狎通人迨
我南京道聞君北業新巖前窺石鏡河畔踏芳茵既憐
伊浦渌復憶灞池春連詞謝家子同歡冀野賓聚閒魚
共樂情洽鳥来馴誰念昔遊者祇命獨留秦蕭條潁陽
戀冲漠漢隂真無由陪勝躅空此玩書筠
(附)同前魏奉古
有美朝為貴幽尋地自偏踐臨伊水汭想望灞池邊是
遇皆新賞兹遊若舊年藤蘿隠路接楊柳御溝聮道愜
神情王機㤀俗理捐遂初誠巳重兼濟實為賢跡是東
山戀心唯北闕懸願慙經拾紫多謝賦思玄未躧中林
步空乘上藻傳陽春和已寡扣寂竟徒然
(附)僕自湯還都經龍門北溪莊宿張左丞崔禮部
崔光禄並枉垂光顧數公宿敦道義雅尚林壑
謂急於幽尋故此命駕遂不知别有勝賞偶然
相過寒暄未周神意已往雲霞之致蔑而不存
逸轡放驅清塵徒企耿歎不已而贈是詩
韋嗣立
棲閒有愚谷好事枉前軒樹接前驅擁巖傳後騎喧褰
簾出野院植杖候柴門既拂林下席仍攜池上罇深期
契幽賞實謂展歡言末眷誠未易佳時遊更敦俄看嘯
儔侣各已共飛鶱近睇盡朝目長懷通夜魂空聞岸竹
動徒見浦花繁多愧春鶯曲相承意獨存
酧韋祭酒自湯還都經龍門北溪見贈
聞君湯井至瀟洒憩郊林拂曙攜清賞披雲覯綠岑歡
言遊覽意款曲望歸心是日期嘉客同山忽異尋桃源
花路轉楊柳間門深汎舟伊水漲繫馬香樹隂繁絃弄
水族嬌吹狎沙禽春滿汀色媚景斜嵐氣侵懷仁殊未
遠重德匪轉臨来藻敷幽思連詞報所欽
冬日述懷奉呈韋祭酒張左丞蘭臺名賢崔日知
弱齡好經籍披卷即怡然覃精四十載馳騁數千言孔
壁採遺篆周韋考絶編遠公論劍術孫子叙兵篇魯史
君臣道姬書日月懸從師改炎燠負笈遍山川上異西
河夏中非北海玄光榮拾青紫名價接通賢既重萬鍾
樂寧思三頃田長戟同分虎高冠亞附蟬晩懷重虚曠
養志息雕鐫登高慙思拙匠物謝情奸不慕張平子寧
希王仲宣誰為登龍日翻成刻鶴年循循勞善誘軋軋
思微牽琢磨才既竭鑚仰德彌堅朽木誠為諭捫心徒
自憐終期吞鳥夢振翼上雲煙賦成先擲地詞高直掞
天更執摳衣禮仍開函丈筵露披槐市藹水靜璧池圓
願逐從風葉飛舞翰林前
酬崔光禄冬日述懷贈答(并序)
太極殿衆君子分司洛城自春涉秋日有遊討既而韋
公出守兹樂便廢頃因公讌方接詠言崔光禄述志論
文首貽雅唱諸公嘉德敘事咸有報章若夫盛時榮位
華景勝會此四者古難一遇而我輩比實兼之至於精
言探道妙識發義戲謔而逢規戒指諷而見師表益過
三友豈易得乎謂膏澤旁潤芝蘭久襲韋公近之矣以
文會友以友輔仁崔公近之矣其餘尋聲響答望形影
赴故亦峻碧池之漣漪增瑤林之沃若是用綴集勒成
一卷永存几閣之玩無㤀歡好之時焉
徐陳嘗並作枚馬亦同時各負當朝譽俱承明主私夫
君邁前侣觀國騁竒姿山似鳴威鳳泉如出寶龜才雄
子雲筆學廣仲舒帷紫綬拂三寺朱門臨九逵昔我含
香日連爾縉雲司朝攜蘭省步夕退竹林期中路一分
手數載來何遲求友還相得羣英復在兹留臺少人務
方駕遞尋追涉玩懷同賞霑芳憶共持迎賓南澗飲載
妓東城嬉春郊綠畆秀秋澗白雲滋名畫披人物良書
討滯疑興來光不惜歡往跡如遺歲晏罷行樂層城間
所思夜魂燈處厭朝髮鏡前衰忽枉崔駰什兼流韋孟
詞曲高彌寡和主善代為師齊戒觀華玉留連歎色絲
終慙起予者何足與言詩
(附)酬光禄冬日述懷(并序)韋嗣立
光禄崔卿公曠懷通識濟時良具負材器耽圖籍愛林
泉不遺琴詠門多長者善與人交僕忝臺閣早經聮事
雖幸揖風彩而不接殷勤崔公以雅道自居未嘗至偃
之室及僕積抱羸疾屢祈放退朝廷恩假職以優閒多
取急歸林服餌為事門堪羅雀庭見狎鷗崔公則多存
訪不避風雨方知向時跡也今晨情也蘭菊春秋自芳
竹柏歲寒無變僕敬之重之故不能㤀也嘗談及詞翰
頗申掎摭忽枉贈章因以投報云爾
亭伯負高名羽儀稱上京魏珠能燭乘秦璧許連城六
月飛將遠三冬學巳精洛陽推賈誼江夏貴黃瓊推演
中都術旋添河尹聲累遷登御府移拜踐名卿庭聚歌
鐘麗門羅棨戟榮鸚杯飛廣席獸火列前楹散誕林園
意殷勤敬愛情無容抱衰疾良宴再招迎契得心逾重
言㤀道益真相勖忠義節共談詞賦英雕蟲曾靡棄白
鳳已先鳴光接神愈駭音来咏不成短歌甘自惡鴻藻
跡難清東里方希潤西河敢竊明厚誣空見迫喪德豈
無誠端守宫闈地寒煙朝暮平顧才無術淺懷器識憂
盈月下對盈闕風前聞夜更昌年雖共偶歡會此難并
為憐漳浦曲沉痼有劉禎
(附)同光禄弟冬日述懷韋祭酒張左丞二公並廊
廟偉才朝廷舊相咸光首和殊為佳作輒繼陽
春深增愧悚崔泰之
吾族白眉良才華動洛陽觀光初入仕應宿始為郎飛
螢玩書籍白鳳吐文章海卿逾往雅河尹冠前張擇才
綏&KR0739;郢殊化被江湘高樓臨廣陌甲第敞通莊别館邙
山下疏亭洛水旁昌年豐賞陌暇日悦林塘衣冠皆秀
彦羅綺盡名倡隔岸聞歌度臨池見舞行門庭寒變色
棨戟自生光窮隂方靉靆殺氣正蒼茫感時興盛作晩
歲共多傷積德韋丞相通神張子房束草編簪紱逸韻
合宫商功名留守省濫迹在文昌家園遥可見臺寺近
相望無庸乘侍謁有暇共翺翔棣華依雁序竹葉拂鸞
觴水坐憐秋月山行弄晩芳恩榮慙服冕友愛勖垂堂
無由報天德相顧詠時康
(附)桐竹李伯魚
北竹青桐北南家綠竹南竹林君早愛桐樹我初貪鳳
棲桐不媿鳳食竹何慙棲食更如此餘非鳳所堪
荅李伯魚桐竹
結廬桐竹下室邇人相深接垣分竹逕隔戶共桐隂落
花朝滿岸明月夜披林竹有龍鳴管桐留鳳舞琴竒聲
與高節非君誰賞心
和魏僕射還鄉
富貴還鄉國光輝滿舊林秋風樹不静君子歎何深故
老空懸劍鄰交自散金衆芳搖落盡獨有歲寒心
和張監觀赦
日御臨雙闕天街儼百神雷舒作解氣歲復建寅春喜
候開星驛歡聲發市人金環能作賦来入管絃新
和張監遊終南
宿懷終南意及此語雲峯夜聞竹澗静曉望林嶺重春
煙生古石時鳥戲幽松豈無山中賞但畏心莫從
和朱使欣道峽似巫山之作
江如曉天静石似暮雲張征帆一流覽宛若巫山陽楚
客思歸路秦人謫異鄉猿鳴孤月夜再使淚霑裳
和朱使欣(二首)
南土多為寇西江盡畏途山行阻篁竹水宿礙萑蒲
使越才應有征蠻力豈無空傳人贈劍不見虎銜珠
江勢連山遠天涯此夜愁霜空極天静寒月帶江流思
起南征棹文高北望樓自憐如墜葉汎汎侣仙舟
同趙侍御巴陵早春作
江上春来早可觀巧將春物妬餘寒水苔共繞畱烏石
花鳥争開鬭鴨欄佩勝芳辰日漸暖然燈美夜月初圓
意隨北雁雲飛去不待南州蕙草殘
(附)乾湖作(并序)趙冬曦
巴丘南㴩湖者盖沅湘澧汩之餘波焉兹水也淪匯洞
庭澹澹千里夏潦奔注則沃為此湖冬霜既零則涸若
平野按爾雅雲水返入為㴩斯名之作有由焉爾而此
鄉炎暑十月草生彌望青青相與遊籍豈盈虚之可歎
亦風景之多傷感物增懷因書其事
三湖返入兩山間畜作㴩湖灣復灣暑雨奔流潭正滿
微霜及潦水初還水還波卷溪潭涸綠草芊芊岸嶄岝
適来揮棹共洄旋已復揚鞭恣行樂道旁耆老步躚躚
楚言兹事不知年試就湖邊披草徑莫疑東海變桑田
君訝今時盡陵陸我看明歲更淪連来今自昔無終始
人事迴環恒若是應思闕下聲華日誰謂江潭旅遊子
初真正喜固當然往蹇来譽宜可俟盈虚用舍輪與旋
勿學靈均遠問天
同趙侍御乾湖作
江南湖水咽山川春江溢入共湖連氣色紛淪横罩海
波濤鼓怒上漫天鱗宗殼族嬉為府弋叟罛師利焉聚
攲帆側拖弄風口赴險臨深遶灣浦一灣一浦悵邅迴
千曲千溠怳迷哉乍見靈妃含笑往復聞遊女怨歌来
暑来寒往運洄洑潭生水落移陵谷雲間墜翮散泥沙
波上浮查棲樹木昨暮飛霜下北津今朝行鴈度南濱
處處溝洚清源竭年年舊葦白頭新天地盈虚尚難保
人間倚伏何須道秋月皛皛汎澄瀾冬景青青步纖草
念君宿昔觀物變安得踟蹰不衰老
同趙侍御望歸舟
山亭迥迥面長川江樹重重極遠煙形影相追高翥鳥
心腸併斷北飛船
遥同蔡起居偃松篇
清都衆木總榮芬傳道孤松最出羣名接天庭長景色
氣連宫闕借氛氲懸池的的停華露偃盖重重拂瑞雲
不借流膏助仙鼎願將楨榦捧明君莫比冥靈楚南樹
朽老江邊代不聞
同劉給事城南宴集
水竹幽閒地簮纓近侍臣雍容乘暇日瀟洒出囂塵樹
定思朋鳥池深入養鱗管絃高逐吹歌舞妙含春老子
叨專席懽遊隔縉紳此中情不淺遥寄賞心人
出湖寄趙冬曦二首
西泛平湖盡參差入斷山東瞻岳陽郡汗漫太虚間窘
步同行樂遒文互屢看山戍上雲桂江亭臨水關
川途倏忽間風景依如昨湘浦未賜環荆門猶主諾何
時與美人載酒遊宛洛
寄姚司馬
共君春種瓜本期清夏暑瓜成人已去失望將誰語裛
露摘香園感味懷心許偶逢西風便因之寄鄂渚
寄許八
萬類春皆樂徂顔獨不怡年来人更老花發意先衰乳
鵲穿壇畫巢蜂觸網絲平生美容色宿昔影中疑遠道
何由夢同心在者誰西風欲誰語憫默遂無詞
代書荅姜七崔九
婀娜金闕樹離披野田草雖殊兩地榮幸共三春好花
殊鳥飛處葉鏤蟲行道真心獨感人惆悵令人老
代書寄吉十一
一鴈雪上飛值我衡陽道口銜離别字遠寄當歸草目
想春来遲心驚寒去早憶鄉乘羽翮慕侣盈懷抱零落
荅故人將隨江樹老
代書寄薛四
孤鴈東飛来寄我紋與素紋足經三象素當綜羣務遠
見故人心一言重千金荅之綵毛翰繼以瑶華音歲寒
衆木改松柏心常在
寄天台司馬道士
世上求真客天台去不還傳聞有仙要夢寐在兹山朱
闕青霞斷瑤堂紫月閒何時枉飛鶴笙吹接人間
寄劉道士舄
真人降紫氣邀我丹田宫遠寄雙飛舄舄飛不礙空
書香能和尚塔
大師捐世去空餘法力在遠寄無礙香心隨到南海
張燕公集卷七
