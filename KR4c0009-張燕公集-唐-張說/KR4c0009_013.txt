張燕公集卷十三
唐張說撰
表
請封太山表并批答
臣說等言臣聞聖人者與天地合德故珍符休命不可
得而辭鴻名盛典不可得而讓陛下功格上天澤流厚
載三五之盛莫能比崇登封告成理協幽贊故符瑞必
臻天意也書軌大同人事也菽粟屢登和平也刑罰不
用至理也今陛下稽天意以固辭違人事以久讓是和
平而不崇昭報至理而闕薦祖宗億兆之情猶知不可
况上帝臨照祖宗顧諟其可止乎願納王公卿士列岳
搢紳之衆望迺命有司速定大典臣不勝懇禱敢昧死
再拜
朕以眇身欽承丕業十餘載矣夙夜兢惕常以至道未
暢元元未安上累先聖之心下受萬方之責何敢議封
禪躡岱宗乎今羣官所奏靈符歲稔戎狄向風盖上天
降休宗廟垂福豈朕薄德冒以當仁然天休不敢不答
廟祜不敢不報王公衆望不可固違將以蒙福謝誠非
以成功類帝輒用忘忌祇遂羣心
請八月五日為千秋節表并勅旨
左丞相臣說右丞相臣璟等言臣聞聖人出則日月記
其初王澤深則風俗傳其後故少昊著流虹之感商湯
本玄烏之命孟夏有佛生之供仲春脩道祖之籙追始
尋源其義一也伏惟開元神武皇帝陛下二氣含神九
龍浴聖清明總於玉靈爽朗冠於金天月惟仲秋日在
端五恒星不見之夜祥光照室之朝羣臣相賀誕聖之
辰也焉可不以為嘉節乎比夫曲水禊亭重陽射圃五
日綵筵七夕粉筵豈同年而語也臣不勝大願以八月
五日為千秋節著之甲令布於四方羣臣以是日獻甘
露醇酎上萬歲夀酒王公戚里進金鏡綬帶士庶以結
絲承露囊更相遺問村社作夀酒宴樂名賽白帝報田
神上明玄天光啟大聖下彰皇化垂裕無窮異域占風
同見美俗
勑旨凡是節日或以天氣推移或因人事表記八月五
日是朕生辰感先聖之慶靈荷皇天之眷命卿等請為
令節上獻嘉名勝地良遊清秋高興百榖豐熟萬寶巳
成自我作古舉無越禮朝野同歡足為美事依卿来請
宜付所司
請置屯田表
臣說言臣聞求人安者莫過於足食求國富者莫先於
疾耕臣再任河北備知川澤竊見漳水可以灌巨野淇
水可以溉湯隂若開屯田不減萬頃化萑葦為秔稻變
斥鹵為膏腴用力非多為利甚博諺云歲在申酉乞漿
得酒来歲甫爾春事方興願陛下不失天時急趨地利
上可以豐國下可以廪邊河漕通流易於轉運此百代
之利也當今國儲未贍邊軍未息勸人農業願留聖意
亦嘗賜前階之食承後騎之顧竟唯唯而無一言者豈
敢隠情於聖主也正以職在伏衛憂於部伍馬上非公
議之所囿遊非朝廷之事今昧死上愚見乞大臣籌謀
速下河北支度及溝渠使檢料施功不後農節謹附賀
正使随軍前曹州考城縣尉同希再奉表以聞謹言
禮儀使賀五陵祥瑞表并答制
右臣等伏以陛下孝通天地親朝五陵拜橋陵則紫氣
見獲白兔甘露降白鴿天光清和日色明朗拜定陵則
有景雲見甘露降拜獻陵則甘露被樹祥雲抱日拜昭
陵則先聖見神遊薦享之際陛下親聞刻息初進服用
樂器自然發聲又素像回面甘露降滋從祀先臣歴聞
蹈舞拜乾陵則有靈草生甘露降日抱戴之瑞此皆陛
下虔誠上感神靈福降四海同懽萬方忭躍臣等幸
陪大禮親覩禎祥無任大慶之至謹奉表陳賀以聞臣
說謹言
朝拜園陵罄申精到深懼虛昧未感靈心今嘉瑞来臻
神無譴怒欽承祥祉慶兢兼懷儒林史官當賁朝典
集賢院賀太陽不虧表并答制
太史奏太陽不虧聖德上感變災為瑞陽光增輝隂慝
不作休徵之美莫盛於斯臣等無任欣忭之至謹進狀
陳賀以聞謹進
彼日而蝕詩人所醜應虧不變轉異為臧未知天意降
休將或疇人未洽媿無一言之善而同三舍之慶循省
来章用增勵惕
賀大衍歷表
臣說白伏以開元大衍歷天旨裁其紀綱日官考其精
要履端更始敬授維新加以辨五行之序推七精之數
明徵聖期實光上德臣又見梁天監中陶弘景著玉匱
記云盛德木子以肇来運頃者僧一行璿衡歷得皇家
天命成數千年古今祥兆若合符契歷數既在於聖躬
卜年又表於長歷莫大之慶獨冠前王臣忝跡儒林預
聞昌運無任忭躍之至謹奉表陳賀以聞
賀示歷書表(玄宗)
臣某等言内侍尹鳳祥至奉宣聖旨内出新撰歷書二
十五卷以示臣等竊窺深奥仰觀英華涉海登山罔知
攸際臣聞唐堯光宅順昊天而定四時虞舜登庸在璿
衡而齊七政伏惟開元聖神皇帝陛下至德廣運文明
睿哲道冠生知與神合契備往聖之能事紹昔王之闕
典發揮易象以應乘乾之時考正歷書更表履端之始
上包二帝下括三王徵晷運之盈虚究推步之疎密備
稽氣象載纏坎離(一作載覆纏離)三辰順軌而更明五緯合度
而增煥是使天地貞觀神人允諧唐虞舊章於斯重覩
臣等幸陪書府得預朝門抃躍之情實萬恒品奉表陳
賀以聞
賀祈雨感應表(玄宗)
臣某言臣聞水旱常數堯湯固有聖賢之理恭潔為難
自冬踰春積陽成亢陛下以時災繫政人患由君退巫
女之雩却應龍之請陛下躬自暴露炎景瞻仰雲漢推
心引譴為人受咎誠既發而動天言尅期而降雨今已
霖霪三日澤漏重泉草樹含欣郊原變色加以雲平雨
細氣潤風和豈惟優渥王畿必將周遍天下羣心舒釋
聖情開暢無任萬姓歡說之至謹奉表陳賀以聞
讓兵部尚書平章事表
臣說言伏奉九月十九日制書到并州授臣兵部尚書
同中書門下三品王人在門驛騎臨(集作首)路奉恩循分
以慙以惕臣說(中謝)臣早以書生射策載筆聖朝晚以
軍誌典兵秉(集作擁)旄乘塞禄非授進(集作授等)寵是宸衷久
侍玉階四掌綸誥一心好直三黜其宜今復用之猶夫
人也何足以舉明邦政光緝帝猷更策疲驂来乘法駕
又臣巳受命司籍專意簡書所希散冗因間就業忽叨
劇職責大憂深人心有限事難兩濟國史無成臣執其
罪上思薦賢以自代下願守分以全節竊見開府宋璟
清介獨立倚法不回詹事陸象先清明向道臨事能斷
其高明有素歴朝之所伏委其積行無疵衆人之所體
信揆停往任未盡宿誠乞迴此恩以納来效必能補舊
政之缺漏廣前途之軌轍雖深心用力臣頗與二子齊
驅然挍德考年彼皆有一日之長天下者累聖之公器
宰相者萬方之具瞻臣所以廷讓彰言不陳密啟伏願
聖恩聽輿論(二字論表集本並作與)而舉俾諧僉矚儻期任得人
實海内幸甚無任力微任重惶懼之至謹奉表陳讓
讓封燕國公表
臣某言伏奉今月七日制書封臣燕國公食封三百戶
寵靈猥及中心如惔臣某(中謝)聞至道之時重法守義
上無無功之賞下無無德之禄故授受禮全而踰越不
起伏惟陛下光撫㝢内大寧天域百度惟新萬靈翹注
建侯疏壤允荅元功臣亦何人首膺是命(一作首黷嘉命)自古
有傳道而爵說經而封盖以訓蒙成聖資師通學臣之
侍講有異前聞何者大明朝昇螢爝無助時雨夕濡浸
灌焉施幸得依附光景游泳渥澤豈敢虚承啟發之恩
謬荷將就之報且如人臣之義二則為罪一心不回愚
智之分譬如犬馬有不背之性草木有不凋之理知何
德於天壤而欲蒙造化之偏施哉臣之無功正與此類
叨恩過量終懼且慙乞廻聖慈以容介節無任惶悚之
至謹詣朝堂奉表陳讓以聞
讓中書侍郎表
臣說言伏奉制書除臣中書侍郎寵命俯臨驚魂自失
臣說(中謝)臣聞雲搆鬱起非(類表作豈)枳棘之任天波暴集寧
溝澮所容臣識無通方文不經國南宫華省已忝前行
西垣内閣(集作閤)將陪近侍心慙官謗跡愧時流何以承
掌王言贊决機務當今二儀再造百度皆新太平之基
惟賢是與混成庶政責在中書豈以長才敢膺首(類表作榮)
選乞寢恩命改擇時髦惟慎庶官以諧僉議無任悃欵
之至謹詣朝堂奉表陳讓以聞臣所讓人别狀封進
讓右丞相表二首
臣說言伏奉制書除臣右丞相兼中書令臣學慙稽古
早侍春官階緣舊恩忝竊樞近雖思致君堯舜而才謝
伊臯今屬升中大封方求俊乂猥(集作俾)升端右實媿朝
行乞停新恩獲守舊職辭訥情懇希垂察諒無任屏營
之至謹奉表陳讓以聞
二
臣說言伏奉今月十日制書除臣尚書右丞相恩命自
天戰跼無地臣說(中謝)臣少長儒門墾鑿墳史才非高格
官不因人徒以命偶龍興位階鴻漸五入西掖七踐南
宫中間拙延謫放直招玷缺傷矢之禽聞弦虚墜賜環
之客聽歌先泣此則魂(一作魄)為危感氣由懼奪安可重
收廢器再辱端揆何以師長禮闈正持憲府當今典章
革故風教鼎新野無四隠朝有三傑具瞻之地願擇時
髦臣幸沐遺簮墮履之恩好生飬志之德朝遊簡牘暮
對圖書受賜無涯循榮過分豈更干處士之横議招匈
奴之遥哂艾(英華作文非)骨自瘡負乘致寇雖則愚情懷戀
靦冒求寵亦望聖慈限約令(集作生非)度餘年願停今授長
守舊史罄陳肝胆非敢飾讓謹詣朝堂奉表自乞臣說
誠惶誠恐頓首頓首死罪死罪謹言
讓中書令表
臣說言伏奉今月十一日制授臣中書令恩渥自天震
越無地臣某(中謝)伏惟陛下至孝安親大功定國六合翹
首庶政惟新雍熙之化望在兹日中書理本臣叨首名
將何以翊贊聖君光澤天下自臣攝官禁掖已涉七旬
不知賢才以舉是不仁也不辯不肖以退是無勇也何
足以備乎宰臣胡顔冒恩復受真拜臣之愚執正在於
此不敢繁詞以塵聖聽乞迴榮授改擇時髦無任懇欵
之至謹詣朝堂奉表陳讓以聞臣所讓人别狀封進
讓平章事表
臣說言臣伏奉宣旨制書以臣同中書門下平章事承
命戰汗拜舞失容臣說誠惶誠恐頓首頓首死罪死罪
臣本書生器識凢近仕不望於通貴禄只宜於代耕蒙
時寵榮越踐臺閣局心守職竊所庶幾長筭經邦則無
逮及伏以廟堂寄切軍國務殷循涯審分非臣攸處為
國者為官擇人為臣者陳力就列若志小謀大力微任
重豈攸顧惜賤軀實恐上塵王政是以披露肝胆不暇
飾詞乞停此授俯遂誠情無任怖懼慙惶之至謹詣朝
堂奉表陳讓(集作請)以聞臣某云云
讓起復除黃門侍郎表
草土臣說言臣私門凶咎喪紀未終不自毁滅苟存聖
代忽降制書復臣工部侍郎尋奉後命授臣黃門侍郎
震駭(集作驚)失圖哀怖殞絶臣說誠惶誠恐頓首頓首死
罪死罪臣弱年早孤母氏訓立得紹基搆忝列簮裾從
官歴年晨昏多闕播遷遠裔離别又苦顧復無答報飬
何追心所摧感語不能喻甫至冬中禮及祥禫今巳春
暮瞻言幾何是臣事朝廷日長戀几筵日短乞寢嚴命
許逹私情訴衷祈天所望矜遂無任荒迫之至謹詣朝
堂路左奉表乞哀以聞謹言
第二表
草土臣說言臣在疚承榮布哀陳欵精誠無感天睠未
迴假喘殘生悲懼轉集臣說誠惶誠恐頓首頓首死罪
死罪臣聞苦者不覺聲哀窮者貴其言逹情有至切辭
無敢隠臣為少子慈愛所鍾每一離别輒加憂悶况臣
生年多故違隔私庭終堂之日身限公事存既數違左
右没復不畢几筵痛心自傷特殊人類臣今望延數月
企及再期乞恩無多報國非晚冒死重請冀蒙哀遂無
任懇迫之至謹詣朝堂路左奉表陳乞以聞
第三表
草土臣說言臣荒喘窮情再黷旒扆(一作宸聰)懇誠不到未
感天心誓將冒死祈恩分外(中謝)臣本書生門非代禄數
葉單緒族無親房臣父遭憂曾祖未葬臣有兩兄一妹
甥姪九人又有中表相依尚成百口吉凶衣食待臣以
辦臣今拜職(一作職忝)黃閣侍奉丹墀厚禄清班一朝改官
舉宗榮頼為幸過甚人情所欲豈合稽恩正以煢煢苦
心有所未盡臣亡母在日朝夕誡臣以獨立無徒好直
多忤知子者母果騐所(一作此)言往罹大獄竄命炎海晨
出晚歸貽慮非一况涉危難傷心幾途追計生平倍增
摧慕侍飬日少違離日多即(一作則)臣母憂臣以終身臣
其忍服縗以從事情既不同常例望在特降殊恩(一作私)
臣先患風緩近加虛痺陛下倘從臣數月容過再朞非
但寬其哀疚固亦全其生理亡身報國庶竭後圖木植
(一作直)有性枉之則折人願在心違之則苦雖強(一作欲)為
用將何以堪銜泣仰天冀蒙哀允無任懇迫之至謹詣
朝堂路左奉表陳乞以聞
謝觀唐昌公主花燭表(玄宗)
臣說言内侍尹鳳祥宣勅賜臣觀唐昌公主花燭伏以
天人下嫁王宰送行苟非榮(集作殊)寵何階瞻望臣免歸
餘叟忽承朝請之恩廢駕羸(集作疲)驂復覩肅雍之化鴻
私所被枯瘁生光無任歡荷之至謹奉表陳謝以聞
張燕公集卷十三
