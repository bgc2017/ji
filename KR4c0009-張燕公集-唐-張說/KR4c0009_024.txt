張燕公集卷二十四
唐張說撰
墓誌銘
文昌左丞陸公墓誌銘
公諱元方字希仲蘇州吴縣人也帝典惟二虞盡美扵
南風強國有七齊莫大於東海元侯制食因而為宗丞
相冊勲開吳佐命盛德之後瑶琨代襲故丹青奕世三
君之望並高金玉聯華五常之目齊重公即陳給事黃
門侍郎琛之曾孫唐荆州當陽縣丞山仁之孫司儀郎
東之之姪豫章尉玄之之子體玄黃之純粹峻清白之
隆名鵬翼載軒騏鳴自遠始以司成眀經業優擢第補
三水扶風渭南三縣尉授裏行監察殿中三御史遷鳳
閣舍人兼太子中舍又判鳳閣又守秋官行鸞臺三字
侍郎同鳳閣鸞臺平章事坐公事降為綏州刺史居無
何檢校春官又試天官二侍郎兼司衛卿復除鸞臺侍
郎同鳳閣鸞臺平章事轉右庶子轉文昌左丞前後掌
選及知考各二歲九流銓總代天理物公執其衡鏡而
野無遺賢三載考績惟王舊典公秩其幽明而庶官咸
事斯並憲章臺閣藉甚人倫至於經紀大道彌綸庶務
嘉猷削於隠德宏益晦於推美盖不得而聞也古人有
言進退在命忠信在人一出持州再入莅政汲長儒之
方直時守外臺胡伯始之詳明亟司中禁抑有由焉嗚
呼人之淑斯宜享難老昊天降戾曾不憖遺大定元年
二月七日寢疾而終春秋六十有三歴事兩宫三十餘
載奉上惟敬臨下惟誠密勿兩終靜而調理心尚坦率
不違名教之地迹列軒裳不雜風塵之伍施與忘倦鄉
黨穆焉夷險若一朋友乂焉所謂終温且惠行同歸於
大雅克已復禮身不離扵令名及東首歸全西階撤奠
無衣帛之妾無食粟之馬知與不知莫不嘉歎粤三月
十四日歸葬于國門之南費村永刊昭烈垂之幽礎其
銘曰
節愍太子妃楊氏墓誌
開元十有七(集作五)年十二月癸未中宗節愍太子妃楊
氏薨於京師太平里第之内寢越五月丙申詔葬於新
豐之細柳原黃陵不從古之道也嗚呼妃氏之先代居
河華赤泉啟國清白傳家東都之公胄西京之後族高
祖士達隋開府納言天授中以孝明高后(集作氏非)之父追
封鄭王贈太尉曾祖緘隋符璽郎抗節王充朝廷旌載
(集作聖朝旌義)贈靈州刺史祖全節左内率贈魏州刺史考知
慶千牛豹韜二將軍若夫軒冕王官同許史之繁漢婚
姻帝室比姜姞之宜周是故二華降靈五河飛譽拜玉
冊於文廟儷金璽於青宫入參視饍之儀出友元真之
樂禮陪繭館祭服始扵北郊詩贊鵲巢王化終扵南國
豈知言(集作諫)違鬭水神往邙(集作郎)山七日之望不歸千
秋之言何及於是視身知苦幽探白馬之偈覺心等空
坐證青蓮之葉久以橋(集作喬)木無怙栢舟早誓棣華(集作)
(萼)先落聖善相依䦱門正家稱未亡而全禮高堂終養
不深哀而遂絶此又禮外之禮孝中之孝者也初上在
東宫時妃有女弟選為良媛生忠王卜者曰不宜養爰
自襁褓命妃舉字(集作之)及開元正位良媛為嬪而卒妃
之視忠王也隠儭之訓誨之竭從母之仁慈倍猶子之
珍愛忠王之托妃也敬愛焉婉順焉生盡因心之樂殁
過如母之慼且夫慈懋鞠育孝思顧復仁叶恩親愛備
恭睦成天下之百行致生人之五福斯蓋皇極之端國
風之首者矣湖陽王當小宗之祭(集無此二字非)元妃之喪故
喪挟兩孤而祭殷二國何必鼓吹山上遙傳慈母之名
石闕廟中獨立少姨之像史官承詔勒銘沈碧詞曰
太華北足長河東肘總粹隂靈妃德儲后鳴美玉佩炯
光金鈕貴嬪長姨寵王從母永訣上賓死孝哀親顧懷
孺子忍别天人昔貞萬國今撫百神泉燈我夜宫樹他
春陵(集作陸非)麥秀兮漸漸隴月生兮纖纖霸岸(集作元灞)去兮
無還日青門絶兮不(集作無)可瞻石獸澁(集作古)兮綠苔黏
宿草殘兮白露霑園寢閒兮脂粉膩不知何人兮開鏡
奩
滎陽夫人鄭氏墓誌銘
夫人諱某字某滎陽開封鄭氏之女也(集無也字)有唐銀青
光禄大夫行少詹事博陵侯(集作日博陵)崔氏之妻中大夫
中書舍人湜之母也高祖述祖(集無祖字)北齊禮部尚書太
子太保滎陽平(集無平字)簡公曾祖武叔北齊洛州刺史中
牟公祖道援(集作授)隋宋城令父世基故吉陽令故左僕
射安吉公杜淹太夫人之外王父也夫人家世德門母
氏鼎胄衣冠禮樂耳目所徵號之諸生實為女士先夫
人以崔出泰(集作太)岳之胤鄭祖周王之穆長源修麓北
濬聮宗(集作崇)故夫人年十有七歸於我氏盡敬愛以安
舅姑致友穆(集作睦通用)以諧娣姒(集作姒娣)性寬恕尚素雅文
而不奢約而不陋故邑號光啟象服是宜博陵侯更事
兩朝多歴官序居必大理去有遺愛雖毳衣善聽得非
雞鳴之弼乎舍人及三弟長安尉泌藍田尉液左千牛
滌咸有當代之名立(集作主)無過之地滋液德教(集作教訓)琢
磨禮範雖趨庭善禀得非闈(集作是)門之誨乎夫樂得好
逑關雎義也鞠成衆子鳲鳩仁也采蘋采藻修禮度也
如山如河有德容也婦禮既成内則用貞母儀乃行家
道以寕於是春秋高矣雅好真諦厭斁禪味减撤珍華
被服慈衣捐斥(集作棄)文繡總斯羣懿式是六姻故以嗣
徽先姑垂裕來史詩所謂邦之媛也夫人有焉皇天難
忱不享偕老年六十四神龍元年十一月九日遘疾終
於洛陽之遵化里其明年二月(集作三月)某日葬於富平縣
之某原君侯傷神諸子銜恤寘銘幽竁用存終古其詞
曰
東惟簷府西望綸闈吾夫鶚瞵吾子鵷飛青綬赤茀魚
軒翟衣橋梓灌墓堂堂榮輝如何不淑奄永泉扉漠漠
玄夜容容白日百歲之後同乎此室
右豹韜衛大將軍贈益州大都督汝陽公獨孤
公燕郡夫人李氏墓誌銘
夫人諱某字某故代州東治府右勇敢都尉幽州高士
李感之女也本姓張居於清河郡大父元悊(集作誓非)官至
安東大都護長史與太宗有故賜姓李氏仕歴&KR0008;州司
馬始家薊城是則帝寵舊臣乃命王族官平朔野因為
郡人偉哉孝友清白之仁基金鈎石印之靈慶(集作兆)必
將光大别族(集作業)繁衍淑女彩黛粉敷焜燿華曄若斯
之盛也夫人幼而韶異長而婉穆金聲玉澤蕣榮菊茂
傳賢莊姜詩美仲氏無以尚也初汝陽公夫人元氏生
一男四子而卒繼室以夫人封諸燕郡王元生(集無生字)立
及長孫楊氏二女秉螽斯宜爾之德著鳲鳩均養之仁
色無偏和心無殊厚閨庭之内邕邕如也雖邑中五服
之家門下三年(集作千)之客莫能察其異焉永寕里先人
之舊廬也有通渠轉池巨石嶔嵰噴險(集作隂)淙灂洄潭
沈沈殊聲異状而為形勝游衍之處者十四五前夫人
之孫蘇氏之婦弱(集有冠字非)歲嬉而墮焉舉家環流憚莫
能救夫人投身赴水或沈或浮久之提挈僅免其行已
也實多此類府君更郎將中郎將各一將軍大軍將凡
四前後領左右羽林二軍禁營青海鴨綠二道總管天
子元老白首兵欄腹心爪牙朝無與二外受琱戈文馬
之賞(集作賚)内委金璣寶貝之飾將軍既頒扵部曲夫人
亦散于宗姻可謂貴而好禮富而能惠者已及君子晨
歌夫人書哭喪有過戚(集作感慕)制無越禮其後法吏苛禮
(集作濫)余子遠遷窮荒一訣倚閭(集作門)三歲炎山瘴海曷
云其來施珍玩以奉佛徹滋味以奉道精意入冥明神
與直中興昌歷無廢舊勲先公茂乎飭終愛子榮乎起
滯天步方泰家屯適夷宜享南山之夀奄頓西泉之駕
神龍元年十二月二日寢疾終於洛陽之德懋里春秋
若干國墜邦媛宗(集作家)傾母儀孤胤孝孫哀哀欒棘有
詔旨曰獨孤某妻亡還京日宜給靈輿并逓悼舊褒德
(集作功)矜孤恤喪朝之大經者粤以明年十一月二十日
卜葬扵(集無扵字)雍州之某原不從先塋古之道也夫計功
伐勒鼎彛非婦人之事撰德行存國史亦孝子之志乃
為銘曰
猗嗟昌兮月出之光如葉莫莫如華皇皇宜啟燕郡作
合汝陽尊之象服錦衣褧裳以慈行訓曰仁之綱以命
易難曰易之方婦有柔德曰惟其常女之士行于何是
(集作不)臧彼天蒼蒼胡降百殃捨我媚子捐其高堂丘隴
芒芒(集作茫茫)風生白楊象物皆盡德音不忘
上邽縣君李氏墓誌
夫人太祖景皇帝之玄孫而平郡(一作原)王普定之女也
賦靈隂德資性柔嘉事舅姑盡其敬與娣姒致其睦茂
行充乎内則懿聲滋於外姻雖王家長自傅保而能謙
光庶類降心細物手成朝祭之服躬揉酒食之品凡婦
人之所能事而夫人莫不備焉府君朱紱之歲也於是
乎始受封邑象服盈門魚軒在路姬氏王者之後夫人
帝室之親夫貴婦榮於斯為盛及帷堂而哭有敬姜之
禮擇隣而處有孟母之教入閭俟信有諸婦之期出言
成章有衆女之誡受命不淑以某年月日卒於同州之
私第以神龍元年十一月二十日合葬於萬年縣白鹿
之舊塋有子愻殿中侍御史檢身承家揚名為孝思我
母氏感秦伯之詩祈于府君取周公之禮髣髴心迹誌
之幽石其銘曰
茫茫萬姓朝宗於李婺星分極咸池派水后稷裔孫神
貽女士動遵法度居觀圖史輔佐哲夫訓成賢子宜崇
徽號以享介祉高堂奄空霜露方始儉用禮節葬非奢
美鏡下穸臺衣珍泉笥壠烟不(一作長)散松風長起摘果
人迷侵陵獸死永言惟孝事親終矣
鄧國夫人墓誌銘
詩美莊周傳稱孟母庶姬綿邈千載時有猗嗟邦媛柔
明亶厚龜玉毁櫝膏蘭夭夀遠矣皇祖肇自宗伯靈基
在晉華胄陵江尹兹西楚宅是南邦高盖結轍圓冠比
蹤魏館虛待周京長發父對雄風母膺姊(集作娣)月珠浦
瀆(集作黷)潤玉林清越昆弟三人羽儀雙闕家芳(集作棻)淑
女國茂賢妃具瞻四德旁通八徽步幛馳辨連環定機
調絃魚躍弄杼鴛飛媧后(集作氏)創業軒宫多事高行登
聞大家入侍幽贊日月財成天地温室不傳平城盡秘
大君命我變禮斷恩衛妻空誓息媯(集作婦)無言均養七
子劬勞二門始賦樛木終歌采蘋多難啟聖羣凶搆孽
明(集作朋)家作仇脅權相滅臨禍不懼㤀生蹈節彼何人
斯碎此貞烈氣消日朗既安且平皇心震悼禮備哀榮
啟國加等復土陳兵外姻來唁中使臨塋恭惟夫人宿
精知(集作智)刃昭昭開士授之心印古無合葬遺言别墳
欒欒孝子敢廢前聞服不珍繡盤無膩薰室暗泉火松
殘隴(集作壠)雲神合大化誰為小君
李氏張夫人墓誌
臨淄李伯魚妻者范陽張氏女諱德性孝悌柔婉能日
誦數千言習禮明詩達音妙繢(集作繣)德言容工盖出人
也伯魚天下善為文擢挍書郎出為青州司戸而卒夫
人寡居無子以歸宗焉長安二年四十有八傾逝扵康
俗里殯於永通門外景龍三年家疚居貧季弟君(集作說)
鬻詞取給冬十月安厝伯姊於萬安山陽蒼梧不從古
之制也北望先隴(集作壠)西接抹(集作妹是)丘明靈其嘉永安
此室銜哀叙誌嗚呼孔懷銘曰
送送(集作送我)伯姊萬安之墳精靈何處為雨為雲彼臨淄
兮千里望倏忽兮夫君
張氏女墓誌
女郎名琰姓張氏洪洞丞府君之少女也聰慧孝友蘨
條鬚晳(集作須誓)能讀史書善奏絲桐舉族稱(集無稱字)珍之未
(集無未字)成人而夭命也聖歷中随仲昆(集有之字)任殞拆(集無拆字)
於慶州歸殯於藍田别業景龍年屬家艱季兄君(集作說)
徵黃門侍郎哀請不拜詔許終服家貧傭文以取資(集作)
給葬十月獲改(集無改字)葬女弟於萬安山陽差池姊塋顧
瞻尊闕不亡孝弟慰爾幽魂含酸屬銘投筆氣索辭(集作銘)
曰
陟彼京兮痛同生兮奈何朝露在蕣榮兮共天地之大
德焉早落而無成兮
張燕公集卷二十四
