張燕公集卷三
唐張說撰
雜詩
(附)早登太行山中言志明皇御製
清蹕渡河陽凝笳上太行火龍明鳥道銕騎遶羊腸白
露霾隂壑丹霞助曉光澗泉含宿凍山草帶餘霜野老
茅為室樵人薜作裳宣風問耆艾敦俗勸耕桑凉德慙
先哲徽猷慕昔皇不因今展禮何必冒垂堂
奉和太行山中言志應制
六龍鳴玉鑾九折步雲端河脊南浮近山經北上難羽
儀映松雪戈甲帶春寒百谷晨笳動千嵓曉仗攅皇心
感韶節敷藻念人安既立省方館復建禮神壇扈蹕参
天老承榮忝夏官長勤百年意思見一勝殘
(附)爰因巡省途次舊居明皇御製
朕昔在初九佐貳此州未遇扶搖之力空俟海沂之詠
洎大横入兆出處斯易一揮寶劍遽履瑶圖承歷數而
順謳謠着天衣而御區夏嗟乎向時沉默駕駟馬而朝
京師今日逍遥乘六龍而問風俗爰因巡省途次舊居
山川宛然人事無間忽其鼎革周遊館宇觸目依然雖
迹異漢皇而地如豐邑擊筑慷慨酌桂留連空想大風
題兹短什
三千初繫浪九萬欲摶空天地猶驚否隂陽始遇蒙存
身斯歴試佐貳佇昭融多謝時康理良慚寶劍功長懷
問鼎氣夙負拔山雄不學劉琨舞先歌漢祖風英髦既
包括豪傑自牢籠人事一朝異謳謠四海同如何昔朱
邸今此作離宫雁沼澄瀾翠猿巖落沼紅小山餘桂馥
長坂舊蘭叢即是淹留處乘歡樂未窮
奉和爰因巡省途次舊居應制
葱鬱興王郡殷憂啟聖圖周成會西土漢武幸南都歲
卜鑾輿邁農祠鴈政敷武威稜外域文教靡中區警蹕
干戈捧朝宗玉帛趨舊藩人事革新化國雄殊壁有真
龍畫庭餘鳴鳳梧藂觴祝堯壽合鼎獻湯厨陽樂寒初
變春恩蟄更蘇三耆頒命服五稔復田輸君賦大風起
人歌湛露濡從臣觀玉葉方願紀靈符
(附)過晉陽宫明皇御製
緬想封唐處實惟建國初俯察伊晉野仰觀乃參墟井
邑龍躍斯城池鳳翔餘林塘猶沛澤臺榭宛舊居運革
祚中否時遷命兹符顧循承丕構怵惕多憂虞尚恐威
不逮復慮化未孚豈徒勞轍跡所期訓戎車習俗問黎
人親巡慰里閭永言念成功頌德臨康衢長懷經綸日
歎息履庭隅艱難安可㤀欲去良踟蹰
奉和聖製過晉陽宫應制
太原俗尚武高皇初奮庸星軒三晉躔樂土二堯封北
風遂舉鵬西河亦上龍至德起王業繼明賴人雍六葉
啟昌期再興廣聖蹤傳呼大駕來文物如雲從連營火
百里縱觀人千重翠華渡汾水白日臨崒峯枌榆恩賞
洽桑梓舊情恭往運感不追清時惜難逢詩發尊祖心
頌刊盛德容願君及春事迴輿綏萬邦
(附)早渡蒲關明皇御製
鐘鼓嚴更曙山河野望通鳴鑾下蒲坂飛旆入秦中地
險關逾壯天平嶺尚雄春来津樹綠月落戍樓空馬色
分朝景雞聲逐曉風所希常道泰非復俟繻同
應制奉和
蒲阪横臨晉華芝曉望秦關城雄地險橋路扼天津樓
映行宫日隄含宫樹春黃雲隨寶鼎紫氣逐真人東詠
唐虞跡西觀周漢塵山河非國寶明主愛忠臣
(附)初入秦川路逢寒食明皇御製
洛川芳樹映天津霸岸垂楊窣地新直為經過行處樂
不知虛度兩京春去年有閏今年早曙色和風著花草
可憐寒食與清眀光輝併在長安道自從關路入秦川
争到何人不戲鞭公子途中方蹴踘佳人馬上發鞦韆
渭水長橋今欲渡忩忩漸見新豐樹遠看驪岫入雲霄
預想湯池起煙霧煙霧氛氲水殿開暫拂香泉歸去来今
歲清明行已晩明年寒食更相陪
應制奉和
上陽柳色喚春歸臨渭桃花拂水飛總為朝廷巡幸去
頻教京洛少光輝昨從分陜山南口馳道依依漸花柳
入關正投寒食前還京遂落清明後路上天心重豫遊
御前恩賜特風流便幕那能鏤雞子行宫善巧帖毛裘
渭橋南渡花如撲麥隴青青斷人目漢家行樹直新豐
秦地驪山抱温谷春池春溜水初平預歡浴日照京城
今歲隨宜過寒食明年陪宴作清明
(附)途中經華嶽明皇御製
飭駕去京邑鳴鑾指洛川脩途經太華迴蹕暫周旋翠
崿留斜影懸崖冒夕烟四方皆石壁五位配金天髣髴
看高掌依希聽子先終當銘歲月從此記靈仙
應制奉和
西嶽鎮皇京中峯入太清玉鑾重嶺應緹騎薄雲迎霽
日懸高掌寒空類削成軒遊會神處漢幸望仙情舊廟
青林古新碑綠字生羣臣願封岱還駕勒鴻名
(附)潼關口號明皇御製
河曲迴千里關門限二京所嗟非恃德設險致天平
應制奉和
天德平無外關門東復西不將千里隔何用一丸泥
(附)過王濬墓明皇御製
吳國分牛斗晉室命龍驤受任敵已滅策勲名不彰居
美未盡善矜功徒自傷長戟今何在孤墳此路旁不覩
松柏茂空餘荆棘場歎嗟懸劍隴誰識夢刀祥
應制奉和
牛斗三分國龍驤一統年智高寧受制風急肯迴船有
策擒吳嚭無言讓范宣援孤因勢屈功重為䜛偏舊跡
灰塵散枯墳故老傳百代逢明主何辭死道邊
(附)經河上公廟明皇御製
昔聞有耆叟河上獨遺榮迹與囂塵隔心將道德并詎
以天地累寧將寵辱驚矯然翔寥廓如何屈堅貞玄玄
妙門啟蕭蕭祠宇清冥寞無先後那能記姓名
應制奉和
河上無名老知非漢代人先探道德要留待聖明辰玄
妙為天下清虚用谷神化將和氣一用與太初隣靈廟
觀遺像仙歌入至真皇心齊萬物何處不同塵
(附)途次陜州明皇御製
境出三秦外途分二陜中山川入虞虢風俗限西東樹
古棠隂在耕餘讓畔空鳴笳從此去行見洛陽宫
應制奉和
周邵嘗分陜詩書空復傳何如萬乘睠追賞二南篇郡
帶洪河側宫臨大道邊洛城將日近佳氣滿山川
(附)行次成臯途經先聖擒建德之所緬懷功業感
而賦詩明皇御製
有隋政昏虐羣雄已交争先聖按劍起叱咤生風雲飲
馬河洛竭作氣嵩華驚克敵睿圖就擒俘帝道亨顧慙
嗣寶歷恭承天下平幸過剪鯨地咸慕神且英
應制奉和
夏氏階隋亂自言河朔雄王師進榖水兵氣臨山東前
掃成臯陣却下洛陽宫義合帝圖起威加天宇同軒臺
百年外虞典一巡中戰罷思王業倚馬賦神功
(附)經鄒魯祭孔子而歎之明皇御製
夫子何為者栖栖一代中地猶鄒氏邑宅即魯王宫歎
鳳嗟身否傷麟怨道窮今朝兩楹奠當與夢時同
應制奉和
孔聖家鄒魯儒風藹典墳龍驂迴舊宅鳳德詠餘芬入
室神如在升堂樂似聞懸知一王法今日待明君
(附)野次喜雪明皇御製
拂曉闢行宫寒臯野望通繁雲低遠岫飛雪舞長空賦
象恒依物縈迴屢逐風為知勤恤意先此示年豐
應制奉和
寒更玉漏催曉色御前開泱&KR1071;雲隂積氤氲風雪迴山
如銀作瓮宫見璧成臺欲騐豐年象飄颻仙藻来
温湯對雪
北風吹同雲同雲飛白雪白雪乍迴散同雲何慘裂未
見温泉水寧知火井滅表瑞良在兹庶希可怡悅
應制奉和
瑞雪帶寒風寒風入隂琯隂琯方凝閉寒風復凄斷宫
似瑶林布庭如月華滿正歎挾纊詞非近温湯暖
(附)惟此温泉是稱愈疾豈予獨受其福思與兆人
共之乘暇巡遊乃言其志
桂殿與山連蘭湯湧自然隂崖含秀色温谷吐潺湲績
為蠲邪著功因養正宣願言將億兆同此共昌延
應制奉和
温泉媚新豐驪山横半空湯池薰水殿翠木暖烟宫起
疾逾仙藥無私合聖功始知堯舜德心與萬人同
(附)校獵逢大雪題八韻以示羣官明皇御製
弧矢威天下旌旗遊近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兔落
高繒星狼下飛箭既欣盈尺兆復憶磻溪便
奉和聖製義成校獵喜雪應制
文教資武功郊畋閱邦政不知仁育久徒看禽獸盛夜
霰氛埃滅朝日山川静綽仗飛走繁抨絃筋角勁帝射
參神道龍馳合人性五豝連一發百中皆先命勇爵均
萬夫雄圖羅七聖星為吉符老雪作豐年慶喜聽行獵
詩威神入軍令
(附)幸鳳泉湯明皇御製
西狩觀風俗南山歴漢宫薦鮮知路近省殿覺年豐隂
谷含神㸑湯泉養聖功益齡仙井合愈疾醴源通不重
鳴岐鳳誰矜陳寶雄願將無限澤霑沐衆心同
應制奉和
周狩因岐禮秦都辨雍名獻禽天子孝存老聖皇情温
潤宜冬幸遊畋樂歲成湯雲出水殿暖氣入山營坎意
無私結乾心稱物平帝歌流樂府溪谷也增榮
扈從温泉宫獻詩
温泉啟蟄地氛氲渭浦歸鴻日數羣騎仗聮聮環北極
鳴笳步步引南薰松間彩殿籠佳氣山上朱旗繞瑞雲
不知遠夢華胥國何如親奉帝堯君
宿直温泉宫羽林獻詩
冬狩美秦正新豐樂漢行星陳玄武閣月對羽林營寒
木羅霜仗空山嚮夜更恩深靈液暖節效古松貞文武
皆王事輸心不為名
羽林恩召觀御書王太尉碑
隴首名公石来承聖札歸魚龍生意態鈎劍動鋩輝字
得神明保詞慙少女徽誰家羽林將文逐鳳書飛
玄武門侍射(并序)
開元之初季冬其望天子始御北闕朝羽林軍禮脩事
厥後二日乃命紫微黃門九卿六事與熊羆之將瓜牙
之臣合宴焉侑以純錦頒以珍器爾其射堋新成布侯
既設槊仗林立帷軒霧布衆官半醉皇情載悅卷珠箔
臨玉除唐弓在手夏箭斯發應弦命中屬羽連飛弧矢
以来未之有也若夫天地合道星辰獻儀端視和容内
正外直自近而制遠耀威而觀德思無不通神無不極
用是射也其惟聖人乎於時繁雲覆城大雪飛苑天人
同澤上下交懽退食懷恩賦詩頌義凡若干篇
射觀通玄闕兵欄闢御筵雕弧月半上畫的暈重圓羿
后神幽贊靈王法暗傳貫心精四反飲羽妙三聮雪鶴
来銜箭星麟下集弦一逢軍宴洽萬慶武功宣
張燕公集卷三
