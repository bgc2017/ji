張燕公集卷二十三
唐張說撰
墓誌銘
府君墓誌
府君諱騭字成騭姓張氏其先晉人也晉分家世相韓
韓滅留侯為漢謀主至宇為范陽太守因居其郡及華
博物亞聖為晉司空君司空十二代孫也曾祖諱俊河
東從事大父諱弋字嵩之通道館學士考諱恪未仕即
世先君四代早孤單門煢立宗祀之不絶如綫府君襁
褓衰麻鞠育舅氏而炳太和之純嘏爍遠慶之洪胤庇
身禮樂發言忠信小無不誡大無不慎終日乾乾遠於
悔恡靈根顛而還植祖德墜而復振加以好學不倦聞
一反三道機玄鍵罔不幽探外王父大理丞某重世為
士君傳其憲章博施精理年十九明法擢第解褐饒陽
尉丁王母憂去職夫人少而守義老而無子因心創巨
事不忍言喪紀之數加人一等服常調長子尉換介休
主簿洪洞丞太夫人在堂官求便近故累徙而不進也
内清淨以化人外平反以悅親不樂歸美而善隠德故
下車無赫赫之聲所去有餘愛之戀有命差覆囚山南
輶軒所歴全濟甚衆君以律有違經背禮著妨難十九
首書奏帝下有司而删定之官黨同妬異竟寢其議道
之將廢也與命也臧倉其如命何調露元年秋奉使晉
陽遇疾輦歸藥禱無降冬十二月大漸九日乙夘棄背
扵縣廨春秋五十有二光珪說不天總角在疚眀年春
奉輤藁殯於河東頼夫人撫養孤藐躬加訓授男集文
雅女工組繡姻不失親官復其舊景龍元年秋封樂縣
太君夫人故藍田丞威之女也享年七十有三是歲十
一月戊申傾背扵東都康俗里第扵戲哀哉靡瞻靡依
何怙何恃二年七月已酉克葬我先公夫人合祔焉從
周制也初議葬小子夢度景扵萬安山南孤堆東峯之
下時淮南弘公相地曰是山為華盖岡為蟠龍龍者大
人之德孤者王侯之稱卜夢協兆何善如之乃定墳塋
剏宅兹所小子銜恤誌之幽礎係曰
欽若古訓時惟皇考翕和三光希聖二老清有世業儉
為世寶彌綸典憲思緝王道佐彼四邑人用不擾生我
曷後棄我曷早閔余髫髮遭家不造鳴鳩在桑其子在
棘母氏聖善示我顯德命服天朝封邑舊國榮未卒歲
龍已匝域泣血思親昊天罔極孤之華盖土龍蟠連岡
四繞帶林巒朝日吐耀遠峯攅微風夕發過蕙蘭石室
固護泉火寒衆靈幽謁奉神歡夀宫深静永閒安
唐故左庶子贈幽州都督元府君墓誌銘
維開元十年正月已未庶子武陵公河南元公薨扵東
京留守之内館公諱景懷字某魏武陵王雄之曾孫右
衛大將軍胄之孫贈鄜麟州刺史仁惠之季子昔天啟
水行君臨寰海雄圖長發本枝碩茂濟美象賢餘慶不
隕公受兹介祉誕膺淑靈幼有純至之節長立公直之
操學綜羣藝詞擅精微夫其結言以信導物以德清儉
足以軌俗真厲足以矯邪故美暢扵中名揚扵外弱冠
以國子進士高第補相府典籖藩邸擇賢妙盡時選尋
以内憂去職重補相府參軍及眀两昇儲作貞萬國以
宫臣除太子舍人天授中以親累除名向逾一紀後除
直羅温縣二令雖大位未享通材必又自太府主簿累
入副卿河南掾曹克昇亞尹握蘭右轄綱紀南宫秉兹
憲簡肅彼專席再踐儲華卒踐宫相執心好直履法斷
恩觸雷霆而除惡不避也枉絲髮而干譽不為也升
降兩宫出入二代克慎其始終厥有成君子以為難允
哉其難矣及啟手歸全遺言薄葬家無長物士服其清
年過懸輿人傷其夭嗚呼哀哉贈都督幽州諸軍事幽
州刺史賻悼之節優扵恒禮明年二月歸葬扵咸陽之
舊塋夫人韋氏祔焉禮也夫人即逍遥公敬遠之玄孫
中常侍希仲之叔妹淑行無徵華年早世其孤彦仲等
克遵遺訓靡所寘哀說情睦外姻懷深國士既闕西階
之奠遠投東武之詞銘曰
卓彼英運慶靈既長貽訓夫子體微知章在藝斯博於
欲則少徒文其中莫飾其表惟静惟默不激不矯時經
三代官成兩宫化若風偃德如澤融邦稱其直朝哀其
忠禮祔周兆墳瞻漢宫哀哀純孝長訴旻穹
周故通道館學士張府君墓誌
君諱弋字嵩之范陽方城人也其先張仲以孝友佐周
子孫醜周仕晉相韓至留侯報韓讎秦興劉滅項為漢
世家九代及于漢亂居燕四葉為晉司空混一天下司
空生禕避胡過江六世至太常而復寓扵河東之族人
君即太常卿隆之曾孫徵君子犯之孫河東從事俊之
子性倜儻尚氣節能引弓六鈞命中百步車服出入擬
於封君州里頗患之君迺勵操強學不出門者十餘年
探道覩奥鬱為淵藪周武帝聞之徵為通道館學士既
入隋而面其國高尚厥志終扵山廬嘗言夷齊清者非
逹伯鸞曠者非中優哉游哉吾不與也夫人某氏少而
嫠居長而喪子流離世故窮盡艱危提㩦女姓托身禪
宇實有高行之烈隠居之風未遑歸葬有志不就遺恨
終天降及曾孫追申情禮景龍三年歲次已酉十月十
六日克葬曾王父曾王母於河東之普救原成先志也
銘曰
皇矣烈祖才雄氣武不值漢高空思萬戸一旦折節十
年學古高步華光飛纓書府昔有周處耼蛟契虎易暴
以儒異代同矩周命既沒鼎遷於隋仕於二姓君子不
為昭昭盛德百代之規
唐處士張府君墓誌
府君諱恪其先晉人晉有張老韓有開地漢有留侯八
代孫皓為司空司空子宇為北平太守遭漢亂離家扵
范陽至玄孫華復為晉司空遇難子孫南渡其處者或
寓扵蒲坂周齊間有歸者因從焉君晉司空十一代孫
也曾祖徵君諱子犯祖河東郡從事諱俊父通道館學
士諱弋德音遺範詳諸家諜君孤紹單門旁無兄弟苗
而不秀未仕而卒道未融扵邦國位未揚於王庭故老
之口寖遠好事之書又闕是後生不得預聞焉哀嗣子
晉州洪洞丞騭襁褓衰麻育於舅氏夫人隴西董氏常
州長史雄之女也早年守義惟鞠一子嚴而有檢勤而
善訓成先人之丕烈貽後嗣之積善微太夫人德則張
氏幾墜墜焉開耀元年十二月二十七日終於鄜城縣
世婦馮氏之别業春秋七十有二先君之違世也太夫
人在堂大門在殯日月逾邁有志未從是諸孫疾焉若
履淵谷以景龍三年歲次已酉冬十月二十六日克葬
王父王母扵蒲坂東司空之村成先志也銘曰
綿綿王父續我靈基幼而植德人莫知之烈烈王母克
眀克類教成鬻子光我族嗣中條之北大河之東丘陵
桑梓鬱鬱崇崇千年啟室百歲來同永惟先志欽成厥
終
中書令逍遙公墓誌銘
唐故中書令逍遙公韋氏諱嗣立字延構京兆杜陵人
也受渾元之正性挺生人之秀傑門為孝悌之府世處
台衡之地士林之高標宗臣之首出者也生於秦之清
水長於鄭之成皋聰眀先覺博古兼覽究蓬山之百氏
綜闕里之六藝文而不華實而不滯原夫志在扵易行
在於禮守橐籥之沖虛播朱絃之愷悌事有則而言有
度神無方而用無體其與人也温良善誘仁恕多容俾
夫頑蔽開晳愎鷙擾從君子進道小人革慮聞者願來
見者忘去若膏澤之浸陽和之感萬物莫知其化矣及
夫覆簣登朝濫觴宰邑聖朝知其周慎恭肅簡易循良
是以綢繆兩禁重疊千里迄踐宰衡終厥有成凡化二
邑理七郡三入中書再統兵部選兵吏各兩冬典樞密
共五載光弼四主歴政三十有餘其間累有傍及官因
左退日月蝕而更明隨和幽而不昧爾其為邦設教遵
德閑邪身勤心苦誠感物化禮讓興扵私室刑罰廢扵
公家衡鏡高懸文武矯首才無我失善若已有風流名
教作法垂後訏謨皇極功格天地茫茫蠢蠢既生既遂
四夷來王五靈皆至然而外榮中素迹邇心遐邈然朱戸
之若喪邈矣赤松之可接西宴驪山之谷東息龍池之
野擇逍遙而建號列土宇而開社即明主封立帝之謀
表高臣之志也公考侍中為國元謀公兄承慶當代齊
名咸以令德繼和金鼎扶陽二相陳氏三君復追美矣
侍中前夫人崔氏生黃門而即世後夫人王氏生公而
偏愛公克諧以孝因心則友啟均養之德成無間之言
天下之人比之祥覽惟公德行言語文學政事四者實
總而兼之事親養志而能争居喪過哀而顧禮此善中
之善者也善人天之經也國之寶也道將興廢木鐸之
用有時命或推移蒼生之望恒在春秋六十遘疾陳郡
還醫洛師開元七年九月二日薨於歸德里有贈贈兵
部尚書諡曰某禮也明年某月葬扵某地有子孚恒濟
史儡然在疚靡所寘哀以某忝縉雲之舊寮清風之餘
論入難名之閫域窺妙德之形容見托銘誌庶傳精爽
至於歴次次序平居事業當見郡府遺愛之碑國史名
臣之傳故不存焉銘曰
峩峩仁公抱孝含忠文獻則足高眀有融翻飛王佐穆
我清風道濟明時心樂幽地薜衣華衮坦然一致逍遙
啟封帶礪傳祀生涯共盡振古其常人秉三德天歸百
祥臧孫有後公業不亡
岐州刺史平泉男陸君墓誌
開元十三年十一月六日故岐州刺史平泉男陸公卒
於京師十四年冬十月葬於鄴西之先塋公諱伯玉字
某河南人識真之士也夫譽其克家光乎觀國篤慈惠
以宰邑宏雅量以執憲擅華妙扵禮闈敷文敏扵禁掖
推直方以獨坐率簡易之專誠所至而美風振所莅而
德聲溢充於我而美形乎外者焉若夫孝盡愛敬之衷
悌包友順之節仁協返身之恕義適成物之和四者禮
之善物與吾友嘗從事於斯矣然而舉禮之綱持心之
柄静則樂先王之道動則濟賢人之業位不盈量年無
登夀之才也之命也復焉可而言哉銘曰
陸侯泉妙體曠心古龍章炳文麟角藏武槖籥冲用詩
書義府移孝則忠安親合主乃建侯社乃牧王畿有嚴
有翼有長有威汲直謝病秦和不醫乞言未老啟手全
歸石鼓東臨銅臺西望别業宛在舊塋增創弱子攀車
孀妻送葬風景飄忽山川悵惆令德可傳浮生匪重神
去一息形遺萬種露往草陳霜來樹拱一仁兮一義長
蕪沒於丘壟
恒州刺史張府君墓誌
君諱承休字某吴郡吴人也留侯興漢播美西京長沙
徙吳蔽蔓東土曾祖冲在陳為文帝師入隋為漢王學
士祖後胤授經太宗尊之以祭酒既封新野又贈以宗
伯考少師位不充量止於朱陽宰班固稱世名忠孝魏
武謂積善之家昌門一系暉我諸族君受天戩穀傳家
業藝希言敦行去華重實非法不由非禮不動精扵物
理敏於政事初以南郊齋即補兖州兵曹丁太夫人憂
廬墓三年加人一等再任始州司倉應八科舉改鄭州
錄事參軍又舉賢良方正遷揚州司錄參軍移蘇州常
熟令歴政皆有能名加朝散大夫入為司農丞實掌錢
榖姦僦息望使覆囚嶺南是司獄訟聽折惟允逥授濟
源令風行畿甸河潤洛師加朝議大夫上柱國拜隆州
司馬轉恒州長史簡而有孚權而有中道嬰風恙去職
就醫還京春秋六十有二終於頒政里夫人成紀郡君
天水秦氏廬陵郡公行師之孫嗣公遊福之女敬事君
子訓成諸孤當代之孟母也年六十二終扵許州開元
九年十月某日合葬扵武功之禮讓原禮也夫道大難
合仕屯而不進德高有後身没而福流君同生八人半
服銀艾祚胤五子率為珪璋比迹於燉煌六龍南鄭千
室德門濟美信有徵乎懼陵谷或遷乃勒銘沈石銘曰
思文留侯時惟皇祖長沙南守分榦東土家有道書門
傳學府嵬峩重世通經二主誕靈上哲克廣斯文造次
仁義優游典墳孝乎事親忠乎事君猗那叔父亦足有
云
馮潘州墓誌
公諱君衡字正平廣管高州人也昔畢萬苗裔邑於馮
城因以為氏其適越者則袁宏過江錄所載長樂馮祖
恩之後也遠居僻地代為右族帶甲千人擬四豪之公
子田洞百里齊萬戸之封君祖盎持節總管高州都督
耿國公葬贈左驍衛大將軍荆州大都督恩命分府為
三州授君之三子子智戣高州刺史子智玳恩州刺史
猶子子游播州刺史公荆門之孫恩州之子量包山海
氣逸風雲隂德以濟物力行以求道散岸從心乘化而
沒斯實一方超邁全真之士也夫人南海郡太夫人麥
氏誕嬺勲門作嬪傑室初執冀妻之禮終抗梁寘之行
即大將軍宿國猛公鐵杖之曾孫女也夫人有三子一
女同歸上京長子元璡左衛中候次子元珪左領軍衛
郎將少子力士右監門衛大將軍以將軍少養扵高氏
故舉家從其姓焉夫德厚者福長先否者終泰天之報
應豈虛也哉大將軍所以雲漢奮飛忠孝至感迎聖善
扵炎海展三牲之色養拔友于扵荒徼會四鳥之嚶鳴
搢紳美談簮紱傾慕是知敬仲羈旅將育扵齊孟軻儒
藝成名此母信瑰才之特逹亦餘慶之助成乎夫人享
年八十有七開元十七年五月十二日薨扵西京來庭
里粤以八月二十二日安厝於長樂原之新閾憫將軍
之純至嘉先士之晦名恩詔追贈潘州刺史招魂而合
葬焉盖殊常之禮若夫慈以遺後孝以揚親忠能合聖
惠足昭仁嗟乎馮氏之子具此四德鏤石垂文為不朽
矣銘曰
潘州違世滅迹沈彩詔贈本邦光爍南海其孤永慕昊
天不逮夫人處順奄背榮胤悲離兩鄉魂合雙櫬孝心
可贈百年匪恡天日蒼蒼丘壟茫茫地名長樂人樂無
長郭門之外愁生白揚
贈郎將葛君墓誌
公諱威德字某葛氏本梁國寕陵人也因遷徙今居京
兆涇陽縣父寶未仕早世公室無陶白之資朝無金張
之援不受過庭之訓不漸鼓箧之術而能奮飛喬木獨
拔深濟富忠孝而由已善射馭而聞天早以武藝妙選
供奉每扈遊别館侍蹕禁林何嘗不左發五豝傍連雙
兔歲久拜元城府左果毅都尉尋加上柱國入陪内仗
思馬斯才出典外軍握兵之要所謂白珪特逹青雲自
致者也其用未展其生有涯神功二年某月日終於東
都私第殯北邙之山夫人太原郡太夫人郭氏從夫有
禮以子而貴開元八年十一月薨於京師之修真里有
子福順克家用孝開國惟忠泣風樹之無追痛榮禄之
不逮哀戚之情上感飾終之澤下流窀穸有期祖奠將
設有詔贈右驍衛郎將開元九年二月七日合葬於長
安縣龍首鄉禮也鬱鬱宰樹蒼蒼墓田恐佳城之見日
秘銘石於重泉詞曰
都尉武達夫人禮封令德高行譽偶名雙自古迄今仁
賢同盡惟傳忠孝餘慶不泯
四門助教尹先生墓誌
先生諱守貞天水冀人盖好學博古者也本乎官族稱
為尹氏昔有伊秩司周太史暨乃吉甫勤於宣王格言
大勲布在書傳遠祖緯魏僕射曾祖欣隋開府大父珍
唐棣州蒲臺令父文唐通州三岡令先生積德餘慶天
錫純嘏愿而克恭情與禮合七歲誦二雅能通書契訓
詁之義識草木鳥獸之名十五誦三禮能眀君臣父子
之道定郊廟吉凶之制二十誦春秋尚書能精五行九
疇之數斷褒貶會盟之節二十五誦詩及易能辯政雅
頌之始極變化生生之至又能誦古史百家之書善文
章草隸之則恥夫流俗背實響聲飾華褰末故每外和
内厲元元本本學者如斯不舍晝夜垂拱四年以明經
高第遂授大成自延載之後條限賓薦長安之初大開
貢舉大功是歲千五百餘人召先生課覈淑慝時稱無
滯學矣天子聞其進通經術乃下制曰成均大成尹貞
業隆時習功宣日就既有勵扵分隂俾參榮扵丈席可
四門助教詵詵青衿有所仰矣長安二年六月十日晝
寢忽夢麟臺兩局爭召修文覺而歎曰十二日稷吾當
往矣因命親族序訣至日安枕俟期俄然而卒春秋四
十可謂古之知命逹化者也嗚呼天與之德而不永其
年天與之才而不大其位何乎粤七月十七日葬於高
陽原先君之舊塋銘曰
尹氏之子其殆庶幾為仁由已三月不違謙成道柄學
也身基辟雍洋洋可以療饑環林之下可以棲遲我實
道貴人言位微修文地下前哲同歸子之知命將殁先
期朝衣東首精魄高飛人之云亡胡不悽而高陽之原
有陫其側郭門直視松栢一色丘隴纍纍阡陌誰識浮
焉休焉為我心惻
玄州司戶上柱國尹君墓誌
公諱虔字某其先東平人也堯之太原始封吕侯周之
太師實表齊國河西則霸王繼代關東則丞相聮華近
徙河間是稱右族大父贇隋幽州都督府長史考師滄
洲青池令並振羽儀馳聲郡邑公孝悌天至禮樂混成
千里聞騏驥之才五都重琅玕之價壮士行去樹勲於
塞垣君子居之何陋於蕃郡以上柱國為玄州司戸參
軍積善襲於家風餘慶流於身後享年若干而卒夫人
河清縣太君傅氏四德爰備六行聿修始則賓於冀妻
終乃訓成孟母春秋若干而終開元十四年某月合葬
於州城西南里之平原禮也我有令子急司馬扵小山
我有淑孫偶乘龍扵大樹榮哀之事于兹畢矣銘曰
堂堂吕公休有令德穆穆傅母順我内則兩譽齊振雙
儀不忒景行山東風流河北有生必謝誰能獨存神寕
故里合葬平原劔暗泉室松寒墓門勒銘沈礎萬古何
言
徐氏子墓誌
徐氏子者名巖字某司封員外郎堅之第四子也驥子
睨雲鳳毛詵日孝友因性聰敏若神置在膝前已會星
辰之氣戲扵牀下能記賓主之詞及總角成童精意好
學問一知十升堂覩奥下筆成章而倫要發言為論而
卓詭識者咸謂增世構之崇藴益源流之洪潤雖甘茂
之孫十二飛辯班彪之子九歲能文不尚之也天乎何
辜顔傾無命年十有三歲大足九年九月遭疾而沒嗚
呼哀哉琱月始生不見其盈瓊枝方秀不見其茂悲哉
銘曰
生日何淺死路何深珠碎朓月花殘稚林哀哀父母孰
處其心
鳳閣尹舍人墓誌銘
峩峩尹氏太古之始發源堯師中葉周卿爰暨初考咸
有頌聲猗與府君代烈增盛孝行之本謙德之柄耽樂
道真含光無競三典郡土五刑以正再司府丞百工興
詠茫茫大造物生遂性虛無宰之孰能力爭位不充德
優游天命身没道存同符孔聖是有才子克成餘慶
子曲阿令誌銘
存為神鑑殁為國殤惟吕惟子同歸義方
司屬主簿博陵崔訥妻劉氏墓誌
夫人劉氏其先彭城人也隋毗陵郡通守子將之曾孫
唐滁州刺史德祖之孫汾州刺史延嗣之女也昔武子
處秦厥初令氏元主國楚是焉昌族盛德之門龍驥接
彩世禄之胄龜虎聯華夫人璇室載蘭蕙林增秀喈喈
黃鳥豔豔清明聞詩聞禮竊比諸生茂行淵心實稱士
女及鳳飛啟繇夫婦盡琴瑟之和雞鳴咸纚舅姑移喬
梓之敬友愛洽乎姒媦任恤周乎姻戚豈惟禮備澄幕
工深機杼固已能循法度宜其室家矣年若干以大足
元年七月某日寢疾而卒粤二十九日某辰假葬扵某
里夫國喪賢嬪家亡淑媛母氏垂白殯奪所懷稚子始
孩翦焉無倚嗚呼天道輔仁人道與順眷兹七德不遐
三夀何哉報應之理豈神食其言修短之期將事歸扵
命外姻畢萃累歎不足夫人即吾姨也今薄譔素履永
刊幽石圖史之外有美存焉其銘曰
崔實齊胄劉亦漢宗崇其顯媾望偶族雙閨闈是穆饋
奠斯恭貞歌浮漢孝室洞江珪璋其節桃李其容宜享
偕老胡寕鞠凶朝槿飛陌春蘿墜松夫傷子慕去此何
從百歲之後魂兮合封
張燕公集卷二十三
