張燕公集卷二十二
唐張說撰
碑文碣文碑尾文石柱銘
和麗妃神道碑銘奉勅撰
舊史云軒轅帝宫次星具黃龍之體郊媒神祀次妃成
玄鳥之命非聖也莫能法天非天也莫能感聖則有相
乎坤而母乎震齊乎古而合乎天跡雖秘絶猶可測而
言也麗妃趙氏天水人也麗者以華美為貴妃者以配
合為尊易云日月麗天傳稱星辰為度麗加妃號自我
為初原夫八駿勤周肇有封姓三軍霸晉乃蕃卿族設
寳符而開國曳珠履而成家果騐成宣之後不乏文忠
之慶堯門昭殿何代無人暨乎紫氣上通瑶臺獨立楚
宫選美納良袂於神雲漢掖求才進團扇於明月故坐
而論教則位比三司動而具瞻則儀刑六列者矣先將
軍以恩澤授職太夫人以有禮封鄭流車躍馬豈無甲
觀之親湫宅閒門不有椒房之勢探風揆化憂國如家
故聖人有以尚其德也躬親繭館義形熊檻退席以愛
禮樛木以廣恩望古難臻之地必為常踐之域故聖人
有以嘉其志也懸象告沴經時寢疾在蒙被之辰荅還
輦之問生可捐於浮假心獨係扵玄貞神往上清願承
恩而入道形歸下土期去禮而薄葬慈顔同氣奚敢為
言皇上閔而許之咨嗟不已開元十四年春秋三十有
四七月十七日葬扵春華殿殯扵龍興觀之精屋示以
出家從道例也命河南尹監護河南令副焉喪葬務約
成遺語也二十六日窆扵故都之後邙山之陽孺慕承
華凄凉薄室列薤歌於東路迴容衞扵北山夀堂一閉
兮凡聖等人代同悲兮修短間月帔雲衣襚以神仙之
服上房陶簋旋扵造化之初此皆聖主之曲成賢妃之
夲志何必雲陽山下别起通靈之臺未央宫中虛立致
神之帳若夫易名之典考行是存帝諡曰和禮之貴也
氣之和者生萬物聲之和者孕八音魂知後命感聖恩
乎有詔史臣恭銘内職事出彤管辭無華飾寫樂池之
永傷寄瑶山之㒺極銘曰
帝妃佐后實掌隂教八月選才千金聘貌禮獻絲繭詩修澣濯婦
政可尊嬪風須效皎皎漢女為皇降靈娥娥邦媛順道之經結以
印綬華光後庭帶之弓䪅朗潤前星退述潛運夙承嘉奬謙苦
中京﨑嶇上黨金鏡開目明珠耀掌心方樂於時泰魂奄悲於
化往紫雲衣兮霓裳送美人兮北邙白壌宫兮青松苑去君恩
兮日遠秋風急兮霜天草木黃兮野田滅香容於空槨留畫
像扵甘泉春秋以麗和之二字獨褒美扵千年
鄎國長公主神道碑
臣聞堯有娥英致九族之敦序舜有霄燭動百里之光
耀大聖之後天必縱之積善之家神所慶矣豈惟上帝
之女雲漢為靈平王之孫肅雍其德連華前志世有其
人皇唐鄎國長公主者睿宗之第七女也母曰崔國妃
搆累聖而成門合濟美而為室藴乾坤之純粹演日月
之清眀神媛誕靈常言所絶免懷之歲天奪聖善不食
三日哀比成人文母流胎教之慈曾子得生知之孝由
是宫闈延矚邦國遠聞及乎玉笄耀首油駢在馭錫之
美地邑以荆山求之令族嬪扵薛氏爾其居玩圖史動
修法度服其澣濯恭儉之教興鼓其琴瑟敬讓之風被
其行已也安親惠下之謂仁敬宗合好之謂義降貴接
卑之謂禮恕情周物之謂智推心而行罔不該備其理
家也侍饍饔餗之均和主饋醴&KR0755;之品齊絲竹五音之
微靡纂組九華之縟麗經目所涉莫不精詣每至三元
上賀五日中參進對詳華折旋舒婉故以式瞻貴里儀
範通門如千花之泛惠風百卉之涵膏露窈窕之儀克
舉蕃衍之福大來有男子四女子五瑶碧生階芝蘭滿
室也習禮眀詩目漸庭闈之訓銀章艾綬地連恩澤之
侯自先朝徹扆之辰迄今公主成笄之日外降過制内
疾餘哀手寫金字梵經三部躬繡綵線佛像二鋪貝葉
真偈現心相於銀鈎蓮花妙容呈意生扵玉指孝思惟
則道遠乎哉開元繼眀推恩由已進封鄎國長公主食
邑一千百戸田賦廣而彌儉禮秩尊而益恭其後君子
晨歌夫人晝哭未亡為稱生意盡矣撫視遺孤持守栢
舟之誓志期剃落永從柰苑之遊朝制斷恩改降鄭氏
陵谷可移隋和之德不昧寒暑有遷松筠之性如一均
養七子庥蔭二宗汾隂之室㤀亡滎陽之黨相慶既而
善福虛應寝疾彌留盡國醫之技遠方畢至供御府之
藥中使相望命之必至不可支也堂邑山林忽焉瘁色
平陽歌舞適足愁人開元十三年二月庚午薨扵河南
縣之脩業里春秋三十有七震悼紫庭哀傷朱邸傾家
若墜舉國同悲有詔光禄卿孟温禮監護喪葬京兆尹
馮延休副焉窀穸之禮一如凉國公主故事夏四月恩
旨陪葬扵橋陵不祔不從古之道也皇上念同氣之致
美感閱川之永謝恨棠華之半缺悲瑶草之先化乃命
國史昭銘懿迹降恩禮扵雲露寫哀詞扵金石水非湘
渚還起帝子之祠山是洽陽即封天妹之塚銘曰
帝系白雲仙源紫氣張家成國承天作貴赫赫聖祖曰
文曰武皇皇睿宗一變萬邦挺生淑媛慈和孝恭清矑
如神蛾眉無雙邸第立官湯沐建封爰及笄總禮施環
珮鳴鳳獻祥乘龍擇對帝唐降女天乙歸妹珠玉過庭
蘋蘩正内蛟門早閴龍湖忽上無地何載無天何仰金
殿書經華絲繡像欲報之德昊天罔極孰是言歸良人
永違銀爐烟斷羅幕霜飛懇願毁形託身壊衣不諒人
只改嬪他士禀命曰從從人曰順息媯繩楚懷嬴霸晉
反經合權與道同韻燠休二室均歡等潤四海謐清九
族和平萬物向榮衆雛未成心戀盛眀形隨落英祖載
鼎城歸窀咸京挽歌敭聲鹵薄凶行哀哀聖情惻惻同
生橋山片石千秋令名
延州豆盧使君萬泉縣主薛氏神道碑
或稱逹性命者齊生死之域違憂恡者一脩短之數斯
盖無心之論耳焉足與議扵情哉何則雲虹滅影詞人
扵是詠謠華秀從風君子為之歎息豈不以對仙麗之
景懷變化而遺戀在韶蕊之節悼零落而偏憤吾見豆
盧氏之子於其伉儷有焉縣主諱字姓薛氏河東汾隂
人大父駙馬都尉奉宸將軍諱瓘尚城陽公主考駙馬
都尉散騎常侍諱紹尚鎮國太平公主其在昔也夏有
車正先封周有薛侯争長其在今也五宗姻扵帝里重
葉母於王姬河水經天上積星辰之氣霍山鎮地下多
珠玉之林縣主幼而敏惠長而洵淑貞義孝烈之傳吉
凶賓祭之儀一聞成誦紘綖紃組之製湆毛醖羞之品
一見懸解至乃鶴迴清汎蠶聚崩雲月韻玫砧花穠綵
樹婦人能事咸臻妙焉大聖天后鍊石補天有王母之
神器分茅列地啟弄孫之美邑封猶有禮義引而親天
授三年四月内封萬泉縣主天愛下流日親上簡乘龍
之舉和鳳為難絡八紘以選門奄千官而求俊夫以龍
圖帝寳祈步搖之華源虎戟侯門襲京燕之雄胄人之
信美帝用嘉焉以萬歲登封元年仲春既望歸扵豆盧
氏六官送行百寮供事迓以鸞輅遣以翟車環珮冕旒
璆然在馭黼藻朱黛爛其盈門詔婚之禮扵焉為盛爾
乃移其愛敬以事舅姑伸其友恭以諧公妹舉宗洽比
如鼓瑟琴每至婚姻會同少長咸集珩璜節步金翠耀
首有婉嬺之心無驕矜之色睎眄睐者若遲日之映漣
漪瞻詞氣者猶光風之轉蘅蕙加以引納懷和饋分周
賑疎屬自附窮歸㤀窘故蘭行彰信扵閨門而蕙風滿
盈扵邦國諒惟琬琰之性自美抑亦劬勞之訓致焉中
宗孝和皇帝雲迴南土龍見東京二儀更闢九族咸叙
望我兄兮公主贊陶鈞之力曰吾甥也縣主開井邑之
賦神龍元年春加實封三百戸縣主既通籍門闌奉御
又尚司殿省天子廵遊宫觀觴樂池臺我有周親無時
不從主家外幸比齊后而聮恩子壻中參與趙王而均
禮或醉飽無度寒燠未平何嘗不御藥在門王人接路
當時厚澤莫之尚也景龍四年二月以奉御出為丹延
二州刺史保傅下堂随朱轓而同去轖軿入郡與皂盖
而齊飛辭宫闕而歲闌戀庭闈而日遠肥泉永歎邪氣
攻衷楚祝招而不來秦醫来而不及景雲元年八月二
十一日傾逝於延州之廨舍春秋二十有四美玉褫顔
眀珠晦色平陽舊宇遂無望於歸寕懷縣新文遂留連
扵永逝有子三人西華南容東里等或齓或岐呱呱而
泣天何以罰神其忍之冬十有一月五日歸葬扵長安
洪瀆原窀穸營護有命加等器服祖遺率由舊章生之
也榮葬之也禮若夫柔嘉好合善之原也肅雍降貴謙
之道也山河其德容潤廣也熊羆其祥祚胤大也總衆美
扵脩嫭馳落暉扵小年此所以哀中之又哀也昔袁亡
馬氏蔡筆斯奮鄭喪曹姬潘文亦作矧兹内範事華無
媿砥望夫之石以表靈丘緝幼婦之詞將傳終古銘曰
薛之重祖胄軒國禹相殷侯周氏其土宇英英白雲鬱
彼河汾公門蕃衍銘鼎氛氲則仁則義則戚則勲餘慶
分祉誕靈女士中宗之甥鎮國之子皎如霜雪華如桃
李舜族爰序堯封咸秩萬泉開賦三百其實守盛以儉
居冲不溢亦既鳴雁宜爾家人謙恭下下撫納親親傾
財致客對饁如賓我有邸第前臨黃道我有池塘却望
青草漢輦停暮秦簫拂早歲月易忘歡愉難保良人出
守將命北徂與子偕往飲别東都望母腸斷辭家淚枯
露萎勁草霜酸衆雛魂兮何歸京兆之野葬扵何處杜
陵之下巖巖雙闕列列行檟勒是徽音以觀來者
鄭國夫人神道碑奉勑撰
鄭國夫人者弘農楊氏之女也開元神武皇帝惠妃之
母曾祖諱諶以禮樂習文為越州司馬祖衍以折衝學
武為游擊將軍父宏以門才入仕為雍縣丞而早卒初
則天之代夫人言歸武氏曰恒安郡王生惠妃及家令
忠太子僕信開元十年三月終於通化里其四月卜宅
扵少陵原哀子銜恤號旻仰訴怨報德而未待託思齊
扵永慕皇帝悒鸞殿之内憂悵鶴池之外慘揚淑聲而
金石刻揭高行而天地感國史司文命為鄭志若夫清
眀下濟嶽瀆上昇祥會德門慶育邦媛神授孝理之性
天啟聰逹之心加以潤澤詩書友玩圖傳伯宗好直預
戒將亡重耳羈遊先稱必霸豈直漢庭章奏假借仲長
之才周官禮儀咨禀宣文之學昌言嘉論有如此者螓
首蠐領修眉横波既工嚬笑易為容止肅恭而不跼舒
和而不倨商周革命遇屯有怡懌之顔桑霍儆予在貴
無驕矜之色端容一貌有如此者紘綖祭服闕翟朝衣
纂組入神剪製驚國雕胡之飯露葵之美五齊六清三
臡七醖咸一見而洞理或不習而知和女工中饋有如
此者惠妃載誕皇子在者四人驪泉多龍丹穴皆鳳克
岐克嶷預見元凱之才實覃實訏早聞霄燭之豔亦關
隂德之潜襲胎教之密傳乎又名子以義成家以禮忠
者以令德為忠信者以不欺為信傳云去食去信信而
有徵經云移孝為忠孝則不匱周宗咸覆紀季獨存至
德深圖有如此者辟司徒之妻邑其合禮南城侯之婦
封其舊功况夫眘徽四德四德咸舉經緯二義二義克
從匿武收繼趙之勲產姚承配夏之慶吹凱風於椒掖
外王母扵梧宫盛德大業窮光極榮啟國西鄭不亦宜
乎十數年間二子榮立每至四時令節六參嘉會魚軒
照門龜艾交室為夀則珠貝山積侑幣則錦綺霞飛白
玉滿堂聚姻親而同有黃金作穴散隣里而無餘君子
欽其布義聖人嘉其寳儉故寢疾則飲食天厨湯藥御
府匪日伊夕上宫絡繹扵閨庭送終則戚儀傾都車騎
曀日自宫徂野中使相望扵道路哀榮之盛書記罕聞
猗與所謂小君之遺美聖善之高烈者也如使後代考
南史議西陵披簡牘而歎息臨山源而茫昧旌賁之道
不其闕而然則外孫之碑武檐之石非眀淑之壟其何
設焉辭成進御帝稱曰善顧謂尚札我其書之於是灑
翰黃縑縷字青琬波横雲蹙神變豔爛扵山門鶴倚鸞
翔生氣宛延扵松路禮尊事絶恩榮迹遠斯又元德動
天幽誠迴日之竒致也誰昔未覩名言莫逮係曰
代有母德厥氏楊兮祖考為士夫為王兮聖后中葉總
萬方兮天命未改復歸唐兮賢淑啟佑繼絶亡兮宗周
雖滅神女昌兮建號西鄭榮舊鄉兮魚軒翟茀盛龍光
兮二子雙飛華綬章兮出入輪奐庭韡煌兮去此昭昭
即茫茫兮何處詔葬少陵阜兮貴妃慈親侯王舅兮寒
暑流易山川久兮古墳坡陁老樹朽兮夀宫靈慶百代
守兮頌石光後千載後兮
潁川郡太夫人陳氏碑
潁川郡太夫人者諱某雷州大首領陳元之女羅州大
首領楊歴之妻驃騎大將軍兼左驍衛虢國公思勖之
母陳氏家富兵甲世首嶠外夫人誕靈豪右淑問幽閒
六行天至不因師氏之學四德生知無待公宫之教原
夫陳本媯水楊承赤泉九眞為郡良史出乎中國五馬
浮江僑人占乎南海兩州接畛二門齊望卜妻鳴鳳擇
對乘龍楊公有聘玉之祥應嫗獲探金之慶虢公弱冠
昇仕鞠躬禁闈正性本乎胎教剛腸形乎義色神龍三
年六月五日北軍作難西華失守騎入宫閫兵纏御樓
公孤劒凌鋒羣兇奪氣倉卒之際安危是屬既立殊常
之勲遂蒙超次之命授銀青光禄大夫柱國弘農郡公
行内常侍其後改拜將軍太夫人是加爵邑高堂九仞
重禄萬鍾朝廷美其揚名州黨尊其遠聽夫人富而好
儉貴而能勤身却錦繡手親紡績公每昏定晨省夫人
必誡之忠孝勸學文武嘗謂汝稱思勖當心念其義父
母名之欲汝三思而勖勵也故虢公便習干戈漁獵書
史致命伐罪擒叛獠於百越寫誠誓衆破狂蠻扵五溪
鬭子弟如使手足請風雷若應期契聖朝答高秩於驃
騎酧大封扵虢略豈非以辭第之懇忠成斷機之眀訓
臣節立矣君恩厚矣子孝成矣母慈著矣備此四者善
孰加焉抑神道祐心而人倫興行詩曰母氏聖善又曰
宜爾子孫斯實潁川太君之有也享年若干開元九年
四月八日薨於長安之翊善里先公早世丘墳故域古
無合葬禮有從宜夫以體歸下地萬里豈殊乎黃壤魂
何不之雙棺幸同扵玄室以其年十一月十六日招魂
祔葬扵萬年縣龍首鄉神鹿里申孝子不忍隔親之情
也恩勑賜錢十萬絹布皆百段日磾忠厚漢武知其母
教馮勤寵貴世祖稱其母德克軫天情頗為連類虢公
生盡其禮殁盡其哀嗟閱水之日逝懼藏山之夜徙追
鏤碑板遠貽圖傳蒸蒸至意有足感人悾悾信言固無
媿色銘曰
陳公舜後楊侯周裔去國何人南遷幾世酃綠嶂表珠
崖海際兩族相京財雄兵銳猗與邦媛儷兹國士友若
琴瑟華如桃李心契法度容和愠喜資敬從夫移忠訓
子嘉此令子南溟北歸于天鶴唳拔湔鴻飛朱宫退敵
銅柱來威國安家寵魚軒翟衣子封虢國五公前宇母
邑潁川二君舊土感激從慶踟蹰今古高堂夜空弔客
朝聚龍首山前前臨灞川招魂五嶺合葬三泉山山丘
墓樹樹風烟孝碑不滅慈墳永傳
昭容上官氏碑銘(齊公叙不錄)
天降時雨山川出雲乃生靈媛祚我聖君精微其道煥
炳其文三光錯行昭容綱紀百揆繁會昭容條理外圖
邦政内諗天子憂在進賢思求多士忠孝心感天焉報
之吉凶有數丘焉禱之如彼九日羿焉暴之如彼三良
秦焉悼之漢宫選才班氏其特楚史書霸樊妹之力彧
穆齊公叙眀其德嗟爾&KR0686;管是鑒是則
貞節君碣
神功元年十月乙丑陽鴻卒扵雩都縣友人沛國朱敬
則清河孟乾祚范陽盧禹等哀鴻抱德歿地繼體未識
考行定諡葬於舊域鴻字季翔平恩人也其先著族右
北郡大父眞陽宰適兹樂土爰定我居維桑與梓既重
世矣鴻倜儻竒傑瓌瑋博逹貫涉六籍百家之言其要
在霸王大略竒正大旨君親大義忠孝大節而已章句
之徒不之視也嘗陋漢書地理志周禮職方志時異虛
記心不厭焉乃攀恒岱浮洞庭窺河源踐岷衡稽四海
之風俗筭九州之險易與趙國貫高圖獻其議遇火焚
盪天下壮其志而痛其事養徒閭里不應賓辟儀鳳中
河北大使薛公舉鴻行勵貪鄙天子嘉之用寘于吏乃
尉汲曲阿主簿龍門雩都夫其屏居十年一方化德歴
佐四邑諸侯觀政惜乎有大才無貴仕命也初鴻遊太
學有書生山東李思言物故南館鴻傷其終遠家屬有
喪無主乃躬駕柩車送歸東土及在曲阿敬業作難潤
州籍鴻得人歴旬堅守城既陷而猶鬭力雖屈而蹈節
寇義而脱之因偽加朝散大夫即署曲阿令鴻貞而不
諒詭應求伸既入邑則焚服䦱門而設拒矣故得殿邦
奮旅一境賴存淮海底績答勲報功卒不言賞賞亦不
及君子以為急友成哀高義也臨危抗節秉禮也矯寇
違禍眀智也保邑匿勲近仁也義以利物智以周身禮
以和衆仁以安人道有五常鴻擅其四武有七德鴻兼
其二大慮克就之謂貞好兼自克之謂節粤若夫子可
諡為貞節也已於是紀名垂迹表墓勒石其詞曰
倬良士縱自天辨方物覈山川厥志大哉峻剛節殷義
聲返旅櫬晏窮城厥德邁哉哀斯人命莫贖德不朽温
如玉軌來世哉
唐故處士河南元公之碣銘(其序子將作少監行冲撰)
嗟我處士煥炳其文精微天象與道為隣穨乎萬化于
三十春在惜薄葬時服幅巾厥孤克守永懷遷神君其
心之無為返眞乃建豐碣追揚茷塵王門公路豈微朱
輪天才海學于何窶貧心焉有主孰知我艱烈烈皇考
求仁得仁哀哀王母斯恩斯勤李虔報養王褒感親退
居更命喪禮終身忠為令德孝實至純一門二善千載
不泯
平偃師碑尾
粤以長夀二年十月十七日致窆於衛縣苑樓之西北
原夫令德所庥餘慶末也神龍紀歷皇運中興天子嚴
祀清廟緬懷前哲乃下制曰朝議大夫守衛王府司馬
上柱國平元眘父故偃師令某公門襲慶士林成則名
教羽儀道德泉藪輔仁冥昧早謝昌辰積善洋溢垂休
茂胤時光祀夏慶屬配天錫類之恩俾單於卿士哀榮
之典宜旌於泉路可贈蒲州長史君子謂成其子而植
乎身義方也愛其臣而及其祖孝理也孝以行惠惠以
察忠義以立慈慈以昭順君臣父子之是形焉
唐故凉州長史元君石柱銘(并序)
公諱仁惠字某河南洛陽人也昔帝軒命子爰宅幽都
天神降祚遂荒北嶽其後日月運行雷雲經始壇場鄴
洛據天地之圖帶礪山河建王侯之國公魏昭成皇帝
之十世孫中書令濮陽王順之曾孫也大父雄魏濮陽
王改封武陵王昆吾伯嗣越在濮陽之墟瑯琊王子别
封武陵之郡宇文朝降為武陵公太府卿秦州總管微
子去國不替舊章薛侯來朝扵焉降等父胄隋濠豫二
州刺史右衛大將軍襲封武陵公翼亮隋室弘濟王業
有佐命之元勲承異朝之世禄文武藉甚貽燕深長公
受金行之正性承冠世之隆烈幼見岐嶷夙聞聲器靈
臺雲秀繩墨之宰無施雅韻天成金石之師何力屬隋
綱弛紊神棄不歆卿族衣冠日失其序獨寐寤宿永懷
槃澗之人藏器待時未射高墉之隼唐高祖龍飛天宇
鶴版巖林授公右千牛授事黌閈之恩舊也高皇邑子
既與盧綰同衣世祖學徒則有嚴陵共宿久之以公事
免為嶲州法曹又歴循州河源滑州靈昌二縣令克已
為政蠻貊化忠信之言直道與人仕已無喜愠之色永
徽在歷石真搆難羣兇既翦江界蕭條帝念疲氓疇兹
俾乂乃授睦州雉山縣令乘馹而往下車作則江逋海
盗革面來威然後閒綱鳩人峻策羈吏閒田盡闢鰥寡
委犬彘之餘絶澗無遊豪猾屏蠶漁之氣我有禮樂達
於山川鬼神物應休禎孚於鳥獸草木朝廷異之拜朝
散大夫行隆州閬中令至改授雍州渭南令觀人設教
異邑同風遷隆州司馬尋加朝散大夫守凉州都督府
長史分乘兩蕃人康頌作化澄巴濮無侵橘柚之園教
溢河湟不飲蒲萄之酒離歌就昃歲暮臨辰命躓修途
榮慙厚德總章貳年終扵官舍春秋七十有三夫人安
定梁氏文伯之妻君子以為知禮孟軻之母良氏稱其
能賢齊德茂於昭塗合祔期於幽隧有子懷貞斧藻詩
禮佩踐義方承家有馥芝蘭如也歴官右司員外郎太
子舍人而罹事徙居復歸舊土履霜露於三紀無改素
冠之行違桑梓於十載還守青門之田勤孝在乎追遠
豐感思乎備物武陵公之塋域今順陵栢城之内也山
園有禁奉瞻靡及粤以聖歷二年歲次月朔别卜宅於
咸陽縣肺浮原合葬焉公孝友純深風標峻起門無雜
客家有嚴君而佐郡為邦弘風邁德執法不撓去邪勿
疑仲由之政事叔向之遺直豈稱論之典有闕範則之
容將墜仰惟代姻恭承哀託郭有道之故事無媿蔡邕
趙文子之將遊永懷隨會寓詞楹石式題賢壟其銘曰
大哉乾元我族資始有國伊魏曰天之子皇羲姓風帝
姬氏水創業垂統鬱乎舊史崇德象賢允也重軌貞涵
玉性潤結&KR1256;源武公之子平王之孫川流長直光氣能
渾孝深栢顙義重荆潘白珪比節黃金敵言行實剛簡
遊無諂黷學妙神教書能鬼哭避彼屯運盤桓空谷四
海有王一旦眀目佩此芳草遷扵喬木亦既從政淑問
克宣秉心如水臨事如弦歴宰四邑高芬屬天元僚兩
郡汪化流泉江河秦蜀嘉聲在焉三光西没百川東渡
天道運逥人隨代故倏忽三紀悲凉千露帝葬橋山傍
壖祖墓天斷舊域地開新路路即咸陽阡惟京兆地氣
雲矗長岡龍抱竁揜銅人塋留石鳥塵歇徑滅山飛海
少篆刻揚名亭亭華表
張燕公集卷二十二
