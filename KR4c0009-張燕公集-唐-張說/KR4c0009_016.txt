張燕公集卷十六
唐張說撰
序
大衍歷序
特進集賢院學士修國史上柱國燕國公臣說言歷者
先王以明時授人敬天育物者也辰極恒居斗運不息
晦朔相推而變月寒暑往来而成歲日月右進周天之
度啟星辰左旋正時之氣合積餘分而致閏配甲子而
設蔀鳳鳥為司疇人受職分分而加之者百鈞必過毫
毫而減之者千里必差何則古法存而其人異也不見
大聖孰能起之伏惟開元神武皇帝陛下欽崇天道眘
徽月令受命再新改制創歷十有三祀詔沙門一行上
本軒頊夏殷周魯五王一侯之遺式下集太初至於麟
德二十三家之衆義比其異同課其疎密或前疑而後
定或始會而終乖振古未探之象必發揮於神筭大鈞
不測之氣盡覼縷於天聰迺更審晷度之短長覆星間
之廣狭繩九道之朓肭糾五精之進退參大衍天地之
數綜八卦六爻之序一轍于文王也覈春秋交蝕之辰
研九疇五紀之奥同文于孔子也杼軸萬象優柔四載
奏朝竟一書夕落臣說奉詔金門成書冊府先有理歷
陳景善筭起昇首尾參元之言接承轉籌之意因而緝
含編次勒成一部名曰開元大衍歷經七章一卷長執
歷一卷古今歷書二十四卷略例奏章一卷凡五十二
卷所以貫三才周萬物窮數術先鬼神稱著曰者即聖
人顧訪之旨標謹按者是歷家進對之詞非軒后至聖
不啟履端之業非容成詣極不就歸餘之徑據其圖也
七政之天心不遠守其術也千歲之日月可知盖中黃
之寶符太紫之神器者也謹以十六年五月端午赤光
照室之夜皇雄成紀之辰當一元之出符獻萬夀之新
歷伏望藏之書殿錄於紀言掌之太史頒于日歷制曰
可
唐昭容上官氏文集序
臣聞七聲無主律吕綜其和五綵無章黼黻交其麗是
知氣有壹鬱非巧辭莫之通形有萬變非工文莫之寫
先王以是經天地究人神開寂寞鑑幽昧文之辭義大
矣哉上官昭容者故中書侍郎儀之孫也明淑挺生才
華絶代敏識聰聽探微鏡理開卷海納宛若前聞摇筆
雲飛咸同宿構初沛國夫人之方娠也夢巨人俾之大
秤曰以是秤量天下及昭容既生彌月夫人弄之曰秤
量天下豈在子手孩遂啞啞應之曰是生而能言蓋為
靈也越在襁褓入於掖廷天實啟之故毁家而資國運
將興也故成德而受任自則天久視之後中宗景隆之
際十數年間六合清謐内峻圖書之府外闢脩文之館
搜英獵俊野無遺才右職以精學為先大臣以無文為
耻每務遊宫觀行幸河山白雲起而帝歌翠華飛而臣
賦雅頌之盛與三代同風豈惟聖后之好文亦云奥主
之協贊者也古者有女史記功書過復有女尚書决事
宫閤昭容兩朝專美一日萬幾顧問不遺應接如響雖
漢稱班媛晉譽左嬪文章之道不殊輔佐之功則異迹
秘九天之上身没重泉之下嘉猷令範代罕得聞庶幾
後學嗚呼何仰然則大君據四海之圖懸百靈之命喜
則九圍挾纊怒則千里流血静則黔黎乂安動則蒼甿
罷敝入耳之語諒其難乎貴而勢大者疑賤而禮絶者
隔近而言輕者忽遠而意忠者忤惟窈窕柔曼誘掖善
心忘味九德之衢傾情六藝之圃故登崑巡海之意
寢翦胡刈越之威息璿臺珍服之態消從禽嗜酒之端
廢獨使温柔之教漸於生人風雅之聲流于来葉非夫
玄黃毓粹貞明助思衆妙扶識羣靈挾志誕異人之寶
授興王之瑞其孰能臻斯懿乎鎮國太平公主道高帝
妹才重天人昔嘗共遊東辟同宴北渚倏来忽往物在
人亡憫雕琯之殘言悲素扇之空箧上聞天子求椒掖
之故事有命史臣叙蘭臺之新集凡若干卷列之如左
孔補闕集序
唐會稽孔季詡(集作詡)字季和識真之士也弱冠制舉授
校書郎轉國子主簿年三十一卒于左補闕祖紹安中
書舍人考楨絳州刺史季和清規素業有奕代之訓依
仁游藝其聖者之後永昌之始接跡(集作踐)書坊有廣漢
陳子昂鉅鹿魏知古高陽許望信都杜澄昌樂谷倚廣
陵馬懷素東莱王無兢河南元希聲臨淄李伯魚譙國
桓彦範僉謂季和神清韻遠析理探微衛叔寶之比也
嗚呼人斯云亡世閱多故十年之外零落將盡而後来
(集作死)者皆首華金步鳴玉負璽丹地揮翰紫宸何嘗不
拜職之日歎在劉王喬臨壇之時恨無謝益夀者矣頃
見許州之子風裁可觀潘子之門有尼夏侯之學傳逹
集作者五卷以示予稱從弟四人皆良噐愴相如之遺
草幸公業之不亡自(集作因)叙曩意存之篇首云爾
洛州張司馬集序
夫言者志之所之文者物之相雜然則心不可藴故發
揮以形容辭不可陋故錯綜以潤色萬象(集作萬物)鼓舞入
有名之地五音繁雜(集作會)出無聲之境非窮神體妙其
孰能與乎洛州司馬張公名希元中山人也族高辰象
氣壮河山神作銅鈎天開金印孝友内植禮樂外滋勵
行閨庭鄉人謂之曾子飛名都邑諸儒號曰聖童下帷
覃思穿牀(集作墻)嗜古蓬山芸觀之書羣玉懸金之記魯
宫藏篆汲冢遺編無不日覧萬言暗識三箧博學吞九
流之要處盈若虚雄辯敵四海之風退藏于密漢王問
策知帝者之師楚子聞名實諸侯之選故得雄飛白簡
鷹揚丹筆卷襜帷於天郡設鈎距於皇州(集作都)若乃抗
埋輪之章執驚馬之議旌賢有通德之教疾惡存署背
之文繼軌前途遇物成興理關刑政咸歸故事之臺義
涉箴規盡入名臣之奏加以許與氣類交遊豪傑仕遘
夷險身更否泰昔嘗攝戎幽易謫居邛嶲亭臯漫漫興
去國之悲旗鼓洶洶助從軍之樂時復江鸎遷樹(集作谷)
隴鷹出雲夢上京之臺沼想故山之風月發言而宫商
應摇筆而綺繡飛逸勢標起(集作孤標)寄(集作竒)情新拔靈仙
變化星漢昭回感激精微混韶武於金奏天然壮麗綷
雲霞於玉樓當代名流翕然崇(集作宗)尚自大夫之頌成
室太史之賦金都魏則十龍儒雅晉則三陽(張載字孟陽弟協字)
(景陽亢字季陽並有才藻藻綴英華誤作揚)藻綴朝分南北運迄周隋文人
才子重世間出豈止周流(集作柟橊)體物陳琳得以示人鷦
鷯寄辭阮籍稱其王佐故以開國籍鱗次乎史傳之首
入文場羽儀乎天下之半公增繁榮華桂林之一枝彌
廣源流(集作派非)荆江之九派宗門多士斯為盛與且如承家
舊德之基賓王歷官之序玉琯銅渾之數黃公玄女之
符(英華作冠)落猿殪兕(英華作犬非)之巧飲鵲迴鸞之妙詳諸列
傳可略言焉某室邇蘭芬族聯棣萼荷千里之嘉奬接
四友之良遊謹撰令引式題前集七子賦詩期取類於
鄭志一家垂範庶齊衡于孔藂来日新文(集作侯)請諸君
子起儀鳳之後景龍以(集作之)前凡若干卷列之如目
季春下旬詔宴薛王山池序
有生之性萬殊無方之盛一節陽和而動植暢春滿而
臯壤悅后皇所以發時令布新慶二南邁周召之風百
辟留金石之詠者也碧流日暖南山雪殘首獻之浹辰
暮春之提日帝京形勝借上林而入遊戚里池臺就脩
竹而開宴泉賙御府味給天池仙倡宥樂中貴督酒太
平佳事前史未書大矣哉一德日新九功惟叙運璿樞
而均四氣握金鏡而静萬方堯舜湯文不違顔于咫尺
䕫龍伊吕共接手於朝廷不可見而見焉不可聞而聞
焉豈深思勝殘去殺累百年之至仁推歷按圖啟千齡
之昌運河清難得人代幾何擊壤之歡良有以也此則
青門上路朱邸平臺城煙屢起而泊山野風時来而過
水春將恨别愛落花之洒途夏如欣會玩峯雲之映沼
爾其列筵授几分曹設幕艇送江鳬船迎海鶴魚龍丸
劔曼延揮霍鸞鳳簫鼓朋鳴輩作申錫開於百甕慈心
出於三爵炮炙熏林塘醪醴厭丘壑抃急管於無筭醉
湛恩以取樂羣公賦詩俾僕題序長卿消渴覺含毫之
轉遲子雲壯夫見雕蟲之都廢敢憚鄙詞之納澁恐貽
盛集之蕪穢云爾
先天酺宴序
先天初(集作元)祀孟冬十月東都留守韋公寅奉聖朝述
宴(集作宣)嘉旨乃合洛京之五省招河尹之二縣將吏咸
集佩璋(集作章)有序鏘鏘濟濟偘偘誾誾供張於興教之
門式酺宴也原夫樂生于心非因結風之奏和逹于氣
無待陽春之節盖澤之所及者(集作也)深則情之所感者
遠國家天地一統君臣百年朝榮舊德之緒野服先疇
之業元化漸漬洪恩既久太上功成(集作德)不宰夏后命
子之初皇帝孝理無為漢祖事親之日先堯舜之天屬
見文武之同時前古未聞斯人何幸是日六樂振作萬
舞苒弱(英華作攸同非)鳥獸徘徊士女踴躍則知衆庶觀聽之
所樂也旨酒絡繹大庖燔炙芳溢風煙醉流阡陌則(集作)
(又)知衣冠酣暢之所適也由近而視遠萬國之慶皆然
自明而察幽三靈之歡(一作欣)可接若夫吟咏德澤播越
仁聲斯固雅頌之餘風(集作波)政教之遺美顧我詞客安可
(集作敢)闕如賦詩展事垂列于後
南省就竇尚書山池(集作亭)尋花柳宴序
尋花柳者上賜羣臣之宴也大哉春氣同夫聖心無物
不榮有情咸說(集作逹)况乃五教敷洽萬邦懷和尉候驚
而莫犯刑法存而不用歴觀近古此遇良難諸公入金
門侍瑶殿窈窕雲閣葳蕤華館(集作紱)不亦泰乎然王事
靡盬夙夜在公接良會於愷懌(集作澤)散煩襟於清曠不
亦優(集作佳)乎爾其嘉賓遠集勝賞斯備召絲竹於伶官
借池亭於貴里雕俎在席金羈駐(集作臨)門遠山片雲隔
層城而助興繁鸎芳樹遶高臺而共樂旨酒未缺方塘
半隂盍陳既醉之詩以永太平之日
鄴公園池餞韋侍郎神都留守序
夫良才出乎休運大任歸于令德四海既安乃注意於
賢相兩都分正實具瞻於師尹鸞臺侍郎兼左庶子韋
公國之楨幹人之表儀矜嚴有叔子之容持重得楊公
之望門(集作閨)通禁省當朝稱累代之名管綜諸闈帖職
盡一時之美頃以五星東聚八月西巡武王既入于鎬
京君臣當往於洛邑者(集無者字)中日晷之盈縮均天宇之
會同清廟明堂政理之本也敖倉武庫兵食之原也機
務所總半天下之軍國聽頌日繁連降隅之郡縣因有
密而處遠事有疎而授親腹心遐寄惟賢是屬歲臨單
閼月在長贏同蕭何之居守當隂識之留鎮北闕拜辭
西堂宴餞大君垂藻承月露之光榮元良賜服被星海
之耀潤執事以同列之好載壺酒而送行鄴公以彌甥
之禮掃郊園(集有而字)留别此地有離州别嶼竹館荷亭曲
沼環合而連注叢山相望而間起幽隠長寂蕭條遠風
通終南之雲氣下昆明之水鳥爾其駐馬青林肆筵碧
岸清管四發坐客增悲高臺一望游人忘返韋公方祇
率嘉命保釐成周樹之風聲流我王澤然而臨觴不樂
首路遲遲瑣闈夕拜戀未央之宫闕錦服晝遊懷杜林
之桑梓層城日下高盖雲飛天子賦詩已載寵行之史
羣公盛集須傳出宿之文凡若干首合成一卷陸生何
幸暫游朝宰之間商也悲然輕述國風之序云爾
送工部尚書弟赴定州詩序
宵旰天子送冬卿之詩也河朔愆歲恒陽俟(英華作候非)牧
借威六官導俗千里俾乎列城遷仰上之化隣境蒙波
及之澤不然者豈爾郡而勞大賢哉尚書河東侯朝廷
之舊宰也操法度于掌握運陶鈞於方寸是將敷皇惠
寒谷挟纊而知暄暢君恩疲人飲德而自飽蘇其槁瘁
樂我陽和元宗殿國亦望於此于時春帶餘寒野銜殘
雪太官重味御酒百壺供帳臨岐假絲竹以留宴傾城
出餞會文章以寵行三台厚常寮之意八座深聯事之
矚既而離人遽起班馬争嘶尋太行之遠山想邯鄲之
長陌雖仰瞻鴻雁来往易於前期而相對桑榆遲暮難
于遠别送歸之地歡恨(集作悵)如何應制華篇凡若干首
騫翔鸞鳳欲挂千金之木糾合虬(集作蛟)龍附藏羣玉之
府置之懷袖以慰遐心云爾
送毛明府詩序
昔之謂良宰者講道議行訓俗式人出自郎官遷金郡
守不以才限流品位遷寵賄(集作賂)聖歷之際任賢稽古
毛明府執德不回發言無擇雍容文雅罷曲池(集作江)之
曳裾樽酒絃歌即平鄉之製錦甲朝辭洛宴别嘉賓孟
夏涉河路踐芳草眷彼燕趙頃罹戎羯金革毒三北之
師杼軸醜二東之賦毛公將勝苛居簡止濁除濫(集作徐清)
不下堂而為理有入境而先歎朋知坐間弦望何時益
賦金谷之詩遠送邯鄲之陌愛而不見同夫樹萱
會諸友詩序
谷子者昔與說聯務蓬山出入三載事志相得情深友
于尋屬吾人秩(集作秋)遷迫吏畿劇愛而不見春也再(集作)
載華今說復謝書坊補他職窮猿之意不(集作無)擇儒林
喜且把袂舊筵解帶餘日卧玩文墨笑談平生茲歡豈
多後面方永沈沈春雨人亦淹流
張燕公集卷十六
