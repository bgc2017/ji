張燕公集卷十一
唐張說撰
頌
聖德頌
太古厥初遺文闕矣書祖二典聿陳五教唐虞之訓歴
代宗焉孰同理而不休奚同亂而克韙皇唐之典也道
積四聖時將百年澤浸生人自根流葉孝和晏駕嗣子
幼冲凶臣嬖女蹙弱王室人甚崩角之危朝深綴旒之
歎賴天奬忠勇大戮鯨鯢尊文廟而安神清帝宫而待
聖少主奉天命以至禪皇上拒天命以固違羣公卿士
胥進曰陛下孝弟之至歷數在躬處儲闈有讓元子之
德居藩邸有辭太弟之高六合欣戴三靈允協為天下
君其誰與讓皇帝義不得已曰吁所憂之長也乃被帝
服陟元后延羣臣見兆人是日也景雲至兹歲也戎狄
来其尤祥極瑞雜沓異類盖翫狎而不記矣上方謹庶
務覽衆則履乾乾懷翼翼遊道德之靈圃從鸞鷺之珍
羣視天下之所不見聽天下之所不聞帝典皇綱於斯
備矣宜定效報之禮革封禪之則答神貺揚玄德不然
者則二宗無類帝之壇五岳無省方之館矣若夫湯頌
傳扵考父文什著扵周公臣下之志不可闕也敢作頌
曰
天祚聖唐啓我明主大哉皇帝與天同矩天乎盖之地
乎載之陽和化育懷生賴之孝乎惟孝告成乎天靈壇
神岳思皇嘏焉皇哉皇哉胡可舍旃大君受命景雲来
翔流天汎日爛漫成章稽諸瑞典昔祚軒皇而今表聖
土德以昌西戎遠國畏君之靈古稱即叙今乃来庭帝
女是降其從如星天人偃革以迄太寧北胡狙獷狃扵
征伐帝初歴試護彼窮髮懷哉好音稽顙天闕遐哉大
同天子之功
上黨舊宫述聖頌
維開元十有一祀正月皇帝展儀于河東挾右太行留
宴上黨整兵耀武入于太原設都建頌以崇王業南轅
汾脽祈穀后土天清日潤神歆如答三月庚午飲至長
安六軍解嚴四方和會邇觀法象遐詠德澤大虞巡之
典修美漢祠之禮舉人心翕而一變神物效而無方於
是邠王臣守禮寧王臣憲申王臣範薛王臣業獻書扵
内開府儀同三司臣憬尚書臣晙臣象先臣頲御史大
夫臣漼抗疏扵外僉曰陛下受天歷數稽聖典謀道貫
三靈仁育萬類掃隂沴而覩日開闢之功也尊文考而
御天帝王之孝也天以陛下為子人奉陛下為君萬殊
之福祈應畢臻三代之風頌聲咸作今潞人懷代邸誅
泗亭採聖瑞建玄石將表潛龍之館勒啟聖之圖勤亦
至矣陛下推而不報其何以下塞衆望上對神休哉臣
聞天之所啟人之欣戴必憑睿聖玄懿之德元命真符
之紀功業見乎變德施加乎時德厚者施溥功玄者應
速或階晦以彰或由難而昌盖生其德之謂天授其時
之謂命天有成命其可沒乎陛下昔居是州也紫雲在
天神光照室白鹿来擾黃龍上昇隴出仙洞而神魚躍
山開禪穴而靈鐘韻謠言合䜟巨迹引途嘉李傍連神
蓍自起當此時也金石預變獄頌先歸政殷六府人重
五教陶無窳器漁有讓泉神而化之人不知力昔龍負
圖而大舜登狼銜鉤而后殷昌元珪錫扵夏禹赤伏歸
扵漢光猶言先運吐符希代稱寳未有窮祥極瑞俶儻
瓌異如今之至者矣若玄貺集而不彰則神心不悅鴻
業成而不贊則祝告無聞是掩天休而盖聖德也臣子
之罪將何解焉願聽潞人以揚丕烈帝曰往者中宗違
代國步微艱天祚我唐大命集于睿宗大聖真皇帝朕
畏天將命不敢怠遑其乾符坤珍皆先聖之餘福朕何
力之有焉然重違昆弟公卿之請抑以敬從無為虛美
重朕不德也羣臣遊聖蕩莫能名約乎舊史敢頌成績
曰
帝德廣運乃聖乃神天祚聖兮唐雖舊邦其命惟新再
受命兮帝初正人降居上黨天下往兮黃龍晝見攀天
而上九五象兮帝適于野紫雲之下求必在兮帝寝于
堂變龍有光觀者駭兮天跡星謠木連蓍立總神異兮
靈鍾化穴縞鹿赤魚可詭異兮上天無聲託類附形覺
悟人兮聖皇齋栗在得戒失照事神兮皤皤潞老樂我
王道愛舊宫兮赫赫頌功與天比崇攄無窮兮
答制
往者中宗違代國步微艱天祚我唐大命集于睿宗大
聖真皇帝朕以寡昧嗣守丕業虔奉遺訓不敢怠荒至
天地休徵人神靈貺皆先帝聖德之餘慶朕何力之有
焉至若登太行留上黨頌功業建都畿休兵太原為農
脽上並國之典禮朕奉而行之何足稱者而羣臣固請
紀頌衆心難違卿藻思菁華揚過其實自視虛缺為媿
尤多
皇帝在潞州祥瑞頌十九首奉勑撰
日抱戴
皇帝初臨潞州景龍元年四月二十有七日其日日抱
戴頌曰
日告帝符王起乘土重光五色四方之主或抱或戴氣
華暉嫵大明經天豈忘忠輔
月重輪
皇帝臨潞州景龍元年七月十有四日夜月重輪頌曰
維帝潛德受天眷命月之重輪示我金鏡璧彩内澈環
規外映君心用明神道協慶
赤龍
皇帝臨潞州景龍二年四月二十五日廳事據按假寐
百姓白鶴觀道士宋大辨等三十餘人同見赤龍在案
頌曰
聖寐無體神融氣渙蜿然赤龍垂首據案昔有王媪預
覩興漢今此潞人亦兆靈觀
逐鹿
皇帝景龍二年二月二十有八日巡屬縣至潞河有鹿
奔走渡河水深三丈帝馳鞭逐鹿水不及馬韉應時獲
鹿司戸參軍崔弼隨帝而涉纔入數步馬溺焉頌曰
王者之畋必有天佐逐鹿深水乘躍而過不失其馳舍
矢如破後騎沒溺乃驗靈跡
嘉禾
皇帝臨潞州景龍二年八月二十有五日長子縣界内
有嘉禾合穗頌曰
靈氣滋液嘉禾族生或分九穗有合雙莖昔效唐叔歸
功太平今於歴試抽此德萌
黃龍
皇帝臨潞州景龍二年九月五日黃龍見于州城東五
里伏牛山南岡遲留久之觀者如堵頌曰
黃龍二精五方之長在田而見文明厥象軒圖瑞来夏
匱妖往惟德可應恃神難誷
羊頭山北童謠
皇帝臨潞州景龍二年九月已後嘗有童謠云羊頭山
北作朝堂其州南六十里有羊頭山頌曰
熒惑降精是為天使會合齠齔謳謠街市通賢妙識採
斷来事山北朝堂此明天位
仙洞
皇帝臨潞州襄垣縣北有仙洞忽然自開十數里仙乳
靈液凝膏注玉頌曰
憑乘山穴應吴建號襄垣洞開神亦我報玉膏滴瀝石
巷幽奥天將祐之隂靈啟道
大王山壘
上黨記禹治水而登此山因名焉魏書云望氣者言其
山有天子氣故太武壘石為三欲以厭之頌曰
昔望兹山當出天子太武心忌壓以軍壘地氣雖廢河
清有俟三百餘年聖人方起
疑山鑿斷
上黨記後魏太和末孝文帝自代幸洛見此山有伏龍
疑而不進遂斷山東麓以厭之其斷處猶存因名疑山
頌曰
王命必有厭勝多無不徵緣錯虚役丹徒舊山伏氣今
聖靈符魏雖穿鑿能違天乎
赤鯉
皇帝景龍三年三月巡屬縣至襄垣南漳水上有赤鯉
魚騰躍頌曰
龍或魚服鯉同國姓躍泉將飛告我天命鱗昭武德翼
贊興慶昔去隨仙今我迓聖
黃龍再見
皇帝臨潞州景龍三年六月十五日黃龍再見于伏牛
山頌曰
蜿蜿黃龍既見將躍氣動雲繞精流電爍文明剛健嫵
媚纖弱萬物覩焉聖人其作
紫雲
皇帝臨潞州景龍三年九月九日與羣官壺口山界坐
其時東北有紫雲翩翩而来光彩照日明日上黨縣丞
王敬賓等白刺史劉懷一并啟皇帝請上状奉教不許
頌曰
天臨壺口露座山眉紫雲来覆如盖如帷畢景不滅含
風自持一人有慶兆民賴之
李樹
皇帝臨潞州延唐寺有李樹連理皇帝親自驗見之御
書額焉頌曰
李興帝族寺牓延唐異枝同榦雙名合祥花轉瑶萼子
綴珠光本支百代永永蕃昌
神蓍
皇帝臨潞州景龍三年九月十有五日召百姓韓擬禮
蓍筮卦未成而一蓍翹立擬禮曰此天人之瑞洎帝踐
阼授擬禮遊擊將軍長上折衝頌曰
纖纖靈蓍下有伏龜天生神物以决狐疑一蓍特起自
天立之無卦之卦告帝之期
金橋
金橋在潞南二里常有童謠云聖人執節度金橋皇帝
景龍三年十月二十有五日由此橋朝京師頌曰
出郡二里横路金橋聖人南度駟馬西朝運及誅吕時
當換堯却尋後事一合童謠
紫氣
皇帝臨潞州景龍三年十月二十有五日還京後州内
所居寝堂有紫氣七日不散
王往京國傾城戀惋紫氣浮宫七日不散斐亹窗戶輪
囷臺觀都人係心瞻仰雲漢
大人跡
皇帝從臨潞州還京後其宅内及州街並有大人跡長
二尺五寸自東而西布武相繼頌曰
百神從王一舉西適衆觀空廨聮步雲跡躡似郊媒痕
同雷澤曠古竒事存乎帝籍
神人傳慶
皇帝唐隆元年六月二十日夜除妖孽後其明日州佐
吏索崇嗣於州南門外聞空中有人云臨淄王誅韋氏
相王得天下其崇嗣告長史裴思裴思以妖惑罪之禁
錮累日逢其月二十一日赦到獲免案牘猶存
天帝下席承韋干命王赫斯興撥亂反正擊凶尊主一
麾大定神人相歡肸響傳慶
開元正歷握乾符頌
客有嘲臣曰聖主正新歷握乾符百寮賡歌以美時六
合鼔舞以頌德先生獨宴默書閣舍翰詞林奚其為㒗
儗也臣應之曰斗水不能評巨壑之量隙光未足議大
明之體何者見褊而守隘也握乾符者不謂執天命與
執天命者非夫廣德休歷交相表裏况命者夫子之罕
言也焉可偏贊而總握符之盛哉如作者略大本舉小
節不亦仲尼之門所聽瑩也是以洞思乾慮久難其述
客無異焉客曰請終餘論粤若我大唐慶始白雲道昇
紫氣屬漢東失馭淮南不返高祖舉晉陽之甲戡定關
西太宗因傒后之師削平天下高宗收圖海外檢玉封
中九域黎人重代飲澤雖鳴鸑改號神龍中興周鼎歸
唐玄圭祀夏中宗違代嬖㜸窺國於是乎聖上起藩邸
入鈎陳一麾水心羣凶泥首崇復大聖越踐少陽受禪
當宁而光大前烈垂統拜璧而慎寧後嗣四海有覆盂
之安百代無委裘之隙是之謂聖人握符之大寳也四
星入輔五將出禦倚禮樂為國計仗仁義為軍勢英賢
集殿而文教成干戚舞階而武功振敬讓光于九族孝
慈行扵萬宇磧嶂西南渤瀚東北織皮火毳暍炎山汚
熱海向風来王黑貂駮駿浮天溟絶冰漠連歲獻欵鳥
獸無猜人之意草木無不逹之氣升中于天比天同貴
是之謂聖人握符之大政也歴試上黨黃龍飛天入清
中禁白虹指日瘞汾脽寳鼎見柴岱宗卿雲蔚非應事而
呈瑞者雖多狎而不紀矣是之謂聖人握符之大祥也
以數推氣以氣定朔以星殷時以閏成歲考星閏而革
疏度置歲差而辨誤日立大衍之紀参大渾之晷合鍾
律之聲極鬼神之情是之謂聖人握符之大歷也若夫
仁聖根扵内菁華發於外祥兆秘扵前謠䜟灼於後自
然之理也彼洛下閎者漢太初時一巧歷耳云後八百
歲當差一日有聖人正之斯人也抑將露才揚術預證
来聖有耆舊之傳記無史策之明文然至隋之開皇及
麟德聖歷三家創法一引為徵約之年代則鄰近稽之
圖籙則曖昧未有如新歷之昭昭者矣在昔唐虞之際
以斗精受命者七人得四均間氣而生者又二十八人
所謂三十五際者也禹以金德王故夏后之有天下也
生數四百年契以水德王故殷人之有天下也成數六
百年稷以木德王故周人之有天下也成數八百年伯
益之命中天而堯族以火德乘之故漢室之有天下也
生數再及二百年其間距王而興不能復大禹九州之
跡及勝殘百年之命者皆五神之餘氣也咎繇降德皇
唐復興土精應王厚德載物生數五百成數千年命歷
有歸此其大較脩德增祚與天無窮轉筭之徒莫能究
也緯以入元三百四歲為德運七百六十歲為代軌千
五百二十歲為天地出符四千五百六十歲為七精返
初天人相應合若符節自堯典命羲和修重黎之舊理
顓頊之歷上元甲子千五百餘歲得孔聖而春秋之歷
序暨開元十二年甲子凡三千四十歲遇聖上而大衍
之歷興是時也土德入生數之元天命當出符之會信
矣伏惟聖上聰明文思道德之具也豁逹大度皇帝之
體也藝總六經漢光之學也文通三變魏祖之才也緣
情定制五禮之本也洞音度曲六樂之宗也神於弧矢
黃軒之威也聖於翰墨蒼頡之妙也兄弟善友王季之
之心也子孫衆多周文之福也大寳以定天位大政以
布廣德大祥以合靈符大歷以啟成命德位兼才臨照
如此符命介福粲章如彼所謂廣德休歷交相表裏之
效也善歷者必推来運以自神興王者不俟往言以表
聖設徵夫洛下閎之語也其不有容成之事乎且如恃
有命比於日孰是夏王之福也賴卜年衰其德豈謂周
公之訓也故曰王者執天命在扵俟天符致天符在扵
順天德布天德在扵保天位四者備矣然後陳其盛德
告扵神明捨此道也胡可語正天歷握乾符哉諛臣懵
學謝生玄造樂虞典之歌舜羡周詩之美文敢不敦信
辭薦清樂厭上客之誚託衆篇之後云爾
維皇六葉於赫啓聖步玉斗握金鏡地維續天柱正山
川授方雷雨施令清廟九祐堯門百慶郊稷尊祖擇昌
定命德自我流藝從我修龜易八卦龍書九疇文含玉
律字吐金鈎鳴絲鶴舞調箭猿愁集賢牓殿花萼名樓
神用外表事行先兆萬目朝徹千心暗曉卿雲爛漫黃
龍窈窕遊姑射神人窅登太山天下小飛祥定瑞均靈
踳類鞮譯窮天琛維盡地爍此金戟鑄為農器匪直也
然探玄索秘軸止輪運辰居星轉得一神凝吹萬情辨
發斂潛合晦明幽闡階蓂朝開宫槐夜卷正我長歷同
符大衍天地清焉日月貞焉四時行焉萬物生焉窮神
知化美功成焉金版玉牒遠頌聲焉
起義堂頌
堯以天下禪舜舜以天下禪禹禹將宅百揆總萬國一
讓扵稷卨再讓于臯繇稷卨先舉彼商與周以之更盛
臯繇後天我國家于兹受命非舜以考天而疇咨審靈
命之隂隲非禹以享天而德讓知歷數之有歸及乎玄
元間出光大前慶垂道德而統運依清虛而立法天祚
我李厥惟舊哉并州起義堂者皇天造帝之初高祖誓
衆之地也隋氏失御國亂無家小道自賢大才胥忌惟
宫室陂池之好惟沈湎暴慢是保上帝不歆黎人咸戚
六軍踰海而東敗萬乘過江而南覆豺狼入邑猰㺄爭
人黔首囂然方將無訴我高祖感之乃龍躍晉水鳳翔
太原百神前驅萬姓来奔開咸陽入天門用湯武之兵
靜新室之亂遵唐虞之典承太王之基率百官受終于
文祖輯五玉班瑞于諸侯類圓禋方之禮備封功爵德
之議允約法惟簡代虐以寬子惠困窮懷柔蠻貊金石
一變日月重華近古以来未有革命易姓若此之盛者
也非天私我有唐惟天祐于積德非唐求于人庶惟人
懷于累仁當此之時太宗内啟聖謀外行專斷躬擐甲
胄跋履山川駕英雄而為奥主一區域而定大業周詩
曰昊天有成命二后受之信今之謂也若夫修德以降
命奉命以造邦源濬者流長根深者葉茂天人報應豈
相遠哉觀周之興始于后稷公劉承以大王王季皆勤
儉忠厚克廣前烈至于文王成之武王啓之康王安之
故卜世三十卜年八百天所命也我唐之興也始于臯
繇玄元承以景皇元帝皆立言邁德垂裕後昆至于高
祖受之太宗有之高宗守之中宗復舊業睿宗新景命
比之周室我何謝焉且如陳德明刑庶其躬稼之績玄
宗道要小其避狄之仁化流率土狹其江漢之域義寧
大朝羞其牧野之戰故武德中太行出大聲曰唐興理
萬年盖天之所命年代未可涯也仲尼曰惟天為大惟
堯則之又曰韶盡美矣又盡善也非至德其孰能如此
其大者乎於戲先后捨元子而立予主鬯煩大位而付
予天下自高祖創業百有六戰欽承丕緒十有四載東
西南北無思不服山川鬼神亦莫不寕實惟藝祖儲福
之所致豈予幼孫菲德之能及方將運心于玄妙之境
勵志于造化之爐發令為祥符施惠為霖雨任賢為兩
曜仗能為四時俾天之下有形者遂全懷生者自足樹
鋪野繭田種嘉榖斵雕為樸捐珠棄玉追大庭而齊風
夢華胥而同俗非曰能爾願憑宗祏而效焉癸亥之歲
獻春正月濟河横汾省方展義存問黎老緬慕本邦城
郭巋然桑梓如舊覽風物之憂思尋王業之艱難惟高
祖若天地之開闢化成萬類惟太宗若日月之照臨光
于四表舉晉陽之甲除君側之盗由唐侯之封升天子
之號肇基發迹實在于兹仙駕無所或顧懷于舊土靈
魄無方倘来歸于北堂郡縣之所宜嚴奉前人有言曰
禮不忘本樂保其德如姬詠周原而劉歌沛邑思我烈
祖如聞歎息之音嗟爾後人無忘成功之頌頌曰
皇矣上帝臨下有赫降監四方求人之瘼吁彼隋煬其
政不獲眷我高祖此惟其宅天輔臯陶明刑弼教道尊
老氏同玄體妙仁表四乳明燭獨照隨父託心史良辨
貎高祖誕靈神光夜耀天妹作合日兄夢紹祚生文帝
膺運會昌首唱高祖鶱飛晉陽萬夫一心元戎啟行火
旗炎炎雲烏洋洋五星迓帝萬國謳唐天網恢疎王師
節制威惟連戮老生摧斃山祗引軍河龍渡帝渭倉散
積離宫弛閉關輔来蘇遠方咸惠長安宫室上法太微
隋遷寳鼎唐在璿璣仗入雙闕詔出九圍三靈協載百
禄同歸帝謂太宗表正封略濤蕩飈掃霆馳電爍劔不
摧鋒弩無再彍西平汧隴東取河洛杲密德充頭懸面
縛北走獯鬻南逹蠻荆遼碣作乂梁岐底平風動神行
海隅蒼生莫不来庭於昭義堂誓衆資始天命所起于
胥頌美維予小子夙夜敬止於戲皇王緒思不忘
大唐祀封禪頌
皇唐六葉開元神武皇帝再受命致太平乃封岱宗禪
社首鑿石紀號天文煥發儒臣志美立碣祠壇曰厥初
生人俶有君臣其道茫昧其風朴略因時而欻起與運
而紛落泯泯沒沒無聞焉爾後代聖人取法象立名位
衣裳以等之甲兵以怛之於是禮樂出而書記存焉反
其源致敬乎天地報其本致美乎鬼神則封禪者帝王
受天命告成功之為也閱曩聖之奥訓攷列辟之通術
疇若天而不成曷背道而靡失由此推之封禪之義有
三帝王之略有七七者何傳不云道德仁義禮智信乎
順之稱聖哲逆之號狂悖三者一位當五行圖籙之序
二時會四海昇平之運三德具欽明文思之美是謂與
天合符名不死矣有一不足而云封禪人且未許其如
天何言舊史者君莫道於陶唐虞舜臣莫德於臯陶稷
卨三臣降德皆有天下仲尼叙帝王之書繫魯秦之誓
明魯祀周公用王禮秦承伯益接周統孔聖微旨不其
效歟然秦定天下之功高享天禄之日淺天而未忘庭
堅之德也故大命復集于皇家天之贊唐不惟舊矣其
興之也玄靈啟廸黃祗顧懷應歸運以義舉撫来蘇以
利見濩也無放夏之慙武也無伐殷之戰高祖創業四
宗重光德有格天漏泉蒸雲濡露菌蠢滋育氤氲涵煦
若天地之覆載日月之照臨溥有形而歸景罄無外而
宅心百有八年于兹矣皇帝攘内難而啓新命戴睿宗
而纘舊服宇宙更闢朝廷始位盖羲軒氏之造皇圖也
九族敦序百姓昭明萬邦咸和黎人於變立土圭以步
歷革銅渾以正天盖唐虞氏之張帝道也天地四時六
官著禮井田三壤五圻成賦廣九廟以尊祖定六律以
和神盖三代之設王制也武緯之文經之聖謩之神化
之然猶戰戰兢兢日慎一日納規誨以進德遂忠良以
代工講習乎無為之書討論乎集賢之殿寵勇爵貴經
門翼乎鵷鸞之列在庭毅乎貔豹之師居鄙人和傍感
神寳沓至乾符坤珍千品萬類超圖溢諜未始聞記我
后以人瑞為心初不以物瑞為異王公卿士儼然進曰
休哉陛下孝至于天政合乎道前年祈后土人獲大穰
間歲祀圜丘日不奄朔祥感以祈聖因事以觀天天人
交合其則不遠意者喬丘拭路望華翠之来上帝儲恩
俟蒼璧之禮久矣焉可專讓而廢舊勛羣臣固言勤帝
知罪至于再至于三帝乃揖之曰欽崇天道俯率嘉話
恐德不稱敢憚于勤其撰巡狩之儀求封禪之故既而
禮官不戒而備軍政不謀而輯天老練日雨師洒道六
甲按隊八陣警蹕孟冬仲旬乘興乃出千旗雲引萬戟
林行霍濩燐爛飛焰揚精原野為之震動草木為之風
生歴郡縣省謠俗問百年舉百祀興墜典葺闕政攸徂
之人室家相慶萬方縦觀千里如堵城邑連歡丘陵聚
舞其中垂白之老樂過以泣不圖蒿里之魂復見乾封
之事堯雲往舜日還神華靈鬱爛漫乎穹壤之間是月
来至于岱祗祓齋宫滌濯静室凝神玄覽將欵太一議
夫太山者聖帝受天官之宫天孫總神靈之府自昔立
國莫知萬數克升中而建號惟七十而有五我高宗六
之而今七矣非夫尊位盛時明德曠代遼闊難併之甚
哉先時將臻夫大封也累封疆於高岡築泰壇於陽趾
夫其天壇三襲辰陛十二咸秩衆靈列座有次崇牙樹
羽管磬鏞鼔宫懸扵重㙺之内干戚釵殳鈎戟戣戵周
位扵四門之外伐國重器傳代絶瑞旅之於中庭玉輦
金轂翠冐黃屋夹之於端路庶官百僚羌夷蠻貊褒成
之後讓王之客序立於禮神之場髦頭弩牙鐵馬金鏃
介胄如雪旗幟如火遠匝於清禁之野於是乎以天正
上元法駕徐進屯千乘於平路留羣臣於谷口皇帝御
六龍陟萬仞獨與一二元老執事之人出天門臨日觀
次沆瀣宿巉岩赤霄可接白雲在下庚寅祀高祖於上
封以配上帝衆官扵下位以享衆神皇帝冕裘登壇奠
獻俯僂叶金奏佾羽舞撞黃鍾歌大吕開閶闔與天語
清將信公奉斗布度懋建皇極勤恤蒼生招嘏乎未兆
禳災乎未萌上下傳節而禮成樂遍福夀同歸而帝賜
神策乃檢玉牒於中頂揚柴燎於高天庶忠誠之上逹
若憑焰而駕烟日轡方旋神心餘眷五色雲起拂馬以
隨人萬歲山呼從天而至地越翌日尊睿宗侑地祗而
禮社首遂張大樂覲東后國風惟舊無黜幽削爵之誅
王澤惟新有眚災大賚之慶不浃日至化洽於人心不
崇朝景福遍扵天下然後藏金匱於祏室廻玉鸞於上
都煌煌乎真聖朝之能事而高代之盛節者也于斯之
時華戎殊俗異音同嘆曰兵合多雨山峻多雲豈有大
舉百萬之師剋期千里之外及行事之日則天無點翳
地無纖塵嚴冬變為韶景寒谷鬱為和氣非至德其孰
能動天如此其順者乎昔人云自西自東自南自北無
思不服今信知聖人作而萬物覩其心服之之謂矣或
曰祭泰折主先后非禮歟曰是禮也非宜也王者父事
天母事地侑神崇孝無嫌可也且夫柴瘞外事帝王主
之烝嘗内事后妃助之是開元正人倫革弊禮起百王
之法也故令千載睹末光聆絶韻咀甘實潄芳潤爍玄
妙之至精流不已之淑聲臣悅作頌告于神明四皇墳
而六帝典雖吉甫亦莫能名徒採彼輿人之詩曰大矣
哉惟天為大惟皇則之率我萬國受天之祺子孫百代
人神共保綏之云爾而已矣
大唐開元十三年隴右監牧頌德碑奉勑撰
周禮校人掌王馬之政天子十二閑馬六種閑為一廏
馬二百一十六應乾之策也六廏成校五良一駑是之
謂小備校有左右閑成十二合月之道也駑馬三良馬
之數凡三千四百五十六是謂之大備秦并一海内六
萬騎之國馬盡歸之帝家則周制陋矣漢孝武富文景
儉扃乏積雄衞霍張皇之勢勒兵塞上廏馬有四十萬
匹及東漢魏晉國馬陵夷不可復逮武帝時矣後魏胡
馬入洛蹴蹋千里軍陣之容雖壯和鸞之儀亦闕大唐
接周隋亂離之後承天下征戰之弊鳩括殘燼僅得牝
牡三千從赤岸澤徙之隴右始命太僕張萬歲葺其政
焉而奕世載德纂修其緒肇自貞觀成于麟德四十年
間馬至七十萬匹置八使以董之設四十八監以掌之
跨隴西金城平凉天水四郡之地幅員千里猶為隘狭
更㭊八監布扵河曲豐曠之野乃能容之于斯之時天
下以一縑易一馬秦漢之盛未始聞也張氏中廢馬官
亂職或戎狄外攻或師圉内寇垂拱之後二十餘年潛
耗太半所存盖寡開元神武皇帝登大寳受靈符水瑞
感而河龍出星精應而天駟下二年春帝乃簡心腑善
畜之將福祐宜生之長俾領内外閑廏使焉即開府霍
公其人也公名毛仲姓王氏開元佐命之元勲東國亡
王之後裔四伯輔禹與治水之謨四七興漢在經星之
列清明虚受察含冰鑑籌謀先覺慮出蓍龜竭無私之
忠而善歸天造輸不懈之力而元同日用故騰躍風雲
攀附日月策功第一承恩莫二庭羅魏絳之鐘鼓第賞
京邑之山林文馬蕃錫扵晉侯御衣亟分扵韓信庶姜
如玉則降榮彤管衆子垂髫則抱拜朱第聖人之見也
必逌爾為之四顧而滿志聖人之不見也乃恤然若無
與樂其天下仲尼所謂是必才全而德不形者也夫處
其身則立無跂正也視無還端也聽無聳誠也言無遠
慎也國有憂未嘗不戚國有慶未嘗不怡其御下則明
利害之鄉阜財求之務使之趨善而避惡懷德而畏威
身不離扵闕庭令遠行扵垌牧亦有不學而暗合扵古
未更而懸辨其事然其從政必問於遺訓而資扵故實
者也若夫春祭馬祖夏祭先牧秋祭馬社冬祭馬步敬
其本也日中而入焚原燎牧除蓐舋廏時其事也潔泉
美薦庌凉棧濕翹足而陸交頸相靡宣其性也攻駒教
駣講馭臧僕刻之剔之羈之策之就其才也不反其性
故親人樂藝節樂如舞之心自生不窮其才故闉扼鷙
曼竊轡詭銜之態不作爾乃舉其神異則望騊騟騕裊
乘黃兹白来儀外廏呈伎内櫪朝刷閬風夕洗天泉聖
皇一馭長夀萬年别其種類則有妍蹄繁鬛小領遠志
曰龍曰騋曰戎曰驥差其毛物則有蒼白驪黃騂紫驈
皇騅駓驒駱駰騢駵駱騮駮驓駩騧騏騽騝豪骭馵足
狼尾魚目宗廟齊豪戎事齊力田獵齊足罔不畢有元
年牧馬二十四萬匹十三年乃四十三萬匹初有牛三
萬五千頭是年亦五萬頭初有羊十一萬二千口是年
亦二十八萬六千口皇帝東巡狩封岱嶽輦輅既陳羽
衛咸備大駕百里烟塵一色其外又有閑人萬夫散馬
千隊骨必殊貎毛不雜羣行如動地止若雲屯百蠻震
聳四方抃躍威懷紜紛壮觀揮霍廻衡飲至朝廷宴樂
上顧謂太僕少卿兼秦州都督監牧都副使張景順曰
吾馬幾何其蕃育卿之力也對曰帝之福也仲之令也
臣何力之有因具上其状帝用嘉焉霍公口無伐辭貎
無德色朝髦庠齒歆以多之於是明威將軍行右衛郎
將南使梁守忠忠武將軍行左羽林中郎西使馮嘉泰
右千年長史北使張知古左驍衛中郎將兼鹽州刺史
鹽州監牧使張景遵隴州别駕循武縣男東宫監牧韋
衡都使判官果毅齊琛總監韋績及五使長戶三萬一
千人僉曰自開府庇我十三年矣畜有娩息人無乏匱
克厭帝心莫匪嘉績且如停西南兩使六頓人夫藁穀
計八十萬工圍石以息人約費其政一也納長戶隠田
稅三萬五千石以儉私肥公其政二也减太僕長支乳
酪馬錢九千三百貫以窒隙止散其政三也供軍筋膠
十萬七千斤以收絹繕工其政四也蒔茼麥苜蓿一千
九百頃以茭蓄御冬其政五也使監官料舊給庫物新
奏置本收分其利不喪正錢二萬五千貫以實府宜官
其政六也賈死畜貯絹八萬往嚴道市僰僮千口以出
滯足人其政七也五侯長戶數盈三萬墾田給食糧不
外資以勸農却輓其政八也敢問羣牧之事孰能加扵
此乎然則稱伐計功前典所貴上以美聖主擇才之得
人下以贊忠臣受任之盡節末以道官屬承風之成事
竟以示後代昭前之令聞是四烈者不可廢也既而大
君有命舊史書功吟咏瓌竒篆刻金石秦汧渺渺尚想
非子之風魯野區區猶傳史克之頌試從此而觀彼夫
何足以言哉頌曰
皇天考牧兮聖之君四十三萬兮馬為羣塹汧渭兮垣
隴坂飛黃皂兮昆蹄苑山崆峒兮水嗚咽泉噴玉兮草
汗血聚如花兮散如雲性既馴兮才亦絶維國家之大
事駕時龍兮祭天地和鑾發矣文物備維皇帝之七德
總戎馬兮威萬國彩髦翻兮金介胄有霍公之掌政擇
張氏之舊令天王駕兮仗黃麾太僕驂兮展輅儀舞月
駟兮蹀雲螭神倜儻兮態權竒騏驥溢野兮牛羊日多
子孫榮位兮思寵如何頌皇靈兮篆石鼓萬斯年兮羣
王府
廣州都督嶺南按察五府經略使宋公遺愛碑
頌
維唐御天下九十有八載蒼生賁乎海隅玄澤漫乎荒
外天子念窮鄉之僻陋徼道之修阻吏或不率不馴人
或不康不若乃命舊相廣平公宋璟鎮兹裔壤式是南
州篤五管之政教總三軍之旗鼓幅員萬里馴致九譯
詔書下日靡然順風曷由臻斯威名之先路也公曩時
執白簡登瑣闥推誠蹇諤不私形骸忤英主之龍鱗蹹
奸臣之虎尾挫二張之銳則聲怛寰域折三思之角則
氣盖風雷由是極有四星維帝之輔地有五岳維天之
柱其入宰也君之股肱其出守也人之父母至於此邦
之長人也飲食有節衣服有常清心而庶務簡正色而
羣下一瑟兮僴兮赫兮喧兮固以不怒而威不言而信
雖有文身鑿齒被髮儋耳衣卉麵木巢山館水種落異
俗而化齊言語不通而心喻矣其率人板築教人陶瓦
室皆塗塈晝遊則華風可觀家撤茅茨夜作則災火不
發棟宇之利也自今始祖國之舶車海琛雲萃物無二
價路有遺金殊裔胥易其廻途遠人咸内我邊郡交易
之坦也有如此故能言之士舉為美談盖微子去殷以
後王者襄公伐楚將得諸侯尚書東漢之雅望黃門北
齊之令德宋氏世名公其濟美詩所謂無念爾祖聿修
厥德廣平有焉若夫往者屈也来者伸也往来相召而
哀樂繼之鴻飛遵渚於汝信處龍章衮衣以我公歸鬱
陶乎人思嗟嘆之不足廣府司馬譚瓌番禺耆老某乙
等相與刻石傳徽斯文予春秋之徒也豈將苟其辭哉
雅敬宋公王臣之重次嘉譚子贊德之義遥感耆舊去
思之勤越裳變風知周公之才之美吉甫作頌見申伯
于藩于宣觀政將来惡可廢也頌曰
降王宰兮遠國靈歌北戶兮舞南溟酌七德兮考六經
政畫一兮言不再草木育兮魚鼈寕變蓬屋兮改籬墻
魚鱗瓦兮鳥翼堂洞日華兮皎夜光火莫炖兮風莫颺
事有近兮惠無疆崑崙寳兮西海財幾萬里兮歲一来
舟如島兮貨為臺市無欺兮路無盗旅忘家兮扃夜開
越井岡兮石門道金鼓愁兮旌旆好来何暮兮去何早
犦牛牲兮菌雞卜神降福兮公夀考
龍門西龕蘇合宫等身觀世音菩薩像頌
我聞上古有聖人心入羣有身包大空普觀察一切音
聲其名曰觀音菩薩日月有盡光明無際天地有終神
通不滅禮其形像随願而成功稱其名號應時而穫果
龍門西龕等身像者此都人士思賢令蘇君之所造也
天下之大都有五而河洛總其中皇居之赤縣有二而
合宫是其一四隩輻凑萬商厖謬政頗財黠刑放寵祐
所由然舊矣故強毅臨之則攫斂猋擾虤虐不辜以抶
撲睚眄是稱辨吏寬厚處之則乾沒滛詭相詐莫禦以
息偃簡怠謂之風流其傷弊一也武功蘇君名頲字廷
碩隋右僕射邳國公之玄孫今吏部尚書懷遠公之元
子相門華列儒庭善訓雍容文雅當代知名通才博藝
扵何不可御史天憲也抗執簡之雄郎官星象也高握
蘭之選帝車西幸皇眷東遥四方之極一臺歸妙蘇君
於是乎始為政扵京邑籍田戶以衍賦徹考資畜以程
力任董逋逃以業浮廋詰姦慝以豫煢嫠制事典以示
好惡敦術學以興禮義省法罪獄吏無作威煦郵馹圉
人不敢産加以躬親足以勵勤謀始足以作則端莊足
以易暴清儉足以息貪夫如是簡往而事行正身而人
慕輕薄束修而歸厚流亡襁負而来復曾未朞月遷給
事中既而人吏父老聚而謀曰咨休哉明府之惠人也
春風暢之時雨霂之心乎愛矣何以祝之朝廷豈不念
下民之鬱陶乎奚其為奪我君而不省留也詩曰愷悌
君子神所愛矣庶幾乎三珍依憑百祥臻降云爾乃購
竒匠俽霛峯追琢鏡光鑱鑿電涎倚高壁臨懸關蹈石
菂戴珉鬘縹緲雲聳嬋娟玉立模宰官之形儀現輪王
之相好諦視瞻仰將筦爾而微笑攝心傾聽疑僁然而
有聲其左右則福地園林香城基址前佛後佛大身小
身亘岑嶺而相望遍虚瑩而無數此身不動觀大地之
衆生彼佛無来見河沙之世界爾其北對宫觀南馳荆
越闕路豁開而中斷伊水逶迤而長注修途交會車馬
川流帝城風俗是焉遊覽如鎮南之峴山似關西之灞
岸暮春桃李上已清明汎法地之渌波憑静域之丹檻
揚袂隂景躧步震山花散四天香開八國以不居之歲
月閱無窮之人代知妙容之常在覩永劫之因緣盛德
相傳與此山而終始不其偉歟昔孔子化中都以攝魯
相卓茂理于密以致漢台夫樹善有基建功無小蘇君
春秋鼎盛德業日新方欲驤首天池整翮雲漢致大君
扵堯舜紹層構扵韋平是宰也故以五輅之推輪九域
之覆簣巳重宣此義而說偈曰大哉玄聖心如明鏡深
入禪定龍飛清淨觀我物性靈相珍飾精窮妙極千嵓
之側因空見色登我願力不競不絿不剛不柔敷政優
優百禄是遒侑我蘇侯
張燕公集卷十一
