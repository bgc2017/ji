稼村類藁卷十四
元王義山撰
殿策
對
恭惟皇帝陛下撫大有為之機中三才而立登極於甲
申即藝祖皇帝登極於甲辰中興於庚申即藝祖皇帝
創業於庚申氣運循環無往不復兹者進臣等於廷策
之以三才之奥且及於隂陽剛柔仁義之理而歸之於
藝祖開國之功臣不佞有懷欲吐久矣幸得借玉階方
寸地此而不言臣則有負敢以聖問中民極立而天地
自位之語為陛下勉臣聞帝王能為生民立極則能為
天地立心何則帝王中三才而立惟有大規模然後能
開拓乾坤惟有大力量然後能擔當宇宙是故天職司
覆必有帝王者作而後天得其所以為天地職司載必
有帝王者作而後地得其所以為地天之道不外乎隂
陽而帝王一心隂陽之理具焉地之道不外乎柔剛而
帝王一心柔剛之理存焉此帝王定之以仁義而為三
極之宗主歟蓋自藝祖皇帝收拾五季破碎之天下以
仁義一理扶人極於無窮正天地之常經明古今之通
誼用能定天下為一陛下景定改元之詔有曰洪惟藝
祖之開基遠邁成周之卜世神策之受甲子用篤祐于
𦕈躬歷首之起庚申實同符於興運臣於是而知陛下
之所以位天地育萬物者此一大運氣不特與藝祖同
且超越乎古今者有二蓋天下之數起於甲而天下之
勢合於庚自大撓作甲子而有理即有數據邵雍皇極
經世書謂帝堯在位一百年而即位之元為甲辰因是
而逆推大撓甲子之數則知盛帝明王即位之元多在
甲黃帝受命之元其元為甲子主三才之統一百年少
昊受命之元其元為甲申主三才之統一百年帝堯受
命之元其元為甲辰主三才之統一百年若夫經世紀
年所載帝舜受命之元其元為甲申大禹受命之元其
元為甲戌而夀皆百有餘歲彼數聖人者其合乎甲之
數止得其一而主三才且百餘年之久陛下電繞之年
實在甲子龍飛之年實在甲申親政之年實在甲午是
陛下之大氣運又兼乎黃帝少昊堯舜禹之所未有此
臣所以拜手稽首而為陛下誦於萬斯年之詩也臣謹
按西漢律歷志有三統之說天統甲子人統甲申地統
甲辰是陛下兼三才而統之矣乃者廟謨雄斷邊塵肅
清成不世之駿功建丕天之鴻業又在乎庚申之歲是
三才合為一之時也蓋帝王受命之數多在甲而古今
混一之數皆在庚六國之合合於其年之庚辰三國之
合合於其年之庚子南北朝之合於其年之庚戌藝祖
得天下其年為庚申而合諸僭偽為一又在太平興國
五年庚辰程頤曰庚者更也三才更新之象也不然古
今凡幾甲而陛下之臨御獨兼乎先甲後甲之數古今
凡幾庚而陛下之中興又據乎先庚後庚之期是陛下
之一身天地之大氣運皆歸焉此所以能為生民立極
故能為天地立心也然而論數不論理不明論理不論
數不備陛下既得乎先甲後甲先庚後庚之數與藝祖
同符矣而又能以理貫乎其間則聖問中所謂隂沴未
全消海宇未全清疏附奔走而動嘆才難掊克背側而
居多民蠧與夫法制者國家之綱儲蓄者兵民之命財
用者政事之紀軍師者封疆之衛皆可以據理而行矣
臣謹上愚對臣伏讀聖策曰蓋聞立天之道曰隂與陽
立地之道曰柔與剛立人之道曰仁與義此非兼三才
而兩之者乎然易有太極是生兩儀不曰生三才何也
或曰三才之中各有兩儀所以立其道者各具二名隂
陽也柔剛也仁義也故曰六者非他也三才之道也然
四象生八卦不曰三才生六爻又何歟臣有以見陛下
身為三才之主而欲又求三才之奥也臣謹因陛下之
問易質諸夫子之讚易其發明三才之道於繫辭說卦
乃各一見其繫辭曰易之為書也廣大悉備有天道焉
有人道焉有地道焉兼三才而兩之故六此其列天道
於上列地道於下而必列人道於其中以見人者天地
之心自太極既判以來苟人道不正則變天之道亂地
之理三才之大有不得其位者矣然猶統言人道而未
指言聖人植立之方也至其說卦始曰立天之道曰隂
與陽立地之道曰柔與剛立人之道曰仁與義兼三才
而兩之故易六畫而成卦此則言立天道於首言立地
道於次而究言立人道於其末以見立者乃聖人植立
之功惟皇極之聖人有作致中和以位育盡至誠以參
贊俾斯世悉為仁義之民以全其天地之性而不失其
為天地之心然後人極立而天地與之俱立矣臣嘗攷
夫子所以讚易者於三才之道凡兩及之而聖問於立
三才之道獨一問焉臣固知陛下有意於為生民立極
以為天地立心蓋天地非人不立而人道又非聖人不
立周敦頤作太極圖說原夫太極動而生陽靜而生隂分
隂分陽兩儀立焉而亦歸之聖人定之以仁義立人極
焉圖說之作大易之旨也夫子於易三言夫天地人之
所以立敦頤於圖亦申言夫兩儀人極之所以立然則
天地於人立則俱立而人非聖人立不徒立且當五季
潰亂之初天地磔裂生民糜爛自我藝祖皇帝再造民
彛開闢天地一日召王昭素議易至乾九五飛龍在天
昭素曰此正當陛下今日之事萬世咸謂藝祖善體易
昭素善言易今陛下得藝祖之正傳臣敢襲昭素之遺
意故因立三才之道之問衍而立為民極以立天地之
說抑非臣臆見也嘗聞端平改元其年甲午其日庚子
陛下夢藝祖於殿上親承聖謨越三日宗臣以御容進
一瞻天表儼如夢中臣嘗恭讀聖製紀述有曰在天之
靈將啟我後於惟休哉敢不祗若休命是立民極以立
天地之責藝祖蓋親授其託於陛下矣況此夢之祥不
於他年而必於端平之甲午不於他日而必於三日之
庚子是立民極以立天地之氣運藝祖又長發其祥於
陛下矣大責任如彼大氣運如此陛下何以仰嗣藝祖
何以大慰三才豈有他道哉亦有仁義而巳矣仁義者
即在天之隂陽即在地之柔剛隂陽柔剛其形而下之
器仁義其形而上之道也陛下惟自其惻隠仁之端而
充之以極於仁之至自其羞惡義之端而充之以極於
義之盡則上好仁而下爭先仁上好義而下爭先義皇
極一立民極自正而三極盡入經綸矣此謂全天地之
性以立天地之心而立天地之心即所以贊天地之化
育陛下繼藝祖之能事始畢矣臣伏讀聖策曰朕以涼
菲荷祖宗之休父事天母事地子育兆民兢兢業業垂
四十年三才之託任大守重親策多士十有二矣今朕
垂問乎三才之奥春夏生長秋冬收蔵著明於日月星
辰者非隂陽之成象乎東南温厚西北嚴凝著見於木
火金水者非剛柔之成質乎親親敬上明察於父子君
臣者非仁義之成性歟是皆生於太極兩儀之自然非
由人為明矣然而立爾極者又必有待於聖人何歟三
極之道立於聖人然後隂陽和風雨時九州攸同水土
平治倫明於上民親於下此盛帝明王盡人物之性贊
天地之化育者也何修而臻此臣有以見陛下身任三
才之責而又知人者所以統乎天地之心也臣嘗求三
才之理於太極未判之先矣道之隠於渾淪而蔵於未
雕未斵之天者未漓也是故未有人心先有五行未有
五行先有隂陽未有隂陽先有無極太極自無極而太
極太極動而生陽靜而生隂分隂分陽兩儀立焉得氣
之輕清者為天帝王則以一心之微而天道之統繫焉
得氣之重濁者為地帝王則以一心之妙而地道之統
關焉陛下謂三極之道立於聖人是知帝王此身乃仁
義之宗主貫三才為一者也臣嘗證之易矣易六十四
卦或以后言或以君子言或以先王言不一而足獨於
聖人則罕言之蓋聖人非可以常論是故易言聖人必
於天地並言故易於彖辭言聖人者凡四未嘗不兼天
地而言之在頤則曰天地養萬物聖人養賢以及萬民
在咸則曰天地感而萬物化生聖人感人心而天下和
平在豫則以天地聖人一於順動在恆則以天地聖人
同於悠久由是言之聖人與天地為一明矣陛下謂隂
陽之未和然與其求隂陽和於隂陽不若求隂陽和於
此心蓋此心中自有二氣也陛下謂風雨之未時然與
其求風雨時於風雨不若求風雨時於此心蓋此心中
自有四時也九州攸同此心之一天寬地容也水土平
治此心之一地平天成也蓋是理之在吾心即陛下所
謂立人之道曰仁與義者蓋人道立則天地之極與之
俱立千古在前仁義之道不息萬古在後仁義之道無
窮則天地亦與之相為無窮朱熹有言天高地下人位
乎中天之道不外乎隂陽地之道不外乎柔剛捨仁與
義亦無以立人道臣謂捨仁與義天地亦無以自立矣
豈特人道哉乾德間有言於偽蜀者曰宋氏啟運不類
漢周一統海内其在此乎是三才之道不幸而否於漢
周而又幸而泰於藝祖開基之曰陛下能以藝祖之所
以主張三才而主張之則生民之極立而天地之心立
矣臣伏讀聖策曰自漢儒傅會而春秋洪範為災異之
書今陽居大夏而隂沴未全消欲和順乎隂陽何所考
自強敵侵擾而一家文軌有南北之限今義當混一而
海宇未全清欲柔遠能邇何所賴自邪說充塞而諸子
百家壊吾仁義今表章正學而弊習未全革欲正人心
何所先或曰兩儀之道皆存乎人民極立而天地自位
仰觀俯察不若近取亦有仁義而已矣臣有以見陛下
念天變之未消思地圖之未復而又慮人道之不得其
常也何謂天變之未消臣聞書曰皇天無親惟德是輔
又曰惟天佑于一德然則天命之所以去留者德實為
之本朝以道德永天命中間大變故大災異雖間見層
出然上天仁愛之心則未嘗一日忘最是去夏之水尤
可以見天之仁愛陛下也至矣漢永始中日有食之京
師見四方不見谷永以為在内之兆明年日又食之四
方見京師不見谷永以為在外之兆蓋四方見而京師
不見者其禍淺京師見而四方不見者其禍深陛下景
定以前如星變如火災天之出災異以譴告者固不一
而足然而多難乃興邦之基殷憂乃啟聖之漸獨是去
夏以來洪流暴浸不見於四方而獨見於京師之近畿
不特京師之人見之陛下將親見之矣陛下為之減膳
撤樂為之救災䘏貧即此一念已足以回天意矣然而
人主之答天也因恐懼而加修省則可徒恐懼而不修
省則不可今陽居大夏天時雖已順而隂濁尚干於陽
明豈非人道猶有未至歟繼自今以往能以易之恐懼
修省者為心則人道立矣如是而隂沴未全消臣不信
也何謂地圖之未復臣聞自昔取天下者常易收天下
者常難唐神堯以一旅取天下後世乃不能以天下取
河北其勢然也何者人之情輕於用已之所有重於用
已之所愛故敺非已之民食非已之粟而收非已之城
邑則往往肆意為之從陳以東與齊王信而不靳取越
以北王彭越而不吝如漢高之為而卒之以創業於天
下蓋其能勇於為而巳晉元撫江東之勝兼吳越之饒
又有新附之豪傑如祖逖軰如顧榮軰自可集事矣而
終於江左偏安其心愛夫一隅之可以自託惴惴然惟
恐用之而併失也若元帝者可謂志不剛力不勇不足
與中興矣蓋中興之道有二有中興其祖宗創業之政
治者有中興其祖宗創業之土宇者今文軌一家版圖
有將合之機而未至於大一統者豈非人道之猶有當
思歟繼自今以往能以詩之所以復古者修政事則人
道立矣如是而海宇之未全清臣不信也開寶五年河
大决命曺翰往塞之上曰霖雨不止又聞河决朕經宿
以來焚香上禱若天災流行願在朕躬藝祖斯言其知
所謂立人道者歟自人道立於藝祖而天道與之俱立
開寶元年一夕大雪上扣普門謂普曰吾睡不能著一
榻之外皆他人家普曰陛下小天下耶南征北伐今其
時也藝祖斯言又知所謂立人道者歟自人道立於藝
祖而地道與之俱立陛下表章正學崇伊洛之儒先而
天地間之正理復明去荆舒之從祀而天地間之邪說
不作思無邪有訓而仁義之道本於心得母不敬有箴
而仁義之道見於躬行中庸大學有贊而仁義之道又
得於講貫精而踐履熟固宜天道順於上地道順於下
而隂沴未全消海宇未全清尚有如聖問之所及者豈
非仁義之道知之非艱而行之惟艱歟臣伏讀聖策曰
今疏附奔走動嘆才難而掊克背側居多民蠧雖勸勵
戒飭詔旨丁寧毋乃吾仁有所未至歟法制者國家之
綱也儲蓄者兵民之命也財用者政事之紀軍師者封
疆之衛雖及此閒暇日計歲省未底于治毋乃吾義有
所未盡歟臣有以見陛下思人道之當立而又欲仁之
至義之盡也且陛下所謂疏附奔走動嘆才難者豈非
人才之乏使乎臣聞自三光五嶽之氣分而天下無全
才久矣然而惟用人而後可以辦集天下之事惟用中
而後可以造就天下之才人才固不可以一律求也謹
畏自修者無用世之具疏暢自許者多生事之嫌優游
不斷者有廢事之跡跅弛不羈者有負俗之累此人才
之通患也聖人知其然開九德之品以裁其寬簡之偏
立三俊之目以約其剛柔之失嚴三德之用以克其沈
潛高明之過凡此者皆所以為愛惜人才地也孟軻曰
君子中道而立能者從之蓋中者不易之地彼能者固
協于中而不能者亦望而取其中又曰中也養不中蓋
以已之中而成人之中陛下惟能執此中於用人之際
則有才者皆得以自見尚何憂人才之乏使而吾仁之
有未至哉且陛下所謂掊克背側居多民蠧者豈非貪
吏之末盡去乎臣聞貪吏之誅求世之所共嫉也惟不
仁於貪吏然後能仁於民端平以來戢貪之詔凡幾下
有人心者不於此而變焉真冥頑無恥者也古之聖人
其待天下士者何厚而天下士自待其身者亦厚周官
十有二禁民商工賈皆與焉而獨不及士漢宣帝諸詔
為吏而下者半不曰營私則曰欺謾而贓之一字猶未
之及是漢之待吏猶厚也然而上之所以待吏者固厚
矣而今之為吏者反不能以厚待其身何耶臣謂欲去
貪吏當自擊巨貪始蓋元載之家財既歸於有司則十
五道之官吏皆知所畏陛下惟能即其巨貪者去之則
人人相率而為廉矣尚何患貪吏之不革而吾仁之有
未至哉經制者國家之綱也臣聞漢大綱正唐萬目舉
本朝萬目雖未甚舉而大綱則甚正臣嘗求紀綱之所
以正内侍官不過留後而無漢唐恭顯之僭戚里不得
預政而無漢唐吕霍之變政歸中書而置以參貳則漢
唐專權之患無之財布中外而總以三司則漢唐殖貨
之患無之凡此者皆紀綱之大者也肇創於國初而承
襲於歴代暫紊於熙寧而修復於紹興抑臣拳拳有望
於陛下者政權之紀綱壊自大觀創違御筆之法始兵
權之紀綱壊自宣和之用貫黼始聖明之朝萬無是事
然内批節帖間亦有之伏惟陛下以朝廷之紀綱一付
於公議何患法制之不立而吾義有未盡者儲蓄者兵
民之命也臣聞古者民務農桑而家有餘積上之人俾
自蔵以待水旱之災故彊場有積食鄉里有委積設有
水旱以荒政十二聚萬民是時富蔵在民三代而下此
意不古戰國平糴已與古異雖曰富蔵在官其實亦為
民計也自平糴之後又有移粟之令武帝因水潦之災
下巴蜀之粟於江陵皆仁民之一術去夏水潦為患野
無青草臣謂斯民止旦夕命矣陛下視飢溺由巳講求
荒政而斯民復有更生之喜伏惟陛下常以積貯為心
則民食足而兵食與之俱足尚何患儲蓄之不豐而吾
義有未盡者財用者政事之紀也臣聞財用之在天地
間止有此數不在國則在民漢唐中世兵禍頻仍事力
彫耗嘗取食貨志即其君臣所以理財者觀之若算商
車告緡錢等事漢史皆非之而獨取其國用饒給而民
不益賦若散青苗征竹木等事唐史皆非之而獨取其
用平凖法而斂不及民數年以來國用竭矣而號為善
理財者惟求多於無聊之民是於根本之地而尋斧而
今邊烽息矣寬之一分民受一分之賜其時也伏惟陛
下常以節財為心則將見百姓足而君孰與不足尚何
患財用之不給而不得以盡吾義軍師者封疆之衛也
臣聞師不必衆也而效命者克世之為將惟務多兵而
不知兵至於三十萬不可用矣前代以六十萬而勝楚
以四十萬而勝秦惟王翦項籍二人漢初合諸侯兵五
十萬敗於彭城以三十萬衆困於白登王恢以三十萬
伐馬邑無功王邑以百萬敗於昆陽凡此皆以兵多而
敗也今日之兵不患於寡而患於不精不患於無功而
患於老弱之未汰伏惟陛下常以練軍實為心則韓家
軍岳家軍不得專美於前矣尚何患軍師不勇而不得
以盡吾義而又法藝祖之量才甄奬者用人才法藝祖
之不赦掊歛者懲貪吏法藝祖之易藩鎮於杯酒間者
振朝綱法藝祖之發軍食貸民飢者散儲蓄法藝祖之
積二百萬匹者豐財用法藝祖之擇精銳為禁旅者整
軍師果如是也將見天下之勢皆定于一也此為生民
立極為天地立心臣願陛下以藝祖為法者此也陛下
之所以策臣者臣既熟數而詳陳矣而陛下復策之日
肅觀史臣作太祖皇帝總叙謂太祖更立天下與民為
始天地五行人事之理亂而復正肆朕嗣守丕緒思有
以修藝祖之功答天地人之望施之罔極其道何由子
大夫其别由熟復悉心以對朕親覽焉臣不識忌諱既
以陛下同符藝祖得天地庚甲之數者陳之篇首而又
以藝祖之治國平天下者條舉而詳言之惟陛下取為
法則中興混一之功可不勞而舉矣臣幸生明時獲近
清光陛下之所問者既空臆而言矣其所不及者隠而
不言臣之罪也敢以切於今日者為陛下告一曰居重
馭輕二曰居安慮危何謂居重馭輕古者兵無常聚故
將無常守西漢凡兵皆屬天子而命將出於臨時按漢
掌兵之官或置或罷初無定制將軍皆因征伐而置員
因所領之兵而立號是故丞相可將九卿可將列侯郡
守可將事已輒罷終漢之世大權利器盡在天子把握
中唐府兵之制始於西魏因於周隋而大備於唐内有
十六衛外開折衝果毅府舉天下不敵關中之半則以
重制輕無尾大不掉之患兵散于野將歸于朝國家每
調發下符契於郡郡守參驗乃發則權自上出所謂握
兵於外者無之藝祖皇帝聰明神武大勲既集詔天下
精銳咸遣詣闕自是天下無重兵雖有侍衛三司不過
呼呵指導於陛前耳故京師之勢重今天下之勢固未
有内輕外重之弊然五大不在邊五細不在廷或者有
當加意乎臣故曰居重馭輕者此也何謂居安慮危漢
文帝時烟火萬里海内富庶言者皆曰天下已安已治
矣而賈誼治安一策方以寢薪厝火為慮謂有可痛哭
流涕者誼豈好為是張皇哉蓋安危禍福相為倚伏有
臣如誼如之何不為漢深長思唐太宗四年以後斗米
三錢外戶不閉致治之美幾於成康孰不為太宗喜而
帝也常以未治為憂嘗謂侍臣曰朕有二喜一懼比年
豐稔斗米三四錢一喜也北人久服邊鄙不聳二喜也
治安則驕侈易生一懼也古人防微杜漸如此藝祖皇
帝削平僭叛天下寧謐而乾乾自持不敢怠荒嘗乘快
指揮一事忽忽不樂且曰為天子亦大艱難聖謨洋洋
萬代龜鑑今天下之勢固無内阻外訌之患然制治于
未亂保邦于未危或者有當究心乎臣故曰居安慮危
者此也臣願陛下審天下大勢之所趨而為偏重之防
察天下大機之所伏而為久安之計則宗社幸甚臣干
冒天威罪在不赦惟陛下矜而宥之臣不勝惓惓臣謹
對
稼村類藁卷十四
