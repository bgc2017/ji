稼村類藁卷二
元王義山撰
詩
感興
靈均作天問子厚為之對玄冥莫可詰幻說多詭怪蒼
蒼特其形厥義了難解尼山自絶筆人文己久壊果有
司造者應不終冺晦吾欲灰吾心納世於聾聵復為崆
峒民穴野奚土蕢
贈山村梅癯
我愛梅花村得好來伴山村與卜鄰却有一般不村處
冰為胷次玉為神别有村人村得俗滿口肥甘爛錢榖
那知山村梅樣癯肯向人言飯不足山村切莫學我癡
腹中有字不療飢會有東君老知己隴頭先春寄一枝
梅梢上雪
六出霏霏過小簾梅梢著處似沾粘天工底事巧裝點
只為花疎特故添
謁申屠御史
向來漢相肅朝綱建武中興又說剛等是當年名御史
到今百世又流芳
雲渺梁碭山水深千年標致杳難尋祗今來伴東湖月
惟有沙鷗識此心
褰帷問俗駐洪都聽得輿人夾道呼好事被君都做了
箇般風力自前無
申屠御史袖詩來訪和韻以謝
曾侍鵷行步赤墀入山正為怕人知自慚不直百金伎
空有囊中藥不龜
滿前舞鱔雜號狸攬轡澄清衆所期今日忠良方得路
願歌守道四賢詩
雲卿曾屈帥垣尊詎謂如今古道存驄馬行行人且避
如何容易到山村
和九月十日紫極登高韻
誰報江州遣白衣如雲勝友好追隨滿斟綠斝安排醉
牢裹烏紗照顧吹兩箇重陽前後日一年好景這些時
到今不數重山會坐上元來欠了詩
座間分韻
一年景物秋最好秋到重陽秋更老留取黃花待再來
慇懃寄與西風道菊花了後到梅花梅花開時雪交加
何當雪月交光夜與君重約醉流霞
挽竹薌龔侍郎
猶記烏臺第一章當年物論忒雌黃人心自有公非是
天理豈能終晦亡姦魄雖生名己死彈文尚濕墨猶香
偷生寧復百年活地下何顔見竹薌
一木難支大厦傾闔門拚却赴波鯨歸來止為尋墳隴
隠去不教知姓名賸有詩篇傳不朽相從野老話生平
翩翩隻鶴扶雲去羣玉峯頭籍太清
挽平軒王府判
兒女來前痛别離遺言埋骨用深衣當家曾把僧衣葬
誰識平生此意微
猶記瓊林錫宴時平軒折得好花歸而今花與人何在
日暮江東雲自飛
謁按察馬僉事
黷貨無厭政賄成幾年蔀屋不曾晴擊奸霹靂從天降
燭物晶明揭日行曩在烏臺己風采特煩龍節更澄清
兒童走卒更相顧夾道傳呼司馬名
化瑟新更擊巨璫六條察吏首言贓劃開雲覩青天日
全藉風聞白簡霜僉謂激揚須獬豸如何放過此豺狼
諸生飢欲死難忍惟有廣文饜稻粱
贈鄧梓林
喬木森森說鄧林自從拱把至于今雖然本質生成美
全是乃翁培植深勿使杯棬戕所有或容斤斧得而尋
非材自愧溝中斷也有庭槐滿地隂
京庠校文和同考官
文堂翕聚衆星明剖蚌揚沙著意精幸執楮毫陪末席
敢將文字品諸生哄堂莫共賡酬笑徹夜惟聞倡嘆聲
要使西崑文體變歐公不怕咈人情
月巖
巖中一箇月肧胎知是誰將斧鑿開一夜六丁將帝勑
駕空推起上天來
宿安仁縣市
安仁斗來大地窄瞰官途吏散晩衙早人稀夜市無山
多田占少澗曲水來迂猶道茅包錦縣官來索租
丫頭巖
露出佳人半面看曉鬟梳起碧雲團路傍老盡幾春色
猶學丫頭不頂冠
偶成
五性感而動其間善惡萌危微相對立體認要研精大
學静而得中庸誠則明原頭不參透何以約其情
良貴由天賦欺心天可欺功名皆夢幻道理厭新竒楓
葉敲窗際梅花對月時箇般清趣味料得少人知
夜宿嚴陵舟中
好風特地送帆開刺破蘆花雪幾堆浪裏煙波漁唱歇
岸頭更點雁聲催船空載取月同去篷破偷將天入來
拂早起看鷗睡醒笑儂抹過子陵臺
挽山居劉候官
渥洼生出此驊騮父子當今第一流争道老泉生二秀
最難錦水又三劉慤亡明道碑東洛塾死文公哭婺州
留得一家書脈在郎君見說突煙樓
賦埒相如軋子雲詞場幾度策奇勲不卑銅綬肯為宰
須是玉堂方著君凖擬日邊行接武奈何地下要修文
試將六藁從頭讀羞殺時流把硯焚
雪坡仙去又山居凋謝堪為世道悲師魯僅存遺集在
樂天無限故人思追懷把酒論文日忍讀停雲對雨詩
千里有書報埋玉銜哀莫寫淚交頥
題袁州邵錄三老圖
堂前活現老人星兩箇齊眉作壽朋更有膝邊兒戲綵
此身都及見雲仍
不誇九老寫成圖要似一家三老無滿把壽觴拚一醉
父前母後子來扶
和康節天意為人二吟
一毫矯揉不安然人衆豈能終勝天透出夢關方是覺
要從心地自澄源人能窮理始知命事到容心便費言
造物安排都己定道中浩浩而淵淵
鳥獸不可與同羣人道無虧方是人己分工夫須盡我
學中本領在明倫川雲意思乾坤外杯酒襟懷天地春
識得眼前真道理世間何事切吾身
挽熊墨莊
積榖翁家詫富強千斯倉與萬斯箱儘教此輩更多蓄
輸與先生這一莊身已九京名不朽家蔵萬卷字猶香
向來有子曾充賦贏得此田常不荒
題韶州李同知百泉漱雪吟卷
癖到膏肓藥不醫把泉煑石煉成詩齒根更著雪來嚼
吟過梅關又一奇
奉命來宣古曲江春回畫戟晝凝香使君吟到蘇州意
願覩斯民一日康
天問
鴻冥未判初動静根已互隂陽無停機一闔一闢戶太
虚本塊氣無形何八柱四時自爾行列星自爾布吾聞
女媧氏曾把五色補補處絶無㾗亦有未補處日無息
不運何處獨隂霧有龍銜燭照終日燒不住玉川子有
言日月作眼行應不外幽獨同此雙眼睛彼何地而暗
乃假燭以明亦有無燭地暗塞幽冥冥吾不解其故蒼
蒼徒具形試喚盧同鬼為我叩太清
送按察魏經歴
公論難磨口似碑肯將虛譽博人詩心常近厚元非弱
職在詳刑安忍施兩載依然如始至一廉豈是要人知
怕聞驄馬騎將去惹起西人無限思
挽熊縣丞
三嘆丞哉不負余階庭蘭玉又森如鄉鄰稱道有是子
祖父傳來只此書勇上璧流逼霄漢相將金牓到門閭
從前不朽惟家學不必籯金自有餘
送昇甫歸九江
雲無心出未為非鳥倦方還毋乃遲只為當初欠歸早
教人枉費和陶詩
猿鶴纔聞歸去來便呼僮僕掃柴扉如何出市見車馬
惹起他心悔著歸
讀東坡和陶詩有感
北門西掖傍丹墀此正坡仙得意時不是惠州飯難喫
如何去做和陶詩
蚤起齋簷獨坐
輕寒測測雨冥冥不覺閒中春一庭老竹似欺窗草綠
落梅微間翠苔青倏聽鶯語調新曲默看蛛絲網碎屏
物意人情兩相得莫容塵俗撓中扃
挽黃松澗
少陵元是誰家數衣鉢當初自審言松澗於何尋的派
涪翁之後又仍孫幾篇憂國詩奚寄一念愛君天所根
不比騷人弄光景讀君遺藁死猶存
題汪才夫石城詩集
文到龍溪大家數耳孫分剩有詩材只因住在修江近
接得涪翁一派來
題何氏山隂道院
從來道院江西好只為涪翁遂得名見說何家更清甚
院中終日讀書聲
山隂偏被道家占我祖當年曾寫經君向隂中敞吟境
何時相伴鶴來聽
和王槐城寄詩韻
慣熟虀鹽味誰云食淡難舊嘗司國子今又作儒官有
手肯炙熱無氊不怕寒芹香至今在常夢到槐安
挽介堂胡知郡
憶昨雲從東野時天街攜手話心知澹庵往矣誰其嗣
文定今之學者師德邵年高前輩行山頹木壊哲人萎
虎頭城下艱難共古道如公更有誰
六館諸生伏下風少年聲價在黌宫交遊湖海天下士
規矩乾坤心匠中竹使分符春坱圠棠隂匝地晝朦朧
新昌人所難為事人到于今說介翁
送按察王僉事除行臺察院
漠漠天高不可呼斯民何處訴無辜從來鷹隼肯敺雀
除却豺狼安問狐霹靂一聲碎姦胆風霜八路擊貪夫
得公數輩遍天下民命從今盍少蘇
奪去江西一福星維揚無地著先聲數千百里人相賀
二十四橋風便清祗為外臺要精采更煩辣手大支撐
勸君放緩騎驄馬怕有人來境上争
送奉使翰林頒降歷日回
歷家差只在毫釐有詔清臺子細推三代以來宗夏正
溥天之下再堯時暫煩英節來將命歸對薇花好賦詩
夜直禁林如有問江南民力正瘡痍
書曹忠勇詩集
當家七步己稱雄君更豪吟句律工瀘水城存空弔古
睢陽廟在凛生風友聞不死世無敵武惠重來戰有功
能不動心方是勇教人以善謂之忠
稼村類藁卷二
