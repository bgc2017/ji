稼村類藁卷二十九
元王義山撰
墓誌銘
清江楊居士墓誌銘
余家豐城去清江甚邇甚邇而甚遠曷邇而遠以邑異
其鄕之行好事而不求聞於人者罕與耳接雖接弗詳
也一日有以楊公善狀示余者請刻辭讀之自孝於親
睦族婣而下與人交皆與理合居鄕遇歲侵與鄕人共
年榖低其直之昂無德色其鄕多亢壤一不雨苖焦卷
公費自巳未夏堤其水俟田之渴耕者利頼之他鄕或
不稔此獨歲邑委括田他鄕踏地出稅租無孔遺且加
贏焉以求悅長民之不肖者公獨不媚所行皆近厚不
盡人之情其生平類漢馬少遊近世閩士黃長者不籯
金愚其子教以書俱為士林雋翹屢榜亞天之福善未
央也余曰果爾是可書遂訪於今監察御史雲屋徐公
雲屋為余言如所狀之行雲屋與公居同井又甚邇以
甚邇之言驗所狀之行於是乎書公諱義成字信伯曾
大父某大父某父某母聶氏旴江戸掾諱杞之女娶熊
氏男二人女一人孫男一人曾孫一人生於嘉熙丙寅
八月二十一日歿於某年某月某日葬於某年某月某
日墓在茂材鄉某山之原銘曰
最難得者鄉逹尊之稱可以驗里中之評嗚呼是可銘
月堂吕居士墓誌銘
吕氏族於洪不多見有世居豐梅仙鄉里名皇地者族
甚望家逸其譜莫詳其系之出也公諱益字舜臣尤望
於一族曾祖諱明甫父諱廷誼俱弗仕母某氏初仲父
未室先祖父為擇對曰娶婦毋以貲必有婦德乃可有
媒吕氏女者先祖父曰吕以詩書儒其家必能賢其女
是可娶幼侍仲妣傍乃得於所聞自仲妣歸於仲父也
事舅姑以孝處妯娌以和某私竊自語是其家法然也
非有賢父兄不能是後十餘年某與清江愚齋聶公
諱嚞同學公子夢斗亦來學以文頡頏每課試與之角
相雄長諸老先生竒之某又私竊自語曰是其家學然
也非有賢父兄不能是以仲妣孝於舅姑睦於妯娌知
公事父母孝處兄弟無間以夢斗苦於學知公學然後
知其子學方公之刻志於學也猶及師竹園于公漫塘
鄧公西坡鄒公其友也為文貫穿經史如語孟荀揚本
朝名臣言行書手自抄錄字畫精楷蓋公端慤士也尤
工於聲律燕處王公秋圃鄒公俱以明經擢第公遣子
執經參請皆有立夢斗學詩同經多遜之某與嚞夢斗
未弱冠為文字友嚞擢丙辰第仕至通籍某壬戌塵忝
夢斗僅試成均明年便飛上廣寒宫折取第一枝桂吁
亦晚矣公亦無及見矣非命歟始公習舉子業屢試有
司不售乃堂於居之南前有老松當戶鬚眉甚古又有
此君軰參錯其間每清風徐來有聲磨戛如琴球門列
膏壤鱗属水㶁㶁而鳴羣巘當前朝暉夕烟拱揖獻狀
省身雷公高之扁曰月堂想夫天朗氣清之夕萬籟俱
收呼取月來屐齒印扶疎酒杯照沆瀣劃然長嘯不知
月之為此身此身之為月也嗚呼公則古矣萬古遼天
之月則不古也杜工部月明玉堂空子猷剡溪之遊林
逋孤山之詠諸君子皆與月為莫逆者也而今安在哉
豈獨公然歟天地間萬形皆有弊惟理獨不朽所可為
公賀者書脉不朽耳若夫遇歲歉則推有餘以及鄉之
人歲庚申所在寇攘出力以衛桑梓此富而仁者所樂
為也亦處鄉里者所當為也是不可不書亦不必特書
公娶(闕)氏先公三十六年卒子男四人孫男八人孫女
十二人曾孫四人公生於癸卯三月二十七日殁於丙
辰六月五日享年八十有六諸孤以某年十二月丙申
奉柩葬於同里之龍州將葬夢斗來謁銘某以哭先君
辭後一年夢斗曰子之琴祥矣言可文奚辭銘曰
嗟嗟吕公以月名堂種桂一枝於月中央後有興者高
掇其芳月堂雖死而名猶香
汪母孺人李氏墓誌銘
先君師主一張先生先君嘗曰主一仲子頥妻弘齋李
先生女荆釵布裳惟蘋蘩是供識者嘆其真儒家女武
寧汪君章少以文學稱弘齋曰是可妻以其兄之子妻
之其樸如弘齋女晦翁嘗謂李敬子赤子保天理仇讐
嫉人欲吾之畏友也世之君子其學足以化天下而不
能化妻子者有之矣弘齋之學能化其家如此今世稱
婦人之賢曰事舅姑以孝也處妯娌以和也勤以治家
也儉以足用也婦人皆能是雖然此婦人職分當然也
天下惟婦人能教子為可書初孺人適汪也生二子從
溢從潜從溢自幼至長皆父之教孺人能相其夫以教
子一家之間父既儒外氏又儒從溢有成立甲戌試特
科入第一等授廸功郎蘄州蘄水縣尉從潜遊庠序有
聲從溢不特儒其身又儒其弟又儒其子將見曰仍曰
來儒而又儒汪氏書脉之永孺人有力焉孺人生為儒
家女既嫁為儒家婦宜乎其子孫之儒也孺人以從溢
恩封孺人女一人適建昌縣學李惟義孫男三人巾龍
旗龍以潜藩薦名禮部應龍尚幼孫女二人長適同邑
余紹榮次適陳自立曾孫三人儀鳳翔鳳附鳳曾孫女
三人孺人生於紹熙甲寅二月乙未終於至元戊寅庚
申葬於上清鄉毛源雙龍山之陽某年某月某日也銘
曰
孺人之家儒故能相其夫儒教其子若孫皆儒
亡嫂孺人周氏墓誌銘
柳子厚誌亡姊崔夫人之墓曰夫人歸於夫家為婦為
妻為母之道我之知不若崔之悉也然而笄而上以至
于幼孩崔固不若我之知也銘婦人惟族婣知之悉禮
曰内言不出於梱梱以外縱知未必如是之悉也亡嫂
故簽書武昌軍節度判官廳公事周公某之女周清江
儒家也曾祖某祖某妣某氏某年歸於我先兄先兄諱
某先孺人幾年卒先兄世居龍興府豐城縣長豐鄉槎
溪里去清江不一舍後徙居焉初從伯妣楊氏早嫠延
師訓子手植書種先兄與弟沂以學相懋沂特奏名進
士故吉州安福縣主簿詩書之澤孺人又能演迤之古
今稱婦人必曰功容言德雖然常事耳不必書惟能教
子者為賢母孺人自歸夫家事舅姑以孝處妯娌以穆
婦道備矣生二子鎡登甲戌進士第前廸功即吉州萬
安縣尉次廷瑞出繼祖母舅楊氏後丙辰科南省正奏
名雖不幸早世然詩書之澤霶霈矣且方來而未央也
嗚呼教子為人父者之責也不幸父亡母存母始得以
專教子之名雖然豈孺人所願哉孺人生二子相繼取
科第他母所無也孫男五人孫女二人孺人生於某年
某月某日歿於某年某月某日葬於某年某月某日其
葬清江縣某鄉某山之原過其墓者必曰一母而兩令
子孺人生子又能教之此所以異乎他母也其可不書
銘曰
兒在襁褓母保抱之不曰有父在兒方垂髫母長育之
不曰有父在不幸父亡母存教子之責萃於母之身母
而賢軻其子此三遷之教所以有慈母之稱嗚呼母也
天只父兮何在而母獨擅教子之聲亦豈為人子者之
所忍聞故傳曰婦人不願有名
胡母孺人劉氏墓誌銘
欝孤之巔有故人焉是為翠屏先生李公某翠屛死未
及銘其墓吾過矣雖然翠屏之學惟門人胡順父得其
傳銘其門人胡順父之母之墓吾之責或可逭焉爾孺
人姓劉氏諱貴靜儒家女也曾祖稱祖文政考良恭妣
蕭氏歸於胡某晞齋其號也晞齋歿於寶祐癸丑先是
翠屏銘晞齋墓有曰學問博見趣明為人純茂篤實與
庚子鄉貢有是夫故妻然也愚嘗謂銘婦人惟族婣知
之悉劉君登孺人中表也梱以内之事劉知之狀孺人
之行甚悉有是母故子然也古今稱婦人惟曰德言容
功常事耳惟德言為可書遣子就學於束脩常禮有不
廢孺人之所謂德也每談古聖賢事及家學家法之懿
以相勖厲孺人之所謂言也以孺人之德之言如此不
書非闕歟余洪人距贑九百里於何而知胡母之賢以
信翠屏者信胡又以胡之内姪劉君狀孺人之行愈信
孺人為胡之賢母又以教授張君某學賓盧君某之書
歴述而益信其賢此而不銘孰可銘孺人生於某年某
月歿於至元甲申之十一月享年六十有七葬於某年
某月某日其地在某鄉某山之原嗚呼孺人孀居三十
有二載今日可以見夫於地下難矣哉又能教子親明
師取良友為世聞人難之又難也若夫典中饋而惟酒
食是議温公謂此婦人之職不書銘曰
翠屏死其學傳於孺人之子孺人今之孟母
先君壙記
嗚呼先君有子不肖獲罪於天不自隕滅禍延於先君
嗚呼先君何辜至此極邪未窆之先表兄宣教郎待參
聶嚞狀先君之行將乞銘於今世大手筆義山不敢私
述先德謹取嚞所狀者約而鑱諸壙初嚞與義山兄弟
同筆硯學成而歸寶祐乙卯嚞領鄉薦明年試南宫知
舉定其賦將魁天下他考官意見相角竟以賦五名入
等先君教也嚞以是狀先君最詳王自江左為士林盛
族先君諱道昌字叔潜世居豫章豐城之槎溪曾祖諱
子忠祖諱幡然父諱德秀俱弗仕妣清江周氏故賓州
别駕諱邦光之女娶清江聶氏嚞姑也先君骨相偉岸
望之揚休山立事親最孝處兄弟無間言待族姻以恩
義相陶浹議論務寬厚人有善稱不容口惡則為諱之
家僅中産無剰財小有餘輙推以及人歲不登减糴價
以濟鄉之貧乏率為常力行好事不止一人以君子長
者稱之以詩書遺後人曰吾家籯金也方弱冠笈書郡
庠十載一燈僅一再亞選語人曰吾有子可脉此書矣
謝場屋去築書堂曰麗澤羣鄉之秀者學焉數十年來
里中講說義方之訓以先君為法淳祐巳酉義山義端
聫江西薦又明科壬子又聮薦又明科戊午義端又薦
又明科辛酉義山又薦明年義山偶塵沗廷試覆考秘
書文公天祥以義山策有直氣巳第在前三名後乃乙
科越三年景定甲子會朝廷賜高年爵蒙恩授先君承
務郎致仕母孺人先君存時嘗卜夀蔵於瑞州高安縣
新豐鄉西山之原義山義端以咸淳丁卯冬十二月癸
酉奉柩葬兹地其地位巽面乾至穴所推一峯而上之
龍虎詭蔚一水來前迂徐演迤如之玄山下有竒石两
如鹽虎形抑水勢而緩之徘徊淀洑然後東前聳一山
如蓆帽天馬策策如躍或曰壬戌殿廷之選可取而償
使為先君子而孫孫而子子而復孫孫而復子相與環
無窮當有代應是䜟者嗚呼利先君之葬為子孫榮為
人子者忍乎先君生於淳熙丙午閠七月丁丑終於咸
淳丁卯六月庚午夀八十有二義山從政郎南安軍司
理參軍義端成忠郎知武岡軍綏寧縣孫男二人惟肖
登仕郎次通孫孫女五人長適鄉貢進士鄧直夫次適
將仕郎待銓彭懋次許嫁進士袁雷應未行餘尚幼先
君將考終稱萬古萬古者再義端問何謂也先君曰汝
不觀誠齋先生與伯子訣之言乎言訖而逝義山時贅
員江西漕幕是夕漏二鼓家僮以先君將去世之命召
戴星而奔未百里訃聞嗚呼為人子者當親庭甚可懼
之年乃去之而仕今歿不及歛嗚呼窮天下之哀不足
以聲此心之痛盡天下之辭不足以文此身之過罪大
惡極嗚呼尚得為人子邪
先妣壙記
先妣姓聶氏諱維清曾祖諱大方祖諱公彦父諱侯服
俱弗仕妣周氏世臨江清江縣修德鄉五石里生於淳
熙丙午閠七月二十三日先祖考為先君擇對嘗曰一
婦賢一家齊矣必懿行淑德乃婦之母以易先君諱道
昌禀父命而受先妣於正室景定甲子上有事于明堂
制詔士民有子登進士科者以年封有旨授先君承務
郎致仕先妣孺人享年八十有四以咸淳巳巳九月十
二日終嗚呼哀哉先是咸淳丁卯之夏先君藐棄諸孤
義山義端所以忍湏臾死者有母在哭父未乾繼以哭
母天摧地裂痛其鉅乎義山嘗聞伯舅季舅言先妣在
女氏也事親孝父病為父禱食不肉三年族姻賢之事
兄姊如父待弟妹恩義無欠虧既嫁以孝於父母者孝
於舅姑以睦於兄弟姊妹者睦於妯娌及先君之姑姊
妹義山幼侍先君傍得於所聞及長得於所見如伯舅
季舅之謂嗚呼先妣自笄而上為女之道先君之知不
如伯舅季舅之知出嫁以後為婦為妻為母之道伯舅
季舅之知不如先君義山之知也以伯舅季舅之言騐
之所聞於先君及義山得於所見先妣可謂賢矣初先
妣事姑之日淺事祖考惟恪起居飲食之節靡不至先
祖考喜朋遊中饋乏助賓至是日值先妣饌先祖考喜
曰吾待賓不菲矣殽羞孔嘉不戒而具不豐不敢進不
精潔不敢進先祖考亟稱之每對人言願此婦蚤生男
以報先祖考有愛妾或謂先君兄弟四人一飯瓜分亡
幾不可以再娠先妣曰生子耶吾子之生女耶吾女之
後卒無生姑姊妹巳嫁而反多傳食焉先妣耻之必迎
之私室饋於斯寢處於斯還必實其篚以往族姻有女
力不能嫁者嫁之雖脫簮傾稇弗吝其仁至於不呵叱
奴婢鄰有笞箠聲巳顰蹙曰痛痒一也性雅澹箴紉機
杼之外無他習袨服珍餙悉屏去先君篤於義方塾延
名師戸外參請屨滿每餉先妣必身之庖廪相繼無廢
禮伯舅有子諱嚞姿禀秀拔兒時不羣先妣歸寧以嚞
為可教歸語先君曰是子可為吾兒友羅致之俾義山
義端共學嚞自是為士林表偉淳祐巳酉義山義端聮
江西薦又明科壬子義山義端又聮薦嚞子端與同江
西薦又明科乙卯義山義端又聮薦嚞預鄉薦明年嚞
試南宫幾魁天下策微誤竟以賦第三名入等仕至通
籍又明科戊午義端又薦又明科辛酉義山又薦明年
偶塵忝廷試大魁文先生以義山所對有直氣批第一
等上擢第一後為詳定者抑之置乙科初外氏家本儒
天聖間有諱言熙寧間有諱復俱登進士科厥後文脉
萎薾以嚞復振嚞未第前其子薦其兄文名薦其叔啓
薦嗚呼先妣以一婦人而能使二氏之子孫澤於道德
仁義難矣先妣事父母為賢女事舅姑為賢婦相先君
為賢妻教子為賢母嗚呼先妣為女為婦為妻為母之
道可謂賢矣今以咸淳巳巳十二月十四日奉柩祔於
槎愾曾祖妣熊氏之墓之後嗚呼先妣以開禧丁卯十
二月十四日歸於我先君先君以咸淳丁卯六月十四
日棄先妣而逝死者歸也開禧丁卯十二月十四日先
妣之歸夫婦之合也咸淳丁卯六月十四日先君之歸
夫婦之離也今先妣又以咸淳巳巳十二月十四日歸
于土嗚呼死生離合固不偶然也而人子之痛庸詎可
歸之數乎嗚呼痛其甚歟
稼村自墓誌銘
余姓王氏生於宋嘉定甲戌八月之戊午先君名余曰
義山字余曰元高世居隆興府豐城縣長豐鄉之槎溪
今為龍興路富州曾祖諱幡然祖諱德秀以詩書世其
家先君諱道昌贈奉議郎妣聶氏贈安人妻李氏封孺
人男惟肖女仁靜適從政郎惠州錄參趙孟柔孫男同
老尚幼先君師主一張先生力行一敬字為一生受用
屢試成均弗績高揖謝同軰曰吾歸教吾子矣創家塾
扁以麗澤羣鄉子弟教之洎長俾師吉州司戶雲林先
生楊公攀龍學賦兼易先生擢第後試博學宏詞因習
焉自淳祐巳酉至景定辛酉與弟義端以賦四上春官
壬戌某塵沗廷對覆考祕書文公天祥批第一等上擬
擢在首選時給事侍郎徐公經孫為詳定同邑人也他
有所主先得某所獻策以極言時事抑之乙科初筮永
州司戶再調南安軍司理關陞從政郎連丁家難服除
問選得光山軍節度推官兼書記未赴辟浙西鹽場贅
漕府幕權京學教授京削五溢其三陞朝主管尚書刑
工部架閣文字權主管官告院除國子正以考學及格
特旨改合入官宣教郎添差通判瑞安軍府事奉使台
州催發義米慶元措置海船就之任甫交事朝旨以提
舉浙東市舶兼隸焉先是宋度宗山陵以覆按使幹官
總護使禮儀官該恩轉兩官乙亥春江上報至丞相杭
山先生章公鑑議國事不合有睨揆席者嫉公嗾其徒
攻之公抗章三上不報遂去某以門下客為監察御史
潘希聖所劾䥴兩官罷見任未幾江西按撫司辟充參
議官未上丙子春宋太皇詔下郡縣令民相率歸附某
惟宋末舉朝奔遁而某以奉使出及章公去國而某以
坐黨罷希聖謂章公之議國事某實誤之嗚呼千萬世
而下誰實任其咎耶嗚呼奉命督餫而某之上關明被
劾投閒而某之歸心白古人謂蓋棺事定某終身之事
巳定於此時矣余薄宦所至無足稱述惟以苦硬自將
鮮與世偶至於抑權勢雪冤抑苟職分所當為無所顧
忌生平無他好獨於文字刻苦扁一所曰稼村讀書其
間惟肖頗能繼吾學余意有得處效横渠疾書法俾錄
之初宋乙卯臺諫奏科舉後增試小詞科環海内亡應
令者余起而為之倡所擬九百餘篇左帑容齋先生劉
公元剛丞相文山先生文公天祥為之序兵後散失亡
幾又嘗取宋一經撮其要而書之曰提綱析其目而編
之曰類纂幾數十萬言質之煥學後村先生劉公克莊
先生以為某之書法中間有與孟子意合者陳平甫備
要壁角裏文字嗟乎後村豈輕許人者拙藁詩銘記序
贊頌䟦說書傳策問講義箋表啓狀誄誌凡三十卷讀
書管見十卷惟肖類成又以質之杭山先生先生寵之
以序曰文者貫道之器非知道之君子孰能與於斯嗟
乎杭山豈輕許人者雖然余何足以當之余辛巳歲卜
居東湖或曰子棄鄉井何居余應之曰濂溪家舂陵而
居湓浦康節衛人温公陜人皆居於洛洪吾父母國庸
何傷胡文定建之崇安人晚年於衡山買地結廬終焉
錄言行者謂公終於正寢余其老於東湖矣丙戌夏歸
省松楸葺先君弊廬裴徊顧瞻如見先君語惟肖曰槎
溪吾童子時所釣遊也不二里為西陵村吾將窀穸他
日返葬於彼與汝母同穴有合葬于防之故事在夫有
生必有死吾老矣死巳晩矣苟獲體其受而歸全幸也
獨不幸而讀書又不幸而竊科第又不幸而立乎人之
朝向使不讀書不竊科第不立乎人之朝豈不陶陶然
天地間一民既讀書既竊科第矣既立乎人之朝矣而
謂一民之不如嗚呼必有不如者矣余最愛杜樊川諸
君子自誌其墓彼直以死生為晝夜耳斯人不作而余
竊慕之如陶淵明秦少遊軰自為挽歌往往悲悽憤惋
不脱兒女態壯夫不為也雖然余之誌余之心也誌作
於丙戌之八月書誌日併死葬日余不得而書銘曰
東坡死於常葬於汝之陽穎濱嘱其子歸而祔於眉山
之傍嗚呼何必去父母之邦
稼村類藁卷二十九
