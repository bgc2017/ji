稼村類藁卷十六
元王義山撰
講義
子路曾晳冉有公西華侍坐子曰以吾一日長乎
爾毋吾以也居則曰不吾知也如或知爾則何
以哉
子路曾晳冉有公西華侍坐子曰以吾一日長乎爾毋
吾以也是時魯哀公十五年夫子自衛返魯之五歲時
夫子年七十二曾晳冉有季路三子同齒者也少夫子
九歲子華少夫子十一歲故曰長乎爾攷夫子所問與
公冶長所載孟武伯問子路冉有公西華者實同一時
子路冉有公西華所對與夫子所答孟武伯者如出一
口按論語公冶長孟武伯問子路仁乎子曰不知也又
問子曰由也千乘之國可使治其賦也不知其仁也又
問求也何如子曰求也千室之邑百乘之家可使為之
宰也不知其仁也又問赤也何如子曰赤也束帶立於
朝可使與賓客言也不知其仁也武伯之問哀公十五
年春也季路曾晳冉有公西華侍坐其年夏五月也子
曰以吾一日長乎爾毋吾以也居則曰不吾知也如或
知爾則何以哉子路則曰千乘之國攝乎大國之間加
之以師旅因之以飢饉由也為之比及三年可使有勇
且知方也子路所對即夫子答孟武伯之問所謂由也
千乘之國可使治其賦也冉求則曰方六七十如五六
十求也為之比及三年可使足民如其禮樂以俟君子
冉求所對即夫子答武伯之問所謂求也千室之邑百
乘之家可使為之宰也公西華則曰赤也非曰能之願
學焉宗廟之事如會同端章甫願為小相焉子華所對
即夫子答武伯之問所謂赤也束帶立於朝可使與賓
客言也三子之答即夫子答武伯而許之之辭也人但
知季路冉有公西華侍坐之對載於先進而不知夫子
答武伯之問所以許三子之辭載於公冶長者其篇次
先後雖不同實發於哀公十五年同此一時也盖三子
聞夫子答武伯之辭謂夫子以此許我矣未幾而承夫
子之問遂以夫子所以許我者答夫子求以合乎夫子
之意若曾晳則不特武伯之問不及又别是一等人品
盖其天資高明用志遠大因夫子之問以發其胸中之
天不求以合乎夫子而默與夫子合雖然此論三子答
夫子之問與夫子答武伯而同一辭者也若夫侍坐之
頃夫子所以許冉有公西華者盖取其有禮樂意思而
深取曾點者以其深造乎禮樂之極也由不知禮則哂
之矣今觀冉求所對方六七十如五六十求也為之比
及三年可使足民如其禮樂以俟君子冉求此語非禮
樂而何求言禮樂而曰俟君子此求自謙之辭孰謂求
而不可與語禮樂哉子華所對赤也非曰能之願學焉
宗廟之事如會同端章甫願為小相焉子華此語非禮
樂而何子華雖止及禮而宗廟之事與夫諸侯會同之
際有禮無樂可乎孰謂子華徒知禮而不及樂哉二子
所志皆禮樂之事若點之禮樂則異乎二子所謂禮樂
者矣自暮春者春服既成浴乎沂以至風乎舞雩禮之
無體者也自鼔瑟希鏗爾舍瑟而作以至於詠而歸樂
之無聲者也禮至於無體樂至於無聲禮樂之妙也或
曰求赤之志於禮樂信然矣由之對其說曰千乘之國
攝乎大國之間加之以師旅因之以飢饉由也為之比及
三年可使有勇且知方也此其志在於為國於禮樂乎
何異吁是不善觀夫子之意矣夫子哂由曰為國以禮
其言不譲是故哂之求赤於問答之間皆知有禮樂之
事由則不知禮而率爾以對者也若點則深識乎禮樂
之妙極而至於無聲無體之天此夫子所以與之也然
夫子責由以禮而不及樂又何也嗟夫樂豈易言哉天
高地下萬物散殊而禮行焉周流不息合同而化而樂
生焉樂者禮之所由以生也由不知禮尚何責以樂哉
盖二子僅能得禮樂之粗曾點則造乎無聲無體之妙
由則不知禮矣况可與言樂耶愚於此益可想見夫子
之所以與點者矣嗟乎禮樂非易事也玉帛鐘鼔云乎
哉禮至於無體樂至於無聲禮樂之天也非曾點其孰
能知之方其托意於春服既成以至於童冠浴沂禮猶
有體也及其風乎舞雩則無體矣方其鼔瑟希以至於
鏗爾舍瑟而作樂猶有聲也及其詠而歸則無聲矣暮
春者和順之時也禮樂者和順之積也遐思雲淡風輕
宇宙澄廓至和極順妙造真筌此時此意真與天地萬
物上下同流此禮樂之天也吁豈易言哉然攷四子之
言志正在於哀公十五年夏五月點以為暮春何也盖
周五月夏三月也孔門用夏時此點所以言暮春也雖
然學者知點之又有以異於三子者乎人知三子皆有
出仕意而點獨無意於仕噫豈特點哉真西山嘗謂曾
氏自點而参自参而元孔門三世不仕惟曾耳嗚呼此
點之所以有異乎三子者也此點之所以有異乎三子
者也嗚呼微斯人吾誰與歸
子在齊聞韶三月不知肉味曰不圖為樂之至於
斯也
樂以韶名何居韶紹也舜紹堯也故曰韶韶以九名何
居先儒謂水火金木土榖惟修正德利用厚生惟和九
功惟叙九叙惟歌九歌即九韶始嘗疑之攷之舜紀可
知巳舜咨二十有二人惟禹之功為大披九山通九澤
决九河定九州四海之間咸戴舜之功乃興九韶樂韶
以九名自此始然齊有韶何或謂陳舜之後敬仲奔齊
故齊有韶此說然也敬仲在陳非司樂之官敬仲豈知
韶者嘗攷當時諸國惟魯樂最偹季札來聘請觀周樂
見舞韶箾者曰德至矣哉大矣如天之無不幬也如地
之無不載也雖甚盛德蔑以加於此矣則魯有韶舊也
謹按齊景公三十一年大師摯自魯適齊夫子亦以是
年適齊明年夫子與大師論樂聞韶音齊無韶而有韶
竊謂齊因摯而後有韶也嘗讀孟氏書而有攷於夫子
所聞之韶矣齊景公嘗召大師曰為我作君臣相說之
樂盖徵招角招是也大師雖不明言為摯然以年攷之
不相先後又以大師名未必非摯也招與韶同先儒謂
即舜韶樂則夫子所聞之韶未必非徵招角招也論語
不曰子聞韶於齊而曰子在齊聞韶何也劉向序之於
初至齊之時子長繫之於適齊之後證以先儒之說則
當是夫子初至齊之時何以言之先儒引國語謂夫子
適齊促從者曰韶樂作矣從者曰何以知之曰吾見童
子視端而行直知其為韶樂作初夫子遣公西華使齊
道通齊之好華之往也正景公三十一年華返命而夫
子以是年十二月適齊正大師適齊之後則夫子所聞
之韶合在初至齊之年門人因夫子至齊而書在齊元
非在齊也夫子喜於聞韶子長謂學之三月不知肉味
盖心悦韶音不知芻豢之悦我口也然學之與三月二
字俱可疑夫子豈待學而後知韶哉且以季札觀樂之
年攷之是時夫子方幼自時厥後至昭公二十五年正
夫子適齊之年夫子魯人也豈有生於魯而不知魯有
韶哉又豈待至齊而後學哉此學之二字論語所以不
載雖然齊本無韶也因摯而有韶是時惟魯得以用天
子之樂如所謂不圖為樂之至於斯者夫子之意不謂
齊而有此韶也先儒以三月為音字謂子在齊聞韶音
不知肉味其說為是嘗因是而有疑於書書自秦火後
其錯亂固多莫甚於䕫曰以下䕫曰戛擊鳴球搏拊琴
瑟以詠祖考來格虞賓在位羣后德譲如此則不待韶
而球琴瑟搏拊可以洽神人和上下矣又曰下管鼗鼔
合止柷敔笙鏞以間鳥獸蹌蹌簫韶九成鳳凰來儀如
此則管鼗鼔柷敔笙鏞簫可以感格鳥獸鳳凰而球琴
瑟搏拊亦可無矣今欲用先儒釐正書法例自䕫曰以
下先叙作樂一叚然後及感格處䕫曰於予擊石拊石
䕫曰戛擊鳴球搏拊琴瑟以詠以至下管鼗鼓笙鏞以
間合止柷敔簫韶九成此是作樂處合作一叚然後及
祖考來格虞賓在位羣后德譲庶尹允諧鳳凰來儀鳥
獸蹌蹌百獸率舞此是感格處合又作一叚自神和以
至人和自人和以至物和文意方順且如合止柷敔一
句據本文元在笙鏞以間簫韶九成之上柷敔所以合
止樂也樂止矣豈有樂止之後方奏笙鏞簫也先儒泥
古自䕫曰以下不加訂正孔安國所謂錯亂者皆此也
諸君又知韶樂之功用有所謂極致者乎韶之功用不
特鳥獸蹌蹌鳳凰來儀萬物和於野最是虞賓在位羣
后德譲衆賓和於朝可以見樂之感人也深虞賓丹朱
也丹朱不肖全在傲禹曰母若丹朱傲又曰傲虐是作
以不肖之丹朱堯所不能化一聞韶樂之音盡變其傲
狠之氣質與羣后相遜譲噫舜之韶樂不特能化堯所
不能化之丹朱而其樂舞之能化不率之苖樂記謂干
戚羽毛謂之舞則舜之干羽即樂舞也舜之樂其至矣
乎嘗因是而知夫子定樂有由矣夫子自衞返魯然後
樂正夫子何以正樂於自衞返魯之後衞之伶官多賢
者攷之當時簡兮刺不用賢也衞之賢者仕於伶官皆
可以承事王者盖衞謂之伶官多賢可以為王者之佐
此詩人所以比之為西方美人或曰鄭衞之音夫子所
惡今而有取於衞非夫子意吁是不然衞之伶官多賢
者夫子未必不與之論樂也此夫子所以放鄭聲而不
及衞者有由也此夫子所以正樂不正於他國歸來之
時而正於自衞返魯之後也又聞夫子自衞返魯取詩
三百五篇被之絃歌以求合乎韶樂之音嗚呼何其致
意於韶如此哉既曰韶盡美矣又盡善也又曰樂則韶
舞至齊聞韶又曰不圖為樂之至於斯也嗚呼吾安得
不三嘆三詠舜之韶也哉
孟子曰人之有道也飽食煖衣逸居而無教則近
於禽獸聖人有憂之使契為司徒教以人倫父
子有親君臣有義夫婦有别長幼有序朋友有
信
子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣先儒謂此
四者人之大倫或謂五常之中闕一不可子夏言人倫
先夫婦造端乎夫婦也言君臣父子朋友而不言兄弟
或者疑焉然有父子一倫則兄弟一倫在其中矣兄弟
其初一人之身也孟子論舜敷五教而先之以飽食煖
衣逸居而無教何也指舜之時而言也先儒云水土平
然後得以教稼穡衣食足然後得以施教化嘗讀伊川
春秋傳序有曰天之生民必有出類之才起而君長之
道之而生飬遂教之而倫理明方堯之時洪水横流汜
濫於天下草木暢茂禽獸逼人堯獨憂之舉舜而敷治
焉舜使益掌火益烈山澤而焚之禽獸逃匿禹疏九河
㵸濟漯而注諸海排淮泗而注之江水土而既平矣民
不可以無衣食也后稷教民稼穡樹藝五榖五榖熟而
民人育是道之而生飬遂也人之有道也飽食煖衣逸
居而無教則近於禽獸聖人有憂之使契為司徒教以
人倫是教之而倫理明也夫人莫患乎生飬不遂而倫
理不明也人之所以異於禽獸者以倫理明耳當是時
水自水耳人心之五常無恙也盖洪水能為世變之變
而不能變人心之五常舜之所以命契為司徒使之教
者舜特過為之慮耳豈有堯舜之民而待於教哉書所
謂百姓不親五品不遜亦過為之慮耳豈有堯舜之民
而不親不遜者哉人心之五常與生俱生不以水而消
長也契亦不過因其父子有親而使之知所謂親因其
君臣有義而使之知所謂義因其夫婦長幼朋友有别
有序有信而使之知所謂别所謂序所謂信學者莫把
有字作尋常讀過有者固有之也非外鑠我也盖嘗因
是而嘆舜於五常之中所以處人倫之變者二父子也
兄弟也人莫不有父子也舜之父子則不然也父頑母
嚚舜可謂甚不幸矣舜則曰吾為人子而子職之不共
父母之不我愛宜也父母何心哉魏鶴山云親譬則天
也天之於物栽者培之傾者覆之取之自彼天何心焉
親之於子賢則親之無能則下之致之自巳親何心焉
故古今無未定之天亦無難事之親舜豈無能而取薄
於親哉舜大聖人也舜則曰我無能焉安有父母而不
是者自克諧以孝烝烝乂不格姦而後舜得以遊夫父
子之天矣人莫不有兄弟也舜之兄弟則不然也象日
以殺舜為事往入舜宫欝陶忸怩四字不多見於經與
子惟見於孟子五子之歌皆弟告兄之辭象至不仁欝
陶忸怩亦不能冺於口此時之象非前日之象矣於此
見羞惡之心不以象而亡也自洪水既平之後至湯之
時世道一大變故人紀又一次修飾今觀伊尹告太甲
曰先王肇修人紀夫伊尹不特曰修而曰肇修者又人
紀之一初也自肇修而後君君臣臣而君臣之紀復一
初父父子子而父子之紀復一初夫婦各安其所以為
夫婦兄弟各安其所以為兄弟朋友各安其所以為朋
友而夫婦兄弟朋友之倫又一初此湯之所以大有功
於人紀也至武王之時世道又一大變故人紀又一次
大修飭武王於是乎訪箕子一則曰彛倫二則曰彛倫
皆所以為綱常計此班孟堅賦東都所以曰建武之元
四海之内更造夫婦肇有父子君臣初建人倫實始正
為此也先民有言五常之中獨欠師道或欲以朋友一
倫為師友晦翁嘗謂五常中朋友一倫關於人倫之四
父子君臣夫婦長幼所以有親有義有别有序皆自朋
友講明中來若以朋友為師友此說却未為當盖五者
皆不可無師師道一日不立則父子失其所以為父子
君臣失其所以為君臣夫婦長幼朋友失其所以為夫
婦長幼朋友記曰天生時地生財人其父生而師教之
夫言天地而與師並言以此見天地與師道並一日無
師道雖天地不能立也舜之所以使契為司徒者司徒
即師也師氏一職不属之他官而屬之司徒司徒非師
而何彼謂舜五典中無師者未之思耳嘗因孟氏之辭
而大有感焉舜之敬敷五教在寬此母忿嫉于頑之意
也至孟子則曰逸居而無教則近於禽獸聖人豈思以
禽獸待人哉晦翁云今人議論有餘躬行之不足能言
之猩猩鸚鵡也嗟夫夜氣之不存猶可涵飬也孟氏直
截謂則其違禽獸不遠逸居而無教猶可告語也孟氏直
截謂近於禽獸聖賢豈不欲人其人哉人而胸中無天
理則貌人而禽獸其心矣豈特不遠之云乎雖然禽猶
有返哺也獸猶有麟趾也人而禽獸如也猶可也人而
不禽獸如也可乎哉
稼村類藁卷十六
