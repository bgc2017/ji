稼村類藁卷三
元王義山撰
詩
和清江韓伯善
厥初是理與俱生一點靈扃透處明誰肯枉身徇時好
從來造物忌文名雌黃一任傍人說暴白只依天理行
輸與老農無箇事夕陽黃犢帶煙耕
世間利欲久胥淪才有詩書不是貧三極經綸須是學
一毫愧怍便非人充之家國而天下窮則江湖一釣綸
寄語黃州王學士不妨借我華陽巾
文章於道未為尊求道須教造大醇理學一門要精密
時文大病在尖新高談天下經綸易誰療目前饑饉因
拚却掛冠高蹈去孰云林下果無人
挽溪園周知郡
英英玉立已班行地位如何不廟堂久合飛騰上華要
祗緣抱負太剛方階庭競秀誇諸少衣鉢先傳屬長郎
最是一家古三代棣華今尚有餘芳
記得年時試别頭得君引我上瀛洲當場獨步眇餘子
好手先拈第一籌錦水曾尋香戟夢洪崖去伴赤松遊
瓣香遥致生芻敬渺渺螺川涕泗流
題吳此民遠遊集
偪仄懷居非丈夫吾今語子好遊乎沅湘到處有司馬
嵩華至今談小蘇事會無窮閒宇宙山川有盡眇江湖
奇聞壯觀多收拾刮目他時看阿吳
挽松麓李僉判
手拈老筆眇詞場餘子如何敢頡頏疑是前身真賀白
不然今世又蘇黃片文落處人争誦一第欠於天取償
造物却教二郎做立身既好又名揚
挽李教授
偏是書生賦分慳生平受用只儒酸非無熱處可炙手
禁得寒時做冷官乃父向年已科目好兒今日又衣冠
期頥上壽古來少歸去關山霧雨漫
題陳宗陽梅花全韻詩集
騷經比興殆無遺何獨於梅靳一辭從遜以來方有句
到逋而後愈難詩形容雖巧跡之淺吟狀愈多天者漓
獨在孤山孤絶處定交惟有雪相知
和申屠御史來豫章韻
一衣帶水繞洪城水不在深龍則靈簾棟中間人渺渺
烟雲朝暮柳青青肯將明月清風我來伴西山南浦亭
好把甘泉洗貪酷生民血漬吏牙腥
十月海棠盛開
海棠攙得小春天獨向晴窗弄午烟造物胡為太顛倒
此花怎敢占梅先
挽善慶堂黎朝奉
聞孫姓字魁天下知是堂中積善深天豈有私惟福善
公於責報本無心方來諸少庭森玉管取明科榜又金
他日貂蟬食家廟一門青紫列如林
贈醫士熊月湖
緣何扁鵲號良醫傳法元來飲上池化作月湖湖内水
願捐一滴救瘡痍
月湖鏡樣十分清診視還他指下明那似月湖心地好
願人常似兔長生
小圃梅柳之争
梅與柳争
水邊半樹月模糊移取山來更姓孤未許淵明全占斷
盍留一半乞林逋
柳與梅争
梅兄住在水之濱五柳先生便有云傳語林逋須著譲
堤邊風景要平分
挽家溪危知郡
當家舊只說驪塘近代家溪名又香仁智扁齋天動静
正邪抗疏界隂陽傷哉所到方丹轂惜也斯人不玉堂
孤負錦江人望斷使君已在白雲鄉
挽蘇少章
曾趁當年桂子秋煩公引領廣寒遊春官報罷笑歸去
底事無成付命休詩又江湖一家數學尋伊洛到源頭
忍將感興篇來讀望斷修江無限愁
題黃草塘詩集
憑何強占謝家塘尀耐詩人忒煞狂只把兩家詩判斷
此塘一半合還黃
挽胡經幹
手畫兵家八陣圖兒時此志已呑吳英雄豪傑所同者
將相王侯有種乎事竟無成空感慨天胡不忍死須臾
東南留得斯人在半壁乾坤隻手扶
題武岡向敏衡無加莊
恭惟陳簡齋與鶴山魏公堂堂二先生後學之所宗遺
跡所到處百世猶高風武岡有向氏乃祖家詩禮簡齋
曾來訪鶴山亦踵至二先生來時草木亦光賁主人跼
蹐迎出門見大賓大帶束深衣整容而肅襟揖客坐上
座樽酒與細論向氏家本儒苦無黃金籯惟有無加莊
留以遺子孫此莊不在田非謂三百囷莊者敬之謂為
學之入門乃祖燕後人有書便不貧能令二先生肯來
共斯文向來吾南昌隠者蘇雲卿魏公令地主而來訪
一民匹夫道義重王侯失其尊古人不傲士此風今猶
存
挽横海曾朝議
父子眉山多一蘇衣冠盛事再堪圖岫雲懶出官情薄
霖雨未成輿望孤横海僅存遺藁在臨川有此老師無
瓣香久欠南豐敬東望靈車天一隅
東湖拜朔非禮去職諸生以詩留行和其韻以謝
之
只有春風無世態世間冷暖若為情廢經彼自違先聖
議禮終難強兩生不合拂衣吾竟去誰云出晝待留行
雲卿數畝園猶在已結東湖松菊盟
送孫紏彈歸鎮江
不待文公立學規士當無愧此深衣無人可紏孰佻達
有過不彈誰是非不怕轉喉能觸諱自言垂老盍知歸
只從北固山頭處直道留為晩景輝
餞申屠御史歸揚州行臺
僻在江南天一隅煩公原隰遍馳驅數元結輩已多矣
百子駿今安得乎風力喧傳真御史霜臺勇在去貪夫
翩翩隻鶴騎將去若問腰纏一孔無
謁中齋楊左丞
向來曾拜紫宸衙親見先班奉日霞帝室館甥貴公子
王姬下嫁舊儒家執中默契心傳妙勤有無窮學問加
帶取孤山來作伴清吟尚可趁梅花
餞長白李左丞
往來不特地之靈西有長庚一點星九路大開行省府
幾人争看小朝廷只消餘力鎮衡岳許大先聲到洞庭
淨洗甲兵從此去煩公更為挽滄溟
跋楊中齋詩詞集
江西派已遠後來無聞人許大能詩聲來自浙之濱奚
奴背錦嚢馬蹄踏青春來派江西詩風月浩無垠翩翩
佳公子皆綺紈其身惟君獨不然每恨無書貧胷中國
子監所積皆輪囷把酒讀君詩一字一精神句裏帶梅
香不涴半點塵家本住孤山和靖與卜隣吾聞詩之天
不在巧與新纖穠寄淡泊清峭寓簡淳古律尤崛奇可
與子建親此詩實兼之體具衆美純載哦長短篇音節
中韶鈞少游詞如詩二者皆逼真再拜卷錦還願言寶
所珍
送丁直諒赴西澗山長
西澗元來只是劉葉公争取過台州退齋赤手來興復
上水篙撐急向流
去時行李只攜琴更帶奚奴作伴行所謂伊人何所似
漪漪澗水一般清
送允中齋王參政入閩
未到三山聲已雷此行正好趁梅開榜文争看乖崖押
士類歡呼常衮來不信閩中能獨占要令天下總春回
江西争得公來定只怕朝家有詔催
題杜氏匏瓜亭
道包衆妙起經綸粒粟中蔵天地仁五石瓠徒誇彼大
一瓢飲有樂之真從來碩果存生意吾豈匏瓜係此身
文穆此心唯念舊還能續得饉亭春
謁參政張獻子
曾侍龍樓曉色催真仙那肯下蓬萊離方共覩重光日
震位欣聞長子雷奉使祗應天上去運籌暫作幄中來
老夫羞把詩懷袖只為明公是秀才
五無歌送張參政
一錢劉太守也被一錢汚今日公歸去一文錢也無臨
去受百紙清哉杜大夫今日公歸去半張紙也無清獻
出蜀日琴鶴與之俱今日公歸去琴和鶴也無東山船
載月皎潔如冰壺今日公歸去船中月也無問公何所
有所有與人殊只有一廉字斯人百世無
題黃高士雪月集
冰作丰姿水作神羣仙境界裏詩人敲從竹起韻不俗
吟到梅來相逼真無已許令參後社庭堅端的是前身
有時石鼎堪聯句還許平分坐上春
餞行省郎中王君祥
以儒飾吏號通材忽報曹裝打疊回箇樣歸舟惟載月
若為送客只將梅雲凝春樹何堪别晝永甘棠待再來
無限依依懷渭水攬衣不寢夜徘徊
别中齋楊左丞
孤山久無主誰伴月昏黃歸興西湖動離情南浦傷官
清從馬瘦政暇又詩忙莫羨和羹事林逋有暗香
和陳榮可感興韻
元豈好聱張豈乖世間役役逐塵埃容心於物為身穽
得意之時即禍媒退一步思方是足放三分弱豈真呆
悠然獨坐吟窗下忽見梅花一朵開
和胡方湖雪韻
麻姑粒米撒天葩山色模糊未盡遮月斧鑿天飛下屑
風刀翦水簇成花有時覓句尋歐約不慣斟羔學党家
呵手撚梅窗下看只嫌紅蒂帶村些
枕上聞風
風撼林間萬竅開耳邊雨帶暮潮來似知書困難為覺
剛把天聲為喚回
餞怡齋胡憲使
不是胷中熟吕刑如何議讞極詳明嚴於三尺古來法
寬以一分天好生仁意滿腔皆惻隠政聲交口說廉平
玉堂本是青氊舊跳過郎星向上行
盛暑夜起
大塊勞形為有緣為生受役自紛然幾年寒暑人間世
一點靈明心上天欲待足時無了日只今悟處是真詮
煙霞終是吾歸處誰道丹砂可引年
稼村類藁卷三
