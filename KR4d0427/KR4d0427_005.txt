稼村類藁卷五
元王義山撰
序
送彭華國北遊序
竒哉彭君華國之遊也士生天地間惟竒故遊惟遊故
竒嘗愛太史公南遊江淮上會稽探禹穴窺九疑浮沅
湘北涉汶泗講業齊魯之都觀夫子遺風鄉射鄒嶧困
厄蕃薛彭城過梁楚以歸太史公之遊一竒又嘗愛蘇
穎濱上韓太尉書有曰求天下竒聞壮觀恣觀終南嵩
華之高北顧黃河之奔流慨然想古之豪傑至京師仰
觀天子宫闕之壮與倉廩府庫城池苑囿之富且大也
而後知天下之巨麗見翰林歐陽公聽其議論之宏辯
觀其容貎之秀偉與其門人賢士大夫遊而後知天下
之文章聚乎此穎濱之遊又一竒然而太史公之竒竒
於穎濱穎濱不特未能盡天下之觀太史公講業齊魯
之都觀夫子遺風此一觀乃穎濱所無太史公所以有
一部史記而穎濱所以止於穎濱太史公竒而又竒華
國不遠萬里將有事乎北遊所到處有太史公蘇穎濱
所未經歴者過中原多聖賢遺蹟淡烟衰草中斷碑殘
礎往往而有又有騷人墨客濃墨大字浩歌而長吟如
怨如怒如泣如訴華國盡取胷中之竒發為文章所至
留跡墨汁淋漓龍蛇現動飛走壁間收拾遺藁貯以錦
囊歸日與余共讀馬子才送孟邦式序不專美矣華國
竒而好遊將行吾語子遊
送閔節夫遊湖北序
閔君節夫今湖北道按察完顔公舊客也先是公按察
江西湖東道節夫客其門節夫士林之秀善撫琴書餘
挾琴一張鼓有虞氏之南風賡之以文王宣父之操一
倡三詠之餘清滿天地人而胷中有琴書亦可人矣公
遣子師焉書曰䕫命汝典樂教冑子琴樂中之一也冑
子自元子以下至卿大夫子也詩歌以動盪其天教之
以中和祗庸孝友之德節夫以古者教冑之樂教公之
子所謂樂德教國子者歟公去洪兩年不能忘挽節夫
為武昌来將行吾黨之士詩以餞之盛述武昌遊觀之
美俾余序之余聞武昌有南樓天下無之句武昌之景
此其壮觀也嘗記有詩曰四顧山光接水光凭欄十里
芰荷香清風明月無人管倂作南樓一味凉武昌如此
之清風明月而無人管可嘆矣今南樓得公為之主清
風明月有人管又得節夫携琴而来合清風明月與琴
而三之是賓是主此一叚風景又武昌所無到日公問
洪士友如何洪百姓休戚如何洪年穀豐歉如何長民
者有心撫字否寬征薄賦否且聞四境之内多寇掠能
為剪除否由洪而及西湖東道不一問而止也節夫當
歴舉以對且為我道南浦依然東湖如故有厖眉鶴髮
杖履其間老鶴導前奚奴背錦囊于後與愛蓮翁相尋
於吟風弄月之境者稼村翁也更為道江西湖東之民
其所以戀戀而懷去思之情者不勝甘棠之愛且歌曰
蔽芾甘棠勿剪勿伐召伯所茇又歌曰蔽芾甘棠勿剪
勿敗召伯所憩乃賡載歌曰蔽芾甘棠勿剪勿拜召伯
所說
送宋童子序
宋人有資章甫而適越者無所乎售也按察馬公過廬
陵宋君鎬夫見其三子焉公竒之扁其所曰三鳳宋之
章甫有所乎售矣噫人其可以无子哉昔人嘗過一所
見書其壁曰李靖提兵三百萬過此後又有人過其所
書其壁曰老蘇携二子過此噫人其可以無子哉更為
三童子進一步敢以昌黎送張童子序為勉
趙東村希䕫詩集序
東坡謂子美䕫州以後詩句法簡易而大功出焉山谷
謂子美䕫州以後詩不煩繩削而規矩自合捫虱新話
亦云子美䕫州以後詩簡易純熟無斧鑿㾗如彈丸果
爾則子美䕫州以前詩句法有未簡易者乎規矩有未
合者乎未至於純熟如彈丸乎諸君子之病吾子美也
何故嘗愛誠齋謂子美聖於詩夫聖孔子不居詩敢居
乎詩至於大而化則聖矣子美䕫州以前詩大而化之
之聖也䕫州以後詩聖而不可知之神矣神則天濓溪
云士希賢賢希聖聖希天學不可一蹴造也由希賢然
後希聖由希聖然後希天東村有志於䕫當自子美䕫
州以前之詩入由子美之聖希子美之天進進不已安
知東村不䕫州以後詩乎顔何人哉希之則是
送張士隆赴廣州教授序
張君士隆被省命為五羊教將行請以言贈廣為江南
巨鎮所産名公鉅卿不多於象犀珠玉唐以来張公九
齡余公靖之外無人焉然張與余韶産也五羊之廣則
為象犀珠玉之廣詩書禮樂之風未敦也姑以近世言
丞相菊坡由上庠取科第廣之士自是而相勵以學菊
坡自出仕至帥蜀以歸一琴一鶴如趙清獻廣之士自
是而愈知有廉恥菊坡登揆席宋天子遣使即家徵之
以老辭廣之士自是而愈知有名節象犀珠玉之廣轉
而為詩書禮樂之廣又轉而為干戈之場干戈之後轉
廣之士習而詩書禮樂之如承平之廣獨不在人乎所
謂人者士隆而已士隆東平人北方之學者未之或先
焉謁選不取熱官取冷官自北而来為東南儒學官者
士隆而已北方之士亦未之或先焉余嘗嘆東南號為
豪傑有睥睨教授而不敢即非胷中有國監書筆下倒
流三峽水疇敢嚮邇士隆敢於犯東南之士所不敢其
所負不淺朱文公有言教授之職難矣惟自任重者能
之干戈之後轉廣之士習而詩書禮樂之如承平之廣
任有重於此者乎到日訪菊坡於先賢堂中以菊坡所
以立身行已致君澤民者與諸生楙明之當是臯比第
一義或曰繡使李昴英廷試上三名祕書郎張鎮孫魁
天下菊坡之後獨無斯人乎或又曰李不以廉稱張有
可議者余故不敢以此待廣之士不書
衡州安仁興德鄉義約序
續食漢制也自續食之意不古而士始為聚粮計衡州
安仁興德鄉以興德名約義舉也古者三歲大比考其
鄉之德行道藝而興其賢者能者士之產扵此鄉者其
古所謂有德而可興者乎嗟乎床頭金盡士無顔色囊
不留錢羞澁萬狀彼盖未知道耳吾胷中有耿耿者在
何至預以乏粮餒吾氣雪絮馬頭梅花送上司金餞行
鹿皮盈篚毋以腰纏十萬貫德色則噐識宏矣槐黃逼
眼青雲在步武間一鼓作氣勉之哉
陳國錄庚辰以後詩集序
甲戌科陳君黃裳試别頭第一時未知陳君也觀其名
已知文在中矣後十年陳君来洪以所作庚辰以後詩
示余庚辰以後陳君險阻艱難備嘗之矣非若甲戌以
前得志場屋魁蘭省時也昌黎序唱和詩曰和平之音
淡薄而愁思之聲要妙讙愉之辭難工而窮苦之言易
好也陳君甲戌以前和平之音讙愉之辭也庚辰以後
愁思之聲窮苦之言也陳君愈窮詩愈工庚辰以後之
詩猶子美䕫州以後之詩也雖然詩各有派子美之詩
派審言也陳君之詩派后山也皆當家也世但知后山
工於詩不知后山尤工於文后山云古文有三等周為
上七國次之漢為下周之文雅七國之文壮偉其失騁
漢之文華贍其失緩東漢而下無取焉又言杜之詩法
韓之文法也韓以文為詩杜以詩為文論后山者當以
詩與文並論不可專謂之能詩也予因是而知陳君工
於詩而文在其中矣觀陳君庚辰以後之詩后山所謂
以文為詩以詩為文也文不在兹乎
劉梅南詩集序
余嘗愛誠齋云楚之騷人佩芳馨服葩藻盡取天下之
嘉木香草芬芳其四體而金玉其言語文章雖江蘺杜
若亦在選中而梅不與焉豈梅不幸歟抑偶遺之歟迨
何蘇軰拈出而梅遂以花聞天下余因是而考唐宋以
來諸公修花品厭桃李之輕薄以少年目之富貴如牡
丹亦唾去獨惟尊吾梅如春秋尊王天下無異辭雖蓮
花號為君子蘭與菊為幽人逸士亦止許其附庸而不
得與梅並峙為與國梅獨無對也詩人惟林逋為梅知
己逋自序其三十聮深有取其疎影横斜水清淺暗香
浮動月黃昏之句或謂逋詠梅詩不止此雪後園林纔
半樹水邊籬落忽横枝此一聮風味不減逋與梅相似
清哉吾逋也劉君䕫翁以梅南名人與逋相似詩又與
梅相似清哉吾䕫翁也䕫翁常預計偕余以百花頭上
期之矣䕫翁以梅南名其吟所豈摽梅之詩繫之召南
歟曰非也召南之梅以實不以華䕫翁贑産去庾嶺甚
邇注坡詩者云庾嶺梅南枝巳落北枝開豈南枝先煖
北枝寒歟一日䕫翁坐梅花下把酒賦詩沉吟索咲至
暮夜招邀月來足成四友清而又清吾䕫翁也移南枝
之煖春北枝之寒又將移江南之煖春天下之寒毋曰
雪中未問和羹事
題余尹甫詠史詩序
詠史有詩人多言胡曾不知左太冲張景陽尤為東莱
所取余君尹甫以所作詠史詩示余每一事束以五言
四句辭簡而意嚴大著述也噫史豈易評哉或曰司馬
公通鑑論斷胡致堂讀史管見范淳夫唐鑑陳季雅兩
漢博議吕東莱與近世吕大中大事記諸若此類不一
而足皆評史也或累千百言或一二百言多乎哉尹甫
束以五言四句不多也余曰理到處累千百言或一二
百言不害其為博五言四句不害其為約昌黎云豐而
不遺一言約而不失一辭皆是也春秋魯史也聖人以
一字定褒貶彼有累千百言或一二百言者五言四句
云乎哉如此者惟通鑑綱目
遵上人南浦詩序
詩韻語也自鵝湖禪師作切韻法識者謂其有功於詩
余讀遵南浦續藁坡翁所謂發纖穠於簡古寄至味於
淡泊唐子西所謂無意於造語而因事以陳辭南浦兼
有焉自為一家數韓退之不喜僧每作詩必涉譏誚唐
僧見於韓集者七如惠如靈如澄觀如高閑藐視之如
大顛穎則不以例待之矣如文暢詩曾經子厚品題退
之以能文稱且送之以序惜也南浦此藁不序於退之
而叙於余也
劉宣使秉忠家譜序
醫道行則活人儒道行則活天下後世范仲淹不為良
相則願為良醫省宣使劉君秉忠厥先祖父某居燕山
為金太醫活人多矣金亡徙居平灤家焉子若孫不皆
世其業嘗謂人曰道成而上藝成而下藝之不精又下
之唐子西所謂注本草誤殺人是也於是刻意教子移
其所以活人者活天下後世孫六人秉忠其六也秉忠
之長兄秉正業儒仕至王府參謀官秉正之子郁好修
能文為行省掾秉忠之兄儒兄之子又儒世有儒其身
而不儒其子者有儒其子而不儒其孫者有儒其孫而
不儒其曾孫者劉氏一門儒其子儒其孫又儒其曾孫
將見自雲而来儒而又儒秉忠之仲兄秉禮以軍功顯
惟秉文世其醫秉信秉禮饒於財秉忠初以軍功入仕
繼為吏且通於儒兄弟六而儒者三兄之子又儒獨秉
信秉禮饒於財得非迂吾儒乎儒不迂也他日劉氏昆
弟有以儒術行而天下富者則將問之曰某之業孰與
仲多
李宏道編蒙古韻類序
余嘗見唐叚成式歴述自古至今字體之異竊意今之
人不復見古之字李君宏道袖蒙古韻編示余字之古
莫古於此矣然嘗聞之倉頡為作字之始頡生於禪通
之紀在獲麟前二十七萬六千餘年管夷吾取无懷氏
封禪之說是文字已在伏羲之前序書者謂文籍生於
伏羲何耶要知字始於倉頡至周宣王時始變而字始
不古迨秦而八體之字興甄豐作六體書而古文居其
一竒字則又與古字異篆書為程邈所作佐書即秦時
之隸又如繆篆所以摹印鳥蟲書所以書幡信字愈不
古矣宏道韻編之作其以古字之古而教今人以古乎
姑以今韻觀之上平聲為門廿八下平聲為門廿九上
聲為門五十五去入兩聲為門共九十有四多乎哉以
古韻求之則特十五門而止四聲可全用者三聲二聲
可通用者一聲獨用者皆出於中嗚呼不多也求字於
聲者如此又擇字之形相似者為一類總而言之字母
止三十二嗚呼歛之則三十二散之則十百千萬字之
古莫古於蒙古矣雖然此特論字體之古耳周禮以地
官司徒掌邦教保氏隸於司徒其職以六書教國子宏
道以蒙古韻編教人且欲使今知字者皆知字之古以
三十二字而括十百千萬之字括十百千萬之字而教
十百千萬之人視保氏之功為優其有功於字學豈小
小哉使孔安國生於今不致時人無能知者之嘆嗚呼
字言之文也韻言之聲也非字無以成韻非編韻無以
徵字雖然宏道教人以韻編更自司馬公切韻法始
丁退齋詩詞集序
后山云子瞻詞如詩少游詩如詞二先生大手筆也而
猶病於一偏兼之之難如此余友丁直諒以所作詩詞名
退齋集藁示余觀其風雅調度可以諧韶濩沮金石雖
不敢謂其兼二先生之長然視他人一偏之長則兼之
矣退之兼人之長而以退名果退歟子不云乎由也兼
人故退之夫由也兼人而猶待於聖人之退退齋兼之
而自處以退雖然難進易退者君子也王輔嗣以知進
而不知退為愚人若夫為學之道則如撐上水船一篙
不可放緩
稼村類藁卷五
