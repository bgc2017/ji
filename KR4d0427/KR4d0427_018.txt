稼村類藁卷十八
元王義山撰
講義
伊尹曰天之生此民也使先知覺後知使先覺覺
後覺也予天民之先覺者也予將以斯道覺斯
民也非予覺之而誰也
按伊尹此語萃天下之責於一身而不辭如所謂非予
覺之而誰者此語尤緊切直以天下之愚由巳當是時
任天下之責者也湯大聖人也伊尹則曰其責不專在
湯也嗟夫天下之人於伊尹乎何與而伊尹若是哉天
下之大有一夫不獲者伊尹則曰時予之辜凡當時之
不獲者皆未覺者也天下之人有匹夫匹婦不被堯舜
之澤者伊尹則曰若巳推而内之溝中凡當時之不被
堯舜之澤者皆未覺者也舉天下什百千萬覺矣而有
一未覺焉若未甚害也伊尹若無所容其身自謂有餘
責矣此伊尹所以不曰予天民之先覺則曰予將以斯
道覺斯民又直截謂非予覺之而誰伊尹凡二言予者
盖盡以其責歸諸巳也以巳之昭昭使人之昭昭盛哉
伊尹厚待斯人之心也嗚呼不有先覺誰開我人夫人
未有不具知覺以生者特所覺有先後耳先覺如伊尹
豈忍視天下之未覺而若是恝哉孟軻氏謂伊尹自任
天下之重如此天下湯之天下也伊尹以湯之天下為
己任若無與於湯者嗟夫天下固湯之天下也伊尹何
敢諉其責於湯而曰非我也湯學於伊尹湯亦待伊尹
而覺也天下之任有重於此乎嘗怪韓愈原道有曰堯
以是傳之舜舜以是傳之禹禹以是傳之湯湯以是傳
之文武周公文武周公傳之孔子孔子傳之孟軻而伊
尹則無與焉愈豈知道者張無垢曰堯舜禹以後湯以
前全是伊尹接得來中間無伊尹斯道之脈果誰繼堯
舜禹以後湯以前伊尹是一箇大接頭孟軻氏論道統
五百餘歲而一傳自堯舜禹以至湯兼伊尹而言愈置
伊尹於不論非知道者真西山謂愈本不知道因作文
以見道誠哉是言使原道而曰堯以是傳之舜舜以是
傳之禹禹以是傳之伊尹伊尹以是傳之湯吾何尤嘗
以書考之伊尹之先覺不特覺當時之人且覺天下後
世自孔孟後以至近世大儒其格言大訓多出於伊尹
五篇之書人但知性相近也習相遠也性習之說自夫
子始不思兹乃不義習與性成則性習之說伊尹曾說
來人但知剛健篤寔光輝日新其德日新之說自湯始
不思終始如一時乃日新則日新之說伊尹曾說來人
但知君子以常德行習教事常武美宣王有常德常德之
說自易與詩始不思常厥德保厥位則常德之說伊尹
曾說來人但知孝弟為仁之本又曰仁之實事親是也
義之實從兄是也事親從兄與夫孝弟之說自孔孟始
不思立爱惟親立敬惟長則事親從兄與夫孝弟之說
伊尹曾說來近世大儒有主一之說不思德無常師主
善為師善無常主協於克一則主一之說伊尹又曾說
來有不貳以二不参以三之說不思德惟一動罔不吉
德二三動罔不凶則不二不三之說伊尹又曾說來若
夫曰先知曰先覺曰天民其說皆始於伊尹真西山謂
學之一字自說命始不知師之一字又學之所從出前
乎典謨所未發而伊尹發之伊尹所以詔來世開後學
者不特先儒不能外雖孔孟六經不能外也謂非先覺
可乎然吾既責韓愈原道不及尹又深不取乎愈之不
知尹為任道之重觀其上宰相書曰古之君子相其君
也一夫不獲若巳推而内之溝中是知有伊尹矣而止
以相業稱豈知道者耶知尹者惟孟軻氏其言伊尹任
天下之重者凡三既曰其自任以天下之重如此又曰
其自任以天下之重也又曰伊尹聖之任學者徒知所
謂任而不知所以任嘗考之書伊尹言尹必言躬於太
甲則曰惟尹躬克左右厥辟宅師又曰惟尹躬先見於
西邑夏於咸有一德則曰惟尹躬暨湯夫言尹必言躬
伊尹盖謂任天下之重者身也吾豈敢私其身為巳之
身身者天下之身也不然伊尹何以曰吾豈若於吾身
親見之哉所以言尹必言躬也不特言尹必言躬又曰
惟尹躬惟者我所獨也前兩箇惟字其毅然自任略不
少遜即孟軻氏當今之世如欲平治天下舍我其誰之
誰猶所謂非予覺之而誰之誰後一箇惟字不過言與
湯同一德而已即夫子謂顔淵曰惟我與爾有是夫之
惟伊尹三言惟尹躬而兩歸之巳孟軻氏謂其任天下
之重而又曰自自者人不能任而惟我獨任之謂也曾
子曰士不可以不弘毅任重而道遠仁以為巳任不亦
重乎曾子論任重而歸之道伊尹自任以重而亦歸之
道有以異乎無以異也抑嘗於書而有疑焉說命曰昔
先正保衡作我先王乃曰予弗克俾厥后為堯舜其心
愧恥若撻於市孟軻氏亦曰伊尹以堯舜之道干湯又
嘗舉伊尹之言曰與我處畎畆之中以樂堯舜之道吾
豈若使是君為堯舜之君哉吾豈若使是民為堯舜之
民哉夷考伊尹五篇之書曾無一語及堯舜豈偶遺之
耶抑告湯堯舜等語在逸書中耶不然傅說孟軻氏之
說為溢美耶竊意湯學於伊尹非從事乎口耳之學而
尚書所不載者皆不可言傳之妙也嗚呼伊尹任天下
之重以身而所以覺成湯者當於何求曰在心
湯誥曰惟皇上帝降衷于下民若有恒性克綏厥
猷惟后泰誓曰惟天地萬物父母惟人萬物之
靈亶聰明作元后
董仲舒曰道之大原出於天而堯受之堯授舜舜授禹
三聖相授守一道也盖嘗論之堯之授舜則曰咨爾舜
允執厥中堯只說出一箇中字於是中之名立道之名
未有也至舜則曰人心惟危道心惟微惟精惟一允執
厥中舜於中之外又說出一道字於是道之名立舜於
道之外又說出一箇心字所謂性理等說未有也古今
論斯道之相授受必曰堯舜禹至湯武則曰二聖人以
征伐取天下豈知二聖人有功於斯道甚大皆堯舜禹
之所未嘗言近世真西山雖能為湯誥發明而不及武
王武王泰誓中語學者又只作誓師等語讀過試與諸
君評之按尚書湯誥曰惟皇上帝降衷于下民若有恒
性克綏厥猷惟后斯言也前乎典謨未發也千餘年後
子思得之為中庸西山云中庸首章全是總括此數語
中庸曰天命之謂性即惟皇上帝降衷于下民也率性
之謂道即若有恒性也修道之謂教即克綏厥猷惟后
也讀中庸者誰知自湯發之泰誓曰惟天地萬物父母
惟人萬物之靈亶聰明作元后斯言也前乎典謨訓誥
未發也二千餘年後横渠得之為西銘西銘起語全是
總括此數句乾稱父坤稱母即惟天地萬物父母也民
吾同胞物吾與也即惟人萬物之靈也大君者吾父母
宗子即亶聰明作元后也讀西銘者誰知自武王發之
中庸子思所述先儒西銘與濂溪太極圖伊川易傳序
春秋傳序是四件大文字二書之作其原皆始于湯武
不特此也湯歸自亳作湯誥曰嗟爾萬邦有衆明聽予
一人誥其在湯誥曰凡我造邦無從匪彛無即慆滛各
守爾典以承天休武王訪箕子乃言曰我聞在昔鯀湮
洪水汨陳其五行帝乃震怒不畀洪範九疇彛倫攸斁
禹乃嗣興天乃錫禹洪範九疇彛倫攸叙彛常也人受
天地之中以生均有此常也即民之秉彛好是懿德之
彛也二聖人於書一則曰彛典一則曰彛倫彛之一字
又前乎堯舜禹之所未發者謂非上聖人大有功於斯
道可乎今觀惟皇上帝降衷于下民若有恒性克綏厥
猷惟后等語不特為子思中庸發端且為千萬世發出
一箇性字孟子謂堯舜性之湯武身之謂湯武身之可
乎惟天地萬物父母惟人萬物之靈亶聰明作元后武
王此語不特為西銘一篇綱領夫子作易乾父坤母之
說亦自泰誓中來二聖大有功於斯道也如此
豐水有芑武王豈不仕貽厥孫謀以燕翼子
詩人言人才之盛多以水言菁莪之詩曰菁菁者莪樂
育材也君子能長育人才則天下喜樂之矣其首章曰
菁菁者莪在彼中阿釋者謂菁菁盛貌莪蘿蒿也中阿
大陵曰阿君子能長育人才如阿之長莪菁菁然也泮
水之詩曰泮水頌僖公能修泮宫也其首章曰思樂泮
水薄采其芹釋者謂泮水泮宫水也芹水草也樂僖公
修泮宫之水而往觀之采其芹也詩人詠人材之盛而
取諸水水哉水哉何取於水也嘗讀文王有聲之詩又
知周家育材之盛芄芄然如芑也文王有聲不特為武
功成而作其卒章則曰豐水有芑武王豈不仕貽厥孫
謀以燕翼子夫曰莪曰芹曰芑皆非水不生活也嘗取
其詩而讀之一則曰既伐于崇作邑于豐豐邑之名自
此始一則曰作城伊淢作豐伊匹豐城之名自此始詩
人之意盖謂周家人材之盛辟猶芑生於豐水之中然
表記又謂豐水有芑武王數世之仁者何也周自文武
以至宣王數世矣宣王當四方既平之後正新美士習
之一機故詩人又以芑歌之是芑也即豐水之芑也至
宣王則又采是芑矣今吾之豐雖與周之豐不同然其
為育材則一也吾黨之士盍亦相與歌曰維豐之水兮
清且漣漪士游其間兮挹彼注兹維豐之水兮清且淪
漪士游其間兮其樂無涯維豐之水兮清且直漪士游
其間兮相與泳思又歌薄言采芑兮于此新田其芑伊
何可茹而連薄言采芑兮于彼菑畝其芑伊何可擷而
取薄言采芑兮于彼中鄉其芑伊何可掇其芳乃𢋫載
歌曰昔我有周作邑于豐維我豐水與周攸同昔我有
周作豐伊淢維我豐水與周伊匹矧是豐水芑生其中
寔茂且繁長育之功為豐之士者繼自今以往以淵淵
其淵浩浩其天者充此心之天以源泉混混不舍晝夜
者飬此心之源毋稂莠其志以傷此芑毋荒落其學以
戕此芑母揠苗助長以賊此芑將見豐水人材之盛不
專美於周矣然水不在深有龍則靈越我豐水地靈人
傑所以靈此水者有物焉夫物之靈者莫如劍而豐水
之劍一曰龍泉一曰太阿盖水而無劍無以靈此水劍
而無水無以靈此劍異哉劍之所以靈者水也諸君氣
軋斗牛韜光晦耀是猶劍之貯匣安知無夜半望氣者
即吾豐城而出之挽吾豐水而淬之劍得久貯於匣歟
吾邑之士勉乎哉
有虞氏養國老於上庠養庶老於下庠夏后氏養
國老於東序養庶老於西序殷人養國老於右
學養庶老於左學周人養國老於東膠養庶老
於虞庠
甲第紛紛厭粱肉廣文先生飯不足今廣文飽矣士且
柰何哉雖然一飯耳士豈為一飯而來耶孟子曰無恒
産而有恒心惟士為能士固不為一飯而來也亦或者
為一飯而來也飢來一字不堪煑有時乎不能無是餒
矣然則士豈可以無養乎士不可以無養則養不可以
無田養士尚矣以學則有虞氏養國老於上庠養庶老
於下庠夏后氏養國老於東序養庶老於西序殷人養
國老於右學養庶老於左學周人養國老於東膠養庶
老於虞庠則學有異制以禮則有虞氏養以燕禮夏后
氏養以饗禮殷人養以食禮周人兼修而用三代之禮
則禮有異宜然其為養則均也雖然此論養老耳至於
四代之養士尤有當講明者焉或謂有虞氏所養止於
老而不及士何則士之名典謨不載也三代始有士之
名不特養老為然也或謂三代養士止於詩書禮樂養
士之心而不及其身非不及乎其身也田井矣為士之
家各巳授田矣當是時何士非民何民非士其聚於學
也自食其食而無所仰乎官學校以養士之心井田以
養士之身學雖無田而家有田嗚呼士而為三代之士
何其幸歟三代衰校庠序皆廢齊一國耳且欲養弟子
以萬鍾校庠序雖廢而猶幸養之名存漢人謂夫子養
其徒三千雖事不經載然養之一字猶可為來者勸漢
以東精舍所建贏粮而從者動千百計唐興廣學舍千
二百區盛矣然所以養者何居洪平齋謂士生三代之
時教養一出於上士生三代之後自養而自學嗚呼士
而不得為三代之士可悲矣嘗謂自校庠序既廢之後
學之或廢或興田之或有或無姑勿論猶幸家塾存焉
雖自養自學然儒者所以三綱五常扶植天地以至于
今家塾力也嗚呼三代以前無地無學三代以後無家
無塾盛哉家塾之有功於斯道也惟洪既建郡學矣又
建東湖宗濂二書院矣於八邑之屬又建學焉教之者
既有其地養之者又有其資果何負於爾士哉然竊嘗
怪夫今之所謂養士者每日質明羣弟子趨而入大冠
峩如大衫襜如坐而堯言起而舜趨其秀而甚文也相
與坐於堂之下鼓而升颯颯如春蠶之食葉飯巳則往
矣挑兮達兮在城闕兮嗚呼上之所以待士者何厚而
士之所以自待其身者何薄耶雖然教而養上之厚於
士也食而學士之厚其身也養而得其均職教者責也
職教者盍曰維年之豐廪之充其比如&KR0808;其崇如墉一
粒以上當與同志共此㫪毋使或者得以議吾之不公
為吾黨者盍亦曰志在温飽兮其志毋乃卑尚論古人
兮讀書而誦詩老者安之兮少者懷之朋友信之噫謀
道不謀食兮豈一飯而能使吾之不餒而
稼村類藁卷十八
