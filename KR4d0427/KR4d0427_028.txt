稼村類藁卷二十八
元王義山撰
祝誄行狀
龍興路五學教授告廟文
聞之孟軻曰人之患在好為人師某里人也而職教焉
非父兄之執友則朋軰之同儕詎敢曰為鄉里師乎某
嘗為國子正今又分教於鄉漢胡母生齊人也為博士
而歸教於齊學者宗之某無學之可宗而敢援此例將
有叱而去之者曰此非子坐
東湖
某聞師之所存道之所存也某聞道也未而敢為人師
乎昔胡文定為太學官歸教鄉里文定則可某則不可
宗濂
某聞師者所以傳道授業解惑也三者而無一焉抗顔
講席多見其不知量也抑嘗聞之師道立則善人多某
不敏請事斯語
縣學
郡有學古也縣有學自宋始惟洪既有郡學又建湖濂
二書院於附庸又建學焉聖人之教如水之在地中無
所不在譬如鑿井得泉而曰水專在是豈理也哉某何
人斯職五學之教敢曰君子之所教者五
祭實齋劉尚書
洪範五福自夀富康寧攸好德至考終命五者備矣先
生既夀且康不特德為天下逹尊而齒爵又為天下逹
尊然獨不以富稱生平一廉瑩徹千古殿南海之邦象
犀珠玉萃焉曾不手涴富求於先生而先生無求於富
欠五福之一他人以為欠而先生則曰吾無欠矣以貴
言先生有五福之所無以富言先生無五福之所有富
與貴先生何心哉至於命以考終此又今世所難者天
之報先生厚矣某病不及嘗藥殮不及撫棺今又以采
薪之憂不及修瓣香敬嗚呼痛其甚歟嗚呼痛其甚歟
祭山居劉候官
哀哀山居而止於斯家庭之學曾未及施所學伊何救
時之劑公而大用廊廟之器假令萬鍾焉能凂公母謂
所到止於一月哀哀山居修短皆數出師未捷而身先
死少陵所以為武侯哀從古如斯獨山居哉愚嘗評公
一世之雄卧百尺樓餘子下風珪璋琰璧不假彫琢海
鯨天驥不可羈縳其學汪洋淵乎向舒讀盡人間未見
之書作為文章翔蛟躍鳳睥睨韓柳越軼屈宋公有英
嗣必世其科曾遊廣寒蜚聲巍峩天地中間惟理不朽
六藁猶在詔今傳後山居雖死不死其名彼富貴者鳥
獸好音山居逝矣欲見無所潔觴一奠隕淚如雨
祭徐伯康
士庶人三月而葬也公以名父之子天靳之夀讀父之
書而不得用於世死又後十七年而葬禮歟非禮也豈
人子之情有大不忍於心者故廢禮而用情歟雖不合
乎禮然亦可諒其情矣嗚呼人子之情天下之至情也
聖人緣情制禮得不諒人子之情乎嗚呼
瑞金知縣愚齋聶先生行狀
先生姓聶氏諱嚞字愚仲世居臨江軍清江縣修德鄉
石洲里家世儒科天聖間有登進士第者諱言熙寧間
有登進士第者諱復先生其裔也聶族望於清江舊矣
曾祖諱公彦祖諱侯服父諱次山俱以詩書燕其後先
生生嘉定癸酉之癸亥癸卯癸丑義山垂髫時間往外
氏家外祖父令同羣兒角對偶每試輙弗敵先生齒髮
壯刻苦自厲屢試場屋不偶寳祐乙卯始拔清江解明
年試南宫知舉竹所陳公顯伯定其賦魁天下忠齋留
公夢炎讀其論曰此有學識士也策微誤竹所以本房
副卷朱君值易之竟以第五名賦入等今湖南帥幹鄧
君林留京語人曰林得之頥齋鄧公坰省魁初取清江
聶嚞因謝有司竹所謂先生曰公為省元七日科第高
下固分定人皆為先生惜先生處之裕如也初筮贑州
贑縣西尉再調宜州教授未赴改辟臨安府右司理參
軍秩滿辟浙西帥司典市酒庫以考舉及格改合入官
旨授宣教郎差知贑州瑞金縣事先生未及赴病矣暨
歸猶力疾哭先君甚哀是日抵舍未暮間冠裳見家廟
禮訖又冠裳見族姻如見家廟禮又禮訖觴族姻以下
賓退入坐正寢環諸孫四旁相勞苦甚悉夜向晨顧謂
左右曰吾在途嗜睡如酣然寢不安席堅忍自扶以迄
於歸言訖整襟拱手而逝時咸淳丁卯臘月十有九日
也享年五十有五嗚呼曳杖逍遥之歌易簀戰兢之言
此聖賢事也非先生學力到處其何以死哉初先生病
臨安旅中戒其子曰我母效里中某官病未終丐棺於
京尹吾計吾囊俸餘亡幾僅可棺全吾以歸吾父母嗚
呼士窮乃見所守先生病且殆不旦夕死獨不肯向人
道乞字此豈窮困所能屈哉是殆與孟郊之食苦薺韓
愈之無緼袍陶元亮之不折腰同一堅硬聞先生之風者
頑夫廉鄙夫寬薄夫敦懦夫有立志嗚呼人不能窮而
天地窮之悲夫蓋先生之學所以不為死生得喪貧賤
禍福所恐動者全是飬得剛大之氣故見之行事無非
自是氣中發出來世有一等衰颯懾怯又有一等私意
纏繞之人其身未死而氣巳先死先生身雖死氣浩然
天地間不死也先生自幼不好弄儼然成人篤志問學
家寠甚無貲買書從朋儕借錄外祖父伯舅為典衣鬻
産教之距所居十數步有小齋先生閉戶讀書雖祁寒
不爐夏不扇老母歸寧先生入拜堂下羣犬喧吠如生
客蓋先生昕夕與書俱以至忘歸老母歸語其故先君
躩然曰果爾肯屑為兒友否羅致之俾共學焉書同燈
坐同席寢同衾窮晝夜之力鑚仰於學者蓋十餘年先
生學益進遂同就正於前南豐尉金川雲林楊先生攀
龍雲林江西賦家哲匠嘗試教官又試博學宏詞科先
生自登師門屹然為士林表儒門下高第屨滿相率而
尊之曰愚齋先生服其教者不特為魁岸偉器且薰其
德而善良焉先生於燈窗用工最苦今世士子取科舉
之文如詩賦論策蠅頭細書出於手澤者數十帙類編
先儒文集前乎書肆所未有口吟手抄彪分臚列其為
帙十四先生曰是未足以惠後學於是窮搜廣覧聚百
氏之書幾充棟取先儒為正宗括其精髓盡五年心力
書成凡十有二帙名之曰友錄士友互相傳寫為矜式
嗚呼先生用力於斯文至矣方其未尉贑西家食需次
猶不巳於學反覆考亭四書繙閱本朝名臣言行錄采
取其可資立身之本編之成書曰士學心錄可逹之治
人者别而異之曰仕學如是又十餘帙故其行修於家
逹於鄉而信於人其學問於師得於心而措之民皆自
講貫中來也開慶巳未及瓜贑守雲西陸公景思以文
雄當代於士少許可識先生文墨間以初筮未應舉止
以文華上之於朝其詞曰雅器玉温英辭金振蓋亦確
於許予者是年冬北兵瞰上流所在澒洞贑雖僻一方
多寇警邊塵一關輙圑民兵設烽燧築排柵尉皆身之
奔走䟽附曾靡寧日時有以清野之說獻憲守雪村撫
公鼎是其議下令撤城西民居先生爭不勝被檄後故
緩其事後亦無他虞民居頼以不毁贑民至今德之鄉
有殺人者事巳逾年不知殺人者名縣憑寸紙以數人
姓名下尉捕先生巳疑其非潜加搜訪得真殺人者縣
所指果皆平民或曰尉捕盗有功當上先生曰尉職也
以人命易官爵非所志輙巽謝贑境有劉村園頭兩鄉
對峙世相讐小有爭輙相屠先生履其地覆其爭之由
械其尤無良者致之縣縣欲盡蒐其徒芟之先生不可
悉致其人於尉坐之兩廡以義理曉之爭者百餘悉相
顧自責曰尉活我也相與釋私憾結歡盟羞前之為持
牛酒轉相問勞往還居三年賢勞備至逮事憲使恕齋
吳公革一日民有訴邑事不公者十餘狀恕齋叢其事
於尉期以五日蓋將觀其所處也先生不由吏手如期
悉定奪以申皆中肯䋜恕齋竒之遂有造就之意書滿
贑民議即某地像而祠焉先生聞之曰尉小吏受容察
於臺府之下免過幸矣顧敢爾繼又聞有私繪其像於
家者亟畀之錢卷而蔵之會吉之龍泉闕令恕齋以先
生辟命將下恕齋建臺西總再調取宜州令官恕齋尹
神臯首白之廟堂辟先生右司理先生介潔高遠以吏
塵困人猛欲就冷職誓不以書生試獄吏牢辭至再恕
齋曰公廉明如此何官不可為勉彊祗事恕齋後謂人
曰吾為天府得兩獄官謂先生及廬陵許君雷發也庀
職以來随事爬剔惟求無愧俯仰官爵不論也禍福不
計也獄有二事一則曰冐官爵而戕人命一則曰殘骨
肉而據家財其力可通神而吏又舞吾法蓋州縣數年
不决之獄先生據按推詳姦狀俱白試以利弗動脅以
貴弗怵某至含沙肆毒幾入臺評後二姦卒正典刑先
生之名遂滿天府上下莫不敬其廉能雖閭巷小兒亦
知有聶司理克齋徐公復以廉平舉恕齋以廉介舉平
齋趙公汝暨以持身端謹舉厥後被旨薦矣又以先生
才學操守聞於上期年間三剡如寄有貴介貪先生名
欲以京剡舉謝絶之退謂所親曰吾不敢以父生師教
之身而辱於戚畹之門蓋其所學正大自貴重其身如
圭璧靜見孫公子秀尹京於縉紳間稔其名一見青眄
會華亭有巨室因糴碎家先生曰華亭為邑歲糴止十
五萬某人一家耳家不大於邑而倍其數三十萬有是
哉白之府府轉白於朝卒减半靜見由是期以遠器不
數日以學識優長趍嚮端潔舉不閱月而石溪吳公舜
龍為之合穎節齋陳公訪以遺賢為憾舉先生善聽獄
訟盡公得實科而肯齋李公芾亦以從事郎舉關陞兩
考内五削俱圓吾黨皆以先生通籍為賀先生曰吾之
心豈祗媒一身苟禄計哉每書戒其子必以充廣德心
力行好事為訓秩滿市民爭綵旗幟以華其去有庖空
但酌西湖水及面上三年無愧容等句杭民駭瞻謂前
此所無有六考既書會任内有慶因微𤯝法碍通班以
典市酒入辟留幕府肯齋政事間凢心力不逮者悉以
委之南廂闕求官者十數肯齋曰此非氣魄如夏秋不
可卒不他畀攝事期月能聲滿京國識者遂稱其有剸
繁治劇之才先生官於桂薪玉粒之地凡四考介峭屹
立食止菜無異品西山先儒謂斯民不可一日有此色
士大夫不可一日不知此味惟先生可語此蓋其安貧
樂道每曰為好官不若為好人故自入仕以來行事之
纖悉必記而養廉微俸亦别籍以識意蓋曰事不可對
人言者不可書則吾不為之矣貨之悖而入者不可記
則吾不有之矣此亦清獻露香告天之遺意嘗自贊其
真曰仰不愧俯不愧内不愧兢兢此心戴天履地推是
心謂造物當滂沛其報而所到止此嗚呼痛哉性儉約
弊裘故褐終身不易最友孝方伯舅卒襄大事稱家之
有無未嘗等其費於二兄伯舅始娶敖氏生輝森繼徐
氏生先生及焱先生處兄弟無間言視二兄急難不啻
巳雖兒號妻啼寧弗顧自登第後每以養不及親為恨
其之官也迎兄就養弟焱出為族人後年未三十而死
上有垂白之祖母事之如巳母下有垂髫二女撫之如
巳女娶同邑楊氏子男三人端與見禮部待省端茂端
佑俱秀而文人謂先生有子如此死無憾端茂以父命
繼弟焱後女二人長適同邑彭果次適豐城熊以道皆
業儒孫男四人孫女四人俱幼其孤將以咸淳巳巳九
月奉柩葬於新淦縣欽風鄉白羊嶺鷓鴣山之原俾義
山狀其行將以乞銘焉義山竊惟先生之學自養氣入
先儒謂人若有氣魄方做得事成世間禍福得喪利害
方敵得去不被他恐動又謂氣至大初無限量至剛不
可屈撓蓋天地之氣而人得之以生者惟能得其所養
無妄為以害之則本體不虧又謂浩然之氣纔說浩然
便有剛果意富貴貧賤威武不能移屈之說皆低不可
語此氣先生於養氣上用工最深故死生不為之動肯
齋且以氣魄稱而先生自贊亦自信其仰不愧俯不怍
蓋方困阨時手不書乞米之帖口不誦乞巧之文故其
氣不為窮乏餒使其立乎人之朝當大事任汲黯多慾
之諫朱雲折檻之忠張綱埋輪之勇王義方對仗彈李
義府叚秀實舉笏擊朱泚陽城裂裴延齡麻韓愈上佛
骨表孔宗魯扣鐶大呼唐子方論燈籠錦是皆先生所
敢為嗚呼言有大而非誇衆人疑焉逹者信之嗚呼安
得起先生於九京而與之論養氣之學哉義山痛念幼
從先生遊不特相與厲舉子業於躬行踐履上件件點
對小有過必面規無少假借雖情好本兄弟然敬而憚
之甚於嚴父哲師之臨其傍凛乎法家拂士之議其後
也義山壬戌竊第太常先生有書自贑來以其生平所
受用者力行好事充廣德心八字相懋勉嗚呼先生棄
義山而往行而無所詣也疑而無所訂也瑕而莫予攻
也怠而莫予鞭也嗚呼巳矣以先生氣節如此而不得
傳於史其官守之卑又無言責以洩胷中剛大之氣噫
柰何其
徐侍郎逸事狀
宋德祐甲戌北兵渡江舉朝相顧失色余往訪正言徐
公與論國事聞臺諫哭聲震天御史中丞陳過庭哭尤
慟明日過庭先走又明日監察御史李可走又明日監
察御史潘文卿走獨公徬徨不忍去謂余曰自古無走
臺諫閱月除公左史兼權戶部侍郎然問過庭可文卿
當愧死不死初平章賈似道督師江上自度力不支將
議和權也畏公議弗敢欲其議自臺諫學校出貽書政
府逹意於公公毅然不從嗚呼壯矣事亟謀遷幸權也
公抗言陳堯叟請幸蜀王欽若請幸金陵皆非惟當固
守京城嗚呼又壯矣明年詔守和寧門和亦不及事矣
未幾京城失守遷亦不及事矣公諱卿孫字麟仲一再
魁鄉薦壬戌省試高列自初筮潭州善化主簿至正言
多可書最是令衡山尤表偉故事作邑最者除察天子
以公政聲卓越除公監察御史路緊矣等而上何官不
可為其所行事又當大書特書不一書雖然忘言可也
宋亡士大夫多逸事無以懲勸千萬世取以告太史氏
稼村類藁卷二十八
