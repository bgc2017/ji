稼村類藁卷三十
元王義山撰
樂府樂語
千年調(遊葛嶺歸有感)
勝地獨湖山滿堂貯風月歌舞太平氣象雪回雲遏紅
鞋朱帽隔岸喚舡芙蓉萬疊人稀到這清絶因思舊
事莊敞平泉宅莫與他人樹石對兒孫說難全晩節不
如一邱壑住茆屋三間任窮逹
水調歌頭(夀湖南胡大)
沆瀣金莖露清潔玉壺冰分明昨夜光現南極老人星
山甫秀鍾崧嶽傳說上符箕尾造物為時生一代詞科
伯飛上到蓬瀛紫薇天丹禁地掌絲綸盤洲益國箇
樣人物只三人辭却翰林風月故就湖湘霖雨天下共
為春試看玉堂大半秉洪鈞
臨江仙(夀章丞相)
明日中元生上相真上相上元生滿城燈火晝三更台
星呈瑞處一點夀星明和氣薰蒸開泰運湖山萬里光
榮願推天地發生仁八荒開夀域一氣轉洪鈞
滿庭芳(夀余節使)
線柳迎風錦棠媚日十分春色豪奢青烟宫燭飛入侍
臣家瑞靄深籠畫戟夀星照曲纛高牙因知是崧高華
旦玳宴醉瓊花翻鴉新詔墨聞樞庭召入已辦宣麻
比汾陽福夀公更穹華佇看稠青疊紫書香藹桂子蘭
芽鳴珂處西湖路上接武築堤沙
水調歌頭(乙亥春永嘉歸舟)
宇宙郵亭耳遊子問舟歸灘上灘下轉柂欲速點篙遲
安得泛河一葉尋見江南歸處多只是旬餘此身無地
着驚浪濕征衣獨張翰見夙起早知幾誰把乘舟偏
重良策濟明時夷島人烟相接恰在永嘉上浦猛憶浩
然詩鄉閭萬餘里失路一相悲
乳燕飛(乙亥春題鴈蕩山)
雅有登山癖覺老來尚可躋攀浪遊躡屐險怪嶣嶤稱
鴈蕩争秀羣山第一更聳出穹厓千尺景物深蔵長谷
裏最上龕水鑿時衝激硉矹處鉅石(闕)
地生天作誰能識睹江山如故恨無一時人物靈運當
年為太守佳處都曾遊歴獨不見此山脚力風月直須
人管領怎不移石壁題巖壁今且着老夫筆
念奴嬌(懷舊)
題臨湖闊閤在東陽向巨源所創洪容齋作
記舊贅漕幕居其下
南昌竒觀最東湖好景重重疊疊誰瞰湖光新傑閣橫
挹翠峯嶻㠔十里芙蓉海神捧出一鏡何明徹鳶魚飛
躍活機觸處潑潑容齋巨筆如椽迎來一記嬴得芳
名獨猛憶泛蓮前日事詩社桮柈頻設倚看斜陽簷頭
燕子如把興亡說誰迎誰送一川無限風月
瑞龍吟(夀京尹曾留遠)
晨光曙遥見昭灼文奎照天心處蛾眉皎皎西飛北渡
南極騰輝燦麗神臯地争看碧幢旗戟藹然佳氣深深
有美堂中綉幃錦幕笙歌不住知是元戎初度玉觥頻
舉雲堤烟市時聽笑聲都人相賀相語人人說是活
佛生今世襟懷内嚴霜瑩月春風秋水文肅貂蟬貴南
豐學問文昭節義若問莊椿歲堪誰比清源曾公夀齒
郎君宥府衮衣榮侍
賀新郎(自賀生孫丙戌四月)
自笑斟醽醁作皤然一老逍遥東湖湖曲好事爆然來
子舍報道生孫新浴筭天也從人所欲萬事足雖緣有
見子孫時萬事方為足詩禮脉今有續吾家本是山
隂族見生來風神稍秀足娛吾目吾子吾孫同此月日
分纔争五六喜聽得歡聲滿屋愚魯聦眀天所賦只無
災無難為多福且願汝書勤讀
文章末技耳至於駢辭徘語技之尤小者也司
馬公自謂不能四六歐陽子不肯為人作四六
鄒道鄉不作樂語而余皆犯之矣惟肖類於卷
尾姑存之以紀一代儀文之末云
夀崇節致語(隆興府)
萬年介夀星辰拱父母之尊四海蒙恩雨露寵周臣之
宴頌聲交作協氣橫流與天同心為民立命以聖子承
承繼繼九州悉臣奉太后怡怡愉愉永久億載寶冊加
徽稱於漢典綵衣絢瑞色於舜庭捧金爐香胥慶夀崇
之旦玉巵酒永延長樂之春躬禀□眀性純愛敬晉福
介王母三千年之桃暈新紅華封祝聖人八九葉之蓂
開並綠耳鳳韶之雅奏身魚藻之深仁臣等幸囿明時
忻逢盛事遥瞻禁衞藹播衢謠
東極承顔肅紫宸恩醲湛露燕羣臣香傳禁柳鳴球瑟
影顫宫花藹縉紳璀璨祥光三殿曉怡愉和氣萬年春
明朝又紀流虹瑞更效封人祝聖人
對廳致語
怡愉奉太后稱觴盛長樂之儀普率皆王臣會宴接鎬
京之飲懽浮魚藻光射斗牛恭惟特進大觀文大丞相
國公四海儒宗兩朝元老巨川舟楫旱歲霖雨不有其
功清時鐘鼓勝事園林自樂以道暫遊洛社更築沙堤
宫使端明相公吟遍玉堂來尋綠野聽星辰履久聮紫
殿之清依日月光巳覺黃扉之近宫使閣學尚書為國
喉舌同姓腹心寄與西山雖喜林泉瀟散召還北闕要
推社稷經綸觀使提刑戶部曾策駒駰肯盟鷗鷺入直
天上尚記青藜趣起山中便持紫槖提刑詔使提刑部
灑人寒露厲古清風衡岳雲開會見郎官列宿甘泉地
近即依天子九重觀使提刑判府監丞玉節猶香幅巾
自適胷中宇宙素存開濟之心足下風雲直峻清華之
武觀使判府刑部老成器局光霽襟懷贊白雲之司早
培朝望翔紫霄之表簡在帝心衆位判府郎卿金石春
鳴琳琅映照吟萬柳隂中之句香入詔芝接五花影裏
之班望高玉笋及梓里滿前之材俊皆蘭臺向上之鎡
基我知府運使華文國史祕監侍郎渠觀聮輝節麾疊
組不知晝錦為邦家之光閭里之榮但喜陽春在天庭
之間湖山之外嘉與十一郡黎元之衆載歌萬億載慈
祥之詩夀崇方慶於坤闈既醉共分於天禄合星垣之
賓佐偕月乘之儒流蓉府材能柳營韜略客坐聮杏壇
之秀男邦藹花縣之英籩豆肆陳笙簧迭奏福介于王
母幸永瞻慈極之尊河清生聖人更同效華封之祝某
等敷陳俚調揚厲休期
八葉蓂香夏氣清坤闈有慶佛同生楓宸稱夀雲霄迥
苹野霑恩雨露深祚永萬年齊晉福孝濡九有樂升平
電樞又報祥光繞需拜揚休天子明
唱
金闕深深正夏日初長禁柳青祥烟紛簇紅雲一朵飛
度彤庭千妃隨步處覺薰風微拂觚稜天顔喜向東朝
長樂獻九霞觥
分明西崑王母來從光碧駕飛駢為言今日金仙新浴
共慶長生捧桃上夀天一笑賜宴蓬瀛沸歡聲道明朝
前殿又祝椿齡
勾問隊心
妾聞舜殿重華薰風初奏唐宫興慶夀日新逢遠方稱
讃效微誠女隊蹁躚呈妙舞腰翻翠柳步趁金蓮豈無
皓齒之歌可表丹心之祝相攜纖手共躡華烟
唱柘枝令
西山元是神仙境瑞氣欝森森彩鸞飛下五雲深急管
逓繁音碧鬢影斜花欲顫輕盈蓮步移金紫檀催拍莫
沉吟傳入柘枝心
花心唱
慈元宫殿五雲開夀獻九霞杯步隨王母共徘徊仙子
下瑶臺紅䄂引翻鸞鏡媚婆娑雪風回繁絃脆管莫相
催齊唱柘枝來
四角唱
風吹仙袂飄飄舉底事下蓬萊東朝遥祝萬年杯玉液
瀉金罍天上蟠桃又熟暈酡顔紅染芳腮年年摘取獻
天階齊舞柘枝來
遣隊
銅壺漏轉屢驚花影之移桂櫂風輕巳覺蓬萊之近覆
䄄巳蹙雷鼓重催歌舞既周好去好去
勾隊
瞻夀星於南極瑞啓東朝移仙馭於此山望傾北闕式
歌且舞共祝無疆
吳仙詩
一曲清歌豔彩鸞金爐香擁氣如蘭西山高與南山接
剰有當時却老丹
唱
千年紫極鏁烟蘿豔質含羞歛翠娥遠睇慈元稱夀處
不妨連臂大家重與楚舞更吳歌
諶仙詩
冉冉飛霜綴綺裳遥知諶母下丹陽黃金鍊就三山藥
來採蒲花獻夀觴
唱
祕傳玉訣自靈修家在仙山最上頭更有仙茅香馥郁
年年今日薰風時候掇取獻龍樓
鶴仙詩
飲馬池邊號浴仙仙姿花鶴古今傳金經尤有延年訣
未數莊椿夀八千
唱
自在雲間白鶴飛晴川浴罷不勝衣旅裁五色冰蠶錦
千花覆處三呼聲裏惹得御香歸
龍仙詩
楚尾吳頭風乍薰滄波深擁小龍君願朝帝母龍樓晚
來曳霞裾駕五雲
唱
閒雲潭影日悠悠暮倚朱簾更少留龍夀本齊箕與翼
從今日一年一度東極慶千秋
栢仙詩
古栢林間小劍仙雲鬟低綰亸輕蟬願持天上長生籙
來祝東朝億萬年
唱
新吳曾遇許旌陽寳氣橫空一劍長願祝慈闈長不老
天長地久有如此栢萬古鎮蒼蒼
遣隊
花隂日轉覩妙舞之初停蓮步雲生學飛仙之難駐遥
瞻翠閬巳啓金扃待擬重來不妨好去
王母祝語
長樂宫中永壺天之日月蓬萊島上曳洞府之烟霞不
辭弱水之遥來祝南山之夀恭惟體坤至靜與佛同生
德比周任知文王之所以聖尊為太后喜唐帝之孝于
親和藹一堂慶流萬宇崐圃五城宅幸居至治之朝雲
璈九霞觴因獻長生之籙恭惟丕承慈訓克紹洪休八
九葉蓂開接虹流於華渚三千年桃熟侑宴飲於瑶池
薰風迭奏於虞絃湛露載沾於周澤臣等喜遊化國適
際昌辰密依天闕之光好誦仙家之句
壺嶠天低樂聖時南薰初試度蘭池影飛霞佩朝金殿
曲奏雲和獻玉巵稽首萬年堯歷永承顔五色舜衣垂
仙家更有蟠桃在明日重來謁帝墀
唱
龍樓日永鶴禁風薰拂曉夀星光現無限霞裾欣傳帝
母與佛同生華旦佳氣慈闈看龍顔歡動玉巵親勸捧
祝殷勤對萱草青鬆菖蒲翠軟竒香噴階前芍藥頻繁
紅深紫淺遥望千官鷺序曉仗初齊趍覲慈元宫殿更
喜明朝虹流佳節同聽嵩山呼萬湛露重重燕慶兩宫
盛事如今親見齊祝願西崑凝碧南山增綠與天齊筭
身長好年年拜舞宫花顫
勾隊
萬歲山前三呼祝夀千花海裏一(闕)從來無日不
春况是薰風初夏薔薇(闕)芍藥翻階葵欲向陽榴將
噴火正好共尋竒卉來獻芳筵對仙李之盤根今朝一
轉慶蟠桃之結實明日重來上侑清歡千花入隊
萬年枝詩
百子池邊種最竒無人識是萬年枝細花密葉青青子
常得披香雨露滋東風向晚薰風早禁路飛花沾夀草
年年聖主夀慈闈先獻此花名字好
唱
先獻此花名字好密葉長清翠羽搖仙葆紫禁風薰驚
夏到花飛細香堪掃拂曉宫娃爭報道無限瓊妃縹緲
來蓬島來向慈闈勤頌禱萬年枝同難老
長春花詩
東風不與世情同多付春光向此中葉裏儘蔵雲外綠
枝頭賸帶日邊紅百花能占春多少何似春顔長自好
清和時候卷紅綃端的長春春不老
唱
端的長春春不老玉頰微紅酒暈精神好多謝天工相
懊惱花間不問春遲早風外新篁搖翠葆長樂宫邊綠
蔭籠馳道此際稱觴非草草䧏仙親下蓬萊島
菖蒲花詩
昔年有母見花輪富貴長年不記春今報紫茸依碧節
獻來慈極夀莊椿漢家天子嵩山路又見蒲仙相與語
而今帝母兩怡愉莫忘九疑山上侣
唱
莫忘九疑山上侣住在山中白石清泉處好與長年沾
雨露靈根下遣蟠虬護青青九節長如許早晩成花交
見薰風度十二節添湏記取千年一節從頭數
萱草花詩
當年樹背入詩章綠葉丹花有暉光為道宜男仍永世
福齊太姒熾而昌猶記夏侯曾與賦灼灼朱華凝瑞露
紫微右極是慈闈歲歲丹霞天近處
唱
歲歲丹霞天近處借問殷勤何以逢蘭杜碧砌玉欄春
不去清香長逐薰風度况是恩光新雨露綠葉青青葱
翠長如許端的萱花仙伴侣年年今日階前舞
石榴花詩
待闕南風欲上場隂隂穉綠繞丹墻石榴巳著乾紅蕾
無盡春光儘更強不因博望來西域安得名花出安石
朝元閣上舊風光猶是太真親手植
唱
猶是太真親手植猩染鮮葩歲歲如曾拭綘節青旌光
耀日分明是箇神仙匹引領金扉紅的的下有仙妃纖
手輕輕摘為道朱顔常似得今朝摘取呈慈極
梔子花詩
當年曾記晉華林望氣紅黃梔子深有敕諸宫勤守護
花開如玉子如金此花端的名薝蔔千佛林中清更潔
從知帝母佛同生移向慈元供夀佛
唱
移向慈元供夀佛壓倒羣花端的成清絶青萼玉包全
未折薰風微處留香雪未折香苞香巳冽沉水龍涎不
用金爐爇花露輕輕和玉屑金仙付與長生訣
薔薇花詩
碎剪紅綃間綠叢風流疑在列仙宫朝真更欲薰香去
爭擲霓衣上寳籠忽驚錦浪洗春色又似宫娃逞粧飾
會當一遣移花根還比蒲桃天上植
唱
還比蒲桃天上植穉綠隂中蜀錦開如織萬歲藤邊嬌
五色宜春館裏香尋覓七十二行鮮的的歲歲如今早
趁薰風摘金掌露濃堪愛惜龍涎華潤凝光碧
芍藥花詩
倚竹佳人翠䄂長阿姨天上舞霓裳嬌紅凝臉西施醉
青玉欄干說疊香晩春早夏揚州路濃粧初試鵝紅妬
何如御傘掖垣中日日傳宣金掌露
唱
日日傳宣金掌露當殿芳菲似約春長駐微紫深紅渾
謾與淡粧偏趁泥金縷拂早薰風花裏度吹送香塵東
殿稱觴處歌罷花仙歸洞府彩鸞駕霧來南浦
宫柳花詩
御墻側畔綠垂垂接夏連春花點衣好似雪茵胡旋舞
樓臺簾幕燕初飛薰風日永彤墀曉宫妃簇仗呈千巧
就中妙舞最工竒戲衮玉毬添一笑
唱
戲衮玉毬添一笑笑道輕狂似恁人間少偏倚龍池依
鳳沼隨風得得低回遶掠面點衣誇百巧似雪飛花點
束梁園好惹住金虬香篆裊上林不放春光老
蟠桃花詩
蘂珠仙子駕紅雲來說瑶池分外春道是當年和露種
三千花實又從新紅雲元透西崑路青鳥銜枝花顫舞
薰風初動子成初消息一年傳一度
唱
消息一年傳一度萬歲枝香總是留春處曾倚東風嬌
不語玉階霞袂飄飄舉蓬萊清淺紅雲路結子新成要
薦金盤去一實三千湏記取東朝宴罷回青羽
衆唱
十樣仙葩天也愛留住春光一一嬌相賽萬里鶯花開
世界園林點檢隨時採照坐十眉仙體態天與司花舞
徹歌還再獻與千官頭上戴年年萬歲聲中拜
稼村類藁卷三十
