欽定四庫全書
御選歴代詩餘卷一百十九
司經局洗馬掌局事兼翰林院修撰加二級(臣)王奕清奉
旨校刊
詞話(金)(元)
金章宗喜文學善書畫聞宋徽宗以蘇合油煙爲墨命
購得之墨一兩價黃金一斤嘗有蝶戀花詞詠聚扇云
幾股湘江龍骨瘦巧樣翻騰疊作湘波皺金縷小鈿花
草鬭翠條更結同心扣金殿珠簾閒永晝一握清風暫
喜懷中透忽聽傳宣須急奏輕輕褪入香羅袖(詞苑)
章宗喜翰墨聽朝之暇即與李宸妃登梳妝臺評品書
畫臨翫景物得句輙自書之李妃亦有梳妝臺樂府不
傳於世亦閨幨中間氣所鍾也(如庵小集)
金世宗嘗賜元悟玉禪師長短句云但能了淨萬法因
緣何足問日月無爲十二時中更勿疑常須自在識取
從來無罣礙佛佛心心佛若休心也是塵師獻和云無
爲無作認著無爲還是縳照用同時電捲星流已太遲
非心非佛喚作非心猶是佛人境俱空萬象森羅一境
中此減字木蘭花也世宗嘗以手心書非心非佛四字
示禪師故及之(法苑春秋)
海陵閱柳永望海潮詞有三秋桂子十里荷花句遂有
立馬吳山之志淳熙中謝處厚詩云誰把杭州曲子謳
荷花十里桂三秋那知卉木無情物牽動長江萬里愁
余謂此不足以咎柳永也惟一時士大夫妝點湖山流
連景物竟忘中原爲可恨耳(寉林玉露)
金主亮亦能詞其待月鵲橋仙云停杯不舉停歌不發
等候銀蟾出海不知何處片雲來做許大通天障礙虯
髯撚斷星眸睜裂惟恨劒鋒不快一揮截斷紫雲腰仔
細看嫦娥體態俚而實豪其詠雪昭君怨云昨日樵邨
漁浦今日瓊川銀渚山色捲簾看老峰巒錦帳美人貪
睡不覺天孫翦水驚問是楊花是蘆花則又詭而有致
矣(藝苑雌黃)
密國公完顔璹宗室之才雋明昌中禁諸王不得與外
人交故能窮日力於書而一時文士亦時至其門藏書
甚富與中祕等其如庵小藳有臨江仙青玉案可歌也
(金史論略)
吳彦高在會寧府遇一老姬善琵琶者自言故宋棃園
舊籍彦高對之凄然爲賦春從天上來詞云海角飄零
歎漢苑秦宫墜露飛螢夢回天上金屋銀屏歌吹競舉
青冥問當時遺譜有絶藝鼓瑟湘靈促哀彈似林鶯嚦
嚦山溜泠泠棃園太平樂府醉幾度春風鬢髮星星舞
徹中原塵飛滄海風雪萬里龍庭寫清笳幽怨人憔悴
不似丹青酒微醒一軒凉月燈火青熒寧宗慶元間三
山鄭中卿隨張貴謨出使北地聞有歌之者歸而述之
元遺山曰曾見王防禦公玉說此詞句句用琵琶故實
引據甚明惜不能記憶矣(古今詞話)
先公在燕山日偶赴北人張總侍御家集出侍兒佐酒
中有一人進止温雅意狀摧抑可憐問其姓名乃宣和
殿小宫姬也坐客翰林直學士吳彦高作人月圓詞紀
之云南朝千古傷心地曾唱後庭花舊時王謝堂前燕
子飛入人家恍然一夢仙肌勝雪宫鬢堆鴉江州司馬
青衫淚濕同是天涯舉座凄然有揮涕者(洪邁)
彦高在張侍御座上賦人月圓詞時宇文叔通亦賦念
奴嬌先成而頗近俚鄙及見彦高作茫然自失自後人
有求作樂府者叔通即批云吳郎近以樂府高天下可
往求之(中州樂府)
木蘭花慢惟柳耆卿清明詞得音調之正盖傾城盈盈
歡情皆於第二字中藏韻近見吳彦高中秋詞云敞干
門萬戶瞰滄海爛銀盤對沆瀣樓高儲胥鴈迥墜露生
寒闌干眺河漢外送濕雲盡去衆星乾丹桂霓裳縹緲
似聞雜珮珊珊長安底處高城人不見路漫漫歎舊日
心情如今容鬢瘦沈愁潘幽歡縱容易得奈佳期動是
隔年看歸去江湖一葉浩然對景垂竿所用闌干長安
幽歡等字亦不失韻然後段起句又異常體元遺山集
中此調凡九首内五首兩處用韻亦未爲全知者(詞品)
金九主百一十八年間獨蔡松年丞相樂府與吳彦高
東山樂府膾炙藝林推爲吳蔡體松年尉遲杯有夢似
花飛人歸月冷一夜小山新怨之句其子珪字正甫即
蕭眞卿所謂金源文派斷以蔡正甫爲宗者乃其樂府
僅見一江城子附蕭閒公集後何文人之詞闕如也(竹坡)
(叢話)
蔡松年小詞喜銀屏小語私分麝月春心一點麝月茶
名麝言香月言圓也或說麝月是畫眉香煤亦通但下
不得分字又党懷英茶詞紅莎綠蒻春風餅趁梅驛來
雲嶺金自明昌大定時文物已埒中國而製茶之精如
此風味亦何減宋人(詞品)
樂府推吳彦高蔡伯堅爲吳蔡體實皆宋儒也不當於
金源文派列之當斷自蔡正甫爲宗党竹谿次之趙閒
閒又次之余倡此論一時無異議云(蕭眞卿)
蔡正甫江城子云鵲聲迎客到庭除問誰歟故人車干
里歸來塵色滿征裾珍重主人留客意奴白飯馬青芻
東城入眼杏千株雪糢糊俯平湖與子花間隨兮倒金
壺歸報東垣詩社友曾念我醉狂無乃爲王季温自北
都歸過三河坐中賦也(中州集)
党懷英文似歐陽不爲竒險語詩如陶謝奄有魏晉風
少同辛幼安師事蔡丞相伯堅爲其所識拔筮仕决以
蓍辛得離南歸党得坎遂留事金有竹谿詞(中州樂府)
金源文派不過詩詞家耳趙周臣嘗集党承旨路司諫
趙黃山劉之昂尹無忌王逸賓周德卿七人目爲明昌
詞人雅製刻木以傳(元儒考略)
王庭筠字子端讀書黃華山寺好賦梅花引高憲字仲
常庭筠之甥有舅氏風亦好賦梅花引後改名貧也樂
(詞統)
宇文太學虚中蔡丞相伯堅蔡太常珪党承旨懷英趙
尚書秉文王内翰庭筠其所製樂府大旨不出蘇黃之
外要之直於宋而傷淺質於元而少情也(中州樂府)
宋開禧中金將赫舍哩子仁駐兵濠梁命小劉之昂賦
上平南詞書壁云蠆鋒搖螳臂振舊盟寒恃洞庭彭蠡
狂瀾天兵小試萬蹄一飲楚江乾捷書飛奏九重殿春
滿長安舜山川周禮樂唐日月漢衣冠洗五州妖氣關
山已平全蜀風行何用一泥丸有人傳喜日邊路都護
先還事載齊東野語按子仁破宋兵史書之矣何以詞
品曰元將赫舍哩子仁也胡應麟筆叢力駁用修之誤
謂當在張浚用兵符離時又云赫舍哩本姓金元人無
此姓其說實無據惟蔣一葵外紀載韓侂胄欲伐金金
將駐兵濠梁命小劉之昂作上平南詞則知詞品竟謂
子仁作者亦悞王世貞宛委餘編曰金人姓氏有赫舍
哩華言曰高是赫舍哩即其姓胡之不詳於稗史亦猶
之楊耳(古今詞話)
金人樂府稱鄧干江望海潮爲第一其詞云雲雷天塹
金湯地險名藩自古皋蘭營屯繡錯山形米聚襟喉百
二秦關鏖戰血猶殷見陣雲冷落時有鵰盤靜塞樓頭
曉月依舊玉弓彎看看定遠西還有元戎閫令上將齋
壇區脫晝空兜鈴夕解甘泉又報平安吹笛虎牙閒且
宴陪珠履歌按雲鬟招取英靈毅魄長遶賀蘭山此詞
全步驟沈公述上王君貺一首而繁縟雄壯何啻十倍
過之不止出藍巳也(詞品)
王予可字南雲本軍校子南渡後居郾城麻九疇知幾
張㲄伯玉與之游甚狎年三十餘大病後忽能作詩文
與之紙輙書數百言散漫無首尾遇宋諱亦時避之詢
以故實其應如響稍有條貫隨以誕幻語亂之嘗賦射
虎詩首句云風色偃貂裘即擲筆云此虎來矣其宫詞
云翠雀啄晴苔醉後句云一壺天地醒眠小樂府句云
唾尖絨舌澹紅甜詞意雋上無塵俗氣時李子遷贈以
詩云石鼎夜聮詩筆健布囊春醉酒錢麤亡後復有見
之淮上者或云忠義神仙也(中州樂府)
王予可明昌時人或傳其仙去事不可知其生查子云
夜色靜明河風好來千里水殿謫仙人皓齒清歌起前
聲金斝中後調銀河底一夜嶺頭雲遶徧樓前水詞之
高妙飄逸如此固謫仙之流亞也(詞品)
王正之喜遷鶯爲别内作也詞云東樓歡宴記遺簪綺
席題詩紈扇月枕雙敧雲窗同夢相伴小花深院舊歡
頓成陳迹翻作一番新怨素秋晚聽陽關三疊一尊相
餞留戀情繾綣紅淚洗妝雨濕棃花面鴈足關河馬頭
星月西去一程程遠但願此心如舊天也不違人願再
相見把生涯分付藥爐經卷纏緜悽惋殊令人不能爲
懷(堯山堂外紀)
博陵縣有郝仙女廟仙女魏青龍中人年及笄姿色姝
麗採蘋水中蒼煙白霧俄失所在其母哀求水濱願言
一見良久異香襲人隱約於波渚間曰兒以靈契托蹟
綃宫陰主是水府世緣已斷無用悲悒而今而後使鄉
社田蠶歲宜有感而通乃爲吾驗後人立廟祀之王正
之題喜遷鶯詞云汀洲蘋滿記翠籠采采相將鄰媛蒼
渚煙生金支光爛人在霧綃鮫館小鬟頓成雲散羅韤
凌波不見翠鸞遠但清溪如鏡野花留鈿情睠驚變現
身後神功絲滿吳蠶繭漢女菱歌湘妃瑶瑟香動倚雲
層殿彤車載花一色醉盡碧桃清宴故山晚歎流年一
笑人間飛電(詞品)
王特起賀人生第三子疊用三字作喜遷鶯詞云古今
三絶惟鄭國三良漢家三傑三俊才名三儒文學更有
三君清節爭似一門三秀三子三孫竒崛人總道賽蜀
郡三蘇河東三薛歡愜况正是三月風光好傾杯三百
子並三賢孫齊三少俱篤三餘事業文既三冬足用名
即三元高揭親朋慶看寵加三錫禮膺三接此等語意
即福唐體之變調也(古今詞話)
正大末馮子駿奉命北使見留不屈割䰅髯羈管豐州
二年乃還天興初京城䧟投井死勁骨正氣可與洪忠
宣文信國並傳其所作玉樓春臨江仙諸詞亦不减天
涯池館雨過霞明之句也(中州樂府)
劉仲尹龍山詞盖參涪翁而得法者草堂中與劉迎詞
並入選皆金昌詞人也(詞統)
元遺山從郝天挺游六年學成閒閒公以書招至之爲
延譽公卿間及登第出公之門正大甲申諸公坐政府
有從外至者誦遺山所作秦王破竇建德降王世充露
布公顧左右曰人言我黨元子誠黨之邪(金源言行錄)
正大中狂僧李菩薩於十月間灑酒作花開牡丹二株
遺山爲賦滿庭芳一時傳誦(錦機集)
元遺山鴈丘詞序曰太和五年乙丑歲赴試并州道逢
捕鴈者云今日獲一鴈殺之矣其脫網者悲鳴不能去
竟自投於地而死余因買得之葬於汾水之上累石爲
識號曰鴈丘并作鴈丘詞云問世間情是何物直教生
死相許天南地北雙飛客老翅幾回寒暑歡樂趣離别
苦就中更有癡兒女君應有語渺萬里層雲千山暮雪
隻影向誰去橫汾路寂寞當年簫鼓荒煙依舊平楚招
魂楚些何嗟及山鬼暗啼風雨天也妒未信與鶯兒燕
子俱黃土千秋萬古爲留待騷人狂歌痛飲來訪鴈丘
處李冶和云鴈雙雙正飛汾水回頭生死殊路天長地
久相思債何似眼前俱去摧勁羽倘萬一幽冥却有重
逢處詩翁感遇把江北江南風嘹月唳併付一丘土仍
爲汝小草幽蘭麗句聲聲字字酸楚拍江秋影今何在
宰木欲迷堤樹霜魂苦算猶勝王嬙青塚眞娘墓憑誰
說與對鳥道長空龍艘古渡馬耳淚如雨(中州樂府)
遺山詞深於用事精於鍊句其風流藴藉處不減周秦
(張炎)
王德新玉溪在嵩山之前費莊兩山之絶勝處也遺山
作水調歌頭以紀之云空濛玉華曉瀟灑石淙秋嵩高
大有佳處元在玉溪頭翠壁丹崖千丈古木寒藤兩岸
邨落帶林丘今日好風色可以放吾舟百年來算惟有
此翁游山川邂逅佳客猿鳥亦相留父老雞豚鄉社兒
女籃輿竹几來往亦風流萬事已華髮吾道付滄洲(詞苑)
三奠子唐宋未有是曲元遺山錦機集中有二闋傳是
奠酒奠穀奠璧也崔令欽教坊記有奠璧子元詞云悵
韶華流轉無計流連行樂地一凄然笙歌寒食後桃李
惡風前連環玉回文錦兩纏緜芳塵未遠幽意誰傳干
古恨再生緣閒衾香易冷孤枕夢難圓西窗雨南樓月
夜如年(詞辨)
段克巳漁家傲云樓外垂楊千萬縷風落絮闌干倚徧
空無語段成已大江東去云籬菊將開村醪初熟且住
爲佳耳笑言相答個中吏隱無愧二段幼有才名趙尚
書秉文識諸童時目之曰二妙大書雙飛二字名其里
兄弟俱第進士入元後皆不仕時人目爲儒林標榜(古今)
(詞話)
近世所謂大曲在金則吳彦高春草碧蔡伯堅石州慢
元遺山買陂塘鄧千江望海潮堪與蘇子瞻念奴嬌辛
幼安摸魚兒相頡頏(陶宗儀)
元在御時宫掖事無能知者永樂元年賜周憲王一穿
宫老嫗嫗爲元后乳姆之女久居内庭通書翰記元宫
中事甚悉王暇日訪之具得其詳多有史氏所不載者
因製詞百首别有張昱輦下曲來復燕京雜詠各百首
勝國事蹟燦然在目昔人謂遷固最號博洽然其後葛
洪輩三輔黃圖等書紀秦故事又皆遷固之所未及也
(龍莊甄敬)
張弘範圍襄陽日賦鷓鴣天詞多誇大之語其臨江仙
有云紫簫明月底翠袖暮雲寒風調不減晏小山可知
元之武臣亦有能詞者(古今詞話)
許衡别大名親舊滿江紅云河上徘徊未分袂孤懷先
怯中年後此般憔悴怎禁離别淚苦滴成襟畔濕愁多
擁就心頭結倚東風搔首漫無聊情難說黃卷在消白
日青鏡裏增華髮念歲寒交友故山煙月虚負人生歸
去好誰知美事難雙得計從今佳會幾何時長相憶此
被召時作也又嘗自言曰生平爲虚名所累不能辭官
其心亦可哀矣(古今詞話)
劉秉忠乾荷葉曲云乾荷葉色蒼蒼老柄風搖蕩減清
香越添黃都因昨夜一番霜寂寞秋江上此秉忠自度
曲曲名乾荷葉即詠乾荷葉猶是唐詞之意也又一首
弔南宋云南高峰北高峰慘澹煙霞洞宋高宗一場空
吳山依舊酒旗風兩度江南夢此借腔别詠後世詞例
也秉忠助元亡宋而其弔惜之詞感慨凄惻如此豈其
中亦有不得已者邪或云此詞非秉忠作(楊愼)
程鉅夫有壽燕公楠摸魚兒云記江梅向來輕别相逢
今又平楚東風小試南枝暖早已干林煙雨春幾許向
五老仙家移下瓊瑶樹溪橋驛路更月曉堤沙霜寒野
水疎影自容與平生事幾度含章殿宇隔花么鳳能語
苔枝天矯蒼龍瘦誰把冰鬚細數千萬縷簇一點芳心
待與和羹去移宫換羽且顧曲傳觴主人花下今日慶
初度盖五峰生日在梅花時故通首皆影借梅花故事
也燕亦有和韻答程雪樓見壽云又浮生平頭六十登
樓悵望荆楚出山小草成何事閒却竹煙松雨空自許
早飄落江潭一似瑯琊樹蒼蒼天路漫伏櫪心長銜圖
志短歲晏欲誰與梅花賦飛墮高寒玉宇鐵腸還觧情
語英雄操與君侯耳過眼羣兒誰數霜髩縷秪夢聽枝
頭翡翠催歸去清觴飛羽且細酌盱泉酣歌郢雪風致
美無度按摸魚兒樂府大曲元之公卿間用以倡酬如
此(詞苑)
王翰林惲字仲謀仕元日亦效吳彦高賦故人春從天
上來詞不引用故實而澹宕可喜小詞甚多若平湖樂
及後庭花破子即元人所爲曲調也(樂府紀聞)
天台陳剛中曾爲僧以避世變至元中獻大一綂賦得
官奉使安南有詩云老母越南垂白髮病妻塞北倚黃
昏蠻煙瘴雨交州客三處相思一夢魂所著交州集一
卷皆誌風土之異端陽日當母誕不得歸作太常引詞
云綵絲堂上簇蘭翹記生母在今朝無地捧金蕉奈煙
水龍沙路遥又云短衣孤劒客乾坤奈無策報親恩三
載隔晨昏更疎雨寒燈斷魂至今讀之猶令人如見青
衫淚痕也(堯山堂外紀)
大名民家有男女以私情不遂赴水者後三日二尸相
抱出水濱是年此陂荷花無不並蔕李冶賦雙蕖怨云
爲多情和天也老不應情遽如許請君試聽雙蕖怨方
見此情眞處誰點注香瀲灩銀塘對抹臙脂露藕絲幾
許伴玉骨春心金沙晚淚漠漠瑞紅吐連理樹一樣驪
山懷古古今朝暮雲雨六郎夫婦三生夢幽恨從来艱
阻須念取共翡翠鴛鴦照影長相聚秋風不住悵寂寞
芳魂輕煙北渚凉月又南浦事竒而詞亦工堪與鴈丘
作並傳(樂府紀聞)
梁貢父燕京人大德初爲杭州路總管政事文學皆有
可觀嘗作西湖送春木蘭花慢詞云問花花不語爲誰
落爲誰開算春色三分半隨流水半入塵埃人生能幾
歡笑但相逢尊酒莫相推千古幕天席地一春翠繞珠
圍彩雲回首暗高臺烟樹渺吟懷&KR0838;一醉留春留春不
住醉裏春歸西樓半簾斜日怪銜春燕子却飛來一枕
青樓好夢又教風雨驚回此詞格調俊雅不讓宋人也
(詞品)
趙子昂以程鉅夫薦仕元爲翰林承旨元主見其儀觀
非常恐爲人望所歸密至館閣相其背曰秀才官後有
虞堪題其所畫苕溪圖曰吳興公子玉堂仙寫出苕溪
似輞川回首青山紅樹下那無十畞種瓜田邵復孺曰
公以承平王孫而遭世變黍離之悲有不能忘情者故
其長短句有騷人之遺(堯山堂外紀)
都城外有萬柳堂廉野雲置酒招盧疎齋趙松雪同飲
時歌妓解語花者左手折荷花右手執杯行酒歌小聖
樂詞云綠葉陰濃徧池亭水閣偏趁凉多海榴初綻朵
朵蹙紅羅乳燕雛鶯弄語對高柳鳴蟬相和驟雨過似
瓊珠亂撒打徧新荷人世百年有幾念良辰美景休放
虚過富貴前定何用苦張羅命友邀賓燕賞飲芳醑淺
斟低歌且酩酊從教二輪來往如梭此詞載錦機集盖
元遺山預爲製曲以教歌者也(古今詞話)
趙松雪於李丞相會間贈歌者貴貴浣溪沙云滿捧金
杯低唱詞尊前再拜索新詩老夫慚愧鬢成絲羅袖染
將修竹翠粉香須上小梅枝相逢不似少年時(詞苑)
松雪夫人管仲姬生泖西小蒸至今其路尚名管道工
詩善畫竹亦能小詞嘗題漁父圖云人生貴極是王侯
浮利浮名不自由爭得似一扁舟弄月吟風歸去休松
雪和云渺渺煙波一葉舟西風木落五湖秋盟鷗鷺傲
王侯管甚鱸魚不上鈎(太平清話)
趙承旨與管夫人伉儷相得倡和甚多一日趙欲納姬
以一曲調管夫人云我爲學士你做夫人豈不聞陶學
士有桃葉桃根蘇學士有朝雲暮雲我便多娶幾箇吳
姬越女何過分你年紀也過四旬只管占住玉堂春管
亦以一曲答之云你儂我儂忒煞情多情多處熱似火
把一塊泥捏一箇你塑一箇我將他來齊打破用水調
和再捏一箇你再塑一箇我我泥中有你你泥中有我
和你生同一箇衾死同一箇槨調笑甚工(古今詞話)
故宋駙馬都尉楊震嘗招詹天游飲酒半出諸姬侑觴
天游屬意名粉兒者口占浣溪沙有不曾眞箇也消魂
之句楊遂以粉兒贈之曰請天游眞箇消魂也天游又
有清平樂云醉紅宿翠髻嚲烏雲墜管是夜來渾不睡
那更今朝早起東風滿搦腰肢階前小立多時却恨一
番新雨想應濕透鞵兒云見一妓訴狀立廳下遂賦此
一云石次仲作(樂府紀聞)
詹天游於至元中監醮長春宫見羽士丈室古鏡狀如
秋葉背有金刻宣和御寳四字有感因賦霓裳中序第
一詞云一規古蟾魄瞥過宣和幾春色知那箇柳鬆花
怯曾搓玉團香塗雲抹月龍章鳳刻是如何兒女消得
便孤了翠鸞何限人更在天北磨滅古今離别幸相從
薊門仙客蕭然林下秋葉對雲淡星疎眉青影白佳人
已傾國漫贏得癡銅舊畫興亡事道人知否見了也華
髮(詞苑)
詹天游以豔詞得名見諸小說其送童甕天兵後歸杭
齊天樂云相逢喚醒京華夢吳塵暗斑吟髮倚擔評花
認旗沽酒歴歴行歌竒跡吹香弄碧有坡柳風情逋梅
月色畫鼓紅船滿湖春水斷橋客當時何限俊侣甚花
天月地人被雲隔却載蒼煙更招白鷺一醉修江又别
今回記得再折柳穿魚賞梅催雪如此湖山忍教人更
說此伯顔破杭州之後也觀其詞絶無黍離之感桑梓
之悲而止以游樂爲言宋季士習一至於此(詞品)
趙待制作木蘭花慢詞又别書樂府成帙以就正於王
德璉凡三十五首而豔詞特多凭闌干水調歌頭二闋
頗以孤忠自許紛華是薄而興亡骨肉之感默寓其中
意其父子之仕當時亦實有不得已者良可悲也(許初跋趙)
(仲穆自書樂府卷子)
王德璉趙子昂之壻其學識爲時所推尤長於今樂府
曾製踏莎行八闋寄楊廉夫廉夫大稱賞命侍兒歌之
并梓以行世(詞統)
姚牧庵醉高歌詞云十年燕月歌聲幾點吳霜髩影西
風吹起鱸魚興已在桑榆暮景榮枯枕上三更傀儡場
中四并人生幻化如泡影幾箇當機自省牧庵一代文
章鉅公此詞高古不減東坡稼軒(詞品)
吳草廬以理學名其和揭浩齋送春渡江雲流傳一時
詞云名園花正好嬌紅殢白百態競春妝笑痕添酒暈
豐臉凝脂誰與試鉛霜詩朋酒伴趁此日流轉風光儘
夜游不妨秉燭未覺是疎狂茫茫一年一度爛漫離披
似長江去浪但要教啼鶯語燕不怨盧郎問春春道何
曾去任蜂蝶飛過東牆君看取年年潘令河陽(詞苑)
元文宗御奎章閣虞伯生爲侍從日以討論法書名畫
爲事柯敬仲退居吳下伯生賦風入松詞寄之末云報
道先生歸也杏花春雨江南詞翰兼美一時傳唱機坊
織其詞爲帊幾如法錦後張仲舉於姚子章席上同敬
仲賦摸魚兒末段及之云楚芳玉潤吳蘭媚一曲夕陽
西下沉醉罷君試問人生誰是無情者先生歸也但留
意江南杏花春雨和淚在羅帊楚芳吳蘭二妓名(古今詞話)
黃季景湖亭蓮花中有雙頭一枝方邀客同賞而爲人
折去季景惘然張仲舉爲作摸魚兒詞云問西湖舊家
兒女香魂還又連理多情欲賦雙蕖怨閒却滿匳秋意
嬌旖旎愛照影紅妝一樣新梳洗王孫正擬喚翠袖輕
歌玉笙低按凉夜爲花醉鴛鴦浦凄斷凌波夢裏空憐
心苦絲脆吳娃小艇應偷採一道綠萍猶碎君試記還
怕是西風吹作行雲起闌干漫倚待載酒重來尋芳已
晚餘恨渺煙水(詞苑)
古今梅詞甚多惟張翥六州歌頭一首云孤山歲晚石
老樹槎枒逋仙去誰爲主自疎花破冰芽烏帽騎驢處
近修竹侵荒蘚知幾度蹋殘雪趁晴霞空谷佳人獨耐
朝寒峭翠袖籠紗甚江南江北相憶夢魂賒水遶雲遮
思無涯又苔枝上香痕沁么鳳語凍蜂衙瀛嶼月偏來
照影橫斜瘦爭些好約尋芳客問前度那人家重呼酒
摘瓊葩插鬟鴉喚起春郊扶醉休辜負錦瑟年華怕流
芳不待回首易風沙吹斷城笳眞有飛鴻戲海舞寉游
天之勢(卓人月)
仇仁近居錢塘游其門者張雨張翥俱以能詞名其詠
蟬齊天樂極可誦嘗登招寳山觀月出作八犯玉交枝
後段云不知是水是山不知是樹茫茫知是何處倩誰
問凌波輕步漫凝睇乘鸞秦女想庭曲霓裳正舞莫須
長笛吹愁去怕喚起魚龍三更噴作前山雨其縱橫之
妙直似東坡(詞苑)
張雨故宋崇國公九成裔孫自號句曲外史有雪獅兒
詠梅花次仇山邨韻云含香弄粉便勾引游騎尋芳城
南城北别有西邨斷港冰澌微綠孤山路熟伴老寉晚
先尋宿怕凍損三花兩蕊寒泉幽谷幾番花影濯足記
歸來醉臥雪深平屋春夢無憑鬢底閙蛾爭撲不如圖
畫相對展官奴風竹燒黃燭自聽瓶笙調曲(詞苑)
沈休文八詠詩語麗而思深後人遂以名樓照映千古
近時趙子昂鮮于伯機詩詞頗勝趙詩云山城秋色靜
朝暉極目登臨未擬歸羽士曾聞遼寉語征人又見塞
鴻飛西流二水玻瓈合南去千峰紫翠圍如此溪山良
不惡休文何事不勝衣伯機百字令云長溪西注似延
平雙劒千年初合溪上千峰明紫翠放出羣龍頭角瀟
灑雲林微茫煙草極目春洲闊城高樓迥恍然身在寥
廓我來陰雨兼旬灘聲怒起日日東風惡須待青天明
月夜一試嚴維佳作風景不殊溪山信美處處堪行樂
休文何事年年多病如削伯機名樞自號困學民性嗜
古物圖書彝鼎環列一室中客至則相對吟諷窮日夜
不倦或命酒徑醉醉中作放歌大字皆竒崛不凡居吳
興時趙子昂爲貌其神蜀郡虞伯生贊之曰斂風沙裘
劒之豪爲湖山圖史之樂翰墨軼米薛而有餘風流擬
晉宋而無怍可以想其人矣(詞品)
薩天錫小闌干詞云去年人在鳳凰池銀燭夜彈絲沉
水香消棃雲夢暖深院繡簾垂今年冷落江南夜心事
有誰知楊柳風柔海棠月淡獨自倚闌時筆情何減宋
人其金陵懷古詞尤多感慨有一江南北消磨多少豪
傑之句(詞苑)
天台陶宗儀﨑嶇亂離之日每以筆墨自隨時時休息
樹隂有所見輙摘葉書之貯破盎埋樹根下積十數日
一發其藏書成名輟耕錄有南浦詞其卒章曰水葓搖
晚月明一笛潮生浦欲問漁郎無恙否回首武陵何許
其高致可想見也(古今詞話)
會波邨在松江城北三十里其西九山離立若幽人冠
帶拱揖狀一水並九山南過邨外以入於海溝塍畎澮
隱翳竹樹間春時桃花盛開雞犬之聲相聞有武陵風
概隱者停雲子居焉一舟時放中流或投竿或彈琴或
呼酒獨酌或哦詠陶謝韋柳詩殆將與功名相忘嘗坐
余舟中作茗供襟抱清曠不覺度成溪山好一曲主人
即補入中吕調命洞簫吹之與童子櫂歌相答極鷗波
縹緲之思(陶宗儀)
吳仲圭工於畫亦能小詞嘗題麐溪沈彦實處士畫册
云紅葉邨西日影餘黃蘆灘畔月痕初輕撥棹且歸歟
掛起漁竿不釣魚盖漁父詞也其品之高妙何減張志
和(名畫記)
倪元鎮亦以畫名慕吳仲圭之爲人曾繪其漁父詞爲
圖小詞亦澹而潔(古今詞話)
雲林有人月圓詞云驚回一枕江南夢漁唱起南津畫
屏雲嶂池塘春草無限消魂舊家應在梧桐覆井楊柳
藏門閒身空老孤篷聽雨燈火江邨詞意高潔别有贈
妓小璚英柳梢青云樓上玉笙吹徹白露冷飛瓊珮玦
黛淺含顰香殘栖夢子規啼月揚州往事荒凉有多少
愁縈思結燕語空津鷗盟寒渚畫闌飄雪又何其婉轉
多風如是(詞苑)
元人工於小令套數而詞學漸衰惟滕玉霄集中填詞
不減宋人之工鵲橋仙齊天樂二首共推清綺又有贈
宋六嫂百字令云柳顰花困把人間恩愛尊前傾盡何
處飛來雙比翼直是同聲相應寒玉嘶風香雲捲雪一
串驪珠引元郎去後有誰著意題品誰料濁羽清商繁
絃急管猶自餘風韻莫是紫鸞天上曲兩兩玉童肩並
白髮棃園青衫老傅試與流連聽可人何處滿庭霜月
清冷六嫂小字同壽元遺山有贈觱篥工張觜兒詞即
其父也嫁於宋每與其夫合樂妙入神品盖六嫂善謳
其夫能傳其婦翁之藝云玉霄又有贈歌童阿珍瑞鷓
鴣云分桃斷袖絶嫌猜翠被紅褌興不乖洛浦乍陽新
燕爾巫山行雨左風懷手攜襄野便娟合背抱齊宫婉
孌諧玉樹庭前千載曲隔江唱罷月籠階盖鄭櫻桃解
紅兒之流用事甚工予同年吳學士仁甫極喜誦之(詞品)
崑山顧阿瑛好游每出必以筆墨自隨往來九峰遯浦
間自稱金粟後身一日同陳浩然游支硎山飲於張氏
樓徐姬楚蘭佐酒以琵琶度曲座客郯雲臺爲之心醉
阿瑛口占蝶戀花詞戲之有云玉手佳人笑把琵琶理
狂殺雲臺標外史斷腸只合江州死一時爭傳唱之(古今)
(詞話)
予於近世諸家樂府惟清眞詞犂然有當於心晴川殊
有宗風雨坐空山試閱一觧便如輕衫駿騎上下五陵
花發鶯啼垂楊拂面時也(程鉅夫)
無名氏有作天淨沙者其一云枯藤老樹昏鴉小橋流
水平沙古道西風瘦馬夕陽西下斷腸人在天涯其二
云平沙細草斑斑曲溪流水潺潺塞上清秋早寒一聲
新鴈黃雲紅葉青山每見元人作金字經迎仙客乾荷
葉天淨沙等曲因其無一定之律欲去之如此曲馬字
亦可叶作平聲者則何所不至也(老學叢談)
元人小說博囉有杏園春時諸女秋千爲戲拜珠立馬
牆頭見之求婚焉令賦秋千寄調菩薩蠻咏鶯寄調滿
江紅詞意可喜許之按安圖孫曰拜珠延祐中少年平
章也(樂府紀聞)
昔於臨潼驪山之湯泉見石刻元人無名氏一詞云三
郎年少客風流夢繡嶺蠱瑶環漸嬌汗發香海棠睡暖
笑波生媚荔子漿寒况此際曲江人不見偃月事無端
羯鼓三聲打開蜀道霓裳一曲舞破潼關馬嵬西去路
愁來無會處淚滿關山空有羅囊遺恨錦韤傳看歎玉
笛聲沉樓頭月下金釵信杳天上人間幾度秋風渭水
落葉長安語語爲太眞紀恨按之爲大石調風流子也
再過之石已磨爲别刻矣(詞品)
天目中峰禪師與趙文敏爲方外交同院馮海粟學士
甚輕之一日松雪強中峰同訪海粟海粟出所賦梅花
百絶句示之中峰一覽畢走筆成七言律詩如馮之數
海粟神氣頓懾嘗賦行香子詞云短短橫牆矮矮疎窗
一方兒小小池塘高低疊嶂曲水邊旁也有些風有些
月有些香日用家常竹几藤牀儘眼前水色山光客來
無酒清話何妨但細烘茶淨洗盞滚燒湯又云閬苑瀛
洲金谷瓊樓算不如茅舍清幽野花繡地莫也風流却
也宜春也宜夏也宜秋酒熟堪篘客至須留更無榮無
辱無憂退閒是好著甚來由但倦時眠渴時飲醉時謳
又云水竹之居吾愛吾廬石粼粼亂砌階除軒窗隨意
小巧規模却也清幽也瀟灑也安舒嬾散無拘此等何
如倚闌干臨水觀魚風花雪月贏得工夫好炷些香圖
些畫讀些書若不經意出之者所謂一一天眞一一明
妙也(筆記)
馮海粟每臨文必命侍史二三人潤筆以俟酒酣伸紙
疾書隨數多寡頃刻而盡嘗賦踏莎行詞以贈妓女珠
簾繡(堯山堂外紀)
黃子常賣花聲本意云人過天街曉色擔頭紅紫滿筠
筐浮花浪蕊畫樓睡醒正眼横秋水聽新腔一聲催起
吟紅叫白報得蜂兒知未隔東西餘音軟美迎門爭買
早斜簪雲髻助春嬌粉香簾底喬夢符和之云侵曉園
丁報道嬌紅嫩紫巧工夫攢枝餖蕊行歌佇立灑洗妝
新水捲香風看街簾起深深巷曲有箇重門開未忽驚
他尋春夢美穿窗透閣便憑伊喚取惜花人在誰根底
可謂工力悉敵夢符嘗言作樂府有三法鳳頭猪肚豹
尾也其集名惺惺老人樂府(堯山堂外紀)
卲亨貞有沁園春二首一詠美人眉一詠美人目新豔
入情其單詞凭闌人云誰寫江南一段秋妝點錢塘蘇
小樓樓中多少愁楚山無盡頭氣竭於直而情亦不贍
(古今詞話)
楊鐵崖年未七十休官駕一舟名春水宅往來九峰三
泖間東南才俊之士造門納屨無虚日酒酣以往筆墨
橫飛鉛粉狼籍或戴華陽巾披鶴氅坐船屋上吹鐵笛
作梅花弄或呼侍兒歌白雪之詞自倚鳳琶和之賓客
皆蹁躚起舞以爲神仙中人竹枝盛於元季鐵崖集之
自製亦至五十餘首時又有一鐵崖者假其名折柬至
止相見之次飲酒賦詩才思不減絶無赧容不受津餽
而去鐵崖爲歎息久之(古今詞話)
楊廉夫竹枝詞一時和者五十餘人詩百十餘首予最
愛徐延徽一首云盡說盧家好莫愁不知天上有牽牛
賸抛萬斛臙脂水瀉向銀河一色秋(詞品)
楊鐵崖云往年與大癡道人扁舟東西泖間或乘興涉
海抵小金山道人出所製小鐵笛令余吹洞庭曲道人
自歌小海和之不知風作水横舟楫揮舞魚龍悲嘯也
(太平清話)
丘長春詠棃花無俗念云春游浩蕩是年年寒食棃花
時節白錦無紋香爛漫玉樹瓊苞堆雪靜夜沉沉浮光
靄靄冷浸溶溶月人間天上爛銀霞照通徹渾似姑射
眞人天姿靈秀意氣殊高潔萬化參差誰信道不與羣
芳同列浩氣清英仙才卓犖下土難分别瑶臺歸去洞
天方看清絶長春世之所謂仙人也而詞之清拔如此
余嘗問好事者曰神仙惜氣養眞何故讀書史作詩詞
答曰天上無不識字神仙余因語吾黨曰天上無不識
字神仙世間寧有不讀書道學邪今之講道者東書不
看號曰忘言觀妙豈不反爲異端所笑乎(詞品)
元有浚儀永古特氏馬公名祖常者製詞云金爐寳熏
流篆雲花間百舌啼早春五方戲馬賽爭道傳宣催賜
十流銀又云日邊寳書開紫泥内人珠帽步輦齊君王
視朝天未旦銅龍漏轉金雞啼詞統列於竹枝而余辨
爲宫詞也元人小說中稱其樂府纖豔勝人惜乎未見
有阿嚕威嘉結桑者竹枝云南北峰頭春色多湖山堂
下來棹歌美人蕩槳過湖去小雨細生寒綠波其張掖
人雅克布哈者竹枝云湖頭水滿藕花香夜深何處有鳴
榔郎來打魚三更裏零亂波光與月光其回回巴哩察
者竹枝云鳳凰嶺下月色凉無數竹枝官道旁東家爲
愛青青竹截作參差吹鳳凰俱極輕麗(古今詞話)
元季明州女子柳含春年十六禱於神祠一少年僧竺
月華窺其姿而悅之戲以其姓作咒誦云江南柳嫩綠
未成隂攀折尚憐枝葉小黃鸝飛上力難禁留取待春
深女聞之怒歸告其父訟於方國珍捕僧至欲投之江
月華訴曰死分也乞伸一言許之乃復吟云江南月如
鏡亦如鈎如鏡未臨紅粉面如鈎不展翠幃羞空自照
東流國珍知其以名爲解一笑釋之(留青日札)
元女子有詠九張機者中一首云四張機鴛鴦織就欲
雙飛可憐未老頭先白春波碧草曉寒深處相對浴紅
衣此與王秋澗之平湖樂邵清溪之凭闌人不便與詞
並傳者也而女子之黠慧可想矣(樂府雅詞)
陳鳳儀劉燕哥皆樂妓也陳有送别一絡索詞云海棠
也似别君難一點點啼紅雨劉有餞劉參議太常云明
月小樓間第一夜相思淚彈皆傳唱一時(古今詞話)
嘉靖甲子福清韓夢雲過石湖山前見遺骸惻然掩之
夜中夢一麗人自稱王秋英字澹容元季兵亂不辱而
死感君掩骨恩願諧伉儷明年上巳夢雲攜雞酒奠其
墓而哭之秋英出見歌所製瀟湘逢故人慢一闋有無
主泉扄也能得有情雞黍之句遂與夢雲同歸(詞統)
元士大夫以樂府名者竒巧莫如關漢卿庾吉甫楊淡
齋盧疎齋豪爽則有馮海粟滕玉霄藴藉則有貫酸齋
馬昂夫(太平清話)
詞忌堆砌亦不僅以纖豔爲工元人之妙在於冷中帶
謔所以老優能製少婦善謳即當日院本昔人以被之
絲竹者何等清新流麗噫音律一道無關理學何苦復
驅之爲學究(元詞序)
御選歴代詩餘卷一百十九
