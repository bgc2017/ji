欽定四庫全書
御選歴代詩餘卷三十三目錄(五十六字)
南鄉子(又一體)
馮延巳
前調(又一體)
馮延巳
晏幾道(四首)
張先(三首)
蘇軾(十一首)
黃庭堅(三首)
秦觀
陳師道(四首)
李之儀(四首)
葛勝仲(三首)
謝逸
周邦彦(五首)
呂渭老(二首)
向子諲
蔡伸
葉夢得(二首)
趙師俠
吳億
曾覿
程垓
辛棄疾(四首)
朱熹
趙彦端(三首)
陸游(二首)
陳亮
黃機
王炎
洪咨夔
汪莘
方千里
楊澤民
黃昇(二首)
潘牥
蔣捷(二首)
張炎(四首)
孫惟信
葛長庚(二首)
鄭文妻
張弘範
趙孟頫
劉因
曹伯啓
張翥(二首)
倪瓚
張埜
劉基
楊基
駱文盛
吳子孝(六首)
文徵明
沈周
黃正色
王衡
顧士林
張草
馮鼎位
御選歴代詩餘卷三十三目錄
欽定四庫全書
御選歴代詩餘卷三十三(五十六字)
司經局洗馬掌局事兼翰林院修撰加二級(臣)王奕清奉
旨校刊
南鄉子
(又一體雙調五十六字)
南鄉子馮延巳
細雨泣被風金鳳花殘滿地紅閒蹙黛眉慵不語情緒
寂寞相思知幾許玉枕擁孤衾挹恨還聞歲月深簾
卷曲房誰共醉顦顇惆悵秦樓彈粉淚
前調(又一體)馮延巳
細雨濕流光芳草年年與恨長煙鎖鳳樓無限事茫茫
鸞鏡鴛衾兩斷腸魂夢任悠揚睡起楊花滿繡牀薄
倖不來門半掩斜陽負你殘春淚幾行
前調晏幾道
淥水帶春潮水上朱闌小渡橋橋上女兒雙笑靨妖嬈
倚著闌干弄柳條月夜落花朝減字偷聲按玉簫柳
外行人回首處迢迢若比銀河路更遥
前調晏幾道
小蕊愛春風日日宮花花樹中恰向柳緜撩亂處相逢
笑靨旁邊心事濃歸路草茸茸家在秦樓更近東醒
去醉來無限事誰同說著西池滿面紅
前調晏幾道
花落未須悲紅蕊明年又滿枝惟有花間人别後無期
水闊山長鴈字遲今日最相思記得攀條話别離共
說春來春去事多時一點愁心入翠眉
前調晏幾道
新月又如眉長笛誰教月下吹樓倚暮雲初見鴈南飛
謾道行人鴈後歸意欲夢佳期夢裏關山路不知却
待短書來破恨應遲還是凉生玉枕時
前調(南徐中秋)張先
湖上水清渾棹影輕於水底雲去意徘徊無奈淚衣巾
猶有當時粉黛痕海近古城昏暮角寒沙鴈隊分今
夜相思應看月無人露冷依前獨倚門
前調張先
何處可魂銷京口終朝兩信潮不管離心千疊恨滔滔
催促行人動去橈記得舊江皋綠楊輕絮幾條條春
水一篙殘照闊遥遥有箇多情立畫橋
前調張先
相並細腰身時樣宮妝一樣新曲項胡琴魚尾撥離人
入塞絃聲水上聞天碧染衣巾血色輕羅碎摺裙百
卉已隨霜女妒東君暗折雙花惜小春
前調蘇軾
晩景落瓊杯照眼雲山翠作堆認得岷峨春雪浪初來
萬頃蒲萄漲綠醅暮雨暗陽臺亂灑高樓濕粉腮一
陣東風來捲地吹迴落照江天一半開
前調(梅)蘇軾
寒雀滿疎籬爭抱寒柯看玉蕤忽見客來花下坐驚飛
踏散芳英落酒卮痛飲又能詩坐客無氊醉不知花
盡酒闌春到也離離一點微酸已著枝
前調(勸李公擇酒)蘇軾
不到謝公臺明月清風好在哉舊日髯孫何處去重來
短李風流更上才秋色漸摧頽滿院黃英映酒杯看
取桃花春二月爭開盡是劉郎去後栽
前調(重九涵輝樓)蘇軾
霜降水痕收淺碧鱗鱗露遠洲酒力漸消風力軟颼颼
破帽多情却戀頭佳節若為酬但把清尊斷送秋萬
事到頭都是夢休休明日黃花蝶也愁
前調蘇軾
回首亂山橫不見居人只見城誰似臨平山上塔亭亭
迎客西來送客行臨路晩風清一枕初寒夢不成今
夜殘燈斜照處熒熒秋雨晴時淚不晴
前調蘇軾
冰雪透香肌姑射仙人不似伊濯錦江頭新樣錦非宜
故著尋常澹薄衣暖日下重幃春睡香凝索起遲曼
倩風流緣底事當時愛被西眞喚作兒
前調蘇軾
旌旆滿江湖詔發樓船萬舳艫投筆將軍應笑我癡愚
帊首腰刀是丈夫粉淚怨離居喜子垂窗報捷書試
問伏波三萬語何如一斛明珠換綠珠
前調蘇軾
未倦長卿遊漫舞夭歌爛不收不是使君能矯世誰留
教有瓊梳脫麝油香粉縷金毬花豔紅箋筆欲流從
此丹脣并皓齒清柔唱徧山東一百州
前調(贈田叔通家舞鬟)蘇軾
繡鞅玉鐶遊燈晃疎簾笑却收久立香車催欲上還留
更且檀脣點杏油花徧六么毬面旋迴風帶雪流春
入腰肢金縷細輕柔種柳應須柳柳州
前調(集句二首)蘇軾
悵望送春杯漸老逢春能幾回花滿楚城愁遠别傷懷
何况清絲急管催吟斷望鄕臺萬里歸心獨上來景
物登臨閒始見徘徊一寸相思一寸灰
前調蘇軾
何處倚闌干絃管高樓月正圓蝴蝶夢中家萬里依然
老去愁來強自寬明鏡借紅顔須著人間比夢間蠟
燭半籠金翡翠更闌繡被焚香獨自眠
前調(九日寄彭道微)黃庭堅
臥稻雨餘收處處游人簇遠洲白髮又挨紅袖醉戎州
亂摘黃花插滿頭青眼想風流畫出當時一㡧秋却
憶去年歡意舞梁州塞鴈西來特地愁
前調(九日宜州城樓)黃庭堅
諸將說封侯短笛長歌獨倚樓萬事盡隨風雨去休休
戲馬臺南金絡頭催酒莫遲留酒味今秋似去秋花
向老人頭上笑羞羞白髮簪花不觧愁
前調(集句)黃庭堅
黃菊滿東籬與客攜壺上翠微已是有花兼有酒良期
不用登臨怨落暉滿酌不須辭莫待無花空折枝寂
寞酒醒人散後堪悲節去蜂愁蝶未知
前調秦觀
妙手寫徽眞水翦雙眸點絳脣疑是昔年窺宋玉東鄰
只露牆頭一半身往事已酸辛誰記當時翠黛顰盡
道有些堪恨處無情任是無情也動人
前調(九日次東坡韻)陳師道
晴野下田收照影寒江落鴈洲禪榻茶爐深閉閣颼颼
橫雨旁風不到頭登覽却輕酬回鴈峰南未得秋喚
取佳人聽舊曲休休瘴雨蠻花孰與愁
前調陳師道
風絮落東鄰點綴繁枝旋化塵關鎖玉樓巢燕子冥冥
桃李摧殘不見春流轉到如今翡翠生兒翠作衿花
樣腰身宮樣立婷婷困倚闌干一欠伸
前調(詠棣棠菊)陳師道
亂蕊壓枝繁堆積金錢閙作團曉起塗黃仍帶酒看看
衣賸腰肢故著單薄瘦却禁寒牽引人心不放闌擬
折一枝遮老眼難難蝶橫蜂爭只倚欄
前調陳師道
急雨打寒牎雨氣侵燈暗壁釭窗下有人挑錦字行行
淚濕紅綃減舊香往事最難忘更著秋聲說斷腸曲
渚圓沙風葉底藏藏誰使鴛鴦故作雙
前調李之儀
春後雨餘天婭姹黃鸝勝管絃榴葉千燈初報暑階前
祗有茶甌味最便身世幾蹁躚自覺年來更可憐欲
問此情何所似延緣看取牎間墜柳緜
前調李之儀
綠水滿池塘點水蜻蜓避燕忙杏子壓枝黃半熟鄰牆
風送荷花幾陣香角簟襯牙牀汗透鮫綃晝影長點
滴芭蕉疎雨過微凉畫角悠悠送夕陽
前調李之儀
睡起繞回塘不見銜泥燕子忙前圃花梢都綠徧西牆
猶有輕風遞暗香步嬾恰尋牀臥看游絲到地長自
恨無聊常病酒凄凉豈有才情似沈陽
前調(端午)李之儀
小雨濕黃昏重午佳辰獨掩門巢燕引雛渾去盡銷魂
空向梁間覓宿痕客舍宛如邨好事無人載一尊唯
有鶯聲知此恨殷勤恰似當時枕上聞
前調(與文中諸公泛南溪)葛勝仲
柳岸正飛緜選勝齎輕漾碧漣笑語忘懷機事盡鷗邊
萬頃溪光上下天菰葦久延緣不覺遥峰靄暮煙對
酒莫嫌紅粉陋嬋娟自有孤高月裏仙
前調(九日次東坡韻)葛勝仲
晴日亂雲收人在蘋香柳惲洲溪上清風樓上醉颼颼
共折黃花插滿頭佳客獻還酬不負山城九日秋苕
碧卞青供酩酊休休楚客當年浪自愁
前調葛勝仲
拂檻曉雲鮮銷暑樓危竦半天曾是攜賓當薦九開筵
度水縈山奏管絃黃菊映華顚千騎重來已六年樓
下東流當日水依然更對周旋舊七賢
前調謝逸
淺色染春衣衣上雙雙小燕飛袖卷藕絲寒玉瘦彈棋
贏得尊前酒一巵冰雪拂胭脂絳蠟香融落日西唱
徹陽關人欲去依依醉眼横波翠黛低
前調周邦彦
晨色動妝樓短蠟熒熒悄未收自在開簾風不定颼颼
池面冰澌趁水流早起怯梳頭欲綰雲鬟又却休不
會沉吟思底事凝眸兩點春山滿鏡愁
前調周邦彥
秋氣遶城闉暮角寒鴉未掩門記得佳人衝雨别吟兮
别緒多於雨後雲小棹碧溪津恰是江南第一春應
是採蓮閒伴侶相尋收到蓮心與舊人
前調周邦彥
寒夜夢初醒行盡江南萬里程早是愁來無會處時聽
敗葉相傳細雨聲書信也無憑萬事由他别後情誰
信歸來須及早長亭短帽輕衫走馬迎
前調周邦彦
戶外井桐飄澹月疎星共寂寥恐怕霜寒初索被中宵
已覺秋聲引鴈高羅帶束纖腰自翦燈花試彩毫收
起一封江北信明朝為問江頭早晩潮
前調周邦彦
夜闊夢難收宋玉多情我結儔千點漏聲萬點淚悠悠
霜月雞聲幾段愁難展皺眉頭怨句哀吟送客秋蟋
蟀牀頭調夜曲啾啾又聽驚人鴈過樓
前調呂渭老
小雨阻行舟人在煙林古渡頭欲挈一尊相就醉無由
惟見橫波入鬢流百計不遲留明月他時獨上樓水
盡又山山又水夷猶占斷江南萬斛愁
前調呂渭老
燕子喚春歸夢逐楊花滿院飛吹過西家人不見依依
萍點荷錢又滿池屈指數佳期何日憑肩對展眉傾
盡十分應不醉遲遲可惜櫻桃杏子時
前調(大雪)向子諲
梅與雪爭姝試問春風管得無除却箇人多樣態誰如
細把冰姿比玉膚一面倒金壺旣醉仍煩翠袖扶同
向凌風臺上看何如且與薌林作畫圖
前調蔡伸
木落鴈南翔錦鯉殷勤為渡江淚墨銀鈎相憶字成行
滴損雲箋小鳳凰陳事費思量回首煙波卷夕陽儘
道憑書聊破恨難忘及至書來更斷腸
前調(池亭新成晚步)葉夢得
淺碧蘸鱗鱗照眼全無一點塵百草千花都過了初新
翠竹高槐不占春歌笑墮綸巾午睡醒來尚欠伸待
得月明歸去也香蘋更有凉風解送人
前調(自後圃晚步湖上)葉夢得
小院雨新晴初聽黃鸝第一聲滿地綠隂人不到盈盈
一點孤花尚有情却傍水邊行葉底跳魚浪自驚日
暮小舟何處去斜橫衝破波痕久未平
前調趙師俠
月轉水晶盤樓上初聞一鼓殘又是去年天氣好欄干
風動梅梢玉鬭寒無奈壯情闌對酒如何欲強歡誰
道破愁須仗酒君看酒到愁多破亦難
前調吳億
江上雪初消暖日晴煙弄柳條認得裙腰芳草綠魂消
曾折梅花過斷橋蟬鬢為誰凋長恨含嬌那處嬌遥
想晚妝呵手罷無聊更傍朱脣暖玉簫
前調(席上)曾覿
霜月曉雲收蕭瑟西風滿院秋雅會難期嗟易散遲留
把酒聽歌且勸酬萬事拚悠悠只有情親意未休後
夜扁舟煙浪裏回頭葉葉丹楓緫是愁
前調程垓
幾日訴離尊歌盡陽關不忍分此度天涯眞箇去銷魂
相送黃花落葉邨斜日又黃昏蕭寺無人半掩門今
夜粉香明月淚休論只要羅巾記舊痕
前調辛棄疾
隔戶語春鶯纔掛簾兒歛袂行漸見凌波羅韤步盈盈
隨笑隨顰百媚生著意聽新聲盡是司空自教成今
夜酒腸難道窄多情莫放紗籠蠟炬明
前調(舟中記夢)辛棄疾
敧枕櫓聲邊貪聽吚啞聒醉眠夢裏笙歌花底去依然
翠袖盈盈在眼前别後兩眉尖欲說還休夢已闌只
怪無情前夜月相看不管人愁獨自圓
前調(送友赴高安戶曹)辛棄疾
日日老萊衣更觧風流蠟鳳嬉膝上放教文度去須知
要使人看玉樹枝剰記乃翁詩綠水紅蓮覓舊題歸
騎春山花滿路相期來歲流觴曲水時
前調(登京口北固亭冇懷)辛棄疾
何處望神州滿眼風光北固樓千古興亡多少事悠悠
不盡長江滚滚流年少萬兜鍪坐斷東南戰未休天
下英雄誰敵手曹劉生子當如孫仲謀
前調(次張安國韻)朱熹
落日照樓船穩過澄江一片天珍重使君留客意依然
風月從今别一川離緒悄危絃永夜清霜透幕氊明
日回頭江樹遠懷賢目斷晴空鴈字連
前調(同韓子東飲汪德召新樓)趙彦端
風露晩珊珊洛下湘中接珮環急把一杯相勞苦雲端
只恐冰肌亦自寒二客共闌干瀲瀲鯨波吸未乾待
得月華移十丈乘懽更上層樓極處看
前調趙彦端
濃綠暗芳洲春事都隨芍藥休風雨只愁梅子熟颼颼
却送行人一夜秋新月幸如鈎三五還催玉鑑浮一
段離愁溪樣遠悠悠只是溪流淺似愁
前調(集句)趙彦端
牎戶映朝光花氣渾如百和香即遣花飛深造次茫茫
曲渚飄成錦一張相憶莫相忘並蔕芙蓉本自雙草
色連雲人去住堪傷海上尖峰似劒鋩
前調陸游
歸夢寄吳檣水驛江程去路長想見芳洲初繫纜斜陽
煙樹參差認武昌愁鬢點新霜曾是朝衣染御香重
到故鄉交舊少凄凉却恐他鄉勝故鄉
前調陸游
早歲入皇州尊酒相逢盡勝流三十年來眞一夢堪愁
客路蕭蕭兩鬢秋蓬嶠偶重遊不待人嘲我自羞看
鏡倚樓俱已矣扁舟月笛煙蓑萬事休
前調(謝永嘉諸友相餞)陳亮
人物滿東甌别我江心識俊遊北盡平蕪南似畫中流
誰繫龍驤萬斛舟去去幾時休猶是潮來更上頭醉
墨淋漓人感舊離愁一夜西風似夏不
前調黃機
簾幕閟深沉燈暗香銷夜正深花落畫簷鳴細雨涔涔
滴破相思萬里心曉色未平分翠被寒生不自禁待
得夢成翻惡况堪顰飛鴈新來也誤人
前調王炎
雲澹日曨明久雨潺潺乍得晴社近東皋農務急催耕
又見菖蒲出水青池面縠紋平掠水迎風燕羽輕試
出訪尋春色看相迎巧笑花枝似有情
前調(德清舟中和韻)洪咨夔
霜月冷婷婷夾岸蘆花雪點成短艇水晶宮裏繫閒情
誰道芙蓉更有城阿鵲數歸程人倚低牎小畫屏莫
恨年華飛上鬢堪憑一度春風一度鶯
前調汪莘
茅舍起疎煙家在寒谿阿那邊修竹當籬梅當戸蕭然
問是堯天是葛天風雨入新年惟恐春隂咽管絃綠
酒一尊歌一曲人傳不屬天仙屬散仙
前調方千里
西北有高樓澹靄殘煙漸漸收幾陣凉風生客袖颼颼
心逐年華衮衮流花卉滿前頭疎嬾心情百事休閒
倚闌干無一語回眸鼓角聲中喚起愁
前調楊澤民
乘月上高樓一片清光浩莫收簾卷西風知客意颼颼
山自縱橫水自流却遶古城頭塵事匆匆得少休遥
送征鴻千里外明眸消盡人間萬種愁
前調黃昇
多病帶圍寬未到衰年已鮮歡夢破小樓風馬響珊珊
缺月無情轉畫欄凉入苧衾單起剔燈花夜欲闌書
册滿牀空伴睡慵觀拈得漁樵笛譜看
前調(冬夜)黃昇
萬籟寂無聲衾鐵稜稜近五更香斷燈昏吟未穩凄清
只有霜華伴月明應是夜寒凝惱得梅花睡不成我
念梅花花念我關情起看清冰滿玉瓶
前調潘牥
生怕倚闌干閣下溪聲閣外山空有舊時山共水依然
暮雨朝雲去不還想見躡飛鸞月下時時認珮環月
又漸低霜又下更闌折得梅花獨自看
前調蔣捷
泊鴈下汀洲冷澹湔裙水漫流裙上唾花無覓處重遊
隔柳惟存月半鈎準擬架層樓望得伊家見始休還
怕粉雲天末起悠悠化作相思一片愁
前調(元夕)蔣捷
翠幰夜游車不到山邊與水涯隨分紙燈三四盞鄰家
便做元宵好景誇誰觧倚梅花思想燈毬墜絳紗舊
說夢華猶未了堪嗟纔百餘年又夢華
前調(憶春)張炎
歌扇錦連枝問著東風已不知怪底樓前多種柳相思
那葉渾如舊樣眉醉裏眼都迷遮莫東牆帶笑窺行
到尋常遊冶處慵歸只道看花似向時
前調張炎
風月似孤山千樹斜橫水一環天與清香心獨領怡顔
冰雪中間屋數間庭戶隔塵寰自有雲封底用關却
笑桃源深處隱躋攀引得漁翁見不難
前調(杜陵醉歸手卷)張炎
晴野事春遊老去尋詩苦未休一似浣花溪上路清幽
煙草纖纖水自流何處偶遲留猶未忘情是酒籌童
子策驢人已醉知不醉裏眉橫萬疊愁
前調(竹居)張炎
愛此碧相依卜築西園隱逸時三徑成陰門可欵幽棲
蒼雪紛紛冷不飛青眼舊心知瘦節終堪歲晩期人
在清風來往處吟詩更好梅花看一枝
前調孫惟信
璧月小紅樓聽得吹簫憶舊遊霜冷闌干天似水揚州
薄倖聲名緫是愁塵暗鷫鸘裘裁翦曾勞玉指柔一
夢覺來三十載風流空對梅花白了頭
前調(愛閣賦别)葛長庚
夜月照千峰影滿荷池靜裊風明日今宵還感慨梧桐
葉葉隨風颺碧空聚散與誰同野鶴孤雲有底蹤别
後要知相憶處無窮緫在青山夕照中
前調葛長庚
前度幾相逢日日從遊樂不同竹閣荷亭歡聚處雍容
如在蓬萊第一宫夜半月朦朧秉燭東園風露中明
日匆匆還入淛沖沖却把音書寄遠鴻
前調鄭文妻
曉日壓重簷斗帳春寒起未忺天氣困人梳洗嬾眉尖
淡畫春山不喜添閒把繡絲撏認得金鍼又倒拈陌
上遊人歸也未厭厭滿院楊花不捲簾
前調張弘範
煙草入重城馬首關山接去程幾度留君留不住傷情
一片秋蟬雨後聲無語淚縱橫别酒和愁且強傾後
會有期須記取叮嚀莫負中秋夜月明
前調(歌妓)趙孟頫
雲擁髻鬟愁好在張家燕子樓稀翠疎紅春欲透温柔
多少閒情不自由歌罷錦纏頭山下清波左右流曲
裏吳音嬌未改障羞一朵芙蓉兩扇秋
前調(張彦通壽)劉因
窗下絡車聲牎畔兒童課六經自種牆東新菜莢青青
隨分杯盤老幼情千古董生行雞犬昇平畫不成應
笑東家劉孝子無能縱飲狂歌不治生
前調(四川道中作)曹伯啓
蜀道古來難數日馳驅興已闌石棧天梯三百尺危欄
應被旁人畫裏看兩握不曾乾俯瞰飛流過石灘到
晩纔知身是我平安孤館青燈夜更寒
前調(驛夫夜唱孤鴈)張翥
野唱自凄凉一曲孤鴻欲斷腸恰似竹枝哀怨處瀟湘
月冷雲昏覓斷行離思楚天長風閃青燈雨打牎驚
起小紅樓上夢悠揚只在佳人錦瑟傍
前調(賞木芙蓉)張翥
秋色照波明夾岸芙蓉似錦城罨畫樓臺紅粉面輕盈
未許黃徐寫得成一舸載楊瓊共醉花前玉笛聲記
得青鸞和月跨三生我是仙家石曼卿
前調倪瓚
篷上雨潺潺篷底離人夢故山磵戶林扉元不閉蕭閒
只有飛雲可往還波冷玉珊珊一壑松風引珮環詠
得池塘青草句更闌行盡千峰一霎間
前調(贈歌者怡雲)張埜
靄靄度南空花影長如月影中曾為清歌還少駐匆匆
變作尊前喜氣濃一笑為誰容只許幽人出處同却
恐等閒為雨後東風吹過巫山第幾峰
前調(八詠樓作)劉基
鳴雨過庭除病骨崚嶒不自扶強倚闌干成小立蕭疎
立困依然作宰予驚覺失華胥樓外青山落照餘誰
似莊周能化蝶蘧蘧心上閒愁一點無
前調(詠鷗)楊基
春水綠迢迢長與鳬鷖點翠苖一向逐波浮不定飄飄
又逐東風下晩潮閒倚木闌橈相近相親不用招今
夜月明何處覓遥遥兩岸蘆花雪未消
前調(夏日遊竹隱寺)駱文盛
雨洗碧山頭藹藹巒光翠欲流歸騎不妨苔徑滑颼颼
竹下凉生暗入秋緩步出林丘何日重來續勝遊佳
思却憑清夢遠悠悠騎鶴還尋海上洲
前調(同友汎北溪)吳子孝
畫舫却如梭城下秋光染翠波齊女門前衰柳暮煙和
萬井人家笑語多隔水奏笙歌來往帆檣載綺羅最
是江南豐樂地如何一夜西風老芰荷
前調吳子孝
金顆一林黃橘實纍纍未著霜纖手試開秋色裏瓊漿
小迸羅衣滿袖香樓角盼斜陽簾卷橫溪怯晩凉新
月如眉溪水上彎長閒客閒情欲斷腸
前調(效馮延巳作四首)吳子孝
細雨濕輕煙煙外鳩聲欲暮天望斷天涯人不見緜緜
淚盡殘釭只自眠芳草碧凄然憔悴心情減去年欲
遣閒愁那可得花前忍見長空片月圓
前調吳子孝
細雨濕山嵐強對菱花思不堪幽院寂寥鶯語急江南
輕煖輕寒未易諳新酒最難酣獨坐尋思理翠簪鴈
素不來門半掩鬖鬖楊柳如絲覆碧潭
前調吳子孝
細雨濕斜陽花壓闌干盡試芳畫夢尋君遊冶處茫茫
水遠山遥夢已忘翠枕倚籠香雨歇楊花又滿塘春
色歸來人不到愁腸一日千迴繞越鄉
前調吳子孝
細雨濕東風後苑花開又滿叢纖手弄花愁不語匆匆
妾貌如花得久紅揾淚祝天公願得長年託化工花
不飄零人不老相同花美人歡百歲中
前調文徵明
雨過綠陰稠燕子飛來特地遊日暮重重簾幕閉悠悠
殘夢關心嬾下樓芳草弄春柔欲下晴絲不自由青
粉牆西人獨自休休花自紛紛水自流
前調沈周
天地一癡仙寫畫題詩不換錢畫債詩逋忙到老堪憐
白作人情白結緣無興最今年浪拍茅堂水浸田筆
硯只宜收拾起休言但說移家上釣船
前調(遼陽作)黃正色
清世愧無能竊得微階正不勝天地包容投遠塞相應
投杼慈親本愛曾靜坐讀伽楞百念幾同二月冰朔
漠清寒雖特甚休憎古訓從來只自懲
前調(牆外春)王衡
午日暈紅椒流白天絲任意飄酒幕香車東去了聊蕭
燕子銜花坐淺巢茂苑更春饒柳葉蘆芽月滿橋席
底人人應念道櫻桃剰得鶯殘雨又敲
前調顧士林
風雨上孤舟滿目帆檣帶急流酒界詩懷無冷煖優游
一任凉飇發素秋何事愧金裘痛讀離騷伴客遊逆
數歸期歸未得淹留千頃煙波天際頭
前調張草
芳草翠煙濃蕉葉零零夜雨中無數浮萍風皺轉情同
殘夢天涯斷遠鐘獨立在簾櫳雙燕新扶柳岸風鶗
鴂衝寒花事晚繁紅滴濕胭脂落幾叢
前調馮鼎位
銀蒜押輕簾滿眼寒光耀玉蟾偏是垂楊搖曳處纖纖
眉黛春深凍不拈飛絮滿雕簷半入江潮錦浪添攜
伴捲簾新釀好厭厭莫管東風分外尖
御選歴代詩餘卷三十三
