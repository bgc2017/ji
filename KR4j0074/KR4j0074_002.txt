欽定四庫全書
御選歴代詩餘卷二目錄(起二十八字至三十四字)
南鄉子(又一體)
歐陽炯(五首)
甘州曲
蜀王衍
乾荷葉
劉秉忠
九張機
無名氏
落梅風
解縉
喜春來
張雨
法駕導引
陳與義
上清蔡眞人
赤城仙子(二首)
秋風清
李白
江南春
寇準
蹋歌詞
崔液(二首)
抛毬樂
劉禹錫(二首)
皇甫松(二首)
徐鉉
南鄉子(又一體)
李珣(十首)
九張機(又一體)
無名氏
黃金縷
張紅橋
憶王孫
李甲(四首)
陳克(三首)
呂渭老(三首)
張元幹
姚寬
程垓
姜䕫
陸游
張輯
張炎
汪元量(二首)
劉基
吳子孝
葛一龍
沈懋德
夏復
沈宜修
前調(又一體)
呂巖
一葉落
後唐莊宗
蕃女怨
温庭筠
後庭花
王惲
邵亨貞(二首)
遐方怨
温庭筠
轉應曲
韋應物
王建
戴叔倫
馮延巳(二首)
蘇軾
劉基(二首)
高啟(二首)
楊愼(二首)
後庭花(又一體)
趙孟頫
訴衷情
韋莊(二首)
顧夐
前調(又一體)
温庭筠
甘州子
顧夐(二首)
如夢令
白居易
後唐莊宗
晏殊
蘇軾(二首)
秦觀(五首)
李之儀
賀鑄
晁沖之(三首)
蘇庠
周紫芝
謝逸(二首)
晁端禮
曹組
李祁(二首)
王之道
張元幹
呂本中
辛棄疾
范成大(二首)
陳三聘(二首)
呂勝已
劉克莊
陸游
張輯
吳潛
方岳
趙汝茪
吳文英
蔣捷
陳允平(二首)
張炎(二首)
石孝友(三首)
李清照(二首)
孫道絢
陸氏姬
嚴蘂
劉景翔
王容溪
王逢
倪瓉
王行(二首)
劉基
楊基(二首)
顧璘
楊愼
王世貞
馮琦
王衡
陳子龍
武氏
王微
西溪子
牛嶠
思帝鄉
韋莊
天仙子
皇甫松(二首)
和凝
前調(又一體)
韋莊
歸自謠
馮延巳
歐陽修
朱諫
風流子
孫光憲(二首)
御選歴代詩餘卷二目錄
欽定四庫全書
御選歴代詩餘卷二(起二十八字至三十四字)
司經局洗馬掌局事兼翰林院修撰加二級(臣)王奕清奉
旨校刊
南鄉子
(又一體單調二十八字)
南鄉子歐陽炯
洞口誰家术蘭船繫木蘭花紅䄂女郎相引去遊南浦
笑倚春風相對語
前調歐陽炯
路入南中桄榔葉暗蓼花紅兩岸人家微雨後收紅豆
樹底纖纖擡素手
前調歐陽炯
翡翠鵁鶄白蘋香裏小沙汀島上隂隂秋雨色蘆花撲
數隻漁船何處宿
前調歐陽炯
嫩草如煙石榴花發海南天日暮江亭春影綠鴛鴦浴
水遠山長看不足
前調歐陽炯
䄂斂鮫綃采香深洞笑相邀藤杖枝頭蘆酒滴鋪葵席
豆蔲花間趖晚日
甘州曲
(蜀王衍至成都山上清宮自製此曲沿唐樂府名單調二十八字)
甘州曲蜀王衍
畫羅裙能結束稱腰身柳眉桃臉不勝春薄媚足精神
可惜淪落在風塵
乾荷葉
(元劉秉忠自度曲以首句名調平仄互叶單調二十九字)
乾荷葉劉秉忠
乾荷葉色蒼蒼老柄風搖蕩減清香越添黃都因昨夜
一番霜寂寞秋江上
九張機
(此調自一至九從長篇中摘出單調二十九字)
九張機無名氏
輕絲象牀玉手出新奇千花萬草光凝碧裁縫衣著春
天歌舞飛蝶語黃鸝
落梅風
(單調二十九字平仄互叶)
落梅風(中秋望月應制)解縉
嫦娥面今夜圓下雲簾不著羣僊見拚今宵倚闌不去
眠看誰過廣寒宮殿
喜春來
(單調二十九字)
喜春來(除夜玉山舟中)張雨
江梅的的依茅舍石瀨濺濺潄玉沙瓦甌篷底送年華
問暮鴉何處阿戎家
法駕導引
(此調似望江南但以疊用起句為别單調三十字)
法駕導引陳與義
朝元路朝元路同駕玉華君千乘載花紅一色人間遥
指是祥雲回望海光新
前調上清蔡眞人
闌干曲闌干曲紅颺繡簾旌花嫩不禁纖手捻被風吹
去意還驚眉恨蹙山青
前調赤城仙子
東風起東風起海上百花搖十八風鬟雲半動飛花和
雨著輕綃歸路碧迢迢
前調赤城仙子
煙漠漠煙漠漠天澹一簾秋自洗玉舟斟白酒月華微
映是空舟歌罷海西流
秋風清
(一名秋風辭調與江南春同但起句兩平韻與江南春一仄句一平韻為少異耳單調三十字)
秋風清李白
秋風清秋月明落葉聚還散寒鴉棲復驚相思相見知
何日此時此夜難為情
江南春
(寇準自度曲有江南春盡離腸斷之句故以名調單調三十字)
江南春寇準
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
蹋歌詞
(西京雜記載歌者蹋地為節此蹋歌之始也四句五言接七字句三字句單調三十字作五言六句)
(者非)
蹋歌詞崔液
綵女迎金屋仙姬出畫堂鴛鴦裁錦䄂翡翠貼花黃歌
響舞行分豔色動流光
前調崔液
庭際花微落樓前漢已横金壺催夜盡羅䄂舞寒輕調
笑暢歡情未半看天明
抛毬樂
(唐詞多寫本意宋隊舞有抛毬樂即用此為舞曲單調三十字首句亦有不用韻者)
抛毬樂劉禹錫
五色繡團圓登君玳瑁筵最宜紅燭下偏稱落花前上
客如先起應須贈一船
前調劉禹錫
春蚤見花枝朝朝恨發遲及看花落後却憶未開時幸
有抛毬樂一杯君莫辭
前調皇甫松
紅撥一聲飄輕毬墜越綃帶翻金孔雀香滿繡蜂腰少
少抛分數花枝正索饒
前調皇甫松
金蹙花毬小眞珠繡帶垂幾回衝蠟燭千度入香懷上
客終須醉觥盂且亂排
前調徐鉉
歌舞送飛毬金觥碧玉籌管絃桃李月簾幕鳳凰樓一
笑千場醉浮生任白頭
南鄉子
(又一體單調三十字)
南鄉子李珣
煙漠漠雨淒淒岸花零落鷓鴣啼遠客扁舟臨野渡思
鄉處潮退水平春色暮
前調李珣
蘭橈舉水紋開競攜藤籠採蓮來迴塘深處遥相見邀
同宴綠酒一卮紅上面
前調李珣
歸路近扣舷歌採眞珠處水風多曲岸小橋山月過煙
深鎖豆蔲花垂千萬朵
前調李珣
乘綵舫過蓮塘棹歌驚起睡鴛鴦帶香遊女偎伴笑爭
窈窕競折團荷遮晚照
前調李珣
雲帶雨浪迎風釣翁迴棹碧灣中春酒香熟鱸魚美誰
同醉纜却扁舟篷底睡
前調李珣
漁市散渡船稀越南雲樹望中微行客待潮天欲暮送
春浦愁聽猩猩啼瘴雨
前調李珣
攏雲髻背犀梳蕉紅衫映綠羅裾越王臺下春風暖花
盈岸遊賞每邀鄰女伴
前調李珣
攜籠去採菱歸碧波風起雨霏霏趁岸小船齊棹急羅
衣濕出向桄榔樹下立
前調李珣
登畫舸泛清波採蓮時唱採蓮歌蘭棹聲齊羅䄂斂池
光颭驚起沙鷗八九點
前調李珣
雙髻墜小眉彎笑隨女伴下春山玉纖遥指花深處爭
回顧孔雀雙雙迎日舞
九張機
(又一體單調三十字)
九張機無名氏
一張機採桑陌上試春衣風晴日暖慵無力桃花枝上
啼鶯言語不肯放人歸
黃金縷
(單調三十字)
黃金縷(明媛)張紅橋
記得紅橋西畔路郎馬來時繫在垂楊樹漠漠棃雲和
夢度錦屏翠幕留春住
憶王孫
(單調三十一字一名憶君王一名怨王孫一名豆葉黃一名畫蛾眉一名闌干萬里心一名一半兒)
憶王孫李甲
萋萋芳草憶王孫柳外樓高空斷魂杜宇聲聲不忍聞
欲黃昏雨打棃花深閉門
前調李甲
風蒲獵獵小池塘過雨荷花滿院香沈李浮瓜冰雪凉
竹方牀鍼線慵拈午夢長
前調李甲
颼颼風冷荻花秋明月斜侵獨倚樓十二珠簾不上鈎
黯凝眸一點漁燈古渡頭
前調李甲
同雲風埽雪初晴天外孤鴻三兩聲獨擁寒衾不忍聽
月朧明牎外梅花瘦影横
前調陳克
粉牆丹檻柳陰中簾箔輕明花影重午醉醒來一面風
綠葱葱幾顆櫻挑葉底紅
前調陳克
樹頭初日鵓鴣鳴野店山橋新雨晴短褐無泥竹杖輕
水泠泠梅片飛時春草青
前調陳克
鞦韆人散小庭空麝冷燈昏愁煞儂獨有閒階兩䄂風
月朧朧一樹棃花細雨中
前調呂渭老
芰荷香外一聲蟬風撼琅玕驚晝眠刻燭題詩花滿牋
小神仙對倚闌干月正圓
前調呂渭老
晩妝新試碧衫凉金鴨猶殘昨夜香柳際風來月滿廊
一雙雙人對鴛鴦浴小塘
前調呂渭老
玉簫風外一聲清粉面嬋娟對月明紫府樓臺夜不扄
羽衣輕穩駕雙鸞謁帝庭
前調張元幹
輕羅團扇掩微羞酒滿玻瓈花滿頭小板齊聲唱石州
月如鈎一寸横波入鬢流
前調姚寬
毿毿楊柳綠初低澹澹棃花開未齊樓上情人聽馬嘶
憶郎歸細雨春風濕酒旗
前調程垓
瀟瀟梅雨斷人行門掩殘春綠蔭生翠被寒燈枕自横
夢初驚牎外啼鵑催五更
前調姜䕫
冷紅葉葉下塘秋長與行雲共一舟零落江南不自由
兩綢繆料得吟鸞夜夜愁
前調陸游
春風樓上柳腰肢初試花前金縷衣嫋嫋娉娉不自持
曉妝遲畫得蛾眉勝舊時
前調張輯
小樓柳色未春深湘月牽情入苦吟翠䄂風前冷不禁
怕登臨幾曲闌干萬里心
前調(謝安碁墅)張炎
爭棋賭墅意欣然心似游絲颺碧天只為當時一著先
笑苻堅百萬軍聲屐齒前
前調(集句)汪元量
吳王此地有樓臺風雨誰知長綠苔半醉閒吟獨自來
小徘徊惟見江流去不回
前調汪元量
上陽宮裏斷腸時春半如秋意轉迷獨坐紗牎刺繡遲
淚沾衣不見人歸見鴈歸
前調劉基
亂山凝黛色高低江雨霏霏江草齊閉戶無人鳥自啼
綠楊堤笑煞山翁醉似泥
前調吳子孝
棃花亂落柳陰稠晝永人閒檥小舟柳外新波不斷流
雨初收芳草如煙日色浮
前調(草)葛一龍
東風吹後滿天涯繫馬高樓春日斜歸夢離披隔柳花
不如他一路青青直到家
前調(懷友)沈懋德
梧桐疎雨對清尊檻外凉風送白蘋又聽孤鴻度塞雲
奈離羣人在燕山書在秦
前調夏復
珠簾斜捲翠鬟垂曉月重樓人未歸細按紅牙嬾畫眉
影徘徊一種東風幾樣吹
前調(明媛)沈宜修
雲屏寂寂鎖殘春錦瑟年華已半塵芳草留香燕語新
繡苔茵金鈿瓊簫緫殢人
前調(又一體)呂巖
二月江南山水路李花零落春無主一箇魚兒無覓處
風和雨玉龍生甲歸天去
一葉落
(淮南子一葉落而天下知秋調名本此單調三十一字)
一葉落後唐莊宗
一葉落搴珠箔此時景物正蕭索畫樓月影寒西風吹
羅幕吹羅幕往事思量著
蕃女怨
(單調三十一字平仄以温庭筠詞為正謂首二句平仄可通者非)
蕃女怨温庭筠
萬枝香雪開已徧細雨雙燕鈿蟬箏金雀扇畫梁相見
鴈門消息不歸來又飛迴
後庭花
(亦有加破子二字取玉樹後庭花字單調三十二字)
後庭花王惲
綠樹遠連洲青山壓樹頭落日高城望煙霏翠滿樓木
蘭舟彼汾一曲春風佳可遊
前調邵亨貞
銅壺更漏殘紅妝春夢闌江上花無語天涯人未還倚
樓閒月明千里隔江何處山
前調邵亨貞
刺船鸚鵡洲題詩黃鶴樓金谷銅駝夢湘雲楚水愁少
年遊好懷依舊故人還在不
遐方怨
(唐教坊樂名用為詞調單調三十二字)
遐方怨温庭筠
花半拆雨初晴未捲珠簾夢殘惆悵聞曉鶯宿妝眉淺
粉山横約鬟鸞鏡裏繡羅輕
轉應曲
(一名調笑一名宮中調笑一名三臺調笑六七句有倒疊字故名轉應單調三十二字)
轉應曲韋應物
河漢河漢曉挂秋城漫漫愁人起坐相思塞北江南别
離離别離别河漢雖同路絶
前調王建
蝴蝶蝴蝶飛上金枝玉葉君前對舞春風百葉桃花樹
紅紅樹紅樹燕語鶯啼日暮
前調戴叔倫
邊草邊草邊草盡來兵老山北山南雪晴千里萬里月
明明月明月蘆笳一聲愁絶
前調馮延巳
春色春色依舊青門紫陌日斜柳暗花嫣醉卧春風少
年年少年少行樂直須及早
前調馮延巳
明月明月照得離人愁絶更深影入空牀不道幃屏夜
長長夜長夜夢到庭花陰下
前調蘇軾
漁父漁父江上微風細雨青蓑黃篛裳衣紅酒白魚暮
歸歸暮歸暮長笛一聲何處
前調劉基
沙燕沙燕别去幾時重見汀洲芳草纖纖細雨微風捲
簾簾捲簾捲人與碧桃俱晚
前調劉基
白露白露點我庭前芳樹樹中有箇棲鴉啼到銀蟾影
斜斜影斜影照見羅幃夢冷
前調高啟
雙燕雙燕去歲今年相見往來東舍西家銜得泥中落
花花落花落人在暮寒池閣
前調高啟
疎雨疎雨綠滿蘼蕪洲渚江南相憶故人遠水遥山暮
春春暮春暮風急畫船難渡
前調楊愼
銀燭銀燭錦帳羅幃影獨離人無語消魂細雨斜風掩
門門掩門掩數盡寒更漏點
前調楊愼
促織促織聲近銀牀轉急熏殘百合衣香消盡蘭膏夜
長長夜長夜露冷芙蓉花謝
後庭花
(又一體單調三十三字)
後庭花趙孟頫
清溪一葉舟芙蓉兩岸秋採菱誰家女歌聲起暮鷗亂
雲愁滿頭風雨戴荷葉歸去休
訴衷情
(一名一絲風單調三十三字)
訴衷情韋莊
碧沼紅芳煙雨靜倚蘭橈垂玉佩交帶裊纖腰鴛夢隔
星橋迢迢越羅香暗消墜花翹
前調韋莊
燭燼香殘簾半捲夢初驚花欲謝深夜月朧明何處按
歌聲輕輕舞衣塵暗生負春情
前調顧夐
香滅簾垂春漏永整鴛衾羅帶重雙鳳縷黃金牎外月
光臨沉沉斷腸無處尋負春心
前調(又一體)温庭筠
鶯語花舞春晝午雨霏微金帶枕宮錦鳳凰幃柳弱燕
交飛依依遼陽音信稀夢中歸
甘州子
(單調三十三字)
甘州子顧夐
露桃花裏小樓深持玉盞聽瑶琴醉歸青瑣入鴛衾月
色照衣襟山枕上翠鈿鎮眉心
前調顧夐
紅爐深夜醉調笙敲拍處玉纖輕小屏古畫岸低平煙
月滿閒庭山枕上燈背臉波横
如夢令
(本名憶仙姿因後唐莊宗作内有如夢二字遂以名調一名比梅一名宴桃源一名如意令單調三)
(十三字)
如夢令白居易
前度小花靜院不比尋常時見見了又還休愁却等閒
分散腸斷腸斷記取釵横鬢亂
前調後唐莊宗
曾宴桃源深洞一曲清歌舞鳳長記别伊時和淚出門
相送如夢如夢殘月落花煙重
前調晏殊
樓外殘陽紅滿春入柳條將半桃李不禁風回首落英
無限腸斷腸斷人共楚天俱遠
前調蘇軾
為向東坡傳語人在畫堂深處别後有誰來雪壓小橋
無路歸去歸去江上一犂春雨
前調蘇軾
手種堂前桃李無限綠陰青子簾外百舌兒驚起五更
春睡居士居士莫忘小橋流水
前調秦觀
門外鶯啼楊柳春色著人如酒睡起熨沉香玉腕不勝
金斗消瘦消瘦還是褪花時候
前調秦觀
遥夜月明如水風緊驛亭深閉夢破鼠窺燈霜送曉寒
侵被無寐無寐門外馬嘶人起
前調秦觀
鸎觜啄花紅溜燕尾點波綠皺指冷玉笙寒吹徹小梅
春透依舊依舊人與綠楊俱瘦
前調秦觀
幽夢匆匆破後妝粉亂痕沾䄂遥想酒醒來無奈玉銷
花瘦回首回首遶岸夕陽疎柳
前調秦觀
池上春歸何處滿目落花飛絮孤舘悄無人夢斷月堤
歸路無緒無緒簾外五更風雨
前調李之儀
回首蕪城舊苑還是翠深紅淺春色已無多斜日滿簾
飛燕不見不見門掩落花庭院
前調賀鑄
蓮葉初生南浦兩岸綠楊飛絮向晩鯉魚風斷送綵帆
何處凝佇凝佇樓外一江煙雨
前調晁沖之
牆外轆轤金井驚夢瞢騰初省深院閉斜陽燕入陰陰
簾影人靜人靜花落鳥啼風定
前調晁沖之
門在垂楊影裏樓枕曲江春水一陣牡丹風香壓滿園
花氣沉醉沉醉不記綠牎先睡
前調晁冲之
簾外新來雙燕珠閣瓊樓穿徧香徑得泥歸飛蹙池塘
波面誰見誰見春晩昭陽宮殿
前調蘇庠
疊嶂曉埋煙雨忽作飛花無數整整復斜斜來伴南枝
清苦日暮日暮何許雲林煙樹
前調周紫芝
林外野塘煙膩衣上落梅香細瘦馬步凌兢人在亂山
叢裏憔悴憔悴回望小樓千里
前調謝逸
花落鶯啼春暮陌上綠楊飛絮金鴨晩香寒人在洞房
深處無語無語葉上數聲疎雨
前調謝逸
門外落花流水日暖杜鵑聲碎番馬小屏風一枕畫堂
春睡如醉如醉正是困人天氣
前調晁端禮
又是青春將暮望極桃源歸路洞戶悄無人空鎖一庭
紅雨凝佇凝佇人面不知何處
前調曹組
門外綠陰千頃兩兩黃鸝相應睡起不勝情行到碧梧
金井人靜人靜風弄一枝花影
前調李祁
春水湖塘深處竹暗沙洲無路閒伴落梅來却信東風
歸去且住且住細看兩山煙雨
前調李祁
不見玉人清曉長嘯一聲雲杪碧水滿蘭塘竹外一枝
風裊竒妙奇妙半夜山空月皎
前調王之道
一晌凝情無語手撚梅花何處倚竹不勝愁暗想江頭
歸路東去東去短艇澹煙疎雨
前調張元幹
潮退江南晩渡山暗水西煙雨天氣十分凉斷送一年
殘暑歸去歸去香霧曲屏深處
前調呂本中
海鴈橋邊春苦幾見落花飛絮重到柳陰西嬾問畫樓
何處凝佇凝佇十頃荷花風雨
前調(賦梁燕)辛棄疾
燕子幾曾歸去只在翠巖深處重到畫梁間誰與舊巢
為主深許深許聞道鳳凰來住
前調范成大
罨畫屏中客住水色山光無數斜日滿江聲何處撐來
小渡休去休去驚散一洲鷗鷺
前調范成大
兩兩鶯啼何許尋徧綠陰濃處天氣潤羅衣病起却忺
微暑休雨休雨明日榴花端午
前調陳三聘
紅紫不將春住風定更飄無數溪漲綠含風短艇晚横
沙渡歸去歸去肯念西池鴛鷺
前調陳三聘
珍重故人相許來向水亭幽處文字間金釵消盡晚天
微暑無雨無雨不比尋常端午
前調呂勝已
花上嬌鶯啞咤著色江南圖畫可惜好春風有酒無人
同把拚捨拚捨獨醉好天良夜
前調劉克莊
今夜荼䕷風起應是玉消瓊碎澹蕩滿城春惱破愁人
春睡須醉須醉莫待黃梅雨細
前調陸游
獨倚博山峰小翠霧滿身飛繞只恐學行雲去作陽臺
春曉春曉春曉滿院綠楊芳草
前調張輯
深夜沉沉尊酒酒醒客衾寒透城角挾霜飛吹得月如
清晝僝僽僝僽比著梅花誰瘦
前調吳潛
江上綠楊芳草想見故園春好一洞海棠花昨夜夢魂
飛繞驚曉驚曉牎外一聲啼鳥
前調方岳
知是誰家燕子直恁惺忪言語深入繡簾來無奈落花
飛絮春去春去且道與卿何與
前調趙汝茪
小砑紅綾牋紙一字一行春淚封了更親題題了又還
摺起歸未歸未好箇瘦人天氣
前調吳文英
春在綠牎楊柳人與流鶯俱瘦眉底暮寒生簾額時翻
波皺風驟風驟花徑啼紅滿䄂
前調(村景)蔣捷
夜月溪篁鸞影曉霧巖花鶴頂半世踏紅塵到底輸他
村景村景村景樵斧耕蓑漁艇
前調陳允平
閒倚瑣牎工繡春困兩眉頻皺獨自下香街攀折畫橋
煙柳晴晝晴晝偏稱玉樓歌酒
前調陳允平
何處春風歸路金屋空藏樊素零亂海棠花有夢欲隨
春去情緒情緒粉濺兩行冰筯
前調張炎
隱隱煙痕輕注拂拂暗香微度十二小紅闌人與玉簫
何處歸去歸去醉插一枝風露
前調張炎
苔徑獨行清晝瑟瑟松風如舊出岫本無心遲種門前
楊柳回首回首籬下白衣來否
前調石孝友
照水粉梅開盡春淺峭寒猶甚香氣著人衣斗帳玉兒
生暈那更那更簾外月斜風横
前調石孝友
風獵亂香如埽又是粉梅開了庭戶鎖殘寒夢斷池塘
春草情悄情悄簾外數聲啼鳥
前調石孝友
折寄隴頭春信香淺綠柔紅嫩插向鬢雲邊添得幾多
風韻但問但問管與玉容相稱
前調(宋媛)李清照
常記溪亭日暮沉醉不知歸路興盡晚回舟誤入藕花
深處爭渡爭渡驚起一行鷗鷺
前調李清照
昨夜雨疎風驟濃睡不消殘酒試問捲簾人却道海棠
依舊知否知否應是綠肥紅瘦
前調(宋媛)孫道絢
翠擘紅蕉影亂月上朱闌一半風自碧空來吹落歌珠
一串不見不見人被翠簾遮斷
前調(送别)(宋媛)陸氏姬
日暮馬嘶人去船逐清波東注後夜最高樓還肯思量
人否無緒無緒生怕黃昏疎雨
前調(紅白桃花)(宋妓)嚴蘂
道是棃花不是道是杏花不是白白與紅紅别是東風
情味曾記曾記人在武陵微醉
前調劉景翔
獨立荷汀煙暮一霎錦雲香雨似為我無情驚起鴛鴦
飛去飛去飛去却在綠楊深處
前調王容溪
林下一溪春水林上數峰嵐翠中有隱居人茅屋數間
而已無事無事石上坐看雲起
前調(菰村賦贈)王逢
簷聳數株松子村繞一灣菰米鷗外迥聞雞望望雲山
煙水多此多此酒進玉盤雙鯉
前調倪瓉
削跡松陵華寓藏密白雲深處造物已安排萬事何須
先慮歸去歸去海鶴山猿同住
前調王行
滿眼落花飛絮回首瓊林玉樹驢背是何人得了灞橋
詩句歸去歸去春在醉鄉深處
前調王行
一日尋芳一度一樹繁花一步回首又何時流水亂紅
無數春暮春暮幽草綠陰庭戶
前調(題畫)劉基
草際斜陽紅委林表晴嵐綠靡何許一漁舟搖動半江
秋水風起風起棹入白蘋花裏
前調(春雪)楊基
點綴落梅穠李埋沒蒼苔芳芷樓上倚闌人立在玉屏
風裏風起風起都做一江春水
前調(春風)楊基
銀渚拂波輕度羅幄送寒低護催得百花開又與百花
相妒無數無數吹過畫闌西去
前調顧璘
夜靜猛風將雨落盡紫榆千樹行客憶江南渺渺碧天
窮處無緒無緒獨與寒燈賓主
前調楊愼
雲影月華穿過雨意鐘聲敲破洞戸捲簾時飛透流螢
一箇孤坐孤坐白雪金徽誰和
前調王世貞
殘月碧梧金井屈戍繡屏初冷徙倚不成眠紅淚一雙
珠迸孤影孤影長自伴人宵永
前調(梅雪雙棲圖)馮琦
竹外瑶華千頃更與素梅掩映雙雀噪寒枝蹴落飛花
無影相並相並明月驚棲不定
前調(蘆鴈)王衡
風起蘆花如醉歴歴鴈行成字一點一聲寒霜重曉楓
羣碎知未知未只在淺深沙際
前調陳子龍
紅燭逢迎何處笑倚玉人私語莫上軟金鈎留取水沉
濃霧難去難去門外尺深花雨
前調(明媛)武氏
晝閣閒吟玉案簾捲薰風滿院悶則坐花前獨立闌干
倚徧堪玩堪玩座裏清陰一半
前調(明妓)王微
簾外月消煙冷凍瘦一枝花影空舘不勝情此際知誰
管領夢醒夢醒又把閒愁細整
西溪子
(單調三十三字)
西溪子牛嶠
捍撥雙盤金鳳蟬鬢玉釵搖動畫堂前人不語絃解語
彈到昭君怨處翠蛾愁不擡頭
思帝鄉
(單調三十三字)
思帝鄉韋莊
雲鬢墜鳳釵垂鬢墜釵垂無力枕函攲翡翠屏深月落
漏依依說盡人間天上兩心知
天仙子
(一名萬斯年曲有作天台仙子者單調三十四字)
天仙子皇甫松
晴野鷺鷥飛一隻水葓花發秋江碧劉郎此日别天仙
登綺席淚珠滴十二晚峰青歷歷
前調皇甫松
躑躅花開紅照水鷓鴣飛繞青山觜行人經歲始歸來
千萬里錯相倚懊惱天仙應有以
前調和凝
柳色披衫金縷鳳纖手輕拈紅豆弄翠蛾雙斂正含情
桃花洞瑶臺夢一片春愁誰與共
前調(又一體)韋莊
悵望前回夢裏期看花不語苦尋思露桃宮裏小腰肢
眉眼細鬢雲垂惟有多情宋玉知
歸自謠
(一作歸國遥單調三十四字又名思佳客令與鷓鴣天別名思佳客者不同)
歸自謠馮延巳
江水碧江上何人吹玉篴扁舟遠送瀟湘客蘆花千里
霜月白傷行色來朝便是關山隔
前調歐陽修
春灩灩江上晚峰三四點柳絲如翦花如染香閨寂寂
門半掩愁眉斂淚珠滴破臙脂臉
前調朱諫
溪邊石兩股谽谺生繡澀春光點點蒼苔濕天孫戲把
金刀擲無人識請君試問并州客
風流子
(單調三十四字)
風流子孫光憲
金絡玉銜嘶馬繫向綠楊陰下朱戶掩繡簾垂曲院水
流花謝歡罷歸也猶在九衢深夜
前調孫光憲
茆舍槿籬溪曲雞犬自南自北菰葉長水葓開門外春
波漲綠聽織聲促軋軋鳴梭穿屋
御選歴代詩餘卷二
