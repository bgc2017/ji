欽定四庫全書
御選歴代詩餘卷九十四目錄(一百十六字)
賀新郎(上)
廖行之
李玉
葉夢得
辛棄疾(十六首)
游次公(二首)
京鏜
袁去華
劉克莊(八首)
王邁(三首)
于國寶
張鎡
劉儗(四首)
程珌
王千秋
陳亮
劉過(六首)
楊炎
張輯
黃機(二首)
御選歴代詩餘卷九十四目錄
欽定四庫全書
御選歴代詩餘卷九十四(一百十六字)
司經局洗馬掌局事兼翰林院修撰加二級(臣)王奕清奉
旨校刊
賀新郎(上)
(雙調一百十六字郎亦作凉一名金縷歌一名金縷衣一名乳燕飛一名風敲竹一名貂裘換酒皆)
(同調異名也)
賀新郎(賦木樨)廖行之
修月三千戶擁冰輸同遊碧落問津牛渚上界真仙多
才思巧與瑶階玉樹渺萬里人間何處雲葉依依分清
蔭記當年掩映霓裳舞算萬木寧如許年年蕭爽幽
巖路倚西風吹香金粟超然雲塢一洗紛紛凡花盡堪
寫清商對撫為豁散蠻煙瘴雨脫俗高標誰能領向騷
人正欠題新句須大手與君賦
前調李玉
篆縷消金鼎醉沉沉庭隂轉午畫堂人静芳草王孫知
何處惟有楊花糝徑漸玉枕騰騰夢醒簾外殘紅春巳
透鎮無聊滯酒厭厭病雲鬢亂未忺整江南舊事休
重省徧天涯尋消問息斷鴻難倩月滿西樓凭闌久依
舊歸期未定又只恐缾沉金井嘶騎不來銀燭暗枉教
人立盡梧桐影誰伴我對鸞鏡
前調葉夢得
睡起流鶯語掩蒼苔房櫳向晩亂紅無數吹盡殘花無
人見惟有垂楊自舞漸暖靄初回輕暑寳扇重尋明月
影暗塵侵上有乘鸞女驚舊恨遽如許江南夢斷横
江渚浪黏天葡萄漲綠半空煙雨無限樓前滄波意誰
採蘋花寄取但悵望蘭舟容與萬里雲颿何時到送孤
鴻目斷千山阻誰為我唱金縷
前調(賦水仙)辛棄疾
雲臥衣裳冷看蕭然風前月下水邊幽影羅韤生塵凌
波去湯沐煙波萬頃愛一點嬌黃成暈不記相逢曾解
佩甚多情為我香成陣待和淚收殘粉靈均千古懷
沙恨記當時匆匆忘把此仙題品煙雨凄迷僝愁損翠
袂搖搖誰整漫寫入瑶琴幽憤絃斷招魂無人賦但金
杯的皪銀臺潤愁殢酒又獨醒
前調(賦海棠)辛棄疾
著厭霓裳素染臙脂苧蘿山下洗沙溪渡誰與流霞千
古醖引得東風相誤從臾入吳宫深處鬢亂釵横渾不
醒轉越江剗地迷歸路煙艇小五湖去當時倩得春
留住就錦屏一曲種種斷腸風度纔得清明三月近須
要詩人妙句笑援筆殷勤為賦十樣蠻牋紋錯綺粲珠
璣淵擲驚風雨重喚酒共花語
前調(賦滕王閣)辛棄疾
高閣臨江渚訪層城空餘舊跡黯然懷古畫棟珠簾當
日事不見朝雲暮雨但遺下西山南浦天宇脩眉浮新
綠映悠悠潭影痕如故空有恨奈何許王郎健筆誇
翹楚到如今落霞孤鶩競傳佳句物換星移知幾度夢
想珠歌翠舞為徙倚闌干凝佇目斷平蕪滄波晩快江
風一瞬澄襟暑誰共飲有詩侶
前調(賦琵琶)辛棄疾
鳳尾龍香撥自開元霓裳曲罷幾番風月最苦潯陽江
頭客畫舸亭亭待發記出塞黃雲堆雪馬上離愁三萬
里望昭陽宫殿孤鴻沒絃解語恨難說遼陽驛使音
塵絶瑣牎寒輕攏慢撚淚珠盈睫推手含情還却手一
抹梁州哀徹千古事雲飛煙滅賀老定場無消息想沉
香亭北繁華歇彈到此為嗚咽
前調辛棄疾
柳暗凌波路送春歸猛風暴雨一番新綠千里瀟湘葡
萄漲人解扁舟欲去有檣燕留人相語艇子飛來生塵
步唾花寒唱我新翻句波似箭催鳴櫓黃陵祠下山
無數聽湘娥泠泠曲罷為誰情苦行到東吳春已暮江
闊潮平穩渡望金雀觚稜翔舞前度劉郎今重到問玄
都千樹花存否愁為倩么絃訴
前調(别陳同父聞笛有感)辛棄疾
把酒長亭說看淵明風流酷似臥龍諸葛何處飛來林
間鵲蹙蹋松梢殘雪要破帽多添華髮剰水殘山無態
度被疎梅料理成風月兩三鴈也蕭瑟佳人重約還
輕别悵清江天寒不渡水深冰合路斷車輪生四角此
地行人銷骨問誰使君來愁絶鑄就而今相思錯料當
初費盡人間鐵長夜笛莫吹裂
前調(三山雨中有懷趙丞相)辛棄疾
翠浪吞平野挽天河誰來照影臥龍山下煙雨偏宜晴
更好約略西施未嫁待細把江山圖畫千頃光中堆灩
澦似扁舟欲下瞿塘馬中有句浩難寫詩人例入西
湖社記風流重來手種綠成隂也陌上遊人誇故國十
里水晶臺榭更複道横空清夜粉黛中洲歌妙曲問當
年魚鳥無存者堂上燕又長夏
前調辛棄疾
覓句如東野想錢塘風流處士水仙祠下更憶小孤煙
浪裏望斷彭郎欲嫁是一色空濛難畫誰解胸中吞雲
夢試呼來草賦看司馬須更把上林寫鷄豚舊日漁
樵社問先生帶湖春漲幾時歸也為愛瑠瓈三萬頃正
臥水亭煙榭對玉塔澂瀾深夜鴈鶩如雲休報事被詩
逢敵手皆勍者春草夢也宜夏
前調辛棄疾
碧海成桑野笑人間江翻平陸水雲高下自是三山顔
色好更看雨婚煙嫁料未必龍眠能畫擬向詩人求幼
婦倩諸君妙手皆談馬須進酒為陶寫回頭鷗鷺瓢
泉社莫吟詩莫抛尊酒是吾盟也千騎而今遮白髮忘
却滄浪亭榭但記得㶚陵呵夜我輩從來文字飲怕壯
懷激烈須歌者蟬噪也綠隂夏
前調(題傅君用山園)辛棄疾
曾與東山約為鯈魚從容分得清泉一勺堪笑高人讀
書處多少松牎竹閣甚長被遊人占却萬卷何言達時
用士方窮早與人同樂新種得幾花藥山頭怪石蹲
秋鶚俯人間塵埃野馬孤撐高攫拄杖危亭扶未到已
覺雲生兩脚更換却朝來毛髮此地千年曾物化莫呼
猿且自多招鶴吾亦有一丘壑
前調(題趙晉臣敷文積翠巗)辛棄疾
拄杖重來約到東風洞庭張樂滿空簫勺巨海拔犀頭
角出束向北山高閣尚依舊爭前又却老我傷懷登臨
際問何方可以平哀樂惟是酒萬金藥勸君且作横
空鶚更休論人間腥腐紛紛烏攫九萬里風斯在下翻
覆雲頭雨脚快直上崑崙濯髮好臥長虹陂千里是誰
言聽取雙黃鶴攜翠影浸雲壑
前調(韓仲止判院見訪用前韻)辛棄疾
聽我三章約有談功談名者舞談經深勺作賦相如親
滌器識字子雲投閣算枉把精神費却此會不如公榮
者莫呼來政爾妨人樂醫俗士苦無藥當年衆鳥看
孤鶚意飄然横空直把曹吞劉攫老我山中誰是伴須
信窮愁有脚似翦盡還生僧髮自斷此生天休問倩何
人說與乘軒鶴吾有志在丘壑
前調(獨坐停雲有懷親友)辛棄疾
甚矣吾衰矣悵平生交遊零落只今餘幾白髮空垂三
千丈一笑人間萬事問何物能令公喜我見青山多嫵
媚料青山見我應如是情與貌略相似一尊搔首東
牎裏想淵明停雲詩就此時風味江左沉酣求名者豈
識濁醪妙理回首叫雲飛風起不恨古人吾不見恨古
人不見吾狂耳知我者二三子
前調(題悠然閣)辛棄疾
路入門前柳到君家悠然細說淵明重九晩歲凄其無
諸葛惟有黃花入手更風雨東籬依舊頻顧南山高如
許是先生拄杖歸來後山不記何年有是中不減匡
廬秀倩西風為吾喚起翁能來否鳥倦飛還平林去雲
自無心出岫賸準備新詩幾首欲辨忘言當年意慨遥
遥我去羲農久天下事可無酒
前調(用前韻再賦)辛棄疾
肘後俄生柳歎人生不如意事十常八九右手淋浪才
有用閒却持螯左手漫贏得傷今感舊投閣先生惟寂
寞笑是非不了身前後持此語問烏有青山幸自重
重秀問新來蕭蕭木落可堪秋否總被西風都瘦損依
舊千巖萬岫把萬事無言搔首翁比渠儂人誰好是我
常與我周旋久寧作我一杯酒
前調(和徐斯遠下第)辛棄疾
逸氣軒眉宇似王良輕車熟路驊騮欲舞我覺君非池
中物咫尺蛟龍雲雨時與命猶須天賦蘭佩芳菲無人
問歎靈均欲向重華訴空鬱鬱共誰語兒曹不料揚
雄賦怪當年甘泉誤說青葱玉樹風引船回滄溟闊目
斷三山伊阻但笑指吾廬何許門外蒼官三百輩盡堂
堂八尺鬚髯古誰載我帶湖去
前調游次公
斗柄回秋律素蟾飛冰霜萬里滿川金碧得月偏多何
處是惟有橋東第一正野迥西風寒寂丹桂婆娑疎影
在想微瑕未累千金璧河漢遠澹無跡知君有句酬
佳夕儘高歌胡牀自倚露漙珠溢坐到參横星欲闇隱
隱天低似笠但絡緯悲啼催織吟詠凄凉翻有恨諒知
音又遠空追憶誰為置鄭莊驛
前調游次公
暖靄浮晴籞鎖垂楊籠池罩閣萬絲千縷池上曉光分
宿霧日近羣芳易吐尋並蔕闌干凝竚不信釵頭飛鳳
去但寳刀被妾還留住天一笑萬花妒阿嬌正好金
屋貯正西風易得蕭疎扇鸞塵土一自昭陽扃玉戶牆
角土花無數况多病堪傷幽素別院時聞簫鼓奏望紅
雲冉冉知何處天尺五去無路
前調(中秋)京鏜
試與嫦娥語問因何年年此夜月明如許萬頃鎔成銀
世界是處玉壺風露又豈比尋常三五變化乾坤同一
色覺星躔斗柄皆回互須教我共分付平生脚蹋紅
塵處漫紛紛雞蟲厚薄燕鴻來去只有嬋娟多情在依
舊當時雅素空自歎歸心難住留取清光岷江畔照扁
舟送我章江路頻引滿莫匆遽
前調袁去華
曉色明窗綺耿殘燈寒生翠幕鳥啼人起一夜西園新
雨過細草閒花似洗漾闌影柳塘春水閒晝雙飛歸來
燕正東風漫漫吹桃李還是箇悶天氣回廊小院簾
垂地想連天芳草萋迷短長亭際愁到春來依然在舊
事渾如夢裏又生怕人驚憔悴樓上人家吹長笛向曲
中說盡相思意三弄處寸心碎
前調(鬱孤臺)劉克莊
絶頂規危榭跨高寒鳥飛不過雲生其下斤斲無聲人
按堵翕忽青紅變化覽城郭山川如畫閣老鳳樓修造
手笑譚間突出凌雲厦臺上景買無價唾壺麈尾登
臨暇似當年文章太守歐陽公也傾倒贛江供硯滴判
斷雪天月夜更喚取鄒枚司馬銅雀凌歊歌舞罷訪殘
甎斷甓無存者餘翰墨被風雅
前調(芍藥)劉克莊
一夢揚州事畫堂深金瓶萬朵元戎高會座上祥雲層
層起不減洛中姚魏歎別後關山迢遞國色天香何處
在想東風猶憶狂書記驚歲月一彈指數枝清曉煩
馳騎向小牎依稀重見蕪城佳麗料得花憐儂消瘦儂
亦憐花憔悴漫悵望竹西歌吹老矣應無騎鶴日但春
衫點點當時淚那更有舊情味
前調(端午)劉克莊
深院榴花吐畫簾開綵衣紈扇午風清暑兒女紛紛新
結束時樣釵符艾虎早已有遊人觀渡老大逢場慵作
戲任白頭年少爭旗鼓溪雨急浪花舞靈均標致高
如許憶生平旣紉蘭佩又懷椒醑誰信騷魂千載後波
底垂涎角黍又說是蛟饞龍怒把似而今醒到了料當
年醉死差無苦聊一笑弔今古
前調(九日)劉克莊
湛湛長空墨更那堪斜風細雨亂山如織老眼平生空
四海賴有高樓百尺看浩蕩千崕秋色白髮書生神州
淚儘凄凉不向牛山滴追往事去無跡少時自負凌
雲筆到如今春華落盡滿懷蕭瑟常恨世人新意少愛
說南朝狂客把破帽年年拈出若對黃花辜負酒怕黃
花也笑人岑寂鴻北去日西匿
前調(遊水東周園)劉克莊
溪上收殘雨倚危闌薄緜乍脫日隂亭午鬧市不知春
色處散在荒園廢墅漸小白長紅無數客子雖非河陽
令也隨緣暫作鶯花主那可負杯中醑碧雲四合千
巖暮恨匆匆余方有事子姑歸去趁取羣芳未搖落暇
日提魚就煮歎激電光隂如許回首明年何處在問桃
花尚記劉郎否公莫笑醉中語
前調(郡會聞妓歌有感)劉克莊
妾出於微賤少年時朱絃彈絶玉笙吹徧麤識詩家關
睢亂羞學流鶯百囀緫不涉閨情春怨誰向西鄰公子
說要珠鞍迎入棃花院身未動意先嬾主家十二樓
連苑那人人靚妝按曲繡簾初卷道是華堂簫管唱笑
殺街坊拍衮回首望侯門天遠我有平生離鸞操頗哀
而不慍微而婉聊一奏更三歎
前調(端午)劉克莊
思遠樓前路望平堤十里湖光畫船無數綠蓋盈盈紅
粉面葉底荷花解語鬭巧結同心雙縷尚有經年離别
恨一絲絲緫是相思處相見也又重午清江舊事傳
荆楚歎人情千載如新尚沉菰黍且盡尊前今日醉誰
肯獨醒弔古泛幾盞菖蒲綠醑兩兩龍舟爭競渡奈珠
簾暮卷西山雨看未足怎歸去
前調劉克莊
動地東風起畫橋西繞溪桑柘漫山桃李寂寂牆隂蒼
苔路猶印前回屐齒驚歲月飈馳雲駛太息攀翻長亭
樹是先生手種今如此君不樂欲何俟傍人錯會淵
明意笑斯翁皇皇汲汲登山臨水佳處徑呼籃輿去髣
髴柴桑栗里從我者門生兒子嘗試平章先賢傳屈原
醒不似劉伶醉判酩酊臥花底
前調(送趙伯泳侍郎守温陵)王邁
憶昔同時召正青山親提玉尺量材廊廟當日班行比
元祐北玉西珠照耀一轉首宫商移調君自烏臺登騎
省覺精神風采增佳峭數賢者一不肖酒酣耳熱惟
長嘯便翩翩輟班荷槖一麾閩嶠堪笑狂生無用處垂
老雲畊月釣這富貴非由人要疇昔評君如玉雪好翛
然琴鶴風塵表清獻後又有趙
前調(守邵武宴同官)王邁
此是河清宴覺朝來薰風滿入生綃團扇太守愁眉才
一展且喜街頭米賤也莫管官租難辦遶砌苔錢無限
數更蓮池雨過珠零亂儘買得凌波面家山樂事真
堪羡記年時荔支新熟荷筩齊勸底事來尋蕉鹿夢贏
得乾忙似箭笑富貴多如郵傳做了豐年還百姓便蓴
鱸歸興催張翰看卿等上霄漢
前調(呈劉後村)王邁
出了羅浮洞有多情梅花雪片殷勤相送見說翛然琴
鶴外詩壓牛腰較重又管甚羣兒嘲弄嶺海三年持翠
節料無時不作家山夢馳玉勒歸金鳳一門朱紫環
昆仲看階庭森森蘭玉慈顔歡動宰相時來須著做且
舞萊衣傳奉却不信大材難用時事煩多人物少便中
興誰辦浯溪頌更大厦要梁棟
前調于國寳
夢裏驂黃鶴覺三山依然不遠海風吹落浮到五湖煙
水上剛被梅花醉著粲玉樹輕明疎薄千萬瓊琚天女
隊捧冰壺玉液琉瓈杓來伴我薦清酌恍然夢斷殊
非昨問溪邊竹外新來為誰開却無限冰魂招不得擬
把離騷喚覺待抖擻紅塵雙脚萬里瑶臺終一到想玉
奴不負東風約留此恨寄殘角
前調張鎡
看了梅花去要東風攀翻看雪與君同賦海内從來天
際遠一笑平窺萬古待翦盡燭花紅吐久矣南湖無此
客似喬松萬丈凌霄舉飛咳唾埽塵土承平氣象森
眉宇想天家驂鸞洞裏細煙凝霧我亦秦關歸未得誰
念干將醉撫判良夜倚横冠屨莫歎瀟湘居尚遠擁戎
軺萬騎鳴笳鼓雲正鎖汴京路
前調(題吳江)劉儗
重喚松江渡歎垂虹亭下銷磨幾番今古依舊四橋風
景在為問坡仙甚處但遺愛沙邊鷗鷺天水相連蒼茫
外更碧雲去盡山無數潮正落日還暮十年到此長
凝竚恨無人與共秋風鱠絲蓴縷小轉朱絃彈九奏擬
致湘妃伴侶俄皓月飛來煙渚恍若乘槎河漢上怕客
星犯斗蛟龍怒歌欸乃過江去
前調(洪守席上詠牡丹)劉儗
翠蓋籠嬌面記當年沉香亭北醉中曾見見了風流傾
國豔紅紫紛紛過眼算好處何嫌春晩誰把天香和曉
露倩東風特地勻芳臉千萬朵一時徧隔花聽取提
壺勸道此花過了春歸蝶愁鶯怨挽住東君須醉倒花
底不妨留戀待喚取笙歌一片最愛就中紅一朵似狀
元得意春風殿還惹起少年恨
前調(夀王簡卿)劉儗
小隊停鉦鼓向沙邊柳下維舟慶公初度平盡羣蠻方
易鎮此事多應有數奈自古功成人妒君看樂羊中山
役任謗書盈篋終無據千載下竟誰與詩中帶得西
山雨指天台鴈蕩歸與夀鄉深處緩急朝廷須公出更
作中流砥柱笑癡騃紛紛兒女多少人間不平事有皇
天老眼能區處揮玉斝聽金縷
前調(贈建康鄭玉脱籍)劉儗
鄭玉非娼女歎塵緣未了飄零被春留住腸斷臙脂坡
下路成甚心情意緒生怕入棃園歌舞寂寞陽臺雲雨
散算人間誰是吹簫侣空買斷兩眉聚新來鏡裏驚
如許暗傷懷鶯老花殘幾番春暮事逐孤鴻都已往日
落千山杜宇念脩竹天寒何處不念瑣牎并繡戶妾從
前命薄甘荆布誰為作觧絛主
前調(夀李端明)程珌
袖手雲溪畔看人間饑烏腐鼠觸蠻交戰便得金魚垂
玉帶多少雌黃點勘算此語必非河漢直自彈冠班八
座更青春數到期頤算一段玉無瑕玷公難學處尤
堪羡似泠泠秋水澄泓體清形健出處從來高一著那
肯隨人脚轉要須是乾坤清晏天意未教公猛去要都
俞了却從公便歌壽斝珠簾捲
前調(石城弔古)王千秋
弔古城頭去正高秋霜晴木落路通洲渚欲問紫髯分
鼎事只有荒祠煙宇巫覡去久無簫鼓霸業荒凉遺堞
墜但蒼崕日閱征颿渡興與廢幾今古夕陽細草空
凝竚試追思當時子敬用心良誤要約劉郎銅雀醉底
事遽爭荆楚遂但見蜀吳烽舉致使五官伸脚睡喚諸
兒晝取長陵土遺此恨欲誰語
前調(懷辛幼安)陳亮
話殺渾閒說不成教齊民也解為伊爲葛尊酒相逢成
二老却憶去年風雪新著了幾莖華髮百世尋人猶接
踵歎只今兩地三人月寫舊恨向瑶瑟男兒何用傷
離別况古來幾番際會風從雲合千里情親長晤對妙
體本心次骨臥百尺高樓斗絶天下適安耕且老看買
犂賣劒平家鐵壯士淚肺肝裂
前調劉過
彈鋏西來路記匆匆經行數日幾番風雨夢裏尋秋秋
不見秋在平蕪遠渚想鴈信家山何處萬里西風吹客
鬢把菱花自笑人憔悴留不住少年去男兒事業無
憑據記當年擊筑悲歌酒酣箕踞腰下光芒三尺劒時
解挑燈夜語更忍對燈花彈淚喚起杜陵風雨手寫江
東渭北相思句歌此恨慰羈旅
前調(贈鄉人朱唐卿)劉過
多病劉郎瘦最傷心天寒歲晩客他鄊久大舸翩翩何
許至元是高陽舊友便一笑相歡攜手與問武昌城下
月又何如揚子江頭柳追往事兩眉皺燭花自翦明
如晝喚青娥小紅樓上殷勤勸酒昵昵琵琶恩怨語春
笋輕籠翠袖看舞徹金釵微溜若見故鄉吾父老道長
安市上強如舊重會面幾時又
前調(贈張彦功)劉過
曉印霜花步夢半醒扶上雕鞍馬嘶人去嵐濕青絲雙
轡冷暖控野梅江路聽畫角吹殘更鼔悲壯寒聲撩客
恨甚貂裘重擁愁無數霜月白照離緒青樓回首家
何處早山遥水闊天低斷腸煙樹誰念天涯牢落况輕
負暖煙濃雨記酒醒香銷時語客裏歸韀須早發怕天
寒風急相思苦應看我翠眉聚
前調(西湖)劉過
睡覺啼鶯曉醉西湖兩峰日日買花簮帽去盡酒徒無
人問惟有玉山自倒任拍手兒童大笑一舸乘風翩然
去避魚龍不見波聲峭歌韻遠喚蘇小神仙路遠蓬
萊島紫雲深參差禁樹有煙花遶人世紅塵西嶂日百
計不如歸好付樂事與他年少費盡柳金棃雪句問沉
香亭北何時召心未愜鬢先老
前調劉過
院宇重重掩醉沉沉亭隂轉午繡簾高捲金鴨香濃噴
寶篆驚起雕梁語燕正架上荼䕷開徧嫩萼梢頭舒素
臉似月娥初試宫妝淺風力嫩異香軟佳人無意拈
鍼線遶朱闌六曲徘徊為他留戀試把芳心輕輕數暗
計歸期近遠奈數了依然重怨把酒問春春不管枉教
人只恁空腸斷腸斷處怎消遣
前調(賦贈老娼)劉過
老去相如倦向文君說似而今怎生消遣衣袂京塵曾
染處空有香紅尚軟料彼此魂消腸斷一枕新凉眠客
舍聽梧桐疎雨秋風顫燈暈冷記初見樓低不放珠
簾捲晩妝殘翠蛾狼藉淚痕流臉人道愁來須殢酒無
奈愁深酒淺但託意焦琴紈扇莫鼔琵琶江上曲怕荻
花楓葉俱凄怨雲萬疊寸心遠
前調楊炎
十日狂風雨埽園林紅香萬點送春歸去獨有荼䕷開
未到留得一分春住早楊柳趁晴飛絮可奈暖埃欺晝
永試薄羅衫子輕如霧驚舊恨到眉宇東風臺榭知
何處問燕鶯如今尚有春光幾許可煞一年遊賞倦放
得無情露湑為喚取扇歌裙舞乞得風光還兩眼待為
君滿把金杯舉扶醉玉伴揮麈
前調(别馮可久)張輯
笛喚春風起向湖邊臘前折柳問君何意孤負梅花立
晴晝一舸凄凉雪底但小閣琴棋而己佳客清朝留不
住為匡廬只在家牎裏湓浦去兩程耳草堂舊日談
經地更從容南山北水庾樓重倚萬卷心胸幾今古牛
斗多年紫氣正江上風寒如此且趁霜天鱸魚好把貂
裘換酒長安市明夜去月千里
前調(次岳總幹韻)黃機
擊碎珊瑚樹為留春怕春欲去駛如風雨春不留兮君
休問付與流鶯自語但莫賦綠波南浦世上功名花梢
露政何如一笑翻金縷繫白日莫教暮蒼頭引馬城
西路趁池亭荻芽尚短梅心未苦小雨欲晴晴不定漠
漠雲飛輕絮算行樂春來幾度鞭影不搖鞍小據過横
塘試把前山數雙白鷺忽飛去
前調(次徐斯遠韻寄稼軒)黃機
興廢元同宇喚君來浮君大白為君起舞灑滿斑斑功
名淚百歲風吹急雨愁與恨憑誰分付醉裏狂歌空漫
觸且休歌只倩琵琶訴人不語絃自語詩成更倩君
同賦渺樓頭煙迷碧草雲連芳樹草樹那能知人意悵
望關河夢阻有心事牋天天許繡帽輕裘真男子政何
須紙上分今古未辦得賦歸去
御選歴代詩餘卷九十四
