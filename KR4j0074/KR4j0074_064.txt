欽定四庫全書
御選歴代詩餘卷六十四目錄(起九十七字至九十八字)
雪月交光
劉一止
長亭怨慢
姜夔
周密
王沂孫
前調(又一體)
張炎(二首)
倦尋芳(又一體)
潘元質
盧祖皋
吳文英(三首)
湯恢
文徵明
被花惱
楊纘
秋蕊香(又一體)
趙以夫
鳳凰臺上憶吹簫(又一體)
侯寘(二首)
張炎
彭履道
慶清朝慢
王觀
李清照
前調(又一體)
史達祖
王沂孫
張炎
雨中花慢
黃庭堅
前調(又一體)
辛棄疾
張孝祥
蘇泂
前調(又一體)
葛立方(二首)
玉簟涼
史達祖
綠蓋舞風輕
周密
月邊嬌
周密
玉京謠
吳文英
留客住
柳永
燕春臺
張先
夏初臨
劉涇
前調(又一體)
王沂孫
西子妝慢(又一體)
吳文英
張炎
夢芙蓉
吳文英
瀟瀟雨
張炎
卓牌兒(又一體)
方俟雅言
夜合花
晁補之
黃鸝遶碧樹
周邦彦
月下笛
詹正
應天長(又一體)
周邦彦
康與之
方千里
吳文英
陳允平
張矩(十首)
揚州慢
姜夔
趙以夫
鄭覺齋
李萊老
吳元可
雨中花慢(又一體)
蘇軾
前調(又一體)
秦觀
前調(又一體)
高觀國
御選歴代詩餘卷六十四目錄
欽定四庫全書
御選歴代詩餘卷六十四(起九十七字至九十八字)
司經局洗馬掌局事兼翰林院修撰加二級(臣)王奕清奉
旨校刊
雪月交光
(雙調九十七字)
雪月交光劉一止
正五雲飛仗縞練纖裳亂空交舞拂石歸來向玉階微
步欲喚冰娥暫憑風使爲埽氛驅霧漸見停輪人間未
識高空真侣千里無塵地連天迥倦客西來路迷江
樹故國煙深想溪橋何處雲鬢分行翠眉縈曲對夜寒
尊俎清影徘徊端應座有風流能賦
長亭怨慢
(或無慢字雙調九十七字)
長亭怨慢姜夔
漸吹盡枝頭香絮是處人家綠深門戶遠浦縈廻暮帆
零亂向何處閱人多矣誰得似長亭樹樹若有情時不
會得青青如許日暮望高城不見只見亂山無數韋
郎去也怎忘得玉環分付第一是早早歸來怕紅萼無
人爲主算只有并刀難翦離愁千縷
前調周密
記千竹萬荷深處綠淨池臺翠凉亭宇醉墨題香閒簫
横玉盡吟趣勝流星聚知幾誦燕臺句零落碧雲空歎
轉眼歲華如許凝竚望瀟瀟一水夢到隔花窗戶十
年舊事儘消得庾郎愁賦燕樓鶴表半漂零算惟有盟
鷗堪語漫倚徧河橋一片涼雲吹雨
前調(重過中菴故園)王沂孫
泛孤艇東皋過徧尚記當日綠隂門掩屐齒莓階酒痕
羅袖事何限欲尋前迹空惆悵成秋苑自約賞花人别
後總風流雲散水遠怎知流水外却是亂山尤遠天
涯夢短想忘了綺疏雕檻望不盡冉冉斜陽撫喬木年
華將晚但數點紅英猶識西園悽惋
前調(又一體舊居有感)張炎
望花外小橋流水門巷愔愔玉簫聲絶鶴去臺空珮環
何處弄明月十年前事愁千折心情頓別露粉風香誰
爲主都成消歇凄咽小窗分袂處同把帶鴛親結江
空歲晚便忘了尊前曾說恨西風不庇寒蟬便埽盡一
林殘葉謝楊柳多情還有綠隂時節
前調(懷吳菊泉)張炎
記横笛玉關高處萬里沙寒雪深無路破却貂裘遠遊
歸後與誰譜故人何許渾忘了江南舊雨不擬重逢應
笑我飄零如羽同去釣珊瑚海樹底事又成行旅煙
篷斷浦更幾點戀人飛絮如今又京洛尋春定應被薇
花留住且莫把孤愁說與當時歌舞
倦尋芳
(又一體雙調九十七字)
倦尋芳潘元質
獸環半掩鴛甃無塵庭院瀟灑樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨漸迤邐更催銀箭何處貪歡猶繫驄
馬旋翦燈花兩點翠眉誰畫香滅羞回空帳裏月高猶
在重簾下恨疎狂待歸來碎挼花打
前調盧祖皋
香泥壘燕密葉巢鶯春晴寒淺花徑風柔著地舞裀紅
軟鬭草煙欺羅袂薄秋千影落春游倦醉歸來記寳帳
歌慵錦屏香煖別來悵光隂容易還又荼䕷牡丹開
徧妒恨疎狂那更柳花迎面鴻羽難憑芳信短長安猶
近歸期遠倚危樓但鎮日繡簾高捲
前調(吳妓李憐憐)吳文英
墜缾恨井塵鏡迷樓空閒孤燕寄別崔徽清瘦畫圖春
面不約舟移楊柳繫有緣人映桃花見敘分攜悔香瘢
漫爇綠鬟輕翦聽細語琵琶幽怨客鬢蒼華衫袖濕
徧漸老芙蓉猶自帶霜堪看一縷情深朱戶掩兩痕愁
起青山遠被西風又驚吹夢雲分散
前調(上元)吳文英
海霞倒影空霧飛香夭市催晚暮靨宫梅相對畫樓簾
捲羅韤輕塵花笑語寳釵爭豔春心眼亂簫聲正風柔
柳弱舞肩交燕念窈窕東鄰深巷燈外歌沈月上花
淺夢雨離雲點點漏壺清怨珠絡香銷空念住紗窗人
老羞相見漸銅壺閉春隂曉寒人倦
前調(餞周定夫)吳文英
暮帆挂雨冰岸飛梅春思零亂送客將歸偏是故宫離
苑醉酒曾同涼月舞尋芳還隔紅塵面去難留悵芙蓉
路窄綠楊天遠便繫馬鶯邊清曉煙草晴花沙潤香
軟爛錦年華誰念故人游倦寒食相思堤上路行雲應
在孤山畔寄新吟莫空回五湖春鴈
前調湯恢
餳簫吹暖蠟燭分煙春思無限風到楝花二十四番吹
徧煙濕濃堆楊柳色晝長閒墜棃花片悄簾櫳聽幽禽
對語分明如翦記舊日西湖行樂載酒尋春十里塵
軟背後腰肢髣髴畫圖曾見宿粉殘香隨夢冷落花流
水和天遠但如今病懨懨海棠池館
前調文徵明
暄風泛午遲日酣春萬錦新濯傅樂亭東記得向來曾
約正是春明堪醉也等閒愁病剛蹉却漫多情憶闌干
舊倚此時蕭索空自有憐春思致賦玉才情無處堪
著怎及東君時自對花吟酌檀板風流空在念錦堂佳
麗還留諾待遲遲却又怕雨狂風惡
被花惱
(雙調九十七字)
被花惱楊纘
疎疎宿雨釀寒輕簾幕靜垂清曉寳鴨微温瑞煙少簷
聲不動春禽對語夢怯頻驚覺敧珀枕倚銀牀半窗花
影明東照惆悵夜來風生怕嬌香混瑶草披衣便起
小徑廻廊處處多行到正千紅萬紫競芳妍又還似年
時被花惱驀忽地省得而今雙鬢老
秋蕊香
(又一體雙調九十七字)
秋蕊香(木犀)趙以夫
一夜金風吹成萬粟枝頭點點明黃扶疎月殿影雅澹
道家裝阿誰倩天女散濃香十分重透霓裳徘徊處玉
繩低轉人靜天涼底事小山幽詠渾未識清妍空自
情傷憶佳人執手難離相招蟾魄和酒吸清光碧雲日
暮何妨惆悵久瑶琴微弄一曲清商
鳳凰臺上憶吹簫
(又一體雙調九十七字)
鳳凰臺上憶吹簫(詠梅)侯寘
浴雪精神倚風情態百端邀勒春還記舊隠溪橋日暮
驛路泥乾曾伴先生蕙帳香細細粉瘦瓊閒傷牢落一
夜夢回腸斷家山空教映溪帶月供遊客無情折滿
雕鞍便忘了明窗淨几筆硯同歡莫向高樓噴笛花似
我蓬鬢霜斑都休說今夜倍覺清寒
前調(蠟梅用前韻)侯寘
淺染霓裳輕勻漢額巫山行雨方還最好是肌香蠟瑩
萼嫩紅乾曾見金鐘在列鈞天罷筍簴都閒妖嬈似曉
鏡乍開綠沁眉山休誇瘦枝疎影湘裙窄一鈎龍麝
隨鞍便更做山人倦賞畏冷無歡爭奈冰甌彩筆題詩
處珠琲斕斑清宵永相對莫放杯寒
前調(趙主簿號孤篷囑予賦之)張炎
水國浮家漁邨古隠浪游慣占花深猶記得琵琶半面
曾濕衫青不道江空歲晚桃葉渡還歎飄零因乘興醉
夢醒時却是山隂投閒倦呼儔侣竟棹入蘆花俗客
難尋風渺渺雲拖暮雪獨釣寒清遠溯流光萬里渾錯
認片竹寰瀛元來是天上太乙真人
前調(秦淮夜月)彭履道
勸客新樓鳴箏上酒夜涼人愛秋深何似過賞心佳處
依約湖隂東望寒光縹緲煙水闊短笛消沈闌干近勝
時種柳青到如今凌波又成誤約自環珮飛去暗想
遺音重記省江城倦客醉擁秋衾誰家一掬紅淚孤鴈
遠濕透羅襟石城曉數聲又遞寒砧
慶清朝慢
(雙調九十七字)
慶清朝慢王觀
調雨爲酥催冰做水東君分付春還何人便將輕暖點
破殘寒結伴蹋青去好平頭鞵子小雙鸞煙郊外望中
秀色如有無間晴則箇隂則箇餖飣得天氣有許多
般須教撩花撥柳爭要先看不道吳綾繡韤香泥斜沁
幾行斑東風巧盡收翠綠吹上眉山
前調(宋媛)李清照
禁幄低張雕闌巧護就中獨占殘春容華澹泞綽約俱
見天真待得羣花過後一番風露曉妝新妖嬈態妒風
笑月長殢東君東城邊南陌上正日烘池館競走香
輪綺筵散目誰人可繼芳塵更好明光宫裏幾枝先向
日邊勻金尊倒&KR0838;了畫燭不管黃昏
前調(又一體)史達祖
墜絮孳萍狂鞭孕竹偷移紅紫池亭餘花未落似供殘
蝶經營賦得送春詩了夏帷攛斷綠隂成桑麻外乳鳩
穉燕別樣芳情荀令舊香易冷歎俊遊疎嬾枉自銷
凝塵侵謝屐幽徑斑駁苔生便覺寸心尚老故人前度
漫丁寧空相誤祓蘭曲水挑菜東城
前調王沂孫
玉局歌殘金陵句絶年年負却薰風西鄰窈窕獨憐入
戶飛紅前度綠隂載酒枝頭色比似裙同何須擬蠟珠
作蔕緗綵成叢誰在舊家殿閣自玉真仙去埽地春
空朱旛護取如今應悞花工顛倒絳英滿逕想無車馬
到山中西風後尚餘數點還勝春濃
前調張炎
淺草猶霜融泥未燕晴梢潤葉初乾閒扶短策鄰家小
聚清歡錯認籬根是雪梅花過了一番寒風還峭較遲
芳信恰似春殘此境此時此意待攜琴獨去不冷慵
彈飄飄爽氣飛鳥相與俱還醉裏不知何處好詩盡在
夕陽山山深杳更無人到流水花間
雨中花慢
(雙調九十七字)
雨中花慢黃庭堅
正樂中和夷夏燕喜官梅乍傳消息待新年歡計斷送
春色桃李成隂甘棠少訟又移旌戟念畫樓朱閣風流
高會頓冷談席西川縱有舞裙歌板誰共茗邀棋敵
歸來未先霑離袖管絃催滴樂事賞心易散良辰美景
難得會須醉倒玉山扶起更傾春碧
前調(又一體)辛棄疾
馬上三年醉帽吟鞍錦囊詩卷長留悵溪山舊管風月
新收明便關河杳杳去應日月悠悠笑千篇索價未抵
蒲萄五斗凉州停雲老子有酒盈尊琴書端可消憂
渾未解傾身一飽淅米矛頭心似傷弓塞鴈身如喘月
吳牛曉天涼夜月明誰伴吹笛南樓
前調(長沙)張孝祥
一葉凌波十里御風煙鬟雨鬢蕭蕭認江皋玉珮水館
冰綃秋淨明霞乍吐曙涼宿靄初消恨微顰不語欲進
還休凝竚迢遥神交冉冉愁思盈盈斷魂欲遣誰招
還似待青鸞傳信烏鵲成橋悵望胎仙琴疊羞看翡翠
蘭苕夢回人遠紅雲一片天際笙簫
前調(懷劉改之)蘇泂
十載尊前放歌起舞人間酒戶詩流盡期君凌厲羽翮
高秋世事幾如人意儒冠還負身謀歎天生李廣才氣
無雙不得封侯榆關萬里一去飄然片雲甚處神州
應悵望家人父子重見無由隴水寂寥傳恨淮山宛轉
供愁這回休也燕鴻南北長隔英游
前調(又一體)葛立方
壯歲嬉遊樂事幾經青門紫陌芳春未見廉纖膏雨浥
花塵濯錦寳絲增豔洗妝玉頰尤新向韶光濃處點染
芳菲總是東君蘇州老子經過南園爲誰一埽花林
誰信道佳聲著處肌潤香勻曉洗何郎湯餅暮留巫女
行雲寄言遊子也須留盼小駐蹄輪
前調葛立方
寄徑睢陽陌上忽看夭桃穠李爭春又見楚宫行雨洗
芳塵紅豔霞光夕照素華瓊樹朝新爲竒姿芳潤擬倩
游絲留住東君拾遺杜老猶愛南塘寄情蘿薜山林
爭似此花如姝麗獺髓輕勻不數江陵玉杖休誇花島
紅雲少須澄霽一番清影更待冰輪
玉簟涼
(雙調九十七字)
玉簟涼史達祖
秋是愁鄉自錦瑟斷絃有淚如江平生花裏活奈舊夢
難忘藍橋雲樹正綠料抱月幾夜眠香河漢阻但鳳音
傳恨欄影敲涼新妝蓮嬌試曉梅瘦破春因甚却扇
臨窗紅巾銜翠翼早弱水茫茫柔指各自未翦問此去
莫負王昌芳信準更教尋紅杏西廂
綠蓋舞風輕
(雙調九十七字)
綠蓋舞風輕(白蓮)周密
玉立照新妝翠蓋亭亭凌波步秋漪真色生香明璫搖
澹月舞袖斜倚耿耿芳心奈千縷晴絲縈繫恨開遲不
嫁東風顰怨嬌蕊花底漫卜幽期素手採珠房粉豔
初洗雨濕鉛顋碧雲深暗聚軟綃清淚訪藕尋蓮楚江
遠相思誰寄棹歌回衣露滿身花氣
月邊嬌
(雙調九十七字)
月邊嬌(元夕)周密
酥雨烘晴早柳盼嬌顰蘭芽愁醒九街月澹千山夜暖
十里寳光花影塵凝步韤送豔笑爭誇輕俊笙簫逼曉
翠幕卷天香宫粉少年韋曲疎狂絮花蹤跡夜蛾心
性戲叢圍錦燈簾轉玉擛却舞勾歌引前懽漫省又輦
路東風吹鬢醺醺倚醉任夜深春冷
玉京謠
(雙調九十七字)
玉京謠吳文英
蝶夢迷清曉萬里無家歲晚貂裘敝載取琴書長安閒
看桃李爛錦繡人海花場任客燕飄零誰計春風裏香
泥九陌文梁孤壘微吟怕有詩聲翳鏡慵看但小樓
獨倚金屋千嬌從他鴛暖秋被蕙帳移煙雨孤山待對
影落梅清泚終不似江上翠微流水
留客住
(雙調九十七字)
留客住柳永
偶登眺凭小樓豔陽時節乍晴天氣是處閒花野草遥
山萬疊雲散漲海千里潮平波浩渺煙村院落是誰家
綠樹數聲啼鳥旅情悄遠信沉沉離魂杳杳對景傷
懷度日無言誰表惆悵舊歡何處後約難憑看看春又
老盈盈淚眼望僊鄉隠隠斷霞殘照
燕春臺
(雙調九十七字)
燕春臺(東都春日李閣使席上)張先
麗日千門紫煙雙闕瓊林又報春回殿角風微當時去
燕還來五侯池館屏開探芳菲走馬天街重簾人語轔
轔車幰遠近輕䨓雕觴霞灩翠幕雲飛楚腰舞柳宫
面妝梅金猊夜暖羅衣暗裛香煤洞府人歸笙歌燈火
樓臺下蓬萊猶有花上月清影徘徊
夏初臨
(雙調九十七字)
夏初臨劉涇
泛水新荷舞風輕燕園林夏日初長庭樹隂濃雛鶯學
弄新簧小橋飛入横塘跨青蘋綠藻幽香朱闌斜倚霜
紈未搖衣袂先凉歌歡稀遇怨別多同路遥水遠煙
澹梅黃輕衫短帽相攜洞府流觴况有紅妝醉歸來寳
蠟成行拂牙牀紗㡡半開月在迴廊
前調(又一體)王沂孫
疎簾蝶粉幽徑燕泥花間小雨初足又是楚城寒食輕
舟泛晴淥尋芳地來去熟尚髣髴大堤南北望楊柳一
片隂隂搖曳新綠重訪豔歌人聽取春聲猶是杜郎
曲蕩漾去年春色深深杏花屋東風曾共宿記小刻近
窗新竹舊遊遠沈醉歸來滿院銀燭
西子妝慢
(又一體雙調九十七字)
西子妝慢吳文英
流水麴塵豔陽酤酒畫舸游情如霧笑拈芳草不知名
乍凌波斷橋西堍垂楊漫舞總不解將春繫住燕歸來
問綵繩纖手如今何許歡盟誤一箭流光又趁寒食
去不堪衰鬢著飛花傍綠隂冷煙深樹玄都秀句記前
度劉郎曾賦最傷心一片孤山煙雨
前調張炎
白浪搖天青隂漲地一片野懷幽意楊花點點是春心
替風前萬花吹淚遥岑寸碧有誰識朝來青氣自沈吟
甚流光輕擲繁華如此斜陽外隠約孤邨隔塢閒門
閉漁舟何似莫歸來想桃源路通人世危橋靜倚千年
事都消一醉漫依依愁落鵑聲萬里
夢芙蓉
(雙調九十七字)
夢芙蓉(趙昌芙蓉圖)吳文英
西風搖步綺記長堤驟過紫騮十里斷橋南岸人去晚
霞外錦温花共醉當時曾共秋被自別霓裳應紅消翠
冷霜枕正慵起慘淡西湖柳底搖落秋魂夜月歸環
珮畫圖重展驚認舊梳洗去來雙翡翠難傳臉恨眉意
夢斷瓊孃但雲深路杳城影蘸流水
瀟瀟雨
(雙調九十七字)
瀟瀟雨(泛江懷友)張炎
空山彈古瑟掬長流洗耳復誰聽倚闌干不語江潭樹
老風挾波鳴愁裏不須啼鴂花落石牀平歲月鷗前夢
耿耿離情記得相逢竹外看詞源倒瀉一雪塵纓笑
匆匆呼酒飛雨夜舟行又天涯零落如此掩閒門得似
晉人清相思恨趁楊花去錯到長亭
卓牌兒
(又一體雙調九十七字兒或作子或作慢)
卓牌兒万俟雅言
東風綠楊天如畫出清明院宇玉豔澹泊棃花帶月臙
脂零落海棠輕雨單衣怯黃昏人正在珠簾笑語相並
戲蹴秋千共攜手同倚闌干暗香時度翠窗繡戶路
繚繞全通幽處斷魂凝竚嗟不似飛絮閒悶閒愁難消
遣此日年年意緒無據奈酒醒春去
夜合花
(雙調九十七字)
夜合花(牡丹)晁補之
百紫千紅占春多少共推絶世花王西都萬家俱好不
爲姚黃慢腸斷巫陽對沉香亭北新妝記清平調詞成
進了一夢仙鄉天葩秀出無雙倚朝暉半如酣酒成
狂無言自有檀心一點偷芳念往事情傷又新豔曾說
滁陽縱歸來晚君王殿後別是風光
黃鸝遶碧樹
(雙調九十七字)
黃鸝遶碧樹周邦彦
雙闕籠佳氣寒威日晚歲華將暮小院閒庭對寒梅照
雪澹煙凝素忍當迅景動無限傷春情緒猶賴是上苑
風光漸好芳容將煦草莢蘭芽漸吐且尋芳更休思
慮這浮世甚驅馳利禄奔競塵土縱有魏珠照乘未買
得流年住爭如剩引榴花醉偎瓊樹
月下笛
(雙調九十七字)
月下笛詹正
江上行人竹間茅屋下臨深窈春風嫋嫋翠鬟窺樹猶
小遥吟近倚歸還顧分付横枝未了扁舟却去中流回
首驚散飛鳥重蹋新亭屐齒看山抱孤城月來華表
雞聲人語隔江相伴歌笑壯遊歴歴同高李未擬詩成
草草長橋外有醒人吹笛併在霜曉
應天長
(又一體雙調九十八字)
應天長(寒食)周邦彦
條風布暖霏霧弄晴池臺徧滿春色正是夜堂無月沈
沈暗寒食梁間燕社前客似笑我閉門愁寂亂花過隔
院芸香滿地狼藉長記那回時邂逅相逢郊外駐油
壁又見漢宫傳燭飛煙五侯宅青青草迷路陌強載酒
細尋前迹市橋遠柳下人家猶自相識
前調康與之
管絃繡陌燈火畫橋塵香舊時歸路腸斷蕭孃舊日風
簾映朱戶鶯能舞花解語念後約頓成輕負緩雕轡獨
自歸來凭欄情緒楚岫在何處香夢悠悠花月更誰
主惆悵後期空有鱗鴻寄紈素枕前淚窗外雨翠幕冷
夜凉虚度未應信此度相思寸腸千縷
前調(次周美成韻)方千里
嫩黃上柳新綠漲池東風豔冶天色又見乍晴還雨年
華傍寒食春依舊身是客對麗景易傷岑寂悵凝望一
帶平蕪翦就茵藉前度少年場醉記旗亭聮句徧窗
壁調笑映牆紅粉參差水邊宅蘆鞭嬾過故陌恨未老
漸成陳迹漫無語立盡斜陽懷抱誰識
前調(吳門元夕)吳文英
麗花鬭靨清麝濺塵春聲偏漏芳陌竟路障空雲幕冰
壺浸霞色芙蓉詞賦仙客競繡筆醉嫌天窄素娥下小
駐輕鑣眼亂紅碧前事頓非昔故苑年光渾與世相
隔向暮巷空人絶殘燈耿塵壁凌波恨簾戶寂聽怨寫
墮梅哀笛竚立久雨暗河橋譙漏疎滴
前調(次周美成韻)陳允平
流鶯喚夢芳草帶愁東風料峭寒色又見杏漿餳粥家
家禁煙食江湖幾年倦客曾慣識凄凉岑寂苦吟瘦蕭
索詩腸空媿郊籍春事正溪山柳霧花塵深映翠蘿
壁更謝多情雙燕歸來舊庭宅晴絲亂游巷陌悵容易
萬紅陳迹酒旂在綠水橋邊猶記曾識
前調(蘇堤春曉)張矩
曙林帶暝晴靄弄霏鶯花未認遊客草色舊迎雕輦蒙
茸暗香陌秋千架閒曉索正露濕繡鴛痕窄費人省隔
夜濃歡醒處先覺重過湧金樓畫舫紅旌催向斷橋
泊又怕晚天無準東風妒芳約垂楊岸今勝昨水院近
占春光酌恁時候不道歸來香斷燈落
前調(平湖秋月)張矩
候蛩探暝書鴈寄寒西風暗翦綃織報道鳳城催鑰笙
歌散無迹冰輪駕天緯逼漸款引素娥遊歴夜妝靚獨
展菱花淡絢秋色人在湧金樓漏迥繩低光重袖香
滴笑語又驚棲鵲南飛傍林閴孤山影波共碧向此際
隠逋如識夢仙遊倚徧霓裳何處聞笛
前調(斷橋殘雪)張矩
甃澌沍曉篙水漲漪孤山漸捲雲簇又見岸容舒臘菱
花照新沐横斜樹香未北倩點綴數梢疎玉斷腸處日
影輕消休怨霜竹簾上湧金樓酒灩酥融金縷試春
曲最好半殘鳷鵲登臨快心目瑶臺夢春未足更看取
灑窗填屋灞橋外柳下吟鞭歸趁游燭
前調(雷峯夕照)張矩
磬圓樹杪舟亂柳津斜陽又滿東角可是暮情堪翦平
分付煙郭西風影吹易落認滿眼脆紅先爍算惟有塔
起半輪千載如昨誰信湧金樓此際凭闌人共楚天
約準擬換尊陪月層空捲塵幕飛鴻倦低未泊閒倒指
數來還錯笑聲裏立盡黃昏剛道愁惡
前調(麴院風荷)張矩
換橋渡舫添柳護堤坡仙舊欠今續四面水窗如染香
波釀春麴田田處成暗綠正萬羽背風斜矗亂鷗去不
信雙鴛午睡猶熟還記湧金樓共撫雕闌低度浣紗
曲自與故人輕別榮枯換凉燠亭亭影驚豔目忍到手
又成輕觸悄無語獨撚花鬚心事曾卜
前調(花港觀魚)張矩
岸容浣錦波影墮紅纖鱗巧避鳬唼禹浪未成頭角吞
舟膽猶怯湖山外江海匝怕自有暗泉流接楚天遠尺
素無期枉語停楫迴望湧金樓帶草蠻煙縹緲際城
堞漸見暮榔敲月輕舠亂如葉濠梁興歸來愜記舊伴
袖攜留掐指魚水總是心期休怨三疊
前調(南屏晚鐘)張矩
翠屏對晚烏榜占堤鐘聲又斂春色幾度半空敵月山
南應山北歡娛地空浪迹漫記省五更聞得洞天曉夾
柳橋疎穏縱香勒前度湧金樓嘯傲東風鷗鷺半相
識暗數院僧歸盡長虹臥深碧花間恨猶記憶正素手
暗裁輕拆夜深後不道人來燈細窗隙
前調(柳浪聞鶯)張矩
翠迷倦舞紅駐殘妝流鶯怕與春別過了禁煙寒食東
風顫環鐵遊人恨柔帶結更喚醒羽喉宫舌畫船遠不
認緜蠻晚棹空歇爭似湧金樓燕燕歸來鈎轉暮簾
揭對語畫梁消息香泥砌花屑昆明事休更說費夢繞
建章宫闕曉啼處穏繫金狨雙鐙籠月
前調(三潭印月)張矩
桂輪逼彩菱沼漾金潛虯暗動鮫室水路乍疑霜雪明
眸洗春色年時事還記憶對萬頃葑根龜坼舊遊處不
認三潭此際曾識今渡湧金樓素練縈窗頻照庾公
席自與影娥人約移舟弄空碧宵風悄籖漏滴早未許
睡魔相覓有時恨月被雲妨天也擛得
前調(兩峯插雲)張矩
暮屏翠冷秋樹赭疎雙峰對起南北好與霽天相接浮
圖現西極岧嶤處雲共碧漫費盡少年遊屐故鄉遠一
望空遥水斷煙隔閒凭湧金樓瀲灩波心如洗夢淹
筆喚起睡龍蒼角盤空壯商色西湖路成倦客待倩寫
素縑千尺便歸去酒底花邊猶自看得
揚州慢
(雙調九十八字姜夔遊揚州自製此調)
揚州慢(至日過揚州)姜夔
淮左名都竹西佳處解鞍少駐初程過春風十里盡薺
麥青青自吳馬窺江去後廢池喬木猶厭言兵漸黃昏
清角吹寒都在空城杜郎俊賞算如今重到須驚縱
荳蔲詞工青樓夢好難賦深情二十四橋仍在波心蕩
冷月無聲念橋邊紅藥年年知爲誰生
前調(瓊花)趙以夫
十里春風二分明月蕊仙飛下瓊樓看冰花翦水擁砌
玉成毬想長日雲階竚立太真肌骨飛燕風流斂羣芳
清麗精神初付揚州雨窗數朵夢驚回天外香浮似
閬苑花神憐人冷落騎鶴來遊爲問江淮風景長空澹
煙水悠悠又黃昏羌笛孤城吹起新愁
前調(瓊花次趙虚齋韻)鄭覺齋
弄玉輕盈飛瓊淡泞韤塵步下迷樓試新妝纔了炷沈
水香毬記曉翦春冰馳送金屏露濕緹綺新流甚天中
月色被風吹夢南州尊前相見似羞人蹤跡萍浮問
弄雪飄枝無雙亭上何日重遊我欲腰纏騎鶴煙霄遠
舊事悠悠但凭闌無語煙花三月春愁
前調(瓊花)李萊老
玉倚風輕粉凝冰薄土花池冷無人聽吹簫月底傳暮
革金城笑紅紫紛紛成雨遡空如蝶肯墮珠塵歎而今
杜郎還見應賦悲春珮環何許縱無情鶯燕猶驚悵
朱檻香銷綠屏夢杳腸斷瑶瓊九曲迷樓依舊沉沉夜
想覓行雲但荒煙幽翠東風吹作秋聲
前調(初秋)吳元可
露葉猶青巖花初動幽幽未似秋隂似梅風帶溽暑吹
度長林記當日西廊共月小屏輕扇人語凉深對清觴
醉笑醒顰何似如今臨風欲賦甚年來漸減狂心爲
誰倚多才難憑易感早付銷沉解事張郎風致鱸魚好
歸聽吳音又夜闌聞笛故人忽到幽襟
雨中花慢
(又一體雙調九十八字)
雨中花慢(密州九月牡丹)蘇軾
今歲花時深院盡日東風蕩漾茶煙但有綠苔芳草柳
絮榆錢聞道城西長廊古寺甲第名園有國豔帶酒天
香染袂爲我留連清明過了殘紅無處對此淚灑尊
前秋向晚一枝何事向我依然高會聊追短景清商不
暇餘妍不如留取十分春態付與明年
前調(又一體)秦觀
指點虚無征路醉乘斑蚪遠訪西極見天風吹落滿空
寒白玉女明星迎笑何苦自淹塵域正火輪飛上霧捲
煙開洞觀金碧重重觀閣横枕鼇峰水面倒銜蒼石
隨處有竒香幽火杳然難測好是蟠桃熟後阿環偷報
消息在青天碧海一枝難遇占取春色
前調(又一體)高觀國
旆拂西風客應漢星行參玉節征鞍緩帶輕裘爭看盛
世衣冠吟倦西湖風月去看北塞關山過離宫禾黍故
壘煙塵有淚應彈文章俊偉穎露囊鋒名動萬里呼
韓知素有平戎手段小試何難情寄吳梅香冷夢隨隴
鴈霜寒立勛未晚歸來依舊酒社詩壇
御選歴代詩餘卷六十四
