欽定四庫全書
御選歴代詩餘卷十三目錄(四十六字)
清平樂(上)
李白(二首)
南唐李煜
韋莊(六首)
歐陽炯
毛熙震
孫光憲(二首)
馮延巳(二首)
晏殊(三首)
歐陽修
晏幾道(八首)
張先(二首)
蘇軾
黃庭堅(二首)
晁補之(二首)
陳師道(二首)
李豸
李之儀(三首)
毛滂(十二首)
趙令畤
王安國
王觀
蘇庠
劉涇
周紫芝(六首)
謝逸(二首)
呂渭老
王安中(二首)
向子諲(三首)
李邴
蔡伸(三首)
趙師俠(三首)
劉一止
趙長卿(八首)
張元幹(二首)
呂本中(二首)
朱敦儒(三首)
曾覿(二首)
侯寘
朱雍
辛棄疾(九首)
張孝祥(二首)
程垓(三首)
徐照
許棐
呂勝已
袁去華(四首)
御選歴代詩餘卷十三目錄
欽定四庫全書
御選歴代詩餘卷十三(四十六字)
司經局洗馬掌局事兼翰林院修撰加二級(臣)王奕清奉
旨校刊
清平樂(上)
(或多令字一名憶蘿月四十六字換頭另叶平韻有託為唐詞通體叶仄韻非正格也)
清平樂李白
禁庭春晝鶯羽披新繡百草巧求花下鬭祗賭珠璣滿
斗日晚却理殘妝御前閒舞霓裳誰道腰支窈窕折
旋笑得君王
前調李白
禁闈秋夜月探金牎罅玉帳鴛鴦噴蘭麝時落銀燈香
灺女伴莫話孤眠六宮羅綺三千一笑皆生百媚宸
衷教在誰邊
前調南唐李煜
别來春半觸目愁腸斷砌下落梅如雪亂拂了一身還
滿鴈來音信無憑路遥歸夢難成離恨恰如春草更
行更遠還生
前調韋莊
春愁南陌故國音書隔細雨霏霏棃花白並拂畫簾金
額盡日相望王孫塵滿衣上淚痕誰向橋邊吹笛駐
馬西望消魂
前調韋莊
野花芳草寂寞關山道柳吐金絲鶯語早惆悵香閨暗
老羅帶悔結同心獨凭朱闌思深夢覺半牀斜月小
牎風觸鳴琴
前調韋莊
鶯啼殘月繡閣香燈滅門外馬嘶郎欲别正是落花時
節妝成不畫蛾眉含愁獨倚金扉去路香塵莫埽埽
即郎去歸遲
前調韋莊
綠楊春雨金線飄千縷花拆香枝黃鸝語玉勒雕鞍何
處碧牎望斷燕鴻翠簾睡眼溟濛寶瑟誰家彈罷含
悲斜倚屏風
前調韋莊
何處遊女蜀國多雲雨雲解有情花解語窣地繡羅金
縷妝成不整金鈿含羞待月秋千住在綠楊隂裏門
臨春水橋邊
前調韋莊
瑣牎春暮滿地棃花雨君不歸來情又去紅淚散霑金
縷夢魂飛斷煙波傷心不奈春何空把金鍼獨坐鴛
鴦愁繡雙窠
前調歐陽炯
春來街砌春雨如絲細春地滿飄紅杏蔕春燕舞随風
勢春幡細縷春繒春閨一點春燈自是春心撩亂非
關春夢無憑
前調毛熙震
春光欲暮寂寞閒庭戶粉蝶雙雙穿檻舞簾捲晚天疎
雨含愁獨倚閨幃玉爐煙斷香微正是銷魂時節東
風滿院花飛
前調孫光憲
等閒無語春恨如何去終是疎狂留不住花暗柳濃何
處盡日目斷魂飛晚牎斜界殘暉長恨朱門薄暮繡
鞍驄馬空歸
前調孫光憲
愁腸欲斷正是青春半連理分枝鸞失伴又是一場離
散掩鏡無語眉低思随芳草淒淒憑仗東風吹夢與
郎終日東西
前調馮延巳
雨晴煙晚綠水新池滿雙燕飛來垂柳院小閣畫簾高
卷黃昏獨倚朱闌西南新月眉彎砌下落花風起羅
衣特地春寒
前調馮延巳
西園春早夾徑抽新草冰散漪瀾生碧沼寒在梅花先
老與君同飲金杯飲餘相取徘徊次第小桃將發軒
車莫厭頻來
前調晏殊
春來秋去往事知何處燕子歸飛蘭泣露光景千留不
住酒闌人散匆匆閒階獨倚梧桐記得去年今日依
前黃葉西風
前調晏殊
金風細細葉葉梧桐墜綠酒初嘗人易醉一枕小牎濃
睡紫薇朱槿花殘斜陽却照闌干雙燕欲歸時節銀
屏昨夜微寒
前調晏殊
紅牋小字說盡平生意鴻鴈在天魚在水惆悵此情誰
寄斜陽獨倚西樓遥山恰對簾鈎人面不知何處綠
波依舊東流
前調歐陽修
小庭春老碧砌紅萱草長憶小闌閒共遶攜手綠叢含
笑别來音信全乖舊期前事堪猜門掩日斜人靜落
花愁點青苔
前調晏幾道
留人不住醉解蘭舟去一櫂碧濤春水路過盡曉鶯啼
處渡頭楊柳青青枝枝葉葉離情此後錦書休寄畫
樓雲雨無憑
前調晏幾道
千花百草送得春歸了拾翠人稀紅漸少葉底杏青梅
小小瓊閒抱琵琶雪香微透輕紗正好一枝嬌豔當
年獨占韶華
前調晏幾道
煙輕雨小紫陌香塵少謝客池塘生綠草一夜紅梅先
老旋題羅帶新詩重尋楊柳佳期強半春寒去後幾
番花信來時
前調晏幾道
春雲綠處又見歸鴻去側帽風前花滿路冶葉倡條情
緒紅樓桂酒新開曾攜翠䄂同來醉弄影娥池水短
簫吹落殘梅
前調晏幾道
波紋碧皺曲水清明後折得疎梅香滿袖暗喜春紅依
舊歸來紫陌東頭金釵換酒銷愁柳影深深細路花
梢小小層樓
前調晏幾道
么絃寫意意密絃聲碎書得鳳箋無限事猶恨春心難
寄臥聽疎雨梧桐雨餘淡月朦朧一夜夢魂何處那
回楊葉樓中
前調晏幾道
雙紋彩袖笑捧金船酒嬌妙如花輕似柳勸客千春長
夀豔歌更倚疎絃有情須醉尊前恰是可憐時候玉
嬌今夜初圓
前調晏幾道
蓮開欲徧一夜秋聲轉殘綠斷紅香片片長是西風堪
怨莫愁家住溪邊採蓮心事年年誰管水流花謝月
明昨夜蘭船
前調(李閣使席)張先
清歌逐酒醉臉鮮霞透櫻小杏青寒食後衣換縷金輕
繡畫堂新月朱扉嚴城夜鼓歸遲細看玉人妝面春
工不在花枝
前調張先
青袍如草得意還年少馬躍綠螭金絡腦寒食乍臨新
曉曲橋斜度鸞橋西園一片笙簫自欲賸留春住風
光無奈飄飄
前調蘇軾
清淮濁汴更在江西岸紅旆到時黃葉亂霜入梁王故
苑秋原何處攜壺停驂訪古踟蹰雙廟遺風尚在漆
園傲吏應無
前調黃庭堅
黃花當戶已覺秋容暮雲夢南州逢笑語心在歌邊舞
處使君一笑眉開新晴照酒尊來且樂尊前現在休
思走馬章臺
前調黃庭堅
春歸何處寂寞無行路若有人知春去處喚取歸來同
住春無蹤跡誰知除非問取黃鸝百囀無人能解因
風吹過薔薇
前調晁補之
炎天畏景午漏那堪永何苦相仍愁簿領短壑清溪牽
興瑤臺月下曾逢何由却覩冰容一笑為驅煩暑故
人元是清風
前調晁補之
寒風鴈度聲向千門去也到文闈校文處也到文君繡
戶背燈解帶魂驚長安此夜秋聲早是夜寒不寐五
更風雨無情
前調陳師道
秋聲殷地葉葉無留意冰簟流光團扇墜驚起雙栖燕
子夜堂簾合廻廊風帷吹亂凝香臥看一庭明月曉
寒不耐初凉
前調陳師道
秋光燭地簾幕生秋意露葉翻風驚鵲墜暗落青林紅
子微行聲斷長廊熏爐衾換生香滅燭却延明月攬
衣先怯微凉
前調李豸
落梅嗚咽黯淡城頭月吹滿江天驚夢蝶喚起畫樓傷
别簾風輕觸銀鈎梧桐玉露新秋底事瑣牎深夜素
娥常伴人愁
前調(橘)李之儀
西江霜後萬點縇晴晝璀璨寄來光欲溜正值文君病
酒畫屏斜倚牎紗睡痕猶帶朝霞為問清香韻絶何
如解語梅花
前調李之儀
蕭蕭風葉似與更聲接欲寄明璫非為怯夢斷蘭舟桂
楫學書只寫鴛鴦却應無奈愁腸安得一雙飛去春
風芳草池塘
前調李之儀
仙家庭院紅日看看晚一朵梅花挨枕畔玉指幾回拈
看擁衾不比尋常天涯無限思量看了又還重嗅分
明不為清香
前調(千葉芝)毛滂
鏤煙翦霧&KR2438;鞢無層數苜蓿青深煩雪兔引到祥華開
處仙人手翳朝陽清都絳闕相將來覆東封翠輦好
遮化日舒長
前調(絳河清三首)毛滂
絳河千歲一照昇平事萬里青銅開碧霽俯見南山晚
翠紺寒不翅湘酃清于練靜江澄流向萬年觴裏玉
波可但如澠
前調毛滂
銀河秋浪遥出崑崙上忽變澄瀾添碧漲可道昇平無
象黃雲濁霧初開榮光休氣徘徊試覓當時五老金
泥玉檢將來
前調毛滂
天連翠瀲九折玻瓈軟回挽金堤清宛轉疑是蓬萊清
淺吾君欲濟如何唐虞風順無多自有松舟桂楫一
帆三代同波
前調(太師生辰)毛滂
娟娟月滿冉冉梅花暖春意初長寒力淺漸擬芳菲滿
眼當時吉夢重重間生天子三公付與人間桃李年
年管領春風
前調(月夕小酌娑羅花下)毛滂
雲峰秀疊露冷瑠璃葉北畔娑羅花弄雪香度小橋淡
月與君蹋月尋花玉人雙捧流霞吸盡杯中花月仙
風相送還家
前調(元夕)毛滂
東風桂影低拂姮娥鏡鏡裏妝寒酥粉瑩越恁十分端
正素光行處随人柳邊照見青春一片笙簫何處花
隂定有遺簪
前調(春蘭)毛滂
曲房青瑣淺笑櫻桃破睡起三竿紅日過冷了沉香殘
火東風偏管伊家剰教遞與穠華誰送一懷春思玉
臺燕拂菱花
前調(送賈耘老盛德常還郡)毛滂
杏花時候庭下雙梅瘦天上流霞凝碧袖起舞與君為
壽兩橋風月同來東堂且沒塵埃煙艇何時重理更
憑風月相催
前調(燭下見花)毛滂
風搖灺燼吹下桃花影醉倒碧鋪眠碎錦誰伴香迷酒
凝少年不解辜春年來減盡春心猶下繡簾遮定不
教風雨侵凌
前調毛滂
杯深莫厭強看桃花面記得陽和初一線便恁芳菲滿
眼明年春色重來東堂花為誰開我在蘆花深處釣
磯雨綠莓苔
前調毛滂
錦屛夜夜繡被熏蘭麝帳捲芙蓉長不下垂盡銀臺蠟
灺臉痕微著流霞瞢騰越恁穠華破睡半殘妝粉月
随雪到梅花
前調趙令畤
春風依舊著意隋堤柳搓得鵝兒黃欲就天氣清明時
候去年紫陌青門今宵雨魄雲魂斷送一生憔悴能
消幾箇黃昏
前調王安國
留春不住費盡鶯兒語滿地殘紅宮錦汚昨夜南園風
雨小憐初上琵琶曉來思遶天涯不肯畫堂朱戶春
風自在楊花
前調(應制)王觀
宜春小苑處處花開滿學得紅妝紅要淺催上金車要
看君王曲宴瑶池小舟掠水如飛奪得錦標歸去匆
匆不惜羅衣
前調(詠巖桂)蘇庠
斷巖流水香度青林底元配騷人蘭與芷不數春風桃
李淮南叢桂小山詩翁合得攀翻身在十洲三島心
遊萬壑千巖
前調劉涇
深沉院宇枕簟清無暑睡起花隂初轉午一霎雲飛過
雨雨餘隱隱殘雷夕陽却照庭槐莫把珠簾垂下妨
他雙燕歸來
前調周紫芝
蘆洲晚靜雨罷江如鏡屬玉雙飛棲不定數點晚來煙
艇夢回滿眼凄凉一成無奈思量舟在綠楊堤下蟬
嘶欲盡斜陽
前調周紫芝
煙鬟斂翠柳下門初閉門外一川風細細沙上暝禽飛
起今宵水畔樓邊風光宛似當年月到舊時明處共
誰同倚闌干
前調周紫芝
青春欲暮柳下將飛絮月到階前梅子樹啼得杜鵑飛
去人歸不掩朱門一成過了黃昏只有瑣牎紅蠟照
人猶自銷魂
前調周紫芝
團欒小樹天與香無數薄豔不禁風日苦賸著紅油遮
護移栽未到江南香山鼻觀先參勾引老情偏醉錦
熏籠暖春酣
前調周紫芝
淺妝勻靚一點閒心性臉上羞紅凝不定惱亂酒愁花
病晚來淚揾殘霞墜鬟小玉釵斜細雨一簾春恨東
風滿地桃花
前調周紫芝
東風庭戶紅滿桃花樹準擬蹋青南陌路雙鳳繡鞵新
做秋千月挂黃昏畫堂深掩朱門立盡花隂歸去此
時别是銷魂
前調謝逸
曉風殘角月裏梅花落宿酒醒時滋味惡翠被輕寒漠
漠夢回一點相思遠山暗蹙雙眉不覺肌膚瘦玉但
知帶減腰圍
前調謝逸
花邊柳際已漸知春意歸信不知何日是舊恨欲拚無
計故人零落西東題詩待倩歸鴻惟有多情芳草年
年處處相逢
前調呂渭老
水瓶石硯敗壁蝸書篆牎下日舒縫衲線屋角晚風飛
霰上元燈火佳時長廊笑語追随高臥一幡紙帳覺
來月貫南枝
前調王安中
花時微雨未減春分數占取簾疎花密處把酒聽歌金
縷斜風輕度濃香閒情正與春長向晚紅燈入坐嘗
新青杏隨觴
前調王安中
煙雲千里一抹西山翠碧瓦紅樓山對起樓下飛光流
水錦堂風月依然後池蓮葉田田縹緲貫珠歌裏從
容倒玉尊前
前調(桂二首)向子諲
秋光如水釀作鵝黃蟻散入千巖桂樹裏惟許修門人
醉輕鈿重上風鬟不禁月冷霜寒步障深沈歸去依
然愁滿空山
前調向子諲
人間塵外一種寒香蕊疑是月娥天上醉戲把黃雲挼
碎使君坐嘯清江騰芳飛譽無雙興寄小山叢桂詩
成棐几明牎
前調(巖桂贈韓叔夏)向子諲
吳頭楚尾蹋破芒鞵底萬壑千巖秋色裏不耐惱人風
味而今老我薌林世間百不關心獨喜愛香韓夀能
來同醉花隂
前調李邴
露花煙柳春思濃如酒幾陣狂風新雨後滿地落紅鋪
繡風流何處疎狂厭厭恨結柔腸又是危闌獨倚一
川煙草斜陽
前調蔡伸
綵舟雙櫓六月臨平路小雨輕風消晚暑遶岸荷花無
數玉人璨枕方牀遥知待月西廂昨夜有情風月今
宵特地凄涼
前調蔡伸
南牎月滿繡被堆香㬉若恨春宵更漏短應訝郎歸又
晚征帆初落橋邊迎門一笑嫣然今夜流霞共酌何
妨金盞垂蓮
前調蔡伸
明眸秀色肌理凝香雪羅綺叢中標韻别捧酒歌聲清
越不辭醉臉潮紅却愁歸騎匆匆回首綠牎朱戸斷
腸明月清風
前調趙師俠
舞風輕燕繚繞深深院晝永人閒簾不卷時聽鶯簧巧
囀清和天氣隂隂南風初奏薰琴喚起午牎新夢愁
添一掬歸心
前調趙師俠
一宵風雨春與人俱去春解再來花作主只有行人無
據殷勤滿酌離觴陽關唱起愁腸苦恨無情杜宇聲
聲呌斷斜陽
前調(迎春花一名金腰帶)趙師俠
纖濃嬌小也解爭春早占得中央顔色好裝點枝枝新
巧東皇初到江城殷勤先去迎春乞與黃金縷帶壓
持紅紫紛紛
前調劉一止
相望吳楚遠信無憑據欲倩東風吹淚去化作愁雲恨
雨春應已到三吳楚江日夜東徂惟有泝流魚上不
知尺素來無
前調(梅花)趙長卿
楚梅嬌小好是霜天曉宿酒惱人香暗繞浸影碧波池
沼生成素淡芳容不須抹黛勻紅準擬成隂結子莫
教枉費春工
前調趙長卿
霽光搖目春入郊原綠殘雪壓枝堆爛玉時向林間簌
簌杖藜細履平沙醉中一任敧斜落日數聲啼鳥香
風滿路梅花
前調趙長卿
秋容眼界隨寓渾堪愛遠岫連天横淡靄望斷孤鴻飛
外夕陽紅樹林坰重重錦障横陳一段江南景色倩
誰為下丹青
前調(早起聞鶯)趙長卿
綺疏新曉學語雛鶯巧煙暖瑤階梧葉老滿地東風芳
草少年不合風流償他酒債花愁望斷綠蕪春去銷
魂嬾上層樓
前調(晚晴賞荷)趙長卿
水鄉清楚襟袖消袢暑綽約藕花初過雨出浴楊妃無
語葡萄滿酌玻璃已&KR0838;一醉酬伊浪捲夕陽紅碎池
光飛上簾幃
前調(初夏舞宴)趙長卿
清和時候底事休教瘦滿酌流霞看舞袖步步錦裀紅
縐六么舞到虚催幾多深意徘徊&KR0838;了明朝中酒為
伊更飲瓊杯
前調趙長卿
鴻來燕去又是秋光暮冉冉流年嗟暗度這心事還無
據寒牎露冷風清旅魂幽夢頻驚何日利名俱賽為
余笑下愁城
前調趙長卿
紫簫聲斷牎底春愁亂試著青衫羞自看窄似年時一
半一春常自厭厭新來愁思重添香冷倦熏金鴨日
高不捲珠簾
前調張元幹
明珠翠羽小綰同心縷好去吳淞江上路寄與雙魚尺
素蘭橈飛取歸來愁眉待得伊開相見嫣然一笑眼
波先入郎懷
前調張元幹
亂山深處雪擁溪橋路曉日乍明催客去驚起玉鴉翻
樹翠衾香煗檀灰一枝想見疎梅憑仗東風說與畫
眉人共春回
前調(柳花)呂本中
柳塘新漲艇子操雙槳閒倚曲樓成悵望是處春愁一
樣傍人幾點飛花夕陽又送棲鴉試問畫樓西畔暮
雲恐近天涯
前調呂本中
故人何處同在江南路百種舊愁分不去枉被飛花留
住舊愁百種誰知除非是見伊時最是一春多病等
閒過了荼䕷
前調(木樨)朱敦儒
人間花少菊小芙蓉老冷淡仙人偏得道買定西風一
笑前身元是江梅黃姑點破冰肌只有暗香猶在飽
參清似南枝
前調朱敦儒
亂紅深翠樓閣春風外蝴蝶成團飛照水睡鴨無人驚
起身閒更覺身輕酒壺歌扇隨行芳草綠楊堤畔一
聲初聽啼鶯
前調朱敦儒
相留不住又趁東風去樓外夕陽芳草路今夜短亭何
處杏花斜壓闌干珠簾不捲春寒惆悵黃昏前後離
情酒病厭厭
前調曾覿
松姿不老獨立蓬萊杪風捲流蘇香霧曉又是江梅開
了丹青早畫麒麟貂蟬自屬王門聞道碧桃花綻一
枝枝祝千春
前調曾覿
豔苞初拆偏借東君力上苑棃花風露濕新染臙脂顔
色玉人小立簾櫳輕勻媚臉妝紅斜插一枝雲鬢看
誰剩得春風
前調侯寘
忍寒滋味枝染薔薇水攬照青溪花影碎笑殺夭桃穠
李一生占斷春妍偏宜月露娟娟欲寄江南春信亂
鴉點破雲箋
前調(梅)朱雍
雪開瑶徑素蕊迎春影樓上玉聲三弄定無奈幽香翻
陣凌晨不事鉛華化工却付春花流水殘陽江上清
隨月色低斜
前調辛棄疾
茅簷低小溪上青青草醉裏吳音相媚好白髮誰家翁
媪大兒鋤豆溪東中兒正織雞籠最喜小兒無賴溪
頭看剥蓮蓬
前調(宿博山王氏菴)辛棄疾
遶牀饑鼠蝙蝠翻燈舞屋上松風吹急雨破紙牎間自
語平生塞北江南歸來華髮蒼顔布被秋宵夢覺眼
前萬里江山
前調(山園書所見)辛棄疾
連雲松竹萬事從今足拄杖東家分社肉白酒牀頭初
熟西風棃棗山園兒童偷把長竿莫遣旁人驚去老
夫靜處閒看
前調(梅)辛棄疾
斷崖疎竹竹裏藏冰玉路轉清溪三百曲香滿黃昏雪
屋行人繫馬疎籬折殘猶有高枝留得東風數點只
緣嬌嫰春遲
前調(木樨二首)辛棄疾
月明秋曉翠蓋團團好碎翦黃金敷恁小都著葉兒遮
了折來休似年時小牎能有高低無頓許多香處只
消三兩枝兒
前調辛棄疾
東園向曉陣陣西風好喚起仙人金小小翠羽玲瓏裝
了一枝枕畔開時羅幃翠幕低垂恁地十分遮護打
牎早有蜂兒
前調(憶吳江賞木樨)辛棄疾
少年痛飲憶向吳江醒明月團團高樹影十里水沉煙
冷大都一點宮黃人間直恁芬芳怕是秋天風露染
教世界都香
前調(呈趙昌甫)辛棄疾
雲煙草樹山北山南雨溪上行人相背去惟有啼鴉一
處門前萬斛春寒梅花可煞摧殘使我長忘酒易要
君不作詩難
前調(書王德由主簿扇)辛棄疾
溪回沙淺紅杏都開徧鸂鶒不知春水暖猶傍垂楊春
岸片帆千里輕船行人想見攲眠誰似先生高舉一
行白鷺青天
前調張孝祥
光塵撲撲宮柳低迷綠鬭鴨闌干春詰曲簾額微風繡
蹙碧雲青翼無憑困來小倚雲屏楚夢未禁春晚黃
鸝猶自聲聲
前調(詠梅)張孝祥
吹香嚼蕊獨立東風裏欲凍雲驕天似水羞殺夭桃穠
李如今見說闌干不禁月冷霜寒嶺上驛程人遠城
頭戍角聲乾
前調(紅木樨答友)程垓
秋香誰買散入琉璃界點綴小紅全不礙還却鉛華餘
債夜來月底相期一枝未覺香遲恰似青綾帳底絳
羅初試裠兒
前調(詠雪)程垓
疎疎整整風急花無定紅燭照筵寒欲凝時見篩簾玉
影夜深明月籠紗醉歸凉面香斜猶有惜梅心在滿
庭誤作吹花
前調程垓
綠深紅少柳外横橋小雙燕不知幽夢好驚起碧牎春
曉起來瞢𩮰多時玉臺金鏡慵移多少春愁未說却
來閒數花枝
前調徐照
綠圍紅繞一枕屏山曉怪得今朝偏起早笑道海棠開
了迎人捲上珠簾小螺未佛眉尖貪教玉籠鸚鵡楊
花飛滿妝匳
前調許棐
鳳雙鸞偶天上人間有檐玉無聲花影瘦夜淺春濃時
候别來幾度寒宵六橋風月迢迢燈下有誰相伴一
方紅濕鮫鮹
前調呂勝已
紅塵久住仙馭凌波去本似行雲無定處那更臘殘風
雨瑶芳片片輕飛但留青子欒枝孤負歲寒幽意如
今却與春宜
前調袁去華
嫩凉新霽明月光如洗長笛一聲煙際起人在危樓獨
倚夜深風露娟娟抱琴誰和流泉只有乘鸞仙子見
人愁絶無眠
前調袁去華
春愁錯莫風定花猶落鬭草蹋青閒過却乳燕鳴鳩自
樂行人江北江南滿庭萱草毶毶且恁忘憂可矣只
他怎解宜男
前調(贈歌者)袁去華
移商換羽花底流鶯語唱徹秦娥君且住腸斷能消幾
許勸觥斜注微波眞情著在誰那只怕如今歸去酒
醒無奈愁何
前調(瑞香)袁去華
爭妍占早只有梅同調紫暈丁香青蓋小比似横枝更
好日烘錦被熏香老夫惱得顚狂把酒花前一笑醉
鄉别有風光
御選歴代詩餘卷十三
