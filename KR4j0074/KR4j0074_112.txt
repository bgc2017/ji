欽定四庫全書
御選歴代詩餘卷一百十二
司經局洗馬掌局事兼翰林院修撰加二級(臣)王奕淸奉
旨校刊
詞話(唐二)
韋應物曉音律夜泊靈璧舟中聞笛聲謂酷似天寶棃
園法曲李謩所吹者詢之乃謩外甥許雲封也韋授以
李謩笛許曰此非外祖所吹者遇至音必裂強令試之
遂吹六州徧一疊而裂(樂府紀聞)
韋蘇州性高潔所在焚香埽地惟顧況皎然輩得與倡
酬其小詞不多見惟三臺令轉應曲流傳耳(唐詩記事)
金壇戴叔倫有轉應曲云邊草邊草邊草盡來兵老山
南山北雪晴千里萬里月明明月明月哀笳一聲愁絶
即調笑令也筆意回環音調宛轉與韋蘇州一闋同妙
韋詞云河漢河漢曉挂秋城漫漫愁人起望相思塞北
江南别離離别離别河漢雖同路絶(古今詞話)
陶峴者彭澤之子孫也家於崑山泛舟江湖徧遊煙水
往往數歲不歸自製三舟一舟自載一舟載賓客一舟
載飲饌客有前進士孟彦深孟雲卿布衣焦遂善為詞
調峴有女樂一部奏淸商之曲逢竒勝則窮其景物盡
興而行吳越之士號為水仙(甘澤謠)
劉賓客官蘇州刺史李司空罷鎮日慕其名招致之出
伎佐觴劉賦春風一曲杜韋娘司空呼伎歸之(耆舊續聞)
劉夢得在沅湘日以里歌俚鄙乃依騷人九歌作竹枝
九章教里中兒由是盛於貞元元和之間每歲正月里
中兒聮歌竹枝吹笛擊鼓以應節歌者揚袂睢舞以曲
多為貴聆其聲音中黃鐘之羽卒章訐激如吳歈雖傖
儜不可分而含思宛轉有淇澳之豔(劉禹錫竹枝序)
劉禹錫别有瀟湘神詞云斑竹枝斑竹枝淚痕點點寄
相思楚客欲聽瑶瑟怨瀟湘深夜月眀時亦竹枝之流
也(草堂箋)
春去也多謝洛城人弱柳從風疑舉袂叢蘭浥露似沾
巾獨坐亦含顰劉賓客詞也一時傳唱乃名為春去也
曲(古今詞話)
柳枝樂府作折楊柳為漢鐃歌横吹曲上馬不捉鞭反
拗楊柳枝蹀坐吹長笛怨煞行客兒蓋邊詞别曲也舊
詞如劉禹錫云清江一曲柳千條二十年前舊板橋曾
與美人橋上别更無消息到今朝一曰壽杯詞如千門
萬戶喧歌吹富貴人間只此聲年年織作昇平字高映
南山獻壽觴語意自别(古今詞話)
唐無名氏柳枝云萬里長江一帶開岸邊楊柳是誰栽
錦帆落盡西風起惆悵龍舟更不回盡推此曲為第一
然不若薛能楊柳枝云汴水高懸百萬條淸風兩岸一
時搖隋家力盡虚栽得無限春風屬聖朝更得大體(古今)
(詞話)
周德華在崔芻言郎中席上唱柳枝如劉禹錫之春江
一曲柳千條賀知章之碧玉栽成一樹高楊巨源之江
邊楊柳麴塵絲而不取温庭筠裴諴所作二人有愧色
(耆舊續聞)
元稹歌曰櫻桃花一枝兩枝千萬朵花磚曾立采花人
窣破羅裙紅似火此亦長短句比章臺柳少疊三字(古今)
(詞話)
稹長於詩詞與白居易名相埒天下傳諷往往播於樂
府穆宗在東宮日妃嬪近習皆歌之宮中呼為元才子
(唐詩紀事)
白居易在洛作柳枝詞云一樹春風萬萬枝嫩於金色
軟於絲永豐東角荒園裏盡日無人屬阿誰有人歌之
聞於宣宗因命移永豐柳二枝植内庭白復作詞云一
樹衰殘委泥土兩枝移植在天庭定知此後天文裏柳
宿光中添兩星(唐詩紀事)
白樂天詞云花非花霧非霧夜半來天眀去來如春夢
不多時去似朝雲無覓處蓋其自度之曲因情生文雖
高唐洛神竒麗不及也張子野衍之為御街行亦有出
藍之色(楊愼)
白樂天長相思望江南縟麗可愛非後世作者可及花
非花一首尤纏綿無盡(花菴詞客)
唐有杜秋娘歌行相傳是金陵女子為浙西觀察使李
錡妾錡有陰謀秋娘時解勉之嘗為錡製小詞云勸君
莫惜金縷衣勸君莫惜少年時有花堪折君須折莫待
無花空折枝後錡敗籍入宫此蓋以詞隠諫者唐詞選
為金縷曲今尚存金縷巷名則不獨桃葉桃根專美於
秦淮也(客座贅語)
王仲初以宮詞百首著名三臺令轉應曲其餘技也(花菴)
(詞客)
王建霓裳詞云弟子部中留一色聽風聽水作霓裳今
教坊尚存其聲而其舞則廢不傳矣近世有望瀛府獻
仙音二曲乃其遺聲也霓裳曲前世傳記論說頗詳不
知聽風聽水為何事白樂天有霓裳羽衣歌甚詳亦無
風水之說第記之必有知者爾(六一詩話)
歐陽永叔以不曉聽風聽水作霓裳為疑按唐人西域
記龜兹國王與其臣庶之知樂者於大山間聽風水聲
均節成音後翻入中國如伊州甘州涼州等曲皆自龜
兹所致雖未及霓裳而其製曲亦用其法此說近之(蔡絛)
(詩話)
唐眀皇改婆羅門引為霓裳羽衣屬黃鐘商時號越調
白樂天嵩陽觀夜奏霓裳詩云開元遺曲自淒涼况近
秋天調是商知其為黃鐘商無疑歐陽永叔知霓裳羽
衣為法曲而以望瀛府獻仙音為其遺聲不眀宮調亦
太疎矣(碧雞漫志)
莆中逍遥樓楣上有唐人横書類梵字相傳是霓裳譜
字訓不通莫知其說或謂今都下獻仙音乃其遺聲(筆談)
同州樂工翻黃幡綽霓裳譜人以為非是仍依法曲造
成伶人花日新見之題其後云法曲雖精莫近望瀛(嘉祐)
(雜志)
唐憲宗時每大宴作霓裳舞文宗時詔太常卿馮定採
開元雅樂製雲韶雅樂是時霓裳曲四方大都邑及士
大夫家巳多按習而文宗乃加考訂製為舞曲因曲存
而舞節非舊故加整頓耳李後主作昭惠后誄云霓裳
羽衣曲經兹兵火世罕聞者偶獲舊譜殘缺頗甚暇日
與后詳定去其滛繁定其缺墜蓋霓裳曲在唐末已不
全矣(碧雞漫志)
白樂天和元微之霓裳羽衣歌曰磬簫筝笛遞相横擊
擫吹彈聲迤邐註云凡曲之初衆音不齊金石絲竹次
第發聲霓裳序之初亦復如此又曰散序六奏未動衣
陽臺宿雲慵不飛中序劈砉初八拍秋竹吹裂春冰拆
註云散序六徧無拍故不舞中序始有拍乃舞又曰繁
音急節十二徧跳珠撼玉何鏦錚翔鸞舞罷却收翅唳
鶴曲終長引聲註云霓裳十二徧而曲終凡曲將終皆
聲拍促速惟霓裳之末長引一聲通計霓裳曲凡十二
疊前六疊無拍至第七疊謂之疊徧自此始有拍而舞
矣沈存中筆談指霓裳為遺調法曲未嘗見舊譜豈亦
得於樂天之詩乎(碧雞漫志)
開元中樂工李龜年兄弟三人皆有盛名彭年善舞鶴
年龜年善歌製渭州六么亦奏霓裳羽衣特承顧遇(眀皇)
(雜錄)
六么一名綠腰一名錄要唐史吐蕃傳云奏涼州渭州
錄要雜曲段安節琵琶錄云綠腰本錄要也樂工進曲
必令錄其要者靑箱雜記云曲有綠腰乃霓裳羽衣之
要拍也(碧雞漫志)
康崑崙琵琶第一手兩市鬭樂崑崙居東綵樓彈新翻
羽調綠腰自謂無敵手矣曲罷市之西綵樓出一女郎
抱樂器云我亦彈此曲兼移在楓香調中撥聲如雷雨
交集竒妙入神崑崙悵然自失願拜為師女郎更衣出
乃僧善本俗姓段者是也(碧雞漫志)
張紅紅者大歷初隨父丐食遇將軍韋靑因其善歌乃
納為姬穎悟絶倫有樂工取西河長命女加減節奏頗
有新聲未進内廷先歌於韋靑宅第靑令紅紅隔屏聽
之以小豆合數記其拍紿之云女弟子久歌此非新曲
也隔屏奏之一聲不失且云曲中有一聲不穏今巳正
之矣樂工大驚拜伏嗟歎不已尋詔入内庭宜春院寵
澤隆異宮中號為記曲娘子即拜才人(脞說)
李益詩名早著征人歌一篇好事者畫為圖障回樂峰
前沙似雪天下唱為歌曲(唐語林)
韓翃字君平有友人每將妙妓柳氏至其居窺韓所與
往還皆名人必不久貧賤許配之未幾韓從辟淄靑置
柳都下三歲寄以詞章臺柳章臺柳昔日靑靑今在否
縱使長條似舊垂也應攀折他人手柳答以詞楊柳枝
芳菲節可恨年年贈離别一夜隨風忽報秋縱使君來
豈堪折後為番將沙叱利所劫有虞候許俊詐取得之
詔歸韓(太平廣記)
韋蟾字隠珪下杜人廉問鄂州罷還賓客祖餞蟾書文
選句云悲莫悲兮生别離登山臨水送將歸以牋毫授
賓從請續其句逡巡有伎泫然起曰某不才不敢染翰
欲口占兩句韋大驚異隨令念曰武昌無限新栽柳不
見楊花撲面飛座客無不嘉歎韋令唱作楊柳枝詞(唐詩)
(紀事)
太和中文宗於内殿看牡丹翹足憑闌忽吟舒元輿牡
丹賦云坼者如語含者如咽俯者如愁仰者如悅吟罷
方省元輿詞不覺歎息良久泣下沾襟時有宮人沈阿
翹者為舞何滿子調聲風態率皆宛轉曲罷賜金臂環
即問其從來翹曰妾本吳元濟之伎女元濟敗因以聲
得為宮人俄遂進白玉方響云本元濟所與也光眀皎
潔可照十數步犀槌即響犀也方物有聲乃響應其中
焉架則雲檀香也文彩若雲霞之狀芳馥著人彌月不
散制度精妙非中國所有因令阿翹奏涼州曲音韻淸
越聽者無不凄然謂之天上樂乃選内人與阿翹為弟
子焉(杜陽雜編)
開成中高鍇知舉内出霓裳羽衣曲賦太學創置石經
詩進士復試詩賦自此始也(盧氏雜說)
京師景德寺東廊三學院壁間題云眀月斜秋風冷今
夜故人來不來教人立盡梧桐影相傳呂洞賓題也(庚溪)
(詩話)
大梁景德寺峨眉院壁間有呂洞賓題字寺僧相傳以
為頃時有蜀僧號峨眉道者戒律甚嚴不下席者二十
年一日有布衣靑裘昂然一偉人來與語良久期以眀
年是日復相見於此願少見待也眀年是日日方午道
人沐浴端坐而逝至暮偉人果來問道者安在曰亡矣
偉人歎息良久忽不見眀日見數語於堂側壁間絶高
處其語云落日斜西風冷幽人今夜來不來教人立盡
梧桐影字畫飛動如翔鸞舞鳳非世間筆也(竹坡詩話)
如夢令小石調曲有傳自莊宗者有傳自呂僊者莊宗
於宮中掘得石刻名曰古記復取調中二字為名曰如
夢令所謂如夢如夢殘月落花煙重是也不知先曾有
一闋云嘗記溪亭日暮沉醉不知歸路興盡欲回舟誤
入藕花深處爭渡爭渡驚起一行鷗鷺傳是呂僊之曲
别刻又云無名氏作非呂僊也張宗端寓以新詞曰比
梅近選以莊宗曾宴桃源深洞又名曰宴桃源(古今詞譜)
解紅相傳為呂仙作余考解紅為和魯公歌童其詞曰
百戲罷五音淸解紅一曲新教成兩箇瑶池小仙子此
時奪却拓枝名魯公自製曲也按解紅舞衣紫緋繡襦
銀帶戴花鳳冠五代時飾焉有呂仙在唐季預為此腔
耶(物外清音)
司空圖隠王官谷自目為耐辱居士豫為冡棺遇勝日
引客坐壙中賦詩詞徘徊不巳客或難之則曰君何不
廣也生死一致吾寧暫遊此中哉每歲時祠禱歌舞與
閭里耆老相樂有酒泉子詞云買得杏花十載歸來方
始坼假山西畔藥欄東滿枝紅旋開旋落旋成空白髮
多情人更惜黃昏把酒祝東風且從容(唐詩紀事)
凡寫迷離之况者止須述景如小牎斜日到芭蕉半牀
斜月疎鐘後不言愁而愁自見因思韓致光空樓雁一
聲遠屏燈半滅巳足色悲涼何必又贅眉山正愁絶耶
覺首篇時復見殘燈和煙墜金穗如此結句更自含情
無限(詞筌)
韓偓小字冬郎父瞻李義山同門也偓嘗即席為詩相
送義山喜贈之有十歲裁詩走馬成及雛鳳清於老鳳
聲句其生查子二首風致過人(唐詩紀事)
韓冬郎浣溪紗絶非和魯公之嫁名者亦以香蘝名詞
(全芳備俎)
温庭筠舊名岐以雞聲茅店月人跡板橋霜句知名才
思敏捷入試日凡八义手而八韻成多為鄰舖假手沈
詢知貢舉别施一席試之或曰潛救八人矣詞有金荃
集蓋取其香而軟也(北夢瑣言)
宣宗愛唱菩薩蠻令狐綯假温庭筠手撰二十闋以進
戒勿泄而遽言於人且曰中書堂内坐將軍以譏其無
學也由是疎之(樂府紀聞)
趙崇祚花間集載温飛卿菩薩蠻甚多合之呂鵬尊前
集不下二十闋(古今詞話)
温飛卿才思豔麗與李義山齊名號温李一日義山謂
曰近得一聮句遠比趙公三十六年宰輔未有偶温曰
何不云近同郭令二十四考中書宣宗嘗賦詩上句用
金步搖未有對遣索進士對之温乃以玉條脫續之宣
宗賞焉又有藥名白頭翁温以蒼耳子為對他皆類此
宣宗好微行遇於逆旅温不識龍顔傲然詰之曰公非
長史司馬之流帝曰非也得非六參簿尉之類帝曰非
也後謫為方城尉最善鼓琴吹笛云有絲即彈有孔即
吹不必柯亭㸑桐也著乾&KR0871;子不傳有握蘭集金荃集
漢南眞稾(唐詩紀事)
温李齊名或謂温不如李徒以温多香蘝之詞耳然亦
有彼此互勝者李七夕詩云清漏漸移相望久微雲未
接過來遲温七夕詞云蘇小横塘過桂楫未應淸淺隔
牽牛皆妙於荒唐事說得眞實李隋宮詩云玉璽不緣
歸日角錦帆應是到天涯温春江花月夜詩云十幅錦
帆風力滿連天展盡金芙蓉雖竭力描寫豪奢不及李
語能狀無涯之態至其結句云地下若逢陳後主豈宜
重問後庭花温云後主荒宫有曉鶯飛來只隔西江水
則温語含蓄多矣(詩話又編)
薛昭緯恃才傲物每入朝省弄笏而行旁若無人好唱
浣溪紗詞知舉後有一門生辭歸鄉里臨岐獻規曰侍
郎重德某乃受恩爾後請不弄笏與唱浣溪紗幸甚時
人以為至言(北夢瑣言)
宣宗製泰邊陲曲(杜陽雜編)
唐昭宗宮人作巫山一段雲二首或以為昭宗作二首
各一體比舊調用六字句換頭而第二首結句換韻(尊前集)
乾寧三年昭宗次華州韓建迎歸郡中帝鬱鬱不樂每
登城西齊雲樓遠望明年秋製菩薩蠻詞云登樓遥望
秦宮殿茫茫只見雙飛燕渭水一條流千山與萬丘遠
煙籠碧樹陌上行人去何處是英雄迎儂歸故宮(中朝故事)
徐昌圖唐人冬景木蘭花一詞縟麗可愛今入草堂之
選然莫知為唐人也(詞品)
尊前集有徐昌圖臨江仙河傳二首俱唐音也按昌圖
為肅宗時進士至宋太宗時世次遥遥而必欲屈之為
博士以列於宋人不可解也或云是兩人(古今詞話)
仄韻絶句唐人以入樂府謂之阿那曲女郎姚月華歌
二首即手拂銀瓶秋水冷煙柳曈曨鵲飛去也其夫北
遊感其詞而歸(古今詞譜)
太平廣記載妖女一詞云五原分袂眞吳越燕拆鶯離
芳草歇年少烟花處處春北邙空恨淸秋月其詞亦佳
(詞品)
鄭繼超遇田參軍贈妓曰妙香留數年告别歌北邙月
送酒眀日偕過北邙化狐而去(洞微志)
唐中涓宿宮妓館見童子捧酒核導三人至皆古衣冠
相謂曰崔常侍來何遲俄一人至有離别意共聮四句
為字字雙曲牀頭錦衾斑復斑架上朱衣殷復殷空庭
眀月閒復閒夜長路遠山復山(才鬼錄)
賈人女裴玉娥善箏與黃損有婚姻約損贈詞云無所
願願作樂中箏得近佳人纖手子砑羅裙上放嬌聲便
死也為榮後為呂用之劫歸第賴胡僧神術復歸損詞
内七言二句本唐崔懷寶詩多有以此詞為崔作者(詩餘廣選)
門外猧兒吠知是蕭郎至剗韈下香階冤家今夜醉扶
得入羅幃不肯脫羅衣醉則從他醉還勝獨睡時此唐
人詞也前輩謂讀此可悟詩法或以問韓子蒼子蒼曰
只是轉折多耳且如喜其至是一轉也而苦其今夜醉
又是一轉入羅緯是一轉矣而不肯脫羅衣又是一轉
後二句自家開釋又是一轉直是賦盡醉公子也(懷古錄)
東都防河卒於濬汴日得一石刻有詞無調摭詞中四
字名之曰魚遊春水教坊倚聲歌之詞云秦樓東風裏
燕子還來尋舊壘餘寒猶峭紅日薄侵羅綺嫩草方抽
碧玉簪媚柳輕拂黃金橤鶯囀上林魚遊春水幾曲闌
干徧倚又是一番新桃李佳人應怪歸遲梅妝淚洗鳳
簫聲絶無歸雁望斷淸波無雙鯉雲山萬重寸心千里
凡八十九字而風花鶯燕動植之物曲盡此唐人語也
(詞苑)
宣和間掘地得石刻一詞唐人作也本無名後人名之
為後庭宴云千里故鄉十年華屋亂魂飛過屏山簇眼
重眉褪不勝春菱花知我銷香玉雙雙燕子歸來應解
笑人幽獨斷歌零舞遺恨淸江曲萬樹綠低迷一庭紅
撲簌(詞苑)
長命西河女羽調曲亦名薄命女唐五言體云雲送關
西雨風傳渭北秋孤燈燃客夢寒杵搗鄉愁和凝有長
短句云天欲曉宮漏穿花聲繚繞牎裏星光少冷霞寒
侵帳額殘月光沉樹杪夢斷錦闈空悄悄強起愁眉小
力崇詞格者當不取詩體也(樂府解題)
政和中京師有姥入内教歌傳得禁中擷芳詞一名摘
紅英張尚書帥成都日人競歌之却於前段記得年時
共伊曾摘其下添憶憶憶三字換頭落句燕兒來也又
無消息於下添得得得三字擷芳擅芳禁中園名(太平樂府)
滿江紅仙呂宮曲教坊記有此名唐人冥音錄所載上
江虹即此彭芳遠有平聲詞(古今詞譜)
七言八句與七言四句見諸歌曲者今止小秦王瑞鷓
鴣耳瑞鷓鴣猶依字易歌若小秦王必雜以虛聲乃可
歌也(苕溪漁隠)
唐詞多述本意有調無題如臨江仙賦水媛江妃也天
仙子賦天台仙子也河瀆神賦祠廟也小重山賦宮詞
也思越人賦西子也有謂此亦詞之末端者唐人因調
而製詞故命名多屬本意後人填詞以從調故賦詠可
離原唱也(沈際飛)
唐人歌詞皆七言而異其調渭城曲為陽關三疊楊柳
枝復為添聲采蓮竹枝當日遂有排調如竹枝女兒年
少舉棹同聲附和用韻接拍不僅雜以虛聲也(古今詞譜)
唐人曲調皆有詞有聲而大曲又有豔有趨有亂詞者
其歌詩也聲者若羊吾夷伊那何之類也豔在曲之前
趨與亂在曲之後亦猶吳聲西曲前有和後有送也(詞品)
詩至晩唐五季氣格卑陋千家一律而長短句獨精巧
高麗後世莫及此事之不可曉者(陸游)
當開元盛日王之渙高適王昌齡詞句流播旗亭而李
白菩薩蠻等詞亦被之歌曲逮及花間蘭畹香蘞金荃
作者日盛古詩之於樂府律詩之於詞分鑣並轡非有
後先有謂詩降而詞以詞為詩之餘者殆非通論(玉茗堂選花間)
(集序)
御選歴代詩餘卷一百十二
