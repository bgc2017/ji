欽定四庫全書
御選歴代詩餘卷五十三目錄(起八十六字至九十字)
洞仙歌(又一體)
蔡伸
前調(又一體)
趙長卿
前調(又一體)
吳文英
呂直夫
促拍滿路花(又一體)
呂巖
趙師俠(二首)
華胥夢(又一體)
方千里
楊澤民
陳允平
張炎
奚㵄
江城梅花引
李獻能
受恩深
柳永
鶴冲天(又一體)
杜安世
洞仙歌(又一體)
康與之
謝懋
惜紅衣
吳文英
離别難
薛昭藴
鵲橋仙(又一體)
柳永
芳草渡(又一體)
陳允平
江城梅花引(又一體)
王觀
洪皓
前調(又一體)
吳文英
陳允平
周密(二首)
張翥
瑞鷓鴣(又一體)
柳永
八六子(又一體)
秦觀
勸金船
蘇軾
玉人歌
楊炎
羽仙歌(又一體)
潘牥
梅花引(又一體)
蔣捷
惜衣紅(又一體)
姜夔
張炎
鶴冲天(又一體)
柳永
醉思仙
吕渭老
采桑子慢
蔡伸
醉思仙(又一體)
孫氏
雪獅兒
程垓
魚遊春水
無名氏
馬莊父
盧祖皋
趙聞禮
探芳信(又一體)
張炎
李彭老
惜紅衣(又一體)
李萊老
石湖仙
姜夔
孤鸞(又一體)
張翥
遠朝歸
趙耆孫
疊青錢
無名氏
八六子(又一體)
楊纘
卜算子(又一體)
鍾輻
柳永
芳草渡(又一體)
周邦彥
滿江紅
呂渭老(二首)
八六子(又一體)
杜牧
采桑子慢(又一體)
潘元質
吳文英(二首)
前調(又一體)
吳禮之
玉京秋
周密
法曲獻仙音(又一體)
張大烈
謝池春慢
張先
李之儀
探芳信(又一體)
史達祖
吳文英(三首)
蔣捷
遥天奉翠華引
侯寘
一枝花
辛棄疾
鵲踏花翻
徐渭
御選歴代詩餘卷五十三目錄
欽定四庫全書
御選歴代詩餘卷五十三(起八十六字至九十字)
司經局洗馬掌局事兼翰林院修撰加二級(臣)王奕清奉
旨校刊
洞仙歌
(又一體雙調八十六字)
洞仙歌蔡伸
鶯鶯燕燕本是于飛伴風月佳時阻幽願但人心堅固
後天也憐人相逢處依舊桃花人面綠牎攜手乍簾
幕重重燭影搖紅夜將半對尊前如夢欲語魂驚語未
竟已覺衣襟淚滿我只是相思特特來這度更休推後
回相見
前調(又一體)趙長卿
芰荷已老菊與芙蓉未一夜秋容上巖桂間蘩蕪嫩黃
染就瓊瑰開未足已早香傳十里從前分付處明月
清風不用斜暉照佳麗歎浮花徒解咤淺白深紅爭似
我瀟灑堆金積翠看天闊秋高露華清見標致風流更
無塵意
前調(又一體)吳文英
芳辰良宴人日春朝竝細縷青絲裹銀餅更玉犀金綵
沾座分簪歌圍暖梅靨桃脣鬭勝露房花曲折鶯入
新年添箇宜男小山枕待枝上飽東風結子成隂藍橋
去還覓瓊漿一飲料別館西湖最情濃爛畫舫月明醉
宫袍錦
前調吕直夫
征鞍帶月濃露沾襟袖馬上輕衫峭寒透望翠峰深淺
憶著眉兒腰肢嫋忍看風前細柳別時頻囑付早寄
書來能及清明到家否這言語便夢裏也在心頭重相
見不知伊瘦儂瘦縱百卉千花已離披須趁得酴醿牡
丹時候
促拍滿路花
(又一體雙調八十六字)
促拍滿路花吕巖
秋風吹渭水落葉滿長安茫茫塵世裏獨清閒自然鑪
鼎虎繞與龍盤九轉丹砂就一粒刀圭便成陸地神仙
任萬釘寳帶貂蟬富貴欲熏天黃粱炊未熟夢驚殘
是非海裏直道作人難袖手江南去白蘋紅蓼又尋湓
浦廬山
前調(跳珠亭)趙師俠
栽花春爛漫疊石翠巑岏小亭相對倚數峰寒主人尋
勝接竹引清泉鑿破蒼苔地一掬泓澄六花疑是深淵
向閒中百慮翛然情事寄鳴絃爐香陪茗盌可忘言
噴珠濺雪歴歴聽潺湲塵世知何計不老朱顏靜看日
月跳丸
前調(瑞蔭亭)趙師俠
連枝蟠古木瑞蔭映晴空桃江江上景古今同忙中取
靜心地儘從容埽盡荆榛蔽結屋誅茆道人一段家風
任烏飛兔走匆匆世事亦何窮官閒民不擾更年豐
簞瓢雲水時與話西東真樂誰能識兀坐忘言浩然天
地之中
華胥引
(又一體雙調八十六字)
華胥引方千里
長亭無數羇客將歸故園換葉乳鴨隨波輕萍滿渚時
共唼接眼春色何窮更櫓聲伊軋思憶前歡未言心已
愁怯欺鬢吳霜恨星星又還羞鑷錦紋魚素那堪重
翻再閱粉脂香痕依舊在繡裳鴛篋多少相思皺成眉
上千疊
前調楊澤民
征車將動愁不成歌對顰翠葉靜掩蘭房香鋪卧鴨煙
罷唼別後羞看霓裳更把箏休軋頻數更籌乍寒孤枕
偏怯常為霜髭弄纖纖向人輕鑷舊詞新句幽牎時
時竝閱藥餌衣衾愁頓放一番行篋早晩歸家又煩春
笋重疊
前調陳允平
涵空斜照掠水輕嵐滿天紅葉鴈泊平蕪鳬依荒荻聲
唼唼寂寞金井梧桐漸轆轤伊軋明月紗牎夜寒孤枕
應怯吟老西風笑衰髯頓已如鑷錦箋鄭重頻剔蘭
燈自閱多謝征衫初寄尚寳香薰篋愁憶家山夢魂飛
度千疊
前調(題畫牡丹棃花)張炎
温泉浴罷酣酒纔甦洗妝猶濕薄暮雲深瑶臺月下逢
太白素衣初染天香對東風傾國惆悵東闌炯然玉樹
獨立只恐江空頓忘却錦袍清逸柳迷歸院欲遠花
妖未得誰寫一枝澹雅傍沉香亭北說與鶯鶯怕人錯
認秋色
前調奚㵄
澄空無際一幅輕綃素秋弄色翦翦天風飛飛萬里吹
淨碧遥想玉杵芒寒聽珮環無迹圓缺何心有心偏向
歌席多少情懷甚年年共憐今夕蕊宫珠殿還吟飄
香秀筆隠約霓裳聲度認紫霞樓笛獨鶴歸来更無清
夢成覓
江城梅花引
(雙調八十六字一名攤破江城子合江城子梅花引二調為一調也)
江城梅花引李獻能
漢宫嬌額倦塗黃試新妝立昭陽萼綠仙姿高髻碧羅
裳翠袖捲紗閒倚竹暝雲合瓊枝薦暮凉璧月浮香
搖玉浪拂春簾瑩綺牎冰肌夜冷滑無粟影轉斜廊冉
冉孤鴻煙水渺渺三湘青鳥不來天也老斷魂些清霜
靜楚江
受恩深
(受或作愛雙調八十六字)
受恩深柳永
雅致裝庭宇黃花開澹泞細香明豔盡天與助秀色堪
餐向曉自有真珠露剛被金錢妒擬買斷秋天容易獨
步粉蝶無情蜂已去要上金尊惟有詩人曾許待宴
賞重陽恁時盡把芳心吐陶令輕回顧免憔悴東籬冷
煙寒雨
鶴冲天
(又一體雙調八十六字)
鶴冲天杜安世
清明天氣永日愁如醉臺榭綠隂濃薰風細燕子巢方
就盆池小新荷蔽恰是逍遥際單夾衣裳半籠軟玉肌
體石榴吐豔一撮紅綃比牎外數修篁寒相倚有箇
關心處難相見空凝睇行坐深閨裏嬾更妝梳自知新
來憔悴
洞仙歌
(又一體雙調八十七字)
洞仙歌康與之
若耶溪路別岸花無數欲斂嬌紅向人語與綠荷相倚
恨回首西風波淼淼三十六陂煙雨新妝明照水汀
渚生香不嫁東風被誰誤遣踟蹰騷客意千里緜緜仙
浪遠何處凌波凝步想南浦潮生畫橈歸正月曉風清
斷腸凝佇
前調(春雨)謝懋
愁邊雨細漠漠天如醉搖颺游絲晩風外釀輕寒和暝
色花柳難勝春自老誰管啼紅斂翠關情潛入夜斜
濕簾櫳幾處挑燈耿無寐念陽臺當日事好伴雲來因
箇甚不入襄王夢裏便添起寒潮捲長江又恐是離人
斷腸清淚
惜紅衣
(雙調八十七字宋姜䕫自度曲以紅衣半狼籍句名調也但姜詞八十八字此則少一字)
惜紅衣(遊苕霅間誌感)吳文英
鷺老秋絲蘋愁暮雪鬢那不白倒柳移栽如今暗溪碧
烏衣細語傷伴惹茸紅曾約南陌前度劉郎尋流花蹤
跡朱樓水側雪面波光汀蓮沁顏色當時醉近繡箔
夜吟三十六磯重到清夢冷雲南北買釣舟溪上應有
煙簔相識
離別難
(武后時有士人妻沒入掖庭善吹觱篥乃撰此曲一名大郎神一名悲切子一名愁回鶻然唐人教)
(坊樂府所傳皆五言七言絶句至薛昭藴始有離别難之詞雙調八十七字)
離別難薛昭藴
寳馬曉鞴雕鞍羅幃乍别情難那堪春景媚送君千萬
里半妝珠翠落露華寒紅蠟燭青絲曲偏能勾引淚闌
干良夜促香塵綠魂欲迷檀眉半斂愁低未別心先
咽欲語情難說出芳草路東西搖袖立春風急櫻花楊
柳雨淒淒
鵲橋仙
(又一體雙調八十七字)
鵲橋仙柳永
屆征途攜書劍迢迢匹馬東去慘離懷嗟少年易分難
聚佳人方恁繾綣便忍分鴛侣當媚景算密意幽歡盡
成輕負此際寸腸萬緒慘愁顏斷魂無語和淚眼片
時幾番回顧傷心脈脈誰訴但黯然凝竚暮煙寒雨望
秦樓何處
芳草渡
(又一體雙調八十七字)
芳草渡陳允平
芳草渡漸迤邐分飛鴛儔鳳侣灑一枝香淚棃花寂寞
春雨惜別情思苦匆匆深盟訴翠浪遠六幅蒲帆縹緲
東去夕陽冉冉恨逐潮回南浦路漫空念歸來燕子
雙棲舊庭戶市橋細柳尚不減少年張緒漸瘦損嬾照
鏡鸞對舞
江城梅花引
(又一體雙調八十七字)
江城梅花引王觀
年年江上見寒梅幾枝開暗香來疑是月宫仙子下瑶
臺冷豔一枝春在手故人遠相思切寄與誰怨極恨
極齅玉蕊念此情家萬里暮霞散綺楚天碧幾片斜飛
為我多情特地點征衣花易飄零人易老正心碎那堪
聞塞管吹
前調(次王通叟韻)洪皓
天涯除館憶江梅幾枝開使南來還帶餘杭春信到燕
臺準擬寒英聊慰遠隔山水應銷落赴愬誰空恁遐
想笑摘蕊斷回腸思故里漫彈綠綺引三弄不覺魂飛
更聽青笳哀怨淚沾衣亂插蘩花須異日待孤諷怕東
風一夜吹
前調(又一體倪梅村)(贈)吳文英
江頭何處帶春歸玉川迷路東西一鴈不飛雪壓凍雲
低十里黃昏成曉色竹根籬分流水過翠微帶書傍
月自鉏畦苦吟詩生鬢絲半黃細雨翠禽語似說相思
惆悵孤山花盡草離離半幅寒香家住遠小簾垂玉人
誤聽馬嘶
前調(和白雲趙宗簿自度曲)陳允平
雨餘芳草碧蕭蕭暗春潮蕩雙橈紫鳳青鸞舊夢帶文
簫綽約珮環風不定雲欲墮六銖香天外飄相思為
誰蘭恨銷緲湘魂無處招素紈猶在真真意還倩誰描
舞鏡空懸羞對月明宵鏡裏傷心心裏月君去矣舊東
風新畫橋
前調(次韻二首)周密
舞紅愁碧晩蕭蕭溯回潮竚仙橈風高露寒飛下紫霞
簫一鴈遠將千里信懷渺渺翦愁雲風外飄酒醒未
醒香旋銷采江籬吟楚招情縈芳草梅魂冷月影空描
錦瑟瑶尊空度可憐宵二十四橋愁倚徧空悵望短長
亭短長橋
前調周密
鴈霜苔雪冷飄蕭斷魂潮送輕橈翠袖朱樓清語夢瓊
簫江北江南雲自碧人不見淚花寒向雨飄愁多病
多腰素銷倚清琴調大招江空年晩淒凉句遠意難描
月冷花隂心事負春宵幾度問春春不語春又到舊西
湖第幾橋
前調張翥
玉兒睡起帊蒙頭更嬌柔見郎羞縞袂仙人一笑豔明
眸粉瘦紅憨春夢斷畫闌畔對西風憶舊遊憶卿恨
卿思悠悠怕淒凉不耐秋豔絶韻絶香又絶特地風流
宜與雲鬟雙插倚妝樓月又漸低霜又冷花似雪滿蒼
苔總是愁
瑞鷓鴣
(又一體雙調八十八字)
瑞鷓鴣柳永
寳髻瑶簪嚴妝巧天然綠媚紅深綺羅叢裏獨逞謳吟
一曲陽春定價何啻值千金傾聽處王孫帝子鶴蓋成
隂凝態掩霞襟動象板聲聲怨思難任嘹喨處回壓
絃管低沉時恁廻眸斂黛空役五陵心須信道緣情寄
意別有知音
八六子
(又一體雙調八十八字一名感黃鸝)
八六子秦觀
倚危亭恨如芳草萋萋剗盡還生念柳外青驄別後水
邊紅袂分時愴然暗驚無端天與娉婷夜月一簾幽
夢春風十里柔情怎奈何歡娛漸隨流水素絃聲斷翠
綃香減那堪片片飛花弄晩濛濛殘雨籠晴正銷凝黃
鸝又啼數聲
勸金船
(雙調八十八字)
勸金船蘇軾
無情流水多情客勸我如曾識杯行到手休辭却這公
道難得曲水池上小字更書年月如對茂林修竹似永
和節纖纖素手如霜雪笑把秋花插尊前莫怪歌聲
咽又還是輕別此去翱翔徧賞玉堂金闕欲問再來何
歲應有華髮
玉人歌
(雙調八十八字)
玉人歌楊炎
西風起又老盡籬花寒輕香細漫題紅葉句裏意誰會
長天不恨江南遠苦恨無書寄最相思盤橘千枚膾鱸
十尾鴻鴈阻歸計算愁滿離腸十分豈止倦倚闌干
顧影在天際凌煙圖畫青山約緫是浮生事判從令買
取朝醒夕醉
羽仙歌
(又一體雙調八十八字)
羽仙歌潘牥
雕檐綺戶倚晴空如畫曾是吳王舊臺榭自浣紗人去
後落日平蕪行雲斷幾見花開花謝淒凉闌檻外一
簇青山多少圖王共爭霸莫閒愁金杯瀲灩對酒當歌
歡娛地夢中瞢騰休話漸倚徧西風晩潮生明月裏鷺
鷥背人飛下
梅花引
(又一體雙調八十八字)
梅花引(荆溪阻雪)蔣捷
白鷗問我泊孤舟是身留是心留心若留時何事鎖眉
頭風拍小簾燈暈舞對閒影冷清淸憶舊遊憶舊遊
舊遊今在否花外樓柳下舟夢也夢也夢不到寒水空
流漠漠黃雲濕透木棉裘都道無人愁似我今夜雪有
梅花似我愁
惜紅衣
(又一體雙調八十八字)
惜紅衣(吳興荷花)姜夔
簟枕邀凉琴書換日睡餘無力細灑冰泉并刀破甘碧
牆頭換酒誰問訊城南詩客岑寂高樹晩蟬說西風消
息虹梁水陌魚浪吹香紅衣半狼籍維舟試望故國
渺天北可惜渚邊沙外不共美人遊歴問甚時同賦三
十六陂秋色
前調(贈妓雙波)張炎
兩翦秋痕平分水影炯然冰潔未識新愁眉心倩人貼
無端醉裏通一笑柔花盈睫癡絶不解送情倚銀屛斜
瞥長歌短舞換羽移宫飄飄步回雪扶嬌倚扇欲把
豔懷說為語杜郎重到只慮空江桃葉但數峰猶在如
傍那家風月
鶴冲天
(又一體雙調八十八字)
鶴冲天柳永
黃金榜上偶失龍頭望明代暫遺賢如何向未遂風雲
便爭不恣游狂蕩何須論得喪才子詞人自是白衣卿
相煙花巷陌依約丹靑屏障幸有意中人堪尋訪且
恁偎紅倚翠風流事平生暢青春都一晌忍把浮名換
了淺斟低唱
醉思仙
(雙調八十八字)
醉思仙吕渭老
斷人腸正西樓獨上愁倚斜陽趁鴛鴦鸂鶒兩兩池塘
春又老人何處怎慣不思量到如今瘦損我又還無計
禁當小院呼盧夜當時醉倒殘釭被天風吹散鳳翼
難雙南牎雨西牎月尚未散拂天香聽鶯聲悄記得那
時舞板歌梁
采桑子慢
(即醜奴慢雙調八十九字)
采桑子慢蔡伸
明眸秀色別是天真瀟灑更鬒髮堆雲玉臉澹拂輕霞
醉裏精神衆中標格誰能畫當時攜手花籠澹月重門
深亞巫峰夢回巳成陳事豈堪重話謾贏得羅襟清
淚鬢邊霜華念傷懷凭闌煙水渺無涯秦源目斷碧雲
暮合難認仙家
醉思仙
(又一體雙調八十九字)
醉思仙(宋媛)孫氏
霽霞紅看山迷暮景煙暗孤松動翩翩風袂翻若驚鴻
心似鑒鬢如雲弄清影月明中謾悲凉歲冉冉蕣華
潛改衰容前事消凝久十年光景匆匆念雲軒一夢回
首春空彩鳳遠玉簫寒夜悄悄恨無窮歎黃塵久埋玉
斷腸灑淚東風
雪獅兒
(一名獅兒詞雙調八十九字)
雪獅兒程垓
斷雲低晩輕煙帶暝風驚羅幕數點梅花香倚雪牎搖
落紅爐對謔正酒面瓊酥初削雲屛暖不知門外月寒
風惡迤邐慵雲半掠笑盈盈閒弄寳箏絃索㬉極生
春已向橫波先覺花嬌柳弱漸倚醉要人扶著低告託
早把被香熏却
魚游春水
(雙調八十九字唐詞紀載防河卒於濬汴日得一石刻有詞無調名遂摭詞中四字名之即所傳無)
(名氏一詞是也)
魚游春水無名氏
秦樓東風裏燕子還來尋舊壘餘寒猶峭紅日薄侵羅
綺嫩草方抽碧玉茵媚柳輕窣黃金繠鶯轉上林魚游
春水幾曲闌干徧倚又是一番新桃李佳人應怪歸
遲梅妝淚洗鳳簫聲絶沉孤鴈望斷清波無雙鯉雲山
萬重寸心千里
前調馬莊父
池塘生春草數盡歸鴻人未到天涯目斷青鳥尚賒音
耗曉月頻窺白玉堂暮雨還濕青門道巢燕引雛乳鶯
空老庭際香紅倦埽乾鵲休來枝上噪前回準擬同
它翻成病了欲題紅葉憑誰寄獨把孤桐無心操眉間
翠攢鬢邊霜早
前調盧祖皋
離愁禁不去好夢別來無覓處風翻征袖觸目年芳如
許軟紅塵裏鳴鞭鐙拾翠叢中勾伴侣都負歲時暗關
情緒昨夜山隂杜宇似把歸期驚倦旅遥知樓倚東
風凝顰暗數寳香飄拂遺鴛錦心事悠悠尋燕語芳草
暮寒亂花微雨
前調趙聞禮
青樓臨遠水樓上東風飛燕子玉鈎珠箔密密鎖紅關
翠翦勝裁幡春日戲簇柳簪花元夜醉閒憶舊歡漫撩
新淚羅帊啼痕未洗愁見同心雙鳳翅長安十日輕
寒春衫未試過盡征鴻知幾許不寄蕭郎書一紙愁腸
斷也箇人知未
探芳信
(又一體雙調八十九字一名西湖春)
探芳信(西湖春感寄草牎)張炎
坐清晝正冶思縈花餘酲倦酒甚采芳人老芳心尚如
舊銷魂忍說銅駝事不是因春瘦向西園竹埽頽垣蔓
延荒甃風雨夜來驟歎孤冷鶯簾恨凝蛾岫愁到今
年多似去年否賦情嬾聽山陽笛目極空搔首我何堪
老却江潭深柳
前調(湖上春遊次張叔夏韻)李彭老
對芳晝甚怕冷添衣傷春疎酒正緋桃如火相看自依
舊閒簾深掩棃花雨誰問東陽瘦幾多時漲綠鶯枝墮
紅鴛甃堤上寶鞍驟記草色熏晴波光搖岫蘇小門
前題字尚存否繁華短夢隨流水空有詩千首更休言
張緒風流似柳
惜紅衣
(又一體雙調八十九字)
惜紅衣(寄弁陽翁)李萊老
笛送西泠帆過杜曲晝隂芳綠門巷清風還尋故人出
屋蒼華髮冷笑瘦影相看如竹幽谷煙樹曉鶯訴經年
愁獨殘陽古木書畫歸船匆匆又南北薲洲鷗鷺素
熟舊盟續甚日浩歌招隱聽雨弁陽同宿料重來時候
香蕩幾灣紅玉
石湖仙
(此姜夔自度曲也雙調八十九字)
石湖仙(夀石湖居士)姜夔
松江煙浦是千古三高遊衍佳處須信石湖仙侣鴟夷
翩然引去浮雲安在我自愛綠香紅舞容與看世間幾
度今古盧溝舊曾駐馬為黃花閒吟秀句見說吳兒
也學綸巾敧雨玉友金蕉玉人金縷緩移箏柱聞好語
明年定在槐府
孤鸞
(又一體雙調八十九字)
孤鸞(題仙女梅下吹笛圖)張翥
江皋空闊更半霎輕風些兒微雪倚竹仙姬翠袖暮寒
應怯閒拈玉龍自品愛冰姿與花爭潔一闋霓裳乍了
又落梅初疉怕曲終人去彩雲飛絶便夢斷瑶臺春
思愁結那堪綠毛么鳳向苔枝數聲啼咽留得餘香滿
袂已西山斜月
遠朝歸
(雙調八十九字)
遠朝歸(梅)趙耆孫
金谷先春見乍開江梅玉膩珠簾院落人靜雨疎煙細
横斜帶月別是一般風味金尊裏任遺英亂點殘粉低
墜惆悵秦隴當年念水遠天長故人難寄山城倦眼
無緒更看桃李當時醉魄算依舊徘徊花底斜陽外謾
回首畫樓十二
疉靑錢
(雙調八十九字)
疉青錢無名氏
夏日正長無奈如焚天氣火雲聳竒峰天外未雨先雷
畏日流金六龍高駕火輪飛紋簟紗幮風車漫攬月扇
空揮金爐煙細午風輕轉堪避炎威漸凉生池閣卷
起簾幕珠璣嬌娥美麗天然秀色冰肌曲闌深徑荷香
旖旎玉管聲齊
八六子
(又一體雙調八十九字)
八六子楊纘
怨殘紅夜來無賴雨催春去匆匆但暗水新流芳恨蝶
悽蜂慘千林嫩綠迷空那知國色還逢柔弱華清扶倦
輕盈洛浦臨風細認得凝妝點脂勻粉露蟬聳翠蕊
金團玉成叢幾許愁隨笑解一聲歌轉春融眼朦朧凭
闌干半醉醒中
卜算子
(又一體雙調八十九字或加慢字)
卜算子鍾輻
桃花院落煙重露寒寂寞禁煙晴晝風拂珠簾還記去
年時候惜春心不喜閒牎繡倚屏山和衣睡覺醺醺暗
消殘酒獨倚危闌久把玉筍偷彈黛蛾輕鬭一點相
思萬般自家甘受抽金釵欲買丹青手寫别來容顔寄
與使知人清瘦
前調柳永
江楓漸老汀蕙半凋滿目敗紅衰翠楚客登臨正是莫
秋天氣引疎碪斷續殘陽裏對晩景傷懷念遠新愁舊
恨相繼脈脈人千里念兩處風情萬里煙水雨歇天
高望斷翠峰十二儘無言誰會憑高意縱寫得離腸萬
種奈歸雲難寄
芳草渡
(又一體雙調八十九字)
芳草渡周邦彥
昨夜裏又再宿桃源醉邀仙侣聽碧牎風快疎簾半卷
愁雨多少離恨苦方留連啼訴鳳帳曉又是匆匆獨自
歸去愁顧滿懷淚粉瘦馬衝泥尋去路漫回首煙迷
望眼依稀見朱戶似癡似醉暗惱損憑欄情緒澹暮色
看盡栖鴉亂舞
滿江紅
(雙調八十九字唐冥音錄載曲名上江虹後轉易二字韻必平仄獨用不可兼用若換韻互用韻者)
(皆非)
滿江紅吕渭老
晩浴新凉風蒲亂松梢見月庭隂盡暮蟬啼歇螢遶井
闌簾入燕荷香蘭氣供搖箑賴晩來一雨洗浮塵無些
熱心下事峰重疉人甚處星明滅想行雲應在鳳凰
城闕曾約佳期同菊蕊當時共指燈花說據眼前何日
是西風凉吹葉
前調吕渭老
笑語移時風影亂半簾寒日鮮明是晩來妝飾共說西
園攜手處小橋深竹連苔色到如今梧葉染清霜封行
跡春未透梅先拆人縱健時難得想明年虛過上元
寒食數著佳期愁入眼雨珠零亂棃花濕任翠鬟敧側
背斜陽鳴瑶瑟
八六子
(又一體雙調九十字)
八六子杜牧
洞房深畫屏燈照山色凝翠沉沉聽夜雨冷滴芭蕉驚
斷紅牎好夢龍煙細飄繡衾辭恩久歸長信鳳帳蕭疎
椒殿閒扁輦路苔侵繡簾垂遲遲漏傳丹禁蕣華偷
悴翠鬟羞整愁坐望處金輿漸遠何時綵仗重臨正消
魂梧桐又移翠隂
采桑子慢
(又一體雙調九十字)
采桑子慢潘元質
愁春未醒還是清和天氣對濃綠隂中庭院燕語鶯啼
數點新荷翠鈿輕泛水平池一簾風絮才晴又雨梅子
黃時忍記那回玉人嬌困初試單衣共攜手紅牎描
繡畫扇題詩怎有而今半牀明月兩天涯章臺何處多
應為我蹙損雙眉
前調(登飛翼樓觀雲)吳文英
東風未起花上纖塵無影峭雲濕凝酥深塢乍洗梅清
鈎捲游絲冷浮虹氣海波明若耶門閉扁舟去嬾客思
鷗輕幾度問春唱紅冶翠空媚隂晴看真色千巖一
素天澹無情醒眼重開玉鈎簾外曉峰青相扶輕醉越
山更上臺最高層
前調(雙清樓)吳文英
空濛乍歛波影簾花晴亂正西子梳妝樓上鏡舞青鸞
潤逼風襟滿湖山色入闌干天虛鳴籟雲多易雨長帶
秋寒遠望翠凹隔江時見越女低鬟算堪羡煙沙白
鷺暮往朝還歌管重城醉花春夢半香殘乘風邀月特
杯對影雲海人間
前調(又一體秋別)吳禮之
金風顫葉那更餞別江樓聽淒切陽關聲斷楚館雲收
去也難留萬重煙水一扁舟錦屏羅幌多應換得蓼岸
蘋洲凝想恁時歡笑傷今萍梗悠悠謾回首玉人何
處眷戀無由先自悲秋眼前景物只供愁寂寥情緒也
恨分淺也悔風流
玉京秋
(雙調九十字)
玉京秋周密
煙水闊高林弄殘照晩蜩淒切碧砧度韻銀牀飄葉衣
濕桐隂露冷採凉花時賦秋雪難輕別一襟幽事砌蟲
能說客思吟商還怯怨歌長瓊壺暗缺翠扇疎紅衣
香褪翻成銷歇玉骨西風恨最恨閒却新凉時節楚簫
咽誰倚西樓澹月
法曲獻仙音
(又一體雙調九十字)
法曲獻仙音張大烈
隂送槐柯香飄蓮幕簾外棋聲敲度手倦抛書困有松
風竹籟輕穿繡戶正夢到羲皇處芭蕉數聲細雨休
思慮喜三徑幽閒多趣少事綠蟻可共交歡理瑶琴驚
池裏鴛鴦飛翥香肌無暑御蜀紈不勞揮素待月上花
梢載凉畫船歸去
謝池春慢
(雙調九十字)
謝池春慢張先
繚牆重院時間有啼鶯到繡被掩餘寒畫幕明新曉朱
檻連空闊飛絮無多少徑沙平池水渺日長風靜花影
閒相照塵香拂馬逢謝女城南道秀豔過施粉多媚
生輕笑鬭色鮮衣薄碾玉雙蟬小歡難偶春過了琵琶
流怨都入相思調
前調李之儀
殘寒消盡疎雨過清明後花逕款餘紅風沼縈新皺乳
燕穿庭戶飛絮沾襟袖正佳時仍晩晝著人滋味真箇
濃如酒頻移帶眼空只恁懨懨瘦不見又思量見了
還依舊為問頻相見何似長相守天不老人未偶且將
此恨分付庭前柳
探芳信
(又一體雙調九十字)
探芳信史逹祖
謝池曉被酒殢春眠詩縈芳草正一階梅粉都未有人
埽細禽啼處東風軟嫩約關心早未燒燈怕有殘寒故
園稀到說道試妝了也為我相思占他懷抱靜數牎
櫺最忺聽鵲聲好半年白玉臺邊話屢見瓊鈎小指芳
期夜月花隂夢老
前調(賀雲麓秘閣滿月)吳文英
探春到見綵花釵頭玉燕來早正紫龍眠重明月弄清
曉夜塵不沁銀河水金盎供新澡鎮帷犀護緊東風秀
藏芝草星斗燦懷抱問霧㬉藍田玉長多少禁苑傳
香柳邊語聽鶯報片雲飛趁春潮去紅輭長安道試回
頭一點蓬萊翠小
前調吳文英
為春瘦更瘦如梅花花應知否任枕函雲墜離懷半中
酒雨聲樓閣春寒裏寂寞收燈後甚年年鬭草心期探
花時候嬌嬾強拈繡暗背裏相思間供晴晝玉合羅
囊蘭膏漬透紅豆舞衣疉損金泥鳳妒折闌干柳幾多
愁兩點天涯遠岫
前調吳文英
轉芳徑見霧捲晴漪魚弄游影旋解纓濯翠臨枰撫瑶
軫修林竹色花香處意足多新詠試把龍脣供來時舊
寒纔定門巷都深靜但酒敵曉寒棋消日永舊曲猗
蘭待留向月中聽藻萍密布官溝水任汎流紅冷小闌
干笑拍東風醉醒
前調(菊)蔣捷
醉吟嘯似有人黃裳孤竚塵表漸老侵芳歲識君恨不
早料應陶令吟魂在凝此秋香妙傲霜姿尚想前身倚
牎餘傲回首憶年少控駿馬花邊紅軃茸帽澹泊東
籬有誰肯夢飛到正襟三誦悠然句聊遣花微笑酒休
賒醒眼看花正好
遥天奉翠華引
(雙調九十字)
遥天奉翠華引侯寘
雲消樓外山正秦淮翠蕰回瀾香梢豆䓻紅輕猶怕春
寒曉光浮畫戟捲繡簾風煗玉鈎閒紫府仙人花圍羽
帔星冠蓬萊閬苑意倦游常戲人間佩麟江左舊都
襦袴歌歡只恐催歸覲宴清都休訴酒杯寬明歲應看
君鈞容舞袖歌鬟
一枝花
(雙調九十字)
一枝花(醉中戲作)辛棄疾
千丈擎天手萬卷懸河口黃金腰下印大如斗更千騎
弓刀揮霍遮前後百計千方久似鬭草兒童贏箇他家
偏有算枉了雙眉長皺白髮空回首那時間說向山
中友看丘壟牛羊更辨賢愚否且自栽花柳怕有人來
但只道今朝病酒
鵲踏花翻
(雙調九十字明徐渭自度曲也)
鵲踏花翻(美人解)徐渭
鑼鼓聲頻街坊眼慢不知怎上高高騎生來少骨多筋
軟陡騰翻依稀略借鞍和轡作時鶻打雪風天佇猶燕
掠桃花地下地不動些兒珠翠堪描耐舞軍裝伎多
少柳外妖嬈樓中笑指顛倒金釵墜無端歸路又逢誰
斜陽繫馬陪他醉
御選歴代詩餘卷五十三
