欽定四庫全書
御選歴代詩餘卷五十五目錄(九十三字)
滿江紅(上)(又一體)
晏幾道
張先
柳永(二首)
蘇軾(三首)
晁補之(二首)
賀鑄
程過
周紫芝
葛郯(三首)
周邦彦
蔡伸
趙師俠(三首)
張元幹
侯寘(四首)
張孝祥(三首)
范成大(四首)
陳三聘(四首)
辛棄疾(二十首)
程垓(二首)
京鏜
朱熹
曹冠
吕勝已
趙磻老(二首)
袁去華(三首)
劉克莊(四首)
趙彦端(三首)
管鑑
張鎡
御選歴代詩餘卷五十五目錄
欽定四庫全書
御選歴代詩餘卷五十五(九十三字)
司經局洗馬掌局事兼翰林院修撰加二級(臣)王奕清奉
旨校刊
滿江紅(上)
(又一體雙調九十三字)
滿江紅晏幾道
七十人稀曾記得少陵舊語誰知道五園菴主夀今如
許書底青瞳如月樣鏡中黑鬢無霜處與人間世味不
相投神仙侣文漢史詩唐句字晉帖碑周鼓這千年
勲業一年一部灼灼紫芝商隱皓猗猗綠竹淇瞻武問
先生何處更高歌凭椿樹
前調張先
飄盡寒梅笑粉蝶遊蜂未覺漸迤邐水眀山秀暖生簾
幕過雨小桃紅未透舞煙新柳青猶弱記畫橋深處水
邊亭曾偷約多少恨今猶昨愁和悶都忘却&KR0838;從前
爛醉被花迷著晴鴿試鈴風力軟雛鶯弄舌春寒薄但
只愁錦繡鬭妝時東風惡
前調柳永
訪雨尋雲無非是竒容豔色就中有天真妖麗自然標
格花發姿顔歡喜面細追想處皆堪惜自别来幽怨與
閒愁成堆積鱗鴻阻無消息魂夢斷難尋覓儘思量
休又怎生休得誰恁多情憑向道縱来相見還相憶便
不成長遣似如今輕抛擲
前調(桐川)柳永
暮雨初收長川静征帆夜落臨島嶼蓼煙疎澹葦風蕭
索幾許漁歌飛短艇盡將燈火歸村落遣行人當此念
回程傷漂泊桐江好煙漠漠波似染山如削遶嚴陵
灘畔鷺飛魚躍遊宦區區成底事平生况有雲泉約歸
去来一曲仲宣樓從軍樂
前調(懷子由作)蘇軾
清潁東流愁目斷孤帆眀滅遊宦處青山白浪萬重千
疉辜負當年林下意對牀夜雨聽蕭瑟恨此生長向别
離中添華髮一尊酒黃河側無限事從頭說恍相看
如昨許多年月衣上舊痕餘苦淚眉間喜氣添黃色便
與君池上覓殘春花如雪
前調(寄朱鄂州)蘇軾
江漢西来高樓下蒲萄深碧猶自帶岷峨雲浪錦江春
色君是南山遺愛守我為劍外思歸客對此間風物豈
無情殷勤說江表傳君休讀狂處士真堪惜對空洲
鸚鵡葦花蕭瑟獨笑書生爭底事曹公黃祖俱飄忽願
使君還賦謫仙詩追黃鶴
前調(送友)蘇軾
天豈無情天也解多情留客春向暖朝来底事尚飄輕
雪君過春来紆組綬我應歸去躭泉石恐異時杯酒忽
相思雲山隔浮世事俱難必人縦健頭應白更何辭
一醉此歡難覓欲向佳人訴離恨淚珠先已凝雙睫但
莫遣新燕却来時音書絶
前調(謫玉山與諸父别)晁補之
莫話南征船頭轉三千餘里未歎此浮生飄蕩但傷佳
會滿眼青山芳草外半篙碧水斜陽裏問此中何處芰
荷深漁人指清時事羇遊意盡付與狂歌醉有多才
南阮自為知已不似朱公江海去未成陶令田園計便
楚鄉風景勝吾鄉何人對
前調(寄内)晁補之
月上西牎書幃静燈眀又滅水漏澀銅壺香燼夜霜如
雪睡眼不曾通夕閉夢魂爭得連宵接念碧雲川路古
来長無由越鸞釵重青絲滑羅帶緩纖腰怯那更伊
多感恨離傷别正是少年佳意氣漸當故里春時節歸
去来莫放子規啼芳菲歇
前調賀鑄
山繞平湖寒飇颺六霙紛泊清鏡曉倚巖琪樹繞雲珠
閣窈窕紗牎搴翠幕尊前皓齒歌梅落信醉鄉絶境待
名流供行樂時易久今猶昨歡莫再情何薄幸扁舟
不繫會尋佳約想見徘徊華表下箇身似是遼東鶴訪
舊遊人與物俱非空城郭
前調(梅)程過
春欲来時長是與江梅有約還又向竹林疎處一枝開
却對酒漸驚身老大看花因念人離索但十分沈醉祝
東君長如昨芳草渡孤舟泊山斂黛天垂幕黯銷魂
無奈暮雲殘角便好折来和雪戴莫教酒醒隨風落待
殷勤留此寄相思誰堪托
前調(催雪)周紫芝
寂寂江天雪又滿晩来風急空懊恨散鹽飛絮未成輕
集萬里長空飛不到珠簾捲盡還羞入問向晚誰欲畫
漁蓑寒江立天黯澹催殘日波浩渺添寒力又何如
聊遣舞衣紅濕好與月娥臨晩砌莫教先放梅花拆便
準擬一醉廣寒宫千山白
前調葛郯
家住苕西小池映青山一曲翠深裏猿呼鶴應短牆低
屋麥影離離翻翠浪泉聲㶁㶁敲寒玉怪夜米有蟻出
糟牀篘新綠和月種南陽菊饒雲買淇園竹任蠻爭
觸戰世間榮辱兩目未消憑遠恨一笻費盡登山足便
掉舟吹火荻花中鱸魚熟
前調葛郯
捲盡珠簾楚天迥闌干幾曲最是好瑶臺歸路月翻銀
屋深院數枰風入座高樓一噴雲横玉看橘林霜淺未
全黃猶懸綠悠然意淵眀菊真如指國師竹這是非
識破都無榮辱不管浮生如蝶夢從教萬事添蛇足坐
西崑一笑八千秋蟠桃熟
前調葛郯
郢客高歌猶未覩陽春一曲多應是連城有價閟藏華
屋但使章臺無異意何妨一見邯鄲玉料錦嚢隨客泛
東溪凌波綠難獨唱籬邊菊誰伴詠階前竹想秋光
不久又成虛辱過鴈不知蛩有恨行夔應笑蚿無足願
為予落筆走盤珠爭圓熟
前調周邦彦
晝日移隂攬衣起春帷睡足臨寳鏡綠雲撩亂未忺妝
束蝶粉蜂黃都褪了枕痕一線紅生肉背畫闌脈脈悄
無言尋棋局重會面猶未卜無限事縈心曲想秦箏
依舊尚鳴金屋芳草連天迷遠望寳香薰被成孤宿最
苦是蝴蝶滿園飛無心撲
前調蔡伸
人倚金鋪顰翠黛盈盈墮睫話别處留連無計語嬌聲
咽十幅雲帆風力滿一川煙暝波光闊但回首極目望
高城彈清血竝蘭舟停畫楫曾共醉津亭月最銷魂
今夜月圓人缺楚岫雲歸空悵望漢皋珮解成輕别最
苦是抑塞滿愁懷無人說
前調趙師俠
渺渺春江迷望眼蒲萄漲綠春過也蕭疎庭戶寂寥心
目念遠不禁啼鴂鬧愁多易遣修蛾蹙向小牎時把綵
牋看翻新曲晴晝永便新浴相思淚不成哭空無言
顦顇暗消肌玉目斷碧雲無信息試憑青翼飛南北聽
掀簾疑是故人来風敲竹
前調趙師俠
煙浪連天寒尚峭空濛細雨春去也紅銷芳徑綠肥江
樹山色雲籠迷遠近灘聲水急忘艱阻挂片帆掠岸晩
風輕停煙渚浮世事皆如許名利役驚時序歎清眀
寒食小舟為旅露宿風餐安所賦石泉槐火知何處動
歸心猶賴翠煙中無杜宇
前調(秋社桃花)趙師俠
露冷天高秋氣爽千林葉落驚初見小桃枝上盛開紅
萼淺澹臙脂經雨洗翦裁碼碯如雲薄問素商何事鬭
春工施丹雘芙蓉苑顔如灼曾暗與花王約要乘秋
名字竝傳京雒回首瑶池高宴處桂花香裏驂鸞鶴但
莫教容易逐西風輕飄却
前調(旅思)張元幹
春水連天桃花浪幾番風惡雲乍起遠山遮盡晚風還
作綠過芳洲生杜若楚帆帶雨煙中落認向来沙嘴共
停橈傷飄泊寒猶在衾偏薄腸欲斷愁難著倚篷牎
無寐引杯孤酌寒食清眀都過了可憐辜負年時約想
小樓日日望歸舟人如削
前調(中秋上劉恭甫舍人)侯寘
天闊江南秋未老空江澄碧江外月飛来千丈水天同
色萬屋覆銀清不寐一城踏雪寒無跡況楚風連陌競
張燈如元夕山獠静棠隂寂秋稼盛香醪直聽子城
吹角青樓横笛不見蘇仙翻醉墨一篇水調鏘金石念
良辰美景賞心時誠難得
前調侯寘
困頓春眠無情思夢魂飄泊檐外雨霏霏冉冉乍晴還
落山黛四圍頻入眼柳絲一縷低縈閣念沈郎多感更
傷春腰如削風入戶香穿箔花似舊人非昨任遊蜂
雙燕經營拂掠海闊錦魚傳不到洞深紫鳳期難約謾
彩牋牙管倚西牎題紅藥
前調(和徐叔至)侯寘
重到西湖春拆信露花酥滴倚危闌湖山佳處短屏著
色擬泛一舟蒼莽岸恐傷萬里羇遊客賴欵門修竹有
高人留狂跡傾盖意真相得詩句裏曾相識看戛然
飛動筆端金石照眼光浮瓊液滿斷腸翠擁宫鞾窄問
多情還肻借青鸞通消息
前調侯寘
老矣何堪隨處是春衫酒滴醉狂時一揮千字貝光玉
色失意險為湘岸鬼浩歌又作長安客且乘流除却五
侯門無車跡驚人句天外得醫國手塵中識問鼎槐
何似卧雲欹石夢裏略無軒冕念眼前豈是江湖窄拚
蠅頭蝸角去来休休姑息
前調張孝祥
秋滿灕源瘴雲静曉山如簇動遠思空江小艇高丘喬
木策策西風雙鬢底暉暉斜日朱闌曲試側身回首望
京華迷南北思歸夢天邊鵠遊宦事蕉中鹿想一年
好處砌紅堆綠羅帊分柑霜落齒冰盤剥芡珠盈掬借
春纖縷鱠搗香虀新篘熟
前調(咏雨)張孝祥
斗帳高眠寒牎静瀟瀟雨意南樓近更移三鼓漏傳一
水點點不離楊柳外聲聲只在芭蕉裏也不管滴破故
鄉心愁人耳無似有遊絲細聚復散真珠碎天應分
付與别離滋味破我一牀蝴蝶夢輸他雙枕鴛鴦睡向
此際别有好思量人千里
前調(冬至)范成大
寒谷春生薰叶氣玉筩吹糓新陽後便占新歲吉雲清
穆休把心情關藥裹但逢節序添詩軸笑強顔風物豈
非癡終非俗清晝永佳眠熟門外事何時足且團圞
同社笑歌相屬著意調停雲露釀從頭檢舉梅花曲縦
不能將醉作生涯休拘束
前調(雨後遊西湖荷花盛開)范成大
柳外輕雷催幾陣雨絲風急雷雨過半川荷氣粉融香
浥弄蕊攀條春一笑從教水濺羅衣濕打凉州簫鼓浪
花中跳魚立山倒影雲千疉横浩蕩舟如葉有采菱
清些桃根雙檝忘却天涯漂泊地尊前不放閒愁入任
碧筩十丈卷金波長鯨吸
前調范成大
竹裏行厨来問訊諸侯賓老春滿座彈絲未徧揮毫先
了雲避仁風收雨脚日隨和氣熏林表向尊前来訪白
髯翁衰何早志千里功名兆光萬丈文章耀洗冰壺
胸次月秋霜曉應念一堂塵網暗故將百和香雲繞算
賞心情話古来多如今少
前調范成大
罨畫溪山行欲徧風蒲還舉天漸遠水雲初静柂樓人
語月色波光看不定玉虹横卧金鱗舞算五湖今夜只
扁舟追千古懷往事漁樵侣曾共醉松江渚只今年
依舊一杯滄浦宇宙此身元是客不須悵望家何許但
中秋時節好溪山皆吾土
前調(次石湖韻四首)陳三聘
薄日輕雲天氣好相將祈穀民情喜頌聲洋溢清風斯
穆飲酒不多元有量吟詩無數添新軸對故人一笑我
真愚君無俗斜川路經行熟黃花在歸心足問淵眀
去後有誰能屬神武衣冠驚夢裏江湖漁釣論心曲但
從今散髮更披襟誰能束
前調陳三聘
紺縠浮空山擁髻晩来風急吹驟雨藕花千柄豔妝新
浥窺鏡粉光猶有淚凌波羅韈何曾濕訝漢宫朝罷玉
皇歸凝情立尊前恨歌三疉身外事輕飛葉悵當年
空擊誓江孤楫雲色遠連平野盡夕陽偏傍疎林入看
月眀冷浸碧琉璃君須吸
前調陳三聘
天豈無情天若道有情亦老功名事問天因甚蒙人不
了好伴雲煙耕谷口休將翰墨傳江表算鬢邊能得幾
春風驚秋早陶令尹張京兆懷舒嘯貪榮耀盡南柯
一夢漏殘鐘曉滕閣暮霞孤鶩舉庾樓眀月飛烏繞念
老来於此興無窮知音少
前調陳三聘
斜日鎔金三萬頃棹歌齊舉風不動采蘋雙槳翠鬟相
語月殿欲浮蟾兔魄海神不放魚龍舞到今宵秋氣十
分清無今古君試喚扁舟侣来伴我瀟湘渚共夷猶
春浪笑歌秋浦霸越獨高身退後塵纓未濯人誰許歎
酒杯不到子陵臺劉伶土
前調(中秋寄遠)辛棄疾
快上西樓怕天教浮雲遮月但喚取玉纖横笛一聲吹
裂誰做冰壺凉世界最憐玉斧修時節問姮娥孤處有
愁無應華髮雲液滿瓊杯滑長袖舞清歌咽歎十常
八九欲磨還缺但願長圓如此夜人情未必看承别把
從前離恨緫包藏歸時說
前調(中秋)辛棄疾
美景良辰算只是可人風月況素節揚輝長是十分清
徹著意登樓瞻玉兔何人張幕遮銀闕倩飛廉特特為
吹開憑誰說弦與望從圓缺今與昨何區别羡夜来
把手桂花堪折安得便登天柱上從容陪伴酬佳節更
如今不聽麈談清愁如髮
前調辛棄疾
可恨東君把春去春来無迹便過眼等閒輸了三分之
一晝永暖翻紅杏雨風清扶起垂楊力更天涯芳草最
關情烘殘日湘浦岸南塘驛恨不盡愁如織算年年
辜負對他寒食便恁歸来能幾許風流早已非疇昔凭
畫闌一線數飛鴻沈空碧
前調辛棄疾
家住江南又過了清眀寒食花徑裏一番風雨一番狼
藉紅粉暗隨流水去園林漸覺清隂密算年年落盡刺
桐花寒無力庭院静空相憶無說處閒愁極怕流鶯
乳燕得知消息尺素如今何處也綠雲依舊無蹤跡謾
教人羞去上層樓平蕪碧
前調(賀王師宣平湖南寇)辛棄疾
笳鼓歸来舉鞭問何如諸葛人道是匆匆五月渡瀘深
入白羽風生貔虎譟青溪路斷鼪鼯泣早紅塵一騎落
平岡捷書急三萬卷龍頭客渾未得文章力把詩書
馬上笑驅鋒鏑金印眀年如斗大貂蟬却自兜鍪出待
刻公勲業到雲霄浯溪石
前調辛棄疾
漢水東流都洗盡髭鬚膏血人盡說君家飛將舊時英
烈破敵金城雷過耳談兵玉帳冰生頰想王郎結髮賦
從戎傳遺業腰間劔聊彈鋏尊中酒堪為别況故人
新擁漢壇旌節馬革裹尸當自誓蛾眉伐性休重說但
從今記取楚臺風庾樓月
前調(江行)辛棄疾
過眼溪山怪都是舊時曾識還記得夢中行徧江南江
北佳處徑須攜杖去能消幾兩平生屐笑塵勞三十九
年非長為客吳楚地東西坼英雄事曹劉敵被西風
吹盡了無塵跡樓觀甫成人已去旌旗未卷頭先白歎
人生哀樂轉相尋今猶昔
前調辛棄疾
風卷庭梧黃葉墜新凉如洗一笑折秋英同賞弄香挼
蕊天遠難窮休久望樓高欲下還重倚拚一襟寂寞淚
彈秋無人會今古恨沈荒疉悲歡事隨流水想登樓
青鬢未堪憔悴極目煙横山數點孤舟月淡人千里對
嬋娟從此話離愁金尊裏
前調(冷泉亭)辛棄疾
直節堂堂看夾道冠纓拱立漸翠谷羣仙来下珮環聲
急誰信天鋒飛墮地傍湖千尺開青壁是當年玉斧削
方壺無人識山水潤琅玕濕秋露下瓊珠滴向危亭
横跨玉淵澄碧醉舞且搖鸞鳳影浩歌莫遣魚龍泣恨
此中風物本吾家今為客
前調(再用前韻)辛棄疾
照影溪梅悵絶代佳人獨立便小駐雍容千騎羽觴飛
急琴裏新聲風響珮筆端醉墨鴉棲壁是使君文雅舊
知名今方識高欲卧雲還濕清可潄泉長滴快晩風
吹帽滿懷空碧寳馬嘶歸紅旆動龍團試水銅瓶泣怕
他年重到路應迷桃源客
前調(送李提刑入蜀)辛棄疾
蜀道登天一杯送繡衣行客還自歎中年多病不堪離
别東北看謄諸葛表西南更草相如檄把功名收拾付
君侯如椽筆兒女淚君休滴荆楚路吾能識要新詩
準備廬山山色赤壁磯頭千古浪銅鞮陌上三更月正
梅花萬里雪深時須相憶
前調(送佑之弟還侍浮梁)辛棄疾
塵土西風便無限凄凉行色還記取眀朝應恨今窅輕
别珠淚爭垂華燭暗鴈行欲斷哀箏切看扁舟幸自澀
清溪休催發白石路長亭側千樹柳千絲結怕行人
西去棹歌聲闋黃卷莫教詩酒汚玉階不信仙凡隔但
從今伴我又隨君佳哉月
前調(遊南岩和友)辛棄疾
笑拍洪崖問千丈翠崖誰削依舊是西風白鳥北村南
郭似整復斜僧屋亂欲吞還吐林煙薄覺人間萬事到
秋来都搖落呼斗酒同君酌更小隱尋幽約且丁寧
休負北山猿鶴有鹿從渠求鹿夢非魚定未知魚樂正
仰看飛鳥却應人回頭錯
前調(雪霽)辛棄疾
天上飛瓊畢竟向人間情薄還又跨玉龍歸去萬花搖
落雲破林梢添遠岫月眀屋角分層閣記少年駿馬走
韓盧掀東郭吟凍鴈嘲飢鵲人已老歡猶昨對瑶華
滿地與君酬酢最愛霏霏迷遠近都收擾擾還空廓待
羔兒飲罷又烹茶揚州鶴
前調(餞席)辛棄疾
莫折荼䕷且留取一分春色還待得青梅如豆共伊同
摘少日對花渾醉夢而今醒眼看風月恨牡丹笑我倚
東風頭如雪榆莢錢菖蒲葉時節換繁華歇算怎禁
風雨怎禁鶗鴂老冉冉兮花共柳是栖栖者蜂和蝶也
不因春去有閒愁因離别
前調辛棄疾
紫陌飛塵望十里雕鞍繡轂春未老已驚臺榭瘦紅肥
綠睡雨海棠猶倚醉舞風楊柳難成曲問流鶯能說故
園無曾相熟巖泉上飛鳬浴巢林下棲禽宿恨荼䕷
開晩謾翻紅玉蓮社豈堪談昨夢蘭亭何處尋遺墨但
羇懷空自倚鞦韆無心蹴
前調(山居即事)辛棄疾
幾箇輕鷗来點破一泓澄綠更何處一雙鸂鶒故来爭
浴細讀離騷還痛飲飽看修竹何妨肉有飛泉日日供
眀珠三千斛春雨滿秧新穀閒日永眠黃犢看雲連
麥隴雪堆蠶簇若要足時今足矣以為未足何時足被
野翁相挾入東園枇杷熟
前調(和傅岩叟香月韻)辛棄疾
半山佳句最好是吹香隔屋又還怪冰霜側畔蜂兒成
簇更把香来薰了月却教影去斜侵竹似神清骨冷住
西湖何由俗根老大穿坤軸枝夭嫋龍蟠斛快酒兵
長俊詩壇高築一再人来風味惡兩三杯後花緣熟記
五更聯句失彌眀龍銜燭
前調(呈趙晉臣敷文)辛棄疾
老子平生原自有金盤華屋還又要萬間寒士眼前突
兀一舸歸来輕似葉兩翁相對清如鵠到如今吾亦愛
吾廬多松菊人道是荒年穀還又似豐年玉甚等閒
却為鱸魚歸速野鶴溪邊留杖屨行人墻外聽絲竹問
近来風月幾篇詩三千軸
前調(遊清風峽)辛棄疾
兩峽嶄巖問誰占清風舊築滿眼裏雲来鳥去澗紅山
綠世上無人供嘯傲門前有客休迎肅怕淒凉無物伴
君時多栽竹風采妙凝冰玉詩句好餘膏馥歎只今
人物一夔應足人似秋鴻無定住事如飛彈須圓熟笑
君侯陪酒又陪歌陽春曲
前調(憶别)程垓
門掩垂楊寶香度翠簾重疉春寒在羅衣初試素肌猶
怯薄靄籠花天欲暮小風送角聲初咽但獨褰幽幌悄
無言傷離别衣上雨眉間月滴不盡顰空切羡棲梁
歸燕入簾雙蝶愁緒多於花絮亂柔腸過似丁香結問
甚時重理錦囊書從頭說
前調程垓
水遠山眀秋容淡不禁搖落況正是樓臺高處晚凉猶
薄月在衣裳風在袖冰生枕簟香生幕算四時佳處是
清秋須行樂東籬下西牎角尋舊菊催新酌笑廣平
何事對秋蕭索搖葉聲聲深院宇折荷寸寸閒池閣待
歸来閒把木樨花重薰却
前調京鏜
乘興西来問誰是平生相識算只有瑶臺眀月照人如
昔萬里淒凉銀世界放教千丈冰輪出便招邀我輩上
層樓横孤笛隂晴事人難必歡樂處天常惜幸星稀
河澹雲收風息更著兩賢陪勝賞此身如與塵寰隔笑
謫仙對影足成三空孤寂
前調(劉知郡生朝)朱熹
秀野詩翁念故山十年乖隔聊命駕朱門舊隱綠槐新
陌好雨初晴仍半暖金缸玉斝開瑶席更流傳麗藻借
江天留春色過里社將兒姪談往事悲陳迹喜尊前
見在鏡中如昔兩鬢全欺煙樹綠方瞳好映寒潭碧但
一年一度一歸来歡何極
前調曹冠
日暖煙輕竹梢映花隂凌亂微風皺池光弄碧綠楊垂
岸豔杏牆頭紅粉媚幽蘭砌下飄香暖稱邀賓排日去
尋芳頻歡宴光景速渾如箭醉夢裏春強半且花前
莫厭玉杯頻勸一枕遊仙方警悟浮名自笑猶縈絆醉
揮毫付與雪兒歌嬌鶯囀
前調吕勝已
小立危亭風慘澹斜陽滿目望渺渺湘江一派楚山千
簇芳草連雲迷遠樹斷霞散綺飛孤鶩感騷人賦客向
来詞愁如束嗟遠宦甘微粟驚世事傷浮俗且經營
一醉未懷榮辱不見淵眀歸去後一觴自泛東籬菊仰
高風寂寞奠生芻人如玉
前調趙磻老
見說春時新波漲二川溶溢今底事沙痕猶褪石渠慳
碧人意不須常作解興来便向杯中覓縱茂林修竹記
山隂千年一薰吹動春工畢橋上景壺中日記梅肥
笋嫩雨微魚出只恐延英催入覲不教綠野長安逸任
多情蝴蝶滿園飛狂縦跡
前調趙磻老
西郭園林湖光淨暮寒清溢眀月上近環山翠遠搖天
碧粉澤蘭膏違俗尚巖花磴蔓從誰覓問近来鐺脚許
何人吾其一歡樂事休教畢經後夜思前日想無心
不競水雲流出物外煙霞供嘯咏箇中魚鳥同休逸又
何須浮海訪三山尋仙跡
前調袁去華
香霧空濛檐牙外流螢自照夜向久眀河東畔電飛雲
繞錯落疎星垂屋角須臾萬弩鳴林杪漸蒼梧翠竹嫩
凉生驚秋早人語静籖聲杳珍簟冷紗㡡小想雲牎
依舊夢尋難到鴈足空来書斷絶眉頭頓著愁多少縱
琴心細寫有誰知朱絃悄
前調(滕王閣)袁去華
畫棟珠簾臨無地滄波萬頃雲盡歛西山横翠半江沈
影斜日眀邊回白鳥晚煙深處迷漁艇聽棹歌遊女採
蓮歸聲相應愁似織人誰省情縱在歡難更滿衣香
猶是舊時荀令宦海歸来塵撲帽酒徒散盡霜侵鬢最
愁處獨立詠蒼茫西風勁
前調(都下作)袁去華
社雨初晴煙光暖吳山滴翠望絳闕祥雲虧蔽粉垣千
雉萬柳低垂春似酒微風不動天如醉徧嬉嬉萬井畫
圖中歡聲裏嗟倦客道傍李看人事槐根蟻立蒼茫
俯仰漫悲身世靖節依然求縣令元龍老去空豪氣便
乘興一葉泛滄浪吾歸矣
前調(夜雨凉甚忽動從戎之興)劉克莊
金甲琱戈記當日轅門初立磨盾鼻一揮千紙龍蛇猶
濕鐵馬曉嘶營壁冷樓船夜渡風濤急有誰憐猿臂故
將軍無功級平戎策從軍什零落盡慵收拾把茶經
香傳時時温習生怕客談榆塞事且教兒誦花間集歎
臣之壯也不如人今何及
前調(夜飲海棠花下)劉克莊
老子年来頗自許心腸鐵石尚一點消磨不盡愛花成
癖懊惱每嫌寒勒住丁寧莫被晴烘拆奈暄風烈日太
無情如何得張畫燭頻頻惜憑素手輕輕摘更一番
雨過彩雲無迹今夕不来花下飲眀朝空向枝頭覓對
殘紅滿院杜鵑啼添愁寂
前調(范尉梅谷)劉克莊
赤日黃埃夢不到清溪翠麓空健羡君家别墅幾株幽
獨骨冷肌清偏要月天寒日暮猶宜竹想主人杖屨遶
千廻山南北寧委澗嫌金屋寧映水羞銀燭歎出羣
風韻背時裝束競愛東鄰姬傅粉誰憐空谷人如玉笑
林逋何遜謾為詩無人讀
前調劉克莊
落日登樓誰管領倦游狂客待喚起滄浪漁父隔江吹
笛看水看山身尚健憂晴憂雨頭先白對暮雲不見美
人来遥天碧山中鶴應相憶沙上鷺渾相識想石田
茅屋草深三尺空有鬢如潘騎省斷無面見陶彭澤便
盡傾海水浣衣塵難湔滌
前調(荼䕷)趙彦端
千種繁春春已去翩然無跡誰信道荼䕷枝上静中收
得曉鏡洗妝非粉白晩衣弄舞餘衫碧粲寳鈿珠珥不
勝持濃隂夕金翦度還堪惜霜蝶睡無從覓知幾多
清夢釀成冰骨天女散花無酒聖仙人種玉慚香德悵
攀條記得鬢絲青東風客
前調(餞盧光祖赴鼎州幕)趙彦端
津鼓鼕鼕三老醉知誰留得都不記琵琶洲畔草青江
碧桃李春風吹不斷煙霞秋興清無極悵尊前桂子有
餘香曾相識殘雨晝初凉夕高燭爛新醅白聽長歌
歡意不知愁色父老能尋循吏傳關河暫枉諸侯客待
日邊一紙詔黃飛勝相憶
前調趙彦端
賜被薰鑪曾同見宫槐重綠時歸看綺疏疉嶂楚腰翻
曲君過蓬山輕歲月我懷廬阜分符竹道别離待得再
歸来人應俗春欲動醅初熟追一笑森三玉且相對
青眼共裁紅燭小語人家閒意態淺寒都下新裝束念
平生和雨醉東風從今足
前調(餞别張子儀)管鑑
百罰深杯都不記歸来時節彷彿聽重城更鼓催成離
闋江上愁心山斂翠津頭夜色沙如雪漸中年懷抱更
深交難為别歌聲緩行雲歇尊酒散香塵滅想来宵
何處亂山眀月得意春風羣玉府第名早晚黃金闕但
相思莫遣鴈来時音書絶
前調(賞梅呈洪内翰)張鎡
玉照梅開三百樹香雲同色光搖動一川銀浪九霄珂
月幸遇勲華時世好歡娛況是張燈夕更不邀名勝賞
東風真堪惜盤誥手春秋筆今内相斯文伯肻閒迎
軒蓋遠過泉石竒事人生能幾見清尊花畔須教側到
鳳池却欲醉鷗邊應難得
御選歴代詩餘卷五十五
