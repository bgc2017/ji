欽定四庫全書
御選歴代詩餘卷十四目錄(四十六字)
清平樂(下)
劉克莊(三首)
趙彦端
王千秋(二首)
陳亮
黃機(六首)
劉鎮
李泳
戴復古
趙汝迕
盧祖皋(二首)
高觀國(二首)
韓淲
洪瑹
盧炳(二首)
潘牥
吳文英
陳允平
周密(六首)
張炎(十一首)
石孝友(三首)
李肩吾(二首)
林正大
李萊老
李彭老
趙與仁
李清照
朱淑真
孫道絢
王庭筠(二首)
韓玉
段成巳(二首)
李俊民
元好問(二首)
張弘範
劉秉忠
程鉅夫
盧摯(三首)
劉因(五首)
白樸(二首)
顔奎
張翥(二首)
張埜(二首)
顧德輝
劉基
楊基(三首)
吳子孝(二首)
吳山(二首)
周用
王錫爵(二首)
儲昌祚
莫是龍
陳繼儒(二首)
王坊
陳子龍
朱灝
謝小湄
無名氏
御選歴代詩餘卷十四目錄
欽定四庫全書
御選歴代詩餘卷十四(四十六字)
司經局洗馬掌局事兼翰林院修撰加二級(臣)王奕清奉
旨校刊
清平樂(下)
清平樂劉克莊
纖雲埽迹萬頃玻瓈色醉跨玉龍遊八極歴歴天青海
碧水晶宫殿飄香羣仙方按霓裳消得幾多風露變
教人世清凉
前調劉克莊
風高浪快萬里騎蟾背曾識姮娥真體態素面原無粉
黛身遊銀闕珠宫俯看積氣濛濛醉裏偶搖桂樹人
間喚作凉風
前調(舞姬)劉克莊
宫腰束素只怕能輕舉好築避風臺護取莫遣驚鴻飛
去一團香玉温柔笑顰俱有風流貪與蕭郎眉語不
知舞錯伊州
前調(席上贈人)趙彦端
桃根桃葉一樹芳相接春到江南二三月迷損東家蝴
蝶殷勤蹋取青陽風前花正低昂與我同心栀子報
君百結丁香
前調王千秋
吹花何處桃葉江頭路碧錦障泥衝暮雨一霎峭寒如
許歸來索酒銀瓶潮紅秋水增明却自不禁春惱偎
人低度歌聲
前調王千秋
喚雲且住莫作龍池舞五月人間須好雨為埽無邊煩
暑畦秧鍼綠重生壺天表裏俱清林外桔槔閒挂省
渠多少心情
前調陳亮
銀屏繡閣不道鮫綃薄嘶騎匆匆塵漠漠還過夕陽邨
落亂山千疊無情今宵遮斷人行兩處香消夢覺一
般曉月秋聲
前調黃機
釵頭蝴蝶舞趁梅邊雪酒瀉黃縢光奪月歲歲年年蕉
葉邊城鶯喚春堤沙場馬到秋肥脫却熊韜虎略換
渠金甲牙旗
前調(江上九日)黃機
西風獵獵又是登高節一片情深無處說秋滿江頭紅
葉誰憐鬢影凄凉新來更點吳霜孤負萸囊菊盞年
年客裏重陽
前調黃機
風煙韶膩春事三之二說與人生行樂耳富貴古來如
此西園巳有心期姚黃魏紫開時纖指金荷瀲灩香
脣銀竹參差
前調黃機
煙融雨膩春去三之二了却蘭亭修禊事拚與仙翁一
醉方壺日月偏長清容花草吹香辦取此身強健功
名飽看諸郎
前調黃機
曉牎晴日一點黃金橘萬事如毛隨日出多少人間頭
白未春長恨春遲春來生怕春歸辦取揭天簫鼓莫
教孤負荼䕷
前調黃機
西園啼鳥留得春多少客裏情懷無日好愁損連天芳
草博山灰冷香殘微風吹滿銀箋卓午花陰不動一
雙蝴蝶團圓
前調(趙園避暑)劉鎮
柳陰庭院簾約風前燕著雨荷花紅半斂消得盈盈綠
扇竹光野色生寒玉纖雪藕冰盤長記酒醒人静暗
香吹月闌干
前調李泳
亂雲將雨飛過鴛鴦浦人在小樓空翠處分得一襟離
緒片帆隱隱歸舟天邊雪捲雲浮今夜夢魂何處青
山不隔人愁
前調戴復古
今朝欲去忽有人留處說與江頭楊柳樹繫我扁舟且
住十分酒興詩腸難禁冷落秋光借取春風一笑狂
夫到老猶狂
前調趙汝迕
初鶯細雨楊柳低愁縷煙浦花橋如夢裏猶記倚樓别
語小屏依舊圍香恨抛薄醉殘妝判却寸心雙淚為
他花月凄凉
前調盧祖皋
柳邊深院燕語明如翦消息無憑聽又嬾隔斷畫屏雙
扇寶杯金縷紅牙醉魂幾度兒家何處一春遊蕩夢
中猶恨楊花
前調盧祖皋
錦屏開曉寒入宫羅峭脈脈不知春又老簾外舞紅多
少舊時駐馬香街如今細雨蒼苔殘夢不成重理一
雙蝴蝶飛來
前調(秋葉)高觀國
盤枝翦翠葉葉西風意吹上玉人雲鬢底無限新凉氣
味飄蕭露捲煙柔絶憐不逐溪流寄語多情宋玉悲
秋得似宜秋
前調高觀國
春蕪雨濕燕子低飛急雲壓前山羣翠失煙水滿湖輕
碧小蓮相見灣頭清寒不到青樓請上琵琶絃索今
朝破得春愁
前調韓淲
蕭然在澗景色秋來冠幾縷明霞紅未斷矯首時時遐
觀回思五馬清游分明前輩風流留作山間佳話更
誰愁上眉頭
前調(漁父)洪瑹
陣鴻驚處一網沈江渚落葉亂風和細雨撥棹不如歸
去蘆花輕泛微瀾篷牎獨自清閒一覺遊仙好夢任
他竹冷松寒
前調盧炳
琉璃翦葉點綴黃金屑雅淡幽姿風味别翠影婆娑弄
月秋光占斷江南清香鼻觀先參一朵折來和露烏
雲髻畔斜簪
前調盧炳
方池小小風皺玻瓈皎數朵荷花開更好把住薰風一
笑芳容淡注臙脂亭亭翠蓋相依只欠一雙鸂鶒便
如畫底屏帷
前調潘牥
凄凄芳草怨得王孫老瘦損腰圍羅帶小長是錦書來
少玉簫吹落梅花曉煙猶透輕紗驚起半簾幽夢小
牎淡月啼鴉
前調(書栀子畫扇)吳文英
柔柯翦翠蝴蝶雙飛起誰墮玉鈿花徑裏香帶薰風臨
水露紅滴下秋枝金泥不染禪衣結得同心成了任
教春去多時
前調陳允平
鳳城春淺寒壓花梢顫有約不來梁上燕十二繡簾空
捲去年共倚秋千今年獨倚闌干誤了海棠時候不
成直待花殘
前調周密
吹梅聲咽簾捲初弦月一寸春霏消蕙雪愁染垂楊帶
結畫橋平接金沙軟紅淺隔兒家燕子未歸門掩晩
妝空對菱花
前調周密
曉鶯嬌咽庭戶溶溶月一樹緗桃飛茜雪紅豆相思漸
結看看芳草平沙遊韀猶未歸家自是蕭郎飄泊錯
教人恨楊花
前調周密
詩情畫意只在闌干裏雲露天低生爽氣一片吳山越
水宫煙醉柳春晴海風細雨秋明喚取九霞飛珮夜
凉跨鶴吹笙
前調周密
錦城春曉苑陌芳菲早可是杜陵人未老日日酒迷花
惱歸韀新倚方醒醒來還有新吟人與杏花俱醉春
風一路聞鶯
前調周密
小橋縈綠密葉藏吟屋千頃風煙森萬玉依舊輞川韋
曲臨流照影何人悠然倚杖看雲柳色翠迷山色泉
聲清和蟬聲
前調周密
圖書一室春暖垂簾隙花滿翠壺熏硯席睡覺半牎晴
日手寒不了殘棋篝香細勘唐碑無酒無詩情緒欲
梅欲雪天時
前調張炎
候蛩凄斷人語西風岸月落沙平江似練望盡蘆花無
鴈暗教愁損蘭成可憐夜夜關情只有一枝梧葉不
知多少秋聲
前調張炎
暗香千樹結屋中間住明月一方流水護夢入棃雲深
處清冰隔斷塵埃無人蹋碎蒼苔一自逋仙歸後吟
詩不下山來
前調張炎
黑雲飛起夜月啼湘鬼魂返雲根無二紙千古不隨流
水薌心淡染清華似花還似非花要與閒梅相處孤
山山下人家
前調(牡丹)張炎
百花開後一朵疑堆繡絶色年年常似舊因甚不隨春
瘦脂㾗淡約蜂黃可憐獨倚新妝太白醉遊何處定
應忘了沉香
前調(平原牧馬)張炎
轡搖銜鐵蹴蹋平原雪勇趁軍聲曾汗血閒過昇平時
節茸茸春草天涯涓涓野水晴沙多少驊騮老去至
今猶困鹽車
前調(題倦耕圖)張炎
一犂初卸息影斜陽下角上漢書何不挂老子近來慵
跨煙村草樹離離臥看流水忘歸莫飲山中清味怕
教洗耳人知
前調張炎
采芳人杳頓覺遊情少客裏看春多草草總被詩愁分
了去年燕子天涯今年燕子誰家三月休聽夜雨如
今不是催花
前調(題墨仙雙清圖)張炎
丹丘瑶草不許秋風埽記得對花曾被惱猶似前時春
好湘皋閒立雙清相看波冷無聲獨說長生未老不
知老却梅兄
前調(題畫蘭)張炎
三花一葉比似前時别煙水茫茫無處說冷却西湖風
月貞芳只合深山紅塵了不相關留得許多清影幽
香不到人間
前調(題平沙落鴈圖)張炎
平沙流水葉老蘆花未落鴈無聲還有字一片瀟湘古
意扁舟記得幽尋相尋只在寒林莫趁春風飛去玉
關夜雪猶深
前調張炎
五湖一葉風浪何時歇醉裏不知花影别依舊空山明
月夜深鶴怨歸遲此時那處堪歸門外一株楊柳折
來多少相思
前調石孝友
山明水嫩瀟灑桐廬郡極目風煙無限景說也如何得
盡自憐俗狀塵容幾年斷梗飄蓬借使嚴陵知道祇
應笑問東風
前調石孝友
天涯重九獨對黃花酒醉撚黃花和淚嗅憶得去年攜
手去年同醉流霞醉中折盡黃花還是黃花時候去
年人在天涯
前調石孝友
惱花風雨斷送春將暮百計留春春不住那更送春歸
去今朝且賦歸歟明年春滿皇都共泛桃花錦浪與
公同醉西湖
前調李肩吾
夢魂尋徧忽向尊前見好似烏衣春社燕軟語東風庭
院丁寧記取兒家碧雲隱約紅霞直下小橋流水門
前一樹桃花
前調李肩吾
東風無用吹得愁眉重有意迎春無意送門外濕雲如
夢韶光九十慳慳俊游回首關山燕子可憐人去海
棠不分春寒
前調(括李白採蓮曲)林正大
若耶溪女笑隔荷花語日照新妝明楚楚香袖風飄輕
舉誰家白面遊郎兩三遥映垂楊醉蹋落花歸去躊
蹰空斷柔腸
前調李萊老
日寒風細庭館浮花氣白髮潘郎吟欲醉綠暗蘼蕪干
里西園南浦東城一春多少閒情日暮采蘋歌遠夢
回喚得愁醒
前調李彭老
綠牎初曉枕上聞啼鳥不恨王孫歸不早只恨天涯芳
草錦書紅淚千行一春無限思量折得垂楊寄與絲
前調趙與仁
柳絲搖露不綰蘭舟住人宿溪橋知那處一夜風聲千
樹曉樓望斷天涯過鴻影落寒沙可惜些兒秋意等
閒過了黃花
前調(宋媛)李清照
年年雪裏常插梅花醉挼盡梅花無好意贏得滿衣清
淚今年海角天涯蕭蕭兩鬢生華看取晩來風勢故
應難看梅花
前調(宋媛)朱淑真
風光緊急三月俄三十擬欲留連計無及綠野煙愁露
泣倩誰寄語春宵城頭畫鼓輕敲繾綣臨岐囑付來
年早到梅梢
前調(雪)(宋媛)孫道絢
悠悠颺颺做盡輕模樣半夜蕭蕭牎外響多在梅邊竹
上朱樓向晩簾開六花片片飛來無奈熏爐煙霧騰
騰扶上金釵
前調(杏花)王庭筠
今年春早到處花開了只有此枝春恰到月底輕顰淺
笑風流全似梅花承牎疎影横斜夢想溪南溪北竹
籬茅舍人家
前調(應制)王庭筠
瓊枝瑶月簾捲黃金闕宫鬢蛾兒雙翠葉點綴離離閙
雪東風扇影低還紅雲不隔天顔夜夜華燈萬樹年
年碧海三山
前調(贈棋者)韓玉
梅花照雪渾似人清絶香疊紺螺雙背結曾侍霓旌絳
節如今却向塵寰棋中寄箇蕭閒縱便阿郎多事也
須偷畫春山
前調(薛子余生子)段成巳
東君調護錯怨春遲暮一葉蘭芽今始露香滿君家庭
戶抱看玉骨亭亭精神秋水分明自是人間英物不
須更試啼聲
前調(送張君美之任安西)段成巳
雞聲戒曉催上長安道賓幕雍容年正妙人物風流温
嶠政成海泳江涵門闌剰有餘閒公事不妨行樂春
風韋杜城南
前調李俊民
黃花今吐纔是秋光暮依舊滿城風又雨勾引錦囊詩
句東籬尚可重遊羨君來往風流莫惜尊前健倒這
回節去蜂愁
前調元好問
香凝嬌聚玉立臨春樹細看司花留意處都在輕勻淺
注相逢南陌東城有情只是無情說與新來憔悴鶯
兒不解丁寧
前調元好問
離腸宛轉瘦覺妝㾗淺飛去飛來雙乳燕消息知郎近
遠樓前小雨珊珊海棠簾幕輕寒杜宇一聲春去樹
頭無數青山
前調張弘範
關河南北有鴈無消息落日樓頭人正憶啼鳥一聲山
碧鶯鶯燕燕爭春紅塵馬足車輪惟有新豐豪客東
風老淚沾巾
前調劉秉忠
彩雲盤結何處歌聲咽歌罷彩雲歸絳闕掉下階前明
月月華千古分明照人一似無情不道天涯離客夢
回愁對三更
前調程鉅夫
新來酒戶想勝看花處帶得春行平壤路同笑同歌同
住灤陽近却山家芒鞵夜夜丹霞流水落花歸思蒼
煙白石生涯
前調(送友)盧摯
朱絃三歎寶瑟凝塵滿更奈芙蓉秋思晩湘浦離歌欲
斷往年尊俎風流憶君送客江樓此日江樓送客忘
懷頼有沙鷗
前調盧摯
年時寒食直到清明日草草杯盤聊自適不管家徒四
壁今年寒食無家東風恨滿天涯早是海棠睡去莫
教醉了棃花
前調盧摯
海棠癡絶忙甚都開徹不是蕪菁花上蝶誰為清明作
節溪山今日無塵繡衣却待禁春莫遣鳴騶多事老
夫也是遊人
前調(山亭留宿)劉因
山翁醉也欲返黃茅舍醉裏忽聞留我者說道羣花未
謝脫巾就臥松龕覺來詩思方酣欲借白雲為墨淋
漓灑徧晴嵐
前調劉因
青松偃蹇不受春風管松下幽人心自遠驚怪人間日
短微茫雲海蓬萊十年一度春來爭信門前桃李年
年花落花開
前調劉因
青天仰面臥看浮雲卷蒼狗白衣千萬變都被幽人窺
見偶然夢見華胥覺來花影扶疎牎下魯論誰誦呼
來共咏舞雩
前調劉因
雨晴簫鼓四野歡聲舉平昔飲山今飲雨來就老農歌
舞半生負郭無田寸心萬國豐年誰識山翁樂處野
花啼鳥欣然
前調(棋)劉因
棋聲清美盤礴青松底門外行人遥指示好箇爛柯仙
子輸贏都付欣然興闌依舊高眠山鳥山花相語翁
心不在棋邊
前調(木犀花)白樸
碧雲葉底萬點黃金蕊更看薔薇清露洗澤國秋光如
水餘生牢落江南幽香鼻觀曾參見說小山招隱夢
魂夜夜雲巖
前調白樸
箜篌小字夢覺參差是不種仙家白玉子著甚閒消好
事桃花門外重重一言半語相通縈損題詩崔護幾
回南陌春風
前調(留王靜得)顔奎
留君少住且待晴時去水鶴夜深雲外語明日棠棃花
雨尊前不盡餘情都上鳴絃細聲二十四番風後綠
陰芳草長亭
前調張翥
階庭晝永繞石芭蕉影半嚲雲鬟慵不整寂寞朝酲乍
醒緗裠翠被風流背人無限嬌羞玉腕一雙跳脫欠
伸渾是春愁
前調(約道人看杏花)張翥
東風陣陣第幾番花信騃李癡桃消息近寫取鸞牋試
問君家楊柳牆東杏花初吐生紅好喚一牀金鴈明
朝來醉春風
前調張埜
别離心軟爭似交情淺去路愁腸千百轉回首高城天
遠斷雲寒雨西樓落霞孤鶩南州應滿歸期約定忍
教劃損搔頭
前調張埜
日長庭館尚問寒深淺底事今年花倍晩柳外東風未
軟韶光巳近春分小桃猶指霜㾗天意憐予病起故
教遲吐清芬
前調(題桐花道人卷)顧德輝
鳳簫聲度十二瑶臺暮開徧瓊花千萬樹纔入謝家詩
句仙人酌我流霞夢中知是誰家酒醒休扶上馬為
君一洗琵琶
前調(早春)劉基
春風欲到小草先知道黃入新荑顔色好圖遣王孫歸
早興來策杖微行杖頭布穀初鳴喜見兒童相報牆
根薺菜先生
前調(江寕春館)楊基
梅酸杏小人與春俱老一架荼䕷開徧了能得歡娛多
少陰陰綠樹青苔都無半點塵埃寄語此中猿鶴先
生早晩歸來
前調楊基
狂歌醉舞俯仰成今古短髮蕭蕭纔幾縷聽徧江南春
雨歸來茅屋三間桃花流水潺潺莫向牎前種竹先
生要看西山
前調(柳)楊基
欺煙困雨拂拂愁千縷曾把腰肢羞舞女贏得輕盈如
許猶寒未暖時光將昏漸曉池塘記取春來楊柳風
流全在輕黃
前調吳子孝
碧山池小秋入池波早開盡荷花花巳老綠葉翠莖猶
好年光如與人期不容白髮生遲坐對江山一笑酒
闌且唱清詞
前調吳子孝
春光初到簾外寒仍峭一樹梅花冰尚繞開處不禁風
裊擁爐呵煉揮毫滿斟玉斝香醪勝似明光侍直曉
霜鵠立螭坳
前調(滕王閣)吳山
秋光如許鴈字排空去十二闌干凝眺處簾捲西山暮
雨白沙翠竹柴門落霞孤鶩江村况是亭皋葉下蕭
蕭最愴吟魂
前調吳山
停歌罷舞俯仰成今古感慨不許題短句誰似三王詞
賦秋屏翠埽朝暾仙人鐵柱長存休問滕王遺事蝶
羅銷盡香痕
前調周用
檀槽絃索一曲清平樂日色曈曈花影薄試暖春光先
覺重重簾幕羅幃風輕燕子交飛早晩書來問訊東
山開過薔薇
前調王錫爵
小橋西去漸逼幽香處正放梅花千萬樹月色横空滿
路疑仙疑夢無端徧身只覺清寒一點塵纖都盡巳
成雪肺冰肝
前調王錫爵
荷開綠扇十里鋪湖面雖未著花紅朵現巳占清香一
片趁前垂柳陰濃停鞭小駐從容髣髴江鄉風味引
將倦眼惺鬆
前調(春雪)儲昌祚
雪眠風埽飄舞知多少盼斷天涯春色杳一夜銅峰都
老金猊桂蠧重燃煙籠修竹千竿只有梅花添恨幾
枝早落階前
前調莫是龍
春光巳半無語空腸斷亭院落花脂粉亂埽却坐來還
滿玉關消息難憑機頭錦字初成愁似故園芳草東
風一夜還生
前調陳繼儒
有兒事足一把茅遮屋若使薄田耕不熟添箇新生黃
犢閒來也教兒孫讀書不為功名種竹澆花釀酒世
家閉戶先生
前調陳繼儒
漏長寒夜悶對孤燈地枕裏華胥思覂駕少個麴生相
迓無人記省淵明玉樓凍合三更半卷黃庭初畢輕
雷忽起茶鐺
前調王坊
春歸何處應是隨風去仔細追尋風去路只有亂紅無
數年時曾囑東皇再休背我堂堂何事而今不顧竟
隨柳絮飄揚
前調陳子龍
繡簾花散難與東風算拈得金鍼絲又亂尚剰檀心一
半幾回黛蹙雙蛾斜添紅縷微波閒看燕泥欲墮柳
絲吹滿輕羅
前調朱灝
雨餘虹繫鸛負斜陽逝秀樹攢林紛若薺蜂蝶同徵花
稅柴門過盡歸樵溪聲半入詩瓢淡靄空描戲墨狂
禽能發新謠
前調(明媛)謝小湄
良辰初到春色隨時閙妝點蛾眉因甚早人在咸陽古
道當年曾别長亭今朝嘶馬縈情寂寞黃昏時候𤨏
牎夜夜風生
前調無名氏
湘簾不捲繡閣愁添線小立調鸚生午倦無那風花一
片玉彎斜枕檀腮芙蓉藕上微開庭院濃陰寂寂窺
人燕子飛來
御選歷代詩餘卷十四
