欽定四庫全書
御選歷代詩餘卷二十二目錄(五十字)
應天長(又一體)
韋莊(二首)
牛嶠
毛幵
前調(又一體)
牛嶠
毛文錫
留春令
晏幾道(三首)
高觀國(三首)
史達祖
前調(又一體)
李之儀
燕歸梁(又一體)
柳永
前調(又一體)
吳文英
太常引(又一體)
辛棄疾(二首)
高觀國
韓淲
沈瑞節
韓玉(二首)
惜春令
杜安世
前調(又一體)
杜安世
眼兒媚(又一體)
林少瞻
趙君舉
月中行(又一體)
周邦彦
吳文英
楊慎
滿宫花
許棐
楊宛
上行杯(又一體)
馮延巳
張先(三首)
望漢月
晏殊
前調(又一體)
歐陽修
前調(又一體)
柳永
鹽角兒
晁補之
馮鼎位
沙塞子(又一體)
周紫芝
鳳來朝
周邦彦
胡𢷬練(又一體)
杜安世
憶故人
王詵
怨三三
李之儀
歸田樂
晁補之
前調(又一體)
蔡伸
凉州令
晏幾道
慶金枝
張先
南歌子(又一體)
張大烈
極相思(又一體)
吳子孝
醉花間(又一體)
馮延巳(三首)
城頭月
無名氏
一落索(又一體)
黃庭堅
四犯令
侯寘
李處全
珍珠令
張炎
桂華明
關注
醉太平
明宣宗
促拍采桑子
朱敦儒
孤館深沈
權無染
漁歌子(又一體)
顧夐
魏承班
李珣(四首)
前調(又一體)
孫光憲(二首)
少年遊(又一體)
晏殊(二首)
歐陽修
張先(三首)
柳永(二首)
晁補之
毛滂
周邦彦(三首)
晁端禮
趙師俠(二首)
方千里(二首)
蒋捷(二首)
陳允平(三首)
趙孟頫
吳元可
薩都拉
楊慎
吳子孝
張大烈
前調(又一體)
張耒
向子諲
御選歷代詩餘卷二十二目錄
欽定四庫全書
御選歷代詩餘卷二十二(五十字)
司經局洗馬掌局事兼翰林院修撰加二級(臣)王奕清奉
旨校刊
應天長
(又一體雙調五十字)
應天長韋莊
綠槐隂裏黃鶯語深院無人春晝午畫簾垂金鳳舞寂
寞繡屏香一縷碧天雲無定處空有夢魂來去夜夜
綠牎風雨斷腸君信否
前調韋莊
别來半歲音書絶一寸離腸千萬結難相見易相别又
是玉樓花似雪暗相思無處說惆悵夜來煙月想得
此時情切淚沾紅袖黦
前調牛嶠
雙眉淡薄藏心事清夜背燈嬌又醉玉釵横山枕膩寳
帳鴛鴦春睡美别經時無限意虛道相思憔悴莫信
綵牋書裏賺人腸斷字
前調毛幵
曲闌十二閒亭沼履跡雙沈人悄悄被池寒香燼小夢
短女牆鶯喚曉柳枝風輕嫋嫋門外落花多少日日
離愁縈繞不知春過了
前調(又一體)牛嶠
玉樓春望晴煙滅舞衫斜卷金條脱黃鸝嬌囀聲初歇
杏花飄盡龍山雪鳳釵低赴節筵上王孫愁絶鴛鴦
對銜羅結兩情深夜月
前調毛文錫
平江波暖鴛鴦語兩兩釣船歸極浦蘆洲一夜風和雨
飛起淺沙翹雪鷺漁燈明遠渚蘭棹今宵何處羅袂
從風輕舉愁煞採蓮女
留春令
(雙調五十字)
留春令晏幾道
畫屏天畔夢回依約十洲雲水手撚紅箋寄人書寫無
限傷春事别浦高樓曾漫倚對江南千里樓下分流
水聲中有當日凭高淚
前調晏幾道
採蓮舟上夜來陡覺十分秋意懊惱寒花暫時香與情
淺人相似玉蕊歌清招晚醉戀小橋風細水濕紅裙
酒初消又記得南溪事
前調晏幾道
海棠風横醉中吹落香紅強半小粉多情怨楊花仔細
把殘春看一抹濃檀秋水畔縷金衣新換鸚鵡杯深
豔歌遲更莫放人腸斷
前調(淮南道中)高觀國
斷霞低映小橋流水一川平遠柳影人家起炊烟髣髴
似江南岸馬上東風吹醉面問此情誰管花裏清歌
酒邊情又何日重相見
前調高觀國
粉綃輕試綠裙微褪吳姬嬌小一點清香著芳魂便添
起春懷抱玉臉窺人舒淺笑寄此情天杪酒醒羅浮
角聲寒正月挂南枝曉
前調高觀國
玉消冰瘦洗妝初見春風頭面等得黃昏月溪寒愛顧
影臨清淺歷盡冰霜空嗟怨怨粉香消減江北江南
舊情多奈笛裏關山遠
前調史達祖
故人溪上挂愁無奈煙梢月樹一涓春水點黃昏便沒
頓相思處曾把芳心深相許故夢勞詩苦聞說東風
亦多情被竹外留香住
前調(又一體)李之儀
夢斷難尋酒醒猶困那堪春暮香閣深沈紅窗翠暗莫
羡顛狂絮綠滿當時攜手路嬾見同歡處何時却得
珠簾畫閣盡訴情千縷
燕歸梁
(又一體雙調五十字)
燕歸梁柳永
織錦裁篇寫意深字值千金一回披翫一愁吟腸成結
淚盈襟幽歡已散前期遠無聊賴是而今密憑歸燕
寄芳音恐冷落舊時心
前調(又一體)吳文英
一片遊絲拂鏡灣素影護梅殘行人無語看春山背東
風雨蒼顔夢飛不到棃花外孤館閉更寒誰憐消渴
老文園聽溪聲瀉冰泉
太常引
(又一體雙調五十字)
太常引(夀趙晉臣敷文)辛棄疾
論公耆德舊宗英吴季子百餘齡奉使老於行更看無
聽歌最精須同衛武九十入相菉竹自青青富貴出
長生記門外清溪姓彭
前調(夀韓南澗尚書)辛棄疾
君王著意履聲間便合押紫宸班今代又尊韓道吏部
文章泰山一杯千歲問公何事早伴赤松間功業後
來看似江左風流謝安
前調(碧桃)高觀國
玉肌輕襯碧霞衣似爭駕翠鸞飛羞問武陵溪笑女伴
東風醉時不飄紅雨不貪青子冷淡却相宜春晚湧
金池問一片將愁寄誰
前調韓淲
小春時候臘前梅還知道為誰開應遶百千回夜色轉
參横斗魁十分孤静替伊愁絶片月共徘徊一陣暗
香來便覺得詩悄有涯
前調沈端節
三三五五短長亭都只解送人行天遠樹冥冥悵好夢
纔成又驚夜堂歌罷小樓鐘斷歸路已聞鶯應是困
瞢騰問心緒而今怎生
前調韓玉
荒山連水水連天憶曾上桂江船風雨過吳川又却在
瀟湘岸邊不堪追念浪萍蹤跡虛度夜如年風外曉
鐘傳尚獨對殘燈未眠
前調韓玉
東城歸路水雲間幾曾放夢魂閒何日整歸鞍又人對
西風凭闌温柔情性繫懷傷感欲訴訴應難愁聚兩
眉端又疉起千山萬山
惜春令
(雙調五十字)
惜春令杜安世
春夢無憑猶嬾起銀燭盡畫簾低垂小庭楊柳黃金翠
桃臉兩三枝妝閣慵梳洗悶無緒玉簫抛擲絮飄紛
紛人疎遠空對日遲遲
前調(又一體)杜安世
此夕重陽秋意深籬邊散嫰菊黃金萬里霜天林葉墜
蕭索動離心臂上茱萸新似舊年堪賞光隂百盞香
醪且酬身牛山會難尋
眼兒媚
(又一體雙調五十字)
眼兒媚(曉行)林少瞻
霽霞散曉月猶明疎木挂殘星山徑人稀翠蘿深處啼
鳥兩三聲霜華重逼雲裘冷心共馬蹄輕千里青山
一溪流水都做許多情
前調趙君舉
曉山日薄半春隂煙暖柳拖金滿眼新晴歌聲樓影悠
蕩碧波心閒亭客散人歸去疎雨透羅襟簾閣濛濛
斷虹明處千里暮雲深
月中行
(又一體雙調五十字)
月中行周邦彦
蜀絲趁日染乾紅微㬉口脂融博山細篆靄房櫳静看
打牎蟲愁多膽怯疑虛幕聲不斷暮景疎鐘團圍四
壁小屏風淚盡夢啼中
前調(和黃復菴)吳文英
疎桐翠竹蚤驚秋葉葉雨聲愁燈前倦客老貂裘燕去
柳邊樓吴宫寂寞空煙水渾不認舊采菱洲秋花旋
結小盤虬蝶怨夜香留
前調楊慎
月華靜夜思悠哉夜静滅棼埃窺人不待畫堂開圓影
隙中來小軒朱綴香塵滿重門掩露滴金苔洞房未
曉且徘徊清漏不須催
滿宫花
(一名瑞宫春雙調五十字)
滿宫花許棐
嬾摶香閒弄粉猶帶清酲微困金鞍何處掠新歡偷倩
燕尋鶯問柳供愁花獻恨衮絮獵紅成陣碧樓能有
幾番春又是一番春盡
前調(暑夜與諸女郎外家晏)(明妓)楊宛
樹隂隂凉早早共盼月來天杪不知花裏幾多花只覺
幽香重遶露猶輕人已悄各各深情情巧盡從花裏
捉流螢一半醉眠芳草
上行杯
(又一體雙調五十字即偷聲木蘭花也)
上行杯馮延巳
落梅著雨消殘粉雲重煙深寒食近羅幕遮香柳外秋
千出畫牆青山顛倒釵頭鳳飛絮入簾春睡重夢裏
佳期袛許庭花與月知
前調張先
曾居别乘康吳俗民到於今歌不足驪馭征鞭一去東
風十二年重來却擁諸侯騎寳帶垂魚金照地和氣
融人清霅千家日日春
前調張先
雪籠瓊苑梅花瘦外苑重扉聫寳獸海月新生上得高
樓無限情簾波不動銀缸小今夜夜長争得曉欲夢
高唐恐覺來時添斷腸
前調張先
畫橋淺映横塘路流水滔滔春共去目送斜暉燕子雙
高蝶對飛風花將盡持杯送往事只成清夜夢莫更
登樓坐想行思已自愁
望漢月
(雙調五十字)
望漢月晏殊
千縷萬條堪結占斷好風良月謝娘春晚已多愁更撩
亂絮如雪短亭相送處長憶得醉中攀折年年歲歲
好時節怎奈有人離别
前調(又一體)歐陽修
紅豔幾枝輕裊新被東風開了倚煙啼露為誰嬌故惹
蝶憐蜂惱多情遊賞處留戀向綠叢千繞酒闌歌罷
不成歸腸斷月斜春老
前調(又一體)柳永
明月明月明月何事乍圓還缺恰如年少洞房人歡會
依前離别小樓凭檻處正是去年時節千里清光又
依舊奈夜永厭厭人絶
鹽角兒
(雙調五十字前段似柳梢春後段全異)
鹽角兒(毫社觀梅)晁補之
開時似雪謝時似雪花中竒絶香非在蕊香非在萼骨
中香徹占溪風留溪月堪羞損山桃如血直饒更疎
疎淡淡終有一般情别
前調(春半)馮鼎臣
春分過也小樓昨夜棠棃花謝章臺折柳西園拾翠暗
香随馬午風輕鶯聲乍盈盈侣秋千初罷再相約黃
昏踏月窗下綠蛾重畫
沙塞子
(又一體雙調五十字)
沙塞子(中秋無月)周紫芝
秋雲微淡月微羞雲黯黯月彩難留只應是嫦娥心裏
也似人愁幾時回步玉移鈎人共月同上南樓却重
聽畫闌西角月下輕謳
鳳來朝
(雙調五十字)
鳳來朝周邦彦
逗曉看嬌面小窗凉弄明未辨愛殘妝宿粉雲鬟亂最
好是帳中見說夢雙蛾微斂錦衾温獸香未斷待起
難捨拚任日炙畫樓暖
胡𢷬練
(又一體雙調五十字)
胡𢷬練杜安世
數枝半斂半開時洞閣曉妝新注寳香格豔姿天賦甘
被羣芳妒狂風横雨且相饒又恐有采雲迎去牽破
少年心緒無計長為主
憶故人
(一名燭影搖紅雙調五十字王詵因憶故人自度此詞因以名其調宋徽宗又以其詞中首句為名)
憶故人王詵
燭影搖紅向夜闌乍酒醒心情嬾尊前誰為唱陽關離
恨天涯遠無奈雲沉雨散凭闌干東風淚眼海棠開
後燕子來時黃昏庭院
怨三三
(古詞有狂喚醉裏三三句遂以名調雙調五十字)
怨三三(寄舊遊)李之儀
清溪一派瀉柔藍岸草毶毶記得黃鸝語畫簷喚狂裏
醉重三春風不動垂簾似三五初圓素蟾鎮淚眼廉
纖何時歌舞再和池南
歸田樂
(雙調五十字)
歸田樂晁補之
春又去似别佳人幽恨積閒庭院翠隂滿添晝寂一枝
梅最好至今憶正夢斷爐煙裊參差疎簾隔為何事
年年春恨問花應會得
前調(又一體)蔡伸
風生蘋末蓮香細新浴晚凉天氣猶自倚朱闌波面雙
雙彩鴛戲鸞釵委墜雲堆髻誰會此時情意冰簟玉
琴横還是月明人千里
凉州令
(凉或作梁雙調五十字唐伊凉甘石渭氐六州皆有歌曲總名曰六州歌頭此調耑以凉州名也)
凉州令晏幾道
莫唱陽關曲淚濕當年金縷離歌自古最消魂於今更
在消魂處南橋楊柳多情緒不繫行人住人情却似
飛絮悠揚便逐春風去
慶金枝
(雙調五十字)
慶金枝張先
青螺添遠山兩嬌靨笑時圓抱雲勾雪近燈看筭何處
不堪憐今生但願無離别花月下繡屏前雙蠶成繭
共纏綿更重後生緣
南歌子
(又一體雙調五十字)
南歌子張大烈
蛾眉羞自畫鸞臺嬾對勻羅衣不任帶寬裙孤擎玉盞
酒病厭沾脣心去隨流水花開獨掩門陽臺何日駕
飛雲凄凄衾冷月初昏
極相思
(又一體雙調五十字)
極相思吳子孝
邯鄲一夢歸来無意畫雲臺釣鰲滄海騎鯨碧落甚矣
吾衰十年彩袖判長隱蘋供北澗蘭采南陔三間茅
屋一雙白鶴萬仞丹崖
醉花間
(又一體雙調五十字)
醉花間馮延巳
林雀歸棲撩亂語階前還日暮屏掩畫堂深簾卷瀟瀟
雨玉人何處去鵲喜渾無據雙眉愁幾許漏聲看却
夜將闌點寒燈扄繡戶
前調馮延巳
獨立階前星又月簾櫳偏皎潔霜樹盡空枝腸斷丁香
結夜深寒不寐疑恨何曾歇凭闌干欲折兩條玉筯
為君垂此宵情誰共說
前調馮延巳
月落霜繁深院閉洞房人正睡桐樹倚雕簷金井臨瑶
砌曉風寒不啻獨立成憔悴閒愁渾未已離人心緒
自無端莫思量休退悔
城頭月
(雙調五十字與少年遊無異但係仄韻向來另有調名以馬天驥詞中有城頭月色明如畫句也)
城頭月無名氏
子規啼破黃昏冷澹月籠花影清露無聲殘霞斂盡天
外三星迥輕紅衫子鴛鴦領繡閣妝重整半啟葳蕤
西廂密約侍立垂簾等
一落索
(又一體雙調五十字)
一落索黃庭堅
誰道秋来烟景素任遊人不顧一番時態一番新到得
意皆歡慕紫萸黃菊繁華處對月庭風露愁来即便
去尋芳更作甚悲秋賦
四犯令
(一名四和香雙調五十字)
四犯令侯寘
月破輕雲天淡注夜悄花無語莫聽陽關牽離緒拚酩
酊花深處明日江郊芳草路春逐行人去不似酴醿
開獨步能著意留春住
前調李處全
香雪漸苞偏勝韻領袖催花信華節良辰人有分看士
女幡垂鬢莫向春風尋舊恨樂事隨方寸眉夀固應
天不吝浮大白吾無悶
珍珠令
(雙調五十字)
珍珠令張炎
桃花扇底歌聲杳愁多少便覺道花隂閒了因甚不歸
来甚歸来不早滿院花飛休要掃待留與薄情知道
怕一似飛花和春都老
桂華明
(關注因夢遇填詞名桂花明雙調五十字)
桂華明關注
縹緲神仙開洞府遇廣寒宫女問我雙鬟梁漢舞還記
得當時否碧玉詞章教仙侣為按歌宫羽皓月滿窗
人何處聲永斷瑶臺路
醉太平
(雙調五十字)
醉太平(賜學士沈度)明宣宗
濃雲散雨收花苑内鳴鳩曉來喜見日光浮暖融融永
晝麥苗潤澤懷清秀榴花濕映紅光溜田家歌舞盡
歌謳是處慶豐年醉酒
促拍采桑子
(此就采桑子添促拍二字以按歌得名也雙調五十字)
促拍采桑子朱敦儒
清露濕幽香想瑶臺無語凄凉飄然欲去依然似夢雲
度銀潢又是天風吹淡月佩丁東攜手西廂泠泠玉
磬沈沈素瑟舞徧霓長
孤館深沈
(雙調五十字)
孤館深沈(梅)權無染
瓊英雪豔嶺梅芳天付與清香向臘後春前解壓萬花
先占青陽擬待折一枝相贈奈水遠山長對妝面忍
聽羌笛又還空斷人腸
漁歌子
(又一體雙調五十字)
漁歌子顧夐
晚風清幽沼綠倚闌凝望珍禽浴畫簾垂翠屏曲滿袖
荷香馥郁好攄懷堪寓目身閒心静平生足酒杯深
光影促名利無心較逐
前調魏承班
柳如眉雲似髮鮫綃霧縠籠香雪夢魂驚鐘漏歇窗外
曉鶯殘月幾多情無處說落花飛絮清明節少年郎
容易别一去音書斷絶
前調李珣
楚山青湘水淥春風澹蕩看不足草芊芊花簇簇漁艇
棹歌相續信浮沈無管束釣迴乘月歸灣曲酒盈樽
雲滿屋不見人間榮辱
前調李珣
荻花秋瀟湘夜橘州佳景如屏畫碧煙中明月下小艇
垂綸初罷水為鄉蓬作舍魚羹稻飯常餐也酒盈杯
書滿架名利不將心挂
前調李珣
柳垂絲花滿樹鶯啼楚岸春天暮棹輕舟出深浦緩唱
漁歌歸去罷垂綸還酌醑孤村遙指雲遮處下長汀
臨淺渡驚起一行沙鷺
前調李珣
九疑山三湘水蘆花時節秋風起水雲間山月裏棹月
穿雲遊戲鼓清琴傾綠蟻扁舟自得逍遙志任東西
無定止不議人間醒醉
前調(又一體)孫光憲
草芊芊波漾漾湖邊草色連波漲沿蓼岸泊楓汀天際
玉輪初上扣舷歌聊極望槳聲伊軋知何向黃鵠呌
白鷗眠誰似儂家疎曠
前調孫光憲
泛流螢明又滅夜凉水冷東灣闊風浩浩笛寥寥萬頃
金波重疉杜若洲香郁烈一聲宿雁霜時節經霅水
過松江盡屬儂家日月
少年遊
(又一體雙調五十字)
少年遊晏殊
芙蓉花發去年枝雙燕欲歸飛蘭堂風軟金爐香煗新
曲動簾帷佳人拜上千春夀深意滿瓊巵綠鬢朱顔
道家装束長似少年時
前調晏殊
謝家庭檻曉無塵芳宴祝良辰風流妙舞櫻桃清唱依
約駐行雲榴花一盞濃香滿為夀百千春歲歲年年
共歡同樂嘉慶與時新
前調歐陽修
玉壺冰瑩獸爐灰人起繡簾開春叢一夜六花開盡不
待翦刀催洛陽城闕中天起高下徧樓臺絮亂風輕
拂鞍沾袖歸路似章街
前調張先
碎霞浮動曉朦朧春意與花通銀瓶素綆玉泉金甃真
色浸潮紅花枝人面難常見青子小叢叢韶華長在
明年依舊相與笑春風
前調張先
帽簷風細馬蹄塵常記探花人露英千樣粉香無盡秦
地酒初醇探花人漸花前老花上舊時春行歌聲裏
靚妝叢裏須貴少年身
前調(渝川席上和韻)張先
聽歌持酒且休行雲樹幾程程眼看簷牙手搓花蕊未
必兩無情拓夫灘上聞新鴈離袖掩盈盈此恨無窮
遠如江水東去幾時平
前調柳永
長安古道馬遲遲高柳亂蟬嘶夕陽島外秋風原上目
斷四天垂歸雲一去無蹤跡何處是前期狎興生疎
酒徒蕭索不似少年時
前調(秋思)柳永
參差煙樹㶚陵橋風物盡前朝衰楊古柳幾經攀折憔
悴楚宫腰夕陽閃澹秋光淨離思滿蘅皋一曲陽關
斷腸聲裏獨上木蘭橈
前調晁補之
廬山瑶草四時春煙鎖上宫門記得南遊偶尋飛澗一
洗庾公塵香爐高詠君家事文采近前人他日騎&KR1706;
尚憐迷路與問衆仙真
前調毛滂
遥山雪氣入疎簾羅幕曉寒添暖日騰波朝霞入戶一
線過冰簷綠尊香嫩葡萄㬉滿酌破冬嚴庭下早梅
巳含芳意春近瘦枝南
前調周邦彦
簷牙縹緲小倡樓凉月挂銀鈎聒席笙歌透簾燈火風
景似揚州當時面色欺春雪曾伴美人遊今日重來
更無人問獨自倚闌愁
前調(荆州作)周邦彦
南都石黛埽晴山衣薄奈朝寒一夕東風海棠花謝樓
上捲簾看今朝麗日明如洗南陌㬉雕鞍舊賞園林
喜無風雨春鳥報平安
前調(雨後)周邦彦
朝雲漠漠散輕絲樓閣澹春姿柳泣花啼九街泥重門
外燕飛遲而今麗日明金屋春色在桃枝不似當時
小樓衝雨幽恨兩人知
前調晁端禮
建溪靈草已先嘗歡意尚難忘未放笙歌暫留簪珮猶
有紫芝湯醉中纖手慇懃捧欲去斷人腸絳蠟迎歸
繡鞍扶下笑語盡聞香
前調(梅)趙師俠
玉壺冰結暮天寒朔吹繞闌干雪破梢頭香傳花外春
信入江南廵簷索笑情何限一點已微酸待得黃垂
冥冥煙雨綠樹裊金丸
前調趙師俠
冰霜凝凍臘殘時暖律漸推移綵勝羅幡土牛春仗和
氣與春回花心柳眼知時節凝露向陽枝喜入新春
稱心百事如意想都宜
前調方千里
丹青間展小屏山香燼一絲寒織錦迴文生綃紅淚不
語自羞看相思念遠關河隔終日望征鞍不識单棲
忍教良夜魂夢覺長安
前調方千里
東風無力颺輕絲芳草雨餘姿淺綠還池輕黃歸柳老
去願春遲闌干凭㬉慵回首閒把小花枝怯酒情懷
惱人天氣清瘦有誰知
前調蒋捷
棃邊風緊雪難晴千點照溪明吹絮簾低唾茸窗小人
隔翠隂行而今白鳥横飛處煙樹渺鄉城兩袖春寒
一襟春恨斜日澹無情
前調蒋捷
楓林紅透晚煙青客思滿鷗汀二十年來無家種竹猶
借竹為名春風未了秋風到老去萬緣輕只把平生
閒吟閒咏譜作櫂歌聲
前調陳允平
斜陽冉冉柳邊樓珠箔水晶鈎拍點紅牙簫吹紫玉低
按小梁州雙鸞已悮青樓約誰伴月中遊倦蝶殘花
寒螀落葉長是替人愁
前調陳允平
畫樓深映小屏山簾幕護輕寒比翼香囊合歡羅帊都
做薄情看如今已過棃花雨何處殢歸鞍待約青鸞
采雲同去飛夢到長安
前調陳允平
翠羅裙解縷金絲羅扇掩芳姿柳色凝寒花情殢雨生
怕踏青遲碧紗窗外鶯聲嫩春在海棠枝别後相思
許多憔悴惟有落紅知
前調趙孟頫
弄晴微雨細絲絲山色澹無姿柳絮飛殘荼䕷開罷青
杏已團枝闌干倚徧人何處愁聽語黃鸝寳瑟塵生
翠綃香減天遠鴈書遲
前調(戲友)吴可元
石榴花下薄羅衣睡起却尋棋未省高低被伊春笋拈
了白琉璃釧脱釵斜渾不省意重子聲遲對面癡心
只愁收局腸斷欲輸時
前調薩都拉
去年人在鳳凰池銀燭夜彈絲沈水香消棃雲夢暖深
院繡簾垂今年冷落江南夜心事有誰知楊柳風柔
海棠月澹獨自倚闌時
前調(春暮)楊慎
紅稠綠暗徧天涯春色在誰家花謝蝶稀柳濃鶯嬾煙
景屬蜂衙日長睡起無情思簾外夕陽斜帶眼頻移
琴心慵理多病負年華
前調(約衡山不至)吳子孝
苑中日日見花開花下獨徘徊帽沾紅雨衣承香雪春
色似蓬萊悵望高軒終不到寂寞小池臺柳條盡綠
鶯聲漸老夜雨長新苔
前調(秋思)張大烈
蕭瑟秋風古渡橋江風壮晚潮夕陽衰柳何堪輕折瘦
損小蠻腰碧雲澹遠澄波静慘怨散林皋山海情深
石尤風急留住遠征橈
前調(又一體)張耒
含羞倚醉不成歌纖手掩香羅偎花映燭偷傳深意酒
思入横波看朱成碧心迷亂脉脉斂雙蛾相見時稀
隔别多又春盡奈愁何
前調向子諲
去年同醉酴醿下儘筆賦新詞今年君去酴醿欲破誰
與醉為期舊曲重歌傾别酒風露泣花枝章水能長
湘水遠流不盡兩相思
御選歷代詩餘卷二十二
