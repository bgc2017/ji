欽定四庫全書
御選歴代詩餘卷三十八目錄(六十字)
臨江仙(又一體)
蘇軾(十二首)
秦觀
晁補之(十一首)
陳師道
李之儀(二首)
賀鑄
毛滂(三首)
杜安世
舒亶
趙令畤
晁冲之(二首)
滕宗諒
蘇庠(二首)
葛勝仲(六首)
周紫芝(二首)
謝逸
廖行之
曹組
葉夢得(五首)
陳與義
趙長卿(四首)
張元幹
張掄(二首)
辛棄疾(三首)
吕勝巳
劉克莊(三首)
李石
王干秋
黃機
劉鎮
馬莊父
王炎
高觀國
史逹祖
韓淲(三首)
張炎
石孝友(三首)
李清照(二首)
劉鼎臣妻(二首)
蘇氏
完顔璹
韓玉
段成巳
元好問(三首)
張弘範
劉因
詹正
蒲道源
張翥(三首)
張埜
無名氏
劉基
吳子孝
楊愼
吳洪
張綖
陳子龍
王鳳嫺
葉小鸞
前調(又一體)
顧夐
御選歴代詩餘卷三十八目錄
欽定四庫全書
御選歴代詩餘卷三十八(六十字)
司經局洗馬掌局事兼翰林院修撰加二級(臣)王奕清奉
旨校刊
臨江仙
(又一體䨇調六十字)
臨江仙(黃岡贈龍丘子)蘇軾
細馬遠䭾雙侍女青巾玉帶紅鞾溪山好處便為家誰
知巴峽路却見洛陽花面旋落英飛玉蕊人間春日
初斜十年不見紫雲車龍丘新洞府鉛鼎養丹砂
前調蘇軾
詩句端來磨我鈍鈍錐不解生鋩歡顔為我解冰霜酒
闌清夢覺春草滿池塘應念雪堂坡下老昔年共采
芸香功名成遂早還鄉回車來過我喬木擁千章
前調(離杭至潤别張秉道)蘇軾
我勸髯張歸去好從來巳自忘情塵心消盡道心平江
南與塞北何處不堪行俎豆庚桑眞過矣憑君說與
南榮願聞吳越報豐登君王如有問結襪頼王生
前調(送王緘)蘇軾
忘却成都來十載因君未免思量憑將清淚灑江陽故
山知好在孤客自悲凉座上别愁君未見歸來欲斷
無腸殷勤且更盡離觴此身如傳舍何處是吾鄉
前調(夜到揚州)蘇軾
尊酒何人懷李白草堂遥指江東珠簾十里捲香風花
開花又謝離恨幾千重輕舸渡江連夜到一時驚笑
衰容語音猶自帶吳儂夜闌相對處依舊夢魂中
前調蘇軾
九十日春都過了貪忙何處追遊三分春色一分愁雨
翻榆莢陣風轉柳花毬閬苑先生須自責蟠桃動是
千秋不知人世苦厭求東皇不拘束肯為使君留
前調(風水洞作)蘇軾
四大從來都徧滿此間風水何疑故應為我發新詩幽
化香澗谷寒藻舞淪漪借與玉川生兩液天仙未必
相思還憑流水送人歸層巔餘落日草露巳沾衣
前調蘇軾
一别都門三改火天涯踏盡紅塵依然一笑作春温無
波眞古井有節是秋筠惆悵孤帆連夜發送行澹月
微雲尊前不用翠眉顰人生如逆旅我亦是行人
前調(登望湖樓)蘇軾
多病休文都瘦損不堪金帶垂腰望湖樓上暗香飄和
風春弄笛明月夜聞簫酒醒夢回清漏永殷牀無限
更潮佳人不見董嬌嬈徘徊花上月空度可憐宵
前調蘇軾
夜飲東坡醒復醉歸來髣髴三更家僮鼻息已雷鳴敲
門都不應倚杖聽江聲長恨此身非我有何曾忘却
營營夜闌風静縠紋平小舟從此逝江海寄餘生
前調(贈王友道)蘇軾
誰道東陽都瘦損凝然點漆精神瑶林終自隔風塵試
看披鶴氅仍是謫仙人省可清言揮玉麈直須保器
全眞風流何似道家純不應同蜀客惟愛卓文君
前調蘇軾
冬夜夜寒冰合井畫堂明月侵幃青釭明滅照悲啼燈
花挑欲盡粉淚浥還垂未盡一尊先掩淚歌聲半帶
清悲情聲兩盡莫相違欲知腸斷處梁上暗塵飛
前調秦觀
千里瀟湘挼藍浦蘭橈昔日曾經月高風定露華清微
波澄不動冷浸一天星獨倚危樓情悄悄遥聞妃瑟
泠泠新聲含盡古今情曲終人不見江上數峰青
前調晁補之
綠暗汀洲三月暮落花風静帆收垂楊低映木蘭舟半
篙春水滑一段夕陽愁㶚水橋東回首處美人親上
簾鈎青鸞無計入紅樓行雲歸楚峽飛夢到揚州
前調晁補之
盡說彭門新半刺昆吾剸玉如泥功名餘事不須為才
情詩裏見風味酒邊知好在阿咸同老也青雲往歲
心期千鍾百首興來時伯倫從婦勸元亮信兒癡
前調晁補之
十歲兒曹同硯席華居織翠如葱一生心事醉吟中相
逢俱白首無語對西風莫道尊前情調減衰顔得酒
能紅可憐此會意無窮夜闌人緫睡獨遶菊花叢
前調(南都留别)晁補之
曾唱牡丹留客飲明年何處相逢忽驚鵲起落梧桐綠
荷多少恨回首背西風莫歎今宵身是客一尊未曉
猶同此身應似去來鴻江湖春水闊歸夢故園中
前調晁補之
常記河陽花縣裏恰如飯顆山逢春城何處滿絲桐綸
巾并羽扇君有古人風重向梁王臺畔見黃花綠酒
誰同新詩别後寄南鴻回頭思照碧人在白雲中
前調(信州作)晁補之
謫宦江城無屋買殘僧野寺相依松間藥臼竹間衣水
窮行到處雲起坐看時一箇幽禽緣底事苦來醉耳
邊啼月斜西院愈聲悲青山無限好猶道不如歸
前調晁補之
身外閒愁空滿眼就中歡事常稀明年應賦送春詩試
從今夜數相會幾多時淺酒欲邀誰共勸深情惟有
君知東溪春近好同歸柳垂江上影梅謝雪中枝
前調晁補之
自古齊山重九勝登臨夢想依依偶來恰值菊花時難
逢開口笑須插滿頭歸昨夜一江風色好平明秋浦
帆飛可憐如赴使君期且當酬令節不用歎斜暉
前調晁補之
馬上匆匆聽鵲喜朦朧月淡黃昏碧羅雙扇曉光分鉛
華先辨臉朱色怎分脣暫别寶匳蛛網徧春風淚汚
榴裙香箋小字寄行雲纖腰非學楚寬帶為思君
前調晁補之
離别尋常今白首更須竹雨蕭蕭不應都占世間豪清
風居士手楊柳洛城腰文字功名真自誤從今好月
良宵只須憐取董嬌嬈修門君自到不用我詞招
前調晁補之
君似蒼崕千仞竹一枝孤映蒿蕭簞瓢不減萬鍾豪閒
情搔短髮佳句詠纖腰罷酒蘭舟回楚柁相思何處
今宵淮南幽桂水雲饒他年春草恨應有小山招
前調(送疊羅菊與趙使君)陳師道
宫樣初黃過九日鮮妍時更宜寒挽回人意不成闌香
羅堆葉密芳意著心單過與後房歌舞手輕盈喜色
生顔墮釵擁髻與垂鬟欲知誰稱面偏插一枝看
前調李之儀
知有閬風花解語從來祗許傳聞光明休詠漢宫新擁
身疑有月襯步恨無雲莫把金尊容易勸坐來幾度
銷魂不知仙骨在何人好將千歲日占斷四時春
前調李之儀
九十日春都過了尋常偶到江皋水容山態兩相饒草
平天一色風暖燕雙高酒病厭厭何計那飛紅更送
無聊鶯聲猶似耳邊嬌難回巫峽夢空恨武陵桃
前調(立春)賀鑄
巧翦合歡羅勝子釵頭春意翩翩豔歌淺笑拜嫣然願
郎宜此酒行樂駐華年未老文園多病客幽襟悽斷
堪憐舊遊夢掛碧雲邊人歸落鴈後思發在花前
前調毛滂
古寺長廊清夜美風松煙檜蕭然石闌干外上疎簾遏
雲閒窈窕斜月静嬋娟獨自徘徊無箇事瑶琴試奏
流泉曲終誰見枕琴眠香箋虯尾細燈燼玉蟲偏
前調毛滂
莫恨那回容易别不妨久遠情腸為人留下舊風光花
枝常自好馥馥十年香便是舊時簾外月却來小檻
低牎朦朧影裏淡梳妝相看如夢寐回首怎思量
前調(都城元夕)毛滂
聞道長安燈夜好雕輪寶馬如雲蓬萊清淺對觚稜玉
皇開碧落銀界失黃昏誰見江南顦顇客端憂嬾步
芳塵小屏風畔冷香凝酒濃春入夢牎破月尋人
前調杜安世
徧地殘花庭院静流鶯對對相過萬條風柳間婆娑櫻
桃初弄色萱草自成窠早是芳菲時節晩追遊期會
無多眉山歛翠近秋波日長初睡起愁與病相和
前調(送李易初)舒亶
折柳門前鸚鵡綠河梁小駐歸船不堪華髮對離筵孤
邨啼鴂日深院落花天文采弟兄真疊玉赤霄去路
誰先明朝便恐各風煙江山如有恨桃李自無言
前調趙令畤
枝上粉香吹欲盡依前庭院春風更誰同遶摘芳叢漏
殘金獸冷信斷錦屏空看結燈花愁不睡酒闌無夢
相逢凄凉長判一生中不如雲外月永夜在房櫳
前調晁冲之
憶昔西池池上飲年年多少歡娛别來不寄一行書尋
常相見了猶道不如初安穏錦屏今夜夢月明好渡
江湖相思休問定何如情知春去後管得落花無
前調晁冲之
雙舸亭亭横晩渚城中飛觀嵯峨畫橋燈火照清波玉
鉤平浸水金鎖半沉河試問無情堤上柳也應厭聽
驪歌人生無柰别離何夜長嫌夢短淚少恨愁多
前調(巴陵)滕宗諒
湖水連天天連水秋來分外澄清君山自是小蓬瀛氣
蒸雲夢澤波撼岳陽城帝子有靈能鼓瑟凄然依舊
傷情微聞蘭芷動芳馨曲終人不見江上數峰青
前調(荷花)蘇庠
獵獵風蒲初暑過蕭然庭戶秋清野航渡口帶煙横晩
山千萬點别鶴兩三聲秋水芙蕖聊蕩槳一尊同破
愁城蓼花灘上白鷗明暮雲連極浦急雨暗長汀
前調(贈張建康)蘇庠
本是白蘋洲畔客虎符卧鎮江城歸來猶得趁鷗盟柳
絲搖曉市杜若徧芳汀莫惜飛觴仍墮幘柳邊依約
鶯聲水秋鱸熟正關情只愁宣室召未許釣船輕
前調(姜尉託疾)葛勝仲
郊外黃埃端可厭歸來移病香閨象牀珍簟共委蛇耆
婆尋草盡天女散花遲小雨作寒秋意晩簷聲與夢
相宜冷侵羅幌篆煙微試評書五朵何似畫雙眉
前調(上巳九曲池流杯)葛勝仲
小樣洪河分九曲飛泉環繞粼粼青蓮往事巳成塵羽
觴浮碧甃寶劍捧金人綠綺且依流水調逢逢撾鼓
催廵玉堂詞客是嘉賓茂林脩竹地大勝永和春
前調(上巳海昌王氏園)葛勝仲
倦客身同舟不繫輕帆來訪儒仙春風上巳豔陽天夭
桃方散錦高柳欲飛緜千古海昌佳絶地雙鳬暫此
留連通宵娛客破芳筵蘭亭脩禊事梓澤醉名園
前調(章圃賞瑞香)葛勝仲
二月風光濃似酒小樓新濕青紅碧琉璃色映羣峰更
攜金鑿落來賞錦熏籠詞客舊留花月旦此葩清軟
纖穠未饒蘭蕙轉光風赤闌呈雅豔翠幕護芳叢
前調葛勝仲
雪壁歌詞題尚濕春風又見輕紅一枝斜插映眉峰不
辭連夜賞銀燭透紗籠白髮欺人今老矣尊前羞見
繁穠清香猶嫪虎溪風海棠須避席佳種謾蠶叢
前調(錦熏閣賞花)葛勝仲
檻外竒葩江外種嬌春未減鞓紅畫樓晴日斂雲峰佛
香來海岸蜀錦薦燈籠今夜那憂煞風景酒花來鬭
妖穠江梅冷澹避春風明朝來縱賞應醉綺羅叢
前調周紫芝
水遠山長何處去欲行人似孤雲十分瘦損沈休文忍
將秋水鏡容易與君分試問棃花枝上雨為誰彈滿
清尊一江風月黯離魂平波催短棹小立送黃昏
前調(送曾光州)周紫芝
記得武陵相見日六年往事堪驚回頭雙鬢巳星星誰
知江上酒還與故人傾鐵馬紅旗寒日暮使君猶寄
邊城只愁飛詔下青冥不應霜塞晩横槊看詩成
前調謝逸
玉樹臨風賓欲散黃昏鐵馬嘶庭幽歡未盡有餘清瓊
糜方一啜銀燭巳雙檠坐久香津生齒頰何須五斗
消酲豔歌聲裏醉魂醒明年思此會旌旆想登瀛
前調(元宵)廖行之
春意忙忙春色裏又還幾度花期澹晴時候儘融怡梅
顋翻白後柳眼弄青時正是江城天氣好樓臺燈火
星移相逢無處不相宜輕狂行樂去明月夜深歸
前調曹組
青瑣牎深紅獸暖燈前共倒金尊數枝梅浸玉壺春雪
明渾似曉香意欲成雲戶外馬嘶催客起席間歡意
留人從他微霰落紛紛不妨吹酒面歸去醒餘醺
前調葉夢得
不見跳魚翻曲港湖邊特地經過蕭蕭疎雨亂風荷微
雲吹盡散明月墮平波白酒一杯還徑醉歸來散髮
婆娑無人能唱採菱歌小軒敧枕簟簷影挂星河
前調葉夢得
自笑天涯無定準飄然到處遲留興闌却上五湖舟鱸
蓴新有味碧樹巳驚秋臺上微凉初過雨一尊聊記
同遊寄聲時為到滄洲遥知敧枕處萬壑看交流
前調(南山臺成與客看月)葉夢得
絶頂參差千嶂外不知空水相浮下臨湖海見三洲落
霞横暮景為客小遲留卷盡微雲天更闊此行不負
清秋忽驚河漢近人流青霄元有路一笑倚瓊樓
前調葉夢得
碧瓦新霜侵曉夢黃花巳過清秋風帆何處挂扁舟故
人歸欲盡斜日更回頭樂圃橋邊煩借問有人高臥
江樓寄聲聊為訴離憂桂叢應巳老何事久淹留
前調(席上梅花)葉夢得
不與羣芳争豔豔化工自許寒梅一枝臨晩照歌臺眼
明渾未見絃管莫驚催記取劉郎歸去路千年應話
天台酒闌不惜更重陪夜寒衣袂薄猶有暗香回
前調(夜登小閣憶洛中舊遊)陳與義
憶昔午橋橋上飲坐中多是豪英長溝流月去無聲杏
花疎影裏吹笛到天明二十餘年如一夢此身雖在
堪驚閒登小閣看新晴古今多少事漁唱起三更
前調趙長卿
天外濃雲雲外雨雨聲初上簷牙紅蕖應褪洗妝花晚
凉如有意習習到山家為喚山童多索酒金鍾細酌
流霞暈生玉頰酒潮斜閒中無寵辱醉裏是生涯
前調趙長卿
過盡征鴻來盡燕故園消息茫然一春憔悴有人憐懷
家寒食夜中酒落花天見說江頭春浪渺殷勤欲送
歸船别來此處最縈牽短篷南浦雨疎柳斷橋煙
前調趙長卿
日欲低時江景好暮山紫翠重重釣筒收盡碧潭空一
船霜夜月兩岸荻花風遥憶暖春新向火黃昏下了
簾櫳水邨漁浦檥孤篷單衾愁夢斷無夢轉愁濃
前調趙長卿
人在夢雲樓上别殘燈影裏遲留依稀綠慘更紅羞露
痕雙臉濕山樣兩眉愁幾幅片帆天際去雲濤煙浪
悠悠今宵獨立古江頭水腥魚菜市風碎荻花洲
前調(荼䕷)張元幹
鶯喚屏山驚睡起嬌多須要郎扶荼䕷斗帳罷熏爐翠
穿珠落索香泛玉流蘇長記枕痕銷醉色日高猶倦
妝梳一枝春瘦想如初夢迷芳草路望斷素鱗書
前調張掄
聞道彤庭森寳仗霜風逐雨驅雲六龍扶輦下青冥香
隨鸞扇遠日射赭袍明簾捲天街人隘路滿城喜望
清塵歡聲催起嶺梅春欲知天意好昨夜月華新
前調(禁中丹桂)張掄
玉宇凉生清禁曉丹葩色照晴空珊瑚敲碎小玲瓏人
間無此種來自廣寒宫雕玉闌干深院靜嫣然凝笑
西風曲屏須占一枝紅且圖欹醉枕香到夢魂中
前調(探梅)辛棄疾
老去惜花心已嬾愛梅猶遶江邨一枝先破玉溪春更
無花態度全是雪精神賸向青山餐秀色為渠著句
清新竹根流水帶溪雲醉中渾不覺歸路月黃昏
前調辛棄疾
風雨催春寒食近平原一片丹青溪頭喚渡柳邊行花
飛蝴蝶亂桑嫩野蠶生綠野先生閒袖手却尋詩酒
功名未知明日定隂晴今宵成獨醉却笑衆人醒
前調(簮花屢墮戲作)辛棄疾
鼔子花開春爛漫荒園無限思量今朝拄杖過西鄉急
呼桃葉渡為看牡丹忙不管昨宵風雨横依然紅紫
成行白頭陪奉少年場一枝簮不住推道帽簷長
前調吕勝巳
忽憶裴公臺上去遠空秋氣稜稜萬山一水秀還明此
時三楚客何意續騷經愛竹子猷參杖履能詩侯喜
同登𢋫酬不盡古今情清風生白麈側月照疎星
前調(種海棠作)劉克莊
落魄長官江海客少年萬里尋春而今憔悴向溪濱斷
無觴詠興惟有簿書塵手插海棠三百本等閒妝點
芳辰他年絳雪映紅雲叮嚀風與月記取種花人
前調(潮惠道中)劉克莊
不見仙湖能幾日塵沙變盡形容夜來月冷露華濃都
忘茆屋下但記畫船中兩岸綠隂猶未合更須補竹
添松最憐幾樹木芙蓉手栽纔數尺别後為誰紅
前調(巳酉和實之燈夕)劉克莊
玉篴鈿車當日事東塗西抹都曾等閒曲子壓和凝縱
遊非草草巳醉強惺惺今向三家邨送老身如罷講
吳僧高樓百尺不須登半爐燒葉火一盞勘書燈
前調李石
煙柳疎疎人悄悄畫樓風外吹笙倚闌聞喚小紅聲熏
香臨欲睡玉漏巳三更坐待不來來又去一方明月
中庭粉牆東畔小橋横起來花影下扇子撲流螢
前調王千秋
柳巷鶯啼春未曉畫堂環珮珊珊熏爐烘暖鷓鴣斑壽
杯須斗酌舞袖正弓彎未說珥貂横玉事勲名且勒
燕然歸來方卜五湖閒年年花月夜沉醉綺羅間
前調黃機
上巳清明都過了客愁惟有心知子規昨夜忽催歸驛
程那復記魂夢巳先飛回首故園花與柳枝枝葉葉
相思歸來拚得典春衣綠隂幽䆳處不管盡情啼
前調劉鎮
蕩紫飄紅芳信斷都無人問穠纖吟鞭倚醉問凉蟾香
消金縷篆塵壓寳妝匳夢峽朝雲飛不到一春離緒
厭厭却疑歸燕礙重簾心期花底誤眉眼柳邊添
前調馬莊父
人意舒閒春事到徐徐弄日微雲翠鬟飛繞閙蛾羣煙
横沽酒市風轉落梅邨歲事一新人半舊相逢際晩
醺醺花間亭館柳間門尅除風雨外排日醉紅裙
前調王炎
鶗鴂一聲春事了不知苦勸誰歸花梢香露染薔薇小
梅酸著齒酒榼正堪攜鴨綠一篙新雨過遠山半出
脩眉仙翁理棹欲來時遶簷烏鵲喜報與主人知
前調高觀國
俱是洛陽年少客才華迥出天眞青衫慣拂軟紅塵酒
狂因月舞詩俊為梅新寄語長安風月道鸎花緩作
青春披風沐露問前津客中春不當歸去倍還人
前調史逹祖
愁與西風應有約年年同赴清秋舊遊簾幕記揚州一
燈人著夢雙鴈月當樓羅帶鴛鴦塵暗澹更須整頓
風流天涯萬一見温柔瘦應因此瘦羞亦為郎羞
前調韓淲
脆管繁絃無覓處小樓空掩遥山柳絲直下曲闌干海
棠紅欲褪玉釧怯春衫殢酒不成芳信斷社寒新燕
呢喃雕盤慵整寳香殘綺疏明薄暮簾外雨潺潺
前調韓淲
羅帳畫屏新夢悄綠牎慵起香殘重簾生怕倚闌干春
風吹玉水春雪滿靈山梁燕未來歸鴈動海棠纔帶
紅酣酒愁花恨霎時間煙雲催薄暮絲雨濕輕寒
前調韓淲
竹樹隂隂流澗水黃鸝飛去飛還蓬門籬落小橋灣更
無塵跡到我自愛其間雨又隨風催薄暮輕雷時動
雲班歸來凉意一牎閒病餘眞倦矣睡熟簟紋寬
前調(墨水仙)張炎
翦翦春冰出萬壑和春帶出芳叢誰分弱水洗塵紅低
回金鑿落約略玉玲瓏昨夜洞庭雲一片朗吟飛過
天風戲將瑶草散虛空靈根何處覓只在此山中
前調石孝友
醉袖吟鞭竹色裏帽簷低處風斜晩山一半被雲遮殘
陽明遠水古木集棲鴉暮去朝來緣底事不如早早
還家曲屏深幌小牎紗翠沾眉上柳紅揾臉邊花
前調石孝友
買笑當歌何處好小樓四面江山玉梅枝上卸餘寒雨
隨春到急風向晚來顚任自腰圍都瘦損肯教懽意
闌珊引杯相屬莫留殘花和人競好人與月爭圓
前調石孝友
枕上鶯聲初破睡悄寒輕透簾幃起來惆悵有誰知雨
狂風轉急揉損好花枝薄倖别來春又老等閒誤却
佳期斜陽影裏立多時遠山何事翠相對蹙脩眉
前調(宋媛)李清照
庭院深深深幾許雲牎霧閣春遲為誰憔悴瘦芳姿夜
來清夢好應是發南枝玉瘦檀輕無限恨南樓羌管
休吹濃香開盡有誰知暖風遲日也别到杏花時
前調李清照
庭院深深深幾許雲牎霧閣常扄柳梢梅萼漸分明春
歸秣陵樹人客建安城感月吟風多少事如今老去
無成誰憐憔悴更凋零燈花空結蕊離别共傷情
前調劉鼎臣妻
何處甘泉來席上嫩黃初瀉銀瓶月團嘗罷有餘清惠
山名品好歌舞暫留停欲賞霍源新氣味不應兼進
狶苓此中端有澹交情相如方病酒一飲骨毛輕
前調劉鼎臣妻
記得高堂同飲散一杯湯罷分攜絳紗籠影簇行旗更
殘銀漏急天澹玉繩低只恐曲終人不見歌聲且為
遲遲如今車馬各東西畫堂攜手處疑夢又疑非
前調(立春寄季順妹)(宋媛)蘇氏
一夜東風穿繡戶融融暖應佳時春來何處最相知平
明堤上柳染徧鬱金枝姊妹嬉遊時節近今朝應怨
來遲憑誰說與到家期玉釵頭上勝留待遠人歸
前調完顔璹
倦客更遭塵事冗故尋閒地婆娑一尊芳草一聲歌盧
郎心未老潘令鬢先皤醉向繁臺臺上問滿川細柳
新荷薰風樓閣夕陽多倚闌凝思久漁笛起煙波
前調(梅花)韓玉
月是銀釭溪是鏡雲霓與作衣裳夜寒獨立竹籬傍妝
成那待粉笑罷自生香自古佳人多薄命枉教傲雪
凌霜從來林下異閨房何須三弄笛方斷九廻腸
前調段成巳
走徧人間無一事十年歸夢悠悠行藏休更倚危樓亂
山明月曉滄海冷雲秋詩酒功名殊不惡箇中未減
風流西風吹散兩眉愁一聲長嘯罷煙雨暗汀洲
前調元好問
昨夜半山亭下醉窪尊今日留題放船直到浙江西玉
壺天上下雲錦樹高低世上紅塵爭白日山中太古
熙熙外人初到故應迷桃花三百里渾是武陵溪
前調元好問
自笑此身無定在北州又復南州買田何日遂歸休向
來元落落此去亦悠悠赤日黃塵三百里嵩丘幾度
登樓故人多在玉溪頭清泉明月曉高樹亂蟬秋
前調元好問
夏館秋林山水窟家家林影湖光三年閒為一官忙簿
書愁裏過筍蕨夢中香父老書來招我隱臨流巳蓋
茅堂白頭兄弟共論量山田尋二頃他日作桐鄉
前調張弘範
千古武陵溪上路桃源流水潺潺可憐仙侣剰濃歡黃
鸝驚夢破青鳥喚春還回首舊遊渾不見蒼煙一片
荒山玉人何處倚闌干紫簫明月底翠袖暮雲寒
前調劉因
行色匆匆緣底事山陽梅信相催梅花香底有新醅南
州今樂土得意且銜杯君見太行憑寄語雲間蒼壁
崔嵬平生遮眼厭黃埃高樓吾有興無惜送青來
前調詹正
白髮壯心還未減春風夢遶揚州青山隱隱水悠悠征
帆從蕩漾行李亦風流向日侍郎今右相元龍豪氣
横秋月明千里鎮淮樓依然青眼舊應不負依劉
前調(詠梅)蒲道源
聞說東庵梅最好何須遠訪西湖金衣相映玉肌膚幽
香俱可愛顔色不妨殊花主惜春仍好事賞花清似
林逋冰蕤雪萼正敷腴只愁無客至那怕酒頻沽
前調(賦柳)張翥
搖蕩春光湖上路多情偏識倡條畫船繫在赤闌橋花
飛人别處綠暗雨休朝惱亂東風扶不起空憐燕婉
鶯嬌舞衣香冷董嬌嬈相思無限恨猶似舊宫腰
前調張翥
羨殺漁家生處樂隔灣數點青燈蓑衣忘在石磯層蓼
花秋釀酒楓葉晩垂罾時向瓦甌篷底醉往來鷺侣
鷗朋老翁倚棹坐瞢騰有魚吾欲買搖手不能應
前調張翥
羨殺漁邨無畔岸茫茫楊柳蒹葭雨餘水漲沒汀沙驚
鴻投别浦浴鳥坐沉槎殘日籬頭閒曬網垂髫來買
魚蝦得錢沽酒徑歸家一聲横笛外煙火隔蘆花
前調張埜
蓮幕酒闌人散後滿庭松竹蕭森搗殘秋思是鄰砧翠
屏驚舊夢白髮入新吟蓋世勲名將底用悠悠往古
來今一燈孤恨夜牎深箏閒纖筍玉杯冷軟橙金
前調無名氏
昨夜驚眠梅雨大枕前牎上頻敲天明翻覺夢魂遥起
來看女伴熏袖巳香消雲鎖房櫳煙鎖竹捲簾水濕
鮫綃菱花低照拂眉梢玉梳雲髮潤不喜上蘭膏
前調劉基
街鼓無聲更漏咽不知殘夜如何玉繩歴亂耿銀河鵲
驚穿暗樹露墜滴寒莎夢裏相逢還共說五湖煙水
漁蓑鏡中綠髮漸無多淚如霜後葉摵摵下庭柯
前調(題畫荷花)吳子孝
寂寞小池凉雨後美人團扇知秋玉容紅沁見時羞倚
風如解佩映水怕擡頭隔浦天香如裊裊多情欲去
還留月明波冷不勝愁采芳何處唱試聽木蘭舟
前調(江陵别内)楊愼
楚塞巴山横渡口行人莫上江樓征驂去棹兩悠悠相
看臨遠水獨自上孤舟却羡多情沙上鳥雙飛雙宿
河洲今宵明月為誰留團團清影好偏照别離愁
前調(虎丘同濟之作)吳洪
愛此雲巖林壑美椶鞵藤杖追遊生公臺下鶴泉浮與
君成二老譚笑亦風流臺閣功名歸去好便應醉枕
糟丘不須含笑看吳鈎苔花還繡壁波冷蟄龍湫
前調張綖
十里紅樓依綠水當年多少風流高城重上使人愁遠
山將落日依舊上簾鉤一曲琵琶思往事青衫淚滿
江州訪鄰休問杜家秋寒煙沙外鳥殘雪渡傍舟
前調(小春)陳子龍
西風料峭黃花暮斜陽一角紅樓羅衣添得又還休銀
蟬寒約指寶鴨暖藏鉤忽憶軟金杯自捧重攜殘燭
淹留於今玉漏更悠悠不知千里夢無奈五更愁
前調(明媛)王鳳&KR0570;
珠簾不捲銀蟾透夜凉獨自凭闌瑶琴欲整指生寒鶴
歸松露冷人静井梧殘天際一聲新度鴈翱翔似覓
回灘浮生幾見幾悲歡三秋今巳半楓葉醉林丹
前調(端午)(明媛)葉小鸞
團扇新裁明月影珠簾半上瓊鈎榴花紅到玉釵頭綵
絲宜續命綠砌繞忘憂酒泛菖蒲香玉碎嫩紅雙壓
横秋畫船盡日鬧芳洲蕭蕭煙雨外還鎖楚江愁
前調(又一體)顧夐
碧染長空池似鏡倚樓閒望凝情滿衣紅藕細香清象
牀珍簟山幛掩玉琴横暗想昔時歡笑事如今贏得
愁生博山爐暖澹煙輕蟬吟人靜殘日傍小牎明
御選歴代詩餘卷三十八
