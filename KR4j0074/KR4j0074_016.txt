欽定四庫全書
御選歴代詩餘卷十六目錄(四十七字)
阮郎歸
南唐李煜
馮延巳(二首)
司馬光
歐陽修(二首)
晏幾道(五首)
張先
蘇軾(二首)
黃庭堅(四首)
秦觀(五首)
晁補之(三首)
李之儀
毛滂
蘇庠
周紫芝(三首)
謝逸(三首)
周邦彦(二首)
曹組
蔡伸
趙師俠(二首)
趙長卿(三首)
曾覿
侯寘(二首)
趙彦端(二首)
馬莊父
王炎
嚴仁
徐照
史達祖(二首)
翁孟寅
洪瑹
方千里(二首)
黃昇
吳文英(五首)
蔣捷
李演
張炎
翁元龍
趙君舉
王同祖
魏氏
詹正
王從叔
張埜
劉基(二首)
吳子孝(二首)
吳寬
張大烈(三首)
湯顯祖
陳子龍
前調(又一體)
端淑卿
畫堂春(又一體)
秦觀(二首)
趙師俠
趙長卿(二首)
趙鼎
趙彦端
鄭域
吳子孝(二首)
莫是龍
陸卿子
喜遷鶯(又一體)
南唐李煜
和凝
晏幾道
夏竦
前調(又一體)
薛昭藴(三首)
許棐
前調(又一體)
韋莊(二首)
周邦彦(二首)
夏言
前調(又一體)
晏殊(二首)
前調(又一體)
馮延巳(二首)
晏殊(二首)
前調(又一體)
毛文錫
前調(又一體)
劉基
吳子孝(三首)
御選歴代詩餘卷十六目錄
欽定四庫全書
御選歴代詩餘卷十六(四十七字)
司經局洗馬掌局事兼翰林院修撰加二級(臣)王奕清奉
旨校刊
阮郎歸
(用阮肇事名調一名醉桃源一名碧雲春一名鶴冲天雙調四十七字以南唐李煜作為定體後人)
(平仄互異者皆非)
阮郎歸南唐李煜
東風吹水日銜山春來長是閒落花狼藉酒闌珊笙歌
醉夢間春睡覺晚妝殘憑誰整翠鬟留連光景惜朱
顔黃昏獨倚闌
前調馮延巳
南園春半蹋青時風和聞馬嘶青梅如豆柳如絲日長
蝴蝶飛花露重草煙低人家簾幕垂鞦韆慵困解羅
衣畫梁雙燕歸
前調馮延巳
角聲吹斷隴梅枝孤牎月影低塞鴻無限欲驚飛城烏
休夜啼尋斷夢掩香閨行人去路迷門前楊柳綠隂
齊何時聞馬嘶
前調司馬光
漁舟容易入深山仙家日日閒綺牎紗幌映朱顔相逢
醉夢間松露冷海霞殷匆匆整棹還落花寂寂水潺
潺重尋此路難
前調歐陽修
劉郎何日是來期無心雲勝伊行雲猶解傍山扉郎行
去不歸強勻面又芳菲春深輕薄衣桃花無語伴相
思隂隂月上時
前調歐陽修
落花浮水樹臨池年前心眼期見來無事去還思而今
花又飛淺螺黛淡臙脂閒妝取次宜隔簾風雨閉門
時此情風月知
前調晏幾道
粉痕閒印玉尖纖啼紅傍曉匳舊寒新㬉尚相兼梅疎
待雪添春冉冉恨懨懨章臺對卷簾箇人鞭影弄凉
蟾樓前側帽簷
前調晏幾道
來時紅日弄牎紗春紅入睡霞去時庭樹欲棲鴉香屏
掩月斜收翠羽整妝華青驪信又差玉笙猶戀碧桃
花今宵未憶家
前調晏幾道
舊香殘粉似當初人情恨不如一春猶有數行書秋來
書更疎衾鳳冷枕鸞孤愁腸待酒舒夢魂縱有也成
虚那堪和夢無
前調晏幾道
天邊金掌露成霜雲隨鴈字長綠杯紅䄂趁重陽人情
似故鄉蘭佩紫菊簪黃殷勤理舊狂欲將沉醉換悲
凉清歌莫斷腸
前調晏幾道
晚妝長趁景陽鐘雙蛾著意濃舞腰浮動綠雲穠櫻脣
半點紅憐美景惜芳容沉思暗記中春寒簾幕幾重
重楊花盡日風
前調(渭州作)張先
雙歌連袂近香猊歌隨鏤板齊分明珠索漱煙溪凝雲
定不飛脣破點齒編犀春鶯莫亂啼陽關更在碧峰
西相看翠黛低
前調蘇軾
綠槐高柳咽新蟬薰風初入絃碧紗牎下水沉煙棋聲
驚晝眠微雨過小荷翻榴花開欲然玉杯纖手弄清
泉瓊珠碎又圓
前調(集句梅花)蘇軾
暗香浮動月黃昏堂前一樹春東風何事入西鄰兒家
常閉門雪肌冷玉容眞香腮粉未勻折花欲寄隴頭
人江東日暮雲
前調(茶二首)黃庭堅
歌停檀板舞停鸞高陽飲興闌獸煙噴盡玉壺乾香分
小鳳團雪浪淺露花圓捧甌春筍寒絳紗籠下躍金
鞍歸時人倚欄
前調黃庭堅
黔中桃李可尋芳摘茶人自忙月團犀胯鬭圓方研膏
入焙香青箬裹絳紗囊品高聞外江酒闌傳盌舞紅
裳都濡春味長
前調黃庭堅
退紅衫子亂蜂兒衣寬只為伊為伊去得忒多時教人
直是疑長睡晚理妝遲愁多嬾畫眉夜來算得有歸
期燈花則甚知
前調黃庭堅
貧家春到也騷騷瓊漿注小槽老夫不出長蓬蒿鄰牆
開碧桃木芍藥品題高一枝煩翦刀傳杯猶似少年
豪醉紅侵雪毛
前調秦觀
褪花新綠漸團枝撲人風絮飛秋千未拆水平堤落紅
成地衣遊蝶困乳鶯啼怨春春怎知日長早被酒禁
持那堪更别離
前調秦觀
宮腰裊裊翠鬟鬆夜堂深處逢無端銀燭隕秋風靈犀
得暗通更有限恨無窮星河沈曉空隴頭流水各西
東佳期如夢中
前調秦觀
瀟湘門外水平鋪月寒征棹孤紅妝飲罷少踟蹰有人
偷向隅揮玉筯灑眞珠棃花春雨餘人人盡道斷腸
初那堪腸也無
前調秦觀
碧天如水月如眉城頭銀漏遲綠波風動畫船移嬌羞
初見時銀燭暗翠簾垂芳心兩自知楚臺魂斷曉雲
飛幽歡難再期
前調秦觀
春風吹雨遶殘枝落花無可飛小池寒綠欲生漪雨晴
還日西簾半捲燕雙歸諱愁無奈眉翻身整頓著殘
棋沈吟應劫遲
前調晁補之
小樓獨上暮鐘時紅霞樓外飛煙中遠鳥一雙歸城門
燈火微横短吹傍危梯冰輪湧海遲天涯幽恨有誰
知凉風時動衣
前調(泛濟州環溪)晁補之
西城北渚舊追隨荒臺今是非白蘋無際綠蒲迷停舟
憶舊時雙鴨戲亂鷗飛人家煙雨西不成攜手折芳
菲蘭橈惆悵歸
前調晁補之
一濠秋水淨漣漪紅妝照水嬉攀條尋藕怯船移浮萍
濕繡衣臨好景惜輕歸夕陽洲渚迷城門燈火簇輪
蹄沙鷗飛去時
前調李之儀
朱脣玉羽下蓬萊佳時近早梅惜花情味久安排枝頭
開未開魂欲斷恨難裁香心休見猜果如何遜是仙
才何妨入夢來
前調毛滂
雨餘煙草弄春柔芳郊翠欲流㬉風時轉柳花毬晴光
爛不收紅盡處綠新稠穠華只暫留却因留下等閒
愁令人雙鬢秋
前調蘇庠
西園風暖落花時綠隂鶯亂啼倚闌無語惜芳菲絮飛
蝴蝶飛緣底事減腰圍遣愁愁著眉波連春渚暮天
垂燕歸人未歸
前調周紫芝
酴醿花謝日遲遲楊花無數飛章臺側畔儘風吹飄零
無定期煙漠漠草萋萋江南春盡時可憐蹤跡尚東
西故園何日歸
前調周紫芝
月櫺疎影照嬋娟閒臨小玉盤棗花金釧出纖纖棋聲
敲夜寒飛電冷水精圓夜深人未眠笑催爐獸㬉衾
鴛莫教銀漏殘
前調(西湖摘楊梅)周紫芝
西湖山下水潺潺滿山風雨寒枝頭紅日曉斕斑越梅
催染丹連翠葉擁金盤玉池生乳泉此生三度試甘
酸欲歸歸尚難
前調謝逸
花枝破蕾柳梢青春寒拂面輕一眉新月影三星銅荷
燭燼零低鳳扇裊霓旌珊珊環珮聲坐間誰識許飛
瓊對郎仙骨清
前調謝逸
風飄萬點落花飛殘紅枝上稀平蕪葉葉淡煙迷那堪
春鳥啼風細細日遲遲輕紗疊雪衣多情多病嬾追
隨玉人應恨伊
前調(雪)謝逸
晨光曉色埽簷晶寒多蝶夢驚亂飄鴛瓦細無聲悠揚
柳絮輕書幌冷竹牎明柴門只獨扃一尊濁酒為誰
傾梅花相對清
前調周邦彦
冬衣初染遠山青雙絲雲鴈綾衣寒袖濕欲成冰都緣
珠淚零情黯黯悶騰騰身如秋後蠅若教隨馬逐郎
行不辭多少程
前調周邦彦
菖蒲葉老水平沙臨流蘇小家畫欄曲徑宛秋蛇金英
垂露華燒蜜炬引蓮娃酒香醺臉霞再來重約日西
斜倚門聽暮鴉
前調曹組
簷頭風珮響丁東簾疎燭影紅秋千人散月溶溶樓臺
花氣中春酒醒夜寒濃繡衾誰與同只愁夢短不相
逢覺來羅帳空
前調蔡伸
煙籠寒水暝禽栖滿庭紅葉飛蘭堂寂寂畫簾垂霜濃
更漏遲鴛被冷麝香微強攲單枕時西牎看盡月痕
移此情君怎知
前調(桐江舟中)趙師俠
微雲埽盡碧虚寬月華光影寒山河表裏鑑中看沈沈
清夜闌風細細露漙漙神遊八極間九霄回首望塵
寰悠悠醉夢還
前調趙師俠
杜鵑花發映山紅韶光覺正濃水流紅紫各西東綠肥
春已空閒戲蝶嬾遊蜂破除花影重問春何事不從
容憂愁風雨中
前調(詠春)趙長卿
和風暖日小層樓人間春事幽杏花深處一聲鳩花飛
水自流尋舊夢續揚州眉山相對愁憶曾和淚送行
舟清江古渡頭
前調(送别詠鶯)趙長卿
東城沙軟馬蹄輕清和雨乍晴柳隂曲徑泣流鶯凄凉
不忍聽休苦怨莫悲鳴何須兩淚傾但將巧語寫心
誠東君肯薄情
前調(客中見梅)趙長卿
年年為客徧天涯夢遲歸路賖無端星月浸牎紗一枝
寒影斜腸未斷鬢先華新來瘦轉加角聲吹徹小梅
花夜長人憶家
前調(侍宴池上賦飛燕)曾覿
柳隂庭館占風光呢喃清晝長碧波新漲小池塘雙雙
蹴水忙萍散漫絮飄颺輕盈體態狂為憐流去落紅
香銜將歸畫梁
前調(和邢公玷)侯寘
莫欺騎省鬢邊華曾眠蘇小家綵絲縈腕翦輕霞菖蒲
酒更嘉人别後歎飛花雲山和夢遮吳牋小字寫流
沙幾行秋鴈斜
前調侯寘
薰風吹盡不多雲曉天如水清哦松庭院忽聞笙簾疎
香篆明蘭玉盛鳳和鳴家聲留漢庭狨鞍長傍九重
城年年雙鬢青
前調趙彦端
歲寒堂下兩株梅商量先後開春前日遶一千回花來
春又來冰可斷玉堪裁寒空無暖埃為君翻動臘前
醅酒醒香滿懷
前調(餘干留别)趙彦端
三年何許競芳辰君家千樹春如今欲去復逡廵好花
留住人紅蕊亂綠隂勻綵雲新又新只因小闋記情
親動君梁上塵
前調(西湖)馬莊父
清明寒食不多時香紅漸漸稀番騰妝閣鬧蘇堤留春
春怎知花褪雨絮沾泥凌波寸寸移三三兩兩呌船
兒人歸春也歸
前調王炎
落花時節近清明南園芳草青東風料峭雨難晴那堪
中宿酲回首處自銷凝誰知太瘦生倚闌無語不禁
情杜鵑啼數聲
前調嚴仁
拍堤春水蘸垂楊水流花片香弄花噆柳小鴛鴦一雙
隨一雙簾半捲露新妝春衫是柳黃荷闌看處背斜
陽風流暗斷腸
前調徐照
綠楊庭戶靜沈沈楊花吹滿襟晚來閒向水邊尋驚飛
雙浴禽分别後重登臨暮寒天氣隂妾心移得在君
心方知人恨深
前調史達祖
龍香吹袖向藤鞭帽簷衝柳煙一春幾度畫橋邊東風
聽管絃花活計酒因緣從人嘲少年眞須吟就綠楊
篇灣頭寄小憐
前調史達祖
舊時明月舊時身舊時梅萼新舊時月底似梅人梅春
人不春香入夢粉成塵情多多斷魂芙蓉孔雀夜温
温愁痕即淚痕
前調翁孟寅
日高樓外柳花明單衣怯露零小橋燈影落殘星寒煙
蘸水萍歌袖窄舞鬟輕棃花夢滿城落紅啼鳥兩無
情春愁添曉酲
前調(邵武試燈夕)洪瑹
東風吹破藻池冰清光開五雲綠情紅意兩逢迎扶春
來遠林花豔豔玉英英羅衣金縷明鬧蛾兒簇小蜻
蜓相呼看試燈
前調方千里
良宵相對一燈青相思寫砑綾去時情淚滴紅冰西風
吹涕零愁宛轉意飛騰晴牎穿紙蠅夢知關塞不堪
行憶君猶問程
前調方千里
鴛鴦濃睡碧溪沙荷花深處家快風收電掣金蛇深波
流素華吳國豔楚宮娃紅潮連翠霞坐來忽忽燭光
斜城頭聞亂鴉
前調黃昇
粉香吹㬉透單衣金泥雙鳳飛閒來花下立多時春風
酒醒遲桃葉曲柳枝詞芳心空自知湘皋月冷珮聲
微鴈歸人不歸
前調(贈盧長笛)吳文英
沙河塘上舊遊嬉盧郎年少時一聲長笛月中吹和雲
和鴈飛驚物換歎星移相看兩鬢絲斷腸吳苑草萋
萋倚樓人未歸
前調(芙蓉)吳文英
青春花柳不同時凄凉生較遲豔妝臨水最相宜風來
吹繡漪驚舊事問長眉月明仙夢回凭闌人但覺秋
肥花愁人不知
前調(會飲豐樂樓)吳文英
翠隂濃合曉鶯堤春如日墜西畫圖新展遠山齊花深
十二梯風絮晚醉魂迷隔城聞馬嘶落紅微沁繡鴛
泥秋千教放低
前調(荷塘小隱賦燭影)吳文英
金丸一樹帶霜華銀臺搖豔霞燭隂樹影兩交加秋紗
機上花飛醉筆駐吟車香浮小隱家明朝客夢付啼
鴉歌闌月未斜
前調(元日)吳文英
五更櫪馬靜無聲鄰雞猶怕驚日華平曉弄春明暮寒
愁翳生新歲夢去年情殘宵半酒醒春風無定落梅
輕斷鴻長短亭
前調蔣捷
雪飛燈背鴈聲低寒生紅被池小屏風畔立多時閒看
番馬兒新揾淚舊題詩一般羅帶垂瓊簫夜夜挾愁
吹梅花知不知
前調(題小扇)李演
雙鴛初放步雲輕香簾蒸午晴杏鎔暗淚結紅冰留春
蝴蝶情寒薄薄日隂隂錦鳩花底鳴春懷一似草無
憑東風吹又生
前調(有懷北遊)張炎
鈿車驕馬錦相連香塵逐管絃瞥然飛過水秋千清明
寒食天花貼貼柳懸懸鶯房幾醉眠醉中不信有啼
鵑江南二十年
前調翁元龍
千絲風雨萬絲晴年年長短亭嫩黃看到綠成隂春由
他送迎鶯思重燕愁輕如人離别情遶湖煙冷罩波
明畫船移玉笙
前調趙君舉
馬蹄蹋月響空山梅生煙壑寒水仙去後淚痕乾天風
吹珮蘭紉香久怕花殘與君聊據鞍一枝欲寄北人
看如今行路難
前調王同祖
一簾疎雨細於塵春寒愁煞人桐花庭院近清明新煙
浮舊城尋蝶夢怯鶯聲柳絲如妾情丙丁帖子畫教
成妝臺求晚晴
前調(宋媛)魏氏
夕陽樓外落花飛晴空碧四垂去帆回首已天涯孤煙
捲翠微樓上客鬢成絲歸期未有期斷魂不忍下樓
梯桐隂月影移
前調詹正
斜河一道界相思好秋都上眉鸞牋象管寫心啼搦愁
題做詩添别恨卜歡期燈花紅幾時看看月上小牎
兒夜香今夜遲
前調王從叔
風中柳絮水中萍聚散兩無情斜陽路上短長亭今朝
第幾程何限事可憐生能消幾度春别時言語總傷
心何曾一字眞
前調張埜
青山重疊水縈紆扁舟隔岸呼依稀綠暗輞川圖又疑
陶令居紅樹晚白雲孤乾坤别一壺草堂瀟灑蓽牎
虛箇中容我無
前調劉基
曉寒楊柳綠如濡園林新雨餘紫苔成暈上階除日高
庭院虛官况嬾世情疎斷腸芳歲徂暮雲不見北飛
魚路遥誰寄書
前調劉基
寥寥庭館暮寒時四簷鳴雨垂博山沉水吐遊絲玉釭
花燼微蟾影淺漏聲遲愁多成夢稀客行雖好不如
歸有懷當語誰
前調(曉霧)吳子孝
一江寒霧碧籠沙冥迷十萬家沙頭風急颭蘆花城頭
噪曙鴉簾乍捲鼓頻撾日光生海涯長空晴豁水天
賖青山五色霞
前調吳子孝
池塘風靜玉波閒鶯啼花又殘竹梢經雨葉團圞翠光
流素闌開繡幕對家山雲來濕鬢鬟樹枝横碧擁巑
岏分明圖畫間
前調(題倦繡士女圖)吳寬
日高碧樹午隂圓繡床人未眠廻文錦字綵絲纏停鍼
還悵然飛絮底落花邊青春將暮天玉人一去不知
還難將幽恨傳
前調(前題步韻)張大烈
花隂正午日光圓手慵神欲眠鴛鴦繡就翅難纏尋思
獨惘然桃障底柳絲邊豔陽惹恨天錦文寄去信無
還全憑午夢傳
前調(春歸)張大烈
紅英亂點别風枝綠楊黃鳥飛鴛鴦戲水水漣漪倚樓
日墜西凝眼望憶郎歸遠山鎖黛眉江濱幾片暮帆
移迷煙遶浦遲
前調(立夏)張大烈
綠隂鋪野換新光薰風初晝長小荷貼水點横塘蝶衣
曬粉忙茶鼎熟酒卮揚醉來詩興狂燕雛似惜落花
香雙銜歸畫梁
前調湯顯祖
不經人事意相關牡丹亭夢殘斷腸春色在眉彎倩誰
臨遠山排恨疊怯衣單花枝紅淚彈蜀妝晴雨畫來
難高唐雲影間
前調(題畫)陳子龍
朱闌清影下簾時泠泠修竹低滿園空翠拂人衣流鶯
無限啼蓮葉小荇花齊雨餘雙燕歸紅泉一帶過橋
西香消午夢微
前調(又一體)(明媛)端淑卿
園林春到清明節花柳愁攀折人生何事輕離别水遠
山重疊杜宇啼殘更月銀釭照明滅莊周有夢驚飛
蝶關心猶未說
畫堂春
(又一體雙調四十七字)
畫堂春秦觀
落紅鋪徑水平池弄晴小雨霏霏杏園憔悴杜鵑啼無
奈春歸柳外畫樓獨上凭闌手撚花枝放花無語對
斜暉此恨誰知
前調秦觀
東風吹柳日初長雨餘芳草斜陽杏花零亂燕泥香睡
損紅妝寶篆煙銷龍鳳画屏雲鎖瀟湘夜寒微透薄
羅裳無限思量
前調(梅)趙師俠
西眞仙子宴瑶池素裳瓊豔冰肌瑞籠香霧撲銖衣鳳
翥鸞飛玉骨解凌風露鉛華不涴凝脂戍樓羌管正
孤吹月淡煙低
前調(長新亭)趙長卿
小亭煙柳水溶溶野花白白紅紅惱人池上晚來風吹
損春容又是清明天氣當年小院相逢凭闌幽思幾
千重殘杏香中
前調(賞海棠)趙長卿
夜來暖趁海棠時臉邊勻透臙脂亂紅嬌影困垂垂睡
損楊妃多少玉温香潤朱脣綠鬢相偎晚風何苦過
臺西斷送春歸
前調(春日)趙鼎
空籠簾影隔垂楊夢回芳草池塘杏花枝上蝶雙雙春
晝初長強理雲鬟臨照暗彈粉淚沾裳自憐容豔惜
流光無限思量
前調趙彦端
滿城風雨近重陽夾衫清潤生香好辭賡盡楚天長喚
得花黃客勝不知門陋酒新如趁春狂故人相見莫
相忘一語千觴
前調鄭域
東風吹雨破花慳客氊曉夢生寒有人斜倚小屏山蹙
損眉彎合是一釵雙燕却成兩鏡孤鸞暮雲修竹淚
留殘翠袖凝斑
前調(思遠道人院賞花)吳子孝
春風寒入蹋青天芒鞵碧草蒼煙秋千風颭彩旗翩芳
樹爭妍禪榻遠離塵境幾人能醉花前歌聲鳥語兩
清圓再進金船
前調(衡山在座年八十九)吳子孝
高年座上有仙翁文章豪氣如虹分明南極畫圖中笑
語融融賓客風流儒雅兒孫孝謹雍容桐隂滿院綠
簾風檀板金鍾
前調莫是龍
浹旬風雨臥江城不勝蕭瑟離情夢回羅箔報春生昨
夜寒輕金鼎細煎香雪玉甌新泛蘭英欲將幽事與
誰評著意芳卿
前調(明媛)陸卿子
晴空煙裊柳絲微亂紅風綻猶飛杏花零落燕空歸門
外鴉啼慵病不禁寬帶諱愁無那尖眉香消斜倚畫
屏時此恨誰知
喜遷鶯
(又一體雙調四十七字或加令字一名燕歸梁梁或作來一名早梅芳近一名鶴冲天一名春光好)
喜遷鶯南唐李煜
曉月墜宿煙微無語枕頻敧夢回芳草思依依天遠鴈
聲稀啼鶯散餘花亂寂寞畫堂深院片紅休埽儘從
伊留待舞人歸
前調和凝
曉月墜宿雲披銀燭錦屏帷建章鐘動玉繩低宮漏出
花遲春態淺來雙燕紅日漸長一線嚴妝欲罷囀黃
鸝飛上萬年枝
前調晏幾道
蓮葉雨蓼花風秋恨幾枝紅遠煙收盡水溶溶飛鴈碧
雲中衷腸事魚箋字情緒年年相似凭高雙袖曉寒
濃人在月橋東
前調夏竦
霞散綺月垂鈎簾捲未央樓夜凉銀漢截天流宮闕鎖
清秋瑶臺樹金莖露鳳髓香盤煙霧三千珠翠擁宸
遊水殿按凉州
前調(又一體)薛昭藴
殘蟾落曉鐘鳴羽化覺身輕乍無春睡有餘酲杏苑雪
初晴紫陌長襟袖冷不是人間風景廻看塵土是前
生休羨谷中鶯
前調薛昭藴
金門曉玉京春駿馬驟輕塵樺煙深處白衫新認得化
龍身九陌喧千戶啓滿䄂桂香風細杏園歡宴曲江
濱自此占芳辰
前調薛昭藴
清明節雨晴天得意正當年馬驕泥軟錦連錢香䄂半
籠鞭花色融人競賞盡是繡鞍朱鞅日斜無計更留
連歸路草和煙
前調許棐
鳩雨細燕風斜春悄謝孃家一重簾外即天涯何必暮
雲遮釧金寒釵玉冷薄醉欲成還醒一春梳洗不簪
花孤負幾韶華
前調(又一體)韋莊
人洶洶鼓鼕鼕襟袖五更風大羅天上月朦朧騎馬上
虚空香滿衣雲滿路鸞鳳遶身飛舞霓旌絳節一羣
羣引見玉華君
前調韋莊
街鼓動禁城開天上探人廻鳳銜金牓出門來平地一
聲雷鶯已遷龍已化一夜滿城車馬家家樓上簇神
仙爭看鶴沖天
前調周邦彦
梅雨霽暑風和高柳亂蟬多小園臺榭遠池波魚戲動
新荷薄紗㡡輕羽扇枕冷簟凉深院此時情緒此時
天無事小神仙
前調周邦彦
白角簟碧紗㡡梅雨乍晴初謝家池畔正清虚香散嫩
芙蕖日流金風解愠一弄素琴歌韻慢摇紈扇訴花
箋吟待晚凉天
前調(初夏)夏言
臨水閣倚風軒細雨熟梅天一池新水碧荷圓榴花紅
欲燃薄羅裳輕紈扇睡起綠隂滿院曲闌斜轉正閒
凭何處玉簫聲
前調(又一體)晏殊
風轉蕙露催蓮鶯語尚緜蠻堯蓂隨月欲團圓眞馭降
荷蘭褰油幕調清樂四海一家同樂千官心在御爐
香聖夀祝天長
前調晏殊
歌斂黛舞縈風遲日象筵中分行珠翠簇繁紅雲髻裊
瓏璁金爐煖龍香遠共祝堯齡萬萬曲終休解畫羅
衣留伴綵雲飛
前調(又一體)馮延巳
宿鶯啼鄉夢斷春樹曉朦朧殘燈和燼閉朱櫳人語隔
屏風香已寒燈已絶忽憶去年離别石城花雨倚江
樓波上木蘭舟
前調馮延巳
霧濛濛風淅淅楊柳帶疎煙飄飄輕絮滿南園墻下草
芊緜燕初飛鶯巳老拂面春風長好相逢攜酒且高
歌人生得幾何
前調晏殊
燭飄花香掩燼中夜酒初醒畫樓殘照兩三聲窗外月
朧明曉簾垂驚鵲去好夢不知何處南園春色已歸
來庭樹有寒梅
前調晏殊
曙河低斜月淡簾外早凉天玉樓清唱倚朱絃餘韻入
疎煙臉霞輕眉翠重欲舞釵鈿摇動人人如意祝爐
香萬夀百千長
前調(又一體)毛文錫
芳春景曖晴煙喬木見鶯遷傳枝偎葉語關關飛過綺
叢間錦翼鮮金毳軟百囀千嬌相喚碧紗牎曉怕聞
聲驚破鴛鴦暖
前調(又一體殘夜)劉基
畫角斷篆香清斜月淡疎櫺露寒霜冷鵲頻驚歸夢不
曾成湖上數聲沙鳥河漢漸低木杪起看北斗待天
明雲白日華生
前調吳子孝
堤柳碧曉川長簫鼓蕩春光畫船十丈勝蘭堂朱幕靜
焚香虎阜頻遊休厭攜客徐登紺殿雲邊好鳥喚斜
陽遶座遠山蒼
前調吳子孝
山欲暝暮生寒遊客盡知還高歌裊裊隔花壇猶自戀
餘歡惆悵眞孃不見蔓草野花爭豔誰家臨水倚闌
干笑我愛東山
前調吳子孝
香雨霽夢雲殘攜醉上春山山花應笑客長閒花好恰
春闌山下溪流曲曲隨意草痕新綠清歌相勸酒須
乾山色遶朱欄
御選歴代詩餘卷十六
