欽定四庫全書
御選歴代詩餘卷六十六目錄(九十九字)
燕山亭
宋徽宗
曾覿
毛幵
張雨
瑣牎寒(又一體)
周邦彦
方千里
陳允平
王沂孫
張炎
無名氏
前調(又一體)
張炎
蕭允之
月下笛(又一體)
張炎
陶宗儀
前調(又一體)
曾允元
夜合花(又一體)
吳文英
孫惟信
月華清(又一體)
馬莊父
洪瑹
朱淑眞
蔡松年
垂楊
陳允平
前調(又一體)
白樸
&KR0785;瓏四犯(又一體)
周邦彦
方千里
前調(又一體)
姜夔
前調(又一體)
吳文英
丁香結
周邦彦
方千里
陳允平
金菊對芙蓉
康與之
馮取洽
劉清夫
馬洪
壺中天
歐良
前調(又一體)
楊愼
國香
周密
張炎(二首)
無悶
吳文英
王沂孫
三部樂(又一體)
楊澤民
吳文英
新鴈過妝樓
吳文英(二首)
陳允平
張炎(四首)
采綠吟
周密
聲聲慢(又一體)
晁補之
周密
宴清都
陳允平
鳳池吟
吳文英
東風第一枝
吳文英
定風波(又一體)
張翥
芳草
韓縝
萬年歡(又一體)
晁補之
迷神引(又一體)
晁補之
碧芙蓉(又一體)
晁補之
長相思慢
周邦彦
紫玉簫
晁補之
秋宵吟
姜夔
陌上花
張翥
十月桃
張元幹
大有
潘希白
桂枝香(又一體)
王廷相
御選歴代詩餘卷六十六目錄
欽定四庫全書
御選歴代詩餘卷六十六(九十九字)
司經局洗馬掌局事兼翰林院修撰加二級(臣)王奕清奉
旨校刊
燕山亭
(雙調九十九字燕或作宴然與山亭宴無涉也)
燕山亭(見杏花作)宋徽宗
裁翦冰綃輕疊數重冷淡臙脂勻注新樣靚妝豔溢香
融羞殺蕊珠宫女易得凋零更多少無情風雨愁苦閒
院落凄凉幾番春暮憑寄離恨重重這雙燕何曾會
人言語天遥地遠萬水千山知他故宫何處怎不思量
除夢裏有時曾去無據和夢也新來不做
前調(中秋諸王席上作)曾覿
河漢風清庭戶夜凉皓月澄秋時候冰鑑乍開跨海飛
來光掩滿天星斗四捲珠簾漸移影寳階鴛甃還又看
歲歲嬋娟向人依舊朱邸高宴簪纓正歌吹瑶臺舞
翻宫袖銀管競酬棣萼相輝風流古來誰有玉笛橫空
更聽徹霓裳三奏難偶&KR0838;醉倒參橫曉漏
前調(勔侄求睡紅亭賦)毛幵
暖靄輝遲雨過夜來簾外春風徐轉霞散錦舒密映微
窺亭亭萬枝開徧一笑嫣然猶記有畫圖曾見無伴初
睡起昭陽弄妝日晚長是相趁佳期有尋舊流鶯貪
新雙燕惆悵共誰細繞花隂空懷紫簫凄怨銀燭光中
且更待夜深重看留戀愁酒醒緋桃千片
前調(楊梅)張雨
鶴頂珠圓蝟肌粟聚寶葉揉藍初洗親翦翠柯遠贈筠
籠脈脈紅泉流齒骨換丹砂笑尚帶儒酸風味誰記曾
問譜西泠綠陰青子君家幾度尊前摘天上繁星伴
人同醉纖手素盤歴亂殷紅浮沉半壺脂水珍果同時
惟醉寫來禽青李爭似為越女吳姬染指
瑣牎寒
(又一體雙調九十九字)
瑣牎寒(寒食)周邦彦
暗柳啼鴉單衫竚立小簾朱戶桐陰半畞靜鏁一庭愁
雨灑空階夜闌未休故人翦燭西窗語似楚江暝宿風
燈零亂少年羈旅遲暮嬉遊處正店舍無煙禁城百
五旗亭喚酒付與高陽儔侣想東園桃李自春小脣秀
靨今在否到歸時定有殘英待客攜尊俎
前調(次周美成韻)方千里
燕子池塘黃鸝院落海棠庭戶東風暗許借與輕風柔
雨奈春光困人正濃畫欄小立慵無語念冶遊時節融
怡天氣異鄉愁旅朝暮凝情處歎聚散悲歡歲常十
五連飛並羽未抵鴛朋鳳侶算章臺楊柳尚存楚娥鬢
影依舊否再相逢&KR0838;解雕鞍燕樂同杯俎
前調(次周美成韻)陳允平
禁燭飛煙東風插柳萬家千戶棃花院落數點弄晴纖
雨傍鞦韆紅雲半濕畫簾燕子傷春語歎十年南北西
湖倦客曲江行旅日暮花深處對修竹彈棋戲枰格
五攜尊共約詩酒雲朋月侣念舊遊九陌香塵倡條冶
葉還在否踏青歸醉宿蘭舟枕藉黃金俎
前調王沂孫
出谷鶯遲離沙雁少殢陰庭宇東風似水尚掩沉香雙
戶看梅階雪痕乍鋪那回巳趁飛梅去奈柳邊占得一
庭新暝又還留住前度西園路記半袖爭持鬭嬌眉
嫵瓊肌暗怯醉立千紅深處問如今山館水邨共誰翠
幄熏蕙炷最難禁向晚凄凉化作棃花雨
前調(悼王碧山)張炎
斷碧分山空簾剰月故人天外香留酒殢蝴蝶一生花
裏想如今醉魂未醒夜臺夢語秋聲碎自中仙去後詞
箋賦筆便無清致都是凄凉味悵玉笥埋雲錦袍歸
水形容憔悴料應孤吟山鬼那知人彈折素絃黃金鑄
出相思淚但柳枝門掩枯隂候蛩愁啼葦
前調(詠簾)無名氏
繡額雲橫銀鈎月小綠楊庭院疎明滿幅永晝未忺高
卷愛空紋巧勻曲波弄晴日色花陰轉任篩金影碎輕
敲簷玉礙雙飛燕凝見牎留篆影六曲雕闌翠深絳
淺香風暗度不隔嬌鬆鶯囀似無情重霧下垂嫩桃想
像添笑面望瑶階窣地雙鴛注盼金蓮遠
前調(又一體)張炎
亂雨敲春深煙帶晚水牎慵凭空簾慢卷數日更無花
影怕依然舊時燕歸定應未識江南冷最憐他樹底嫣
紅不語背人吹盡清潤通幽徑待移燈翦韭試香温
鼎分明醉裏過了幾番風信想竹間高閣半閒小車未
來猶自等傍新晴隔柳呼船待教濤信穩
前調蕭允之
細雨收塵輕隂弄日柳絲掠道桃邊杏處猶記玉驄曾
到對東風回首舊游香消豔歇無音耗悵佳人有約難
來綠徧滿庭芳草愁抱沈唫久問翠珥金鈿為何人
好回文細字塵暗當年纖縞倚闌干斜陽又西歡期易
失春易老待何時再覓珍叢共把清尊倒
月下笛
(又一體雙調九十九字)
月下笛(寄仇山邨)張炎
千里行秋支笻背錦頓懷清友殊鄉聚首愛吟猶自詩
瘦山人不解思猿鶴笑問我蕭娘在否記長堤畫舫花
柔春鬧幾番攜手别後都依舊但靖節門前近來無
柳盟鷗尚有可憐西塞漁叟斷腸不恨江南老恨落葉
飄零最久倦游處減羈愁猶未消磨是酒
前調(落梅)陶宗儀
東閣詩慳西湖夢淺好音難托香消玉削早孤標頓非
昨阿誰底事頻横笛不道是江南搖落向空階閒砌天
寒日暮病鶴輕啄情薄東風惡試快覓飛瓊共翔寥
廓冰魂漠漠誰憐金谷離索有時巧綴雙蛾綠天做就
宫妝綽約待一點脆圓成須信和羹問却
前調(又一體)曾允元
吹老楊花浮萍點點一溪春色閒尋舊迹認溪頭浣沙
磧柔條折盡成輕别向空外瑶簪一擲算無情更苦鶯
巢暗葉啼破幽寂凝立闌干側記露飲東園聮鑣西
陌容消鬢減相逢應自難識東風吹得愁如海謾點染
空階自碧獨歸晚解說心中事月下短笛
夜合花
(又一體雙調九十九字)
夜合花吴文英
柳暝河橋鶯晴臺苑短策頻惹春香當時夜泊温柔便
入深鄉詞韻窄酒杯長剪蠟花壺箭催忙共追遊處凌
波翠陌連棹横塘十年一夢凄凉似西湖燕去吴館
巢荒重來萬感依前唤酒銀缸溪雨急岸花狂趁殘鴉
飛過蒼茫故人樓上憑誰指與芳草斜陽
前調孫惟信
風葉敲牎露蛩吟甃謝娘庭院秋宵鳳屏半掩釵花映
燭紅搖潤玉暖膩雲嬌染芳情香透鮫綃斷魂留夢煙
迷楚驛月冷藍橋誰念賣藥文簫望仙城路杳鶯燕
迢迢羅衫暗摺蘭痕粉跡都銷流水遠亂花飄苦相思
寬盡香腰幾時重凭玉騘過處小袖輕招
月華清
(又一體雙調九十九字)
月華清馬莊父
瑟瑟秋聲蕭蕭天籟滿庭搖落空翠數徧丹楓不見葉
間題字人何處千里嬋娟愁不斷一江流水遥睇見征
鴻幾點碧天無際悵望月中仙桂問竊藥佳人誰與
同歲把鏡當空照盡别離情意心裏恨莫結丁香琴上
曲休彈秋思怕裏又悲來老却蘭臺公子
前調(春夜對月)洪瑹
花影搖春蟲聲吟暮九霄雲幕初卷誰駕冰蟾擁出桂
輪天半素魄映青瑣牎前皓彩散畫闌干畔凝盼見金
波滉漾分輝鵲殿况是風柔夜煖正燕子新來海棠
微綻不似秋光只照離人腸斷恨無奈利鎻名韁誰為
唤舞裙歌扇吟翫怕銅壺催曉玉繩低轉
前調(棃花)(宋媛)朱淑真
雪壓亭春香浮花月攬衣還怯單薄欹枕徘徊又聽一
聲乾鵲粉淚共宿雨闌干清夢與寒雲寂寞除却是江
梅曾許詩人吟作長恨曉風飄泊且莫遣香肌瘦減
如削深杏夭桃端的為誰零落况天氣妝點清明對美
景不妨行樂&KR0838;著向花時唤取一杯獨酌
前調蔡松年
樓倚明河山蟠喬木故國秋光如水常記别時月冷半
山環珮到而今桂影尋人端好在竹西歌吹如醉望白
蘋風裏關山無際可惜瓊瑶千里有年少玉人吟嘯
天外脂粉清輝冷射藕花冰蕊念老去鏡裏流年空解
道人生適意誰會更微雲疎雨空庭鶴唳
垂楊
(雙調九十九字以詠本意得名)
垂楊(本意)陳允平
銀屏夢覺漸淺黃嫩綠一聲鶯小細雨輕塵建章初閉
東風悄依然千樹長安道翠雲鎻玉牎深窈斷橋人空
倚斜陽帶舊愁多少還是清明過了任煙縷露條碧
纖青嫋恨隔天涯幾回惆悵蘇堤曉飛花滿地誰為埽
甚薄倖隨波縹緲啼鵑不喚春歸人自老
前調(又一體)白樸
關山杜宇甚年年喚得韶光歸去怕上高城望遠煙水
迷南浦賣花聲動天街曉緫吹入東風庭戶正紗牎濃
睡覺來驚翠蛾愁聚一夜狂風横雨恨西園媚景匆
匆難駐試把芳菲點檢鸎燕渾無語玉纖空折棃花撚
對寒食厭厭心緒試問東君落花誰是主
&KR0785;瓏四犯
(又一體雙調九十九字)
&KR0785;瓏四犯周邦彦
穠李夭桃是舊日潘郎親試春豔自别河陽長負露房
煙臉顦顇鬢點吴霜細念想夢魂飛亂歎畫欄玉砌都
換纔始有緣重見夜深偷展香羅薦暗牎前醉眠葱
蒨浮花浪蕊都相識誰更曾擡眼休問舊色舊香但認
取芳心一點又片時一陣風雨惡吹分散
前調(次周美成韻)方千里
傾國名姝似暈雪勻酥無限嬌豔素質閒姿天賦澹蛾
豐臉還是睡起慵妝顧鬢影翠雲零亂悵平生把鑑驚
換依舊𤨏牎逢見繡幃凝想鴛鴦薦畫屏烘獸煙蔥
蒨依紅傍粉憐香玉聊慰風流眼空歎倦客斷腸柰聽
徹殘更急點仗夢魂一到花月底休飄散
前調(又一體暮越中歲)姜夔
疊鼓夜寒垂燈春淺匆匆時事如許倦遊歡意少俛仰
悲今古江淹又吟恨賦記當時送君南浦萬里乾坤百
年身世惟有此情苦揚州柳垂官路有輕盈換馬端
正窺戶酒醒明月下夢逐潮聲去文章信美知何用謾
贏得天涯羈旅教說與春來要尋花伴侣
前調(又一體)吴文英
波暖塵香正嫩日輕隂搖蕩清晝幾日新晴初展綺牎
紋繡年少忍負才華儘占斷豔歌芳酒奈翠簾蝶舞蜂
喧催趁禁煙時候杏腮紅透梅鈿皺燕歸時海棠厮
勾尋芳較晚東風約還約劉郎歸後憑問柳陌情人比
似垂楊誰瘦倚畫欄無語春恨遠頻回首
丁香結
(古詩丁香結恨新遂以名詞雙調九十九字)
丁香結周邦彦
蒼蘚沿階冷螢黏屋庭樹望秋先隕漸風凄雨迅澹暮
色倍覺園林清潤漢姬紈扇在重吟翫棄擲未忍登山
臨水此恨自古消磨不盡牽引記醉酒歸時對月同
看鴈陣寳幄香纓熏爐象尺夜寒燈暈誰念留滯故國
舊事勞方寸惟丹青相伴那更塵昏蠧損
前調(次周美成韻)方千里
煙濕高花雨藏低葉為誰翠消紅隕歎水流波迅撫豔
景尚有輕隂餘潤乳鶯啼處路思歸意淚眼暗忍青青
榆莢滿地縱買閒愁難盡勾引正記著年時乍怯春
寒陣陣小閣幽牎殘妝賸粉黛眉曾暈迢遞魂夢萬里
恨斷柔腸寸知何時重見空為相思瘦損
前調(次周美成韻)陳允平
塵擁妝臺翠閒歌扇金井碧梧風隕聽荳蟲聲小伴寂
寞冷逼莓牆蒼潤料凄凉宋玉悲秋恨此際怎忍蓮塘
風露漸入粉豔紅衣落盡勾引記舞歇弓彎幾度柳
圍花陣酒薄愁濃霞腮淚漬月眉香暈空對秦鏡尚缺
暗結回腸寸念纖腰柔弱都為相如瘦損
金菊對芙蓉
(雙調九十九字)
金菊對芙蓉康與之
梧葉飄黃萬山空翠斷霞流水爭輝正金風西起海燕
東歸凭闌不見南來鴈望故人消息遲遲木犀開後不
應悮我好景良時只念獨守孤幃把枕前囑付一旦
分飛上秦樓遊賞酒殢花迷誰知别後相思苦悄為伊
瘦損香肌花前月下黃昏院落珠淚偷垂
前調(和劉篁㟳韻)馮取洽
寳鏡懸空玉簪點水蕩搖千頃寒光正江妃月姊鬭理
明妝扶欄一笑開詩眼少容我吟諷其旁一川風露滿
懷冰雪雲海彌茫不妨倚醉乘狂問天公覓取幾曲
漁鄉聽小樓哀管偷弄初凉夜深歡極忘歸去錦江釀
透碧筩香對花無語花應笑我不似張郎
前調劉清夫
淺拂春山慢橫秋水玉纖閒理絲桐按清泠繁露淡泞
悲風素絃瑶軫調新韻顫翠翹金簇芙蓉疊鈎重鎖輕
挑慢摘特地情濃泛商刻羽無窮似和鳴鸞鳳律應
雌雄問高山流水此意誰同箇中只許知音聽有茂陵
車馬雍容畫簾人静琴心三疊時倒金鍾
前調(九日)馬洪
過鴈行低鳴螿韻急紛紛葉下亭皋向霜庭看菊飇館
題糕依然賓主東南美勝龍山迢遞登高繡屏孔雀金
盤橘柚銀甕蒲桃痛飲鯨捲波濤笑百年春夢萬事
秋毫問臺前戲馬海上連鼇當時二子今安在乾坤大
容我麤豪四絃裂帛䨇鬟舞雪左手持螯
壺中天
(雙調九十九字本念奴嬌别名以少一字故另為一調)
壺中天歐良
日長晴晝厭厭地嬾向牎前絣繡困倚屏風無意緒把
眉兒雙皺似醉還醒纔眠又起頻撚花枝齅看他兒女
閒尋百草來鬭相思能幾何時料歸期不到有恁時
候生怕鴛鴦香被冷旋爇沉檀熏透欲把單衣鼎新裁
翦又怕伊春瘦試看今夜孤燈還有花否
前調(又一體)楊慎
十年奔走向紅塵何處可尋蓬島一枕青瓷驚夢起幻
迹都如埽七返還丹千齡大藥昧者難精討餐霞伴侣
飄然遥在天表長生須住仙邨誅茆架厦迥出層雲
杪翠水藍岑渾不夜紫府丹丘常曉玉䜴金鹽璚英珠
液種種供難老乖龍莫嬾為我先耕瑶草
國香
(或加慢字取蘭有國香意雙調九十九字)
國香(本意)周密
玉潤金明記曲屏小几翦葉移根經年箇人重見瘦影
娉婷雨帶風襟零落步雲冷鵝管吹春相逢舊京路素
靨塵緇仙掌霜凝國香流落恨正冰消翠薄誰念遺
簪水空天遠應念礬弟梅兄渺渺魚波望極五十絃愁
滿湘雲凄凉耿無語夢入東風雪盡江清
前調(遇杭妓沈梅嬌)張炎
鶯柳煙堤記未吟青子曾比紅兒孏嬌弄春微透鬟翠
雙垂不道留仙不住便無夢吹到南枝相看兩流落掩
面凝羞怕說當時凄凉歌楚調嫋餘音不放一朵雲
飛丁香枝上幾度款語深期拜了花梢澹月最難忘弄
影牽衣無端動人處過了黃昏猶道休歸
前調(本意)張炎
空谷幽人曳冰簪霧帶古色生春結根未同蕭艾獨抱
孤貞自分生涯澹薄隱蓬蒿甘老山林風煙伴憔悴冷
落吴宮草暗花深霽痕消蕙雪向厓隂飲露應是知
心所思何處愁滿楚水湘雲肯信遺芳千古尚依依澤
畔行吟香痕已成夢短操誰彈月冷瑶琴
無悶
(雙調九十九字或作閨怨無悶者按之大約以無悶調填閨怨題遂以傳訛非别有一調也)
無悶(催雪)吴文英
霓節飛瓊鸞駕弄玉杳隔平雲弱水倩皓鶴傳書衛姨
呼起莫待粉河凝曉趁夜月瑶笙飛環珮蹇驢吟影茶
煙竈冷酒亭門閉歌麗泛碧蟻放繡箔半鈎寳臺臨
砌要須借東君灞陵春意曉夢先迷楚蝶早風戾重寒
侵羅被還怕掩深院梨花又作故人清淚
前調(雪)王沂孫
陰積龍荒寒度鴈門西北高樓獨倚悵短景無多亂山
如此欲喚飛瓊起舞怕攪碎紛紛銀河水凍雲一片藏
花護玉未教輕墜清致悄無似有照水南枝已攙春
意誤幾度凭闌莫愁凝睇應是棃花夢好未肯放東風
來人世待翠管吹破蒼茫看取玉壺天地
三部樂
(又一體雙調九十九字)
三部樂(榴花)楊澤民
濃綠叢中露半坼芳苞自然竒絶水亭風檻正是蕤賓
之月固知道春色無多但絳英數點照眼先發為君的
皪盡是重心千葉紅巾又成半蹙尋雙寄意向麗人
低說但將一枝插著翠鬟絲髮映秋波豔雲近睫知厚
意深情更切賞翫未巳看葉下珍珠還結
前調(賦姜石帚漁隱)吴文英
江鶂初飛蕩萬里素雲際空如沐詠情吟思不在秦筝
金屋夜潮上明月蘆花傍釣蓑夢遠句清敲玉翠罌汲
曉欸乃一聲秋曲片篷障雨乘風半竿渭水伴鷺汀
幽宿那知煖袍挾錦低簾籠燭鼔春波載花萬斛帆鬛
轉銀河可掬風定浪息蒼茫外天浸寒綠
新鴈過妝樓
(雙調九十九字一名八寳妝一名瑶臺聚八仙以其合八調句法為一詞故名今按之止平仄小異)
(大槩俱同合之為是)
新鴈過妝樓吴文英
夢醒芙蓉風簷近渾疑珮玉丁東翠微流水都是惜别
行蹤宋玉秋花相比瘦賦情更苦似秋濃小黃昏紺雲
暮合不見征鴻宜城當時放客認燕泥舊迹返照樓
空夜闌心事燈前敗壁寒蛩江寒夜楓怨落怕流作題
情腸斷紅行雲遠料淡蛾人在秋香月中
前調(中秋後一夕月庭延客)吴文英
閬苑高寒金樞動冰宫桂樹年年剪秋一半難破萬戶
連環織錦相思樓影下鈿釵暗約小簾間共無眠素娥
慣得西墜闌干誰知壺中自樂正醉圍夜玉淺鬭嬋
娟鴈風自勁雲氣不上凉天紅牙潤沾素手聽一曲清
歌䨇霧鬟徐郎老恨斷腸聲在離鏡孤鸞
前調陳允平
望遠秋平初過雨微茫水滿煙汀亂葓疎柳猶帶數點
殘螢待月重樓誰共倚信鴻斷續兩三聲夜如何頓凉
驟覺紈扇無情還思驂鸞素約念鳳簫鴈瑟取次塵
生舊日潘郎䨇鬢半已星星琴心錦意暗嬾又爭奈西
風吹恨醒屏山冷怕夢魂飛度藍橋不成
前調張炎
楚竹閒挑千日酒樂意稍稍漁樵那回輕散飛夢便覺
迢遥似隔芙蓉無路到如何共此可憐宵舊愁消故人
念我來問寂寥登臨試開笑口看垂垂短髮破帽休
飄款語微吟清氣頓埽花妖明朝柳岸醉醒又知在煙
波第幾橋懷人處任滿身風露踏月吹簫
前調(梅影)張炎
近水横斜先得月玉樓宛若籠紗散跡苔茵墨暈淨洗
鉛華誤入羅浮身外夢似花又却似非花探寒葩倩人
醉裏扶過溪沙竹籬幾番倦倚看乍無乍有如寄生
涯更好一枝時到素壁簷牙香深與春暗却且休把江
頭千樹誇東家女試酒妝顛倒難勝西家
前調張炎
屋上青山青未了凌虚試一憑闌亂峰疊嶂無限古色
蒼寒正喜雲閒雲又去片雲未識我心閒對昏巒底須
謝屐何用躋攀三十六梯眺遠任半空笑語飛落人
間賦筆吟箋塵事竟不相關朝來自然爽氣更好是秋
屏宜晚看塵寰裏有天開仙境圖畫應難
前調(菊)張炎
風雨不來深院悄清事正滿東籬杖藜重到秋風冉冉
吹衣瘦碧飄蕭搖露梗膩黃秀野拂霜枝憶芳時翠微
喚酒江鴈初飛湘潭無人弔楚歎落莫自采誰寄相
思淡泊生涯聊伴老圃斜暉寒香應徧故里想鶴怨山
空人未歸歸何晚問徑松不語只有花知
采綠吟
(雙調九十九字)
采綠吟周密
采綠鴛鴦浦畫舸水北雲西槐薰入扇柳隂浮漿花露
侵詩點塵飛不到冰壺裏紺霞淺靨玻璃想明璫凌波
遠依依心事誰知移棹檥空明蘋風度瓊絲霜管清
脆咫尺挹幽薌悵隔岸紅衣對滄洲心與鷗閒吟情渺
蓬萊共分題停杯久凉月漸生煙合翠微
聲聲慢
(又一體雙調九十七字)
聲聲慢(楊花)晁補之
朱門深掩擺蕩春風無情鎮欲輕飛斷腸如雪撩亂去
點人衣朝來半和細雨向誰家東館西池算未肯似桃
含紅蕊留待郎歸還記章臺往事别後縱青青似舊
時垂灞岸行人多少競折柔枝而今恨啼露葉鎮香街
抛擲因誰又爭可妒郎誇春草步步相隨
前調(送王聖與次韻)周密
瓊壺歌月白髮簪花十年一夢揚州恨入琵琶小憐重
見灣頭尊前漫題金縷奈芳情已逐東流還送遠甚長
安亂葉都是閒愁次第重陽近也看黃花綠酒也合
遲留脆柳無情不堪重繫行舟百年止消幾别對西風
休賦登樓怎去得怕凄凉時節團扇悲秋
宴清都
(雙調九十九字)
宴清都陳允平
聽徹南樓鼔玉壺永漏遲度重温錦幄低護青氊曲通
朱戶廵檐細嚼寒梅歎寂寞孤山伴侣更信有鐵石心
腸廣平幾度曾賦寒深試擁羊裘松醪自酌誰伴吟
苦摩挲醉眼闌干笑拍白鷗驚去梁園勝賞重約漸玉
樹瓊花處處怕柳條未覺春風青青在否
鳳池吟
(雙調九十九字與鳳簫吟無涉)
鳳池吟(慶梅津除右司郎官)吴文英
萬丈巍臺碧罘罳外衮衮野馬遊塵舊文書几閣昏朝
醉暮覆雨翻雲忽變清明紫垣敕使下星辰經年事静
公門如水帝甸陽春長年父老相語幾百年見此獨
駕冰輪又鳳鳴黃幕玉霄平遡鵲錦輕恩事省中書半
紅梅子薦鹽新歸來晚待慶吟殿閣南薰
東風第一枝
(䨇調九十九字)
東風第一枝吴文英
傾國傾城非花非霧春風十里獨步勝如西子妖嬈更
比太真淡泞鉛華不御漫道有巫山洛浦似恁地標格
無䨇鎮鎖畫樓深處曾被風容易送去曾被月等閒
留住似花翻使花羞似柳任從柳妒不教歌舞恐化彩
雲輕舉信下蔡陽城俱迷看取宋玉詞賦
定風波
(又一體雙調九十九字)
定風波(西江客舍聞梅香賦)張翥
恨行雲特地高寒牢籠好夢不定晼晚年華凄凉客况
泥酒渾成病畫闌深碧牎静一樹瓊花可憐影低映怕
明月照見青禽相並素衾正冷又春光枕上熏愁醒
甚銀牀霜凍山童未起誰汲牆隂井玉笙殘錦書迥應
是多情道薄倖爭肯等閒孤負西湖春興
芳草
(一名鳳簫吟雙調九十九字)
芳草韓縝
鎖離愁連緜無際來時陌上初薰繡幃人念遠暗垂珠
露泣送征輪長行長在眼更重重遠水孤邨但望極樓
高盡日目斷王孫消魂池塘别後曾行處綠妒輕裙
恁時攜素手亂花飛絮裏緩步香茵朱顔空自改向年
年芳意長新徧綠野嬉遊醉眼莫負青春
萬年歡
(又一體雙調九十九字)
萬年歡晁補之
心憶春歸似佳人未來香徑無迹雪裏江梅因甚早知
消息百卉芳心正寂夜不寐幽姿脈脈圖清曉先作宫
妝似防人見偷得真香媚情動魄算當時壽陽無此
標格應寄揚州何郎舊曾相識花似何郎鬢白恐花笑
逢花羞摘那堪羌笛驚心也隨繁杏抛擲
迷神引
(又一體雙調九十九字)
迷神引(貶玉溪對江山作)晁補之
黯黯青山紅日暮浩浩大江東注餘霞散綺回向煙波
路使人愁長安遠在何處幾點漁燈小迷近塢一片客
帆低傍前浦暗想平生自悔儒冠誤覺阮途窮歸心
阻斷魂縈目一千里傷平楚怪竹枝歌聲聲怨為誰苦
猿鳥一時啼驚島嶼燭暗不成眠聽津鼓
碧芙蓉
(又一體雙調九十九字)
碧芙蓉(廬山)晁補之
廬山小隱漸年來疎嬾寖濃歸興綵橋飛過深溪池底
奔雷餘韻香爐照白望處與清霄近想羣仙呼我應還
怪曉來鬢絲垂鏡海上雲車回軔少姑傳金母信森
翠裾瓊珮落日初霞紛紜相映誰見湖中景花洞裏杳
然漁艇别是箇瀟灑乾坤世情塵土休問
長相思慢
(雙調九十九字)
長相思慢周邦彦
夜色澄明天街如水風力微冷簾旌幽期再偶坐久相
看纔喜欲歎還驚醉眼重醒映雕欄修竹共數流螢細
語輕輕儘銀臺挂蠟潛聽自初識伊來便惜妖嬈豔
質美盼柔情桃溪換世鸞馭凌空有願須成遊絲蕩絮
任輕狂相逐牽縈但連環不解難負深盟
紫玉簫
(雙調九十九字)
紫玉簫(見輕盈所留題)晁補之
羅綺叢中笙歌隊裏眼狂初認輕盈無花解比似一鈎
新月雲際初生算不虚得郎占與第一佳名卿歸去那
知有人别後牽情襄王自是春夢休謾說東牆事更
難憑誰教慕宋要題詩曾倚寳柱低聲似瑶臺曉空暗
想衆裏飛瓊餘香冷猶在小牎一到魂驚
秋宵吟
(雙調九十九字)
秋宵吟姜夔
古簾空墜月皎坐久西牎人悄蛩吟苦漸漏永丁丁箭
壺催曉引凉颸動翠葆露脚斜飛雲表因嗟念似去國
情懷暮帆煙草帶眼消磨為近日愁多頓老衛娘何
在宋玉歸來兩地暗縈繞搖落江楓早嫩約無憑幽夢
又杳但盈盈淚灑單衣今夕何夕恨未了
陌上花
(雙調九十九字)
陌上花(使歸閩浙歲暮有懷)張翥
關山夢裏歸來還又歲華催晚馬影鷄聲諳盡倦郵荒
館綠牋密記多情事一看一回腸斷待殷勤寄與舊遊
鶯燕水流雲散滿羅衫是酒香痕凝處唾碧啼紅相
半只恐梅花瘦倚夜寒誰暖不成便沒相逢日重整釵
鸞筝鴈但何郎縱有春風詞筆病懷渾嬾
十月桃
(一名十月梅雙調九十九字)
十月桃(梅花)張元幹
年華催晚聽尊前偏唱衝煖欺寒樂府誰知分付點化
金丹中原舊遊何在頻入夢老眼空潸撩人冷蕊渾似
當時無語低鬟有多情多病文園向雪後尋春醉裏
凭闌獨步羣芳此花風度天然羅浮淡妝素質呼翠鳳
飛舞斕斑參横月落留恨醒來滿地香殘
大有
(雙調九十九字)
大有(九日)潘希白
戲馬臺前采花籬下問歲華還是重九恰歸來南山翠
色依舊簾櫳昨夜聽風雨都不是登臨時候一片宋玉
情懷十分衛郎清瘦紅萸佩空對酒砧杵動微寒暗
欺羅袖秋色無多早是敗荷衰柳強整帽簷敧側曾經
向天涯搔首幾回憶故國蓴鱸霜前鴈後
桂枝香
(又一體䨇調九十九字)
桂枝香王廷相
一林紅葉無力撼驚風雨朝霞散搖落年華宋玉又生
幽怨小樓悄悄闌干倚最浮雲不堪情戀玉書難寄海
天空闊夢迷人遠歎霜鬢年來較短旅中秋不禁登
翫只見青山誰見古時人面鄉心渺渺隨流水更不待
商歌魂斷新愁頓起半牎暝雨一聲歸鴈
御選歴代詩餘卷六十六
