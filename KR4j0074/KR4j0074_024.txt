欽定四庫全書
御選歴代詩餘卷二十四目錄(五十二字)
南歌子(又一體)
毛熙震
孫光憲
歐陽修
蘇軾(十一首)
黃庭堅(二首)
秦觀(四首)
晁補之(二首)
陳師道(二首)
賀鑄(三首)
毛滂(三首)
周紫芝(三首)
謝逸
周邦彦
田不伐(二首)
李祁
吕渭老(三首)
楊适
向子諲(六首)
蔡伸(三首)
葉夢得
徐俯
趙師俠
陳與義
趙長卿(五首)
張元幹(三首)
吕本中
鄧肅
曾覿(二首)
楊无咎(二首)
侯寘
辛棄疾(三首)
范成大(三首)
陳三聘(二首)
張孝祥(三首)
程垓(八首)
袁去華
王千秋
王炎(二首)
陸游
嚴仁
史達祖
吳潛
徐照
洪瑹
沈端節
黃昇(二首)
張樞
張炎
石孝友(四首)
趙君舉
僧揮
李清照
劉仲尹
趙攄
王從叔
劉基(二首)
吳子孝
王錫爵
楊愼
張大烈
陳子龍
沈宗塙
葉小鸞(二首)
前調(又一體)
石孝友
御選歴代詩餘卷二十四目錄
欽定四庫全書
御選歴代詩餘卷二十四(五十二字)
司經局洗馬掌局事兼翰林院修撰加二級(臣)王奕清奉
旨校刊
南歌子
(又一體一名風蝶令一名望秦川歌亦作柯雙調五十二字)
南歌子毛熙震
遠山愁黛碧横波慢臉明膩香紅玉茜羅輕深院晩堂
人靜理銀筝鬢動行雲影裙遮點屐聲嬌羞愛問曲
中名楊柳杏花時節幾多情
前調孫光憲
豔冶青樓女風流似楚真驪珠美玉未為珍窈窕一枝
芳柳入腰身舞袖頻回雪歌聲幾動塵慢凝秋水顧
情人祗為傾城著處覺生春
前調歐陽修
鳳髻金泥帶龍紋玉掌梳去來牎下笑相扶愛道畫眉
深淺入時無弄筆偎人久描花試手初等閒妨了繡
工夫笑問雙鴛鴦字怎生書
前調蘇軾
山與歌眉斂波同醉眼流遊人都上十三樓不羨竹西
歌吹古揚州菰黍連昌歜瓊彛倒王舟誰家水調唱
歌頭聲繞碧山飛去晩雲留
前調蘇軾
雨暗初疑夜風回忽報晴澹雲斜照著山明細草軟沙
溪路馬蹄輕卯酒醒還困仙材夢不成藍橋何處覓
雲英只有多情流水伴人行
前調蘇軾
日薄花房綻風和麥浪輕夜來微雨洗郊坰正是一年
春好近清明已改煎茶火猶調入粥餳使君高會有
餘清此樂無聲無味最難名
前調(觀潮)蘇軾
海上乘槎侣仙人萼綠華飛昇元不用丹砂住在潮頭
來處渺天涯雷輥夫差國雲翻海若家座中安得弄
琴牙寫取餘聲歸向水仙誇
前調蘇軾
師唱誰家曲宗風嗣阿誰借君拍板與門槌我也逢場
作戲莫相疑溪女方偷眼山僧莫貶眉却愁彌勒下
生遲不見老婆三五少年時
前調蘇軾
欲執河梁手還升月旦堂酒闌人散月侵廊北客明朝
歸去鴈南翔窈窕高唐玉風流鄭季莊一時分散水
雲鄉惟有落花芳草斷人腸
前調(湖州)蘇軾
山雨瀟瀟過溪橋瀏瀏清小園幽榭枕蘋汀門外月華
如水彩舟横苕岸霜花盡江湖雪陣平兩山遥指海
門青回首水雲何處覓孤城
前調(臘八飲懷民小閣)蘇軾
衛霍元勲後韋平外族賢吹笙只合在緱山閒駕綵鸞
歸去趁新年烘暖燒香閣輕寒浴佛天他時一醉畫
堂前莫忘故人憔悴老江邊
前調蘇軾
笑怕薔薇罥行憂寶瑟僵美人依約在西廂只恐暗中
迷路認餘香午夜風翻幔三更月到牀簟紋如水玉
肌凉何物與儂歸去有殘妝
前調蘇軾
雲鬢裁新綠霞衣曳曉紅待歌凝立翠筵中一朵彩雲
何事下巫峰趁拍鸞飛鏡回身燕颺空莫翻紅袖過
簾櫳怕被楊花勾引嫁東風
前調蘇軾
見說東園好能消北客愁雖非吾土且登樓行盡江南
南岸此淹留短日明楓纈清霜暗菊毬流年回首付
東流憑仗挽回潘鬢莫教秋
前調黃庭堅
槐綠低牎暗榴紅照眼明王人邀我少留行無奈一帆
煙雨畫船輕柳葉隨歌皺梨花與淚傾别時不似見
時情今夜月明江上酒初醒
前調黃庭堅
詩有淵明語歌無子夜聲論文思見老彌明坐想羅浮
山下羽衣輕何處黔中郡遥知隔晩晴雨餘風急斷
虹横應夢池塘春草若為情
前調(贈陶心兒)秦觀
玉漏迢迢盡銀潢澹澹横夢回宿酒未全醒已被鄰雞
催起怕天明臂上妝猶在襟間淚尚盈水邊燈火漸
人行天外一鈎殘月帶三星
前調秦觀
愁鬢香雲墜嬌眸冰雪裁月屏風幌為誰開天外不知
音耗百般猜玉露沾庭砌金風動琯灰相看有似夢
初回只恐又抛人去幾時來
前調秦觀
香墨彎彎畫臙脂澹澹勻揉藍衫子杏黃裙獨倚玉闌
無語點檀脣人去空流水花飛半掩門亂山何處覓
行雲又是一鈎新月照黃昏
前調秦觀
樓迥迷雲日溪深漲曉沙年來憔悴費鉛華樓上一天
春思浩無涯羅帶寬腰素真珠溜臉霞海棠開盡柳
飛花薄倖只知遊蕩不思家
前調(譙園作)晁補之
霜細猶欺柳風柔已弄梅東園槌鼓賞新醅喚取舞裙
歌扇探春回妙舞堪千盞長歌可百杯笑人將恨上
春臺勸我十分一舉兩眉開
前調晁補之
睡起臨牎坐妝成傍砌閒春來莫捲繡簾看嫌怕東風
吹恨在眉間鸚鵡花前弄琵琶月下彈驀然收袖倚
闌干一晌思量何事點雲鬟
前調(賀友堂成)陳師道
故國山河在新堂冰雪生萬家和氣賀初成人在笙歌
聲裏暗生春今代無雙士當年第一人杯行到手莫
辭頻明日鳳池歸路隔清塵
前調(同王立之督茶)陳師道
天上雲為瑞人間睡作魔疎簾清簟汗成河酒醒夢回
眵眼費摩挲但有寒暄問都無鳳鳥過塵生銅碾網
生羅一諾十年猶未意如何
前調賀鑄
疎雨池塘見微風襟袖知陰陰夏木囀黃鸝何處飛來
白鷺立移時易醉扶頭酒難逢敵手棋日長偏與睡
相宜睡起芭蕉葉上自題詩
前調賀鑄
境跨三千里樓侵尺五天碧鴛鴦瓦晝生煙未信西山
臺觀壓當年野色分禾黍秋聲入管絃閒揮談麈襞
吟牋三十萬家風月共留連
前調(别思)賀鑄
斗酒才供淚扁舟只載愁畫橋青柳小朱樓猶記出城
車馬為遲留有恨花空委無情水自流河陽新鬢儘
禁秋蕭散楚雲巫雨此生休
前調(定空寺賞梅)毛滂
暮霰寒依樹嬌雲冷傍人江南誰寄一枝春何似瓏璁
十里更無塵雨萼臙脂澹香鬚蝶子輕碧山歸路小
橋横誰見暗香今夜月朧明
前調(東堂賦新月)毛滂
庭下新生月憑君把酒看不須直待素團團恰似那人
眉樣秀彎環冷射鴛鴦瓦清欺翡翠簾數枝煙竹小
橋寒漸見風吹疎影過闌干
前調(和李師文)毛滂
綠暗藏城市香清撲酒尊淡煙疎雨冷黃昏零落酴醿
花片損春痕潤入笙簫膩春餘笑語温更深不鎻醉
鄉門先教歌聲留住欲歸雲
前調(方錢唐侍兒)周紫芝
蟬薄輕梳鬢螺香淺畫眉西湖人道似西施人似西施
濃澹更相宜畫燭催歌板飛花上舞衣殷勤猶勸玉
東西不道使君腸斷已多時
前調周紫芝
霧帳蘭衾暖熏爐寶篆濃眼波猶帶睡朦朧臥聽曉來
雙燕語春風螺淺歡餘黛霞消枕處紅斷雲飛雨怕
匆匆欲去且留情緒兩忡忡
前調周紫芝
白羽傳觴急金鞍躍馬遲雲間彩鳳看雙飛飛去碧梧
枝上穩雙棲林下風流女堂東坦腹兒此郎標韻世
間稀好為伯鸞舉案又齊眉
前調(春夜)謝逸
雨洗溪光淨風掀柳帶斜畫樓朱戸玉人家簾外一眉
新月浸梨花金鴨香凝袖銅荷燭映紗鳳盤宫錦小
屏遮夜靜寒生春笋理琵琶
前調周邦彦
寶盒分時果金盤弄賜冰晩來階下按新聲恰有一方
明月可中庭露下天如水風來夜氣清嬌羞不肯傍
人行颺下扇兒拍手引流螢
前調田不伐
夢怕愁時斷春從醉裏回凄凉懷抱向誰開些子清明
時候被鶯催柳外都成絮闌邊半是苔多情簾燕獨
徘徊依舊滿身花雨又歸來
前調田不伐
團玉梅梢重香羅芰扇低簾風不動蝶交飛一樣綠陰
庭院鎖斜暉對月懷歌扇因風念舞衣何須惆悵惜
芳菲拚得一年憔悴待春歸
前調李祁
嫋嫋秋風起蕭蕭敗葉聲岳陽樓上聽哀箏樓下凄凉
江月為誰明霧雨沉雲夢煙波渺洞庭可憐無處問
湘靈只有無情江水繞孤城
前調呂渭老
策杖穿荒圃登臨嘯晩風無窮秋色蔽晴空遥見夕陽
江上捲飛篷鴈過菰蒲遠山遥夢寐通一林楓葉墮
愁紅歸去暮煙深處聽疎鐘
前調呂渭老
遠色連朱閣寒鴉噪夕陽小爐温手酌鵝黃捲亂一枝
清影在寒牎念遠歌聲小嗔歸淚眼長纖腰今屬冶
遊郎朝暮楚宫雲雨恨茫茫
前調呂渭老
片片雲藏雨重重霧隱山可憐新月似眉彎今夜斷腸
凝望小樓寒夢斷雲房遠書長蠟炬殘夜妝應罷短
屏間都把一春心事付梅酸
前調楊适
怨草迷南浦愁花傍短亭有情歌酒莫催行看取無情
花草也關情舊日臨岐曲而今忍淚聽淮山何在暮
雲平待倩春風吹夢過江城
前調向子諲
柳眼風前動梅心雪後寒年光渾似霧中看報荅風光
無處可為歡一曲聊收淚三杯強自寬新愁不耐上
眉端怕見長安歸路嬾凭闌
前調向子諲
江左稱巖桂吳中說木犀水沉為骨鬱金衣却恨疎梅
惱我得青遲葉借山光潤花蒙水色竒年年勾引賦
新詩應笑薌林冷澹獨心知
前調向子諲
碧落飛明鏡晴煙羃遠山扁舟夜下廣陵灘照我白蘋
紅蓼一杯殘初望同盟飲如何兩處看遥知香霧濕
雲鬟凭暖瓊樓十二玉闌干
前調(郭小娘道裝)向子諲
縹緲雲間質輕盈波上身瑶林玉樹出風塵不是野花
凡草等閒春翠羽雙垂珥烏紗巧製巾經珠不動兩
眉顰須信鉛華銷盡見天眞
前調向子諲
梁苑千花亂隋堤一水長眼前風物總悲凉何况眉頭
心上不相忘因夢聊攜手憑書續斷腸已驚蝴蝶過
東牆更被風吹鴻鴈不成行
前調向子諲
雨過林巒靜風迴池閣凉窺人雙燕語雕梁笑看小荷
翻處戲鴛鴦共飲菖蒲細同分綵線長今朝眞不負
風光絶勝幾年飛夢繞高唐
前調蔡伸
蕭寺疎鐘斷虛堂夜氣清凉蟾偏向水牎明露井碧梧
寒葉顫秋聲幽恨人誰問孤衾淚獨横此時風月此
時情擬倩藍橋歸夢見雲英
前調蔡伸
遠水澄明綠孤雲黯淡愁白蘋紅蓼滿汀洲腸斷圓蟾
空照木蘭舟節物傷羇旅歸程歎滯留佳期已誤小
紅樓賴得今年猶有閏中秋
前調蔡伸
恨入眉峰翠寒生酒暈紅臨岐凝淚灑西風須信人間
無物似情濃玉鐙敲霜月金鉦伴曉鐘凄凉古驛亂
山重今夜擁衾無寐與君同
前調葉夢得
雨惜山容斂雲矜棹影開忽看霧色射林隈為問空亭
清月為誰來盡洗歸時路重傾醉後杯未應霜雪遽
相催留得佳期猶在共徘徊
前調(山礬)徐俯
細蕊黃金嫰繁花白雪香共誰連璧向河陽自是不須
湯餅試何郎婀娜&KR0034;鬆髻輕盈淡薄妝莫令韓夀在
伊傍便逐遊蜂驚蝶過東牆
前調趙師俠
木落千山瘦風微一水澄清霜暖日快歸程喚渡沙頭
款款話離情傍岸漁舟集横空鴈字輕凭闌凝望眼
增明一片瀟湘眞箇畫難成
前調陳與義
矯矯千年鶴茫茫萬里風闌干三面看秋空背插浮屠
千尺冷煙中林塢村村暗溪流處處通此間何似玉
霄峰遥望蓬萊依約曉雲東
前調(早春)趙長卿
春色烘衣暖宫梅破鼻香盡驅和氣入蘭堂又是輕雲
微雨下巫陽酒帶歡情重醺醺氣味長晩來拂拭略
梳妝笑指一鈎新月上迴廊
前調(道中直重九)趙長卿
此日知何日他鄉憶故鄉亂山深處過重陽走馬吹花
無復少年狂黃菊擎枝重紅茱濕露香扁舟隨鴈過
瀟湘遥想萊庭應恨不同觴
前調(夜坐)趙長卿
霜結凝寒夜星輝識曉晴蘭膏重剔且教明為照梢頭
香縷一絲輕坐久看看困新詞綴未成梅花熏得酒
初醒更向耳邊低道月三更
前調趙長卿
春思濃如酒離心亂似綿一川芳草綠生煙客裏因循
重過豔陽天屈指歸期近愁眉淚灑然無端還被此
情牽為問桃源還有再逢緣
前調(暮春值雨)趙長卿
黯靄陰雲覆滂沱急雨飛洗妝枝上亂紅稀恰是褪花
天氣困人時向曉春酲重偎人起較遲薄羅初見試
輕衣笑拭新妝須要翦酴醿
前調張元幹
遠樹留殘雪寒江照晩晴分明江上數峰青倚檻舊愁
新恨一時生春意來無際歸舟去有程道人元自没
心情楚夢只因沉醉等閒成
前調張元幹
玉露漙寒菊秋風入敗荷繚牆南畔曲池渦天迥遥岑
倒影落層波月轉檐牙短更傳漏箭多醉來歸去意
如何只為地偏心遠慣絃歌
前調張元幹
凉月今宵滿晴空萬里寬素娥應念老夫閒特地中秋
著意照人間香霧雲鬟濕清輝玉臂寒休教凝佇向
更闌飄下桂花開早大家看
前調呂本中
驛路侵斜月溪橋度曉霜短籬殘菊一枝黃正是亂山
深處過重陽旅枕原無夢寒更每自長只言江左好
風光不道中原歸思轉凄凉
前調鄧肅
雲繞風前鬢春開鏡裏妝鳳屏清晝裊龍香淺畫蛾眉
新樣遠山長比翼曾同夢雙魚隔異鄉玉樓依舊暗
垂楊樓下落花流水自斜陽
前調(元夜書事)曾覿
璧月窺紅粉金蓮映綵山東風絲管滿長安移下十洲
三島在人間兩兩人初散厭厭夜向闌倦妝殘醉怯
輕寒手撚玉梅無緒倚闌干
前調曾覿
粉黛娉婷豔芝蘭笑語香延平春色鬭芬芳不管清宵
更漏聽霓裳燭暗人方醉杯傳意更長可堪羈客九
迴腸蕭瑟一簷風雨過横塘
前調楊无咎
笛噴風前曲歌翻意外聲年來老子厭風情可是於君
一見眼雙明枕臂聽殘漏停杯對短檠直教筆底有
文星欲狀此時情味若為成
前調楊无咎
綵縷牽腸斷明珠暗滴圓從頭顆顆手親穿寄與仙卿
同結此生緣和串攏瑜臂連雲墜雪肩循環密數對
沉煙似我真情不斷永相聯
前調(夀呂聖俞)侯寘
菊潤初經雨橙香獨占秋碧琳仙釀試新篘内集熙熙
共遣蟻浮甌家世傳黃閣功名起黑頭雙鳬聊傍故
人舟咫尺青雲岐路看英遊
前調辛棄疾
世事從頭減秋懷徹底清夜深猶送枕邊聲試問清溪
底事未能平月到愁邊白雞先遠處鳴是中無有利
和名因甚山前未曉有人行
前調(新開池)辛棄疾
散髮披襟處浮瓜沉李時涓涓流水細侵階鑿箇池兒
喚箇月兒來畫棟頻搖動紅蕖盡倒開鬭勻紅粉照
香顋有箇人兒把箇鏡兒猜
前調辛棄疾
妙入參同契禪依不二門細看斜日隙中塵始覺人間
何處不紛紛病笑春先到閒知嬾是眞百般啼鳥苦
撩人除却提壺此外不堪聞
前調范成大
槁項詩餘瘦愁腸酒後柔晩凉團扇欲知秋臥看明河
銀影界天流鶴警人初靜蟲吟夜更幽佳辰秪合筭
花籌除了一天風月更何求
前調范成大
悵望梅花驛凝情杜若洲香雲低處有高樓可惜高樓
不近木蘭舟緘素雙魚遠題紅片葉秋欲憑江水寄
離愁江已東流那肯更西流
前調(七夕)范成大
銀渚盈盈渡金風緩緩吹晩香浮動五雲飛月姊妒人
顰畫一彎眉短夜難留處斜河欲淡時半愁半喜是
佳期一度相逢添得兩相思
前調陳三聘
别後驚人遠歸心怯櫓柔晩天凉思冷於秋冷浸一溪
明月水瀰流醉裏狂仍在吟餘趣極幽夜深何用數
更籌别有好風吹酒不須求
前調(七夕)陳三聘
月傍雲頭吐風將雨脚吹夜深烏鵲向南飛應是星娥
顰恨入雙眉舊怨垂千古新歡只片時一年屈指數
佳期到得佳期别了又相思
前調張孝祥
人物羲皇上詩名沈謝間漫郎元是漫為官醉眼瞢騰
只擬看湘山小隱眞成趣鄰翁獨往還野堂梅柳尚
春寒且趁華燈頻泛酒船寬
前調張孝祥
曾到蘄州否人人說使君使君才具合經綸小試邊城
早晩上星辰佳節重陽近清歌午夜新舉杯相屬莫
辭頻後日相思我已是行人
前調(過嚴關)張孝祥
路盡湘江水人行瘴霧間昏昏西日度嚴關天外一簪
初見嶺南山北鴈連書斷秋霜點鬢斑此行休問幾
時還準擬桂林佳處過春殘
前調程垓
雨燕翻新幕風鴉繞舊枝畫堂春盡日遲遲又是一番
平綠漲西池病起尊難盡腰寬帶易垂不堪村落子
規啼問道行人一去幾時歸
前調程垓
淡靄籠青瑣輕寒薄翠綃有人憔悴帶寬腰又見東風
不忍見柔條悶酒尊難盡閒香篆易銷夜來溪雪巳
平橋溪上梅魂憑仗一相招
前調(早春)程垓
梅隖飛香定蘭牎翠色齊水邊沙際又春歸領略東風
能有幾人知愛月眠須晩尋花去未遲誰家庭院更
芳菲費盡才情休負一春詩
前調程垓
荷蓋傾新綠榴巾蹙舊紅水亭煙榭晩凉中又是一鈎
新月靜房櫳絲藕清如雪㡡紗薄似空好懷今夜與
誰同喚取玉人來共一簾風
前調程垓
野水尋溪路青山踏晩春偶來相值却鍾情一樹瓊瑶
洗盡客衣襟曲沼通詩夢幽牎淨俗塵何時散髮伴
襜裙後夜相思生怕月愁人
前調(早春感懷)程垓
弱柳眠初醒殘梅舞尚癡春陰將冷傍簾幃又是東風
和恨向人歸樂事燈前記愁腸酒後知老來無計遣
芳時只有閒情隨分品花枝
前調程垓
竹粉翻新籜荷花拭靚妝斷雲侵晩度横塘小扇斜釵
依約傍牙牀蘸蜜分紅荔傾筒瀉碧香醉時風雨醒
時凉明月多情依舊過西廂
前調程垓
翠黛隨妝淺鉢衣稱體香好風偏與十分凉却扇含情
獨自繞池塘碧藕絲絲嫩紅榴葉葉雙牽絲摘葉為
誰忙情到厭厭拚醉又何妨
前調袁去華
秋晩霜初肅江寒霧未收西風吹老白蘋洲長笛一聲
誰在水邊樓帶綠橙新破眞醇酒旋篘簪花莫怪老
人羞直是黃花羞上老人頭
前調王千秋
鵲起驚紅雨潮生漲碧瀾水晶城館月方圓誰喚騎鯨
仙伯下三山筆勢翔鸞媚詞鋒射斗寒向來文價重
賢關便令批風支月紫薇間
前調王炎
天末家何許津頭客未歸柳梢綠暗早鶯啼蝴蝶不知
春去繞園飛選勝多遊冶當壚有麗姝青翰載酒漾
晴暉不忍十分寥落負春時
前調王炎
山暝雲陰重天寒雨意濃數枝幽豔濕啼紅莫為惜花
惆悵對東風蓑笠朝朝出溝塍處處通人間辛苦是
三農要得一犂雨足望年豐
前調陸游
異縣相逢晩中年作别難暮秋風雨客衣寒又向朝天
門外語悲歡瘦馬行霜棧輕舟下雪灘烏奴山下一
林丹為說三年常寄夢魂間
前調(憶舊)嚴仁
柳陌連雲徑瓊梳啓翠樓桃花紙薄漬冰油記得年時
詩句為君留曉綠千層出春紅一半休門前溪水泛
花流流到西州猶是故家愁
前調史逹祖
采綠隨雙槳看山藉一笻關南桃樹幾番紅昨夜詩情
頻在雨聲中花徑無雲隔苔垣只夢通舊歡一晌可
過從試覓鴛鴦新杏簡春風
前調吳潛
池水凝新碧欄花駐老紅有人獨倚畫橋東手把一枝
楊柳繫春風蝶絆遊絲墜蜂黏落蕊空鞦韆庭院小
簾櫳多少閒情閒緒雨聲中
前調徐照
簾影篩金線爐煙裊翠絲菰芽新出滿盆池喚取玉瓶
添水買魚兒意取金釵碧慵梳髻翅垂相思無處說
相思笑把畫羅小扇覓春詞
前調(新月)洪瑹
柳浪搖晴沼荷風度晩簷碧天如水印新蟾一罅清光
斜露玉纖纖寶鏡微開匣金鈎半押簾西樓今夜有
人忺應傍妝臺低照畫眉尖
前調沈端節
遠樹昏鴉鬧衰蘆睡鴨雙雪篷煙棹炯寒光疑是楓林
纖月到船牎時序驚心破江山引夢長思量也待不
思量淚濕羅巾猶帶舊時香
前調(清明)黃昇
天上傳新火人間試裌衣定巢新燕覓香泥不為繡簾
朱戸說相思側帽吹飛絮憑闌送落暉粉痕銷淡錦
書稀怕見山南山北子規啼
前調(重九)黃昇
蘭佩秋風冷茱囊曉露新多情多感怯芳辰強折黃花
來照碧粼粼落帽參軍醉空尊靖節貧世間那復有
斯人目送歸鴻西去一傷神
前調張樞
柳戸朝雲濕花牎午篆清東風未放十分晴留戀海棠
顔色過清明壘潤棲新燕籠深鎖舊鶯琵琶可是不
堪聽無奈愁人把做斷腸聲
前調(燕喜亭)張炎
牎密春聲聚花多水影重只留一路過東風圍得生香
不斷錦熏籠月地連金屋雲樓瞰翠蓬惺忪笑語隔
簾櫳知是誰調鸚鵡柳陰中
前調石孝友
蟻酒浮明月鯨波泛落星春花秋葉幾飄零只有廬山
君眼向人青明日非今日長亭更短亭不辭一飲盡
雙瓶爭奈秋風江口酒初醒
前調石孝友
草色裙腰展冰容水鏡開又還春事破寒來一夜東風
吹綻後園梅糯甕篘香釀熏爐續麝煤休驚節物暗
相催贏取大家沉醉探春杯
前調石孝友
疇昔飛鸞侣而今斷鴈行西風嶺外下斜陽無賴一鈎
新月挂人腸雙淚沾襟袖孤燈對客牀枕餘衾剩只
殘香别得嬌癡不睡也思量
前調石孝友
亂絮飄晴雪殘花繡地衣西園歌舞驟然稀只有多情
蝴蝶作團飛舊事深琴怨新愁減帶圍倚樓凝望更
依依怕見一天風雨捲春歸
前調趙君舉
天末疑無路波翻欲御風此身忽在玉壺中醉倒不知
南北與西東獵獵遥鳴草颼颼靜打篷與君回棹碧
雲濃不是思歸只為酒船空
前調僧揮
十里青山遠潮平路帶沙數聲啼鳥怨年華又是凄凉
時候在天涯白露收殘月清風散曉霞綠楊堤畔鬧
荷花記得年時沽酒那人家
前調(宋媛)李清照
天上星河轉人間翠幕垂凉生枕簟淚痕滋起解羅衣
聊問夜何其翠貼蓮蓬小金銷藕葉稀舊時天氣舊
時衣只有情懷不似舊家時
前調劉仲尹
榴破猩肌血萱開鳳尾黃舊閒風簟雪膚凉一枕濃香
魂夢到巫陽雲紵描瑶草蓮顋洗玉漿碧梧深院小
藤牀此意一江春水正難量
前調趙攄
澗草萋萋綠林鶯恰恰啼沙汀過雨便無泥換得芒鞵
隨意到前溪浦溆渾堪畫雲煙總是題江湖老伴一
蓑衣眞箇斜風細雨不須歸
前調(苦雨)王從叔
碧樹留雲濕青山似笠低鷓鴣啼罷竹雞啼不曉天天
何意要梅肥昨日穿青葛今朝御衲衣思家懷抱政
難為只恐歸來憔悴却羞歸
前調(詠蓼花)劉基
汀荇青絲盡紅蓮白羽空翠蕤丹粟炫芳叢總把秋光
管領屬西風豔敵秦川錦鮮欺楚岸楓鯉魚却下水
仙宫肯放斜陽更向若華東
前調(送别)劉基
送别滄江永傷心落日曛寶筝絃斷鴈離羣最苦愁濃
酒淡不成醺黃葉凄凉月丹楓索漠雲重來此地却
思君但覺驪歌猶在耳中聞
前調吳子孝
月色明如水空山分外明一分尚缺不須盈已遣遊人
翹望不勝情吳下雲巖好秋深玉宇清雲中如有步
虛聲應念謫仙憔悴鬢星星
前調(遊仙詞)王錫爵
月色依微照雲光淺淡流捲簾同上最高樓試看海天
萬里好清秋酌酒金螺小調笙玉指柔更深鶴背冷
颼颼勸我今宵且住莫歸休
前調(羈懷)楊愼
黃鶴蓬萊島青鳬杜若洲愁人寂夜夢仙遊不信一身
流落向南州萬里家山路三更海月樓離懷脉脉思
悠悠何日錦江春水一扁舟
前調(夏景)張大烈
櫻綴珊瑚赤梅懸金彈黃一簾槐影送微凉菡萏香生
風搧落斜陽玉液龍泉色瓊漿雀舌香枕看新月映
紗牎忽聽數聲漁笛起滄浪
前調陳子龍
淡淡花梢去融融翠影流碧天無際迥含愁留得一庭
春露上簾鈎風軟飛紅靜煙深嫩綠收為誰相送海
西頭應有玉簫吹斷鳳凰樓
前調(中秋)沈宗塙
雲與山同潔溪將煙共澄嬋娟儘力稱人情欲照一天
美滿到微明桂子開梁苑桐陰點楚萍誰家玉笛弄
秋聲一夜相思清影夢難成
前調(秋夜)(明媛)葉小鸞
門掩瑶琴靜牎消畫卷閒半庭香霧繞闌干一帶澹煙
紅樹隔樓看雲散青天瘦風來翠袖寒嫦娥眉又小
檀彎照得滿階花影只難攀
前調葉小鸞
庭際花枝嫋簾前漢渚横斷腸何必問吹笙但見海棠
葉上露星星牆月深深照爐香細細零誰家閨婦又
砧聲攪得夢魂無賴不堪情
前調(又一體)石孝友
春淺梅紅小山寒嵐翠薄斜風吹雨入簾幕夢覺南樓
嗚咽數聲角歌酒工夫嬾别離情緒惡舞衫寬盡不
堪著若比那回相見更消削
御選歴代詩餘卷二十四
