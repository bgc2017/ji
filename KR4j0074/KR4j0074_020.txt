欽定四庫全書
御選歴代詩餘卷二十目錄(起四十九字至五十字)
柳梢青(又一體)
秦觀
周邦彥
趙師俠(八首)
趙長卿(五首)
張掄
曾覿(四首)
楊无咎(十首)
辛棄疾(二首)
張孝祥
趙汝愚
曹冠
袁去華(二首)
陸游
劉鎮
戴復古
郭應祥
韓淲(三首)
盧炳(三首)
吳文英(二首)
蔣捷(二首)
周密(五首)
張炎
羅椅
黃蘭
張林
姚勉
葛長庚(二首)
朱淑真(二首)
王學文
柯九思
張雨
朱灝
張綖(二首)
陳子龍
釋涵初
前調(又一體)
吕渭老
蔡伸(三首)
謝逸
葛郯(二首)
趙師俠(二首)
張元幹
朱敦儒
楊无咎(四首)
侯寘(二首)
張孝祥
趙彥端
高觀國
柯九思(二首)
吳正志(二首)
前調(又一體)
吳正志(二首)
惜分飛(又一體)
晁補之
賀鑄
毛滂(三首)
袁去華(二首)
沈端節
汪元量
吳鼎芳
李伊玉
荷葉杯(又一體)
韋莊
許棐
滴滴金
李遵勖
趙彥端
前調(又一體)
晏殊
前調(又一體)
楊无咎
御選歴代詩餘卷二十目錄
欽定四庫全書
御選歴代詩餘卷二十(起四十九字至五十字)
司經局洗馬掌局事兼翰林院修撰加二級(臣)王奕清奉
旨校刊
柳梢青
(又一體一名早春怨一名雲淡秋空雙調四十九字有以起句不用韻别爲早春怨者通首實無異)
(也)
柳梢青秦觀
岸草平沙吴王故苑柳裊煙斜雨後寒輕風前香細春
在棃花行人一棹天涯酒醒處殘陽亂鴉門外秋千
牆頭紅粉深院誰家
前調周邦彦
有箇人人海棠標韻飛燕輕盈酒暈潮紅羞蛾凝綠一
笑生春爲伊無限傷心更說甚巫山楚雲斗帳香銷
紗窗月冷著意温存
前調(立春)趙師俠
節物推移青陽景變玉琯灰飛綵仗泥牛星毬雪柳爭
報春回絲金縷玉幡兒更斜裊東風應時宜入新春
人隨春好春與人宜
前調(荼䕷屏)趙師俠
紅紫彫零化工特地翦玉裁瓊碧萼叢芳檀心點素香
雪團英柔風喚起娉婷似無力斜敧翠屏細細吹香
盈盈浥露花裏傾城
前調(和趙顯祖)趙師俠
漠漠輕隂養花天氣乍晴還眀曲逕風微蜂迷紅片蝶
趁遊人平蕪極目青青漫悵望誰招斷魂柳外愁聞
鶯雛喚友鳩婦呼晴
前調(黃栀林送李粹伯)趙師俠
料峭餘寒元宵欲徧燈火闌珊宿酒難醒新愁未解搖
兀吟鞍林深百舌關關更雨洗桃紅未乾野燒痕青
荒陂水滿春事何堪
前調(邵武熙春臺席上)趙師俠
矯首遐觀崇臺徙倚心目俱寬一水縈藍羣峰聳翠天
接高寒平生江北江南總未識闌中好山雨暗前汀
雲生衣袂身倦躋攀
前調(富陽江亭)趙師俠
煙斂雲收夕陽斜照暮色遲留天接波光水涵山影都
在扁舟虛名白盡人頭問來往何時是休潮落潮生
吴山越嶺依舊臨流
前調(和張伯壽紫笑詞)趙師俠
濃碧摶枝柔黃襯紫獨殿春風菡萏輕盈甘瓜馥郁葉
萼相重人生一笑難同更餘韻都藏笑中日助清芬
酒添風味須共從容
前調(鑑止月下賞蓮)趙師俠
水滿芳塘菰蒲深處戲浴鴛鴦燦錦舒霞紅幢綠蓋時
遞幽香天弓遥挂孤光映煙樹雲間渺茫散髮披襟
都忘身世真在仙鄉
前調(遇何郎石見早梅)趙長卿
雲暗天低楓林彫翠寒鴈聲悲茅店兒前竹籬笆後初
見横枝盈盈粉面香肌記月榭當年見伊有恨難傳
無腸可斷立馬多時
前調(東園醉作梅詞)趙長卿
千林落葉聲聲凄慘江皋鴈飛難似玉肌總驚花貌壓
倒芳菲香心吐盡因伊料調鼎工夫易期休唱陽關
莫歌白雪雨淚沾衣
前調趙長卿
瀟灑仙源夭桃穠李曾對華筵歌媚驚塵舞彎低月滿
勸金船鑑湖煙水連天正歸棹紅妝鬭妍花霧香中
人間居士切莫多傳
前調趙長卿
晴雪樓臺試燈簾幕適是元宵羅綺嬌春帝城風景今
夜應饒爭知我繫如匏便蹋月良天任教早閉柴門
從他簫鼓細打輕敲
前調趙長卿
桃杏舒紅遲遲暖日媚景芳濃紫燕穿簾香泥著地未
乳巢空千山萬水重重煙雨裏王維畫中芳草斜陽
無人江渡蓑笠漁翁
前調(侍宴)張掄
柳色初勻輕寒似水纖雨如塵一陣春風縠紋微皺碧
沼鱗鱗仙娥花月精神奏鳳管鸞絲鬭新萬歲聲中
九霞杯裏長醉芳春
前調(侍宴禁中和張知閤韻)曾覿
梅粉輕勻和風布暖芳徑無塵鳳閣凌虛龍池澄碧芳
意鱗鱗清時酒聖花神對内苑風光又新一部仙韶
九重鸞仗天上長春
前調(臨安春會汎湖)曾覿
花柳爭春湖山競秀恰近清眀綺席從容蘭舟搖曳穩
汎波平君恩許宴簪纓密座促仍多故情一部清音
兩行紅粉醉入嚴城
前調(詠海棠)曾覿
雨過風微温泉浴倦妃子妝遲翠袖牽雲朱脣得酒臉
暈臙脂年年海燕新歸怎奈向黃昏恁時倚徧瓊闌
燒殘銀燭花又争知
前調曾覿
小宴清秋霎時見了雨散雲收柳絮輕柔梅花閒澹宫
院風流空教夢遶青樓待說箇相思又休無奈情何
不來眼底常在心頭
前調楊无咎
傲雪凌霜平欺寒力攙借春光步遶西湖興餘東閣可
奈詩腸娟娟月轉廻廊悄無處安排暗香一夜相思
幾枝疎影落在寒窗
前調楊无咎
江月軒中拍堤新漲遶院薰風深注瑶觴低歌金縷聲
在晴空新詞儘索無窮斷酩酊衰顔爲紅願得年年
繁枝子滿綠葉隂濃
前調(壽詞)楊无咎
灼灼紅榴垂垂綠柳庭戶清和羅綺香中十分春酒幾
疊高歌遐齡欲問如何記平日隂功數多千載今朝
笑看池面龜戲青荷
前調楊无咎
暴雨生凉做成好夢飛到伊行幾葉芭蕉數竿修竹人
在南窗傍人笑我恓惶算除是鐵心石腸一自别來
百般宜處都入思量
前調楊无咎
目斷南枝幾回吟遶長怨開遲雨浥風欺雪侵霜妒却
恨離披欲調商鼎如期可奈向騷人自悲頼有毫端
幻成冰彩長似芳時
前調楊无咎
雪豔煙輕又要春色來到芳尊却憶年時月移清影人
立黃昏一番幽思誰論但永夜空迷夢魂遶徧江南
繚牆深院水郭山村
前調楊无咎
月墮霜飛隔窗疎瘦微見横枝不道寒香解隨羌笛吹
到屏帷箇中風味誰知睡乍起烏雲任攲嚼蕊挼英
淺顰輕笑酒半醒時
前調楊无咎
日轉牆東幾枝寒影一點香風清不成眠醉憑詩興起
遶珍叢平生只箇情鍾漸老矣無愁可供最是難忘
倚樓人在横笛聲中
前調楊无咎
水曲溪傍寒梢冷蕊隱映修篁細細吹香疎疎沉影惱
亂廻腸爲伊駐馬横塘漫立盡煙村夕陽空裊吟鞭
幾多詩句不入思量
前調楊无咎
瑞鴨煙濃曉來絃管聲在霜空却退寒威借回春色滿
苑香風幾時人下瑶宫記千載今朝慶逢滿捧瓊觴
芝蘭叢裏錦繡光中
前調(范先之席上賦牡丹)辛棄疾
姚魏名流年年攪斷雨恨風愁解釋春光剰須破費酒
令詩籌玉肌紅粉温柔更染盡天香未休今夜簪花
他年第一玉殿東頭
前調(三山歸途代白鷗見嘲)辛棄疾
白鳥相迎相憐相笑滿面塵埃華髮蒼顔去時曾勸須
早歸來而今豈是高懷爲千里蓴羹計哉好把移文
從今日日讀取千回
前調張孝祥
草底蛩吟煙横水際月澹松隂荷動香濃竹深凉早銷
盡煩襟髮稀渾不勝簪更客裏吴霜暗侵富貴功名
夲來無意何况如今
前調(題豐樂樓)趙汝愚
水月光中煙霞影裏湧出樓臺空外笙簫人間笑語身
在蓬萊天香暗逐風回正十里荷花盡開買箇輕舟
山南遊遍山北歸來
前調(遊湖)曹冠
湖岸千峰嵌巖隱映綠竹青松古寺東西樓臺上下煙
霧冥濛波光萬頃溶溶人面與荷花共紅撥棹歸歟
一天眀月十里香風
前調(長橋)袁去華
天接滄浪晴虹垂飲千步修梁萬頃玻瓈洞庭之外純
浸斜陽西風勸我持觴况高棟層軒自凉飲罷不知
此身歸處獨詠蒼茫
前調(釣臺)袁去華
一水縈回參天古木夾岸蒼崖三十三年客星堂上幾
度曾來眼看變化雲雷分白首煙波放懷細細平章
釣臺畢竟高似雲臺
前調(蜀燕宫)陸游
錦里繁華環宫故邸疊萼竒花俊客妖姬爭飛金勒齊
駐香車何須幕障幃遮寳杯浸紅雲瑞霞銀燭光中
清歌聲裏休恨天涯
前調(七夕)劉鎮
乾鵲收聲濕螢度影庭院秋香步月移隂梳雲約翠人
在廻廊醺醺宿酒殘妝待付與温柔醉鄉却扇藏嬌
牽衣索笑今夜差凉
前調戴復古
袖劔飛吟洞庭青草秋水深深萬頃波光岳陽樓上一
快披襟不須攜酒登臨問有酒何人共斟變盡人間
君山一點自古如今
前調(惜花)郭應祥
春事匆匆花慵柳困雨横風狂寄語詩人須燒銀燭與
照紅妝休言桃李河陽但過眼難尋色香只有今宵
更無眀日且緩持觴
前調(元宵)韓淲
雨洗元宵樓臺煙鎖隱隱笙簫且插梅花自燒銀燭沉
水香飄軟紅塵裏星橋想霽色皇都綘霄屏掩瀟湘
醉和衣倒春夢迢迢
前調韓淲
玉水眀沙峰回路轉城倚橋斜老我登臨同誰酩酊一
望還賒飛鴻杳靄天涯但&KR0838;取心情酒家紫菊枝枝
紅茱顆顆休問年華
前調韓淲
雲淡秋空一江流水煙雨濛濛岸轉溪廻野平山遠幾
點征鴻行人獨倚孤篷算此景如圖畫中莫問功名
且尋詩酒一棹西風
前調盧炳
蘭蕙心情海棠韻度楊柳腰肢步穩金蓮手纖春筍膚
似凝脂歌聲舞態都宜&KR0838;著箇堅心共伊無奈相思
帶圍寬盡說與教知
前調(蠟梅)盧炳
雅淡精神鉛黃未洗猶帶殘妝春豔一枝鵝兒顔色染
就纖裳月移影轉南窗特地兒送些暗香宿酒初醒
這般滋味夢斷池塘
前調(冬月海棠)盧炳
笑菊欺梅嫌蜂却蝶壓盡寒荄月下精神醉時風韻紅
透香腮天工造化難猜甚怪我愁眉未開故遣名花
凌霜帶露先送春來
前調(題四時圖畫亭)吴文英
翠嶂圍屛留連迅景花外油亭淡色煙昏濃光清曉一
幅閒情輞川落日魚罾寫不盡人間四幷亭上秋聲
鶯能春語難入丹青
前調吴文英
夢斷游輪孤山路杳越樹隂新流水凝酥征衫沾淚都
是離痕玉屏風冷愁人醉爛漫梅花翠雲傍夜船回
惜春門掩一鏡香塵
前調蔣捷
小飲微吟殘燈斷雨静戶幽窗幾度花開幾番花謝又
到昏黃潘孃不是潘郎料應也霜黏鬢傍鸚鵡闌空
鴛鴦壺破煙渺雲茫
前調蔣捷
學唱新腔秋千架上釵股敲雙柳雨花風翠鬆裙摺紅
膩鞵幇歸來門掩銀釭淡月裏疎鐘漸撞嬌欲人扶
醉嫌人問斜倚樓窗
前調(梅四首)周密
約略春痕吹香新句照影清尊洗盡時妝效顰西子不
負黃昏金沙舊事休論儘消得東風返魂一段真情
風前孤驛雪後前村
前調周密
萬雪千霜禁持不過玉雪生光水部多情杜郎老矣易
惱愁腸天寒野嶼空廊静倚竹無人自香一笑相逢
江南江北竹屋山窗
前調周密
映水穿籬新霜微月小蕊疎枝幾許風流一聲龍竹半
幅鵝溪江頭悵望多時欲待折相思寄伊真色真香
丹青難寫今古無詩
前調周密
夜鶴驚飛香浮翠罽玉點霜枝古意高風幽人空谷静
女深幃芳心自有天知任醉舞花邊帽敧最愛孤山
雪初晴後月未殘時
前調(楊花)周密
似霧中花似風前雪似雨餘雲本自無情點萍成綠却
又多情西湖南陌東城甚管定年年送春薄倖東風
薄情遊子薄命佳人
前調(清明夜雪)張炎
一夜凝寒忽成瓊樹換却繁華因甚春深片紅不到綠
水人家眼驚白晝天涯空望斷塵香鈿車獨立東風
曲闌惆悵莫是梨花
前調羅椅
萼綠華身小桃花扇安石榴裙子夜聞歌周郎顧曲曾
惱夫君悠悠羇旅愁人似零落青天斷雲何處銷魂
初三夜月第四橋春
前調黃蘭
病酒心情喚愁無限可奈流鶯又是一年花驚寒食柳
認清眀天涯翠巘層層是多少長亭短亭倦倚東風
只憑好夢飛到銀屏
前調(燈花)張林
白玉枝頭忽看蓓蕾金粟珠垂半顆安榴一枝濃杏五
色薔薇何須疊鼓聲催銀釭裏春工四時却笑燈蛾
學他蜂蝶照影頻飛
前調(憶西湖)姚勉
長記西湖水光山色濃澹相宜豐樂樓前湧金門外買
箇船兒而今又是春時清夢只孤山賦詩綠蓋芙蓉
青絲楊柳好在蘇堤
前調(海棠)葛長庚
一夜清寒千紅曉燦春不曾知細看何如醉時西子睡
底楊妃盡皆蜀種垂絲晴日暖熏成錦圍說與東風
也須愛惜且莫吹飛
前調(寄鶴林)葛長庚
鶴使南翔詞珍翰綺誼暖情香如在瓊臺夢回初飲月
液雲漿風吹蘆葉冥茫夕照外山高水長遥想東樓
琪花玉樹梅影昏黃
前調(梅二首)(宋媛)朱淑真
玉骨冰肌為誰偏好特地相宜一味風流廣平休賦和
靖無詩倚窗睡起春遲困無力菱花笑窺嚼蕊吹香
眉心點處鬢畔簪時
前調朱淑真
凍合疎籬半飄殘雪斜臥低枝可便相宜煙藏修竹月
印寒池亭亭竚立移時&KR0838;瘦損無妨爲伊誰賦才情
畫成幽思寫入新詞
前調(友人至)王學文
客裏凄凉桐花滿地杜宇深山幸自君來誰教君去翦
翦輕寒愁懷無語相看謾寫入徽絃自彈小院黃昏
前村風雨莫倚闌干
前調柯九思
姑射論量漸消冰雪重試梳妝欲吐芳心還羞素臉猶
吝清香此情到底難藏悄脈脈相思寸腸月轉更深
凌寒等待更倚西廊
前調張雨
盼得春來春寒春困陡頓無聊半刻殘釭片時春夢過
了元宵空山暮暮朝朝到此際無魂可消却倚東風
水如衣帶草似裙腰
前調朱灝
花墜蘿攀苔痕雨洗雀睡紅間雌蜺吞溪殘陽倚閣黛
染峰鬟簾疎月似人間春事杳鸝歌漫刪柳髮晞風
蓮妝凝晩犬吠雲還
前調張綖
垂柳煙濃鶯兒哺子杏萼飄紅寒食初過秋千未拆寂
寞春風雲波芳信誰通空倩問殘鱗斷鴻無限相思
夕陽窗外新月牆東
前調張綖
遠遠湖濱一叢煙樹村舍新成籬落横遮溪流環抱儘
有餘清野人爛煮蓴羹正細雨茅檐晩晴啼鳥樹邊
眠鷗沙際一片閒情
前調陳子龍
繡嶺平川漢家故壘一抺蒼煙陌上香塵樓前紅燭依
舊金鈿十年夢斷嬋娟回首處離愁萬千細柳新蒲
昏鴉暮鴈芳草連天
前調(咏螢)釋涵初
碧燄疎篁斜飛秋水輕點蓮香忽影風簷半眀苔壁又
入繩床夜深露冷清光度殘月亂點蒼茫羅幌眠雲
松窗幽磬心地空凉
前調(又一體)呂渭老
遠簾籠月誰見南陌子規啼血萸糝菊英整冠落帽一
時虛設五湖自有深期曾指定燈花細說燕子巢空
秋鴻程遠音書中絶
前調蔡伸
數聲啼鴂可憐又是春歸時節滿院東風海棠鋪繡梨
花飄雪丁香露泣殘枝算未比愁腸寸結自是休文
多情多感不干風月
前調蔡伸
子規啼月幽衾夢斷銷魂時節枕上斑斑枝頭點點染
成清血凄凉斷雨殘雲算此恨文君更切老去情懷
春來况味那禁離别
前調蔡伸
聯璧尋春蹋青尚憶年時携手此際重來可憐還是年
時時候隂隂柳下人家人面似桃花依舊但願年年
春風有信人心長久
前調謝逸
香肩輕拍尊前忍聽一聲將息昨夜濃歡今朝别酒眀
日行客後回來則須來便去也如何去得無限離情
無窮江水無邊山色
前調葛郯
謝家池閣翠桁香濃瑣窗紗薄夜雨燈前秋風花下與
誰同樂主人許我清狂奈酒量從來最弱顛倒冠巾
淋漓衣袂醒時方覺
前調葛郯
空中雨閣一段輕隂翠鋪林薄橘内仙翁棋邊公子共
成清樂主人有井投車看席上雲輕柳弱斗轉簷頭
雞鳴窗外無人知覺
前調(聚八仙花)趙師俠
人間春足一番紅紫水流風逐戲蝶初閒輕搖粉翅高
低飛撲雨昏煙暝增眀似積雪枝間映綠后土瓊芳
蓬萊仙伴蕊紛香粟
前調(王子莆陽壺山閣)趙師俠
暑懷煩鬱危欄徙倚凝情獨立榕葉連隂横岡接秀壺
峰凝碧海山雲樹微茫更無數歸帆暮集却憶瀟湘
孤村煙渚晩風斜日
前調張元幹
海山浮碧細雨絲風新愁如織慵試春衫不禁宿酒天
涯寒食歸期莫數芳辰誤幾度回廊夜色入戶飛花
隔簾雙燕有誰知得
前調朱敦儒
狂蹤怪跡誰料半老天涯爲客帆展霜風船隨江月山
寒波碧如今著意添愁怎忍見參西雁北洛浦鶯花
伊川雲水如何歸得
前調(李瑩)楊无咎
小閣深沉酒醺香暖容易眠熟夢入桃源桃紅似火李
瑩如玉覺來幾許悲凉記永夜傳杯換燭繡被熏香
寳釵落枕同論心曲
前調(秋社懷故山)楊无咎
送鴈迎鴻未寒時節巳凉天氣鍼線倦拈簾幃低捲别
般風味攲眠夢到山中共老幼扶攜笑喜桑柘影深
雞豚香美家家人醉
前調(咏梅二首)楊无咎
粉牆斜搭被伊勾引不妄時霎一夜幽香惱人無寐可
堪開帀曉來起看芳叢只怕裹危梢欲壓折向膽瓶
攜歸雲閣休熏金鴨
前調楊无咎
爲愛冰姿畫看不足吟看不足巳恨春催可堪風裏飛
英相逐只應自惜高標似羞伴妖紅媚綠藏白收香
放他桃李漫山粗俗
前調(贈張丞)侯寘
小院輕寒酒濃香軟深沉簾幕我輩相逢歡然一笑春
在杯酌家山辜負猿鶴軒冕意秋雲似薄我自西風
扁舟歸去看君寥廓
前調(送吕子紹守峽)侯寘
楚天清絶葦岸蘭汀素秋時節簾捲湘紋香飛雲篆耐
看輕别眀朝底處關山算總是愁花恨月白馬江寒
黃牛峽静小梅初徹
前調張孝祥
滿城風雨重陽時節更催行色隴樹寒輕海山秋老清
愁如織一杯莫惜留連我亦是天涯倦客後夜相思
水長山遠東西南北
前調趙彦端
酴醿過也酴醿過後無花堪折只有垂楊垂楊却作絮
驚行色海棠半在如無又爭倩薔薇戀得除是東風
隨君歸問玉堂消息
前調(柳)高觀國
翠拂晴波煙垂古岸㶚橋春色斜帶鴉啼亂縈鶯夢愁
絲如織爲憐張緒風流正瘦損宫腰褪碧綻綰同心
留連不住天涯行客
前調(詠梅次楊補之韻)柯九思
翠苔輕搭南枝逗暖乍收微霎亂播繁花快張華宴遶
花千帀玉堂無限風流但只欠些兒雪壓任選一枝
折歸相伴繡屏花鴨
前調(梅)柯九思
懊恨春初飄零月下輕離輕隔重醖棃雲乍舒柳眼羞
人曾識巳堪索笑廵檐早準備憐憐惜惜莫是溪橋
攙先開却試馳金勒
前調(未開梅次柯敬仲韻)吴正志
小春先試特地尋芳音容猶隔霜苞㨂盡愁斷情人悔
輕相識欲折一枝歸去滿腔生意還堪惜惆悵吟詩
氅衣緩步不須金勒
前調(盛開梅次楊補之韻)吴正志
樛枝交搭白徧山村只一時霎粉蝶忙忙翠禽唧唧飛
鳴三帀欲招高士評誇又恐怕夜來雪壓花神自喜
顧影嬉遊忽驚睡鴨
前調(又一體欲開梅)吴正志
消息難量雨肥紅綻乍展輕妝南枝三兩漏洩春光何
處生香容他幽閣深藏到時來自迴鐵腸月色朦朧
寒星幾點掩映長廊
前調(開殘梅)吴正志
正好芳菲笛聲吹落徙倚眠遲玉鱗片片飄泊東西疎
影離披山家風雨無期把瑶林暗凋可悲眀年春暖
還從落處再覩開時
惜分飛
(又一體雙調五十字一名惜雙雙)
惜分飛(别吳作)晁補之
山水光中原無暑是我消魂别處只有多情雨會人深
意留人住不見梅花來巳暮未見荷花又去圖畫他
年覰斷腸千古苕溪路
前調賀鑄
皎鏡平湖三十里碧玉山圍四際蓮蕩香風裏彩鴛鴦
覺雙飛起眀月多情隨舵尾偏照空床翠被回首笙
歌地醉更衣處長相記
前調(贈别璚芳)毛滂
淚濕闌干花著露愁到眉峰碧聚此恨平分取更無言
語空相覰短雨斷雲無意緒寂寞朝朝暮暮今夜山
深處斷魂分付潮回去
前調(冨陽水寺望秋月)毛滂
山轉沙迴江聲小望盡冷煙衰草夢斷瑶臺曉楚雲何
處英英好古寺黃昏人悄悄簾卷寒堂月到不會思
量了素光看盡桐隂少
前調毛滂
花影低徊簾幕捲慣了雙來燕燕驚散雕闌晩雨昏煙
重垂楊院雲斷月斜紅燭短望斷真成望斷情寄梅
花點趁風吹過樓南畔
前調(九日)袁去華
平日悲秋今巳老細看秋光自好風緊寒生早漫將短
髮還吹帽寂寞東籬人不到只有淵眀醉倒一笑留
殘照世間萬事蠅頭小
前調袁去華
雨過殘陽眀遠樹樹底鳴蟬無數臨水人家住靠西便
入江南路曲逕通幽深幾許翠竹短窗無暑小立凭
肩語箇中曾是孤眠處
前調沈端節
喜入眉心黃點瑩珠珮玲瓏透影風露蕭蕭冷夢回月
窟香成陣秋後襟懷君莫問&KR0838;了因他瘦損不似尋
常韻細看没處安排悶
前調(歌樓别客)汪元量
燕子留君君欲去征馬頻嘶不住握手空相覷淚珠成
縷眉峰聚恨入金徽孤鳳語愁得文君更苦今夜西
窗雨斷腸能賦江南句
前調(閨情)吴鼎芳
紅界枕痕微褪玉喚起自禁幽獨好鳥啼春足歸期不
準花鬚卜盡日眉峰雙凝綠十二繡簾低軸人在闌
干曲楊花却羡無拘束
前調(握扇美人圖)李伊玉
花雨繽紛迷小院蓮步蹋殘香片粉汗搖紈扇輕紗微
露黃金釧夕照山横天一線水影光分上面錦帶隨
風纏釵斜爲逐雙飛燕
荷葉杯
(又一體雙調五十字)
荷葉杯韋莊
絶代佳人難得傾國花下見無期一雙愁黛遠山眉不
忍更思維閒掩翠屏金鳳殘夢羅幕畫堂空碧天無
路信難通惆悵舊房櫳
前調許棐
鵲蹋畫檐雙噪書到和笑拆封看歸程能隔幾重山遠
約數峰間準備繡輪雕轡游戲說與百花知莫教枝
上一紅飛留伴玉東西
滴滴金
(木菊花名也取以名調雙調五十字)
滴滴金李遵勖
帝城五夜宴遊歇殘燈外看殘月都來猶在醉鄉中聽
更漏初徹行樂巳成閒話說如春夢覺時節大家同
約探春行問甚花先發
前調(送路彦捷赴儀真)趙彦端
澄溪暝度輕澌白對平湖澹煙隔我與征鴻共行人更
張燈留客東園半是餘花迹料仙帆到時發若倚江
樓望清淮爲殷勤鄉國
前調(又一體)晏殊
梅花漏洩春消息柳絲長草芽碧不覺星霜鬢邊白念
時光堪惜蘭堂把酒留嘉客對離筵駐行色千里音
塵便疎隔合有人相憶
前調(又一體)楊无咎
相逢未盡論心素早容易背人去憶得歌翻腸斷句更
惺惺言語萋萋芳草迷南浦正風吹打船雨静聽愁
聲夜無眠到水村何處
御選歴代詩餘卷二十
