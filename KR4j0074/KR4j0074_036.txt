欽定四庫全書
御選歴代詩餘卷三十六目錄(五十八字)
踏莎行
寇準
晏殊(五首)
陳堯佐
歐陽修
晏幾道(四首)
張先
蘇軾
黃庭堅(二首)
秦觀
陳師道
李之儀(二首)
賀鑄(五首)
毛滂(八首)
杜安世(四首)
周紫芝(四首)
謝逸
向子諲
蔡伸
趙師俠
趙長卿
張元幹
侯寘(二首)
辛棄疾(二首)
姚寬
洪邁
袁去華
劉克莊
姜夔
黃機
劉光祖
李浙
高觀國(二首)
楊伯嵒
洪瑹
盧炳(二首)
吳文英
周密(二首)
王沂孫
張炎(四首)
石孝友(二首)
毛珝
何夢桂
李彭老
無名氏
蘇氏
紫竹
無名氏(四首)
張翥
沈禧
倪瓉
王行
王德璉(四首)
無名氏
劉基(二首)
楊基(二首)
邊貢
吳子孝
王衡
董斯張
沈龍
卓人月
錢棻
陳子龍
梁雲構
沈宜修
葉小鸞(三首)
御選歴代詩餘卷三十六目錄
欽定四庫全書
御選歴代詩餘卷三十六(五十八字)
司經局洗馬掌局事兼翰林院修撰加二級(臣)王奕清奉
旨校刊
踏莎行
(一名柳長春䨇調五十八字)
踏莎行寇準
春色將闌鶯聲漸老紅英落盡青梅小畫堂人静雨濛
濛屏山半掩餘香裊密約沈沈離情杳杳菱花塵滿
慵將照倚樓無語欲銷魂長空黯澹連芳草
前調晏殊
細草愁煙幽花怯露凭闌總是銷魂處日高深院静無
人時時海燕䨇飛去帶緩羅衣香殘蕙炷天長不禁
迢迢路垂楊只觧惹春風何曾繋得行人住
前調晏殊
祖席離歌長亭别宴香塵已隔猶迴面居人匹馬映林
嘶行人去棹依波轉畫閣魂消高樓目斷斜陽只送
平波遠無窮無盡是離愁天涯地角尋思徧
前調晏殊
碧海無波瑶臺有路思量便合䨇飛去當時輕别意中
人山長水遠知何處綺席凝塵香閨掩霧紅箋小字
憑誰附高樓目盡欲黃昏梧桐葉上蕭蕭雨
前調晏殊
綠樹歸鶯雕梁别燕春光一去如流電當歌對酒莫沉
吟人生有限情無限弱袂縈春修蛾寫怨秦筝寳柱
頻移鴈尊中綠醑意中人花朝月下長相見
前調晏殊
小徑紅稀芳郊綠徧高臺樹色陰陰見春風不觧禁楊
花濛濛亂撲行人面翠葉藏鸎朱簾隔燕爐香静逐
遊絲轉一場愁夢酒醒時斜陽却照深深院
前調陳堯佐
二社良辰千家庭院翩翩又覩䨇飛燕鳳凰巢稳許為
鄰瀟湘煙暝来何晚亂入紅樓低飛綠岸畫梁輕拂
歌塵轉為誰歸去為誰来主人恩重珠簾捲
前調歐陽修
候館梅殘溪橋柳細草薰風暖搖征轡離愁漸遠漸無
窮迢迢不斷如春水寸寸柔腸盈盈粉淚樓高莫近
危闌倚平蕪盡處是春山行人更在春山外
前調晏幾道
柳上煙歸池南雪盡東風漸有繁華信花開花謝蝶應
知春来春去鸎能問夢意猶疑心期欲近雲箋字字
縈方寸宿妝曾比杏顋紅憶人細把香英認
前調晏幾道
宿雨收塵朝霞破暝風光暗許花期定玉人呵手試妝
時粉香簾幕陰隂静斜鴈朱絃孤鸞綠鏡傷春誤了
尋芳信去年今日杏牆西啼鸎喚得閒愁醒
前調晏幾道
綠徑穿花紅樓壓水尋芳誤到蓬莱地玉顔人是蕊珠
仙相逢展盡䨇蛾翠夢草閒眠流觴淺醉一春總見
瀛洲事别来䨇燕又西飛無端不寄相思字
前調晏幾道
雪盡寒輕月斜煙重清歡猶計前時共迎風朱戶背燈
開拂簷花影侵簾動繡枕䨇鴛香苞翠鳳從来往事
都如夢傷心最是醉歸時眼前少箇人人送
前調張先
衾鳳猶温籠鸚尚睡宿妝稀澹眉成字映花避月上迴
廊珠裙摺摺輕垂地翠幕成波新荷貼水紛紛煙絮
低還起重牆遶院更重門春風無路通深意
前調蘇軾
山秀芙蓉溪明罨畫真遊洞穴滄波下臨風慨想斬蛟
人長橋千載猶横跨觧珮投簮求田問舍黃雞白酒
漁樵社元龍非復少時豪耳邊洗盡功名話
前調(茶)黃庭堅
畫鼔催春蠻歌走餉火前一倍争春長低株摘盡到高
株高株别是閩溪樣碾破春風香凝午帳銀瓶雪滚
翻池浪今宵無睡酒醒時摩圍影在秋江上
前調黃庭堅
臨水夭桃倚牆繁李長楊風掉青騘尾尊中有酒且酬
春更尋何處無愁地明日重来落花如綺芭蕉洊展
山公啓欲箋心事寄天公教人長夀花前醉
前調秦觀
霧失樓臺月迷津渡桃源望斷無尋處可堪孤館閉春
寒杜鵑聲裏斜陽暮驛寄梅花魚傳尺素砌成此恨
無重數郴江幸自繞郴山為誰流下瀟湘去
前調陳師道
紅上花梢風傳梅信青春欲動羣芳競林聲鳥語帶餘
寒江光野色閒遊徑乍雨還晴暄寒不定重門深院
簾帷静又還日日喚愁生阿誰準擬風流病
前調李之儀
綠徧東山寒歸西渡分明認得香風處風輕雨細更愁
人高唐何在空朝暮離恨相尋酒狂無素柳條又折
年時數一番情味有誰知斷魂還送征帆去
前調李之儀
還是歸来依前問渡好風引到經行處幾聲啼鳥又催
耕草長柳暗春將暮潦倒無成疎慵有素且陪野老
酬天數多情惟有面前山不隨流水来還去
前調賀鑄
急雨收春斜風約水浮紅漲綠魚紋起年年遊子惜餘
春春歸不觧招遊子留恨城隅關情紙尾闌干長對
西風倚鴛鴦俱是白頭時江南渭北三千里
前調賀鑄
淺黛宜顰明波欲溜逢迎宛似生平舊低鬟促坐認絃
聲霞觴灧灧持為夀濃染吟毫偷題翠袖寸心百意
分攜後不勝風月兩懨懨年来一樣傷春瘦
前調賀鑄
楊柳迴塘鴛鴦别浦綠萍漲斷蓮舟路斷無蜂蝶慕幽
香紅衣脱盡芳心苦返照迎潮行雲帶雨依依似與
騷人語當年不肯嫁東風無端却被西風誤
前調賀鑄
凉葉翻風流雲捲雨寥寥夜色沉鐘鼓誰調清管度新
聲有人高卧平陽塢草暖滄洲潮平别浦雙鳬乘鴈
方容與深藏華屋鎖雕籠此生乍可輸鸚鵡
前調賀鑄
鏡暈山眉囊熏冰麝凝然風度長閒暇歸来定觧鷫鸘
裘換時應倍驊騮價殢酒傷春添香惜夜依稀待月
西廂下棃花庭院雪&KR0785;瓏微吟獨倚秋千架
前調(陳興宋夜集)毛滂
天質嬋娟妝光蕩漾御酥做出花模樣夭桃繁杏本妖
妍文鴛彩鳳能偎傍艾綠濃香鵝黃新釀緣雲清切
歌聲上夜寒不近繡芙蓉醉中祗覺春相向
前調(會寳園初見梅)毛滂
映竹幽妍臨池娟靚芳苞先暖香初娠南枝微弄雪精
神東君早寄春音信奔月仙摽乘煙遠韻玉臺粉點
和酥凝從来清瘦可禁寒為誰早把霞衣褪
前調(蠟梅)毛滂
栗玉&KR0785;瓏雍酥浮動芳姿染得胭脂重風前蘭麝作香
寒枝頭煙雪和春凍蜂翅初開蜜房香弄佳人寒睡
愁如夢鵝黃衫子茜羅裙風流不與江梅共
前調(定空寺觀梅)毛滂
景泮冰簷晴回瑶草剛能守得春来到管曾獨自索春
憐而今覷著東風笑粉凝酥寒雲房睡覺胭脂也不
添些小天真要與此花争是伊占得春多少
前調(元夕)毛滂
撥雪尋春燒燈續晝暗香院落梅開後無端夜色欲遮
春天教月上官橋柳花市無塵朱門如繡嬌雲瑞霧
籠星斗沉香火冷小妝殘半衾輕夢濃於酒
前調(早春)毛滂
階影紅遲柳苞黃徧纖雲弄日陰晴半重簾不捲篆香
横小花初破春叢淺鳳繡猶重鴨爐常暖屏山翠入
江南遠醉輕夢短枕閒欹綠牎窈窕風光轉
前調(追往事)毛滂
芳氣霏微薄寒料峭何人正倚桃花笑流紅不出武陵
溪這回空與春風到樽俎全稀風情終較安仁老也
誰知道碧雲無信失秦樓舊時明月猶相照
前調(中秋)毛滂
碧樹陰圓綠階露滿金波瀲灩堆瑶盞行雲會事不飛
来長空一片琉璃淺玉燕釵寒藕絲䄂短只應未倚
朱闌徧隨人全不似嬋娟桂花影裏年年見
前調杜安世
雨霽風光春分天氣千花百草争明媚畫梁新燕一雙
雙玉籠鸚鵡嫌孤睡薜荔依牆莓苔滿地青樓幾處
歌聲麗驀然舊事上心頭無言斂皺眉山翠
前調杜安世
夜雨朝晴東風微冷雕梁燕子閒相並後園次第數芳
菲千香百豔年年定步險樓高人賒途迥煙蕪冉冉
斜陽暝紅牋寫盡寄無因想伊不信人成病
前調杜安世
嫩柳成陰殘花雙舞塵銷院落新經雨洞房深掩日長
天珠簾時有沈煙度夜夢凄凉晨妝薄注香肌瘦盡
寬金縷到頭終是惡因緣當初只被多情悞
前調杜安世
閒院秋千又還拆了綠苔徧地青春老畫樓日晚燕歸
巢紅稀翠密梅初小窈窕身輕怎禁煩惱羅衣漸減
愁風峭韶華好景想多才懨懨只為音書少
前調(賦雙魚花)周紫芝
風翠輕翻霧紅深注鴛鴦池畔雙魚樹合歡鳳子也多
情飛来連理枝頭住欲付濃愁深憑尺素戲魚波上
無尋處教誰試與問花看如何寄得香牋去
前調周紫芝
燕子歸来梅花又落緗桃雨後臙脂薄眼前先自許多
愁斜陽更在春池閣夢裏新歡年時舊約日長院静
空簾幕幾回猛待不思量擡頭又是思量著
前調(謝人寄梅花)周紫芝
鵲報寒枝魚傳尺素晴香暗與風微度故人還寄隴頭
春憑誰為作梅花賦柳外朱橋竹邊深塢何時却向
君家去便須倩月與徘徊無人留得花常住
前調周紫芝
情似遊絲人如飛絮淚珠閣定空相覷一溪煙柳萬絲
垂無因繋得蘭舟住鴈過斜陽草迷煙渚如今已是
愁無數明朝且做莫思量如何過得今宵去
前調謝逸
柳絮風輕棃花雨細春陰院落簾垂地碧溪影裏小橋
横青帘市上孤煙起鏡約關情琴心破睡輕寒漠漠
侵鴛被酒醒霞散臉邊紅夢回山蹙眉間翠
前調(九江道中)向子諲
靄靄朝雲飄春態度楚中夢斷尋無路欲將尊酒遣新
愁誰知引到愁深處不盡江山無邊細雨只疑都把
愁来做西山總不觧遮闌隨春直過東湖去
前調(題團扇)蔡伸
落日歸雲寒空斷鴈吳波淺澹山平遠丹青寫出在霜
縑佳人特地裁團扇漁艇孤煙酒旗幽院些兒景趣
君休羡五湖歸去共扁舟何如早早酬深願
前調趙師俠
白雪開殘紅雲吹盡園林新綠迷芳徑榆錢不觧買青
春隨風亂點蒼苔暈紫燕飛忙黃鸝聲嫩日長煙暖
游蜂困憑高念遠思無窮那堪宿酒懨懨病
前調(夜凉)趙長卿
樹影將圓林梢不動汗珠裛透紗衣重薄風忽送雨飛
来晚凉習習生幽夢珠箔高鈎瑶琴閒弄移尊邀取
嬋娟共今宵&KR0838;著醉眠呵夜香聞早添金鳳
前調張元幹
芳草平沙斜陽遠樹無情桃葉江頭渡醉来扶上木蘭
舟將愁不去將人去薄劣東風夭斜飛絮明朝重覓
吹笙路碧雲香雨小樓空春光巳到銷魂處
前調(元宵)侯寘
元夕風光中興時候東風著意催梅柳誰家銀字小笙
簧倚闌度曲黃昏後撥雪張燈觧衣貰酒觚稜金碧
聞依舊明年何處看昇平景龍門下燈如晝
前調(約友看梅)侯寘
雪意初濃雲情巳厚黃昏散盡扶頭酒不知牆外夜来
梅忍寒添得疎花否休更熏香且同攜手從教側側
輕寒透亭兒直下玉生煙暗香歸去沾襟袖
前調辛棄疾
夜月樓臺秋香院宇笑吟吟地人来去是誰秋到便凄
凉當年宋玉悲如許隨分杯盤等閒歌舞問他有甚
堪悲處思量却也有悲時重陽節近多風雨
前調(木犀)辛棄疾
弄影闌干吹香巖谷枝枝點點黃金粟未堪收拾付熏
爐牎前且把離騷讀奴僕葵花兒曹金菊一枝風露
清凉足傍邊只是欠姮娥分明身在蟾宫宿
前調姚寬
蘋葉煙深荷花露濕碧蘆紅蓼秋風急採菱渡口日將
沉飛鴻樓上人空立彩鳳難雙紅綃暗泣回紋未翦
吳刀澀夢雲歸處不留蹤厭厭一夜凉蟾入
前調洪邁
院落深沉池塘寂静簾鈎捲上梨花影寳筝拈得鴈難
尋篆香消盡山空冷釵鳳斜欹鬢蟬不整殘紅立褪
慵看鏡杜鵑啼月一聲聲無端又是三更盡
前調袁去華
醉撚黃花笑持白羽秋江綠漲迷平楚燕鴻曾寄去年
書漢皋不記来時路天際歸舟雲中煙樹蘭成憔悴
愁難賦香囊鈿合忍重看風裳水珮尋無處
前調(重九牛山)劉克莊
日月跳丸光陰脱兔登臨不用深懷古向来吹帽插花
人盡隨殘照西風去老矣征衫飄然客路炊煙三兩
人家住欲攜斗酒荅秋光山深無覓黃花處
前調(金陵感夢)姜夔
燕燕輕盈鶯鶯嬌軟分明又向華胥見夜長争得薄情
知春初早被相思染别後書詞别時鍼線離魂暗逐
郎行遠淮南皓月冷千山冥冥歸去無人管
前調黃機
雲樹參差煙蕪平遠沙頭只欠飛来鴈西風方做一分
秋凄凉巳覺難消遣牎底燈寒帳前香暖回腸偏學
車輪轉剰衾閒枕自無眠譙門更著梅花怨
前調劉光祖
埽徑花零閉門春晚恨長無奈東風短起来消息探荼
䕷雪條玉蕊都開徧晚月魂清夕陽香遠故山别後
誰拘管多情於此更情多一枝齅罷還重撚
前調(送新城交代李逹善)李浙
紅藥香殘綠筠粉嫩春歸何處尋春信繡鞍初上馬蹄
輕舉頭便覺長安近别酒無情啼妝有恨山城向晚
斜陽褪清江極目帶寒煙錦鱗去後憑誰問
前調高觀國
花染煙香柳搖風翠春工寫出清明意碧灣還向畫船
開粉牆到處驕騘繋歌換紅裙酒招青旆吟情又許
東風醉何妨日日爛芳遊今宵先向西城睡
前調(九日西山)高觀國
水減堤痕秋生屐齒瘦笻換起登高意翠微煙冷夢凄
凉黃花香晚人憔悴懷古風流悲秋情味紫萸勸入
旗亭醉玉人相見說新愁可憐又濕西風淚
前調(雪中借閣帖)楊伯嵒
梅觀初花蕙庭殘葉當時慣聽山陰雪東風吹夢到清
都今年雪比前年别重釀宫醪雙鈎官帖伴翁一笑
成三絶夜深何用對青藜牎前一片蓬莱月
前調(别意)洪瑹
滿滿金杯重重玉筯離歌不放行人去醉中扶上木蘭
船醒来忘却桃源路帶綰同心釵分一股斷魂空草
高唐賦秋山萬疊水雲深茫茫無著相思處
前調盧炳
秋色人家夕陽洲渚西風催過黃花渡江煙引素忽飛
来水禽破暝雙雙去奔走紅塵棲遲羈旅斷腸猶憶
江南句白雲低處鴈回峰明朝便踏瀟湘路
前調盧炳
獵獵霜風濛濛曉霧歸来喜踏江南路千林翠幄半紅
黃試看青女工夫做茅舍疎籬竹邊低戶誰家酒滴
真珠露旋沽一盞破清寒趁晴同過黃花渡
前調吳文英
潤玉籠綃檀櫻倚扇繡圈猶帶脂香淺榴心空疊舞裙
紅艾枝應壓愁鬟亂午夢千山牎陰一箭香瘢新褪
紅絲腕隔江人在雨聲中晚風菰葉生秋怨
前調(題中仙詞卷)周密
結客千金醉春雙玉舊遊宫柳藏仙屋白頭吟老茂陵
西清平夢繞沉香北玉篴天津錦囊昌谷春紅轉眼
成秋綠重翻花外侍兒歌休聽酒邊供奉曲
前調(與莫兩山談䢴城舊事)周密
遠草情鍾孤花韻勝一樓聳翠生秋暝十年二十四橋
春轉頭明月簫聲冷賦藥才高題壇語俊蒸香壓酒
芙蓉頂景留人去怕思量桂牎風露秋眠醒
前調(題草牎詞卷)王沂孫
白石飛仙紫霞凄調新歌舊恨知音少沉沉幽夢小池
荒依依芳草閒庭悄風月交遊山川懷抱憑誰說與
春知道空留遺恨滿江南相思一夜蘋花老
前調張炎
柳未三眠風纔一信催人步屧吹笙徑可曾中酒似當
時如今都是看花病老願春遲愁嫌晝靜秋千院落
寒猶剰捲簾休問海棠開相傳燕子歸来近
前調(題盧仝啜茶手卷)張炎
清氣厓深斜陽木末松風泉水聲相答光浮椀面啜先
春何須美酒吳姬壓頭上烏巾鬢邊白髮數間破屋
從蕪没山中有此玉川人相思一夜梅花發
前調(詠湯)張炎
瑶草收香琪花采汞冰輪碾處芳塵動竹爐湯暖火初
紅玉&KR0655;調罷歌聲送麾去茶經襲藏酒頌一杯清味
佳賓共從来采藥得長生藍橋休被瓊漿弄
前調張炎
花引春来手擎春住芳心一點誰分付微歌微笑驀思
量瞥然抛與東流去帶潤偷拈和香密護歸時自有
流連處不隨煙水不隨風不教輕把劉郎悞
前調石孝友
釵鳳搖金髻螺分翠銖衣稳束宫腰細綠柔紅小不禁
風海棠無力貪春睡翦水精神怯春情意霓裳一曲
當時事五陵年少本多情為何特地添顦顇
前調石孝友
沉水銷紅屏山掩素瑣牎醉枕驚眠處芰荷香裏散秋
風芭蕉葉上鳴秋雨飛閣愁登倚闌凝竚孤鴻影没
江天暮行雲嬾寄好音来斷霞暗逐斜陽去
前調(題草牎詞卷)毛珝
顧曲多情尋芳未老一庭風日知音少夢隨蝶去恨牆
高醉聽鸚語嫌籠小紅燭呼盧黃金買笑彈絲跕躧
長安道彩箋拈起錦囊花綠牎留得羅裙草
前調何夢桂
夜月樓臺夕陽庭院都將心事思量徧當初識面待尋
常爭知識後情如線只怕梅梢參横斗轉催人歸去
天涯遠斷腸多在别離時未曾說著腸先斷
前調(題草牎十擬後)李彭老
紫曲迷香綠牎夢月芳心如對春風說鸞箋象管寫新
聲幾番曾試瓊壺缺庾信書愁江淹賦别桃花紅雨
棃花雪周郎先自足風流何須更擬秦笙咽
前調無名氏
碧蘚迴廊綠楊深院花期夜入簾猶捲照人無奈月華
明潛身却恨花隂淺密約難憑幽歡未展看看滴盡
銅壺箭闌干敲徧不應人分明燭下聞刀翦
前調(宋媛)蘇氏
孤館深沉曉寒天氣觧鞍獨自闌干倚暗香浮動月黃
昏落梅風送沾衣袂待寫紅箋憑誰與寄先教覓取
嬉遊地到家正是晚春時小桃花下&KR0838;沉醉
前調(宋媛)紫竹
醉柳迷鶯嬾風熨草約郎暫會閒門道粉牆隂下待郎
来蘚痕印得鞵痕小花月移隂簾香失裊望郎不到
心如搗避人愁入倚屏山斷魂還向牆陰遶
前調(閨情四首)(宋媛)無名氏
玉臂寬環紗衫緩鈕繡牎鍼線無心久豹頭枕冷麝蘭
輕蝦鬚簾静塵埃厚紫燕風頭黃梅雨後柳條亂拂
長江口但言羃䍥柳如煙誰知搖曳愁如柳
前調無名氏
紅葉空傳朱繩未綰天涯可見人難見綠牎病起落梅
繁玉簫夢斷行雲短波眼將穿柳腰似剗寂寥偏與
東風管水仙愁絶翠圍寒春雲空谷蘭香遠
前調無名氏
香罷宵熏花孤晝賞粉牆一丈愁千丈多情春夢苦抛
人尋郎夜夜離羅幌好句刊心佳期束想甫愁春到
還愁往銷魂細柳一時垂斷腸芳草連天長
前調無名氏
佳約易乖韶光難駐柳絲飛盡江頭樹朝来為甚不鈎
簾殘花正滿簾前路春賞未闌春歸何遽問春歸向
何方去有情燕子不同歸呢喃獨伴春愁住
前調(題三友圖)張翥
兩澗天寒孤山雪後美人空谷誰為友香林有路玉煙
深瀛洲無夢朝雲瘦照影冰壺含情翠袖寫生合在
徐黃手仙家花月鎮長春與君歲晚同三夀
前調沈禧
雜組香絨錯綜紋理倚牀脉脈如春醉沉吟暗想玉京
人雕鞍何處鳴珂里無限離愁誰知就裡滔滔比似
西江水無情日夜向東流一緘好寄相思淚
前調倪瓚
春渚芹蒲秋郊棃棗東風沃野收紅稻擔前炙背媚晴
陽天涯轉瞬萋芳草魯望漁邨陶朱煙島高風峻節
如今少黃雞啄黍濁醪香開門迎笑東隣老
前調王行
塵路風花暖空晴絮遊絲賸有縈牽處客懷幸自不縈
愁啼鵑又恁催歸去細草春沙垂楊古渡忘機可得
如鷗鷺平湖却也慰人心片帆不礙煙中樹
前調(啼痕)王德璉
粉結紅冰香銷獺髓鏡鸞影裏人憔悴棃花帶雨不禁
愁玉纖彈破真珠淚恨鎖春山嬌横秋水臉桃零落
胭脂碎故將羅帊揾啼痕寄情欲比相思字
前調(眉)王德璉
澹埽春痕輕籠芳靨捧心不效吳宫怨楚梅酸蹙翠尖
纖湘煙碧聚愁萋蒨紺羽寒凝月鈎金灩鶯吭咽處
微偷斂新翻舞態太嬌嬈鏡中蛾綠如香點
前調(塵跡)王德璉
金谷遊情消磨不盡軟紅香裏雙鴛印蘭皋步滑翠生
痕金蓮脱落凌波影蝶徑遺蹤鴈沙凝潤為誰留下
東風恨玉兒飛化夢中雲青蘋流水空仙詠
前調(秋夢)王德璉
煙冷瑶櫺神遊貝闕芙蓉城裏花如雪仙郎同躡鳳凰
翎千門萬戸皆明月地老天荒山青海碧滿身風露
飄環玦高樓簾角苦無情一聲吹散雙飛蝶
前調無名氏
花徑争穿珠簾屢認正逢梅雨芹泥潤畫梁何處可安
巢玉纖為把花枝襯社日纔来端陽巳近尋巢為甚
偏遲鈍筭来一似鳳鸞期蹉跎漸覺無真信
前調(詠遊絲)劉基
弱不勝煙嬌難著雨如何綰得春光住甫能振迅入雲
霄又還旖旎隨風去高拂樓臺低黏花絮如狂似醉
無歸處黃蜂粉蝶漫輕盈也應未敢窺芳樹
前調劉基
雨過山明煙生川媚佳人初把羅衫試玉騘嘶入柳陰
中濛濛澹日蒸花氣簾幕低垂闌干獨倚一池春浪
魚鱗起暮雲寂寞掩重門怕人問道歸期未
前調楊基
淺碧凝䰅輕紅染瓣東風著意催初綻不須抵死恨開
遲遲開却得遲遲看醉眼微醒羈魂欲斷斜陽流水
東西岸只知人有萬千愁花枝更有愁千萬
前調楊基
白皺沾苔紅輕惹絮落花堆積無層數當時開拆賴東
風飄零還是東風妒宿雨初晴低煙欲暮綿綿芳草
迢迢路綠煙深處聽啼鶯鶯聲更在深深處
前調邊貢
露濕春莎草生芳甸漁舟迤邐依山轉斜光明滅照邨
虚綠槐深護幽人院小柵鳴雞古梁巢燕柴門不鎖
蓬蒿徧問渠莫是武陵源一溪流水桃花亂
前調(三月十四夜作)吳子孝
天上浮雲山前驟雨月明只在雲深處試憑雕檻待須
臾清光果向金尊住玉蕊都飛朱絃觧語月將圓也
春將去風流人伴可憐宵千金一刻休虚度
前調王衡
公子閒居花奴告老䰐鬖沙雨和風埽青天酒幔石榴
紅大堤紈扇蒲葵小待可重来向誰尋討闌干盡日
歸黃鳥兒童鄭重數榆錢一回不見春光好
前調董斯張
游歇甜鄉簟紋冰皺摩挲眼角呼泉潄蕉牎一帶碧空
青如逢故客湘川舊瓦銚鳴秋密龍烹就清凉福聚
閒人受溪邊小步闘風斜柳絲碧罩漁汀瘦
前調(施公闇邨居九日)沈龍
水滿江天一痕釣艇空邨客遠風煙冷丹楓消翠草堂
開天晴襯出重陽景竹埽篆烟鶴窺茶鼎芙蓉照面
潮紅醒天西澹月正蛾眉松臺人散烏紗影
前調卓人月
雨宿高峰煙拖遠沚山川一似相思矣情懷蕭索怕聞
秋梧桐故遣秋風起悶送飛鴻閒猜雙鯉想来只恨
長江耳徐吹玉笛破寒雲喚將月色来窗裏
前調(園居)錢棻
萬卷徒空一邱儘足寒園但種千竿竹蒼隂深處掩高
齋黃鸝呌過山頭屋壁掛嵇琴邨疑阮曲白雲邀我
同歌宿幽花遶砌不知名柴門秋水添新綠
前調陳子龍
牆柳黃深庭蘭紅吐東風著意催寒去廻廊寂寂繡簾
垂殘梅落盡青苔路綺閣焚香閒階微步羅衣料峭
鶯啼暮幾番冰雪待春来春来又是愁人處
前調梁雲構
煙鎖朱樓雲鋪白屋牆邊透出東籬菊荷池尚見瀉殘
紅芳郊猶喜堆餘綠天外鴻孤燈前影獨月明常把
金錢卜蛩吟錯認報佳音芙蓉笑倚闌干曲
前調(明媛)沈宜修
芳草青歸棃花白潤春風又入昭陽鬢繡牎日靜綺羅
閒金鈿二八人如蕣碧字題眉紅香寫暈青鸞玉線
裠榴襯若教阿母不須疑妝臺試向飛瓊問
前調(過芳雪軒憶昭齊姊)葉小鸞
芳草雨乾垂楊烟結鵑聲又過清明節空梁燕子不歸
来梨花零落如殘雪春事闌珊春愁重疊篆煙一縷
銷金鴨憑欄寂寂對東風十年離恨和天說
前調葉小鸞
萱草緣階桐花垂戶陰陰綠映清凉宇輕風搖曳繡簾
斜畫屏難掩愁来路世事浮雲人情飛絮懨懨愁緒
絲千縷無聊常自鎖牎紗嬌鶯百囀知何處
前調葉小鸞
憔悴零愁清香入繡小山叢桂塗黃就畫樓日影上簾
鈎松風一枕消清晝片雨凉生小風波皺疎疎碎玉
琅玕逗斷雲飛盡碧天長數枝煙柳斜陽瘦
御選歴代詩餘卷三十六
