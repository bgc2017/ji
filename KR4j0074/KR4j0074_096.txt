欽定四庫全書
御選歴代詩餘卷九十六目錄(一百十六字)
賀新郎(下)
姚勉(四首)
林正大(二首)
何夢桂
趙問禮
趙必&KR1859;(三首)
李震
陳紀
王奕(二首)
葛長庚(三首)
平江妓
韓玉(三首)
黃子行
張翥(二首)
張埜(二首)
陶安
瞿佑
王世貞
屠隆
費元禄
顧士林
顧孔昭
吳易(二首)
前調(又一體)
戴復古
史達祖
李昴英(四首)
前調(又一體)
楊炎
史達祖(四首)
前調(又一體)
李南金
御選歴代詩餘卷九十六目錄
欽定四庫全書
御選歴代詩餘卷九十六(一百十六字)
司經局洗馬掌局事兼翰林院修撰加二級(臣)王奕清奉
旨校刊
賀新郎(下)
賀新郎(憶别)姚勉
薄晩收殘暑歎西風暗換流年又還如許鴉背斜陽初
斂影雲澹新凉天宇人袖手闌干凝竚鄰笛喚將鄉思
動聽愁聲又入梧桐雨秋到也尚羈旅故人只在江
南渚想應嫌久戀東華軟紅塵土寄遠裁衣知念否新
月家家砧杵魂夢想鵝黃金縷鴈影不來天更遠寫書
成欲寄憑誰與知客恨兩蛩語
前調姚勉
牎月梅花白夜堂深燭搖紅影繡簾垂額半醉金釵嬌
暎坐寒處也留春色深意在四絃輕摘香塢花間聽啄
木翠微邊細落仙人屐星盼轉趁嬌拍人間此手真
難得向尊前相逢有分底須相識愁淺恩深千萬意惆
悵故人雲隔怕立損弓鞵紅窄換取眀珠知肯否綠牎
深長共春憐惜休惱亂座中客
前調(及第作)姚勉
月轉宫牆曲六更殘鑰魚聲亮紛紛袍鵠黼座臨軒清
蹕奏天仗綴行森肅望五色雲浮黃屋三策忠嘉親賜
擢動龍顔人立班頭玉臚首唱衆心服殿頭賜宴宫
花簇寫新詩金箋競進繡牀爭蹴御渥新霑催進謝一
點恩袍先綠歸袖惹天香芬馥玉勒金韀迎夾路九街
人盡道蒼生福爭擁入狀元局
前調(送楊帥參之任)姚勉
唱徹陽關調伴行人梅拂征鞍曉霜寒峭金甲雕戈開
玉帳尊俎風流談笑看策馬雍容江表自是藥階苔砌
客卷經綸且泛芙蓉沼襟量闊江湖小允文事業從
容了要推他岷峨人物後先相照見說君王曾有問似
此人才多少便咫尺雲霄清要四世三公氊復舊况蜀
珍先已登廊廟但側耳聽新詔
前調(括蘭亭記)林正大
蘭亭當日事有崇山茂林脩竹羣賢畢至湍激清流相
映帶旁引流觴曲水但暢叙幽情而已一詠一觴真足
樂厭管絃絲竹紛塵耳春正暮共修禊惠風和暢新
天氣騁高懷仰觀宇宙俯察品類俯仰之間因所寄放
蕩形骸之外曾不知老之將至感慨舊遊成陳迹念人
生行樂都能幾後視今猶昔爾
前調(書林和靖詩後)林正大
生長湖山曲羡吳兒呼吸湖光飽餐山綠世外不須論
隠逸誰似先生冰玉自骨冷神清無俗我不識君曾夢
見炯雙瞳碧色光相燭遺妙語看不足平生高節難
為續到如今凜凜風生言猶可錄不作相如封禪稿身
後誰榮誰辱爭肯效白頭吟曲好與水仙為伴侶傍西
湖湖畔翛翛竹時一酹薦秋菊
前調何夢桂
更静鐘初定捲珠簾人人獨立怨懷難忍欲撥金猊添
沉水病力厭厭不任任蝶粉蜂黃消盡亭北海棠還開
否縱金釵猶在成長恨花似我瘦應甚凄凉無寐閒
衾枕看夜深紫垣華蓋低搖紅柄重拂羅裳蹙金線塵
滿雙鴛花勝孤負我花期春令不怕鏡中羞華髮怕鏡
中無伴孤鸞影美盡處悠悠興
前調(螢火)趙問禮
池館收新雨耿幽叢流光幾點半侵疎戶入夜凉風吹
不滅冷燄微茫暗度碎影落仙盤秋露漏斷長門空照
淚袖紗寒暎竹無心顧孤枕掩殘燈炷練囊不照詩
人苦夜沉沉拍手相親騃兒癡女闌外撲來羅扇小誰
在風廊笑語競戲蹋金釵雙股故苑荒凉悲舊賞悵寒
蕪衰草隋宫路同燐火徧秋圃
前調(夀陳新綠二首)趙必&KR1859;
夀酒浮萸菊記年年重陽佳節開尊華屋綠鬢朱顔春
不改彼美人兮如玉有錦繡珠璣滿腹戶外紅塵飛不
到受人間山水清閒福數花甲纔八六十分秋色呈
新綠一簇兒池館亭臺左梅右竹柳下繫船花下飲不
減西園金谷更橘外安排碁局獨立小橋明月夜喚鶯
鶯低唱雙飛曲有子也萬事足
前調趙必&KR1859;
低唱芙蓉菊有吟翁坐擁紅嬌宴黃金屋恰則紱麟三
日後燦燦睟盤珠玉不待夢燕懷松腹自是嫦娥分桂
種伴靈椿千歲延清福回笑我龜藏六歸歟老圃鉏
新綠吾莬裘三逕荒苔一&KR1161;瘦竹欲隐貧無山可買聊
爾徜徉盤谷更管甚雲臺玉局緊閉柴門傳語客道主
人高枕南牎曲有酒蟹此生足
前調(賀張小山納婦)趙必&KR1859;
沙上盟鷗鷺笑吟翁夢今不到草堂深處金屋重重深
處睡暖翠偎香步步已自摘蟠桃三度舊日畫眉情性
在更君房妙絶文章語消受得乘鸞侶樓中燕燕誰
家住又從新移根換葉栽花千樹第一信風春事覺莫
遣綠羞紅汙早早做闌干遮護天上因緣千里合喜乘
槎先入銀河路人似玉衣金縷
前調(題高尚書夜山圖)李震
樓據英山背倚高寒塵飛不到越山相對老月騰輝羣
動息獨坐清分沆瀣更滿聽潮聲澎湃醉裏詩成神鬼
泣景蒼凉又在新詩外渾忘却功名債憑誰妙茟能
圖繪羡中郎前身摩詰宛然心會拈出清宵無限意半
幅溪藤光怪方信有人間仙界雲淡天低竒絶處笑僧
繇未識丹青在留此軸誇千載
前調(聽琵琶)陳紀
趁拍哀絃促聽泠泠絃間細響手間推覆鶯語間關花
底滑急雨斜穿梧竹又澗底松風簌簌鐵撥鵾絃春夜
永對金釵鍾乳人如玉敲象板翦銀燭六么聲斷凉
州續悵梅花歲晩天寒佳人空谷有限絃聲無限意淪
落天涯幽獨頓喚起閒愁千斛賀老定場無處問到如
今只鼓昭君曲呼羯鼓瀉醽醁
前調(紀行二首)王奕
有客過東魯自葛水泛舟西下帆開三楚萬里湖光磨
水鏡五老落星煙渚又飛過二妃門戶彭澤柳青新舊
色望九華依約池陽路風雨廟烏江羽蛾眉牛渚皆
如故問緣何瀂港汀洲江聲無語采石書生勲業在公
子錦袍何處流恨下秦淮商女多景樓頭吟北固笑平
山堂裏誰為主且爛飲瓊花露
前調王奕
醉醒瓊花露買扁舟召伯津頭向秦郵去流水孤邨鴉
萬點回首少遊斜樹又訪著山陽酒侶細剔留城碑蘚
看上歌臺一笑江東主望鳬繹過鄒魯孔林百拜瞻
塋墓歴曲阜少皞之虚大庭之庫竟涉汶河登泰岱夜
半清光玄圃迤邐問東平歸路四塜黃花吟笑罷下新
州醉白樓頭賦復淮楚尋故步
前調葛長庚
且盡杯中酒問平生湖海心期更如君否渭樹江雲多
少恨離合古今非偶更風雨十常八九長鋏歌彈明月
墮對蕭蕭客鬢閒攜手還怕折渡頭柳小樓夜久微
凉透倚危闌一池倒影半空星斗此會明年知何處蘋
末秋風未久漫輸與鷺朋鷗友已辦扁舟松江去與鱸
魚蓴菜論交舊應念此重回首
前調葛長庚
謂是無情者又如何臨岐欲别淚珠如灑此去蘭舟雙
槳急兩岸秋山似畫况己是芙蓉開也小立西風楊柳
岸覺衣單略說些些話重把我袖兒把小詞做了和
愁寫送將歸要相思處月明今夜客裏不堪仍送客平
昔交遊亦寡况慘慘蒼梧之野未可凄凉休哽咽更明
朝後日纔方卸情默默斜陽下
前調葛長庚
月插青螺髻柳梢頭斜陽荏苒西風搖曳數粒蒼山黏
遠漢樹色煙光紫翠飛騎氣半醒半醉劒跨秋空磨星
斗指璚童不得鳴金轡恐驚動紫清帝浮雲飛渡蓬
萊水憶山中松寒露冷猿啼鶴唳家在武夷巖谷裏一
畞煙霞活計歎撚指人生百歲蘭畹芝田幾今古洞門
前小鹿銜花戲不知有人間世
前調(送太守)平江妓
春色元無主荷東君著意看承等閒分付多少無情風
與浪那更蝶欺蜂妒算燕雀眼前無數縱使簾櫳能愛
護到如今已是成遲暮芳草碧遮歸路看看到得難
言處怕仙槎輕轉旌旗易歌襦袴月滿西樓絃索静雲
蔽崑城閬府便恁地一帆輕舉獨倚闌干愁拍碎慘玉
容淚眼如紅雨去與住兩難訴
前調韓玉
柳外鶯聲碎晩晴天東風力軟嫩寒初退花底覓春春
已去時見亂紅飛墜又閒傍闌干十二闌外青山煙縹
緲遠連空愁與眉峰對凝望處兩疊翠鴛鴦結帶靈
犀佩綺屛深香羅帳小寳檠燈背誰謂彩雲和夢斷青
翼阻尋後會待都把相思情綴便做錦書難寫恨奈菱
花却見人憔悴那更有枕函淚
前調韓玉
綽約人如玉試新妝嬌黃半綠漢宫勻注倚傍小闌閒
佇立翠帶風前似舞記洛浦當年儔侣羅韤塵生香冉
冉料征鴻微步凌波女驚夢斷楚江渚春工若見應
為主忍都教閒亭邃館冷風凄雨待把此花都折取和
淚連香寄與須信道離情如許煙水茫茫斜照裏是騷
人九辨招魂處千古恨與誰語
前調韓玉
睡起簾櫳静展金鋪春幃半掩寳香煙冷門外落花風
不定糝糝亂紅堆徑誰喚做春愁如病零亂雲鬟慵梳
掠傍菱花羞對孤鸞影情易感恨難醒沙邊柳外當
時景記分攜離筵乍闋去帆初整盡舉棹歌和淚聽雲
淡水寒煙暝空愴望樓高天迥猶未歸來何處也日長
時不念人孤冷書漫寫鴈誰倩
前調(詠冰筯)黃子行
開徧寒梅萼正東皇排酥砌玉幻成樓閣十萬瓊琚仙
女隊來趁春光遊樂向醉裏玉釵輕落零亂不知何處
去甚人間一夜東風惡吹起在畫簷角參差向曉森
如削似吳姬妝殘粉指向人垂著好似西園春筍瘦紅
綿綳兒乍剝且莫遣兒童敲却擬辦羔兒香甕酒喚劉
义來醉牎前約吟好句且描摸
前調(送友還廣陵)張翥
西子湖邊路看依然水光山色自宜晴雨天上歸來重
載酒惟有舊盟鷗鷺笑鬢影星星如許分子華筵凉似
水更綠鬟窈窕歌金縷留晩醉看眉嫵三生書記真
豪舉把平生香匳軟語錦囊佳句君到淮南明月夜爲
問崔孃安否翻怨作錦筝新譜只恐驚鴻花外起趁行
雲直過滄江去飛不到斷腸處
前調(送上官子東之崑山州幕)張翥
煙草長洲苑渺姑蘇舊游麋鹿歲華云晩多少吳宫花
月恨春去春來不管只付與行人凄斷君去風流賓幕
裏把今情古意供裁翦珠唾濕玉煙暖相逢儘看金
杯滿信人生好懷有幾夢長緣短白髮崢嶸三千丈底
用雲揉雨染且鬭取尊前強健爲問浮槎還到否便乘
之直上三山遠看瀛島水清淺
前調(淮上中秋)張埜
晩蝀收殘雨喜晴空冰輪飛上月明三五前歲錢塘江
上看去歲京華容與今歲又秋風淮浦料得姮娥應笑
我笑星星鬢影今如許空浪走竟何補此生此夜還
知否問幾人滄浪抖擻衣裾塵土獨倚篷牎誰共飲萬
象不分賓主恍疑在玉霄高處擊碎珊瑚歌未徹見洪
濤千丈魚龍舞舟一葉任掀舉
前調張埜
九日城西路豔平川黃雲萬頃碧山無數百尺危臺堪
眺望抖擻征衫塵土又惹起悲凉今古珮玉鳴鸞春夢
斷頼高情且作風煙主嗟往事向誰語人生適意真
難遇對西風滿浮大白狂歌起舞便得腰懸黃金印於
世涓埃何補愈想起淵眀高趣莫唱當時朝士曲怕黃
花紅葉俱凄楚愁思在鴈飛處
前調(夜宿省中懷賀久孚)陶安
庭樹秋聲冷夜迢迢漏傳銀箭月明華省最惜稽山無
賀老短燭照人紅影依稀夢續還驚醒風透圍屏青瑣
薄且披衣立傍梧桐井兵衛宿畫廊静江湖聚散如
萍梗笑談間雲霄滿足一鞭馳騁萬壑水晶天不夜人
在玉真仙境說近日四郊無警兵後遺黎歸故里漸桑
麻綠映鵝湖嶺須攜手尋風景
前調(題秦女吹簫圖)瞿佑
風露非人世正良宵月華如晝雲開天霽十二樓高無
人到只有彩鸞飛至便同跨摶風雙翅手弄參差瓊玉
琯向曲中寫出求凰意霄漢上共遊戲祥飇浩蕩吹
香袂任釵橫鬢亂嬾把妝梳重試償盡三生于飛願到
處相隨尤殢果然是赤繩雙繫天若有情天也許許人
間夫婦咸如是歡樂事莫相棄
前調(謝袁履善惠酒)王世貞
天意歸風雨到如今緩紅舒翠一番重起况更索居無
一事鎮日琴書而已待醉也如何得醉多謝白衣能遠
致把葛巾忙卸科頭倚胸磊塊故應洗瓊膏漫入清
尊細似當年掌分莖露雪消春水試折荷筒充□駕憑
借麯生爲馭直引到華胥路裏遮莫歸來問名姓道淸
眞袁粲頻爲主天下事任公耳
前調(錦帳詞贈陳伯符歸娶)屠隆
華屋重門敞正開簾花近龍笙金屏月上羅綺香中雲
不散相映銀釭繡幌年少也風流兩兩何處天風吹得
下似一雙綵鳳紛來往明月度玉簫響郎君得意辭
天仗乍相逢新人似玉明珠入掌宛轉流蘇誰不羨萬
朵芙蓉羅帳人却在瑶池蓬閬占斷人間歡樂事只人
間何必如天上對風景緫堪賞
前調(暮春)費元禄
瑞腦燒金鼎捲重簾庭陰正午畫堂人靜春落天涯知
何處糝地楊花飛盡印玉枕流鶯催醒梅雨紗牎寒欲
透更長年三月厭厭病愁不語慵看鏡江南舊事須
重整隔花陰傳消寄息月娥難倩夢斷秦樓相思久芳
草佳期未定倚徧了梧桐金井蝴蝶已歸煤麝冷枉教
人揉碎丁香影誰共我步香徑
前調(檃括王子安滕王閣賦序)顧士林
故郡開新府下臨江長洲舊館兀然今古聳翠流丹分
翼軫雨捲雲飛朝暮競玉珮鳴鸞歌舞雅望閻公張勝
餞盡東南勝友兼文武蛟鳳起竟誰數書生萬里晨
昏路出名區九秋霞鶩一帆檣櫓作賦羣公應讓座寳
樹謝家堪許看逸興遄飛眉嫵獨惜凌雲楊意少漫猖
狂投筆神凄楚聽晩唱漁歸浦
前調(九日獨酌)顧孔昭
初試羅衣皺漸秋深東籬風露菊芳蘭秀薿薿黃雲彌
四野今歲吳農大有喜佳節又臨重九不用登高悲往
事但花前莫放傳杯手歌玉案拍銅斗牛山此日空
沾袖算浮生如雲變幻白衣蒼狗杜牧多情剛解道人
世難逢笑口年少去幾時還又樹杪落暉休悵望滿寒
空月色明如晝舞影亂更呼酒
前調(九日)吳易
身世今如此甚重陽正逢陽九劫花飛墜憨雨驕雲天
欲暝孤館海涯愁寄縱滿目天涯秋霽紅萼黃英堪鬭
豔但登臨只迸西風淚千斛酒怎能醉龍山嘲詠成
何事儘豪雄彭城歌舞金釵鐵騎揮霍燕秦如電埽萬
里鷹揚虎視問江左霸才何處檢盡紛紛南北史算神
州離合渾無據江水咽向東注
前調(戲馬臺)吳易
九曲洪河瀉似重瞳風流豪宕美人駿馬驀澗注波三
十萬蓋世喑嗚叱咤目斷處高丘浩野成敗難平廣武
歎儘紛紛豎子王和霸君莫笑拔山者卯金龍種堪
無價下梢頭使君七箸寄奴田舍玉帳茱萸歌吹滿舊
楚樓船臺榭對寂寞山川圖畫鬭虎英雄爭鹿地付烏
騅赤免漁樵話藉草坐淚盈把
前調(又一體樓江淮偉觀)戴復古
百尺連雲起試登臨江山人物一時俱偉傍挹金陵龍
虎勢京峴諸峰對峙隱隱接揚州歌吹雪浪舞從三峽
下乍逢迎海若談秋水形勝地有如此使君一世經
綸志把風斤月斧來此等閒遊戲見說樓成無多日大
手一何容易笑天下紛紛血指醖釀春風與和氣舉長
江變作香醪美人共樂醉桃李
前調(湖上高賓王趙子埜同賦)史達祖
西子相思切委蕭蕭風裳水佩照人淸越山染蛾眉波
曼睩聊可與之娛悅便莫賦湘妃羅韤怕見綠荷相倚
恨恨白鷗占了凉波闊揀凉處放船歇道人不是塵
埃物縱狂吟落魄吹亂一巾凉髮不覺引杯澆肺渴正
要清歌駭發更坐上其人冰雪截取斷虹堪作釣待玉
匳今夜來時節也勝釣石城月
前調(陪廣帥方右史登越臺)李昴英
繡谷流明幟穩飛輿茵柔草碧蓋欹松翠遨首意行窮
絶頂綵榭千年勝地遠峰斷莽蒼煙水護日晴雲收午
暑颯長風振葉生秋思籠霧炷飄霞袂淸明官府歌
棠芾且蕭閒事外下看玉城珠市山色驕人逢此客麈
尾霏霏露碎一笑又羊銜新穗田野歡聲和氣合喚觥
船猛爲魚占喜誰會得醉翁意
前調(白蓮)李昴英
誰種藍田玉碧雲深亭亭月上水明溪曲羞作時妝兒
女態冷淡水餐露沐出塵外風標幽獨除了留侯無此
貌便何郎傅粉終麄俗意凝遠韻清淑凉臺向晩微
風馥訝銀杯羽化折取戲浮醽醁安得梅花如許大天
遣辟除暑溽渾不覺鷺翹鷗浴可恨妖紅浮太液只東
林社友追遊熟宜夜看燦瑶燭
前調李昴英
過雨璇空濕浩秋香光浮桂菊曉風吹入柳繫牙檣應
小駐草草還成勝集又追趁牡車原隰照座玉人風骨
聳想胸蟠蕊闕琳琅笈眞作者世難及遠山雲霧工
開翕共朱闌徙倚緫好錦囊收拾老我只今才思澀知
二爭如知十戛金縷檀敲休急訪古夷猶行八境憶朝
陽鳴鳳臺端立筆也醉硯池吸
前調(用前韻餞吳憲燧持節江西)李昴英
元日除書濕到而今西風老矣駕軺初入自是龍顔深
注想孤鳳翔而後集久父老攀留原隰庾嶺經行梅亦
喜小奚奴背底惟詩笈冰雪句又誰及昨來容易風
雲翕便三台兩地也只等閒如拾天馬不鳴凡馬喑百
步何如五十况洶洶波濤方急此去一言回天力看著
高百尺竿頭立澆磊塊快鯨吸
前調(又一體)楊炎
夢裏驂鸞馭望蓬萊不遠翩然被風吹去吹到楚樓煙
月上不記人間何處但疑是蓬壺別所縹緲霓裳天女
隊奉一仙滿把流霞舉如喚我醉中舞醉醒夢覺知
何許問瀟湘今日誰與主盟尊俎無限青春難老意擬
倩管絃寄與待新築沙堤穩步萬里雲霄都歴徧却依
前流水桃源路留此筆為君賦
前調史達祖
花落臺池靜自春衫閒來老了舊香荀令酒旣相違詩
亦可此外雲沉夢冷又催喚官河蘭艇軋岸煙飛吹不
斷望樓陰欲帶朱橋影和草色入輕暝裙邊竹葉多
應賸怪南溪見後無箇再來芳信蝴蝶一生花裏活難
制竊香心性便有段新愁隨定落日年年宫樹綠墮新
聲玉笛西風勁誰伴我月中聽
前調史達祖
綠障南城樹有高樓銜城樓下芰荷無數客自倚闌魚
亦避恐是持竿伴侶對前浦扁舟容與楊柳影間風不
到倩詩情飛過鴛鴦浦人正在斷腸處兩山帶著冥
冥雨想低簾短額誰見恨時眉嫵別為靑尊眠錦瑟怕
被歌留愁住便欲趁採蓮歸去前度劉郎雖老矣奈年
來猶道多情句應笑煞舊鷗鷺
前調(七夕)史達祖
鵲翅西風淺乍疎雲垂幔近月銀鈎將卷天上應間支
機石前度芳盟誰踐便好織回文錦獻乞得濃歡今夜
裏算盈盈一水曾何遠寧不會暗相見綵樓吹斷閒
鍼線想幽情嫩約別有蘚庭花院青鳥沉沉音塵絶煙
鎖蓬萊宫殿漸木杪參旗西轉不怕天孫成間隔怕人
間薄倖心腸變又學得易分散
前調(西湖月下)史達祖
同住西山下是天地中間愛酒能詩之社船向西陵佳
處放塵世必無知者暑不到雪宫風榭楚竹忽然呼月
上被東西幾葉雲縈惹雲散去笑聲罷清尊莫為嬋
娟瀉為狂吟醉舞毋失晉人風雅踏碎橋邊楊柳影不
聽漁樵閒話更欲舉空杯相謝北斗以南如此幾想吾
曹便是神仙也問今夜是何夜
前調(又一體)李南金
流落今如許我亦三生杜牧為秋娘著句先自多愁多
感慨更值江南春暮君看取落花飛絮也有吹來穿繡
幌有因風飄墮隨塵土人世事緫無據佳人命薄君
休訴若說與英雄心事一生更苦且盡尊前今日意休
記綠牎眉嫵但春到兒家庭戶幽恨一簾煙月曉恐明
朝鴈亦無尋處渾欲倩鶯留住
御選歴代詩餘卷九十六
