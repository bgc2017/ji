欽定四庫全書
御選歴代詩餘卷五十六目錄(九十三字)
滿江紅(下)
劉儗(二首)
岳珂
王千秋(二首)
劉圻父
陸游(二首)
劉過
楊炎(二首)
黃機(二首)
戴復古
毛幵(二首)
洪咨夔
郭應祥
盧祖皋
高觀國
史達祖(二首)
韓淲
汪莘(二首)
吳潛(二首)
李昴英
方岳(二首)
盧炳
吳文英(二首)
蔣捷
陳允平
周密
張炎(二首)
石孝友
湯恢
陳策
林正大(三首)
汪元量
何夢桂(二首)
韓玉
段克已
元好問(三首)
李俊民(四首)
許衡
張弘範
蕭允之
黃子行
薩都拉
張翥
張埜
張半湖
張雨
吳子孝
楊慎
文徵明
施紹莘
錢繼章
俞彦
王彦泓
錢光繡
于玉班
葉紈紈
吳朏
御選歴代詩餘卷五十六目錄
欽定四庫全書
御選歴代詩餘卷五十六(九十三字)
司經局洗馬掌局事兼翰林院修撰加二級(臣)王奕清奉
旨校刊
滿江紅(下)
滿江紅(題快閣)劉儗
快閣東西鷗邊問晚晴可喜鷗觧語既盟之後兩翁曾
倚笛弄慣聽黃魯直履聲深識徐淵子添我來相對兩
忘機真相似也不種閒桃李也不翫佳山水有新詩
字字愛民而巳一片心閒秋月外三年人在春風裏漲
一篙江水送歸鴻明朝是
前調(春曉)劉儗
著意留春留不住春歸難戀最苦是梅天煙雨麥秋庭
院嫩竹濃隂鶯出谷柔桑採盡蠶成繭奈沈腰寬盡有
誰知難消遣幽閣恨雙眉斂香牋寄飛鴻遠向風簾
羞見一雙歸燕翠被閒將情做夢青樓賺得恩成怨對
尊前莫惜喚瓊姬持杯勸
前調岳珂
小院深深悄鎮日隂晴無據春未足閨愁難寄琴心誰
與曲徑穿花尋蛺蝶虚闌傍日教鸚鵡笑十三楊柳女
兒腰東風舞雲外月風前絮情與恨長如許想綺牎
今夜與誰凝竚洛浦夢回留佩客秦樓聲斷吹簫侶正
黃昏時候杏花寒廉纖雨
前調王千秋
樓壓層城斜陽斂帆收南浦最好是長江澄練遠山新
雨半晌留連邀皓月一堂高敞祛隆暑問從來佳賞有
誰同應難數舟横渡車填路催酒進麾燈去放姮娥
照座不須簾阻巳見天清無屏翳更須湖上喧闐鼓看
波光撩亂上檣竿龍蛇舞
前調王千秋
水滿方塘三日雨曉來方足闌干外錦䙀初脫新篁森
玉沃葉未乾鳩婦去餘花時墜蜂兒逐認去年乳燕又
雙雙飛華屋紅豆恨歸誰促青鸞夢驚難續想多情
猶記碧牋新曲白髮欺人雖已老短襟揾黛存餘馥且
如今一笑總休論杯行速
前調(風泉峽觀泉)劉圻父
雲壑飛泉蒲根下懸流陸續堪愛處石池湛湛一方寒
玉暑際直當磐石坐渴來自引懸瓢掬聽泠泠清響瀉
淙琤勝絲竹寒照膽消炎燠清徹骨無塵俗笑幽人
忻翫滯留空谷静坐時看松鼠飲醉眠不礙山禽浴喚
仙人伴我酌瓊瑤餐秋菊
前調陸游
危堞朱闌登覽處一江秋色人正似征鴻社燕幾番輕
别繾綣難忘當日語淒凉又作他鄉客問鬢邊都有幾
多絲真堪織楊柳院秋千陌無限事成虛擲如今何
處也夢魂難覓金鴨微温香縹緲錦茵初展情蕭瑟料
也應紅淚伴秋霖燈前滴
前調(䕫州催王侍御尋梅)陸游
疎蕊幽香禁不過晚寒愁絶那更是巴東江上楚山千
疊敧帽閒尋西瀼路嚲鞭笑向南枝說恐使君歸去上
鑾坡孤風月清鏡裏悲華髮山驛外溪橋側悽然回
首處鳳凰城闕顦顇如今誰領略飄零巳是無顏色問
行廚何日喚賓僚猶堪折
前調(同襄陽帥遊湖)劉過
獵獵風蒲畫船轉碧波灣浦都不是柳汀桃岸橘洲梅
渚指點山公騎馬地經由羊祜登山處悄一如人在水
晶宮消袢暑薰風動簾帷舉秦筝奏凌波舞&KR0838;冰壺
沈醉晚凉歸去侵岸一篙楊柳浪過雲幾點荷花雨倚
樓人十里凭闌干神仙侣
前調楊炎
筆染相思暗題盡朱門白壁動離思春生遠岸煙消殘
日楊柳結成羅帶恨海棠染就臙脂色想深情幽怨繡
屏間雙鸂鶒春水綠春山碧花有恨酒無力對一匳
秋思九分孤寂寸寸錦腸渾欲斷盈盈玉淚應偷滴倩
東風吹鴈過江南傳消息
前調楊炎
典盡春衣也應是京華倦客都不記麴塵香霧西湖南
陌兒女别時和淚拜牽衣曾問歸時節到歸來青子已
成隂空頭白功名事雲霄隔英雄伴東南拆對雞豚
社酒依然鄉國三徑不成陶令隱一區未有揚雄宅問
漁樵學作老生涯從今日
前調黃機
迓鼓聲中又妝點千紅萬綠春試手銀花影粲雪梅香
馥歸夢不知家遠近飛帆正挂天南北記年時歌舞綺
羅叢憑誰續煙水迥雲山簇勞悵望傷追琢把蛛絲
鵲喜意中占卜月正圓時羞獨照夜偏長處憐孤宿悔
從前輕被利名牽征塵撲
前調黃機
雲暗山昏西風撼一天悲雨隱君問短牆修竹故園何
處九月江南無鴈到素書封了誰傳與待從頭&KR0838;却把
心寬還如故吳姬唱燕姬舞持玉斝温瓊醑悵人生
歡會一年幾許莫上小樓高處望樓前詰曲來時路便
直須匹馬兩蒼頭東歸去
前調(赤壁懷古)戴復古
赤壁磯頭一番過一番懷古想當時周郎年少氣吞區
宇萬騎臨江貔虎噪千艘烈炬魚龍怒卷長波一鼓困
曹瞞今如許江上渡江邊路形勝地興亡處覽遺蹤
勝讀史書言語幾度東風吹世換千年往事随潮去問
道旁楊柳為誰春搖金縷
前調(懷家山作)毛幵
回首吾廬思歸去石谿樵谷臨翫有門前流水亂松疎
竹幽草春餘荒井徑鳴禽日在窺牆屋但等閒憑几看
南山雲相逐家釀美招鄰曲朝飯飽随畊牧况東皋
二頃歲時都足麟閣功名身外事牆隂不駐流光促更
休論一枕夢中驚黃粱熟
前調毛幵
潑火初收秋千外輕煙漠漠春漸遠綠楊芳草燕飛池
閣已著單衣寒食後夜來還是東風惡對空山寂寂杜
鵑啼梨花落傷别恨閒情作十載事驚如昨向花前
月下共誰行樂飛蓋低迷南苑路湔裙悵望東城約但
老來憔悴惜春心年年覺
前調洪咨䕫
送雨迎晴花事過一庭芳草簾影動歸來雙燕似悲還
笑笑我不知人意變悲人空為韶華老滿天涯都是别
離愁無人埽海棠晚荼䕷早飛絮急青梅小把風流
醖藉向誰傾倒秋水盈盈魂夢遠春雲漠漠音期悄最
關情鵯鵊一聲催牎紗曉
前調郭應祥
節物匆匆又還見濃春入眼那更是曉風初扇宿雲都
捲蝶舞已便花蕊亂燕歸仍惬香泥煖又何湏女手學
春工并刀翦歡樂事郊坰徧遊賞處輪蹄遠聽誰家
絃管日開華宴有客摛毫多麗句慙予拆韈無長線問
新來詩酒頓然疎怎消遣
前調(齊雲月酌)盧祖皋
樓倚晴空炎雲淨晚來風力滄海外等閒吹上滿輪寒
璧河漢低垂天欲近乾坤浩蕩秋無極凭闌干衣袂拂
青冥知何夕登眺地追疇昔吴越事皆陳迹對清光
秖有醉吟消得萬古悠悠惟月在浮生滚滚空頭白自
騎鯨仙去有誰知遥相憶
前調高觀國
擊碎空明滄浪晚棹歌飛入西山外紫霞吹斷赤塵無
迹湧上冰輪凉世界喚回天籟清肌骨看驪珠影堕冷
光斜蛟龍窟長嘯外綸巾側輕露下纖絺濕聽洞簫
聲在卧虬隂北千萬江妃留醉夢二三沙鳥驚吟魄任
天河落盡玉杯空東方白
前調(中秋夜湖)史逹祖
萬水歸隂故潮信盈虚因月偏只到凉秋半破鬭成雙
絶有物揩磨金鏡淨何人拏攫銀河決想子胥今夜見
嫦娥洗冤雪光直下蛟龍穴聲直上蟾蜍窟對望中
天地洞然如刷激氣已能驅粉黛舉杯便可吞吳越待
明朝說與似兒曹心應折
前調(書懷)史達祖
好領青衫全不向詩書中得還也費區區造物許多心
力未暇買田清潁尾尚須索米長安陌有當時黃卷滿
前頭多慙德思往事嗟兒劇憐牛後懷雞肋奈稜稜
虎豹九重關隔三徑就荒秋自好一錢不直貧相逼對
黃花常待不吟詩詩成癖
前調(和趙公明)韓淲
五老峰前九江上曾生仙客相邂逅貴池亭下定交金
石我輩風流宜嘯詠官曹塵冗徒煎逼且簿書叢裏舉
清觴偷閒日同一笑當今夕梅正好香浮白便相忘
爾汝醉巾沾濕巳向瓊林誇意態似聞金殿傳消息想
君今歸去際風雲應相憶
前調汪莘
唐宋諸公誰道得梅花親切到和靖先生詩出古人俱
拙寫照乍分清淺水傳神初付黃昏月儘後來作者鬭
尖新仍重疉離不得春和臘少不得煙和雪更茅檐
低亞竹籬輕折何事西鄰春得入還如東閣人傷别總
輸他樹下作僧來離言說
前調(不敢賦梅賦感梅)汪莘
洞府瑶池都是見桃紅滿地君試問江梅清絶因何抛
棄仙境常如三二月此宵不受春風醉被販兒俚婦折
來看添憔悴泛雪艇搖冰枻溪館静村扉閉須祁寒
徹骨清香透鼻孤竹赤松真我友姚黃魏紫非吾契笑
方壺日日繞南枝猶多事
前調(滕王閣)吳潛
萬里西風吹我上滕王高閣正檻外楚山雲漲楚江濤
作何處征帆雲杪去有時野鳥沙邊落近簾鈎暮雨掩
空來今猶昨秋漸緊添離索天正遠傷漂泊歎十年
心事休休莫莫木葉無多秋漸老江湖滿地愁難著向
黃昏斷送客魂消城頭角
前調(金陵烏衣園)吴潛
柳帶榆錢又還過清眀寒食天一笑滿園羅綺滿城簫
笛花柳得晴紅欲染遠山過雨青如滴問江南池館有
誰來江南客烏衣巷今猶昔烏衣事今難覓但年年
燕子晚煙斜日抖擻一春塵土債悲凉萬古繁華迹且
芳尊随分趁芳時休虚擲
前調(和劉朔齋漢節亭韻)李昴英
人似梅花峭玉立歲寒風節新圃闢種梅千樹幻成南
雪池碎瀑聲荷捧雨徑涵秋影篁篩月喚石君錯落坐
庭前紅塵絶嫌聒耳秦筝戛慵著眼俳優狎但一觴
一詠放懷開闊涌地池亭工掩暎擎天柱石覘施設待
枝頭金顆可調羹休輕折
前調(生朝)方岳
說與梅花且莫道今年無雪君不見秋崖鬢底莖莖騷
屑筆硯只催人老大湖山不了詩愁絶問笭箵何事下
磯來抛雲月重省起西山笏終負却東山屐把草堂
借與鷺眠鷗歇烏帽久閒蒼蘚石青衫今作枯荷葉笑
人間萬事竟何如從吾拙
前調(和程學諭)方岳
蒼石横笻松風外自調龜息渾不記東皋秋事西湖春
色底處未嫌吾輩在此心說與何人得向海棠爛醉過
清明酬佳節君莫道江鱸憶吾自愛山泉激儘月明
夜半杜鵑聲急人事略如春夢過年光不啻驚弦發怕
醒來失口問諸公今何日
前調(送趙李行赴金壇)盧炳
積雨連宵添新漲一篙春碧寒猶在東風料峭柳絲無
力繫惹畫船都不住從教蘭棹雙飛急泛大江東去欲
何之瓜期逼龍種裔神仙伯金閨彦文章客算河陽
花縣恁生留得製錦才高書最善鳴琴化洽人懽懌想
未容坐暖詔歸來君王側
前調(劉朔齊賦菊和韻)吳文英
露浥初英蚤遺恨參差九日還却笑萸随節改桂彫無
色杯面寒香蜂共泛籬根秋信蛩催織愛玲瓏篩月水
屏風千枝結芳井韻寒泉咽霜著處微紅濕共評花
索句看誰先得好漉烏巾連夜醉莫愁金鈿無人拾算
遺蹤猶有枕囊留相思物
前調吳文英
翠幕深庭露紅晚閒花自發春不斷亭臺成趣翠隂蒙
密紫燕雛飛簾額静金鱗影轉池心闊有花香竹色賦
閒情供吟筆閒問字評風月時載酒調冰雪似初秋
入夜淺凉欺葛人境不教車馬近醉鄉莫放笙歌歇倩
雙成一曲紫雲迴紅蓮折
前調蔣捷
秋本無愁奈客裏秋偏岑寂身老大懽敲秦缶嬾攜陶
甓萬悮曾因疎處起一閒且向貧中覓笑新來多事是
征鴻聲嘹嚦雙戶掩孤燈剔書束架琴懸壁算人間
無此小牎幽闃浪遠惟聽葭葉響雨殘細數梧梢滴正
依稀夢到故人來誰横笛
前調陳允平
目斷江横相思字難憑鴈足從别後倦歌慵繡悄無拘
束煙柳翠迷星眼恨露桃紅沁霞腮肉傍𤨏牎終日對
文枰翻棋局頻暗把歸期卜芳草恨闌干曲謝多情
海燕伴愁華屋明月自圓雙蝶夢綵雲空伴孤鸞宿任
畫簾不捲玉鈎閒楊花撲
前調周密
秋水涓涓情渺渺美人何許還記得東峰松桂對牀風
雨流水桃花西塞隱茂林修竹蘭亭路二十年歴歴舊
經行空懷古評硯品臨書譜箋畫史修茶具喜一愚
天禀一閒天付百戰征求千里馬十年餖飣三都賦問
何如石鼎約彌明同聯句
前調(巳酉春日)張炎
老子今年多准備吟箋賦筆還自喜錦囊添富頓非疇
昔書冊琴棋清隊仗雲山水竹閒蹤跡任醉笻遊屐過
平生千年客回首夢東隅失乘興去桑榆得且怡然
一笑探梅消息天下神仙何處有神仙只向人閒覓折
梅花横掛酒壺歸白鷗識
前調張炎
江上相逢更秉燭渾疑夢裏寂寞久琴絃塵斷為君重
理紫綬金章都莫問醉中聊送揶揄鬼看滿頭白雪恐
難消春風起雲一片身千里漂泊地東西水算十年
不見我生能幾慷慨悲歌驚淚落古人未必皆如此想
今人愁似古人多如何是
前調石孝友
鴈陣驚寒故喚起離愁萬斛因追念鏡鸞易破鳳絃難
續詩句已憑紅葉去夢魂未斷黃粱熟歎浪萍風梗又
天涯成幽獨歸來引相思曲塵滿把淚盈掬對長天
遠水落霞孤鶩立盡西風無好意遥山也學雙眉蹙恨
草根不逐鬢根摧秋還綠
前調湯恢
小院無人正梅粉一階狼籍疎雨過溶溶天氣早如寒
食啼鳥驚回芳草夢峭風吹淺桃花色漫玉鑪沈水熨
春衫花痕碧綠縠水紅香陌紫桂櫂黃金勒悵前歡
如夢後遊何日酒醒香消人自瘦天空海闊春無極又
一林新月照黃昏梨花白
前調(楊花)陳策
倦繡人閒恨春去淺顰輕掠章臺路雪粘飛燕帶芹穿
幕委地身如遊子倦随風命似佳人薄歎此花飛後更
無花情懷惡心下事誰堪託憐老大傷漂泊把前回
離恨暗中描摸又趁扁舟低欲去可憐世事今非昨看
等閒飛過女牆東千秋索
前調(括山谷聽宋宗儒摘阮歌)林正大
落魄高人&KR0838;百萬青銅一醉揮素手朱繩一抹四筵驚
起催織寒蟲秋弄月叫羣獨鴈天浮水更黃鸝紫燕對
春風爭繁脆悲楚國霸臣意憐漢女逾千里似深閨
恩怨共相汝爾我有江南丘壑趣此絃能道心中事要
曲肱時聽寫松風雲牎裏
前調(括盧仝有所思)林正大
為憶當時沈醉裏青樓弄月閒想像繡幃珠箔魂飛心
折羞向姮娥談舊事幾經三五盈還缺望翠眉蟬鬢一
天涯傷離别尋昨夢巫雲結流别淚湘江咽對花深
兩岸忽添悲切試與含愁彈綠綺知音不遇絃空絶忽
牎前一夜寄相思梅花發
前調(括東坡海棠)林正大
寂寞江城&KR0838;只共梅花幽獨揩病眼佳人何許嫣然空
谷幻出天姿真富貴朱脣殢酒紅生肉笑漫山繁李與
夭桃俱麤俗遲日麗春睡足明月照尤清淑算移根
千里遠從西蜀流落天涯應可念為渠劇飲仍歌曲怕
明朝酒醒落紛紛那容觸
前調(吳江秋夜)汪元量
一箇蘭舟雙桂槳順流東去但滿目銀光萬頃淒其風
露漁火已歸鴻鴈汊櫂歌更在鴛鴦浦漸夜深蘆葉冷
颼颼臨平路吹鐡笛鳴金鼓絲玉鱠傾香醑且浩歌
痛飲藕花深處秋水長天迷遠望曉風殘月空凝竚問
人間今夕是何年清如許
前調何夢桂
春色三分怎禁得幾番風日又早見亭臺綠水柳搖金
色滿眼春愁無著處知心惟有幽禽識望春山目斷夕
陽邊孤雲隔琴酒我成三一湖外舫山頭屐且莫教
春去亂紅堆積記得年時陪宴賞重門深處桃花碧待
修書欲寄楚天遥無行客
前調(和王偉翁上已)何夢桂
睡起紗牎問春信幾番風候待去做踏青鞵履嬾拈纖
手座滿翠微低㔩葉離愁推去來還又把菱花獨對淚
闌干羞蓬首回鸞字空懷袖金縷曲無心奏記碧桃
花下夜參横斗六幅羅裙香凝處痕痕都是尊前酒到
如今腸斷怕回頭長門柳
前調(重九)韓玉
正欲登臨何處好登臨眺望君約我今朝攜酒古臺同
上風静秋郊渾似洗碧空澹覆玻璃盎夕照外渺渺萬
遥山開青嶂龍山事空追想風流會今安往我勸君
一醆為君高唱今日謀歡真雅勝休辭痛飲葡萄釀縱
黃花明日未凋零非佳賞
前調(登河中鸛雀樓)段克巳
古堞憑空煙霏外危樓高矗人道是宇文遺址至今相
續夢斷繁華無覓處朱甍碧甃空陳迹問長河都不管
興衰東流急儂本是乘槎客因一念仙凡隔向人間
頫仰已成今昔條華横陳供望眼水天上下涵空碧對
西風舞袖障飛鴻滄溟窄
前調元好問
天上飛烏問誰遣東生西沒明鏡裏朝為青鬢暮為華
髮弱水蓬萊三萬里夢魂不到金銀闕更幾人能有謝
家山飛仙骨山鳥弄林花發玉杯冷秋雲滑彭殤同
一醉不争毫末鞭石何年滄海過三山只是尊中物暫
放教老子據胡牀邀明月
前調元好問
枕上吳山隱隱見宫眉修碧人好在斷腸渾似畫圖相
識羅韤塵香來有信玉簫聲遠尋無跡恨不將春色醉
仙桃迷芳席嬋娟月韶華日夢巳盡愁仍積共江花
江草幾時終極錦樹吹殘蝴蝶老冰綃翦破鴛鴦隻判
楚雲湘雨一生休休相憶
前調元好問
一枕餘酲厭厭共相思無力人語定小牎風雨暮寒岑
寂繡被留歡香未減錦書封淚紅猶濕問寸腸能著幾
多愁朝還夕春草遠春江碧雲黯淡花狼籍更柳緜
閒颺柳絲難織入夢終疑神女賦寫情除有文通筆恨
伯勞東去燕西飛空相憶
前調(孟州長馮巨川誕日)李俊民
解愠風來天氣爽綠楊庭院多少話暫都分付畫梁雙
燕明月欲随人意滿十分未惬姮娥願但一年一度夀
觴時身長健玲瓏曲低低唱玻璃盞深深勸但春紅
吹上桃花人面簪屐盡居彈鋏下煙嵐休恨平嵩遠待
試看南極老人星今朝見
前調(和張文玘)李俊民
宿酒纔醒聽喚起一聲春曉無限恨滿城風絮一川煙
草年少抛人容易去萬紅千紫都開了試但教頭上插
花枝花應笑狂言在人絶倒狂藥盡愁難埽待叮嚀
囑付再來青鳥團扇不堪題往事斷絃惟恨知音少但
時時頻把鏡來看人將老
前調(李孝先夀)李俊民
小雨初晴風搖蕩綠隂清晝見說道長庚復向人間鍾
秀又對上番成竹笋能忘贈别垂條柳看將來三五月
圓時人如舊浮世事君知否春夢斷空回首笑平生
豪邁氣冲牛斗幽鳥自歌無譜曲飛花故送長生酒待
騎鯨海上再相逢為君夀
前調(詠雪)李俊民
漠漠愁隂銀界曉皓然一色誰翦水就中撩亂燕山如
席天若有情天也老高山底事頭先白甚教人錯恨五
更風花狼籍寒欲退劉又筆深欲沒韋郎膝問何如
江上孤舟蓑笠不見過門多惡客等閒踏破瓊瑶迹便
麄豪下馬坐人牀尋歡伯
前調(别大名親舊)許衡
河上徘徊未分袂孤懷先怯中年後此般憔悴怎禁離
别淚苦滴成襟畔濕愁多擁就心頭結倚東風搔首謾
無聊情難說黃卷在消白日青鏡裏增華髮念歲寒
交友故山煙月虚負人生歸去好誰知美事難雙得計
從今佳會幾何時長相憶
前調張弘範
奔驛南來擁貔貅直趨江右良自媿劣才微渺聖恩洪
厚萬里長江今我得百年堅壁非他守看虎牙飛上萬
山頭誅羣醜風雨夢鄉關友南北事君知否寄一緘
梅信小春時候夜静戟門嚴鼓角月明蓮幕閒詩酒怕
故人相憶問歸期平蠻後
前調蕭允之
冷逼疎簾渾不似今春寂寞風雨横賞心歡事總如雲
薄柳眼花䰅空點綴鶯情蝶思應蕭索但遶庭流水碧
潺潺車音邈懷往事孤素約酒未飲愁先覺甚中年
滋味共誰商略芳草易添閒客恨垂楊難繫行人脚謾
幾回吟徧夕陽紅闌干角
前調(歸自湖南題富春館)黃子行
津鼓匆匆猶記得故人相送春江上鳥啼花影馬嘶香
鞚情逐陽關金縷斷淚和楊柳春絲重算别來幾度月
明時相思夢山萬疉愁眉聳春一點歸心動問風儔
月侣有誰遊從百里家山明日到一尊芳酒今宵共任
樓頭吹盡五更風梅花弄
前調薩都拉
六代繁華春去也更無消息空悵望山川形勝已非疇
昔王謝堂前雙燕子烏衣巷口曾相識聽夜深寂寞打
空城春潮急思往事愁如織懷故國空陳迹但荒煙
衰草亂鴉斜日玉樹歌殘秋露冷臙脂井壞寒螿泣到
如今惟有蔣山青秦淮碧
前調(錢舜舉桃花折枝)張翥
前度劉郎重來到玄都燕麥回首地暗香銷盡暮雲低
碧啼鳥猶知人悵望東風不管花狼籍又淒淒紅雨夕
陽中空相憶繁華夢渾無迹丹青筆還留得恍一枝
長見故園春色塵世事多吾欲避武陵路遠誰能覓但
有山可隠便須歸栽桃客
前調張埜
風雨瀟瀟便釀出新凉庭院人乍起一簪秋葉不堪裁
翦翠幄漸彫槐影瘦紅衣半老蕖香淺到秋來何止沈
休文難消遣鴻鴈杳音塵斷空極目煙波滿想故人
此際畫闌憑徧别久幾將情做夢歸遲一向恩成怨對
西風無語黯消魂行雲遠
前調張半湖
新綠池塘一兩點荷花微雨人正静桐隂竹影半侵庭
戸欹枕未圓蝴蝶夢隔牎時聽幽禽語捲紗幃随意理
琴絲黃金縷鮫綃扇輕輕舉龍涎餅微微炷向水晶
宫裏坐消袢暑剥啄微敲棋子響鶯兒林裏驚飛去最
好是活水瀹新茶醒春醑
前調(玉簮花)張雨
玉導纖長頓化作雲英香莢風弄影綠鬟撩亂搔頭斜
插璞小還思釵燕竝叢幽略比蕉心狹看柔鬚點綴半
開時微烘蠟冰筯瘦瓊林滑芳徑底誰偷搯怕夜凉
消得錦圍紅匝鵝管不禁仙露重蜂脾勝借清香發待
使君絶妙好詞成須彈壓
前調(尋梅未開)吳子孝
日日輕寒都勒住江南春色無可奈風力顛狂雨絲霂
霢淑氣縱生冰底暖韶光未見枝頭溢問水邊何處有
梅花渾無跡山霧重村煙積日影淡鶯聲澀幽香和
嫩蕊凍葩難拆身老不嫌妍景晚鬢衰巳先瓊葩白待
晴和載酒賞芳菲窮南陌
前調(棃花)楊慎
露重風香韶華淺玉林無葉誰翦碎徧地瓊瑶滿園蝴
蝶嬌淚一枝春帶雨粉英千片光凝雪伴秋千影裏月
明中傷離别花在手腸如結人對酒情難說憶故園
遊賞清明時節今日相逢滇海上驚看爛漫開正月更
收燈庭院峭寒天啼鵑歇
前調文徵明
漠漠輕隂正梅子弄黃時節最惱是欲晴還雨乍寒又
熱燕子棃花都過也小樓無奈傷春别傍闌干欲語更
沈吟終難說一點點楊花雪一片片榆錢莢漸西垣
日隱晚凉清絶池面盈盈清淺水柳梢淡淡黃昏月是
何人吹徹玉參差情悽切
前調施紹莘
雨飯風衣已冬殘猶是行客雲水暗晩風剛順晚潮尤
逆樹裏漁家遮又出天南煙火斜還直看橋頭水鸛立
如人蒹葭白窮鄉路轉荒僻幾十里無人跡但亂鴉
枯樹慘吾行色惡浪幾堆驚櫓失前山一片當船黑歎
年來南北與東西身如織
前調(七夕)錢繼章
一士蕭凉陳筦簟小庭閒坐良宵静與排瓜果柳州餘
課兒訝銀河無一帶客占喜宿剛雙箇道年年此際訂
佳期空傳播霓佩怯罡輪簸雲裳冷昏參度怕廣寒
孤枕有人相妒天上自無情債滿人間不免風流過歎
獨攜憔悴庾樓來誰酬和
前調(東河道中)俞彦
荏苒征途馬首外黃埃飛滅漸初夏麥含西隴草薰南
陌平楚淡煙迷去鶩亂山落照聞啼鴂正玉騘飄泊未
歸來心慵怯名與利多生劫勞和恨他生業怕鏡中
不似去家時節殘月一鞭鄉夢斷暮雲千里音書歇想
故園莫道不曾愁愁今絶
前調王彥泓
眼角眉端誰道是便成抛散怕向那定情簾下訴愁牎
畔幾度卸裝垂手望無端夢覺低聲喚猛思量此際正
天涯啼珠濺欲寄語加餐飯難囑付憑魚鴈隔雲山
牽挽寸心如線善病每逢春月卧長愁多向花前歎況
如今憔悴已難堪何曾慣
前調(贈别畫史)錢光繡
幾幅生綃都染出吴山楚水還記得巫霜萬疊滇雲千
里小艇疾飛江左右芒鞵踏遍天頭尾想而今握管尚
依然拈來是酒到手杯如洗錢在握囊無寄算秖餘
白髮數莖而已適興渾忘交雅俗浩歌不觧音商徵道
黯然此别便銷魂庸人耳
前調于玉班
絶勝西園管領取四時春色消受了半榻雲山一簾風
月鳥弄清聲傾耳細酒行紅袖傳杯急問高歌座上最
誰多江南客燈再翦壺頻滴言欲盡情偏切怪天涯
同調非琴非瑟蘭室止緣蘭誼暖青衫肻為青樓匹待
話殘今夜月西傾東方白
前調(明媛)葉紈紈
秋色澄清煙光淨碧天寥廓正此際荒凉滿眼歲華搖
落鏡裏流光私自惜瑶臺無路愁難託奈新來秋鬢不
勝愁渾蕭索問何處堪棲泊想蕙帳悲猿鶴更疎籬
叢菊草堂風籜無那都成虚負了塵勞客夢何時却被
西風消息暗驚心空思著
前調(夏景)(明媛)吳朏
雨抹荷池添豔了鬧紅稠綠更帶著牽魚藻鑑浮波鳬
玉榴火辭枝焚碧蘚蟬聲送遠翻新曲向幽軒一枕夢
驚回風敲竹絲雨霽輕凉足殘照短纖紅續漸雲遮
津口煙黏山麓凉月照人心似水此身擬向清虚蹴記
廣寒庭畔素衣中曾相熟
御選歴代詩餘卷五十六
