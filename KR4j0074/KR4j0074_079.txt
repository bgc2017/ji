欽定四庫全書
御選歴代詩餘卷七十九目錄(一百二字)
瑞鶴仙(又一體)
周邦彦
趙長卿(二首)
張元幹
康與之(二首)
曾覿
楊无咎
侯寘(二首)
辛棄疾(二首)
袁去華
趙彦端
王千秋
楊炎
陸淞
高觀國
史達祖(二首)
李昴英
陸叡
張榘
方千里
吳文英(五首)
毛幵
蔣捷(四首)
陳允平(二首)
歐良
張炎
劉瀾
葛長庚
慶春宫
周邦彦
吳文英
陳允平
張樞
張炎(二首)
前調(又一體)
周密
王沂孫
劉瀾
王易簡
拜星月慢(又一體)
陳允平
南浦
魯逸仲
前調(又一體)
喻綜
西平樂
柳永
朱雍
御選歴代詩餘卷七十九目錄
欽定四庫全書
御選歴代詩餘卷七十九(一百二字)
司經局洗馬掌局事兼翰林院修撰加二級(臣)王奕清奉
旨校刊
瑞鶴仙
(又一體雙調一百二字一名一捻紅)
瑞鶴仙周邦彦
悄郊原帶郭行路永客去車塵漠漠斜陽映山落斂餘
紅猶戀孤城欄角淩波步弱過短亭何用素約有流鶯
勸我重解繡鞍緩引春酌不記歸時早著上馬誰扶
醒眠朱閣驚飈動幕扶殘醉遶紅藥歎西園巳是花深
無地東風何事又惡任流光過却猶喜洞天自樂
前調(殘秋有感)趙長卿
敗荷擎沼面紅葉舞林梢光隂何速碧天淨如水金風
透簾幕露清蟬伏追思往事念當年悲傷宋玉漸危樓
向晚魂銷空倚徧闌干曲凝目一霎微雨塞鴻聲斷
酒病相續無情賞處金井梧東籬菊漸蘭橈歸去銀蟾
滿夜水村煙渡怎宿負伊家萬愁千恨甚時是足
前調趙長卿
西風蘋未起動院落清秋新涼如水纖歌遏雲際正美
人飜曲陽春輕麗蘭衣玉珮擁南斗光中一醉有邦人
萬口同聲贊歎我公愷悌百里年豐榖稔事簡刑清
頌聲盈耳鵬程九萬摩空展垂天翅定丹書飛下彤墀
歸去秘略家傳小試看封留亘古功名未容退避
前調張元幹
喜西園放鑰對燕寢香潤棠隂寒薄東風夜来惡禁烟
時天氣鶯啼花落新晴共約怕韶光容易過却把銅壺
暖泛金杯祓禊嬉遊行樂絃索笙簧聲裏還記蘭房
正垂羅幕初眠柳弱梅如豆玉如琢向鳳凰池上鴛鴦
影裏他年何啻紫橐看流芳繼踵韋平盛傳鞏洛
前調(上元應制)康與之
瑞煙浮禁苑正絳闕春回新正方半冰輪桂華滿溢花
衢歌市芙蓉開徧龍樓兩觀見銀燭星毬有爛捲珠簾
盡日笙歌盛集寶釵金釧堪羡綺羅叢裏蘭麝香中
正宜遊翫風柔夜暖笑聲喧花影亂鬧蛾兒滿路成團
打塊簇著冠兒鬭轉喜皇都舊日風光太平再見
前調(别恨)康與之
薄寒羅袖怯教小玉添香被翻宫纈蘭釭半明滅聽幾
聲歸雁一簾微月情波恨葉索新詞猶自怨别夢回時
雪暖酥凝掠鬢寶鴛釵折淒切紋窗描繡舊譜尋棋
變成虚設同心對結重来是甚時節悵姑蘇臺上征帆
何許隱隠遥山萬疊袖紅綃獨立無言偷彈淚血
前調曾覿
陡寒生翠幕凍雲垂繽紛飛雪初落縈風度池閣嫋餘
妍時趁舞腰纖弱江天漠漠認殘梅吹散畫角正貂裘
乍怯黃昏院宇入檐飄箔依約銀河迢逓種玉羣仙
共驂鸞鶴東君未覺先春綻萬花萼向尊前巳喜豐年
呈瑞人間何事最樂擁笙歌繡閣低帷縱歡細酌
前調楊无咎
聽梅花再弄殘酒醒無寐寒衾愁擁淒涼誰與共漫贏
得别恨離懷千種拂牆樹動更曉来雲隂雨重對傷心
好景回首舊遊恍然如夢歡縱西湖曾返畫舫争馳
繡鞍雙控歸来夜中要銀燭銜金鳳到而今誰揀花枝
同戴誰酌酒杯笑捧但逢花對酒空祗自歌自送
前調(送張丞罷官歸柯山)侯寘
楚山無際碧湛一溪晴綠四郊寒色霜華弄初日有玉
明瑶草金鋪平磧天涯倦翼更何堪臨岐送客念飛蓬
斷梗無蹤把酒後期難覓愁寂梅花顦顇茅舍蕭疎
倍添悽惻維舟岸側留君飲醉休惜想柯山春晚還家
應對菊老松堅舊宅歎宦遊索寞情懷甚時去得
前調(詠含笑花)侯寘
春風無檢束故倡條冶葉恣情丹綠任鶯喧燕宿似東
鄰北里都無貞淑高情恨蹙歎何時重見桂菊又誰知
天上黃姑掃盡晚春餘俗幽獨鉛華不御翡翠帷深
鬱金裙簌長眉瞭目嫣然態倚修竹縱青門瓜美江陵
橘老怎比無窮剩馥最難禁扇底横枝惱人睡足
前調(賦梅)辛棄疾
雁霜寒透幕正護月雲輕嫩冰猶薄溪匳照梳掠想含
香弄粉豔妝難學玉肌瘦弱更重重龍綃襯著倚東風
一笑嫣然轉盼萬花羞落寂寞家山何在雪後園林
水邊樓閣瑶池舊約鄰翁更仗誰托粉蝶兒只是尋桃
覓柳開徧南枝未覺但傷心冷落黃昏數聲畫角
前調(南澗䨇溪樓)辛棄疾
片帆何太急望一點須臾去天咫尺舟人好看客似三
峽風濤嵯峨劒戟溪南溪北正遐想幽人泉石看漁樵
指點危樓却羡舞筵歌席歎息山林鐘鼎意倦情遷
本無欣戚轉頭陳跡飛鳥外晚煙碧問誰憐舊日南樓
老子最愛月明吹笛到而今撲面黃塵欲歸未得
前調袁去華
郊原初過雨見敗葉零亂風定猶舞斜陽挂深樹映濃
愁淺黛遥山眉嫵来時舊路尚巖花嬌黃半吐到而今
惟有溪邊流水見人如故無語郵亭深静下馬還尋
舊曾題處無聊倦旅傷離恨最愁苦縱收香藏鏡他年
重到人面桃花在否念沉沈小閣幽窗有時夢去
前調(餞臺山沈公雅)趙彦端
記河梁折柳問畫堂樂事燕鴻難偶十年漫回首但亭
亭紫盖差差南斗傳聞小有種桃花親煩素手怪歸来
道骨仙風縹緲迥然非舊清晝江南如畫紫菊冬前
翠橙霜後扁舟渡口佳客至奉名酒喚青鸞起舞雲牎
月檻一曲山明水秀笑相看玉海别来淺如故否
前調(九日)王千秋
征鴻翻塞影悵悲秋人老渾無佳興鳴蛩問酒病更堆
積愁腸摧殘詩鬢起尋芳徑菊羞人依叢半隠又豈知
虚度重陽浪闊渺無歸信無定登高人遠戲馬臺前
怨歌誰聽香肩醉凭鎮常是笑獨醒到如今何在西風
凝竚冠也無人為正看他門對插茱萸恨長怨永
前調(元夕為王使君賦)楊炎
風光開舊眼正梅雪初消柳絲新染樓臺競裝點照金
荷十里珠簾齊捲湘絃楚管動香風旌旗影轉望雲間
一點台星飛下洞天清晚争看袖紅圍座舞翠回春
笑歌生㬉歡聲正遠嬉遊意未容嬾恐絲綸趨召清都
仙伯歸去朝天夜半倩那人挽取鼇頭醉扶玉腕
前調陸淞
臉霞紅印枕睡起来冠兒還是不整屏間麝煤冷但眉
山壓翠淚珠彈粉堂深晝永燕交飛風簾露井悵無人
與說相思近日帶圍寬盡重省殘燈朱幌淡月疎牎
那時風景陽臺路近雲雨夢便無準待歸来先指花梢
教看却把心期細問問因循過了青春怎生意穏
前調(笻杖)高觀國
一枝蒼玉冷愛露節霜根從他孤勁提携遠塵境自清
癯骨力歲寒心性登臨助興甚偏與芒鞵相稱笑葛洪
陂外騰飛渺渺水閒煙迥尋勝撥開林影卓破苔痕
緩支幽徑分雲度嶺待随處問梅信任香挑村醑寒抛
夜月識盡江山好景扣禪關拗折歸来萬緣自静
前調史達祖
杏煙嬌濕鬢過杜若汀洲楚衣香潤回頭翠樓近指鴛
鴦沙上暗藏春恨歸鞭隠隠便不念芳盟未穏自簫聲
吹落雲東再數故園花信誰問聽歌窗罅倚月闌邊
舊家輕俊芳心一寸相思後總灰盡奈春風多事吹花
搖柳也把幽情喚醒對南溪桃萼翻紅又成瘦損
前調(紅梅)史達祖
館娃春睡起為助妝酒暖臉霞輕膩冰霜一生裏厭重
来冷淡粉顋重洗臙脂暗試便無限芳穠氣味向黃昏
竹外寒深醉裏為誰偷倚嬌媚春風模樣霜月心腸
瘦来肌體孤香細細吹夢到杏花底被高樓横管一聲
驚斷却對南枝灑淚漫相思桃葉桃根舊家姊妹
前調(甲辰元夕)李昴英
玉城春不夜暎月璧寒流燭蕖光射鰲山海雲駕擁遨
頭簫鼓錦旗紅亞東風近也趁樂歲良辰多暇想陽和
早徧南州暖得柳嬌桃冶堪畫紗籠夾道露重花珠
塵吹蘭麝歌朋舞社玉梅轉鬧蛾耍且繭占先探芋郎
戲巧又卜紫姑燈下聽歌聲猶自未歸鈿車寶馬
前調陸叡
濕雲黏鴈影望征路愁迷離緒難整千金買光景但疎
鐘催曉亂鴉啼暝花悰暗省許多情相逢夢境便行雲
都不歸来也合寄將音信孤迥盟鸞心在跨鶴程高
後期無準情絲待翦翻惹得舊時恨怕天教何處參差
䨇燕還染殘朱剩粉對菱花與說相思看誰瘦損
前調張榘
碧油推上客有神機沈密參運帷幄威聲際沙漠慶雲
飛川泳和熏三白霄淵夐隔甚探梅也来相約更誰憐
久客泥深穿履栖栖東郭農麥年来管好禾黍離離
詎忘關洛風高水涸多少事待韜略看鵝池夜渡黎明
飛捷兒輩惛惛未覺便衝寒鐵騎横驅汎埽六合
前調(次周美成韻)方千里
看青山遶郭更暮草萋萋疎烟漠漠無風自花落欲黃
昏誰向官樓吹角剛腸頓弱恨别来辜負厚約想香閨
念舊還憶去年共舉杯酌寂寞光隂虚度未說離愁
淚痕先閣珠簾翠幕除相見是竒藥况中年巳後凭高
臨遠情懷終是易惡早歸休月地雲階賸追笑樂
前調吳文英
夜寒吳館窄漸酒闌燭暗猶分香澤輕颺展鳥翮送高
鴻飛過長安南陌漁磯舊跡有陳蕃虛牀挂壁掩庭扉
蛛網黏花細草静搖春碧還憶洛陽年少風露秋檠
歲華如昔長吟墮幘暮潮送富春客算玉堂不染梅花
清夢宫漏聲中夜直正逋仙清瘦黃昏幾時覓得
前調(夀方蕙巖寺簿)吳文英
轆轤秋又轉記旋草新詞江頭憑雁乘槎上銀漢想車
塵纔踏東華紅㬉何時賜見漏聲涼移宫夜半問蓴鱸
今幾西風未覺歲華遲晚一片丹心白髮滴露研朱
雅陪清讌班回柳院蒲團底小禪觀望罘罳明月初圓
此夕應共嬋娟茂苑願年年玉兔長生聳秋井幹
前調(夀雲麓)吳文英
記年時秋半看畫堂凝香璇奎初煥天邊歲華轉向九
重春近仙桃傳宴銀罌翠管寶香飛蓬萊小苑感玉皇
恩重千秋翠麓峻齊雲漢須看鴻飛高處野闊天寬
弋人空羡梅清水暖苕溪畔幾吟倦算金門聽漏玉墀
班早贏得風霜滿面總不如綠野身安鏡中未晚
前調吳文英
淚荷抛碎璧正漏雲篩雨斜捎窗隙林聲怨秋色對小
山不迭寸眉愁碧涼欺岸幘暮砧催銀屏翦尺最無聊
燕去堂空舊幕暗塵羅額行客西園有分斷柳淒花
似曾相識西風破屐林下路水邊石念寒蛩殘夢歸鴻
心事那聽江樓夜笛看雪飛蘋底蘆梢未如鬢白
前調吳文英
亂雲生古嶠記舊遊惟怕秋光不早人生斷腸草歎如
今搖落暗驚懷抱惟臨晚眺吹臺高霜歌縹緲想西風
此處留情肯著故山衰帽聞道萸香西市酒熟東鄰
浣花人老金鞭騕褭廹吟賦倩年少想重来新雁傷心
湖上銷滅紅深翠窈小樓寒睡起無聊半簾晚照
前調毛幵
柳風清晝溽山櫻晚一樹高紅争熟輕紗睡初足悄無
人攲枕虚檐鳴玉南園秉燭歎流光容易過目送春歸
去有無數弄禽滿徑新竹閒記追歡尋勝杏棟西廂
粉牆南曲别長會促成何計奈幽獨縱湘絃難寄鱗香
終在屏山蝶夢斷續對沿階細草淒淒為誰自綠
前調(鄉城見月)蔣捷
紺煙迷雁跡漸碎鼓零鐘街喧初息風檠背寒壁放冰
蜍飛到絲絲簾隙瓊魂暗泣念鄊關霜蕪似織漫將身
化鶴歸来忘却舊遊端的歡極蓬壺蕖浸花院棃溶
醉連春夕柯雲罷奕櫻桃在夢難覓勸清光乍可幽窗
相伴休照紅樓夜笛怕人間換譜伊涼素娥未識
前調(買妾名雪香)蔣捷
素肌元是雪向雪裏帶香更添竒絶梅花太孤潔問棃
花何似風標難說長洲漾楫料鴛邊嬌蓉乍折對珠籠
自翦凉衣愛把淡羅輕疊清澈螺心翠靨龍吻瓊涎
總成虚設微微醉纈窗燈暈弄明滅算銀臺高處芳菲
仙珮步徧纖雲萬葉覺来時人在紅幬半廊界月
前調(紅葉)蔣捷
縞霜飛霽雪漸翠減凉痕腥浮寒血山川夢淒切短吟
笻猶倚鶯邊新樾花魂未歇似追昔芳銷艷滅挽西風
再入柔柯誤染紺雲成纈休說深題錦翰淺泛瓊漪
暗春曾泄情條萬結依然是未愁絶最憐他南苑空階
堆徧人隔仙蓬怨别鎖芙蓉小殿秋深碎蛩訴月
前調(夀東軒立冬前一日)蒋捷
玉霜生穗也渺洲雲翠痕雁繩低也層簾四垂也錦堂
寒早近開爐時也香風逓也是東籬花深處也料此花
伴我仙翁未肯放秋歸也嬉也繒波穏舫鏡月危樓
釂瓊&KR0755;也籠鸚睡也紅妝旋舞衣也待紗燈客散紗窗
月上便是嚴凝序也換青氊小帳圍春又還醉也
前調陳允平
故廬元負郭愛樹色參差湖光渺漠樓危萬山落俯闌
干十二嚲檐飛角花嬌柳弱映輕黃淺黛依約與沙鷗
共結新盟伴我醉眠醒酌蕭索雲根石上瀹茗松泉
注書芸閣鶯窺燕幕檐外竹圃中藥念耕煙釣雪巳成
活計一任風波自惡但無心萬事由天夢中更樂
前調陳允平
燕歸簾半捲正漏約瓊籤笙調玉琯蛾眉畫来淺甚春
衫嬾試夜燈慵翦香温夢暖訴芳心芭蕉未展渺雙波
望極江空二十四橋凭遍葱蒨銀屏綵鳳霧帳金蟬
舊家坊院煙花弄晚芳草恨斷魂遠對東風無語綠隂
深處時見飛紅數片算多情尚有黃鸝向人睍睆
前調(和李梅南)歐良
賞殘陶徑菊正嫋嫋愁予風淒露肅何人抱幽獨更檐
馬鏘金廊魚響木此情誰属向底處騁懷遊目小窗前
頻覽菱花一笑鬢絲猶綠蕭索故國雲迷佳人日暮
輕顰倚竹短釵敲玉筭幾夜恁孤宿問旅情如許怎生
排遣應費酒尊詩軸最無端誰隔西樓正調絃促
前調(代去姬寫懷)張炎
楚雲分斷雨問那回因甚琴心先許匆匆話離緒正花
房蜂鬧著春無處殘歌剩舞尚隠約當時院宇黯銷凝
銅雀深深忍把小喬輕誤休賦玉尊别後老葉沈溝
暗珠還浦歡遊再數能幾日采芳去最無端做了霎時
妖夢不道風流甚苦把餘情付與秋蛩夜長自語
前調(海棠)劉瀾
向陽看未足更露立闌干日高人獨江空珮鳴玉問煙
鬟霞臉為誰膏沐情閒景淑嫁東風無媒自卜鳳臺高
貪伴吹笙驚下九天霜鵠紅蹙花開不到杜老溪莊
已公茅屋山城水國歡易斷夢難續記年時馬上人酣
花醉樂奏開元舊曲夜歸来駕錦漫天絳紗萬燭
前調(秋歸)葛長庚
殘蟾明晚照政一番霜訊四山秋老孤村帶清曉有鳴
鞭歸騎亂林啼鳥青帘縹緲嬾行時持杯自笑甚年来
破帽彫裘慣得淡煙芳草多少客愁羈思雨泊風餐
水邊雲杪西窗正好疎竹外粉牆小念歸期相近夢魂
無奈不為輕羅寒峭怕無人料理黃花等閒過了
慶春宫
(雙調一百二字或名慶宫春)
慶春宫(悲秋)周邦彦
雲接平崗山圍寒野路回漸轉孤城衰柳啼鴉驚風驅
雁動人一片秋聲倦途休駕澹煙裏微茫見星塵埃顦
顇生怕黃昏離思牽縈華堂舊日逢迎花艷參差香
霧飄零絃管當頭偏憐嬌鳳夜深簧暖笙清眼波傳意
恨密約匆匆未成許多煩惱只為當時一晌留情
前調吳文英
殘葉翻濃餘香棲苦障風怨動秋聲雲影搖寒波塵銷
膩翠房人去深扄晝成淒黯雁飛過垂楊轉青闌干横
暮酥印痕香玉腕誰憑菱花乍失娉婷别岸圍紅千
豔傾城重洗清杯同追深夜豆花寒落愁燈近歡成夢
斷雲隔巫山幾層偷相憐處熏盡金篝消瘦雲英
前調(次周美成韻)陳允平
孤鶩披霞歸鞍銜日晚香菊自寒城虚館燈閒征衫塵
涴夜深何處砧聲亂蛩催怨月明裏依稀數星雲山迢
遞猶誤歸期方寸偏縈秋風燕送鴻迎最憐堤柳白
露先零倦倚樓高恨随天遠桂風和夢俱清故人千里
記翦燭西窗賦成相如顦顇宋玉淒涼酒恨花情
前調張樞
斜日明霞殘紅分雨軟風淺掠蘋波聲冷瑶笙情疎寶
扇酒醒無奈秋何彩雲輕散漫敲缺銅壺浩歌眉痕留
怨依約遠峰學斂雙蛾銀牀露洗凉柯屏掩香消忍
埽裀羅楚驛梅邊吳江楓畔庾郎從此愁多草蛩喧砌
料催織廻文鳳梭相思遥夜簾捲翠樓月冷星河
前調(都下寒食)張炎
波蕩蘭觴鄰分杏酪晝輝冉冉烘晴罥索飛仙戲船移
景薄遊也自忺人短橋虚市聽隔柳誰家賣餳月題争
繫油壁相連笑語逢迎池亭小隊秦筝就地圍香臨
水前裙冶態飄雲醉妝扶玉未應閒了芳情旅懷無限
忍不住低低問春棃花落盡一點新愁曾到西泠
前調(金粟洞天)張炎
蟾窟研霜蜂房點蠟一枝曾伴涼宵清氣初生丹心未
拆濃艷到此都消避風歸去貯金屋妝成漢嬌粟肌微
潤和霧吹香直與秋高小山舊隠重招記得相逢古
道迢遥被酒長歌插花短舞誰在水國吹簫餘音何處
看萬里星河動搖廣庭人散月淡天心鶴下銀橋
前調(又一體送趙元父)周密
重疊雲衣微茫鴻影短篷穏載吳雪霜葉敲寒風燈搖
暈棹歌人語嗚咽擁衾呼酒正百里冰河乍合千山換
色一鏡無塵玉龍吹裂夜深醉踏長虹表裏空明古
今清絶高堂在否登臨休賦忍見舊時明月翠銷香冷
怕空負年芳輕别孤山春草一樹梅花待君同折
前調(水仙)王沂孫
明玉擎金纖羅飄帶為君起舞回雪柔影參差幽芳零
亂翠圍腰瘦一捻歲華相誤記前度湘皋怨别哀絃重
聽都是淒涼未須彈徹國香到此誰憐煙冷沙昏頓
成愁絶花惱難禁酒銷欲盡門外冰澌初結試招仙魄
怕今夜瑶簪凍折攜盤獨出空想咸陽故宫落月
前調劉瀾
春翦綠波日明金渚鏡光盡浸寒碧喜溢雙蛾迎風一
笑兩情依舊脉脉那時同醉錦袍濕烏紗攲側英遊何
在滿目青山飛下孤白片帆誰上天門我亦明朝是
天門客平生高興青蓮一葉從此飄然八極磯頭綠樹
見白馬書生破敵百年前事欲問東風酒醒長笛
前調王易簡
庭草春遲汀蘋香老數聲珮悄蒼玉年晚江空天寒日
暮壯懷聊寄幽獨倦遊多感更西北高樓送目佳人不
見慷慨悲歌夕陽喬木紫霞洞窅雲深嫋嫋餘音鳳
簫誰續桃花賦在竹枝詞遠此恨年年相觸翠鬋芳字
漫重省當時顧曲因君凝竚依約吳山半痕蛾綠
拜星月慢
(又一體雙調一百二字)
拜星月慢陳允平
漏閣閒籤琴窗倦譜露濕宵螢欲暗雁咽涼聲寂寞芙
蓉院畫檐外樹色驚霜漸改淡碧雲疎星爛舊約桐隂
問何時重見倚銀屏更憶秋孃面想淩波共立河橋
畔重念酒汚羅襦漸金篝香散翦孤燈伴宿西風館黃
花夢對發淒涼歎但悵望一水家山被紅塵隔斷
南浦
(楚辭送美人兮南浦後人傷離惜别者輒用之詞取以名雙調一百二字)
南浦魯逸仲
風悲畫角聽單于三弄落譙門投宿駸駸征騎飛雪滿
孤村酒市漸闌燈火正敲窗亂葉舞紛紛送數聲驚雁
乍離煙水嘹唳度寒雲好在半朧淡月到如今無處
不銷魂故國梅花歸夢愁損綠羅裙為問暗香閒艷也
相思萬點付啼痕算翠屏應是兩眉餘恨倚黃昏
前調(又一體滕王閣懷古)喻綜
天高氣爽看平楚落葉動秋聲南國驚霜征雁帶影下
寒城漠漠輕舟過雨濕帆飛遠幾點微星更蕭條鴉集
陌頭衰柳殘照萬峰青瑟瑟江澄染練憶從前何事
不凝情日月銷磨今古不見舊旗旌青雀黃龍何在也
階除惟有樹長生歎去来月上闌干空際水波明
西平樂
(雙調一百二字)
西平樂柳永
盡日憑高寓目脉脉春情緒佳景清明漸近時節輕寒
乍暖天氣纔晴又雨煙光澹蕩裝點平蕪遠樹暗凝竚
臺榭好鶯燕語正是和風麗日幾許繁紅嫩綠雅稱
嬉遊去奈阻隔尋芳伴侶秦樓鳳吹楚臺雲約空悵望
在何處寂寞韶光暗度可堪向晚村落聲聲杜宇
前調(梅次周美成韻)朱雍
夜色娟娟皎月梅玉共春緒不使鉛華點綴超出精神
淡泞休妒殘英如雨清香眷戀只恐他風滿樹散難竚
江亭暮鳴珮語正值匆匆乍别天遠瑶池縞縠好趁
飛瓊去忍孤負瑶臺伴侣瓊肌瘦盡庾嶺零落空悵望
動情處畫角哀聲暗度參横向曉吹入深沈院宇
御選歴代詩餘卷七十九
