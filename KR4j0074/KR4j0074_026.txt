欽定四庫全書
御選歴代詩餘卷二十六目錄(五十四字)
臨江仙
和凝
留春令(又一體)
黃庭堅
木蘭花(又一體)
魏承班
玉闌干
杜安世
惜雙雙
張先
憶王孫(又一體)
周紫芝
茶瓶兒(又一體)
趙彦端
三字令(又一體)
向子諲
紅牎睡(又一體)
無名氏
南鄉一翦梅
虞集
鸚鵡曲
馮子振(三首)
金錯刀
馮延巳
金鳳鈎
晁補之
雨中花(又一體)
劉一止
趙長卿
程垓(二首)
前調(又一體)
吳子孝
南歌子(又一體)
周邦彦
楊元咎(二首)
青門引(又一體)
吳子孝
浪淘沙(又一體)
南唐李煜(二首)
歐陽修(三首)
王安石
晏幾道(四首)
張先
賀鑄
毛滂
葛勝仲(二首)
周紫芝(二首)
謝逸
呂渭老
趙師侠(三首)
趙長卿
朱敦儒
康與之(二首)
曾覿
侯寘
辛棄疾(二首)
范成大
陳三聘
葛立方
程垓
吳琚
陸游
謝懋
李洪
王炎
毛幵
高觀國
史達祖(二首)
張榘(四首)
洪瑹
黃昇(二首)
吳文英(二首)
蔣捷
周密(二首)
張炎(六首)
韓疁(二首)
趙旭
鄧剡
李振祖
李萊老(二首)
李彭老
尚希尹
僧德洪
李清照(二首)
鄭氏
金淑柔
幼卿
玉英
段成已
元好問(二首)
白樸
蕭漢傑
張翥
劉基(三首)
吳子孝(四首)
楊愼(二首)
顧同應
李攀龍
錢繼章(二首)
張大烈
陳子龍
王泰際
沈宗堢
劉氏
葉小鸞
端淑卿
楊宛
御選歴代詩餘卷二十六目錄
欽定四庫全書
御選歴代詩餘卷二十六(五十四字)
司經局洗馬掌局事兼翰林院修撰加二級(臣)王奕清奉
旨校刊
臨江仙
(雙調五十四字)
臨江仙和凝
海棠香老春江晩小樓霧縠空濛翠鬟初出繡簾中麝
煙鸞珮惹蘋風碾玉釵搖鸂鶒顫雪肌雲鬢將融含
情遥指碧波東越王臺殿蓼花紅
留春令
(又一體雙調五十四字)
留春令黃庭堅
江南一鴈横秋水歎咫尺斷行千里回文機上字縱横
欲寄遠憑誰是謝客池塘春都未微微動短牆桃李
半陰纔㬉却清寒是瘦損人天氣
木蘭花
(又一體雙調五十四字)
木蘭花魏承班
小芙蓉香旖旎碧玉堂深清似水閉寳匣掩金鋪倚屏
拖袖愁如醉遲遲好景煙花媚曲渚鴛鴦眠錦翅凝
然愁望静相思一雙笑靨嚬香蕊
玉闌干
(雙調五十四字)
玉闌干杜安世
珠簾捲春殘景小雨牡丹零盡庭軒悄悄燕高飛風飄
絮綠苔暗浸欲將幽恨傳愁信想後期今無憑定幾
回獨睡不思量還悠悠夢裏尋趁
惜雙雙
(雙調五十四字與惜分飛又一體之別名不同)
惜雙雙張先
城上層樓天邊路殘照裏平蕪綠樹傷遠更惜春暮有
人還在高高處斷夢歸雲經日去無計使哀絃寄語
相望恨不相遇倚橋臨水誰家住
憶王孫
(又一體亦名怨王孫雙調五十四字)
憶王孫周紫芝
梅子青時春洊老紅滿地落花誰埽舊年池館不歸來
又綠盡今年草思量千里鄉關道山共水幾時得到
杜鵑只解怨殘春也不管人煩惱
茶瓶兒
(又一體雙調五十四字)
茶瓶兒趙彦端
淡月華燈春夜送東風柳煙梅麝寳釵宫髻連驕馬似
記得帝城遊冶悦親戚之情話况溪山坐中如畫凌
波微步人歸也看酒醒鳳鸞誰跨
三字令
(又一體雙調五十四字)
三字令向子諲
春盡日雨餘時紅簌簌綠漪漪花滿地水平池煙光裏
雲影上畫船移文鴛並白鷺飛歌韻響酒行遲將我
意入新詩春欲去留且住莫教歸
紅牎睡
(又一體雙調五十四字)
紅牎睡無名氏
簾日烘花花影亂人未起戀鳳衾紅軟驚回香夢蘭情
倦怪金衣頻囀玉笋芽挼雙媚眼尋釵股攲鬟淺攏
重袿正暖翡幃低揭漏篝煙一半
南鄉一翦梅
(雙調五十四字亦是合二調為一調也)
南鄉一翦梅虞集
南阜小亭臺薄有山花取次開寄語多情熊少府晴也
須來雨也須來隨意且銜杯莫惜春衣坐綠苔若待
明朝風雨過人在天涯春在天涯
鸚鵡曲
(雙調五十四字或以馮子振後二首另名黑漆弩分二體今觀三詞止小有異同且皆和韻則知為)
(一調無疑也)
鸚鵡曲(和白旡咎韻)馮子振
巍峩峰頂移家住旦暮見上下樵父爛柯時樹老無花
葉葉枝枝風雨故人曾喚我歸來却道不如休去指
門前萬疉青山是不費青蚨買處
前調(錢塘初夏)馮子振
錢塘江上親曾住司馬槱不是村父縷金衣唱徹流年
幾陣紗牎梅雨夢回時不見犀梳燕子又銜春去便
人間月缺花殘是小小香魂斷處
前調馮子振
長繩難繫虛名住傾濁酒好勸鄰父草庭前矮樹當門
畫出輕煙疎雨看燕南陌上紅塵馬耳北風吹去一
年年月夜花朝自占取溪山好處
金錯刀
(一名醉瑶瑟亦名步虛詞雙調五十四字)
金錯刀馮延巳
日融融草芊芊黃鶯求友啼林前柳條裊裊拖金線花
蕊茸茸簇錦氊鳩逐婦燕穿簾狂蜂浪蝶相翩翩春
光堪賞還堪玩惱煞東風悞少年
金鳳鈎
(雙調五十四字)
金鳳鈎晁補之
雪晴閒步花畔試屈指早春將半櫻桃枝上最先到却
恨小梅芳淺忽驚拂水雙來燕暗自憶故人猶遠一
分風雨占春愁一來又對花腸斷
雨中花
(又一體或多令字雙調五十四字與五十四字夜行船句法無殊平仄小別故亦名夜行船之又一)
(體也)
雨中花劉一止
十頃疎梅開半就折芳條嫩香滿袖今度何郎尊前疑
怪花共人俱瘦側側輕寒吹散酒高城近怕聽更漏
可惜溪橋月明風露長是人歸後
前調趙長卿
短棹輕舟排辦了歌聲斷晩霞殘照紅蓼陂頭綠楊堤
外離恨知多少别後莫教音信杳歎光陰自來堪笑
畫角譙門槐溪歸路正是楚天曉
前調程垓
聞說海棠開盡了怎生得夜來一笑顰綠枝頭落紅點
裏問有愁多少小院閉門春悄悄禁不得瘦腰如嫋
豆蔻濃時酴醿開處試把菱花照
前調程垓
舊日愛花心未了緊消得花時一笑幾日春寒連宵雨
悶不道幽歡少記得去年深院悄梁畔一枝香嫋嫋
說與西樓後來明月莫把棃花照
前調(又一體)吳子孝
池上輕雷遥動埽炎暑天邊雲重蘭堂夜宴酒初斟雨
把新凉相送檀板朱絃聊一弄聲窈窕塵飛高棟須
臾雨散風敲竹看玉盌蔗漿寒凍
南歌子
(又一體雙調五十四字)
南歌子周邦彦
膩頸凝酥白輕衫淡粉紅碧油凉氣透簾櫳指點庭花
低影雲母屏風恨逐瑶琴寫書勞玉指封等閒贏得
瘦儀容何事不教雲雨略下巫峰
前調楊无咎
小雨疎疎過長江滚滚流落霞殘照晩明樓又是一番
重午身寄南州羅綺紛香陌魚龍漾彩舟不堪回首
鳳池頭誰道於今霜鬢猶自淹留
前調楊无咎
波静明如染山光翠欲流晩來乘興上妝樓樓外誰歌
新唱知有黃州擬泛銀河浪聊乘藕葉舟蓬山應是
隱鰲頭借問謫仙何在今為誰留
青門引
(又一體雙調五十四字)
青門引吳子孝
花發如花信不奈雨狂風横一枝紅色正鮮妍春容可
愛愛極翻成困飄零容易添新恨對酒閒評論不如
松菊傲霜凌雪年年無恙留三徑
浪淘沙
(又一體一名賣花聲一名過龍門一名曲入冥雙調五十四字)
浪淘沙南唐李煜
簾外雨潺潺春意闌珊羅衾不耐五更寒夢裏不知身
是客一晌貪歡獨自莫凭闌無限江山別時容易見
時難流水落花春去也天上人間
前調南唐李煜
往事只堪哀對景難排秋風庭院蘚侵階一桁珠簾閒
不卷終日誰來金劒已沉埋壯氣蒿萊晚凉天淨月
華開想得玉樓瑶殿影空照秦淮
前調歐陽修
把酒祝東風且共從容垂楊紫陌洛城東總是當時攜
手處遊徧芳叢聚散苦匆匆此恨無窮今年花勝去
年紅料得明年花更好知與誰同
前調歐陽修
花外倒金翹飲散無憀柔桑蔽日柳迷條此地年時曾
一醉還是春朝今日舉輕橈帆影飄飄長亭回首短
亭遥過盡長亭人更遠特地魂消
前調歐陽修
萬恨共緜緜舊約前歡桃花溪畔柳陰間幾度日高春
睡重繡戶深關樓外夕陽閒獨自凭闌一重水隔一
重山水闊山高人不見有淚無言
前調王安石
伊呂兩衰翁歴徧窮通一為釣叟一耕農假使當時俱
不遇老了英雄湯武一相逢風虎雲龍興王只在笑
談中及至而今千載下誰與爭功
前調晏幾道
高閣對横塘新燕年光柳花殘夢隔瀟湘綠浦歸帆看
不見還是斜陽一笑解愁腸人會蛾妝藕絲衫袖鬱
金香曳雪牽雲留客醉且伴春狂
前調晏幾道
小綠間長紅露蕊煙叢花開花落昔年同惟恨花前攜
手處往事成空山遠水重重一笑難逢已拚長在别
離中霜鬢知他從此去幾度春風
前調晏幾道
麗曲醉思仙十二哀絃穠蛾疉柳臉紅蓮多少雨條煙
葉恨紅淚離筵行子惜流年鶗鴂枝邊吳堤春水檥
蘭船南去北來今漸老難負尊前
前調晏幾道
翠幕綺筵張淑景難忘陽關聲巧遶雕梁美酒十分誰
與共玉指持觴曉枕夢高唐略話衷腸小山池院竹
風凉明夜月圓簾四捲今夜思量
前調張先
腸斷送韶華為惜楊花雪毬搖曳逐風斜容易著人容
易去飛過誰家聚散苦咨嗟無計留他行人灑淚滴
流霞今日畫堂歌舞地明日天涯
前調賀鑄
一葉忽驚秋分付東流殷勤為過白蘋洲洲上小樓簾
半捲應認歸舟回首戀朋游迹去心留歌塵蕭散楚
雲收惟有尊前曾見月相伴人愁
前調毛滂
深院繡簾垂前日春歸畫橋楊柳弄煙霏池面東風先
解凍龜上漣漪酒瀲玉東西香暖狻猊遠山鬱秀入
雙眉待看碧桃花爛漫春日遲遲
前調葛勝仲
步屧對東風細探春工百花堂下牡丹叢莫恨使君來
便去不見鞓紅霧眼一衰翁無意芳穠年來結習已
成空寄語國香雕檻裏好為人容
前調(賞菊)葛勝仲
我愛菊花枝浥露偏宜旋移佳種一年期照眼黃金三
徑爛可但東籬秋老摘花吹敢恨開遲只愁一夜便
香衰待插滿頭年大也且泛芳巵
前調(除夜)周紫芝
江上送年歸還似年時屠蘇休恨到君遲覓得醉鄉無
事處莫放愁知紅灺一燈垂應笑人衰鶴長鳬短怨
他誰明日江樓春到也且醉南枝
前調周紫芝
落日在闌干風滿晴川坐來高浪擁銀山白鷺欲棲飛
不下却入蒼煙千里水雲寒正繞煙鬟拍浮須要酒
杯寬天與吾曹供一醉不是人間
前調謝逸
料峭小桃風凝淡春容寳燈山列半天中麗服靚妝攜
手處笑語匆匆酒滴小槽紅一飲千鍾銅壺擎燭絳
紗籠歸去笙歌喧院落月照簾櫳
前調吕渭老
纖指捧琉璃莫惜重持自離閬苑失回期門掩東風桃
著子簾影遲遲樓上正横篦荷氣沾衣誰將名玉碾
花枝不比尋常紅與紫取次芳菲
前調(杏花)趙師俠
絳萼襯輕紅綴簇玲瓏夭桃繁李一時同獨向枝頭春
意鬧嬌倚東風飛片入簾櫳粉淡香濃鳳簫聲斷月
明中只恐明朝風雨惡燕嘴泥融
前調(桃花)趙師俠
桃萼正芳菲初占春時蒸霞燦錦望中迷斜出繁枝臨
曲沼鸞鑑妝遲蜂蝶正相依天氣融怡空教追憶武
陵溪片片漫隨流水去風暖煙霏
前調(柳)趙師俠
搖曳萬絲風輕染煙濃鵝黃初褪綠茸茸雨洗雲嬌春
向晩雪絮空濛車馬灞橋中別緒匆匆只知攀折怨
西東不道曉風殘月岸離恨無窮
前調趙長卿
綠樹囀鳴禽已是春深楊花庭院日陰陰簾外飛來雙
語燕不寄歸音舊事嬾追尋空惹芳心天涯消息遠
沉沉記得年時中酒後直至而今
前調朱敦儒
風約雨横江秋滿篷牎箇中物色儘凄凉更是行人行
未得猶繫歸艎擁被換殘香黃卷堆牀開愁展恨翦
思量伊是浮雲儂是夢休問家鄉
前調康與之
蹙損遠山眉幽怨誰知羅衾滴盡淚臙脂夜過春寒愁
未起門外鴉啼惆悵阻佳期人在天涯東風頻動小
桃枝正是銷魂時候也撩亂花飛
前調康與之
愁撚斷釵金遠信沉沉秦箏調怨不成音郎馬不知何
處也樓外春深好夢已難尋夜夜餘衾目窮千里正
傷心記得當年郎去路綠樹陰陰
前調(觀潮)曾覿
一線海門來雪噴雲開崑山移玉下瑶臺捲地西風吹
不斷直到蓬萊羯鼓噪春雷鼉舞蛟廻歌樓鼓吹夕
陽催今古清愁流不盡都入罇罍
前調侯寘
曉日掠輕雲霜瓦鱗鱗六朝山色儼如新家在洞庭南
畔住身在江濱華髮照烏巾無意尋春空將兩袖拂
飛塵可惜梅花開近路惱盡行人
前調(山寺夜半聞鐘)辛棄疾
身世酒杯中萬事皆空古來三五箇英雄雨打風吹何
處是漢殿秦宫夢入少年叢歌舞匆匆老僧夜半誤
鳴鐘驚起西牎眠不得捲地西風
前調(賦虞美人)辛棄疾
不肯過江東玉帳匆匆只今草木憶英雄唱著虞兮當
日曲便舞春風兒女此情同往事朦朧湘娥竹上淚
痕濃舜目重瞳堪痛恨羽又重瞳
前調范成大
黯淡飬花天小雨能慳煙輕雲薄有無間官柳絲絲都
綠徧猶有春寒空翠濕征鞍馬首千山多情若是肯
俱還别有玉杯承露冷留共君看
前調陳三聘
風雨晩春天芳興慵慳淺紅稠綠滿園間獨有棃花三
四朵留住春寒年少躍金鞍咫尺關山倦飛如我已
知還灑向東風千點淚衣上重看
前調(新第落成即席)葛立方
休看輞川圖未是幽居何如雲水繞儲胥新濕青紅開
棟宇霧拱風疎小圃秀郊墟花破平蕪五峰列影水
平鋪只欠五城樓十二便是蓬壺
前調程垓
山盡兩溪頭水合天浮行人莫賦大江愁且是芙蓉城
下水還送歸舟魚鴈兩悠悠煙斷雲收誰教此水却
西流載我相思千點淚還與青樓
前調吳琚
岸柳可藏鴉路轉溪斜忘機鷗鷺立汀沙咫尺鍾山迷
望眼一半雲遮臨水整烏紗兩鬢蒼華故鄉心事在
天涯幾日不來春便了開盡桃花
前調(丹陽浮玉亭)陸游
綠樹暗長亭幾把離尊陽關常恨不堪聞何况今朝秋
色裏身是行人清淚浥羅巾各自銷魂一江離恨恰
平分安得千尋横鐵鎖截斷煙津
前調謝懋
黃道雨初乾霽靄空蟠東風楊柳碧毿毿燕子不歸花
有恨小院春寒倦客亦何堪塵滿征衫明朝野水幾
重山歸夢已隨芳草綠先到江南
前調(櫻桃)李洪
上苑又春殘櫻顆如丹明光宫裏水晶盤想得退朝花
底散宣賜千官往事記金鑾茘子難攀多情更有酪
漿寒蜀客筠籠相贈處愁憶長安
前調王炎
秋色滿東籬露滴風吹憑誰折取泛芳卮長是年年重
九日苦恨開遲因記得當時共撚纖枝而今寂寞鳳
孤飛不似舊時心緒好惟有花知
前調毛幵
簾幕燕雙飛春共人歸東風側側雨霏霏水隔西池花
滿地追惜芳菲回首昔游非別夢依稀一成春瘦不
勝衣無限樓前傷遠意芳草斜暉
前調(杜鵑花)高觀國
啼魄憶天涯怨入芳華可憐零血染煙霞記得西風秋
露冷曾凂司花明月滿牎紗倦客思家故宫春事與
愁賒冉冉斷魂招不得翠冷紅斜
前調史達祖
醉月小紅樓錦瑟箜篌夜來風雨曉來收幾點落花饒
柳絮同為春愁寄信問晴鷗誰在芳洲綠波迎處有
蘭舟獨對舊時攜手地情思悠悠
前調史達祖
一帶古苔牆多聽寒螿篋中鍼線早銷香燕尾寳刀牎
下夢誰翦秋裳更漏莫添長空費思量鴛鴦難得再
成雙昨夜楚山花簟裏波影先凉
前調(和上元叙別二首)張榘
風色轉東南翠擁層巒杏花疎雨逗清寒鍾阜石城何
處是煙靄漫漫行旆已西關一霎時間芳尊聊復挽
餘歡明日斷魂分付與萬疉雲山
前調張榘
雨過暮天南高下青巒小樓燕子話春寒多少夕陽芳
草地霧掩煙漫别恨正相關心上眉間離歌一曲間
悲歡後夜月明何處夢鍾阜雲山
前調(次韻雨中海棠)張榘
春夢草茸茸愁雨愁風對花須拚酒頻中莫遣枝頭銀
燭暗辜負嫣紅推起簿書叢何苦匆匆慳吟却說少
陵公天定為花開一笑日上籬東
前調(訂出郊)張榘
煙縷暗蒙茸楊柳輕風雨聲多在夜牎中春水漸生春
事去流盡殘紅新笋綠叢叢鶯語匆匆一尊同酹定
林公十里長松青未了山北山東
前調(别意)洪瑹
花霧漲冥冥欲雨還晴薄羅衫子正宜春無奈今宵鴛
帳裏身是行人别酒不須斟難洗離情綠鞘如電紫
騮鳴腸斷畫橋芳草路月曉風清
前調黃昇
鶯蝶太匆匆惱煞山翁牡丹開盡狀元紅俯仰之間增
感慨花事成空垂柳綠陰中粉絮濛濛多情多病轉
疎慵不是東風辜負我我負東風
前調(憶舊)黃昇
秋色滿層霄翦翦寒飇一襟殘照兩無聊數盡歸鴉人
不見落木蕭蕭往事欲魂消夢想風標春江綠漲水
平橋側帽停鞭沽酒處柳軟鶯嬌
前調(越中楊梅)吳文英
綠樹越溪灣雨過雲殷西陵人去暮潮還鉛淚結成紅
粟顆封寄長安别味帶生酸愁憶眉山小樓燈外楝
花寒衫袖醉痕花唾在猶染微丹
前調(九日)吳文英
山遠翠眉長高處凄凉菊花清瘦杜秋孃淨洗綠杯牽
露井聊薦幽香烏帽壓吳霜風力偏狂一年佳節過
西廂秋色鴈聲愁幾許都在斜陽
前調(重九)蔣捷
明露浴疎桐秋滿簾櫳揜琴無語意忡忡掐破東牎窺
皓月早上芙蓉前事渺茫中煙水孤鴻一尊重九又
成空不解吹愁吹帽落恨煞西風
前調周密
芳草碧茸茸染恨無窮一春心事雨聲中窄素宫羅寒
尚峭閒倚熏籠猶記粉牆東同醉香叢金鞍何處驟
花驄裊裊綠牎殘夢斷紅杏東風
前調周密
柳色淡如秋蝶嬾鶯羞十分春事九分休開盡楝花寒
尚在怕上簾鈎京洛少年遊誰念淹留東風吹雨過
西樓殘夢宿酲相合就一段新愁
前調(秋江)張炎
萬里一飛蓬吟老丹楓潮生潮落海門東三兩點鷗沙
外月閒意誰同一色與天通絶去塵紅漁歌忽斷荻
花風煙水自流心不競長笛霜空
前調(題許由擲瓢手卷)張炎
拂袖入山阿深隱松蘿掬流洗耳厭塵多石上一般清
意味不羡漁蓑日月静中過俗慮消磨風瓢分付與
清波却笑唐求因底事不奈詩何
前調張炎
寒食不多時燕燕纔歸杏花零落水痕肥淺碧分山初
過雨一霎晴暉閒折小桃枝蝶也相隨晚妝不合整
蛾眉驀忽思量張敞畫又被愁知
前調(墨水仙)張炎
回雪欲婆娑淡埽修蛾盈盈不語奈情何應恨梅兄礬
弟遠雲隔山阿弱水夜寒多帶月曾過羽衣飛過染
餘波白鶴難招歸未得天闊星河
前調張炎
玉立水雲鄉爾我相忘披離寒雨庇風霜不趁白鷗遊
海上靜看魚忙應笑我凄凉客路何長猶將孤影侣
斜陽花底鵷行無認處却對秋塘
前調(作墨水仙寄張伯雨)張炎
香霧濕雲鬟蕊佩珊珊酒醒微步晩波寒金鼎尚存丹
已化雪冷虛壇游冶未知還鶴怨空山瀟湘無夢繞
叢蘭碧海茫茫歸不去却在人間
前調韓疁
莫上玉樓看花雨斑斑四垂羅幕護朝寒燕子不知春
去也飛認闌干回首幾關山後會應難相逢秪有夢
魂間可奈夢隨春漏短不到江南
前調(豐樂樓)韓疁
裙色草初青鴨綠波輕試花霏雨濕春晴三十六梯人
不到獨喚瑶箏艇子憶逢迎依舊多情朱門只合鎖
娉婷却逐彩鸞歸去路香陌春城
前調趙旭
握管淚盈眸欲寫還休人間情是阿誰留千丈游絲不
落地風外悠悠煙雨晩山稠人在西樓幾行候鴈下
汀洲一箇思鄉寒夜客萬種離愁
前調鄧剡
疎雨洗天清枕簟凉生井梧一葉做秋聲誰念客身輕
似葉千里飄零夢斷古臺城月淡潮平便須攜酒訪
新亭不見當時王謝宅煙草青青
前調李振祖
春在畫橋西畫舫輕移粉香何處度漣漪認得一船楊
柳外簾影垂垂誰倚碧闌低酒暈雙眉鴛鴦並浴燕
交飛一片閒情春水隔斜日人歸
前調李萊老
榆火換新煙翠柳朱簷東風吹得落花顚簾影翠梭懸
繡帶人傍秋千猶憶十年前西子湖邊斜陽催入畫
樓船歸醉夜堂歌舞月拚却春眠
前調李萊老
寶押繡簾斜鶯燕誰家銀箏初試合琵琶柳色春羅裁
袖小雙戴桃花芳草滿天涯流水韶華晩風楊柳綠
交加閒倚闌干無藉在數盡歸鴉
前調李彭老
潑火雨初晴草色青青傍檐垂柳賣春餳畫舫載花花
解語綰燕吟鶯簫鼓入西泠一片煙輕鈿車羅蓋競
歸城别有水牎人喚酒弦月初生
前調尚希尹
結客去登樓誰繫蘭舟半篙清漲雨初收把酒留春春
不住柳暗江頭老去怕閒愁莫莫休休晩來風惡下
簾鈎試問落花隨水去還解西流
前調(懷歸)僧德洪
城裏久偷閒塵涴雲衫此身已是再眠蠶隔岸有山歸
去好萬壑千巖霜曉更凭闌滅盡晴嵐微雲生處是
茅菴試問此身誰作伴彌勒同龕
前調(宋媛)李清照
素約小腰身不耐傷春疎梅影下晩妝新裊裊婷婷何
樣似一縷輕雲歌巧動朱脣字字嬌嗔桃花深徑一
通津悵望瑶臺清夜月還照歸輪
前調李清照
簾外五更風吹夢無蹤畫樓重上與誰同記得玉釵斜
撥火寶篆成空回首紫金峰雨潤雲濃一江春浪醉
醒中留得羅襟前日淚彈與征鴻
前調(宋媛)鄭氏
盡日倚危闌觸目凄然乘高望處是居延忍聽樓頭吹
畫角雪滿長川荏苒又經年暗想梁園與民同樂五
門前僧院仍存宣政字不見鼇山
前調(宋媛)金淑柔
雨溜和風鈴滴滴丁丁做成一枕别離情可是當年陶
學士辜負郵亭過鴈帶邊聲音信無憑花鬚偷數卜
歸程料得到家秋正好菊滿寒城
前調(宋媛)幼卿
極目楚天空雲雨無蹤謾留遺恨鎖眉峰自是荷花開
較晩辜負東風客館類飄蓬聚散匆匆揚鞭那忍驟
花驄望斷斜陽人不見滿袖啼紅
前調(女仙)玉英
塞上早春時煖律猶微柳拖金線水回堤料得江鄉應
更好開盡梅蹊晝漏漸遲遲愁損香肌幾回無語斂
雙眉凭徧闌干十二曲月下樓西
前調(惜花)段成己
好箇杏花時只怕寒欺東君無意惜芳蕤雨横風狂都
不管儘得禁持瘦損一分肌著甚醫治一天春恨没
尋思怎得丁寧雙燕子說與春知
前調元好問
春瘦怯春衣春思低迷雨聲偏與睡相宜惱懊離愁尋
殢酒已被愁知煙樹望中低水繞山圍丁寧雙燕話
心期昨夜狂風花在否明日郎歸
前調元好問
金翠畫屏山萬髻千鬟桃源樓閣五雲間恨煞芙蓉城
下客不借青鸞風雨杏花殘芳意都闌一燈孤影小
牎間繡被熏來香欲盡只是春寒
前調白樸
青鎖幾窺容帶結心同臨鸞誰與畫眉峰自恨尋芳來
較晩辜負春紅無物比情濃無計相從殷勤心事若
為通留得青衫前日淚彈滿西風
前調(春雨)蕭漢傑
濕逗晩香殘春淺春寒灑牎填戶著幽蘭慘慘悽悽仍
滴滴做出多般和霰撒珠盤枕上更闌芭蕉怨曲帶
愁彈綠徧階前苔一片曉起誰看
前調(臨川文昌樓望月)張翥
醉眼望秋寒星斗闌干小牎人影月明間客裏不知歸
是夢只在吳山行路自來難長鋏休彈黃塵到底涴
儒冠一片白鷗湖上水閒了漁竿
前調(秋感)劉基
江上晩來風煙靄濛濛白蘋吹盡到丹楓流水落霞衰
草外離恨無窮極目楚雲東愁見歸鴻拒霜相倚夕
陽中露重月寒芳意歇知為誰紅
前調劉基
門外綠楊堤有箇鶯啼聲聲傳恨入香閨閨裏佳人驚
睡起淚濕眉低莫把此情提天也悲凄滄江東下夕
陽西芳草不知人别苦隨意萋萋
前調劉基
樓上倚闌干月在雲端輕煙飛盡碧綃寒腸斷夕陽芳
草外山海漫漫柳嫩不勝攀欲寄應難盤龍塵匣怨
孤鸞可惜嬋娟今夜月好共誰看
前調(秋夜坐潄雲臺)吳子孝
山暝素煙凝新月初生珠簾倒影碧波明何處晩風凉
滿樹蓮動魚驚絡緯奏秋聲花障閒庭金壺釀水玉
臺平繞徧闌干還獨倚無限離情
前調吳子孝
牎外鳥聲嬌嘲哳春朝每思郊野騁鳴鑣小暖作風風
作雨興味無聊午枕困新醪夢醒香消江南風景到
春饒十里西山芳草路目斷心搖
前調吳子孝
夜漏已三更露濕空庭名花爛漫異香生羅袖拂花花
拂面有恨無情燈下認娉婷不住歌聲琵琶衮急酒
頻傾百歲光陰春有幾風雨剛晴
前調吳子孝
春去苦難留花落溪頭年年三月替花愁想到天涯青
草徧望斷吟眸燕子已啁啾日暖風柔畫簾垂下雨
初收縱是明年春到也猶隔今秋
前調(别友)楊愼
驟雨打新河綠漲清波風蒲獵獵映金荷池上玉尊移
晚興共倚林柯莫惜醉顔酡聽我離歌長亭回首碧
雲多千里懷人思命駕何日重過
前調(春情)楊愼
春夢似楊花繞徧天涯黃鶯啼過綠牎紗驚散香雲飛
不去篆縷煙斜油壁小香車水渺雲賒青樓珠箔那
人家舊日羅巾今日淚濕盡韶華
前調顧同應
生小學詩篇嬌擘瑶牋春來獨自在花前謝女簾櫳飛
柳絮有句難傳香夢逗春煙一晌留連吟情多半為
花牽還憶從郎徵險韻譜入冰絃
前調(汨羅夜泊)李攀龍
風雨夜來多暗渡湘羅冷煙凝露蘸清波隔浦殘燈明
半滅滿地漁蓑三載幾回過壯志消磨蘆花深處楚
人歌大半離騷經裏意音韻阿那
前調(聞春榜)錢繼章
往事不堪談休更凭闌年華冉冉入吟髯且喜長安人
下第身在江南何處較青藍夢裏邯鄲曲橋花影覆
澄潭一領煙蓑三尺釣滿眼春山
前調錢繼章
雲意壓山尖故故相黏繞籬敗葉夜重添不見黃花開
一點孤負陶潛悶坐了無歡舊恨新拈西風一霎捲
茅簷欲買秋光無計可笑拾榆錢
前調張大烈
顦顇嬾妝眉對鏡方知愁腸難解膩如脂送過春華新
景換枝上鶯啼人遠信難期夢繞天涯蝶魂常自戀
花枝正是困人天氣也鸂鶒雙飛
前調陳子龍
閣外曉雲生煙草初醒一番風雨一番晴幾度銷魂還
未了又到清明偏是對娉婷特地飄零落花春夢兩
無憑滿眼離愁留不住悔我多情
前調王泰際
高閣掩春殘香冷衾單滿城桃李盡朱顔自分與花同
福命長是心關作客信郎難書杳平安多因身在翠
微間歸看雙鸞妝鏡裏亦有青山
前調沈宗堢
倦繡到如今睡思沉沉推琴罷阮怯繁音香夢不知何
處去簾月偏深好會已難尋夜夜孤衾瑶階清影倍
傷心憶著初春伊未去月也殷勤
前調(新秋)(明媛)劉氏
昨夜雨綿綿寒澀燈煙薄衾蕭索不成眠曉起牀頭看
歷日換了秋天綠葉尚新鮮猶想爭妍教他知道也
凄然眼底韶光容易過樹且堪憐
前調(明媛)葉小鸞
薄暮峭寒分羅簟香焚粉牆留影弄微曛一縷茶煙和
夢煮却又黃昏曲曲畫湘紋靜掩巫雲花開花落負
東君賺取花開花又落都是東君
前調(憶外)(明媛)端淑卿
灑淚卜金錢爻象移遷荷筒折斷藕絲連夢裏還家愁
裏語總是虛占時事苦迍邅一别經年北堂萱草望
懸懸雲樹參差山水遠魚鴈難傳
前調(茉莉)(明妓)楊宛
盡日若含愁别樣嬌羞晩凉香散上簾鈎帶露摘來斜
插鬢一夜風流忒煞恁輕柔怎耐深秋相攜閒對小
妝樓不忍凄凉伊似我我似伊不
御選歴代詩餘卷二十六
