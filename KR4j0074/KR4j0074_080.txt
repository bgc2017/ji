欽定四庫全書
御選歴代詩餘卷八十目錄(一百三字)
瑞鶴仙(又一體)
周邦彦
前調(又一體)
張樞
喜遷鶯(又一體)
蔡伸
趙長卿
李綱
康與之
胡浩然
曹冠
趙彦端
程珌
王千秋(二首)
黃機
吳禮之(二首)
易祓
高觀國(二首)
馮去非
沈端節
吳文英(三首)
蔣捷(三首)
何夢桂(二首)
無名氏(五首)
王特起(二首)
張翥
劉基
周用(三首)
齊天樂(又一體)
吕渭老
陸游(二首)
吳子孝
探春慢(又一體)
姜夔
趙以夫
陳允平
周密
張炎(二首)
還京樂(又一體)
周邦彦
方千里
陳允平
眉嫵
姜夔
王沂孫
張翥
御選歴代詩餘卷八十目錄
欽定四庫全書
御選歴代詩餘卷八十(一百三字)
司經局洗馬掌局事兼翰林院修撰加二級(臣)王奕清奉
旨校刊
瑞鶴仙
(又一體雙調一百三字)
瑞鶴仙周邦彦
暖煙籠細柳弄萬縷千絲年年春色晴風蕩無際濃於
酒偏醉情人詞客闌干倚處度花香微散酒力對重門
半掩黃昏淡月院宇深寂愁極因思前事洞房佳宴
正值寒食尋芳徧賞金谷里銅駝陌到而今魚雁沈沈
無信息天涯常是淚滴早歸来雲館深處那人正憶
前調(又一體)張樞
捲簾人睡起放燕子歸来商量春事風光又能幾減芳
菲都在賣花聲裏吟邊眼底披嫩綠移紅換紫甚等閒
半委東風半委小溪流水還是苔痕湔雨竹影留雲
待晴猶未蘭舟静檥西湖上多少歌吹粉蝶兒守定落
花不去濕重尋香兩翅怎知人一點新愁寸心萬里
喜遷鶯
(又一體雙調一百三字)
喜遷鶯蔡伸
素娥呈瑞正慘慘暮寒同雲千里翦水飛花漸漸瑶英
密灑翠筠聲細䆳館静深金鋪半掩重簾垂地明窗外
伴疎梅瀟灑玉肌香膩幽人當此際醒魂照影漏永
愁無寐強拊清尊慵添寶鴨誰會黯然情味幸有賞心
人奈咫尺重門深閉今夜裏莫忍教孤負濃香翠被
前調趙長卿
商飈輕透動簾幕飛梧亂飄庭甃瑞氣氤氲沈檀初爇
烟噴寶臺金獸黃花美酒天教占得先他時候誕元老
慶有聲此夕降生華胄歡笑宜稱夀絃管鼎沸宫羽
方頻奏滿捧瑶巵華堂歌舞拍轉金釵斜溜朱顔綠鬢
殷勤深願鎮長如舊歎濱海道難留指日榮遷飛驟
前調(自池陽泛舟)李綱
江天霜曉對萬頃雪浪雲濤瀰渺遠岫參差煙雨微茫
閱盡往来人老淺沙别浦極望滿目餘霞殘照暮雲斂
放一輪明月窺人懷抱杳杳千里恨玉人一别夢斷
無音耗手撚江梅枝頭春信欲寄筭應難到畫船片帆
浮碧更値風高波浩幾時得向尊前銷去許多煩惱
前調(秋夜聞雁)康與之
秋寒初勁看雲路雁来碧天如鏡湘浦煙深衡陽沙遶
風外幾行斜陣回首塞門何處故國關河重省漢使老
認上林欲下徘徊清影江南煙水暝聲過小樓燭暗
金猊冷送目鳴琴裁詩挑錦此恨此情無盡夢想洞庭
飛下散入雲濤千頃過盡也奈杜陵人遠玉關無信
前調(立春)胡浩然
譙樓殘月聽畫角曉寒梅花吹徹瑞日祥雲和風解凍
青帝乍臨東闕暖向土牛簫鼓天路珠簾高揭最好是
戴綵幡春勝釵頭雙結竒絶開宴處珠履玳簪爼豆
争羅列舞袖翩翻歌喉縹緲壓倒柳腰鶯舌勸我應時
納祐還把金爐香爇願歲歲把一卮春酒長陪佳節
前調曹冠
豔陽時序向祓禊芳辰登臨仙府碧水澄虚修篁聳翠
夾徑蕙蘭香吐春晚巧鶯聲碎風捲飛紅無數凝望處
見桑村麥隴竹溪煙浦歡聚須信道遊宦東西易得
成離阻北海開尊東山乘興四樂偷閒贏取棋戰新來
常勝詩瘦只因吟苦心湛静笑白雲多事等閒為雨
前調趙彦端
登山臨水正桂嶺瘴開蘋洲風起玄鶴高翔蒼鷹遠擊
白鷺欲飛還止江上澄波似練沙際行人如蟻目斷處
見遥峰簇翠殘霞浮綺千里關塞遠鴈陣不来猶把
闌干倚數疉悲笳一行征旆城郭幾番成毁白塔前朝
陵寢青嶂故都營壘念往事但寒煙滿目秋蟬盈耳
前調(夀薛樞密)程珌
去年玉燕記曾期今歲瑶光入度今日都人從頭屈指
盡是黑頭公輔爭道一朝語合誰信千齡際遇更積雨
晚来晴洗出琉璃清宇笑語知何許旆捲青霓来自
鈞天所道骨仙風安排頓著須是人間紫府要識雲臺
高絶更有鳳池深處從今數看千秋萬歲永承明主
前調(梅)王千秋
春前臘尾問誰會開解幽人心裏映竹精神淩波標致
姑射昔聞今是試妝競看吹面寄驛勝傳緘紙迥瀟灑
更香来林表枝横溪底誰為停征騎評蕙品蘭俱恐
非同里天意深憐花神偏巧特為翦冰裁水擬換綠衣
来舞只許蒼官相倚醉眠穏儘參横月落留連行李
前調(雪和前韻)王千秋
玉龍垂尾望闕角岧嶤如侵雲裏明璧榱題白銀階陛
平日世間無是静久聲鳴檻竹夜半色侵窗紙最竒處
盡巧妝枝上低飛檐底當為呼遊騎嗾犬擎蒼腰箭
随鄰里藉草烹鮮枯枝煎茗點化玉花為水未挹瑶臺
風露且借瓊林棲倚眩銀海待斜披鶴氅騎鯨尋李
前調(香風亭上)黃機
平湖百畝種滿湖蓮葉遶堤楊柳冉冉波光輝輝煙影
空翠濕霑襟袖静惬鄰雞啼午暖逼沙鷗眠晝西園路
更紅塵不斷蝶酣蜂瘦知否堪畫處野薺蕪菁罥地
鋪茵繡桃李隂邊桑麻叢裏斜矗酒帘誇酒竹寺小依
山趾茅店平窺津口春又晚正香風有客倚闌搔首
前調(閏元宵)吳禮之
銀蟾光彩喜稔歲閏正元宵還再樂事難并佳時罕遇
依舊試燈何礙花市又移星漢蓮炬重芳人海盡勾引
徧嬉遊寶馬香車喧隘情快天意教人月更圓償足
風流債媚柳煙濃夭桃紅小景物迥然堪愛巷陌笑聲
不斷襟袖餘香仍在待歸也便相期明日踏青挑菜
前調(端午)吳禮之
梅霖初歇正絳色海榴爭開佳節角黍包金香蒲切玉
是處玳筵羅列鬭巧盡輸年少玉腕綵絲雙結檥彩舫
見龍舟兩兩波心齊發竒絶難畫處激起浪花翻作
湖間雪畫鼓轟雷紅旗掣電奪罷錦標方徹望中水天
日暮猶自珠簾高揭棹歸晚載荷香十里一鈎新月
前調易祓
帝城春晝見杏臉桃顋臙脂微透一霎兒晴一霎兒雨
正是催花時候淡煙細柳如畫雅稱踏青攜手怎知道
那人人獨倚闌干消瘦别後音信斷應是淚珠滴徧
香羅袖記得年時膽瓶兒畔曾把牡丹同齅故鄕水遥
山遠怎得新歡如舊強消遣把閒愁推入花前杯酒
前調(代人弔西湖歌者)高觀國
歌音淒怨是幾度訴春春都不管感綠驚紅顰烟啼月
長是為花消黯玉骨瘦無一把粉淚愁多千點可憐損
任塵侵粉蠧舞裙歌扇轉盼塵夢斷峽裏雲歸空想
春風面燕子樓空玉臺妝冷湖外翠峰眉淺綺陌斷魂
名在寶篋返魂香遠此情苦問落花流水何時重見
前調高觀國
涼雲歸去再約著晚来西樓風雨水静簾陰鷗閒菰影
秋到露汀煙浦試省喚回幽恨盡是愁邊新句倦登眺
動悲涼還在殘蟬吟處淒楚空見訴香鎖霧扄心似
秋蓮苦寶瑟彈冰玉臺窺月淺黛可憐偷聚幾時翠溝
題葉無復繡簾吹絮鬢華晚念庾郎情在風流誰與
前調馮去非
涼生遥渚正綠芰擎霜黃花招雨鴈外漁燈蛬邊蟹舍
綘葉滿秋来路世事不離雙鬢遠夢偏欺孤旅送望眼
但憑舷微笑書空無語慵看青鏡裏十載征塵長把
朱顔汚借筯青油揮毫紫塞舊事不堪重舉間闊故山
猿鶴冷落同盟鷗鷺倦遊也便檣雲柂月浩歌歸去
前調沈端節
冰池輕皺喜寒律乍回微陽初透歲晚雲黃日晴烟暖
晝刻暗添宫漏山色岸容都變春意欲傳官柳最好處
正酥融粉薄一枝梅瘦行樂春漸近景勝歡長窈渺
絲簧奏鳴玉鵷行退朝花院猶有御香霑袖試問西鄰
雖富何比東皋依舊趁未老便優遊林壑圍棋把酒
前調(牡丹)吳文英
凡塵流水正春在絳闕瑶階十二暖日明霞天香盤錦
低映曉光梳洗故苑浣花沈恨化作夭紅斜紫困無力
倚闌干還倩東風扶起公子留意處羅盖牙籤一一
花名字小扇翻歌密圍留客雲葉翠温羅綺豔波紫金
杯重人倚妝臺微醉夜和露翦殘枝點點花心清淚
前調(福山蕭寺歲除)吳文英
江亭年暮趁飛鴈又聽數聲柔櫓婪尾杯單膠牙餳淡
重省舊時羈旅雪舞野梅籬落寒擁漁家門戶晚風峭
做初番花信春還知否何處圍豔冶紅燭畫堂博簺
良宵午誰念行人愁先芳草輕送年華如羽自剔短檠
不睡空索綵桃新句便歸好料鵝黃巳染西池千縷
前調(王臞菴與閒堂)吳文英
煙空白鷺乍飛下似呼行人相語細縠春波微痕秋月
曾認片帆来去萬頃素雲遮斷十二紅簾鈎處黯愁遠
向虹腰時送夕陽凝竚輕許孤夢到海上幾宫玉冷
深窗戶遥指人間隔江燈火漠漠水蘋搖暮看緝斷磯
殘釣替却珠宫雪舞吟未了去匆匆清曉一闌煙雨
前調蔣捷
晴天遼廓被孤雲畫出離愁蕭索玉局彈棋金釵翦燭
芳思可勝搖落鏡妝為慵遲晚笙曲緣愁差錯倒纖指
更從頭細數年時同樂寂寞花院悄昨夜醉眠夢也
難憑托車角生時馬蹄方後才始斷伊漂泊悶無半分
消遣春又幾番擔閣倚闌久奈東風忒冷紅綃單薄
前調(金港阻風)蔣捷
風濤如許被閒鷗笑我君行良苦槲葉深灣蘆窠窄港
小憩倦篙慵櫓壯年夜吹笛去驚得魚龍嗥舞悵今老
但篷窗緊掩荒涼愁愫别浦雲斷處低雁一繩攔斷
家山路珮玉無詩飛霞乏序滿席快飇誰付醉中幾番
重九合度芳尊孤負便晴否怕明朝蝶冷黃花秋圃
前調(暮春)蔣捷
遊絲纖弱漫著意絆春春難憑托水暖成紋雲晴生影
芳草漸侵裙幄露添牡丹新豔風擺秋千閒索對此景
動高歌一曲何妨行樂行樂君聽取鶯囀綠窗也似
来相約粉壁題詩香街走馬爭奈鬢絲輸却夢回晝長
無事聊倚闌干斜角翠深處看悠悠幾點楊花飛落
前調何夢桂
留春不住又早是清明楊花飛絮杜宇聲聲黃昏庭院
那更半簾風雨勸春且休歸去芳草天涯無路悄無語
倚闌干立盡落紅無數誰愬長門事記得當年曾趁
棃園舞霓羽香消梁州聲歇昨夢轉頭今古金屋玉樓
何在尚有花鈿塵土君不顧怕傷心休上危樓高處
前調何夢桂
東君别後見說道花枝也成消瘦夜雨簾櫳柳邊庭院
煩惱有誰撋就猶記舊看承處梅子枝頭如豆最苦是
向重門人静月明時候知否人不見縱有音書爭似
重攜手舊日沈腰如今潘鬢怎奈許多僝僽極目萬山
深處腸斷不堪回首情寸寸到如今只在長亭煙柳
前調(梅花五首)無名氏
南枝向暖乍秀出庾嶺梅英初吐玉頰輕勻瓊顋淡抹
姑射冰容相許幾回立馬凝竚影映寒光霜妒教儘占
在百花頭上嚴冬獨步芳華春意早昨夜一番雪裏
開無數萬蕊千梢鉛堆粉汚總是化工偏賦月明暗香
浮動休使龍吟聲苦且留取待時時頻倚闌干重顧
前調無名氏
臘殘春未正候館梅開牆隂雪裏冷豔凝寒孤根回暖
昨夜一枝春至素苞暗香浮動别有風流標致謝池月
最相宜疎影横斜臨水誰為傳驛使隴上故人不見
今千里寄與東君從教知人别後歲寒清意亂山萬疉
何在但有飛雲天際故園好早歸来休戀繁桃穠李
前調(用前韻)無名氏
瓊姿冰體料瑩光乍轉廣寒宫裏北陸寒深南園春早
此後萬花方至翦霞鬭萼裁蕊砌成天與高致太瀟灑
最宜雪宜月宜亭宜水好是天涯景嶺上萬株浮動
香千里屏寫横斜鬢插垂裊占盡秀骨清意醉魂易醒
吟興信来佳思無際為傳語向東風甘使無言桃李
前調無名氏
霜凝雪汛正斗杓臨丑三陽將近萬木彫零羣芳消歇
禁苑有梅初盛異香似熏沈水素色端如玉瑩人盡道
第一番天遣先占春信標韻猶耿耿月觀水亭誰觧
憐疎影何遜揚州拾遺東閣一見便生清興望林止渴
功就不如夭桃繁杏歲寒意看結成秀子歸調商鼎
前調無名氏
一陽初起漸庾嶺梅雪才苞香蕊品格清高姿容閒雅
别受化工深意放開獨占嚴景不使混同凡卉微雨霽
似玉容寂寞無言有淚難比凝素態不共豔陽桃李
爭妍麗疑是佳人巧撚香酥枝上玉纖輕綴前村可惜
無賞好近天庭階砌成實後有調和鼎鼐一般滋味
前調(别内)王特起
東樓歡宴記遺簪綺席題詩紈扇月枕雙攲雲窗同夢
相伴小花深院舊歡頓成陳跡翻作一番新怨素秋晚
聽陽關三疉一尊相餞留戀情繾綣紅淚洗妝雨濕
棃花面鴈足關河馬頭星月西去一程程遠但願此心
如舊天也不違人願再相見把生涯分付藥爐經卷
前調(題郝仙女廟壁)王特起
汀洲蘋滿記翠籠采采相將鄰媛蒼渚煙生金支光爛
人在霧綃鮫館小鬟頓成雲散羅韤淩波不見翠鸞遠
但清溪如鏡野花留鈿情睠驚變現身後神功絲滿
吳蠶繭漢女菱歌湘妃瑶瑟香動倚雲層殿彤車載花
一色醉盡碧桃清讌故山晚歎流年一笑人間飛電
前調(瓊花)張翥
東風吹盡但一片綠隂空留春恨后土祠荒飛瓊謫久
還喜玉容堪認二十四橋夜月二十四番風信便載酒
怕芳菲易老陰晴難穏嬌困羞起晚竚立畫欄淨洗
閒脂粉沈水濃熏蜂黃淡染自有絶塵香韻也知世間
無對肯許浮花相近鳳簫遠待數枝折與玉峰人問
前調(梅花)劉基
凍雲初啟看的皪梅花俯窺清泚膏澤無加鉛華不御
應與素娥爭麗豔浥蕊宫露冷香引瑶池風細夜耿耿
想飛瓊欲下縞衣搖曳驚慨猶記得月榭春宵錦幛
開芳砌倚樹聯詩擷英浮酒左右翠翹珠帨今日故人
何在腸斷白波東逝向此際但含情獨立為伊凝睇
前調(九日次韻)周用
江南九日恰此處登高佳哉風物弱水西頭扶桑東畔
不礙短牆疎壁欲覓擅場畫手誰識王孫松雪更可笑
是劉郎餻字負他詩傑竒絶正把酒指點江山䬃䬃
清飇發太史占星尚書踐斗聞道旄頭光滅整頓清時
勝事詩律且賖毫髮趁餘興促聯翩歸騎九衢微月
前調(寄吳静之用前韻)周用
稜稜風骨看飛黃自是天閑中物一寸丹心數莖白髮
合在雲臺西壁檢點平生到處幾許堅冰寒雪且聽取
為從頭屈指古来豪傑卓絶待赤手埽破頑陰劃地
驚雷發五嶺煙消三湘波靜誰信口碑磨滅千古是非
公論畢竟不差毫髮問心事有海天今夜十分明月
前調(登牛首山再用前韻)周用
登登天闕問禪宫猶是六朝遺物廿載同遊一時回首
依舊煙崖雲壁見說獻花巖裏尚有嬾殘融雪都分付
與今來往古酒豪詩傑清絶舒望眼萬里秋空草樹
天香發大歷編年中山墨本無奈字碑磨滅且倩扶桑
向日晞我滿頭黃髮更相約躡龍山絶頂劇談風月
齊天樂
(又一體雙調一百三字)
齊天樂(觀競渡)呂渭老
香紅飄没明春水寒食萬家遊舫整整斜斜疎疎密密
簾纈旗紅相望江波蕩漾稱彩艦龍舟繡衣霞槳舞楫
爭先笑歌簫鼓亂清唱重来劉郎老對故園桃紅春
晚盡成惆悵淚雨難晴愁眉又結翻覆十年手掌如今
怎向念舞板歌塵遠如天上斜日回舟醉魂空舞颺
前調(左縣道中)陸游
角殘鐘曉關山路行人乍依孤店塞月征塵鞭絲帽影
常把流年虚占藏鴉柳暗歎輕負鶯花漫勞書劒事往
關情悄然頻動壯遊念孤懷誰與強遣市壚沽酒酒
薄怎當愁釅倚瑟妍詞調鉛妙筆那寫柔情芳豔征途
自厭況烟斂蕪痕雨稀萍點最是眠時枕寒門半掩
前調(三榮人日)陸游
客中随處閒消悶来尋嘯臺龍岫路斂春泥山開翠霧
行樂年年依舊天工妙手放輕綠萱芽淡黃楊柳笑問
東君為人能染鬢絲否西州催去近也帽檐風輭且
看市樓沽酒宛轉巴歌淒涼塞管攜客何妨頻奏征塵
暗袖漫禁得梅花伴人疎瘦幾日東歸畫船平放溜
前調(午日)吳子孝
幾人得在家鄕老蒲觴再逄重午榴火烘人榆錢滿地
竹院梧垣無暑鶯聲未歇况細雨初晴疎簾乍舉角黍
筵前試看畫扇長生縷常憶蒙恩賜宴憂心對酒不
似而今無苦彩筆詞新朱絃歌妙何異神仙儔侣溪山
有主喜川競舟龍門懸艾虎寄與良朋年年常似許
探春慢
(又一體雙調一百三字)
探春慢(過霅溪别鄭次皋諸君)姜䕫
衰草愁煙亂鴉送目飛沙廻旋平野拂雪金鞭欺寒茸
帽還記章臺走馬誰念飄零久漫贏得幽懷難寫故人
青盼相逄小窗閒共情話長恨離多會少重訪問竹
西珠淚盈把雁磧沙平漁汀人散老去不堪遊冶無奈
苕溪月又喚我扁舟東下甚日歸来梅花零亂春夜
前調趙以夫
南國收寒東郊放暖條風初回臺榭小燕横釵鬧蛾低
鬢眼底吳娃妖冶纖手傳生菜向人道新春来也莫惜
沈醉尊前這些風景無價長恨年年此日迎著箇牛
兒綵鞭羞打颭颭金幡星星華髮得似家山閒暇都把
心期事待問訊柳邊花下簫鼓聲中温存小樓深夜
前調(蘇堤春曉)陳允平
上苑烏啼中洲鷺起疎鐘纔度雲窈篆冷香篝燈微塵
幌殘夢猶吟芳草搔首捲簾看認何處六橋煙柳翠橈
纔檥西泠趁取過湖人少掠水風花繚繞還暗憶年
時旗亭歌酒隠約春聲鈿車寶勒次第鳳城開了惟有
踏青心縱早起不嫌寒峭畫闌閒立東風舊紅誰埽
前調(修門度歲)周密
綵勝宜春翠盤銷夜客裏暗驚時候翦燕心情呼盧音
語景物總成懷舊愁鬢妒垂楊早穉眼漸濃如豆儘教
寬盡春衫畢竟為誰消瘦梅浪半空如繡便管領芳
菲忍辜詩酒映竹占花臨窗卜鏡還念歲寒宫袖簫鼓
動春城競點綴玉梅金柳厮勾元宵燈前共誰攜手
前調(雪霽)張炎
銀浦流雲綠房迎曉一抹牆腰月淡暖玉生煙懸冰解
凍碎滴瑶階如霰纔放些晴意早瘦了梅花一半也知
不作花看東風何事吹散搖落似成秋苑甚釀得春
来怕教春見野渡舟回前村門掩應是不勝清怨次第
尋芳去灞橋外蕙香波暖猶妒檐聲看燈人在深院
前調(客吳歲晚寄戚五雲)張炎
列屋烘爐深扉響竹催殘客裏時序投老情懷薄遊滋
味消得幾夕夕淒楚聽雁聽風雨更聽過數聲柔櫓暗將
一點歸心試托醉鄕分付借問西樓在否休忘了盈
盈端正窺戶鐵馬春冰柳蛾暗雪次第滿城簫鼓閒見
誰家月渾不記舊遊何處伴我微吟恰有梅花一樹
還京樂
(又一體雙調一百三字)
還京樂周邦彦
禁煙近觸處浮香秀色相料理正泥花時候奈何客裏
光隂虚費望箭波無際迎風漾日黃雲委任去遠中有
萬點相思清淚到長淮底過當時樓下殷勤為說春
來羈旅况味堪嗟悞約乖期向天涯自看桃李想如今
應恨墨盈牋愁妝照水怎得青鸞翼飛歸教見顦顇
前調(和周美成韻)方千里
歲華慣每到和風麗日歡再理為妙歌新調粲然一曲
千金輕費記夜闌深際更衣換酒珠璣委悵畫燭搖影
易積銀盤紅淚向笙歌底問何人能道平生聚合歡
娛離别興味誰憐露浥煙籠盡裁培豔桃穠李漫縈牽
空坐隔千山情遥萬水縱有丹青筆應難摹畫顦顇
前調(和周美成韻)陳允平
綵鸞去適怨清和錦瑟誰共理奈春光漸老萬金難買
榆錢空費岸草煙無際落花滿地芳塵委翠袖裏紅粉
濺濺東風吹淚任鴛幃底寶香寒金獸慵熏繡被依
依别離意味瓊釵暗劃心期倩啼鵑為催行李黯消魂
但夢繞巫山情牽渭水待得歸来後燈前深訴顦顇
眉嫵
(一名百宜嬌雙調一百三字)
眉嫵(戲張仲遠)姜䕫
看垂楊連苑杜若吹沙愁損未歸眼信馬青樓去重簾
下娉婷人妙飛燕翠尊共款聽豔歌郎意先感便攜手
月地雲階裏愛良夜微暖無限風流疎散有暗藏弓
履偷寄香翰明月聞津鼓湘江上催人還解春纜亂紅
萬點悵斷魂煙水遥遠又爭似相攜乘一舸鎮長見
前調(新月)王沂孫
漸新痕懸柳澹彩穿花依約破初暝便有團圓意深深
拜相逢誰在香徑畫眉未穏料素娥猶帶離恨最堪愛
一曲銀鈎小寶簾挂秋冷千古盈虧休問歎漫磨玉
斧難補金鏡太液池猶在淒涼處何人重賦清景故山
夜永試待他窺戶端正看雲外山河還老盡桂花影
前調(七夕感事)張翥
又蛛分天巧鵲誤秋期銀漢會牛女薄命猶如此悲歡
事人間何限夫婦此情更苦怎似他今夜相遇素娥妒
不肯偏留照漸涼影催曙私語釵盟何處但翠屏天
遠清夢雲去縱有閒鍼縷相憐愛絲絲空綴愁緒竊香
伴侣問甚時重畫眉嫵漫鉛淚彈風俱付與洗車雨
御選歴代詩餘卷八十
