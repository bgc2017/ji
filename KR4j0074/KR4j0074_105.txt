欽定四庫全書
御選歷代詩餘卷一百五
司經局洗馬掌局事兼翰林院修撰加二級(臣)王奕清奉
旨校刊
詞人姓氏
宋
朱熹字元晦一字仲晦婺源人少依父友劉子翬寓建
安後徙建陽之考亭從李侗諸儒遊盡得程氏之學登
紹興進士第歷事高孝光寧四朝累官轉運副使崇政
殿說書焕章閣待制致仕築室武夷山下集生徒講論
其中卒贈太師封信國公改封徽國諡曰文有晦菴詞
一卷
真德秀字景元更字景希浦城人登慶元進士第授南
劔州判官復中博學宏詞科召試學士院除祕書省正
字歷官兵部尚書翰林學士知制誥拜參知政事卒贈
銀青光禄大夫諡文忠著大學衍義四十三卷學者稱
為西山先生
魏了翁字華甫浦江人慶元元年登進士開禧初以武
學博士對策諫開邊事御史徐相劾其狂妄遂辭去築
室白鶴山下授徒講學嘉定末除起居郎歷任州郡入
朝權工部侍郎旋貶靖州理宗親政召還命直學士院
累擢端明殿學士同簽書樞密院事開府江州督視江
淮京湖軍馬御書唐人送嚴武詩及鶴山書院四大字
賜之尋召還屢疏乞歸以資政殿學士致仕卒諡文清
追贈秦國公有鶴山詞一卷
程大昌字泰之休寧人紹興二十一年第進士擢太平
州教授孝宗即位累遷著作佐郎國子司業兼權禮部
侍郎直學士院權吏部尚書出知泉明二州以龍圖閣
學士致仕諡文簡
趙汝愚字子直漢恭憲王元佐七世孫家饒之餘干縣
隆興三年登進士第一授簽書寧國軍節度判官累遷
至吏部尚書知樞密院事寧宗立進光禄大夫右丞相
為韓侂胄所忌諷李沐劾之以觀文殿大學士出知福
州旋罷職提舉洞霄宫慶元元年責授寧遠軍節度副
使永州安置理宗朝追贈太師封沂國公進封周王諡
忠定圖其像於昭勲崇德閣
洪适字景伯樂平人皓之長子紹興十二年與弟遵同
舉博學宏詞科歷官司農少卿權直學士院進尚書右
僕射同中書門下平章事兼樞密使加觀文殿大學士
乞休歸家居十六年以著述吟詠自娛卒諡文惠有盤
洲集詞二卷
洪邁字景盧皓之季子紹興十五年登第累遷至吏部
郎敷文閣待制與修國史進直學士院講讀官以端明
殿學士致仕諡文敏
曹冠字宗臣東陽人居秦檜門下教其孫塤與塤同登
甲科未幾坐為塤假手事覺奪官易前名復赴廷試仕
至知彬州所著樂府名燕喜集
吕勝已字季克渭川人嘗為沅州守部使者忌之中以
事罷歸有别業一洲可五百畝植花竹其上號小渭川
作渭川行樂詞
姚述堯錢塘人有簫臺公餘詞一卷
湯思退字進之處州人紹興中以縣令試博學宏詞科
除祕書省正字累官端明殿學士簽書樞密院事進知
樞密院事拜尚書左僕射淳熙末太學生張觀等上書
論之謫永州安置
王之望字瞻叔襄陽人後寓台州初以廕補官紹興八
年登進士第歷官至參知政事加資政殿大學士出知
温州尋罷歸有漢濱集六十卷
魏杞字南夫夀春人紹興十二年進士知涇縣召對擢
太府寺主簿累遷宗正少卿充金國通問使還擢給事
中同知樞密院事進參知政事右僕射兼樞密使乾道
丁亥免官嘉泰中追諡文節
牟巘字獻甫吳興人歷官至大理少卿有陵陽先生集
王自中字道甫平陽人淳熙中登進士乙科官懷寧主
簿分水令中書舍人王藺薦其才召對稱旨改籍田令
遷通判郢州道知光化軍光宗朝召為郎固辭命知信
州再知邵州終知興化軍
丘崈字宗卿江隂軍人隆興元年進士授建康府觀察
推官光宗立除四川安撫制置使兼知成都府累遷至
資政殿學士同知樞密院事卒諡文定有文定詞一卷
姜特立字邦傑麗水人以恩補承信郎淳熙中累遷福
建路兵馬副都監除閤門舍人充左右春坊光宗即位
除知閤門事為留正所論奪職寧宗朝拜慶遠軍節度
使有梅山續稿詞一卷
吳儆字益恭休寧人紹興二十七年登進士調明州鄞
縣尉歷官奉議郎淳熙初通判邕州任滿入對即擢知
州事兼廣南西路安撫都監以親老請祠得主管台州
崇道觀轉朝散郎致仕寳祐中追諡文肅有竹洲集詞
一卷
趙磻老字渭師東平人娶歐陽懋女以懋待制恩補官
從范成大使北還擢知臨安府坐事謫饒州有拙菴雜
著三十卷外集四卷
楊萬里字廷秀吉水人初為零陵丞紹興中登進士光
宗朝官祕書監出為江東路轉運副使改知贑州請祠
不出後以寳文閣待制致仕進寳謨閣學士卒贈光禄
大夫諡文節學者稱為誠齋先生有誠齋樂府一卷
袁去華字宣卿奉新人紹興乙丑進士知石首縣有適
齋類稿八卷詞一卷
李處全字粹伯淳熙中歷官至侍御史有晦菴詞一卷
張震字東父益寧人自號無隱居士有詞一卷紹興中
高宗嘗命陳俊卿擇文士掌内制俊卿以震及范成大
對孝宗朝官中書舍人一云嘗為諫官
羅願字端良號存齋歙縣人紹興中以廕補承務郎監
臨安新城税乾道二年登進士第任贑州通判秩滿差
知南劍州改知鄂州所著有爾雅翼及鄂州小集
崔與之字正子廣州人紹興四年進士累官祕書監權
工部侍郎出知成都府進本路安撫使又為廣東路經
略安撫使兼知廣州拜參知政事右丞相皆力辭以觀
文殿大學士致仕封南海郡公卒諡清獻有詩文集
劉克莊字潛夫號後村莆田人以廕補潮州倅遷建陽
令移仙都淳熙中賜同進士出身累官龍圖閣直學士
出為福建路提點刑獄有詞一卷名後村别調
樓鍔字巨山淳熙中知江隂軍
吳琚字居夫汴人憲聖皇后姪太寧郡王益之子乾道
九年特授添差臨安府通判歷尚書郎除知明州兼沿
海制置使尋知鄧州再知慶元府淳熙初直學士院慶
元中以鎮安節度使守建康遷少保卒諡忠惠所著有
雲壑集
趙彦端字德莊宋宗室乾道淳熙間以直寳文閣知建
寧府有介菴詞四卷
唐庚字子西眉州丹稜人年十四能詩文紹聖間登進
士官博士張商英薦其才除提舉京畿常平商英罷亦
貶惠州有眉山集附詞
管鑑字明仲嘗節鎮嶺表有養拙堂詞一卷
魏子敬有雲谿樂府四卷
甄龍友字雲卿永嘉人紹興中進士官國子監簿嘗遊
天竺寺集詩句為大士贊書壁間孝宗臨幸賞之詔侍
臣物色其人召見不稱旨遣還
于國寳臨川人淳熙間入太學嘗遊西湖題風入松詞
於斷橋酒肆為光堯所見甚加稱賞即日命釋褐有醒
菴遺珠集十卷一作俞國寳
衞元卿洋州人嘗領鄉薦
李石字知幾資陽人紹興中為學官乾道中為郎歷麾
節坐論罷有方舟集一云乾道中以薦授太學博士出
為成都倅
張鎡字功甫號約齋居士西秦人循王俊諸孫官奉議
郎有玉照堂詞一卷
杜旟字伯高號橋齋金華人吕頥浩門下士兄弟五人
並有名譽
劉儗字仙倫廬陵人自號招山翁有招山集樂章一卷
一云名仙掄字叔儗
岳珂字肅之號倦翁忠武王飛之孫敷文閣待制霖之
子官内勸農使知嘉興府歷戶部侍郎淮東總領兼制
置使所著有桯史十五卷及金陀粹編籲天辨誣錄玉
楮集諸書
程珌字懷古休寧人紹興四年進士知富陽縣歷官翰
林學士知制誥進寳文閣學士出知福州兼福建路安
撫使封新安郡侯以端明殿學士致仕卒贈特進少師
系本河北洺川因自號洺川遺民有洺水集詞一卷
王千秋字錫老東平人有審齋詞一卷
程先字傳之休寧人父為團練使以偏師禦金兵於池
州殉節死朝議錄其嗣固辭不受隱居東山自號東山
隱者所著有東隱集
蘇泂字召叟山隂人有泠然閣集二十卷
關注字子東錢塘人紹興五年進士嘗為湖州教授歷
太學博士自號香巖居士有關博士集二十卷
劉圻父字子寰號篁㟳翁遊朱子之門所著有麻沙集
劉克莊為之序
游次公字子明號西池建安人禮部侍郎操之子范成
大帥桂林以文章見知參内幕
姜䕫字堯章鄱陽人流寓吳興自號白石道人嘗進樂
書免解不第而卒有白石詞五卷
劉清夫字靜甫居麻沙
黃師參字子魯號魯菴三山人
章良謨嘉泰中官起居舍人
蔡幼學字行之瑞安人年十八試禮部第一歷官寳謨
閣直學士提舉萬夀宫進權兵部尚書兼太子詹事有
育德堂集
卓田字稼翁號西山建陽人
蔡柟字堅老號雲壑南城人有雲壑隱居集三卷所著
詞名浩歌集
陸域
王嵎字季夷號貴英北海人寄居吳興有北海集二卷
施乘之號楓溪
王炎字晦叔婺源人登乾道間進士調崇陽主簿張栻
帥江陵聞其賢檄入幕府秩滿授潭州教授改知臨湘
縣積官至軍器監中奉大夫賜金紫封婺源縣男所居
在武水之陽雙溪合流因以自號著有雙溪集
張履信字思順號遊初
周文璞字晉仙號方泉老人淳熙間人
李劉字公甫號梅亭
俞灝
張元祥
羅椅字子遠號澗谷
宋自遜字謙父號壺山南昌人所著樂府名漁樵笛譜
御選歷代詩餘卷一百五
