欽定四庫全書
御選歴代詩餘卷七十三目錄(一百一字)
翦牡丹
張先
鳳簫吟(又一體)
晁補之
瑞雪濃慢
陳亮
金盞子(又一體)
趙以夫
桂枝香
王安石
陳允平
李彭老
唐藝孫
練恕可
唐珏
張翥
吳子孝
張逸
前調(又一體)
陳亮
張輯
張炎(二首)
詹正
王學文
俞琬綸
葉小鸞
真珠簾(又一體)
陸游(二首)
周密
前調(又一體)
張炎
張翥
前調(又一體)
張炎
朱㫹孫
玉燭新
周邦彦
史達祖
趙以夫
趙文
看花迴(又一體)
黃庭堅
周邦彦(二首)
前調(又一體)
蔡伸
玲瓏四犯(又一體)
史達祖(二首)
曹邍
霓裳中序第一(又一體)
姜夔
尹煥
應法孫
前調(又一體)
楊慎
憶舊遊
吳文英
曲江秋
楊元咎(三首)
水龍吟
蘇軾
喜朝天
張先
滿朝歡(又一體)
柳永
馬家春慢
賀鑄
拜星月慢
彭泰翁
山亭宴
張先
花心動(又一體)
蟾英
鳳歸雲
柳永
趙以夫
觧語花(又一體)
周密
月當廳
史達祖
喜遷鶯(又一體)
史達祖
壽樓春(又一體)
史達祖
翠樓吟
姜夔
楊慎
瑞鶴仙(又一體)
紫姑
梅香慢
賀鑄
御選歴代詩餘卷七十三目錄
欽定四庫全書
御選歷代詩餘卷七十三(一百一字)
司經局洗馬掌局事兼翰林院修撰加二級(臣)王奕清奉
旨校刊
翦牡丹
(雙調一百一字)
翦牡丹(舟中聞雙琵琶)張先
野綠連空天青垂水素色溶漾都淨柔柳搖搖墜輕絮
無影汀洲日落人歸修巾薄袂擷香拾翠相競如觧凌
波泊煙渚春暝綵縚朱索新整宿繡屏畫船風定金
鳳響雙槽彈出今古幽思誰省玉盤大小亂珠迸酒上
妝面花豔媚相並重聽盡漢妃一曲江空月靜
鳳簫吟
(又一體雙調一百一字)
鳳簫吟(永嘉郡君生日)晁補之
曉曈曨風和雨細南園次第春融嶺梅猶妒雪露桃雲
杏已綻碧呈紅一年春正好助人狂飛燕遊蜂更吉夢
良辰對花忍負金鍾香濃博山沉水小樓清旦佳氣
葱葱舊遊應未改武陵花似錦笑語相逢蕊宫傳妙訣
小金丹同換冰容况共有芝田舊約歸去雙峰
瑞雪濃慢
(雙調一百一字)
瑞雪濃慢(壽羅春伯)陳亮
蔗漿酪粉玉壺冰醑朝罷更聞宣賜去天咫尺下拜再
三幸今有母可遺年年此日共道月入懷中最貴向暑
天正風雲會遇有恁嘉瑞鶴冲霄魚得水一超便直
入神仙地植根江表開拓兩河做得黑頭公未騎鯨赤
手問如何長鞭尺箠向來王謝風流只今管是
金盞子
(又一體雙調一百一字)
金盞子趙以夫
得水能仙向漢臯遺珮碧波涵月藍玉暖生煙稱縞袂
黃冠素姿芳潔亭亭獨立風前照冰壺澄澈當時事琴
心妙處難傳頓成愁絶六出自天然果一味清香渾
似雪西湖秋菊寒泉似坡老風流至今人說殷勤折伴
梅邊聽玉龍吹裂丁寧道百年兄弟相看晚節
桂枝香
(一名疎簾淡月以張輯秋思詞中語得名雙調一百一字)
桂枝香(金陵懷古)王安石
登臨送目正故國晚秋天氣初肅千里澄江似練翠峰
如簇征帆去棹殘陽裏背西風酒旗斜矗綵舟雲淡星
河鷺起圖畫難足念自昔豪華競逐歎門外樓頭悲
恨相續千古憑高對此漫嗟榮辱六朝舊事隨流水但
寒煙衰草凝綠至今商女時時猶唱後庭遺曲
前調(楊山甫席上賦)陳允平
殘蟬乍歇又亂葉打牎蛩韻凄切寂寞天香院宇露凉
時節乘鸞扇底婆娑影幻清虚廣寒宫闕小山秋重千
巖夜悄舉尊邀月甚賦得仙標道骨倩誰搗玄霜猶
未成屑回首藍橋路迥夢魂飛越雕闌翠甃金英滿灑
西風非雨非雪惜花心性輸他年少等閒攀折
前調(蟹)李彭老
松江岸側正亂葉墜紅殘浪收碧猶記燈寒暗聚籪疎
輕入休嫌郭索尊前笑且開顔共傾芳液翠橙絲霧玉
葱涴雪嫩黃初擘與那日新詩換得又幾度相逢落
潮秋色常是籬邊早菊慰渠岑寂如今謾有江山興更
誰憐草泥蹤跡但將身世浮沉醉鄉舊遊休憶
前調(蟹)唐藝孫
收帆渡口認遠岸夜篝松炬如晝還見沙痕雪外水紋
霜後秦宫夢到無腸斷望眀河月殘疎柳瑣牎相對茶
邊猶記眼波頻溜漸嫩菊初篘綠酒歎風味尊前瀟
灑如舊幾度金橙香霧玉盤纖手清愁小醉凄凉裏拚
今生容易消瘦草心春淺年年相憶看燈時候
前調(蟹)練恕可
西風故國記乍免内黃歸夢溪曲還是秦星夜映楚霜
秋足無腸枉抱東流恨任年年褪筐微綠草汀篝火蘆
洲緯箔早寒漁屋叙舊别芳篘薦玉正香擘新橙清
泛佳菊依約行沙亂雪誤驚牎竹江湖歲晚相思遠對
孤燈謾懷幽獨嫩湯浮眼枯形脫殼斷魂重續
前調(蟹)唐珏
松江舍北正水落晚汀霜老枯荻還見青筐似繡紺螯
如戟西風有恨無腸斷悵東流幾番潮汐夜燈爭聚微
光挂影誤投簾隙更喜薦新篘玉液正半殼含黃一
醉秋色纖手香橙風味有人相憶江湖歲晚聽飛雪但
沙痕空記行跡至今茶鼎時時猶記眼波愁碧
前調(賞桂楊氏小園)張翥
天香萬斛盡貯入魏臺辟寒金粟誰喚仙娥睡起露妝
煙沐翠雲裙䄂黃雲韤倚秋風乍驚郎目恨無明月高
燒蠟炬分隂叢綠深照見凉禽並宿愛搖灔酒杯花
影堪掬寸夢絲緣舊約尚堪重續何時卜隠西湖上葺
緗荷芳杜為屋小山人遠魂招不來漫歌遺曲
前調(賞桂用王介甫金陵懷古韻詩)吳子孝
秋光滿目喜凉雨初收輕風方肅林裏黃金粟綴白檀
香簇此花不似人間有試憑闌瑶峰青矗淮南小隠天
竺餘芳賞心寧足記舊日凡葩枉逐都不比而今酒
闌歌續天上仙姿佳客紛然臨辱折花把酒幽閒境看
尊前雙鬢仍綠但期世泰兵銷無事水濱山曲
前調(寄友村居)張逸
天高氣肅正一派秋聲悲吟萬木瀟灑遠山抹翠澄溪
漾玉故人家住殘陽外小楓村低低茅屋煙生蘆渚霜
霑菊浦酒香茶熟疎籬畔山中野服想竹欄琴韻松
牎棋局四壁清幽愛挂雲林幾幅鯉魚風起天横鴈待
一葉尋他剡曲開尊長笑池邊蟹紫牆頭橘綠
前調(又一體木犀)陳亮
天高氣肅正月色分眀秋容新沐桂子初收三十六宫
都足不辭散落人間去怕羣花自嫌凡俗向他秋晚喚
回春意幾曾幽獨是天公餘膏剰馥怪一樹香風十
里相續坐對花傍但見色浮金粟芙蓉只觧添愁思况
東籬凄凉黃菊入時太淺背時太遠愛尋高躅
前調張輯
梧桐雨細漸滴做秋聲被風驚碎潤逼衣篝線裊蕙爐
沉水悠悠歲月天涯醉一分秋一分憔悴紫簫吹斷素
箋恨切夜寒鴻起又何苦凄凉客裏負草堂春綠竹
溪空翠落葉西風吹老幾番塵世從前諳盡江湖味聽
商歌歸興千里露侵宿酒疎簾淡月照人無寐
前調(送葉賓州東歸)張炎
晴江迥闊又客裏天涯還難輕别萬里潮生一棹柳絲
猶結荷衣猶向山中補共飄零幾年霜雪賦歸何晚依
依徑菊弄香時節料此去清遊未歇引一片秋聲都
付吟篋落葉長安古意對人休說相思只在相留處有
孤芳可憐空折舊懷難寫山陽怨笛夜凉吹月
前調(如心翁置酒桂下)張炎
琴書半室向桂邊偶然一見秋色老樹香遲清露綴花
凝滴山翁翻笑如泥醉笑生平無此狂逸晉人遊處幽
情付與酒尊吟筆任蕭散披襟岸幘歎千古猶今休
問何夕髮短霜濃知恐浩歌消得明年野客重來此探
枝頭幾分消息望西樓遠西湖更遠也尋梅驛
前調(紫極宫寫韻軒)詹正
紫薇花露飄灑作凉雲點宫勾羽字字飛仙下筆一簾
風雨江亭觀宇今如許有飄零墨香千古夕陽芳草落
花流水依然南浦甚兩兩凌風駕虎恁天孫標致月
娥媚嫵一笑生春不比世間兒女筆牀硯滴曾窺處有
西山青眼如故翠箋寄與玉簫吹徹鳳吟鸞舞
前調(和詹天游就訪)王學文
曉天凉露天上玉簫吹飛聲如羽金闕高寒閒却一庭
梅雨漫漫八表塵埃夢把文章洗空千古精神一似風
裳水珮蘭皋蘅浦看萬里跳龍躍虎甚花嬌英氣劒
清塵嫵憔悴江南應念山牎貧女朱樓十二春無際倚
蒼寒青岫如故茶香酒熟月明風細試教歌舞
前調(鏡)俞琬綸
張郎一去君且代郎看雙蛾觧理贈别躊躇不忍把君
分碎容顔君獨知憔悴受多磨與君無異廣寒三五嫦
娥愁向却元自巳晴空裏似丹青點綴箇中小小洞
天深處背地沉迷形影都無憑㩀憐君自為分明累貯
盡了漢宫人淚殘妝架罷瞥然收却遠山横翠
前調(秋夜)(明媛)葉小鸞
牎紗欲暮漸暝色䑃朧暗迷平楚斷鴈凄凉點點遠天
無數蒼煙染徧西風路翦江楓飄紅荻浦畫闌東角疎
簾底畔徘徊延佇漫占得長宵如許又錦屏香冷繡
幃寒㩀滿耳秋聲長向林梢來去蕭蕭竹響還疑雨悄
窺人嫦娥寒兔壁搖燈影空階霧結怨蟲相語
眞珠簾
(又一體雙調一百一字)
眞珠簾陸游
山村水館參差路感羈遊正似殘春風絮掠地穿簾知
是竟歸何處鏡裏新霜空自憫問幾時鸞臺鼇署遲暮
謾憑高懷遠書空獨語自古儒冠多誤悔當年早不
扁舟歸去醉下白蘋洲看夕陽鷗鷺菰菜鱸魚都棄了
只換得青衫塵土休顧早收身江上一蓑煙雨
前調陸游
燈前月下嬉遊處向笙歌錦繡叢中相遇彼此知名相
見便論心素淺黛嬌蟬風調别最動人時時偷顧歸去
想閒牎深院調絃促柱樂府初翻新譜漫裁紅點翠
閒題金縷燕子入簾時又一番春暮側帽臙脂坡下路
料也記前年崔護休訴待從今須與好花為主
前調(琉璃簾)周密
寳階斜轉春宵翳雲屏敞霞卷東風新霽光照萬星寒
曳冷雲垂地暗憶連昌遊冶事照炫轉熒煌珠翠難比
是鮫人織就冰綃清淚猶記夢入瑶臺正玲瓏透月
瓊扉十二細縷逗濃香接翠蓮雲氣縞夜棃花生暖白
浸㶑灔一池春水乘醉怳歸時人在明河影裏
前調(又一體棃花)張炎
綠房幾夜迎清曉光搖動素月溶溶如水惆悵一株寒
記東闌閒倚近日花邊無舊雨便寂寞何曾吹淚燭外
漫羞得紅妝而今猶睡琪樹皎立風前萬塵空獨挹
飄然清氣雅淡不成嬌擁玲瓏春意落寞雲深詩夢淺
但一似唐昌宫裏元是是分明錯認當時玉蕊
前調(壽韓伯清提舉時在平江)張翥
銀蟾半露嬋娟影西風早次第中秋天氣凉透小簾櫳
乍夜長遲睡見說靈巖山色好甚也不濃如歸意歸未
趁西泠載酒南園尋桂還又客裏生朝把金尊綠酒
與誰同醉煙雨隔垂虹望美人秋水桃葉妝樓團扇曲
但小草鸞箋相寄傳示送白蘋一翦碧雲千里
前調(又一體近雅軒即事)張炎
雲深别有深庭宇小簾櫳占取芳菲多處花暗水房春
潤幾番疎雨見說蘇堤晴未穏便嬾趁踏青人去休去
且料理琴書夷猶今古誰見靜裏閒心縱荷衣未葺
雪巢堪賦醉醒一乾坤任此情何許茂樹石牀同坐久
又却被清風留住欲住奈簾影妝樓翦燈人語
前調朱㫹孫
青雲做冷春知未春愁在碎雨敲花聲裏海燕已尋蹤
到畫溪沙際院落秋千楊柳外待天氣十分新霽春市
又春帘巷陌紅芳歌吹須信處處東風又何妨對此
籠香覓醉曲盡索餘情奈夜航催離夢滿冰衾身似寄
筭幾度吴鄉煙水無寐試明朝說與西園桃李
玉燭新
(雙調一百一字)
玉燭新(早梅)周邦彦
溪源新臘後見數朵江梅翦裁初就暈酥砌玉芳英嫩
故把春心輕漏前村昨夜想弄月黃昏時候孤岸峭疎
影横斜濃香暗沾襟袖尊前賦與多才問嶺外風光
故人知否壽陽漫鬭終不似照水一枝清瘦風嬌雨秀
好亂插繁華盈首須信道羌笛無情看看又奏
前調史達祖
疎雲縈碧岫帶晚日搖光半江寒皺越溪近遠空頻向
過鴈空邊回首酸心一縷念水北尋芳歸後輕醉醒堤
月籠紗鞍鬆寳輪飛驟秦樓屢約芳春記扇背題詩
帊羅沾酒庾愁易就因驚斷夢裏桃源難又臨風訴舊
想日暮梅花孤瘦還靜倚修竹相思盈盈翠䄂
前調趙以夫
寒空一鴈落正萬里相思被渠驚覺春風字字吹香雪
喚起西湖盟約當時醉處彷彿記青樓珠箔又不是南
國花遲徘徊酒邊慵酌家山月色依然想竹外横枝
玉明冰薄而今話昨空對景悵望美人天角酒罇澹泊
便翠羽殷勤難託休品入三疊琴心教人瘦却
前調(次清眞韻)趙文
梅花新霽後正錦樣華堂一時妝就洞房花燭深深處
漫轉銅壺銀漏新妝未了奈浩蕩春心相候香篆裏簇
簇笙歌微寒半侵羅袖侵晨淺捧蘭湯問堂上萱花
夜來安否功名浪鬭謾贏得萬里相思清瘦藍袍俊秀
便勝却登科龍首春晝永簾幕重重簫聲緩奏
看花迴
(又一體雙調一百一字)
看花迴(茶)黃庭堅
夜永蘭堂醺飲半倚頽玉爛漫墜鈿墮履是醉時風景
花暗殘燭歡意未闌舞燕歌珠成斷續催茗飲旋煮寒
泉露井瓶竇響飛瀑纖指緩連環動觸漸泛起滿甌
銀粟香引春風在手似閩嶺越溪初采盈掬暗想當時
探春連雲尋篁竹怎歸得鬢將老付與杯中綠
前調(詠眼)周邦彦
秀色芳容明眸就中竒絶細看豔波欲溜最可惜微重
紅綃輕帖勻朱傅粉幾為嚴妆時涴睫因箇甚抵死嗔
人半晌斜盼費貼爕斗帳裏濃歡意愜帶困時似開
微合曾倚高樓望遠自笑指頻瞤知他誰說那日分飛
淚雨縱横光映頰揾香羅恐揉損與他衫袖裛
前調周邦彦
蕙風初散輕暖霽景澄潔秀蕊乍開乍歛帶雨態煙痕
春思紆結危絃弄響來去驚人鶯語滑無賴處麗日樓
臺亂絲岐路總竒絶何計觧黏花繫月歎冷落頓辜
佳節猶有當時氣味挂一縷相思不斷如髮雲飛帝國
人在雲邊心暗折語東風共流轉謾作匆匆别
前調(又一體)蔡伸
夜久凉生庭院漏聲頻促念昔勝遊舊地對畫閣層巒
雨餘煙簇新詩暗藏小字霜刀刊翠竹攜素手細遶回
塘芰荷香裏彩鴛宿别後想香銷膩玉帶圍減削寬
金粟雖有鱗鴻錦素奈事與心違佳期難卜擬觧愁腸
萬結惟憑尊酒綠望天涯斷魂處醉拍闌干曲
玲瓏四犯
(又一體雙調一百一字)
玲瓏四犯史達祖
雨入愁邊翠樹晚無人風葉如翦竹尾通涼却怕小簾
低捲孤坐便怯詩慳念俊賞舊曾題徧更暗塵偷鎖鸞
影心事屢羞團扇賣花門館生秋草恨弓彎幾時重
見前歡盡屬風流夢天共朱樓遠聞道秀骨病多難自
任從來恩怨料也和前度金籠鸚鵡說人情淺
前調(京口寄所思)史達祖
闊甚吴天頓放得江南離緒多少一雨為秋凉氣小牎
先到輕夢聽徹風蒲又散入楚空清曉問世間情在何
處不離淡煙衰草簟紋獨浸芙蓉影想凄凄欠郎偎
抱即今臥得雲衣冷山月仍相照方悔翠䄂易分難聚
有玉香花笑待鴈來先寄新詞歸去且教知道
前調(荼䕷)曹邍
一架幽芳自過了梅花猶占清絶露葉檀心香滿萬條
晴雪肌素淨洗鉛華似弄玉乍離瑶闕看翠虬白鳳飛
舞不管暮煙啼鴂酒中風格天然别記唐宫賜尊芳
冽玉蕤喚得餘春住猶醉迷飛蝶天氣乍雨乍晴長是
伴牡丹時節夜散瓊樓宴金鋪深掩一庭春月
霓裳中序第一
(又一體雙調一百一字)
霓裳中序第一姜夔
亭皋正望極亂落紅蓮歸未得多病却無氣力况紈扇
漸疎羅衣初索流光過隙歎杏梁雙燕如客人何在一
簾淡月彷彿照顔色幽寂亂蛩吟壁動庾信清愁似
織沉思年少浪跡笛裏關山柳下坊陌墜紅無信息漫
暗水涓涓溜碧飄零久而今何意醉卧酒壚側
前調(茉莉)尹煥
青顰粲素靨海國仙人偏耐熱餐盡風香露屑便萬里
凌空肯憑蓮葉盈盈步月悄似憐輕去瑶闕人何在憶
渠癡小點點愛清絶愁絶舊遊輕别忍重看鎖香金
篋凄凉清夜簟茀杳杳詩魂真化風蝶冷香清到骨夢
十里梅花霽雪歸來也懨懨心事自共素娥說
前調應法孫
愁雲翠萬疊露柳殘蟬空抱葉簾捲流蘇寳結乍庭戶
嫩凉闌干微月玉纖勝雪委素紈塵鎖香篋思前事鶯
期燕約寂寞向誰說悲切漏籤聲咽漸寒炧蘭釭未
滅良宵長是間别酒凝紅綃粉涴瑶玦鏡盟鸞影缺聽
吹笛西風數闋無言久和衣成夢睡損縷金蝶
前調(又一體咏雞頭)楊慎
青霞裁霧縠正錦瀲瑶潘碧澳水底鮫人織女當翠房
深處新妝乍沐塵消羅韤冶步盈盈出鱗屋向何許滿
身瓔珞雲轍轉風轂皎鏡全澄獨漉相掩映荷裳芰
服昨夜龍宫失曉也養天鷄唘明傳旭啄粱無半菽筭
只有明珠滿腹江妃把金鍼穿翫遞與素娥掬
憶舊遊
(雙調一百一字)
憶舊遊(别黃澹翁)吳文英
送人猶未苦苦送春隨人去天涯片紅都飛盡隂隂潤
綠暗裏啼鴉賦情頓雪雙鬢飛夢逐塵沙歎病渴凄凉
分香瘦減兩地看花西湖斷橋路想繫馬垂楊依舊
欹斜葵麥迷煙處問離巢孤燕飛過誰家故人為寫深
怨空壁埽秋蛇但醉上吴臺殘陽草色歸思賖
曲江秋
(雙調一百一字)
曲江秋楊无咎
香消燼歇換沉水重燃熏爐猶熱銀漢墜懷冰輪轉影
冷光浸毛髮隨分且宴設小槽酒真珠滑漸覺夜闌烏
紗露濡畫簾風揭清絶輕紈弄月緩歌處眉山怨疊
持杯須我醉香紅映頰雙腕凝霜雪飲散晚歸來花梢
指點流螢滅睡未穏東牎漸明遠樹又聞鶗鴂
前調(疊前韻詩)楊无咎
鳴鳩怨歇對急雨過雲暗風吹熱漠漠稻田差差柳岸
新沐青絲髮樓上素琴設愛流水隨絃滑深炷龍津濃
熏絳幕博山重揭超絶遥岑吐月照蒼蒨重重疊疊
恍然身在處渾疑同泛花舫波噴雪滉漾醉魂醒驚呼
不是漚生滅竚望久空歎無才可賦厭聽鶗鴂
前調(疊前韻詩)楊无咎
前山雨歇愛竹樹低隂軒牎無熱珠箔半垂清風細繞
蕭蕭吹華髮珍簟燦枕設珊瑚瘦琉璃滑永日攲冠知
誰是伴舊書重揭清絶輕雲淡月夢同泛滄波萬疊
杯盤狼藉處相扶就枕歡笑歌翻雪轉棹小溪灣人家
煙火漸明滅正攜手無端驚回檻外數聲鶗鴂
水龍吟
(雙調一百一字填此調者以一百二字為正格此少一字止蘇軾一首也)
水龍吟(咏鴈)蘇軾
露寒煙冷蒹葭老天外征鴻嘹唳銀河秋晚長門燈悄
一聲初至應念瀟湘岸遥人靜水多菰米望極平田徘
徊欲下依前被風驚起須信衡陽萬里有誰家錦書
遥寄萬重雲外斜行横陣纔疎又綴仙掌月明石頭城
下影搖寒水念征衣未搗佳人拂杵有盈盈淚
喜朝天
(雙調一百一字)
喜朝天(清暑堂贈蔡君謨)張先
曉雲開睨仙館凌虛步入蓬萊玉宇瓊甃對青林近歸
鳥徘徊風月從今清暑野色帶江山助詩才簫鼓宴璇
題寳字浮動持杯天多送目無際識渡舟帆小時見
潮回故國千里共十萬室日日春臺睢社朝京非遠正
和羹民口渴鹽梅佳景在吴儂還望分閫重來
滿朝歡
(又一體雙調一百一字)
滿朝歡柳永
花隔銅壺露晞金掌都門十二清曉帝里風光爛漫偏
愛春杪煙輕晝永引鶯囀上林魚遊靈沼巷陌乍晴香
塵染惹垂楊芳草因念秦樓彩鳳楚館朝雲往昔曾
迷歌笑别來歲久偶憶歡盟重到人面桃花未知何處
但掩朱門悄悄盡日竚立無言贏得淒凉懷抱
馬家春慢
(雙調一百一字)
馬家春慢賀鑄
珠箔風輕繡簾浪卷乍入人間蓬島鬭玉闌干漸庭館
&KR0785;瓏春曉天許竒葩貴品異繁杏夭桃輕巧命化工傾
國風流與一枝纖妙尊前五陵年少縱丹青異格難
倣顔貌惹露凝煙困紅嬌額微顰低笑須信濃香易歇
更莫惜醉攀吟遶待舞蝶遊蜂細把芳心都告
拜星月慢
(雙調一百一字)
拜星月慢彭泰翁
霧滑觚稜塵侵團扇恨滿哀彈倦理控雨籠雲共閒情
孤倚斂蛾黛怕似流鶯歷歷惹得玉銷瓊碎可惜闌干
但苔花沉穗筭天音不入人間耳何人謾裛損青衫
淚不是舊譜都忘厭新腔嬌脆多生不得丹青意重來
又花鎖長門閉到夜永笙鶴歸時月明天似水
山亭宴
(雙調一百一字與宴山亭無涉)
山亭宴(有美堂贈彦獻主人)張先
宴堂永晝喧簫鼓倚青空畫欄紅柱玉瑩紫微人藹和
氣春融日煦故宫池館更樓臺約風月今宵何處湖水
動鮮衣競拾翠湖邊路落花蕩漾怨空樹曉山靜數
聲杜宇天意送芳菲正黯淡疎煙短雨新歡寧似舊歡
長此會散幾時還聚試為挹飛雲問觧相思否
花心動
(又一體雙調一百一字)
花心動(寄外)(宋媛)蟾英
忽覩菱花這一程減却風流顔色鄰姬戲問愧我為羞
無語低頭寥寂珠淚紛紜和粉垂襟袂舊痕乾又濕感
起愁懷堆堆積積杜宇催春急煙籠花柳粉蝶難尋
覓紫燕喃喃黃鶯恰恰對景脂消香浥篆煙將盡愁未
休息若得御溝玻瓈碧教紅葉往來傳箇消息
鳳歸雲
(雙調一百一字)
鳳歸雲柳永
向深秋雨餘爽氣肅西郊陌上夜闌襟䄂起凉飇天際
殘星流電未滅閃閃隔林梢又是曉雞聲斷陽烏光動
漸分山路迢迢驅驅行役苒苒光隂蠅頭利祿蝸角
功名畢竟成何事謾相高抛擲林泉狎翫塵土壯節等
閒銷幸有五湖煙浪一船風月會須歸老漁樵
前調趙以夫
正愁予可堪去馬便騑騑擬折一枝堤上萬垂絲離思
無邊離席易散落日照清漪苦是禁城催鼓虚牀難寐
夢魂無路歸飛陡寒還熱急雨還晴化工無準將息
偏難更向分攜處立多時吟鬢彫霜世味嚼蠟病骨怯
朝衣後來一壺風月荔丹芝紫約君同語心期
解語花
(又一體雙調一百一字)
解語花周密
晴絲罥蝶暖蜜酣蜂重簾捲春寂寂雨萼煙梢壓闌干
花雨染衣紅濕金鞍誤約空極目天涯草色閬苑玉簫
人去後惟有鶯知得餘寒猶掩翠戶梁燕乍歸芳信
未端的淺薄東風莫因循輕把杏鈿狼藉塵侵錦瑟殘
日紅牎春夢窄睡起折枝無意緒斜倚秋千立
月當廳
(雙調一百一字與霜天曉角别名者不同)
月當廳史達祖
白璧舊帶秦城夢因誰拜下楊柳樓心正是夜分魚鑰
不動香深時有露螢自照颭風裳可喜影麩金坐來久
都將凉意盡付沉吟殘雲事緒無人拾恨匆匆藥娥
歸去難尋綴取霧牎曾唱幾拍清音猶有老來印愁處
冷光應念雪翻簪空獨對西風緊弄一井桐隂
喜遷鶯
(又一體雙調一百一字)
喜遷鶯史達祖
月波凝滴望玉壺天近了無塵隔翠眼圈花冰絲織練
黃道寳光相直自憐詩酒瘦難應接許多春色最無賴
是隨香趁燭曾伴狂客蹤跡漫記憶老了杜郎忍聽
東風笛柳院燈疎梅廳雪在誰與細傾春碧舊情拘未
定猶自學當年遊歴怕萬一悞玉人夜寒簾隙
壽樓春
(又一體雙調一百一字)
壽樓春(尋春服感念)史達祖
裁春衫尋芳記金刀素手同在晴牎幾度因風殘絮照
花斜陽誰念我今無腸自少年消磨疎狂但聽雨挑燈
攲牀病酒多夢睡時妝飛花去良宵長有絲闌舊曲
金譜新腔最恨湘雲人散楚蘭魂傷身是客愁為鄉筭
玉簫猶逢韋郎近寒食人家相思未忘蘋藻香
翠樓吟
(雙調一百一字姜夔自度曲也)
翠樓吟(武昌安遠樓成)姜夔
月冷龍沙塵清虎落今年漢酺初賜新翻北部曲聽氊
幕元戎歌吹層樓高峙看檻曲縈紅檐牙飛翠人姝麗
粉香吹下夜寒風細此地宜有神仙擁素雲黃鶴與
君遊戲玉梯凝望久歎芳草萋萋千里天涯情味仗酒
祓清愁花消英氣西山外晚來還捲一簾秋霽
前調(代送大理太守)楊慎
月晃蒼山風清黑水花滿原鱗城雉燧松明夜火歌來
暮似成都市五華樓閣看五馬迎恩雙鴻送喜遲遲晷
行春金碧照春金紫此邦宜有循良擁玉麟銅虎旌
旗旖旎葉榆難借寇望登仙香塵遥起攀軒舉轡正紅
頰窺簾華顚臥軌畫圖外甘棠隂裏心馳千里
瑞鶴仙
(又一體雙調一百一字)
瑞鶴仙(賦一捻紅牡丹)紫姑
覩嬌紅細捻是西子當日留心千葉西都競栽接好園
林臺榭何妨日涉輕羅慢褶費多少陽和調爕向曉來
露浥芳苞一點醉紅潮頰雙靨姚黃國豔魏紫天香
倚風羞怯雲鬟試插引動狂蜂蝶況東君開宴賞心樂
事莫惜獻酬頻疊看相將紅藥翻階尚餘媵妾
梅香慢
(雙調一百一字)
梅香慢賀鑄
高閣寒輕映萬朵芳梅亂堆香雪未待江南早冠百花
先占一陽佳節翦綵凝酥無處學天然竒絶便壽陽妝
工夫費盡豔姿終别風裏弄輕盈掩珠英明瑩麝蠟
飄烈莫放芳菲歇剩夜永歡賞酒酣吟折倒玉何妨且
聽取尊前新闋怕笛聲長行雲散盡漫悲風月
御選歴代詩餘卷七十三
