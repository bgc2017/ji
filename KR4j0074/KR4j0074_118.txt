欽定四庫全書
御選歴代詩餘卷一百十八
司經局洗馬掌局事兼翰林院修撰加二級(臣)王奕清奉
旨校刊
詞話(南宋二)
放翁稼軒一埽纖豔不事斧鑿高則高矣但時時掉書
袋要是一癖(劉克莊)
蔡光陷北辛棄疾以所業謁之蔡曰詩則未也他日當
以詞名(本傳)
辛稼軒每開宴必令侍姬歌所作詞特好歌賀新郎自
誦其中警句我見青山多嫵媚料青山見我應如是與
不恨古人吾不見恨古人不見我狂耳頋問坐客何如
既而作永遇樂千古江山英雄無覓孫仲謀處特置酒
招客使妓按歌自擊節徧問客必使摘其疵客遜謝不
可㦯措一二語不契又弗答相臺岳珂年最少率然對
曰童子何知而敢有議必欲如范希文以十金求嚴陵
記一字之易則晚進竊有議也稼軒促膝使畢其說珂
曰前篇豪視一世獨前後二警語差相似新作微覺用
事多耳稼軒大喜謂座客曰夫夫也實中余痼乃味改
其語日數十易累月未竟(古今詞話)
稼軒與朱晦庵陳同父劉改之友善晦庵嘗曰若朝廷
賞罰眀此等人儘可用同甫答辛唘曰經綸事業股肱
王室之心遊戲文章膾炙士林之口改之寄辛詞曰古
豈無人可以似我稼軒者誰觀諸賢之推服如此則稼
軒可知矣(古今詞話)
陳亮過稼軒縱談天下事亮夜思幼安素嚴重恐為所
忌竊乘其廐馬以去幼安賦破陣子詞寄之詞云醉裏
挑燈看劒夢回吹角連營八百里分麾下䏑五十絃翻
塞外聲沙場秋點兵馬作的盧飛快弓如霹靂弦驚了
却君王天下事贏得生前身後名可憐白髮生(古今詞話)
淳熙已亥幼安自湖北漕移湖南同官王正之置酒小
山亭辛賦摸魚兒一闋詞意頗怨使在漢唐寧不賈種
豆種桃之禍聞夀皇見此詞頗不悅然終不加罪可謂
有君人之度(羅大經)
稼軒有姬名錢錢辛年老遣去賦臨江仙與之云一自
酒情詩興嬾舞裙歌扇闌珊好天良夜月團團杜陵真
好事留得一丈看歲晚人欺程不識怎教阿堵流連楊
花榆莢任漫天從今花影下只看綠苔圓(詞苑)
辛稼軒帥浙東時朱晦庵張南軒為倉憲使劉改之欲
見辛不納二公為之地云某日公宴君可来門者不納
但喧爭之必可入改之如所教門下果喧譁辛問故門
者以告辛怒甚二公因言改之豪傑也善賦詩可試納
之改之至長揖辛問能詩乎曰能時方進羊腰腎羹遂
命賦之改之曰甚寒願乞卮酒酒罷乞韻時飲酒手顫
餘瀝流於懷因以流字為韻即吟云拔毫巳付管城子
爛胃曾封關内侯死後不知身外物也随尊爼伴風流
辛大喜命共嘗此羹終席而去厚餽焉席散南軒邀至
公廨置酒語之曰先公一生公忠為國而厄於命来挽
者竟無一章得此意願君為發幽潛改之即賦一絶云
背水未成韓信陣眀星已隕武侯軍平生一點不平氣
化作祝融峯上雲南軒為之堕淚今龍洲集中不見此
二詩豈遺珠耶又稼軒守京口時大雪率僚佐登多景
樓改之敝衣曳屐而前辛令賦雪以難字為韻即賦云
功名有分平吳易貧賤無交訪戴難辛喜甚又誦其賀
新郎沁園春詞遂自此莫逆云(蔣子正山房随筆)
劉改之能詩詞酒酣耳熱出語豪縱嘉泰癸酉寓中都
時辛稼軒帥越遣使招之適以事不及行因倣辛體作
沁園春一詞緘往下筆便逼真其詞曰斗酒彘肩風雨
渡江豈不快哉被香山居士約林和靖與東坡老駕勒
吾回坡謂西湖正如西子淡抹濃妆臨照臺二人者俱
掉頭不頋只管傳杯白云天竺去来看金碧崢嶸圖畫
開更縱横一澗東西水遶兩峯南北高下雲堆逋曰不
然暗香疎影何似孤山先探梅湏晴去訪稼軒未晚且
此徘徊辛得詞大喜竟邀之去館燕彌月酬贈千緍改
之竟蕩於酒不問也嘗以此詞語岳侍郎倦翁掀髯有
得色岳曰詞句固佳但恨無刀圭藥療君白日啽囈症
耳舉座大噱(詞苑)
劉改之造詞贍逸有思致沁園春二首尤纖刻竒麗可
愛(陶宗儀)
賀新郎老去相如倦一闋去年秋余試牒四眀贈老妓
者至今天下與禁中皆歌之江西人来以為鄧南秀詞
非也(劉過自記)
陳同父開拓萬古之心胸推倒一世之豪傑而作詞乃
復幽秀其水龍吟云鬧花深處層樓畫簾半卷東風軟
春歸翠陌平沙茸嫩綠楊金淺遲日催花淡雲閣雨輕
寒輕暖恨芳菲世界遊人未賞都付與鶯和燕寂寞憑
高念遠向南樓一聲歸鴈金釵鬭草青絲勒馬風流雲
散羅袖分香翠綃封淚幾多幽怨正銷凝又是疎簾淡
月子規聲斷(詞苑)
東風蕩漾輕雲縷時送瀟瀟雨水邊臺榭燕新歸一點
香泥濕帶落花飛海棠糁徑鋪香繡依舊成春瘦黃昏
庭院柳啼鴉記得那人和月折梅花盖虞美人詞也陳
龍川好談天下大略以氣節自居而詞亦疎宕有致(周密)
(詞評)
葉正則贈杜幼高詩有杜子五兄弟才名不相下之語
盖伯高早登東莱之門其詞如奔風逸足而鳴以和鸞
仲高麗句如半落半開花有恨一晴一雨春無力令人
眼動叔高戈矛森立有吞虎食牛之氣季高幼高後先
輝映匪獨一門之盛可謂一時之豪(陳亮)
趙汝愚有題豐樂樓柳梢青詞云水月光中烟霞影裏
湧出樓臺空外笙歌人間笑語身在蓬萊天香暗逐風
回正十里荷花盡開買箇輕舟山南遊徧山北歸来汝
愚謫後朱晦菴歎宗臣去國註楚辭以哀之(宋名家詞評)
劉仙掄有招山詩集其樂章尤為人所膾炙(黃昇)
岳倦翁登北固亭賦祝英臺近其末云倚樓休弄新聲
重城門掩歷歷數西州更點真佳句也(玉楮集評)
嘉定中求直言汪莘三上書不報為楊慈湖朱晦菴真
西山所歎服築室柳溪自號方壺居士其柳塘長短句
似坡公不受音律束縛(孫山甫)
美人家在江南住每惆悵江南日暮白蘋洲畔花無數
還憶瀟湘風度猶恐是斷腸無處乍強作鶯聲燕語東
風占斷秦箏柱也逐落花歸去汪叔耕杏花天詞也叔
耕詞藴霞牋玉滴之竒而憂深思遠未易遽班之賀白
也(程珌)
劉圻父早登朱晦庵之門劉後村嘗序其詞其咏山泉
云靜坐時看松鼠飲醉眠不礙山禽浴是真得山泉之
興趣者(古今詞話)
朱晦翁示黃銖以歐陽永叔鼓子詞盖所以諷之也銖
賦漁家傲云永日離憂千萬緒霜舟遠泛清漳浦珍重
故人寒夜語揮玉麈沉沉畫閣凝香霧風砌落花留不
住紅蜂翠蝶閒飛舞眀日柳隂江上路雲起處蒼山萬
疊人歸去(草窗詞選)
朱晦菴為倉使時某郡太守貪汚幾為按治憂惶百端
未幾晦庵移節他路喜可知也有招守飲者出寵姬歌
大聖樂至末句云休眉鎖問朱顔去了還更来麽太守
為之起舞(軒渠後錄)
唐仲友知台州晦菴為浙東提舉互相申奏夀皇問宰
執兩人曲直對曰秀才爭閒氣耳仲友眷官妓嚴蕊奴
晦庵繋治之及晦菴移去提刑岳霖行部至台蕊乞自
便岳問曰去將安歸蕊賦卜算子云住也如何住去也
終須去若得山花插滿頭莫問奴歸處岳笑而釋之(雪舟)
(脞語)
謝希孟陸象山門人也少豪俊與妓陸氏狎象山屢責
之希孟但敬謝而已他日復為妓造鴛鴦樓象山又以
為言希孟謝曰非特建樓且為作記象山喜其文不覺
曰樓記云何即占首句云自遜抗機雲之死而天地英
靈之氣不鍾於男子而鍾於婦人象山默然知其侮已
也一日在妓所恍然有悟不告而行妓追送江滸悲戀
涕泣希孟不頋取領巾書一詞與之云雙槳浪花平夹
岸青山鎖你自歸家我自歸說著如何過我斷不思量
你莫思量我將你從前與我心付與他人可其詞勇決
真象山門下之利根也(古今詞話)
姜白石詩家名流詞尤精妙不減清真樂府其間高處
有美成所不能及者善吹簫多自製曲初則率意為長
短句既成乃按以律吕無不協者有咏蟋蟀齊天樂一
闋最勝其詞曰庾郎先自吟愁賦淒淒更聞私語露濕
銅鋪苔侵石井都是曾聽伊處哀音似訴正思婦無眠
起尋機杼曲曲屏山夜凉獨自甚情緒西窗又吹暗雨
為誰頻斷續相和砧杵候館吟秋離宫弔月別有傷心
無數豳詩漫與笑籬落呼燈世間兒女寫入琴思一聲
聲更苦其過苕霅云拂雪金鞭欺寒茸帽嘗記章臺走
馬鴈磧沙平漁汀人散老去不堪遊冶人日詞云池面
冰膠牆腰雪老雲意還又沉沉朱戶黏雞金盤簇燕空
歎時序侵尋湘月詞云中流容與畫橈不點清鏡從柳
州綠淨不可唾之語翻出戲張平甫納妾云別母情懷
随郎滋味桃葉渡江時翠樓吟云檻曲縈紅檐牙飛翠
酒祅清愁花消英氣法曲獻仙音云過秋風未成歸計
重見冷楓紅舞玲瓏四犯云輕盈喚馬端正窺戶酒醒
眀月下夢逐潮聲去句法竒麗其腔皆自度者惜舊譜
零落未能被之管絃也(詞品)
鄱陽姜堯章流寓吳興嘗暇日遊金閶徘徊弔古賦柳
枝詞有行人悵望蘇臺柳曾為吳王埽落花之句楊誠
齋極喜誦之蕭東父尤愛其詞以其兄之子妻焉(樂府紀聞)
姜堯章自序曰淳熙辛亥之冬余載雪詣石湖上留止
帀月主人授簡索句且徵新聲因作仙吕宫二曲石湖
把翫不已使工伎肄習之音節諧婉乃命之曰暗香疎
影小紅者石湖家青衣也色藝俱妙尤善歌二詞及姜
歸石湖以小紅贈之(古今詞話)
堯章嘗寓吳興張仲遠家仲遠屢出外其室人知書賓
客通問必先窺来札性頗妒堯章戲作百宜嬌詞以遺
仲遠云看垂楊迷苑杜若吹沙愁損未歸眼信馬青樓
去重簾下娉婷人妙飛燕翠尊共欵聽豔歌郎意先感
便㩦手月地雲階裏愛良夜微暖竟為所見仲遠歸竟
莫能辯則受其指爪損面至不能出外云(耆舊續聞)
白石詞如野雲孤飛去留無跡不惟清虛又復騷雅歌
之使人神觀飛越(樂府指迷)
高觀國精於詠物竹屋癡語中最佳者有御街行咏轎
咏簾賀新郎詠梅解連環咏柳祝英臺近咏荷少年遊
咏草皆工而入逸婉而多風(古今詞話)
高竹屋有中秋夜懷史梅溪齊天樂詞即晚雲知有關
山念一闋也徘徊宛轉交情如見(姜夔)
史逹祖詞織綃泉底去塵眼中妥帖輕圓情詞俱到有
瓌竒警邁清新閒婉之長而無&KR1138;蕩汙淫之失端可分
鑣清真平睨方回(張鎡)
史邦卿杏花天詞云軟波拖碧蒲芽短畫樓外花晴柳
暖今年自是清眀晚便覺芳情較嬾春衫瘦東風翦翦
逗花塢香吹醉面歸来立馬斜陽岸隔水歌聲一片姜
堯章謂邦卿之詞竒秀清逸有李長吉之韻盖能融情
景於一家會句意於兩得者其做冷欺花將烟困柳一
闋將春雨神色拈出飄然快拂花梢翠尾分開紅影又
將春燕形神畫出矣姜亦當時名手而推服之如此(詞品)
吳夢窗名文英字君特四眀人尹惟曉序其集云求詞
於我宋前有清真後有夢窗此非煥之言四海之公言
也其咏京市舞女玉樓春云茸茸狸帽遮梅額金蟬羅
翦胡衫窄乘肩爭看小腰身倦態強随閒鼓笛問稱家
在城東陌欲買千金應不惜歸来困頓殢春眠猶夢婆
娑斜趁拍深得其意態云(詞品)
吳城連日賞桂一夕風雨悉巳零落獨寓窗晚花方作
小蕾未及見開遂有新邑之役朅来西館籬落間嫣然
一枝可愛見似人而喜為賦一解(吳文英金盞子詞自序)
吳夢窗詞如七寳樓臺眩人眼目拆碎下来不成片段
惟唐多令一首云何處合成愁離人心上秋縱芭蕉不
雨也颼颼都道晚凉天氣好有眀月怕登樓年事夢中
休花空烟水流燕辭歸客尚淹留垂柳不縈裙帶住漫
長是繋行舟及倦尋芳之不約舟移楊柳繋有緣人映
桃花見高陽臺之南樓不恨吹横笛恨曉風千里關山
最為疎快不質實(張炎)
張子野晚年多畜姬侍東坡有詩云詩人老去鶯鶯在
公子歸来燕燕忙盖均用張家故事也按唐有張君瑞
遇崔氏女於蒲崔小名鶯鶯元稹與李紳語其事作鶯
鶯歌漢童謠曰燕燕尾涎涎張公子時相見又張祜妾
名燕燕其事蹟與對偶皆精切如此然鶯鶯對燕燕巳
見於杜牧之詩曰綠樹鶯鶯語平沙燕燕飛前輩用字
必有所祖魯直作蘇翰林出遊詩曰人間化鶴三千歲
海上看羊十九年亦皆用本家故事而不失之偏枯可
以為法也余嘗祖其意作一詞為張儀真夀曰三傑後
福夀兩無涯食乳相君功未既畫眉京兆眷方滋富貴
莫推辭門兩戟却棹一綸絲蒪菜秋風鱸鱠美桃花春
水鱖魚肥笑傲霅溪湄盖寓聲望江南云(野客叢談)
傷離念遠之詞無如查荎斜陽影裏寒烟明處雙槳去
悠悠令人不能為懷然尚不如孫光憲兩槳不知消息
遠汀時起鸂鶒尤為黯然洪叔璵醉中扶上木蘭舟醒
来忘却桃源路造語雖工却微著色矣兩君專以淡語
入情(詞筌)
張宗瑞樂府一卷名東澤綺語債其詞皆倚舊腔而別
立新名亦好竒之故也草堂選其疎簾淡月一篇即桂
枝香也余尤愛其垂楊碧一篇即謁金門其詞曰花半
濕睡起一窗晴色千里江南空咫尺醉中歸夢直前度
蘭舟送客雙鯉沉沉消息樓外垂楊如許碧問春来幾
日(詞品)
嚴次山清江欸乃集極為詞家所重玉樓春之春怨鷓
鴣天之別情綠頭鴨之記恨金縷曲之送春無不入選
而吾獨愛其黏雲江影傷千古流不去斷魂處自是才
人創句(草堂詞評)
蜀人李方舟著續博物志詞亦風致可喜其夏夜詞云
烟柳疎疎人悄悄贈妓云瘦玉倚香愁黛翠皆名句也
(古今詞話)
靜寄居士謝勉仲有聲樂府吳伯眀稱其片言隻字戛
玉鏗金藴藉風流為世所貴其七夕鵲橋仙一詞入草
堂選即鈎簾借月染雲為幌是也若餘酲未解扶頭嬾
屏裏瀟湘夢遠亦的的竒句(詞品)
吳禮之順受老人詞久著名其雨中花慢及醜奴兒長
調皆能以尋常語言為極透脫文字(鄭國輔)
鄭中卿號松窗嘗随張貴謨使北著燕谷剽聞二卷紀
事甚詳小詞亦清醒可喜如昭君怨咏梅云道是花来
春未道是雪来香異水外一枝斜野人家冷淡竹籬茅
舍富貴玉堂瓊榭兩地不同栽一般開興比甚佳麗情
云合是一釵雙燕却成兩鏡孤鸞樂府多傳之(詞品)
姚令威家於西溪擅山水之勝故號西溪亦以名其集
其閨詞云酒面撲春風淚眼零秋雨秋思云採菱渡口
日將斜飛鴻樓上人空立足以見其槩矣(古今詞話)
詞有如張融危膝不可無一不可有二者如劉改之天
仙子別妾詞云別酒醺醺渾易醉回過頭来三十里馬
兒不住去如飛行一憩牽一憩斷送殺人山共水是則
功名真可喜不道恩情抛得未梅村雪店酒旗斜去也
是住也是煩惱自家煩惱你又小說載曹東畝赴試步
行戲作紅窗迥慰其足云春闈期近也望帝鄉迢迢猶
在天際懊惱這一雙脚底一日趕不上五六十里爭氣
扶持我去博得官歸那時賞你穿對朝靴安排你在轎
兒裏更選對宫樣鞵兒夜間伴你此等詞後人若再效
顰寧非打油惡道乎然改之梅村雪店酒旗斜固非雅
流不能作此曹太俚俗去之甚遠至無名氏青玉案曰
落日解鞍芳草岸花無人戴酒無人勸醉也無人管語
澹而情濃事淺而言深真得詞家三昧非鄙俚朴陋者
可冒(詞筌)
劉潛夫後村別調一卷大抵直致近俗乃效稼軒而不
及者其沁園春夢方孚若云何處相逢登寳釵樓訪銅
雀臺喚厨人斫就東溟鯨鱠圉人呈罷西極龍媒天下
英雄使君與操餘子誰堪共酒杯車千乘載燕南趙北
劒客竒材飲酣畫鼓如雷誰信被晨雞催喚回嘆年光
過盡功名未立書生老去機會方来使李將軍遇高皇
帝萬戶侯何足道哉推衣起但淒涼四頋慷慨生哀舉
一以例他詞類是(張炎)
貪與蕭郎眉語不知舞錯伊州妙語也除是無身方了
有身常有閒愁悟語也皆後村句(古今詞話)
王邁字實之號臞菴丁丑第四人及第劉後村贈以詞
云天壤王郎數人物方今第一談笑裏風霆驚座雲煙
生筆落落元龍湖海氣琅琅董相天人策其重之如此
又嘗見翰苑新書載後村與實之四六唘云聲名早著
不數黃香之無雙科目小低猶壓牧之之第五元化孕
此五百年之間氣同輩立於九萬里之下風又云朱雲
折檻諸公慙請劒之言陽子哭廷千載壯裂麻之語一
葉身輕何去之勇六丁力盡而挽不回有謫仙人駿馬
名姬之風無杜少陵冷炙殘杯之態麗人歌陶秀實郵
亭之曲好事繪韓熙載夜宴之圖擁通德而著書命便
了以沽酒觀此知實之盖進則忠鯁退則豪俠元龍太
白一流人也可以補史氏之遺(詞品)
随如百咏麗不至褻新能化陳周柳辛陸之能事庶乎
兼之(劉克莊)
孫花翁有好詞亦善運意但雅正中時有一二市井語
(沈伯時)
馮雙溪與黃玉林互相標榜其子偉夀字文子精於律
吕詞多自製腔草堂選其春風惡劣把數枝香錦和鶯
吹折一首又有自度春風嬝娜詞云被梁間雙燕話盡
春愁朝粉謝午花柔倚紅闌故與蝶圍蜂繞柳綿無數
飛上搔頭鳳管聲圓蠺房香暖笑挽羅衫須少留隔院
蘭馨趁風遠鄰牆桃影伴烟收此子風情未減眉頭眼
尾萬千事欲說還休薔薇刺牡丹毬殷勤記省前度綢
繆夢裏飛紅覺来無覓望中新綠別後空稠相思難偶
歎無情眀月今年巳是三度如鈎殊有前宋秦晁風豔
比之晚宋酸餡味教督氣不侔矣餘句如笑呼銀漢入
金鯨臨卭高恥菴列為麗句圖云文子小名艾非誤文
也以雙溪夀玉林沁園春詞考之云更攜阿艾同夀靈
椿可證(古今詞話)
薲洲漁笛譜中玲瓏四犯詞乃戲調夢窗作也後闋云
憑問柳陌情人比似垂楊誰瘦其拜星月乃春暮寄夢
窗作也後闋云蕩歸心已過江南岸清宵夢遠逐飛花
亂又有玉漏遲題夢窗霜花腴詞集全闋更覺纏緜深
至可泣可歌(宋名家詞評)
詞欲雅而正志之所至詞亦至焉一為物所役則失其
雅正之音近日惟陳西麓日湖漁唱頗有佳者(張炎)
李莱老彭老兄弟皆與草窗善萊老題其詞卷有句云
白髮潘郎吟欲醉綠暗蘼蕪千里彭老懷嘯翁詞有句
云相對夜何其泛剡清愁買花芳事一卷新詩(詞苑)
趙汝愚題鼓山寺云幾年奔走厭塵埃此日登臨亦快
哉江月不随流水去天風常送海濤来朱晦菴摘其中
天風海濤四字題匾人莫知為趙公詩也嚴次山有水
龍吟詞題壁云飇車飛上蓬萊不湏更跨琴高鯉砉然
長嘯天風澒洞雲濤無際我欲乘桴從兹浮海約任公
子辦虹竿千丈犗鈎五十親點對連鼇餌誰榜佳名空
翠紫陽仙去騎箕尾銀鈎鐵畫龍拏鳳翥留人間世更
憶東山登臨一曲暗霑襟淚到而今幸有高亭遺愛寓
甘棠意此詞前段言江山景後段紫陽仙去指朱文公
東山甘棠指趙公也趙詩朱字嚴詞可謂三絶特記於
此(詞品)
黃玉林早棄制科雅意吟咏閣學游受齋稱其詞如晴
空冰柱閩帥樓秋房聞其與魏菊莊為友以泉石清士
目之(胡德方)
葛魯卿有驀山溪一曲咏天穿節郊射也宋以前以正
月二十三日為天穿節相傳云女媧以是日補天俗以
煎餅置屋上名曰補天穿今其俗廢久矣詞云春風野
外卵色天如水魚戲舞綃紋似出聽新聲北里追風駿
足千騎卷高門一箭過萬人呼鴈落寒空裏天穿過了
此日名穿地横石俯清波競追随新年樂事誰憐老子
使得縦遨遊争捧手共憑肩夾路遊人醉詞不甚工而
事竒故拈出之卵色天用唐詩殘霞蹙水魚鱗浪薄日
烘雲卵色天之句東坡詩亦云笑把鴟夷一尊酒相逢
卵色五湖天今刻蘇詩者不知出處改卵色為柳色非
也花間詞一方卵色楚南天注以卵為夘亦非(詞品)
樂笑翁張炎詞如荒橋斷浦柳隂撐出漁舟小賦春水
入畫其咏孤鴈云自頋影欲下寒塘正沙淨草枯水平
天遠寫不成書只寄得相思一點如此等語雖丹青難
畫矣(草窗詞選)
張叔夜國香詞自序云沈梅嬌杭妓也忽於京師見之
把酒相勞苦猶能歌周清真意難忘臺城路二曲因属
余紀其事詞成以素羅帨書之鶯柳烟堤記未吟青子
曾比紅兒嬌蕊弄香微透鬟翠雙垂不道留仙不住便
無夢吹到南枝相看兩流落掩面凝羞怕說當時淒涼
歌楚調嫋餘音不放一朵雲飛丁香枝上幾度欵語深
期拜了花梢淡月最難忘弄影褰衣無端動人處過了
黃昏猶道休歸(能改齋漫錄)
張叔夏臺城路自序云歲庚寅會江蘭坡於薊北恍然
如夢回憶舊遊巳十八年矣其起句云十年舊事翻如
夢重逢可憐俱老水國春空山城日晚無語相看一笑
如此等詞即以為杜詩韓筆可也豈止極填詞之能事
(宋名家詞評)
叔夏瑣窗寒自序云王碧山又號中仙越人也其詩清
峭其詞閒雅有姜白石意趣今絶響矣因作此以悼之
其前段云斷碧分山空簾到月故人天外香留酒滯蝴
蝶一生花裏想如今愁魂正遠夜臺夢語秋聲碎自中
仙去後詞牋賦筆更無清致其推碧山至矣然如此等
詞其清致不更勝碧山耶(宋名家詞評)
西子妝吳夢窗自度曲余愛其聲調嫺雅久欲效而未
能甲午春寓羅江與陳文卿閒行江上景况離離斜日
孤村鵑聲萬里因填此闋惜舊譜零落不能倚聲而歌
也(樂笑翁自題)
蘇雪坡贈楊直夫云允文事業從容了要岷峨人物後
先相照見說君王曾有問似此人才多少况蜀珍先巳
登廊廟但側耳聽新詔按小說高宗嘗問馬騏曰蜀中
人才如虞允文者有幾騏對曰未試焉知允文亦試而
後知也蘇與楊馬皆蜀人楊在眉山為甲族直夫之妹
通經學比於曹大家嫁虞氏生虞集為鉅儒其學無師
傳於母氏也此事蜀人亦罕知故著之(輟耕錄)
守歲之詞雖多極難其選獨楊守齋一枝春最為近世
所稱其詞云竹爆驚春竟喧闐夜起千門簫鼓流蘇帳
暖翠鼎緩騰香霧停杯未舉奈剛要送年新句應自賞
歌清字圓未誇上林鶯語從他歲窮日暮縱閒愁乍減
劉郎風度屠蘇辦了迤邐柳歡梅妬宫壺未晚早驕馬
繡車盈路還又把月夕花朝自今細數建安馬古洲有
經學多論著填詞其餘事也草堂選其春遊歸朝歡一
首餘如月華清云悵望月中仙桂問竊藥佳人與誰同
歲賀聖朝云遊人不知返被子規呼轉阮郎歸云三三
兩兩叫船兒人歸春也歸俱駘蕩清快別有旨趣元夕
詞云玉梅對妝雪柳鬧蛾兒象生嬌顫更可考見杭都
節物(宋名家詞評)
俗謂風曰孟婆蔣捷詞云春雨如絲繡出花枝紅裊怎
禁他孟婆合皂江南七八月間有大風甚於舶䑲野人
相傳以為孟婆發怒按北齊李騊駼聘陳問陸士秀江
南有孟婆是何神也士秀曰山海經云帝之二女遊於
江中出入必以風雨自随以帝女故曰孟婆猶郊祀志
以地神為泰媪此言雖鄙俚亦有自来矣(詞品)
茉莉嶺表所産古今咏者無多朱晦庵有二絶句葉道
卿題一小詞獨施仲山小蓮冰潔四字摹狀最佳(周密)
吳毅甫嘉定丁丑狀元為賈似道所陷南遷嶺表有履
齋詩餘行世其送李御帶祺一詞報國無門空自怨濟
時有策從誰吐亦自道也李祺號竹湖亦當時名士所
著有春秋王覇列國分紀余得之市肆故書中乃為傳
之(詞品)
魏了翁道學宗派與真西山齊名詞不作豔語有長短
句一卷皆夀詞也菩薩蠻夀江倅云東窗五老峯前月
南窗九疊坡前雪推出侍郎山著君窗戶間離騷鄉裏
住却記庚寅度挹取芷蘭芳酌君千歲觴又鷓鴣天夀
范靖州云誰把璿璣運化工参旗又挂玉梅東三三律
琯聲餘亥九九元經卦起中又水調歌頭云玉圍腰金
繫肘繡籠鞍宋代夀詞無有過之者(詞品)
文文山驛中與友人言別賦百字令氣衝牛斗無一毫
委靡之色其詞曰水天空闊恨東風不借世間英物蜀
鳥吳花殘照裏忍見荒城頽壁銅雀春情金人秋淚此
恨憑誰雪堂堂劒氣斗牛空認竒傑那信江海餘生南
行萬里送扁舟齊發正為鷗盟留醉眼細看濤生雲滅
睨柱吞嬴回旗走懿千古衝冠髮伴人無寐秦淮應是
孤月(陳子龍)
元兵入杭中宫以下皆赴北有王昭儀名清惠者題詞
於驛壁即所傳滿江紅也其後闋云驛館夜驚塵土夢
宫車曉碾關山月願嫦娥相頋且從容随圓缺文文山
讀至末句歎曰惜哉夫人於此少商量矣為代作二首
全用其韻其一云回首昭陽離落日傷心銅雀迎新月
算妾身不願似天家金甌缺其二云世態便如翻覆雨
妾身原是分眀月笑樂昌一段好風流菱花缺文山於
成敗死生之際盖見之眀守之固矣然女史載王昭儀
抵上都懇為女道士號冲華則昭儀女冠之請丞相黃
冠之志固先後合轍從容圓缺取義成仁無有二也(詞苑)
文信國被執北行次信安館人供帳甚盛信國逹旦不
寐題詞於壁調寄南樓令云雨過水明霞潮廻岸帶沙
葉聲寒飛透窗紗懊恨西風吹世換又吹我落天涯寂
寞古華豪烏衣又日斜說興亡燕入誰家只有南来無
數鴈和眀月宿蘆花或云鄧光薦詞也(耆舊續聞)
鄧光薦號中齋信國公之客也宋亡以義行著其所著
鷓鴣詞有曰行不得也哥哥瘦妻弱子羸牸䭾天長地
闊多網羅南音漸少北語多肉飛不起可奈何行不得
也哥哥其贊文山像曰目煌煌兮疎星曉寒氣英英兮
晴雷殷山頭碎柱兮璧完血化碧兮心丹嗚呼孰謂斯
人兮不在人間(遂昌雜錄)
中齋有賣花聲詞曰夢斷古臺城月淡潮平便須㩦酒
訪新亭不見當時王謝宅煙草青青其懷君憶舊情見
乎詞矣(雪舟脞語)
劉辰翁作寳鼎現詞時為大德元年自題曰丁酉元夕
亦義熙舊人只書甲子之意其詞有云父老猶記宣和
事抱銅仙清淚如水又云腸斷竹馬兒童空見三千樂
指又云向燈前擁髻暗滴鮫珠墜便當日親見霓裳天
上人間夢裏反反覆覆字字悲咽真孤竹彭澤之流(張孟)
(浩)
須溪大酺詞後闋云休回首都門路幾番行晚箇箇阿
嬌深貯而今斷煙細雨說春寒至此大有深味蘭陵王
首句云送春去春去人間無路九字悲絶換頭云春去
最誰苦但箭雁沉邊梁燕無主杜鵑聲裏長門暮此四
句淒清何減夜猿後段云春去尚来否正江令恨別庾
信愁賦蘇堤盡日風和雨歎神遊故國花看前度人生
流落頋孺子共夜語其詞悠揚悱惻即以為小雅楚騷
可也填詞云乎哉(卓人月)
唐玉潛與林景熙同為採藥之行潛葬諸陵骨樹以冬
青世人高其義烈而咏蓴咏蓮咏蟬諸作巧奪天工亦
宋人所未有(陳子龍)
李五松咏白蓮詞與唐菊山同一妙手(王世貞)
上元鷓鴣天詞十五首備述宣政之盛非想像者所能
道不知何人所作當與夢華錄並行也(蘆浦筆記)
劉朔齊宣城得代以詞別吳履齋末句云愁綠野堂邊
劉郎去後誰伴老裴度履齋見之垂淚送金百兩古人
憐才如此(中吳紀聞)
史彌遠之比周於楊后也出入宫禁外議甚譁有人作
咏雲詞譏之云往来與月為儔舒卷和天也蔽賈似道
當國日陳蔵一亦作咏雪詞以譏之曰沒巴沒鼻霎時
間做出漫天漫地不論高低併上下平白都教一例鼓
弄滕六招搖巽二直恁張威勢識他不破至今道是祥
瑞最是鵝鴨池邊三更半夜悮了吳元濟東郭先生都
不管關上門兒稳睡一夜東風三竿紅日萬事随流水
東皇笑道山河元是我的調寄念奴嬌(錢塘遺事)
似道遭貶時人有題壁云去年秋今年秋湖上人家樂
復憂西湖依舊流吳循州賈循州十五年間一轉頭人
生放下休此詞視雷州寇司戸之句尤警吳循州謂履
齋遭貶乃賈擠之也(西湖志餘)
蜀人文及翁登第後遊西湖一同年戲之曰西蜀有此
景否及翁即席賦賀新郎云一勺西湖水渡江来百年
歌舞百年酣醉回首洛陽花世界煙渺黍離之地更不
復新亭堕淚簇樂紅妝搖畫舫問中流擊楫何人是千
古恨幾時洗余生自負澄清志更有誰磻溪未遇傅巖
未起國事如今誰倚仗衣帶一江而已便都道波神堪
恃試問孤山林處士但掉頭笑指梅花蕊天下事可知
矣(古杭雜記)
石次仲金谷遺音有多麗一詞以西湖晚為起句人多
和之按次仲於宋未甚著名而詞之清竒宕逸如此乃
知宋之填詞猶唐之詩晉之字不必名家而皆可傳也
(楊慎)
劉跛子者青州人拄一拐每歲必至洛中看花館范家
園春盡即還京師陳瑩中作長短句贈之曰槁木形骸
浮雲身世一年兩到京華又還乘興閒看洛陽花聞道
鞓紅最好春歸後終委泥沙忘言處花開花落不似我
生涯年華留不住饑餐困寢觸處為家這一輪眀月本
自無瑕随分冬裘夏葛都不會赤水黃沙誰知我春風
一拐談笑有丹砂後又見於興國寺以詩戲之曰相逢
一柺大梁間妙語時時見一斑我欲從公蓬島去爛銀
坑裏看青山(冷齊夜話)
白玉蟾居武夷山中嘉定間詔徵赴闕嘗過武昌賦酹
江月懷古詞云漢江北瀉下長淮洗盡胸中今古樓櫓
横波征鴈遠誰見魚龍夜舞鸚鵡洲雲鳳凰山月付與
沙頭鷺功名何處年年惟見春絮非不豪似周瑜壯如
黃祖亦逐秋風度野草閒花無限恨渺在西山南浦黃
鶴樓人赤烏年事江漢亭前路浮萍無據水天幾度朝
暮(能改齋漫錄)
白玉蟾瓊州人有海璚子集自言世間有字之書無不
目過足跡半天下常為朱晦庵題像賦三臺令詞其自
題亦云千古蓬頭跣足一生服氣餐霞笑指武夷山下
白雲深處吾家後於鶴林羽化(湧幢小品)
東坡水調歌眀月幾時有一詞畫家大斧皴書家擘窠
體也後有海璚子一詞足與匹敵起句云一葉飛何處
天地起西風卒章云鐵笛一聲曉喚起五湖龍此豈胸
中有烟火筆下有纖塵者所能彷彿其一二耶且讀此
老孏翁賦冰紈火布錯列交陳真令饞眼為醉(詞統)
易彦祥寧宗朝狀元初以優校為前廊久不歸其妻作
一翦梅詞寄之云染淚修書寄彦祥貪却前廊忘却回
廊功名成就不還鄉石做心腸鐵做心腸紅日三竿未
理妝虛度韶光瘦損容光相思何日得成雙羞對鴛鴦
嬾繡鴛鴦(古杭雜記)
延安夫人蘇丞相子容之妹有寄季玉妹更漏子詞云
小闌干深院宇依舊當時別處朱戶鎖玉樓空一簾霜
日紅弄珠江何處是望斷碧雲無際凝淚眼出重城隔
溪羌笛聲(侯鯖錄)
南渡後有二婦人能繼李易安之後清菴(闕)氏秀齋方
氏也皆能文章清庵乃鮑守之妻秀齋乃夷吾之女弟
歸於陳日華秀齋能識人嘗有兩館客一陳勉之一陳
景南也(紹陶錄)
陸放翁娶婦琴瑟甚和而不當母夫人意遂至解褵然
猶餽遺殷勤嘗貯酒贈陸陸謝以詞有東風惡歡情薄
之句盖寄聲釵頭鳳也婦亦答詞云世情薄人情惡雨
送黃昏花易落曉風乾淚痕殘欲箋心事獨語斜闌難
難難人成各今非昨病魂常似秋千索角聲寒夜闌珊
怕人尋問咽淚妝歡瞞瞞瞞未幾以愁怨死又放翁嘗
過一驛見題壁一詩玉階蟋蟀鬧清夜金井梧桐辭故
枝一枕淒涼眠不得呼燈起作感秋詩詢之知是驛卒
女遂納為妾未半載夫人逐之妾賦生查子詞云只知
眉上愁不識愁来路深院有芭蕉陣陣黃昏雨曉起理
殘妝整頓教愁去不合畫春山依舊㽜愁住遂別夫愛
妻見逐於母愛妾復見逐於妻放翁於家室之間何多
不幸歟(夸娥齊主人)
陸敦禮侍兒名美奴善口占小詞每乞韻於座客頃刻
成章敦禮令掌文翰其卜算子詞云送我出東門乍別
長安道兩岸垂楊鎖暮煙正是秋光老一曲古陽關莫
惜金尊倒君向瀟湘我向秦魚鴈何時到如夢令云日
暮馬嘶人去船逐清波東注後夜最高樓還肯思量人
否無緒無緒生怕黃昏疎雨(苕溪漁隠)
張淑芳西湖樵家女理宗選妃日賈似道匿為已妾即
德祐太學生百字令中所指新塘楊柳也有無名氏題
壁云山上樓臺湖上船平章醉後嬾朝天羽書莫報樊
城急新得蛾眉正少年淑芳亦知必敗營別業以遯跡
焉木棉之後自度為尼罕有知者詞數闋今錄其浣溪
紗云散步山前春草香朱闌綠水遶吟廊花枝驚堕繡
衣裳㦯定㦯搖江上柳爲鸞為鳳月中篁為誰掩抑鎖
雲窗更漏子云墨痕香紅蠟淚點點愁人離思桐葉落
蓼花殘鴈聲天外寒五雲嶺九溪塢待到秋来更苦風
淅淅水淙淙不教蓬徑通至今五雲山下九溪塢尚有
尼菴(西湖志餘)
章丘先生至元都旅次無聊對月歌曰萬里倦行役秋
来瘦幾分因看河北月忽憶海東雲夜静聞鄰婦有倚
樓而泣者眀日訪之則宋宫人金德淑也詢李曰客非
昨暮悲歌人乎詞乃佳製否李曰歌非已作有同舟人
自杭来吟此故記之耳婦泣曰此亡宋昭儀王清惠所
寄汪水雲詩因自舉其望江南詞云春睡起積雪滿燕
山萬里長城横縞帶六街燈火已闌珊人立玉樓間後
遂委身於生(樂府舊聞)
延祐初永嘉滕穆寓臨安聚景園月夜遇一麗人自言
故宋理宗宫人衛芳華也命女侍名翹翹者設茵席陳
酒果邀滕共飲自歌木蘭花慢詞以侑觴云記前朝舊
事曾此地會神仙向月地雲階重㩦翠袖来拾花鈿繁
華總随流水歎一場春夢杳難圓廢港芙蓉滴露斷堤
楊柳搖煙兩峯南北只依然輦路草芊芊恨別館離宫
煙消鳳盖波沒龍船平生玉屏金屋對漆燈無焰夜如
年落日牛羊冡上西風燕雀林邊遂㽜翹翹守宅而随
生焉經三年忽云冥緣已盡遂別(樂府紀聞)
明州舒信道中丞第中常見一女子舉手代拍而歌者
詢之云姓丘氏每歌燭影搖紅曲有云綠淨波光淺寒
先到芙蓉島謝池幽夢属才郎幾度生春草恨鎖横波
遠山淺黛無人埽句亦婉麗家人以其為祟延法士治
之則一池中物也(樂府紀聞)
宋人不知詩而強作詩其為詩也言理而不言情終宋
之世無詩然其歡愉愁苦之致動於中而不能抑者類
發於詩餘故其所造獨工盖以沉摰之思而出之必淺
近使讀之者驟遇之如在耳目之前久誦之而得雋永
之趣則用意難也以儇利之詞而製之必工鍊使篇無
累句句無累字圓潤眀密言如貫珠則鑄詞難也其為
體也纖弱眀珠翠羽猶嫌其重何况龍鸞必有鮮妍之
姿而不藉粉澤則設色難也其為境也婉媚雖以驚露
取妍實貴含蓄不盡時在低徊唱歎之際則命篇難也
宋人專事之篇什既富觸景皆會雖高談大雅而亦覺
其不可廢也(陳子龍)
御選歴代詩餘卷一百十八
