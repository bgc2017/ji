欽定四庫全書
御選歴代詩餘卷三十四目錄(起五十六字至五十七字)
步蟾宫(又一體)
鍾過
蔣捷(三首)
無名氏
夜行船(又一體)
趙長卿
楊无咎(二首)
黃機
許棐
高觀國
史達祖
吳文英(三首)
周密(二首)
前調(又一體)
歐陽修
前調(又一體)
楊无咎
送將歸
王觀
鳳銜杯
晏殊
前調(又一體)
晏殊(二首)
卓牌兒
楊无咎
戀繡衾
趙汝茪
樓上曲
張元幹(二首)
臨江仙(又一體)
趙長卿
西江月(又一體)
趙與仁
錦帳春
戴復古
廳前柳
無名氏
柳搖金
無名氏
茶瓶兒(又一體)
李元膺
清江曲
蘇庠
翻香令
蘇軾
市橋柳
蜀中妓
河傳(又一體)
葉小鸞
梅花引
王特起(二首)
趙秉文
高憲
前調(又一體)
万俟雅言
一斛珠
南唐李煜
晏幾道(四首)
張先(二首)
蘇軾(三首)
黃庭堅
晁補之
周紫芝(二首)
謝逸
周邦彦
趙長卿
張元幹
張掄(二首)
侯寘(二首)
范成大
程垓(二首)
周必大
管鑑
王千秋
陸游
黃機
劉光祖
毛幵
高觀國
史達祖
張榘
沈端節
吳文英
周密(三首)
王沂孫
張炎(二首)
石孝友(三首)
薛夢桂
王坊
陳繼儒
陳子龍
夜遊宫
秦觀
賀鑄
毛滂
周邦彦(三首)
吕渭老
張孝祥
方千里
楊澤民
吳文英(二首)
御選歴代詩餘卷三十四目錄
欽定四庫全書
御選歴代詩餘卷三十四(起五十六字至五十七字)
司經局洗馬掌局事兼翰林院修撰加二級(臣)王奕清奉
旨校刊
步蟾宫
(又一體雙調五十六字)
步蟾宫鍾過
東風又送酴醿信早吹得愁成潘鬢花開猶似十年前
人不似十年前俊水邊珠翠香成陣也消得燕窺鶯
認歸來沉醉月朦朧覺花氣滿襟猶潤
前調(中秋)蔣捷
去年雲掩冰輪皎喜今歲微雲俱埽乾坤一片玉琉璃
怎算得清光多少無歌無酒癡頑老對愁影翻嫌分
曉天公原不負中秋我自把中秋負了
前調(木樨)蔣捷
綠華翦碎嬌雲瘦賸妝點菊前蓉後娟娟月也染成香
又何况纖羅襟袖秋忩一夜西風驟翠匳鎻瓊珠花
鏤人間富貴總腥羶且和露攀花三嗅
前調蔣捷
玉窗掣鎻香雲漲喚綠袖低敲方響流蘇拂處字微譌
但斜倚紅梅一晌濛濛月在簾衣上做池館春陰模
樣春陰模樣不如晴這催雪曲兒休唱
前調無名氏
東風捏就腰肢細繫六幅裙兒不起從來只慣掌中行
怎忍在燭花影裡酒紅應是鉛華退暗蹙損眉峰雙
翠夜深著緉小鞵兒靠那箇屛風立地
夜行船
(又一體一名雨中花令一名明月棹孤舟雙調五十六字)
夜行船趙長卿
綠鎻窗紗梧葉底麥秋時曉寒慵起宿酒厭厭殘香冉
冉渾是那時天氣别日不堪頻屈指回頭早一年不
啻搔首無言闌干十二倚了又還重倚
前調楊无咎
翠袖輕籠檀板轉聽聲聲曉鶯初囀花落江南柳青客
舍多少舊愁新怨我也尋常聽見慣渾不似這番撩
亂調少情多語嬌聲咽曲與寸腸俱斷
前調楊无咎
怪被東風相錯誤落輕帆暫停烟渚桐樹陰森茒簷瀟
灑元是那回来處相與狂朋沽綠醑聽仙姬隔窗言
語我既癡迷卿還留戀明月慢移船去
前調(京口南園)黃機
紅濺羅裙三月二露桃開柳緜又起百尺遊絲罥鶯留
燕判與南園一醉歴歴斜陽明野水倚危欄暮雲千
里說與遊人直須燒燭早晚綠陰青子
前調許棐
一轡東風留不住離歌斷日斜春暮多事啼鶯妬情飛
燕一路送人歸去文君自被琴心誤却惆悵落花飛
絮錦字機寒玉爐烟冷門外亂山無數
前調高觀國
翦水天風吹醉醒高樓外凍雲愁凝袖口香寒歌喉春
暖不管鴈邊寒緊瓊屑瑶花飛碎影應須待玉田千
頃小約梅英教吟柳絮春在繡紅鴛錦
前調(聞賣杏花有感)史達祖
不翦春衫愁意態過收燈有些寒在小雨空簾無人深
巷早已杏花先賣白髮潘郎寬沈帶怕看山憶他眉
黛草色拖裙煙光惹鬢常記故園挑菜
前調(贈趙梅壑)吳文英
碧甃清漪方鏡小綺疏淨半塵不到古鬲香深宫壺花
換留取四時春好樓上眉山雲窈窕香衾夢鎮疎清
曉並蒂蓮開合歡屏暖玉漏又催朝早
前調(寓化度寺)吳文英
鴉帶斜陽歸遠樹無人聽數聲鐘暮日與愁長心灰香
斷月冷竹房扄戸畫扇青山吳苑路傍懷袖夢飛不
去憶别西池紅綃感淚腸斷粉蓮啼露
前調吳文英
逗曉闌干霑露水歸期杳畫簷鵲喜粉汗餘香傷秋中
酒月落桂花影裏幾曲屏山和夢倚行雲重夢飛不
起紅葉中庭綠塵斜桂應是寳筝慵理
前調周密
蛩老無聲深夜靜新霜燦一簾燈影妒夢鴻高借愁月
淺縈亂恨絲難整笙譜字嬌譌誰靚香襟冷懶看妝
印繡閣藏春海棠偷暖還似去年風景
前調周密
寒菊凄風栖小葉簾櫳静半規凉月夢不分明恨無憑
據腸斷錦箋盈篋哀角吹霜寒正怯倚瑶筝暗愁難
說寳獸頻添玉蟲暗翦長記舊家時節
前調(又一體)歐陽修
憶昔西都歡縱自别後有誰能共伊川山水洛川花細
尋思舊遊如夢記今日相逢情愈重愁聞唱畫樓鐘
動白髮天涯逢此景倒金尊殢誰相送
前調(又一體)楊无咎
夾岸綺羅歡聚看喧喧彩舟来去晴放湖光雨添山色
誰識總相宜處輸與騷人却知勝趣醉臨流戲評坡
句若把西湖比西子這東湖似東鄰女
送將歸
(即雨中花之又一體雙調五十六字)
送將歸王觀
百尺清泉聲陸續映瀟湘碧梧翠竹面千步回廊重重
簾幕小枕欹寒玉試展鮫綃看畫軸見一𣲖瀟湘凝
綠待玉漏穿花銀河垂地月上闌干曲
鳳銜杯
(雙調五十六字)
鳳銜杯晏殊
青蘋昨夜秋風起無限箇露蓮相倚獨凭朱闌愁放晴
天際空目斷遙山翠彩箋長錦書細誰信道兩情難
寄可惜良辰好景歡娛地只恁空顦悴
前調(又一體)晏殊
留花不住怨花飛向南園情緒依依可惜欹紅斜白一
枝枝經宿雨又離披凭朱檻把金巵對芳叢惆悵多
時何况舊歡新恨阻心期滿眼是相思
前調晏殊
柳條花纇惱青春更那堪飛綠紛紛一曲細絲青脆倚
朱脣斟綠酒掩紅巾追往事惜芳辰暫時間留住行
雲端的自家心下眼中人到處覺尖新
卓牌兒
(兒或作子亦名卓牌兒慢雙調五十六字)
卓牌兒楊无咎
西樓天將晚流素月寒光正滿樓上笑揖姮娥似看羅
韤塵生鬢雲風亂珠簾終夕捲判不寐闌干凭煖好
在影落清尊冷侵香幄歡餘未教人散
戀繡衾
(雙調五十六字)
戀繡衾趙汝茪
柳絲空有萬千條繫不住溪頭畫橈想今宵也對新月
過輕寒何處小橋玉簫臺榭春多少溜啼痕盈臉未
消怪别来臙脂慵傅被東風偷在杏梢
樓上曲
(雙調五十六字)
樓上曲張元幹
樓外夕陽明遠水樓中人倚東風裏何事有情怨别離
低鬟背立君應知東望雲山君去路羊腸迢逓盡愁
處明朝不忍見雲山從今休傍曲闌干
前調張元幹
清夜燈前花報喜心隨社燕凉風起雲路修成寳月時
東樓悵望君先期沆瀣秋香生玉井畫檐深轉梧桐
影看君西去侍明光杯中丹桂一枝芳
臨江仙
(又一體雙調五十六字)
臨江仙趙長卿
夜久笙簫吹徹更深星斗還稀醉拈裙帶寫新詩瑣&KR1084;
風露燭炧月明時水調悠揚聲美幽情彼此心知古
香煙斷彩雲歸滿傾雀葉高唱轉花枝
西江月
(又一體雙調五十六字)
西江月趙與仁
夜半河痕依約雨餘天氣冥濛起行微月徧池東水影
浮花花影動簾櫳量減難追醉白恨長莫盡啼紅鴈
聲能到畫樓中也要玉人知道有秋風
錦帳春
(雙調五十六字)
錦帳春(贈陳提舉奉母出京)戴復古
處處逢花家家插柳正寒食清明時候奉板輿行樂使
星隨後人間稀有出郭尋仙繡衣春晝馬上列兩行
紅袖對韶華一笑勸夫人酒百千長夀
廳前柳
(雙調五十六字)
廳前柳無名氏
景清佳正倦客凝秋思浩無涯逓千里香芬馥桂初華
向碧葉露芳葩為粟粒鵝兒情澹薄倩西風染就丹
砂不比黃金雨燦餘霞送幽夢到仙家
柳搖金
(雙調五十六字亦名思歸樂)
柳搖金無名氏
相將初下蕊珠殿似醉粉生香未徧愛惜嬌心春不管
被東風賺開一半中黃宫裏賜仙衣鬭淺深妝成笑
面放出嬌嬈難繫管笑東君自家腸斷
茶瓶兒
(又一體雙調五十六字)
茶瓶兒李元膺
去歲相逢深院宇海棠下曾歌金縷歌罷花如雨翠羅
衫上點點紅無數今歲重尋攜手處空物是人非春
暮回首青門路亂英飛絮相逐東風去
清江曲
(雙調五十六字)
清江曲蘇庠
屬玉雙飛水滿塘菰蒲深處浴鴛鴦白蘋滿棹歸来晚
秋著蘆花一岸霜扁舟繫岸依林樾蕭蕭兩鬢吹華
髮萬事不理醉復醒長占煙波弄明月
翻香令
(雙調五十六字以蘇軾詞名)
翻香令蘇軾
金爐猶暖麝煤殘惜香更把寳釵翻重聞處餘熏在這
一般氣味勝從前背人偷蓋小蓬山更將沉水與同
燃且圖得氤氲久為情深嫌怕斷頭煙
市橋柳
(本蜀妓送行詞因以詞内句名調雙調五十六字)
市橋柳蜀中妓
欲寄意渾無所有折盡市橋官柳看君著上春衫又相
將放船楚江口後會不知何日又是男兒休要鎮長
相守苟富貴無相忘若相忘有如此酒
河傳
(又一體雙調五十六字)
河傳(七夕)(明媛)葉小鸞
橋畔鸞扇星鈿霞釧暫撇殘機步移思量少年今夕時
凄其未期先慘離借得姮娥初月鏡窺瘦影拂拭翠
眉整駕雲蜺河漢西凄迷只愁雞暗啼
梅花引
(本笛曲也亦名小梅花雙調五十七字)
梅花引王特起
山之麓河之曲一灣秀色盤虚谷水溶溶雨濛濛有人
行李蕭蕭落葉中人家籬落炊煙濕天外雲峰迷澹
碧野雲昏失前村溪橋路滑平沙没舊痕
前調王特起
丹楓下瀟湘夜横披省見王維畫畫無聲慘經營何如
幻我清寒此道行馬頭風急催行色疑是山靈嫌俗
客釣魚磯綠蓑衣有人坐弄滄浪獨未歸
前調(過天門關作)趙秉文
山如峽天如席石顛樹老冰崖坼雪霏霏水洄洄先生
此道胡為乎来哉石頭路滑馬啼蹶昂頭貪看山竒
絶短童隨皺雙眉休說清寒形容想更饑
前調高憲
城下路凄風露今人犁田昔人墓岸頭沙帶蒹葭漫漫
昔時流水今人家黃埃赤日長安道倦客無漿馬無
草開函關閉函關千古如何不見一人閒
前調(又一體)万俟雅言
曉風酸曉霜乾一鴈南飛人渡關客衣單客衣單千里
斷魂空歌行路難寒梅驚破前村雪寒雞啼破西樓
月酒腸寬酒腸寬家在客邊不堪頻倚闌
一斛珠
(本唐樂府新聲後遂以名調人名醉落魄雙調五十七字)
一斛珠(詠美人口)南唐李煜
晚妝初過沉檀輕注些兒箇向人微露丁香顆一曲清
歌暫引櫻桃破羅袖裛殘殷色可杯深旋被香醪涴
繡牀斜凭嬌無那爛嚼紅茸笑向檀郎唾
前調晏幾道
滿街斜月垂鞭自唱陽關徹斷盡柔腸歸思切都為人
人不許多時别南橋昨夜風吹雪短長亭下征塵歇
歸時定有梅堪折欲把離愁細撚花枝說
前調晏幾道
鸞孤月缺兩春惆悵音塵絶如今若負當時節信道歡
緣枉向衣襟結若問相思何處歇相逢便是相思徹
儘饒别後留心别也待相逢細把相思說
前調晏幾道
天教命薄青樓占得聲名惡對酒當歌尋思著月戶星
牎多少舊期約相逢細語初心錯兩行紅淚尊前落
霞觴且共深深酌惱亂春宵翠被都閒却
前調晏幾道
休休莫莫離多還是因緣惡有情無奈思量著月夜佳
期近寫香箋約心心口口長恨昨分飛容易當時錯
後期休似前歡薄買斷青樓莫放春閒却
前調(美人吹笛)張先
雲輕柳弱内家髻子新梳掠生香真色人難學横管孤
吹月澹天垂幕朱脣淺破桃花萼倚樓誰在闌干角
夜寒手冷春衣薄聲入霜林簌簌驚梅落
前調(吴興莘老席上)張先
山圍畫障風溪弄月清溶漾玉樓苕館人相望下若醲
醅競欲金釵當使君勸醉青娥唱分明仙曲雲中響
南園百卉千家賞和氣兼来不獨花枝上
前調蘇軾
洛城春晩垂楊亂掩紅樓半小池輕浪紋如篆燭下花
前曾醉離歌宴自惜風流雲雨散關山有限情無限
待君重見尋芳伴為說相思目斷西樓燕
前調(閶門留别)蘇軾
蒼顔華髮故山歸計何時决舊交新貴音書絶惟有佳
人猶作殷勤别離亭欲去歌聲咽瀟瀟細雨凉生頰
淚珠不用羅巾裛彈在羅衣圖得見時說
前調(離京口作)蘇軾
輕雲微月三更酒醒船初發孤城回望蒼煙合公子佳
人不記歸時節巾偏扇墜藤牀滑覺来幽夢無人說
此生飄蕩何時歇家在西南長作東南别
前調黃庭堅
紅牙板歇韶聲斷六么初徹小槽酒滴真珠竭紫玉甌
圓淺浪浮春雪香芽嫩蕊清心骨醉中襟量與天闊
夜闌似覺歸仙闕走馬章臺踏碎滿街月
前調(泊山口)晁補之
高鴻遠鶩溪山一帶人煙簇知君船近漁磯宿輕素横
溪天澹垂寒玉誰家紅袖闌干曲南陵風軟波平綠
幽吟無伴芳尊獨清瘦休文一夜傷單縠
前調周紫芝
柳邊池閣晚来卷盡東風惡人生不觧頻行樂昨夜花
開今日風吹落楊花却似人飄泊春雲更似人情薄
如今始信從前錯為箇蠅頭輕負青山約
前調周紫芝
薰風池閣小紅橋下荷花薄沙平水淺山如削水上鴛
鴦何處風吹落今朝端午新梳掠錦絲圍腕花柔弱
人生只有尊前樂前度劉郎莫負重来約
前調謝逸
霜砧聲急瀟瀟疎雨梧桐濕無言獨倚闌干立簾捲黃
昏一陣西風入年時畫閣佳賓集玉人檀板當筵執
銀瓶已斷絲繩汲莫話前歡忍對屏山泣
前調周邦彥
茸金細弱秋風嫩桂花初著蕊珠宫裏人難學花染嬌
荑羞映翠雲幄清香不與蘭蓀約一枝雲鬢巧梳掠
夜深輕撼薔薇萼香滿衣襟月在鳳凰閣
前調(重午)趙長卿
澹妝濃抹西湖人面兩竒絶菖蒲角黍家家節水戲魚
龍十里畫簾揭凌波無限生塵襪冰肌瑩徹香羅雪
遊船且莫催歸楫遮莫黃昏天外有新月
前調張元幹
綠枝紅萼江南芳信年年約竹轝路轉溪橋角晴日烘
香的皪疎籬落玉臺粉面鉛華薄畫堂長記深羅幕
惜花老去情猶著客裏驚春生怕東風惡
前調(中秋月)張掄
光輝皎潔古今但賞中秋月尋思豈是月華别都為人
間天上氣清徹廣寒想望峩瓊闕琤琤玉杵聲竒絶
何時賜我長生訣飛入蟾宫折桂餌丹雪
前調(芙蕖)張掄
湖光湛碧亭亭照水芙蕖坼綠羅蓋底争紅白恍若凌
波仙子步羅韤如今霜落枯荷折清香無處重尋覓
浮生似此初無别及取身強一笑對風月
前調侯寘
梅花似雪雪花却似梅清絶小牎低映梅梢月常記良
宵吹酒共攀折如今客裏都休說瀟瀟灑灑情懷别
夜闌火冷孤燈滅雪意梅情分付漆園蝶
前調侯寘
玉鈎珠箔夜凉庭院天垂幕好風吹動綸巾角羽扇休
揮已怯絺衣薄扁舟明日清溪泊歸来依舊情懷惡
為君喚月驂鸞鶴天近多寒滿飲金鑿落
前調范成大
棲鳥飛絶絳河綠霧星明滅燒香曳簟眠清樾花影吹
簾滿地澹黃月好風碎竹聲如雪韶華三弄臨風咽
鬢絲撩亂綸巾折凉滿北牎休共軟紅說
前調(賦石榴花)程垓
夏園初結綠深深處紅千疊杜鵑過盡芳菲歇只道無
春滿意春猶愜折来一點如猩血透明冠子輕盈帖
芳心蹙破情尤切不管花殘猶自揀雙葉
前調程垓
晩凉時節翠梧風定蟬聲歇有人睡起香浮頰倚著闌
干笑揀青荷葉如今往事愁難說曲池依舊閒風月
田田翠蓋香羅疊留得露痕都是淚珠結
前調(次江西帥吳明可韻)周必大
才高句傑飛黃却應鸞和節新詞聊卷波瀾闊泉玉淙
淙猶不比清切相逢未稳愁相别南園煙草南樓月
陽關西出重吹徹垂柳新栽寧忍便攀折
前調(賞海棠)管鑑
春陰漠漠海棠花底東風惡人情不似春情薄守定花
枝不放花零落綠春細細供春酌酒醒無奈愁如昨
殷勤待與東風約莫苦吹花何似吹愁却
前調王千秋
驚鷗撲簌蕭蕭卧聽鳴幽屋牎明怪得雞鳴速牆角斕
斑一半露松綠歌樓絲管誰翻曲丹脣冰面噴餘馥
遺珠滿地無人掬歸著紅鞾踏碎閒街玉
前調陸游
江湖醉客投杯起舞遺烏幘三更冷翠霑衣濕嫋嫋菱
歌吹落半川月空花昨夢休尋覓雲臺麟閣俱陳跡
元来只有閒難得青史功名天却無心惜
前調黃機
藕花初發薰風庭院凉成霎碧紗金縷籠香雪記得年
時心事凭闌說如今陡頓音書絶夜牎羞見團團月
錦囊塵暗黃金玦留取多情歸趁好時節
前調劉光祖
春風開者一時還共春風謝柳條送我今槐夏不飲香
醪孤負人生也曲塘泉細幽琴寫交牀滑簟應無價
日遲睡起疎簾挂何不歸歟花竹秀而野
前調(梅)毛幵
暮寒凄冽春風探繞南枝發更無人處增清絶冷蕊孤
香竹外朦朧月西洲昨夢憑誰說折殘剩憶經年别
新愁悵望催華髮雀啅江頭一樹垂垂雪
前調高觀國
鈎簾翠濕寒江上雨晴風急亂峰低處明殘日鴈字成
行界破暮天碧故人天外長為客倚闌一望情何極
新来得箇歸消息去棹回舟數過幾千隻
前調史逹祖
鴛鴦意愜空分付有情眉㫸齊家蓮子黃金葉爭比秋
苔鞾鳳幾番躡牆陰月白花重疊匆匆軟語屢驚怯
宫香錦字將盈箧雨長新寒今夜夢魂接
前調張榘
瑶姬妙格冰姿微帶露痕拆一般惱殺多情客風弄横
枝殘月半牎白孤山仙種曾移得結根久傍王猷宅
欲牋心事呼雲翮為報年芳萍梗正南北
前調沈端節
紅嬌翠弱春寒睡起慵勻掠些兒心事誰能學深院無
人時有燕穿幕漏聲滴盡蓮花萼静看月轉西闌角
世情一任浮雲薄花與東君却解慰流落
前調吳文英
春雲紅玉纖衣學翦嬌鴉綠夜香燒短銀屏燭偷擲金
錢重把寸心卜翠深不礙鴛鴦宿採菱誰記當時曲
青山南畔紅雲北一葉波心明滅澹妝束
前調(送洪仲魯之江西)周密
寒侵徑葉鴈飛擊碎珊瑚屑硯凉閒試霜晴帖頌菊騷
蘭秋事正奇絶故人又作江西别畫樓虚度中秋節
碧闌倚徧誰人說愁是新愁月是舊時月
前調(擬參晦)周密
憶憶憶憶官羅摺摺銷紅色吹花有盡情無極淚滴空
簾香潤柳枝濕春愁浩蕩湘波窄紅蘭夢繞江南北
燕鶯都是東風客移盡庭陰春老杏花白
前調(擬二隐)周密
餘寒正怯金釵影卸東風揭舞衣綠損愁千摺一縷楊
絲猶是去年折臨牎擁髻愁難說花庭一寸臙脂雪
春花似舊心情别待摘玫瑰飛下粉黃蝶
前調王沂孫
小牎銀燭輕鬢半擁釵横玉數聲春調清真曲低拂朱
簾殘影亂紅撲垂楊學畫蛾眉綠年年芳草迷金谷
如今休把佳期卜一掬春情斜月杏花屋
前調張炎
柳侵闌角畫簾風軟紅香落引人蝴蝶翻輕薄巳自關
情和夢近来惡眉梢輕把閒愁著如今愁重眉梢弱
雙眉不畫愁消却不道愁痕来傍眼邊覺
前調張炎
鏤花鐫葉滿枝風露和香擷引將芳思歸吟箧夢與魂
消閒了弄香蝶小樓簾捲歌聲歇幽篁獨處泉嗚咽
錦箋空往愁難說畫角寒梅吹碎半江月
前調石孝友
友鶯夢蝶尋花問柳深相結教春去後尋芳歇零落朋
遊辜負好時節眼邊愁緒多於髮迢迢一水通吳越
舊歡新恨都休說坐暖殘紅沉醉碧天闊
前調石孝友
空庭草積吹花風去春無跡鎻鸞深處應相憶紅染羅
巾顰損眉山碧曲屏塵暗雙&KR1484;鶒醉衾不暖爐煙濕
一簾暝色人孤寂夢裏燈殘心上雨聲滴
前調石孝友
紅嬌翠弱怨人珠淚頻偷落歸期莫負香牋約雨斷雲
消緫是初情薄夜深秋氣生簾幕半衾依舊空閒却
故人何處孤舟泊兩岸秋聲一夜風濤惡
前調薛夢桂
單衣乍著殢寒更傍東風作珠簾壓定銀鈎索雨弄新
晴輕旋玉塵落花脣巧借妝紅約嬌羞暫放三分萼
尊前不用多評泊春淺春深都向杏梢覺
前調(落花)王坊
翻空紅雨多隨春信紛紛去萬千綠葉無情緒連夜生
新占盡花開處一霎辭根無定所傷心今古成黃土
憐香只有鶯啼樹似勸東風略做些兒主
前調(葛實甫見訪)陳繼儒
笋兒初出閉門愁見遊人入是誰剥啄柴門急帶水拖
泥花瓣埋雙屐草堂幽靜桐陰碧定巢燕子曾相識
酒槽紅串珍珠滴不飲何為空笑髯如戟
前調陳子龍
青樓繡甸韶華一半無人見海棠夢斷前春怨幾處垂
楊不耐東風捲飛花狼藉深深院滿簾風雨爐烟篆
黃昏相對殘燈面聽徹三更玉枕歌將徧
夜遊宫
(雙調五十七字)
夜遊宫秦觀
何事東君又去滿空院落花飛絮巧燕呢喃向人語何
曾解說伊家些子苦况是傷心緒念箇人久成暌阻
一覺相思夢回處連宵雨更那堪聞杜宇
前調賀鑄
湖上蘭舟暮發揚州夢斷燈明滅想見瓊花開似雪帽
簷香玉纖纖曾為折溪管吹還咽問何意煎人愁絶
江北江南新念别掩芳尊與誰同今夜月
前調(陽春亭成因友寄鶴)毛滂
長記勞君送遠柳煙重桃花波暖花外溪城望不見古
槐邊故人稀秋鬢晩我有凌霄伴在何處山寒雲亂
何不隨君弄清淺見伊時話陽春山數點
前調周邦彦
客去車塵未斂空階暗雨苔千點月皎風清在處見奈
今宵照初弦吹一箭池曲河聲轉念歸計眼迷魂亂
明日前邨更荒遠且開尊任紅鱗生酒面
前調周邦彦
葉下斜陽照水捲輕浪沉沉千里橋上酸風射眸子立
多時看黃昏燈火市古屋寒牎底聽幾片井桐飛墜
不戀單衾再三起有誰知為蕭娘書一紙
前調周邦彦
一陣斜風横雨薄衣潤新添金縷不謝鉛華更清素倚
筠牎弄么絃嬌欲語小閣横香霧正年少小娥愁緒
莫是栽花被花妒甚春来病懨懨無會處
前調吕渭老
半吐寒梅未拆雙魚沉水澌初結戶外明簾風任揭擁
紅爐灑牎間惟積雪比去年時節這心事有人忺說
斗帳薰薰鴛被疊酒微醺管燈花今夜别
前調(句景亭)張孝祥
聽話危亭句景芳郊迥草長川永不待崇岡與峻嶺倚
闌干望無窮心巳領萬事浮雲影最曠闊鷺閒鷗靜
好是炎天煙雨醒柳陰濃芰荷香風日冷
前調方干里
城上昏煙四斂畫樓外陡聽更點千里相思夢中見恨
年華逐東流隨急箭簾影參差轉夜初過水沉煙亂
賸枕餘衾故人遠憶閒忩嚲雲鬟低粉面
前調楊澤民
一葉翻然下水船頭轉巳行千里冷落杯盤薦梅子又
經過嶺邊村江上市那更輕帆底一路上翠飄紅墜
深夜方眠五更起說相思試揮毫還滿紙
前調吳文英
春語鶯迷翠柳煙隔斷晴波遠岫寒壓重簾幔拖繡袖
爐香倩東風與吹透花信催時候舊相思偏供閒晝
春澹情濃半中酒玉痕消似梅花更清瘦
前調吳文英
人去西樓鴈杳叙别夢揚州一覺雲澹星疎楚山曉聽
啼烏立河橋話未了雨外蛩聲早細織就霜絲多少
說與蕭娘未知道向長安對秋燈令人老
御選歴代詩餘卷三十四
