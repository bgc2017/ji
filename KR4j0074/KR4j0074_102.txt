欽定四庫全書
御選歷代詩餘卷一百二
司經局洗馬掌局事兼翰林院修撰加二級(臣)王奕清奉
旨校刊
詞人姓氏
宋
徽宗諱佶神宗子天才睿敏詩文之外尤工長短句書
畫入妙世稱宣和名筆
高宗諱搆字德基徽宗第九子博學強記政事之暇寄
情歌咏所製漁父詞尤為世所傳
潘閬字逍遙大名人嘗居洛陽賣藥太宗朝有薦其能
詩者召見崇政殿賜進士及第授四門國子博士後坐
事遁入中條山中題詩鐘樓寺僧疑而迹之復逸去尋
出自首謫信州真宗朝為滁州參軍有逍遥詞一卷
蘇易簡字太簡梓州人太平興國五年登進士覆試擢
甲科第一由知制誥入為翰林學士續唐李肇翰林志
二卷以獻太宗賜詩嘉之淳化中參知政事後以禮部
侍郎出知鄧州
寇準字平仲下邽人年十九登太平興國中進士除巴
東令累官尚書右僕射集賢殿大學士景德中同中書
門下平章事封萊國公為丁謂所搆貶雷州司戶參軍
仁宗朝贈中書令諡忠愍有巴東集
王禹偁字元之鉅野人太平興國八年進士端拱初召
試擢右拾遺直史館二年拜左司諫知制誥坐事貶旋
召為禮部員外郎歷翰林學士又罷為工部郎中知滁
州改知揚州復召還知制誥再出知黃州徙鄿州有小
畜集
丁謂字公言初字謂之長洲人淳化三年進士天禧初
拜平章事封晉國公後貶崖州
夏竦字子喬德安人舉賢良方正慶歷中同中書門下
平章事判大名府召入為宰相改樞密使封英國公進
封鄭國公卒贈太師中書令諡文正以劉敞言改諡文
莊有集一百卷
錢惟演字希聖吳越王俶之子少補牙門將歸宋為右
屯衞將軍召試學士院改太僕少卿累遷至樞密使罷
為鎮國軍節度觀察留後改保大軍節度知河陽入朝
加同中書門下平章事坐擅議宗廟又與后家通婚落
平章事以崇信軍節度使歸鎮卒贈侍中諡曰思改諡
文僖有擁旄集
趙抃字閱道西安人第進士為武安推官歷知崇安海
陵江源三縣通判泗州以曾公亮薦擢殿中侍御史英
宗朝除龍圖閣直學士知成都神宗初召知諫院擢參
知政事與王安石議政不協求去除資政殿學士出知
越州尋以太子少保致仕卒贈太子少師諡清獻
晏殊字同叔臨川人景德初張知白安撫江南以神童
薦真宗召見命與進士並試援筆立成賜同進士出身
累官翰林學士左庶子仁宗朝遷右諫議大夫兼侍讀
學士歷遷至參知政事集賢殿學士拜同中書門下平
章事兼樞密使卒贈司空兼侍中諡元獻有殊玉詞一
卷
陳堯佐字希元閬中人少師省華次子少從种放讀書
終南山第進士歷官同中書門下平章事集賢殿大學
士以太子太師致仕贈司空兼侍中諡文惠
賈昌朝字子明獲鹿人天禧中真宗祈榖南郊昌朝獻
頌召試賜進士出身除晉陵簿景祐初授崇政殿說書
歷天章閣待制累官至同中書門下平章事兼侍中封
許國公英宗立加左僕射進封魏國公諡文元有集百
十二卷木蘭花令一調極為黃昇所稱
王益臨川人安石之父官都官員外郎
杜衍字世昌山隂人登進士甲科歷官州縣皆有政績
慶歷中拜同平章事集賢殿大學士兼樞密使以事罷
知兖州致仕皇祐中進太師封祁國公卒贈司徒兼侍
中諡正獻
王琪字君玉華陽人舉進士調主簿除館閣校勘集賢
校理歷官知制誥加樞密直學士以禮部侍郎致仕所
製樂府名謫仙長短句
林逋字君復錢塘人少孤力學不事進取放遊江淮間
久之歸杭州結廬西湖之孤山二十年足不及城市真
宗賜以粟帛詔有司歲時勞問及卒仁宗賜諡和靖先
生有和靖先生集附詞
李遵勖字公武上黨人崇矩之孫登進士大中祥符間
召見便殿尚荆國大長公主授左龍武軍駙馬都尉賜
第永寧里累遷寧國軍節度使徙鎮國軍知許州卒贈
中書令諡和文有閒宴集
葉清臣字道卿長洲人天聖二年舉進士對策擢第二
歷官翰林學士權三司使罷為侍讀學士知河陽卒贈
左諫議大夫有集
聶冠卿字長孺新安人舉進士授連州軍事推官以大
臣薦召試學士院充館閣校勘預撰景祐廣樂記慶歷
中入為翰林學士判昭文館兼侍讀學士有蘄春集
韓琦字稚圭安陽人天聖五年進士第二人嘉祐初歷
官同中書門下平章事集賢殿大學士遷昭文館大學
士進右僕射再進司空兼侍中封儀國公進封衞國公
再進封魏國公卒贈尚書令諡忠獻徽宗追論定策功
贈魏郡王有安陽集
范仲淹字希文吳縣人大中祥符八年進士明道中為
右司諫以直言遠貶尋召還累官至權知開封府復忤
吕夷簡貶知饒州西北用兵仁宗以仲淹人望所屬起
為陜西招討副使兼知延州改知慶州屢進樞密直學
士右諫議大夫充陜西路安撫招討使召還拜樞密副
使除參知政事卒贈兵部尚書楚國公諡文正有集
李師中字誠之楚丘人登進士仁宗朝權主管經略司
文字提點廣西路刑獄歷天章閣待制河東都轉運使
貶和州團練副使安置稍遷至右司郎中
宋祁字子京安陸人徙居雍丘天聖中與兄郊同舉進
士時稱為大小宋累官翰林學士承旨知制誥卒贈尚
書諡景文有出麾小集西州猥稿
吳感字應之天聖二年省試第一又中拔萃科仕至殿
中丞以詠紅梅詞得名
韓維字持國雍丘人忠獻公億之子用門廕入仕歐陽
修薦為檢討知太常禮院出判涇州除同修起居注進
知制誥神宗初除龍圖閣直學士歷知州郡召拜門下
侍郎以太子少傅致仕
韓縝字玉汝維之弟登進士累官大中大夫同知樞密
院事拜尚書右僕射兼中書侍郎以太子太保致仕贈
司空崇國公諡莊敏
鄭獬字毅夫安陸人皇祐五年舉進士第一知制誥神
宗召夕對内東門命草制賜雙蓮燭送歸院拜翰林學
士命權知開封府王安石惡之以侍讀學士出知杭州
徙青州有鄖溪集
張昇字杲卿韓城人大中祥符八年進士累官參知政
事兼樞密使以彰信軍節度使同中書門下平章事判
許州改鎮河陽進太子太師致仕卒贈司徒兼侍中諡
康節
謝絳字希深富陽人以父濤廕試秘書省校書郎復登
進士甲科知汝隂縣遷光禄寺丞召試擢祕閣校理歷
官至朝散大夫行尚書兵部員外郎知制誥出知鄧州
歐陽修字永叔廬陵人兩試國子監一試禮部皆第一
擢進士甲科補西京留守推官景祐初召試遷館閣校
勘歷官至禮部侍郎兼翰林侍讀學士進樞密副使參
知政事熙寧四年以觀文殿學士太子少師致仕卒贈
太子太師諡文忠修初號醉翁晚更號六一居士有六
一居士詞三卷
蘇舜欽字子美易簡之孫以父廕補太廟齋郎調滎陽
尉復舉進士官大理評事范仲淹薦其才召試擢集賢
校理監進奏院為王拱辰誣奏除名寓居吳中買水石
一區作滄浪亭以詩酒自放後為湖州長史卒有集
梅堯臣字聖俞宣城人以從父詢廕為河南主簿歷鎮
安判官仁宗召試賜進士出身為國子監直講遷尚書
屯田都官員外郎有宛陵集
石延年字曼卿其先幽州人徙宋城累舉進士不第補
三班奉職遷殿直累遷大理寺丞通判海州終太子中
允祕閣校理
司馬光字君實夏縣人寶元初登進士甲科累官天章
閣待制知諫院治平間為諫議大夫龍圖閣直學士熙
寧初遷翰林學士御史中丞進樞密副使不拜與王安
石不合出知永興軍哲宗立拜門下侍郎進尚書左僕
射卒贈太師温國公諡文正
王安石字介甫臨川人慶歷中擢進士第知鄞縣嘉祐
三年為度支判官遷直集賢院同修起居注知制誥神
宗在潁邸聞其名及即位命知江寧府數月召為翰林
學士兼侍講熙寧二年拜參知政事三年拜同平章事
七年罷八年復相屢謝病出判江寧府元豐二年復拜
左僕射封舒國公改封荆卒贈太師諡曰文追封舒王
晩居金陵自號半山老人有臨川集詞一卷
范純仁字堯夫仲淹次子第進士除官不赴仲淹沒始
出仕治平中為侍御史爭濮王典禮出判安州神宗朝
知諫院加直集賢院同修起居注忤王安石改判國子
監出知河中府哲宗立命同知樞密院事元祐三年拜
尚書右僕射兼中書侍郎紹聖中貶永州安置後追贈
開府儀同三司許國公諡忠宣有集
晏幾道字叔原殊之幼子嘗監潁昌許田鎮有小山詞
一卷黃庭堅為之序
張先字子野吳興人晏殊尹京兆辟為通判歷官都官
郎中居錢塘嘗創花月亭有子野詞一卷
柳永字耆卿初名三變樂安人景祐元年進士歷官屯
田員外郎有樂章集九卷
韋驤字子駿錢塘人皇祐五年進士歷官尚書主客郎
中提點䕫州路刑獄有集
御選歷代詩餘卷一百二
