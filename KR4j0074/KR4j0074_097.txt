欽定四庫全書
御選歴代詩餘卷九十七目錄(起一百十七字至一百三十字)
子夜歌
彭元遜
馮鼎位
鳳歸雲(又一體)
柳永
雙鸞
吳朏
夏雲疊嶂
王錫爵
暮雲碧
李甲
金明池
秦觀
僧揮
送征衣
柳永
水漫聲
屠隆
瑶臺月(又一體)
葛長庚
白苧
蔣捷
笛家
柳永
朱雍
多麗
傅按察
秋思耗
吳文英
洞仙歌(又一體)
柳永
晁補之
翠羽吟
蔣捷
洞仙歌(又一體)
晁補之
春風嬝娜
馮艾子
白苧(又一體)
柳永
引駕行(又一體)
柳永
洞仙歌(又一體)
柳永
蘭陵王
周邦彦
葛郯
辛棄疾
張元幹(二首)
曹冠
袁去華(二首)
高觀國(二首)
史達祖
李昴英
方千里
楊澤民
陳允平
趙必&KR1859;
劉辰翁
施岳
彭履道
張翥
邵亨貞
御選歴代詩餘卷九十七目錄
欽定四庫全書
御選歴代詩餘卷九十七(起一百十七字至一百三十字)
司經局洗馬掌局事兼翰林院修撰加二級(臣)王奕清奉
旨校刊
子夜歌
(雙調一百十七字此子夜歌正格與菩薩蠻之别名者不同也)
子夜歌(和劉尚友韻)彭元遜
視春衫篋中半在浥浥酒痕花露恨桃李隨風吹盡夢
裏故人如霧臨潁美人秦川公子却共何人語對誰家
花草池臺回首故園咫尺未成歸去昨宵聽危絃急
管酒醒不知何處漂泊情多衰遲感易無限堪憐許似
尊前眼底紅顔消幾寒暑年少風流未諳春事追與東
風賦待他年君老巴山共君聽雨
前調馮鼎位
上西樓曲屏暮靄記得燭花紅處自心字香消綺袖飛
散彩雲難聚春水畫橋煙溪芳草夜夜相思路悵重來
情事依然惟有半簾淡月照人離緒酒闌後無聊短
夢尚逐紫簫聲去楊柳梢頭寒梅影裏曾看弓彎舞想
章臺信杳凄凉京兆眉嫵啼帊遺紅唾裙留碧憔悴鶯
花主倩誰傳桃葉桃根斷腸新句
鳳歸雲
(又一體雙調一百十八字)
鳳歸雲柳永
戀帝里金谷園林平康巷陌觸處繁華連日疎狂未嘗
輕負寸心雙眼况佳人盡天外行雲堂上飛燕向玳筵
一一皆妙選長是因酒沉迷被花縈絆更可惜淑景
亭臺暑天枕簟霜月夜凉雪霰朝飛一歲風光盡堪隨
分俊遊清宴算浮生事瞬息光陰錙銖名宦正歡笑試
恁暫分散即是恨雨愁雲地遥天遠
雙鸞
(雙調一百十八字)
雙鸞(明媛)吳朏
雨浴幽庭冰簟清凉足篆煙微宿酲乍醒枕痕消玉驚
聞咽徵諧商却是鐺烹泉熟傾瑶杯露芽清撲更萱花
黃嫩緗榴紅簇十二闌干閒倚引却雙眉蹙心事悠
悠惟有吟清竹晩風輕雲疎蟾漏重巒改目且開花下
金尊得趣偏宜幽獨捲湘簾清光滿屋有句穿溟漠花
飛酹綠報道紫簫人返共引雙鸞曲
夏雲疊嶂
(雙調一百十八字王錫爵一詞和友人自度曲也)
夏雲疊嶂王錫爵
盡把南牎洞啓覺荷香十里尚未全衰早近水人家三
分暑散沿樓樹色一味寒來縱飛仙飛到也教重築避
風臺眞所謂清凉世界笑渠河朔未免塵懷原是大
家風月豈山僧野老譲彼應該便冷落行囊剰書殘卷
尋常供具竹箸磁杯得終年居此世間樂事孰如哉但
不識塵魔許我幾多牽絆可肯離開
暮雲碧
(雙調一百十九字一名弔嚴陵)
暮雲碧李甲
蕙蘭香泛孤嶼潮平驚鷗散雪迤邐點破澄江秋色暝
靄向斂疎雨乍收染出藍峰千尺漁舍孤煙鎖寒磧畫
鷁翠帆旋解輕檥晴霞岸側正念往悲酸懷鄉慘切何
處引羌笛追惜當時富春佳地嚴光釣址空遺迹華
星沉後扁舟泛去瀟灑閒名圖籍離觴弔終寓目意闌
魂消淚滴漸洞天曉回首暮雲千里碧
金明池
(宋汴京遊幸地也南宋德壽出遊修舊京金明池故事調名取此雙調一百二十字有以夏雲峰别為一調者按與此略無分别蓋即此調别名也)
金明池秦觀
瓊苑金池青門紫陌似雪楊花滿路雲日澹天低晝永
過三點兩點細雨好花枝半出牆頭似悵望芳草王孫
何處更水遶人家橋當門巷燕燕鶯鶯飛舞怎得東
君常為主把綠鬢朱顔一時留住佳人唱金衣莫惜才
子倒玉山休訴况春來倍覺傷心念故國情多新年愁
苦縱寶馬嘶風紅塵拂面也只尋芳歸去
前調僧揮
天闊雲高溪横水遶曉日寒生輕暈閒階静楊花漸少
朱門掩鶯聲欲嫩悔匆匆過却清明旋占得餘芳巳成
幽恨却幾日陰沉連宵慵困起來韶華都盡怨入雙
眉閒鬭損怎拾得情懷看承全近深深態無非自許厭
厭意終羞人問爭知道夢裏蓬萊待忘了餘香時傳音
信縱留得鶯花東風不住也到眼前愁悶
送征衣
(雙調一百二十字結句作五字者非)
送征衣柳永
過昭陽璿樞電繞華渚虹流運應千載會昌罄寰宇薦
殊祥吾皇誕彌月瑶圖纘慶玉葉騰芳竝景貺三靈眷
祐挺英哲掩前王遇年年嘉節清和頒率土稱觴無
間要荒華夏盡萬里走梯航彤庭舜張大樂禹會羣方
鵷行趨上國山呼鼇抃遥爇爐香竟就日瞻雲獻壽指
南山等無疆願巍巍寶歷鴻基天地齊長
水漫聲
(雙調一百二十字止屠隆作一首或是隆自度腔也)
水漫聲(西湖)屠隆
一片大湖何限浸空城碧浪崔巍白日孤懸畫屏四合
翠微裏湧出樓臺落盡桐花飄殘柳絮正芙蕖冉冉將
開衣上冷香飛欲濕輕鷗如帶蘭槳共瀠洄天放閒
人時容傲吏水雲深處相對且銜杯君莫對此景浪生
憂喜請看層波疊疊前後相催錢氏舞裠趙家歌扇零
落緫成灰君去也西湖無恙歌舞又重來
瑶臺月
(又一體雙調一百二十字)
瑶臺月葛長庚
煙霄凝碧問紫府清都今夕何夕桐陰下幽情遠與秋
無極念陳迹虎殿虯宫記往事龍簫鳳笛露華冷蟾光
白雲影静天籟息知得是蓬萊不遠身無羽翼廣寒
宫舞徹霓裳白玉臺歌罷瑶席爭不思下界有人岑寂
羨博望兩泛仙槎與曼倩三偷桃實把丹鼎暗融液乘
雲氣醉麾斥嗟惜但城南老樹人誰我識
白苧
(苧或作紵亦名白紵歌晉宋以來舞曲俱有白紵辭調名取此雙調一百二十一字)
白苧蔣捷
正春晴又春冷雲低欲落瓊苞未剖早是東風作惡旋
安排一雙銀蒜鎮羅幕幽壑水生漪皺嫩綠潛鱗初躍
愔愔門巷桃樹紅纔約略知甚時霽華烘破青青萼
憶昨引蝶花邊近來重見身學垂楊瘦削問小翠眉山
為誰攢却斜陽院宇任蛛絲罥徧玉箏絃索戸外惟聞
放翦刀聲深在妝閣料想裁縫白苧春衫薄
笛家
(雙調一百二十一字或作笛家弄)
笛家柳永
花發西園草薰南陌韶光明媚乍晴輕煖清明後水嬉
舟動禊飲筵開銀塘似染金堤如繡是處王孫幾多遊
妓往往攜纖手遣離人對嘉景觸目盡成感舊别久
汴城當日蘭堂夜燭百萬呼盧畫閣春風十千沽酒未
省宴處能忘絃管醉裏不尋花柳豈知秦樓玉簫聲斷
前事難重偶空遺恨望仙鄉一晌淚沾襟袖
前調(詠梅次柳屯田韻)朱雍
瓌質仙姿縞袂清格天然疎秀静軒煙鎖黃昏後影瘦
零亂豔冷瓏璁雪肌瑩暖冰枝縈繡更賦風流幾番攀
贈細撚香盈手與東君敘暌遠脈脈時情有舊立久
閬苑凝夕瑶牎澹月百琲尋芳醉玉談羣千鍾酹酒向
此是處難忘瘦花送遠何勞垂柳忍聽高樓笛聲凄斷
樂事人非偶空餘恨惹幽香不滅尚沾春袖
多麗
(雙調一百二十一字亦名鴨頭綠按多麗唐張均妓名而鴨頭綠唐教坊曲名也向分二調今合之宋人作多一百三十九字傅詞或有脫誤)
多麗(失名)傅按察
静中看記昔日淮山隠隱宛若虎踞龍盤下樊襄指揮
湘漢鞭雲騎圍遶江干勢不成三時當混一過唐之數
不為難陳橋驛孤兒寡婦久假當還挂征帆龍舟催
發紫宸初卷朝班禁庭空土花暈碧輦路悄呵喝聲乾
縱餘得西湖風景花柳亦凋殘去國三千遊仙一夢依
然天澹夕陽間昨宵也一輪明月還照臨安
秋思耗
(一名畫屏秋色雙調一百二十三字)
秋思耗(為括蒼名姝賦聽雨小閣)吳文英
堆枕香鬟側驟夜聲偏稱畫屏秋色風碎丳珠潤侵歌
板愁壓眉窄動羅箑清商寸心低訴敘怨抑映夢牎零
亂碧待漲綠春深落花香汎料有斷紅流處暗題相憶
歡夕簷花細滴送故人粉黛重飾漏侵瓊瑟丁東敲
斷弄情月白怕一曲霓裳未終催去驂鳳翼歎謝客猶
未識漫瘦却東陽燈前無夢到得路隔重雲鴈北
洞仙歌
(又一體雙調一百二十三字)
洞仙歌柳永
乘興閒泛蘭舟渺渺煙波東去淑氣散幽香滿蕙蘭江
渚綠蕪平畹和風輕暖曲岸垂楊隱隱隔桃花塢芳草
外閃閃酒旗遥舉羈旅漸入三吳風景水邨漁浦閒
思更遶神京抛擲幽會小歡何處不堪獨倚危樓凝情
西望日邊繁華地歸程阻空自歎當時言約無據傷心
最苦竚立對碧雲將暮關河遠怎奈向此時情緒
前調(填盧仝詩)晁補之
當時我醉美人顔色如花堪悅今日美人去恨天涯離
别青樓珠箔嬋娟蟾桂三五初圓傷二八還又缺空竚
立一望不見心絶心絶頓成凄凉千里音塵一夢歡
娱推枕驚巫山遠灑淚對湘江闊美人不見愁人看花
心亂含愁奏綠綺絃清切何處有知音此恨難說怨歌
未闋恐暮雨收行雲歇牎梅發乍似覩芳容冰潔
翠羽吟
(雙調一百二十四字)
翠羽吟蔣捷
紺露濃映素空樓觀悄玲瓏粉凍霽英冷光搖蕩古青
松半規黃昏澹月梅氣山影溟濛有麗人步依脩竹瀟
然態若游龍綃袂微皺水溶溶仙莖清瀣淨洗斜紅
勸我浮香桂酒環珮暗解聲飛芳靄中弄春弱柳垂絲
慢按翠舞嬌童醉不知何處驚翦翦凄緊霜風夢醒尋
痕訪蹤但留殘挂穹梅花未老翠羽雙吟一片曉峰
洞仙歌
(又一體雙調一百二十四字)
洞仙歌(留春)晁補之
花恨月惱更夏有凉風冬軒雪皎閒事不關心算四時
皆好從來又說春臺登覽人意多同常是惜春過了須
痛飲莫放歡情草草年少尚憶瑶階得雋尋芳驂驔
東坡適見垂鞭酕醄南陌又逢低帽鶯花蕩眼功名滿
意無限嬉遊榮華事如夢杳傷富貴浮雲曾縈懷抱為
春醉倒願花更好春休老開口笑占醉鄉莫教人到
春風嬝娜
(此馮艾子自度腔雙調一百二十五字)
春風嬝娜馮艾子
被梁間雙燕話盡春愁朝粉謝午花柔倚紅闌故與蝶
圍蜂遶柳緜無數飛上搔頭鳳管聲圓蠶房香煖笑挽
羅衫須少留隔院蘭馨趁風遠鄰牆桃影伴煙收些
子風情未減眉頭眼尾萬千事欲說還休薔薇露牡丹
毬殷勤記省前度綢繆夢裏飛紅覺來無覓望中新綠
别後空稠相思難偶歎無情明月今年巳是三度如鈎
白苧
(又一體雙調一百二十五字)
白苧(雪)柳永
繡簾垂畫堂悄寒風淅瀝遥天萬里黯淡同雲羃䍥漸
紛紛六花零亂散空碧姑射宴瑶池把碎玉零珠抛擲
林巒望中高下瓊瑶一色嚴子陵釣臺歸路迷蹤跡
追惜燕然畫角寶簥珊瑚是時丞相虛作銀城換得當
此際偏宜訪袁安宅醺醺醉了任金釵舞困玉壺傾側
又是東君暗遣花神先報南國昨夜江梅漏泄春消息
引駕行
(又一體雙調一百二十五字)
引駕行柳永
紅塵紫陌斜陽暮草長安道是誰人斷魂處迢迢匹馬
西征新晴韶光明媚輕煙澹薄和氣暖望花邨路隱映
搖鞭時過長亭愁生傷鳳城仙子别來千里重行行又
記得臨岐淚眼濕蓮臉盈盈銷凝花朝月夕最苦冷
落銀屏想媚容耿耿無限屈指巳算回程相縈空萬般
思憶爭如歸去覩傾城向繡幃深處仔細說如此牽情
洞仙歌
(又一體雙調一百二十六字)
洞仙歌柳永
佳景留心慣况年少彼此風情非淺有笙歌巷陌綺羅
庭院傾城巧笑如花面恣雅態明眸回美盼同心綰算
國豔仙材翻恨相逢晩繾綣洞房悄悄繡被重重夜
永歡餘共有海約山盟記得翠雲偷翦和鳴彩鳳于飛
燕向柳徑花陰攜手徧情眷戀問其間密約輕憐事何
限忍聚散况已結深深願願人間天上暮雲朝雨長相
見
蘭陵王
(三疊一百三十字蘭陵王者北齊高長公封號取以名調以其遇敵先登周齊之間多用為樂府曲也亦名高冠軍)
蘭陵王周邦彦
柳陰直煙縷絲絲弄碧隋隄上曾見幾番拂水飄緜送
行色登臨望故國誰識京華倦客長亭路年去歲來應
折柔條過千尺閒尋舊蹤跡又酒趁哀絃燈照離席
棃花榆火催寒食愁一箭風快半篙波暖回頭迢遞便
數驛望人在天北悽惻恨堆積漸别浦縈迴津堠岑
寂斜陽冉冉春無極念月榭攜手露橋聞笛沉思前事
似夢裏淚暗滴
前調(和吳宣卿)葛郯
亂煙簇簾外青山漸肅蓮房淨荷蓋半殘欲放清漣媚
溪綠憑高送遠目飛起滄洲鴈鶩寒牎靜茶椀未深一
枕方牀晝眠足閒行問松菊怪今雨誰家空對銀燭
簫聲忽下瑶臺曲看鶴舞風動烏啼雲起何須舟内怨
女哭抱琴寫幽獨情觸會相續况節近中元月浪翻
屋長鯨愁曉寒蟬促要百柁傾珠萬花流玉山肴倒盡
又空腹膾野䔩
前調(賦一丘一壑)辛棄疾
一丘壑老子風流占却茅簷上松月桂雲脈脈石泉逗
山脚尋思前事錯惱殺晨猿夜鶴終須是鄧禹輩人錦
繡麻霞坐黃閣長歌自深酌看天闊鳶飛淵静魚躍
西風黃菊香噴薄悵日暮雲合佳人何處紉蘭結佩帶
杜若入江海會約遇合事難托莫擊磬門前荷蕢人
過仰天大笑冠簪落待說與窮達不須疑著古來賢者
進亦樂退亦樂
前調張元幹
卷珠箔朝雨輕陰乍閣闌干外煙柳弄晴芳草侵階映
紅藥東風妒花惡吹落梢頭嫩萼屏山掩沉水倦熏中
酒心情怕杯勺尋思舊京洛正年少疎狂歌笑迷著
障泥油壁催梳掠曾馳道同載上林攜手燈夜初過早
共約又爭信漂泊寂寞念行樂甚粉澹衣襟音斷絃
索瓊枝璧月春如昨悵别後華表那回雙鶴相思除是
向醉裏暫忘却
前調張元幹
綺霞散空碧留晴向晩東風裏天氣困人時節秋千閉
深院簾旌翠波颭牎影殘紅一線春光巧花臉柳腰勾
引芳菲鬧鶯燕閒愁費消遣想蛾綠輕暈鸞鑑新怨
單衣欲試寒猶淺羞衾鳳空展塞鴻難托誰問潛寬舊
帶眼念人似天遠迷戀畫堂宴看最樂王孫濃豔爭
勸蘭膏寶篆春宵短擁檀板低唱玉杯重煖衆中先醉
漫倚檻早夢見
前調曹冠
晩雲碧松巘飛泉翠滴雙溪畔疑是永和曲水流觴舊
風物波光映山色時見輕鷗出沒壺天邃脩竹翠陰虛
籟吟風更幽寂登臨興何極上煙際危亭綵筆題石
山中猿鶴應相識對遠景舒嘯壯懷豪逸劉郎何在翫
石刻感往事陳迹還憶少年日帥旗鼓文場軒冕京
國如今老大機心息有陶令秫酒謝公山屐閒來潭洞
醉皓月弄横笛
前調(柳州作)袁去華
曉陰薄隔屋呼晴噪鵲長煙裊輕素望中林表初陽照
城郭秋容自寂寞清淺溪痕漸落橋虹外晴嶂萬重雲
木干章映樓閣天涯信飄泊漫水遶郴山尺素難托
文園多病寬衣索最長笛聲斷畫欄凭煖黃昏前後况
味惡甚良宵閒却遼邈誤行樂料恨寄徽絃心倦梳
掠西風滿院垂簾幕對千里明月五更悲角歸期秋盡
尚未定怎睡著
前調(次周美成韻)袁去華
小橋直林表遥岑寸碧斜陽外霞絢晩空一目千里緫
佳色初寒徧澤國投老依然是客功名事雲散鳥飛匣
裏青萍漫三尺重來愴陳迹又水褪沙痕風滿帆席
鱸肥蓴美曾同食聽虛閣松韻古牆竹影參差猶記過
此驛傍溪南山北悲惻暗愁積擁繡被焚香誰伴孤
寂追尋恩怨無窮極正難續幽夢厭聞鄰笛那堪簷外
更夜雨斷又滴
前調(春雨)高觀國
灑塵閣羃羃天垂似幕春寒峭吹斷萬絲濕影和煙暗
簾箔清愁曉來覺佳景愔愔過却芳郊外鶯恨燕愁不
管秋千冷紅索行雲楚臺約念今古凝情朝暮如昨
啼紅泣翠春情薄漫一犂江上半篙堤外勾引輕陰趁
畫角正孤緒寂寞斑駁止還作聽點點簷聲沉沉春
酌只愁入夜東風惡怕催教花放䟎將花落溟濛煙草
夢正遠恨怎託
前調(為十年故人作)高觀國
鳳簫咽花底寒輕夜月蘭堂静香霧翠深曾與瑶姬恨
輕别羅巾淚暗疊情入歌聲怨切慇懃意欲去又留柳
色和秋為重折十年迥凄絶念髻怯瑶簪衣褪香雪
雙鱗不度煙江闊自春來人見水邊花外羞倚東風翠
袖怯正愁恨時節南陌阻金勒甚望斷青禽難倩紅
葉春愁欲解丁香結整新歡羅帶舊香官篋凄凉風景
待見了更何說
前調(南湖以碧蓮見寄次韻謝之)史達祖
漢江側月弄仙人佩色含情久搖曳楚衣天水空濛染
嬌碧文漪簟影織凉骨時將粉飾誰曾見羅韤去時點
點波間冷雲積相思舊飛鷁漫想像風裳追恨瑶席
涉江幾度和愁摘記雪映雙腕刺縈絲縷分開綠蓋素
袂濕放新句吹入寂寂意猶昔念淨社因緣天許相
覓飄蕭羽扇搖團白屢側臥尋夢倚闌無力風標公子
欲下處似認得
前調李昴英
燕穿幕春在深深院落單衣試龍沫旋熏又怕東風曉
寒薄别來情緒惡瘦得腰圍柳弱清明近正似海棠怯
雨芳蹤任飄泊釵留去年約恨易老嬌鶯多誤靈鵲
碧雲杳渺天涯各望不斷芳草又迷香絮回文強寫字
屢錯淚欲注還閣孤酌住春脚更彩局誰忺寶軫慵
學階除拾取飛花嚼是多少春恨等閒吞却猛拍闌干
歎命薄悔舊諾
前調(次周美成韻)方千里
晩煙直池沼波痕皺碧年芳為花態柳情挼粉揉藍釀
春色繁華記上國曾識傾城妙客風流事聮句送鈎牋
綠綃紅遞書尺行雲去無迹念暖響歌臺香霧瑶席
當時誰信盟言食知一歲離聚幾多間阻人生如夢寄
堠驛况分散南北悲惻萬愁積奈鸞鳳歡疎魚鴈音
寂天涯何處相思極但目斷芳草恨隨塞笛那堪庭院
更聽得夜雨滴
前調(漁父詞次周美成韻)楊澤民
翠竿直一葉扁舟漾碧澄江上幾度嘯日迎風怡怡釣
秋色漁鄉共水國都屬滄浪傲客煙波外風笠雨蓑纔
擲絲綸便千尺飄然去無迹恣脚扣雙舷帆挂輕席
盈鈎香餌魚爭食更撥棹葭岸放篙菱浦纔過新栅又
舊驛占江南江北堪惻利名積算縱有豪華難比清
寂須知此樂天無極有一斗芳酒數聲横笛蘆花深夜
半醉裏任露滴
前調(次周美成韻)陳允平
古堤直隔水輕盈颺碧東風路還是舞煙眠露年年自
春色紅塵徧京國留滯高陽醉客斜陽外千縷翠條髣
髴流鶯度金尺長亭半陳迹記曾繫征鞍頻護歌席
匆匆江上又寒食回首處應念舊曾攀折依然離恨徧
四驛倦遊尚南北惻惻怨懷積漸楚榭寒收隋苑春
寂顰眉不盡相思極想人在何處倚樓横笛閒情似絮
更那聽夜雨滴
前調(贑上用美成韻)趙必&KR1859;
畫欄直鬭飣千紅萬碧無端被怪雨狂風僽柳僝花禁
春色尋芳徧楚國誰識五陵俊客流水遠題葉無情鴈
足不來杳牋尺浮生等萍迹纔卸却歸鞭坐未温席
匆匆還又京華食歎聚少離多漂零因甚江南逢梅望
寄驛美人兮天北悲惻恨成積悵釵玉塵生猊金煙
寂綠楊芳草情何極偏嬾撥琵琶愁聽羌笛棃花院落
黃昏後珠淚滴
前調(送春)劉辰翁
送春去春去人間無路秋千外芳草連天誰遣風沙暗
南浦依依甚意緒漫憶海門飛絮亂鴉過斗轉城荒不
見來時試燈處春去最誰苦但箭鴈沉邊梁燕無主
杜鵑聲裏長門暮想玉樹凋霜淚盤如露咸陽送客屢
回顧斜日未能渡春去尚來否正江令恨别庾信愁
賦蘇堤盡日風和雨歎遊神故國花記前度人生流落
顧孺子共夜語
前調施岳
柳花白飛入青煙巷陌憑高處愁鎖斷橋十里東風正
無力西湖路咫尺猶阻仙源信息傷心事還似去年中
酒懨懨度寒食閒牎掩春寂但粉指留紅茸唾凝碧
歌塵不散蒙香澤念鸞孤金鏡鴈空瑶瑟芳時良夜盡
怨憶夢魂省難覓鱗翼渺蹤跡縱羅帊親題錦字誰
識緘情欲寄重城隔又流水斜照倦簫殘笛樓臺相望
對暮色恨無極
前調彭履道
章臺路西出重城幾步秦樓曉花氣分明一霎空濛洗
高樹行人半倚戶飛去黃鸝自語秋千小不繫柳條惟
有輕陰約飛絮鈿車暗相遇早拂拭紅巾初放鸚鵡
聞歌猶是淋鈴處喚鳴箏掩面倚壚呼酒東風重記舊
媚嫵報伊共歌舞西去屢回顧漸客舍荒凉嘶馬先
駐玉關萬里知何許但倦擁荒澤瓜洲難渡將軍垂老
望故國夜夢苦
前調(臨川寓舍聞箏)張翥
晚風惡牆外楊花正落秋千罷人在𤨏窗猶怯春寒下
簾幕多情倦繡作恰了棠棃半萼移金鴈應是自調盡
寄深情與絃索數聲白翎雀又歇指多時嬌甚彈錯
新聲舊譜都忘却想紅香憔悴錦書遼邈匆匆前度見
約略甚如在天角霧閣閉銀鑰奈夢斷行雲青鳥難
托三生書記情緣薄記舊家歌舞那時行樂桃枝人面
問酒家負舊約
前調邵亨貞
暮天碧長是登臨望極松江上雲冷鴈稀立盡斜陽耿
相憶凭欄起歎息人隔吳王故國年華晚煙水正深難
折梅花寄寒驛東風舊遊歴記草暗書簾苔滿吟屐
無情征旆催離席嗟月墮寒影夜移清漏依稀曾向夢
裏識恍疑見顔色空惜鬢毛白恨莫趁金鞍猶誤塵
跡何時弭棹蘇臺側共漉酒紗帽放歌瑶瑟春來䨇燕
定否到舊巷陌
御選歴代詩餘卷九十七
