震澤集卷三十明王鏊撰
誌銘
皇甫成之墓誌銘
鄱陽丘公之知吾蘇也嘗妙選吳下文士得四人與其
弟霖游四人者長洲皇甫成之崑山朱天昭吳門徐廷
芸洞庭王鏊濟之也丘公好文學知人下士四人者亦
樂其相得日相游從講說相觀相勵明年乙未鏊及第
入翰林其後天昭登進士授監察御史廷芸亦薦於鄉
獨君八試應天皆不第弘治戊申有司貢入太學則病
不能行矣明年四月二十四日卒於家又明年十二月
十三日祔葬於邑之尹山鄉其子錄訃於鏊發書哭之
慟已乃曰吾知君者固宜錄則為誌其墓曰君諱信字
成之皇甫姓少負竒氣議論偉然為文章援筆數千言
立就作詩有警語尤工書法工拙肥瘦能隨人意鏊嘗
作詩未得書君代書之他日示鏊鏊不能辨也行師趙
文敏楷師張即之以上逼於顔魯公瓌偉峭勁求者日
填戸吳中公府學校齋坊多出其手鏊嘗評其書云竒
峯矗起枯松倒生嘗患卞急以問於鏊鏊為二語答之
曰静以勝躁理以勝忿君曰我知之矣扁其室曰韋庵
自是含垢以忍其從善如此雖屢困場屋而氣不衰與
朋友交劇飲歌呼不見厓岸赴義如嗜欲治生教子皆
有程度父病徹夜侍湯藥不懈居喪哀毁甚言及輙流
涕終喪亦然終其身無不然皇甫氏世家真定自宋南
渡來居長洲之孔聖里曾祖諱均祖諱璵考諱通其世
系詳見鏊所撰其先處士墓誌配彭氏子三金錄銍孫
三淞浤沖錄為郡庠生未冠已負才名人謂君有後矣
君年十三則為巡按御史眉山歐君所竒今冢宰三原
王公之巡撫吾蘇也日召與語亟對衆稱其才前廣信
太守淮陽金君見其文曰珠璣金玉莫可城量故兩廣
巡撫右都御史韓公亦曰皇甫子卿雲甘雨也卒時年
四十六銘曰
八戰於蓻輒北以躓千里之足嗟不一試躓且復起君
寔有子君墓吾銘以是慰耳
南京刑部郎中應天府丞中憲大夫張君墓誌
銘
昔宋之南遷也南軒張先生敬夫有子留松之上海上
海之張其稱蓋久元世有諱楷者仕為總督海運提舉
提舉生達之仍督海運生二子詢國初舉賢良知貴溪
縣諤仕至陜西僉事生復古通左氏春秋海寧教諭教
諭生述亦通春秋攻古文詞是生南京刑部郎中詔寔
惟君之考君諱黼字(闕)少承家學歲甲午占應天鄉
試丁未登進士授南京刑部主事進員外郎又進郎中
弘治十一年上疏乞致仕上嘉其恬退進應天府丞致
仕居林下值今上上兩宫徽號進階三品子鳴鳳以御
史考最加中憲大夫年七十(闕)以(闕)年(闕)月(闕)日
卒君始為刑曹恂恂儒者也一旦舍所業而事城旦書
人且謂將不勝而君若素習然雖老法家無以過之民
有里嫗訟其子不孝者君引其子責曰是非汝所由生
耶語其母曰是非汝所生耶胡為乃爾反覆開譬以人
倫之義皆感悔泣去龍江張謙武斷豪猾持吏短長吏
莫敢問君寘之法龍江人驩譁相慶歲丙辰鳴鳳登進
士君喜曰人言刑官無後吾嘗懼焉訊鞫每以恕求之
曰庶免乎此其徵矣及鳴鳳官南臺旦暮定省樂也君
一日出郊鳴鳳自郊歸值之遽下馬立道周輩類御史
疾馳去君乃嘆曰吾老矣安得復與兒子輩爭衡哉自
是有去志未幾逆瑾柄國孥戮天下士君獨超然不預
人尤高之君性澹泊敦厚不事表襮處兄弟宗族朋友
罔不以義下至臧獲亦得其懽心然人有過則面折之
人知其非苟然者未第時嘗夢人語之曰汝名先狀元
覺而思曰吾其殆乎第豈有登狀元先者及會試榜出
名在十五而鉛山費宏十六是年宏廷試第一始大神
之其幼也嘗夢神示府丞字莫測及致仕而有府丞之
命人生得喪其果有前定者耶娶尹氏封恭人繼瞿氏
封恭人子男二鳴鳳尹出鳴鶴瞿出鳴鳳於逆瑾時以
言獲譴罷歸五年瑾敗始遷湖廣按察僉事又進沅辰
兵備副使以丁丑十二月葬某處予考丁未會試得君
丙辰又得鳴鳳鳴鳳因是遠涉太湖來請銘銘曰
誰謂刑官而多無後惟允惟明福流斯厚世方競趨獨
屏幽居不贏其祉施于孫子
故河南監察御史程君墓誌銘
孝宗皇帝御天下憂憫元元體貎大臣而於臺諫尤所
優假於是言官多得盡言而言之得體剴切而可憚婉
曲而可思明白而可以感動人主者亦無幾人若休寧
程君良用其所謂得進言之體者也君諱材初以進士
授閩之汀州府推官汀俗故號頑獷君至方毅明察一
時獄訟不之守而之推守以是嗛之巡按御史胡華入
守言每含怒以待有因法當流胡欲寘之死君據法以
諍胡曰我不知法耶胡怒益甚君辨不已久之胡忽自
悟曰推官言是也不然幾誤殺一人後有大獄必召君
議巡郡必挾君以往文事武備悉以委之且舉君為八
閩循吏之首召授河南道監察御史即上疏劾大臣貪
耄者二人時長憲者謂試御史不得遽言事不與實授
君亦不顧曰試御史獨非言官耶會考京職給事中吳
蕣王蓋被黜二人蓋嘗劾冡宰馬公者君遂上疏言大
臣天子之腹心言官天子之耳目任腹心而廢耳目可
乎願留蕣蓋黜臣等之緘默者未幾又疏九庫出納之
弊蠧政為剗甲子秋始實授御史往福建清戎伍至天
津值中貴進時鮮者暴横不法上疏劾之因請上節貢
賦以安民生至淮安又上宏大綱舉萬目以隆治體任
將帥以重邊防謹謚議以昭公道累數千言今上初政
又上十事一曰君心萬事之本聖學進修之本朝廷四
方之本部院諸司之本衣食生民之本禮樂教化之本
賢才致治之本聽納求諫之本將帥攻守之本内治外
攘之本所歴地方災傷又上奏曰陛下登極之初災異
數見願反身修德信用忠賢自宫闈以及百執事皆禁
絶奢侈與逸遊戲玩之具與夫不正之人無益之事可
緩之賦一切罷去皆人所難言者又嘗薦人才如王綸
可尚御藥許進宜本兵柄陸完之勤廉林俊之養素自
重陳茂烈張詡夏鍭潘府之恬退後多為名士君自以
裔出於程而生於新安故一意程朱之學嘗曰今世人
才之不逮古者科目害之也朝廷設科以取士士由科
目以進身豈利禄之謂哉所至輒引諸生以講明性理
之學雖簿書叢遝而手不釋卷居大父母喪不用僧尼
道士至今家以為法時巡按缺員君兼領其事又兼查
理文卷軍器諸務填委君殫精竭慮遂以憂勞成疾疾
革召所屬語之曰吾為言官不能舉其職死有餘媿死
之日其勿歛賻賵以重吾罪古者冠帶不送死其為吾
易深衣以殮時有族叔在浙西求一訣君曰為謝吾叔
察院豈私見所耶叔大哭而去時正德丙寅九月十七
日也年止四十有一以某年某月某日葬某處君娶方
氏子男二曰默曰然程之先出自周伯休父世望廣平
而新安有程自元譚公始公七世祖元三公自槐塘出
繼大呈材五世祖誠公由大呈定居岑山今為岑山人
大父示瑞考祚君修髯偉儀觀抱負落落不凡與張芝
戴銑為友砥礪以名節必欲追古人及之不肯隨世碌
碌以就功名官内臺一年所上十餘疏疏皆當今急務
非掇拾細故以塞責亦不為矯訐以求名惜中道忽踠
然跡其所樹立亦足襮白於天下雖不至公卿未為不
遇也假而位至卿相終老默默以去視今所得何如哉
君之葬十有(闕)年其子然舉應天鄉試高等始以狀來
泣請銘曰先君累不第公考應天則在選癸丑復不第
公考會試則又在選豈生能知之死不能表之乎冡宰
陸公又以書來曰程君屬纊忍死以囑完曰必得公銘
此言不可忘也余不能辭銘曰
我思古人伊漢之誼策懷治安志實經濟遇君之明卒
乃不試唯光與禹三事周旋為國耆耉一辭莫宜校是
二者孰夭孰延於乎良用可以無怨
明故通議大夫都察院右副都御史徐公墓誌
銘
正德乙亥正月二十九日都察院右副都御史徐公卒
於家訃聞上命有司治葬事丁丑三月某日葬堯峯山
之先塋友人大學士王某刻其碑曰公諱源字仲山世
家吳長洲尹山之瓜涇祖孝質贈通議大夫都察院右
副都御史考諒初封工部都水主事贈武選郎中加贈
通議大夫都察院右副都御史公少則好學工文有名
吳下成化乙酉占南畿鄉薦乙未登進士第授工部都
水主事理徂徠等處泉源改兵部武庫司主事歴職方
員外郎武選郎中廣東布政司左參政浙江右布政湖
廣左布政都察院右副都御史巡撫山東初武選最號
劇司公至洗心自誓一意奉公權貴請囑戒門者一切
勿通而籍其姓名若將行罰者囑賄遂絶時天下武功
爵幾二十萬坐耗天下絶嗣者以疎遠襲公奏宗派許
襲傍支者一切罷之大革冗濫舊例以罪亡者落職公
謂罪有輕重以笞杖而革其職不已甚乎人又樂其寬
大司馬馬公甚委重之廣東𠞰雲桂猺獞公督粮水陸
並進觸瘴癘深入師以克濟山東歲饑公與刑部何侍
郎分行賑濟割臨清倉米八萬有竒以補歲漕之數明
年徵償公奏民頼拯給稍蘇而又遽征之何殊弗給詔
免與民涇王就封於沂以水涸將由陸之國民為騷動
公檄所司姑緩之亟發卒濬河水旋至坦然之國公私
無擾公凡三蒞場屋浙藩拆卷多儒士御史意欲有所
前却公曰科場所取者文即通榜儒士何傷山東歛銀
將於鹿鳴宴贐士公曰方筮仕而示以利非為政之體
乃已嘗代祀岳鎮東海齋之夕應時澍雨闕里文廟成
有白金文綺之賜累疏乞致仕詔馳驛以歸公温粹寬
仁人稱長者而臨事執守堅定雖當官蒞政未嘗一日
去書不觀文章博雅尤喜為詩力去近世尖新之習書
有米家父子風配朱氏封安人贈宜人加贈淑人子男
三栥例授蘇州衛指揮同知先卒棠國子生㰍郡庠生
女三孫男三勲烈熊曾孫一余與公交四十餘年公弟
南昌經府澄狀公行來請銘銘曰
端粹温文以富厥有施于有政亦既克守毁或求全非
我所取銘于山阿噫奈公何
嘉議大夫南京工部右侍郎沈公墓誌銘
宜興沈氏其先蓋出梁隠侯約之後世家吳興曾祖源
澤元季避仇來居宜興之黃瀆洪武中舉遺才拜代州
同知祖德榮考養以公貴贈通議大夫公天順已卯占
應天鄉薦庚辰登進士第授南京戶部主事歴員外郎
郎中陜西布政司參議福建參議參政廣西江西左右
布政使都察院右副都御史遂進南京工部右侍郎乞
致仕家居十餘年年七十一卒葬大潮山公在陜分守
商洛流逋新歸者詔復三年而有司征役如故公劾其
罪募工甓其城免屢築之患福建銀鑛所司有額外之
賦公案之落職御史欲翻案出之公執不可御史卒從
之廣西鎮守刻戍粮衆聚羣噪扣官署燔民舍撫之不
聽公命土兵擒殺十餘人乃定當是時微公幾為亂琉
球使入貢竊尚方禁工縱淫媟夷人易變所過莫敢問
涉江西境公曰若縱之歸得無為外夷笑乎以計擒之
鄖陽七府諸司皆創建吏緣為奸公至則黜贓吏三四
輩民無田者聽開墾荒埜仍復其租三年得熟田數千
頃訪校官有學行者令諸生相從講學教軍士採材木
陶瓴甓甓其城十二里闢城南教場悉樹以柳以時演
武其間至今萬柳成隂鄖人飲於江以故多癭疾公始
命鑿十井於城中且造浮橋以通樊城免風濤之患以
均州泰和宫觀香銀糴榖賑饑有司至今遵行之其在
湖廣奏定各藩府歲祿又驗丁粮多寡定徭役輕重長
沙武岳諸郡逋負至二百餘萬有司征求百方民終不
能輸公奏宜命官檢實有所解縱庶民得沾恩而官事
亦辦詔即委公蠲民五十餘萬折徵餘萬官民兩利焉
湖南宣撫宣慰諸司交惡或請兵𠞰之公言蠻夷相攻
不可以疲中國其後諸夷亦自解兵平漢鎮遠地邊貴
州而懸屬湖廣所司奏欲割屬貴州為便公言犬牙相
制自祖宗深意豈可輕變唯征調詞訟則屬之貴南京
歲治宫室城池戰船上供器用動以萬計大氐奸人乾
沒其間費鉅而工窳公性善會計躬自物色品節多寡
日月省試又謹倉庫出納之數諸小無所容其奸興訛
造謗公知事不可為遂求去矣初公為員外監倉監税
亦以嚴察羣小不便侍郎章綸入浮議因考察劾公物
議紛然時葉文莊公為吏侍上命與都給事毛宏同蒞
之乃白公之直前任怨自小官則然矣公孝弟清修好
學予嘗評其詩有魏晉風楷書得魯公筆意往年至宜
興公約予遊張公善卷二洞又至太潮山則已自塋冡
壙營域饗祀堂室池沼橋梁碑亭綽楔秩然嚴整余曰
跡公治行即不諱朝廷當命官治何預為公曰生無功
於國死敢煩官家即是亦可知其賢矣初娶某氏繼某
氏皆封(闕)人子男二某某銘曰
抑抑沈侯潤澤而㮚自為郎官所至則發四臨大藩御
史中丞南少司空名位俱登古亦有言清而容物吾豈
不容恥是呫囁超然出之道不我欺峩峩太潮公手所
治千秋萬年尚安在兹
故中憲大夫知温州府事文公繼室吳安人墓
誌銘
弘治(闕)年中憲大夫知浙江溫州府事文公卒於官
返葬吳縣梅村之原安人祁氏祔後二十(闕)年為正德
己卯九月某日繼室安人吳氏卒其年十二月十有三
日祔葬祁安人之右初大夫之葬安人曰其為我穿穴
冡傍吾且從公於兹時未四十也至是竟如其志吳世
吳人安人考諱清仕終永康縣學教諭母顧獨以二女
居大夫時知永嘉喪其配祁安人聞永康之季則賢也
乃委禽焉安人通孝經小學&KR0570;於禮度時大夫諸子皆
幼安人煦濡抱負察其燠寒饑飽癢疴有若所生雖諸
子亦不知其非所生也隨官博平丞南太僕總持内政
賓客祭祀之奉下至米鹽筐篋巨細罔有遺漏而内外
之限尤嚴大夫以是無内顧憂乃官溫州單舸之任比
疾始迎安人以往未幾大夫不祿諸子在吳含斂殯奠
皆合儀法已則闔廨舍約臧獲輩無敢闌出入悉籍圖
史及官府簿書扃鐍以須其子之至郡人歸賵甚腆子
却之安人曰是無忝乃父矣歸官即謝膏沐屏處一室
雖姻親罕覿其面大夫之子三曰徵靜徵明祁出也以
文學世其家徵明雖未第名已徹海内每秋試主司以
不得徵明為歉而徵明未嘗以不第為懟也庶子室孫
男八女三嗚呼近世風俗之壞俗有不堪說者予甚傷
焉若安人者獨居十年冰蘗之操不磷不緇可不謂賢
乎君子以是知大夫之教行於家也銘曰
詩詠柏舟志矢弗他鳴鳩飼子其愛無頗我懷伊人寧
復有之洵美安人維其似之梅原之封於今有耀噫嘻
末俗尚克是俲
亞中大夫雲南按察司副使賀公墓誌銘
雲南按察副使賀公諱元忠字澤民其先自宋南渡來
家吳包山之陽曾祖孟安祖文昌世有隠德考廉以易
學魁應天解試歴官(闕)江學訓福建按察知事以剛直
不能隨時告歸授徒吳中今吳中易學最盛其淵源蓋
有自云公得家學之秘成化辛酉占解試高等壬辰登
進士授行人司行人擢江西道監察御史巡視漕河河
道為通出按廣西風裁澟然剔奸振滯黜汚崇良名聲
大振當道者多才之而亦有不悦者乃除河南按察司
僉事以憂去改僉雲南按察司撫夷勦宼茂著勲績鎮
守黔國公巡撫巡按僉舉公資望不當尚滯卑官遂進
按察副使兵備金齒騰衝時木邦孟養舉兵相攻累歲
不解公躬冒嵐瘴諭以威德事且就緒而固以疾乞歸
矣帳下千人以金贐不受夷人為作卻金亭以旌其廉
云公歸林下凡二十四年歲乙丑詔進亞中大夫正德
丙子八月十日以疾卒春秋七十有八其年十二月廿
有六日葬山之西塢配鄒恭人祔子男六泰以進士歴
官御史直言被謫敘遷南京刑部郎晉郡庠生艮漸巽
孚孫男二安節安世公為人操執堅定面目嚴冷在道
時獨持憲紀輩類御史抑首娖娖不敢出一語親舊或
有囑則厲聲曰吾知有國法不知有他他曰有言言事
當有跡則又厲聲曰御史以風聞言事必竢發而後舉
則焉用御史為家居久矣雖子弟不敢媟見泰以御史
按閩中還侍立左右惴惴如也近世仕者多崇第宅廣
田園以侈相高公少能以其家富迄老所居狹隘卑陋
終不肯覆一瓦增一廛曰無為子孫累也冠服敝舊飲
饌菲薄能甘之雖宴享賓客亦不肯隨俗奢靡值伎樂
必望望然去之出入坐一小航人不知其嘗有官也於
乎其可謂篤於自信不為流俗所變者耶銘曰
去古逾遠侈日滋滔滔末俗止者誰嗟允夫子矜獨持
毅然不惑行不隨後有考者在于斯
光禄大夫柱國太子太保戶部尚書武英殿大
學士贈太傅文僖靳公墓誌銘
正德庚辰八月七日太子太保戶部尚書武英殿大學
士靳公卒未葬武宗南巡還師過鎮江幸其第親臨其
喪撫柩嗟悼者久之今上入繼大統訃聞為輟朝一日
諭祭者九贈太傅諡文僖遣進士朱紈治葬事其子懋
仁卜以嘉靖元年二月二十五日葬公于其邑長山之
原某於公為寮友又姻家也知公為深故為之銘公諱
某字某靳之先世家廬州元季避亂徙鎮江之丹陽曾
祖諱某祖諱榮不仕考諱瑜溫州府經歴有遺愛在温
皆以公貴贈光祿大夫柱國太子太保戶部尚書武英
殿大學士曾祖妣姜祖妣吳妣范皆贈一品夫人始溫
州年踰五十無子范夫人憂之隂為置媵於側室溫州
見之驚曰是何為者吾老矣何可復累人亟遣歸其家
俄而范夫人就館以天順甲申十二月二十日生公於
溫州之官舍少長穎悟捷出時廣東副憲丁玉夫號深
理學公從之游又從今致仕少傅楊公游其學益邃以
博弘治已酉舉應天鄉試第一庚戌會試第二廷試第
一甲第三及第授翰林院編修弘治丙辰皇太子將出
閣講詔選正人以端國本其選特慎翰林舊學多不預
戶部尚書佀公以公名上遂兼司經局校書未數日也
宫僚還侍皇太子獨指公問左右曰非靳先生耶固巳
目屬之孝廟幸講所尤加奬異有文綺玳帶之賜又進
春坊中允會典成進春坊左諭德翰林院侍講公每侍
講筵敷奏雍容儀觀修偉重瞳屢回武宗登極公以舊
學進太常寺少卿翰林院侍講充日講是歲范夫人卒
京邸給驛歸治葬服闋還職尋掌翰林院事進禮部侍
郎時逆瑾盜政常因事諷公密書京官殿最以進公不
從銜之時翰林多外遷公亦左遷為光祿卿巳乃復舊
改吏部又進兼翰林院學士管誥勑掌詹事府事仍充
日講官又進禮部尚書甲戌遂進文淵閣大學士參預
機務巳又進太子太保戶部尚書武英殿大學士公在
内閣屬時多事居常色憂不滿容與少傅楊公等同心
輔政時上講武禁中視朝稀晩相與上言謹視朝之節
以示勤政嚴宫闈之禁以備不虞儲嗣未定海内寒心
中外無敢言者又相與勸上擇宗藩之近且賢者置之
京師以係海内人心竢皇子誕育仍歸藩邸皆人所難
言者丁丑上以郊祀畢將遂田南海子公時卧病即上
疏言方今國本未定中外危疑饑饉荐臻四方多警鑾
輿豈可輕動遂乞告詔遣御醫視疾中使存問又上疏
乞致仕不許時禮部以會試請考試官詔以屬公公曰
吾儕所以報國者在此力疾以往事竣復三上疏乞去
上以公忠勤體國方切倚毗屢詔慰留公詞益切乃許
之賜勑給驛以歸有司月給祿米輿皂且蔭子懋仁為
中書舍人公雖得謝而憂世之心不釋居常邑邑不解
顔人莫測其所以越二年疽發背卒壽五十有七在翰
林時同考會試主考順天鄉試者一考會試者再授庶
吉士者再造就為多西夏賊平賜賀功牌一尋又賜麒
麟斗牛服玉帶罪人家屬蟒衣三襲及歸又賜襲衣白
金楮幣公豐夷溫粹可望而親平居端默臨事則侃侃
無所避為文根極理要病世之學者多趨華靡教人必
先經學嘗曰涵養須用敬進學則在致知此虞廷相傳
心法也嘗典試崇雅黜浮力變士習家居斥去紈綺侈
麗之物作師儉堂以示子孫事親色養無違居喪致毁
而動遵儀禮自袒括至祥禫皆有儀注以為後式晚以
故第遜其族兄作室城南建祠堂於正寢之東置祭田
祭器作惇敘堂以合族革去近世焚楮之弊其好古力
行如此夫人某氏故雲南左布政使某之女繼夫人夏
氏金氏子男一即懋仁女六長適故禮部侍郎費公之
子太學生街次聘江隂夏載次聘某次聘宜興少師徐
文靖公之曾孫坤次聘鎮江衛指揮使陳可貞之子次
幼於乎公生平力學不懈學必以濂洛為宗不可謂不
純且正也際遇兩朝致位政府不可謂不遇也用未久
而歸歸未久而卒其所蘊有未能盡試者乎天下顧不
能無惜焉銘曰
翼翼文僖奮自南服翔于詞林秀動睿目遭際泰陵睠
焉顧只不難正朕而況朕子遂加校書隨侍春宫朝經
暮史風議雍容儲宫南面從龍以登秘閣巖巖心膂股
肱惟是師臣海内承式乃匪其榮而憂而惕丹扆之箴
祈招之愔甲觀之虚實縈臣心得告來歸爰弛其憂憂
之不釋疾遂不瘳鑾輿東臨茀茢弗祓上錄舊臣恩命
稠疊用雖不究禮數則崇刻詞幽墟以賁初終
勤上人塔銘
釋迦最上一乘正法眼藏吾不得而知也而知其必由
戒以入戒生定定生慧不由戒而求佛如煑砂作糜無
有是義顧今之學佛者從其道而好違其戒故吾於勤
上人有取焉而友之其歿也其徒道全方端來求銘吾
曰吾心許之久矣上人諱智勤本沈氏子而幼養於陸
伯良氏既冠陸將室之咈然弃去山之法海叢林也從
師復薙髮焉苦行精修慨然有忘身求道之志遂渡浙
江登壇受戒具遊天台過石梁者三至普陀然其一指
觀音現象焉禮育王塔求見舍利陟天目禮高峯塔又
然其一指塔為放光遊武當禮玄武至五臺禮文殊方
其篤於所詣杖錫重研炎風漲海蛟龍變怪不知其為
毒也冰崖雪磴繩橋懸渡不知其為阨也神遊鬼墟蟲
蛇獅象不知其為害也既而曰即心是佛何遠之求乃
歸俞塢初塢有寺曰興福久茀不治里人迎復與上人
居焉檀越爭施遂芟榛翳刳巖巒山門佛殿齋廊庖庾
罔不鼎親與法海抗矣後乃孫其居與其徒自營退居
安坐其間日誦法華積成一藏夫以阿難之趨悟也猶
有登伽之惑上人少空色相戒體無毁杯渡之神怪也
不廢無礙之肉上人老味禪悦戒行罔缺年八十餘顔
色精瑩步履如飛人曰其真有得耶正德八年五月忽
示疾辟榖者五十日儼然而化春秋八十有九僧臘六
十有八命其徒曰留此四大勿用茶毗其年九月十七
日葬俞塢之岡去寺百武銘曰
像教西來被于震旦南宗北宗始合而散末乃益離或
縱而誕棄其巨筏祈登彼岸於勤上人獨精戒律徧禮
名山誓往兜率斷指忘身歸命文佛苦行精專八十九
年隻履西歸悲動人天林屋之東有俞惟塢層搆莊嚴
師所營者千載皈依尚來歸也
延質壙銘
吾兄安隠四子伯寵秀文不幸短命死仲宰繼死所恃
者質與學皆能成立亦且有子矣延質年三十有六正
德六年十二月二十日又忽死於乎吾兄之賢而夭其
嗣吾姪之才而不克永其年天可問耶初質年十七八
穎異拔出輩類落筆動千言翩翩有乃叔之風吾心以
為是子也脫穎三千之場摶扶九萬之海蓋無難者巳
而屢試南畿不利久之乃稍斂其英華余怪之方欲振
起之則未也會安隠不祿葬有日質適病不能興質以
父葬不能親堋心殊迫甚期愈近心愈迫病愈加或貽
之成藥冀速巳服之暴下不止卒於乎其命耶其可哀
也巳妻葉氏子有周有方女二初寵妻張氏早寡無子
煢煢守志不渝葉憐之有無共之相守如姊妹十年十
月廿四日張死今年六月廿六日葉亦死三喪並以丁
丑閏十二月十一日葬蔣塢祖塋之東偏其重可哀也
巳銘曰
汝之不幸耶吾宗之不競耶汝之才耶而止斯耶
震澤集卷三十
