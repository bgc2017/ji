震澤集卷二十七明王鏊撰
誌銘
右春坊諭德劉君墓誌銘
弘治五年八月二十日右春坊右諭德劉君景元卒於
京師子棨應舉江西孺人胡氏與二孫曉暕以其喪歸
江西之安成明年正月七日葬廬陵之梅華塢年五十
有八劉故安成鉅族君祖東匯父丕嚴贈翰林編修母
趙氏封太孺人君諱戬景元字生穎脱超邁日記數千
言年二十一占江西鄉試會試屢不第入太學為文章
宏深瑰絶聲華振起名士景附每一下第物論稱屈主
試者每以不得君為歉年四十始與予同登乙未會試
廷試第二人及第授翰林院編修九年進侍講預修憲
廟實錄成進今官上之初即位也例遣近臣使外國時
安南吞占城侵緬甸外恭内驁衆謂非剛方才辯者不
任是行君時以侍講為正使先是使外國者多治巨艦
載重貨浮海與其國為市轂接艫銜或與陪臣賡和誇
竒角捷以為才君考地志陸道南寧逕甚無虞乃乘肩
輿從兩僮忽抵其界夷人傾駭郊迎館候視舊虔甚陪
臣拜跪立受之不與交一語至之日頒詔明日讌讌畢
遂行國主恐竦至曰一國生靈命懸天使金珠犀象餽
貽錯落一不顧王復遣人追授諸途不與語獨書其入
關詩與之曰歸裝有一南物者關神其殛諸其後安南
遣使入謝表有廷臣清白之語出使時賜麒麟服實錄
成又有白金文綺之賜君博學無不闚多識本朝典故
嫉邪守正氣豪論卓遇事直前意見捷出喜面斥人短
長旁聞縮恧君色自若尤精人倫識鑒見表洞裏分劑
參停十不失一權門勢家庭無行跡高亢特立與世寡
合而獨與予善也予出則詣君君出則詣予見則相與
劇談兩相忘而罷及病革予往省之氣犇上僅屬予為
悽惋君曰自古有不死者乎吾已後顔子矣病間復語
國事會劉文穆罷夀寧侯卒君時不能言矣忻然索筆
為詩有天留老眼待三月之句命其弟戡曰乞濟之銘
予還自南畿考試至臨清遇其喪哭之以詩於戲若君
非古所謂直諒多聞之益友乎予方頼焉振吾過策吾
昏以終吾身庶有益乎而君棄予死矣銘曰
剛吾未見聖所歎去之千載兹唯艱安成水激山孱顔
是生夫子勇且仁口持公議立詞垣别白白黑不肖賢
誰云不用用未殫直辭一吐十虯蟠世方疾走行獨跚
辭喧得靜非所患嶢嶢齾齾驚髦蠻謂方耄耋胡不延
後懷遺直表兹阡
陸處士墓誌銘
處士陸姓諱俊字伯良古貌古心古衣冠治家居鄉出
詞行事世多迂之而予特愛其近古也年八十有四以
弘治五年二月十二日癸丑卒十一月甲申祔葬蔣塢
之先塋處士予叔祖行也幼特受知焉今還不及見也
為文祭之且志其墓陸氏為馬甲處士悉馬甲之害也
將疏以聞大意以北人習馬南人習船南人為馬甲太
宗權時之制耳今宜南北各復其舊便又言吳下官田
稅十民田稅一均之則國用不虧民不困又言錢久不
鑄且竭宜復五銖備一代制又言州縣官剋下宜多設
官相監制又言鹽法急盗滋多弛其禁盗將自息其書
凡數千言其草數謄易無問寒暑晝夜行坐寢飯得一
字輒起易之欣欣告人意以為必可行也始以干當道
當道若不聞已乃不問貴賤賢愚遇人輒授之又牓於
道路市肆曰庶有見而行之者積三十餘年費紙筆如
山人或信或笑或以黏壁淨几處士終不廢也予間謂
曰何為紛紛翁家所苦者馬役吾能言於官而免之處
士曰吾豈為我設哉吾以為天下也吾家固自宜役其
志公其念深其自信篤於戲使世之在位者皆有是心
國事其有隳乎吾又以悲處士之不遇也處士類寬厚
而治家甚嚴嘗曰壞人家者臧獲也故陸氏雖富有傭
無奴私鹽升合不得入戸年八十以詔恩授冠帶然家
常罕御曰吾自宜山林之服也此固世之所謂迂者乎
豈所謂古者多近於迂乎其平生精力具馬役書故特
詳焉配周氏與處士合德卒亦年八十四子男二長均
顯蚤死次均昂克世其家孫男二曰豸曰彖豸為郡庠
生銘曰
孰謂丘壑國憂是瘁飽食優游媿爾有位
靜菴處士墓誌銘
西洞庭處士徐君諱震字德重年七十則作夀藏於山
之富子岡曰吾將歸矣又八年為弘治三年九月二十
四日卒六年月日乃克葬焉徐為洞庭鉅族而家世好
文處士生長湖山神清抱潔少從陳太史嗣初學詩太
史亟稱之既又與其兄德彰日相劘切學益進有弔項
羽廟睢陽懷古輓岳武穆諸詩傳播人口久之謝賓客
歸山中日焚香垂簾雖鄰里無行跡而詩終不廢也先
娶鄒氏再娶顧氏子男四淮濙濂潮孫男八數十年來
詩法稍變類以雄渾沉實為高晩生初學摸擬竄竊割
裂飣餖以為竒而處士日藏深山賦詩止以自娛往往
世不復知有處士矣然唐人高風絶塵其復可見乎若
處士其猶近也孫縉王氏壻故予為銘銘曰
通世營營匪利伊名學追時好與世角争洵美徐君遐
鶱高揭孰知我吟谿雲山月湖山崟崟湖水瀰瀰我懷
其人不在於詩
封奉直大夫右春坊右諭德謝公墓誌銘
謝世家淛之臨海其先有諱長者始徙餘姚汝湖之四
門四門之徙蓋當宋元之際長生明明生回一於公為
高祖曾祖諱某祖諱某世載令德厥有休問考諱瑩鯁
直自將不阿權貴為光禄署丞斥為福建布政司都事
又斥持其直終不變公諱某字某英睿夙成童丱比辭
屬對響應無窮及長藻思逸發以禮舉於鄉屢上不中
淛之士曰科目果不足以得人乎如某乃黜天順初知
嘉定縣事錢塘蔣忠舉公經明行修會御史巡按蘇州
者沮格不行或謂有關節可得則長揖去之曰如此得
仕非吾願也還舉於鄉年四十餘卒不第而其子遷德
器日開則束其經以授之曰吾已矣其爾乎成吾志也
遷發解淛江第一廷試天下第一歴陞詹事府少詹事
兼翰林院侍讀學士直亮方嚴隠然有公輔之望於天
下公以子貴初封翰林院修撰進封諭德配鄒氏由恭
人進封宜人公素負經濟及受封則絶意世故日以詩
酒自適於山雲海月之間無事不入城部使者過門談
論今古某為利某為害衮衮不竭聽者常聳如其言興
除民輒稱便公瑰偉軒豁不為崖岸城府遇人輒盡或
曰無乃太簡乎因自稱簡菴老人弘治四年鄒宜人卒
詔有司治墳於縣之牛嶴喪且免而公以六年四月二
十六日卒於家夀六十三上又遣官祭以弘治七年某
月日啟壙合葬宜人龍圖閣待制忠公浩之裔純德至
行人無間言子男四長遷也次選迪遺女適上虞韓練
孫男二正丕女二曾孫男女各一唯公宜試而窒祉萃
後人恩命敷賁終始哀榮可謂盛矣後禄之至方日富
而未艾也於戲則亦何必身自為之銘曰
謝始申伯厥後孔碩相安將玄派别支聮中葉或微望
於臨海餘姚來家繇公始祖儲祥絫仁幾三百年其後
將昌故晦其先俁俁封君華實有煒仕我徂求舉步可
跂屢上不試天固尼之孰云尼之實將啟之紫閣言言
在帝左右啟沃敷陳維公有子孰積不施孰耕無穫錫
命追榮其報斯食其食不贏不諧其盛瑑幽眎昭皇有
後命
安人姚氏壙銘
安人姚氏少師榮國恭靖公祖也尚寶少卿諱繼父也
昭信校尉蘇州衛百戸史君宗廣其歸也生永樂辛夘
弘治辛亥夀八十有二矣一日顧其子鑑曰吾老矣其
為吾治壙於某山之隂吾將從先公而休焉禮壙石有
志其即陳御醫公賢圖焉吾且欲見之公賢其子壻也
以銘屬予初少師以方外士佐太宗靖難竒謨秘畫載
在金匱配饗太宗為時宗臣不娶以繼後繼太宗賜名
也命侍東宫學仁宗即位即拜尚寶少卿少師嘗不願
其家恩數過盛故位止此安人時侍京師年十七八矣
靖難遺事尚能道之始宗廣善畫嗜飲每畫必大醉自
以為樂然安人每非之曰是乃公事耶後宗廣卒安人
持家教子率有矩度銘曰
赫赫榮公翊戴真主淩煙畫像配唐房杜翼翼符卿侍
學文華帷幄寵數擬漢陽都吳山之陽有高者墳後千
百年孰知其人符卿之子少師之孫
知將樂縣陳君墓誌銘
於戲古所謂循吏者其殆不可復見乎以吾所聞故將
樂陳君其近之也予故誌其墓以告後之人初君以進
士選知將樂大書廳事曰勤以補拙儉以助廉民有嚴
甲者前後持吏短長吏不敢動君至則執之庾死獄中
訟為頓減將樂歲漕以給莆戍莆又漕以給將樂風濤
湍悍覆溺相望君校其數相埒因各留餉其境民兩便
之其因事為功類此時勸課均徭役抑豪強廣儲蓄已
乃興學校修城池驛傳倉厫道路至或捐俸為之龜山
先生墓茀不治君為闢路若干置祭田十餘畝唐汀州
刺史穆公溺死見神於邑人君為迎衣冠葬之春秋祀
不絶邑有巨峽民橋其上列屋櫛比淫雨暴漲民居且
浸橋亦危君為禱於神水立退歲大旱君禱之又立雨
邑人以為神部使者行縣睹其治曰樂邑其有賢人乎
雖隣封有事輙以屬君光澤有疑獄歴數年不能決君
至一訊立得其情比歸光澤民遮道求識其面拜於馬
首而去城沙縣也績久弗成君為物土賦庸民不知勞
使者上其績旌異之命下而君卒年四十有四君諱大
經字正之姓陳氏陳世家江西之德興宋南渡始家上
虞高祖某隠九峯山累辟不起曾祖倞祖敬輿通諸家
書考世英通尚書史記善楷法君生祖異之曰他日必
志經綸因名比長敦慎温文初習禮已而旁通諸經以
詩占淛江解試登庚戌進士娶張氏某府太守嚴之女
以某月日葬上虞某處弟南京大理評事大紀來請銘
銘曰
長吏庇氓或為螣螟豈無異政非威伊名樂人熙熙君
我父母鄰邦曰嘻我乃無有三年之政百年之思顯刻
幽宫維後之貽
湖廣按察司副使蕭君墓誌銘
蕭世家蜀之巴縣君高祖諱某洪武中司永平府獄因
家焉今為永平人祖諱本立考諱鳳君諱謙字有終由
進士授大理左寺評事進寺正擢山西按察僉事董屯
田諸務以憂去改淛江按察司副使督銀場諸務改湖
廣整飭辰沅兵備三年考績行至楊村卒弘治乙夘八
月二十日也夀五十七以某月日葬某處娶李氏後君
五日卒子男三淮武略將軍某副千戸漢國子生女三
長適千戸解璋次鄉貢進士張秉次千戸朱陞君居官
動遵三尺其在大理號能辯疑獄然求其出不求其入
理屯田屬邊多務出竒應猝軍以克濟建寧時有盗張
甚君躬詣其地梟其首亂者餘悉解縱遂平之鎮巡大
臣以聞詔兼分巡建寧道即其地立分司鎮之大軍之
討都勻也君統番漢軍策應事平蒙璽書鏹幣之錫是
役也君冒藂箐觸炎瘴遂得疾君性仁孝在官聞父母
病即哀號不事事聞喪三日行官屬有不知者姪江與
漢年相差㛰娶必先江而後漢采幣之禮眎漢有加焉
間同疾眎之亦必先江而後漢漢居京乞銘於其鄰王
鏊銘曰
噫有終甫北方之傑理刑治兵所至則發仁孝温温吾
得諸鄰刻此銘章維以示信
恭人李氏墓誌銘
河南布政司左參政王君名珣之妻故太子少保吏部
尚書諱秉之女尚書致仕歸曹高標峻節海内仰之癸
丑歲參政君之子崇文以進士選入翰林為庶吉士今
年春次子崇獻又以進士被選間嘗詢焉則皆尚書之
甥也予以是知家學之淵源宅相之徵兆有不誣者久
之崇文崇獻衰絰泣詣予曰先恭人葬曹之水谷迄今
二十有二年今以繼母恭人黃之喪將祔而先恭人墓
未有刻先恭人之卒不肖兄弟幼其遺德不及知雖然
間則聞之先外祖母聞之伯叔母而先祖贈湖州府君
嘗稱以礪諸婦矣敢次為狀以請予不得辭恭人高朗
淑慧言動有法其幼也尚書教諸子書恭人從傍聽之
即能了大義及歸王氏事湖州克孝克敬滫瀡之奉捐
妝奩為之參政在官時節饋獻踵道湖州之歿衣衾棺
槨皆恭人經紀之參政歸無憾焉育孤睦鄰賓接内外
禮意曲盡其卒也里有孤女以母之喪喪焉至於今諸
姑伯姊有會則曰恭人之賢也或至泣下者恭人生正
統庚寅以成化乙未正月二十六日卒年止三十有六
先封孺人繼封恭人參政子男八恭人出者四崇孺鄉
貢進士崇仁庠生崇文戸部主事崇獻庶吉士餘曰崇
儉崇讓崇有崇素恭人卒靈爽多異過祠不肅則恍若
見焉參政為御史以事被逮曹人未之知也其主忽自
仆於地家人驚駭識之則被逮之日也豈其生而賢明
故死而有不亡者邪銘曰
在曹之陽其涘維谷誰墓於兹有拱者木冢宰其考夫
維岳伯八子宦學其儀濯濯維年不待迄於休成於赫
皇命象服是榮孰云不夀厥靈孔章納銘於幽以告不
亡
太醫院判陳君墓誌銘
陳之先自鳳陽來家於吳始祖良炳元同知太醫院事
高祖新齊郡醫學正曾祖本道世以醫學相傳吳有孟
景暘者精小兒醫本道館甥景暘所併得其傳祖彦斌
考仲和始皆專小兒醫君生七歲而孤少長發憤讀先
世書有聲吳下成化中詔取名醫郡以君名上君以太
孺人陸春秋高一詣院即乞歸久之太醫院言治小方
脈者少復起之君至甫一月被選入御藥房旋拜御醫
出入禁中調護諸王累奏竒效遂進院判今上即位以
例仍為御醫三年進廸功郎入視東宫疾效加俸一級
丁巳歲上章乞歸上曰如陳某者何可使去左右而請
益堅上察其誠遂進院判致仕歸弘治庚申五月十三
日卒春秋六十有八君為人不事表襮或侮之卒不較
少嘗誦學喫虧詩以自警直禁垣十有四年恭慎周密
累有白金之賜其為醫究切脉理力護本原不求近效
不肯乘危射利貧者或反給之故其名籍甚而尤重於
士夫初名慶字公賢後以字行而更字公尚初娶仰氏
大理寺丞瞻之孫繼娶史氏蘇州衛百戸浩之女子三
憲寵宥皆世其業寵入御藥房亦有名京師孫男五女
一初君為夀藏於黃山之隂予預為之記比歸日經營
之未合也而君卒遂以明年月日葬焉銘曰
醫維仁術或益之疾孰唯其良乃及於國噫嘻公尚和
緩是同皇裔詵詵厥維其功黃山之原生所治止既曰
治止尚安歸止
兵部武庫郎中吳君墓誌銘
弘治已未兵部武庫司郎中吳君汝礪以病告歸吳江
行至德州卒其弟鎣扶匶歸以庚申某月日葬大興圩
之先塋來乞銘君諱鋆汝礪字為人好學攻文而尤有
詩才其為詩苦思冥搜句妥字帖喜學唐人而時出新
意與人交不立崖岸當官勤慎而無隳事是以人愛重
焉意其必將遠到也汝礪占南畿解試三試禮部不中
冡宰三原王公巡撫江南間召與語因極陳民間諸弊
傳以經史指掌畫地衮衮不休王公驚焉贈之詩期其
大用君復以詩諷公公益竒之及登進士授兵部武選
主事進員外郎又進武庫郎中武選武庫皆劇司君自
儒者好從容嘯咏而終日抑首據案鈎考簿牘意不能
無少望又質弱多病醫者不審妄投之藥遂至不起嗚
呼豈亦其命然耶嘗以進士治大臣葬道聞母訃遂委
事逕歸當道者難之君曰安有舍親之喪而勤人之喪
者乎祖諱某考某封奉直大夫兵部武選司員外郎母
李氏贈宜人娶汝氏知南安府行敏之女封宜人子一
人曰重陽聘監察御史陸全卿女重陽方二歲煢煢可
念全卿曰吾與乃父有言矣遂許委禽焉銘曰
孔翠之文鵰鶚之鷙才也孰賢亦維其地嗟嗟汝礪夀
復不遐有文不耀有銜不抒埋鬱隂幽噫嘻奈何
承事郎徐君墓誌銘
徐裔出金華有三竒府君者當南宋時命一子留金華
一居舒之望江一居吳邑太湖之西洞庭山洞庭有原
隰陂池田園之利徐氏世擅其富世讀書好禮而不求
仕入國朝子孫滋盛散居山中世以東南西北宅别之
君所謂南宅者也其世系詳見故陳太史嗣初所譔先
世墓文考諱震生子四人君於倫次最季而最愛於父
雖不治舉業而好學不倦作七字詩往往可誦書有楷
法兄弟既分煙君獨不忍去依其父以居終身焉父志
所未至能先意承之及父母相繼歿寢苫柩側旦夕承
事如生食必祭飲必奠朝設洗沐莫拂茵枕未嘗替於
初娶沈氏生二女子二曰縉曰紳王氏出西洞庭入國
朝未有登第者君日夜督其子學縉果登順天鄉薦山
人榮之君以弘治辛酉六月二十二日卒享年五十有
二以某月日葬金鐸之原君體貌瓌碩襟宇夷曠意其
必夀而止是縉方嚮用於時恩封有日矣而君不待於
戲傷哉縉予子壻也為之銘
昔之日俟我兮湖之麋今之日送我兮江之涯風神猶
在兮訃豈非有封不待兮可奈何嗟嗟命兮可奈何
震澤集卷二十七
