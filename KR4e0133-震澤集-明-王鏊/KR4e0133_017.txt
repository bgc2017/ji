震澤集卷十七明王鏊撰
記
天趣園記
延平多佳山水而蕭君九成之園特占其勝九成之言
曰凡觀游勝槩以人力為之則費且勞因其故焉則省
且佚吾之有是園也吾無作焉其景有十皆因其故為
之園東抵高山山之麓青壁數仞蒼翠巉絶有巖巖之
氣象是為石壁石壁之下巨石坡陀平衍可坐數人曰
盤石泉出山下自南流入旱澇不見盈涸曰源泉源泉
㶁㶁西北詰屈流導為流觴曰曲水曲水流數十步瀦
以大池廣可數畝曰方池水自池下流日夜不息作碓
其傍其機自動不煩人力曰水碓水抵北復南折為大
溪有石臨之曰釣磯石壁之左有窟如屋相傳昔人煉
丹於此曰丹穴曲水分支西流有軒瞰其上曰漱清緣
溪作亭溪外諸山隱隱可見曰仰高山之松竹杉桂四
時蒼翠鬱然名花彙列怪石駢峙皆可以供游觀者他
日吾將老焉其言如此予以為今之事游觀者絶磵壑
隳丘壠披灌莽疲極人力甚者如李衞公平泉之為其
亦勞且費矣然求如兹園之天趣不可得也語云為高
必因丘陵為下必因川澤九成之為園如此則其為政
于吳江可知也已無亦因其俗以成其治乎予乃為記
于壁庶後之人觀其園以考其政也
通州重建狼山廟門記
狼山之顛有廟焉以祀泗州大聖而今始新之曷為新
之報功也自頃奸臣擅朝盗賊紛然起北方所過屠掠
流血成川城市為墟久之上廼改命都御史陸完彭澤
節制山東河南諸軍且調沿邊健卒屢與賊戰賊始北
犇潰賊酋劉七尤號桀黠俄南犯鎮江江隂已廼棲狼
山狼山當海之衝江之委賊假息兹山志窺吳會於時
東南騷動人莫自保一日賊忽泝江而去去未幾又蔽
江而下上下倏忽莫敢攖其鋒都御史完統將士自山
東奄至澤與咸寧伯仇鉞都督時源繼至分據江口賊
懼復保狼山忽海風大作賊舟糜碎完密遣總兵劉暉
郤永星行襲之賊據廟門矢下如雨官軍不能入因縱
火焚廟門久之不然暉默禱如破賊當葺廟如舊火廼
隨熾賊惶駭四竄官軍乘勢追斬賊衆殱焉東南大安
議者謂王師之捷雖將士出竒賈勇非颶風助順回禄
效靈則賊未易殄滅東南蓋岋岋矣今城市村墟鬱然
無虞父子室家安然相保果誰之功乎捷聞完等及將
士皆進爵有差而暉永念神之功不可㤀廼捐賜金改
作廟門經始正德壬申十月癸酉三月告成求紀其事
於碑以彰神異大聖之名莫知所始聞之内典則觀音
大士之化身也屢顯異蹟若降龜山之魔卻少林之兵
退宣和汴京之水世多侈談而儒者無傳焉今兹復擁
護王師保障東南福祉在人耿耿不誣揆之祀典非所
謂興雲雨捍大災禦大患者乎固宜世世廟食兹土以
保艾我民於無疆也銘曰
維海有門大江自入江海之交有山屼立大聖廟兹窣
堵其嶷鎮遏鯨波龍宮蜃窟辛未之春爰有大懟剽焚
北方僵屍横被天兵其來則維斯兊南保兹山隂覬吳
會維神祐民維天厭盗實作大風乾旋坤掉鬱攸從之
盗始大駭我師奮揚賊遂奔敗赤壁之戰烈風其靈淮
肥之捷草木為兵愍彼齊魯冀河南北全吳萬家晏然
誰德誰護誰安維神之功翼翼廟門舊觀斯弘以薦黍
稷永永無射
堯峯山佛殿記
吳横山之西南有峯名堯莫知其所始或曰堯時民於
此避水也(蘇子美詩西南登堯峯俗云堯所基洪水不能沒上有萬衆棲)唐末慧禪師
者始建精舍曰免水院宋改曰夀聖寺有寶雲禪師繼
居之會學去來恒數百人元涉國初久茀不治弘治初
有雲谷禪師諱茝始謀居之與其徒文通披藂剔薈支
傾葺頽歲餘人漸知之雲谷軌行峻特通亦戒律清修
遠近參謁者日衆始相與立山門繚以石垣觀音龍王
之殿寶雲碧玉之沼東齋西隐以次修復而大雄殿費
鉅未遽議也久之雲谷示寂通矢卒先志乞諸檀越一
時鉅公名士亦多禮焉於是富者施財貧者施力豫章
瓴甓無脛而自至不召而雲集大雄之殿倏還舊觀矣
初予自内閣告歸間一造焉峭壁梯空側足而上及至
其顛曠然平夷林壑巖洞之縈紆池沼泉石之麗秀卻
而望之太湖萬頃浩蕩在前而吳興雲間諸峯亦隠隠
可見信地之高且勝者也則洪荒之世民聚居以免懷
襄之患亦或然歟地雖勝而其蕪也久得人焉居之則
蕪者治頽者起事之興廢其不在人乎今天下之事廢
而不舉者亦多矣彼獨何修有若易易然者乎予誠嘉
焉為記其事嵌諸壁
吳江城記
大盗南窺三吳騷動鯨奔狶突人莫自保而城居者獨
晏然恃以無恐時蘇之屬縣無城者四崑山嘉定常熟
吳江初以撫廵移文皆欲築城為保障而凋弊之餘公
私罄縣相視莫敢發吳江尹蕭君九成獨曰吾其試為
之吳江故有城始自吳越王鏐而拓於張士誠國朝承
平百五十年民不見兵革城日就圮君召匠計之費以
萬計君曰吾其試行之時城之西北殘堞頽壠尚存十
之一二而東南已為民廬君諭之一旦遷去君且行且
度丈絜尋計手摩心畫卑高廣狹各有度程已而裁減
均徭節省冗費勸奬巨室共得六千餘金曰是亦足矣
廼量田賦民量民賦役民各受分僝則歸之圮則坐之
於是民競勸無敢怠工必堅無敢窳始事於正德癸酉
二月至九月壬午而城成矣城周五里有竒四向為門
門之上有鼓樓以警昏曉有戍舍以扞宼偷傍有水門
以通舟楫高廣皆如其舊而壯麗過之於是吳江父老
請予紀其事夫城以衞民也而築之為費且勞則反以
厲民且因以興謗况當久困之餘乎此有司所以相視
而不敢發也君獨能自信奮然不顧為之為之績果有
成財不費民不擾人知樂其成而亦孰知其始也君蓋
深於愛民勇於興事其籌之也審故廀慝無自而作其
持之也堅故浮言無得而搖其履之也親又公且均焉
故民樂趨事而㤀其勞也夫天下事固有大於一城者
矣能推是而行之尚何事之不舉乎城之役春秋屢書
之予安得而無紀也佽是役者為縣丞趙源清
太倉州新建城樓記
弘治十年詔建州治於太倉初太倉與鎮海為衞並治
一城戎伍編氓錯峙紛糅至是始以州大夫臨之且割
崑山嘉定常熟旁近地隸焉文武並建軍民遂安太倉
故無城偽吳張士誠始城之周十四里有竒城高而堅
池廣而深識者謂雖立於僣偽而實為無窮之保障予
嘗登其城樓以眺則萬屋鱗次帆檣雲集海天遼廓雲
濤滉漾壯哉其為州也而西北之樓獨缺正德十年監
察御史邵陽唐君鳳儀按其地則命建之莆田黃君廷
宣適知州事鳩工庀材不期月而樓成其餘城樓亦皆
修敕嶷然為一州顯觀間屬予記予於兹樓之建竊獨
嘆夫地之盛衰興廢信有時乎夫太倉古婁縣之惠安
鄉耳至元朱清張瑄創海運於此而諸蕃輳集為市國
初由此而漕定遼由此而使西洋遂為東南巨州豈非
以其時哉然地盡東海海宼出沒昔方國珍嘗由海道
入宼故元有水軍萬戸府之設而士誠亦因此而城往
時盗劉通施天泰宼海上三吳騷然發動至劇賊劉七
據狼山睥睨全吳賴重兵宿其地扼其吭掩其不備而
莫肆其螫不然蓋岌岌矣則城之設豈可以承平無事
而莫之勅乎予故備書之以警動在位而二君兹樓之
建未為無意也
壑舟記
仲兄滌之既倦游築室洞庭之野穹焉如舟因曰是宜
名壑舟屬弟鏊記之壑舟之義蓋取諸莊周周之言予
不能悉也而舟之為用則知之易曰舟車以濟不通書
曰若濟巨川用汝作舟楫舟固為水設也而置之壑舟
也寘之壑則車也吾將寘之水鼎也以柱車梁麗以窒
穴臼以炊釜以舂裘以禦夏葛以禦冬其亦可乎夫不
可違者理也不可廢者用也若之何其紊之無已則物
將各復其分車也復於陸舟也復於水則之秦之楚之
吳之越無不如吾意者孰與塊然守一壑哉兄曰壑舟
固不祈於用也不祈於用者祈於安昔者吾嘗泛舟涉
江湖傲然枕席之上一日千里固自以為適也不幸怪
雲欻起颶風陡作魚龍出沒波濤如山而吾方寄一葉
以為命茫然不知所歸幸而獲濟猶心悸神𢥠而不能
已故曰水以載舟亦以覆舟今老矣尚安能以不貲之
軀試不測之險乎故予有取於壑也子不見武夷之山
乎其厓有舟焉雖世變屢遷舟自若也吾舟蓋庶幾似
之其視江海之舟不差安乎雖有力者又安能竊諸鏊
曰兄之見遠矣遂為記於舟上
陽山草堂記
陽山在吳城之乾位蓋衆山所從始顧君仁效結廬其
下仁效年少耳則棄去舉子業獨好吟咏性偏解音律
兼工繪事每風晨月夕閉閣垂簾賓客不到坐對陽山
拄頰搜句日不厭或起作山水人物或鼓琴一二行或
横笛三五弄悠然自得人無知者知之者其陽山乎因
扁其居曰陽山草堂余間造而問焉曰子於是焉日對
陽山其亦有得乎無也雖然有一焉吾觀兹山峰巒巉
巗得出沒高下險夷之象觀其石得谽谺呑吐之象觀
其雲烟得開闔晦明卷舒之象觀其草木得葳蕤靃靡
榮悴之象觀其鳥獸蛇蟲得蟉虬蠉飛跳躍之象以是
發諸詩形諸丹青播諸絲竹自視若有異焉而不知其
果異乎無異乎有得乎無得乎曰然子之學其將日進
而未巳也雖然盍亦求其本乎遂書其室以為記
虎丘復第三泉記
虎丘第三泉其始蓋出於陸鴻漸品定或云張又新或
云劉伯芻所傳不一而其來則遠矣今中泠惠山名天
下虎丘之泉無聞焉顧閉於頽垣荒翳之間雖吳人鮮
或至焉長洲尹左緜高君行縣至其地曰可使至美蔽
而弗彰乃命撤墻屋夷荆棘䟽沮洳荒翳既除厥美斯
露爰有巨石巍峙横陳可數十丈泉觱沸漱其根而出
曰兹所謂山下出泉蒙宜其甘寒清冽非他泉比也遂
作亭其上且表之曰第三泉吳中士夫多為賦詩而予
紀其事所以賀兹泉之遭也雖然天下之美蔽而不彰
者獨兹泉也乎哉因書其後以識詩曰
巖巖虎丘巉巉絶壁步光湛盧厥侵斯蝕有支别流實
冽且甘昔人第之其品維三歲久而蕪射鮒且泯其誰
發之左緜高尹寒流㳙㳙漱於石根中泠惠山異美同
論百年之蔽一朝而褫伐石高崖以記其始
提調學校御史廳壁記
凡御史所涖則重在内内重在外外重而尤莫重於董
學政是惟人才風化所自出其揖遜進退士以為式其
取舍好惡士以為趨向有師道焉教之之謂也有君道
焉治之之謂也故曰尤重也重則稱之尤難緩斯玩急
斯怨必學識高明則品藻不爽持守堅定則勢利不搖
德望凝遠則人望之而意已消寬而非弛也嚴而非刻
也斯其稱乎其可謂難也已國家學校之設徧天下視
古為重而人材風化未逮古昔何哉豈知教之而不知
治之乎故正統初始設憲臣以董之而兩畿則以御史
治與教兼焉正德十四年林君有孚以御史來董南畿
學政乃追考前任姓名至已得十有九人題名于署俾
後來者續書之予為紀其職之重且難如此於乎是十
九人者其皆無忝於斯乎我不敢知抑或有不能無忝
於斯乎我不敢知賢否高下輿論攸在特以年次列其
姓名俾來者有考焉且有警也
范文穆公祠堂記
昔在有宋吾蘇入参大政者有兩范公文正公當仁宗
朝開天章閣求治更張庶政將大有為未一年以小人
不悅罷文穆當孝宗朝在政府兩月未及有為以言者
罷前宋之治莫盛仁宗南渡後莫盛孝宗皆銳意太平
二公皆以身許國可謂千載之遇而皆不能少試其志
於乎道之難行其已久矣忠良不可容於時自昔然矣
孔子孟子沮於晏嬰毁於臧倉終身周流不遇以死獨
二公乎哉文正子孫今在吳中最盛所謂歲寒堂者有
司春秋饗祀不絶而文穆之後無聞焉文正為宋人物
第一流文穆其流亞歟觀其使金争受書之儀舉朝皆
悚有蘇子卿囓雪之操繳還閣門張說詞頭有陽城裂
麻之忠奏罷明州海物之獻蓋與孔戡之政同其在成
都演武修文奬用名節間與陸務觀諸人賡倡流風餘
韻漸被岷峨而吳中民風土俗人情物態纖悉備見其
詩讀其集知其用世之具素講於胸中固將有以也而
時莫之用非其君之不用而小人則尼之於乎其可惜
矣吳城西南十里許有浸曰石湖山曰吳山湖山之間
廢壘隠然即所謂越城也文穆之别墅在焉其境最勝
周益公謂天閟絶景以須其人而數世之後求其彷彿
不可復得所謂天鏡閣玉雪坡之類皆已淪於荒烟野
草之中過者傷之而孝宗宸翰碑石巋焉獨存若有神
物護持者焉監察御史盧君雍家越來溪上少時數過
其地與其弟襄約曰他日且將俎豆文穆於斯及為御
史始克如志正德庚辰某月廟成肖公像于中移孝宗
宸翰䧟置壁間以避風日有司歲時饗祀如儀間屬予
紀其事於麗牲予聞之禮法施於民則祀之以勞定國
則祀之而所謂鄉先生者歿則有祭若文穆所以施於
民效于國表于鄉者卓卓如是而其祀忽諸豈先王制
禮之意乎侍御君之舉其於禮意協矣既以是刻於廟
中又從而歌之曰
湖之山兮嶢嶢嗟公之節與山兮俱高湖之水兮瀺瀺
嗟公之德與水兮俱遠吳臺越壘兮既毁且阤行春之
圮兮新廟儼而湖山如舊兮公行安之千秋顧享兮慰
我吳人之思
從適園記
静觀樓之景勝矣去樓百步故皆湖波也姪學始堰而
涸之乃釃乃畚乃築乃耨期年遂成沃壤而規以為園
即湖波溔淼之中得亭榭觀遊之美却而望之諸山隨
步增異所謂莫釐者亦隠然露於天末嵩峰者昔巍而
踞今厰而夷雙峰者昔研而倚今聳而秀寒山蒼翠變
而為几席長圻蜿蜒分而為襟帶而西山若列屏障益
近而高且麗蓋山即樓之諸山而其景加異有若增而
顯之者湖山既勝又益以花木樹藝秋冬之交黃柑綠
橘遠近交映如懸珠如綴玉翛然而清寒者為竹林窈
然而深邃者為松徑穹然而隆者為栢亭其餘為桑園
為藥畦為魚沼而諸景之勝咸納於清風之亭亭高而
明敞而迥柳子厚所謂尤於觀月為宜者也予園名真
適學蓋知予之樂而有意從之者也故名之曰從適而
為之記
董南畿學政御史廳壁記
昔者先王之世所以教育成就天下之人才者何其周
且至也蓋其教始于家于黨于術以及于國同其德則
以智仁聖義中和差其行則以孝友睦姻任恤博其藝
則以禮樂射御書數而又有鄉射鄉飲春秋合樂養老
尊賢考藝選言之政下至受成獻馘訊囚亦無不在而
又中年考校九年始及于大成教之成則又賓興其賢
者能者出為國家之用當時之人莫不欣然樂而從之
故其詩曰菁菁者莪在彼中阿既見君子樂且有儀言
君子能長育人材菁菁然盛則天下樂而美之也人才
既成又隨其器而用之分列庶位故其詩曰芃芃棫樸
薪之槱之言人才分列庶位如棫樸之盛而皆得其用
也其或有過與不及亦且曲成之而不遺故其言曰不
協于極不罹于咎皇則受之而康而色言不輕棄也如
是而猶不變則擯之遠方而不齒蓋其教之治之之法
其詳如此周衰先王之迹熄中間千有餘年未有能興
之者宋慶歷間始詔天下立學而其制未備蓋至我朝
然後國都以至海隅莫不有學三代以還未有也行之
百年人才風俗宜其曠然一變遂同於三代跡其所至
而猶不能無愧於古何歟豈學校雖在其所以教之之
法未盡如古歟豈知教之而不知所以治之歟正統以
來始以憲臣董之京畿則以御史南畿根本風化之首
所統五州十三郡地大齒繁人才往往為天下最涖其
任者必皆文學德義有聞于天下乃克為之夫以天下
之選臨首善之地作養醇明朴茂之才雖今之學政未
能盡如三代之法然由今之法以漸進乎古所以作成
一時之人才往往出而為天下國家之用者亦多矣其
可泯哉自正統迄于今涖是任者得二十人前莆田林
君有孚懼其久而或湮始謀劖之石以示久遠俄以憂
去山隂蕭君來繼其任始克成之仍屬余記余惟載名
于兹者其文學德義皆所謂天下之選其成就一時之
人才為天下國家之用皆已焯然有聞而不可泯然後
之君子即其名論其世夷考其行則人品之高下學政
之張弛興廢得失亦有不能齊焉而非余之所敢知也
姑以歲月先後次其名嵌之署壁仍虚左方以俟來者
芝秀堂記
吳越來溪之隂盧氏家焉天順癸未有芝生于庭人皆
曰盧氏之瑞也而莫知其所為出或曰昔伯常甫祖母
王少而孀居誓死不貳冰蘖之操映照閭里芝其為是
出乎以旌義也或曰伯常甫養其母惸惸堂承志色養
五十餘年菽水之懽有踰五鼎芝其為是出乎以旌孝
也或曰盧氏家溪上蓄德儲祥歲月彌久伯常二子伯
雍舉進士為柱下史仲襄一舉鄉貢進士其名位赫然
將日顯而未艾也芝其為是出乎以有後也伯常甫進
曰某何敢當聞之古瑞命記曰王者慈仁則芝生又曰
王者敬事耆老不失故舊則芝生又曰山川雲雨四時
五行隂陽晝夜之精以生五色神芝某何敢當是蓋聖
世之瑞非閭里之祥也然芝之生不於他而盧焉是出
是國家之瑞也盧氏預焉盧之子孫其將有出而為國
家之瑞者乎僉曰然遂記之
蘇州府重修學記
蘇學於天下為第一有深廣鉅麗之稱而近年乃若弛
而弗治予間過之則頽垣欹榭圮墄眢沼而所謂尊經
閣者殆將壓焉過者睨而不敢上甚者飼馬于軒樵蘇
於圃日以就廢壞惡覩所謂鉅者哉守土者非不知學
校之為重顧以時方殫耗費浩以繁何敢議此歲時視
學則為弗知也者過之諉曰時不可為也會安成張君
鼇山奉詔董南畿學政至則喟曰昔聞蘇學之盛而今
若此不即不圖予則有愆文登孫君樂時以御史按吳
中亦曰是惟風化所出敢有弗虔百凡之費我其任之
金華徐侯讃適知府事遴選厥使經畫指授必慎必精
未數月也予復過之則其垣圬以峻其途甓以夷其池
甃以渫凡大成殿尊經閣明倫毓賢堂先賢祠皆巍然
嶷然餘若杏壇射圃會膳之舍游息之所道山嘉會諸
亭門廊橋梁罔不煥然圭潔復于舊觀矣諸士欣欣和
會相率來言曰昔魯僖公修泮宫詩頌其美漢文翁興
蜀學史載其績今兹學之廢一旦起而新之人不知費
士樂其成則向所謂時不可為者其然乎不有紀載奚
示來世予惟斯學之廢三君子既起而新之學政之廢
其亦將新之以復古乎古之所謂教與學其可知矣患
在知之不能由由必自近始故曰學莫便乎近其人兹
學之建創自宋范文正而胡安定實始教焉其流風餘
韻尚有存者繼是教於斯者其必曰安定之遺也吾敢
曠厥職學於斯者其必曰文正之遺也吾敢惰厥學則
風化丕變人才蝟興他日出而為國家用稽古愛民有
若安定者乎先憂後樂有若文正者乎斯無負於國家
作興之意矣敢述以告是歲皇明正德之十二年也
雲南省城廟學記
孔子之道如天罔不覆幬而亦或有不及世謂瞿曇之
書能行諸夏宣尼之道不及跋提以西日月麗天隂崖
猶晦非物有障之者耶闢而闡之則惟其時惟其人雲
省古西南外徼邛筰冉駹僰鳩咀咩之域至漢始通中
國唐宋且復失之其人不知有孔子顧祀王逸少為先
師元始有學宫立文宣廟其制庳陋俗亦莫之變也蓋
至我朝分藩作鎮建學設科俗始丕變滇士彬彬而出
纓冠束帶願立于朝與中州争先非以其時耶正德乙
亥廵撫雲南都御史何公孟春廵按監察御史陳君察
始至視學堂殿門廡梁棟圮腐聖賢像設䵝昧剥落相
顧咨嗟謂兹土雖遠京師聖化漸被比於中州而風化
所出蕪穢不治何以仰稱朝廷作人化遠之意乃節冗
費募閒民遷尊經閣於後大成殿則因其舊而廣之前
越通衢端麗靚深像設儼煥又拓地展學伐石為門樹
以綽楔黌舍旁列周垣外繚巍然煥然大改舊觀始事
於乙亥十一月明年十月訖工卉裳椎結遠近來觀咸
有思樂采芹之願且請紀成績以示後余惟道之在天
下無古今遠邇昔之障之也道果捐乎今之闡之也道
果益乎而二君成績不可無紀故為記之庶後世知政
教之被于滇自我朝始而興學崇化滇人益勵又自二
君始
石莊記
烏石山在莆城之陽大行人柯君奇徵讀書其下間行
其地得異境焉闢其翳以為圃𨗳其流以為池據其巖
以為亭亭成前後左右皆竒石也蹲者立者仰者俯者
奔者翔者啄者攫者皆若來效竒於前因名曰石莊而
屬予記予未獲至君之莊而聞其勝君顧不取而獨以
石名莊豈其有愛于石乎昔之愛石者莫如牛竒章李
贊皇類皆殫一生之力獵天下之竒聚之一丘故言石
之竒莫能與校今君不出故都據一卷之崷崪以為勝
其谽呀嵌空有若太湖者乎粼皴駮犖有若錦州者乎
雲霞黯黮有若大理者乎扣之其聲清越以長有若靈
壁者乎無也然則君曷為好君曰吾聞之君子有觀物
者有翫物者彼牛李皆翫物而不知反窮萬夫之力以
供耳目之玩巖摉藪剔車刓艦沉壞橋梁毁屋閭而後
至自以為恒有之也易世之后雲散鳥逝或為豪強所
奪或取為柱礎為𢷬碪為階磩為碑碣或淪於荒煙野
草之中求其彷彿而不可得豈若吾莊不勞一夫不破
寸壤不為豪右所嗜而常為吾有乎且夫石之可取者
何也易曰介于石詩曰他山之石可以攻玉易言其德
也詩言其功也此石之可取者也吾以是觀焉故嶄巖
嶔崟吾愛其特立陂陀案衍吾愛其有容峭厲刻削吾
愛其有不可犯之色歴千萬年而不毁不泐吾愛其有
不可拔之操而又有晦翁之遺刻在焉此尤吾平生之
所向往也以是觀物其可乎予起而謝之乃知君之愛
石其所取者大也為之記
震澤集卷十七
