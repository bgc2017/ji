震澤集卷三十二明王鏊撰
頌贊
御賜禁方頌(弘治間賜)
今上皇帝讀永樂大典命錄其禁方賜御藥房諸臣工
臣寵得其二焉臣鏊間獲見之因拜手稽首而獻頌曰
維天惠民維辟奉天極天所覆孰非我身昔在文皇永
清海内爰定大典以熙帝載廣蓄兼收如山如海於皇
我皇萬幾既勤重瞳攸矚乃惻于仁粤若神農逮于軒
岐先皇之志我維行之帝曰來寵錫爾禁方寵拜稽首
邦家之光皇仁如天豈需一勺尚效涓涓以裨海嶽皇
仁宏敷郵及海宇唯皇萬年永作民主
恩覃三世頌
唯戴氏自晉始來家建業其後遷於剡望於歙發於浮
梁今大司寇公昆弟四人相繼敭歴中外今兹遂大發
於公位躋八座恩覃三葉於乎其盛矣予忝公門下士
敢再拜為之頌
猗宋戴公儲祥單厚自晉來家金陵彌劭于剡于歙于
江之右作之述之其艱其劬延延百載發於尚書噫嘻
尚書勲績多有董學東南多士丕起臬藩閩越枯蘇棼
理來旬于鄖大憝攸馘佐秋官卿明刑教弼帝曰予治
唯乃之休乃祖乃父厥訓克昭帝有恩言進少司寇冠
裳朱翟竝有封號於赫皇帝三葉是承作廟浮梁禮秩
具登非先曷隆非後曷繼太史作頌敭于世世
孝廟御書贊
於穆孝皇深明廣厚一十八年物蒙在宥德唯日新藝
乃天授奮毫落紙思入混茫氣吞顔柳勢壓鍾王淵停
嶽峙玉質金相噫嘻近臣奎章侍立登牀或緣抱弓莫
及石室金縢藏之十襲
御書祕方贊
今上皇帝萬幾之暇留心翰墨間閱永樂大典得金匱
祕方外人所未睹者乃親御宸翰識以御寶賜太醫院
使臣玉蓋欲推之以福海内也昔唐文皇飛白賜羣臣
宋太宗書賜蘇易簡當時以為盛事然豈若臣玉之被
是賜也奎章照耀又以寓濟物之仁焉臣鏊預觀稽首
而作贊曰
聖仁御極萬幾日殷乙夜孜孜古今縱觀大典洋洋有
方中秘有觸聖心欣然如契曰唯四海豈無一人夭閼
札瘥舉切予身乃紬秘方乃御宸翰玉版霞舒天機雲
爛噫嘻爾玉職内藥房尚推予仁嘉惠萬方玉拜稽首
受言藏之唯皇之仁儼其將之昔有神農始嘗醫藥亦
有羲皇肇開卦畫藥以起死畫以昭矇二者合一孰知
其功唐宋兩宗賜侈飛白豈如我皇懷民之瘼巋焉新
樓御書在焉何以知之虹光燭天
王著作寄顔贊
程學之傳孰得其親載之而南龜山是因著作及門視
楊則後德器之成乃參其舊著作閩産而家於吳淵源
一脉鄉邦所模遺像儼然挹彼先哲座上之風門前之
雪
丹陛糾儀圖贊(為御史劉廷瓚作)
宫城巖巖九重啟曈曨曙色天顔咫東文西武袍笏次
對立者誰唯御史曰予耳目予聽視有愆爾繩姦爾指
屈軼嶢嶢豸𡻭㠑權姦惴慄耎媚恥外雖嚴稜中豈弟
古稱良臣無乃是
少傅馬公像贊
望之巖巖乎如山之峻即之藹藹乎如春之温襟宇瀞
深茫茫乎千頃之浸政體諳熟耿耿乎百鍊之金卓卓
乎挫而不回者匡時之策蹇蹇乎老而彌篤者憂世之
心衮衣玉帶弼亮四朝位應三台禮絶百僚於乎若公
者志必將使臯夔稷禼事功復見於今奚止若唐之姚
宋漢之蕭曹者耶
楊侍郎維立像贊
退兮其似怯乎臨事則甚勇也鈍兮其似拙乎思致則
甚工也苶兮其似癯乎所養則甚充也淵兮其若虚乎
所出乃不窮也昔喪鏡川有懷其人今見碧川如睹其
真翰林天曹儷美偕榮文章之贍議論之精古所謂難
為弟難為兄者歟
東坡笠屐圖贊
長公天僊謫墮人界人界不容公氣逾邁斥之杭州吾
因以遊投之赤壁吾因以適瓊厓儋耳鯨波汗漫乘桴
之遊平生竒觀金蓮玉帶曰維東坡戴笠著屐亦維東
坡出入諸黎負瓢行歌十惇百卞其如予何其如予何
吳文定公畫像贊
噫嘻文定其可復作淵然之度粹然之學舉世競趨避
之如疾舉世棄遺服之無斁非意相干不見其愠喜終
身與處莫測其淺深但見文章之昭回於天下燦然五
星之正色澹然清廟之遺音所以賁飾渙汗啟沃密勿
雖憸人小夫皆知重其為人而賢人君子亦自以為不
可及衆方仰之為當代之斗山上且用之為久旱之霖
雨而公不待翛然遐舉嗟斯民之不祿悵吾徒之無侣
載瞻遺像有淚如湑
東峯吳鳴翰像贊
於乎東峯天之生才將必有為有才如君卒以不試君
之為詩高視寰中天與之豪神助之工瘦逾賈島險擬
盧仝狂書細札或整或斜細入蚊睫勇拔鯨牙流落人
間吁其怪耶誰云屢試不聞一遭一目之網冥鴻飛高
衡鑑之責吾徒所叨於乎東峯今其亡矣吾疑猶在鬱
硉之氣理而不壞廬山竹林自許生前於乎東峯然乎
不然忽覧遺像淚若迸泉
先少傅昆弟行樂像贊
先少傅昆弟三人伯諱璋仲諱瑮先少傅為季伯頎而
長仲豐而碩季潤而秀德各稱其貌焉鏊童時見海虞
朱孟誠實傳兹像時天順已卯至今正德庚午蓋五十
餘年鏊亦且老矣覩兹像如諸父之復生未嘗不肅然
恭躍然喜欷然繼以泣也因為之贊曰
前人邈矣厥像在兹或言或笑或行或隨念昔為兒膝
前環繞孟誠筆之曰維其肖日月徂遷年更五十風木
之哀思養何及忽睹兹像儼然猶生生而不作有淚縱
横我懷前人亦懷其德其德伊何忠厚一脉嗟嗟後人
尚繼無射
自贊
噫嘻先生何如其人窮年劬書結髮礪行白首於道茫
然無聞者乎爵厠公孤官居臺閣志懷抒忠幾昧納約
卒無以致君澤民者乎貴戚赫炎不能附麗權璫狂猘
不能媕阿一有違言超然去之不辱其身者乎遇事直
前不知顧忌見利思後不知規畫歸卧空山家徒立壁
晏然居之以忘其貧者乎斯人也其量則隘其才則庸
曾無裨補於世所幸自潔其躬跡其所至蓋知慕首陽
之拙而不知柱下之工知希止足之疏傅而不能為應
變之姚崇者乎
王惟顒像贊
瑩若冰壺矯如玉樹跡寓軒岐志敦儒素淵源有自尚
沿伊洛之餘文獻足徵不霣宋唐之故身棲委巷名在
薦紳望之者謂其簡伉而難近即之者悅其和粹之可
親若夫功奏十全信無媿醫中之王道命辭屢辟殆將
為吳下之逸民也乎
巡檢李禎像贊
正德五年吳下大水饑莩載途有司奉命檢災賑饑而
往往旁緣以為利予伏林下竊傷之竊恨之甪頭巡司
李禎領檄散財于鰥寡甚均而公且有憂民之言予甚
多之乃因其像贊之曰
勿謂位卑其才乃充勿謂惠小其心乃公屏盜之迹時
乃之職拯民之恫時乃之功蓋一命之士存心于愛物
則九重之仁不隔于困窮噫彼貪濁位都顯融受若直
怠若事瘠其民肥其躬雖曰侈然蒞其上得不赧爾媿
于其中耶
伯兄安隠像贊
先少傅子四人安隠其長也髯而長身沉靜簡默其弟
鏊位至内閣而兄安處一丘以終身焉無外望也可謂
安分者乎故號曰安隠鏊為之贊曰
彼夸者子得勢而驕輿馬宫室華侈相高兄獨澹然安
厥故守倭倭佗佗不動不有包山之麓太湖之濆敝廬
脱粟樂之終身我思古人誰與儔者有漢新息馬少游
也
林知府利瞻像贊
玉為之潤冰為之潔春為之温政也㒺缺剖皇之符來
牧于吳厥膏不屯厥守不洿不振不譁吳民其孚忽遷
于滇分省之左吳民懷之欲留其可獨傳畫像慰此去
思朝夕在堂以瞻以儀以瞻以儀藐在南荒誰其繼之
俾也可忘
施鳴陽畫像贊
退然而怯者外之癯盎然而足者内之腴氣質孕洞庭
之秀文學承殿撰之餘幅巾深衣緩帶履絇志謝塵坌
樂存舞雩古所謂隠不違親貞不絶俗者其斯人之徒
歟
謝安石像贊
有晉太傅或傳其真去之千載如睹其人噫斯像也其
當東山寄傲之時乎新城出鎮之時乎將盜温問鼎秦
兵壓境之時乎是何襟宇之沖夷風神之超邁隘視區
寰翛然物外世方多故敓攘紛紜誰能起公坐清烽塵
謝靈運像贊
襟懷曠逸才氣桀驁鞭策曹劉凌轢顔鮑坦腹垂胡露
頂脱帽欲知其詩盍視其貌
謝疊山先生像贊
噫古帝王自立中國宋廢元興奄有九域臣民效順各
供其職時維信國洎我疊山奮不顧身障彼狂瀾公身
可殺公義莫敓至今耿耿光耀日月視彼奸佞靦顔穹
廬與公所得孰少孰多袍笏履絇神物呵守公應不亡
公其有後
疊山夫人李氏像贊
公信大義昭揭天地有婉淑姬節與之齊茹辛履險左
挈右提噫公實宋忠臣夫人也無媿於為忠臣妻者乎
汪玉川像贊
貌雖癯而氣則偉眼雖暗而鑒則精决事之休咎斷人
之死生如由基之射矢無虚發如秦皇之鏡照無遯形
誠生明耶明生誠耶請以問蜀之嚴君平
孫真人像贊
噫嘻先生跨隋歴唐超然玄覽如商老彭咆哮虎猛伏
如牛羊問胡以然惟誠是蹈乃知至人神明内葆金石
無硋鳥獸咸擾海山蒼蒼先生在焉何當從之以終吾
年
王光菴像贊
其博洽似陸魯望其孤亢似元魯山其逃名似韓伯休
其遁世似申屠蟠敬瞻遺像翛然丰神曳杖逍遙不襪
不巾是為光菴先生其人
尹侍御倫像贊(崑山尹嗣忠父)
漢有范滂風裁獨持扼於奸璫誓死不回皇有尹君獨
持風紀扼於奸璫憤激至死死雖不同同歸於義及今
凛凛猶有生氣遺像堂堂如山如河誰謂君夭其壽孔
多曹蜍李志其生謂何
錢孟溥像贊
我懷伊人嶔崟岝㟧誰云林居直氣噴薄觀其挫權璫
之猘折妖痂之角使其立乎人之朝儋乎人之爵必能
舉其職業蹇蹇諤諤尚肯脂韋依阿首鼠前却我懷伊
人忽焉緬邈遺像在堂過者必作
王真愚教諭像贊
京國蚤游從建安七子之列鄉邦晩佚入睢陽五老之
圖貌若呐而心則辨韻若散而才不疎人皆愛其藴藉
己獨抱乎冲虚之人也其果真愚也耶其非真愚也耶
箴銘
主一齋箴(為徐都憲公肅作)
神明之舍空不容物湛然之中孰為之一心兮本虚撓
之則亂維二則參維三則散百千擾擾與物徂遷主則
為客何日來旋允毅徐公主一無怠無曰不顯惺惺斯
在吾一既定彼萬莫干昭哉瑩徹神明内完維貴維貨
維是維非維利與害吾維不知有至斯應應巳斯寂往
者如亡來者如失湛然中虚永保吾一
遜敏齋箴
聖徂道遠正學日湮學其誰則我思古人人亦有言才
焉用學譬如殖焉不殖將落人亦有言不尚有年以歲
以月其老忽焉嗟嗟夫君學古為準說告高宗惟遜與
敏其遜惟何莫如虚中人曰可矣我唯空空其敏惟何
曰維不及人曰可矣我惟汲汲遜不自滿敏則有功孜
孜二者終身勿忘
二箴
頃予讀近思錄得二言焉治懼為難治怒為難明理可
以治懼克己可以治怒作二箴
治怒箴
有若撞搪或干吾意盛氣赫炎如火斯熾熾不傷物乃
先自燔既愆於事亦災於身方其怒時爾盍自思彼其
是耶我怒奚為彼且非耶怒之則巳怒而不怒弗留於
已譬彼熾火沃以清泉沃之沃之火乃不然明鏡在懸
其中湛若是謂不遷顔氏之學
治懼箴
有赫在上或臨在旁中乃潰亂有沸如湯沸莫自知倉
皇眩瞀心既靡定身且奚措方其懼時爾盍自定在吾
唯理在天唯命理之正矣守且勿他命之定矣雖死而
何譬彼寒泉點于沸湯點之點之沸乃不揚刀鋸在前
不震不竦是謂不動孟軻之勇
慎疾齋箴
已丑之秋予得疾殆甚辛丑歲則病癸丑則病而皆起
於微因作慎疾箴以警於後或曰歲行在丑則病或者
非人乎雖然吾知慎吾事而已
爾生多病維爾之羸羸也則那維其慎而其慎斯何曰
維未病病而慎之瘉惟其幸凡病諸苦爾則備嘗冰寒
火熱歐吐䐜脹凡人在病亦克自創及其瘉矣忽焉若
忘病不在小亦不在大無曰不害其禍斯在無曰何益
其病斯釋昔者弗慎今悔莫追悔而不慎後悔何為
壯節祠銘
猗城之陌石麟頟頟清廟斯勅廟食誰歟劍履兜鍪譚
公崇侯昔在文皇奮於北方多士高驤譚公克壯萬夫
之望執戈來將九門既克懷來雄莫潘楊就縛大戰白
溝濟南滄州東昌是道夾河之難甲胄躬擐被創獨殿
義重輕身殲我良臣有嘉者駰還骸於岡公身則亡其
神堂堂雲旗風馬于天上下翊我皇旅大業遂成惻愴
聖情帶礪是盟虔虔孝孫襲祉揆原哀扣帝閽惟皇有
詔賁于新廟尊嚴有耀萬祀千秋椒糈時羞邦人之休
大雅堂銘(布政胡韶之祖)
振卿之死偉矣其妻趙氏間關兵戈卒能全其節以保
其孤殆亦未易也或曰蒙古恃其強據有中夏中夏之
人亦何必為之死乎曰守其土服其官食其禄安得不
死其事詩云舍命不渝振卿以之之死矢靡他趙氏有
焉堂堂忠義乃萃一門題曰大雅宜矣銘曰
有元政頽内訌外軋盜起蘄黃鯨奔豨突來宼洪都連
城風靡烈烈振卿挺戈崛起塊焉孤城復還于理事有
不虞歲躔丙申大游之原殲我良臣身之殲矣其義則
伸有妻&KR1137;&KR1137;纍纍稚子涉履棘荆豈無一死死亦何裨
立孤難耳青鐙辟纑孰緯之恤藐矣胡宗繩繩秩秩惟
臣之忠惟婦之義一死一生孰難孰易大節琅琅二人
同蹈我銘于堂惟後之詔
古硯銘
或耕洞庭之野得巨硯焉正黑而光如大圓鏡友人蔣
伯宣以貽予予寶用之銘其隂
古月完完淪於九地犂鉏出之有食之既王夫子見乃
驚石膚鐵色玉質金聲胡為來哉胡為來哉吾與汝相
攜而同歸儒林詞苑逝終老而無違
敦敘堂銘
少保太子太保兼戸部尚書武英殿大學士京口靳公
作先廟于第之東春秋饗祠如禮巳又作敦敘堂于祠
之前以為利成亨餕合族之地而屬予銘於戲民之散
久矣士於族屬一從二從尚知近而親焉三從則遠矣
五從則漠焉如途人況又其遠乎非獨莫之親亦莫之
知也故士有端委廟堂而其族混於馬醫夏畦之間蓋
非獨士之辠也世愈久則生愈蕃生愈蕃則族愈散散
則遠遠則疎疎則憂不弔喜不慶亦其勢然也先王知
勢之必至於是也於是乎有道焉聯之使不散則宗法
是矣古者自天子達於官師莫不有廟而宗法於是立
焉有百世不遷之宗有五世則遷之宗百世不遷者所
以統其同五世則遷者所以别其異故世雖彌遠而系
出昭穆秩焉其不亂也士之有志者非不欲復古而其
勢未能蓋後世士無世禄廟且不能立而宗法惡乎行
此俗之所以益壊而莫之拯也公於流俗頽弛之餘獨
能奮然自信惇行古禮上及祖禰下及子孫旁及昆弟
而母族亦覃及焉所謂尊祖故敬宗敬宗故收族者公
其有焉雖未能盡如古宗法而於宗法亦何大相遠乎
靳之先自漢信武侯歙始大唐有孝謨宋有裁之守申
其世次莫可考而來居丹徒則自諱某始至温州府君
有遺愛於民累德儲祥是生少保毗輔天子顯有令聞
而燮理之暇又能以禮率其宗人可銘也巳銘曰
維昔天子因生賜姓命之以氏厥宗攸定唯生有宗唯
死有廟享祀烝嘗各致其孝世雖云遠宗乃不移秩秩
繩繩百世可知其後世衰宗法隨圮遷徙東西仕多崛
起數祖而忘族焉能理於乎邈矣孰克治之有美靳宗
德將在斯噫靳之顯始漢肅侯來居江左發自温州及
于少保德義之優相今天子治進數增作廟於家合族
再登駿奔執籩灌瓚是承燕毛旅酧享獻蒸蒸凡此靳
宗有疎有戚緬懷本源其出維一異體同心唯孝唯義
唯德之歸引之勿替
瑞芝園銘
水部正郎上虞朱君朝章作園于五癸峯下正德丙子
冬鄉人來告曰園有異植若草非草若石非石有赭如
丹有黑如漆吾不知為何物園丁不識鋤而去之明年
春復有一本生於故處其丹其黑宛然如故人始異之
君時受水部之命以歸視之曰芝也胡為來哉吾不知
古意者其祥乎遂援筆而識之好事者詠歌焉余為
之銘銘曰
維卉維木殖之弗長煜煜紫芝不種而生維木維卉藩
之或悴煜煜紫芝無根而遂有蓋如丹有莖如漆不殖
不勤豈伊人力麟出非時獲之而斃芝出維時斬之而
肄人不易物兹維休祥嶷嶷其標煜煜其光君家其昌
端硯銘
温潤而澤直方以大坦其中以有容峰其外以不敗以
貽爾昭守之勿怠日磨日礪日漸日漬而時袚之而時
出之
井井亭銘為吳南夫太常作
有冽者井天平之[田耎]一脈遐通白雲之泉不涸不盈奫
淪甘寒始誰鑿之以資汲者藝者耘者東西行者其汲
纍纍其來溶溶不費不窮封君之功
鈐山堂銘
我族諸家世蕃以昌爰始爰詢學宫之傍有鈐者山奔
騰來赴靚麗端嚴屹若相顧唯堂何有有圖有書亦有
豆籩親賓之於有斐嚴子陟降惟斯坐對鈐山乃自得
師其師伊何默以成德不震不騫惟是之則
歙硯銘
質橢以園色紺而黝皤其腹像巨公之容嫵其眉若佳
人之秀歙溪千年孕此瓊玖胡不從予於玉堂黃閣之
間而獨相隨於荒巖窮谷之囿之人也其殆所謂金相
玉質磨不磷涅不緇而為吾歲寒三益之友者歟
震澤集卷三十二
