震澤集卷八明王鏊撰
詩
至樂樓詩為大學士費公賦
横林特地起高樓樓上書多擬鄴侯日與聖賢相對語
身於天地復何求三峰有意當窗見一水無聲繞檻流
試問主人何所樂本來無樂亦無憂
重賦弔文丞相祠
漢朝冠盖盡臣元窮海纍臣抱獨冤請劍便湏遊下地
結纓何處是中原青泥不化萇弘血白浪空歸伍相魂
斜日悲風柴市裏行人千古掩啼痕
盧侍御師邵來謁予於山中時酷暑與約為山
寺之游未明舟乃潜發有詩來次其韻
炎蒸一室困塵編坐憶山房滴暗泉古寺晨游聊復爾
清溪夜發豈其然一天涼雨懷逋客半壁殘燈對老禪
清旦坐謠還至夕空餘隴月向人圓
次韻施東岡喜雨
酷暑今年直破秋固應宋玉厭荷稠一朝雨勢翻天至
兩月炎威掠地收陋巷誰知顔氏樂清時空抱杞人憂
漳濱好在劉公幹何日青山爛漫游
費倫同七十少同硯席者也
少小相隨同隊魚年來白髮映鄉閭追思往事都如夢
閒看浮生好是虚某水某丘游釣處一觴一詠笑談餘
與君再結丹丘伴還見蟠桃結子初
次韻沈方伯良臣為余七十之夀沈與余同生
庚午又同在郡膠今同致仕
黃髮歸來共理田食貧終不羡逢年泮宮燈火憐相並
李郃科名媿獨先紅藥花翻分陜路白鷗沙占太湖邊
年來南極當吳分莫怪鄉人擬二仙
贈葉廵按忠
鄱陽漏網觸奔鯨南國烽烟徹夜明江上貔貅雄遠戍
浙西士女賴長城鑄山久訝吳王濞斷靷誰憐郭子横
見說臺端峻風采草間狐兔不湏驚
陸長卿為三山甚偉因賦
曾聞海上有三山飛墜君家苑囿間乘興偶來觀縹緲
扶衰且欲上孱顔参差臺榭雲霞氣出沒巖巒虎豹斑
老我年來無長物舉杯相對亦忘還
延素藏李嵩畫因題其上
吾聞湏彌之西興林國中有仙山人未識頻伽獻果龍
象參有女跏趺常面壁終年面壁何所翫山月松風為
我伴湛然大定本來空要證菩提登彼岸當年生長本
王宮錦袍錯落真珠紅生身在慾不染欲濁水秀出青
芙蓉姻親眷屬棄如土璚樓玉宇皆苓通一朝棄喧思
習静白雀叢林去修性至人有念天不違孽火雖狂中
自定鏌邪干將段段壊身縱淪亡性常在豈知千古屍
多林天遣重生在人界從今不涉生死關六通四智正
覺還摩尼珠露靈光發優鉢花開本性圓九重藥王須
眼手眼手於吾復何有乃知忍辱有仙人手眼不嗔隨
所取兩手去千手生兩眼亡千眼現世人不識驚皆眩
千葉金蓮繞坐生億丈豪光放皆徧吁嗟流浪閻浮人
慾海曾無觧脱因李嵩妙蹟傳千古稽首空悲蟣蝨臣
送王守會試
雙珠出南國光曜珊瑚枝一入天府選一嗟滄海遺連
城摠無價韞匵亦有時鴈行先後耳去去勿復疑
五色菊(嘉定童以遜用水草接菊五色具有)
前身那復是江蘺白白紅紅忽滿枝恐是韓郎工幻化
賺教陶令醉東籬
年來黃菊也隨時闘出金盤與玉巵姑射惶惶西子醉
歲寒心在許誰知
松石齋
蒼松落落偃虬龍片石谽谺聳碧峰石倚松根添瘦漏
松穿石罅轉丰穠歲寒永結三生契茅土曾加萬戶封
聖代祗今湏柱石大山長谷可能容
送賀志同少參之官廣東
越王臺上柳毿毿使節行行五嶺南豸斧冰霜瞻舊吏
薇垣風月待新參㯽榔蔞葉還隨俗包匭菁茒好貢柑
自是隱之風節在石門泉水不名貪
瓦屋山歌
瓦屋山在雅州之滎經其地絶勝長洲尹高君第
聞之曰吾將老焉余悲其長往而不來也以吳人
之意招之
瓦屋山瓦屋山乃在邛崍九折平羌間上有攙天壁立
之孤峰下有奔流赴壑之驚湍神光夜現普賢相紫氣
晝滿玄元關娑羅花開錦繡斑蒙芽紫竹長琅玕誰云
風俗混髳蠻世途險巇乃獨安武陵桃源在人間丹厓
萬丈誰能攀君今此去何當還長洲父老翹首日西望
願君少住慰我吳下之羈鰥
白巖歌為喬希大司馬賦(白巖在太原之平樂南京兵部尚書喬公)
(希大家焉吳門周臣寫其圖余為題其上)
太行西來勢如翔兩崖忽斷紛開張中間沃衍散耕牧
至今風俗餘陶唐白巖嶕嶢森立玉疑貯白雲千萬斛
又疑天山雪不消六月懸崖挂飛瀑長松矹硉偃虬龍
磐石坐送孤飛鴻朝看白巖横暮看白巖縱幅巾芒屨
長松下白巖處處長相逢一朝還為蒼生起坐鎮留都
惟隱几江東烟樹晩重重回首白巖雲萬里苻堅入寇
不須驚隱然人倚如長城圍棋似是謝安石斷靷誰為
郭子横只將忠赤佐天子不管白璧來青蠅青蠅青蠅
何為哉我思白巖歸去來
和林見素次蘇子卿見寄之韻四首
向晩心不怡中庭立徘徊羣雅競鳴噪孤鴻獨無依無
依亦何恨禀氣與時乖物情逐時好志士多苦懷咄哉
賈太傅厝薪胡獨悲黃竹有遺歌至今令人哀籠鳥望
雲端自傷翅翎摧海濱有大老何時當來歸知音苟不
存五絃徒自揮悵望武夷雲我身安得飛
夜光忽暗投按劍知無因傾蓋苟如舊異世為同人昔
君向遠謫可贖人百身紛紛燕蝠軰相爭錯晨昏對面
不相見肥瘠越與秦所願崇明德皓首期日新物理有
相感波間躍蕤賓嗟嗟皇甫規豈是中州人誰云閩吳
遠眄睞心所親
驅車遠行邁中道忽自疑章甫資之越無乃非所宜凉
颸撼庭柯絺綌已凄其歸來洞庭野茹糗勿復辭椒蘭
亦已變稂莠能無滋四時紛代謝彼此各一時獨卧茅
檐下無為浪多思
昔我游藝苑吸露潄竒芳及今志乃呑敢望作者堂一
編誰所授來自閩之鄉讀之增壯氣字挾風與霜忽然
造冲澹蘇李同翺翔借問何能爾上池飲竒方鳬鶴各
有分誰復計短長蒹葭望伊人宛見水中央秘之在篋
笥時時吐晶光
聞尚書泉山林公訃
俯仰天地間我生殊已晩古人不及見前軰亦漸遠昔
年忝朝列三五齊手板入參議帷幄出翺翔藝苑兩心
無猜疑終始共推輓豈知一朝異分散東西征羣才飛
刺天林立盈彤庭三五各天涯相映如晨星嚄唶時所
背空負海内名有如林泉公宿德衆尤向詞林三十年
縝密見涵養操履冰玉清文章臺閣樣榮名勢利途衆
競獨退讓臯比坐成均六館無孟浪道傍推大宅寒士
俱挾纊保釐向南都百僚同倚仗平生事藏密臨事何
慨忼大奸弄朝權士氣紛沮喪羣蟻赴腥膻正色䟽獨
抗浩然賦歸來高卧青山雲弘開綠野堂賓客引白申
廣德車尚懸䟽傅金不貧行年八十餘龍馬富精神人
言天所留復起承華勛方期會老堂杯酒道情素訃音
忽然聞風前淚如注安得延陵劍挂向閩山樹
懷恃卷為歸仁賦
人皆有母而我獨無嗟我之生曾不如彼慈烏慈烏有
母能反哺我養不逮獨飲泣以躊躇人皆有子而母獨
亡嗟母之生曾不如彼空桑空桑有子能返顧母年不
待獨飲泣以彷徨
荆山小景為王維綱兵侍賦
小築雲巖寄此身軒窗長對碧嶙峋龜蒙鳬嶧連天起
祗與荆山作主人
觀福建内臣進花鳥賦
玄猿呈藝宛如人孔雀鵷雛貌摠真怪石鉛松曾入貢
名花異卉摠横陳藩方故事修應舊聖主當陽德正新
一路光榮人莫羨已聞千里罷還民
贈黃道士
海上仙槎去莫親青谿騎鶴更何人參同契得心傳妙
太乙爐存火候真白日山中號鬼魅黑雲壇上撥星辰
年來黃髮衰遲甚乞與明窗一縷塵
送高德元還越
觧䌫錢塘過五湖童蒙求為指迷途方池墨暈春波淨
别館書聲夜月孤十載交情如一日九師精義重三餘
願君莫作飄然計正講濓溪太極圖
寄韓尚書貫道
河東夫子近何如北鴈聯翩不得書一片丹心終許國
半生華髮只鰥居尋盟莫放山隂棹挾策誰從白下驢
我有愁懷何處寫首陽雲盡月痕孤
奉和東岡歲暮有懷見寄之韻
歲暮相望思渺然幾廻欲去更遲延舟辭震澤無多日
歷改王春又一年澗壑未須悲濩落閣門誰正候傳宣
人生得喪應難定社櫟無能却自全
次韻文徵眀見贈之作
十年穏卧碧山阿姓字無緣落諫坡江上野鳬元自佚
日邊威鳳況云多正逢聖理方更化豈謂溫綸亦漫波
幾度懷恩思自效蹇疲難進欲如何
和謝少傅晩步見寄之韻
疲薾懸知進步難十年學道得鯢桓晉家謀國三為衆
蒙叟巢林一已安獨上高丘時縱眺偶携稚子亦成懽
願公早為蒼生起林下還霑聖澤寬
憶秉之
歲歲重陽送異葩楊妃西子鬭横斜今朝獨到東籬下
含淚無言對菊花
歲歲元宵興倍增羊皮魚枕各分眀繚絲新出滇南樣
獨惜伊人見未曾
歲歲春山得共游藍輿軋軋兩夷猶如今不用登臨去
花落花開獨自愁
常時見月倍相思海北天南會有期今日舉杯還向月
不知何日是歸時
月下花前每舉觴分題押韻兩相當如今風物依然好
不見來書細作行
敗葦蕭蕭古岸頭垂楊兩岸送行舟夕陽衰草荒郊外
争使行人不淚流
每到塘橋月色昏兩燈扶幼自應門如今怕向西州路
舟過楊林淚暗呑
久旱喜雨
五月炎熇熾若焚西來一夜雨翻盆欲知遠近懽多少
白滿陂塘綠滿村
唐子畏臨李成羣峰霽雪圖
吾聞西域之西雪山高六月積雪猶不消今之盡圖無
乃是是何山勢洶湧如波濤大山崔嵬小山聳萬壑千
巖光欲動營丘化去五百年遺蹤一見人皆竦六如胸
次蟠輪囷戲梭碎玉散作千嶙峋一重一掩分向背營
丘似是君前身隆樓傑閣争相向美人正醉銷金帳豈
知洛陽城中僵卧者門外無人雪一丈
毛都憲七十邵二泉以前韻為寄復次之
紛紛才俊登臺閣誰伴幽人住巖壑龍驤萬斛横巨川
商家欲濟須渠作當今人物有如公胸蟠經濟誰能同
世人重腊不重玉居然棄置中吳中臣門如市心如水
崇也當年亦如此平生意氣小楊修碌碌誰能數餘子
力田終不羨逢年熟讀參同内外篇七十年來髯似漆
人言真是地行仙籛彭八百不為久壺中自製長生酒
金華玉液分劑停鶴髮飲之成黑首世途宦海足風波
鍾吕日久相經過黃芽白雪行已熟日月跳丸奈爾何
嘉靖元年二月卄九日與林司空見素同登上
方俯視雲水千頃青黃絢斕見素曰此一片
錦也賦詩紀之
晩扶殘醉上岹嶢雲水空眀映碧寥雨歇花畦紅冉冉
春歸麥隴綠迢迢幾番游鹿還堪弔一去冥鴻不受招
遠客登臨思無限手摩蒼蘚認前朝
送毛百朋之北京應舉
幾年白下避車塵此去争誇脱穎新桂子已傳蟾府種
杏花還醉曲江春題名早覺光生里捧檄懸知喜為親
八月南來鴻雁便音書寄我莫嫌頻
送大行人柯君使畢還閩中省覲余竊伏草野
無復當世之望忽承九重遣使銜命下賁丘
園此三代養老引年之盛禮也斯禮也不見
於天下久矣顧余何人而際其盛君使既竣
便道歸拜太夫人于堂感激之餘無以為報
因賦詩贈之
天王出震萬方新草莽還能念老臣誥錫紫泥銜鳳嘴
服裁文綺損鮫鱗未嫌五馬歸朝趣且喜雙魚入饌頻
衰病自憐無補報寸忠還仗逹楓宸
林見素自吳過二泉二泉有作次其韻
旟旐翩翩動復延幾廻翹首太湖天一生面會知何日
千里神交積有年載酒未過揚子宅抱衾同上鄂君船
知音自昔稱難遇第二泉頭撥五絃
千尋磥砢慧巖松歴盡冰霜有好容二叟共談泉上石
孤帆三宿海邊峰淵然叔度難為挹老矣馮唐豈願逢
盛世臯夔方並入巢由自可遂疎慵
傷庭梧
嘉靖改元七月廿五日颶風大作庭前雙梧其一
忽顛賦詩傷之
庭前兩梧桐膚寸手所掇歲月曾幾何直上殊挺拔峩
峩雙幡幢雲漢相摩戛謂言召南棠百歲辭剪伐獨嫌
清秋夜障我中天月星辰互蔽虧胸次不得豁意欲稍
去之惜此方薆鬱颶風忽西來勢倒滄海竭屋瓦盡飛
揚行道多顛蹶挺然與風争倔強蛟龍跋終然不自持
劃若崩山坼杜陵惜楠樹我意亦恍惚信哉昌黎言木
高風必折勿言勢崔嵬螻蟻中潜穴似聞崇明沙濱江
馬陀窟萬室隨江流老少多漂沒公胡久彷徨為此良
咄咄翻惜堂搆初不種松與栢
金氏亭上賞菊昔曾於此看牡丹
牡丹亭上昔同看又見黃花感歲闌西子韶華常帶醉
東籬晩節頗禁寒坡翁莫恨居無竹楚客空嘲澧有蘭
秋月春風興無限為君終日倚闌干
癸未春予送女至京口至之明日為上元節是夜
宴邃菴楊少傅第少傅懸燈于山燦爛竒甚
良辰勝事古難齊此夕鼇峰喜共躋遠岫流煇星上下
曲池倒影月東西臨風玉樹遥歕雪出水青蓮不染泥
鐡甕城高如白日歸途馬上聽晨雞
遊招隱等寺
春寒漠漠上宫袍雨後山光湧翠濤洞口雲埋龍尚蟄
壠頭泉迸虎曾跑每因懷古還興歎豈謂尋幽反得勞
明發丹陽重回首長江天遠甕城高
茅山
大峰小峰連中峰當天削出青芙蓉一朝忽立九霄迥
百丈已度千巖重思昔颷輪同駕鶴祗今雲氣猶成龍
遥遥長史復何在華陽洞裏應相逢
茅山巧石亭
太湖有竒峰倚插半天裏風雷忽失之何年飛墮此
孟子河孫氏樓
江上青山山上樓凭闌俯瞰大江流海門烟樹熹微見
云是三山與十洲
張旭春草帖予聞其竒久矣今年至京口始得
觀于少傅楊公之第天下竒蹟也公欲予題
其後以詩來云敝墨殘毫一尺餘老來猶得
伴幽居宋元好事題將徧當代名公可缺書
余謝不敢當次其詩云
種髮蕭蕭七十餘問竒還過子雲居幾廻欲繼元和脚
阿買從來不觧書
禽言
吳中蠶熟時有鳥日夜鳴其聲云摘笆看火相傳
昔有婦摘笆棲蠶火發笆上焚死化為鳥余憫其
志為賦二首
摘笆看火摘笆看火星星早不滅炎炎熾其那吳宫已
成灰阿房亦焦土摘笆看火
摘笆看火摘笆看火汝身不自全更管人間火李斯佐
秦亡林甫熾唐禍摘笆看火
次木齋閣老見寄之韻
行年七十又加三俯仰乾坤幸免慚世有籛鏗方我老
坐無鮑叔共誰談夕陽溪壑翠尤蒨曉雨園林綠正覃
還擬西湖為勝集已拚沽酒典朝衫
纔說迎春又送春紛紛紅紫幾番新誰云海内無知已
且喜尊中有聖人瘦似維摩還示病樂如原憲不妨貧
山人自合山中老出處無煩問大鈞
知樂亭
深巷逶迤接遠汀小園花竹閉幽亭春池水漫魚遊樂
午院風微鶴夢醒有榻可能分我坐無絃元不要人聽
日長讀罷參同契正對前山一點青
六月苦熱壬子日得雨喜甚
幢幢淅淅又蕭蕭兩月炎威一夕消酷似甑山揚火幟
快如銀漢瀉天瓢乖龍久鬱蒼生望淑氣潜回赤土焦
林下老人忘帝力有年還聽路傍謠
送盛斯徵都憲廵撫江西
鴻都兵後望來蘇江左來旬此大夫入夜災星方退舍
訖朝甘雨又隨車風輘舊仰搴帷外河潤新傳視篆初
文肅家聲真不負尚能把筆為君書
題畫
杏花如雪滿長安起視星河夜未闌為惜穠華宛相似
臨風先折一枝看
坐看冰輪碾玉池夜深欲去更遲遲廣寒宮裏誰為伴
特為姮娥住少時
和東岡憎蠅
炎宵擾擾困蚉䖟稍喜新凉奈爾蠅每向杯槃傷沒溺
故於眉睫惱瞢騰居然能變白為黑忽地飜令愛作憎
勸爾營營休自得西風昨夜報嚴凝
謝郭長洲惠橘
琱柈紅玉寫纍纍四月江南見亦稀只訝蠭房輸與蜜
誰將猩血染為衣飣來客座驚三絶種向家園待十圍
他日洞庭修橘譜便應書作郭公緋(朱橘)
誰從天竺到閩南移得秪園别樣柑灌頂醍醐雖少液
兜羅綿色尚餘甘一拳不減商顔趣十指分明佛手纖
歌利不須矜節解最無嗔恨是瞿曇(佛手柑)
丹陽孫思和訪余于洞庭詩以送之
曾訪南徐孟子灣七峰高處恣躋攀何當再約孫眀復
徧覽長江兩岸山
玉柱金庭未易尋飽看七十二瑤岑太湖多少閒風月
歸對金焦盡日吟
重陽前二日東岡人來約登高之處詩以報之
風風雨雨重陽近肯向東籬漫舉杯闕下每叨黃紙問
林間還喜白衣來五湖烟月容兼管百歲風光許獨陪
老眼欲舒何處好與君携酒上崔嵬
東岡有只愁風雨似今朝之句走筆次韻荅之
太湖高處望夫椒佳節登臨不憚遥折簡故人先有約
定知風雨不崇朝
九日登象鼻諸嶺
秋來日日風和雨猶喜重陽一日晴携酒登高高興發
徧摩石壁與題名
重陽後復雨速東岡
蕭蕭風雨送重陽索莫園林夜有霜咫尺故人期不至
黃花端復為誰香
和見素尚書得謝之韻二首
把袂楓橋憶去年旋聞廷論幾扶顛尚方甫聽尚書履
春水忙歸野渡船冠盖便應傾洛社經筵不道少伊川
從今烏石岡頭巘付與希夷自在眠
雲補衣裳竹補亭亭中高卧一人醒匣涵温室金泥紫
飯煮仙家玉籸青自信逆鱗無忌諱亦緣磨蝎有神靈
何當萬仞浯溪石魯國顔公與刻銘
重陽後五日延陵奉菊為夀五色皆具而紫菊
特竒因賦
舊種寒花五色齊年來紫菊出關西楊妃醉醒暈猶在
順聖名高價盡低點綴不煩丹竈永封培應藉武都泥
姚黃魏紫元相嫓說與詩家漫品題
金碧山水為丹陽孫思和賦
碧水丹山碎錦茸樓臺疊疊樹重重恍然坐我江南岸
相對君家七秀峰
胡太守孝思奉詔存問過太湖有作次其韻
東南巨浸茫無外吳越交爭向此中漠漠鴈飛愁欲墮
冥冥帆遠若乘空樓臺倒影星河動花木交隂島嶼通
倘沐皇恩分一曲他年請爵太湖公
林屋峰前受一廛渚鳬汀鷺住相連久塵殿閣三台地
歸占東南一洞天詔下屢沾新雨露林間還與舊雲烟
自從白傅來游後直到君侯兩似仙
毛給事玉高祖母劉曾祖母魏雙節詩
姑孀居婦孀居姑誓不負夫婦誓不負姑艱危顛踣交
相扶兩心炯炯冰玉如寒燈照影相映孤牀頭遺息聲
呱呱喣濡抱負夜辟纑迄今有立非所圖山南崔家大
且都天道耿耿良不誣天道耿耿良不誣
胡太守再次前韻復荅之
太湖三萬六千頃七十二峰烟雨中萬壑奔流秋野闊
孤松倒挂寒潭空恍疑靈境與凡隔豈謂人寰有路通
畫船五宿澄波裏千古風流始屬公
洞庭東西雙玉峙物外地脉相勾連雨後人耕隴上陌
月明犬吠洞中天紅蒸遠岫上朝日暝入孤村生暮烟
漁郎再到忽迷路錯比桃源道是仙
歲暮有懷木齋閣老因寄
東山謝傅近何如尚憶同游玉署初歲月閱人雙短髩
功名過眼一蘧廬剡舟有興空回棹塞鴈無緣得寄書
聞道西湖好風日幾廻命駕復躊躇
胡太守冬季存問謝之
退傅閒居正穩眠忽聞優詔下林泉玄纁束帛皇恩重
駟馬旌旄太守虔三代引年聞有禮閒身報國媿無緣
獨憐葵藿心猶在願得迴光徧海堧
復生
萬生擾擾咸歸盡盡處還延世盡驚揮環且非羊叔子
折矢乃若徐佐卿庭畔枯株有由枿雲間晦月哉生明
相知相見莫相訝昔時子政今更生
盧師召侍御新建范文穆祠於石湖傍有詩次
其韻
萬木隂森蔭畫梁淳熙奎畫尚流光一丘占盡吳山勝
二水分縈越壘長枯坐老禪依竹影時來估客薦蘋香
雪坡天境依稀在莫把名園比洛陽
重遊一雲寺
一雲在天平之西余弘治間曾一至焉留詩而去
正德辛巳復至其地俯仰二十餘年矣感歎之餘
漫賦一絶
為愛禪房好竹林不辭迢逓度遥岑山僧認得曾來客
祗是鬅鬙雪滿簮
游穹窿山
與鐵柯輩泛舟至胥口潘氏日已西遂宿明日雨
將午少霽至穹窿寺寺在山腰飲法雨亭而還不
能窮絶頂之勝也
十年林下無羈絆吳水吳山飽探翫穹窿至近高且險
欲至靡由輙興歎喜聞地主有嘉招春服初成雜童冠
畫船載酒出胥口略綽湖稍旋抵岸民淳地僻客至稀
老少相扶出門看吳王種香涇尚存歲歲采香多女伴
我聞且欲登香山雨脚忽來行渙散明朝雨勢止復作
世路隂晴那可筭文侯豈失虞人期勇往前行賴明斷
籃輿旋濘那復辭邐迤青山開四畔前山雲接後山雲
似是山靈顯竒觀嶔﨑犖确路登登山腹盤廻轉危棧
諸峰一望皆下風始信陽山纔抵半買臣駁落讀書臺
曾是樵夫終佐漢丈夫出處會有時不記當年愚婦訕
清泉一脉甘且寒肝肺塵埃得湔浣山頭咫尺不得升
甘被同行譏老愞兹行雖勝興未厭斜日歸途幾留盼
回頭一笑謝地主他日重來殊未晏
和邵二泉申詔許終養韻
青門幸有種瓜田出處無煩更問天自是皇恩深眷戀
非關臣賦有竒偏情同令伯陳情表志在高平樂志篇
願得王陽長在位且教貢禹過年年
月夜與客飲千人石
千人石上來多矣豈知月夜尤竒偉纖塵不動萬籟寂
冷然一片瀟湘水平鋪寳簟光瑩滑脚踏白雲飛不起
又如藍田種玉生未齊璆琳琅玕高復低樓臺林影互
虧蔽恍如龍象如狻猊衆賓興起歌且舞持杯互勸行
相携歌聲上遏行雲斷舞袖翩躚影凌亂僧房有客竊
睨之疑是羣仙降霄漢生公說法今安在巨石低頭向
人拜一方明月還可庭空色元來本無壞舉杯問月月
不言劍池龍化石依然吳王已去那復管付與吾人一
醉眠
余斷送迎久矣内翰嚴維中奉使三湘還過吳
治具邀余過虎丘余不能辭也賦詩一笑
看徧蒼梧山外山吳中仍愛小孱顔如何地主翻為客
多少榮途未得閒張席坐隈新竹粉題詩劖破古苔斑
夕陽共下山門去處處停橈未擬還
邵二泉點易亭右得泉有詩次其韻
酷憐螭吻瀉寒泉百里曾煩乞剰涓繞舍雙魚驚岸躍
調符單馬罷郵傅不愁海若卑秋水會見宣尼嘆逝川
大易無言原有象定應天一在亭前
錢汝礪院使八十
當年醫國更何人閶闔傳宣入對頻何事帝心多簡在
家傳佐使與君臣
辛已新春有感
山林朝市本無干怪事驚心欲遣難金谷多藏還作祟
鹿門計拙却為安始知晏子辭弼殿豈是王晞愛冷官
天與百年雙老眼可堪看徧世途艱
十三絶句
白草茫茫走亂沙邊風獵獵動悲笳燕山臺殿雖然好
宣府元來是我家
少年天子重邊功烏帽戎衣手角弓行徧漁陽并上谷
並無彍騎到雲中
安化跳梁即日平中原羣盗敢縱横鴻都造亂誰堪使
除是君王自領兵
彭蠡風颿一箭收九江安慶是安流說與藩王徐送欵
親臣無數要封侯
天子臨江渡六軍長江無浪天無雲笑殺當年魏文帝
武夫空復有千羣
縛得名王氣轉雄凱歌聲裏擁元戎發蹤不用蕭丞相
合與官家第一功
燕雲漠漠鎖重樓八駿驅馳正未休莫道十旬猶不返
金陵原是帝王州
二水三山入豫游八方無事更何憂秦淮流水悠悠在
好與官家造酒樓
相國移家江水湄金山望幸已多時太平金鏡無由進
願得廻鑾一顧之
三顧頻繁亦未閒金陵東下是金山分明鐵甕頭邊路
載得賢人與共還
趙普元為社稷臣君臣魚水更何人難虚雪夜相逢意
海錯猶堪佐酒廵
北固山前駐翠華殷勤來訪相臣家太湖怪石慙多倖
也得相隨載後車
賡歌千載盛明良宸翰如今更煒煌漫衍魚龍看未了
梨園新部出西廂
題西湖春景
吳山下瞰西湖水山外青山相對起前朝遺跡何處尋
高下亭臺花霧裏又聞西域靈鷲峰飛墮西湖東岸東
穿花映柳隐復見游人如在錦綉之叢中上天竺下天
竺三十六峰如立玉錢塘潮湧雪山來海門巨浪高如
屋我生山水夙所好咫尺錢塘未曾到未曾到神先游
畫裏見山如舊識前身已似到杭州何當一日命小舟
載我西湖湖上頭徧覽東風十二樓
寄韓司徒
我昔游京華賢豪並馳騁所睎稷契軰肯顧絳灌等一
朝事勢異雲散江湖迥翛然卧一丘百念付灰冷死生
離合間我志久已冥有如河東公在念獨耿耿公如玄
酒樽澹泊中雋永世途亦堪憐汲短廢脩綆憶忝剡薦
初對判尚書省我言公弗猜公意我先領公如劍就硎
我若弓受㯳退食多賡酬官居無造請雜篇束碎金欲
和輙羞郢豈徒滅坎窞固已絶畦町深情獨先飫苦節
衆尤警從宦四十年一室每懸罄中年已鰥居不惑先
楊秉曾無菅蒯從况乃粉黛靚吏人抱衾裯一燈照孤
影朝飣具三韭夕設或脯脡魯山與陽城異世可同境
啜醨彼何人衆醉嘲獨醒謙謙君子心當事尤骨鯁率
衆叩天閽羣邪期盡屏傍觀何脉脉獨立殊挺挺嗟天
獨奚為事變在俄頃逆閹據津要威福恣所逞平生相
許志一旦成畫餅亟褫乃所甘酷罰獨何𤯝我時忝樞
近太息莫能拯俸資或潜輸譬割舂鉏脛歸卧汾晉間
甘心混鼃黽卻掃絶梁碭清風播箕潁公既遯蒿萊我
旋謝台鼎吳晉兩閒人萬里星河炯茫茫天地間挂此
東西景蛩蛩失蚷&KR0008;佇望勞我頸靡由探興居况復承
欬謦欲命淮南駕或放山隂艇出門若有礙大道坐成
梗何時睹至治四國仰嘉靖二鳥復相逢雲天恣游泳
王成憲府博自崐山來為予七十壽成憲時年
七十八矣追數京師詩社中人惟予兩人在
者感劉禹錫詩因成四首
當年闕下會羣才日日賡歌把酒杯四十年間誰復在
白頭相對有鄒枚
鄴下陳思久已亡應劉徐阮摠堪傷誰知獨有安陽客
還到吳門舉一觴(成憲安陽都尉門客)
題詩倚醉字横斜不忍重看感歲華白髮年來心尚在
手持紈扇索驚蛇
欲唱凉州調未真米嘉榮後更何人只今才俊休相笑
曾是文莊席上珍
偶成
一日日已去一年年復來來者如黃河之源滔滔而不竭
去者如長江之水滚滚而不回人生百年復何有來
者去者摧相仍麒麟閣上幾時畫蓬萊頂上何時登我
聞九州之外有九州又聞天上五城十二樓安得挾彼
安期羡門鍾吕軰乘風馭氣同遨遊下視人世如浮漚
志喜和秉之韻
周邦雖舊命維新歴盡冰霜快值春天上真人方出震
海濱大老定來臣奸回巳報都從殛風俗何憂未盡淳
但使遺才收拾盡不妨垂老太湖濱
天書夜下罷游田斗覺薰風入舜絃郢邸一朝潛忽現
蒼生四海負皆蠲大横己協重離兆厄運行辭百六年
從此寰區無一事朝廷尤望任惟賢
故順庵駱先生挽詞
泮水從游處重來尚宛然古臺猶有柏壞沼己無蓮講
授春風地絃歌夜雨天四方多弟子深媿表新阡
石田學蒙泉閣老畫蒲萄
虬髯詰屈幹鱗皴二老含亳闘出新試看山亭秋雨裏
不知若箇得渠真
虎丘陸羽泉埋沒荒翳久矣高君尹長洲始命
疏濬且作亭其上以表之予賀兹泉之遭也
賦詩紀之
翠壑無聲湧碧鮮品題誰許惠山先沈埋斷礎頽垣裏
搜剔松根石罅邊雪乳一杯分沆瀣天光千丈落虚圓
向來棄置行多惻好謝東山悟道泉(洞庭有悟道泉甘寒清洌而不與桑)
(苧翁之品)
震澤集卷八
