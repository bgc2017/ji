震澤集卷十八明王鏊撰
内制
伏羌伯毛銳加封太子太保誥文
朕惟自昔人臣能為國家宣力於内外者必有殊恩異
歎以示報禮之隆昭等威之重伏羌伯毛銳乃考忠事
我憲廟分鎮西陲將師固原捐軀徇國爰受伯爵以貽
後昆爾銳早嫺韜略綽有父風朕用授之齊斧往甸南
服蠢兹蠻夷宼攘草竊爾乃身先士卒抵觸瘴霧深入
炎荒多所斬獲盪定逋宼朕嘉乃功是用進爾為太子
太保爾尚一乃心靖乃守紹乃先烈俾嶺海之間遠近
乂安乃至林蠻洞蜑罔不率服朕永無南顧之慮時乃
之休
封張真人彦頨誥文
朕紹膺休命誕布皇猷惟儒宗是頼而隂翊王度則玄
教攸存惟爾之先靈異有聞肇自炎漢迄於宋元我太
祖之興既仁義以為治亦清净以寧民爰有真人之封
以為道教之祖爾彦頨裔出神明門高福地特命為正
一嗣教端虚沖静承先弘道真人爾尚靖爾守體爾虚
無忝爾先人以翊我王化永保景命敷錫下民欽哉故
勅
贈太子少保南京禮部尚書謝綬誥文
制曰生而匪懈乃臣子自盡其心歿且有聞在朝廷則
殊其數爰疇終始用勵忠嘉爾故南京禮部尚書謝綬
奮自甲科翔於郎署累遷藩臬旋都風紀之司歴佐刑
工遂正春卿之位實司留務夙著勤勞清慎勿渝淪謝
奄及昔我皇考每圖任于老成惟予一人用深嘉於休
烈兹特贈爾為太子少保於戲保釐南土既聯八座之
尊進秩東朝復次三孤之列尚期幽穸服此榮名
贈太子太保都察院左都御史史琳誥文
制曰生而效職固臣子之當為歿有加封乃朝廷之異
數爰敦終始用勵賢能故具官某擢自甲科翔於諫苑
累更任使多著勤勞况博識乎古今仍兼資乎韜略比
更新化圖任老成惠文彈治乎臺端爾猷具在齊斧寄
分于閫外我武惟揚顧不戰以屈人兵乃無妄而來物
議方資夾輔遽爾淪亡贈典已行朕懷未慊兹復贈爾
太子太保於戲賞以功酬未盡生前之報秩由恩進益
增歿後之光
封慶陽伯夏儒誥劵文
制曰恩以親覃實重軒龍之選號隨爵異式依帶礪之
盟自先朝而已然豈今日之可緩爾中軍都督府都督
同知夏儒裔出德門學成藝苑性資淵懿早秀發乎京
畿世澤深長乃篤生乎碩媛發祥有俶率履無虧爰作
配乎朕躬遂母儀乎天下兹特封爾為推誠宣力武臣
榮禄大夫柱國慶陽伯食禄一千石子孫世襲於戲親
親以仁非禄秩莫昭其數繼繼在德惟恭儉可孚於休
服此殊恩永言無斁
慶陽伯夫人葉氏誥文
制曰乾以坤承允合無疆之德母因子貴爰加不次之
封既開祚之有先豈貤封之可後爾夫人葉氏柔静之
操足儀閨門莊肅之容能承饋祀篤生令女上應軒龍
正位中宫纉德方嘉於渭涘推恩外戚泝源實自乎塗
山兹特加封為伯夫人於戲儀盛六珈禮不㤀其自出
爵依五等恩尚流於無窮永沐寵光益綿夀祉
勅工部郎中郝海畢昭
國家漕運皆由會通河而通州至京師四十餘里則陸
輓以進甚費且勞深秋淫雨泥潦為患寸步千里民甚
病之成化中嘗命官疏濬功竟不成近獻言者多言舊
河雖未能遽復郭守敬之跡但能隨其地形多為之堰
以時瀦水令舟可泊轉般交兊事逸且省今特命爾海
爾昭會同參將某等及春和冰泮疾速整理自大通橋
至張家灣一帶相其高下或疏或導堤岸堰閘因舊增
新增卑培薄毋緩以廢事毋急以厲人惟調度得宜河
道通而陸輓廢民一勞而有永逸之期國暫費而獲經
久之利庶不負朕委任欽哉
勅遼東巡撫都御史鄧璋
中國備邊之策服之以威不若綏之以德朵顔等三衞
世為東北藩籬聞其長穆爾們奎屯諾海近頗桀驁潜引
遠去隂蓄異謀爾等示以恩威利害乃幡然悔悟遂率
部落一萬餘人入市交易輸情納欵願世為朝廷宣力
朕甚嘉之自今邊氓其少安矣然遠人之情叛服靡常
古稱無恃其不來恃吾有以待之爾等須識此意無怠
無忽故諭
勅秦府永興王府鎮國中尉椴
皇祖有訓凡宗室行動出入具有成憲罔敢踰越陜西
鎮守等官奏爾私出府第與順德郡君女陳氏飲酒事
皆有跡不誣爾為朝廷宗室蔑棄禮義法當究問但念
親親姑降勅切責薄示懲戒自今以後宜反身修德以
蓋往愆如或不悛國法具在朕不爾私故勅
禮部尚書張昇進太子太保致仕勅文
惟卿早以掄魁致位宗伯皇考圖惟舊學特所委任前
後十餘年肆朕即位無改於舊而累疏引疾乞解政務
朕惜夫老成之去而憫勞以職務之煩特加太子太保
給驛以歸有司月給米三石輿隸四人於戲生遇明時
致位八座固為士之極榮而早歸故里身名俱完尤士
所難得尚隆夀祉以率鄉人卿有止足之義朕亦有優
老之名故勅
勅司禮監左監丞張温
先該隰川王府鎮國將軍仕&KR0008;事多不法朕不忍置之
於理革爵為庶人命往守先王墳園使反躬思咎而仕
&KR0008;抗勅阻撓誓死不往朕猶不忍仍命爾温會同山西
鎮廵等官宣諭朕意仕&KR0008;仍執迷狠愎尤甚朕以親親
之故下廷臣議僉言先年代府武邑王革爵移置太原
府城今其居尚在宜遷仕&KR0008;居之聽晉王嚴加約束如
此則恩法兩盡仕&KR0008;倘能因此悔過朕尚有恩命如又
不悛則當依鳳陽高墻事例於戲朕之待仕&KR0008;恩義亦
至矣宣定王及該府鎮國輔國等將軍儀賓教授等官
其往諭之朕意俾自擇去就
景皇后尊諡勅
昔景皇帝踐阼汪氏實正位中宫既乃自懷謙冲譲軒
龍於有子英廟復辟景皇退就王封而汪氏復為郕王
妃居之外府憲祖之十一年念景皇康濟之功上尊號
曰恭仁康定景皇帝而妃號獨未及改汪居外府三十
餘年含貞體順夀考令終兹已陪葬景陵夫禮取其稱
也康定既正大號而園陵配享未復褘翟之號於禮殊
為未稱且憲祖追崇之志蓋將有待朕不敢廢爾禮部
其會羣臣仍上皇后尊諡蓋葬以妃祭以后實酌禮之
宜而處其中者也爾其如勅奉行故勅
代禮部上景皇后尊號議
臣聞孝以繼志為大禮以正名為先自昔后妃輔佐人
主其生也爰有淑德懿行讓其美而弗居其歿也必有
顯號徽稱表其實而不朽伏惟景皇后汪氏出自勲閥
嬪於王家久侍養乎宫中旋母儀乎天下行無缺失志
尚謙沖懼茀禄之太盈讓軒龍而弗處故英皇復辟獨
以貞順而不預其愆憲祖追崇猶以遜避而未正其號
含章不耀體素無渝泯任姒之徽音託黃老之清淨守
專一德人或不知其名身歴五朝天乃偏錫之夀倏僊
遊之遂遠顧神劒以相從配享巳隆徽號未復幸宸衷
之有感渙大號以特頒蓋晦於前必顯於後讓其實斯
得其名恭惟皇上慎終追遠用惇叙乎本支考實定名
遂誕孚於有衆臣等謹徵諸古義考以諡法先皇后汪
氏尊號宜天錫之曰孝敬愼惠皇后臣等拜手稽首謹
識
遣祭景皇后文
惟靈早膺茂選事我景陵中更艱虞德義無爽屏居外
府既夀且康訃音忽聞哀傷何已爰追先志恩數特加
靈其有知尚克歆服
祭宜黃郡主文
惟靈宗室懿親葬有殊等盗為不道侵毁爾墳所司奏
聞良用憫惻爰命改葬用妥爾靈靈其有知返此新室
既固既安永無後害
諭祭駙馬都尉樊凱父南城兵馬副指揮文
昔在皇姑禮成釐降惟爾子凱副車克尚歴事先皇宿
衞帶刀爰及朕躬弗懈益勞伊子之賢惟爾之教世德
所種宜食其報英靈雖遠簡在朕心命官諭祭尚克居
歆
諭祭樊凱母文
自昔親賢恩數有秩惟爾子凱館于貳室承明宿衞歴
事先朝以及朕躬弗懈弗驕娠德育賢尚延所自五福
具兼八十餘逝命官治葬故里是營諭祭有光尚克歆
承
諭祭禮部右侍郎掌通政司事贈尚書沈禄文
惟爾奮自賢科重以國戚先帝嘉之銀臺屢陟敷奏詳
雅操履不頗歴年滋久勞勩實多訃音忽聞良用悼惜
爰念往勞贈大宗伯遣官治葬祭品式陳服兹寵命賁
爾後人
諭祭南京都察院左副都御史陳璚文
惟爾甲第蜚英詞林績學諫垣獻納補益弘多棘寺讞
刑尤號平允晉陟南臺舟師克練方隆委任遽爾乞閒
訃音上聞良用悼惜爰念往勞賜祭與葬爾靈不昧尚
克歆承
震澤集卷十八
