震澤集卷二十五明王鏊撰
行狀
故太子少保吏部尚書贈榮禄大夫少保諡文
毅倪公行狀
曾祖諱德潤贈資善大夫南京禮部尚書曾
祖妣孫氏贈夫人
祖諱子安贈資善大夫南京禮部尚書祖妣
屠氏贈夫人
考諱謙南京禮部尚書贈太子少保諡文僖
妣姚氏繼妣郭氏贈夫人
倪世家淛之錢塘國初以閭右徙京師故今為應天上
元人公之考文僖公在翰林久未有子被命祀北岳因
禱焉母姚夫人夢神人緋袍幞頭入寢驚寤生公因名
岳字舜咨壯而瓌偉身長七尺神采瑩然玉立山峙見
者異之天順甲申登進士入翰林為庶吉士授編修預
修英廟實錄秩滿遷侍讀選充經筵講官被命編緝文
華大訓時翰林預者三四人而已書成進翰林院學士
選侍皇太子講讀遂拜禮部右侍郎仍充經筵講官憲
宗賓天充山陵使弘治初將升祔憲宗孝穆太后將祔
享詔廷臣議其禮言人人殊公言國朝德祖以上無可
復推則德祖視周之后稷太祖太宗視周文武百世不
祧懿祖而下以次迭遷今憲考升祔則懿祖神主當祧
宜於太廟寢殿之後略彷夾室之制别建一殿殿九室
以藏祧主每歲暮時享則奉祧主仍居舊位以應古祫
祭之制又周禮春官大司樂歌中吕舞大濩以享先妣
謂姜嫄也帝嚳之妃后稷之母故特立廟以祀而宋元
德懿德二太后俱有别廟章獻章懿俱建奉慈殿孝穆
神主宜於奉先殿旁别為一廟歲時祭享悉如奉先殿
之儀從之上初即位言者坌集皆下禮部議擬多出公
手遂釐正京師諸神祠淫名侈費裁革殆盡時議者又
欲改定孔廷從祀諸賢公言馬融王弼之徒其立身不
無可貶然秦漢以來六經出於煨燼賴諸子抱遺經專
門講授經以復存自唐之註疏多祖其言今之經傳引
用尚多其說則何可盡廢七十子名字自馬遷以來相
沿已久今生千百年後何可臆定於是咸仍舊時以災
異求言公陳八事大意謂當今財日匱民日貧宜務節
儉以為天下先又言天下之土地有定而宗室之封日
以增加更數百年又將若何又設官分職所以為民近
歲喜事者率以添官為經濟司銓者以添官為疏通故
額外設官甚多民安得不困宜以時裁約又言減齋醮
省供應罷營繕上嘉納焉宗室冗官二議雖格識者韙
之進禮部尚書時年始五十會京師大雨雹公言雨雹
之作天所以告陛下宜深求致災之由以回天意又勸
上勵精以勤聖學推誠以開言路止無功之賞停不急
之役黜奸貪進忠直時有旨召番僧領占竹公言占竹
僣侈為異端首先賜罷黜中外稱聖今一旦召復之豈
不為聖政之累時西域番人從海道進獅子公言獅者
外夷之獸真偽不可知使真非中國所宜畜非真豈不
為外夷所笑且海道亦非西域常貢之路有旨還之先
是四方奏報災異禮部率類其凡歲終一復以為故事
公乃以日月先後彙分條析末復援經史懇懇為上言
之知弘治九年貢舉公凡三知貢舉防範嚴密如帖圖
編號每因舊法出新意後遂不可易改南京吏部尚書
太子少保時議謂不宜處之散地會考覈在京諸司公
於南畿所黜凡若干人衆稱明允改兵部尚書參贊守
備修舉兵政廋弊盡剗召拜吏部尚書公性善知人凡
用人之際劑量均停雖不破資格而於資格之外每有
贏縮弛張必各當其才滿其量大要則以抑僥倖褒恬
退振滯淹為主故除目一下中外噭號稱快以為數十
年來未有也中貴人送真武像於武當山道路騷然公
復倡諸大臣抗䟽諫止以弘治十四年十月九日終於
京師之官舍春秋五十有八訃聞上賜寶鏹萬緡為治
斂具贈榮禄大夫少保諡文毅諭祭者四遣官營葬給
舟車傳送還其鄉先夫人盧氏繼夫人袁氏皆無子以
弟子霦後公自在翰林則留心世務中外利害㒺不諳
悉每大廷集議衆相視莫發公氣貌高岸衆多唯唯以
從時鈞陽馬公嘗卧病上言今天下財力大耗臣日夜
思之計無所出獨蘇松折糧銀賈輕今稍增之民不病
而國用足詔下廷議公曰馬公國家元老其言誰敢違
之然事有大難今東南民力竭矣又復重之因而生變
誰其任之乃不果增雲南思疊梗化守臣議欲用兵馬
公䟽今中外民疲財困災異疊見何以用兵且欲遣京
朝官往諭之公言用兵之法不足示之有餘今公之言
得毋示弱於天下乎使思疊聞之或輕中國矣且京朝
官諭之諭之不從則策窮矣不如姑遣藩臣有威望者
以往彼當無不服不服再議之用兵未晚也於是衆皆
從之公每為文援筆立就吏抱案前運筆如飛殊不經
意視之則宿構者不能及而法家老吏亦不能增損也
鏊與公同在翰林猶未知公及承乏吏部同事頗久見
其識之開敏氣之超邁自恨知公之晩也因其弟郎中
阜之請銓次治行之大者為狀上於國史氏
禮部尚書贈太子太保諡文穆傅公行狀
曾祖諱原顯妣黎氏
祖諱汝器贈通議大夫禮部右侍郎妣劉氏
贈淑人
考諱邦本累贈通議大夫禮部右侍郎妣簡
氏贈淑人
傅之先系出湘潭唐廣明之亂始徙清江之石頭宋紹
興間有為經量隅官者諱彦升又徙新喻之黃塘又四
世諱某遷里之小水自量隅至公蓋十四世矣公諱瀚
字曰川少穎秀拔異讀書過目成誦始就外傅則往往
推究奥義人多竒之癸未會試科場災寢疾幾殆忽神
人見夢曰勿憂也公前程遠大疾今愈矣其年八月中
會試甲申賜同進士出身改庶吉士除翰林院檢討憲
宗一日於内得古帖斷爛不可讀命中使持至内館適
公在直次為韻語須臾授中使以復上大悦有珍饌法
醖之賜九載進修撰兼司經局校書日侍今上于春宫
遷左諭德兼檢討充經筵講官及東宫講讀官今上嗣
位以舊學恩進太常少卿兼侍讀仍充經筵講官兼日
講每進講誠意懇切敷陳詳婉而進止雍容上每注聽
焉憲廟實錄成進太常卿兼侍講學士久之遷禮部右
侍郎會南都缺參贊僉舉尚書倪公公言倪之才何可
置之南或謂倪往公不當次進乎公曰吾知為國遑恤
其他初祠部給度十年一舉時僧道集京師以萬計權
貴多為之請公力言此輩蠧耗天下宜痛加禁革縱未
能如祖宗朝之制亦當稍賜裁抑遂改十年給度之例
時以龜山楊時從祀孔子廟廷言者因謂羅從愿李侗
亦當從祀公言二子著述視尹焞游酢謝良佐未知所
先後二子從祀則三人似不可遺道學所在其可濫乎
乃止知已未貢舉周密詳慎宿弊頓清俄以本官兼翰
林學士掌詹事府事仍兼日講官會典副總裁庚申進
禮部尚書會京師地震雨雹四方日奏災異公因疏言
方今賦重役繁民窮財盡宜躬行節儉以先天下庶民
困苦可蘇時陜西地震異甚復率諸公卿條奏三十一
事如敬天勤民法祖修德汰冗官罷工役減齋醮省上
供尤拳拳焉奏留中公復言民心易感在結之以恩天
意可回在應之以實屬者所陳謂當如拯溺救災猶恐
不及而側聽彌月未賜宸斷何以回天意哉䟽上報可
陜西守臣得玉璽來獻乞頒示天下以為傳國之寶復
出也公言以史傳諸書考之形制篆刻皆不類其為贗
作無疑即使非贗人主受命在德不在璽自前世以秦
璽為寶得之者君臣動色相慶我太祖以聖德受命製
一代之璽傳之聖子神孫夀昌之福萬世無極何藉於
彼哉上乃以其璽屬庫吏以足疾在告上數遣醫來視
而乞致仕不允公雖在告日理部事不息或勸少輟公
務頥養心神公曰吾受上知遇辭禄不可辭位不可職
事在吾其敢自佚一日謂子元曰吾其歸乎夜夢祖妣
來視吾疾壬戌二月二十日殁于京師之館舍上賜寶
鏹為治斂具贈太子太保諡文穆諭祭者三給舟車遣
官護行為營葬事公好學力行老而彌篤平生著述粹
然一本乎理書法遒麗有晉人風韻弟潮亦工書法時
稱一家二妙公性縝密有矩度事必思而後行平生涉
歴聞見隨手籍記人有遺忘者公必歴歴指陳其在上
前雖舉步後先高卑輕重疾徐毫髮皆可較勘金谿徐
公在部事一仰於公司屬案呈必目問曰傅先生以為
如何聞人有善汲引如不及故人邑子館之如歸有客
死者賙給斂葬務令得所嘗曰應事接物以身體之則
無不當故自號體齋云春秋六十有八先娶李氏繼胡
氏子男二長元以蔭補國子生中順天鄉試予公所取
士也辱公知最深且久而亦自謂頗知公一二故敢僣
為之狀上于太史氏
光禄大夫柱國太子太傅刑部尚書謚康敏白
公行狀
公諱昂字廷儀姓白氏白之先有諱繼昇者宋季自洛
陽來徙常州之晉陵國朝洪武初復徙邑之採菱港曾
祖諱均禮贈光禄大夫柱國太子太保刑部尚書祖諱
思恭考諱河累贈光禄大夫柱國太子太保刑部尚書
曾祖妣某氏母某氏累贈一品夫人公天順丁丑進士
授南京禮科給事中改刑科給事中成化戊子轉左旋
陞都給事中歴陞應天府丞南京大理寺少卿南京都
察院左僉都御史南京兵部右侍郎戶部刑部左侍郎
署掌都察院事右副都御史刑部尚書加太子太保東
宫出閣進光禄大夫柱國太子太保初公為給事中劾
戶部尚書張鳳不法自南京逮至詔獄已而釋焉成化
初邊警屢至經筵少輟公言帝堯不以洪水之災而輟
明峻德太王不以昆夷之侵而殞厥問聖德修則邊患
息矣時有黃霧之災公上言六事大略謂陛下即位嘗
詔罷貢獻矣而貢獻不絶嘗罷織造矣而織造自如嘗
禁權豪不得種鹽矣不得求地矣京城内外不得創寺
觀矣而皆不為衰止願守大信勿以親倖而易其度其
餘亦皆當世要務會監察御史謝文祥得辠公率僚屬
言文祥雖涉狂妄然其心則無他因而竄逐則忠良喪
氣直士杜口恐非社稷之福也丞應天興學校抑彊植
弱所定義役至今以為法會劇寇劉通出沒海上東南
騷然公以都御史調士卒遠近皆會截其要路賊大窘
公乃宣布威信通挺身納欵公於太倉學宫受之諭以
禍福出於至誠通感泣乃縱之歸歸率其餘衆以降執
通送京師餘縱不問東南晏然復奏沿江要害守備等
官互相應援又請關防以便行事遂為定式鳳陽皇陵
并白塔壽春墳圮公以兵部右侍郎與平江伯陳銳等
治之時東南歲歉而興大役民以為憂始賦工者計費
當若干萬期以七年公二年而竣且以餘財賑濟民忘
其歉河决金龍口將潰運道公以河故道入渦者今不
可復尋迺自陽武封丘祥符蘭陽儀封築長堤以防張
秋之决又自中牟决口至尉氏縣下潁州經塗山仍歸
鳳陽合淮入海築汴堤高卑廣狹樹之萬柳以固堤又
命郎中婁性於宿州濬古睢河入運河以分徐州之勢
主事謝緝築蕭縣徐集等口以殺汴徐之勢又堤運河
自魚臺至德州自德州至吳橋復修古河堤東平至興
濟作減水河一十二道大清河及古黃河以入海每河
口作石堰盈則泄縮則瀦以濟運河由是河漸復故道
漕運無虞高郵湖善覆舟公議開複湖於東岸以避其
患亘四十餘里時議者多不便公執之堅至於今舟行
往來免風濤之患人名曰白公堤其在都察院以為朝
廷之耳目凡御史出巡必令詢訪所屬廉汚勤惰才鄙
狀以報因以所報真偽為御史升黜又言方今天下衛
所士卒十去其五所司侵牟弊孔百出宜預覈尺籍定
數使較然畫一俾清戎御史案籍搜考庶絶詰擾欺遯
之弊又言天下奏報災荒多不實或以荒為稔以稔為
荒其弊實多宜令御史劾實天下田數高下之則藏之
官旱則蠲高水則蠲低庶其弊可絶咸見納焉其在刑
部一以矜恤為心嘗自誦曰君子之心公而恕又曰秋
霜之肅何如春陽之温故凡情可矜疑者多得平反御
史李興以酷暴處死無敢言者公曰不可使朝廷有殺
諫官之名迺率衆大臣上言興固可辠然所致死皆有
辠興而處死則故勘故殺者又將何以加之興得免死
公嘗患條例繁多吏得下上為奸迺芟複離厖定為若
干條奏頒之内外官司守以為法於是法令始一矣公
立朝不為激切之行議論每依於忠厚善裒高益卑因
事為功平居恂恂若無能臨事决機應變無所凝滯不
為崖岸表襮上自王公貴人下至輿皂無不得其讙心
每五更趨朝退食公所治事晚罷衙應接賓客高卑遠
近纖巨各當其分終無倦色居官四十餘年未嘗嫉怨
於人人亦無怨之者已未以病在告屢乞致仕不允疏
屢上上察其情懇迺允之進太子太傅贈璽書有身名
俱全始終無憾之語仍令馳驛以歸給月俸輿皂以優
老公歸不問時事園亭賓客極一時之盛繪圖賦詩以
傳癸亥七月以疾卒春秋六十有九夫人蔣氏公雖位
極公孤而左右無媵妾白髮相對儼然如賓子三長埈
例授淛江都指揮同知次圻戶部郎中季坊鄉貢進士
公於孝友尤篤少時繼母王氏夫人有疾每夕稽顙北
辰既而果差念弟昇蚤世恤其二孤訓迪備至以潔充
書算垣為太學生近制三品以上得遣一子入太學公
舍其子而與姪人尤難之在兵部時則推范文正之遺
意置田若干畆以贍其族貧者或給之耕具立義學二
一集族之稚為正字畫句讀一集其秀者授之舉業又
立祭田若干歲時三祭自始祖以下咸預畢讌長幼因
而合族又設藥局儲善藥鄉之疾病者多歸焉白氏自
公之王考卒官教諭伯父瑜禮科給事中兄玢南京尚
寶卿弟晟南京太僕寺丞姪坦南京刑部員外郎金戶
部員外郎家世之盛近世未有鏊自童子則受知於公
立朝二十餘年公待之如友頃過常州相見舟次自若也
未幾而其子圻奔訃于吳且求為狀鏊方銜哀墓次日
理窀穸言安能文而公之知不可負也為撰次族出歴
官行治為狀立言君子尚有取焉
表碣
都察院右副都御史唐公墓表
都察院右副都御史唐公諱瑜字達美其先晉陽人相
傳為宋御史中丞子方之後高祖諱英洪武初官松江
上海之烏泥涇税局因占籍為上海人大父諱以忠考
諱昭以公貴累封中議大夫贊治尹衢州知府公姿貌
瓌偉有竒氣為詩文操筆立就登景泰辛未進士授南
京禮科給事中知淛江衢州府九年擢湖廣布政使司
左參政遷山西布政使改雲南布政使未幾轉左擢都
察院右副都御史巡撫甘肅公之守衢也詢民間利病
以次行罷衢人大悦會歲久旱且疫公還自朝覲即抵
城隍祠宿為文以禱三日雷雨大作其後凡值旱公禱
輒應吏民相與勒石於周宣靈王廟碑孔氏祭田奪於
民公以俸贖還之俾孔氏世供祀衢號健訟公决斷如
神數辯疑獄遂無敢欺者去衢人為立生祠以祀在湖
廣築京山堤襄陽河若干里置廣儲倉饑歲民不流甘
肅兵政久弛至則陳時政四兵備五罷參將田廣奏起
故將許寧李璵邊人皆竦會中貴人以事諷公不從廣
等從而媒蘖之竟坐是劾去弘治五年詔復公故官致
仕七年八月十八日卒於家春秋七十有二公娶尹氏
封恭人某月日葬其鄉周涇之陽衢之父老及孔氏子
孫拏舟千里來哭公為政所至見紀唯不能順隨不克
究其施然其愛在民其功在邊公論在士夫是其不可
泯者乎吾故為表之以示唐之子孫且以示後之人
贈孺人李氏墓表
於戲人子之至痛有之矣往而不返者是也事親之謂
也於戲人子之至願有之矣死而不亡者是也顯親之
謂也自孔子論孝以繼志述事立身行道為大而記禮
者以幸哉有子使人稱之為難則後之所謂孝其亦可
知已蓋往而不返者既無如之何死而不亡者則猶可
致力焉亦人子所恃以自慰焉者也戶科左給事胡君
易自狀其母李孺人之行於翰林王某曰胡與李皆寧
都巨姓先給事恕齋府君少孤煢煢無倚先孺人年十
九來歸或勤耕讀於外或務織絍於内茹辛飲澹銖積
寸纍先孺人約其身則簮珥之飾不敢聚而有也竭其
力則烹餁之勞不敢委而辭也積二十年未嘗有誶語
之聞遽色之見家以日裕漸買田築室以居而先孺人
下世矣先孺人孝於事姑則甘毳之奉有必嘗嚴於教
子則夏楚之威有不假蒸嘗之饋必潔以虔賓客之奉
必精以腆推其孝姒娣姑妹待之皆得其歡心推其嚴
僮僕媵妾使之皆有法式先孺人之賢何如也賢如是
夀止三十有八而已先孺人之存無以養今幸有官有
俸而無所於養皋魚之泣仲由之傷其何能忘予聞其
言而悲之易任給事之三年朝廷以為能舉其職詔寵
嘉之龍章錦櫜賁及泉壤若是乎其可謂不亡者矣其
亦可以稍慰焉者矣易弘治庚戌進士授禮科給事中
改吏科遷戶科左給事中廷論侃侃屢入詔獄不懟不
沮予觀朝廷褒嘉之典眎其子職之卑崇易之自立有
不變焉則它日褒榮其親將必有加乎所以顯其親者
將必在是矣乎孺人之卒以成化乙酉十二月六日其
葬以卒之明年某月日墓在寧都迴田逕之原
江西提刑按察司僉事楊君墓表
楊世家麻城有諱德言者仕元為百戶領軍涖蜀因家
忠州之酆都至君五世矣君諱大榮字崇仁登景泰庚
午四川鄉試天順丁丑進士酆都故無舉進士者士子
誦習舊文而已君始自出一家機軸作為文章聯收科
第酆人始知嚮學君以進士授大理寺右評事讞獄明
允廬陵王恭毅長大理所屬無當其意者顧獨才君成
化初詔大臣各舉所知恭毅以君名上遂擢江西按察
僉事會寧縣羅萬珪等殺將吏將䧟城邑衆愕眙無所
出君督甲士擒萬珪等七十人餘孽出沒南昌君戒其
下密捕獲五十二人又擒盜顧原一等三十五人脅從
者一無所問南昌有盜入權貴家弗得執平民數十人
在獄君悉驅出之曰無以民命事權勢衆不謂然未幾
盜得衆乃服九江指揮李貴嗛百戶田春嗾盜染春御
史鍛成之春自誣服君知其冤狀固爭之御史曰案成
矣君為疏其冤狀於朝春等十七人皆得釋江西俗健
訟所至牒盈庭君據案剖决各厭其意而去同列有忌
之者媒蘖於當道君因自劾去吏民數千遮道乞留當
道方思還之君曰尚可仕也乎哉竟去不顧弘治甲寅
八月日卒年七十有三君博學能文喜為詩吏事尤所
長也顧以剛直不能興世俯仰坐是齟齬官不甚遂其
平生才志有不盡施者乎治天下者常患無才而士之
抱才者常患於不用用矣復不盡此世之所同惜也君
之子孫多且賢孟瑛以進士為刑部主事文學政事迥
出輩類於戲君可謂有後矣其所未施者將亦有時而
行乎君之世家行歴吏部侍郎吳公已誌之予獨書其
大者揭之墓上昭示蜀之人墓在酆都龍亭山之原葬
之日為弘治八年月日
劉驛丞墓表
於戲士果弗係於地乎其有養焉不必縫掖也其有施
焉不必徹官也予於赤城丞劉君之事有感焉故為表
其墓劉氏其先興國永興人五世祖珉一徙家蜀巴縣
之得義鄉祖昇丹陽丞君宣德中侍丹陽於官邸日閉
門讀書還蜀隠居教授會邑大夫田春以君能書請為
掾非其好也然以文無害田深器之久之得丞台州之
赤城驛君雖為小官而以清白自將遇事開敏無滯兵
部侍郎阮公勤時守台每屬縣闕必以委君嘗署臨海
嚴不苛寬不縱一時縉紳咸為詩歌之曰垂裕集謂君
當必垂裕於後也子規幼則遣從名士游間得古今文
字之美者必手錄以示曰為文當如是及規登進士知
餘姚仍以愛民理刑防奸事上涖下興革利害條析為
書曰為官當如是及規為政有聞君曰吾可以止矣遂
乞致仕歸君固能官又喜賦詩詩往往有出人語故名
人無弗與交抵家未幾甲午六月卒春秋五十有九葬
邑之柳市里配楊氏丙辰九月二十四日卒春秋八十
有二規以進士知餘姚改麻城官至御史孫男四相春
台耆歲丙午春四川發解第一及第入翰林己酉台發
解又第一丙辰復登進士予竊偉之曰劉之先其有積
德乎及聞御史君以直道不容去曰固宜有之乃今又
得赤城之事溷而能潔卑而能施於戲是其垂裕於後
者乎而亦豈止是哉傳有之德遠而後興故予書其事
俾歸碣諸墓以闡君之幽且示蜀人俾有勸焉
蕃育署尹君母丁氏墓碣
上林苑監蕃育典署澄江尹逵為前太子少保兵部尚
書兼翰林院學士公之長子母曰丁氏公之元配曰曾
夫人夫人久未有子嘗至平原聞丁氏之女則賢也為
公納焉秀朗明慧姑太夫人繼姑劉夫人性不同而皆
能順適其志能以禮下曾夫人夫人安焉遂以家政委
之知其能任也事公凡四十餘年遇姻族奉賓祭教子
姓咸中矩度子男三逵達通孫男十二弘治丁巳十月
一日卒於逢原里時劉夫人方卧病聞因欷歔而逝君
子以是知丁之能婦也是歲十二月六日葬三顧山峰
之原逵將奔喪歸泣曰逵非敢表於墓也然子之心有
不釋焉唯執事哀之為書族里子姓生卒年月於石可
不可乎予曰孟子曰不孝有三無後為大蓋承祀之重
也尹氏族望澄江世有令聞至公遂登三事贊元經體
可謂盛矣其承祀不尤重乎今三子競爽孫曾玉立尹
之益大將在是乎而皆丁焉自出其亦有功於尹矣傳
曰母以子貴非是之類歟況其行有足書者乎固不得
而沒也
奉政大夫兵部武選清吏司郎中陳君墓表
上之十二年詔大臣各舉其屬才行卓絶者將不次用
之於是兵部尚書鈞陽馬公舉其屬武選郎中陳君愷
可備方岳之任既又謂若君者不宜置之外故所舉率
多遷擢君獨遲遲焉蓋有待也而君一旦暴疾以卒君
諱愷字企元蘇之太倉人成化戊子占應天鄉試會試
累不第至甲辰始登進士弘治戊申授武選主事歴員
外郎郎中前後十四年不離武選武選固劇司怨業勢
軋君一意奉公杜門自守時議謂武爵以世坐耗天下
宜以漸消之若為法曰凡繼絶者不得以旁支犯奸盜
褫職者不得襲則漸消之術也君謂支庶繼絶所從來
久一旦革之物情將大駭且後人罹法如前之功何哉
於是白之馬公會校情法詳酌其中凡同宗出自立功
者襲餘則否作奸褫職者本支則坐屬從降二者謂得
調停之宜他如徼寵濫功一切繩以文法例或齟齬終
不假借君守既定物情迎戢蓋其任也久久則精而廋
弊盡絶其守也堅堅故一而私謁不行一時武選稱得
人大司馬特信之任之舉之謂其必將遠到也而忽焉
以實於乎其可哀巳君無子遺言以從弟胤之子&KR0581;後
某年月日葬於州西門姚涇之原君年六十不可謂夭
也位至大夫不可謂不遇也得人焉為之嗣不可謂無
後也而縉紳士猶為之齎咨悼惜雖君之心其亦有不
自得者乎予固悼惜君者既不能使君顯於時特撰次
其行表諸墓道以慰君於幽庶不泯於後乎
石田楊君墓表
予預考丁未會試得一卷燁然有煇慈谿楊子器名甫
也予竒焉後名甫知崑山籍甚有聲知常熟又有聲道
路至傳其政以為美談且以為古循吏復出也予滋竒
焉他日以問名甫名甫曰不肖何能爾不肖之至於斯
也先府君石田之教也時石田之卒葬且十年矣名甫
遂言曰先君孝友天植接人和持身嚴遇利便輒推與
人人犯之卒不校於經子史要語略皆成誦上口教授
於鄉務以勤苦自勵故號曰石田耕叟教其二子曰吾
楊氏世清白相傳吾無以貽爾唯成爾器致爾用因以
製二子名及迎養於崑稍致旨甘則推去之曰吾聞以
善養不聞以富養居二年不妄接一人一物不苟取縣
門外未嘗有行跡焉及疾革戒子孫勿哭以亂吾正性
衣衾棺槨勿求過美勿泥風水求葬地其始終之際如
此於乎其幾於有養者乎先府君之教不肖固曰成爾
器致爾用亦冀有一日之顯也觀今之仕宦者往往得
褒封之典榮其親而不肖獨莫之及也先府君莫之待
也不獲顯於今又將冺沒於後不肖重有罪焉墓上有
石得一言以表之庶潜德之卒有聞也敢以累於執事
矣予曰諾然吾聞古人之顯親有無待乎外者子之親
當自知之又何有不足者乎且善無隠而弗彰吾知子
之親終必顯也乃為論次其世裔碣諸墓上君諱禄字
履翁其葬為某年月日
黃和仲墓表
士或負才行名一時而終身不獲遇焉者有之矣其可
惜也予所知者三人焉洞庭吳鳴翰長洲皇甫成之與
黃君和仲三人者吳工詩皇甫工書君深於經學而篤
於行三人者蓋非特一方一郡難之以予所見求之天
下亦未多得焉而舉於鄉每上輒北偃蹇庠序幾二十
年吳與皇甫皆不及貢以卒黃君者以貢上太學待次
銓部又十餘年且有官矣至於京被病還至德州卒於
乎其豈非命耶君諱篪和仲字世家吳閶門之南濠父
祖以來皆不仕君少游郡庠治蔡氏書從今閣學吳公
游號入室弟子為文詞沖澹有理致事繼母以孝聞雖
見詆呵而孝益敦以父命析煙悉讓産業之美者予其
兄與人交坦坦然傾倒底裏蓋未嘗見其有喜愠之色
於乎以君之才且賢也而不獲一第不沾一命以卒雖士
之所以自立者有不在是而天之報於人者何若是耶
夫士固有抑於一時而伸於後世者則一時之榮觀不
足言矣彼二君者或以書或以詩後世當有自是而知
焉若君養於中弗彰乎外富於己未施於人後世其亦
有知之乎其無有知之乎予故為表于墓庶以永君之
揚
震澤集卷二十五
