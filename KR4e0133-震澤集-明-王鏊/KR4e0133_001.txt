震澤集卷一明王鏊撰
賦
弔闔廬賦
昔闔廬之覇吳兮卒託體乎兹丘慨往跡之日湮兮曾
不可乎復求峯巒紛以環合兮浮屠臺殿鬱以相繆(叶)
忽平岡之坼裂兮劔池&KR1343;淪而深黑俯莫測其所竆兮
仰不見乎白日兩崖嶔崟而鬭囓兮又巉巖而斗絶信
天造之險巇兮為神怪之窟穴將舉首而闖其淺深兮
先魂驚而瘮栗彼秦始之雄哮兮力驅石而填海將破
山而求之兮藐不知其所在宜元之之不信兮謂往牒
之我紿歲正德之協洽兮劔池忽焉其枯涸何昔日之
&KR1343;淪兮今山徑之嶢崅伊水旱之常數兮非予心之所
度石谽谺而雙敞兮類墓門之頽駮試往造乎其間兮
將舉武而旋却始沮洳以忽明兮諒欲退而不可儼湊
題之可捫兮森怪石之欲堕豈漆鐙之將滅兮若有俟
乎王果唉吳王之物化兮求彷彿其不見想澒池之既
塵兮何有玉鳬與金雁彼槃郢與扁諸兮疑此語之為
幻何千年之神閟兮忽一朝而呈露也旋黯然而復閉
兮殆神物之呵護也前驪山之強項兮後會稽之妖珈
錮南山其猶有隙兮信多藏之為害獨空空兮以保全
兮因兹丘而增慨
雙松賦寄同年謝少傅
鬱雙松之並峙兮一不知其封殖之歲年幹輪囷而磊
砢兮文章錯而斑斒蒼虬拏空以騰上兮驚螭钁地以
屈蟠萬木凌冬而僵死兮獨青青其不刊似端人義士
之立朝兮正色儼然曾不可乎犯干彼幽人之何知兮
日坐對而盤桓朝予儀其挺直兮夕予挹其清寒固非
藍田之棄丞兮抑豈華陽之真官願千秋以相保兮歴
冰霜於歲殘使明堂大厦之棄遺兮非予心之所患
去思賦(并序)
三山林侯利瞻知吳郡甫二年擢分省滇南闔郡之民
咸戚嗟若謂侯甚宜于民而遽敓以去予謂循吏之難
久矣自頃權奸柄政政以賄成一時在位者因競為掊
克以入私門不惟國法有不及雖士之清議亦不復行
曰彼以緩禍也而莫之罪焉於是相師成風雖平日稍
知慕義者亦且肆行而莫顧曰吾以緩禍也於戲綱紀
其壊乎廉恥其堕乎于斯時也有能潔然自守終始不
洿者幾人此林侯之政所以尤難而重吳民之思也予
乃推願留者之意為之詞
猗嗟林侯兮胡不為我少留世方競以貪惏兮侯獨端
靖而好脩莅吳民曾幾時兮惠政日以旁流念往歲之
大祲兮分轉死于溝渠賴我侯之敷政兮不競絿而于
于哺我兮被我育我民兮如母我耕于野兮我出我途
宼偷無戒兮吏靜不苛仰有旄兮俯有稚非侯之仁兮
誰使皇鍳孔明兮明且不頗嗟滇之人兮其獨謂何攬
侯裾兮縶侯馬願侯重來兮不聊此暇
槃谷賦
夫何太湖之淼茫兮峙雙玉於西東蔚澱紫之巉巖兮
峯巒抱而中空渡渚汪洋而交貫兮仍島嶼之無窮稻
畦鱗次以櫛比兮美西崦之寬宏亭臺儼其高下兮閭
巷互而相通嗟夫人之好脩兮乃行義於其中握瑾瑜
而不耀兮甘自混於凡傭朝出耕而暮讀兮澹浮名之
夕空非夫人之獨善兮慨斯世之不庸不吾庸其亦巳
兮信横目之為恫仰觀山之峩峩兮俯翫水之溶溶俯
仰山水中以自得兮將有言兮是從將無言兮是從
待隱園賦
冢宰楊公作園于京口曰待隱謂將歸老乎此也而遭
際明時願莫之遂予為作賦以明其初志云詞曰
我滇于家兮邈雲山之阻艱慨歲暮予安歸兮聊税駕
乎江干稍葺茅以為宇兮又繚石以為垣羌藝蕙之百
本兮忽覩竹之干竿初予與予心約兮逝將於此乎盤
桓何皇恩之翕赫兮雖百身其猶未閒既授鉞於閫外
兮節制通乎三邊旋持衡於廟堂兮坐進退乎百官誓
捐軀而不悔兮顧初心其猶自憐悵松筠之無主兮恐
猿鶴之多怨彼出處之難定兮伊自古而則然迨國恩
之既酬兮將不日而來旋
吳子城賦
予每過吳故墟未嘗不慨想其盛而悼其衰也故為之
賦
泰伯遺墟干將故里臺閣翬飛冠蓋鱗次喟彼荒郊羌
何為乎城之裏但見愁煙鬱而四積悲風惨而時起頽
墉突阜剰水殘濠野雉朝雊鵂鶹夜號沉矛折戟堕珥
遺翹漸漸惟麥之秀離離彼稷之苖父老告予曰此吳
王之遺宮也方吳盛時志大功高入楚柏舉敗越夫椒
城規方於八卦門僣擬於三朝跨長洲之茂苑館苧羅
之豔妖帶以錦帆之涇壓以金母之橋爰有凉臺温室
鏤楣繡栭風亭月榭碝璧椒塗飾以璆琳琅玕間以木
難珊瑚鳴珮鳬簉高冠鵠趨自謂百世君之豈意至於
是耶吳禄既更歴代崇飾春申夏桃秦皇刻石危亭岌
夷雕欄紆直齊雲之樓凝香之室木蘭之堂交映翕赫
疊石則嶻嶪嶕嶢鑿沼則囦潾澄碧蘭芷羅生乎其間
竹松駢列於其側羅綺争春而妖冶歌鐘入夜而嘈雜
韋白耽於唫玩皮陸侈於酬答迨宋迄元更為治所雙
蓮四照池光春雨歲時觀游麗無踰者而何至於是耶
蓋自元政隳羣雄騖白駒鹺酋乘間竊據挟嘉湖杭以
自雄擢黃蔡葉而為輔盛稷下之文儒忽太湖之飛渡
煬戀迷樓卓矜郿塢倏天兵四面以重圍金城百雉而
莫固技殫九攻蒼黃一炬歴代繁華可憐焦土遂使燕
巢再燬麋鹿重游竭南國之脂膏坐受其困激東溟之
波浪莫洗其羞且夫傾宫阿房非不麗也鉅橋瓊林非
不富也崤函鞏洛非不固也自古如斯曷之故也豈仁
義不脩燕安之可畏耶將氣運靡常盈虛之有數耶惟
是吳墟殷鍳斯在前既顛隮後仍荒殆登茲城以裵徊
寄千古之一慨
洞庭兩山賦
楚之湖曰洞庭吳之山亦曰洞庭其以相埓邪將地脈
有相通者邪郭景純曰包山洞庭巴陵地道潛逹傍通
是未可知也而吾洞庭實兼湖山之勝始山特為幽人
韻士之所棲靈仙佛子之所宅至國朝名臣徹爵往往
出焉豈湖山之秀磅礴鬱積至是而後泄於人邪東岡
子曰山川之秀實生人才人才之出益顯山川顯之維
何蓋莫過於文兩山者秘於古而顯於今其實有待子
無用辭予曰然乃為之賦其詞曰
吳越之墟有巨浸焉三萬六千頃浩浩湯湯如滄溟澥
渤之茫洋中有山焉七十有二眇眇忽忽如蓬壺方丈
之彷彿日月之所升沉魚龍之所變化百川攸歸三州
為界所謂吞雲夢八九於胷中曾不蔕芥者也客曰試
為我賦之夫太始沕穆一氣推遷融而為湖結而為山
爰有羣峯散見疊出於波濤之間或現或隠或浮或沉
或吐或吞或如人立或如鳥鶱或如黿鼉之曝或如虎
豹之蹲忽起二峯東西雄據有若巨君彈壓臣庶又若
大軍之出千乘萬騎旌幢葆蓋繚繞奔赴東山起自莫
釐或騰或倚若飛雲旋飇不知幾千百折至長圻蜿蜒
而西逝西山起自縹緲或起或伏若驚鴻翥鳳不知幾
千萬落至渡渚廻翔而北折試嘗與子登高騁望近則
重岡複嶺喊呀庨豁縈洲枉渚䖤蟺緬邈遠則煙蕪渺
瀰天水一碧帆影見而忽無飛鳥出而復没靈巖則返
照孤稜弁山則輕煙一抹此亦天下之至竒也若乃長
風駕浪歕山欱野足使人魂驚而汗駭及其風日晴熙
縠紋漣漪又使人心曠而神怡至於瑶海上月流光萬
頃星河倒懸盪漾山影又一竒也遥山霽雪凝華萬疊
玉鑑冰壺上下相合又一竒也風雨晦明頃刻異候煙
雲變滅只尺殊狀雖有至巧莫能為像試嘗與子弔古
尋幽則有廻巖&KR3498;壑䆗窱相通琳宫梵宇暮鼓晨鐘夀
藤靈藥美箭長松金庭玉枉石函寶書靈威丈人之所
闚也貝闕珠宫繡縠鳴璫柳毅書生之所嫓也翠峰杜
圻范蠡之所止息黃村甪頭綺皓之所從逝也而闔廬
夫差之跡尤多存者翫月之渚消夏之灣牧馬之城圈
虎之山練兵之凟射鶚之巒出金鐸於淺瀨逸梅梁於
驚湍他若毛公燒丹之井蔡經煉藥之墩聖姑絶雉之
塘雪竇降龍之淵其石則岌嶭嶙峋瘦漏嵌空牛竒章
有甲乙之品宋艮嶽有永固之封其泉則囦淪觱沸甘
寒澄碧墨佐君表無礙之名天衣禪留悟道之跡斯地
也孫尚書欲下居而不能范文穆思再至而不果豈如
吾人生長茲土依巖架棟占野分圃散為村墟凑為闤
闠桑麻交蔭鷄犬鳴吠里無郭觧劇孟之俠市無桑間
濮上之音婚姻相通若朱陳之族理亂不識若武陵之
源佛狸之馬跡不到周顒之俗駕自旋星應五車地絶
三斑盧橘夏熟楊梅日殷園收銀杏家種黃甘梅多庾
嶺梨美張谷雨前芽茗蟄餘萌竹水族則時裏之白鱠
殘之銀魴鱸鮒鮆自昔所珍吾且與子摘山之毳掇野
之茸割湖之鮮釀湖之醲泛白少傅月夜管絃之舟和
天随子太古滄浪之歌弔吳王之離宫扣隔凡之靈窩
凌三萬頃之瓊瑶覧七十二之嵯峨其亦足樂乎彼岳
陽彭蠡非不廣且大也而乏巍峩之氣天台武夷非不
高且麗也而無浩渺之容蓋物不兩大美有獨鍾茲謂
人間之福地物外之靈峰是固極游觀之美而未知造
化之工且夫天地之間東南為下非是湖為之尾閭洩
之瀦之則汎濫横溢江左之民其為魚乎懷襄之世湖
波震盪非是山為之砥柱鎮之繞之則奔激暴囓湖東
之地其為沼乎唯夫天作之寬以納以容地設之隘以
襟以帶禹順其流分䟽别𣲖三江既入萬世允頼而後
吾人乃得優游於此蓋至是而後知造化之意深神禹
之功大誶曰
吾何歸乎吾將歸乎湖上之青山世與我而相遺超獨
邁其逾遠海山兜率不可以驟到非茲峰之洵美兮吾
誰與寄此高蹇
詩
迎駕
象輦犇騰馬輦馳後來人輦獨逶迤緋袍夾道千官立
銀甲分行萬國随太液風微旗盡旆蓬萊雲近仗潛移
太平二十年天子正是文章極盛時
春日應制
奉天朝罷曉曈曨勅使傳宣籞苑東好雨晴時三月裏
鑾輿遥過百花中東皇默運無言化南國新收不戰功
歸坐明堂還布德豫遊分與萬方同
宫闕沉沉晝漏長步從黃道坐青陽六龍整馭天行健
萬象含暉地道灮雨足漸臺楊柳色風廻合殿杏花香
太平有象羣方樂宵旰雖勤也不妨
夏日應制
水晶宫殿晝沉沉别院春歸碧樹深南陸迎長欽馭日
東臯旱久望為霖歷中星火脩堯令絃上薰風識舜心
幾務了時多暇日試開黃卷一披尋
峥嶸日脚火雲紅竹館荷亭坐晩風天下誰為無暑地
月中寧有廣寒宫冰頒玉井恩施溥露憶金莖渴思空
多少蒼生方病暍為霖須仗傅巖翁
雨後長安街忽成巨浸
大雨西來勢壓山長衢浩浩起波瀾始知滄海桑田變
只在隂晴反覆間
雨錢
(成化丁酉六月九日京師大雨雨中往往得錢錢皆側倚瓦際)
蒼天似憫斯人困故向雲中撒與錢錢若了時民又困
何如只賜與豐年
舟次張秋冒雨上讀徐武功治水碑
長堤十里隠如虹來往行人說武功洚水突來無兖濟
鐡牛屼立尚西東淇園竹下人初駭鄭國渠成運自通
讀罷穹碑人不見北來凍雨洗寒空
金山
大江中峙小崑崙勢遏洪濤幾欲奔萬古乾坤限南壮
一方鐘鼓自晨昏雲低北固山争出潮落東洋海半吞
汲得中泠自煎試月團新賜出詞垣
自都下還吳寄翰林劉景元謝于喬二同年
大通橋下水送我到蘇州君心與之同淊淊日夜東南
流千山萬山隔不斷天南天北長悠悠燕南車塵高十
丈回首湖山幾興望楓橋忽聽寒山鐘却望燕南在天
上白玉堂黃金闕君在京華我吳越鴈飛木落洞庭波
鷄鳴海色長安月
静觀樓成衆山忽見
山居盡日不見山樓上山来自何處中峰獨立羣峰
隨頭角森森出林樹澄湖萬頃從中来浪捲三山欲
飛去得非奮迅從地出無乃飛騰自天下我来樓上
何所為長日觀山與山語東風吹醉還吹醒山自為
賓我為主
登樓諸山忽不見盖為雲霧所隐
蜃嘘臺閣倏然生鼇背蓬壺流不住我家樓子豈亦然
點點遥峰天際露朝来一望忽失之極目蒼蒼但煙霧
當時何處忽飛来夜半何人偷負去
風琴
天風泛絃絃自鳴案間雲影波紋驚非韶非濩非咸英
依然誰唱還誰賡不為音節音節成乃知自有無聲聲
一洗世上琵琶筝
青山
青山上有一片石我醉欲眠此其席舉眼望天天黑色
世間何處有此適歌聲不斷雲自飛天風飄飄吹我衣
山雨欲來還不歸
登西馬塢
一上高山望五湖雲飛盡處是姑蘇人家隐隐煙中有
帆影依依天際無俯仰兩間雙短鬢往來千古一蘧廬
仲淹自是多憂者廊廟江湖恐未殊
雲山圖二首
遠山隐隐半欲没近山巍巍高獨出近山遠山出没間
霧斂煙霏兩明滅山南山北殷其雷天雨欲來還不來
餘輝倒映半巖赤靈籟中含萬壑哀縈廻鳥道梯空去
忽有人家傍山住懸崖一道玉泉飛小橋歴歴行人度
愁心三疊江上山世無燕許誰能賦
天將雨山出雲平原草樹杳莫分須臾雲吐近山出遠
岫婪酣吞欲入映空明滅疑有無先後高低殊戢戢想
當畫史欲畫時磅礴含章幾回立忽然紙上玄雲翻雨
脚旋來風勢急至今蔚薈吹不散白晝高堂空翠濕雷
聲虺虺天冥冥山前不見行人行鷓鴣啼斷山雨歇石
橋小瀨湔湔鳴叢林屋角参差倚落紅滿庭人未起憑
誰說與顧虎頭寫置幼輿巖石裏
棄婦怨
妾命薄妾命薄妾命自薄君不惡玉顔自昔誤主恩得
奉餘灮侍帷幄兔絲横倒附青松豈謂青松久難托前
時糟與糠妾與君同怡今日粱與肉知君惟對誰君如
大江水妾如水底石江水日夜流不回石抵狂瀾終不
易哭城城亦圮灑竹竹亦斑土木猶可感君心終不還
終不還妾命薄妾命自薄君不惡
相城謠
(通判邵侠福莅吳之三年相城民有以曲防告者侯為鉏去之民甚快焉)
東南地下衆水赴之厥有大海維水之歸誰為曲防水
失其性犇軼横流為厥民病原田每每隰乃湯湯咫尺
之間有豐有凶邵侯下車咨我民瘼首議除之衆議乃
格衆言洶洶侯為不聞怨斯我任惠歸爾民防之未决
水不由正一郡之憂百夫則幸防之既决水逝其沛百
夫之咨一郡斯快頻年吳下歲乃大豐歲乃大豐郡侯
之功相城鼓舞白茆企而白茆相城利害百之維行不
疑維功不隳邵侯去矣誰其嗣之
聽人彈琴
薰風長日庭院深有人危坐絃鳴琴悽其始作履霜操
劃然忽造崩山音大絃春温小廉折大小廉温無間歇
月斜窗戸鴻飛高秋入園林蟬語咽撫絃按指忽變之
嫋嫋餘音如欲絶欲絶不絶還丁丁幽谷幽禽飢啄雪
黃昏風雨勢振天天青雨歇山娟娟衣冠相對坐終日日
與文王孔子相周旋煩君試作南薰調去和虞韶向廊廟
望海行
日沒處天盡頭尾閭東注何時休蓬壺閬苑在何處聞
有金銀宫闕五城十二之瓊樓我欲往從之但見洪濤
巨浪從我今誰由何當挟飛仙汗漫同遨遊弱流萬里
等閒度遍覽三山與十洲
卧病
一鐙孤館夜寥寥八月文園病未消動覺此身成附贅
静觀物理自逍遥長纓頓驥悲千里尺瀆旋鱗困一朝
之子不來秋欲晩空庭風葉雨瀟瀟
陪夏憲副正夫游石湖
東風湖上試春衫樹杪飛橋破石巖廢宅草深悲往事
斷碑苔没認餘劖上方雲影層層塔震澤波灮隐隐帆
弔古登高興無限歸途西日在松杉
檜軒
(武山之西為積金有隐士曰吳君思復思德余弱冠歸自京師咸以國士見待後余及第)
(歸過其廬而二君已即世其弟思政乞余作檜軒詩)
虎山鳩峯兩岞崿西金亭亭宛如鑿問誰居者兩吳君結髮
清修老彌恪當年何人送檜栽栽向庭前小芸閣時時兄弟
坐兩偏偏袒吟哦雙露脚我行十載還過之翠壁蒼崖人去
邈庭中老檜參天長昔拱今來十圍弱古苔駁落文章隠蒼
玉拳竒根節錯半空時戰風雨聲平地恐作蛟龍躍萬牛回
首亦不動遮莫千秋卧雲壑木強取柱柔取束社櫟自全終
自怍樊侯種漆巳闊疎魏王貽瓠還濩落何如種樹還種德
德樹同榮掃寥廓為君封殖表雙高他日山人過必作
立春
空山月上雪未消土牛擊碎城東郊報道春來春不見
朝來試看梅花梢
三十五初度
人生七十古來少嗟我如今已半之來日更添如許久
餘生能得幾多時功名似鷁長遭退學問如船逆上遲
萬事悠悠只如此青山能負白雲期
遼城懷古二首
並馬尋凉過遠郊偶從野叟問前朝雨摧故壘逢遺鏃
月暗荒臺夢堕翹千古河山還王氣一時人事憶金遼
如何宋紀年三百獨讓周師過瓦橋
小橋㶁㶁空流水往事悠悠秖斷垣冠盖六州皆石晉
河山百戰又金源黍離不盡行人恨木葉空歸杜宇魂
千古登臨成一慨幽燕今日是中原
送陸汝昭通守東昌
羡君拔擢之官去愧我蹉跎出餞遲門外不知車幾兩
城邊空復立多時文章自小曾推陸畫諾於今合付資
他日東昌為過客風謠誰采道傍詩
送戚時望僉憲之湖廣
逢君未久送君行十載同年幾日情平獄舊推于定國
按刑新過漢陽城鴈回千里書須寄春到三湘草自生
收拾楚材歸藥籠湖南賓客總知名
送吳汝器下第歸吳江
羊家裙上墨如新兄弟才名自昔均(其兄汝礪新第進士)二鳥出
為南國瑞一枝回羡曲江春戰場有作還推子當局多
迷莫笑人笠澤湖邊平望里且將書卷伴絲綸
李承芳承箕下第以詩投贈酬之
青藜入夜晃秋毫兩意相求苦不遭神駿並為千里足
驪黃真誤九方臯亡弓亦得君誠逹當局還迷我亦勞
把酒題詩成一笑楚天空闊鴈行高
試院贈外簾吕推官(卣)
棘垣深鎖夜厭厭每聽鐘聲識外簾咫尺相看成不語
兩心對越幸無嫌青鐙晃晃官曹接白戰沉沉號令嚴
一月春光人不見歸來庭草落紅纖
送曾侍讀士美之南京
十年左掖共追趨春殿曾傳第一臚梁顥成名誰謂晩
匡衡抗疏未為迂從來杞梓多從楚近日衣冠總向吳
(時翰林三人同往南京)最愛金陵好山水他年玉署肯容無
送楊侍讀維立之南京
二月南宫看柳條知君巳上秣陵橈楊家製作多傳後
蘇子文章合在朝夢草池邊歌郢雪雨花臺上望江潮
誰知東上門前路此後行來分外遥(時予與維立同在内書館)
葉文莊公夫人夀詞
文莊老去吾猶及夢想依稀記尚真挟策未能為弟子
升堂還得拜夫人中吳文獻家聲遠少宰丹青貌像親
一曲南飛憑去鶴西風江上采蘩蘋
送彭閣老還江西
白麻新拜内尚書黃閣沉沉仰步趨四海謝安何日起
一年司馬要人扶相門北闕存衣鉢祖帳東門入畫圖
知有寸心猶捧日不殊廊廟與江湖
送楊尚絅楊名甫毛貞甫陸全卿四進士歸省
朱書華燭夜縱横忽見篇章眼獨明暗裏投珠人莫顧
空中懸鑑我何情相逢一笑平生友此去重來幾日程
路指婁江東下急夷亭斜日暮潮生(右尚絅)
南宫筆勢見翩翩固也平生意豈然不伐子甘為孟後
虚名吾自愧盧前杏花燕市春随馬楓葉錢塘夜泊船
舊日和凝今老矣登庸衣鉢尚須傳(右名甫)
接官長傍驛邊河來往君家較獨多巳向交情知鮑叔
豈因筆勢誤東坡還鄉未覺關河遠感舊無如歲月何
南望吳門君獨去西風落木洞庭波(右貞甫)
文章一見一回妍玉樹分明在眼前記得陸機年二十
親看賈誼策三千杏花燕月人俱遠楓葉吳霜思獨懸
南去河流乾欲斷關津先放彩衣船(右全卿)
贈琴士楊凌
家藏無長物猶有一張琴獨抱中空節能含太古音老
來唯信手妙處不傳心歸去北山北秦筝世所欽
咏並蒂蓮三首
隂隂夏木草堂幽不盡閒情獨倚樓風捲綠衣初却暑
露垂紅粉解迎秋午眠隔岸鴛鴦稳晩浴澄波翡翠羞
遥憶故人池上樂新涼鼓棹重淹留
林塘雨過納涼時箕踞平臺手一巵影故相依心最苦
絲仍不斷意俱遲新妝雙照梧桐月鬭艷低垂楊柳枝
城上烏啼人未睡憑闌欲寄美人思
疎竹蕭蕭風乍涼看花賓客滿華堂六郎醉後誇新寵
二妺朝回鬭晩妝草種宜男應減色花開多子不聞香
主人只恐朱英老遮莫題詩戀夕陽
喜雨
五月亢陽驕原枯澤欲焦朝恩推蕩蕩暮雨聽蕭蕭造
化功何有蒼生望已翹倚闌看不厭詩和野人謠
送趙栗夫歸省吳江
秋入吳江一葉飛歸來游子著朝衣鄉人始識文章貴
仕路休嫌定省稀寶帶橋邊舟汎汎白雲司裏樹依依
路經震澤人應問太史周南胡不歸
送僧歸洞庭
好古多游寺懷山喜見僧此來成北道好去問南能施
飯逢溪濾函經被雨騰誰同西崦裏竹屋夜深鐙
題夏正夫游石湖虎丘詩卷
石湖煙水虎丘雨上國還從卷裏看高人過作十日飲
故事畱與他年觀亦知南國有西子誰謂東山無謝安
更欲相從尋勝處高崖磨認墨痕殘
雨窗詩意
對牀一夜彭城雨流落千秋伯仲情鐙火五更雙夢短
江湖萬里一身輕吳雲未薄燕鴻冷薊樹初殘越鳥驚
我亦緬懷終鮮恨西堂獨夜正愁生
寄嚴守邵文敬
一麾出守還為郡我欲畱君愧未能空使思南歌召父
定從江上謁嚴陵吳山越水多相入政事文章合並稱
若到郡齋逢北鴈為拈秃筆掃溪藤(文敬善草書曾知思南)
送楊琴士
秋月城頭夜𢷬衣客心如鴈只南飛築宫燕市人何在
鼓瑟齊門事竟違古調不傳空有譜我琴雖在巳無徽
贈行剰有名公句莫道知音世所稀
獨坐
世事紛紛總未真閉門聊看静中身郢人巳去誰為斲
野老從知只愛芹前度劉郎非舊日後來掦子定何人
悠悠今古無窮事歸釣吳山楚水濱
送同年范以貞還任寧國
不見范侯來已久忽聞高論尚孱顔牓中漸覺同年少
席上難逢半日閒到任秪嘗寧國水題詩時對敬亭山
謝公遺刻煩收拾多在荒煙野草間
謁文丞相祠
義氣横天白日隂巍然遺像學宫深千秋不化萇弘血
百折難廻豫讓心自昔奸䛕誰不死如今元社亦銷沉
黃昏柴市風沙惨回首行人淚不禁
姚少師像
下馬摩挲讀古碑欲詢往事沒人知獨畱滿月龕中像
便是凌煙閣上姿頬隐三毛還可識功高六出本無竒
一朝社稷歸真主還是臞然老衲師
游華嚴寺(寺在京城之西山)
椚蘿陟巘路登登人在山房喚不譍犬吠林間知有客
鳥啼洞口若無僧危闌一覧總堪了絶頂重來殊未曾
古洞深温誰氏子儼然趺坐對南能
元耶律丞相墓和匏菴韻
西山幾度只空還好事懷賢厚我顔蒙古有公方用夏
居庸從此不為關猶聞窣地三髯委自笑登高兩足頑
今日幽燕歸聖代可憐埋骨尚荒山
狄梁公祠次匏菴韻
歌中嫵媚亦誠豪覆體何人脱御袍鍊石有方天可補
檿弧無驗鬼空號参苓入籠還為用稂莠當階不受薅
南望河陽如在眼青山無限白雲高
昌平劉諫議祠
荒灣野木古城隅何處昌平是舊廬氣帶幽并多感慨
策如晁董亦迂疎同時下第誰云屈此外求言總是虚
不盡懷賢千古意執鞭無路欲何如
戊申歲
百二昌期見戊申神孫聖祖兩王春撫綏無外乾坤舊
洗濯重灮日月新一代謳歌還屬啟百年禮樂定先秦
明良千古今朝事大老何當起海濱
恭送孝穆皇太后梓宫遷祔茂陵
露宿千官繞風悲萬木號配天同浩蕩啟聖亦劬勞紅
日低黃屋青山映白袍誰云金口遠還接茂陵高
雪
二月燕南煖未歸晩風吹雪弄霏霏乘春且作豐年瑞
和月還為午夜輝重壓竹枝低欲折輕兼柳絮濕還飛
小臣欲擬陽春曲燮理何人秉化機
送劉侍講景元使交南
莫辭旌旆拂炎蒸專對還推賜也能石過鬱林真可載
山高銅柱更須登中朝正朔行無外絶徼殊妝覩未曾
别後玉堂長見夢富良江上夜深鐙
送吕丕文給事使交南
乾德初升九五爻使臣頒朔到南交尚方瑞獸新裁服
炎海人魚定入庖歲貢包茅仍陸續春歸行李亦寥梢
還朝借我南游錄土俗民風要一鈔
送蔡進之還洞庭
夢魂長遶太湖邊折柳官亭又一年家世西來峯縹緲
客心東去水潺湲林間詩社誰為長吳下鄉音我亦便
撩亂煙花過寒食東風胥口喚行船
送姪寵
遠别憂不㤀病别憂其那病也在汝身痛也仍在我道
途歴﨑嶇風濤恣軒簸欲畱諒不能欲去夫豈可起居
飲食間安得盡帖妥出入戒垂堂旦暮親藥裹安心是
良方坡老語非左我生本衰遲我命亦轗軻子行從此
歸我去幾時果霜天笠澤帆夜月楓橋火故鄉風土宜
見此病亦頗到家平安書早寄北來舸
海蝦圖
茫茫大海浮穹壤日月升沉鼇背上其間物怪何所無
海馬天吳大如象有魚如屋鱟如帆蝦最細微猶十丈
鬇鬡怒氣須如戟力戰洪濤欲飛出江湖魚蠏總蜉蝣
畜眼平生未曾識畫工何處寫汝真夢中曾到長須國
黑風吹海浪如山魚龍變化須臾間從龍願作先驅去
去上青天生羽翰
寄福建戴方伯(戴以御史董學政於東南特承奬拔)
東南士子說先生風裁森嚴鑒賞精再顧市中煩伯樂
一言堂下識鬷明臺中自後人難繼吳下於今俗頓更
東望三山雲萬里春風朔雪不勝情
送刑部員外郎王存敬省祖(其祖百歲)
風飄飄綬若若游子東歸樂復樂桃花流水思天台季
父有書夜到來我今不去胡為哉世上何人年百歲天
厚吾人豈無意從今百歲又幾何來日苦少去日多假
令就有黃金百巳去光隂誰買得百歲千金買不廻一
日三公換應直白玉為漿麟作脯子拜父前父拜祖鄰
人擁滿墻頭看何用長安為好官
送袁進士翺纂修
杏花才見曲江春珥筆還看被命新江上故人唯有子
周南外史豈無人多方采問勞行李當局編摩愧後薪
莫向雲間久畱滯過家張翰不緣蓴
送石邦彦知汜水
春雨南宫夜雙珠得並收科名夸大宋茂宰說中孚亦
縣前朝事清河近日謳折腰君莫厭鳬舄豈淹畱
謝尚書挽詞(一夔)
長嘯乾坤内如公復幾人科名皆自鄶文字本先秦海
内瞻丰采朝端惜老臣履聲依北斗廟貌填南閩髮為
憂民種家從入仕貧人方起安石帝欲畀衡鈞國計訏
前箸工虞鄙筭緡忽為箕尾客昔忝鹿鳴賓傳授曾期
質襃掦却愧詵平生懷舊淚不敢汚車茵
送李士欽祭淮瀆
相門餘舊業使命屬明禋典禮書三望文章覩一新拜
回桐栢暮行處杏花春歸路恩光滿南陽有近親(士欽文逹)
(子南陽人)
雨中對梨花四首
一年花事又闌珊自笑閒官不得閒小巷梨花三日雨
一枝猶得舉杯看
誰道園中少物華桃花開盡到梨花霏微小雨添顔色
不用人家錦障遮
空庭香雪夜生輝除却梅花見總非一種風情還自别
始知西子勝楊妃
佳人默默立春寒細雨輕風縞袂單玉質似嫌脂粉涴
殘妝净洗覓人看
始預經筵次匏菴韻
錦函初展御前題劔佩分行再拜齊鶴咮無聲香案側
馬蹏分賜掖垣西文章正仰周家盛玄默仍看漢道躋
聖主崇儒方此始不才真復愧提携
匏菴約山行以秉之弟初至不赴
西山嘗向夢中登騎馬相從却未能春日山行應更好
新詩莫惜借人謄
次日匏亦以雨阻以詩來紀舊約
方冬海市見文登常怪坡翁自託能風雨十年曾有約
一翻詩案要重謄
送徐季止還南雍(仲山弟)
悠哉復悠哉客眉鬱鬱今日開兩家兄弟各千里同日
報道從南來憶我行年十八九來往君家最云久君家
兄弟世所稀文采風流仍孝友吾家兄弟顓且蒙氣味
頗與君家同夜鐙對照南國雨春服同行沂上風今夕
何夕忽相見高樓夜月頻開燕人生會合那可常忽忽
城東又追餞吾家子由亦欲旋治任約共楓橋船勸君
為我還少住别後離愁分四處
震澤集卷一
