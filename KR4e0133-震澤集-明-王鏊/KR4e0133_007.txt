震澤集卷七明王鏊撰
詩
追思慈愛堂為武定侯郭勛賦
蒼梧雲黯燕雲濕北堂燕山空掩泣江湖漠漠山重重
高堂人遠何嗟及憶昔前人佐真主金戈百戰開茒土
山河帶礪誓始終奸蠧潜萌中齟齬牀前學語藐諸孤
抱向閶闔聞呱呱天門九重不可問十年泣血紛漣如
飲冰囓蘗老益堅中宵抱恨常悁悁金石可移心不改
茹苦銜哀重籲天精誠動天天為顧茆土還加舊名數
金書鐵劵古元勲櫜兜戟纛新開府聖恩重處慈恩深
玉帶腰懸自循撫古云死易立孤難程嬰杵臼猶摧殘
誰知女婦伸大義坐令荀息生厚顔昊天有極恩㒺極
廻望燕雲長太息
四月九日與弟秉之進之過通安橋顧氏因偕
玄敬登陽山絶頂次日過虎山橋七寶泉至
靈巖山而還得詩三首
陽山高哉幾千丈箭缺遥瞻在天上一朝置我箭缺傍
坐覺諸山皆退讓太湖汀瀅平於杯夫椒包山近相並
山腰鳥道何盤盤十步九折行且歎昌黎正逢衡嶽霽
太白休歌蜀道難夫差悔悟苦不早公孫白骨纏荒草
子胥伯嚭兩丘墟天地茫茫人易老劃然長嘯來悲風
一杯敬酧浮丘公何時借我綠玉杖從此拄過扶桑東
詩成西日下山去回視山椒但煙霧
虎山橋
湖上仙山翠巘重畫闌面面對芙蓉人家斜日東西崦
野寺浮嵐遠近鐘我欲濯纓來此處誰能築室傍前峯
放舟又過溪橋去恐有桃源惜未逢
七寶泉
嵌巖滴玲瓏七寶甃完月幽亭泉上頭暗道曲通穴剖
竹走長蛇晝夜鳴潏潏煎無三昧手渴有七盌啜寒能
醒心神澄可鑑毛髮桑苧行不到品第誰為别埋沒向
空山惻此行道暍
和林都憲見素侍用見寄之韻三首
止足平生不願餘肯將道義負心初詩傳元白郵應困
門引鄒枚席尚虚甲第又承三世學皂囊曾草萬言書
交游海内知多少尺牘何人問隱居
俯仰乾坤思有餘民風漸降已非初東都氣節真堪重
西晉風流好是虚慷慨有懷公攬轡殘生無用我耽書
七閩風月誰收管多在雲莊一畮居
夔蚿誰欠復誰餘門掩青山過雨初獨樹春歸花意閙
九天雲盡月輪虚懷人不見頥空拄得句無言手自書
寂寂荒村斷來屨洞天真作野人居
八月四日送子延喆北上八日至鎮江游甘露
寺看狠石泛舟登焦山至絶頂順風揚帆直
抵金山壯哉游乎得詩四首
甘露寺
頗憶登臨勝拏舟復此過嬴劖傷斷壠(北固山後始皇謂有王氣鑿斷)
(之至今殘岡斷壠庭有二鐡鑊甚巨刻云梁天監中鑄)梁刻認餘波海霧晴嘘蜃
江風夜吼鼉孫劉何處問狠石臥荒坡
焦山
還將雙髩白來看一峰青江海交流處乾坤著此亭山
形雄虎勢雨氣挟龍腥尚記燒丹井難尋瘞鶴銘
金山
快得天風便輕帆破浪花江山曾有約人世亦無涯岸
壓潜鼉窟潮侵落鴈沙未須留玉帶且欲訪靈槎
鶴林寺
鶴林自是前朝寺落日荒郊有一僧安得道人殷七七
杜鵑花似舊時能
懷泉
泉之流兮湯湯我之懷矣與泉偕逝而無忘泉之鳴兮
泠泠我之懷矣與泉偕滴而無聲山下出泉兮于彼幽
谷我種我橘兮于山之麓泉橘相依兮其隂日繁以沃
橘之香兮泉之冽病者飲之兮浣彼肝肺泉之甘兮橘
之香病者飲之兮盪彼胃腸疫癘消亡兮神明内融濟
人利物兮前人之功吾雖不及前之人兮心與前人之
心同我願橘香兮不絶泉兮不竭我心亦然前與兹泉
終古而不歇
野航
野航誰謂小恰受野人身載我欲何向五湖煙水濱
庭前牡丹盛開
一年花事垂垂盡忽見庭前錦繡層粉臉薄侵紅玉暈
芳心斜倒紫檀稜春雲不動隂常覆曉露微霑媚轉增
造化無私還有意石闌干畔幾廻凭
送蕭九成
聞道為關日舟船正好行依然經賦足頗覺筭緡輕牢
落江湖夢遲廻故舊情致身霄漢上林下望昇平
入仙獻夀圖
今日何日春晝長祥雲五色如蓋幢玄元儼在雲中央
羣仙雜遝進壽觴鳳麟為脯瓊為漿彈八琅璈舞霓裳
玄元既醉悅且康授以長生不老之藥方我公之夀三
千霜
飛仙圖
若有人兮來自天雲為冠帔星為鈿九霞袂帶霓輜軿
幡幢繚繞笙簫闐雙成擁後飛瓊前綽約似是瑶池仙
玉山之南半山主主人已去有賢姥冰霜之操節獨苦
精誠動天天應許有桃如斗棗如瓜紛天仙兮以媵女
九還七返仙家丹坐令白髮回朱顔賢姥之壽齊南山
得孫喜而有作
七十年來孫始見啼聲一聽便開眉家藏萬卷真堪托
庭植三槐夙所期膝上久拚文若坐目前先慰右軍思
三朝袍笏吾無用付汝他年佐盛時
廣成子壽圖
青山重重白石齒齒長松隂隂濯濯清泚中有至人綠
髮方瞳似廣成子降于崆峒羣仙何來蓬萊之島酌彼
瓊漿後天難老願分餘瀝及此下民吳門之隱僖敏之
孫七十年間隂功在人翺翔藝苑及今白首何以祝之
岡陵山阜
韓文公勘書圖
墟落新凉對勘書士龍臨此意何如江南亦有韓熙載
到處人傳夜讌圖
贈況山人
姑蘇入國朝守也誰第一況侯江右來經緯氣鬱硉薙
頑境界清減税惸嫠殖所以吳下人至今感至骨空山
掩關臥有士叩蓬蓽云是況家孫兼邃青烏術洞庭白
沙間為我卜窀穸茫茫彼雲山莫此云最吉侯政自堪
思生意尤欵密胡能終偃蹇命車還一出我生本悠悠
世事仍咄咄生前且莫料身後誰能詰青松白石間與
子坐終日勿言身後事且盡杯中物
覽黃省曾明水集
勉之生也少所負良﨑嶔雖從諸生游而懷物外心賦
詩何所師泠泠秋磵琴鍾生去我久誰復賞此音不見
昭代士麗藻映詞林元間與大呂一鳴喙皆瘖青紫俯
首拾為國希世琛
東岡隱士築亭於松竹之間名曰欵相意以為
予予不敢當而有也為易曰來賢八月二十
四日初會亭上口占一律
竹間新築小亭低草色花香醉不迷安樂窩中人略似
逍遥公後世誰齊莫因徐孺懸陳榻時許王猷過剡溪
願得時和邊燧息賦詩携酒日同躋
八月十五夜再得孫復次前韻
一歲中間孫再見馬家誰數白為眉冰輪滿正中秋夜
光嶽完當丙子期書卷家傳吾欲付麒麟抱送夢堪思
從今好學汾陽頷尚見箕裘克紹時
送吳文之會試
湖上輕帆彍去飈燕雲漠漠快鴻毛洛陽賈誼年猶少
蜀郡揚雄賦最高歴塊始知千里駿當場誰是九方臯
洞庭自昔鍾靈秀不用夷亭俟海濤
次韻東岡十詠
五畮幽棲地謀生不願餘門淹戸牖轍架秩鄴侯書富
貴憑蕉鹿文章辨魯魚尚餘驕吝在且欲倩君鉏
洞天連福地閉戸養吾真世降民風古春歸景象新雞
豚同作社魚鳥自相親借問誰相似羲皇以上人
蒼雪餘千梃清風幾百竿葡萄羞晩酌苜蓿媚春盤理
亂誰能係升沉已厭觀鹿門真得筭獨遺予孫安
階穿新迸笋屋破暫牽蘿欄養能言鴨池馴博字鵝處
喧長得静取足不求多獨對青山飲時時一浩歌
誰謂市㕓遠時新薦亦嘉庾郎春末韭陸叟雨前茶架
護新秧橘瓶翻自灌花山人殊未識道是魯東家
先民遺訓在種德莫如滋盧橘接成樹楊梅低壓枝夀
應能比櫟智豈不如葵沮溺耕相耦都忘抱甕疲
未能齊出處猶幸得齊年郭泰舟同載陳蕃榻借眠溪
山朝上日墟落晩生烟村徑相過近詩成幾百篇
剰得幽居趣懸車却悔遲欵山低作檻畎水曲通池步
月相携處觀雲獨坐時悠然沂上樂點後少人知
黃閣歸來日伊誰共歲年巷中顔氏樂谷口子真賢小
閣調鸚語閒窗對鶴眠平生出處意把酒問青天
耕桑時有暇風物亦登臨自是逃虚子誰同擊壤吟簡
編中對古冠服外随今一勺源頭水泠然洗我心
杏林
陸家園裏千株杏處處花開不待春種樹由來還種德
枝頭顆顆摠含仁
三月三日庭前白牡丹一枝獨開
紅紫休誇錦作堆瑤華一朵占先開似從姑射山頭見
不減唐昌觀裏栽綽約每憐天與態瓏璁應藉雪為胎
風情一種無由見携酒誰當月下來
董諭德文玉歸省其父太守德初詩以寄之德
初余同年進士也
瓊林三百英雄軰海北天南復幾人獨喜長庚陪曉月
更誇威鳳應昌辰詞垣正印斯文遠曲水浮觴禊事新
萬木青松何足羡與君同閱八千椿
秉之齒落有詩且羡予齒之牢和其韻以慰之
且自慰云耳
兄弟一氣耳誰強誰獨衰弟齒&KR0034;更落予髮白且蓰朝
來覽明鏡鬅鬙亂如茨咄哉此二疾自古誰能醫太公
口含兩張蒼一無之年皆過百歲天豈云獨私人生真
大夢世事如奕棋社櫟散乃壽自全本支離兄弟幸在
告為樂當今兹湖山共追逐杖藜未須支頭童與齒豁
韓公浪云悲西山朝氣爽不妨拄空頥
姪延學作亭湖上甚壮欲予詩以落之率成
二首
幾醉池亭雪色醪近聞亭子勢尤高白鷗不避新翻曲
黃鳥時窺舊賜袍波影半簾雲滉瀁山形四面畫周遭
我來壁上題詩句秃盡山中顧兔毫
風風雨雨過端陽畫扇朱絲邈建章佳節久拚連日醉
故山空負一春忙胸中漫貯匡時略肘後新傳卻老方
聞道湖州圍未解坐令胥口作瞿塘
讀擊壤集效其體
林下老人何所求求非拜相非封侯所求海内民生遂
所願朝廷聖德修工鯀人人崇禮讓羌夷永永罷戈矛
熙然萬載雍熙治林下老人何所求
二氣隂陽相盪摩不知真宰意云何三王二帝時節少
五季六朝喪亂多倉琅又見歌赤燕翠釡還聞羞紫駝
近事天高何處問牛女今宵方渡河
我愛東岡一老人百年長作太平民無憂無喜亦無媿
有酒有詩兼有賓接樹灌花為活計游山玩水摠天真
我生亦是悠悠者願得東西永作鄰
水仙花
藐姑射之神人携漢濱之二女儼仙袂之飄颻涉滄波
而齊步悵交甫以莫從攀桂枝兮延佇
丁丑八月二十日與弟姪軰泛太湖將遊石蛇
山舟發微雨既而雨大作抵消夏灣蔡九逵
舍宿眀日雨又作游興索然乘便風而還至
家則日出皎然矣為之一笑賦詩紀之
載酒張帆信所如青山含雨轉糢糊蛇丘咫尺翻成遠
夏渚消搖可作疎世事無端還自笑秋隂有像若為圖
始知白傅真堪羡五宿澄波皓月湖
庭梧七首
庭梧曾手植忽已逼蒼穹清夜長聞雨晴朝慣惹風旌
幢驚對峙琴瑟訝中空鳳鳥何年至吾生尚爾逢
春朝起常遲欲覺還偃仰隔窗幽鳥聲日照梧桐上
暑夜卧常遲搖搖動輕箑仰嘯取天風風在梧桐葉
秋夜忽已涼風葉何蕭騷露坐不知久月挂梧桐梢
長夜夢初回月上山之厓何由知月上梧桐影横斜
長夜夢初回雨來山之北何由知雨來梧桐聲淅瀝
冬夜不成眠寒燈聽騷屑天眀驚皚皚梧桐枝上雪
和秉之送菊菊有楊妃西施之號
先春罨土槿編籬同對年來亦好竒自笑老夫心力懶
黃華隨意著高枝
爛醉都忘倒接䍦高堂四菊十分竒西施未醒楊妃醉
白髮樽前恐未宜
年來黃菊也隨時鬭出金盤與玉巵獨有歲寒心尚在
落英重作楚人詞
瑞柑詩(有序)
洞庭柑橘名天下弘治正德之交江東頻歲大寒
其樹盡槁民間復種又稿包貢則市諸江西福建
謂柑橘自此絶矣予圃漫栽數株丁丑秋樹有五
千餘顆皆珍柑也其餘纔盈二尺許亦結五千餘
顆山人争謂之瑞喜而賦之
洞庭千樹綠化逐鶴林仙寂寞荒園裏纍垂寶顆駢揚
州傷錫貢合浦詫珠還瑞應凴誰紀靈根自此傳
素履詩
考祥元視履厥初慎元咎紛華非所忻貞靖自吾守遂
止諒不能欲進夫豈苟黼黻煥彰施白賁乃其舊
東菑詩
君豈東菑人而事東菑役帶經和雨鉏抱硯臨溪滌非
菑安有畬不耕固無穫他年看秋成千鍾豈謀食
西湖
我愛西湖好何時此一行六橋明月夜花底畫船横
丁丑十一月得宣府報
土木垂殷鑒俄傳北狩音淚纏寰宇痛坐厭法宮深洛
汭歌鈞石祈招度式金誰扶鼇極正持慰杞人心
再次曹定菴憲副見寄之韻
九十未及八十餘惓惓憂國心如初臨池草聖水通墨
隱几心齋室自虚海内浪傳平子賦濟南誰授伏生書
煩公重有東山望懶性今從水竹居
丁丑季冬二十三日過永定邵氏舟次荆溪和
杜子美客夜韻時杜允勝陳宗讓同行
荆溪舟獨進兩岸雪山明風破孤帆力冰劖壞檝聲山
隂懷舊侶洛下詠諸生漸覺銅棺近悽然傷我情
夜泊方橋
天暝去程遠扁舟宿鴈沙風烟漁浦樹汀水野人家不
識剡溪路空懷博望槎鄰邦猶蹇澁況欲走天涯
河橋舟發歸途作
伐鼓侵星發吳門此日還斷澌溪漲闊融雪隴痕斑劍
井來寒樹銅棺失暮山衰年仍事役翻羡白鷗閒
宿毘陵驛
孤舟城下宿城漏滴寒更往事無人問幽懷忽自驚春
星垂野動村火隔江明北鴈無來耗蓬窗夢不成
黃勉之明水草堂
虎阜峭奔入天平秀特分軒窗通映水几席欲生雲讀
易已忘易攻文不倚文閉門方習靜非是故離羣
送李尹經述職之京
吳下徵輸歲轉多瘡痍方仗使君摩銓曹又上三年最
里下曾聞五袴歌茂苑雪消鳬舄遠彤庭日永豸冠峩
春風十里楓橋路挽鄧無由奈爾何
苔石幽篁圖
湖嵌一卷多瀟碧數竿足愛此亦何為正也受命獨
偶成
生世七十年廻看如一日中間事萬變或喜或憂戚得
失與升沉其事固非一杳然如夢中無復留彷彿前者
既已爾後來亦當必所貴寸心虚翛然不留物俯仰天
地間無媿亦無慄
秉之六十初度
昔我與子兮弟南兄北看雲望月兮思其有極每懷一晤
語兮路遠而不得兹余乞告來歸兮子亦辭此郡章大
衾與長枕兮日夕聚此一堂胡為乎限一衣帶之水兮
欲濟而無梁一年不十會兮悵中心以皇皇喜獻歲之
發春兮將上元節閙花燈高燒兮絃管噭噪嗟耳順之
華年兮亦人生之難到子春秋逴逴以日高余豈能乎
無眊羌世上之浮名兮曾不可以與謀彼器溢而餗覆
兮樂曾不免乎憂謀人國而不善兮寧顛蹶之愆尤進
陽阿之妙舞兮發南國之新謳歌舞洋洋而迭進兮曾
不知歲月之遒年年歲歲樂復樂兮與子同夀乎千秋
雙湖詩為僉憲謝廷柱作
嵳峩靈峰嶺蒼茫寓國山兩湖分映東西間兩湖相去
無十里龜龍天池相對起朝游長林暮小沚蕩舟欲行
行且止君非渭川叟公侯封已晩又非鴟夷子烟波去
不返要知釣徒非釣徒勅賜散仙在江湖
偶成三首
飯飽亦何事繞池看魚行凭闌秋雨歇倚杖暮山横忽
忽吾將老紛紛物自營百年天地内事業竟何成
睡起亦何事支筇獨看山浮雲世事改白日此心閒鼎
鼎歲華晩提提倦鳥還雖居人世内人世了無關
黃閣三台輔青山一病翁伊周曾有志房杜本無功閱
世人頻異謀生室屢空行藏那可問雲外送飛鴻
題四皓圖
蒲輪應召出商顔漢嗣瀕危即日安若使四翁終羽翼
肯教雌雉變凰鸞
謝安圍棋圖
朝野皇皇意獨閒依然草樹八公山誰知秦晉興亡事
祗在先生一著間
秉之惠巾製甚竒似東坡而小異老夫之所宜
戴也賦詩謝之
幞頭岝㟧帽尖纖雅俗無如此樣兼墊似林宗微展角
高如蘇子不為簷將籠白髮真相稱若對青蛾未免嫌
我是越人猶愛著肯教漉酒似陶潛
四月八日飲陸長卿園亭
連峰忽地起㠝岏倒影亭臺漾碧湍寶障傍人雲錦暖
玉甆留客蔗漿寒梅酸正入調羹用花好還宜秉燭看
魚鳥浮沉滿池上我來終日倚闌干
三月望日飲張延德園亭
高柳隂隂影入池落花飛絮蕩遊絲輕風送酒催雙槳
活火煎茶試一旗郤縠詩書傳有種習家亭館醉無期
獨憐漆室何為者北望長吟有所思
延喆使歸自福建得衢州錦川石立於庭前戲
作
錦川束錦化為石道遠懸知不易來千歲僵松鱗駁落
一株寒玉骨崔嵬庭除有地煩相伴梁柱無能莫見猜
賴是前人清節在鎮船元藉鬱林材
玉林
藍田曾種玉歲久長琅玕琪樹東西映瓊枝遠近攢每
羞何氏獻聊試偓生飡况復人如玉兼葭欲倚難
東湖書院為吳獻臣都憲賦(獻臣先家湖湘有東湖後徙廣西亦)
(作東湖書院不忘先也)
東湖烟水空復空乃在武昌之西嘉魚之東氣呑長江
捲七澤聞有至人昔年隱居漁釣於其中邇來一百四
十載九疑聯綿竟誰在豈知蒼梧萬里雲山中亦有東
湖儼相待潯江灕江左右流落霞孤䳱長悠悠閒來朅
登大雲嶺霜露鬱鬱愁松楸主人自是身許國到此誰
能忘首丘此亦一東湖彼亦一東湖乾坤萬里雲飛孤
願君慷慨終許國致君堯舜始作范蠡扁舟圖
虎丘
誰云虎丘小我覺虎丘大嘗疑海上峰湧起自天外忽
墜平野中萬劫翠不壞夫差昔覇王猛氣亦已&KR0008;神斧
鑿巉巖泂勺銀河派雙崖削未平呀呷勢將嘬靈湫湛
寒碧劍氣溢光怪銀海鴈飛沉冰巖松倒挂前朝百戰
爭今為梵王界吳儂得游觀時節紛綷䌨我老猶愛山
興至時獨邁聿登浮屠顛坐覺三吳隘雲夢如可呑八
九無蔕芥千人石上眠把酒向天酹不知開闢來曾見
幾興敗天風忽然生萬竅同一噫滿山松竹吟破浪恣
砰湃平生磊塊胸至此殊一快升沉世上名瑣屑真癬
疥我生本優游幸脱軒冕械甘為愚公愚不受蔡叔蔡
願言從樂天一年十二届
送李端彜端行昆仲還嘉魚(二子故評事承芳之姪自楚至吳來)
(為其父乞墓銘)
二李高風挽不回巫山衡嶽漫崔嵬憑將一掬懷人淚
灑向黃公舊釣臺
自楚來吳幾千里五湖風月得同遊片帆明日人何處
悵望長江日夜流
烏林有鳥不安巢聞有攙天赤壁高我欲因之訪遺跡
側身南望首頻搔
武昌西去是嘉魚縱有魚來不寄書林屋天高無去鴈
他年何處問何如
野人獻菊碧色每叢作雙鳥並立名鴛鴦菊為
之賦詩
開與黃花不並時翛然天與碧鮮姿多應幼玉同韓重
化作人間連理枝
枝頭兩兩立東西知是鴛鴦不獨棲一種貞心誰得似
廬江小吏仲卿妻
不向東籬嗅落英相呼相唤本同聲不知草木緣何事
也作人間兒女情
再至天王寺有感
深鎖禪扉暫一開竹間那復舊池臺歲寒只有庭前柏
五十年前見我來
舊日沙彌今老禪白頭我亦異當年見恒河性依然在
莫為浮生一惘然
慰東岡失子
生子秀而文燦然瓊樹枝豈獨立門戸且欲承裘箕一
朝忽摧折天也真難期縱使鐵石腸誰能不哀斯哀之
倘可生哀也理亦宜號天天不聞扣地地不知肝腸為
爾裂齒髮為爾衰死者竟不返生者空自隳兩傷復何
益不悟真成癡我有一藥方授之竺乾師能治迷罔疾
願君試服之茫茫大化中萬物皆寄而賢愚與貴賤趨
死同一岐雖有壽與夭同盡無等衰彭耼安在哉孔孟
亦若兹况區區所立畢竟何足施譬如空中華妄作喜
與悲倏然還變滅豈足仍追惟所以東門吳無兒如有
兒衆生纏愛賊有如雀黏黐卓哉古逹人棄去如唾洟
愛河苟不乾苦海終無涯天道有翻覆人事多參差自
古每如此吁嗟奈何其顔淵仁且夭不聞路也羸子夏
泣喪眀但為後人嗤追亡建負鼓嗟哉空爾為勸君急
返棹收淚舉一巵
挽施仁德(東岡子)
又是山陽聽笛時状元門第舊弓箕鳳池乍長丹山羽
瑶圃俄摧玉樹枝載酒常時過問字趨庭此日罷聞詩
悠悠真宰如何意誰與乘槎一問之
已夘開歲連雪有作
江南開歲逢三白隂乍晴時晴復隂瑞葉得風狂作勢
梅花和月冷難禁漁蓑未愛江頭好龍馭惟憂塞上深
我是袁安方閉戶地爐火暖獨愁吟(是歲年儉民飢)
戲題羊皮燈
刳腸何罪有誰憐化作光明照綺筵百里粥從春市裏
五星明聚夜堂前兔輪避滿哉生魄魚枕潜輝宿解懸
只恐左慈工幻化故來東壁弄清妍
已夘開歲九日弟鏐宅觀燈次秉之韻
燦燦紅蓮映綠池看燈又是去年時銀毬雪色懸珠箔
畫帶波文綰鐵絲閃鑠最宜初月映飃䬙無藉好風吹
因思二十年前會鳳閣傳宣趨進詞
詠魚枕燈
火樹千枝摠不如瑩然光彩透冰壺共言魚枕春裁玉
忽訝龍涎夜吐珠雲母屏開雲影動水晶簾展水紋鋪
香羅萬眼誇吳市瑣細空勞詠石湖(萬眼燈以碎羅紅白砌成工夫妙天)
(下見石湖集詠吳下節物)
朱半山輓詞
晩從秦晉結葭莩紹也他年可不孤回首玉山人去遠
夷亭斜日雨疎疎
幾廻折簡荷招要八月西風看弄潮今日稽山無賀老
畫船空指半山橋
次邵侍郎國賢見夀之韻
杖藜曉上清風閣北望雲山渺雲壑懷公不見誦公詩
清廟朱絃為誰作晨星落落今數公平生出處將無同
我生與世早多忤乞身歸卧湖山中伻來遠致兩罌水
風致年來那有此品題未擬桑苧翁煎法曾傅玉川子
力田自好任逢年隴雲寄我山中篇漢庭共詫大人賦
那知山澤非臞仙與公周旋亦云久不飲每酣公瑾酒
子牟魏闕本江湖公也那能忘黔首我心古井終不波
杞人之憂憂豈過緘詩遠寄惠山下問公究竟其如何
三月二十三日賞牡丹秉之不至有詩來次其
韻
老去那能復種花姚黃魏紫亦誠嘉豈知洛下平章宅
還到吳中埜老家粉艷紛披晴墮雪紅香繚繞晩生霞
揚州芍藥何如此空色於人豈有涯
次林見素中丞見寄之韻
山林滋味老尤長肯羡裴家碎錦坊却羡雲莊千顆玉
炎風五月擘紅香
酒熟無人可共嘗老年唯以醉為鄉那能命駕輕千里
重作歐公會老堂
閏中秋觀月仍兩度生辰喜而有作
一年最好中秋月豈謂今年兩見之玉宇洗空如有待
冰輪出海本無期堯階影展新蓂葉蟾窟光添古桂枝
舉酒向天還酹月年年初度得如斯
木石居士為葉文節賦
山頭一片石石畔幾株樹下有幽居人結廬與同住木
石不觧語亦復何所知相看兩不厭終歲還自怡石吾
甚愛之千古無緇磷木有歲寒心冰霜見蒼潤二物豈
吾徒對之德堪進方今構明堂傍求柱礎材夫君久居
此乃獨胡為哉
閏八月中秋夕再至靈巖
靈巖高處尚堪梯佳節重來路不迷日落湖山天遠近
雲移臺殿月東西千年杜宇還悲蜀一舸鴟夷竟去齊
往事凄凉那可問懸崕荒蘚沒前題
重改靈巖玩月詩
浮雲捲盡碧天高坐見冰輪出海濤秋色十分當此夜
風光千古屬吾曹璚樓不鑰身親到香徑無人首獨搔
天柱峰頭那似此莫嫌醉墨涴宫袍
憫松(有序)
翠峯洞庭古刹也自寺門至官道皆雙松夾峙大
可數圍如葆盖如虬龍每風動聲聞數里盖宋元
故物也予甚愛焉每至輒坐其下移日今年夏至
則無復孑遺予甚愕焉召其僧尤之僧曰縣官征
徭急身之不存松於何有盖粥之以充徭費也吾
聞釋氏為出世法謂世網不能加也徭且不免焉
非獨人之加而翦伐及於兹松千年故物且不能
逃於乎苛政之害如是哉是歲正德十五年也
洞庭古寺名翠峰山門夾道皆長松蒼皮鱗皴根詰屈
風動十里聞笙鏞團欒下蔭翠羽葆夭矯上聳蒼髯龍
不知當年誰手植云是宋家三百年前之舊物每當赤
日坐其下時有清風吹鬢髮因思古人不可見重是甘
棠無翦伐兹來忽見怪且驚倒卧道路縱復横可憐堂
堂十八公盡與官家充踐更神咷鬼趡競遮護崕摧壑
陷難支撐我傷嘉樹因久立封殖有懷何所及顛僵力
與風雷爭昏暗如聞龍象泣龍象泣何所為縣官催租
如火急伊昔秦皇法最苛猶有封爵來山阿如何今日
值劫數大斧長鋸交撝呵深山更深無處避豈若社櫟
長婆娑年來征税摠類此誰采野老民風歌
七月三日大風
去年七月颶風作駕海驅山勢何惡沿江濱海萬人家
一半漂流餧蛟鱷今年七月仍颶風驅山駕海勢略同
人家有備幸多免禾偃木拔歲則凶我聞有道唐虞世
風不鳴條雨霑塊休徵五事來應時百榖用成民用乂
當今公道如天開金縢旣啓羣公來賓賢養老天子聖
風伯爾獨胡為哉
送顔檝檝同年水部澄之之子也
當年同看杏園花聚散升沉事可嗟之子此來知有意
年家情分是通家
前人遺墨尚縱横落落詩篇更老成此去好施醫國手
官家藥籠要葠苓
次石田松石圖
長松落落白石鑿鑿根株聮蜷皮駁犖懸厓倒挂蛟龍
僵干雲直上雷風作仲圭死石田生後先意匠同經營
想拈秃筆快一掃勢與碣石爭崢嶸堂堂十八公冰霜
閱雄俊巍巍石丈人不緇亦不磷兩翁抱竒節結交亦
相近我非米南宫每見思拜之我非陶隱居聽此心自
怡方今大厦連雲起柱礎明堂獨須此紛紛匠石正求
材胡為棄置深山裏胡為棄置深山裏
題任月山飲飼圖
韓生畫馬不畫骨月山七馬何峍&KR0008;世俗紛紛方舉肥
誰收冀北空羣物連錢鑿蹄黃金羈圉人飲飼勤莫辭
一朝拂拭横門道逐電追風君始知
米南宮苕溪春曉圖
春雲黯黮雨糢糊草樹熹微半有無夢入苕溪天欲曉
不知元是米家圖
杜允勝偕陸子潜兄弟携酒至園亭
尋山何用過城西屋後巉巖且共躋高柳暖風初罷絮
曲闌疎雨不成泥洛中雅自推三嘏王所端寧止一齊
獨樂有圍今共樂不妨詩酒日相携
諸友飲怡老園分韻得春字
題詩昨日送殘春桃李隂隂入夏新風動漸驚紅落莫
雨餘猶愛碧嶙峋敢期事業同夔卨且可壺觴引白申
獨有江湖憂未歇北來消息苦難真
震澤集卷七
