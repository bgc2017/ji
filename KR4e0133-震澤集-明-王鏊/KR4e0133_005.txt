震澤集卷五明王鏊撰
詩
過故状元施宗銘墳
後生何敢望餘芬斗酒還過董相墳行指岡巒低偃月
(公葬偃月岡)坐疑文彩上成雲兩山已雪將軍恥(郡誌舊傳東西洞庭)
(皆將軍始居之故兩山無文士)四海猶傳制策文賈誼天年人莫恨孔
光張禹亦徒云
山行三首
天平
濯纓重向白雲泉曲磴幽林詰屈穿駁落殘碑猶可讀
坡陀巨石自堪眠俯臨塵世三千界仰見龍門尺五天
此地頻來殊有意肯教憂樂負前賢
靈巖玩月
浮雲過盡碧天高把酒層峯氣倍豪明月一年當此夜
曠懷千古屬吾曹瓊樓玉宇身親到香徑琴臺首獨搔
天柱峯頭那似此淋漓醉墨涴宫袍
靈巖懷古
夫差覇業今何在香徑琴臺鹿自游天際青山還故國
夜深明月有荒丘濤聲不盡英雄恨草色猶含粉黛羞
莫為吳宫多悵望今來古往總悠悠
秉之作且適園有詩和之
萬頃烟波蒼玉峙畫船摇曳夜仍宜白公遊處吾今住
惜也坡翁不到斯
新築茆堂扁遠喧席門猶得枉高軒誰知君實匡時策
盡在東都五畝園
廻洲枉渚間沙汀正見東山一帶青鬱鬱松楸長在目
好於此地著幽亭
雨前山寺移新竹雨後新稍透屋長却憶燕南兩叢篠
便名醫俗可能當
越鳥巢林愛向南霜餘况有洞庭柑求田問舍君休笑
名利從來頗不貪
西舍東鄰送橘栽小園五畝手新開昔人獨樂吾同樂
兄弟招要日往回
新柳疎篁繞我廬門前清浸映芙蕖人間萬慮俱消盡
不盡除非是讀書
麥壠瓜畦桑棗墟晩菘早韭翦春餘人言市遠無兼味
城裏時新恐不如
村鼓鼕鼕喚買魚柈飡雖有惜難儲何當也鑿方塘樣
取辦賓筵不願餘
曾聞范老堂前柏千載吳中澤尚存我種庭槐高百尺
三公當必付諸孫
修書舘秋晩白蓮一朵忽開
埋盆若個便為池玉蘤亭亭有一枝不以格高知者少
幸因開晩謝還遲庭前曉日自相媚江上秋風空爾為
我欲舉杯同此賞天高露下月明時
吳文定公挽詞
四海文章伯三朝侍從臣世方遲至理天遽奪斯人沖
漠高難問煩冤臆少伸道從元末敝文向國初純東里
淵源近天全授受真正音驚鸑鷟恢網漏麒麟絫躓名
逾起先登氣益振聲華當翰苑德義重儒紳格律唯沖
澹言詞自雅馴時流皆自邶古制或先秦書法顔公逼
詩篇杜老鄰綸音騰渙汗碑板照嶙峋講向東朝切規
從後殿諄從容天仄聽仁義日前陳内外同瞻嶽賢愚
但飲醇汪洋從撓濁堅白謝緇磷自不驚榮辱何緣覩
喜嗔吳山從此重燕谷鎮常春在古無蘇子於今有伯
淳閒情多落寞要路每逡巡見說年頻引俄嗟歲在辰
九重恩絶等八座望殊倫尚未酬公議寧須秉國均公
身今可贖我分昔尤親先後官曹接卑高契誼勻上陵
行並馬待漏坐聮茵倡和辭盈帙招邀醉洽旬看花常
入夜玩月或浸晨送我清風埭期公震澤濱疏聞心獨
苦書至澤猶新豈謂終天别空含兩地辛玉亭盟已散
板屋迹俱塵盛德難為繪高風不可泯儒林誰作傳誰
刻壠頭珉
遊虎丘二首
年來偪仄緣何事咫尺谿山到未能郭外清遊還送客
林間軟語忽逢僧空庭石在頭寧點溪壑龍亡氣尚騰
不必懸厓留姓字古苔埋沒幾人曾
出城便愛小嵯峨濯足還來碧澗阿飛磴未躋先瘮瘭
斷碑欲認更摩挲溪山有待登臨久今古無窮感慨多
我比樂天官更適十年一到意如何
送唐子畏之九仙山祈夢
人生出處天難問聞有靈山試扣之三月裹糧真不易
一生如夢復何疑天台雁蕩歸時路秋月春風别後思
我亦有疑煩致問蒼生帖息定何時
歌風臺
鑾輿翠盖始東廵隆凖依然泗上身父老已非豐沛舊
塵埃誰識帝王真八千子弟空歌楚百二河山竟去秦
莫道四方湏猛士商山閒殺采芝人
海塘謠(為充道父賦父為温州嘗作塘捍海其民賴之)
田於何所靳公之塘公今何在我田我耕昔公未來潮
囓我堤浩浩洪流浸我稻畦公之來兮志何壯稽天之
浸身以障楗以木填以壤隠然長虹横海上潮安流田
有秋温人飽飯臥且收靳公靳公胡不留稽山摧潮水
歇靳公之名乃可滅
燕巢歎(為充道母夫人賦)
燕燕兮于飛深深兮重闈朝捲簾兮放燕出暮捲簾兮
待燕歸朝朝暮暮兮燕無我違胡然兮一旦燕驚飛而
不下悵巢是而人非萬里兮烏衣去此兮疇依豈無連
雲畫棟兮誠不忍其故棲松楸鬱鬱兮京口之壠逝將
銜泥兮相孝子而營塜
五月七日陪祀泰陵二首
星樓月殿夜沈沈燭影爐烟儼若臨北極紫微尊自在
西清黃繖夢難尋蒼梧天遠孤臣淚玉帛星馳萬國心
(是日天下王府俱來祭)十九年中遊幸絶仰思王度式如金
萬方争覩勵精辰便殿從容召對頻憑几似聞宣末命
屬車無復望清塵志存二帝三王上恨掩青山碧澗漘
天地有形誰畫得空然二紀厠朝紳
入閣次仲山見寄之韻
雲窗霧閣隐樓臺夢裏依稀似到來異數極知蒙帝力
凡軀深訝住天台承明召數晨先入閶闔歸遲晩特開
正是商家調燮地鹽梅獨媿傅巖材
恩賜玉帶麒麟服
寶月團團甫琢成老臣何德比瓊英蟠驚夜室流虹影
行眩天街積雪明芍藥獻圍曾有兆蒹葭倚坐若為榮
皇恩錫處如山重肯換秦家十五城
錦袍錯落繡輪困天上恩光借近臣一角獲憐西畤陋
九章製愛尚方新文明有象昭皇化報稱無能媿病身
拜賜歸來人盡羨好將勲業畫麒麟
十一月廿七日被詔有事景陵歸途作
嚴程西指日邊霞平野蒼茫集晩鵶湖色破寒猶慘澹
山容得雪若矜誇誰當游衍還承詔可惜風光不近家
坐啜玉泉懷六一漫將名器許浮槎
玉泉亭
燕山自西來連峰劃中絶有泉出其間終古流不歇石
縫潄潺湲螭頭瀉幽咽羅注粲成簾激射噴為雪怒聲
亦砰鍧静性終昭晣肺腸藉洗湔毛髮歸瑩澈珠體碎
復圓玉流方以折緬懷六龍來坐覺萬象别天光借澄
明日影增蕩潏幡幢亂山椒貔貅遍林樾誰知百年後
尚睹孤亭臲悠悠彼漁竿盈盈者仙襪不忍向唾洟胡
能斯厲揭虎跑真浪傳趵突差可啜醉破劉伶醒病失
相如渴衛公逓莫通陸子評久缺何當擕一罌歸洗人
間熱
己巳正月十三日夜分獻星辰二壇作
鐘聲忽斷燎烟升玉履西來甲士層驀地靈風生綵旆
滿天凉月浸華燈夜闌仙樂聞三奏老去崇階試再登
願得繁禧均海㝢老臣何以助靈承
十四日慶成宴上作
列席分依黼座前坐中幾度聽傳宣花枝半妥杯廵洽
雉羽低廻舞隊旋總為台司當近地每疑廣樂奏鈞天
好風晴日新正後盛事誰書已已年
次謝少傅韻
七里灘頭把釣綸匡時誰是舊元臣廟廊正爾懷多故
世事那堪又一新國手就閒仍此際拙工當局更何人
片帆出沒烟波裏回羨仙舟早渡津
春波書屋為屠司寇賦
平湖渺渺春波綠榆柳低垂洲渚曲洲旁茅屋是誰家
言是屠公舊書屋屠公致身廊廟裏猶有讀書心未已
牙籖縹軸置兩頭充棟多還比鄴侯湖水平春日晴船
頭置書蓬底讀一和滄浪曲
題畫牛
牛背蒲韉稳若舟吾伊聲裏觸前騶當時項羽成何事
能使郎君讀未休(李密)
背臥斜陽齓短芻箭鋒猶帶血糢糊家人不用驚相報
且讀牀頭一卷書(牛弘)
問喘軒車駐道周不因羣鬭少遲留若言燮理成虚語
試問齊王觳觫牛(丙吉)
軛牛觧去旋來歸慙負富軒罪莫違楚國有弓誰得失
驪黃寧辨是耶非(劉寬)
題五同會詩後
閒情未逐雲歸岫佳會初逢日在奎但許兼謨居席末
還如無已在江西鄉邦自昔誰同會人事從來苦不齊
南北故交風雨散我來詩句若為題
宣廟畫猫歌
禁柳疎疎還密密狸奴稳臥階前日日長睡起鳴一聲
掉尾欲行還不行先皇為愛馴且異呼之即來麾即逝
偶然點綴為寫生&KR0146;毸毛衣獅子形絳羅垂垂鈴索索
目光耽耽透簾箔縱然未解起捕鼠鼠輩見之應膽落
已已五月東歸三首
莫把功名更問天一朝闕下賦歸田迂疎自缺匡時策
衰病多蒙主上憐便製荷衣随野叟永將雲路讓時賢
太湖波浪如天闊不碍鴟夷一釣船
家住東山歸去來十年波浪與塵埃頭顱今日已如許
勲業古人安在哉滄海巨帆晴望濟長途疲馬早思回
閒非閒是俱抛却濯足滄浪坐釣臺
浮世紛紛總未真古今誰者是閒人黃扉紫閣辭三事
白石清泉作四鄰得失往時俱屬夢是非從此不關身
致君堯舜臯夔在且許巢由作外臣
贈廵河王郎中(溱)
五月青齊熯若焦全憑風力送歸橈十年省署官曹舊
千里河山節制遥顧我病宜還綠野似君才合佐清朝
九重旦夕如徵召乞取商霖灑四郊(時山東旱甚)
得雨贈王郎中
天末炎雲涌怒濤夜窗欹枕聽蕭騷懽騰兩岸聞邪許
潤洽平原臥桔橰酷烈頓祛苛吏勢推移真費長年勞
陽春有脚随車到餘惠深慙過客叨
至徐州口占四絶
日日拖舟茫蒼間荒郊四顧但榛菅朝來雨歇蓬窗外
正見徐州一帶山
人說兹行恰似遊棹歌聲裏下徐州朝來獨坐蓬窗底
兩岸青山送去舟
五月舟行齊魯間黃塵能富水能慳朝行汴泗交流處
巨浸家家過屋山
放歌曾是昔年遊濯足看山坐浪頭今日重來人不見
滿天風雨過徐州
偶成
懶雲無意復為霖早向中天結冥隂去晝尚餘三宿戀
濟時真負百年心孫登不作蘇門嘯諸葛聊為梁甫吟
若問先生何處住湖光渺渺樹深深
次韻秉之
三十休誇陸氏莊菜園滋味晩尤長致君素許孤忠赤
涉世空餘兩鬢蒼懶性尚於登覽健晏眠無復趁朝忙
焚香日日觀心坐便是人間不老方
晩渡白洋灣
扁舟深夜尚孤征兀坐蓬窗看月明兩岸秋蟲互相應
不知端復為誰鳴
宿堯峯寺
堯峯自在諸天上半醉來登不用扶思入湖天同浩蕩
望窮雲樹轉糢糊五更客夢侵雲冷一片禪心對月孤
自是世緣猶未了幾時同此結跏趺
行次相城有感
幾年約兹遊為訪石田叟石田今已亡不使此言負相
知三四人拏舟過湖口行行抵相城自卯將及酉四顧
何茫然天水合為藪茆屋幾人家荒蒲與衰柳本來魚
鼈宫自合鷗鷺有始田者為誰餒也非自取有司事征
求亡者逾八九念此為徬徨獨立延佇久作詩當風謠
以告民父母
宿華嚴寺
歸來每向招提宿心若閒雲著處安已到家山無去住
偶聞塵世有悲懽烟霞自可通禪觀草木還應識宰官
少小來遊今白髮幾廻欲去更槃桓
贈勤上人
兜率宫中一老禪霜眉過眼耳垂肩手開生地為精舍
口誦華嚴作涌泉峭壁危峯同戒行長松古檜是因緣
雖然看盡人間世還住人間一百年
次韻蔡九逵投贈
埜色巖霏上翠裾皇恩猶賁及郊墟舊嫌樊子學為圃
近識莊生樂在魚稍向林間營别墅每從竹外度輕車
日長庭院閒無事抄得東家種樹書
再遊林屋洞
蓬山有路那能到林屋無扄可數來寶笈石函難復見
金庭玉柱為誰開秪愁黯黮渾無地又恐砰鍧忽有雷
不是隔凡凡自隔重門欲叩更徘徊
宿法華寺
法華我曾來懸厓縱飛步長松高攙天修竹亂無數北
岡瞰空闊風帆在其下隂横紹干山歴歴皆可覩蓬萊
亦咫尺神仙在何處安得乘長風飄然從此渡
坐法華寺後石上望横山人家歴歴可數寄王
元德
午烟孤起碧山崖屋瓦參差影日斜只隔盈盈衣帶水
不知何處是君家
訪元德
樓臺疊疊路重重家住横山第幾峯半壑夕陽垂橘柚
五湖烟水浸芙蓉神仙未覺三山遠榮貴甘辭萬戶封
返棹匆匆重回首白雲天際杳難從
寄隐者
隐君家居何所有繞屋二百青琅玕香烟一炷坐清曉
讀罷黃庭秪内觀
越來溪懷古
吳國江山亦壯哉一朝誰信越兵來旌旗尚動春波影
歌舞翻成子夜哀往事悠悠餘敗壘傷心脉脉一登臺
姑蘇麋鹿何湏恨聞道阿房也刧灰
宿盧氏芝秀堂留别師邵師陳二首
越來溪上思悠悠斜日門前一繋舟水若有情随我去
山雖無語為君留梅花紅褪墻頭雪麥葉青回壠上秋
一曲滄浪人去遠平湖萬頃接天流
清溪一曲浸山根溪上人家兩兩分久要正逢徐孺子
同聲兼枉沈休文(時徐都憲沈方伯在坐)興非剡上嗟空返談比
廬山得未聞醉卧不知乘夜發畫船搖破一川雲
過黃墅沈氏阻風望洞庭甚近而不能至
茒堂宛在碧山腰山下行人不受招梁作虹蜺應可渡
水如衣帶却成遥清風入夜生蘋末細雨扶春上柳條
不是休文能醉我平生磊塊仗誰澆
酒熟志喜
常年送酒媿諸鄰斗覺今年富十分水法特教擔柳毅
(特汲柳毅井泉)麴材先已謝桐君(麯不用藥)牀頭夜滴晴階雨甕面
香浮暖閣雲莫笑陶公巾自漉年來正策醉鄉勲
荆溪雜興
惠山至永定
解䌫惠山下問道荆溪程荆溪百里遥蘭槳蕩空明沿
湖好青山宛轉送我行惠山甫見辭陽山復來迎東西
夾畫船依依亦多情忽然互廻合隐若百雉城西南豁
中斷太湖渺然平范蠡辭越相此口云所經懷賢不可
見臨流濯長纓
畫船簫鼓蕩春晴一路青山送我行分付舟人行莫急
看山猶自未分明
沈亞卿時暘約遊張公洞途中風雨大作舟
人云不如先往善權為便口占一詩贈亞卿
孤村徹夜雨浪浪思入荆溪轉渺茫湖㳇無緣仍返棹
善權有路且鳴榔特因赴約反成爽豈謂尋閒竟得忙
寄語休文莫相訝好風晴日會湏償
罨畫溪
兩岸青山随畫船清溪十里中洄沿侍郎橋畔柳窣地
任昉臺邊花滿川南國勝境有如此東坡卜居豈徒然
誰云罨畫畫不得恐有仙源莫浪傳
張公洞
萬山環合中獨虚世傳内有神明墟側身俯視驚怪吁
老眼不辨雲糢糊巉巖漸下勢漸舒石壇坡陀席可鋪
恍如身入佛老廬四壁洶涌青紅殊天吳紫鳳坼海圖
黿鼉䁑睒虎豹狙罘罳梁柱相拄扶靈官岌嶪高冠裾
神媪相將行步徐七寶炫耀穹浮屠石牀横陳丹竈孤
玄門有路忽若無蘚磴登降我僕痡通明有穴尋歸途
不知造化開闢初誰此鐫刻誰剜刳頗聞孫氏紀赤烏
霹靂下劈山之隅人間始得窺仙都又聞有路通太湖
金庭玉柱嚴禹書自慙骨凡氣濯觕欲往不得將何如
欲往不得將何如
善權洞
湖㳇有洞名張公天造偉麗非人功善權氣勢更若雄
奔流下瞰如驚虹洞門有地平且豐孤石湧起何巃&KR0034;
高厓絶壁青復紅恍如身入天帝宫幡幢寶盖陳西東
虺隤巨象披蒙茸狻猊張吻吞豹熊亭亭玉柱立當中
銀山對峙如屏風鹽堆突兀米廪崇&KR0908;&KR0908;畎畝水所鍾
石梁交貫空復空人言此去路莫窮東至扶桑西崆峒
我疑二洞俱仙蹤地下有路應潜通前堂後宇相始終
不然氣象胡乃同靈山福地神所封嗟我欲往將焉從
嗟我欲往將焉從
善權寺
兹山信有神靈護棟宇傳聞自太和雷篆天書猶可辨
星壇月館逓相過顛崖檜偃蒼龍蛻壊藏經翻白馬䭾
應笑重來王相國不將玉帶繫山阿
和錢元抑投贈
虞人雅自重齊旌小奏由來止一成蕙帳久孤黃鶴怨
蓼灘先赴白鷗盟春山乞竹眠思蔭曉井擔泉吸愛清
舊日著書今亦嬾且從静處看浮生
貞甫大參立二石於庭邀予賦之
垂雲
有峯巍然嵑&KR2248;連蜷蒼翠著人靄如縣雲始孰為之殆
二氣之絪緼絪緼來兮知幾年至今瑞氣仍油然霧非
霧烟非烟莫教一日忽飛去散在人間作霖雨
漏雪
有巍一峯屼峍嵌空晶光眩日瑩若立雪始孰為之殆
元氣之融結融結來兮知幾時至今雪色猶褵褷爍不
化涅不緇莫教一日俄騰騫散在人間作有年
謝人送楊梅
高林乍摘楊家果風葉翛翛玉露寒染指忽驚猩血紫
飣筵争愛鶴頭丹誰將物産修為譜多謝山翁餽滿槃
却憶退朝門下賜美芹思獻自知難
苦雨二首(庚午歲)
南方春夏交正是插秧候望望惜雨乾事乃胡大繆霖
霪已彌旬雨意猶未透山頭争出雲不斷如饙餾滑滑
深路泥幢幢瀉檐溜只愁地將浮又恐天果漏乖氣亂
暄寒重隂錯昏晝竈硎産鮒魚庭樹號飢鼬梁柱亦何
為尚可充燎槱嗟嗟彼蒼生其命固難救洪範學不傳
將誰執其咎
吾聞老子言驟雨不終日天道信有常如何亦難必方
春常苦雨入夏勢轉疾滂沱每徹晨滴瀝又連夕幸爾
暫開明俄然復奔軼田疇浩湯湯浸與太湖一吁嗟生
民居化作黿鼉窟旦夕不自謀卒歲豈遑恤歲行况在
午(史記歲在午當旱)月宿乃離畢挽日當誰能補天恨無術安
得萬里風吹使雨脚絶青天淨無雲紅輪皎然出
病中五適
蒲墩
纖蒲織温柔朝夕置左右坐以支吾頥眠以閣吾肘墩
今乃屬予臨川爾何有
竹夫人
湘筠翦瓏璁横陳在君牀雖然缺嫵媚亦可藉清凉病
餘偶此適非敢效專房
曲几
久眠即不能久坐仍未得半眠半坐間唯爾我為適寄
語柳儀曹何傷此為直
絺幃
朝蠅不勝祛暮蚊不勝拍仗爾為驅除安然睡通昔寄
謝石季倫錦步復何益
布被
青綾非所便蘆花亦已寒木棉足輕柔病寢夢自安幸
非公孫氏客至當何言
王應爵侍御過訪將發阻風復留
落霞湖上晩山稠迂叟經年守一丘驄馬忽傳今雨至
蘭橈多謝好風留病從此日如輕健詩續前題更唱酬
早晩豸冠霄漢立林間誰與共清遊
過子畏别業
十月心齋戒未開偷閒先訪戴逵來清溪詰曲頻廻棹
矮屋虚明淺送杯生計城東三畝菜吟懷墻角一株梅
棟梁榱桷俱收盡此地何緣有佚材
王唯顒欵鶴軒
小築園亭淺布沙十年為爾養丹砂飛鳴飲啄皆随意
莫羨乘軒富貴家
鶴鶴來前聽我言知君六翮快騰翻雲霄縱得天風便
惠養能忘舊主恩
次韻賀憲副澤民會老詩
洛社耆英赴夙期乞身俱及聖明時經霜松栢姿彌勁
争道驊騮力已疲幸許兼謨為後輩不妨盖叟是吾師
年年共約林間醉世上升沉摠不知
盛汝弼得孫(在洞庭東山聞報)
老蚌生珠亦未遲庭槐又報長孫枝平生隂德人傳滿
少小啼聲我識竒文肅尚應留棨戟箕裘况復自軒岐
他年元歎成名日還報東山老傅知
春日山行三首
風軟波平一鑑開湖山重疊見樓臺萬株晴雪懸厓裏
只為梅花也合來
勝事春來日日忙梅花纔褪杏花香莫愁此後芳菲少
又報東風到海棠
竹杖芒鞵觸處輕煖風遲日近清明天公似識遊人意
特借春來幾日晴
謝賀憲副澤民示攝生書
一編授我未為遲火候抽添信有時爐内若能留戊已
市中端可遇安期本來面目吾忘我過去光隂彼是誰
歌罷青天雲萬里還丹應有月明知
過范氏近竹園
昔聞臨頓里近在古城東甫里先生宅龍圖老子宫幽
亭花外遠曲徑柳邊通五月無煩暑琅玕滿院風
送李給事貫使占城
海外誰云更九州明時還比古諸侯麒麟賜錦王人出
孔翠包茆職貢脩鼉鼓八更驚永夜鯨波萬頃變安流
舉頭南斗分明近竒絶平生是此遊(故吳參政惠使占城詩云夜聞銅鼓)
(八更天)
恭題宣廟畫馬
天馬西來自月氐先皇親寫乘黃姿百年遺墨人間見
玉陛東頭立仗時
鼠須筆
顧兔猩猩兩秃翁時來鼠輩亦成功臨池脫穎偏宜我
憑社為妖且貫戎覓伴好依居默氏(石虚中字居默)册勲應作
管城公太倉縱是無憂地争似流芳汗簡中
送尤宗陽進士之京
南宫昔日謬持衡(叶)筆勢曾驚古戰場今日林間還送
别九霄一鶚看高翔
吳中世德紀延之喜見春風入彀時莫怪崔公多自詫
美莊三百在于斯
贈石湖盧隐君伯常
吳山青越溪碧吳越興亡兩安適千年事往那復知溪
上人家自如織人家兩岸青粉墻其間特起是為盧家
芝秀之高堂昔年芝秀産溪上顧非盧家此瑞誰能當
盧家有翁不求仕年可六十鬚眉蒼朝繙經暮翻史不
使聲華出閭里生兒唯願充耘耔自比唐家玉川子人
言筆港如筆長二兒自小工文章大兒文采珊瑚耀泥
金帖子前宵到小兒筆勢仍翩翩他日科名美豈專從
此溪山兩增重乃翁無事日讀逍遥篇溪可湘山可採
千古溪山鎮長在願翁之夀如溪山長不改
飲横山吳氏醒酣亭
孤雲落日魚龍界横山又在孤雲外一朝坐我横山中
回顧反覺人寰隘就中最愛吳家亭浪花堆裏一點青
干山在南紹山北亭山正直中間停天風飄飄吹我袂
自覺蓬瀛不難至安得劉伶李白共此舉瑶觴百川吸
盡無由醉
自横山歸洞庭
漠漠輕風不滿帆小船載酒舳艫銜陶朱事業今安在
皮陸才情兩不凡白鳥斜飛驚鼓吹青山倒影動松杉
却憐范老江湖上猶自憂譏與畏讒
贈寫真
玉帶束麟袍簮笏光射映我服豈不華我德自難稱委
蛇廊廟姿蕭散泉石性爾筆信有神貌此韻獨勝種髮
歲華催泰宇天光定應如巖壑間蒼松老彌勁
偶成
南國新寒九月時青綾半臂向晨披月明桂子香初噴
露重芭蕉葉未知拄杖随行聊當僕殘編重展恍逢師
清時自昔多遺士坐背斜陽理髩絲
洞庭新建廳事柱下獲一甕中有錢曰太平喜
而口占
一錢清白承先哲八柱高明應宰司天賜不多良自賀
國家重建太平基
重到宜興
三日蘭舟只任風洮湖過盡隔湖逢谿山處處還依舊
却是人心自不同
宿毗陵驛
扁舟夜宿毗陵驛城上烏棲霜月白客懷轉展自無眠
何處人家復吹笛
震澤集卷五
