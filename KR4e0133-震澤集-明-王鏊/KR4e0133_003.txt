震澤集卷三明王鏊撰
詩
壬子校文南畿得詩十二首
楊柳青舟中見月
楊柳青前楊柳殘南人北望思漫漫從來共月菴前月
今夜蓬窗獨自看
淮口値風舟幾覆
柁折檣傾舟晏如風濤淮口戒心初跛行豈頼婁丞相
魚腹幾從楚大夫平地人於看處愕隂功神定暗中扶
道人無懼還無喜斜日船頭自曬書
過揚子江
燕南倦客江東去一見澄江眼為開紅日遠疑從地起
青山近欲傍人來中流擊楫空懷志南國持衡獨愧才
漸覺故鄉風物近十年一到思悠哉
宿龍潭驛(驛舊濱江危甚今移向内)
崩崖百丈俯驚湍未到先憂到却安夜枕江聲宜客夢
午忩山色任人看欲尋往事空題壁不廢公程且觧鞍
眼底桑田與滄海人間得失浩漫漫
舟發龍潭驛
王氣東南日夜浮畫船十隻向神州山當好處如曾識
江到平時只似游兩岸人家從北固六朝事業付東流
天風莫送征帆急景物詩家要細收
觀音山
大江東畔小蓬山山下時魚近可扳蒼玉千年浮浩渺
白銀萬頃漱孱顔諸天眼見虚無裏一葉身驚出沒間
不是舟人無次第要將竒觀與人看
至金陵
白下秋風擢桂枝桂枝今日豈吾司鍾山宛宛行來見
淮水悠悠别後思平市烟花應我識前朝陵寝沒人知
道傍不用争先覩便是當初赴試時
場中初九夜有感
複閣周垣深復深重門魚鑰夜沉沉海潮忽涌囂聲動
山雨横來筆陣侵鏡出秦樓憐我沗馬空冀野定誰任
悠悠淮水東邊月十九年前此夜心
中秋夜
未謂中秋今夕是外簾瓜果特多儀月侵屋入窺文卷
席趁簷斜閣酒巵豔魄不辭忙裏看新寒先報客中知
燕山海月同誰賞北望詩成有所思
鹿鳴宴
京城人馬簇如烟秋榜何人看獨先折桂也應懷此日
插花那復似當年網羅麟鳳東南盡坐應奎星上下聮
記得畫堂東畔席和家衣鉢定誰傳
朝孝陵
碧城睥睨斵山根山勢東來聳獨尊天上龍文成五彩
地中乾象應三垣平成萬世功思禹冠帶於今制改元
聖烈神謨三百册小臣瞻拜復何言
陳朝舊城
江東天險天削成長江為塹山為城南朝天子慎封守
城外築城随地形盤盤青山出復沒築城密補青山缺
龍潭起至金川門百里綿延城不絶青山四繞城四周
雁飛不過神鬼愁北兵縱健無羽翼禮樂兵刑何用修
益州樓船夜飛渡雖有金湯沒人戍
歸省過太湖
十年塵土面一洗向清流山與人相見天將水共浮落
霞漁浦晩斜日橘林秋信美仍吾土如何不少留
歸自西洞庭阻風登黿山絶頂
親朋挽衣留不住逆風舟向平灘駐灘頭寂寞誰與言
青鞵飛縱顛厓步黿頭戴山山不崩東望東海西吳興
羣峯羅列七十二如拱如立如奔騰我行天下亦多矣
所至有山或無水其間有水却無山何處能兼山水美
蒼茫萬頃浮孱顔惟有海上三神山杳然可望不可到
不如此地日夕隨我往與還胡為十年纔一到風乎爾
知吾所好
將發阻風
晩發西山舟欲北天風吹我復還家十年一到非容易
獨立平原看稻花
將發阻雨
前日風相欵今朝雨特留平生故鄉意欲去更悠悠
秉之送至京口别去有詩和之
隔江相送望蕪城四海悠悠見汝情事觸悲歡心易醉
别牽南北夢先驚日邊莫負看花約湖上還尋種橘盟
惆悵金山一回首秋風獨作薊門行
又
相送不知遠直到江頭住遥遥一片心随我江北去子
心在江北我心在江南身心不相謀日夕長酣酣
過長江
微風細浪平如席金山焦山纔咫尺羣山簇簇天際浮
點染長江好顔色
宿遷别安隐兄
年年積相思兄南弟在北一朝兄北來弟作南歸客弟
北兄復南草草途中見見時未交言船開激如箭
興濟阻風速沈方伯時暘飲
徹夜隂風河欲凍扁舟牢碇古河濱南飛坐羨帆歸疾
北上惟將夢去頻客路寒暄同是客人生行止豈由人
蓬窗孤悶憑誰破賴有江南麯米春
舟次直沽别沈方伯次其韻
好水好山吾已瀆況值秋風橘林綠南來十日謀北轅
不語岑岑怨林木使人行處何所為廪人繼粟庖人肉
蓬窗閴寂却成愁恰似蘇子居無竹其間文史豈不翻
無味紛紛成故牘家山回首頻入夢欲去未能慙薄禄
德州城下斜月昏萬里河來失平陸舟中夜静聞吳音
驚問誰歟曰南牧心期乃是夙所親倒屣過從忘僕僕
聯舟會晤迭主賓百里風帆岸相逐自移畫省大江西
愷悌民間歌旱麓公餘亦不廢吟哦歴歴詩書載其腹
高詞往往逼古人义手而成如構宿往年贈我石蘭篇
每向荆溪望林屋謂言他日片帆過便風徑訪愚公谷
世情多厭屈原醒宦路尤欺魏其秃多君佳句屢見投
過望平生非所卜天津橋下水留人去住人生有遲速
回思聯艦那可再食野呦呦怨鳴鹿夕陽沽水丁字流
白草茫茫人去獨
寄題拱北樓
紫微華盖擁宸居拱北樓成勢有餘沽水繞城斜作字
人家濱海半為漁草間狐鼠收妖氣天上風雲賀寵除
記得泊舟衰草岸月明槐樹影疎疎
恭毅章公挽詞
六騑北狩塵不蒙秋槐深閉南城東瑶臺有月蝕螮蝀
沂國典册移青宫中山誰復歌晨風桓桓章公血淚紅
一章獨上驚盲聾何言周昌叔孫通直欲下從龍逢翁
皇天后土昭至忠風雷激電隂霾濛當時直節誰並雄
前有廖莊後鍾同一朝海内日再中䟽傳萬口聞天聰
擢少宗伯不為崇南邦宿留遂以終當時定策還自功
依然廊廟稱孤公
送薛金下第還江隂
河東三鳳不湏竒又見瑶林玉樹枝桂子秋風真有種
杏花春雨豈無時陸家莊好應誇我和氏衣存欲付誰
江上幽亭人不到青山相對了殘詩
送華㫤下第歸無錫
一語曾看決壅川十年文思涌如泉科名高訝居王後
鞭策加應在祖先安定蘇湖吾偶爾河汾房杜子其然
鵝湖風月誰收管知抱遺經夜未眠
寄河南顧參議崇善二首
黃河萬里拍天來列郡仍聞水旱災今日漳濱誰史起
稻粱千頃變汚萊
曾子何曾解殺人市中有虎未為真清時正是功名會
莫為吳山早乞身
苦熱
鬱蒸昔憎南愷爽近便北今年旱太甚萬里雲天赩展
簟趁樹隂短氣不能息渴鳥妄投林向人若求食吁嗟
六合内誰是清凉域唯當希静勝庶以永今夕
喜雨
病身窗下兀然蘇屋溜幢幢勢若驅坐喜炎埃隨洗濯
立看生意上焦枯論功合有人調鼎受賜還同天雨珠
孤負明時無好策漫將詩句和童雩(時以久旱求言)
又
無才甘遐遺因以静自適長衢去馬疎深巷來轍隔雨
餘草木長樹杪梨欲坼煩襟忽然醒如饗九鼎食新凉
不嫌貧於我亦有獲屏書去不觀兀坐面東壁水深䵷
欲鳴日入鳥還息為謝揚子雲無玄安取白
送盛進士應期歸娶吳中
終生文彩棄繻辰建業秋風擢桂新闕下杏花還屬子
召南桃葉正宜人上章許得天顔笑奠雁光生故里春
大小登科俱入手高堂况有黑頭親
送歐陽子履董廣東學政(其兄亦以副使董學政)
六一風流殊未遠一門雙璧價能齊超升同日司文柄
洗濯多年出字溪鳳沼揮毫奎宿逼羊城按節瘴雲低
朔南此去應漸被聲教行看到四黎
送人之南豐
文章星斗南豐在縣說南豐意嚮之千里聞君當教邑
後生文體更誰師
送吳編修克温歸省宜興
玉堂退直幾相從茗盌薰鑪坐晏舂遠别芳洲生杜若
清詞秋水出芙蓉交情淡愛周公瑾宦况輕懷邴曼容
問罷起居還就道渭陽雲樹思重重
送同年俞副使濬之四川兵備
控帶西南坐上游安危湏共主分憂蜀人到老懷張詠
邊計從前仗武侯地遠烏蠻耕更早天高白帝鎮横秋
雪山不見南來雁書寄同年幾日收
送夏璪下第還江隂
家聲戚里流傳久才氣科場挺出殊自昔崑山誇片玉
一朝滄海得雙珠(其弟同登鄕薦)市中定價誰高下暗裏朱衣
信有無歸去江頭養神駿春風歴塊看過都
送白進士金歸省
才思瀾翻涌若潮青年頭角見嶣嶤一門袍笏還追李
八葉箕裘正嫓蕭發軔早收仙桂籍過家還下采菱橋
榮歸况是江南樂不用臨岐贈柳條
送陳瑞卿之臨清兵備
北來作鎮重才猷齊魯權兼坐上游官職朝廷猶耳目
地形中國是咽喉搴帷尚記來時面借箸應煩席上籌
春入四郊狐兔滅月明還上庾公樓
送張叔亨御史按雲南
平生高義想穹窿京邸年來會面重清論坐中消客氣
威稜行處懾妖蹤瀧江行李來時路僰道音書到日封
烏府深嚴公事少日長誰與坐從容
送李文選唯誠册封岷府
使節南行振玉珂湘江木落洞庭波漢朝赤土分封遠
楚國菁茆入貢多夢渚草長歸眺望蕪湖家近好經過
却嫌選步仍虚席不得淹留奈爾何
送仲山之任廣東參政
十年送盡南歸人今日誰知還送君歸來寂寂掩關卧
無語目睇南飛雲與君相從亦云久對語真如飲醇酒
朱絃䟽越音有餘明水著鹽味多有君才於我真得師
簿書堆裏還題詩詩詞鬱硉古鼎器字法秀勁枯藤枝
嶺南此去無多路目極燕山天盡處青山杳杳不見人
秋雁飛來復飛去政成幾時召還闕相對共月菴前月
我生
我生抱幽憂有癖結中抱當喜常咨咨居常殊悄悄一
朝逢至人如夢忽呼覺至言何湏煩胷中殊浩浩古今
等蘧廬生死一浮泡委順齊寵辱冥懷無醜好得之亦
不驚失之曾不懊一身自悠悠此外何足道長揖謝至
人聞此苦不早
奉和匏菴讀白集二首
覓句年來無一長日擕白集嗅餘香一篇自可讀幾過
諸格今仍得未嘗當日秦吟能伏李後來崑體漫稱楊
平生却怪韓員外只識張家奉禮郎
此老生年七十六何曾一日沒詩章風流轉覺堪師我
政事傳聞尚在杭生世莫嫌殊已晩題詩不害稍相方
所嗟得見年差晩旋讀前頭已旋忘
和&KR0008;秫飯
平生翰苑詩書腹此日野人藜莧腸金谷萍虀殊可厭
蕪亭麥飯略相當煎湯未用呼鶯粟貯廪惟堪與鶴粮
若說菜根風味好小園多有不湏行(吳人謂轉買為行)
匏菴因菜根之句復次前韻和之
齲齒生憎玉蔗漿短虀真稱腐儒腸若論滋味風皆下
便說酸寒理亦當千里遠陪吳下豉多年何用禹餘糧
康侯去後誰為賞耕織還湏問當行
鸚鵡二首
正坐多知巧言語終年羈絏在華堂不如尺鷃藩籬畔
高下枋榆自在翔
我欲開籠縱汝飛隴山雖遠尚堪歸歸時莫更多言語
浪說人間是與非
白髭歎
我年三十九白髭有一莖當時初見之妻子殊為驚今
年四十二白者日益多朝來明鏡中對之不復嗟人生
天地間老去會不免猶勝嚴終軰終身不得見
送白主事輔之還任南京
採菱江上憶曾經百里人傳聚德星報政三年還過闕
聞詩一月正趨庭馬家羣從眉多白豸府中丞髩尚青
他日同朝橋梓並應煩聖主賜雲屏
送嚴太守永濬知西安
五馬初分竹使符西安風物尚西都三秦子弟為編戶
四塞河山入版圖楚國梓材元自有周家風化未全蕪
旱災已息流移復為訪當年鄭白渠
贈畢生昭(同年嘉會之子)
少年落筆便蒼然三禮君家信有傳我覺後生真可畏
子於同輩復誰先一枝仙桂花相付百步垂楊葉慣穿
他日山東看小錄程文還有幾多篇
海月菴觀燈
蓮花深屋賞來曾蔗盌寒漿渴飲冰月好自尋燈作伴
雪寒惟許酒為朋興同老子復不淺年與先生自此升
東壁餘光願終照夜深羸馬慣能乘
送孫廷憲訓導之夏邑
好在孫明復臯比夏邑臨春歸孟瀦野雲散碭山隂梁
宋詩書古江淮控帶今睢陽雙廟在為我一追尋
二月雪
一冬天氣暖如春雪到春來見却頻令敓東皇增料峭
凍含西嶽獻嶙峋郊原潤洽晴為雨窗戶虚明夜向晨
三白豐年稱上瑞如何宫柳漫含顰
贈楊君謙(時君謙有歸志)
夙懷抱悁獨行與世多忤京華二十年壯志遂遲暮悠
悠深巷中盡日斷來屨楊子獨何為逝言遠相顧移家
濁溝上破屋終不去人問何以然無乃以我故朝過講
道玄暮過話情素君慕哀駘他我思黃叔度相見各欣
然誰能詰其故我欲永從君君且為我住無為忽去兹
雲山恣高翥蓬蒿張蔚宅依然還塊處
送茹鑾知唐縣
南省曾看驅筆陣中山坐見播風謠萬家赤縣仍為冀
千古青山尚記堯蟀蟋詩中懷舊俗桑麻影裏布新條
國朝循吏今誰是青史無令久寂寥
送張汝勉知祁州
祁州今日為京輔一命還乘太守車場屋偶然窺制作
崐山信矣富璠璵源流共詫家聲遠緣飾從知吏事餘
若到滹沱煩少駐投文水底弔當初
哭同年劉景元諭德三首
迂癖平生不受鍼兩迂相合作同襟傷哉賈氏清時淚
皭若楊公莫夜心郢質既亡誰為斵伯牙雖在罷彈琴
高坡門巷西州路短笛斜陽落葉深
落日船頭見素帷夢中昨夜哭君時交游四海今誰在
心事平生我最知博失鄭僑疑莫問直懷叔向淚空垂
臨終老眼猶能視免得區區諫用尸
壯氣胸中屼不平九原埋骨尚峥嶸抗章未請朱雲劍
屬纊仍全子路纓坐上直言常駭俗暗中清節不求名
奸諛未死君先化史鉞何年地下成(君嘗恨近代史不公欲出己見作一)
(書名史鉞)
宿樊都尉翠微山莊
攅峯缺處望亭臺石室金堂為客開坐見野雲從地起
卧聞山雨到窗來秋聲颯沓驚濤洶瞑色巃嵸遠壑哀
自笑詩人能好事連宵抱被宿崔嵬
病間偶成
悲風急景窮隂日布帳匡牀卧病身豈謂光隂還屬我
如何造物亦欺人往來禮斷翻為適寵辱心忘不厭貧
聞說伯恭還進學病中真可養心神
紀夢
有菀者樹其石惟磐有二道士對坐儼然而我何為亦
參其坐有一道士顧而貽我非藥非石錯落璀瑳或從
取之我食其一覺而甘香我病如失仰睇道士雲山邈
然安得從之終身周旋
讀白集
朝事不預聞人事不復理家事不復關身事不復治翛
然卧榻上乃至無一事長日誰與言太原白居易
懷山
我年四十四鬚髮已見白况復秋冬來尫然抱羸疾強
顔班行中公私有何益既不能随時又不任陳力獨無
百畝田獨無五畝宅一朝辭禄養何以謀代食欲留諒
不能欲去且未得公私兩乖違轉展復反側行藏去住
間賢者逝不惑若非太阿鋒割斷利名索一朝復一朝
到老終役役古人邈已遠近事堪法式不見毛貞甫四
十挂朝幘
病起
青青園中樹鬱鬱墻根草灼灼籬間花霜前並妍好我
行忽抱病兩月迹如掃今日下庭除樹衰草亦稿籬菊
云耐寒亦復不自保嗟嗟物皆然人生得無老
哭遜之振之兄三首
吾生終鮮甚尚賴兩三君故國多時别凶音隔歲聞天
涯相顧影日暮獨懷羣南望無窮淚青山空白雲
餞送望亭驛棲遲震澤堧廻思如昨日少别遂終天轉
覺人生隘空滋客淚懸小樓風雨夜不忍讀殘篇
少小嬉遊熟中年隔絶多兄今長已矣吾此復如何書
至猶疑信悲來欲嘯歌惟餘寸心在歲晩諒無他
和秉之再到京口有懷别時之作
長江不斷流今古客子重遊感歲時白髮催人來有信
(予年四十五始見白髮)青山笑我去無期城邊燈火孤舟夢天末
樓臺遠道思風物依然人不見月明雙雁起前陂
送僧方册歸善權寺
荆溪東望夢崚嶒欲訪坡翁惜未能今日上人飛錫去
西風誰與攝衣登洞沿玉帶隨仙李泉落銅棺潄古藤
他日三生堂外見山人應訝我來曾
抱子猿
莊周亦有言虎狼仁獨至今觀王孫猿其性復如是胡
為吾人中乃有樂羊輩
長嘯猿
蒼崕洶若崩古樹吹欲折峡江萬里來黑風夏飛雪哀
猿啼一聲行人若為别
過南夫内翰於玉延亭
雨過池面魚應樂秋入林間鳥不驚亭上主人何處去
我來門徑覺全生
冢宰三原王公夀詞
勲名金匱得全收剛度人間八十秋洛社温公甘獨樂
江湖范老足先憂何年更為蒼生起此日聊從黃石游
杜衍去來多内降六箴誰與獻宸旒
和周少宰伯常得孫
賀緘雲錦織天孫慶與徐卿異日論眼底詩書先付托
膝前啼笑賴温存名駒汗血元無價麗水生金信有源
四世五公看盛事于家何必更為門
宜興張氏雙桂堂
曾聞天上桂華孤不似君家有兩株千里燕吳還接葉
一門金玉本連跗隂功信有栽培力學海寕忘灌溉劬
從此郗林誰復羨荆溪金紫有先圩
送李茂卿大理還嘉魚
嗟哉何物名與利奔走海内無窮已紛紛之中誰獨超
嘉魚兩卿伯仲李仲卿見道何太先三十不復舉進士
徒行萬里訪白沙欲挽南溟供洗耳伯卿少貶來京師
三年大理何曾理支頥終日望西山眼近薄書如著眯
有時開口恣雌黃上到周公下朱子瑰詞異論駭傍人
造謗興訛殊未止我生與世百無合門報君來僮僕喜
小齋欵語每終日儀部君謙昔參此君謙去矣君尚留
君今復去吾何以家居苦貧仍歲惡往往人家半扉水
午烟未起朝爨清且趁官家五升米謂予不爾弟書來
黃公山下臺成矣從來一士係興衰胡為閒此兩兄弟
未論救敗與扶顛激懦廉頑功不細送君極目洞庭波
木落瀟湘風暮起
宜晩軒
旋鉏荒穢彊名園小結茅茨便作軒行處藤枝還自倚
吟餘貝葉亦時翻閒居未擬潘生賦知足先師老氏言
長者有車時見過願聞何處是真源
八月十六夜匏菴携酒過宜晩軒
新開竹徑貯秋多擕酒煩公每見過月出未高公已去
夜深其奈月明何
月夕花朝送酒頻朱周李趙陸徐陳十年亦是湏臾事
對月今宵只二人
贈朱相之分司蕪湖
蕪湖小院駐皇華江上青山正對衙此地知君非久住
庭前石竹為誰花
和楊侍讀介夫得子
生男自好况憐才杏子生仁菜有臺阿大喜多猶未老
之無識遍尚云孩科名十二看重拾家帙三千取次開
說與眉山諸草木蘇家秀氣數應回
程李二學士承命教庶吉士
列宿曾聞數應天詞垣師授選惟賢玉窗雲霧朝生研
絳闕星河夜動椽沂上舞雩多樂事洛中心印有真傳
從來程李東西近桃李新隂在講筵
送吳禹疇之任廣東兼柬仲山
曲江看花三百俱誰其厚者吳與徐豈惟鄉邦語音合
亦似道義心情孚流光轉盼一十九反覆中間無不有
京師再到是姻家嶺嶠同行作寮友君才俊發不可當
利刀切玉如切肪聲名朝到暮騰發依然遲爾雙來翔
避暑傅氏山莊次陸學士廉伯韻二首
偶然擕酒作郊行纔出塵中眼校明歲月幾何新景象
河山百二舊神京初涼道上行人影斜日村中打麥聲
一片渴心何處寫轆轤金井上銀瓶
北來燕趙舊山川平野蒼茫海色連客子行遊非素約
野人墟落自成㕓尋涼有馬能知路弔古無碑可問年
九日忙時閒一日新詩莫惜被人傳
和莫曰良早朝之作
澹河殘月影層樓玉樹初驚一葉秋閶闔洞開天語近
觚稜斜轉日華浮仕途一任王融笑清世空懷賈傅憂
誤矣腐儒無寸補終年簮筆傍螭頭
陸鳳刲股愈母疾
病居母痛在兒兒生無母生曷為千方百禱總無驗精
誠一點天或知夢非夢覺非覺若有神人默相告由來
母子本一人母如可贖寧百身槃水加刀刀自躍一片
紅綃如玉落遺羹未似潁封人宿瘕潜癥如水沃人言
孝行真難作以禮律之無乃過君不見世間吳起輩紛
紛母病在牀如不聞
送周駙馬祭告孝陵
三日風雷偶示愆駿奔千里屬親賢天心仁愛乃如是
聖德馨香豈此然北固江山龍虎壯南州人物鳳麟先
歸來宣室承清問應為蒼生席屢前
次韻馬少卿經筵紀盛
紫閣黃扉敞肅清曉雞聲裏候天明腐儒挾策趨朝署
天子垂衣坐邇英齋已敢忘程正叔䟽家多笑鄭康成
從來端本澄源地淺學無禆愧此生
寄陳一䕫(予北上陳自刑曹外補相值于南旺湖)
雲昏月黑雨涔涔不見來船識語音深夜張燈仍喚酒
未明捩柁又分襟浮生聚散鴻留迹過眼功名鐡作心
南旺湖邊分手處懷君回首一高吟
送王懋倫僉事之蜀(懋倫成化末自翰林外謫今召擢憲僉)
君不見唐永貞宋熙寕國權盜弄威恣行扶姦黨穢擯
異己蠻荒瘴徼多公卿又不見唐元和宋元祐天開公
道明如晝海濱淪落皆來歸羣小倉皇侣蛇狖人生行
止豈偶然宵人紛紛空作奸當時只詫鬼謀秘今日那
知天道還送君此語君應笑劍閣峨眉好登眺
天昭御史家藏王朋梅畫屢失而得
烟雲過眼真何有每為征東轉覺親劍化延平應有數
珠還合浦亦緣人棘猴技短心良苦寒具年多迹未塵
記取長公菩薩記不煩呵護借靈神
内閣賞芍藥四首
玉殿東頭紫閣隂仙葩香煖五雲深栽培尚荷宣皇力
開落聊觀造化心香蘤受風紅婑墮柔條上雨綠侵尋
謝公詩好難為和繞砌空階盡日吟
養花天氣半晴隂紫艷看看逐日深南國浪夸金作步
廣平曾是鐡為心芙蓉江上色堪並桂子月中香莫尋
回首揚州那可到凭闌休作越人吟
東皇倩汝送將歸小雨花間密復稀色映鳳池分曉潤
香薰芸閣擷春菲金盤露滴九重迥玉盌風欹一尺圍
不似江南三月見蕭蕭籬落野人扉
紫泥封後未言歸半下朱簾晝漏稀鄭國由來歌芍藥
衛人何用采葑菲(韓詩叶平)開齊似剪霞添色盛極惟愁月
減圍聞說花時多勝集閣門向晩尚留扉
沈石田寄太湖圖
遠寄蕭蕭十幅圖霞明霧暗雨糢糊眼中覺我無雲夢
胸次知君有太湖溪壑懷人如有待烟雲入手若為逋
黃金萬樹秋風裏撥棹西來莫滯濡
弔文山遺墨(錢世恒憲副家藏被火)
柴市悲風晝作隂遺言一字抵千金青泥不化萇弘血
白日還昭豫讓心千古乾坤留突兀六丁雷電下搜尋
貽書好為參元賀免使英雄淚滿襟
贈彭都指揮督饟南還
横槊臨江氣亦豪風流文彩映戎韜尊前暫借留侯箸
家世曾傳吕氏刀白下看花懷契義湟中積榖仗賢勞
前人名在凌烟閣颯爽猶懷鄂與襃
延喆初就外傅(匏菴西塾也)
宫墻數仞豈云低童子何知亦許躋問學不殊山進止
吾伊只在巷東西詩書老去還堪付頭角年來欲漸齊
勝事要留為世講庾郎非是厭家鷄
題手植樹
城南乞得野人栽小墢和雲手自培半尺垂垂今十丈
主人猶自未歸來
送表兄葉存仁還洞庭
少小真如同隊魚相逢又見白髭鬚細詢親舊今誰健
聞說田園半已蕪勤儉起家還仗子文章鳴世獨慙吾
何年吳下相從去烟月茫茫渺太湖
送鍾欽禮還會稽
會稽山人其姓鍾丹青之外詩仍工若耶溪上弄雲水
誰將姓氏徹九重文華殿前見天子受釐三日居齋宫
東廂落筆風雨疾指盼屢得廻重瞳重瞳一一分甲乙
御筆親書為第一峯巒慘淡李營丘烟雲滅沒王摩詰
詔令内府賜麟蹏又向邊城落戎籍山人拜舞前致詞
草茅何幸逢明時金坡玉瑣天上見惜臣老矣無能為
鑑湖一曲臣所好細草幽花夢中到勅賜烏紗作外臣
白石清泉恣游釣雲浩浩江悠悠山人去矣誰為留人
生雖云故鄉樂大隐金門亦不惡不見東方朔
長安新堤成
新築沙堤鏡面光五更行處月如霜爬沙稳襯青驄軟
繚繞斜依玉署長正喜將軍能了事(李錦衣所築)敢云丞相
獨相當回頭笑指成河處六月霖霪也不妨(往時長安道中霪雨)
(多成河)
經筵次林祭酒韻
國朝經筵之開月三三旬之二是也然孟夏朔有
事太廟次日輙從免弘治十年四月太廟饗罷有
旨改是月之三日至日雨又改四日盖聖學之勤
不以事而輟也是日鏊與大司成林亨大同講林
有詩因次韻
從來王所賴居州對越方勤合少休雨脚壞期仍改日
天心納諫信如流重瞳屢矚情無厭精義敷陳語不浮
海内人人誇盛事大書誰合秉春秋
送史進士巽仲歸省溧陽(史溧陽故家出自漢史丹云)
行人猶指故侯廬喬木森然是漢餘一見丰容欽閥閱
再驚文彩得璠璵瀨陽江上應聞笛顯惠祠前好下車
將子秋來期莫負西風南望正愁予
忠節祠
吳有雲宜興人洪武初雲南未下上曰卿能為朕
作陸賈乎雲頓首請行卒死之成化中守土官以
聞詔贈尚書諡忠節作廟滇南與王忠文並祀焉
忠節之死事具國史
真人起元運隳滇南由蘖鴟張何為武臣請師殄勿遺
皇仁如天兼覆之曰汝雲蘖且平汝能與朕為陸生一
使功賢十萬兵滇蘖猘圖反噬劫我使臣改椎結使臣
指心向天誓頭可斫臂可斷服不可異中郎旄侍中血
前有忠文後忠節滇南澶漫雙像設千秋萬古廟食不
歇
延喆冠
生男喜見髮毿㲚元服雖榮未敢誇道自魯人期一變
冠依周制重三加鳴珂遠近賓皆至綿蕝東西位不斜
願得成人從此始禮行免使外庭譁
震澤集卷三
