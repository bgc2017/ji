御製樂善堂全集定本卷八
記
皇祖聖祖仁皇帝恩賜御書記
憶自年十二時隨
皇祖聖祖仁皇帝駕往熱河避暑朝夕隨侍
皇祖萬幾之暇輙流覧書史或
親灑宸翰從旁竊觀心慕而未敢以請也
皇祖顧諭曰汝愛吾書乎賜長幅一復賜横幅一扇一
皆持以告我
皇父寳而蔵之其年冬
龍馭上賓哀痛沉篤每展閱
御筆手澤猶存涕涔涔下乃肅容拜手而為之記曰嗚
呼
皇祖之孫百餘人其中聰明才識好學博聞年長於(孫)
(臣)而任事於朝者彬彬濟濟(孫臣)年甫弱齡性復鈍魯
顧特被
恩寵迥異他人者豈非我
皇祖推愛我
皇父之心比諸孫有獨摰乎今雖八載
聖訓慈顔宛然如昨豈徒杯棬之慟已哉昔歐陽修作
宋仁宗飛白記謂仁宗德澤涵濡於天下者四十餘年
田夫野老猶悲歌思慕况得望清光而承恩寵者尤相
與流涕不置我
皇祖君臨天下六十餘年聖德之廣大化澤之弘深享
年之有永過於仁宗萬萬歐陽修不過受知近臣為僚
采作記尚流連咨嗟慨想而不能自禁况(孫臣)日侍晨
夕誨愛特深親侍
皇祖之揮毫躬受錫予其流連咨嗟慨慕更當何如因
書以誌不忘云
瀛臺記
入西苑門有巨池相傳曰太液循東岸南行折而西過
木橋邃宇五間為勤政殿自勤政殿南行石堤可數十
步階而升有樓門向北匾曰瀛臺門内有殿五間為香
扆殿殿南飛閣環拱自殿至閣如履平地忽緣梯而降
方知為上下樓樓前有亭臨水曰迎薰亭東西竒石古
木森列如屛自亭東行過石洞竒峯峭壁轇轕蓊蔚有
天然山林之致蓋瀛臺惟北通一堤其三面皆臨太液
故自下視之宫室殿宇雜於山林之間如圖畫所謂海
中蓬莱者名曰瀛臺豈其意乎
豐澤園記
西苑宫室皆因元明舊址惟豐澤園為康熙間新建之
所自勤政殿西行過小屋數間蓋
皇祖養蠶處也復西行歷稲畦數畆折而北則為豐澤
園園内殿宇制度惟朴不尚華麗園後種桑數十株聞
之老監云
皇祖萬幾餘暇則於此勸課農桑或
親御耒耜逮我
皇父纘承丕業敬
天法
祖世德作求數年以来屢行
親耕之禮皆預演禮於此乃知
聖聖同規敦本重農用躋天下於熙皥之盛若瀛臺之
建於有明飛閣丹樓輝煌金碧較之此園固為美觀而
極土木之功無益於國計民生識者鄙之行一事而合
於天心建一園而洽於民情身率先而天下丕變吾於
是乎知
皇祖
皇父之為首出之聖也
田字房記
流杯亭之西南有田字房焉丁未四月十八日
皇父萬幾之暇燕接親藩遊豫於此是地也西山遠帶
碧沼前流每當盛夏開窗則四面風至不復知暑其北
則稲田數畆嘉禾生香藹聞於室蓋我
皇父重農之心雖於燕閒遊觀之所亦未嘗頃刻忘也
古昔聖王臨朝視政之暇必有怡情娛覧之地故靈臺
之詩美文王也卷阿之詩頌成王也今田字房所以命
意重農者豈徒怡情娛覧已哉至若黛掃山顛風来蘋
末麥畦浪起柳岸煙開馴鶴從容而起舞文鴛匹偶而
泳遊蝶裁五色之文蜂喧萬花之谷物華景麗則思飲
和食德熙穰於光天化日之下而怡然以樂其或凉飇
四起鴻雁来賓白露如珠綠雲改赤千家之砧杵遥聞
百室之倉箱盡實則思遺秉滯穗誰遺寡婦之利而悄
然以憂時引儒臣坐而論道或率諸王公子弟修家人
之禮講燕好之歡所觸目而會心者我
皇父之同憂同樂憩息於斯較之靈臺卷阿意更深長
矣謹為之記
時應宫記
夫天一生水坎精發祥凝靈聚液流為江海江海乃天
地間物之最鉅者也江海之有神自三代漢唐以来莫
不祠祀惟謹有宋大觀四年詔天下五龍神並封王爵
龍神之尊自是始厥後春秋犧牲之祀代有常典
皇清受
天命禋事
上帝
后土懷柔百神江淮河濟五嶽四凟之祀載在太常犧
幣之數俎豆之器既豐既隆神歆以格雍正二年
天子以為龍神之位既尊宜特修宫觀以致虔禱乃於
西苑内豐澤園北建時應宫所以致誠明神俾雨暘時
若稼穡以成者也夏六月霖雨彌旬幾至於澇
皇父步行往禱其日即晴又明年黃河清百餘里此非
神人效靈河海清晏之明騐乎夫以
天子精誠通於神明以之事
天饗
帝㒺不昭格而况於龍神乎信哉誠之能感物也是為
記
樂善堂記
凡人之性未嘗不善仁義禮智全備於我所謂得天地
之正氣而為人也然有智愚賢不肖之分者氣拘之私
誘之遂日以蔽錮而昏昧有能復其性者鮮矣人能自
強不息以復性為功已有善念擴而充之人有善事喜
而從之則本性呈露而有馨香之德矣是故明德之馨
勝於&KR0927;稷芝蘭鮑魚與之俱化未有樂善而不能修德
者也余有書屋數間清爽幽静山水之趣琴鶴之玩時
呈於前莱圃數畦桃花滿林堪以寓目顔之曰樂善堂
者盖取大舜樂取於人以為善之意也夫孝弟仁義乃
所謂善也人能孝以養親弟以敬長仁以恤下義以事
上樂而行之時時無怠則能因物付物以事處事而完
所性之本體矣是故大舜聖人也猶存虚受之心聞一
善言若决江河漢明帝嘗問東平王在國何事最樂王
曰為善最樂余雖不敏然頼
皇父之明訓師友之切磋於大舜之善與人同雖有志
而未逮而東平王之為善最樂則不敢不勉焉是為記
四餘室記
康熙壬寅三月
皇祖聖祖仁皇帝特命予隨侍宫中承歡侍顔之暇每
得追陪諸叔父諸叔父推
皇祖愛育之勤咸善視予而二十一叔父尤肫然有加
也及我
皇父踐阼謂諸叔父年尚少養之宫中擇師以授之業
二十一叔父克遵
聖訓勵志向學每返諸身以達於事
皇父嘉之用是於雍正八年三月封為貝子未數月又
晉封貝勒叔父曰
天子友于篤愛之心有加無已顧自慙謭劣特受褒異
中夜以思惕然而懼乃以四餘名其室而屬予記之且
曰吾所謂四餘者除惡樹德以餘慶捨巧用拙以餘智
知足安分以餘樂存理遏欲以餘壽也予惟人生於世
不能無好惡則樂其有餘者不能盡適於正視軒冕冠
裳如饑之於食渴之於飲趨權附勢以自求媚者欲其
貴之有餘也倉箱以貯之扃鐍以固之不受命而貨殖
者欲其富之有餘也高其堂華其屋錦繡其土木鏤刻
其梁棟者欲其宫室之有餘也絲竹之亂於耳青紫之
蠱於目者欲其聲色之有餘也叔父服膺正學好尚既
端若富若貴若宫室若聲色皆不足動於心惟慶智樂
夀則好之而欲其有餘而所以求其有餘者又皆本之
於秉彝矩之以聖學以實其功可謂得立身之本矣予
嘗繹其言而有會焉書曰樹德務滋除惡務本德與惡
不兩立樹德至於滋長則惡之本盡除矣惡之本除則
身心泰然何慶如之孟子曰所惡於智者為其鑿也又
曰如智者亦行其所無事則智亦大矣捨巧用拙以蘄
餘智者孟子之意乎晉人王昶曰知足之足常足矣知
足則安分知足安分求樂之道也宋人王昭素曰養身
莫若寡欲君子之求夀也非偃仰屈伸若彭祖嘘嘔呼
吸如喬松也惟存天理遏人欲而已矣然養身求夀之
道亦豈外是哉叔父以此四餘名其室優而游之以求
於心饜而飫之以得於己慶無疆而智靡窮樂日生而
夀歲增於以養德修身對揚
一人之寵命雖書史所載若河間東平何多讓焉是為
記
二希堂記
吾師梁村蔡先生以二希名其堂而屬記於余且曰士
希賢賢希聖聖希天此古人之言也或者謂余不敢希
天故曰二希然余之意固非若是也嘗慕宋儒范希文
真希元之為人因名堂以誌之余曰美哉先生命堂之
意也君子之立志也必以聖人為可學而至故孟子願
學孔子顔閔諸賢皆曰姑舍是昌黎亦曰世無孔子不
當在弟子之列而諸葛武侯之自比也則以管仲樂毅
卒之學術事功遠超於管樂之上先生以漳浦名儒追
紫陽之正學表率鼇峰因以所得於道德文章者發為
經濟事業嘉言讜論日陳於朝雖古之名臣名儒亦無
多讓然猶曰稷契伊周之所以致君而澤民者非余所
敢望也請希其次其次曰范氏希文孔孟程朱之所以
傳道而繼統者亦非余所敢望也請希其次其次曰真
氏希元夫希文之事業非稷契伊周之事業乎希元之
道德非孔孟程朱之道德乎希希文而至希文希希元
而至希元漸而進之稷契伊周之事業孔孟程朱之道
德孰得而限之乎先生之立志蓋可知矣抑余又聞吕
本中及朱子論宋朝人物推范文正公為第一而朱子
之後惟西山之傳得其宗則先生之有志於希二子乃
實見以為不可幾與孔明志希伊吕而自比管樂之意
異盖孔明以語於人故慮其或為時俗之所驚而卑之
毋高而先生自名其堂以志尚友之切則義固各有所
當也故抒所見以質於先生而因以為記云
䟦
恭䟦
世祖章皇帝御註孝經
惟
上帝眷顧我
皇清克馨其德
太祖
太宗丕顯丕承逮及
世祖提仁義之師救溺拯敝奄有四海天下已定韜黃
鉞捲白旄歸馬投戈討究先王之道播聖人之訓以休
中外以育萬民念孝經一書為孔子明倫治世之大法
而自漢以来去聖日遠古文今文之互異注䟽訓釋之
未精廼集古名儒嘉言懿論考訂採輯間出
宸斷名曰御註孝經備一經之體要明至性所周浃俾
夫搢紳之士農野之民皆有以知孝為百行之本而愛
敬尊親篤摯有加雖古聖王木鐸之徇路辟雍之鼓徵
曷以加茲我
皇祖聖祖仁皇帝上諭十六條以敦孝悌重人倫為首及我
皇父嗣登宸極迪光繼述衍
聖諭廣訓之書於敦孝悌重人倫反覆開明惟恐人之
弗知知之弗行而行之弗切以此見我
皇清
聖聖相承莫不以孝治天下依人性之本然以成淳美
之俗而開宗明義則自我
世祖御註孝經闡發天經地義民行之確然而不可易
肫然而不容己者以昭示奕葉垂之無窮爰盥手而謹
書於後云
恭䟦
皇祖聖祖仁皇帝御製避暑山莊三十六景詩
曩年十二時蒙
皇祖聖祖仁皇帝推愛我
皇父之肫摯特令(孫臣)隨侍宫中朝夕承歡不離左右
其年四月隨
駕往熱河避暑凡三十六景之地無不周覽聆
聖訓被賞賚不可勝紀(孫臣)時雖少然受
皇祖深恩嘗思久侍
慈顔長領
訓誨謹身約已庶無過尤以報高厚之德於靡窮昊天
不弔其年冬
龍馭上賓我
皇父哀毁過禮食不甘味時同兄弟問安必勉怡顔色
以舒
皇父之憂退而自號哭於廬次澘然不絶蓋恐傷我
皇父之心而每念我
皇祖哀慟思慕實不能自已也數年来
皇父屢命往祭
景陵冠劍猶存音容安在一望
山陵魂飛魄越雍正七年冬敬讀
皇祖御製避暑山莊三十六景詩兼披圖畫回思曩時
承歡侍顔蒙恩寵而被誨愛者如在昨日興言及此淚
欲霑衣夫以
皇祖天亶之聖卓越古帝王深仁厚澤六十餘年浃於
民心載在史册固非言詞所能贊揚於萬一(孫臣)在諸
孫中最為鈍魯然天地之澤靡不均被而有得之最深
者焉(孫臣)得
皇祖之澤最深者也敢恭紀於後以誌思慕之誠久而
益篤云(孫臣)謹書
恭䟦
皇祖聖祖仁皇帝千叟宴詩
古昔聖王誕膺天命表正萬邦建中立極漸仁摩義胥
天下之民躋之仁夀之域者必其身為繼天首出之聖
人然後能歛福以錫民而受非常之慶帝堯在位一百
一年帝舜三十登庸三十在位履至尊者又五十載時
若禹臯陶稷契夔益諸臣同心同德白首黃髮賡歌喜
起於一廷之中而擊壤老人含哺鼔腹耕田鑿井於光
天化日之中者莫不忘帝力於何有用登世運於郅隆
而後世頌其巍巍蕩蕩三代以降淳風寖微惟殷中宗
嚴恭寅畏天命自度肆享國七十有五年高宗不敢荒
寧嘉靖殷邦肆享國五十有九年周文王受命惟中身
厥享國五十年然其時君若臣以至庶司百職及耕夫
野叟同登夀域共宴一堂者自古無聞焉洪惟我
皇祖聖祖仁皇帝久道化成深仁厚澤六十一年官稱
其職民恒其業羣生霑濡德被乎方外所謂繼天首出
之聖歛福以錫民而受非常之慶也康熙六十一年春
皇祖於乾清宫開千叟之宴
命年六十以上者乃得預惟時在位之臣自大學士以
下至翰林御史凡七十人庶司百職及致仕之員近畿
之民又六百六十人雅歌賦詩和樂夀愷
皇祖命子姓孫枝百餘人執爵獻酬濟蹌在列遠追饋
酳之義弗限三爵之儀(孫臣)時年十二歲得與有事之
榮覯茲盛典
皇祖又作為歌詩
命儒臣依韻迭和為圖以夀世傳之無窮雍正七年冬
得詩與圖而披讀之竊見我
皇祖如天之德如天之福與春陽秋露同其煦嫗甘雨
和風同其潤澤合朝野臣民老耆期艾而錫之以寵光
介之以繁祉方之帝廷賡歌之景象華封頌祝之休風
規模宏且遠矣敢恭紀於後以誌太平之盛事云
恭䟦性理精義
夫欲致天下於熙皥振風俗於隆古煥禮樂於三代興
孝弟於十室者必本之於崇王道而王道之崇則又在
於尊儒學古昔聖王之治天下也設為庠序學校以教
之每歲孟春遒人以木鐸徇於路戴記司徒修六禮以
節民性明七教以興民德凡所以重教化之道致天下
於文明者也我
聖祖仁皇帝崇儒重道仁民育物興學校舉孝弟勵風
俗崇禮讓凡古昔聖王所以治天下之道靡不畢舉而
又諄諄勉勉默契夫堯舜之授受孔孟之心傳謂有宋
諸儒上繼絶學下開来裔實有功於世道人心乃因性
理大全之書刪去冗雜摘取精要命儒臣斟酌損益而
親為折中之乙夜披覽歴久成書勒序簡端以詔後世
偉矣哉自三代以来未嘗有也雖漢明帝之幸辟雍唐
太宗之講太學不過取美於一時又何能開示天下後
世為儒學之宗主接堯舜之心傳實政鴻名輝爍於振
古哉採羣儒之精華而去永樂大全之汎自明德以及
新民格物以至平天下先其本而後其末探其源而考
其實周子太極圖通書明天地鬼神之奥張子正蒙西
銘發萬物一體之微至於皇極經世律吕新書皆自成
一家言則總載之以成一卷而集羣儒之言分門别類
又各於其類為之辨世次先後學問淺深寧純勿襍寧
精勿濫讀是書者必先究心於論學之篇立志以端其
本主敬以養其中致知以窮理力行以踐實然後玩味
乎治道以明治民立政之方沉潛乎全書以見天地之
所以顯鬼神之所以幽造化之所以運行而無窮聖功
王道之所以燦然而可循確然而不易夫如是則我
聖祖仁皇帝造物育材之心化民成俗之意欲天下後
世之共臻於理學之盛者不虚矣
䟦朱子大學章句
六經之文備衆理該萬事集羣聖之精華以立言君臣
父子之大倫往古来今之大法莫不於此取則焉所謂
煥天下於文明而聖人之所以垂世而立教其意蓋深
遠矣六經之外則有四子書大學為曾子所述反列於
孔子論語之前者以聖經亦孔子所製其言由近以及
遠端本而肇末則又實為入聖之階梯云自漢以来此
篇載於禮記而莫知尊重至宋程子始登之於四書朱
子從而解釋之盖孔曾之道絶於漢唐紹於周程張朱
五子孔曾之書亦幽而不顯於漢唐之間逮程朱表章
然後赫然昭著而大行蓋道傳斯學傳非程朱無以傳
孔子之道故孔曾之書亦非程朱莫能盡發其精藴也
傳有之古之人自十五而入大學教之以明德新民之
事夫格致誠正修身明德之功也齊治平新民之事也
内聖外王之道豈外乎此由近以及遠自小以至大言
簡而味長理明而詞約誠兼備六經之旨而又便於初
學者可不知所致力哉盖人心惟危道心惟微明德者
明道心而遏人心也推而及物則新民也允執其中止
至善之謂也堯舜之道不外乎是而朱子所以解釋此
書又理明詞逹得歴聖傳心之要尤學者所當體騐而
服膺也
書魏鄭公十思䟽後
人臣責難陳善䋲愆糾謬必本之以忠誠將之以公正
匡救將順補衮職之所闕尤以格其非心為先務焉蓋
君人者天下萬民之主而一心又人君出治之主也心
一正則事事無不正矣唐太宗三代以下能納諫之賢
主也其朝亦多諫諍之臣而必以魏鄭公為首者以其
能格君之心也鄭公之奏䟽多矣而必以十思䟽為冠
者以其就發謀出慮之始而俾知所致謹也夫木本水
源之譬非謂人君之一心為理天下萬事之本乎固其
本而浚其源非欲正其心以為出治之源乎思者心之
發而未見者也心之將發未及於事則有此十思焉又
何入於邪徑而不光明正大之有哉易曰君子見幾而
作書曰惟幾惟康鄭公之所謂思即謹幾之意也謹幾
而心正矣心正則天下之事無不正矣故貞觀之治多
鄭公之功豈不偉哉
書新唐書兵志論後
治天下者以德不以力故德盛者王德衰者滅湯東征
則西怨南征則北怨武王東征篚厥元黃惟恐後豈以
甲兵攻戰為取天下之具哉德盛而王天下莫不順之
故黎民歸之如父母尚有以其子弟攻其父母者乎然
自秦漢以来風俗日偷人心日下則有以甲兵得之以
甲兵守之者矣其因時一切趨利苟便雖可用於一時
終無傳於後世惟唐立府兵與租庸調相表裏其制頗
為近古子孫廢之遂至於亡以此見祖宗之法制不可
以變更也唐初取兵於農分番入衞四方有事命將出
師事成兵歸於府將歸於朝故民無怨心將無兵權及
其後也府兵之制廢而為彍騎彍騎之制又廢而為方
鎮方鎮盛強天子微弱竭天下之力以養兵而方鎮用
之以抗衡天子欲其不亡豈可得乎夫養兵所以禁亂
及其弊也足以為亂不養則不足制變於一時養之則
坐食而驕故規制不可不善也則為開創之君者固當
深謀遠慮以立法於永久而為子孫者兢兢於修德愛
民以制治保邦又當謹守祖宗之法以無授權於他人
而資亂階焉則幾矣
書朱子戊申封事後
朱子立朝四十餘日前後所上凡七十餘䟽皆切於事
務不畏犯顔雖古名臣以極言敢諫著稱未有過此者
焉至於戊申封事直指本原痛陳時事皆洞中窽要若
倉扁緩和之能起已錮之疾而惜乎其時之不用也嗟
乎此殆所謂正心修身齊家治國平天下之本為先生
封事中第一憊精竭誠不遑自顧以告其君者乎其大
本急務之說與中庸九經相表裏而大本則有一曰正
君心急務則有六曰輔翼國本選任大臣振舉綱維變
化風俗愛養民力修明軍政及末又以時之弊政與古
不合者反覆陳之累累數萬言而其文之灝氣流行變
化開闔使人讀之鼔舞激發沉吟紬繹而不自禁蓋大
儒之啓沃宏矣夫學術與事功二者本相因而傳道之
言與濟時之言二者又一致濟時有大小而傳道有全
功能為濟時之言而身非傳道者有之矣未有身膺道
統之寄而功不見於時者也先生傳道之人也則其有
濟時之言也固宜
御製樂善堂全集定本卷八
