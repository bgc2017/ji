御製樂善堂全集定本䟦
乾隆元年冬
皇上萬幾餘暇取前後所著散體古文詩賦彙為一集
而
命疇昔侍學之臣䟦之(臣)爾泰以雍正十年入侍既嘗
承
命敬序樂善堂文鈔今年秋復敬序日知薈說
聖性之誠一
聖學之廣淵
聖治之淳懿皆備於前文所稱述而熟復是編益信先
儒所稱天下無二道聖人無兩心洵深探本源之
論也夫道之體於身者為德施於事者為治而見
於言者為文道以久而益明德以久而益懋治以
久而益光即文亦以久而益粹惟二帝三王能一
以貫之故德為聖人之德而非大賢以下所能幾
也治為聖人之治而非三代以後所敢望也文成
典誥後賢後儒力追而終莫能及焉然其所以致
此者則惟誠之不息而已(臣)始入侍我
皇上之學已大成而惟日孜孜未見有晷刻之懈也及
登
宸極布德明教敷政寕人無一不與民心相應萬邦忻
戴如天地之盖容而猶欿然自以為未足文與治
之日新皆由於
聖心之誠一可見矣伏讀前後
御製序文所時切於
聖心者於樂善堂文鈔則因文以檢躬行於日知薈說
則即文以考治法而是編之序言之尤深切焉體
道不息而與時偕行將見
聖德
聖治直接武於三王而是編之傳布於寰區皆以典誥
奉之矣是則(臣)心所厚幸也
乾隆元年歲次丙辰仲冬月少保大學士(臣)鄂爾
泰恭䟦
(臣)聞文以載道而道本於身故必實能明道而文
始可貴必實能身體而道始能明我
皇上躬濬哲之姿夙承
庭訓緝熙光明聖學淵茂(臣)自雍正元年蒙
世宗憲皇帝恩命得侍
左右於今十有餘年伏睹我
皇上稽古遜修研精經術於六經四子之書儒先之緒
論諸史之成蹟博觀約取剖晰精微舉天人性命
之理政治之所從出皆有以得其大本大源之所
在所學之正如此寒暑晨夕矻矻孜孜熟復尋究
融洽貫穿進進不已與道大適學之精且專又如
此故發之於文日新富有麟炳矞皇充溢緗帙曩
者
親定樂善堂文鈔十有四卷(臣)既承
命而敬序之矣
御極以来敕幾清宴乃合前後所著選定編次為
樂善堂全集(臣)受而讀之其義藴之宏深則經緯天地
無乎不包其辭藻之贍博則鎔鑄古今無乎不備
仰泰岱而知衆山之卑觀河海而知行潦之細誦
聖言而知百家衆說之凢淺巍巍乎煌煌乎洵宇
宙之鉅觀也(臣)仰惟
皇上聖學高深固非擬議所及而竊謂其所以發而為
至文者由至道之藴積者深也夫道豈獨為文而
已聖賢本是道而垂彛訓帝王體是道而成治功
皇上本皇極之敷言既已見諸行事中外欣欣文德誕
被矣而猶夙夜孜孜因言考行所謂
聖天子建中和之極金聲而玉振之者誠在今日而是
編也天德王道合為一焉乾坤之容日月之光與
詩書相表裏而世為天下則又何疑哉(臣)校錄之
次伏讀
御製序文竊有以知
聖心之所存兹奉
命綴言簡末仰至文之炳蔚而拭目以觀至治之日升
海内臣民涵泳
聖澤偕登大道區區蠡測所及盖不能自己云
乾隆元年歲次丙辰仲冬月少保大學士(臣)張廷
玉恭䟦
(臣福敏)叨陪侍從謬側細氊廣厦之間十有八年
於此矣親見我
皇上以天縱之聪眀殫日勤之學問自六經四子以及
諸史百家無不登其堂入其室嚌其胾味其腴於
道則宗二帝於法則統三王於學則承孔孟凡作為
文章以及偶爾吟咏皆藹然以萬物為一體而與
天地同流
御極以来以仁心布為仁政四方萬姓莫不喁喁向風
從欲丕變向也見之文章今也行之政事洵典謨
之繼響雅頌之嗣音匪徒有其文確有其實也夫
聖神之德作式萬邦今天下臣民皆以躬逢
聖世為至幸而(臣)不惟逢其盛且近其光不惟仰瞻
殿陛之間而且侍從
左右積歲積時至於如此之久盖視天下臣民為尤
幸也(臣)聞傅說之告高宗曰知之非艱行之惟艱
魏徵之告文皇曰始之非艱終之惟艱
皇上舉平日所常言無不見之於實政則其知生知其
行安行行既與知一則終必與始一如天不已應
地無疆斷可知矣(臣)又聞古人言禮樂之興俟以
百年王者之仁要諸必世我
國家定鼎以来
列聖相承於今百年正禮樂大興之會而我
皇上好生之德洽於民心立之斯立動之斯和漸仁摩
義捷於影響(臣)雖衰朽無能未克仰贊
高深猶得優游
禁籞曲沐
慈仁與海㝢羣黎共遊昇平盛世作為歌詩以詠王化
之成豈非至幸中之尤幸也歟(臣)區區至愚不勝
厚望焉
乾隆元年仲冬月太子太保左都御史(臣)福敏恭
䟦
欽惟
皇上躬天縱之資單心稽古夙夜維勤粤自冲齡研精
六籍旁及諸史百家以逮有宋大儒之書靡不薈
萃貫通得其大本大原之所在致知格物誠意正
心修身齊家治國平天下之道一以貫之矣臣竊
惟二帝三王之學備見於尚書所謂上天垂文象
有節度者是已其軼見於他書若帝堯戰栗之戒
帝舜南薰之歌成湯之銘帝甲之箴片義單詞類
皆闡發道妙昭兹來許後之賢君如唐太宗宋仁
宗間有文詞表見要亦隨其所得之淺深以著爲
篇章善乎唐臣李漢有言文者貫道之器也不深
於斯道有至焉者否也我
皇上味道之腴聲律身度夙承
世宗憲皇帝明理立誠之大訓純亦不已緝熙光明以聖
賢之所得者治其心即以聖賢之垂訓者顯諸文
包藴天地鎔鑄萬有而渾然默契於聖人制作之
原(臣)自辛亥入直
禁庭親炙
聖顔敬聞緒論庚戌以前所製序論書記雜文詩賦十
有四卷(臣)皆得而伏讀之數年以来
聖德日新極深研幾文益充邃茲者
繼序乘乾敕幾餘暇取前後諸編
親加刪定合為一集(微臣)恭與校對自懼爝火之照末
由上測
高深第就臣管見窺之舉凡天地四時之行雨露風霆
之變山川草木之麗名物象數之繁帝皇王覇心
術事功之分井牧農桑禮樂兵刑之用仰觀俯察
援古證今千彙萬状不可端倪而悉貫之於道至
若涵泳性情流連光景無非萬物一體之懷流露
於翰墨間在易之賁曰剛柔相錯天文也文明以
止人文也
皇上學貫天人參贊位育觀文以察理修辭以立誠自
臨御後薄海内外蒸然向風蠕動蠉飛無一物之不得
其所良由
聖心與道為際而本身徵民悉以驗其言之實效向之
藴涵蓄積者已一一見之治法矣(臣)幸依
日月獲窺
聖學淵微集古先哲王之大成謹拜手颺言推原於道
德文章一貫之旨(臣)以知天下臣民由
宸章之炳煥求
皇極之會歸
帝光所被與天無極而(臣)得附名簡末竊嫓於景星慶
雲之先睹可不謂厚幸歟
乾隆元年歲次丙辰仲冬月吏部左侍郎今授江
蘇廵撫(臣)邵基恭䟦
(臣)竊惟帝王御世有心源而後有治法然必基於
學以成而文其學之散見也在昔唐虞授受危微
精一為言心之祖未嘗以學名而千古之聖學苞
焉二典之垂三謨之作為帝王言治之極未嘗以
文著而千古之大文煥焉則夫文章之與政事通
而治本於學學本於心一以貫之而已矣欽惟
皇上聰眀天亶秉睿哲之資切就將之學
世宗憲皇帝嘗以眀理立誠
宸章錫訓
聖敬祗承孜孜夙夜上探四子六經之淵微旁涉諸史
百家之浩博精究於身心性命大周於天下國家
細及於日用行習彙三才萬物之理莫不探本索
原兼綜條貫而一發之於文自闡道眀教之篇以
至體物緣情之製無格不具無盛不臻大矣哉合
作者之聖述者之明而一之故學為
聖人之學而文為天下之至文也(臣詩正)新進小臣甲
寅入侍
内廷仰覩我
皇上學問高深日新歲益敬讀
樂善堂文鈔自庚戌以前凡十有四卷年来復數倍於
昔爰於
萬幾之暇總彙全編
親定成集(臣)以在籍蒙
特旨宣召侍直
南書房恭與校對自惟扣槃揣籥之愚何足以殚測
海窺天之識竊見
聖主臨御以来至德覃敷千載未有倫比凡行政用人
仁民愛物之際羣生沾濡太和翔洽雖在萬里之
表四海之遥號渙言傳罔不暨訖因以知
盛治郅隆實本於
皇心之純一而緝熙光眀之原基於學古之日者舉尭
咨舜儆之憂勤禹儉湯仁之典則文謨武烈之覲
掦穆然如見心源治法之相接而陶鑄羣言發皇
睿藻亦遂與典謨渾噩炳焉同風所由統自古聖君哲
后之緒金聲而玉振之用集制作之大成也詩曰
訏謨定命遠猶辰告書曰皇極之敷言是彛是訓
(臣)知
天章焜燿倬雲漢而麗星辰傳示萬世永永無極而(臣)
蒙被
厚恩身侍
禁闥親覩
日月之光摹繪萬一謹附於拜手颺言之次是則(臣)之
殊榮也夫
乾隆元年歲次丙辰仲冬月侍講學士(臣)梁詩正
恭䟦
(臣)聞乾坤之容無從仰繪而川流敦化所以為大
未始不可明言
皇上以生安之聖學倍懋於儒生盖惟聖而始盡學之
能事也唐虞授受論學而未顯言說命首揭之不
及政事惟曰學于古訓乃有獲而萬有悉包舉焉
尼山木鐸諄諄勉人亦諄諄告君大哉學乎此先
聖後聖所同揆者乎(臣)沐
世宗憲皇帝殊恩草茅之身偹員
禁近親炙於
聖德者深而竊窺於
聖學者略稔謂不博於文禮不可得而約也故自通經
貫史而後諸子百家以及詩歌騷賦靡不究其條
理窮其旨趣所以灼見性天而正大之情充周洋
溢全體太和昭融於翰墨之下機動神随自然合
度今者
紹承大統惟日孜孜無刻不以敷政寕人為念間於萬
幾清宴取向所作各體文詩賦彙為全集而以(臣)
謭陋復得蒙
恩與於校對之列乃拜手稽首而為言曰凡物皆性凡
人事皆天道而不眀乎性與天道之旨則見物不
見性見人事不見天道矣故舍本徇末者騖華而
不既於實而稍窺理域則又簡棄乎文辭以為非
所急皆蔽也六經之垂顯萬世之道開萬世之文
道與文有二乎哉
皇上既敦敏夙成又承
先皇立誠眀理至訓一以貫之於文見道即於道見文斐
然外見者皆粹然内藴者也類萬物之情以通神
眀之德禮樂之陶淑仁義之漸摩偹於其中矣(臣)
願
頒之學宫播之天下以教育乎多士俾知
青宫養正之年崇高之地不自暇逸而學古以獲治
平之本勉勉我王綱紀四方疇弗仰
聖人而思聖功哉
乾隆元年丙辰仲冬月編修(臣)顧成天恭䟦
樂善堂全集自頒示海宇凡在臣子操觚誦習訓行
近光殆如仰曜靈者求暉於暘谷導積石者向若
於崑崙矣我
皇上聖學日新冲懷謙抑近復以全集卷帙綦繁
命(臣)等重為釐定編節恭聆之餘無任惶悚以(臣)等淺
識膚學何由窺溯巔涯顧
聖德下濟之謙至於如此敢不勉竭區區祗承
盛意爰敬謹校閱數過精益求精擬為三十卷恭呈
乙覽
上復親加裁定重付剞劂較之全集存者十之五六云
伏惟
鴻製昭垂萬世發乾坤之秘奥煥奎壁之精英又何庸
(臣)等頌揚贅述惟是恭繹初本
御製序文有云自今以後雖有所著述或出
詞臣之手真贋各半(臣)等日侍
禁籞朝夕見聞竊於此有未能安於心而已於言者
皇上臨御二十四年以来求衣問夜勤政健行每幾務
餘閒即濡毫摛藻詩或數篇或數十篇文則煌煌
鉅製或數千百言為時不逾晷刻脱稿渾若天成
御製詩初集四十四卷久已風行天下戶誦家絃今二
集且將編次告成矣篇什之富為古今大家所未
曾有其他紀功書事碑版之文以及序記論贊無
體不偹皆詣極精微兼綜謨誥若平定金川伊犁
諸碑勒石學宫
駿烈大文並燭天壌尤為有目所共覩此在廷諸臣流
汗頫首竭管蠡之見且不能窺測
高深而尚有能贊一辭者乎然則前
御製序所云乃
大聖人謙尊之德自然流溢於毫楮閒亦與刪訂斯編
同一淵乎若谷之心云爾(臣)等榮與編校謹拜手
稽首識於簡末
乾隆二十四年歲次己夘上巳東閣大學士兼管
戶部尚書(臣)蔣溥協辦大學士吏部尚書(臣)劉統
勲禮部尚書(臣)嵇璜吏部左侍郎(臣)董邦達戶部
左侍郎(臣)劉綸戶部右侍郎(臣)裘曰修禮部左侍
郎(臣)介福兵部左侍郎(臣)觀保署刑部左侍郎(臣)
于敏中刑部右侍郎(臣)王際華工部左侍郎(臣)錢
維城内閣學士(臣)錢汝誠恭䟦
御製樂善堂全集定本跋
