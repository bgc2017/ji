御製樂善堂全集定本卷三
論
愛親者不敢惡於人敬親者不敢慢於人論
書曰立愛惟親立敬惟長始于家邦終于四海古昔聖
王之治天下也修孝悌忠信於一家之中老吾老以及
人之老幼吾幼以及人之幼然後化周天下而風俗醇
美故書之稱堯曰九族既睦平章百姓詩之美文王曰
刑于寡妻至于兄弟以御于家邦聖帝明王之致治保
邦惟推此心以及天下親親而仁民仁民而愛物舍是
無他也孝經所謂愛親者不敢惡於人敬親者不敢慢
於人盖孔子教治天下者以大孝也夫人君以天下養
其親豈非大孝哉然非徒養之又必以得其歡心為貴
而欲得親之歡心則在愛之敬之而已矣雖然徒愛其
親而惡於人徒敬其親而慢於人未足為孝也必上而
愛親問安視食欲其身之康強而無他也則推而以及
在下之民皆欲其豐衣足食以享太平之業内而敬其
親視於無形聽於無聲欲其親之歡心而無間也則推
而以及在外之臣工皆敬之以禮而弗敢狎侮夫如是
則可謂能推已以及人不惡於人而人亦不惡矣不慢
於人而人亦不慢矣愛敬之道尚有大於斯者乎盖愛
敬者仁義之用也愛親敬親者推施之本也盡愛敬之
道而由近以及遠所謂以不容己之心行不容己之事
得乎其本焉故也否則不愛其親而愛他人者謂之悖
德不敬其親而敬他人者謂之悖禮彼薄於所親而於
人貌為愛敬則所謂傷禮敗倫之大又可謂之不惡於
人不慢於人乎夫子推言其本而大其施是在君人者
推此誠心以及於萬類焉斯已矣
以仁育萬物以義正萬民論
天以隂陽五行化生萬物陽以生之隂以成之生仁也
成義也陽以時出布施於上以主歲功隂入伏於下而
時出佐陽是以陽開隂闔春温秋肅而萬物生生不息
於乾覆坤載之中此天地之大用也聖人法天而立道
輔相天地之宜以左右民亦必仁義兼施德禮相維然
後能致大順大化以成参天地贊化育之功故通書曰
以仁育萬物以義正萬民以見聖人與天道無二也盖
古昔聖王制治保邦其養民也為之分田樹畜五畝之
宅樹之以桑使之饑饉有備祁寒有禦網罟佃漁以取
山澤之利衣服宫室以安其體舟楫服牛乘馬以逸其
身仁以育之者至矣又恐養而不教則近於禽獸於是
制庠序學校以教之使知父子有親君臣有義夫婦有
别長幼有序朋友有信有不率教者為鄉遂寄棘之法
以糾之為嘉石圜土之罰以懲之終不移而後附於刑
其以義正之者又如此於時之民冺知識而順則者遍
於作息耕鑿之倫被聲教而暨訖者届乎東西朔南之
遠是以黎民於變而教化大行不然者仁育而不義正
則民即於慆滛義正而不仁育則民苦其嚴急二者本
相資以為用也後世人君施一二善政於民曰此仁育
也然其實惠於民何有焉甚者以刑殘民以罰困民曰
此義正也則民反受其毒而生靈苦病矣故仁育義正
君人者治世之大本位天地育萬物皆由是以達之耳
為萬世開太平論
夫天下和平萬世永頼者以聖教之昭大道之行可以
垂之於天下後世也去聖久遠道喪文衰故民有相争
相怨之弊士有偷惰苟安之習無奮然而起以拯天下
之溺開萬世之業者惟頼聖王盡己之性以盡人之性
明明德以新民使天下禮明樂備雍雍然於光天化日
之中為千載之規範然後謂之貽厥孫謀萬世永頼可
也盖民受天地之中以生仁義禮智咸備於我首萬物
而最靈惟溺於私欲無明善復性之功故尊卑上下智
愚賢否強弱衆寡不能秩然而受範然其本心之良未
嘗盡冺聖賢者興因其固有之良而施其禮樂刑政之
法聚之於庠序學校董之以孝友睦婣使民咸歸於善
大道燦然於天壤雖有後聖者出不易斯道此張子所
謂為萬世開太平也然其所以開太平者亦不過窮理
克己修此身以治人而已是故堯舜禹湯文武周公衍
道統之傳有敬德勤民之功孔子孟子雖不得用於時
亦脩道明倫垂世立教其為天下後世計至深遠也彼
管商申韓之學徒以刻薄詐偽之私䧟溺天下後世之
人心而已太平之開尚何望哉張子謂為天地立心為
生民立命為往聖繼絶學為萬世開太平目雖有四其
理則一而已耳何則天地之心即所謂大哉乾元生物
之心也人能體天地生物之心去私以行健仁心以愛
民斯亦開萬世之太平也為民立命即教養之謂也苟
能養之有道教之有法禮樂刑政平中明允而可以為
千載法斯亦開萬世之太平也繼往聖之絶學即道統
之所由以傳也果能修身體道闡精一執中克己復禮
之學以紹先聖之微言開後來之志士斯亦開萬世之
太平也故曰其事雖殊其理則一也有志於聖賢者當
用直内方外之功知行並進使體立而用行德崇而業
廣則所謂開萬世之太平者當不為虚語矣
動亦定静亦定論
天地之大德曰生終萬物始萬物而萬物莫不生長收
藏之各得其時然其所以大生而廣生者亦曰易簡而
已矣聖人體天以治其心以修其道以合體用而貫顯
微然其所以聰明而時乂者亦曰定性而已矣定性者
豈不思一事不慮一物兀若槁木而已哉動亦定静亦
定乃其所以為定性也善乎易之咸九四曰貞吉悔亡
憧憧往來朋從爾思貞者定也定則吉而悔亡矣憧憧
往來者不定也不定則朋從爾思朋從爾思凶可知矣
程子亦曰天地之常以其心普萬物而無心聖人之常
以其情順萬事而無情無心無情者非無心無情也無
私心無溺情也惟無私心故心普萬物無溺情故情順
萬事非動亦定静亦定之謂乎君子之學廓然而大公
静之定也物來而順應動之定也静定故主一無適虚
明洞徹而内邪無自而生動定故順理而行措施咸當
而用志不紛於外内外兼修本末俱備入聖之功豈外
是哉
治天下在得人論
夫人君受天明命表正萬邦必當使天下熙皥治登上
理澤被蒼生仁及庶物然一人之聰明有限堯舜之聖
猶待臯䕫稷契之輔以亮天工而熙庶績况未及乎堯
舜而可不以用人為急乎古之聖王自公卿大夫以至
百執事皆稱其任賢者在位能者在職故天下治而華
夏安百姓樂業風俗淳厚惟其用得其人而已歴觀三
代以下願治之君必求賢良之臣故漢高祖之興漢有
張良蕭何故也光武之復漢有鄧禹馬援故也唐太宗
之興唐有房杜王魏故也宋太祖之興宋有曹彬趙普
故也即繼世之君使天下富厚治幾三代者如漢之文
帝則有周勃申屠嘉宋之仁宗則有韓范富歐陽故當
時大治後世頌聖而人君亦享其安康詩曰濟濟多士
文王以寧書曰惟后非賢不乂苟人君知用賢為貴上
焉者待以師傅之禮隆其體貌推以誠心聽其謀猷專
其職任俾有以行其道而盡其才雖中才之人亦待之
以禮勖之以誠使之黾勉以任百執事之職則天下有
何不治而政事有何不舉者乎若曰用賢非難而得賢
為難則是自畫矣夫以人主之勢心之所嚮天下景從
雖珍禽異獸遠方難致之物外國絶域之所生心苟欲
致之亦可以致也况賢人君子未出寰中也其心亦未
嘗絶世也而獨以為難不亦惑乎今夫為巨室必求工
師雕璞玉必使玉人焉有治天下而不求賢才是何異
夫却行而求前乎使人君好賢之心若渴聚天下之英
才任以朝政信之無疑又使各以其所識舉之朝廷如
是則天下之賢咸登用於朝大臣有臯䕫之風牧民有
龔黃之績庶司小吏各稱其職百僚師師中外相維雖
有一二小人苟容於朝亦如裴矩之佞於隋當太宗之
時則化而為敢言者矣由此觀之人君一用賢而其效
如此彼昏庸之君妬賢嫉能親小人而遠君子者其亦
惑之甚矣孔子曰去䜛遠色賤貨而貴德所以勸賢也
盖賢人君子正己不屈若人君聽䜛君子將救禍之不
暇又何能盡其謀猷乎近色則心昏貴貨則志鄙尚能
用君子之言乎君子亦將飄然而遠去矣此又用人之
最要而人君不可不知者也
傅說論
昔在高宗舊勞於外爰知小人之依舊學甘盤乃切求
賢之意用能恭默思道帝賚良弼而嘉靖殷邦論者謂
高宗素知傅說假以夢寐乃聖人之神道設教耳夫高
宗苟知說可相矣以人君之力何難於擢用而為此詭
詐之行哉誠以精誠通於神明純一不二與天無間故
夢寐之間帝賚之以良弼亦如舜之見堯於羹墻文王
之卜得吕望孔子之夢周公此皆非機心巧術之所能
為乃聖人至誠感通之妙道也說以版築之人一朝履
相位左右殷宗首以從繩從諫進說用能啟沃王心納
誨輔德迹其交勉之言皆經世綜物之要克副鹽梅舟
楫之任君臣相得益彰豈不堪與帝廷之賡歌比隆哉
或謂君奭之篇稱武丁甘盤而不及傅說者何也盖成
就君德則盤先於說綏民治世則說多於盤且周公推
本高宗求賢之美而歸其功於甘盤耳至若招俊乂而
列庶位暨海邦而仰皇風紹乃辟於先王對天子之休
命則舍說孰克當其任哉
周平王東遷論
夫武王營洛邑使周公居之以監殷頑民非有意於遷
也卜居九鼎以象天下之中以撫殷民而已其後平王
遷居洛邑而周室遂微雖未即亡然終以不振矣故蘇
子瞻曰周之失計未有如東遷之謬信哉是言盖王都
者本也本搖而末安者未之有也今平王舍其本而求
其末欲求其安其可得乎詩曰古公亶父來朝走馬說
者謂古公遷岐而興周當是時太王一小侯耳廹於狄
難不得已遷岐以立國也盤庚之遷復殷之舊也廹於
河患非捐所有以與人也今夫有盜賊之患者必隆其
牆焉防其戶焉斯盜無由而入矣未有一遇盜而棄其
宅者也平王之東遷也一遇盜而遂棄其宅者也棄其
宅而求安此平王之所以謬也羿浞之亂也少康能興
之厲王之中衰也宣王能興之是皆不棄其舊物而有
所恃以為安者也東遷之後諸侯不朝政歸盟主雖有
天子之名而無天子之權非平王之過其誰之過哉故
曰周之失計未有如東遷之謬者也
宋襄公論
夫修内者王修外者覇湯武行仁義而王天下齊桓假
仁義而覇天下修内者本於心物來則應事畢則止修
外者以一人之智力應天下之萬事故一日少懈而智
力窮焉此齊桓之所以九合諸侯一匡天下功盛業熾
而終不免於意滿心怠身沒國危何則修外而不修内
也若宋襄者内不修德外不修政至愚而可嗤至陋而
可憫者也夫齊桓用管仲而信任之城邢救許存衞圖
伯之日如是其勤也協比諸侯輯寕東夏垂二十年内
外無患然後問包茅之不貢而楚受盟定伯之功如是
其難也而宋襄欲以頃刻覇天下甫納孝公而謂覇統
在已矣邾曹來會而謂諸侯歸已矣至於用鄫子執滕
子圍曹邑其暴虐無道已甚矣而欲求諸侯於楚不求
之已而求之人盂之會執之自楚薄之會釋之自楚辱
亦甚矣為宋襄者當修己睦隣養威植德以圖後舉而
不自量力伐鄭致楚泓之戰猶狃於迂論以為不鼓不
成列不禽二毛身傷而死亦可憫矣夫㐮公無所樹立
而列於五覇之中諸儒多論其愚謬而不言其所以覇
及其所以敗者余嘗考之左氏傳宋襄公之為世子也
讓國於目夷目夷不肯既即位以目夷為仁使為左師
以聽政於是宋治則知宋之所以治與其所以覇及其
所以敗皆由目夷之用與不用也使目夷聽政而信任
之則宋治用鄫子目夷常諫矣圍曺盟鹿上伐鄭目夷
皆諫矣而皆不聽於是前有被執之辱後有身死之恥
由是觀之用一賢而一國治失一賢而一國亂不惟國
亂身且死焉豈不可鑒也哉桓公用管仲而覇文公用
子犯而覇秦穆用百里奚而覇楚莊用孫叔敖而覇宋
襄始用子魚而覇後不聽其言而死覇天下者猶當以
用賢納諫為急則欲行王道而正身以正天下者豈可
不以用賢納諫為急乎
晉悼公論
自晉文倡覇後之子孫世嗣其業然靈成景厲四公之
時楚勢漸張晉覇不振靈公政堕柄分無抗覇業之志
成公力弱事淺無覇諸侯之權景公心勞謀舛無馭天
下之略厲公外彊中乾無服人心之道至於悼公乃能
以幼冲振覇略其入國也施舍己責逮鰥寡振廢滯匡
乏困救災患禁滛慝薄賦斂宥罪戾節器用時用民欲
無犯時以定國本其圖覇也舉不失職官不易方爵不
踰德師不陵正旅不逼師以靖内而撫外忠厚而不迫
堅忍而持重有長慮却顧之思無逞志快意之舉是以
無滅譚滅遂執曺衛之失而諸侯從之不令而來豈非
覇業之盛方之桓文為己過哉然稱覇者獨許桓文為
盛而不言晉悼者豈其蕭魚之後覇業遂衰大夫用事
之故歟且不討孫林父寗殖之惡而盟之以定衞剽則
桓文必不若是也豈非中行偃貽之患哉盖其始之盛
也以用知罃其後之衰也以用中行偃用知罃則討宋
魚石九合諸侯服鄭弱楚而悼公亦清明而無失政用
中行偃則伐秦遷延不討衛賊悼公亦怠終而不振余
故表而出之以明君天下者必自擇相始
宋伯姬論
春秋乃聖人經世立教之書忠臣孝子義士節婦之事
未嘗不大書特書屢書而不一書所以奬人為善之意
深矣故紀宋二姬屢見於經豈非以守節不渝貞義昭
著足以為天下婦人之軌範乎然紀叔姬之守義善終
又未若宋伯姬之遇災而守節不渝之難也其處變不
改其常遇災不失其志實足以為天下後世之標準也
今夫安居無事之日自許其身為賢聖不以死生患難
動其心者豈鮮也哉及事變之猝至横禍之突加失其
志易其心者多矣男子猶然况婦人乎而伯姬年至六
十火炎其宅必待傅姆之畢至其心以為越義求生不
若守義而死遂逮於火巍乎泰山不足以為高暴虎馮
河不足以為勇若伯姬可謂大勇矣是以聖人筆之於
經以戒後世之處變者此義若行天下豈復有亂臣賊
子哉伯姬非特天下婦人之軌範亦天下男子之軌範
也
御製樂善堂全集定本卷三
