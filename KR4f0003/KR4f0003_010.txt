御製樂善堂全集定本卷六
論
後唐總論
余讀五代史五十年間易國凡五未嘗不廢書而歎也
曰嗟夫世道衰微人心偷薄朝梁唐而夕漢晉迄無定
向然考其得國之正彼善於此者猶以後唐為差勝焉
盖李國昌平龐勛之亂略有微勞克用當黃巢之亂有
克復之功雖其擁彊兵拒朝命亦不為無過然較之朱
温賢且遠矣末年兵弱鋒衰全忠倡亂不能復平僅以
自保莊宗首承父烈加以英勇之資屢戰屢勝遂殱巨
宼建國立社然徒溺一時之娱而不為萬世之計甫得
大位沉溺聲色致使身沒伶人之手豈不哀哉明宗本
無欲立之心資性寬厚無苛猛之政然目不識丁而輔
佐之臣不過馮道諸人欲期致治之盛亦已難矣閔帝
幼沖享年不久潞王猜忌石敬瑭終以亡國嗚呼使莊
宗立法垂紀貽厥孫謀後嗣復得賢明之君則天下之
乖離當不若此其甚也而一得志則寵女色比頑童艱
難之際與太宗同英武逸暇之日與太宗殊兢惕宜乎
僖昭之世已亡而猶存而後唐之業至於一敗塗地也
張承業論
韓子曰人固有儒名而墨行者問其名則是較其行則
非是亦可以與之遊乎如其墨名而儒行者問其名則
非較其行則是是亦不可與之遊乎吾於後唐張承業
亦云盖自古宦寺誤人家國者多矣其類盖不可以殫
數獨承業以孤忠丹誠終身為唐其節用愛民為晉聚
財者盖亦欲平梁而復唐耳豈非閹䜿其名而忠良其
行君子之所取者乎嗚呼五代之際世道衰微王綱掃
地讀書學聖之人皆入山林而求自樂當時如張文蔚
楊涉蔣元暉柳璨之徒皆以國輸人為朱温羽翼而獨
於宦寺之中有可取者一人焉則五代之事亦可知矣
宋太祖論
自三代以下治極生亂亂極思治者有之矣然未有如
前五代後五代之分崩離析而亂若彼其久者也故吾
於開創之君獨以唐太宗宋太祖為不可及焉二君者
皆以不世之才平一天下而以仁愛之心寬平之政保
養百姓治功燦然昭於千古然家門之政兄弟之友則
唐弗及也太祖繼周世宗之後據有河洛即位之初首
以安内為本興學校褒忠良度民田開言路懲節鎮之
禍命文臣知州又以常參官知縣事國内既定然後興
師出兵伐南漢克西蜀無不望風披靡稽首来廷偏師
北指劉鈞喪膽舟師南下李煜歸命雖諸將效力之功
亦由太祖處之有道也夫五代之君既得天下外則猜
忌諸鎮内則溺於聲色太祖退藩鎮之兵只在杯酒片
言之間君臣之分情義兼隆而儉約是務治定功成制
禮作樂傳之来裔為萬世法其成功致治之盛幾乎唐
太宗而規模之正則又過之矣
宋宣仁皇后論
易曰家人利女貞言閨門王化之始必女貞然後至於
兄弟以御扵家邦故内助之賢人君治國之本也至扵
母后臨朝尤難其任三代以下賢后不為少而臨朝者
未有能全令名以施恩扵天下宋之宣仁人稱之為女
中堯舜洵以臨朝無闕政而用賢錄能以成元祐之治
也當神宗敗常亂度信用小人天下大壊宣仁起而拯
之用司馬光吕公著諸賢放棄奸回大變其法於是海
内欣欣知有生之可樂豈非宣仁之施恩於天下哉天
不祚宋宣仁崩殞小人之萌蘖復生大肆姦毒凡司馬
光諸賢死者追貶生者斥逐至欲追廢后號頼向后而
止小人之心欲快其意而不頋天下之治亂何其忍與
嗟夫天下之事數君子成之而不足而一二小人敗之
而有餘韓歐為治於英宗之朝僅能紹於嘉祐而王安
石一變其法天下遂大擾司馬光諸賢孜孜矻矻窮盡
其力方使天下解倒懸之苦而章惇蔡卞一肆其毒諸
賢固受擯斥之辱而海内復有塗炭之災再傳而為南
宋矣小人之害國可勝言哉
吕端論
吾讀宋史至吕端閉王繼恩於室入立真宗然後升殿
審視以拜未嘗不賢其能定大計而想見其為人當太
宗升遐李后方異議主幼時艱而端乃從容定計沮其
邪謀扄其羽翼頃刻之間嗣君以定昔東漢李固當質
帝之崩不能沮梁冀之謀徒以死自靖是時宰相權輕
而梁冀威熖甚熾根緣蟠深故也宋初清明信任賢相
端能不動聲色處之晏如可謂善於應變矣端器量寬
弘英才表表真宗雅重之先是李繼遷叛軍人獲其母
以聞太宗欲誅之端曰今日殺其母明日繼遷可擒乎
徒堅其叛心而已太宗乃悟後繼遷死其子竟歸欵端
之力也太宗嘗稱吕端大事不糊塗可謂知端者矣
韓琦論
夫為人臣者當國家清夷之際進言納諫理國致治固
一代名臣也然值主幼時艱之日而能不動聲色措天
下於泰山之安者則又所謂國之柱石棟梁非具經濟
之才學問智勇迥出流輩者不能韓魏公兩定大計輔
相英宗調護兩宫處之裕如天下以治豈非國之柱石
棟梁而天下倚賴以安者哉及神宗即位出之於外然
未嘗頃刻有忘君父之心故青苗之法琦極論其病民
遼使之来琦上言處置之方最為曲盡誠可謂古大臣
矣當仁宗中年雖君子道長而小人時或並用及嘉祐
以後專任魏公朝廷清明天下樂業英宗即位又用之
不疑君子在朝用臻至治故用賢人者必使小人無以
間之然後疑貳之心不生而嚮用之念彌篤也
明道程子論
自古兄弟俱為名儒德行顯於一時流風被於百世無
如二程夫子者盖明道伊川同受學於茂叔淵源既正
探旨尋微卓為儒宗上承孔孟之絶學然雍容沖邃規
模宏闊有自然之矩者則伊川若遜於明道焉明道以
王佐之才大用則大效小用則小效所上章疏引義陳
善酌古變今可以坐言起行嘗勸帝防未萌之欲神宗
拱手曰當為卿戒之政事堂議事一言而安石為愧屈
盖其誠敬所孚雖異己者亦心服所謂偽者獻其誠慢
者致其恭是也使神宗以用安石者用之内聖外王之
道不外是矣而卒沮於安石不得顯用及司馬光入相
方將大用而先生竟長逝矣使先生之道不得行於天
下而天下之人不得覩先生之道之行三代規模不可
復見豈徒有宋之不幸哉
程明道告神宗當防未萌之欲論
舜之告禹曰人心惟危道心惟微夫人心者至難防遏
而易蠱人之聰明溺人之志氣故大舜首以告禹禹聖
人也而舜猶戒之如此盖謂不必見之於行事不必託
之於語言略有所動即私心之萌也不謹防之於始可
乎明道先生以當防未萌之欲告神宗誠大儒格心之
至要也盖天理人欲二者不可並存於念慮之間如冰
炭之不相容薰蕕之不相入不入於此必入於彼人或
以為略有其幾未至已甚而不防之於漸則天理從此
冺而人欲從此熾矣是故微有貪聲悅色之意也則吾
以為聲色之私動而致力以防之微有愛珍竒欲富厚
之念也則吾以為貨利之私動而勉力以絶之微有不
樂親正人不樂聞正言之心也則以為驕心之萌也而
遏之惟恐不至微有宫室服玩之好也則以為侈心之
萌也而杜之惟恐不嚴夫如是則何私心之不滅欲念
之不冺哉易曰履霜堅冰至解之者曰霜隂氣所結盛
則水凍而為冰此爻隂始生於下其端甚微而其勢必
盛故其象如履霜則知堅冰之將至也夫欲念亦如霜
之始結也不防之於未萌則必私欲大熾而有堅冰之
禍矣神宗之行新法盖萌於欲富彊好大喜功之心而
安石有以中之也使能體程子之言以誠正為心而用
其道以輔成其大有為之志則治功所就豈難遠過於
仁英哉
北宋總論
夫北宋之亡外無藩鎮擁兵之横威福自上内鮮宦寺
擅權之禍廢立由已而金兵一至皆為俘虜者何哉民
心解而士氣弱也盖太祖太宗開國承家真仁英三宗
休養生息至於神宗物盛而衰信任王安石用其新法
取利盡於錙銖掊克罔不在位於是民心已瓦解矣而
哲宗復庸暗無知宣仁臨朝則為太平之盛世宣仁崩
隕則為否運所肇端宣和繼之信用小人奢華無度日
甚一日而金兵至闕矣雖讓位於欽宗而不久用李綱
狃於和議致父子俱為臣虜而宋業中衰豈非民心解
而士氣弱賢人之正不能勝小人之邪哉幸而祖宗之
德尚在民心故康王立而為南宋然朝奔夕逃無復朝
廷之禮苟延宋祚而已由是觀之人君修德愛民厚培
元氣非惟一時之治亦所以貽厥孫謀而為天下後世
無窮之利也
宋理宗論
理宗為沂王時凝重寡言潔修好學待漏禁中諸王或
多笑語獨凝然自持矩度有常為史彌遠所愛遂繼大
統觀其始非不雍容有度而可尚也而即位之後德彌
遠之立己委以天下之政威柄下移不得自主孤立於
上朝多小人及彌遠黜而丁大全賈似道之類復聯翩
而進帝終弗悟以致奸臣貪功生事邊防兵連禍結境
土日蹙迄及於亡豈非理宗昏庸之罪哉惟表明正學
崇信周程張朱為有功於名教然西山了翁見在朝而
不克究用則知周程張朱生於理宗之朝亦難得其信
任也尊既往之賢舍當時之賢夫亦何補也哉
岳武穆論
夫北宋之亡河北之失宋祚之不復振中原之不恢復
人皆曰由徽欽而致然高宗實難逭其責焉當欽廟北
去社稷為墟高宗入援順人心而即大位非不正且大
也及即位之後當卧薪嘗膽思報父兄之讎而信用汪
黃貶黜李綱不復以河北中原為念豈非高宗庸懦用
人不察之過哉其後諸將用命岳武穆以忠智出羣之
才率師北驅所戰皆克而以金牌十二召之班師淮北
之民遮馬痛哭曰相公去我輩無噍類矣然而武穆亦
不得以自留也夫如武穆之用兵馭將勇敢無敵若韓
信彭越輩類皆能之乃加之以文武兼備仁智並施精
忠無貳則雖古名將亦有所未逮焉知有君而不知有
身知奉君命而不知惜己命知班師必為秦檜所搆而
君命在身不敢久握重權於封疆之外嗚呼以公之精
誠雖死於檜之手而天下後世仰望風烈實可與日月
爭光矣獨不知為高宗者果何心哉
文天祥論
夫士君子被服儒行以學古自名才德兼優者上也其
次則以德為貴而不論其才焉故自古因有才而無忠
誠之行敗人之事者多矣未有忠誠有德而敗人之事
者即勢至於不可為亦必竭忠盡瘁死而後已不肯忍
耻偷生以辱其國也當宋之亡也有才如吕文煥留夢
炎葉李輩皆背國以降元而死君事分國難者皆忠誠
有德之士也然此或出於一時之憤激奮不顧身以死
殉之後世猶仰望其丰采若文天祥忠誠之心不徒出
於一時之激久而彌勵浩然之氣與日月争光盖志士
仁人欲伸大義於天下者不以成敗利鈍動其心也公
初被執既而得脫猶奉二王窮居海濱至於亡家沉族
而不顧兵敗身執視死如歸而元人弗殺冀其忠義之
心久而懈也於是歸其妻還其族在中常之人固將感
德而有轉計矣而公方以百折不回之氣行萬變不渝
之志妻子在前而不顧高官大祿而不慕心惟宋室是
嚮自書其志曰孔曰成仁孟曰取義惟其義盡所以仁
至可謂行踐其言矣
南宋總論
人君立法垂猷培養元氣仁施乎百姓教被於蒼生非
徒一時享治平之休亦子孫萬世無疆之利也南宋僻
處江南窮居一隅人君無英明出類之才在位多奸邪
小人彊敵在境軍弱民貧然猶享國百五十年忠臣義
士孝子節婦親其上死其長不以倉卒死生易其操者
屢見於時史策為光豈非太祖仁宗仁澤之厚德化之
深而後世子孫猶蒙其休澤哉盖自高宗棄淮北而中
原不守前惑於汪黃後制於秦檜有武穆而不能用有
可復故都之幾而屈膝請和失中原之罪高宗不得而
辭焉孝宗有猷有為足以興復而天不祚宋值金世宗
之賢無釁可乘光宗寧宗昏庸不振理宗合元滅金而
渝盟棄好任用權姦雖有尊儒之名而苛刻小民疏退
君子南宋之亡兆於此矣度宗荒於酒色亡國不於身
幸也帝㬎身為臣虜然大木之傾亦豈一繩之所能繫
哉端宗帝昺僻居海濱國不成其為國而文天祥張世
傑陸秀夫諸臣猶盡心力而為之亦忠臣義士舍命不
渝之秋也卒之端宗驚悸而死帝昺投海而沒國亡宗
絶社稷為墟其亦可哀也已然自古無不亡之國漢唐
宋為三代以下享國長久之朝漢唐立國強盛過於有
宋而宋及末運全節死義之士遠過於漢唐者則又祖
宗之餘澤與周程張朱講明正學之功也嗚呼誰謂德
教學術非治天下之大本乎
元仁宗論
當成宗崩隕國家多難仁宗入定大艱克安宗社身讓
大位而不居可謂得友讓之道遠異簒竊攘奪之人矣
及其即位首罷尚書省錄用舊臣信任李孟開科取士
尊尚孔子之道罷營繕屏言利盖有元數君之中帝實
首出焉至於為政一遵成憲不事遊畋不喜征伐待宗
戚老臣一以禮貌大辟上讞慘惻移時其寬厚仁愛有
以培養民心後世永賴稱之曰仁帝實無愧焉
許衡論
人君開國承家創業垂統必有通經明道規模宏大之
臣為之立法垂猷使子孫有所鑒成憲而持永久斯立
國之要也元自太祖太宗以及世祖并有天下莫不率
服亦賴有一二名臣為之左右於其間使敷政設教有
以成一代之紀綱則耶律楚材許衡其人也二人立綱
陳紀為國成憲才智兼全經理庶務衡讓於楚材而明
道通經匡君定國講明禮樂立一國之規模則楚材又
讓於衡焉觀其首陳四策其立國規模一疏世祖累用
其言已有成效至於言治道勸用賢言養民皆天下急
務而不見大用於世乃天下之不幸亦有元之不幸也
自朱子以来繼傳之儒代不乏人然推西山魯齋為尤
卓西山生於宋末雖為參政不究其用魯齋當元初尊
信朱子倡明正學世祖累見信用其功效頗著於西山
云
說
復性說
性者體也情者用也制情以從性性其情也拂性以縱
情情其性也情其性則性為情矣烏在其為本性也然
則如之何而後可曰有復性之道焉復之之道何居曰
克己以復天命之本然使和其情以順其性而已在易
復之初爻曰不遠復无祗悔孔子觧之曰不遠之復以
修身也言性本無失有失而能速復則身修矣在天為
一陽復見在人心為本性復明豈有悔哉孔子舉此以
贊顔子劉屏山舉此以教朱子以其為修身復性之要
旨也六二曰休復吉孔子觧之曰休復之吉以下仁也
初陽乃天心之見仁也二近初陽有下仁之美言復之
之道又在好德親仁涵養薰陶以日復其性而休休然
有餘裕也六三曰頻復厲无咎頻復與不遠者殊科故
厲然能復則無咎矣六四曰中行獨復卦五隂獨四與
初相應處衆小人之中獨能與一君子合志同方不言
吉而吉可知故孔子以從道美之至五之敦復則曰无
悔上之迷復則曰凶以此見復性之道當謹幾察微不
貳其過修身以克之下仁以休之獨復以持之敦厚以
居之而不使之頻復而迷復焉則所謂天命之性五常
五倫之美皆在我而不為習所遠矣吾故曰復性之道
在克己以復天命之本然使和其情以順其性而已
御製樂善堂全集定本卷六
