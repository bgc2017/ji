御製樂善堂全集定本卷二十五
今體詩
三月十三日随
皇父駕幸圓明園得詩六首
春園初見百花開日午欣隨
御輦来纈錦蒸霞呈麗景東皇雨露好栽培
最是蓬莱浩蕩春東風如剪物華新裙腰草合平於毯
滑笏溪流色似銀
邇来甘雨潤苖新走馬天街絶點塵試策金鞭回望處
翠條如染拂行人
黃繖當中映午暾
太平天子幸春園靈臺靈沼同民樂夹道齊呼
萬歲尊
寒食常年桃已謝今年寒食正開花天工有意供
宸賞特教東君駐物華
御爐香煖惠風晴日映墀頭喚上卿不是物華供玩少
殿顔勤政意分明
賦得好雨知時節
漠漠春雲布濛濛時雨飛點空方霡霂入夜轉霏微正
助資生德從知造化機東郊明曉步坂上麥苖肥
柳溪垂釣
傍岸青青一帶遥玻璃鏡净拂烟條持竿不為貪鱸鱠
天水空明萬慮消
花嶼南頭曲水東石磯晩坐綠隂風臨流暫作垂綸客
興與漁郎却不同
聽松
凉風過院裏疎響度庭前乍覺蛟龍吼徐聽絲竹傳春
濤盈峡漲沸茗滿壺煎入夜心偏静憑參天籟禪
賦得泉和萬籟吟
野逕無絲竹飛泉亦可聽千條流澗白萬古韻松青自
是饒天籟多緣借地靈跳波珠絫絫激石玉丁丁樂奏
簫韶曲圖開十二屛何當鋪翠毯終日對清泠
濯纓泉
碧映一泓清當年誰濯纓滄浪衣帶水到此亦成名
恭和
御製詠竹原韻
琅玕敲雅韵蒼翠布清隂遠映山光入低臨階影侵寒
梢蓊雨潤勁節颯風吟仙苑供
宸賞還同松柏心
藻砌紛青籜芳園滿綠隂最宜時雨洗不碍歲寒侵
宸暇方遊豫
皇情暢詠吟年年常近日清節與虚心
從軍行
三邊烽火照軍營十萬丁男夜練兵但使腰間懸寳劒
丈夫何處不成名
關山月冷夜黃昏指日應擒吐谷渾誰憶樓頭新少婦
一聲横笛正銷魂
沙漠風高列戍連寒侵行帳不成眠狼山夜半聞新警
披甲争聽號令傳
辭家萬里路迢遥龍虎軍中夜擊刁底事成功如約早
將軍聞是霍嫖姚
横戈結伴共遊盤日久翻忘行路難却恨此方無鴈到
憑誰傳信報平安
夜戰洮河馬不嘶無邊殺氣與雲齊偷閑一枕金戈卧
半是人膏半是泥
二十三番月缺盈君王恩重致身輕轅門試射誰穿的
十萬軍中最有名
戍兒約計看刀環對鏡新驚髮半斑不是親擒生頡利
何顔復進玉門關
送邵通參奉
命典試江西
天門旭日耀晴明
帝簡儒臣典試榮虎觀暫教違問難龍門旋見擷瑶瑛
征輪正愛山花繞歸路應看朔鴈迎一載春風頻坐卧
可能不動别離情
昭代文明重棘闈雄州遥指四驄騑三秋瞻斗龍光射
一月蒐才紫氣圍堂上頻呼添蠟燭日中俄見擲珠璣
迢遥驛路回鞭日好載公門桃李歸
豫章佳氣欎葱葱牛斗光芒映彩虹
帝遣文星司玉尺人欽精鑒詠敦弓驊騮遇主鳴方健
鵰鶚摩天勢更雄宗𣲖西江還在否憑君一振古人風
放榜懸知聚彩霞歸輿歴歴雪初花縱横禮樂文章盛
来往山川道路賖日照金臺迎畫幰風吹滕閣送仙槎
天街十月陽春早光霽重看捲絳紗
顔魯公祠堂
草長華清作古原魯公祠宇至今存松圍四面濤聲颯
戸守千靈道貎尊一片忠誠光日表幾遭貶斥别君門
平生浩氣消奸氣盡節從容且謾論
讀項羽紀
鹿走荒郊壯士追蛙聲紫色總男兒拔山扛鼎興何暴
齒劍辭騅志不移天下不聞歌楚些帳中惟見歎虞兮
故鄉三戶終何在千載烏江不洗悲
讀武侯出師表
燎滅中原鹿又亡獨留微燼熾炎方三分已是輸全局
七縱猶然保小康此日欃槍須北指當年魚水憶南陽
魏宫草樹終摇落千古丹心表兩章
裁衣寄從軍者
玉關天氣凉六月已飛霜驚理篋中素寄與遠行郎
長短尚如初寬窄想非舊那堪孤燈下縫紉聽寒漏
中庭度金風緘刀著手冷歎息厚裝綿行將寄雪嶺
裁衣何所願願郎早樹勲郎為萬戶侯妾作郡夫人
送毅菴鄂相國奉
命經略西陲
清秋霽日照征鞍上相臨戎劍氣寒
詔旨欽承三殿密機宜默運寸心殫馬騰士飽来裴度
鶴唳風聲避謝安欲别先生何所贈臨風握手勸加餐
書文一軌泰階平蠢爾戎夷敢弄兵
天子運籌頻下顧相臣經略此西征風翻武帳三台入
日耀軍門萬戟明佇看對颺歌虎拜邊烽永熄玉關清
賦得鶴舞千年樹
太液池邊千歲松飛来白鶴愛隂濃雪衣斜掠披風態
丹頂高昂舞月容閬苑有書傳秘信緱山無處覓仙蹤
翩翩還就三清路翠蓋徒看攫老龍
活水
滑笏流波不暫停鵁鶄鷗鷺滿沙汀眼前觧得空明理
清濁何勞辨渭涇
冒雨尋菊
秋雨霏霏碧蘚滋閒情今日步東籬不知冷夜寒朝裏
開到西風第幾枝
我愛秋来菊蕊開天工偏為洗塵埃倚欄閒咏衣衫濕
應是纔從籬畔回
輓戴九臯
都門握手别清儀生别重添死别離蒿里應懷埋玉恨
龍堆想見致身時魂還故宅三秋冷名列新編萬載垂
惟我思君勤懇意裁詩洒淚不勝悲
弔睢陽雙忠
蚍蜉援絶守孤城遮蔽江淮九死撐可惜絶繩無復續
翻教越俎共捐生一時慷慨多全節千古春秋有令名
籩豆生光祠宇在雙忠浩氣焕丹楹
恭讀
皇祖聖祖仁皇帝御題耕織圖四十六景詩敬和原韻
浸種
氣布青陽造化功東郊俶載萬方同溪流浸種如油綠
生意含春秀色籠
耕
宿雨初過曉日晴烏犍有力足春耕田家辛苦那知倦
更聽枝頭布榖聲
耙耨
九重宵旰厪民依課量隂晴總不違縹緲雲山迷樹色
綠蓑扶耙雨霏霏
耖
新田如掌水潺湲扶耖終朝那得閒手足沾塗渾不管
月明共濯碧溪間
碌碡
帶雨扶犁一夕周作勞終畝敢辭休縱横碌碡如梭轉
膏壌勻鋪惣舊疇
布秧
二月春風料峭寒原田鱗疉入遐觀最憐舊榖生新穎
欲布秧還仔細看
初秧
柳暗花明春正深田家那得冶遊心老翁策杖扶兒笑
却喜初秧擺綠鍼
淤蔭
短杓盛灰淤畝勤高原下隰望中分鳴鳩喚雨聲聲好
嶺外旋看起白雲
拔秧
勻鋪綠毯滿平川萬井風和花欲然移自南疇向西陌
拔秧時節日長天
插秧
甫田萬井水瀰瀰拔得新秧欲插時槐夏麥秋天氣好
及時樹藝莫教遲
一耘
新穎鵝黃遠似波揠苖助長槁如何惟應芟薙勤人力
自鮮苞稂害穉禾
二耘
壺漿饁婦大堤行最是畦邊莠易生勞苦再耘還再饋
可憐農叟望年情
三耘
朱火炎炎日午長三耘曝背向林塘那無觧愠傳風信
天遣微薰動綠芒
灌溉
抱甕終輸氣力微桔橰輪轉迅如飛池塘水滿新禾潤
樹下乘凉待月歸
收刈
桐風瀟洒露珠晞滿野黃雲映落暉是處腰䥥收穫遍
擔頭挑得萬錢歸
登場
登場此日望西成大有頻書慶帝京䆉稏滿車皆玉粒
比隣亦覺笑顔生
持穗
場圃平堅灰甃成如坻露積最關情殷勤婦子争持穗
好聽千家拍拍聲
舂碓
木末金風陣陣吹松明火燒隔疎籬何来舂相深宵裏
可是村謳唱和時
簏
秋成那得暫遊盤顆粒精粗欲别難周折不辭身手瘁
猶餘一掬幾回看
簸揚
郭外人家茒舍深門前揚簸趁風林莫令飄墮成狼戾
辜負耕夫力作心
礱
相將南畝苦腁胝望歲心酬庶免飢石磑碾来珠顆潤
家家鼓腹樂雍熙
入倉
霜點楓林似火然千倉滿貯賜從天輸官不假徵催力
喜值如雲大有年
祭神
擊鼔吹豳報屢豐朝看索饗萬家同更期来歲如今歲
苖碩不知願莫窮
浴蠶
曾讀豳風七月篇遲遲日景麗光天新蠶未起先宜浴
盆滿明波人滿川
二眠
女桑摇綠葉參差曉起人慵欲採遲雙燕入簾長晝静
再眠恰是仲春時
三眠
淑景頻催喜載陽微行步步採條桑三眠三起新蠶老
篝火看時夜未央
大起
春光荏苒去堂堂無那黃鶯一日忙箔上吳蠶方大起
冰絲色映綠筠筐
捉績
蠶筐高下架頭紛食葉聲煩似雨聞捉績欣看光練練
一家婦女共辛勤
分箔
柳絮飛時晝下簾桑柔蘩細食徐添却憑纖手為分箔
未暇朝餐日過檐
採桑
墻畔青條著雨滋繁隂初覆葉齊時春深八繭蠶争餧
稚子携筐上綠枝
上簇
覓樹尋枝手足疲柔桑采采飼蠶飢今朝報道新抽繭
老幼羣欣上簇時
炙箔
重簾不捲畏風寒猶爇松明向夜闌皚雪霏霏堆滿箔
殷勤弱女把燈看
下簇
獻繭由来重女功繪圖今見列璇宫
聖人不為丹青玩玉榖珠絲此意同
擇繭
弱繭何時成綺紈拮据冀免一身寒八蠶獨蛹還須擇
几上分明取次觀
窖繭
春日遲遲執婦功何心戀賞牡丹紅繭成好向村頭窖
荷鍤携兒綠蔭中
練絲
煮繭炊烟颺短籬絲腸纍纍練成時探湯試展纖纖手
那聽枝頭呌畫眉
蠶蛾
蠶蛾絲淨方生子送向溪頭任所之默祝明春盛今歲
隔年生理計家資
祀謝
年年勞苦事耕桑及早還將租稅償今日蠶成虔祀謝
西陵功德戴無疆
緯
蠶繅輪捲遍千家午静人慵鳥語譁浸緯欣看供織作
阿香軋軋轉雷車
織
織女工夫午夜多何曾已自著絲羅銀蘭照處方成寸
却早循環擲萬梭
絡絲
秋惹深閨無限情可堪蟋蟀送寒聲玉關萬里征夫遠
惆悵新絲絡不成
經
砌下風飄待女蘭新絲經理欲成紈安排頭緒分長短
約伴同来仔細看
染色
經緯功成尚染絲晴光萬縷燦離離天工奪處關人巧
棚上還看五色施
攀花
簇簇堆成錦繡紋攀花鬪巧最精勤堪憐織婦空勞勩
著體無過大布裠
剪帛
溪尾如藍秋水清裁衣寄遠重關情金刀欲下躊躇意
絲縷皆從素手成
成衣
戔戔束帛費縫紉只為祁寒事切身
聖意憂勤圖畫裏宵衣永庇萬方人
輓蔡忠烈公
公諱道憲號江門閩之晉江人為長沙司李獻
賊攻長沙吉藩及撫藩監司相率遁衡州公攝
太守事為死守計總兵尹先民叛附於賊城䧟
百計脅降公不屈怒罵愈甚賊遂錐其胸斷其
手割鼻舌毁齒寸磔以死事聞贈太僕謚忠烈
先是公就擒時有從役九人隨公不去賊先殺
五人以懼公公不動及以次斬及凌國俊國俊
者九人之一也國俊請葬主而後就戮賊許之
後與公同祀長沙
牧民身不典戎曹為守孤城展六韜振鼓縱能摧賊銳
倒戈先已樹降旄夜臺有路丹心炳帝闕無門白日高
沅芷澧蘭芳不歇招魂只合誦離騷
御製樂善堂全集定本卷二十五
