惜香樂府卷九
宋趙長卿撰
總詞
南鄉子
楚楚窄衣裳腰身占却多少風光共說春來春去事淒
涼嬾對菱花暈曉粧閒立近紅芳遊蜂戲蝶悞採真
香何事不歸巫峽去思量故來塵世斷人腸
又
月轉水晶盤樓上初聞一鼓殘又是去年天氣好欄干
風動梅梢玉鬭寒無奈壯情闌對酒如何欲強歡誰
道破愁須仗酒君看酒到愁多破亦難
謁金門(和德遠)
燈乍滅忽見一天明月恰舞霓裳歌未歇露寒回絳闕
羽服明暉玉雪笑語輕參環玦香澤惱人情不徹夜
長窗自白
又(和宗人)
傷離索猶記竝肩池閣多病起來閒倚薄一秋天氣惡
玉臂都寬金約歌舞新來忘却回首故人天一角半
江楓又落
一翦梅
紅藕香殘碧樹秋羞解羅襦偷上蘭舟雲中誰寄錦書
來雁字回時月滿西樓花自飄零水自流一種相思
兩處閒愁酒醒夢斷數殘更舊恨前歡總上心頭
點絳脣
雲嚲宫鬟淡黃衫子輕香透晩涼時候睡起新粧就
冰枕生寒玉浸纖纖手沉吟久眉山斂秀愛道奴家瘦
又(舊刻此首後有浣溪沙二首是毛東堂作今俱刪去)
烟洗風梳司花先放江梅吐竹村沙路脉脉搖寒雨
醉魄吟魂無著清香處愁如縷繫春不住又折冰枝去
菩薩蠻
江城風火連三月不堪對酒江亭別休作斷腸聲老來
無淚傾風高帆影疾目送舟痕碧錦字幾時來熏風
無雁回
又
春山巳蹙眉峰綠春心駘蕩難拘束惆悵為春傷惜花
心更狂對花深有意且向花前醉花作有情香與人
相久長
畫堂春
當時巧笑記相逢玉梅枝上玲瓏酒杯流處已愁濃寒
雁橫空去程無計更從容到歸來好事匆匆一時分
付不言中此恨難窮
如夢令(寄蔡堅老)
居士年來病酒肉食百不宜口蒲合與菠薐更著同蒿
䓤韮親手親手分送臥龍詩友
又
别恨眉尖無數後夜王孫何處歌館與粧樓目斷行雲
凝竚凝竚凝竚憶淚千行紅雨
菩薩蠻
隔江一帶春山好平林新綠春光老休去倚闌干飛紅
不忍看東流何處去便是歸舟路芳草外斜陽行人
更斷腸
長相思
歛愁眉恨依依腸斷關情怨别離雲中過雁悲瘦因
誰病因誰屈指無言忖後期此時人怎知
柳梢青
瀟灑仙源夭桃穠李曾對華筵歌媚驚塵舞彎低月滿
勸金船鑑湖烟水連天正歸棹紅粧鬭妍花霧香中
人詢居士切莫多傳
賀生辰
好事近(賀德遠)
不羨八千椿不羨三偷桃客也不羨他龜鶴一總為凡
物羨君恰似老人星長明無休息好與中興賢主立
維城勛績
朝中措(上錢知郡符主管朱知錄三首)
南樓風物一番新春莫畀斯民豈但仁人愷悌更兼政
事如神人生最貴榮登五馬千里蒙恩祗恐促歸廊
廟去思有脚陽春
又
文章學業繼家聲名譽壓羣英早歲掀騰膴仕如公富
貴難并定膺丹詔朱輪迅召陶冶蒼生自是鹽梅姿
質佇看大手調羹
又
先生德行冠南豐錦繡作心胸暫屈徒勞州縣文章後
進宗工督郵綱紀才高幕府雅望尤崇此去定膺光
寵且須滿醉西東
念奴嬌(上張南豐生日)
桂華蟾魄到中秋祗有人聞一六浩渺清風因喚起千
里吹飛鴻鵠碧落翻花瑶空隱瑞聲節琅玕筑板懷玉
燕此時嘉夢重育始信石在丹臺瞳方八百子已三
千熟麟脯靈瓜那更有瓊斝神仙&KR0812;醁秋水春山柳腰
花面一醉霓裳曲長生清淨自然何用辟穀
好事近
江上一江樓樓上遠山橫翠還更腰金騎鶴引竹西歌
吹壽君春酒遣雙壺滿引見深意肯向龝荷香裏喚
儂來同醉
又
劎水靄歡聲喜慶間生人傑一段葱葱佳氣扇熏風時
節今朝銀艾佐琴堂爭把壽香爇去去鳳皇池上見
龜巢蓮葉
柳長春(上董倅)
梅喜先春雁驚未臘千門瑞氣浮周匝正當月應上弦
時長庚夢與良辰合螺水恩濃旴江德洽壽杯勸處
燃紅蠟明年此際祝遐齡賀賓一一趨東閣
武陵春(上馬宰)
又是新逢三五夜瑞氣靄氤氲萬點燈和月色新桃李
倍添春花縣主人情思好行樂逐良辰滿引千鍾酒
又醇歌韵動梁塵
臨江仙(上祝丞)
天祐炎圖生國瑞藍田暫屈英僚始知文宿降璇霄中
元前五日七夕後三朝江斆風流臨此政少年瀟灑
竒標行看峻擢相熙朝功名前稷契壽算等松喬
喜遷鶯(上魏安撫)
商飈輕透動簾幕飛梧亂飄庭甃瑞氣氤氲沉檀初爇
烟噴寶臺金獸黃花美酒天教占得先他時候誕元老
慶有聲此夕降生華冑歡笑宜稱壽絃管鼎沸宫商
方頻奏滿捧瑶巵華堂歌舞拍轉金釵斜溜朱顔綠鬢
慇懃深願鎮長如舊嘆濱海道難留指日榮遷飛驟
鵲橋仙(上張宣機)
雲峰初歛秋容如洗庭院金風初扇蔥蔥佳氣靄侯門
信天上麒麟怎見祝君此去飛黃騰踏日侍凝旒邃
冕和羹調味早歸來坐看取蓬萊清淺
惜香樂府卷九
