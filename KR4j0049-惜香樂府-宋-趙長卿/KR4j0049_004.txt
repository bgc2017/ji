惜香樂府卷四
宋趙長卿撰
夏景
花心動(荷花)
綠水平湖浸芙蕖爛錦豓勝傾國半歛半開斜立斜欹
好似困嬌無力水仙應赴瑶池宴醉歸去美人扶策駐
香駕擁波心媚容倩粧顔色曾見苕川澄碧勻粉面
溪頭舊時相識翠被繡裀彩扇香篝度歲杳無消息露
痕滴盡風前淚追往恨悠悠蹤跡動怨憶多情自家賦
得
鼓笛慢(甲申五月仙源試新水雨過絲生荷香襲人因感而賦此詞斯時病眼)
暑風吹雨仙源過深院靜涼於水蓮花郎面翠幢紅粉
烘人香細別院新番曲成初按詞清聲脆奈難堪羞澀
朦鬆病眼無心聽笙簧美還記當年此際嘆飄零萍
蹤千里楚雲寂寞吳歌淒切成何情意因念而今水鄉
瀟灑風亭高致對花前可是十分蒙斗肯孤歡醉
念奴嬌(碧含笑)
晩粧纔罷見攏絲勻玉一團嬌秀趁得年光長是向金
谷無花時候不比鶯鶯不關燕燕不似章臺柳清涼無
汗雪肌瀟灑難偶好似斜月黃昏瑶階鈿砌百媚初
含酒惱殺多情香噴噴雙靨盈盈回首傾國傾城千金
莫惜蘭蕙應難友沈郎拌了為花一味銷瘦
滿庭芳(荷花)
竹颭斜梢荷傾餘瀝晩風初到南池雨收池上高柳亂
蟬嘶冉冉蓮香滿院夕陽映紅浸庭闈涼生到碧瓜破
玉白酒酌玻瓈思量浮世事枯榮辱寵歡喜憂悲算
勞心勞力得甚便宜粗有田園笑傲揀些個朋友追隨
好時景莫教錯過撞著醉如泥
又(對景)
紅藕洲塘黃葵庭院渚風時動清颸素紈輕颭涼色爽
征衣一一光隂日月關情處前事難期空凝想臨鸞有
恨誰與畫新眉刀頭心寸折江南厚約惟是儂知念
默歌停舞冷落屏幃何日朱籠鸚鵡迎門報金勒東歸
羅絃管合歡聲裏爛醉玉東西
好事近(雨過對景)
山路亂蟬吟聲隱茂林脩竹恰値快風收雨遞荷香芬
馥破除愁慮酒宜多把酒再三囑遥想溪亭瀟灑稱
晩涼新浴
虞美人(雙蓮)
二喬姊妹新粧了照水盈盈笑多情相約五湖遊似向
羣花叢裏騁風流丁香枝上千千結怨惹相思切爭
如特地嫁熏風吐盡芳心點點絳脣紅
醉蓬萊(新荔枝)
正火山槐夏黛葉緗枝荔子新摘千里馳驅薦仙源佳
席浪比龍睛未輸崖蜜燦爛然紅摘滿貯雕盤纖纖素
手丹苞新擘梨栗粗疎帶酸橘柚凡品多般總羞標
格何似濃香洗煩襟仙液為愛真妃再三珍重價傾城
傾國玉骨冰肌風流醖藉真宜消得
又(端午)
見浴蘭纔罷拂掠新粧巧梳雲髻初試生衣恰三裁貼
體艾虎宜男朱符辟惡好儲祥納吉金鳳釵頭應時戴
了千般忔戲那更慇懃再三祝願鬭巧合歡彩絲纏
臂刻玉香蒲泛金觥迎醉午日熏風楚詞高詠度遏雲
聲脆赤口白舌從今消滅諸餘可意
賀新郎(初夏)
篆縷銷金鼎翠沉沉庭隂轉午晝長人靜芳艸王孫知
何處只覩楊花糝徑正玉枕瞢騰初醒門外殘紅春去
也悶無聊宿酒厭厭病雲鬢嚲未懽整江南舊事休
重省但今朝尋消問息塞鴻難倩月滿西樓凭欄處暗
數歸期未定又只恐瓶沉金井嘶騎不來銀燭暗枉教
人立盡梧桐影誰伴我照鸞鏡
踏莎行(夜涼)
樹影將圓林梢不動汗珠浥透紗衣重荷風忽送雨飛
來晩涼習習生幽夢珠箔高鈎瑶琴閒弄移樽邀取
嬋娟共今宵拌著醉眠呵夜香聞早添金鳳
醉落魄(重午)
淡粧濃抺西湖人面兩竒絶菖蒲角黍家家節水戲魚
龍十里畫簾揭凌波無限生塵襪冰肌瑩徹香羅雪
遊船且莫催歸楫遮莫黃昏天外有新月
卜算子(亭上納涼)
新月挂林梢暗水鳴枯沼時見疎星落畫簷幾點流螢
小歸意了無多故作連環遶欲寄新詩問採菱水闊
煙波渺
阮郎歸(送別有感因詠鶯作)
東城沙軟馬蹄輕清和雨乍晴柳隂曲徑泣流鶯凄涼
不忍聽休苦怨莫悲鳴何須雨淚傾但作巧語寫心
誠東君肯薄情
蝶戀花(初夏)
亂叠青錢荷葉小濃綠隂隂學語雛鶯巧小樹飛花芳
徑草堆紅襯碧於中好梅子弄黃枝上早春已歸時
戲蝶遊蜂少細把新詞纔和了雞聲已喚紗窗曉
鷓鴣天(夜釣月橋賞荷花)
新晴水㬉藕花紅烘人暑意晩來濃共攜纖手橋東路
楊柳青青一徑風深翠裏豓香中雙鸞初下蕊珠宫
月籠粉面三更露涼透蕭蕭一夢中
江神子(夜涼對景)
綵雲飛盡楚天空碧溶溶一簾風吹起荷花香霧噴人
濃明月凄涼多少恨恨難許我情鍾相思魂夢幾時
窮洞房中憶從容須信別來應也歛眉峯好景良宵添
悵望無計與一樽同
新荷葉(咏荷)
冷徹蓬壺翠幢鼎鼎生香十頃琉璃望中無限清涼遮
風掩日高低襯密護紅粧隂隂湖裏羨他雙浴鴛鴦
猛憶西湖當年一夢難忘折得曾將蓋雨歸思如狂水
雲千里不堪㪅回首思量而今把酒為伊沉醉何妨
臨江仙(初夏)
簾幕清風灑灑園林綠蔭垂垂練花開遍麥秋時雨深
芳艸渡蝴蝶正慵飛顦顇三春心事風流一弄金衣
韶光老盡起深思日長庭院裏徙倚聽催歸
朝中措(首夏)
荷錢浮翠點前溪梅雨日長時恰是清和天氣雕鞍又
作分攜別來幾日愁心折針線小蠻衣羞對綠隂庭
院銜泥燕燕于飛
減字木蘭花(詠柳)
柳絲搖翠翠幄籠隂無限意不絆行舟只向江邊絆客
愁月明風細分付一江流去水嬌眼傷春誰是章臺
欲折人
卜算子(夏日送吳主簿)
執手送行人水滿荷花浦舊恨新愁不忍論淚壓瀟瀟
雨行計已匆匆無計留伊住一點相思萬里心誰怕
關山阻
臨江仙(賞興)
柳上斜陽紅萬縷烘人滿院荷香晩涼初浴略梳粧冠
兒輕替枕衫子染鶯黃蓄意新詞輕緩唱慇懃滿捧
瑶觴醉鄉日月得能長仙源正閒散伴我老高唐
雨中花令(初夏遠思)
綠鎖窗紗梧葉底麥秋時曉寒慵起宿酒厭厭殘香冉
冉渾似那時天氣別日不堪頻屈指回頭早一年不
啻搔首無言欄干十二倚了又還重倚
畫堂春(輦下遊西湖有感)
湖光乘雨碧連天遶堤映草芊芊舞風楊柳欲撕綿依
依起翠煙還是春風客路對花空負嬋娟莫寒樓閣
碧雲間羅袖成斑
浣溪沙(夜涼小飲)
露挹新荷撲鼻香惱人㪅漏響浪浪柳梳斜月上紗窗
小醉耳邊私語好五雲樓閣羡劉郎酒闌燭暗斷回
腸
西江月(邀蔡堅老忠孝堂觀書)
水滿平塘過雨洗粧紅褪芙蕖綠荷弄影蔭龜魚無限
閒中景趣瀟洒高堂邃館那堪左右圖書凌雲賦得
似相如多少風流態度
卜算子(四明別周德遠)
閒路踏花來閒逐清和去來去雖然總是閒多少傷心
處紅碧好池塘朱綠深庭戶隨分山歌社舞中且樂
陶陶趣
清平樂(忠孝堂雨過荷花爛然晩晴可人因呈李宜山同舍)
水鄉清楚襟袖銷袢暑綽約藕花初過雨出浴楊妃無
語葡萄滿酌玻璃巳拌一醉酬伊浪捲夕陽紅碎池
光飛上簾幃
又(初夏舞宴)
清和時候底事休文瘦滿酌流霞看舞袖步步錦裀紅
皺六么舞到虛催幾多深意徘徊拌了明朝中酒為
伊更飲瓊杯
浣溪沙(初夏)
霧透龜紗月映欄麥秋天氣怯衣單楝花風軟曉來寒
嬾起麝煤重換火㬉香濃處歛眉山眼波横浸綠雲
鬟
又(初夏有感)
薄霧輕隂釀曉寒起來宿酒尚酡顔柳鶯何事苦關關
新恨舊愁俱喚起當年紫袖看弓彎淚和梅雨兩澘
澘
鷓鴣天(初夏試生衣而婉卿持素扇索詞因作此書于扇上)
牙領番騰一線紅花兒新樣喜相逢薄紗衫子輕籠玉
削玉身材瘦怯風人易老恨難窮翠屏羅幌兩心同
既無閒事縈懷抱莫把雙蛾皺碧峯
菩薩蠻(初夏)
方池新漲蒲萄綠曉來雨過花如浴測測杏園風梢頭
一片紅危樓愁獨倚一寸心千里宿酒尚微醺嬾粧
堆髻雲
西江月(夏日有感)
穩唱巧翻新曲靈犀密意潛通荷花香染晩來風相對
恍然如夢有恨眉尖皺碧多情酒暈生紅此愁不是
等閒濃應為仙源傾動
浣溪沙(初夏)
睡起風簾一泒垂失巢燕子傍人飛日長深院委香泥
綠笋出林翻錦籜紅葵著雨褪胭脂微風度竹入輕
衣
蝶戀花(和任路分荷花)
憶昔臨平山下過無數荷花照水無纖黦短艇直疑天
上坐醉眠花裏香無那雨浥紅粧嬌娜娜脉脉含情
欲向風前破莫道晩來風景可青房著子千千顆
浣溪沙(為王參議夀)
密葉隂隂翠幄深梅黃弄雨正頻頻榴花照眼一枝新
緱嶺有人今毓粹飛鳬不日簉嚴宸一樽敬夀太夫
人
又(呈趙狀元)
雨過西湖綠漲平環湖密柳暗藏鶯麥秋天氣似清明
對策有人新切直逢春不日盡施行扁舟未用速歸
程
青玉案(壓波觴客)
結堂雄占雲煙表萬象爭呈巧老木參天溪四遶亂山
横秀一湖澄照天付隂晴好夜空喚客清樽倒明月
飛來上林杪涼滿九霄風露浩酒慵起舞一聲清嘯平
壓波聲小
又
恍如遼鶴歸華表閱盡人間巧天乞一堂山對遶微波
不動岸巾時照照見星星好舞風荷蓋從欹倒碧樹
生涼自天杪誰識元龍胷次浩騎鯨欲去引杯獨嘯醉
眼青天小
謁金門(一雨掃煩暑自漉玉友醉餘因次韻)
今夜雨掃盡一番袢暑宛似瀟瀟鳴遠浦短篷何日去
自漉牀頭玉醑清興有誰知否反笑功名能幾許槐
宫非浪語
惜香樂府卷四
