惜香樂府卷六
宋趙長卿撰
冬景
滿庭芳(十月念六日大雪作此呈社人)
晩色沉沉雨聲寂寞夜寒初凍雲頭曉來階砌一片冷
光浮目斷江天靄靄低迷映綠竹修修多才客高吟柳
絮還更上層樓烹茶新試水人間清楚物外遨遊勝
似他銷金暖帳情柔細看流風廻舞終日價淺酌輕謳
醺醺地美人翻曲消盡古今愁
御街行(夜雨)
晚來無奈傷心處見紅葉隨風舞解鞍還向亂山深黃
昏後不成情緒先來離恨打疉不下天氣還淒楚風
兒住後雲來去裝撰些兒雨無眠托首對孤燈好語向
誰兮付從來煩惱嚇得膽碎此度難擔負
有有令(歲殘)
前山減翠疎竹度輕風日移金影碎還又年華莫看看
是新春至那更堪有個人人似花似玉温柔伶俐準
擬恩情忔戲拈弄上則人難比我也埋根豎柱你也爭
些氣大家一捺頭地美中更美厮守定共伊百歲
一翦梅(或刻攤破醜奴兒梅詞)
樹頭紅葉飛都盡景物淒涼秀出羣芳又見江梅淺淡
粧也囉真個是可人香蘭魂蕙魄應羞死獨占風光
夢斷高堂月送疎枝過女牆也囉真個是可人香
臨江仙(日莫舟中月明寒甚憶暖春圍爐)
日欲低時江景好莫山紫翠重重釣筒收盡碧潭空一
船霜夜月兩岸荻花風遥憶暖春新向火黃昏下了
簾櫳水村漁浦艤孤篷單衾愁夢斷無夢轉愁濃
南歌子(夜坐)
霜結凝寒夜星輝識曉晴蘭膏重剔且教明為照梢頭
香縷一絲輕坐久看看困新詞綴未成梅花熏得酒
初醒更向耳邊低道月三更
永遇樂(霜詞)
宵露珠零濺冰花薄凝瑞偏早月練輕翻風刀碎翦青
女呈纖巧微丹楓纈低摧蕉尾不覺半池蓮倒最好是
千林橘柚輕黃一村封了佳人指冷暗驚羅幕一夜
斜飛多少怕倚銀屏愁看玉砌金菊鮮鮮曉傷嗟傅粉
佳期還未何處冷沾衣透爭知人臨鸞試罷與梅共瘦
玉蝴蝶(雪詞)
片片空中翦水巧粧春色照耀江湖漸覺花毬轉柳莢
陣飛榆散銀杯時時逐鳥翻縞帶一一隨車徧簾隅寒
生冰筯光剖明珠應須淺斟低唱氊垂紅帳獸爇金
爐更向高樓縱觀吟醉謝娘扶静時聞竹聲巖谷漫不
見禽影江湖儘躊躇歌闌寶玉賦就相如
瀟湘夜雨(燈詞)
斜點銀釭高擎蓮炬夜寒不奈微風重重簾幕掩堂中
香漸遠長烟裊穟光不定寒影搖紅偏竒處當庭月暗
吐焰如虹紅裳呈豔麗娥一見無奈狂蹤試煩他纖
手捲上紗籠開正好銀花照夜堆不盡金粟凝空叮嚀
語頻將好事來報主人公
念奴嬌(夜寒有感)
據爐肅坐聽瓶笙別有天然宫徵紙帳屏山渾不俗寫
出江南烟水檠短燈青灰閒香軟所欠惟梅矣風飛無
定數聲時顫窗紙試問夜巳何其呼童起看月上東
牆未天外忽聞征雁過還把音書來寄短笠埋烟輕蓑
鳴雨已辦征船計放教歸去故鄉江上魚美
似娘兒(向刻攤破醜奴兒誤初冬日有感)
又是兩分攜顦顇損看怎醫治烟村一帶寒江遶悲風
紅葉殘陽莫草還似年時愁緒暗猶夷謾屈指數遍
歸期短檠燈燼無人問此時只有窗前素月剛伴相思
柳梢青(過何郎石見早梅)
雲暗天低楓林凋翠寒雁聲悲茆店兒前竹籬巴後初
見橫枝盈盈粉面香肌記月榭當年見伊有恨難傳
無腸可斷立馬多時
祝英臺近(武陵寄暖紅諸院)
記臨岐銷黯處離恨慘歌舞恰是江梅開遍小春莫斷
腸一曲金衣兩行玉筯酒闌後欲行難去惡情緒因
念錦幄香奩別來負情素冷落深閨知解怨人否料應
寶瑟慵彈露華嬾傅對鸞鏡終朝凝竚
點絳脣(夜飲青雲樓聞更漏近如在脚底因思向事追念故作)
瓦濕鴛鴦夜深霜重江風冷月華明映清浸梅梢粉
漏斷寒濃惹起當年恨君休問雁飛欲盡没個南來信
又
當日相逢枕衾清夜紗窗冷翠梅低映汗濕香腮粉
美滿風情結下無窮恨憑誰問此心難盡說與他爭信
又(對景有感)
雪霽山橫翠濤擁起千重恨砌成愁悶那更梅花褪
鳳管雲笙無不縈方寸叮嚀問淚痕羞揾界破香腮粉
柳梢青(東園醉作梅詞)
千林落葉聲聲悽慘江臯雁飛難似玉肌總驚花貎壓
倒芳菲香心吐盡因誰料調鼎工夫易期休唱陽關
莫歌白雪雨淚沾衣
西江月(雪江見紅梅對酒)
背日猶餘殘雪向陽初綻紅梅臘寒那事更相宜醉了
還醒又醉堪笑多愁早老管他閒是閒非對花酌酒
兩忘機唱個哩謄囉哩
眼兒媚(霜夜對月)
一鈎新月照西樓清夜思悠悠那堪更被征鴻嘹唳絆
惹離愁倚欄不語情如醉都總寄眉頭從前只為惜
他伶俐舉措風流
別怨(霜寒)
嬌馬頻嘶曉霜濃寒色侵衣鳳帷私語處翻成離怨不
勝悲更與叮嚀祝後期素約諧心事重來了比看相
思如何見得明年春事濃時穩乘金腰褭來爛醉玉東
西
減字木蘭花(冬日飲別趙德遠)
小春天氣未唱陽關心巳醉紅蓼秋容後會何時得再
逢歸朝好事仰看皇州揚雨露百里恩波擬欲留公
無奈何
好事近(餞趙丞席上作)
去路馬蹄輕正是小春時節愛日暖烘江樹綴梅梢新
雪范滂攬轡正澄清知我公明潔分此仁風愷悌濟
鄰邦歡悦
霜天曉角(霜夜小酌)
閣兒幽靜處圍爐面小窗好是鬭頭兒坐梅烟炷返魂
香對火怯夜冷猛飲消漏長飲罷且收拾睡斜月照
滿簾霜
鷓鴣天(臘夜)
寶篆龍煤燒欲殘細聽銅漏已更闌紗窗斜月移梅影
特地籠燈仔細看幽夢斷舊盟寒那時屈曲小屏山
風光得似而今不肯把花枝作等閒
驀山溪(和曹元寵賦梅韵)
玉妃整佩絳節參差御一笑喚春回正江南天寒歲莫
孤標獨立占斷世間香雲屋冷雪籬深長記西湖路
人間塵土不是留花處羌管一聲催碎瓊瑶紛紛似雨
枝頭著子聊與世調羹功就後盍歸休還記來時不
浣溪沙(賦梅)
雪壓前村曲徑迷萬山寒立玉參差孤舟獨釣一蓑歸
別塢時聽風折竹斷橋閒看水流凘一枝凍蕊出疎
籬
又(初冬)
風捲霜林葉葉飛雁橫寒影一行低淡烟衰草不勝詩
白酒巳篘浮蟻熟黃雞未老藁頭肥問儂不醉待何
時
又(臘梅)
憶為梅花醉不醒斷橋流水去無聲鷺翹沙嘴亦多情
疎影臥波波不動暗香浮月月微明高樓羌管未須
橫
點絳脣(月夜)
離緒千重角聲偏著羈人枕那堪酒醒勾引愁難整
門鎖黃昏月浸梅花冷人初靜斗垂天迥雁落清江影
鷓鴣天(霜夜)
門外寒江泊小船月明留客小窗前夜香燒盡更聲遠
斗帳低垂暖意暄醺著酒凭上欄伴他針線嬾成眠
情知今夜鴛鴦夢不似孤篷宿雁邊
望江南(霜天有感)
山又水雲岫插峰巒斷雁飛時霜月冷亂鴉啼處日銜
山疑在畫圖間金烏轉遊子損朱顔別淚盈襟雙袖
濕春心不放兩眉間此去幾時還
玉樓春(臘月)
尋春誤入桃源洞草草幽歡聊與共牢籠風月此時情
做造溪山今夜夢柳條未放金絲弄梅萼已經霜雪
凍新來愁恨重如山不信馬兒駝得動
鵲橋仙(寒梅)
溪清水淺霜明月淡玉破梅梢未遍寒枝纖瘦乃如無
但空裏飛花數片乘風欲去凌波難駐惟見紅愁粉
怨夜深青女濕霓裳暗香在廣寒宫殿
菩薩蠻(初冬旅思)
楓林颯颯凋寒葉汀蘋敗蓼遥相接景物巳非秋淒涼
動客愁還家貧亦好肯厭杯中草香飯滑流匙三登
快樂時
又(霜天旅思)
霜風颯颯溪山碧寒波一望傷行色落日淡荒村人家
半揜門孤舟移野渡古木棲鴉聚著雨晩風酸貂裘
不奈寒
又(初冬)
敗荷倒盡芙蓉老寒光黯淡迷衰草行客易銷魂笛飛
何處村雲寒天借碧樹瘦烟籠直若個是鄉關夕陽
西去山
阮郎歸(客中見梅)
年年為客遍天涯夢遲歸路賖無端星月浸窗紗一枝
寒影斜腸未斷鬢先華新來瘦轉加角聲吹徹小梅
花夜長人憶家
霜天曉角(詠梅)
香來不歇誰把南枝折的皪疎花初破都因是夜來雪
清絶十分絶孤標難細說獨立野塘清淺誰作伴空
夜月
又(和梅)
雪花飛歇好向前村折行至斷橋斜處寒蕊瘦不禁雪
韵絶香更絶歸來人共說最愛夜堂深迥疎影占半
窗月
菩薩蠻(初冬旅中)
客帆卸盡風初定夜空霜落吳江冷幸自不思歸無端
烏夜啼雞鳴殘月落到枕秋聲惡有酒不須斟酒深
愁轉深
憶秦娥(初冬)
寒蕭索征鴻過盡離懷惡離懷惡江空天迥夜寒楓落
有人應誤刀頭約情深翻恨郎情薄郎情薄夢回長
是半牀閒却
如夢令(漢上晩步)
何處一聲鳴艣驚起滿川寒鷺一著畫難成雪霽亂山
無數且住且住數遍溪南烟樹
惜香樂府卷六
