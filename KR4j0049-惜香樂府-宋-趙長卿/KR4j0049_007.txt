惜香樂府卷七
宋趙長卿撰
總詞
水龍吟(仙源居士有武林之行因與一二友攜酒賞月飲於縣橋之中乃即事為之詞)
危樓橫枕清江上兩岸碧山如畫夕烟羃羃晚燈點點
樓臺新夜明月當天白沙流水冷光連野浸闌干萬頃
琉璃軟皺打漁艇相高下何處一聲羌管是誰家倚
樓人也多情對景無言有恨欲歌還罷把酒臨筵阿誰
知我此懷難寫忍思量後夜芳容不似暗塵隨馬
水調歌頭(元日客寧都)
離愁晩如織托酒與消磨奈何酒薄愁重越醉越愁多
忍對碧天好夜皓月流光無際光影轉庭柯有恨空垂
淚無語但悲歌因凝想從別後促雙蛾春來底事孤
負紫袖與紅鞾速整雕鞍歸去著意淺斟低唱細看小
婆娑萬蕊千花裏一任玉顔酡
水龍吟(江樓席上歌姬盼盼翠鬟侑樽酒行彈琵琶曲舞梁州醉語贈之)
酒潮勻頰雙眸溜美映遠山橫秀風流俊雅嬌癡體態
眼前稀有蓮步彎彎移歸拍裏淩波難偶對仙源醉眼
玉纖籠巧撥新聲魚紋皺我自多情多病對人前只
推傷酒瞞他不得詩情嬾倦沈腰銷瘦多謝東君慇懃
知我曲翻紅袖拌來朝又是扶頭不起江樓知不
念奴嬌(小飲江亭有作)
夕陽低盡望楚天空闊稀星簾幕莫靄横江烟萬縷照
水參差樓閣兩兩三三樓前歸鷺飛過闌干角霜風何
事遶檐吹動寂寞消散我已忘機而今百念灰了心頭
火對酒當歌渾冷淡一任他懣嗔惡松竹園林柳梧庭
院自有人間樂閒雲休問去來本是無著
水調歌頭(遣懷)
貪癡無了日人事没休期白駒過隙百歲能得幾多時
自古腰金結綬著意經營辛苦回首不勝悲名未能安
穩身巳致傾危空剜刻休巧詐莫心欺須知天定只
見高塚與新碑我已從頭識破贏得當歌臨酒歡笑且
隨宜較甚榮和辱爭甚是和非
水龍吟(自遣)
幾曾著意斟量過天下事無窮盡貪榮貪富朝思夕計
空勞方寸躡足封王功名蓋世誰如韓信更堆金積玉
石崇豪侈當時望傾西晉長樂宫中一嘆又何須纍
懸印吹樓效死輕車東市頭膏血刃尤物虛名於身何
補一齊休問遇當歌臨酒舒眉展眼且隨緣分
驀山溪(午坐壺天冰雪風傳琵琶有感而乍)
壺天冰雪消盡虛堂暑多謝故人來風送花香傳小樹
香風初過一曲斷腸聲如怨訴訴閒愁落落琵琶語
江邊馬上彈指成千古淚眼與啼粧嘆風流只今何處
芳心役損觸事起悲酸招玉素撥檀槽整理金衣縷
念奴嬌(席上即事)
精神俊雅更那堪天與風流標格羅綺叢中偏豔冶到
處教人憐惜目翦秋波指纖春笋新樣冠兒直高唐雲
雨甚人有分消得忔戲笑裏含羞回眸低盼此意誰
能識密約幽歡空悵望何日能諧端的玳席歌餘蘭堂
香散此際愁如織人歸空對晩隂庭樹橫碧
瑞鶴仙(歸寧都因成寄暖香諸院)
無言屈指也算年年底事長為旅也恓惶受盡也把良
辰美景總成虛也自嗟嘆也這情懷如何訴也謾愁明
怕暗單栖獨宿怎生禁也閒也有時臨鏡漸覺形容
日銷減也光隂換也空孤負少年也念仙源深處暖香
小院贏得羣花怨也是虧他見了多教罵幾句也
驀山溪(遣懷)
無非無是好個閒居士衣食不求人又識得三文兩字
不貪不偽一味樂天真三徑裏四時花隨分堪遊戲
學些沓拖也似没意志詩酒度流年熟諳得無爭三昧
風波岐路成敗霎時間你富貴你榮華我自關門睡
青玉案(德遠歸越因作此餞行)
東門楊柳空盈路繫得征鞍能駐不暗綠枝頭新過雨
柔絲千尺乳鶯百囀似怨行人去行人去後知何處
去向天邊簉鵷鷺瑶管瓊臺多雅趣花磚穩上玉階闊
步肯念人塵土
虞美人(江鄉對景)
雨聲破曉催行槳拍拍溪流長綠楊遶岸水痕斜恰似
畫橋西畔那人家人家樓閣臨江渚應是停歌舞珠
簾整日不閒鈎目斷征帆猶未識歸舟
又(送別)
燈前忍見啼紅面別酒頻斟勸愁蛾斂翠不勝情報道
看看天色待平明慇勤重把陽關唱休要教人望出
門猶自尚叮嚀厮養頻催恰好趁涼行
臨江仙(楊柳)
十里春風楊柳路年年帶雨披雲柔條萬縷不勝情還
將無意眼識遍有心人餓損宫腰終不似效顰總是
難成只愁秋色入高林殘蟬和落葉此際不堪論
漁家傲(旅中遠思)
客裏情懷誰可表淒涼舉目知多少強飲強歌還強笑
心悄悄從頭徹底思量了當日相逢非草草果然恩
愛成煩惱穩整征鞍歸去好重厮守相期待與同偕老
江神子(述情)
當時得意兩心齊綺窗西共于飛拂掠宫粧長與畫新
眉一自別來烟水闊愁易積夢還稀相逢却似舊家
時恨依依語低低多少關情冷暖有誰知只此定應諧
素願但指日約鸞棲
御街行(柯山故人別後改圖因作此)
香熏斗帳相逢乍正宫漏沉沉夜月飛梅影上簾櫳標
致風流嬌雅眼波橫浸照人百媚無限叮嚀話玉鞍
門上嘶歸馬䟎行色難留也別來花豔不禁春浪向東
風輕嫁空餘小院博山修竹依舊窗兒下
一叢花(和張子野)
當歌臨酒恨難窮酒不似愁濃風帆正起歸興岸東西
芳草漫茸茸楚夢乍回吳音初聽誰念我孤蹤藏春
小院煖融融眼色與心通烏雲有意重梳掠便安排金
屋房櫳雲雨前因鴛鴦宿債作個好家風
天仙子(寓意)
眼色媚人嬌欲度行盡巫陽雲又雨花時還復見芳姿
情幾許愁何許莫向耳邊傳好語往事悠悠曾記否
忍聽黃鸝啼錦樹啼聲驚碎百花心分付與誰為主落
蕊飛紅知甚處
瑞鷓鴣(遣情)
寶籢常見曉粧時面藥香融傅口脂擾擾親曾撩綠鬢
纖纖巧與畫新眉濃歡已散西風遠憶淚無多為你
垂各自從今好消遣莫將紅葉浪題詩
又(寓意)
結絲千緒不勝愁莫怪安仁鬢早秋檀口未歌先揾淚
柳眉將歛半凝羞杯傾瀲灔送行酒岸艤飄颻欲去
舟待得名登天府後歸來茱菊映釵頭
行香子(馬上有感)
驕馬花驄柳陌經從小春天十里和風箇人家住曲巷
牆東好軒窗好體面好儀容燭灺歌慵斜月朦朧夜
新寒斗帳香濃夢回畫角雲雨匆匆恨相逢恨分散恨
情鍾
夜行船(詠美人)
龜甲爐烟輕裊簾櫳靜乳鴉啼曉拂掠新粧時宜頭面
繡草冠兒小衫子揉藍初著了身材稱就中恰好手
撚雙紈菱花重照帶朵宜男草
採桑子(寓意)
疎簾乍捲孜孜看冰玉精神體白停勻端的于人不薄
情更無背約和焦燥各表真誠纔得相親切莫分張
向別人
蝶戀花(登樓晚望聞歌聲清婉而作)
閒上西樓供遠望一曲新聲巧媚誰家唱獨倚危欄聽
半晌長江快瀉澄無浪清淚恰同春水漲拭盡重流
觸事如何向不覺黃昏燈已上舊愁還是新愁樣
又
天淨姮娥初整駕桂魄蟾輝來趁清和夜費盡丹青無
計畫纖纖側向疎桐挂人在扶疎桐影下耳畔輕輕
細說家常話年少難留應不借未歌先咽歌還罷
又(寧都半歲歸家欲别去而意終不決也)
葉底蜂衙催日晩向晚勻粧巧畫宮眉淺翠幕無風香
自遠金船酌酒須教滿未說别離魂巳斷雨幌雲屏
只恐良宵短心事不隨飛絮亂宦情肯把恩情換
鷓鴣天(晨起忽見大鏡覩物思人有感而作)
睡覺扶頭聽曉鐘隔簾花霧濕香紅翠搖鈿砌梧桐影
暖透羅襦芍藥風閒對影記曾逢畫眉臨鏡霎時同
相思巳有無窮恨忍見孤鸞宿鏡中
又(月夜諸院飲酒行令)
寶篆烟消香巳殘嬋娟月色浸闌干歌喉不作尋常唱
酒令從他各自還傳杯手莫教閒醉紅潮臉媚酡顔
相攜共學驂鸞侶却笑盧郎舊約寒
又(暇日泛舟遊客有嘆居士髮白者未竟忽見臨江倚樓人因思向來有感作此)
綠水澄江得勝遊浪平風軟稱輕舟樽前我易傷前事
柳外人誰獨倚樓空感慨惜風流風流贏得謾多愁
愁多著甚銷磨得莫怪安仁鬢早秋
又(偶有鱗翼之便書以寄文卿)
一曲清歌金縷衣巧佼心事有誰知自從別後難相見
空解題紅寄好詩憶攜手過階墀月籠花影半明時
玉釵頭上輕輕顫搖落釵頭荳蔻枝
眼兒媚(東院適人乞詞醉中書於裙帶三首)
人隨社節去匆匆此恨幾時窮陽臺寂寞巫山淒慘雲
雨成空芭蕉密處窗兒下冷落舊香中黃昏静也蛩
聲滿院明月清風
又
槐隂密處囀黃鸝午日正長時一番過雨綠荷池面冷
浸疏璃紅塵不到華堂裏纖楚對蛾眉笑偎人道新
詞覓個美底腔兒
又
當年策馬過錢塘曲徑小平康繁紅釅白嬌鸚咤燕爭
喚何郎而今又客東風裏渾不似尋常只愁別後月
房雲洞啼損紅粧
臨江仙(笙妓夢雲對居士忽有翦髮齊眉修道之語)
蕊嫩花房無限好東風一樣春工百年歡笑酒樽同笙
吹雛鳳紫帬染石榴紅且向五雲深處住錦衾繡幌
從容如何即是出樊籠蓬萊人少到雲雨事難窮
又(予買一妾稍慧教之寫東坡字半年又工唱東坡詞命名文卿元約三年文卿不忍捨主厥母)
(不容與議堅索之去今失於一農夫常常寄聲或片紙數字問訊仙源有感遂和其韵)
破靨盈盈巧笑舉杯灧灧迎逢慧心端有謝娘風燭花
香霧嬌困面微紅別恨綵箋雖寄清歌淺酌難同夢
回楚館雨雲空相思春莫愁滿綠蕪中
又(夜半更深燭盡月明飲興未闌再酌命諸姬唱一詞)
夜久笙簫吹徹更深星斗還稀醉拈帬帶寫新詩鎖窗
風露燭灺月明時水調悠揚聲美幽情彼此心知古
香烟斷綵雲歸滿傾蕉葉齊唱轉花枝
惜奴嬌(賦水仙花)
洛浦嬌魂怨得到人間少把風流分付花貎六出精神
臘寒射香試到清秀與江梅爭相先後薝蔔粗疎怎
似妖嬈體調比山樊也應錯道最是慇懃捧出金盞銀
臺拌了仙源與竒葩醉倒
惜香樂府卷七
