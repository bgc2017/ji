惜香樂府詞曲類一(詞集之屬)
提要
(臣)等謹案惜香樂府十卷宋趙長卿撰長卿
自號仙源居士南豐人宗室子也是集凡春
景三卷夏景一卷秋景一卷冬景一卷總詞
三卷拾遺一卷據毛晉䟦語乃當時鄕貢進
士劉澤所定其體例殊屬無謂且夏景中如
減字木蘭花咏柳一闋書堂春輦下遊西湖
一闋宜屬之春冬景中永遇樂宜屬之秋是
分隸亦未盡愜也其詞往往瑕瑜互見如卷
二中水龍吟第四闋以了少峭叶晝秀純用
江右鄕音終非正律卷五中一剪梅尾句纔
下眉尖恰上心頭勦襲李清照此調原句竄
易二字殆於點金成鐵卷六中叨叨令一闋
純作俳體已成北曲至卷七中一叢花一闋
本追和張先作前半第四句張詞三字一句
四字一句此乃作七字一句後半末三句張
詞四字二句五字一句此乃作三字一句五
字二句是併音律亦多不協然長卿恬於仕
進觴詠自娛隨意成吟多得淡遠蕭疎之致
固不以一眚廢之他如小重山前闋結句用
疎雨韻入芭蕉六字亦不合譜殆毛晉刊本
誤增兩字又卷六中梅詞一首題曰一剪梅
而註曰或刻攤破醜奴兒不知此調非一剪
梅當以别本為是卷五之似娘兒即卷八之
青杏兒亦即名醜奴兒晉於似娘兒下註云
或作青杏兒於青杏兒下註云舊刊攤破醜
奴兒非不知誤在攤破二字醜奴兒實非誤
刻是又明人校讐之失其過不在長卿矣乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
