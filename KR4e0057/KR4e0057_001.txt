可傳集
明袁華撰
花遊曲
烟雲撲霧搖空濛遊絲弱絮縈柔風木蘭載春石湖裏
手弄瓊英掬秋水鐵笛仙人招羨門鸞旌小隊青霓裙
凌波雙飛&KR0978;塵步冶情謾憶鴛鴦墓踏春撾鼓能幾來
便須一飲三千杯血色葡萄凝冰椀鬱輪袍催紫檀板
雲旗縹緲青鳥西口銜紅巾緘舊題瓊林宴中採春使
骰子逡巡賜緋回醉攜翠袖寫銀箋不數公子花遊篇
端陽曲次許彦温都督韻
蘭湯試浴銅龍吐美人倭墮釵懸虎竹粉吹香撲燕泥
猩紅血點梅花雨絳紗籠肉蟬翼輕木難絡臂如珠纓
赤靈符佩練囊小宛轉中鎖相思情鎮東大閱臨細柳
甲光照曜狻猊口金僕姑穿楊葉飛帳下酣呼急傳酒
鸞輿北狩龍沙長槖駝鼓鳴白日涼侍臣萬壽獻天子
紫霞玉醴浮昌陽
搗衣篇送史仲先遊淮東
碧梧葉落黃菊開邊風肅肅鴻雁來夫君結客向淮楚
無衣禦寒良可哀強將垢敝和灰澣糊繲臨窗呼女伴雙
杵搗砧空外鳴寕憚手龜筋力愞火然金斗熨貼平紉
針補綴對短檠歸期遲速未易卜緁長緝短勞經營明
年四月蠶上箔繰絲盈車手親絡香羅斷機白雪明裁
作春衣寄郎著郎毋厭故惟尚新新衣故衣皆妾紉笑
看牆角砧杵棄郎衣錦袍歸拜親有金不戲桑間人
賦得江上女
蓀橈送桂旌遡迴多冶情板條約翠袖掬水弄璚英清
吹隨風度纖腰束素明家居白下里夫戍洛陽城明光
朝執戟細柳夜分營許國承恩重忘歸念妾輕貞心似
江水朝夕向東傾
謝伯誠所藏王叔明狼山圖
憶昨鼓楫遡大江海門一點狼山碧安得振衣躡層巔
東望扶桑初日赤忽見此圖心目明石壁鐵削芙蓉青
仙翁白狼渺不見金銀佛宇開巖扃上方臺觀雲中起下
瞰䲔濤千頃水平原宅相放舟過吮墨含毫柁樓裏江
南有客頎而長夢覺池塘春草芳生平愛畫久成癖題
詩緘封遥寄將千古風流猶未弭翩翩王謝佳公子日
暮相思江水深獨立洲汀折蘭芷
完顔巾金粟道人所製寄鐵崖先生先生賦長歌
以謝率余同作
混同江流長白東完顔虎踞金源雄身如長松馬如阜
蹴踏黃龍城闕空鴛鴦濼上駕鵝雪春水秋山事遊獵
黃河清後聖人生一代衣冠烟霧滅瑞玉龍環四帶巾
柘袍吐鶻裝麒麟錦房芍藥大於斗驊騮坐擁真天人
傳自中原文獻家全勝白㲲小烏紗金粟道人鬢已秃
挾以雙環歸鐵崖鐵崖先生貌如玉繡縷盤花簇朱襮
鷓鴣小管沸筝琶春流銀甕蔔萄綠日日倒載高陽池
落花飄搖風滿衣九峯女兒拍手笑月中踏歌歌大堤
先生醉筆蛟龍走報以長歌意殊厚脱巾花底一掀髯
笑倩柳枝來漉酒
題拜石壇詩
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不解顧胡乃一舉觥船空和詩寬限見真率
鑿崖題石摩蒼穹功名富貴一丘土斷碑殘素傳無窮
吁嗟異物神所衛玉山合壁俄相逢奎章博士丹丘翁
江南放逐驚秋風見之即下朱芾拜二顛癡絶將無同
築壇山中加愛護樹以松桂連椅桐雨窗雲戶濕寒翠
朝闌暮檻開青紅白野御史龍頭客青年獻賦蓬萊宫
戲將秃穎寫□匾斷釵折股落星虹只今風塵暗河嶽
王侯第宅皆蒿蓬牙籖玉軸映竹素好事獨傳吳顧雍
婁東朱珪鐵作畫字字玉屈蟠蝌蟲嗟哉昔人今已矣
慘澹故國風烟中如何二子復嗜古策勲儒墨收奇功
我來再拜重太息蒼蒼古雪吹長松登壇絶呌浮大白
酒酣目送孤飛鴻
春暉樓牡丹
春暉樓前牡丹樹喜見新花發舊槎深根培植雨露厚
不待羯鼓花奴撾紫黃紅白緋與碧牙牌小篆蟠龍蛇
玉環飛燕兩傾國國色暈酒凝朝霞就中一枝最傑出
金籠繡幄相籠遮前年作客浙水上去年避地苕谿涯
千葩萬卉自開落媿我不見空咨嗟今年花發風日麗
况無兵燹吹黃沙金尊美酒喚小妾起舞折花簪髻了
酒酣樂極重太息故人南北音書賒虎頭學佛宗三車
飲酒食肉談空華了知何必假外相始悟在家真出家
洛陽園池信可誇只今無樹啼棲鴉玉山山中稱樂土
杳杳百里連桑麻詩成對花還大嚼一任白髮欹烏紗
陽城湖
海虞之南姑蘇東陽城湖水清浮空瀰漫巨浸二百里
勢與江漢同朝宗波濤掀簸月慘澹魚龍起伏天晦蒙
雨昏隂淵火夜燭下有物怪潜幽宫度雉巴城水相接
以城名湖胡不同想當黃池會盟後夫差虎視中原雄
東征諸夷耀威武湖隂閱戰觀成功陵遷谷變天地老
按圖何地追遺蹤我來弔古重太息空亭落日多悲風
虎頭結樓傍湖住牎開几席羅諸峯鳴雞吠犬境幽閴
嘉木良田青鬱葱漁郎莫是問津者仙源或與人間通
時當端陽天氣好故人久别欣相逢玻瓈萬頃泛舟入
俯覽一碧磨青銅蓴絲鱸鱠雪縷碎菱葉荷花雲錦重
恩賜終慚鑑曲客水嬉不數樊川翁酒酣狂吟逸興發
白鷗驚起菰蒲中相國井湮烽火闇郎官水涸旌旗紅
此中樂土可避世一舸便逐陶朱公更呼列缺鞭乖龍
前驅飛廉後豐隆盡將湖水化霖雨淨洗甲兵歌歲豐
玉山池館讌集
玉山池館何清麗複道飛樓起迢遞微風過雨開新霽
素月流光照丹桂松雲老仙客淮濟翩然而來俄止戾
握手道舊嗟分袂秖余道路風塵際美均匹馬度江淛
抱關悍卒那敢睨長裾曾向王門曳主人愛客出高髻
冰絃象筦歌聲脆金銅杯深酒頻泥不飲胡為嘆淹滯
安得壯士目裂眥掃蕩羣凶清四裔漢室毋忘封爵誓
黃河如帶山如礪佇看偃武崇文藝與子永結金蘭契
春暉樓讌集分韻得當字
春暉樓前春日長綠隂滿地鳴鸝黃紅紫紛紛逐流水
名花獨殿餘春芳粉容丹臉泫朝露飛燕玉環雙靚粧
天上故人官春常風流不減章臺張看花走馬日倒載
五雲坊西千步廊撫時懷舊多感慨每把新詩酬暢當
揚州金盤大如斗兔葵燕麥迷空場人生胡為不醉飲
直待兩鬢飛秋霜
芝雲堂讌集
言言崑丘丹崖翠壁夐立如削錢雲氣直與陽城連陽
城汗湧百里間匯於界浦東馳遥遥入海不復還醴陵
有孫居其上族大而蕃衍湖山鬱盤在屋之左右喬木
合抱高插天玉山人種德知有自宅此樂土三百年宜
爾子孫蟄蟄英而賢至正壬辰春海寇肆剽掠放舟來
抵婁江邊猶子佐也有膽氣援劍斫賊首拜君命承君
思賜以白金之盌挾以五色雲錦光鮮妍冠蓋塞里閭
入門下馬意氣何飄然仲也襲官自幽燕一朝同歸拜
堂下虎符赤組照曜雙龍泉玉山人張華筵吳歈趙舞
修眉連娟撞鐘考鼓聲鼘鼘錦衣綵服雜遝后先維伯
仲氏稱觴獻壽玉山前玉山人笑且言致君堯舜上况
汝未華顛戮力王室盡忠孝爾曹當勉旃主客就醉屢
舞翩躚玉繩低轉銀河懸願各保令名請毋忘角弓嘉
樹篇
天香詞
至正龍集壬辰之九月玉山主人宴客於金粟影亭
時天宇澂穆丹桂再花水光與月色相蕩芳香共逸
思俱飄衆客飲酒樂甚適錢塘桂天香氏來靚粧素
服有林下風遂歌淮南招隱之詞玉山於是執&KR0678;起
而言曰夫桂盛於秋不彫於冬又不與桃李競秀或
者以為月中所植信有之矣今桂再花而天香氏至
豈非諸君子躡雲梯占鼇頭之徵乎請為我賦之汝
陽袁華乃口占水調俾歌以復主人率坐客咸賦焉
詞成者六人
山横黛眉淺雲擁髻鬟愁天香笑攜滿袖曾向廣寒遊
素腕光搖寶釧金縷聲停象板歌罷不勝秋十指露春
笋佯整玉搔頭記錢塘朝載酒夜藏鈎青衫斷腸司
馬消減舊風流三百六橋春色二十四番花信重會在
蘇州水調按新曲明月照高樓
黃鵠詞
余讀史臣王君彛所纂陳節婦傳事核而詳詞嚴而
正其叙彝倫厚風俗豈小補哉然切有感焉夫婦人
之常守節蓋不幸也頃自兵興婦人女子死節於鋒
刃之下而湮滅無聞抑不幸之中又不幸者焉今陳
節婦莊既有賢子以表明之又得史臣之文以紀錄
之斯不幸之中有幸者與其子寶生出此卷求詩予
既高其母之行又嘉其教子之有成也迺製黃鵠詞
遺之俾歌以壽母云
(闕)
分題得南武城送仲瑛之濠梁
南武城在婁水闔閭昔築候越兵檇李兵交竟傷指夫
差一戰雖復仇嘗膽毋忘會稽恥大夫種至請行成鐲
鏤卒賜忠臣死争長潢池盟寧知甬東徙南武城城已
隳我來覽古仍賦詩棠梨花落雨絲絲遊子西行何日
歸悵望不見令人悲
春草池
為愛玉山好放舟玉山去綠波亭邊春草池况據玉山
最佳處時當二月春正美麯塵搖波草如綺雨驚殘夢
未鳴蛙風漾飛花見遊鯉大謝文章迥絶塵江淹詞賦
亦清新得句池塘懷别遠傷情南浦送行人何如此亭
樂賞適石脚插入魚龍宅臨流行酒水浮階俯檻鳴琴
光照席君不見山川極目楚囚悲北望神州淚滿衣又
不見昆明一夜飛劫灰漢代衣冠委草萊但願無事長
相見春草池頭日日來
白雲海歌和文質韻
白雲樓居深復深道人燕坐雲為心未逐神龍澤天下
時從倦鶴栖巖隂玉氣虹光射虛牖天逼闌干挂牛斗
始信桃源隔一塵世人祇許聞雞狗君不見茂苑長洲
荒草裏豪傑銷沉呼不起功成身退高者誰一棹鴟夷
渺烟水又不見秦川公子走干戈龍顛虎倒奈渠何落
日憑高望鄉土窮愁一洗衰顔和世事興亡等飛絮莫
挽黃河水西注御風八極恣遊遨歸去還依白雲住
題來龜軒
憶昔避地商溪頭畏途風雪同泛舟登樓見月思鄉淚
坐石看雲憶弟愁落花芳草青春暮東歸喜踏來時路
入門梧竹雨青青園池樹石還如故中庭有物狀若能
屓屭踞石䶲生苔相驚左顧一笑粲迺是河伯使者清
江來重門複戶嚴扃鐍曳尾&KR0008;途何處入固知異物神
所登却勝余且網中得吾聞靈龜壽綿綿搘牀三息三
千年游從鳳麟郊藪外會合龍虎風雲前舉目烽烟
徧區宇巷陌銅駝委榛莽玉山佳處屋鱗鱗鸎花春滿
辛夷塢主人當軒寫來龜邀我為作來龜詩蹇予才薄
不能賦願爾子孫金印懸纍纍
文湖州竹
清貧太守石室翁渭川千畆藏胸中理閒䑛筆盤礴臝
兔走鶻落無留蹤雨梢晴葉各殊態揮洒位置分纖穠
中峰隱居撥鐙法氣運生動將無同墨君一派來自東
韈材當萃彭城公平生知已最親厚走書調笑言舂容
陳州客舍示長舌翛然化去當元豐鳴呼二老不復作
空瞻遺墨翔鸞龍
泉州兩義士
泉南諸山何&KR0008;䧢清源洞天仙所都赤朋開劫風氣舒
玉檢丹書閟神符重樓複閣山之隅鳥道百折非一涂
雲旂晝下狂蝯呼鈎輈格磔啼鷓鴣松檆謖謖吹笙竽
芝蘭蓀蕙春芬敷巴且華黃荔子朱羽人飛行天為徒
或跨白鹿騎於莵挾以鸞鵠從雙鳬東窮弱水窺蓬壺
亦有莆田列仙儒以鞭鞭石石受驅長橋横波龍脊痀下
通舟船上軒車琉球一髮雲外孤蠻蜒出沒乘舳艫南
金大貝犀為珠川傾山積來委輸九日特立青蓮柎秦
君屛跡賈不沽閉門著述與世疎有唐宰相陳諫書謫
宦南遷鳥在笯室家既遠身乃瘉為卜兹山藏其軀感
懷友義增欷歔尚存丹竈亭已無山川清淑氣鬱紆維
孫陳君生絶殊孩提嬉戲共里閭翻若丹穴雙鳳雛下
覽德輝瑞唐虞乂若汗血天馬駒奮迅豈與駑駘俱南
遊百粤北燕都偲偲切切相友于志堅金石矢弗渝管
鮑陳雷張范如寧兢錐刀較錙銖朅來婁江住斯須城
南新僦宅一區前槐後柳蔭屋廬草蔬同飯步同趨嘅
彼薄俗肆覬覦附勢逐利情愉愉刎頸之交漢耳餘反
面仇敵良可吁以柳易播忠誠孚高風千古敦薄汙歲
寒松柏知後枯好事繪寫開新圖我作歌詩非從諛願
子善保慎厥初
張蒙軒善製筆遂檃括毛穎傳以贈
毛穎氏山中人其先明眎者佐禹治東方居卯地死為
十二神神明之後吐生子孫八世有䨲當殷時得仙術
匿光使物入月騎蟾蜍厥後不仕為隱淪狡而善走東
郭㕙乃與韓盧互争能盧共宋鵲謀醢其家及其身始
皇代秦思兼幷蒙將軍恬將三軍軍次中山大畋獵筮
以連山其兆得人與人文今日之獲不角不牙被褐倫
八竅長須而缺唇取髦資簡牘天下同書咸祖秦遂屠
毛氏族拔豪載穎加束縛獻俘章臺宫上乃命恬賜之
湯沐封管城寵任日見親強記便敏工纂錄近悉當代
遠結繩上自始皇太子丞相下黔首無不愛重同討論
曲直巧拙善隨意雖見廢棄默弗呻惟不喜武士見請
時一臨累拜中書令呼為中書君上親决事衡石程官
人不得立左右獨穎常侍至夜分陳元陶泓禇先生出
處則必偕友善相推稱後因進見任使令拂拭之頃謝
免冠髮秃摹畫不稱旨上顧嘻笑曰中書君今不中書
不任吾意老且髠臣穎稽首再拜對斯所謂盡臣穎心
遂歸拜邑不復覲臣老見疎秦少恩吳人張蒙氏尚交
千載上憫穎後無聞搜羅得遺裔散處宣城之敬亭雄
豪英銳肖厥祖祇今崇文偃兵革投身自拔著作明光
廷
崑山李節婦
繄節婦李剛而毅伉儷再期所天逝蓬首垢面屛簮珥
鄰媪媒蘖言以說下無兒息旁無恃煢然孑立非遠計
上指天日矢不貳引繩自經明已意伯姊往救出死地
絶而復穌斥浮議薦罹變故投荒裔執言不回身免竄
放還鄉閭行益厲朝昏紡績供飲食聚兄姊孤一室内
撫育教詔若已出貞哉沉江逮火斃之死靡他柏舟誓
悲歌黃鵠以見志禮宗罵賊速盡惠景行義桓旌厥懿
縊車刺嫂刀割鼻剪髮投井斧斷臂繄節婦李誠可儷
陳子作傳庶無媿於乎偷生等犬彘
送秦文仲歸崇明拜祠墓詩
淮海秦君德卿教授鄉里垂四十年歿而門人私諡
孝友先生其行述見楊鐵崖所為墓銘崇明桑梓里
也至正庚子高郵張君某同知州事始白於有司列
祀校宫之先賢祠以天賜堂主李君配焉明年春正
月其子約將歸拜祠下幷展三世松楸汝陽袁華追
餞於婁之上而贈君詩詩曰
維秦氏先裔本顓帝元鳥誕祥爰暨大費湯湯洪水佐
禹平治賜姓曰嬴是為伯翳下逮非子主馬汧渭厥馬
蕃息賞延于世胙之土田錫以爵位自岐徂豐奄有其
地以國命氏子孫蹶蹶冉相非商從學洙泗卒業聖門
身通六藝三輔萬石漢稱循吏曰綿曰族曰華曰系或
棲巖穴或推孝義文鳴淮海肇自觀始疏派鹽城丁宋
之季南遷海隅相宅天賜懿自山父威儀棣棣玉立長
身清廟茂器授經于方力求源委朝斯夕斯黽勉弗替
貢於通州詩冠多士粤有仲子才德粹美肥遯居貞行
端學邃蔚彼鳳麟為邦家瑞講道鄉里垂四十載一裘
一葛不事華靡高爵榮名視若敝屣沉潜理域仁經義
緯性命道德經史傳記孜孜討論由内及外立言垂憲
先正是嗣後生小子為所矜式歿有門人孝友表諡崇
川之陽木拱墓隧揭示素履有隆斯碣偉哉張君恂恂
愷悌以仁教養以德撫字下車省俗振舉淹滯表里旌
賢風化所係嗚呼先生匪爵而貴上陳道統乃白有司
翼翼新祠翬映泮水約承家學繼志述事兢兢業業㒺
敢荒肆春雨既濡區萌叢萃顧瞻桑梓油然孝思駕言
遄歸乘桴海澨鱷波底平雲颿宵濟展墓拜祠聿修厥
祭何以將之旨酒肥彘言言高門列戟周衛七貴五侯
充車結駟不學無術崇殖貨利未及百年子孫皂隸聞
先生之風胡不少媿滄溟滔滔奔流東駛有如秦氏世
澤㒺既於千萬年祀事不墜我作歌詩昭示來裔
費侯興學詩
崑山州廟學唐縣令王綱所建記之者安定梁肅也
五季之末廢于兵宋知縣邊倣始克復修記之者太
原王禹偁也政和迄宋季重修者屢矣國朝元貞元
年陞縣為州置博士弟子員延祐初遷治太倉而廟
學亦廢越四十有三載張氏入吳以州治瀕海江無
以盛民而固圉也復歸舊邑今守東平費侯復初下
車首謁廟學憮然而嘆曰學校者教化之本也蓋不
可一日忽踰年政成民信迺出其廩稍之贏新作戟
門及倫堂撤禮殿之舊而加崇廣焉作齋廡以居學徒
則又民之輸材而為助者嗚呼若費侯者其可謂知
所本矣詩曰維桑與梓必恭敬止况學校乎華也忝
職郡庠沐賢侯之教養覩兹輪奐實重依歸迺歴考
廟學之廢興為詩一章以美之詩曰
肇自婁校王令綱作五季披攘鞠為叢薄火德阜隆芟
除苛虐久鬱而信聖道孔炤蕞爾吳越既入王略繄邊
倣氏聿來主學庀材僝功不日而落歴宋祀三百執事
有恪於赫皇元龍飛朔漠詔陞縣為州建官錫爵置博
士員以訓以飭治遷於東民實新邑廟隨所在兹實榛
棘歲在實沈海鈔梗逆復歸舊治邑廬如昨明明費侯
英傑卓犖既牧我婁民復繕我城郭漸摩煦嫗民瘉無
瘼舍菜在泮考藝問業眷兹頽圯心焉怵惕相方視阯
爰究爰度采石于山斬木于壑工師子來乃礱乃斵乃
表修垣重門有覺外象櫺星内列畫戟中嚴禮殿既崇
且碩鳳麗于甍龍攫其角言言齋廡左右翼若横經有
堂釋奠有樂多士遊歌有館有穀費侯戾止在泮獻酌
冠弁俅俅不笑不謔顧瞻基構昔痺今擴不有君子其
何能益嗟吁諸生夙蒙啓迪爰止其所涵泳朝夕服我
聖訓伊侯之德願侯壽考如金如石懋繼前修永永無
斁
匡山歌送恢復初上人
有美人兮思匡山歲云暮兮道險艱江空積雪濤波若
山駭慘慄兮凋朱顔邈芙蓉于五老兮悵飛瀑之潺湲
顛崖絶谷以晻藹方翼層霄而高舉如翥鳳而騫鸞長
松幽蘭芊綿野芳鳥道百折上捫翼軫不得窮躋攀鶴
夜怨而寡侣遲夫君兮未還山川搖落兮老冉冉而懷
土歌匡山兮送將歸望孤雲於極浦嗟昔人兮既遠訪
遺蹤而覽古社結蓮以植花林賣杏而守虎驅飛錫兮
踰險阻雲為扉兮月為戶攜匡仙兮招應真飯松花兮
飲石乳展丹屛之九疊泝銀河之三梁閱瓊經於石室
採金芝於珠房霞氣朝潤天光夜明養貞素於恬澹兮
聊逍遥以徜徉嘅鳴鳳之不至胡衆鳥之高翔騶虞弗
仁駑駘以良樹樗折桂用狼牧羊彼方以蹠蹻之為潔
廉兮又奚慕乎夷齊採薇於首陽賦歸來兮彭澤懷高
士兮南昌清風至節照今古吾將尚友于斯人兮歌濯
纓于滄浪瞻白雲兮思君何山高而水長
賦得崑山送蔡廣文
之子駕言邁眷覽崑山顛鍾秀自前古著名由昔賢昔
賢去已遠兹山還巋然玉氣潤凝雨鶴聲清聞天遥思
解組日何如入洛年獻納有餘暇為續崑山編
送崑山偰知州調嘉定
鴨綠漲江水鵝黃上柳絲二月婁東道燕燕初來時婁
有賢使君白晳美丰姿聯芳五枝桂不覺竇家兒豈弟
民父母古稀今罕有使君不我留涉江采楊柳柳絲弱
嫋嫋江水流瀰瀰柳衰江水涸邦人思未已
送殷孝伯之咸陽教諭
聖代崇文化賢良起草萊鳳鳴暘谷日魚躍禹門雷匠
石無遺棄洪纖在剸裁咸陽秦赤縣博士楚宏材話别
嗟吾老横經羨子才渡江淮浦迥溯潁蔡河開紅樹迎
官舫黃華暎酒杯紀行應俊逸覽古定徘徊遵陸由梁
苑馮虚自吹臺汴京城屼屼艮嶽石巍巍蹋月車鳴鐸
嘶風騎卷埃吳音傖父訝儒服虜人猜應為青山住懸
知白石隤解鞍依近郭縱馬齕枯荄風急狂狐嘯天高
鴻雁哀詩情秋共澹鄉夢曉同催喜見烽烟息愁聽驛
鼓搥虎牢悲戰骨緱嶺覓仙胎岳仰嵩高峙河看砥柱
栽山川猶鞏固風物亦奇侅雞唱函關啟龍飛太華來
碑亭矜漢好浴殿弔唐灾望極吳天末行窮渭水隈别
家傾菊釀到縣動葭灰多士争先迓諸生獲後陪獻菹
芹實豆舍菜酒崇罍五傳遺經在三餘萬卷該尊王明
大義抑伯黜渠魁寒榻臯比設朝盤苜蓿堆樹萱思奉
母援柱念提孩有弟能調饍何郵不寄梅五陵還突兀
八水自縈迴選勝笻扶手遐觀笏拄頦壞基留宿草斷
礎長荒苔異地多佳處兹遊實壯哉丈夫四海志肻使
寸心摧
婁侯廟
婁氓尚淫祠祀廟徧村墟疾病㒺醫藥奔走訊羣巫椎
牛釃酒醴婆娑樂唐虞神不歆非類傳記言豈誣聖人制
祭法有功則祀諸崑山漢婁縣舊邑禾與蘇婁縣名尚
存今在城東隅張昭洎陸遜封婁肇自吳桓桓孫將軍
仗鉞東南隅升堂拜昭母情好昆弟如策薨受顧命擁
立運謀謨諫獵止酣飲禮下魏使車忠言不見聽托疾
居里閭舉邦憚威嚴卒年八旬餘伯言雖後出智略雄
萬夫權配以姪女數數詢良圖一從吕蒙舉乃修關羽
書潜軍克公安徑進守宜都走備夷陵城蹙休夾石區
相吳柄國命上疏陳立儲赫矣兩侯功稱久而弗渝太
守念婁氓報本昧厥初淫祠既撤毁左道咸剪除改祠
祀婁侯像設崇屋廬復覩漢威儀清風肅貪汙遂令此
邦人車蓋相填於雨暘及疾疫走禱來于于窮碑紀顛
末大刻龍騰挐于以告來者幷解婁氓愚麗牲歌送迎
萬世奠厥居
拜劉龍洲墓
劉君廬陵秀胸次隘九州倜儻負奇氣辛陳同俠遊西
登峴首山北望多景樓長歌過慟哭志在復國仇異材
世間出高揖輕王侯奈何攀桂手不能占鼇頭肆情詩
酒間文焰射斗牛崑山非故里遂為潘宰留五十死無
嗣埋骨東齋陬世代倏變易夷墓為平疇有司重封表
立闕樹松楸何人灑麥飯淒涼土一坏建祠立神主買
田供庶羞仁哉太守心祭祀亘千秋
拜劉龍洲墓歸飲清真觀以龍洲先生遺墨分韻
得何字
龍洲湖海士瘞玉崑丘阿山川邈如昨喬木拱烟蘿偉
哉二三子覽古發歗歌披荆弔遺跡窆石臨嵳峩嘅嗟
歲月流奈此湮沒何立闕表隧道大刻蟠蛟鼉維時春
載陽好鳥鳴聲和麗牲拜墓下冠蓋相騈羅山僧出遺
墨保護百年多縱横廿八字恍若龍騰梭緬懷攜彘酒
風雨渡江沱中原雖在望淚落如懸河安得起九泉執
手野婆娑歸憩玄館夕涼風水微波詩成想丰采寤寐
倘來過
王御史墓
有宋建皇極汴京鬱嵯峨仁化浹邇遐林林英傑多崑
山雖癖左士風粹而和明經擢高第踵接肩相摩御史
鄉先生學術正不頗五傳究終始備論訂舛訛粤在宣
和間裒然中巍科初主麗水簿言事何委蛇說書輔春
坊執法居諫坡從容荅時相真氣凌太阿范公在館下
詰責加切磋卒為廟廊器詞源浩江河高弟沙隨程入
室非操戈宋史書列傳耿耿名弗磨世變陵谷遷百年
無幾何城南新漕里荆榛埋銅駝景行世仰止高風激
頹波門牆既有限樵牧安敢過再拜重興感臨風動悲
歌荒苔封斷碣太息為摩娑
李侍御墓
散步城南門始得圓明里塚上木已拱泉下者誰氏披
榛踏宿草墓門半貍豸勛閥表阡石云是侍御史力行
敦古學名衡其姓李世家本江都娶婦居婁涘射策明
光殿看花長安市出宰施善教矧肯猛政理至今松陵
月清光照江水拜命登霜臺白簡冠獬廌上言論姦佞
手將逆鱗批勢障狂瀾回屹立中流砥五賢一不肖賦
永光傳紀挂冠歸樂菴著述惜寸晷碩學邃易經集傳
發微旨豈唯淑後進千古垂範軌九原不可作清淚何
漇漇鄉里衆富兒厚葬從奢侈黃腸題輳密劵臺文繡
被可憐土木乾荒煙横斷址後世仰高躅庶激俗靡靡
復墓限樵牧何異子朱子
壽寧菴夜宿
偶成綽山游西風吹落日大田登禾黍高林收棗栗仰
羨松柏姿俯慚蒲柳質石縣王果崖花雨維摩室白雲
浮茗甌縹囊椒書帙撫事困誅求拯時乏經術紛争若
螻螘相持如蚌鷸可憐鴟嚇鼠何異褌處虱郊居便樵
蘇埜服忘巾櫛獨樂五畆園素封千樹橘被酌坐逃禪
銘墓親操筆夢幻前後身道悟中邊蜜劇談更抵掌展
席仍促膝煌煌斗迴杓耿耿月離畢水聲遠澎湃竹影
互蒙密清坐不知疲東方啟明出
送友之兖州牧
崑山疎雨霽滄洲新水生氣清風日佳草木欣敷榮維
時春意動布穀催晨興帶經隴上鋤負耒壟下耕一朝
應明詔出牧鄒魯氓鄒魯聖人里政教庶易行遥瞻古
鹿城白雲還英英他時晝錦歸重叙漁樵盟
題玉山讀道書小像
靈嶽聳層霄璚館閟金鄉若人秉昭質守一修洞房呼
吸龍虎氣𠻳嚥日月芒龜闕西瑶臺中有明光章下授
小兆臣玉檢鸞回翔稽首校隱文琅毫耀霞光絳蕉承
寶露肉芝冒玄霜采掇充服食味傾金棃漿消搖澹無
為壽期穹壤長
次韻顧玉山感懷
金粟老秃翁喪女及二婦情鍾正我輩况爾中年後值
兹世濁惡喧呶互紛揉達觀了死生放浪無何有汎濫
經律論一室僅如斗蒲團竹匡牀趺坐閣雙肘心若大
圓鏡觸處靡不受榮辱既俱忘恒嘆烹走狗獨憐孫與
甥哀哀失慈母誰能斷嗔愛毘耶有無垢所談不二法
究竟唯濡首宿業想未償驚心血屢嘔深秋天色暄桑
柘葉黝黝念子築杭城土石躬自負城高石易窮鞭箠
無所取書來知近況黧面龜兩手新穀幸登場日夜操
杵臼悉供役夫養老稚曷糊口安得海宇清關塞忘戰
守歸耕對男女畜雞養肥牡側聞王師出鐵馬渡沙久
中軍霍嫖姚報國忠肝剖鼓行探虎穴若拉枯與朽捷
書尚未至西風又衰柳思之轉鬱陶澆愁惟有酒興亡
信有數蛇斷秦鹿走荷鍤死便埋四郊多培塿
碧梧翠竹堂讌集分韻得城字
霜露悴百草風埃闇重城冥鴻奮羽翰肅肅東南征感
時增慨慷豈不懷友生美人欣會面開觴掇秋英宴坐
適冲賞高梧含久清湛湛樂未央璇霄珠斗傾
書畫舫餞謝子蘭分韻得雲字
曲館衆芳歇方塘西日曛赤闌楊柳影綠水白鵝羣謝
公浮家隱囊盛惟典墳書畫船自操子前中細君胡不
歸故里故里闇楚氛主人張離筵高軒水沄沄翼若青
翰舟汎彼江之濆扣舷歌小海問字客如雲糾罰觶載
揚探題詩屢分君言適江東硯田事耕耘暫屈鴻鵠志
雜組雲錦文蹇予風塵袁孤陋寡所聞何日往遊從騷
壇策華勲
玉山宴集分韻得相字
今日復何日張讌芝雲堂西風度江漢仰見征鴻翔坐
中仙釋侣學道攻文章飄飄鸞鶴姿皎皎金玉相上客
貌蒼古迺是李伯陽憶别崑丘顛十見木葉黃授經合
沙俞予則鐵崖楊俞楊同年生健筆賦太常嗟我久濩
落邅漫筆硯荒相逢玉山中道舊熱中腸忽聞郯與陸
乘月汎夜航促席更秉燭深杯送瓊漿酒闌登雪巢取
琴絃清商一彈别鵠操再鼓鳳求凰暮歸亟就寢后會
知何鄉辟疆最多情明發更引觴與子各盡醉憂樂兩
相忘
至正庚寅秋七月廿九日予與龍門山人良琦會稽
外史于立金華王禕東平趙元宴於顧瑛氏芝雲堂
酒半以古樂府分題以紀一時之雅集詩不成者罰
酒二觥予汝陽袁華也
門有車馬客行
門有車馬客繡轂夾朱輪玉鞍光照路翠蓋影搖春高
堂翼翼雲承宇燕蹴飛花落紅雨升堂酌酒壽翁媪吳
娃歌歈楚女舞願翁多子仁且武執戟明光奉明主明
珠白璧何足數
可詩齋分韻得吹字
大雅去已遠淫哇雜乖漓夫君力追古豈數漢魏隋朝
歌棠棣篇暮誦豳風詩齋居日夷猶圖史充棟楣燎芸
藹郁芬奎采光陸離肆筵預雅集百拜循古規班坐列
長幼論難啟羣疑諸郎咸古雅六瑚間樽彝蹇予學無
成學成無所施困頓盜賊中況復逢百罹秃鬢二毛侵
不受霜風吹耿耿發長嘆惻惻起遐思引滿莫辭醉風
塵暗天涯
玉山草堂分韻得憂字
公子愛清遊遠乘青翰舟鼓楫雙溪水落颿百花洲朝
從豸冠别暮向玉山留時維十月交木落境偏幽華林
澹素月層榭度朱樓文酒集羣彦歌絃雜鳴球高僧紅
罽帽仙人紫霞裘焚膏紀良夜急令散飛籌會合不為
樂暌離端可憂傾觴各盡醉慎勿起遐愁
芝雲堂分韻得枝字
窈窕玉山上樓觀何逶迤丹葩曜陽林金粟亞柔枝感
兹節序遷置酒樂芳時桂酒湛華觴蘭烟度罘罳雙歌
聲嫋嫋屢舞影僛僛樂事古難幷惆悵失佳期何以慰
所懷載歌停雲詩
送盧公武應召北上
前朝圖史已全收詔起丘園重纂修用夏變夷遵禮樂
大書特筆法春秋金臺墨瀉朝揮灑銀燭花消夜校讐
進卷内廷承顧問鵠袍端立殿西頭
綠隂亭為顧晉道賦時姚子章于彦成飲亭上
綠隂亭上夏五月瀛洲上客與俱來日出衆鳥繞屋語
竹深好花當戸開鏡裏水涵萍似粟席間雲落酒如苔
更貪賀監清狂甚艇子朝朝暮暮來
李五峯伯雨廉夫希仲夜集來鶴亭
璆璆環珮玉鏘鳴夜宴蓬萊衛叔卿饕餮雷文商爵古
騶虞雪操舜琴清藏&KR0848;座暖春屛錦舞劍星流璧月城
客散瑶臺風露冷夢中時見許飛瓊
寄盧伯融
浮家南北久離羣知爾移家向海濆白首一經能教子
黃茅千頃比封君異鄉花鳥皆春思故國關山半夕曛
何日河船還舊里青山對榻坐觀雲
崑山寒食日有感
馬鞍山城寒食節花氣薰人南陌頭風亂紙錢飛蛺蝶
烟開林響閙鈎輈半山橋覓誰家醉疊浪軒非曩日遊
面上五年塵與土不堪此地一登樓
次韻顧玉山見寄
草堂東郭帶烟蘿門外高軒客屢過鄭國上卿知叔向
新豐逆旅薦常何柳迷官道鶯遷木花暎春江水動波
已許芝雲分半席嘉時行樂醉時歌
次韻答秦文仲
校文東觀繼前賢歸隱蕭齋日草玄汲冢周書讐螙簡
穀城黃石授韋編怒撞玉斗鴻門宴淚落金銅漢苑仙
覽古懷今莫惆悵還聽稷下衍談天
夜宿東閣夢中遊宴甚適覺而梅影上窗横斜可
愛口占一詩以紀云
梅花千樹草堂南花氣浮空若霧嵐姑射山中春自好
羅浮天上夢初酣蟠桃謾說瑶池宴仙桂徒誇月窟探
萬里仙遊才一瞬不知霜鬢雪鬖鬖
玉山同泛婁江舟中即事
六月横塘水漫沙清明風起豆將花憶同對榻頻更燭
喜共臨風得汎槎盌送白蓮狂客酒刀分紅玉故侯瓜
草堂佳處只尺許梧竹清隂生晚霞
放鶴亭為顧仲瑛賦
一鶴寥寥度碧空朝辭華表暮遼東託身每遇雲林外
啄食時鳴草澤中毛骨久知神所化壽齡還與世相終
曾觀夜舞瑶臺月兩翅翩蹮八極風
馬公著見山樓
徙倚雙林萬木秋好山都在馬家樓大江西上經秦望
巨壑東傾見沃洲半夜書聲天外落四檐風氣座間浮
登高作賦休懷土擬泛星槎問斗牛
無題
裠曳湘羅漾麴塵雀釵小珮玉麒麟紫簫偷按雲中曲
彩筆慵傳鏡裏真蝶粉膩花金作縷雁沙回雪翠為茵
若蘭錦字多華麗不減風流賦洛神
夏日園林讌集有懷
長日園池水竹隂臨流展席酒同斟花開簷蔔千枝雪
子熟枇杷一樹金未覺山王稱曠達更憑顧陸寫蕭森
獨憐黃鶴歸畊者詩酒何時再盍簪
絳雪亭秋日海棠花開
春暉樓前海棠樹七月花開殊可人紅衣飛蓋欣同列
金粟吹香殿後塵白帝駕回歌吹海天孫織錦女牛津
三年花向秋冬發把酒分詩莫厭頻
題玉山草堂
玉山之中草堂深石牀蘿磴秋隂隂華林月白鶴在野
水館風清魚聽琴底須封侯醴陵郡自好躬耕梁甫吟
碧梧翠竹我所愛他日杖履重幽尋
可詩齋讌集和顧玉山韻
哦詩聽雨坐西窗猶勝銜枚渡(闕)江赤壁焚舟嗟失魏
馬陵斫木喜收龐身經喪亂愁難遣老去情歡酒易降
清坐不知更漏永定知點點墜殘缸
前題復次繆正叔韻
移家縮地慙無術扛鼎翹關力未勝半世狎遊滄海客
三生舊夢白雲僧也知逐鹿多謀智始信屠龍有技能
自愧儒冠猶悞世虚齋坐對讀書燈
寓綽墩壽寧寺
栖禪穴畔好高樹三静境中皆白雲已繙瞿曇内外典
更禮茅家大小君
北山何處境清絶藤軒隂隂生晝寒明月飛來散清影
金沙布地為君看
客吳興春日偶成四首
曾聽吳門唱大隄只今惟有野烏啼故人魚雁憑誰寄
江水無情日又西
龍鳳山青露兩尖谿頭把酒月纖纖從教柳絮霑書帙
滿地春風不捲簾
榿林日暖蕨芽生桑隴風微布穀鳴客子思家正愁絶
長松吹雨落谿聲
深鎖春風罨畫樓杏花香裏醉扶頭何人得似任公子
相府蓮歌不解愁
柳塘春口占四絶
横雨狂風二月餘柳塘猶未動春鉏花明蘭渚宜垂釣
葉暗芸忩好讀書
細雨初晴暖尚微小亭簾幕護春暉麯塵波動魚初上
金縷條長燕未歸
漠漠輕風雨乍收方塘水生不膠舟慈烏將子避人去
返照正在柳梢頭
春塘楊柳未飛綿已有清隂覆畫船好倩吳姬歌水調
不辭有罰酒杯傳
漁莊欸乃歌
紅白芙蓉照畫屛秋波如鏡照娉婷並頭花似雙娥臉
一朵濃酣一朵醒
枸杞猩紅箇箇圓扶疎綠葉映青烟佳人錯認相思子
來向筵前要賽拳
渡吳淞江
三江東入海渺渺際天浮魚蟹松陵市珠犀滬瀆舟季
鷹終托興魯望舊追遊自媿猶馳逐臨流羨白鷗
題顧仲瑛摘阮小像
夫君青雲姿逍遥在丘園冥心絶遐想燕坐息衆喧擁
書白石上摘阮青松根乃非竹根叟似是豊陵孫
題倪雲林山居圖
地僻無轍跡知為静者居山泉激石駛巖樹覆牎虛洗
藥坐濯澗負苓行讀書兹山儻可老吾欲樂耕鉏
碧梧翠竹堂
疏華覆銀牀碧色被蘭渚赤日欲流金高堂不知暑
湖光山色樓
嵐起天邊雨颿飛樹杪風湖光與山色倒影畫樓中
柳堂春
鴨綠波搖艦鵝黃柳覆堤飛花如白雪流出武陵溪
金粟影
丹青金粟影絶筆自齊梁虎頭家法在不似謫仙狂
玉山佳處
玉山最佳處窗戶絶纖埃門無俗士駕禽鳥莫驚猜
芝雲堂
堂隂有奇石如芝復如雲望雲懷友生采芝招隱君
可詩齋
東閣官梅放西池春草芳宴坐尋真賞懷人意不忘
讀書舍
芳草生書帶香芸辟蠧魚褰簾雙燕入長日坐看書
種玉亭
採得崑崗石連雲種小亭日華閣靈雨虹影燭青冥
小遊仙
露下仙人長雲生玉女忩千年桃結子九醖酒盈缸弱
流三萬里飛度寶魔幢
可傳集
