楊盈川集附錄
唐書本傳劉昫
楊烱華隂人伯祖虔威武德中官至右衛將軍烱幼
聦敏博學善屬文神童舉拜校書郎爲崇文舘學士
儀鳳中太常博士蘇知幾上表以公卿以下冕服請
别立節文勅下有司詳議烱獻議曰古者太昊庖犧
氏仰以觀象俯以察法造書契而文籍生次有黃帝
軒轅氏長而敦敏成而聦明垂衣裳而天下理其後
數遷五德君非一姓體國經野建邦設都文質所以
再而復正朔所以三而攺夫攺正朔者謂夏后氏之
建寅殷人建丑周人建子至於以日繫月以月繫時
以時繫年此三王相襲之道也夫易服色者謂夏后
氏尚黑殷人尚白周人尚赤至於山龍華蟲宗彛藻
火粉米黼黻此又百代可知之道謹按虞書曰予欲
觀古人之象日月星辰山龍華蟲作繪宗彛藻火粉
米黼黻絺繡由此言之則其所從來者尚矣日月星
辰者光明照下土也山者布散雲雨象聖王大澤霑
下也龍者變化無方象聖王應機布殺也華蟲者雉
也身被五彩象聖王體兼文明也宗彛者武蜼也以
剛猛制物象聖王神武定亂也藻者逐水上下象聖
王隨代而應也火者陶冶烹飪象聖王至德日新也
粉米者人恃以生象聖王物之所頼也黼能斷割象
聖王臨事能决也黻能兩巳相背象君臣可否相濟
也迨有周氏乃以日月星辰爲旌旗之飾又登龍於
山登火於宗彛於是乎制衮冕以祀先王也九章者
法陽數也以龍爲首章衮者卷也龍德神異應變潛
見表聖王深沉遠智卷舒神化也又制鷩冕以祭先
公鷩者雉也有耿介之志表公有賢才能守耿介之
節也又制毳冕以祭四望岳瀆之神也武蜼者山林
所生明其象也制絺冕以祭社稷土榖之神也社稷
粉米由之成象其功也又制玄冕以祭群小祀百神
異形難可遍擬但取黻之相背異名也夫以周公之
多才也故治定制禮功成作樂夫以孔宣之將聖也
故行夏之時服周之冕先王之法服乃自此之出矣
天下之能事又於是乎畢矣今知幾表狀請制大明
冕十二章乘輿服之者謹按日月星辰者巳施於旌
旗矣龍武山火者又不踰於古矣而云麟鳳有四靈
之名玄龜有負圖之應雲有紀官之號水有盛德之
象此盖别表休徵終是無踰此象然則皇王受命天
地興符仰觀則璧合珠連俯察則銀黃玉紫殫南宫
之粉璧不足寫其形狀罄東觀之鉛黃未可紀其名
實固不可畢陳於法服也雲者龍之氣也茄者藻之
自生也又不假别爲章目也此盖不經之甚也又鸞
冕八章三公服之者鸞者太平之瑞也非三公之德
也鷹鸇者鷙鳥也適可以辨祥刑之職也熊者猛獸
也適可以旌武臣之力也又稱藻爲水草無所法象
引張衡賦蔕倒茄於藻井披紅葩之狎獵請爲蓮華
取其文彩者夫茄者蓮也若以蓮代藻變古從今旣
不知草木之名又未逹文章之意此又不經之甚也
又毳冕六章三品服之者按此王者祀四望服之名
也今三品乃得同王之毳冕而三公不得同王之衮
名豈惟顛倒衣裳抑亦自相矛盾此又不經之甚也
又黻冕四章五品服之考之於古則無其名騐之於
今則非章首此又不經之甚也若夫禮唯從俗則命
爲制令爲詔乃秦皇之故事猶可以適於今矣若夫
義取隨時則出稱警入稱蹕乃漢國之舊儀猶可以
行於代矣亦何取於變周公之軌物攺宣尼之法度
者哉由是竟寢知幾所請烱俄遷詹事司直則天初
坐從祖弟神讓犯逆左轉梓州司法參軍秩滿選授
盈川令如意元年七月望日宫中出盂蘭盆分送佛
寺則天御洛南門與百僚觀之烱獻盂蘭盆賦詞甚
雅麗烱至官爲政殘酷人吏動不如意輙榜撻之又
所居府舍多進士亭臺皆書榜額爲之美名大爲遠
近所笑無何卒官中宗即位以舊寮追贈著作郎文
集三十卷烱與王勃盧照隣駱賓王以文詞齊名海
内稱爲王楊盧駱亦號爲四傑烱聞之謂人曰吾愧
在盧前耻居王後當時議者亦以爲然其後崔融李
嶠張說俱重四傑之文崔融曰王勃文章宏逸有絶
塵之迹固非常流所及烱與照隣可以企及盈川之
言信矣說曰楊盈川文思如懸河注水酌之不竭旣
優於盧亦不减王耻居王後信然愧在盧前謙也
新唐書本傳歐陽脩
楊烱華隂人舉神童授校書郎永隆二年皇太子巳
釋奠表豪俊充崇文舘學士中書侍郎薛元超薦烱
及鄭祖玄鄧玄挺崔螎等詔可遷詹事司直俄坐從
父弟神讓與徐敬業亂出爲梓州司法參軍遷盈川
令張說以箴贈行戒其苛至官果以嚴稱吏稍忤意
榜橽之不爲人所多卒於官中宗時贈著作郎
贈别楊盈川箴張說
杳杳深谷森森喬木天與之才或解其禄君服六藝
道德爲尊君居百里風化之源才勿驕恡政勿苛煩
明神是福而小人不冤畏其不畏存其不存作誥兹
酒成敗之根勒銘其口禍福之門雖有韶夏勿棄擊
轅豈無車馬敢贈一言
温泉莊卧病寄楊七烱宋之問
多病卧兹嶺寥寥綣幽獨頼有嵩丘山高枕常在目
兹山棲靈異朝夜翳雲族是日濛雨晴返景入巖谷
羃幕緣澗草菁菁山下木此意方無窮環顧悵林麓
伊洛何悠漫洲源信重複夏餘鳥獸蕃秋末禾黍熟
秉願守樊圃歸閒欣藝牧惜無載酒人徒把凉泉掬
祭楊盈川文宋之問
維大周某年月日西河宋某謹以淸酌脯羞之奠敬
祭於楊子之靈曰自古皆死不朽者文北河吐液西
岳生靈爰恊通氣降精於君伏道孔門遊刃諸子精
微博識黃中通理屬辭比事宗經匠史玉璞金渾風
搖雲起聞人之善若任諸巳受人之恩許之以死惟
子堅剛氣凌秋霜行不苟合言不苟忘大君有命徵
子文房余亦叨忝隨君頡頑同趨北禁并拜東堂志
事俱得形骸兩忘載罹寒暑貧病洛陽裘馬同敝老
幼均糧自君出宰南浮江海余嘗苦饑今日猶在之
子妙年香名早傳從來金馬夙昔崇賢門庭若市翰
墨如泉千載之後聞而凛然死而不亡問予何傷傷
予命薄益州零落生平之言幽顯相託痛君不嗣匪
我孤諾君有兄弟同心異體陟岡增哀歸葬以禮旅
櫬飄零于洛之汀我之懷矣感歎入冥見子之弟類
子之形悼往心絶慰存涕盈古人有言一死一生昔
子往矣追送傾城今子來也乃知交情惟郭是戚有
崔不易來哭來祭哀文在席惟席何依冰雪泗滿家
人哀哀賓從微斷令我傷悲情懃昔時子文子翰我
緘我持子宅子兆我營我思子有神鑒我言不欺我
有絮酒子其歆之我亦引滿儻昭神期魂兮歸來聞
余此詞
唐會要王溥
永隆二年二月六日皇太子親行釋奠之禮畢上表
請特延耆碩英髦之士爲崇文舘學士於是薛元超
表薦鄭祖玄楊烱崔融等並爲學士
容齋隨茟洪适
楊烱等四子之文皆精切有本原其用駢儷作記序
碑碣盖一時體格如此而後來頗議之杜詩云王楊
盧駱當時體輕薄爲文哂未休爾曹身與名俱滅不
廢江河萬古流正謂此耳身名俱滅以責輕薄子江
河萬里流指四子也
文獻通考馬端臨
楊盈川集二十卷晁氏曰唐楊烱也烱華隂人顯慶
四年舉神童授校書郎終婺州盈川令烱博學善屬
文與王勃等以文辭齊名海内稱王楊盧駱四才子
亦曰四傑烱自謂吾媿在盧前耻居王後張說曰盈
川文如懸河酌之不竭耻王後信然媿盧前謙也集
本三十卷今多亡逸
唐詩紀事
烱華隂人永隆二年皇太子已釋奠求豪俊克崇文
舘學士後爲盈川令張說以箴贈行戒其苛至官果
以嚴稱卒於官中宗時贈著作郎
唐書裴行儉傳宋祁
裴行儉在吏部李敬玄盛稱王勃楊烱盧照隣駱賓
王行儉曰士之致遠先器識而後文藝勃等雖有文
才然浮躁衒露豈享爵禄之器楊子頗沉默可至令
長餘得令終足矣後勃等皆不得其死而烱終盈川
令
唐詩品彙高棅
楊烱華隂人舉神童遷盈川令武后時與宋之問分
直習藝舘卒有盈川集三十卷
楊烱集序張遜業
楊烱華隂人幼博學聦慧揮文宏富拜校書郎爲崇
文舘學士神童舉也太常博士蘇知幾儀鳳中上表
以公卿以下冕服請别立節文勑命詳議於有司烱
獻議極詆之言知幾變之不經甚矣由是竟寢知幾
所請烱俄遷詹事司直則天初坐從祖弟神讓犯逆
左轉梓州司法參軍秩滿選授盈川令爲政殘酷榜
殺下吏輙不爲意美名多榜亭臺耻笑動衆竟卒於
官中宗即位贈著作郎以舊僚追及也平生著作惟
存是帙三十卷者惜未之見也其自評吾愧在盧前
耻居王後張說以其文思如懸河注水酌之不竭旣
優於盧亦不减王耻居王後信然愧在盧前謙也論
曰烱之賦詞義明暢若庖丁解牛自中肯綮而渾天
考覈更見沉深推曆氏今猶擇焉五言律工緻而得
明澹之旨沈宋肩偕開元諸人去其纖麗盖啓之也
諸作差次之五言古詩唐人各自成家備一代制可
也然以漢魏鏡之人人懸絶矣
楊盈川集附錄
