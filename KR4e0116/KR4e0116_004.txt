謙齋文錄卷四
明徐溥撰
碑銘
故南京禮部尚書諡文僖黎公神道碑銘
弘治辛亥南京禮部尚書黎公以疾乞致仕詔可仍賜
誥命歸明年以建儲恩進階資德大夫正治上卿四月
十八日竟以疾卒享年七十訃至命有司諭祭及營葬
事諡文僖其孤民表詣闕謝恩他日奉公門人李學士
賓之狀拜請神道碑銘予與公同朝且同官已久義不
得辭乃據狀而書之公諱淳字太樸號樸庵世居岳之
華容本楊姓曾祖元勲出繼姑氏後從黎姓祖士禎父
斌寧縣丞有德政並贈資善大夫南京禮部尚書祖妣
徐氏妣元氏王氏並贈夫人公少苦問學從父宦遊與
兄資深相師友天順丁丑英宗復位之歲也舉進士第
一授翰林修撰預修大明一統志癸未同考禮部會試
成化乙酉憲宗即位充經筵講官丙戌遷左春坊左諭
德丁亥修英宗實錄成進左庶子甲午考順天府鄉試
丁酉修資治通鑑綱目成遷詹事府少詹事兼翰林侍
讀今上正儲位日侍講讀戊戌擢禮部右侍郎丙午改
南京吏部丁未滿九載遷左侍郎加正二品俸弘治戊
申始擢南京工部尚書尋改禮部又三年以疾致仕而
卒公性耿介寡合尤好直言居官屢除弊事初入翰林
有言被謫者即以書抵當道請救其人當道者雖不能
用然心實重之考鄉試時有試卷竒甚後場不類疑有
弊勾稽墨卷果得謄錄生截卷狀按其事而取是卷為
解首則名士馬中錫也人皆稱服嘗見天下鄉試錄多
舛繆或犯國諱擿奏數十條下禮部翰林院議治考試
提調官罪且申定格例行之至今及在禮部故事内批
出翌日承行者必陛陳補奏䟽以防奸偽除授寖廣有
諷令勿奏者執不可諷者色沮久之竟停奏在部不受
私餽不行請屬尤慎形跡事涉矯託輒窮本末必暴白
乃已聞人有玷行雖所甚愛必摧抑不曲為庇覆下至
胥隸亦畏憚不敢犯素儉朴患鄉俗好侈躬自裁抑昏
葬飲宴之禮人多視以為則重倫尚節痛違禄飬極嚴
廟祀兄嫂卒其孤民獻及女皆幼育為己子遇二季沾
滄無間言嘗歸省至臨清適山東按察副使董國器妻
死而董使未還特使人舁其柩以歸太常卿余孟享卒
家貧倡鄉宦合賻贈俾襄喪事鄉吏鄧錄寓銀數十兩
後禄死藏所寓物候其子長乃還之所居黃洋渡積潦
病涉捐私帑築堤四十丈民甚利焉嚴于教子不假辭
色至訓諸生日亹亹不倦登科甲仕中外者相接踵下
逮胥吏有嚮學者輒優給役後亦多成名云平生好著
述有龍峯集若干卷及輯國家諸試錄合六百四十卷
藏于家配金氏贈夫人先卒子男六人民牧進士民表
戶部主事民衷民安國子生民俊民信女四適荆州府
學生張孟瑄次適鄉生程鶚三適縣學生羅熺四幼孫
男二循紀循章女一以卒之明年某月某日葬于黃湖
山之原金夫人祔銘曰洞庭匯澤其流洋洋公實楚産
挺拔不常昔起鄉薦世遇英皇對策大廷萬言成章乃
賜及第裒然前行出入清秩翰林春坊危言正色恥和
其光治朝簡任官惟俊良匪籍銓曺孰為較量冢宰之
亞謂公克當秉公薦舉賢路不妨仰視孤鳳倏焉南翔
人則不容在公何傷宗伯掌禮名位益揚召命將下步
履不彊乞身歸田旋以云亡二品既貴七袠亦長朝廷
眷念恩被幽堂科第克紹諸子其芳集集門人青雲頡
頏公其逝矣有光于喪爰伐貞石樹之墓傍刻此銘詩
永昭不忘
故南京吏部尚書進階榮禄大夫致仕贈太子
太保諡文肅王公神道碑銘
鳴呼公葬有日矣追憶平生故交同鄉郡同官署而道
誼相契合行業相規勵自少至老不相負者如公幾人
而今不可作矣矧公之文學政事卓然為一代聞人而
耆年高爵殊恩盛典其在朝廷在天下所關甚重是不
可無所紀述以昭不朽而公之子沂以神道碑銘来請
乃按福建布政使陳君朝用狀次第書之公姓王氏諱
㒜字廷貴常之武進人晉太傅導之裔也元季祖諱德
甫自揚州避地于常子孫遂居之祖諱友諒國朝永樂
間徵至京師授魚臺學官擢延平府同知有政惠考諱
守正宣德間為兵部武選司主事以廉慎名俱用公貴
贈南京吏部尚書祖妣蔣氏妣朱氏俱贈夫人公生有
異質十歲能作詩十五攻舉子業二十為學生正統甲
子領鄉薦景泰辛未舉禮部賜進士及第第三人授翰
林編脩被旨偕修撰柯潜庶吉士吳匯等二十八人肄
業東閣給酒饌及膏燭費賜御府諸書癸酉夏旱代祀
東嶽甘雨隨注甲戌丁外艱喪葬如禮天順丁丑仍舊
任庚辰同考禮部會試時稱得人尋命侍東宫講讀辛
巳預修大明一統志成賜金帛癸未復同考禮部遷侍
講甲申憲廟踐阼以侍從恩擢左春坊左庶子仍兼舊
職敇充經筵講官敷析明暢啓沃良多修英廟實錄分
掌禮館成化乙酉改南京翰林院學士至則迎母就飬
丁亥實錄成公以舊勞預賜戊子以母喪歸辛夘服闋
適南京祭酒缺朝廷特用薦起公于家公嚴督率明賞
罰公差遣上奏論便宜數事又修廟宇學舍補刻書板
建書庫門工悉就緒壬寅滿九載進南京吏部左侍郎
時吏弊滋甚每差撥則呼爭於庭公按舊式參以時宜
著為定規羣吏懾服丁未召為戶部左侍郎乘傳赴闕
甫數月今上登極遷南京戶部尚書復改吏部會有旨
考察諸司公悉心諏訪務求至當有小過而才亦可用
者别為奏請得降級補外其以例考績者必斟酌殿最
不苟為文具又陳八事多見采納修治堂庫如國監而
加偹焉弘治癸丑年七十上䟽乞致仕上優詔勉留再
上亦如之甲寅以再考去任還家臥疾乙卯春復上䟽
詞益懇上念公先朝舊臣進階榮禄大夫致仕命有司
月給廪米二石歲給輿隸四人此得報公疾以篤越二
日卒于正寝實五月二十五日也距生永樂甲辰七月
四日夀七十有二訃聞贈太子太保諡文肅遣官諭祭
命有司治葬事丙辰三月十八日窆于縣西謝巷村之
原公所自營夀藏也初娶夫人吳氏江西左布政使潤
之女勤儉有則尤敦仁惠族里賢之先卒厝于祖隴之
側至是乃合葬繼娶今夫人孫氏尚寳丞仲徵之孫亦
有内行子二長沂舉成化乙未進士累官湖廣右布政
使其志行不墜公業次洛輸粟賑饑授鎮江衛指揮使
女五長卒次適鄒堂鄉進士朱㫤叚瑞又次適吾子中
書舍人元概今守節于家孫五女四公性孝友言動不
苟雖負才望而謙抑不自矜嘗念宗族貧窶歲給廪粟
憫兄子澄之孤以三品恩移廕為國子生又修世譜輯
家乘以貽子孫尤重義氣嘗得楊氏别業有祖隴在欲
徙之他公嘆曰彼以全産售人而不能保此三尺吾不
忍也不聽徙闕其垣使四時祭掃焉公警敏精悍剸繁
理劇不勞而集彭文憲公慎許可獨器重公後雖秩位
隆高而識者以為弗盡其用也其為文雅徤有體裁詩
亦清粹真行皆遒勁脫俗所著有思軒稿朝天稿若干
卷藏于家銘曰國有夀俊羣士之則作之累朝獲匪朝
夕鄉有耆舊後生是規積數十年乃克見之公在南都
為六卿長公歸南畿足範鄉黨七旬遐夀一品崇階公
實稱之孰云幸哉矧惟令終䘏典優異節惠有稱賜葬
有地論德以世述事以文於百千年来者有聞
故封奉直大夫刑部員外郎錢公神道碑銘
弘治丙辰四月壬午奉直大夫南京刑部員外郎錢公
卒其子大僕卿鉞請于朝上命有司諭祭遣進士治塋
墓於是鉞泣而言曰不肖孤無似徼福天子寵及泉壤
其有光矣如復得名世之筆刻諸墓道先子死且不朽
其何榮如之予不得辭則為之銘按狀公諱震字東之
其先出于吳之崑山高祖諱常曾祖諱誠仕元為萬戶
始徙家杭州祖諱安一父諱禮生公穎異幼學即出語
驚人稍長習舉子業恒嘆曰大丈夫安能碌碌守章句
乃棄去遊沅湘間致財巨萬歸盡散鄉里之孤乏者復
垂槖去如是者數四不厭人有急難千百里赴之鉞官
陜時自粤杖策往視徧歷關中形勝數日挾兩蒼頭徑
去絲髮不以煩官既歸老於西湖之上集古竒方儲藥
物彙别分貯揭所治證于上縱病者自取不問其姓名
每出民必羅拜道次以謝公曰欲以捄難非求謝也娶
同郡虞氏封太宜人子男六女二始公將教二子經學
未知所授乃列五經于前縱其自取鑑得易鉞得春秋
公嘆曰聖人之道見于經莫精於易莫大于春秋二子
其得吾志矣時甬東楊文懿公以易名遣鑑師之錢塘
季侍御琮以春秋名遣鉞師之鑑登戌戌進士蚤卒鉞
登甲申進士授南京刑部主事歷員外郎郎中汝寕知
府陜西參政貴州按察使以右僉御史廵撫山東調河
南進副都御史改太僕卿所至有聲績為時良臣人謂
公之學於是有徵焉公生永樂己丑某月某日夀八十
某年某月某日葬錢塘佛牙之塢銘曰干雲之材器維
大受匠石所遺乃以自夀既夀厥躬復昌其後發為新
枝久乃滋茂為榱為梁乃堂乃構遡厥本根匪夕伊晝
維彼夀者終老林阜封以識之名不可朽
采石李氏先塋碑銘
弘治丙辰總督漕運都察院右副都御史李君德馨漕
事至京師詣予曰吾李氏采石之墓拱木已積抱矣而
墓碑未刻無彰先德予末小子忝承休緒而尤黯黯無
圖則不孝之罪益重惟先生孔揚昭大以假寵我李氏
以詔我後人予按狀李氏世為滁人國初有諱慈隆者
隨高皇帝渡和取太平遂韜跡太平東山是為德馨之
高祖慈隆生茂林往来采石治生因家焉茂林生順補
郡庠弟子員善楷書預書永樂大典典成授刑部主事
上即行在為都方事營建命戶部尚書宋公入蜀取大
木擇&KR1212;屬可同事者以公從既得木木皆産深山窮谷
其徙而出也多經民墟有議夷竈堙井者公曰寧迂道
無震驚其民乃别取道以下民德之餽白金者以千計
公皆拒不納未幾坐事謫廣東南雄經㦄至今猶能道
其遺政南雄生翔字某某别號止菴德馨父也性闊略
疎財鄉人有稱貸不責其息或貧不能存死不能葬男
女長不能嫁娶者來告止菴未嘗以匱乏辭隨遠近親
疎予之多寡悉中度見德馨少慧舉止異凡兒每撫其
頂曰此子必能大吾家因遣就學日夜訓誡以冀其有
成已而果然李氏世有積德其葬于采石盖自某始于
今已三世矣雖嘗一發于南雄然位不甚顯不克竟其
所施未可謂食其報也今德馨貴而贈其祖若父如其
官祖妣某氏妣某氏皆淑人天之所以報李氏者庶其
在此乎銘曰李居滁陽亦既有年太平之支由皇祖遷
既來采石乃卜其宅三世奠安善人奕奕允矣南雄實
起其宗受命至再而位弗崇爰及止菴輕財好施不世
其官惟德是嗣匪深其源其流曷長匪培其根其枝曷
昌惟我李氏其德既侈不福其躬乃在孫子爾孫爾子爾
祖爾思爾或忘之視此銘詩
嘉議大夫都察院右副都御史唐公神道碑銘
都察院右副都御史唐公諱瑜字廷美其先晉陽人宋
御史中丞子方之後高祖諱英洪武初官松江上海烏
泥涇税局子文祥因占籍上海大父諱忠不仕考諱昭
以公貴初封徵仕郎南京禮科給事中繼封中議大夫
贊治尹衢州知府公姿貎瓌偉有竒氣為詩文操筆立
就以書中應天府鄉試登景泰辛丑進士授南京禮科
給事中蹇蹇不阿選知浙江衢州府九年擢湖廣右參
政遷山西右布政使未行丁外艱服闋改雲南未幾擢
都察院右撫都御史廵撫甘肅公之守衢也詢民間利
病以次行罷衢人大悦會歲久旱且疫公還自朝覲下
車即宿城隍廟自為文以禱三日雷雨大作後凡值旱
禱輒應吏民相與勒石于周宣靈王廟舊有孔子祭田
奪于民公以俸贖還之俾世供祀事有假媒聘賺財既
而懼公之威鬻其二子及妻以償公曰民窮而犯法畏
法而棄妻子守之過也贖其妻子還之衢號健訟公决
斷如流數辨疑獄民遂不敢欺公去衢衢人為立生祠
祀焉其在湖廣京山隄襄陽河置廣儲倉歲饑民頼以
不徙正雲南土官世襲法以絶爭訟定滇粮給散之宜
甘肅兵政久弛至則陳時政四兵備五罷參將田廣奏
起才將許寧李璵勞邊軍䘏陳亡邊人竦然會中貴人
以事諷公不從廣等從而媒孽之竟坐事去弘治五年
詔復公故官致仕七年八月十有八日卒于家春秋七
十有二公娶尹氏封恭人先卒子男六鉞國子生鏞鎧
銓䕫俱授松江守禦千戸鎡邑庠生女五孫男十二人
孫女十五人以某月某日葬其鄉周涇之陽公為政所
至見紀有冰玉十詠有湖藩十政有勤民倡和集士類
懸思集其卒也衢之父老及孔氏子孫拏舟千里來哭
者不絶於乎公雖不能與時順隨不克究其施然其愛
在民其功在邊公論在士夫是其不可泯者吾故用鉞
請為文及銘俾刻諸墓道以示來世銘曰有頎而晳人
中英少登甲第華簮纓入科出郡封專城浙水東下流
芳馨邦人祀之死猶生楚晉大國藩垣并甘棠蔽芾多
頌聲擢為憲帥提邊兵羌胡萬里勞經營除奸紏慝聞
者驚釁機竊法來相仍一官棄去一羽輕當時物論洶
不平盖棺事定信有徵况乃夀考兼康寧生而全歸没
有靈九峰巉巗三泖清千秋百歲垂儀刑後欲知之考
茲銘
故南京兵部尚書致仕進階榮禄大夫薛公神
道碑銘
薛故家廬之無為州國初有大司空相從太祖高皇帝
起淮甸入臺城攻安慶下江西復廬州戰番陽攻浙江
奪姑蘇下中原累著功勩凡機密必預嘗遣督軍餉上
諭之曰卿功已應世爵茲行為朕蕭何可也還進大司空
頗以怨言聞上怒置之獄死子靖安亦以事舉家瓊州
安置永樂甲午十月生公於瓊州公諱遠字繼遠少穎
脫竒秀屬句如流宣德乙卯中廣東鄉試壬戌登進士
第授戶部雲南司主事勤慎精敏不避艱險景泰中以
薦遷郎中嘗以部檄覈實南直隸逋稅文案山積洞燭
肯綮得其羡餘若干萬石歸之於公又同御史倪敬按
大同邊儲搜抉遯隱邊軍足食天順改元以公使交趾
還進本部右侍郎尋丁母夫人憂時河决河南詔復起
公以工部侍郎往塞之至則集丁壯三萬餘分工授任
决口遂塞又自揚州門鑿河四十以洩積潦蠲粟賑饑
伐材為屋以居流民比還民遮道留之已而復授戸部
成化元年兵討两廣蠻獠以公督餉公星馳先調兵食
師至如歸仍諭其衆能破賊者即有輜貨人人奮勇師
至大藤峽躬冐矢石腹背夾攻賊平陞左侍郎二品俸
有白金文綺之賜三年進尚書總督京儲六年夏江南
運不至命公往視至則滌泉源濬河流漕以克濟十三
年上䟽乞致仕許之十五年有詔起公南京兵部尚書
參預軍務是年冬以疾辭不允明年正月詔許致仕既
而子丕以廕除中書舍人迎公就養於京弘治五年三
月詔進榮禄大夫八年某月某日卒于京邸年八十有
二夫人楊氏先卒子丕孫男一某公敏而好學於凡禮
樂兵刑天文律歷無不涉其要尤熟國朝典故在戶部
最久凡文移奏劄悉出公手于部事例芟繁正訛體要
歸一均節委積内外遠近多寡輕重莫不法式會較出
納吏胥拱手正統己巳之變摘漕卒戍邊以民代漕江
南罷焉景泰中有言事已宜如舊便詔集議戶部曰可
兵部曰不可遂罷後復有言者時司徒以問公公曰兩
議相持力奪之不如理諭之司徒如公言遂定每歲中
外競陳利害始一人以為可行而行又一人以為可罷
而罷前後矛盾有司不知所從公以為凡若此者一切
報罷則官省民安同僚有惡私囑者怒色以待公曰事
可行而行不可行而止何怒為論馭吏則曰嚴刑以懲
不若先事而發善革弊不如無弊可革也仕宦四十年
家無長物食無兼味室無媵妾曰吾少事親恒不足今
安忍有餘哉子丕將奉柩歸葬無為之原求文刻之隧
首於乎公以孤童起海外奮身進士致位八座名顯天
下其可謂豪傑者矣然公嘗謂戶部事多因襲使吾釐
正之國可富邊可實民可安也惜乎未及行而罷雖然
公之志則亦可知矣銘曰朅朅司空興運首遭文經武
略為時蕭曹山河之誓宜及而闕宿惠儲祥及公乃發
遂登計相進大司馬出入勲名孰與齊者旣老而歸濡
湏之丘焯德昭終揭于道周
通奉大夫工部左侍郎杜公神道碑銘
弘治甲寅三月六日工部左侍郎致仕杜公卒有司馳
奏至天子為遣官諭祭仍命工部營葬公之子源等卜
某年某月某日葬公于昌黎縣某之原以予為公之同
年乃以神道碑銘來請按翰林脩撰李君旻狀公諱謙
字益之姓杜氏其先定州人也元始遷永平故今為昌
黎人曾祖諱彥文祖諱復父諱敏前妣楊氏王氏繼妣
董氏公少遊郡庠正統丁卯領順天府鄉薦會試不偶
以國子生歷事戶部時山陽金公為尚書待下方嚴獨
竒公欲奏薦為屬公辭之景泰甲戌登進士第朝廷修
寰宇通志遣采事實于山東還授工部都水司主事督
吕梁洪三年考最受敇進階承德封贈父母及妻改禮
部主客司庚辰署員外郎癸未陞郎中以父喪去任服
除改儀制司郎中成化戊子册封晉府充副使明年詔
廷臣三品以上各舉所知時姚文敏公在禮部知公才
可用即以名上擢浙江布政司右參議乙未陞右布政
丁酉轉左布政使庚子召為順天府尹壬寅工部侍郎
缺即以命公方見嚮用丁未得乞致仕蓋公年六十九
矣既還鄉以詔恩進階資善大夫人以為公榮而公尤
康強不衰凡八年以疾不起享年七十有六公居官善
理事為工部主事時在徐州值歲饑疫區畫荒政作粥
食人多所全活推其餘及收養孤老男女過時而貧不
能嫁娶者皆出所助吕梁之人至今思之而平生政績
尤多在浙江其平易明决既能使民懷而吏畏至于賓
接士人忘其勢分而禮法之際有所不可雖顯要亦不
肯阿從也初各省以織造上供文綺不如法者獲重譴
衆因畏避至積滯數年所織造者久而濕蒸多壞工人
或破家不能償公曰利吾身以害人吾不忍也遂合數
郡解運卒亦無事人始免患嘗清理軍伍有訴於御史
得更衛者公以為非例持其文不下御史雖怒不恕也
他日定賦役等第按察使欲增損其則而盡貸無彥之
家公以此輩皆游民而令賦役獨歸于力穡之農非重
本抑末之意卒從公議歲侵特奏免田租若干舊有起
運存留之數戸部以起運者不可免而止免存留者公
言若然則一省官俸軍餉俱乏矣二者必增損之乃可
執奏不已朝廷亦竟從之及在工部適運河淤塞受敇
修浚因以其屬從行得便宜行事公盡心水利不憚勞
苦數月舟行無阻公私稱便已而兵部尚書余公子俊
廵撫大同多費公帑物有誣其侵漁者時受敇偕給事
中御史往覈其實或謂公曰上怒叵測公與余有浙省
同寮之舊辭之可免禍公曰吾知奉公守法而已他何
足計瀕行又有以危言怵公者亦不顧卒得其實而還
余之事竟白其幹濟如此者故凡被委命事竣輙受賜
賚云公居家事親能盡子道父嘗病疽醫莫能療公泣
禱于天躬吮之良久愈後父年九十猶就養于官以浙
地善且迎其兄娣事之人稱其孝友者無間言自少無
聲色之奉雖退食燕居必正襟端坐妻子不敢狎視至
接人臨下更温厚可親是以人皆愛之公之祖若父俱
贈通奉大夫工部左侍郎妣俱贈淑人配楊氏亦如之
子男三人長即源萊州知府次濬禮部司務次漢國子
生側出女一嫁山西按察司僉事楊詳孫男五人孫女
一予旣知公之厚而又喜有賢子則公雖没而有不没
之名垂之邦國也用以銘曰有美杜公貎偉而厚起于
甲科如木初茂枝葉翳翳其隂四垂惟其本深其末不
萎公少而仕為冬官屬勤敏之餘惠及孤獨藉藉聲聞
藹于工曹薦牘斯削匪公克逃公在浙省以身任事事
有從違惟理之是是則行之匪異乎人列郡歌訟徧于
吏民公有才能施展未盡有命召之為京兆尹輦轂之
下四民宴如政尚平易不煩前驅司空掌土乃擢其亞
人曰宜哉公不自咤綽有政績在於河渠亦復奉命見
于奏書出則未遠而日未暮如何回車以畏末路優游
閭里步履康強故舊笑言左右豆觴况乎有子已登貴
仕禄養正豐奄其長逝
故資德大夫正治上卿太子少保禮部尚書贈
太子太保諡康靖鄒公神道碑銘
資德大夫正治上卿太子少保禮部尚書鄒公以清德
重望致仕家居夀躋八十有四乃弘治壬子某月某日
卒卒之前二月公以杭屬縣大饑心切憂憫手具奏䟽
以聞上嘉公身居田里不預政事能逹民隱如此旣詔
有司如所奏賑䘏即出内帑文綺賜公以旌其賢及是
上聞訃悼歎諭祭營葬一如䘏典特贈公太子太保諡
康靖恩禮優渥人皆榮之公諱幹字宗盛别號順菴姓
鄒氏其先嘉興人也後徙仁和再徙餘杭故今為餘杭
人曾祖福堅妣某氏祖夀之贈賢政大夫禮部尚書妣
沈氏贈夫人父濟詹事府少詹事贈太子太保謚文敏
妣薛氏贈一品夫人文敏公在太宗皇帝時為宫寮卒
時公尚幼適仁宗皇帝監國南京特遣充應天府學生
親加諭勉賜鈔二千貫仍月給米二石以資養之公感
激奮勵力學不懈正統戊午中鄉試明年遂登進士第
庚申初授兵部職方司主事歷陞署武選司員外郎郎
中己巳八月北宼入邊英宗皇帝北狩京師戒嚴一時
所需甲杖糧餉未有能任其劇者僉以公為宜乃超遷
兵部右侍郎公殫竭智力日共厥事倉猝間發廪以給
兵士或不俟奏報而行一日兵士擁東城門請給馬草
適鄉民萬計避寇走城下呌號求開門守者難之公曰
草不得則廐馬不過瘦死爾城以衞民若無所衞焉用
城為且聞寇距城尚遠即至近境門開無及而民皆死
矣竟從公言獲濟及宼退明年改元景泰被敇奬諭辛
未清軍職貼黃事竣改禮部壬申奉敇考察山西官吏
癸酉河南鳳陽等處大水詔往救荒民多受惠凡為奏
免税粮若干萬石旣歸命督易州山厰薪炭積弊頓革
因奏設主事一人綜核其事公獨總其綱而已三年衆
議以公不宜久處比召還治部事尋陞左侍郎進階正
議大夫資治尹天順丁丑英宗復位故尚書胡公方致
其事去諸册立大禮並從公詳定而行時襄王來朝故
事當祭禁門而入自遷都後來朝禮絶莫有知者公檢
太常典故行之及上不豫復奏行皇太子御文華門代
朝禮成化丙戌憲宗皇帝二年也命撫安畿内許便宜
行事明年以老辭位不允未幾特拜南京禮部尚書居
二年召還禮部仍令經筵侍班自是治部事者十年至
加太子少保屢以老請上皆不允後復請不已特賜敇
致仕令馳驛還仍令有司月給米二石歲給僕夫四人
蓋家居者一紀而終公性謙謹喜揚人之善處事是是
非非不肯詭隨忠勤奉國老而彌篤嘗因灾異首以妄
費濫賞及修苑囿設齋醮為言後以度僧道過多因極
言其弊奏為定制至今遵行之少侍文敏公多聞典故
及居官往往述以諭諸寮屬其言皆可書洵一代之老
成人也公配王氏贈夫人先卒子男二長煜次煥國子生
女三長適葛某次適鴻臚寺序班蘇和次適處州衛指
揮使牛洪孫男三圭坤堂女五長適杭州前衛指揮王
楷次適指揮陳震次許適李端其二尚幼以卒之明年
某月某日葬于餘杭山之原煜奉南京大理寺卿致仕
夏公之狀來乞銘其神道之碑為之銘曰餘杭有鄒來
自檇李山川清竒乃鍾厥美惟文敏公廟食邑中仁皇
眷念公為孤童感激不忘甲科是繼克世其家益大名
位豈惟大之身實有勞郎署超遷始于兵曹都城戒嚴
武事克濟暫出而還遂擢禮侍旁稽典故以贊治朝宗
伯之任居而不驕帝曰汝嘉登之宫保寵命日隆屢䟽
請老終焉得旨優游里閭險歲憂民日有奏書嗟兹老
成世豈多有畢公去周厥德愈懋公既遊矣賢名則留
恩澤所及賁于高丘再世易名為時令族祠墳相望過
者必肅樹碑神道松隂峩峩爰勒兹銘永永不磨
資善大夫南京戸部尚書致仕潘公神道碑銘
公姓潘氏諱榮字尊用其先出河南之固始唐末從王
審知入閩有仕于漳為龍溪縣簿者因籍焉祖諱從考
諱乾皆有隠德公生而瓌異鄉老長指之曰是必為吾
鄉偉人弱冠充郡庠生正統甲子舉福建鄉貢戊辰登
進士第奉命齎銀幣犒師廣東景泰庚午拜吏科給事
中彈駁有體論停起復抑奔競數事尤切多見嘉納壬
申陞左給事中充荆府册封副使不受餽遺癸酉滿三
載敇進階徵仕郎封父如其官母陳氏為孺人甲戌歸
省賜楮幣為道里費未幾值父喪毁瘠骨立事母不離
側天順己夘始以服闋復任辛巳充蜀府册封副使如
使荆時壬午簡充琉球國册封使賜麒麟衣金帶以行
至則奉宣德意王以下皆竦息聽命陪臣請為中山八
景記公援筆立就有用夏變夷語國人為之刻石甲申
還朝陞都給事中以母喪歸如父喪時己丑復任六科
諸給事無先公者庚寅陞南京太常寺少卿癸巳誥進
階中憲大夫加贈父如其官母為恭人嘗上䟽乞致仕
不許丙申陞南京戸部右侍郎戊戌奉敇總南京糧儲
尋改都察院右副都御史仍領其事己亥誥進通議大
夫加贈祖父祖母陳氏及母皆為淑人辛丑召入為戸
部左侍郎適尚書缺遂署部事免两浙償補鹽課人皆
稱便會久旱漕河淤涸公奉命督治運舟畢至癸卯再
乞致仕優詔慰留之甲辰陞南京戸部尚書所出政令
太抵以節財䘏民為務丁未今上以登極恩誥進資善
大夫復加贈祖父祖母及母皆為夫人公䟽凡三上上
若曰卿效勞久兹以老疾懇辭特允所請給驛以歸其
令有司月給米二石歲給輿隸四人南曹諸公卿祖餞
都門外賦詩為贈道路榮之弘治丙辰十月十八日終
于正寢夀七十有八訃聞朝廷贈公為太子太保遣有
司諭祭治葬丁巳某月某日窆于某山之原配林氏有
賢行先公十五年卒贈夫人側室温氏生子四人長謙
賜冠服次儉國子生次麟次恩皆郡庠生女二長適邑
庠生陳雷次適鄉貢士蘇霄孫九人統紳綱綸經瑞慶
繼紀温氏居公喪哀瘁成疾後八日而卒嗚呼公以敦
樸之資抱德履善不自表襮一命二十年而始得調及
其資望俱積公卿之選自有不能釋者而累求退避卒
克自遂以保身完名享有高夀多賢孫子世之所謂福
殆無不偹天之厚善人其理固不爽哉儉走京師奉翰
林江侍讀瀾所著狀請予銘刻諸神道以告來世予與
公同朝知公之賢舊矣乃為銘銘曰有偉潘公廣䫙豐
頰身居廟堂表表人傑為内臺佐為卿曹長敭歷两京
國計是掌官累八命再世貤封七十而歸九載乃終皇
有䘏恩贈官賜祭有墓若堂二品之制存順没寧有哀
有榮豈無若人公有令名古人有言難進易退公實善
處功名之會人皆不足我乃有餘其未盡者歸于太初
穹碑峩峩瞻彼神道我銘公德來者是告
戶部尚書李公神道碑銘
公諱某字某姓李氏其先山東歷城人永樂初有諱(缺)
者謫戍南丹後改編隆慶州民遂籍隆慶是為公之祖
考考諱某皆以公貴贈戶部右侍郎公自少穎悟為州
學生有聲場屋景泰壬申登進士第授兵部主事歷陞
員外郎郎中皆克舉職成化二年陞河南右參議檄所
部課民種桑棗戸若干株因以考長吏勤惰且令月條
上其他政政即善則温言慰之即不善則訶譴不少貸
由是州縣之吏罔不知懲勸四年丁母夫人憂服除改
四川奉敕提督松潘等處糧儲出見彭索河荒田彌望
乃召其土人而問之曰是可耕地而不耕何也衆皆謂
生蠻往往擾耕為患公則相視要害設橋梁墩堡塹栅
為防民乃耕耕遂無擾時松潘有堡曰張臘茂州有堡
曰松溪皆為生蠻所攻公與參將某前後擒殺數百人
蠻乃遠遁捷聞朝廷屢有寳鈔綵幣之賜灌縣都江堰
壊歲役夫四萬人修之吏得夤緣為姦公去其十九築
不逾歲而功告成民永頼焉七年陞河南右參政其居
官聲實一如參議時十一年陞江西右布政未幾陞都
察院右副都御史巡撫河南至則剗刮宿弊理冤獄黜
贓吏定九等差役法時黃河水溢城浸者三版公視東
南角低下乃分命守土之官日夜䟽濬始免决嚙之患
十六年陞戶部右侍郎尋奉敇廵視山海邊關整飭兵
偹置牀子弩一萬五千張弩可射三百餘步又設飛石
飛木可發五七十步者各數十萬削山坡成峭壁東西
數百里歸而以圖進上賜鈔四千貫二十年轉左侍郎
權尚書事時河南山東北直隸連歲旱榖無所出州縣
當輸邊者類槖銀就糴以輸米踊貴斗至數百錢然亦
實無甔石賣者而武吏催督道路旁午勢甚張皇公聞
之乃請輸銀太倉而以太倉之米轉輸於邊米價遂平
二十年奉敇總督三邊軍儲兼賑濟饑民時關陜不雨
三年矣公齋心默禱所至天輒雨又引渭水為渠經行
百餘里以利居民是歲大稔民頼以全活者甚衆公還
朝復具圖以進上喜又出寳鈔四千貫賜之遂有意大
用公矣明年陞本部尚書總督京通兩倉内外僚吏素
熟公名皆慄慄危懼惟恐有犯公者時公雖不大聲以
色事固無不理也二十三年公遽有去志遂上䟽乞身
以歸買田築室於隆慶城西北日與親舊觴咏其中或
問以官事則不應弘治五年以建立皇太子恩進一品
階七年某月某日卒于家年七十有四娶某氏繼娶某
氏皆贈淑人男四人長曰某廕補太學生次曰某州學
生次曰某女四人長適某次適某其二尚在室孫男女
六人公性簡直與人不能委曲又好面折人過雖遇權
貴亦不掩護故權貴人多怨公公將用輙為其所抑其
去也亦以是云銘曰南丹之李𣲖自㦄城暨入隆慶李
斯有聲李之有聲實始于公才德並茂位秩益崇公佐
三藩至有成績孰為最多西蜀赫赫蜀有土田公為耕
之蜀有寇盗公為平之蜀民嘻嘻惟其所欲公為蜀民
奔走僕僕公撫河南河水瀰瀰浚之導之河廼東馳不
震不動公之在邊孰謂強虜而敢瞰焉公視饑民哭聲
載途裹糧以哺民或歌呼歲儲浩浩東南之輸公手出
納不爽錙銖惟公之才已用于時人猶有言不究其施
惟公之位已極其至人猶有言不久于事公其已矣為
公慨何刻銘墓隧百世不磨
故太子少保禮部尚書諡文安周公神道碑銘
周之先為蜀之資陽人宋紹興中始徙叙州之長寧故
今為長寧人七世祖惠仕本州知州曾祖世祥祖本原
父永隆俱儒學訓導邑人稱世儒周氏以别其族至公
以儒術大顯于世公諱洪謨字堯弼號箐齋又號南臯
子自少穎敏好學不倦侍父官長陽處諸子中卓然有
名正統甲子領四川鄉試第一明年復占第一甲進士
授翰林編修景泰壬申左春坊贊善丙子修寰宇統志
成陞侍講天順戊寅進侍讀署南京翰林院事甲申憲
宗即位召修英宗實錄改翰林侍讀丁亥進學士陞南
京國子祭酒丁母憂服除改北京祭酒擢禮部右侍郎
由左侍郎拜本部尚書丁未進太子少保積階資政大
夫正治上卿今上即位之元年為弘治戊申上念公嘗
以老請致仕令乘傳而歸陛辭之日恩禮不替又三年
以疾卒于家辛亥二月二十三日也夀七十有二訃聞
命有司諭祭治墳仍賜諡曰文安公少以文為業然有
志政務多所建白初在翰林即勸上勤經筵以講聖學
謹内治以敦正本復條十二事以進及蜀寇作與長寧
隣境公稔知其出没設禦備之術甚悉遂見擒而其地
宴然及為祭酒整飭規矩表率生徒且言修祀事廣倉
儲禁酷刑减征稅攘虜撫夷十事上悉嘉納之又言聖
朝尊崇孔子其塑像冕服既循前代之舊用天子之制
而禮樂不稱封號不加殊為闕典宜下禮部議之尚書
鄒公以尊崇孔子初不在此為奏然朝廷竟用公言始
增籩豆舞佾之數在禮部時首言書載璿璣玉衡蔡傳
不得其制乞改造以偹占候旣成有羊酒寳鈔之賜後
烏思藏等處入貢其貢使數踰舊制一歲中有至三四
千人者賞賜靡費不可勝計自長河西諸番皆冐以圖
利公言此特無印符為驗耳宜依海外諸番例各給與
符二十道入貢備填貢使物數于上仍識以舊賜金印
至關驗以防詐偽詔從其議其費始省丁未月當食不
食或以為宜賀公謂此隂盛之象其可賀耶遂止嘗奉
命祭天夀山神見役夫運載相繼于道知有所營建也
歸言月令云盛夏不可興土功又曰舉大事則有天殃
今歲大旱未必不由於此且時方炎蒸人易疾疫宜暫
休息之不報及旣歸老蜀中惓惓不忘朝廷猶力疾䟽
安中國禦四夷十事遣人馳進悉命所司議行盖公忠
勤之心至於終身乃已公平生尤喜著述凡經史稍有
疑輒訂正之其為文簡直不為竒險語而理致明白粲
然可愛所著有疑辯錄三卷南臯子集二十卷箐齋集
五十卷公之祖父並累贈資政大夫禮部尚書妣趙氏
韓氏並贈夫人配王氏咸寧教諭錡之女有賢行封夫
人子二長汝端鄉貢進士汝靖國子生女三長適鄉貢
進士李鯤次適進士劉武臣又次適任琛公為人莊重
和厚喜怒不形與人交久澹如也對客談論出入經史
亹亹無窮性更孝友侍母夫人居兩京極其奉養待弟
洪範恩義兼厚鄉黨稱之予與公舊為僚友相好且久
以公卒之明年某月某日葬某山之原其子持禮部尚
書耿公之狀泣拜請銘于神道之碑義不得辭也銘曰
公昔翺翔來自西蜀甲科高躋朝士屬目詞林春坊出
入仕禄惟仕既優而學則篤矻矻歲時不忘誦讀堂堂
辟雍士遭教育帝曰汝賢有命宜服舊規獨持造就何
速乃登禮部自亞而卿國有大禮屢議而行夙夜在公
勤勞不寧遇事即言豈畏近名奏䟽屢上攄忠獻誠朝
廷更化登用老成公忽引去尚被恩榮孰知三載遂隔
死生惟公著述縱横几案遺被後學有疑己辨惟公論
議老而不倦載在國史後當有傳巍巍蜀山白石嶙峋
有司相役築兹高墳孰云公亡䘏典維殷乃闢神道樹
之堅珉百世而下考于兹文
故推誠宣力翊運武臣特進光禄大夫柱國夀
寧侯贈太保昌國公諡莊肅張公神道碑銘
張公諱巒字來瞻别號秀峰今皇后之父也曾祖諱希
信祖諱廸䕫州知事考諱綬俱以公貴贈夀寧侯曾祖
妣王氏祖妣郝氏妣裴氏俱贈寧夀侯夫人公之先河
南人也自希信府君徙山西徐溝知事公再徙河間之
興濟故今為興濟人世有積德人謂其家當顯然知事
公與其兄交城教諭縉仕皆未逹後有知地理者謂其
地當出大貴人公時方業儒淹于場屋亦莫知能當之
者及公之配金夫人一夕夢月入懷已而生聖女果正
位中宫為皇后實配今上皇帝誕今皇太子以固國本
於億萬年而公乃屢受恩命至封高爵此豈偶然也哉
成化丁未憲宗皇帝在位今上為皇太子以册立妃禮
成始授公鴻臚寺卿弘治戊申上嗣位以册立皇后禮
成超拜公榮禄大夫中軍都督府都督同知庚戌再封
推誠宣力武臣榮禄大夫柱國夀寧伯歲禄千石壬子
又以册立今皇太子禮成進封夀寧侯號加翊運階加
特進光禄大夫禄加二百石仍賜鐵劵俾子孫世世承
襲而累贈三代如制寵眷之來有加未已又五月公偶
得疾方命醫療治越旬竟不起上聞訃震悼輟視朝一
日皇后執喪哀疚克盡孝道於是上命禮部行䘏典祭
賻加厚贈太保昌國公諡莊肅皇太子若親王及諸王
皆有祭公侯大臣往弔祭者不絶而太監李公榮秦公
德奉命典喪事仍令工部等官擇吉地治墳塋恩至渥
也公貎清俊性醇厚君家孝友交人待物重信義尚寬
和人皆賢之本出宦族其從兄岐以進士官至都察院
右僉都御史重念家世自少好學誦書綴文力欲取科
第以繼志竟不遂乃膺貢入國監及為外戚感恩圖報
夙夜不忘禮接士大夫謙謹愈甚未嘗以富貴驕人素
儉約不肯妄費至于故舊及貧乏者輒周䘏不吝論者
謂公德厚宜躋夀考不意止此生于乙丑七月十四日
卒于壬子八月十一日享夀四十八以某年某月某日
葬于都城西香山鄉翠微山之原夫人金氏亦出興濟
名門婦道母儀賢行甚偹子二人長鶴齡聘嘉善長公
主女王氏次延齡葬有期鶴齡等奉李學士賓之狀請
銘其神道之碑惟外戚見于史書者在漢有表唐宋以
來有傳如公之遭際聖明躬享其盛生榮死哀又非前
代之可及可無銘以昭之銘曰天佑皇家聖神在位早
正中宫流虹合瑞篤生儲副實惟元良國本既固皇圖
益昌推厥自來以親外族有美張公克膺福禄惟公累
世積德有人或出或處同歸于仁公昔業儒恂恂好學
力繼其先志向堅確壯而託迹鄉校賢關人亦有言天
道好還有兆斯開地靈夢吉中宫之生載寢之夕燕南
令族孰數崔盧帝室聫姻公起鴻臚寵眷頻蕃受秩惟
膴曾不踰年公在督府朱衣玉帶富貴顯榮中心抑畏
略無驕矜福禄方來尚有後命盛世遭逢國有大慶漢
庭故事恩澤殊優爰從伯爵遂列通侯帶礪誓文金書
鐵劵世世子孫承兹寵眷拜命兢惕公無所容匪幸而
致禮宜顯崇身及中年如川方至夫何溘焉以厭斯世
宸衷震悼䘏典惟豐哀疚致孝以慰中宫賜諡易名加
封大國豈厚于公惟以報德公雖逝矣子孫克承爵位
相傳誓文可徵都城之西旣得吉卜賜葬於斯垂庥嗣
續墓有神道樹之豐碑百世之下考之銘詩
故正議大夫資治尹兵部左侍郎吕公神道碑
銘
國家任兵部大臣必簡選嘗㦄邊閫習兵事者正佐相
資先後相踵居中制外坐收昇平之效當憲廟之季逮
今天子在位若吕公天章其一人也公諱雯天章其字
保定安州人少為州學弟子員舉順天府鄉薦試禮部
輒弗利成化初選為監察御史僅踰年會朝廷有事于
東方從左都御史李公秉往紀功還擢南京通政司右
參議未幾以内艱去服闋改南京光禄少卿召入為太
僕寺少卿馬政修舉薦為都察院右僉都御史廵撫延
綏有邊警衆議未决公曰寇既深入宜堅壁待之彼無
所獲必困而歸歸則以勁兵邀其後可以得志果如其
言事聞有白金文綺之賚既乃築邊墻三百餘里寇不
得近人恃以安山陜饑榆林獨熟民流集者甚衆公慮
其生變縱令出境墾荒地為田以食或謂其招寇公曰
使不出境必饑而死欲招寇無米可恃後竟得無他所
活不可勝計邊人至今能道之久之徼外益無事于是
有兵部右侍郎之擢弘治初遷左侍郎時天下無警曹
務外無以自見屢有建白皆下有司比持節封宗藩清
稽武誥名籍皆其餘事也其為人樂易可親遇事不窘
交朋友待鄉黨皆從厚是以人賢之公年六十有六卒
于弘治甲寅五月九日將以乙卯某月某日葬于州城
南西村之原上命禮部諭祭工部治葬皆如制公曾祖
諱某世家州之集賢里因號集賢居士嘗導滹沱河水
以利民人稱為吕公河祖諱伯榮考諱敬俱贈正議大
夫兵部右侍郎妣皆贈淑人娶陳氏累封淑人先卒子
二長時正以恩為國子生次時應側出女三國子生房
銘錦衣百戶袁凱士人李某其婿也時正奉狀請銘于
神道之左故叙而銘之銘曰公昔乘驄向東洛晚歲提
兵駐河朔山川盤紆地包絡譎謀窺覦進還却行能運
籌坐方略入為貳卿兵竟握中制無論北門鑰資深地
中當峻擢竟以是終䰟何邈九原茫茫不可作終始哀
榮兩無怍王畿之内州有郭公歸賜葬猶寵渥我銘在
兹石不剥後千百年光有焯
右副都御史錢塘李公神道碑銘
李氏之先汴人也從宋南渡來杭入元有仕為管軍萬
戶者以事謫居徐州其後子孫以兵亂而還故今為仁
和人公諱昂字文舉生則穎悟不羣弱冠登浙江鄉試
明年景泰甲戌舉進士除工部都水司主事改兵部車
駕司陞山東青州知府年始三十有一人以其少未更
事為慮至則廢政悉舉郡中稱治凡八年闢田至五千
七百餘頃賑饑民百二十萬而復業者五萬二千五百
將滿去民狀公政績三十有四事上于廵撫大臣願留
公終惠一郡俄陞福建布政司右參政民懷思不已刻
像于表海亭列邑皆建祠或有冤不得申者輙走祠下
愬公其得民如此丁内艱服除改山東尋進右布政使
舊治民鼓舞而迎者載道再轉河南左布政司時值歲
歉悉力賑䘏又吏弊多端公作吏範門約禁典以戒飭
之四月適江西盗起贛州聚衆劫掠會昌信豐諸縣殺
郡縣官其勢甚熾朝議以公宜當廵撫之寄遂擢都察
院右副都御史以往公奉敇即行以官吏因循多不用
命痛䋲以法乃議立營堡壓賊巢穴使不能出别募勇
敢士與兵民同操習已而進兵賊聞風皆披靡斬獲不
勝數事聞朝廷賜敇奬諭公以今賊雖滅當立守禦計
盖會昌與福建接境萬山阻絶為上杭武平流賊所聚
雖嘗有兵守禦而寡弱不支宜即會昌立行都司以統
諸衞乃創廵檢司於龍南要害地庶保無虞奏上皆從
之公以賊平䟽乞致仕不從移總督漕運兼廵撫鳳陽
等府地方以國計重務推䆒其利弊而罷行之則以在
江西時以嚴致怨怨家相與騰謗而公竟去矣識者恨
之公為人精勤明敏才氣沛然遇事能為若無難者性
尤孝友每恨早孤語及其父輒嗚咽不已奉母夫人能
盡色養事兄及二姊恭謹其賢又可稱也素好文翰所
著述多有可觀有文集四卷奏議三卷藏于家曾祖某
祖某父真累贈中憲大夫前母喬氏母吴氏累封太恭
人公初娶盛氏監察御史某之女再娶陳氏南康知府
某之女贈封並恭人子二曰世蕃世䕫俱側室張氏出
公生宣德九年十月十二日卒于弘治五年三月二十
一日以明年某月某日葬某山之原自公之去江西朝
廷論平賊功屢遣官賜文綺寳鈔以酬其勞及卒諭祭
營葬皆如䘏典命其子世蕃為太學生奉南京大理寺
卿致仕夏公狀以神道碑銘泣請于予予與公有同年
好雖不忍銘而其情尤不可已也諾而書之銘曰公生
于杭起自弱冠甲科先登翺翔雲漢爰自郎署出守大
州循良之政卓爾惟優乃歷三藩卓有政績峻擢都臺
畀以重責虔民不靖山谷跳梁西望疾驅璽書煌煌屬
吏驚聞相戒用命羣寇蕩然易亂為靖公有長策惟亂
可平公有時譽而謗亦興移鎮于淮才未及展歸休于
杭吾席可煖以遨以遊其樂自由俄歸泉臺斯世莫留
古云人亡公論始定昔者浮言曷為公病身後優䘏降
兹渥恩松柏交蔭屹然墓門湖山之間往来魂氣功業
未終尚戀斯世乃伐山石載此銘詞百世之下可考于
斯
故奉天翊運推誠宣力佐理武臣特進光禄大
夫右柱國太師兼太子太師保國朱公追封
宣平王諡武毅神道碑銘
王薨之明日訃聞于朝皇上震悼下有司據彛章行䘏
典於是禮部按諸司職掌功臣公當追封為王制可乃
封宣平王禮部請定諡武襄王子暉奏諡與祖謙實同
復改諡武毅翰林撰誥文工部給棺木米布上及皇太
子内外親王遣官致祭者六皆如制又特命中貴人賜
寳鏹二萬紙為賻而給驛送其喪于宣府祖塋之次尤
異數也王諱永字景昌姓朱氏世家河南之夏邑曾祖
諱明從高皇帝起義兵祖諱貞從文皇帝靖内難累官
至中都留守司指揮僉事考謙累官左都督佩鎮朔將
軍印鎮守宣府以功封撫寧伯贈侯英廟北狩駐城下
率王出見上眷其功王在景泰間嗣伯初立十二營命
王管宣威營天順既復辟王特蒙寵密任使慎重不洩
多稱旨命管神機三千營賜衣帶馬刀銀幣鎧甲遊幸
必以從庚寅宣府警上以王習兵事可大任敇出禦至
已退壬午修景陵命總三千營甲申憲宗立建裕陵命
總神機營兼理三千營掌右軍都督府事定襄伯郭登
鎮甘肅王疏薦其才遂與同事輿論翕然稱賢時復立
十二營命王總之三千營如故成化丙戌荆湘賊劉千
斤亂命王佩靖虜將軍印總兩京湖廣江西四川兵討
之王擣穴擒渠斬九百餘級又戰古路山獲賊子劉聰
等并械印獻俘封撫寧侯增歲祿丁亥朔命王佩平胡
將軍印總京營及諸邊兵禦敵己丑賜勲號官階為奉
天翊衛推誠宣力佐理武臣特進榮禄大夫柱國撫寧
侯世襲伯封三代庚寅佩平虜將軍印制諸邊兵敗延
綏寇即軍封世襲侯留總制三邊辛夘戰柳樹村大捷
丙申入侍經筵戊戌加太子太保官次子暟錦衣百戶
增歲祿己亥進封保國公庚子寇犯延綏復命王出師
加太子太傅特進光祿大夫右柱國增歲祿給誥劵仍
封三代辛丑戰海東山有功賜世襲公爵再給誥劵癸
卯佩鎮朔將軍印總制大同宣府諸路兵加太子太師
丁未上嗣位修茂陵庚戌修太廟夾室加太師改掌後
軍都督府事自為侯值三大禮為班首有大事祭告遣
行禮儀度恭謹觀者起敬軍國重務廷議王必與剴直
不避忌嘗陳時政數事人謂得大臣體疾增劇遣中官
賜羊酒蔬米御醫視療而疾不可為矣王素孝與其弟
都指揮甚友器宇宏深言笑不苟内藴莫窺其際而蒞
政行法一以嚴敭歷既久威望益隆内外皆倚為重庶
幾古名將風用能樹功進爵保身完名夀考令終追封
大國終膺美諡賢子孫引不替殆世所僅見者也王元
配孫氏都督宏之女賢而蚤卒贈保國夫人後繼張氏
太師英國公追封定興王之女亦有内行封保國夫人
子七長暉錦衣衞勲衞當襲公爵才器可稱次暟累官
錦衣衛指揮使管鎮撫事次暌昉旼旽皆例賜冠帶女
四長適永康侯徐錡孫二王生宣德己酉十一月某日
薨于弘治丙辰二月某日夀六十八葬以某年某月某
日銘曰朱有伯爵肇自撫寧惟王之才克肖克承内握
戎機外總軍旅運謀奮力莫我敢侮著功效績餘四十
年人曰王才帝曰汝賢由侯陟公位極五等載加公孤
秩位殊夐錫之誥劵誓以山河公子公孫其永實多宣
平有封武毅有諡聖恩孔彰昭于世世家有譜乘國有
鼎彛神道有石銘章在兹紛紛武家如此蓋寡王名不
窮以俟來者
故南京守偹掌南京中軍都督府事太子太傅
成國公贈特進光禄大夫右柱國太師諡莊
簡朱公神道碑銘
公姓朱氏諱儀字炎恒世為鳳陽懷遠人高祖諱亮元
末時從太祖高皇帝起義兵累功授燕山中護衛正千
戶祖諱能嗣職從太宗文皇帝靖内難以元功封國公
加授太傅追封東平王諡文烈配享太廟妣封東平王
夫人曾祖祖考皆封王妣皆王夫人考諱勇嗣成國公
爵歷事累朝皆總大兵掌中軍都督府事以功授太保
正統末從英宗睿皇帝北征死事土木追封平隂王諡
武愍妣沐氏繼妣王氏皆封王夫人公王出也生而氣
宇凝重具文武材景泰壬申嗣成國公景皇帝當祀太
廟偶不豫夜宣旨遣公攝事倉卒無遺禮丙子命治周
世子喪財省事集天順丁丑英宗復位見公曰平隂有
後矣孝恭章皇后之合葬景陵恭讓皇后之改册皆命
公行禮有游幸或召以從壬午命持節封蜀王勞錫無
所受嘗較射内苑連中的上喜甚賜寳鏹一箧蓋自是
始有意大用之癸未南京守偹官缺敕公往兼掌中軍
都督府事賜白金三十兩金織蟒衣一襲甲申憲宗純
皇帝嗣位申命以行時南畿饑命公賑捄公議令獄囚
贖米及都城商稅錢鈔皆市米諸藩給僧牒亦凖是法
所活甚衆時游食頗盛公議京伍未實宜使此輩應募
為兵得若干人鹽徒彭釗強賊李湘為江路患遣將校
跡至九江獲焉儀真守偹官缺薦都指揮勝勝果以廉
明官至總漕都督戊子旱奉敇會讞因多所矜釋又議
諸郡歲輸軍儲許臨船預放三月省耗數般直得十餘
萬石貯于倉傚古常平法行之會有詔諸守臣符驗皆
進繳公言南京根本地事有緩急非符驗不能速逹又
遣官勾稽營籍公言舊制軍數不宜泄事皆寢城門守
兵盡隸營伍止留老羸數人公謂宜飬銳示威始定番
代法議久不决後四年公復力爭又言營卒多病死請
官置醫藥皆從之今上皇帝之正儲位也廷臣方表請
公率南京諸大臣上表適至降詔優答且賜綵幣海賊
劉通勢甚猖獗衆議欲招之公謂必先讋以威乃遣舟
師分據要害賊勢窮歸罪械其首惡三十三人送京師
脇從者皆釋弗治海道以寧乙巳星變求直言公所陳
多切時弊屢上䟽辭任詔以公廉静老成不許加太子
太傅視事如故憲宗既升遐公哀慟極至燕不舉樂者
三年今上御極賜綵幣一襲白金二十五兩公復辭任
亦不許有言武官多不畏法請嚴降黜之令公言皆是
祖父功所積且律有定法豈宜槩黜遂報罷辛亥皇太
子生公首請正儲位受賜如前孝陵明樓壞公請修葺
又言欽山十廟亦當修二役成有旨嘉勞刻石紀功大
勝龍江二關及浦子口教場為水所廹亟請内圖以免
衝嚙暹羅夷人入貢還泊龍江市中國子女為奴婢事
覺或言宜寘不治公以為事關國體遂舉正管押通事
官追給夷價各遣歸每歲錄囚公當執筆必從容訊問
務求其情尤嚴祀事凡代祀南壇太廟者各四社稷山
川孝陵及大江之神各三以常典祭者多不可紀皆夙
戒發未嘗少怠内外文武臣所與議事者前後幾四十
人公處之皆寅恭協一久而彌篤嘗與諸耆宿為夀俊
會觴詠極娱在會者或休官或物故而公巋然獨存夀
至七十當弘治丙辰三月六日卒于正寢公始得疾即
上䟽辭上優詔勉留遣醫視疾命甫下而訃至矣上震
悼輟視朝一日賜誥贈特進光禄大夫右柱國太師諡
莊簡贈棺槨米布給驛歸其喪命有司治葬事自聞喪
至葬賜祭者十三皇太子及内外親王祭賻亦厚南都
公卿至於官士罔不走弔營衛將校多哭至失聲市民
官隸焚楮然燭哭于巷陌者無虚日非德之淪於人心
而能是耶公疎髯豐頦面如頳玉簡重寡言平生忠孝
出於天性痛父死難誓欲雪恥沙漠既官於南不得遂
每燕坐憤恨灑涕我先王安在而我享此禄乎賜第中
道石寢泐或請修之曰此石先王所履吾不忍易也事
母夫人極能順志孝養居喪毀瘠去墓百餘里徒跣以
行弔者雖微亦拜謝于門庶兄佶廕羽林前衛指揮使
父没財産聽其自取及佶卒撫其子輅亦厚都督僉事
郭鋐之母公女兄也嘗迎養于南餽送至殷勤焉遇姻
黨皆恩義好拯人急嘗早朝道得遺楮追其主還之使
歸至德州見鬻子女數輩盡收買之復遣其歸不取其
直家人梁敏者廣東人娶婦生子矣其父見之徘徊不
忍去公憐而遣之福英者鳳陽人為盗所賣窮而歸公
廉知其父止一子亦遣之有鬻子於倉官者官滿子戀
母不肯行公贖歸之今襲爵千戶矣父母道死舟人棄
其女於江涯公命有司收養後嫁百戶王隆為命婦公
好讀經史工大小楷法間攻吟詠聲伎狗馬一無所好
臨財不妄取而贈施皆從厚故雖爵上公歲禄恒不給
禮賢下士至忘勢分汲引人物寸長片善必加甄錄武
學官士躬自課試官將領登科第者相望尤識治體莅
政之初喜事者或有異議公謂留務至重不宜作聰明
擅威福妄有更改守之不變久則民安而信之不疑矣
守偹三十餘年上下輯服軍民安堵外警不作古所謂
無智名無勇功深長為國之謀明哲保身之義兼盡而
無遺矣顧事涉綱紀則力爭之爭之不得則嘆惋累日
恒曰事體易壞復之則難知者以為名言配胡氏少傅
忠安公之女封成國夫人賢而有則子二長輔公教以
忠義病革執其手以指畫將士二字示之今輔嗣公爵
恭謹有父風次慧而早卒女四長適南京守備魏國徐
公俌次適今知制誥李學士賓之封淑人三適宣城伯
子衛瓉四適真人張玄慶孫二曰麟曰鳳女孫某公卒
之某年十一月十一日葬于昌平縣北澤山賜地二頃
為公墓子輔奉外舅隆平侯張狀介郭都督請銘刻于
神道以垂不朽予舊與公同朝近與學士同事聞公行
實為詳乃叙而銘之銘曰翼翼舊都王業根本留司巖
巖秩重分閫有美成公出扵將門平隂之子東平之孫
受鉞英皇保釐是畀憲廟因之有任無貳居中制外守
簡馭繁心在王室餘三十年正笏垂紳不動聲色慶賞
刑威遵帝之則凡百官士悉出指揮少者已老壯者已
衰時平政和兵戢不用公身去留為國輕重人願公夀
為鯢為鮐公身存亡為世榮哀奕代元勲累朝故舊為
子為臣世守忠孝山河有誓彛鼎有銘後百千春公死
猶生桓桓二王賜葬兹壤公靈在傍足慰俯仰刻銘立
石著德紀功太史有文公名無窮
故特進光禄大夫柱國少師兼太子太師吏部
尚書華蓋殿大學士致仕贈太師諡文穆劉
公神道碑銘
惟博陵劉氏世為邑程委社人其先不可考在元季有
諱克讓者生紹先居鄉里有厚德人稱長者紹先生㓗
國初舉人材不就混跡戎伍中當太宗靖難時干戈擾
攘保全民命隂有德扵人甚多㓗生輔倜儻好義少游
南京娶齊氏實生公諱吉字祐之號約菴幼即沉厚有
大志動履異常為大父所愛曰異日大吾門閭者必此
子也稍長讀書從江右劉御史克彥學穎敏勤勵甚見
稱許正統丁卯登順天府鄉試戊辰第進士選入翰林
為庶吉士尋授編修景泰庚午充經筵官預修君鑑再
修寰宇通志成陞修撰天順丁丑英宗復位命祀漢文帝
唐太宗諸陵己卯預修大明一統志庚辰鄭世子及涇
陽王以事召至命侍講讀朝廷知公可用時憲宗為皇
太子因命侍講讀于青宫癸未丁内艱未幾修英宗實
錄起復至以公舊宫&KR1212;進侍讀成化丁亥實錄成陞侍
讀學士仍充經筵官日侍講讀賜金帶等物人以為榮
己丑擢禮部右侍郎壬辰轉左侍郎明年夏旱遣祀東
嶽等神有時雨之應乙未始詔以本官兼學士入文淵
閣參預機務丁酉拜禮部尚書仍兼學士明年加太子
太保兼文淵閣大學士又三年丁外艱去位上特起復
公三上章乞終制不允因降敇遣官召還視事時上以
今上在青宫命儒臣修文華大訓以資講讀書成進太
子太保兼武英殿大學士尚書如故尋進階光禄大夫
勲柱國甲辰轉戶部尚書兼謹身殿大學士丙午進少
保兼太子太傅丁未憲宗登遐今上即位再進少傅兼
太子太師吏部尚書大學士如故知經筵事及憲宗實
錄成以總裁之勞加少師兼華盖殿大學士其冬秩一
品降敇奬諭勲加特進兼大學士俸賜賚甚厚公至是
以老數上章求退上察懇切允之益加賜賚令有司月
給米五石歲撥僕夫八人仍降敇護公還鄉踰年疾暴
作竟不起實癸丑十一月癸未也享年六十有七公容
貎魁偉舉止凝重望而知其為鉅人平生處事精密詳
審尤善記憶能歷道往事為文章平實不浮凡考鄉試
一會試二廷試讀卷三號能甄别人才或朝廷大禮輒
持節為使數有建白當改元之歲所以有裨于新政者
尤多皆謂公有相才既歸于鄉適遇大水憐鄉人病饑
作詩傷之其心不忘世如此蓋入仕四十五年居内閣
者十八年富貴顯榮已極為尚書時猶及封其父如其
官尤近世所罕見也三代皆贈光禄大夫柱國太子太
保禮部尚書武英殿大學士妣皆贈夫人娶叚氏封夫
人先卒子男四申判官先卒韋中書舍人叚夫人出凖
臯邑庠生側室吉氏出女五長適錦衣衛指揮僉事王
義次適府軍衛指揮同知張文淵次適朱瀾彭瓉盧瀚
皆指揮使孫男女各一于是公訃至上為輟朝一日遣
官諭祭及營葬誥贈太師諡文穆卜以卒之明年二月
二十五日葬于程委社韋以予與公同在館閣且久持
黃侍講珣之狀請銘于神道不能辭也銘曰赫赫皇明
奄有九有文德誕敷十紀之久列聖在位亦惟輔臣為
上為德左右有民世值英皇號稱極治甲科得人莫如
其季偉矣劉公起于其時績學翰林人尚未知乃侍經
帷乃握史筆既登禮曹益崇要秩巍巍綸閣地位深嚴
先帝簡重克當具瞻大事以臨大義以决以啓以沃亦
復補闕建置末歲任心益專志得則行身危則旋有䟽
乞歸恩典不替策杖懸車博陵故第既解機務心亦安
舒宜躋高夀何病弗除天子曰吁兹惟耆老䘏典亟行
達于隧道屹然貞石爰刻兹文歲久地夷以識公墳
故資德大夫南京工部尚書程公神道碑銘
弘治己酉南京工部尚書程公致仕還家後三年十月
八日以疾卒享年六十七公蘇之常熟人也于是守臣
以公訃聞事下禮部謂當遣官祭葬如䘏典上允之乃
以卒之明年某月某日葬于虞山之麓其子惠特求予
製神道碑銘辭不獲乃按少詹事吳君狀書之公諱宗
字源伊姓程氏其先有三八將仕者從宋自汴南遷家
于常熟世有隐德至公始發以宣德丙午七月十五日
生少入邑庠學業有聲登景泰辛未進士初授刑部主
事階員外郎擢吉安知府公在刑部治獄詳慎綽有才
名時有大臣退休者當英宗復位之初畏罪自盡怨家
誣其子謀殺久不能决法司奏遣公往訊所誣遂白吉
安素號難治吏書奸弊百出每以訟牒自裁獄成特使
從旁書之奸弊悉去至今郡人論作郡者以公首稱丁
父憂服闋改知真定以病未赴吉安之民知之相率走
闕下乞公復任至則改知武昌矣踰二年擢四川布政
司左參政進陜西右布政使再轉左布政使所至皆有
政績民多頌之朝廷知公可用特擢都察院右副都御
史治院事尋以陜西缺廵撫即以命公適邊境多事偕
總兵官率師征洮川西(缺)松等族及往來慶陽榆林
調度兵食邊境無虞又丁母憂赴京乞守制得賜其母
葬祭服闋未上會木邦酋長罕穵法孟養思六與孟密
曩罕弄母子累歲相讐殺雲南守臣奏乞調兵討之朝
議以為不便宜遣大臣如程某者往諭乃即其家賜以
璽書而行公被敕旨諭之折其辯說及見曩罕弄復責
其擅相攻擊之罪皆頓首服乃以具奏始設孟密安撫
司以材寨歸木邦不相統攝而西南遂無事矣朝廷嘉
之轉公左副都御史加俸一級仍巡撫雲南贊理軍務
久之召為刑部右侍郎尋轉左侍郎以尚書缺署掌部
事能律以法部中肅然九年考滿始拜南京工部尚書
加一級俸公至是雖老益勤凡工役材用計度精詳無
所濫費人方望公久任則致仕而歸且卒矣公之曾祖
伯高祖士廸父景和皆不仕以公貴贈祖父都察院右
副都御史妣皆贈淑人配譚氏封淑人子男五曰恩國
子生惠志感俱義官&KR1026;邑庠生女一孫男七公居官見
於前所叙述者其大略如此若其持身之謹待人之厚
人皆知之不待書也嘗預同考會試甄别得士為多喜
為詩有宦游撫夷集藏于家銘曰壯哉海虞為吳上縣
古有名賢文學肇見歷世既遠益多聞人有美程公出
為名臣少學于家遂顯科第郎署初登刑無偏詖吉惟
大郡爭訟為嬉以公出守吏不敢欺自蜀而秦以公分
省政譽日騰廵撫是命乃長憲秩公才實優西戎即叙
士卒歌謳乃撫南蠻乃息其忿片言折之兵不血刃久
勞于外帝實念公有使召入馴至司空積勞既久而病
斯作奉身還家晚歲之樂何棄斯世訃音忽来䘏典爰
降誠為死哀視其後人多而蟄蟄何以致之公有隂德
海虞之野有山巍然後識其藏司空之阡
故資德大夫南京工部尚書馮公神道碑銘
公諱貫字大用保定蠡吾人也曾祖守道元西臺御史
祖彥章皇朝洪武中人材任富平縣主簿考吉以公貴
贈大理寺卿公少起田畆年十八始知自奮於學正統
己巳之變士民驚潰失業公誦讀不廢及領鄕薦入國
學貧無膏燭夜每挾册隨月光晦則燎薪以續明其勤
如此登天順甲申進士授監察御史嘗出廵邊關按州
縣搜吏弊索民隠貪廉才頑多見褒黜成化中上䟽言
時事曰慎爵賞恤窮民處流移修兵政廣儲蓄禁盗賊
平刑獄息邊患節冗費重憲職數事上嘉納之及掌三
法司事治山西妖民及劾兵部大臣大法事聞者肅然
九年進大理寺右寺丞轉左寺丞進少卿不數年遂擢
都察院右副都御史又改大理寺卿法律精明而持心
仁恕嘗曰大理平天下獄獄之不平咎在誰執故當奏
讞必反覆訊鞫無憾而後已每廷議參酌得宜其言多
載在條例有司至今遵行之嘗應詔舉所知衆稱得人
弘治六年拜南京工部尚書九年以疾乞致仕詔可且
命馳驛以歸抵家一月而卒九月二日也夀六十有四
娶李氏繼王氏並封夫人子男四綺純繪纓綺純太學
生女二孫男三公魁岸美髯為人詳審沉靜而有謀謨
度量汪如莫窺其際在大理嘗承詔會同三法司錄囚
有餼羊上尊之賜會勘肅府汾川王承奉及廷試為讀
卷官皆有寳鏹之賜弘治改元上太皇太后及皇后徽
號誥封二代皆三品又有白金文綺之賜及卒上遣官
諭祭治其喪葬之亦可謂榮且哀矣以某月某日葬于
某山之原其從孫今吏部考功主事蘭為狀致其諸子
之意來乞銘予與公同官于朝頗知之詳而狀之出處
治行歷履終始亦偹矣因述而復之俾鑱諸墓道以為
他日過者之式焉故銘之曰蠡吾之野馮氏居焉否而
泰來生公挺然如彼茂林有木拔起匠石見之謂為杞
梓材則可用用無不宜登庸于朝惟所任之昔領鄉書
膺薦而至遂取甲科揚揚其氣銓曹慎簡置于内臺庶
行其志不枉其材侃侃在朝職司風憲有所獻納從所
聞見乃擢大理審克惟刑累官廷尉折獄益平帝曰勞
哉刑實無誤汝其少休曰有留務周建宏父是為司空
掌上之職爰以畀公禄既益豐心則加畏丐歸何遄以
避名位豈惟知幾命亦自知故居稅駕門有靈輀生受
榮名沒膺䘏典設祭營墳出于宸眷首丘之願獲遂所
圖鬱鬱佳城巍巍蠡吾伐石刻銘樹茲墓道子孫繼之
百世有耀
故嘉議大夫都察院右副都御史謝公神道碑
銘
都察院右副都御史謝公卒于家上遣官諭祭命有司
營葬皆如制其子鄉貢進士廷柱奔喪歸自京師以予
與公同舉進士奉羅編修紀狀請銘于神道之石公諱
士元字仲仁謝其氏也上世居浙後徙閩今為長樂人
四世矣曾祖諱鍾祖諱琬考諱磐封中憲大夫建昌府
知府妣徐氏封恭人公少以詩舉鄉貢登進士授戶部
主事上䟽陳四弊為尚書年公富所器許事有涉中官
者力抗彼不勝忿求其事竟無所得擢建昌府知府有兵
盗民財夜數發兵官庇其跡法不得施公以危言恐兵
官皆奪氣姦始息乃新學宫作禮器行射法購書以惠
來學若公廨驛舍城櫓壇壝之類皆增新制又建祠以
祀李覯表黃孝子譚節婦之門以勵鄉俗為敦化表忠
勸學三圖繋以詩俾民誦習知所嚮慕尤惡邪術南城
民以腐鼠蒙一石像置屋上鴉聚而啄之民陽驚取之
以為神趨者蝟集公碎其石于庭乃止復有女巫憑鬼
物言禍福公欲䆒之巫忽自言吾畏謝公吾去矣遂如
常時有持劵訟田者公遥叱之曰此偽耳僚佐問何以
知之公笑曰劵紙今式其所訟乃二紀前事也蓋訟者
姑以試公至是爭相告引去歲再饑公捐俸金為倡富
民爭開廪延糴民頼以濟蔡教授劉訓導繼死婺孤不
能舉公歸蔡于漳歸劉於蜀二姓至今德之成化間南
京大理寺卿夏公時正廵江西首以公名旌于朝得賜
誥命封父母及妻滿九載民詣闕請留陞從三品俸仍
知府事諸生立生祠公撤祠毁其碑後乃復立公以憂
去服闋改知廣信永豐有銀冶久閟處州民常盗發動
以百計公勒兵循靈山以東趨之賊陽遁留二三人為
餌邏者見而射之公亟止之不及伏四起刺公傷左股
公裹創出戰得其賊首俘殺甚衆塞冶穴而還改知永
平復以憂不赴服闋擢四川右參政東鄉盗藪也縣三
劫有司莫敢制公捕殺數百人或議徙縣公曰盗不憚
遠畏有偹耳乃檄縣吏修城隍以土兵戍之後亦無變
建始有頑民挾官府為害餘五十年公廉得其魁窮治
之其黨盡散公治狀益著用延薦擢右副都御史廵撫
其地蕃有大小娃者相煽為亂公託行邊閱兵積餉為
戰禦計賊獻羊豕來迓道左公慰遣之民代輸邊儲者
多為奸弊公遣吏覈實得逋米十三萬石有竒嘗大祲
民流入蕃部日不絶公為廣室十餘區作糜食之藥病
葬死給歸者以符且餼之所活不可勝計弘治庚戌上
京師以疾乞致仕年六十有七又三年年七十而卒公
居官兩迎父養從父病親為嘗藥族黨昏葬不舉者必
周之建祠堂置祭田綜理家政暇則玩易賦詩至老不
倦所著有約菴稿若干卷詠史近體三百首公娶陳氏
三子長廷柱次廷棐次廷最縣學生棐最出側室曹氏
女八孫二本寬本忠孫女三公生洪熙乙巳某月某日
卒于弘治甲寅某月某日葬于乙卯某月某日某地某
山之原銘曰公昔朝天初掛冠閩山粤水中盤桓憶昔
按行川蜀間峽舟棧馬遠復艱内綏黔黎外戎蠻朝劬
夕瘁無優閒追思列郡久且煩名雖盛得力已殫功成
身退古則然歛而歸之諒匪難詩稱明哲公有焉聖恩
賜葬輝榛菅幽光上燭高雲端文垂金薤青瑶鐫我銘
兹丘世所安
故通議大夫兵部左侍郎兼都察院左僉都御
史贈兵部尚書李公神道碑銘
公姓李氏諱介字守貞後改字守正萊之高密人也宋
有為西臺御史者譜失其名今世墓存焉鄉人稱為西
臺李氏公祖諱遜陜西都指揮司經歷考諱傑舉鄊貢
累官至太倉衛學教授有學行俱以公貴贈通議大夫
兵部左侍郎公年十一能屬文從父之睢州又之太倉
游學久見聞益富成化改元領山東鄉貢五年登張昇
榜進士被選入翰林為庶吉士文學敏贍諸老先生多
器重之擢四川道監察御史改河南道出按浙江鹽課
力除宿弊有不便者欲伺其隙中之無所得還掌道事
凡中外官考覈殿最務持公議都御史以為可大用諸
道奏牘必令可否乃上每率諸御史論事或有所觸忤
未嘗少挫嘗予告家居及秩滿以久次超擢為大理右
寺丞陞右少卿今天子登極命代祀東嶽諸神還遷左
少卿陞都察院左僉都御史廵撫宣府閱兵馬畜芻粟
邊圉以寧未幾召還佐理院事其所論建必先大體不
事苛刻而律身無玷譽望日隆會母栗太淑人喪歸服
將闋院佐復闕朝廷留而俟之暨復任陞兵部右侍郎
尋遷左侍郎夙夜勤厲屬有疾暫已即出治事比歲宣
府大同有警上特命兼左僉都御史經略之時已遣中
官武臣練京兵待報而發論者謂宜用文臣往遂以督
軍事付公公大病新愈即上道至則寇已退公悉心邊
務徧歷營堡策勵將士鎮兵匿役者勾稽得萬二千人
又募丁壯萬五千人訓以待用大同屯田歲給牛具銀
若干兩實不為官用而邊兵償死馬常苦擄掠乃請以
給之人甚便將領有弗任者易置之又念大同境外有
廢墻請修復為禦侮計所上議前後不絶事未盡行而
疾甚卒于宣府弘治十一年正月二日也守臣給驛歸
其喪上聞訃悼惜贈尚書遣禮官諭祭命有司治葬事
云公修髯美儀言動雅飭居官清慎遇事必審而後發
條分縷析舉無廢墜在北邊尤詳密雖隆寒猶夜草奏
牘手為皸裂使天假之夀得䆒其所施為當必有大可
觀者而竟弗夀以止命也若其事親孝敬遇諸弟甚友
愛範簡皆舉于鄉與人交信厚可質拯灾䘏困亦其所
樂為者故沒而人思之嗚呼賢哉公年五十有四生正
統十年某月某日葬以卒之年某月某日配杜氏洧川
縣主簿鑑之女封孺人先公五年卒後贈淑人墓在縣
西陸家莊至是合窆繼姜氏鴻臚寺少卿勝之孫封淑
人子一人昆舉進士歷刑禮二部主事世其家孫二早
夭昆奉春坊張中允天瑞狀請予銘神道之石予雅厚
公知其賢悉矣乃為銘銘曰揚翹振華北方之英兮飽
山飫川南國之靈兮績學詞林其業乃成兮執法中臺
益奓厥名兮内陟棘寺佐國之平兮外廵邊徼屹為干
城兮兵曹巖巖尊居貳卿兮文事武偹二美是并兮台
階鼎軸不日其升兮天不憗遺一疾而傾兮帝命賢勞
䘏死若生兮返葬故原有鬱新塋兮刻石玄堂以慰幽
冥兮垂聲著功俟彼汗青兮
謙齋文錄卷四
