謙齋文錄卷三
明徐溥撰
引
送吳甥吉士南歸詩引
吳甥儼今歲領鄉薦而來得與天下士角藝於春闈再
捷及廷試又在高等尋被旨選入翰林為庶吉士方益
攻文字以圖他日報稱俄而疾作思歸乃具陳請遂獲
俞音予雖欲留之亦不可得也其行有日士大夫有惜
其去者多贈之詩顧余可無一言乃亦賦四韻仍僭書
數語於前儼為吾女弟之子少已失恃賴祖母鞠育而
承其父訓誨以至成立今而歸也兼遂省親之願可為
樂矣樂則其疾脱然以去去則速來以副朝廷儲養之
意以為科第登庸之光則予亦有光也
都亭折柳詩引
都亭者何都城之外有亭焉以為置郵之地也折柳者
何贈别之舉也古詩所謂反手折楊柳者是也别必於
都亭者何車馬之所集道路之所由分也别必有詩者
何發乎情形乎言言焉而成聲者也詩必以折柳名者
何擬古而作也詩何為而作送蔣悅仲學南歸也悅曷
為而歸以國學生待次未及而學於家也曷為送之悅
從予授經者也從予送之者誰鄉黨之士仕于朝及凡
所與識者也識其人知其所存樂與之處而不忍别焉
此情之所不能已也不能已者此詩之所由作也予曷
為無詩方有公務弗暇也曷為引之亦有不能已者存
乎其情也予情曷存乎悅之所知也悅之所知雖假予
言而亦有不待予言者也
䟦
䟦蘇東坡手書後
吾鄉山水佳勝昔蘇文忠公愛而居之故其名益著公
之居此其事特見於文集與郡志中至訪其手迹僅有
所題斬蛟橋八字而已若此種橘一帖乃長洲李應禎
携以示予者竊喜此為陽羡故事也遂用模刻于石臨
視惟謹不敢失真既又得公乞居常州奏狀乃予家藏
舊一小簡言買田事者復次第刻之而周益公謝采伯
䟦語各附其後蓋其考據歲月皆精當可覽若元人一
二題詠亦不忍棄焉刻完歸置洑溪書堂所以起鄉人
子弟景仰先賢之意豈徒玩其筆畫之妙而已哉
說
巽夫字說
粤惟萬氏為古者芮伯萬之裔漢雲臺二十八將有萬
脩封槐里侯其家世之遠可徵予同里萬姓者僅一二
要之為喬木大族獨非槐里相傳繩繩不絶者歟曰盛
者聰穎特達充邑庠弟子員明經飭行出人一頭地乃
今應詔貢于春官進試于内廷中式得入太學未幾循
例依親南還以予有同門之好告於予曰盛於加冠時
賓師以巽夫字之辱諸君子以字呼於盛也於兹有年
矣顧未有為字說者以繹其義以俾盛知所從事而自
勖焉(缺)
贊
商少保先生像贊
(缺)
安素軒難
客有難於安素子曰天之生人萬億其類或賤而貧或
富而貴或堅而久或柔而脆或揚揚而升或默默而退
誰云彼蒼而獨無私同人異與云胡不疑故富貴或可
以智取名譽若可以力私終南捷徑何必往來乎義路
詭遇獲禽何必範我而馳驅富貴名利自我取之乞墦
搖尾孰得而知而子安履其素若顛若痴惟已所行不
隨乎時惟子之守不能韋脂惟道之謀不能變移雖古
道之所尚實今人之所嗤子盍不變子之故從今之所
宜歟安素子聞之愀然不樂曰是何言之謬耶惟履之
初素履行願中庸亦云素位不願惟分之安固執不變
豈同小夫物理交戰彼雖文繡非我所羡彼雖膏粱非
我所勸徼倖而富貴孰云其為德安分而貧賤孰云其
不善樂夫子之固窮羞子路之愠見故食取充饑藜藿
不羡乎膏粱衣取蔽寒緼袍不耻乎衮裳居取避雨茅
屋不慕乎華堂無外之求惟德之將言既歌衞風雄雉
之詩而和之曰不忮不求何用不臧吾安吾分終身之
臧夷齊首陽千古之臧富貴驕人何足以臧歌竟高卧
不顧客不敢難含媿而去
行狀
先妣何夫人行狀
先母何氏諱妙賢世為宜興人父逵輕財好義鄉稱長
者母夏氏有賢行卒時先母纔九歲哀慟如成人後事
繼母能順適其意繼母待非其道未嘗以告諸父由是
大為父母所愛相攸以歸先君為冢婦年十七矣是時
祖母吳夫人猶在見先母年幼而動循禮度喜謂親戚
曰吾家得孝婦門戶之興可知矣先祖瓊州府君以事
詔繋獄先君北上祖母止之曰爾婦將㝃身姑緩之先
母曰父母有難而顧妻子耶先君即日就道既而留京
邸三年仰事俯育之用一萃於先母先母奉養極其勞
瘁見祖母時或興念流涕不食百方解慰之時時弄兒
女以娛目前暮則率諸婦左右或咨禀家事或緝治女紅
夜分俟祖母熟睡然後退蓋先祖仕宦兩京逾二十年
先母奉養其姑于鄉率如此而於其被難時尤窮窮如
也宣德間歲饑一夕盗至先母聞撞門聲急亟扶祖母
避竹園中俄而失祖母復奔至中堂覓得之仍扶以出
賊既去諸婦謂吾母曰何膽大如此脱遇賊何以自處
婆婆年老人無傷也母曰正姑年老恐驚悸成疾耳我
死何足惜後祖母久病在床晝夜不離側湯藥非親嘗
不以進及卒哀毁踰禮是時先祖歿久矣二庶祖母年
固少先母一以姑禮事之撫庶叔五人服食必先己子
教𨗳漸成相先君為之婚娶故諸叔愛吾母亦如其母
焉先君性嚴毅吾母事之無違禮相守五十餘年而相
敬如一日歲時祭享膳羞酒漿極其豐潔客至亦躬自
治具以佐先君之懽至老猶親主中饋不以委諸婦也
先君教子弟甚篤供具賓師之禮先母唯恐不至每先
君程其課業輙從旁奬諭之見業有端緒者喜形眉睫
否則不樂也溥初應鄉試謂曰兒今行矣我有一事不
樂溥跪請其故母曰南京繁華之地兒年少未娶恐為
所誘不能自持則致辱身虧行矣溥曰兒誠不肖唯恐
不能取科第為父母榮此非所患也溥亦不敢一涉非
禮以遺親憂及忝官于朝二十餘年再得告歸省所以
教戒溥者尤切平生色仁而氣和接内外屬人謙謙自
將至與共衣食則嘗取其薄者居室無嫉妬之行每勸
先君納婢妾而先君自不從性勤儉於華麗之飾無所
好暇則治麻枲絲繭如小家婦女然財帛當用者雖費
不吝祖母之姊之女蚤孤携歸撫育之及長當嫁時祖
父之禄入有限也吾母則輟奩具資遺之舅氏兄弟姨
妹孤貧者周䘏之始終無厭於他親戚鄰里亦然家所
畜奴僕頗衆一撫之以恩嘗曰此皆離父母而來事我
者奈何不加恤哉或有過必為之隱諱惟恐家君知之
有善輙稱道之加賞勞焉有被斥逐去之幾十年猶感
念主母而欲歸者吾母之善行類多可書此特述一二
焉初溥之免先君喪當還朝不能遽舍以去先母諄諄
然語之曰吾家世受國恩吾兒當思報效可也我有爾
諸弟在爾無以我為憂溥涕泣受教迄今自抱終天之
恨痛哉先母生洪武三十五年五月丁亥卒成化十三
年五月己丑享年七十有六子男四人長即溥次濟次
瀹次澍女三人嫁同邑吳吉蔣蘭吳經孫男十四人孫
女六人曾孫女一人先母初封孺人再封宜人溥始聞
訃將歸吏部以聞蒙恩賜祭命有司營葬且給溥驛舟
以行是則朝廷之恩固大矣非賴吾父母教育之力豈
有今日溥哀痛悲號有死無隕今卜以卒之年葬于瑞
雲山先考庶子府君之墓謹具先母世出行事卒葬之
槩請文於執事以昭不朽伏惟哀憐而寵畀之不勝大
幸
墓誌銘
中憲大夫鴻臚寺卿齊公夫婦墓誌銘
公諱政字以德姓齊氏世家雲中少即穎異入郡庠為
弟子員學業迥出儕輩永樂丁酉試於鄉中式明年會試
辭乙榜卒業太學宣德丙午吏部從太學諸生選鴻臚
寺序班公在選中或謂公且登科甲公曰此古九賓之
職也懼不能稱耳卒就職己酉改鳴贊正統丙辰九載
考最擢本寺主簿仍專鳴贊事已而連遭父母喪服闋
復任已已擢寺丞景泰壬申再擢右少卿天順丁丑英
宗睿皇帝光復寳位知公練達特擢本寺卿居四年以
衰老乞致仕上優詔留之又四年再以為請詔特令歸
展墓今上嗣位之初公年已七十有七請休致不已始
賜俞允既歸二年為成化丁亥十二月十二日以疾終
于正寢訃聞上遣官諭祭以明年某月某日葬于大同
縣長安村之先塋公為人體質魁梧音吐洪亮日侍廷
陛而禮制習熟動無所失及年既邁恭謹愈甚故累朝
特寵眷之遂以諸生至九卿可謂嘉遇也已公之先皆
不仕父贈奉直大夫鴻臚寺右少卿妣楊氏贈宜人公
原配陳氏封宜人先公卒繼配何氏光禄寺署正瑛之
女有賢德為婦為母皆有可稱以子佑貴封太恭人卒
於成化乙巳十一月三十日享年七十有五以明年某
月某日合葬公墓子男三人長曰偉錦衣衞鎮撫陳宜
人出次曰佐臨淮縣主簿次曰佑鴻臚寺左少卿皆太
恭人出女五人長適廣平衞知事許瓊次適太學生田
疇次適張子增次適錦衣衞指揮僉事朱顯次適四川
總兵傅泰孫男六人曰仲章曰士竒義官曰士恩郡庠
生曰仕美曰仕禄曰仲輝女四人長適王宣餘在室曾
孫男二人女六人他日佑請於予曰惟先君之葬于兹
二十年矣未嘗有銘今不幸遭吾母之喪將歸治葬願
得一言刻石入墓中以逭不孝之罪予久識公且重公
能舉其職而公之子復能世其家乃按通政司知事黃
榮祖狀序而銘之銘曰
於赫皇明大禮斯備朝覲燕饗屹乎廷陛有美齊公袍
帶偉如周旋俯仰容聲舒徐歴事累朝惟帝眷顧連疏
乞身迫此衰暮其歸既遂其逝何長有子克家公尤不
亡何以致之曰有賢助家有所託子有所怙棄養相從
于彼九原尚千百載子孫具蕃
通議大夫南京刑部右侍郎金公墓誌銘
南京刑部右侍郎金公既卒之三月其子麒壽走闕下
言先臣歴事三十年官至三品今不幸沒矣冀得䘏典
以賁諸幽朝廷念之為遣官諭祭仍命有司治葬皆如
制至是復以葬宜得銘奉尹吏部正言之狀泣請于予
公予之同年友也又嘗以庶吉士同在翰林斯文之好
已久所以稱述其平生以慰乎存歿者固不得而辭也
公諱紳字縉卿其先錢塘人元有諱仲實者隱居養志
子銘國初以閭右遷實南京始占籍上元縣銘生元亮
再世不仕元亮生潤以兵部司務出知南安府致仕進
階中議大夫贊治尹生公公幼有竒質南安公教之甚
篤學業益進景泰癸酉中應天府鄉試明年登進士第
由庶吉士授刑科給事中踰年英宗皇帝復位銳意求
治公適掌科數召對所以寵待者至上嘗誚一二大臣
晡時趣具彈文公援筆而就詞甚切當上覽而悅之方
有意留用會晏駕弗果甲申今上嗣位進都給事中首
率同列論都指揮門達竊弄威柄罪繼會議廷中言都
御史王竑剛毅直諒可任大事宜亟召用一時達被遠
謫而竑起為兵部尚書與有力焉公於是益以言責自
盡嘗陳時政八事一持恒久以守新政二勤接見以論
治道三納忠言以致躬行四求賢才以備任使五擇重
臣以備邊患六明黜陟以儆在位七設武學以育將才
八用武勇以除寇盗疏入悉見采納成化乙酉遣祀徐
王滁陽王還時兩京浙江河南水旱相仍漕舟不通患
不可虞公言事宜數條用之未幾京師米價竟減而緣
河盗皆散去朝廷知公才果可用遂擢南京大理寺左
少卿南京為公鄉里公先謝絶私謁而訊鞫明敏獄囚
多所平反凡十年譽望益盛乃有右侍郎之命公持法
益謹每戒其屬曰民易犯法於無可矜疑者尤宜盡心
且數躬視囚獄以故囚少瘐死者戊戌江西大旱詔公
往視至則先奏停力役徵收等事仍禁郡縣雖小費不
得擾民俄而新昌萬載鄱陽諸縣盗發公督捕有方竟
獲其首誅之因舉救荒之政始通鹽商增糶價漸而粟
至及勸富民補官并折收船課皆以便宜行之已而食
足全活者不可勝計歴二年還任公既久勞於外得疾
即不起時成化壬寅六月甲寅也年僅四十九以卒之
明年(缺)月(缺)日葬某鄉之原公之祖若父累贈至同公
官祖妣姚氏亦贈淑人配徐氏兵部尚書晞之孫封淑
人子男三曰麒壽貢士麒永國子生麒寧女五人長適
貢士范昌齡二適卞璽三適任守正餘幼孫男二人士
賢士良公性至孝南安公致仕二十餘年左右侍養不
違其志與其兄綬夫友愛尤篤自入官以簡約持已而
待其屬必厚平生好賢不倦在江西時嘗行縣過廬山
視白鹿書院傾圯特修葺之且為正先賢祠祀至於學
問之勤不以政冗而廢惜其年止於是而不得究其志
也所著有心雪稿青鎖獻納稿江西巡視稿若干卷藏
于家銘曰
維金之先自杭而遷世晦不仕發於南安南安出守綽
有政惠延及於公益昌而熾少登科甲給事禁中謇諤
之詞見於疏封既受上知遂分留務維兹祥刑不忝所
付時有定國世無冤民司寇之亞名位益振西行救荒
萬口待食爰推其仁以濟吾術公則已矣其惠猶存食
此厚報尚俾後人後人纍纍繼登仕籍有如弗信視此
銘石
泰安州判官崔君墓誌銘
駙馬都尉崔君元既葬厥祖泰安君奉太常少卿王君
佐狀請予銘墓不得辭按狀君諱震時起其字世居東
勝州元季兵亂徙鴈門遂居代州祖諱普明考諱璟君
生而魁碩有度少補州庠遭父母喪久困場屋天順甲
申以例輸邊實為國子生成化甲辰試吏部授泰安州
判官州有泰山祠四方捐金帛供香火者歲每不貲奸
盗百出君禁奸覈實綽有能聲弘治戊申輸宣府芻粟
有羡銀七百餘兩會齊河諸縣有逋數因貸之償民布
政使戴君珙用禮幣勞君以旌其能獨石地遠粟貴民
困輸納君奏乞太倉粟給之己酉督兊軍儲于臨清有
羡米三千餘斛銀五百餘兩乃白部使者以修安山水
次倉七十餘間州有預備倉每不守守者輙被罰君贖
罪人以市地闢衢巷搆屋宇招民復業者居之盗不得
肆庚戌督官銀給遼東戍兵修廟學及祭器視昔猶加
己亥修德藩一郡王府及周孔顔孟諸廟及濟南城隍
祠役重費廣計日而集巡撫都御史吳君節委攝肥城
縣事賞罰明信兵民欣服累值歲歉多所賑貸山谷間
有巨盗數十民病防守君悉力追捕皆就擒滅壬子巡
撫都御史錢君鉞及巡按官皆薦君為大縣不果癸丑
以老病致仕歸其鄉時君意有不能平頗欲自直會孫
元被選尚永康長公主君曰吾復何求遂絶口不道前
事於是放遊齊魯吳越間周覽形勝惟意所適徜徉將
歸乙卯七月二十三日以疾卒於蘇之旅次距其生宣
德乙卯四月二十六日壽六十有一配某氏子男儒國
子生實生都尉以恩授東城兵馬指揮女一適國子生
劉益之孫四都尉其長次曾次周次愚孫女二長適鄉
貢士謝國韶次未䀻是歲十一月十三日葬於崔村之
原予每見都尉恂恂猶書生心愛重之知源𣲖有自也
比又聞其曾祖某素好義嘗梁滹沱以利病涉所積甚
厚及泰安君位不稱德東城君鬱不得施乃於其曾孫
見之是固然哉為之銘曰
國有貴族出於儒門肇之者誰君德是敦其德維何曰
有遺愛民情匪私輿論攸在善而不福豈理之常於君
徵之若貸而償簪纓蕤蕤耀彼門閥刻銘著聲公死不
沒
承事郎周惟詹墓誌銘
吾郡之江隂稱大家必曰顧氏周氏周世有令德至孟
敬甫益以樂善敦義著聲于時景泰間不幸為訐者所
訟而其子拱謫戍雲中即惟詹也惟詹生富家年少未
更事遭罹家難孑孑趨邊陲執戍役而雲又苦寒地其
官長念其家素務善厚撫之前御史吳蓁亦戍雲中惟
詹奉贄幣師事之往來咨問日漸月積學益進而智益
明遂執筆從事大將軍幕下大將軍加禮焉如是者蓋
六七年始蒙恩宥南歸歸則父兄已沒獨其母蔣孺人
在堂無恙惟詹念先業之至於斯也痛自刻厲措置規
畫窮日夜廢者興墜者舉不數年田廬産業悉復于舊
先是其母以孟敬甫下世惟詹又在遠方未還悲泣無
寧日及承朝廷抆拭之恩骨肉來歸家跌復振感激之
餘繼之以泣歲時子婦上壽亦頗為之盡歡母患痿痺
久在床蓐惟詹左右扶持侍藥食不去側獨以父不逮
養飲恨終身成化某年東南饑有納粟授官之令惟詹
曰此吾志也敢不率承輸粟若干石于官得承事郎階
七品惟詹自幼服習家教讀書不煩程督其師崑山張
節之甚愛之及壯涉歴既深孝友恭儉卒亢其宗雖其
先澤未泯要亦惟詹能自樹立不誣也其軀榦偉碩得
脾濕之證以服母喪過哀病二載竟卒實成化十四年
四月甲子春秋四十有九以十五年十一月甲子葬于
某山之陽新塋曾祖伯源祖宗苑及孟敬甫俱以輸粟
旌門有孝義之褒娶趙氏子二祥熊祥驥女一許聘夏
元正初葉侍郎與中自宣府還朝嘗為予言惟詹處憂
患能恭謹敕厲其志欲蓋前人之愆可知矣又見所作
聽雪軒記愛助之意惓惓焉予因喜惟詹受知前輩將
來顯達不但已也豈意不得其壽而遂卒悲夫其子來
乞葬銘乃考知州徐士亨狀序而銘之銘曰
繄顧山西曰周氏肇啟厥宗宋學諭華聲茂實代有繼
播越弗寧值元季有來自蘇際隆治務農敦善家日大
窮周匱䘏昭惠施烏頭綽楔旌孝義煌煌璽書天日麗
樹之風聲無遠邇何物無良思懻忮將泰之極否斯至
辟彼阽危器安置湛恩汪濊匪幸致積善有報宜不匱
嗟承事君得憑藉既蹶復起天所賜胡壽弗延奄長逝
新墳峩峩終古閟我銘刻諸詔來世
湖廣按察司僉事張公墓誌銘
張為吾宜興名家其先有諱槃者仕宋至金紫光禄大
夫因稱所居之地金紫圩公其十一世孫也曾祖伯英
祖永父元愷俱不仕元愷娶儲氏以宣德丁未七月十
五日生公諱述古字信之别號巽齋幼有妙質而器識
更遠其父于諸子中為可教也遣從故進士姑蘇奚昌
受易日夜誦習精勤不倦竟以景泰辛酉中應天府鄉
試明年試禮部再中遂擢進士第時父母且老因乞歸
得侍養于家左右承顔能順適其意暇則與邑中士友
講學一時蒙指授出而取科第者若故吏部郎中邵暉
輩數人家居六年而父沒喪禮克盡人以為孝服除尤
不忍離其母或勸之盍受職以被恩典為親榮始上吏
部除行人三年考最蒙賜敕命進階吏部察知公賢薦
為御史公辭之秩滿陞南京吏部員外郎又三年擢湖
廣僉事成化戊戌致仕而歸矣公居官廉謹為行人數
使於外若河南山東川廣諸藩所至未嘗一受餽遺及
使陜西掌行襄陵王府祭事尤為王所禮遇在刑部時
詳明公恕不妄决一囚有古人求生道之意至僉臬司
事能辨疑獄人不稱冤而華容沅江等縣數被寇盗為
築城柵以保障之民始得安居焉然公素剛直少容自
度與世多忤慨然乞歸曰吾平生所恨者不得推恩榮
吾親耳既歸足跡不至州縣日與諸故友昆弟放情山
水田園間為詩酒之樂凡八年以乙巳五月二十二日
卒享年五十九公娶陸氏有賢行先公卒生男二太學
生邦祥邑學生邦瑞側室徐氏生男邦民王氏生男邦
榖邦禄女二適王巽任徵孫男二女四於是邦祥等卜
地於騏驥村之陽以丙午某月某日葬公託進士芮君
為狀使人走京師請銘于墓予與公自少居同鄉及壯
為同年相知之深非一日矣且邦祥又為予之子婿有
姻連之好於公之葬也雖不忍銘然義不可無銘也銘
曰
仕不謂遲止於臬司身不謂衰中歲而歸惟其所持不
詭不隨世與我違如矩合規莫究其施歛而不為事親
不虧事君不欺如此男兒為世之竒天命於斯更復奚
疑騏驥之隆瘞此銘詞
昭勇將軍署都指揮僉事寧夏左參將劉公墓
誌銘
公姓劉氏諱紀字憲明大名清豐人曾祖大老贈寧晉
伯祖諱寬考諱海俱贈昭勇將軍署都指揮僉事御馬
監太監諱永誠則公叔祖也劉氏以太監公顯驟以戎
功封伯爵族極盛大公生其間負才器識道理為佳子
弟厥父昭勇公擢錦衣衞正千戶以沒時公甫十齡母
亦喪太夫人教遊武學比冠而廕天順丁丑太監公叙
公父沙洲之功朝廷乃進公指揮僉事成化庚寅公從
寧晉公討賊延綏卒遇賊身冐矢石脱圍山谷間得擒
斬功凱旋進指揮同知署指揮使名始著論者謂其可
任將領今太師保國朱公俾掌十二營號令明敏集事
尋用太師英國張公薦得總一營訓練有法弘治戊申
用兵部薦擢署都指揮僉事仍食禄錦衣充寧夏中路
參將公自念世受國恩獲預兵政誓竭志力以效勤一
方至則撫士卒詰奸宄綜畫指授皆有條緒未幾徵還
京師居數年以疾卒于正寢是為己卯三月一日距其
生正統甲子五月二十三日年五十有二娶楊氏錦衣
指揮僉事觀之女弟繼娶吳氏管氏女一楊出適都督
神英子用亦早卒公無子嘗求從兄故錦衣指揮同知
綱第三子璉為後許焉會有寧夏之行後指揮君卒故
未果公之卒合族以璉告于柩前主其喪成公志也璉
卜以五月某日葬公于某鄉之原奉狀乞予銘墓公又
有從弟福嗣寧晉伯鎮薊州祥禎皆鎮撫從子璟為指
揮同知並籍錦衣公雖乏嗣其族之顯蓋未艾云銘曰
國有貴族時有儁才公也秀出亦何雄哉少廕父官壯
居將幕分鎮西陲一方是託虎視羣寇氣先萬夫中阨
於途弗究厥圖人必久用其才乃售孰遄之歸又奪其
壽輀車國門送者如雲後百千年參戎之墳
英國太夫人吳氏墓誌銘
太師兼太子太師英國張公懋之母太夫人吳氏太原
陽曲人諱珍之女也公之考太師定興忠烈王封國于
英已娶李氏封夫人蚤多疾無以屬内政一子忠為勲
衞生亦不慧乃禮於吳而太夫人歸焉忠烈之考河間
忠武王肇樹勲業為鉅家太夫人弗逮事其舅事其姑
河間王夫人王氏躬執烹飪備極奉養歲時有事于家
廟必虔以相祀忠烈出奉朝謁議軍國弗復内顧凡壼
以内出納賞罰之政太夫人理之咸中節度忠烈稱之
曰能忠烈之弟忠僖侯輗為文安伯裕國勇襄公軏為
太平侯一門三爵家益盛大而昆弟雍睦太夫人處姊
姒間亦怡然無間言李夫人有女子三其仲事仁廟為
敬妃孟適黔國公沐斌季適清平伯吳英並為夫人太
夫人尤善處接或時以善言相勸𨗳故外内族黨皆稱
之賢正統已已忠烈扈從北狩不得歸今公懋甫九歲
朝廷念死事功特命嗣爵太夫人擇傅以教間舉先世
忠貞諭之故公材器克就歴事英皇憲廟以及今上累
荷知遇承倚任掌中軍都督府總五軍營兵監修國史
知經筵事以敦謹著勲卓然為世臣之首而太夫人實
饗其成天順癸未賜誥封英國太夫人其詞有曰淑善
之積益隆壽祉觀者榮之弘治乙卯五月四日太夫人
以壽終距其生永樂甲午九月十日春秋八十有二上
命禮部諭祭工部治葬事皆如制别賜寳鏹以貫計者
二萬齋糧以石計麻布以疋計者各五十尋復加祭以
壇計者五皆異數云太夫人慈厚謙約念勲衞忠無嗣
以庶長孫為之後施及諸族恩及羣下皆貴富家所罕
見者可謂賢矣癸丑九月太夫人初度縉紳往賀有鶴
盤空而下躍入席前馴不復去既屬纊之明日悲鳴而
斃噫是亦可謂異矣太夫人惟懋一子女一適太師兼
太子太師保國公朱永孫七曰欽勲衞曰鎡曰銘錦衣
衞百戶曰銳曰鋼曰鎮曰鉉女孫三長適永順侯薛勲
次適安昌伯錢承宗次早世曾孫五曰嶽曰嵩曰端曰
崇曰巖曾孫女一初公葬忠烈衣冠于盧溝橋西連三
岡之原卜是年八月十日以太夫人祔奉程學士克勤
所著狀請予銘監修時予實以總裁國史事又同朝久
故為叙其事行而系以銘銘曰
盧矢彤弓世受國封惟夫之忠有相之功桓圭繡裳載
躋廟堂惟子之良有教之方曷其饗之鍾粟鼎肉曷其
飾之冠翟佩玉康寧富貴餘八十年人得其偏母得其
全訃聞在朝有祭有賻賻侈其物祭加其數生既極榮
沒亦孔輝匪惟今兹在古亦稀堂封是祔忠烈之墓勒
銘奠幽永保無斁
陸太宜人李氏墓誌銘
常州吾鄉郡也數十年來取科第登仕宦其尤盛者皆
曰陸氏因其父兄之教使然亦惟助於内者有其人焉
若太宜人李氏非所謂助於内者乎李為武進名族世
積善不仕至處士某娶某氏生男女若干人太宜人最
長生而端重嚴整動作有常於凡紡績之事經手精絶
諸女婦皆莫能及而尤務勤儉不以所能自矜是以父
母愛之既筓歸於陸為故南樂縣儒學教諭贈南京戶
部郎中諱某之配初為婦即以孝謹稱戶部公遊邑庠
例貢于京而顧其母張孺人有戀戀意太宜人趣之曰
姑老矣宜速行為禄養計公感其言上道初得奉化縣
訓𨗳乃奉其母赴任太宜人養之安焉及公陞邵武教
諭適閩海盗起則請留侍於家養之益謹或見其姑有
歎息聲輙踧踖不安曰豈我為婦有未至而思其子耶
必致其悦乃已姑沒殯歛俱厚公歸盡哀而無悔曰使
我在側弗是過也公既起復改南樂南樂之俗婦女惟
播種樵汲是務諸生之母之妻歲時瞻拜見太夫人精
於女事轉相慕習及他日扶公喪歸攀號遮送者載道
觀者驚歎既二十年書帛之奉不絶而奉化邵武兩邑
之士道經常州必登堂跪拜對之感泣真若有母氏之
愛者可謂難得也已其教諸子嚴甚自外傅歸夜則課
之每從齋外聆有書聲即止否則於其晨省必拒使弗
前凡賓友過從聞講說經史輙具酒食延欵或博奕嬉
戲必使人對客提其具碎之家人以為辱客太甚則曰
吾知教子耳不知彼博徒之為客也蓋其教於内者如
此迨年漸高有子四人歴見其三登進士第皆列官于
朝諸孫復進士及第居近侍東宫講學其一家可為貴
顯矣方益自貶損食不必重衣不必新日無過分以為
子孫之福晚尤康健聰明能歴歴記往事族人子弟平
居進見必委曲指陳前代敦樸之俗因人懲勸之或非
其人則絶不與言故人嚴憚之莫敢犯者初以長子貴
恩封太安人後加今封成化十九年壽登八十有六以
正月十八日無疾而卒子男四人愷南京戶部郎中悌
不仕怡南京工部主事愉刑部主事女二人適唐鑑孫
立孫男七人簡右春坊右諭德節筌俱郡庠生箎範籌
女三人曾孫男三人長含章次巽章女四人以卒之明
年(缺)月(缺)日祔葬于邑劉莊之原諭德君奉李駕部應
禎之狀泣而請銘予與太夫人諸子若孫交久矣不辭
而銘之曰
職有必舉事有當為凡人皆然匪求人知况乎女婦
内行自持及其純備人卒知之維太宜人懿德令儀尚
論其槩曰孝與慈天與遐壽以報其施子孫振振貴顯
于時何以致此内有家規劉莊之原祔藏于斯恩封再
加壤樹增輝其尚有待騐此銘詩
程襄毅公林夫人墓誌銘
弘治八年乙卯七月十日程襄毅公夫人林氏卒于京
師官舍其子敏政解官扶喪歸襄毅卒時先朝已贈太
子少保賜葬于休寧南山之原今夫人卒賜祭命工部
啟壙而窆仍給驛歸其喪蓋特恩云喪且行敏政乃躬
述事狀請予銘墓按狀夫人姓林氏諱淑清為閩人唐
九牧之後也泒分環珠里號環珠林氏高祖謙翁元授
進義副尉曾祖起宗贑州錄事司判官祖子隆國朝洪
武初坐累謫陜之綏德再徙河間遂為河間人考頎妣
李氏子女各一璵為淮之安東簿女即夫人夫人生有
慧質孝謹純至凡女工必精習讀列女傳女戒諸書輙
領其要父喪時尚未筓哀毁如禮安東治家嚴重念夫
人之賢必有以稱其選者久而弗得程氏之先自新安
來徙河間而襄毅在小學安東訪之為儕輩所服後入
儒學其家以婣請安東乃白於母曰程某遠大器必為
女弟擇配無踰此矣既歸襄毅之祖若考贈尚書公皆
在堂母張氏有四女一子未畢婚嫁尤務經理委夫人
獨奉兩世舅姑至躬操井臼治酒漿脯膾不憚勤勩寒
暖饑飽起居之節必得其宜數年襄毅舉進士授官夫
人幸有禄食而儉素如故及嫁四姑娶一姒皆手分俸
金甚者撤奩具為助前後四經舅姑之喪無違禮襄毅
歴給事中少卿都御史以至侍郎尚書督邊儲治兵旅
領巡撫之寄出入中外者四十年懋著勲績而夫人獨
任内政奉家祀施子教待新安河間諸伯叔子必周必
至擇安東諸子可教者俾就外傅其一方為河南長社
巡檢其一英為山東青州府訓𨗳皆底于成夫人馭臧
獲有恩待親黨故舊有禮見鄰婦里媪之貧者或解衣
衣之雖數不厭其賢如此夫人凡三荷封命景泰初以
襄毅給事中貴敕封孺人天順中以都御史貴詔封淑
人成化中以兵部尚書貴進封夫人後其子貴雖累封
而夫人秩號已極不復加錫惟享有禄養後襄毅之卒
十有六年壽七十八臨終為敏政曰勉報上恩以光祖
宗我年已老得從爾父地下於願足矣言訖即逝子三
長敏政進士及第累官太常卿兼翰林侍講學士以文
學顯于時敏德詹事府主簿改靳州判官卒敏行儒學
生女一適忠義前衛指揮同知凌雲漢封淑人孫男四
長壎廕授錦衣衛百戶次圻蚤世次塏次堂孫女四長
適邑人臨塘范翔次適婺源大坂汪玄錫三適新安衛
指揮子朱儀四適新安衛千戶子于恩銘曰
曷徵能婦夫為名臣曷徵能母子為聞人霞帔翟冠夫
封之貴堂居鼎食子養之遂康寧壽祉有錫自天人得
其一母備之全視履考祥於理則有勒銘于幽以示永
久
平江伯夫人沐氏墓誌銘
夫人姓沐氏太保兼太子太傅平江伯陳公志堅之配
也其先鳳陽定縣人也曾祖諱英從高皇帝起義兵建
大功爵至西平侯追封黔寧王諡昭靖祖諱昂為左都
督追封定邊伯諡武襄考諱僖襲雲南左衛指揮同知
後以子璘貴贈右都督夫人蚤失怙恃鞠于庶母孟氏
性敏慧不凡而容止詳慎不苟言笑女紅外無所嗜悅
間涉書史通女戒大義恒歎曰吾獨不得事吾親目有
所觸輙涕泣不食兄璘嘗攝雲南軍務事謂人曰吾有
女弟如此不可不擇所宜歸聞平江公賢而多才遂納
聘焉比入門逮事其舅某國莊敏公暨其姑譚太夫人
孝謹備至相平江公祗敬未嘗少忤賓客之饋躬自治
具内處娣姒和不失色下及臧獲御之有恩旁至婣黨
禮意兼厚無不稱者及居喪治葬一皆勸公行朱子家
禮尤嚴祀饗至親滌俎簋久而不倦公有二幼弟鐸鎡
撫待甚篤與之合姻二妹之嫁亦盛奩具以遣衆皆感
其義終身以母事焉公既嗣伯爵夫人獲膺封誥每歲
節入賀太皇太后皇太后及中宫輙被寵賜而謙慎益
加公嘗佩征蠻將軍印總鎮兩廣督理漕運入掌督府
握京營兵出治河決攄誠效力無私顧之憂者以夫人
在也公壯尚未有子夫人寬以逮下忽夢二獸交走于
堂一老嫗曰此熊羆也寤以語公公曰此男子之祥也
翌日側室袁氏果生一男因名之曰熊夫人育之不異
已出稍長延師教以經書今為錦衣勲衞為擇良娶朱
氏太師保國公追封宣平武毅王之女得孫男女各一
誕孫之彌月燕飲甫畢夫人倏得痰疾熊焚香籲天剖
股肉和羹以進聞者曰觀子孝則知母之慈矣夫人卒
于弘治丙辰十二月十三日距其生正統戊午七月初
二日享年五十九事聞上遣官諭祭有司治葬如制後
特賜楮鏹萬貫及棺槨一具米布各若干公請于朝給
驛遣熊扶柩而南卜用丁巳某月某日窆于江寧大山
之原從先墓也說者謂夫人生距家歸顯族安處優裕
未嘗知世間疾苦而能勤儉自將相厥夫子保有爵禄
方隆而未艾可不謂之賢耶公慟夫人甚思所以慰其
神于地下奉狀來請予銘弗獲辭而為之曰
猗嗟夫人勲舊之裔歸于侯門允作嘉儷事上撫下家
人是宜賢名式彰豈曰無儀鸞封煌煌有燁其服入朝
三宫出表羣族貴鮮不驕富孰非侈夫人持之勤儉終
始匪獨婦德母教亦敦廕澤之餘有子有孫胡享之隆
而世弗久曰祭曰賻世亦希有皇循舊度命藏故丘伐
石勒銘恩昭九幽
紀母張宜人墓誌銘
紀母張宜人今戶部雲南司員外郎温之母也張世居
綏德業隂陽家之術某南京欽天監靈臺郎生子文哲
本州隂陽學典術娶某氏生宜人聰慧端正為父母鍾
愛之筓而歸紀紀之先為蒙城人後徙綏德以醫鳴家
為故承事郎諱瓛之配瓛字玉章號澹菴少孤事其叔
父母盡禮宜人能承順其意如子婦然至於奉賓祭待
親戚事無大小必得其道人以賢婦稱之他日澹菴羣
從求異産力不能止遂出居於外惟取先世所遺醫書
數冊及器之敝者數事而已宜人怡然未嘗有愠色澹
菴醫日精遠方抱病求治者日衆至則隨手取應而退
亦不責報久則所積亦厚不喜自奉凡有義舉傾而與
之宜人亦未嘗有吝容其賢有如此弘治己丑九月初
六日躋壽八秩其子温仕于朝得士大夫詩篇甚富寓
歸為慶賓客滿門諸子婦率孫曾以次捧觴進拜里巷
驚異莫不嘖嘖稱歎未幾以温之貴將受誥有宜人之
封甲寅正月八日俄以微疾卒温歸來泣告曰不肖賴
慈訓以有今日所恨者雖恩典之頒而不能光榮生前
矣九月十有七日葬于榆林城南三坌河之陽合承事
先君兆幸畀一言以慰之予居京師且久知温為郎官
有美才昔嘗感其孝為文以表其先君墓乃復按刑部
侍郎張君尚絅之狀書而授之宜人有男子四長洤次
即温又曰濚曰濂洤濚俱以輸粟授官濂鄉貢進士女
一適冠帶總旗楊政孫男八人世相世良俱太學生世
椿世科世楹世禄世標世楫女九人長適榆林衞千戶
李鳳次適王勲適朱鸞餘尚幼銘曰
順以為德嚴以為教既宜其家亦事其報報以厚養復
躋高年天恩且下曷不少延子孫如林盛而未艾立石
墓門其尚有待
安昌伯夫人張氏墓誌銘
夫人姓張氏諱萬玉其先汴人世以武顯為河間忠武
王之曾孫定興忠烈王之孫今太師兼太子太師英國
公之女母曰王夫人而夫人則劉氏出也歸於錢氏為
都督同知追封安昌伯之婦安昌伯承宗之妻也初承
宗母夫人孫氏故懷寧侯女盛年寡居治家有法撫育
承宗以長嘗與其兄今懷寧侯泰擇婚聞英國與王夫
人善教而女且賢以為無能踰之者而公之母太夫人
吳氏亦曰是女宜其為吾家婦蓋公之先既以元勲貴
顯且連二世為太宗仁宗妃而錢亦英宗后族也兩家
門戶相當婚事既成繼而孫夫人病期一見其婦及入
門而卒故夫人以不得事姑為恨而事其夫生母曾氏
盡孝相夫治家甚有條理至待親戚以禮御卑下以恩
稱其賢者無間言俄而病更醫弗治年止十八其生成
化丙申五月二日其卒弘治癸丑四月二十九日以卒
之年八月初十日葬于都城西香山先塋之次夫人初
未授封其夫哀其早世具疏言于朝天子從之封安昌
伯夫人先葬來乞銘於予而英公且為懇請曰吾女年
尚少何敢勞執事然不得一言無以塞吾悲也遂諾而
銘之曰
其幼也以慧其長也尤德其歸也甚宜其逝也何亟
榮善夫人墓誌銘
夫人姓項氏世為順天之宛平人生而聰慧婉淑克精
女紅宣德癸丑選入宫侍賢妃甚愛之天順間憲宗在
東宫英廟為簡老成謹厚有年德者擁護左右衆咸曰
莫如夫人宜及皇貴妃於安喜宫迨今上嗣位夫人年
既高時被恩禮亦稍獲優逸而夙夜弗懈凡在禁掖前
後六十餘年白首寅畏莫有見其過言失度弘治丁巳
三月二十四日以壽終上念其舊勞特贈其號曰榮善
夫人命太監李興及右少監傅忠左監丞袁銳董喪事
賜之祭者三賜賻銀帛諸物各若干命所司治墳於宛
平香山之原蓋異數也夫人生宣德丙午之八月葬以
卒之年五月某日春秋七十有二銘曰
天門九闕嚴法宫兮白首服勞勤厥躬兮香山之原敕
所封兮三后在天尚克奉兮
亡妻李淑人墓誌銘
予少忝科第入翰林繼而為卿亞以預政事夙夜在公
不暇顧其私然而閫以内事亦治而不紊者以有吾妻
李淑人在也而今則已矣吾能免乎内顧之憂耶且吾
善孰與相過孰與箴事有不樂者又孰與勸而釋耶此
予不能不悲恨者淑人諱德貞其先為金壇人伯祖順
當國初以武功積官至指揮同知其從子克裕娶胡氏
生淑人筓年歸予初予喪元配杜氏擇繼室不可得或
言李氏雖武弁而有家法且其女甚賢乃禮聘之既入
門克修婦道若素習然每念去舅姑遠不得朝夕侍奉
每晨興輙焚香望拜敬祝其壽而得一美味必封寄之
以為常及予得告歸省始挈之至家凡所以事舅姑者
必躬為之或請代其勞則曰吾方得侍奉何以代為其
孝如此遺二子尚幼鞠育教訓與己子等既長雖鄰嫗
不知其為非淑人出也其一女將嫁資裝既備復盡脫
簪珥與之曰此女少失母當加厚其慈又如此蓋自其
少時性行異於人居父母旁日事女紅不妄言笑歲時
親戚婦女過其家者見其容飾之盛輙為之羞赧俛首
不視當吾歸省時先君禮部公嘗輟飲器數十事畀吾
還京以為待賓之用淑人曰君歸無以奉親而反受此
不可且客居器用惟磁漆足矣予深然之卒不敢受先
君聞之甚加稱歎其儉約又如此歸吾數年未嘗越中
門以行一日兒有墜樓者聞之驚悸乃出以抱持之而
僕隸輩始識其面其靜又如此平居處娣姒以和待親
戚以禮御童僕以恩與予處幾三十年而相敬如一日
諸子或有差失慮予之怒必和解之退而必自責讓不
少恕其亦可謂賢矣女事之暇尤喜讀書孝經論語并
古詩文多能背誦至於臨模字帖亦有可觀蓋其餘事
也予自春坊庶子擢少詹事兼翰林侍講學士淑人尋
亦得今封凡宫闈有慶累入内朝賀其顯榮亦至矣今
上念舊學之臣嘗以吾兒元概侍居京師特授官秩以
示恩寵未幾又特俾乘傳還家畢姻事淑人乃率之行
事未及成不幸以一疾而卒其卒以成化二十一年六
月十三日年甫四十三將以又明年十二月葬于邑南
陽山之原朝廷又敕禮部遣官治墳墓且命常州守臣
諭祭恩禮稠疊愧無以為報也葬既有日乃述其梗槩
刻石納壙中以洩悲恨之情若其淑德懿行親旅皆能
道之其多不能盡書也子男四曰元楷指揮僉事曰元
栻邑庠生蚤卒曰元相承事郎曰元概中書舍人女一
曰元秀適太學生張祥孫男三曰文煥曰文燦曰文熺
女一曰文柔系之以銘曰
嗟淑人兮何去而不歸一室寥寥兮惟所遺衣吾尚可
以自存兮諸子倀倀然其何依胡豐其行兮嗇其壽吾
不可詰兮復何咎丘墳既築兮天寵則厚同穴而居兮
尚百歲後
仲弟時望承事郎墓誌銘
弘治五年十月二十三日吾仲弟時望卒遺言於其子
元橘曰吾生有汝伯為之兄以庇我今雖死可無憾矣
然知吾平生者亦無踰於汝伯吾死其乞文誌墓庶吾
目始瞑也於是元橘以書來告予聞之痛哭嗚呼吾忍
銘吾弟乎顧其言如此則又不忍不銘也惟先公戶部
府君生吾兄弟四人吾為長次為吾弟吾弟自幼明敏
讀書善記且善屬對先公甚愛之稍長即解事每見先
公治家勤勞輙請代先公曰汝年幼正當與汝兄讀書
進學以取功名家事非汝所宜問也則對曰進取功名
乃長兄代理家事兒之責也先公初未之許一日偶試
以某事即能中規畫先公驚喜由是凡營居室治陂塘
及耕桑之類悉委之皆如意後先公漸老家事一不問
得與詩朋酒友徜徉於山水間者以有吾弟任其勞也
吾弟性更孝先公嘗染疾甚危醫莫能治吾弟甚憂一
夕夢神以醫書指示謂汝父第服此藥既覺檢書果得
之依方服之即瘥人以為孝誠所感天順己卯予喪先
妻杜夫人於京師冐暑來省因載其嫂之喪并擕二姪
以歸道中感熱毒疽發于背幾死無悔言成化癸卯三
弟得心疾疾作輙怒目叫呼家人皆不敢近獨吾弟日
夜在側百方治療然後愈明年四弟卒為之擇地以葬
教育諸孤以俟成立及予繼室李夫人季子元概相繼
卒吾弟以予獨處京師又冐暑來省其篤於友愛蓋如
此平生於子史百家多所涉獵尤精於數學晚好讀醫
書蓄善藥病者多所全活至鄉黨以貧乏來告者悉周
之無吝近省予道遇廣西某進士之喪輙助白金數拾
兩竟不問其為誰也吾少讀唐書張公藝傳吾弟適見
之遽請曰古今人宜無甚相遠公藝九世同居吾兄弟
豈不能保一世乎遂出誓言期不為妻子所感厥後有
求分異者力不能止每以為恨故省予時歴舉先公遺
命贊予置義田以贍宗族且力任其事以往士大夫嘉
其志咸作詩贈之惜乎志未就而卒嗚呼可哀也已吾
弟名濟字時望號復齋生宣德庚戌十二月五日距卒
之歲得壽六十有三素有治才而不求仕嘗以入粟助
有司賑饑補承事郎徐氏世居宜興曾祖諱福贈戶部
郎中祖諱鑑瓊州知府考諱琳不仕三世俱贈光禄大
夫柱國戶部尚書兼武英殿大學士妣皆夫人吾弟初
娶繼娶皆蔣氏又吳氏子男五人曰元橘曰元杏曰元
㯽曰元枤曰元楨元楨蚤卒女一人適同邑范倫以卒
之又明年某月某日葬于拜亭山之原為之銘曰
有事服勞昔見其人溪山在望其人何存田廬秩秩子
孫振振百世之下尚視兹墳
亡兒中書舍人元概墓誌銘
弘治元年四月二十四日吾兒元概以疾卒於乎吾兒
何遽至於是耶吾兒少重遲不好游戲家人以不慧目
之常一日舍舟登岸誤為木罌所䟦墜諸水時岸高數
文湍流甚急忽浮水面不溺若有神扶而起者已而羣
兒訊之曰汝將墜何不持罌口曰持則罌覆吾身尚復
起耶及稍長出就外傅口授書數百言轉能誦暇則嘿
聽諸生所誦能舉其詞無遺先禮部府君見而竒之每
出句以試能應聲而對往往有出人意表者由是鍾愛
尤篤天性孝友予每公退必拱俟于門雖風雨不少替
有不樂則遶膝而娛必致樂乃已與兄弟處雖一殽核
必待悉至然後敢食以是兄弟怡怡人不知其為異母
出也每受教於兄栻後栻亡哭之必慟諸親長止之乃
曰天不獨亡吾兄又奪吾師也奚為不慟性復仁厚幼
時為僕抱而仆于地予怒而杖其僕後雖仆不言或問
之則曰言則彼又受杖矣蓋從予居京師者二十餘年
予初以禮部侍郎考滿恩例許遣一子入太學以吾兒
常習舉業欲俾就之則以生後讓其兄元楷元楷亦不
願先帝錄溥侍從微勞特授中書舍人未幾南歸畢姻
遭母喪哀毁踰禮疾乃作予聞而憂之然天意遽至於
此以貽予無涯之戚乎吾年未下壽而吾髮已種種三
歲間既喪吾妻又失吾兒胡不相予之甚乎吾兒名元
概字弘量姓徐氏常之宜興人曾祖鑑瓊州府知府祖
琳並贈禮部左侍郎兼翰林院學士母淑人李氏以天
順癸未十二月十三日生年二十六於是其兄元楷元
相以卒之年十二月二十五日葬于縣南張和山之原先
期以書來告因述此俾刻石納諸壙中吾兒娶今南京
吏部尚書晉陵王公之女無子以元相之子文熺為後
是為志
墓表
徐知州墓表
成化十五年荆門州父老詣闕奏前知州徐泰憂制且
終願畀復本州以終惠斯民者詔下吏部從其請君既
之任治事未幾疾作以其年十月二十四日卒享年五
十一既返柩於鄉將以又明年十二月二十一日葬于
無錫界馬鎮村福昌里之原其兄中書舍人惟正以書
來曰頥失吾弟不幸甚矣惟吾弟有二子元榖元菽皆
幼未領人事凡經紀喪事非吾誰為之治兹既略備矣
惟墓上之石當得文詞以垂示後人非執事又誰宜為
之敢以卞戶部華伯之狀來請予與君交三十年知契
最深非特以鄉里之故而已於誼實宜書乃不復辭君
諱泰初字士亨後更大同而白生其别號也幼而穎異
既長入縣黌從經師習尚書益好學不以家用饒而喪
志嘗舉于鄉不利以貢入太學得與天下之士游而謙
厚若無能者大司成甚優禮之當景泰丙子歲順天府
行鄉舉而吉水劉文介公主試得君文竒之擢第一時
有忿子之不預者言于朝謂所司去取士失當且謂君
出富室殆有私也宜復試大臣持正者以為不可特試
五經魁於内閣君文詞義燦然無忝為解言者始慙而
名益彰於時矣後試春官在中列比剥卷主司見君姓
名以嫌竟不取久之歴正臺憲例選通法律者授御史
君在優等復以謙退授黃之羅田令六年政績大著遂
擢知荆門州在羅田時為政專察民隱不拘拘簿書之
末教民務農凡無牛種者官給與之值歲大祲悉發義
倉積粟以賑饑民有尫羸不能行者則隨所居作饘粥
食之鄰邑來乞食者亦不拒一時賴以活者甚多更招
徠逋逃復業者則蠲其役仍給官田使耕而食其入公
暇數出存問疾苦隱然有古循吏風邑人嫁娶論財故
多不以時始下令禁之有戶將絶而出繼他戶者官為
出錢贖還其家富民買田多隱稅廉其弊發之貧者始
免催徵之累黃屬邑凡七民相率走藩臬請得君守郡
疏上未報適荆門守闕遂補之荆門之政大率如羅田
其俗則頗難治君禁令嚴明民不敢犯會夷陵有疑獄
巡撫大臣檄君往讞疑遂釋人尤稱之前後兩任數興
廢舉墜而學校之士多所造就所得公錢悉市粟以儲
義倉其廉名又人所難及者是以去任民爭輓留之既
沒尤思慕之不忘君為人孝友居父母喪能哀治葬必
厚兄有疾輙宿禱于神以祈祐終夕不成寐弟坤幼延
嚴師誨于塾冀必成立家雖饒裕見族有服用侈靡者
必深戒之而人以患難貧窶告則惻然周給不以財力
計也君常之江隂人曾祖均平有隱德祖本中國初以
人材徵卒而旌其墓曰義民父景南義聲尤著以出粟
賑饑受官蓋徐氏之積德非一世矣至是乃得君兄弟
然君官至下大夫君之壽甫入中歲報施之道茫然莫
考也夫禾之有穜種之先而獲之緩獲之緩而收必多
世德之家蓋亦類此然則徐氏後人其復有興者乎因
錄其事行之槩表于墓以俟
永寧州吏目贈行人正楊君夫婦墓表
成化辛丑新都楊春登進士第既而念其母老歸養於
家居數年其母益康健促使入朝乃授行人司正初考
最以例贈其父如其官母封太孺人踰年太孺人卒春
將歸葬詣予泣且告曰先君平生官不稱德而卒葬久
矣今吾母復不幸而春繋官于兹不得躬治歛具心竊
痛恨惟墓之文乞憐而畀之敢以所為狀上予與春有
斯文之雅且感其言不能拒也按狀楊之先本楚人在
元嘗為武官後避亂於蜀因為新都人有諱賢者贅於
李遂冐其姓賢生壽山娶某氏生君諱文字美玉少温
恭謹飭舉業之暇尤喜攻書由鄉校貢入太學以家貧
乞仕遠方得永寧州吏目永寧在貴州蠻夷中君安之
不以為事日治公事有不便民者輙私告其長吏除之
後夷民知其出於君也皆感悅或來稱謝君辭避不敢
當推之長吏吏復賢之久而土官浸知其才凡旁郡事
有不治者屬之君輙治嘗督工役築磨泥普施二城費
省而堅完至今人稱之州有弃地數百里與水西夷田
相接其酋以官無圖籍私致白金千兩欲得其地君適
攝州事拒不納曰吾官雖卑然亦守土之臣也地為王
土可以私與人耶他日長吏竟利其金與之君每以為
恨景泰癸酉九月八日以疾卒于官享年六十三葬本
邑某山之原君初娶郭氏繼某氏再繼熊氏則春之母
也方君游太學時熊氏家居熊自為衣食計而節縮日
用以資給其夫迨從居永寧奉養既豐亦不肯妄費一
錢後其夫與郭氏二子相繼卒負遺骸歸葬備歴艱苦
所過地必號呼亡者告之從行男女數輩雖旅次倉卒
皆有區别既歸顧家尤貧遣春就學脱簪珥以助其費
以其夫遺命令復姓楊氏初目眊已數年及見春授官
與其孫延和再登進士第目豁然復明年八十二以弘
治壬子二月二十一日卒祔葬墓右子男五人其二曰
遠曰政郭出俱先卒其三曰春曰惠曰哲熊出女二人
亦郭出長適翟贊次適鄉進士單麟孫男十人曰廷和
翰林院侍讀廷豫廷平廷萃廷像廷(闕)
女十三曾孫男五人曰慎曰惇曰愷曰(闕)予
嘗讀歐陽文忠公瀧岡阡表載其父崇公存心之仁及
其母夫人誨言之善竊歎公之所以顯於世者維其文
章德業見重於時亦其先德深厚有以致之所謂其來
有自者也今觀楊府君與熊孺人之事其殆類此故其
子若孫列官于朝漸至通顯亦足以驗其先德也予以
是表之
桂陽同知前中書舍人楊君墓表
楊世出漢太尉震唐季徙家閩之浦城又徙建安入國
朝自故少師贈特進光禄大夫左柱國太師文敏公以
高文絶識弼亮四朝功施社稷勒於鼎彝號稱名臣垂
休襲祉奕世有人而楊氏遂為仕族之冠君諱仕儆字
敬甫贈少師工部尚書兼謹身殿大學士諱伯成之曾
孫文敏公之孫貞靜先生諱錫之子也少習家學以詩
經中天順己卯福建鄉試禮部弗第卒業太學聞見滋
廣聲名籍甚六館諸生咸推讓之再試不中乃以蔭授
中書舍人三年坐從子曅累謫廣東衞經歴六載考最
竟歸卧于家闢一室左右圖史寢處其中日繙閱不厭
暇則課子孫讀書種桑棗藝蔬果於世途聲利漠如也
弘治改元詔起沉滯吏部知君謫非其罪特以桂陽州
同知奏起之檄至君歎曰吾老矣憊矣安能復與時輩
追逐耶竟不起弘治九年六月十有九日以疾卒年六
十缺娶江氏某參政之女子二易鄉貢進士暹治舉子
業孫男二女一卒之明年三月二十日葬邑之登仙里
劉墩之原君偉貌疏髯氣岸軒揭平居恂恂簡重而臨
事能卓然樹立其在衛幕秩雖卑能搜剔奸蠧有怙勢
者必以法裁之吏士竦服生長綺紈不為奢靡華麗之
飾聞人有異書則購之不惜重價所錄自唐宋以及國
朝諸子百家凡數千卷皆手自校讐近世稱藏書之富
者殆莫加焉且長於鑒賞法書名畫一見即能定真贋
或有書淫畫癖之誚君笑曰視寳異物者何如哉尤尚
行義赴人之急如不及其在京師士大夫之賢而貧者
每取給焉弟仕儀蚤天有遺腹子且撫且誨愛如己出
今考工員外郎旦也成化間君數過予閒論古今事亹
亹不竭予心獨偉之謂如君者非獨為閩産之傑也於
乎以文敏之勲蓋所謂猶將十世宥者而君一從吏議
擯外十餘年其從弟仕偉才譽相上下亦坐是累謫以
死是孰為之耶世嘗謂天之於才必愛惜而培植之其
果乎如此耶予與君善者喜其好古篤學重其行義惜
其不遇於時而懼其遂泯沒於後也故為表於墓以告
後之人尚勿毁哉
封山西道監察御史何公墓表
都察院右副都御史何君鑑嘗知吾宜興予重其為人
因聞其家世之舊庭訓之善得厥考樸菴公之賢公既
卒鑑奉工部左侍郎徐公貫所為狀請予文表於墓道
之石乃摭而書之何之先本青州人五代時有曰茂者
仕吳越為節度使卒於紹興之新昌子孫因家焉代有
仕者祖諱友諒國朝為訓𨗳祖諱遵道考諱彦廣皆隱
於鄉公孝友信義出於天性甫弱冠即代理家政力田
供養奉時祀館賓客婚嫁弟妹皆不以煩其父後當分
異父念其勞欲多與之公獨取瘠田敝屋悉以器物讓
諸弟母愛少女既嫁公猶析産與之父母疾公不去左
右至籲天請代居喪毁瘠葬祭皆如禮尤重意氣間遊
京師里人有以白金數十兩託公有所營置道為賊所
劫公為貸金終其事而還過杭得遺金一囊於道俟其
人而還之歲饑里人乏食捐粟濟之有借公馬者斃而
償以價公慰遣之而不責旅次寧海開戶而卧有虎當
門躭視久之搖尾而去園有瓜二實一蔕人稱瑞兆以
為隂德所致公教子有法鑑舉進士知宜興時遣使迎
養公以親在不果行常書清慎勤三語為戒鑑為御史
復勉以許身報國後被封為文林郎山西道監察御史
知河南府時公已終制乃就養無何直大饑人相食乃
歸命鑑悉心賑捄以全民命及鑑為都御史巡撫南畿
又戒之加說詳焉故鑑所至有聲績在兩畿尤卓卓可
稱者皆公教也然則公之賢使身得一職任一事以自
用於世其禆補豈小哉公以齒德當為鄉飲賓辭不赴
沒而葬於鄉則為之刻石著德以示後之子弟禮亦宜
之非徒為孝子之私而已公生于永樂己亥六月初九
日卒於弘治乙卯正月初二日壽七十七以丙辰年某
月某日葬于某山之原配吕氏賢而克相封孺人子二
長即鑑次銶女一適劉演
林勿齋先生墓表
先生姓林氏諱智字若濬别號勿齋系出唐邵州刺史
藴之後世居閩之莆田曾祖崇寳父德如皆隱居不仕
先生生二年母陳氏沒又五年德如翁亦沒賴繼母鄭
氏撫而鞠之稍長出從里儒授尚書習舉子業尋補縣
學生正統甲子中福建鄉試戊辰會試中乙榜授宜興
縣訓𨗳至則嚴立教條示諸生以讀書作文之法俾各
有所依循晨必衣冠張燭坐堂上朗誦經書已而取古
法書臨摹至數百字手倦則復誦讀以倡諸生日以為
常雖祈寒盛暑不懈諸生亦各勉修士習為之一變大
有補於學校秩滿陞銅梁教諭未幾丁母憂服竣復除
宜興舊德先生之教者踊躍趨迎及士宦子弟悦從者
數十輩大肆講學文教聿興提學御史陳選舉先生自
代吏部雖不能用謁選之日遂陞縣令先生謂人曰當
道宜用人所長某將老矣安能舍詩書而事簿書哉博
一教官終身足矣崑山葉文莊公時為吏部侍郎知之
擢蘇州府教授先生至蘇學其教法無異宜興時諸生
始若不能堪久之服其化益親愛之致有身為顯官而
追念不舍者先生前後為校官幾三十年皆在江南而
四方縉紳多聞之故每當大比之年藩省爭先禮聘為
主司考浙江者一江西者再凡所取多知名士稱為有
識鑒云先生性至孝常痛父母早世每春秋時節祭祀
嗚咽流涕者竟日祖祠舊卑隘撤而新之增祀田若干
畆婦翁趙立沒而無嗣為之經紀其喪得免暴露甥陳
元幼孤擕之官教育之與諸子等既長復為之娶婦乃
遣之歸其他周貧睦族重信義事多類此生宣德丁酉
六月十日以弘治甲寅正月五日卒享年七十有八以
某年某月某日葬某山之原娶趙氏子男八人曰巒岳
密岊嶅仚岫崐巒早卒孫男女二十七人曾孫四人嗚
呼先生之德之學莆人知之蘇人知之予宜興之人知
之豈待表而後見然天下不可以莆與蘇與宜興槩也
而能盡知乎况數世之下又有可恃者乎是固門下士
所宜憫而憂之者某於門下受教為最先故特為之表
而不讓焉
贈懷遠將軍錦衣衞指揮同知寗公配陳氏墓
表
正統己巳廣西弗靖今贈懷遠將軍錦衣衞指揮同知
寗公卒于寇難其配陳氏與其次子瓌皆相失莫知存
亡獨其長子瑾無恙事平瑾遂選入内庭年始十一既
長資性明敏益見向用積官至御馬監大監後三十年
為成化庚子瓌獲生還至京師大監公見之甚歡又六
年成化乙巳陳氏亦還大監公遣人迎至京母子相見
如故時憲宗皇帝在位今上在春宫聞其事為歎異暨
太皇太后太皇后皆有賞賚既而瓌從征大同累功陞
錦衣衞世襲指揮同知因得賜誥贈其父如其官而其
母封太淑人居數年太淑人思歸故土瓌具疏乞恩特
蒙改廣東右衞以便侍養太淑人之歸也三宫賞賚之
厚復如前日人皆榮之既抵家數月俄以疾卒大監公
聞訃哀痛上賻祭加厚并命有司造墳安葬太皇太后
皇太后暨諸王亦皆有賻大監公乃擇明年某月具其
父衣冠合太淑人葬于邑白雲山之陽來乞文於墓上
而騰驤指揮劉澄為之狀惟寗氏世居南海東充都大
良堡人後割其地增置順德縣故今為順德人先世嘗
有顯者譜亡不可考入國朝有諱日華者生武安安生
公其諱真字克誠為人淳樸不好華靡居常茹素以殺
牲為戒處鄉里尤善扶持患難周濟貧乏人素賢之其
生永樂己丑沒于正統己巳得年四十太淑人性勤儉
善理家人所以賢之者如此其生永樂辛酉沒于弘治
癸丑七月九日也子男二長即大監公少侍英宗皇帝
于乾清宫今掌清寧宫事兼提督五軍營凡朝廷有大
昏禮并四夷宴享多委之次即瓌孫男一尚幼夫人有
善行雖不幸遭變故亦未有不獲報身後者如公之死
其不幸可謂極矣乃生大監公以忠勤事上稱賢近侍
克致恩典與其配雖存亡不同而同享其盛則一而已
要非偶然者至若大監公身雖在内而夢寐不忘其親
其誠孝所感卒獲與其母若弟相見又豈偶然哉是宜
書之揭于其墓以示其後之人云
曹府君徐孺人墓表
嘉興有名族曰曹氏曹氏有賢配曰徐孺人諱秀澄同
郡嘉善儒家女也父曰文玉母曰陸氏以永樂甲申四
月四日生孺人既笄歸于曹為以東府君之配孺人自
幼端重寡言笑在父母旁循禮度而孝敬不倦及為婦
事以東能執婦道性尤勤儉恒率諸婢晝夜紡績不以
為勞家人化之諸刺繡纖巧之作皆媿縮不敢出視生
子瓊教之甚嚴瓊奉母教若鄉慎行務農生殖稱克家
子其後産業日盛食指日繁孺人卒不習侈靡事及以
東沒寡居五十年布素終身未嘗更一新衣其勤儉自
若也有孫曰山早失母孺人憐其幼躬自鞠育雖甚愛
之然教之益嚴俟其既長俾學于家塾日必考其課業
或書不成誦則聲色俱厲不少為容貸平生不喜尼媪
有登門者輙麾之去曰無壞我門法其正如此孺人好
施不吝凡鄉里之貧無食死無葬者必命其子周䘏之
歲饑視人親疏悉以次賑給之食其惠者甚衆及其子
沒至山益好施與士大夫交游益廣而曹氏之名籍籍
起浙西謂其世範固遠蓋亦有孺人之教焉孺人既老
山奉養備至年九十三而卒實弘治乙卯九月九日也
子一人即瓊承事郎娶陸氏孫一即山以中書舍人娶
錢氏四川按察使博之女曾孫男六人嵩邑庠生崟岑
岩崙巃卜以丁巳十月二十四日葬邑之柳溪合夫兆
也山持狀赴京師詣予泣拜曰山非祖母鞠育無以至
今日所以不遠數千里躬造門下以請者唯欲得一言
表于墓上以彰吾祖母平日恭孝慈節之美則泉下永
有光矣予感而言曰昔人有言婦者家之所由盛衰也
故中饋之吉著於家人厲階之害見於大雅其事不誣
往往可驗則曹氏之盛孰謂其無然哉宜刻之以慰山
之志以示諸來裔
虎賁左衞經歴張府君墓表
府君既沒之十六年其子欽虎賁左衞經歴三載考最
蒙恩贈府君如其官階徵仕郎母馬氏為孺人於是欽
泣而念曰朝廷不遺下臣施及恩典吾父母不幸皆不
及見痛恨何可言吾將致其事歸守先墓謹錄敕詞燎
之以告于地下顧惟墓上之石尚無文以刻又何以發
潛德昭慈訓而見寵光之來之有自耶乃奉山東參政
張克謙之狀晉謁再拜而請予與張少相知而經歴君
又邑人也不能辭取其狀視之語皆不誣按狀府君諱
亨字嘉會世家宜興為宋參知政事磻之後自曾大父
國用而上居邑之橋亭里人稱橋亭張氏國用仕元為
鷹坊提領生廣德州學正茂卿茂卿以族大遷今所居
曰張渚是生師賢師賢生愈高愈高生致遠致遠生三
子伯曰本彝季曰伯常其仲為府君府君生而純雅稍
長從仲父致和學致和嘗為信豐令剛毅方正教導有
法臨諸子甚嚴獨愛府君由其孝友明順不煩束約也
正統間大臣有奉敕循行江南主斷繋豪民一時健訟
者蜂起或訟其考翁事連信豐並被將逮至京師府君
於時極力營救往返道路數冐艱厄不自䘏也其事卒
白人皆稱為能子其平居父母之側温然無違禮母周
氏沒事繼母黃氏孝養不替兄弟相處怡怡如也雖衣
服飲食無弗共者及推以待諸從昆弟子姓以及婣戚
朋友皆為篤於恩義雖僮僕無不善遇之以至人有急
難周之不吝其事不能枚述嘗客金陵同舍人遺金數
斤獲之弗啟竟迹其人還之其人出半以謝拒之毫釐
不受又嘗獲監引於道坐候其人少頃有泣者至則一
富商奴所遺即與之奴謝曰非公吾必死主人之手感
拜而去鄉有窶人缺食而貿其屋既給之粟而使復居
之如故曰俟歲稔償我未晚吾不忍汝飽而無居也鄉
舊産茶四方來鬻者必實其直奴輩有不豫者曰若欺
心而增减之吾豈可為哉因之以戒諸子姪凡息錢租
粟之入宜寬貸而勿歛怨如此庶家門可保而久也有
司屢役掌鄉稅不事掊剋歲饑更出粟數百斛以助賑
濟郡縣欲例授章服則辭曰吾安于韋布久矣敢冐圖
榮顯耶邑大夫歲舉鄉飲禮請為賓至再即辭謝不出
教子居京秩雖不獲生受封命然人間之福安享已備
可謂無憾于世者矣府君晚號真率翁壽八十有四以
成化七年某月某日終於正寢後某月某日其配馬孺
人亦卒壽八十二孺人出同里士族少有淑行及歸於
張婦道母儀皆有可稱以卒之某年某月某日合葬于
南華山之原子男四人曰原曰思皆克家曰欽即經歴
君曰銓女二人長女適義官吳佐次適士人蔣昕孫男
八人女四人曾孫男五人夫德之優者不近名以為高
足以轉移乎風俗産之厚者能散財而益富足以庇覆
乎鄉閭觀於府君可以槩見為張氏後人者尚嗣其仁
於百世之下使君子之澤無有窮也噫此固府君之意
也
傳
南京工部尚書劉公傳
公諱宣字紹和一字應召號靜齋姓劉氏其先南康人
也在南唐有諱適者仕至工部尚書生君造以吉州推
官留家安福谷木坑故今為安福人君造生璞南唐進
士至宋三世補太學上舍時人因稱三舍劉氏公生七
歲而孤遭家多故能自力於學不隨同輩嬉戲從故禮
部侍郎李公克述習春秋精勤不懈父戍盧龍而沒躬
往代之雖處行伍中不廢讀書其志必欲以科第自顯
時麻城鄒公來學以都御史巡撫其地閱其業大驚待
以殊禮景泰庚午應試京闈鄒公送之郭外舉酒祝曰
汝此行必取解首否則無相見也衆竊笑之是歲故少
詹事劉文恭公主試得公文卷竒之置第一如鄒公言
明年會試禮部高等遂登進士第授翰林庶吉士壬申
授編修丙子修一統志成陞修撰天順甲申憲宗嗣位
充經筵講官成化丁亥九載秩滿陞右春坊右諭德修
英宗實錄成再陞右庶子庚寅擢南京太常寺少卿寺
事多廢公建言十三事皆見采納丙申丁内艱壬寅改
除進本寺卿掌國子祭酒事公為師待諸生甚厚而差
遣必公考校必明無不悅服者琉球國遣子弟就學公
舉舊制令所司給其日用之費他日其子弟奉白金一
觔為束修公力卻之已而復以其半為奉事聞于朝及
得旨乃受丙午召為吏部右侍郎丁未夏旱奉命祀北
嶽地鎮弘治戊申今上嗣位再進左侍郎公以漸衰求
閒始拜南京工部尚書知公者乃惜其去公欣然以行
至則會計出納革絶侵漁未幾財用頓積而推舉屬官
以激勸其下人人皆為率職蓋歲餘以病不起辛亥七
月十日也享年六十有七公少罹貧苦在盧龍時游學
京師每徒步往返為寒暑所中輙疾死道上逾時始甦
嘗建言禦邊四事其後有己巳之變果如所料及寇薄
京城從禆將守備天津多所補益軍中有誘歸及欲妻
以女者皆不從其窮時已不苟如此惟耿介疾惡是是
非非不徇于人尤好面折人過晚乃務為優容善論事
引援證據聽者忘倦多知國朝典故每事能悉舉無遺
故尚書姚公為吏部時以慶成宴坐位未定詢及公為
言舊制至今以為式至功臣世系述其源委歴歴如指
掌若山川險易雖遠在數千里外皆能指畫不差人服
其該博平居事母至孝迎養於京每旦趨朝必先問安
遇一美味必手自奉進兄沒撫其孤女嫁之如己出事
再從寡嫂及遇族人皆有恩意族有爭訟者開𨗳以理
使各釋然以去諸子教之甚嚴與其配王淑人必揖而
後食居家自奉至薄食不重味一衣至四十年蓋其儉
素又如此讀書務求精熟為文章必以理勝不喜作新
竒語有冲澹集藏于家祖諱某父諱某並贈南京太常
寺卿妣並贈淑人三子長秉常國子生秉善邑庠生秉
監女四人論曰公卿起諸生一旦富貴遂忘其故而為
驕侈之習者比比如劉公禄位已崇所持猶寒士雖古
人何以加之且士非困窮不能自立所謂貧賤憂戚庸
玉汝於成也公之志甚大力甚堅惜未得專乎其位而
盡展之故其事業之所立者止此然其名則豈有久而不
傳者哉予與公有斯文契因書此以貽其子俾藏之為
家傳云
祭文
祭湖廣僉事張公
湖廣按察司僉事張公惟公少時負俗之累奮發于心
黽勉于事績學精專莫之或先鄉榜甲科遂爾連連列
職中朝官階斯轉繼躋外臺仕路益顯雖則顯矣如忤
物何奉身而退其樂則多公身雖屈公名則完公志不
遂公心則安母氏高年幸供子職孝養期終疾疹俄亟
嗟我與公豈直同年既忝鄉閭復結姻㜕聞公之喪哀
痛倍百繋官于朝欲往弗克聊馳一觴惟寫我心魂如
有知為我來歆尚饗
祭某淑人母子文
祭某淑人母子之靈曰言言高堂有此女師静專其德
慎淑其儀身安享乎晚福子顯庸乎明時謂非修内行
而獲隂報豈榮壽若是乎兼之緬懷昨歲登堂獻巵指
瑶池以為酒倣南山而賦詩恍壽顔之在目曾陳迹之
遽違夫何倚伏之不常哀樂之難期望婺星而光滅悵
萱草之色蔞惟苫塊之哀重致傷生之可悲視疇昔而
不若撫二柩以纍纍設茵鼎而孰奉置槃珥其何施念
子道莫大乎送死顧家禍何緣而重罹曰惟不死惟孝
與慈帝有諭祭之文史有表阡之詞棘心寒泉可慰在
兹嗚呼尚饗
荷誥封三代祭祖文
某荷誥封三代祭祖某仰承先訓屢荷聖恩載錫贈典
始以七品贈父封母既遷五品恩隨以加後官侍郎繼
職宗伯重蒙恩加及二代兹者宫保秩滿又得推恩伏
蒙制下褒及三代贈曾祖考光禄大夫柱國太子太保
禮部尚書文淵閣大學士曾祖妣為一品夫人而祖考
妣考妣及先妻之贈典亦如之給誥之詔方頒而加秩
之命遽下今陞某為少保兼太子太保戶部尚書武英
殿大學士一月之内兼此二榮是皆祖宗餘慶所及謹
附祝文用伸昭告以亡室贈一品夫人某氏祔食尚饗
祭長姊孺人文
祭長姊孺人之靈曰與某同母實惟六人惟姊居長性
行尤淳爰自笄年歸于故族婦道克持孝敬殊篤良人
游學内助日劬忽焉中道賫志寡居僕耕于田婢織于
室衣食能謀家業無失况初失子幾絶其宗終焉嗣續
置妾之功撫育其孤庶見成立白首高堂傷感抱疾自
與别違歲時屢歴繋官縻禄懷思戚戚忽聞訃來哀痛
切激骨肉存亡永永嘆息煮粥無能揮涕沾臆敬遣兒
輩奠以酒食尊靈猶存洋洋來格尚饗
謙齋文錄卷三
