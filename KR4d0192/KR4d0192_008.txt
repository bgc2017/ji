茶山集卷八
宋曾幾撰
七言絶句
乞梅曾宏甫二首
尋梅不惜上南坡傍險衝泥奈老何寂寞僧窗禪榻畔
好枝還解送人麽
臘前臘後無非雪溪北溪南併是梅知有家山難覓路
敢煩健步送春來
覓梅
欲尋梅去不禁寒宜著書籖研滴間聞道南坡開似雪
略分疎影到茶山
消梅花
未見枝間著子初聞名已療渴相如花肌自是冰和雪
那得生兒不似渠
黃香梅
雪裏何人作道装冰綃重疊色鵝黃染時定著薔薇露
雨洗風吹故自香
尋梅至楊家見數株盛開
芒鞋竹杖尋梅去只有香來未見花村北村南行欲徧
數株如雪小民家
落梅
玉頰香肌委塵土雪魄冰魂無處所一年春事頓成空
不必飄零似紅雨
墨竹梅
的皪江梅竹外枝能將幻法轉生機憑君莫作風垂綠
便恐飄零學雪飛
水芭蕉
寒泉中有小崢嶸種得芭蕉積漸成一葉似抽人不見
坐窗頭白眼猶明
鄭侍郎家瑞香花盛開而未賞戲贈二首
瑞香花發去年枝愜對君家白玉池(玉池鄭酒名)複幕重簾
開欲徧馨香少有外人知
移春小檻綠樽前記得花頭數尺圓傳語鄭莊修故事
錦薰籠畔過年年
諸公次韻予復次韻二首
瑣瑣紅英密綴枝春風春物不差池諸君但辦樽前去
昨夜燈花報客知
梅花過後杏花前嫩蕊装成一蓋圓惱亂春風為渠了
幽香破睡有明年
曾宏甫見過因問訊鞓紅花則云已落矣驚呼之
餘戲成三首
茶山老子竟成癡漫說尋芳去不遲浪蕊飄殘猶自可
名花落盡不曾知
不令老眼看鞓紅豈是青春不負公尚有揚州風物在
亦防此段併成空
南渡年來兩鬢霜牡丹芍藥但他鄉即從江水浮淮水
便上維揚向洛陽
置酒簽廳觀荷徐判官攜家釀四首
綠水波深欲上階紅蕖香動要傳杯幕中自有兩佳客
又載青州從事來
鄣日青圓自擁階縐風綠淨可添杯被花惱處君知否
羅襪凌波笑不來
白白紅紅花映階高高下下葉成杯嬌嬈似不禁長夏
故就團圞扇影來
休看紅藥詠翻階極目荷花照酒杯靜濯明妆何所待
風標公子遠飛來
謝送蠟梅二首
天將何物染江梅白玉花成栗玉開一種暗香全似舊
小罌和雪送春來
化工團蠟作寒梅絶勝牛酥點滴開不是前村深雪裏
蜜蜂應認暗香來
鄭侍郎送蠟梅次韻三首
折來梅與句爭清強和餘音本不能欲向都官論一字
略無佳處似詩僧(用前村深雪裏昨夜一枝開事)
小瓶梅映短檠燈幽興何人似我能枉沐歌詞無用處
維摩詰是在家僧(鄭有念奴嬌詞)
江梅難以蠟妆成女手雖工未必能香氣惱人眠不著
若為學得定中僧
曾宏甫餉溪山堂南坡胯新茶(溪山堂在南坡曾所創也以是名茶)
(胯云)
溪山寶胯能分我不但禪房破睡魔便覺胷中有丘壑
免教辛苦上南坡
衢僧送新茶
齋腸得飽又逐去午夢欲成還喚回定是僧家不堪此
滿匳青箬送春來
紹興帥相公遺小春新茶且折簡云對瑞香啜之
大勝暖帳中飲羔兒酒也小詩兩絶以謝
打門將軍得人驚十月茶牙照眼明漏泄春光凌雪色
柳條萱草太遲生
酒壓羔兒雪煮茶紅羅斗帳錦籠花中書堂上權衡手
小物勤公定等差
啜建溪新茗李文授有二絶句次韻
北焙今年但取陳草芽過了二分春為君湔洗丁坑後
寶胯雲團一樣新
壑源今日為君傾可當杯盤瀉濁清未到舌根先一笑
風爐石鼎雨來聲
謝宜春宰黃時舉惠冬筍二首
此君老去猶停雪稚子生來亦耐寒記得長蔬山谷老
三珍錯落粲同盤(山谷謝游景叔惠冬筍酥梨詩三珍同盤乃得嘗)
竹底春從雪底歸煩君抱送玉嬰兒白頭無復迎船喜
只供江魚作許悲(老杜送王判官扶侍還黔中詩青青竹笋迎船出白白江魚入饌來用孟)
(宗姜詩兩孝子事)
謝路憲送蟹
從來歎賞内黃侯風味尊前第一流秖合蹣跚赴湯鼎
不須辛苦上糟丘
食淮白魚二首
十年不踏盱眙路想見長淮屬玉飛安得玻瓈泉上酒
藉糟空有白魚肥
帝所三江帶五湖古來修貢有淮魚上方無復蠙珠事
玉食光輝郤要渠
食酥二首
貢包分自浙西東函谷金城在眼中泛酒煎茶俱愜當
滿前臘雪化春風
土酥絶類穆家兒好著崔家飣坐梨如夢甘寒千百顆
雪肌相伴出關西
食楊梅三首
年年梅裏見諸楊火齊堆盤更有香風味十分如荔子
何妨盛著絳紗囊
一月如繩雨瀉簷只言新竹漸多添豈知政負幽人腹
不放楊梅蜜樣甜(今歲以積雨故此族不佳)
饒陽接種江南少越上楞梅天下無梅熟應同兒輩喫
有兄八十住東吳(小饒接梅山隂楞梅皆珍果也)
食牛尾貍
生不能令鼠穴空但為牛後亦何功不如醉臥糟丘底
猶得聲名異味中
謝寄端硯四首
我居南楚君南越遣騎持書致石泓未識松煤先一笑
向人鴝鵒眼能明
名聲藉甚端溪硯何況珍材琢下碞兔穎麝煤俱愜當
使君裁鑒果超凡(端守鄭子禮)
治中長嘯得石硯乞與衰翁一笑開小試松煤便終日
必知渠是下碞來
管城子挾秋霜氣絳縣人含松壑風不是端溪石居士
分甘棄置一生中(端倅韓少汲)
謝鄭侍郎餉酒二首
尊中政爾空空然忽有一壺來眼邊君知情快何所似
石澗怒流深夜泉(鄭堂後有流水曰石澗)
鳴鞭走送徒紛然開嘗政足甜中邊甘辛未省有如許
氣壓爛柯山下泉(三衢酒名不老泉)
家釀酒鄉四首
惡懷種種占胸次俗物紛紛遮眼邊知有醉鄉無路入
竹渠昨夜響山泉
酒泉郡郭果何在校尉兵廚安足求即使愁城攻得破
策勲當拜醉鄉侯
醉鄉即是無何有歡伯相招歸去休全以箇中為境界
更于底處覓温柔
醉鄉論石仍論斗如此山重水複何我覺去人殊不遠
從來杯勺不能多
讀書四首
黃卷中人最起予病來相對卻成疎新凉試傍青燈看
猶有飛蚊小未除
童子區區攻一藝老生汲汲事三餘偶然領會忘言處
只有淵明解讀書
朝游夕泳一窗書只要今吾勝昔吾未識此間眞氣味
直緣聖處少工夫
勿謂微言久絶絃六經正用此心傳假令壞壁無餘燼
日月堂堂故麗天
校書戲成
舊時天禄校書郎習氣薰人老未忘可笑當窗楮生面
郤成宫額半塗黃
病起始浴二首
無數塵埃一病身不蒙湔拂幾經旬政須皂莢相料理
可笑梁州陰子春
欲著牀頭澣濯衣汗流成雨垢成泥呼兒為我供湯事
今日身輕好杖藜
雪後月窗戲題
青女翻空一笑開天花散盡更徘徊嫦娥相與有瓜葛
也向讀書窗下來
題陸務觀草堂
草堂人去客來遊竹筧泉鳴山更幽向使經營無陸子
殘僧古寺不宜秋
人日
雪意垂垂體不佳十年人日寄天涯老來只有窮相守
忍使奴星結柳車
寒食日誦老杜示宗文宗武詩寄二子
衰年寒食又清明欹枕詩成字不成欲寄宗文與宗武
一春風雨大江横
春晴
莫春已辦曾點服急雨又墊林宗巾一晴政為吾輩設
速載家釀羞廚珍
己巳歲夏旱大熱睡起偶成
年年暑去皆有期今年暑去何遲遲不知搖敗幾團扇
得到西風吹面時
青天無雲日亭午羣巫禱祈且呼舞老夫饒睡昏昏然
鼻息如雷汗如雨
夏夜聞雨
凉風急雨夜蕭蕭便恐江南草木彫自為豐年喜無寐
不關窗外有芭蕉
久雨
小雨飛空十日餘苔錢稱意上階除芒鞋不踏門前路
坐聽嘔啞過竹輿
道中遇雨
客子祈晴意未公林間布穀勸春農雨師若有分風手
留取車輪一道通
鄭顧道衝雨見過
荷橐臨門門未開多泥窮巷遍蒼苔始知猶勝杜陵老
舊雨客來今亦來
九日二首
尊前韻度落烏紗卻是西風識孟嘉當日龍山無數客
問誰整整復斜斜
儋耳重陽菊滿頭恰如佳月即中秋歸來唱著中原句
卻道黃花蝶也愁
雪晴
未快溪橋踏雪心朝陽已復上遙岑可憐昨夜瓊瑤跡
化作春泥尺許深
鳳凰臺
簫聲無復到層臺畫棟空餘燕雀來我是鳳凰池上客
等閒汀鷺莫相猜
疎山一覽亭
青雲梯盡得朱欄不但令人六月寒無限江南好山水
菴摩勒果掌中看
鳴水驛
一道溪流百轉深挼藍如色珮如音青蔬幾葉來何處
知有幽人底事尋
蘆溝橋
輿馬連年東復西巨鼇雙脇夾青猊荷旃食肉無非命
顦顇相如不敢題
次奄中二陸韻
問石尋泉到竹齋木犀花盡菊花開老僧有約君知否
乘興前村雪裏來
遊張公善權二洞四首
此邦勝處名天下今日爭來入眼中笻杖一枝舟一葉
山行衝雨水衝風
縵纓乳蓋張公洞風馭雲軿定不無勿以衰翁作生客
舊時相識選仙圖
自疑身是洞中仙才出張公又善權只道石田無用處
種成玉粒至今傳(洞有仙人田米堆)
善權石状說不盡怪怪竒竒驚倒人大屋脩廊巖下路
凄風冷雨洞中春
禽聲四首
勸我行沽聒晝眠看人爛醉買江天興來亦欲提壺去
未有蘇公乞酒錢
幽禽竟日引圓吭脱袴催人有底忙不但春天無衣著
凄風冷雨絶須防
春泥滑滑強知時野日荒荒已露機政與鵓鳩同一律
朝來喚得阿姑歸
有酒如淮肉如坻何如麥飯滑流匙但看此物豐登日
即是儂家快活時
三衢道中
梅子黃時日日晴小溪泛盡卻山行綠陰不減來時路
添得黃鸝四五聲
途中二首
鵓鳩晴雨報人知更問農家底事宜村落泥乾收麥地
稻田水滿䅤秧時
小麥青青大麥黃新蠶滿箔稻移秧綠陰馬倦休亭午
芳草牛閒臥夕陽
痁病(七月四日愈作)
誰言似病元非病一日之間行四時不用文殊來問疾
箇中實怕有人知
老身危似草頭露疾勢來如江上潮寒熱自無安著處
不然何以脫今朝
詩催
練裙染翰初不惜布袋寫眞殊未來併作山房一奇事
臨岐更著小詩催(徐子禮為予作石窟二字許明叔布袋和尚畫像未之得也一絶舉催)
道逢王左丞不及避謝之二首
西風黃葉北門街有句無人為翦裁衝突前驅公會否
要求一語定敲推
黃童白叟趁虛回左轄車前撥不開記得綠槐陰御路
萬人辟易繡鞌來
獨步小園四首
江梅落盡紅梅在百葉緗梅賸欲開園裏無人園外靜
暗香引得數蜂來
只道江梅發不遲最先零落使人悲從今穠李花千樹
未抵前村雪一枝
誰將山杏臙脂色來作江梅玉頰紅但得暗香疎影在
不妨妝面對春風
山衣重疊六銖輕淡拂槐花染不成報答春工選何物
鵝兒黃酒十分傾
書陸務觀所藏阿羅漢像一軸
大阿羅漢十有六一一騰空見人足手持貝葉坐禪林
稱不動尊惟我獨
送李商叟秀才還臨川
一春霧雨暗溪山城北城南斷往還政是晴時君又去
望君煙艇有無間
題天衣寺
布襪青鞋踏欲無登山臨水未成疎十峰雙澗天衣寺
萬壑千巖總不如
再題天衣寺
畫舫珠簾出繚牆天風吹到芰荷鄉水光入座杯盤瑩
花氣侵人笑語香
再過翠屏
蠻荒乃有此巑岏石黛因依碧玉寒須信佳山如絶色
憑誰貌取一生看
求李生畫山水屛
乞君山石洪濤句來作圍牀六幅屛持向嶺南煙雨裏
夢成江上數峰青
書左舉善秀才乞米圖
乞米魯公書作帖睎顔處士畫成圖若教渾似侏儒飽
還有流傳翰墨無
書徐明叔訪戴圖
小艇相從本不期剡中雪月並明時不因興盡回船去
那得山陰一段奇
乞貓二首
春來鼠壤有餘蔬乞得貓奴亦已無青蒻裹鹽仍裹茗
煩君為致小於菟
江茗吳鹽雪不如更令女手綴紅&KR1326;(與繻字同)小詩卻欠涪
翁句為問銜蟬聘得無
木魚戲成
緣木求魚卻得魚擊鮮日日向齋盂可憐鉤掛濠梁上
大勝馮驩每食無
怪石
眼前突兀見此石怪怪奇奇俱可人為問何如潘騎省
世間妍醜本非眞
竹奴
因讀山谷竹奴脚婆詩戲作山谷既以竹夫人
為竹奴余亦名腳婆為錫奴焉
霧帳桃笙晝寝餘此君那可一朝無秋來冷落同班扇
歲晩温柔是錫奴
綠毛龜
若為介物成毛物顔色挼藍省見稀定是多生捕魚子
至今猶著綠蓑衣
白龜
一種龜兒玉雪然故人為寄小如錢會當放汝江湖去
小住盆池慰眼前
茶山集卷八
