茶山集卷六
宋曾幾撰
七言律詩
上元日大雪
句芒整轡浹辰間雪片相隨大可觀挑菜園林有餘潤
燒燈庭院不勝寒柳條弄色政爾好梅蘂飄香殊未闌
便似落花飛絮去直疑春事併衰殘
寒食只旬日間風雨不已
年光胡不少留連熟食清明又眼前敢望深宫傳蠟燭
可堪小市禁炊煙滿城風雨無桮酒故國松楸欠紙錢
老病心情冷時節只將幽策替幽禪
寒食與客遊東湖
官曹顔狀滿塵埃負郭陂湖眼為開春色少留如過客
賞心多病只寒灰黃童白叟喜相告皂蓋朱幡能一來
日暮遊人歸去盡沙頭鷗鷺與徘徊
久雨
誰言春雨散如絲一月垂空似綆縻雲去雲來何日了
花開花落不曾知直愁排蕩根荄盡安用栽培桃李為
政恐東君不無意十分姸暖乞酴釄
上方
前朝蘭若舊聞名絶頂禪房日月鄰木潤山輝應有物
錫飛桮渡不無神郊坰行去僅百里郡郭往來今十春
未踏青雲梯一級會當齊侶箇中人
遊姑蘇張氏園二首
郭内名園舊所聞扶攜老稺及良辰重重碧樹深留客
一一華堂極可人綠暗池塘初破夏清和時節尙關春
憑誰說與滄浪水早晩芒鞋去問津
雨近黃梅細不聞破窗夜夜看星辰園林如許不行樂
魚鳥有知應笑人盛喜晴天容卜晝絶憐小塢解藏春
何妨著我閒田地坐看垂楊夾廣津
遊橋南竹園
杖屨橋南訪此君别君安否斷知聞苦遭積雨來為祟
政得新晴為解紛直幹萬餘森碧玉高標一半入青雲
人言歲暮於吾子踏雪相看未當勤
遊滄浪亭詩
丘壑園林得我驚茲遊便足了餘生飛來嶓冢横空翠
流出滄浪徹底清探討不遺幽士力招邀難得主人情
波間漁父還知否已挂朝冠不濯纓
遊虎丘
誰能竟日把書看蕩槳扶笻十里間未辦深藏豹林谷
不妨時到虎丘山秋來千頃境絶麗(寺有千頃軒取東坡詩雲水麗千頃)
(之句)老矣北窗人極閒(余家居書齋以北窗名之取陶淵明語)忽見題名在
塵壁餘生那得許堅頑(庚辰歲與榮茂實凌明甫林仲純沼長老會致爽堂題名今惟)
(明甫與余在耳)
過松江
家在朱簾畫舫中今朝誤入水精宫江澄不起無風浪
天遠長垂未霽虹酒熟桮盤供雪鱠詩成島嶼落霜楓
帆來帆去何曾歇萬頃煙波屬釣翁
信衢道中溪流不通全家遵陸
客情厭楚卻思吳白鷺汀洲政起予渴雨溪流妨進艇
得晴山路稱騎驢滿林霜著春相似半嶺雲横雪不如
匹馬四方男子事饒陽況不是吾廬
風月堂二首
西湖地僻少人知隱吏官曹占作池浩蕩芙蕖風過夜
扶疎楊柳月明時雖多不用一錢買縱少足供千首詩但
使尊中深貯此巵刀細薄可無飢(案巵刀二字未詳今無别本可校姑仍其舊)
青羅熨鏡正揩磨上有虚堂發興多大熱端能排酷吏
廣寒只合在嫦娥又成畫舫珠簾去可奈紅妝翠蓋何
縱使曲肱無别夢一尊風月弄婆娑
卽事
野寺山家兩寂然小窗下有白頭禪微風不動爐煙直
永日方中樹影圓隱几讀書長竟夕閉門覓句可忘年
幸無駟馬高車客觸忤幽人到眼邊
出嶺
乞得身閒又禦魑干戈瘴癘兩危機三年似涉新冰過
十口今持舊璧歸天靜不憂鴻北向月明休詠鵲南飛
只應黃帽青鞋底城郭人民有是非
詠城居
盤碧棲寒結露居虛封水戶食芙蕖錦雲長日來無定
蘿月通宵色有餘靜拂琴書尋密契時因齋戒具甘蔬
門穿藜徑裁塵跡車馬無煩問廣閭
秋日郊居
眼前百種併愁予風日凄凄野外居落鴈沙邊水清淺
蛻蟬枝上葉蕭疎一身病著殘光景盡室貧依古屋廬
物色情懷兩岑寂更無人問客何如
避寇遷居郭内風雨凄然鄭顧道餉酒
煙雨昏昏一月梅全家避賊寄城隈欲尋碧落侍郎去
遽沐青州從事來令我妻孥爭洗盞想公伯仲政傳桮
安能鬱鬱久居此且傍茶山松徑回
寓居吳興
相對真成泣楚囚遂無末策到神州但知遶樹如飛鵲
不解營巢似拙鳩江北江南猶斷絶秋風秋雨敢淹留
低回又作荆州夢落日孤雲始欲愁
寓教寺東軒
誰將老境覓菟裘聊與瞿曇共一丘青士無多自蕭散
紫君雖小亦風流要須憩寂有茅宇何以落成惟茗甌
穩看林間上番筍惜無餘地可通幽
宜興卲智卿天遠堂
目極雲沙靜渺然卲卿風月過年年鴈行滅沒山横晩
漁艇空濛水接天南國棠陰春寂寂東風瓜蔓日緜緜
問君許作鄰翁否陽羨溪邊卽買田
發宜興
老境垂垂六十年又將家上鐡頭船客留陽羨秖三月
歸去玉溪無一錢觀水觀山都廢食聽風聽雨不妨眠
從今布韤青鞵夢不到張公卽善權
壬戌歲除作明朝六十歲矣
禪室蕭然丈室空薰銷火冷閉門中光陰又似燭見跋
學問只如船逆風一歲臨分驚老大五更相守笑兒童
休言四十明朝過看取霜髯六十翁
謁靈康廟
玉霄峯外海西頭卽是衰翁所領州雲水茫茫長發興
春山疊疊未生愁舊時英物餘千載勝地叢祠尙一丘
苦雨凄風莫為崇與君同樂亦同憂
登玉霄亭
老荷君恩付赤城瘦笻扶上玉霄亭懸知地接溟溟海
坐見天横兩兩星作賦興公虛想像謫官司戸實飄零
衰翁何幸分符竹一覽東吳未了青
竹軒小睡
好竹迷時手自栽一軒寒碧謝塵埃清風政為我輩設
小睡忽從何許來已用官茶麾得去莫因家釀挽令回
呼兒靜掃黃葉徑吾與此君俱快哉
竹軒睡起詩和者旣多輒復次韻
雨中好竹不難栽雨後清無一點埃政有賢人林下集
何嘗俗客洞中來稽山老幹應相憶茂苑新梢未遣回
歸去南軒曲肱夢蔥蔥鬱鬱氣佳哉(余會稽所寓南軒種竹甚盛)
曾表勲畫屏
筆端水遠又山長瀟灑吾宗白面郎薺樹煙中分瑣細
葉舟沙外見微茫不宜朝士聽雞枕政愜幽人夢蝶牀
卻恐非關毫素事此身元住玉溪旁
程吉老撫幹以英石見遺層疊可愛報之以此
几淨窗明丈室間炷香危坐不開關如何密密深深地
忽有層層疊疊山珍重故人初入手攜持使我得怡顔
從今石友常相對世上交遊費往還
雪後梅花盛開折置燈下
滿城桃李望東君破臘江梅未上春窗几數枝逾靜好
園林一雪倍清新已無妙語形容汝不用幽香觸撥人
迨此暇時當舉酒明朝風雨恐傷神
瓶中梅
小窗水冰青琉璃梅花横斜三四枝若非風日不到處
何得色香如許時神情蕭散林下氣玉雪清瑩閨中姿
陶泓毛穎果安用疎影寫出無聲詩
返魂梅
徑菊庭蘭日夜摧禪房未合有江梅香今政作依稀似
花乃能令頃刻開笑說巫陽真浪下寄聲驛使未須來
為君浮動黃昏月挽取林逋句法回
諸人見和返魂梅再次韻
蠟炬高花半欲摧斑斑小雨學黃梅有時燕寢香中坐
如夢前村雪裏開披拂故令攜袖滿横斜便欲映窗來
重簾幽戸深深閉亦恐風飄不得回
鄭侍郎折贈白芍藥
奇葩天遣殿芳叢一朵瑶臺月下逢黃遶腰間空自貴
紅潮頰上莫爭穠如何風日許姸暖更著衣裳能疊重
定是揚州玉樓子略無佳句與形客
曾宏甫分餉洞庭柑
黃柑送似得嘗新坐我松江震澤濱想見霜林三百顆
夢成羅帕一雙珍流泉噴霧真宜酒帶葉連枝絶可人
莫向君家樊素口瓠犀微齼遠山顰(齼初舉切齭同齒傷醋也又音所)
福帥張淵道送荔子
豈無重碧實瓶罍難得輕紅薦一桮千里人從閩嶺出
三年公送荔枝來玉為肌骨凉無汗雲作衣裳皺不開
莫訝關情向尤物厭看綠李與楊梅
荔子
異方風物鬢成斑荔子嘗新得破顔蘭蕙香浮襟解後
雪冰膚在酒酣間絶知高味傾瑤柱未覺豐肌病玉環
似是看來終不近寄聲龍目儘追攀
又詠荔子
百年中半飽聞渠名下親承果不虛可愛風流元有種
自然富貴乃其餘肯隨妃子紅塵驛甘伴先生白鶴居
可惜不經山谷賞照紅鴨綠定何如
吳傅朋送惠山泉兩瓶竝所書石刻
錫谷寒泉雙玉瓶故人捐惠意非輕疾風驟雨湯聲作
淡月疎星茗事成新歲頭綱須擊拂舊時水遞費經營
銀鉤蠆尾增奇麗併得晴窗兩眼明
李相公餉建溪新茗奉寄
一書說盡故人情閩嶺春風入戸庭碾處曾看眉上白
(茶家云碾茶須令碾者眉白乃已)分時為見眼中青飯羹正晝成空洞
枕簟通宵失杳冥無奈筆端塵俗在更呼活火發銅瓶
鄭顧道招賞瑞香
山城底處不春風未似畱賓鄭驛中家釀篘成玉池水
(玉池水鄭氏酒名)檻花移得錦薰籠已將故事來招我不著(直略)
(切)新詩去惱公(去年諸公皆有詩促公賞花事)從此溪南溪北路桃蹊
一任雨繁紅
得瑞香于四明
錦樹團欒海角州移春檻裏見風流兩三翠蓋張前面
千百香囊綴上頭絶代紅梅相對好妒人山麝莫來休
衰翁若被兒童問入眼還曾有此不
張耆年教授置酒官舍環碧散步上園煎桃花茶
何許清尊對物華廣文官舍似僧家向人只合供談笑
領客猶能辦咄嗟光動桮盤環碧水香隨珠履上園花
公如不厭過從數但煮東坡所種茶
郡中禁私釀嚴甚戲作
結交歡伯無他腸小槽竊比顧建康此身忽墮禁酒國
何路得到無功鄉官酤快甚夏酌水齋釀愜于冬飲湯
客來且復置是事北焙薦椀春風香(時建上送新茗)
榮茂實侍郎餉家釀
風窗雪屋坐昏晨一老江湖寂寞濱解戰充虚惟有酒
絶甘分少不無人交情好在篔簹谷(茂實所居御筆賜名筠谷)臘味
持來麴米春便覺寒家生暖熱故知客裏未全貧
家釀紅酒美甚戲作
麴生奇麗乃如許酒母穠華當若何向人自作醉時面
遣我寧不蒼顔酡得非琥珀所成就更有丹砂相盪磨
可憐老杜不對汝但愛引頸舟前鵝
食筍
花事闌珊竹事初一番風味殿春蔬龍蛇戢戢風雷後
虎豹斑斑霧雨餘但使此君常有子不憂每食歎無魚
丁寧下番須留取障日遮風卻要渠
戲作盆池四于和青堂
陂湖春盡水茫茫收拾波濤入小塘睡起微凉馥荷氣
雨餘斜日麗萍光聊為堂下龜魚主少退階前鴈鶩行
只欠盆行數峯在併持小樹作青蒼
秘省避暑抵暮乃出
蝸廬何以度袢延竟日蓬山一洗湔陰翳樹林無六月
風涼殿閣是諸天政須深隱似玄豹不用懷歸如杜鵑
咄咄逼人牛馬走夜窗妨我枕書眠
復熱
墨雲行雨併成空突兀彤雲在眼中瓜李不禁如許熱
蒲葵能得幾多風通宵看月坐還臥竟日追凉西復東
回首本無寒暑地聽渠亭午汗珠融
兒輩次復熱詩韻再次韻示之
蓐收何在渺層空三伏炎蒸尙未中況復今宵無好月
不知底處有清風看雲暮暮不為雨畏日朝朝還自東
憶昔給孤園裏夢褰裳覓路踏泥融
八月十五夜月二首
玉露金波不可孤相瞻今夕定何如氛埃未淨雨湔洗
陰翳小留風掃除丹桂看來元了了白榆種得許疎疎
一桮濁酒非難事未有新詩報答渠
雲日晶熒固自佳幽人有待至昏鴉遠分嵒際松楓樹
復亂洲前蘆荻花曳履商聲憐此老倚樓長笛問誰家
霜螯玉柱姚江上作意三年醉月華
重陽
老去長爭一寸陰良辰物色負幽襟中秋素月偏離畢
九日黃花未散金蓓蕾不妨供小摘茱萸聊復伴孤斟
重陽何必今朝是從此籬邊日訪尋
十月一日
屋角羲娥轉兩輪今朝水帝又司辰山家嘗稻知良月
野徑尋梅見小春一歲坐看除得盡百年正與死為鄰
誰能思許無窮事閉閤開爐但飲醇
長至日述懷兼寄十七兄
老來愈覺白駒忙眼看重陽又一陽心似死灰飛不起
技如寒日短中長厭看賓客空投謁強對妻孥略舉觴
回首山陰酬勸地應憐鴻鴈不成行(辛未年長至日在紹興侍兄宴會)
雪作
臥聞微霰卻無聲起看階前又不能一夜紙窗明似月
多年布被冷于冰履穿過我柴門客笠重歸來竹院僧
三白自佳晴亦好諸山粉黛見層層
雪晴
衾裯一夜冷于冰雪事心知作(音佐)得成自起穴窗看不
見卻來攲枕聽無聲下牀走報童心喜開戸驚呼老眼
明晴日垂簷白銀塔怪奇亦復可憐生
十二月六日大雪
薄晩蓬山下直餘笑看六出點衣裾絮飛簾外無縈絆
花落階前不掃除松鬛垂身全類我竹頭搶地最憐渠
短檠便可捐牆角剩有窗光映讀書
歲盡
漏箭更籌日夜催萬牛不挽白駒回梅花雪片歲華盡
萱草柳條春鼎來(案陸游詩新春鼎鼎來原本陶潛詩鼎鼎百年内此以春鼎對歲華殆割)
(用之)病裏詩書元不讀貧中尊俎未嘗開年光似此真虛
擲請以丹心學死灰
致仕
妻孥挽我奉眞祠老子婆娑正坐誰受祿功無一毫末
休官事有十年遲尚容款曲懸車地絶勝倉皇易簀時
請祝聖人千萬壽小臣何敢望期頤(訓詞有享壽期頤之語)
癸未八月十四日至十六夜月色皆佳
年年歲歲望中秋歲歲年年霧雨愁涼月風光三夜好
老夫懷抱一生休明時諒費銀河洗缺處應須玉斧修
京洛胡塵滿人眼不知能似浙江不
自號在家衲子
絶勝人間萬戸侯不稱俗士不緇流又隨拄杖去行腳
未辦把茅來蓋頭但使宗風嗣龐藴誰能佛事覺裴休
秖應除卻閒名字一聽人呼作馬牛
茶山集卷六
