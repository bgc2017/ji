宋百家詩存卷三
嘉善曹庭棟編
穆參軍集
穆修字伯長天平人真宗東封詔舉經明行修之士
修預選特賜進士調泰州司理參軍負才忤監郡者
誣以罪貶池州逢恩徙穎州文學掾修性剛介嘗有
豪士作佛廟修為作記記中不及士名士遺以金修
絶之曰吾寧餬口為旅人不以匪人汚吾文也時文
尚聲偶修獨以古文稱明道元年卒年五十四慶歷
中祖無擇輯其遺稿祖龍學為之序
江南寒食
江城水國春光饒清明上己多招邀花隂連絡青草岸
柳色掩映紅欄橋歌調嘔啞雜吳俗髻鬟疎削傳南朝
誰憐北客歸未去楚魄湘魂惟暗消
送毛得一秀才歸淮上二首
江天梅雨晝瀟瀟送别愁吟白紵謠處士才高融未薦
騷人魂斷玉方招自傷櫪驥心千里空羨溟鵬志九霄
酒罷征鞍迢遞去不堪回首木蘭橈
君歸迢遞淮西路我客蕭條秋浦城惻惻相看復惻惻
行行送别重行行途中猿鳥哀聲斷馬上雲山遠碧横
富貴窮通俱未決直傾尊酒沃離情
魯從事清暉閣
庾郎真好事溪閣斬新開水石精神出江山氣色來疎
煙分鷺立遠靄見帆迴公退資清興閒吟倚檻裁
送葛源之太和主簿
勿歎從卑位聊欣適去情愁風九月急飛鳥一帆輕鱠
劚江鱗活杯嘗楚釀清歡華莫回首寵辱正堪驚
江南春
杜若谿邊待釣船怨紅傷翠助鸝鵑戰回春色青蒲劔
買破韶光綠荇錢千嶂遠圍芳草國一江晴浸落霞天
未知多感多愁客何處偷尋甕底眠
寒食
江邊又寒食傖客奈離襟恨滿王孫草愁多望帝禽雞
毬輕薄事歌酒宴遊心盡付吳兒軰惟知屏跡深
江上送陳翹還無為
江上寂寥春雨晴江邊冉冉春潮平相逢未盡斗酒醉
相送又速孤舟行篁竹窮鎻秋浦郡煙波渺隔無為城
音塵兩地不千里勿使負君金玉聲
殘春病酲
風簾窣窣燕哰哰卧對殘芳起鬱陶乍困遊鞍春尚在
未醒扶枕日初高煩腸屢沃消難解病髮慵簪癢更搔
欲為風光輕賦别正無憀頼染江毫
和毛秀才江墅幽居好十首(并序)
滎陽毛生有墅在宣城之南陵嘗作村居詩
十首其詩用律格五言四韻每篇皆同上之
一句元和長慶來詩人多是體生之往還躡
而和者數人暨攜北來出以相示予諷其篇
而悦其事既恨未得往從之遊喜其韻而繼
之得以盛言生所居之樂宣城實江外之郡
而墅且在焉因首用是句
江墅幽居好當閒看水田鳬鷗閒夕照秔稻秀原煙野
屐無完齒山衣有敗肩遥聞雙闕下簫鼓樂豐年
江墅幽居好南塘枕野亭菰蒲顫風綠菱荇蓋波青繫
葦一漁艇翹煙雙雪翎相攜二三叟扶醉不曾醒
江墅幽居好谿山數里長徑通茶塢綠門枕橘園香藉
石還勝榻聽松不讓簧閒遊驚里巷自作隠淪裝
江墅幽居好老農時欵扉濁醪猶共醉野話但無機山
雨欲到檻竹風先滿衣南溪秋更樂稻熟又魚肥
江墅幽居好賓來定不愁酒釀新出榨魚活旋離鉤移
席追松影調琴和澗流陶然方外樂名教縶何由
江墅幽居好柴關帶竹籬田頭餉耕後樹裏灌園時鄰
靜鳴秋織樵閒對野棋抵巇非我事大笑引蘇錐
江墅幽居好何妨鄙事添神隨山父賽筮學野人占露
草牛羊喜秋霖黍豆嫌短牆衰柳下寒水半渠淹
江墅幽居好名山對九華疎篁十餘畝古屋兩三家碓
下雞爭黍籬根虺逐蛙水邊閒送目獨鳥在秋槎
江墅幽居好身如醉伯倫浮名抛可得荒宴罷何因酩
酊乘籃轝逍遥岸角巾人閒莫回首容偽不容真
江墅幽居好人閒晩最孤魚臨溪樹釣鳥隔水煙呼野
竹挂薜荔山花睡鷓鴣畫工能狀出差殺輞川圖
過西京
西京千里帝王宫無限名園水竹中來恨不逢桃李日
滿城紅樹正秋風
村郭寒食雨中作江南體
寂寥村郭見寒食風光更著微雨遮鞦韆閒垂愁稚子
楊柳半濕眠春鵶白社皆驚放狂客青錢盡送沽酒家
眼前不得醉消遣爭奈惱人紅杏花
合歡芍藥
薰風對拆香心破浩露雙滋粉面新油壁車中同載女
菱花鑑裏並妝人皇英帝子鍾遺艷琬琰宫姬託後身
誰道獨呈芳瑞晩也勝常調牡丹春
故侯園
池館朝來瓦礫存路傍看取故侯園身前便作荒涼計
祗樹芳菲不樹恩
送定師南遊
營營學佛徒皆喜訾吾道憐師獨異羣儒藝知探討誦
詩三四章往往見辭藻玉璞在琢磨不難成至寶
送人至邊塞
豈憚河湟遠男兒效主恩窮邊人不到孤戍自分屯馬
放晴沙暖烽傳晩日昏軍前初謁帥戎服走轅門
獨遊
水曲林幽獨杖藜郫筒香入亂花攜輕肥不得尋春意
動要笙歌逐馬蹄
貴侯園
名園雖自屬侯家任客閒遊到日斜富貴位高無暇出
主人空看折來花
玉津園
君王未到玉津遊萬樹紅芳相倚愁金鎻不開春寂寂
落花飛出粉牆頭
登莒子臺
莒國邱壠在莒臺荆棘深憑高一極目懷古重傷心平
楚滄煙暝遥峯白日沈誰論客懷抱灌木自悲吟
燈
杳杳有時當永恨依依何處照閒眠靜臨客枕愁寒雨
遠逐魚篷耿暝煙纖影乍欹還自立冷花時結不成圓
銷魂猶憶江樓夜曾對離觴賦短篇
登女郎臺一首
臺前流水眼波明臺上閑雲鬢葉輕莫把姑蘇遠相比
不曾亡國只傾城
贈適公上人
喜得師消耗從僧問不休苦吟成白髮多病寄滄洲道
氣閒尤勝書餘晩更遒相思二千里阻别十三秋想歎
歐生逝應聞李氏憂尋思祗如此必竟欲何求未即無
言問方期勿藥瘳終為嵩少約築室共夷猶
燭
一箔珠簾掩映垂房櫳清染麝香枝佳人盻影横哀柱
狎客分光綴艷詩禁鎻翠明初唱漏官窗紅短尚圍棋
長宵且秉歡遊去無限風情見古辭
一百五日同周越陳永錫遊吉祥僧舍
痛飲方期數百杯尋芳何事又空回花愁酒困春無著
卻訪野僧蕭寺來
題李士言秀才别貯帕
蘭薰麝裛輕綃帕略許攜持又索還題破白雲深有意
要傳消息到巫山
景文集
宋祁字子京開封雍邱人與兄庠同試禮部會諒隂
止奏名以祁為第一庠第三章獻太后曰弟可先兄
乎乃擢庠第一而寘祁第十累遷翰林學士命脩唐
書書成進工部尚書踰月拜翰林學士承旨復除羣
牧使卒年六十四祁將終自為誌銘戒其子勿請諡
其後張方平言祁應得諡賜諡景文史稱祁非特文
章表見於世其守邊議兵之略雖古之名將亦不能
過有詩文集百卷原本失傳是編祗存詩集四卷真
片鱗隻羽耳
耤田頌
倬彼鮮原帝耤於田匪耤其勤我為民先悠悠春旗覛
土於畿陽膏澤澤邁於三推有壬有林亦莫不祗我疆
我理或耘或耔實苞實茂茀厥豐草田畯至喜祈年伊
蚤我穀用成我倉既盈我倉耽耽種於東南其用伊何
事神薦馨為酒為醴為粢為盛烝之浮浮釋之叟叟上
帝居歆降福孔休降福伊何我民既蕃室家溱溱三事
不諼食足武奮震疊爾功蠻夷來同罔不率從帝猷昭
升式於九圍兢兢業業以毖萬幾在豐念匱在飲思饑
子子孫孫勿替引之
初伏休沐
伏詞詔休偃閉門謝朋儕羲和挾升陽曉氣紅崔嵬炎
林鬱歊霧焦原横赭埃怒甚崒崒雲旱始隆隆雷況我
庇茨宇煩襟安得開囚拘訴巾㡚仇怨避酒杯湯沐未
及具返為蟣蝨咍北風殊杳嘿羲人安在哉
錦亭晩矚
長至宜高明緩帶散煩窘憑軒一超然目與天共盡山
從雲端見日就林外隠風來草樹披煙生井閭近自公
況多暇翀臆無留藴即此可宴居何須事遊軫
九日藥市作
陽九恊嘉辰斯人始多暇五藥會廣㕓遊肩鬧相駕靈
品羅賈區仙芬冒闉舍擷露來山阿斸煙去嵓罅載道
雜提攜盈簷更薦藉乘時物無賤投之利能射饔苓互
作主薓薺交相假(音架)曹植謹鴈令韓康無二價西南歲
多癘卑濕連春夏佳劑止刀圭千金厚相謝刺史主求
瘼萬室繫吾化顧頼藥石功捫襟重慙唶
思賢閣圖余真愧而成咏
忝中二千石罷去輒圖真揆余本完士蚤蒙善養仁執
笏班華位飛綏侍邃宸如何金紫服乃裹丘壑身西南
一面重朅來駕朱輪牽拙歲再期初無德在民形象安
足紀崖略聊自陳質陋眸子瞭志泰眉宇伸誰謂彼其
子而傳阿堵神爵里三十八(自參豫吕公而下凡四十一人雷太尉張尚書程樞)
(密皆再至)赫赫多名臣瞻前謝前哲垂後慚後人
題信相院默庵
對言方有默因默乃名庵庵留默不遣一物遂為三龜
埽泥中㾗正恐力弗堪自問呵默者了然成妄談
月季花
羣花各分榮此花貫時序聊披淺深艷不易冬春慮真
宰竟何言予將造形悟
玉玫瑰
瑶楮鏤空濛冰紈捲重疊寒光欲衝斗迥秀難藏葉誰
碎辟邪香氤氲飛作蝶
海㯶
哆熾風葉張囷皴雨皮厚叢橑列蓋端攢旄注旗首物
以希見珍材緣怪忘醜
枇杷
有果産西裔作花凌蚤寒樹繁碧玉葉柯疊黃金丸上
都不可寄咀味獨長歎
和賈相公覽杜工部北征篇
唐家六葉太平罷宫艷醉骨恬無憂孽虜詬天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填饑喉眼前亂離不忍見
作詩感慨陳大猷北征之篇辭最切讀者心隕如搖輈
莫肯念亂小雅怨自然流涕袁安愁才高位下言不入
憤氣鬱屈蟠長虬今日奔亡匪天作向來顛倒皆廟謀
忠骸佞骨相撑拄一燎同燼悲崑邱相君覽古慨前事
追美子美真詩流前王不見後王見願以此語詒千秋
春晏宴北園
天意歇餘芳人閒日始長落花風觀閣睡鴨雨池塘稍
倦持螯手猶殘婪尾觴春歸無所豫羈客自回腸
長安道中悵然作三首
三輔古風煙征驂悵未前山園蓬顆外(賈山議始皇侈葬言後世不得)
(蓬顆蔽冢)宫室黍籬邊樹老經唐日碑殘刻漢年便須真隕
涕不待雍門絃
興亡作今古事往始堪悲宫破黃山在城空北斗移走
岡寒兔隠啼戍暮鴉饑灞岸重回首惟餘王粲詩
城闕今安在關河昔所憑種祠秦故畤抔土漢諸陵苑
樹圓排薺樓雲澹引繒南山不改色千古恨相仍
寒食日送李公佐歸漢東
有客改南轅春郊駐祖筵尊寒禁火國風暖浴沂天茂
草平無際殘花慘更妍鹿鳴偕計近簪盍約初年
贈清逸魏閒處士
奕世依嵓石褒恩下帝庭姓名高士傳父子少微星池
溜遥通澗家林近帶坰分明詔書意天極賜鴻冥
答勸農李淵宗嘉州江行見寄
嘉月嘉州路軻峩按部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
春晦寓目二首
春序倏云晚高臺芳意多花成風地纈鳥作暝林歌樹
氣薰繁幄池文疊細波夾城歸騎散煙絮徧銅駝
春意都無幾還持歡緒歸遊蜂抱蕊去驚燕失泥飛風
下幡幡影霞留暝暝霏遥知瑶席恨不減欲霑衣
集江瀆池二首
五月追涼地滄江賸素漣林煙昏岸日樓影壓池天篠
密工迷徑荷敧巧避船機忘更何事魚鳥亦留連
飛檻枕溪光歡言客徧觴暫雲消樹影驟雨發荷香辛
臼橙齏熟庖刀鱠縷長蘋風如有意盈衽借浮涼
七月二十七日
客鴈歸何處寒蛩鳴不休兼之清夜永副以長年愁家
令有移帶中郎餘白頭此懷誠自感何頼怨高秋
七月二十八日
秋物向搖落客心真悄然高風已涼夜澹月始晴天拂
幌單練怯凝塵故扇捐露華休早滴羈鵠不成眠
再遊海雲寺作
十里雲邊寺重驅千騎來天形欹野盡江勢讓山回園
李濃成幄樓鐘近殷雷斜陽歸鞅促飛蓋冒輕埃
避暑江瀆池
溪淺容篙短舟移覺岸長煙稠芰荷葉霞熱荔支房技
疊三撾鼓杯寒十饋漿便成逃暑醉官事底相妨
楊子雲墨池(即草元所)
宅廢經池在人亡墨溜翰蟾蜍兼滴破科斗共書殘蠹
罷芸猶翠蒸餘竹自寒長楊無可問撫物費長歎
司馬相如琴臺
故臺千古恨猶對舊家山半夜鸞凰去他年駟馬還死
憂封禪晚生愛茂林閑惟有飄飄氣仍存天地間
寒夜始長
四海秋風晚千門夜刻長梧桐老空井蟠蟀近人牀暗
燭勤垂燼離鴻短趁行生平江海志耿耿未渠央
將歸二首
遠假西南守三逢梅柳新衰令宦情薄老惜歲華頻郫
釀供銷日巴禽巧喚春離家何所恨鴈後作歸人
雲棧短長亭今茲重作經卭崍叱殘馭蜀分使回星旅
鬢雙垂雪羈懷一汎萍驪駒在門久此曲若為聽
臘後晚望
寒日繫難定鳴笳弄已休凍崖初辨馬昏谷自量牛漢
樹臨關密胡泉入塞流登高能賦未風物古堯州
城隅晩意
寥寥天意晚稍覺井閭閒木落呈全嶼雲生失半山牛
羊樵路暗燈火客舟還瞑思輸鳬鵠歸飛沆漭間
西樓夕望
炎氛隨日入岑寂坐遥帷倦鶩昏投浦驚蟬夜去枝桂
花兼月破槎影帶星移珍重窗風好羲人即此時
中秋新霽壕水初滿自城東隅泛舟回謝公命
賦
齋舫譚經後宫池載酒行斜陽鳥外落新月樹端生演
漾思江浦夷猶遶郡城東轅有遺恨日日物華清
陪謝紫薇晩泛
積雨漲秋壕輕舟共此遨菰蒲歛鋩鍔蓮芡熟櫜韜岸
靜魚跳月林喧鳥避篙歸時興不淺風物正蕭騷
歲除
彫節真如借良宵此向闌家儲宿歲酒鄉送大儺寒舊
卉回新物來情續往歡匆匆餘幾刻催具五辛盤
過惠崇舊居(崇工詩有名於世)
雖昧平生契懷賢要可傷生涯與薪盡法意共燈長遺
畫空觀貌殘詩孰補亡(本院惟有師詩橐數卷)神期通一語無乃
困津梁
中山中秋對月
圓期壓秋半飛影破雲端明極翻無夜清餘遂作寒桂
繁團露濕輪駛度河乾且置窮邊思何殊故國看
僑居二首
抱病苦幽憂都城困倦遊身抛秃翁板言入稗家流世
路風波惡天涯日月遒危心正無泊將底喻窮愁
公宇靜寥寥居然俗意銷屐閒誰記齒帶適自忘腰畎
首秋殘獲城西日暮樵比來行樂熟隨意度溪橋
入壬辰新歲
五十為衰始仍餘五歲衰雙眸不明鑒殘鬢已紛絲銅
虎雖頻剖荷囊信濫持何須依老格(新詔七十不致仕許有彈劾)先
作故山期
夏日陪提刑彭學士登周襄王故城
聊隨漢使者一上周王城片雨北郊晦殘陽西嶺明野
禽呼自别香草問無名誰復黍籬咏但興箕潁情
東晉
倉卒浮江日聲明建號初羣臣讓禁臠上宰製單綀氣
銳開桁戰心歡折屐書纖兒競撞壞不念好家居
奉和聖製清明日
璇杓臨乙位羲御届婁初碧浪桃花湧珍叢錦段舒輪
蹄晴縹緲鐘漏夕虛徐穆穆宣温殿披文日有餘
途中新歲憶三城兄長相公
馬上逢元朔匆匆記物華趁盤呈柏葉偷筆弄椒花臘
暝殘晨炬春輝上蚤霞三城今日酒知我獨思家
九日至衛南
良辰獨據鞍節物彊相千酒駐衰顔淺風欺客帽寒暫
吟非有屬倦曲不成歡多謝黃花意還如故國看
答朱公綽牡丹
珍蘤分清賞飛郵附翠籠蹄金點鬢密璋玉鏤跗紅香
惜持來遠春應摘後空玩詩仍把酒恨不與君同
贈楞嚴舒公上人
丈室錦城隈庭閑地徧苔飯從香積取花續少林開講
晝經殘葉禪宵燭委煤無嫌一時學要是暮雲才
遣吏視諸公塋樹回有感
文正王丞相
兩朝從巨德萬務罄斯猷漢日左右手堯年忠孝侯名
言天下滿故事省中留宸篆旌碑首刊文又幾秋(予作碑隂)
(述其事)
文靖吕丞相
慶歷公三入敵謀搖太平啖金真閒敵撓(呼高反)酒不寒
盟上印情離切(公被病求退不許)然髭疾遽輕(上剪髭賜公)惜哉天
弗憗宸幄淚先横
宣獻宋公
昔去勸明辟(明肅朝公勸還女)俄歸參大鈞公孫未及相諸葛
已傷神名待天淵蔽文爭日月新英魂同玉樹不向土
中春
九日侍宴太清樓
薦九標佳節中天駐翠輿晨光清複道秋色徧儲胥畦
稻霜成後宫橙露飽初省收行步玉拜賜儼華裾(皇帝臨視)
(刈稻宣許從臣同觀又令觀橙訖並賜橙稻新米)曼衍來長樂鴟夷下屬車帝
韶儀瑞鷗玉藻躍恩魚霽霧供披拂凉風助埽除高楊
穿葉外仙菊泛花餘寒入弓聲厲歡留酒算徐神池元
不浪温樹未曾疎帝眷憑秋稼臣心仰夏渠承平將樂
事併入史臣書
懷古眺望
城闉聊屬眺千古恨悠悠夏享空臺毁韓亡故社留(鈞臺)
(韓城悉有遺址在)廟祠旌潁鳳(黃丞相祠並鳳凰里)溪水識巢由(潁水過城下)
春色依林動晨煙傍戍浮庌騶閒自集田鶴叫相求町
篠夤緣密川葭靃靡柔櫟墟迷鄭鄙隗路隔軒遊(春秋櫟邑)
(莊周載大隗山皆在)感昔如吾軰曾經幾斛愁
喜雨答李都官
夜魄離星舍春膏浹大田乍迷榆塞樹徐暗柳營天沼
滴銀波蕩階鳴玉綆絃餘萌催離土殘魃趣沈淵迥濕
來鶯外斜寒去鴈邊莓莓滋野秀纂纂濯花妍戴響饒
農笠眠聲羨釣船罅雲時露日迷岫旋埋煙酌酒聊相
勞斯倉竚有年勞君歌閔雨予志謝先賢
九日
帝京蒙福近相國偃藩初甕熟中齋酒厨鮮上客魚高
懷日蕭散外物久驅除犀首無妨飲宣尼或飯疏林凋
疑野闊荷罷似池虚此樂憑誰辨須煩藻思餘
和晏相公九日郡宴
令序凝秋籥歡遊駐使軒行觴酒籌密踏節舞鞾翻榴
熟丹房解萸香紫粒繁風頭獵輕慘日脚送斜暄鏤管
新篇逸(轉運學士即席賦詩)吹花舊俗存請為丞相壽長久慶調
元
覽蜀宫故城作
國破江山老人亡岸谷摧鴛飛今日瓦鹿聚向時臺故
苑猶霏雪荒池但劫灰赬遺糊處壤闔記數殘枚恨月
窺林下悲風覓隴來依城狐獨速失厦燕徘徊廢社纔
存樹隂垣自上苔有情惟杜宇長為故王哀
集海雲鴻慶院
地勝祠仍古春餘物偏華山雲時抱石佛雨不萎花嶺
挾樓梯峻嵓牽殿墄斜淙溪雜環珮怪蔓走龍蛇供坐
僧飛缽香園客戲沙吾遊真草草深意屬青霞
十日宴江瀆亭
節去歡猶在賓來賞更延悠揚初短日淒緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
憶浣花泛舟
蚤夏清和在晴江沿泝時岸風搖鼓吹波日亂旌旗醉
㡩牽湘蔓遊鬟撲絳蕤樹來驚浦近山失悟舟移雅俗
西南盛歸軺東北馳此歡那復得抛恨寄天涯
中秋望夕不見月
異時涼月好常爾惜嚴更此夜浮雲惡胡然溷太清心
孤王粲牘業對景山鎗海蚌猶能滿城烏更不驚徘徊
循北牖黯澹倚西楹蛩杼逢時急釭花得闇明桂高應
自秀蟾遠太無情坐想瑶輪轉孤懷悵未平
予昔遊雲臺觀謁希夷先生陳摶祠堂緬想其
人今追作此詩
仙館三峯下年華百歲中夢休孤蝶往(此言先生善睡一寢逾一月)
蛻在一蟬空(有家在華山下)蕊笈微言祕霄晨浩氣通丹遺䑛
後鼎林遣御餘風宿霧沈荒白餘霞委暗紅蛾眉有歸
約飛步與誰同(先生化去前三日語弟子云吾遊蛾眉弟子訝不辦裝至期而終)
蜀地海棠繁媚有思加膩榦豐條苒弱可愛北
方所未見諸公作詩流播西人余素好玩不
能自默然所道皆在前人陳迹中如國風申
章亦無愧云
蜀國天餘煦珍葩地所宜濃芳不隠葉併艷欲然枝襞
綵分羣萼均霞點萬蕤回文錦成後夾煎燎烘時蜂蕊
迎銜密鶯梢向坐危淺深雙絶態啼笑兩妍姿絳節排
煙竦丹釭落帶垂童容鄣畏薄便面到憂遲媚日能徐
照暄風肯遽吹(蜀少疾風故花愈盛)惜觀當晼晚留恨付離披麗
極都無比繁多僅自持損香饒麝柏照影欠瑶池畫要
精侔色歌須巧騁辭舉尊頻語客細摘玩芳期
次韻和季長學士正月二十八日出郊見寄之
作
雅俗傳祠日(州人以二十八日祠保壽侯及唐杜丞相於崇真堂)年華重宴辰初
陽澹江霧小雨破街塵(是日雨而不濘遊人皆集)客蓋浮輕吹齊刀
儼後陳林芳催兔目原色換龍鱗壤路歌聲雜褠倡舞
疊新持杯徧酬客惟欠眼中人
上元景燈紀事
泛膏聞舊典秉燭嗣芳辰霞破初迎月寒林即讓春鈞
天移帝樂北斗下城闉匝地沈香燎浮空羅襪塵並珂
馳寶㐲分幰鶩彫輪忽去騰夷路還來競要津酒胡矜
酎美梅額衒妝新誰見甘泉畤昏祠遂至晨
清明值雨
有渰興芳序餘寒惜慘悽遠山沈向盡雜樹望先迷天
闊都成暝雲昏本自低漂灰禁餘火浮棗祓殘溪檻篠
風爭亞汀鳬夜不棲蓬聲攢釣渚蓑滴擁煙畦積潤侵
重襺長嚴壓曉鼙遊人盤馬路獨漉逐春泥
寒食假中作
九門煙樹蔽春㕓小雨初晴潑火前草色引開盤馬地
簫聲催暖賣餳天縈絲蚤絮輕無著弄袖和風細可憐
鼇署侍臣貪出沐珉糜珠饀愧頒宣
落花
墜素翻紅各自傷青樓煙雨忍相忘將飛更作迴風舞
己落猶成半面妝滄海客歸珠迸淚章臺人去骨遺香
可能無意傳雙蝶盡付芳心與蜜房
答友人清明雨思
楚雲朝暮蔽前峯佳節尋芳己半空三日薰爐沈蕙綠
一星春火迸榆紅文鱗對擲回塘水賀燕交飛翠幕風
悵憶沈齊題句罷碎英無響墜華桐
春宴行樂家園
園芿初乾小雨泥飲壺遊屐況親攜身輕蚤蝶千回舞
技癢新禽百種啼乘飲草茵侵坐軟畏風桃綬向林低
陽暉自有留人意銜照高樓未遽西
真定述事
莫嫌屯壘是邊州試聽山河說上遊帳下文書三幕府
馬前鞾靺五諸侯王藩故社經涂國俠窟餘風解報仇
四十年來民緩帶使君何事不輕裘
成都
風物繁雄古奥區十年傖父巧論都雲藏海客星閒石
(成都有一石人傳嚴君平所辨星石今在嚴真觀)花識文君酒處壚兩劔作關
屏對繞二江聯派練平鋪此時全盛超西漢還有淵雲
杼頌無
九日宴射
佳節憑高駐綵旗亭臯霧罷轉晨曦堋閒羽集號猿後
臺外塵飛戲馬時芳菊治疴爭泛蕊丹萸辟惡徧傳枝
明年此會知何處醉玉頹山不用辭
北樓
少城西北之高樓此地蒼茫天意秋驚風白日忽已晚
落葉長年相與愁極塞雲物自慘澹趨林烏雀時啁啾
纓上朔塵久不洗安得手弄滄江流
七夕二首
西南新月玉成鉤奕奕神光渡飲牛素采低浮承露掌
清香不散曝衣樓天邊華幄催雲卷星外横橋伴客愁
莫使銀河到滄海人間溝水易東流
開秋七夕到佳辰里俗爭誇節物新烏鵲橋頭已涼夜
黃姑渚畔暫歸人徘徊月御斜光歛宛轉蛛絲巧意真
卜肆沈冥誰復問年年槎路上天津
高亭駐眺招宫苑張端臣
蜀天向臘寒未極倚檻綿睇亭臯分一萍團紅江上日
數蓋澹白樓頭雲杯中竹葉與誰舉笛裏梅花那忍聞
願君枉步數相勞他時離緒徒紛紛
清明
曉日東南欲照梁藏鴉密柳暗橫塘行庖束密停晨㸑
别館熏衣冷夜香陌上鮮風横去幰陽濱翠㶑泛行觴
獨嗟楚客流芳晩淹卧愔愔啼眼長
擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
九日置酒
秋晩佳辰重物華高臺複帳駐鳴笳邀歡任落風前帽
促飲爭吹酒上花溪態澄明初畢雨日㾗清澹不成霞
白頭太守真愚甚滿插茱萸望辟邪
江瀆亭
一翬掀翅壓溪隅吏事初閒此宴居斷岸有時通略彴
輕風盡日戰栟櫚雲鴻送目揮絃後客板看山挂頰餘
芰碧蒲青來更數江人多識使君旟
春日出浣花
側蓋天長蕩曉霏暖風纔滿使君旗水通江渚容魚樂
草徧山梁歎雉時場雨滅塵盤馬疾樓雲礙曲進觴遲
少陵宅畔吟聲歇(杜子美宅在浣花溪上)柳碧梅青欲向誰
中山立秋
峯雲曉影破孱顔萬里風生結蚤寒人在兜鈴煙外走
歲從鶗鴂口中殘槽花併滴添新酎笥月兼輪掩故紈
白髮光隂誠可惜五年搔首望長安
把酒
歌管嘈嘈月露前且將身世付酡然謾誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
送客尋春集裴氏園
尋春送客共留連雨罷春郊物物妍黃抹柳梢初徧後
紫黏花萼未開前朋襟自為交歡慘醉斝誰能辨聖賢
猶頼斜陽催跋馬不然離恨損絲絃
玩園花小集
中園愛客重遊陪三月林花落復開鏤管喜逢吟處筆
白波催卷醉時杯歡襟已快邀風度舞地猶寬放雪回
不是年芳相假借使君兼乏斐然才
寄題相臺太尉韓公晝錦堂
瑞節前驅晝錦身堂成署牓示州民遷鶯賀燕翩翻集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
三月晦日
靜彈塵幘照溪流萍泊春芳向盡頭蚤葉乍濃留客坐
晩花猶在索人愁最憐幽草能縈帶已覺浮雲解映樓
白髮未多須劇飲贏輸寧屬阿戎籌
罷學士出守還拜承旨
十八年前玷玉堂當時綠鬢已蒼蒼傷禽縱奮愁瘡重
廐馬雖還笑齒長熏罷山爐飄暗燼潄餘銅椀冰寒漿
須慚清切鑾坡地不是吾人得擅場
將到都先獻樞密太尉相公
再試州旟驗不才卻將憔悴到中臺相車問罷同牛喘
大厦成時與燕來(守壽春日方聞爰立之拜)今日謀猷須丙魏他年
賓客但鄒枚西園聞道餘春在尚及花前灧灧杯
元夜觀正陽錫宴
雲端嶢闕下呼鞭綵樹遥分坐逖前山戲百層平樂地
佛輪千影瑞陁天祥風入助銀花麗寶月來供雉扇圓
獻歲承平多樂事擊鞭誰美唱唐年
和樞密晏太尉元旦雪
寒雲萬里送殘宵回旋祥霙集歲朝繁影未能藏夜燎
薄花仍欲伴春椒光含象闕蒼龍舞氣勒交衢白馬驕
豐兆歡歌誰不爾百官兼放午門朝
和致政燕侍郎舟中寄晏尚書
異時仙閣對三休頓首辭榮動邃旒疏廣故僚供祖帳
鴟夷盡室付歸舟側階生玉懷歡宴燕壁圖山代遠遊
新句漸高塵累少紫芝巖曲要相求
移病還臺凡閱半歲乃愈始到家園視園夫治
畦植花因成自歎
卧治無功賜告回驟叨鳴履上中臺(病中改八座)壺公天壤
非真死蒙叟軒裳是儻來經灌旱蔬扶隴出失刊園蕊
犯簷開此身疎拙真邱壑不是當年王佐才
二月十八日席上方憶季長未還不同斯樂欲
作詩寄之會使者來已有新章今牽連成篇
拜呈上
煙壓西郊雨壓津滿城歌吹為芳辰江形左右衣留帶
柳色高低麴與塵暖逼園花迎望密曉催林鳥每啼新
知君貪擁光華節未肯尊前共惜春
程密學知益州
墀塗畫對别堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鉤棧雨閣蒼苔蝕劒銘
只恐廉襦歌未厭熒煌歸應六符星
集西園
日日西園春思催攜觴結客上高臺正緣從事青州至
更許書生洛下來(時州醖既美又命座客賦詩)蚤葉已成花半落新
巢未定燕千回芳辰物物皆堪愛併作高陽倒載媒
官下
東泊驂驔一駐車騩雲芣木澹扶疎(鄭有騩山)風經禦寇仙
遊外野識裨諶草創餘潁谷寒煙仍井邑候門殘日但
邱墟(古治國非今治所)兩都大道過從盛不稱支離佩左魚
閏九月九日登高有感
隔霜雲葉繞天愁閏節重來續舊遊賦客豈辭聊暇日
楚人無奈賸悲秋寒萸實老猶熏佩晚菊香殘不占甌
悵憶故園歸信斷渚鴻川鯉兩悠悠
兄長莒公赴鎮道出西苑作詩有長楊獵近寒
熊吼太液歌餘瑞鵠飛造語驚邁予輒擬作
一篇
寶樓斜倚闕西天北轉樓隂壓素漣白雪久殘梁複道
黃頭空守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
送越州陸學士
梅天霞破侯旗乾鄉樹依然越絶閒挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
寒食野外書所見
一雨初回逗曉涼近郊連㡩儼相望乞漿易醉墦間客
執㸑初閒竈下郎暖吹未休緣迥野低煙不散為垂楊
家家鐘鼓爭行樂肯信龍蛇是怨章
予既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視久花爭亂倦首搔餘雪半垂
所願韋吳皆傑筆劉生當見汗青期
山中清明
一雨東郊卷夕雲山中坐對寂寥春高低桃綬紅相倚
輕重榆錢綠不勻杯冷羅門抛午案簺殘熏屋晦流塵
漢鯿漸美開魚禁已約溪公下釣緡
送趙御史仲禮之任南臺
天子龍沙拜法官議郎親戴辟邪冠曉辭漠北冰霜重
秋到江南草樹寒諫疏頻煩明主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥渡海三冬翮翽翽淩空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
漱玉齋前雜卉皆龍圖王至之所植各賦一章凡
得八物或賞或否亦應乎至之之意歟遂寫寄至
之
萱草
修莖無附葉繁萼攢莛首每欲問詩人定得忘憂否
澹紅石榴
移植自西南色淺無媚質不競灼灼花而效離離實
芍藥
有名見鄭風今賞異時日采花當采根可能治民疾
蜀葵
紅白相嗣繁色鈍香亦淺相對庭戶閒俗尚焉能免
竹
脩脩稍出類辭卑不肯叢有節天容直無心道與空
菊
纖莖寒始密秀葉晩逾滋芳意君須識羣葩搖落時
芭蕉
不枝惟葉茂無榦信中空所以免摧折為依君子風
拒霜
浩露侵緗蕊尖風獵絳英繁霜不可拒切勿愛空名
十二月十八日會飲園夫獻桃花二首
今歲臘未破明年春尚賒天教推朔氣先作塞南花
晩秀尚可惜蚤開真謂竒君看早開處定是向南枝
海棠
薄暝霞烘爛平明露濕鮮長衾繡作地密帳錦為天
芭蕉
雨凋單蓋側風偃半旗開脆經繒乍裂斜規扇欲裁
藤蘿
虺蔓相結盤虬梢互回曲紛若未契繩繁如已綸綍
柳
濯濯縈春晩依依帶暝饒楚宫皆餓死無計學纖腰
木芙蓉
江南江北樹秋至僅成叢向晩誰爭艷酡顔淺作紅
除夕
歷尾無餘日更籌促曙躔持愁媵殘歲將老入新年
春帖子詞
皇帝閣
東郊迎氣罷暖信入嚴宸暫遺星杓轉令知天下春
葭管灰飛盡金胥刻漏長歡情與和氣併入萬年觴
皇后閣
嘉祐隨年至皇恩共氣和水㾗冰處動煙思柳前多
曉佩搖蒼玉晨旂亞翠斿新年好春色今日滿皇州
暖碧浮天面遲紅上日華寶幡雙帖燕綵樹對纏花
夫人閣
瑞歷歲惟新物華春可愛雪輕林弄姿冰消水生態
雪罷雲初暖天和日便遲玉樓新燕子禖下記來時
除夕
一杯芳酒夜分天萬慮勞勞耿不眠明日新春到何處
菱花影裏二毛邊
過摩訶池
十頃隋家舊鑿池池平樹盡但回隄清塵滿道君知否
半是當年濁水泥
蝶
撲粉曾過宋玉牆一身生計託流芳不須長結東風願
秋菊春蘭各有香
八月望夜不見月有感二首
素波涼暈澹層城怊悵三年此夜清(在淮南三年逢中秋俱不見月)獨
卷疎帷成默坐暗蟲相應作秋聲
九旻含爽助清輝萬里重隂誤賞期正恨浮雲無意緒
世閒偏惱最明時
山橙花
故鄉寒食荼蘼發百合香濃邸舍深漂泊江南春過盡
山橙彷彿慰人心
九日憑高有感
把酒憑高念歲華此身流滯屬天涯故園叢菊無人賞
露壓風欺只自花
蘆
嫋娜修莖青玉攢鳬翁睡罷翠㾗乾湘君直寄江湖樂
要作風汀雨瀨看
途次清明
漠漠輕花著蚤桐客甌餳粥對禺中遥知闕下頒新火
百炬青煙出漢宫
重陽不見菊
戲馬佳辰菊未黃有人惆悵獨持觴心知不作怱怱意
故欲凌寒報蚤霜
立春
春動靈旗畫尾斜漢宫青幘望晨霞宫中綵樹紛無算
不待東風已作花
人日
綵勝香羹樂上春我懷前事悵佳辰瞿曇尚笑浮生假
況鏤黃金假作人
被召後作
粉署重來憶舊遊蟠桃開盡海山秋寧知不是神仙骨
上到鼇峯更上頭
甲申首歲
故歲時光漏中去新正甲子卷頭開迎新送故祗如此
且盡燈前藍尾杯
朝雞
雕籠摧羽就羈縻心識時朝候不迷羣鶴在軒皆有禄
夫君何事獨先啼
寒食夜偶題
前庭露氣壓輕埃風砌花隂聚復開苦恨浮雲心不淨
月中時汙太清來
春帖子詞
皇帝閣
日華初麗上林天殿裏春花百種鮮驅出餘寒還故臘
收回和氣作新年
望春臺下春先到獵獵青旗倚漢宫水自北涯生暖溜
花從東面受和風
宜春苑裏報春回寶勝繒花百種催瑞羽關關遷木蚤
神魚潑潑上冰來
皇后閣
宫裏春花纔灼灼殿前春仗已峩峩東風盡解天池凍
不及君王慶澤多
迎春寶勝插釵梁拂鈿裁金鬭巧妝上作君王萬年字
要知長奉白雲觴
夫人閣
銀闕崔嵬對未央春來始覺好年光風生禁苑無窮麗
日向仙壺一倍長
日照觚稜萬戶春細風輕露浹嘉辰一番宫柳黃煙重
百種盤蔬紫甲新
玉管輕羅和氣動土牛青幘報祠歸仙盤取露朝和藥
舞殿裁雲暝作衣
宋百家詩存卷三
