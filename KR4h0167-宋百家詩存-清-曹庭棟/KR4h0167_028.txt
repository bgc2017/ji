宋百家詩存卷二十八
嘉善曹庭棟編
橘潭詩藳
何應龍字子翔錢唐人嘉泰間進士曾知漢州橘潭
詩藳一卷俱七言絶句其詩本法晩唐所存之作兼
多纏綿旖旎之思如寫情云青箱再展牋雲看蠹卻
相思字不完東風云新裁白紵春衫薄猶怯東風一
陣寒此種句調全似韓偓香奩體其佳處正不盡在
此
春寒
博山熏盡鷓鴣斑羅帶同心不忍看莫近闌干聽花雨
樓高無處著春寒
客懷
客懷處處不宜秋秋到梧桐動客愁想得故人無字到
鴈聲遠過夕陽樓
寫情
灑淚題春墨暈乾東風無便寄郎難青箱再展牋雲看
蠹卻相思字不完
清曉
清曉輕傳一信風花添紅粉草添茸畫樓十二闌干曲
春在疎簾第幾重
過垂虹
垂虹橋下水連天一帶青山落照邊三十六陂煙浦冷
鷺鷥飛上釣魚船
吳蠶
正是吳蠶出火時交交窗外一禽啼溪西有葉高難采
遙見青裙上竹梯
閨情
雲幕重重雨未收嫩寒先到玉簾鉤一杯晩酒無人共
羞帶雙花下小樓
木犀
露洗金蟲一半開層層碧玉映樓臺西風昨夜吹香過
人在闌干待月來
夏日即事
野土生煙草樹焦彤彤日脚火雲燒池邊自拗青荷葉
分付山童蓋藥苗
題駱秀才葺故廬疏
家在西湖合㵎橋短籬圍得數椽茅歸來頗費支撐力
羞見春風燕子巢
有别
樓上佳人唱渭城樓前楊柳識離情一聲未是難聽處
最是難聽第四聲
春詞
玉纖輕颺繡簾開行到花前淚滿顋正爾春心無處記
一雙蝴蝶忽飛來
有所思
曾倚空屏唱柳枝一聲嬌逐暮雲低重來只見流鶯在
立盡斜陽不肯啼
小園
池占方方十丈寬巳栽花木四時看客來莫笑生涯薄
窗外新添竹數竿
為客
初秋為客暮秋歸一擔輕裝半是詩試問客情何處惡
五更孤店酒醒時
東風
和徹詩篇得暫閑落梅香裏立闌干新裁白紵春衫薄
猶怯東風一陣寒
有所見
不著畫羅金縷衣尋常打扮最相宜春風燕子樓前過
飄落棃花雪一枝
曉窗
桃花落盡李花殘女伴相期看牡丹二十四番花信後
曉窗猶帶幾分寒
居家
居家到底勝居官啼鳥聲中晝掩關待得小園花落盡
更須移酒對青山
采蓮曲
采蓮時節嬾勻妝日到波心撥櫂忙莫向荷花深處去
荷花深處有鴛鴦
盆中四時木犀
一樹婆娑月裏栽是誰移種下天來金英恰似清宵月
一度圖時一度開
相思
二月春風楊柳青聞郎繫馬在長亭相思情味如中酒
折盡棃花嗅不醒
江上有感
江上秋深客未歸荻花楓葉兩依依傷心最是長橋路
落日西風一鴈飛
見梅
雲遶前岡水遶邨忽驚空谷有佳人天寒日暮吹香去
盡是冰霜不是春
舟中偶成
黃帽招呼急下船天明僅可過涵山朦䑃一枕梅花夢
猶在寒窗紙帳間
題臨安僦樓
過了燒燈望燕歸春寒剗地勒芳期杏花深巷無人買
細雨空簾盡日垂
粉蝶
宿粉棲香樂最深暫依芳草避春禽晩來風起還無定
舞入棃花何處尋
活計
三間茅屋蓋頭顱除卻吟詩事事無擬把十年窮活計
一時傾倒向江湖
無愁
世間惟我最無愁纔是無愁得自由午睡覺來門半掩
一池春水看魚游
春隂
密雨流酥入翠苔春隂日日鎻樓臺女郎未有尋芳約
辜負櫻桃一半開
老翁
八十昂藏一老翁得錢長是醉春風杏花邨裏家家好
莫向橋邊問牧童
清明
踏歌撾鼓近清明小雨霏霏欲弄晴喚起十年心上事
春風樓下賣花聲
杜鵑
君若思歸可便歸故鄉只在錦江西不知何事畱君住
卻向空山日夜啼
贈友人
我向詩中為活計君於酒裏作生涯世間樂事惟詩酒
各自風流占一家
芍藥
金蕊絲頭茜染成五雲樓映玉盤傾謝郎一入中書後
二十四橋空月明
傷春
荷葉初浮水上錢柳花飄盡岸頭綿不知春色歸何處
欲向空山問杜鵑
無題
玉釵風斷扇雲深砌冷簾空月易沈流水落花無處問
一年春事一年心
杜清獻集
杜範字成已台州黃巖人幼孤操志勵行其從祖曄
受學朱子範從之學嘉定元年舉進士調金壇尉除
監察御史出知寧國入為吏部侍郎同知樞密院旋
退居詔即於家拜右丞相入覲上親書開誠心布公
道集衆思廣忠益賜之當國方八十日淳祐五年四
月丙戍卒年六十四生平儉節自持處富貴如寒素
嘗有富客至遇午畱食所陳惟蔥羹麥飯怒而去貽
以詩云蔥療丹田麥療飢蔥羹麥飯兩相宜請君試
上城頭望多少人家午未炊其人終身愧不復見至
其立朝節槩具在史傳尤多卓卓可風者
夏夜雲月不明有感
天色未清霽浮雲翳層空朦隴玉盤質髣髴擘絮中瓊
宇本瑩徹一髮不可容胡為受掩蓋萬象歸冥蒙誰能
召風伯掃氛有餘功中天懸清光娟娟萬里同
和湯萬南韻(號嬾老)
我聞抱膝翁高卧南陽廬方其未遇時邈若與世疎起
來扶漢業肉骨成豐腴青簡萬世名寒窗一編書出處
寧異轍此道誠非迂嬾老天下士披褐尚窮居負米供
一飽晨昏擷園蔬自知身有待寧論食無魚博洽貫萬
理收拾歸一途翰墨瀉三峽意氣横九衢才大用寧小
道肥身不臞勲名會有時天意非人圖璧玉藏名山抱
璞初不渝良工一顧盼光采照路隅看君策駟馬願言
刈其芻
病中和東里寺中作
陋質百不能補敗倚師友東里丈人行幸忝巾履後君
詩如秋霽峭絶森碧岫又如萬古壑潺湲瀉寒澑一手
轉機軸四顧無匹偶明窗一披讀張膽不論斗願分有
餘光屢辱自醉酒駑駘費翦拂鞭策誰可久徂暑變新
凉一氣分六九逼仄塵區間蒸鬱未改舊心逐林泉住
病滋面目醜起來彊力貧寧敢繼富有
棲嬾和方山韻
攜手喜初晴夜光列星漢樓嬾壁上圖昉於此乎看詩
翁為抽思宮徵手自按一醉不敢辭斗膽破崖岸
别金壇劉漫塘
崇山鬱嵯峨千嶂自交隂培塿植松柏斧斤日相尋物
小固不容名大亦難任智哉甯夫子其愚非本心
川澤升為雨沛然周四郊有水行地中溉灌亦良勞勢
力固有限戛哉如分毫為義分内耳誰言薄雲高
詞章道之華於世非小補施之非其宜文繡被泥土自
昔重立言一語萬鈞努誰其厭來者是非實千古
人生玩歲月世事變朝暮三年在門牆一旦泣岐路窗
前長新綠生意自呈露願君日彊飯安排濟時具
叔虎辱與予遊最久其所為詩文僅窺一二未
獲搴珠璧之櫝而縱觀也行李來京都攜方崖
類藳并續集示予暇日隠几讀之斲巧抽新絢
綠爛爛為之動心豁目不知君家所藏其富若
是輒成古風以自詫竒觀因以為謝
昔君遊我里諸老皆競爽今踰三十年百事一非往君
今來京都相對各槁項清燈話疇昔未語意先惘橐中
賸緗帙挈來耀書幌筍簴列羣編金石振逸響又如春
水闊縠瀾敷浩瀁繡鞶飫耳聞錦囊愜心賞今夕亦何
夕塵塞為披敞吾衰亦久矣欲勉不可彊尚記諸老言
種收同鹵莽顧我困朝飢羨君富秋穰何日遂賦歸相
從問隴㽘滯穗儻可拾我亦歌擊壤
張上舍送望水
我家東南隅去海不踰咫單潮厭鮮美望水快珍脆朅
來雙溪上河魚僅青鯉泥滓漬膚肉彊食輒三噦此物
從何來對之驚且喜雖然餒敗質尚餘江海味令人憶
故鄉沽酒為一醉
别陳常簿塤二首
古道湮不續遺直聲以彰良藥見謂苦不試徒有方豈
其蓋世名可浣憂國腸視天方夢夢令人歌慨慷
菜畦絶夜雨麥隴搖春風板輿奉歡笑意與物態同路
才百里近水可一夕通君其戒徒御駕言無悤悤
良月遊水樂洞
久矣聞水樂邂逅作此遊林立攢萬石曲徑穿深幽谽
谺開古洞下有清淺流惜哉非古樂噴薄皆人謀流觴
飲山綠風鬢吹颼颼欲歸興未盡攜手湖上樓斜陽獻
萬狀浩以百目收白鳥去復還翩翩良自由我本山林
人對此多慚羞歲月不我與宴閑其可偷便合作歸計
老矣安所投世事皆漫爾政恐空白頭
送趙寬堂
兩片南山雲偶爾連空飛一去向空谷一畱伴殘暉招
招浙江渡激激風吹衣仰頭有鴻鵠孰使心事違何時
黃山畔把酒話昨非
馬塍眩朱白孤山自疎影冰雪幾歲寒誰解為渠領李
園百樹花人與凡木屏濕蘚回春風猿鶴并刷整為我
一酧之往事忽重省
鴈蕩
東南富山水傑氣鍾鴈峯巨靈排贔屭妙力開鴻濛斷
崖據險絶峭壁凌寒空分岑獻萬狀轉盼無一同或疊
如錦纈或鑄如青銅或前如鳳舞或卻如飛鴻或伏如
卧虎或矯如遊龍並如兄語弟差如兒對翁銳如筆露
穎岐如翦開峯三湫分大小二靈儼西東古語聊近似
天巧難形容我久埋世埃幸此拔天風應接費耳目磈
磊羅心胸有僧本儒家伴我追雲蹤攀躋不知勞指引
殊未窮胡然便語别問之以涕從為渠遊興盡生我歸
意濃出計何草草回塗復悤悤還此未了緣邂逅須有
逢
花翁將歸婺因為江西遊有長篇畱别社中次
韻和之
曠士隘宇雷孰為君家山逸興渺湖海孰遣君意還胡
然動行色便欲生慘顔新篇寫襟素和章就詞班亦念
塵鞅客肯照几席間懷舊徒感愴&KR0679;語媿冥頑兩年重
憂患悲涕不勝&KR1008;一身纏疢疾形骸頓巳孱籲天凡幾
疏無路扣九關望絶鍾鼎貴分甘茅衡跧薾然一疲駑
不顧十二閑送君為心折把酒慚量慳行行速京洛去
去難追攀莫上八詠樓且宿雙溪灘
送湯仲能國正以直言去國
朔風翦木末碩果懸孤危邈矣冥飛鴻異哉聞鳴䲭暮
雲結愁隂送君江之湄去者挽其畱畱者良自悲何當
謝塵鞅鼓枻相追隨
五八叔席上詠江梅水仙
難兄冰雪姿難弟金玉相一夷與一惠共此歲晩香凌
波孤山下不染塵壒場故山尚無恙愈覺風味長夜闌
更秉燭檐雪聲鏘鏘
中秋夜客退觀月漫成
檻外不數丈深窗藏邱壑璧月懸中天玉露下叢薄尺
水澄秋光龜魚共予樂所樂亦伊何飲水良自覺恍若
歸故山灑然謝羈絡明發將何之塵埃又如昨行也誰
使之有此一大錯幸保寸心在舉頭問碧落
和劉會之野堂韻
草草春又過凄晦風雨夕三年烏傷夢不斷一區宅台
山在何許空有塵滿屐英英江夏公老龍蟠古澤尋勝
著幽宇&KR0679;竒列佳石可齋不出門亦復為其役酒酣對
崔嵬寸管凌千尺念我蕭寺中遠贈煩走力隠几讀妙
句緬懷賓主席何當謝吏網足躡堂上客
夜讀花翁詩有感漫成鄙句拜呈藉以求教癡
目駭見異寶揣摹贊歎徒犯古人衒嗤之戒耳
士有當世志誰肯專詩名自古巧文字與道關廢興傾
座聽君語雄辨窮麤精目中無全牛肯綮技未經胡為
趁風月候蟲相與鳴静夜誦佳什泠然如夢醒&KR0888;語自
腴澤險句自穏平譬彼有源水隨流作幽清竒抱歎皓
首敗屋挑寒燈天運豈其然人力非所能我讀淵明詩
悠悠千古情銜觴豈好飲采菊非餐英何時共皋益賡
歌在虞廷
送羅季能赴興國
向日與君别忽忽二十年君兹厲素節我巳羞華顚轉
物有玄機掃翳還青天羣耳共聳聽明詔方改元篤意
召諸老高爵升衆賢執麾不可挽問君胡為然一氣纔
作新萬卉皆爭妍雪霜誰謂無松柏良自堅操心不厭
危知機常慮先承流惠疲民調俗暢新絃送目徒京塵
班春勝著鞭顧我足尚繫羨君翮方翩數里已云隔千
里其可前有懷空感惻何時解拘攣卓哉漫塘翁邈在
雲山邊煩君招衡門為我致問偏萬牛應莫回世事如
風鳶
晩立
獨遊得荒蹊晩意與心會水聲遠纔聞山色静可對鳥
語林塘邊犬吠籬落外柴門未須關月在東峯背
憩昌化民家
晩程息勞轍白日流西暉水鳥得魚去耘夫荷鉏歸川
原杳芊緜林野雜依霏一來扣竹館相邀入荆扉重巖
吐清澑澄隂有殘馡曰予考此室十載相因依左右桑
果足歲時雞豚肥豐猶未至裕歉亦能無飢予聞良自
慊欲謀北山薇有田可同耕有蠶當共衣車夫猝無情
此志仍重違
方山和篇再和韻
殷勤里冠閒譚笑文字會平生一尊酒無慮千百醉問
梅窮㵎岡樂事此其最風霜盡木末冰雪對戶外誰其
念岑寂自得以顚沛歲寒二三友已不數蒼檜卓彼方
山翁自許行偕輩古心味玄酒於世百不嗜少小誦佳
篇&KR0679;句亦竒異年來久不作吾黨幾喪氣珠璧忽墮前
疇昔曾夢寐三咏結束語坐令百感至來者恐未然往
者非所計汗青幾多節徒起千載喟
送子謹叔
古道日凋敝人心競險薄風雨晦朝暮平陸變溝壑歸
來尋故廬六窗静猶昨殷勤時拂拭埃塵易侵剝此地
寬且明休哉有餘樂
和鄭府判韻
荆璞照耀非常珍天衢整步凌通津與人軒闢破畦畛
滿懷拍拍無非春我如櫪驥異遠道志在千里身未到
朅來此地尋文盟平生心事為傾倒飽德醉義樂有餘
況有蘭玉芬庭除諧笑云云殊未厭盤餐夜半勞兵廚
依依此情那忍去自恨塵鞍難久駐佇看飛詔自天來
殿前賸作摩空賦
黃兄宇出示湯丈追和春日詩題有會余情者
因次其韻
君不見西山凜凜百世師忍窮受餓終采蕨又不見醜
謬遺臭幾千載當年方丈厭肥滑孰得孰失試大觀較
若五味辨甘辣冶容媚世吁可憐羞面顧影自塗抺名
利物我爭銖錙語笑詡詡已衷甲方嗟天際暮雲深還
見牆隂春草茁旨哉君詩良起予重把心事為君說百
年功名亦漫爾塵路投蹤何日脱
次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠掉木蘭溪邊落紅粉斑斑
嗟哉片片逐流水新篁忽長千琅玕多少閑愁推不去
欲問春歸杳無處少年知己負心期尊酒從今樂事稀
歸自明遠醉中作
觴豆論交今豈無肺肝相與古來少我今宦遊雙溪上
一見為僚盡傾倒吏塵終日何役役休澣有盟方皦皦
點檢春事今幾何殘紅滿地紛不掃明遠竒觀雄此邦
倚欄一望雲縹緲潑眼爭光隄西流傷心不盡天涯草
文楸得失亦漫爾投壺成敗供一笑酒酣耳熱聲烏烏
語到難言心悄悄一切置之姑勿道四時風月殊未了
鬢華知復為誰老我輩心事要論討尚喜後會今有期
誰其識之有鷗鳥
詹世顯老丈舂米為贈時有張老之子攜其父
詩求月助即以詹米轉饋之詹丈以詩送米和
其詩
歸來兩見春載耜老矣陳人愧髦士書生活計常苦拙
瓶粟屢空固其理石莊好義無不為獨將飽腹念朝飢
擔石頳肩來叩戶要轉兒啼成歡嬉此賜何敢望此老
況有新詩非草草再拜為之驚且慙錦章玉粲闢新好
我貧猶有稻梁謀更有貧士需麥舟為君乞與君然否
樂施曷計誰家畱
琵琶引
人生聚散難為别何况悤悤作吳越梅梢帶雪下昭陽
明朝便隔關山月長城不戰四夷平臣妾一死鴻毛輕
回憑漢使報天子為妾奏此琵琶聲長安城中百萬戶
家家競學琵琶譜酸聲苦調少人知食雪天山憶蘇武
西風吹霜鴈飛飛漢宮月照秋砧衣嫖姚巳死甲兵老
公主公主何時歸
十五日十九兄到家小飲有詩和之
晩色煙霞好寒山雪月明賞心聞鵲喜醉臉任狸形銀
燭輝蓬戸冰花爍膽瓶讀君斷腸句孤鴈欲吞聲
是夜聞十六兄雪中有作次韻
晩山棲半白晩岫勒斜紅草草三杯裏悠悠一笑中喜
君才磊磈顧我意蒙茸伯仲壎箎處空歎不與同
和十九兄梅韻二首
空谷寒花好荒邨野路長有懷尋往事無語攪枯腸老
氣猶無恙幽姿只有香喜君歌白雪茂對此新陽
語别星霜久懷人道里長江山高著眼文字飽撐腸窮
壑生新態寒梅帶舊香他年當記憶有鴈過衡陽
觀水
滔滔隨岫遠□□浸沙寒萬古去不極幾人來此看放
乎知有本逝者若為難瞪目斜陽裏雙鷗下碧瀾
舟蚤行將至三界偶成
辭京塵漸遠入越思逾清雨壑溪方漲風帆去復輕天
光浮水闊山色帶雲横更問鄉關路從今尚幾程
次前韻
厭見塵泥淚喜看沙水清魚攅隈日暖鷗去貼波輕寒
渡人來少閑舟岸與横不須催去槳溪曲不論程
水簾谷
巨崖森四立谺洞露前檐鳥道穿危磴虬松奮老髯嵓
高全似砌水小不成簾雖倦猶貪看中宵㵎雨添
謝韓仲和見贈
丹心空自照白首欲何成踏地方求實箋天敢為名樹
深秋水淨山遠暮雲輕索我文書外論交契友生
答李才翁
素意杳難尋殘爐屬晩隂花知西洛事鴈叫北人心客
共艱難盡詩隨老大深金陵書不到消息又沈沈
和灃州喜雨韻
秋色在何許浮嵐疊翠間江清雙鳥渡天闊片雲閑雅
量肩丈舉新詩壓子山更深聽遠澑哦咏答潺潺
次鄭府判金字韻
巇嶇來北固邂逅識南金未覺人間役欣同物外心燈
花殘夜半桂子落秋深細聽朱絃曲寥寥大雅音
太師平章喬文惠公挽詞
奕世諸賢輔清朝獨老成諫兵秦蹇叔憂國漢蕭生更
化人皆仰調元位獨亨天遲諸葛死尚欲致昇平
挽陳漢英
庠塾崇師道鄉閭重典刑麟經開晩學鶚薦動天庭頭
未終朝黑衫能幾日青文章難得力愁絶峴山塋
已巳登玉峯亭
與君攜手上巒坡多少塵襟盡刮磨一鳥横邊秋色遠
片雲歸處夕陽多潮來萬里翻明練山簇千峯列翠螺
此地不堪歸去蚤欠看明月漲金波
杖藜無事歴危坡一片清寒鏡面磨極目盡時知水闊
置身高處見秋多此時不著登山屐到處還成測海螺
遙想高人閑物外故應與世不同波
和宗司法與鄭府判韻
候蟲嘖嘖泣秋清節物還令壯士驚人在九京誰可作
月横千里自增明詩壇尚幸從盟約句法於今識老成
自愧枯腸如罄室只愁有債未寬征
别張簿兄弟
弱柳含風拂路隅一尊話别意躊躇相看未了百年事
有約無忘千里書到手功名還漫浪禔身德業念居諸
願君一語勤相贈拜賜從今儻不虛
仙山知寺志剛示予以浸碧唱和詩謾繼其韻
浸碧軒臨小池則師所扁剛亦頗可與語
窮年奔走繚鄉隅暫此憑欄意巳殊一水光明平處現
四山容色澹中鋪莫羞塵鬢臨冰鑑自有靈犀照玉壺
碧浸主人應領會試言此碧有曾無
林倅到迓之途中
簡書奔走日衝衝偶此郊行興易濃雨意醞成春野意
雲容裝就曉山容繭絲貯色桑條上餅餌吹香麥隴中
忽憶故園歸去好雲山知隔幾千重
大雨喜成小詩呈百里
顒顒萬目望穹蒼連日雷車走阿香不用甕中畱蜥蜴
巳聞野外舞商羊滂沱施澤盈千澮䆉稏收功可萬箱
令尹愛民天所相三年境内樂穰穰
得雪稱賀馬上得五十六字
昨夜同雲猶未合曉來一色變山河料應天上梅花蚤
吹落人間柳絮多酒興自憐今老矣詩腸無奈此清何
銀杯逐馬天階路何似寒江伴釣蓑
舟中偶成
泛溪深處暮山晴乍脱塵埃耳目醒水面浮天相與碧
波心浸月兩爭明淺流礙石灘灘急曲岸鋪沙渚渚清
人静夜闌舟未艤微吟顧影不勝情
和花翁盆梅
絶㵎移來近市園又還移入賣花盆體蟠一簇皆心匠
膚裂千梢尚手痕試問低回隨俗態何如峭直抱孤根
歲寒風節應無恙魯兀須知自有尊
次花翁冬日韻
蕭然僧舍一柴扉澹泊如君眼底稀山澤肯為仙骨&KR0888;
襟懷自得遯身肥有詩盈帙遮空橐無酒畱賓典故衣
一櫂稽山風雪裏便應興盡雪中歸
次花翁喜雪快晴韻
何人急急走靈符扶醒悤悤十萬夫隘巷未收穿履跡
短檐巳倚曬書儒日開雪色如翻手景屬詩家費撚䰅
起望四山新入畫翠屏半是粉成圖
次花翁自笑韻
知翁活計謝田莊肯與時人較短長餘事詩篇凌鮑謝
太平胸次到黃唐以通為隠渾無礙有樂償貧似略當
自笑此生成鶻突誰知去路正難量
送湯國正
一尊濁酒送君行慘澹江雲似我情巳是園林堆落葉
更添風雨掃殘英直存吾道曾何病公在人心自不平
我久念歸歸未得羨君趲得去帆輕
南鄉舟中偶成
日斜遠浦閟銀光煙抹前山濕翠妝自有著身邱壑分
故應還我水雲鄉便於世上誇鐘鼎何似田間飽稻粱
手把黃花相問訊秋風不改舊時香
新秋
少昊行秋正疾驅灑然凉色巳侵膚翠空碧水涵高下
澹靄蒼煙半有無風露巳經生慘戚菰蒲且欲慰斯須
誰將霜竹横雲外似有悲聲與恨俱
玉壺即事
雨過條風著柳芽澹黃淺綠嫩如花陂湖漾漾初侵路
蜂燕紛紛各理家帶郭園林仙苑近送春船舫繡簾遮
芸窗倦倚何山翠暖靄輕籠日脚斜
燕文貴山水圖
道山堂上御府畫展卷猶能記老燕十日何由辨水石
千金乃可分江天楚湘兩岸風落木海岳三秋鴈度川
大山小山俱好隠江南夢去曲肱眠
答武昌吳廣文
平生不識武昌樓官柳青青好在不庾亮笛吹黃鵠月
簡棲碑駁碧苔秋山横赤壁含情斷水出瞿塘快意流
何處叫君同一醉並舟秦女擘箜篌
四聖觀
水明一色抱神州雨壓輕塵不敢浮山北山南人喚酒
春前春後客憑樓射熊館暗花侵扆下鵠池深柳拂舟
白髮邦人能道舊君王曾奉上皇遊
和鄭府判侯字韻
野人漫學事王侯官牒相從得後遊著眼丹鉛常午夜
轉頭萸菊巳深秋幾多陳迹成今古莫對清尊話去畱
自幸趨陪揮玉麈如今何止識荆州
得光字
挂起梧桐月先成一夜霜與君飛大白一口吸秋光
和六十叔
半窗斜日帶東籬桂子團香巳滿枝朝露晩風并夜月
細看一一是君詩
次韻十一叔芍藥
白白朱朱掃地殘尚餘紅芍帶春妍娉婷自笑成孤語
困倚芳叢背日眠
偶成
喜脱京塵理櫂行歸心佇立望危檣得風甚飽秋帆腹
頃刻回頭失富陽
劉上舍攜酒有詩和其韻
悤悤歲事又更新一氣初回萬木春獨有江梅殊不覺
凜然冰雪照詩人
劉上舍以詩送牡丹并酒和之二首
春愁風雨不禁寒紅盡枝頭綠巳圓誰遣佳人伴岑寂
初酣卯酒臉勻丹
紛紛萬卉委泥沙獨殿春風自一家珍重白衣相問勞
醒吟佳句醉看花
偶題
雪外亂山才約略雨中平野更凄迷有人支枕篷窗底
卧看羣牛渡野溪
和高吉父
飲啄於人似有緣又將塵面對瞿曇儒冠未必非相悞
時聽鐘聲静夜參
和陽字韻
又還秋色更萸觴檢點東籬次第黃碧水連天無限思
闌干無奈帶斜陽
寄題蘆洲
幽人作計築幽居傍水為亭手植蘆不愛世間閑草木
只緣胸次有江湖
照膽潭
布襪青鞵得勝尋四邊卧石護清深從他照破千人膽
容我論交一片心
壬申九月歸自邑中
鴈宿沙頭水月明無端驚起兩三聲孤飛縹緲知何處
影落寒江浪巳平
清眞褚道士攜羅丈唱和訪余求詩余非能詩
者辭不獲力拙次韻能不以狂斐比我否
冀北竒才萬馬空驚人佳句墨深濃春風桃李人應識
要看溪寒㵎底松(有和道士韻者云乾坤造物元無物花鳥逢春不識春)
釣臺
高人作計亦迂哉千尺崔嵬著釣臺握手故人畱不住
有魚乃肯上鉤來
枕上偶成
老夫屢與死為鄰急報家人蚤入京正慮舟行流未滑
枕前快聽瀉檐聲
代菊對
末有淵明先有我何人喚我作淵明東籬宛在南山下
誰向秋風管落英
途中
脚踏京塵動數旬歸途又復見書雲羣隂巳放陽來復
看取新年别有春
芸居乙藳
陳起字宗之錢唐人寧宗時鄉貢第一時稱陳解元
事母至孝開書肆於臨安鬻書以奉母因取江湖間
名人小集數十家選為江湖集彙刊以售人盛稱之
時史彌遠當國起有詩云秋雨梧桐皇子府春風楊
柳相公橋哀濟邸而誚彌遠也寶慶初李知孝為言
官見之彈事一時江湖之士同獲罪者六人而起坐
流配焉尋詔禁士大夫作詩彌遠死禁始解其詩有
芸居乙藳一卷劉克莊贈詩云鍊句豈非林處士鬻
書莫是穆參軍葉茵贈詩云氣貎老成聞見熟江湖
指作定南針蓋嘉定閒東南詩人集於臨安而起則
聲氣之薈萃也
友人新息滿月
蘭砌歡傳書種子寶刀剃髮月初彌絶憐雅致高於俗
點易殘朱抺頰兒
賀友人絲桐復歸
春到牡丹花事闌惜春約客遊湖山煙光萬態屬吟思
白石清泉流指閒雙成邂逅蘭舟駐索紙大書春草句
成此風流一段竒樂事百年能幾遇薄暮歸來雨濕衣
買舟庇此十三徽小梢愚拗阻人意客散河梁燈火微
方將清事誇兒婦桐君羽化無何有一壺千金何處尋
愁絶瓠巴無錯手要知煩惱所根株以愛布種當芟除
趙璧既返歡如初哦詩稱賀敢後與
適安惠糟蟹新酒
偉哉無腸公横行占江湖幾欲肆其雄上山攫於菟無
端四五輩懷椒尋酒壚枕藉糟邱下醉魂呼不甦尚想
横戈勇胸次與世殊開懷風味佳大丹液膏腴此寶君
所儲何為貽老夫麴生挾之前爛然陳座隅當其左持
螯不知竭此壺酩酊無何鄉軒冕不關渠東望歌老饕
前溪梅影疎
題適安清湖寓居
薰風軒檻曉晴開鬱鬱桐隂手自栽二水合流當戸過
一山分影入樓來琴逢良夜時揮弄詩欲名家巧翦裁
可羨一廛安所適紛紛車馬汩黃埃
燈花戲東西鄰
西鄰逸韻偕秋清瑤琴曾許月下聽神馳吟境日復日
金飈轉矣寒此盟昨夕相逢再有約六花飛時湖上行
短檠不密洩此意煇煌粟粟攢金英鬨堂一笑前來覩
信手閑閱燈花經一主飲席設林麓一主盍簪獲良朋
便欲箋天檄滕六銀杯逐馬快此情曉來喜見萬瓦白
乃是天宇清霜明得非分薄悞燈花還復燈花戲老兄
秋懷
又見街頭賣紫茱老懷擾擾類催租客來喜得吳江紙
欲寫新吟一字無
懷三山陳剛夫
春前深惜别病後政無詩青又生菱角紅應熟茘枝魚
甘賓席暖風送客帆遲徒結連宵夢郵音負所期
枕上
病與仇謀酒作成藥爐又復伴深更鄰鐘自是常時聽
纔到霜天分外清
郭聖與黃希聲問候
山有靈芽可點金名醫未遇若為尋藥房掩晝情多感
竹榻逢秋老不禁座上遍將唐帖揭架中閑取晉詩吟
病懷得此相料理更接蘭交問信音
過三橋懷山臺
賣花聲裏憑欄處沽酒樓前對雨時景物如初情自老
夕陽波上燕差池
紙帳送梅屋小詩戲之
十幅溪藤皺縠紋梅花夢裏閟氤氳裴航莫作瑤臺想
約取希夷共白雲
迎月
尊酒貪迎月人生醉後嘉夜來窗不掩吹落一瓶花
適安有湖山之招病不果赴
蘭契簡以詩金鏗而玉戛招邀訪通仙劇飲擬投轄事
有違人意十常居七八文園病政濃況復泥濘滑老懷
欲舒散天心若是恝
挽林夫人(劉後邨母)
懿德遐齡世所尊濃熏班馬到諸孫疏榮花誥加宏邑
賜第蘭階侈異恩了了三乘言外趣如如一性定中存
魚軒應向西方去知在蓮花第幾根
薄命
薄命畏庚金那逢閹茂臨一尊花下飲半載藥邊吟食
味同玄酒形骸類槁林但存元氣在會見綠成隂
一念
一念無塵雜三更有夢回同他石橋老過水探寒梅
買花
今蚤神清覺步輕杖藜聊復到前庭市聲亦有關情處
買得秋花插小瓶
黃路鈐詩來告别
玉泉馳一紙八韻有情詩不肯面相别恐成離索悲江
聲噴岸拆潮勢激帆危舊制邊州守方今典轄司
寒吹
寒吹西軒入罘罳設座隅腰圍同沈約指爪類麻姑静
卧氊三疊清齋飯一盂曉來香滿室嵓桂侈缾鑪
適安夜訪讀静佳詩卷
情同義合亦前緣得此蘭交慰晚年旋爇古香延夜月
試他新茗瀹秋泉君停逸駕譚何爽客寄吟編句極圓
可惜病翁初止酒不能共醉桂花前
束起
束起仙翁肘後經且參思邈枕中吟夜來獨卧寒無寐
憶殺黃綢舊破衾
翛然
向來蓮社本遺榮勾引淵明造道場梵葉繙殘空佛印
念珠持久現圓光秋花依約生凉意暑雨微茫送夕陽
客退飯餘無箇事翛然一枕到羲皇
望曉
要知筋力衰多少一覺纔回常了了鄰雞無奈五更何
望斷窗紗不能曉
湖上即事
波光山色兩盈盈短策青鞵信意行葑草煙開遙認鷺
柳條春蚤未藏鶯誰家艷飲歌初歇有客孤舟笛再横
風景無窮吟莫盡且將酩酊樂浮生
送印寒鄭簿得闕西歸(印寒取山谷題仁亭詩萟木印歲寒)
才藻世於家勾朱新職華學能如萟木春到可生花野
店寒吟月輕裝曉度沙君行余止酒一念一興嗟
圭示急須制作停當喜成一絶
博古圖中無此樣繄誰匠意巧胚胎槐堂新送黃封酒
便可衝寒煖一杯
舊題隠者壁一絶
妻瞋山犬踐園蔬兒釣溪魚餧鶴雛總道邨居無外事
有人庭下索詩逋
静江商宰書來且索鄙詩要道其冰雪相看之
意古調代書
連牆不通問千里乃寄音平生於締交澹泊味最深吳
山青插天應同碧玉簪尚憐風馬牛睽若商與參一聲
南來鴈西風又相尋君其念衰朽余亦懷瑤林一簾了
官事吟外時鳴琴識量萬頃波文華實南金向來唐相
璟疑事問崔琳諸臺貴得賢而肯舍此琛會晤喜有期
寬此離索襟
山居存藳
陳必復字无咎號葯房閩人嘉定時卜居封禺山中
結屋數椽題曰葯房吟所有山居存藳俱五七言律
詩自為序云余愛晩唐諸子其詩清深閑雅如幽人
野士冲澹自賞要皆自成一家及讀少陵集然後知
晩唐諸子之詩盡在是矣所謂詩之集大成者也今
讀其詩格調工穏饒有清蒼之色咄咄逼人要是規
仿老杜而能得其一體者
山居
接砌斜通徑緣籬矮結牆地卑蝸篆壁山暖蜜蜂房過
雨林亭静落花春晝長幽居差省事猶有課詩忙
領客遊聞人氏省庵園
半夜雨方住一春晴不常倚欄聽鳥語開戶納花香庭
暮竹隂淨池風水氣凉幾番吟未穏步月細平章
搆得
搆得數檐椽閑身與静便半簾花影碎一樹鳥聲圓吟
苦&KR0888;於舊春寒多似前閉門無客過心事付琴邊
百五節
獨遊苦無侶偶步到前川春水綠於染山花紅欲然冷
煙寒食月小雨浴蠶天此去嬉遊少風光又一年
贈林尚仁自號端隠
谿邊著吟屋亦足老生涯洗硯渾池水敲棋落案花客
來多載酒童去自煎茶愛爾丰標異逢人滿口誇
舟中
出郭少晴日春隂欲釀梅岸痕新雨過島色曉雲開數
鳥煙中落一帆天外來谿行正如畫頻報長年催
客枕
客枕偏饒睡春歸尚擁綿屋深燈易暈漏短夢難圓棲
鳥驚凉夜鬧蛙喧雨天一聲柔艣過何處上谿船
歸自德清
午隂雲弄日水漲浪侵磯小港漁舟聚深邨酒戶稀牛
閑童自睡蠶熟客方歸隔岸人家近繅聲出翠微
遊前谿西庵
為愛僧居雅時來扣野扉沼清魚可數軒静客忘歸修
竹負牆立幽禽背水飛道人差不俗洗耳聽絃徽
贈張駉自號牧隠
乍見語相合苦吟心更親老於琴得趣隠與牧為鄰一
夜檐花雨十年江樹春所交半湖海恨晩識斯人
東野故居
先生高隠處遺迹尚堪尋出郭祗疑近入邨還覺深秋
光澹平野暝色帶遙岑幾度祠邊過詩成不敢吟
響應寺
步屧窮幽討扶笻上碧尖山高秋易&KR0888;瀑小雨方添寺
老僧單少潭深廟祀嚴平生邱壑志愛此結茅檐
宿龍山精舍
偶貪禪宇静襆被到深林夜榻僧同話寒檐客自吟窗
明疑積雪樹黑怪常隂猶恨悤悤出丁寧約重尋
僧房
結廬修竹裏身外世緣輕滑几淨如拭小窗低更明夜
深畱佛火人静聽鐘聲共撥爐灰坐跏趺對短檠
山中書事
天氣如春盎連朝未有霜數蟬嘶老木一鳥渡寒塘風
竹寫晴影水花臨曉妝静中觀物化此意等羲皇
曉步
清曉步幽逕庭蕪帶綠莎籬根惟有菊池面巳無荷高
樹蟬聲急遠山寒色多小窗風日轉便覺似春和
吳江道中(用進退格)
葉老蠶登箔泥肥燕葺窠曉風帆腹飽夜雨柁梢高久
客交遊少一春行役多短篷終日坐煮茗讀離騷
和客用前韻
麥春翻蝶夢花露濕蜂窠水潤浪痕貼雨晴雲氣高酒
功書下下詩料辦多多擬喚三高起豪吟些楚騷
舟行崇德
落日挂征帆西風客袂單燈明邨店近船重水程寬蘆
蓼作秋意汀洲生晩寒鐘聲煙外寺山色夢中看
嘉禾境上
聯疇岡勢斷缺岸浪痕垂野店茅柴酒人家槿樹籬逆
風魚上少連雨稻開遲客路秋偏好歸程盡是詩
寄石泉雲間明府叔
容易成離索臨分重忍言夜船楊柳岸曉枕荻花邨山
雨斷雲脚谿風生浪痕懸知自公退懷抱欠同論
異政人能說新吟客為傳一官清似水萬事信於天歸
鶴分廚料收書出俸錢晝庭少公事閉閣抱琴眠
卧念相從樂杜門岑寂中曙窗報晴色寒葉語秋風别
去詩難穏愁來酒易空相看才數驛好為寄書筒
席上和林端隠韻
雪壓檐花重谿禽濕不飛煙林生暝色雨砌上苔衣暮
鼓深邨急疎鐘遠寺微吟窗得新句寫向錦囊歸
偶成
遶屋栽梅亦可人最憐夏月綠隂清前邨雨過山如洗
深徑風來竹自鳴滌硯不嫌池水冷寫書愛傍午窗明
近吟未許人知得且向梅邊隠姓名
舟中效東坡用韻
底事京塵踏軟紅又隨征櫂過吳淞人家半在桑柘住
春水忽迷蘆葦叢赤蟹白魚今稍稍紅櫻紫筍已悤悤
船窗盡日看山色多少好山供眼中
宋百家詩存卷二十八
