宋百家詩存卷二十九
嘉善曹庭棟撰
方泉集
周文璞字晉僊一字野齋榖陽人其毋禱於狼山而
生少聰慧以能詩稱寧宗時仕為内府守藏史旋以
事去官卜居於吴之鳳山山有方泉嘗作賦云惟此
山之嶔﨑兮有泉出而方窪吾命濡滯於此邦兮又
何敢怨懟而舛嗟遂以方泉自號有方泉集三卷刊
落醲肥夭矯秀削能自成家所與倡和者姜堯章葛
天民韓澗泉俱其同調也
姜堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎紛
相向拈起靈山受記時龍天帝釋應惆悵形模遠自流
沙至鑄出今回更精緻錢王納土歸京師流落多在西
湖寺錢王本是英䧺人白蓮花現國主身蛇鄉虎落狗
脚朕何如紅袍玉帶稱功臣天封坼開即退聽兩浙
不聞笳鼓競歸來佛子作護持太師尚父尚書令一
枚傳到白石生生今但有能詩聲同袍秦外銛師兄
哦詩禮塔作佛事同喫地爐山芋羹何曾薰陸綺牀
供但見相輪銅綠明哦詩禮塔猶未畢蘆葉低飛山
雨濕
初至長干
雲杪熒熒一塔燈覺王舍利寶烟凝山門推上三更月
似照前朝禮拜僧
鷓鴣
夜聞春雨來濃綠淨扵洗有禽自南翥自呼不得巳豈
非湘川下或自江左起黃陵見哀妃白下感遊子仍多
憂其兄宛轉深樹裏汝兄今何在荆棘日靡靡豈非囚
空山或已投逝水年深桎梏化波冷皮肉死鷓鴣謹勿
痛此係造化理吾若破扸言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸休闕
月照西鄙
瀨上懷古(有孟正曜祠堂)
古寺閟岑鬱空梁懸齋魚神座既敧灰德容亦饑虛先
生貧有命山僧樂無餘長安滿市花匹馬吟九衢寥寥
北邙山而誰噫荒墟豈有先生者不如山僧歟盲風振
苕華重露落芙蕖何當醉尉歸方坐釣水隅
瀨上貞女祠
估客征夫上野橋錦褵玉瑱亦蕭條人間多少乘除事
到了英雄恨不消
銅雀硯
君王有遺令婢子守空臺遙望西陵下漆燈照鴆杯玉
顔闕釵澤松柏生悲哀低吟短歌行想像奸雄才清泉
沈金彩古煙凝紫灰零落故瓦在雕鐫若陶坯為人作
書硯詞章出詼諧上下千載間流傳何悠哉那知墟中
人天命不復來齊昏亦披猖增三築崔嵬年年漳河水
野棠如雪開
華道士白胭脂
蕭史水銀粉番女紅藍花狂奴愛風調脂澤遂成家鏡
開青峡月衣近赤城霞欲下人間世槲林棲晚鴉
王道士菴
出家纔二十小築契初心水浸籬根冷苔封井白深狖
啼天慘慘犬吠月隂隂又踞藜牀坐焚香鼓衲琴
金牛洞
凌兢下危梯俯傴坐深穴回身避雲霧偃面視日月藥
苗護谽谺竹節截嵽嵲安知幽谿下有此大竒絶金牛
鏟光景仙牒尚可閱岡頭春已半枸杞如點血便恐顛
風興横吹石崖裂
山行
帶淺人家隐樹深嫩晴天色弄雲隂好風嫋嫋穿林去
吹散松花似鬱金
遨遊自是不思歸花氣蒸衣氣力微抛棄文書無俗累
嶺猿吟後閉山扉
天風穩送步虛聲雜和漫山檜柏鳴遠望山腰多白石
細看知是野人行
晨起
閉門不與俗人交元晏春秋日日抄清曉偶然隨鶴出
野風吹折白櫻桃
出白下
南朝禁籞夕陽明猶與遊人作隊行烟滿天淵池上路
菜花黃盡綠成隂
遊棲霞四首
破曉逗苦霧客鼻何酸辛山中氣候異初日如燭銀田
閒石獸多知是肉角麟古苔半皴腹化作蒼龜鱗兩柱
既岌嶪衆碑亦嶙峋幽塗得竒觀未敢辭埃塵連年抱
離憂百嗟亾一呻花弄鬢毛晚草奪袍色春愁中書櫝
失夢裡歌鍾陳竆愁著文字屢被同行瞋同行不相知
而況悠悠人
吾與空門友相扶歷芳甸天機久深妙梵本與貫穿徐
馳得幽欣濟勝惬孤願宿芽發輕苞寒卉抱短豔鹿走
風生林僧歸雲入殿寺從齊梁來諸彦題品徧安知千
歲後未歎陵谷變
優尼製銅覺欲駐女主齡主稱金輪王錄在華嚴經而
捨覺富貴愛慕塗椒馨月黯回心院妖魂啼窈冥僧人
弗知此獨愛一峰青分減儻及我終歲棲林坰
府帖昨夕下許奉半月急遂作兹山遊惘怳憂思失古
蹟墮蓁莽久久失修葺南唐石塔好巋然對人立高碣
纏蛟龍竒畫耐風日眀旦丹陽路萬感當畢集說似石
翁姥皆須為余泣
哦松夏夜
雅頌聲流到楚辭更無人見獨看時池頭五粒初搖動
卻替幽人說舊詩
再如金陵
再踏江東路詞竆不復論江泥霑苦淚津鼓聚歸魂庾
信因愁老陶潛為酒存孤蹤雖落魄不敢望明恩
道中望茅山有感
危亭對名岳畢景扶句欄白鷺伺察過低昂若弓彎去
歲負笈遊輒往元符間櫟林帶修竹清派流珊珊離畱
呌畫靜洞天生春寒偉哉老宗師作屋雲雨端竟為殺
蟲蟻不活升龍鸞遺體但觧蜕故宫亦燒殘今剏已半
舊萬柱扶元壇遂以兩不借一笻履巑岏入宅問玉斧
采芝投金環墨沼篆結字丹臺氣成盤將謂便隱遯遽
亦羅間關夷甫麈尾墮荀令香爐閑再獲望竒秀恍然
神觀還如見大仙伯初髮綠映山兩君控鵠從俱著漢
小冠俗累當復馳煮藥鼎欲翻
送友人入浙
小縣登樓上依稀是去年更闌吹短笛飲散覓歸韉丹
葉標寒渡黃花羃野田重來弔古地為拊石羊肩
江南曲
露下五嶺秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌豔曲
吴中秋日
郊原落葉已離離尚有孤花闖短籬小醉不成憐病後
苦吟未了說愁時鬭雞走狗爰絲喜臨水登山宋玉悲
豆角已收無别事待同野老赴襟期
野薔薇
娟娟籬頭花白白間綠葉明光裁販袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挟猶能自撐拄使氣學漢侠悠哉芳
草畔見此放逐妾羅帷未生夢粉面反成怯幽香薰倒
人山麝火初熁長亭或相思如見玉蹀躞
贈題子野歌
與君雖為外兄弟語話尋常見肝肺自從不見半年餘
每望吴雲輒流涕蘋溪松江同一波半年不見當奈何
長安市上相尋處弟能起舞兄能歌兄今賜第南薰殿
滿戴宫花上林晏弟歸便著惰遊冠他時山中儻相見
吴玉臺畔楊柳黃吴姬對坐調絲簧阿兄自對吴雲坐
呼弟不來應斷腸書來不應寄他物祇要秋林一䨇笛
當時蠻奴月下吹此時此夜須相憶
歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻蔭經幢求托化龍纏佛座學慈悲
長年無事閑來此坐對空山諷小詩
下竺
靜看唐人刻相連坐石隂鳥啼畱客意果熟住山心野
水流詩葉天香襲道林雲根有桂子應待月中尋
七言
雲竺前頭即御園小風斜雨入梅天放歌偃蹇如圓澤
古貎昂藏若稚川尋得數行天寶字破他一夜草堂眠
此生更要竆經論惆悵高人舊石筵
訪梅
起看重霧白漫漫略見春風在樹間傍水出籬猶未快
澹烟微雨又青山
幽花墮在石根傍幾欲移將近草堂草草一尊聊爾耳
跨驢歸去月荒涼
過葛天民新居
為憶空山雨因嗟短鬢霜幅巾終日仄侍女古時妝烏
臼殘林外丹砂舊井傍不畱禪月畫祇踞淨明牀湖鏡
秋容澹雲妝曉露香汲泉須透派種果便成行使鶴過
邨店携奴上野船極知秦外叟全似賀知章對佛稱居
士繙經悟法王自將詩檢校尤與竹商量嗟我渾無賴
非公不作狂莫移松下石老子要乘涼
十月過鳳山舟回入項王祠(用前韻)
墜葉濃於染孤花淨似霜溪山如有待朱粉未施妝勝
境如天上䧺鳴自帝傍工陳白玉琯人坐紫雲牀古兕
稱春酒靈虬換夕香風筝猶有韻星弁忽分行念此鉏
榛隴頻來渡葦航欲揮終極淚祇廢苦吟章慷慨辤歡
伯英䧺憶憤王逝騅嗟弗及撞斗恨難量起舞何勞短
行歌未要狂斷雲將落日千古助哀涼
山居書事
荼䕷架倒無人架全似老夫狂醉時昨夜一場溪雨横
又漂苔蘚到花枝
新柳
長條導幽情淨色穿戶牖酸風儼如醋少待濃於酒颭
颭金絲垂滿眼遮老醜
弔辨才
讀了碑文讀祭詩冷看遺像立多時郎當嶺上生雲處
山鳥山花憶老師
送道友歸
浮雲起足下是子欲歸家藏室收芸蠹丹房埽箭砂時
聞𢷬藥下啼向欵冬花莫使山童去驚飛逐亂鴉
贈孤山道士二首
九霄象簡手中檠豈是閑人愛列卿洞裏石田春漠漠
有田多與種黃精
清秋古洞無猿嘯自覺尋行幽意微處士橋邊增悵望
幾回沽酒對斜暉
送人歸苕溪
憤王祠廟桃花下愁苦看春又隔年今夜白蘋風更惡
去時須傍采菱船
壬戌春日
自從憂患損精神兀坐齋房過了春鑿落盞乾官燭暗
樗蒲齒齔旅囊貧皇天老眼非塵世白日閑愁是替身
一段風光好如畫未須全與路行人
送道人歸華陽
山中無酒禁處處有松醪旋汲泉炊飲多挑筍助庖天
燈將出現野月未能高憶我初遊日先將石鼓敲
秋日孤山道院
孤山有何好修竹隠樓居人在秋雲杪香凝午醮餘芳
林多落果靈沼少驚魚歸櫂聞歌詠猶如學步虚
和澗泉賦山楹
共惟古至人用意事物表一邱漫摧殘八極自圍繞不
勞日月運坐見歲時了魯夢久不作楚賦那遽曉既煩
匠氏來誰謂此山小雲衣方分敷雪幹復夭矯沐浴抱
歸藏樂甚憂悄悄
岸幘
岸幘坐亭皋休嗟命不遭通幽文似咒招隱句如騷日
下桃花熟風低鶴背高真遊竆不盡祇是酌芳醪
寄題館娃即靈嵓寺
突兀僧藍是館娃屧廊猶自隱晴霞清明但長離宮草
精魄應棲野寺花白苧黃蕉迷鶴市紫蘭綠芷屬漁家
思量種蠡成何事空使君王式怒蛙
絶句
皋伯通家鏁夕暉八年寒食盡歸期江鄉橘柚花如雪
不許離人帶一枝
閒居日有幽事戲作
竹暗僧窺戶莎寒鶴上廳壁懸陳處士屏貼少微星纍
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳧翻落磵鬭雀墮空庭算數推
三甲防身召一丁案頭松葉嚮墻角柚花馨梵庋堆書
笈醪罌隱粟缾茅茨隱烟雨雞犬也㤀形
臘月八夜雨
愁雲欲雪未成雪忽聞寒雨夜淋浪但知歲月墮寂寞
不悟乾坤發豔陽天黑鬼車聲更大夜闌客枕夢初長
眀朝起視籬砌下草芽浥浥有回黃
辛未九月晦日
遺體祇母身哀哀勿重陳一貽泉壤憂兩見霜露晨繁
霜與重露塗抹隨荆榛身即未隕滅強與松柏春遂於
搖落中見此天地仁元鳥已辤社蓐收方降莘拭淚聲
秋旻何由酬艱辛
送嶭子舒
龍泉餞語餘便使借船居津吏方抽木官人但載書朝
通白矴石身近碧鯨魚一卷新文就皋禽亦自如
挽正字南仲
千古應無恨諸公竟不能要令參溟涬端合罷飛騰白
草傷麟野蒼山下馬陵有皃持手澤淚落照書燈
珠璧方輝耀菁華未寂寥極知身作祟何用石為妖犧
象收儒廟簫笳咽市橋傷心紗帽冷三徑雨蕭蕭
行歌四首
雪壓門外土骨堆一番兩番春始回歸來但見鄰舍換
老樹紅花如死灰商量千古有何事經營八紘非汝才
乘除幻變既如此何不快呼鸚鵡杯
天欃天欃光照戸反舌轉枝啼更怒九霄詄蕩帝座高
老我此身無告訴舍旁種園翁作隣一方泉兮在中庭
齊民書在泉有銘誓將團結為林坰
春霏霏兮秋靡靡歎息賞音人已死堪嗟玉屑綴空條
可奈芳蕤逐流水融怡豔冶恨欲消世間風雨何寂寥
有誰肯為吹葬簫往和蟋蟀諧鴟鴞
先秦古書世已稀國風雅頌聲又微彼美人兮在天路
馬蜷局兮將安歸古人所懷已汩汩今人所懷已忽忽
我亦東西南北人相逢且盡杯中物
出溪
二月天景佳波清見魚蝦望中何所好溪女摘蘋花淺
淺猶可涉素手花似雪隔港聞歌聲風來正相接
清明日書事
蒼弁一如楚執圭思想越吟身自低澗水又如古智士
縦横流轉多滑稽雜花半開已倏落如怨曠女離深閨
幽禽自呼復相命如遣蜀魄傷竆棲而我自是不羈者
行行踏破青萋萋今回蕩槳苕霅溪與野老輩相扶攜
園池亭墅遊歷遍自對蜀錦傾偏提興闌徑走歸弟舍
同沃浮蟻烹邨雞百五之後最寥闃獨過趙灣西更西
野夫不知時節換但要熟醉如春泥
戒壇
相君孫女小乘僧身入祇園佛律行三級戒壇秋色冷
箇中螻蟻亦長生
玉晨觀二首
野筍衝泉出山花避石開余方有公事不為等閑來
羽扇臨元寺霓衣上醮壇九枝松葉冷千葉杏花寒
檇李道中
吹徹鵝笙醉碧桃古城斜日泛輕舠此行憶著經行處
綠樹黃桑一樣高
臥龍山下聽吟松細雨清明似梦中柳映朱欄三百尺
渴烏猶自泣春風
寄友人
流落他鄉鎩羽翰半年寧復記悲歡夜傳樓鼓思城角
朝見江船念客鞍不恨形骸老閭里遂令唇舌滿長安
寄聲好在文章友目送春雲自倚欄
雨
雨意遽如許雲容亦可憐聲聲總斷續滴滴更勻圓道
院燒香地山房焙畫天故園無恙否潤色到瓜田
隂山
隂山祠下月如霜不為唫猿斷殺腸折得燈花無處賞
帶枝分與掉船郎
寒食有感三首
生平參道術師事大茅翁持鑰開金匱焚香立玉童黃
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知市靜日落見山斜明日三义路邨醪亦自佳
亭午步江皋誰云命不遭愛風吹蛺蝶怕雨爛櫻桃鑽
火烹新乳搥門覓小槽今年竒事少塵滿舊征袍
自笑
自笑蕭條甚微吟坐到昏江風來埽地山鳥見開門茶
面龍頭縮花梢犢鼻温一從杯酒少不復過深邨
東陽道中
野店梢頭起竈烟江雲弄色半晴天暗泉遶砌喧人語
遠燒侵林照客韉晚日未收雞上樹春風欲度鳥耘田
布帆無恙歸心穩纔到家山又廹年
寒食曲
今年寒食好天色遊人路青行不極尋山不憚千里遠
往往啼號濕松柏一杯纔酹墳上土祇就墳前便歌舞
故鄉自有懊惱聲插腰羊皮小番鼓吁嗟悲懽一餉間
但恨死人不能語君不見北客紛紛俱落南先冡盡被
沙塵漫影堂逢節具飲食魂魄夜行溪谷山
賞春
滿酌黃封都市酒斜簪縹帶御園花半酣更乞跳珠水
獨對風罏自煮茶
春懷
棠棃未落柳絲長斜望幽人作斷腸已自不堪田父飲
更能重入少年場山連莽莽荒陂白門掩蕭蕭野日黃
想得故園疎雨外尊前催拍杜韋孃
暮雨
暮雨蕭蕭郎不歸尊前誰憶舊歌詞望夫烏臼濃於染
葉葉驚秋恨欲飛
題堯章新成山堂
蚤將心事付漁樵君被幽人苦見招多種竹將挑筍喫
旋栽松待斸柴燒壁間古畫身多碎架上枯琴尾半焦
猶有住山竆活計仙經盈卷一邨瓢
贈相士丁日宣
張公謂余可神仙薛顚謂余可英傑丁生謂二皆無成
世間安有此竒絶麒麟閣上冠貂蟬龍虎鼎内治大丹
興來一笑埽燕然回首已自升雲端何如祇向松江渡
楊柳影邊穿屋位臥看蒼虯挾白雲卷耴秋濤過江去
贈隱者
袁三柳大劉廿八長到先生卜肆邊便拜逸妻為㛮氏
更沽邨酒作家筵山公馬在何須爾林屋丹成亦偶然
獨此老身無藉賴為他人擲卦爻錢
書事
說戰猶能聽聞屍不忍過役人愁似鬼病馬瘦於駝甚
欲參經緯其誰出揣摩中原有遺老無奈檄書何
感興
在家常羨出家僧擾擾營營竟未曾相國舟中龍奪劍
山人琴畔鬼吹燈從來不肯尋真訣更自無心學大乘
漢室諸公鳴玉佩也須還我一枝藤
中秋日遊能仁北寺兩刹
輕雲漠漠烟漫漫杖藜扶行不作難無量夀佛像最古
未曾有經碑亦殘秋花泫露顔色好客子著雨衣裳單
題詩寫寄莓苔壁勿使俗人相對看
贈虎丘僧道輝遊天台
世讚碑文換穹龜上綠苔琵琶不可聽樓閣更堪哀竹
動禪僧入梅香凍雀回開圅繙内典日晚未歸來
西湖即事
閑看浮鷗棲曲渚倦隨奔鹿上荒陵松門雨過長廊靜
一架藤花供病僧
上強寺
方池流水碧溶溶怊悵靈蛇不易逢門外行人常立看
一株唐末半枯松
隱者居
密竹緣城便當籬野泉入戸自成池牀頭一卷麻衣易
更有寒山拾得詩
謝頤師見過
雲卷道者方晝睡有僧奚為入桑杞惠然相過竆壑底
共譚儒流佛宗旨二家之風亦頽靡吹而颺之誰為起
寒灰煨芋香透紙呼童就鄰一賖米作糜煮菜相料理
吾竆於世無比擬殷勤相覓有吾子謾書七字聊送似
往供天嬪泣山鬼
初營鳳山
香草參差種幽花逐旋移既添醒酒石須著放生池春
在年年好山來處處竒吹簫吾不解長嘯卻相宜
梅谷
香燄雲頭玉雪身緩行微咏岸烏巾始從谷裏看修竹
却向水邊逢麗人客子去時方得月嶺猿啼後更無春
鳳凰欲下簫聲緊狼藉瀛洲萬斛塵
法華小院
偃蓋著地臥清瑤傍渠走散入流觴臺轉若珠曲九淙
淙不知休還赴石鯨口灣環合巨澗橫橋傍蒲柳來看
暮春餘衆綠濃似酒摩挲蘇陳刻愈覺歲月久寺僧愛
光熖捧送貴侯右至今星散居各自開戶牖自棄眠雲
身誰縳釣月手夕陽令我歸為爾重搔首
雨宿山中
畱連如有情蕙帳極空明晚粥知泉味昏鐘度雨聲稍
容鄰叟睡莫放䁱猿驚賸欲剜苔蘚應當寫姓名
爯遊九溪
昔年九溪十八磵今度見之愈清真靜依落落石路晚
閑繞寂寂山家春可憐潺湲似畱客更覺曲折能隨人
得得杖藜未盡日野棠山杏亦精神
送人之官嚴陵
如君風貌又精神自合拖紳近紫宸平地有心開洞穴
十年無俸著閑身已看青舫垂垂去須憶緋袍灔灔春
君向元英臺下過為言亦是學詩人
送人之金陵
江山不逐寒潮晚陵墓猶含古木春君入臺城須訪問
箇中定有六朝人
方壺集
汪莘字叔耕休寧人卓犖負俊才不屑習舉子業
隱居黃山好讀易於諸子百家之書靡不硏究當
時閬風劉次皋贈詩云一廛總攬溪山秀萬卷
森羅寶玉書嘉定間詔求直言莘三叩闕陳天
變人事民窮吏汙之弊行師布陳之法不報慈
湖楊公曰真憂國愛君之言也時晦菴朱子召
赴經筵莘上書言財不待先生而富兵不待先
生而彊惟主上父子之間諸公所不能濟者待
先生而濟朱子深然之後徐貳卿詣帥江東聞
其履行高潔將以遺逸薦未果晚年結廬柳塘
自號方壺居士寓情詩酒每飲輒醉醉輒賦詩其
詩造境生而出語險不拘繩墨法度自為方壺一
家言
水天月歌
朝立寒溪東暮立寒溪西一到神頓領熟視眼更迷水
光不見水但見青光無表裏天光不見天但見一片清
煙涵無邊水中有天天不濕天中有水水不入天邪水
邪墮渺茫祇是天光與水光月來水天中水天裹月如
不裹月去水天中水天鏁月如不鏁明月下來不去時
琉璃泡中珠一顆先是水天莫分别更添月色更親切
水色天色月色擘不開水光天光月光拈不來夢中酒
渴不可忍一口吸下驪龍顖
日月蓮花歌
余平生好觀日月之象欲咏歌其致者久矣
因閱華嚴有蓮花日光明而玉川子又以黃
鍾夜月為是白蓮浮出龍宫遂合而賦之為
日月蓮花歌云
偉哉天地間誰種兩枝蓮紅蓮一枝懷子鮮白蓮一枝
雪樣妍兩花徑面各千里壓盡衆草無朱鉛不見賣花
翁不知阿誰擔南躔又北躔不見采花蜂但見烏蟾兩
點追過天津橋那邊有時雙暈更整整有時五彩尤戔
戔有時露下花頭濕有時風起花頭偏五鳳銜入淵中
淵六龍插入天中天一入一上知何年至今絡繹如梭
穿花斂作昏舒作晝世間未識春前後神農教民亂耕
耨唐侯指出兩花定節侯唐侯司花方少年朝朝暮暮
長與花周旋苟非其人子莫傳為花㨂得花中仙姚家
愛花故不俗花前自鼓薰風曲綵旗幻出芙蓉面晚來
旗脚薰風轉此花不費一錢買付與後來司花作模楷
青春飛過秋飛回紅白芙蓉花自開曾觀堯舜山河去
也見漢唐池館來看花人逐年年改疇昔看花幾人在
惟有阿兄日珠姊月珠坐乘兩花撫四海
潘别駕寄牡丹歌次韻
别駕寄我新詩章賞花須賞花中王我誦此詩欲大呌
山川靈氣未始亾憶昔少年健如虎兩脚不住尋竒芳
何曾着眼看桃李天台洞口呼劉郎癡皃騃女意自得
不肯隨我超凡常嵩山洛浦忽入夢秦人漢士俱堂堂
仰天大笑不復道朱宫紫府森開張是時青春二三月
姚家一樹真黃裳其餘牛家魏家種千紅萬碧羅新妝
論花固是花中傑論人亦是人中祥不覺我醉花亦醉
不覺花香我亦香氣高已壓玉笥綴骨硬肯羨金釵行
授我以元君之雲篆沃我以王母之霞觴當時跳出生
死窟自此踏倒名利場懷洞庭兮悲瀟湘吟清風兮咏
滄浪仙人擊節相屬和賤子起舞尤顛狂歷聘二十八
列宿遍謁三十六上皇東風未斷薰風起江北吹落江
南藏天葩何年到此土形貌雖減神猶昌濓溪先生誇
富貴東坡老子憐忠良不如煎酥煮麵喫大勝三盌搜
枯腸
瑞粟歌
君不見濟隂九穗禾又不見河南六岐麥何似新安海
陽縣瑞粟一枝超簡冊嘉定四載六月中采來疑是東
極東龍枝鳳冠雲蕖叢令人多力善走顔色紅六岐九
穗何足道徑欲一醉敲金鍾趙君不敢畱馳以告宰公
宰公不敢畱馳以告太守意甚忠嘉定聖人坐法宫新
安太守見此喜謂非竒花異卉同銷金黃羅手自封爯
拜獻天門進入開天容吾聞粟有神其姓曰慶天吾聞
粟字制其西曰金堅吾聞粟字釋蓋耴陽精相續如百
川請君占所聞可以知開先我歌賀宰公宰公歸太守
我歌賀太守太守歸我皇極天子大父母願見太平萬
古萬萬古惟有貧儒多不知但願食粟長無饑
擊鼓行
柳塘有狂士酒闌好擊鼓殷出黃金骨裏淚操出白玉
心中苦此苦知為何人家寒宵心事亂如麻岑牟肯戴
紅槿帽蹀足不數漁陽撾翻手作春杏開蚤覆手秋風
葉如埽開元天子是天工那知塵起長安道我今擊鼓
一聲高徹天擊鼓二聲深徹泉天上拂開白日路地鏁
掣斷如飛煙豺狼聞之腦門裂狐鼠粉碎臭滿穴惟有
蒼鱗火鬛雙虬龍籋雲揈雷雨騷屑青天洗出古時青
日月洗出古時明百榖草木催發生鸞鳳亦作簫韶鳴
走上半空望五嶽插天截海蟠金城我皇無為人自寧
此時方表鼓中聲寫作柳塘擊鼓行
觀雪行
仙人翦冰銀河邊仙風吹散花聯翩明星掩亂入我眼
風緊一陣隨天旋如今誰臥剡溪雪如今誰訪山隂船
古人氣韻不可見曉來對此空悠然檐前未覺眼界豁
臨眺忽憶樓居仙若為畱得數玉樹六月遶屋生清妍
對月與念六弟譚化作
新月長眉清娟娟照茅舍坐有吾弟俱因得竆造化初
歎此箇月涵浙復涵灞終憶此箇月古夜復今夜日月
天中行地下亦雙明天地在太虚一點如流萍水輪載
以浮風輪吹不停地譬雞子黃天乃雞子清天半遶地
下天半出地上星辰附天旋晝夜成俛仰吾嘗揮雷鞭
騎龍日宫前整頓朝東皇拜手金烏傍日宫月宫畱不
住翻身透過天頂去雙手撥轉赤精毬山河萬象在裏
頭此時見天不見地憶嘗閱盡世間事幾度穿入月之
内幾度穿出天之外幾度天地劫火來祇有太虚元不
壊我自太虚觀世間釋迦老子皆等閑
春懷
黃鸝占高林蝴蝶戀芳草達人能岸春皃女被春惱和
風吹衣裳白日照懷抱天地為我園衆目一何小東皇
行仲月南極現朱鳥虞帝被袗衣周王在靈沼於飛既
覽德於牣亦知道感此彌恨長冉冉以空老
青天夫何長白日又何促吹却幾枝花成此一邨綠不
嫌春已晚春晚愛不足誰能描晚春隱然在心曲我心
如明鏡萬象相映燭我心如虚空萬物自磨觸斜陽紅
欲滴遠水光可匊中有太古人歌聲出金玉
日釀天正綠風酣麥方秋閑攜稚子輩眷言共春遊芒
鞵過澗壑竹杖穿林邱東西隨所適語默頗自由亦有
一尊酒父子相獻酬山花既含笑野草亦㤀憂一輪漸
隱隱半規尚悠悠歸路何所歎古人可與謀
曳杖登春臺萬物含光輝天地豈不大孤雲獨無依我
友在東海古屋弦湘妃昔醉芙蓉浦今掩桃李扉不見
已三年何由會王畿贈子青玉案報我紫金鞿日暗牛
羊下月明烏鵲飛有生共如此擾擾徒增譩
春晚
曉來雨初晴天宇淨如拭隔籬見花柳春氣亂五色東
君渾不管但為閑者得我方獵鵾鵬溟南復溟北
池館
丈室明松忩水竹相因依盧橘冬已花日出黃蜂飛愛
此禪房幽不踏市朝機時觀彼蒼意常與人願違彼蒼
不可會青山又斜暉
竹澗
散髮篁竹中濯足寒澗流太陽正徘徊心與爽氣遊活
活走龍鱗鏘鏘韻天毬於焉種荷花遙翦西湖秋亦思
百頃綠薰風木蘭舟青鳥去還來白魚沉更浮竹澗魚
鳥家益覺吾廬幽
羣玉堂即事
真直院德秀招飲於羣玉堂自陳祕監武李
祕閣道傳任侍講希夷而下有丁大著端祖
宣校書繒曾侍郎從龍劉祭酒次皋凡八人
當日相引臨池看金魚撫琴壺奕碧牋小紙
吟詩誦賦諸公或誦余詩或誦余賦皆當日
事也賦詩以紀一時之事併致懷歸之意
蓬萊道山到者稀忽隨飈駕同來歸天橫閬野望不盡
地絶瀛海如無依初得松門入蕭瑟漸遶苔徑穿芳菲
竒花異卉不可識但覺春事人間非高檐長廊白日靜
朱簾綠幕清風微仰觀羣玉三大字始憶上帝書所儲
赤圖綠牒文字古空桑孤竹音調希飲中八仙各灑落
瓊林風月相光輝坐而投壺妙貫耳立而對奕工解圍
吟詩誦賦清且永何事頋我頻歔欷君不見咸平景德
時太平都在楊劉詩又不見慶歷元祐際後來誰與歐
蘇繼祇今延閣多才賢如玉在山珠在淵楊劉歐蘇未
為老秦皇龜張俱少年有客野於孟東野更宜盧全作
詩社碧牋小紙辱佳命青林紫筆令揮寫君山天酒澆
枯腸吸盡一架茶䕷香贈君千歲白鹿健報我三尺金
魚光羽陵蠹簡非我處老上龍庭欲飛去鳳臺南軒又
招手第一内宅由來住東西南北身已老安得丹液還
元腦碧桃洞口花亂飛畱待歸來不須埽
訪建康劉守
敬公太古明月服愛公九天寒露漿畏公龍泉太阿劒
喜公斑虎花蛇囊月中含月作懷抱露表滴露生清涼
風塵澒洞要英傑太平潤色須文章公昔荷橐侍紫皇
公今握符坐建康綸巾羽扇夏日靜鳴鳩乳燕南風長
青天有月來堂堂白鷺分水鳴湯湯城頭獨立是誰子
身長七尺鬚眉蒼袖藏古劒咸陽市淚逐東風灑桃李
一心祇望金陵飛未到三更已千里北斗錯落垂寒光
願公提起埽八荒刺人如影那見血激天孤竹如空桑
訪曾侍郎
青天蕩蕩摩青銅紫微將相環西東大鵬一擊九萬里
兩翼不鼓乘長風大鵬飛到天門下天門無不聳觀者
列星退步失光彩九虎低頭若凡馬有鳥決去搶榆枋
望而不見空斷腸青天愈高鵬愈遠豈不有意招八荒
我今新安來狂歌錢唐市上有無情之吴山下有傷心
之江水春已暮人未歸平生不問鱖魚肥若教買得青
山住飽食筍蕨歌春暉
訪吴安撫竹洲
憶昔見公十載前知公即日圖凌煙而今見公十載後
豈意翻為竹洲叟黃金照日天門開夜义安得生風雷
龍文虎脊君當耴有才不用當誰哉中原寢廟無消息
塞上無人能殺賊君王此志二十秋四海看君閑不得
題新安郡圃駐屐亭
趙恭榮王典郡時創亭名駐屐後其子希遠
守徽一新此亭潘别駕皆有詩遂賦
先生昔牧紫陽城池邊駐屐荷花生先王今居帝青閣
歲歲荷花自開落華牓高垂四十年銀鈎鐡畫蛟龍纏
公來對之不忍去如見先王在眼前願公子孫滿仙籍
相繼此邦森晝戟願君與國為柱石長使邦人歌駐屐
雞雛
負清袌黃圓如彈昆侖磅礴幽未判母雞春日宿雞棲
躬抱乾坤入烹煆翼之腹之氣自蒸有時踏轉令交貫
曚曚如困當晝中惺惺無眠過夜半食時莫怪喚不應
凝然有在應難喚君不見隂陽氣足有超越恍惚惚恍
生神術數聲隔殼聞淳音一點懸胎脱幽質母雞慣事
徐啄開可憐毛羽良毰毸却思裏許若為活跧伏性命
能低徊啄粟飲水孰教之天機自動曾何疑三三兩兩
旋母脚出入南北相追隨纍然多寡乍磊落倏然先後
無定著乘間疾數數不得往來旁午依前錯聞道輪廻
少安泊謫仙那能被法縳秋山歸來酒初熟呼童烹雞
色自若殺與不殺莫忖度請君注目寒江倚山閣
題汪侍郎仲宗北山道院
北門之宅可㤀歸北山之山天下稀自非君身有仙骨
安得蓬壺閬苑相因依長松巨柏氣淳古紅鸞白鳳交
橫飛翔風萬里促冬日金橘千樹爭光輝樞密曾孫侍
御子天資酷與前人似祇今四十未為老不選蛾眉壓
閭里道院夜長霜月白豪氣猶餘好賓客蚤發春歸花
亂發蝶舞鶯啼亦傷魄此言聊戲爾時事端可惜大皃
祇求上上考次皃祇用平平策時運已衰當謝絶敵勢
方彊又須索北山主人那得閑袖中三尺青蛇斑有客
不知其所往歲莫江頭雪一竿
方壺自詠
性靜無一物心生有萬端曾將魂魄鍊不被鬼神瞞縦
步地雖窄仰頭天自寬裁詩偏得偶遇卦祇成單
三萬六千刻四千三百時不思人事汩祇怪歲華馳拚
命嘗因道㤀家亦為詩幽懷聊自遣俗子莫令知
事體向晚境情懷非少年平生不得地至死亦由天坐
背暑彌勝行膺寒愈堅願言過去苦莫與後來賢
殘臘天垂老新春日始孩玄君歸混沌青帝出胚胎樓
上獨倚處海邊相見來閑思栽五柳怒欲拔三槐
百歲已過半隻身誰與偕得因微悟道失在太開懷且
託山花宿時從水竹齋神回天上活骨付月中埋
誰和陽春曲仍操白雪音郊寒猶有骨島瘦未無心雲
到散時看月當虧處尋可憐持玉尺終不度金針
開禧元年四月自中都挈家還鄉寓居城南十
二月遷居柳溪上其夜大雪初二日蓋宰來訪
約過縣齋為一日欵深夜而歸賦此
出郭已超俗住溪尤近真青天素知我白雪便隨人守
道何妨賤藏書不盡貧長懷社中友共發甕頭春
世事偏宜假吾生祇認真少知行路惡老愛在家貧寧
接古時鬼怕逢今世人澗松方臥雪野草亦爭春
每恨投南鵲尤憐向北枝雖蒙今士笑恐有後人思運
火解朝凍嚥津充夜饑不來溪上住那得雪中詩
脱命市朝隘側身桑梓深山含首陽色水帶汨羅音中
夜不能寐萬端都上心鄰雞猶未動沙鳥已相尋
茅屋凍將壓柴扉寒不開交朋幾竿竹兄弟數枝梅渡
口月初出沙頭人正廻客居殊自在歲事亦相催
朱減顔愈皺霜添鬢却新文章應捨我富貴不如人照
破生前物思窮死後神謂宜休仕漢何必祇逃秦
積雪滴還凍斜陽隂復明千峰濃淡碧一水淺深清醫
卜猶真禄樵漁亦美名人皆云有命我獨得無生
築室深山裏開門古澗邊月高猿子叫日晏虎皃眠帶
雪挑黃菜敲冰取碧泉不知居士樂空受俗人憐
懷朱晦菴先生
道在羲皇孰斷金至令出處合天心青山白雲有生路
流水落花無足音世外太古日色靜洞中一片春風深
自憐晚輩膺服久亦許杖履來相尋
夀高秘書
萬壑千嵓映翠霞越王城下競傳誇青天白日秘書舫
乳燕鳴鳩内相家高浪趣潮滄海直大鵬橫擊五雲斜
自吹玉笛相為夀昨夜菖蒲吐紫花
夀何尚書
雪艇風帆去玉京故家猿鶴相歡迎九天氣毋壺中足
十月嬰皃頂上行曾問何修能至此但云無欲自然成
夜來夢向山莊立一炷清香徹太清
寄商察院(飛卿)(嘉定四年秋)
竊伏西湖雪鬢催長歌聲斷鬼神哀青天有月無人看
白帝行秋待我來近水遠山俱冷澹敗荷孤葦尚低徊
今朝欲向青門道出到疎籬意已灰
玉堂中賡任宫講希夷惠詩韻
宫講先生句子香晦菴衣鉢有餘芳松篁性本參天直
楊柳情仍庇地長自恨此身真逆旅不知何日更傳觴
山人初向山中出還欲歸來水一方
訪楊湖州
苕溪霅溪風景好浙西浙東皆弗如處處堤邊種楊柳
家家門外有芙蕖使君遠繼東坡事處士端能耘老居
聞道香名來一訪白䰅照水久躊蹰
寄潘倅(霆)
夢魂何事練溪濱起自新春向晚春紅杏園林催百舌
綠楊洲渚薦重脣一年好處是寒食三月水邊多麗人
遙想使君行樂處牡丹如障草如茵
中秋月
萬派寒芒一道飛隂精盛處遠成圍抱回紅日浴東井
橫截碧天朝太微惟有中秋金正王復當子夜水生肥
溶溶滿匊乾坤髓說向傍人是泄機
吟詩競盡月精微自昔誰明造化機近作金波千道去
遠成玉鑑一圓飛陽魂滿處因乾父隂魄虧時自㢲妃
笠澤漁舟都不問醉中倒著綠蓑衣
佛書載兜率天有内院道書有赤城朱忩乃帝
一内宅因述所聞
結髮師心内院行紫雲門闕碧霞城一聲霹靂衝天響
萬點星辰匝地明鼎裏金丹能虎變牀頭鐡杖帶龍腥
極知富貴非吾事玉簡珠繒有姓名
遊甘露寺
扁舟京口意躊蹰北固峰頭淚滿裾聞道昔時兵可用
未知今日事何如傷心南渡英䧺盡屈指中原歲月疎
待見太平心始足不妨歸去老樵漁
夜興
倚天長劒為誰收欲獻君王鎮九州世事漫隨紅日下
壯心空逐碧江流雁橫西塞偏愁客菊綻東籬始當秋
抖擻向來塵土夢便提蓑笠上漁舟
秋懷
秋風無復似春濃天地何人到此窮斜日澹煙今古恨
如何都付與孤鴻
傷春未了又悲秋無復懽悰到酒舟茅屋半敧籬半倒
伏羲一卷在牀頭
潘别駕自祈門回
白馬嘶風入紫陽使君一笑别壺觴秋原是處堪圖畫
豆子花開稲半黃
九月十六日出郡登舟如錢塘十七日舟中雜
興
碧天似水元非水碧水如天不是天人現非人非水處
君來何處覓神仙
莘野磻溪亦偶然每逢耕釣憶前賢春風秋月閑來住
祇付時人一醉眠
日暮滄江駐客舟眼前境界起詩愁沿山幾處人煙僻
摘粟收麻到白頭
遊南山
山蹊黃葉從過滿石案蒼苔不用除壇上古松嵓畔竹
切須畱伴老僧居
送趙君二絶
一榼邨醪插别筵清風急雨送歸船望中未是湖州境
便有吴歌唱采蓮
練水至清無淺深使君何日爯登臨請看江上千株柳
盡是軍民離别心
秋興
閑步水南因水北仍從山後復山前日歸海底龍方覺
月到天心虎正眠
天外涵天心廣大月中吐月性光明夜來飛上崑崙頂
獨倚瓊樓嘯一聲
一旦秋風起洛濱東歸聊復寄鱸蓴如今已在漁鄉住
宜與清朝作散人
去昌化縣四十里畱宿陳東魯南樓
碧玉山中白玉溪武陵邨落午時雞南樓一覺春宵雨
夾路桃花送馬蹄
三月十九日過松江二絶
在家每憶松江好及到松江又憶家夢見樵青來竹裏
笑將漁父插桃花
薰風吹夢聽新蟬又向長橋艤釣船好翦吴松半江水
袖歸三十六峰前
途中再詠金陵
石頭城上望斜暉覽盡金陵寂寞歸歎息青天如許大
可無一箇鳳凰飛
回至松江
欲向松江采白蘋杜鵑啼後已無春洞庭龍女雲中降
手把雙珠笑贈人
程朝望送梅花
昨夜燈前把酒杯鄱陽主簿送春來祇疑天地無清氣
都在江頭一樹梅
晚晴即事
君平簾外雨霏霏寂寞何人識少微怪得湖邊天色好
小舟爭載夕陽歸
夏日西湖閑居
急管繁絃尊爼間何人靜眼對湖山怪來水面無鷗鷺
多在殘蒲落照灣
修竹祠堂曲水濱寒泉菊盞久埃塵道傍車馬無心到
似我頻來有幾人
醉把青荷當篛笠亂披紅芰作蓑衣漁翁家在蓬瀛上
欲駕蓮舟一葉歸
藕帶嚼來殊解渴花香聞得亦㤀饑幽人不起槐花課
收得西湖幾句詩
湖上蚤秋偶興
坐臥芙蓉花上頭清香長遶飯中浮金風玉露玻璃月
併作詩人富貴秋
臘月雪後
林下雪消添晚汲山中日出欠晨炊先生茅屋春尤蚤
祇有階前碧草知
遷入新居後客至偶成
方壺客去偃雲牀槐柳隂隂日自長睡起不知天蚤晚
問人山頂是斜陽
春夏之交風雨彌旬耳目所觸即事七絶
石橋南北碧桃香翠葉交柯水面涼終歲方壺無一事
春來也為種花忙
夏雨春風窮管仲停雲榮木老淵明斷紅池館無人到
猶有黃鸝一兩聲
野水平橋細浪生柴門草長斷人行園林霽後春如在
燕雀鳴時夏正清
春去江南水拍天經旬茅屋罕炊煙石牆頽毁板橋斷
始覺貧家氣象全
雷電隂晴共一簾殘春首夏境相兼閑尋穉筍今朝長
靜數新花昨夜添
槐葉風清鶯哺子麥苗露濕雉尋媒道人不出方壺境
坐見天時去又來
檐前花放不忍折庭下草深仍嬾鉏苦雨晴時春已盡
可憐新月挂清虚
昌化縣西廣福寺前有古松一株甚竒每過其
下徘徊不能去今夏五月過之始賦一絶
虎攫龍跧數百秋灘聲長遶半天流老僧不與人間事
獨立門前一點頭
仲春溪行即事
竹外夭桃分外明一枝折得遶溪行春風誰道全無主
胡蝶飛來花上爭
乙已暮春初六日晚對新月
春來風雨耿黃昏初見青青月一痕憶自消魂南浦後
不禁描出向前邨
已酉夏偶興
雨後荷盤可乾盝日中蓮座自焚香皃童拗斷纍珠柄
牽出銀絲隨手長
剥開蓮子見芳鮮花葉同心縮翠拳欲記池蓮多少朵
一枝荷葉一枝蓮
甲寅西歸江行春懷
江行二月正清新無主桃花不戀春老去情懷甚年少
少年未解惜芳晨
一層山口一溪斜偃臥東風戀日華莫把江行生旅思
他年憶此勝還家
寒空春意總分明桃李無言却混成剛被幽禽知此意
風前拈出兩三聲
白晝春光綠染衣東風千里挂帆歸竹籬紅白花相映
祇聽雞聲在翠微
辛酉正月初八日入郡赴高校書之約二十二
日出西郊即事
竹籬茅屋兩三家白晝青春自歲華碧縠水邊搓柳線
綠羅天畔繡桃花
壬戌歲春懷
病起南皋二月時鏡中樗散鬢成絲不因鵲噪檐前樹
春雪春晴總不知
宋百家詩存卷二十九
