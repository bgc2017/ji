宋百家詩存卷二十七
嘉善曹庭棟編
翠微南征錄
華岳字子西池州人初為武學生開禧元年上書忤
韓侂冑繫獄侂冑伏誅放還禱梅山得曾許英雄第
一籤之句嘉定十年果擢廷試第一人授殿前司官
屬鬱不得志謀去丞相史彌遠事覺坐議大臣罪竟
以杖死岳生平尚氣俠輕施與善畫工詩嘗渡鄱陽
湖方中流風濤大作篙師束手岳恬然哦一詩而止
又獄中紀事詩云煮飯只燒沽酒罐讀書權借守囚
燈可謂癖於吟者矣翠微南征錄十卷脱口豪縱多
破膽險句錘鍊處又極冶衍遒麗卓然詩人之傑而
以氣節特聞尤足重也
記夢
溪泠泠鼓鼕鼕虛堂淅瀝生寒風寒風綽我夢魂去飛
颺直上蓬萊宫蓬萊宫殿女如玉霓裳羽扇環簾櫳月
娥畱我宴珠翠玳筵閒列花叢叢酒酣萬象羅心胸舉
杯話别殊悤悤青鸞命駕下空闊一聲璫珮鳴丁東披
衣起坐周四顧庭戶悄悄無人蹤銀河萬里倒澄碧冰
鑑半輪斜倚空横江孤鶴一聲唳喚起鄉心千萬重
梅(楚東道中次壁間韻)
衰蘭枯荷了秋色幾向寒梢問消息溪橋交馬斷腸時
翠袖佳人日暮歸玉面亭亭漢宫樣一見風流慰心賞
寒標孤絶太無情誰為移春上玉京月華凄切霜華白
夜半飄香度簾額寄聲横笛且休吹愁殺江南未歸客
山水吟
閩之山峩峩可以接穹蒼閩士孕其秀胸次尤難量閩
之水滔滔可以燭妍醜閩士生其間其美不容口君不
見周家社稷生甫申崧嶽當年曾降神又不見千里秀
氣鍾三蘇眉山草木皆焦枯我生恨不由河洛虛負三
光并五嶽地靈人傑推江東人物風流兼磊落顧此閩
之東自古多英雄求其為絶稱獨一忠穆公公今巳即
世後世誰可擬惟有詹仲通一人而已耳仲通何如人
景星與鳳皇不險亦不深山高兮水長
浴(十月暇日醉於生春閣暄澡出浴覆衣得詩援筆以記)
龍藩地暖冬無雪十月風光似三月好風不動綺羅塵
人在繡幃簾半揭酒腸拍索能回春春潮入面香薰薰
香肌汗透波縠紋思得滄海驅埃氛銀鍋蟹眼生春雪
銀瓢剜破鍋心月流霞傾入碧琅玕香霧氤氲雲半掇
花藤織出金芙蕖煙青霧紫堆雲衣一聲璫珮簾鉤垂
早盤捧出雙明珠蠟花照入蘭湯閣珠璣體迸紅猊活
鳳豁雲濤濯錦毛龍翻雪浪澆銀甲起拏裙霧圍春風
臙巾抺出桃花紅香泉入齒潄寒玉吐作冰雪飛長空
蒼頭急把春衫換腕玉輕穿雲一片出門兩腋生清風
身在嫦娥廣寒殿
嘲熱
南方有神名祝融髮赭面丹唇朱紅執鞭入海驅赤龍
火車勒駕燒長空千驂萬乘如聯轡烈熖騰騰灼天地
九霄烜赫皆甑蒸四海煎熬俱鼎沸流金爍石氣不通
天下俱在紅爐中葛衫襟溼疑有雨羅紈柄折渾無風
祝融祝融毋太酷天道炎凉嘗反覆看看少皞催戍瓜
盡把凉飈散煩溽
釣鼇行(上提刑左史張舍人名嗣古)
北風浩蕩滄溟闊十萬軍聲夜潮聒飜空濁浪鼓雷霆
舟子停橈面如血龍門有客何猙獰怒目張膽殊不驚
桅檣破浪裂洋島直欲一舉空蛟鯨我之釣兮非世比
新月為鉤索霞綺先拗虹蜺為釣竿卻把鵾鵬作香餌
欲垂未垂號鬼神星斗無光天地昏海靈乞命免生死
一鉤連六酬銜恩我公萬里風煙伯度量汪汪寰海窄
蟠胸高聳蓬萊山壯氣直吞雲夢澤恩波萬壑奔洪流
風帆浪楫交觥籌金鱗照日巨如斗四海觸物無虛舟
我生本是釣鼇客幾歲灘頭望風色忽聞霹靂破崑崙
便整絲綸駕航舶我今十轄迎公開會須舉手生風雷
不然長嘯謝水府明月滿船歸去來
鄰女搔綿吟
閑窗日上三竿竹窗下嬌娥整輪輻悤悤未暇理雲鬟
半朵青鴉倚紅玉紫梢摘盡銀香囊畫欄平倚斑筠筐
時將纖手翻雪霜酥胸玉面同光芒捧歸細卷銀成索
牽出鬆鬆雲一握朱脣呵挺氣溫溫鸚觜踏車聲絡絡
今年莫怪功績稀阿嬭勒繡鴛鴦幃如今織出秋江練
十月正好裁新衣客心聞此愁無著一夜清寒動寥寞
明朝為問買一端翦做道袍披落魄
送商府判(自劒津倅入為審計)
比年十月君初來梅花破雪迎君開自從佐劒夀民脈
凋山瘵水皆春臺去年七月君開府燕燕鶯鶯為君舞
五日盡蟄潭底龍千里應無市中虎今年二月君將歸
風牽回柳縈君衣君衣不作回柳轉直上雲端朝紫微
紫微有館名西掖珠玉羅鈿瞰金碧郎星卿月漫徘徊
箇中自是神仙宅紫微有山名大坡烏飛豸立冠峩峩
一聲霹靂震天地萬里腥血流江河紫微有旨垂丹册
二者於斯請君擇便須東取元化鈞譚笑從容正疆場
君家事業銘冠裳鸞鳳指日鳴朝陽伊洛諸公有政事
洙泗諸子無文章禀違展轉情難處溪上恩波湛今古
東風吹恨入長亭零落桃花淚如雨
平政橋(水西有橋為天下第一)
建水合流三百里直下富沙如撚指溪東披拽纜過西
千丈春風怒濤起香輪不解碾清江造舟貫索成河梁
年年麥熟梅欲黃連城十里皆波光淳熙太守憂溱洧
問津日夜思無計老農乂手願鳩工疊石中流使民濟
金珠賣價不計緡鐫瑕斷梓功方成功成燕雀賀新屋
炳然萬棟輝丹青插天螮蝀横江尾下壓寒潭碧無底
市聲不到畫梁閒秋色盡歸朱箔裏我行一月無風波
今朝醉眼翻青羅金鼇背路客揮鐙玉虹跨浪舟飛梭
石唇噴盡寒崖雪雪中電掣金蛇赤雨岸樓臺將相家
八州車馬神仙客人言辟人推政平故此特以平政名
我聞政事平如水水到不平還作聲
贈陳道人(道人陳守一善畫出錦軸求詩)
君不見樵人王翰畫山水一夜風雷揭窗紙又不見長
沙洞清畫龍蛇滿軸煙雲翻撚指二子相去數百年筆
端妙意誰能傳雙溪道人何所授一見筆法堪齊肩筆
一澹輕煙映出垂楊岸遠山依約有還無斜照不紅秋
水漫筆一濃黑雲萬疊翻狂風江天日暮暗煙靄天地
星斗皆昏朦瀟湘詩人不解語被君吐作無聲句何時
覓取綃一縑寫我英姿伴煙雨
傷春
衣袂怯春寒春在江南岸我意正傷春復被春縈絆一
雨臙脂溼萬壑冰澌泮撩我惜春心與春傷爛漫柳垂
不染絲織成愁一片杏吐無煙火燒碎腸千斷憶昔腰
如柳柳腰輕易按憶昔面如花花面嬌難喚人不似春
芳隨處得看翫因春憶人人不見徒扼腕何時醉卧花
柳中一笑千金不容換
百舌
流鶯一去無消息燕怯春寒歸未得綠窗清寂静無人
似把衷情訴知識上苑東風二月春澹黃楊柳初成隂
解將一片無情舌學盡百般能語禽紅英紫萼紛如雪
萬姹千嬌總饒舌莫嫌花外太啁啾默默難酬好時節
須臾綠暗紅亦稀伯勞杜宇鷹鸇飛更兼獵弋恣羅網
卷舌不語全毛衣堪嗟國士徒切直不似幽禽明語默
何如鉗口歸山林莫問燕南并越北
富沙道中述懷(次王伯玘韻)
敗鼓非全材毁瓦不自牧造物兒未戲達人火先撲卜
不到渭濱人徒嗟海曲彼哉眞彼哉伐盡牛山木
驟雨
牛尾烏雲潑濃墨牛頭風雨翻車軸怒濤頃刻卷沙灘
十萬軍聲吼鳴瀑牧童家住溪西曲侵蚤騎牛牧溪北
慌忙冒雨急渡溪雨勢驟晴山又綠
江上雙舟催發
前帆風飽江天闊後帆半出疎林闕後帆招手呼前帆
畫鼓輕敲總催發前帆雪浪驚飛湍後帆舵尾披銀山
前帆漸緩後帆急相傍俱入蘆花灘島嶼瀠洄斷還續
沙尾夕陽明屬玉望中醉眼昏欲花誤作閑窗小横軸
送詹仲通縣尉
秋郊送行色執别臨清流風神掣回柳故故牽衣裘吟
螿附草際催客登蘭舟問客何所之駕言京闕遊愚聞
京闕閒多難三春秋閫外炙魚肉闕内羅羊頭鼎卻吠
堯犬冠還沐楚猴和親重輸費廊廟有隠憂賑荒少儲
蓄郡國無良謀飛蝗蔽日月兆龜坼田疇君以經濟材
抱負衝斗牛家傳醫國祕殊不諸子侔有用即隆平豈
特為東周願君攄緒餘咳唾開冕旒管領一世雄克復
歸神州賤子忝知遇脱網將從遊相隨上凌煙也勝登
瀛洲作詩告於君君其許之不
上詹仲通縣尉
松竹不著花密葉徒如帚江梅不藏葉寒花綴枯朽獨
有龍焙茶花葉秀而耦冰霜著羣木凍死十八九惟此
百草靈名可贅三友春雷迸雀舌夜雨滴龍口皆萌哺
啜心誰假栽培手惟有蔡端明識之在蒿藪移根入北
苑金碧煥星斗胯作龍鳳團封成獻元后問花何以報
牙舌甘鼎臼他時子復生為公滌繁垢
西風卷荷衣破碎不成幅清霜折蕙囊冽冽已成蓿如
何獨東籬黃華笑寒菊物之有盛衰循環若推轂世事
良亦然亦豈物所欲金鈿鎔落日零露灑寒玉人皆惜
芳菲誰復念幽獨惟有陶淵明慇懃費培沃簪花從帽
落撚酒醉商陸從此擅秋芳芙桂非同錄問花何以報
翦首薦醽醁他時更粉軀為公明采目
巖陵方市
浮雲埽盡天宇清千花萬花開錦屏好風吹皺一池綠
白鳥點破千山青客行五里復五里兩眼丹青間紅紫
杖履不知行路難人在江南圖畫裏
月巖
六丁一鑿空雲煙滿窟勒駕驅神仙冰輪推出月中月
玉斧劈開天外天便把嫦娥騎彩鳳卻呼羽客烹銀蟾
更邀王母瑤池酒今夜廣寒同醉眼
送春
畱春無計奈春何九十過眼如飛梭三分二分風雨爾
九日十日愁悶呵風前飛絮政無數雨後落花全不多
爭如買酒速相就君自起舞我能歌
僧畫
萬景峯前老禪宿搜羅風月歸巖谷胸中有句吐無聲
寫作生綃三四幅
野菜吟
芙蓉峯下揚雄宅路入城闉里三百有山無粟養雞豚
有水無人捕魚鼈山翁菜色流清涎齒頬連月無腥羶
客來問我何所有手指萬壑煙霞邊青芹不似蘆蒿美
石芥防風空剔齒蕨腦纔抽稚子拳蘆芽巳迸佳人指
兒童不待明朝陽花襟露溼爭慌忙攜籠拍塞貯不盡
歸來滿袖春風香攬衣踏破青銅鏡挼動碧雲流一徑
漉歸銀鼎作波濤無限春工上盤飣
酒歌(謝同舍葉南陵名英)
嘗聞子美清江曲日典春衣耽美醁又聞太白遊長安
市上醺醺醉眠熟風流國裏太平時處處紅樓漾酒旗
王孫公子恣行樂繁絃脆管相追随誰知寥落天涯客
笠頂清風杖挑月芒鞵踏徧山水雄奮身欲入黃金闕
方嗟蕭索向西園刮面寒風雨漲天回頭忽喜白衣至
急破紅泥傾數船雖無皓齒歌金縷也埽新詩狂欲舞
兒童拍手笑攔街應怪吳儂喜如許長江波浪卷銀山
去去仍悲道路難只憑一醉進未得更借高風吹片帆
丹青閣
未識丹青意憑欄試解嘲煙雲朝起陸汀渚暮生潮山
卓數枝筆天横一幅綃霞收紅暈淺溪褪綠痕消箇裏
風煙冷於中景物饒飛黃凌翠閣寒碧瞯紅橋酒盡香
凝甕詩成錦掣標朱衣扶客醉翠袖殢人嬌屏帳接千
里畫圖連九霄長風來水尾斜日轉山腰赤脚支笻穏
蒼頭控馬驕老臣今巳矣兒女總金貂
清富樓(小湖楞伽老作樓名清富求詩)
楞伽心地有瞿曇清富名樓足可觀買斷江山詩料足
揭開風月畫圖寬都無一點紅塵到便作千雙白璧看
我欲鞭驢快幽賞白鷗盟在不憂寒
二月二日即事
春潮昨夜沒平灘一雨催花色半含鴈喚元宵歸塞北
燕銜新社到江南無歡不必遊花榭有病何須置藥籃
只把公忠答天地從教兒女閙冠簪
登樓晩望(次曲溪韻曲溪方以棘丞求補外)
六曲朱欄瞰碧虚澹煙秋水接平蕪展開風月添詩料
裝點江山歸畫圖舉足便看馳駟馬折腰何必問雙鳧
當年庾亮今還在定約樓前醉一壺
訓爨婢
十載膠庠莫怪窮旅囊安得有從容無錢休欠牛羊債
有酒只將魚蟹供班頷昔嘗肥似燕沈腰今巳&KR0888;如蜂
從今莫恣肥甘口只擷清蔬祭豢龍
别藍詳道
君在江東我水西君今北去我南歸竹孫和客凌風&KR0888;
梅子偏他得雨肥鶯囀好聲歸酒斝花分紅影上人衣
相看莫怪皺眉别期子秋高賦式微
傷春
初入京華菊薦香途中今巳過春芳十年卻走萬餘里
雨鬢幾黏一半霜卻酒不禁春黯澹落花愁對月昏黃
不堪夜半歸心切更被杜鵑啼斷腸
别寧州陳子
丙寅三月三十日天子檄我南國行蒲劒欲飛春漲急
柳綿才脱曉寒輕士非得巳初何好物到不平終作聲
自古英雄總多難賈梁何必怨清明
熱(三衢道中訪周伯恭示詩次韻)
翠微家在大江東五月鞭驢入建中雲裂火車天欲雨
汗淹香葛扇無風不求殿閣千間庇卻喜巖泉一線通
為汲滿盂清齒頰與君行盡夕陽紅
秋宵有感
滿目秋容拂畫圖敗荷衰柳接平蕪西風刮地鴈聲落
寒月滿天人影孤木耳有才持紫橐楮皮無計換青蚨
不知此去功名事還許封彛見也無
宿横溪橋
夜宿横溪煙靄間眉頭歸路萬山攅連天麥浪波千頃
撲地楊花雪一團餘鏹不供春後醞夾衾猶怯夜來寒
征夫莫怪車音澀自是愁多行路難
蚤春即事
楊柳絲絲弄澹黃怯寒燕子未歸梁曉迷芳草騅鬉濕
夜宿閑花蝶翅香得句自慚非子美賞音猶恐悞中郎
願言相約花前醉莫放春容過海棠
題易邨
路轉峯回覺有邨數間茅屋瞰山隂午炊已飽翻匙玉
臘醞仍摒挂杖金窮去作文和鬼送興來得句倩蟬吟
一聲横笛斜陽外吹起江湖萬里心
黃氏三層樓(東嘉焦次詹約妓登樓賦詩次韻)
&KR0888;笻支我上高寒風露凄清酒力慳千里人邀千里月
一重樓見一重山筵前飛雪噴焦遂檻外行雲遏小蠻
便好飜身駕黃鵠直將情枉扣天關
幽居(次陳吉父韻)
莫問門無長者車只圖深巷樂樵漁一園黃落食無限
萬壑碧蓑衣有餘鴈足北來歸信杳馬蹄南去故人疎
東風看整朝天旆多少功名在故廬
梅(次稼軒香字韻)
一年無處覓春光杖策尋春特地忙牆角數枝偏冷澹
江頭千樹欲昏黃梢横波面月搖影花落尊前酒帶香
更仗西湖老居士為予收拾付詩囊
别館即事
十年客裏過春光客裏逢春分外狂半堵碧雲蝸路濕
一簾紅雨燕泥香銜山西日辭春閣拍岸東風趁夜航
莫向錢塘蘇小說東吳新髻李紅孃
冬日述懷
寒入肌膚粟巳生銀河凍合水無聲梅花漏洩春先到
風色商量雪未成有媿何須問天理無求方始合人情
男兒未際風雲會辜負胸中十萬兵
幽居(次陳百一狀元韻)
十頃平湖一簇山湖山佳處著朱欄分階草色迎春綠
潄石泉聲入夜寒不擾自然人事好有為方信世途難
如今休說當年事只把心平氣定看
暮春述懷
買春無計托花神費盡榆錢不計緡風絮飛成三徑雪
雨犂飜動一園春有心報國從招禍無相封侯漫怨貧
試問登壇與分社予何人彼亦何人
呈諸同舍
洛陽年少不知幾十載南州賦式微三舉不登黃甲去
兩庠空笑白丁歸頭長賈昔過三尺腰大巨今徒十圍
祗恐金鑾不前席誰云無策富王畿
藕花
惜絲不肯織官鞵花月仙人謫下來河伯借泥封玉腕
風神飜浪沃香顋無房不許蜂畱宿有蓋嘗令鷺自開
何事冤仇結青女一朝收拾付塵灰
貧居
貧居不暇理椽茅只倩江山遶一遭林鳥樂時知地僻
嶺雲閑處覺天高春衫著破重車線臘酒撆乾猶榨糟
且把杯盤聊自適不憂平地有風濤
初夏即事(次王岡叔韻)
隂晴未判落梅天柳巷無人絮撲氈滌器倒囊尋市醞
喚船挑網得溪鮮鳥聲呼夢客千里山色撩人句一聯
遐想故人應念我馬蹄何處夕陽邊
呈王君庸(君庸歲有烹筍之集是春有納寵之慶示詩次韻)
主人意重出霓裳客子愁多欲斷腸眉黛暗傳春去恨
臉紅猶帶夜來妝竹根稚子肌膚滑葉底荷花語笑香
多少行雲在巫峽漫將詩思惱襄王
小春言懷(次項山甫韻)
桃李生香花滿溪南州十月尚襜衣春從酒甕榨將出
秋在詩囊帶得歸弓射十分方破的棋高一著便爭機
勸君莫作等閑看毫髮差殊事巳非
春愁
十日春愁不出門出門春事巳消魂摘花掀帽倩人插
索酒得杯和月吞啼鳥聲中近寒食落花隂裏又黃昏
春來春去總休問往事悠悠付一尊
呈徐商卿
十年憂患謫東南萬事於心了不關病去只愁雙足軟
老來且喜一身閑人情無處便生怨天道有時猶好還
大抵久長居富貴到頭天意亦須慳
春郊即事(次稼軒韻)
東風吹動綺羅塵翠蓋紅纓處處新蝶翅拍開千樹雪
鶯聲催老十洲春人生有酒須行樂吏禄無階且食貧
歸客不須籠畫燭醉和明月上雕輪
春郊即事(次王昭甫韻)
東風吹不斷輪蹄處處鞦韆環珮飛翦翠弄妝歸髻掠
亂紅翻錦上屏圍花應笑我春常醉燕解嘲人夜不歸
莫怪逢春太娛樂人生能有幾芳菲
重九
破帽無情不受吹滿頭霜雪巳如絲菊花笑我三年客
風物撩人九日詩三楚膏腴巳煨燼二江皮肉更瘡痍
子卿三月無音信鴻鴈欲來何所之
竒見
紅牙催拍燕飛忙一片行雲繞畫堂眉黛蹙成遊子恨
臉紅燒斷故人腸榆錢不買千金笑柳帶何須百寶妝
舞罷隔簾偷送目不知誰是楚襄王
郊飲
茅舍松棚隔小橋碧帘斜挂竹籬腰猪頭煮去和皮擘
牛肉秤來帶骨燒邨酒不圖邀客醉野花復喜向人嬌
歸舟不用撐明月只倩清風借晩潮
呈古洲老人
衛霍勳名李杜才纔過四十也心灰俗塵趁少便披拂
詩料空多難翦裁時事漫提眉便皺家懷未說眼先開
珠簾更倩梅香挂要放銀蟾入座來
西爽(小湖程正同作堂西偏以挹爽氣暇日約予同登未遂所請寄以五十六字)
客子東南不著家主人北里恣豪奢夜深常倩月移竹
春老不煩風埽花暮雨送凉歸枕簟夕陽畱客賦煙霞
何時執手闌干外同把功名誓鏌鋣
斗齋(磻溪先生托廨大中僧室有齋名斗示詩次韻)
八方無處著瞿曇百合中間寄一龕滿挹酒漿供里北
平量風月借和南腰如可折豈徒五涎若果流何待三
更喜小窗能就供夜寒江靜著山圅
山居(次王山甫韻)
布作寬袍竹作冠蕭然萬慮不相關數聲横笛煙霄外
一箇閑人天地間若遇急流須勇退從教倦鳥不知還
百年富貴君休羨得似浮雲半日閑
三衢道中(次毛子彰韻)
西風吹夢落青帘濁酒三杯路一千别岸舟行秋色裏
故人家在夕陽邊囊中有藥難醫國竿上無鉤可釣賢
見說近來書籍貴監唐川漢莫論錢
建安暮秋(次劉子嚴韻)
斜陽望斷水平橋古柳蕭疎巳半彫魚躍浪花翻水面
鴈拕煙練束林腰花時無鏹能追驥月夜有詩堪續貂
回首故鄉多少恨亂山無數路迢迢
秋望有懷(收張子明王清之書有感)
片雲和雨卷西風綽盡遮闌眼力雄遠水半連晴漢碧
暮霞全借夕陽紅姓名未得聯諸子鬢髮皤然巳一翁
欲識翠微詩外意豈徒憂國願年豐
九日(次趙叔仁韻)
木落西風黃葉飛子卿無信鴈來遲凄凉自笑劉思父
慷慨難追杜牧之歸興十分濃似酒愁腸一縷亂如絲
憑君細把茱萸問此會明年健有誰
宰城述懷
江外音書久不來重城昏鼓又相催眼前螢掣檐前電
耳底蚊轟屋底雷乃事類棋方入局此心如火巳成灰
憑君試問吳元白老寇東川回未回
發書與幼弟及坦齋
風煙世事不堪聽勿謂封侯勝白丁老眼隔年新舊歷
歸心連夜短長亭一聲蜀鳥驚蝴蝶十幅蠻花寄鶺鴒
更向坦齋夫子道近來雙鬢已星星
謝劉判院(判院以綿衾見惠)
細細濃雲寄矮齋蒲團和氣忽驚回一牀浪卷芙蓉皺
十幅香重錦繡開不怕夜寒侵斗帳卻愁春夢到陽臺
感恩未作瓊瑤報先把新詩寄小梅
寄江子岡
和夜封書上子岡别來化日又舒長只知電燭兩經月
不覺星毛半欲霜竹葉照人凝盞滑梅花撩客透籬香
知他詩債曾償未料得尋春日日忙
楮衾(次劉子長韻)
霜風翦水作冰花織出吳綾不用梭十幅曉雲藏處士
一牀秋水浸嫦娥直疑天上無青女卻信人間有睡魔
更向屏山畫梅竹紅塵還有此風麽
勉趙法曹
銀潢河海浸崆峒君獨軒昂萬派中北鄙虎宰今子産
東山狼跋古周公固知魯衛分同姓合向燕秦策異功
我欲誓江同擊楫中流無惜伴英雄
九日言懷(次劉功父韻功父為江湖領袖初有聯韀之約既而飛符入除不識所在)
(至是方以詩見寄次韻報之)
凄凄天氣間炎凉破帽翻風客鬭狂酒味暗消萸蕊辣
鴈聲喚得菊花香三京昔擬恢同軌九日今猶客異鄉
更仗阿誰上沙漠為予申意郭汾陽
九日溪樓遠望(故人王仲格有詩次韻)
西風寥落做重陽人在東南水一方他僻阻他鴻鴈信
天寒撩我菊萸觴江澄素練魚翻赤葉翦紅綃蟹結黃
不是倚欄迷望眼欲憑歸鴈問蘇郎
池亭即事(蘭坡有心字韻和者百餘人索賽以此塞責)
春風恰恰破桃李池館無人一徑深鷗刷斷翎翻水面
蝶抛殘粉出花心詩懷攪我丹顔破節物催人白髮侵
流水伯牙今巳矣世間那復有知音
南劒水閣
欲向津頭問鏌鋣一潭秋水漫煙霞畫屏對客景藏景
芳樹壓溪花照花有策廷爭慚賈誼無功廟食笑張華
夜深霹靂轟雙劒驚起延平十萬家
丹青閣
閣上闌干紫翠環閣中身世異塵寰長虹吸月印秋水
孤鶩伴霞棲晩山萬里風煙屏帳裏一時人物畫圖間
凌煙須是男兒事卻恐功名未放閑
折桂閣友人宴
牆頭羅綺碧雲濃牆外鞦韆電掣空蝴蝶拍開花面粉
鷓鴣吹落杏顖紅翠裀不卷珠簾月蠟燭還搖錦袖風
醉眼不知塵世有直疑身在廣寒宫
夜步水西
半趿(音颯)芒鞵過水西樓臺燈火未多時山羞見我頭頭
轉月怕抛人步步隨楓葉卷愁秋去蚤溪聲翻笑夜歸
遲柴門只解關煙雨不隔離愁些子兒
酒樓秋望
西風吹客上闌干萬里無雲宇宙寬秋水碧連天一色
暮霞紅映日三竿花搖舞帽枝尤軟酒入詩腸句不寒
古往今來恨多少一時收拾付杯盤
臨清閣(臨清老球上人素有風月之譽因以箴之)
闌干古木鏁青蔥闌外檐花灼半空萬里好山春黛碧
一溪流水暮霞紅窗疎不礙東西月帆過始知南北風
試問支郎一尊酒好天良夜與誰同
與楞珈老玦上人
勿謂年來世道艱都緣彼此不相參一生知己有千萬
十事從人無二三紅杏無壇堪拱北白蓮有社結和南
扁舟若有東歸便斷竹枯松寄一擔
夜讀離騷
楮衾封冷白凝霜展轉無眠夜未央風欲送愁先卷帳
雨嫌多夢故敲窗自慚鼓瑟投齊好漫接歌輿效楚狂
起把離騷讀幽憤楚辭還似楚江長
憶弟妹
别來三載客東南始信人生聚首難眼底不聞鴻鴈信
鼻頭常為鶺鴒酸問天不語語徒厲驀地上心心類剜
安得春風吹馬首卧聽行列報平安
除夜大雪(丙寅除夜得春瑞雪大作時有襄淮之衂因記夜半人蔡之事使人振腕)
(不寐時在建三除夜矣)
青帝明朝下玉京先教滕六掩車塵梅花笑我三年臘
椒葉爭他一夜春烏角觸檐鞭墮玉馬蹄印路盌抛銀
何當夜縛吳元濟去作中興社稷臣
呈富大卿(大卿名琯鄭公六世孫詣獄以詩示之)
司農未曉報龍樓昨夜中天貫索流石父不逢齊子相
馬遷空作漢家囚銅壺滴碎短長夢鈴索拽翻新舊愁
安得君王賜歸騎一廛投老大江頭
宣城道中
躍馬上宣城千山翠欲顰蕙風輕卷舌櫻雨細霑唇柳
絮難驅臘榆錢不買春何如澆一斗爛醉石湖濱
當塗道中(次馮子楊新林韻)
春晴不慷慨十日九清隂蝶宿花畱粉鶯眠柳借金戰
塵方障眼懷璧尚關心醒去愁無奈杯行滿滿斟
别王秦之
風塵戀行客吹柳纏簪纓傍水鳥多白近山蟬更清别
腸雲閣淚歸路月關情告德無多日清觴聊一傾
遊溪西寺
寺覺重遊好僧期後會賖青蟲雕病葉白鳥篆平沙水
&KR0888;石生齒山寒梅未花功名今有待且謁惠公茶
登樓晩望
疎雨洗空碧晩晴人倚樓稻花千頃浪楓葉一簾秋遠
岸明殘日孤邨認小舟溪山如愛我相見亦回頭
安分呈李竹齋
風雨思君子煙霞憶舊遊一區山水國萬里帝王州臘
甕香浮玉春旗雪滿甌安貧隨處樂此外復何求
拜茶(漕建者貢茶於京城則率百官拜之)
北苑春將半星查欲奏功杵鳴千臼雪槍卷一旗風盝
錦鸚毛翠簽羅象眼紅封成拜玄鶴飛上紫微宮
矮齋
屋老塵生索椽低帳不縑炙燈煙染棟見客帽飜檐織
壁慳三尺遮門斷半簾吾身交九四控制萬愁兼
南浦客邸
南浦半月雨溪流暗沒沙斷橋虹散綺拍岸雪飛花孤
館客無夢短篷人未家何如擁紅日照我上筠車
宿水陸寺(送陳工部上建陽畱水陸寺)
蕭寺廊廡闊無人獨自行吳儂非好僻楚客為誰清花
落憑風掃燈殘借月明江湖有煙浪且此寄餘生
秋晩即事
秋宇清如洗秋宵分外長寒雞鳴午夜征鴈喚重陽楓
葉巳全赤菊花纔半黃不知秋幾許試與問蘇郎
呈李景山
居静心常樂愁多鬢不禁買舟和月載把酒對花斟白
水有深淺青山無古今從兹得眞趣消盡利名心
小圃
舍北有餘隙平褫作小園花存四五本竹種兩三根風
伯倩搖珮月娥煩佐尊誰知方丈裏别有一乾坤
憩妙因寺
蕭寺寒山外﨑嶇一徑幽斷雲迎客入曲水護隄流木
石四時古軒窗五月秋午煩聊小憩拂石為支頭
約叔叔眞
半間屋抵斗來大一箇身同山樣高側坐斜眠俱不得
煩君除去一牛毛
過西溪
路隨馬足難知數山疊魚鱗不記名隔岸青帘人不渡
一溪流水暮潮生
初抵富沙
鞭鐙兩三千里路樓臺數十萬人家長虹不吸秋江水
一葉扁舟飛雪花
寧川冷渡
峯回路轉六七里林静鳥啼三四聲遊女不知行旅恨
一茶畱我話平生
宿灌頭
淡魚纔煮鹹魚熟白酒新篘紅酒香莫訝杯盤成草草
一年忙處是蠶桑
秋晩獨步
十分秋色著嵓桂幾陣晩凉催井桐自恨異鄉知遇少
一尊相屬與誰同
後溪
篷窗夜雨短長夢啼鳥喚人新舊愁萬里論文一尊酒
醉和明月上扁舟
泉聲恰似世情惡山色不如歸興濃自恨十圍無處著
何如&KR0888;作束腰蜂
楊花
一絲不染湖光白萬點能回山色青三月金明池上水
與予同是一浮萍
杜鵑
殘月照愁人病酒好風吹夢客思家欲知亡國恨多少
紅盡亂山無限花
田家
邨獒奮迅出籬笆欲吠還休喚可拏不是忘機太馴狎
那回曾宿那人家
臠魚炊糝作荷包宿飯無湯煖酒澆放盌出門行一匝
小溪新漲已平橋
拂曉呼兒去采樵祝妻蚤辦午炊燒日斜枵腹歸家看
尚有生枝炙未焦
新市雜詠
恰把青荷插髻鴉瞋人偷眼過窗紗一盤珠翠俱抛擲
卻向枝頭摘杏花
花牋得得寄瀛洲約我今宵特地畱好笑蒼頭迷去路
綠楊無處認青樓
青衫搵淚向人啼妾本秦樓浪子妻流落南州歸不得
青樓今在畫橋西
朱門粉壁謫仙家柳外鞦韆襯落霞一澗碧雲流不去
木蘭舟繫木蘭花
枕上吟
畫角梅花吸曉寒數聲清徹碧雲端誰知有客愁無寐
一匊鄉心不奈酸
宿茅亭
投宿茅亭得夜凉鷓斑搖落奏篔簹青簪擊破寒窗紙
漏得山花一線香
蚤春
梅梢弄粉做新晴積雪殘雲沒一星只把眼前春事卜
麥坡巳作佛頭青
冬晴
臘月南州不類冬棃花飄粉小桃紅未曾飛動遙山雪
蚤有春三二月風
漁父
江邨水落富魚鰕半屬橋邊賣酒家莫訝鬢邊新有雪
夜來沈醉宿蘆花
醉歸
紅猊燒盡夜堂寒銀燭生花玉漏殘沈醉歸來潭不記
阿誰扶我上雕鞍
晩醉登樓
鳳簫吹斷古梁州獨倚東風十二樓醉把珠簾和露卷
恍疑新月是銀鉤
酒家
青帘久不訪文姬尊酒慇懃款翠微沈醉不須籠畫燭
自挑明月送郎歸
寄書
一書欲寫寄雲鬟更把春衫裹素蠻欲識相思誰最切
淚痕今作鷓鴣斑
惜秋
祝融嘘火扇驕陽北陸迎寒釀雪霜安得金風專歲令
四時心地有清凉
落花
東風吹恨上眉頭兩岸桃花瞰碧流一片紅雲飛不起
斷霞殘照落汀洲
宿溪上
夢回斜月挂林端酒力初消怯夜寒何處客舟猶未泊
一聲柔艣過前灘
送行
秋波春水照殘霞恨雨愁雲嚲髻鴉飛上領襟隨得去
妾身安得似楊花
懷九江友人
浪拍西風萬壑秋幾多香餌落金鉤無魚可釣渾閑事
畱得絲綸在即休
層樓
故山煙靄接層樓樓上離人淚欲流誰謂樓高添望眼
一層樓上一層愁
秋江煙草
張弋字彦發舊名弈字韓伯號無隅翁世居孟之河
陽寧宗時人生平好遊歴交遍海内不事舉子業專
意於詩以賈島姚合為法所著僅成帙秋江煙草一
卷清深閑雅宛有唐人風度其得意警絶之句竟堪
與賈姚爭席丁焴晦夫稱其詩未嘗苟下一字每有
所作必鎔鍊數日乃定揆其用力殆倍於江西之學
江湖諸子中卓卓者也
寄趙紫芝
獨遊非一事書札故應遲江上逢春日湖邊憶醉時有
雲為我伴終日誦君詩百鳥鳴花榭聲聲在遠思
得山中友人書
近得山中信山中頗寂寥酒方收秫釀薪旋割茅燒破
屋秋多雨平湖暗有潮不曾逢客至默坐過清宵
春晩
萬事吾今飛絮輕此身如燕又巢成暗思庾信家邊竹
綠籜新添有幾莖
夏日從陳宗之借書偶成
自從春去後少省出柴扉樹暗鴉巢隠簷空燕跡稀憶
山憐有夢當暑詠無衣案上書堆滿多應借得歸
楚州
落帆停鼓鸛湖頭兩度因循到楚州柳下人家嘗識面
笑求新句寫妝樓
江樓飲客
鄰家貰酒尊斟酌共王孫老菜羹遲熟凍油燈屢昏夜
寒人罷市坐久僕敲門隔岸歌明月月明江水渾
送杜晦之兄弟歸閩
秋來猶苦熱歸去寞貪程官寫新銜位詩傳舊姓名幾
家邨酒賤一路澗泉清想到鄉閭日爭看兩弟兄
簡周宗聖
曠野有芳芷近江無蚤鶯春詩定多少旬日又清明樹
暗憐楊柳花開認橘橙相尋每乖阻夢裏亦愁生
暮春
日日雨霏霏開門無所之漫尋花發處巳過絮飛時替
紙蠶生遍修巢燕立危但催人老去羞作送春詩
遊長干畱寄聰公
僧去尋芳草客來看落花就齋盤乞米借水鼎翦茶日
炙春無色風吹天有沙欲回成再住此意問林鴉
慈母磯
莫嫌舟逆上子細得看山衆草名難識孤花影自閑避
人鷹翅響經雨石文斑夜久江風冷神仙定往還
寄别顔伯竒
情深袂怕分豈不欲辭君轉柁方乘曉思山巳隔雲菊
當前路見鴈在半江聞把盞秋纔好遙憐白鷺羣
送宋謙父之清江因簡希亮
吟詩夕陽裏相送上瀟灘前路逢梅處同誰倚櫂看歲
窮風力緊江闊鴈聲寒持此呈蘇李人生識面難
高郵送紫芝
重逢又重别把盞更悽然明日帆開岸平湖水接天好
詩應自作狂夢與誰圓我欲來相趁揚州且住船
李景文移居
能詩畱幕府借宅近南湖吏去少公事客來多釣徒雪
為今夜雨梅發去年株我爾同州住相過路不迂
元日
歷以寅為正風從艮位來桃符當壁寫竹戶趁鐘開宿
雨滋初茁長年老不材滿庭青柏葉惆悵獨持杯
送胡道士歸康廬
避世懷孤往為庵近五巒出無人作伴歸有鶴相看老
石苔衣淨深山瀑布寒自言猶養母應未得燒丹
豫章别紫芝
吟苦事俱廢拙深貧未除年來如旅燕秋至即移居古
道行黃葉空囊貯素書一生江海恨惟子最知余
送郭道士之江州
看盡山南景忽思山北遊屐過雲亦動琴罷月空畱世
上無非熱林閒一似秋雖然乍相識别去也能愁
彭蠡阻風寄城中故人
欲行行末得累日滯孤舟月照山皆近風吹水倒流地
名人不識秋景客相愁憶爾惟成夢遙知獨倚樓
畱歸
蕭條十日餘畱滯别人居借史抄陳作黏碑學草書煙
青數邨晚月落一潭虚吾自疑秋色那堪樹木疎
再送盛君之昇州
君與余皆嬾余如君更貧今年再同夏兩鬢獨非春去
櫂孤山浪征衫西府塵似文仍用武為算立功人
贈沈莊可
卷上芳名舊所知見君還恨識君遲數莖短髮黏霜白
一葉扁舟觸浪危問遍菊名因作譜畫將蘭本要求詩
向南郡邑多經過楚士能狂更有誰
送徐和卿之上饒
江樹雜丹青江寒少得晴亦知君去路多是水為程銜
位猶書岳遊從半作卿如逢二泉子應說野人名
山行
偶作山行只杖藜歸逢寒日下山時與僧並坐倚紅樹
忽有鶴來棲樹枝
送人歸南康
吾來方與廬山别爾去廬山是故鄉前日住山渾不覺
如今山遠卻思量
舒州歲暮
窮冬日日愛天晴古寺門開絶送迎野鶴忽來橋上立
山僧獨向水邊行過寒梅樹白全少入臘草芽青漸生
又是舒州一年了怕看新歷動鄉情
廣教寺(即二喬故宅)
英雄居處終竒特幾度欲來今始能騎省文高存古篆
喬公樹朽長寒藤清流併遶分三㵎翠竹相依住數僧
沙鳥詎知千載恨日斜飛下立漁罾
漢東羣齋夕坐
廬山解夏洪山去自到山邊葉巳飄鴻鴈影多憐塞近
交朋書少覺身遙屢遊騎慣將軍馬不飲還封道士瓢
心憶清吟更岑寂玉京誰與話寒宵
晝夜
出門無所往獨自坐胡牀雨濯殘梅盡風吹百草長近
邊人喜戰偶病客傳方不奈春愁密思君對酒觴
檜庭吟藳
葛起耕字君顧丹陽人生平事迹罕著陳起選其詩
入江湖集江湖集所選俱一時文士故事迹傳世者
絶少今觀起耕檜庭吟藳如春懷云牛角横書孤壯
志鹿門采藥誤幽期次劉野泉韻云歲月奔輪如走
坂功名求劒記行舟要是負才淪落以詩自鳴者然
而其詩傳其人亦傳東坡所謂有詩可不朽也
秋夜
遲月上深夜新蟾不終夕何如月圓時通宵照無極
春懷
過了花朝日漸遲相將又是禁煙時寒畱柳葉凄迷處
春在棃花寂寞枝牛角横書孤壯志鹿門采藥誤幽期
自憐白髮成何事說與啼鶯未必知
姑蘇懷古
闔閭城下水連天故國凄凉思惘然隄柳數行垂舞帶
砌苔幾疊暈歌鈿了無麋鹿遊臺下祇有鳬鷖戲水邊
往事如今銷歇盡斷霞殘照鎖寒煙
暮春雜興
畫欄目斷楚雲西芳草連天客思迷家在江南煙雨裏
落花時節杜鵑啼
紫椹纍纍綴碧桑林塘雨過綠生香荆扉晝掩蒼苔寂
畱得芸籤伴日長
閉門花落又春深白紵歌殘對晚斟惆悵年來心緒惡
一庭煙草綠沈沈
蘭杜初芳湘水春鷓鴣啼處草如茵雙魚不寄蘅臯信
空有燈花入夢頻
燕子聲中日正長讀殘書卷亂堆牀夢回卻愛西窗寂
閑看松花帶夕陽
雨中夢故山
冥冥細雨濕江城掩映書窗翳復明倦客一杯愁頓減
故鄉千里夢初成金華洞口羊驚起石佛山頭鹿伴行
(石佛故里山名)何日東歸溪上路一犂春綠帶雲耕
和蘆洲劉子泉秋懷
雨送秋歸鴈帶霜凝情無處寄詩狂一庭莎草蛬吟老
萬里梅花鶴夢長德誼可踰鍾鼎貴聖賢不死簡編香
邇來世道添悲哽不但摧車是太行
贈燕
鎮日雙棲向畫梁有時飛去為誰忙得泥趁煖添芹壘
掠水因風貼柳塘語重喚回芳草夢舞輕時罥落花香
五陵年少傷春恨書繫紅絲擬寄將
次子泉韻
一聲鶗鴂又春休風簸榆錢滿地流燕子不知花落盡
等閑飛過柳邊樓
月轉庭花玉一闌寶釵不卸待郎看丁香擬結相思夢
無奈東風作社寒
東歸
遊倦歸來似長卿敝廬事事費經營埽除塵土虚堂潔
拂拭窗櫺舊紙明徑菊巳荒惟草長井花少汲覺苔生
寒衣未辦西風急不奈鄰家機杼鳴
秋寓都城次趙君瑞韻
催破橙香薦蠏黃快斟新酒潤詩腸鴈拕暝色横秋水
鴉帶寒聲噪夕陽萬事莫如花下醉百年渾似夢中狂
登高休負湖山約約買扁舟載艷妝
次劉野泉韻
自笑生隨鴈影浮幾經楚尾與吳頭塞樓角送關山月
湘驛砧敲嶽麓秋歲月奔輪如走坂功名求劒記行舟
即今安得如澠酒與汝同澆萬古愁
安分
凄煙澹靄鎖林扉又是秋光欲暮時蘋葉江湖風翦翦
桂花庭院雨絲絲世情冷暖杯中酒人事輸贏局上棋
安分得閑閑最好不須身外強尋思
小隠
小隠山林習巳成市朝聲利讓渠爭是非每向静中見
悔吝多從動處生且約蒼官陪竹友共邀歡伯訪梅兄
歲寒心事期相守一瞬榮枯任變更
秋夜
城笳吹下暮雲邊螢照書帷夜未眠遊子不堪征袖薄
西風嬾誦𢷬衣篇
樓上
樓上何人奏玉簫數聲和月伴春宵斷腸喚起江南夢
愁絶寒梅酒半銷
記夢
綺寮縹緲敞虚明鵠峙鸞停護碧城珠蕊一枝春共&KR0888;
玉環雙佩月同瑩曾題洛賦緘新意卻拊湘絃寄遠情
十二闌干風細細覺來依約記棋聲
沃州鴈山吟
呂聲之字大亨新昌人博學篤行有聲慶元間與其
師陳傅良友蔡幼學同升太學壁間記名在陳下蔡
上二公既貴聲之獨寥落不偶或戲之曰此所謂戹
於陳蔡之間也久之授宿松尉嘉定中恩授平陽丞
時嚴秤提之令聲之上不廢法下不病民民甚便焉
終昭信軍節度推官有沃州鴈山吟百篇邑人至小
胥皆能誦之水心葉適為之序當時徐應宏稱其詩
自出一家機軸與文學政事相表裏仲弟冲之亦有
名於時
賀太常黃少卿
自從朝奏一封還便整歸裝問故山賸得清名千載重
何妨晚節十年閑慣尋夜雪逵溪路卻謝春風漢殿班
國史舊編加簡討春秋直筆任詩删
題南嵓寺
誰把長竿釣巨魚至今蹲石倚空虛蜂房愛向山崖結
鳥跡疑從海島居入座翠嵐生晝寂夾川紅樹照春餘
任公此去三千載為看芳碑一慨吁
開禧丁卯重過龍門有懷方丈老子
翠屋交空結夏隂征鞍亭午喜登臨披開草棘千叢路
洗出冰壺一片心禪老還尋江浙去詩家誰作楚梁吟
須知珠玉元無種不惜西風惠我音
謝張漕薦剡
誰人洗甲挽天河玉宇無塵海不波漢使褰帷將命出
淮民挾纊被恩多流離豈但身安集凋瘵親曾手拊摩
惠利纔施催召亟其如席未及溫何
寄太湖黃縣尉
立頃譚餘袂輒分乖離數數異朋羣君如天揭行空日
我亦風吹過嶺雲不許范張同飯黍空慙李杜共論文
睽違動涉經年裏棋壘詩壇要策勲
與丁撫幹
兩年淝水喜相逢託契門牆今巳重士有禰衡心肯薦
侯如雍齒首先封更看謀略稱籌幄會見精神坐折衝
敗走苻堅兵百萬圍棋别墅意從容
舒城道中
還轅天作十分晴瀉出秋光一派清走筆欲題人到跡
揚鞭不住馬嘶聲頃禾晩熟黃雲色籬菊朝含白露英
得似淵明便歸去候門童稚出歡迎
九日登資福山呈胡宣教
飛屐來登最上峯千山擁翠景無窮遙看雲影參差外
静聽泉聲斷續中今日黃花重九約何時青眼一尊同
好天風月閑相寄蚤晩南來有過鴻
遊石城山
祇因尋勝到林泉四抱迴峯萬景連僧過不知山隠寺
客來方見洞開天浮圖照水光相映古木依崖影倒懸
風露了非人世界濯纓秋後玉壺天
西寺畱題
白石孤雲自在閑紅塵一事不相關寺遮翠靄青羅外
人到落花流水間欲取錦囊收勝槩慚無玉帶鎮名山
白蓮喜結當年社未厭朝來暮便還
題龍翔觀
曾到龍翔不記年兩峯巍壓水中天潮生潮落青蕪外
人去人來白鷺邊四接遠遊僧萬笠重新舊觀屋千椽
東南送目秋無際隔岸人家問釣船
和黃教授山堂招飲
鼎彝事業未渠休鷗鷺尋盟暫與儔路入芝巖眞絶境
客延蓬島盡名流不辭一洗陶巾醉更擬雙飛謝屐遊
誰賞洪都高閣句落霞孤鶩唱漁舟
和王子寬韻
綠蔭千重竹清流一帶溪子眞耕谷口楊震講關西手
摘星辰近名登泰華齊古來公相業誰不起鉏犂
春郊
勝日遊郊外嵐光入眼新桃花開萬樹又是一年人
山行
山花雨後紅野草風前綠浩歌歸去來不辱在知足
桃花
擁蓋難遮萬臉紅爛然雲錦直連空更看雨過新妝洗
百媚都含一笑中
紫霄亭
半空煙雨有無間碧玉屏開四面山我欲紫霄亭上望
吹笙人去幾時還
括蒼山行
微風吹雨濕闌干薄霧籠晴帶淺寒一樹紅梅牆外發
誰家美麗倩人看
丹丘道中
夜宿溪頭十里邨數星漁火照籬門鴈山峭絶經行處
猶帶煙霞入夢魂
縉雲道中
縉雲通道入皇都花滿京城水滿湖借問今來丞相府
後園人有醉歌呼
宋百家詩存卷二十七
