宋百家詩存卷四十
嘉善曹庭棟撰
滄洲集
羅公升字時翁吉州永豐人大父開禮為武岡教授
德祐間文丞相開督府於閩廣號召天下勤王兵辟
開禮知縣事授安撫使後兵敗被執不食死公升少
有才略以軍功為本邑尉傷大父死節傾資北遊燕
趙與宋宗室趙孟榮諸公圖復宋祚知勢不可為經
錢塘江作弔胥濤賦以自寓滄洲集五卷湏溪劉辰
翁為序詩抑鬱委折情辭悽愴亦難言之意多焉其
弟宗仁亦不仕元父死於寇廬墓哀泣不御酒肉者
七年蓋孝義萃一門云
新秋
團扇初辭暑虚檐恰受風簾花孤月冷秋在不聲中
梟
人誰獨無母汝母良可悲汝飽詎幾何亦有生子時
秋懷二首
錢塘八月潮勝絶聞古今吳兒識潮耳不識潮中心
空庭下梧葉欲静聞疎雨幽懷耿無寐隣客終夜語
謝松野叔惠菊
囷粟分公瑾千金壽仲連山人不須此再拜菊花前
溪上
往歲貪竒覽今年遂考槃門前溪一髮我作五湖看
冬夜獨坐
庭幽蟄譚口燭盡輟書卷墻外醉客喧堪憎更增羡
次韻槐姪送花
塵欺雙鬢少春寄一枝多為報花神道晴天載酒過
絶句
吟膝從軍瘦生涯出仕空山中破茅屋日日是秋風
天豈私貧我看書每自疑寸心即知已不用世人知
羣盗田夫耳兵疲萬骨枯千年干羽事只道聖人迂
水旱關何事兵凶孰汝憐但尋師辟糓莫誤客求田
本是山林物中間一念差稲粱今懶種况乃種桃花
送歸使絶句
日斷歸帆急無身可得追親庭如有問依說鬢成絲
梁楚連天闊江湖接海浮故人相憶夜風雨定何州
魚鼈甘貽禍鷄豚飽自焚莫云鷗鷺瘦饞口不饒君
人問我何之我以此詩對雲飛百川流只在天地内
送介翁兄自揚州還南城
聲滿對松縣功成浮海船去隨騎鶴侣歸訪擘鱗仙馬
首吟情溢鴛屏别夢牽相思不惮暑計日話燈前
挽章
憶昔垂髫日相思志已深國家當日事父母此時心刧
火分南北秋風隔古今病軀可堪此無淚足沾襟
旅坐
負却征塵債飄零迄未休孤篷江貯夢深巷雨添愁山
色分濃澹禽聲互去留班超亦良苦萬里覓封侯
所聞
試問南來鴈何時戰馬閒古聞侵柳塞今見入梅關南
海潮方怒西江士不還凄凉廣州婦萬里没燕山
秋望
遠樹嵐煙合孤村落照横江從前日濁山似去年青瞑
色鴉分去羇愁蛬說成乾坤久蕭瑟消息聽鴻聲
嘗稻
楚稲中秋熟珠璣盌面浮已諳藜藿味敢作稲粱謀農
業年年减官征日日稠憑誰寄焦飯少慰倚門憂
秋懷
舊日方山子凄凉寄一簞蟲聲來倦枕秋思入憑闌已
是肱三折那堪指一弹中宵更風雨誰念客氊寒
送劉玉田道判歸山
詩工窮鬼妒貎古俗人譏逹士何榮辱閑官更是非面
無三已慍身帶一癯歸已試嚢中法春田玉自肥
送同邸劉學古
入彀西山月驪駒幾屬行如君今又别令我苦為情句
入歸舟好蛬憎客夢成梅邊會相見風樹莫離聲
東平府文廟規模頗壮其中亦有儒生十數然
無一可語者
當年鄒魯地弦誦久無聲刀筆迂顔閔章縫羡甲兵谷
陵朝暮改日月古今明歲晩高皇帝猶難致兩生
寄蕭高風
義氣凌秋日高懷亘海雲古人如取友天下獨逄君暑
退顔何似書疎夢却勤木瓜何以報明月為君分
世故
世故年年别人煙處處非詩從出山俗客已及門稀凱
入猶聞警場登更苦飢乾坤多事在未許製荷衣
辟地
雨急啼鴉切山昏去客奔竄身楚南極獨立鄭東門卜
處無神焰招餘有斷魂死生毫髮事不足累乾坤
得家問
乍喜平安報俄增放逐愁親闈萬里老客境四時秋意
往形空在詩成影自酬東風嚴瀨水不是欠扁舟
萬里平泉夢誰憐創業難已聞封樹伐敢惜賜書殘鷹
擊寧論飽烏棲不奈寒長平門下客知復幾任安
春日皇帝閣
蓬萊宫闕五雲端太液冰凘不敢寒須信帝家春事蚤
勾芒昨夜引春班
端午皇帝閣
化日舒長萬國陶南風古韻入絃高天心廣大乾坤小
添得神遊一兩遭
春日皇后閣
坤元布氣本無私載物功深世不知天上春回椒殿煖
春風纔入萬年枝
春日夫人閣
君王著意在經帷無復瓊林宴賞時從此六宫羞鬭草
碧紗窗下讀毛詩
端午夫人閣
黃金角黍照盤明秋月弓彎鬭彩贏應是君王方右武
内家仙子亦知兵
戍婦
夫戍關西妾在東東西何處望相從只應兩處秋宵夢
萬一關頭得暫逄
和宮怨
竹葉垂黃雨露偏羞緣買賦費金錢有緣會有承恩日
莫遣蛾眉减去年
春晩
人在幽窗柳在欄樓頭杜宇一聲殘夢魂驚斷棃花月
寂寞五更風雨寒
客樓次韻軍中怨
白刃交飛接下樓却教騎馬逐吳鈎江南此去無消息
只聽鴻聲認妾愁
夢中作
絳橋孤掀壓星斗闌干回首乾坤小不知金井晩月來
鶴弄一聲春夢曉
秋日有感
桂花無主亦清秋蕎麥為誰先白頭螢不照身常隠見
鷗無求世自沈浮
陵州
五月征裘路五千長安疑在北辰邊故園歸夢西風冷
明日陵州正覓船
有感
車騎將軍結束新長安那記昔年身南來盡是干名者
無復平陽下淚人
白溝河乃舊日南北分界之地
萬里封疆到白溝祖宗猶擬復幽州他年海島無歸處
誰解捐軀為國謀
旌德寺静雲亭
巖壑幽幽竹樹青山泉鳴處看雲生蒼苔不没摩崕字
留與遊人唾姓名(石間有賈相題名)
菩提寺(杭人火葬之地)
一畆方池幾刦灰哭聲未了笑聲催六橋煙柳相逄處
半是菩提拭淚來
觀潮
白馬揚波信有神了知忠憤不緣身潮頭却向西陵出
猶為君王擊越人
發湖州二首
秋色頻於客鬢加歸期猶自歎無涯行纏賸欠江湖債
未著袈裟已出家
彭蠡太湖三十驛澄江如練憶元暉他年雲海相逄處
還取苕溪一葉飛
靈巖寺二首
石門木老勢杈枒曾見吳娃擁翠華底事秦宫與唐苑
百年多屬梵王家
馬嵬錦韈戰塵中辱井空餘頸血紅却是西施偏命好
國亡猶得嫁朱公
感懷
自緣舉世棄君平寧為蓴鱸憶季鷹不識將軍何用揖
元非進士底湏稱歸尋城郭渾如鶴只欠袈裟便是僧
書册至今成糞土夜窗猶對短檠燈
見遠亭次韻
望中無處覓塵囂只有詩人渡石橋萬里龍鱗歸雪屋
千山羊角下風條斜陽盡處青山小飛鳥行中碧樹遥
更把新吟作三絶不妨東國使人描
故相府
擎天力盡午橋休狐舞中庭草塞樓鐡騎竟侵司馬宅
金椎誰報子房仇事關氣數英雄老位易乾坤史册羞
故舊凄凉幾人在羊曇無淚到西州
湖山人隱居
幽人不管興亡事贏得三年只下簾居介兩山今李愿
園開三徑古陶潛傳家書已為兒計種秫田應為客添
要與山神結緣去一邱分我卜茅檐
代前清江守滕大著巖瞻贈李吉州才
福星又見出虛危螺浦千山亦展眉八邑命懸循吏傳
萬家春在道州詩旌旗已變河陽色布粟猶憐蔡土飢
只恐九天歸詔急去思還似鳳洲時
九日書懷
大落湖山萬葉黃亂愁深處見重陽絺衣只慣詩人體
酒盞全乖病客腸只道事隨人意改如何花作舊時香
孤樓不作還家夢卧聽松風響夜長
蛾眉亭(蛾眉亭在牛渚磯上大江分流環湍而過太平無為和州三城皆在目睫江行)
(絶景也喜而賦此)
萬里風濤競擊撞乾坤設險鍵南邦五更畫角三州夢
兩岸青山四面忩太白風流空舊月虞公勲業自長江
倚闌何物堪持玩萬頃長江鷺一雙
洞巖(閻太守得道之所)
但見佳山便合登不湏憑幻說超昇峥嶸神禹疏河勢
鏜鞳軒皇奏樂聲已有道人稱吏隱應無處士樂巖耕
近来太守君知否只記西園是玉京
贈劉次山
片雲相望不相識萬里相思首重回剡曲正須安道見
高陽真為朗陵来天分瑞葉供吟料春遣梅花侑酒杯
安得受㕓成二老日陪杖履說敲推
别次山館中諸客
德星光照斗牛野我亦沙鷗尾鳳鸞聚首自憐吾輩在
畫眉莫與世人看正平幸作㤀年好靈運那知入社難
明日回頭别羣玉亂山何處兀孤鞍
山背道中
是間定可著吾家流水深林一逕斜天下獨清惟雪色
客中舊識是梅花妍媸顛倒驚時事戰伐紛紜老歲華
風雨窮山為誰苦故人何處岸烏紗
雪後望廬山
一别爐峰十載餘重来相對雪消初湖中怒長陽侯氣
林外光生佛子廬鼎鑊夢回山屐在塵埃業重草堂疎
悤悤未副登臨願終擬誅茅賦卜居
庾樓(在江州九江門城上)
萬里淮山萬里江庾公曾此據胡牀西風塵土謀誠誤
故國關河念未亡對策記談乘塞事倚欄今送入京航
六朝人物知多少只有東籬百歲香
九日
客樓坐閱帝居移強賦愁邊九日詩稱壽無從辜菊把
避烖何處愧茱枝興如陥賊藍田日吟到聞兵漢地時
萬里朔風將夢去故園鷗鷺訴相思
再如吳門
地凍江空鴈不飛孤帆何事又乘危更無殘雪山隂興
漫有窮冬蜀道詩自笑大瓢長濩落可辭群鳥議瑕玼
吳門市隠非梁籍名姓寧湏假手知
過嘉興雪中
天末雄風卷白波玉舟既曉泛銀河不知瑞入耕疇未
但覺寒生客路多四海儘寬胡至此一邱無分欲如何
只因歲晩嘉禾道賸要先生賦七歌
儗過錢塘約諸客同賦
去者勿戚戚來者勿赫赫天地猶乘除萬古晨有夕詎
知今時今不作異時昔吳山越山青舊日錢王宅
謝松野叔贈詩用首句驚舟出瞿塘還有平流
安十字為韻(存二)
庭中烏鵲噪門外鷄犬驚知有錦繡章來作金石聲松
因屈子恥菊為淵明清今我獨何者照几新詩明
君字若修竹瀟灑風雨秋君詩若輕帆滄海萬斛舟快
讀意自醒痼疾一劑瘳細讀殊味益汲井百丈幽
入書室東垣有神光自几案出二首
江海東南瀉日月西北傾天地豈不仁作此大不平遂
使宇宙内千載拏甲兵人間勿設險設險招戰争
征鴻且勿飛我憑問長安長安在何許征鴻亦良難世
狭日月短氣縮天地慳春色豈不深風雨猶晩寒
秋懷
日月從東來幽窗光炯炯疎忩一尺許寫我肩與頂可
憐窗下心愧此窗上影
秋夕
客散燭亦盡明月共寂寥三生東華夢歲晩依僧寮秋
宵豈不凉客心自如燒循檐耿無寐顧影自蕭蕭
道傍古樟有竹附焉可發一歎
古樟蟠山間垂廕翳我里歲久或反常村童祭為鬼大
穴藏精靈小隙竄蛇虺嘗聞有驚霆&KR0679;抉破根柢竹我
君子徒冰霜凛在齒胡為事鑽刺蟠屈嶔巖裡乾坤亦
廣大朽木烏足恃托身一失所萬水難復洗松梅各相
弔為我二友恥去去非吾徒偷生不如死
憶故人
檐前一矯首雲凍天欲愁客心急歲晩留滯此何州黃
金不療飢煖老各一裘珍重山中人幅巾自無憂
西樓火
祝融下省方掉鞭鞭火龍夜行失故路誤入書窗中紅
光拂斗極幻出琉璃宫魚龍沸幽壑臺觀遊太空六丁
攝圖史羽化茫無蹤成毁有定理那足介我胸造物解
相補放入山數重此境如此心空洞無垣墉
脱身軍府暫憩先月亭前挹湖光左右花木交
映壁間題字亦有可觀惜未及見月也
四年塵沙中奔走日不給空歌下泉詩頗愧䕫子集今
晨出軍府心與歸鳥急花迎曉日笑樹沐清露濕清漪
舞游鱗照影孤小立重來期秋風領略蟾影入
抵舍一夕復行途中遣懷
乾坤本無邊我命自荆棘去住風濤中生死無消息兹
晨夢中歸真幻竟莫測形聲各已改老稚不我識一燈
話清凉喜極淚始滴出門動經年還合甫浹昔云胡作
驚鷗又復告行役雨聲挟離思春晩作秋色暮山試回
首上有雲氣白天長眼力短此意幾悽惻
觀棋
秋風動江皋吹落鷗露影先生江湖心收作目中景庭
深樹隂好門掩禽語静一聲寂寞中恍若隔人境胸中
兵十萬臨敵暇且整歛之塞成皋縱去舉鄢郢僕方棲
會稽蹇足未得騁中原倘相逢亦有憑軾請
看書有感
齠齔趨庭日真期萬里程開編十行下刻燭五言成頗
笑阿時學方懷覽古情祗言如昨日不悟已前生客裡
餘長鋏忙中負短檠舊言如遠客新卷即生兵文武終
何執行藏兩未明空餘清夜夢時作讀書聲
秋懷
歸輿穿翠微夜久樹益蒼海蟾浴清波吐此林表光今
宵衣上露明日履下霜兒童不知此且喜今夕凉風林
忽響答似識子心腸
蚤行
殘月不肯吐鄰鷄殊未鳴已驚火星沒况值元雲生居
人酣春夢行客貪修程衆愁春露冷我喜旦氣清小立
著定眼自覺歸路明
感舊
逝水日已遠愈覺别恨重歲月不可留又已聞鳴蛬故
衣餘手澤見肘未忍縫遥知春去後飛花散無蹤遊魂
定何依馬蹄隔千峰誰與持麥飯一灑冢上松憑高酬
觴酒聊以寫我胸彭殤同所歸百歲還相逄但留一寸
心不愧三尺封
戲蕭高風曾孟聲二友二首
丹鳳辭舊棲四海求其凰偶來梧竹間振翮鳴朝陽衆
禽不自揣競欲依餘光神物要自珍微羽那足當了知
霄漢姿不集灌莽場所憂燕雀雜坐更鴻鵠藏丹山有
佳侣足以陪雙翔人間勿為留歸哉白雲鄉
飛鴻響遥空抱弋空遺影游鱗縱前川把釣睨枯井相
看各如夢欲去幾延頸勞心縦有穫所穫僅鼃黽行人
見之笑千喚不一省滄溟四無邊盡納天地境巨鼇載
三山未足汚吾綆相顧作清遊濯足壺㠐頂
秋夜有懷
今夕凉已透開陽月初生忽思會心友譚峰隔江城是
非天意高寵辱人事驚衆賓亦笑語我獨難為情回風
避老樹中宵有餘聲
稍稍暝色添悠悠遠山縮秋聲何方起餘韻入修竹興
來不知癡橋外一笻獨燈光小市閙人語深院肅惟應
有歸雲肯向檐下宿
散慵
散慵陟嵐嶺恰與落日平天秋萬宇淡盡見山水情遙
煙破衆寂危花疑月明川原自瀟灑衣袂皆風聲鑒空
識本性憑高失平生蒼然暮色合興盡心復驚
曉起
危柯蚤得秋羈鶴易知曉幽人帶星起古木叫孤鳥簾
影一丈高曙色萬里杳人稀蒼茫内樹色浩蕩表安知
南征雲不自厭紛擾秋光接巖氣終覺風味少紅矜木
蓉麗白惜渚蓮夭觀妄眼已空觸物思還悄賀公豈真
狂有激或成矯歸登神聖臺一笑萬緣了
蚤起
鼕鼕五更動客子推枕起餘燈明壁間照我髮垂耳呻
吟與鼻息徹曉聲未已誰言吳越異疾痛切吾體向來
參内篇久已一生死區區窮通者未足置慍喜渠方怒
張髯我亦笑弹指珍重青原山歲晩吾與爾
夜月懷超然故臺
中宵雨聲歇好月滿我屋開門四無人老樹立於獨廵
檐不成寐送影過墻竹賞弄情未央矮屋礙遠目故山
有層臺千里曠遊矚主人三年別坐使萬瓦覆鵬程本
逍遙蟻穴自羈束乾坤有興廢豈必善者福是身且非
我而况土與木但聽雍門弹忽效孟嘗哭
冬至
窮冬乃常燠庭礎上雲氣索居共誰語煑藥作冬至客
來寄枯棋客去玩竒字是中即了我自得在不智偷生
輕日月長短亦何計惟應開闢事頗得大易意門前鳴
騶急窗外飛雨細雲物吾不知曉枕一覺睡
從軍留别天逸
一閒五千日功德高於山如何天不借驅向金革間妖
血醒人飢馬足愁險艱今宵觴詠處已帶風雪顔皇穹
未厭亂肯放兩脚閒東海邈山湖廬峰定天關即往不
可留我去何當還後夜夢君時哀笳鬢成班
從軍興平
廢墟起寒煙飢鼠意自妥十年行脚處重到無一可乾
坤鍾阨會推擇乃及我東皋雨犂手長戟三歲荷治絲
慙益棼杯水不救火窮山高馬齒華屋實野果平生疎
嬾報歲晩困羈鎖有如醉行人日暮路益左未湏說神
仙大福在無禍但當求蒲團不復夢狨坐
從道益聲自清江送至樟鎮别後書懷
故人難合并貪路惜羇旅孤篷遠追送未怯危浪阻當
年滕王城跌宕欣得侣朱顔侮華髮笑口失愁緒那知
更世故俠客變處女西風凄破帽細雨雜參語羽書雖
云急飛斝未忍去嗟子百憂集俯仰輒齟齬蕭然一匏
笠四海莫我處斷崕揮手處别意寫雙艣夜闌江樹搖
尚想客凝佇
有念
方招東渚魂又送北阡窆交遊亦餘幾日覺眼中欠向
來所憎者一一皆可念憂愁鬢先霜形影吾自厭春華
已零落秋木豈陽艷緬懷郢人質徒挂季子劍
喜雨
三更飽甘雨翛然凉意秋驚霆駕風至氣欲掀我樓溟
濛劃軒豁稲隴如潑油兵凶歲相仍糟糠甚珍羞天公
一反手少緩帶犢謀諸賢自蒿目百畆真吾憂
納凉
氣至暑固當境寂凉自生天河白如水夜久山更明古
樹有莊色新泉入幽聽逃空空快事喪虎不可停飛螢
過屋頂一落如流星
冬蚊
冬夜乃常燠蚊鳴猶薨薨客枕本無寐驅除困揮肱向
來炎歊中意氣莫敢膺羣飛乘幽隂各以齧自矜詩臞
肉幾何磨吮恐不勝霜風日以勁利觜那可憑奈何逞
餘毒糜爛意未懲先生忽睡著汝亦終何能
丹房采蕨
神丹有餘光入地茁紫玉氣鍾仙掌清味壓婦臂俗東
風一夜雨登俎閒紅綠澹羹意自古酸蘊香更酷山人
謝肉食藉為慰便腹薦新先北堂誇示及小陸府公厭
腥腐寧有啖此福所以首陽翁不復羡周粟
種藥
治生吾未能學圃計不惡秋風雨如酥畦土樹靈藥荒
茨出神竒高下粲花萼將期清百慮豈獨健雙脚平生
林下心五鼎視藜藿常疑種玉誕亦笑帶經錯黃金汚
吾鉏矧肯白晝攫歸還勞酒巵辛苦同為樂
柳塘外集
僧道璨字無文寶慶時人住饒州薦福寺旋住開元
寺後復還薦福能詩格調清迥直入陳黃之室厠之
江西派中亦可獨當一面有柳塘外集詩二卷柳塘
屬豫章漢昌邑地多陶姓皆五柳先生之後道璨亦
其裔也故以柳塘自名集云
水月軒
江水清無底江月明如洗開軒挹清明道人心若此春
風不搖江面波春雲不載江頭雨天地無塵夜未央照
影軒中惟自許我來風雨夜漫漫水月俱㤀無表裡笑
倚闌干問阿師水在月兮月在水
題物初蕙蘭
花短秋意長神清顔色少筆端有西風國香來未了
仙巢海棠祠
領客坐花隂飲客酌花露先坐自家春八荒一牖戶凄
其望前修一枝閱世故鶴車來不來東風吹日暮
野水横舟
望之一葉輕即之萬鈞重大風吹不去世波搖不動送
盡千帆飛濟川已無夢月冷蘋花秋此興白鷗共
月窟
鑿開混沌竅豁見天地根舉瓢酌桂漿引足踏崑崙湛
然一精明身外無乾坤我欲從之遊雲深入無門
以上三題為徐竹堂賦
題源虚叟廬山行卷
胸中有廬山筆下有廬山窗下有廬山眼中有廬山别
山十七年見山一日閒韻險落鬼胆語妙破天慳永懷
看山人恨不同躋攀摩挲青石硯負山良厚顔天風幾
時來乘之欲西還
題於潛西菩兼山閣口參寥受業
青山在屋頭易見亦難識如玉有寶氣如土有正色平
生萬里眼付此千丈壁雲行山欲動雲凝山更碧動止
同一機兼處貴自得心外無青山身外無周易安得識
上人倚欄論未畫
喜雨呈梅石趙都大
久旱天地焦酷出秦法外一雨中夜來漢兵起豐沛萬
物皆吐氣昭蘇脱阨會憂國有夫人愛民如子輩心香
徹九關化為雲靉靆生意一萬里直在方寸内老農相
與言曉晴坐牛背
和梅邊汪提幹
我夢稽山隂茂林映修竹鑑湖八百里眼看不盈掬管
領天地清此樂梅邊獨幾欲驅車去雲根夜同宿山空
秋月明安期未可卜蓬萊水清淺褰裳同往復徑謁蔡
少霞不待青童覆共革新宫銘調高語圓熟
和童敬重
空山木葉下坐觀不二門茶香舌本甘直探天地根兩
袖江海風眼前見夫君十年戎馬閒未廢詩與文逐祿
士之常一廉减萬想六經在日用論說謾深廣躬行能
尺寸光㷔長萬丈世彼易溺人外此無保障
潛上人求題菊山
具郎號菊山秀色已衰朽潛郎號菊山清香滿襟䄂天
地一東籬萬古一重九絶愛陶淵明攬之不盈手後人
不識秋多向籬邊守燦燦萬黃金把玩豈長久西風容
易老回首已如帚因潛憶具郎有淚如苦酒
送愿上人過雪竇兼呈弁山
去年無準死今年癡總喪二老百世師一去空天壤玉
磬與天球滿耳皆新響堂堂萬鐘鼎横列乳峯上愿也
天台來雙眉擁青嶂要見乳峰人不作行役相碧樹明
秋花吹香山藤杖長松四十圍懸水一千丈到門相見
時為我問無恙
山泉圃中有雪菊盛雪乃開今歲雪止再作猶
未開也山泉有詩次其韻
大雪凍不死秋風吹不開許大天地閒受得一氣獃生
意在根本肯逐陽和回要從梅兄遊一笑霜雪堆六花
已飛舞槁悴如根荄下有反魂香英英死不摧老仙造
化手妙處能奪胎喚醒萬黃金桃李皆奴儕對花酌老
仙高致誰能陪東籬有佳人萬夢招不來
坐圓常汪天軒缺謀缺西江示衆語
三洲相接連斷處直如割中洲二十里平沙净如刷雲
開天四垂雨晴山一抹綠波三萬頃乞與漁翁撥納之
忩戶間道人巧點綴我來不忍去倚欄腕欲脱草青煙
冉冉柳静浪聒聒天風駕滄海奔突不可遏欣然見此
翁句險眼能活溯流欲從之水深春岸闊
紀夢
我不識靈溪夢向溪邊去溪遶屋頭流橋通溪上路軒
窗面水開水清魚可數煮茶僧請詩茶香竹當戶花箋
暈淺紅霜毫脱毛兔引筆信手書波峭含韻度置筆喜
語客眼明失沈痼夢覺秋滿房殘月挂庭樹病眩二十
年萬花舞深霧夢中能楷書以我心念故人生孰非夢
百年等是寓便欲驅車去傍溪縛茅住但恐秋雨來溪
深不可渡
踏雪下雲居山宿崇壽寄草堂
别山三十年見山雙眼碧山靈喜我來一笑作戲劇縱
横萬花舞變亂山顔色圭璧拔地起自在群玉國去興
紛莫留下足深没膝凍合披長短石礙路敧側躋攀脚
未穏失勢落數尺平生江海屐常患天地窄立處貴穩
實取道貴正直只要緩步行不在多用力祇以到為期
半塗肯休息湏臾到山趾坦途隨意適回看行路處倚
天立青壁極愛山上雲長年抱幽石耐得許多清一夜
遥相憶
送誠上人
長安城頭秋日黃長安道上秋日凉遊子念親從定起
一衲卷雲歸故鄉七月八月吳楚路十里五里東南疆
遥知子母相見處籬落黃花吹晩香我母今年六十四
千丈白髮應蒼浪石田茅屋歸未得西山幾度明斜陽
因送君行發深省天地闊遠愁茫茫他年相尋君勿㤀
楊柳當門水滿塘
題善住閣
閣前溪水聲潺湲閣外山色空巑岏取之不得舍不得
善住道人如是觀浩蕩春風滿天地飛絮遊絲無定處
去無所至來無蹤善住道人如是住有所住兮成守株
魚止藻兮舟楫蘆無所住兮成漫浪空中迹兮鏡中像
道人一笑燦琳琅住不住兮吾已㤀閒倚欄干春晝長
眼看白鳥浮滄浪
題和山推篷看梅圖
沙頭寒聲入蘆葦沙際暝煙濕微雨疎花明在樹梢頭
吟身卧在船篷底相看一笑大江横魚鳥不飛天似水
逃禪英骨悶九原楮郎有神呼得起倔強横枝不受屈
玲瓏孤標淨如洗春風滿面吹不開冰雪滿身凍不死
歲寒心事誰得知大似和山隠君子我有扁舟蓑笠盟
落在吳頭幷楚尾挑燈今夜不成眠免得相尋來夢裡
賦張寺丞樗寮
樗寮先生千載士草木有誰同臭味外無刀斧斸削痕
中有冰霜不老氣紅紫紛紛滿上林我自無心趁桃李
蘇秦張儀自縱横寵辱不驚魯連氏梁棟峨峨入阿閣
我自無心為杞梓杜喬李固自黨錮網羅不及徐孺子
故家喬木百世隂有此孫枝能蔽芾落去英萃植本根
深培不朽聖賢事犧尊青黃互翻覆眼看世事如醒醉
願言善保丘壑姿留取清風在天地
樗寮生日
長庚流煇千丈疆斗南夜氣浮耿光晉唐以前舊人物
翩然乘風下大荒平生厭官不愛做自歌招隠山中住
後園明月手自鉏多種山前老梅樹歲寒心事梅花清
蒼浪白髮梅花明有時指花對客道此是我家難弟兄
上國春風醉桃李過眼絲絲付流水禁得清寒耐後霜
幽獨何曾有如許今年枝閒著子無黃金作顆應纍纍
相見日長庭院静時時遶枝如哺雛摘來不用供調鼎
且喚麴生相管領等閒一醉一千年莫遣東風吹酒醒
和余山南僉判清溪觀荷
東風已老南風急浪蕊浮花和露泣翠袖盈盈波上來
相向美人如玉立軒渠一笑俱動容彼此一樣冰霜蹤
明珠散不論斛斗清溪化作驪龍宫大江以東北山北
時樣新妝皆失色古心一寸誰得知江上晩來數峰碧
普天之下率土濱容著不盡胸中春濂溪愛花我愛葉
難將此意輕語人探尋勝處到深杳兩眼眈眈天地小
不離枝葉見花實紅白紛紛跡如埽膝閒不著無弦琴
酒中清濁時自斟興寄超然八荒内身在水流香世界
綠雲冉冉撥不開陸地可生能時大中通外直真絶竒
一語能覺千古迷二百年後誰傳衣清溪滾滾通濂溪
陪山泉登芝山和文正公舊韻
培塿視崔巍眼高如許哉舉頭天在上四面景皆來漸
老成多病看山又一回盡供詩世界霽色為君開
和吳山泉知府
亂來誰訪古杖履竹邊聞小立真堪畫閒譚亦自文長
翁千載語中允百年墳寂寞廬山路幽尋獨有君
和馮叔炎梅桂
風露透枝葉團團翠滿坡但教秋思足不必月明多騷
在誰招隠山空自放歌故家射科午折取莫蹉跎
和致軒
眉睫功名氣筆端天地春孰知心念善祗與聖賢親味
澹有真樂眼高無古人金鑾行夜直坐聽漏聲頻
致軒趙使君領客及子姪入山即事次韻
戴家湖上寺近市有山林雨足四郊潤雲低盡日隂竹
疎和翠减松老受春深留得行窩住樓頭午漏沈
上安晚鄭丞相
相國歸來卧舊山功名雖好不如閒向來北望中原眼
送在滄波白鳥間
清於獨鶴瘦於梅小袖長衫晉樣裁推出柴車人共指
前身曾住洛中來
迎晦静湯先生
向來九虎守天關已是無心便出山手裏春風閒不得
又攜桃李種人間
題水墨草蟲
蜻蛉低傍豆花飛絡緯無聲抱竹枝憶得西湖煙雨裏
小園清曉獨行時
過桃花寺懷東叟
主人去後客來過丹竈重重鎖薜蘿滿院碧桃花寂寞
春風不似舊時多
過舅氏宅
墻頭楊柳老無枝門外新泥淤舊泥因看兒童騎竹馬
憶曾隨母北歸時
超師房
巖桂花開滿院香青莎葉底有鳴螀人家只在西林住
鷄犬聲中又夕陽
寄題高大清東村
浮花浪蕊易飄零看著桑麻眼便青荷鍤歸来春晝永
案頭重讀相牛經
和吳山泉萬竹亭
風流不减晉諸賢冰雪精神已凜然歲晩莫教枝葉盛
聽他明月下青天
和恕齋濂溪書院
洙泗淵源水一溪蘚花綠遍考亭碑白雲散盡青山出
一卷通書未寫時
讀陸雲西志供定城墓有感書呈子勉總幹
一艇東來公已仙午天花柳為誰妍深培根本存生意
把握春風有阿連
紅梅
姑射真人笑臉開肯將顔色涴香腮仙遊曾向桃源過
引得春風上面來
懷舊業
雲滿空階書滿牀開門對面是清江多時不看梅花影
閒却中庭月一忩
西湖除夜
又來上國看新元細嚼梅花咽冷泉阿母在家年六十
孤兒為客路三千身居東海滄波上心在西山落照邊
碧戶朱門楊柳岸不知歸日是何年
和恕齋吳提刑秋陽菴居
截斷人間名利塵横塘深碧護新墳昏明不定霜天月
開合無心竹屋雲風雨對牀差可喜乾坤萬事不堪聞
栽松種竹閑功課却為憂時一半分
賀恕齋除兵部侍郎
面無老色氣精明南海歸來住未成不道山中無宰相
要從世上做功名雲屯萬騎西風急月浸三邊夜柝清
謀國定知有長算(缺)雛不樹向南旌
和謝君澤題弋陽桃花寺並弔鄭盤翁
一曲清溪十二欄分明常在畫中安千年藥竈和雲煖
五色丹光奪夜寒魂些不來懷石友山居能久是無官
葛翁顔色紅如染不信桃花樹上看
和南屏湯司戶
夜窗燈火共論心喜動眉䰅不自禁嶺海五年雙鬢短
乾坤萬事一杯深肝腸疾惡言多直懷抱傷時老易侵
歸路江梅花正發書來定寄短長吟
和雲壑吳衡州
紛紛世事幾昏明作計還山又未成欲學種松消永日
不徒煨芋博虚名雲開衡岳鵬程闊秋入鄱湖鴈影清
也欲摩挲病来眼春風煖處望前旌
和傅處厚
翰墨風流已可人文章不敵五窮靈路當盡處山方好
花到開時葉自零欺我儘教雙鬢短知心幸有一燈青
柴門莫放閒雲入付與春風自在扃
余疇昔之夜夢與樗翁共坐南窗翁出所作誇
字韻詩索和及覺能記前六句續之成章
輕雲卷雨過簷牙楊柳池塘噪亂蛙四壁月華春夜永
一年風物此時佳詩當澹處工差進心到平時語不誇
睡眼醒來人不見杏花散影滿窗紗
采芝集
僧斯植字建中號芳庭武林人理宗時以詩稱初住
南嶽寺旋投單四方相識者盡一時文人如静佳朱
繼芳勿齋熊鉌俱為酬倡遊方幾二十年晚歲住天
竺别築邃室曰水石山居吟詠於中有采芝集一卷
又續集一卷寶祐丙辰自為䟦云詩志也樂於性情
而已近於覽卷之暇心㤀他用得數篇目曰續藳然
不可謂之無為也其詩雅鍊深穏脱去禪家落套語
不媿風雅之目
金陵道中
望遠生愁思凄凉處處同青山迷舊冢芳草蔽閒宫雨
過城樓月潮回鼓角風十年懷古恨多在六朝中
喜人歸幽棲
霄漢分攜久吟懷思欲迷相逢春草外歸隠石房西澗
急禽聲少松搖月影低要知人静夜猶自怯猿啼
水石山居
静極青山裏松花滿石牀春風思華嶽夜雨夢瀟湘雲
影歸林薄猿聲出澗長心知無别事從此閉閒房
江村晩望
何處問歸程蒼茫入句清雲生峰頂白月近水邊明芳
草迷平楚晴樓出遠城此身南北外漁火是閒情
登雲漢閣
高閣勢凌虚天涯入望微雲藏山鳥影春滿野人衣積
雨催花盡寒樵背日歸焚香端坐處似覺世塵稀
暮春感懷呈勿齋提舉
浮世事非真吟多白髮新自居京寺久夢到石橋頻日
落煙生樹花殘草自春坐看今夜月應與舊房隣
寄梅叟法師
一從飛錫後迢逓各天涯春事隨流水行人問落花住
當南嶽寺門對赤城霞遙憶焚香處松高月影斜
金陵懷古
天津橋上望如在玉門關月過東西浦江分遠近山凄
凉三尺墓興廢六朝間千古登臨地寒潮自往還
送覺上人
送君千里去又見落花飛水國今宵别天涯隔歲歸岸
遥春樹密灘小夕陽微後夜扁舟月應逢宿鳥稀
訪故人
石榻相期久閒尋到野房春歸芳草暗雲入楚山長人
影分孤驛鷄聲落曙桑凄凉千古事回首兩茫茫
寄深居馮發管
相懷千里外空望極遥天處世惟今日看花憶去年春
風生島樹夜月滿漁船此後閒尋處應湏借榻眠
旅中寄故人
世故長安裏三年别釣磯只因吟事僻幸免識人非性
拙趨時少家貧過客稀春風歸去日同采故山薇
西園即事
一徑落花紅廻廊復舊蹤千峰遙隔水萬木遠含空沙
鳥晴雲外寒帆夕照中幾宵曾宿此江月夜相逢
旅中偶成
風吹客袖寒飄泊在長安對雨春題盡看雲夜坐殘遠
山平楚水蒼漢接吳灘遥憶天台寺相携去不難
懷芳林處士
相思不可見江路正迢迢煙樹同呤遠關河入望遥晝
長花影轉風定篆香消遥憶君居處鐘聲隔暮潮
送靈曜之姑蘇
一身惟在道清苦獨知君世路終成别山光不共分曉
天寒欲雨春樹野生雲此去他鄉寺猿聲各自聞
偶成
東風玉勒馬蹄輕多少遊人上鳳城燕子不來春寂寞
海棠花發近清明
山家
一溪流水遶煙霞路入青松第幾家蝴蝶傍人飛不去
隔牆開盡碧桃花
晩來
晩來無語立東風一片閒情在碧空人老杜鵑渾不管
柳花飛盡夕陽紅
西湖晚望
久雨初晴睡正長春蛙鳴徧舊池塘小亭寂寞斜陽裡
一陣東風過木香
堤上
楊柳垂絲拂畫船杏花零落斷橋邊半山煙雨東風惡
更向西亭聽杜鵑
夏夕雨
滿林鐘磬夜偏長古鼎閒焚柏子香石榻未成芳草夢
西風吹雨過池塘
清華夜坐
開盡黃花滿短籬静聽隣屋夜敲棋清華池上一更月
僧立松邊未有詩
山居
晚策登臨日欲斜小溪流水是生涯道人睡起鶴飛去
開盡青松一樹花
春夜
玉樓臺畔柳生煙况是春風杜宇天一片月光凉似水
半扶花影上鞦韆
古樂府
携君石上琴弹我窗前月月缺又還圓誰能免離别
青山叫子規行人淚如雨子規不肯歸行人不能去
欲買采菱船野水無人識野水去不回迢迢暮山碧
晚步入山隂斂霽人影絶惟聞太古音聽之心膽裂
寄衣曲
自君之去矣欲寄征衣淚如雨征衣未寄心已悲一寸
相思隔千里湘江水是巫山雲巫山雲是湘江水湘江
西岸芳草深湘江日夜多行人行人去去天之涯門對
落花三兩家家家有酒謳且歌醉來月下弹琵琶
賦老將和官字韻
獵獵征旗促曉寒幾回臨陣練兵官黃沙滿塞黃雲暗
白馬嘶風白日寒漢語肯隨蠻地改戰袍猶帶血腥乾
如今韜略渾無用&KR0888;骨蕭條甲冑寬
挽周彦良
白首功成未十年寡妻相弔泣江干詩名似水聲還遠
世事如雲夢已殘楊柳滿堤人去後海棠深巷雨初乾
東風忽起青山淚雖有君書不忍看
蘭谷
空谷寄深雲靈根自不群地閒青草長香遠隔溪聞静
與騷人佩清同楚客分惟應千載後餘韻在湘濆
多福寺
野鹿自成羣山中少隠君鐘聲兩寺合人語一溪分泉
響松間雨苔生石上紋多年僧住此半榻鎖閒雲
與子入山來
與子入山來永夜不得睡但聞松子聲敲落梧桐樹月
到忩愈明秋風瀉流水古琴三兩弦知音不知處惟有
白面猿閒中自來去
寄勿齋提舉
滿林煙樹已紛紛溪上猿聲不共聞惟有青天半庭月
夜深應與故人分
門柳
看盡門前柳愁多白髮新灞橋風雨夜離别是何人
遠山
萬里色蒼然春煙夕照邊舊過南嶽寺曾向雨中看
石城秋夜
漠漠青山水自流西風煙樹幾經秋舊時歌舞人遊地
月滿江城十二樓
春日同友人遊湖上
十里湖邊路垂楊映馬蹄水光平野闊山影遶樓低夜
雨生青草春風濕紫泥興來無限意同此片時題
邊城客思
客裡厭芳塵凄凉又問津向南人去遠歸北馬嘶頻野
水荒城暮孤舟海樹春故鄉非久别已覺鬢毛新
過越
渺渺天涯路扁舟去不窮水花隨岸盡山影落江空往
事千年夢漁歌一夜風詩成惟有月清致與誰同
天竺山居
對雨吟方穏西風忽晩晴野花沿澗白秋意入簾清淺
水藏魚影重林隔磬聲是非塵外事誰可斷高名
故宫懷古
暮天雲盡遠山空夜夜西風入漢宫鐡笛一聲千古恨
月明人在女牆中
落葉詞
片片飛來總是秋更於何處復添愁自憐枝上無收管
却帶殷勤出御溝
暮春雨中感懷
回首郡城東春殘碧樹中落花千點恨疎雨一簾風白
雪侵新鬢歸心逐斷紅茫茫事如此何必怨塗窮
江寺晩眺
盡日無多事閒行一徑隂人歸秋寺晩月滿夜堂深海
闊頻生霧城荒遠見林青山與華髮空愧百年心
照影
性與兒童異飃蓬二十年照來池上影恰是未生前
聞子規
十年已起故鄉情客裏凄凉不耐聽啼到蜀天空有恨
水流依舊月還明
宿雲山房
縹紗沈虚碧清池見宿雲松聲臨石斷水影與泉分芳
草經年夢幽禽隔徑聞倚闌吟未盡紅日又將曛
老去
老去厭芳菲思歸未得歸夕陽溪上樹花作去年飛
苕溪舟次
扁舟煙重冷漁蓑兩岸人家浸小河芳草自生春自老
落花隨雨晩風多
送故人之江東
鳳城花氣浥旌旗又見春風上馬時不是灞陵難話别
垂楊空作去年枝
清明
隄上尋春步較遲馬嘶芳草燕差池南樓煙雨清明日
正是佳人墮淚時
江淮傷感
水流花片濕輕紅多少英雄逐曉風三百餘年歌管地
數聲歡怨不相同
以下續藳
送敏上人歸永嘉
風光苦變遷客裏對殘年别我此時路問卿何處船斷
雲連雨雪落日遠人煙又向龍湫畔開扉近瀑泉
上竺寺
古寺寒橋路鐘聲静忽聞數峯平處合一水衆溪分老
樹煙蘿雨殘燈石塔雲閒心寄幽寂似覺遠情氛
山中即事
千峰當此境誰可共登臨月過秋池静雲歸古木深嬾
觀前去事已悟未來心更欲尋詩伴相携向石林
對梅寄人
欲問江梅信吟笻帶晩霞笑看今日樹開過幾年花疎
影生來&KR0888;寒枝折處斜要教人寄遠何地是吾家
春日
人生厭別離老去更何為獨對清明雨閒吟社日詩野
蜂成密蚤海燕入簾遲未盡尋春興應湏愧後期
送人之吳
無心學隠淪此去向吳津千古是非地一燈煙雨村烽
塵憐楚戍榆柳隔淮春别後新吟句何人可共論
題天竺巖棲山房
一室寄雲隈憑欄日幾回無風山自雨有主燕還來野
徑通樵遠巖花向晩開舊時題素壁今已半蒼苔
丁已燈夕前一日觀抱拙寄敏齋韻因事有感
走筆以賦
萍跡倚春風春光苦未濃人間連日事城外一宵鐘遠
鴈書難寄殘碑字已封幽人住城市清夢兩三重
送隠士遊京淮
送君湖柳下未别已關情古塞去程遠寒江入夢清野
雲低水樹山雨閉春城到處逢知已虚傳隠姓名
山居遣興
山寺開修竹偏宜静者居觀空心已悟集理事常虚日
月供吟筆乾坤入草廬何如釣臺叟得計在樵漁
登吳山
嵯峩宫樹靄晴空吳越迢迢一望中幾處笙歌人遠近
萬重花柳路西東風生簾幕春雲碧水繞樓臺海日紅
沙鳥自飛還自宿百年無計與誰同
題彭澤後人吟樓
結屋在雲端悠然趣自安江山隨望遠星月近人寒劍
氣當空直詩情對酒寬往來庭畔叟只作晉時看
遣懷
愁極鬢成絲滄江夢未歸鳥啼山雨急春盡故人稀曉
潤侵吟壁寒雲繞竹扉向來詩滿束應是與心違
客路和胡元魯韻
十載天涯客浮雲不定身煙波春雨渡燈火夜漁村世
事空為累人心未覺仁何時留片石歸老古松根
淮邊柳
寂寞淮邊柳春來自舞腰恨生争戰地不得近官橋
雪鴣
風吹蘆葦鳴殘雪滿橋板不見櫂回人愁立沙汀晩
鳴鳩
何處芳草多相呼向深塢竹外立寒枝山南又春雨
道宫
千年興廢地仙訣字猶存露重雲生樹壇空月到門心
清無外事静極是真源此境非凡世何人與續言
塞北
兵戰何時息邊塵染客旌亂鴉啼又歇荒草死還生島
雨連秋曙江風入鴈聲近淮民自悦應自宦情清
東齋書事
客裏吟情嬾天涯望欲昏斷雲流澗水殘月照衡門猿
嘯他山樹砧聲何處村浮名身外事於此不須論
傚樊川體
吟邊繞架書千卷壁上梅花水一瓢世事盡從忙裏過
年華空向静中消山雲宿雨籠殘日汀草浮香滿小橋
對此不須惆悵去野人今已悟吹簫
和路字
青山何人家芳草滿樵路猿鶴未歸來殘月照煙樹
從軍行
茫茫塞月籠寒霧萬里征人不知數年少難消壮志多
精銳連營肅貔虎從軍何日見軍回但見日月長淮雨
烽煙散漫滿路岐邊聲颯颯秋風起天涯荒草馬成群
放去彎弓亂飛舞夜深更唱吳女歌古來白骨多於土
山中寓意
白髮今如許自吟還自愁滿山晴葉雨四壁老蛬秋看
水知心静觀雲覺事浮數年衰感意揮淚不能收
丙辰季夏避暑山中長松修竹恍若蓬萊異人
居走筆索句以紀其事
六月厭煩襟縱步情未足愛此石徑長渺渺清溪曲古
道何人居門閒對修竹好鳥發新聲静極成幽獨西風
吹晩凉山影搖紅綠翹首興未闌青猿睡初熟
送人遊吳
閶門煙靄外地闊水城高蜃氣蒸吟鬢霜風入縕袍幾
程秋岸雨一飯野船篙若問當時事人誇有二豪
丙辰季夏雨中
天涯身尚寄何日向東州一夜霜欺鬢連朝雨送愁夢
多吟作祟閒極嬾為仇若問浮生事無心即是謀
酬彭澤後人
不為折腰事田園足野情筆黏春霧重詩帶晩唐清柳
巷閑漁艇山扉對水城論心暫來往無愧遠公名
寄静佳朱明府
傷心猶立舊池臺日日西風送雨來别後思君無限事
一封書發兩番開
柳
汴水隋隄總寂寥春風吹恨未曾消長條本是無拘束
也向人前學舞腰
春隂書事呈正甫先生
二月花隂已覺遲黃昏簾幕燕歸時小欄獨立無人處
春雨春寒總欠詩
金陵道上
一望江水去不回斷碑荒草舊宫臺六朝陳迹皆如夢
夜夜寒潮送月來
山行
巖邊結屋與樵隣流水桃花幾度春行到碧雲無定處
深山怪木老如人
偶成
漁歌聽盡欲狂吟一徑人家柳影深天意似嫌花信蚤
東風吹雨又成隂
雪中寄巖泉
吟罷新詩祇自看曉風吹恨上闌干夜來雪滿前山路
誰對梅花說歲寒
春日湖上
繞隄衰草綠纖纖老裏吟情覺未厭應是踏青天氣近
柳條多插野人檐
首夏
新篁搖綠雨初晴凉簟風生一枕清昨日小亭幽夢覺
隔簾花影弄鶯聲
湘竹詞
湘魂何自怨千古尚名存不種庭邊竹那知有淚痕
池上曲
曉雨生池荷圓珠漾新綠入手不成珠空歌采蓮曲
觀化
閒觀造化餘静極覩自性蝴蝶忽飛來吾心已無競
宿雲軒
千峰雲未來數樹芭蕉綠風雨暗黃昏何人共幽獨
宋百家詩存卷四十
