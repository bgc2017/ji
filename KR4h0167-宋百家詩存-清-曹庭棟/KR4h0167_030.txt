宋百家詩存卷三十
嘉善曹庭棟編
雪林刪餘
張至能字季靈建安人博經史工文章一時江湖詩
人多與倡和與靜佳朱繼芳居同建安生亦同歲投
契尤篤至龍懷寄詩有借箸數同庚是也其詩用意
遠而語亦清峭雪林刪餘一卷寶祐三年自為序雪
林其自號云
宿靈巖
樹杪鐘樓出半層佛前黠鼠弄殘燈五更石上僧猶定
頭滿清霜喚不譍
塞上曲
匣裏干將午夜鳴碧油幢下夢魂驚沙場燐火風吹起
半在骷髏眼底明
紫薇閣贈凌丹士
風林葉葉帶新寒已著&KR1085;鹽客味酸兔抱粟眠傳道石
鹿銜花上拜章壇沿崖取水和冰嚼埽壁題詩當晝看
盡日元房無俗話山鐘敲月上闌干
送鏡山僧遊雪峯
海風迎鐡錫半是險危程故國往來熟空門宿食清舊
房雲借住蚤路月同行象骨最高處師令履似平
齊雲寺
雨疎分點下略彴界橫塘接竹通生水搴蘿補壊墻字
塗忩眼黑香染佛衣黃未晚螢先出蕭然兩畫廊
化龍閣
鐫滿畱題屋柱間風吹醉面不知寒漁舟撐出垂楊岸
驚鷺銜魚過别灘
弔蝶
數日偎紅氣力慵化成長夢别春風卻憐蟻為埋香玉
舁入殘花土穴中
寄吴竹洲
野菜生根土亦香寒林晴久漏春陽山臨古畫開當戶
蝸學新書篆滿牆密竹漸刪嫌礙月香柑遲摘待經霜
兒童閑取池頭水剜破琉璃綠一方
題白沙驛
霧裏峰頭薄似巾路逢水複誤行人山泉釀酒力偏重
石銚煎茶味最真燕不傳家猶教子梅纔有肉便生仁
枕邊學夢人方悟未到鐘聲夢更頻
贈劉介庵
一心憂道不開眉嬾扣黃扉謁故知有累祇因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢塞屋蘭亭誰更有真碑
演雅十章
麒麟盛世出鳳凰覽德至人苟常見之應不指為瑞
櫩蛛巧經網林鳩拙營巢孰知拙反勝網壊巢猶牢
雀食野人田燕捿公子堂野情飢亦樂依人難久長
猩猩隕機穽鸚鵡鏁金籠言笑適為累緘默斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祇因聲妍媸何必報凶吉
江鱗行比目沙鴛睡交頸不知山兔寒清夜顧蟾影
飢鷹健搏兔饞鷺勤捕魚各為口腹累不聞有騶虞
犬眠蒼玉地貓臥香綺叢儻無鼠與盜貓犬命亦窮
墨魚黑覆形火螢明照身拙於用顯晦蹤跡徒自陳
馬升庵惠菊苗
税得鄰東地一方旋栽黃菊待重陽春晨摘落青苗葉
挼作秋花氣味長
東林寺
滿院香風乍熟查猴孫抱子坐枯槎頭陀不慣迎賓客
自折芙蓉供釋迦
李梅磵雪夜畱飲
擁爐收案牘市遠隔喧譁伎唱新填曲童分旋碾茶花
枝承雪重燭㷔受風斜僦屋為官舍更深酒更賖
宿易冲妙道院
松髮經寒亂不梳夜來風減屋茅疎吟邊凍指僵如鐡
袖裏枯笻畫雪書
朱柏巖約南歸
忍聞秋管悲猶未定歸期吟咏窮邊長艱難老後知水
寒魚上少月閏雁來遲不作膏梁夢長令一劒隨
橫峯感事
石角多情挽布衣候蟲送響出林微文章首面趨時好
字學偏旁徇俗非綠水被風吹作白密花因雨打教稀
歸鴉路熟知巢近直望松林盡翅飛
餞翁丹山發南浦
鳴鳩語燕近清明柳絮風輕秧水平一帶春流多斷岸
盡緣倒柳當橋行
點史
水草山花各自春閑居常謹坐船身忠言似藥偏醫國
好句如金不療貧王覇興亾難諱史彭殤脩短不由人
感來莫計更深淺祇見蒼頭換燭頻
采蓮曲
荷葉籠頭學道情花妝那似妾妝清雙雙頭白猶交頸
翻笑鴛鴦不老成
拗落圓房響釧金背人細數子藏深不嫌到手多尖刺
祇怕傷人有苦心
子期臺
拾葉題詩愧不才袖遮微日上層臺山僧分我松隂坐
隔岸花香渡水來
武夷山
九折蒼江轉葦航花間流水自宫商巖開天綫登無路
殿鏁仙金拜有光曝背龜從平石上避人猴向險枝藏
斷橋盍有重紅日狂欲乘風和魏王
擬韓偓體
一聲烏鵲鸇鸞雙學調新詞未得腔拜了夜香郎喚睡
旋收針線背銀釭
題隱者壁
寒著麻衣餒食薇樂山清興祇琴知蛛經圓網當中立
蜂徙新厨出外飛山脊倚天無改日草根埋雪有青時
莫言鴻燕多相背去去來來共一機
雨中過陸家園
斜搭鞦韆忩半扃行人屐送隔牆聲羣花相倚啼妝面
苦不催晴怨嬾鶯
寓興
日夜江水流下海水不止孰謂流去者不是海中水
東日照瓦霜西向界餘白莫言日不到日光來未及
庭前無繁植疎竹附梅坡雖然無巨蔭明月飛來多
草蟲設細網小穽不可見日日朝露中羣白草間現
高風吹秋霜庭前百草死誰知草有根昨夜東風起
晚忩
風約鐘聲落耳根歸鴉點點不成羣前山野燒青烟起
散滿空林作暮雲
寄寶林僧
磨折英䧺輩無停日月梭達人愁夢少明主直言多藥
試單方騐碑評近本譌吟成無愛者寄與病僧哦
楚節西堂省菊
菊胎綠蕊未曾成百種叢中半㤀名試檢記花牌字看
春籬醉墨欠分明
古別離
扶上花驄酒半醺望沈鞭影暗銷魂離情恐被行人覺
背拂菱花補淚㾗
峽口
峽深猶有路泉遠不知源禽學鄕譚語山填野燒㾗晚
風樵笛塢春日酒旗邨茅舍人耕罷鳧雛浴水渾
北津
獨立長橋喜近城半欄斜日又催行船過别浦波㾗没
堠立當塗里界明古木雲邊僧住處落花風裏鳥啼聲
青山莫道渾無事自與行人管送迎
晚步寄劉徵齋
縦橫屐齒印蒼苔夢筆山高翠作堆日帶晚光歸海去
風傳秋信下天來竹開小路通螢過松守空巢待鶴回
蚋甕乾坤還自樂何須金屋玉樓臺
梅花
欲開
凝成姑射姿幽潔世所獨春近廹芳心羞澀破唇玉
半開
五出稍敷露不受塵目愛鮮鮮著精神獨於此時最
全開
昨夜東風多花神莫之禦玉立對幽人十分盡情吐
欲謝
垂垂雪中枝暗裏度香遠忽動調羹機黏枝花力軟
半謝
旋隨瓊霙飛繞我茅屋角結子意漸濃豈為羌管落
全謝
冰花不畱丁收香盡藏白一朝作陳人遜與桃李出
端平集
周弼字伯弜汶陽人文璞子自幼博聞強記有俊聲
嘉定間登進士曾令江夏歷官吴楚江漢間垂四十
年名譽騰著有端平集二十卷自為校刊荷澤李□
又選而序之題曰端平詩雋稱其生平心不下人朱
繼芳有挽詞云醉語驚天地狂歌哭鬼神可以想其
氣宇矣
韜光菴
谷鳥與我言怨殺白太傅借問何以然攜却山僧去山
僧未去時前盤一尾蛇後踞一頭虎吸雲嘯風遶忩戸
山僧已去了鶴來踏翻藤猿到拗折樹亂篠枯柴塞行
路抑將廬於嵩高之陽温洛之滸諸天散花復呵護抑
將慕羶逐臭亾魂喪魄委枯骸於北邙之狐兔荒臺兮
尚存破屋兮如故惟有山僧不知處世間萬事誰始終
極目寒江起煙霧
吴山仁王寺
山寺憑高夕未昏上皇曾此定乾坤甌閩散驛緣江島
龕赭收潮入海門細雨亂花唐輦道深烟疎柳漢營屯
何時汴水東流畔君返宸居臣故園
送客
欲知行遠近細數杜鵑聲暗入蒼山去千聞是一程
庾樓
欲望江山夜轉冥胡牀曾此對嘉賓傷心皓月長流水
回首清風不見人花落雉樓橫角暮草生鷗渚破船春
歸程豈暇頻登覽分付羇愁與白蘋
金壇觀
金壇深僻觀鐘磬少人聞山果猿偷墮庭沙鹿臥分木
高猶帶雪石冷不生雲正爇黃連炷相從拜老君
晚登黃鶴樓
戚戚登臨地凄凄欲暮天相看數株柳不聽一聲蟬山
冷雲生絮江空月上弦無緣捨塵事閑對白鷗眠
施潭
歸程風強阻春色有如無上水千帆健中流一砥孤雨
衝尋屋燕雲背立檣烏盡說明朝順江行舊有圖
回山僧書就題書尾
憶昔同行題落葉寺前枯樹鵲巢邊不知今度苔枝上
多少秋蟲已化蟬
逢僧文禮
空山落日又逢僧雨雜塵灰滿帽紋但憶來時門不掩
麝香偷臥石牀雲
題豫章臺
何日遺蹤鏁斷岡更誰曾望舊臺荒百年南渡頻秋雨
一片西山幾夕陽石礙老松敧徑險岸隨乾葦出江長
斗間可是無佳氣又見飛烏繞去檣
題滕王閣
高閣巍峩接水濱興亾纔問便傷神鳴鑾東閣知何處
跨鶴西山别有人柳映落霞江渚暮草鋪斜日野田春
羣鷗亦厭多悲感偏與㤀機客最親
秋夜
山門半掩浮雲闕古道人稀芳草歇夜深零露滴秋香
幽人獨步青蘿月
山行
盡日羣山裏知行第幾重竹深春寺磬灘急午溪舂殘
旭猶雙塔晴雲祇半峰豈無仙隱者恨不少從容
野橋
日暮野橋邊都歸醉客船數竿沙際日一片水中天影
落衝煙鳥聲移帶雨蟬殆非人境得江月又初圓
湘東苑
湘東王好開芳甸亭臺環繞朱欄遍就中應教誰最多
庾信江淹日懽宴七十里圍高木柵花柳燒殘少顔色
取次華林建鄴邊奚不移歸帝王宅曾經行處蘋蕪漫
賴此名存悉歆羨安知飛來不是舊時鶯舞去都非昔
年燕風擘殘桃過短牆更無人管任斜陽惜春猶有傷
心者認作徐孃半面妝
寄雲泉僧永頤
書來祇說住高峰不記松林第幾重欲㨂青巒問茅舍
秋山一樣白雲封
贈從古上人
山僧袖出新詩卷字字馨香撲人面清晨何處展看來
卷得梅花兩三片
野廟
野廟荒蕪倒掩扉寂寥香火客來稀年年歸燕相看覷
空滴春泥損畫衣
同李雪林飲山邨
本來無飲興偶此到溪灘屋角懸雙瓠船頭繫一竿塔
高風便響橋峻雨隨乾莫怕城門閉行歸亦不難
送惟德上人還黿溪
為愛林間寺幽閑少是非因抛篳門業來看稻田衣石
蕨穿雲細山蔬膩雨肥禪居安穩後更莫啟柴扉
贈唐棲寺僧
山門寂寞唐棲寺别去閑居又一年草暗暮田羣雁遠
花明春院一僧禪雲房夕磬浮清雨水殿寒燈宿細煙
作得詩成無寄處幾回遙認隔江船
連珠
遠望披裘日幾回可堪江上暮寒催雲飛曠野迎風斷
雪灑長灘夾雨來馬踏野橋嘶破板鳥迷邨路立高桅
暫須移向疎籬泊遷客驚春一樹梅
行吟
獨行沙岸不相擕準擬沿溪更渡溪藥蔓交加蟲上下
柳花撩亂蝶高低杖頭曉伴春雲石屐齒晴翻夜雨泥
詩就隨時為人寫等閑抽盡錦中題
櫻桃花
櫻桃未開花遶枝櫻桃已開紅滿溪花開幾朝今始見
人折人攀那得知黃鸝飛來問誰主對面相看隔牆語
今日銷魂事可明昨夜東風過雲雨
豐年行
長田一畝三石收截茅作囤遮水牛馴鷄塞籠彘牢滿
大皃有親女上頭里胥關門罷輪送晴鳥窺檐鼠沿棟
瓦盆瓷缶息老身還將孫子看迎神廟前擘紙青竹爆
餳糕粉魚夜祠竈
甲申歲解官歸故居有以書相問者
近憑笻竹杖處處作生涯獨采傍溪藥自看臨水花愛
雲因北望對日任西斜惟有雙蝴蝶相隨直到家
送惠嵩上人住西山蘭若
孤雲無定迹又入亂山居既息禪機穩從教世網疎曉
香嵒屋像寒咒石潭魚待我尋詩境看君坐隱廬
秀野
小作幽閑傍宅開祇須數畝占樓臺石移林屋秋雲至
水帶松江暮雨來徑草散香迎過屐砌花分影蔭流杯
人家園圃應無數不似君能日幾回
孫伯符墓下
木葉蕭蕭墓草長夢魂曾斷九回腸空聞絳帕離漳水
誰見黃旗入洛陽鴉噪暮園江阪迥龍盤春戍石城荒
赤烏不識桑田變猶自悽悽守白楊
天津橋
嫋嫋朱欄倚細波綠雲相對閟嵳峩中天車駕曾擒敵
何日樓船定入河霽柳午隂隨岸遠露桃春色過牆多
黃旗適應東南運已辦簫鐃幾曲歌
雨花臺
細蘚柔莎鎻舊堆昔年曾見異僧回如何天上飛靈雨
不為人間洗劫灰江接潮頭諸脈應地連岡勢一支來
祇今不假虛無事別是春風歌舞臺
鳳凰臺
一徑逶迤草自芳何為不復更翺翔應須舊國還宣武
别有高臺在建章白鷺背花尋塔路赤烏衝柳集宫牆
中興不比偏安事且對梧桐薦羽觴
烏衣巷
日落憑欄感慨頻長干橋畔冷殘春桑田蕪没徒多事
蘭玉叢生更幾人風暖影翻花外燕雨多㾗蝕草間麟
堪嗟羣從成功後不及鍾山一尉神
石頭城
點點凝煙望未收六朝遺蹟遍荒邱自從絳闕䧺江面
誰把朱泥染石頭岡斷曉榛雙阜虎岸長春草一灘鷗
諸公多少新亭恨不是知心莫上樓
真孃墓
青鳥傳書渡海遲亂山衰草葬蛾眉錦囊消歇餘香在
狼藉春風豆蔻枝
顯應觀桃花
白雲隨鶴乘將去深碧桃花落故宫三十六簧明月夜
不知何處吸春風
四聖觀
小園寬占一山孤别有牆遮古觀居到了恩波攔不住
水忩游出放生魚
病起幽園檢校
病起無情緒池邊日幾回蟲聲低覆草螺殼細生苔暑
退蘆將變秋殘蓼續開久消環繞迹全若未嘗來
雙林寺
杳杳雙林路林深不易登寺幽憐宿鳥地僻喜閒僧靜
撤垂梁板寒銷背壁燈水邊人忽笑猿落過溪藤
送僧歸舊隱
自言歸去後祇在故山邊紗帽臨溪盥銅瓶傍水禪晝
閑松塔雨春盡草堂煙何故相抛捨浮沈逐世緣
水清堂偶成
數杯恬澹酒相就等閑傾得失徒多感行藏任獨清晝
閑風有味春盡雨無聲但惜新栽柳相呼欠一鶯
秋日馬上
本無謀略強譚兵每愧臨邊病未能筋力豈知猶可喜
一鞍千里到江陵
岳陽樓
憑高望盡寂寥天與我閑情共渺然平展暮雲三百里
積停春水二千年沙洲橫渡荆江雨石塔遙分岳麓烟
先我未聞飛劒術想須今度遇回仙
西湖竹閣寺
精舍蕭疎近水涼分明一徑綠沈槍就移山近湖皆隱
放出樓高寺倒藏春透露梢齊曲檻曉翻風籜過脩牆
長隄花盡人稀少來聽蟬聲伴夕陽
將適毘陵道中遇居簡上人
姑蘇觀下逢居簡帽子敧斜衣嬾散自言契闊漫東西
雖老猶能青白眼知音不在禪牀久抱刺懷書謹奔走
反舌無聲亂草閑回首盡成獅子吼荒蕪野寺孤城外
赤葉黃蘆日相對午睡雙鳩喚欲醉起傍生臺炙肩背
弄筆濡毫總蕭索尚餘酒量添於昨語盡橫塘笛未終
東風滿面楊花落悤悤解纜攙程去從此相期更何處
一盌官酤般若湯把手同看獨孤樹
吴門送同行者之毘陵
布帆何處定逢春身是歸人又送君明日隔城回首望
冷花寒葉滿秋雲
西湖初夏
花飛春減綠隂成不住風光繞禁城山寺曉晴蟬欲噪
柳林猶囀數聲鶯
送曲江友人南歸
憐君歸橐路迢迢到得茅齋轉寂寥應歎藥欄經雨爛
土肥抽盡縮砂苖
酬李達可
歸心終自遂何必戀虛聲轉覺青衫惡誰憐白髮生埽
花山石瘦洗藥野泉清應有㤀機者時來伴我行
寄鶴林智福上人
深山高頂寺黃鶴舊曾畱鶴去無蹤跡山僧幾白頭鳥
閑齋鼓靜猿嘯佛燈幽宿約何時踐題詩向瀑流
夜深
虛堂人靜不聞更獨坐書齋對夜燈門外不知春雪霽
半峰殘月一溪冰
南樓懷古
昔人有意久經營極望寒蕪遠更平三國旆旌羣鵲散
六朝樓閣一鳩鳴雪消晴嶂沈孤壘風打寒潮入廢城
多少怨魂銷不盡草根燒斷又還生
茫茫迂曲度平川何處孤邨近水邊煙護劉琮殘壁壘
雨沈黃祖舊樓船寒沙細擁菰蘆地破隴斜耕苜蓿田
見說去年秋潦後更無茅屋起炊烟
夕陽光退杳難憑欲問江鷗祇怨憎得意舉帆燒北岸
傷心流涕鎖西陵雪消蜀貨千檣下風順吴鹽萬斛增
且趁一尊相暖熱是非乘醉莫來登
馬要寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯柳下猶有舊人煙
鄱陽湖
鄱陽湖浸東南境有人曾量三十六萬頃我昔乘查渤
澥間渺視天溟坎蛙井浪何為而起於青雲之底日何
為而辟於泥沙之裏太極初分一物無天水相包若雞
子揚瀾可供李白青州杓彭蠡付與盧敖洗龜殼斗大
孤山没處藏斸取來搘鼎鐺脚胸中八九吞雲夢似此
蹄涔亦可用安得快意大荒之東東復東指麾魚鼈騎
蒼龍
野賽
客心懷避忌地險自多神楓葉藏山魅松根抱石人鶻
翻蒼黑翅魚曝赤斑鱗未必知風候惟聞酧酒頻
山居春晚
索居牢落動關心但覺悤悤歲月侵無夢不因憐晝靜
有懷多是惜春深草香穉蝶銷胡粉花落蠻鶯變楚金
最是不禁芳樹色能消幾日又成隂
庭下枯梅有感
庭下同栽兩樹梅一株搖落一株開無緣春色相虧曲
有分晴光亦往來雪打枯枝愁漢驛雨翻雕萼夢荆臺
倚忩不斷橫斜影猶有東風管碧苔
題僧子温畫水墨葡萄
嫋嫋多應半熟時敧斜高挂冷攢枝分明記得山窗下
一架寒籐帶雨垂
題逸人壁
深僻人稀到天然野意成荷衝崩岸出草入廢泉生曝
木充山貨抽茶當地征未須尋伴侣時有自來鶯
送僧妙通遊平江萬夀
故鄉離幾日何處躡秋陵梵葉牀頭樹唐衣壁面僧雨
花黏舊錫風籜埽寒簦新偈期相寄呵彈破小乘
收家信
渺渺秋風生白波故鄉歸夢隔山河可憐一紙平安信
不及衡陽雁字多
酬杜八同宿西山蘭若
西山龍井路俱有舊行蹤待得城中暇重期石上逢冷
霜黏破屐落月帶殘鐘擬踐相鄰約煩君買一峰
菩提廢寺
野寺孤僧住當春亦掩扉曉鐘三板去昏杵一盂歸古
屋垂山榧幽忩養石葦未容行客憩荒樹雨鳩飛
贈雪林李和甫
忽地相逢便解顔況兼終日看青山精神摘柳哦詩際
標度尋梅集句間春澹野橋孤艇遠暮寒溪寺一鐘閑
悤悤又作經旬别兩處東風各閉關
道中有感
遠程已過經行處别有逶迤古道存寺已寂寥猶有殿
水纔窮盡又逢邨一林枯木人分路十里飛花客過門
畢竟悉依生處樂不知何事别家園
天申宫蘇文忠畫像
大澤霑荒裔靈山識老臣微茫雲外跡衰病瘴中身溼
草寒碑夕晴花午殿春高檐風雨斷猶避六丁神
誓節渡
髣髴經行地還尋古渡邊山禽多白練溪藥間黃連漠
漠將晴雨迢迢欲暝煙恍然驚夢醒二十有三年
白羊
路隔一重溪山深客易危驛亭惟有額官堠盡無碑竹
挂黃身虺林香白面狸得船爭欲渡先奔槿花籬
菰菜
江邊野灘多老菰抽心作穗秋滿湖拂開細穀芒敷舒
中有一米連三稃剖之粒粒皆尖小整齊遠過占城稻
不煩舂簸即晨炊更勝青精顔色好尋常艱得此欣逢
默計五升當百叢雨多水長倍加益十里定收三百鍾
野人獲之亦自足何用虛靡太倉粟連日秋風思故鄉
況復家田有茅屋墜網重顋鱸已鮮蓴絲牽葉又流連
急歸收穫蘋溪畔細撥蘆花撐釣船
聞友人過吴
詩囊挂在船蓬上吟過江楓落葉中為恐吴牋題不盡
秋風先染數堆紅
彩雲橋
斷橋流水兩無期殘日輕雲處處疑乞與行人自酤酒
滿旗風雨豆花籬
春暮登黃鶴樓
欲盡殘春酒登臨事已違聽殘懷舊笛添盡禦寒衣鳥
向青山没人來赤壁稀最憐城側樹無可作花飛
送人之漢上
木落千山怨别離自知難駐馬行蹄上書季子窮歸洛
獻賦荀卿老向齊驛店破旗秋雨細戍樓殘角夕陽低
袖藏秘策君門遠應望中原泣鼓鼙
龍井道中雜記
白髮宫人頻笑謔羅衣昔對君王著夜驚春雨洗桃花
夢魂猶挂秋千索
老僧病久聲嘶喝屢說紫衣勝短褐莫嫌兩手漸拘攣
曾把御前供奉鈸
吴王試劒石
吴王鑄劒成自謂古難比試之高山巔石裂斷橫理那
無昔時人相逢干將里故宫宫中白日長春風野田百
草香有誰慷慨不平事披褐踏花推酒缸
為僧曇芳賦草堂
把詩從我者多是剡中僧結屋何山塢當門幾樹藤地
寒常帶雪溪淺不畱冰贈爾新吟去歸題木葉層
江皋送别
把酒對汀洲相看發去舟迎風一分手驚浪幾翻頭燭
暗花消淚楓寒葉弄愁恐猶回首望終夕憑高樓
送胡宗原還台山
故里杉松表歸程筍薤初杯多常失飯囊罄祇畱書海
墨收春葉山糧拾禹餘古來仙隱者多在赤城居
山崦蚤梅
晴逼寒笆春滿鄰漢奩芳額漸輕勻東風未放全消意
雨萼愁香不見人
煙波亭避暑
澄江橫匹練月洗黃羅扇卷盡白雲衣常星擦沙見天
低欲就人夜色凝深澱歘吸動微光時絣斗間線涼亭
逼曠野軒楹敞三面萬象悉鋪陳隨機互遷變十歲逃
虛空得此方一遍相對坐譚元終宵亦無倦祇恐駸駸
催曉箭湧上東方老銅片須著千求天帝君莫使陽烏
眼晴轉
題葛稚川移家圖
稚川移家入空谷手招白雲守茅屋惟恐人窺鍊藥爐
鏁斷青巒瀉垂瀑祇畱一徑通飛鳥其間想透三仙島
野童猶摘鳳文梨邨老閑鉏燕胎草人將外物為真物
反笑山棲衰草窟玉臼丹成兔欲眠蚯蚓黃蒿幾攢骨
此去世間應不遠尚存猶可分苔蘚兩幅生綃若可憑
先寄胡麻與雞犬
千金寺
十載他鄉别春歸逐浪層晚晴沙市鼓夜雨石橋燈帆
仄摧乾葦衣寒脆薄繒舊時來往寺惆悵不逢僧
畱别唐棲雲泉上人
水宿唐棲寺何緣更浹旬千山今日路三歲異鄉人小
殿眠身佛空廊折臂神歸時重作禮又拂一番塵
荻巷
波眼沄沄浪復輕稍甦羇束過清明倩人覓路先尋酒
久客懷鄉始見餳松下紫芽肥野菜竹間青葉帶山櫻
自從一別齊安後直到今朝始聽鶯
春陽驛
悄悄如秋麥氣涼山風吹透濕衣裳小爐湥幌枯松火
一夜寒香繞客牀
天章寺前小樓
客懷依古寺曲水茂林邊俯聽澗鳴石靜看山出煙傍
花清晚潄對竹冷春眠湥羨溪僧樂幽居動歲年
送遷客
自謂别離難會面如何此地又相尋往來雲物他鄉意
輕薄風塵久客心夜雨泥塗三里郭夕陽煙火數家林
送君好去加餐飯莫聽哀猿徹曉吟
春濃曲
雨膏蒸土蘭芽熱粉魂澹豔凝緗纈柳條無力受東風
桃葉春江弄花月枕圅墜髮昏眠重綺帳驚寒替花恐
屏𤨏蟲棲化粉蛾簾甲蜂鑽抱殘蛹麥門冬長桑椹結
桐輪輾盡堂梨雪門掩車箱銅鉸閑瓶敲井榦青絲絶
君不見楚王宫中樂酣晏嫌怕旁人說春晚玉釵埋遍
細腰人章華臺上蒼苔滿
陸羽泉
擬酌松根泉先酬松下土甌犧副都籃拾薪自煎煮一
杯復一杯併酌連四五寄謝山中人腹痛不累汝
野望
春日晚荒荒平沙極渺茫樓敧三面水城臥數條岡白
草吴京甸黃桑楚戰場長江俱不問一片瀉斜陽
送黃同甫
人生各有安出易欲歸難古道春泥重孤城暮雪寒酒
鋒精似將詩案遠於官野榖如堪飽從君借鶡冠
送人之京口
競攜書劒去紛紛誰解登臨對日曛北道荆䕫一江下
南朝徐兖二州分高樓角曉鳴秋雨遠戍烽寒起暮雲
莫把尋常望瓜步恐驚邊雁不堪聞
冬賽行
大巫舞袍奉酒尊小巫湔裙進盤彘野風吹樹龍馬歸
瓦爐柏根香滿地白衣老䰅撚向前义手大膽不敢言
去年田家五分熟更饒三分百事足大繭千棚絲滿窠
栗犢兩握角出肉土臺澆酒爯拜辭紙錢灰撲遶木枝
神語順從杯珓吉鼔笛薨薨打三日
畱題唐棲寺
僧房十日相畱戀為怯生寒未到家插岸斷冰妨蕩槳
入檐飛雪助煎茶香臺空碎逃秋蟻古殿巢翻失暮鴉
惟有溪梅最禁耐傍籬爭發向陽花
送白判官
著書不就便相抛遠向襄州謁故交里舍千頭無舊橘
客程三脊有荒茅買魚邨渡捐孤劒沽酒山城解敝袍
雙鬢豈堪禁歲月眼看歸鳦又成巢
中和節
時節悤忙過隙駒可堪岑寂就船居不禁衰病慵耽酒
無益閑交嬾報書風暖暮田歸海燕雨甜春水上潮魚
客中自是光隂速纔見新正又月初
寓宿黃觀復書堂晨至海棠花下走筆呈蘇召
叟
春風忽來花滿樹海棠最多繞欄吐客愁纔動不復安
兩脚春泥踏春雨高枝背面辭曉暄低枝溼透渾未乾
臙脂深重粉亦殷顔色滑膩脂肉寒五雲忽卷晨妝畢
曉來姿態俱已失悔不敲門請君出喫酒忍飢看半日
疾呼杯酌傾已遲但驚野雪埽還飛可能就賜醉眠者
爛嚼落花聽鳥啼
齊安蚤眺
隂隂城壘靜極望不飛塵草色橫江暮鶯聲出塞春清
時應洗甲來歲又逢辛惆悵經過處都非往昔人
靈竺寺
不因純孝者古寺若為安壁采蝸遊遍爐香鼠踏殘鐘
聲嘶破挺旛影颭危竿尚恐冬生筍時來竹外看
遊道場山遇雨
飄然大作登臨想纔遇名山雨亦遊林尾亂聲猶聞響
枝頭殘滴末全收濯翻野竹從教嚲衝落巖花放出流
欲把姓名書石上幾回拈筆又成休
延山渡
解帆登岸作山遊林木茅茨共一邱數日驟寒消不盡
尚餘殘雪護松癅
大洲湖
人居澤國勝居陵十月陂塘未結冰殘葦亂菱收拾後
斷筐分曬折腰菱
夏日泛祕湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛鼓翼數沙雁一去没頭雙野鳧
少畱霽色定堪玩可惜歸程時已晡
浣紗秋日五首
衣裳單薄鬢蕭騷獨憑危欄首屢搔出壁亂雲分片段
隔江飛雨見絲毫庭前斷續蛬爭響檐外輕便蝶鬭高
多少好山俱在眼愧無短屐共遊遨
當前灘號西施磧對磧看秋得句清五色懸門秦一尉
六經充棟漢諸生石叢細雨團荒砌野蔓疎金出廢城
目送浣紗人去後又聞街鼔報新晴
長江澹澹樹疎疎埽却閑庭即故居蟲入暗牀頻促織
螢穿虛壁屢翻書破除暮色惟荒菊薦送秋華有嫩蔬
料得故園分社酒小苞青橘四顖鱸
自慚尸素長多暇未放秋風變楚顔一夢别離抛白水
三年端的守青山野雞避鶻遮雛去沙翮銜魚趁母還
縦有亂愁消遣盡澹雲殘日共人閑
清溪樓閣暮沈沈不覺登臨夜欲深幾處捲簾催酒笛
誰家閉戶𢷬衣砧一朝野霧三朝溼十日江天九日隂
暗喜礙人公事少自來收拾送秋吟
蚤春
連朝微雪暗消凝始覺春風逐旋增今蚤畫檐偏有意
數條吹折曬殘冰
思歸
鬧裏看山不識真偶來軒檻振衣塵諸峰便覺移相就
分付春風欲去人
點點楊花飛滿洲祇應催促送行舟非關向晚傷心事
自怯春寒不肯畱
盡日憑欄客興濃山雖西繞水還東便乘春暮家園去
猶及棠梨滿徑風
自覺才疎久願歸敢將山色便相依漢家事業雖全勝
亦放梁鴻一箇飛
孫季蕃故居
笑語失詼諧人誰不愴懷夢殘秋雨寺魂散夕陽街缺
竈黏煎藥乾爐積燎柴風流何必葬便擁菊花埋
贈野逸
時康難售賈生醫諫鼓無聲對落暉又報一年花信了
滿山鶗鴂送春歸
悠悠行路雪侵頭擬出重關洗敝裘隄上忽逢顦顇客
背花停酒說通州
下渚秋暮
淺灘近渚沙相接水落漁人朝暮涉摵摵風鳴若雨來
繞隄吹散乾荷葉
落梅
玉樹分明照夕流粉㾗翻為碧苔畱三更枝上玲瓏雨
亂浦寒香一夜愁
出關偶題
一曲長歌浙水寒綈袍空往又空還咸陽若有山東志
莫放蘇秦又出關
送友人持節嶺南
吴雲迢逓楚雲鮮從此南征路幾千漢使五羊登嶺日
魯經三豕渡河年榕穿白草飛蠻雨椒落黃茅起瘴烟
待及戌瓜多載日定無番貨入歸船
送人之濮上
舊來邊塞自多塵&KR1728;草寒花強作春見說連年更悽愴
亂螢隨趁鬼迷人
庸齋小集
沈說字惟肖龍泉人寧宗時為仁福邑尉晚年臥
病不出營別墅以居田衣山屐不入城府故其詩
有云蚤辦山中計吾今省俗緣又云江湖成夢
事投老屬山林有庸齋小集其詩一洗濃厚肥
腯而出以清淺之筆時有雋永句令人尋味不
厭
立秋
昨日午時秋西風夜轉頭吹來溪外雨藏却樹間樓暄
帶棲鴉色涼催客燕愁一尊吟未了衰鬢蚤颼颼
偶成
讀罷黃庭一卷經磬殘煙冷夜壇清月明何處人開戶
驚起松梢睡鶴鳴
征途
桂筦三千里征人一寸心自從登驛路幾見換鄉音古
樹春隂薄寒塘野水深暍行呼得酒瓦盌不辤斟
暮春
燕翼初乾綠滿池桑隂收盡麥黃時一年春事又成夢
幾日愁懷欲廢詩料理病身嘗藥徧揩摩睡眼看書遲
翛然獨倚闌干立花下貍奴臥弄兒
紙衾三首
碎𢷬霜籐月下砧清泉瀉出簟紋勻老翁采藥歸來晚
翦得山南半段雲
繭面新乾帶露揉春回斗帳伴吟愁殘年已便蒙頭過
風雪從教打戌樓
一幅新裁碧澗冰野人畱客宿雲層山房却好松醪熟
夜半無眠話葛藤
春詞
水漲寒溝柳又隂小忩風度一聲禽若將離緒縈春事
片片飛花是客心
溪樓
心遠俗塵隔樓高野興多稻花黃雀雨山影白鷗波灘
澀推船上橋危挽客過日斜闌倚遍無句奈愁何
寄張永堂
浙江風浪闊夢不落吟邊書到知何日君歸想隔年才
高朝士重命拙故人憐蚤辦山中計吾今省俗緣
煙浦
煙浦殘鴉舞夕陽風枝病葉似經霜眼中秋色十分淨
沙外寒流一綫長溪女得魚烹碎白田家收榖曬新黃
偶尋野趣歸來晚草際螢飛點點光
渠流
岸石溼黏萍一渠流水清每來疑雨過小立見魚行樹
隔炎歊遠橋分午影平主人契幽事客到出相迎
安石嶺
茅屋雞聲勘夜分杖藜挑月帶餘曛不知身在孤峯頂
回首人家盡白雲
次韻永堂
鶯聲未改春葉底一蟬新幻境老無夢醉鄉詩有神整
巾因把鏡嬾語怕逢人似此衰遲者勞君料理頻
明融盆池二首
涼入湘潭影半開小忩午枕夢初回蕭疎數葉秋菰上
也解聲聲報雨來
老瓦盆深漾細萍雨多流却半瓣青夜涼偶出庭心看
缺處光涵三兩星
聽雨
耳根聽不歇滴滴冷於秋疑是山翁醉巖前枕瀑流
晚春
白頭何計是生涯日日尊前臥落花綠滿池塘無一夢
夜來風雨過誰家
食梅
兒時摘青梅葉㡳尋彈丸所恨襟袖窄不憚頰舌穿我
年不自覺以我齒尚完嘗新試一薦喉棘眉先攢豈味
不悦口豈老難強餐人生煎百憂算梅未為酸
秋詞
雨放涼飈晚復晴小忩人亦共秋清月華網在蛛絲上
錯認疎簾挂水晶
山中秋興
山戶少曾扃居貧易得清秋衣和月臥溪茗雜雲烹學
字書紅葉看騷些落英從他頭蚤白心事夲和平
别墅
野舍清溪曲連茅接樹隂呼童鄰錯應貰酒婦同斟落
照收殘雨寒烟出寸岑江湖成夢事投老屬山林
竹色
竹色畱清睡薰風晝一簾嬾因人事少病覺老顔添開
檻臨昏鏡齊書補墜籖晚蟬聲欲斷新月到檐邊
曉色
曉色闌干外翛然一欠伸雨中無過鳥煙際有行人樹
溼青隂重沙坍潦漲新憑誰借蓑笠整釣傍溪鄰
遊真巖
一逕入松林真巖峭莫尋山空泉自落日出地長隂鶴
去仙臺淨丹成古井深殘碑看未了屋角囀幽禽
送周堂長歸慈溪寄何贊府
慈溪隔楚雲問不接鴻鱗因送還鄉客重懷佐邑人海
明看日出山晚倦行春料得雙松下吟成瘦鶴身
超化雲山
入門松作徑步步接秋隂山帶孤城起雲歸故殿深隔
池聞鶴唳倚樹看僧吟笑指煎茶處青煙出竹林
釣臺
山束江流起素湍羊裘立盡暮雲寒蚤知釣餌成虛設
多却當時一釣竿
西湖獨步
平湖開霽色寒碧照空心小立背橋影緩行隨柳隂幾
年勞遠夢到日記曾吟荷蕩成茭地蕭蕭秋意深
送何水竹需次入剡易齋赴浙漕
弟兄聯騎出秋色赴行裝慈水瓜應熟孤山桂又香對
牀邨店寂起飯曉燈涼到日分吴越江流兩岸長
南坡不以科目自累而以風雅自鳴請余為賦
鳳銜科詔出祥雲底事儒林有逸民四海聲名難著我
一坡風月正宜人鏡畱白髮非遮俗家釀黃柑可接春
祇許詩朋自來往素袍青履華陽巾
冬半
歲逢冬欲半心事更迢迢細雨寒忩過孤燈長夜挑遠
書和夢寫新酒帶愁澆明日有幽興尋梅到石橋
露香拾藁
黃大受字德容自號露香居士南豐石門人嘉定間
以詩䧺江西秉姿簡重言動舉止俱以禮義自持嘗
遣其子載從烏州李守約學朱子之學後仕於鄞著
政聲露香拾藁淳祐改元翁州應㒡序之云㒡從令
子載伯厚得誦詩卷許清麗瓌特自成一家而忠孝
慈仁之意備見乎辭沈鬱下位百勿一究抑命也鄭
清之曰露香詩讀之如行澗谷秋空月曉松竹策策
有聲
春日田家
凛寒陵熙春誰為禦其侮酸風吹積雪濃雲灑飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌彊欲吐晚歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釜鬵老
幼相後先爯拜整衣襟釃酒卜瓌珓庶知神靈歆得吉
共稱好足慰今年心祭餘就廣坐不問富與貧所會雖
里閭亦有連親姻持殽相遺獻聊以通殷勤共說天氣
佳晴暖宜蚤春但願雨水勻秋熟還相親酒酣歸路喧
桑柘影在身傾欹半人扶大笑亦大瞋勿謂濁世中而
無羲皇民
偶成
蕨薇生山巔長不踰蓬蒿松柏生澗底歲久還干霄禀
質自不同托身奚必高
綠草何自來蔓延滿中庭前朝方芟夷兹視忽已盈竹
間幽蘭花數四移乃成
由洞庭入五田
一汀紅糝蓼花天滴滴清寒曉露圓回首洞庭山半點
傷心桂嶺路三千詩魂夜寄青林月漁唱聲回綠樹烟
却笑陶朱不如我我無西子與同船
油口夜飲醉臥一室及覺三鼓矣秋夜新冷雨
溼蟲鳴展轉不能成寐於是浩然有歸志
一榻翛然著醉儂沈沈清夜大槐宮夢回作惡酒氣重
枕上不眠歸興濃點滴落階添悶雨清哀遶壁訴寒蟲
計行良未成端緒何處高樓撞曉鐘
宿岳陽張漕書堂
雲低風轉冷黯黯起秋隂薄暮細雨過小忩寒氣侵關
山千里夢骨肉十年心病意兼歸意攢眉寫萬金
廉泉
一泓落古寺三赤開方池懷山决瀆後爍石流金時君
看此廉泉不增亦不虧炯炯玉色透燦燦金沙輝朅來
臨古亭石銚行相隨呼童試春芽活水烹新竒一咽利
喉吻爯啜心神怡泠然清風來玉液通華池憶我心地
初與水同一幾心泉本無事何必希夷齊曰泉已彊名
況復有是非一笑付自然貪廉吾不知
晚步
扇小葛衣輕風清草露平水聲逢石怒煙素近山明喚
犢牛回顧驚人犬倒行耨夫方到屋月己屋頭生
江行萬里圖
雪山西來接海白天之所以限南北誰人胸裏著輿圖
揮斤荆吴入綃墨濃濃淡淡兩岸山煙波瀰茫江面寬
水空漠漠鳥飛絶漸看漸遠天漫漫客舟泝流先後去
風帆飽腹如飛舞有時小艇絶波來不知何處橫江渡
鍾山隱隱開金陵雨花臺前畱玉京汀洲劣處小孤出
垂楊綠引潯陽城蘄黃紫翠照卷雪武昌樓臺半明滅
周郎赤壁杳難憑洞庭寒煙濛孤月西江耿耿沙澑清
三十六灣斜照明黃陵廟深楚山闊九嶷戌削黏天青
我來展軸驚快覩恍然對面水仙府片時行盡江南天
弔古何勞出門去南廵真人㤀却歸軒轅龍去渺難追
咸池曲絶誰奏樂風雨啼㾗滿竹枝六朝虎士工設險
蹴踏滄波當揮劒血流不惜惜江流肯放飛埃過天塹
濫觴習聞蕩雍邱楫聲若為空悠悠江聲至今恨不盡
枉白萬古英䧺頭兩階干羽享波后八公草木今健否
長安正在碧雲邊斜日西風重回首
即事
路轉橋敧曲隂隂石磴低紫藤藟碧樹紅葉繡清溪草
露明侵徑秋香暗刺衣前灘水聲好欲趁釣魚磯
蚤作
星光欲没曉光連霞暈紅浮一角天乾盡小園花上露
日㾗恰恰到忩前
歸來
近來多騷客吾衰不可追松間哦魯頌花下看唐詩好
鳥山深語寒蟬日暮悲此聲良恊律新句總堪疑
中秋舟次沙津
去年中秋月照我入桂城今年中秋月送我到江陵桂
林二千八百里城邊買船發春水瀟湘六月寒如冰洞
庭湖中秋氣生峽江西來雪波急片帆帶雨煙中溼朔
雁不來蘆葦秋風林淅瀝生人愁反思前年風露好月
入金尊醉將倒如今飄落千萬山煙波瀰漫幾時還露
香堂中千百甕玉瓶取醉風吹夢今宵絃管鬧繁華燈
火沙頭一萬家爭似詩翁弄江月微吟還自汲江花
鬱孤
臺高日欲瞑晚眺眼增明疉嶂羅雲樹雙流抱粉城低
浮煙萬棟清送月三更尚約秋吟夜江聲帶雨聽
公安寓館夜立觀前
翛翛一古觀我到夜何其仙磬吟風殿幽人汲露池星
沈螢聚水月倒兔懸籬四起鐘聲亂凌風欲化肌
秋夜讀書
青燈敞虚堂微風動衣襟兀坐耽陳編起視星河沈古
人豈可見所希見其心終然發永嘆不寐鳴牀琴
昭潭寄内人
不接安書動隔年二千里外極懸懸老親彊健知勤饌
諸子癡頑恐費鞭幸有田園堪卒歲始知詩禮可無錢
客居亦有風流罪長伴梅花對月眠
宋百家詩存卷三十
