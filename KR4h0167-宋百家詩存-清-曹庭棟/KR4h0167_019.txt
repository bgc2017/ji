宋百家詩存卷十九
嘉善曹庭棟編
樂軒集
陳藻字元潔福清人從學林網山為及門高弟僑居
横塘家貧受徒以自給嘗云造物者之誨人亦無他
術貧之者其一爾彼其富之者乃其不屑教之者也
生平備歴艱阨處之夷肰扁所居曰樂軒可以見其
志矣卒年七十有五劉後邨從竹溪林肅翁傳鈔遺
藁叙述節概以弁其端肅翁又藻之高弟也
寄劉九
一生閉門不結交夤緣遇我如同胞年年客裏故人多
飲水逢君朱顏酡鵲去鳩來有空屋牝乳雛飛無啄粟
香火飄零甘死休無辜憐我兄遭戮暗中魑魅籍姓名
我有朋儔等不足十事上心九事忘一日回首千日長
誰登百丈嶺我到鍾山傍登堂拜邱㛮攜手戲諸郎諸
郎挽衣幼女親汝母磊落如吾人哀我若見韓氏孤敬
我寧知蘇子貧吁嗟尺布謠空道天屬真
寄劉八
六度封書向小孤一度逢人寄詩無劉郎瞋我無短吟
素書百紙難論心我愛劉郎可無詩劉郎愛客還笞兒
我為父執倍其年見我呼兄挾渠賢撥棄勿復陳對君
吟此身憶昔在桂堂瘧鬼罹我殃世情疎客病移我君
家牀兒女不辭勞僕妾何憚忙秋風黃葉飛明燈藥爐
傍我身何日殞此念何時忘邱㛮晚歲歸敬我如小郎
他年山下結吾廬朝暮往來摩白䰅我抱子君抱孫卻
使相叙為弟昆
丹井懷叔達
喜稱吾子賦羞道少年時别去休論易愁來欲寄詩夕
陽書不到殘月夢相隨晚歲傷心事松峬獨語誰
題劉氏翠微亭
舊屋紅蕖外新亭綠樹傍江晴孤櫂見雨近衆山藏學
圃未成趣催詩何太忙他年多橘柚此地一瀟湘
寓居
到處情親即寓居從他相狎又相疎年衰骨肉多埋土
身賤交朋少寄書萬象去來無了日一元開闔不關渠
逢人問我今何在寥落空山誦子虚
虎丘
竹瘦門逾靜樓高山太低白煙青樹走細雨大江迷野
水東西渡園蔬上下畦僧無城市去巖有鬼神棲
山中有感
每看風月非人世錯認江山是畫圖誰解吟詩追李杜
何須涉海訪蓬壺
紫瑞香
無數枝頭簇簇葩大枝直上細枝斜商量開盡商量落
全要前花見後花
貧婦行
故人身死妻貧病買藥無錢留性命半簞赤飯一盂蔬
對不能飱雙淚迸阿官賣田妾未歸税在夫家田賣誰
鄉胥改割全隠匿妾典衣裳空被追零落生涯種片園
朝朝夜夜盜開門鄰翁苦妾妾租客客也無輸呌妾論
那更雙棺四缶灰伐山博米圖葬埋嗚呼豪彊欺妾奪
山去不許鹽丁然妾柴十歲孤兒出縣庭空手攜狀投
杳冥黃堂走罷走使軿文書送縣已三月依舊含冤說
我聽
西窗晚眺
兩年無事坐窗閒數盡西邊不老山薄暮忽迷雲與樹
驚來乍見别峰巒
海口吟
按圖自古無人到二百年來戶口添架屋上山成市井
張官近海課魚鹽估客趁潮撐米入漁人忍凍采蠔黏
仲尼有廟塵誰掃寺觀崢嶸香火嚴
和林子望
勸君莫要歎無官幸有田園在故山滿室清風滿林月
人生何事勝於閑
雲庵覓詩
百級危階上翠巒四邊山色自低環海鄉無限蕭條景
收到樓前是美觀
次子望肯堂之什
酒尊開處是陽春有屋休論舊與新才子綠袍能賦詠
乃翁青冢亦精神人心多向醒時偽情話無如醉後真
莫要孟光同遯去急須榮禄奉偏親
陳叔盥兩惠詩以一首酬之
休要逢人誦六經紅泉往事已雕零向來未壞恭王壁
到處閒搖普化鈴幾歲寒窗頭也白兩篇新什眼空青
還鄉舊識多農賈那得柴門自掩扃
送年
一味清貧好送年堪嗟柴炭買無錢生涯幸與干戈遠
不管天明聽雨眠
秋雨
蚤禾收罷晩禾青再插秧開滿眼成誰道秋風專肅殺
依然四月雨中行
贈叔嘉叔平劉丈(并序)
士多貧者試後皇皇誰得失盖其衣食在科
舉爾叔嘉叔平揮染而歸理生自若衆所健
羨贈以古風一首
木槽壓油三石餘半為燈火半煮蔬上山伐柴五千束
九分賣錢一燒肉等閑八月舉場歸蚤禾囷畢晚禾輝
道行願見國人肥高才久屈當奮飛萬一主司仍見遺
課奴種麥家相宜老夫借屋蓄妻兒寂寥慣便亦何悲
丘德基七十
斯翁千歲也何愁七十真堪賀禮修多少人閒貧病客
不貪天地久相留
建劒風土
瞰水比連閣開山上下廬四時篁有筍兩岸鱔多魚白
苧男抽剝新絲女卷舒吾曹嗟跋涉不合蚤看書
除夜過延平書所見
東家兒婦試新衣西家殘織方下機東家宰牲嫌不肥
西家呼兒去採薇欲掩不掩留半扉等彼良人心依依
小兒出門看落暉平章去時霜未晞須臾忽見扁舟飛
雙槳㩇破清漣漪抖擻裙兒牽兒上釣磯手掩蓬鬢漸
覺面生輝遽呼良人何來遲税苗那管中限違且買豚
肩連夜歸
擬别為浙江之行
兩浙夤緣未聊窮福建回雪鹽晞黑土朱李細黃梅男
子皆彊鬭邨姑亦嬾顋在家無活計此路欠芒鞋
歸入古田界作
步步谿山勝橋亭建劒風土宜鮮荔子邨塢暗油桐南
店炊初滑西舟石漸窮豈知旬日外便訪去時蹤
夜宿延平水東
浮橋暫拆阻狂瀾嬾問津船趁往還雙劒廟前沽酒喫
水西燈火水東看
蚤下蓬嶺
煙雲深裏日攀躋嶺上宵眠雨電低清曉攜笻遵下路
高峰對面與胸齊
看潮
何處飛來白鷺多潮頭已減數分波西旋衝卻東流散
陣陣將軍引戰過
鄭簿約飲不赴以詩謝之
浪遊人到北佳節日窮南多謝棲鸞意相期泛蟻酣桃
源迷去路玉麈失清譚寄語鄭莊驛難逃負約慙
讀李翰林詩
杜陵尊酒罕相逢舉世誰堪入此公莫怪篇篇吟婦女
别無人物與形容
冬至寄行甫騰叔
江浙羇棲怕雪霜蚤年聽得晚年嘗生涯敗意多諳歴
節序隨緣少感傷鴨肉餛飩看土俗糯丸麻汁阻家鄉
二千里外尋君話今日那堪各一方
平江臘月廿五夜作
昨夜宰猪家祭竈今宵洗豆俗為糜燔柴夾水明如晝
截竹當階爆禦魑故國賽還新歲願老翁回憶幼年時
才高命薄天相戲我亦剛腸不肯悲
寄叔廣
君在於潛未語歸姑蘇我到事多違母衰妹弱那能幹
婦拙兒頑孰可依海近一天風漠漠朔寒兩地雪霏霏
行裝稍辦還家急年少應須慕虎闈
快活
客舍寒窗月色明紙衾展罷睡縱横傍人正是無聊景
怪我狂呼快活聲
丘叔喬八十
樂欲永千年愁難禁一夕大家於此且貪生八十孩兒
題向額今朝門下慶相符座有繡衣為上客況乎兩弟
古稀餘左酬右勸皆精力阿婆纔小三五秋卜婚日者
神無敵燈火鼇山弧矢晨姓名往往登仙籍借問人間
見幾多答云造化慳斯席
與景晦
鄉閭好事喜人傳聞說當初賦斷弦得暇灌花花造化
有方種藥藥神仙忽看脚下相隨處又是人閒别樣天
數畝南園誰更管任他荒草欲平肩
賀劉叔猷為用甫納婦
生年小我一全干十五字問揚雄難納幣孟冬猶丱角
記得迎長方祀冠倒指新春五十七先春女嫁男婚畢
采真園裏東風回主公無事花添色少貧嗟我老更貧
塵累何時是了人況且郎君賦語神使我見兒祇欲瞋
百丈書懷寄丘子深
離騷休唱逐臣愁此曲思君可寄不百歲都來如過客
一生大半似幽囚那堪泣玉寧懷寳剛道雕蟲朦飯牛
山館無聊春睡美日高丈五正蒙頭
誦中庸
端把中庸誦一篇眼前神物頓森然塵埃埽盡無他慮
儘管高樓自在眠
城山
雲霧成佳景天明又幾回忽攜詩句入别放畫圖開遠
樹沈如立行歌去似來小船衝雨過高柳接湖栽月自
孤青月臺呼怪石臺故園無夢想近擬築巖隈
梅
野水橋邊幾樹梅歲寒款款向人開精神别帶陽春到
造化勻分臘月來滿眼松筠皆臭味一天霜雪是胚胎
看花遠地身還老買屋何年手自栽
虎谿
四圍山木合百磴屋簷重古穴成幽井疎林散曉峰響
泉那更月啼鳥此無冬臺上朝朝看天邊處處供
紀夢
自從弱冠為遊子玉融丹井壺山市哦詩不用著工夫
巳謫牂牁四千里柳侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿柳城邨再拜前賢我如此才卑何怨嗟且述西
征始奔走豈我心跬步思桑梓江右湖湘抵桂林青山
爭獻雙眸美青山縱好興不生萬斛羇愁懷抱裏夜長
正好夢征夫何蚤起合眼見故鄉開眼知行李交朋無
恨别親戚常孔邇天明同登途薄暮共棲止一更春酒
熟街頭逢伯氏二更桑麻園仲氏談生理三更四更平
時往還人見我蚤歸呼我喜五更茅店寒鄰鷄振吾耳
忽驚身在竹牀眠雨外七閩何處是雙淚汪汪霑布被
過新喻
四顧茫茫水接天遠山如臥白雲邊馬頭忽看孤峰起
錯喜鄉關是目前
題清暉樓
兹樓名郡郭何處别林泉一水遙通蜀千崖利插天鸕
鷀晴舞雪桑柘月生煙欲醉囊羞澀愁看度兩年
題融州城樓
除卻譙樓環廨舍蕭條市井客懷悲高高下下山無數
淺淺深深潮有時大布紅裙猺女著半規白扇野人持
城中昨夜亡羊豕聞得誰家虎入籬
秋雨
梅花五鼓城頭角吹向愁人枕前落一聲心膽碎無餘
三聲兩聲那更作天明起坐壁為鄰簷外垂垂秋雨脚
雨脚彊鬢毛弱若為一滴白幾莖縱使赤松猶老卻
冬日
冬日何曾短寒更有許長紅爐那作伴白髮蚤還鄉舊
酒誰賖飲新詩自寫藏故人思不見獨遶野梅香
春日
獨上譙樓日一迴春風桃李滿城開狂夫欲語無人聽
呼取閑雲共酒杯
東寧初夏得叔達書自都下來言去秋與鄉薦
尋聞下第想就試上庠賦詩寄之
天涯無伴只思渠知在杭州在故廬閔嶺秋空翔一鶚
融江夏日煮雙魚合看髫齓登科去卻有髭䰅落第初
太學好還元祐體松峬莫便賦歸與
融州東樓
燈火無蠻市江山遶暗城漁舟關柝響野燒日頭生雨
闊千邨暝天高一月行夜樓多好景都不礙隂晴
别融州
兩年為客憶鄉關尊酒何時别此閒今日移舟出城市
多情卻戀眼中山
寄吳提幹
不見河南二十年若為再拜畫堂前來尋丹桂瓜期滿
歸訪蒼梧蓮幕遷幸對夫人如母在喜看令子似公賢
府僚共約黃花去業已還鄉種薄田
别王司法
維舟江岸偶相鄰還與吾翁是故人顏貌不知今日改
姓名方記舊時親少年壯筆生應貴白髮青衫今尚貧
一笑羊城聊適意明朝話别兩酸辛
題靜江
桂林多洞府疑是館羣仙四野皆平地千峰直上天
過象州
都無一物作生涯坊巷蕭條有幾家料得寒梅應悵恨
滿城開作寂寥花
訟田行
樂軒世俗文不工場屋此生難遭逢百年餓死真可惜
人命只在田畝中遠行直到西融州客裝收拾來歸休
江灘象窟百無憂卻陷人心危險頭海上曾琚本亭戸
日在公門騁詞訴下鄉老嫗何大孃小郎遺業孤女當
主婚老嫗貪聘資將女嫁與曾琚兒女將三十年及格
依法賣田何所疑樂軒信已因信人豈識兩家俱不仁
曾琚文約只要錢錢被何偷反訟田牙緋縣宰坐縣庭
官是堂除豈不精老胥代判為縱横知縣依書那得平
卻監媒人宋五九備錢還我錢何有提點八州刑獄使
重念八州冤曲事許人越訴牓通衢有狀不禁攔軺車
軺車曉出平旦歸千人百人周四圍車中呼入使者笑
觀感人多涕霑衣笑者笑何意吾不聰明渠不至感者
泣何為赴愬容易殊曩時文書山積難稽考胥吏依前
顏色好樂軒辭說如直弦外臺判下不改前州府監錢
何嫗還吏人掌客生艱難因循六十日公事無了畢胥
徒去復來索酒需財食樂軒一片杞菊懷遂令奔走生
塵埃春雨吹散春風回竒花異卉相迎開百千阿堵何
足道嗚呼何媪豈人哉叱散胥徒吾不取抱琴横膝眠
空齋
愁夢
天作閑愁催我老夜長猶自怕天明日中料想先成夢
白上髭䰅數十莖
久為塵事關懷因成一絶
讀書得趣是神仙未若神仙斷火煙解把老夫埋俗窟
時多不放上青天
戲簡宏仲劉九丈
明月無長好晴空有晦時君家那與我頭白似新知
姚晉甫溪閣行
南院觀溪心已清縈紓更上閣中行西窗車馬市橋横
東窗遠山霞霧生日斜沙石淺可數半夜轟雷驅猛雨
農圃嘈嘈春水多誰得身閑延客歌醉後下階齊拍手
長株矮樹排花柳主人更要雙眸寬去年拄杖尋長安
一行一處狂呼去日日芳園大如許買地此多直幾金
千屏萬障為牆堵西湖覽畢歸興忙川無大小人徜徉
清風明月浙江有酒廉魚賤輸吾鄉
冬日贈宏仲
愛君方始卜鄰居君又移家二里餘日裏若無時刻到
人情便覺往來疎風霜今歲攜杯幾淮浙明年解纜初
兄嫂恩多因怨我語言雖惡敢瞋渠
東林春晚作
團圞四面山我住一山裏相距能幾何開方祇百里日
月出東西星辰運終始雲霞千萬狀煙雨無窮美誰云
天體大仰看全於此窮儒治生計富盛誰與擬新晴麻
麥秀擁戴峰巒起牡丹芍藥歇春意濃未已野花悉力
開白者真珠比薔薇及寳相爭鬭何綺靡藩籬成障幕
邨墟化城市世上豈寂寥如何昧斯旨芙渠開欲來黃
菊日可指寒梅即艮卦為魁向年底循環無了日物物
從頭理康寧不相放臥病爾為爾
劉騂子初冠勉以詩
汝爺十五初裹頭桂堂讀書從吾遊汝今裹頭恰十五
兩載東林就規矩我身只是前時命汝家歲久無衰盛
族人快活羨汝爺汝又勝爺好情性瑩澈温柔好性情
更須奮筆趨前程苦思入神方得句才如諸舅豈無甥
題林仲雨皦日庵
詩仙庵未作與我話庵名素髮來為客朱甍始落成變
風情性語皦日死生盟君老身猶健雌埋一劒横
用余子畏韻其詩有警句云君知瓦礫真成道
便覺珠璣不屬君
少長城闉老一邨平生好語不曾聞百年馬鬛空埋我
三載鼇頭更祝君幸有鄰僧分隙地豈無座主識雄文
須臾忍死攜笻立更看崢嶸足躡雲
除夕
歲晚民貧百物廉無錢堪買亦何嫌聊將送酒呼鄰客
淺飲三杯不用添
叔清留飲座上感懷
十夜不相見一見又如初兄弟無人在交朋卻我餘矢
弧皆後挂銘旐競先書有酒堪留客悲懷且埽除
和林君作起叔梅詩韻
林逋沒後幾星霜苦要吟梅弄爝光兩處湖光看共色
一家詩句嗅同香花開再約談元白駑老那能逐乘黃
又恐來冬隨計吏仙霞不管似羊腸
宿清暉
禪家自古分人境心地明時鏡始明榕枿交隂牆内外
卉花散采路縱横築臺勾引江山入鑿沼因緣蘋藕清
好是炎天亭上宿便為淨土國中生
次韻林君則惠詩
湖水當門四面山旁羅書史坐中閒他人共我何曾有
造物於君本不慳況是蚤教緣累少便知晚與歲時閑
餘糧換得鮮魚煮大勝簞瓢陋巷顏
辛已歲暮宴陸甥子由家
吾妹嫁時狼狽甚幸皆存活得年深有男買屋棲遲喜
見舅開尊爛漫斟歲值凶荒多餓死我慚温飽更酣吟
還鄉日少生難保敢覬今番一話心
謝九峰升坐相留
重陽七日月當圓高坐禪師祝萬年夢裏五更聞齒錄
凡夫有罪是貪眠
歸愚集
葛立方字常之江隂人諡文康勝仲之子諡文定邲
之父也天資高邁博覽諸子百家言詩文信筆申寫
不加持擇與弟立象妹壻章道祖同登紹興戊午進
士累官吏部侍郎因迕時相罷去自號歸愚居士築
堂三楹扁曰餘慶優游以終老焉經籍志載歸愚集
二十卷今所存詩文共十卷僅得其半耳又著有韻
語陽秋二十卷傳於世
避地傷春
一年春事又闌珊可惜芳菲愁裏看慎勿掃花供喂馬
惱人秀色自堪餐
洛陽宫闕半成灰草草花枝濺淚開國色天香消息斷
妝臺誰奉紫金杯
枯藤六尺步長阡客裏韶光絶可憐好著春風重試火
西陽三日突無煙
菖葉青青杏蕊新牛耕白水一犂勻蒨裙窺愛疎籬晚
不是沈香倚太真
和盧叔才食蛹
綠柘林中聽晚繅聞將煮蛹當持螯何須有繭大如甕
救得妻兒啼與號
開箔團團雪滿牀桃漿灑盡煮蘭湯微軀分合葬君腹
報答君家三畝桑
天寳
凝碧池頭絃管聲秋槐落葉若為情王維空咏朝天句
誰似當年雷海青
翠輦重登勤政樓桃紅依舊唱涼州但知玉笛傳佳曲
不記鈴聲動客愁
綷䌨黃裙墮遊水闌斑錦襪委嵬山臂環留得知何用
羞殺新豐謝阿蠻
攜家避地
菟裘真可老飄寓失初心去去家山遠行行澤國深光
隂三翼過情緒二毛侵何日干戈定鷗盟得再尋
沿檄省親復還書呈叔能同官
雲閒霅水往來航風雨幾番騰客裝子職廢供一旬劣
官事不了三春彊去時園花初放白歸日江梅如許黃
少復須之又西指薰風一舸在迴塘
鹽倉作呈叔能同官
平生嬾作子公書俛首銓曹一紀餘苐有神馳招隠館
久無夢到承明廬文字真宜覆醬瓿技能只合服鹽車
清才弗悟亦塵役蚤晩促君登石渠
次韻陳文仲
小園邈在古城隂為愛寒葩杖履尋卻笑含章檐下客
對花熟睡亦何心
低枝垂蕊逗疎隂不學髯龍榦百尋此去江南知幾驛
只今誰動故人心
大人遊千金訪張仲宗以守舍不得侍行用仲
宗韻
古寺依煙艇一篙春水深石壇幡轉影玉殿磬流音客
有張公子僧皆支道林行行雲水窟幽夢渺難尋
聞道千金好幽人已奠居森森松遶寺㶁㶁水循渠旅
泊未妨酒長飢尤著書謫仙詩酒地今尚指匡廬
和叔才餉酒
百事不挂眼一尊難暫忘伻來頒酒聖客至引杯長桑
落開新甕崑崙接舊觴鵝兒黃液重象鼻碧筩香銀海
俄增量金罌可配漿蟻浮甘瀲灧石飲見温良世事紛
忘去詩情合得嘗醉來庭宇眩醒後竹隂涼釀鄙平原
縣鄰防吏部郎糟邱誠可老不用爾殽將
次韻仲平病閒齋祠
居士彈一指森羅萬象皆聊須三味酒不奉八關齋雨
罷簾初卷山迎榻自排蕭然忘世慮心境兩相諧
次韻林梅卿吏部遊河
竟日關心朱墨間西湖好在且偷閒光凌萬頃搖銀海
興愜千鍾倒玉山未辦采毫書側理只愁赤壁下烏蠻
客兒忽墮池塘句格律都高漢以還
次韻洪慶善同飲道祖家賞梅
末上風光驚老眼斬新香韻惱騷人霜清日澹虛庭裏
玉骨幽貞不嫁春
寒葩脈脈畫堂新同是迎檐索笑人獨把幽姿伴冰雪
舒花結蕊不關春
立盡黃昏賞玉肌月華無語上疎枝絶憐睡熟含章畔
無限花飛總不知
遊衢州烏巨山乾明寺
烏巨山前譚寔諦江郎嵓畔逗真機白虹示滅知何處
去采山桃又不歸
送李元孟赴河南漕屬
君忽湘潭去斜陽催馬銜將毋添白髮正坐此青衫暑
雨驅魚婢薰風入鱟帆南來衡岳鴈引領望書函
次韻劉卿仕飲散感秋之作
雲子登場賽鼓歡邨南邨北盡黃冠幾聲乾葉下碧甃
數尺瘦山浮畫欄水拍野橋漁網挂月懸煙浦鵲枝寒
新秋愁絶他鄉客衣帶年來如沈寬
華堂不料著野客菲履底同章甫冠鷗外翠光清醉眼
尊前爽氣動危欄霜沈紫荇玉奩潤風脱丹林煙髻寒
百榼香醪消萬斛酒中跌宕賴君寬
小酌以詩招道祖分茶
寳胯開緗葉香塵墮柘羅湯鳴檐雨細盞占隴雲多連
日伊蒲塞今朝熱洛河春風入詩腹五字與君哦
九日慶善示詩次韻
眼前逢九日習氣自多生官冷有閑趣花開無世情元
囂何許是素滻第存名百歲風狂似東籬且掇英
和道祖韻
未落天狼未止戈誰能頻擊唾壺歌奕棋聊欲消憂爾
飲酒無如作病何孫邵那憂卿太少退之莫歎日無多
菟裘已向菁山卜從此棲遲到髮皤
大人築室將畢道祖亦作宅基治園作詩示祖
道
習隠肯回駕求榮難著鞭有心營綠野無夢到凌煙盞
斝花開裏檐楹鴈落邊冰清仍玉潤共此一山川
兩第屹相向幽園卑辟疆君方林上塢我亦治横洋鑿
翠闢窗戶入天棲棟梁東屯寒月夜老杜只茅堂
世事只如許幽居誠樂哉報安知楚竹索笑得江梅岸
放平湖入窗邀遠岫來兩家車馬地莫遣染蒼苔
風起
炎蒸困鉗釱虎嘯漏天機樹杪忽垂髻榴邊今汚衣草
鳴溪水立帆飽客船飛更設琉璃簟茶瓜話落暉
胡樞横山堂
雲夢胸中吞八九了無官事苦相關廟堂曾引五星縷
嵓壑今疏八節灘鳥織白雲機杼闊溪喧蒼石杵碪寒
東山難戀山中相梅子枝頭正著酸
朱甍碧瓦市㕓遠遶舍泉啼山復横朦處爭長渾僕妾
亂來有此幾公卿已公茅屋實父子裴氏午橋真弟兄
竟日倚欄天外眼世間軒冕一毫輕
春過木濃山轉翠旱餘湍減石添痕主人正自笏拄頰
客子底容裙撇門好鳥傍人窺野核亂雲釋嶠落芳尊
真成命駕輕千里李杜文章得細論
天然平遠染百幅泚筆底須東絹傳窗戶吐呑新日月
風煙出沒舊山川白公築室地三十揚子草玄文五千
筋力尚堪驅使在異時重泛白蘋船
疎慵
閒處著疎慵鮮鮮幽桂叢讀書聊竈北避世且牆東市
駿卑蘇代求徵謝子公丹心阻閶闔欲付小心風
題臥屏花
姚黃
抗旌汾浦根移白豎箔藍關花染紅欲識龍媒空萬馬
宫袍黃挾御爐風
榴花
琴軫含房風未吹盈盈脈脈度炎暉怪來一夜丹䰅拆
杯酒新翻阿醋衣
山茶
十月幽園鬭曉風層層絳蕊艷芳叢江南只慣收鷹爪
誰顧山前鶴頂紅
海棠
濯錦江邊雨露勻杜鵑啼血染香繒自緣佳處詩難貌
不是無花開杜陵
桃花
細看裂錦又蒸霞黃師塔前江上花折得一枝明老眼
與兒洗面作容華
白菊
天上新裁琪樹枝拕雲帶月下瑤池須知正自真仙種
不是金鈿未染時
不飲
蒲團杖藜屋三間世故真成觸與蠻獨有雲山供送目
儻無尊酒亦開顏吳宫雪紵鶴翎散歴社風荷象鼻彎
老子何曾持入夢百年鼎鼎鬢毛斑
十一月十日酒散已二鼓與千里步月因至水
堂
雪後泥方凍酒闌寒少威傍雲生夜月喚客出柴扉籬
敗犬聲合街閑人影稀石欄山幾尺暝靄只依依
夢入千家枕寒聲薄水堂溪山渾著月梅竹半封霜夜
牓響葭浦寒魚跳石塘可憐清絶景夜夜屬漁郎
聞歌
初唱城闉鴈影寒玉喉䆗窱嚲雲簪小叢底處傳歌㨾
供奉棃園人姓南
月明如鏡酒如空響谷清聲出晚宫怪得中庭紅葉墮
琉璃帳底唱迴風
操葉舟凌巨浪訪道祖
一牛鳴處是君家乘興煙篷簇浪花銀浦流雲新得路
人驚仙客在浮查
春日野飲(是日聞東朝入界)
十載干戈僅脱身殘年重作太平民杯鐺有趣於中好
花柳無情分外春不遠上元新甲子肯將短筆怨庚寅
從教蕙帳驚猿鶴卻欲重彈冠上塵
次韻陳廷藻戶部西湖快目堂之集
冰壺影裏絶朋從三雅同傾共一中相與文楸看飛雹
不須舞袖覓驚鴻雲邊鳥道古來寺煙際漁舟何處翁
竟日追歡難卜夜只緣身在省牆東
次韻周少隠梅花
化工巧綴一枝斜點玉凝酥碎疊紗待得春來開滿樹
何如忍凍兩三花
冬至後雪
客寐失通宵寒聲動泬寥雲容頽玉宇雪陣攪層霄點
點稭灰落亭亭柳絮飄文窗斜入紙老樹巧裝條墮嶺
篩寒髻凌波灑碧綃風狂初索索雨細漸瀌瀌入酒應
愁凍當爐覺易消蕭森聲勢密飄瞥路岐遙蓑冷翁仍
釣山迷客罷樵裁紈鋪縞素修月屑琨瑤市小瓊樓合
時和玉燭調三章歌睿制五板賀寒朝吠犬驚南嶺騎
驢憶灞橋終南憂壓&KR0008;少室衒齊腰嗟我星霜老經時
鬢髮凋摘蔬和凍煮收葉帶蘇燒路滑難求馬衣單悔
貰貂煖寒誰埽徑莫問紫金蕉
次韻陳元述見寄謝茶
露窠那畏主林神小摘筠籃手自親旋轉注湯雲作脚
繽紛出磨麴為塵睡魔已戰三竿日詩社聊嘗一信春
不把膏油塗首面要須色裏認天真
章氏園小集荷池上
一金營雅集荷溼露香濃鳥起驚歌扇雲移落酒鍾碧
筩彎象鼻翠釡出駝峰百歲狂風似無因繫六龍
鉗釱困殘暑杯鐺方興濃歌舞趁晨版歡呼從暮鍾風
聲回立鵲雲影墮竒峰行酒有佳麗未須煩八龍
次韻伯父工部見慶塵忝之什
江夏無雙舊姓黃末科容我出寒鄉人間學子垂垂老
天上丹枝恰恰芳避地本安元結洞擁書猶記贊公房
(某嘗於鹿苑寺宣公房肄業)豈知今世持衡者不聽更籌聽織芒
送伴回至平江舟中與元覽試茶
壑源春色起雲阿拂拂輕塵動柘羅騎火已驚官焙蚤
注湯還鬭乳花多清風兩腋添詩興紅日三竿戰睡魔
燕頷未能飛食肉腹中藜莧且摩挲
園中新疊假山
萬花爭放辟疆園九仞功成對竹軒鼇負崇基凌象緯
虎蹲深逕列兒孫欄雕結琭籠芳砌樹翦琉璃破綠痕
水遞畦丁飛瀑墮煙吹童子亂雲屯日晞絶頂金莖露
雨漲虚坳玉女盆只欠五城樓十二便應人指是崑崙
己卯歲四月二十七日自湖州赴宜春郡餘杭
出陸至富陽
發動出江津晴薰綠野勻泉聲潄沙石嵐翠溼衣巾天
近雲衢馬林深鳥喚人將身入圖畫誰復羨麒麟
觀插秧
秧把插東畦東畦翠罽齊甘心鶴俛啄不用馬行泥井
井塍千曲泱泱水半犂黃雲他日事歡喜舞齠齯
桐廬牛嶺
輿曳入崔嵬連天霧不開驚波掀過雨細路滑蒼苔瞰
下憂魚葬凌高被鳥猜垂堂千古戒底急為名來
入夀昌縣界
一躡夀昌境山深溪水蒼編柴作籬落囊石當橋梁野
店蚊煙接官途松吹長石田能幾稜底用穀人忙
晚泊
晚泊牛羊已下來清泉為我洗塵埃解顏客裏無巵酒
壁上尋詩笑幾回
過九坡(在臨江軍道中)
行盡千山與萬山鍾情偏在此煙嵐海波神闕今饒六
仙女巫峯尚欠三雨潤蒙條生翠滴雲封疊穎瑩脂涵
卻思九坂修梁第空使斯民命不堪
贈褚明遠
今歲難衣食知聞莫若君衣裳顛紫鳳隴畝槁黃雲主
饋婦求去承家子出分清才豈長窶竒相有龜文
罷職還家漢卿叔賜詩和韻
爝火誰能補大明漫陪朝請趁晨興雖叨荷橐簪纓舊
頗愧銓衡水鏡澄夜帳歸來驚怨鶴曉窗穴處縱癡蠅
自知浮食辜君賜卻擬扶犂換斗升
蒙才孺伯惠詩頗及參問
鶴氅蒲團養粹和冥心十地六波羅官情微似菴摩勒
佛行高於窣堵坡海裏泥牛端解笑庵前石鏡不須磨
擬詢一句石頭語只恐新羅燕子過
丐祠將離雲間崔申之以詩為别次韻
荆蘭戲采關情切朱墨為官與願違夜鶴帳空周子去
秋鱸風動季鷹歸忍看妙句金聲振行阻清譚玉屑飛
引嶺吳興何許是碧雲深處暮山微
不寐
年來百念如灰冷何物關心攪睡眠奠枕不容安丙夜
乘軺端復數丁年曲中誰辨齁齁趣夢裏難成栩栩然
只恐睡蛇鉤已盡髦蠻難到曲屏邊
旅次
山行确犖趁雲程食寢無多但有名作夢將成雞喚起
加餐未竟馬催行鼓風飛壒渾無際敲日吹炎似有聲
埃息火流知不晚依然六幕自澄清
綴景亭(以下五詩為章道祖作頗及葛藤)
煙溪雲巘映朱扉聲色叢中入定時十萬丈夫森鐵甲
三千宫女醉瑤池纍纍珠帳露滋顆點點金衣霜著枝
心境消融無一物景從何處綴為誰
踊山閣
横空複閣面嵳峩影墮前溪瑟瑟波九坂端疑築梁第
二山應恐負夸娥凌雲北固俗塵遠采菊東籬真意多
欲識祖師端的意此閒萬象正森羅
滄浪亭
滄浪亭下水連溪影倒虚檐鳳翅齊白小牽風動晨鏡
碧圓著雨響秋鼙魚舟點點依蘋渚鴈齒依依跨柳隄
舊日滄浪元不變何妨居士為金提
華藏菴
鮮健龐翁今罷參拄杖挂壁雲迷庵開花聊幻仙七七
逗機更說禪三三未辦浮邱招挹袖且邀彌勒與同龕
庵中認得華嚴界何用宗風譚北南
錦薰閣
窈窕軒窗小閣深種花卜得半晴隂眼根忽墮錦繡谷
鼻觀如遊薝蔔林莫問花枝有開落須知法性勿來今
色香塵裏回光照只者凡心是佛心
響應山
一派寒灘度白雲幾重危磴遠紅塵竒強煙合松筠古
紺殿香浮棟宇新玉響碧潭鳴地籟瀑垂蒼嶺挂天紳
潛虬未用升雲去乞取晴天卑散人
金燈花
小圃金燈滿意芳苞舒絳采照煌煌璣珠小滴今朝雨
縞紵難禁昨夜霜拂秉麟䰅蛾欲避枝銜螭口蠟猶香
列錢都是銀釭影莫遣狂風出土囊
春日移舟章園
冰壺徹骨無纖塵新來結屋苕溪濱傾銀注瓦叟泥飲
披錦裂繡天行春沙平印篆鳥浴羽浪暖破綃魚躍鱗
一邱一壑志願畢肯待人招祁孔賓
腰懸六印不用求勝處引人著滄洲波平草軟鷗鳥下
花明柳暗池亭幽兩園牛鳴一舟了三春駟隙千觴酬
肯將僕射易此樂瀚海飛孤雲正愁
宋百家詩存卷十九
