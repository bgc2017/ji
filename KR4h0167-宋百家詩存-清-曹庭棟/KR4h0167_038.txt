宋百家詩存卷三十八
嘉善曹庭棟編
佩韋齋集
俞德鄰字宗太丹徒人性孝友樂施與博學多識咸
淳癸酉登進士以文章負世重望元兵入劫質軍中
不屈卒全其身以歸行省交辟皆不就優游林園能
保晩節至元癸已三月卒著有輯聞四卷所為詩文
散落友朋間不自留藳佩韋齋集一十六卷其子庸
裒輯者勿軒熊禾序之稱其詩閒雅冲澹中有發揚
蹈厲之意近律亦皆駢麗精緻原其體要則關涉綱
常造次理道不可與尋常詩人文士例論也
古意
迢迢長安道古堠雙復隻遊子辭家去去去何所適素
商昔轉玄朱羲今由白悠悠世路囏江湖虎豹宅楊朱
泣途窮魯叟悲麟獲願言弛負擔歸與慰岑寂
亹亹天上雲淊淊海中波時哉不與我况復未息戈浮
氛冒層嶺君去將如何君吟行路難妾思扊扅歌積憂
儻心痗采蕨南山阿
皎皎天上月輝光燭蓬門蓬門亦何有古鏡堂上懸妾
心如古鏡磨盡明不昏君心鏡上塵磨去不復存猗嗟
賤妾心與君難具論
吳郡齋遣懷
齋居苦無悰散屧步芳圃花柳度煖風莓苔滋宿雨疉
嶂隠檐牙齒禽哢林莽池光雲蔽虧日氣石吞吐迴眺
覿層城狂歌隘天宇倏歡景已流俄思愁復聚楚奏鍾
儀悲起吟莊舄苦人情異窮逹上士渺今古信美非吾
鄉歸心屬蘭杜
閒居遣懷三首
莓墻隠薜蘿中有一畝宅花竹分四時野鳥鳴格磔浩
歌引清觴微風岸低幘百骸任舒伸一笑天地窄剝啄
誰叩門門外來佳客
坐中有佳客尊中有美酒酒美客更佳一醉亡何有醉
餘送客去新月掛疎柳明日欲重來已戒應門走
客至固自佳客去亦不惡起舞弄清影明月動孤酌一
杯復一杯輕颸動修薄擾擾百年間誰能得此樂酒醒
日射窗推窗見梅落
聞角
角聲嗚咽梅花老遠客夜長風草草起傾凍酒澆愁胸
愁思轉多杯恨小人生石火斯須期月轉樓西角又吹
咍臺一枕華胥夢明日看山笏挂頤
遣興呈孟兵部使君
翛翛瓊田鶴高步何頎頎霜毛映寒月丹頂含晴暉胡
不乘軒車俛啄前谿為谿水清且淪白石亦粼粼雖無
魚鰕味且免雞鶩瞋
趙子有古心眡世澹如寄青編對朝夕黃花當姬侍海
上逐臭人紛紛笑厓異焉知四五間政在嶭公輩
俗子塵滿襟門外紛偪塞髯龔詩中英高卧翠巖側風
雲入古硯鳥烏窺凍壁似聞中饋虚桑麻欠機織母氏
聖且善門閭望朝夕擇婦要得人在德不在色
卯金我石友胸次如阮嵇灌園西郊外竹徑風煙迷我
宅今易主政擬尋幽棲卜鄰儻有分當在西枝西
我昔愛君直蚤慧機雲比一别復幾時使我費懷企夢
中往相尋宛在水中沚水中多鳧鷖水邊鳴鳩飛天雨
逐婦去天晴呼婦歸鳧鷖政自樂鳩婦吁可悲
石門洞
衙衙雙石撐青空澗鳴瀑吼驚魚龍維舟支笻步山徑
山黑鬼笑猿啼風雲巢雪屋數羽士玉圅寶笈繙晨鐘
天寒水落山露骨日月隠隠行空濛九衢黃埃没馬腹
一家歌笑百家哭雖然是山猛虎多猶勝人間賦蛇毒
題劉同知所藏泰山訪隠圖
環洲玲瓏徑深窈巉巖翠壁摩蒼顥幽人結屋倚隂厓
雲水煙蘿互縈繞維舟散屧欲往從山深樹密無行蹤
徘徊谿橋自歎息安得上下如雲龍古云大隠隠朝市
朝市亦有居巢子胡然見面不見心咫尺涓涓隔春水
為馬受益題韓滉畫子母牛圖
老犍耕餘飽枯䕸呼㹀引犢緣敧厓犢兒母懷不父懷
母子僔沓形離&KR0992;牧童生來識牛意倦抛臺笠曲肱睡
爾牛不寢亦不譌我亦無夢遊南柯歸來短衣不掩骭
卻笑漫漫歌夜半
甲戌秋過了頭巖有感
昔年北兵滸黃渡官軍一萬了巖駐巖前十里無人煙
焉知今日重生聚老翁殷勤指長孫生時開慶方改元
今年裹頭明年娶感荷太平天子恩傳聞鼎湖龍又逝
空餘弓劒留人世天上唯多三數公社稷蒼生誰蚤計
老翁有時色枯槁羸卧巖前分犢草京師來往千萬人
欲問明時知者少嗣皇繼聖生神靈西陲何事猶徵兵
襄樊未復郢又急正陽新築淮方平吾儕紅額今有幾
青袍白馬紛紛是巖前鬼燐隂雨青老翁說著心猶驚
願君努力扶休明翁也菁羹橡飯安餘生
過釣臺
行色苦迢遞人煙渺凄凉泊舟值嚴瀨濯纓感滄浪赤
符讖龍鬭白水瞻鳳翔淳風協元德落星隐寒芒桑溟
忽變易草木猶芬芳嗟予遘迍蹇垂老悲興亡溪湍兀
小艇嵐氣昏戰場安得釣臺釣尚友狂奴狂
龍門嶺
沮洳棧道溼慘澹旌竿墓經行此山中髣髴龍門句借
問此何名亦以龍門故祝融鞭火蚪正晝紛馳騖乾坤
一洪鑪何適非窘步况兹履嵌岑豺狼隘前路及暮雲
氣隂霈然灑甘霔廼知天地仁不待蒼生訴
麗陽祠
峭壁出蒙龍澄溪湥漭潒碧瓦映朱扉雕甍燦金牓巫
覡紛後先苾芬盛肸蠁云此麗陽祠桂籍夙所掌當時
逄掖士祈禬何穰穰歘然夢寐通其應捷影響我學非
時須青紫絶妄想及兹值艱虞乾坤卷搖蕩山行愁虎
狼川游畏夔魍故鄉隔三秋煙塵極坱莽神兮罔時怨
訶護迄來往中夜若有聞縹緲隘雲仗及明泛逆谿祥
颷送雙槳
春怨
垂楊帶雨煙沈沈綺窗翠幕清晝隂琵琶撥盡誰知音
一聲望帝春事深
鵓鴣詞
鵓鴣鵓鴣爾拙無伍朝飛從何來暮宿何處所飲啄不
自營日日呱呱叫春雨沙場鬼哭天沈隂澤國夔魈夜
相語一聲兩聲雲冥冥三聲四聲水建瓴十聲百聲大
雨車軸下千聲萬聲江翻海漲鼇宮傾羲和推車不敢
出鮫人畏溼綃機停淤泥三尺百賈卧十家一二吹煙
青鵓鴣鵓鴣唤雨又不已教爾閉觜不閉觜再拜拜天
公箋詞小心風雨師屏翳雲師豐隆鵓鴣爾何物盗天
之柄裒頑凶天晴呼婦雨逐婦寄巢生子随西東願天
勅后羿挾矢操強弓射逐九州外勿使孳尾添雌雄天
關九重暗氛霧鵓鴣飛來復飛去黔黎&KR0008;&KR0008;生魚頭鵓
鴣猶自鳴不休重為告曰鵓鴣鵓鴣爾形甚渺爾聲孔
悲爾鳴不止爾心何為意昔黃帝作鳳凰巢阿閣此時
無爾鳴五風十雨天下樂又聞有虞氏韶成鳳凰至此
時無爾鳴風雨弗迷天下治爾今雖強顔不如闔口歸
深山山深樹密百鳥閒落花流水聲潺潺秋分春分任
爾化何用對雨鳴間關爾今不肯去吾亦能爾恕長安
挾彈多少年勸爾藏頭莫相遇
望夫石
朝望夫暮望夫望夫夫不至江樹煙糢糊一朝化為石
誰知望夫苦獨有堅貞心千古復萬古
題郭元德所藏龔聖予瘦馬圖
吾聞神駿之名十有五雄姿矯矯騰龍虎四蹄踣鐵尾
捎風藐視崑崙薄玄圃何時歴塊誤一蹶棄置荒林繄
榛莽思昔先朝十一閑駓駰騏駱充其間此馬當時最
倜儻流沙萬里來圅關祗今淪落歸人世何人保飬思
終惠髯龔前身李伯時殷勤染翰憐權竒崚嶒瘦骨見
者歎度越駑駘猶萬萬天上房星久已空此圖此馬俱
難逢至人愛圖如愛馬收拾瓌文為模寫我知髯龔欲
畫時天地黯黲風煙悲離離禾黍今如此誰識羸驂真
騄駬明年野外春草平瑶池八駿還爭鳴此時更倩髯
龔筆一埽籋雲龍八尺
贈朐山孫畫師
少年酷愛山移家入山住朅來廛市中塵土涴巾屨有
時擬山遊大笑出門去二毛颯垂領乃乏濟勝具歸來
笏拄頤意欲凌風翥朐山有佳人以我愛山故九曲武
夷溪移將置縑素禽鳥紛飛翔煙雲莽回互林深虎豹
藏石怪龍蛇騖對此竟忘疲興與精靈聚相當槃礴嬴
下筆有神助不然方丈間那有許竒趣安得絹千疋煩
君畫瑶圃
雙清堂詩為石民瞻賦
黃塵没馬腹洪濤噴鷁首是身如轉蓬隨風任飛走歸
來丘壑中高袖拄笏手牀頭一束書壁下一壺酒暴背
對青山杖藜從白叟乃知羲皇上何嘗離北牖民瞻實
可人青歲紆墨綬一朝拂衣去歸種彭澤柳蕭然林下
意今無古或有富貴等浮雲斯須變蒼狗終南政自佳
不作捷徑不仁者贈以言立名要不朽
山陽客中
衰年逢世變人事如蟣蝨憂端常澒洞頭垢不暇櫛檣
烏終歲飛况復無寧日方春暫返櫂浹辰卧蓬蓽天風
倏吹衣輕易復一出旅巢乏安枝如意十不一七十能
幾何日月過箭疾夜深不成眠吟蟲助唧唧
淮城酒味薄酸澀如敗虀一千沽一斗聊欲舒慘悽壺
傾不能醉羇思終轉迷因思古逹士山林卜幽棲暴背
坐捫蝨看雲閒杖藜理亂耳不聞其樂無端倪紛紛彼
俗子謟笑勞夏畦安知萬世下清風想夷齊
為郭元德題和靖探梅圖
祥符真人調玉燭四海八荒春意足孤山山小不容春
十月梅花破寒玉風流詩老癖愛梅拂曉騎驢度山曲
呼童忍凍折南枝香滿唫窗伴幽獨到今寫入畫圖中
骨冷神清炯雙目蕩蕩巍巍堯舜天外臣巢許誰羈束
前年我亦訪湖山山色湖光竟塵俗荒墳三尺走狐狸
那復寒泉薦秋菊真祠併入梵王家香月亭前馬牛牿
水邊籬落忽横枝遥睇猶艱况斤斲雞園釋子皆鷹騰
挾彈揚鞭驟平陸倉皇走避尚遭瞋蹇衛何堪共馳逐
三百年間一夢同人與梅花幾榮辱拊圖三歎復何言
天外飛來兩黃鵠
次韻麟洲龍仁夫遊三茅山
朝行良常南暮息良常北山水互縈紆松篁相依綠尚
擬效古人夜遊迭秉燭嗟我獨何為紅塵走東軸有如
嗜飲者性命寄芳醁時於茅檐下支頤望凉玉或夢泊
西巖汲湘然楚竹終然纏世故欲往竟未卜安得乘天
風翩翩出囂俗士生一世間衣食貴裁足誰為翔蒿鷃
誰為冲霄鵠誓將與子遊保此受命獨
金山寺
僧舍高低見潮音曉夜聞仙凡一水隔淮浙半江分鶻
冷山腰月龍嘘海角雲瞿曇端不見人世幾紛紛
陳索郎灘
去國踰千里辭家過十程飯炊雲子白酒醉索郎清柁
捩秋江駛帆開暮靄輕聖明方在御何地不昇平
行夀昌道中
山邑少桑麻清谿卷素沙岸崩橋半斷邨僻路三义廢
渡留芳草深溝卧古查老翁苔石坐猶問自京華(芳草渡在)
(縣西)
聞築鹿門
干戈又繞鹿門西清夢猶應憶鼓鼙可歎遭逢誇二鳥
卻令經濟屬三犀腐儒闇事惟蒿目聖哲知幾莫噬臍
坱莽氛埃何日淨春江飛雨漲芹泥
金陵板橋别弟
江郊憶舊廬送爾復躊躇别慣不縈夢情多嬾寄書江
湖歸櫂遠風雨夜深疎杯酒慈顔悦離愁賴埽除
古寺
古寺接荒城浮圖倚太清松環嵐翠薦泉激澗虹明僧
定花開落人行鳥送迎西枝如可卜吾欲證無生
書齋
寂寂書齋萬慮空恍然赤甲古城東鳥呼幽夢日方午
花惱醉吟春正中軍將送茶驚諫議門生載酒過揚雄
飛詩識字皆為累閒殺江頭獨釣翁
常山道中
縣古浮梁外沙平草樹秋遠山明去路驟雨咽鳴鳩岸
狹水痕漲雲歸暝色愁誰憐蘇季子塵土涴貂裘
鷺鷀林
客久勌嶔崟尋幽洗客襟青煙楊柳岸白酒鷺鷀林當
戶孤峯秀環溪萬玉隂留連不忍别月落砌蛬吟
次韻朱子厚九月十一日見寄三首
三載干戈隔勝遊江山依舊鬱相繆蛬吟砌壁莓苔古
鴈落汀沙草木秋畫角飄江猶北固白雲飛岫認東甌
憑高望遠心如醉風岸烏巾雪滿頭
凄凉風雨暗山薇夢裏歸與迄未歸禮樂不存三代遠
江山如故六朝非讀書老去翻成癖煮字從來不救飢
裋褐長鑱真活計載芟何日詠春祈
冷雨凄風萬木飛年來世事不勝悲青山白水新安道
雲夢綠林夔府詩耆舊漂零今有幾乾坤翻覆政緣誰
鬢絲一夜三千丈甚矣吾衰如此衰
登六和塔
僧舍倚松北浮圖界竹西江通嚴瀨遠雲壓越山低槐
里三原隔襄城七聖迷臨風悲往事月落凍烏啼
次韻簡黃監簿淳宗二首
流年暗數手中蓍短髮鬖髿每自悲金甲牙旗非昨夢
黃韲白米慰朝飢山河萬里歸新主湖海三年隔故知
惟有浣花堂上燕春來依舊不相遺
桂樹團團滿故山一尊風月羡君閒交遊副墨洛誦裏
詩句生民清廟間我輩無才難用世故人厚禄竟何顔
西樓十二闌干月清夢應須共往還
次韻碧窗聶道錄
胸蟠今古袖披披老作黃冠恐未宜遼鶴不歸人已換
濠魚自樂子烏知瓠留西域青精飯杖削東川紫玉皮
我似淵明君陸静相看一笑儼前時
哭涂移愚教授
北固登山屐西園載酒船論心今一世握手後千年湖
海風波惡乾坤雨露偏無因見宿草流淚漲黃泉
春日苦雨
礮車雲起走豐隆河伯重驅十二童山竅號風雷破柱
海門翻浪雨飛空一春狂犬吠日出三月老農愁歲終
斗米換蓑寧計直卻疑家近漏天東
金壇邑中作
菰蒲風起雨濛&KR1998;萬室參差浸碧瀾一鶴歸來城郭改
二龍飛去洛波寒松迷舊徑猶存寺蛙聒新畬總為官
卻喜故家文獻在半從鞍馬半儒冠
次韻陳登父桃花
棠棣羣芳散綺葩繁枝密幹蔚交加武陵溪畔秦人洞
濯錦江頭杜老家風攪亂紅春過雨露滋微艷曉籠霞
長安重到應惆悵寂寞玄都燕麥斜
贈蔣艾學
龐眉鶴髮一詩翁肯伴漁父理釣筒蘆溆柳塘新雨後
竹籬茅舍晚煙中鄉書再奉衣猶白邨酒頻沽頰借紅
萬事無言歸一笑仲車元不是真聾
泛湖
閒居散人事一舸泛長湖夜雨半篙荇春風十幅蒲功
名槐國夢身世輞川圖艤岸逢鄰叟清譚日又晡
閒居即事
塵外江邨野老家窮年兀兀笑盤蝸素琴横膝一尊酒
紗帽籠頭七盌茶編竹作橋看蟻渡種花成塢聽蠭衙
閒中自有經綸事寄語時人莫笑譁
次韻陳登父小樓述懷
慷慨悲歌續五噫等閒觀物倚笻枝士龍瓦屋西頭住
吏部霜螯左手持湖海悠悠空落拓風埃冉冉竟衰遲
登樓作賦羞王粲寂寞歸與理釣絲
通津田舍
汀葭江菼兩依依鷗鷺相親寂不飛僧入翠微雲伴去
牛耕白水犢隨歸古今賢聖多蕭索王伯干戈有是非
老病憂時心力弱可能此地得漁磯
客懷
客懷元自惡歸思浩無垠愁織窗前草情凄岸曲蘋十
年紛戰伐四海暗風塵故舊無消息西風淚滿巾
夜坐
蒲團疊膝誦南華蓮勺燈明細吐花客有可人期不至
鄰無美酒夜難賒溼雲釀雨愁飛鴈枯木號風怨宿鴉
自笑不眠還不倦城頭嗚咽又鳴笳
秋殘
樂天老矣放樊蠻鷗羡忘機鶴羡閒緩步當車休下澤
澆愁得酒即中山些騷豈敢奴僕命伊吕元非伯仲間
兀兀支頤秋又晩亂雲斜日澹煙鬟
正月十日理髮二首
多病多愁鬢巳星更憐詩骨瘦崚嶒百錢桃杖但求醉
五斗折腰良不能徒步幸無官長罵浩歌聊襲散人稱
世情閱盡忘今古一合乾坤幾廢興
寂歴勞生歎轉蓬百年強半走西東從師謾學屠龍技
報國元無汗馬功二頃有秋生計足三杯近卯客愁空
兒童相見徒相笑兩鬢絲絲一老翁
游宣慰載酒泛溪即席有作
五載綈袍憶故人春風吹鶴過湖濱樓臺冷浸兩溪水
天地清無一點塵櫂底空觥今杜牧井中投轄舊陳遵
萬方一概吾安往尚許誅茅竟卜鄰
陪游宣慰遊霅歸賦
渝望平山碧四圍鵓鴣啼處見柴扉白蘋欲起雨初歇
綠葉成隂春又歸野外樵夫紛避道溪邊鷗鳥獨忘機
深杯百罰人扶醉一枕西軒月滿衣
客窗夜雨
世路馳驅力不任老來世路轉嶇嶔小窗一夜芭蕉雨
倦客十年桑梓心黃紙紅旗違壯志青尊綠醑笑孤斟
故山何日真歸隠礀水松風直萬金
息寮王教授挽詞
黃鶴山前脱骨仙飽餐玉蕊潄珠泉酒酣拓戟老工部
官冷無氈貧鄭虔四海風埃方坱莽一生岐路幾迍邅
公今得向揚州死况復懸車過八年
遣懷
擾擾乾坤幾戰塵南山北闕意逡巡病思隠語呼庚癸
老怯流年避已辰三顧恐無開濟術百年須了去來因
鹿門有約吾將隠倚杖看雲老此身
送劉伯宣尹松江府
來往燕鴻異逍遥鵬鷃同古交千載上餘論六經中瓜
渚茅檐月蕪城柳岸風寸心譚未了櫂去莫悤悤
宦途昏抹漆逹士久悲絲汲直世多忌父清人不知隆
汙俱合道行止要随時富貴真槐蟻千年看鼎彝
兵燹三年久瘡痍百姓同政須隨日化心要與天通刻
木難期對屯膏施易窮松江三萬頃盂水愛任公
范仲山以磵谷居自號為賦二首
山林朝市兩相忘寂寂幽居興味長雨過竹侵書帙淨
風輕花落硯池香三杯卯酒醒未醒一枕午窗凉更凉
人境結廬元不俗淵明何必定柴桑
丘壑中間著幼輿何如此地卜幽居棋聲夜靜客飲酒
花影晝閒人讀書塵世覆蕉多得鹿癡人緣木更求魚
先生夢覺渾無事一笑浮雲指太虚
山房遣興
三徑嵐煙護碧苔地無高下總栽梅花隨流水遶除去
雲共好山排闥來月冷蛙聲喧鼓吹風清蜃氣聳樓臺
過逄况有侯芭在白首玄經未足咍
遊靈巖
躡石捫蘿一徑通憑欄極目思無窮川明竹樹蕭疎外
人語煙雲杳靄中風月五湖西子舸樓臺千古梵玉宫
艱難隠遯尋幽憩晤語無人憶贊公
次韻趙提舉
白首玄經病子雲感時懷舊獨霑巾十年戰伐多新鬼
四海逢迎少故人上苑鶯花非昔日曲江蒲柳為誰春
湧金香酒甜如密滿眼沽來莫厭頻
山林樂四首
山林何所樂忽忽遂忘歸江闊天低水山深霧溼衣青
蟲當戶織白鳥背人飛野性因留滯非干與世違
山林何所樂佳興四時同琴罷庭留月酒殘松度風鶴
歸蒼漢外猿叫碧蘿中卻笑磻溪叟區區理釣筒
山林何所樂所樂在琴書醉買中山酒遊乘下澤車結
交忘鹿豕分席混樵漁何必桃源路方為隠者居
山林何所樂幽處兩三家曲徑新移竹疎籬舊著花嵐
煙千嶂合野水一橋斜誰道無音樂漁陽有摻撾
次韻夏楚邨登山陽故城有感
金粟松摧故國荒春秋未作歎詩亡十年漂泊家千里
百代興衰夢一場蠙浦風清波鴨綠漁梁春暖酒鵝黃
相逢且盡尊前醉莫遣愁多白髮長(漁梁溝在山陽城外十餘里多美酒)
(絶勝故云)
答淮上翁二首
風雨凄凄戰客衣長淮東去鴈南飛碧山學士老復老
芳草王孫歸不歸尊酒細論悲昨夢囊書空負笑前非
木奴千輩侯千戶蚤晩應須賦式微
京江語别十三春宇宙茫茫幾戰塵客路秋風欺白髮
隂房夜雨溼青燐杖藜歎世悲誰子懸印朝天少故人
回首鹿門思舊隠荒墳宿草更霑巾(末句為澄齋劉先生云先生名弓字)
(器遠)
懷林紹先二首
長沙滚濁瀾春半尚嚴寒久客愁無寐懷人醉不歡讀
書狂李白忘事老師丹何日歸林下悠然飲一簞
歲歲苦擔簦飄然雲水僧星霜變玄鳥天地有青蠅留
滯慵僮僕懷歸畏友朋求田端有暇誰復問陳登
寓山陽天慶館作
紫氣浮關悵客情琳宫羸卧絶逢迎長廓夜靜蛬吟苦
古殿秋深鶴唳清勾漏丹砂何處問藍橋雲液為誰傾
卷簾殘月斜窺牖街鼓鼕鼕又五更
次韻陳教授見寄二首
藜牀聽雨卧雨霽抱琴行古徑荒苔合秋渠墜葉平流
年悲鴈影往事咽蛬聲誰識玄都觀劉郎舊有名
江城吾舊隠今歲喜秋穰一頃南山豆千畦負郭薑看
雲扃戶晩對月引杯長他日憑魚鴈猶堪話楚狂
送程道大歸新安兼簡憲使盧處道學士
我生慙愧賈胡留暮鼓晨鐘復報秋萬里橋南存舊宅
十年客舍尚并州青山是處堪埋骨白髮新來漸滿頭
此日送君何限意長江萬折有東流
戔戔束帛賁丘阿有幾英雄入網羅少室山人徵不起
貞元朝士巳無多聲光赫奕埋輪使音調凄清扣角歌
傾蓋相歡應恨晩喬松千尺有絲蘿(道大有集名扣角吟)
次韻陳道益見贈
此生慚愧馬牛襟返鎖柴門歲月深避地管寧甘白帽
登臺郭隗自黃金風霜漸老騷人鬢天地元知國士心
卻喜程侯晚相遇長魚碧酒共清吟
病中三首
病來十日閉茅廬孤負吟詩與著書牀下不知牛是蟻
濠間誰識子非魚羸形分絶麒麟畫老境堪同鹿豕居
坎止流行隨所寓分明天地一籧篨
腐儒粗糲愧無功一月兼旬卧病中賦就但應增肺渴
檄成元不愈頭風移心有法難忘藥折臂無緣定作公
世事漸艱吾巳老翛然夢不到槐宫
婢尋本草犬迎醫二豎驅除去復隨衰老維摩常示病
瘦生杜甫不關詩門堪羅雀那容駟釡不烹魚但作糜
見說九重徵武士欲須攘臂學支離
懷聶道錄
夜鶴朝猿伴苦吟碧窗靜鎖錄雲隂青精可飯藥資乏
黃獨無苗山雪深豈有故人分禄米但聞隠士寄焦琴
相思一夜生春草明月滿街天籟沈
病愈出遊
桐帽㯶鞵破曉煙落花飛絮暮春天風檐轉日噪乾鵲
雲樹隔溪啼杜鵑客引茅亭沽舊酒僧邀竹院話枯禪
病餘一事還堪笑腳力輕鬆倍去年
送董左丞
煌煌勲業繪凌煙共說韋平有世賢黃閣紫樞名將相
凉臺煖館半神仙百年富貴真槐國一日清閒勝葛天
祗恐九重方側席東山未許遽高眠
閒居遣懷
密樹幽花似遠邨循除流水自黃渾無僧肯送盧仝米
有客時過陸抗門月暈河天魚散子泥融雨徑竹生孫
十年四海干戈滿似此遺民幾戶存
為湯提刑賦南園玉繡毬花二首
繡衣持斧舊詩翁天與竒葩襯綺櫳翠訇葉攅珠的皪
碧搔頭映玉瓏璁氤氳香霧迷叢蝶澹沱晴颸颺轉蓬
安得素娥斟綠醑緩歌一闋月明中
愁煙泫露泣明妃萬蝶䰟迷勌不飛帳簇流蘇裀翡翠
階翻蹴踘落珠璣瓊葩分韻香疑減柳絮成團似卻非
風雨朝昏他日約忍令容易失芳菲(霽窗孫使君題南園詩有曰遊人只)
(解遊晴晝風雨朝昏盡屬君)
古寺
古寺倚崢嶸春風信馬行猨吟千樹暗僧定一燈明野
水循除出庭莎浹徑生云何多俗韻一宿又江城
次韻答酈學正見贈
蕭森竹柏小蒲菴身世嵇康七不堪眼底故人俱寂寞
鏡中衰髮自䰐鬖過車慷慨陳清酹舊館殷勤脱左驂
老我與君同此意紛紛輕薄不須譚
夏五園亭對雨漫成六首
野鶴乘軒愧不才柴門鍵密晝慵開荒亭鏁霧紅葵老
古木號風白雨來酒免官沽時一醉詩非私貸日相催
人間萬事皆兒戲千載昆明幾刧灰
從來工瑟莫吹竽赤米黃虀儘自娛種柳藏鴉憐哺母
葺巢護燕待將雛荆榛少翦但除道瓜芋多栽莫問區
金馬玉堂元有分青銅慚愧白髭䰅
鏡中勲業不須論拭髮何由得馬肝日暮論文思李白
年衰忘事類師丹幾多歸燕愁無主是處鳴蛙總為官
多謝天公相勞苦梅風吹雨長琅玕
五噫休作不平鳴世事悠悠奕一枰歌有紅兒休用比
酒無白墮亦須傾青山儻是埋骨好素髮何嫌照眼明
鼎鼎百年三萬日曉煙收盡暮雲横
雨霽雲收正午天槐隂翳翳北窗眠百年未了暫為客
一日得閒真是仙美酒但尋知巳飲好詩休用俗人傳
山林鐘鼎知誰是輸與鴟夷理釣船
有酒能澆磊磈胸人生何處不從容横飛遼海成孤鶴
老死南陽亦卧龍習靜一丘聊自足逢時萬戶莫先封
梧楸門巷將迎少澗曲分畦學老農
秋泊吳門寄友
尊酒旗亭說舊遊重來茂苑又深秋煙霞靜鏁詩人屋
風雨常欺倦客樓獨鴈叫羣天漠漠蹇驢畏滑路悠悠
相思清夜黃花老一盞寒燈萬斛愁
次韻薛晩翁教授
鯤鵬意氣鶴精神髣髴風流賀季真三顧豈無天下計
百年空老夢中身兵塵滿眼誰知巳儒術謀生每誤人
長嘯歸來尋舊隠石田茅屋未全貧
閒境
門外紅塵競往還小軒容膝自怡顔三杯對影夜邀月
一笏拄頤朝看山芳草落花春不老鳴鳩乳燕樂相關
人間尋徧無閒境閒境由來祇此間
小園漫興二首
小園雨過草離離寂寞葵榴又一時載酒客來閒問字
催租人去更吟詩一杯淡粥學僧供三尺高檠避鬼吹
百歲光陰行六十世間何許鳳凰池
公車縱肯詔遺民鶴髮蕭蕭巳滿巾美景昔時多樂事
豐年今日有飢人翻雲覆雨憐輕薄洗眼開懷任屈伸
野鶴瘦軀馴鹿性此時寧復繪麒麟
泊閻橋有懷
青鏡霜刀杳莫尋陳留巷陌故陰陰鴻飛猶記東西跡
燕去難留下上音多病樂天悲老近三生杜牧恨春深
浮雲柳絮元無凖慚愧人間兒女心
戲簡友人
百年何處築菟裘又向周南歎滯留砧韻但能凄客枕
鴈聲渾不到歌樓江湖輾轉魚千里今古驅馳貉一丘
回首金焦渺何許瀟瀟風雨使人愁
次郭元德
馬周淹逆旅夢寐憶常何琴古知音少囊空得句多凄
凉憐我老慷慨為誰歌三尺匣中劒時時自濯磨
偶題
身世厭漂零衣冠愧典型乾坤開闔戶日月短長亭水
闊連天白山高擁岸青揚雄中有宅垂老太玄經
邨居即事
地僻邨深過客稀數家生聚突烟微魚鰕入網忙呼酒
鵝鴨棲池靜掩扉喚婦索陶苫屋角課兒斫竹補園籬
溝東積水通前浦也有蒲帆帶雨歸
贈良常山人
青歲迂疎壓市廛誅茅結屋北山巔泉泠陰洞猿分飲
草軟陽坡鹿伴眠三徑煙雲渾是畫四時風月不論錢
忽逢野老譚庚甲笑指喬松不記年
富安田舍
漠漠寒雲接斷蕪平疇積水入長湖犢眠籬下霜埋草
鴈宿河邊月滿蘆戟吻苦茶連葉煑膠牙酸酒帶糟餔
數朝巳學人情熟識字耕田著我無
田家喜雪
漫空飛雪歲云徂獨坐閒吟粟滿膚郭落江山千態迥
渾淪天地一塵無寒聲夜吼松筠裂和氣朝回薺麥蘇
說與田家拚一醉明年寧復慮官租
次韻郭元德閒居
萬事夢中夢百年身後身黃塵空没馬白髮不饒人鱸
美蓴波淨螯肥菊露新相思須命駕莫厭子輿貧
后平叔母夫人挽辭
昔年烽火隔江津指痛呻吟夜徹晨旁置萬家空有冢
禄營三釡巳無親鸞回紫誥承恩舊牛卧青岡卜兆新
送死養生無一憾老懷緣此重霑巾
姑蘇有贈
畫樓珠翠列娉婷遼鶴重來失故城商女不知寧有恨
徐孃雖老尚多情一簾花雨譚幽夢雙槳蓴波急去程
卻倚閶門重回首笳聲嗚咽暮雲橫
天竺山
鷲嶺舊尋詩重來十載期蛬吟僧定榻猿挂鶴棲枝山
月穿窗入溪雲傍竹移一聲清磬發應悔出家遲
遊金山寺次壁間韻
水國微茫境物閒洪濤九𣲖護禪關帆檣下上淮連浙
樓殿高低寺裹山潮駕金鼇來海上天留玉府在人間
憑欄落日蘆風起時有魚龍聽法還
醉中偶書
落花流水兩無依夢入桃源覺巳非尊酒闌珊山月落
片帆搖曳浦風微雲横北固朱樓遠煙暝西湖畫舸歸
别易會難今古恨鱗鴻來往莫相違
甘露寺火後登多景樓故基有作
西風散屧步崔嵬霽色浮空望眼開江勢亂奔滄海去
天形低約衆山回一卷狠石埋焦土百尺危樓付劫灰
惟有沙鷗知我意相親相近不驚猜
春日山行
山北山南日幾回半山山舍更傳杯一聲羌笛山雲裂
二月山花有落梅
晚醉
兀兀餘酣潄晚汀古犧香霧入疎櫺卷簾歸坐月弦上
隔岸遠山青更青
何山白水田
離離遠樹接山低白水田頭杜宇啼昨夜前邨新雨過
桔橰閑在石橋西
訪徐叔詠教授山菴迷道而作
上山下山山歴歴松篁不改路非昔杖藜聊欲問山翁
山空葉落無人跡
到徐叔詠居
攀藤躡石訪幽客茅屋參差松樹隔山童聞語不譍門
古木千章鳴格磔
為陳登父題畫扇
古澗横小舟竟日無人渡紅塵溢九衢來往不知數
過高郵新開河
新河渺渺接長溝露冷菰叢一雁秋十幅蒲帆風力飽
回頭煙雨暗天遊
淮安天慶觀夜坐
邊城寂寞歲將闌濁酒頻斟醉不歡一點青燈霜月白
野鳬風起石窗寒
揚州天慶觀作
日轉梧桐影密月明楊柳隂疎經閣磬聲隠隠闖然風
馬雲車
癸未遊杭因事懷舊雜以俚語不復詮擇
十年南國足風埃錦繡湖山得再來醉裏不知人世改
更從雲氣望蓬萊
杖藜乘興不辭遥行盡蘇堤過斷橋白髮老翁依古柳
相逢揮淚說前朝
隄邊楊柳拂晴波隄上遊人衒綺羅山色湖光渾似舊
采蓮人唱采茶歌
慈雲嶺下拜郊臺表裏湖山繡畫開十載西風動禾黍
行人休憶翠華來
題古木寒泉手卷
觱沸一谿泉巃嵸千古木中有避世人陰厓結茅屋
題葉勸農對山樓次韻二首
三平二滿過即休十事九律誰與謀歸來政自饒佳趣
樓對青山山對樓
避名莫學韓伯休生子何必孫仲謀遥岑寸碧可人意
風月一天閒倚樓
郊居
野徑晴霏斂江郊夏日凉夢中知是蝶還復自家莊
邨舍
㶁㶁流泉潄石寒蒙蒙草色接江干雲歸遠岫月初上
雨打落花春又殘
次韻山人見寄
營得菟裘佚暮年雲山萬疊足風煙絶憐擾擾馳名客
落日西津喚渡船
泊湖頭
潦翻川蓊匌煙靄樹糢糊小艇時呼客龍游酒試沽
西麓詩藳
陳允平字衡仲又字君衡號西麓鄞縣人才高學博
一時名公卿皆傾倒試上舍不遇放情山水往來吳
淞淮泗間倚聲之作推為特絶嘗著石湖漁唱詞元
初以人才徵至北都不受官放還清風勁節世尤高
之
秦鸞曲
盈盈白玉鈿裊裊黃金縷拍拍水晶匳皎皎珊瑚樹簾
前雙燕飛門外桃花雨無處說相思羞對秦鸞舞
登吳山
登高一展眺宫樹鬱嵯峩樓閣春風滿東南王氣多高
天行日月大地布山河柳色沙隄路時聞響玉珂
明皇按樂閣
日月霓裳宴綵樓三千歌粉侍宸旒月明宫殿雙龍仗
雲擁簫韶九鳳遊翠袖半籠金約臂寶釵鈄墜玉搔頭
不知舞到弓彎處一拍春風一拍愁
賀伯父大資休致
不戀清時白玉璫便將身世寄滄浪三朝元老黃樞閣
四海閒人綠野堂楚楚菁蘭秋帶雨蕭蕭寒菊晚宜霜
擬成東甬耆英社賸樂壺天日月長
送中上人遊天台
師作天台去長亭復短亭焚香參祖塔振錫動山靈石
罅移菖歜松根斸茯苓何時白雲下相與話青冥
寄王尊師
采雲繚繞七香車洞裏神仙燎紫霞華表鶴歸春寂寂
東風吹盡碧桃花
過田家
邨南啼布榖邨北響繅車隔浦賣魚市傍橋沽酒家野
花朝日暖溪柳背風斜又過東鄰去東鄰采菊芽
秋暮登太白樓
飄飄裋褐袍倚杖立金鰲橋東溪流急樹增山勢高白
雲連海嶠黃葉滿亭臯溶日西風惡塵埃兩鬢毛
香匳體
小院薰風滿閒庭白晝長蜻□楊柳岸鸂鶒芰荷塘雲
合朱簷卸山高翠閣凉蔓滋青薜茘芽長紫良薑簾幕
深深地闌干曲曲廊澹煙瑶草細流水碧桃香幡影重
門靜苔痕小篆荒螭盤丹鼎雲龍吸露臺漿琴古翻新
調笙沈靜舊簧雨聲犀角枕月色象牙牀掌上雙鸚鵡
屏間兩鳳皇石圅藏寶劒金鑰啟瑶箱扇雉團清影匳
鴛試曉妝霞綃衣窄索雲錦佩玎璫䰅攏金蟬矗釵横
玉燕翔袂飄天水碧裙濺鬱金黃太液簫初遠蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
江南謠
柳絮飛時話别離梅花開後待郎歸梅花開後無消息
更待來年柳絮飛
歎鏡詞
憶妾初稼時金屋藏窈窕忽見長安人鬻鏡長安道明
月掌上來團團復皎皎千金買得歸惜之如重寶匳開
雙鳳飛帶結青鸞裊當時照妾顔妾顔正年少如今照
妾顔妾顔羞巳老對鏡頻歎嗟掩鏡徒懊惱不恨妾嫁
遲惟恨妾生蚤此恨空綿綿天涯滿芳草君不見長江
逝水無逆流歲去年來多白頭
秋夜遊東墅
雲壓高空雁陣低江城歴歴草離離樓臺秋澹玉簫遠
簾幕夜寒銅漏遲明月鷺鷥菱葉浦西風蟋蟀豆花籬
一尊酒盡銀河落猶有殘鐘出古祠
侍謝立齋小酌湖樓
風卷珠簾客珮清杜鵑啼老送春聲水浮亭館花間出
船載笙歌柳外行千里夕陽歸夢遠六橋飛絮馬蹄輕
闌干倚遍暮天闊煙樹一鈎新月生
題李丹壺壁
閒乘海上查來訪謫仙家風逆磬聲短日低幡影斜猿
攀高樹果蜂采半嵒花誰在丹臺上三更煉紫霞
謁烏龍廟
斷碑猶記唐時事山氣陰沈暗綠苔松木已逾千歲壽
香煙知化幾爐灰廊深無月鬼神過殿古有雲風雨來
曲曲九溪春水落子陵灘下復東回
即事
重重簾幕燕翩翩塵鎖朱樓十四絃榆火漸催寒食節
海棠花畔縛秋千
春詞
楊柳春風三月三畫橋芳草綠纖纖一雙燕子歸來後
十二紅樓卷繡簾
春遊曲
長安二月東風裏千紅陌上香塵起都人歡呼去踏青
馬如遊龍車如水兩兩三三爭買花青樓酒旗三百家
長安酒貴人未醉岸頭芳草日半斜誰家女子嬌似玉
約莫青春十五六鬱金羅帶蘇合香琵琶自度相思曲
相思曲聲斷續斷續回文不堪讀回文斷續有續時離
腸寸斷無續期
春閨怨
妾家住在湘江曲門枕湘江春水綠年年長是暮春時
兩岸垂楊啼布糓自君話别湘江頭獨上城樓彈箜篌
蛾眉不埽遠山碧滿隄芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復回妾顔為誰美湘江雲湘江水雲水悠
悠何日巳舉頭望君君未歸門前楊柳空依依
野人家
遶江生杜若滿地長辛夷翦草塗新壁蹇藤縛舊籬瓦
瓶春貯酒土竈夜蒸棃獨步歸來晚東皋雨一犂
遊陽明洞天
萬木陰沈鎖石門煙霞深處近崑崙洞簫聲接玉臺磬
寶蓋影搖金殿旛湘浦有龍雲氣溼越山無鶴露華昏
靈芝采盡歸何處溪上白蘋花正繁
哭婁梅麓
白玉樓成去作文祇從西棘挂朝冠生來病苦相如渴
没後人知范叔寒野店春閒沽酒榼溪堂月冷釣魚竿
梅花麓上誰彈淚歲歲東風吹不乾
宫詞
三十六宫春漏長隔簾時送御樓香荷籠盡日教鸚鵡
為我君前說斷腸
無題
閒拈紅葉欲題詩待得詩成又嬾題心事不隨流水去
月明人在赤闌西
題胡月山吟屋
蘇公隄上路日日課新吟流水行花影斜陽卧柳隂斷
橋春聽樂矮屋夜鳴琴皎皎山門月如君一片心
有所思
憶昔美人初别時長亭兩岸柳依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君翦斷金鳳釵
斷釵如斷腸贈君表相思相思圖久長一日一日復一
日青鏡鸞孤釵鳳隻未必君相思能如妾相憶寒衣翦
就欲寄君長安門外無行人鴈聲半夜西風惡窗前一
片梧桐落
觀猿
挂樹攀雲日半斜亂山深處飽煙霞香林月滿僧歸去
啼落春風幾樹花
宿大慈山悟真觀
終南道士學彈琴門外松蘿鎖翠陰瀕海八龍朝出洞
隔山羣鹿夜歸林琪花過雨金風澹玉樹籠煙碧月沈
三十六壇鐘鼓寂雲璈聲接步虛音
下第懷婁夀朋
百尺丹梯歡共登共登天上最高層南山有霧空藏豹
北海無雲可化鵬勲業十年塵裏鏡詩書萬卷雨前燈
桃花開盡不歸去又逐春風過武陵
别吳橘潭
駐馬赤欄橋餘寒著柳條舟車富春路風雨浙江潮惜
别津亭暮思歸故國遥臨行莫惆悵回首定花朝
有感
軟紅塵裏度韶華楊柳橋邊舊酒家燕子不歸春漸老
東風開盡刺桐花
暮春
柳外宫鶯囀晩寒萬花開盡正春殘沈香亭北闌干曲
獨抱琵琶看牡丹
終日
終日懷人憑曲欄餘陰未放客衣單祇緣三月風光澹
别作一般天氣看梅粉有香銷夜雨柳絲無力受春寒
閒情漠漠難拘管自逐輕鷗下急灘
過釣臺作
雙臺屹屹幾春秋千古高風一釣鉤越嶺有雲山北障
桐江無浪水東流雲深黃葉埋寒虎煙煖青莎卧晩鷗
漢業已隨春樹老月明常到客星樓
春閨
寂寞黎花院落閒遠山愁入兩眉彎黃金絡索珊瑚墜
獨立春風教白鷴
嚴陵郡舍
花飛石上斑水落白雲灣簾卷千重樹窗開四面山鼓
聲魚市近旗影訟庭閒滿目皆吟思殘陽縹縹間
西興
西興潮半落漁浦日初昏嶽面雲收脚沙頭浪積痕樓
鐘鳴野寺船鼓入江邨回首長安路歸心幾斷魂
梁湖道上
東風酒旆斜浦口第三家谷鳥鳴春樹江鷗起暮沙故
鄉山漸近曲岸柳初芽客路歸心切孤帆帶落霞
閨情
閒拈花片貼紗窗繡幕斜飛燕子雙細數歸期相次近
倚樓日日望春江
梅梁堰
廟近雲濤觀山遥翠欲重祇因漢上木便是洞中龍堰
折潮歸海樓迎浪答鐘斷碑荒蘚合終古載靈蹤
虎丘即事
西風劔珮輕獨立妙高亭山吐嵓頭月江涵水面星石
奔蒼虎勢樹結老龍形何處吹簫客扁舟過洞庭
青龍渡頭
天闊鴈飛飛松江鱸正肥柳風欺客帽松露溼僧衣塔
影隨潮没鐘聲隔岸微不堪回首處何日可東歸
仲冬南樓野望
繡幕香温生暮寒澹煙漠漠水漫漫吟殘庾嶺梅千樹
夢遶湘江竹萬竿風卷亂鴉栖古塔雪迷孤鴈落前灘
一聲玉笛人何處更上南樓獨倚欄
夜泊
停舟野渡頭客路恨悠悠葉落風千樹鐘殘月半樓蘆
花雙過鴈莎草獨眠鷗山鬼燒青火飛來照髑髏
賦林景參梅嶼
結廬分得鴈山雲嶼上梅花是四鄰水月一天香世界
冰霜千古玉精神短檠夜雨西窗夢長鋏秋風北塞塵
我亦煙波綸釣侣與君同作歲寒人
懷潘鄮屋
洛陽纔解珮過眼忽秋分四海一明月千山共白雲鴈
煙迷曉樹蟲露溼香芹滿紙相思字臨風欲寄君
吳江道上
夜半扁舟出洞庭客帆初挂蚤潮平社風纔起海鷹至
嵐露未收江鵠鳴吳岫亂雲驚古塔楚皋寒葉擁荒城
垂虹橋外天連水無限别離生杜蘅
登西樓懷湯損之
楊柳飄飄春思長緣橋流水遶宮牆碧雲望斷空回首
一半闌干無夕陽
吳山雪霽
九天宫闕春風滿陸地樓臺夜月寒鐵笛一聲吹鴈落
片雲不到玉闌干
湖上
流水斷橋邊笙歌擁畫船日酣花半醉春困柳三眠策
杖登雲洞觀魚上玉泉鳳城歸去晚山鎖萬重煙
西湖暮春
雲山疊疊樹重重浙水迢遥客夢中啼鴂數聲春去日
落花滿地夜來風松關鶴立吟壇靜竹院僧眠丈室空
明月馬蹄何處所夕陽芳草畫橋東
戍婦
梧桐月落夜來時見說沙場未解圍夜夜燈前紡針線
倩誰邊上寄寒衣
山房
軒窗四面開風送海棠來一陣催花雨數聲驚蟄雷蝸
涎明石凳蟻陣遶山臺此夜衣偏濕熏籠著麝煤
馬塍道上
閒拖瘦竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫向谿頭去谿頭多落紅
已酉秋留鶴江有感
賓鴻幾過澱山河夜夜西風轉轆轤苜蓿草衰江館靜
枇杷葉老石泉枯曲終明月閒歌扇病去寒灰滿藥爐
客夢不堪千里遠故園籬菊正荒蕪
侍趙别駕宴夀樂堂
别駕移尊宴草堂四軒簾幕卷斜陽芰荷香滿鴛鴦宿
楊柳隂濃翡翠藏風過水亭秋尚熱月侵山閣夜偏凉
更闌酒盡不知去坐看曉星飛玉潢
經馮將軍墓
同山半白雲此地葬將軍香火空遺像朝廷記舊勲鐵
衣懸古塔金鉞鎮荒墳一澗清泠水年年生紫芹
避暑
避暑入林扃同僧坐竹亭鳥飛晴地影龍挂雨天形埽
葉鋪㭨簟臨流注石瓶更無人跡到日落夢初醒
江邨
草舍蔬畦遶柴門竹徑通斷雲遮落日細雨濕斜風野
艾抽花碧山茄帶葉紅煙深南浦遠難認楚江楓
小樓
寒空漠漠起愁雲玉笛吹殘正斷䰟寂寞小樓簾半卷
鴈煙蛩雨又黃昏
留鶴江有感
抱玉歸來淚滿襟世間何許覓知音此生雖有噬臍悔
到死終無嘗膽心伏櫪馬思雲路遠避鉤魚隠石潭深
故人若問松江路自采芙蓉學楚吟
送吳松溪過淮
鐵硯毛錐未策功又㩦琴劔過臨卭荆山有玉鳴朝鳳
滄海無珠走夜龍浦口月來僧館榻渡頭霜落客船鐘
自君别後知音少空憶鴈山溪上松
姑蘇觀
楚岫高低接太行吳江渺漠下滄浪秋城霜滿葦花白
夜館月寒莎草黃芳苑鹿臺初解珮故宫鸞閣尚鳴璫
五湖一葉扁舟去二十四樓幾夕陽
雲間洞天
門掩青松間綠槐一番圖畫自天開朝霞鍊藥黃金井
夜月吹笙白玉臺樹老有枝皆薜茘地閒無處不莓苔
數聲野鶴驚殘夢疑是神仙出洞來
春曉
曉風獵獵卷芭蕉簾幕深深燕子巢十二畫欄多倚遍
一雙蝴蝶上花梢
錢塘旅舍
雲山千萬疊身事恨悠悠客鬢秋風急鄉心夜雨愁蛩
鳴鄰寺壁鴈過隔湖樓目送千帆遠長江空自流
采桑行
妾本秦羅敷家住曲江曲門前楊柳青春風啼布榖樹
頭桑初芽家家蠶始浴相呼出采桑采桑如采玉屈曲
回高枝攀條翦柔綠朝晴采桑南暮雨采桑北采得桑
葉遲小姑怨相促陌上綺羅人問妾眉何促妾恨妾自
知問妾何所欲消磨三十春漸喜蠶上簇七日收得繭
百斤十日繅成絲兩束一絲一絲工織成羅與縠百人
共辛勤一人衣不足舉頭忽見桑葉黃低頭垂淚羞布
裳
山中吟
東望泰嶽松西望蒼梧竹知心侣樵漁忘情友麋鹿
山深春亦寒野鳥聲綿蠻山花隨處發香風吹幽蘭
夏日飛火雲枕簟訪深僻坐此松竹林冰泉潄寒日
西風凉蕭蕭鴈過秋空高時有巖桂發落葉飛長皋
三冬氣凜冽獨立千崖雪横斜溪上梅影落溪橋月
朝餐山上霞暮采山下藥安得山中人共跨山頭鶴
宋百家詩存卷三十八
