宋百家詩存卷三十九
嘉善曹庭棟編
菊潭詩集
吳惟信字仲孚霅川人居華亭白鶴村詩名籍甚吳
中有老儒靡先生記問該洽惟信客吳遇諸塗扣以
近詩因誦傷春一首靡先生屈膝下拜曰子謫仙人
也老夫雖欲效顰無可置喙矣與浮玉施樞交善投
贈亦最多樞有和菊潭韻題秋潭買山圖秋潭其伯
兄也惟信名著江湖間故樞有和感懷詩云終有徵
書訪綺園既老不得一遇故樞有贈詩云誰知書劍
兩無功所存菊潭詩集其蕭散清潤之致與樞亦在
伯仲之間
春閨怨
細柳輕煙鎖畫樓樓中人去水長流琵琶聲斷梅花落
别是春風一種愁
蘇隄清明即事
棃花風起正清明遊子尋春半出城日暮笙歌收拾去
萬株楊柳屬流鶯
湖上雨吟
濕了荷花雨便休晩風歸柳淡於秋一生不作機心事
合轉船頭向白鷗
賀史守鳳雛滿月
玉手歌姬托鳳雛堂前畫額旋調朱春風吳會宜男草
試問他人種得無
題秋江晩照圖
水光只肯淨涵虚分浦通村路却無風日向低鴻鴈落
釣竿一半出菰蒲
曉吟
翠帳香銷卷碧紗風梢殘雨濕欄牙蜻蛉亦被凉勾引
清曉低飛入水花
春咏
草堂燕子未歸時香鼎灰飛入硯池看徹唐人詩一卷
夕陽猶在杏花枝
贈别上官良史
不惜黃金一醉君喚歌催舞語紛紛天涯明月空相憶
寒鴈無聲入斷雲
秋夕
西風吹露下秋空烏鵲無聲占碧桐天氣微凉人好睡
闌干閒在月明中
野望
閒與蘆花立水邊歸心客思兩茫然夕陽收盡天風急
一樹寒鴉落野田
辭史侍郎
事到依人易策勲合歸收拾北山雲春風入手非閒用
種得梅花却寄君
春夢謠
銷金帳掩水沈煙髻滑金釵落枕邊魂夢不知春已去
誤隨蝴蝶過鞦韆
重拜和靖墓
片玉沈山草亦珍斷碑殘石當麒麟君王别為開門戶
不欲梅花見路人
閨怨
病起傷春獨倚門喚人鸚鵡隔簾聞無情最是東風惡
瘦却棃花一片雲
仙興
宮殿高高在五雲鶴搖松露滴行人洞門不放東風過
留得桃花一院春
山居春興
林雪消寒滴春風入草廬好山分客看閒地課童鉏竹
瘦偏宜鶴泉清直見魚邇来因苦詠零亂一牀書
寄越上高疎寮
便教煙雨畫成圖争似歸來有賀湖鏡裡精神西晉有
詩家標準晩唐無惜花春盡鶯吟苦敲竹風清鶴夢孤
世事正多心早嬾著書贏得静工夫
立春日即事
檢殘玉歴又春來造化無私命轉乖照水莫嫌窮面目
看山長有好情懷生期惠遠眠雲過死問林逋借地埋
詩到夜寒吟更苦一枝梅雪映書齋
送伯氏秋潭謀居
朝吳暮楚幾時休未必江湖有白鷗萬事莫如歸去好
一椽當為老來謀春天吟思行花徑夜月琴聲坐竹樓
但得餘齡無俯仰曾公食粥亦風流
移居即事
山移無復昔人賢隨分長安辦一椽掃室敢言天下事
閉門儘可雪中眠携瓶與客同沽酒接綆過鄰自汲泉
到此始知閒是福居山未必似居鄽
呈雲麓史侍郎
若教儘儘說漂沈却恐無憀老不禁百拙難隨今日巧
一貧方識古人心牛羊歸盡荒郊闊猿鶴愁多故國深
亦欲以詩為活計世間何許覓知音
謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虚檐外夜雨蛬聲小徑中
所立規模雖冷澹絶勝弹鋏舊飄蓬
贈越僧意書記
一衲冰霜二十年不知妙用自誰傳心能轉物方為佛
詩到名家亦是仙喜客稍寬沽酒禁愛閒多結住山緣
今冬約我西湖上同看梅花坐釣船
自序
一劍辭家竟陸沈夢思空向故廬深查迷河漢千年恨
樹隔關山萬里心衣垢正憐貧未去鏡明忽有老相尋
春歸不與人為約青草催詩亦嬾吟
秋夕
雨聲雲氣暮蕭蕭羅扇恩疎井樹凋心事暗隨歸夢去
壁燈留與可憐宵
咏貓
弄花撲蝶悔當年喫到殘糜味却鮮不肯春風留業種
破氊尋夢佛燈前
傷春
白髮傷春又一年閒將心事卜金錢棃花&KR0888;盡東風軟
商略平生到杜鵑
曲江留別
手弹珠淚向離筵殘日依依上客船流水自隨人影去
夕陽只在曲江邊
蘭
寒谷初消雪半林紫花搖弄晝隂隂是誰曾見秋香處
千古春風楚客心
古梅吟稾
吳龍翰字式賢新安人咸淳元年領鄉薦授編校國
史院實錄宋亡不仕築樓三層終日吟嘯其中樓前
有古梅一樹即以自號嘗從學方秋崖秋崖和其詩
贈之有隽永纔殘稾竒溫只破氊之句其相賞蓋在
世俗外者秋崖没龍翰哭以詩云一瓣南豐後他師
不復求
曉發姑熟城
鵑啼驚夢敲春枕花落迎風打曉忩携杖攙先出城去
角聲吹月墮寒江
春晩留淮上
淮山歴歴春雲淡淮水湯湯夜月輝此處杜鵑啼不到
江南行客未成歸
贈謁士
一掬鄉心寒似月半生行跡過於雲春風滿擔詩千首
是處青山留得君
白紵詩
吳宫煙水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君看月落夜潮平
吳江闊兮越江深吳王醉越王醒
嘉禾舟中
趁得東風便千錢買一舟嘉禾三日路隂木四山秋野
色緘詩思鵑聲替客愁煙波渺無際是處可盟鷗
嘉禾沈園
景物何其異虚嵓人力成清池沈鳥影高樹落蝉聲花
月樓臺麗香風簾幕輕我來一吟賞莫怯百杯傾
重陽客中
愁裡重陽近他鄉酒易酤秋風詩鬢短寒夜客燈孤筍
笠月穿破荷衣霜打枯有懷吟未就端不為催粗
久客湖海買舟西還
萬里煙波興渺然愁心繫在㶚橋邊歸装詩少不成載
自拗梅花凑滿船
馮永之號冰壺工水墨丹青
半生江海冰壺翁擔風荷雨七尺笻爛嚼扶桑紫金椹
玉樓光徹十二重飽喫孤山白玉花一鑿九竅開玲瓏
能肧明月鑄雙眼故能搜索異景窺神功能穿星斗挂
胸次故能神遊八極之鴻濛手撼煙雲出硯石酒酣奮
筆驅雷風廻山轉海有力量頃刻鵝溪幻出白練之寒
江碧玉之竒峰瀟湘洞庭忽在眼冷落煙竹蒼梧空碧
天萬里渺無際但見隐隐孤飛鴻江門過雨凉如許木
落蕭蕭秋滿浦月明何處起漁歌小艇人歸息搖艣鷗
沙漠漠洲渚昏無數寒鴉棲古渡景物變態雖無窮筆
端有口一一吐硏丹吮粉尤精竒直與王爵争毫釐寧
肯没骨媚時好逸氣往往追徐熙一點春風幾花卉化
工權柄君所私獻之㹀牛韓幹馬滕王蛺蝶僧繇魚下
筆衆妙能各足開卷錯落千珠璣顧家層樓連天起俗
士那敢窺籓籬嘔心抽思何自苦乃使肌骨化作枯松
枝君不見梅邊有狂客風饕雪虐寧忍饑吟軀未老貎
先老不覺兩鬢紛如絲
靈金山觀金燈
嵯峨靈金山峭壁偕天長巑岏萬蒼翠無復敢頡頏登
臨勞遠目久羈塵俗韁天風送笻履此願今一償所喜
侍老親贔屭升崇岡琪樹藹柔絲瑤草超羣芳松聲入
幽懷妙樂非笙簧好鳥相勸酬醉我林中觴我吟遊仙
詩客和招隐章起舞沸歡笑人影亂夕陽何方阿堵女
山北敞虚堂石池閟甘泉瓦爐騰妙香昔言山有靈金
燈夜呈祥信哉華嚴經佛眉施白光澄公有妙力一笑
通禪房詎知山石間而有金光藏崦嵫下失景山氣相
激揚若以色見佛於法參與商我生事迂闊咄咄顛復
狂讀書獵千古浩氣凌八荒乃欲落䰅髮掬水曹溪傍
吹以無孔笛倒騎牛一場手擊混沌開有此硬脊梁指
點生死根捧喝行諸方
辛酉秋吳畫士寫神
功名自有兜鍪軰榮辱寧干蓑笠翁煩作田園秋興畫
短簷斜日稲花風
秋崖先生招飲荷葭塢席上賦詩
相公潭水清於玉翠屏四面環書屋石梯齒齒登蒼崖
老樹晴煙千頃綠好花對人無俗姿春色盈盈囿虚谷
歸來庭院碧參差八忩玲瓏有修竹先生長嘯臨清流
茱萸辛夷香滿洲浪呼廸軰偕春遊綠醅深注碧玉甌
我醉起舞相勸酬願祝先生相業侔伊周運留侯帷幄
之籌横萊公野水之舟莫負蒼生望安石東山高卧凌
清秋(先生所居即相公潭)
京城寓居春日
春城庭院柳風輕簾影玲瓏受曉晴紅日半忩吟夢覺
吚啞牆外賣花聲
宮詞
舞罷霓裳寶髻垂桃花扇底暖風吹夜深内殿重開宴
手撚燈花畫翠眉
層翠樓
結樓書屋傍獨占林塘幽飛簷瞰寒碧照影虹霓浮層
巒萬蒼翠峭屼生戈矛黛眉與螺髻故故含嬌羞此時
樓中人片心隨白鷗風吹烏紗帽露滴紫綺裘白雲入
我望逸興何悠悠沅瀣供晨飱酌以碧玉甌朝暾散朱
景嚥納十二樓願言追黃鶴致身八極遊慷慨笛聲發
滿樓明月秋
凍吟
座左插梅花座右横詩筆風雪墮寒肩先生方抱膝
春興
聞說春醪熟提壺喚客嘗乾坤一釀甕花氣百和香
别吳中三年寄湖上一二知已
麥秋天氣覺清和老盡春風庭下莎曉月荒山啼蜀帝
夕陽高樹咽齊娥三年寒我滄波約一夜思君白髮多
世路不堪重著脚相期何地理漁蓑
感興四首
多病頻辭客無人自掩扉斸松供藥火葺葉補漁衣日
月雙丸疾乾坤一粟微不湏求外道悟此是元機
野興在漁艇風潮不憚勞苔生肥石骨水落瘦溪毛霜
重稲粱熟天清鴈字高醉餘歌古調人事析秋毫
閉門逃俗客携酒過禪關竈古茶煙斷碑殘雨蘚瘢秋
僧行影瘦夜鶴病翎寒片月隨人到孤琴對佛彈
百事謀何拙一閒夢亦清定交毛穎子結怨孔方兄鶴
影雲煙瘦蝉聲風露輕寸心虚白久蜕骨待丹成
金陵寓樓居
樓中有酒客身閒約住孤雲共往還搖落碧桃春欲去
倚欄無語看鍾山
過涇邑水西縣尹先伯祖嘗為邑簿領耆儒有
識者
客裏身無事乘閒過水西清波明白鷺綠樹帶黃鸝酤
酒道旁飲吟詩石上題邑中逄故舊坐定說環溪
泊蕪湖縣
古邑蒼江曲鱗鱗華屋横酒樓歌伎集魚市販夫行野
曠雲無勢江流月有聲橋邊息詩擔譙鼓更分明
庚申冬壽秋崖先生
瑞宿當年降世閒祁山深處著仙壇梅開冰壑珊瑚瘦
竹聳霜空碧玉寒清氣肧成龜鶴相丹田鍊就虎龍蟠
待教鬚鬢渾如雪恰寫耆英與世看
春晩郊行
芒鞵竹杖出柴關撿校園林脚不閒翠幄初張花結局
錦棚未解筍排班煙波鷗鷺春風外桑柘牛羊夕照間
野興不須邀客共一尊白酒對黃山
秋日遊竹會寺
修竹隂隂古道場誰憐兵火地荒凉晩山俱似佛頭綠
秋草不如僧髮長白酒莫辭今日醉黃花仍作去年香
禪翁留客殷勤甚相對藤牀話夕陽
子陵釣臺
峭壁千尋屹曉寒何年人插釣魚竿煙霞不受衣冠涴
天地那如蓑笠寬幸有同肩黃屋貴不妨伸脚白雲端
能令漢室亦增重可作巢由一例看
夜泊富陽
片帆東去一鷗輕消得天公十日晴新酒一尊詩幾首
故鄉千里月初更煙收山翠揩摩淨風軟江波熨貼平
苦是狂懷費消遣船頭吹笛到天明
嚴灘對月憶雪壺亡弟
夘君看月此徘徊今来月明君不來安得清光刀翦破
為分一半到泉臺
婺源道中憩午
小息吟身古木隂詩情羞澀錦嚢輕風煙不受人抆拾
擔閣行山半日程
濯足五溪成
東風吹水綠鱗鱗小潄清寒入齒齦萬里流邊濯雙足
恐行五嶺涴晴雲
春日吳中
照人芳樹遲遲日吹面垂楊拂拂風客思一笻携不盡
鳥聲多在落花中
俠客行
擊筑復擊筑欲歌雙淚横寶刀重如命命如鴻毛輕
再過孤山
一函鶴骨已塵埃空築孤山碧玉臺添種紅蓮千萬朵
梅花從此不須開
冬夜二首
讀罷牀頭一卷易曉風乾盡銅壺滴起傍危欄嘯一聲
月明何處人横笛
一屋白雲無鎖鑰酒酣要摘梅花嚼相逢石鼎老彌明
吟罷松梢月欲落
晩舟泊長河
詩客行装少孤舟一葉輕寒鴉隨日落秋鴈破霜鳴山
色攢心事江聲咽世情故鄉無百里酤酒話歸程
冬夜山中
寒入鴈聲霜滿地香沈梅影月當崕獨鶴歸来童亦睡
微風簌簌落松釵
贈詩客梅窗
騷人行脚逼天涯何處青山不是家惆悵舊時雲外鶴
結巢窗外守梅花
樂府四首
妾心江岸石千古無變更郎心江上水倏忽風波生
瑟瑟凉風來妾身後秋扇安得復炎熱相攜不相厭
製衣寄夫婿妾有冰雪段中間連理枝不忍翦教斷
殘月小樓西鵑啼思欲迷妾夫在天南何不那邊啼
夜興
山房静對碧巉岏與客歌騷夜未闌客去燈寒眠未稳
興隨明月在闌干
已未試監假道於嚴報謝使君
秋試賢關擲雉盧道經隣郡拜真儒棠隂日暖鳥聲雋
苔跡月明吏影臞春野一犂今有犢暮歌五袴昔無𥜗
片帆願借吹嘘力一舸清風不用租
嚴郡謁烏龍廟遇打碑
何年故處士靈魄此為家古壁填蒼蘚空庭隘落花山
墳穿去鶴廟祭下饑鴉巫祝打碑賣神功播海涯
春晩
萬綠叢中春事闌楊花如雪滿江干露沾花片蝶飛重
雨著芹泥燕寢寒愁到吟腸詩綰斷夢依棋局客敲殘
何時買得青山住煉就蓬壺換骨丹
古嵓寺
古嵓靈跡異故故兀吟鞍石溜濺棋濕松風沍笛寒露
華僧衲重曙色佛燈殘白社開何日談經上石壇
見王廣文
旅食京華不自謀可堪典盡鷫鸘裘一牀風雨孤燈夜
千里江山兩鬢秋笑索寒梅吟苦句醉拈秃筆掃窮愁
學人翻笑孫明復強乞希文一點頭
牛渚山觀大江
巨靈劈破蒼山石鞭起九龍入空碧山分兩半合不成
夾住長江數千尺九道驚湍相擊撞雷聲怒發誰敢當
神蛟出没不可數往往殺氣摩穹蒼嗚呼蜀道行且難
劍門險似鐡門關一夫可敵萬夫勇大開棧道通聲函
固知長江當城壁立此天塹限南北東南王氣無窮年
此江未必成桑田君不見逆亮百萬鼓腥風海舟出鬭
一埽空書生不能長槍與大劍只坐帷幄收竒功
秋深過田家
策杖行行過石橋農家鷄黍遠相招田鋪棋局鷺鴉下
山展畫屏煙雨描病骨枯於秋後葉詩懷雄似海東潮
一聲老鶴松梢上賸欲乘風到九霄
春日松隂小憩
瘦笻扶我過林端無状東風掠鬢寒貪數青山不知去
松花吹滿石棋盤
水邊蚤梅
數花淡淡著寒煙泄漏春光老屋邊為被清池寫疎影
一枝分作兩枝妍
繁昌道中
江天日暖竹為輿獵獵春風載此臞凑入灞橋成一畫
楊花吹雪糝吟鬚
過和州報恩寺唐張籍故居也
昔年此地著書人詩骨成塵草木深突兀眼前僧結屋
塔鈴風裏替君吟
張麗華墓
結綺臨春跡已塵尚餘抔土鎖娉婷玉顔不及隴頭草
歲歲春風吹得青
登長干寺塔
金陵王氣已銷沈幾度憑欄愁滿襟往事僅存南北史
傷情空費短長吟龍蟠故國山河壮鳳去荒基草木深
舊物尚餘吳塔在夕陽移影照江心
詩境
流水環詩境未容塵土侵步迂莎逕曲坐占草堂深秋
句蛩分和山杯鳥勸斟好懷無客共相對一瑤琴
哭羅潛齋
此老古之學文章富石渠宦情雲淡薄吟鬢竹蕭疎未
購茂林稾空埋汲冢書北郊相弔處寒日照躊躇
謾題
放曠疎林下清風吹鬢毛傍梅讀周易對酒說離騷詩
思秋雲澹古懷明月高五湖天地別煙水綠平篙
過淮南湖
黃塵茫茫北風起黃蘆蕭蕭日色死百萬征夫血怒流
點汚淮南一湖水向來失著圖中原一朝此地化為邊
養兵百年不用力將軍金印慙空懸南湖南湖君莫渡
萬仞山高鬼門戶夜夜青燐照斷蓬訓狐自戴髑髏舞
有所思
乘鸞人去玉簫寒雲斂巫山曉夢殘柳線不堪繫離别
自和煙雨搭闌干
登當塗凌歊臺
高臺突兀玉千尋尚想當年翠輦臨坐守夕陽移午塔
我吟未了讓蝉吟
歸途績溪界喜見十里嵓
策杖前溪去吾鄉此路分雨磨山出色風約水成文歸
信憑秋鴈思親望白雲碧嵓今日見快飲帶微醺
先曾大父作竹夫人銘北窗蘧蘧偎爾冰肌母
徇其名乃邪其思甚有思致余不能道漫作俳
優語
水沈為骨玉為肌專寵凉臺合有時長得夫人容兩足
客星不遣史官知
春日書所見
寒雲漠漠暮天低社鼔聲中日欲西隔岸垂楊遮酒店
風帘移影照寒溪
春懷
棃花院落雨初晴小醉醒來睡不成過客光隂易老態
故人山色却長情歌喉嚦嚦鳥聲隽舞袖翩翩蝶翅輕
好景相看作撻盡閉門不覺了清明
春山晩望
糢糊數疊屋前山翠色欺凌詩鬢寒啼鳥一聲泥滑滑
晩鐘春雨過林端
王廣文
宦居三載滿嚴駕出山城詩擔梅花白離杯竹葉清更
籌催客夢斥堠記行程去去驂鸞鶴長歌上玉京
夏日書事
園林數閒屋長掩竹笆籬檻柳拂棋局瓶花落硯池蝶
狂如被酒蝉咽似吟詩脱帽挂嵓石凉颸入鬢絲
草堂
蒼煙落日草堂深淺淺寒侵白玉簪等客不來童睡去
自搖修竹和新吟
春郊即事
登臨故故檢春工小立蒼苔數落紅院宇人歸春寂寂
秋千閒在月明中
寄題友梅堂友梅乃竹洲先生孫也
公昔洲多竹而孫梅作堂月忩傳瘦影風壑度寒香友
也真魚水兄兮可雁行相看動吟興時吐玉琳琅
吳越歸秋晩
湖海歸來晩園荒菊幾叢秋山吟骨瘦霜葉醉顔紅弔
影寒溪上懷人落月中青燈滋味永不用哭途窮
座中咏蟬分韻得飢字
兩翼纔乾殼已離便升喬木最高枝銀牀葉落秋風裡
金掌盤敧曉露時斷續翻成無調曲悲凉做出苦吟詩
前身應是夷齊軰高卧西山自忍飢
春晩野步
尋花籬下蝶牽引酌酒林間鳥勸酬山色不隨春態老
笛聲自起夕陽愁
離怨
楊柳如少年春風吹得老朝為白雪花暮為浮萍草明
月照妾夫夜夜關山道明月分半光照妾顔色好空閨
一十年芳容秋葉槁寶馬嘶妾夫歸對鏡畫眉雙淚垂
前日夫悮妾今日妾悮夫妾貎不如夫去時
樓居狂吟
振衣千仞興悠哉一日看山十二回胸次誰人有邱壑
便容携酒上樓來
諸方參遍一枯藤苦節期傳夜半燈弘景登樓持棒喝
不容人上第三層
月洞吟
王鎡字介翁括蒼人曾為縣尉元兵陥臨安棄印綬
歸隐湖山與尹綠坡虞君集葉招山諸人結社賦詩
題所居曰月洞孤炯絶塵有桃源栗里之致焉每對
時憤悶輙形於詩如山河隔今古天地老英雄青松
秦世事黃菊晉人心語涉怨憤要不失風人之遺宋
藝文志載鎡文集二十三卷原集無傳兹為前明嘉
靖時其族孫養端編其遺詩一卷曰月洞吟
别虞君集
瓦瓶擔酒去送客石橋東湖過汀沙上船回島嶼中桃
花三月雨楊柳五更風明日思君處渡頭煙水空
送默肰上人歸天台
孤雲不定心持鉢度寒林野飯青蒲潔客程黃葉深海
風潮水發山雨曉煙沈歸到石橋日應看瀑布吟
錢塘江
凉疎萬柳條秋滿石欄橋吳越興亡事晨昏來去潮雲
開天日近水接海山遥望到西陵渡風帆稳自飄
塞上曲
黃雲連白草萬里有無間霜冷髑髏哭天寒甲胄閒馬
嘶經戰地鵰認打圍山移戍腰金印將軍度玉關
買舟
赤欄橋上路幾度卜歸期流水無回日行人有老時潮
來江勢逆月出海門遲風順輕舟駃蒲帆盡夜吹
蚤行
客程因太蚤却費一更眠落月已歸海殘星猶在天艣
聲荷葉浦螢火豆花田隔岸誰家起青燈遠樹邊
别黃吟隐
飲乾分别酒話久未移舟潮水催行客海山生遠愁蝉
聲秋浦樹鴈影夕陽樓今夜相思夢蘆花第幾洲
秋深
風露損衣裾秋深懷故廬僕方談夜夢客至得家書子
黑石蓮老楝紅霜葉疎今年籬下菊遙憶少人鉏
訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棋
晩春即事
雲氣不分明天隂忽又晴喜凉溪鵲浴知雨樹鳩鳴仙
藥黃精飯齋蔬白椹羹惜春吟未就閒踏落花行
山中
榮枯皆定數枉作送窮吟有色非真畫無弦是古琴青
松秦世事黃菊晉人心塵外煙蘿客相尋入遠林
避亂柯嵓綠坡諸公以詩見寄
柯括地西東音書久不通山河隔今古天地老英雄局
敗棋難著愁多酒易中花前多少恨無語寄春風
感秋寄白雲趙寺丞
嚢裏不藏金相隨只破琴每因看月夜長動故人心敗
草關河路秋風楚越砧愁來不成寐壊壁更蛩吟
谿村
水路隨山轉谿清踏軟沙斜陽曬魚網疎竹露人家行
蟹上枯岸飢禽銜落花老翁分石坐閒話到桑麻
寄友
髮影明寒鏡蕭蕭亦自憐故人難會面行客又經年晴
雪添崖瀑春雲雜晩煙相思有書札寫盡夜燈前
寄杜北山
倦客蕭蕭兩鬢秋柳絲無力絆歸舟曉風落葉亂高樹
夜月行人在别州千里關河鄉國夢一江煙浪古今愁
鴈聲過盡青天闊却憶同登望海樓
暮春寄仙州舍弟
去年把菊醉重陽今日誰知各異鄉落葉石欄霜信蚤
敗荷池屋雨聲凉人情好惡花甘苦世事榮枯草短長
别有駿鵰雙翮徤剛風摩透入蒼茫
宿香嚴院
地爐煨火柏枝香借宿寒寮到上方山近白雲歸古殿
風高黃葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
古杭感事
國事凋零王氣衰東南豪傑竟何之雲寒廢殿排班石
草卧前朝記事碑沙漲浙江龍去遠天寬北闕鳳歸遲
可憐不老吳山月會照官家寵幸時
山居
屋頭蘚樹蜕鳴蛩池上溝泉鑿石通香老蒲花春洞影
凉生槲葉午窗風泥瓶開酒留樵客篛笠穿雲訪藥翁
雖是一貧清似水定無徭役到山中
金陵感秋
魚書難寄水空流兩袖分風破黑裘客夢蘆花晉城月
歸心楓葉浙山秋世情老大諳方熟愁事來時醉便休
滿目關河懷古恨如今何處問孫劉
湖山即景次尹綠坡
湖山掩映鴈潭秋今古詩人說勝遊綠柳影分騎馬路
丹楓葉落釣魚舟前坡風送歸樵笛别墅雲藏賣酒樓
長記尋梅冰雪裏羶靴駝帽鷫鸘裘
尹綠坡山閒吟所
苔痕分路見人家犬護籬根卧落花一片林塘詩境界
四時花果隐生涯鉏山揀日春栽藥汲水和雲夜煮茶
耕錄有文湏點看旋搖松露入硃砂
寓龍虎山中示張鍊師
蓮盂送别萬峰雲龍虎山前過小春草屨慣穿枯嶺葉
布衣猶帶舊京塵氊寒難覓遊仙夢路遠誰憐倦客貧
東望海門歸未得北風吹雪滿唐巾
春酌
酒闌歌罷翠簾遮月柳驚啼子夜鴉多少斷雲心上事
結成香夢是棃花
怯暖
怯煖新裁白苧衣棋聲深院客來稀春風無力晴絲軟
絆住楊花不肯飛
深春二首
夹泥花上燕巢邊翠箔桑空蠶又眠天氣乍晴風候别
坐看盆藕出雙錢
燕子來時春又休煖風吹綠上枝頭繡簾不隔荼蘼月
香影無人自入樓
采蓮曲
羅裙濺濕鬢雲偏搖落香風滿畫船忽憶年來顦顇夢
鴛鴦正在藕花邊
春閨詞
桃吹紅雪上簾鈎楊柳風絲拂畫樓日透闌干人病酒
賣花聲過嬾梳頭
茅庭植上人
苔侵坐處石頭青滿屋春雲不用扃入定醒來香印冷
一簾花雨濕殘經
喜凉
吹笛何人在小樓夜深不下玉簾鈎凉風敲落梧桐葉
片片飛來盡是秋
宿西上竺
閒收石上著殘棋山月無聲鶴睡時落葉打窗霜滿屋
有僧吟得夜零詩
水居
飛鷗貼水水連天一半青山半是煙日暮潮回漁父醉
不知船閣淺沙邊
斷橋春望
拾翠車閑輦路塵山南山北杜鵑春誰家庭院東風裡
吹出桃花不見人
湖上晩望
酒醒湖光生嫩凉卧船吹笛藕花香遊人盡逐鶯花去
一片閒情在夕陽
漁父吟
竹絲籃裏白魚肥日落江頭換酒歸只恐明朝風雪凍
老妻連夜補蓑衣
壽光宫
井氣蒸雲濕石欄虬鬚道士自燒丹開門風帶琴聲出
一陣松花滿醮壇
裁衣曲
燒罷心香午夜闌玉纖輕捻剪刀寒衣成恐不如郎意
獨試燈前照影看
花丁作字付葉招山使者
花蘚層層潤石牀綠隂多處自生凉閒將筆染荼蘼露
寫得春辭滿紙香
月洞書屋
自寫自詩黏壁上何湏古畫與名碑隔墻風落閒花片
日日飛來入硯池
宋百家詩存卷三十九
