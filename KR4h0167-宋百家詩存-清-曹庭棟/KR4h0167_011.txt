宋百家詩存卷十一
嘉善曹庭棟編
龍雲集
劉弇字偉明吉州安福人元豐二年以明經及第主
通州海門縣簿調臨潁縣尉紹聖二年知嘉州峩眉
縣會開宏詞科弇試豫選改太學博士元符中進大
禮賦哲宗嘉之除祕書省正字歷著作佐郎充實錄
院檢討官以疾致仕卒年五十有五弇兒時資警穎
誦言日萬餘甫長落筆駸駸恃才不少貶性放達不
䘏細節所為詩文掀幽抉奧剷盪庸腐居龍雲鄉即
以名集共詩文三十二卷周必大序之謂廬陵自歐
陽文忠公以文章續韓文公正傳遂為一代儒宗繼
之者弇也祖賢父慥俱有聲弟龕翕畣皆登進士
贈賈仲武
賈侯器宇何軒昂下視齪齪真粃糠眉分八字髭根黃
自許忠膽鐵石剛雕弓一挽一石強錦臂錯出虬青蒼
匣劒排射星斗光壯心飛過祁連傍架鷹朝按血染裳
鐵驄騎出轡鬧裝健兒前呵檛列行捷矢齊指雲中鶬
豈惟武力稱擅場亦有文價騰焜煌新詩字字古錦囊
清論灑落飛天潢險韻千百敢獨當管鋒落紙鏗琳琅
古文探討屋壁藏史傳山岳遺毫芒酒酣往往歌慨慷
連卷大白鯨吞航自云疇昔富文章家在冀北邊一方
天書屢膺貢州鄉雲衢卜日橫鶱翔中間落泊志不償
武科拉取如截肪況有豪氣十丈長蟠蟄僅類絆驌驦
苦恨天驕久頡頏撫臂便覺大袂攘坐縻歲月耗囷倉
口厭醇釀飽肉粱吾非斯人可相望要且報國真不忘
我來自東甫春陽邂逅紺宇同一觴幅巾輕蹝追徜徉
促膝調笑初無妨自知投分出泛常豁如餒腹得糗粻
短長不復置形相落去䁹睨決壅防嵇生轉覺嗜鍛忙
高陽還因酒發狂漫叟戲規祇攪腸㗦嘈不減笛弄羌
截竹岳頂掀滄浪撥雲春茗誇頭湯爽齒旋復行蔗漿
黃金大顆披橘瓤插首往往羅幽芳頃兹行樂殊未央
更辱邀我臨山岡大壺載酒冽鼻香果飣棃栗庖麏麞
韓劉黃胡狄與張一一瀟灑雜珮珩高譚終日佛老莊
妙理密契矢插房絶倒頓足爭蹌踉罷去追惜成悢悢
誰謂夫君氣特揚投以大句尤加詳啓圅愜興劇爬瘍
忽疑寫睇臨望羊高躋欲斧李杜吭麟鳳自是品物祥
邀予屬和馳縑緗直取夷險分駑良九牛犒師始落鋩
正喜先獲大臠嘗洪河下湧淼沛滂囚屯衆鬼納大荒
脱走束縛投桁楊濘郎瞰臨獲與臧滿注羿矢連九暘
沈魂夜泣青女霜此來繼辱厚意將殆欲引轍觀怒螗
狗尾續貂彌足傷雕胡未易加糠䵃搏空方見一鶚颺
短翮便可槍榆枋咄嗟豈得不知量區區瑣碎久嗜菖
食魚誰敢期大魴尚欲勉強牽牛箱無鹽弄姿映康莊
難工祇益羞姬姜聊將瓦礫酬琮璜終愧後乘非騰驤
儀真呂明父席中觀新曲
有客揚楚舲歸興汩吾事波神慳冬漲吞遏限修螮轉
頭凋歲陰蓬行變匏繫一逢金鑾人穆我若清吹挽置
十尺牀淵襟掃苛細壺封拆初黃露液攢沸蟻老實侑
朘紫枯螯嚼霜漬坐有豪爽賓譁譁睨雲驥屯雲刮癡
白有如擁天篲疏櫺炯蕭森北固決遙眥半酣大軸出
鯨窟咀甘餌當中傾玄圃琚瑀紛百綴物愁殫渺情神
妒奪孤閟快魂疏泠泠大叱回熟寐況復儀真曲不減
銅鞮思淒清激吳音皓齒曾未愧辛醎皆可口卷舌得
真意初如嚴冬逼肅物有餘惴末似陽春回怳入衆骨
醉將壇凜先登樂府仍一洗呂侯斯人望胸中弔古氣
二十佩青綸三十清閒侍高纏見騰踏茂渥擅襃賁頃
來笑畫脂無補當身寄卜築傲園綺秋蜩一官蜕大筆
橫利槊興來即摩壘非如騷些徒冗語釀愁悱珍重白
玉船虹吞楚狂子
癸酉歲暮壽春道中五首
有城有城半蕪沒倔強當年開狡窟青韁白馬成底事
魏得其狗空凌突清淮不洗饕利魄石馬崔嵬化英物
據鞍浩歎為踟蹰但有悲風起蓬勃
有鳥有鳥高飛鴻哀鳴嗷嗷隻影東枯聲策策霜後葉
狂態騷騷空際蓬秋毫不礙挂天斗一氣正在胚腪中
客邪中饑亂心曲短裘垢襪催衰癃
有渡有渡背北城凌排駕淮吹暮聲郵程未央豈病涉
寄汝一檝椎生平古來豪士重感慨車下未乏宵衣征
出處任天幸無苦有如此水吾其行
有叟有叟皤兩顛杖藜道周傲天年懷顔發笑挽行子
胡乃憊為忘舍旃吾儕小人敢不勉孔孟卷轍如趨肰
男兒秃脛乃始已非爾所知徒憮肰
有客有客垢髮䰅羹魁挂鞍無宿儲翹心北闕比寒藿
它日南山抛舊廬逆旅丈人真脆意揖我下牀邀踞&KR0008;
悠悠高門擊鮮子萍匏殊根勿誚渠
石廊洞(在水新之蓮花邨)
君不見仙家三十六洞天西南大半盤蒼巔此外元陽
擅嶄絶況有石廊人喜傳碧蓮參差隅地湧徙倚危梯
飛螮蝀陰陰洞戶半空開一縷聯凹愁寄種萬鈞崔嵬
挂礧石吁可怪兮若飛動天肰湫面尋丈間寒匊初慳
媪神捧紫崖蒙茸瑤草秀懸泉涓涓挹天酒淑靈豈即
乾坤私窟宅宛是神仙舊飛鳥點影陽光回遊子履深
驚殷雷九夏三冬自回斡雨暘寒燠争喧豗神物奄有
似無謂突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣陰鬼
李宰新成假山
夫子絶俗姿趣尚豁雲海花移洛下品池割天潢派中
閒疊嵳峩石手紛磊磊功侔一簣始正爾臨爽塏羅浮
窮南勢迎目出巧怪洗昏新罅發祕匿若有待鶱騰天
吳揖聳削虬尾擺當頭七八峯縹緲散青靄直下三四
溪何年取東匯洞指白鹿迷路認桃源改時時攻冥頑
瀟灑遞天籟得非緣夜半提挈有真宰俗物卑培塿高
標想衡岱我家香爐傍登躡素心在一從羇官綴未省
識&KR1041;嵬俯窺攙雲骨逸興幾十倍無為議真假自可蠲
塵浼何日升君堂把酒取一快
敘舊贈董承君(并序)
弇十年前與董承君承議摻執淮上今又相
值於故鄉契與比舊則有加矣聊欲見之於
詩遂賦古風云
搖搖不根舟瀰漫隨所適朝辭呂梁險暮駭瞿塘迫長
波送日月漭與雲海隔晚從天末歸良愧故人識夫子
吾土傑久任詞翰責刺手翻天漿灑作弔古墨班班出
素藴想見豹姿澤憶昨長淮壖半面欣相得君時天涯
官我亦西風客薰絃破愁顔爽抱洗連璧吳岑刻玉&KR0888;
吟對挹佳色頽年瞥眼過十見溪草碧鍾陵旅學子官
況秋蟬翼彯撇愧西崦弔影心惻惻夔魖競揶揄甚者
得鴟嚇由來次公狂僅免陳遵謫敢意今者見依肰得
江國鄉情比重裘暖氣回肘腋南閭與東阡閒躡車馬
迹古人重交契遠有千里憶連牆彼何人老死不相覿
張陳汩勢利光初竟何益青原秀撞天螺水藍膏擘襟
期方未央更約浮我白
丫頭巖
弋陽之東當古道有石突兀號丫頭苔侵蘚剝風雨蝕
骨幹聳削如鑱鎪不知何冤上訴帝叫閽之勢難稽留
草木焦秃僅比髮獨瞰平皋疑秀發淺深丹頰耀晴霞
髣髴瓊梳掠初月行人躊躇眸子眩癡女垂羊亦何别
惜哉偽態苦冐真土俗傳誇疑有神陰崖黝黑崩脅腹
石眼六七流嵌根君不見望夫嶄嶄亦頑石似不徒肰
肖真魄顢頇廟食爾何補登進雞豚始乘隙安得擲置
八荒外化作膏腴豐稼穡
宿法藏禪院
斜河左界懸朱提冷燼掠天螢糝飛高梧泣液涼參差
前邨後邨烏夜啼雕甍繡栱絶坤維知自在世張禪扉
有睆釋子龐兩眉清梵一聲捎翠微亂我心曲天之涯
寂歷故感迎新悲歸與誰是真忘機獨鹿水深愁濁泥
清思
羲和日車脱其輻白雨洗天泊煩促綠蒲紫荇媚回塘
搖搖&KR0888;青環橚矗景長臺榭翳復明百尺虹腰黏淨淥
神觀翛肰物外歸一簪斑籜動涼颸天上廣寒之宮不
足羨人間醥清百斛真吾師
憶黃天倪
游絲罥空生别愁我車欲駕羌無輈驚風吹花濺紅雨
白日西注僚丸投青春九十行過半天腳空隨江水流
思君度日倚高閣時把長懷寄寥廓古人不願身後名
但願即時一杯樂安得此身生羽翰高鶱便似追飛鶴
邨南
邨南行吟踏新場馬乘款段壺懸漿稼如濃雲穟含黃
杮葉亞枝收趁霜臘團鷄髀盤餚香簫鼓下神巫正狂
呼兒往問當壚孃清美何如顧建康
贈法雲寺光上人
日邊開神皋古刹面青嶂寂寥千年後澟澟發孤壯上
人薝蔔英絶軔超性相獨鶴嶷&KR0888;姿層冰爛清尚雲遊
始丁年自副乃孟杖鞭羊去智害畫堊契郢匠喉呀般
若音浩汗卷溟漲衢尊灑法味如取赤子餉九夏天無
雲暑風濁於釀汨吾渺西征揮汗迷背項耽耽清涼境
一榻岌相向屨滿寧嫌猜目擊自張王禪場推選鋒宛
是喑嗚將洗我苦空語盡決濛羃盎兜羅辭銛棘何有
挂諸妄露地非端倪灑灑白牛放惜哉功名誤未爾寄
物當它日虎溪傍還期杖藜訪
秋日儀真即事
秋風來從越天末痛洗玻璃出明月雲陴隠起玉龍眠
下有舂容萬濤雪獨蠒之綸欹一葉半酣老漁櫂歌發
客心寸許了無多底事臨風吹欲折
丁字河頭文錦翼似是東園故鸂鶒天風蕭蕭吹汝急
遣汝周章無好色江蘺羃䍥過行人一顧為之三歎息
我願舴艋從溪翁雙舂鉏邊作幽客
秋入前山&KR0888;如刻楚弄吳吹沸江國魚龍燕爵安在哉
粉白黛黑埋真色迎鑾誰是當時人胚胎黃金仍埽迹
飛來蜀岡爾何事似欲撞空爭岝峉
無根濤頭萬瑤垤曾是隨風起生滅不應散裂氾人綃
大似半吞廣寒月紛紛何用辨馬牛皖皖相矜笑蛙鼈
會得秋時買野航别看吳兒舞狂雪
持釣
艇子悠揚打雨來嫋絲越箭青玫瑰昨聞古湫新雨足
漲波泛入西溪來西溪兩岸行人少白鷺對翹佳客陪
低雲弄嬌不成去半與枉渚相縈回藻間頳尾厠銀鯽
正爾作羣爭曝腮故應沈餌得所置行醉甕間新熟醅
宿長山寺
蒼山兩蟠虬傑勢分夭矯不緣事幽尋兹地終難到破
暝紫烟生寫谷清樾好邨長下牛羊雲綻入歸鳥松風
卷孤磬夜半秋聲小客懷方未央千里漫白道庭樹一
鳥驚愁看楚天曉
夜泊玉湖口
流溪一瀉驚磨垢夜繫蒙衝玉湖口青燈明外稍知邨
白鳥飛邊初辨斗風死波閑坐來久短髮欲搔慵著手
一泓清淚墮吳雲橫管叫秋龍子&KR0888;
何塘精舍
松閑竹澹清午陰金地少塵門更深忽從褷䙰出重閣
飛梯十尺下瞰臨有客觸熱來自東汗絺裛暑慳天風
頳龍揚鬐日轡緩碧椀先愁井絲短
大孤山
章貢西南來銀濤白浮天揚瀾開泛濫如剖大腹肰兹
山遙相望盤薄知何年海風一何高吹落蓬萊巔浮根
襲氣母弄影白日邊赴渴夸父奔闊驀踵不旋軒軒執
法臣立當天子前穹螺出佛髻青跗帶秋蓮瑠璃千丈
簪忽與冰箔連鳴榔巖腹雨挂席浦外煙鶴駕控不返
空遺紫芝田香鑪初爭豪落星纔一拳擢秀蒼梧雲發
彩翼軫躔上窺杳冥無極之層霄下控瀰茫不測之重
淵松蘿參天歲月老清瀾泛沫魚龍閑中有神朅臨䁹
睨舟往還流俗謂女子彯纓來此山香脂間綃繒鵝猪
捧羞盤至以孤為姑考究初無端可憐俗好怪此語良
大漫神固不可誣何得正以女子觀吾言庶幾為不妄
不肰兹山徒與望夫女几爭巑岏
送哲公禪老二首(有序)
哲公禪老住奉新之人王院於其取别也送
以二詩
有鶴青田來骨傲九秋老羽毛雞鶩閒不復故時好吳
霜割清夢一夕落幽島哲乎開士秀佛路著鞭蚤世累
糊空雲一以涼飇埽往聞琅琊覺禪海卷狂潦紛紛方
袍子未易艖䑰到師如健噉兒把握攫棃棗爾來三十
年方寸不貲寶鯨鍾人誰識聊徇衆擊考又作雲山行
方將同木槁勿學斷緣人時寄新詩藁
我聞豫章境勢勝所至生山皆撞空活水有照骨清其
閒佛老宮往往聯飛甍人王邑一隅古屋纔數楹塵點
自不到日飽松風聲十文挂溪影虹橋插崢嶸揶揄下
夔魖踉蹌笑麏麖師方得所欲振錫了不攖非如入流
子橫計多餘贏秋畦蹲鴟老晝飯宜香秔由來介石身
忽作歸雲輕
贈雪峯長老守超
仰窺玉奩天面窄頑碧顛青自天擲祖褘不管地祇慳
十五百徒此其宅流水聲中換今昔粉抹頳糊老椽壁
枯木庵回舊日春難提塔示重來坼(存公自云難提塔拆當示現而師住)
(持適當塔拆云)超公最後法席張全機撲落輥毬場曾令天花
倏飄墜況有庭橘符青黃(師與愛弟彦泊中散公雙生生時庭橘止有青黃二包人)
(以為瑞)烏藤橫膝傲佛祖熟識眉宇瞬且揚天吳吹瀾洗
霾垢方諸挹月來清涼東甌萬刹盡金布咋舌誰堪論
妙悟賺殺參兒走衲雲高枕無乃林泉負廬峯南遠真
西材叩寂丈室慙宗雷秀巔龐眉逼人爽反疑不自塵
中來由來山興復不薄畏途何計揮塵縛詰朝匹馬汗
羞顔又作楊花無止泊
和仲武苦雨見寄
君來通川居朱門廕重𡵻近聞值霖雨匝舍野水淙平
地忽浩瀚頓足疑涉江猛風利如刀觸紙無完窗朝釜
魚頭生飄注旋甖缸仰收墮案書俯拾短焰釭癡兒臨
缺湫往往駭影雙我亦有此患漏榻遶屋扛塊如失羣
鵠感憤愁眉龐孤膺紛填噎更甚兩肘撞辱君大句投
華旗揭修杠直欲卻以心不容苟且降森披漢殿戟縹
緲梵天幢蒼徨短兵接豈暇輒淬鏦區區苦吏役展驥
曾非龐強亦歌巴歈跛鼈慙驪驪
晩晴
翔飇拂層陰孤鏡挂天腳幽姿媚澄塘俊活扶秋岳飢
烏下木末啅雀喧檐角落日銜半規逗翳如新濯海濤
晩聲收萬里卷冰箔微颸襲疎櫺輕靄躐叢薄蛛絲嫋
如狂虛隙野馬躍病軀得愜適更甚解攣縳瀟灑萬籟
并翀融百飛卻熊經與鳥申髣髴猶能學蕭蕭寒碪弄
天半哀音落客愁轉如蓬萬緒入冥寞不無臨風想曬
日歸領略茹蔬味新腴把酒蘸沈粕明朝踏新泥已有
躋攀約
送新淦余宰虞卿
時平循良困墨綬紛委蛇夫子西南英三十朝紳拕爰
來慈衆兒一匊芝眉和里閭無愁歎卒歲知婆娑牛解
等是刃恩染誰非波神閑略朱墨日永餘弦歌及瓜賦
歸與去去可奈何舂容雲濤裏一葉翩經過羹魚飯香
秈涼衣送長哦三年種桃李留得春陰多鄧挽徒虚語
襧翮方雲摩行哉尚良食吾君正卷阿
留題王公謨冲閣
檐牙排青冥眺聽脱蒙昧居肰人境寬魚貫出萬態坐
疑天機緘發露窮瑣碎圓清入鳥哢灑灑送客慨脱巾
晩吾來靜稱一榻對睨雲發高興勇欲決翳薈胡為淫
書史欿若嗜炙膾長年馬如狗埃壒顛毛改兹趣恐長
負踽踽依儕輩何當拾頽齡相與寄耨耒挽君醉鄉衣
枯肺時一溉
和權之嚴韻
庭椿摘初黃畦韭翦柔綠春盤巧飣餖一箸生理足今
者鳴啾腸飢花到雙目終慙短豆戀誰轉紫芝矚青煙
撲九衢碧瓦酣萬屋朝來好龍客義動重裘燠慇懃斗
酒約豪健賽楊僕吹回麯車夢鴨羽正肅肅九天真龍
飛萬物彈冠沐蕭短草木姿窶賤衾稠宿叨逾太官粟
敢計功利速惟應杯中物可仗詩筒趨
送貫之縣丞解官還壽春
西江客袂春風老吹得歸心亂如草鯢浪三篙下晩艎
去程不學寒蓬埽淮山蒼蒼淮水長千里一官歸故鄉
舉世由來青眼少孟娵破黛嫫母狂緹巾什襲盡燕石
埋蝕大半雙明璫干霄自是男兒氣遭與不遭真偶爾
人非田文莫彈鋏世有伯喈須倒屣君其行矣重問津
蹀月騊駼寧絆死
次韻和彭道原元夕
攙雲握幕張流蘇華輈夾道青氍毺黃昏天公下種榆
百萬星點成須臾赤帝鞭車墮雲衢燭龍駢頭浦還珠
競隨丹豹膏鳳雛麟䰅拂蛾間數疎絃嘈管唳聲鬱紆
櫛比百戲羅侏儒輕紈繡履踏艷姝灼灼巧笑聯芙蕖
有客年來倦著書囊錢囷粟索無餘短釵列按擁敝襦
未堪行樂誇睢盱大奴聽響仆屋隅小女行卜迎紫姑
子雲門巷正蕭疎誰者載酒論區區
題遠上人休老庵
上人叢林秀襟期支許越往從湖山遊發軔無留轍轉
身浮雲空歸興飛鳥豁故鄉得青海下瞰鯨燦窟結廬
纔蝸牛勝踐喧卑脱叢殘翦荆棘怳敝棲楣埓蘭苕紛
被逕關鎖晝不掣由來大慷生卓錫果清絶菅茅席三
徑虛榻埽凉月不持一錢居未省香火歇鶴骨老亦輕
田衣故仍潔高舂一飯過野荈供嚼齧笑作瘡剜肉薦
語畏饒舌陽岡藷蔗稠乳竇春泉冽行當攬俗駕滯念
論一吷
我行
我行適東陂野色若可搴問津初無從強驅良苦鞭三
&KR0893;貯客潦冉冉吞吳天故壘何崢嶸荒涼非昔年虹腰
截海堰蜃氣噓窯煙霜封百草乾回風時飇肰狐兔死
欲盡飢鷹空老拳邨深行人稀落日下烏鳶敗荷古毳
衲野菊金連錢羇懷自騷屑節物驚徂遷投暮僧舍中
誰者同留連
留題疎山白雲禪院因呈長老秀公
白雲去不還空留白雲額至今飛山顔片片盡秋色蕭
蕭事盤紆刳石轉敧仄觚稜鶱古殿粉墨昏絶壁有客
倦歸艎瀟灑寄一適松蘿青鳥哢江影卷餘白始時開
山人真意非無得百年驚一吷節物變今昔誰是雲無
心翛肰彼禪伯
鄱陽湖四十韻
巨浸連吳越高躔直斗牛玄冥開别府江伯匯支流象
緯元精逼神姦祕怪裒番君疏帶礪彭蠡壯襟喉赴隙
如無地憑壖忽有州津涯逾寫潤窟宅定刳幽島認瀛
鼇戴濤疑陣馬蒐珠跳憐雨駛鏡滑識風收樹帶喬枝
隠山餘短碧浮窺覘波罔象睥睨伏陽侯漾月都迷皓
蒸雲閒作油涵濡均藻荇冗長到鰕鰍蜃幻晴噓閣龍
腥夜拔湫萬尋懸圃玉一帶洞庭秋盈縮知誰紀吞并
似力揫鯉矜封赤鯶龜笑斥朱眸嵌竇扶桑齧珍文匠
石鎪鷗羣馴野客蚖肆傲潛虯罟數筐零霰檣輕弩激
鍭孰分浮瓠澨或訝繞蛇丘絃索延商婦艂艭送莫愁
陶朱誠得策神禹想遺憂端稱潺湲弄非無隠伏&KR0679;豆
分高下渚葦視去來舟血脈乾坤活瘡痍稼穡瘳披猖
包息壤瑣碎落浮漚蓮女嬋娟櫂漁郎芼燥甌有人搴
繡被無客傲鸘裘貨貝窮乾沒醪羞肅丐求束枯論沃
釜戒覆比傾輈衆水杯盂外它年吐納尤鵲填功未議
鯨吸志應酬何事輕思濟吾防果未周阽危心骨醉飄
泊面顔羞敢計乘槎去何知戴笠遊片帆真擾擾隻影
轉悠悠卑溼嗟梁傅星霜挂魏牟勞歌慙孺子破簏付
平頭烏䜴緣蓴置黃粻為鱠謀清螺取歸日穩櫂聽夷
猶
蔣沙莊居八首
它日蓬蒿地吾廬瓦數溝井泉甘勝乳庭竹冷先秋邨
落時情澹田疇歲計優荆扉論日掩最喜近松楸
翳翳柔桑活輝輝野水寬藝蔬蒼芥甲延客白蒲團點
綴花黏蔓稀疎粉束竿家風纔茗飲一室聽冰寒
軟滑香秈顆肥長紫蕨苗盤飱殊不惡鄰叟亦時邀潘
岳蕭條鬢陶潛頡頏腰巢枝得安穏萬物一鷦鷯
晴屋鳴鳩婦春陂翳雉媒筯頭甘野蓛鉏力到陳荄掠
水千艘健橫風一笛哀最憐雙白鳥解事等閑來
十里蛇原近宜秔一畝金亂酲眠暗術嬌碧擁雲林蚤
晩歸與計因循愧此心江南吾土樂應得慰消沈
羊棧雞塒接蔬畦麥壠傍蝸涎書老壁苔陣澀高廂家
有青緗學兒傳急就章未甘騎&KR0888;馬跳蚤事乾忙
名愧周繁弱材非魯孟勞蛙仍當鼓吹徑任沒蓬蒿紫
芋新廚味黃橙馥鱠刀業詩何水部耽酒阮兵曹
劉宗墳墓國金水渺縈回颭颭鴉巢覆疎疎槿戶開春
風持贈柳臘雪試妝梅欲識塵埃少元無俗物來
莆田雜詩十首
梅雨催農鎛癡風泣海檣魚龍波浪闊燕雀戶庭凉鰩
柱春刳玉蠔山夜鑿霜家園兩痕淚蚤晩促吾裝
南北分雙刹公私限五塘蚶祠開瑣碎蠏井幕荒涼酒
熟傳紅泛搶珍異墨黃飄零晉耆舊冠劒幾星霜
梅井經疏鑿如聞自昔人玉奩深貯月雲乳暖藏春桐
葉誰新汲葵芽好問津端堪事杯酌泠汰客襟塵
鶗鴂青春晏鼱鼩白社驕掠風雛燕翼界雨晩虹腰醥
醁銀牀瀝□茸紫澗苗到家幸無苦浦溆有回潮
飽聞何氏子遺迹在仙山節擁三清絳龍騎九色斑曲
屏明蘙薈哀玉走潺湲好刷摩天翮徂鑣試一攀
鶴唳歸雲急龍移過雨腥桂清飄月岫槎老卧煙汀洞
失壺公舊雩傳妙應靈不緣幽事隔小復理篁箳
共樂超肰構躋攀一氣邊蒼茫雲水國清潤李梅天碎
白淙崖瀑孤青煮海煙三神山自邈何至苦求旃
蠨蛸當戶綴絡緯擁莎吟詩魄干霄上棋魔攪海深忘
機一飛鳥藏拙萬黃金昨有逃虚慰支郎下北岑
當日山南寺層樓插蔽虧龍蛇緘柳筆風雨舛唐碑甃
淺雲吞液山稀海襯眉杖藜搘&KR0888;鶴白髮茂林緇
茘子綃囊搐蕉花玉糝駢紫髯牽騕褭紺□走嬋娟蕭
寺千家幕蘭盆七月天壺公仙日月乞汝送流年
蚤發赴蒙縣
草露垂垂白溪泥腳腳深槿籬藏吠犬桑蘙漏棲禽食
匕驚浮世鞭梢度寸陰利名幺䯢得會是死灰心
贈謝民師
三語君為掾百罹吾厭生江山共鄉思蘭桂敵交情黃
卷真無負龍淵恐不平何當改初服别約紐荃蘅
臨江
居肰兩福地首尾限清江䆗窱蘆州抱晶熒石澗淙潑
雲和䆉稏割雨曉艂艭愁絶邨南舍馴雞對小窗
春日舟中即事
墨綬蠻鄉去青春瘴海行陋篷愁暴雨小艇畏長鯨灘
惡舟難渡風狂浪易生不堪江上笛時送兩三聲
試院次韻奉酬趙達夫記室惜别之什
風酣雨軟嫋檐絲端負吾人痛飲師使者嶺梅傳信遠
王孫芳草怨歸遲釀成紫府無端夢開到朱闌第幾枝
欲問東君挽流轉顛狂好在曲江詩
酷愛春如蜂蝶迷還憂青帝學班師愁城恨壘挨排到
酒約花期賭當遲端負江湖歸去櫂最關桃李别來枝
松丸暖動蟾蠩滴消殺風光盍付詩
張壽翁朝散有詩紀同舍名銜錄次其韻
柳茸無力杏燒紅春入愁腸不散窮千佛經慙名姓入
一尊酒愜笑言同寫成懸圃新聯壁分與秋風舊轉蓬
好樣醉鄉抛擲卻百錢輸與杖頭翁
次韻和汪道濟都講惜惜吟(錫製温體器也汪強名為惜惜)
温柔鄉定虚言耳爐火功真長物哉疑别有天春不老
知誰為雨夜曾來滿移妃子三湯夢暗奪仙家一息胎
燕玉浪傳思暖老箇中消歇幾沈煤
送林錫遠帳勾罷官
五月角黍江南天驪駒送客黃金船悠悠别思不足道
去去宦情如欲仙青萍由來異死鐵綠綺未易論膠絃
強懷為君歌短什壯圖輒勿輕流年
招季山還家
蕭條門巷未足愧晼晩歲時胡不歸綠葵白芋故園老
黃頰頳尾前溪肥浮名莫羨風過耳久客可憎塵滿衣
約君對擁當戶榻聊割一畝秋蟾輝
蚤發襄邑
迢迢汴水吞窈冥白榆多於天上星林梢碎漏月痕白
草頭冷泣螢腰青雲霄九重近在目鵷鷺百翮誰趨庭
雞聲馬蹄正立敵斷送垢褐疲吾形
夜泊建溪豐樂驛前
溪靈覓罅吹灘聲削木刺波舟逆行問津候館得豐樂
回首洞天無玉清愁看迮纜疊石子快是隔篷眠水晶
兒曹等閑動喜色甑有滑白長腰粳
清真觀清軒
向背仙宮總僻林兹軒仍出古城陰千年曾史長存魄
一片巢由不染心秋闊雨高天洗翳夜涼風軟月吹金
冰壺蚤訝貯人世況復隔溪蔥蒨深
清真觀齋軒
物理相懸能幾何是非得喪了無多仙家日月閑庭戶
人世浮沈寄唯阿矗橚曉聲來雜珮漣漪春脈漲青羅
箇中故有天倪在持語流光任擲梭
送廷允決曹解官舟行赴闕
春江活碧染衣濃鬧艣初挨鷁首東岸柳躍絲金稍重
渚梅收糝玉全空腐儒糟粕迂疎後上客風雲感慨中
好訪瀛洲綴仙客家山無苦夢壺公
次韻酬友
束書歸伴鶴頭鉏贏得髭根未雪如春甽有田皆杜鄠
曉窗無岫不衡廬糟牀最與天真近魚沫何妨世態疎
鞟足龜腰負芝术因君特地愧三餘
次韻表民偶作
紛紛儀覆與秦傾何者竟為吾道行物外金朱猶土梗
興來詩酒亦功名夢同秋棧縈紆入分比春蘭馥郁生
他日未宜輕感慨勸人歸是子規聲
贈致政曾宣德
自得逍遙物外情肯將冠冕謾勞形門前始種先生柳
斗下重添處士星文豹霧中誰逐逐飛鴻天外自冥冥
最憐孤竹人高卧卻訝三閭客獨醒放曠七賢林下洞
棲遲六一水邊亭和煙買得花栽潤帶雨移來藥顆馨
鳧舄印殘蒼蘚綠蝸廬築破遠山青消磨日月棋千局
笑傲雲霞酒一瓶隠几旋成招隠句披衣新看養生經
小軒靜把琴開匣幽苑深將鶴翦翎明月有時來竹塢
紅塵無路到松扃幾多九老圖中景都為丹青入障屏
上金陵黃尚書安中二首
南來踽踽拜前塵雅睠仍從轍鮒新四照色温初似玉
一時恩到總成春非如學者論糟粕須信人間得鳳麟
況有珠璣長滿把冥&KR0679;終恐物華貧
千毫回斡自無旁逸勁仍聞飲石梁黃卷素心因事見
空門真味與閑長扁舟尚錄袁臨汝清酒無論顧建康
五載轉頭歸一瞬門闌依舊笑羝羊
和安中東樓會飲
岧嶤飛觀決層雲主意全傾合坐賓譚笑龍岡下白日
衣冠麟閣識功臣欲窮人目逢山好未老秋容到酒醇
忍對南鴻問寥廓沈冥誰是蜀莊珍
王公濟四美樓
寸心不與一物隔遠目自為千里期便共溪山有情分
更緣阡陌識參差層雲異日雖輕舉獨鳥長年可俯窺
緹騎到家春滿眼庾公清興不應衰
李倅惠詩次元韻酬謝
寸毫揮灑敵連城想見仙標白玉京周鼓直須論妙刻
陶琴初不費煩聲它年浪許曾窺豹此日誰堪與濯纓
寂寞蓬茨今有助病軀那復愧登瀛
九曲池
昔帝檣烏下日邊曾留清蹕此蹁蹮魚龍窟暗浮春漲
鳬雁行低破暝煙星閣摧頽空歲月蕪城埋沒舊山川
後庭一曲陳家破更看當年水調傳
搘笻
蹭蹬年來誰寄聲靜搘笻竹了無營照衣檐竹露逼
冷過耳海潮風送清豈有稻粱驕雀鼠終慙醅酒費瓶罌
請纓自是男兒事咄咄胡為過半生
次韻酬錫遠孤坐有懷
白簡差差長蠧魚強顔那復計三餘長波不洗客愁去
脱葉似將官況疎行樂醉鄉金欲盡投身老境歲還除
因持舊史論窗燭大半功名不是書
寄兜率悦禪師二首
三峽當年一錫飛祖燈曾是密傳西示徒端的只消指
灌頂分明别有醍秋衲擁雲驚曉榻病髭鑷雪照寒溪
知誰解吸西江水賴有孤禪覺衆迷
箯輿曾約下山顔白足塵緣等是慳貪為水雲留物外
劣容紙墨到人間銀潢一匊愁枯肺金鑰千重想上關
病客此身似籠鳥何時毳衲對斕斑
王適中渝飲約以詩招之
别君倒指倏旬日顧我搖心如旆旌滿引未應勤上客
高譚聊欲破勞生望梅終恐難酬渴挹露懸知别得清
咫尺履綦猶惜到可能無復故人情
送致政吳通直
黑頭貪作隠中仙高謝清時五兩綸物外收將閑日月
人間歸去好溪山二疏等作揮金計(通直伯氏前此亦以朝請謝事)五
柳猶遲倦鳥還多少有車懸不得規規鍾漏亦何顔
贈吳伯玉
瞥去門闌兩換春標規仍愜此來親能將官況為餘事
别有陽和到後塵袞袞何妨流水澹紛紛誰數白頭新
擬論一報酬恩地愧我猶為欒棘人
羅漢系南長老
諸方喉舌卷舂容直指慈幢信長雄翳盡全開捫海月
清多平挹洗天風相望震旦傳衣後别寄西兒妙斵中
好把沃洲論五老辴肰重此得支公
送螺川張太守二首(時請宮觀寓居瑯琊)
西南五馬照青螺衆惜班春未幾何綠髮桑榆收太蚤
青雲岐路賸來多仙家職事清閑好逋客林泉取次過
正恐此身休不得再看鄒律起陽和
涼颸一水漾清虚畫蠲翩翩北去初暫把壯圖收紱冕
只留和氣到閻閭海邊有夢通琳闕物外無心挂隼旟
寄語琅琊好泉石使君不是賦歸與
江館三首
山川定出書意外魚鳥自閑眠對時&KR1468;子黏天歸一葉
濤頭吹雨落千麾截波尚欲論孤劒應客初慙乏大兒
聽得漁郎隔溪語夜來秋色暗江蘺
無塵一境好仙去有夢九秋應鶴知弱篠嬋娟藏别塢
野葒高下補疎籬秫田百畝堪供酒鱠手千刀間憶鯔
未愧鏡湖誇賀監聊將星管覓桓伊
連雲草樹縱橫幕點水鳬鷗黑白棋日晏廚煙青一穗
暑餘窗雨暗千絲飽聞楊惲生行樂懶賦張衡我所思
軟碧會須連月占恣看飛檝界琉璃
自竹巖至杉溪
曉尋蔥蒨踏頑雲越俗閩風雜楚民天窄定藏巫峽雨
溪深疑有武陵春驅寒萬籟爭奔壑競秀千峯自逼人
斷送殘年歸馬首卻羞頭著故綸巾
送狄太守清明日燕莆田共樂亭二首
青幢翠葆抱參差浮客黃金鑿落揮一日山川如得主
兩眸天地不藏機華胥有國真稀闊齊物名篇孰是非
澀道直西暄絳蠟卷空簫鼓使君歸
它年勝踐歸林記(舊亭有林子中記)大半豪誇落蔡篇(亭有蔡君謨詩)
快甚躍壺窺日月怳疑枯海變桑田觥船照客吹紅液
軒檻嬌春撲紫煙到得無雲賸寥廓此身仍在鳥飛邊
出試院次韻和酬鄭通直
吏役區區病足酸愁聞三十六盤山(建安道中有山號三十六盤)偶
從物外抽身去又作人間行路難主意十分濃似酒客
心一縷急於灘夜光莫道無因至乞與扁舟洗眼看
白鷺亭逢胡仙尉晉侯
漲天絲雨欲肥梅江上相逢秀色開白髮十年歸夢寐
青衫一笑洗塵埃雲邊活碧山圍健汀末疎明鳥陣回
獨向稠人見高義此情須敵萬瓊瑰
過合肥會黃天倪
白狼峯頂共留連一紀於兹賸四年事過已如炊黍夢
鬢催難著買春錢飄零慙說相思駕灑落仍傳到手篇
棃栗果盤魚蟹飣怳疑身世上通川
贈致政曾宣德
何得清時便挂冠歸來高卧水雲間一輪白日易催老
百斛明珠難買閑行止盡將隨野鶴生涯都付與青山
庭前烏影高三丈見說朱扉尚閉關
冬日呈郭明遠
騷雅亡來幾百年不圖今日見君篇遒豪壓倒元才子
清麗追回李謫仙風月吟窮三寸舌江山歸欠一囊錢
此時長嘯出門去但覺遶梁遺韻傳
春日送簽判陽承議
春山野思萬千重那更江頭來送公别淚滴流紅杏雨
離情搖曳綠楊風一枝易遶南飛鵲隻字難憑北塞鴻
惟有感恩情不斷夜深長入夢魂中
春日送林推官
送君南浦忍分襟注目春江煙水深思亂似雲無所著
情濃如酒不堪斟杏花燒斷離人眼杜宇啼穿去客心
别後願為深夜蝶翩翩飛夢去相尋
春日舟中即事
不因門有北堂親肯泛孤舟瘴海濱萬里江湖愁去客
一春風雨厭行人花朝水國留題嬾月夜鄉園入夢頻
每被煙波驚破膽卻思雲石自由身
春日舟中喜晴
霧斂雲回雨卻殘衣單猶尚怯朝寒煙塵暗處江山窄
日月光來宇宙寬漁櫂不憂灘浪險客輪惟喜路程乾
關關珍重梢頭鳥每到晴中語亦懽
海山樓晩望
登高懷遠思依依目斷滄洲舊釣磯城上兩三聲畫角
天涯千萬里斜暉煙抽綠草隨洲轉風遞輕煙貼水飛
到此自肰堪下淚不須啼鳥勸如歸
春日即事
歲月催人誤壯圖風清官況強支吾春來酒病尋常有
老去花迷大殺無慵裏盛添詩債負閑中贏得睡工夫
誰知到此扁舟内白面書生&KR0888;矣乎
舟中驚夏
牡丹纔過石榴開歲月驚人老易催一面紅顔春遞去
滿簪華髮夏催來蠅頭利祿徒勞耳麟閣功名太晩哉
不必更增川上歎及時行樂且銜杯
觀劉禹錫題湟川記
誰道連州海瘴邊只消禹錫一雄篇江山草木皆增價
風月煙霞總直錢十二亭臺塵外境一千疆界洞中天
自經大筆留題後從此湟川勝洛川
題清漪亭
平昔江流清得名只今池面勝江清人間有鏡磨秋骨
天上無宮敵水晶月借嬋娟相表裏路分瀟灑入逢迎
會須飽占銀潢魄莫似滄浪濯垢纓
次韻譚令尹茅庵
到佛元非定如仙等是家了忘名利戰秦晉謾彭衙
罅月明窗紙凉竿埽徑塵卻應環堵在瀟灑屬吾人
輦下春懷七絶呈趙達夫(試院中作)
絳闕岧嶤五色中六街風穩柳貪慵金明解染波千頃
不似君王惠澤醲
蝶正冶容蜂正狂鸎如羞澀燕如忙低枝莫搭鞦韆索
留送嬋娟出短牆
杏紅似為桃紅妒柳綠渾將水綠爭去日背人來日逼
新愁特地舊愁并
活琉璃漲金明色鬧綺羅成上苑圍須信皇州春自滿
莫愁青帝等閑歸
魂先絮怯青樓女命為花輕白帢郎春色不應疎病客
正緣生計紙千張
岸柳禁持人學舞牆花勾引客窺鄰速將事當悠悠夢
賸買歡歸袞袞身
直取浩歌論纂纂肯容三爵徑油油送花明月憐人殺
帖體紅波凝不流
富沙門樓
撲閈行人袞底流闉闍縹緲到三休霜魂月魄交光夜
十二冰簾不上鉤
曾聞仙者好樓居樓外仙山入指呼聊作上遊新粉澤
使君不為貯羅敷
安濟橋(編舟為之去玉清洞天五十步許)
誰把靈槎接飲牛主人瀟灑古東甌玉清夜半開冰箔
暗認方平别駕虯
擁翠拕青得要津截波仙屐略無塵借令萬鵲填橋巧
何補褰裳一世人
送李德素罷官歸舒城
朔風吹眼水溶溶白社凝香杳靄中千里滄洲帆一抹
遙知此日背冥鴻
水落淮天蟹子肥三年遊子片帆歸東坡䆉稏黃雲滿
試傍林椒振客衣
陪彭安行雙蓮亭小酌
無塵淨淥枕青鴛箇樣清虚不似鄽更喜晩來翹白鷺
伴君和我作三仙
留題神仙院
白鷺飛邊盡古今蕭條鬼冢與神林故時門巷猶能憶
十載重來白一簪
白帝憐秋自不勝等閑時放一番清詩情大似歸飛鶴
聊作當年警露聲
陪林明復功德院小軒對假山有成
候禽幽囀似爭春我亦貪搔不屋巾嶻嶭煙姿在眉睫
箇中還有傲秦人
蓮華峯法雲即事
奈我此身無定居正如飛絮撲江榆兩毛更甚盧蒲短
好在朱陵見憶無
十十五五跳波魚三三兩兩踏歌姝前山後山碧一色
似不多愧瀟灑圖
送徐擇之祕校還睢陽
汴水東頭古堞開青鴛舞影幾樓臺莫將歸雁比行色
身未到家春已來
題增城駐舟亭
一亭瀟灑枕江流水色山光四面浮多少客帆檐外過
不知誰是濟川舟
題吉水南華寺
紫翠浮浮奪曉昏生涯谷汲與松焚客塵一點自應少
終日到門惟白雲(今寺有刻石扁其堂曰白雲)
野興由來愜杖藜層巒影裏見翬飛虚堂一炷起凝碧
化作九天雲染衣
宋百家詩存卷十一
