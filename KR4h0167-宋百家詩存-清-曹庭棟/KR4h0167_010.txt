宋百家詩存卷十
嘉善曹庭棟編
倚松老人集
饒節字德操撫州人曾布之客也性剛峻與布論不
合因棄去祝髮為浮屠更名如璧自號倚松老人居
襄漢間聲望甚重呂居仁嘗有詩寄之云從君乞妙
語一洗詩酒汚又云小庭留得清秋在已見霜紅未
見君其傾倒如此
送故人
秋風夜作萬馬聲草木自有離别情君行何不卜春夏
況我抱病方竛竮吾生不祥憂患幷行李四方影隨形
少年之氣追琢盡胸中獨抱渭與涇世人紛紛水火爭
我欲從之憊不能騎馬時尋故人舍掀髯扺掌意自傾
圖書萬卷相將迎座無凡兒眼更明惟酒無量與興會
吾醉未去君經營不用賜金為解酲一月何必一日醒
此中萬事氣自寕勿語世人人不聽君今胡為忽戒行
使吾此計墮杳冥君行瀟湘絶洞庭沙頭水落鼉夜鳴
想君抱恨寐輙驚起弔湘纍涕淚横顧我徒為世網攖
前行霜雪後榛荆誰為傅之鳳凰翎與君方駕尋此&KR0576;
送善權歸豫章
北斗以南好風土西山爽氣吞吳楚前軰風流固超絶
後生法像仍竒古道人久學祖師禪敗裙破衲今幾年
胸中秀氣磨未盡時出新詩皆可傳都城鼎鼎冠劒偉
并埽權門日中市道人香火辦寂寞有脚不踏公侯地
古來賢俊能幾何只今零落亦已多一見道人氣象足
蒲團棐几生春和吾思伸眉向林莽未暇優游取卿相
扁舟今日與君别明朝夢落江湖上
阿智歌
呂卿諸子森如蝟不作世間兒女氣封胡羯末自行列
麟鳳龜龍各異致小兒阿智甫七齡衮衮似欲無諸兄
疎眉秀目澹玉雪覆肝立壁開天庭自從諸兄授孝經
淋漓筆墨有典刑客來推席儼在庭舉頭揖客客為驚
吾知呂卿大源委黃河崑崙千萬里政令凡兒出其中
不扶而直麻生蓬況如此雛落落自竒偉出門汗血當
追風
寄夏思道惠示縑帛
憶昔南方木葉下祝融逗留不退舍閭閻未簡卒歲材
明月滿門自宜夜而今身在天中央日月寒暑遵故常
西風今日我為政冥冥塵沙何可當浮雲倚勢不解事
濃隂數日釀秋思卧病但作仲卿泣載酒誰問子雲字
故人千里知我寒書來遺我帛數端揀絲織作經緯稱
長細廣幅尺度寬染人暴練勿設色衣被皎皎識君德
贈陳侯
古人已朽不可作長安年少多嶽嶽大官五斗僅代耕
舒緩養高簡肰諾陳侯氣穩天機精心胸開霽脫檢繩
只今冠佩奉朝請折節重士身自輕主人斗酒相逢迎
金尊玉槃紅燭明黃花開徹秋未了殘月挂簷霜氣清
氣吞百吏不足數滑稽巧中一座傾座客未用喜且愕
陳侯吏事復不惡簿書獄訟談笑了盜賊骨驚吏膽落
至今魯山駕車處會使齊兒畏朱博方今天子坐明堂
指麾羣醜如驅羊安得吏師如侯者上應列宿布四方
政治豈但幾成康
送彭淵才如北都
吾學如水馬盡日忙不進結交有神竒所得盡豪俊十
年困三舍萬事到兩鬢風流半零落吾道或拘窘彭侯
南方來超妙有遠韻落落澗壑資倒屣解吾愠胸中幾
年讀正朔謹堯舜盤盂百家伎鉤致得幽藴夜半一商
略氣與山嶽峻方洋及衛霍似是老行陣崢嶸濟時術
百未一見信自言窮逹機默與寒暑運功名蓋偶然未
暇以身殉偉哉君子勇一語破幽憤何時燈火㡳懷抱
為吾盡
次韻劉無言遊法雲寺
磨蟻迭左右鐵炭互俯仰歲月如牧馬快驟脫羈鞅方
希草元雄未羨畫眉敞劉侯啓予者險韻寫勝賞讀之
令人醒居然見圖像我昔曾此遊僧梵薦肹蠁撞鐘鳴
木鯉破我顛倒想百年能幾何萬事苦鞅掌喪身聲利
場齒角伐犀象前輩曉星散後生春水長君看門外轍
盛氣日來往道人初不省禪寂異到壤乃知雨花地可
以透迷網君侯此嘉集塵跡已相盪援琴寫我歎中夜
發哀響
士大夫湛於不義雖窮極富貴君子過之弗顧
而況女子失身委巷容笑之賤亦豈能自拔哉
吾友人賦歎息行有為而作諸人既屬和僕亦
擬古樂府為辭傷之於其末開之以正是亦詩
人之意也
歎息復歎息丹砂為土玉為石誰家女兒妙無敵日日
當窗淚霑舄問之何思復何憶深顰欲語語不得回身
抱琴不回面清商自寫昭君怨朔風蕭蕭霜月懸萬里
黃沙鳴一雁此聲此意太分明猶恐君侯未會情從頭
却欲為君說恐君斷腸君勿聽黃鶴一去已千里雉子
高飛亦能幾人生長短要自裁嗟爾此身今已矣刺刺
促促徒為爾
次韻劉時可劉將赴宣州幕
吾客汴之濱夢寐大刀頭幸逢劉伯倫衣冠少其流胡
牀白羽扇語穩氣不浮異時果下馬髣髴遍九州每思
張翰鱸為登王粲樓食貧節益苦異哉居拙謀宣州雖
多賢禄仕恐未優長女嫁及時大兒婚可求長才不自
獻澹與衆人儔君其吏隱歟吾亦滄海遊
次韻謝公定時夏均父招諸客泛舟遊百花洲
好事屢載酒扁舟每乘興況當秋氣清開吾心若鏡風
漪蹙寒綠日榦下脩影却從蒼翠中羨彼各飛泳翺翔
數仞翼白小一寸命微物有至樂此理湏自領君侯靜
無譁敢以一豆請人生百年爾飛電作光景試看楹間
懸俯仰歲月永堂堂宼萊公祀事薦時餅吾徒豈不老
噉蔗入佳境況兹詩酒習已自破清淨聊湏明月來褰
裳踏歸艇
戲汪信民教授
汪侯思家每不寐顛倒裳衣中夜起豈惟蓐食窘僮奴
頗復打門攪鄰里凉風蕭蕭月在庭老夫醉著呼不醒
山童奔走奉嘉客銅缾汲井天未明
送趙廉訪
飛來之峯可圖寫畫工搖筆不敢下玲瓏八面尚能摩
萬古冷泉那可畫趙公胸中有涇渭愛山自得山水意
向來與客到峯前亭上酌泉賞泉味我客峯邊一蔀室
關門無事輙終日公來剝啄自敲門暫解跏跌為公出
池上烟光初過雨嵓花膠轕開無數曳杖惟愁猿犹驚
笑譚復恐蛟龍怒聞道公歸朝玉京王事不敢寬作程
想公拜舞升天廷雍容奏議詳而明知公不獨稱安寕
疎民利害通民情吾君憂民精且誠願公中和輔太平
張執權主簿同二知縣大夫入山作詩併以見
贈亦次其韻
吾不學支公畜馬作戲劇道人不韻亦成癖又不學雲
巖常說老婆禪苦道熾然說墻壁歸來挈杖訪飲虹(飲虹)
(亭在懸瀑之下)攜詩過吾三士同吾喜坐之鶻壁峯下視凜凜
十八公諸人胸中何所有文字萬卷皆蝌蚪平生筆端
自有口簿書透處時一吼白面王孫金作鞭憐渠政遭
富貴纏今朝此樂戒勿傳一笑蚊蝱空過前
贈道人張謙中
道人髭䰅似民部平生篆隸心獨苦世間筆墨一點無
駸駸氣象追千古道人得師在何許秦漢鼎彛周石鼓
若嶧山碑若詛楚二李而下初不數異時心醉不窺園
依繩作直規作圓一朝妙解主人意脫落尺度誠其天
嗟君絶藝世無敵勿示時流渠未識我亦當年好古人
推席為君三歎息
為卿曇輔作一枝菴詩
百年七萬二千飯(見胞胎經)撿校勞生豈無限巍巍孰是真
丈夫應作已作所當辨不信窮通手翻覆自窮自通均
不足窮思大厦千萬間通或胡椒八百斛道人不與世
俗俱一枝自占巢有餘有時放杖據高梧睥睨三界如
蘧廬春風數日到梅萼吟遶寒香雪欲作歸來跌坐尼
師壇栢子烟消泉一勺圓明妙相本無我一切有求無
不可平生高見隘古人焚棄經方見何左老僧年來學
禹步跰&KR1271;鑒井不能去還丹一粒能幾何從此遊山不
知處
送宋秀才
東風欲歸不可挽門前芳草青青遠倚松卧病不能行
肩輿出門還復嬾先生家住岷峨下當年神授神仙卦
死生禍福如眼前從來卿相爭稱借倚松卧病正無聊
袖出神方色閒暇我知公意事仁義不學世人事財利
無盡先生如古人一見先生愛其真幾年門下真子弟
付之萬事未嘗計或云公可為身謀先生一笑公何醉
倚松老矣世共憐公獨何心德如天從今藜杖儻能扶
山長水遠公能從吾無
潤屋軒詩
層崖如立壁秀潤初欲溜下有癯道人異時妙基構為
山不為屋豈待吉日戊軒成玉滿階不减朱門富松篁
既崔錯雲霧亦臻輳霜威入松骨古滑噴泉竇谷風卷
簷回浩蕩金石奏騷騷烏夜啼鼎鼎雉朝雊時於藤蘿
中便捷一猿透客來坐胡牀紙帳卷輕皺兒童敬杖履
文史當俎豆微薰出小鼎長瓶上虛甃此樂君有餘何
為尚奔走記我識君初昂昂野鶴&KR0888;風姿入清古氣象
胞九陋我遊山海間未獲一角獸如君亦幾何不落餘
子後君如佳少年氣出萬夫右平生千鈞弩要以一手
彀雖未䰅眉蒼典型已可候汲深非短綆善舞屬長袖
願君浚其源故道或可復功成歸北軒趺坐了昏晝
送不愚兄香嚴行
君不見香嚴之山天下望何必楞伽稱海上龍湫直下
一萬尺鶻崖突起三千丈借問何人出其中前有國師
後閑公中間有人騎乳虎大雄敬樹真卧龍山中壯氣
今重振堂上老人提舊印晶明如住廣寒深淵泉自吸
滄溟盡兄今三十未為老名利波濤拔身蚤向來自裂
子夏冠翻然便剗天然草如兄勇銳世莫比誰與同生
亦同死只今文采尚未章人道香嚴有真子隋河渾渾
日夜流兄今倚柁到南洲南洲水潔草如染自在潙山
水牯牛
次呂居仁送李商老韻兼簡李去言兄弟諸同
參
開門對南山萬物盡昭告自是君不領豈是君不好諸
人如驥子矯首萬里道援琴欲寫之促軫不能操請子
試停手趺坐東南奥
同參如用兵各出不會期一將夜破敵諸將或未知如
何衛霍材局趣窺短籬軍儲有量數歲月未昜支惟兵
不可宿蚤寄入塞詩
用蔡伯世韻作詩寄之兼簡呂居仁兄弟
至理本曠夷小道皆左僻信能彈指了可死不待夕
松毛巧婦禽螺殼寄居蟲二物自廣大那知十方空
百年固多變深谷或高岸要知悟破迷大似理易亂
三世如旦暮四大轉風火儻能了無生如觀掌中果
示故人
變化密移何太急刹那念念一呼吸八萬四千方便門
且道何門不可入入不入曉來微雨芭蕉濕殷勤更問
箇中人門外堂堂相對立
客舟
三界衆生俱是客就中君是客中客眼前何處非君家
莫道有家歸未得
謁漢高帝廟
鳳皇山下綠茫茫殺氣猶纏古戰場他日英雄矜勝敗
今時田野話興亡狗烹兔死已千載雷動風行尚一方
過客若餘秦父老拜祠猶有淚浪浪
贈隱居
竟體芳蘭君可人一軒風月澹無鄰絲麻十畝他年老
文史三冬上世貧渾渾淄澠空自辨耽耽狼虎漫相親
了然道眼都無許祇有鶯花滿意春
次韻彭聖從秋興
澹雲疎雨承秋蚤白露清風引夜長已見畢星朝北極
似聞驍騎卷西凉隻雞還我田家味小胯湏君官焙香
千古步兵今遠矣屬誰長嘯作鸞皇
次韻米元章壯觀
曉色邨邨澹春風樹樹穠入窗中夜月千里隔江峯酒
道窮通樂詩原左右逢客來應下榻石銚煮長松
端午日
艾葉斜枝短菖蒲&KR0888;節長綠雲依鬢亂紅雪落杯香風
物江淮似功名歲月忙澤間人弔屈應有淚浪浪
山居
小徑深通竹疎籬巧過藤冷猿嘯古木饑鷺啄寒冰貴
客終難屈蓬門不用譍此中有佳處黃卷短檠燈
門擁深深草溪明衮衮沙冷烟浮菜甲小雨薦茅牙老
興元無繫春工竟自華鄰翁却相可步屧過渠家
送王長元同弟次元赴官
梁苑春未競隋河凍尚肥鬢毛開老境甲子運天機華
鄂君方仕樵蘇我未歸憑將汝南麈慎對可人揮
息慮軒
雨暗藤經屋春深草到門客來非問字鶴老不乘軒花
氣飜詩思松聲撼醉䰟呼兒換香鼎趺坐竟黃昏
九日發淮康
九日非吾事黃花亦謾生未傾彭澤酒還背汝陽城細
雨秋天近西風白葛輕山邨遠城市可有笑歌聲
麻城道中
拱道新松無數青晚風十里撼江聲棟梁不是尋常度
宐有長松待老成
次韻
楊柳池塘表裏青魚兒偷眼畏蜻蜓夜來雨過菖蒲靜
倒浸中天四五星
觀魚閣
紛紛乾没可憐渠小閣詩書自有餘日背竹林風過柳
試扶松檻看浮魚
春日即事
風光竟歲宜人少樂事惟春取數多果下小騮君借我
一鞭隨意掠烟莎
盗獲
似聞有盗起空舍聞說驅除唾手間枹鼓不驚雞自午
先生閉戸養三關
尋梅二首
聞道香寒犯雪開駞裘絮帽探春來立春恰在王正朔
次第羣芳不待催
樂事何如憂患多尋梅不厭數經過從今直到楊花盡
終始春風亦幾何
望山
文章二子東西漢人物諸何大小山四海有家歸未得
眼看寸碧便怡顔
覇王城
百年父老不知兵楚漢相持尚有營日暮牛羊歸虎落
野雞飛過覇王城
答惠海首座海乃圓照禪師小師
鬧市叢邊荆棘侵栴檀獨秀舊園林俊駒昔是吾家瑞
老鶴今猶萬里心短笛凄清秋水闊亂山高下白雲深
當年得力分明處竚聽爐香演一音
龍生龍子氣駸駸拄杖横擔徧寳林果得雲門函蓋句
肯㤀黃櫱老婆心扶疎綠樹西風薄零落黃花秋意深
若問宗風竟誰嗣請將消息問威音
莫歎宗師久屈沈趙州八十尚叢林脚跟點地便無事
鼻孔撩天非有心落筆滿堂嗟敏妙談元終日見精深
丁寧佛法無多子三角泥牛演梵音
流輩推高不獨今當年成筍便平林白雲縱有為霖意
流水曾無戀影心問道故人歸雨後供香童子立更深
青山不免露頭角短幅斜封更嗣音
同廣德和尚及諸禪伯遊山有作次其韻
捫蘿挽石復穿雲却歎公侯走世塵碧嶂回眸三界小
紅崖移步百花春長沙只解隨芳草王老猶難避鬼神
不道遊山末後句&KR0888;藤遥指牧牛人
海印生日
優鉢羅花此日開法王真子異凡材平生極力參耆舊
晚歲傾心接後來得意篇章渾簡易㤀情風境自徘徊
兒孫只麽酬恩德倒挽滄溟作夀杯
寄諸同參
好笑多知一老翁湏言妙用及神通吾無佛說并魔說
誰問南宗與北宗麤飯有時聊飽腹破衣隨分且遮風
他年同道如相過沙銚煨茶竹葉中
龜山戲贈諧文章
水母潭邊窣堵波下頭有箇老禪和蒲鞋舊日曾供母
寳夀平生不渡河衣鉢三千舊風景形模十二古頭陀
是凡是聖人休問門外寒松卷薜蘿
贈靈巖德雲庵主
道人徧歴五家宗歸隱林間事事慵棐几有時吟夜雨
杖藜隨意倚寒松插天戸牖險更險拔地樓臺重復重
借問師庵在何處巍巍坐斷妙高峯
德雲庵
巖下虛通上入雲衆山圍繞一山尊德雲只在此峯頂
童子何妨問法門已種穉松三百本待移蒼竹一千根
不湏更學藥山老月下嘯聲驚遠邨
次韻鑑碧軒
當軒方鑑碧溶溶無事道人居此中弟子來參洗鉢話
朋遊舊識釣魚翁一奩深淥桃花雨數尺寒漪竹葉風
箇處好懷誰共委俯青飛鳥過晴空
戲乞石菖蒲
古澗靈苗不易遭寸根拳石著身牢齊如秧稻刺春水
小似神龜負綠毛未與幽人共夀考曾隨遷客賦離騷
阿師垂手入[門@里]去應許珍竒付我曹
次韻卿山主梅花
歲事功成雪洗塵化工著意製清新遂教天下無雙色
來作人間第一春未許調羹傳巖老聊從遺興杜陵人
遥知月下遶千匝桃李成蹊未是頻
再次韻關子開
我初詿誤背簪纓君亦前生失念僧得意那知蟻旋磨
反身方悟鼠侵藤高才自合參廊廟朽質聊湏活斗升
已破小團盟異日速來相就鑿春冰
次韻靈隱小軒
小軒容膝趣清深只有溪風夜月侵絡石靜移春後蔓
凌霄危露雨中心松窗舊有秋蛇帖棐几誰賡雪子吟
他日幽人問佳致茂林脩竹似山隂
送以照上人
三年坐夏飽湖山夢遶江南身未還一見道人知妙質
暫聞鄉語破衰顔朱輪華轂何曾乏白拂長藤自不閑
特立如師世無幾為君出戸立潺湲
和不愚兄庵頌
四海歸來坐太平莫令華雨惱空生歸雲無事朝猶卷
老馬休心夜不鳴勝處林泉九節杖閑中日月二升鐺
曉來乞火打庵戸想見春風一夢驚
用朱元方韻寄深明郎中二首
當時冠蓋集祇園大似農夫值有年龐老一言投馬祖
陸侯徹㡳見南泉古今已自融三際語默何曾落二邊
父子並為同社客團欒應話老婆禪
刹那念念轉光隂已過方來不住今身似虚舟從不繫
魔如敵國謾相侵未能以幻還修幻豈暇將心更用心
以說為宗遍天下思公一笑白雲深
次韻鏡上人
妙處從來自不傳少時喜樂似初禪為山何止不成簣
掘井於今未及泉自了一身同昨夢頓麾萬事付蒼烟
因師聊作逢場戲老馬為駒不受鞭
色聲香味心緣觸忍進尸壇般若禪但識曹溪一滴味
始知天下别無泉乳衣百澣猶聞氣城郭非遥蚤見烟
到底輸他真定力暮途快馬亦須鞭
改德士頌
衲子紛紛惱不禁倚松傳與法安心缾盤釵釧形雖異
還我從來一色金
比復僧相不愚戲作三頌恐傍觀以謂吾徒實
有喜愠故復次來韻不免道破兼寄祖禹同參
道人
聖主生知本解禪故教勘破暜周天一原大似東西水
同體何殊左右肩把定絲毫渾沮喪放開頃刻便芳鮮
衲僧敗闕知多少且笑髯舒三十年
復用韻自詠倚松
庵外無人誰過前老松千丈獨參天煮茶春水漸過膝
却虎短墻纔及肩已送晩雲歸浩浩未分芽菊競鮮鮮
客來問我何時住笑指松枝數歲年(松枝一歲長一層歴歴可數)
不愚兄示上元佳句次韻為笑
溪雲釀雪展還收數日春嚴罷出遊月竹蕭蕭香轉座
缾湯隱隱被蒙頭一燈聊破上元夢半夜稍增塗足油
說妙談元吾不會從教高卦雪峯毬(時戲作燈毬)
次韻趙承之殿撰
第一流中能幾人瑶林瓊樹恐無鄰恬遊事外緣聞道
憂到眉端止為民出處不譁渾入妙文章無意自通神
頭青面雪關渠事要作菖蒲几硯春
捫蝨新籬
甕牖近山顛人言闕短垣聊湏安虎落未免代龍孫留
路依松罅埋樁避石根從今有來客道得始開門
山居雜頌
石楠子熟雪微乾曾向人家畫裏看覿面似君君未領
問君何處有遮欄
禪堂茶罷卷殘經竹杖芒鞋信脚行山盡路回人跡絶
竹雞時作兩三聲
溪邊小立聽溪聲日到溪心袞袞明獨木自横人不渡
隔溪黃犢轉頭鳴
暜嚴臺上平如掌自是遊人路不通要識暜賢真境界
亂山如浪湧雲中
答惇上人
因君撩我彊題詩却憶當年夢裏時不識江南好風景
采蘋人唱鷓鴣辭
送通上人為長蘆行乞
白蘋風作蓼花秋萬頃寒濤卷㡳流八百道人禪定起
送君持鉢上行舟
偶成
松下柴門閉綠苔只有蝴蝶雙飛來蜜蜂兩股大如繭
應是前山花已開
題宗子趙明叔盤車圖
跌宕平生萬里程盤車一展老心驚溪昏樹暗牛爭力
似聽當年風雨聲
眠石
靜中與世不相關草木無情亦自閑挽石枕頭眠落葉
更無䰟夢到人間
晚起
月落庵前夢未回松間無限鳥聲催莫言春色無人賞
野菜花開蝶也來
江上
秋江渺渺秋風急蘆花不飛露猶涇江頭倚杖不逢人
鷺鶿飛上漁舟立
應上人作法華佛事過余求頌為作短偈
未明心地法華轉心地明時轉法華老子年來渾不會
野梅開過竹横斜
贈相師
楛木巖中一病夫問生何處著榮楛却湏自把軒轅鏡
還見從來面目無
别草庵
非利非名非有求浩然乘興亦南遊白雲出洞初無累
綠水逢坳本暫留石徑不移松雨曉茅簷長付竹風秋
客來欲問庵中主楖栗横挑四百州
薔薇
薔薇作架高一丈準擬春風如許長可憐條間一寸葉
中有嫩色三月香
聞杜鵑
落月過山風露清雞聲未作天欲明杜鵑不管人殘夢
南枝飛過北枝鳴
毛雍玉縣丞到山中
何事凌寒帶曉暾高才不肯簿書昏别峯小寺已鳴磬
夾道短籬猶閉門雨後松枝渾黛綠凍餘泉竇尚春温
聊將二物方君德富貴功名不足論
訪韜光菴主不遇
紫蕨伸拳筍破梢柳桃飛盡綠隂交道人閉口不知處
黃栗留鳴鵲在巢
宋百家詩存卷十
