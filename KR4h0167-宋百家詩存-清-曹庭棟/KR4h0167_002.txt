宋百家詩存卷二
嘉善曹庭棟編
東觀集
魏野字仲先陜州人母夢引袂於月中承兔而生嗜
吟咏不求聞達居州之東郊鑿土屋方丈曰樂天洞
弹琴其中歌嘯自得性不喜巾幘見賓客惟紗帽白
衣出則跨白驢真宗聞之累徵不起遣使圖其所居
觀之野嘗賦詩有幽居帝畫看之句卒年六十詔贈
秘書省著作郎子閑亦有父風宋祁贈以詩云姓名
高士傳父子少微星蓋以隐德世其家者
秋日懷王專
菊花原上立邨落雨晴初曉吹清羣物秋光澹太虚空
看新鴈字不得故人書猶頼華亭鶴林間伴索居
岐賁推官
動静不違書如君始是儒婢閒猶畫卦兒戲亦投壺門
冷僧長往官清道更孤吾君能大用皇宋即唐虞
閒居書事
無才動聖君飬拙住山邨臨事知閒貴澄心覺道尊成
家書滿屋添口鶴生孫仍喜多時雨經春免灌園
贈華山致仕韓見素
盡垂華髮戀金門獨乞懸車未五旬清世一般為隐逸
碧霄兩處應星辰繡衣脱下寕妨貴錦帳眠來不稱貧
瀟灑易添新道氣光隂難改舊精神老輕白傅方歸洛
亂鄙黃公始避秦象簡豈同青竹杖廌冠寕勝白綸巾
世閒名系昌朝客物外銜稱太華人醉指鼇頭為别業
吟誇仙掌是比鄰劒生塵土揩磨嬾書帶烟嵐曬曝頻
石鼓曉聽殊待漏玉潭時看異迷津琴憐徽外聲彌澹
酒爱篘中味更醇精細處方因療鶴等閑開食為迎賓
芝田女僕皆能采蘭佩兒童亦觧紉丹訣有靈還似性
詩篇無病恰如身要君計想嫌宏景棄室翻應笑子真
豫祝全家上昇日願停絳節許相親
謝寇相公見訪
晝睡方濃向竹齋柴門日午尚慵開驚回一覺遊仙夢
邨巷傳呼宰相來
冠相公生辰因有寄獻
宋朝元老更誰先已詠功成二十年好去上天辭將相
卻來平地作神仙坐看雲岫資間興卧聽霓裳引醉眠
多少年辰獻詩者應無真禱似狂篇
和臧奎秋夜讀書
林中獨坐欲中宵落葉紛紛觸壊袍月影漸移蛩韵急
露華初上鶴聲高四時催老秋偏感萬事縈心夜更勞
猶頼清風知我意頻吹庭竹助蕭騷
上知府袁刑部
星辰雖應碧虚中富貴情疎道氣融繞野雲烟陪澹泊
入衙山水學清通申湖静泛孤舟月棠樹凉生一扇風
卻有祖先難似處獻詩民住樂郊東
冬日書事
十月天不暖前邨到豈能閒聞啄木鳥疑是打門僧松
色濃經雪溪聲澀帶冰吟餘還默坐穉子問慵譍
留題敷水李先生隐居
棠樹隂中來得得蓮花峯下去遲遲好將門外巖磨取
為刻西巡御賜詩
苔錢八韻
物外幽竒物吟看復歎吁豪家如可用窮巷卻應無閒
共僧贏得卑嫌俗競呼山疑和雨買地似帶烟租密鎻
憐庭竹深藏恨砌蕪貪多寕損志嫌少不為愚良冶何
由鑄常流豈易圖野人惟自愛難把悦妻孥
題崇勝院河亭
陜郡衙中寺亭臨翠靄閒數聲離岸艣幾點别州山野
客猶思住江鷗亦㤀還隔牆歌舞地喧静不相關
和寇寺丞夏日遊䴡春園
麗春園甲召公城池想游魚恨至清一簇樓臺如畫出
數羣鷗鷺似家生芰荷香裏垂綸坐楊柳隂中把卷行
不領管絃惟静憩相門年少有高情
謝孫舍人題名水亭因有寄贈
紫薇客寫青苔壁不與尋常姓字同多謝溪烟知我意
豫先替作碧紗籠
春日述懷
春暖出茅亭攜笻傍水行易諳馴鹿性難辨鬪雞情妻
喜栽花活兒誇鬪草贏翻嫌我慵拙不觧彊謀生
同大孫状元送楊甫之蒲中
蒲夲舜都州君思獨去遊雲分五老嶺河噴二妃樓雨
足果初熟霜遲葉尚稠此行貧莫歎飲餞是三頭
白菊
濃霧繁霜著似無幾多光采照庭除何須更待螢兼雪
便好叢邊夜讀書
喜大孫状元見訪
道同㤀貴賤陋巷每頻看相見惟呼字留題不著官狂
吟無所忌静坐有餘歡卻恨歸公署茅堂會宿難
贈三門漕運錢舍人
相知有宿緣一見兩欣然我拙宜名野君廉恨姓錢倡
酬思閣筆迎送媿樓船卻恐徵歸闕慵過砥柱邊
送大白山人俞大中之商於訪道友王知常治
歸故山
羡我詩中偶有名輸君物外更無營水聲山色為聲色
鶴性雲情是性情四皓雲間尋舊友三清路上指前程
連天太白從今去林下何時得再迎
酬王太博見寄
錦川誰為寄陽春清净堂中清净人二十八言刊石處
長如列宿照閒身
送丕上人南遊
江山獨去遊遊徧始應休雲外敲清磬船中剃白頭阻
風孤島晚聽雨一林秋南國多佳境詩牌幾處留
和王衢見寄
久向東郊住暫同麋鹿情遊山岐路熟見客禮儀生藜
杖新仍重荷衣破轉輕身猶為外物詩亦是虚名自愛
閒無悶誰憂道未行絶疑疎日者相許媿時英窮易憐
無著圍碁惡有争惟應心友至林下笑相迎
送師刑部赴闕
白首休嗟歎君方任老臣鳳書纔入手鵲印喜離身錦
帳眠來舊花磚步去新離情棠樹曉吟思洛陽春御札
催應併天文動巳頻拜迎臺有吏泣送巷無人寺宿知
題壁山行想駐輪從兹歸近密閒謁轉無因
贈惠崇上人
張籍眼昏心不昧崇師耳瞶性還聰是非言語徒喧世
贏得長如在定中
聞張師德状元登第因以寄賀兼呈梁固状元
科場消息到柴扉皇宋風流事可知封禅汾隂連歲牓
状元俱是状元兒
寄贈三門漕運卞寺丞
威權自與轉輸同僕從衙庭事事雄十郡河山關職務
一門忠孝是家風圖書半在仙舟裏碑版多留禹廟中
閒想春隄遊賞處桃花浪照舞筵紅
上致仕趙中令
王業政艱難功成退自安閒中猶有俸品外更無官洛
水垂簾聽嵩峯凭几看惟應問安詔時復到門闌
題高都監新亭
高氏創高亭亭因地得名半空雲咫尺百里鏡分眀襟
帶山圍陜咽喉地接京晝閒多待士時靖少論兵鐘磬
聞蓮舍槍旗見柳營吾廬正相望不似在重城
謝孫状元寒食見贈
一首状元詩封來到竹扉讀留寒食燭拜換道家衣譽
過心無愧酬遲禮轉非閒思播琴裏誰更會玄微
送馬共之任内江縣尉兼呈主簿
驢上吟詩賈島同内江歸去指江東封疆半在猿聲裏
道路多穿竹箐中想得兩衙長鏁印應過三載不張弓
重登制策高科在筆硯公餘莫廢功
謝馮亞惠鶴
殷勤親惠鶴迢遞自江濆情性渾如我精神酷似君舞
思同座看唳想隔城聞從此添詩景為題好共分
送陳越之河中寕覲
寕覲高堂舜井西欲辭東閣思依依三台筵上飛觴送
五老峯前負米歸莫歎貴無蘇子印且憐榮有老萊衣
舊書逹少應投杼新集鐫多肯斷機紅葉邨坊臨水迥
黃花岐路入山微重陽雖近難留住把酒登高興又違
冬暮郊居
邨落欲黃昏寒雲片片凝隔城鐘似磬遠岫燒如燈名
利堪弹指林泉但枕肱何由遂閒散自喜夲無能
謝長安孫舍人寄惠蜀牋并茶
采牋一軸敵瓊瑰喜見親題手自開遠勝浣花人寄到
貴從視草客分來百張重疊霞初卷千色參差錦乍裁
紅藥篇章方雅稱老夫無用擬封回
誰將新茗寄柴扉京兆孫家小紫薇鼎是舒州烹始稱
甌除越國貯皆非盧仝詩裏功堪比陸羽經中法可依
不敢頻嘗無别意卻嫌睡少夢君稀
和進士田亞夫見贈
失意人方羡野人因酬佳句謝知聞都緣月桂終難捨
豈是烟蘿不肯分且縱高情歌白雪莫嗟下第負青雲
孤寒自古功成晚那獨昌朝只有君
夏日書事
尋常苦出門况復在炎蒸短褐披猶嬾長裾曳豈能松
風輕賜扇石井勝頒冰只此貧無事常愁不易勝
和陳推官暮春感興
角冠閑戴任敧斜騎馬人稀到我家僧鉢盤餐惟筍味
道情欄檻只松花驚回馴鹿林閒犬聒殺靈龜雨後蛙
春去尋常何足歎自將寂寞並繁華
登原州城呈張賁從事
異鄕何處最牽愁獨上邊城城山樓日暮北來惟有鴈
地寒西去更無州數聲塞角高還咽一𣲖涇河凍不流
君作貧官我為客此中離恨共難收
送王闢赴舉
何必問龜長知音在玉堂十全才衆許雙美卷親装雲
少離山驛塵多近帝鄕花時新牓貼先為逹嵓房
和玄武縣薛秘丞寄示手書因以謝之
至交㤀貴賤豈可與常論少似君書札多於我夢魂羊
岐從蜀邑鴈遞到烟邨倒箧時將讀誰言我眼昏
秋霽草堂閒望
草堂高迥勝危樓時節殘陽向晚秋野色青黃禾半熟
雲容黑白雨初收依依永巷聞邨笛隠隠長河認客舟
正是詩家好風景嬾隨前哲卻悲愁
和孫舍人重過陜下
二陜重過一紀彊麻衣巳變椹袍光數宵黃閣延三字
幾處青樓認五郎顧我豈能誇舌在逄君寕復歎唇亡
大龍頭喪同傷處吏隐亭攲鄭谷傍
酬潤師見贈
絶唱和難繼因兹久滯淹隔年酬不得終日誦無厭曬
曝偏防蠧收藏别著簽偶吟聊報謝遲拙莫相嫌
送王遷歸青社
此别重傷情寒天二十程弟分微禄送兒逐蹇驢行雪
蔽千山色冰含萬水聲何時再相見去去海邊城
寄用晦上人
帝里如何㤀舊山卻因知已得名賢司倉道合惟無可
吏部交遊祗大顛紫色袈裟無蕙帶清齋施襯有苔錢
詩中琴裏偏相憶用晦還應信仲先
和三門竇寺丞見贈
禹門公署似仙居誰羡同年在直廬閒製曲教鵶角唱
醉吟詩遣鳳毛書蒙過邨巷驚玄豹命踏廳階上白驢
莫訝此篇酬更晚只緣思澀豈情疎
寄逸人陳孟
姑射山前住朝昏事若何爐消文火疾琴斷武絃多絶
粒身彌健酬杯性轉和相思曾與約春暖杖藜過
詠懷
道心雖博愛遇物忽難兼樹更因巢惜雲曾為月嫌酒
中寕有感詩裏覺無言漸老成何事疎慵病轉添
送薛端公赴右蜀均輸兼呈司理劉大著
旌旆悠悠出陜時白頭人送倍依依蜀川尚憶蒲盧政
蠻洞先驚獬豸威祖席香濃花未老行厨味簡筍初肥
公餘若薦相如賦郫縣梅仙好發揮
送劉大著赴任益州司理
金口親除向錦川一般監郡最榮遷從來才已欺鸚鵡
此去冤應雪杜鵑迎接僧攜笻竹杖歌謠民寫浣花箋
移風定不妨吟咲絶唱宜磨玉壘鐫
晨興
夜長久待得晨興耽睡童猶喚不譍燒葉爐中無宿火
讀書忩下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
送紫薇孫舍人赴鎮長安
長安千古帝王城鎮選詞臣自聖情三字帶來天上貴
雙旌擁出世閒榮朱衣尚列神仙步紅藥猶吟雅正聲
豫想前春遊賞處九龍池上百花明
上知府石太尉
陜城天險枕河湄茅土真風勝暫知雨露雖頻霑虎節
雪霜全未染虬鬚白霓放作軍中練紅旆行為帳下旗
公暇不妨遊賞外佐僚時得一篇詩
功名早歲立艱難今日堪消費百般婢僕出來皆會樂
兒童生下便為官實封萬戶應方足密賜千金旋已殘
暫輟坐棠嫻豹略尚嫌拘束動嗟歎
送三門發運辛寺丞赴闕
山河仗忠信盡室去安然白浪為行路紅旗認坐船禹
門辭有燕隋柳到無蝉豈羡乘槎客風流載管弦
寄王谷推官
登科二十載佐幕尚如初官為詩磨折家因酒破除青
衫猶嬾補白髮想慵梳别後長相憶何緣得共居
値雨宿諤師房
信步閒遊處妨歸路豈賖因琴避山雨和鶴宿僧家語
直非關酒眠遲不為茶共論塵世裏夜亦事如麻
送王希赴任衢州判官
秋江四十有餘程稱作紅蓮汎去清從闕到州堪羡處
船中坐卧看山行
送高生歸青社
去指滄溟畔來辭翠靄閒程遥過鳳闕家近見牛山紅
葉飄行色清溪照别顔蹇驢看上處拄杖出柴關
送孫磻西遊
貧居勝富貴况復是貧遊前路誰青眼高堂母白頭秦
山晴望好隴水夜聽愁早作歸寕計逢歡莫滯留
邨居述懷
布褐楮皮冠朝昏信自然眼明山雨後髮亂晚風前鶴
病生閒惱僧來廢静眠自知慵嬾性至死豈能悛
上知府鮑少卿
五福三朝客同年想少存立功從太祖卧理見曾孫易
進因仁政難休為帝恩權臨二陜重官處九卿尊烟翠
甘棠樹風清畫戟門四民潛遂意百吏動驚魂不病輕
丹竈無愁鄙酒尊出衙清道路在宅素盤飱上馬身猶
健看書眼未昏獄空時擁旆多謝到山邨
懷寄河中表兄李徵君瀆
蒲津棠樹兩閒人我愧虚名帝亦聞三世往還為近戚
一時遞互喚徵君雖同閉戶辭丹詔尚阻連牀卧白雲
苦恨中條鎮相隔老來離思轉紛紛
依韵和長安龍圖陳學士登熙熙臺之什
鶉野龍圖陳學士迎秋登眺稱英竒一聲玉管風流處
百尺金臺雨霽時雲近上清争縹緲山連太白鬪參差
碧紗他日裁多少籠得園園寺寺詩
謝大著劉燁寄惠玉箋
皎㓗分眀如我鬢卷舒方正似君心三千里外情多少
一幅真堪值萬金
依韻和酬晦上人見題所居
陋巷西鄰召伯祠入城流水透東籬雨來石室琴先覺
春去松庭鶴不知薜荔交加侵甕牖莓苔斑駁遶盆池
草堂近日尤增價添得湯休二首詩
送王甲宰青石縣(甲字伯元)
陶潛但植門前柳潘岳惟栽滿縣花争似伯元青石去
教民先只種桑麻
送薛階寕覲察院
知心人去野人孤猶頼時時見鳳雛病裏鳳雛辭又去
老身縱健不如無
咸陽道中作
渭水凍無波終南翠色多雨臨殘照霽客向故城過驚
鴈遠猶叫牧童寒不歌心愁人不會謂我欲如何
送孫状元監丞赴闕
詔命雖殊異行装亦等閒蓬壺如得路藜杖似歸山赴
約過松嶺辭家到竹關從兹位清峻野客轉難攀
哭岐賁從事
君喪重堪悲才高位竟卑寄孤偏屬我知巳更求誰祭
德宜修廟傳名不在碑何人與為傳願錄野人詩
書逸人俞大中屋壁
羡君還似我居處傍林泉洗硯魚呑墨烹茶鶴避烟閒
惟歌聖代老不恨流年每到論詩外慵多對榻眠
送文兆上人南歸
自由由獨自誰滯復誰催住笑雲無定歸嫌水不迴瓶
惟添瀑布杖只卓莓苔如此真行腳餘堪我静咍
述懷
東郊魏仲先生計且隨緣任嬾自埽地更貧誰怨天有
名閒富貴無事小神仙不覺流光速身將半百年
和宗人用見寄
兀坐幾㤀形柴門夜不扃稔憐丞相雨瑞受老人星妻
識琴材料童諳鶴性靈遠山延頸望疎竹曲肱聽祖業
存圭竇年支有茯苓閒身寄精舍狂迹在旗亭飬藥依
丹訣嘗茶驗水經何時得相見静話向松庭
送王闢太博赴闕呈劉正言
吟坐俱頭白分攜重愴情才堪親帝座貧不似官行曉
霧迷山徑秋霖破驛程惟應劉小諫到闕喜相迎
酬和提刑王國博見寄兼惠竹簟
召伯城邊勞夢想滕王閣上動詩心間思已隔江山遠
老别那堪歲月深三徑出稀青草合雙眸望久墨花侵
翻嗟珍簟雖蒙寄早晚同將坐卧吟
贈華山何學士致仕
累表乞眠雲明君始許君三峯同鶴住半俸與僧分益
夀藥難得朝元香自焚承家多令子冠蓋世紛紛
和酬孫大諫見訪之什
冬日開門忽似春温顔和氣接如親貴能尚故尋邨友
醉誤猶呼作舍人茜旆穿林行蘚上椹袍拂石坐溪濱
仍留雅咏酬雖晚每看長先整角巾
送賈注歸蜀
將為干名入帝都卻言歸隐蜀鄕閭永抛丹桂辭金輦
深入青山侍板輿囊裏幾般仙藥草杖頭數卷道經書
相門親友欣相羡富貴終難復舊居
知府石太尉閒抱瑶琴榮臨圭竇燒筍供膳刻
竹題名因成二絶紀而謝之
分茅人忽到茅齋踏破溪邊萬點苔卻恐歌鐘喧静境
隨軒只背古琴來
筍近林梢厭八珍烟為翠幕草為茵功臣名姓留何處
自把金刀割翠筠
池上閒詠
微物滿池塘閒看向夕陽草蟲腰盡細水鳥觜多長蝌
蚪漁翁字芙蓉野客裳詩成堪寫處蓮葉碧牋香
寄唐異山人
不見琴詩友相思二十秋能消幾度别便是一生休未
得雲迎步還應雪滿頭何時各攜杖竟去會嵩邱
送王太博出鎮桂林
主上求人鎮大藩桂林雖遠莫嗟歎薛能嘉樹非真命
韓愈潮陽是謫官甘雨將霑蠻草潤仁風先埽瘴烟殘
龍鍾不得相隨去願寄州圖枕石看
謝何學士王專推官王道士同見訪
閒離錦帳戴紗巾誰送東郊訪隐淪舊在幕中珠履客
新遊門下羽衣人埽苔雖自開三徑采蕨何由致八珍
太史還應怪躔次郎官星犯客星頻
送馮介寕覲
離聲無管弦空把指頻弹惟子猶為客何人不作官前
程貧豈易後會老應難想拜高堂下麻衣淚始乾
送無用上人歸中條
迢遞中條寺秋尋㤀險途履蹤臨水有錫影入雲無像
閣分秦樹經忩見舜都我曺題壁處閒看想躊躇
夏日寄懷西川峽路淮南薛臧王三運使
運使幽人酷暑時江邊林下兩何為信旗君逐舟車動
嬾架我随枕簟移繡袂幾經梅雨灑葛衣一任竹風吹
蜀山淮甸棠郊外早晚相逄豁所思
送俞太中山人歸終南(字貫之)
俞貫之辭魏仲先終南歸去落花天如何相見還相别
早晚溪雲一處眠
送任秉(一作乘)南歸
歸覲江山遠如何敘别離數杯邨店酒一首野人詩趁
渡憐舟稳貪程恨馬羸遥思到家日已過落花時
和人見詠新鶴
雪霜毛羽&KR1728;形儀飬處人家覺道肥龜有夀齡方可近
鷺無仙分莫相依千年松上宜孤立五色雲中好共飛
不競巢栖争飲啄也應難免衆禽欺
出戶
出戶下莎庭徘徊當踏青静嫌鶯鬪舌閒爱鶴梳翎雲
好昂頭望松宜側耳聽便堪為導引誰信可延齡
遊藍田王順山悟真寺
藍田王順昇仙處白傅曾題寺更稀野客暫遊期欲住
山禽何事呌思歸稱心不獨烟霞媚適口仍逄筍蕨肥
兩日正當寒食日家園㤀卻有芳菲
寄淮南制置使薛戶部
西自荆巫徹海涯南從吳越接京華半天下管權何重
兩地閒遊路不賖山澤利均資我國江湖境盡屬君家
帝心已簡身寕媿使額雖雄性不奢數道轉輸歸檢察
滿朝才子動吟誇摉除奸詐窮毫髮舉薦賢能在齒牙
采旆雙飄為從物畫船一簇是行衙已聞邨落添農器
漸見汀洲減釣車不使菰蒲侵黍稷將令橘柚變桑麻
台州頂自尋仙藥建水湄親采御茶器量寬如波浩蕩
風謠多似艣咿啞閒尋僧話穿雲葉静聽漁歌隔浪花
野客倡酬容散拙郡侯迎送厭喧譁携笻未遂攀陪去
溪上時時動歎嗟
懷宗人仲容
尋常念朋友况復是宗人久别弹琴少相思擲卦頻旅
遊湘水遠家寄華山貧早晚重來此園林又過春
夏日雨中題諤師房
夏雨下如䋲虚廊減鬱蒸濺琴移榻避添硯就簷承暗
喜同田父閒聽共野僧苦吟題壁上欲改又慵能
三峯王耿殿丞將移鎮陜下通理先巳同袁刑
部以倡和詩見寄因次前韵和酬
居移棠樹民皆喜我住東郊卻嬾誇拙性怕逢詩債主
病身愁見酒讎家郢辭温潤如絲雨蜀紙鮮明似綺霞
况是已經仙手和點頭空使角冠斜
暮秋閒望
水閣閒登眺郊原欲刈禾壊簷巢燕少積雨病蝉多砧
隔寒溪𢷬鐘随晚吹過扁舟何日去江上負烟蓑
書潤師白蓮堂
野人禅客合相陪漸老詩心亦共灰朱草階前容不去
白蓮堂上喜頻來地形各占幽深境天産俱為散逸材
猶恨東郊西寺遠閒門難並水邊開
寄陳越學士託附魏仲容
取次升沈論等差雲霄獨不㤀泥沙常流對面如千里
密友終身似一家魂夢因君遊輦轂書題為我寄烟霞
仲容到日還應說半紀相思兩鬢華
和蹇藏用暮秋郊居言懷二首
邨落秋窮興不窮黃花紅葉照衰容時平轉稱千般巧
年長仍添一倍慵林下移笻聞遠水洞中敧枕見前峯
與君鄰近何相似來往人多是老農
敢學宣尼歎道窮閒心何處不相容交朋盡笑龜蒙散
鄰里偏嫌叔夜慵晚吹清冷凋萬木殘霞紅澹映三峯
為憐今歲田中稔欲遣兒孫亦務農
次韻和王耿殿丞見贈
年來暫屈佐元戎富貴真宜在蕊宫性㓗耻分錢子母
時清嬾話劒雌雄公心似水逄形鑑和氣如春觸物融
莫道州民俱受賜好詩編得有誰同
獨酌吟
獨酌獨吟誰與共天為知已月為朋水邊醉卧無人見
席有烟莎枕有肱
送蕭咨下第西歸
驢廋嬾加鞭遲遲念獨還聽雞行曉月歎雉過春山渭
入黃河濁雲歸紫閣閒明年公道在莫便掩松關
酬和知府李殿院見訪之什往來不休因成四
首
暫擁紅旌到郡新相知情似舊交親盡驚慷慨山河主
忽訪支離草澤人蘚徑譲慙揚繡袂溪橋迎喜整紗巾
留詩中貴仍揮翰雙美應難繼後塵
玉韻重聽倍爽神銀鉤忽覩更躬親郡侯喜是風騷主
野客慚為倡和人積霧曾侵紅繡旆異香猶惹白綸巾
兩篇篋裏貞珉上頻拂寕堪有蠧塵
使君悞訪樂郊民顧我何由得暫親茜旆動驅千百騎
茅亭纔著兩三人旋燒陸羽烹茶鼎忙换陶潛漉酒巾
可爱水邊松竹上數朝猶自有香塵
雖喜乘驄到水邨卻愁詩敵勢難親平生未竪降旗客
臨老將為棄甲人豸角勇無心害物雞皮怯有汗霑巾
數篇勉和情枯竭潦倒詞鋒息戰塵
送王太博知建昌軍
莫歎三山隔五雲建昌境好說紛紛雖然尚作貧才子
猶免潛呼老使君遠逐朱輪輸鴈陣閒親畫舸羡鷗羣
棠郊獨悵分攜後高論何時得再聞
和絳臺王都官見寄春日書事之什
絳郡政閒暇人家可閉門馬嘶花下路犬睡月中邨吏
亦擎書卷民皆挈酒尊行春思隐逸多謝動吟魂
送袁景宗之荆渚寕覲
荆渚北堂寕聖善棠隂東閣别嚴君雪邨山館思親夢
二十餘宵兩處分
和酬李殿院以野將遊吳蜀二首
將從兩蜀下三湘清世那憂道路長杖履雖然遊自在
旗亭寕免别淒凉召公化實宜歌咏謝傅詩尤媿發揚
願得德星歸未動光華依舊照毫芒
攜得笻枝背得琴欲浮蜀浪陟吳岑夲期勝境酬雙眼
卻恨虚名阻片心出似蓬飄寕免醉住如匏繫不妨吟
重詶雅咏重思想太守相留意最深
次韻和酬知開封縣錢易學士見寄
遠勞仙館客相勉寄詩來豈有口更歎兼無心可灰(來詩)
(云莫歎鬢如雪且教心似灰)貧資閒夀命吟助道梯媒信拙過朝暮
除能泥酒杯
送蹇藏用省兄
迢遞西南路山多水莫窮波濤千里遠風雨一船空海
獸形難識蠻僧語不通此行㤀險阻義與在原同
新栽竹
蒼翠兩三枝新和凍塊移旋吟酬得處就刻記栽時巳
任雪頻灑未禁風苦吹幽人心自足千畆復堪嗤
送孫推官之闕下
此去知君免歎嗟薦章先巳到京華賓筵沈滯才雖久
仙省遨遊路不賖綠映酒旗邨店柳紅迎詩筆御園花
幾多祖席棠郊外馬上回頭日已斜
送陜尉邵國華南歸廣州
召棠隂裏邵梅仙守選南歸路七千辛苦已傷過嶺外
别離那忍向花前到京店舍逄新火度越封疆入瘴烟
相對與君頭盡白不知後會是何年
長安春日書事
長安春色自依依天命應移地不知蔓草已迷雙鳳闕
千花猶照九龍池豈無東閣開今日尚有南山似舊時
一月悠悠遊不足青門欲出步遲遲
題陜府同判衙吏隐亭
小亭高岸上危絶復何言墨蹟唐丞相詩牌宋状元山
形連二華河勢瀉三門吏隐真宜此無窮景滿軒
寓興七首
天地無他功其妙在自然堯舜無别聖其要在知賢知
賢無他術觀其出處焉堯苟不知舜徒云能則天
每念李斯首不及嚴光足斯首不自保光足舒帝腹我
心異老𣆀驚寵不驚辱豈敢示他人吟之將自勖
秦鑑雖至明不能自照燭楚劒徒云利翻將自殺戮有
國苟失賢若跣瞽雙目况履艱險途舉步成顛覆秦楚
昧於斯寶器徒收蓄
伯夷非好餓展禽非好黜聖人不私已動為萬世則夷
齊苟就禄賊亂何由窒展禽苟便去何人肯佐國其迹
則有殊其道萬為一
聖人不避嫌小人不避耻伊尹放太甲董賢居高位嗟
嗟若此人堪愛復堪鄙
天地勞覆載日月勞往還此尚不能息何况在其間鳥
獸飲食外悠悠無貪慳如何人異此晝夜機相關顧我
道何如心足身常閒
勿謂患至大君聖民有頼勿謂事至小父荒子無罪因
思唐堯九年水少於驪姬數滴淚
贈孫何状元
天非道莫尊道非賢莫存始知賢人生與道為轅輪明
廷親選士慮彼賢愚渾天子至文明擢公為状元一榜
三百人默默誰復言有如鳳在林衆鳥不敢喧威稜鹿
有角度量海無垠直入仲尼室不顧孟軻門文得古中
新陳熟甚已冤一字如一星光芒不見㾗首官來理陜
棠樹換枯根淑氣春風和美化冬日暄至誠物莫欺至
明物莫昏平思治地陜清欲變河源我生三十年未嘗
離丘園樸性昧巧習惟知道可敦貧巷無富車閒地惟
雲屯我願為松竹生在君子軒早夜接清風節高隂更
繁何當親教授如渴飲衢尊斯言拙且直堪將鬼神論
别同州陳太保
至道不在言至言不在舌在琴復在詩諒惟君子别侯
門戟森森中有野人謁非趨勢利場慕彼仁義轍此去
幾遲留忽焉還歲月孤心傷欲摧凍足澀如折離聲無
鼓鐘行色有霜雪去矣當復來琴弦未欲絶
宿晦上人房
野客訪琴僧夜午月又午為我弹薰風似聽重華語
尋隐者不遇
尋真誤入蓬萊島香風不動松花老採芝何處未歸來
白雲滿地無人埽
宋百家詩存卷二
