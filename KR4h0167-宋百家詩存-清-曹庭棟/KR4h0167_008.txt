宋百家詩存卷八
嘉善曹庭棟編
樂靜居士集
李昭玘字成季濟南人五代宰相濤五世孫少與晁
𥙷之齊名元豐二年為蘇軾所知擢進士第李清臣
薦為祕書省正字判潞州歴起居舍人入黨籍居閑
自號樂靜居士寓意法書圖畫以十囊貯之曰燕遊
十友為之序以為與今人友或趨附而陷於禍寧與
十者友久益有味也後詔知歙州辭不行靖康初復
召為起居舍人時昭玘已卒
遊白鶴觀
春歸數十朝八九不暇出萌芽日夜發百觜競撐突駕
言謁仙祠古象懷髣髴白鶴來何時蒼檜暮蕭窣雲霞
斷人世往事已荒忽解纓濯泉流深澈幾照骨毛寒不
敢視下必有神物昔人斯徜徉音影詎磨滅嗟予質汙
下見亦被呵咄仰慙逍遙遊未忍塵土汩時須挹高風
為我一吹拂
從張聖塗乞石
先生築高隱趣好清且獨雲龍峯上石拔草自鏨斸發
竅號隂怪窮根攬坤腹山靈不敢愛鞭叱滿崖谷危躋
已穿履大載幾折軸直欲起巖巖未容買碌碌心營合
天造指化出神速突兀傲中巔憑陵勇雙矗獸蹲目睥
睨龍攫腰回蹙縮脰立幽鳥擎顱卧孤犢鯨鱗老廉利
相角怒撐觸軒昂鶴引咮負贔黿跂足騰空快高思排
峭驚醉目伊余朅來遊步百吟周復願從乞其餘伴我
東牆竹猿鶴莫相瞋此客意非俗常令月色照敢使塵
土辱日待風雨來起看空遶屋
送王子中南歸筠州
荆山美璞昔未發鬼神訶守誰可奪妙工伐石彊剖抉
試之烈火皎冰雪長虹射天晝不滅夜堂流光墮明月
堅厚粹温函正氣不許時人巧雕礪羞與佩環爭細碎
直登丘壇薦天帝世無琅玕來作貢楚人未售空長慟
索價當高勿輕用緹囊什襲須珍重
送徐州舉人赴省試
淮夷之珠照夜明泗濱之石聲泠泠昔時大禹致方物
神光玉色羅廣庭比年入獻多豪英褒雄妙思相憑陵
飄飄束書去觀國&KR0888;馬踏雪鬚垂冰長廊白晝天宇清
落筆冉冉風雲生千官拱笏赭袍近碧溝新柳黃鸝鳴
金撾虎士傳姓名魚龍卷尾隨雷聲州人洗眼望歸程
會約春風載酒迎
送李容甫歸北都
先生讀書不下堂堂上有客語琅琅弟子出觀如堵牆
怪君眉采生光芒北都晁夫子一别久相望君來道信
問使我開肺腸三日不改服猶覺芝蘭香平生寡投分
一笑且云樂慇懃發黃卷鈍吻慳應臄大杵撞啞鐘已
厭音響惡更慙河伯觀未易窮海若索寞歲華晚颼颼
黃葉秋歸心劇流水忽忽不可留固知此鱣鯨肯託尋
常溝直須見老𥅆可化南榮儔海州歲有翀天鵠卵如
萍實光琢玉蜀雞眇然何敢伏羽成不須求日浴一舉
將驚萬人目
謝劉主簿見和乞石詩
官居太疎冷門外少車跡蕭蕭此君軒為我慰窮寂貪
饕起餘慕遠乞南山石形模太詭陋此詠費搜摭蝦蟇
欲上甕作氣屢跳躑心知不可彊怒癭猶鼓息但勞旁
者觀笑爾不量力君能惠然來抵鵲輕尺璧明月投我
懷坐上光采溢神心巧鐫鑿變化出胸臆高言寫豪壯
健讀口終吃衝風卷濤海蕩潏迷四極陣馬脱重圍戰
士皆辟易使人魂魄沮三日不敢食嗟余性頑闇兀兀
寡知識臃腫終天年不願借雕飾翻憐孤僻中趣味得
所適拂石雲生手誦詩風滿腋此應長不飢富貴乃毒
腊人生多苦辛嗜好須自擇
飛鴻亭
平野浩空闊危甍兀岧嶤臘盡風日好春回冰雪消朱
絃試揮手度響何翛翛此意復誰共古人今寂寥眷彼
澤中鴻歘起如回飈悠然薄天末去去不可招愧無雙
羽翰萬里同飄颻人生本蕭散知慮勞煎燒恈恈覘聲
利傴僂隨紛囂安知出世閒造適皆逍遥帝鄉果何在
久願追松喬行歌歸去來五斗空折腰
雪堂詩寄子瞻
愁雲蔽日昏風發鵝毛大片舞空闕隂崖冰壓木枝折
一鳥不飛人足絶山翁口掉肩擁褐斸竹搴茅勞架結
堂成不用巧丹綴卻畫東坡四山雪羣石嶄嶄爭皎潔
門外堂閒兩清洌萬境一心同瑩澈石牀雲生溼肌髮
布被颼颼冷於鐵半夜哀猿叫山月山翁高哦響脩樾
不道妻啼憂未竭世事薰膏付灰滅長安高門奔請謁
赤日炙背沙埋轍僕夫汗流馬吐舌三謁不逄腹欲爇
怒氣恐成疽毒裂狂走不須求扇暍此堂一登能濯熱
敺雀行
田頭小兒杖敺雀雀飛上枝不敢落繞樹詋罵語聲惡
三時耕鉏一時穫老牛力盡石田薄五龍作瞋風吐雹
赤鳥燒雲龍見逐南邨賣桑北邨熟狐尾毶毶穗齊屋
縣門大書催賦粟南關飛輓夜摩轂埽舂縛箕十指秃
一米未炊汝先啄直須殺汝償我腹田父坐語兒雀不
暴人人亦飢但令家老千羣飽莫使征西戰馬肥
春日遊西池
雨餘風日暖野塘春水滿天影倒浮人鏡光環射眼蘭
船不可上漠漠低煙晚歸路已埃塵滄波鳧鵠遠
暮冬書懷贈次膺
一氣推遷星復回人生常苦歲華催凍雲欲雪鴈聲過
臘酒正香梅信來晝夢每因啼鳥喚柴門獨為故人開
自憐衰晚無多事心地都成一寸灰
不住寒巖不姓龐亦無短艇釣清江門庭晝寂人敧枕
几案春生日上窗五鼎甘心爭逐獸萬夫落膽看尋橦
何如種取東臯秫爛醉牀頭酒百缸
慚愧儒冠悞此身塗窮何假問通津門前羅雀正吾事
牆角負暄非世人自喜小槽長有酒獨驚華髮不便春
知君澤畔成新築擬荷鉏犂去卜鄰
次韻庭玉弟暮春作
小雨廉纖春欲歸桃花吹盡燕來遲閉門卻有宜人處
簾幕隂隂睡起時
出郭閑步
城市不在眼始知天宇寬田園休歲事風物似江干茅
屋上斜照水煙生晚寒徑須追野老笑語暫盤桓
病中聞雨
官居寥落禁門東秋滿長安一夜風老病不眠成輾轉
五更鐘鼓雨聲中
經睢陽有感
昔日經由一夢同高樓雖在舊遊空東流不改當年水
白首已成今日翁梁苑衣冠共黃壤隋堤楊柳幾春風
扁舟莫負南來興咫尺吳松落眼中
道中書懷三首
竹樹出平岸人家藏遠煙片帆雲度水雙槳鴈隨船綠
變春回地寒生雨後天前塗盡佳境得意且留連
漸入臨淮路移舟每問津行行風逆水處處雨隨人啼
鳥如留客幽花忽見春白魚不論價沽酒莫辭頻
平野青蕪合長橋綠樹低客愁須白酒春意屬黃鸝落
日鄉關遠孤邨煙水迷清明能幾日郤過浙江西
舟行阻雨
暮雨來何急乘時助發生水邊千樹暗蓬底一燈明半
夜起鄉思空陂聞鴈聲春風故留客不為阻歸程
過盱眙宿慈氏寺
行役經旬不自聊彊將登覽寄春醪淮吞汴水長增急
城睍南峯不讓高賈客正來喧萬井夕陽初下艤千艚
明朝更作留連計醉卧西窗聽夜濤
宿慈氏遙碧齋有感(齋牓无咎書)
高僧邀我暫淹留細話朱轓此屢遊不見清談飛麈尾
空流悲淚拂銀鉤淮山勝絶千年在人物才華一夢休
欲作招魂弔餘恨晚煙疎雨不勝愁
天長道中
細草眠黃犢短籬穿綠楊春聲鵓鴣急田徑蝍蛆長地
暖足春物雨頻宜水鄉羇懷不可話倒橐酒須嘗
過虹縣有作
老態倦羇旅不堪行舸催風高鳥横度汀轉樹交回雨
過霧猶溼春寒花未開楚傖如見問不為米南來
過淮
東風吹雨過淮濱草木精神一番新鴈起沙堤煙隔水
寺藏松崦塔招人盪胸長憶江湖月昧眼曾嫌京洛塵
誰道南來少知識向人脩竹特相親
春日遊金明池
日有江湖思坐無車馬塵横橋自照水啼鳥不驚人輦
路晴飛絮宫門暗鎻春多情老園吏灑地喜相親
北園書事
葛巾茅屋自為娛門掩槐隂長夏初聒聒無端鳩喚婦
飛飛不定燕將雛遶池曳策攜雙鶴架水澆花課小奴
麥飯滿甌葵數箸丁寧車馬肯來無
十年蕭散愈身輕弄筆翻書亦稱情當案忽聞緣壁墮
隔池遙見啄苔行靜疑多事非求福老覺無心勝攝生
自愛吾廬人不到何須谷口問歸耕
贈子常
本無機械亦非愚自信沈冥與世疎一段畫圖冬卧雪
平生樂事日翻書田園無暇供餘税風雨何堪卷弊廬
笑殺貴人門下客不逄此老曳長裾
蚤春書事
正晝睡方起門無雀可羅風池亂荷蓋雨徑滿槐鵝齒
髮流年速江湖歸興多終期買船去卧月扣舷歌
盡日與琴語經旬無客過蟬移鵲爭樹魚散雨傾荷每
悟酒如聖不禁詩作魔風聲稍蕭瑟殘熱定無多
齒落
孽蟲負固飽羶葷摧折纔能絶禍根每遇屠門慙大嚼
猶思夢澤欲平吞初搖不為脣先喪已脱翻驚舌尚存
莫與時人作嘲笑不如緘口學無言
贈漢臣
夫子以貧病終身復凍飢捉衿無可攬數米不成炊何
以謝蟋蟀獨能留扊扅徒勞問倉扁王老是良醫
九月八日雨作
盪滌驕陽勢已廻徧流和氣入根荄簷閒點急侵燈落
枕底聲高帶鴈來永夜故留人不寐輕寒未放菊全開
明年麥價應如土安用登高把酒杯
北園偶成
遊宦歸來似繫匏偶依河渚寄衡茅以貧為樂漫喜酒
與世無求非絶交倚杖靜聞風過竹枕書閑看燕爭巢
卻憐多事楊夫子更為元文作解嘲
送春
終日無人晝掩扉綠隂庭草自相依輕寒曉覺池臺靜
半夜春隨風雨歸恰似舊遊鸎獨語略無餘恨燕爭飛
飄零不解東君意卻放楊花亂撲衣
十月晦過舍弟庭玉見諸人棋戰方酣頃之復
過集者皆散獨一枰尚在窗戶闃然因賦并
呈子堂漢臣
妙手固多暇忿兵終易窮戲餘歸一笑戰罷失羣雄風
過雨電息天明星斗空爛柯人已去斜日上窗紅
送次膺赴詔二首
辭章泛濫昔稱雄飄泊文園偶未逄舊典鐃歌歸制作
盛時郊祀待形容久無青眼憐高卧新有宫詞落九重
異日錦衣還故里卻尋蓮社日相從
青雲初上萬人看中路摧頹鎩羽翰一日馳聲動黃閣
幾回飛夢繞長安翩翾丹鳳來天上寂寞雙松倚歲寒
自笑白頭冠尚在十年塵土不堪彈
次膺哀辭
翻然矯首奉恩除卻似當年擢第初憔悴九衢林下客
光明一軸錦裝書馮陵河嶽才無敵繪畫乾坤思有餘
方板赤虯何太迫君王曾未識相如
雨後二篇
苦雨幾十日滿庭多土花行螺上牆屋倒竹卧泥沙澄
景生凉吹晴雲變晚霞卻愁清夜夢無計逐池蛙
一氣不自息四時如轉丸月流天宇靜風掠葉聲乾紈
扇已謝事莎蟲將戒寒登臨偶有得不復計悲歡
登平山堂
斷檻敧簷風雨頻不逄心賞為重新依稀疊嶂宛如畫
憔悴垂楊今復春一闋高歌長在耳後來佳客復何人
悠然未盡雲煙思不見揚州十里塵
登龍游寺
飛構起崔嵬江晴宿霧開風幡兩州見花雨四天來日
月依峯轉魚龍觸石廻蓬壺在何處更擬上層臺
某氏挽辭
翟茀朝初罷升堂拜已非凝塵孟光案灑血老萊衣奩
鏡悲鸞舞庭萱感露晞西風原上路無復板輿歸
姑溪集
李之儀字端叔滄州無棣人元豐中登進士從蘇軾
於定州幕府歷樞密院編脩官通判原州元符中監
内香藥庫御史石豫劾其不可以任詔勒停徽宗初
提舉河東常平坐為范純仁作遺表編管太平遂居
姑熟自號姑溪老農久之詔知唐州終朝請大夫之
儀能為文尤長於尺牘東坡謂其人刀筆三昧其詩
取徑嶮峭而有渾灝雄深之氣幾與東坡接武輝映
秦少游有次端叔見寄詩云華章麗句饒風力頃刻
朱紅迷畛域一斑縱復為管窺萬派終難以之測有
姑溪前後集合編二十卷從兄之純以政事稱
題山堂
二年江南客對面不見山負我愛山心兀兀塵埃閒一
聞說山心便喜欲插修翰遽飛起君家乃是山中居永
日青山同徙倚流泉涓涓薜蘿暗明月時時窺枕簟三
伏清霜帶雪來不斷煙雲擁欄檻只恐居山興易闌萬
壑波濤番等閑知有心期難得否憑君借與畫圖看
送芝老
江頭春色已可匊風雨惱人常不足筆力俱來紙上春
牆外落紅爭&KR0609;&KR0609;忽然别我下廬山蓮社風流指顧閒
為我寄聲陶五柳少留佳處共追攀
題王循書院壁(謝韓君錫小會)
熱不就惡木枝渴不飲盗泉水古人不可期歲月姑相
委不愛爾井泉百尺深不愛爾庭樹千里隂相看豈計
一飯報長嘯聊為猛虎吟
丁德儒置酒適與陳君俞聊坐聊賦小詩為君
俞謝因以贖先起之罪
春風不解事吼地如雷霆誰知一席閒笑語燈熒熒主
人意彌敦設置不少停而我槁木然感慨時自驚多情
接勝友孤即如初星微吟閒相警似欲慰獨醒我老百
不堪已分如漂萍邂逅因事樂尚或有此形不慙引去
先得意耳暫清輾轉尋斷夢閒關媿微生何當萬里浪
相與同滄溟
贈劉九思山人
我行亦偶然君來定何謂風高浪如山聞者亦已畏而
君從一葉過我乃特地郵亭六日俱臨别尤自媿朝出
纔辨色夜歸或霑醉殘燈不見人侍我獨忘睡語語多
破顔情極幾雪涕屈指再相從便作新井計我擔既弛
肩君駕亦方税不覺步四年俛仰纔一喟每見意每加
終始不少替顧非求名頑豈不懷此義凡生等飄蓬何
物非委蜕為我謝故人隨方聊自慰
次韻秦處度同登黃山
艱生縲紲餘特爾脱魑魅殊方窟飃蓬未免游戲事眼
力到毛髮抉剔盡竒祕邂逅平生歡笑語當鼓吹曲環
豈人謀明滅殆天使慰我雲煙期有靦鴻鵠志百年一
瞬爾幸此半日地聊攄廣莫心無作雍門淚
王為道東軒梅花小桃相次弄色置酒見邀出
琉璃盆浸花貯酒酒半移席即花既醉留名
壁閒
搔髮滿爪垢撲衣滿襟塵百年信幾時吾生若紛紜黃
河源從天上流忽然河底為沙丘張良身不滿七尺從
使沛公君列侯淮隂小兒亦何者俯首無辭出胯下晨
炊蓐食為得計一飯千金豈無價相君之背貴莫言前
趨鼎鑊何等閑便為故主已梟首奏事猶如冕旒前軹
深井里有是姊哀歌壯士不復還伯樂相馬只相骨咄
咄常情迷賈鞭春來萬事不欲語惟願沽酒不著錢大
鐺長杓酌還引白日如此過百年相家新有大正官謂
我落魄蚤見憐東軒小桃閒梅蕊清香秀色能相先不
將貴勢略雅舊脱巾取酒容流連琉璃盆深花透過愛
花移向花邊坐時時飄蕊落盆中冉冉天仙空裏度醉
後草書疑有神牆閒怒角挐飛雲埽秃千毫興未已惆
悵粉壁何時新盆空不記上馬去曉來但見衣巾汚古
人名蹟堆故紙多少沈埋不知數明朝花落在須臾莫
遣高門無入路
送陳瑩中及第歸洪州
七月江南秋已到江水如天魚尾掉處處團橘欲黃時
家家門前艤歸櫂西山佳氣徹青雲潘郎門巷如深春
陳家有兒新及第就著恩袍歸拜親為報行人洗眼看
養兒如此誰不羡願兒不要重科第事業功名他日貴
春日同梁十四燕李公昭朝霞閣侍兒舞梁州
曲徹客有以潤羅為贈公昭命玉杯滿酌酬
之又以金鐘邀兒相屬既釂出烏絲欄索詩
都城春風吹落花都城九陌無塵沙貂裘公子燕何處
闌干百尺凌朝霞鳳箏新調玉指軟黃金桿撥當胸遮
紫檀屢碎翻成拍紅茸毯襯鴉頭襪回旋誰許綵雲輕
欲斷還連猶未徹新鶯弄雛乳燕飛一曲梁州春日遲
百尺纏頭隨玉杯吚啞一鬨爭扶持公子笑不已下客
歡正濃更邀婭姹持金鐘一釂直欲滄溟空從他海若
在平地明珠墮淚愁蛟龍珊瑚突兀撐高峯便疑巴姬
御來風月漸滿銀河低歸路促街鼓稀何時再到紅茸
地更倩遊絲惹住衣
合流遇潘子真出斯文相示因置酒子真黃九
門人
山谷老子久不見豫章詩人何許來章江未覺清徹骨
西山一帶寒煙開文章明鏡現諸相句律蟄戶驚春雷
紅爐勸坐且一醉為我更賦楊州梅
得璉老陸僧書所報周悉且速東歸既媿其勤
因述書語為謝仍約官滿就見
故人書報新種畦東皋豆麥稻水西更添莊屋成兩脱
築出甬路排沙泥柳插千本竹萬个雞豚母子羣相攜
又倚前岡闢場圃更下南泊來鳧鷖兩年課役已似此
數歲漸可如山谿吾師報地適我與胸中瑩徹真琉璃
一錢不取力為盡只得一飯仍雞棲我慚汩沒落陷穽
眼前差路知幾蹊緬懷吾邦歸未得書來未讀先酸悽
本無去來彊繫縛亦非顛倒隨傾擠萬衆過眼即他物
列鼎既飽均朝虀明年定作一邨老非施委曲隨刀圭
内侍劉有方蓄名畫乃内虢國夫人夜遊圖最
為絶筆東坡館北客都亭驛有方敢跋其後
既作詩以相示時役和而偶未暇今閱集得
詩遂次其韻以申前意
天街雨過花滿窗萬人壁立驚游龍飄飄衣袂欲仙去
寶鞭遙指蓬萊宫真人睡起春纔柳誰眷琶琶最先手
合歡堂裏謝使人暗香猶帶天階塵宛然相對若可語
筆墨規失當時痕開眼成今合眼古回頭自有來時路
長風破浪真快哉快處須防倒騎虎
擬徐陵四時詞
春
紅綠枝頭自開落薄月低雲天一幕可堪困緒尚眠蠶
未擬將心摧破萼寶環半脱畏侵肌百刻縈香竟屬誰
旋製稱身宫樣窄慵看架上去年衣
夏
蜀葵已過紅榴炳鱗鱗瑩角波紋冷冰光汗透玉枕凉
扇車風搖深院影無言一餉幾回顰品盡幺絃竟不勻
空被梁閒偷眼燕黃蜂元是竊香人
秋
畫圖展盡瀟湘綠窈窕新詞寫啼竹薄衾笑拂又經年
已報莎雞入重屋漸施簾幕作深暝時看明河步廣庭
旋索羅衣防露下隔牆聞呌侍兒聲
冬
休願車輪生四角莫向金尊嫌酒薄門外風號鴈陣低
擁衾同看殘燈落轆轤敲凍驚棲鴉睡紅半引燕脂霞
未擬雕籠問鸚鵡先投宿酒敵霜花
次韻東坡所畫郭功父家壁竹木怪石詩
大枝憑陵力爭出小榦縈紆穿&KR0888;石一杯未酬筆已濡
此理分明來面壁我常傍觀不見畫只見佛祖連呵罵
人知見畫不見人紛紛豈是知公者汗流几案慘無光
忽然到眼如鋒鋩急將兩耳掩雙手河海振流雷電吼
蘇子瞻因膠西趙明叔賦薄薄酒杜孝錫晁堯
氏黃魯直從而有作孝錫復以屬予意則同
也聊以廣之
莫厭薄酒薄莫惡醜婦醜君不見王尋石萬驅虎豹千
兵埽蕩如拉朽又不見高堂笙歌午夜飲明日哭聲喧
正寢莫厭薄酒薄到頭一醉亦足樂莫惡醜婦醜攜子
弄孫同白首高飛遠走固亦樂莫捄眼前忘時後
正旦日大雪過秀州城外聞樂神踏歌打鼓
歲除夜雪一尺許便覺新年喜氣多大觀元年第一日
一番勝事信可歌歌不已鼓聲起漫壟連邨如市裏更
願雪深一尺餘收了去年三尺水
雨中自瓜步謁寶覺遂約遊黃杜寶覺遽有儀
真之行雨後獨往夜分方到泥滑路瀲乘步
相半
夢寢東南遊金山居第一泊船瓜州口風雨繫黑日冐
雨訪老胡倏然出蘿華壁閒十弟子云是王維筆生者
今何在别有一丈室相期同過之佳思久拔拂差池成
獨往敢憚泥沒膝投鞭望横參露重衣如溼方諸湛滿
魄指顧盡纖悉目眩神為清壺冰蕩肝膈亹亹相問勞
軟語皆中律頗怪不豫知有似驚暴客杈枒薦爐紅柔
脆修林茁老淚感陸生明盤皎霜橘木魚動曉堂永味
同南畢百年驚枯槁平日膠在漆幅巾行此時歲暮悲
蟋蟀
子瞻參寥太虛同遊惠山用王武陵竇郡未宿
三詩韻各有所賦參寥錄以相示今將遊焉
用次其韻
曾為惠山客心已寄蒼茫知今幾何時常在山閒堂淹
留情莫繫悵望身疑翔聯翩得秀句古殿逄燈光耳冷
徹孤韻神幽拂清香買舟行有期此興安能忘
三子骨已朽來者非一人簫聲起孤鳳抑按皆清新松
隂貯老月蘚暈涵蒼磷﨑嶇固有屬千載無纖塵物物
吾已矣今昔均可旻何當事一往顧水終為鄰
膏肓有前人老意翳叢樾差池紛鬢霜味蠟火已絶一
啜風潄浪幽思起復滅記慚數及七緬子在明月疎更
蹇修途景耿重激發泠然儻可御千古同一轍
秦太虛出魯直所寄詩因次其韻
别子人春杪幽懷誰與歡返復事遠途繚繞如理綿家
山雖入眼尚疑隔晨煙破悶得子詩雞鳴還到船追隨
日苦短容易悲長年猶能共一轍植足臨天旋下澤政
有味萬戶自我捐惟有不舍心常如俯奔川
和參寥過敝廬留宿因見寄之韻為謝
及此仲春月頗欲謝遠步世味久已疎何憚魚生釡青
隂合廣除似失北門路端如雞在塒未愧豹隱霧飄蕭
方外遊繾綣慰遲暮共待清光來軟語坐良樹呼風破
炎蒸扣齒卻妄慮逡廵棲鳥驚不記衣上露臨分期屢
來此樂復誰與
送靈臺尉徐舜舉
靈臺右鶉首南北兩山閒我來春未幾紅葉纔斑斑與
君蚤相求攜手問兩山折花飲清泉共此一日閑君才
真健敏詩句如芝蘭娟好秀且靜馥郁若可餐
大雨
向晚雲驟合雨點如車輪入夜勢轉暴對面語不分初
疑坤軸裂漸覺河海翻傾注恣豪放溝瀆莫吐吞平地
忽五尺呼呌均四鄰下堰上輒隙東塞西遽奔一身應
百給坐卧不得申且自秉鍤刀力癉意已昏念兹嗷嗷
農拱手過一春入夏又將半寸苗無宿根祈禱備衆使
杳杳天九閽飢殍漫狼藉極目無煙邨及此滂沛澤一
洗瘡痍痕勞我敢有詞喜動氣已温置酒會賓客耕輟
翁語孫爾年非可期我責亦麤伸欲赴固踴躍感慨扃
重門
睡起
數日不吟哦已覺舌本彊熟處自難忘是乃真苦相簾
空睡起足物我兩俱喪舉頭見南山依舊秃相向解衣
遶屋行未行已踉蹌翻書試遮眼一抹如白浪目足身
所先二者輒相抗生理從可知何用更惆悵獨有梁上
燕憐我本癡憃時時作好語似欲致勸相見爾初銜泥
生子已頡頑而我猶未歸兹事固難諒安用苦煙雨無
勞獨悽愴俯仰即陳迹未易煩度量一尊試有求傳來
如鵲盎頃味毒酒酷猛釂投晚餉倦懷豈復有舌爛腹
斗漲抱薪救烈火自取將誰讓夜分方半生劣過逃屬
纊
讀淵明詩效其體
扶疎草木長兹時豈無情未論身得去想像心已清童
山久不雨湯熱氣鬱蒸遣懷一開卷便覺凉風生
陶隱君書堂
山雲自往來人事久蕭索誰為插小松記此當棲泊陂
陀披淺麓窈窕帶遠壑著書方呻吟誰與會所樂鸞鳳
耿莫追歲月儼如昨隱約玉簫聲憔悴金匕藥風來萬
籟奏一笑竟誰約尚犮徒此心相期在寥廓
比都文承制移竹贈初秀才堯民有詩因次其
韻
古人偏愛竹種不虚一席相將共忘年敢憚培且植君
家占何方容易來秀色薙草出明軒翛然聳修節翦梢
畏風摧留葉期鳳食從兹兩繭足閉戶忘所適
增築貴堅厚抨繩避敧側朝灌暮復壓深虞枯易得勁
節既能主百蠹遂為客風微吟疎簧日永齒客屐此况
儻可期吾甘事潛默晉人知自完皎皎良未息不校謝
紛紜斯言愧安國
燕子和韻
依依梁閒燕終日密相對本不欲爾期何為尚此會得
非緣所遭又恐意有在飛來復飛來好語如湍瀨我亦
彊維縶爾豈知向背萬事杳靄間一笑沈吟外元妙第
一義為爾除障礙卷簾見天下始信物有大
大暑不可逃偶攜數友過湖上清坐凡十人以
君王納凉晚此咏亦時須為韻得須字
百年觀不足一日樂有餘况兹夏日長而與君子俱號
呶謝呼笑譚論皆詩書門外方爍石座上如冰壺仰懷
冥冥鴻俯媿戢戢魚我老百不堪嗜好終蒲菹殷勤相
得心黃昏尚躊躇追隨自此始莫厭頻招呼何必得美
酒然後方將須
張聖行解官入京僚友餞别分韻勸酒得醇字
密雪不著地朔風暖如春天公豈無意慰此東歸人吾
人晚相投每見每更親踰年稻粱俱未覺旦暮頻欲識
分淺深蕩蕩風中雲問其美如何表裏無緇磷深湛子
雲默高廣太丘真汲汲惜日短奄兹奉離尊莫辭十分
斟酒薄情則醇庶幾一舉盡涇渭從此分萬里自咫尺
百歲均埃塵行人定向適他年期問津
次韻東坡還自嶺南
憑陵歲月固難堪食孽多來味郤甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢兩毿毿
和儲子椿竹
何物能令意灑然隂森常對出檐竿排槍立戟難為况
招月吟風好細看幾度驚回窗下夢新來添得雨中寒
傷心不見東坡老縱有鵝溪下筆難
戲子微兼次韻陳君俞寄題蘭皋
和風暖日作霜天冰雪相投豈偶然特枉新詩咏塵迹
便同佳趣賞當年學優曼倩三冬足才過荆州十部賢
為問醉衾應好在莫教癡望似蠶眠
吕吉甫第乃謝鎮西故居中閒嘗為佛刹而雙
檜則舊物也劉夢得有詩因賦其韻
故國悲凉古木竒勢分庭下蔚相差霜根半露出林虎
晝影全舒破賊旗寶界曾廻鋪地色節旄還映插雲枝
劉郎風韻知誰敵儒帥端能表異時
題張湛然兄弟所居壁時謁之不見
樂全老子如星月真一仙人似鳳鸞蚤歲光明均照耀
異時文采避高寒低回氣類追千劫邂逅風流得二難
環堵蕭然清徹骨卻疑深雪卧袁安(湛然乃安道之孫)
李去言相别三年忽得書知在吳中答書偶成
宦路相逄一笑休共知身世兩虛舟楚材有用誰青眼
趙將無功枉白頭會見姓名通北闕何妨風韻冠南州
求田接武如鳧鷖只欠元龍百尺樓
次韻子椿遊雨花臺同長老德正
勝遊自有經年約佳客難同信步來無復風煙翳寒日
漸催花柳映高臺雲光故事空陳迹玉樹遺音失舊哀
今昔循環等相視欲尋歸路更遲回
和友人見寄
俗駕難回固有因勒移終媿北山人不辭冐雨投歸步
始信忘形是夢津一笑未容披軟語十分先覺報新春
定應編契王郎便消得從來願卜鄰
除郤吟詩總是塵道人應笑可憐人固知參請能成佛
未到身騰且問津邨落風煙常似臘禪房燈火已如春
會須隨例餐䭔子聊借明窗作暫鄰
舊懷
花存人往只天知目暗心搖卻自疑尚想漢廷傳詔令
如登魯廟見尊彝一時鸚鵡娛賓賦百世甘棠美召詩
安得殘春逄海上盡傾衰淚灑新枝
邂逅故人
已將身世等浮雲又向江邊得故人數日暝寒埋雪意
一番佳境為時新邨醅澹薄聊資笑洞戶深閑自有春
已幸鄰封同寄老卻應風月費精神
金陵懷古
焰燧何勞鼓萬牛聊將一帶付幽流纔聞浮鷁來波上
已見牽羊出石頭舊穴依然披信汐古祠誰為薦時羞
功成到了成何事擾擾空移夜壑舟
霜天日晚獨沈吟潮上風來别是音恃險戰爭休想舊
憑高臨眺且論今數聲鴈蹙千年恨一片帆驚萬里心
不是江山解磨折卻應人物自升沈
次韻簡少孫
子默清真本絶倫羊曇曾是箇中人林泉不作南風競
旗幟還因對壘新金鑛曜罏元有艷冰壺瑩月舊無塵
何妨再葺昆陽戰尋邑師行固不貧
記得金尊特地開舉頭新歲又重來銀潢已分經年隔
玉節猶期舊臘回千級浪迷雲表夢百分愁寄燭殘杯
醉鄉誰謂無消息已覺歌聲傍落梅
題張約之長春閣
江山信美亦人同寒暑隨時興易窮寓意果能超物境
養花長欲占春風何妨戶外屨常滿自樂尊中酒不空
可笑道人猶有恨一番紅盡一番紅
後圃
鵓鳩呼婦天欲雨杏子花退鶯未雛庭前已覺綠半飈
酒面忽有紅雙鳧芳物戀客不忍去主人好賢誰復如
會應百歲享此樂何妨畫作重屏圖
歸自錢塘復蒙君俞佳句欽歎不已更兼特枉
聊賦其韻
吳山陳迹已飛埃投老還驚病眼開似泛靈查海邊去
卻因華表鶴歸來情移客枕收殘夢恨著江梅戀故臺
便覺新篇資六翮飄飄真是子虚才
和友人
昂昂野鶴困雞羣皎皎冰壺不受塵一笑每逄青眼舊
多情空媿白頭新西風未用高紈扇東道應容岸角巾
珍重長謠倚雲瑟瀟湘誰是賞音人
經年牢落别離羣準擬歸來拂路塵妙語獨從書上得
歡衷猶欠坐中新頗聞洛下傳佳句更喜嵩陽識墊巾
幾欲軍門示巾幗老來猶更不如人
次韻采蓮
聞道栽成十畝蓮便思挑出杖頭錢定知荇菜參差處
不是決明顔色鮮紅日半移芳草岸清歌低泛木蘭船
驚心未得同真賞空愧諸豪白玉篇
幕府風流舊泛蓮裔孫家世掩青錢别開眼界霞爭爛
分得秋光菊未鮮燈陣有心欺醉帽珠盤何日瀉歸船
錦囊示我鏗金句空愧巴吟綴後篇
陪延之泛舟歴湖至苦竹寺次韻陳致君席上
所賦
已凉時節未霜前十里平湖共酒船嵓岫湧寒清澈水
芰荷翻浪綠連天百年過眼真聊爾一笑投懷豈適然
獨有黃花似廻避空緣紅粉不能先
賞心亭
賞心亭角倚闌干虎住龍蹲自屈蟠無復埋金鎻勝境
空餘飛鷺識前灘百年名在人何處萬里潮平雨送寒
幾向後庭賡白紵不堪殘照下漁竿
贈人
落得清閑與物疎扃門終日似山居案頭新有歸田賦
架上元留緯世書紫府未須窮祕簡丹山重見引名雛
詔恩只亦來相繼還許頻為賀客無
寄題吳思道横翠堂
紅塵擾擾功名地不礙詩人得趣幽何必千巖連萬壑
能令六月似三秋茶甌變乳隨湯泛香篆縈雲盡日浮
時覺東城添紙價應知得句勝封侯
次韻題隱居巖
隱居何必在山巖境界全歸指顧閒能把軒裳為外物
便應風月勝酡顔地連紫禁千重邃石繞清泉五色斑
從此夢魂猶可到定知衰廢不容攀
次韻見懷
林泉廢疾固難除杳杳觚稜寄夢餘已謝東山知不免
須由北海本來疎功名漫笑乘軒鶴事業終歸種樹書
聞道江樓巢已穩未應長鋏歎無魚
仲客李澤遠來相訪感往念今悵然有懷
異鄉流落十三年老日從誰寄往還久數斷蓬飄世外
忽驚連璧下雲閒生涯已約同他日詞筆端能慰暫顔
準擬新秋便相見為君終日倚柴關
同子重望長蘆寺
窣堵波寒對水東坐來初報夕陽鐘回環桑柘疑無際
咫尺雲烟隔幾重聽講有心陪寂寞杖藜何日許從容
主人境界諸緣盡應笑規規看畫龍
陪子重遊長蘆寺
行來思住覺城東粥飯隨緣蚤晚鐘安得心田荒萬有
便寬眼界失千重笑譚喜接真摩詰衰病休嗟老曼容
餿飲殘羹應不惜聊分水墨為成龍
朱伯宣才英昆仲見過曲相慰藉因留飲得花
字
新春窮巷幾傷嗟聯璧俄來照蔀家意厚旋傾新釀酒
眼明初見未開花百尋自是松難老什襲終慚玉有瑕
便覺賦成無用處漫勞惟悴歎長沙
除夜寄王性之
老戀窮年怯五更可堪爆竹響新聲但驚燈火如殘夢
豈有心情敵後生餳競膠牙空對白酒期分歲獨憐清
賜袍應有天香在想見來朝奉九成
春日
芊芊芳草望中迷傳火樓臺麗日西飛絮輕翻遮柳陌
落花亂點暗桃蹊琉璃波淨沈魚素玳瑁簾疎阻燕泥
百五良辰最蔥蒨綠隂行馬過鶯啼
石磧朱希仲館穀甚勤因題壁閒
主人好客久聞名曾約江魚對酒烹邂逅相逄同一笑
逡廵不覺到三更屠龍手段尤非策畫虎工夫浪有聲
便欲與君論卒歲卻憂舟子報潮平
崇寧求詩時正初老住為初祖
烏衣人物已成空窣堵纔能記寶公請祝驟開新福地
全提還振舊家風午嵓日上春初到萬里雲收月正中
欲識投機無盡意江流入海幾時窮
元白挐舟相訪出紙求書因書此以歸其紙
小篷不識遠相尋頓喜忘年得斷金便覺雨華隨脱麈
更能操筆問來禽投懷方寄朱弦直摻袂還驚白髮深
獨幸南遊慰真賞他年會見好叢林
陽翟道中有懷存之
夕陽風裏得君心常約清香滯月尋紅萼似披經幾嗅
綠條如弄已誰禁野狂不慣娉婷醉蓬鬢偏宜蓓蕾侵
準擬歸時更浮動瓊尊寧謝十分斟
次韻梅花
建臘迎春亦是常獨高梅萼報年芳風來彷彿逢荀令
月下分明見壽陽開徧漫誇千種韻天然别是一般香
從君漏洩東君意直到霜前菊蕊黃
瑛侍者欲再遊方作此勉之
精神秀發真獅子聳壑昂霄似出林擊竹有聲先了悟
拈花微笑已知音新詩奮健疑摛錦妙字清竒不換金
往往秋高又飛錫白雲來去本無心
三家店蚤飲主人似喜余至而庭下殘花猶在
也酒客輒見避余固止之因得覽其醉態
再過三家店還投舊酒罏重攀紅躑躅爭認白髭䰅所
惜自拘束無因同拍扶他年遂卜築終為伴歌呼
宿湯泉示真師
睡美不覺曉蜕然猶戀牀未能忘夜旦已自嬾衣裳供
佛添新水持經續舊香不知門外路何事有歸艎
茅山道中抵暮投一客邸甚素雅主人喜客乃
一善士為待至厚既别留此致謝
客緒如繅繭山行似踏車方疑武陵宿宛是德公家傾
蓋君何厚論心我可嗟祗應從此别去路隔雲霞
除夜小舟中雨不止而作雪寄德麟
吟醉今何在寒燈倍黯然卻應聽雨夢猶是散花天老
境不自得客程誰我憐曉鐘催去路明日又新年
江上獨坐
春至猶飄雪江寒未有魚無人慰青眼盡日對紅爐瑟
瑟窗頻響時時鳥彊呼澘然不自覺豈待到窮途
同趙德麟宿長河堰僧房德麟適相送至此且
約明春再相會有詩見及次其韻
涔涔一夜雨皎皎百年心歲路無多日僧牀有賸衾長
卿空滌器季子漫多金賴有綈袍舊春風定可尋
藏雲山居
鳥語晚更好山風秋轉凉心閑日自永簟冷夢尤長赤
薦新舂稻清添舊蔭香此身歸有地去路尚何妨
誠上人遊方既歸林下焚香誦經以嚴報地相
見欣然留不欲去遂賦詩一首
委曲披高下虛明得靜深佛香平日願經卷本來心地
據三車上塵無一點侵出山應有恨何處似如今
宿青山房
命駕追彭澤開懷得士龍殘寒偏惱客小雨未妨農已
幸同歸轍何勞更賃舂川原如故里疑是舊栽松
自大乘將遊湯泉道中
迢迢山路永漠漠晚風昏雨歇鳩呼婦年豐稻有孫旅
懷悲暮齒野飯寄前邨只恐今宵夢憑誰續斷魂
宿滴水巖懷趙德麟和壁閒韻
瀑水瀉靈竇鏗鏘韶濩音樹深猿嘯月山迥鳥啼林一
曲廣陵散再歌梁父吟天邊有鴻鴈莫寄此時心
夜行鞏洛道上
夜久露華重寒鴉不肯棲月推銀海上斗過玉繩西風
脱林衣瘦山擎雲帽低流螢三四點趁隊過前溪
離宣城
倦客登舟際江城欲暮時恨長山自遠心速櫂歸遲邨
市明漁火嚴城起鼓鼙詩成真有助新月上天涯
秋日遊青山訪太白墓
潦倒忘衰日風流襲墊巾未能分朽骨還此挹餘塵弔
古無千載傷心為一顰依稀如到眼氣類信吾人
題齊雲亭
凌空登白紵此地與雲齊一覽衆山小方知人世低暫
留蝴蝶夢終負杜鵑啼回問禪關客何當别有梯
江西莊上久雨
去秋欲雨不得雨今春望晴還未晴螻蟻尚知為自便
彊將私意與天爭
宿采石
江聲隱隱風前恨鴈陣喧喧枕畔愁更覺孤衾如潑水
始知今夜宿山頭
偶書
通中玉冷夢偏長花影籠階月侵廊挽斷羅巾留不住
覺來猶有去時香
瑞竹即事
纖絺不挂汗如傾一霎風來夢乍驚自是人心有凉思
彊將庭葉作秋聲
莊上書事
柱礎猶烝溼未休懸知雨意未全收只憂場上芽生稻
不厭田閒水拍溝
和州太守曾延之置酒鼓角樓
樓臺烟樹接平蕪水墨丹青十幅圖認得黃山家住處
雲中相對似相呼
雜咏
人閒所樂寧過此一事都無有俸錢更向豐年觀割稻
須知身是地行仙
老呼穉舞報豐年極目黃雲欲際天旅擣新粳供晚飯
只愁閒夢攪安眠
絶句
萬腔腰鼓打梁州舞罷還催步打球更借纏頭三百萬
阿奴要徹第三籌
情隨榆莢不勝飄心似楊花暖欲消擬借瓊林大盈庫
約君孤注賭妖嬈
漫尋蝴蝶卻成癡欲趁蜂兒轉更疑自是心情怕時節
不如閒處伴黃鸝
宿觀音寺
倦聽檐閒點滴聲棲禽初報曉來晴分明市合人爭語
清濁高低各有情
畫鵝兒
殼裏生涯殼外天天真雖判尚茫然只應未解長依母
每向沙頭獨自眠
題隱者壁
聞道全家隱鹿門竹籬茅屋寄江邨龐公事業無多子
只有平安遺子孫
閒居
檐閒百囀已新聲枕上千山尚未明老去只知難得睡
兒童何用報隂晴
楸花落盡楝花繁門巷人稀半是邨好事憑誰消温熱
一檐疎雨下黃昏
庭前日轉綠交隂坐上風來院自深度曲已嗟千里客
聽蟬空寄兩頭心
首夏
嬌紅埽盡綠隂成便覺庭虛暑氣生旋拂藤牀方竹枕
不妨鼻息作雷鳴
罷官後稍謝賓客
旋營香火拂塵埃市井聲傳隱隱雷頓覺林泉歸已晚
姑從閑處看花開
惠崇扇面小景
耳冷無人唱竹枝歸心惟有夢魂知楊花撲面烟波闊
猶記征帆欲卸時
故人李世南畫秋山林木平遠圖
晚烟拂拂聚無痕瘦骨稜稜見徹根細路縈紆飢馬疾
舉頭新月是前邨
路西田舍示虞孫
一生著得幾䩫屐一飽消得幾多糧怕雨望晴心不歇
白頭搔盡眼望羊
束囤埽場方暫歇插秧車水又相催衰年樂得身彊健
常願南山到眼來
百事無能一老夫十年江上把犂鉏西莊南畝時來往
常得青山在坐隅
次韻見寄
江湖流落久相依每歎朱顔戲綵衣何事淚痕書上見
他年阡隴約同歸
七分年紀十分愁物理乘除不自由死葬生遊今得地
卻嗟無計共遲留
荷葉龜
翠蓋相扶兩不敧多情獨許見陽窺千年自有逃形處
聊與清香約暫時
與晉卿相别忽復春深得書見邀
留陶淵明把酒盌送陸靜修過虎溪胸次九流清似鏡
人閒萬事醉如泥
宋百家詩存卷八
