宋百家詩存卷二十三
嘉善曹庭棟編
招山小集
劉仙倫一名儗字叔儗廬陵人詩名聞海内先後與
劉過並稱才甚豪不遇以韋布終其身其詩新警峭
拔洗脱塵腐不為格律所拘著有招山小集淳熙閒
岳周伯持浙東庾節待次過張仲隆家見儗題快目
樓詩讀而壯之後儗來謁仲隆仲隆置酒北湖招周
伯曰詩人在此亟踐勝約既至一見如舊交座中以
二詩遺周伯有云從今便是門闌客時出山來探詔
除儗與周伯真所謂得一知已矣
中秋有懷
吾廬有寒梅老榦秋風多上有雙棲烏月夜聽我歌一
别三載強梅影應婆娑烏今來不來奈此明月何
梅樹秋
誰將和羹姿植彼江之濆老葉纔脱柯生意覺已欣寒
流帶孤標澹月寄一痕莫作搖落看下有春風根
水楓歎
楓葉不耐冷露下燕支紅無復戀本枝策策隨驚風鄉
來樹頭蟬去盡不見蹤日落秋水寒哀哀叫征鴻
得蟹無酒
水鄉秋晚得白蟹望斷碧雲無酒家此意淒涼何所似
淵明醒眼對黃花
旴江道中
過雨青山啼杜鵑池塘水滿柳飛綿田家正是忙時節
女采桑歸男下田
有懷二小姪
殊鄉憶諸孫觸緒成歎嗟阿獰蚤失父煢煢垂兩髽已
知陟岵悲啼哭聲啞啞阿贛幼豐下出入常隨爺别時
俱學書落紙翻老鴉倒指今三年為學當日佳應解對
我兄言叔不還家何時重抱持課書賞棃樝看渠俱成
人憐我雙鬢華侍我兄弟醉會當相扶叉
贈曾相士
大曾兩眼如磨銅坐上一顧凡馬空發天機緘被天惡
老死不遇悲途窮小曾短小眼如鵑冷地看人看入骨
誰云輪扁不傳心獅子還生獅子窟倒拕拄杖行九州
平生慣識公與侯得錢送家養老母裘袂慘澹行囊羞
我慵百事不入耳休說功名老無味他年相伴竹溪頭
同采芙蓉渡秋水
秋夜長曲
秋夜長秋月明愁人不成眠搔首行中庭天高氣肅萬
籟息銀牀凍損寒露零碧梧已蕭條棲烏終夜驚枯荷
倒秋水夜氣凍流螢銅壺悲咽漏下澀深閨何處鳴寒
碪亦有朱門人環坐圍娉婷玉觴催喚酒銀甲紛彈箏
衣篝龍腦熏繡被珊瑚枕煖愁雞聲秋夜長秋月明此
時幾人知此情
西林留題
路入康廬西復西翠煙深處著招提山僧幾輩雪垂頂
水鳥數聲雲滿溪莫對青山譚世事且循粉壁看留題
禪房夜臥衣裳冷夢破鐘聲落月低
海上
潮蹙三山島煙横萬里沙蜃樓春作市鼉鼓暮催衙一
曲水仙操片帆漁父家安期定何處試問棗如瓜
送徐淵子知縣
城郭春寒夜郵亭小泊時相逢一尊酒共說十年詩風
雨成輕别江山莽後期著鞕從此去蚤到鳳凰池
秋郊
秋水四五尺暮山三兩峯浮雲白毫相落日紫金容蓑
笠前邨笛樓臺古寺鐘殷勤小平遠圖畫憶渠儂
代人憶舊
緩步素絲幛微吟紫綺裘醉便風側帽歌愛月明樓犀
軸題春恨銅壺滴夜愁風流十年夢燈火漫揚州
題雪浦人歸圖
亂目寶花雨過眉斑竹笻挐音迎畫鷁喜態動烏龍水
鏡千江月風琴萬壑松遙知永今夕情話得從容
彦美生朝
壯日里閭俠臂彎雙角弓繡韉紅匼匝貂袖紫蒙茸雲
態自蒼狗玉輝猶白虹若為占夀骨綽起有清風
車轣轆
馬虺隤牛觳觫山行縈紆車轣轆路傍指點是官人老
矣一翁雙鬢白汝牛幸可耕汝馬幸可騎有此可載琴
書歸胡為奔走東西道白髮刁騷被人笑
沙漫漫
沙漫漫草斑斑南北山山相對看我行乃在山之閒行
人仰不見飛鳥樹木定知邊塞少沙漫漫草斑斑我行
欲趁西風還僕夫汝莫愁衣單我但著衣思汝寒
寄題安嵓起官舍北溟
一軒高占鳳麟洲要作人閒汗漫遊海閣風煙自朝暮
洞天日月幾春秋夢䰟欲拂三花樹生計聊隨一葉舟
待我丹成訪君去閬風佳處卜菟裘
谿莊
疇昔何來此青山與白鷗絮飛春不去潮返月頻留
以騎驢鍾馗送秦先之
髯鍾矍鑠老據鞍曾入大内見阿瞞幞頭垂脚藍綬敝
不知班簿為何官天寒歲晚日云暮霜風吹驢耳卓豎
老藏負笠衣裳單反袂掩口趾穿屨蓽門我恐難留君
收卷送似秦將軍將軍文事有武備眉骨自是凌煙人
汝當訶護謹厥職勿但縮頭徒挂壁將軍來歲在殿巖
豐汝牲醪作除夕
野步十首
南鴈數聲嘹唳西風雙鬢䰐鬖病葉夕陽滿樹斷雲殘
雨歸嵓
瀟灑枯藤老履行行只復行行泥路野人屐跡石橋流
水琴聲
黃犢眼中荒草鷺鶿立處枯荷宦海風濤舟楫故山煙
雨松蘿
愁思冥鴻杳杳吟情敗葉紛紛歸去滿身溪雨醉眠半
枕山雲
白日長繩難繫青帘濁酒堪賒歸鶴蒼山雲際故人錦
字天涯
紅葉林風颯颯蒼苔徑雨斑斑人跡石邊流水樵歌鳥
外青山
流水數株殘柳西風兩岸蘆花荒草客愁遠道夕陽牛
帶歸鴉
按步緩尋幽草揚眉一望平林鳥影漁磯日暮豆花邨
屋秋深
幾處漁樵石路數家雞犬柴門竈屋殘煙杳靄溪流澹
月黃昏
木葉西風古道稻花北隴新田流水美人何處夕陽荒
草連天
題張仲隆快目樓壁
上得張公百尺樓眼高四海氣横秋只愁笑語驚閶闔
不怕闌干到斗牛遠水拍天迷釣艇西風萬里襲貂裘
眼中不著淮山礙望到中原天際頭
自哂
曾騎白鶴上揚州頭插花枝秉燭遊尊酒邇來誰是伴
白雲收盡數峯秋
鬭雞走馬醉高陽今日歸來兩鬢霜無限少年心上事
半簾豆雨語寒螿
古樹閑雲獨抱琴琴聲寂静樹雲深相如渴死文君老
辜負題橋萬里心
世事悠悠酒幾杯晴窗把鏡獨徘徊西風吹老梧桐樹
仍送新霜兩鬢來
寬博麻衣折角巾疎慵不是少年身白雲半枕山中午
猶夢乘查去問津
歸鳥
紫山青嶂盡如家負日衝煙復帶霞今古乾坤秋一幅
幾番歸鳥與棲鴉
四皓
長樂巵前露雪眉嵓花亂笑出山時有人拍手瓜田裏
來往青門總不知
鼓瑟二首
滿樓明月調雲和五十絃中急雨過彩鳳拂衣鳴翠竹
素鱗鼓鬛出寒波淒涼楚客新愁斷清切湘靈舊怨多
一曲更沈人已静江頭雲挂綠嵯峨
朱絃聲奏徹雲清有客沈吟倚桂聽遺響一時存楚曲
斷䰟千載寫湘靈珠隨明月生滄海船挾風波過洞庭
縹緲無言膠柱倒遙遙江上數峯青
贈周伯二首
昔年椎鼓事邊庭公相身為國重輕四海幾人思武穆
百年今日見儀刑筆頭風月三千字齒頰冰霜十萬兵
天亦知人有遺憾定應分付與中興
己買湖山卜奠居因君又復到康廬十年到處看詩卷
一日湖邊從使車南渡忠良知有種中原消息定關渠
從今便是門闌客時出山來探詔除
題歸去來圖
筆端竒處發天蔵事遠懷人涕泗滂餘子風流追魏晉
上人譚笑自羲皇折要五斗幾錢值去國十年三徑荒
安得一堂重寫照為公攜酒瀉蕉黃
旴江道中
屈曲清溪繞徑斜綠隂深處隠人家嵐昏山色未還觀
水落漲痕猶在沙麥熱邨邨喧水碓蠶成處處響繅車
馬頭忽覺清香近路轉橋南有野花
寄題孔德通東園
花木隂隂一畝宫平生高興與誰同尊罍北海無虛日
鄉里東家有故風先業固知衣鉢在穴門應惜橐奩空
襄陽耆舊今誰識尚喜風流見阿戎
臨川報恩寺與涂子載陳惟定分韻得丹字
杏花枝上雨初乾梵宇苔深碧瓦寒三客燈前共湖海
五言詩裏定金蘭殘年短髮因愁白多病衰顔借酒丹
後夜相思月千里不堪獨自倚闌干
寄朱濟仲
家在三千里人來天盡頭角聲連夜月草色帶邊秋妻
子仍多病音書缺寄郵歸心與寒鴈先已過瓜洲
旴江驛舍中有婦人書一憶字筆勢頗姿媚游
子明王相之皆題其後率余同賦
陽臺雨歇行雲杳天闊鴻稀春悄悄鸂鶒孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢䰟暗逐蝴蝶飛春風著人瑣窗綠
綠窗書事記心曲細看香翰宛且柔中有閑愁三萬斛
向隅棄筆惆悵時此情默默誰得知無緣相見空相憶
不如當日休相識
題惠崇鷺鷥
清霜著木高柳枯驚風獵獵吹寒蘆蘆根敗蓼色慘澹
沙觜無復菰與蒲風標皎皎四公子來從西雝有閑思
肝腸澡濯秋水清雪衣不受泥上滓偶得一飽即自如
鵬飛萬里何關渠出離風波岸上立豈只臨淵常羨魚
惠也小景稱獨步那知寫生尤得趣傍邊謹勿生機心
恐即長鳴過溪去
過嘉興
惆悵嘉興路三年幾度經航船連夜發更鼓隔城聽落
月低煙樹秋風冷露螢客懷容易感宜醉不宜醒
魏塘道中
霜葉紅於染寒溪湛若澄幾聲歸鴈急數點暮山青深
琖頻斟酒長塗小作程萬緣天已定得喪一毫輕
送陳惟定惟定有伏闕上書之意因以箴之
傾蓋相逢二紀前六回相見兩華巔詩成神鬼皆遭役
命薄文章不值錢北事如斯君可去西齋重到我淒肰
他年卜築如相覓更約西山暮雨還
仲立於枕上和余韻夜半得句敲門喚余余乃
攝衣而起相與對語於野航橋上因再用韻
夜半詩壇喜解圍楚天雲澹玉繩低撞鐘自得興不淺
泣鬼初成人未知踏月過橋驚鶴睡犯霜對語伴烏啼
蕭條此意欣重見絶勝圍紅醉玉巵
登岳陽樓
八月書空鴈字聯岳陽樓上俯晴川水聲軒帝鈞天樂
山色玉皇香案煙大舶駕風來島外孤雲銜日落吟邊
東南無此登臨地遣我飄飄意欲仙
皇荂曲
鄧林字楚材一字性之自號四清社友福清人年十
五即以詩義魁鄉校淳熙中登進士一時名公卿如
周益公陳止齋晦翁朱子吕東萊俱引為交游嘗伏
闕三上書陳時事得失朝議欲授以中都幹官或曰
鄧林若在中都此謗議之府也遂授石城丞其詩有
皇荂曲一卷共詩五十篇淳祐時大山蕭山則序云
詩世業乃精有彜叔即有性之彜叔詩工如柳煙鶯
曉障杏露蝶春糧如桃葉渡江狂子敬棃花帶雨澹
真妃皆竒性之蓋出此性之彜叔子也
南國有佳人
南國有佳人仙姿自蓬島龍綃照明璫鳳釵横貴寶新
妝試鸞鏡皎皎顔色好芳年倏已筓君子可偕老奈何
行媒弱修言棄中道洞房闇怊悵珩璜結組縞寧作鍾
離春勿學姑瑤草
劉阮
鹿車小宇宙據鞍常醉眠風塵澒洞時杯裏全其天伶
達故自佳籍放乃無用試看勸進表何似酒德頌
綠珠詞
涼臺瀟灑臨清波幄翠簾珠明綺羅哀絲號竹按清歌
紅潮素臉春風和主君歡娛美人醉報有無情使車至
幾叢蘭麝俱委塵獨指綠珠可當意衆中偏是承恩深
妾身雖賤無二心君前拚命效一死玉笛收聲紅日沈
輕裾飄向闌干角花鈿散地金釵落到頭不負齊奴約
猶勝識字空投閣
玉兒
金蓮花上兪尼子永夀神仙羅繡綺苑中荆荻市令嚴
玉像支離瓦官寺六宫鴨㔅起淫風太白便應懸妲己
此身肯許兜鍪夫猛為東昏拚一死到今羞殺賣降人
去作練兒梁姓臣
孤山訪鄭渭濱不值
寂寞石琴臺香雲撥不開多知騎鶴出自欲買舟來葑
岸春回草山亭雨謝梅懷人成悵惘日暮惜空回
書懷
西林吹羽扇吾道竟淒涼上坂勞騏驥低巢窘鳳凰可
求非富貴無用是文章冉冉深林底幽蘭正自香
真陽峽
滿眼皆吟料歸囊未盡空江波連岸碧野火漲天紅高
樹留寒日長蘆轉晩風客程雖小艇心已故山中
凌江灘
灘高舟去緩閑眺暮江濱竹本沙痕舊茅叢燒色新青
裙瓶汲㵎白帽斧尋薪渺渺蠻煙起秋風一旅人
近況
近況只如此深山無見聞二申猶學道三上漫攻文芸
葉春繙日棃花曉夢雲添香仍煮茗嚴敬事天君
蚤過劉功艾清溪
月裏山河大風前草木涼征塵生杖履香霧溼衣裳古
嶺攀棲鶻荒蹊蹴聚蝗白雲看未遠已轉九回腸
曲江歸舟
只道篷低礙覓詩眼前物色自多竒千山赭去如秦㨾
一水清來似晉時漁父豈無緣葦輩樵人恐有負苓師
僮奴忽報梅花動春在江頭最北枝
感興
竹帛功名九折車棲遲巖野竟何如浣花溪上尋佳句
積穀山頭讀異書江左風流空醖藉淮南煙景尚彫疎
太平十二河汾策擬欲排雲謁帝居
蛟峯先塋
獰狻蟠伏鬛封孤雲黯幽亭日向晡雙桂千年翔化鶴
四山半夜泣於莵老天忍挫真英物厚地甘埋大丈夫
無計發潛空涕落雨松霜柏照煙蕪
賦江郊漁弋
占斷江山是一家寄情漁弋當生涯青楓翠竹春屏葉
白藕紅菱曉鏡花鴻鵠鵾鵬鵰鶚鶻鱒魴鰷鯉鰋鱨鯊
河陽書到君當起弩發千鈞釣五車
豫章
郡名猶是漢流傳宇宙江山復幾年畫閣倚空家十萬
紅妝鬭夜妓三千層城歌舞秋風外故國興亾夕照邊
近歲重陽成重鎮鎮南烏幕鎻蒼煙
章貢祥符吳道士孏窩
蚤年收得自由身坐斷窩中孏是真日短日長惟守静
雲來雲去不生瞋破除機械鷗盟熟脱略錙銖鶴料貧
舊看黃庭猶忘却應無心力對閑人
江湖偉觀
世間無盡是天遊更出湖山最上頭江面春聲潮卷雪
湖心寒影月澄秋海門舟楫雲開見瀛嶼亭臺水載浮
不比錢塘歌舞處遠懷西北有神州
送徐𣙜院奉戶檄之九江諸郡
中邊瑩徹似冰壺空盡時情意氣殊已向銅龍梯要路
又隨玉駃駕征涂風生湓浦江流急雲滿匡廬夜月孤
朅到東南無力了一分寬處是規模
晉武帝
秋風銅雀曲池平吳主宫娃滿掖庭憑仗皇孫聰慧蚤
不知禍在夕陽亭
左太沖
辛勤十稔賦三都聞者曾貽酒瓮書他日洛中添紙價
陸家兄弟竟何如
朱彦和
文如玉海動時流曾以書棋伏隠侯武德閣前消幾語
却令梁氏缺金甌
任蠻奴
千里旌旗已渡江蠻奴苦諫喚蕭郎却持官裏黃金去
望拜韓擒石子岡
敬微
受用廬山水石竒亭亭霞外薜蘿衣侍中那抵蘇門幛
笑死丹青陸探微
鄧郁
雲母餱糧五嶽樓繡娃少嫗導仙遊不應輕信雙青鳥
便遣東都事業休
石崇
梓澤神仙第一居爭豪不惜碎珊瑚荆州使客知何罪
未必亡身為綠珠
張茂先
辨精龍月亦竒才雄匣干將耿不回只守鷦冥蚊睫賦
大星未必折中台
送衡山琴畫張道士
滿天風月澹蕭寥三尺孤桐古調高不敢問君聽别操
請彈二十五離騷
滿空煙雨澹糢糊三尺霜縑老墨枯不敢問君求别景
請描七十二峯圖
桂樹
翦翦霜風起晚吹一溪流水浸寒暉客衫猶恨吳綿薄
不道邊人盡鐵衣
過綠野
世上今無隠退風地名偶與午橋同往來怕看銅駝陌
閑倚柴門憶晉公
西湖
高價租船作勝遊窮逋那敢鬭風流西湖多少閑春水
不洗中原二百州
順適堂吟藁
葉茵字景文笠澤人與徐璣林洪相倡和江湖閒詩
人也不慕榮利蕭閑自放所居草堂三楹牓曰順適
取少陵洗肰順所適之句賦詩云順時不作榮枯想
適意元無勝負心又云兒童問我新官職順適堂中
老住持蓋翛肰有遺世之想焉吟藁五卷閑雅似仲
先清矯似和靖豈其志趣相契故口吻亦合邪
古意
悠悠㵎邊人濺濺㵎中水水流無返時人生流水耳
偶成
春隂晴復隂因物悟浮生杜宇鄉心重揚花世事輕知
非蘧伯玉覺是晉淵明此意誰人會騎牛訪耦耕
蘇隄
南北山圍翡翠隄隄邊綠漲軟琉璃參差臺榭無餘地
雜遝輪蹄了四時楊柳又多前日樹梅花祇少近人詩
停篙不看春風面閑伴漁翁理釣絲
野望
白水沿隄護綠苗雞鳴犬臥柳邊橋數家雖不成邨落
一夢何曾到市朝
次潘紫巖虎邱韻
潭深劍氣鉎樹&KR0888;嵐光薄石壇古即今藤花開又落晉
士已結廬吳市猶舞鶴沈吟發幽懷人世舟藏壑
野堂
風來無市聲景物占湥淨鷗狎堂上翁時來點天鏡
江湖偉觀
此地舊寒碧留題護竹君窗虛不礙月壁老易生雲一
水東西隔兩山南北分未堪低著眼世事正紛紛
何氏書堂(晉何楷讀書之地因名何山)
千歲松隂護一亭風來猶帶讀書聲縱無芳史書勲業
自有青山說姓名客撫豐碑苔剝落春歸暗徑草生成
幾年訪古謀清隠好借虛檐著短檠
寄所思
淅淅竹下風活活橋畔水蕭蕭掩柴荆去去隠君子夙
夜勞我思之德洵且美瞻彼南山阿有桂發叢蕊奮手
折其榮懷袖香盈只願為靈鵲飛遞聲入君耳
春去
幾陣紅侵野草一團綠染庭槐夢裏未知春去翩翩蝴
蝶飛來
歸途
春來天氣半隂晴那更奔馳一月程又恐花時成草草
還家插柳佐清明
山行
青山不識我姓字我亦不識青山名飛來白鳥似相識
對我對山三兩聲
次出郊韻
支藤乘興入春郊梅壓疎籬亞竹梢賸喜此行詩有料
吟來渾不費推敲
生日口占
舉室相先起五更為翁誕日夀金觥癡兒未識翁年甲
五十年前今夜生(時五十一)
酒邊次趙東閣韻
竹褪粉痕新銷磨九十春中年真率性上古太平人有
夢詩將聖無愁酒不神静看紅紫路翻覆幾回塵
友人自淮至
别子若為久於心終不㤀一杯評舊雨兩鬢對新霜客
裏春行蚤愁邊夜坐長明時成擯棄無語及淮鄉
霅城
愛向其中艤短篷眼前景物總玲瓏神仙窟宅垂楊裏
圖畫溪山落照中甚是繁華輸俠少也須幽勝屬衰翁
世間風月無如此買鶴來謀地一弓
雨中梅
竛竮竹外枝啼妝凌曉霰東君不主盟對人作此面
即事
竹暗筍無數江晴水有痕田蛙喧麥隴野犬臥柴門
過溪
筍輿軋軋亂山中籬落桃花潑眼紅小駐渡頭呼艇子
一溪淺綠漾晴風
白髮
半世持竿笠澤濱鬢邊留得幾莖春近來白髮無公道
暗把黑頭饒貴人
泊舟溪口
萬柳隂中繫客船桑條如竹葉如錢大姑小婦挑甘薺
搖手烏兒正二眠
除夜立春
别歲傳佳話論文憶舊盟黃柑凝臘釀爆竹帶春聲節
序有終始兒童爭送迎此身強健在列炬到天明
梅
疎影幾黃昏明明野水濱未風先信息無雪更精神一
白見真色萬紅隨後塵自來花下飲肺腑盡生春
遊西洞庭山
漫遊三十載屐齒暈蒼苔兩地無多里一生能幾回洞
深龍未蟄丹熟竈無灰已覺忘身世松梢有鶴來
山行
未了行春債因哦遣興詩寒多啼鳥噤路滑蹇驢遲久
雨紅辭樹深林綠授枝驚心衰朽日容易過花時
入山
到來非俗境一片隠心生曉霧沈山色春禽和水聲逢
人多古貌對語率真情同在無懷世爐香答聖明
秋至
節序暗推移清商漸戒期旅懷蛬蚤計涼信柳先知萬
事到雙鬢餘生消幾詩最憐梁上燕巢穏又歸時
苦雨
農事正紛紛天時異所聞舉頭方見日翻手又為雲茅
舍蛙分部槐庭蟻失羣裁成憂國疏齋沐告吾君
欲别
欲别哽無語蘸酒評歸期潮汐有朝暮郎心無轉移
櫂雪(舟名)
放船中流天糢糊淅淅霎霎鳴茭蘆萬頃利那成玉壺
柔艣蕩漾歌吳歈老漁直前相招呼骨相子猷洵且都
其人豈是斯人徒相顧而笑掀虬鬢汝為汝兮吾非吾
剡溪風景今何如誰能為人作畫圖予方奮臂持竿獨
釣於江湖
田父吟
去年積潦苦無收今歲逢人說有秋未擬香秔供一飽
穇穇新藁蓋檐頭
逢逢社鼓佐豐年酒熟那逢釀雪天擘橘煮雞償一醉
布衾烘暖抱孫眠
雜興
兀兀北窗下嘈嘈林閒鳴聲各奏小大諒亦隨其形倏
肰氣肅冽一夕俱沈冥試語塵中士細聽秋蟲聲
七十云古希予年三之二來景殊無多那復就枯瘁窘
步驚畏途撫心慨時事何以怡餘生一日委一醉
鱸鄉道院
田可耕兮圃可蔬幾年夢不到亭衢山林受用琴書鶴
天地交遊風月吾事變無涯人老矣死生有命汝知乎
客來時復一杯酒畫作鱸鄉醉隠圖
送徐兄訪陳宰
投老持竿柳外邨尺書久不抵修門料應下榻從容日
自說通家好子孫
山行
舍櫂入山邨山深樹自繁短歌田舍樂長揖野人尊苔
老雲生石松高月闖門不聞名利語太古一乾坤
瀟湘八景圖
平沙鴈落
江風飄雲白如練征翰遠赴蘆花岸寒霧昏昏漁火明
欲飛不飛行陣亂相從萬里多﨑嶇呼鳴驚察夜有奴
衡陽路杳速歸去未可容易來江湖
遠浦帆歸
水天冥冥日催暮輕蒲飽風疾飛羽回頭遙指舟前灣
浪急篷敧下柔艣稠楊枯桑深處邨老妻挾兒環在門
蓴羹香滑茅柴熟對語别時應斷䰟
山市晴嵐
巖麓新霽浮紫煙幾家雞犬喧一鄽憧憧人得蠅頭利
不了青帘酤酒錢松隂散亂日易暝風光漸入牛羊徑
頳肩赤脚分途歸野唱樵歌動幽聽
江天暮雪
癡雲貼水天四垂寒鴉凍雀無樹棲紛紛萬頃水花亂
光眩銀海迷東西中有輕舠移斷浦玉笠瓊蓑一漁父
鼔枻而歌歌豐年田家有麥無愁苦
洞庭秋月
長波淼淼七百里蒹葭颯颯西風起玉輪輾出琉璃宫
碧落空明無表裏幾峯森列青崔嵬不知人世皆麈埃
夜深絲竹遞清響疑是楚王曾歸來
瀟湘夜雨
雲氣浮江天已夕江樹號風飛雨迫淒涼正則賦懷沙
疑與漁翁分半席一聲曖迺隔中流打篷淅霎添旅愁
土膏動脈曉色媚農將有事於西疇(劉言史瀟湘詩閒歌曖迺深峽裏)
煙寺晚鐘
冥濛一抹籠崢嶸崢嶸深處傳疎聲溪横古槎低欲折
隠約前邨通去程萬里征夫不知宿數盡飛鴉棲古木
輪輿中邊三四僧枯藤挑雲歸佛屋
漁邨夕照
家家傍水開柴扉綠楊影裏沈斜暉妻炊黃粱子挂網
獨枕莓苔眠釣磯得魚博錢平生志世閒寵辱不能累
路近桃源多裔孫定知秦晉興亡事
古意
境空納風月心遠辭埃塵終日窮目力得景亡天真
次韻
生涯老布衾清處更清吟舊事即新夢今人非古心意
行雙謝屐道在一陶琴誰解無名利其中有淺深
幼弟墓下(庵扁看雲用少陵句)
春到棣無色風來松亦悲細看雲起處不復鴈歸時憶
汝九京隔嗟予兩鬢衰寥寥今古意獨許杜陵知
室人墓下
楚愴埋香地卿須念藳砧齊眉中道訣同穴百年心刀
尺凝餘澤松梧帶老隂可能如饁婦相對白頭吟
張翰
膾鱸元不動鄉思拂袖西風已見幾江上如今來往客
但言鱸膾不言歸
次韻
嬾作千年調偷閑得幾回吟壇元不峻俗駕可曾來蘚
碧牆隂合榴紅屋角開枕肱真樂在飲水當傳杯
夜坐偶成
蓴鱸江上鄉穏處著虚堂却埽百念息貪吟萬景忙螢
流風戶牖蛙鬧雨池塘夢熟田家事牛衣趁蒔秧
笑靨花
簇簇瓊瑤屑花神點綴工似知吟興動滿面是春風
琴堂
片石鄰空掌㨾平吳兒曾此御瑤琴琴中腔調誰人識
獨有顰妃是賞音
洗妝池
離宫脂粉尚渟香人去僧來歲月長鐘磬咒成功德水
塵根洗盡水清涼
春晩
春色漸昏昏那逢日帶曛落色紅一尺新筍綠三分憶
友盟留石尋詩思入雲風光到田舍&KR0888;策看耕耘
自遣(偶對格)
蟻夢功名覺即休駒隂歲月去難留傷今不復并三樂
擬古猶堪續四愁松下抱琴塵外境雨餘蒔藥柳邊洲
老來莫問浮生事醉後同為造物遊
憶弟
支藤來海嶠骨月海西邊對月成千里舉頭同一天更
沈寒戍角歌急晩潮船孤鴈傷予意聲聲落枕前
相逢
相逢疑舊識敲火自煎茶盛欲為留計其如未是家東
西分地脈南北兩天涯别後思君處空齋䜟燭花
山居
古木環池竹數竿疎籬補菊屋三閒白雲不放紅塵入
無怪山人嬾出山
省墓
隴上松杉手自移至今苔蘚半寒枝夢中不記重泉隔
猶學兒童戲綵時
梅
霜月相摩漏二更書窗伴我一枝横自矜前輩持清白
妒紫妖紅總後生
信步
九十日春未老兩三番醉如泥行遍菜畦麥隴未饒十
里蘇隄
春晩
閉戶蠶新浴開簾燕蚤歸何曾春欲去自是物華非
蝴蝶夢中意杜鵑聲外愁問春春不語柳絮暗汀洲
偶成
留得春風趁馬蹄日長無事綠楊隄菜花籬落誰家酒
緩轡長歌過小溪
西湖
緗桃深處五陵家隄柳隂中百寶車多是問桃尋柳去
近來山下少梅花
憶友
瀟瀟檐角雨冉冉雨中舟年老難於别春寒重却愁風
窗亂書葉塵壁暗燈篝夜半無來鴈披衣對小樓
次韻
疎窗小博山窗外鳥關關占得江湖隠佐成天地閑檐
牙叢篠碧牆隙兩鳩斑癡坐不知晚漁篷卷釣還
次賦順適堂韻
萬卷藏書抵萬金翛肰軒宇絶塵侵順時不作榮枯想
適意元無勝負心蒲石疎簾真道院栢香淨几小叢林
四時賸有閑風月醒裏尋題醉裏吟
有所思
仰天有所思心遠目苦短西風驅殘雲千里月華滿
山居
朝踏山根雲暮歸雲中扉野鳥始驚避今焉情依依異
哉海上鷗猜疑未忘機
已酉生日敬次靖節先生擬挽歌辭三首
放浪宇宙閒世事笑局促駸駸影中人不受時采錄奄
肰長夜歸齎志空山木昔日堂上歡今夕堂下哭哭之
欲其生予亦不自覺天道元無私紛紛徒寵辱素心惟
坡仙一死萬事足
自古皆有死載歌酬清觴嗟予蚤失怙艱阻亦備嘗母
兮歲六十終古青松傍陟岡慟伯氏忘簪悲孟光後波
逐前波同歸溟漠鄉飄風相飛旐轝鐸聲央央
重雲翳蒼柏零露棲白蕭骨月慕音容慌惚哀空郊肴
核班幾席椒漿澆岧嶤人歸天已沫(音昧)紙錢懸枯條逝
者如此耳暮暮仍朝朝暮暮仍朝朝人兮奈若何未死
不能樂既死空有家僮僕恩怨交朋舊幾悲歌若人會
斯語屬和紛陽阿
庚戍生日再擬去歲挽歌辭
憶昨歲莫止慨慷生死機擬韻追先哲持為自夀詩成
篇示叔季心肰口交非詎知不一霜季兮先露晞興思
發永歎載言涕泗頤萬化同於盡彭鑑空龐眉日月不
我與去去氣力衰且進尊中醁勿作兒女悲殷勤晉鼎
心趨前舞萊衣
酒邊次徐靈淵韻
柳外綠隂重綠隂生遠風温涼三月候醒醉百年中桑
秃吳蠶熟林幽蜀鳥空不祈朝夕夢高臥太湖東
南塘偶成
静向南塘驗物情東風又綠柳邊汀梅花密點殘棋局
蝸篆斜題小硯屏浮世虚無春後雪故人零落曉來星
逢時且進杯中醁休學懷沙賦獨醒
旅邸
湫隘囂塵不可居卜諸清曠亦蘧廬雖無傍水梅依竹
喜有對樓人讀書止雀一枝聊爾耳戰蝸兩角竟何如
西風漸勁未歸去空說張翰憶膾魚(張翰字季鷹翰作去聲非)
記顔
五十一年前素昧相逢元是鏡中人他時鶴髮雞皮㨾
却道今番畫未真
身後寄顔
生前喜作死規模強把冠裳束幻軀兒輩對人抛好語
吾家南極老人圖
次韻
燕入虛檐教子飛風簾不卷和新詩綠隂滿逕蜻蛉小
正是梅黃欲雨時
春事
春事又如此猶人欲老時綠稠煙外樹白緊鬢邊絲天
道有還日吾年無返期從今安適境莫放酒杯遲
晩春
遊事一番了愁多鏁晝長因思來歲賞未必少年狂野
鳥學蠻語岸花浮楚香魚應知我者圉圉到池塘
贈陳芸居
氣貌老成聞見熟江湖指作定南針得書愛與世人讀
選句長教野客吟富貴天街分耳目清閑地位當山林
料君閱遍興亡事對坐蕭肰一片心
漁邨
古柳溪頭枕斷槎横篙挂網幾漁家得魚去換紅蒸米
呼子來挑薺菜花
蠶婦歎
浴蠶纔罷餧蠶忙朝暮蓬頭去采桑辛苦得絲了租税
終年祇著布衣裳
機女歎
機聲伊軋到天明萬縷千絲織得成售與綺羅人不顧
看紗嫌重絹嫌輕
廢墓有感
軒冕委塵埃今人為古哀百年邱隴廢幾箇子孫來蔓
草棲朝露窮猿泣夜臺世間類如此當樂且銜杯
埽榻
埽榻臥終日香銷百念除不愁渾厭酒無事賸鈔書粉
淺庭前筍青齊雨後蔬自嫌猶有累添水種金魚
風雨
昨夜東風急疎窗薦雨入溪南梅正花狼藉隨塵沙皓
皓多易汙不得全春華春華能有幾紛紛入桃李時哉
小興衰人生猶物理明發檐沈聲鳥雀喧新晴老農脱
襏襫一犂原上耕
投所知
中流砥柱一宗臣長把丹衷動玉宸三十四番如此疏
百年載後更無人堂留薇藥誰知己路長蕭茅謾得春
自是不曾輕出處到頭著著為斯民
虎丘(名海湧山寺乃晉王珣珉宅)
心境空時喜地偏杖藜來勘點頭禪重門鏁住海心石
一劒截開水底天誰記珣珉曾院宇尚傳吳越共山川
闌風賸月知人意塔影松聲落坐邊
邨居
數舍茅茨簇水涯傍檐一樹蚤梅花年豐便覺邨居好
竹裏新添賣酒家
夜坐
秋院穉涼生看書睡未能扇閑螢撲袂壁破鼠窺燈晩
境物華異清宵道氣增鄰家猶不寐席地話豐登
偶成
醉敲牛角過前邨此地應無利祿昏有水可漁田可稼
即松而徑竹而門賓朋連屬琴書樂亭榭參差鳥雀喧
不假山靈回俗駕會心同是一乾坤
偶成
人閒總利名此地此心清雨架筆多潤風櫺琴自聲虚
堂回古味逆境見真情脱帽尋蘄簟酣眠小太平
浮世
浮世即浮家書車與釣車夢中行熟境塵外立生涯籬
落干絲柳池塘兩部蛙兒曹問農事䆉稏隔田花
出城
清曉出江城波平覺櫂輕煙荷學人老風柳作秋聲歲
稔時無事心和物有情客來慵與語苦苦問功名
小垂虹橋
馮夷掣開潛蛟鏁御雲飛過松江左懸腰展鬛眠東湖
生綃描作垂虹圖隠君騎背占空闊百尺闌干景軒豁
有亭翼肰芙蕖開風朝月夕尤佳哉柳邊何曾官船來
回視驛橋多塵埃
舫齋
居家巧作浮家㨾此即人生不繫舟政恐風波起平地
直教砥柱屹中流浪花影動重簾月潮汛聲喧萬葉秋
夢裏不知容膝計翻身栩栩逐輕鷗
新春
老來分外喜新春春事關心世事輕棋肯輸時方是著
路疑險處不須行雨催農業鳩夫婦風帶邊聲鴈弟兄
辦得斗園鄰屋角賸栽芝术了餘生
嚴子陵
怕被劉郎認故人披裘釣澤隠餘生無端伸足龍牀上
多却嚴陵一姓名
陶淵明
喚得歸來是督郵東籬千古占風流白衣未至秋蕭索
曾記公田種秫不
次韻
舉世一枰棋誰能著著竒嬾真安樂法醉即太平時梅
雨飛不斷茶煙凝欲垂吟詩為無事多事又因詩
二十里雲亭(杖錫山)
蔽空青不斷杉徑影中行僧指夜無月客嫌春少晴臥
龍安舊窟倦翼亂歸程吟到長虹背人閒天上驚
田父吟
羣來野雀遶林梢三五人家住水坳翁媪語人年歲好
屋山添得一層茅
僧舍小泊
屏息小胡牀心魔已受降香留煙出戶雲過雨來窗自
許參禪觀誰能折幔幢山童求說偈竹影落寒江
雪(嘲王竹齋)
春意滿庭除紅塵半點無山川同變化天地一糢糊石
友聳冰骨松公掀夀䰅相望王子宅不見夜篷孤
梅
溪橋一樹玉精神香色中閒集大成疎影逼真前處士
羣花推重老先生春回隴首人千里月到窗前夢五更
甚欲折來還不忍歲寒留取看峥嶸
次韻
古貌如君更古心艤舟來伴故人吟十分酒醉憂時切
一點燈昏語夜深半似畫圖經兩壁不成宫徵亂風琴
箇中好辦栽梅計勝友從教載月尋
次吳菊潭八月十四夜韻
來夕九秋半月同心迹清已知千里共祇欠一分明流
水往來影幽人今古情撞鐘先得句塵世不須驚
旅況
未慣秋情緒客中方覺難酒慳疏舊識衣薄怯新寒雨
過浮雲溼風來病葉乾倚樓搔短鬢一鴈掠闌干
北窗(僧舍)
八面玲瓏静向隂静中時現定中身解傳佛祖從前意
便是羲皇向上人背日一檐渾不暑依山百卉若為春
未逢惠遠相招致厭殺浮生有劫塵
石佛
一段無情作有情如來相貌十分真不因人世皆塵土
誰識山頭不壞身
僧舍偶成
枝頭紅白亂飄零又是風光入柳汀自笑半生成草草
不知雙鬢已星星貪吟為有詩磨勘戒飲從教酒勒亭
旋學禪牀諸衲子蒙頭相對一圅經
晚秋即事
曳笻獨獨倚柴扉翠發西山漾落暉衲子頂雲隨鴈遠
牧童腰笛挽牛歸
水天一色亭上即事
芰荷深處水壺天時見征帆破晩煙非主非賓和氣裏
似晴似雨綠隂邊憑欄笑語驚魚鳥信步遊行廢管弦
賸喜利名塵不到持竿柳下問漁船
舟次
輕舟小駐綠楊隄載得閑雲過别溪雲本無心天欲暮
一聲何處杜鵑啼
秋夜
秋滿讀書林篝燈報夜深肯閑詩有趣為拙仕無心驚
鵲擇枝宿幽蟬抱葉吟未能遊夢境何處𢷬衣碪
試問
在在江湖蘆葦家家楊柳樓臺試問燕鴻心事為誰飛
去飛來
己丑九日次靖節是歲是日韻
采采籬下菊熙熙白首交挈觴酬佳節先驚蒲柳彫日
月不再與名位空相高巋肰龍山青千古擎丹霄彼美
一晉士長揖辭塵勞留錢寄酒家快飲如沃焦尚友前
輩意兀兀而陶陶且了今日歡誰能憂來朝
長相思(追和姜梅山特立韻)
長相思情萬折年少不來春又别寶匳香繡幃月鴻鴈
音信稀鴛鴦䰟夢絶尚持百年願料理丁香結
松江
占得中吳第一清蓴鱸里社可鷗盟七層燈火重湖影
千尺闌干兩市聲款乃歌分長短律往來帆帶古今情
三高豈是無名利祇與時人有重輕
壺中林壑
山下水一泓山上雲一朵有塵飛不來終年風月我
柿葉
杮葉紅如染横陳几席閒小題秋樣句客思滿江山
林和靖祠
鶴去山孤草亦荒旋吟長句謁虚堂束芻尚擬人如玉
一朵梅花當瓣香
白牡丹
洛陽分種入侯家魏紫姚黃謾自誇素質不為顔色汚
看來清得似梅花
生日對梅口占
一生己得半生閑出入詩篇酒盞閒祇把小兒看造化
不妨老子號癡頑幻身且喜無諸恙靈藥誰能覓大還
多謝梅花來薦夀年年雪裏破春顔
次王竹齋韻
㤀身㤀世老方回適處從教節物催幾日吟情為菊惱
一天生意趁涼來屋邊花竹時時好水外軒窗面面開
獨有此君同此趣百年事業兩三杯
昭君怨
寨外將軍且罷兵一身萬里自經營將軍歌舞升平日
却調琵琶寄怨聲
野雲庵
變態分隂晴悠悠浮太虚冥與此心契時哉道卷舒
鶴隴
一隴以鶴名疑是終南徑山靈無獻嘲出處由來定
雪磴
不記門前路門前一尺深梅花如有語參透老逋心
槃礀
盤旋山水閒隠者固所樂寐寤獨言時畎畝心猶昨
次遊法喜寺韻
招提四百載不與世劫俱松陵拱空覺栢香祠真如時
秋兆嫩涼揖客登其廬廊邃碑篆剝閣迥鐘聲疎中有
白足侣光現摩尼珠勘問點頭石奔走觀心狐坐我六
和室風回晴窗虚棋枰迭勝負譁音發酒餘飽分蔬筍
供似可山林居同是百年客得此一日娛遠社不復見
孰與斯人徒松日簸斜影麾兒呼移廚駕流來鱸鄉野
雲黏菰蒲客散漁火稀冉冉吟篷孤
次韻
枯坐如僧欠鉢單年來夢不赴槐安稀行種竹容風入
大字鈔書就月看為有故人同冷澹非干明主棄孤寒
因閑悟得家山趣堪笑世閒行路難
香匳體
倚樓目斷暮江邊約定歸期夜不眠香篆有煙燈有暈
笑移針線向牀前
秋感
蘋洲起壯風秋事太悤悤節候一番别心期幾處同牛
沈苔暈碧蠏斷蓼拕紅有客愁無奈人生總客中(牛沈蠏斷)
(皆田舍物)
泊肰亭(僧舍)
舉世正營營閑中意味深無憂伸足夢自樂曲肱吟火
輭香凝穗檐虚樹長隂客來難舉似指水印禪心
菊
夀客若為情風流友麵生殿秋安晩節為隠被香名蔓
衍南陽種淒涼楚澤英見山應自語今古幾淵明
春寒
寒禁蕨芽拳尚小雨緘茶觜舌無香山翁不信春光老
祇道儂家未種秧
次范無外孫花翁遊法喜寺韻
兩橋横處放潮回橋外花邨漲晩埃省事老禪門閉蚤
焚香對月禮如來
江流環合路紆回香火千年地少埃佛法本從方寸起
逢人剛道自西來
簡閑雲
咫尺不相見隔江應見難有孤今雨約轉覺暮雲寒是
處蓮堪社何時芋共餐相思正無賴鵲喜近闌干
舟行
河漢淨如流枯槎便可舟掉頭諸事嬾彈指半生休撼
竹風疑雨依山屋當樓此遊情味好應不待苛留
自釋
繁紅妒紫絢前林杖策來棲花下隂休道遊情難似昔
可能他日尚如今乍晴㵎曲縈流水未曉庭皋調野禽
畢竟老天憐老子幽閑斷送一生心
寄越倅
幾欲扁舟載雪來可人風月想蓬萊因思渭北吟春樹
消得江南寄蚤梅應接山川公事省主盟觴詠曠懷開
何當身與浮雲似朝暮飄飄往又回
舟中即事
一岸茭蘆何處邨小舟蕩漾日黃昏棲鴉散亂風驚柳
漁火青熒人倚門
次韻
看月過天中貪幽臭味同竹光延野碧燈影染窗紅聽
客譚時務呼兒誦國風還思浮世事到底是悤悤
道院偶成
把茅為屋竹為城柏子香銷道氣生九十春光花一片
萬千心事雨三更連邨鼉鼔相高下斷浦漁燈半滅明
閉戶和衣尋小榻夢回猶聽讀書聲
餞友歸侍
閩江閩山相對青照人肝膽寒如冰路㫄脩松夾古桂
風鼓吟髭月隨袂君有萊衣我獨無此樂不能與之俱
老夫耄矣君年少喜見功名將遠到歸歟歸歟盍歸歟
長途玉汝千金軀來秋來作廣寒客相攜醉舞紅塵陌
去去
去去扁舟對晩暉晴和直欲減綿衣風來一陣蘆花過
祇道春殘柳絮飛
桃花
漫山高下武陵花一片紅酣散晩霞要識當時秦晉事
隔溪修竹兩三家
次韻
竹滿園林水滿溝幽深地位度春秋坐中不可無侯喜
歌處何須有莫愁别墅簾櫳風颭燕遠邨臺笠雨耕牛
老來應物猶強健多少壯年成夢休
清暉亭(僧舍)
半點囂塵不敢留晴光夜色自浮遊一泉走石夜多雨
萬竹圍松風似秋賸喜有詩堪獻佛從教無骨可封侯
上人回施清閑供蘭芷香中著茗甌
宋百家詩存卷二十三
