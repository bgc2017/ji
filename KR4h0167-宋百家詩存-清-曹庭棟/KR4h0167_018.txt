宋百家詩存卷十八
嘉善曹庭棟編
太倉稊米集
周紫芝字少隠宣城人紹興中居陵陽山兩以鄉貢
赴禮部俱下第家貧并日而炊里中人嗤之不顧力
學益苦年六十一始以廷對第三人出身歴官右司
員外郎出知興國軍秩滿奉祠歸居廬山著有太倉
稊米集及竹坡詩話
越臺曲
玉顔如花越王女自小嬌癡不歌舞嫁作江南主國妃
日日思歸淚如雨江南江北梅子黃潮頭夜漲秦淮江
江邊雨多地卑溼旋作高臺勻曉妝千艘命載越中土
喜見越人仍越語人生脚踏鄉土難無復歸心越中去
高臺何易傾曲池亦復平越姬一去向千載不見此臺
空有名
白苧歌
大垂手小垂手江南白苧世䍐有吴姬十指玉纖纖白
苧新裁舞衣久秋江四面繞吴宫吴宫霜橘樹樹紅吴
王夜宴不知曉但見紅日昇曈曨美人低鬟復回袖持
酒獻君為君夀人生得意不行樂白日如梭夜催晝吴
山依舊吴江清離宫故苑難為情不知誰遣南山鹿還
向姑蘇臺下行
飲馬長城窟行
長安城邊邊地永萬里沙埸地無井秦人掘土土作城
城下窟深河水冷漢家將軍號都護西征上隴寒日暮
野駝跑水無處尋飲馬長城窟邊去長城窟古来戰死
多白骨征人半作馬下塵猶向隂山鬭馳突去時秋天
霜鴈鳴歸見玉關春草生將軍功高封列城鬭死伍符
無姓名
長干曲
黃昏明月上朱樓簾旌射月香霧浮畫闌垂手樓中女
對月低眉頭不舉人似長干橋下水一去悠悠幾千里
謾道嫁鷄逐雞飛長千夫壻那得知
五男父
白頭垂垂五男父一生辛勤立門戶五男炊白割紅鮮
阿翁采薪供五男悲風慘慘寒日暮翁入采山遭猛虎
猛虎磨牙卧道邊五男持戟誰敢前
魔軍行
五嶺南来山最多驅車日涉千陂陁山中食菜不食肉
十室九家俱事魔縣官給錢捕魔鬼八萬魔軍同日起
將軍新破彊敵回馬前班劍如流水新斬妖精拔羽幢
傳首天庭藁街死當時平田作戰場至今遺骼無人藏
舊居雖在人不見破屋蕭蕭圍短牆
輸粟行
天寒邨落家家忙飯牛穫稻催滌場燎薪炊黍呼婦子
夜半舂粟輸官倉大兒擔囊小負橐埽廩傾囷不須惡
縣胥里正不到門了得官租舉家樂去年有米不願餘
今年白米要如珠路傍老人拍手笑盡道官兵嫌米粗
良農養兵與敵競敵騎不来自亡命田家終歲貢耕糜
十農養得一兵肥一兵倡亂十兵隨千家一炬無孑遺
莫養兵養兵殺人人不知
寒食曲
三月江南好春色買酒家家作寒食男呼女喚俱出遊
扶老醉歸歡樂極街頭盡日無人行多在山邨少在城
踏歌賽願一時了上冢歸来聞笑聲豈料如今一百五
畫戟滿城椎戰鼓子孫半作泉下人薄酒不澆山上土
死者已往生者存隨分歡娱各兒女烹魚裹菜當盤飱
花作紅妝鳥歌舞君不見江南江北多戰埸去年白骨
無人藏
木芙蓉歌
吴江十里霜華淺秋空無雲霜日暖芭蕉樹暗簾幕垂
木芙蓉開紅婉婉銀牀霧重梧葉飛金錢埽地秋蘭萎
無人自對秋風笑黃蜀葵花不同調慢綠妖紅解醉人
徐孃未老秋孃少少年時節歡樂多紅蓮影落秋江波
若邪女兒白如玉夜半采蓮聞櫂歌驚風吹浪鴛鴦起
回頭日月龍梭裏對花不飲今蹉跎淚溼秋風當奈何
秣陵行
秣陵城門夜不開城頭撾鼓鳴春雷緋衣擎火燎民屋
萬井一炬飛紅埃道傍横尸人不識血流但見秦淮赤
府中官吏一百人盡取姓名書罪籍元戎被執不得歸
賊坐黃堂縱呵叱明朝傳檄下九州九州牧伯不敢收
可笑官軍櫜羽箭環視走卒攖城樓將軍樓船下巫峽
膽落雙旌俱捲甲日梟五十三頭顱一戰何曾短兵接
今年新起故將軍灞陵醉尉勿浪瞋文致太平武定亂
非渠誰復清風塵
競渡曲
江風獵獵吹紅旗舟人結束誇水嬉短衣青帽錦半臂
横波鼓鬛飛鯨鯢江潮漫漫江水闊浪花擊碎千堆雪
畫橈擘水挽不回白羽離弦箭初脱歸来醉作踏浪歌
應笑吴兒拜浪婆朱樓相映綠隂裏兩岸人家歡樂多
飯筒角黍纏五采楚俗至今猶未改日暮空歌何在斯
不見三閭憔悴時
射鹿行
白羽紅旗遶山麓爭向山前射奔鹿獵夫舉網常苦辛
誰寢其皮食其肉腹中著子初成斑梅花碎點真珠圓
雙桃壓髻玉簮短去作誰家頭上冠貴家金多逐時好
尚蹙蛾眉嫌不蚤一皮可值千萬錢競作苞苴當珍寶
大者有茸膽有紋舉無遺族如何冤玉纓瓊弁者誰子
始作此俑知非賢
雙鵲飛行
憶昔江鄉遭亂離兩翁避地雙鵲飛一鵲南翔一鵲北
北鵲墮地南鵲棲天長地遠去不返巢傾卵覆令人悲
去年賊兵初聚黨今日王師方解圍舂陵萬戶纔有幾
駱谷一家空獨歸歸尋故里不知處白首支撐滿塗路
城西有屋無人居城東有地無屋廬彷彿相從舊遊處
淚棲雙睫還欷歔
燕銜栢行
雙燕何時来瀚海寄巢修椽巢不改春深巢穏初養雛
雙雛引領仰呼哺雄將雌出雙雛孤雛危墮地聲呱呱
雌随雄歸見雛泣主人將雛納其室雙雛脱死翅欲開
元衣素臆去復来明年主人開夀宴畫鼓停撾歌舞徧
雙雛傍席爭回旋共銜青栢置尊前口不能言對以臆
再拜夀君如栢年
石婦行
生男有閨房莫娶青樓倡生女事姑嫜莫嫁遊冶郎倡
心從人無定準遊子一去忘故鄉山頭義婦無人識踴
身上山生死隔人將此婦作石看不信此心元是石相
從豈復無他人髧彼兩髦真我特江流可盡山可平不
盡悠悠千古情蚤知郎去無消息悔不將身事尾生
莫愁歌
蓮花深紅蓮葉綠平沙月上鴛鴦宿青腰玉版蘭作橈
月下莫愁歌一曲移船入花花轉深花深調苦難為音
江邊夜半誰為語只有嬋娟知此心露華漸白月漸午
刺舟自覓米時路明朝繫纜柳邊門却在夜来潮落處
倡樓詞
桃李豔春風榮華照京洛九陌飛香塵未樓響絃索美
人倚脩欄青娥捲珠箔白面誰家郎巴商載金橐大艑
何岢峩繫舟樓下泊哀弦雜清歌日日樓中樂謂言如
江流偕老有盟約一朝買嬋娟蟬鬢輕梳掠情從新人
歡恩與舊人薄去年與青棠今年贈芍藥人生有榮謝
曾不待衰落倡女不嫁人深心失期約
遊麻姑觀
清秋禾黍罷南畆幽事少凌晨有佳興振策事輕蹻微
蹤躡飛猱雄跳高木杪上有仙子祠棟宇頗傾撓騰空
想雲軿遺像空鳥爪黃冠三四輩生意良草草更欲問
丹爐雲山遂窮討道人笑不言此意未遽曉但云須趣
轅山靜虎出蚤勝踐良獨難仙事亦杳渺了知世俗人
塵凡隔蓬島
小壺貯江蠟二梅幽絶俱可喜作三絶
遮眼梅花不要多惱人無復奈香何月明羞著銅壺影
矮樹斜枝憶短坡
吴孃解滴酥成蕊天女能融蠟作花付與詩人說妍醜
風流二女本同家
天上姮娥白玉肌蕊珠宫女鬱金衣相逢月下渾無語
笑指蓬壺作伴歸
道由於潛將遊西菩問之路人云已過遠
人生如落花隨遇皆可喜但恐兜羅綿牽連入荆杞我
馬今未羈猶堪作幽事道逢西菩山欲問參寥子舉鞭
信蹇驢褰裳渡流水隠約望三山展轉繞千里吴兒指
示儂但隔一山耳窮途殊可笑興盡亦復止吾曾坐天
阸萬事無不爾小者今復肰大者斯巳矣
越臺夜雨
夜暗秦淮雨燈昏越女祠寒窗歸夢短秋枕客情知鳧
鴈初何定雕蟲技亦卑明朝江上去重理釣魚絲
晚遊戒珠寺寺王逸少舊宅寺僧秉燭觀王右
軍畫像出訪鵝墨二池歸巳三更
悠悠倦徂征忽忽厭羇旅出門復風埃況乃迫煩暑兹
遊愜初心突兀見精宇高人昔所廬樹木亦竒古微風
入冠裳林影散廊廡僧窗靜無塵燈火照眉宇閱此坦
腹姿䰅髮稀可數樂死固不虚顔色如處女平池渺清
泉淅瀝過新雨誰言臨池上至技本天與鵝羣久已空
團扇復何許興盡且當歸夜半月方吐
歸雲洞
南華老明師遺像頗清古昔為挂空月今作歸雲土雲
來初無心雲去定何處空餘暗竇泉翠盎含白乳華堂
誰復支缺甃久未補林聲自成風山潤疑欲雨窮幽眼
未饜曳杖足巳苦入山無與迎出山信誰阻有客自去
來山僧無一語
次韻次卿見寄
此生懷抱向誰開惟有華顛苦見催萬事只今渾是夢
寸心堪笑巳成灰路長安得詩飛去交淺惟愁雨不來
此意喜君無冷煖尺書頻寄塞鴻回
病後二首
山有生前約花畱病後開得閑如吾少扶步與誰來閉
戶深防客哦詩穏送杯夕陽如有意催月與徘徊
病後身還健憑高喜欲顛亂山推不去一水忽當前遠
碧飛雙鷺平湍落釣船自今如不死餘日盡詩年
二月二十八日雪晴步上西山亭示天用兄弟
山崦猶殘雪人家欲禁煙客寧嫌鳥語晴亦惜花妍愁
色連千里春風又一年亭高莫回首白髮滿江天
晴色牽人出春風惱不歸鳥爭呼永日花各醉斜暉杖
策從誰去持杯與願違兵戈愁外滿人物眼中稀
次韻姑溪興國寺晚眺
禪房花木有殘紅此地還因曲徑通竹影看搖金瑣碎
風鈴解語玉丁東人來白鳥横空處山在先生倚杖中
絶唱未酬才已盡夜燈搔首鬢如蓬
次韻伯達大水見懷二絶
雨漲平池綠似堆半扉春水眼慵開無錢得買扁舟去
莫道舊来今不來
相望千家信不通懸知春在雨聲中蹇驢欲去愁泥滑
安得西飛六尺鴻
次韻趙思誠沈彦述春日和答
三千客裏賢公子八詠詩中&KR0888;沈郎他日功名垂竹帛
只今悲笑共杯觴鳥能娱客時相勸雨亦憐花不打香
喚起春來同一醉天教閑日為君長
次韻吴思道贈姑溪道人
殘生擬覓山中伴萬事厭從兒輩談笑吾攜家常作客
羨君買地已成菴蚤將遼海千年夢換得曹溪一滴甘
聞與道人新結社嬾雲今不是常參
次韻次卿攜酒見過
睡過花時無好懷柴門誰閉復誰開擬從月下放舟去
更趁東風攜酒來鬢髮且休論蚤白悲歡正好付殘杯
君無舊雨仍今雨相見應須日百回
得次卿近書
白水彭門道秋風古戰場人應思故國樓更在斜陽消
息憑魚素遊蹤問草堂蘭芽知已茁何日見諸郎
晚霽
翠葉看成幄濃春喚不回愁今連落絮雨欲到黃梅埽
地花狼藉開門燕往来晴峯數點出暝色一禽催
過張參軍故居曲肱亭舊居在焉山谷老人名
亭且有詩所謂鄰雞呼不起擁將出京畿
老眼愁千斛飢須粟一囊遂成遲去魯還作薄遊梁客
思風塵惡鄉音道路長何時秣歸馬趣吾理晨装
次韻次卿寄姑溪時欲問舍宛陵
吾亦平生欲執鞭拜公眉宇記當年泰和人物真圖畫
李白風流似列仙雪裏已無回櫂意文中新有卜居篇
幅巾還作溪堂夢何日相從句水邊
河魨
水没江邨不見沙河魨吹絮荻成芽平生所欠惟一死
可更杯中論鏌釾
釣蓑常恨此盟寒兩歲珍庖屢入盤細雨春江從此逝
不應猶棄季鷹官
雨餘便有愁意夜聞絡緯聲甚急
朝来三尺雨一灑遍原隰秋風埽快霽涼氣便相襲幽
人倚寒窗睡眼已生澁淅瀝井梧聲風枝擺餘溼推枕
夜未央牽幌月還入凄肰裘褐念感此絡緯泣嗟吾豈
不知索衣裳無及家機卧空軸麻縷無可緝殷勤語秋
蟲相煎何太急
行邁
秋山凄無風木葉寒自委羇客不得歸行邁日靡靡&KR0888;
馬嘶暮塗忍飢渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輈旋車亦當止飢寒若見驅臨風一長喟
暮宿
朝行繞山麓暮宿投孤邨父老頗見招落日猶在門庖
煙不滿竈汲水復抱薪為吾炊黃粱一飽才逡巡百錢
得香醪湛湛盈清尊吾雖不解飲亦足濡吾唇纓足捫
飽腹燎衣煖餘熏願言息劬勞少涴塵埃昏殷勤戒鳴
雞未用呼晨暾
端午日小雨已而復晴
斷雲飛雨過平川吹作團欒碧玉天酒綠彊能開病眼
條長那解繫流年閑收艾葉晴窗外忍對榴花白髮邊
細葛香羅天上有烏紗白簟北窗眠
五月八夜月色明甚望麻姑昭亭二山
天高月白夜漫漫倚杖来看月下山老眼直窮煙霧外
諸峯渾在有無間翰林晚酒今何處仙女乘鸞去不還
天恐兩山看未足故飛明鏡照孱顔
讀林和靖集書其尾
泉石膏肓挽不回笑看嵩少仕途開暮年封禪無遺藁
平日江湖只釣臺月自黃昏梅巳老鶴無消息客誰来
吴兒不解高人意秋菊何當薦一杯
忻師開小軒秋霜之側范龍閣名以絶塵要予
作詩
虎溪大士軒雖小龍閣老人詩更新積翠但令常到眼
軟紅元不解隨人抗容俗裏自得計望拜馬頭渠豈瞋
只好與君供一笑世間何事可關身
酌明寂泉
修塗繚重岡病足倦遊歴山根得蒙泉石盎貯深碧亭
虚繞朱欄綠淨明水色老禪黃蘖來棄置久復憶振策
望青雲清泉裂崖壁至今一掬甘長飲山中客金鼎候
松風蒼龍破圓璧醉腹澆彭亨真味付冺默何當謀挈
瓶徒倚終日夕清甘不可潄猿鳥與同喫洗吾兩耳塵
爛煮南山石
中秋月下作
去年城南作中秋江雲遮月爛不收幽人獨對秋風立
姮娥似隔重雲羞更長忽聽曉鼓急夢去只有殘燈留
今歲不知身在此門枕長江風自起尊中有酒坐有客
江面如天月如水秋風滿樹凄葉飛新歡欲盡還成悲
身其餘幾事不偶老之將至吾今衰人生閱世自有數
萬事反覆難豫知何當舉酒一再拜與月更作明年期
宿蔣山
薄遊踐初心寓宿便晚静山空秋有聲人寂夜更永華
鯨催曉色有客動深省焚香禮大士支策上危嶺黃金
明窣堵妙音生佛境眼窮天先盡地轉江萬頃緬懷梁
武帝問法昔造請講師鳥巢中道契言自領奕奕天龍
宮金碧粲絶頂我来修法供汲水具乳茗願同桑下留
覽勝畢餘景還從天際歸悠肰理煙艇
九日登鳳皇臺
落木驚高秋旅食念行役含羞古祠花青蕊未堪摘雲
山不著脚佳節似可惜一嘯百尺臺往趁凌風翮羣山
如玉玦千古圍故國孤城打寒潮往事誰記憶玉樹那
得花金蓮去無跡興亡更六朝濺血幾飛鏑重曈飛上
天毰毸避繒弋何年覽德輝古牓猶可識父老無由詢
殘碑少遺刻空餘弔古淚自對斜陽滴
次韻國師對月見懷
老子關門不著書奄奄真復似曹蜍月来林下苦相憶
詩落眼前歡有餘滿挹清光歸酒面不分秋色到吾廬
胸中拍塞愁千斛特地煩君一埽除
寄徐季長
念昔桃始華別君漳水頭相別幾何時天事司蓐收闕
月六度圓相見閒何闊百年飛電中能得幾回別別君
幾何時憶君如飢渴飢渴良有時思君無時節野人苦
幽獨相值誰與親流落在蒼莽坎坷一傷神相望參與
商相隔雲與泥草木沗臭味笑談極相思相思一何久
行行重回首回首征鴈行中有来書否
次韻次卿中秋月下書所見
三載彭城夢新年故國秋月當千里共酒要十分酬翠
幕知誰捲雙鬟不奈羞寒螀莫相惱啼作曉窗愁
次韻元素對雪十韻
雲凍風仍急天低雪未收山寒飛鳥絶江晚一蓑幽曉
樹梅初放風簾絮自投孤鶱迷遠鶴癡立看飢鷗櫪馬
歸鞍速鞲鷹獵羽遒連城埋睥睨千騎冷貔貅何處回
蘭櫂誰人擁釣裘閉門憐吾病得句付君&KR0679;上瑞書三
白登年在九秋何當明月夜同作廣寒遊
讀涪翁黔南詩作
阿香名字本無雙流落真成竄夜郎蚤歲浪言腸是錦
只今空復鬢成霜名傳故國猶驚座詩入涪川尚滿囊
天為少陵增秀句故教遷客上瞿唐
次韻元亢和邦師喜其歸自錢塘
道人青眼為君開前度劉郎今又來白雨飽催湖上句
紅妝誰把醉時杯籬邊采菊山千疊渡口呼船溪九回
便恐横翔到蓬閣試尋林下小徘徊
送吕霞卿吕當世棄官出家
得錢夢穢官夢屍等為臭腐焉用為世人愛官如愛命
君獨棄官如棄泥道人胸中少荆棘一色但種棗與棃
華名自取不足取(語在真誥)高位疾顛無乃危魚須忽復入
君手三命循牆急須走朝將玉磬誦琅函夜著黃冠朝
北斗天上雲車久未来壺中日月空長久吴山楚澤兩
西東與子一笑殊匆匆會當握手五百載摩挲金牒還
相從
趙丞家野堂
近喜崔斯立新成背郭堂傍崖深置屋喚客小飛觴稍
遣花經眼頻移竹過牆官清公事少夢熟鳥聲長藤倚
樛枝&KR0888;芸翻亂葉香騎曹休問馬聱叟漫為郎邱壑胸
中事乾坤醉處鄉人間一遊戲出處兩相忘
元夕睡起
元夕不復飲夜寒誰與娱人隨千騎出自對一燈孤有
夢須黃嬭無情問紫姑鼇山在天上相望隔中區
次韻元素野步
金隄不復上蹣跚矍鑠何勞彊據鞍從吾泥中甘蠖屈
看他高處作鵬摶錦江春色能供醉濠上游魚亦可觀
聞有平沙邀晚步定隨明月下林端
奉酬韋深道見寄詩
蓋世功名豈不佳韋郎心事本煙霞秋風自老千章木
春雨誰分一部蛙夜鶴正愁雲出岫鱸魚會遣客思家
從君紉意論幽恨準擬應須到落花
次韻邦伯達春寒
嶺上梅花使已來江南正月未春回頑雲放日歸蓬牖
殘雪將寒入酒杯便有社風催燕到何須羯鼓打花開
老於春事渾無意睡起羣書正作堆
次韻何丈即席
春風無力柳嫣肰花欲争春作意妍坐上詩成雲態度
尊前人鬭玉嬋娟鳳簫初暖參差竹檀板還催大小絃
惡客正應妨作樂主人渾似孟公賢
次韻子容池亭晚思
便到青雲尚黑頭有亭莫賦二宜休如君豈是池中物
更趁官閑作浪遊
漫叟江頭閑日月輞川圖畫小池亭謝郎春草有新句
付與老人雙眼青
次韻次卿林下行歌
聞道君家隠鹿門竹籬茅舍寄江邨龐公事業無多子
只有平安遺子孫
郡郭東邊是草堂嵓花時雜澗花香愁從把酒杯中少
日向讀書窗下長
身世無營策最良年来幽事不多忙飯牛欲起方朝露
種豆纔歸又夕陽
得酒固應聊獨飲有田何苦不親鉏客来深巷聞雞犬
便是淵明歸後居
聞蛙
草合平溝漲綠醅亂蛙聲在古城隈何時細雨春風夜
還我西池鼓吹来
次韻趙鈴飲次卿家時牡丹盛開而僕不及見
楊子草元仍有居河間好事復多書獨来林下相尋處
醉到花間得句初人去不知紅爛漫春殘忍看綠扶疎
明年許作尊前客準擬籃輿喚阿舒
婁黥菴納凉
婁黥無骨可封王生事全憑藥一囊閉戶翻經頭巳白
開門延客酒初嘗竹從春後知無數花自山来別有香
未有寸椽容吾老聊分一榻借君凉
八月二十一日大熱夜半微凉
八月大地千里赤蓐收權輕苦無力未許寒蟬抱風露
聊為秋蚊增羽翼蒲葵呼扇腕欲搖絺綌捐衣汗猶滴
誰遣西風夜半来先向高梧寄消息
和李似表丞廳梅發用胡士曹韻
江頭雪屋知誰家雷中冷豔空爭華不知何郎閉東閣
坐看江梅初者花谷底春回猶未透天寒袖薄姿微&KR0888;
黃昏有月誰復知舉世無花出君右人生一月幾胡盧
枝猶在手霜滿䰅湖邊孤坐不飲酒西湖處士空清臞
知君不學崔斯立幅巾漫對枯松株鐵心雖冷香自勝
金縷醉歌歡豈無明朝花在有新句詩成阿買還當書
東牆橘將熟催以長句
木奴嫋嫋半垂牆故惱幽人苦未忙雨細不妨無賴綠
簾疎時與可憐香誰將磊落黃金顆為付甘酸白雪囊
只有天公真解事便須先借滿林霜
飲沈都曹家梅花下
去年夜走三百盤山中飛雪朝漫漫不知春向夢中盡
更有梅花醉後看今年冬温寒力軟春入梅梢巳堪翦
插花重飲故人尊猶得一枝供細撚豈知藂棘避戈鋋
還對粉香驚婉孌花前楚客狂欲顛月下吴牛定欲喘
明年尚恐賊連營零落肯教花滿眼只今猶可醉餘香
杯行到君莫嫌滿
次韻同舒天用和元夜
亂離燈火不成春月下歸時有幾人吾老尚堪陪一笑
世間無似此閑身
遊騎歸来尚半酣一杯誰與瓮頭柑小窗夢斷龕燈在
影落疎梅月上菴
菖蒲山子歌
南人生長在山間家家有窗窗有山吴峯楚嶠不知數
但見雲埋雨洗堆煙鬟誰知長安綺紈子一拳何處鑱
雲根陽侯疏鑿出巖穴上有斕斑皴蘚紋下有千歲不
死瑶草蒼䰅繁癡兒持此矜王孫朝攜磈礧登朱門暮
擁紅旌辭帝閽開元承平二十年四邊無警不控弦繡
衣半是花鳥使達官避路何敢言大艑岢峩春浪碧處
處争看太湖石天心不肻乾太湖八洲萬口空嗟吁纍
石作山齊華嶽千峯萬巒撐碧落樛龍天矯攬雲雨彷
彿去天無一握錦帆東下飛龍舟咸陽苑籞空蕭索杜
陵野老哀江頭菖蒲之山兮誰爾留
次韻草堂主人雨中
反鎻衡門誰復開草堂殊不見兵埃雄風斜卷雲頭去
雌霓横遮雨脚回
有家憐我無鄉地好事知君不世情借得小窗安淨榻
卧聽風雨入荷聲
虎頭山下元無路龍骨溪邊尚有窗風裏荷花吹不倒
雨中鸂鶒自成雙
含桃熟後鶯還語柳絮飛時燕亦忙風物但隨時節妙
不知人意亦凄凉
避地偷生只閉門不堪搔首對醨尊行歌野哭江頭路
雨葉風花總斷䰟
避賊遣懷
避地倉皇夜悲凉郡郭西捫蘿危絶磴杖策困深泥掩
面憐癡女回頭愧老妻驚䰟猶未定北馬莫頻嘶
心折来時路身行亂後邨土兵呵白晝野婦哭黃昏賊
去煙留屋人歸日在門舂陵四萬戶今日幾家存
寒食
寒食只數日天氣殊未佳輕雲澹微茫細雨吹横斜青
春似無情不到愁人家霽色忽浩蕩平原繡芳華走馬
惡少年挾天射戟牙白羽呌鵝鴟舉網連五豝會當斬
長鯨封侯鳴鼓笳時危何不有寒士空泥沙凜凜羞俠
氣悠悠但咨嗟
次韻常元明西坑見寄
西坑只在亂山邊尋得仇池十九泉有句能催千嶂雨
無人共釣一川煙
野飯
野飯聊娱老登盤春物嘉芼羹横荻筍煮餅薦槐芽魚
尾初垂劍臺苗未著花誰言庾郎&KR0888;蔬腹漸禁茶
明皇羯鼓圖
禁籞鶯聲外天袍擁御黃曲名翻茘子奉色繞沈香白
雨花奴手風鬃舞馬牀向来歌吹地何處是漁陽
送智上人
道人飲山流顔色頗秀整經營一菴足偃蹇萬事屏忽
隨銅峯雲飛下銅峯頂欲了一大緣此意極勇猛白晝
多豺虎横塗半坑穽為言屍陁林誰能保腰領要憑降
魔方化爾清凉境師亦初無言薄俗時自警盡洗歴劫
冤願力周溟涬&KR0888;藤行可支眘勿厭馳騁
元素僻在草野羣盜縱横久不得問新作鼎来
喜次其韻
兵氣纏滄海斜陽入暮林䰟傷春落絮淚溼晚啼禽只
有衣成結渾無髮受簮殘生已飄泊老日更侵尋
同仲共兄弟訪趙行可置酒
倚杖山頭寺維舟柳下隄莫催金騕褭且醉玉東西亂
後兵猶滿風驚鳥未棲看君飛動意兩目在鯨鯢
坐客三株秀王孫玉樹高酒寧關爾輩山合對吾曹遊
子家何定將軍戰未鏖相逢莫相失羣盜正如毛
初夏
絮飛長陌又春餘綠滿菖蒲夏已初雙蝶不来花簌簌
一鶯時到樹疎疎平生嬾作折楊曲萬事可占長柳書
只有故山真耐久伴人閑處作躊躇
賊退後經舊居
反側虞戈兵流離厭山谷師興解重圍亂定出荼毒提
攜望鄉關老稚甘趼足故里成邱墟門巷亡詰曲大木
亦巳薪蔓草行可束東鄰殺翁媪禍難云最酷白骨在
草間零落不相屬西家各奔竄囚繫及僮僕當時黃金
囊掉頭不肯贖親交半亡沒變故誰紀錄舉家竟何歸
寄身歎局促凶年大軍後旱氣日熇熇涸井不供炊垢
膩那得浴不知病&KR0888;軀何以度蒸溽自從關陜亂威弧
殊未韣十人九無家蕩析豈所欲微生何足論主食久
不玉但願蚤休兵四海各安俗
毅師以次卿詩見示以詩還之
雲錦當年事傷心不忍思江寒收骨後山曉斷䰟時直
節君何恨天心吾獨疑老懷無處著更復把君詩
歲杪雨雪連日悶題
春前舊雪連新雪雨後春寒帶臘寒殘月送年能幾許
一番風雨歲將闌
樹頭雪過梅猶在地上春回柳未知舊歲新年渾似夢
凍雲寒雨不勝悲
凌歊晩晀
故鄉南望幾時回落日登臨眼自開倚杖獨看飛鳥去
開窗忽擁大江来傷心不見姑溪老抱病還尋宋武臺
歲晚無人弔遺跡壁間詩在半灰埃
次韻伯尹登嚴子陵釣臺
明光宫中梟夜鳴漢鼎何人窺重輕老驢未汗屬鏤血
四海掩鼻愁羶腥當時避地豈得已巖棲水宿俱非情
誰知舉世無真隠此意獨高嚴子陵一鉤明月滿蓑雨
桃花水漲春江平生涯頗似元真子端欲釣魚非釣名
故人已作飛龍起猶著羊裘釣煙水異時侯霸豈其儔
未可輕將袞衣比心知不為世人屈無故不作三公耳
富貴浮沈只眼前執戟長憐子揚子丈夫名節儻未立
安用區區識竒字
環翠亭
客意常隨倦鳥還翠屏空夢小孱顔更將臨老雙愁眼
来看平生未見山西子為誰顰遠黛湘娥何事結煙鬟
千巖萬壑無人處便是輞川圖畫閒
次韻伯遠春雪
風寒欲下欺春雪天近先垂壓地雲堆得樓頭成玉色
吹来水面作波紋憑陵暖日竟何事調護新花誰解紛
温詔始聞如挾纊九重應復念三軍
題趙固賓家夜獵圖
翰林作醉石偶似蒼於莵龍眠見之笑為作匹馬彎雕
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
胡明朝白羽飲頑石摩挲欲盡金僕姑君不見賜累千
金新垣平連佩六印欒將軍致君大略豈在爾封侯細
事不到君先生言語妙天下瘴海七年皮肉皴邂逅英
物數蘇李曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
五禽言
婆餠焦
雲穰穰麥穗黃婆餠欲焦新麥香今年麥熟不敢嘗斗
量車載傾囷倉化作三軍馬上糧
泥滑滑
山中流水聲聒聒春禽說雨春泥滑誰為春禽語莫報
幽人明日雨幽人明日欲上山山雨雨足花斕斑
提壺蘆
提壺蘆樹頭勸酒聲相呼勸人沽酒無處沽太歲何年
當在酉敲門問漿還得酒田中禾穗處處黃甕頭新綠
家家有
思歸樂
山花冥冥山欲雨杜鵑聲酸客無語客欲去山邊賊營
夜鳴鼓誰言杜宇歸去樂歸来處處無城郭春日暖春
雲薄飛来日落還未落春山相呼亦不惡
布榖
田中水涓涓布榖催種田賊今在邑農在山但願今年
賊去蚤春田處處無荒草農夫呼婦出山来深種春秧
答飛鳥
次韻伯尹食糟民示趙鵬翔
十年用兵九不熟人家有田不種榖盡枯膏血作軍儲
郤買官糟貯飢腹富者鬻田貧鬻妻夜困桁楊曉敲扑
長腰一粒不下咽輸入官倉常滿屋昔年貫朽内府錢
諸公何苦開漢邊自從邊馬飲江水便恐黔首流飢涎
黃塵白骨尚滿眼錦裘繡帽誰當前烹羊庖羔固不惡
飢民食糟真可憐元侯幕下短主薄肯與斯民作調護
不愁吏者拙催科寧脱青衫賦歸去詹侯老文稱大手
樂府詩高世無有安得狂歌徹聖明便叱風雷清九有
却驅羣賊作良農還吾昭陵舊丁口
山中避盜
喪亂今猶爾安危了未分叛羌初射月羣盜忽如雲妙
略歸諸將深憂軫聖君㶚陵逢醉尉應有故將軍
避地今猶雪移家春復深豈無花到眼可奈烏驚心茶
嫩容時摘蘭香得細尋山中有幽事青犢未成禽
夜燧餘三月新愁有百端驚䰟頻雨泣枵腹任風餐射
雉山居險熏狐穴處難敵来猶可爾寇至不勝殘
今日報賊去山下猶復遲羣兒收淚笑老眼顧人疑夢
入鄉關數䰟應軀骭離一春三避賊十事九成悲
翠巘幾曲折往還三數家𢷬皮催作紙擁焙看烘茶山
盡始見日溪晴時露沙武陵知便是隔岸有桃花
題趙鈴家墨牛圖
昔吾築室花姑川短蓑青帽耕春田一犂落盡菖葉雨
雙犢自分春草眠向晚歸来卧牛背小巷疎林日猶在
繫牛柳下門未關鄰翁攜酒牛邊醉回頭往事無十年
田入富家牛賣錢草荒春隴賊燒屋十口有家無一椽
眼昏頭禿不如意此畫一見心惘肰河間豈是田家子
書多自可天祿比平生眼厭玉驊騮水牯作圖聊復爾
北陌東阡喚未歸空遣農人告春事田間望月看吴牛
老子從来乃如此便當火急解龍泉換取四蹄耕春水
賊後收拾殘書作
此生空作短檠癡老去尤慚閱市資豈有鄴書猶插架
更無班史可充飢今朝過眼亡三篋他日還君欠一瓻
亂葉紛披在懸磬春風可是故相欺
燕欲来巢
亂後烏衣巷已空擬尋茅舍伴衰翁戲將雛去春風裏
銜得泥歸暮雨中炙手不嫌門戶冷傍人知獻語言工
明年記取来時節應是桃花滿院紅
劉將軍寶刀歌
將軍寶刀玉三尺夜半有光如日赤蒼水使者誰敢捫
蓬頭劒士眼不識鸊鵜膏瑩秋水光切玉如泥不動芒
秋風夜作蚊龍吼人言乃是真干將知君老將家有種
談兵論事書撐腸不願君持此刀日解三千牛願刳月
支作飲器却纏錦絛朝未央妖腰亂領不自保豐狐老
猘誰跳梁酒酣起舞為君語時危此劒知誰藏
雨過
池面過小雨樹腰生夕陽雲分一山翠風與數荷香素
月自有約綠瓜初可嘗鸕鷀莫飛去留此伴新凉
小蔡許借徐詩未至
馬中未必無驊騮人中豈可無曹劉龍媒西来幾萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黃太史
長庚配月何曾死西江自是南國紀高公有名政如此
人言此老酷似舅坐上拈花獨公喜分得江西一派流
萬古政須公一洗吾老耽詩空瘠臞起死鍼盲政要渠
子豈有意能起予書来并寄囊中珠
夏熱歎
祝融當權不可奪海水欲沸山欲裂黃頭老父見事多
謂有此身無此熱老人何得怨天公山堂日日多南風
烏紗著帽翦雲葉白鬢吹雪飛髼鬆已攜蔗漿澆熱惱
更注井花回睡容人生如此亦不惡飽食安坐初何功
蒙塵況駐奉天輦避暑望幸驪山宫蕃兵入漢作窠窟
戰騎横戈歲馳突旌旗耀日紅蔽天鐵甲烘雲氣銷骨
安得壮士如惡来上訴帝閽關鑰開盡瀉天河作桃雨
四海八方無一埃秋禾不槁敵不来吾亦高枕喧春雷
立秋前三日夜雨
殘漏催燈暗風梧帶雨鳴細聽驚夢點渾作斷腸聲乍
泠秋應近無眠句又成愁多推不去頭白更憂兵
亂後併得陶杜二集
少陵有句皆憂國陶令無詩不說歸常恨兩翁埋槁壤
頓驚雙璧墮窮扉風吹錦里花枝少草長南山豆葉稀
自古高才多寂寞遺編讀盡淚頻揮
題湖上壁
寒食風埃滿客巾西湖煙雨送愁頻日高未起鳥呼夢
春晚不歸花笑人
洺水集
程珌字懷古休寧人都使澐十五世孫甫十歲有詠
冰詩云莫言此物渾無用曾向滹沱度漢兵識者竒
之紹興四年擢進士授昌化簿應博學宏詞科除建
康教授寧宗時改知富陽代者以邑之豪猾名授珌
珌置不觀曰我未欲知其名使聞而改過足矣以薦
除宗正簿尋直學士院理宗初兼侍讀除禮部尚書
紹定改元乞祠外補除福建路招捕使時汀邵寇作
珌威信兼用平定有期有忌其成功者因累疏乞休
以端明殿學士致仕卒珌以詞章稱當時世系本河
北洺州自號洺水遺民有集三十卷
三月十八鎖試童子侍其行卷蕭肰無事成二
十韻謾呈同省
旬雨埋青冥今晨浴新陽老紅墮萬劫稚綠羅千行葉
碎青槐古條淨紫薇香去歲護篔簹今年已蒼筤(右史窗前)
(竹萌余去年護之甚至今皆蒼竹矣)翩翻鵲引雛伊優雀繞牆有象咸熙
愉對時多慨慷門外車馬喧省中日月長要之非大快
大快在滄浪滄浪興何窮風帆十丈檣明日酌嚴君(自嚴)
(入徽)浮邱蔚南翔(浮邱飛升於徽之黃山)快馬抹青山恍入萬松莊
(先廬)山中多老人雪巔更眉龐持酒相勞苦兒童紛迎將
小卧聽雪塢(以下皆山中景物)徐步堆雲鄉玉界梅萬本煙海
杉千章三峽桃源浪九夏冰巖霜危橋跨長虹曲水飛
輕觴兩日足可周百年事難量送客出松關壮楗設門
旁揮手謝世人從今永相忘
勉子姪
外物不足恃翻覆百年閒唯有萬卷書可以解我顔男
兒貴立志達人得大觀百川日夜流與海會波瀾邱陵
安於卑寧復望太山方當少年時髮齒未彫殘聖賢戶
庭闊人人可躋攀謹勿隨餘子碌碌走邱樊
送常世卿歸嘉興
悔作唐山来山深交友絶相逢忽相得乍見乃乍別嗟
此冰玉人寒梅疎帶雪胸次羅文奎筆底耀離纈朝家
渴英雋結網仍高設行且收殊科勉哉嗣先烈一編忠
義傳姦萌歎先折千載懦夫䰟脆骨變竒節識此吴中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵微
露花堪折相思復相思後夜天邊月
仲冬望日登四顧坡
往哲有清言晉人未為達此身皆假合既散安用鍤大
音不在絃琴亦安所設當時逃酒徒往往畏侵及豁哉
桴海時風濤任興息
輓致政吕通議
營築未休插曉夕留松區忽聆載輀車歸自杭與湖冷
雨澁不晴山徑淖如塗閒關五百灘轉軸上雲衢純孝
格玄穹安席若平鋪憶昔祖慈親六月暑方徂奠酒雖
百壺練溪焦釡枯今日遡長風辛岨諒一如維公有賢
稱靄肰溢枌閭千金手不售其鍾後人乎天畀此石窌
指顧即吾廬且復愆以平萬家守者居甚欲一引紱山
寒阻前趨黃羅金紫峯送目但躊躇
高宗皇帝寶訓終編錫賚進詩
紅雲一朵金爐煙黃傘亭亭午漏傳龍牀猶御金華殿
方進羣儒讀寶編編中並載神堯語三十六年真復古
祗今安用讀遺書卓肰巳復光前緒高皇當日濟艱難
猶在經綸未偹間今日山東河北地百年羶去一朝還
更有祖宗傳國璽琢於元祐隆平際玉光射日篆雲飛
今日煌煌登寶几高皇一笑在天靈神孫今日再中興
賜與千秋萬歲齡甲兵洗盡年豐登羣臣尚或呻呫畢
微臣但拱坳頭立芳筵華秩及龍媒亦拜聯翩自天鍚
更憶先朝徹講餘有臣曰軾感恩腴願對紫薇花影下
試草招来贊普書今也梯航慕中夏無復更待招來者
微臣但摩千丈松敬賡吉甫中興雅
代上楊誠齋
杜陵已醉老坡仙生後百年恨不及那知開眼大江西
突兀見公正冠幘凛肰清風不可攀千載懦夫毛骨㮚
暇時略吐胸中雲坐使九霄成五色未辨執樂三千指
不計酒材七百石浩肰收寶入丹田歸省廬阜千尋碧
那知城裏住相如但信城東有太白一時餘子皆鷁退
家有諸郎傳正脈世塵千劫都磨盡獨有詩緣渺亡極
天欲留公在世間管領風月長為客彩鳳一鳴天地静
安得微吟容晚出詎止青山吞澤芥許投頑石博拱璧
先丘宰木已參天幽碣未刊但惕夕魯山四絶先李文
誼貫幽明光存殁先生匹素不可辜儻得煙雲生勃鬱
化為匹錦授丘遲磨鈍為銛希萬一要是人貪常熟書
非關買菜復求益詎敢限字如昔聞小大當唯意所適
庶幾挂在露寒堂琅肰一讀意一釋不須點白鱠松鱸
解衣卧聽歌赤壁
辛亥冬交石阻風三日
隂崖老虎殺氣驕一噫三日攪泬㵳日寒不燄雲飛逃
乾坤蟻轉東南高疾勢已作奔天濤餘威猶捲少陵茅
魚龞怖死蛟龍號舟中性命如鴻毛起来危立大江皋
白沙黃塵紛驛騷徐呼風伯入苹蒿指撝八極建六鼇
翕張橐籥吾誰曹太平之風不鳴條
登紫微崖
富池大信江千里三日醉卧煙篷底曉来推篷登斷岸
因憶牧之呼屐齒九華隆隆閘天脊微雲低度參差是
百喚牧之如不聞剝腕塵痕見文字今年十月天未霜
木葉留露光嶷嶷興亡風流不可論蒼松怪石還如此
我今與子陟層巔酌酒賦詩云樂只後来誰復是牧之
斜陽歸路芙蓉水
於潛佳丞四明人同年友也方此掉鞅百未一
見而来書羅縷無非歸與語豈醉夢書邪三
詩見寄亟占數語正之
世人眼見真蓮少真蓮卻在玻瓈沼浣花溪水入銀河
何人更識月皎皎謫仙不見見梅妝荷稠搴作芙蓉裳
黃龍乾葉何年墮維摩雨華昨夜芳真花真詩元在眼
要須心地先清凉不肰瀟湘水清寒磯月沙平水晚露
低昂勸君休問張子房鑑湖十里藕華香天駟超河夜
未央胡為自同太白光何時握手論行藏江東雲暮天
何方
太上虚皇黃庭經句法十篇夀趙帥(今存其七)
太史告春纔五日東風昨夜傳消息斗邊一星下南極
飭以貂蟬扶社稷更昌斯文開民則
去年曾說冬葅綠今年蓼甲春盤簇綵花金勝相輝屬
五色斑衣佩蒼玉先奉庭幃千歲祝
莫辭金醆十分斟邇日星郎寵數深庭前桂子更鮮新
鼇頭蚤晚貼塗金公亦綠殿峩華簮
漢列土宇封同姓唐擢宗英持國柄我宋膺圖臨海鏡
參天杞梓仙源盛蕭敷艾榮何足訂
向也何幸識仙翁玉栗春明盛德容又常一再見阿戎
神情穎異機生鋒公家流慶無終窮
明年天使九街馳御茗名薰宣玉詞更敕儀鸞餉夀巵
我有新曲名紫芝會當獻之鳳凰池
喬松落澗節輪囷詩書萬卷終經綸日華隔霧光難晨
公獨知其墮凡塵何當一為問大鈞
郊臺信筆
江天欲雪未成雪推出雲頭照霜月此夕更長不可辜
何時百萬入采盧幾年長涎一車麴輸他獵奴飫生肉
也須龍伯坐鼇頭卻看沙磧卧鰕鰍
玉堂晝值有懷萬松
鷄籠峯下萬松山中有游民天地閑左架虹腰上玄圃
右騎鼇背度飛關幽壑流泉噴三峡袞袞桃花翻浪雪
兩山對峙錦屏開嫣紫肥紅仍炫白十里松風百哢琴
丹書一枕卧殘春何人共結無生社冉冉青蜺下玉麟
九華突兀匡廬秃幽深全似入盤谷懷山一夜鬢如霜
畫作煙圖入洛陽玉境那容凡骨洿急草天章訊歸路
磨松琢石歌太平亦表微臣報國恩
郊祀慶成詩(有序)
臣仰惟皇帝陛下躬上哲之性遵列聖之謨
穆卜新陽昉嚴大報天地合饗祖宗並崇晴
光映於祥光冬夜温於春夜燭花如綴蕭煙
不搖頌聲流乎天衢英風薄乎榆塞臣待罪
翰墨幸列侍祠懿鑠鴻休得所親暏謹撰慶
成詩五首一章述大典也二章玉輅如青城
也三章升圓邱也四章禮成也五章言天眷
聖德並隆不已也干冒天威俯伏惶懼
粹古皆頻歲炎劉或異祠有唐方定制我宋遂因儀列
聖馨明德皇穹答顯祺恭惟聖天子大典應昌期
涓潔先原廟純忱歴太宫八神開列闕萬騎擁豐隆執
道清風肅洪頤麗日紅康衢聽細語八采更重瞳
牙籤猶未進玉冕巳先須峻級飛平步端圭卻掖扶祥
光匝霄極和氣滃天區福飲煙升巳儐神靄瑞符
紫畤祗堂陞蒼龍奉駕回邊塵知電埽歲稔十年開丹
鳳覃天澤東朝奉玉杯樓前呼萬歲砰隠動春雷
謂聖惟能饗由心克致虔天心今答聖聖意更祈天冲
性猶勤德&KR0679;求愈任賢愚臣輸至&KR0008;端在賦甘泉
憲聖慈烈皇后輓詩二首
西滸俱来日東朝極盛時雕弓平黑海采筆照丹墀壟
起先裁費丹成不用醫人間空悵望風月宴瑶池
聖祖艱難業重孫擁佑恩玉妃閑寶簡仙女送金根杳
杳龍先去翩翩鳳又飜塗山望堯穴日月萬春存
光宗皇帝輓詩
厭聽人間樂催成海上丹雲車分白象天仗下紅鸞梧
野朝煙澹咸陽莫日寒龍舟宵濟處清血漲紅干
光宗皇后輓詩
玉鎻辭椒禁瑶宫問廣寒人間方祝鳦天上忽飛鸞弱
水三山隔華胥一夢殘聖情凝望處仙御景雲端
丁亥閏五月十日回自真聖道坊車中記事
列障羅屏合回泉玉帶環外容三肘密中著十洲寬天
意驅蹲虎人心見聖蟾煩君招舊隠来此共潺湲
書富陽普照院二首
境勝由盤古聞名自謫仙一從江國後又到老坡年山
頂煙仍紫樓頭月故圓繼今知幾劫風物更依肰
祇愛招提古那知俗更醇寺雖炎漢代人尚葛天民僧
定都忘客林深自鏁春我来千載後更有後題人
夜登釣石
頗憶嚴君瀨還尋釣石緣鄰鷄方呌月邊鴈恰書天句
秀来仙白聲和應樂全展編真一快如放五湖船
輓徐提舉
人品真豪爽天姿尚典刑晝簾深院宇春旆擁郊挏雲
子千䑹白鹽煙萬竈青南州高士傳三歎一彫零
輓曹監丞
學渺千江水才雄百尺樓鳬飛思葉縣燕窺憶蘇州有
感珠還浦無苛虎渡洲浦江天闊處缺月正如鉤
五十六字庸以告未知野夫者
寧須山澤論高平但要曾餐石決明三世擊鐘敲石磬
十年學劒斮銅釘儻知狐祖天邊去肯向蠻奴脚底行
更許野夫尋上著十洲三島一宫城
慶元丁巳十月奉親如臨安宿西菩寺表弟吴
克仁俱焉
熙寧相望百餘年又有人如古鐵頑日落尚憐今夕路
月明無恙舊時山朱紅野實堆盤裏粉白詩牌滿壁間
欲為慈顔供一笑更留數語任渠刪
用朱經略韻
歸来南橐舊蕭蕭但有新詩照佩瑶峴首溪山歸點染
湘天風月困吟嘲輕裘詩帥風流在岳牧詞臣意氣饒
見說玉堂須翰手公當歸侍紫宸朝
作堂六桂之束命之曰桂生取漢人招隠篇桂
樹叢生之語也詩以記之
幾年列植擅清芳今日標題始作堂遠向松岡分老蔭
近於菊畹借寒香地雖未離人間世心巳全肰物外鄉
最好夜来清絶處飛霜帶月下南塘
流觴西湖用范左史韻
畫航同載若登仙却笑泥韉馬不前要識冷煙催穀雨
須知澹月養花天千條翠柳隨風舞一樹天桃照水妍
須信人生行樂耳虚名那用世間傳
歲暮
綵帖瑜糜溼屠蘇琥珀濃夕陽猶臘日午夜已春風
三月三日度白際(黃尖敝峯名白際嶺名)
日望黃尖杪今登白際巔千山皆委地一臂獨擎天
戊子正旦賀夀慈宫二首
曙色浮丹栱春風煖禁街微瀾迷秀石纖草蔭新槐
鳳駕回天仗鴛班集露門須臾趨魏闕杲日正中暾
粥罷
飯已茶三啜隅中粥一盂陶肰詠皇化安用東封書
冰(十歲作)
白日黃流漲渭城三更風緊盡成冰莫言此物渾無用
曾向滹沱渡漢兵
甘將軍廟
沙寒日薄水雲愁賊魏王吴一夜休自是英雄元不死
至今猶占大江流
晚發富池
甘王樓下一帆風獵獵舟旗照日紅灑酒三江飲龍腹
摩挲冠冕是誰功
築徑
入門一徑小紆回百本芙蓉手自栽寄語後来須善護
三年猶及見三開
雪霽玉堂曉眺
當年銀界隔鯨江今日分明玉作堂不是瓊林宫樹密
也應白虎接明光
修玉牒官閣子坐屏甚古詰吏亦不知曷始數
語紀之
摩詰何年留此筆至今雙壁猶崷崒老松掀甲作風雲
亂石激流殷霹靂
蚤入
紫薇浥露翠條深捷捷靈烏振好音全似冰巖亭上坐
四屏煙靄奏春禽
直廬多暇新綠鬱肰信筆二絶
朝絶倖恩除目少邊清妖祲檄書希飯餘摩腹閑行立
一抹牆東新翠薇
壁右方壺浸碧天依肰全似太湖邊清風一夜生新興
好把漁竿上釣船
朱生論天
不知占得幾躔星閱盡人間聚散萍今日重来橋上望
依肰楊柳兩行青
五鼓夢中作覺而成之二首
人生萬幻一釐輕須築銅駝萬里城莫道斜陽光不遠
斷霞收盡十分明
當時千駟巳無間寧說牛羊上冢行同是博陵評古者
肯令千載尚齦卿
閏九十四
午夜青衣海上還八年兩度雪封山如今一水平如鏡
好釣桐江五百灘
送松煤十丸與葉秀才
雲溪深處萬松林煙起晴天自作塵根向九華分結處
與君同是墨仙人
出南郊清甚
春風吹屣到南園著酒塗酥花正繁更喜滿前無俗物
横塘疎竹渭南邨
漁溪詩藳
俞桂字晞郄錢唐人紹興五年舉進士嘗出守海濱
政劇民頑桂理之裕如不廢吟咏與菊潭吴惟信芸
居陳起詩文相往復漁溪詩藳三卷淺淺著語風骨
泠肰如東山云麤有小園供日涉不愁無地種梅花
江頭云等閑更上層樓望貪看江潮不肯歸最佳其
詩長於絶句故集中所存亦過古律詩之半
雨吟
輕輕煙霧失樓臺雨暗吴山鏁不開試與漁翁閑訪問
落花幾許汎溪来
過潮
舟移別岸水紋開日暖風香正落梅山色濛濛横畫軸
白鷗飛處帶詩来
溪流
雲脚纔行又復開一聲隠隠只空雷家僮忽報溪流漲
知是前邨落雨来
初秋
火老金柔暑告殘乘凉正好望西山秋聲来處無尋覓
只在窗前竹葉間
雜興
漫山花發草萋萋楊柳飛綿水拍隄況是客懷禁不得
那堪杜宇耳邊啼
偶吟
降伏吾心法無如拒外魔苦吟詩愈拙著意字猶譌荏
苒青衫舊消磨白髮多不才為世棄徒自詠卷阿
雨中遣愁
花巳開時人正愁花簮頭上使人羞一春可厭無晴日
下卻珠簾嬾憑樓
即事
隂雲釀雨勒花遲梅巳飄殘到杏枝好是池塘清夢處
勾吟春草入新詩
松江
荷葉翻風暑氣微看山露泠溼征衣垂虹夜静三高月
只照漁溪一舸歸
惜春
春事三分過二分桃花水上覓紅雲遊人浪說春歸去
柳外黃鸝尚自吟
東山
東山隨分作生涯即是清高隠者家麤有小園供日涉
不愁無地種梅花
夏中即事
黃梅過了猶慳雨幸有南薰在翠槐燕子亦於貧者薄
今年全不見飛来
惠山
徑入松關古秋雲帶樹煙只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
夏晨偶作
蠶事行將了農家刈麥初雨慳林少筍水澁港無魚因
病嘗懲酒偷閑嬾答書今年身愈老事事覺全疎
久雨
踰月留京國春光總不知可傷連夜雨好似暮春時有
客来無酒逢人只說詩官中聞閉糴應是細民飢
次坦菴兄韻
便中蒙賜墨得句勝如書暫爾兩年別俄肰春暮餘夢
馳情不閒心邇迹何疎自省吾今老湖山縛屋居
鞦韆
吾今兩鬢已成絲每每逢春獨自悲最恨鞦韆無力上
風流不比少年時
夏中即事
青青梅子已添肥犢角新抽晚筍遲茶罷日長消睡處
案頭一卷樂天詩
湖上閑步
一番雨過一番春芒屩閑行踏軟塵城裏不知春色蚤
湖邊楊柳巳撩人
新竹
傍牆穿過鄰家竹愛護新篁數十竿翦伐莫令僮僕輩
老夫日日要来看
虎丘
突兀浮圖插翠微吴王事迹總成非寺僧未晚山門閉
不放閑雲一片飛
春晚湖上
花事巳成休都人嬾出遊水添煙浪闊山帶夕陽愁柳
樹鳴黃鳥沙隄卧白鷗不辭歸路遠何必買扁舟
苔錢
庭砌方圓出化鈞何須抵死論錢神貧家阿堵新添富
買斷西湖風月春
買魚
蘆花荷葉晚秋天鴈影横斜遠水連頻喚買魚人不譍
偷忙撐入拍官船
即事
東君無處不繁華一雨纔晴意便佳客舍山梅開遍了
從今嬾買擔頭花
春歸
晴天氣淑濃如酒引得狂蜂路亦迷獨立闌干凝望處
賣花人在畫橋西
閒中
花飛春減燕雛飛葉葉成隂障翠圍囊裏酒錢銷鑠盡
滿船贏傳載詩歸
江頭
漁浦山邊白鷺飛西興渡口夕陽微等閒更上層樓望
貪看江潮不肯歸
口占
園林綠暗又紅稀蜀鳥啼山筍蕨肥春夏一番交篆蚤
綿衣脱了著單衣
寓京二首
一官濩落笑如初只合空山去讀書不稼不漁無活計
漫將名字玷公車
車馬紛紛厭軟紅湖邊秋意屬西風木犀初放荷花老
買箇船兒學釣翁
江上
江頭雲閣雨柳色與春深船發春風阻誰知客子心
古意
無言情脈脈美人久相隔道路阻且長春草幾番碧鳳
釵冷鬢雲鸞鏡輕雲幕昔為比翼鳥今作孤飛翮愁絶
寄郎衣腰&KR0888;裁宜窄
春日即事
羲馭舒徐日正遲園林已覺杏花稀半晴半雨春無準
燕怯輕寒不耐飛
即事
薄薄輕輕寒露雨微微颯颯蚤秋風小舟辦了松江去
占取三高作釣翁
采蓮曲
畫艇將歸笑語頻鴛鴦對對起還沈妾心先自懷郎苦
怕嚼蓮心苦轉深
靈隠
回首得兩年曾入靈隠去一路看不足衣霑松上露白
雲来相迎澗泉飛瀑素此景天下無遠勝廬山路
春暮寄友人
日暖棃花雪風吹楊柳綿春踰三月半夢憶十年前詩
借鶯聲和書無鴈字傳東君還似舊吾鬢歎皤肰
即事
吹落楊花春事了小池新綠雨添痕浴蠶時節寒猶在
邨落人家半掩門
初夏
薔薇花已謝芍藥擬下坡午隂轉嘉樹景序猶清和日
得詩篇詠門無俗客過筍胎今歲少荷葉小池多春去
餘旬日夏雲已嵳峩吾年嗟老矣身事笑蹉跎但欲卧
白石幽嵒捫青蘿已與心料理不必問如何
次下竺僧韻
朝市軟紅塵山林氣味深放懷隨野鶴過耳任春禽石
澗鳴泉玉松釵墜日隂隠居無箇事存養讀書心
江上
小雨纔收日漸斜酒旗插處兩三家江頭装點秋来景
半是蘆花半蓼花
秋日
芙蓉未折桂香浮落日西風鴈過樓一雨空階深夜滴
十分秋是十分愁
偶成
吹来一葉報秋知玉露金風正及時戴了凉巾披野服
桂花香裏看唐詩
送人至松江
西風蕭瑟入船窗送客離愁酒滿缸要記此時分袂處
暮煙細雨過松江
雨後
雨後新晴日轉西桑間猶有拙鳩啼十分愁意無人管
紅蓼黃蘆水滿溪
紀愁
可笑無詩紀四愁強將歡伯解吾憂夜長明月紗窗冷
分得寒蛬一半秋
和樂天初夏韻
雨脚来山岫溪痕漲岸沙插旗多酒尸挂網盡漁家地
出綳兒筍園收菜子花春歸鸎囀嬾風急燕飛斜杯瀉
青荷葉甌煎白玉茶孤邨流水晚數點有歸鴉
秋夜
月華如水淨無塵千里相思總一心絡緯籬邊吟不徹
做成秋意十分深
南蹌跧上人之平江
青浦相逢恰二年今宵再會亦前緣詩囊和月横挑去
穏泛楓橋夜半船
夏日遣懷
老大今無用吟詩了白頭百年如電影萬事付沙鷗性
澹偏宜静居貧動是愁人情難似舊門外水東流
寓歸
水激長江浪風傳遠寺鐘官情秋意薄歸興客愁濃卷
箔迎新鴈喧籬厭舊蛬何時旋故里載酒插芙蓉
宋百家詩存卷十八
