宋百家詩存卷二十二
嘉善曹庭棟編
㢲齋小集
危稹字逢吉撫州臨川人舊名科淳熙十四年舉進
士洪邁賞其文擢第孝宗更今名調南康教授轉運
使楊萬里按部驟見歎奬偕遊廬山相與酬倡旋調
臨安府教授嘉定中累遷屯田郎官番昜柴中行去
國稹賦詩送之迕時宰出知漳州郡有臨漳臺據溪
山最勝處築龍江書院其上橫經自講人用歆動久
之提舉崇禧觀與鄉里耆艾七人為真率會卒年七
十四真德秀銘其墓弟和字祥仲開禧元年進士亦
有聲
借詩話於應翔弟有不許點抹之約作詩戲之
我有詩書癖每喜以筆界抹黃飾句眼施朱表事派此
手定權衡衆理析畎澮歷歷燦可觀開卷如繪畫知君
篤友于因從借詩話過手有約言不許一筆壞是語落
我耳便覺意生械明朝試靜觀議論頗澎湃讀到會意
處時時欲犯戒將舉手復止火側禁搔疥扶癢無所施
悶懷時一噫只可卷還君如此讀不快千駟容可輕君
抱亦稍隘昨問雞林人尚有此編賣典衣須一收吾炙
當痛嘬
上隆興趙帥
買宅須買千萬鄰季雅喜得王僧珍買山百萬復誰與
襄陽節度真主人吾生兀兀鑽蠧簡不肯低頭殖資産
綴名虎牓二十年依舊酸寒廣文飯綠鬢半作星星華
豈堪風雨猶無家大鵬小鷃各自適只有鴻鴈長汀沙
弟昆團圞雖足樂老屋蕭條不堪著至堂便是無骨相
也合專儂一邱壑近來卜築窮冥&KR0679;十里而近依松楸
驪龍塘上鄧家邱半山老人所釣遊半山天下文章伯
鄧家聲名亦輝赫斷碑猶在古牆陰好句曾經寫山色
買鄰得此天所予獨欠山資無覓處平生罵錢作阿堵
倉卒呼渠寧肯顧君候地位入高雲筆所到處皆成春
萬間廣廈庇許遠豈無一室棲貧身王鄧故處為鄰曲
更得趙候錢買屋便哦詩句謝山神飲水也勝尊酒綠
春日有感
春入長安百萬家湖邊無日不香車一株柳色吾無分
看殺庭前薺菜花
情知老卻流鶯了爭奈狂如蛺蝶何尚有紫薇紅藥在
佳人休唱怨春歌
上趙總領
一見煩公道眼明懸知徹底五湖清豈期天上張公子
猶記當年劉更生幾度夜湥流水操無人心認斷腸聲
平生不面郤相識黃鶴樓前今一鳴
鶴
楚楚雪衣明煙霞徑裏行不官陶令野有節伯夷清一
見消塵慮相親長道情秋風著梧葉時作九皋聲
王架閣夙有碁癖嘗於和篇中譏其不工架閣
頗諱惡其說復次韻戲之
劉伶耽於酒淵明玩於菊君乃癖於文愛碁尤更篤文
高新掌故碁只前祕牘我昨郤萊兵書法謹夾谷不知
君諱之護名如護玉恥鼓趙王瑟欲舉漸離筑明發疾
呼予開枰數反覆盛氣欲吞敵厲響亦驚俗失利頳凑
頰得雋喜填腹勢固健于常年終弱于僕君名高天下
此特一不足小負毋重爭㫄觀有靜矚大明昧於小月
固不勝燭切勿罪劉五此筆競所錄(時涂任伯亦頗短架閣之碁而和篇)
(言不工者實予也架閣乃歸罪於任伯)
挽同年司門
期築盟惟舊交承契更深雨聲春共酌燈影夜同吟接
武方堯殿招䰟遽楚音尤憐哭君日來納昔時金
徑從豐城謁于房州于令侍姬歌舞進酒二首
蛾眉對舞歌凉伊舞聲還逐歌聲齊卷花萬段忽進酒
鬭高蝴蝶飛來低
更有佳人在空谷能唱春風天上曲何時得上金玉堂
一聲飛度龍吟竹
藕花中未開之荷穿葉而出
風清晏瑤池正擁萬姬醉忽有青山人穿仗獻封事
送劉帥歸蜀
萬水朝東弱水西先生歸去老峩眉人間那得樓千尺
望得峩眉山見時
送晁告遠得南康
我是康廬舊冷官夢䰟今尚憶雲端山將草色連天碧
泉帶松聲出谷寒仙觀幾年留鶴隱古潭有日起龍蟠
使君肯著許料理乞我蠻箋半幅看
春日即事
麥風翻隴潑濃綠花露滴枝黏老紅獨立樓頭檢春事
一絲暖日墜青蟲
聞鶯
天上金衣侣還能貺草萊風流晉王謝言語漢鄒枚公
等久安在今從何處來山禽正嘈雜慰我日徘徊
挽月湖二首
天何奪我老先生軒冕叢中玉雪清英石數拳歸艇重
月湖千頃世緣輕雲山買得無餘俸句法流將不盡名
頭白賈生非不遇所言向已略施行
詔書屢趣入承明黃閣前頭不肯登若欲歸休同野老
本來清淨是禪僧苔生文塔今成古影挂山房喚不譍
猶想經行泉石處亭嵓憔悴一枯藤
牽牛花
青青柔蔓遶修篁刷翠成花著處芳應是折從河鼓手
天孫斜插鬢雲香
接客篇
接客接客高亦接低亦接大兒穩善會傳茶小兒&KR0008;蹡
能作揖家人不用翦髻雲我典唐書充饌設唐書典了
猶可贖賓客不來門戶俗
婦歎
記得蕭郎登第時謂言即日鳳皇池而今老等閒官職
日欠人錢夜欠詩
送柴與之出守章貢
力為君王乞得州補天未了石還收人才自係國輕重
吾道亦關公去留殿角纔辭槐影日船頭便轉荻花秋
競誇祖帳都門外誰識攢眉杜甫愁
龍洲道人集
劉過字改之自號龍洲泰和人江西詩派中一人也
以詩俠稱湖海間周必大聞其名欲客之門下不就
紹熙間叩閽上書請光宗過重華宮辭意懇婉聲重
於時又以書陳恢復方略用事者不聽以是落魄無
所遇合嗜酒放誕不羈陳亮陸游辛棄疾皆折節與
交嘗在棄疾座間進羊腰腎羹過狂飲乞韻適舉酒
手顫餘瀝流於懷因以流字為韻信口吟云拔毫巳
付管城子爛胃曾封關内候死後不知身外物也隨
樽爼伴風流其豪縱類如此晚年客崑山友人潘友
文留之尋卒葬崑山城中有龍洲道人集十卷
多景樓醉歌
君不見七十二子從夫子儒雅強半魯國士二十八將
佐中興英雄多是僰陽人丈夫生有四方志東欲入海
西入秦安能齷齪守一隅白頭章句浙與閩醉遊太白
呼峨岷奇才劒客結楚荆不隨舉子紙上學六韜不學
腐儒穿鑿註五經天長路遠何時到側身望兮涕霑巾
紅酒歌呈西京劉郎中立義
桃花為麴杏為糵酒醞仙方得新法大槽迸裂猩血流
小槽夜雨真珠滴峴山之北古襄陽春風爛漫花草香
乘軺誰為部使者金閨通籍尚書郎兒樣愛民真父母
十萬人家感恩厚鵝兒不酌宜城黃流霞造此江南酒
輪蹄日日行樂同琥珀㶑灧琉璃鍾珊瑚枝下貴公子
人面日色相爭紅闌干十二開簾幕腰鼓轟雷奏仙樂
翠翹金鳳大隄倡玉纖捧勸羅衣薄人生百歲能幾何
海棠花開春較多有貂可解換一斗醉到天曉待作麽
盱眙行
車徐行馬後馳天寒遊子來盱眙功名邂逅未可知生
身畢竟要何為既不起草黃金閨又不侍宴白玉墀何
不夜投將軍飛勸上征伐鞭四夷滄海可填山可移男
兒志氣當如斯安能生死困毛錐八韻作賦五字詩金
牌郎君黃頭兒有眼不忍重見之志大才疏浩無期逢
人舉似人笑嬉謂為癡人未必癡喚作奇士何能奇
從軍樂
芙蓉寶劒鷿鵜刀黃金絡馬花盤袍臂弓腰矢出門去
百戰未怕皋蘭鏖酒酣縱獵自足快詩成横槊人稱豪
但期處死得其所一死政自輕鴻毛將軍三箭定天山
丞相五月入不毛生前封候死廟食雲臺突兀秋山高
書生如魚蠹書冊辛苦雕篆真徒勞兒時鼓篋走京國
漸老一第猶未叨自嗟賦命如紙薄始信從軍古云樂
登昇元閣故基
腳力倦矣盍少休侵晨更作昇元遊眼中已不見二百
四十尺突兀之高樓但見炊煙萬竈㝛貔貅上有啼鴉
噪鵲如泣訴下有藤蔓老樹根據枝相虯想其結締初
匠石巧與造物侔桷榱枅栱不知幾大木一木牽挽回
萬牛山川退聽左右受約束日月烏兔蚤暮東西流阿
房之旗矗立矮如戟臨春結綺望仙三閣俱下頭杯盌
塊培塿而已矣蹄涔洞庭芥為舟拄撐霄漢彈壓大千
界下歷梁唐秦隋晉漢周一朝世故有翻覆禍結祝融
回禄與鬱攸灰飛障天煙焰熾一火三月爛不收遂使
觚稜化草莽丹臒成墟邱吾聞至人侈儉初何心有茅
一把蓋頭便可留何必窮極土木事妖怪朘削赤子膏
血斂以裒是故子劉子不仙不佛亦不侯視鸞臺鳳閣
為蘧廬百萬買宅亦夢幻泡影漚江西豈無家白沙翠
竹泉石幽茅檐曝日搔背癢籬缺牆破手葺修爭如以
天地為室廬日月行住坐卧得自由不為朱門是不作
白屋羞有時騎鯨千里遊汗漫有時蛤蜊遽食龜殼秋
彼昇玄閣者亟成而復壞腸亦不能為之斷心亦不能
為之憂造物何足云此身自贅疣譽堯毁桀未必公是
非孔跖兩窖蟻與螻日斜諸公急下山我有斗酒歸去
來兮相與勸酬
大雪登越州城樓
北風吹雪天盡頭蘇州未了來越州越人夜乘剡溪舟
烏喙還念棲山不吳人載酒登虎邱窈窕萬舞雜清謳
迤邐茂苑來長洲不願麋鹿蘇臺遊我獨忍凍城上樓
欲擒元濟入蔡州盛騎突出風颼颼越人驚倒吳人愁
題潤州多景樓
金山焦山相對起挹盡東流大江水一樓坐斷水中央
收拾淮南數千里西風把酒閑來遊木葉漸脱人間秋
煙塵茫茫路渺渺神京不見雙淚流君不見王勃才名
今蓋世當時未遇庸人爾琴書落魄豫章城滕王閣中
悲帝子又不見李白才思真天肰時人未省為謫仙一
朝放浪金陵去鳳凰臺上望長安我今四海行將遍東
歷蘇杭西漢沔第一江山最上頭天下無人獨登覽樓
高思遠愁緒多樓乎樓乎奈汝何安得李白與王勃名
與此樓長突兀
呈陳總領
旄頭欃槍銳衝擊殺氣隆隆半天黑千家悲哀萬家哭
唐鄧征䰟招不得北斗移杓向西指八月風高塞塵起
大軍忠義赴襄陽飛烏潛魚未知死黎黔殷憂痛無策
願得空中降韓白嗚呼何代無竒才世間未有黃金臺
又
商渠渡河河可憑精衛填海海可平物情大忌不量力
立志亦復嘉專精憶昨痛哭麗正門白袍黑帽如游䰟
中書堂留草茅疏不賜誅戮光宗恩暮年志氣恥彫喪
廣長場中弔名將願持上方三寸鐵細剖赤心告今上
憶鄂渚
我離鄂渚已十年吳兒越女空華鮮不如上游古形勢
四十餘萬兵籌邊中原地與荆襄近烈士烈兮猛士猛
澤連雲夢寒打圍城接武昌曉排陣書生豈無一策竒
叩閽擊鼓天不知卻思仙人白玉笛胡牀醉倚南樓吹
貂蟬兜鍪兩岑寂若邪溪傍還作客空餘黃鶴舊題詩
醉筆顛狂驚李白
寄竹隱先生孫應時時為常熟宰
蘇州酒滴如真珠公能醉之酒百壺得閑政恐不來耳
來則倒蹤相與俱江山遶樓詩句好奔走萬變同馳驅
大書小草各有能雷霆震耀鶯花姝當其半醉尚醒在
宛若處女未嫁夫杯行到手湖海竭翻覆雲雨來須臾
羲之屈使坐北面命騷如役僕與奴角巾斜飄鬢毛出
筆墨顛倒衫袖烏回旋左右如有礙歸路不記長䰅扶
賓儕指摘士竊笑亦有好事描為圖或云先生鬱於用
浮沈欲以酒自娛實非能飲姑好客不時斗酒由人須
若余乃是真飲者糟邱日日鄉無何雖肰人亦難意料
未可目以為酒徒相逢擺略邊幅盡胸次開轄無城郛
斂藏窮達付之酒不以禮法自束拘情歸一真舉無偽
滑稽玩世為通儒飲與不飲無不可醉醒醒醉同一區
癡人之前莫說夢夢中說夢愈闊迂客來輒飲飲輒醉
此其所以為竹湖不肰他人豈無酒欲去此腳自嬾趨
計公之客日百數結束冠帶紛坐隅欲言喉牙物如鯁
中懷腹非外示愚不如鄙性好誠實退無所議進不諛
歐公自愛曼卿放昌黎亦喜劉義麤滿城風雨重陽近
黃花籬落金英敷山高凜風吹客倒公樓雖小主者殊
狂當相就取一醉有酒飲我無酒酤此郎雖狂亦可喜
我去俗子疇當呼世無人兮亦已久公不容我誰容乎
嘉泰開樂日殿巖涇原郭季端邀遊鳳山自來
美堂而上湖亭海觀梅坡石林無不歷覽最後
登冲天樓下介亭觀騎射胡舞賦詩而歸
結束戰袍騎戰馬冠軍將軍宛如畫前呵小駐來美堂
箭去弓鳴飛鳥下青林路轉入岧嶤湖亭海觀爭為高
誰知鳳舞龍飛外别有樓閣橫雲霄回旋左右皆遊歷
人物江山兩英特風流標致梅嶺梅磊落胸襟石林石
側身更上天上行好風吹下笑譚聲山神川后領要束
遁走虎豹藏蛟鯨摩挲苔蘚題詩去萬鼓叢中雜胡舞
衆賓捧酒壽主人將軍自是擎天柱看山看水時一來
錢唐吳越何小哉指點中原百城在功名逼人有機會
古詩
凉生几硯窗未糊秋風射入如相呼牀頭吳鉤作龍吼
便欲乘此擣穹廬丈夫詩膽如斗大摩挲笑與歌楚些
生平柔腸作鐵堅挑盡寒燈擁襟坐撞鐘打鼓天欲明
鴉未知曉雞先驚夜來有雨不須問聽取窗前蕉葉聲
老僧慣閒定較可山色朦朧半煙鎻玉簪委地怕禁持
消息雨中彈指過前回十日得一晴遠山松檜如潑青
癡雲冉冉自辟易半江滾滾金龍生桂花畢竟絡躁薄
強出嬋娟嬾梳掠正緣久不見雲生事半功倍埽蕭索
人言快意難得時世間樂事須生悲轉頭潑墨天地黑
依肰雨腳如絲垂山翁豈識神龍志特地霖霪阻遊意
不知金鴨香篆長擁鼻猶可看文戲重重疉疉添青蒼
誰謂濃翠遶叢篁草木過溼有香意衣籠篤耨篝籠湯
峭巖萬丈苔斑駁日固甚佳雨不惡晴明晦冥俱可觀
芻豢有時薦藜藿愛山之癡如愛詩或日或雨皆足竒
君不見若把西湖比西子澹妝濃抹總相宜
郭帥遺蕨羹
書生窮無食肉相老不能官猶崛強一杯紫蕨江西羹
萬戶封候猶未當主人幕下三千士譚王說霸如蠭起
日日椎鮮與擊肥饜飫腥羶飽而已此生只願喫此羹
坐看將軍勲業成金山乞取一片山要看濈濈兒拳短
窮人便是知田漢
舟中
扁舟去門風怒惡舟入湥溪雪花落我行無事有底忙
且向荻花湥處著鄰船乞火炰蛤蜊尊中濁醪把一卮
陶陶萬事不復理凍口且吐寒酸詩
邨墅
俗子有錢邨亦樂秋田米熟歌牛角三家邨墅無官方
夜半呼盧笑聲謔尋思我輩不如君平生讀書徒苦辛
遭時喪亂未得志長策短藳無由伸不如賣劒買牛去
也學此翁邨裏住只愁夜半月明時得意無人和詩句
寄竹隱先生孫應時
竹湖人之英劇縣勇自試三年種桃李遺愛及童稚咸
欲父母之謂吾公之子獨有督郵嫌見謂不了事瑕疵
催科細欲以三尺治八月羈僦樓半生縻隱市小窗天
日晴灑落自胸次抖擻舊塵埃楮札左右置寄傲點畫
閒揮染當遊戲人賢世所希嗜好人共貴車馬鬧填門
載酒日紛至大書極豪放小草亦姿媚斂藏經綸業進
此第一義玉版抄歌詩石碑刻圖記人家錦為軸高壁
垂至地襲藏較工拙臨寫費同異爭如老劉子落魄一
狂士半生不讀書頗能會其意寒泉驥馬飲平陵蛟龍
起得非久幽憤於以發奇氣政使鐘鼎疎自足名一世
毛錐久見絶一見尚能喜酒邊袖予詩不譽亦不忌有
時奪之去箱篚餘故紙如持將軍誥屢博姑蘇醉
同許從道遊涵碧
犯暑日午來坐到日落歸松桂叢團團竹光淨輝輝乳
竇成濯纓綠染身上衣卻傾所攜酒對酌老石磯幽鳥
當歌者薦以首山薇斂藏大千界遊戲麈尾揮寺門長
安道結束駟馬肥醉鄉訪羶葷屏風肉紅圍我亭不關
鎻何人款柴扉掉臂樵擔行藤蘿自煙霏古所謂迂闊
若此二子稀既非攜娉婷又乏玉鞍飛不知有何好林
泉少焉依境勢更著語鬼神暗呵譏但知笑他人不覺
自已非
古意席上為徐子宜侍郎賦
桃李多芳姸開落如春風托身終自天花不百日紅殘
月望朝日各自相西東為君整儀容照水不照鏡為君
進甘旨君視肉有堇悲歌欲感君聲若君不聞金玉徒
結君君看若浮雲父母長歎息謂兒好容德脂澤固不
妍珠翠亦無色娉婷艷陽春自醜不自惜君心河漢流
為雨不復收妾心東流水赴海終不止
雨寒寄姜堯章
一冬無此寒十日不得出閉門坐如釣老去萬感入冶
遊亦餘事況乃燈火畢獨憐鏡湖春一一各秀發枝條
綴芳蕤慘悴變倉卒凡草何足云誰弔梅柳屈東城有
佳士詞筆最華逸持此往問之雨濺袍袴溼蠻箋定送
似來時詩思澀醉字作蛇鴉行草倩蘇十
海棠
步障蜀州錦重重碧羅襦嬌多不勝春十五未嫁夫我
欲金屋之貯以貢上都窈窕飛世間穠李待綠珠冶容
致人疑詎知非妖狐雉扇開綠綺君王麗華俱後庭非
無花有寵爭得無八姨澹手抹試妝不施朱不如玉環
翠睡起姿態殊人言花傾國況乃下蔡乎
讀書
重尋讀書盟筆硯已荆棘只堪把鉏在趁此尚有力世
途風波惡躬履見險側敢云賣文活一錢知不直
思故人
朋從紛如雲益覺索居甚肺腸百憂集午夜不安寢長
恐木石心化作萋兮錦日暮懷佳人霜風悄寒凜
自歎
羣公列屋居官貴輒鼎台艷妝照珠翠寒谷嘘春回書
生窮蹇甚一笑百禍胎何時業債盡面目還本來
代壽韓平原
衣鉢登庸復舊氈文王尚父趙平原自從慶歷到今日
只說開禧初改元朝闢東齋廣東閣夜看南極照南園
九霞觴舉先旬浹卻領千官壽帝垣
際會風雲振古難十年袖手且㫄觀要令鄰敵尊裴度
必向東山起謝安一品千齡靈壽杖五公四世進賢冠
功成裂地封留了卻趁赤松盟未寒
宇宙之間物物春戚疏曾不間陶鈞裔分裴暤東西眷
誼篤嗣宗南北鄰中令諸孫難遍識棲筠族子老堪親
試捐内舉拘攣跡無異平原十九人
辭周益公
一曲歸歟浩浩歌世間何地不風波人從貧賤識者少
事向艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
上袁文昌知平江
車馬城中蚤上忙子城内裏看星郎十州已茂圜扉草
一炷初凝畫戟香銅剖虎符新雨露玉持使節舊風霜
明年櫻筍成時候不在烏臺即玉堂
欲上姑蘇望虎邱小邦寧有此風流山川形勢今三輔
人物英雄古列侯華屋鱗鱗冠蓋里畫橋曲曲管絃樓
金陵蜀郡俱疏遠除卻皇都第一州
謁淮西帥
家住徐城未卜還歸心正在杳冥間東遊吳會三千里
西入成都一萬山解使愁腸能寸寸空令淚眼已斑斑
此情不告英雄帥說向兒曹總是閑
謁金陵武帥李奭時叩殿帥為易憲章求書碑
搏虎屠龍兩未成蕭肰華髮一書生狂蹤潦倒初無定
老氣崢嶸自不平借馬飽遊雲夢澤歸舟小駐石頭城
磨崖已辦中興頌洗眼西湖看北征
寄湖州趙侍郎
桑柘邨邨煙樹濃新秧刺水麥梳風舟行苕霅雙溪上
人在蘇杭兩郡中鼓角麗聲相旦暮旌旗小隊間青紅
主人夙有神仙骨合住水晶天上宮
呈李漕
默禱神仙政隱憂天心人意已周流旱苗巳槁七八月
甘雨如期十五州風葉冷吹雲夢曉水花新浸武昌秋
異時白粲輸官處知有豐年萬斛收
塵埃破帽倦騎驢一雨窮途快有餘盆盎自天傾屋瓦
龍蛇平地起階渠冷侵絺綌覺太甚聲滿梧桐殊不疎
口業未償詩有債夜湥燈火小窗虛
喜雨呈吳察按
使君人物舊烏臺天聽雖高力挽回湖水欲平江為退
秋田未旱雨先來雲隨黃鶴遊何許風滿南樓亦快哉
凉意入秋清可畫月巖知有桂花開
黃鶴山前雨乍過城南草市樂如何千金估客倡樓醉
一笛牧童牛背歌江夏水生歸未得武昌魚美價無多
櫂船亦欲徜徉去古井而今澹不波
謁京口張守
危樓年少記登臨老矣重來力不禁風月欲譚嫌許事
山川不險似人心澹煙衰草鄉關遠細雨黃花節序湥
雖有小詩行樂處世無知已為誰吟
雪中呈顔使君
一冬所欠者雪耳造物忽肰如戲兒清甚牧之江上郡
朗吟次仲館中詩試燈夜静疎梅落賣劒邨湥小麥滋
多少使君調燮意風流只有化工知
代謁江華曾百里
摳衣三十年前事曾似諸生傍絳紗一國所尊吾白下
雙鳧猶遠令江華時來館學俱餘事老去衣冠懷故家
共怪我門郊島外狂生尚有一劉义
鬢髮已皤非故我依肰破帽老騎驢江南遊子斷腸句
漢殿逐臣流涕書父祖松楸三世家弟兄桑梓百年居
狐丘未死歸心切未有相如駟馬車
贈鄂渚李廣文
曾去征袍異主恩青衫君已染塵痕故人肰諾千金重
刺史文章一代尊楚澤地多增感慨峽江天小易黃昏
要知後夜相思處細雨青燈獨掩門
簡李文
衰鬢蕭騷半欲絲尚能隨隊作兒嬉棋無殺意從人活
琴有仁聲卻自悲落魄陳平歸漢日中傷張禄入秦時
諸公莫作狂夫看恐是英雄未可知
陪趙丞飲東軒留題
冠蓋如雲許後陪酒紅醫老上吾顋轉旋舞影乾坤窄
搖撼歌聲風雨來漁網撒池蓮葉老龍涎熏坐桂花開
翠蛾捧勸同文字商略西風更百杯
送王東卿歸天台
枚數人才難倒指有如公者又東歸班行失士國輕重
道路不言心是非載酒青山隨處飲譚詩玉麈為誰揮
歸期趁得東風蚤莫放梅花一片飛
千巖萬壑天台路一日分為兩日程事可語人酬對易
面無慙色去留輕放開筆下閑風月收斂胸中舊甲兵
世事看來忙不得百年到手是功名
送友人得館遊南康
匏大從來速售難依人高戴誤儒冠江南又客諸侯去
梅子愁人四月寒半世光陰旋蟻磨百年舉子上魚竿
世間多少不平事盍向廬山靜處看
寄張都幹蒙正
林湥葉密綠陰繁荷漸生芽蒲有根心事蹉跎過歲月
故人落寞共乾坤舟行蓴菜水雲浦路入楊梅煙雨邨
何日叩門尋子去一尊相對話黃昏
醉中寄王子林
我頭扶病醉岑岑履歷糟丘歲月深行路隨身惟一劒
對花買笑亦千金離鄉老去天涯淚上冢凄其寒食心
風雨閉門無客過爐香銷盡夜沈沈
寄呂英父
秋到家山冷不知但驚風露入新詩低頭欲拜無東野
滿耳惟聞說項斯骨骼昂藏雲鶴&KR0888;吟哦凄斷雪猿悲
文章已得真消息三十科名未是遲
寄程鵬飛
往事遊邊憶少年未嘗攜刺五侯門春風躍馬漢南道
落日椎牛淮上邨科舉未為暮年計途窮不忍向人言
男兒慷慨頭當斷未有人施可報恩
南康邂逅江西吳運判
一節西來已駴傳不堪歸去便湘川舟行彭蠡輕文種
酒到潯陽酹樂天臺諫久無公議論朝廷新有驟除遷
臣心畢竟終憂國不敢瞻烏涕泫肰
張帥幹席上口占
海樹婆娑日出東一年窮處已殘冬春衫溼到西湖雨
䰟夢覺來長樂鐘梅擲白英樓壓鳳燈挑紅焰劒纏龍
便教分閫持麾去未愜平時錦繡胸
姑蘇送王武岡不值訪汪仲冕席上口占
嚴城夜出鼓鼕鼕畫鷁三更不見蹤何必披雲尋樂廣
真成避雨識茅容蘇花似雪玲瓏白臘酒如春琥珀濃
若使世間無我輩老夫何處不窮冬
次劉啓之韻
豪結交遊三十年暮年識子海霜邊江西析派詩同社
鴻寶傳家子已仙無用白䰅甘我老有才青眼望誰憐
譬如飄泊湓城下篁竹蕭疎無管絃
次張昌化合溪新亭韻
不礙溪流水不平主人來處主鷗盟兩峯呈秀出天造
雙澗同流到地清尚憶經過曾對酒欲來登覽恨無名
仙凡咫尺紅塵隔草草題詩亦浪評
次呂簿池亭韻
舉杯邀月到幽塘月入波心碎夜光倒影簾花翻翠色
飛梭錦段織紅芳是中有客供千首此外無塵染六郎
昨夕主人閒立久一身風露帶天香
長干寺用荆公韻
縈紆一徑試幽尋花竹禪房未是湥野水不波清欲凍
崇岡有竹翠成陰琵琶呢呢宛兒語蘭麝溫溫和水沈
詩句欲追前輩後誰呼粉黛汙清吟
和印監寺玉簪花
得得尋芳聽自由名花先占八分秋鷺鷥折股晩風冷
姑射遺簪勝地幽霜葉皺痕羅扇薄香苞破處雪衣柔
一瓶一鉢休岑寂騎鶴腰錢豈易謀
咏余商卿栀子花
香不求知色自然朝來何許雪華鮮如行佛國參知識
未嫁仙姿益淨娟梅子已黃猶夜雨客遊方倦作春眠
地卑山近征衣潤不費熏爐一炷煙
與青原正庵老
倦行老矣徧東南最後青原識正庵無法更求身外說
有禪應許意中參春風遶寺雨華墜石鼎烹茶泉味甘
暫脱塵囂聊税駕與君相對款清譚
簡能仁禮老
幻身到處等空虛習氣依肰未埽除柏樹子邊尋祖意
旃檀林下伴僧居三千世界初無礙十二時辰得自如
牛糞火堆煨芋熟時時拾得嬾殘餘
贈張道士
修廊行盡到山齋中有高人百念灰門外不知春出筍
池邊惟見地生苔内丹久煉龍長在大藥將成鶴屢來
想見年年朝玉帝眉間一點澹黃開
贈術士
一性圓明俱是佛四方落魄總成仙逢人只可少說話
賣卜不須多覓錢退一步行安樂法道三箇好喜歡緣
老夫亦欲挑包去若要相尋在酒邊
賞心亭
何人將我此來遊白鷺那知客有愁如子矜持山玉立
似予迂闊水盤洲塵襟抖擻風雲入石刻摩挲歲月流
惆悵謫仙鸞馭遠離離别恨黯灘頭
雲精遊惠山
松杉如立密當門長在山中管送迎棲石草根留雪在
響階檐溜滴春聲簿書撥置君能到碑刻摩挲眼倍明
欲作小詩無好句只題年月記經行
同郭殿帥遊鳳山寺探桃李
廉纖小雨久於梅喜得新晴亦快哉五色波光麗鳷鵲
十分雲氣近蓬萊旌旗側畔宫牆轉戈戟叢中武庫回
走馬看花生怕晚果然桃李一山開
遊窄㟧山
倦遊華髮老飄飄意氣依然在九霄努力尚能登窄㟧
廢詩無可寄參寥敧斜古寺雲為屋檼帖溪流石架橋
安得柳間桃李動丹青吾欲畫生綃
大麓道中
竹輿鴉軋曉煙收蒼玉巖巉萬里秋路轉羊腸回草徑
溪分燕尾遶沙洲愛山有癖須還債覓句無工是不休
晴得幾時尤更好桂花蓓蕾作針頭
過泰和宮
林塘漠漠亂花飛門掩蒼苔過客稀蝴蝶與身俱是夢
杜鵑憐我幾時歸徐行便當籃輿穩清話何妨羽扇揮
四十九年蘧伯玉此生畢竟是邪非
遊北墅
客裏浮沈又一年春風北墅故依然路邊花有香相引
澗下松無色可憐仙鶴舞隨人擊筑神鴉飛傍客歸船
何須故埽霜前葉郤趁東風學曉煙
杖履飄然不整巾緣何問得梵王城澹煙翠溼千螺皺
微日煙銷一縷輕隔山鳥語如人語觸處風聲若水聲
見說一犂今已足笑歌蓬首餉夫耕
寓公坊
秋風漸漸正吹凉似報歸期未欲忙尋路竹間湥入寺
泊船沙外遠依莊小槽壓酒珠紅滴新飯炊粳雪白香
更聽夜來思遠浦軍聲十萬似錢塘
醉中偶成
小院蒲萄月架東舞腰忙趁鼓聲雄詩成綵筆分題後
人在金釵賭令中秋葉冷吹風浩蕩晩林烘透日玲瓏
腰間若佩滁州印定有人呼作醉翁
無錫道觀
門外紅塵市一廛買瓜買李興悠然樹根石透月灑落
殿閣屋多風折旋賣墨道人勤置酒能詩老子欲飛仙
髑髏南面蛆蟲輩鵬鷃逍遙各自天
金陵雪中
風幻寒威夜撲人曉看雲腳四垂陰牧羝塞上功名淚
騎馬藍關竄逐心冷面不春愁菀結凍䰅如鐵恐蕭森
畫爐醉撥灰為字不為閒思暖帳金
對雪效樂天
匣中雷吼一長劒溪上月明多少舟無賊可平閑李愬
有人不訪倦王猷銀杯繡帶從渠便瑤樹瓊林得自由
衣敝獨嫌灰絮料簾高想見月垂鉤
偕陳調翁龍山買舟待夜潮發
來逢春雨長魚苗去見秋風擘蟹螯久矣歸心到鄉國
依然水㝛伴漁舠一天如許皆明月二客所須惟濁醪
今夜四更潮有信更須留眼看銀濤
發舟
寶氣亭前首問途清飈日日送籧篨丹楓無處不愁客
白鷺有情如導吾青竹閑垂任子釣紫鱗時掣季鷹魚
煙波渺渺江天晚水㝛又聽溪鳥呼
春日即事
久客無人問所須小窗翻得遂癡愚黃昏以後酒三盞
白日之間飯兩盂穀雨筍茶俱俊美條風杞菊競甘腴
先賢可謂長貧賤況是平生山澤臞
上周少保
游戲公孤子歸來不愛名昌黎前進士司馬老先生有
節花宜晚無波水自平翳雲遮不得南極益精明
上范祕監
疇昔經行路黃山更一過天涯知已少歲晚客愁多路
斷車生角冰堅水不波使君森畫戟聞此盍如何
和大參相公
松湥煙鎖逕月冷水明樓日漲滄溟窄山陰古木秋琴
書超物表器宇識神遊突兀東南北乾坤第一流
山邃龍蟠窟江昏蜃吐樓撞鐘千百指閱世八千秋僧
笑衣冠累天容杖履遊松梢清影碎薄月帶沙流
贈劉叔擬招山
不醉何勞飲無詩底用吟百年為客老一念愛鄉湥草
路青原淚煙波白鷺心班超歸未得想見舊家林
都中留隨州李判官
幸自東南好西歸未可忙茶添橄欖味酒借蛤蜊香絶
品宜春醉新烹趁日長倒囊煩厚載歸遺北人嘗
江頭送趙教即席同賦
東州二三子相送黃鶴磯渭北煙樹合江南春水肥波
寬魚意足沙淺鳥痕微我亦欲東去斜風雨溼衣
除夜寄盧菊磵
見說盧夫子詩成手自書雪便金帳暖雲蔭玉川居椒
葉儲名酒萍虀薦野蔬夜寒褌犢鼻應念馬相如
寄桐廬程宰
路入嚴州去桐廬得暫過盤飱湯餅賤機杼綺羅多令
尹哦詩治居民酌酒歌吏人公事少門雀可張羅
吳尉東閣西亭
襲桂行香徑朱欄稍轉西水風颼石冷雲月墮檐低棋
敗湥杯罰詩豪健筆題舞忙釵鬢亂更為捧柔荑
石板橋東閣軒窗如此華碧虛澄水鑒紅影侵霜花似
串歌雲駐如泥醉帽斜但驚風露冷飄落㤀還家
湖口宰任伯厚挹清亭
政笑行役倦登臨心眼開舒蘄千里見蜀贛兩江來老
覺樹如此凉生風快哉主人方好客不算酒行杯
題龔山長棲閣
愛客龔山長能容日日過栽培初種竹愛護乍生荷堂
對青山短門關白日多細聽閑議論不似我狂歌
題黃文叔燕堂
仕宦不愜意有家胡不歸林棲烏反哺梁語燕于飛鷗
鷺㤀之久貂蟬貴者希但存慈母健日日舞斑衣
西湖次舍弟潤之韻
舊說西湖好春來更一遊林逋山際宅蘇小水邊樓行
密柳隄鬧樹多花影稠天堂從此去真箇說杭州
雨華臺次胡仲方韻
寒意溼煙草浮生吹浪花繞臺皆峻嶺陳迹一飛霞子
醉詞吐鳳吾狂字落鴉兒童應笑客風颭角巾斜
酒樓
夜上青樓去如迷洞府湥伎歌千調曲客雜五方音藕
白玲瓏玉柑黃磊落金酣歌恣蕭散無復越中吟
登曠軒
去春曾與客攜手過橋來寺蔭松極美塢湥桃不開紅
塵萬里去白首一年回淨洗曠軒眼雪天閒看梅
同曹元章遊新安寺
畏暑倦杯酌修廊散步行寺湥藏古意蟬老帶秋聲去
就諸緣薄窮通一念輕更尋水清處為我濯塵纓
遊古山
信步作幽討有菴如此湥佛燈明老屋秋日澹疎林柏
樹祖師意松楸老子心十年棄墳墓灑淚一悲吟
題古山菴
薄醉來遊此西風吹帽紗倦鴉叢密樹凉雨溼秋花題
壁人何在哦詩句未嘉一杯湯餅具坐到日西斜
聿追庵題壁
路轉羊腸曲山藏蝸角湥樹多成蔭密水少亦悲吟露
草重陽淚風花寒食心摩挲墓銘看久立讀碑陰
元宵偶書
磊落東遊客磨跎且過僧有懷千不足自顧百無能舊
日名城酒他時夢境燈放歌聲激烈醉倒睡騰騰
寓東陽
不學老無似艱難卻飽諳遠從陶靖節來訪杜征南意
到羹蓴適貧猶食薺甘惜無廬可卧尚遶鵲枝三
送客剡溪
送客山陰路春風散馬蹄縱觀神禹穴湥入子猷溪嫩
草綠於染珍禽嬌已啼去程千萬里步步有雲梯
壽鹿
年永曾聞葛稚川玉京何處錦紋鮮賞花應制嘉賓宴
小雅當為第一篇
官舍阻雨十日不能出呈徐判部
潦倒傍門羞騎馬倦遊老欲寄崑山留將造請囁嚅口
慷慨狂歌泉石間
呈稼軒
精神此老健於虎紅頰白䰅雙眼青未可瓢泉便歸去
要將九鼎重朝廷
投誠齋
綾衾厭入承明直卻把一麾江上來雲氣隔天迷望眼
不堪花落幾宮槐
上吳居父
廟堂陶鑄人才盡流落江淮老病身尚踏槐花隨舉子
不知鄧禹是何人
呈王山父
疎煙澹澹樹重重略得西南有路通鐘板不鳴山寺靜
閉門人在月明中
辦得茅廬我便歸玉堂何處有梅枝歲寒老樹雖荒寂
會有臘殘春到時
和危教授
先生場屋文之虎氣懾孤狸自不知老去莫嫌官尚冷
灞橋風月要新詩
送胡仲方
鄭公句在貧何恨劉毅家寒淚一揮窮達莫言鄉義重
此行畢竟是耶非
寄張東之
見山堂上山如畫二十年前曾客來飛絮滿城歸不得
江南老卻賀方回
過無錫見李元德祭酒
高門拂日鳴珂里吹竹彈絲煖響中寂寞一區如此宅
世間卻有兩楊雄
題東林寺
爾自貪癡不肯閒江南多少好青山老夫為不愛官職
買得狂名滿世間
書越州能仁寺壁
流年轉眼一飛梭如此頭顱奈老何狼籍落花春不管
竹雞啼處雨聲多
書僧舍
綠楊染水濃如畫天氣欲晴風自和二月杏花猶未放
一春分外覺寒多
欲遊閣皂山
仙梯難上塵緣重俗駕勒回山有靈煙靄糢糊雨昏黑
數峯疑在夢中音
梅花
寂無人語斷回程日落未落孤山横平湖水闊何許去
傍竹松邊自好行
弋陽渡頭
車聲盡日滑黃泥怕聽空桑叫竹雞風雨不知春蚤晩
柳條搖綠半江垂
初入平氏書院
雪屋彈琴泛作聲寂無人語紙窗明倦遊識破諸緣妄
巳與梅花一處清
蘄州道中
如箭陰風劈面吹雪花斜夾雨垂垂胸中自有平戎策
路入蘄州冷不知
自宣溪過蚤禾渡
雨後斜陽未見晴曉看紅日報窗明筍輿十里宣溪路
剗地濃雲腳裏行
邨店
林湥路轉午雞啼知有人家住隔溪一塢鬧紅春欲動
酒帘正在杏花西
春歸
百花開盡到荼䕷一片春心又欲歸可恨東風留不得
謾教啼鳥怨斜暉
聞杜宇
杜宇幾聲煙靄外相思只在蜀山陰閒愁不共花飛盡
贏得傷春一片心
聞鶯
東風扶日上花枝恰恰幽禽弄暖時百囀忽驚春夢破
閒關石上話相思
閒步
山徑無人鳥啄沙杖藜閒看摘新茶錦綳委地筍翻籜
黃玉滿林松帶花
夢覺
夢回斜日轉花陰時有黃鸝送好音高卧草廬人不識
東風啼鳥獨知心
遊郭希呂石洞雜題
清曠
筍輿吚啞來路轉此歇腳長風挾秋下湥意滿萬壑
小爛柯
遊戲一彈棋歲月駒隙過不如兩㤀機石上跏趺坐
韜玉
至寶不自獻韜藏亦英華餘香被草木秀擢幽巖花
梅屋吟藳
鄒登龍字震父臨江人隱居不仕結屋於邑之西郊
種梅繞之自號梅屋有孤山處士之遺風焉吟藳一
卷劉後邨戴石屛真西山咸稱之後邨謂其語極清
麗石屛云讀其詩如行春風巷陌間見時花遊女動
人心目處多矣西山云金至百鍊而精珠穿九曲而
巧鄒君之詩之謂與其為當時詩人矜許如此
從軍行
年少良家子投身事西北金鳴鬭馬嘶蕭蕭短兵發夜
戰祁連山斷甲濺腥血番部帶箭降番酋連陣沒勒功
紀燕肰椎鼓歸漢闕
結客少年場
幷兒任氣俠年少肝膽雄錦臂金彈丸銀鞍玉花驄腰
插三尺劒手開二石弓輕生重大義一戰翔庭空斬取
戎王頭捷奏甘泉宫
秋夜長曲
碧簾挂雨秋容老寂寞江城暝煙草流蘇帳冷屛山低
蜜炬香銷睡常蚤夢驚離緒牽愁入翠被寒侵淚花溼
思美人兮天一方烏啼月落西風急
青樓曲
青樓女兒十五六翠掠雲鬟妙裝束千金學舞拜部頭
新來教得凉州曲錦韉少年被花惱醉把金釵換香草
西風樓前秋鴈飛舞衣狼藉花顛倒
采蓮曲
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香花湥㤀卻來時路
江南春
玲瓏樓閣江城晩楊柳絲絲凝碧煙飛燕不歸春滿地
百花香裏聽啼鵑
巫山高
巫山巃嵸巫峽曲一十二峯淺凝綠老猿化石懸嶺崖
矗矗凌雲埽壇竹九靈少女列仙從佩玉鳴鸞乘彩鳳
飛䰟走魄歸瑤宫紫簫吹斷荆王夢
咏懷
洪河相綿纏嘉宅良可卜蒼松蔭長溪叢梅馥四屋過
亭白水飛鳴流漱寒玉遊目俯靈景抱杖委繁俗長吟
暢幽懷理琴展清曲豈不企凌厲而乃傷局促吉士抗
遐蹤幽人聚靈族
步出城東門
步出城東門與子各執手遙望冢纍纍悲風發隴首長
松自青青枯根帶骨朽人生如朝露嘉命那可久世無
王子喬何訣以固壽感慨徒傷悲歡言且飲酒
山上有白雲
山上有白雲浮陰翳陽光亭亭颯繽紛出岫高飛翔飛
翔長在望遠匪千里隔莫以秋風來吹散無蹤跡
秋夜懷菊山沈莊可
凉風動金旻奄忽寒節至百卉俱萎垂梧桐亦飄墜明
月入我牖展轉不能寐顧影重傷心思君長下淚
滕王閣懷古
憑高獨展眺風葉亂鳴秋鸞舞自空閣漁歌向晩舟卷
簾山歴歷倚檻水悠悠月出江城暮凄凉萬古愁
寄雲林楊少雲自衡之桂
問訊楊夫子經年客異鄉南浮湘水遠西望楚天長五
嶺梅花發孤亭草色荒白雲遙滿目曷久住炎方
戴式之來訪惠石屛山集
詩翁聲價滿江湖肯訪西郊隱者居&KR0888;似杜陵常戴笠
狂如賈島少騎驢但存一路征行藳安用諸公介紹書
篇易百金寧不售全編遺我定交初
江居
獨作幽居計江邊屋數間水流天自在心遠地寬閑鉏
月栽梅樹移雲疊石山白鷗盟欲結倚杖看潺湲
溪邨
兀兀小橋西人家住繞溪雲山當戸入竹樹出檐齊風
急花初盡春湥鶯亂啼稻畦新雨足稚子亦鉏犂
題杜少陵草堂圖
背郭好林塘誅茅作草堂因吟白鴉谷為卜碧雞坊隴
竹和煙淨江梅帶雪香四松經喪亂閱世幾風霜
道經玉笥山
玉筍凌空徑元都詔吏仙荒壇湥覆草峭壁響流泉石
洞隨龍蟄金丹許鶴傳夜湥擣藥鳥啼破翠微煙
入投龍洞
行入投龍洞青青見竹竿暮雲生道樹夜月滿仙壇枯
蘚沿崖古長松繞澗寒三生清淨福獨此愧黃冠
上慧力寺
今代空王宅前朝處士家牛車為象藏鹿苑發龍華松
密風生樹江空月在沙闍黎飯鐘後邀我試新茶
寄蒼山曾子實
東湖從此别嘉會邈無期望遠音書阻思君歲月馳春
雲山隔斷秋雨鴈歸遲欲覓崆峒使梅花寄一枝
幽事
閒攜小斧刪梅樹自縛枯藤補菊籬燒柏子香讀周易
滴荷花露寫唐詩
遊仰山寺
施地開金刹勝因結佛緣怪松盤獺徑古木護龍淵雲
裹春山亂禽啼夜月圓路遙歸不得好借上方眠
梅花
約臂金寒拓綺疏搔頭玉重壓香酥含章檐下新妝額
試啓菱花得似無
王氏山居
聞道山居好林湥遠俗情茶煙熏壁暗蘿月射窗明學
稼修禾譜栽花識藥名無人覺幽隠為有讀書聲
水亭
欄檻玲瓏直又横半臨池水著新亭擬招鷺㝛栽添葦
怕礙魚行掠去萍五月藕花千㨾錦四時山色一般青
有閒來此尋幽賞莫看人間澹墨屛
趙承遠雲扃
聞道幽居好棲雲結數椽庭湥關竹雨衣潤染茶煙嵐
氣生朝壁湍聲入夜絃半生飛動意未得痼林泉
宋百家詩存卷二十二
