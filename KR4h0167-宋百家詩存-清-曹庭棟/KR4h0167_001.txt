宋百家詩存卷一
嘉善曹庭棟編
慶湖集
賀鑄字方回衛州人孝惠王后之族孫氣宇雄爽面
鐡色喜譚當世事可否不稍假借博學彊記工語言
尤善度曲掇拾人所棄遺少加檃括皆為新竒自言
吾筆端驅使李商隠温庭筠常奔命不暇元祐七年
李清臣薦為承事郎判泗州又判太平州遷奉議郎
年五十八致仕甫二年復起管洞霄宫以后族恩遷
朝奉郎明年又致仕自號慶湖遺老裒集歌詞題曰
東山樂府黃庭堅最賞其梅子黃時雨之句時稱賀
梅子有二子曰房曰廩房從方廩從回蓋寓父字於
二子名也慶湖前後集二十卷其後集當時被兵燹
失去祗存前集九卷補遺二卷其詩灝落軒豁有風
度有氣骨稱其為人
叢臺歌(邯鄲縣譜叢臺趙武靈王築今故址猶在與邑令杜□仲同賦)
累土三百尺流光二千年人生物數不相待摧頽故址
秋風前武靈舊隴今安在秃樹無隂困樵采玉簫金鏡
未銷沈幾見耕夫到城賣君不聞叢臺全盛時綺羅成
市遊春暉一從琱輦閉荒草蕭散行雲無復歸招魂想
像風流在晴華露蔓猶依稀盤紆棘逕撩人衣禾黍晚
成貆貉肥層檐碧瓦碎平地夢作鴛鴦相伴飛登臨弔
古將語誰城郭人民今是非指君看取故時物南有清
流西翠微彷徨華表不忍去豈獨遼東丁令威
黃樓歌(彭城遭水患太守蘇公軾築樓城東取土勝水之義樓成讌集座客皆知名士)
(明年春蘇公移守吳興是冬謫黃岡後五年徙汝海因賦此以道徐人之思)
君不見熙寕丁巳秋靈平未塞河横流澶漫勢欲浮東
州斯人坐有為魚憂當時賢守維蘇侯厭術不取三犀
牛跨城岧嶤起黃樓五行相推土勝水鼉作黿驚走鞭
箠三丈渾流變清泚南来船車鷁銜尾使君登覧興如
何舞劒吟牋賓從多水平照影見鴈下山空答響聞漁
歌樓下江洲長芳草一麾南出彭門道昨日春遊詠白
蘋後夜秋風悲鵩鳥黃岡汝海心悠哉青衫白髮多塵
埃采菱妓女今何在騎竹兒童望不來碧雲明月長徘
徊
彭城三詠
戲馬臺
秦蛇已中斷劉項方龍戰叱咤沮風雲睢盱走霆電鴻
溝一畫天地開楚王洗劒東歸来新都形勝控淮泗籠
山絡谷營高臺重瞳登覧何為者不知招賢知戲馬上
如激矢下投丸蘭筋霜腕便(平聲)回盤半夜悲歌騅不逝
明日隂陵行路難騋牝三千歸漢閑粟豆猶聞蠹縣官
君不見華山之陽古坰牧春風吹草年年綠
斬蛇澤
君不聞泗濱亭長送徒如咸陽徒夫懷歸多道亾澤中
置酒飲相訣吾亦從此奔□碭隂風蕭蕭導者懼前有
修蛇怒横路酒酣拔劒肯留行劃斷蜿蜒不回顧河明
月出人踵來彼媪何冤號且哀謂遭赤帝屠吾子語竟
莫知安在哉真人聞此自心許茫茫四海吾其主虎變
龍飛十二年馘項梟英盡狐鼠半夜雄鋩飛上天幾見
長陵一抔土
歌風臺
漢祖高風百尺臺千年客土生蒿萊何窮人事水東去
如故地形山西來江淮猶沸鯨鯢血八十一車枉歸轍
白首逢迎皆故人牢酒歡呼惜將别崤澠迢遥非我鄕
死生此地烏能㤀酒闌鳴筑動雲物青襟兒曺隨抑揚
爾時可無股肱良端思猛士守四方君不聞淮隂就縛
何慨慷觧道鳥盡良弓藏
江南曲
遊倡搴杜若别浦鴛鴦落向晚鯉魚風客檣千里泊當
時桃葉是新聲千載長餘隔水情烏衣巷裏人誰在白
鷺洲邊草自生
三鳥詠
提壺引
綠野帶江春漠漠露涇花蔫朝暮薄年芳婉娩欲辭人
啼鳥殷勤勸行樂提壺真起予十千美酒當賸沽金龜
寶貂家所無持抵可過黃公壚調官東來今幾日謂有
公田宜種秫朝廷未除私釀律安得一試焦革術提壺
鳥歎吾與爾皆悠悠君不見長安兩市多高樓大書酒
旆招貴遊脱聞提壺鳴樹頭論槽買甕更(平聲)獻酬庶幾
此聲知所投胡為南鄕長滯留端使北宗狂客羞(北宗狂客)
(方回自號也)
竹雞詞
東南澤國陂塘闊旱歲少逢晴五月田間鼃喜雨溟溟
竹下雞啼泥滑滑而予不耕陂下田田皋驅馬揮長鞭
稻塍微茫絶復連如躡鏡面流鮫涎植蹄沮洳不敢前
何暇顧惜青連錢竹雞鳥汝幸飛翔羅罻外安知此塗
吁可畏雄雌更(平聲)鳴方自慰汝不能言臆為對君不見
日圍赫赫是長安大明宫闕開雲端雞人唱漏展三刻
左右相君朝謁還前騶誰敢干後乘不可攀飄颻青蓋
望巳遠綠槐隂下沙隄閑長堤千步沙漫漫風不驚塵
雨亦乾君能馳騖此其所何事江鄕行路難
子規行
長江靡靡山陂陀旅竹荒松蒙蔦蘿蠶初眠起風日暖
梅弄黃時烟雨多山閒有逕行逶迤倦客據鞍生睡魔
奈爾思歸啼鳥何子規鳥不如歸去好誰家西北最高
樓幾為王孫怨芳草子規憐爾觧歸飛我獨何心長不
歸十年跡絶蘇門道夢裏舊遊知是非一官竊食官倉
米十口之家飽而已金印錦衣耀閭里少年此心今老
矣問舍求田從此始
舟次金陵懷寄歴陽王掾(王字元胥)
昨時江北望江南把酒離愁已不堪今夜江南望江北
抵掌清談安可得歴湖白下非吾鄕官身俗眼禁人狂
後日扁舟更西去江北江南兩何處
艤舟秦淮雪中訪侍其瑀(侍其字服之)
北風破雨初成雪齋舫篷窗吹紙裂籃輿觸冷訪圓廬
得把一杯聊耳熱人生自適待何時矧君與我皆衰遲
會待晴天暖風日杖藜同赴北山期
寄墨代書贈楊時(楊字中立為南康刑獄掾)
徂徠雪壓蒼松顛淪膏根柢蟠蜿蜒樵斤翦拔石火熱
曲突百步凝梢烟蒲萄秋顆纍纍懸海膠九煉堪續絃
力擣萬杵臼欲穿劑成圭璧隨方圓點漆比色石比堅
坐令李韋羞居前陳臺潘谷老且賢授唯識者不計錢
是翁觧化如蜕蝉後可繼此無聞焉付君一圭款式全
保護謹密何千年君家清風宜世傳不特譚元須草元
金陵留别僧訥
冗從西班誰比數牛儈馬醫猶爾汝詩觧窮人未必工
苦調酸聲效梁父榮陽道人方外交謂我有言追屈騷
驪珠不惜弹黃雀狗尾何堪聯晉貂秦淮潮上扁舟發
後日相思一書札千里同風了了然人閒無處無明月
留别田晝
君家陋巷一尺泥吾車有輪馬有蹄犯寒踏雨重相過
明月扁舟吾遂西回首邯郸迹如埽離索十年成潦倒
兔葵燕麥春自妍蟬腹龜腸氣方飽雲逵窅窅謝攀躋
長鋏與人還故棲異時結駟來南畆耕者老夫鉏者妻
答靳生(生名馳嗜酒而狂自號酒隠翁)
軒軒陸士龍卓卓荀鳴鶴雲間日下逄此叚殊不惡方
君嗜狂藥而吾窮病縛相望不相遇賦詩聊爾謔知君
酒隠慕先賢誰何合作飲中仙金陵妙唱丹砂絃當日
新聲傳不傳莫學滄波弄雲月老鮫哆口饞流涎訪吾
之居在何許春明門東大道邊青鞵布襪不妨步何待
東家蹇驢乃著鞭我屋真無坐客氊蒲團檉几共蕭然
鬪雞走狗春風顛付與垣東惡少年
亾女勝璋哀辭(適汝陽邾氏子彦修)
百痾沈䪺彌兩年何圖壮女死我先失聲忍號氣窒咽
淚如綆縻汲九泉鳴呼尚敢尤諸天託非其人死失所
父孱母嚚猶棄汝吞辛咀楚申何許萎荑殞英春不主
鳴呼萬古為冤土
題漢陽招真亭(亭在大别峯頂郡守吳興劉誼宜翁營搆以招江夏黃鶴之仙)
(劉自稱有不死術亭成後二年物故余於淮隂道中適見之亦無他異丙子八月獨登因賦此)
大别山巔清沔尾飛亭岧嶤帶雲起清狂使君初燕喜
拍手招呼黃鶴子元津煉出太陽酥丰茸胎髮蒙頭顱
每誇久落北鄷籍豈意齎恨歸黃壚越客登臨興何有
愁不能言病妨酒殘陽雲夢窅然深尚欲開襟吞八九
羽駕飄颻安在哉使君餘迹巳塵埃但見庾令樓横烟
樹杪角聲催月渡江來
晚出江城聞角
古濠沮洳荷葉枯矍鑠秃鶖行且漁山銜日腳水關掩
孤樓引角吹單于驕馬嘶風興非淺壮圖舊迹随塵卷
秋盡湖邊鴈不來流落方悲去人遠十月之交五夜長
河横斗直天蒼凉蘇門故里斗杓下豈無伯仲勤相望
君不見剡蓬為矢弧弦桑男兒落地志四方履屐無跟
著家巷道梁適楚猶吾鄕鴝鵒不踰濟橘渡淮為枳吾
心况物未應然隨牒官身聊爾耳
寄漢陽趙尉沔(趙字道原滂之從兄)
慶湖遺老坐詩窮彊仕之年百病攻誰謂南昌禄隐翁
伏枕呻吟四壁空相思限此江西東寄聲每托江頭風
斯言近俳聊一笑江水方清饑可療人生竒偶類探籌
造物豈容人數料君初試吏或當然我大半生真不調
昔不願起家百日登三司今不願還家六印金纍纍但
願官糧辦親飬歸來尚餘三徑資鄰牆晏起訪安否爾
酌我歌堯舜時咄嗟此願良難必吞聲食蘗甘如蜜
故鄴(建安十二年曺操滅袁氏始大築鄴)
魏武昔恢圖北平譚尚孽卜鄴築新都非徒三狡穴將
行遷鼎志遽有分香訣落日繐帷空奠終歌舞闋旋聞
瀍洛上再起蒼龍闕四葉不歸東苔花馳道絶食槽䜟
終驗挂飯期先決擾攘百年閒覆車尋此轍山川氣象
變朝市繁華歇白露復青蕪茫茫換時節隂風吹葛屨
燐火走兵血木葉下西陵寒蟲助騷屑當時陪葬骨馬
鬛猶環列隧碣仆縱横鐫文久殘缺帛砧與柱礎螭首
随分裂指此一抔閒賢愚兩何别悠悠鳳漳水寂寂雀
臺月千古配英雄未隨埃燼滅田皋訪遺老謂有興亾
說但聽黍離篇叱牛耕不輟
喜雨(巳未歲余官滏陽涉春旱熱四月晦雨始大㴻而二麥已槁死采老農之言賦是詩)
終春久旱暵涉夏俄溽暑垢汗凂衣襟梅津蒸柱礎黃
霾閉赤景測候錯辰午沙燕逐風鳶翻飛遡來雨紛紛
白羽箭齊發萬牛弩落瓦復鳴階浮漚如沸煮崇朝巳
沛浹枯暍頓清瘉田父喜過從迎門好相語蠶桑薄可
具豚酒與簫鼓擇吉謝叢祠巫孃罷狂舞晨炊飽丁壮
庇笠耕潟鹵少緩麥租期庶將秋稼補輸入太倉中蕃
肥任黃鼠
閒情二首
青忩隐夕曛玉甃紫苔春佳人久不見翠被銷檀熏長
巾拂綠綺上有三年塵聊弹别燕弄寄謝陽臺雲
秋風動珠箔流塵汚鴛綺念昔合歡人兩心今萬里冰
霜變松竹况復如桃李欲寓相思文無多右軍紙
燭蛾
雙蛾來翩翩慕此堂上燭附炎竟何功自取焚如酷感
彼萬動微保生在無欲不見青林蝉飲風聊自足
答杜仲觀登叢臺見寄
高風蕩河漢白露被寒菊下有絡緯蟲凄酸生意促華
年不相待去我何流速老步失騰驤短轅甘跼蹙伊人
濮陽秀方厭折腰辱仕道塞榛蕪低徊避蚖蠖邯郸古
都會陳迹武靈築興發即登臨西南幾窮目新詩琢璠
琰疊寄兩三幅一聽郢中歌陽春回草木行將及瓜代
暫喜擺羈束鞭馬徑相過連朝奉遊瞩隻雞與斗黍禮
意未為足何以遇高陽多營甕頭醁
送武桓之安陽
黃金絡征轡之子待明發尊酒少遲留禅林見凉月歌
鬟結蛾黛怨此佳期闊去去隄柳風青蝉催白髮
遊雲龍張氏山居
昔聞張逸民卜築雲龍山東望結遐想喜得彭城官一
語定襟契宛如平生歡招携屬休沐投此蘿薜閒女僕
候門巷青袿雙翠鬟蘇齋軒戶眀餅火焚椒蘭寶墨鬼
神護清詩冰玉寒森然拱檐霤架石排琅玕東趨放鶴
亭磴道披茅菅指顧百邨落炊烟林莽閒日腳射平陸
兩山如斷環凄風振晚葉坐怯衣裘单引領紫霄極飄
颻如可干緬懷眉山公五馬來遊盤酣興走顛筆蒼崖
即鑱刊午年仲冬月雪野雲瀰漫埽石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀遇勝不能賦俯遵塵路還
山英移未勒時款白雲關
登黃樓有懷蘇眉山
登黃樓望黃州黃州望不見樓下水東流水流何可留
浮雲更悠悠傷心澤畔客顦顇楚蘭秋
秋懷
蕭蕭庭落木嗝嗝雞聲惡荒檐日影斜饑猫捕黃雀忩
閒飬痾客起念邱園樂欲賦歸去來西風老藜藿
飛鴻亭(彭城守王公說命南禅寺僧建取叔夜手拊目送句為榜時與李昭玘楊中立)
(同登)
禪林跨山脅飛構鑿崚嶒千里寄雙睫百憂消一登斯
遊屬公暇曉日東南升霜野明練甲雲隂垂海鵬東州
地陽暖臘月川無冰大船出洪口突去如鶱騰趺坐思
方寂桐魚聞飯僧生臺飽馴鴿散上浮圖層矯首發長
嘯清風鼓塵膺寥寥紫虛路鴻鴈正憑陵仿像中散公
俯手朱絲䋲粉繪久零落爽靈呼不譍顧予識尤寡况
復無才稱行且置纓笏庵棲宗大乘二子勿多誚有心
何不能
上巳後一日登快哉亭
上巳信嘉辰流觴傳舊俗良遊悵不遂吏局方有屬東
風吹曉雨萬竅嗥林麓疑有泊舟人狂歌河女曲逾朝
始澄霽物色如新沐城角趨(去聲)危亭登臨慰幽獨紛華
埽不見蝴蝶飛平綠竚倚窮夕曛悠哉此心目
人生七十稀
人生七十稀行年今已半事功貴及時遲暮復何算嗟
吾夙多負失怙在童丱詩禮昔有聞飄颻辭祖貫慈親
念衰緒卒卒營婚宦名姓係西班星霜亟徂换未築黃
金臺長歌白石爛豈無同心契相望渺雲漢每虞秋飊
至催折㵎底榦異日偶班輸抱柯徒永歎
送李主簿夷行之官河隂(李字易初)
夙昔一尊酒相從清泗濱回首歘四載長安逄故人交
情久益澹詞筆老加新送子復西去勞生悲重陳
君才夲高絶流俗固難諧桂生樗櫟林寕免相突排勾
稽諒多暇簾箔蔽公齋聖賢在黃卷差可遣人懷
遊雍五燕溪分韻作(與吳擇仁趙子漪同賦)
捨轡步平綠觧襟俯清池微風度修竹瑟瑟生淪漪棃
華照晴影暖雪正紛披把酒久沈想况與玉人期
東畿舟居阻雪懷寄一二知舊
舟路江淮永歲寒冰雪深戍期良敦迫王畿方滯滛疲
筋苦跧卧行樂長川隂雲物接平陸不見西飛禽風從
城闕来如聞鐘漏音昕霽更東邁區區子牟心
寒洛未澌結東趨江海深舟人警朝鼓歛繂逗長林林
端落滯雪沙際起鳴禽病客坐長歎攝衣涕流襟親朋
自兹遠可是慕山隂興盡莫回檝何人知此心
遊靈壁蘭皋園(張校理治此園以奉親余過訪壁閒得寇元弼詩因賦此兼簡)
(元弼)
集仙昔榮飬卜築循蘭陔深徑萬株合清池百畆開飛
梁蔭菡萏攢棟跨崔嵬淮海斸紅藥瀟湘移翠栽岱松
珮蘿蔦海石糊莓苔車馬遠驚聒魚鳥㤀嫌猜病客倦
舟檝尋春此徘徊閠年物候遲前日已聞雷薄景未晞
雪凍風新破梅伴人京洛舊杖履容參陪指我艮隅地
方營秋月臺眼明壁閒字醉墨題東萊短句頗清絶早
推能賦才殷勤卷白苧為爾拂塵埃安得一携手更傾
林下杯酒闌話平昔豈復顧形骸行役浸相遠人生信
悠哉薄暮重回首長哦歸去來
同李延永遊金陵雨花臺
迢迢朱雀航飛蓋共凌越東風石子岡芳草微徑絶生
公法堂在清夜貯明月回認城郭遊春華爛晴雪長烟
動江隩微雪泊山脅連檣去遲回白鳥屢明滅江山信
清䴡人物久銷歇城堡定荒凉投身計何拙塵衫與汗
馬端為老生設李侯朱門俊詩與盡時哲俛首就微班
剛腸頗摧折人生特眠飯似是此身切歲晚賦歸田非
君復誰結
宿寶泉山慧日寺(寺在烏江東北戊辰中元至此遇越客嚴生因賦是詩)
日入不遑息驅車更之東回蹊出蒙密觧袂迎長風風
從何許來歴歴江南鐘頓轡阿蘭若虛庭月正中流螢
逗深竹白鳥巢青松華燈耿翠箔瑶花擢春叢絶境美
清夜怳非塵界逄惜無一尊酒幸與之子同明發即南
北浮生两飛蓬
三山(在金陵西南崛起大江中昔王龍驤順流鼓櫂徑造三山謝元暉登三山望京邑皆)
(此地也戊辰春余遊金陵置酒鳳凰臺引望此山如落天外雅符太白詩中語既渡江至磧石)
(城門適與山對己巳六月賦此)
南朝鳳凰臺置酒昔高會酒酣望三山宛在青天外長
哦謫仙吟如啗鯨鯢鱠明日信東風孤帆出其背荒戍
接江濆開門適相對鼎足峙長川不為舟檝礙雨暘雲
吐吞蚤晏潮進退萬古免浮沈曾微忭鼇戴伊余厭塵
坌閉目何可奈爽氣豁襟靈山乎吾有賴嘗聞晉阿童
萬艣飛戈快徑造此山陲滄波為之隘慨我疲軟姿功
名譲前軰元暉昔憑眺物色頗有在他時挂武冠刀劒
行且賣山價略可酬庵棲謝當代遠持三山磯况彼七
里瀨猶得傲狂奴吾無故人待
望夫石(在當塗北山上)
亭亭思婦石下閱幾人代蕩子長不歸山椒久相待微
雲蔭髮采初月輝蛾黛秋雨疊苔衣春風舞蘿帶宛然
姑射子矯首塵冥外陳迹遂無窮嘉期從莫再脱如魯
秋氏妄結桑下愛玉質委淵沙悠悠復安在
題烏江湯泉寄老庵
西庵松竹深薄暮更微雨山禽不畏人嘲哳方對語而
予倦宦者罷日今可數京邑夙所懷其如惡塵土行復
念斯遊回頭悵何許
罷官有期懷寄歴陽朋好
迅雨盪闌暑層飊披滯雲澄川繚楚甸新陽麗秋旻物
候豈不嘉中懷愴離群親朋滿城邑繫滯此江濆及瓜
信匪遥遂作河梁分何人具供帳尊酒展殷勤一聆雪
兒歌載悽遊人魂津鼓警朝夢渚烟生夕曛所悲紫蘭
纓復汚京洛塵春風有歸鴈報我相思文
題崇勝寺無心庵
老鶴依林表孤雲寓山閒結茅窮釋子著身如許閑有
心即塵紛無心猶石頑有無心併置日暮客來還
題天清寺安上人北軒
南城繁(音㜑)氏臺維昔孝王築歌吟寂無聞萬楹聯佛屋
道人開北牖俯就百喬木八月鳴青蝉槐蛾委半綠客
來借榻卧吹睡俄頃足疎雨隔斜陽垂虹跨長陸良遊
悵後遲回謝三更酷&KR0888;馬尾華軒汗顔塵一匊昨非勿
復道佳約猶可續載酒定何時新黃糝庭菊
寄題栗亭縣名嘉亭(邑令趙洋取杜甫栗亭名更嘉之句為牓)
少陵昔避地幽棲鳳凰川始願獲其所賦詩此終焉睠
彼美林麓蔭膏腴上田陽陂饒珠垂隂谷繁玉延長鑱
勤來斸服食攀飛仙兵祲奪和氣力耕無善年林坰開
冰雪浹旬斷庖烟鳴呼歌七章暮節西南遷環堵久蕪
没斯亭名尚傳荗宰愴懷古增崇殊過前雕甍揭長簾
下容十客筵嫩嵐隔春叢清竹鳴夏蝉風月有高興寫
兹武城絃狂客屬尫廢駑筋難強鞭何暇遠登覧但哦
鯨海篇尚苦八口累依稀同曩賢餘齡寄幻境未斷東
西緣江湖米價平一舸去悠然幸此歲豐樂浮游吾所
便異時訪陳䠱復使後人憐
遊盱眙南山楊介(楊善方藥著書甚多)
曉霜無輕颸長淮净如眼招携南山遊老子興不淺不
從千步橋飛渡一漁舠中流鼓素檝魴鱮歘驚跳禅叟
延遊客悤悤問行色千里遠京關浮驂去安適長嘯指
滄浪濯纓湔我裳朱門曳裾地槐柳自成行多年因鞾
版未立中人産沈痼迫衰遲求田咄何晚神丸儻駐顔
投此寄餘年鑿室鄰楊氏然薪繫太元
送周夀元翁西上
露草蔓前庭微蟲思明月宵分耿不寐懷我友生别舟
師望箕宿綴幔須明發鷁首托歸風安知川路闊夫君
青雲士行奉紫宸謁一鶚抉塵籠搴軒應霜節仰追鸞
鶴駕肯顧狐兔穴越客寓荒城蚤棲慕鳩拙衰遲積尫
弊未死人事缺嬾製一緘書寄聲彼朝列方今百廢舉
衮職補何闕每自幸餘齡江湖散華髮躬耕固難彊五
斗代薇蕨摩腹遡南薰蒼生觧煩暍
題武昌鄭判官直節亭(鄭名深字文通植竹開亭於官舍扁直節以自)
(况)
開亭牓直節寵爾青琅玕歲晚傲霜雪不同天下寒挺
立百丈夫被之古衣冠春華白粉澤正色莫敢干越客
與登覧微吟復長歎六鼇方忭戲雲海翻狂瀾儻逢龍
伯公何憚翦一竿岐山鳴鳳雛久刷五色翰何以慰朝
饑美食來加餐高材陋時用自持良獨難不願裁樂管
伶倫非古官浪遭野王軰三弄為人歡願製殺青簡燦
然漆與丹褒貶約魯史終古垂不刊顧此托根地辱哉
久泥蟠
懷寄周元翁
周郎假沔官我偶來沔居得閑定相遇譚笑沈痾祛俄
聞戍樓角曉引吹伊吾自君居湓城怳怳一夢餘復求
若軰人陶竈&KR0679;璠璵誠哉天下士不特江漢無
周郎走王都馬足塵翻波賀老官江夏無人驚雀羅出
處躁静閒奈此貧病何平生觧指誓晚境勿㜑娑迫死
不得休前言食已多尚敢厭冷澹歘為赴火蛾
題潘大臨東軒(潘字豳老随親官濮陽闢公舍之東軒名左史賦詩見寄因答)
(之)
陳公少荒誕一室未遽埽事功竟何成老魅死不早潘
郎治寓舍帚秃無遺蚤庭砌蒔蘭蘐未霜除惡草眀窗
慕輕素朝日上杲杲烟蔓擢熏爐松腴浮墨沼著書析
魯史百傳見脱藳賊亂久逋誅吾方力窮討不應兩觀
下僅獲少正夘坐可驕素臣俾渠眸子瞭而翁晏退食
筆削日課了伯仲詠南陔餘風颯林杪安知自娛適聊
慰堂上老起居侍杖藜寒燠躬煬澡昏定仰屋眠是中
亦大好
和潘豳老溪上屬目
白雲蒙山頭清川山下流芳洲采香女薄暮漾歸舟並
蔕雙荷葉逢迎一障羞持情不得語大婦在高樓
擬温飛卿(代王文舉賦)
露網朱甍上風簾翠鎖前宿衾薰菡萏朝鏡拂漪漣津
潤銷金筆香依撲粉綿度閒雙陸子撥恨十三弦鸚鵡
殷勤語栴檀委曲烟鮫綃乾玉筯魚鑰限金蓮團扇酬
桃葉烏絲代杏牋朱門長窅窅白馬自翩翩難釣三珠
樹徒抛七寶鞭酒闌應有待夢破即無緣信鵲新秋去
孤蟾後夜圓浪言牆外地的是洞中仙
雨餘晚望
相應乳鳩鳴桑閒返照眀平津小舫度高隴一牛耕林
薮歸心健塵埃病骨輕屈騷魂爽在未許獨君清
送李易初還汶陽
客宦愴離羣徐方復得君青衫初試吏白面頗能文畫
舸浮春水清尊醉舞裙他年會相訪分卧北山雲
春晝
新蠶經浴罷舊燕未來前吏局坐如夢物華行可憐藻
生南浦釣雨足東皋田故國負歸約塵埃年復年
快哉亭朝暮寓目二首
夙起喜舒曠徑趨城上樓初陽動禾黍積雨失汀洲水
牯負鴝鵒山樞懸栝蔞坐慙真隠子物我兩悠悠
積潦際危堞登臨西照中苔衣罥白羽槐蔭懸青蟲不
淺胡牀興無多團扇功目窮猶起羡演漾一漁篷
題張氏白雲莊
江左陶徵士高風昔所聞應慙五株柳難比一溪雲我
有乘桴約君方植杖耘悠悠竟何得晚歲盍同羣
枕上聞鴈
朔吹飄征鴈寒聲徹枕前遠違沙漠雪不下汶陽田客
夢悲中夜歸期隔故年莓苔與菰米何處是湘天
蚤夏
吏役初無補端令樂事妨不知春遂去但爱日何長薄
雨梅含核温風麥擢芒須容退食暇一枕夢吾鄕
辭酒
魯酒一尊薄吾愁萬斛多塵埃斬馬劒涕泗飯牛歌髀
肉生如許顛毛黑幾何功名可復道身世兩蹉跎
送陳傳道攝官雙溝
弭節想登臨閑雲護日隂青蒲泗水闊古木漢祠深應
醉杯中物惟聞澤畔吟禅坊飬疴客輕别若為心
自鄆還徐道中作
八月過新雨行雲弄晚凉山川乍明晦禾黍半青黃西
去真何事東還非故鄕悠悠塵土裏無路不亾羊
蚤發王邨道中寄李智父
雞鳴戒徒御驅馬度前陂得雨人耕早邊山日上遲罷
休何復道會合邈無期頼有西來水悠悠慰我思
暮投葛墟馬上
旬浹走千里塵埃如有緣慙無季子印可换洛陽田廣
澤鴈行去荒山雨腳懸長亭猶未見疲馬不勝鞭
汴渠夜泊示畢紹念祖
耿耿度中夜浩歌誰與酬屋頭風罨岸枕底浪澎舟春
物行飄忽鄕心久滯留須明投吏部一醉驛西樓
丙寅舟次宋城作
水舘四邊邨登臨奈斷魂黃花開小徑紅粉哭高原舟
檝逢新火松楸老故園斜陽一千里依約是蘇門
京居感興
為問長安客何人識要津長持一馬箠浪走六街塵城
闕烟中曉關河雪後春故園桃李在尊酒願相親
苦竹邨南馬上
楚澤薰風後林皋夕照閒漁船沿綠岸鳥道轉青山久
負杯中樂長偷馬上閑悠悠白門路何日杖藜還
題諸葛谼田家壁
晚度孔明谼林閒訪老農行衝落葉逕坐聽隔江鐘後
舍燈猶織前溪水自舂無多遊宦興卜隠肯相容
詶桂林從叔
江到三湘盡山圍八桂深龍蛇寒不蟄霧露晝多隂迢
遞馳梅信殷勤訪竹林淮南風土美留滯亦何心
懷寄潘孝本兼簡其子言(潘字景仁時官嶺外)
春色先梅嶺秋聲後桂林溪通五羊險雲近九疑隂無
鴈來逢信有猿能伴吟一尊燒酒美應對阿戎斟
題烏江東隆山鄧氏亭
浦客今何許空餘接隐亭舟随潮水上門背夕陽扃兔
冊塵生蠹漁蓑雨化螢題詩嵓下石聊代草堂靈
登烏江柏子岡懷景仁
驅車柏子岡引首東南望孤戍帶寒日長江流大荒故
人越五嶺旅鴈留三湘好待春風暖相随還北鄕
宿黃葉嶺田家
聚落荒山裏畬田歲不登牛衣障隙雪鼠穴見鄰燈愁
信魚難瞑寒疑酒亦冰悵然歌白石推枕待晨興
遊六合定山真如寺
隻履西歸遠何年此布金地寒蒼檜老歲晏白雲隂燒
隔溪冰斷樵穿徑雪深袒心何處問俗駕晩駸駸
同道通師之香林馬上作
冰霜節候遲淮楚早春時白草風頭急黃雲日腳垂鳥
聲投古戍馬力倦長陂吾有官箴畏勞生爾浪為
題烏江邱氏昆仲歲寒亭
新甫移根遠蒼然對兩翁閉門三尺雪仰枕一亭風東
郭顔何厚西來意莫窮未應輸狹小釀酒待春叢
送左禹赴江夏尉
汎汎青翰舟亭亭黃鶴樓江山信清䴡人物想風流美
酒遺歸思新詩題勝遊有魚知不食端為置書郵
高望道中
積雨漲陂塘田塍插晚秧遠山宜薄暮高燕弄微凉馬
革非吾願魚飱饜此鄕歸期知近在猶待菊華黃
湯泉道中
青石岡西下靈泉産藥苖山英如有待木客可相招蟬
帶風移樹塵随馬度橋颺鞭吟舊句歸路不知遥
艤船當和江口待風累日懷寄城中朋遊二首
一葉寄津口怒濤安可乘朝風占酒旆夜爨乞漁燈牛
渚逢新月秦淮想結冰故人他夕夢歌吹滿金陵
離憂不可觧罷酒獨登臨潮落江空闊雲繁歲晏隂愁
鴟守漁罧怒犬突神林觸目增凄斷聊為澤畔吟
重别王掾
别語難遽了不知寒夜長回燈撤杯案抱被宿船倉載
聽遠鷄唱稍分征鴈行臨風滿匊淚吟落一襟霜
投宿清凉寺
建業衣冠集秦淮舟檝屯東西萬里客朝暮兩潮渾何
處契心賞片時清耳根僕夫浪見問但出石城門
金陵懷寄王掾
征朔亭邊路望夫山下舟長江不隔夢眀月祗供愁促
席歌塵斷閑忩醉墨留惜芳橋畔柳誰繫木蘭舟
秦淮夜泊
官柳動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐遠遊子心旆正搖搖
辛未龍興節日懷王掾(昨歲是日余觧舟渡江)
昨歲東溪口扁舟欲下江伴愁燈映幔欺睡月侵忩漫
寄書連紙誰同酒一缸何當見之子聊使我心降
秋夜聞雨晨興偶書
故國心馳北扁舟計漫東寒生一夜雨病涉兩秋風落
泊籬根葉幽憂屋角蟲何情悲節物聊自况衰翁
寶應夜泊
伏枕漳濱後維舟楚澤邊筋骸非壮日節物迫窮年夜
雨侵牀漏晨炊輳鼻烟勞生我其分十口亦飄然
題甘露寺淨名齋兼寄米元章
日出天垠露江横地軸分馳年悲落木羇思託孤雲重
埽净名室長招漫仕君悠悠德璋軰未辦勒移文
龜山晚泊
春候半寒温維舟淮上邨長林補山罅青草際潮㾗久
厭浮家客重招去國魂禅房欲舒寫烟雨促黃昏
舟發金陵望歴陽作
尚識歴陽道依然西照閒風烟石磧戍林麓楚王山隔
水一凝佇當年百往還誰憐躍馬客衰病再投閑
江夏寓興二首
風與檣烏便儂先塞鴈來山經七澤斷潮自九江回漁
父猶知隐騷人枉衒才朋遊正相遠梅信為誰開
陂湖蹙坊市江漢復縱横沮洳莎城阽晴暘竹瓦鳴新
文添鵩賦異味識黿羹豈復悲流落官糧寓此生
九月十日寄潘豳老
眀月惜如許懷人殊不來徒歌桃葉曲又負菊花開尺
紙緘愁去扁舟載夢回他年雞黍約千里信悠哉
贈張士元(張字善良善為詩)
夫子長貧五十年年來生事更茫然青衿穉子彼何有
白首故人誰見憐霜後鶉衣寒䘺線日高漁釡凍無烟
冗官猶愧蘇司業不得時時送酒錢
雨晴西郊寓目
城中厭雨過清和偶出西郊野思多蠶簇趁晴初摘繭
麥場經潤欲生蛾營巢黃鳥啼深樹引犢青牛飲暮河
老圃念人留竚久挽衣沽酒願相過
和答鄭郎中見寄(鄭臨城人名淵字鄰幾登進士仕至職方)
客子由來懷故鄕蘇門冷落白雲旁夢随夜月鐘前斷
詩入秋風草共荒操版&KR2272;靴遊宦厭開尊揮麈舊歡長
泜川逸老應相念為倚闌干向夕陽
冠氏縣齋書事寄滏陽舊遊
小閣燒香麝氣濃翠苔庭院綠隂風卷簾燕自雙飛去
攲枕人方半夢中秋鬢先於懷縣令春愁多似義城公
西園酒伴無消息欲寄魚箋水自東
冠氏寺居書懷
古刹荒凉晝掩門鳴雞吠犬接西邨忩閒自記曾歸夢
樓外誰招欲斷魂漫賦新詩題琬琰少逢佳客佩蘭蓀
更堪愁肺經春病負爾高歌酒一尊
題彭城張氏放鶴亭(亭有石刻蘇眉山製文唐之陽春亭故址也在徐城)
(之東)
曾見君家亭上碑東望風月動閑思昔無卜築如相待
今遂登臨是不期萬頃白雲山缺處一庭黃葉雨來時
許昌應負重泉恨當日陽春枉賦詩
九日登戲馬臺
當年節物此山川倦客登臨獨惘然戲馬臺荒年自久
斬蛇人去事空傳黃華半老清霜後白鳥孤飛落照前
不與興亾城下水稳浮漁艇入淮天
九日呈李成文
城中霧雨曉冥冥坐失城頭百尺亭行樂固知非我事
苦吟猶得有君聽未應白髮饒新貴任使黃華笑獨醒
異日肯尋鷄黍約太行長繞故園青
春懷
東風吹雪隂復晴西日冉冉林閒明著水苔衣漸涵綠
向陽竹鞭初引萌官糧得飽酒不足春物有意人無情
馳書相對五陵俠汗版塵鞾今半生
登快哉亭有屬
南浦來風拂水紋汀洲芳草綠羅裙桃花舊雨應相望
楊葉新聲我獨聞酸鼻可憐香欲絶斷腸不待酒初醺
斜陽歸去書窗下一幅蠻牋賦夢雲
和彭城王生悼歌人盻盻(盻盼馬氏善書染死葬南臺即鳳凰原也)
東園花下記相逢倩盻偷回一笑濃書簏尚緘香豆蔻
鏡奩初失玉芙蓉歌闌燕子樓前月魂斷鳳凰原上鐘
寄語虞卿謾多賦九泉無路逹魚封
病後登快哉亭
經雨清蝉得意鳴征塵斷處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黃華約但覺秋風鬢上生
汶上留别李智父
一馬西投汶水濱自驚愁鬢帶塵紛秋風盡日吹黃葉
心事經年寄白雲去矣尺書勤訪我醉來尊酒強辭君
北忩絡緯寒聲急眀夜傷心獨自聞
懷寄寇元弼(寇時官荆山)
君投筦庫可知非我飽官糧又願違舊國秋高鴻鴈過
長淮水落白魚肥西風吹夢端相覓南物留人也念歸
何日蘆軒下雙榻滿持尊酒洗塵機
答王文舉(王詩有何時面青山相並兩茅屋)
茫茫塵土欲安之珍重吾人箇處期綠野相随一藜杖
青山正對兩茅茨自憐悾憁負年昔尚敢婆娑臨暮遲
第恐阿戎猶喜仕他時不與五君詩
將發彭城作
四年冷笑老東徐滿目溪山不負渠得米徑須償酒債
有田便擬卜吾廬明朝門外扁舟雪别夜燈前滿紙書
會問悤悤觧携客相思命駕定何如
留别張白雲謀文
三年官局冷如冰炙手權門我未能頼與白雲之隐者
不談黃卷即尋僧蕭蕭簾箔風披竹草草杯盤雪灑燈
塵土浮游漫相遠吳魚燕鴈兩難憑
永城邂逅周元通再索詩贈别
汎汎流萍滚滚蓬偶然南北偶然逢一尊通濟橋邊酒
兩夜臨濉驛外鐘行矣風波宜尚慎歸哉塵土不相容
事功早立須知退學稼他年訪老農
寄題泉南陳氏步雲亭(永城主簿陳琳字伯儁居泉南之東山)
紫翠峯前水一灣危亭微徑白雲關漁樵不見携笻去
猿鶴相随采藥還寒月帶潮來海上春風吹雨到人間
恨君輕為蒼生起曾得東山幾日閑
同畢紹寓泊永城招李深昆仲(畢字老祖李字道原)
滿城楊柳正黃繁幾處鞦韆出短垣經雨河流失清淺
殢雲春色乍寒暄從來嵇阮耽琴酒况得機雲好弟昆
咫尺津亭望齋舘杖藜相過莫辭煩
將發永城留題李氏齋壁
匹馬扁舟寄此身可憐投老尚迷津黃塵是處随遊子
明月相逄即故人東道琴尊能惜夜西園花絮欲傷春
分携後自悤悤去燈火虹橋夢更頻
京中春日遣懷
青梅小葉柳長條相對春風各動搖物色依依如有待
人情忽忽自無聊五陵劒俠知誰健三徑車弓不我招
好去廣津門下水新秋稳送木蘭橈
江上有懷李易初
何處經行特惘然津頭曾送木蘭船桃花春水生前夜
楊柳秋風憶故年驛路尺書疑斷絶官倉斗米愧留連
飄颻復作江湖計從此長安是日邊
陳留南城馬上簡李公羊(李字之茂)
南郭何人卜築幽平田高樹帶清溝隔墻野鳥啼晴晝
駐馬行人照白頭二頃難尋歸老計一尊宜結探春遊
步兵不惜供厨費更作東風數日留
寓泊金陵尋王荆公陳迹
晚泊扁舟一問津依然節物思羇人江山月照六朝夢
桃李風吹三月春宅枕謝公墩下路詩尋蕭寺壁閒塵
何須尊酒平生約長望西州淚滿巾
答孫休兼簡清凉和上人二首(孫岐山人字安之)
聲迹相聞忽此逄杖藜蕭散一相從平生詩酒真吾事
何處江山不爾容芳草自生南北路孤雲難繫往來蹤
異時荒戍長回首風送石城樓上鐘
渭北人遊楚水東論詩說舊偶從容鄕關此日幾多遠
春酒與愁相勝濃且免牛衣愧妻子莫將羊酪詫吾儂
哀王孫頼彌天釋肯學揚州飯後鐘
春懷有寄代同行作
未應一笑為千金且觧樽前綠綺琴歸鴈不將書北去
行雲長伴日西沈楚蘭徑遠飛黃蝶湘水簾空對綠隂
無復賞心詶節物斷腸翻詠白頭吟
答王拙見寄(王字閑叟)
好在金陵王隐君尺書忽與我相聞蓴鱸久負秋風約
猿鶴終尋舊日羣横笛卧吹南浦月杖藜笑度北山雲
六朝陳迹何須問一曲滄浪酒十分
度黃葉嶺懷寄清凉白雲庵主
黃葉嶺頭黃葉飛白雲庵畔白雲歸葉随遊子終相失
雲伴禅翁得所依會觧腰間斬馬劒肯尋江上釣魚磯
焚香埽地雙林下願贖今生種種非
歴陽姥磯下馬上有懷京都遊好
楚澤初冬正穫田孤鴻欲下卻翻然人烟隐約青山郭
雲物離披小雪天送别杯盤猶昨日勞生鞍馬遂窮年
故人多在金閨籍誰念心如寸斷絃
烏江東鄕往還馬上作二首
黃塵随馬染征衣千里江皋送客暉廢井草荒鼃黽怒
下田沙漲芋魁肥觧纓拂樹弄清淺横榻埽雲飛翠微
人生事事不如意終日念歸何日歸
悠悠東去欲何之草草西還可是歸殘日兩竿荒戍遠
青山滿眼故園非江田經雨菰蒋熟石路無風蠛蠓飛
回羡耕夫閑勝我早收雞犬閉柴扉
戲答張商夫
揚子江頭兩信潮送君西去木蘭橈依依暮雨鴛鴦夢
嫋嫋春風豆蔻梢細字碧牋随鴈到小簾朱戶抵天遥
長安觸緒牽情地不特魂銷骨亦銷
題定山寺法遠上人壁
支郎風味喜相親乘興來尋雪後春夾徑竹隂疑礙馬
隔江山色似招人豈無暇日容高卧如有閑田願卜鄰
豫約東城二三子歲時相過莫辭頻
自歴陽汎江至赤埭訪别曹觧
我訪故人不待招滄江謂廣纔容舠離城五點寒更急
著岸兩竿晴日高别來書尺正坐嬾老去鞍馬何堪勞
明年淮上更携手醉步卧虹千丈橋
再由赤埭有懷曹夢得
江上顛風倒客檣江豚舞浪卷渾黃故人漂泊知何處
幾日平安到故鄕野色蒼茫春尚淺夢魂惝怳夜仍長
可無百斛兵厨醖此叚離憂未易㤀
宿芥塘佛祠(壁間得故人詩)
青青麰麥欲抽芒浩蕩東風晚更狂微逕斷橋尋古寺
短籬高樹隔横塘開門未埽楊花雨待晚先燒柏子香
底許暫㤀行役倦故人題字滿長廊
送畢平仲西上(畢字夷直)
吟鞭西指鳳凰州好趁華年訪昔遊新㨾春衫裁白紵
舊題醉墨滿青樓鳴鼃雨細生梅潤颺燕風高報麥秋
須念江邊桃葉女定從今日望歸舟
烏江此道中作
寒麥田疇雪糝花暮潮洲渚水呑沙鳧鷖長作漁舟伴
桑柘深藏老圃家濁酒縱賢誰與醉青山有價不容賖
南來學得滄浪唱卻著征衫袖馬撾
遷家歴陽江行夜泊黃泥潭懷寄馮善洲
黃泥潭口檥征篷回指東城祗眼中半夜鳧鷖先覺雨
連江葭菼自生風青燈觧作無眠伴白酒難招一醉同
從此相思浸相遠便憑歸櫂附詩筒
檥舟當利港作
為問溪頭潮淺深片帆長挂北歸心夜風吹雪曉尤怒
午日破雲寒復隂江淮行役殊未巳京洛朋遊安事尋
何時稳坐飽粗飯鼓腹東皋農父吟
放舟下江留寄王元胥
檜檝淹留巳涉旬小忩猶得酒相親寒潮不應溪流澀
病客未行舟子瞋揮手便分今夜月斷腸先見隔江春
鳳凰臺上長回首何處高城與故人
興龍節日渡江懷寄二友弟兼示同行
燕庭冠佩拜爐香刀劒紛紛想定場江上烹魚猶得信
座中驚鴈巳離行澆愁酩酊一尊酒破睡吚啞兩艣牀
不特賦詩懷二仲故呈九韻惱支郎
上巳晚泊龜山作
薄暮東風不滿帆遲遲未忍去淮南故園猶在北山北
佳節可憐三月三蘭葉自供遊女佩芸編聊對故人譚
洛橋車騎相望客曾為吳兒幾許慙
揚州敘遊
迷藏九曲屬樵耕野草閑花故有情廢苑春風遽如許
隔江山色可憐生新聲度曲復誰道古井酌泉聊獨清
杜紫薇靈定相笑青樓薄倖不知名
席上呈錢德循
棗華纂纂桑葉肥老蠶起眠雛雀飛南隣買酒勸行樂
越客廢書歌式微式微式微胡不歸明日會知今日非
舊溪手種水楊柳長與秋風埽釣磯
寄清凉和上人
南國風流百不存石頭今是給孤園山連雉堞猶侵路
潮送漁舟自到門方丈定容居士病貝多應待客兒繙
懸知後日逄迎際桃李春風兩不言
載病東歸山隂詶别京都交舊
我家湖水接山溪載病東歸路不迷城郭依然遼海鶴
鵷鴻邈矣會稽雞何須印綬懷中出幸有珠璣袖裏携
行賦漁歌寄親串春風吹渡浙江西
留别王景通二首
早年放樂五雲鄕遠笑垣東俠少場憲也但貧猶未病
公乎非酒自能狂塵埃輦路春遊散燈火僧忩夜話長
後日相思枉緘幅茱萸灣北付漁郎
遊宦差池大半生君方倥傯我伶俜官銜轉落百僚底
衫色渾偷兩鬢青張掾官曺抛勝日向平家事汩餘齡
相逄一叚孟城夢明發扁舟是浪萍
廣陵茱萸灣晚泊
冷雲抛雪未成花過埭東風凍著沙荻浦漁歸初下鴈
楓橋市散只啼鴉舊聞南國饒春事行見東風换物華
老病心情亦何有藥囊詩卷是生涯
題杜仲觀南康遺編後
高吟晚節動江關自况孤雲豈易攀賦鵩一篇傳日下
騎鯨半夜去人閒知音誰復稱流水招隐吾方擬小山
固有清風千古在不應空伴月明閑
出小市門登黃樓懷寄寇元弼王文舉
小市門南路舊遊聯馬行祗從前日别秋草一番生
何處延明月東城百尺樓故人那得見後夜是中秋
夢後聞蛬
籠燈耿欲滅枕下蟲聲切底許事相關煎人腸斷絶
和王文舉别館初夏
薰風酣綠樹午日思黃鸝的的羅窗夢西鄰可得知
秋懷
病骨倦空牀曳杖閑庭步暗燭與寒蟲迢迢思風露
和同行潘生
悒悒復悒悒愁眠成夢泣薄暮落花天高樓面風立
送僧法印智因西上
千里長淮北東風破雪寒此行休問路驀直到長安
追和亾友杜仲觀古黃生曲三首
朝為去山雲暮為還山雨誰謂物無情歡期不如許
歡歸夜何其月照臨門别後夜待歡來開門但明月
要知兩儂心等是他山石此誠不可轉彼情無自入
靈竹寺
孟公泣竹地今是布金園不保五畆宅非無百代孫
清燕堂
雀聲嘖嘖燕飛飛在得殘紅一兩枝睡思乍來還乍去
日長披卷下簾時
北園初夏
天氣清和樹蔭濃溟濛薄雨濕簾櫳蔫紅半落生香在
向晚珻瑰架上風
秋風登城樓
襲人風露覺秋初臨水高樓更雨餘天幕鮮明河影澹
行雲流月兩徐徐
野步
津頭微徑望城斜水落孤村格嫩沙黃草菴中疎雨濕
白頭翁嫗坐看瓜
和崔若拙四時田家詞四首
鼓聲迎客醉還家社樹團欒日影斜共喜今年春賽好
纏頭紅有象生花
野蔓牽花過短墻麥秋時節并蠶忙迎門父老延行客
井汲清甘樹蔭凉
雞聲犬吠遠相望社酒登槽喚客嘗曉日晴明陂更闊
風吹蕎麥蜜花香
晩雪漫漫沒兔置滿杯豆粥餉鄰家夜長少婦無舂織
一點青燈伴緝麻
再遊西城
柳條破眼巳堪攀鷺下城隅水一灣後日重来寒食近
杏花林外見青山
西城馬上
燭冷塵消過上元晴眀風日柳初繁偷閑偶到城西陌
喜見青山似故園
魏城東
短短宫墻見杏花霏霏晚雨濕啼鴉欲將今夜思歸夢
憑仗東風吹到家
過澶魏被水民居二首
帶沙甽畆幾經淤半死黃桑繞故墟未必鄰封政如虎
自甘十室九為魚
莫問居人溺與逃破籬欹屋宿漁舠中庭老樹秋風後
鸛鶴將雛奪鵲巢
離冠氏道中
别酒厭厭一據鞍遠林微逕雪迷漫傷心不似來時路
柳擺東風絮作團
楊柳枝詞二首
方過清明雨後天回塘照影弄蹮蹮深情擬屬風光主
愛惜長條待少年
楊柳東風盡日吹柔條應自不禁持都門三月傷心地
強半青青贈别離
泊舟永城寄京都朋遊
正西十里是青門橋下春流帶雨渾想見舊遊芳草合
有誰樓上與銷魂
將發永城題陳伯儁蒙軒
幾對春風把酒杯小舟臨發更徘徊四眀狂客重來日
庭下榴花開未開
李氏池上
湖外西風吹雨絲半随楊柳拂漣漪女郎偷折藕花去
沙上鴛鴦睡不知
題贈芥堂老僧遇來
歲計江邊二頃田不能多應世閒緣閉門密竹荒松裏
杯粥爐香六十年
阻風小孤山晚晴作
小孤山下晚波恬委□青鬟玉鏡奩借與彭郎作眉樣
西南初月正尖纖
補遺
登海陵齊雲樓
樓外浮雲何可攀聊持尊酒共消閑歸心歘起登臨際
春色來從想像閒晚雪晞時見芳草滄波盡處欠青山
長安桃李行應好觧笑劉郎底未還
送張師常之官南雄(張累官嶺外結婚於海陵因識之)
爰居蹭蹬海西頭紫鳳求凰亦少留持酒一尊明日别
題詩幾處舊年遊春風白芷江南岸暑雨黃梅嶺上州
郤望衡陽千里遠懸知無鴈寄音郵
送江與京歸山陽(江字茂宗)
山陽澤國四無山百雉危城兩水關楊柳遥知紫極路
滄波長羡白鷗閒病來藥裹為吾累興盡漁舟送子還
風月異時何限思區區併入尺書閒
海陵書事
海濱流浪胡為乎况復支離百病餘三月逢梅識春色
半年無鴈託歸書老烏啄屋巫呼鬼野艇横門米换魚
回首揚州纔百里畫橋風月可憐渠
聞鶯有懷故園
海陵春後雨冥冥耳厭鼃嗥鸛齒鳴何意東亭好風日
流鶯忽作故園聲故園千里常牽夢老病三年不廢情
想見楊花收卷盡綠苔池院落朱櫻
海陵西樓寓目
天涯尊酒與誰開風外徂春挽不回埽地可憐花更落
捲簾無奈燕還來王孫莫顧漳濱卧漁父何知楚客才
強策駑筋懷故國浮雲千里思悠哉
登頭陀寺峯頂庵
磴道凌虛挂白虹頭陀上方黃鵠東滄溟五夜沐新日
老木三伏來凄風北夢南雲展張闊縱江横漢并吞雄
楚鄕絶境此其一付與微吟多病翁
海陵喜雨
閠年四月之相交旱天雲物何蕭騷清風卷地换塵世
白雨入林翻海濤殊勝農兒踏車健少寬病夫揮扇勞
趁晴徑買一漁艇想見横塘深半篙
送周開祖出守鄱陽
三尺京塵袞袞中略無閑地貯清風鱸魚菰米經年别
皂蓋朱轓一日東俗眼強分青白在芳尊未覺聖賢空
鄱陽不乏江山助高興都盧屬謝公
贈彦上人(彦字純老)
昔年放舄幾相從同遇彌天漢上翁早恨揚舲南浦别
俄驚埽地北山空壮心脱落浮雲外病骨支吾夢境中
頼有西巖舊桃李異時應許共春風
秦淮官柳
秦淮楊柳西復東淮邊楊柳酣薰風送春白花去漠漠
避日黃鳥啼悤悤陶彭澤多倦官歎桓瑯琊今衰病翁
此身會復有健日擬就綠隂横釣篷
烈洲守風
張帆早發石頭城淹泊風波百里程白芷汀洲潮進退
黃梅邨落晝隂晴官糧牽迫少休日藥物扶持多半生
深閉船扉謝漁老自慙塵垢滿襟纓
艤舟姑熟溪
潮來姑熟半篙深帆落溪口檣如林謝氏青山失故井
桓郎白苧無遺音良遊躡屐負登覧衰病伏枕方呻吟
箇中二頃了吾事怊悵十年懷此心
晩泊小孤山作
江勢東南陡折回兩山屹立地維開顛風裂石轟雷下
駭浪澎舟卷雪來捫蝨王生初睥睨飽魚烏鬼但毰毸
物情豈識㤀形樂嘯倚檣干獨快哉
寄别秦觀少游(秦南遷桂陽舟過沔上隔江不及見因寄是詩余三為錢官)
沔陽湖上小留連疑是前時李謫仙流向夜郎纔半道
經還江夏樂當年箇儂生以才為累阿堵官於老有緣
待得公歸吾亦罷春風先辦兩漁船
寄潘豳老(中秋以酒招潘答云侍親燕甚歡)
輕舠驀水帆如弓一伸臂頃來江東聊持美酒致吾子
方著綵衣娛汝翁懸榻可容他客坐閉關正與無月同
夙興行樂竟何有醒醉隂晴皆夢中
斗峴山馬上
西來投策倦躋攀晚葉寒華一逕閒盡日閑雲不留雨
斜陽還照隔江山
渡冷水㵎投宿萬歲嶺
蕭蕭黃葉一清溝白鳥飛來故少留今夜行人短亭宿
小窗風雨夢漁舟
重遊寄老菴懷僧芝
浪遊巳恨失芝公陳躅空留夢境中欲問孤雲何處去
庭前雙樹自西風
曉晴西郊馬上
夜雨瀟瀟徹曉聞多應為我埽塵氛弄鞭十里西郊道
但見青山納白雲
重遊梵行院
曉渡南岡五里松精廬未見巳聞鐘門前拂地垂楊柳
埽净秋風過馬蹤
同張漢求宿升中院西寮
僧閣窗扉學畫船青熒燈火對牀眠北風帶雪披檐竹
渾似瀟湘夜泊天
送僧法印志因西遊京師
刻雪裁冰物外人強随肥馬走京塵未應無地栽桃李
江北江南一樣春
平野堂重送江茂宗
東風南浦雨瀟瀟欲去行人不自聊誰道垂楊攀折苦
過春猶有最長條
吳門秋懷
吳門客鬢再經秋城郭籃輿久倦遊平净松江三萬頃
不應無處著漁舟
丹陽客舍示曾紆公袞
眼裏鉛華今日見胸中冰炭幾時除欲知老子消懷處
静夜青燈一卷書
宋百家詩存卷一
