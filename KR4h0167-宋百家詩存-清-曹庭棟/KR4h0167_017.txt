宋百家詩存卷十七
嘉善曹庭棟編
雪溪集
主銍字性之汝隂人昭素之後也博學有才識常同
子正薦於朝視秩史官給札奏御時秦檜柄國忤其
意遂遭擯斥嘗居廬山結詩社後避地剡溪山中日
以觴詠自娱著有默記國老談苑侍兒小名錄及雪
溪集子明清亦有聲於時
巫山高
十二危峯隠寒霧旁連三巴下三楚斷崖青黃聳天壁
秀色蒼茫接天路鼓瑟玉京嬉帝傍下鎮九淵稱帝女
冥心可見類相求夢裏襄王契神遇鏘然玉佩似可期
倏爾霓旌去無所天風浩蕩吹太清萬里憑虛送飛步
行雲行雨終不来歲月人間幾朝暮那知一戲疑萬古
至今不知高唐處仙兮神兮非與是流傳只有蘭臺賦
山藏虎兕争怒號峽東江水飜波濤舟楫寄命輕鴻毛
猶起羨慕成譏嘲行人所見日卑淺仰首彌覺巫山高
折楊柳
手拗楊柳贈行人情條恨葉江南春朦朧疎煙溼芳草
搖蕩微風生白蘋長亭短亭銷離䰟古情不盡今情新
一聲驪歌幾聲哭行人去後春江綠歌哭相雜江水頭
相看不發情何屬江河到海有窮日輪蹄行路無已時
路傍楊柳折已盡東風再換明年枝
舟中夜雪讀正卿教授詩輒賦鄙句為别
百年半羈棲輕與故山别回首千萬峯飛夢不可越弭
櫂濠上亭非鄉愴時節朝號迥野風夜聽孤舟雪溼薪
無煖焰燭淚共明滅癡坐增灑然何以慰清絶斯時咏
君詩心抱益澄澈未見觀魚莊先得御風列荆玉出此
邦誰獻復誰刖山川漫奇麗文物久銷歇君詞吐白虹
神寶疑不没我欲賡餘思景行好句拙如違勾漏令未
得丹砂訣萬里煙雲開揚舲及明發荆山自兹遠雲濤
渺天末兩地見梅花相思不同折
寄題真州扃岫寺
一峯秀色何高寒更於木杪横飛欄荆吴形勝妙天下
閒鋪雲錦光斕斑山從千古混沌始江自萬里岷峩還
江山無際真賞遠人境未如心境寬乃知萬象自變滅
我與天地俱清閑時来登覽健意氣興落煙靄空濛閒
宛如列岫在扃鐍何待謝守窗中看仙壺日月悟世換
蟻穴富貴羈夢殘易中求象山有天須彌納芥曾何艱
乾坤槖籥一氣内鉅細兩不離區寰徑呼飛仙来取醉
笙簫髣髴鏘佩環巳鞭鸞鳳到三境何待虎豹號九關
只今未甍半落日誰繫畫舸臨蒼灣何當脱身戎馬際
共契妙旨相追攀懷哉欲往波浪闊回首江南江北山
妾薄命
寒閨有静女十載念遠征命擬絳綃薄身同朝露輕存
心合懽綺待得機杼成從来君獨賞詎可賣都城憑夢
欲寄遠舊路春草生獨夜理瑶瑟淚燭剪不明待誰相
應節要自不勝情會有不眠者聽此斷腸聲
古意
茅簷祕秀色從古歎不遭遊子去未返徒使寸心勞朝
歎江海深夜視星斗高歸期約春風今已木葉凋一日
兩回来看取門前潮
送王道元運判致政歸潛院
好山如幽人深絶常避地潛峯獨呈露孤立信竒最高
擁一寒峯縹緲亂雲氣萬古招行人誰與賞心會我公
寒仙才崑閬失品次挽公青霞襟來作繡衣使終尋汗
漫遊高舉九霄外行色開畫圖秋容捲新霽造化為我
娱神超物無累我窮知音稀與世久無味落葉掃不禁
歲月水東逝愁作送公詩出門更何詣贈言詞亦貧無
以報高誼野宿慎衣裘寒霜方夜墜
繫舟餘杭門訪西湖金輪寺參上人
北郭望西湖微徑幾尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機緣還此共禪寂語罷今古分座上有陳迹一笑視此
生何事非戲劇開門納遥峯暮雨一江白兹游非世逢
歸路晚蕭瑟積隂迷曉昏鐘聲報將夕
明覺山中始見梅花戲呈妙明老
急晷馳輪歲將歇我更荒村轉冰轍嚴凝萬物凍無姿
水墨陂塘葭葦折是誰肻向此閒来破萼梅花伴幽絶
遥山堆恨天作愁淡畫眉峯半明滅清香自滿不因風
玉色素高非鬭雪竹籬凝睇一凄凉沙水澄鮮兩明潔
天仙謫自廣寒宫定與桂娥新作別尚憐孀獨各相望
多情與照黃昏月從来耐冷月中人一任北風吹石裂
漫勞粉鏡學妆遲欲寫冰膚畫工拙千古無人識歲寒
獨冇廣平心似鐵我因花意拂埃塵尚恐人傳向城闕
詩成火暖夜堂深擁爐細與山僧說
次韻率行之見投因以賦別
素空零玉露碧梧墮金井流年不待人去我如斷綆歸
翼懶飛翔老驥倦馳騁山空風月滿人戀松桂影窮方
屢厄陳喜動初入郢文豪獲勝遊羈思發深省周原富
千箱漢儀重九鼎王謝樂江海巢由本箕潁談深光明
藏遊遍妙峯頂頌橘悲屈平賦梅思宋璟炎凉梁上鷰
喜怒坎中黽千年六龍轡萬事一魚艇居人望歸騎暝
色暗前嶺淺學字識丁弄穴魚知丙書隨新鴈来行慰
心炯炯
送韓簡伯學官於臨浦勸其重修西子祠
昔游臨浦春正濃小江蒙委如無窮花浮千林錦繡幄
丹颺萬頃玻瓈風西施故鄉擅佳麗會稽秀氣藏華濃
是時山晴見真色落日西南千萬峯今情不盡古情在
恨疊晚妝眉暈重恨應但知傾國貌無人能說亡吴功
儻非絶態蕩君意姑蘇臺下猶歌鐘成功未甘歸范蠡
素衣故國寧相從(韓嘗作文辨無范蠡攜西子事)文公之孫重瑞世衮
繡門戶推八龍官閑援亳来弔古溪山頓為開愁容謫
仙亦賦浣紗石至今翠綃不停織浴池邀伴下瑶池霑
汚越女天下白(山頂有西子浴池)風流昭洗待名流有德於人
當血食紅心草葬舊金釵黃陵廟成新石刻霞裾瓊佩
無消息怨魄凄䰟招不得一杯流水暮江籬苧羅山前
巳秋色
黃州棲霞樓蘇翰林所賦小舟横截春江是也
曾法父罷郡畫為圖求詩
銅雀不得鏁二喬春江亦夢攜西子此樓縹緲相風流
此恨纏綿在雲水洞庭葉下想湘君不獨陽臺雲雨神
精誠感通若相遇夢境幻境皆成真黃州刺吏清如鏡
水光山色心同瑩牧之出守到元之誰解把詩聞萬乘
圖成攜得千里行孤帆趁落斜陽城江頭暮指挽鄧處
離合古今同一情
登育王山示現塔贈卿璉與三上人
危岫戴寶塔亭亭起虚空金鐸韻廣樂日夜鏘天風氣
真逼雲漢興逸追鸞鴻嘉有三禪子超曠棲禪宫相追
不憚遠幽致惟我同興盡歸一默人逐歸雲東平軒架
絶壑上與絶頂通滄溟忽破碎百川競朝宗斜陽無遠
近山亂高低紅四表倏明晦變化安可窮夜深風兩来
隂氣誇驕雄響劇百谷咽静若一氣融明發石路乾清
韻生寒松
送王敦素歸金陵
曉踏河隄月逢人問去舟已為羈旅客更挽別離愁索
莫憐同姓丁寧數舊遊欲知幽獨意風露滿城秋
洪駒父將過潁同張仲宗出餞賦别
已作分攜計尤傷送客歸經行汝南郡為問漢隂機晚
菊饒秋色丹楓帶恨飛平生無別淚相對倍霑衣
別高子勉兄弟
南北奔馳歲月催足閒渾似跣塵埃休將舊事從頭說
且喜新年入手来千里遠同傳信鴈一枝獨插未開梅
濁醪有盡情無盡醉入都門首重回
別張自彊
燕子低飛入壊簷柳條輕拂綠毿毿故園更在北山北
佳節可憐三月三萬古愁多憑濁酒九亰事往落清談
都門别恨終難寫滿眼風光思不堪
和趙德麟
故國春濃嬾縱觀強尋幽徑步蹣跚風酣蕙草清香暖
煙溼杏花紅粉寒但覺時光自催換可憐人事幾悲酸
百年未必長於夢虚作邯鄲枕上看
夢中賦秋望
閣小寒宜遠林荒晚帶風遥山秋色外獨樹雨聲中起
念三生異傷心萬境同此邦非我里隨意作流通
送楊道士歸葵州
列子風回馭林宗雨墊中花明千嶂曉雲暖一山春罏
竈聊随俗簮裾未稱貧壺公觀中路聞道接天津
用前韻寄洪駒父
共臨寒水別獨趣暮城歸萬事風前燭百年梭過機應
尋騎鶴客重詠落霞飛才業終何補京塵化舊衣
江山霜落木千里一身歸去國憐張翰回舟羨陸機煙
林無際遠寒葉有聲飛何必少陵老悲傷未拂衣
徐師川典祀廬山延真觀用送駒父韻餞別
康阜如蓬島欲尋風雨歸煙蘿猿嘯月雲碓水鳴機賸
結餐霞侣深隨杖鍚飛謝公行樂處山翠撲人衣
送酒與許田史純風
塵土装懷歲月侵賤官情味我能任龍鍾老態渾非昨
索莫英遊不可尋蝶遶書窗空費夢蟻浮玉斝不同斟
相望解寄重陽酒滿路西風黃葉深
送李文若歸修水並弔其兄商老之亡
子去何悽斷鄉關歲月深荒山寒帶雨古驛夜無人生
死風前燭音容夢裏身臨分感平昔揮淚到松筠
秋晚洛中道上
數鴈横空送斷霞窮秋遊子向天涯泉甘野店黃粱酒
霜重荒原白菊花滿目劫灰傷故邑回頭佳氣戀京華
故人他日如尋我試問雲溪舊釣沙
遊鴻福寺和關子東
劉家古寺城西曲選得僧坊共醉吟野草幽花閑自媚
黃蜂白蝶静相尋半簷落日留難住滿地東風埽不禁
漫道青春一分在池邊綠樹巳成隂
幽居
幽居寂無事晨起伴僧禪曉澹巖前月秋明水底天望
鄉書斷鴈問路客回船阻絶平生友清游有夢傳
芭蕉
六曲闌干院宇深影連苔色晝沈沈已將虚實論因果
尤稱風流寫醉吟夢短不禁簾外雨愁多常怯檻邊隂
可憐今古無窮恨盡在彫零一寸心
別張孝先
平生嘗歎少陵詩豈謂殘生盡見之共脱兵戈身偶在
各懷鄉國語尤悲又尋芳草春風路猶聽孤舟夜雨時
避地海山周萬里此行無處寄相思
訪關子開兄弟於餘杭懷先世舊契
山嵇交契自當年重到桐鄉各愴然百里山川清自舊
兩家子弟老於前疎梅開處數枝玉小雨来時一段煙
歲晚不期相會數溪頭尚有未歸船
憶故友可師
昔訪廬山惠遠家尋春草木未萌芽自從柳折煙中色
不寄梅開雪後花事往淚多添海水詩来恨滿聚河沙
驚回三十年前夢放鶴峯頭日未斜
秀遠亭
鏡似冰壺表裏清我来閑伴白雲行四山迤邐青圍野
一水蜿蜓綠繞城試問春来觀秀色何如雨後聽泉聲
昔人飛馭煙霞外落日空含萬古情
送吕道師還天台
結宇孤峯蘚徑危身閑鷗鳥信忘機水聲山色何今古
物態人情果是非子踏白雲来問道我垂黃髮自生輝
赤城歸去松門晚萬里秋容上客衣
送孫肖之還縉雲
蓬蒿頻歲掩柴關再喜相逢一破顔遊子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
與郭夀翁俱客錢塘夀翁歸吉州追餞至龍山
白塔寺惜別悵然既行旬日予得請廬山太
平觀將歸隠浙東寄詩奉懷
江邊孤寺舊曾經重枉驪駒當短亭落日催人心去住
東風回首淚飄零䰟歸但覺楓林黑書就終期汗簡青
(予作名臣傳數篇夀翁最稱愛)歸隠我無衝斗氣相思時望少微星
古意
有恨匆匆别無期緩緩歸天涯作孤客樓上對斜暉目
斷路不斷䰟飛花更飛無多清滴淚恐損別時衣
寒食
故國千峯外孤舟一水濱天涯未歸客江上欲殘春鴈
去銷䰟久花開墮淚頻東風吹晚雨芳草路邊人
病中
久知身是幻況復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
春近
山雪銀屏曉溪梅玉鏡春東風露消息萬物有精神索
莫貧遊世龍鍾老迫身欲浮滄海去風浪闊無津
禹廟
書稱堯舜後禹獨錫成功須信賓天去何疑窆石空市
聲朝夕變山色古今同誰與明真理蒼崖松栢風
夏后東階殯遺蹤照路隅今觀四山拱猶是百神趨功
巳百王冠言尤萬世謨死生懷舜德舊邑對姚虞
十二月中句書戴溪亭
天上東風轉斗星天涯羈客尚飄萍道塗況復經殘歲
風雪那堪宿旅亭春到怯添雙鬢白夜寒愁對一燈青
殘年萬古凄凉恨不計樽前一醉醒
歲杪道中
巖風號萬木天意自悲傷野店逢殘歲危峯半夕陽吾
生猶道路此恨付杯觴正是凄凉極寒梅逗晚香
送黃生還臨安
舊事恍如前後身龍門四紀更情親茅廬驚歎見斯客
天馬超騰感是人三徑草荒殘歲雨一枝梅作渡江春
莫言吴越方成别纔隔雲濤莫問津
舟行扶病訪王文孺臞庵且蒙和賜次韻為別
西風過雨冷孤雲客路衰骸與病親煙渚好横今夜艇
雲林還憶舊時人凌空丹藥傳巖客(近有遊客盖吕公也遺文孺長句及)
(神丹)照水紅蓮賦洛神老淚數行傷別盡自憐無可更霑
巾
九月二十七日與客遊龍山
野服芒鞵步步同天寒酒薄客情濃身如萍水同千里
路入煙蘿更幾重滄海清江共今古黃花紅葉雜秋冬
暝雲自與千峯合送我歸鞍寺寺鐘
送無相祖老真骨歸塔
去来一念等孤雲隻履西歸道更尊落葉滿山新塔就
雨花盈几故經存風流罷放林閒鶴月冷空啼嶺上猿
白髮未為生死別寒溪猶繞舊松門
雜興效阮步兵
松巔負殘雪高映寒日暉衝風忽飄墜勢若從天飛庭
虚四散入零亂侵人衣衣重不忍拂恐與清景違援琴
弄太古聲澹節亦稀衆笑已獨賞怳然迷是非乃知絶
絃意千載同依依
賦得隔樹見秋燈
隔樹見秋燈青熒更可愛半籠宜葉疎微透嫌枝礙深
誤暗蟲投静窺棲羽在望疑簾幕中吟惜闌干外月到
冷光幽風来孤影碎山客遥夜歸耿耿如相待
和明上人見贈
西湖梅蘂暗香浮鍚杖凌空過沃洲後會重尋人更老
頽光不駐水争流夕陽天際青山出暝色煙中白鳥畱
此境只曾支遁賞剡溪今始得湯休
又和明上人見贈
六見月華虧又盈郤来松下笑相迎事銷臘雪渾非舊
人似寒梅獨有情香火舊緣生理足煙霞新志著書成
明朝又向千峯去猶恐時人識姓名
寄陳彦山
送君憶昔上鼇山愁折江梅踏雪還別後重添十年老
静中猶借半生閑文章千古心宜在書史三冬手自刪
歲晚山中有琪樹傷心何日得同攀
中秋山間觀月
月出雲開天宇閒幽居真賞異塵寰冰輪孤挂夜千丈
玉露密零秋一山莫望鄉關起愁色勝居沙漠慘離顔
桂娥應恨無佳句不識幽人到老閑
雨後登雙溪閣
夢寐登臨處漂流来此行長年為客意落日倚欄情雨
過水光發風生雲態輕山川沈郎舊巉絶有餘青
剡溪久寓
山水戴逵邑尚餘清興中千巖落花雨一徑卷松風酒
茗延幽子圖書伴老翁長生吾不羨久悟去来同
送史純天出疆
悠悠遠水李膺舟漠漠餘寒季子裘隔歲梅花新舊恨
入春山色古今愁重遊梁宋三千里看復關河四百州
辨舌縱横報知已古人憑軾取封侯
秋日
半落庭前葉始知秋意新風嚴柳疎細霜落水清勻句
裏存佳景詩中見古人一峯矜絶態雲外掩孤顰
小立
茅屋藤蘿外憑欄煙靄閒亂蟬催暑去急雨帶秋還路
入雙溪口門當四面山詩成題未有翰墨伴清閑
將卜山居
山居香火伴殘經幽絶全家在畫屏黃葉邨藏一溪碧
白雲堆擁萬峯青安知遇酒分賢聖但可與人同醉醒
萬事休心因白髮更須結託老人星
除日得銅溪老人書
除日相思輒寄詩流光不特我衰遲歲窮滄海波濤急
天冷空山鳥獸悲一氣先觀雲暖處百花猶避歲寒枝
迎年送臘須臾夢正是須彌不動時
病中
遙夜支頤坐春醪負十分碧天沈宿靄清月入微雲真
妄怯多病翔潛喜不聞鞦韆人樂處十載愴離羣
寄東山覺老
紅泉碧嶂舊登臨未演真常契佛心漫道山林無獨往
那知笙磬有同音堂前明月四時好山外白雲千古深
此別松門無復見漁樵為伴老相侵
陸左丞夫人鄭氏挽詞
家學開皇紀淑聲通德門内朝班蚤貴中壼譽尤尊聞
說百年事扶攜兩世孫從夫得文伯萬古姓名存
軒冕三從盛門庭五福優凄凉孝子淚悲慟故山秋楊
子新阡啓班昭舊史畱空堂對蘐草無復更忘憂
詠半開梅
一枝開破一年春閙蘂稠花總後塵郤恨無媒憐獨夜
月偷清影向何人
咏墨君雜題
藏巖
小年輕別廬山道林下微吟夜更幽影落人行半巖月
五更風露一山秋
霜節
春花秋葉不同時高節偏於墨色宜莫遣世閒丹綠筆
等閑俗郤歲寒枝
雲梢
第五橋邊一徑遥滿林野竹立江郊鴛鴦浮破水涵影
翡翠壓斜風舞梢
憶昔
匡廬古寺暗松藤曾宿寒巖最上層火煖爐温四山静
前溪風雪後窗燈
春郊
碧飛紅斷正傷春萬里天涯一病身芳草路長樓百尺
樓中更有凭欄人
曉發石半
匆匆車馬出清晨日澹風微已仲春松竹隂中山未盡
梅花林外有行人
山中夜聞風雨
空山清夜寒無寐松檜搖聲風雨高行盡江河忘巖壑
猶疑繞屋盡波濤
芳草
會時曾憶梅籠雪別後常懷月照沙到底多情是芳草
長隨離恨遍天涯
杏花
醉裏餘香夢裏雲又隨風雨去紛紛人間春色都多少
莫埽殘英枉斷䰟
山中蚤秋
蒼茫山口月西沈瀟灑新秋院落深雨滴梧桐河漢澹
夢中猶記少年心
寄南巖悟禪師
雪後千峯玉刻成瓊瑶寒照寺樓明遥知禪老開窗坐
指點煙邨看晚晴
送郭上人遊九巖
殘菊孤花畱暮秋勞師問路亂山頭九巖只望孤雲去
舒卷和雲得自由
寄和邢子屑始春見寄
山林老去萬緣休只有情鍾舊輩流芳草無窮山四向
斷腸人在最高樓
上方
松閒清月佛前燈庵在孤峯更上層犬吠一聲秋意盡
敲門時有夜歸僧
明覺寺折梅
遥山天際斂眉峯清淺溪邊澹粉容薄暮寺橋人獨立
一燈明滅數聲鐘
夜晴
雨脚初收天意晴西風搖落夜寒清披衣自起開窗戶
落月一山高下明
古漁父詞
千古高人張志和浮家泛宅老煙波不應別有神仙境
秪此滄江一釣蓑
風裊溪頭釣線多戲魚無奈巧依荷直須飄盡浮萍草
盡放青天照碧波
題會稽東山僧壁
山晴山雨古今恨潮落潮生朝暮情我識前人舊時意
寒巖一夜聽江聲
網山月魚集
林亦之字學可福清人自號網山山人月魚氏從學
艾軒林光朝之門初艾軒講學於蒲之紅泉學者常
數百人稱高弟必曰網山艾軒卒網山繼其席從遊
之衆無異艾軒也淳熙十二年卒年五十子名簡字
伯綺客死其後遂絶網山月魚集三卷肅翁林希逸
為序云月魚據槁梧吟空山生無一事如其意年才
五十死死未五十年而子孫缾盎不守松楸且幾秃
噫文士之窮周乎身前後如月魚者亦可悲矣
和李監倉諤欲遊龍卧山以海風大作不果
枉蒙龍卧篇如睹藤蘿境十年招隠士欲到此山頂坐
石誦離騷匊水弄清影無人同荷鉏長愧林下景昨者
逢李侯一笑便歡領為言有明月公事且暫屏騎驢學
賈島捫蝨喚王猛雙鑣雲外来斜帽不須整夜投招提
宿聽雨寒更永論文到昌黎說詩笑匡鼎悶人數日風
何時發深省
丁亥九月十六夜偕李監倉宿龍卧山中聽雨
看月同時事也所謂魚與熊掌兼得之賦此
以紀其事
相喚此山来狂風吹我衣把酒桂花下山雲片段飛掩
門雨初滴開門月旋上倚樹看月明半山聞雨響人閒
有佳景詩句頗發越何曾似今夕聽雨還看月
九月晦日登烽火山
興来走上烽火山著足不定秋風寒四邊黃茅滑如雨
低頭一看毛髮豎幾年要到紫菜鄉大練小練并東牆
如今一時在眼傍白雲浮水天茫茫酒闌更欲弔虎屋
無端日脚相催促一雙魋結一跛足逐我下山如野鹿
秋夜同章三十九弟次邠宿延慶山中
芭蕉月上照窗扉屋裏老僧眠不知起来樹根飲一盞
舉頭忽是三更時藤蘿一處一處好我亦持杯隨處坐
山雞忽呌野鐘鳴滿地西風愁殺我
邑大夫范丈處義寵示廣陵餘事泠肰誦之歴
歴慘惻為在目中輒賦短篇紀所聞也
嘗閱淮南圖蕭蕭草屋少人居及讀廣陵集惻惻我心
欲垂泣吁嗟戀鄉國生死不肯去邊笳才一動殺戮先
此土可憐此土人父子無白頭不死於飢即死戰性命
只在道旁溝更聞維揚有鬼市銅錢須臾變為紙都緣
白日殺人多所以冤䰟有如是君侯壮思凌雲空青衫
匹馬戎幕中當時轅門眼所見長歌短歌淚如綫少陵
嶇﨑夔峽路一切悲愁托詩句至今太史不足憑惟有
此詩為可據紹興辛已淮楚功紛紛予奪或異同他年
石渠訪遺事為說東陽有蔚宗
范宰登瑞峯塔續蒙寵寄古篇輒次来韻
平明眺遠目蒼波吐紅暾已瞻大鼇岡復矚鸕鷀門宿
酲雖已解衫襟猶酒痕憑陵不可羈往往天欲捫卻憶
去年時舟役勞朝昏幼婦帶桎梏嚼飯不敢吞今年復
此役溪山恣討論為有陶元亮心胸如阜坤
范宰同鄭簿公敏應尉振送戰船至海上招野
人同遊賦得可月湖一篇
可月湖邊送戰舸長嘯便欲凌清波好風吹帆如去馬
鼠曹若可雙手把青天無雲水初漲一山兩山浮水上
平生膽意少羈束叩舷長歌心益壮生平誦書口啾啾
何似一日觀滄流龐眉太史足重繭盡驅百怪歸筆頭
羣公楚楚皆人物我亦自忘布衣拙恢諧莫續濟川君
可無一詩記年月
草堂同爨呈稚春
雲錦堂前花作堆尋幽養静屬我儕高高下下黃柑樹
曲曲斜斜碧草階數點遠山如越縣一條寒水似秦淮
龐公父子能畱客我亦三年忘客懷
奉酬監倉李丈金橘銀魚之什
為有風流賀季真道齋從此往来頻錦囊牙軸詩千卷
金橘銀魚酒一巡見我每呼蓮社客看君還是竹林人
有時夜話寒更盡明日相逢語又新
九日宿龍卧山明日值雨坐超上人房
野興更周遭應遲問大刀山房逢雨好人意與秋高多
謝烹鮮乳還令厭濁醪重来須累少款款聽蕭騷
歲晚山棲書懷
儺鼓逢逢起江邊歲又除哦詩猶古木高枕尚僧居脚
垢時忘洗頭蓬月嬾梳自應塵事少非我故耽書
江上
敗絮滄江上柴門落日中論文誰與共覓句自須工壮
思同秋葉搔頭似老翁﨑嶇邨浦路那敢說豪雄
陪范明府與諸同官飲新亭是夕以莞爾牓之
因賦此詩
把燭新亭下迂疎聊爾歌酒緣人品勝官要野情多燕
豆客俱好漁竿人亦過誰知武城笑深自惜蹉跎
瑞峯院夜話奉酬鄭簿
百級上層巒呼鐙同所歡甆杯真有道行李似無官妙
語勝熊掌疎才愧鶡冠古人相見意不作酒肴看
奉送范宰秩滿還東陽
語違今幾日猶更上層巒情自緣君子我非送長官衝
寒去程遠惜別賦詩難政拙能遺愛畱將識者看
翁丈柔中同姪昭文相訪畱兩日既別贈以詩
委巷無過客明燈迎此翁歡欣屐齒折羞澁酒缾空燒
芋隨家法論詩到國風胡麻煮清棗更擬故人同
網山
屋舍高低住比鄰活計同笭箵嫌月白螃蠏要霜紅吠
犬隨邨落賣魚成老翁地鹹耕種少海熟抵年豐
題長樂縣靈峯寺望日亭
雲母江邊有草亭分明見得日頭生一邨籬落更何處
此巳無天只水聲
林井伯母生日口占
由来此母如我母再拜一巵復一巵最好年年作(音佐)生
日碧蘭黃菊與同時
重陽次日登城山
城山飲罷冷侵衣湖上重来月滿巵未愛疎籬黃菊日
最憐秋水白雲時
秋日題
漠漠騷騷如卷沙當門枯木見巢鴉秋林最怕風吹盡
一直愁心無葉遮
草堂老人和仲平頭七十宴客綠煙亭輒賦口
號一章以為草堂之夀
今年七十多青裏莫把仙翁一例看再拜尊前為翁舞
草堂最好是無官
辛夘歲應舉過西峽渡
白鹿山頭雲欲頽峽門灘下水為雷錦囊破裂元無用
席帽嶔﨑還更来我自未能逃世俗人誰便解脱塵埃
扁舟且趁牛羊渡莫問如今第幾回
寄精嚴谷堂惟頤老宿二十年欲訪谷堂觀筆
法因循去未得偶逢水西客沈吟久之因寄
此詩
隔浦娟娟古佛廬幾迴欲去更踟躇敢誇柳氏元和脚
要問隋僧智果書見說交情多雋達每慙識面尚生疎
山頭紅葉知無限可許閑人暫寓居
寄范都廂
南去封題久不聞北来數數聽寒暄聯鑣太華三千首
擊柝長安十二門飛觀凌空天子國輕帆半日女兒邨
淵明好趣柴桑近官職高卑未要論
奉陪嚴陵史君楊校書興宗囊山夜話一別數
月欲見不可得因寄此詩
鄉廛一語竟何曾卻向他州逢李膺白馬千山緣矍相
(先生之喪史君来弔往返數十程故云)朱幡四海有嚴陵鵝湖猶記通宵
雨虎石還同半夜燈束髮相看才兩度不知再見幾時
能(楊校書云要得一書藏石室為緣新說自金陵)
秋試後再寄林井伯
方國三年一合圍圜門屢戰定高飛人如我友無青眼
天豈斯文厭紫微苦縣老聃終遁去敬亭小謝未須歸
丈夫謀宦非身計茘子山前有綵衣
得舍弟行可鹽官病後書
荷花開盡蓼花紅遊子今年秋又窮千里病眠鴻鴈影
一書愁殺月魚翁天寒好處余煨芋日落何山汝轉蓬
名利不成作歸計先生已老海門東
舍弟客臨平
憑誰為問鶺鴿原燈火三更殞淚痕天遠未知萍梗迹
書米說在藕花邨年華似汝寧為老場屋如我已嬾言
璧水故人今北去(井伯時為國子生)短長門戶好同論
借冊井伯
吉貝城邊寄此身故鄉歸少異鄉親蜀無儋石雄何苦
洛有書船孟不貧綠水孤邨何處客白頭雙闕老門人
令狐冒雪成圖畫可許渠儂接後塵
憶浮家洞
萬竹蒼蒼烏鳥啼一江渺渺薜蘿西幽懷動處蘭初長
好句来時月巳低年歲卻從為客盡家書長是倩人題
疎鐘日落孤邨立秋燕梁空歸思迷
寄表弟章由之為理曲堆屋廬
苦来為客竟何為宅舍荒邨誰與治別墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩歲晚補疎籬
送林子方祕書枅赴廣東提舉
乘軺嶺外丈人回奉使天南學士来萬里家聲蠻子洞
一門旌節越王臺驛辭瀨口初逢菊界入潮州定折梅
莫怪襄陽負韓約芸香又好賜環催
次韻奉酬林仲雨
年去又来三月強詩成未了寸心狂巳無精力能穿鵠
尚有頭顱可牧羊老柏從教逢歲晚幽蘭本不為人香
東膠待補猶堪戰莫道今無識繞梁
奉寄雲安安撫寶文少卿林黃中栗
泥封款款下青冥却許麾幢換使軿夔子城頭開幕府
杜陵詩卷作圖經十年去國未還國萬里長亭更短亭
可信明時好人物亂猿啼處是州廳
滕王閣懷古奉呈撫州別駕兼簡戶曹
城連帝子閣西頭水遶南昌故郡流山短天長鷗鷺小
夜深雲淨月星浮澹臺墓暗竹根古孺子亭荒荷葉秋
漠漠滄江無了日哦詩空只替人愁
江西試罷還故里八月二十九日過飛猿嶺連
日遇雨
萬里﨑嶇愁不禁飛猿更聽雨淋淋賸將暑藥涼無用
未著秋衣寒已深刻鵠雕蟲成底事牧羊餧鴨負初心
還家漸近病漸好得句自題時自吟
同安撫趙子直汝愚餞朱晦菴於懷安得重字
祖帳寒梅白未空巳看新葉綠重重八州斧鉞送行客
十里旌旗遶暮峯北斗獨高韓吏部南州爭慕郭林宗
一時賓主俱豪傑敢道招要到野農
別莆陽史君林宗丞
扶羸十日候行期瓜葉初生荷滿池別袖難禁須進酒
離情未足更題詩飛鸞渡口還家後老鼠梯前到闕時
士論民謠如皦日甘泉直上豈容遲
代上陳給事峴二首
謝安舊宅翠雲環復見新牆月樣彎市近豈容三島客
樓居須向九仙山去天尚鬱金門步計日催歸玉筍班
好與衣冠添盛事一門三府照人寰
雲錦軒楹蘭玉階暫從仙仗下蓬莱良辰歌管聲聲起
明月妝樓夜夜開天上李藩批勅手蜀中嚴武總戎才
可教問舍悠然去即下紅泥趣召回
挽辭
艾軒先生侍郎
菖蒲對客尚從容明日紅泉夢已空縱是千年有豪傑
六經人物在斯翁
黃柑時候曲堆邨長憶籃輿到蓽門恰是今年去年日
野螢衰草弔寒原
青龍陳君次膺
誰解題封忠敬堂長安白髮紫薇郎斯名似不緣渠作
却最關渠淚數行
胡為春渚夢初回却是行舟恰到来數盡長亭過閩嶺
夕陽愁殺落花臺
光澤朱君賡
諸老蕭蕭似卷塵不堪再見素旌新白頭縣尉笭箵浦
夜雨寒窗是舊人
余倅父子
廬陵別駕有慈闈到處官亭見綵衣總為青山能送老
不知黃壤卻同歸
誰唱雙棺薤曲悲前聲未斷後聲隨人間父子情何限
可忍長簫逐个吹
小練林承事(文炳父)
薤歌才唱巳堪嗟莫道生平隔海涯曾向網山圖上見
蛇門東去是君家
生前莫問劉郎浦死後還看孟母隣遥想芻靈穿海出
浪頭如屋自愁人
夏循矩先生
歎息青燈下偏旁古字通讀殘五車去嬴得一生窮末
俗輕前輩何人念此翁傷心舊時宅颯颯巳為空
宜人姚氏(余倅之母)
別駕歸来日連年哭九原白頭如此母丹旐只諸孫燈
火檳榔市簫笳梅子邨比鄰惱鵝鴨還阻弔幽䰟
章徽之妻盧氏
蒿里歌蒿里曲長簫悲奈何短草歎不足少年款款嫁
夫壻今夜屋檐何處宿蒿里歌蒿里曲
宋百家詩存卷十七
