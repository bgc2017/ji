宋百家詩存卷四
嘉善曹庭棟編
伐檀集
黃庶字亞父號青社分寧人少嗜學有大志慶歷二
年時年二十五以詩賦登進士歷佐一府三州皆為
從事踰十年郡之政巨細無不與大抵止於簿書訟
獄而已生平抱負竒偉卒未一展皇祐五年自編所
作詩文二卷題曰伐檀蓋取素餐之義以自識愧云
子三大臨庭堅叔達
偶書
此心為地把書耕若問生涯指六經欲語世人真富貴
胸中珠玉又無形
遣懷
六載紅蓮客差池又一年無人和白雪有意補青天肝
膽論興廢詩書謁聖賢尊中古日月窮達付陶甄
山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁賊戎矛盞底銷
野菜溪魚隨分有不堪回首叫簞瓢
贈山寺僧
慵飽浮圖世共憎蓬蒿師獨養牛耕田驅白石年常過
林印青薪歲旋生竹似子孫憐筍茁樹添松柏補風聲
眉頭怪得春來喜雨起蔬苗粒粒成
寄子蒙授常寧令
疎率君堪愛無心宦又高身思眠白屋人勉著青袍(去冬)
(調官京師於銓吏不得意欲致其官而歸予止之)號隱疑名福(前為寧鄉慰自號吏隠)貪
歸似姓陶常寧邑雖小應合得牛刀
山水卧屏
林泉生長厭應難更寫方屏幾曲閒仕宦東西苦無定
此心長似宿家山
和劉卿材十詠
耕者
四海兵今息耕夫未得知黃粱不敢喫盌尚半蒿藜
牧豎
逐處随青草生來不識愁旱田乾欲死拍手也須謳
紅樹
幾樹濃於茜斜陽景最幽忽因風雨盡全減十分秋
野廟
中國浮圖盛祈禳漸不過吾民非獨困山鬼恨尤多
堠子
一堠居市廛百堠居林莽土木若有情山中亦惆悵
水鴨
憶在山中日溪邊把釣鉤相逢恐驚起招手却回舟
溪聲
至音不可收今人滯形器欲知古樂心山中此聲是
草市
衝市柴魚集應山雞犬號問知人苦樂米價不多高
龍潭
寂寞真龍去雩壇血不乾世情多冷煖對此鼻辛酸
溪橋
憶得别離日鄉橋柳脚斜讀君詩一轉全似到吾家
酒
千載醇醲意長隨麴蘗新解將今日月轉入古乾坤(協韻)
悶至勝良藥愁來敵故人幾杯聊酩酊五斗趣還均
登鄭氏閣
林泉無價自由身韁鎻登臨趣未真望處好山俱得力
夜應明月不孤人任從心外煩於蟻長對尊中别有春
當日若知風物勝定移雞犬過江濱(前山皆秀可愛予家亭閣不能見故云)
探春
雪裏猶能醉落梅好營杯具待春來東風便試新刀尺
萬葉千花一手裁
題東寺柱
竹風松月牢於鎻關閉人心物外情燕雀聞經俱巳慣
歸來不怕讀書聲
教繩權學書偶成
文字有緣曾弄墨(楚俗子生周一年其口陳食飲硯墨金帛之具從兒戲弄聚家人觀以為)
(樂繩時先弄墨)見來官小免咨嗟喜將筆硯傳生計不失詩書
作世家字識姓名能指點寫因棃栗不傾斜著鞭莫落
時人後三十塵埃監汝爺
和公美季點書事
知君行縣樂經見飽朝昏禾黍富年戶牛羊落日村趁
雲看華沒衝雨渡涇渾頗得詩家助聊應慰旅魂
送石都官赴闕
為郎四十者堂有二親稀止仰官為養行應淚在衣白
雲偏佇立黃犬好頻歸去有山公啓天心正似飢
席上送韋中舍歸襄陽
如君七十少棃栗有堅牙琴杖新行李雲泉舊世家愛
求栽樹法拂拭釣魚車獨美今歸去青衫脱有涯
和陪丞相聽蜀僧琴
小園豈是春來晩四月花飛入酒杯都為主人尤好事
風光留住不教回
次韻和雪霽遊西湖
雪為遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
次韻居正暮春感事
物報春光去已深殘紅滿地綠成陰晩花更好吟詩惜
餘景應須載酒尋歡意莫教時節挫窮愁自倚歲寒禁
亭園況是登臨勝何必流年動素心
次韻元伯西軒桃李
李白桃紅氣味奢蚤須分付醉吟家春風春雨難期信
便是無言做落花
望春偶書
信馬尋春上古原天工一幅繡平川花應笑我將詩句
便當遊人費萬錢
次韻居正四月牡丹(時飲過客於丞相後園)
四月殘紅日日稀平陽園檻正芳菲春知東館酣賓客
應是陽和未放歸
和元伯走馬看牡丹
城中走馬趁殘春詩别餘花句句新何似園家不吟醉
姚黃魏紫屬遊人
次韻子儀初夏偶作
醉紅方寂寞吟綠又裝成急雨荷宜聽清風簟可迎燕
忙諳物態花盡見時情獨有無言意不知枯與榮
陪丞相遊石子澗
賓吏親攜澗底行潺湲風遞似相迎只應山鬼知公意
乞雨新添瀑布聲(時久晴新得雨)
次韻和真長四季牧童(許昌)
怯雨宜晴不識愁去隨青草牧春牛無人古路歌兼笑
歸去山花插滿頭
曉牧侵星大暑天晝尋芳樹綠陰眠惜牛不使衝殘日
歸帶黃昏飲小川
角穿黃穗手横笳秋到人間有鬢華落日西風歸去路
枯桑黃葉兩三家
枯笛手持無律吕清風曲調逐時新數竿冬日渾無價
暖靠牛眠不教人
次韻元伯曉出白門
山形雲染萃屏曲溪色練鋪銀漢東樓臺一軸古今本
行者往來圖畫中
栽竹
小檻栽培得此君綠陰疎韻似相親從來風月為三友
吟社新添客一人
登鄆州谿堂(古鄆州有谿堂與州偕廢其地去今治所十五里好事者跡其名為)
(之韓公詩石存焉)
仁智模來物狀親登臨宜入古圖身慣看韓老詩中景
樹色泉聲似故人
輦下會里人子蒙飲
秋風吹客衣歸思入夢寐相逢在千里一飲勝百醉果
脯隨分列不減到家味平生金石心顛倒獨莫弃何時
不搔首共話醫國計恨未得杞梓欲把斤斧試塵埃鞵
履穿各走車馬地唯兹栖栖懷酒椀可以慰
探春
春色若有價黃金量山丘幾擬把酒吟浪欲開口酬今
朝庭柳枝拗折絲巳柔東風弄五色漸落草木稠我營
賞春資甕盎蟻巳浮山川天開畫祗擬酩酊遊
和白雲菴七首
白雲菴
白雲無種滿地生有時出山為雨露老僧惆悵望雲歸
盡日菴前自來去
清風軒
老僧拂榻人不知獨與清風事來去朝昏宴坐向軒中
此身便是清風主
宴坐臺
老僧坐見萬物空往往終日居此臺破衣兀坐若枯木
山鳥不怕行莓苔
醒石
老僧拂拭待遊者雲骨一片莓苔青塵埃萬事心若醉
到此不覺令人醒
磬石
古樂破散鄭衞起走入萬物不可名山中惆悵莫能到
疑是舜時韶一聲
明月臺
老僧山中嫌月窄夜夜獨上高高臺四邊不肯著閑樹
故要滿坐清光來
白石澗
林間旋疊石為路日日自汲澗底泉老僧意趣似童子
洗手濯足聽潺湲
登扶風王宗元山亭
雲收南山頭太白青崔嵬我有泉石夢坐對懷抱開小
池數斛水涉鳥來毰毸遺翎與行跡縱横在蒼苔憶得
釣磯上到家如一迴蔬畦參差綠采掇助酒杯痛飲不
能去遶行猶徘徊主人林巖癖笑傲蒼煙堆心憂百里
病良田正黃埃欲知主人喜雨抱山脚來(圖經云太白之半有横雲)
(如瀑布則澍雨常以為候故語曰南山瀑布非朝即暮時久旱始得雨以為喜故云)
遊石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林巖夜夜來夢寐
雲煙郊原鋪古圖心眼開快明如洗渭流屈曲成大篆
書破野色為綠紙丘墟沈吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名藏薜茘
送黃景微西遊(晞)
先生古肝脾久恨不得識唯聞公卿家要作門下客千
載卞和淚爭磨薦書墨姓名落四海履雜車馬跡塵埃
十年衣幾度改顏色紛紛九衢中拭眼見珪璧敝褐理
衆人胸肺無丈尺從來飢渴心既見轉不釋斗酒聽語
論今古吐白黑秋入汴柳枝買馬欲西適敵方豺狼驕
似漢子弟國予知弱諸侯必得主父策
登見山樓
太守終南為客主出入厭倦馬與車與山朝夕欲還往
作樓近在室一隅主人去久山寂寞正值青帝催焦枯
我拘簿書甚杻械擺脱步上提酒壺郊原猶未見春色
似據水墨長安圖也知好景天更惜高峯常是雲糢糊
安得風伯持大篲掃灑百里如屏鋪顯昧萬狀古詩國
收拾可秃千毫書我來願作風雅戶醉倒坐待明月扶
去家若有巖下夢免復夜夜尋歸途
和題竹軒
小軒移得清風枝知君公退來㤀機山禽自識主人慣
客到有時驚不飛
宿趙屯
蘆花一股水弭楫日已暮山閒聞雞犬無人見煙樹行
逐羊豕跡始識石市路菱芡與魚蟹居人足來去漁家
無鄉縣滿船載椎乳鞭笞公私急醉眠聽秋雨
宿采石(李謫仙舊墓)
秋風宿蒹葭花落若霜雪江山古興廢荆棘壘出沒水
收鳧鴈聲夜靜寒籟發漁舟自來去笑語載明月詩形
動筆墨恨乏風雅骨謫仙為黃土冡平名突兀句編天
下口千載字不滅人間比興復泉底魂魄悦坐誦姑熟
語酌酒當棗栗醉夢若可見好句當須乞(謫仙有姑熟十詠)
大孤山
彭蠡百里南國襟萬頃蒼煙插孤岑不知天星何時落
春秋不書不可尋石怪木老鬼所附兹乃與水司浮沈
鳴䲭大藤樹下廟祭血不乾年世深軸艫千里不敢越
割牲灑酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤陰銀山大浪獨夫險
比干一片崔嵬心宦遊遠去父母國心病若有山水淫
江南畫工今誰在拂拭東絹傾千金
汴河
汴都峩峩在平地宋恃其德為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐關中數百年木牛可以腐太倉
舟檝利今百於古奈何益見府庫瘡天心正欲醫造化
人閒豈無針石良窟宂但去錢榖蠹此水何必求桑羊
遊石池潭
吾家溪潭動百尺坐見遊魚可倒指月明無風水不動
鉤絲鑑中出朱鯉乘閑具酒席草岸呼網一舉常百尾
鱠霜炙玉眠䲭夷樹挂落日醉不起幾年手板負青山
趁魚舷聲不入耳凉秋九月役吏事&KR0888;馬奔走黃葉裏
有酒不得好景飲訪古或問芻牧子指我石池十里近
蒼苔畏崖碧無底楚王北遊歎寂寞創竒造幽有遺址
(舞陽民傳楚襄王遊此臨河以石為池)我來徘徊知是否廢興盡可付流
水髣髴故溪在吾目濯手潄齒有餘思開尊喜與風景
遇蘆花入杯勸人醉漁翁有意助酒卮青竹盡日垂空
餌我疑溪靈靳異景不遣紅鱗滿人意人生天地未歸
客計較貴賤羞犬彘當須醉倒載月歸不信鄉夢留不
止
家僮來持雙井芽數數飲之輒成詩以示同舍
我疑醇釀千古味寂寞散在山茶枝雙井名入天下耳
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頤煮雲為腴不可見
青泉綠樹應相嗤長鬚前日千里至百芽包裏林巖姿
開緘春風若滿手喜氣收拾人恐知江南陽和夜欲試
小齋獨與清風期石鼎泉甘火齊得混沌不死元氣肥
詩書坐對為客主一啜已見沆瀣醨通宵安穩睡物外
家夢欲遣不肯歸不信試來與君飲洗出正性還肝脾
洛陽道中
秋風滿巾衣洛水行飲馬山川氣象老身若在古畫嵩
雲知客心峯色如埽灑荒草徧丘墟沈吟動舒瀉
竹軒
小軒與竹事還往庭下寂寂無客塵開書讀對聖賢語
一畝清風為主人
賦聞角
角本金鼔儔獨主昏曉色日收雲氣黃月斜霜露白征
夫朝夕聞淚落甲鎧黑時平腐櫜鞬白首眼不識嚴城
重啓閉不廢角人職老農鼓腹聽安識天子德
賦小桐
小桐纔幾尺氣壓百歲樗雨露意未飽風月韻已孤鳳
凰肯寂寞燕雀空踟蹰天地有和氣想為桐之腴我願
刳作琴獻上九重居坐使薰風還雖死骨不枯
賦八月竹
我養一軒竹秋來成綠陰萬物有衰意獨懷霜雪心西
風嵇叔醉明月白公吟迴首看桃李何嘗費百金
遊雲門山
南山州之屏四時改顏色日夕太守宴供帳減繒帛更
求秉燭飲圖寫在四壁煙雲時藏埋景好疑愛惜我官
府中塵喜與山相識泉石未還往愧負苦逋責秋風復
杖屨持酒窮勝僻莓苔轉蒼崖郡國在几席廢興賦飛
鳥牛羊自朝夕風物摹大句才薄徒噤嘿唯作酩酊歸
山月吐半璧沈吟又慰喜三友添飲客(予於署居之南作亭朝夕以與)
(風月往還名之曰三友其南軒與山相值故云耳)
攜家遊矮松
矮松名載四海耳百怪老筆不可傳左妻右兒醉樹下
安得白首巢其巔
和柳子玉官舍十首
心適堂
一屏一榻無俗塵左置枯琴右開易重門不閉誰往還
明月清風是相識
思山齋
吳兒心著吳山深終南滿目不自慰有時蟬蜕書几邊
夢到五湖千里外(君吳人)
小池
清泉數斛關幽事坐見鏡中魚往來浮萍蝕盡秋月面
霜為一磨如匣開
新泉
牆根新冽寒泉眼風廊一股來冷冷燈花夜半知我喜
恰是舊山穿石聲
竹塢
筍隨人意疎處生清風如歸自來去雖然不與俗子期
陰過鄰家亦銷暑
土榻(一云榻前鼓吹蛙一部榻上古木吟風雨客來相倚曲肱眠免令不解山公語)
牀前一尺二尺泉牀後三枝五枝樹眠閒圖似在家山
夢魂不使東南去
怪石
山阿有人著薜茘庭下縛虎眠莓苔手摩心語知許事
曾見漢唐池館來(一云山鬼水怪著薜茘天祿辟邪眠莓苔鉤簾坐對心語口曾見漢唐池)
(館來)
茴香
鄰家爭插紅紫歸詩人獨行嗅芳草叢邊幽蠹更不凡
蝴蝶紛紛逐花老(茴香多蠹)
蜜蜂
秋成想見香租入菊露楓膠蜜幾脾日日山僮掃紅葉
蜂衙知是主人歸(君權酒卯入申出)
芭蕉
有底春風能好事解將刀尺翦青天知君新得草書法
旋卷碧雲供小牋(君善草書)
答王甫判官示遊興慶池之作
東池十里近遭匝風物飽南山若戶屏登臨四時好我
初來長安腳擬朝夕到纏綿簿書閒拘窘若囚盜一歲
無幾至荏苒成吏考夜夜千頃月只供釣魚老平生林
泉心深竒欲傾倒咫尺迺尚爾滿意寧可保君官苦近
市危坐若林槁偷閑呶呶中躍馬志歊暴登覽足意思
滿腹若瓌寶歸來成新詩使我愧懷抱
次韻和酬雷太簡見貽之什
生長詩與書不信世道難出處愧古人章句得一官舌
強不肯柔開口誰欣歡十年走塵土蹭蹬苦地寒紆朱
非良貴寧較厚與單古心自突兀胸中鬱萬端昔常玩
於水今乃知其瀾身世心已灰人事鼻可酸病卧得君
詩喜拭昏膜看意遠辭澹泊稠重欲相寬以言藥我病
吳鱸佐秦餐大句牽勉酬韻高語難安
和象之雨後望少室山白雲
塵埃奔趨插手版十年已賣山中閒相逢少室若交舊
白雲與我開容顔風驅煙氣去敝幕天覆碧玉無瑕瘢
我疑岳神宴天上埽灑伊洛為圖看又疑山鬼有寒税
纊絮萬疊輸陰官色如可餐無厭飽頗棃為甑炊琅玕
去去還觀不能巳一里迴首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫男女家其間今對異景慙首鼠
愚若犬彘編槽闌君詩託我有深意明月一杯心往還
席上賦别南宫希元
十年眯車塵思歸入夢寐晨興見家山兩目如去翳故
人又過我相對有餘意當尊話舊遊強笑復吁欷君名
在鄉書捧檄不肯愧高堂去白髮有淚落鞭轡里人獻
吉夢四壁衆所義(希元應鄉書里人屢獻夢長老以為吉祥)我喜先子言在
耳若龜筮(先子嘗云希元孝而好學必不窮)人生老聚散酒薄滿莫避
相見意最長強飲不能醉
皇祐五年三月乙巳齊大風海水暴上壽光千
乘兩縣民數百家被其災而死者幾半丞相
平陽公以同年李君子儀往賑之以詩見寄
因而和酬
鹽民沒利家海隅奔走末業田園蕪天意似遣陽侯驅
卷水沃殺煎海爐怒濤百尺不及逋老幼十五其為魚
耕夫蠶婦來躊躇百金不易箔與鉏(齊人言蠶者舉箔為數)我公
偃息哀其愚埋掩尸骼賙惸孤吾黨子儀馳赤駒口齎
公惠人人嘘日走百里嫌昳晡不飲不食顔色癯去時
萬樹如束枯回首綠暗紅紫疎寄詩百言舉其麤我愧
安飽心如苴
元伯示清水泊之什因和酬
十年不踏故溪上有時夢去千里遊每思魚行鑑中見
青衫手版如仇讎秋風鱸肥美無價莫怪張翰不可留
前日誦君清水吟胸中突起百尺愁兒牽女嬰走塵土
百年一半如葉投清風明月無界畔白首願作山中侯
君詩寫出漁者意老景一片在目眸清泉釣舟未入手
聊可觀誦忘吾憂
送劉孟卿遊天台鴈蕩二山
治源先生高七十山水病僻不可瘳竈無炊煙不顧計
窮幽極怪如仇讎有時清風明月對好景霹靂拔卻大
樹不迴頭四方泉石朝入耳杖屨百里夕巳投大笑箕
山不敢出走避軒冕豈自由天台鴈蕩潑上心暑焦毛
髮不肯留縈紆長淮下平席倒指計日觀怒濤君詩功
刻造化骨吳越氣象當先愁古今吟力未到處好句願
備幽人收此行詩是圖畫二山筆歸日借我目一遊
次韻和元伯南樓避暑遇雨之作
城頭歸烏喘塌翼夕陽闌干手可炙長虹如篆報雨來
雲脚插下千里赤南山端正太古屏飛廉埽雲為潑墨
安得老筆描寫住白頭許生死堪憶(長安許生踰八十以水墨名於時今)
(巳死)
和韻和子儀聞蟬
落日桂樹閒長我庭下陰園林動秋意高蟬忽微吟清
風轉餘聲杳若下遠岑微物感時節鏗鍧吐商金古樂
久破碎兹蟲抱全音荒忽尚偃蹇激起壯士心願為秋
蟬操被之朱絲琴
求郭侍禁水墨樹石
塵埃典却林泉閒家夢夜夜歸雲端知君弄筆欺造化
乞我幾株松石看
公是集
劉敞字原父臨江人慶歷六年舉進士廷試第一通
判蔡州累遷知制誥以疾求退仁宗謂執政曰如敞
者豈易得邪賜新橙五十旋改集賢院學士留御史
臺熙寧元年卒年五十私諡曰公是先生敞為人明
白俊偉自六經百氏下至傳記無所不通歐陽公每
於書有疑折柬來問輒對使揮筆答之弟攽子奉世
俱以博學稱
荒田行
大農棄田避征役小農挈家就兵籍良田茫茫少耕者
秋來雨止生荆棘縣官募兵有著令募兵如率官有慶
從今無復官勸農還逐魚鹽作亾命
小孤山
驚波觸南崖反怒射北壁蒼山與相排所謂小孤石蟠
根萬仞淵聳角百丈碧祠堂豁精嚴行旅進粉澤或云
婦女神肸蠁頗有迹吾知定名意似欲旌介特流俗失
其真傳聞莫開釋居人私其利禍福妄損益競為媢女
說以誣聰明德先王拱山川祀典有廟食奈何媚於竈
屈已㤀正直吾欲為小孤作書解行客復恐不見從嗟
哉世多惑
雜詩二首
鑿井取泉飲上山采薇食豈不信憔悴所願皆我力泉
也非難致薇也不易得志士恥徒飽衆人苟所獲犧牲
畏芻豢樊籠害羽翼悟理宜在蚤無為晩更惑
道薄德亦散功名為時須用力世所賢守正衆云愚智
者競蒿目小人復爾圖悠悠三季後此風益已渝安知
治未病舐痔而多車堯舜無能名越哉已矣夫
示張直温
築山必使高鑿井必使深百正戒淺近盛德羞浮沈焉
有尺寸枝能棲垂天禽焉有升斗泉能容横江鱏借兹
論物理足以開君心嗌在容不足弱在力不任大道如
路然固無古與今
漁翁
白頭老翁披敗蓑求魚終日罩淮波波深水闊望不絶
網目雖繁能幾何大魚鱣鱓入淵底小魚鯤鯢登網裏
手皸足趼吁可憐何不為網大如天
曉至池上
宿雨墜高葉薄雲麗朝陽園林澹澹秋庭戸蕭蕭凉水
淺魚怫鬱荷深鷺低昂幽懷欣自得佳賞契所望忽恐
羣動作深林沸蜩螗
金山廨院
門前松響亂頭上壁上江圖流眼前松聲水響兩不辨
似有疑非心悠然安得乘興浮輕船
晚凉
落日蔽崑崙微風起閶闔蟲語聲悽惻樹影翻離合蚤
露結明的圓蟾瑩塵匣浩歌始自放喟此區中狹
過聖俞讀其近文明日寄之
昨日過君家雙瞳偶清刮非無俗塵累喜見秋陰豁住
瑟請新聲瑤音邈超越神驚自束躅不為天寒發
細雨
小雨滿前軒濃陰不時卷隨風氣潛潤竟日花微泫池
光慘澹昏樓色依微辨寒添夕景長坐逼秋容晩楚客
歌泬寥吟懷孰云淺
濉陽歌
梁人猶唱濉陽歌隋人水調能相和梁人池臺已平地
隋人岸樹空嵯峨梁人隋人去如水水聲日夜流不已
張巡廟前春草生里人尚識將軍名國讎已滅心不死
憤氣半夜凌蒼冥丈夫節義豈在小願為長劍刳長鯨
昨日風贈王舒
昨日風今日雨門前泥坑昨夜土秋懷慘悽誰最多江
南秀才洛下旅十年麻衣走南北飢寒不比倉中鼠悠
悠暖日庇重雲舉頭望天不得語
貢父在京口阻潮未渡
向晦月消魄楚濤為之衰坳堂無深涉客子緩歸期吟
遶沙步闊眺賞秋山竒大川漲南島落日明西垂登高
既易賦懷古惟難詩喟彼一帶阻積此三歲思何當命
海若利涉慰調飢
登禪智寺上方贈同遊諸公
重岡抱城起清川帶野回舊都遷陵谷遺寺空池臺修
竹入晻靄荒蹊轉崔嵬鳴禽畏人起故老驚客來置酒
感興廢浩歌寄歡哀伊昔遊此人於今安在哉谷深春
先覺地爽景後頹造適暇一笑願盡此餘杯
楊白花
飛飛楊白花隨風渡江水江水來不極楊花去無巳鴉
啼淺深樹落雪千萬里春氣傷人心綿綿復如此
過海舟
秦王好神仙東上瑯琊臺娥眉綠髮五千輩去乘長風
款蓬萊對此秦人海旁立生别死分不敢泣但見高帆
雲中沒野鳥悲鳴為翔集過海舟何時還火焚荆棘空
驪山
睡起
日午吏稍休池上逍遙眠水木澹相映庭戶清無喧時
有山中禽來鳴高樹巔微風拂衽過會意成翛然有生
滯形役萬物安靜便媿無淮陽績高卧亦終年
采藍寄王深甫
采采澤中藍制為金翠衣春風為君舞宛轉有光輝良
辰古易失麗色世云希嗟嗟不盈匊日暮空來歸
李覯以太學助教曾鞏以進士及第歸俱會郡
下素聞兩人之賢留飲涵虛閣
孤鸞方北遊威鳳復南翔邂逅中道遇孔音何鏘鏘太
平向百年此固多美祥擾擾都人士爭先覿輝光雖無
醴泉流江水清且長雖無朝陽桐翠樹茂且芳念將萬
里逝願得少傍徨為君阿卷阿因以謝楚狂
秋興三首
微風起閶闔秋意日以滋陰蟲羣悲鳴草木同變衰天
道雖茫昧平分為四時功成自當去搖落何獨悲
魏牟貴公子沈没功名閒一浮江湖水慘戚頽朱顔魯
連揖萬乘踏海如㤀還棄世脱敝屣風流安可攀
耿耿秋月輝中夜西南流牛女永相望婉孌悲素秋安
知乘槎翁徑出海外遊天路或幽險神仙非所求
奉同永叔于劉公曺家聽楊直講女奴彈啄木
見寄之作
空林多風霜霰零啄木朝飢悲長鳴口雖能呼心不平
誰彈琵琶象其聲雌雄切直相丁寕欲飛未飛皆有情
琵琶八十有四調此曲獨得傳幺妙翠鬟小女自絶殊
能承主歡供客娛轉關揮撥意澹如坐人雖多旁若無
醉翁引觴不汝餘詩老彈鋏歸來乎兩君韻高尚如此
何況櫪上之馬淵中魚我生不曉世俗樂傾卧江城更
寂寞中園有時聞啄木雖有高下無宫角木聲犁然當
人心焱氏之風殆可學淵明無弦非無意白髮秋來自
少樂得公新詩濯我愁因問楊子更借不我欲醉聽江
城樓
與景仁聖俞飲景彛西園
鬢髮今欲白山林未能往每逢負郭趣默有歸田想置
酒松柏下當春更蕭爽欣欣二三子相與留一賞蚤花
何娟娟秀色傾宿莽馴禽聲喧呼永不㤀羅網物情樂
於適未必在深廣育育井中魚胡然困偃佒佳哉主人
翁示我以天壤放懷寓一醉益愧鳴佩響
同介甫和聖俞贈狄梁公裔孫
陳平智有餘周勃勇無敵兩人相提衡終復漢社稷梁
公柱石姿獨立謝羣力匡君多直言薦士有深畫既扶
將頽運亦起未然策事業兼二子皓然霜雪白偏財戒
獨往特達見全德誰謂十世遠風義猶不隔末孫何支
離畎畂有餓色明詔問樂鄉布衣列士籍名垂天壤閒
氣使懦夫激聞君商聲歌更若出金石
贈聖從待制
君居御街西我居御街東如何百步閒十日不相從君
非園中植落落千丈松我亦湖海人庶幾孤飛鴻俱遊
人世閒俯仰豈不同蕭蕭髮向白哀哀嗟轉蓬仕固不
期達貧亦不諱窮行當一麾去幸識攖寧翁
蚤至凉榭觀芙蕖
林深池亦淺日出光晩及粲粲花尚含漙漙露猶挹良
魚潛復躍幽鳥翔又集物情怳如慕心賞浩難識誰能
贈遠人采采空佇立
同諸客飲涪州薛使君佚老亭
百尺井底泉激輪作飛流潺湲入亭戶宛轉如奔虬主
人三署郎持節西南州棄之卧故里富貴安足留却埽
長閉門贏餘非所求客來坐林下尊酒相獻酬未嘗思
朝市餘思良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔閒何如馬少游
曲水臺竹閒默坐
杖履不能遠逍遥池上林微風起衆響炎日隔繁陰斐
亹激泉流閒關語鳴禽放懷在達人寄賞欣會心既謝
朝市喧亦㤀山谷深雖知非我室猶以開煩襟
野望
重陽去寥落小雪碧蒼茫獸起駭枯草鳥歸横夕陽薄
雲低引白衰菊暗消黃竚立胡為久愴人非故鄉
蕪城閒望
幽尋古城上秋景日凄凄落照映原没陰蟲當路啼隋
宫變蕪蔓楚分失端倪自是傷亡國非關醉眼迷
送張六大尉新安
新安好山水想復似桐廬吏隠應相稱官卑還自如洛
塵趨走裏周俗戰爭餘會自求知己頻飛一鶚書
小雨
春城頻過雨一望一增新欲晩雲成錦初晴草似茵和
聲散喧鳥芳意屬遊人向晩車馬息東風飛暗塵
玉津園
垂楊冉冉籠清籞細草茸茸覆路沙長閉園門人不入
禁渠流出雨殘花
短槐(在水陸院)
蹣跚不稱三公位偃蹇空妨數畝庭只有老僧偏愛惜
倩人圖畫作書屏
揚州夀寧寺(周世宗嘗幸此)
隋宫老荆棘淮地阻山川天子周王狩諸侯楚社遷宿
居江水上休甲古城邊清蹕曾過此高臺亦宛然
殿空生影響盡古剥丹元缺甃驚跳鮒遺碑失紀年廢
興真可感耆舊每多傳一咏蕪城作斜陽聞暮蟬
送人之洛
逢人問嵩少千里駕征軒倦馬夜未寢鳴蟬秋尚繁風
煙新邑洛冠盖上東門合有西賓問歸時許共論
聽鐘
陋巷客回轍夕陽鐘送秋寒聲滿空谷暝色下高樓斗
逐悲風起微兼遠角收旅懷傷急景聽此愧淹留
于司錄東園
辟疆園圃壓城闉聞道池臺事事新自置一尊消永日
别留磐石待幽人雨添菊色迷三徑風散花香入四鄰
亦欲肩與乘興去主公何必舊相親
芙蓉池
綠華青盖滿方塘雨灑風吹著處香淨埽釣磯雙樹下
醉攲凉枕弄秋光
觀城上梅花憶和
城頭梅樹花初發每到花前憶剡中白水碧山應有約
與君擕手過春風
雨後登坐嘯亭
風卷高花舞成雪雨濕芳草綠侵雲層軒獨立時惆悵
淮北春光過五分
黃薔薇
綠葉黃花相映深水邊臺畔結浮陰何人解賞傾城態
一笑春風與萬金
清明後鴈
留滯江南久今來萬里歸春風稍和煖作意入雲飛
江行寄隠直
自念復遠適與君仍解攜天文鶉首尾地勢陜東西江
漢饒風雨關山盛鼔鼙離憂各易老秋意欲凄凄
始秋
秋色忽已改旅程殊未央水雲含變態山雨送凄凉杳
杳青楓暮菲菲白芷香多才悲屈宋搖落近滄浪
山寺
野竹檀欒翠孤峯杳靄青山樓隨詰曲石路上青冥雲
色移時合鐘聲隔水聽似聞堪避世遊子未嘗經
琵琶亭
江頭明月琵琶亭一曲悲歌萬古情欲識當時斷腸處
只應江水是遺聲
觀南戍士卒作樂
簫鼓軍中樂旌旗歲晩過激昂雙劍舞慷慨萬人歌睥
睨荆衡小騰凌虎兕多北風隨殺氣横絶洞庭波
小園春日
草色初新柳帶長宿煙朝露溼朝陽東山雲起西山碧
南舍花開北舍香
風雨寄張野人
天地初開泰雷雲未厭屯泥深長閉戶謀拙苦憂貧狼
藉千株雪空亾一半春仍愁三徑裏草色斷幽人
聞聖俞移官霅上以便歸養
親老不擇禄此心如古人戴星捐吏事戲綵過鄉鄰若
下開新酌汀邊咏白蘋醉吟俱入手亦未負青春
晚酌
楚山何處雨天氣晚來凉返照原野靜清風松桂香高
樓半雲霧遠水入滄浪幽意驚飛動真憑酒散狂
城南泛舟
乘興隨所適出郊聊汎然清波能照髮白鷺巧迎船老
樹悲秋雨高風急暮蟬孤城隠不見落日暝浮煙
秋晴西樓
秋風卷陰翳廣野見秋毫木落山覺&KR0888;雨晴天似高開
窗置尊酒看月湧江濤高卧淹湖海非關氣獨豪
遣思
淮上秋光疑客恨城頭暮色凝斜暉獨遊未必能勝醉
遠望由來可當歸
觀魚臺
落日含古意高臺多遠心魚龍潛凍水蟋蟀有哀音江
漢南浮遠關山北望深張衡四愁意歷歷起登臨
雪後登觀風樓
雪帶郊原闊城横碧玉齊夕陽寒似落遠樹望如迷旅
鴈情更急棲烏飢亂啼彊歌非郢客竟日戀危梯
九日
采采黃花菊飄飄閶闔風醉從紗帽落興與古人同北
岳烽煙隔甘泉候騎通悲歌傷遠目不是為青楓
梅花
澤國春還蚤山梅臘競花繽紛迷雪意浩蕩逼年華驛
使紅塵遠江風短日斜芳菲恐易失愁思亂悲笳
雪後
飛塵暫消息春意日冲融野水涓涓綠林梢靡靡紅躍
魚輕泮凍鳴鶴舞和風出處驚時節悠悠看歲窮
春陰
江上浮雲聚城中暮景兼東風酒味溢小雨客愁添寒
色端侵牖斜陽不滿簾留滯成楚老卑濕意無嫌
初晴
雨餘春更好日出望還新喧鳥啼驚客林花笑向人年
華如過鴈世事劇飛塵置酒陶嘉月滔滔醉任真
庶幾堂雨夜偃几作
短夜催微月流雲溼太空蕭蕭篩竹雨颯颯舞松風形
影明燈裏歡娛隠几中吾衰儻未甚正復夢周公
離京後寄貢甫隠直
清川如帶屢迴環信宿猶居百里閒敢恨淹留同杜渚
正憐風雨似梁山月殘虛魄無由共雲映高樓不可攀
却怪夢中翻識路化為蝴蝶一飛還
鼓角樓宴席
周城百雉擁中軍阿閣三階麗白雲燕雀應知依盛德
山河相與助雄文輕裘緩帶居多暇旨酒嘉肴客易醺
還識魏牟懷北闕正逢長日扇南薰
臨波亭
綠楊芳草舊無蹊竹塢花源敵剡溪水影時翻高檻動
天形略抱暮城低逢迎野興鷗雙下點綴春愁鶯亂啼
宿雨楚山雲正滿高樓莫上使人迷
春晚
芳草不少住白日定空長庭樹暗新綠春衣生晚凉悠
悠向時節細細倒壺觴誰使風前絮來參醉後狂
登東城樓
高樓望不極野興遠相追宇宙一長嘯山川多所思薄
寒才勝酒短景不禁棋俯仰哀羣動遼遼見爾為
寄題歙州流杯池
公子愛客意高山流水閒清波無斷續翠斝自迴環野
興四時得棠陰終日閑何當竹林賞醉耳聽潺潺
澄心堂讀許渾以下諸詩
許渾詩後三百年長嘯空堂覽舊篇落日孤城曾不改
曲池高榭復依然塵埃暫憩道路客文雅相追今昔賢
魚躍鳥歸殊有意卜居仍欲近湖邊
月夜
月出浮雲盡風生中夜清星辰競搖動河漢湛虛明老
樹稀疎影驚禽斷續聲秋懷先已亂蟋蟀更宵征
荷花
水國非人境芙渠五月秋亂香清宿醉濃艷破征愁魚
戲都堪數鷗飛絶自由會須窮一賞詰曲任扁舟
七月二日
西風入庭樹天氣颯然秋細雨纔成潤高雲澹不流平
分感一葉遠興憶扁舟蟋蟀何須急羇人始欲留
送王子直還斥溝
薄薄雲蔽日凄凄寒中人飛飛燕歸蟄漠漠鴈來賓送
子獨無友悲秋空病身登山復流水便覺二毛新
重過謝氏園亭寄裴博士俊叔王主簿宗傑
徘徊遠林下幽草為誰芳前日同遊客今朝俱異鄉東
風離澹蕩陳迹似凄凉何用江千里春心故易傷
賀司馬君實何濟川得龐公炭
上府愛才天下聞兩君素出將軍門欲正大爐慰民望
豫排寒氣作春温不煩束緼資遊說聊取優賢報國恩
自笑野人卧窮巷負暄方擬獻天閽
送洛南周侍丞
不知商洛道空暮紫芝歌從事老將至送君情獨多雙
鳧尚方去駟馬故鄉過想見揮絃樂春風初扇和
五月望日赴紫宸謁待旦假寐
半夜北風天返寒倒衣驚問紫宸班雲容不辨陰晴際
月色猶迷爽氣閒獨喜鳴雞應鐘漏正憐殘夢識江山
濯纓簪筆初無補空媿紛紛數往還
月夜期江梅兩君不至
日入更灑埽翛然庭檻空酒杯落明月白羽來清風佳
興自不淺幽人無與同徘徊卧林下重露霑蘭叢
和直孺夜凉
急雨逐雲過微風吹月生寥寥天宇闊粲粲葛衣輕輾
轉漏將永昭回河正横秋槎舊有信忽憶泛滄瀛
和永叔憶幽谷
蚤聞幽谷未曾窺翠碧清寒入夢思到眼惜無名手畫
醒心欣得醉翁詩種花舊比甘棠樹刻石今成峴首碑
使我一麾從此逝勝遊當不减君時
陰山
陰山天下險鳥道上崚嶒抱石千年樹懸崖萬丈冰悲
歌愁倚劍側步怯扶繩更覺長安遠朝光午未昇
留别永叔
回車欲度幕南庭此地那知眼解青老覺鬢毛俱種種
醉來風動盡冥冥平時慟哭休論事遠别悲歌更忍聽
且共春風同入塞憶君時計短長亭
朱橋
朱橋柳映潭忽見似江南風物依然是登臨昔所諳犬
聲寒隔水山氣晩成嵐留恨無人境幽奇不盡探
十二月二十七日宿柳河聞永叔是日宿松山
作七言寄之
相望不容三日行多岐無奈百長亭欲知河柳春來綠
正似松山雪後晴
澶州
窮谷迴看盡孤城平望遙(自古北口山至此都盡)市聲衙日集(此州)
(衙日市集)海盖午時消(每日海氣如霧至午消盡土人謂之海盖)冠帶才通漢山
川更入遼春風解冰雪最覺馬蹄驕
紅玉誰家女
紅玉誰家女明艷奪青春羞人不得語含笑却成顰
冀州正月十六日飲席
月缺雪殘雲亂飛千燈相照續長暉寒欺短夜禁杯酒
春入東風試舞衣老惜佳辰經歲得醉驚陳迹出門非
漁陽鼓節尤悲壯知我心從萬里歸
登平山堂寄永叔内翰
蕪城遠地隔人寰盡借朝陽萬疊山江氣横呑飛鳥外
嵐光平墮酒杯閒主人寄賞來何暮遊子消憂醉不還
無限秋風桂枝老淮王先去更能攀
雨後回文
綠水池光冷青苔砌色寒竹深啼鳥亂庭暗落花殘
城樓
新晴彊人意步上西城樓雲煙開井邑綺繡錯田疇離
離麥就熟翳翳桑尚柔懷歸感初服覽物悵淹留
雨中聞鐘
疎鐘不隔雨迢遞入重城倦客未能寐歸禽初不驚霏
微隨暮色颯沓隠秋聲簾幕鮮風起明朝應蚤晴
與楊十二延平同登城東門
綠柳浮萍合青山畫幛開登臨共今古壯觀雜歡哀長
日消棋局微風彊酒杯浮雲滿西北容易雨飛來
蟻鬭
擾擾嗟何急營營若有侵由來穴知雨非爾旱為霖王
伯彊并弱興亡古到今願推達觀理安得異機心
微雨登城
雨映寒空半有無重樓閑上倚城隅淺深山色高低樹
一片江南水墨圖
中秋見月
微風送雨江南去凉月銜雲水上來暑氣頓除秋暗入
忽疑浮漢弄昭回
雨中送友入京兼柬諸親舊
江外五年别齋中三日留何能慰衰疾正足亂羇愁澤
國瓜時雨淮山桂樹秋思歸與招隠一二謝交遊
珍簟
珍簟平鋪水珠簾半捲風勞生高枕裏多事劇棋中性
僻非朝隠民淳賴歲豐翛然對松菊但覺訟庭空
蟬
微軀定誰恨清嘯不知勞屈宋悲秋苦夷齊卧隠高風
林含咽絶露葉動蕭騷何必催搖落人今已二毛
臨雨亭
秋至感人思登臨成惘然浮雲帝鄉外落日古城邊歸
燕聲相别幽花色可憐名山負獨往觸物見年年
和少述題虎邱
吳墟秦燼滅遺蹤惟見千巖鏁梵宫化出樓臺雙樹外
密移天地一壺中石形虎踞森相向劍氣龍蟠冷射空
羇宦無由蠟山屐因君詩句夢江東
谿上避暑
滴瀝松下雨清微萍際風欣然此時賞我與斯人同倦
鳥墮水上遊魚翔鑑中不言閱羣動未覺幽興窮
樂郊魚臺下柏林中結茅作小亭命曰幽素木
懿臣刑部之書也謝且戲之
結茅更何好列柏自成林素履宜獨往幽人欣宿心炎
暉翳槐盖清吹和瑤琴稍與事物遠忽如丘壑深良無
山水趣安得契知音
寄内
年久漸難禁遠别宵長初信有相思天寒輾轉不得寐
一夜風吹庭樹枝
丙申閏月鎮楊州與京師諸公别戊戌十一月
受詔還閣首尾僅三年爾然原叔伯庸隱甫
子竒公南清卿之翰昌言八人者皆巳徂謝
感之悵然作七言寄滑州正臣密學給事
冠蓋如雲笑别時亦知陳迹易傷悲歸來未似鍾山醉
零落多于鄴下詩人事可憐駒過隙秋風幾許鬢成絲
何須更聽山陽笛欲近西州涕自垂
汾州有唐大歷中崇徽公主嫁回鶻時手蹟在
石壁上李山甫作七言詩并刻之子華永叔
内翰皆繼其韻亦同賦
錦車西去水東流漢節何年送解憂獨上青山自惆悵
彊歌黃鵠少淹留遺蹤不逐哀笳斷麗句空增北渚愁
君念平城三十萬謀臣竒計已堪羞
同梅二十五飲永叔家觀所鈔集近事
陶公一畝宅尤愛北窗風心遠地成僻客來尊不空觀
書太史氏全性市門翁子亦何為者於兹清賞同
聽女奴彈胡琴
女奴能為馬上曲一彈一彈復一彈我醉巳眠都不醒
半天落月微霜寒
獨行
南山半雲雨天氣雜暄寒野興宐獨往春愁無定端鳥
聲來靜聽柳色入遙看却謝芳尊酒悠悠誰與歡
晦日
是月佳遊勝兹辰舊俗同會須陶一醉相與送諸窮江
柳參差綠林花點染紅春期有大半作意競東風
喜雨
凉風響高樹清露墜明河雖復夏夜短已覺秋氣多艷
膚麗華燭皓齒揚清歌臨觴不肯醉奈此粲者何
絶句
青苔滿地初晴後綠樹無人晝夢餘惟有南風舊相識
徑開門戶又翻書
芷亭
籍甚離騷後芬芬楚澤濱移根煩老圃比興得佳人秀
色誰與玩清香不自珍吾廬故可愛況及物華春
瑞竹(雙幹同本因以瑞名)
聳節偶相望雪霜終不迷應將古人比孤竹有夷齊
獨宿直舍
談笑從容宫漏稀高軒去盡掩重扉風含玉宇霜威勁
月墮瑤窗燭影微周衞相望喧夕警爐香不斷護朝衣
塵軀更覺仙山峻旅夢端從江海歸
直舍竹下殘雪二首
阿闕三階敵井榦宫牆十仞逼雲端故留殘雪侵春事
欲傍孤篁老歲寒
重疊空階委玉塵蕭疎碧篠凍浮筠地寒自稱孤高節
不共陽林競蚤春
同持國過江十新築池塘亭
吏隱由來事郊居故自宜池臺隨意定泉石象天為珍
樹移時語清風竟日棋市朝情久厭野老不相疑
麃子嶺帳館寄隱直
離腸易感歲華催更席龍沙望紫臺持節不眠宵自永
聽笳無事淚空摧扁舟何處山陰雪驛使他年嶺上梅
欲寄一書愁已亂天邊應候客星回
得貢甫巢縣書云阻風
别離常作惡衰老異他時望望風波苦悠悠兒女悲江
空人迹絶天迥鳥飛遲若復無雙鯉何由慰我思
和御製後苑賞花釣魚詩
四照繁英拂檻開九重紫蓋賞春來卿雲共和光華旦
瑞露偏凝沆瀣杯池藻躍魚波澹蕩林光傾日影徘徊
淮陽閉閣頭今白夢遶鈞天惜未陪
駕幸飛山教場閱武侍宴
冬令三農畢時巡萬乘行川原分壁壘貔虎望麾旌王
氣雲成殿天光日繞營風隨鼓枹急塵絶馬蹄輕發石
機投短枰□火激明響振(平聲)摧列缺影墮落欃槍令下
疑霜肅恩加挾纊平搴旗輕俯仰奪槊妙縱横壯士前
歌勇儒生縱觀榮炙行烽燧舉觴溢海濤輕清道遙傳
警鳴鞭夕向城欲知威略遠區外讋天聲
贈别長安妓茶嬌
玳筵銀燭徹宵明白玉佳人唱渭城更盡一杯須起舞
關河秋月不勝情
陳副使遺藁
陳洎字亞之彭城人曾知懷州審刑院寶元閒為屯
田外郎慶歷五年轉吏部外郎加直史館遷度支副
使尋調鹽鐵皇祐元年以副使行河還卒其孫師仲
師道藏其手書遺詩二十五篇嘗出以示一時名公
如林希司馬光孫覺蘇軾蘇轍徐積錢世雄任希夷
李&KR1033;俱有跋語極為推重曲阜顏復弁序稱其詩辭
格秀古愈澹泊若愈深如借宅云四壁舊貧寧畏盜
一枝雖小易容巢贈無巳師云他年遠公社若箇是
遺民讀之令人灑然若醒今二詩全篇不可得零章
斷句朗誦一過已覺渢渢乎清風生於齒頰閒也
離郭店馬上回寄鄉知
迴望離亭映楚山慨然西笑入長安貪程野僕擔書引
惜别鄉人駐足觀霞襯曙光烘積靄柳和春雨蕩輕寒
遙期此地歸來日迎取相如駟馬看
黃鵠
呼樹止陵陽逢辰下建章竒姿標上瑞正色麗中央昭
祀祠壇畔聲歌太液傍鳳教鴻作侣天與菊為裳神雀
非靈異流鶯愧采章集汙寧我類一舉戛雲翔
過項羽廟
八千子弟已投戈夜帳猶聞怨楚歌學敵萬人成底事
不思一箇范增多
寄寶臣寺丞
萬里扶靈宅夀阡謝公純孝是家傳廬開四尺同寒士
榱列三圍陋昔賢先域定生連理樹門人多廢蓼莪篇
我心㒺極君應念露白霜清泣昊天
藍溪閒居
白鹿原東虎候西結廬岑寂映藍溪露侵僧履蘭三徑
春入農歌雨一犂聒枕溜聲疑水宿拂檐山色類嵓棲
閉門養拙無人問揭盡陳編日又低
開元寺凌虛閣對雪寄解唐卿
璚滴琳華一夜凝凌虚雕檻曉來憑眼觀銀色三千界
身到瑤臺十二層玉灑砌塵供庾斛粉融檐水妒房陵
化人宫好分明在恨不同君把袂登
雉媒
朱冠袞背一何鮮聲厲情驕目悍然若道物情皆錫類
雉媒爭似鵷媒賢
還劉處士先令公鄩功名錄(劉公事朱梁)
當年力戰蕩妖氛十萬雄師四七勲將略妙欺班定遠
家聲高過李將軍銘圖魏鼎文猶在筆勒燕山跡尚分
今日閑披有遺恨可憐生不遇明君
讀劉蕡策(以指斥貴倖不顧忌諱有司知而不取)
藥石危言治亂箴賈生晁錯是知音可憐當日司文者
不畏人言合愧心
謝人惠三峯朱柿
烏椑珍果益丹名新折紅林蔕尚青漿冷夜凝仙掌露
味甘秋割楚江萍圓堆玉盌櫻難並賸薦金尊酒易醒
應念茂陵消渴者整籃封貯到雲扃
過田文墓
當年聞奏雍門琴話著池臺淚滿襟何況今朝陵谷畔
池臺無跡可追尋
對雪寄崔仲裕(時在藍田聞崔在酒舍)
奪鶴韜霞勢漸濃卷簾庭館好支笻乘查路闊寒凝凍
種玉畦平曉被封天上瑤宫當月圃海中銀闕聳鼇峯
思君不得同吟賞知在旗亭第幾重
南齊
曲江歡宴侍華裾舞拍琴歌萟有餘獨有純臣王叔寶
解陳封禪一篇書(南齊太祖曲江宴羣臣各使效技萟褚淵彈琵琶王僧虔彈琴沈文季歌)
(張敬兒舞王敬則拍王儉日臣無所解惟解誦書因跪帝前誦相如封禪書帝笑曰此盛德之事吾何以堪之)
湖上逢漁者
雨蓑煙笠洞庭秋獨蠒綸輕一葉舟擬共停橈醉天幕
緩歌濯足不回頭
秋日端居
暑退蚊雷靜門閑雀到稀露莎蛩自急星樹鵲何依井
臼貧雖樂溪山遠未歸時情似秋鴈一一背寒飛
讀子虛賦
聽辭深悵不同時及到同時位大卑爭似唐皇將頗牧
禁中言下用無疑
宋百家詩存卷四
