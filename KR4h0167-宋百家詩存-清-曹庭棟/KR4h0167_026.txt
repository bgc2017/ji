宋百家詩存卷二十六
嘉善曹庭棟編
白石道人集
姜䕫字堯章鄱陽人工聲律慶元三年進樂書乞正
雅樂詔令太常與議嫉之不果行居苕溪與白石洞
天為鄰轉庵潘檉號之曰白石道人又畀以詩云世
閒官職似樗蒲采到枯松亦大夫白石道人新拜號
斷無繳駁任稱呼時夔與黃景說齊名景說亦號白
石人稱雙白石其詩初學黃涪翁既而深造自得正
以不染江西派為佳楊誠齋蕭東夫俱極矜許尤長
詞曲嘗詣范石湖座閒徵新聲製暗香疎影兩曲石
湖使青衣小紅歌之尋以小紅贈䕫一日大雪過垂
虹有小紅低唱我吹簫之句時艷稱之自定詩集二
卷自為序
以長歌意無極好為老夫聽為韻奉别沔鄂親
友
淊淊沔鄂留有靦三宿桑持鉢了白日事賤丸蛣蜣念
當去石友煙席凌江湘為君試歌商歌短意則長
佳人魯山下(謂楊大昌正之)日弄清漢波促絃調寶瑟哀思感
人多咬哇秦缶擊冷落郢客歌知音良不易如此粲者
何
英英白龍孫(鄭仁舉次皋)眉目古人氣拮据營數椽下簾草
生砌文章作逕庭功用見造次無庸垂罄嗟遺安鹿門
意
詩人辛國士(謂辛泌充清)句法似阿駒别墅滄浪曲綠陰禽
鳥呼頗參金粟眼漸造文字無兒輩例學語屋壁祝蒲
盧
山陰千載人揮灑照八極只今定武刻猶帶龍虎筆單
侯出機杼(謂單煒炳文)豈是劍舞得餘波入竹石絶歎咄咄
逼
異時之罘君在涅守白顥黃鐘欠牛鐸淋漓弔遺藳有
子殊可人(蔡迨肩吾子武子字武伯)特未見此老客來請論文但道
曲肱好
中郎遊千霜曲高復誰為龐翁趨無絃鄭伯功斲鼻春
風桃花溪寒渌繞蒼翠何嘗從兩君放浪計幽事
宦達羞故妻賤貧厭邱嫂上書雲雨迥還舍筍蕨老江
皋鉏帶經決計恨不蚤士無五羖皮没世抱枯槁
伐木響虛牝我願友褐夫九關呀虎豹何時内高袪黃
鵠眇雲樹鸚鵡澹煙蕪倚杖得清賞洗心觀本初
孤鴻度關山風霜摧翅翎影低白雲暮哀噭那忍聽士
生有如此儲粟不滿瓶著書窮愁濱可續離騷經
赤松圖
山東隆準公未語心已解按劍堂下人成事汝應退非
無帶礪約政爾有恩害平生三寸舌松閒潄寒瀨
送王孟玉歸山陰
淮南雪落雲繞戍王郎鳴鞭獵狐兔問君本是山陰人
何不扁舟剡溪去人生樂事將毋同知君此心如太空
只今去踏龍尾道也似寒江蓑笠翁鑑湖一曲荷花浦
君不歸來花有語舊宅應添竹幾竿到家不覺秋如許
十年雪裏看淮南聚米能作淮南山籌邊妙處須急吐
政自不容修竹閒人道長江無六月日光正射青蘆葉
何以贈君濯炎熱雪即是詩詩是雪
雪中訪石湖
雪矸如玉城偏師敢輕犯黃蘆陣野鶩我自將十萬三
載渠未降北面石湖范先生霸越手定目一笑粲
虞美人草
夜闌浩歌起玉帳生悲風江東可千里棄妾蓬蒿中化
石那解語作草猶可舞陌上望騅來飜愁不相顧
花藏寺雲海亭望具區(寺為張循王功德院)
茫茫復茫茫中有山蒼蒼大哉夫差國坐占天一方夫
差醉蓮宫巨浪搖不醒越師從何來奪我玉萬頃年年
亭上秋一篴千古愁誰能知往事飛下雙白鷗
夏日寄朴翁朴時在靈隱
風吹松樹枝懷我松閒友雲從北山來令我屢回首山
雲夜夜起山雨侵人衣遥知竹窗裏自吟新雨詩
烏夜啼
老烏栖栖飛且號晨來枝上啄楮桃楮桃已空楮葉死
猶啄枯枝覓蟲蟻老烏賦分何其貧未啼已被鄰公瞋
吁嗟老烏不自省牆頭屋上紛成羣吳中貴遊重鸚鵡
千金遠致能言語花底紅絛鄭袖擎盤中碧果秦宫取
天生靈物得人憐過者須臾鸚鵡邊老烏事事無足錄
人閒猶傳夜嗁曲
春日書懷
九真何蒼蒼乃在清漢尾衡茅依草木念遠獨伯姊春
來衆芳滋春去衆芳萎兄弟各天涯啼鴂見料理漢江
出巨魚風雷入驅使安得挾我輈西征二十里
春雲驛路暗遊子眇歸程永懷故山下風雨悲柏庭翁
仲不解語幽鳥時時鳴人家插垂柳客裏又清明
垂楊大别寺春草郎官湖家巷有石友合并不待呼瘦
藤倚花樹花片藉玉壺老鄭絶妙筆辛楊句敷腴平生
子姚子貌古心甚儒時邀野僧語閑與琴工俱酒闌興
未了左轉南城隅大江圍楚碧煙水入元虛流落不自
恨帷嗟故人疎一月三見夢夢中相與娛日日潮風起
悵望武昌魚
武昌十萬家落日紫煙低亭亭頭陀塔高處白鳥棲白
鳥忽飛去春山空四圍南樓有佳人再召且再辭閉門
課文事攖物探天機斯人不可致白鳥會來歸
予居苕溪上與白石洞天為鄰潘德久字予曰
白石道人且以詩見畀其詞曰人間官爵似樗
蒲采到枯松亦大夫白石道人新拜號斷無繳
駁任稱呼予以長歌報貺
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峯生腑肝
徵租只在南山南我欲從之不憚遠無方煮石何由輭
嘉名錫我何敢辭但愁自此長苦饑囊中只有轉菴詩
便當掬水三嚥之(轉菴德久自號云)
箜篌引
箜篌且勿彈老夫不可聽河邊風浪起亦作箜篌聲古
人抱憾死今人抱憾生南鄰賣妻者秋夜難為情長安
買歌舞半是良家婦主人雖愛憐賤妾那久住緣貧來
賣身不緣觸夫怒日日登高樓悵望宫南樹
丁已七月望湖上書事
白天碎碎如析綿黑天昧昧如陳元白黑破處青天出
海月飛來光尚溼是夜太史奏月蝕三家各自矜算術
或云七分或食既或云食晝不在夕上令御史登吳山
下視海門監月出年來歴失無人修三家之說誰為優
乍如破鏡光炯炯漸若小兒初食餅時方下令嚴禁銅
破鏡何為來海東天邊有餅不可食聞說饑民滿淮北
是鏡是餅且弗論須臾還我黃金盆金盆當空四山靜
平波倒浸雲天影下連八表共此光上接銀河通一冷
御史歸來太史眠人間不聞鐘鼓傳白石道人呼釣船
一瓢飲酌湖中天荷葉擺頭君睡去西風急送敲窗句
待千巖
搴裳望洞庭眼過天一角初别未甚愁别久今始覺作
箋非無筆寒鴈不肯落蘆花待挐音怪底北風惡
若人金石心試命洞庭浪傳聞下巴陵瀝酒喜無恙我
行丹楓林屢騁白蘋望烏鵲不可瞋論功當坐上
賦千巖曲水
紅雨灑溪流下瀨仍小駐魚隊獵殘香故故作吞吐老
子把一杯微風忽吹去
李陵臺
李陵歸不得高築望鄉臺長安一萬里鴻鴈隔年回望
望雖不見時時一上來
生雲齋
在山常與雲同齋出山憶雲雲不來千金買得太湖石
數峯相對寒崔嵬朝來忽覺青苔溼靉靉如炊石閒出
白雲何處不相逢卻怪年年枉相憶王郎胸中横一邱
在山出山雲與遊更呼白石老居士來倚雲根吟七字
書乞米帖後
銀鉤鐵畫太師字從人乞米亦可憐五倉空虛胃神哭
竟日悄悄無炊煙仙人留書說服氣道士辟榖期引年
人生不食浪自苦獨不見子桑鼓琴十日雨
禽言如曰哥哥
君不見苕溪西南石鼓山鳥如鸜鵒嗁其閒土人相傳
是阿弟千呼萬喚去復還身為獨鴈失儔侣所愧脊令
圖急難繞林哀哀訴明月夜闌月落聲漸咽天地闊遠
兄不聞蒼厓下淚山竹裂豈無鴉舅與鵓姑人各有心
非友于陟岡四顧空欷歔君不見江南望夫誰家子登
山化石不得語
和轉菴丹桂韻
野人復何知自謂山澤好來裨奉常議識笳鼓羽葆誰
憐老垂垂卻入鬧浩浩營巢猶是寓學圃何不蚤淮桂
手所植漢甕躬自抱花開不忍出花落不忍埽佳客夜
深來清尊月中倒一禪兩居士更約踐幽討
昔遊詩
䕫蚤歲孤貧奔走川陸數年以來始獲寧處
秋日無謂追憶舊遊可喜可愕者吟為五字
詩時時欲展閱自省平生不足為詩也
洞庭八百里玉盤盛水銀長虹忽照影大哉五色輪我
舟渡其中晃晃驚我神朝發黃陵祠暮至赤沙曲借問
此何處滄灣三十六青蘆望不盡明月耿如燭灣灣無
人家只就蘆邊宿
放舟龍陽縣洞庭包五湖(灃源濱湘大江)洶洶不得道茫茫將
奈何篙師請小泊石矴沈泥沙是中大無岸強指葦與
莎滯留三四晨大浪山嵯峨同舟總下淚自謂餧黿鼉
白水日以長僅存青草芽轉盼又已沒但見千頃波此
時羡白鳥飛入青山阿
九山如馬首一一奔洞庭小舟過其下幸哉波浪平大
風忽怒起我舟如葉輕或升千丈波或落千丈坑回望
九馬山政與大浪爭如飛鵝車礟亂打睢陽城又如白
獅子山下跳鬇鬡須臾入别浦萬死得一生始知茵席
溼盡覆杯中羹
蕭蕭湘陰縣寂寂黃陵祠喬木蔭樓殿畫壁半傾攲蘆
洲雨中澹漁網煙外歸重華不可見但見江鷗飛假令
無恨事過此亦依依
我乘五坂船將入沌河口大江風浪起夜黑不見手同
行子周子渠膽大如斗長竿插蘆席船作野馬走不知
何所詣死生付之偶忽聞入草聲燈火亦稍有杙船遂
登岸急買野家酒
天寒白馬渡(漢川縣界)落日山陽邨是時無霜雪萬里風奔
奔外旃吹已透内纊冰不溫吹馬馬欲倒吹笠任飛翻
不見行路人但見草木蕃忽看野燒起火焰燒乾坤聲
如電雷震勢若江湖吞虎豹走散亂麋鹿不足言夜投
野店宿無壁亦無門此行值三厄幸得軀命存明發見
老姊斗酒為招䰟
揚舲下大江日日風雨雪留滯鼇背洲十日不得發岸
冰一尺厚刀劍猶舟楫岸雪一尺深屹如玉城堞同舟
二三士頗壯不恐懾蒙氊閉篷卧波裏任傾擷晨興視
氊上積雪何皎潔欲上不得梯欲留岸頻裂攀援始得
上幸有人見接荒邨三兩家寒苦衣食缺買猪祭波神
入市路已絶如今得安坐閑對妻兒說
青草長沙境洞庭渺相連洞庭西北角雲夢更無邊復
有白河沌渺莽里數千豈惟大盗窟神龍所盤旋白河
辛已歲忽墮死蜿蜒一鱗大如箕一髯大如椽白身青
鬐鬛兩角上梢天半體卧沙上半體猶沈淵里正聞之
官官使吏致虔作齋為禳禬觀者足闐闐斂席覆其體
數里聞腥壇一夕雷雨過此物忽已遷遺跡䧟成川中
可行大船是年虜亮至送死江之壖或云祖龍䜟詭異
非偶然近日山陽人采菱不知還望見三龍浮目若電
火然見龍多見尾少見四體全一龍已為異三者亦罕
傳又因漁湖側水中忽生煙煙中一驢出繞身步蹁躚
俄隨霹靂去欲語無由緣我聞語此事乘舟往觀焉經
往枯葭浦白鷺争相先湖有劉僃廟實司浩渺權裴徊
無所見歸櫂月明前
昔遊洞源山先次白馬渡(桃源縣界)渡頭何清深鴻鵠在高
樹白馬亦洞天昔人有奇遇洞門不可見但聞水聲怒
瞻彼羽人宅乃乘方船渡修廊夾五殿重閣映千樹規
模象巍壯回合綠陰護山椒望五谿壺頭入指顧故宫
在其北屋瓦帶松霧古杉晉時物中空野人住外圍四
十尺内可十客聚我遊瞿仙館壇上表遺步卻下八疊
坡一亭衆妙具兩山抱澄潭老木枝榦互瞻前秀而迥
坐久凛難駐桃源獨不見僻在南宫路山行轉深邃狙
猨紛上下石竇出微涓令我意猶豫昔聞漁舟子水際
見洞戶今看去谿遠定自後人悞惆悵卻歸來此遊不
得屢於今二十年歴歴經行處
昔遊衡山下看水入朱陵半空埽積雪萬萬玉花凝或
如生綃挂或作薄霧横紛紛虎豹吼往往蛟龍驚人語
不相聞濺雹漂風纓有魚緣峭壁上上終不停此中有
神物雷雨周八紘
昔遊衡山上未曉入幽谷欲識所坐輿横板挂兩竹狀
如鞦韆垂高下不傾覆登山九千丈中道多佛屋一峯
高一峯峯峯秀林木仰看同來客木末見冠服高堂石
當路尋常雲所宿下方雷雨時此上自晴旭紫蓋何突
兀萬里在一目餘峯六七十僅如翠浪矗北有嬾瓚嵓
大石庇樵牧下窺半厓花杯盂琢紅玉飛雲身畔過攬
之不盈掬祝融最高絶紫蓋不足錄俯視同仰觀蒼蒼
萬形伏惟餘岣嶁峯南睇半空綠仿彿認瀟湘向嶽流
屈曲高處驚我䰟翻思宅平陸其東有雷穴靈異謹勿
觸雲來綿世界雲去一峯獨僧窗或留罅雲入不可逐
絶頂横石渠仙人有遺躅山多金光草夜半如列燭靈
藥不可尋吁嗟歸太速
濠梁四無山陂陀亘長野吾披紫茸氊縱飲面無赭自
矜意氣豪敢騎雪中馬行行逆風去初亦略霑灑疾風
吹大片忽若亂飄瓦側身當其衝絲鞚袖中把重圍萬
箭急馳突更叱咤酒力不支吾數里進一斝燎茅烘溼
衣客有見留者裴佪望神州沈歎英雄寡
既離河口縣未至落星灣舟中三兩程程程見廬山廬
山遮半天五老雲為冠朝看金疊疊暮看紫巉巉瀑布
在山半仿彿認一斑廬山忽不見雲雨滿人間
雪霽下揚子閑望江上山山山如白玉日照金孱顔是
時江水淨影落清鏡寒潮催庾信老雲送佛狸還萬古
感心事惆悵垂楊灣
衡山為真宫道士飲我酒共坐有何人山中白衣叟問
叟家何在近在山洞口殷勤起見邀徐步入林藪雲深
險徑黑石亂湍水吼尋源行漸遠茅屋翦如帚老烹茶
味苦野琢琴形醜叟云司馬仙學道此居久屋東大盤
石碁畫今尚有古木庇覆之清泉石根走因悲百年内
汲汲成白首仙人固難值隱者亦可偶追維恍如夢欲
畫無好手
過湘陰寄干巖
渺渺臨風思美人荻花楓葉帶離聲夜深吹篴移船去
三十六灣秋月明
鴈圖
萬里晴沙夕照西此心惟有斷雲知年年數盡秋風字
想見江南搖落時
送朝天續集歸誠齋時在金陵
翰墨場中老斲輪真能一筆埽千軍年年花月無閒日
處處山川怕見君箭在的中非爾力風行水上自成文
先生只可三千首回施江東日暮雲
次石湖書扇韻
橋西一曲水通邨岸閣浮萍綠有㾗家住石湖人不到
藕花多處别開門
除夜自石湖歸苕溪(此詩錄寄誠齋得報云所寄十詩有裁雲縫霧之妙)
(思敲金戛玉之奇聲)
細草穿沙雪半銷吳宫煙冷水迢迢梅花竹裏無人見
一夜吹香過石橋
美人臺上昔歡娛今日空臺望五湖殘雪未融青草死
苦無麋鹿過姑蘇
黃帽傳呼睡不成投篙細水激流冰分明舊泊江南岸
舟尾春風颭客燈
千門列炬散林鴉兒女相思未到家應是不眠非守歲
小窗春意入燈花
三生定自陸天隨又向吳淞作客歸已拚新年舟上過
倩人和雪洗征衣
沙尾風回一櫂寒椒花今夕不登盤百年草草都如此
自琢春詞翦燭看
笠澤茫茫鴈影微玉峯重疊護雲衣長橋寂寞春寒夜
只有詩人一舸歸
桑間篝火卻宜蠶風土相傳我未諳但得明年少行役
只裁白紵作春衫
少小知名翰墨場十年心事只凄涼舊時曾作梅花賦
硯墨於今亦自香
環玦隨波冷未銷古苔留雪卧牆腰誰家玉篴吹春怨
看見鵝黃上柳條
悼石湖
身退詩仍健官高病已侵江山平日眼花鳥暮年心九
轉終無助三高竟欲尋尚留巾墊角何處有知音
未作龍蛇夢驚聞露電身百年無此老千首屬何人安
得公長健那知事轉新酸風憂國淚高冢卧麒麟
臨安旅邸答蘇虞叟
垂楊風雨小樓寒宋玉秋詞不忍看萬里青山無處隱
可憐投老客長安
張平甫哀輓
將軍家世出&KR0751;儒合上青雲作計疎吳下宅成花未種
湖邊地吉草新鉏空嗟過隙催人世賴有提孩讀父書
他日石羊芳草路弟兄來此一霑裾
題華亭錢參園池
花裏藏仙宅簾邊駐客舟浦涵滄海闊雲接洞庭秋草
木山山秀闌干處處幽機雲韜世業暇日此夷猶
寄上張參政
姑蘇臺下梅花樹應為調羹故蚤開燕寢休誇香霧重
鴛行卻望袞衣來前時甲第仍垂柳今度沙隄已種槐
應念無知夜飛鵲月寒風勁羽毛摧
京口留别張思順
伯勞飛燕若為忙還憶東齋夜共牀别後無書非棄我
春來會面卻他鄉連宵為說經憂患異日相逢各老蒼
更欲少留天不許曉風吹艇入垂楊
姑蘇懷古
夜暗歸雲繞柁牙江涵星影鷺眠沙行人悵望蘇臺柳
曾與吳王埽落花
次韻德久
籬落青青花倒垂避人黃鳥雨中飛西郊寂寞無車馬
時有溪童賣菜歸
次朴翁遊蘭亭韻
亞字橋邊面面風六人同坐樹陰中松交歸路如留客
石礙流杯故惱公山色最憐秦望綠野花只作晉時紅
夕陽啼鳥人將散俯仰興懷自昔同(右軍祠堂有杜鵑兩株花極照灼)
同朴翁登卧龍山
龍尾回平野檐牙出翠微望山憐綠遠坐樹覺春歸草
合平吳路鷗㤀霸越磯午凉松影亂白羽對禪衣
次韻胡仲芳因楊伯子見寄
此去廬陵定幾程向來卭杖未經行懸知征櫂雲邊集
大有吟情雪裏生楚渡食萍應甚美舜祠吹玉直能清
二君即日青冥上惟我春山帶雨耕(仲芳得萍鄉宰伯子得營道倅)
同潘德久作明妃詩
明妃未嫁時滿宫妒蛾眉一朝辭玉陛人人淚雙垂
年年心隨鴈日日穹廬中遥見沙上月忽憶建章宫
身同漢使來不同漢使歸雖為胡中婦只著漢家衣
湖上寓居雜詠
荷葉披披一浦涼青蘆弈弈夜吟商平生最識江湖味
聽得秋聲憶故鄉
湖上風恬月澹時卧看雲影入玻瓈輕舟忽向窗邊過
搖動青蘆一兩枝
秋雲低結亂山愁千頃銀波凝不流隄畔畫船隄上馬
綠楊風裏兩悠悠
輦路垂楊兩行裁苑門秋水欲平階朝朝南望宫雲起
白鳥一雙山下來
布衣何用揖王公歸向蘆根濯輭紅自覺此心無一事
小魚跳出綠萍中
囊封萬字總空言露滴桐枝欲斷絃時事營營吾亦嬾
卧看秋水浸山煙
苑牆曲曲柳冥冥人静山空見一燈荷葉似雲香不斷
小船搖曳入西陵
柳下軒窗枕水開畫船忽載故人來與君同過西陵路
卻指煙波獨自回
指點移舟著柳隄美人相顧復相攜上橋更覺秋香重
花在西陵小苑西
坐上和約齋
思入冰輪冷愁因玉宇開可無如此客猶恨不能杯好
句長城立寒鴉結陣來箜篌莫停手拚卻斷腸回
出北關
吳兒臨水宅四面見行舟蒲葉浸鵝項楊枝蘸馬頭年
年人去國夜夜月當樓傳語城中客功名半是愁
平甫見招不欲往
老去無心聽管絃病來杯酒不相便人生難得秋前雨
乞我虛堂自在眠
樓閣萬重秋雨裏峯巒四合暮潮邊鳳城今夕凉如水
多少人家試管絃
三高祠
越國霸來頭已白洛京歸去夢猶驚沈思只羡天隨子
蓑笠寒江過一生
過桐廬
横看山色仰看雲十幅風帆不藉人記取合江江畔路
他年此處好垂綸
登烏石寺(觀張魏公劉安成岳武穆留題劉云侍兒意真奉命題記)
諸老凋零極可哀尚留名字壓崔嵬劉郎可是疎文墨
幾點臙脂汙綠苔
過垂虹
自作新詞韻最嬌小紅低唱我吹簫曲終過盡松陵路
回首煙波十四橋
訪費山人
稻叢茁茁欲齊肩楊柳僛僛不蔽蟬忽憶石頭城下路
槿花斜壓釣魚船
牛渚
牛渚磯邊渺渺秋篴聲吹月下中流西風不識張京兆
畫得蛾眉如許愁
武康丞宅同朴翁詠牽牛
青花綠葉上疎籬别有長條竹尾垂老覺澹妝差有味
滿身秋露立多時
過德清
木末誰家縹緲亭畫船臨水更虛明經過此處無相識
塔下秋雲為我生
陳君玉以小集見歸用余還誠齋朝天續集韻
作七字䕫報貺
筆陳無功汗左輪而今老去不能軍水邊白鳥間於我
窗外梅花疑是君欲向江湖行此話可無朋友托斯文
新篇大是相料理因憶南山揚子雲
寄田郎
楚楚田郎亦大竒少年風味我曾知春城寒食誰相伴
夜月棃花有所思剪燭屢呼金鑿落倚窗閒品玉參差
含情不擬逢人說鸚鵡能歌自作詞
古樂府
裁衣贈所歡曲領再三安歡出無人試閨中自著看
寄時父
遲君日日數歸程到得君歸我已行一路好山思共看
半年有酒不同傾吾儕正坐清貧累各自而今白髮生
人物眇然須強飯天工應不負才名
雪中
塞草汀雲護玉鞍連天花落路漫漫如今卻憶當年健
下馬題詩不道寒
黃鶴磯邊晩渡時柳花風急片帆飛一聲長篴魚龍舞
白浪如山不肯歸
萬馬行空轉屋檐高寒屢索酒杯添故人家住吳山上
借得西湖自捲簾
曾泛扁舟詣石湖恍然坐我范寬圖天寒遠挂一行鴈
三十六峯生玉壺
送李萬頃
猛相思裏得君來政喜歡時卻便回别後恐無青柳折
到家應有小桃開起居五馬兼堂上問訊干巖及阿灰
(張禕姪曙小字阿灰)兒女癡頑夫婦健漂零何日共尊罍
越中士女春遊
秦山越樹兩依依閒倚闌干看落暉楊柳梢頭春又暗
玉簫聲裏夜遊歸
送范仲訥往合淝
壯志只便鞍馬上客夢長在江淮閒誰能辛苦運河裏
夜與商人爭往還
我家曾往赤闌橋鄰里相過不寂寥君若到時秋已半
西風門巷柳蕭蕭
小簾燈火屢題詩回首青山失後期未老劉郎定重到
煩君說與故人知
下孤城
人家多住竹籬中楊柳疎疎尚帶風記得下孤城下路
白雲依舊兩三峯
平甫放三十鷗於吳淞余不及與盟
橋下松陵綠浪横來遲不與白鷗盟知君久對青山立
飛盡棃花好句成
蕭山
歸心已逐曉雲輕又見越中長短亭十里水邊山下路
桃花無數麥青青
戊午春帖子
晴窗日日擬雕蟲惆悵明時不易逢二十五絃人不識
澹黃楊柳舞春風
偶題
阿八宫中酒未醒天風吹髮夜泠泠歸來只怕扶桑暖
赤腳横騎太乙鯨
金神夜獵圖
夜半金神羽獵奔走山川百靈雲氣旍旗來下颯然已
入青冥
後宫嬋娟玉女自鞚八尺飛龍兩兩鳴鞕爭導綠雲斜
墜春風
答沈器之
江漢乘流客乾坤不繫舟玉琴虛素月金劍落清秋野
鹿知隨草饑鷹故上韝風流大隄曲一唱使人愁
涉遠身良苦登高望欲迷試吟青玉案不似白銅鞮露
下秋蟲怨風高北馬嘶槎頭有新味人在太湖西
釣雪亭
闌干風冷雪漫漫惆悵無人把釣竿時有官船橋畔過
白鷗飛去落前灘
次韻千巖雜謠
平生中散七不堪鳳麈時時伴夜譚道士有神傳火棗
故人無字入雲藍雨凉竹葉宜三酌日落荷花倚半酣
極欲扁舟南蕩去冷鷗輕燕略相諳
寄上鄭郎中
梅根東望九華雲中有風流衣繡人名下一生勞夢想
尊前數語倍情親節旄在道催歸漢花鳥留君且作春
見說祥雲挾時雨故園松菊亦精神
送左真州還長沙
吳郎牽挽醉蓴鱸今日西歸略自如别路冷雲隨驛馬
望鄉喬木記吾廬湘中花鳥偏憐酒淮左兒童待擁車
凡我舊遊君更歴橘州相見訝無書
綠萼梅
黃雲承襪知何處招得冰䰟付北枝金谷樓高愁欲墜
斷腸誰把玉龍吹
次韻武伯
楊柳風微約暮寒野禽容與只波間道人心性如天馬
可愛青絲十二閑
陪張平甫遊禹廟
鏡裏山林綠到天春風只在禹祠前一聲何處提壺鳥
猛省紅塵三十年
乍涼寄朴翁
前日松間步屧歸更將荷葉障秋暉如今城裏抛團扇
應是山中試裌衣水有秋容蓮漸少樹含凉氣鳥慵飛
炎天既嬾趨城市從此尤須戀翠微
東堂聯句
金風凉夜深吹我蕭蕭髮(趙雍和仲)起折丹桂枝驚落花上
月(白石)
補遺
燈詞
南陌東城盡舞兒畫金刺繡滿羅衣也知愛惜春遊夜
舞落銀蟾不肯歸
燈已闌珊月氣寒舞兒往往夜深還只因不盡婆娑意
更向街心弄影看
遊人歸後天街靜坊陌人家未閉門簾裏垂燈照尊爼
坐中嬉笑覺春溫
春詞
六軍文武浩如雲花簇頭冠㨾㨾新惟有至尊渾不戴
盡將春色賜羣臣
有送
憐君歸橐路迢迢到得茅齋轉寂寥應歎藥欄經雨爛
土肥抽盡縮砂苖
于越亭
松尾颼颼石浪寒塞吟蕃曲轉聲酸人間無此春風手
應是江妃夜夜彈
靜佳詩集
朱繼芳字季實號靜佳建安人登進士授龍尋令龍
尋舊有顔長官仁郁祠長官五代時能撫循其民使
不見兵革嘗作詩以道民疾苦其題有十每題繫以
十詩共百篇繼芳晉謁祠下依韻和之題曰靜佳龍
尋藳後調桃源令又調宜州教授不赴有詩云瘴海
南邊路淺湥客愁不待嶺猿吟無人喚得涪翁起分
我桄榔橄欖陰同時倡和為錢唐陳起汶陽周伯弜
建安張至龍俱有聲江湖間者又自裒所作一卷題
曰靜佳乙藳兹合二藳為靜佳詩集
農桑
裹飯驅兒候暖耕塍泥滑滑不堪行如何說得農家苦
雨笠風蓑過一生
婦饁夫耕日向長碓聲嗚咽宿舂糧尋思一飯何時飽
秧種青青麥未黃
澹黃竹紙說蠲逋白紙仍科不稼租努力經營猶恨晩
官司那問有錢無
朱門
紅雨聲乾未作泥繡成十里綠楊隄金杯緩勸玲瓏唱
玉勒催歸騕褭嘶
晉代豪華不數家萬錢下筯未為奢客來只是家常飯
豆粥萍虀費咄嗟
天近偏承雨露榮深深庭院鎻清明柳絲風送鞦韆影
牆外行人空復情
朱門往事若為懷積雨苔痕綠上階幾處敗甎吟蟋蟀
玉人曾此溜金釵
泥金摺損舞衣羅蹙破遥山皓齒歌此曲人間聽不得
莫愁還是有愁多
中壽知無滿百身暖歌冷舞及青春黃金不買長生藥
白髮偏驚快活人
長楸走馬卻歸來雉挾春驕未應媒不信杏梁雙燕語
日長簾幕有風開
客路
哀猿啼斷暮雲深摸索牀頭未盡金莫道他鄉千萬里
去家三日幾般心
身如海燕傍誰門别淚雙垂不見親惟有一條笻竹杖
相隨萬里共艱辛
是處人家𢷬練忙天寒日短路偏長蛬聲四壁無時歇
不遣羇人夢到鄉
邊庭
探使歸來半信疑帳前相語怕人知沈香霧裏嬌絃暖
莫遣邊愁到兩眉
公主琵琶胡地秋將軍刁斗漢關愁相逢老病無依卒
未說沙場淚已流
蒼苔白骨滿黃沙馬汗成冰帶雪花夜夜鞘中長鋏吼
教人不得夢還家
北風吹骨正酸辛白面書生四角巾戰士總成亡命鬼
將軍纔是有功人
城市
紫陌尋春日日過楊花無主奈春何傾城壓酒嬌無力
醉裏相扶踏踏歌
身遊城市髮將華眼見人情似槿花惟有梁間雙燕子
不嫌貧巷主人家
貧女
燈下穿針影伴身嬾將心事訴諸親阿婆許嫁無消息
芍藥花開又一春
纖手清閑理瑟工高樓半在碧雲中行人豈是知音者
小立花陰待曲終
負薪
爛柯人去隔存亡一局棋終愴故鄉想得山中絶煙火
松花松子當乾糧
破帽籠頭髮半華樵歌一曲勝長嗟雞鳴裹飯登高去
日暮天寒未到家
捫蘿緣壁到山頭俯羡鴻飛儘自由風雨瀟瀟黃葉滑
未行十步兩三休
蒸棃炊黍付荆妻指點青山澗水西忽聽丁丁雲外斧
一聲山鳥背人啼
空門
錫杖凌空去復還片雲縹緲伴身閒春風錯種醍醐草
引得牛來食雪山
四卷楞伽几上安而今老去嬾能看庭前桂樹花開未
分别西風信鼻端
白蓮有社一經過會意由來不在多滿目廬山青未了
聞鐘歸去意云何
山居
空山薇蕨供清齋世事悠悠不挂懷梅溽得風醒午枕
竹陰轉日上南階
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一尊
擁樹溪雲迷近遠低檐山果亂紅青莫言身外都無事
蚤晩焚香看道經
漁父
推起篷窗抱月眠三三兩兩柳邊船不須聽說文王事
孤負漁竿八十年
傳呼扶柁晩風前一陣驚鴻沒遠煙不是吾儂棲泊處
卻回别港避官船
右靜佳龍尋藳
送李秋堂赴京口
客懷正賴春相與苦欲留春天不許送君一舸下南徐
落花起舞流鶯語鮫人浴出扶桑繭天女染作紅雲段
君從何處得錦機借與人間作㨾看青杏園深暖漏長
柳綿如雪撲酒缸吳姬道字未端正當壚學唱新翻腔
貔貅百萬張頤仰都將鐵甕盛春釀有客高譚四座傾
主人合序諸侯上日邊此别各南北君頤始髭我衰白
何以贈之折柳條千絲萬絲心搖搖
讀黃玉溪湯婆傳
君不見楊家阿泉驪山陰出入宫掖承恩深只畱妃子
脂粉氣不暖少陵如鐵衾又不見楊家阿池紫塞上沈
香霧擁將軍帳天寒十指墮弓刀底用空言如挾纊何
如韓時老湯婆冬則飲湯惟腹皤形模混沌婦女笑閉
塞其兌藏天和老生門前十日雪兩腳凍皴眠不得斷
無蠻素搆心兵賴有婆兮相暖熱夫人竹氏青玲瓏炎
炎幾時奈秋風婆恥居下常熱中母棄蕉萃以禦冬得
黃太史五字詩厥孫傳之尤滑稽霜風蕭蕭歲年晩吾
喜湯婆有完傳
反招隱
木末徑微微誰敲白板扉緩行松葉滑小摘藥苖稀山
色自今古塵寰多是非昂昂千歲鶴便肯傍人飛
春晩有感
坐對吳山酒閑同越客吟月明人渡淺花暗鳥啼深往
事空流水還丹未化金不堪春又晩惆悵百年心
送僧蘋洲遊醉李
師今遊醉李自刺釣船篙地說三吳勝人誇二陸豪草
黃工女績波白課丁熬近海寒應蚤霜毛怯剃刀
有歎
與老本無期相尋天一涯履承雙足繭帽裹半頭絲路
近行猶歇鄉遥夢豈知酒酣增意氣忽憶少年時
子規
自身歸未得郤勸别人歸思婦心中事征夫淚滿衣蜀
天知近遠江樹間稠稀幸自安雙翼誰教不奮飛
老將
不把琱刀賣曾隨夜斫營老年猶善飯壯日想能兵上
馬身仍健看鴻眼更明戰多人不信枉指箭瘢呈
登眺
破帽任風吹天知髮已絲大江留禹蹟老樹見秦時北
際山如礪南溟水似池夜凉無夢到久矣歎吾衰
惜花
留春春不住春去落花隨枉自收殘片何堪綴舊枝輪
蹄前日約蜂蝶一年期代謝由來事誰能作許悲
元日
堂上聚周親相看又一春吾年方覺老童子儼成人婪
尾屠蘇酒從頭鬱壘神何須千歲上即此是新陳
昭慶寺
幽尋得勝趣城市幾人能古柳深中磬長廊盡處燈畫
龍聽說法塐佛看齋僧别寺經行遍兹遊昔未曾
苕溪
維舟古祠下野飯就魚羹坐聽篙人說行逢牽路平居
民難問姓溪鴨自呼名天目無由到沿洄更幾程
湖蕩
雙橈入天影野葑綠全交魚唼垂絲柳鷗眠折葉茭行
人沿岸曲落日挂林梢歸去嚴城隔僧門尚可敲
六和塔
三百有餘年潮頭不敢顛孤尖標白浪層級上青天鈴
隔山僧唄燈通海客船老來登眺眼不道步難前
航海
地角與天倪茫茫何處期星回析木次日挂扶桑枝沈
石尋孤嶼浮針辨四維飄然一桴意乘此欲安之
旅館
僕行方請息旅館復相招小市三家聚前邨五里遥茅
柴侵熟飲松葉帶生燒猶有斜陽在行吟忽斷橋
嚴衢道中
草白三丫路苔青五里牌長年車馬客幾䩫利名鞵斗
糴隨時貴方言到處乖近山樵有主童稚拾松釵
舟到梅雨暴漲
夜月離於畢篙師可奈何帆穿風减半江闊雨添多側
岸無牽路中流有旋渦平生柁樓底得在柳梢過
對酒
莫信樵人說秦人有樹存青山浮渤海白日走崑崙為
有愁千斛時須酒一尊提壺亦相勸花下綠陰繁
有懷鷲山次僧芳庭韻
一塔與雲齊尋僧路不迷小舟沙島外疎磬夕陽西古
樹含雲亞春橋覆水低鷲峰飛不去夜夜子規啼
客路
閨閣空相憶那知客路艱背人前去鳥迎面遠來山夜
泊孤燈悄晨裝片月彎猿聲不知處杳杳白雲間
舊遊
兩峯多少寺分日去遨遊山翠横天目湖光浴佛頭花
朝騎馬醉月夜傍船謳一被微官縛重來不自由
天竺分韻得芳字
縹緲白雲鄉天風吹曉凉人尋水源至路入樹陰長晝
靜聞晴哢春餘拾澗芳余心忽有得欲語又還忘
庚戍夀意一先生
江涵秋水碧潭潭飲馬長城不敢南宥密老臣功第一
緝熙天子歲登三身扶紫極星辰正手拆黃封雨露甘
見說年來淮尾漲漢庭可要百曹參
溪寺
背人沙鳥一行斜喚客桐魚幾疊撾誤向山中參白足
不知頭上著烏紗煮茶煙暖浮新竹洗鉢泉香帶落花
休夏功勞眠與食誰能展卷看楞伽
暮春
姚黃魏紫惱人看羅襪成塵俯仰間蜀魄聲乾花有血
湘靈淚盡竹無斑年光苒苒趨雙鬢暮雨霏霏失四山
老裏情懷天地窄莫教一日酒杯閑
少年遊
紫陌尋芳愛馬遲一春能得幾晴時海棠露重衣全透
楊柳風微帽半敧大白引浮銀鑿落小紅吹徹玉參差
人生行樂須年少莫等星星滿鏡絲
次韻橋亭禊事
圯上還成集禊亭杉松自古草仍新采虹卧飲流杯水
白鷺飛迎入座賓俯仰已成今昔事東西更看往來人
聚蚊金谷皆安在若見吾徒合主臣
次庸齋先生韻贈黃隆中
醒眼隆中閱逝川茅茨為屋竹為椽吟成梁父時當隱
炊熟邯鄲客正眠漢土一抔無處覓白墳三尺有人憐
君歸欲作千年計只合躬耕一寸田
聽白雲寺清師琴
古寺沈沈晝日長泠然清響發僧房昭君别去顔如玉
蘇武歸來髮已霜山水無端言爾志炭冰何事置吾腸
老來卻愛虛檐外雨滴梧桐一味凉
送李敬則之昇揚
江北江南一葉舟憑將往事問東流錦帆月冷瓊花夜
綺閣風生玉樹秋杜牧三生開笑口劉郎五絶掉吟頭
淮山眼見詩人慣高築詩壇汗漫遊
次韻池上暮雨
溼徧闌干欲倚休手中團扇漸如秋細聲合作檐間溜
大點漂成水面漚小小竹窗醒倦鶴疎疎荷屋冷棲鷗
漁翁蓑笠隨身在立到黃昏釣未收
書窗夏日
南風伊軋語窗扉團扇無功白日遲長恨老來方學易
自從春去不吟詩蟲絲有力縈琴索蛀粉無聲點墨池
偶出門前行數步石榴花過已多時
次韻李黃州江湖偉觀
檻前卷箔見晴峯夏口武昌西復東三國六朝襟帶地
孤城四水鼓鼙中女牆夜送淮山月老樹秋生夢澤風
君作此堂心萬里應憐世上少英雄
吳山表裏水為池百有餘年壯帝畿天目舊將雙鳳下
海門新拱六龍飛胥濤白雪生秋思太一紅雲駐夕暉
江上沙鷗湖上舫柳絲風裏兩依依
示醫卜逢松崖
我生八月十五夜清淺斜河浸月華顧兔𢷬殘千歲藥
牽牛引動半天查自抛蓬海傳方處曾過成都賣卜家
今日相逢圓昨夢一杯松下醉流霞
陳令君增誠齋三三徑為十二徑次韻
四家三徑各風流今古悠悠貉一邱拍甕新篘浮臘膩
繞隄老柳弄春柔日邊黃紙催人去霞外青山聽鶴留
若問西疇蓑笠事合還陶令一孤舟
次韻野水花朝之集
睡起名園百舌嬌一年春事說今朝鞦韆庭院紅三徑
舴艋池塘綠半腰苔色染青吟屐蠟花風吹暖敝裘貂
主人自欠西湖債管領風光是客邀
用前韻謝野水郎君招飲
為有臺池無限嬌遊人歌舞尚朝朝清漪浴日開金面
晴哢調風嫋綠腰騷客五花唐殿馬主家七葉漢庭貂
丁寧紅紫休開遍約住春風待見邀
和秋房題半湖樓二首
天目飛來第幾峯峯前著屋貯虛空溼雲低亞句欄角
缺月斜窺戶牖中一水東西添柳岸兩山南北欠樵風
住家欲作千年計頃刻陰晴便不同
四明仙客此樓居畢竟西湖壓鑑湖曾謂家童欺賀老
不如沙鶴認林逋蒲根釣水知深淺柳外行人乍有無
此景天公厭多取只分一半與吾徒
栽松道者像
手便笻杖冷腳厭芒鞵緊兩袖吹松風東岡復西嶺
吳歌
鴈影江潭底秋聲浦溆間吳兒歌一曲月子幾回彎
草蟲便面
蝶舞蜂歌倦蜻蛉看未休誰知織婦意方夏已思秋
蛬
一蛬何唧唧吟入兒童心只在竹籬外篝燈無處尋
意行橋
我行且奚適興盡忽自返倒影射清漪回光在橋板
塵外
塵飛不到處山色入芒屨乘興一長吟回頭已忘句
柳
臨水送將歸春風折贈時而今三丈樹元是手中枝
鴻
鴻飛九天上人在平地望塵土與青雲其閒能幾丈
聽雪
瓦溝初瑟瑟隱几坐虚白良久卻無聲門前深幾尺
東菑
東菑足時雨離離半青黃田家不待穫小摘炊新香
溪邨二首
櫸柳正當官道漁舟偏繫柴門今年春水深淺看取層
層岸痕
雨洗山光綠淨波涵天影清空草際自浮鵝鴨柳陰分
坐兒童
漁翁
漁翁家在何許慣宿蘆花不歸昨夜江邨欲雪百錢買
得蓑衣
太極圖
動靜無端畫一圈分明劈破又渾全日光漏得先天意
鑽入書窗箇箇圓
題李秋堂盟鷗集
相逢已恨十年遲買酒湖山一夜詩明日送春仍送客
柳花風颺鬢絲絲
七夕
兒女穿針夜向分樓頭月落尚爐熏憑誰為覓機邊石
留取支牀卧白雲
橋西
雲澹風微日未低&KR0888;藤扶到小橋西林花過雨相爭發
谷鳥無人自在啼
淮客
長淮萬里秋風客獨上高樓望秋色說與南人未必聽
神州只在闌干北
調宜州冷官不赴
瘴海南邊路淺深客愁不待嶺猿吟無人喚得涪翁起
分我桄榔橄欖陰
辛亥二月望祭齋宫因遊甘園
朝霏作雨連天溼春氣熏人到骨香四望水亭無正面
有花多處背湖光
海棠陰下小徘徊屐齒深深一徑苔忽聽銅鉦花外近
園丁說是主人來
老眼看花興未厭不知頭上雨廉纖流鶯浪語春風恨
誰拗花枝插帽檐
公事相妨一半春今朝纔得自由身眼中領略能多少
細雨斜風便妒人
晩眺
鳥飛欲盡暮煙横一笛西風萬里晴山外有山青不見
微雲映出卻分明
右靜佳乙藁
鷗渚微吟
趙崇鉘字元治開封人為都昌令都昌屬江右僻邑
故書事詩有山雲欲到地街鼓又催衙風緊魚休市
官貧飯帶沙之句鷗渚微吟一卷冷韻孤鶱灑然塵
滓之外逸品也
調漁者
山明松雪水明沙一曲清溪著釣槎我已浮沈君漫浪
謾煎我水試君茶
頗愛
頗愛樂天齊物我夢隨吟賞洛中橋桃花細馬載楊柳
半面春潮紅未消
食化
海食多詭心豢食令人魯山中食薺人齒冷肺腸苦
夜坐
自炷芳蕭讀道書元文豁落走龍魚松梢露色挂北斗
一夜風前學步虛
尋真夕對
春雲弄月黃金絲春山草木皆仙姿松根對坐日西夕
羣峯當前列青壁鏗鏗虛壑含古音靜聽宛是商山吟
洞石微開月當戶翦水冰絃心手語
有贈
别意參差遶碧欄外頭斜月逼人寒鉤簾恐礙雙棲鵲
乍可桃花隔霧看
簡雲卧
憶君心事如流水流向江頭作暮潮想得潮平沙有雪
自鏗鐵片和吹簫
空城雀
空城雀黃口何啾啾空城無人種禾黍飲啄飛鳴由得
汝
東風
東風吹梅梢飄搖泣香雪下有野草根嶄然競時節
野園
野園對客無杯勺共坐茅檐理釣車片月漸低風露冷
隔簾山鬼嘯棃花
至後
愔愔雲氣繞江城至後寒輕詎可憑兩日南風將雪信
牀前蝙蝠夜翻燈
大孤
大孤溶溶決眼青小孤江色春冥冥隔江淮壖幾千里
枯荻蕭槮朔風起佳人何在遥相望我無羽翼從君翔
為君暗整珍珠裳綠蘅翠芷參差香
東風吹桃花
東風吹桃花花光射春林相看各媚嫵艷冶搖人心憩
蝶下新綠游魚上清潯百年一須臾冥觀契飛沈
江上
清露初生紅蓼秋西風先到木蘭舟釣絲不卷波痕穩
夢入蘆花數白鷗
仙思
水殿風清急景斜靈君初下五雲車碧羅寶扇雙題字
記是誰家詠落花
麻姑擗麟不肯食飛猿嶺上餐松實月冷天空涵曙光
露色凝煙白如密
甕天
不見甕天人但見石上字誰能負甕去奪我寥天思
甕破奚有餘甕在奚不足吟作甕天辭摩挲石苔綠
雜興
潮平煙斂月明高霽宇涵空見羽毛我自無能君了了
檣杆獨倚調離騷
日日西風坐石苔手捫蒼壁倚雲開由來平地觀空色
不信碧雲天際來
次壁間韻
雨又入簾風又斜東風吹客客思家浣紗西去誰家子
青絹圍裙插杏花
半髧嬋娟垂兩鴉驚潮微隱寶簪斜客愁正自遊絲亂
莫帶釵頭百結花
往體
積雪久不解下有希世珍志士緼袍閒苦心終不伸安
得白日光能照清夜顰
皓彩青雲端飛光落溟渤渾河與清沚同受明月魄勿
似清濁分天光本無隔
志士惜流光遊子念長道流光如奔霆長路漫浩浩饑
人忽夢飽百憂悉傾倒真妄安足論榮名以為寶
癸卯除夕客中
膝下傳觴事已非瓣香千里隔庭闈摧心遠憶新阡上
寂寂低松雪乍晞
狹斜
吳姬凌寒吹玉笛手僵誤作遲遲聲卻來抛眼調行客
中有二月東風情東風二月楊花滿伯勞朝啼芳思亂
狹斜繡轂易為愁邂逅相逢莫腸斷
破褐
生松鬱寒灰破褐出殘絮童兒不耐煩微吟起身去
湖中
汀蒲獵獵起凉颸碧藕香中獨立時機事兩㤀吾喪我
扁舟吟過水仙祠
新隄
澹煙衰草雨絲絲小醉微吟倒接䍦吟到水西雲影北
莞然一笑已無詩
書事
東鄰老翁寒不寐百結懸鶉抆悲涕自云子孫學灌田
不識江湖與風水大兒里胥縛送州小兒逃遯卒未休
老夫忍饑特未死犂耙典盡春無牛身為王民合徭役
運米操舟操不得江湖風水未足愁檝喪檣傾誤人國
學詩
神仙不可學願學長不死學詩如學仙吞霞潔塵滓渚
花流水香煙霏暮山紫凉颸入修竹一笑鳴綠綺
雀
短翅斒斕貝花紫逐日飛行曉霜裏祇知觜爪求自肥
肥甘累人心弗知天寒日暮向何處前路多山慎勿去
吳兒織網連素空一落牢籠腥血紅
宋百家詩存卷二十六
