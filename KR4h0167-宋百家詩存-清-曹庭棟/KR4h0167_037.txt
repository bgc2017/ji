宋百家詩存卷三十七
嘉善曹庭棟編
可齋詩藳
李曾伯字長孺號可齋覃懷人寓居嘉興寶祐中進
士通判濠州曾伯天才卓越儒而知兵屢以疏陳軍
政獲遷宦轍遍天下所至得將士心歴官湖南安撫
使進觀文殿學士咸淳元年殿中侍御史陳宗禮論
劾褫職德祐元年追復原官曾伯初與賈似道俱為
閫帥凡邊境之事知無不言似道卒嫉之使不竟其
用云著有可齋詩文類藳
已亥題茅山玉晨觀
煙雲作嶂松作關夜深廹人星斗寒分明已在天上坐
不可更作人間看須臾睡去復睡覺彷彿前身在嵓壑
洞門鎖鑰呼未譍時有天香暗飄落
宜興山房
薄靄垂垂欲暮時漸生霜氣著征衣山深不見牛羊下
惟有樵人荷擔歸
四壁寒蛩作苦吟喚回旅夢約三更不知身在禪房宿
誤聽松風作雨聲
題宜興菴壁
拂石坐小橋臨流俯清泚松聲與禽聲可以醒吾耳
全州道間
竹裏幾椽茅屋門前一樹桃花布袖蒿簪笑語雞豚社
酒山家
衡陽道間
滿林松竹翠交加路過衡陽得幾家門傍粉牆人寂寂
一陂春水數株花
登郢州四望亭
夐出煙塵表乾坤指顧中數峯連野迥一水與天通沙
外迎孤鶩雲邊數亂鴻家山在何許心與大江東
招里巷諸友和韻
小有家林適歸來巳恨遲引杯懷楚舞飽飯和陶詩慷
慨多新語綢繆半舊知夜深橋雪滑亟命短笻支
淮西幕自皂口入潁道間
竟日百餘里相逢三數家平岡盡茅葦沃壤舊桑麻短
樹巢歸燕荒城宿亂鴉興亡誰與問馬首夕陽斜
過衡陽晚宿
雨後春寒力山前夕照斜身猶尋壘燕聲雜宿林鴉過
嶺尚十里隔邨能幾家母嫌茅店惡窗下有梅花
將到永州宿邨舍
野宿孤邨迥山行十里荒犢眠蓑草壤馬踏落花香入
眼春晴薄打頭風勢揚莫嗟登陟苦明日看瀟湘
利州登棧道
足跡初來劒北州試登危棧瞰江流萬山西接地窮處
一水東歸天盡頭欲訪崤函無健馬相忘楚漢付輕鷗
丈夫要了中原事未及持竿老釣舟
出郊勸農口占
小約賓僚集相招父老耕寺依青帶住人在翠帷行疊
嶂堆春色微雲護午晴時康田里樂歸騎踏花輕
陸宣公祠
公不生唐世貞元事若何主恩思報切臣罪迕時多佞
舌攻何忍剛腸死不磨倚欄凝望久一鷺點滄波
禁煙前一日招幕屬小集林提幹有詩和韻
草草登樓適英流邁昔賢詩萹長慶集人物永和年訪
古宜聯社傷春又禁煙青帘家酒賤賸飲莫論錢
桂林即事
一日四時具從來五嶺肰留連落花雨依約熟梅天瘴
重常垂箔春深未脱綿新來那戒飲未夜已思眠
定華阻風
夜色昏昏帶遠煙誰家燈火待歸船少時月上風須息
且伴白鷗今夕眠
月峽登樓
雲羃前溪洞煙荒隔岸城秋旗雜山色曉角帶江聲駐
騎須邊靜維舟待峽平掀髯聊徙倚一鴈楚天横
簡項仲宗遊亭皋
試從沙渚入荆城十里金隄掌樣平曉露香留紅芰溼
午風清逐白蘋生柳邊繫馬頻沽酒沙際呼魚旋作羹
所欠直惟佳客耳明朝能暇輙偕行
丙午九日將過陽羡偶成
年年秋晩對風沙今近重陽喜在家自斷此生甘皓首
能消幾度看黃花閒身頗覺便笻竹醉態都忘脱帽紗
且問小舟溪上去飛鷗數點夕陽斜
遊桂林西山
玉筍環星拱青螺帶霧披山為天下勝境占嶺南竒援
筆難窮者憑欄盡目之不因無世累築室在於斯
善權竒觀
自從團結此山川便作人間小洞天佛母林深從古盛
仙翁宅近至今傳青分三洞中開戶白瀉雙巖下出泉
我自有緣聊乞取萬松隂裏一牛眠
舟過霅川
一簇樓臺銷翠煙雨疎溪闊晩秋天西風吹老芙蓉院
兩兩鷗鳧傍水眠
學吟
朱南杰古徐人官監鎮攝華亭事往來吳松間所與
倡和俱一時知名者其詩似近樸直然率意處亦具
忘言自足之趣學吟藳一卷自跋云非敢言詩聊以
紀時固不止是惟錄其可以示人者簡末題淳祐戊
申書於澉川酒邊
垂虹亭
憑虚蝃蝀逼人寒中有危亭百尺寬天接水腰呈絶景
風回帆腳漲狂瀾半篙落日吟將就一抹晴煙畫亦難
不是酒杯今日窄直須邀月上闌干
舟中過平江
蹤跡平生馬少游功名外物等虚舟不多飲酒常成醉
日在吟詩祗解愁已幸一帆離錫邑更寬兩日到杭州
曉來忽見盤門塔疑是西湖大佛頭
出嘉興
舟出嘉禾五里城僧樓山塔互崢嶸酒旗密比隨風舞
漁網横拕漾日晴畫舫貴人帆去穏單衣遊女著來輕
山歌已接長河堰到得臨平月又明
過長河堰
帆指長河風力微漁舟箇箇有魚歸一聲水際笛三弄
幾處梅邊竹四圍桑伐遠揚蠶事熟花消穠艷柳綿飛
西湖只在錢唐外又見孤山梅子肥
同劉朋山遊河邊作
誰主西湖造化功峯分南北境相通四時風物絃歌裏
兩岸人家圖畫中隄柳送迎忘爾汝櫂聲來往自西東
風波便作恩波看此樂君王與我同
同陳明叔遊湖作
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客已多荷葉護輕鷗
隄邊誰道春歸了猶有一聲黃栗留
和吳&KR3531;嵒韻
春回筆底露潛機為怯高吟且遯肥又見牛鞭春到日
羞披鶉結舊來衣雪隨著處分單厚梅不關人自密稀
歸計商量今始定樂哉心事看雲飛
春日呈&KR3531;嵒
南園不與昔時同綿亘規模十里通萬石倚山如踞虎
一亭跨水似垂虹虚堂舊占梅邊月曲徑新添竹外風
詩料滿前吟不盡主人尊酒未應空
和吳梅庵同登白龍對月韻
秋容滿目帶微寒帆穏蘭舟駕碧瀾照我湖光天共色
襲人花氣露初乾笑譚紅䄂日中舞驚動蒼龍水底蟠
最是一清無著處卻慚狼籍草杯盤
曉發嘉興府
曉發嘉興府人家門未開閘關船側過水漲堰平摧濃
綠暗官柳肥紅綻野梅城中簫鼓發知是使君回
泊崇德
堰未抵長河先從古縣過詩舟尋舊岸酒市鬻新歌傍
水人家密依山僧寺多夷猶觀未足無奈夕陽何
東星橋值雪
間關入帝鄉飛雪斷羇腸天地皆明白山川忽老蒼柳
眉遮舊影梅額上新妝客裏急先務河邊問老航
孤山觀梅
費盡年年造化功精神全在雪霜中一枝映帶窗前月
消得逋仙作主翁
書考
人說宦遊好元來是險途不親真利害難話細工夫下
考初書一中心有愧無官卑何展布三載且糊塗
劉直孺示拙逸詩編且命著語
拙是愚中來逸與怠相比限界固分明差忒亦容易人
心自有機天下本無事更參大學章終始一誠意
尹樓巖留華亭
風雷昨夜揭窗紗未信樓巖不憶家和靖山頭春未了
莫因尋鶴負梅花
攝事華亭歸舟口占
挈來司市正花時補陋支傾費品題顧影自慙身是客
片帆又逐曉風西
題吳梅庵和靖索句圖
童寒鶴冷雪霏霏正是先生得句時一段孤清圖不盡
梅花從此厭人詩
入京
客懷醉殺也醒醒昨夜思家夢幾驚道阻且長無信息
只將喜鵲騐安平
自庫入鎮十二里皆山徑邢侯以馬相招道閒
口占問梅
騫驢突兀萬山間欲雨還晴雪又慳一路梅花尋不見
多應開向小溪灣
煙雨樓
錦繡初開城角東規模綿亘境相通一亭舊占梅邊月
兩徑新添竹外風山色有無煙變態湖光濃澹雨收功
憑欄正好催歸去横笛數聲蘆葦中
竹所吟藳
徐集孫字義夫建安人理宗時嘗仕於浙好為詩足
跡所至輒有題詠於西湖諸勝處尤多每作一詩甫
脱藳人即爭購相為傳誦故其詩云俸薄幸無賖酒
債官閒卻有索詩逋蓋實錄也竹所吟藳二卷林可
山為序
古意
彼美山中桐千古生清風斲削羅徽絃不費膠漆工伊
石臺有梅月冷雲空濛一彈彈春江遲日春融融再彈
彈招隠霜木吟樵風三彈彈離騷感慨古道隆太羹玄
酒味旨趣回顓蒙世無子期生知音未易逢袖手長太
息所聽何不同所聽非不同舉世鄭衛聾
智果寺觀東坡墨蹟參寥泉
煑茗評詩歲月深堂堂遺像篆煙沉數間老屋關興廢
一段清名無古今碑斷亂雲封字腳井昏落葉覆泉心
斜陽影裏夷猶處仰止高風不敢吟
暇日言事二首
雨苔侵徑客來稀官事纔閒便掩扉欹枕忽生鄉國夢
夢中喜得一番歸
西風落葉滿庭除隠几清吟獨撚䰅官地莫將私地比
菊苗也種兩三枝
觀秋潮
八月西風嘘沆瀣長江協候肆澎湃錢唐王氣天所鍾
非為子胥逞靈怪海門三山縹緲青雙練夾岸奔雷霆
蛟龍黿鼉匿形影銀濤雪浪翻滄溟踏浪羣兒慣行險
出没波心旗閃閃須臾㶑灧潮信平蕩漾漁舟千萬點
天低暮靄襲人衣遊子興盡各云歸獨有騷翁看不足
吟到夜月揚清輝
江湖偉觀
昔日山中一小亭重新輪奐轉崢嶸著身梯磴千層上
到眼江湖兩𣲖明鼎藥丹成仙巳去杯泉墨冷水猶清
夀星炯炯無今古長照東南王氣生
聞蛬
獨搔短髮坐更深夜雨書窗半欲隂近日病魔詩思澀
一秋清句付蛬吟
同杜北山鄭渭濱湖邊小憩
與朋看落葉捨櫂踏湖西野店傳杯酌殘陽索品題雲
隨波影動山被柳隂迷一點寒鴉過知他何處棲
看梅
歲寒氣味少人知一度相逢一度竒不受陽和私點化
慣經風雪冷禁持影横坡老數枝畫香沁逋仙兩句詩
相對依依吟未得斜陽歸路不妨遲
訪僧不遇
特地尋君選佛場行行踏遍古苔荒不因坐石貪&KR0679;句
何事抽單輟赴堂空榻日移懸錫影别寮風過煮茶香
忙中我為閒來到君本閒人緣底忙
乍晴
吟情望遠倚闌干聲歇鳴渠雨乍乾只為湖山住官舍
卻因筍蕨憶家餐燕窠出子春遊嬾燈燼開花夜話殘
收拾柳綿囊楮被麥秋猶有一番寒
竹閣
昔日孤山像重移閣幾春騷名垂句法遺愛稔邦民雨
剥一碑古風搖萬竹新來遊興感慨誰繼若而人
夜過富春
夜船搖兀當乘查得與僧俱似出家數幅征帆抛草渡
一團幽夢繞梅花風傳山縣殘更漏潮戀霜江澹月華
所恨釣臺眠裏過磯邊不及理漁車
促刺詞
促刺復促刺勸織聲轉劇小婦洗雨采桑歸火姑煮雪
抽絲繹辛勤欲織禦寒衣朝暮惟恐不盈尺織成門外
迫催租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒來愈無策促刺兮促
刺兮勸人織兮織何益貯之金屋是何人重重綾錦飾
珠璧
贈相士
好爵縻人見不休更饒君盡許封侯山林朝市心殊相
莫誤平生枉白頭
夜雨
夜半倏驚覺狂風攪秋鳴掣電起迅雷驟雨翻盆傾逆
知造物意揫歛萬寶成天威不竟夕須臾山月明
訪詩人
得得訪詩仙平湖水接天身輕如鶴羽路遠買漁船日
上荷撐蓋春深柳脱綿造門人已出冷潄石山泉
洞庭夜坐
片葉秋風數日程爭如天籟未秋聲厭居塵境炎威熾
來納虚亭夜氣清萬點螢光移醉眼一湖蟾影蕩吟情
笙歌寂寂重關掩獨許高僧並臂行
挽北磵
本分參禪學吟中透一關清名傳北磵遺像在南山石
塔人千古煙梯屋數間詩魂何處覓應伴白雲閒
石屋
路僻鳥關關行吟逐字刪偶來遊石屋卻喜見香山閣
峭寒雲護巖深野水閒坡仙留墨在姓字有無間
寄題潄玉
一派潺湲迸石溪直疑寒碧練玻璃百川流去須歸海
萬籟喧來有定時橋接丹山横夜月柳籠碧草拂晴曦
吟廬此去雖相近爭似閒鷗立渺瀰
春日訪四聖鄭渭濱
訪舊孤山去桃花觀裏春迎香開道室借酒酌吟人琴
操音還古盤蔬味卻真斜陽各分散一水隔紅塵
中元
今朝逢令節依舊客殊鄉禪衲同分席清齋若過堂江
茶浮水色野菜帶山香忽憶三秋菊誰鉏小徑荒
餞吳西疇東歸
吏情寥落若商參誰是如蘭可斷金别去社中懷舊友
喜來湖上共新吟好山爭似居家看冷菊難禁在旅心
我欲學君歸未得來年竹屋再相尋
跋竹間僧詩藳
借來香墨本相對坐孤檠句似寒梅好夢從春草生逼
人禪價重喚我宦情輕一見能相得此君同此盟
歲律
歲律又侵尋桃符句索吟經年為客夢每日在家心眼
老看山慣愁多怯酒深公餘惟讀易濁世任浮沈
玉岑
一抹斜陽挂淺林細聽山鳥說春心千年古寺多竒蹟
讀了豐碑看玉岑
觀音泉
巖石留雲裛翠煙古松知歴幾千年淨瓶一滴楊枝水
湧作巖前大士泉
除夕
一歲驚心忽巳除宦遊尚自客西湖漫題桃板標茅屋
旋賣梅花插瓦壺俸薄幸無賒酒債官閒卻有索詩逋
明朝萬事從頭起依舊山肩竹樣癯
舟中
厭殺人間名利忙我忘名利只詩狂雅陪雲衲三生語
分得漁舟半日凉傍水細看鷗鷺浴隔蘆吹過芰荷香
從容飽遂清遊勝那似家居卧竹房
訪周伯弜後寄
獨坐湖窗水一杯好懷竟日向誰開火雲六月天無夜
不為先生定不來
書&KR0888;巖僧詩卷後
泛湘遊岳慣風寒怯挂田文半臂衫吐出煙雲冰雪句
山肩莫怪&KR0888;巖巖
有感
華陽暫脱戴朝簮悔被浮雲惹動心世事可驚如雨驟
客懷無限併秋深能歸不似天邊鴈怯冷愁聞月下砧
幾許清高堪自慰官居賴有竹蕭森
清溪
不比江湖汗漫流山林冷澹氣涵秋泠泠一派源頭水
岸影中間見白鷗
獨坐
老屋蕭條半欲斜繩牀獨坐看蜂衙經年官况渾如客
計日安書巳到家策策冷風刪樹葉絲絲暮雨織檐花
夢魂不那歸心切小圃堪鉏自種瓜
挽孫花翁
清氣散乾坤人亡名尚存玉寒埋葛嶺墨淡慘秦邨井
菊風號冡山花月返魂子孫無處覓吟客酹芳尊
餞平洲僧
天地一身閒袈裟裹亂山聽經離竺寺結社去雲間包
重懸詩藳藤枯帶蘚斑西風落荷葉應又向西還
雲谷
月漫千林萬壑秋聽琴驚起鶴回頭孤雲帶溼藏空谷
不逐人間富貴浮
北高峯
閒處春光澹逢僧共采蒿曲盤山磴嶮直上塔峯高風
露侵衣冷江湖送眼豪近年無隠者空負數株桃
借林可山韻餞蘿屋僧
吟卷多題品君齊賈島才聞風知竹&KR0888;載雨過湖來交
澹杯中水儒酸葉底梅便辭京國去覓取近詩裁
靈芝寺
梵宇背湖光朱橋度洛陽折藤維小艇拂石坐幽房齋
版驚閒鷺苔碑卧夕陽都人喧鼓吹未識此徜徉
聽雪窗
靜擁寒爐逼硯冰凍蠅怪有撲窗聲抛松撒竹清眠思
吹滅吟燈坐到明
黃羽士
閒披鶴氅紫藤冠帶得林泉骨相寒落魄一身風雪冷
飄蓬千里水雲寬素餐洗硯鈔詩句清夜敲鐘上醮壇
準擬學仙仙遇否何年煉就九還丹
寄詩僧
昔日剡溪曾載雪君今訪我以晴期一庭梅雨何時竟
吟得詩來舉似誰
酬雲間僧見寄
一從湖上别無處問相知幾夜頻馳夢今朝忽寄詩山
昏雲過溼院靜鶴歸遲此去秋風近應須動客思
謝林可山序詩
不枉西湖住兩年窮吟活計又成編生平不得春風力
只與梅花結得緣
送僧之毘陵
無意叢林坐雲飛天四空禪心泡影外客夢艣聲中勝
負機何密窮通算儘工此行應不錯知遇有詩翁
雨作
薰風入斷籬猶自雨凄凄數日無人過終朝共鶴樓雲
濃山寺失水汎板橋低亦有田堪秫何時得荷犁
靜中
静中白日十分遲喚起鄉心怯子規客味有如杯水澹
宦情肯被一塵緇缾儲餘粟緣供鶴俸乏零金為買書
坐久不禁春雨暗誰家樓上笛頻吹
午夢
篇詩纔欠急忙償似有奚奴督和章望斷曉山雲破碎
驚回午夢雨淋浪春光一半歸楊柳花事三分屬海棠
靜坐小窗人語寂閒聽梁燕話行藏
杜北山同石峯僧來訪
梅花同伴&KR0888;一&KR0888;有誰過歲事那堪晚心期未易多杯
深和月吸硯冷帶冰磨山暝歸鴉急相分獨奈何
古樂府
郎别二十春未報淮頭捷空房守節心羞見雙蝴蝶
滴淚寫臙脂欲寄南鴈羣恐蕩郎客思封了卻還焚
妾甘奉姑老妾甘育子穉他日晝錦歸願郎無棄置
言事
讀了南華枕曲肱無端客夢冷偏增官將滿去多逃吏
詩不吟來少寄僧亂葉打窗貓上案斜陽過屋鼠窺燈
孤山在望何時雪問訊梅花策&KR0888;藤
鄭渭濱過訪兩社北山諸友繼至惜乎招石峯
月溪二禪不來
未見南枝與北枝一清誰可話襟期不嫌添客重行酒
所欠惟僧共說詩竹影因風和雀動水聲帶雨啓鷗疑
黃昏緊閉寒扉坐自展韋編對伏羲
閒賦
梅花白向鬢根生歲月蹉跎事欠成讀過故書温有味
借來新絮冷無情未霜山寺昏鐘動欲霽湖亭夕照明
多少紅塵留滯客可曾歸去力春耕
惜春
輕寒惻惻雨絲絲獨坐吟牀日較遲方此惜春容易老
晚風吹落野棠棃
重拜和靖先生墓
秋聲爾許悲懷古若為思菊老泉堪薦山孤草亦萎高
風留塐鶴殘雨暗荒碑依舊梅千樹無花香似詩
野趣有聲畫
楊公遠字叔明新安人家松蘿白嶽下園池林木蔚
然大類魏野之居以善畫山水能詩名著於徽詩藳
二卷自題曰野趣有聲畫咸淳六年古梅吳龍翰為
序云天地間風月常新煙雲不斷叔明磨墨濡毫畫
難畫之景以詩凑成吟難吟之詩以畫補足其意匠
經營亦良苦矣至元間疎齋盧摯常題其簡端云造
物憐渠有畫癖谿山無負墨成池楊卿技進今如許
不博金錢卻爱詩
隠居
籬邊紅槿障蓬茅半近城闉半近郊苔繡曲蹊千萬點
梅窺碧沼兩三稍閒將今古澆胸臆嬾把榮枯問卦爻
一自漁樵分席後清泉白石與論交
溪行(迴文)
通邨一徑遶清溪緩步行來曳杖藜風弄柳絲垂裊裊
紅桃映水壓枝低
梅花
高標獨立歲寒時不受狂蜂浪蝶知樹百千年枯更好
花三兩點少為竒暗香疎影孤山句卻月凌風水部詩
顧我對渠吟未穏且將澹墨貌横枝
横隔片煙爭向静深藏翠幕全真性霞拖數縷日初沈
月挂一眉天未暝問訊頻敲碧玉枝覓詩踏遍蒼苔徑
有時小醉倚幽窗只嗅清香聞得醒
雨後
春色相將老幽禽百㨾吟一犁新雨後滿地落花深麥
秀風翻浪秧青水透針年登應可卜稍稍慰儂心
白茅道中
支笻過嶺坳對景試推敲野水書之字山田畫卦爻雲
歸峯露頂葉落樹留梢到此知何地人言是白茅
次程斗山韻
口作蠶吟肩聳山了無縈繫一生閒夢回春草池塘外
詩在梅花煙雨間但得雙眸長炯炯從教兩鬢自斑斑
此身窮逹何須問天道乘除去復還
聞鵑
春闌聞杜宇歸去意難禁蜀道連天險郫城隠霧深差
池當日事懊恨此生心閱世多興廢君休憶故林
次程直學秋雨感
一雨戰秋陽風生衣袂舉更不假蒲葵秋陽渺何許渾
如赫赫人其技只鼯鼠須信有循環凉生屏煩暑此意
默領會何勞向人語
宫詞
燕語鶯啼日正長六宫桃李閙春光妾身雖未承恩澤
卻喜君恩澤萬方
次宋省齋避暑
何處避炎威好是幽人屋拂拂來清風蒼松間修竹坐
久細哦詩惜不療饑腹念彼田舍翁桔槔聲斷續誰知
漢隂老抱甕灌園䔩顧我本無機所願年榖熟
寓乾明觀
多謝老彌明金芽石鼎烹一甌浮雪白兩腋覺風清齒
頰回真味詩聯悟道情北窗高卧處䰟夢到蓬瀛
月色上窗紗移來竹影斜夜深人巳寂更轉鼓頻檛杜
宇驚幽夢銀釭墜細花一時渾不記身在羽人家
次虛谷太博狂吟韻
徑曲通邨深復深聽鶯吟歇聽蟬吟園林幽雅已成趣
朝市紛華豈到心匣冷馮驩長鋏劍壁懸元亮不絃琴
故知直道多違俗有口從今只合瘖
次程斗山村居韻
融和天氣好攜杖作清遊景物自消長禽言或去留人
登山際寺花映水邊樓欲寫歸吟卷推敲手不休
山中閒宰相日日有蜂衙劔戟門前竹鎗旗鼎内茶鶯
歌喉宛轉蝶舞翅敧斜只此堪娛樂何消解語花
邨疃多幽趣誰言景象稀雲攲山卸帽苔長石添衣一
歲驚春老千林覺綠肥可憐雙蛺蝶又傍菜花飛
再用韻
非郭非山住蕭然樂有餘晝長延客話夜静課兒書藥
潤晴時曬畦磽雨後鉏近來生計好新味富嘉蔬
數椽敧欲壓髣髴玉川廬不結市朝夢惟便水竹居静
中諳世味貧裏見親疎忽怪幽池漲元通灌稻渠
地僻人煙少林深轍跡稀折蕉當巨扇裁葛作單衣田
綠秧初遍梅紅雨後肥茅檐喧閙處紫燕引雛飛
三用韻
性野耽幽隠茅茨一二間身侔黃鶴瘦心與白雲閒囊
裏詩無俗毫端畫有山忽驚時節換塞䧹又南還
陡覺秋蕭索林端葉漸稀菊殘堪作枕荷老不成衣著
句愁詩拙持螯喜蟹肥晩來風色緊吹起荻花飛
四用韻
小醉初醒後衝寒作興遊宿雲山頂散殘雪樹根留簷
漏懸冰柱風威凍玉樓欲吟吟未穏歸擁地爐休
六出新裁就漫空密又稀獨行無鶴氅冷卧有牛衣竹
頂千鈞重梅添十倍肥品題輸謝女空詠絮風飛
覽鏡
覽鏡顔非昔相將老態催青春彈指去白雪上頭來興
逸三杯酒詩清百詠梅襟期除此外萬事付悠哉
喜晴
厭聽滴簷聲風回喜乍晴潤添新柳重瘦損落花輕山
翠雲初斂溪渾水漸平野人無别事杖策又郊行
再謁紫極宫
一去重來巳十年頭顱堪笑尚依然何當了却塵氛事
來結梅花紙帳緣
嬾
疎嬾春來分外添蒲團兀坐地爐邊關心事少夜慳夢
酌酒杯多晝亦眠琴有徽絃姑挂壁詩無眼目謾成篇
自憐不似門前柳才得東風翠拂天
旅寓
憶昔離家日邨邨煮繭香因循淹五月次苐過重陽排
悶詩多感懷歸夢最長客言塵世事都只付亡羊
次宋省齋立秋
纔見春花榮又見春花謝花謝綠成隂瞬目逢炎夏誰
知俯仰間祝融便回駕卻喜西風來美矣難酬價且效
柴桑人寄傲南窗下此意自領會那許傍人借所願無
榮辱静中觀物化
苦雨
滴碎空階頗厭聽惱人况又近清明三分春忽二分過
十日天無一日晴寒沁柳眉愁寂寂溼凝花臉淚盈盈
蒼穹好憫雲霓望留作甘霖助有成
和竹溪羅權府
琅玕萬个碧雲深長覆晴川數畝隂渭水侯封元有節
葛陂龍化本無心波光靜處涵清影灘瀨鳴時和好音
除卻寒流相映外此君那許俗塵侵
次省齋桂花
羡君詩句正而葩閒對西風賦桂花可惜分來蟾窟種
如今開遍野人家
池上芙蓉
小池擎雨已無荷池上芙蓉映碧波初試晨妝銅鏡淨
未醒卯醉玉顔酡一秋造化全鍾此十月風光尚屬佗
除卻籬邊叢菊伴别誰能奈曉霜何
瀟湘八景
遠浦歸帆
江山勝處簇人家樓閣重重枕水涯試倚闌干凝望眼
帆歸遠浦隔蘆花
煙寺晩鐘
山寺鐘敲晚照殘僧歸雲暝費躋攀浮屠屹立層崖頂
恰在煙嵐紫翠間
平沙起鴈
極目青山帶夕陽平沙漠漠水茫茫幾聲漁笛蘆花外
驚起斜飛鴈一行
江天暮雪
垂垂四幕凍雲頑萬木號風晚更寒繫纜漁人歸去後
亂飛柳絮滿江干
瀟湘夜雨
薄暮維舟古岸邊濃雲潑墨暗江天道林嶽麓知何處
雨打蓬窗夜不眠
洞庭秋月
月色湖光浸岳城蘆花渺渺白鋪汀玻瓈萬頃清無滓
只有君山一點青
山市晴嵐
横嵐髣髴抹高岡邨市人家釀秫香溪上曉來爭渡急
裹鹽沽酒趁虚忙
漁邨夕照
一簇漁家古渡頭生涯只在幾扁舟歸來曬網斜陽外
欸乃數聲煙樹秋
上趙相公
徹骨清貧頗自憐生涯澹薄只隨緣搜羅景象畫多趣
抖擻襟期詩幾篇毛穎謾供煙雨耒石泓聊當稻粱田
化爐儻賜甄陶意便是人生際遇年
學漁
年來嬾問是和非謾向滄浪理鈎磯折取綠荷充篛笠
收將紅芰緝蓑衣秋風蓴菜鱸堪膾春水桃花鱖正肥
身逐煙波逃世慮沙鷗汀鷺共忘機
次余静庵寒夜詩思
拂拭蒲團坐從渠歲事更年來心益壯老去眼增明月
牖描梅影風簷撼鐸鳴撩儂詩興動得句自天成
次宋省齋問月
開尊酹酒問嬋娟來照人間是幾年從古到今今復古
纔圓又缺缺還圓隔千里共何同異描萬象真無醜妍
最是婆娑仙桂樹新枝不長出青天
借張山長韻呈方虚谷
樓臺寂寂白雲堆三逕縈迂鎻翠苔怪得菊松多喜色
祇緣琴鶴巳歸來人瞻北斗光尤曄門對南山掩復開
野客再持漫刺謁不應袖手又空同
次姚舍人
披起綿裘換葛裘不禁時序去悠悠吳山楓老蕭蕭下
紫塞鴻歸點點秋幾幅蠻牋詩狀景一聲羌笛客憑樓
羇懷正此無聊賴細雨簷花分外愁
殘梅
暗香消歇粉妝殘點點虚庭碧蘚間卻怪貧家新富貴
地茵純用鹿胎斑
詩壇
突兀騷壇依漢立英豪元帥凛霜威四時景物知多少
一一投降聽指揮
詩將
草木森羅歸隊伍溪山遼遶作城池運籌决勝應無敵
郊島從旁仆鼓旗
詩筒
短篇吟了長篇續舊韻酬成新韻催一節此君緘錦繡
奚奴攜去又㩦來
詩壁
一方素壁龍蛇走幾首新詩冰雪清語好驚人看不足
教儂技癢動吟情
蝶
款款穿芳徑雙雙度短牆不知身是幻抵死戀花香
夷齊
因請休兵諫不行首陽遯跡似沽名既言不食周家粟
薇蕨誰家土上生
和靖
湖上吟翁道味長孤墳今已草成荒姓名猶寄梅花上
一度開時一度香
省齋寄詩用韻走筆以謝
竟日昏昏醉夢中俄驚綠暗石榴紅兩三箇月書全杳
四五篇詩信忽通身世愧無鴻鵠志交情歎作馬牛風
如今暫效相如計較著無聲迥不同
立春旬日雨作不止
撿起牀頭歷又新吁嗟老境漸侵尋十朝春恰九朝雨
一日晴還半日隂滴碎空階聲巳厭寒欺薄酒力難禁
絶憐窗外蒼苔地積得殘梅寸許深
悶書
客裏因循斷送春况逄天氣半晴隂生來百事少如意
老去千般都上心長鋏空彈馮氏劒良材還斵蔡翁琴
愁懷正此無分付多謝黃鸝送好音
回溪道中
山束溪流窄徑迂眼前景物入詩無田中科斗古文字
柳下春鉏新畫圖巨室儲茶供客販小旗誇酒誘人沽
行行不記幾多里回首林端日又晡
見山真意
栗里幽深自結廬東籬采菊足清娛偶然觸目南山好
相對沈吟一語無
蚤行
黃粱已熟夢初醒束擔匆匆促去程手挈杖端和袖裹
氣呵髭上覺冰生山銜斗柄兩三點犬吠籬根四五聲
何處梅花開較蚤清香暗度動詩情
冬晴
歲序從教自改更老天有意活蒼生一冬晴暖雨全少
三日隂寒雪不成謾擁地爐然榾柮每憂時事驗欃槍
庭前問訊枯梅樹怕有南枝綻玉英
訪梅
荒寒茅屋是誰家獨木橋横小逕斜卻是無人行到處
春風先已到梅花
觀梅
東閣觀梅效少陵巡簷索笑面生春試將心事從渠道
恰又無言領略人
雪梅
凍合頑雲四幕垂須臾六出攪空飛梅花自稟清臞相
底事添渠十倍肥
煙梅
玉妃謫墮作梅花不與羣芳定等差莫是清高嫌俗眼
故張翠幕澹籠遮
冰梅
絶憐花帶雪玲瓏彷彿惟存蠟蔕紅一夜清寒風結凍
分明身在水晶宫
迓王書史六邑勸課回
一犁雨足快耕農可卜今年歲事豐喜見四郊生意好
秧針刺水麥梳風
用韻奉謝
乍雨微寒養麥天邨邨斜日起炊煙老夫但愧缾無酒
芳草如茵好醉眠
初夏旅中
蚤起窗前擁敝裘鬢毛蕭散冷颼颼葵榴花發巳云夏
竹樹風生卻似秋驟雨乍晴雙港漲宿雲初斂四山幽
客懷頓覺添瀟灑且放吟情出一頭
每憶吾廬隠者居天然景物足清娛樹林隂翳鶯求友
簾幕深沈燕引雛可釣可耕盤谷序堪詩堪畫輞川圖
何當歸去北窗卧能勝羲皇以上無
竹夫人
羞領青奴號由來節操剛有生惟具眼不妒為無腸戀
戀言何寂娟娟體自凉棄捐知素分那敢望專房
新安江上次程南仲韻
石欄斜護﨑嶇逕邨酒頻澆磊磈胸好是黃山供望眼
白雲分出兩三峯
江天曉望次南仲韻
江天向曉緼輕寒霧卷雲收眼界寬鴈起沙頭兵出戍
鷺翹柳上雪成團數聲柔艣船初發一片寒蘆葉半乾
無奈滿前詩料富眈吟幾致廢朝餐
飲歸次南仲韻
霜後楓林渾似纈籬邊菊老香初歇昏昏醉夢了時光
一任頭顱堆白雪
寄餞趙東麓之官湖南
憶昔鳴騶闖草廬歡然把酒話襟期自從六月袂分後
又是重陽節過時江左英賢姑佐邑湖南松竹助哦詩
餞違不及空惆悵儻或逢梅寄一枝
芳溪閒步
竹杖芒鞋度斷岡﨑嶇小逕遶寒塘野梅照水初含白
山菊支霜未委黃對景每番成感慨把杯幾度放疎狂
此生但只安吾分無辱無榮夀且康
冬夜次南仲韻
風號緊緊閉柴門榾柮爐邊了不聞窗外月明誰是主
輸渠梅竹自平分
花朝
花朝恰了一分春雨雪隂霾占兩旬物態未姸寒瑟縮
人生易老事因循洗瓷杯酌浮蛆酒擁地爐燒帶葉薪
翻憶昔年成感慨長宮出郭劭耕民
病起
一病巳兼旬朝來試整襟眼前驚霧散耳底怪蟬吟檢
點塵侵硯爬搔雪滿簪春歸渾未省綠樹又成隂
病起覺癡聾徐行腳躡空杖能供半力藥巳奏全功整
頓身仍健優游道未窮呼兒滌泓穎拂素貌漁翁
借虚翁擁金門城望五詩韻以寫幽居之興
數竿修竹半池荷密掩柴門少客過筆底畫能希李郭
囊中詩欠似隂何一心夜月炯長在兩鬢秋霜積未多
花甲明年重數起幸逢塵世息兵戈
細撚吟髭謾賦詩騷人那敢與争馳傾杯對月風清夜
倚杖觀山雲斂時世事安危渾莫問人生得失底須悲
何當琢就梅花句付與高樓畫角吹
堂標野趣豈虚傳坐看朝嵐與夕煙支逕縈迂斜傍竹
幽池清淺倒涵天少年心付黏泥絮晩景身猶順水船
卻喜傳家惟老硯麝煤磨盡可曾穿
次金東園農家雜詠
買酒割雞柌杜後踏歌搥鼓鬧清明柔桑葉長蠶苗出
從此關門禁客行
林下敧傾茅草屋門前詰曲竹笆籬數聲清笛知何處
牛背斜陽牧豎吹
遲日麗時秧刺水午風暄處麥掀髯一邨桃杏紅如錦
旋數青銅傍酒帘
嘗稻翻匙誇白雪腰鎌荷擔刈黃雲逢人謾說空辛苦
償債輸官費九分
婦作生涯勤杼柚夫營活計在桑田老翁榾柮爐邊坐
幼稚簷前負日暄
次金束園漁家雜詠
篙撑舴艋閒來往手把絲綸自卷舒妻子巳諳風露慣
篷窗便可當茅廬
愛元真子吟佳句笑老姜公用直鈎一片水鄉供活計
四時風月在扁舟
兩岸蘆花飛雪絮一江秋水接銀河平生不結榮華夢
只把青蓑當綺羅
那有清霜來鬢上略無閒事上眉頭傍人借問家何處
一葉輕舟水面浮
風景岸邊安釣艇雲彤空裏散楊花披蓑頂笠攜魚去
遥借前邨問酒家
夀許侯
星輝南極彩雲邊律轉黃鍾一日前河嶽間生賢太守
椿松齊算老神仙心猶秋月燭千里人在春風度兩年
祗恐練溪難久駐行看飛詔下堯天
始生書懷
連年客裏度生朝自草新詩慰寂寥卻喜窗前風景好
梅花初放雪初消
浮生六十度春秋無辱無榮儘自由但得此生強健在
明年花甲又從頭
宋百家詩存卷三十七
