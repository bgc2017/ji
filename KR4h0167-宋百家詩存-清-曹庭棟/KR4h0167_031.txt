宋百家詩存卷三十一
嘉善曹庭棟編
雪篷詩藳
姚鏞字希聲一字敬庵號雪篷剡溪人嘉定間舉進
士為吉州判官以平寇論功不數年擢守章貢嘗令
畫工貎巳像騎牛於㵎谷間郡人趙東野題句云騎
牛無笠又無蓑斷隴横岡到處過暖日暄風不常有
前邨雨暗卻如何後因迕帥臣重貶衡陽自裒詩文
題曰雪篷藳端平乙未自為序
春日書懷
柔風散原野百草搖春心叢薄曜陽采嚶鳴調好音節
物一以變萬感集素襟元髮不常居華景無停隂胡為
苦貧賤征塵翳瑶簪蘐葉覆堂階荆花感晴林明當理
星駕歸息清溪潯
雜詩
北風日以勁古道無人行陽坡樹巳黃隂崖草猶青四
時相代謝誰為此枯榮攬衣坐幽磴下有流泉聲聽之
不成調挹之有餘清悠悠京洛塵汚人頭上纓
春館
山館四無鄰東風伴幽寂瓶花羞晚紅庭草衒春碧猿
攀松樹枝鶴踏蒼苔色麾之不肯去聽讀麻衣易
見趙章泉
秉芳獨向章泉老四海兒童以字傳特詔難更高士服
好詩多入賈人船行窩冷落熙寧後放鶴風流景祐前
一代典刑能幾見願從几杖閱耆年
懷雲泉頤山老
枯吟世慮輕求道不求名病起春風過閑居野草生遊
山尋舊屐煮藥試新鐺别久空相憶疎鐘隔水鳴
寄徑山敬溪翁
心遠人間世燈傳國士禪静中無劇暑詩外總閑年挂
錫雲生樹烹茶月落泉幾時歸去得再約剡溪船
拜先君墓
次第瞻山看水流夜臺中閟憶三秋新松成立如人長
老鶴無言似我愁僧奉晨昏惟茗供兒悲霜露只蘋羞
結廬終歲關心事怊悵鐘聲出暝樓
送仲晦歸天竺
西湖山下多竒石師去今遊乳竇峯遙想石臺登講罷
野猿歸洞鶴歸松
寓霅川
王戴溪頭小隠仙漁翁引上霅溪船幾回倦釣思歸去
又為蘋花住一年
春夜曲
金魚鏁合蘭釭小酒不支愁尋睡蚤棃花欲墜風更寒
燕子不歸春自老流蘇護帳香雲結三十六簧清吹咽
緘書欲寄湘水深城烏啼落花西月
夜發漁浦
為親從薄宦不復計修程斷浦迎潮别孤帆帶月行秋
來江柳變夜久水煙生前路猶淹泊凄其賦遠征
桐廬道中
兩岸山如簇中流鏁翠微風帆逆水上江鶴背人飛野
廟青楓樹人家白板扉嚴陵臺下過不敢浣塵衣
頭陀菴
衣緇髮可梳雲外卓菴居佛換新花供幡黏古偈書删
松容徑竹種茗閒園蔬為應諸方供山房盡日虚
題畫壁
兩山灌木帶晴鴉泯泯春流漾浦沙隔岸小舟呼不應
碧桃花外是誰家
寄范中洲
高隠就詩名中洲雅趣成几前修竹淨屋上落泉鳴柘
圃春風織山田野火耕滿山薇蕨老客至足蔬萌
懷范正夫
愁霖滴禾黍秋暮滯雲莊但慮輸井税不憂無積倉竹
雞啼野塹飢鼠走山房不飲論文酒思君覺夜長
宿護國寺觀晦翁先生題名
滿樹㯶花滿逕松解鞍纔是暝樓鐘上方月白山雲静
看見東南一兩峯
寄徑山仲晦
欲答前春信西飛鴈不逢應隨丹竈鶴同看白雲松花
雨繙經石山鳴出定鐘何時尋舊住卻說武夷峯
訪中洲
踏雨來敲柳下門荷香清透紫綃裙相逢未暇論竒字
先向水邊看白雲
賃宅
及春遊帝里賃宅似吾家雨澑生新草風牀受落花病
久添老嬾慮澹遠紛華時與幽人遇燒香煮茗芽
王别駕訪天笠頤曄二師
寶香熏徹碧蓮臺别駕尋僧日暮回聽雨齋前驚樹長
浴雲池上看花開青山久不逢坡老元鶴親曾識辨才
二老風流如昨日百年詩石未蒼苔
廬陵贈異孤峯
幾度雲間望鶴飛相逢猶喜及秋期明朝采藥青原洞
好掬寒泉供祖師
寄趙東野時以帥檄撫定贑叛
東野山人有晉風歸來三徑自栽松錦囊句好閑中趣
鉛鼎丹成静處功無事杖藜隨野鶴有時隠几看晴峯
長江近日風波惡莫向深淵下釣筒
清晨閑上鬱孤臺鼓咽譙樓角更哀病葉滿山難獨掃
狂花一樹為誰開泉枯石井獅空吼雨暗荒池鳳不來
欲向江東問仙老海風吹浪駕舟回
送贑士謁前贑侯楊東山
凝香句滿空同石静向東山卧白雲夫子自能明易學
衆人誰解識元文空江短櫂浮詩卷别岸飛花撲練裙
到得帶圍春已過煮茶應共竹間分
自青原回訪劉敏叔幾不相遇
曉汲山泉洗硯回要看竒石立蒼苔騎驢應為尋詩出
放鶴還知有客來一井清寒宐茗飲千林黃落獨梅開
他時老圃知能學只乞山中橘本栽
午興
心閒日日理黃庭四體和柔勝藥靈獨步小軒無一事
老槐隂裏鶴梳翎
東齋小集
陳鍳之字剛父初名璟三山人嘉定時遊京師與倪
守齋善守齋官新安鍳之偕焉集中喜雨歌玉湖書
院諸詩俱為守齋而作也陳宗之懷寄詩有魚甘賓
席煖風送客帆遲之句鍳之時在新安故云東齋小
集一卷古詩排奡中具停蓄之勢律詩亦深穏有致
如探梅云彎彎竹逕霏霏雪小小溪橋澹澹雲王阮
亭嘗評之謂此一聯能寫梅之神可與林逋暗香疎
影句並傳
送鄭嚴州
父老迎使君舟櫂桐江波那知使君心一片煙雨蓑杖
藜對客星清風雙嵳峩沙鷗公故人應為小婆娑
嚴山少平田嚴俗稀惰民書生坐黃堂肯詫硎刃新定
以清淨化坐嘯物自春綠野人荷鉏使君聊岸巾
會稽秋日觀山
荒塍間流水蠹葉風颼颼前山與幽人亭亭共清秋遠
近日明晦隠見雲去畱木末一叟歸犬鳴茅舍幽憶昔
典午東劒佩森名流勝地慰遠懷兹焉久綢繆漁磯與
樵徑今有斯人不池石老苔髮空餘蠃蚌遊世有古今
異郢歌聊自酬醉眼時摩挲此山即前修
暮登蓬萊閣
危欄散湮鬱巳暮亦登臨鼓角孤城月山川萬古心鸛
棲松霧重鷗卧渚煙深客子終何托婆娑且醉吟
秋晩
&KR0888;盡芙蓉菊又殘客遊懷抱更登山秋光老矣歸何處
只在愁人雙鬢間
晚登京口倅廳富覽
窮途逢偉觀小閣江萬里薄暮岸幅巾寒煙四山起天
河注平淮斗柄卧蘆葦欲返還少畱燈青客船尾
寄陳宗之兼簡敖臞翁
君隠萬人海嘯詠足勝流我墮寂寞濱嵌嵓一笻秋蟠
鬱向誰吐天圍蘆荻洲劈箭客帆去何日回我舟
甘旨娛母顔雍雍春滿室咿啞索棃棗諸兒争遶膝波
明再茁桐露滌清吟筆人生如此足富貴刀頭蜜
西湖晩望
過雨長隄蔥翠濕小橋人静支笻立一縷竿頭顫霜鯽
風動青蒲見蓑笠
京口江閣和友人韻
良辰仍我輩斗酒大江邊小閣納萬里一帆來九天世
塵黃鵠外詩興白鷗前地勝吾衰矣長懷李謫仙
題鄭承事所作蕙蘭
蘭如君子蕙如士此評我得之涪翁有餘不足姑勿論
畢竟清幽氣類同
晩凉湖邊放步
暑氣湖山薄晚風巾袂凉蟬鳴便柳蔭鷺立領荷香大
舸鼓聲遠小軒茶味長獨遊元更好細細踏斜陽
月下見桂花欣然會心賦二十八字
萬卉千葩春事足一嵓桂自壯秋光清泠風露月侵午
天上人間相對香
同劉叔泰放步湖邊入靈芝寺坐依光良久叔泰
誦坡仙好把西湖比西子之句予因賦古風一首
劉郎喚我出勝處意所便清寒柳桃風濃澹杉檜煙僧
廬自生香步遶古佛前依光偶不扃坐數禽聯翩平林
度清磬遙隄簇歸船湖山露眞態鷗點溶溶天形容幾
吟筆剛道妝抺妍莫作西子看正如姑射仙相知喜値
予微笑生清漣
探梅
驢蹇飈寒獵帽裙吟肩山聳酒微醺彎彎竹徑霏霏雪
小小溪橋澹澹雲忽邂逅時眞得侶向空濛處細飄芬
回天力量知誰似笑挽春來首策勲
再到京口
問訊金焦無恙否雙鼇依舊據寒流塔邊浪戰嵌巖石
木末雲扶縹緲樓楓葉蓼花新醉雨山容客鬢兩添秋
海天一鏡舟如豆忘卻塵緇季子裘
與客夜飲蠟燭有花客請賦之
圓蒲促坐話情眞蠟炬能花似有神畢竟蜂䰅膏馥在
酒邊依舊十分春
送方粹仲適會稽
正好鑪亭語夜分朔風征帽浙江濆天低鴈帶參差樹
山遠舟横黯澹雲龜解不妨時換酒鯨呿元自妙為文
千巖萬壑心如水二尺檠邊賸著勲
到三聖廟坐池亭久之記以四十字
倦踏軟塵陌琳宮取次行紅桃窺瀲灧翠柳立虛明眼
底得詩料耳根猶市聲黃冠邀啜茗猶有舊交情
同潘孔時飲惣宐園孔時出寶晉數帖呼道人
吹簫次日有詩予用韻答之
六橋秋新宐醉吟舉杯共聽巖鶴音危亭三面立老竹
寶晉數帖清人心凉蟬不敢喧夕曛洞簫聲繞山腰雲
搖搖歸艇水紋裂山紫天青河漢白想君獨立對空闊
一鷺毛寒藕花月
寄題長溪楊恥齋梅樓樓乃其先世讀書之所
乃翁愛書書滿樓萬軸插架堪汗牛乃翁愛梅梅遶樓
千年老榦如蒼虯梅護羣書俗塵絶書對梅梢滋味别
有時掩卷静倚欄檐角一枝擎澹月鴈行編簡相從久
筆硯收功竟無負(後登進士第弟右科)兒孫登樓凜生敬謂此梅
花乃先友一新丹雘煥枅栱黃卷依然對姬孔汲泉不
是灌梅花培養君家讀書種袍香青紫雲路同盛事何
翅繼乃翁後來應有跨竈者百花頭上文正公吾知乃
翁好梅意不獨區區為名第霜飈天地慘無色誰得東
皇第一義惟梅氣禀獨超卓首送春風入書幄對之心
地悟理學此是天民尹先覺
春晩野步
容易老春工扶藜趁好風蛙跳蒲細細燕沒絮濛濛沽
酒亦可醉有懷誰與同長松古䰅鬛無語對繁紅
喜雨歌
良田正要雨肥綠火傘張空驅日轂枝頭忽作少女風
轉眼排檐萬銀竹為新安民殊可憐插空亂巘無多田
雨纔終日水半壁方晴又望霓横天是邦若要宐稼穡
婦似嬰兒調乳食祗今田甫渴甘澍賢侯憂民見顔色
鼓聲坎坎神來臨不歆牲酒歆侯心(土神汪王甚靈使君禱之即雨)睡
龍蘇醒聽約束拏攫雲霧層崖隂㵎泉將涸兮亂流嘉
穎欲槁兮光浮田翁戴笠兒跨牛欣欣相對歌賢侯爭
言一雨神所賜非侯何以蒙神休天惠賢侯福吾土長
是五日一風兮十日一雨
守齋和張倅古嵓詩予用韻呈守齋
天然石屋兩三僧趺坐寒雲几上生想見瓦爐煙斷處
一圅經對萬松清
貳車林下喜逢僧眼底千峯逸興生五馬未遊巳心到
吟牋零亂岫雲清
夏夜
鵲影翻高樹螢光出淺莎牆低天宇闊樓小月明多清
吹徐徐至微雲緩緩過欲譚無與共默坐養天和
同倪元公善之納凉夀芳
沿階草軟翠流長境静蒲荷覺更香清坐小亭叢竹近
暫停團扇受風凉
和友人題唐明皇楊太眞對奕圖
風流陣退卻圍棋心醉妖妍落子遲還記行兵南詔否
輸贏應不到雙眉
京口甘露寺登眺
吹帽海風鴉背起馮夷知我酒微醺樓臺氣壓金焦浪
鐘鼓聲飛淮浙雲戈甲虎爭餘塊石榛蕪鼪嘯幾斜曛
山僧不管興亡事清坐閑披貝葉文
畢履和惠端硯余以大歙硯報之佐以一詩
履和惠端硯玉質馬肝色我有大硯卧蠶紋元是新安
龍尾石持以答佳貺聊爾見此心極知不是雙南金未
足報君綠綺琴我得履和硯清潤如履和天然粹德非
琢磨秋江印月平不波(匣上有秋月澄輝四字)君得剛甫硯樸鈍
若剛甫不能輕捷隨人後默默寒窗守愚魯端硯入手
喜有餘展開古帖聊學書大硯知君不負渠墨池飛出
北溟魚(畢善作大字)
陪守齋至玉湖書院作
天垂大溪碧近樹齊遠山水氣涵野色縹緲亭數間憶
昔文節公孤標凜羣姦飄然兩屐齒雲巖遍躋攀此地
足佳致差不遠市闤夀峯顧而喜(夀峯文節次子)築室娛親顔
吳興富臺榭往往攜歌鬟公獨抱書來小舟破潺湲花
澹水紋麗鳥啼人意閑讀易發妙蘊不惟評馬班(公有易訓)
(馬班異辭)著述五百卷星芒照人寰天街幾繡鞍蹀躞趨豹
關何來砥柱立一老菰蒲灣守齋領客遊(守齋文節第四子今右曹)
(郎中)秋風韻枯菅我誦壁間文徙倚蘚石斑德人不可見
月白漁舟還
題邨學圖
田父龍鍾雪色髯送兒來學尚腰鎌先生莫厭邨醪薄
醴酒雖醲有楚鉗
竹莊小藳
胡仲參字希道清源人負才遊京師所與交俱一時
知名士嘉定閒赴試不售有書懷詩云湖海氣何餒
山林分未甘蓋銳於進取者也浪跡數年終蹇遇合
乃寄情山水以自放觀其山中口占云縱今厭踏紅
塵路多在山間少在家其志尚可見矣竹莊小藳一
卷古奡不足清俊有餘江湖派也
宮怨
淚粉羞臨寶鑑前澹妝爭似舊嬋娟一言曾迕君王意
閑在長門十九年
寄竹院方丈孚師
江湖歲月易消磨振錫歸來鬢欲皤性嬾吟編多散逸
門閑俗客少經過虛檐破處懸蛛網落葉空中見鳥窠
一片師心誰會得半窗竹影綠婆娑
郊行暮歸
吟罷歸來興欲狂重城半掩傍昏黃鐘聲遙動山靈答
月魄未高人影長竹葉淺斟杯量窄桂花滿插帽檐香
不妨竟日酬心賞纔到明朝事又忙
偶得
欲問梅花信山寒去未能静思天外句坐對夜深燈戒
酒頻添衲煎茶旋鑿冰月殘霜又落無復叩門僧
醜婦吟
君不見漢殿丹青未漫滅馬上琵琶向誰說又不見華
清舞破霓裳衣凌波竟墮嵬山血從來艷色多累身妾
貌雖醜心自悦幽閨到老無人知白髮如絲鏡如鐵
晩雨
勃姑鴉舅叫樓西春色隂晴景不齊濃墨四垂收未起
明邊一片夕陽低
道中蚤發
未曉催行色微吟獨據鞍露垂星影濕月澹水光寒犬
吠知邨近雞鳴覺夜殘親闈在何許誰念客衣單
秋晩泛湖
載酒湖邊買小舟水光山色解人愁短籬寂寂菊花晩
兩岸蕭蕭楊柳秋落日波閒收戲鼓暮煙林外出歌樓
倚欄長嘯西風裏驚起前汀雙白鷗
夜坐偶成
一字吟難穏沈沈夜向闌燈明妨短夢衣薄犯新寒千
里家山遠三年客路難明朝有佳便尺紙報平安
雪晴泛湖
雪後湖清淺令人心眼開林疎知寺近冰合礙舟回寒
色欺吟鬢斜陽入酒杯山行巳清絶況復是尋梅
山中口占
躑躅花開野色濃和風甘雨臥叢叢城中只買零枝看
那似山頭滿樹紅
飯罷呼僮旋煮茶棋枰詩卷小生涯縱今厭踏紅塵路
多在山閒少在家
夜坐即事
午夜空庭寂心閑坐亦忘竹間風動静雲裏月行藏驚
鵲出幽樹寒螿語廢廊甌茶聊當酒清氣入詩腸
題墨梅竹
洗盡丹青料清高絶點埃數竿無韻竹一樹不香梅與
可今巳矣補之安在哉千年好風致喚上筆頭來
聽雨
聽盡燈前細雨聲聲聲總是别離情何時斷得閑煩惱
一任芭蕉滴到明
夜坐與伯氏葦舸對牀閱江湖詩偶成
對牀因話弟兄情話到山林世念輕几上江湖詩一卷
窗前燈火夜三更茶經未展神先爽香片纔燒味較清
吟罷忽聞城角動石橋霜曉有人行
薄暮
薄暮抱幽獨無言倚小樓日沈千樹晩風起一天秋驚
枕圍新夢寒衣帶舊愁祗因吟太苦餘病未全瘳
山行
石磴手難攀林深去復還人行啼鳥外僧住白雲間野
興平秋水吟魂繞暮山馬頭風作惡潘鬢任闌珊
月夜聽琴效漁父辭
風入古松成節奏泉奔幽磴響琮琤琴中彈意不彈聲
猛拂朱絃燈焰落細敲玉版夢魂清啼烏枝上月三更
寒中偶題
燭對紅爐煖香凝繡被溫老天有秋意寒不到朱門
與生上人
久住深山裏相忘物外形逢人出好語入定掩殘經古
字碑成軸名詩牓作屛欲知祖師意祗樹在中庭
雨中
愁坐黃昏掩客扉風翻桑葉滿庭飛孤燈挑到寒更盡
猶有行人帶雨歸
喜郭希范自上庠歸
馬蹄明日是君家千里歸來傍節華幾夜深閨寒寂寂
有人和淚卜燈花
柬竹院孚老
别來旬日許又過一分春因感塵中事空慚物外人吟
清便境静語苦見情眞近況知何似篇詩得細論
送梅臞還三山
十年湖海上此日値梅兄一見纔傾蓋相逢又問程新
編聯畫卷清話入詩評從此雲山别因風時寄聲
寄黃雲心
竹屋少行跡閉門春晝長天時半晴濕人意共炎凉苔
蘚侵階綠荼䕷壓架香冥&KR0679;尋杖屨不為看花忙
過永春縣
距城纔百里世路更難平碣石唐人墓桃源晉地名危
譙依嶽勢荒市帶溪聲往日罹兵火頽垣蔓草生
蚤發
蚤發六七里前塗曙未分漁舟依岸立水碓隔溪聞獨
樹支殘月空山半白雲清晨那可駐日出又如焚
無題
露重濕征衣風急翻紗邏山下灌園人倚鉏看馬過
過界首
幾重嶺隔幾重灣路入濛濛煙雨間獨立溪橋重回首
前頭已是劒州山
思家
夜夢到山居回頭千里餘屢傳歸去信不得寄來書小
徑應添筍荒畦欠理蔬客程頻得雨田里事何如
西湖會上和趙靖軒韻
不著人間半點愁每於勝處一憑樓吟邊只欠林和靖
坐上追思馬少游暈臉芙蕖酣薄暮低眉楊柳拂新秋
酒闌拍掌狂歌舞自是忘機可狎鷗
秋思
梧葉飄殘客夢驚擁衾危坐到天明片心除是眉頭識
萬感都從念脚生江上鱸肥銷旅況樓前鴈過帶邊聲
挑燈無語閑商略謀國謀家底計成
夜來聞曾性之邱君就二友隔樓吟聲不絶以
詩柬之
月下歸來深閉門衾寒時倩博山溫隔樓忽聽吟聲苦
引得清愁入夢魂
夾河中有矮道人自住小舟持咒為生人莫不
異之者
道人神貎古雙鬢欲垂肩坐席容三尺浮家住一船養
生憑佛果持鉢信人緣蚤泊橋梁下蓬頭起白煙
寄嬾庵
天寒日短道路長白雲飛處知吾鄉大江之東渭之北
念我故人何可忘别來楊柳春依依只今開到梅花香
扁舟漫浪歸未得京塵海裏安身藏身名未立仰天笑
牀頭夜夜鳴干將羨師物外無寵辱庭前柏樹常蒼蒼
吁嗟念羽飛不到三千里外空相望五雲前墜滿室光
報師之意無以將篇詩濃墨纔淋浪一聲鴈過天南翔
遊山中
世逢平處起波瀾輸與高僧占好山竹麈直為揮俗具
槿籬虛設掩塵關林泉有分酬清供瓶錫無人伴此閑
擺脱名韁須蚤計半生猶得住雲間
寒夜作
生計尚茫茫微吟思故鄉羈愁消不盡寒夜未為長門
掩梅花月禽翻竹葉霜挑燈裁錦字明發有歸航
書懷呈曾性之
覽鏡歎頭顱梅花一㨾臞病因吟後有愁到醉邊無心
事歸梁燕年華過隙駒世途難著脚況復是江湖
和伯氏雨中韻
癡寒脈脈壓晴沙春漸三分景未和待得濃隂收拾後
花邊春色巳無多
兩隄楊柳拂新亭怪底遊人嬾踏青手撚棃花成小立
半窗湖水雨溟溟
骳藳
利登字履道號碧㵎盱江人家於仙塘依山結屋門
臨清溪悠然隠者之居寶慶閒羣盜四起扶侍母妹
避亂於梅川梅川令莫公雅嗜詞翰邀登及文士數
輩方舉詩酒會盜旋犯梅川倉皇徙佛巖又徙崆峒
一時流離奔走之苦俱為賦詠委曲繪出晩年始舉
進士故其詩云乾坤雙鬢改日月寸心死誓從鹿豕
遊乃復叨一第又云悔把漁竿不到頭骳藳一卷避
亂時所作居多其次琬妹月夕思親一絶云緩作行
程蚤作歸倚門親語苦相思白頭親老今多病不似
當初别汝時口頭語而意極悽婉令人不堪卒讀
雜興
我昔遊蓬萊道過崑崙山青壁峭千仞中分兩逕前上
逕儉且難行可求神仙下逕極夷易蛇虺交蜿蜒毫釐
一殊軌安危異千年棄之從上徑高步追飛鸞勿謂下
途易下途前更艱
松柏托茂林高不尋丈至寸喬附太山未長已千里置
身患不高餘事安足擬遊必蓬萊遊棲必崑崙棲仙步
必祥雲仙茹必靈芝鳳凰雖自飢妄食固不回癡鳶嚇
腐鼠可笑空自疑
我昔此園遊寒梅吐孤艷重來幾何閒叢青倏以遍誰
云花與葉同樹不相見
田家即事
小雨初晴歲事新一犂江上趁初春豆畦種罷無人守
縛得黃茅更似人
癸巳十一月二十五日辭家雪甚作愴然有懷
歲暮遊子歸余始為行客朔風萬里長吹雪犯巾幘臨
行不言苦不忍母心惻乾坤迫短景寒日易傾仄冰池
綠骨嶃凍車瓊網澀一寒忍巳熟浪出還自責撫劒睨
前岡雲重楚天黑
野燒
初如螢燈一點明須臾數點如疎星忽然連亘勢不斷
儼如金蛇破夜驚縱横又如長虹百尺渴奔飲江罷蜿
蜒夭矯勢欲凌青冥竒光野色不可以正視倒影茅屋
但覺燁燁光熒熒我聞昔者王家有寶鏡鏡横八寸名
紫珍塗以金膏傳珠粉碧光絳氣連屬日月含天庭又
聞西方聖者釋迦子祗林演法導羣生祥光自頂湧不
盡三千世界合作一色白月明今之竒光異色無乃是
不然安得有此瑞采突兀來崢嶸天公有妙手變化誰
能名忽從青青現有象還復槁滅歸無形遺燼尚足澤
萬物生意行又盈乾坤乃知元氣本不死不逐火化常
存存君看餘澤滋萌達豈彼死灰能神靈秋風浩蕩吹
萬寶拭目千室倉箱盈
贈南豐宰趙虛齋
芳鮮桃李花曄曄春風道春風不可名桃李花自笑人
閑雙睫淨玉立軍峯峭
有口寧食薇有身寧衣褐居然觀八荒獨立招皓月清
風亦知人蕭蕭動幽樾
沽酒
有錢但沽酒莫買南山田勾引催租人驚散青松煙
春日
幽偏無一事終日自長哦課僕鉏荒圃邀人補斷蓑為
貧沽酒少因病著衣多昨夜岡頭雨春風生渌波
觀雪溪傍
愛雪不能寐凌晨步水濱斷梢驚宿鳥倒竹礙行人疊
疊禽堪數層層屋頓勻梅花無處認惟覺暗香春
郊外
春色到江斷野香涵日嬌鳥穿芳樹語人隔遠山樵
春日
雨過苔猶濕風來戸半開閑花忽落盡啼鳥自飛來
晩步
住在山塘深更深門前落葉與階平高人聽鶴來相過
野老因樵熟識名一水欲流山影去斷雲時伴燒痕生
翛然獨步蓮峯夕十里松風秋月明
仙塘茅舍二首
住在山深處門前數曲灘近邨煙勢闊傍水樹隂寒釣
客瞋棋僻高人借鶴看只愁山水怪嫌我著儒冠
門對平蕪闊荒田帶水聲牧童兼鴨養野老叱牛耕山
暖松花重園春菜子生杖藜斜日裏籬外白雲横
仙塘
一椽自著此山幽蘆葦蕭蕭遶屋頭野老屢來詢姓字
社人相約賽春秋寒山此去無飛燕白水初傳有遠鷗
病起偶然成獨往冷煙斜照使人愁
稚子
雙雙稚子戲柴關摶土為人半印錢更過十年那有此
短蓑蓬笠種荒田
用趙南塘贈黃希聲韻呈南塘
長天漠漠升虬龍龍光鱗鱗涵紫空黑雲忽起瀛海上
白日不照寒郊蓬九野茫茫路如織我自路絶非途窮
緩商同宮琴再撫四顧欲駕班麟風
鳳凰一翥千里論營營燕蝠爭朝昏黃河波清縱可待
失計巳落千秋渾蹇予生居百代後上究笙典窮珠墳
(抱朴子五典為笙簧三墳為珠)綠圖丹書竟杳寞嗷嗷宋玉徒招魂
江亭
江亭凭望久野色暝蒼蒼古木浮寒霧空山入夕陽水
流前夜月風作蚤秋霜卻笑垂綸者因魚亦自忙
梅川行
我來蒼山未一日平固弄兵剽寧邑(平固屬石城)此時烏合
猶懼官風鶴入耳心蚤寒來無與角去無捕堂堂墟邑
自來去隳軍長寇那可言初時數百俄數千受旗翕忽
亘千里聚落一燼如卷水就中閨女尤可愁肩緡背篋
步牽牛重重闕地&KR0679;伏窖謂無白日再天曉我時避盜
逃佛巖親眼見盜循山南紅葛蒙頭履躔項縈身錦被
翻紅浪招賢三尺刃如霜夾以巨盾張朱槍(招賢人能製刀賊用)
(之又習張朱二家槍法)皇皇我寨神呵護山上澄明山下霧路迷
躑躅不敢前依依遂犯連湖去六盜飛紅登其巔環山
叫呼聲連天紛紛毬雪半空落赤子甘心自投壑(人自投巖)
(下而死)州忘縣邑縣忘鄉我實自弱非賊彊捐金買静恐
不受尸祝鼠輩拕朱黃何人此日不為盜巳矣獨歎我
生忙已矣獨歎我生忙乾坤回首空斜陽
秋步述所見
趁晴收斷鼎破曉循幽浦山寒樹欲風雪重天將雨兔
奔初種畦雞拾穫殘畆葉深樵無蹤水落魚可數幽草
不須生千林秋已素
梅花吟
落日孤煙寒不度梅花忽見橋西樹疎影猶含㵎外雲
暗香欲薄山前霧寒死不作女兒面幽絶卻懷廊廟具
但知殿後壓年芳誰識儳先啟春路初開寧無仙子來
已落尚恐神明護後來紅紫競春風此巳成功鼎鼐去
次琬妹月夕思親之什
緩作行程蚤作歸倚門親語苦相思白頭親老今多病
不似當初别汝時
田父怨
黃雲百畝割還空垂老禾堂泣晚舂償卻公私能幾許
販山燒炭過殘冬
野農謠
去年陽春二月中守令出郊親勸農紅雲一道擁歸騎
邨邨鏤牓黏春風行行蛇蚓字相續野農不識何由讀
唯聞是年秋粒顆民不收上堂對妻子炊多糴少飢號
啾下堂見官吏税多輸少喧征求呼官視田更視釜官
去掉頭吏不顧内煎外迫兩無計更以飢軀受笞箠古
來坵壠幾多人此日孱生豈難棄今年二月春重見勸
農文我勤自鍾惰自苦何用官司勸我氓農亦不必勸
文亦不必述但願官民通有無莫令租吏打門叫呼疾
或言州家一年三百六十日念及我農惟此日
冬日
藤果纍纍熟山晴自遶檐斷薪經雨濕野菜著霜甜詩
少客相笑家貧鶴不嫌誰能更惘悵癡坐卷疎簾
玉臺體
兩彎弓月眉端照一朵鬆雲鬢畔歸欲默不能言不可
嬌心無著憑青衣
六曲鴛屏紫玉環寢衣紅地繡雙鸞相思未必君如我
一夜芙蓉翠露寒
行雲一夢去無蹤鳳尾羅衾翠漫重人夀幾何禁此别
海棠花下悔相逢
貴溪有石相背而生俗名之背夫石余謂妻安
背夫抑夫棄之耳易之曰夫棄石
雙石巑岏倚雲&KR0888;背立蒼蒼兩成醜不知底事迕夫君
千載春風不回首妾身雖棄妾不冤混沌初開巳相守
君興飜天雲妾亦助君去終當為霖九地回白日昭昭
此情愫
臨平春日有懷
少年賤生理嗜書彊解事長懷希南風趨數慚北鄙乾
坤雙鬢改日月寸心死誓從鹿豕遊乃復叨一第兩年
三作别雲霧生馬耳臨平二月春花事歸桃李獨尋處
士梅三肅湖邊水一官未得任畏首復畏尾旁觀未知
羞自媿巳無地懸知簪紱禽擾擾事萬起終當綠霧中
友彼乘龜子南柯不世勛僅足雄衆蟻
别遊天台雲臥住
半月陪杖履此别情詎忘平生兩知心蹤跡長相望兹
遊天相之檐雨對夜牀旅行得心朋在客如家鄉如何
遽此去泛彼天台航知君愛竒觀赤城有霞光儻逢五
百尊問我今行藏詩骨&KR0888;未改雙鬢塵巳蒼
至家
明時射策難為合塵世求名本是浮整頓書籤還夜課
增添酒罋與寒謀羞逢山友長低面悔把漁竿不到頭
盡日小樓凝遠望白雲黃菊十分秋
永新道中
冉冉螺川路兹行本不期地平風到疾山僻雪消遲漸
遠鄉人少初行岐路疑斷雲無意緒直欲上梅枝
和希聲蓮峯樵人遇仙行
蘆溪之山高插天蓮峯更壓蘆溪山峯頭青壁幾千年
誰知玉闕藏神仙平明采樵陳氏子五雲深處樓臺起
中有七仙白玉冠方瞳射人秋月寒臺前一道白蓮泉
七始開花一成蓮固知此子無仙骨祇以崆峒入仙室
低頭乞命卻走回尚復褰裳取蓮實歸來疑信互相傳
朴哉此子非妄言安知瓊樓玉宇峭千尺即非面前崔
嵬一片石安知世人俗氣厚如山翻把瓊樓玉宇作石
看亦非仙人幻作石世人俗眼自不識安得鴻都道士
白玉簪持我此詩扣青壁
寶陀清賞夙慕晨遊願不從心因成小詠
寶陀十里路此日想同遊萬古不收雨四時長是秋樹
寒煙半擁山濕露長流獨我思歸苦無因到上頭
適安藏拙餘藳
武衍字朝宗汴人工詩名著寶慶間方萬里稱其詩
情致亹亹多有可筆於丹青者所居有亭池竹木之
勝命曰適安即以自號藏拙餘藳二卷俱近體詩有
淳祐改元自序浚儀趙希意弁其端謂其生平愛誦
趙樂天戴石屏詩知淵源有自來矣
秋夕過松陵
月冷江空夜氣濃桂香飛下廣庭風不知何處神仙過
鶴唳數聲煙靄中
鶯
柳外飛來恰弄聲瞥然流去一梭輕分明啼斷春愁處
風不驚花午院晴
宮詞
棃花風動玉蘭香春色沈沈鎖建章惟有落紅官不禁
儘教飛舞出宮牆
采桑曲
粉光薄薄髻雲垂葉滿湘籠獨步時女伴未來歸未得
水邊閑照插花枝
道是蠶忙未是忙日長猶得事梳妝羅敷有語何曾解
倚樹偷窺馬上郎
宮思
當時十五正嬌妍選入宮中二十年誰料祗今三十五
舞鞾未踏玉階前
書畫扇
雙成午夜約飛瓊齊駕紅鸞看月明縹緲碧雲歸去曉
洞天霜冷玉簫清
贈苕上隠者
夾溪槐柳綠雲堆轍跡何嘗到碧苔不種桃花緣底事
恐因流水悞人來
開兀廣寒詞
桂華珠殿水晶樓柘袖籠香一夜遊飛下銀橋人不覺
月明三十六宮秋
客去
晉人冠子羽人衣客去移牀傍小池扇影不搖蘄竹淨
藕花風裏看唐詩
遊吳門同樂園疥池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看遊人
春日舟中書所見
翠峯斜倚側金翹羅帶縈紅罥碧桃應是春愁禁不得
東風深院粉牆高
花外飛來夾膩香片雲誰遣下巫陽不須回首頻相顧
彼此傷春易斷腸
聞角呈宗諭方蕙巖
晚角吹愁客夢寒一聲聲落曲屏間吳兒可恨無風味
老卻梅花祇當閑
韓幹照夜白
振金歌玉出天閑幾向驪宮驟月還脱使幹生天寶後
畫圖那得到人間
柳枝詞
靈和殿裏最風流三月飛花繞御樓換得玉人眉樣巧
一春渾不下簾鉤
秋夕清汎
弄月吹簫過石湖冷香搖蕩碧芙蕖貪尋舊日鷗邊宿
露濕船頭數軸書
老將
幾回夢裏列邊陲馬上猶能麾戰旗彈淚對人偏愛說
建炎隨駕渡江時
春日湖上
花外垂楊閱四朝東風依舊綠條條當年盛事人猶說
二殿龍舟泊畫橋
飛鷁鳴鑣鼓吹喧繁華應勝渡江前吟梅處士今還在
肯往孤山爾許年
宜永觀雨
池上泠泠過雨聲綠荷風走萬珠明天公未欲從羣望
作了晚凉俄便晴
雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山横處忽分明
湖亭席上贈商素
一曲春風巳擅長淺顰低囀更傳觴令人憶殺香山老
舊日玲瓏也姓商
重訪西湖舊遊
西風吹晩鳳城開桂子香中信馬來十載不行湖上路
知它添了幾樓臺
橊花
蹙蹙生紅露滴珠薰風凉幌曉妝初折來戴朵頻拈看
應訝羅裙色不如
老宮人
寶髻無光玉貌昏悲歌空感舊承恩君王喜問先朝事
時許車兒到殿門
徒輦觀花上苑春太皇宣索鳳笙頻如今猶記當時曲
對譜閑教小内人
書吳江塔院
疊疊滄波隔亂山白鷗飛去復飛還吟邊好思無多子
祇在孤舟落照間
次平山景
一縷殘煙暝不收作成谿上十分秋空林落日西風急
紅葉無詩水自流
尋昔遊
碧水青山舊路迷劉郎怊悵阮郎悲仙桃一别人間去
洞裏春風自四時
寄社友
秉燭西園事已非更堪中酒落花時隔簾燕子偏饒舌
不管春愁催作詩
立春
蓼滴辛盤色鬭鮮巳將春到酒尊前金幡不用吳娃祝
自唱新詞插鬢邊
霜梧
棲鳳枝頭數葉輕井邊籬落正關情晚來縱有西風過
一片秋聲作不成
湖邊
日日湖邊上小車要尋紅紫醉年華東風合與春料理
忍把輕寒&KR0888;杏花
示舵師
不拘蚤晩過長橋要泊橋邊踏巨鼇無月色時方得睡
有梅花處必停篙不逢水活魚休買纔見溪清米便淘
到得旗亭須報我落帆相與醉邨醪
春曉山行馬上口占二首
山深竹暗曉風輕幾樣幽禽錯雜鳴駐馬細聽渾不識
就中惟識秭歸聲
路轉前山復後山宿煙收盡薄生寒吟鞭忽指松梢月
絶勝城中樓上看
陽復
一變陽爻七日初窗間測影弄徐徐不知曾未添宮線
但覺多翻數葉書
劉八窗見訪一夕即别
五年苕上别别後愧相疎今夕知何夕憶渠俄見渠同
持一杯酒勝寄百封書未及論心事曉風回蹇驢
睡覺
睡覺東風忽惘然起翻雲母續燼煙半醒不醉宿酲思
欲雨又晴寒食天春草池塘詩夢裏棃花庭院酒尊前
誰憐倦客長安市節物驚心憶舊年
楓橋道中
路接官河柳行斜蹇驢衝暑憩田家雨餘天迥雲生葉
日午風輕稻放花襏襫巳懸黃犢睡桔槔不動綠隂遮
老翁相見如相識命坐藜牀自析瓜
郊居紀實
既安能適復何疑小築重營即舊規狡兔反為三窟累
鷦鷯終遂一枝期種成水際芙蓉徑鑿得亭前菡萏池
客有可人尊有酒四時風月總相宜
松陵晚泊
漭漭風濤外天隨底處尋碧煙千嶂暝紅樹九秋深故
國荒城夢空江倦客心行藏那復計篷月闖孤斟
寄湯伯起
徙家城市去不為故人畱種菊應無地觀山合起樓别
來通訊少春去作詩不池上雙檉綠孤吟我正愁
次韻答菊莊湯伯起
數方蔬地一方池吾愛吾廬祇自知蘆碧補交楊柳缺
檉紅攙上藕花遲翠隂團合疑無日凉意蕭騷賸有詩
君欲重來須更待嫩煙浮動晚晴時
夏日書事
緩將琴軫卷將書誰信閑中事有餘約客論茶和水試
課童移菊帶泥鉏竹籠日午猶關鶴水檻朝來自餧魚
山薊已苗瓜巳蔓適安生計未全疎
訪隠者居
蘚磴披蘿入茅堂著竹斜綠看流去水紅惜落殘花蜀
鳥啼春静山童厭客譁細觀題壁者一一是誰家
京口策應戍將歸營
老矣猶征調新從淮上歸盡知邊境事曾解夀春圍腥
血封刀匣黃沙漬鐵衣奏功均得賞沽酒醉斜暉
枕邊
枕邊清坐散餘酲慘澹西窗月半明燕子夢回簾未卷
楝花風信曉寒輕
清明湖上
榆火初傳禁漏殘滿城和氣在湖山接天楊柳風煙裏
照水桃花圖畫間舊路人穿新路去長橋船出斷橋還
吾皇應喜民胥樂歲許西門入夜關
宿呂城舟中
古螮遺蹤何處尋斷煙殘月意沈沈飛湍過閘風雷怒
峭岸如山草木深燈火鄰船喧客枕江天漂梗碎鄉心
明朝沽酒新豐市惆悵無人伴苦吟
伯氏自吳門來輦下再宿即别
把酒論新事移牀問故山桑麻云巳長親戚喜相安斷
鴈江湖外馳心夢寐間兩年三度别此别覺猶難
送友人赴長沙酒官
老楓殘月曉江濱送客歸來又送君愁滴離聲三疊淚
眼穿行色萬重雲過湘應取離騷讀别邑終期課最聞
莫為西班羞薄宦要思先世立殊勲
甘露寺狠石
二雄曾向此盤桓鼎立功名各未安畱得坐時頑石在
至今人尚說曹瞞
正月二日與湯伯起陳鴻甫泛舟湖上
櫂轉孤山艤落暉春風深鎖恨依依松閒一鶴俄飛起
疑是先生出未歸
湖亭席上
寒食棃花月新晴楊柳風愁融山色裏興極酒杯中綠
髮日夜變青春今古同忍教行樂處容易夕陽紅
送蕙坡趙富陽赴高郵元幕見次
相逢客裏便相歡握手眞能出肺肝買得酒尊曾共酌
帶來詩卷每容看舊聞遊宦多知巳今喜公朝與好官
一片淮雲千里月覲圭何日入長安
宋百家詩存卷三十一
