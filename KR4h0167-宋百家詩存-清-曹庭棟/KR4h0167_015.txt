宋百家詩存卷十五
嘉善曹庭棟編
雅林小藳
王琮字宗玉錢塘人績學敦行以孝友稱徽宗初登
進士第宣和中任大宗正丞提舉永興常平軍路靖
康初除左司郎中歴官兩浙江東漕副直龍圖閣以
病奉祠紹興間嘗避地居括遂家焉所爲詩極意擺
脫枝葉獨標清疎如城西即事云沙觜客擔魚種賣
山頭人拾樹枝燒旅興云覺道近來全俗了略無一
語及梅花雖似欠渾厚而語頗落拓自喜
北山訪僧
吟僧山北住又買過湖船半日得閒話一生無此緣波
光映酒興竹色帶茶煙歸路斜陽裏徐行聽亂蟬
蓬萊柯山倅圖
一櫂三萬里何修入窈深水痕涵雨意嵒影帶秋隂雖
媿無仙骨終能長道心古人殊錯計空向海中尋
讀書樓作
近来閒過日幽事頗相關遠樹開晴畫歸雲當晚山宦
情隨處薄詩藳逐時刪骨若無仙分何因住此間
三巖
閒攜一壺酒來對雪巖斟秋老瀑飛&KR1728;石寒雲宿深坐
無僧共話行有鶴隨琴此處儘不俗令人生隱心
題獨醒小亭(東嘉酒舍予所創)
退食多留此翛然一散襟凉從曉來覺秋向雨中深牆
竹侵山色檐茅雜柳隂有誰能載酒過我共幽尋
客裏有懷徐太古
近來真倦客怕踏軟塵紅獨向一樓坐靜觀諸境空官
河添夜雨宫樹帶秋風還憶能吟者襟期何日同
與劉天遊伯仲夜話霅中戲贈
水亭新得月坐對白蘋洲共說一夜話惜無多日留手
鈔詩許借口誦咒如流最羨同吟處對牀風雨秋
秋夜有懷醉書十韻
秋風從何來颯颯入窗牖殘燈耿不寐照我容顔厚故
園豈不佳亦頗興懷否黃金桂百樹碧玉池十畝猿鶴
響空山亭臺映疎柳觥籌雜野䔩筆硯得佳友愁無彈
鵲句雋有持螯手人生行樂耳功名有時有撿點屐幾
䩫土苴米五斗浩然歸去來萬事不如酒
城西即事
清曉離家去路遙絶憐寒景太蕭條松深漸覺風聲緊
雲動還知雪意銷沙觜客擔魚種賣山頭人拾樹枝燒
梅花多處誰家酒斜舞青帘隔小橋
次韻項君玉
惠然乘興訪幽棲細雨冥冥溼杖藜七尺身強於鶴&KR0888;
一生心不向人低日尋靈藥行寒麓時有新詩付小奚
欲解貂金同一醉酒罏聞只在前溪
次韻徐獻可兼别
誰憐范叔戀袍寒猶有徐卿二子看大率率中多物忤
相知知到此心難最憐風雪分吟筆安得江山共倚欄
後夜小窗懷素帖挑燈應憶我同觀
京華病中
自移藥鼎在牀頭桂玉令人分外愁因病始知歸計好
雖貧不向俗人謀僧曾帶雨來看脈僕爲傷風嬾上樓
賴有壁間新買畫寒燈相對兩山秋
鄴中書懷
苦無宦況莫來休羞見傍人說宦遊九十日秋蛬共語
兩三夜雨鴈供愁腐紅只有虛名在堅白難將實意酬
驛路梅花歸正好苦無宦況莫來休
題多景樓
秋滿闌干晚共憑殘煙衰草最關情西風吹起江心浪
猶作當時擊楫聲
漢荆王墓(廟在京口府治)
落落廟碑摩瘞鶴隂隂宰木宿神鴉可憐寶劔凌雲氣
散作金燈滿地花
旅興
經年客食向京華嬾對春風祇憶家覺道近來全俗了
略無一語及梅花
獨醒午坐
小槽停溜務廳閒幕府文書省卻難竟日徘徊無俗意
祇因竹外有秋山
客中從厚禄故人乞米
范甑欲塵貧亦甚陶腰未折計何如小窗獨對瀟瀟雨
臨得唐人乞米書
祕省金魚池
落葉闌干小立時諸公慨想到腰圍但知宫餅堪爲餌
不識人間有釣磯
立春有懷
十千呼酒醉長安猶記年時客裏歡有約南山南畔去
只挑野菜當春盤
醉軒集
姚孝錫字仲純豐縣人政和四年登進士調代州兵
曹元兵入鴈門州將議以城降官屬投死無所孝錫
臥牀大鼾略不爲意旋以疾去官時年二十九家五
臺善治生亭榭竹木奄有遊觀之勝賓客日盈其門
州境歲饑出家所藏粟以賑貧乏鄉人德之中年後
以家事付諸子放情山水詩酒娛樂自號曰醉軒年
八十三乃終名士大夫俱作詩弔之生平著作甚富
尤長於尺牘因兵燹散佚僅存今體詩五卷
閒居
無客訪衰殘柴門盡日關耽書真是癖惜酒近成慳苔
徑行搜句茅檐臥看山卻嫌明鏡裏偏照鬢毛斑
用峯山舊韻二首
春水上隄沙春晴散望賒衰年花近眼久客夢還家映
日孤鴻没迎風雙燕斜平生江海意蚤晚送浮查
信步西風寺窮幽未覺賒松根纏石&KR0888;雲磴出嵓斜思
爽餘三唱詩成自一家空餘幾緉屐不踏渡溪查
次韻秋興
老畏年光速愁添旅夢多西風著梧竹歸思入煙波夜
永憑詩遣顔衰得酒和故溪千樹柳誰復曬漁蓑
謁滕茂實祠
本朝蘇鄭共揚鑣不意芝蘭失後彫遺老祇今猶涕淚
後生無復識風標西陘鴈度霜前塞滹水樵爭日暮橋
追想平生英偉魄凌雲一笑豈能招
次韻王無競見寄
客懷重寄仲宣樓白草黃雲塞上秋山色不隨塵世改
水聲還抱故城流隙中畏景都堪玩鏡裏衰顔祇自羞
多媿詩人苦相憶遠傳佳句弔清愁
感白髮
彈鋏憑誰聽客歌震雷那復化魚梭梳頭白雪驚新有
障眼元花比舊多鄉閭阻兵猶斷絶羇懷憑酒暫消磨
不須更問今朝客門外原無雀可羅
溪橋蚤春
輕黃未染柳稍勻連日溪風卷塞塵乍暖乍寒花信晚
相呼相應鳥聲頻少勤漫挾經綸策老嬾空餘病患身
追憶故園桃李樹年年紅紫爲誰新
登樓有感
老媿憑欄目力昏百年懷抱向誰論晴空鴈起雲邊塞
夕照人歸郭外邨因記昔遊驚迅晷暫將離恨付清尊
誰人肯似邊居士遠駕朱輪過雀門
歲晚懷舍弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘇空憶舊傳觴
年年此日遙相憶鴻鴈何時續斷腸
題柳溪别墅
雨霽風和不動塵柳邊攜酒賞晴春頻來溪鳥渾相識
渡水穿花不避人
春日溪橋
留戀春光慰病顔無情風雨卷春還隂隂密綠籠溪暗
細細疎紅點徑斑老去益憐詩思澀歡來聊破酒腸慳
不嫌門外無車轍得遂衰慵一味閒
睡起
生涯甘分寄耕桑山色圍門水遶牆困病久懲耽酒癖
愛閒猶有和詩忙檐冰滴砌春猶冷野馬浮川日漸長
舊事老年多記憶故園歸夢正悠颺
柳溪别墅
安車隨意飽甘肥晚食徐行理亦齊山市日高人未集
柴門客至鳥先啼溪橋散望攜笻度野寺牽吟信筆題
容膝易安聊自適甕天閒看舞醯雞
睡起
睡起日侵牖開軒遙見山曉風吹臘盡芳草惹春還煙
煖鶯遷谷雲低鴈渡關衰年人事減遇酒得開顔
次李平子登臺有感韻
落日孤雲帶遠岡戍樓煙瘴舊邊場疲民卒歲方懷土
遠客憑高自憶鄉漢使一朝延四皓秦詩千古弔三良
行藏此意無人解聊借青山送酒觴
九日題峯山
不須歌吹上叢臺千里晴川入座來世事難憑休挂口
生涯見在且銜杯無情趁暖花先老有信迎寒鴈已回
遙想故園新種菊霜枝繁蕊向誰開
和成冠鄉見寄
别恨頻添鬢雪深百年懷抱鬱沈沈標名不挂金銀牓
涉世空堅鐵石心俗物何勞供一醉殘僧正欲伴孤吟
朱絃三弄虛檐寂唯有清風是賞音
曉霽
一夜雲峯卷迅雷殘紅狼藉點蒼苔鶯聲豈解留春住
燕語虚勞喚夢回愁寂頓疑詩思減衰殘偏感歲華催
柳溪魚鳥應相識乘興無嫌日日來
重九偶成
天邊今日又重陽隴樹紅飛鴈信霜且插茱萸慰衰鬢
莫將詩句攪回腸歌勤皓齒人俱醉舞戀晴暉蝶也忙
來日豫期扶宿酒未應籬菊減秋香
東軒琴示兒子沂
古人無復見但有東軒琴一鼓高山操因窺古人心正
聲久沈埋俚耳喧哇淫止可自怡悦不須求賞音
花前獨酌二首
老將花酒作知音起就花前酒自斟莫便興來先酩酊
卻妨真賞廢搜吟
移得名花手自栽花知不爲老人開興來誰是尊前客
唯有提壺送酒杯
芍藥
綠萼披風&KR0888;紅苞浥露肥只愁春夢斷化作采雲飛
次韻李相公偶成
簾鳥呼歸夢竹風追夕凉感時空有淚卻老分無方流
水依山白孤雲帶日黃無人共尊酒散鬢臥藜牀
邨居偶成
靜愛柴門野興幽杖藜徐步到巖邱深林有獸鳥先噪
廢圃無人泉自流土瘠歲租隨力辦年豐禾黍過時收
客來不慮無供給白酒黃雞亦易求
題佛光寺
臧穀雖殊竟兩亡倚欄終日念行藏已忻境寂洗塵慮
更覺心清聞妙香孤鳥帶煙來遠樹斷雲收雨下斜陽
人間未卜蝸牛舍遠目横愁益自傷
芭蕉
鳳翅搖寒碧虛庭暑不侵何因有恨事常抱未舒心
蜀葵
傾心知向日布葉解承隂空側黃金盞誰人與對斟
次韻公才對菊
髮蓬新感二毛侵尚阻清尊對菊斟久擬芝蘭同臭味
莫疑魚鳥自高深食貧豈復甘秦炙客病空懷奏楚音
挂席無由上牛斗漫慮流水送歸心
寄田朝散善輔
粉署標名舊山城識面新青雲摧勁翮空谷滯幽人世
路謀身拙心田育德醇久要知可卜傾蓋已情親
春日書感
雲散交情薄棋翻世態新山容猶帶臘鳥語已回春節
物驚心遽丘園入夢頻東風如解語端笑未歸人
傅忠肅集
傅察字公晦孟州濟源人中書侍郎堯俞從孫也自
幼嗜學爲文温麗有典裁年十八登進士蔡京聞其
名遣子鯈往見將妻以女拒弗答調清州司法參軍
歴永平淄川丞入爲太常博士遷吏部員外郎宣和
七年十月接伴金國賀正旦使至燕聞金人入侵或
勸毋遽行察曰受使以出聞難而止若君命何甫出
境猝遇斡里雅布彊公使拜不屈死之時年三十七贈
徽猷閣待制乾道中賜諡忠肅孫伯壽輯其遺藳成
三卷周必大爲序
用廉夫韻招諸友登清微亭
束帶縛吏事發狂中憤興世情多面朋噂&KR0689;惡背憎緬
懷數君子皎皎瑩壺冰披雲見顔色洗翠露鋒稜㤀形
到坦率高論破炎蒸藹然嘉譽在顧我獨無稱文場屢
交鏑師老畏侵凌況復時雨過綠苗覆千塍便當共臨
眺此興那可勝孤亭枕席佳下有寒潭澄仰看霞綺散
坐待月華升嘲咏縱歡謔明朝期再登
次韻祝廉夫登南樓
膏雨潤四野草木蘇中乾駕言共臨眺凌雲陟層盤華
宇蔭曦日溽暑隨風闌清譚無俗好茶果有餘歡撥置
簿領煩憩此簟席安悠然得佳趣可以寄冠簪耳目去
局促心體自廣胖何如斂手版觸熱事上官曉來纖靄
霽矯首欣遐觀一鳥没天外千林杳雲端西山有爽氣
淺綠浮巑岏翻疑圖畫裏未覺雲夢寬蕭蕭林間蟬已
如咽暮寒直恐霜露至歸與可忘餐
同七兄寄二李
昔我在淇水二陸皆少年伯也氣軒昂丹鶴唳青田季
方文章士摛華桃李妍力學乃未已有如火始然相見
一傾蓋便誦膠漆堅笑語玉麈折登臨蠟屐穿時時出
秀句灑若沈疴痊爾來踰十歲自當冠貂蟬胡爲茅屋
下寂寞尚草玄方今明堂搆收拾棟與椽安得刷羽翮
吹嘘送上天此志儻不遂何用空言傳不如李翰林沈
醉自稱仙不如陶彭澤歸來謝塵緣但解琴中趣何妨
甕傍眠富貴草頭露名譽空中煙子意竟何如余心方
寂然願求真實語莫作猾頭禪
夏日登清微亭
永日留煩暑斯樓得屢登向來知異境高處若無憑遠
岫生雲直輕風蹙浪層試承金掌露更接玉壺冰抵掌
賓朋盛題詩氣象增望窮遺憾在我欲醉時升
大暑同蔣明亞叟熙載夜登清微亭
土潤伏新金陽歊困亭午曦御駐征驂朱光徹厚土鳥
雀噪階除蛙蚓鳴草莽簿領抗塵容茅簷庇環堵蜂躉
亂繩牀蚊蝱隱雷鼓㯶拂徒爾爲青蠅敢予侮避喧空
百慮對食但三吐舉箑未搖風揮汗已成雨那能整冠
巾誰復對賓主豈惟眩生花坐覺氣如縷南方有高樓
兀然蔽華宇摳衣倦躋攀策杖愁傴僂俄頃扣雲端飄
蕭開洞府新凉䬃爾來舊暑脱然愈清池湧波瀾疎星
穿牖戸夜氣襲冰霜月明粲珪組烏鵲倦飛還游魚清
可數珍果走金盤清譚揮玉麈羣籟正囂囂幽夢方栩
栩何當食瓊漿一夕生毛羽
夜登清微亭雲隂掩翳東北有雨少頃月出皎
然復次前韻
融融暑未闌悄悄夜方午命駕聊叩門尋幽得茲土俯
矚但蒼茫前瞻何鹵莽萬籟正虛無羣生各安堵蟬嘯
作笙簫蛙鳴當鐘鼓鳧鴈政參差詼諧懼狎侮豈惟冠
蓋傾已覺肝胆吐坐久隱奔雷天邊垂密雨疎木列賓
朋衆峯自臣主螢火落明星爐煙裊青縷那能勝酒杯
所欣瞻德宇高歌屢激昂失喜或俛僂蕭䬃濯塵襟清
虛湛靈府快如仙爪爬灑若頭風愈須臾出金盤照曜
開玉戸映浪雜瓊瑰穿簾間璧珇斯遊豈前謀後會難
逆數歡餘岸綸巾語約揮松麈可能伴雞棲亦復隨蝶
栩廣寒會可升試爲刷翎羽
伯時往河東戲與廉夫分韻道相思之意
朝氛霽西山晚日明髣髴(音芾)遙憐太行上陟巘眩可畏
王侯渺小夫中盤凌雲氣端如車公賢譚笑出真味胡
爲久﨑嶇使我重歔欷王事有程期來歸懼其未
之子何磊落本是青雲才委翅蓬蒿下黧面垂䯱䰄卜
鄰與我遊肝膽向人開酒酣遺世累謔浪絶嫌猜西風
換煩燠四野無纖埃方當共臨眺公兮胡不來
詠雪
都城十日雪庭戸皓已盈呼兒試輕埽留伴小窗明
盈尺兆嘉祥三登賀時泰我雖無寸田一飯猶足賴
天公亦戲人竒幻驚倏忽朝來簷霤間一一綴明月
次韻杜無逸西園獨坐
南浦送微波西山來遠綠日暮獨盤旋慨焉撫孤竹
虛齋篆爐煙兀然得禪寂雖有錦繡腸畫餅安可食
亭亭澗底松榦凌雪霜孤既無鸞鳳翔鳥雀來喧呼
身遊闤闠間心在孤雲杪譬如登太山頗覺天下小
題張季良適性齋
揚雄家無甔石儲閉門作賦擬相如鄴侯插架多異書
牙籤萬軸吞石渠吾友張子斯人徒嗜好酸醎與衆殊
披褐懷寶老不癯收拾萬卷以自娛但願生爲蠧書魚
咀嚼英華味道腴揮毫落紙驚羣儒佳處往往凌太虛
網羅秦漢包唐虞上下千載歸指呼自言此樂世所無
不羨潭潭卿相居方今清廟收璠璵肯使滄海遺明珠
高名他日播天衢行看旌帛來庭除
送傅倅
洺之水兮其流舒舒公之來兮朱服熊車士元展驥仲
舉題輿公之來兮民斯樂胥洺之水兮其流洋洋公之
化兮春雨秋陽袴襦頌洽禾黍歲穰公之化兮民斯悦
康洺之水兮其流瀰瀰公之去兮旌旂旖旎父老攀轅
搢紳方軌公之去兮瞻望徙倚洺之水兮其流洩洩公
之德兮此邦所愒吏遵其畫人懷其惠公之德兮久而
弗替洺之水兮其流活活公之名兮茲其彌達翔於朝
宁鶱於省闥公之名兮莫我敢遏
贈朱令中泮宫
異時師盛德此地喜同寮尺璧完無玷和鐘小不恌尊
罍傾笑語車馬費招邀莫使光隂度從今便卜宵
余父子妻孥各在一方欲歸未得因感成詩
皎皎明河漢悠悠度女牛奔馳空歲月南北尚淹留所
願各千里此身兼百憂如何有羽翼來往亦遨遊
逍遙堂四詠
堂上春風至欣欣草木情鴉鳴藏柳暗蝶舞映花明暖
日遲遲景輕雷隱隱聲客來何所有采蕨試新烹
堂上薰風至陽曦午更驕翫隂欣葉密引飲快冰消乳
燕飛還墜鳴蟬咽復調清譚能卻暑應不廢招邀
堂上西風至郊原歲事成雨餘虹影落雲霽露華清唧
唧蛩鳴夜飄飄鴈度晴登臨多物色筆落競縱横
堂上寒風至蕭條靜物華映窗唯有竹倚檻更無花碧
瓦霜初重銅壺日易斜尊罍延夜永不覺已朝霞
吏隠亭會集
招攜共到習家池雲水爲裳芰製衣魚戲輕船浮枕簟
鷗隨落日下汀磯岸巾已得杯中趣横吹如從天外飛
野性每來應未厭驪駒寧復賦言歸
尉治吏隱亭
公餘吏隠創新亭野闊雲低疊素屏風動荷香翻偃蓋
日搖波影散疎星望窮南畝千重綠坐久西山數點青
更待晚凉蟬亂噪與君散策試同聽
次申教授直宿韻
擾擾浮名絆此身相逢尊酒眼還明君如俊鶻方搏翮
我似彎弓不受檠弱植幸容依玉樹新詩常喜擲金聲
他時會致青雲上莫厭卑棲歲屢更
和鮑守次韻林德祖
九萬鵬程舉翮輕蚤年高譽滿江亭曾分蘭省趨墀赤
行從荷囊拜瑣青雅度最宜鏘玉佩精忠不用綠沈屏
欲令行部襜帷去要使人爭識景星
晚發
理櫂頻看谿水分岸移不覺轉孤邨漁翁醉臥灘沙穩
樵子行歌岸草昏白鷺成行低欲落清蟬無數斷還聞
自將野色并秋色都付詩魂與醉魂
次衡元度韻
山雲漠漠水溟溟千里拏舟似葉輕乍喜晚光偏照耀
卻嫌秋色太分明疑人鷗鳥看來熟殢客荷花望處平
佳景直須乘興入蚤催風伯送吾行
李良寵示牡丹長句謹賦
紫檀刻蕊香初吐紅粉勻葩色正新孤艷長宜微帶雨
衆芳誰復與爭春無端應恨風驚葉不醉卻疑花笑人
從此徑須連夜賞遶欄百匝未爲頻
如酥小雨壓芳塵曲檻重來花更新莫怪東風鍾異美
獨將仙種殿餘春愧非阿母池邊客喜見陽臺夢裏人
猶恨此生輸蛺蝶偷香抱蕊往來頻
南溪會集
澹蕩春溪帶晚城勝遊此地繼蘭亭風搖波面瑠璃簟
雨洗山光翡翠屏舉酒莫辭歸酩酊垂綸聊復向清泠
會須踏月重追賞要看林煙共罩青
九日次韻邢子友
側身西望涕沾翰黃菊丹萸又滿欄徧插定應憐我遠
從遊誰復盡親歡年過騎省悲秋易貧似司空乞酒難
何日故園鳴鴈侣醉歸松竹挂衣冠
馬上作
心逐輕波去身隨匹馬歸據鞍揮淚盡回首一依依
夢覺
日永不可過夜凉愁更多蟬聲嘶晚月孤枕夢如何
思家
一别遽如許歸期可奈何無心戀明月有淚寄流波
七月十一日夜凉風驟至即事書懷
窗外時聞一葉落槐隂驚起幾蟬鳴秋風定是多情物
解作離腸欲斷聲
七月十六夜對月
雲卷天高烏鵲飛滿庭槐影轉風枝可憐秋色誰分付
正是安仁作賦時
牡丹
侍中宅畔千餘朵興慶池邊四五枝何似城南王處士
滿園無數鬭新竒
華陽集
張綱字彦正潤州丹陽人入太學屢試獲首選政和
二年賜上舍及第特除大學正歴徽猷閣待制引年
致仕會秦檜柄國綱臥家二十年檜死起爲吏部侍
郎兼侍讀進講關雎因后妃淑女指陳文王用人寓
意規諫又奏比年舉子鮮知經術宜令詞賦之士兼
肄一經後以資政殿學士知婺州尋致仕築亭池上
扁曰歸喜自號華陽老人日與親舊游息其間高宗
幸建康召見行在孝宗登極召陪祀以老辭乾道二
年卒年八十四綱歴事四朝正直自持多所建白華
陽集四十卷其子堅所編章奏居多詩僅二百餘首
格調清迥觸處寓忠愛之意不得以尋常詞藻例之
次韻王子飛跋石曼卿洛中題壁
酒狂翫世芙蓉仙胸中落落太古全浮雲富貴不著眼
肯復騰上誇鳶肩應怪元龍負豪氣獻書天子言十事
騎驘一去不可追風月凄凉壁間字
次韻虞章
軌道無停轍風林難盡柯人生百年間疾若下走坡何
爲形役苦況乃憂患多淵明頗解事舍濁揚清波九原
骨已朽萬古名不磨念我獨窘束處世隨唯阿塵埃眼
中滿歲月馬上過不作雞肋弃尚扣牛角歌正賴良友
朋詩句陶天和涓涓吐微溜浩浩供洪河三篇怯大手
未陳先倒戈借問菊坡游頗亦狂醉麽獨不飲公榮冷
面看紅酡欲賦無好語書懷愧隂何
書懷
紛紛兒輩漫同時獨負權竒不受羇刻燭已驚詩句速
飛觴肯放酒行遲平生白璧休三歎萬事黃粱僅一炊
誰向先賢得風制空令人笑虎頭癡
夜飲二首
大木千章難近用朱絃三歎有遺音微言欲扣會心處
濁酒不妨隨意斟
年少詩狂不自禁那堪客裏聽孤砧窗寒夜半月初上
酒盡欲眠愁更深
館職上元宴集葆真宫以病不赴次龔濬之韻
春融準擬千場醉底事年來興易厭滿眼笙歌招不出
獨哦詩句遶窮簷
送趙承之出守鄧州
蓬萊宫中老仙伯一首詩堪萬人敵胡不佩劔趨明光
要試南陽二千石南陽異時名帝鄊蘘山菊水秋風香
民歌召杜向千載至今遺俗皆農桑使君此去殊不惡
坐嘯風流有餘樂堂前畫燭照紅妝席上枯棋響飛雹
行看璽書下赤墀旌旗夾道生光輝應念斯文要羽翼
歸來九萬翔天池
謁蔣仲遠坐中出所和徐學士詩歸而次韻二
首是日飲仲遠宅見二侍兒
剥啄龍門未厭頻履聲容易出雲津求羊徑掃無門客
王謝堂前宴令辰心醉不知簾外雨眼花唯覺坐中春
留連更欲窮歡賞惆悵金壺啟夕淪
不須乘月坐胡牀簾底高張密炬香隨意尊罍供北海
等閒譚論到羲皇三朝舊德真忘分一介微官倍有光
禮絶百寮明日事可能重許上公堂
索仲弼和詩且邀奕
佳言吐屑破春温落落胸懷自不羣百萬買鄰輕去我
十千沽酒屢思君懶償詩債緣何事熟讀棋經要異聞
挑戰會從今日始待嚴旗鼓送奔軍
秋日野望
秋雲來不斷野色浩無窮興逸煩襟外詩成醉眼中懷
鄉看宿鳥轉物悟飛蓬何日江南去新鱸鱠筯紅
候張彦智承出
縈蛇路轉愜登臨一室翛然靜客心杖屨主人山下去
風鳴巖壑自幽深
次韻仲弼重九
黃花白酒兩相逢把酒簪花對晚風千里故園雲水外
三年歸路夢魂中自憐婉娩傷秋色誰解疎狂發醉紅
寄語髯周頗知否此時情緒與君同
聞官軍掩殺城中羣寇次傳道韻
未復錢塘郡先收鐵瓮城妖星隨月落殺氣逐參横已
築鯨鯢觀重新鼔角聲大江應好在流恨幾時平
飲散
懶性時難合愁腸酒易醺雨聲窗外過客語夢中聞借
問安邦策誰堪破賊羣可憐吾老矣生意薄如雲
傷春
老來心事不禁春風物相撩入眼新苦索吟哦成底急
且休拘束任吾真有錢買酒須饒醉無事看山莫厭頻
憂國只今夔契在應容衰疾伴樵人
歸鄉
窮巷歸來已白頭結茅何必牓休休好山當戶碧雲晚
明月滿谿寒葦秋詩社縱添新句法醉鄉難覓舊交遊
平生幸自無機械一櫂夷由去狎鷗
用前韻
愁來莫遣上眉頭著酒驅除醉即休未省一官堪送老
已驚雙鬢不禁秋收心香火供清夢洗眼雲溪結勝遊
喚取短篷乘晚興坐看煙浪没輕鷗
對月
蓬鬢秋風老柴門轍迹疎誰同今夜月望絶故人書止
酒愁元亮何心賦子虛得詩還喜誦習氣未全除
春耕
亂後荒田杞棘生歸來還喜見春耕隨犁細雨濛濛溼
轉壠新泉聒聒鳴好勸賣刀添健犢盡令長畝種香秔
腐儒一飽真餘事莫遣閭閻有歎聲
次韻黃堯翁鬭雞
約鬭提籠出無譁倚壁看禍心藏芥羽碎首溼朱冠擒
敵壯夫事策勲公子歡棲羣噲等伍今日始知韓
次韻李道士觀南山三首
濛濛煙雨忽晴開坐覺羣山爽氣來誰向此間尋賀老
相逢莫放酒船回
山似圍屏六曲開小谿如帶傍山來結廬谿北對山住
俗駕何妨且勒回
柴門無事晝慵開杖屨誰曾得得來隔岸野花隨處發
護巢幽鳥傍林回
與韓子蒼别久忽邂逅於臨川遭時亂離道舊
感歎子蒼有詩見贈次韻奉呈二首
三顧當年尚草廬南陽誰識臥龍居舍人自是出世佛
學子猶呼行祕書視草似聞虛翰苑追鋒看即近郊墟
論思好爲蒼生計莫學辛毗漫引裾
隨緣到處是吾廬風雨飄颻敢定居異縣逢君如隔世
七年怪我苦無書平生出處皆陳迹大半交遊已故墟
愁絶不知尊酒盡醉歸兒女笑牽裾
晚興
衰草連雲萬木風天高滅没見孤鴻夕陽人散酒旗下
遠浦船歸漁笛中兀兀松窗翻蠹簡垂垂蓬鬢颯霜叢
自憐世味諳來慣已覺忘辛似蓼蟲
夜雨
夜雨妨清夢疎簷落細聲幽懷無客語偶坐有琴横水
闊柴荆迥風高鴈鶩驚感時思報主材薄媿平生
閉閣
閉閣靜無寐觀書空復愁虞卿雙白璧晏子一狐裘萬
事等歸盡百年誰得留還將句中眼爲問賈長頭
木落
木落秋聲迥山寒暮色連時危羞冕紱身老寄林泉濁
酒平孤憤清吟續短篇一枝吾已足鴻鵠謝哀憐
次韻酬彦逹
浮榮過眼風脱葉鴛行無復清夢接柴門晝閉雀可羅
寒日暉暉弄疎樾已種芳蘭滋九畹更遣胎仙舞三疊
李侯壯志亦可人舉目萬里欲横絶醉眼時看石稜紫
吟鬢半作霜棘折方今聖主躬儉勤奏賦不須誇羽獵
中興盛事要磨崖老於文字誰踰結願君勉力上扶搖
渺渺雲海出飛楫莫隨鎩翮臥窮巷漫學啼螿弔寒月
燒香三絶句
卷去竹書閒棐几臥看桐影轉簷牙試憑波津送清夢
未信華胥天一涯
霏霏沈水屑元玉靄靄博山生翠雲羅筏城旁知幾里
坐令香界徹微熏
閉眼無勞身外思安心有法靜中知香添細炷焚千和
茶碾新芽試一旗(千和香出三洞珠)
次韻錢㢲叔見贈
阻闊書郵頓兩忘三年清夢獨徜徉風旌引興與天遠
繭緒牽愁知日長逸翮佇歸鴛鷺列鳴騶忽下水雲鄉
秋霖窮巷無人到裹飯應煩問子桑
彦達作詩自歎次韻勉之
未試屠龍學頻應引劔看夢驚秋枕雨愁入曙窗寒戰
伐今年定乾坤萬里寬扶搖終一舉回首謝悲酸
日暮
地偏車馬靜門閉水雲深野艇收晴網邨舂續暮砧危
腸逢酒怯病骨畏寒侵又見鴉歸盡誰賡梁父吟
次韻彦達雨霽
坐看飛雨激風雷忽變晴空萬里開殘暑暗隨檐溜去
新凉頻逐樹聲來朱絃奏罷空三歎白酒篘殘尚一杯
病懶怕催詩債急彊吟狂斐不知裁
家叔示秋夜詩次韻
秋來天色半晴隂衰鬢難禁節物侵蘭葉向人方泣露
菊花催酒已浮金莫將詩課頻頻聒不那愁城日日深
咫尺南山堪寄傲欲隨鳩杖徧幽尋
用前韻
蕭然雲屋敞溪隂荒徑蒿萊故故侵穿竹晚風輕戞玉
入簾凉月碎搖金畏寒皮骨驚秋蚤得酒情懷語夜深
臨老工夫在禪說試拈般若爲重尋
秋夜小酌
宇宙秋光老崦嵫夜色連澄波寒浸月低樹遠浮煙巷
僻喧都騎杯行促廣筵摩尼元自照沈醉不妨禪
山中即事
地僻官仍冷心閒日自長松篁供遠吹芝术度幽香直
木應先伐驚禽忍再傷家山吾所愛投老慰相望
次韻彦達折梅
信步尋梅約欣逢亞雪枝春藏紅萼小寒嗇暗香遲畫
角傳新曲妝臺斂翠眉廣平心不動唯許筆端知
雪晴
雪晴日腳下茅屋深巷泥融頻屐聲幽鳥喚春啼不那
野梅迎客意先傾愁腸斷送酒邊散詩眼安排煙際横
晚歲浮榮安用許祇應邱壑未忘情
探梅
倚空山翠羅曲屏入山曉日寒凄清蒼龍導前散疎影
幽鳥勸坐回新聲探梅忽見數枝發曳杖折來雙眼明
綽約東窗可無伴煩君火急呼麴生
次韻李公顯
士有鴻鵠志萬里一舉翮胸中自廊廟肯顧三畝宅李
侯氣邁爽詞鋒凜霜戟老夫晚結交文會欣有繹劇譚
到時事唾手欲任責裋褐天路高畎畝抱忠赤風雷惜
變化泥蟠等蜥蜴結茅西山下樵爨走僮獲富貴會有
時簞瓢豈不適世態翻覆手寧較黑與白興來時一杯
南窗俯遙碧
次韻公顯木犀
鋪茸紫葵亂晴颸點金寒菊棲短籬木犀韻高陋凡枝
顧與葵菊同階墀香聞十里自絶竒造物豈偏雨露滋
閒見層出珠琲垂鵝黃靚妝宫樣宜煙銷紅日下簿帷
燕坐幽窗風度時頗覺飄飄蘭蕙姿著人不去催作詩
李侯爲續離騷辭香草端從筆下移花前把卷不停披
何以酬君金屈卮
次韻公顯賦蠟梅
愁裏危腸日九迴今朝愁眼爲花開一枝斜倚向人笑
應報上林春信來
題華陽南窗
擾擾何年斷俗緣從今便合老山間會將碧澗洗心淨
坐看白雲終日閒
弟姪三人同日受官實爲吾家盛事老懷不勝
抃喜
恩袍新綠照新秋文雅鄉評蚤見收王謝故應人物勝
芝蘭生處自風流
題歸喜亭
君恩賜我老莵裘旋築池亭野趣幽地勢曲連青嶂遶
波光環匝翠煙浮興來尊酒隨時辦客散琴書盡日留
爲問標題意何在一生心足是歸休
次韻袁仲誠見贈
解組清朝返舊鄉依然門巷接回塘閒身乍覺鳥聲樂
緩步重尋花徑香多謝故人停桂櫂何妨清夜醉霞觴
新詩贈我光蓬屋什襲應同夏后璜
仲誠和詩四首又疊送花再用韻答
筆陣横飛屢叩關嚴兵夜戰迫更闌好花多謝頻分我
怯敵魂驚未暇看
避寇舟中風雪大作
扁舟避寇艤山隈問捷江城信未迴犯夜號風驚夢破
催寒飛雪送愁來三軍挾纊煩温詔百戰搴旗賴雋才
已辦磨崖頌功烈竚還生意發春雷
雪作
朔風吹雪應嘉時&KR0609;&KR0609;空庭靜夜知歲稔不須占瑞諜
家貧尤喜映書帷花雖無艷難爭巧舞不成行也自竒
病起老翁迷眼界寒窗呵筆彊裁詩
招親舊賞花
名花朵朵向人開家釀沈沈旋撥酷咫尺晴川風更便
追歡何惜片帆來
次韻方守送進士
下詔徵多士彈冠動四溟三場遵舊典八韻見明經勸
駕勤州牧吟牋詫地靈春風歸路近衫色照山青
親舊以老夫年及中壽既辱臨況又多以詩詞
相慶祝顧衰謝何以得之輒成鄙句叙述感
悰
老來光景去駸駸親舊應多惜老心傾蓋義高雙白璧
開函詩敵萬黃金催年生怕玲瓏唱醉夜寧辭鑿落深
多謝慇懃祝彊健寄言衰病莫相侵
老病
蕭然華髮映蒼顔八秩開來第一年鍊盡交游難諱老
養成衰病卻安禪新春已負登山屐舊賞空慚載酒船
張緒風流那復少坐看飛雪弄晴煙
次韻洪總領題花信亭得江樓二首
誰爲傳花信新亭破睡風春回芳意蚤客到賞心同酒
盞搖江渌詩牋照坐紅無由接歡宴危坐正書空
地勝宜樓觀臨江勢屹然横波吞翠壁倒影插雕椽老
子難收興雲安未足憐由來詞翰手五鳳獨居前
舊所乘馬老且瘠見之感懷
人衰馬亦老不踏長安道筋力漸疲羸鞍韉漫華好見
我勿嘶鳴爲爾動懷抱無復矍鑠時去去飽豐草
老來交朋淪謝雖婢僕亦無在者感舊忽覺凄
然
故交淪没水東流歲晚無人話昔遊飛絮落花何足道
忽經風雨亦添愁
徐獻仲挽詞
一尊相别未經時情話如今忍復思老去交親能有幾
年來懷抱更誰知谿橋路斷秋風急香火庭空曉日遲
三尺孤墳閉千古傷心東望涕交頤
丁明仲挽詞
里社欣相接葭莩晚益親過從忘客禮簡易見天真把
酒微風夜歸舟細雨春如今每追憶悽慟欲傷神
宋百家詩存卷十五
