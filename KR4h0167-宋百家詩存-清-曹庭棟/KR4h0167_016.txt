宋百家詩存卷十六
嘉善曹庭棟編
苕溪集
劉一止字行簡歸安人七歲能屬文試太學有司欲
舉八行一止曰行者士之常不就宣和三年登進士
第爲祕書郎遷監察御史封駁不避權貴紹興中進
敷文閣直學士致仕卒年八十三一止爲人冲澹寡
欲每言生平通塞聽於自然唯機械不生故方寸自
有樂地博學無不通爲文不事纖刻制誥坦明有體
嘗草顔魯公孫特命官制甚偉高宗歎賞爲手書之
其詩能自成家吕本中陳與義讀之曰語不自人間
來也其驚服如此子巒嶅從弟寧止俱貴顯有聲
小齋即事二首
憐琴爲絃直愛棋因局方未用較失得那能記宫商我
老世愈疎一拙萬事妨雖此二物隨不係有興亡
旱夏甘雨零坐見草木長天憐官窮隘乞與風飈爽四
檐溜通池激激聽微響雖非山林間故作山林想
道中雜興
瀕春欲生妍梅蕊先媚好寧辭犯霜雪漸擬蘇百草耿
耿甘獨待餘恩及枯槁
晴風埽頑雲白日光在地雲翳無幾何聚散等懸寄所
以寸草心各各抱根蒂
麥頭漸青青麥田何井井黃雲被原野衆草昏未醒方
知天壤間春風有畦畛
長亭連短亭隻堠復雙堠居然送行客歴歴記奔走十
里同五里先後無好醜
過新開湖呈無言兄御史
整整斜斜邨舍居十十五五沙中鳧潛魚釣影水深淺
高柳著行煙有無天闊雲低過平楚已覺淮音近吳語
淮南米賤好留儂正恐不歸心更苦
無言兄以銀壺作粥糜頗極其妙舟居夜飢頃
刻可辦戲作此詩
少年愛酒不廢沽滑稽鴟夷每隨車春禽似是知我意
日日勸我提葫蘆侵尋老境筋力異宿昔百嗜今一無
羇窮未免走四方是口時賴薄粥餬憐君巧作此瓢壺
善爲口計真不疎上蓋下豐腹胍&KR1975;(昔人以腹大者爲胍&KR1975;上孤下都)
空㣚可置升米餘釜湯外沸如隔膜氣塞不作聲胡盧
須臾已復成淖糜勻滑不減傾醍醐篷窗夜饑急星火
咄嗟而辦功可書山僧歙鉢未足詫考父古鼎非時須
我聞壺中有高隱日月或類蓬萊居神仙有無事恍惚
山澤形貌常多癯不如一飽睡清熟箇中便是真華胥
盧駿元憲使寄示會稽競秀閣識舟亭二詩爲
之合賦一首
蔥蘢秀擁秦山落盡日春風吹嶺腳朝來領略到窗几
誰遣虛空出阿閣南臺御史去天近身與孤雲生兩角
(古語孤雲兩角去天一握)胸中摸索千丈絃更恐并吞有衡霍海門
山邊初落潮西興渡口浪痕高渺渺目亂翻雲濤心識
不語迎歸橈江亭晚日風蕭騷軋鵶鳴艣相向搖平頭
鴈落沙没腰舟人底處尋青招
拱州道中
柳條明媚欲變色便想春思浩無涯行人手挽不忍斷
云此生意方萌芽
方時敏寄和詩復用韻報之并簡季高理前止
酒之語季高嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲煙我
乃世背馳公獨肯顧憐追思十年夢僅熟一覺眠念當
老扁舟生理師計然不意菰蘆中復見瓊瑶篇筆力如
置陣彌縫認先偏從容步武間左右方若圓大如清廟
音三歎聞疏絃安得化爲雲追逐飛上天
次韻子楚秀才
何郎卜築吞江湖下瞰培塿皆僕奴山川勝絶本相假
正復此士堪此居(子楚卜居富陽山下瞰九江)
贈道人王生
夜來清商入梧桐策策不已鳴霜風故山一碧萬煙樹
慘澹已有傷秋容嗟哉造物本何意安得永賴長養功
獨我冷眼閱榮悴心與日出清霜融子奚不來助我喜
甕頭春風生麴米人間有酒誰不醉如其天者我與子
我身雖無雙羽翰欲將夢到三神山借爾八尺龍鬚席
蘧然一覺俱飛還
家兄元成將參部來取别是夕忽夢與元成跨
馬並行隱隱聞有車轂聲如在道途覺而作詩
并以贈行
荒凉半畝居風煙夜沈沈安得清夢間尚有車轂音自
我客京華半世歴﨑嶔日月不相貸鬢有微霜侵騎馬
著青衫兹事已不任如何棲遲中心迹猶差參夢境通
前生染習良已深歲月不可磨愈厲如精金富貴豈足
道本是功名心勉哉子馳驅壯志方在今勿學嬾似儂
膏肓恐難鍼
與家姪季高夜語用毛内相韻
儒生習氣非偶然出入文史東西家埽除淨盡如宿草
春風一夕已復芽子方妙年有竒氣我已種種成蒼華
文章百巧坐一窮無地可學東陵瓜嚅嚌山色吞湖光
凜凜尚可驅百邪子昔自云有仙骨夢騎青螭躡飛霞
要與李杜高頡頏下視餘子窘可嗟寒燈夜語耿不寐
自覺冰雪生齒牙頗言室有法善妻幸是元無翁可撾
何如從吾巢雲巔共訪葛洪學丹砂
贈别歸安周縣丞二首
自我居里閒連牆絶來去非我敢杜門客實莫我顧頽
然坐空廬習懶已成痼惟有一束書遮眼慰遲暮周郎
來何許文字得我怖淵源笑鯢桓采色隱豹霧追隨古
汀洲山色入幽步詩文互徵逐酒臠及時具如我衆棄
餘君意獨何慕入蘭不知芳逐臭無乃誤君亦忘機人
足跡亂鷗鷺堂前種白蓮心境涵淨土觀空本無說目
物自吐露往來忘時節相對兩如寓屈指說去官始憶
三年住辴然同一笑歲月真脫兔我不記前三更問末
後句
庭前百个竹眼見三隕籜不知如許久已復東行橐君
初先住想晩去亦不惡官身等出家隨牒即行腳笑傲
雲煙間何適非至樂嗟我獨奈何生理自窘縛四十三
年非醖造此大錯從今便止止萬事付莫莫張公留衣
鉢綠蓑與青篛會當老扁舟相與同啐啄更看後五日
放過前一著
宿溪口
溪聲來天邊風水共豪縱夜氣劇奔馬侵曉不能控書
生有情癡咏雪寧忍凍胡爲枕寒流故遣不成夢
舍弟出家作詩貽之
在家情意疎出家終不惡不有清淨緣云何脫徽索我
昔志婚宦謂足世味樂顛倒十年間如蠶竟自縛業已
無奈何勸汝莫莫莫一漚非全潮起滅皆妄作當知是
身浮流浪恐非託伎倆百不好攝念乃初學如病求真
醫安心是良藥
寒食
霧雨昏不醒東風曉能酸我食日不足寧憂三日寒
夜起觀雪
寒空夜作山林聲打窗窸窣饑鼠行褰帷忽怪窗澹白
開門雪飛縱復横天上瑞花開又落庭下疎梅初破萼
忍寒耐苦發孤妍似與老人甘落莫遙憐國難何時清
嗣皇求衣天未明長蛇封豕欲薦食執筆固陋慚書生
皇天悔禍今可卜乞與江湖比歲熟莫言此雪不樂饑
便是天公真雨粟
待潮浙江口寄左與言大夫葉元亮學士兼簡
吳似之
今日江頭雪欲作濤怒風號兩噴薄青鞵黃帽湖海人
獨立沙邊如病鶴閒身不待君賜與擬占風煙佳處著
如何寸禄晚見招踉蹡欲前還欲卻翩翩西湖兩公子
胸次崢嶸飽邱壑糟牀夜注喜相報自發清吟侑觴酌
我來一笑豈易得十載湖山負佳約間關百態成底事
毛髮星星已非昨人間俯仰變今古總是潮生與潮落
會須乞取此身健在眼好山俱著腳頗聞神方能卻老
肯輔衰殘殊不惡因聲更約吳太史石鼎他年煑仙藥
夜雪呈傅舍人
朔風無端卷入幕短檠滉漾吹花落怪來覓句如斲冰
門外雪花如舞鶴老妻自起傾殘尊麒麟活火紅燉燉
憑君爲喚詩腸温他日有酒不足論
憶山中示巒嶅二子
世路敧危如燕幕未厭山中昔牢落春前擷韭秋擷菘
有客有客鷴與鶴瓦甌鐵杓文石尊枯樵發火勢易燉
得酒徑就山僧温聽風聽雨取次論
水車
邨田高仰對底窊咫尺溪流有等差我欲浸灌均兩涯
天公不遣雷鞭車老龍下飲骨節&KR1728;引水上泥聲呷呀
初疑蹙踏動地軸風輪共轉相鈞加嗟我婦子腳不停
日走百里不離家綠芒刺水秧初芽雪浪翻隴何時花
農家作勞無别想兩耳未厭長嘔啞殘年我亦冀一飽
謂此鼓吹勝聞蛙
從謝仲謙乞貓
昔人蟻動如鬭牛我家奔鼠如馬羣穿牀撼席不得寐
囓噬編簡連帨帉主人瓶粟常挂壁每飯不肉如廣文
誰令作意肆奸孽自怨釜鬵無餘葷君家得貓自拯溺
恩育幾歲忘其勤(仲謙云水中得棄貓拯救久之乃得活)屋頭但怪鼠跡
絶不知下有飛將軍他時生囝願聘取青海龍種豈足
云歸來堂上看俘馘買魚貫柳酬策勛
和胡浚民邨中好客稀五字併作
青山爲郭雲當門疎煙細雨梅花邨門前落澗瀉寒溜
滾滾似是通河源隱居二士清而通譚道不愧將無同
何人載酒問竒字糟牀夜注時一中天驥權竒嗟欲老
家中龍駒頭足好孫郎並舍真可人散亂書籤共探討
只今干戈迷所適我亦間關暫投跡君家鳥雀不驚人
應怪蒼黃如此客謀身已拙知遁肥邂逅得此良亦稀
化雲所願四方逐念絶側翅隨人飛
送吳興太守盧給事赴兵部侍郎召四首以邦
家之光為韻
東風催行艫旍旗轉修扛千騎如登仙我心豈得降嗣
學初元年德意孚萬邦不戰屈羣敵威聲疾奔瀧眷言
帷幄舊分符隔濤江尚書古司戎名實尚誰雙折衝要
從容譚笑空酒缸帝曰汝遄歸謀國資敦龐無庸斗大
州洪鐘受微撞
汀洲初檝迎紅紫爛朝霞及兹理旋艫綠隂已籠沙使
君如東君來去不戀家獨持五色筆摛辭燦芳華明年
鳳凰池春風浩無涯須公賦丹青去路不可遮
公來臨我邦天意苦見私從容坐席間風化已四馳民
曰吾二天士曰吾得師庶幾少淹留子弟公教之如何
去不顧公豈要我思不見溪山上旦暮發妍姿及茲有
行色風日含悽悲公亦何負渠欠渠百篇詩
西雝拜顔色振鷺俱分行繡衣浙江濱再上君子堂首
尾二十載持橐侍明光厭看南朝山易綰吳興章煌煌
朱兩轓照我梓與桑怪我衫始青憐吾髮已蒼頗復見
勞苦感慨激中腸向來官如泥葡萄換西凉翦來但鳴
悲坐閱百鳥翔公爲世良師醫國有禁方頗聞藥籠中
臭味久已嘗小草在遠志未用出處妨採掇公勿疑結
根稔風霜
曾宏父將遊吳興示所知葉内相詩次其韻時
太守亦和故并及之
蘋州景物最惱客無賴山色只供愁短櫂從渠倚煙艇
春容併作水南頭
謝家溪亭花瑣碎尚憶故歲春未闌覓得小航衝雨去
溼紅飛處忍朝寒
使君覓句自超逸江邊烏臼能絶人我疑祕思有天巧
滉漾胸中百頃春
南山有蹲鴟一首示里中諸豪
南山有蹲鴟春田多鳧茈何必泌之水可以樂我飢六
師擁行在閭巷屯虎貔民食尚可紓軍食星火移努力
輸縣官無乏轅門炊所願將與士感此艱食時忠義發
飫腹向敵爭先之驅逐狐鼠羣寓縣還清夷我輩死即
休粒米不敢私
傅子駿右司見和雪夜句且有兩宫北狩之感
因復用原韻
先生著書風撼幕詩成弄筆雲煙落舍傍種竹欲招鳳
郭内有田纔給鶴眼看雪片黏空尊寒齋芋火猶能燉
怪我官冷何時温我亦聊爾公勿論
次韻方允迪祕監步月感懷
伊昔苕水濱詩酒相迎送紅蕖三百頃天遣作妙供於
今幾何時喜懼不同夢驚心風月夕怨笛有殘弄所嗟
老侵尋不媿官冗從當時季孟間衆識長雛鳳寧知天
一角復此尊酒共文章千古事習氣無乃重詩如朝陽
鳴一一律吕中從遊二三駿蹀躞不受鞚阿咸有家學
落筆競豪縱傷時復懷舊一笑忽再慟公等俱勉旃如
我堪底用
允迪以羊膏瀹茗飲吕景實景實有詩歎賞僕
之意未然輒次元韻
精金不受釧釵辱瑞草何曾取膏腹乳花粥西名已非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誑枯吻故令茗盌變腥羶遠想黃封雪花醖
呼酪爲奴逢彼怒自惜爭雄巧相妒我寧不飲信我說
獨喜君詩有神助君不見穆家兄弟故可人概以骨鯁
恐異趣
將如京師和方時敏機宜十二辰歌
羣兒鼠竊均有遇老矣自知牛後誤成功未解鬭兩虎
援翰徒勞秃千兔佩書丱首何龍鍾靈蛇光怪蟠心胸
馬頭二千悲遠道羊角萬里無高風秦歌嗚嗚楚猴舞
一笑何如共雞黍謀身狗苟君勿嗤聊戲墨豬書韻語
五十少公卿贈何子楚居士
五十少公卿三十老舉子世間老與少不必較年齒我
觀宦達人顔色自豐美臞者忽易腴變化一日耳人言
老再少信是有此理我爲老諸生流落踰一紀四十又
過四淟涊百寮底說老已十年何况真老矣壯氣摧幽
憂髮白面目緇寧有再少時一衰乃如此何郎窮過我
齒髮亦相似閒居傲軒裳臞腹滿經史時時吐光燄麗
句落窗几誰家肯終惠試此足千里空令坐窮獨閤戸
今埽軌宦達世共慕閒曠吾所喜丈夫生世間要自發
竒偉富貴何足云功名半張紙古來傲世士良是窮乃
止未有如子年慷慨隱廛市我不媿公卿愧此少居士
水邨一首示友人
浮花蕩漾青蘋小綠柄敧垂翦刀草朝從港東暮港西
採花擷草無盡期秋光有盡意無盡萬馬奔騰山作陣
眼中未飽公莫回饑腸作惡如鳴雷
借居鸕鷀山中呈方允迪道縱昆仲
長松舞高寒落澗瀉清泚笙簧響天上金石鳴地底雲
容何潤澤下有隱君子樂此山水音清若變流徵怪我
從何來塵土兩目瞇寇敵在江滸薦食心未巳赤囊走
邊報朝暮異憂喜安知隱人樂勝絶有如此古來成敗
事不入山中耳願言晩相收寘我幽壑裏酌泉得醒心
茹水可不死况有載酒人半道同栗里(屢從道縱飲半道間)
山中作拆字語寄江子我郎中比嘗以拆字語
為戲然卒未有以爲詩者請自今始
日月明朝昏山風嵐自起石皮破仍壁古木枯不死可
人何當來意若重千里永言詠黃鵠志士心未已
次韻維心謝沈尚書惠筆
書生磨吻鉛刀銛君家手筆不退尖琢成秀句奪天巧
平揖鮑謝奴高蟾郊寒島&KR0888;復可哂漢風楚國真能兼
胸中疾邪茹不吐但覺忿氣生虬髯叵堪陳壽書漢實
毫端有口可得箝(維心修三國志)尚書昔侍金華講論議凜凜
秋霜嚴曾將一字竊魯史(尚書曾講春秋)未用三語如阮瞻分
君賜筆助清峭雕犀鏤象光出奩如我樸遫豈足數半
世翰墨徒心潛老去文字讀不入編帙散亂如投籖因
君窮討默自愧僻魯成痼何時砭須要盡見君家書槁
死不歎周南淹更從湘東覓金管賞激忠孝祛奸憸
謝吳興守李端明致酒時寓德清
孔愉廟邊溪水長石壁巖下飛泉香居士住此幾寒暑
只見四山青又黃今年春雨摧麥芒六月稻穟乾欲僵
煩公焦勞坐黃堂何不趣公歸贊襄爲時開閤隂與陽
不令此憂遺君王我居有如坐甑内四顧怫鬱不得驤
公欲令我蘇肺腸白衣致酒甚沛滂瓶粟未空陶氏倉
得酒且到王生鄉更招山前老漫郎(謂沈次律)渠家曲柄荷
可觴(大梅山法常禪師隱居餘姚有僧尋拄杖迷路至菴前問師住此多少時師云只見四山青又黃)
觀大龍湫
峯頭鴈何在井底龍不出吐作玉虹流倒挂二千尺落
礀勢初緩漸聽轉山急噀面飛雨過著衣晨霧溼造物
等幻戲此地真絶特勿言王事勞遇勝得小立慚愧大
尊者幾載面青壁山高不礙見泉聲不妨寂
獨居會稽官舍送僧遊龜溪因托寄聲弊廬
老人年六十生理常刺促歸無一稜田此事亂心曲妻
孥渺相望幼稚煙在目師今過龜溪山水無盡綠石壁
嚴寶坊泉甘宜杞菊但恐齋厨空眼飽不救腹並行山
徑微草露溼人足師訪老人家門前有修竹
訪石林葉少藴觀文
卿雲覆其上草木爭鮮新竹露光參差暗羲破蕭晨萬
石紛拱揖靜默自主賓似中有老仙雲霞煥精神朝暮
林壑間&KR0679;挾出怪珍風敧青篛笠雨墊烏角巾山靈指
山謂箇是夔龍身如何輕世累蕭散與許真了知袞衣
貴未若巖石親功名乃棄餘道德受諮詢我來追步趨
且復結勝因劇譚到羲軒愧此真天人
几上人名所乘舟曰釣月菴求詩爲賦
昔人釣忘餌今師釣忘鉤靜夜江不湍孤光送歸舟
雙頭黃芍藥
漢宫時世妝承恩嬌姊妹解道根蔕同如何心兩背
宿揚子江口
客檣沙觜渺縱横二紀風煙老此行待得江頭明月出
卻當船底暗潮生旅人夢冷無留想别浦帆歸有呼(去聲)
聲斷念此生惟付酒爲誰驚走探瓶罌
睡足齋
此地誰令著此翁角巾敧倒鬢如蓬興高絶壁松聲外
夢破寒花雀啅中睡債幾時償賽足書淫前日洗除空
故人若問安心法一酌邨酤薦晩菘
摘星嶺
籋磴緣梯興未窮青冥有路欲乘風朝雲暮雨在腳下
井鉞參旗落手中此世此身長作客半癡半黠忽成翁
那能偃蹇巔崖上一洗平生眼界空
次韻鄭維心詠梅
山路雪消梅半吐隔林先已見疎明凍醪似蜜從誰賞
斲句如冰得我驚卧樹照溪春思淨細香留客暮寒清
戰塵未遠邊風急十載花前笑不成
次韻林少瞻遊禹廟
客裏悲傷不易逢越王宫好莫悤悤春容雨洗風吹後
山色朝来暮去中京國昔從秋序别齋厨猶憶飰時同
清時更作他年約七塔三山夢已通
方欲相約爲孔侯溪上之遊忽得佳篇復次元
韻
山色溪煙澹墨成隔溪幽鳥自呼名未妨濁酒陪心賞
更借清詩作眼明桃葉不關今夕恨林枝猶是古時聲
扁舟醉後從漂兀個處應無寵辱驚
次韻鄭維心見貽
身病何因到赤墀眼昏不復下書帷杯觴有限長羞澀
故舊無多足别離對白抽黃餘習氣看朱成碧記當時
(看朱成碧醉中眼施粉太白尊前人此維心舊詩僕初相識時所見也)江邨投老俱牢落
猶喜詩情似拾遺
次韻萬廷老見貽
梅花邨上駐歸帆知有幽人住此菴誰遣疎香隨柁尾
故憐春色在枝南溪前水落沙痕出門外山横雪意酣
詩似何郎情不淺更留佳處後來譚
次韻王柱史題密印師寮
巖下風清進竹凉道人身共翠梢長飢腸欲和春泉響
鼻觀先參煮菜香何處人間有癡黠不將身外較閒忙
鄰家柱史哦詩夜未厭敲門月到牆
留題吕宣義知命小園
雖無萬竹等封侯半畝清隂趣自幽菘韭未能供蚤晚
菊蘭聊欲記春秋歸來久已同彭澤休去寧須問石頭
裋褐飄零嗟我老他年來往亦風流
同諸曹泛舟城南曾守餉酒示詩次其韻
十年溪渚夢經行更借風煙作眼明官身擬赴鷗鷺約
小敵忽逢詩酒勍今者不樂愧幽子日後欲醉無麴生
五馬會尋芳草路肯教綠葉便隂成
題道場山
雲亂修堂冰不如妙香隨處滿空虛頭陀浩刦衣塵在
回向此生心地初涉世情疎終簡懶愛山緣重費消除
道人勸我發深省相對五更聽粥魚
次韻方允迪祕監會稽相遇懷吳興舊遊
故山疇昔奉英遊老去功名失路頭江海一官如許冷
田園三載不知秋謝公塘外千峰紫何楷廬邊一徑幽
心折少陵存殁句恨無酒力破勞愁(舊遊方時敏吳亦虛皆已物故)
檇李從允迪借居鸕鷀源上沈必先侍御有詩
寵其行次韻并呈二公
飄零暮景今如許慙愧高人久卧廬好客兒童總懽喜
多情草木自扶疎百年夢幻真何有一壑風煙尚借居
寄謝南臺温御史此身休戚正關渠
次韻維心賦次律見一亭(次律自號柯田山人)
向来金埒與銅山可是無由未得閒紙上功名追逸景
鏡中心事迫摧顔溪雲慣作多時别隴月今迎一箇還
始信柯田棃棗地不令榛棘有遺刪
次韻維心贈葛魯卿待制求花栽
此日寧無健步移春前行近看花時故園樂地今餘幾
小縣風光客不知賸買名栽今亂眼卻嫌芳思只撩詩
屬公歸賦丹青手問圃尋農獨我宜
盧叔才相過夜話戲成
七年詩酒恨難同未省相看作麽容多病襄陽長瑟縮
古心冬夜更龍鍾已知昔者非今者莫問渠儂勝我儂
手翦西窗深夜燭細聽吳語話心胸
寄雲門長老持公
夢境清遊記昔曾而今雙鬢已鬅鬙此生有分尋雲水
到處逢人記葛藤紫芋菠薐真在眼青鞵布襪未輸僧
會投枯木堂中老只恐詩情罷不能
次韻朱希仲貽故人虞仲容
亂前交舊今餘幾道故傷時得涕零門外溪山無賴碧
眼中䰅鬢可憐青十年持橐氣横出三斗朝天心獨醒
卻喜元龍豪放在不妨下馬索銀瓶
寄懷王元渤舍人
倦飛鸞省戢修翎乞與雲山作卧屏醉裏書牀堆束筍
夢餘楸局見稀星君心倘似當時赤吾髮已應耐久青
老手尚堪驅使在會持歸檝到溪亭
次韻傅子駿右司見貽
大旆華鑣晝掩扉松門沙步帶山圍循除漲水春来急
釋嶠孤雲懶復歸試看青鞵緣磴道不妨野服坐苔磯
應嗟客路風塵暗遶樹驚烏未得依
張仲宗判監别近三十年經由餘不溪訪余有
詩次其韻
亂前猶省當時事亂後渾如隔世人得見斗升且懽喜
莫將心念到亨屯銜杯儻辦中山醉覓句誰如小庾新
三十年前癡半黠相逢終不忘天津
次韻沈次律家並蔕芍藥
習家池館酒如淮爲破幽人一日齋前廡芳菲駢蔕萼
後堂鸎燕嘯朋儕忽驚暗綠將成幄卻喜雙紅欲綴釵
草木會爲門戸慶而今蘭玉已當階
次韻吳興守到官見貽
步武初辭玉筍中旌旄疑是到珠宫窗間嵒岫如爭入
筆下雲煙洗不空千里喜深車後雨一堂仁浹扇時風
賓筵浪許陪真賞底用蹣跚一秃翁
次韻吳興守雨中即事
雨檻風檐欲墊巾護花常恐減青春融怡已復生頩頰
料峭真應恕老人睡鴨吹香空結戀遠峰攢碧似凝顰
野裳淚溼愁如許半面徐妃不受勻
題毗山吳約仲曠遠亭(唐吳筠詩平湖曠以遠莫子及取以製名芮國)
(器爲之記山蓋吳筠舊隱當時語曰吳筠碑樸古竒稱其文辭之美也余未冠與約仲諸)
(父讀書此山)
追思五十年前夢山壓平湖水次門白鷺未慙公子貴
青松不屈大夫尊文辭樸古推鼻祖標置孤高到耳孫
更喜新亭名意好莫郎清峻芮郎温
冬至汴下蚤行有感
刺促驚時節侵尋念物華半生多客裏今日又天涯曉
月看眉嫵飛雲亂眼花窮途隨物感不必是思家
和族兄無言題能仁寺當雲軒
綠樹新迴合斜窗舊邃深壺觴如栗里歲月似山隂半
世懷清隱何年得此心借牀眠不熟酒力横相侵
次韻袁審淵道舊思歸(兼簡虞仲容季澤)
寂寞襄陽老南山憶敝廬病来惟喜酒歎罷每捐書道
路風塵暗關河信息疎逢人說沙漠不忍問何如
虞氏隋唐後當時尺五天風煙鼻祖宅翰墨耳孫賢笻
履容相躡杯觴得共傳濟時吾老矣看著祖生鞭
次韻江子我雪句
頭白高山蚤千林一夜花雪深烏鬼嶼風亂白鷗沙刺
促傷時事飄零念歲華天今洗兵馬勿復問浮查
梅山
伊昔市門隐山今尚姓梅危言關社稷仙迹混蒿萊此
事誰云者斯人安在哉傷今更懷古老意獨悲哀
送太學田同舍及第歸鄉
輦轂當年别簪裳末路同江湖人已老家國恨何窮山
有傷心碧塵無没馬紅舉鞭還送客落日淚痕中
次韻子我得俸
祠官資薄俸肥遯要清貧載酒久無客乞醯惟有鄰廣
文寧厭肉方朔漫長身莫遣陳萇到先生甑尚塵
冥冥寒日雨
冥冥寒日雨客意向誰親泉亂如爭壑花寒欲傍人生
涯長刺促老氣尚輪囷不負年年債清詩斷送春
風氣東南異
風氣東南異隂晴蚤晚間日光時透隙雲影半遮山埽
徑殘紅盡開窗綠蔭還寄聲桑苧友幽興合相關
覽鏡(寄陳商彦祕丞)
契闊三年夢飄零一寸心青青今變雪種種盡齊簪覽
鏡渾相似彈冠各不任論交如許酒情寄一杯深
居士寮
龍鍾居士相落魄宰官身長史風吹帽林宗雨墊巾安
心惟壁觀乞米賴僧鄰曾並鴛行立當時夢不真
次韻朱實老過我對月小酌
老人論舊事感慨思悠哉暗喜生眉宇新凉入酒杯竹
風誰和汝檐月要人陪此客非凡客斯時得得來
次韻吳興守春日書懷
百榼償春酒人言有别腸披風醒午醉擷蕊眷餘芳白
日何曾短遊絲得許長向來情浩蕩今老夢微茫
送鄒德章教授之官合流
古寺疎煙裏因依孰並遊歌行如短李邂逅得髯鄒皎
月林塘夜青霜雉兔秋從今兩相憶一酌酧儂不
賓老過會稽訪余同遊禹廟龍瑞宫晚歸
十載江湖客重來雪鬢侵事如春晝夢山似故人心步
屧攀嶃絶移舟出窈深他時林樾底歸去話登臨
次韻子我秋分
山中秋已半篷蓽晏方開不聽夜蟲語烏知節物來紫
珠猶卧穟青蕊未浮杯欲射寄書鴈非關烹不才
次韻徐立之朝議除夜無酒
公名本是誤成蠅伎倆何勞更鏤冰竹屋紙窗風攄幕
可憐挑盡讀書燈
次韻江西李相君詠磬塘
曲塘如磬何曾有坐想縈山更帶林花圃夜來春雨足
漾舟應試一篙深
戲題法真師見南山齋
看山終日自夷猶清淨誰如此比丘莫指妙高南向是
德雲還在别峯頭
訪石林
山澤形容忌太癯石林風範獨何如時時賓客傾家釀
箇箇郎君讀父書
題丁氏堂六言四首
妙喜何曾斷取竺峯九日飛來乞與溪山暮宿都教濃
翠成堆
杯觴競照羣玉衣袂常霑翠嵐不怕風前路滑石頭是
我同參
總自胸中描出不妨怪怪竒竒鴈蕩龍湫髣髴鸞翔鳳
舞參差
翠峯欲並肩膴艷蕊難爭臉紅昔日寒巖枯木何如此
箇家風
題徐次游通判小隱堂二首
遮藏得到中興日觴詠曾陪小隱仙曲徑畫欄春幾許
竹花人月四嬋娟
一時藥籠君參术何事全家傍翠微勿謂小山招不出
太平須要隱人歸
入靈隱寺
石泉苔徑午隂凉手擷山花辨色香度嶺穿松心未厭
好閒反爲愛山忙
登看經樓示同遊
昔遊曾共朱欄語十換星移始再來料得當時樓下水
有情應解作潮回
寄題葉叔明熙春堂
堂前草木自爭春堂上妖嬈花妒人年年歲歲春相似
不信風光有故新
宜興道中
客懷無事只增愁遮眼殘書懶即休午醉忽驚如喚覺
亂山無數滿船頭
送吳興太守
雞皮鶴髮病龍鍾誤入林宗裁鑒中平生氣概今如此
自對青銅惜此儂
太簡齋即事
曉來人報雪遮門委卷蕭條郭似邨自酌甕醅能較飽
借人布被得竒温
題楊吉老知軍玉輝亭
清閒寧有清如許買斷嵐煙入尊俎我來憩此玉輝寒
要上峯頭呵佛祖
寄題李德修通判宣城隱舍仍次其韻
官身寧爲倦知還自憶青山對白間(白間窗也窗間連遠岫謝宣城詩)
有月有風俱是客愛詩愛酒可能閒(風月堂)
挽詩
魯居士
自忝知心舊常如識面初情親終近古識遠勝知書水
宿同煙艇山行並筍輿眼中無此老灑涕獨霑裾
參政大資張公二首
遇合時多故風雲氣自彊補天煩大筆醫國見名方惻
怛憂民意殷勤薦士章可能遺一老誰復問穹蒼
塞壘烽初息留都倚重臣奸驕隂奪氣政化本如春待
得中興日寧論獨病身空餘門下士悲恨不勝陳
詹閣學持國
至行無瑕玷今人見古人傷時心獨切接物語能真邨
壑尋春舊松杉墮淚新飄零一尊酒無復聽諄諄
徐仲常朝奉
豈弟臨民契昔賢政成終自弛蒲鞭暮年三徑師元亮
故國扁舟老計然北陌東阡遺杖履前岡後道鏁風煙
郎君秀羨如圭璧會有恩光賁九泉
栟櫚集
鄧肅字志宏南劔沙縣人少警敏能文美風儀善譚
論李綱與之倡和爲忘年交父喪哀毁踰禮芝産其
廬入太學交天下名士作詩諷花石綱爲當道屏黜
欽宗召對便殿補承務郎靖康二年張邦昌僭位不
屈奔赴南京高宗擢爲左正言遇事感激不三月上
二十餘疏言皆切至多見采納會李綱罷肅奏留之
迕執政罷歸紹興二年避寇福唐以疾卒有栟櫚集
二十五卷
花石詩十一章(并序)
臣聞功足以利一國者當享一國之樂德足以
被四海者當受四海之奉恭惟皇帝陛下至仁
之所眇神道之所化覃乎無外不可量數如一
元默運萬物自春豈特宜民宜人使由其道雖
鳥獸魚鼈莫不咸若是其所享宜如何哉雖移
嵩嶽以爲山决江海以爲沼竭東風之所披拂
者以爲臺榭之觀且不足以奉聖德之萬一區
區官吏輙以根莖之細塊石之微挽舟而來動
數千里竊竊然自謂其神刓鬼劃冠絶古今若
真足以報國者以臣觀之是特以一方之物奉
天子曾不以天下之物奉天子也臣今有策欲
取率土之濱山石之秀者花木之竒者不間大
小尤可以駭心動目畢置陛下圃中若天造地
設曾不煩唾手之勞蓋其策爲甚易而天下初
弗知也臣獨知之喜而不寐謹吟成古詩十有
一章章四句以叙其所欲言者雖越祝代庖固
不勝誅然春風鼓舞之下則候蟲時鳥亦不約
而自鳴耳惟陛下留神幸幸甚甚
蔽江載石巧玲瓏雨過嶙峋萬玉峯艫尾相銜貢天子
坐移蓬島到深宫
浮花浪蕊自朱白月窟鬼方更竒絶繽紛萬里來如雲
上林玉砌酣春色
守令講求爭效忠誓將花石埽地空那知臣子力可盡
報上之德要難窮
天爲黎民生父母勝景直須盡寰宇豈同臣庶作園池
但隔牆籬分爾汝
皇帝之圃浩無涯日月所照同一家北連幽薊南交趾
東極蟠木西流沙
是中嵩嶽磨星斗下視羣山真培塿千年老木矯龍蛇
天風夜作雷霆吼
三月和風塞太空天涯海角競青紅不知花卉何遠近
六合内外俱春容
聖主胸襟包率土天錫園池乃如許坐觀塊石與根莖
無乃卑凡不足數
飽食官吏不深思務求新巧日孳孳不知均是圃中物
遷遠而近蓋其私
恭惟聖德高舜禹一圃豈嘗分彼此世人用管妄窺天
水陸驅馳煩赤子
安得守令體宸衷不復區區踵前蹤但爲君王安百姓
圃中無日不春風
巖桂
雨過西風作晩凉連雲老翠出新黃清芬一日来天闕
世上龍涎不敢香
泛江
風迴浪急月初圓㩦得漁竿下釣船自是高歌星斗上
不須騎氣夜行天
靈應寺
松篁擁翠入雲間雅稱高人卷道閒自是紅塵飛不到
一溪流水遶青山
寄張應和運副
土屋茅茨山萬重隂雲不解雨濛濛桃源目斷知何處
身在杜陵詩句中
題枕碧閣
清流繩斷炎洲境松響挾將寒意來坐上逸情留不住
欲隨風月過蓬萊
西菴餞春
傍水禪房半揜門乍晴簾幕捲黃昏風驅紅雨春何在
酒入香肌玉自温勿笑饑腸充筍蕨須將醉眼蓋乾坤
杖頭更有百錢在明日還尋未到邨
次韻龍學丈
水色山光入畫屏浩然相對自由身芳菲莫恨無情去
天地常藏不盡春儻得江河化酒醴何須瓦礫點金銀
(是日諸公各論燒丹)花開花謝兩休問且向尊前一笑頻
雲際嶺
狂直初無涉世才雷公斥下九天來面衝風雪吹三月
馬避干戈易四迴帶雪燒柴平體粟瀝糟沽酒慰饑雷
如聞明日登閩嶺茅舍春風夜滿懷
和鄒宣教
未須絶跡便餐霞且飲當朝諫議茶法水有緣隨遠浪
汚泥無計染蓮花千篇信筆初無語萬里浮螺觸處家
已悟色空元不兩夔蚿何用更憐蛇
訪故人
扁舟載月夜隨風曉到磎源訪老農水骨借風鳴活活
澗毛被雨綠茸茸竹萌已削瓊瑶白邨酒仍沽琥珀濃
醉倒田間無一事九衢車馬自衝衝
自嘲
平生蹤跡半九區醉倒時得蛾眉扶連年兵火四方沸
一飽雞豚半月無住世今非孔北海分司自到賓頭盧
卷簾月色招人醉三百青銅徑自沽
偶成二首
蒼苔白石兩清幽縹渺虹橋跨碧流日過窗間騰野馬
雨餘牆角篆蝸牛饑寒不作妻孥念笑語那知天地秋
一炷水沈參鼻觀埽空六鑿自天遊
夢破南窗嫋水沈卧看素壁挂瑤琴絲絲細雨晚煙合
閣閣鳴蛙蔓草深但得甕邊眠吏部不妨跨下辱淮隂
何時樓上登晴景一醉聊舒萬里心
和李梁溪春雪韻二首
白白朱朱春已深那知雪意更隂隂落花幾陣遮山密
穿褐餘寒賴酒禁騎馬不前真有恨留衣過臘豈無心
等爲遷客俱逢雪誰似梁溪獨醉吟
玄冥忽欲作春容不許東君利自封已使素英拕暖絮
更摧妖艷别寒松那知往事思飛燕豫慶豐年免象龍
向有謫仙詩句好何妨閉戸醉金鍾
送春
宿雨初開萬翠屏相携雲水自由身寸心未逐鶯花老
一笑能留天地春儻得新詩同刻燭不妨濁酒共傾銀
往來一氣何須問蝙蝠飛時日正晨
避地過雷劈灘
門前又見馬如流兵革繽紛幾日休嶺似車盤方税駕
灘如雷劈更行舟干戈欲隘乾坤大江海徒深蟣虱憂
安得將壇登李郭挽迴羲御照神州
偶題
才薄難趨供奉班歸來作意水雲間謫官謾說九年計
客枕曾無一夕安渭水不應藏釣艇淮隂便合起登壇
喚回勝景憑夫子使我甘歸苜蓿盤
次韻謝明遠和
乞身天上爲溪山征鼓不容蓑笠閒酷暑扁舟同海角
暖風杯酒念長安高情我自歸蓮社妙譽君應冠杏壇
更約三山少從款頳虬吐卵粲金盤
題步瀛閣
玲瓏畫閣入鴻冥隠約鴻冥入太清紫氣氤氲隨去步
青霞香靄逐行旌桃花浪透三山近龜角屏高七朵横
解逐梅仙在塵世誰知塵世有蓬瀛
子安提舉
怪底祥光夜滿門朝來入社得詩人空疎嗟我句無眼
俊逸知君筆有神共隠兵戈不到處相携雲水自由身
便當痛飲追河朔紅雪繽紛膾錦鱗
洪丞和來再次韻
世事無由到竹窗只餘心賞獨難降雨餘翡翠山連七
春漲玻瓈磎自雙萬壑不須看越嶠千尋端可配吳江
摳衣便欲同清景安得黃封列萬缸
又述
萬里歸來一小窗利名心滅不須降雖無何子食錢萬
未到潘郎雪鬢雙樓上詩狂欲騎月晚來酒渴思吞江
從今痛飲須論日瑣瑣那能問幾缸
成彦女奴琵琶
婷婷嫋嫋出紗窗坐使紅妝萬目降翠袖薄籠春筍十
玉釵初合綠雲雙四絃對客追三疊萬喚令人憶九江
曼倩酒狂本無量爲渠㶑灧倒銀缸
寄璨老西軒
水沈一炷嫋晴窗默坐無心可得降浥露菖蒲能寸寸
語晴新燕自雙雙祇今得兔不鑽紙那用浮杯更渡江
前世遠公只師是好從元亮供千缸
偶成
數椽茅屋傍山隈野草如雲徑不開小院縱横行蟻陣
孤燈明滅縱蚊雷并包益見乾坤大埽滅何時風雪來
磊塊胸中何處洗酒行到手莫停杯
次韻凝翠閣看水
闌干十二俯煙濤冐雨從君一醉陶頗覺寒窗侵島&KR0888;
故將勝景助韓豪波聲裂岸魚歌遠水勢横天釣艇高
前日主人今國老乘桴何處泛滔滔
寄司錄朝奉兼簡伯壽
老松古柏爭清勁社稷元勲李文正風流千古照人寒
家有白眉聲益振十年遊宦落窮山妾無衣帛日號寒
只餘淨業磨不去駸駸筆勢江河寬阿戎作詩更難偶
銀鉤仍復規顔柳蒼藤千尺練敲冰萬軸晶熒照窗牖
明月夜光兩相酬束筍堆牀曾不休公家自有嘔心戒
豈容雕琢損天遊嗟我無文出月脇惟有蓬窗堆柿葉
如何分我三百萬試埽危言助調燮
道原惠茗以長句報謝
太丘官清百物無青衫半作蕉葉枯尚念故人家四壁
郊原春雪隨雙魚榴火雨餘烘滿院宿酒攻人劇刀箭
李白起觀仙人掌盧仝欣覩諫議面瓶笙已作魚眼從
楊花傍碾輕隨風擊拂共看三昧手白雲洞中騰玉龍
堆胸磊塊一澆散乘風便欲款天漢卻憐世上不偕來
爲借干將誅趙贊
芙蓉軒
我聞幽軒牓芙蓉琉璃十頃浸新紅此來踏雪空無有
黃蘆敗葦爭號風卻坐明窗弄書史新詞仍試佳毫楮
香風忽到簾幕開一朵芙蓉卻能語我生眼中萬妖嬈
爲渠還作夢魂勞炙牛未數劉師命驂鸞便學王子高
謝虞守送酒
瑟瑟嚴風鼓蓬戸對話春圍兩亡趣使君送酒喚春來
坐使漫空飜柳絮雪榭懸知雪未消一目千里皆瓊瑶
詩仙冷坐清入骨便合九萬摶扶搖迴首故園歸未得
天意留人亦竒絶我今幸得賢主人公亦未易有此客
送思道之福唐
狂風一過天如洗四卷隂雲空萬里高樓月色三更寒
漁歌相應起寒葦一尊初對謫仙人只用瀾飜細論文
半夜拂衣翩欲往飄飄逸興凌秋雲破浪扁舟一葉細
問君去去端何意笑言演峽隘心胸要觀閩海浩無際
顧我虀鹽尚泮宫安得化雲便從龍好景欲觀今未遂
憑君驅入錦嚢中
寒梅上李舍人
窮山觸目紛茅葦此意昏昏誰可洗竹間忽破一枝梅
對月嫣然耿寒水吟詩索酒滿高堂穿簾的皪射晶光
世上羶葷来不到翦翥天風吹冷香人言百花睡未起
獨冠羣芳差可喜那知和羹自有期未用爭雄壓桃李
但憐雨雪正濛濛寒意未舒萬象窮故作選鋒驅殘臘
挽回天地變春風
霹靂松
老榦千年如削鐵蟄龍釀春未肯泄阿香推車動地來
振起虬髭上天闕砰轟一聲驚倒人雨勢更挽銀河傾
炎洲六月塵生海一朝化作無邊春
題梅齋
江邊蘆葦風颼颼東君一點破寒愁窗間疎影横春&KR0888;
枕上冷香尋夢幽夜半竹折驚殘雪醉起捲簾千山月
肺腑洗空龍麝腥落筆天香鬭清絶
上先生
疲馬踏殘月荷策來泮宫入門見先生先生何雍容循
循言語能下誘青蒿因得附長松短檠挑燈一千二百
夜高譚雄辯磊落沃胸中吾皇求士苦悤悤不許先生
久卧龍玉鞭斜指長安道祇愁此去何由從嗚唏吁小
軒從此冷如水虀鹽朝暮欣欣爾空留絳帳照孤燈窗
外西風起寒葦
龍興避難
傍水怪石如蹲虎絶頂去天無尺五卻披叢棘下山腰
丹碧照空飛棟宇道人養道厭塵勞避世只嫌山不高
那知行空老曼倩竊食不遺王母桃松檜參天門晝閉
碧玉擷蔬飰炊雪百年冷坐無車音一旦偕来真惡客
當知喧寂無殊觀出世何妨在世間能致吾人師作古
龍興今日始開山
醉吟軒
淵明句法古無有頭上幅巾供漉酒李白豪篇驚倒人
舉目望天不計斗二子風流不可追公作幽軒爲喚迴
長鯨渴興沈江海錦囊妙句生風雷安得一廛在公側
時時去作孔融客愁腸得酒生和風也向毫端寫春色
送丹霞
山壓濃隂勢欲頽阿香推車振不開君來論詩風四起
挽出羲和照九垓别君八年驚電埽霜髭已失童顔好
逝者姑從造物流吾人一笑初不老明朝飛錫過平津
浩歌歸耕隴上雲巖竇不應藏一滴要須化作無邊春
小飲
斷臂一朝續狼肉楛矢漫空夜相逐海鳧亂飛三丈毛
藍田不行四寸玉何如南嶽追祖風雲間坐致桃李穠
笑盡酒船三百斛醉吹簫管上晴空
訪丹霞
煙雲著天無寸空寒窗瑟瑟夜號風浩歌出門何所詣
故人飛錫梵王宫扣門兀坐寂無語衲被蒙頭面如土
逢場聊復觸機鋒千偈瀾飜疾風雨我生鼻孔自撩天
笑將龍肉比譚禪針水相投得吾子帖肉汗衫今脱然
但憐淨業猶詩酒醉筆時作蛟龍走儻惟語默兩無妨
憑公刻燭聮千首况是雪意政相留慎勿悤悤撫刀頭
明日笑譚作春色同在瓊瑶十二樓
送游教授
世事齪齪饑寒語恩怨嘈然相爾汝蠅營狗苟端可憐
不見秋風黃鵠舉君看三山夜降神鍾成人傑超人羣
堂堂勁氣薄霄漢藐視四海豈無人簞瓢陋巷誰知已
自足一竿釣秋水誰使文星射紫微天書遂敕川龍起
笑來南國開絳帳議論清明森萬象已經爐錘無頑金
九萬卻摶羊角上飄飄歸興凌秋空莫恨丁寬易已東
天生若人不私子當令四海遍春風
廬山
平生作意廬山遊往來卻貪吳越舟陛下許臣鞭匹馬
芒鞵因得款清幽是時六月蒸炎暑六合黃塵空一雨
上方冷翠襲衣襟便覺笑譚在天宇
和謝吏部鐵字韻
紀德
引領門牆數舍耳劔之水源自樵水(公邵武人也)裹糧問道
嗟未能參前倚衡見夫子自笑昔爲塵土人春狂時逐
賣符瞋年來嬾惰百事廢洗空人僞惟葆真更餘淨業
磨未絶強繼彌明不知拙豈是螳蜋敢當車貘獸從來
食銅鐵
丘宰生日
昔年怨聲嘗滿耳紛紛女巫未沈水天教我侯慰遠人
坐令盜賊化君子期年仁政遍人人撫之如子不須瞋
吏民欲欺亦不忍出言洞見胸中真要途書問久已絶
人皆巧中渠寧拙優游黃卷有餘歡此志不回端截鐵
自叙
萬物紛紛一馬耳百川不同均一水不將彼是作殊觀
坐使須彌納芥子李白高視空無人審言更作牙官瞋
可憐紙上較輕重畫餅象龍俱未真我師宣尼四病絶
抱甕寧作漢隂拙萬變紛紛不敢侵真室何須樞楗鐵
遊山
高巖去天尺五耳下飛瀑布千尋水山間&KR0888;竹映枯松
歲寒相對凜君子杖藜去去尋幽人剥啄扣門公勿瞋
凡骨羶腥儻不厭願供薪水看修真高人隱几語言絶
大巧湥心反若拙無乃誤遊天目山偶見唐公冠戴鐵
對酒
八斗一傾聊熱耳開匣時觀三尺水指天喝月使倒行
揚波直欲斬鮫子安得知音吾黨人相看青眼不余瞋
笑驅八蠻有竒策開懷聊與話誠真可憐吐哺風流絶
乞巧未遑姑守拙坐觀明月侵蝦蟇空使玉川懷寸鐵
送成彦尉邵武
汗血神駒卓錐耳去似蒼崖決積水據鞍年少笑西征
神仙中人梅氏子平生胸抱不由人點額再歸曾未瞋
儀舌尚存斯足矣卞玉那愁無識真一官聊續箕裘絶
登山莫壓芒鞵拙會使狗偷埽地無不須蠭蠆揮鉅鐵
謝楊休
人生相值梗萍耳無酒投錢亦飲水况公家世足風流
封胡羯末又賢子匹馬來尋物外人坐上無氊寒不瞋
傾蓋相逢已如故洗空機械情更真公今在陳糧屢絶
惡圓喜方我尤拙窮愁相守兩蕭然富驕何事如意鐵
呈機叟儀曹
管中窺豹一斑耳敢對江海更言水賴公不作揚雄尾
舞雩曾許隨童子綈袍至今念故人世人欲殺渠不瞋
更將妙語爲高價坐令玉表欲侔真期公終始不相絶
回愚參魯余亦拙異時報德但修身那用張良袖中鐵
口占
白鶴一去斷消息白鶴嶺高高無極仙人望汝久不歸
珠花撩亂瑶海碧當時同伴有飛鸞雪浪掀天飜綵翼
世間千歲會重來過眼不須尋鳥跡
招成老
萬竅于喁北風烈烏雲貼地欲飛雪醉乘一葉上玻瓈
忽霽隂威行夜月鳳凰山頭想大顛芒鞵竹杖弄清泉
胸中得句自春色散入草木騰雲煙安得今宵對揮麈
快然别作二歲語遙知今吾非故吾便當刻燭追風雨
送成材
伯夷自甘首陽蕨商臣不戴周日月那知世人冷笑渠
卻言馮道有全節紛紛過眼萬飛蚊何如閉目日飲醇
議論不從流俗變吾宗賴有謫仙人謫仙品流居第一
射策王庭恣狂直不知天上聞不聞見說奸臣俱辟易
秋風鞭馬衫按藍一官聊渡試江南羣從相從得髯尹
家學當須與劇譚江南風月歸詩酒二陸相從真得友
無人肯伴栟櫚狂爲我喚回脱帽張
寄李狀元
渡頭送君泛小舟絲絲細雨織寒愁自聞君來天亦喜
急埽隂霾霽九州聚星高會古難續也欲從君勤秉燭
期君指顧蘇甌閩一笑春風不忍獨
黃楊巖
石壁巉巖驚鬼劃異草幽花鎖春色羣山迤邐不能高
突兀獨磨霄漢碧芒鞵千尺上崔嵬手摘星辰腳底雷
撥破煙雲得洞戸醉眼恐是天門開入門嵳峩森紫玉
冷風吹面天香馥箕踞胡不揮麈尾萬指未充空洞腹
我因避地訪名山扁舟夜渡沙溪寒辛勤博此一笑喜
太平猶在水雲間猛將今無三角虎狐貍晝號鰍鱔舞
靈巖知有老龍藏挽出人間作霖雨
鼓腹謠
當時大鑊四十石饀鹿如柱餅八尺飽食起來舞金剛
揮戈天上駐斜日底事年來到骨窮炙蒲脯苔誑腹空
鬭牛一飯期五日一半又聽闍棃鍾啄腐吞腥將日削
天公作意殊不惡十圍漸化楊柳輕因馭冷風上寥廓
次鼓腹謠元韻
我心不轉本非石世路爬沙任退尺杯酒高懷獨未忘
只有三萬六千日原憲雖貧亦非窮石髮溪毛放筯空
已遣寸毫飽風月安得高堂列鼎鐘明朝莫怕山如削
夾路花香破酒惡世間得失競雞蟲一笑危岑天地廓
風雨損荔子
前日雨聲如隕石昨日風狂退六鷁荔子吐華漫如雲
結實定知無十一南來無以慰愁煎端期一飽菓中仙
山頭看花日千轉默想香味空流涎事類翻羹慎勿恤
風雨在天非人力要及豐年天下同那爲海邦私一物
題吹衣亭
馬上衣衫涴塵土斂版權門腰傴僂冷風天上呼不來
厚顔如甲汗如雨星郎高韻凌雲煙天籟喚歸酌流泉
人間熱惱醺不倒亭上鶴衣飄欲仙君方醉樂人愁絶
何如御此登天闕叩天借取衣上風吹下九天作春色
古意三首
妾身如暮雲隂霾愁漸濃郎來如曉色日高雲自空曉
色未應夜愁雲不可重會持一杯酒舉室生春風
妾心如寒梅隨郎遍江東妾身如飛雪知落何亭中雪
花故清絶何人能擊節梅花歲歲春千秋香不滅
妾如傍籬菊不肯嫁春風郎如出谷鸎飛鳴醉亂紅亂
紅有何好風雨一夕空菊英雖枯澹不愁霜露濃
謁南齋諸友
青青門外竹練練澗中流水竹自相激天壤無炎洲我
友有高韻來爲挾策遊氛埃飛不到軒窗寸寸秋高文
穿天心細字編蠅頭氣豪欲騎月志銳定焚舟我來初
過雨衣衫空翠浮平生百斛塵一洗空不留歸來短檠
下清風入夢幽不知白蓮社百容靈運不
登妙峯閣
維舟古木隂故人能倒屣相攜步高閣千尺誇雄偉雨
餘天氣清宇宙空如洗對面碧玉峯去天不盈咫憑欄
一超然欲摶九萬里下視囂塵間蠢蠢魚蟲耳平生浪
自苦馬上肉消髀悤悤欲何之燒香更隱几入夜寂無
人波聲欄下起坐覺非塵寰雷霆生腳底
陪李梁溪遊泛碧
凉天夜無雲寒江秋更碧冷照月華中水天同一色畫
船渺中流三更羣動寂清風遠相隨蘆花秋瑟瑟近山
得桂香隔煙起漁笛樓臺半有無疑是化人國我生本
無事釣竿勤水石今宵更可人仍侍君子側浪登元禮
舟本非謫仙敵斂手看揮毫光芒騰萬尺
舫齋
寓形天宇間一枝慎所處到眼無溪山堆胸自塵土陳
子作舫齋端能世外趣笑傲風波境恬無風波慮循本
魚可觀灰心鷗自舞風景雖可人公乎聊四顧紛紛逐
末流誰援沈迷苦吾事在濟川慎勿五湖去
過黃楊巖
朔風夜號空于喁幾枝木深山自春色芳草不凋綠朋
來得佳遊招提藏翠麓新酒赤如丹竹萌肥勝肉一醉
出門去缺月挂修竹歸路沙溪淺危橋踐寒玉夜過渭
濱居門庭故不俗對坐寂無語泉聲如擊筑宗盟更可
人相邀勤秉燭開緘得捷音豺狼俱面北迴櫂今可矣
賞心嗟未足西去有竒巖佳名配王屋箕踞列十人未
充空洞腹更約林宗俱來伴白雲宿
次韻王信州遊棲雲
勝遊出林杪參天僅一分從君如附驥顧我願爲雲野
色連空碧幽香襲露薰耦耕當卜此横笛夜相聞
宋百家詩存卷十六
