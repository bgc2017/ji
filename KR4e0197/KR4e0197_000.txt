青霞集目錄别集類五(明)
卷一
文集(上)
卷二
文集(中)
卷三
文集(下)
卷四
賦
卷五
詩集(上)
卷六
詩集(中)
卷七
詩集(下)
卷八
論草
卷九
兵說
卷十
尺牘(上)
卷十一
尺牘(下)
卷十二
年譜
臣等謹按青霞集十一卷年譜一卷明沈鍊
撰鍊字純甫會稽人嘉靖十七年進士除溧
陽知縣後官錦衣衛經歷疏論邊事並劾嚴
嵩廷杖謫戍復為嵩黨路楷搆入蔚州妖人
閻浩案中棄市天下冤之隆慶初贈光禄少
卿萬歷中追謚忠愍是編本十六卷前為詩
文後附年譜事紀祠集鍊子襄有刻集紀原
言方鍊被禍時籍其家燬其著述又榜禁毋
許藏匿副本是編蓋襄所口誦而心記者然
僅什之一二後復得武崇文所藏本始編次成
集其文章勁健有氣詩亦鬱勃磊落肖其為
人以詞藻論雖不及鈐山堂之工然嵩集至
使天下不欲讀當時為作序者如湛若水崔
銑諸人至以為文章之玷而誦鍊集者至今
肅然起敬此則流芳遺臭視其自為人心是
非之公有不知然而然者矣今錄其原集十
一卷而以年譜一卷附之至鍊之事迹彰彰
史冊日月争光不假後人之表章其事紀祠
集所載贊頌諸作則槩從删薙焉乾隆四十
五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
青霞集原序
青霞沈君由錦衣經歷上書詆宰執宰執深嫉之方力
搆其罪頼明天子仁聖特薄其譴徙之塞上當是時君
之直諫之名滿天下已而君累然携妻子出家塞上會
宣大數告警而帥府以下束手閉壘以恣寇之出沒不
及飛一鏃以相抗甚且及寇之退則割中土之戰沒者
野行者之馘以為功而父之哭其子妻之哭其夫兄之
哭其弟者往往而是無所控籲君既上憤疆場之日弛
而下痛諸將士之日管刈我人民以蒙國家也數嗚咽
欷㱆而以其所飲鬱發之於詩歌文章以泄其懷即集
中所載諸什是也君故以直諫為重於時而其所著為
詩歌文章又多所譏刺稍稍傳播上下震恐始出死力
相煽搆而君之禍作矣君既沒而中朝之士雖不敢訟
言其事而一時閫寄所相與讒君者尋且坐罪罷去又
未幾故宰執之讎君者亦報罷而君之故人俞君於是
裒輯其平生所著若干卷刻而傳之而其子襄來請余
序之首簡茅子受讀而題之曰若君者非古之志士之
遺乎哉孔子刪詩而小弁之怨親巷伯之刺讒而下其
間忠臣寡婦幽人懟士之什並列之為風疏之為雅不
可勝數豈皆古之中聲也哉然孔子不遽遺之者特憫
其人矜其志猶曰發乎情止乎禮義言之者無罪聞之
者足以為戒焉耳予嘗按次春秋以來屈原之騷疑於
怨伍胥之諫疑於脅賈誼之疏疑於激叔夜之詩疑於
憤劉蕡之對疑於亢然推孔子刪詩之旨而裒次之當
亦未必無錄之者君既沒而海内之薦紳大夫至今言
及君無不酸鼻而流涕嗚呼集中所載鳴劍籌邊諸什
試令後之人讀之其足以寒賊臣之膽而躍塞垣戰士
之馬而作之愾也固矣他日國家采風者之使出而覽
觀焉其能遺之也乎予謹識之至於文詞之工不工及
當古作者之旨與否非所以論君之大者也予故不著
嘉靖癸亥孟春望日歸安茅坤拜手序
