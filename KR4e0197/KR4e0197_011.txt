青霞集卷十一
明沈鍊撰
史王陽書
獻歲孫生往遊玉女潭之勝曾奉尺書想達記室矣頃
吳中人過此每頌令德發倉廩以賑饑窮不獨邑人懷
戴而感烈雖遠方聞者莫不舉手讚翼天生賢哲以濟
斯民如公之徽懿海内豈多見耶
答陸宫保書
自包生還被荷手書并以寵錫感服至今然不敢數奉
啟狀者因無可托又不欲以空文冒凟尊嚴也頃承來
諭極切感激但今日時事之急燃眉不足為喻矣鍊雖
竊伏草茅而曠望風塵之末但知邪正之趨一欣一戚
展轉於懷何時云釋鍊惟天下之日壞者只在尋常尺
寸之間而不在於顯融之際尋常尺寸是士大夫以為
當然而不察者而不知天下之事日已趨於壊矣山崩
川竭龍蛇起陸邊疆多故事勢日危薦撫臣用邊將不
聞超拔傑特謀猷之士猶襲常躡格以徇己私然則必
待天地反覆而後為變耶國家之患莫大於飬兵飬兵
則斂散之際為弊不勝而不知所以愛民故野荒民散
山川易位豈一日之積乎今邊塞討馬乞糧名為軍旅
究其心有一毫為國家實用者哉使歸謹勒手狀奉謝
情悃縷縷未盡展布外連珠一帙幸賜采擇之不勝悚
息
連珠(止存七首)
盖聞花本無心遇陽春而自發仙須有道能不老而長
年是以呼吸玉和導摩金骨黃庭内境待琴心三疊之
調白晝中天因鼎氣八成之運
盖聞仙道通靈誰應無窮之變聖機入玅自生有穆之
光是以河上仙公望青霄而鳳舉關門令尹觀紫氣而
鸞翔超軼九埏嘘呵八極
盖聞道由悟入理絶言筌造化神機顯示金丹之奥旨
乾坤妙用默流玉液之玄符是以得道真仙撫塵寰而
拍手知微老子對世景而忘心
盖聞蓬萊隔弱水三千非飛仙不可到玄圃在東溟萬
里必羽化始能登是以方朔偷桃終離漢王之席安期
啖棗偶經項籍之宫一舉而黃鵠高翔冄遊而桑田已
變
盖聞嚴青異骨終合成仙子晉高才自應學道是以忠
孝本飛㫒之質聰明為羽化之姿林甫欺君最犯道家
之忌嵇康傲世亦無仙客之緣
盖聞身上紫霄自解塵寰之阨骨凝玄水定超凡界之
迷光滿福堂香生夀域是以接輿嘆鳳及漢世而未衰
李耳猶龍在堯天而已見
盖聞天上長春花鳥徹四時而并麗山中不夜香燈連
五緯以爭光是以賢聖希玄神仙愛道超魔拔難自開
雲笈之書掃惡祛邪常吸日宫之蘂
寄袁元峯書
曩歲辱令親攜書劄并以嘉貺慰存遷客於幽谷隂崖
之中道詣懇篤至於今感之然知旌旆往來桑梓翺翔
闕庭其視投荒之人綿邈萬里者何如也僕抱憂憤之
疾已入膏肓而世路晨光又更蹙之往往感慨長號而
不能已也士大夫誨我以譎隐道我以周旋鍊以為丈夫生世
當盡忠伏義置此軀於六尺之外何所不可乃泯泯默
默束小人之態以乞哀於人耶况人生所志不同而死
生貴賤之有命乎夫楊李諸公此心無愧於天地特自
其命之所遭如此縉紳先生未可相視為戒而直懷此
凜凜耳人心若可冺滅則天地將已窮乎吾惟竭臣子
之心委順而已他遑慮哉風便附去手狀奉訊起居鴈
翼北來時望德音關山愁寂無任戀戀
寄張兵憲書
昨因王家堡曾道一言於牛指揮以告下執事然此其
一端僕之區區則望羣公執事於此之時褰裳撟褐運
尺寸之規而恢萬里之度改尋常之轍而就千載之功
也鍊不佞自上疏以來夙夜砥礪未嘗一飯而忘君恩
今邊境洶洶一髮之引千鈞不足為喻矣人言責不在
汝何庸汝言似未足以解區區之憂者何則君父之難
切於肘腋而人臣回翔容與便已而後發其若此心何
哉伏惟下執事敦厚瑰梧秉心忠亮深惟國家之急精
白光明萬夫瞻仰此又僕之所傾心而向往者則區區
之言縱欲不告於下執事而不可得也今天下極弊大
壊仰觀天文俯察人事非獨外患之殷而内憂方切錢
榖甲兵銷鑠己盡人心紀綱敗壊難言當此之時必非
拘攣常調所能轉移之者軍伍壊而後有家丁之設若
家丁之害又有甚於軍伍者倚勢恃強奪人田土侵人
財貨至有白晝淫人之妻女而莫知禁者頃生割百姓
之首以報膚功實此輩為之况今給飬之費數倍於軍
伍則何必虛設此名以重地方之荼毒乎此其弊起於
文臣急功希賞弄機械以欺朝廷所宜亟去早除以寬
生民者去此而欲練兵選士莫如因土著之民行屯田
之政僕常以其說聞於龍崗公此不可不告於下執事
者夫後世之患在於兵農之分今日正坐受其弊矣苟
執常泥故以為成法之不可變則相胥以溺莫有恢復
之時矣可勝嘆哉夫有土則有民無土而民不可使也
有民則有兵無民而兵不可為也莫非民則莫非兵何
有兵少之憂莫非土則莫非民何有兵驕之患易曰君
子以容民畜衆而軒轅之為井田管子之作内政盖皆
此意今不必奪彼與此又取紛紛但有田者捐其租無
田者給與之閑田况百姓之心畏家丁之害甚於強敵
常曰我輩居長邊方且知行伍能去此家丁寧自備衣
糧以為戰守下執事何不於民心之所欲為者下令以
約束之就其中選才力者立為首領各令防守本土惟
鄰近者有應援之義教以金鼓旌旗之節坐作進退之
方一以統十十以統百百以統千此自然之制也有鞍
馬能戰陳者則多增田土以為賞其遷叙也亦千而百
百而十十而一其不忠力者則奪之田土以為罰上之
使下下之事上各循其理而定矣此所謂義兵也或曰
安得若是閑田而與之又有田而勿征其稅此得為義
乎鍊以為邊塞之事與中原不同宣大之牧馬草場其
地以數萬頃計今皆荒蕪不使民得耕耨總副參遊而
下所占以數萬頃計捐其子粒即為義兵矣宣大連年
所壊堡寨以數千計其所遺田土亦以數萬頃計此皆
可捐而與也且祖宗之法以宣大為邊陲原無上供之
稅胥吏之流專意舞文坐收其利何嘗不捐也况捐租
之法獨行於邊陲而不行於中土曷為非義乎又曰今
敵騎日夕窺伺欲農民運畚鍤收穀粟而復為之兵不
已迂乎余曰民心樂種植而惡催科之擾憤凌蠧而懷
擁護之心此其大情也乃若散家丁而不調則無作踐
之苦且省供給之煩又捐其稅糧增以田土償其舊所
借貸必大歡悅寇至而勒兵拒戰彼自為身家計矣奚
俟迫促之乎故令未下而衆悅從兵不勞而食自足何
者先得其心故也昔荀卿論用兵之要莫先於附民趙
充國破先零以屯田為務此人情物理之至聖人復起
而不能易者道在邇而求諸遠事在易而求諸難非此
之謂與富戸買糧納草有官司奪其值而不償者萬口
嗷嗷莫可云喻今任其所便急以閒田償之亦權事之
宜也不然彼等將欲逃匿更何以處之譬如家事為不
肖子弟所共分裂有克家者出而扶植之非獨振其家
聲亦可以護持弟兄之過咎也其為德業豈淺淺哉乃
若沈吟猶豫拘文法而樂因循今日不發明日不行則土
崩之患已在目前矣謹承使便敬勒手狀奉謝高情伏
惟左右察其悃誠恕其戅直幸甚幸甚
寄唐荆川書
憶疇昔辱遊於陽羨之墅省記微旨教以挽弓當其時
不識也别後幾二十年末由一晤而世路坎壈不出公
之所議緬想英槩時時於夢中見之顧僕出關以來目
覩世變大有傷心者恨不能會并於數千里之外與兄
握手傾此緒談也頃燕峯使者之便敬脩手狀奉訊外
鄙作一帙幸賜覽削之
寄華鴻山先生書
往歲程侍御曾屬人轉致手書并以腆賜南向肅拜祇
承數千里曠蕩之恩况在師門詎能不感激馳戀時即
具啟委謝不審曾入記室否自頃海宇多故數從人問
訊台居然未有指陳邇聞蕩口舊業己倣北人築為堡
落嗟乎此可以觀世變矣鍊從出塞更為留意覽觀於
治亂興衰之際只在人心人心流轉即天道之所著也
然紆迴而考之天道其有定乎奸邪不久而覆矣夫子
何憂焉往歲漫為拙稿一帙輒貢上乞賜筆以微旨使
放臣逐客猶得蒙大道之餘將以授北方之學者無任
瞻佇
寄馬孟河書
曩歲辱賜手翰龍蛇夭矯暉映山谷此時以邊塞之地
楮素不莊不得即具啟奉謝嗣得發則高君已行矣三
月間小徒梅天俊應貢入都城曾附致區區不知已達
記室未也昨又聞軒車將還此意云何於潔身之義高
矣但念為國無人此重可嘆也不肖投荒以來竊憂海
内多故兼以強敵久覘中原日夕環伺長鈎巨索設計
非細當事之人雖亦吁嗟愁結然束手無為而制禦之
策邈乎其不聞也其在下執事盖必籌之稔矣不識何
以解僕之憂心乎風便附此并馳上鳴劍集一冊碧玉
環一雙引區區諸惟亮原之
寄張白河兵憲書
七月十一日敵騎入川離保安不一舍守偹不在掌印
無為城中之人莫不惶怖僕不得已率諸生數十百人
同鄊中父老列行伍執器械巡守城上晝夜不眠者九
日此非宣大諸公之地方耶敵騎方退家丁四出殺人
報功希賞其害生靈傷國體甚矣此所謂有忠邪而無
貴賤之時也今強敵憑陵之後又不聞當路藁葬撫揗
而急拘無罪之良民為此施行其知緩急之序乎僕荷
下執事之明德居常感念之今日之言乃家謀而國計
實不得己耳是故君子作福於未萌銷禍於未形且惡
不可長罪不可縱僕自讀書至今未聞割人首領以報
膚功者僕雖謭薄曩以言事而投竄邊陲蒙朝廷待以
不死縱不欲為社禝之憂而身家之慮殆有不可己者
春首中路攻者四十八堡殺傷男女萬計今新城又壊
十三堡矣敵騎雖為暫退坐謀擇肉環視無己况其鈎
索梯衡之具無所不備而中國無一可恃者又兼有家
丁之内亂切恐禍患不在於外侮而在於蕭墻也伏惟
下執事忠智絶流不為外議之所牽制轉禍以為福因
敗以為功罪其渠魁剪其羽翼更能深謀遠筭以滅此
強敵竒正變化飈舉而電發動於九天之上藏於九地
之下使彼來不得以縱掠去不得以全歸非下執事其
誰望之鍊也懷抱樸忠投荒待罪不能被髮入窮谷採
薇而長往又豈忍坐視斯世哉所以目注視而耳傾聽
無非此念也倘下執事見為迂談加以姑息不重懲此
腹心之害敵若冄來人民不防外患而防家丁地方不
戰而自破矣此所謂助敵以自滅可不為之深慮乎下
執事憂國家而勤社稷者必不憎僕之僭言也千萬亮
察
又
僕負罪於下執事久矣然自維此心以為愛下執事者
莫小子若也疇曩小兒在宣城又過辱盼睞之恩且非
獨小兒也僕雖謭劣非不知隠默為高而喋喋取人之
憎惡顧時勢倒置已甚而權臣蒙蔽萬端私結黨羽而
潛消國脉逆惡隱奸人所共覩然依阿者趨其勢容回
者箝其舌紆延時日不惜綱常僕也落職投荒不量其
力指明天地之大義以存民彝不效鮑焦負石投河此
生尚在當烈烈轟轟以盡臣子之心不為依阿腼腆束
兒女子之態以邀富貴者况死生窮達之有命乎今使
君之光明俊譽為門下之所汚染多矣鍊叨年誼之雅
承骨肉之愛實不容以不言之下執事何不如韓延夀
之故事斬邪魔於肘腋決贅疣於項領去舊更新以昭
至誠則日月之光明如故矣頃里中應襲馮世勲一罹
於枉法贓贖不完飲食不接彼其母子兄弟舉家五口
皆溺於井鍊聞而痛悼捐金以救免之使君明照覆盆
之下寧當有此况有僕之所難言者乎今懷來之民被
家丁之害籲天無路冤沈骨髓幸我明使君垂察草野
之言深慮而熟圖之鍊誠癡愚不肯惜一身以為萬民
請命者小兒在雲中旦夕還即令走役於門下疏草初
就筆削之鑒原之無任幸甚
寄李兵憲書
曩者軒車出新城不能追送念於今歉然深維明德盛
誼佩服何已頃知旌麾已到陽和非惟慰答蒼生之望
其不佞彌益忻忭數年以來鍊也不自揆量抱負杞人
之憂語默動靜頗關世故以其愚億屢陳當塗反為忤
已然此是過信聖賢之罪實非矯佞至於人不相諒亦
是所見不同時命不與付之自然何所怨尤乎今天人
示譴内外艱危區區之言復稍有驗為今之計惟有鞠
躬盡瘁共圖其後以報效朝廷其諸瑣瑣俱不足談所
望下執事恢弘謨略轉禍為福則鍊雖謭薄願聆德音
故人之子邵某其父子皆夙有壯猷非獨為椒房紈綺
子弟而已左右試垂察之則知其中之所存非僕之為
佞也邊鄙楮劄不恭伏祈亮察
寄周子書
日者辱惠手劄長篇累幅詞旨緣縟非篤誼至情何以
有此服誦感荷至今靡諠不審即辰起居何似僕之懷
想丰采非得會并不能為慰也僕自三月離保安入五
臺愛其山川景物之勝聊寄跡以娛歲月所望高明不
遺荒野仗劍來遊言叙夙昔如何如何頃聞諳達窺覦
關内節鉞諸臣皆駐馬居庸未聞有長驅直搗之計以
安廟社者鍊不勝憂憤風便慢啟附訊即令小僮進京
當顓致悃悰不盡
寄蕭柱山書
客歲辱手書慰諭綢繆知念我之不忘也尋具啟答謝
想已入覽觀疇昔與兄之憂於海上者今一一有之良
可為慮也自我朝開拓以來登萊至浙沿海築五十九
城以為守設衛置所間以烽堠大率規模有類九邊之
制今承平日久應廢而不存矣故倭寇之來竟無阻隔
長驅深入殘害生民為今之計莫若練土著之兵使之
各相戰守然始練不可以應卒而調兵不可以持久事
急則調之勢緩則練之若調之者終不如練之者可久
也且調兵一而當練兵之費百飬調兵一而當土著之
兵其費十練愈久則兵益精在上無調遣之煩調愈簡
則費益省在下無供給之累以其所費者而練兵何弗
強也以其所省者而充費何弗贍也此法僕曾告邊鎮
諸公盖嘗行之至今稱為便益不知江南之縉紳大夫
亦計及此否耶夫地有南北法無定擬因時變通存乎
人焉小兒歸令奉訊起居千里關山應同戀戀
寄歐陽總兵書
日者辱軒車枉臨自顧菲薄無所效尺寸於麾下旦夕
聞東西馳報風塵之警不息未嘗不發憤悲歌仗劍自
誓欲滅此朝食以報朝廷若伏櫪之馬志在千里輒向
風而長鳴也僕以為士大夫見目前世事坎壈動為掣
肘遂惑於運會之說因循畏縮不欲深圖遠算竭忠盡
瘁以先國家之急是豈臣子之心哉伏惟將軍瑰瑋絶
倫忠勇冠世邊塞之士莫不伏軾而讃翼况不肖齒數
於冠裳之末而素被盼睞之光者其思布誠悃於麾下
良以久矣會僕久有山中之遊不得勒寸楮以致區區
至於今懷歉也邇來敵人之勢有衝突而無止息士卒
之弊多疲弱而少精強况兵不練而欲其勇敵不制而
欲其怯萬無是理也曩敵進懷來時連絡二百餘里時
守備缺員城無主者僕因父老之哀告乃率諸生與閭
閻之民列隊守城靜觀於麗譙之上夜至三鼓連營寂
然但見牧馬嘶鳴野燒隠隠彼時誠得勇敢之士數十
百人持鳴笳挾飛砲執器械受約束銜枚疾走潛入其
營四散攻擊之城頭鳴金鼓以震聲勢况賊營布列廣
遠擊首則尾不能顧擊尾則首不能援出其不意砲聲
四起掩伏如令彼必自相蹂殺此不世之竒捷也諸節
鉞者計不出此拘泥成法不敢掉背而促步按數萬甲
兵坐視此輩連住十餘日曾不發一矢以警之及其槖
載而歸徒爾追送僕不能不憤鬱而扼腕也昔漢景帝
時匈奴寇鴈門上郡李廣為上郡守嘗從百騎出遇匈
奴數千騎衆騎欲馳還廣曰吾去大軍數十里今走匈
奴追射我立盡今我留匈奴必以我為大軍之誘不敢
擊令諸騎前未到匈奴二里陣所皆下馬解鞍以示不
走匈奴有白馬將出護其兵廣上馬與十餘騎奔射殺
之而還解鞍令士皆縱馬卧會暮敵兵終怪之不敢擊
夜引而去余觀古名將如李廣亦已竒矣以廣百騎遇
匈奴之數千騎何啻不敵乎廣卒以其謀計令不敢擊
而今之言兵者卒言敵人盛強非中國之師所能抗僕
於李廣固歔欷而太息焉將軍誠肯設計以用竒不在
兵之多寡也究古人之用心察敵人之形勢隨機而變
化之使勲業茂著於當時功名昭爛於簡册僕知今日
之聲稱不獨擅於李廣而擅於將軍矣
答高子俊書
羈旅之人漂泊關河故人相念如君者海内所存其能
幾何曩時董生出訪曾獲手劄并以腆貺頃季子用來
又勞屬念且道足下高情懿誼僕何以當之顧濁世風
塵相迫殊甚重辱詢問邊陲之事僕豈忍言之哉今邊
事之壊自人心之壊始矣當事者不能務宣教化倡忠
義以回人心吾不知其危亡之日也縉紳大夫至於市
井黎庶各有成說定論膠固於心不可復解其端起於
不知先王之訓耳目所聞見互相漸習至於如此故世
之人不復論是非而專言利害僕謂其不明於利害之
極也如欲宣教化倡忠義則莫先於利害之實導之矣
導之以利害之實是矣而棕核太過察見淵魚則近於
刑名操切孔明之所以不能興漢也何者風俗雖薄而
此心之不可冺也故曰君子之德風小人之德草草上
之風必偃在上者導之以利在下者必以利而歸之凡
有利於己者何弗為也在上者導之以義在下者必以
義而歸之凡有義於己者何弗至也今為人上而導引
之弗端欲人之回心嚮道也難矣不先根本而務枝葉
具文塞責玩愒時日未見其能澄流而清源者此言雖
見謂迂闊足下其潛思之不特邊鄙之當務而凡存心
於家國者外此不能以致治平之化也風便漫附小啟
遐荒乏物無所遠將外奉去十三經註疏二篋用酬夙
諾如得命駕千里之外一為傾倒此其感激又何殫言
哉
答劉參將書
日者行李過龍門辱車從枉惠勤篤匆匆據鞍别去不
得一為致謝感愧之私耿耿至今自後即有北路之警
傳言令弟率衆當先奮臂馳擊彼遂遁走僕聞而嘆之
真男子也孰謂敵人猖獗而不可制乎將軍有親兵若
此何慮邊塵之不淨而勳業之不立耶雖然僕所嬰心
蚤夜不能釋然者為敵人環視中原狡詐百出覬覦之
心無時而休今日殺人明日攻堡羽檄交馳歲無寧日
今左右任孤城之險當北面之衝與敵為隣時相戰鬭
不可謂宴安無事矣况邊事敗壊已極不可旦夕理料
當此之時有官守者縱欲解冠裳辭爵位高飛遠走以
避禍亂殆不可得也况我等蒙荷朝廷曠蕩之恩不容
一日而㤀保護家國之計不可一時而怠此盖臣子之
心也伏惟將軍之忠勇追於古人計算超於疇等待人
禮士氣意慨然守領諸校樂於為用誠僕所願為之依
歸傾心而向往者竊恐左右戎事之倥偬不若僕燕觀
之審也又承左右一日之愛苟有區區敢不為將軍陳
之邊鎮之兵素號雄強以宣大而較之獨石今尤稱首
但久失選練之道大都廢弛原額兵馬一萬有竒及今
逃亡老死者應過其半軍雖缺而糧不除名雖存而實
則廢執事及時汰其老弱取其壯強者以訓練之五人
為伍五伍成行分隊列長時為宣諭使各相練習而為
聫屬之勢至於號令之時一人有功則五人俱賞而欲
其同心一人失事則五人同罰而為之連坐務令其一
心一力以成戰守之功紀律嚴明而賞罰信訓練精當
而調度神勝在我矣老弱者令守城堡俱不可棄以原
額缺員之糧加於選練之兵㦯為犒賞之費則士卒莫
不奮勇而效戰感恩而樂死矣北路邊廣地荒去京不
遠敵騎旦發而夕至不乘此草枯水涸之時訓練蒐狩
共成堵截之勢一時不戒而入於京師則傾覆之禍悔
無及矣日前僕熟視長城雖有舊址然修補之故事近
已俱廢高山一眺千里目前敵騎長驅竟無阻隔烽堠
不明邊方大患士卒不練束手難為更不預備早圖雖
有善守而慣戰者恐措置之不及而決勝之無由也然
城壘雖淹溝塹尚在能用竒設伏以計之猶勝長城之
為限耳僕自還至山中每憶邊民之苦時時為之嗚咽
彼中光景淒然蕭條萬狀黃沙連於漢壘弱草入於窮
荒山無所産地無所生十里五里雖存堡落人跡稀少
車馬斷絶且彍騎成羣隱伏道左乘間而劫殺人民伺
隙而搶掠牛馬經過公役人人自危此盖宣大要衢一
旦若此日侵月削患害何如不肖醉思而夢想不能不深
深憂而長嘆也頃以使旋謹附手狀奉謝高情并舒此
悃愊幸惟左右採其芻蕘參以謀畫試而為之未必非
勝中之一算濟時之少助也外馳去新詞四首古劍一
匣希麾頓之不盡
寄邵大參書
日者辱華劄遠存兼以腆貺感念高誼如何可諠伏審
即辰道履清安為慰頃大同人過此具言西路又喪將
官并失堡落不可勝計世事可謂岌岌矣聞之嗚咽為
之短氣記憶執事疇曩之論時時奉服不榖雖淪於草
野顧此心此義未嘗羹墻忘於朝廷憂時慨世之心展
轉於懷惟有焚香籲天而已所冀高明賢哲不忘祖宗
百九十年涵濡之恩共竭驅馳之力天下事未必不可
為也矯首雲中有懷鬱結然不知何時奉晤以叙夙昔
備寫野人之懷耳使者行急率爾具狀種種悃私嗣當
顓布
答江總制書
鍊也幽憂孤憤之士荷被明德之光待之以賓御厚幣
卑禮猥屈於衡廬而又温顔和辭延訪再三使草莽之
士遂忘其貧賤吐露情實鍊也謭劣鄙陋何足以知邊
事哉雖然嘗聞諸塞上老人之言也今日時事大壊極
弊若欲一一條貫而施行之如理亂絲未有頭緒况強
敵已盤據内地刦掠城堡危亡旦夕設或秋高馬肥一
日望風長驅士大夫雖欲優游樽俎之間以飬縉紳之
雅望何可復得危乎哉危乎哉厝火積薪之下曾不足
以喻其急矣當此至急之時而官府有餘閒士卒有餘
力田野有餘智混淆風聲掩飾大害此自斃之道也記
曰議論詳審則利害之機決憲令嚴肅則戰守之道明
今之卒伍非但疲弱貪夫庸將薰染成風其心術大壊
譬如牙胥之不可責其廉潔倡家之不可導以死節也
誠能一朝議成著為憲令舉明忠義之道風於四方示
之以利害道之以悃誠使諸節俠慷慨輕生敢鬭之士
朝至者朝入夕至者夕入投牒於幕府其有富民大賈
能自備衣糧車馬者度其才能假以權職有十家之産
者則為十夫之長有百家之産者則為百家之長用其
人不煩其役量其力不竭其才此所謂土著之兵忠義
之士也義兵者以義救其鄊以義救其國因使明智勇
敢之人朝夕訓練務導以廉恥誘掖奬勸俾貪夫庸將
亦有所奮發而興起若張巡許遠食盡羅雀徒以忠義
激發士卒之心猶能抗強胡於旬月之間况今日百姓
之心皆知邊陲之患猖獗而不可遏士卒之疲疾固而
不可回痛心切齒欲制挺以撻南向之鋒不可得也為
上者誠有以倡率而利導之誰不回心嚮應易趨樂從
然有陳牒願自效者非必盡為忠憤激烈類多徇利而
動不可拒之也稱其才之大小各有所用使之聞風而
希冀焉俟兵成勢洽而後決擇嚴其禁令無使擾害於
地方或有恃強凌弱假勢欺衆者重懲以示標凖否則
復若家丁之為害矣更亦何益乃今不招徠之他策無
可議者今日邊陲之事在下執事之指掌向來諸公往
往牽制謂運會之衰不得自由也此皆非英豪傑特之
言運會非臣子所知惟鞠躬盡瘁而已他復何慮吾懸
權三鎮之中苟明目張膽勵精王國盡臣子之分誰能
訾之者惟忠誠之不烈故邪佞得牽焉每以為不得自
由所以徘徊顧望冀於一朝遷徙而脫其禍此衆人之
心也士大夫相視嗤嗤武夫戰卒不知性命之理顧瞻
利害而躬自蹈之此何理哉假令我六尺之軀當已長
生不死吾自愛之然身履不忠不孝而牽制於權奸未
有能獲福於天者今下執事不鄙於草野之人諄諄下
問知超越於羣公久矣然此理之不照察亦未有能成
今日之事者不肖之必為此言亦誠有所不得已也不
然今日事之難行我則曰内閣之由他日羌戎内侵邊
事掣肘禍之既及彼則曰總督之罪也張李諸公得以
不免哉彼非慷慨激烈之士而至於此則牽制之道果
不足由矣鄭把總還謹勒手狀奉展區區附上兵說八
十一首下執事不妨燕閒幸賜覽之或者一得之愚可
採焉意切言戅不知狂妄之為罪也
青霞集卷十一
