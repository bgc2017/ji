青霞集卷六
明沈鍊撰
七言排律
寄奉陸宫保
將相兼權屬上公華夷交臂憶英䧺金吾邸第開新府
虎衛韜鈐邁古風手握綱常為大孝心存社稷是元功
指揮士馬收河北悵望烟塵到海東不分曹瞞為逆賊
耻從魏絳學和戎知時詎怕薰天勢仗義偏懷貫日忠
恩洽彤庭忻附鳳慶過清渭兆非熊淹該誼與探囊並
敏捷機將破竹同氣作星辰長拱極思如流水必朝宗
不辭玄葉千莖素秖抱葵花一點紅宣父尊周文未喪
孔明輔漢意無窮道高日月三靈上名在乾坤萬古中
一劍上方曾借得擎天八柱倚崆峒
五言律
同馮比部集賢膳部草堂得心字
蘭館樽初集金門漏欲沉清風七子賦明月二難心契
好過逢數歡娛燕笑深馬嘶芳草地人醉落花隂
關山月
明月東方出關山正在西愁聞蟾兔滿偏是照迴溪玉
露含光重金風帶影低詎令秋氣爽翻使戍心迷
俠客行
從來好遊俠寳劍不曾離白馬馳長道黃金報所知風
流傾斗酒調笑折花枝唯有燕雲念平生未肯移
集賢膳部草堂得荷字
秉燭過逢偶乘閒引興多笛中傳岸柳香外泛池荷道
合簮偏聚時清酒易酡明朝問花事風雨夜如何
過謝四溟山房得香字
佳處景難忘相逢再舉觴鳥疑曾識面花已慣聞香送
目烟霞外論心翰墨場但教歡賞洽隨地有滄浪
集孫子長草堂得園字
易遇雙文玉難逢一笑言所嗟人似月千里共黃昏酌
酒依金谷題詩擬兔園深歡不能别翻覺重銷魂
飲張水部園中得琴字
靄靄辟疆心言棲五畆隂秋風行倚劍曉月坐調琴啼
鳥歌偏劇飛花舞不禁從來臺館樂未必勝園林
同吳膳部諸公會集草堂得周字
清人居水曲明德象分流世事多岐路人心有道周飲
瓢懷耿潔擊楫抱殷憂直恐風波滿誰能傷凛秋
又得歌字
春色移庭樹知余繫馬多相逢復不飲其奈落花何曠
達輕歡燕流連發浩欹况同知已在杯到詎蹉跎
詠圍碁
自將碁作世誰為世如碁日月枰中轉山河掌上移雁
飛教作陣龍躍引成麾滿席天花墜知余得意時
六橋堤上看美人走馬
妖姬馳駿馬佳麗本相同玉腕光搖轡羅衣色映驄汗
流成膩露塵起是香風為借春光去將心送落紅
贈鄭一陽太醫
鄭公居谷口煉藥一陽成劍外星辰迥琴中山水生門
多三楚客身在五湖行為解探囊術難逃世上名
送陳子先補增
陳琳試高等章甫共興歌入夜猶吟誦升堂事講磨析
疑觀日月聞善决江河嗟余迷學願因子悟盈科
輓劉孺人
孺人懷令德内助有輝光奕葉青袍貴階庭玉樹芳百
年歸夜室五屬奠春漿積善流餘慶諸孫不可忘
寄樂昌王殿下
遷客滯邊州回經萬里秋感時頻仗劍望遠欲登樓露
下芙蓉濕風生桂子浮淮王池館近何日幸同遊
從軍行
從軍非必苦遊俠更為雄七寳成雙劍三年造一弓殺
人沉海日走馬逐邊風意氣懷明主誰論萬里功
寄萬鹿園總戎二首
玉帳東風入春歸細柳營將軍披羽服揮塵坐談兵旗
定轅門肅香銷燕室清封侯非所願但遣四方平
其二
樓船横漢水五月渡天津絶域回龍騎清朝識虎臣營
中時校射帳裏夜邀賓吹出梁州曲還悲塞上人
送施武陵之鹽官丞
世皆卑道拙余獨嘆才難珥筆開千卷摳衣博一官戒
行車騎急餞别酒杯寬吳會多山水題詩好寄看
送朱縣博赴武寧
余嘗讀功令知重校官才升堂鳴鷺鼓釋奠洗雲罍獻
賦嗟䧺等明經是鼎來諸生方引領驅馬莫徘徊
送馬節推之慶遠
莫以炎荒郡非承明主恩節旄千里重軒蓋百城尊飲
冰懷古道仗劍出都門白首心逾壯知君是馬援
題楊進士小像
識面尚云易知心良獨難誰能負竒氣長自被儒冠麗
藻凌雲出清光逼斗看虎頭應不偶辛苦且加飡
送丘少府之濬縣
綰綬佐專城為郎已不輕但能持節操何懼少聲名折
柳詎勝贈看花在此行憐君是知己相許慰平生
息馬論道
誰道驅馳地翻為講授筵解鞍還作席投轡别為弦遠
馭輕千里空行歴九天始知祠闕裏總勝勒燕然
賦得澹泉篇贈顧院使
本為金馬客却賞竹林泉共說甘如醴誰知淡是玄洗
心懸浩蕩潄齒嚙雲烟世味余方苦逢君意洒然
送朱提學赴閩中
選署掄才重維藩典學尊皇文今日麗師道幾人存正
色登三事高名著五言知君行萬里不負大夫軒
送李直夫還越
知子樂絃誦從余陳蔡間自因萱北發將及雁南還昔
詠杯中月今題馬上山知音已輕别抱曲不須彈
昭君怨
賤妾羅衣薄君王寢殿深何須矜艷色不自用黃金馬
上千行淚宮中一片心琵琶彈不盡總向玉關尋
俠客行
北里新名俠門多隐者車問人尋寳劍留客註丹書七
貴空聞姓三公欲造廬寧甘布衣老不肯曳長裾
賦得林中啼鳥
幽鳥園林迥飛鳴本自珍天機枝上曉風韻葉邊春日
暖和千弄霜凄切一嚬感時啼不歇應有解言人
初夏同莫膳部過吳比部草堂論詩得中字
二仲既相逢知余馬首東誰望千里外還聚一堂中對
酒邀山月論詩入國風同聲自相和寧復嘆飛蓬
五日遊將軍射林莫子良後至以詩嘲之
相約出郊坻兼逢重五時世人皆賞節吾黨屬題詩射
柳逢場暇看花恨日遲如何張孺子偏後老人期
槐隂堂為沈開府賦
幕府近西墉雙槐夾院叢檻垂浮葉外簾捲落花中舞
處猶籠月歌邊不礙風一樽從共飲能折九邊衝
送毛比部出守端州
毛公忻奉檄詎是為專城典郡懷明牧分曹本碩卿冰
壺預為政風月餞將行千里蒙恩澤一樽何厭傾
送周武選外補廣東大參
珥筆中郎署知君意氣䧺坐移芳桂月參馭紫薇風鼓
枻三江外看花百粤中太平官事簡慎勿立竒功
送袁客曹定山犒師
鬱鬱三吳彦名高屬省臣一為持節使多少折梅人行
李圖書出鳴騶譯象陳還將懷遠誼薦作八方珍
送張提學赴廣東
虎觀崇文日鴻儒校士年應知百粤地不異五雲天柳
借春風折杯將北斗懸送君臨絳帳吾道已恢然
送茌平縣徐幕
我昔為兹縣君今是幕曹相過新劍服猶憶舊旌旄要
路迎逢劇疲民撫字勞但教持節苦不用羡官高
送張少府俵馬還縣
秋風起京國何以送離人最苦衣冠客長驅道路塵出
門車馬敝還縣簿書新莫厭樽中酒明朝潞水濱
謝山人吳比部重集草堂得青字
節序驚余老壺樽對客醒鬢看今歲白眼向幾人青樂
飲非河朔悲歌是小星揚䧺草玄處何日燕然銘
送王明府赴靈壁
王子雙鳬舄新辭五鳳城暫迴抽筆興去作綰符行客
路依星署官居學水清泗濱多磬石應和綺琴鳴
送鄭郡幕赴興化
山水推名郡清才副幕寮梅花知幾樹應待朔風飄行
李懸雙劍壺飡奉一瓢為官不厭苦所至有風標
送黃博士赴曲江
聞君嶺表去八桂動征鞍迢逓行千里辛勤為一官青
雲流綺席杲日上朱紈奉檄非無喜功名在杏壇
送徐縣博赴繁昌
奉檄出河濱行看柳色新一官寧不貴五斗秖因貧絳
帳樽中色青氊馬上塵故鄉雲樹近早晩望慈親
端午諸同志集草堂得絲字
帝里風光麗相逢屬令時地除三徑僻人比八龍竒蒲
葉分傾酒榴花對賦詩秖應刻華燭何用續朱絲
送陳戸曹赴南部
年少異馮唐風流漢省郎金陵千里道粉署幾枝香意
氣壺漿集聲名歌吹長黃金知不顧贈子以干將
送岑山人出塞
黃雲馬首横仗劍赴邊城雖歌出塞曲詎謂從軍行炎
夏征途壯河山旅望驚從來班定遠曾是一書生
宴集南鎮山池
桂席俯雲端山禽舞合歡羽觴流滿月仙館發幽蘭香
醑花能釀清絲水共彈不知歌詠地猶作晉衣冠
送張子良歸省
才子趨朝日寧親亦暫還應將宫錦色去作舞衣斑馬
上生歸夢樽中展别顔平生懷獻納未可滯鄉關
遊仙詩三首
乾坤真鼎氣日月自爐錘一得調元手千秋正氣綏褊
心虧曠達小智騁雕追誰識真仙道天然理自隨
其二
剛風千刦際妙法九華筵道外應無地心中自有天玉
笙吹引鶴朱果弄調猿駕馭英䧺畢驂鸞禮上玄
其三
上仙傳寳訣經世即長生夀域開黃道慈雲麗赤城琴
中調造化奕裏運神兵功行三千滿應知頌太平
夜坐觀張博士平邊疏章賦此寄之
遷客不能寐吹簫度夜分因思前席事一讀賈生文豪
士家臨水雄關陣入雲高歌還達曙何日共垂勲
寄劉副將
邊塞一相逢憐君舊總戎名成五軍佐心是萬夫䧺虎
節悲歌裏龍韜歡笑中别來猶感慨耿耿望長虹
得應職方書以詩答之
郎署飛符日題書問謫居自因鄉思到翻覺舊交疎塞
月塵沙裏邊風鼓角餘誰知遷客夢夜夜繞鸞輿
寄馮敬叔
同作他鄉客嗟余更滯留關山明月夜邊塞白雲秋漢
闕孤臣夢霜笳萬里愁桑乾河水近知是憶并州
賦得夢中携寳劍
烈士壯心驚將過鐵勒城恩從愁裏結勇向夢中生神
物千年隠竒文七字成匈奴猶未滅持此欲横行
示襄衮二兒
吾生當國難兩疏謫邊關思親太行道憶主敬亭山風
急吹玄鬢時危損玉顔爾曹俱努力戈戟正珊珊
贈吳仕賢
本為珠履客聊寄玉壺仙經濟懸龍劍雄豪躍馬鞭題
詩五綵筆寫恨七條絃邊塞多風誼因逢吳仕賢
仲春會諸生賦
羽檄邊聲急將軍出塞遲時危思講武日永笑彈碁白
髮龍堆夢丹心韜略知諸生各努力仗劍解重圍
前山曲為李直夫賦
本懷金馬調言對翠微居水竹流詞翰雲霞雜草書幽
探蹤跡秘高卧姓名疎得意在丘壑他年升九衢
古别離
非關岐路多君意自蹉跎拭淚攀楊柳將心托綺羅北
風吹祖帳秋月照離歌斗酒今宵盡明朝奈爾何
銅雀臺
西陵鬱何近臺畔綺羅施蕙帳流明月光輝異昔時舞
衣還拭淚歌曲總成悲妾願從君化長為陵樹枝
劉生
劉生懷寳劍結束願從戎指顧邊塵上遨遊燕市中淹
留心似石談笑氣成虹斗酒悲知己誰令歡讌同
夏日率諸生同遊紫陽洞
朱夏洞天明仙宫敞玉京烟霞通一道歌管並諸生香
氣因風度瑶華是石成從來躭羽化今日共霞征
古意一首和童侍御
西閣開羅薦東鄰出艷妝聽歌嬌欲轉看舞意先翔映
日流珠鈿因風落珮香不知臺畔客俱是冶遊郎
春晴
白日雲相薄青樓樹作屏石枝零夜雨鶯語恰春晴湖
水明新練山花散錦城可能開杖屨孤眺坐輕盈
送袁節推考績
平生識明府為吏郤黃金羅袖迴滄渚香飈出蕙林贈
行嗟寳劍念别悵瑶琴難以一杯酒酌君千載心
送周大尹入覲
卻金為漢吏馬首氣何䧺將上河陽計先乘御史驄旌
旗颺古節鼓吹奏民風今日山隂道方知在鏡中
送山隂蘭博邑教授湖州
奉檄是儒官驅車出上蘭壺觴追餞處桃李滿城看念
别嗟雙劍隨身只一冠蘇湖得君往古道重波瀾
送馮達甫北上
江樹正含情維舟送遠征河梁南鴈起岐路北雲生劍
氣冲牛斗簫聲達鳳城不知離别處斗酒為誰傾
贈李寳山將軍
將軍休劍甲日燕寳山居月散千林綺泉流萬壑珠香
雲迷武騎花露滴軍書乘秋還校獵非是樂樵漁
為童昌原母夀賦
白髮垂堂日朱筵獻夀時能招萬里客來上百年巵黃
竹歌偏遠斑斕舞未遲余為彤管賦千載列風詩
送别南衡童侍御二首
遷客懷文藻應知是謫仙徒云離殿闕猶得覽山川白
簡經霜折丹心共日懸若過楚水上莫賦弔湘篇
其二
送别隨征蓋那能向水濱共知今日酒不是故園春河
柳驕行色巖花笑謫臣千金裝寳劍可以贈斯人
贈望洋劉子
日下劉公幹文成五色霞縱遊春苑馬沉醉夜闌花寳
劍光頻發瑶琴意獨賒時聞邊騎動往往泣悲笳
三江
飛梁跨浦口遥睇海山沉潮落空城暮雲低斷壑隂三
山區外想億刦幻中心試問蓬萊水于今復幾深
寄張司丞
十載為郎吏三時候選曹數竒才愈拙官冷氣偏豪嘆
老持明鏡憂邊看寳刀若逢知己譽置我在臨洮
贈張玉亭刑曹
聞道張平子閒居賦四愁行吟過郎署坐嘯在皇州水
石分亭榭烟霞入佩鈎還尋高詠士騎馬共行遊
得茅鹿門别駕廣平消息
故人嗟遠道書是雁傳來不因遷客苦誰為寄江梅驛
路長驅馬官亭獨舉杯懸知漢廷吏當識賈生才
送胡二川為長山令
莫厭郎官薄專城氣本奢符分玄圃竹綬結上林花啜
水行時政鳴琴坐曉衙他年循吏傳誰數五侯家
送宋承山作祁門令
知君五鳳客亦復跨雙鳬宋玉名高楚郎官宿應吳仁
心琴裏發民事鏡中蘇送别無須酒陽春在路衢
潞河作和張司丞二首
近闕山河麗乘春景物明中流波作錦夾岸柳如城雲
動飛帆影風迴雜鼓聲况逢張博望何異泛槎行
其二
玉珂知不並蘭棹幸同遊聽鶯堤畔樹送雁驛邊樓歌
外風輕度杯中月暗浮徒知行役久無復越鄉憂
莫中江儀曹見過
懶性妨冠蓋君來更作歡聲名堪比鳳意氣重過蘭山
水朱絃裏風雲綵筆端還因竹林賞一遣酒杯寬
送朱梅泉赴東鄉博
文學重朱雲傳經楚國聞仕官為博士垂老戀明君禮
樂乘時曙齋宫達夜分丈夫懷氣節隨地策功勲
擣衣
階庭木葉下是妾擣衣時秋風度紈素蕭瑟不勝悲淚
垂雙杵落魂向百城馳妾意千重轉君心恐未知
悼友父
白首朱門客言從地下遊平生醉羅綺今夕卧松楸月
照泉臺夜風生隴岸秋一嗟流水恨千載共悠悠
送陳藍田
藍茝詎為芬言棲隴畝雲色凌秋塢竹香帶曉堂芸霧
捲千山出川迴匹練分琴書足投賞誰羡赤城文
送丁君赴宜陽縣令
名士宰方城驅車出漢京贈言多麗藻餞别有諸卿行
李先隨鶴前驅早抗旌看君作循吏不負寳刀横
送王龍阜給使廣西宗藩二首
離别自多感况逢知己行黃金耻為贈白羽去何輕惜
别芳樽滿臨岐寳劍横為君彈出塞慷慨獻平生
其二
侍臣將使節王命一何尊萬里踰荒徼渾如在掖垣藩
臺應並服漁牧總攀軒珥筆驅皇路歸來獻納繁
風雨往三江送鄭梧野還歙
高士懷名賞偏乘風雨來秋聲清鼓吹霽色映樓臺楊
柳吹將折芙蓉潤欲開送君如浦水臨發更徘徊
送章東偁江右憲伯
憲卿持節鉞千里障元元不因飛白簡何以駕朱軒夜
月清征旆秋風壯别樽知君歴荆楚所至有平反
東溪曲贈趙大將軍
仗劍事邊塞那言山水間自因心洞達所以樂潺湲日
出蕩舟遠風輕垂釣閒誰知烟霧裏能距玉門關
送葛春谷
我已苦為縣不堪行送君誰令一片月散作兩行雲楊
柳堤邊折葡萄馬上分相思莫相問但遣令名聞
蒲厓篇贈葉上舍
本是青雲客言依綠水邊玉堂何用早蒲渚且悠然雨
葉流書草烟花泊釣船棲遲意不淺勲業待施鞭
暮夜懷袁定山儀曹
不覺落花盡長懷飲餞時流光徒屈指辛苦有誰知夜
月凄琴曲春風隔酒巵聞君消息到翻重别離悲
奉酬王東華使君
春夜抱琴弄知君調獨高但從心曲轉不厭指中勞慷
慨揚朱旆低回看寳刀若非馳道路何以念同袍
送王東華明府考績五首
持節過魏郡三年氣色多清光如滿月耿耿照漳河馬
瘦征人劇門閒隠者過將歸報明主行矣莫蹉跎
其二
行李河橋發清宵一劍懸鈴聲傳大道蓋影入長川名
重曾誇鳳官清不異仙誰能持節鉞匹馬去朝天
其三
符篆青春發公庭白日開自能輕巧宦何恨乏良媒行
李書三篋壺飡水一杯徒聞薄楊震無復夜金來
其四
千里流恩澤應同漳水迴那逢持鉞使偏是牧人才令
發陽春布冤清澍雨來懸知捧明月從此照燕臺
其五
揚旆邯鄲道蹁躚多柳條何因不攀折欲贈意先搖義
勝鑾聲遠神清馬鬛驕空情托流水相送出河橋
送皇甫水部赴荆州𣙜竹木
使節遥臨楚湘雲上馬鞍客行千里路民愛一分寬𣙜
處平看水閒時靜詠蘭惟應冰雪調持此稱冬官
王先生抱道林壑别號養浩一日出卷命余賦之
白首林中客青山物外居無憂仍進酒多靜只觀書枕
石眠山氣飡霞飽太虚浩然忘老去宇宙復焉如
偶成
矯矯封侯客能為筆硯羈清狂非幼志浩嘯激幽思下
里聽羣和高山嘆獨知久慚韓鄧笑咄咄自驚疑
輓葛巵山大參
家世綰銀黃鳴鑣出建章官隨勲並轉名以節先揚寳
劍人爭識遺弓子獨藏誰能書太史彤管有輝光
七言律
山中寄鄒重文
尋真訪道數經秋今日方成萬里遊玉洞秖疑天上坐
金河不是世中流淵明嗜酒猶逢社徵伯躭書懶下樓
賸欲過溪同一笑移文恐作北山羞
送朱進士北上應試
獵獵風吹吳市塵行人更復送行人洛陽三月君先到
正值桃花上苑春酌酒勸歌多慷慨登途跨馬莫逡巡
今宵仗劍遨遊客已是當庭獻納臣
送張司丞有功北上
北風吹動寳刀初短别江城念有餘知己不因長會面
論心只欲屢題書征帆未及春先到鄉夢須教歲併除
君若逢人談姓字知余京國舊交疎
感懷
沙塞黃花帶雪開謫臣中酒坐徘徊睢陽罵賊心偏壯
上國思君意未灰南北風塵常按劍乾坤氣序笑含杯
醉醒數把春秋看還有程嬰救趙來
春日泛湖
春日湖容麗藻揚樓船臨泛在中央泉憐詞客留清響
山對佳人學靚妝柳葉褰衣同作帳桃花過酒併生香
共嗟此地無雙景莫厭堤邊遊冶郎
贈李將軍
當年海上揚塵日獨有將軍劍戟馳刁斗只令諸校集
羽書不使侍臣知時將落葉供書草自遣飛花入酒巵
勳業定知長劍在徒嗟李廣未逢時
寄諸生楊子中
碧柳清霄怨暮春沙明水白更傷神娟娟野月當樓靜
冉冉飛花入座頻海畔音書常阻絶山城瘦馬苦逡巡
坐憐物色多惆悵欲覓芳洲綵句新
秋懷
風雨搖秋溼不開紛林殘葉逐人來寒雲作陣江關瞑
粉蝶遥傳鼓角哀直北朱旗真下淚淮隂冰色未登臺
玉堂金閣雙龍管亂落梅花正舉杯
夜月
月華宵霽彩雲端天上遥傳白玉盤解道清光千里在
不知今昔幾人看高樓自恨關山遠短笛仍悲道路難
碧水春風俱涕淚舉頭何日見長安
春日試諸友偶成
精舍會臨蘭若地春城初試管絃時日移雲影過書幌
風送花香入硯池淑氣韶光皆中節幽花竒鳥總成詞
承明正憶長楊賦莫遣揮毫待日遲
送鄭明府之維揚
東風初泛木蘭舟南去維揚復勝遊弱柳千條垂岸出
飛泉百道傍河流開樽幸接黃金客鼓棹還經白鷺州
斗酒相逢成一醉烟波莫遣使君愁
秋夜感懷
颯颯西風日夜吹將軍出塞又空回不知白骨堆沙岸
猶自紅粧送酒杯諸葛已無籌筆驛李陵偏築望鄉臺
悲歌莫厭傷心曲不是忠臣定不哀
送蕭汝行下第南還
遊子驅車出洛城臨岐執手涕俱横如何萬里青雲客
獨把千金寳劍行歌調不能隨水逝酒巵直願與河傾
君看一路垂楊色都是陽關送别情
哭楊椒山
郎官抗䟽最知名玉簡霜毫海内驚氣作山河今即古
光齊日月死猶生忠臣白骨千秋勁烈婦紅顔一旦傾
萬里秖看遷客淚朔風寒雪共吞聲
賦得周公握髮圖寄張明府
辛苦中丞鎮五戎建旄傳節日倥偬身騎白馬先諸將
手疏丹書達聖聰坐對桑乾惟飲水行吟紫塞自調弓
清宵耿耿周公夢勲業知存握髮中
詠懷二首寄徐太保
中原消息近何如故舊無人問謫居報國惟懷三尺劍
籌邊空作萬言書春秋首止曾題筆南北音塵已食魚
一片苦心懸碧落風烟浩浩獨憐予
其二
七年為客在三邊壯志飄颻一劍懸取日虞淵光景切
載書牛斗語言偏丹心種種齊春草白髮絲絲映野烟
侵曉炷香還肅拜誓清寰海答皇天
簡莫儀曹中江
雲間才子似君稀文賦題成勝陸機海内著書傳姓字
朝端珥筆讓光輝苦吟坐榻頻辭客多病趨朝只念歸
還過敝廬成一醉不隨流騎繞朱扉
送劉明府應詔之京
承詔重欽明盛日出郊初值正陽時風和百曲彤簫發
日從千花翠蓋移雲物分明懸祖帳山河窈窕送征旗
今看劍佩趨宫闕實有長楊侍鳳池
秋懷
八寳山前精舍開石床泉磴翠微隈煉丹自穴烟霞洞
把卷常登草樹臺數夢攀天珠闕近暫歌出塞紫雲迴
承明三疏心偏憶空有皇都白鴈來
賦邊詩
九邊烽火四方聞臣子憂勞為國分民部歲賫供戰士
勑書時下勵將軍莫將和議為籌策但以忠誠諭檄文
廊廟訏謨心一定折鞭堪逐虎狼羣
題問津圖送趙憲副
憲府清華即近臣况逢邊塞羽旄頻題詩格調多追古
為政風流欲愛人書絶中朝權貴客劍隨四海不羈身
王程正是關心切好學宣尼早問津
送沈憲府赴湖湘
十載專城筋骨疲白頭今得外臺推人生最苦投珠暗
仕宦何妨執戟遲客路同袍應勸酒江城匹馬好題詩
知君仗劍安三楚不讓功名治郡時
送曹明府赴括蒼
相逢斗酒醉花前舞罷那知是别筵客路論心何可罄
故人分手各凄然山城旅鴈時雙度江浦征帆正獨懸
君去嶺梅應併發莫教消息到春傳
贈諸生戴子雍還浦陽
十年車蓋舊交歡千里旌旗意未闌往往共遊庭畔竹
時時同賦苑中蘭論心自恨孤蓬轉念别重逢斗酒寬
寳劍平生多所惜獨知貽子不為難
送何生遊河南
公子本多遊俠氣經過况是大梁城時時仗劍心先去
往往揮毫意獨横過逢慷慨歌徒發戀别躊蹰酒盡傾
若到夷門尋古道為余拭淚吊侯生
贈趙將軍鎮遼篇
遼海長城入塞中虎符單出遠臨戎不因邊騎千重突
誰識將軍百戰功目數黃沙心不分手調白羽氣偏䧺
漢廷復道無名將獨取書生校射宫
送王龍阜給事北上
給舍郎官應紫微况逢年少有光輝春城曉日頻回馬
秋浦寒花欲照衣蘭棹去從仙里别寳刀翻指帝城歸
即登青瑣時簮筆莫遣清朝諫疏稀
送張光祿赴南都
月卿征旆正臨秋祖席清光夜欲流楊柳堤邊三疊唱
芙蓉江上一孤舟南中風物爭新詠北固山河入壯遊
莫向樽前歌遠别鶯聲依舊屬皇州
謁楚王祠
祠廟蒼蒼古水濱英魂猶憶舊宫春江山萬里非無楚
城闕千年别有秦戰罷秖令身伏劍歌殘空自淚沾巾
不知夾壘多豪士本是將軍帳下人
將軍射林同莫膳部吳比部散步各成一首
羽衛閒花雜帳開香塵遥藉馬蹄來黃鸝迓客啼偏急
綠樹參雲影亂迴衣拂遊絲穿密徑樽邀落日上層臺
應知對草三都賦不讓穿楊百步才
贈王侍郎乃兄七十夀篇
白頭隠吏住清谿天畔烟霞思欲迷歌舞年華逢七十
綺羅樓閣是雙棲諸賓上夀花當午遠道傳觴月正西
借問長安書記發應從柱史府中題
題趙清獻焚香圖送張兵憲
憲府排牙按五兵身留關輔作長城曾披鐵甲親衝陣
新起青樓欲望京不分疆隅頻戰鬭生憐俠客事横行
夜分細語焚香拜一點丹心本自明
題張華受劍圖寄朱兵憲
憲卿持節制龍沙萬里懸旌不顧家手捲軍書常出塞
身披法服早開衙籌邊自結平原騎救世難迴下澤車
雷煥不妨為縣令曾將寳劍贈張華
答陳鳴野社友
十年赤縣頻為吏一䟽中朝便落官勞寄音書知夢在
細籌世路念歸難馬蹄最識邊沙苦鴈影猶驚塞月寒
詞客幸能憐旅况玉門應為賦生還
答朱允中
塞上何人為寄書遷臣一往隔年餘中原不是無臺諫
故國猶聞有敝廬剩水殘山偏入夢迴風積雪苦難居
白頭自愛長沙謫及問蒼生意轉紆
題桓公受胙圖寄史司丞
中丞匡合作三軍佐國勤王海内聞家築方城懷擁護
手提䧺劍滅妖氛黃金結客麾如土白馬防川去若雲
覇業會看圖牒麗人臣萬里不忘君
贈劉都憲
大夫持節按元戎千里山河在掌中心似旌懸勞衆庶
身如罄折攬英䧺戟門夜絶黃金客甲隊秋高白馬功
擬斷天驕窺漢北時將書疏達天聰
攬鏡見白髮
五載邊陲便白頭一生忠義向誰酬老同劉備羞髀肉
貧笑蘇秦嘆敝裘抗疏闕庭身萬死悲歌京國淚雙流
乾坤許大關心事難聽書生一筆勾
秋興四首
秋風曠蕩泛洪波客子悠悠思苦多鄉國别時饒景物
帝閽隔處是關河中原王氣占牛斗絶塞烟塵數槖駝
憂世向來曾涕淚臨流誰復更滂沱
其二
八月西風商吕開玉關流調切徘徊懷鄉萬里懸明月
去國三秋怨落梅鐵馬金戈南北競珠簾綉闥禁庭迴
石潭芳藻垂綸處應有沉淪濟世才
其三
秋高日見鴈南飛草色猶青宛馬肥朝士幾時稱北伐
羈人且勿念東歸虎狼得意偏穿徑狐兔成羣正合圍
金馬玉堂多意氣白頭還是擁朱衣
其四
荒城莽莽近邊陲道上風塵羽檄遲沙塞自懸千里鎮
漢庭誰賦四愁詩關心老馬嫌秋早送目征鴻訝夢遲
宇宙漫漫堪一笑纓冠束帶欲何為
寄黃縣沈少府
分符花映海東川繋鴈書迴塞北天黃縣郎官清徹骨
白頭遷客懶於仙宗家門第烟霞裏帝里樓臺日月邊
同抱匡時千載恨何時投筆勒燕然
遊金河寺賦此二首
&KR0008;嵂名山洞壑開千年杖屨我重來舊栽松栢今何處
曾跨鸞凰去不回磵底流泉鳴玉磬峯頭落蘂結香臺
為憐寰海多塵土欲訪巖阿濟世才
其二
山人學道隠名山來往盤陀水石間拄杖風塵隨地起
講堂香氣共雲閒鉢羅樹老花仍在洞府仙遊鶴正還
應煉丹砂飛九鼎藥成不為駐朱顔
和李侍御行邊二首
聖皇馭宇輿圖遠御史乘邊節鉞高驄馬蹄分千里月
繡衣帶映百城壕朝因獻納留霜簡野為巡行識羽毛
知道赤心懸社稷好令諸將學龍韜
其二
匡扶意與東溟潤忠義齊名北斗高崋岳千尋方設壘
黃河萬里是臨壕盡聞沙草飛戈戟幸喜山花映節旄
明府若麾三尺劍野人當效六珠韜
首夏偕劉望洋同訪傅侍御草堂初成欣然命酌
柱史高筵並日開仙郎結綺拂塵來穿簾燕子翻棋局
隔岸桃花映酒杯詩就不殊鸚鵡賦樓成何讓鳳凰臺
風光滿座憐長夏不用方宵刻燭催
贈傅應臺中丞自江右移鎮關中二首
中丞仗鉞在荆揚重遣朱旗指朔方人望乖厓長守蜀
帝知充國銳凌羌先聲震疊凋鼙鼓勝氣飄搖入太常
敬以一杯持遠餞會逢多士給壺漿
其二
秦中花鳥舊來那比歲春風半入河陛下宵衣西顧切
諸軍卧甲北征多應知赤舄能分陜不待樓船已伏波
慎勿輕馳太原卒邊人久唱隴西歌
送徐古石考滿
三年為宰在方城今日雙鳬赴北征父老擁庭爭獻納
吏民馳傳願留行壺漿百道知恩在絃管千家是政成
臨發不須懸奏計蜚聲早已動神京
送張明府入覲
秦時郡府漢時官珥筆驅車此地難獨有使君飛篆處
不教郎吏竊符還江山直與風猷並魚鳥猶知德澤寬
能使聲名嫓劉寵千秋再選一錢看
送程烟溪赴魯邸
三年佐郡奏聲名今日離歌一劍横吳市門邊飛騎出
若耶溪畔折花行掄材稱作長沙傅綰綬遥臨不夜城
贈别未須傾斗酒寸心長逐片帆征
嵋山世夀曲贈少嵋譚憲伯
峨嵋山並極星懸長遣光輝甲第旋四序玉樽歡綵服
一堂華髮映朱筵花邊舞影雙雙起葉畔歌聲疊疊連
解道丹丘即此地何須拔宅羡飛仙
青霞集卷六
