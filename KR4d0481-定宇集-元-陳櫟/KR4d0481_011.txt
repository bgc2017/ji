定宇集卷十一元陳櫟撰
啟疏文
發解謝路總管張公啟(并辭會試)
學生陳某啟右某伏蒙頃給省府解據叨中鄕試
第一十六名者伏以鳳詔天頒初試紫薇之省鵠
袍星列兆分丹桂之枝若僥倖然有綱維是竊唯
科目久行于歴代弊端莫甚於邇年經穿鑿而不
根文浮華而過實士鮮學問國奚取於若人世蔑
事功衆遂疑於吾道誰謂昊天之不復必待聖人
而後行洪唯我皇作新多士舉祖宗欲舉之典豈
唯發第以决科善海宇本善之心教以明經而修
行鳶魚飛躍鵰鴞横翔戰藝江浙之鄕闈餘三十
路登名賢能于天府纔廿八人自笑衰頽敢儕英彦
如某者箕裘舊業簪紱寒宗心繹四書何待今日腸
搜千卷已迫暮年本無一毫欲進之心忽際千載難
逢之會庠序不令其知覺名遽報於廉車縣路遂見之
施行據例申於省戸無僕而挈子以往乏輿而行陸以
還嗟樗櫟之散材勞桑榆之晚景艱辛萬狀病足甫瘳
驚忝一名驚心愈甚單薄敝緼敢言觀上國之光羞澁
空囊何以涉脩途之阻顔駟已老揚意徒逢加孟德頭
風之忽纏似王式逿地之時作兹蒙敦禮亦旣優隆分
今膳學之資倣古續食之意然癃病之勿遣具載漢書
雖俊造之同升有慙國士况衆人方勞於競進而小鳥
獨倦於知還是惟不聞當蒙見憫知感知自以謝以辭
兹盖伏遇總管大參相公先生政比龔黃名齊召杜親
迂熊軾之貴旆特出於邦郊俯憐鮒轍之窮恩不垂于
江水豈忍下士之危苦願申大府以保全倘沐矜存曷
勝欣幸某敢不隨其未没之齒欣兹尚在之心雖不能
如晁董公孫芹君父而廣千言之對或可以紹周程朱
氏模弟子以綿一脉之傳感德彌深脩辭祗淺謹奉啟
事躬詣台階塵獻伏惟台慈俯垂鑒念不宣
答黃求心賀發解啟
眷契弟陳某右某啟伏以試紫薇省浪戰千二百人之
場分丹桂枝濫滿一十六相之數未謝切磋之益先厪
慶問之貽衮褒過情圭復增愧恭惟府博翰林求心先
生江夏望族紫陽碩儒州麾制閫之世科早宜青氊之
繼繼季考月書之都選纔立赤幟以頻頻此行偶魚漏
於網中高舉仰鴻冥於漢外新聞長道價而倍收實效
豈比冒文聲而徒竊虚名因傳末交亦與後榜諒為吾
徒而增喜亟令子墨以騰緘君實景仁有如同氣而異
姓王楊貢禹何當在位以弹冠好切于心如出其口不
覺脩辭之過遂㤀執禮之恭某壮志已灰衰髯盡白近
既行而中悔懼冬仲而遠征旅館之題欲塗烏本心可
見文卷之成僅塞白同志所知餅不可餐而雷殷于中
衣雖徒掛而日逼其上初殊苦甚後略如之蔑春蠶食
葉之從容騁渴驥奔泉之迅速使力嘗盡復吉不分未
必癩頸之陳三遂遠舉首之王十今亦幸矣尚何言為
然汗顔浹背之時至越南而尚病當堕指裂膚之候詣
燕北而豈全兄尚為憂我寧不懼惟冀斜日得保餘年
其譲諸子以步瀛州踵晁董公孫之對尚與先生而宗
洙泗翼周程朱氏之書權謝臯稽鑒融榮幸謹奉啟事
申謝伏惟尊慈俯垂鑒察謹啟
代竹所賀吳教諭南忩發解啟
伏以司泮宫而發解歸去来兮謁吏部而超遷自此升
矣喜初回於繡嶺信增耀於錦鄉足為深欣矧蒙造就
恭惟州来季子之裔紫陽闕里之英倚元亮之南窗卓
然素志仰退之之比斗頼此羣心起長泉壑之堂兼教
桑梓之郡望近孚于青佩聲遠播於金臺又據臯比乎
兩州凡新鳳歷者十載處士星照少微之閣既書檠之
分光嚴灘月流子陵之臺復詩囊之爭響博士凡三為
矣天池其一飛乎雖墨綬雖朱幡徒發勞人之嘆必粉
省必黃閣始究真儒之功庶幾可文學之鄧元侯遠紹
若敵國之大司馬敢述輿頌豈曰私言某樸&KR0554;微材葛
藟同本實三生之厚載荷一見而垂情久慕客星因束
書而来訪蒙庇宗老蓋倚席之懷慚孤金鑄而倏去倏
来伏玉成而善終善始豈無他人不如同姓非徒藉提
挈于今兹先收棟梁次拾桷榱殆又頼帡幪于他日其
諸贊慶㒺既敷敭
賀吳竹所授本邑教諭啟
伏以花縣比子男之國有序有庠木鐸振父母之邦善
教善諭劄頒藥薇之省譽馳芹&KR0488;之濱位雖淹于三年
歡已騰于萬口恭惟儒林先覺侯泮名流華胄遥遥世
不乏于季子竹香細細日何可無此君推經笥之素充
羡筆鋒之最銳圓文嫓陳君舉讀之若盤走珠講篇肖
陸象山聞者將汗流雨衆瞠其後多瞻在前沿泝紫陽
四書之源漫潤嚴陵七里之瀨業講魯齊之會聲在梁
楚之間盍自此而横飛乃不屑乎躁進兹受知于當路
遂職教于家山喜氣播殷雷之聲迷途望標月之指臯
比肆展新青衿多出舊青衿麈尾重揮昔絳帳宏為今
絳帳矧初新于品式值首飭于冠裳手板雖槐璧珪攸
始身章方褐金紫所基更兼樸角之横烏換却深冬之
立鵠觀瞻聳若模範偉然竚聽横經之精微頓洗倚席
之塵陋新媺士習不愧盤洲之學碑大振家聲盡發端
翁之詩藴某蘭交素比相悦尤深僭成四六之鄙辭略
寫萬一于盛事先生自此升矣將收為明堂之棟梁小
子其何述焉更願紹中林之蘭蕙鋪棻㒺極悃愊徒增
寄馮伯田先生啟
伏以清新庾開府久慕詩聲聦明大馮公今瞻道貌不
得拜於席下殆虛生于世間謹脩函丈之恭略紓方寸
之悃恭惟路教察判秀石先生儒林老宿喬木故家由
鴻石以来接東魯淵源之正自蠶叢而出禀西州流峙
之英文章鎮于東南學問根乎家世紛若麒麟楥幻海
市以誰存詭然蛟龍翔巋靈光之獨在莫施所藴大肆
厥詞平生幾千篇近不屑西江之𣲖挽回數百歲直遠
追唐世之豪萬戶可經三公壓盡妙哉吟卷長流天地
之間偉甚聲光若引星辰之上聿敦棠棣言觀泮芹遂
令萬仞之屏盡識二南之範天開幸會人頼作成向者
味先生之詩僅得諸虚谷之序芬芳一臠何如列鼎之
全珍清泠半瓢孰愈飲河之充量今願竊有請也不識
可得見乎某硯鉄未穿鬢霜已染假鄒君之館餘二十
年補魯泮之員才三兩載幸入大聖爐錘之造略聞中
原文獻之傳塤箎之吹式和金石之音復振子由之為
陳教適復遇坡老之来文潛之事黃門要亦為長公之
客倘與其進敢昧所傳
寄吕教授求移籍啟
伏以效顔淵之潛心素知尊於聖道如子春之傷足恐
或戾于齋規謹殫拙訥之辭仰致圓融之懇竊惟州縣
立學雖有遠近之殊國家待儒初無彼此之異惟自嗟
于困頓難常窘于奔波必將適百里而宿舂糧始能每
一月而陪釋菜貧寧辦此病復謂何如某者少也不如
老之將至秃鶖可笑久如韓子之頭童鷓鴣見憂復類
叔山之趾兀名久掛于學校身樂就于範模業在芸人
事難由己無東家蹇驢之可借惟南阮犢鼻之自慙與
其默默而遭譴訶孰若拳拳而聲悃愊謁殿稍近姑願
附于邑庠醫療随常容再還于郡泮尚冀蛾子之時術
豈終鷁陣之退飛矧在邇年爰多舊例如金同舍葉同
舍之有請蒙楊先生鮑先生之見從引援以言凌兢曷
已自非明哲父師之在上孰養疲癃弟子之不中兹盖
伏遇允矣儒宗蔚然夀俊鍾竒廬阜傳道學于一燈擢
秀橋門振文聲于六館屢趍泮水聿来富山鋪張白鹿
之遺規訓迪紫陽之闕里遂令礦質亦累鑄爐今兹憂
病而憂貧幾若自疎而自外然異世能啟洙泗之堯舜
而一時難化唐虞之共兜豈邇之云乎亦心親而已倘
許其便寧昧所傳某敢不鏤骨銘膺銜恩報德益加鞭
策不負甄陶豈必朝夕于旁在楚猶在晉也誓將心目
常見于墻復于羹焉毣毣有懷詹詹㒺既
謝曹弘齋撰族譜序啟
伏以族冷如冰名愧舊爐之鐡文華於衮價增敝帚之
金聿降錫類之仁辱取敬宗之義榮實均于同派感豈
獨于私衷竊惟本支所貴于有圖文行豈容于無紀故
族譜法明允自先世而已傳然事状效履常亦後人之
當務不量輕率略效編摩非印正于名公難灼示于来
裔因輙過門而弄斧豈期閉戸而造車兹盖伏遇某允
矣儒宗蔚然夀俊為貞元之朝士不愧初心聞正始之
遺音樂傳晚進致令狂斐獲遂依歸悔不早于擔簦詎
敢云于傾蓋謁臯比而蒙倒屣揮麈尾而許對床因出
汗牛之書俾遂窺豹之願乃知家乘正續三編爰篤宗
祊已先一著自厚葛藟庇本根之愛因興草木同臭味
之憐不吝温辭增輝寒族褒嘉過矣慙竦若何拈策第
之相仍使其知本乎祖悼决科之悠邈勉以不慚乎天
藥石意深珠璣辭溢某敢不益加刻勵期稱奬題不亢
身焉亢宗惕若綿力薄材之懼自成已以成物侈哉殘
膏賸馥之霑感刻何窮鋪棻㒺既
賀金滄洲六十啟
恭審欣遇夀辰有殊常歲六十花甲從頭喜于又新八
千椿年偻指延于惟永稱觴莫遂揮楮以陳香雲想繞
于滄洲歡聲更殷于京兆族茂而貂蟬熾競觀戱綵之
重重春歸而櫻筍来且樂傾杯之灧灧芹贄良眇莞頓
為榮
賀山泉汪氏娶溪南吳氏女啟
蘭階喜溢梅實吉臨在戶三星光照山泉之下盈門百
兩来從溪水之南召不果于鳬趍誠略將于燕賀延陵
禮樂已先傳世世之芳内翰文章定永紹猗猗之譽甚
慚輶瀆所冀莞存
復襟兄賀生女啟
昨之甥館幸親炙于譚私兹辱管城特遠貽于谷扎剝
封莊誦隐几懷慚乃以蝸廬遂符虺夢既殷勤而慶問
復璀璨以寵頒下拜周章中藏感激彭澤慰情之語雖
則云然茶山少盗之吟寧無可笑亟兹展謝尚需嗣陳
賀趙巽齋生曾孫啟
恭審于門善積謝砌瑞重託橘頌之曾枝孫又生子表
萱叢之豐本高遂見玄三日氣見于食牛盈月標覘于
峙鵠某莩盟有忝相悦惟多采彼香芹列諸副楮聊申
燕雀之賀用慶鸑鷟之竒踰九&KR1030;望百齡頻稱觴而上
夀誇一門聚五世想含飴之開顔盛事誰肩菲辭難罄
賀吳南忩授婺源州同知啟(名夢炎)
解篆花封䟽恩芝檢牧文公之闕里風月平分比彦章
之鄉州城郭至重民方歌于来暮公暫賦于閒居某初
忝莩盟尤深相悦謹脩尺牘用表寸衷衣錦何殊本新
安郡之疆域把麾甚樂紹江南守之治平
賀汪溪金清父孫成婚啟
兹以震子成婚冢婦協吉自延陵之華閥兩小無猜配
滄洲之聞孫二美允合花燭燦燦桃葉蓁蓁禮漫存羊
賀已幾于後至傳誇占鳳昌必應于先占輶瀆甚慚莞
存斯幸
賀古墩嫁女啟
玉愛之歸及時桃華正灼金屏之開有日蓉褥將門矧
肺腑以連姻宜手抃而交慶夫以月上之宜室何殊靈
照之在家遇采鸞之仙想沸歡聲於韓土得乘龍之壻
應多喜色於吳門寓敬茶香儌榮莞粲
賀吳子靜娶冢婦啟
恭審二陽之月三星在天詩詠摽梅属長子之主器禮
嚴采&KR0488;迎爾相以承宗向平之畢債將新蒍賈之稱賀
敢後彘肩初解巽羽先嗚有媯遠育姜宗婦道豈殊于
臣道吳氏世生季子今人何遜于古人期望頗遥涵容
是幸
答吕竹忩納幣啟
忩繞子猷之竹市隠甚高居同謝安之墩山棲自適好
允諧于二姓盟實定于一言伏承魚書之雲絢鴛錦之
霞明味叶蘭金榮深葭玉申國教法嚴甚定成令子之
達材處默嫁具蕭然敢援昔人之佳話權謝不恪揆叙
未央
賀汪覺翁授府判啟
恭審芝檢榮膺竹符分佐江西地千里推吉水為名州
斗南公一人枉高材而俯判勅書星耀喜氣雲蒸賀敢
後于常倫分况居于世契莫將尺楮爰采半芹以斯道
覺斯民志本同伊尹之志佐天子相天下堂期新伯産
之堂贊頌罙深涵容是幸
楊學正啟
載道脉于南紀濟美龜山續詩派于西江齊芳誠叟喜
正始遺音之尚在嘆貞元朝士之無多漫仕而不擇官
分符而居為正
趙學錄啟
大雅不羣英材無敵演迤天潢之舊派公子翩翩壯觀
星水之新州人物表表將縉紳于朝著姑領袖乎儒流
發軔仕塗弭節鄉校
謝送蟹啓
伏辱郇雲特貽郭索好詞嫓白既誇虀臼之辛半殼含
黃雅稱橙醯之釅居然蒙此何以報之愛公子之無腸
固合蹣跚于湯鼎非吏部之左手安得拍浮于酒船得
之若驚言不盡謝
約族人葺鬲山祖墓䟽
伏以人本乎祖年代遠而易忘精至于神祠墓存而可
攷惟我陳氏實望他宗粤從唐末之時来自嚴陵之郡
居藤溪里歴世熾昌&KR0830;嘉善鄉一方尸祝為潁川之始
祖號鬲山之府君廟貌雖嚴丘墳漸圯夫以總總林林
之里社尚致敬于鷄豚豈有䋲䋲蟄蟄之子孫乃不如
于豺獺雖歲年之已久然地里之非遥今當大德甲辰
議就季春榖雨敷青蚨之現鏹標白蝶之寓錢因葺眠
牛之岡瞻遺像洋洋如在庶生下馬之敬覘吾宗世世
常興凢預兹行請題于後
修築貯水塘疏
伏以復鴻潦之波兆朕應繇黃鵠灌鱗圖之畞修築須
頒青蚨惟兹延充塘素為亢歲備中因廢弛久莫支吾
是以當炎官火傘之張欲救禾苖焦卷此乃類海洋尾
閭之泄惟見泉脉乾枯枉怨天時坐失地利今將效躄
浮圖之起廢其可令巧媳婦之擎空期協衆心規增舊
製加塍圍白虹之隠隠儲水灔綠鴨之粼粼弗為胡成
有備無患凢今番出費之戶即他時承溉之田詳具于
前幸題于左畚若雲杵若雨興工行見一新稼如茨庾
如京獲利定應十倍
新塘嶺施水菴疏
伏以一間佛屋與白雲分幾盞義漿如甘露美惟此新
塘嶺實為古路頭宜建亭憩足力之疲勞將施水潤舌
根之枯涸雖略經始誰與成終證盟藉普陀觀音質慈
悲而無愧圓覺投檀那施主信福夀之有歸
星洲寺疏
伏以星化石而羅洲渚寺已半于千年木經火而飛烟
埃工欲施于一旦夫豈小力量能成大規模將悉憑月
斧風斤盡與新寶坊金地頂禮檀越心發菩提化筆大
書而特書景福已至而益至認祖師西来意象教莊嚴
符莊子南華經鵬程奮迅勤拳誦波羅蜜報答結歡喜
緣乾静專坤動闢實上祝聖神萬萬之年革去故鼎取
新豈但庇前後三三之衆
心田菴上元疏
伏以珠緯躔十二官萬民司命璧月明三五夜一歲上
元當天官賜福之辰正人世奏星之日受籙者乘兹而
閱籙有生者期至于長生災曜伏吉宿臨斡神機于道
域修禮耕陳義種分善果于心田祈夀年華請書初度
謹疏
定宇集卷十一
