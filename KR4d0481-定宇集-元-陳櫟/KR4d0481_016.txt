定宇集卷十六元陳櫟撰
五言古
自咏百七十韻
祖宗世種德生我異羣兒憶當五歲前教者祖父慈未
識蒙孝字先誦蒙孝辭詹兄曰梅哥厥母吾母姨先父
加之冠專為脩百芝句讀熟魯論徹章蓋冬初冬仲大
父殁舅翁弔繐帷愛我撫我頂聽我誦學而琅琅盡鄉
黨繼誦尚忘疲舅翁謂之止稱是天上麒六歲所從怪
飯罷出遊嬉謂我頑如石不教專扑笞七歲侍先父三
載臨溪湄辛酉從仲黃五月學破題進進待解盟小冒
漸能為壬戌至甲子隨侍東復西詹溪友四程英才推
一時幸甚相切磋愛我深相期臞山謂有子延我為塾
師初聞賦戲言馬耳東風吹先父習麟經授我孔壁書
謂徽後洙泗四書教令披丙寅年十五遽為饑所驅束
書團圓山童生八人隨孜孜不敢怠夜檠逮鳴鷄次年
館湖干老稚荷提撕請題草忩翁許我文鮮疵朱書勉
精看程文教力追是年槐花黃祖母服未除先父不及
試族叔同旅厨一筆了三場不遭曳白譏庚午亦失解
銳氣能不萎故鄉處族館族弟汗血駒麗澤用其名先
登蝥弧麾四經卷卷悉清言書巍巍鉅公汪溪陽文衡
省監持氣象許宏闊辭意稱豐腴謂雖在廣場亦當先
列龜此文與此批見者誰敢非自此有餘力書外兼寄
詩小敵見必勇輩儕避旌徽癸酉書題難立說及者希
考官勾龍戶(勾龍震子)一批擬指予清才不易得斷題無可
疑但分前後聖不合襲省闈次年赴混補萬人場並馳
二十三後生難得人信諸吳君託以卷日中文摠摛非
此三百緡何以贍其歸壁流既問津謂將闊步趨豈意
三百年科目止於斯屠龍成無用躍鳳蔚何施昨雖舉
業習畢力不在兹古文壮氣骨性理窮淵微乙亥館江
潭諸友交見推刺口讒吟哦閧如喧蜜脾我獨默其間
抱葉寒蟬如不屑涉淺流尋源浩無涯風雅騷選降唐
宋星秋輝凡諸大家數一一加嚌嚅然詩有别才天分
終較卑經膏與理髓聖賢示我規精力詩中盡母乃一
生癡心不能兩重此昂彼必低定見下退轉江潭而詹
溪臞山踐前言聘幣及吾廬所幸有子姪皆有受道資
一坐閱八年膠漆久不渝藉其綱維力數畝買山畬惟
此八年中哭父衰厥衣終喪采泮芹泮師林岩居其人
數傲睨見我加稱譽月書季考文許我白衆眉以啟䞇
兩馮交答壎應箎繼此諸教官見待略等&KR0421;殿謁不我
責羹墻見宣尼辛卯客梧山一紀方别栖厄哉館渠口
書衣焚無餘壬子否欲泰燠身陽岡曦甲寅科詔頒鳶
魚均躍飛科停四十年壮晳已老黧行年六十二可喜
亦可吁甲戌别西湖一舫重漣漪簪筆漫入場誰識兀
孤羆已過田光年老醜亦如之理精文亦熟執餅啜茗
甆游戲日中了跳出門限危吾友謂必中不答笑支頤
歸過菊節後風傳鶚横颸是時未揭曉無乃鬼揶揄既
而果爾中厠我濫吹竽一朝省檄下初欲推病軀勸駕
者張侯自枉五馬車敦請上長林急下亦筍輿下馬握
手語滿面春熙熙次日燕之泮禮意逾勤渠刻日再詣
府歸辦衣糧齎豈謂不後先主有鼓盆悲行無或使者
止泥莫陽機筍輿官給送杭解姑委蛇謀之鄧與王(鄧善)
(之司業王誠甫書吏)云子退何居進難退奚難稱病告錄司坊正
騐然否執牒還鄉閭一一如所教衆人皆笑&KR0339;同榜有
六人買舟浮泗沂二黃林盧王張子最後期五人恬是
我平山獨嗟咨謂公機難逢自棄與人殊彼如翔雲鴻
我如墮泥鴟作序送之行命兒餞解維得者惟黃張失
亦恩不虚我倘與此試一得如摘髭萬一或失焉横經
亦臯比然亦何足恨一笑返釣磯念彼得馬者箠辱臋
無肌何如天爵尊玉返避湼緇青紫耀目前老矣竟何
裨退無治生計耕經培根基丹鉛畢此生初志酬桑榆
糠糜從自飫道義甘前肥詩非吾所長世自有人竒亦
嘗印老方属和枯蒙嘘謂讀陳君作如見上天梯和公
上南行選刊尾瓊琚(方公上南行詩予嘗和寄弘齋弘齋逹之方公公選五首附刊于集)
(吳甥伸文曾見刊本)亦如岑高作得附杜拾遺終焉小剞劂巨刃
自有宜朱書天地心泝洙沿濂伊顯固日行天奥難冰
釋澌坊本纂諸家動是醇雜醨後生為所衒望洋入無
蹊不用聖賢力天大難井窺不用朱子力海深測以蠡
十五已勵志熟誦精思維鑽研五十年熟考洞毫釐不
獲一時用遂欲百世垂四書精發明妙處繭抽絲如舉
標月指出彼黑暗迷纂疏蔡書傳饒董編區區厥子以
委我搜羅加補苴成書付之刻謬妄刪支離附益諸異
說秋蘭著薋葹四海有具眼喜想繼以嘻樂善胡雙湖
愛我志朱愚我有廣通略史纂蒙摘竒宋略摘最多亦
欠如貫珠此外所編述盈箱困毛錐詩記皆句釋記尤
其思攄十翼與四傳二經究麟羲近撮六典要略如孔
孟姬嘗以夜繼晷古文圈點批杜詩亦寫註鑿鑿皆有
稽吳某借不還執以為已私五子節註評散落無依稀
四書與書記羣玉之璠璵三者倘行世豈曰小補與無
力可辦此有力將投誰生者不我重殁也應我思朽骨
相後人東坡豈吾欺知更幾寒暑了却老頭皮間氣更
誰鍾我亦自惜之當為百世士何但今布韋骨朽此心
傳腐寧草木俱從彼啄腐鼠舉頭嚇鵷雛年忽及先聖
七十加二朞使其止于此藉手見先儒使不止於此天
錫何敢辭三山林樂天談命當杭衢許我八十六此言
倘契繻教有最幼孫亦當挺梧枝到此反其真大笑與
世違
上白湛淵提學(名珽字廷玉)
東坡慕香山今古不並世幸今遭人師演迤香山裔湛
乎靚深淵淵深漾微瀾匪直紹長慶殆將登社壇豈曰
詩中傑道脉紹先哲手提斯文柄模範示江浙侯泮幾
芹宫邑校幾花封書院又凡幾於公綂有宗卓哉儒宗
主非公誰玉汝教雨而豈徒行將霈霖雨
次馮秀石遊水西詩韻
人生無東西所歴貴適志辦與客遊山便是仙行地謫
仙所經過景物猶嫵媚壤壤為利往寂寂誰肯至蜀珍
非九流水西亦名寺人景盡雙清古今端一致文取意
氣合年忘少長異詩愛索高古理窟探幽䆳麈尾屑霏
微兔絲墨漸漬諸友武庫森一老靈光巋戰㤀大敵勇
見匪小巫懦安知馮長公非即李十二快飲頻張頤高
吟時擁鼻鍛鍊指獨敲曠望足雙企汲古綆垂深抽關
鑰開閟如聽簫韶鳳肯比蘭苕翠于時桐始花纔社秧
半蒔幽尋客正閒勤動農將勩花光目懶寓松隂身所
庇山僧氣如玉野樵色俱瘁倦坐席或爭佯入舍肯避
茶甌時復啜困魔詎能祟飽遊可無詩分韻各有字是
則摩詰畫何必柳州記我雖慙曾唯亦頗發顔喟朗誦
敢辭頻把玩不忍置實多句中眼兼審象外意靜閱神
已馳忘言必有醉僭和白雪調難抽亂雲思恨不尾清
遊吟成祗自愧
和方虚谷上南行十二首
虚翁上南行實庚寅十二月詩也辛卯六月客有自曹君
菊存所來者始傳而誦之絮羹久要之義聚星過從之勝
漢人不得專美於前矣雖恨不獲親聆其一時談麈之詳
然聞風興起亦可於此詩具姟兆之一二焉二三先生中
某所識者惟北山王先生兹敢不揣愚陋僭&KR0435;元韻賦一
十二首寫其平生景慕之私奉呈王先生或可以轉聞於
方曹二先生云
濟世萬古航乃今横野渡由此訪故人勝著沙隄步我
傳紀行作冠珮與&KR0340;露何當參詩禪一澾石頭路
右古航渡
又過分流岑行行足聊休流品分良難感此胡分流大
雅久不作梁棟儕薪槱蜩鳩笑鵾鵬一是逍遥遊
右分流嶺
南山得宣平名字可千載世無死仙人花瓢今定在家
山有此逢何必跨瀛海下視白雲衣蒼狗須臾改
右過南山
疇昔飲雙橋獨木寬法程如今過雙橋無復糟床聲橋
外吏人稀飲徒常二更追詠承平事略此記西京
右過雙橋(舊官𣙜酒去城十里始飲村醪雙橋酒稍佳今復無有)
扁舟泛古航昔常閱此竒盤屈公詩中眼明再見之二
孤恐飛來或乃巨靈移甚勿訛為姑又須訂荄兹(箕子二孤)
右岑山渡
杏花冨趙邨佳名昉唐代酣酣紅雨春芳葩誰不愛轉
眼鐵爐步發問莫能對杏村無杏花趙村亦安在
右過杏村
坡覓牛矢路公渡牛矢嶺遂令汚穢地居然化清境今
代曹子方陳三延癩頸何時躡吾履迢迢山路永
右過牛矢嶺
我未讀公詩久矣知葉有地非産此人人知此地否當
與君子鄉俱傳千載後風饕閟春陽高節且堅守
右過葉有嶺
和方虚谷二首
後漢袁與楊世公五或四衮衣苟有愧不如安楚製我
不識斯人聊復視其世不有此翁賢安得賢主器
又
天壤一虛叟見之夢寐中豈必真及門私淑恩何窮易
說曉欞白詩編夜檠紅終然欠參請小草依松風
寄曹弘齋
我不識弘齋識之文字間古風久蕭瑟一筆獨追還恨
如東魯人未得登東山振衣不自勇路亦非阻艱
寄王教授
書堂名博士得見未恨晚發揮紫陽論登峰造其巘仕
得四十強程方九萬遠北山勿移文秋桂芳風遣
送汪希道入都(并引)
浮溪遠孫汪希道嘗為海北海南道廉訪司照磨沿
檄鞫洞蠻獄察註陷賊黨者千七百餘人直其枉悉
縱之幾以失出獲譴阻仕進餘十年今本心雖獲辨
明而歲月坐成晚矣抑又聞之古人一日養不以三
公換希道家貧親老以八十餘歲之夀母將待柳下
小官之寸禄以養之今將犯寒暑走萬里以求之豈
得已哉司銓衡之諸貴人仁也明也公也必將鑒君
之本心憐君之不得已君之得除得歸也有日矣臨
别哦古詩十八韻以餞
行行觸秋暑勇往觀國光脩途或濡滯一瞬北風凉不
仕餘十年養親竈罕煬將謁吏部選寸禄願少償庶略
助甘旨贖其不遑將不仕果何因憲幕嘗翺翔驅馳海
北南訊獄主慈祥詿誤陷賊黨詰問加精詳活千七百
人解縱還善良幾以失出譴究竟靡濫臧久之天日開
歲月坐荒荒濂溪范參父議獄俱慨慷殺人求媚人母
乃欺穹蒼活千人有封君後必當昌安得當吾世而不
蒙薦揚當路願鑒之萱草癯北堂俾得早言歸為養及
夀康臨期重叮嚀白雲遥在望
次吳子靜韻(惟深)
霜葉色偷韶風林聲借商秋清挾春熙君詩宜可方喚
醒十年夢栩栩延陵鄉富貴來徐徐春秋去堂堂魯鄒
二祖師身世猶遑遑吾道行何時魚目爭夜光
次韻子靜破靴
待漏靴滿霜履聲振雙闕行映火城紅不用掛殘月得
意彼何人步雅視亦闊豈知失意者紏紏履霜葛君其
但固窮祝阿迹將發破靴不須恥此恥會可刷朝靴三
尺脚穏向雲梯躡聽履上星辰押班晨賀雪
雙竹吟
瑞竹非凡物猗猗超綠綠昔者清獻公家園有雙竹雙
竹比兄弟永歌嘆不足因念世之人詡詡相笑逐誰似
孔融讓誰似姜肱宿鴒原與鴈行人反愧禽畜萁豆同
根生相煎如泣哭豈復念兄弟同氣出父族何如此二
竿驚雷拂雲速雙清儼&KR0421;齊對立空洞腹墨君有此竒
可使食無肉大勝雙頭蓮不减同穎榖豈不見明皇遊
園感雙竹
文丞相
三百年社稷痛哉尤此公偷生皆負媿既殺即褒忠不
屈&KR0421;箕並罹殃廵杲同
題梅菴圖(即汪御史)
詩書暨春秋於梅著其實捨實多言花後世富篇什花
耿冰雪面實藴乾坤仁獨步衆芳中允矣菴中人勿徒
於其花名嫓花御史實調相君鼎天下歸仁裏
贈葉君訥
定山葉君與余同生於淳祐壬子君侍其先君子遊
學五城余已識之既而君館東閣余館葉村相距密
邇交好不薄聞其有賢嗣尚未之識余子忽得其所
贈言來徵余一言&KR0216;付之默默乎泰定三年丙寅日
南至
放言易欲訥力行難欲敏孔訓朱子箋辭簡義淵永得
禄自有道言行俱當謹敏而濟以訥當言豈終隠取信
在言前何待矜口吻君子慎樞機相可冠班笋君家顒
與鼎前後作䋲凖發軔吏警曹勉旃推素藴
四美堂詩(為悠山宗人作)
夀富禄皆福壹是可言美意願本何極分限貴知體嘗
聞海中國太倉一稊米天莫限量我惟在此德耳德則
仁而夀德則富於義德則禄在中德則福順止德為衆
美基如堂必有址悠山吾宗秀厚德與山擬樂山夀如
山由夀享福祉富蓋不待言饑人望公庾禄為仕者奉
鯤化程萬里溢美公飲聞瞽言述其理吾聞諸詩人箕
子子思子愛助良區區山甫已能舉
七言古
題春先亭
春先亭初成胡脩存篆宋公梅花賦於其上櫟嘗和
宋韻成賦一篇今數年矣兹同敬存觀梅亭上復賦
古句
贔贔寒威薄穹昊摇落千林跡如掃受命獨秀除松栢
餘木僵立疑枯槁犯此祁寒敢着花先天下春梅獨早
姿冰質玉面嚴冷我見魏徵殊媚好為花作賦宋廣平
鐵石心腸本堅貞胡為乃作流麗語欲踵庾信肩徐陵
聞有此文莫能得僅見皮子加褒稱近世李君使交州
得諸塵壁輕連城未壮之年能賦此字抵珠璣辭綉綺
老宋賞其善體物比况會粹古羣女襲美傚之賦桃花
前作後述工摹擬繁華而有妖豔姿方之女子亦宜爾
我觀梅花如大賢天地閉時全其天羣表獨立超衆甫
高標孤絶無比肩孤竹伯子聖之清聞風凛凛頑皆廉
獨步戰國性善翁次庶幾焉魯仲連衆醉獨醒湘纍屈
苦節雪窖蘇属國三國無儔葛武侯有晉徵士陶靖節
作者七人梅花徒賦中曷不勤招呼頼有永保貞固語
宋公相業兹為四字符
寄鄭耕岩
昌江鄭君耕岩戊申歲託余妺壻葉子轉詢朞閏說
余研精寄似今九年矣延祐丙辰二月甲申客至自
古舒出一緘不省為何人寄久之方知耕岩也耕岩
小阮子謙僕忝同榜今耕岩索詩題其岩石柳隂卷
誼不容諉因賦柏梁體三十韻應命
古來隠士多躬耕身將隠矣焉用名巢由以降名著稱
皆違本志非真情真隠充隠分偽誠終南捷徑招譏評
隠而無名妙不勝詩之衆聵將驚霆君家子真當哀平
五侯霧塞黃冥冥此何如時可軒騰宜哉掉頭呼不應
遂使谷口聞西京名掛法言聲鏗鍧君其裔耶良錚錚
幾載龍舒以道鳴岩居高尚追芳馨時哉不同逢文明
胡&KR0216;被褐韜連城鄭公鄉想多豪英仲容方奮青雲程
曷不彈冠濯塵纓天風再秋鶚孤横春浪紅暖翻飛輕
幡然堯舜君與甿他年身退當功成法疏廣受辭恩榮
明農岩下相携行世有畫工傳丹青與今手卷雙合并
呈呂雲石提舉
在地為石天為星乾文爛然石之精一卷石山亦一體
况兹盤石雲倏生斂為膚寸舒彌大看作兜羅錦世界
時時敷布吐芳心靉靆崔巍相映帶相門出相世有人
暫司茗課槍旗春起為皇家壮柱石出雲為雨蘇民生
答汪静齋
北辰所居環衆星動中閒靜義尤精浮溪先生富孫子
名齋以静惟先生天地中間理最大理欲須當明限界
無欲故静參濓溪窗草不除綠書帶且陪嗜學賢主
人搜腸千卷憑先春起佐明時開夀域願在域中為
一民
黃山水閣畫壁為金子範作
自有宇宙有此山相傳黃帝嘗躋攀山以黃名端自
此標出六六竒峰巒太古名山鎮吾歙連跨三州里
三百縱能多辦謝公屐費幾光隂幾跋涉何如圖向
素壁間隨意卧遊仍坐觀俛仰之間如登峰胷吞雲
夢同寬閒容城浮丘古仙子揖之為賓軒轅主對山
如接太古人勝與俗人相爾汝主人樂山希仁人識
此名山面目真何山又復古於此三王之世傳斯今
六六洞天何足數此六六峰最竒古日觴佳客此亭
中醇醴陶陶盎淳風
蠟梅
梅屋叔長示順安劉公蠟梅詩軸且令續貂伏
讀啟發多矣謹&KR0435;韻拜呈
蜜蜂三生有花癖獵遍梅兄與礬弟釀花為蠟蠟作
花吐向梅梢真蠟底蠟梅有詠首蘇黃絶唱後人誰
敢詆今代胡曾劉禹錫唱予和汝吟毫泚春風吹來
珠玉篇嘗鼎知嗣元和體恍然生我梅香前有味如
醺百花醴折花因復細端相山麝臍熏薇露洗萬木如
槁梅獨春太極初呈品彙抵此又梅中别出竒滴蠟
緘封春信啟翫花又復誦公詩喜佩服矣勤拜稽非
花毋乃真蜜脾我將求古君臣禮蠟是真耶却又非
别花有眼眼幾眯
呈董掌書
董公仁義陳兩言基開漢劉四百年仲舒天人對三策
格心正論千載傳公家家聲塞宇宙江右儒林推海口
蘇黃帖刻志君堂晦翁新授盤澗叟以儒飾吏固可人
願推家學蘇生民豈惟近效著蓮幕行將大用垂朝紳
次韻呂周翰教授景濓亭觀蓮附仲文呈之
春桃飛盡紅雨繁夏槐更禪綠雲屯此時泮宫蓮萬柄
一一生自七星根愛蓮夫子振絶學道脉灰冷還以暄
翫花扁亭景濂字一洗紅粧象縐裙大者錢塘十里湖
小者齋外一瓦盆看作六郎見何猥此曹毋乃迷禽門
子非愛蓮愛君子一寸膠清一寸渾對此水光晚色静
如挹光霽醒神魂高出太乙真人舟坐祛大暑酷吏冤
如使徒于蓮景濂見道猶隔幾塵昏景濂真處在何許
夫子自有圖書存文公訓釋揭日月價重趙璧并魯璠
池蓮窗草皆寓爾圖書難盡意與言我徽文公舊闕里
𣲖濓泝泗窮淵源君豈不見后山叟尚于六一稱嫡孫
宗朱祖周在吾黨景濓當作如是論甥其呈似呂先生
何當參請師模尊
夜聞織
東隣西舍織燈明萬籟無聲此獨聲我何安逸彼何苦
軋軋未終雞已鳴目似鰥魚因不寐安知我煖因彼成
五言律
和汪監察梅菴詩
間氣所鍾聚兼由積善餘身閒知地勝神動覺天隨日
謂幽居好人疑大用遲浮溪家集裏盡與和諸詩
&KR0435;放翁有叟韻
有叟居東阜辛勤亦數椽文燈空照古筆耒不逢年我
已窮愁慣天無賦予全校讎與評議猶秉一朝權
壬辰十月初十日聞萬一叔以九月五日死于
淮出涕之餘賦此
邂逅遇所識歸來不奈愁時聞前輩死轉覺此生浮世
界空花夢乾坤落葉秋追思黃父語今日淚空流(予少居五)
(城叔每以苦語鞭策之)
枕上用子静冬夜韻
夜今六十刻熟睡若為謀髮秃已無本情恬忘莫愁樹
雲空憶李茶月孰驚周不寐集方感心期墮繆悠
次韻俞崇節和乃弟飲酒詩
有酒身無事多君與弟斟老猶具慶子閒作太平人讓
果同初意燃萁異&KR0228;吟終身思聽雨富貴不如貧
孫次臯寄示呈方公三詩用韻奉寄
學海渺烟浪泳游無盡期誰非鑽蠧簡鮮有辨雞碑力
量公誠到聲名後必垂孟張匪韓子定有不卑卑
又
石鼎彌明老可孫劉與侯年光弦外急景物卷中留高
渺蘇門嘯雄空赤壁舟吟邊風韻似一詠一消愁
又
我與公相識俱當綠鬢初蒿微僭松倚枿槁愧陽嘘往
慨悠悠别今方續續書箋馳當簪盍自此不宜疎
次韻酒限
濡首起濡唇初慳後絶倫勿耽雙玉酒遂溺萬金身豢
豕流生禍烝豚已泣神古人多惜福惜福始全真
又
寧自三緘口從渠九醖觴道中臻樂地酒裏覓仙鄉勿
以清明在而云發出狂卿卿我自我醒醉兩相忘
次韻月卿姪藏曾祖硯
幸異元賓硯傳為子敬氊一生曾受用四世尚磨研玉
喜在山潤雲因不雨全文章無極盡餘澤及曾玄
遷新居有桃符曰自樂巷無陋由勤屋不華十
餘年矣炤壁未漆階簷未砌丁未春始克為之
乃足前十字成一律
自樂巷無陋由勤屋不華桃符今幾載藜徑只貧家唐
世土階是虞時漆器奢門髹簷復砌於我事何加
哭方虚谷先生(丁未歲正月十四日卒于杭)
目深窺理窟身獨據詩壇偏得古猶少兼全公不難槐
柯千里幻椿筭八旬寬癖愛湖山好郎君侍闔棺
夀逹觀(五月五日)
初度天然巧端陽不後先良辰逢五五夀算祝十千不
羡宫衣賜勤鋪角黍筵安期蒲九節更可引高年
穿井
按官歷十二月某日宜穿井是日開日也且井宿直
之吾家用工巧逢此日深二丈餘而得水喜而賦之
(戊午歲作)
井宿值開日逢兹應再難真能九仞及頓覺百憂寬地
冷冬方煖冰湍夏更寒子孫又孫子啜飲有餘歡
有賦假儒真儒者今賦二首
儒立三才命其何以假為但矜麟作瑞已昧虎為皮氣
見大巫索才非男子竒誰司人物柄明辨勿遭欺
又
世固伸知已真儒始識真學將開百聖才可進千人卜
夏母為小賈山猶未純卞和明著眼席上果何珍
挽畢觀竹三首
家學淵源接人豪湖海稱問津遊璧水從宦到金陵蟻
夢炤千幻燕詒明一燈方將儀後進仙去理難憑
又
相觀惟有竹竹外懶凝眸早播無雙譽高交第一流裕
齋明藻鑑虚谷並英游知已陂龍化公宜不復留
又
我忝登門客悠悠十二春鯉潭隨步屧馬鬛&KR0216;攀輪域
近從先正神安蔭後人天晴表公福雨點不霑塵
挽洪簿二首(名炎祖)
歙城虚谷後猶幸有斯人學問師鄉老勾稽子邑民丹
鉛充庋閣朱墨泥車輪夀僅幾重卦遺文頼不冺
又
抱甕教多士于時識景星多年嗟判袂幾度聽横經郡
乘椽揮筆男邦刃發硎賢郎專行状不朽慎鑱銘
代石養蒙挽周醫教
逹豈為良相君今逹以醫祖宗興自我杭歙迭為師二
䜿逃無處三皇祀有基蒙成并盛德誰不涕漣洏
寄吳子静
君家吳季子炳炳著麟經繼世誇眉白持身尚鬢青字
能齊逸少才更嫓玄齡翰苑揮椽筆垂紳步帝庭
羡子西造朝陽樓
氣勢薄蒼穹樓高百尺雄屏維山聳翠鉦掛日升紅真
可卧餘子端如見乃翁胷中梓人傳相業在胸中
汪氏雲林堂
雲林朝市遠恐負一生豪不仕疑無義隠居何自高作
霖膚寸合搆厦斧斤操科第湖州始超宗紹鳳毛
芸儲
芸壁書魚蠧為防魚蠧書須將雙眼看匪直萬籖儲磊
落腹能載昏迷心悟除金根猶恐悞負訓惜居諸
用韻贈别隆興劉君
眉宇挾翠氣西山簾轉晴未嘗前日識似有故人情醇
比周瑜酒和如傅說羹相逢遽相别去去太忙生
賀金桐岡生日
七十古稀有公今尚一年君心安以樂家政老而傳隠
逸雖三逕恩封自九天勲名付蘭砌閒適夀綿延
挽李高甫(祁門浮溪人)
李愿隠盤谷古今名並垂箴能規冢嗣贊自許男兒兩
世夀高甚八旬年近之外山埋玉處執紼總漣洏
又
庚癸濟民餒豈求榮子身大朝交止信初命報行仁咬
菜戒持已思蓴尼省親詎知成永訣哀慟徹穹旻
又
李愿盤旋處名微隠更張大才真濟世小用僅征商救
斂富公弼息爭王彦方遺言遵古禮踰月即謀藏
五言排律
經訓乃菑畬(試題)
學用菑畬比精由粗乃成譬諸農父事訓以聖人經習
戒成紛白披母舍殺青情田加種耨性地即郊坰倘匪
道耕熟翻慚畝稷馨金根校讐誤詩禮愧趨庭
賀戴庭芳誕男
譙國家祥應充閭消息真掌圓珠的歴頭峙玉嶙峋肇
始中元節真元會合辰鳳儀先驚鷟駒駿必麒麟九畹
芽初茁一枝芳正新乾成來豈偶震索積方臻祖德潤
彌浩孫謀蟄更詵他年重坐席有日搢傳紳親為含哺
悦賓沾分果均此郎騰踏早郎罷尚青春
挽郡城周醫教
姓與平原共相良醫亦良少嘗宗孔孟長始世岐黃救
命光宗祖仁心起瘵尫杏林何足擬淳意足相方神效
誰能企隂功詎可量帥連居兩郡殿首祀三皇復戶為
人計論堂傾已藏校官成赤立道貌想清揚創始君無
靳蒙成後敢忘德高天必鑒位下我何傷竹野自標雅
棣華相並香頃田今友愛斗粟古慚惶何啻千人活行
看五世昌蒙莊埋玉處送者淚應滂
七言律
次金滄洲病中九日韻(丙辰)
縱不龍山孟萬年合如陶令醉籬邊雖云物物皆詩料
誰解時時與酒錢我輩白頭多間闊菊花青蘂劣芳鮮
喜公勿藥將簪盍同泛金英倒玉船
次滄洲喜替弓手韻
塵土弓刀未是癡紛紛刻木久難欺王恂時復揮椽筆
樊噲從渠飲斗巵絶異一兵新解甲併祛二䜿好舒眉
出羣老鶴雲天闊啖蔗光隂日日詩
汪靜軒木假山
嘉祐集中知木山蛾眉盤屈小烟鬟三峰想墮虚無裏
一記長流宇宙間巒岫遊魚今突兀豪酋蟲蟻久躋攀
老泉坡潁皆人傑古意蕭蕭力挽還
擬呈張郡守
中原文獻接前脩毓粹鍾和自鄆州金馬玉堂真學士
花屏練帶古諸侯近為姑孰規模在遠紹曲江功業優
宰相青氊應可復徽民有幸且淹留
與黟尉王長卿(名元)
少府河汾夫子後小桃源裏日吟詩錦囊儘富句皆好
綵棒雖懸威不施平易近民民父母謙恭待士士宗師
體仁未展長人志庭滿槐隂會有時
與黟簿楊雲海
蜀珍從昔重乾坤三鱣家聲尚可言朱墨勾稽今弛擔
紫清凌遡即騰軒眉山焦木秀重萃黟邑甘棠恩永存
鄰壤書生辱多問何當一見以文論
奉答齋諭先生
俄驚耳順過三年顧後瞻前愧昔賢自笑說鈴辭枉費
誰云經笥腹空便歸鄉漸慨交朋少為客焉依行輩先
多謝新詩過期待悠悠歲月漫推遷
次劉知事和荀廉訪見寄詩韻(知事名德温)
斯人磊砢更英多廉善廉能志若何劒氣懾姦鋤故態
丹心救世起沈疴且添集上詩千首不愛車前印幾窠
凛凛道將風烈在真如清濟貫黃河
賀金子西誕第二子(十一月十三日)
天知欲益讀書子第二雛今得得來家世孝忠為命脉
扶輿清淑所胚胎存心耕雨一犂地積德凌雲百尺臺
三日食牛氣如許貂蟬當復映公台
和竹山月臺韻
我今想像賦高臺超出塵寰亦快哉人物風前臨玉樹
朋儕月下倒金罍但疑夜種白榆少豈必秋延丹桂來
斟酌嫦娥四時好眠遲何惜與徘徊
次韻贈王竹庾(竹庾精青烏之學)
天地儘寬行路難何如不出戶庭間家雖棲鳳多栽竹
身却尋龍飽看山到處為賓省造次數竿誰主自蕭閒
青囊囊取青蚨去歸翫穿苔虎豹斑
上鄧善芝提學
仲華不遇劉文叔所志願為芹藻師苗裔今提江浙學
風霜待相聖明時萬家夜月燈俱炯滿座春風物自熙
教雨行將濡霖雨召歸當軸未應遲(仲華鄧禹也)
上焦總管
棠蔭前曾芘武林馮熊展布蔭逾深東坡通守無為守
黃覇初臨喜再臨豈但州麾持皂蓋會當鼎鉉鑄黃金
孰先一郡後天下卷起西湖大作霖
上倪杭教(湖州人)
湖學生平藴蓄竒聲馳杭泮據臯比定知遍受諸公賞
豈但專為儒者師洙泗淵源歸誦課湖山景物入歌詩
家聲善論中和極歸贊明時封禪儀
上浙西道廉訪使
去天萬里遠乘驄寄命司存肅政中廉吏清汚湛秋月
訪民疾苦盎春風鎮浮德與吳山重鑒試明還浙水同
攬轡何須外庸記秉鈞終屬黑頭公
和王宏翁韻二首(似山子)
傳家有子端不死恍惚王充疑再生君擅詩聲如伯起
我慳飲量似公榮相逢客裏自多感各在貧中更愴情
王粲陳琳如可作歲寒冰雪眼雙明
又
馬異盧同孰異同年雖逾壮似成翁芙蕖尚喜不朝日
松栢何嫌經朔風網掣珊瑚滄海底篙撑舴艋急流中
吾言雖直不無意何惜乘時急用工
次汪稱隠府判退休言懷(并序)
士大夫仕而能致高矣七十而不得謝雖賜之几杖
以安之然不得遂其高於心未必安也年及而致仕
者循其禮不待年及而先焉者尤見其高今府判稱
隠汪公去七十尚七八禩能先告老且得遂焉上以
褒表其親下以成立提擕其孫若曾孫愚也傳其休
官言志五詩讀而高之而慕之遂僭繼其聲奉賀五
首
早歲先彈貢禹冠喜公早退謝身還三千水擊溟茫外
七十車懸感慨間自覺飲冰纔冷淡如何啖蔗儘清閒
宣尼也發歸與嘆幸也詩書得定刪
又
公負文章錦繡心祗須蓮燭賜恩頻退歸期不慙先世
大用姑將付後人陶菊一籬存晚節傅梅二季俟陽春
文宜為誥席珍待藴美浮溪代出綸
又
逸軌超然遠市塵畏愁回首幾悲忻形同鶼鰈不期合
顔異鶚鸞定自分對越心還昭若日舒徐迹似懶於雲
易陳九卦稱而隠額手公能尊所聞
又
無事出門適意行忘機安得遣鷗驚笑渠拄笏看山色
容我扶笻聽水聲萬百入場惟日醉三千成刻幾春晴
不拘年及方辭禄試授歐公自細評
又
竹馬翩翩娛放翁美哉異代與同風一門四世福良實
萬戶千鍾事亦空人自風波鳬上下我能味道蜜邊中
玄孫得見無難者十載曾孫花炬紅
和程伯玉遊普陀韻
櫟兒時聞諸五城黃提幹公謂大丞相訥翁先生程
公事母至孝與黃公同肄業郡庠見其每日行朝供
之餘必一歸奉母未晡又至此說藴諸胸中七十年
矣兹蒙季澄教諭逓示槐府伯玉程君謁普陀大士
為母祈禱一宗詩案知君訥齋從姪孫也孝行如此
無愧家風良用起敬因和韻奉寄
侍母何須羡洛濱訥翁純孝世持循普陀瞻望鄭花曉
東野符同寸草春寶婺夀光寧有極白虹玉德本無塵
海中仙果千年實採獻知君已問津
(晉汝南王亮兄弟三人侍母伏太妃祓禊洛濱並持節鼓吹一時榮之東坡詩洛濱侍從三人貴京兆平)
(反一笑看山礬花即鄭花觀音宴坐處有此大樹花見山谷山礬花詩註)
題歙人程叔固字說後(乃槐堂丞相吉國公曾孫)
騷人橘頌說曾枝相國曾枝有此竒固守一貞能用易
頌兼四始必興詩滔滔桃浪春還透鬱鬱槐隂晝尚遲
志學有常致而力丙辰衣鉢竟傳誰
戴廷芳立尊人南山公碑用高四叔祖韻
一生不被北山移隠德俱登羡道碑揮染筆鋒推逸少
雕鏤文采羡公垂孝誠永永終身慕盛美彰彰百世知
既固既安尤利後必然何待問蓍龜
送畢永仲遊姑蘇省親兼訪虚谷
永翁冰蘗仕蘇州玉潤今兹省侍遊綠浪紅欄多勝槩
清風明月一扁舟在家雖好閒非計行路良難謹自謀
須念椿萱頻僂指歸期莫待近新秋
又
四海九州虚谷老見之不用覓階梯父書呈徹能求教
世契敦崇定指迷非過南京參待制是圖北斗仰昌黎
片言隻字如相贈歸袖光芒萬丈霓
賀汪稱隠夀藏五首
少壮幾時俄已翁速如馬耳射春風槐庭縱極三公貴
蒿里終歸一穴同生也有涯那免盡死而不朽豈真空
地行仙舍公誰是只合衣冠貯此中
又
自述公真善自知我生觀處孰觀頤耆英初過馬君實
銘筆早逢王獻之(王仲儀為作生前誌銘)着脚家山真覺穏回頭
宦路始經危先時不利後人好永宅脩期畢自為
又
栩栩蘧蘧夢不驚退藏於密漫經行(夀藏名退密菴)歸來松栢
非無徑仙去芙蓉豈有城九卦三陳深易學萬家千戶
擅詩聲誰能得與公家似五世文庭震遠聲
又(以下二首借韻自述)
也知難久愛吾廬自卜生墳去歲初五患但遵程子戒
一毫不泥郭君書桐棺似趙貧非病石槨如桓密反疎
死後不忘方是夀太虚如室了空虚
又
自笑那能免罰觥古稀過此竟無成此君辱與偃松友
太白尚分殘月明客燕尋巢嗟寄託老蠶作繭自經營
率然未覺摧頽甚青眼猶因綠醑横
呈鄧匪石(名文原字善之庚申年五月分司自黟過婺源屢問賦跡于子西因同迓)
(于溪口柯邨渡)
廡車兩度過山城攬轡澄清素志行學道愛人春坱圠
詰姦刑暴月分明&KR0411;貅斂戢知嚴律雞犬安恬免震驚
甘雨隨車契天意政聲休洽聽歌聲
黃秋江母有孝節門之錫命贈之詩者盈軸索
予賦一首
稱未亡人六十年恩光褒表節通天栢舟堅苦母心遂
蘭膳甘飴兒志專九鼎名端由相重一絲風不被官纏
事關倫紀非他比宜入新安郡乘編
丁未元旦試筆
雨當元日奈何天甲子欣欣兩日前五十六翁成老境
百千萬輩望豐年癡繙竹簡心皇惑饑搗薇根生接連
我不自憐尚憐彼燈花如笑恰為然
辛亥元日
分歲杯醺已遣愁鷄聲呼起攬衣裘椿年浪說八千永
花甲今逢六十周白首惜春猶冉冉朱顔愒日&KR0216;悠悠
曰耆指使將誰使愁亦徒愁一笑休
和東松菴岳王遺像詩韻
朱仙鎮上據全兵萬里中原不足平棘寺銜冤真枉死
松菴遺像尚如生中興四將尤芳烈大節千秋擅令名
可恨張循阿老檜却令同傳玷忠貞
賀張玘齋得第四孫(并序)
昔徐卿二雛少陵歌之穎濱第四孫東坡詩之今者
恭審祖德深培孫枝又長在令嗣則為徐卿之第二
子在先生則為穎濱之第四孫森森蘭玉衮衮公侯
良深健羡賦詩為賀聊寫私忱
充閭瑞氣鬱葱葱蘭玉孫珠現掌中第四孫今似蘇子
無雙譽定嫓黃童編傳圯上家聲遠網舉儒流祖德豐
復泰臨餘陽用壮棟隆遠照曲江公
次光姪詩韻
誤子窮途計已疎擇棲所恨匪岡梧酉申乞捨傳書鴈
庚癸呼馳汗血駒儒術謀身慚杜甫老農請學合樊須
細思金亦何勞躍陶鑄從諸天地爐
次葉郎賀張仲白夀藏詩韻
應笑姚崇憂墓碑生前枉費計謀私何如只付青烏記
未到同藏黃石時借箸待將陳八難羡輪直可頌三斯
内敭外歴多餘暇安樂行窩儘賦詩
賀仲白兩旬得兩曾孫(用葉郎韻)
橘頌孫枝慶疊重河清盛事有誰同客來且伴竹為馬
母教期吞膽用熊連覿太翁兩旬内會呼高祖廿年中
夀過一百公家事前有張蒼後有公
次唐長孺兄見寄詩韻
海外馳神大九州何如弭節且椒丘非熊尚父晚猶逹
射虎將軍竟不侯朋友倫中交有信山川阻處鬱相繆
硯銘世擅筆鋒銳秋試朱衣定點頭(唐子西有硯銘)
又
世路風波不足驚山林深密適吟情十洲三島果安在
一聖九賢能再生夜月明眸思菊枕春風轉盼卧桃笙
蟾宫有路君當往筆陣縱横在此行
次鄧善之五月菊花詩韻(俗呼滴滴金)
忩前來伴蹙巾榴滴滴圓黃點徑幽不待臂萸添醉興
且隨腰艾動騷愁金明難辦一朝費花早看成五月秋
浥露掇英真菊否名同實匪暫淹留
吳甥為程醉經求和孝隠堂詩
廬墓從來關大倫人心萬古理常新隠餘夫豈更求顯
孝外元非别有仁天地範圍大郛郭雲烟環遶近比隣
須知心醉六經士不是尋常横目人
次韻祈雨
相公湖上老詩仙一語纔聞便格天霡霂已蒙千畝雨
霏微方裊一爐烟潛憑象教小乘力好紀麟經大有年
田野歡聲入酧唱周詩直見夢魚篇
雨數日不止又用前韻
莫是陽臺行雨仙未知民以食為天半篙碧已添清漲
全幅練宜拖霽烟稻總低頭收有日禾如生耳恐無年
憑誰為我箋天闕喜雨詩成苦雨篇
賀陳竹牖生孫(與令嗣月日時同)
幾日名駒産有媯中秋圓鏡始蛾眉清鍾桂子初三月
秀挺桐孫第一枝舉世淡然如嚼蠟於家樂甚自含飴
魯莊生與父同日不似今同日與時
木犀珠
岩樹初開金粟明纍纍如貫耀人睛非生蚌殼圓還皎
若比龍涎馥更清分種元從天上落粉身今捻掌中輕
莫言合浦光常在斂袖歸懷夙有情
寄黟邑胡伯翔(應薦)
小桃源本是仙宫先輩風流想像中文富固將儀瑞鳳
詩窮那肯弔寒蟲半巖烟雨梅花落一夜陂塘春水雄
若問近來成底事箋詩註易夜燈紅
次黟舒君濱韻
久悟文章為小技聊於詩律辨寬嚴巧思信斡無中有
至味須知淡處甜練帶索雲千里闊筆鋒抽月一同尖
何時得着黟峯屐桐火松窗雨半檐
呈徐學錄茂林(玉山人與徐教同姓不同族)
紫陽里得兩徐侯分據臯比共細籌古歙書生宗北斗
上饒高士冠南州象山要旨期參攷鵝寺遺言願講求
老幹將收作樑棟茂林豈但竹君脩
次吳正夫賀余中鄉試韻(二首)
聖代崇文科目興鳶魚飛躍一機新楩楠喜得賢能士
樗櫟何須老病人天地正交雖遇泰舟車所至未逢春
仕途廣闊無能往畢世甘為草莽臣
又
同志同經辱與遊迂疎未到學而優敢言才過千人俊
安得詩輕萬戶侯我似北溪老漳郡君如季子重延州
年當六十云遲暮縱使為公匪黑頭
和愛山叔端午韻
方喜槐庭日影移蕭蕭雨忽濕柴扉略傾蒲酒滋顔面
急倒蘭湯浴瘦肥湘水恨長騷尚在綵符髮短髻難圍
竹林安得頻相聚坐對南山晚未歸
金子西新創朝陽樓(三首)
忽搆巍樓甲第傍知公報本意難忘無邊秋色千巖列
不斷溪聲萬壑長面面玲瓏宜夜月心心精爽在朝陽
有時慨嘆憑欄久如見前人舊草堂
又
高敞崇樓面勢宏遥瞻東日上蓬瀛故人把袂春如海
野客論詩墨作城幔捲山光飛瀑布樽開檻外聽新鶯
脩桐會見隂逾密過者皆興仰止情(子西尊人號桐岡)
又
朝陽高額聳觀瞻登此樓臺意欲仙一面虚明先受日
三層兀突欲攙天從渠餘子卧其下常若乃翁瞻在前
東望扶桑如咫尺藥欄花嶼自年年
寄廻嶺汪景周參軍
龍魚芳裔閱千年奕世生賢豈偶然景慕姬公勤握髮
遭逢漢武侍祥筵春風桃李門墻麗晚節松篁籬壁堅
疎略如予稀見面幾時重叩五雲邊
答張叔黎
笑談直欲覓封侯投我新詩湛似秋不向夢中仍說夢
當于樓上更安樓學精要法斯文孔道妙須參太極周
雲影天光涵映處方塘活水看源頭
題洪氏西園隠微舘(并引)
洪君昭父袖詩過予謂其家有隠微之館旁闢西園
好事者多詩之余謂隠微之義實本於中庸莫見莫
顯之&KR0562;何詩之者之不一言也昔君家文安公以小
隠自命彼不過謂得山林趣耳自君隠微之&KR0562;視之
盖有得於聖門之理趣文安又譲一頭地矣敬演此
義當必有印可之者
隠微之義自淵然標揭中庸在目前更闢西園供獨樂
肯隨北里漫爭妍窺人新綠深深隠背澗殘花朵朵眠
小隠君當超祖躅鳶魚飛躍摠由天
出處
出處行藏豈偶然機緣盡處自應遷浮屠桑下無三宿
博士虀邊偶四年外物未須多悵恨中扃幸巳略流傳
一時不得如吾願久遠相看不愧天
次韻儒戶蠲徭
蠲征芝墨幾番新實慮陵&KR0421;賦子衿聖學相傳千載遠
君恩不隔萬山深蠧魚文字誰勤閱野馬塵埃日暗侵
好是自鞭勉其實不然何以服人心(和成此詩無紙可寫姑以此藁與仲)
(文甥一觀但後一截雖吾儕自勉之言恐或者不察人不樂聞不必轉以示人也)
吳執敬生曾孫(應午)
盛事喧傳閭里中古墩佳氣鬱葱葱一門四代孫生子
萬口詞同誰似公曾又復玄身易見仁而能夀道無窮
客來莫訝出迎懶竹馬駸駸伴放翁
次程鍾山所寄詩二首(淳所)
雖闊鷗盟蝶夢通不然何以見心同故人有感舊時雨
後學因觀前輩風安得一團和氣老共浮百斛酒船中
願公書勸歸來看鬱鬱無云只欲東
又
詩無斧鑿竟通仙慣閱興亡休問天文字藏山河注海
功名蓋世黍炊烟大槐為國徒成夢短策看花屢易年
我欲携琴孤棹訪階前書帶已芊芊
易巾偶與子靜同日同樣同價戲成一首
與君同日換烏紗愧我頭童髮并華難復脱來頻漉酒
祗宜籠去自煎茶側時嘗得詩中味敝矣曾如足上靴
貧不儉期頗類儉屢將墊角漫相誇
再用易巾韻
隨處聊憑製漆紗豈其官樣必京華竹皮最古今苴履
椰子稱竒亦貯茶(椰子可為冠亦可為茶瓶見山谷詩)禿髮已知頭似筆
笑顔底用面如靴小冠子夏時方尚岌嶪凌雲敢自誇
三用易巾韻
緇布如今儉用紗比升三十此非華尚玄何惜頻拖拂
滃白須防自磑茶存古鮮能端與甫趨時誰不笠和靴
誤身儂已悔無及破帽多情莫漫誇
四用易巾韻
人情反覆薄如紗終歲清愁鬢欲華先苦半生真食蓼
回甘晚景異嘗茶無錢歲僅易新帽有線冬猶補破靴
如此兩窮詩作祟尚拈句字向人誇
五用易巾韻
月移梅影上窗紗恰讀新篇對月華和似鵝黃盈盎酒
清於兔褐半甌茶金身漫說蓮生座汗脚何妨霜滿靴
選佛選官俱是幻詩名不朽待人誇
次子靜九日韻
良辰何事故遲留知我臨風遠想不黃菊傲人籬一帶
紅萸入琖酒千籌衣裳暮染山雲白樓閣朝開客路秋
俛仰之間尚陳迹今年宜不去年侔
九日見流民又次子靜韻
節日登高眺八方奈何蒿目竟荒荒觀渠蟻國民頻徙
感我牛山淚數行樂土可依宜嚮慕愁城無計轉悽傷
黃花似有撩人意一笑相携入醉鄉
呈曹弘齋(戊戌秋丁參陪入城别後寄之)
龐公元自入城希陪祀芹宫禮不違虚設肩輿惟拄杖
懶持手版只深衣前朝進士見高躅南極老人瞻遠輝
亦步亦趨我何幸飽聆清論透精微
答樵陽地理熊心泉(處仁)
只道尋龍解識真豈知詩亦盡驚人胸無塵俗方名世
心有淵泉可潤身相地眼高江月午穿天句好野花春
景純以外誰兼此五字遊仙萬古新
用前韻答婺源許屏山(士元)
未識蒼屏面目真名章先肯寄塵人長吟月琢風追句
想見泉流山立身蛟劒一揮那復怪花瓢常在永如春
神仙孫子非凡骨尤喜詩成字字新
次月卿姪韻三首
族祖當年負大名如今願子振家聲語非泣鬼未為險
義必入神方見精三徑梧桐雲影翠一池荇藻夜痕清
著書不少前賢樂高閣研朱字字評
又
鴈挾清風送子詩政當籬底採花時見山安得如彭澤
迷道方將問具茨更篤先賢前聖學求為幼婦外孫辭
數聲漁唱斜陽外定有人來說項斯
又
萬樹松篁繞屋長喜君座上墨花香夜鐘獨釣溪頭月
曉雨親耕圃外桑歴落詩篇秋更健紛披菊瓣老仍黃
年來異地悲萍梗何日相携返故岡
賀毅所生男(壬辰九月十日)
六十年當天運復祖孫恰遇兩壬辰只今有子萬事足
喜與當時一第均夀菊正花香未晚蟠桃遲實景常春
此人的是逢辰者曾祖青氊付此人
次韻吳義夫營夀藏(有引)
義夫吳君預卜夀藏於先隴之旁不問隂陽拘忌賦
詩以祛諸郎之惑徵和於吾甥仲文仲文轉以示予
余謂葬書之惑人深矣吾儕之勘破易欲兒曹之不
惑難隂陽拘忌自固不問然未藏之前或既藏之後
子孫惑於浮言其若之何此等皆非人力之所能為
惟有面見先人於地下留方寸地遺子孫耕於身後
以天感天使其自不至於此可也載&KR0435;一章以當請
益高明其可之否乎
蠒室預謀身後居誰能終始愛吾廬深長覺世伊川說
竒怪迷人郭氏書得覲先顔斯已足但留寸地便堪畬
何拘白虎青龍說走徧雲山問故墟
題望遠樓
江天樓閣列遥山雲物相期日往還心遠本超雙目外
身高聊寄一欄間王孫芳草當前出遊子花驄到處閒
欲送飛鴻忘久竚從來俗慮盡行刪
圍獵
昆蟲已是蟄藏時獵騎紛紛繞翠微勿謂火攻為下策
略同兵戰寓危機仁心誰去網三面殺氣似環城四圍
乾豆元來因報本充庖豈但愛鮮肥
寄題唐叔重敬養堂(名鉉歙人吏於休寧)
菑畬經訓世其門貭肅公家幾葉孫駿驥寧辭聖路遠
靈犀肯受吏塵昏代耕雖鮮官中禄敬養自怡堂上尊
戴記旨哉思弗辱守身慎重過璵璠
七言絶句
贈項松山(嚴州人精地理)
嚴陵風物壓山隂晦老遺言尚可尋最喜一翻新雨後
山南山北在君心
又
久客天涯不計年青烏妙術自仙傳景純去後唯君繼
滿室松風奏管絃
送梅岩浙游二首
誰識梅花岩下人香中堅坐十年春如今一出緣何决
瘦影横斜致自新
又
吾道難行且試行感今弔古眼雙明乘閒一訪孤山老
印我寒香半點清
九月十八日立冬是夜大雷電繼以風雨
今日玄冥行令新轟雷掣電駭人心天公想做開爐節
電是火光雷鼓音
促織
翠羽迎風清夜幽催人機杼替人愁聲聲恤緯有深意
我唱新詩不勝秋
晚蟬
秋早梧桐颭晚風鳴蟬無數樹隂中斜陽似假渠聲勢
只是斜陽不久紅
秋後蝇
夏日營營遶案飛秋來引類欲何為從教羣集秋瓜上
落蔕秋瓜能幾時
贈臨溪程玄玄子(名道真)
同邑玄玄子程君精專修鍊兼善丹青伊川詩曰我
亦有丹君信否用時還可夀斯民此君之家學也君
但留意於伊川所有之丹而可矣二十八字用寫此
意
妙門深入造玄玄游戲丹青不足言吾道真丹紹程子
遇時端可夀元元
庚午歲七月讀離卦有感
日昃惟當鼓缶歌餘年不樂更如何時行則行止斯止
隨處無非安樂窩
屢有傳予死者戲拈二首
可笑人頻傳我死其如天自永吾生惟無可用故能夀
豈苟然哉櫟字名
又
生也有涯終氣散死而不朽此心傳豈真無用大有用
羽翼聖經或勉旃
夀汪盤隠(又號竹逸戊午四月二十九日)
首夏清和六月暘蓂留一莢喜稱觴延長氣象為公祝
化日方長夀更長
又
竹溪六逸是前身固蔕深根保性真我謂大椿如竹茂
八十歲月益蓁蓁
又
樓標盤隠在花叢夭矯千松盡作龍一𣲖濤聲鱗鬛動
此君真箇有仙風
又
桃花千尺有汪倫李白相逢意最親今日竹間高逸在
十洲三島属斯人
夀惠山(壬戌四月十二日)
金佛浴來先四日玉蟾圓處後三宵此為岳降生申旦
鶴露添杯喜氣饒
又
清和時景看將半五福箕疇祝更全燕子日長方進進
瞳方鬢綠不知年
青子亭(植梅為亭故名以下二首為悠山宗人作)
摽實和羹今鮮知爭吟水影月香詩似梅人既公家有
會見成隂子滿枝
長春亭(植月季為亭故名)
竒葩滿架月盈盈不是臙脂態自輕寄語亭中讀書客
春光如許好聞鶯
詩餘
浣溪沙(夀汪盤隠)
盤隠誰云必太行神交李愿躡遺芳今朝南極一星光
野處襟期尤順適退藏滋味更悠長歌中元說夀而
康
清平樂(寄惠山壬戌四月十二日)
惠山蒼翠遠與毗陵嫓彼處錫泉標第二此更鍾竒毓
異年年初度浮觴醉餘新瀹茶香山下冰濡雪乳淡
中滋味悠長
又(夀彬齋四月二十八日)
清和天氣三莢蓂猶翠恰喜先生初度至近迓薰絲佳
致幾年人物彬彬文華貭實惟均夀宿臨之在上龍
溪文脉常新
西江月(寄汪梅菴御史)
御史乘驄剛直廡車攬轡澄清先聲應播五羊城一道
凛然尊敬菴外疎花破玉枝頭佳實調羹催歸不入
秉鈞衡豈但動公詩興
玉樓春(和金滄洲)
新篁摇翠添波綠粧點璫溪深一曲青衫司馬緩來遊
卜夜清歡孤繼燭江心挑杖聊開束更好着鞭馳駿
足樽前頗有遏雲聲劣可纖纖扶藥玉
又
庭槐鬱鬱雲屯綠新霽彩移階砌曲麗詞入手可絃歌
想是咄嗟成刻燭牙籖高閣應難束黃妳有時誇睡
足覺來課讀愛諸孫他日登金仍步玉
臨江仙(次月卿賀生日韻)
吾族英才常接迹年來似曉星稀子言秀逸未嘗巵老
夫拍案起不覺漸舒眉青佩次孫欣得與樊川小姪
名宜香分甲午月宫枝各當傳祖鉢教養願觀頤(時竒孫從)
(學于月卿)
滿江紅(賀金子西生日十一月初十日)
乾鵲鳴簷殷勤報主人生旦端巧遇迎長添線的堪稱
讚律轉一陽葭已動復來七日梅初綻符羲經數迓新
祺綿高筭萱春永斑衣絢蘭房煥琴聲衎盎一門和
氣流霞深泛世濟忠貞貂珥七年登強仕鵬程萬正小
春佳候敵神仙閒遊翫
滿庭芳(送陳德翁)
標格冲&KR0421;聲名洋溢德人泰宇春融一團和氣還與伯
淳同成就燈窗弟子今陞擢論鑄顔功彈冠興依稀貢
禹應聘教王宫公家梅澗老臯比戚畹聲振江東矧
詵詵胄子得坐春風自此先生升矣班玉笋文補山龍
充德量薰陶宇宙和氣一團中
水調歌頭(賀汪覺翁受吉水州判)
殿閣微凉迥吹到勅書新定知盤谷深處草木煥精神
帝念水紋成吉合得卷阿吉士州政佐經綸婉婉幕中
畫行矣細敷陳除書至喜氣溢列朝紳志伊所志將
以斯道覺斯民家有青氊鈞軸振武接芳塵自秉浮溪
筆畫錦記逢辰
水調歌頭(夀金滄洲)
天遣東萊呂丁巳端南州秺侯芳裔如此生歲嫓前脩
僂指六旬踰一過眼流光兩世花甲又從頭浩氣塞天
地吾道付滄洲日未暮宴初列九霞流齊眉偕老如
願桂子播芳猷孫禀箕張雙宿祖付詩書千卷此外復
何求但願延椿算燕翼更貽謀
金菊對芙蓉(夀金桐岡九月二十五日)
夀宿騰光夀香裊碧鬱葱枝上梧桐記紱麟令旦門掛
弧蓬今年東閣郎皆侍懷章綬拜捧金鍾榮華富貴眼
前誰似堪展眉峰秋高景物俱濃正階前金菊巧對
芙蓉愛菊名夀客夀與公同醉蓉初瑩凝脂面酣天酒
芳臉潮紅何妨判飲與花雙醉醉似花容(金氏園有醉芙蓉)
滿庭芳(夀縣判梧山先生)
僂指中秋齊頭十日後庚玉兔初弦當年此際天恰生
賢自旦駸駸至望清味永翻勝規圓高掛在碧梧山上
清絶綠生烟懷中梧月炤天知心事銖視貂蟬綵衣
無價寶樂自無邊此去古稀近也長生籙世世相傳慈
萱側金杯滿泛梧月吸年年
滿江紅(送朱姓吏滿歸)
只說琳川精吏道恢恢餘地元來是深衣儒者將儒飾
吏傳世四書端實學待人一縣皆和氣及芳辰解賦歸
來真堪醉肩已息心無愧青鬢在蒼顔未符君家翁
子(朱買臣)年當貴九十月終行鶩退三千水擊摶鵬易豈
有材如此不超遷行知遇
水調歌頭(夀朱子章)
七十古稀有今喜見先生紫陽家學淵奥場屋舊家聲
鶚薦西風早歲豹隠南山晚節天爵自尊榮桂子蘭孫
擁南極老人星杜陵老多酒債羡脩齡豈如夀富兼
得熊掌與魚并八十老翁為將九十武公為相不足為
公稱鶴算與同文道重藐公卿
沁園春(夀張起齋四月十一日)
首夏清和望前三夕天現夀星恰先庚三日釋迦浴佛
後庚三日呂洞賓生慈佛神仙引前導後來作人間瑞
世英今耆艾久提綱諸道幾萬儒燈金甌行覆香名
天再遣留侯佐太平會榮封萬尺編符黃石筭綿千歲
經誦黃庭從赤松遊足知雅尚好待他年功已成如今
且向夀星明處滿捧霞觥
定宇集卷十六
