定宇集卷三元陳櫟撰
䟦
跋汪古逸續硯譜
傳曰所見異辭所聞異辭所傳聞異辭借斯言勘硯譜
其庶幾乎蘇翰林易簡譜羅鄂州願志所傳聞也有未
審而異辭固宜唐中合積譜令婺源日所為然未必親
履硯坑所聞耳有未審而異辭亦宜王雙溪游研山記
親見宜審矣猶有未審何也家距坑稍遠一游耳雖親
見詎能盡究其精詳是以所見猶異辭况所聞所傳聞
乎後之人讀所傳所聞之說而謂盡其精詳可乎此古
逸汪君續硯譜所以作也君鱅溪公之後庭聞本真又
館溪頭數年距坑可十里又多得諸義山程君之說程
君世家溪頭洞究硯材所自出硯質所以異君又與之
不一游歷以實其言庭聞既真親見復當宜乎今譜盡
究硯之精詳又盡訂前人之疎舛也見貴親又貴久貴
同貴達程君世家於斯汪君數年館於斯是謂久二君
又偕行致察各精互指各盡是謂同二君皆識見高明
論議精審一說焉一筆焉非昧昧苟且者比是謂達兼
是三四者而有之甫克臻兹吁厥惟難哉聖賢格物致
知之學一一能如譜斯硯則何書不可讀何事不可學
何理不可窮哉抑又謂硯石也證之譜絶佳之品難得
如許亦石中玉也然硯貴適用匪直供玩好而已刷絲
羅紋星若眉等信奇矣苟適用無此可也縱有此懼豪
奪潛竊珍藏不敢用無益也是以識之貴乎逹處此亦
貴乎達也梅郡守堯臣詩曰案頭龍尾硯切勿苦求精
謂達已愚敢斷之曰察硯不可以不精用硯勿過求於
精義山傳古逸意索跋僕生無田食一破硯烏知其精
詳讀君譜昭然若發蒙不可無以報遂書
跋五城黃氏族譜
予生於五城與求心諸兄為同隊魚而求心獨為出羣
鶴生雖晚猶幸及見諸先生如黃提幹公(雷奮)司戶公
(雷復)制幹公(雷利)主學公(山)間蒙賞識若草窗先生(智)
(孫)則吾先師也漕元公(彌昌)則父執而嘗參請焉者也
人徒見一時儒風之盛實甲吾邑豈知甘泉有源珍木
有根未有無所自而偶然者盖黃氏以儒擢科始於寺
丞公(何)寺丞之學得之庭聞而印正於表伯叔父棣華
(俯)竹洲(儆)二吳公寺丞不特以所學淑其宗且淑其甥
洺水内翰程公(珌)焉東坡有曰稱人之善必本其父兄
師友厚之至也非得諸父兄之教詔師友之講磨則淵
源不正流派必差吾族自陳村遷五城數世矣有從曾
祖父應城尉(唯)擢科從祖父福倅(慶勉)繼乃叔世科福
倅弟貢元(應午)亦領鄉薦黃陳二家之父兄子弟往往
交切互磋重婚叠媾所謂父兄之教詔師友之講磨盖
兩得之櫟也不肖實亦内得之父外得之師旁得之友
年廿有四始侍親自五城歸陳村於是又與求心諸兄
動隔一舍而遥或别數年而見講磨疏矣科目久歇於
焉聿興同志如主静義所存方兄已不及見及見者惟
求心求志與余三人耳外乎此非卑諂則驕吝可與談
此者其誰乎兩家子弟天其或者隂誘其衷使得續學
鉢文燈以不隤其家聲乎願也未敢必也求心編緝華
譜諸老平生大概咸在令予序之予不得以固陋辭謹
次第其說而歸之致其景仰因寓其感慨云
太醫院使汪公挽詩䟦
古以醫名世必稱秦越人淳于意輩然未始大遭遇且
莫克有終惟岐伯對黃帝巫咸事帝堯以醫術侍聖天
子而二人榮寵後世未有儷者焉今太醫院使大司徒
徽國汪公擅越人淳于之學而有岐伯巫咸之遭玉聖
躬陶和氣功在社稷福被生靈官極一品國建上公明
哲保身榮褒莫二賢嗣國良太守孝誠天至奉襄惟謹
杭俗之葬於水火雖相國京仲遠不免國良卓見超俗
獨不之忍求名術得吉卜於臨安縣之下俞村子西總
管於公父子有通家好聞葬期已逼亟躬執紼不遑廣
為徵些章聞而執筆者僅三十有八人得詩以篇計者
五十有一昔太史論李將軍謂知與不知皆為流涕今
公之葬聞者咸挽而哀之何居得非以聖人之身非徒
一人之身乃百萬億蒼生之身也公以醫衛聖人之身
功在三朝如岐伯對黃帝之問著書而示法萬世巫咸
醫帝堯之身陶和而雍熙黎民是百萬億蒼生皆於公
乎受賜吾儕皆百萬億蒼生之中一民也其知與不知
皆為流涕也宜哉吾友觀萬既序於前盡矣子西兼俾
櫟為後跋遂不復辭
時思堂記跋
祖考遠矣一氣流傳在子孫之身主宰此身上以承既
往下以開方來者在子孫之心心所感通思是也禮有
五經莫重於祭祭者禮之寓思者禮之本時有久近地
有遠近無時無地而不思不但雨濡霜降報本反始以
時思之而已譬之木焉木之根榦枝葉歷時既久不復
在矣而木之氣流傳於果果之生意鍾聚於仁斯果也
斯仁也所以綿萬木之生生者在是也果猶子孫之身
仁猶子孫之心歟東平張氏為中原望族宦譜繩繩鏗
鍧宇宙間今新安總管容齋先生來牧吾州容德恢恢
&KR0509;育民庶一日出二鉅軸問陳某曰吾親墓傍建堂以
奉烝嘗扁曰時思有年矣此諸名士記若詩也子為我
跋之某辭不獲命復於公曰公之身祖考之氣也公之
心之思所以感通祖考而福於雲仍者也公雖宦游四
方去東平先塋千數百里公之心之思無頃忘焉則時
思之堂雖遠在千數百里外時思之心實近在方寸間
方寸之心即堂也是時思之堂隨寓而在也今日宦游
異日之歸朝無一時不思春秋之祭祀無一時不表其
思堂即心而在矣既出身以佐聖天子功成名遂奉身
歸祖鄉拜於斯堂公之心上慰祖考之心祖考之心用
懌乎公之心昔人晝錦之堂寕不遜公出一頭地哉公
家世之詳具見記詩中此不贅
跋朱北軒所藏朱文公帖
文公遺墨獲見屢矣公之大本大原在所著書其餘事
在筆札天分卓絶無往不高游戲於斯上逼魏晉學者
於公之大本原精之熟之則於公遺墨必不但以筆札
視之真若瞻公在前矣於牆於羹仲尼子弓况於其遺
墨乎朱北軒宦藏公此帖屬余跋之余自少鑽仰公之
學老而彌勤今年七十有二儌倖過公一年矣竊述管
蠡之見以致高山景行之思北軒然之否北軒侍郎公
曾孫韋齋家婺源侍郎家休寧地之相去若此其不遠
也昔楊修關西人揚雄蜀人風馬牛不相及修猶謂雄
為吾家子雲北軒豈不可曰吾家文公乎其寳藏公帖
也固宜
吳端翁詩跋(名範)
汴之治至元祐而極學問詩文亦至元祐而極學問造
極程氏是已詩文造極蘇黃陳氏是已學問未暇論論
詩文元祐二三公同時詩人文士莫不願登其門收名
定價一經賞識至今望之殆若神仙中人蘇文定宰績
溪時吾邑吳端翁先生登其門因文定而見文忠遂交
後山又見知無為子楊公傑序其詩纔百三十字字字
燦若驪珠端翁遂得與於元祐文獻之傳盛哉端翁終
身布衣知之者鮮幸遇二蘇楊公於生前又幸遇虚谷
方公於身後方公於詩鮮所許可而於端翁詩稱重之
摘選之豈偶然者端翁七世孫彬仲文予甥也予早年
得見端翁詩而敬慕之中年聞虚谷語與予契劵惜端
翁詩零落居多今存不能十一耳予竊謂吾邑詩人當
以端翁為稱首次焉者吾宗漫翁尚文質夫宣和間游
太學亦以詩鳴端翁詩中有與陳可大唱酧詩可大即
漫翁之父九公丕也自後時文盛而詩絶響迨科舉停
而詩復興吾邑以詩見知虚谷者有孫元京愛賞出於
罕見褒譽不免過情元京殁虚谷簡曹弘齋始有吳華
孫枯之評吳謂式賢孫即元京又於元京詩有枯章瘁
句回未之滿之評然後其論始公若端翁之詩典正而
無式賢之華豐碩而無元京之枯者歟吳甥持端翁詩
請予跋之予年七十有二閱詩文不少矣遂據其詩之
僅存者略評而跋之以諗朋友之公正者惜不能起虚
谷而質之云
跋朱復齋山居雜興四十首
復齋朱君余與别於辛亥之冬年已六十有一其嗜吟
如嗜炙今又加四年矣忽寄書及詩報哭兄哭女哭妻
憂患頻仍而山居雜興四十詩則優游愉怡如未始有
憂患者其嗜吟猶昨日也書中拳拳祝予品題之予方
即蔡氏書傳纂錄附注廣其未及未發者于詩殊未暇
也勉賦五言十二韻書卷後而歸之
詩章發乎情惟在止禮義然亦忌酸嘶萎却剛大氣紫
陽見心翁三洒朞服淚疑其憂患餘靈君共憔悴寄我
四十詩四時分四類石湖雜興篇清新無二致不見酸
嘶辭一是怡愉意若未始有憂出人幾頭地倘未善自
寬寧能樂天趣禮義固大閑文章豈小技笑彼拘譾儒
自縛動顛躓老矣葛天民優游聊卒歲
徐氏族譜跋
徐與秦俱伯翳後秦以暴顛徐德而綿偃王廟食於太
末之支縣龍丘今為衢州西安縣民多姓徐氏繼守兹
土者三四人皆自謂偃王後遇廟隤剥率撤而新之徐
氏蕃衍詎止於衢其以德綿信矣今徐君伯英之先府
君月溪翁自謂其先世由栝蒼而寓杭又由杭而依吳
氏女兄於吾邑之五城余少也獲識之兹讀雪矼江君
所叙徐氏家乘謂栝蒼上世之支派圖因遷徙失亡今
所知僅高曾而上余按栝蒼與三衢接壤衢之東南距
處之遂昌界僅百餘里其先世之居栝蒼者自三衢而
來必矣抑予又他有感焉山谷先生詩曰白屋可能無
孺子黃堂不是欠陳蕃陳徐之交尚矣我族祖福倅公
之登壬辰第也實出徐公元杰榜下徐陳之交又有此
二公焉福倅嫡長孫義所兄之聚徒講授也月溪之賢
嗣伯英又與予族姪月卿同窗徐陳之交世濟其美月
卿屢傳伯英言需予跋其譜予何忍終辭竊謂陳為虞
鰥後徐為偃王後俱以盛德百世祀者也兩家子弟其
尚以德交相懋哉
跋張普心哭墓詩文
天下豈有無父之人哉又豈有無祖之父哉人生於父
父生於祖祖生於遠祖故曰人本乎祖自大父以上至
始祖皆祖也吾身之於父若祖雖有遠近之分一氣流
傳百世一身耳祖父之體魄陰為野土祖父流傳之氣
實在吾身乃至斬丘木以宫其身或薪之貨之以利其
身而視祖父之丘墓曠土為朽骨為與吾身相秦越斯
人也不學無識故耳豺獺之不若殺觸松之鹿之獸之
不若非人矣我為人之子孫而伐祖父之墓木天理昭
昭必生不孝子孫以伐吾墓木且又甚焉恐將如所謂
不得蓬顆蔽冢焉若是者將無木可伐焉吁不忍盡言
矣貨墓木者為不孝買人墓木者為不恕我利人墓木
而買之人亦將利我家墓木而買之天下之惡一也知
惡之而推如心之恕者不為也遐思及此其忍買諸乎
伐墓木者有禁世有不畏法者則此說窮伐墓木者必有
禍世有不畏鬼者則此說窮以天理感之曉之庶乎其
可聞此而尚不知戒是化為禽獸化為鬼蜮無人心天
理之徒吾蔑如之何也已讀德興張公普心哭墓詩文
哀其祖廸功少府之墓木遭子孫赭之無餘而以言辭
泣血告之其意良可悲也聞予名寄聲求予跋予何言
哉姑髣髴蘇長公四菩薩閣記意以天理感曉之焉耳
外此何知焉抑予聞朱文公居建陽投牒婺源訟族子
之伐祖墓木者其人就逮告邑宰曰某信有罪矣編修
久不歸省墓庸非罪乎宰以此言復於公公聞之曰某
之罪也復於宰請釋之亟歸展墓嗟夫晦翁之事普心
所當警省而效法之也其終子之身歲時必率羣從以
掃松楸護視惟謹積孝誠哀思以感動之母徒追咎其
既往焉其與以空言聒之者相百矣敢竊取坡公意以
為普心族人告而直以朱子事為普心告普心苟然之
其有復於我
跋無礙子言性錄
學莫貴乎通通之反則為礙學至於無礙則通矣通則
情可約性可適而言性純乎無弊矣無礙子早則師孔
孟中嗜佛老一日出言性錄巨篇示余余亟展亟誦知
其欲融儒老佛而通之期於性天之周流無礙如孔顏
之所謂樂老莊之所謂超然逍遥游佛氏之所謂觀自
在云者此意良可嘉夷攷其躬行則又往往以桃笙方
牀梅花紙帳之單栖自約自適視世之溺其情梏其性
蔽錮於利欲膠漆盆中者超出萬萬兹其所謂通而無
礙者歟然言性之云云則必純乎洙泗鄒嶧之淵源而
後通萬世而無弊無礙子五十之年今方過五其於學
博而將返之約老成定見安知其不為横渠之晚逃佛
老而終師孔孟也哉余方有望焉則又當泚筆以俟
跋東坡中山松醪賦
天生坡公如生千歲之松本欲使之棟明堂柱清廟也
神宗欲用而未及宣仁用之而未終乃卒厄於羣小元
祐八年癸酉六月以端明翰林侍讀二學士出知定州
定州古中山國也公自此遂收朝蹟不復升而貶竄顛
隮以死矣是何異燧棟梁大材使效爝火小用而卒將
煨燼泯滅也哉公制松醪而賦之盖托物以自傷非徒
區區於一松而已也吾嘗謂棟梁之材與麯蘖之醴古
人皆以喻輔臣事業公如此松進不得為棟梁退乃收
薄用於酒醴是醴也固上不得為傅說中不得為曹參下
亦不得為周瑜勁節澁味盖所謂終然不可口者坡公
性氣殆酷似之無怪其在熙豐不容於熙豐在元祐不
容於元祐也公以癸酉十月至定紹聖元年甲戌六月
自定安置惠州十月至惠二年乙亥公在惠四年丁丑
閏二月再安置昌化六月過海七月過昌化公畱定七
八月耳計此賦必作於紹聖元年五月以前今觀公自
書此賦後題云紹聖二年十一月十三日書是又乙亥
歲在惠所書也不特坡公進退亨窮判於此時即宋一
代之理亂興亡虚實判於此時公賦有曰遂從此而入
海渺飜天之雲濤後四年果入海豈先知耶抑語䜟也
耶後乎此時為元符為崇寧宣和靖康三十三四年而
有丙午丁未之禍矣公雖不言然識者見諸賢之受禍
如此豈不能逆知其必然耶自此紹聖乙亥凡見第四
乙亥而後宋再亡盖一百八十一年自紹聖乙亥距大
德八年甲辰實二百一十年大德七年癸卯予館寓江
潭葉君家有坡公手書此賦絹地黑茸綉之遠望如真
字體端重雅潔如覿正人君子之容使人愛玩諷誦不
能自己越明年三月又飲此賦之旁遂想坡公當時之
所傷感併述吾曹今日之所追感者而為之跋嗟夫此
二百以上年大賢之竒文妙畫也猗歟主人為我寳之
程松谷孝經衍義跋(名㬎道)
文公集註謂孟子每事道性善必稱堯舜以實之性善
以理言稱堯舜者質其事以實之也公著小學書立教
明倫敬身列於前而實立教實明倫實敬身備載於後
必質之聖賢往行以實前言&KR0359;意與孟子同今吾友婺
源松谷程君孝經衍義載經文五孝而采堯舜禹湯文
武之孝以次及於歷代明君賢卿大夫士庶人之孝著
其行事以實之庶幾人知仁孝非徒空言聖賢的有實
事而不懈於取法也此意古矣與孟子朱子之意其歸
一揆者也文公既成孝經刊誤又欲掇取他書可發此
經之旨者别為外傳而未之及勉齋黃公嘗繼公志編
之松谷想未之見而所采有暗合者尹和靖謂伊川躬
行皆是易其作易傳只是因而寫成耳松谷予同門友
也丙寅丁卯間松谷學於草窗黃先生之門時服其先
君子之服予目睹其書銜恤二字於扇蔬食終三年平
生心敬心服之今讀其從孫之跋謂松谷嘗刲股救親
執喪水漿不入口三日哭哀於墓有虎食吠犬事予為
松谷心友今甫聞之松谷不言而躬行尤可敬也松谷
此編發明士之孝拳拳有望於吾黨之士謂講之明則
知之真知之真則行之力固然矣愚猶謂知之既至行
猶當力降而庶人之孝人雖庶也行則士也詩云釐爾
女士謂女而有士行者庶人能孝非庶人而有士行乎
庶人未嘗學問天性之美自能行之士嘗學問必能考
聖賢之成法而或有愧於庶人之孝行且不可以名人
矧可以名士乎愚尚欲松谷采真文忠公孝友堂記不
知孝者不論知孝而不知友非孝妻子具而孝衰於親
異姓婦人入門而賊同氣之愛以戚其親世之犯此者
尤可痛也由此類推凡&KR0220;行辱親等以次著之庶有益
乎松谷長余五年今行年七十有七矣夫婦偕老賢子
孫滿前且見曾孫若干人矣一家一宗蒸蒸仁孝抑又
生理優裕於前人間全福幾備膺之天之報仁孝君子
端不誣也松谷此編以實躬行發實議論盍刊布之使
家得置一通講明躬行之其於興仁興孝之風豈無小
補云
跋朱草庭程文
默軒朱君彙其先君子草庭先生程文若干篇求諸名
公序之亦徵於予予勉強應命於今十有六年已失之
再徵於予予文稿數帖辛亥所寓不戒於火皆歸煨燼
不可復識默軒委予重作言諄諄不置嗟乎亦奚以如
羽斯輕之言為哉囊歲所云大略謂科目舊法重困英
雄草庭以寳祐癸丑入賢關洎舍成法解褐於咸淳甲
戌戰藝數十場歷二十有二年甫教授姑蘇鼎命革矣
時科目未興其言感慨如是而止今科目聿興悉更舊
弊題不斷章文不綺靡一是皆以明經為本士能精熟
四書為典雅不崖異文字摘髭即可第草庭家學淵源
自岐山先生理學來岐山之學草庭善繼之辛苦始一
第草庭之學善繼之者獨不在默軒及羣從及諸孫乎
會且咄嗟而第與草庭後先相輝映此君家劵内物果
熟岐山草庭之學是區區者不余畀乎若夫草庭之作
真所謂省監程文簡而無傲等篇膾炙人口其美不待
贊晦庵跋李白詩謂今人動輒作詩何曾夢見太白脚
版耶予於草庭程文亦云
跋汪季澄所藏四皓觀泉圖
昔人碑四皓廟謂其避秦知亡安劉知存拒高祖命知
退應孝惠聘知進稱其知進退存亡不失其正合易文
言所云者今兹好古君子示四皓觀泉圖有龐眉四大
老風清樾翫寒泉意態翛然其采芝商山時歟易貞晦
皆坎凡十六卦取象於泉惟蒙為然大賢之出處進退
當法易之蒙泉時止而止合斯泉之坎止時行而行合
斯泉之流行退而處體蒙以育德出而進體蒙以果行
四皓之觀泉其出處進退於泉允符於洗心之經非惟
知乾道之進退存亡亦有得於蒙泉之流行坎止其愛
觀斯泉也固宜山泉汪先生如泉及物嘗仕矣未盡其
用家藏此卷以示孫曾&KR0359;意端有在時焉未遇體蒙泉
以育德時之逢也體蒙泉以果行不果於忘世而果於
濟世盍如四皓之觀泉以審出處之誼乎拳拳忠愛願
與階庭蘭玉共勉焉謹書卷後而歸之
跋批點周禮訂義
泰定甲子六月七日敏求寄示周禮訂義首冊余細觀而&KR0359;
喜之承諉以點校自後屢借屢換凡三載始足點校亦
始畢此本刊刻甚拙而多誤揆之理而可是正者固多
以意會者亦不無齊稷下諸儒有言曰學問如何觀點
書又聞前輩有言曰校書如掃塵一面掃一面生由前
一說言之余固不敢以學問自居由後一說言之余亦
不敢以纖塵自必敏求其明鑒而恕待之
跋韓昌黎畫圖
昌黎韓公之左遷守潮陽也行至京兆府藍田縣藍關
即秦嶢關示姪孫湘詩曰雲横秦嶺家何在雪擁藍關
馬不前善畫者繪為圖山嶺重叠雪景糢糊人馬行其
間俱有畏寒凌兢狀觀之令人悽然公學正識卓守堅
論嚴欲水火佛骨忤憲宗意謫為此行雨雪霏霏僕痡
馬瘏亦良苦矣公鐵石心肝當自忘其苦姪孫湘遠來
追送之湘即公兄子老成之長子也公祭老成文曰長
而予待其成有恩於湘&KR0359;矣示以詩欲託以死可嗟也
已余謂公之堅貞節操有似屈平之放逐憔悴斵冰積
雪與蘇武之出使絶域囓雪餐氊其於湘也疇昔有春
生之仁湘之於公也今兹有秋肅之義其精貫天人行
絶今古百世之下聞其風者當懦立而薄寬焉又怪夫
後來好事因此詩所云傅會謂湘有仙術開頃刻花於
牡丹上現前詩二句按唐史及諱行錄湘字北渚擢長
慶三年進士第官至大理丞不聞其好仙也味公此詩
略無花上嘗現詩句意觀者其無惑於無稽之言
跋汪子磐詩
予不及識汪定齋而識之文字間魁鄉舉陞賢關登南
省一是皆以窮經為本而為官樣程文以範後進者定
齋之子復心承詩禮之傳以明經&KR0359;其淵源而卷波瀾
入於詩予讀虚谷方先生所謂瀟洒吟稿序知之復心
之子子磐詩尤清雋其本本源源可知也予族姪定父
持其稿示予欲予一言夫贊頌子磐定父盡之矣余何
容言雖然愛莫助之何可以老生常譚並自疑沮昔朱
子復程允夫書&KR0359;欲其以語孟三百篇為作詩本源子
磐於經必所素通盍更以祖父所精通者為法則由淵
源而波瀾其於詩特餘事耳豈止為今詩人之詩而已
哉觀於海者難為水游於聖人之門者難為言六經詩
文之海也子磐登海雲亭之詩曰靈若不自多嗟哉彼
河伯則亦既自知之予言贅矣
書孔明出師表後
周公作周禮以冢宰統宦寺宫府一體也前漢此意猶
有存者鄧通文帝弄臣丞相申屠嘉得召而欲斬之宣
帝以後體統寖壞近習之權重於宰相後漢卒以宦寺
亡宫府不一體故也孔明&KR0359;識治體故慮及此其後孔
明既沒所薦忠賢蔣琬費禕董允相繼秉政皆能確守
此意後主猶頼以存諸賢皆沒陳祗進而嬖倖黃皓用
事後主遂亡惟不能遵宫府一體之戒以至於此哀哉
東坡曰孔明不以文章自名而出師一表與伊訓說命
相為表裏朱子曰胡致堂議論英發人物偉然向嘗侍
坐見其數杯後每歌孔明出師表前輩於此篇尊尚如
此豈苟然哉
書蘭亭記後
王逸少東晉人才之傑出者耶一時宗尚老莊清談無
實獨論建識時務且嘗沮桓温請遷都之議斯人不多
見也此篇以一死生齊彭殤為誕妄盖闢莊周矯流俗
不但文字之工而已
字訓註解跋
番陽程蒙齋小學字訓朱子目以大爾雅然止三千字
蒙齋同邑董介軒嘗為注釋沈毅齋以程訓未備增廣
之吾邑程徽庵猶以為未備合程沈所訓又增廣焉其
條百八十餘且自加註釋愚嘗謂幼學未可貪多能熟
大爾雅而通之此進聖途第一步由此漸進始可久徽
庵視介軒所釋精深初學恐未易及舊據管見釋之一
是以明白為貴使童習者一見了然其於性理入門不
為無助雖有傳者未廣也延祐乙巳春介軒從子季真
來見謂聞之松峰璩君字訓至徽庵而大備惜未之見
予因盡出之相與篝燈細玩信其為宇宙間精妙之書
季真謀會梓板行此意甚佳遂舉以授之又問之吾友
黃求心行叟徽庵初刊之臨汝時無吳竹洲論說其孫
刊之家塾始自增入即今所授本也其說甚少亦無所
悖姑仍其舊觀者宜知之云
書程與京祖雲山翁所作風月二竹卷後
墨君妙處余不能知老筆蒼古於故紙一枝一節間想
見其玉戞擊金瑣碎全勢則亦頗知之與京示其祖雲
山翁風月墨竹二幅謂翁游戲於此落人間者不少而
家無一筆藏焉乃今質肅(質肅公權邦彥)聞孫割所愛還以畀
和璧歸趙青氊復王不足言矣予謂文與可蘇長公竹
非不高然寳之不如寳此何也此尊先祖遺筆也為人
聞孫欲見其祖不可得見其祖筆墨之一二玉立長身
宛如見其祖然嗟夫與京其永寳之哉
題觀奕圖
王質觀奕而斧柯爛有味乎其觀之也或為之圖或臨
之木或勒之石使千百年後彷彿見之誠韻事也有朱
升者從賓暘江君購得此紙精神聚於枰局木石發其
風致行役匆遽中把玩不&KR0216;釋使手有柯其不爛者幾
希
定宇集卷三
