定宇集卷四元陳櫟撰
考辨論
中星考
堯典中星與月令中星候之必於正南午位則同而其
象與星宿不同所以不同之由有四焉曰古略而後漸
詳一也堯典以中氣月令以月本而不專以中氣二也
歲差三也昏刻之難定四也周天三百六十五度四分
度之一其形之員如彈丸其覆地之形如覆盂其旋繞
也如轉轂天半覆地上半包地下二十八宿亦半隠半
見隨天而旋焉天左旋一日繞地一周而過一度日亦
左旋一日繞地一周而比天為不及一度積一期三百
六十五日四分日之一而日與天會故占天者於節氣
初昏之時候某星中於正午之位以審作歷之差否古
今一律特詳略不同爾不必拘於南面聽治視時授事
之說今術家欲辨方位必先定子午針以為凖亦其遺
法中星無刻無之特白日不見他時無凖惟於節氣初
昏之時候之正午為便爾是故中星二字始見於孔傳
歷象日月星辰之下前是未見也堯典候中星之法歴
一月而中星移次歴三月而中星移方地之四方一定
不易而天之四象十二次二十八宿運轉不停惟春分
星鳥南星昴西星虚北星火東天位與地位合春而夏
則鳥轉而西火轉而南虛轉而東昴轉而北矣所謂中
星移方者如此倣此而推他皆可見堯典中星惟虚昴
以二十八宿言星鳥取四象星火取十二次互相備也
子午卯酉四正之位四星勻停降而求之月令又降而
求之漢晉志三統元嘉等歷分至中星不皆相對聞之
先覺曰堯即位於甲辰其二十一年為甲子甲子冬至
日在虚一度而昏昴中盛矣哉此天地間貞元會合之
運曠數千載而一遇者也月令視堯典則漸詳矣其果
精密與否未可知也堯惟舉四仲初昏之中星月令則
十二月備舉之堯典中星舉四象十二次月令專舉二
十八宿且患井斗度闊而别舉弧建以審細求之堯典
惟求之初昏月令則併求之旦而必考日行所在以見
中星去日遠近之度焉朱子嘗曰天無體只二十八宿
便是天體以是知中星之轉移即天體之轉移也定一
歲之運實本於日之行度春秋分百度冬夏至一百一
十八度率一氣差三度分至之相距必六度故增減每
十八度此法之由来必已久矣堯典雖略然賓出日餞
納日夏至致日行之惟謹且星鳥星火星昴星虚必冠
之以日中日永日短焉非求日之所在以定中星乎月
令四仲月中星春昏弧中夏昏亢中秋昏牽牛中冬昏
東壁中鄭氏曰吕令與堯典異舉月本也漢志亦引月
令章句謂中星當中而不中或不當中而中進在節初
自然契合且又有一證三統歷後晉志冬至中星皆在
奎度宋元嘉歷方退至壁八度爾豈有吕令時仲冬已
昏壁中而漢晉乃反在奎之理月令仲冬惟舉月本也
此所以昏東壁中也然唐孔氏曰月令十二月日之所
在或舉月初或舉月末皆據大略不細與歷齊同其昏
明中星亦皆如此昏明中星在一月之内有中者皆得
載之二十八宿其星體有廣狹相去有遠近或月節月
中之日昏明之時前星已過於午後星未至正南又星
有明暗見有早晚明者昏早見而旦晚沒暗者昏晚見
而旦早沒所以昏明星不可正依歷法但舉大略爾長
樂陳氏亦曰月令中星或舉朔氣或舉中氣互見也以
此二家說言之則月令中星亦未可斷以為盡舉月本
也兼之歲差之說尤所當知而經解家之所鮮知漢唐
二孔皆不及此至三山林氏朱子蔡氏始引差法以論
經盖天度於零分而有餘歲日於零分而不足天度常
平運而舒日道常内轉而縮天漸差而西歲漸差而東
此歲差之由古歷簡易未立差法但隨時遷改以合其
變至東晉虞喜宋祖沖之隋張胄玄始用差法率五十
年退一度何承天倍之為百年皇極歷酌二家中數為
七十五年雖近之未精密也唐李淳風不主差法一行
力辨其非謂自周迄春秋季日已差八度漢四百餘年
日亦差五度矣今又恭之大衍歷及近世景佑新書又
謂八十三年日差一度近年叙會天歷者又謂今不及
六十年輒差一度雖歲差年數難以一說定之而歲之
必差可知矣况古今昏刻又自不同日長至六十刻短
至四十刻古也後乃謂日未出二刻半而明日既入二
刻半而昏一刻之間中星常過三度半強而昏明之刻
乃爭五度使分至之日或天氣有隂晴明晦之殊則星
之出沒必有遲速難凖之異乃欲拘拘以辨千古中星
同異難矣哉且是說也一行常慮之矣其說曰何承天
以月蝕衡&KR0461;日所在又驗以中星漏刻不定漢世課昏
明中星為法已淺今候夜半星以求日衡雖近於密而
水有清濁壺有增減或積塵所壅則漏有遲暮臣等頻
夜候中星而前後相差或至三度愚讀唐書至此未嘗
不喟然嘆曰嗟乎以昏難求而求之夜半夜半有刻漏
可憑若可定矣而又病於水也壺也積塵也以至於三
度之差夫三度之差幾一刻之差也歷家用心至此
亦良苦矣歷家有歷書有渾儀且世掌天官從事專
且久而候中星之難尚如此今吾儕僅據諸經史而
以方寸之天想象圓穹之天乃欲定千古中星之同
異信難矣哉革卦之大象傳曰君子以治歷明時歷
之必不容不革尚矣唐二百九十年歷凡八改近世
率二三十年歷必一改惟不免於差也是以不免改
革以與天合使古歷可膠固守之則何取於治歷何
足以明時哉由是言之則吕令上距堯時幾二千年
仲冬日自虚宿而退至斗中星自昴宿而退至壁無
怪也其不能不異者不特難辨亦不必辨也抑又有
感焉堯甲子歲冬至日在虚一度昏昴中歴三代秦
漢唐迄今日愈益退今大德乙巳距堯甲子三千六
百四十有二年而冬至日在箕昏營室中日在虚
退至箕凡涉五宿中星自昴退至室亦涉六宿以歲
差中數七十五年差一度約之則二萬餘年後冬至
中星始又退至昴宿而與堯時合矣而誰其見之論
至此豈不曰俛仰終宇宙哉豈可不遐思而永慨也
哉
河圖洛書辨
夫圖書何物也易範之原也圖數十故易有天一至地
十之文書數九故範有初一至次九之疇此說自漢以
来未之有改也獨劉牧自出意見無所祖述妄從而易
置之先儒辨之非不明也今人盡排諸儒之說而力仍
劉牧之誤何歟詳今人立說之由必因見河圖之火數
南水數北木數東金數西適與後天之離南坎北震東
兌西者合遂從而苦索之又見圖書聖人則之之文以
為圖書皆為易之原此聖人字乃指羲文謂夫子不應
說易而及範不應舍文王而及禹也遂揭大傳之說為
之主而以先天後天之相配者證成之其論亦巧矣然
不可以洛書先河圖也遂不得不易置之雖有諸儒之
說亦盡排之而不顧而吾就其說推之有大不可者一
有不可通者六聖人之精畫卦以示聖人之藴因卦以
發夫子之十翼因卦以發易之餘藴凡可以推廣證驗
者皆及之非拘拘於卦畫而已河出圖洛出書聖人則
之云者亦泛言聖人之作易範其原皆出於天而非出
於人盖因易而推說及範非專指易也詳觀此處上文
如定吉凶成亹亹者莫大乎蓍龜豈易中亦有龜之法
乎天生神物聖人則之亦泛言蓍龜圖書之類耳又如
以卜筮者尚其占與易道四之一豈易中亦有卜之法
乎易有蓍筮而無龜卜則河圖而未及洛書今夫子因
蓍筮而泛及龜卜因河圖之易而泛及洛書之範庸何
傷乎又况先儒明言書亦可以為易圖亦可以為範伏
羲但據河圖以作易不必預見洛書而已逆與之合大
禹但據洛書以作範不必追考河圖而已暗與之符是
河圖固易之原而洛書亦未始不可與易合也今人但
以河圖洛書與先天後天之易有可相分配也何不可
之有亦何必易置圖書而後為愜乎大傳曰天數五地
數五至而行鬼神也晦翁以為此一節夫子發明河圖
之數也今人亦易置之是以此為發明洛書數矣如此
則是羲本河圖以畫卦夫子反無一言發明之而獨累
數十言發明洛書之數毋乃論易而昧其原乎孔安國
謂龍馬負圖出於河羲本之以畫卦神龜負書出於洛
禹本之以叙疇此說與大傳之說未見其相悖前漢去
古未遠其說必有所受晦翁豈輕祖述之未易此言也
劉歆經緯表裏之說甚精且妙班固不過述之豈飾為
經緯之說乎十為圖九為書自關子明邵堯夫朱晦翁
蔡西山諸儒言之詳辨之精確乎不可易也劉牧之說
托言於希夷亦猶麻衣道者自附於希夷之類耳豈足
信乎不特此也晦翁慶元丁巳春書閣皂山河圖洛書
後云因讀大戴禮又得一證其明堂篇有二九四七五
三一八之語鄭氏注云法龜文也然則漢人固以此九
數為洛書文矣是又九為洛書之一大證驗也今人其
亦聞之乎凡今人之為說易置圖書乃其受病之根也
大不可者一也伏羲之則河圖以作易盖虚其中之五
與十而不用者太極也竒數二十偶數二十者兩儀也
以一二三四為五六七八者四象也析四方之合以為
乾坤離坎補四隅之空以為兌震巽艮者八卦也若夫
先天八卦圓圖之方位不過以八卦横圖中分而圖之
耳一分為二二分為四四分為八以其自然之序言之
則乾一兌二離三震四巽五坎六艮七坤八是也即此
横圖中分而圓之則乾一兌二離三震四自南而東巽
五坎六艮七坤八自西而北是也此乃三爻之圓圖若
又因而重之為六十四卦之圓圖則可以知六陽六隂
之消長天根月窟之往来啟蒙所列諸圖莫妙於此其
所以畫先天八卦之圓圖亦以見六十四卦之圓圖之
所從出且亦以對後天八卦之圓圖耳非必伏羲之有
意於則河圖以為此圖也使伏羲之畫卦作易不過如
今人之說規規然則九數之洛書勾加生受以為圖不
亦淺乎此其不通者一也自康節以来皆謂十數為圓
者為河圖九數為方者為洛書今人易置之乃以十數
者為方九數者為圓殊不知河圖有四方而無四隅其
體所以圓洛書有四方而且有四隅其體所以方但河
圖虚中而不用其數偶體雖圓而用則方洛書用中以
為主其數竒體雖方而用則圓今人專以十數者為方
九數者為圓豈不見古詩之云乎安得雙車輪一夜生
四角無角則圓而行有角則方而止此特文義之小小
者耳從来畫圖書者於洛書則列四竒於四方列四偶
於四隅而方之體自見今乃規而圓之於河圖則列一
六二七三八四九相得之數於四方而缺其四隅而圓
之體自形今乃以隂陽變化等字補而方之是不顧理
數之是非而惟傅會於筆墨之牽補耳此其不通者二
也自諸儒以来皆謂河圖為體洛書為用今人雖易置
之而體用之說不易然謂圖數四十五體數乏書數五
十五用數贏竊謂體數無乏之理用數無贏之理體者
全體之謂不全豈可以言體是體數不可乏也特用數
或可乏耳體以立其常用以達其變體數贏者其常也
用數乏者其變也大衍之數五十非體數贏乎其用四
十有九非用數乏乎譬之人有四體不可缺一是體不
可不全也及其用是四體也手既持足或可以不必履
足既履手或可以不必持是用可以不必拘於全也今
人既易置圖書故不得不以體數乏飾四十五之少用
數贏飾五十五之多耳此其不通者三也自諸儒以来
皆以河圖為相生之五行洛書為相克之五行今人相
生相克之說不殊但易置圖書遂謂伏羲則其相克者
以為先天之易文王則其相生者以為後天之易竊謂
先天未入用後天始入用耳先天立其體後天逹其用
先天著其常後天通其變有體而後有用有常而後有
變有相生之五行而後有相克之五行無緣伏羲反取
相克者以為先天之易文王反取相生者以為後天之
易何先後體用常變之顛錯乎羲本河圖之相生以作
易故易明言生生之謂易天一至地十易明列之未嘗
及相克之五行也禹本洛書之相克者以作範而六府
明言水火金木土五行相克之序惟禹言之外此未之
見也此又一大證驗也今人惟易置圖書故其誤也如
此此其不通者四也五位相得啟蒙釋之甚明不過以
一六二七三八四九五十之五位相得未及乎畫卦也
今人取以分配乃謂震巽相得而東兌乾相得而西而
於坎則謂自得而北也於離則謂自得而南也於坤艮
則又横貫於中何經皆言相得而今人乃杜撰自得之
說此其不通者五也九數之洛書戴九右七六八其足
也今人取以配先天之卦位九居上與戴九合七居右
與右七合而六居下是移右足之六而居履一之地八
居左是進左足之八而居左三之位毋乃進退改移之
不均乎此其不通者六也凡今人所辛苦而僅得之者
雖不無竒巧之可喜而多有牽合之可非不若不必易
置圖書不必獨出洪範但謂後天之卦位適與河圖之
數合先天之卦位以四象言亦與洛書之數依稀有合
者以見圖書與易經緯表裏會合之妙如此乃先儒所
未提掇者則其有功於圖書與易亦不小矣何必犯此
大不韙闢倒集諸儒大成之晦翁乎羲則圖作易禹則
書作範此圖書正說也圖亦可為範書亦可為易與夫
今人分配等說此圖書衍說也今人因衍說之一二可
通者而遂廢正說之無往不通者其失之遠矣易有地
十何說而謂羲之易非出於十數之圖乎疇無次十何
說而謂禹之範非出於九數之書乎古今道理之秘自
晦翁出何微不顯何幽不闡矣劉牧生乎晦翁之前而
為此論無責也今人生乎晦翁之後而為此論欲免其
責難矣哉今人之說惟其有前之一不可是以有後之
六不通使賈長沙聞之寧不又曰可為痛哭者一可為
長太息者六哉
置閏辨
講閏之法大約以一歲之氣盈朔虚言之至於一月之
氣盈朔虚一日之氣盈朔虚或者略言焉殊不知積分
以為日積日以為月此一月一日之氣盈朔虚皆不可
得而略也月得三十日歲得三百六十日以歲數均之
氣節分至所由生以月分之朔望弦晦所由生也日一
歲而與天會月一月而與日會則是月一歲之間十二
會也以月之會約歲之數故歲有十二月節一節之數
以三十日約之而有餘此氣之盈也一會之數以三十
日約之而不足此朔之虚也日與天會而過三百六十
月與日會而不及三百六十合之而一歲之閏生焉是
故積月成歲積日成月在歷為日在天為度而日者積
餘而成之度者積分而成之此古閏法之大略也請詳
言之天體至圓周圍三百六十五度四分度之一每一
度九百四十分度之一者二百三十五分也周天之度
以分計之得三十四萬三千三百三十五分以此數析
為二十四為一歲之間二十四氣每一氣得一萬四千
三百五分六釐以日之九百四十分計之得十五日餘
二百五分六釐二毫又以餘分分入十五日之中每一
日得零數十三分七釐八絲三忽是為一日之氣盈也
積六十有八日得九百三十二分一釐六毫此兩月之
間近乎盈了一日所欠者七分八釐三毫是為每月之
氣盈一歲之間所盈五日零餘分二百三十五月每日
行十三度九分度之七其十三度九分度之七計三百
四十六分三釐一毫五絲七忽積月之行以分言之該
一日行一萬二千五百六十六分三釐以二十九日四
百九十九分計之得二萬七千七百五十九分以此均
作三十分每九百四十分中間虚了四百四十一分不
能成一日將所虚四百四十一分分入三十日之中每
一日虚一十四分七釐是為一日之朔虚也積六十三
日摠虚九百二十六分一釐以九百四十分為一日只
欠十三分九釐而已此兩月之間近乎虚了一日是為
每月之朔虚一歲之間所虛五日零五百九十二分合
一歲之氣盈朔虚得十日八百二十七分三歲一閏之
外多三日一百二分五歲再閏之外欠四日六百二十
三分八歲三閏欠一日五百二十一分十一歲四閏多
一日五百二十一分十四歲五閏多四日六百二十三
分十七歲六閏多七日七百二十五分十九歲七閏得
二十九日四百九十九分若三年不置閏則春之一月
入於夏而時不定矣子之一月入于丑而歲漸不成矣
故帝堯之有天下也拳拳以閏法為羲和告而曰以閏
月定四時成歲允釐百工庶績咸熙其旨甚深矣夫
辨素問祝由
按素問移精變氣論古之治病惟移精變氣可祝由而
已註云移移易變改變皆使邪不傷正精神復強而内
守也精神内守病安從来是以移精變氣無假毒藥祝
說病由不勞鍼石而已新校正本按全元起云祝由南
方神愚謂以祝由為南方神似祝融聲轉為祝由固為
缺文碍理以祝為說亦於理不通書泰誓篇曰祝降時
喪孔氏註祝斷也今以祝訓斷謂當斷絶其受病之由
足矣引書註以釋素問頗自為得一醫者聞而不然之
謂醫家自有祝由科如後世廟祝之類以祝為禱祝詛
祝之祝其義若通然禱祝詛祝自是素問之大禁如曰
拘於鬼神者不可與言至德惡於鍼石者不可與言至
巧註云志意邪則好祈禱又曰是祈禱禱祝何所施於
醫療之際孔子曰某之禱久矣古人疾病行禱五祀乃
臣子迫切之至情豈醫家事耶借使有祝由科如符水
之類亦是無知者之所為妄引祝說病由之句以文其
奸偽耳註素問者不審啟此等之繆妄何足信哉祝斷
受病之由正與上文移精變氣相照應轉移自已之精
神變改其所感受隂陽風雨晦明之六氣而斷絶其受
病之由則其病自已如病由於寒則斷其寒而煖之病
由於熱則斷其熱而凉之祝斷其由所謂拔其本塞其
源意義豈不顯然明白乎
論滅沒
古者以中氣所盈之日為沒沒分皆盡者為滅開元歷
以中分所盈為沒朔分所虚為滅總終歲沒分謂之策
餘終歲滅分謂之用差皆歸於揲易再扐而後掛也愚
謂月得三十日歲得三百六十日以歲數均之氣節分
至所由生以月分之朔望弦晦所由生日一歲而與天
會月一月而與日會則是月一歲而十二會也以月之
會約歲之數故歲有十二節一節之數以三十日約之
而有餘為氣盈一會之數以三十日約之而不足為朔
虚其盈積而成沒其虚盡而成滅而一月之閏生焉一
歲之沒率積五日而有餘一歲之滅亦率積五日而有
餘以三百六十約之則沒者日與天會而過三百六十
之數也滅者月與日會而不及三百六十之數也合之
而一歲之閏生焉是故積月成歲積日成月在歷為日
在天為度而日者積餘成之度者積分成之治歷者莫
先於調日法也日法既調然後日月會合可得而審氣
朔盈虚可得而定大抵六十三日逢滅六十九日逢沒
東坡韓公碑詩云滅沒倒影不可望不過只作連綿字
用耳謂韓子文章道德之尊滅沒于日月倒影之上不
可得而仰望耳與歷所謂滅沒不相關也
論詩歌聲音律
樂之生成純乎天難以出於帝世者望後世也夫樂由
天作者也所謂天者何也樂之生原於人心之天而樂
之成恊於造化之天也本於性情則謂之詩詩實出於
人心之天歌也聲也皆其發舒而不容己者而稽之度
數則謂之律律為生氣之元造化生生不窮之天寓焉
由斯而播於音則樂之生也斯成矣詩出於心聲萌動
之天而律根乎陽氣萌動之天皆自然而然而非人為
之使然故曰天也此有虞以樂教命后䕫所為純乎天
而獨盡善也後世亦知樂原於詩而當恊於律矣奈之
何所謂詩者已不古而所以求之律者尤非古其想望
虞帝之樂以為何如也班固志漢禮樂而援虞廷命䕫
之辭固為知所宗者然帝世純乎天之樂則豈漢之敢
望哉愚觀詩為樂之所由生而歌與聲形焉律為樂之
所自成而音諧焉當時之詩如上而喜起明良之歌下
而九功之歌康衢之謠皆是也而其詳不可得聞已當
時之律則律度量衡之同六律五聲八音之聞如是而
止其詳亦不可得聞已然樂生於詩之天而成於律之
天則命夔之辭精密該備萬世之下言樂者其誰能外
之帝世之人心志一於正理之天詩之吟詠性情皆天
也情動於中而形于言言而既形矣言之不足不容不
永歌之歌而永也必有長短之節其聲亦有高下清濁
之殊而宫商角徵羽之聲依歌之永而形焉故歌聲之
長而濁者為宫以漸清且短則為商也角也徵也羽也
斯時也歌者詩之歌聲者歌之聲此樂所由生而本之
性情之天者未可以樂言也必由人聲而播於樂聲散
於金石至草木之音斯可以樂言矣然叶人聲而使之
和豈人力所能與於斯曰是有稽之度數之律焉乃聲
氣之元而純乎造化之天者也律之起自伏羲黃帝以
来尚矣以隂陽分則陽律隂吕以陽統隂言則均之為
律律雖十二也然黃鐘一律實為律本吹以考聲列以
候氣吹之而氣和候之而氣應以定黃鐘之長三分損
一隔八取之律娶妻吕生子生生不窮而十二律俱定
焉是黃鐘者陽生之始陽氣之動為聲氣之元而下生
上生乎十二律者也雖有十二律之不同實一黃鐘而
己未和以律則為依永之聲既和以律則為成文不亂
之聲如黃鐘為宫則太蔟為商姑洗為角林鍾為徵南
吕為羽大不過宫小不過羽長短清濁無毫髮差由是
以此五聲被之八音音無不諧而樂無不成矣聲之未
和以律則原於人心聲詩之天聲之既和以律則恊於
造化聲氣之天此舜樂之生成所為純乎天也此韶所
以盡善而魯論一書夫子所以於韶三致意也重華往
矣樂備於周六詩之教六律六同之奏見於周官其得
命䕫遺意則不與重華俱往也詩亡春秋作而樂始壞
頼孔子興詩成樂之教使雅頌得所而後樂復正正之
未幾而摯齊干楚魯樂又非矣漢興謂無意於樂不可
高祖大風之歌孝武秋風之辭悲壯慷慨視古詩已有
愧况房中之楚聲樂府之滛靡抑又可知詩既如此律
尤非矣張蒼雖云定律實補綴未詳也孝武置恊律郎
官以李延年為都尉頗著新聲然未逹音律之原律豈
如是其易恊哉元帝以知律自命劉歆亦號研精孟堅
漢志皆歆手出也而律終莫之定詩非古之詩降而蘇
武李陵又降而建安七子而詩之歌與聲不可和於律
律非古之律晉氏以下求之金石之尺梁隋以来参之
累黍之數尺之互有短長也黍之地力不齊而大小難
凖也而鐘律不定終不可諧於音遂使生成純乎天之
樂與重華一去而不可復得焉徒以重君子懷古之嘆
而已愚故曰難以出於帝世者望之後世也抑又疑之
劉昭之補後漢志也謂伏羲作易紀陽氣之初以為律
法審然則易律一也易之隂陽如環無端而律之相生
窮於仲吕何也意者易以道隂陽故終則有始律以陽
統隂於隂則不書故終不復始歟易盡天下之變善與
惡無不備也律致中和之用止於至善而已易無不備
則十二律六十調無過黃鐘一聲而已故仲吕有十二
律之窮反生惟得八寸七分為竒所以為變律之首而
不成黃鐘之正聲若黃鐘正聲則常為君而不復為衆
律役焉是理也在聲為中聲在氣為中氣在人為未發
之中與發而中節之和焉吁詩本於性情而為中和之
聲律稽之度數而為中和之音則樂其天矣誰謂帝世
之樂果不可復也哉
論地羅四卦
地羅二十四向十二支即日月所會之十二辰嫌其定
向未親切也倍之為二十四十干戊己屬中央土不可
列於方隅只得但取八千而以艮巽坤乾補其四隅合
於後天八卦之齊乎巽居巽於東南致役乎坤居坤於
西南戰乎乾居乾於西北成言乎艮居艮於東北可謂
巧而當矣因是卯即震午即離兊即酉坎即子何必沒
子午卯酉四支之古而以震離兌坎易之乎至於納甲
之法乾納甲壬坤納乙癸震納庚巽納辛艮納丙兊納
丁皆有定位而坎納戊離納已無定位蓋六卦之隂陽
即坎離中爻之周流升降朱子之註参同契曾言之矣
今有謂坎納癸申辰震納庚亥未離納壬寅戌兌納丁
己丑恐未必然也若夫五行以質而語其生之序則曰
水火木金土而水木陽也火金隂也以氣而語其行之
序則曰木火土金水而火木陽也金水隂也水隂根陽
天一生之故也火陽根隂地二生之故也今有謂天一
生水水為陽故後天壬癸之水屬焉壬癸之水可自為
陽否乎地二生火火為隂故後天丙丁之火屬焉丙丁
之火可自為隂否乎後天以隂可易乃以巽為隂坎為
陽艮為隂坤為陽巽隂坎陽當然也謂艮為隂坤為陽
乾陽物也坤可為陽乾亦隂物也耶
定宇集卷四
