珊瑚鈎詩話卷三
宋張表臣撰
杜詩第一篇贈韋左丞文云今欲東入海即將西去秦
或問云何曰道不行故也又云尚憐終南山回首清
渭濱嘗擬報一飯況懷辭大臣白鷗没浩蕩萬里誰
能馴何謂也曰鳥獸不可與同羣終南清渭且徘徊
而不忍别況辭大臣而欲去國哉自以謂得言之解
遊龍門奉先寺云天關象緯逼雲卧衣裳冷予曰星河
垂地空翠濕衣欲覺聞晨鐘令人發深省予曰鐘磬
清心欲生緣覺
玄都壇歌云王母書下雲旗翻予觧云味道集虛僊真
降焉故秋興詩曰西望瑶池降王母
同諸公登慈恩寺塔詩云回首叫虞舜蒼梧雲正愁予
解曰周滿瑤池樂未央卒云黃鵠去不息哀鳴何所
投君看隨陽鴈各有稻粱謀解曰黃鵠譬高舉遠引
莫知所如往者隨陽鴈譬志在随人拘於禄仕者天
寶十三載先生始得官時上荒滛天下且亂故有虞
舜之思周滿之戒且歎識者見幾而作吾人懷禄未
快也
示從孫濟云權門多噂&KR0689;且欲尋諸孫解曰噂噂&KR0689;&KR0689;
言不忠信貌詩所以言背憎也且復尋諸孫則莫如
我同姓萱草秋巳死竹枝霜不繁淘米少汲水汲多
井水渾刈葵莫放手放手傷葵根所來為宗族亦不為
盤飱小人利口實薄俗難可論勿受外嫌猜同姓古
所敦觧曰萱忘憂而已死竹可愛而不蕃則荒落甚
矣水濁而不復其清源葵傷而不芘其根本則宗族
乖離之況也此詩人因物而興飲中八僊歌云李白
一斗詩百篇長安市上酒家眠天子呼來不上船自
稱臣是酒中僊觧曰范傳正李白碑云白多陪侍從
之遊他日泛白蓮池公不在宴皇情既洽召公作序
公時被酒高力士扶以登舟世云不上船船襟紐何
穿鑿如此
曲江三章云即事非今亦非古予曰在今古間長歌激
越梢林莽予曰振響林谷比屋豪華固難數吾人甘
作心似灰弟姪何傷淚如雨予曰按先生進雕賦表
云今賈馬之徒得排金門上玉堂者衆矣獨臣衣不
盖體常寄食於人夫衆豪華而巳貧賤所謂士賢能
而不用國之耻也吾雖甘心若死灰然而弟姪之傷
涕零如雨何耶盖行成而名不彰友朋之罪也親戚
不能致其力聞長歌之哀所以涕洟也耶又曰短衣
匹馬隨李廣看射猛虎終殘年予曰猶足以消英豪
之氣凡如是者甚衆詩多不載
曹王臯封於曹濟隂濟北諸李皆其裔也有貞觀開元
兩朝賜書五千卷世寶而讀之仕者蟬聯不絶沈立
諫議藏書萬卷為閣以居之而子孫不能肄業有士
人題詩曰莫遣中有蠧書魚蓋恐其壊而不能世也
盖巖者徐之永安鎮邵氏僕也朴魯有絶力能兼衆人
之役其主不以為異一夕有豪賊六人劫持其家舉
室盡逃恣所取傷五人殺首者一人將出巖手刃追
之衆謂一夫不足畏巖力戰賊駭汗伺其困益奮俄
仆一賊餘乃引去然終無一人助之復追迨賊曰還
爾物因擲金帛道上巖不知其計也却顧逗遛遂遠
莫及巖齧臂指自恨無人主其才而使巳盡滅賊明
日邑吏至邏近郊獲餘黨徵巖於邑邑白大府賞以
法聞巖之勇者莫不驚異或曰彼偶然奮不顧死耳
子曰非也人惟處死之難徒勇而無義雖死不貴巖
之勇以衛其主奮一身以當衆賊卒以取勝可謂難
矣嗚呼巖僕隸也今之為僕者或聚千指緩急鮮有
為用況以寡敵衆如巖之忠勇者身居賤隸而其為
凛然適於義彼有居朝廷尸禄位而以士夫自名一
持於患害反畏縮求免不欲一毫損於巳況能死忠
以自見乎然則巖非特異於童僕也因傳其事以為
世有貴者勸焉濟北晁端中元升記予讀元升書盖
巖事知君子之用心也善善惡惡所以風天下耶惜
乎巖之絶力始不蒙主人之異視巖之忠勇終不聞
主人之厚賞天下之事每每如此君子所為歎息也
哉
天寶末禄山陷西京大搜文武朝臣及異嬪樂工不旬
日得梨園弟子數百人大會於凝碧池樂作梨園舊
人不覺歔欷相對泣下羣逆露刃脇之而悲不巳有
雷海青者投器於地西向慟哭支解於庭聞之者莫
不傷痛時王維被拘於菩提寺賦詩曰萬戶傷心生
野烟百僚何日再朝天秋槐葉落深宫裏凝碧池頭
奏管絃他日緣此詩得不死然愧於雷海青多矣
杜牧之息夫人詩曰細腰宫裏露桃新脉脉無言幾度
春至竟息亡緣底事可憐金谷墜樓人與所謂莫以
今朝寵能忘舊日恩看花滿眼淚不共楚王言語意
遠矣盖學有淺深識有高下故形於言者不同也
春回上林苑花滿洛陽城崔湜詩也湜弱冠登科不十
年掌貢舉父楫同省為侍郎及登宰輔始三十有七
容止端雅文辭清麗嘗暮出端門下天津橋馬上吟
此句時張說為工部侍郎望之杳然而歎曰此句可
效此位可得其年不可及也使湜令終當時朝士豈
能出其右哉故杜詩云文章一小技於道未為尊或
以此也
李抱真鎮潞州軍資匱乏有僧為衆所信公謂曰假和
尚之道以濟吾軍如何僧曰無不可者公曰但言請
於毬場焚身某當自使宅穿一地道通連火作即潜
入僧喜從之遂陳狀積薪貯油因為七日道場晝夜
香燈梵唄公亦引僧視穴使不疑公率監軍僚吏膜
拜以俸入檀施堆於其傍由是士女駢闐捨財億計
七日遂擊鍾舉火巳塞地道矣須臾灰燼明日籍所
施得數十萬軍資取足别求所謂舍利者選地造塔
葬焉出尚書故實
張燕公遭姚元之奏明皇怒曰卿與御史共按其事急
呼中丞李林甫以詔付之林甫曰說多智謀是必困
之處於劇地崇曰丞相得罪未宜太逼曰公必不忍
即說害林甫以詔付餘御史中路以墜馬告初說旬
月前有門下生竊寵婢將寘於法生呼曰公無緩急
用人乎見色不能禁人之常情何靳靳於一婢耶說
竒其語釋之且付以婢生去杳不聞問忽一日直詣
說有憂色曰感公之恩欲報久矣今聞公為姚相所
讒禍且至願得公平生所寶以免難公歷指數之曰
未也公凝思良久忽曰近有以雞林夜明簾為獻者
生曰足矣因請手札數行懇求於九公主且曰上獨
不念在東宫時恩始終其惠乃反以讒見怒耶明日
公主謁上具奏之上感動勑高力士就御史臺宣所
按事並罷書生亦不復見昔留侯致白璧以謝項仇
孟嘗獻狐裘以脫秦難蔡昭愛佩刀無辜見留虞叔
捐圭則庶幾免罪姚崇之事近之若書生者不護小
行而能排難解紛殆俠士之流乎亦聰明疏通善知
人矣
客有獻李衛公以古木者云有異公命剖之作琵琶槽
自然其文成白鴿予嘗語晁次膺曰公綠頭鴨琵琶
詞誠妙絶盖自曉風殘月之後始有移船出塞之曲
然某亦曾有一詩公曰云何曰白鴿潜來入紫槽朱
鸞飛去唳青霄江邊塞上情何限瀛府霓裳曲再調
漫道靈妃鼓瑶瑟虚傳僊子弄雲璬小憐破得春風
恨何似今宵月正高曰詩亦不惡
酒有若下謂烏程也九醖謂宜城也千日中山也蒲桃
西涼也竹葉豫北也土窟春滎陽也石凍春富平也
燒春劒南也桑落陜右也烏孫國有青田核莫知其
木與實而核如五六升瓠空之盛水俄而成酒劉章
曾得二焉集賓設之一核才盡一核又熟可供二十
客名曰青田壺歷城北有使君林魏正始中鄭公慤
三伏避暑扵此取大蓮葉置硯格上盛酒三升以簮
㓨葉令酒與柄通屈莖吸之薌氣清冽名曰碧筩酒
予詩曰釀憶青田核觴宜碧藕筩直須千日醉莫放
一杯空近時以黃柑醖酒號洞庭春色以糯米藥麯
作白醪號玉友皆竒絶者耳
予暇日曾作酒具詩三十首有引曰咸通中皮襲美著
酒中十詠其自序云夫聖人之誡酒禍也深矣在書
為沈湎在詩為童羖在禮為豢豕在史為狂藥余飲
至酣徒以為融肌柔神消阻迷喪頽然無思以天地
大順為隄封傲然不持以洪荒至化為爵賞抑葛天
氏之民乎無懷氏之民乎噫天之不全予也多矣獨
以麴蘖全之於是徵其具悉為之詠以繼東臯子酒
譜之後而有酒星酒泉酒篘酒牀酒壚酒樓酒旗酒
樽酒城酒鄉之詠以示吳中陸魯望魯望和之且曰
昔人之於酒有注為池而飲之者有象為龍而吐之
者親盜甕間而卧者將實舟中而浮者徐景山有酒
鎗嵇叔夜有酒柸皆傳於世故復添六詠予覽之慨
然歎曰予亦嗜酒而好詩者也昔退之有言送王含
曰少時讀醉鄉記私怪隠居者無所累於世而猶有
是言豈誠旨於味耶及讀阮籍陶潜詩然後知彼雖
偃蹇不欲與世接然猶未能平其心或謂事物是非
相感發於是有託而逃焉者也雖然尚有未盡者中
古之時未知麴蘖杜康肇造爰作酒醴可名酒后近
世以來人徒酣酗李白一斗為詩百篇自名酒僊酈
食其辨士也初見沛公稱高陽酒徒杜根賢者也逃
難宜城為酒家傭保鄭廣文貧而好飲蘇司業送酒
錢杜子美無錢賖酒而詩言酒債周官有酒正則掌
之者必有其人以法式授酒材則醖之者必有其物
翰林詩曰鸕鷀杓鸚鵡杯夫杓者勺也勺酒而錯之
杯中者也工部詩曰莫笑田家老瓦盆自從盛酒長
兒孫夫盆者槃也載酒而寘之座中也韓奕詩云顯
父餞之清酒百壺壺便提挈故陶令掛之於車上吕
公負之於杖頭遇興則傾之鴟夷之異名者耳絲衣
詩云兕觥其觩旨酒思柔觥為爵罰而于定國飲至
一石不亂劉伯倫既醉以五斗解酲快飲痛釂則用
之盖觚角之出類者耳注云觚受二升觶三升角四
升散五升而觥七升又兕角為之形器特異於是更
作酒后酒僊酒徒酒保酒錢酒債酒正酒材酒杓酒
盆酒壺酒觥一十二詩而附益之庶古今同志而終
始相成之義耶詩多不載
古今詩體不一太師之職掌教六詩風賦比興雅頌備
焉三代而下雜體互出漢唐以來鐃歌鼓吹拂舞予
俞因斯而興晉宋以降又有回文反復寓憂思展轉
之情雙聲疊韻狀連駢嬉戲之態郡縣樂石名六甲
八卦之屬不勝其變古有采詩官命曰風人以見風
俗喜怒好惡皮日休云疎杉低通橋冷鷺立亂浪此
雙聲也陸龜蒙嘗曰膚愉吳都姝眷戀便殿宴此疉
韻也劉禹錫曰東邊日出西邊雨道是無晴却有晴
杜詩曰俱飛蛺蝶元相逐並蔕芙蓉本自雙又曰滿
目飛明鏡歸心折大刀此皆風言又戲作俳優體二
首純用方語云異俗吁可怪斯人難並居家家養烏
鬼頓頓食黃魚舊識難為態新知巳暗疎治生且耕
鑿只有不關渠西歴青羌坂南留白帝城於莬侵客
恨粔籹作人情瓦卜傳神語畬田費火耕是非何處
定高枕笑浮生予嘗有語云碧藕連根絲不斷紅蕖
著子意何多亦風人類也又婺州山中詩云作甽捉
簷卸呼田欸乃儂山塘莫車水梅雨正分龍亦方語
也
予近作示客云㓨美風化緩而不迫謂之風采摭事物
摛華布體謂之賦推明政治莊語得失謂之雅形容
盛德揚厲休功謂之頌幽憂憤悱寓之比興謂之騷
感觸事物託於文章謂之辭程事較功考實定名謂
之銘援古㓨今箴戒得失謂之箴猗遷抑揚永言謂
之歌非鼓非鐘徒歌謂之謠步驟騁騁斐然成章謂
之行品秩先後叙而推之謂之引聲音雜比高下短
長謂之曲吁嗟慨歎悲憂深思謂之吟吟詠情性總
合而言志謂之詩蘇李而上高簡古澹謂之古沈宋
而下法律精切謂之律此詩之語衆體也帝王之言
出法度以制人者謂之制絲綸之語若日月之垂照
者謂之詔制與詔同詔亦制也道其常而作彛憲者
謂之典陳其謀而成嘉猷者謂之謨順其理而廸之
者謂之訓屬其人而告之者謂之誥即師衆而申之
者謂之誓因官使而命之者謂之命出於上者謂之
教行於下者謂之令時而戒者勅也言而喻之者宣
也諮而揚之者贊也登而崇之者冊也言其倫而㭊
之者論也度其宜而揆之者議也别嫌疑而明之者
辨也正是非而著之者說也記者記其事也紀者紀
其實也篡者纉而述焉者也策者條而封焉者也傳
者傳而信之也序者緒而陳之也碑者披列事功而
載之金石也碣者揭示操行而立之墓隧也誄者累
其素履而質之鬼神也誌者識其行藏而謹其終始
也檄者激發人心而喻之禍福也移者自近移遠使
之周知也表者布臣子之心致君父之前也牋者修
儲后之問伸宫閫之儀也簡者質言之而略也啓者
文言之而詳也狀者言之於公上也牒者用之於官
府也捷書不緘插羽而傳之者露布也尺牘無封指
事而陳之者劄子也青黃黼黻經緯以相成者總謂
之文也此文之異名也客有問古今體制之不一者
勞於應答乃著之篇以示焉予以百司從車駕止建
康一日謁内相朱子發論文甚洽適有數清貴俱在
座顧不肖而謂諸人曰兹人文學該贍尤長於詩然
坐是以窮耳意謂古人有言詩能窮人故也予奮然
答曰内翰之言誤矣夫詩非能窮人待窮者而後工
耳此歐陽文忠公之語也以不肖觀之猶為未當詩
三百六篇其精深醇粹博大宏遠者莫如雅頌然鴟
鴞之詩周公所作也泂酌之詩召公所作也詩云吉
甫作頌穆如清風其詩孔碩其風肆好顧不美乎數
君子者顧不達而在上功名富貴人乎何詩能窮人
又何必待窮者而後工耶漢唐以來不暇多舉近時
歐陽公王荆公蘇東坡號能詩三人者亦不貧賤又
豈碌碌者所可追及然則謂詩能窮人者固非矣謂
待窮者而後工亦未是也夫窮通者時也達則行於
天下窮則獨善其身政不在能詩與不能詩也座客
為之憮然
珊瑚鈎詩話卷三
