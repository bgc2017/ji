嵩山集卷十
宋晁公遡撰
律詩五十六首
王伯厚以詩招伯渾次韻同往邀之
憶昨歸來萬里遥不能對策未央朝山林得計成長往
松石為朋是久要痛飲肯來同榼挈小詩聊遣當弓招
請君莫學全椒老澗下辛勤捨墮樵
師伯渾用韻復次
束書歸隠不辭遥庠序懶陪耆老朝野外卜居無鬼瞰
山中誓墓以神要暫來同作荔枝社安可輕違桂樹招
已遣官奴理琴瑟豈惟百戱但歌樵
再賦
風俗相傳三近古作成況自聖明朝藏家文字本蒼史
繼世子孫非黑要近報漢廷頻詔下時聞蜀士有旌招
怪君尚爾衣逢掖獨向空山伴採樵
背郭深通一徑遥奔流坐看百川朝飛來黃鵠陂已復
歸去白鷗盟可要益部官曹寧久處津鄉書札近相招
此生若有躬耕地白首甘心老負樵
再賦
古者諸侯今牧守衰遲難強歲相朝惟須稚子理簔笠
兼有老妻縫襋要來歲定從田父去飛書不待故人招
平生最愛津鄉聚江小可漁山可樵
東望行都絳闕遥老來筋力倦趨朝誰能作吏沈簿領
但欲買田書質要雅意庶同高士傳不才難望大夫招
津鄉舊有先賢宅過者芻蕘莫敢樵
再賦
筋力何堪道路遥難陪諸彦侍同朝初無計上三年最
況敢功思萬里要北塞單于皆入貢西山贊普不勞招
傳聞已卧清邊鼔塹壘長閒守木樵
日飜蠧簡書齋裏往往編摹自漢朝雞距束毫來武信
馬肝琢硯出高要時因撫事歌成相更復懷人作大招
知子山中富吟詠縱横文力到孫樵
去通義按刑漢嘉至中巖師伯渾臨別於此因
成二詩
慚愧居士屩遠來尊者巖深知煩露宿徑為落風帆潭
淨魚堪喚花殘鹿罷銜堂中有耆老禪病說呢喃
相送自崖返忍看騎馬回故情真獨厚疊鼓未須催此
去無三舍相留盡一杯風林如惜別摵摵暮聲哀
次韻鮮于晉伯清明日過水南
盈牋寄我送春詩不減風流杜牧之覓句已應兒輩覺
論書那得外人知如聞此上三年最相過能成一段竒
況及霜天宜把酒四郊物色勝花時
又
又賦斜川五日詩行將去此欲何之一年春事倉庚報
萬里鄉心杜宇知筆力早衰無痛快詞源漸老乏經竒
文章子駿惟君似學到揚州刺史時
歲盡
歲盡餘一候年侵懷百憂人生漢南樹節物劒西州風
榭梅花委春杯柏葉浮峩眉有佳色領覽為登樓
師襲卿來權攝峩眉縣祿東之來乃去送以詩
乃元日也
白水諸山翠作堆豈令飛舄著塵埃勿嫌屈子峩眉縣
正得同吾婪尾杯淑日升堂迎晝永和風排闥送春來
還家尚可為親夀柏葉清尊手自開
送湯子才
江湖此去水連空萬賈連檣浩渺中帆影浸斜青草月
笛聲吹盡碧蘆風未論魏闕功名近不與巴山氣象同
更到臨平看輦路沙堤十里軟塵紅
聞虞參政至玉屏山
宣室思賢久鋒車促召還去調金鉉鼎來別玉屏山拱
木雨露下豐碑天地閒九原凛如在想足慰慈顔
鄉黨敬前輩朝廷尊大儒公無念丘墓人自禁樵蘇此
去居衡軸長留執事樞求賢養邦本深為贊吁俞
示中巖長老子文(案此下古詩三首原編誤入)
我為應真來欲結無生緣不食中巖飯但酌中巖泉莫
言一杯水實具五味禪請師問應真此語然不然
子雲
子雲世所賤既死名乃傳至今讀其書共言以為賢必
待成丘壠何如用當年貴耳不重目斯人真可憐
蔡光祿
白頭蔡光祿不肯拜司徒滿朝愕相視蓋是時所無負
乘初莫責循牆乃當誅古書若盡信夫子實欺予
江行
瀘南道窮復劒西桃花浪生行苦遲百丈牽舟上春水
三尺為邦逢聖時平蕪細麥綠相映老樹雜花紅已衰
峩眉山月今始見令人絶歎謫仙詞
木犀花二首
粟玉開花顔色新秋光未覺减陽春蕭然不受風埃涴
知是高標可辟塵
滿貯彫盤可鎮帷論花壓盡劒東西豈惟鼻觀遭渠惱
鄰舍聞香亦駭雞
楊參政挽章二首
學海波瀾闊人間爵齒尊南宫冠多士東海起高門請
去三公府歸休五畝園何須篆幽石天下有師言
亟上疏封印空馳會葬車山川渾不改氣象比何如德
行太常議功名惇史書平生所薦士豈復減嚴徐
清明
便覺近長夏温風蠶欲成冠欹知髮少衣薄喜身輕初
荻青穿水繁隂綠滿城朝來試新火茶鼎聽松聲
晩望
遲日高樓上江山引望長浮鷗輕浩渺飛鳥滅蒼茫洲
渚蘋初白陵陂麥未黃流年太怱促轉燭過春光
聞李士舉宿馬鞍山
入境封人報飛書侍史還初聞虎節使已至馬鞍山霽
野風煙麗端居日月閒此行吾所羨脫屣簿書間
江上
江淺晴沙見山高細路分老藤維墮石遠樹掛殘雲燕
鴈遥難到巴鸎暖遂聞花飛少顔色委地自紛紛
春日
花發春連屋山晴晝滿樓所過皆異縣何處是皇州頏
頡鶯銜逐呢喃燕聚謀物生各有累於世孰無求
野亭
興發尋春去寧知行路賒簷牙啄晴漢屐齒散平沙風
偃陵陂麥雲垂間道花芳菲看即過留滯改年華
挈榼
挈榼吾何往閒臨積水邊晩紅看落日春碧愛晴川蜂
蝶低窺酒鳬鷖狎近船平生五湖興見此一欣然
出郭
出郭花相引尋荒草欲迷綠低憐獨卧紅缺見鶯啼溪
石皆堪坐山醪亦偶攜淹留送落日直過石城西
合江舟中作
雲氣昏江樹春流没釣磯如何連夜漲似欲送人歸亂
石水聲急片帆風力微舟師且停櫓鷗鷺畏人飛
江雨
江草被霜槁江雲隨雨飛稍看霑徑濕故作映空微曉
浪初吹浦春泥未汚衣南征羨鴻雁獨有故鄉歸
出郊
寒江多石出危岸有沙摧短綠行穿麥高紅仰嗅梅故
人能共往勝日可頻來春事從兹始羣花次第開
小立
小立臨洲渚徐行過野亭頹沙江沸白穿徑草分青秩
酒近無給窮途真獨醒春來慰羈放幽絶賴郊坰
梅(古)
微陽回孤根霜雪破餘凛顔紅發春鮮膚粟憐夜永輕
風送幽香缺月散清影寒烏忽飛來伴此一枝冷
中巖十八詠
慈姥巖
棲巖既下集賓天復上征八子似荀氏中當有慈明
羅漢洞
釋迦行中國設教周孔同吾知諸子弟不殊闕里中
喚魚潭
潭水清見底老僧來喚魚與渠同法食持鉢施齋餘
寶瓶峯
誰將巾瓶來置此几席間不可喚木𣔻試往問潙山
虎頭峯
山靈亦自喜尊者乃吾師得與鷲嶺並不作虎頭癡
盤陀石
飛廉日掃除預知尊者過不令有塵垢汚此石盤陀
風穴
有風地鳴籟無風石抱雲上人如宴坐不可墮聲聞
瀑布泉
濺沫響空谷分流清法筵元因卓錫地今為洗鉢泉
望江亭
偶來俯滄波遥見生白蘋望望不得上笑彼涉江人
玉泉亭
徘徊立泉上誰敢酌寒清莫解金鑿落且聽玉琮琤
松風亭
皎皎石上月颼颼松下風清絶誰領會倚杖送飛鴻
應現亭
松道須雨灑山扉遣風開塵念自起滅至人無去來
寒峯軒
崖隂日慘慘石潤露漙漙何似藍田下高並玉山寒
碧筠亭
蕭然一叢竹何當舉似人不可妄認此青青為法身
石筍庵
竒峯如立筍太隂生古苔誰能此出入咄咄金石開
壁軒
卷書置案上默坐初不看侍者空堵立湛然惟壁觀
止庵
智者有所說後生誰究明韋編具此眼時止復時行
西方閣
官失學四夷寂寥洙泗濱至此每再拜西方有聖人
嵩山集卷十
