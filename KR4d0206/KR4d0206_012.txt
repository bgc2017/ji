嵩山集卷十二
宋晁公遡撰
律詩五十二首
李仁甫將至郭下以詩迎之
公館可休舍良宵宜對床肯汙白雲屨來過碧瀾堂置
饌同三飯開筵累十觴涼秋當泛菊小住擷微芳
次韻李仁甫
北牖厭高卧西山思勝游詩人少題詠物色盡分留小
憩青城夜幽尋丹景秋何人與同往二老實風流
中原
中原北望連虎牢遺老略皆死草茅蕭瑟千秋萬歲殿
塵埃四通五達郊無人雄心肯出塞何日戰骨與封崤
三軍歲歲費供給但聞邊庭峙芻茭
節往
節往天始肅地炎霜尚微静聞木葉下晴見荻花飛積
水蛤猶吠並隣雞正肥孤雲吾所羨獨有故山歸
石判官惠詩用韻為謝
吾宗衰謝尚斯文長抱遺經教子孫海内世家慚衛史
壁中編簡即齊論交游幸得二三子毁譽當如六四坤
肯為清談飲一石絶勝雜坐獨留髠
簡任季明府判
昔別嗟何往今晨問始知兹為泛舟役端若赴襟期夜
雨霑桃葉春風在柳枝相逢不同醉辜負豔陽時
遶樹
遶樹行百匝臨池把一杯白知茶蕊上紅對燭花開已
作尋芳去何辭盡夜回惡風無藉在明日滿蒼苔
游園
林隂忽忽已藏鴉作急尋芳賞歲華尊每不空緣好客
席無何鄉為隨花開新合故從衣薄度密穿深信帽斜
儻有歸休五畝宅老夫著處便為家
他鄉
故國山川安在哉他鄉今復見春來蓬蒿並興草益茂
桃李不言花自開催促年華似推轂較量筋力試登臺
歸田尚可扶犁在明歲當驅俗駕回
與官屬往江上觀淘江
郊原漸看薺麥繁塵沙遠著榆柳昏花光照眼暖自醉
江聲入耳清不煩縣官作堨相地利邦人防城釃水源
我將載酒勞掾史酌言酬之兩山尊
丙戌元夕
刺史敢云樂今非耆舊初香醪秋露薄膏火曉星疎豈
止君不足誰能財有餘近聞寬賦歛明詔議虧除
看花
春到人間得幾時可堪鵯鳷趣春歸不辭日去千回看
便恐風飄萬點飛
布穀
南村北村布穀鳴家家隴頭催出耕道逢田父喜相語
四十三箇春水生
視通濟堰二首
野樹皆綠葉清江初白蘋偶來無筮日小出當行春人
頌勾龍社恩沾佩犢民横江三百丈遥見石嶙峋
往年初堰壊樂歲亦民饑再見龍尾水如興鴻卻陂名
同召伯埭人立許楊祠祝史有祀事歌予迎送詩
細雨
細雨真宜麥輕隂似養花人烟隨土斷村徑逐溪斜大
道能方軌春泥欲濺車歸來洗鞾袴城郭未吹笳
新津道中
野綠平如案松青潤更加兩岐惟有麥一縣已無花日
色深迷霧江流淺見沙平生愛春事忽復過年華
郡縣
郡縣紛紛數代更循良少似漢西京未聞子産能寬服
誰見翁歸有急名所望家無空杼柚常令天不害粢盛
打門不怕催科吏願與君王竭地征
修覺寺
山遶象耳北堰横龍爪西遥瞻蜀玉壘不減漢金堤未
合三江水仍通百社溪春流已可愛散亂浴鳬鷖
池上與師伯渾飲酒
冉冉煙生樹溶溶水滿池藻寒魚不食花暖蝶先知相
對飲鑿落不妨歌接䍦還山何用遽同過艷陽時
寄李悅夫時監成都軍資庫茶馬司檄兼僚屬
聞近治胥吏數輩
賓筵聊可樂筦庫亦何勞近巳尸鼠輩果能清馬曹晴
郊堪挈榼春事助揮毫借問浣花水只今深幾篙
恭州報恩長老宣公以四偈見別用韻為謝
再到叢林得我驚斬新花果自然成種田更有僧祇戶
乞食何如舍衛城
甑中炊米釜烹鮮莫道巴兒不解禪日日扣門來乞火
箇中已有一燈傳
大地八風初不動老夫自駕鐵船行莫憂船上不知曉
元有木雞來報更
海頭已白藏頭黑老去心情總不堪請唱德山歌一曲
却能打鼔似關南
次韻杜主簿
平生有志欲歸休老向殊方尚轉流五畝桑今如卜宅
千章荻可比封侯幾經峽口江水夜往看峨眉山月秋
終恐官曹敗人意不如一笠釣滄洲
喜簡元輔兄二首
元有不病者君無嗟遽衰閉門謝餘子扶杖看清時野
樹著花早春江生浪遲相過忍輕別小立為題詩
息女有所託衰懷寬老翁通家猶孔氏得婿似權公奕
世姻婭在平生憂患同追思九原友宰木亦悲風
白宋瑞
聖主思獻納諸公專討論吾生端有命此去勿多言往
泛碧萬頃歸來朱兩轓江湖自可樂不必上龍門
次師瓌韻
邇來才力愈衰遲說向諸公笑脫頥來對老夫何所見
歸求文字有餘師相期要作後彫柏自獻當同前列龜
莫學一官今潦倒白頭深愧伐檀詩
與客飲池上
脫略簿書外按行池籞中筍長風解碧蓮淨雨欹紅佳
客常契闊良宵難會同巾車幸過我取別莫匆匆
次劉機將仕韻
承平玉燭四時和處處惟聞擊壤歌富國不須搜粟尉
勸民當應力田科使君身似社樗老故里賢如喬木多
今日九原誠可作吾誰歸者有東坡
六月八日雷雨大作喜呈張仲季孟
雲霧相纏暝不開披衣衝雨獨登臺風號曠野吹江立
雷擘蒼山震地來從使郊原昏白晝剰教草木洗黃埃
夜涼如此真堪飲喜折圓荷作酒杯
送李敞逆婦叙州乃予友悅夫之子也
初戲塗鴉壁今升奠雁堂真堪當寢醮已共乃翁長歲
月良易得詩書宜自強他時再相見兒女即成行
㗖荔子戲作
已覺香皮腥染乾漸憂熟顆鳥銜殘高攀上帝紅雲朵
笑撮仙人白玉丹
寄瀘南子止兄
杖鉞知何處看雲望欲迷真同阮南北各寄蜀東西峽
嶮水增急樓高山為低春來日行樂桃李想成蹊
吕子山楊廷仲廷試歸
布席三峨見升堂二妙來端須置尊酒一為洗塵埃翔
雪吳江渡薰風漢殿開往還雖萬里親得到蓬萊
謝人惠生日詩二絶
本將豪句慰衰遲開卷寧知起我悲獨對春風揮老淚
如聞人誦蓼莪詩
夀我新詩意甚勤此難專享要平分願從薊子摩銅狄
可謝蘇公贈鐵君
夏夜
樹隂高下遶周墻静夜猶聞刻漏長斗轉未離天北極
參斜已近月西廂
為邦
壤畫東西劒川分上下江論才難塞職逐食強為邦曉
起雨南畝晩來風北窗幽懷得陶寫賴有酒盈缸
眉州燕游雜詠十首
碧瀾堂
清瀾深幾許夏潦冬即空定非蛟龍宅徒為螺蚌宫
葵亭
杲杲東出日萬方被照臨鸜鵒不踰濟草木有常心
臨風閣
舉扇謝風伯排闥有清音不可遣塵汙但當開我襟
晚賦園
雜樹略就列清晨時涉園逢幽付鼻詠懷新勞目存
披風榭
屏幛盡通徹蕭然塵土空不畏趙盾日知有楚王風
起文堂
天地有萬籟中存韶濩音斯文未嘗廢但見古猶今
野航
方牀客常滿豈止兩三人誰可負之走長留採白蘋
芳菲亭
清隂夏可玩秀色春可餐桃李事且置四時各有觀
搖香亭
臨池可手攬何似湘水中冥冥望北渚木末有芙蓉
遠景樓
山川未為遠在此軒楯中我覺千歲近民今三代同
送李紹祖通判寧江
此去夔州氣倍增白鹽赤甲兩崚&KR1828;喜看司隸李校尉
往事高人王右丞若使主公登紫殿亦歸郎省卧青綾
老夫只擬安田畝他日烝民頌中興
嵩山集卷十二
