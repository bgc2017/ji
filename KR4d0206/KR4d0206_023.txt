嵩山集卷二十三
宋晁公遡撰
啟
答劉漢州啟
聞帝語於朝可使從政奉計最以報何待來年想耆老
之聚談喜近臣之出守某官通達治體博極羣書富哉
多聞盖得黃香之未見識者太息乃與公叔以同升謂
將以斯文大用於時顧亦及吾兄相繼而去共惜通儒
之久外諒應宣室之深思即有鋒車趣還華省某每懷
景慕尚阻瞻承属小司寇而士十六人猥當任使位下
大夫而臨二千石實負兢慙重蒙寵問之先益佩至情
之厚其為感怍未易敷陳
答任恭州啟
遴選具僚乃施典而建其牧入對宣室親見問而觀所
繇遂分守符必稱上意某官盖有士望屢為人師萬民
惟正之供要在先行於直道六藝致治之法豈特可教
於諸生况聞德音近在文陛有君子之道嘗啟沃於聖
聰語大夫於朝其遵承於邦憲某不獲同部敢忘素交
子路有聞而惟恐有聞盍力修於善政楚人之長而亦
吾之長顧難稱於重勤徒為感藏未易敷寫
答宋知監啟
比聞計庭使待詔命吏民相語無以我公歸兮朝夕以
須事其大夫賢者復還州部想慰羣情某官克對前修
共推令望遠自先世代言嘗在於北門實為故家藏書
上應於東壁能傳舊學宜列路朝姑領林盬之饒即有
鋒車之召某久違合語忽展來牋冷厭蜀交益念友朋
之作别誰謂宋遠怳疑顔色之在前其為忻愉未易宣
寫
答吳永康啟
太府奏聞稱弱翁之治行行路歎息猶季子之來歸盖
皆謂復至是邦必有以深副其望某官澹然近道卓爾
有才益州未嘗輕論於朝一朝遽以舉其最蜀人相與
竊議於下三年何以報所知宜更過前者之已為夫然
後巍乎其特立諒在高明之雅意亦思振耀於當途使
衆言其上之知人未有於此時者而君得斯名以垂世
豈不誠丈夫哉某属按列城佇觀善狀勉遵循吏之為
政以直道而行要令諸公之露章不一書而止
又答
比知入境即遂臨民雖恨命駕之遲歲云暮矣庶幾為
政之美予日望之載觀貽問之甚勤亦若在公之匪懈
某官功效已試民情所歸曾未號令於一日之間已竦
觀聽於千里之内吏民皆喜於復至則往拜其門父老
相顧而有言何以利吾國必滿其願不勞而成某嘗幸
游從可忘規益君子欲訥於言而敏於行無為翰墨之
勞天下皆耕於野而出於塗宜副朝廷之意
又答
讀闕里之書百未一試修竿牘之禮三兹益恭承丹詔
之初頒諒朱幡之增重某官臨事而懼終夜以思但見
府庫再來而皆空虚豈有版籍具存而乃匱乏盖無政
事則財用不足惟勉布於教條非居卿中而名實未加
咸習知於威信請移染削之力盡按豪強之家自然富
饒之可期想應思慮之已及謹同衆聽以俟政成
答李富順啟
遠貺以書如事其長我為我爾為爾盖各在於統臨辯
亦辯言亦言顧可無於酬對但增厚媿曷報重勤某官
傳家直清為政果藝惟其才之屢試凡所至而有聲來
守是邦適當其弊昔刀筆箱篋以為大故徒然憂勞今
旗幟壁壘而皆精明見者驚歎在察舉者宜論其治狀
使褒寵之以勸夫具僚某深佩至情曲敦雅好常念吾
弟與兄之室弗居乃從君游執子之袪無惡莫諧集處
徒切傾依
答劉懷安啟(伯虎)
一乘五十七人初臨千乘之重八州五十六正相望兩
州之間豈謂封部之殊乃辱書縢之厚若事其長殆非
所堪某官世禄之家官宿其業惟曾門之盛德為元祐
之名臣承此積累之休宜其昌熾於後有酒食先生饌
致其禄及親之榮知稼穡小人依體吾君愛民之意佇
登高位益慰慈顔某每念天倫獲聯姻好盖子路妻之
兄弟久服高明如賈誼任於公卿行觀進用
答史梁山啟
猥從支郡遽按祥刑相好者譽之過情以為勝其任也
不悦者為之竊議何以異於人哉敢謂愛忘亦貽慶問
某官學優則仕治移於官方朝廷核名實之時屢下明
詔儻郡國上課最之狀必有異恩計指日之合符即論
功而增秩某昨居牧守之職属在執事之先惟是心存
於愛民可為智者道若謂地有於遺利當如後患何幸
其辱明哲之知不以為迂疎之過衰遲何有彫瘵其蘇
答瀘州高倅啟
下喬木而入於幽谷不恨此地之徊翔居是邦而事其
大夫乃喜吾兄之集處更尋雅好遠貺華牋某官敏則
有功果於從政盖屢書於最狀亦耆剖於守符兹除司
馬之官顧為節度之府耕王之野而欲藏王之市無忘
勞來之勤小國之君而當大國之卿宜念推遷之重某
暌違滋久懷向良深屬來使之亟還愧占辭之罔貺
答瀘州張倅啟
辱貺以牋如事其長謂居属部境雞犬之相聞行佐他
州風馬牛之不及過承稱譽徒極兢慚某官藹然粹温
輔以忠厚十年種木顧卜宅之已成五月渡瀘尚更書
之未至方當炎熱宜在宴閒北窗之風時來雅堪高卧
南山之豆既種可樂豐年何為涉遠道之行乃欲從諸
公之謁亦煩臨訪良切感藏
答漢州師倅啟(敏功)
七月流火顧徂暑之未衰一介行人持華牋而相問不
覺開緘之際頓忘攬轡之勞某官為政惠和相時長養
莫居近侍詠殿閣之生涼但體眷懷助道途之扇暍念
及疲老困于馳驅辱勞苦之甚勤歎情文之俱備固已
欣快執熱而濯清風况當從容近君而如白雪其為感
怍未易敷陳
答漢州趙倅啟
主出迎而右入喜見道途之歸吾極知其左遷想識人
主之意暫淹逸駕聊佐名城某官少而讀書樂於為善
豈謂才能之特立有為吏議之弗容非止世禄之家則
從大夫後焉有宗室之秀如此罪罟何雖一洗於刑書
顧尚憑於泥軾昔汲黯自免官而守楚地張敞起亡命
而典冀方况在公朝度越前古行詔太常之書贊復分
刺史之守符今其少須將以繼賀
答眉州樊倅啟
乘别駕之車已至治所佩刺史之印兼按郡條習知風
俗之宜殆可笑談而辦某官飾以儒雅粹然中和至今
外邑之老人尚誦當時之美政而乃自列大府願選守
臣儻復去此而為邦豈有不能於前而能於後勿令識
者之竊議以謂無難於縣而難於州理必不然人誰肯
信與其循牆以走退避而不敢當曷若直道而行慷慨
而有所立幸察衰遲之語佇期善最之聞
又答
錫之山川已慚分土送以禮樂不待臨軒顧非小己之
堪任敢辱長牋之稱譽某官周旋中禮悃愊無華頃嘗
至於是邦尚多談於厚德交游皆歎其莫及休休焉有
容父老今聞其復來欣欣然相告某遽乘軺傳初解兵
符怜其老與賓客而游遨維莫諧於集處使其親為喜
笑而飲食更相助於平反
答閻判院啟
載馳載驅猥被煩使將安將樂敢忘素交顧修問之未
遑辱貽書而良愧某官乃者會晤翕然歎嗟謂其臭味
之攸同頗以狂直而相許得見狷者斯可矣盖嘗憤風
俗之衰非曰能之願學焉亦欲副友朋之望迨兹除授
敢不激昂益知用捨之皆天深悟窮通之有命不求而
得愈自信其行藏無忝所生當更思於負荷
答隆州李簽判啟
立其監設其參本為陪輔顯諸仁藏諸用要善彌縫想
賢者之既來必歡然而相得某官居官持重臨事好謀
昔嘗為一邑之長而已洞悉於事宜今所臨百里之吏
其孰能欺於視聽况復刺史心知之久自無近時位偪
之嫌魯平公豈惑於臧倉天寧捨我孫伯符能用於子
布名實在孤不待踰年俱當論最因報來牋之辱益增
欣詠之深
答懷安馮簽判啟
施於有政久聞其名挽之不來良失所望敢辱貽書之
禮見稱知己之恩某官盖出世家能通時務嘗以文無
害而居大府至於聲籍甚而游諸公属此嘉陽鄰於邊
徼尚闕牧民之長頗為分閫之憂今之居官猶正牆面
而立也公乃抗論不越尊俎而代之顧會晤之無由但
瞻依而彌切
答榮州吕簽判啟
空虚囹圄居官方愧於未能跋履山川遣使遠煩於相
問静言迂拙難副褒稱某官出自世家通知吏道觀大
邑通都之治見遺風流俗之存非虎非貙而非熊非羆
盖克肖於尚父有騂有騏而有驒有駱尚遵法於先公
行刺大州遂攄遠略某載誦來教敢忘重勤如居是邦
而事其大夫欲酬盛禮顧燕嘉賓而將其厚意未卜何
時
答權綿州李簽判啟(繫)
一年之内三徙其官雖考績論才為巴蜀之士稱首而
奪彼與此使隆彭之老怨嗟獨想提封悉云多幸某官
所在舉最久聞當途凡有蠧壊不治之邦皆冀疏理盡
除其敝諒其體國無以告勞何為貽我以書而有辭乃
謂捨己之田而興歎普天之下莫非王土但可致於撫
綏好生之德洽于民心必更宣於寬大豈止副聖明之
屬望亦以佐衰老之平反行遂披承併期敷叙
答郭運幹啟(明復)
在官而事兩賢可謂遇合去家而無百里不廢問安既
居幕府而優游兼遂寢門之温凊某官少能自立壯欲
有為常思富貴以榮親每喜慷慨而論事今雖養曾晳
必有酒肉乃得賦禄之良多何由辭靈丘而請士師來
佐按刑之不逮遠貽勞問彌切瞻依
嵩山集卷二十三
