嵩山集卷四十
宋晁公遡撰
劄子
伏長寧
炎蒸始爾伏惟政成將歸父老挽留台候勝常未間更
祈厚衛前偃大藩
又
某相望有山川之險雖休聲日聞而書問良簡乃情馳
向其何可言先勤眷存貺以名酒精鹽感愧尤至也蔗
糖五十斤恐食肴須之輒致鈴下非足為報也
又
伏惟功在盟府著矣固嘗總一道之戎剖大府之符向
來暫屈守邊議者以為不稱今承報政而去計朝廷已
書贊佇當馳賀熊軾莫且歸益州甲舍少休否取道於
此敬潔豆觴以待
任提宫(希旦)
近在郊墅不時聞動靜懷向可量一雨頗解煩鬱伏惟
高臥北窗台候勝常未間更祈厚嗇前復起家
又
山林臯壤與城郭不同其為清致足以慰愜高懷視區
區於簿書塵埃間者當亦憫笑也何時一來郡齋快聽
名言臨紙馳繫
又
秋來廬下益覺節爽伏惟宴居甚休台候萬福未間更
珍嗇前有軟輪之召
又
比承至郭下怱怱僅舉一觴都不盡兩懷至今為歉杖
屨何日復一游乎延佇延佇所喻悉施行矣
吳永康(泃)
别來日月推遷秋復垂盡環城皆山朝夕多風已當有
寒意伏惟班政千里台候勝常未間千萬頥愛更典劇
州
又
遠承修敬之意洋溢尺牘感愧何可言山氣計已知秋
伏惟台候勝常未間千萬厚自持前上亨衢
又
某每相程督非是迫蹙長者王事不得不爾左右為郡
而忘董攝其屬則一郡廢耳必亮此意所應會期者更
為寘懷自今悉如最條則不復憶有此州矣
簡州王倅
為别未幾不省起居何如伏惟歸及燒燈與民同樂閨
庭歡豫台候勝常未間更祈恬養前踐清途
又
某敝邑兩勤左轓臨之賴庇厚矣近已得請於常平使
者許以管&KR0008;付監郡掌之敢望授皂隸以歸怱怱不能
盡所懷
又
連辱手示欣省履此淑節台候勝常未間更祈盡消息
理前嗣大門之官
又
蕞爾地屢勤程督愧仄上供綾絲錢更發千緡今以綱
解往不省虛額事作何等狀返報乎左右必有以貺敝
邑也幸甚
又
今日發郵橐得來翰欣慰并深春事已半伏惟官餘亦
足以樂台候勝常未間更祈保嗇前摶扶搖而上
又
敝邑困窮幸明詔議除給軍抱虛之錢微左右孰能成
德意而救此邦哉示諭當除五萬餘緡幸甚幸甚顧言
不足致謝要使邦人社而祝之
又
比已遣人上記今日辱函使臨之感慰并深春事繁興
伏惟樂此芳時台候勝常未間千萬保衛前授超階
又
敝邑不能應期會一一為上臺憂而勞長者程督愧仄
愧仄上供綾絲錢盖用田契所收此寧可急耶已趣屬
縣矣有公移持上併冀照亮
又
某不為上臺所信重勤左轓再駕跋涉亦良勞矣豈可
臨發軔更不舉一觴乎萬望迂臨不然將有以督過之
否敢望台察
又
某比已專介奉記薦承移文以所考覈為上臺所卻重
勤措懷愧悚愧悚今遣主者吏并具案以往伏幸台照
卭州蒲倅
比得泥軾過之獲談宴者一再但尊俎蕭然為媿耳竊
計已至治部參懷教條百姓已有邦國不空之歌矣共
惟白鶴之山爽氣來集宴處甚恬台候勝常某日日偵
視印章欲為賀今日家㛐之弟衡正雅之官夾門敢先
通此記更望庇存其人使有大厦之依也未間千萬保
嗇别有尺一之除
又
别後時移節遷遂見秋杪來書稠重良戢至意因審比
來台候勝常郡無太守上綱正當行其事事豈有難者
但少垂神董攝封内自應趨令所諭已為施行未間千
萬厚自持佇期仗節撫藩
蜀州袁倅
天高景徹氣體宜快伏惟寢食復初台候勝常未間千
萬厚自持前刺大州
又
居官無它惟不失王事程乃不負縣官耳承小失適而
能不忘其職果踐此言良副所望也官餘更宜親近藥
物善自遵養為佳
又
歲云暮矣伏惟參懷大府之政神相賢勞台候勝常未
間更冀善調適前登神州奥府
又
某日益衰懶公事外惟静坐耳遂忘長者都不辦時致
問左右精力絶人裁剸之餘尚能相勞苦更分九轉刀
圭感刻不可言偶有丹砂并蒲墨二漫塵几棐非足為
報恐須之也
又
某為邦僅能了繩尺碎劇不大乏興耳每辱來牋不有
以敦厲凡薄而飾奬過實何也讀之但增惶悚
又
承喻皇甫甥質物已令贖還付函使矣迫節多事所欲
言者無窮而臨紙吃吃不能盡吐之幸照亮
嘉州何倅
歲暮九頂之氣不泫寒否伏惟參懷多暇台候勝常未
間千萬保嗇前憑熊軾
又
稍不聞問良劇馳思邇來治府歲會當已趣辦為一道
之最别駕之功多矣衰懶愧不能追惟有絶歎
又
歲事便已遒盡東風已解凍矣伏計中和之氣多於他
邦冲衿粹温也未果以一番為賀先辱手誨感佩重勤
無以寄言黃柑百枚漫往可以薦柏酒併冀台察
又
宋景文公文章稱一世向來在益州紬史時左右峩眉
奉斫削當日稱其風流公能刊正其集舉以見貺讀之
想見其勝味也感刻感刻
又
某比已作報矣今日又承寵問欣聞比來刺史咨仰神
相賢勞尊候勝常未間更冀厚自持前有最賞
又
某視事再浹日尚未知為政之方而於風俗亦未悉也
鳬舄頃在此良夕宜有輔其不逮而告以未聞何為稱
頌之言吃吃不去口非所望也凌雲寺謾為作詩何足
塵滓山中之石耶女夫移試事荷歴意感刻
又
即日秋陽堅此百穀伏惟嘉歲之美台候萬福未間更
祈盡珍重理遂開宣室
又
乘軾車往漢嘉盖踰年矣丹稜之民未嘗不東望歎息
不得被愷悌之澤也漢嘉父老不知何以報别駕之功
耶
又
承將解印組遂建蜀檣如吳下可謂釋奥渫升本朝之
秋也某衰懦聞之竊壮此舉而稱快願亟進道佇觀騰
翥
又
某治郡殊不進每念不得左右為之助宜致此耳承欲
過此而後東雖向來不獲言集某尚冀聞英偉之論於
一日之間以洗衰陋亦幸也貽書稱頌不敢當不敢當
瀘州何倅
天氣便類炎月不省泥軾始休起居何如伏惟一郡矜
式神明所相台候勝常未間更祈厚自持前有璽召
又
某聞英名甚久比在廣漢始見風規而觀為政殆有過
於所聞惟恨不獲從容接辭耳某近來此邦才短不能
任劇初視事而左轓過之不克挽留為一日之歡愧怍
盖至今也東向可勝邑邑
又
某比見王瀘州高明磊落人近世未易有也左右平日
抱宏偉之器今想一登其堂分投氣合歡然如笙磬矣
敢遙為其邦人賀
又
某恃同臭味甫通一牋輒有請於左右家弟公退為外
姪孫知錄以三百緡買田於瀘川未成券乃為孫知錄
姊婿林子質錢二十千於林蒙之今為大府拘償蒙之
冒官所請奉稍家弟欲以其田復歸其業主取二十千
納大府餘送家弟所不省亦可聽否率爾謁其私愧悚
愧悚併冀台亮
方通判
近自函使歸上記不省信後台用復何如伏惟邦國不
空民獲樂歲神相善政台候勝常某末涯瞻承更祈厚
頥前刺大州
又
某聞往來者言治部稱頌别駕之功滿道上已有預畏
其去者不知區區一州何足久留參懷耶某來此已八
告朔屬當修護城東隄須竹歲往市之封内而苦津吏
筭緡某辱與左右雅游而深識仁明愛此邦猶其邦也
所望矜聽不勝至禱
嵩山集卷四十
