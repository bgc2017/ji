嵩山集卷二十九
宋晁公遡撰
柬
上宰相小柬
即日璇穹週逥協氣充塞恭惟坐於廟堂兼運樞極王
室倚賴神明並相鈞候動止萬福某敬奉牋代其身賀
於堂上
二
邇日不省鈞用何如聖賢相逢坐建中和之極當此淑
節更覺協氣周流伏惟沖粹集於神衿起居超勝其在
方内拳拳之情更乞盡消息理永享三壽之祉
三
某伏聞丞相之印明天子久未有所付海内延頸日佇
顯册之頒盖踰年于此矣属者恭審詔自中出告於大
庭卿大夫則相賀於朝士庶人則相賀於家乃知明天
子必待其知之深而後用之富公韓公之登庸直如是
耳某在遠不得從百事詣光範門敢致一牋於袞衣之
前伏乞鈞覽
四
某名跡冗微不敢以書通於名公大臣而獨喜見東南
來者從之問名公大臣之賢東南來者皆亹亹談相公
頃在天官時吏不敢為姦而士大夫恃為津梁已有廟
堂之望矣今某與遠方之人自聞召還揆路遂執鈞衡
無不欣欣相告中外幸甚幸甚
五
某少經憂患異於他人重以才具迂疎不任當世驅使
以此實無宦情顧出仕垂三十年無田廬可歸為貧所
驅矻矻州縣間但知自治而已不自意猥蒙朝廷遽從
支郡擢付一道而巴蜀之俗喜為朋比以闊略不事事
為賢某效之則違其本性且負朝廷欲不效之雖民則
喜矣其如官吏不悦者衆朝夕皇皇不知所圖輒敢布
之伏乞鈞察
上執政小柬
即日春服既成恭惟端委廟堂(樞密云端委宥府)四方承式神
明並相鈞候動止萬福某敬奉一函於黃閤之下
二
此日不省鈞用何如大君子與天地同流體備四時起
居無不宜之也更乞持精養神永為王室柱石
三
伏惟名振天下德冠列辟聖上所欲亟用而中外猶恨
於晚某見方册或有此而不謂今乃親覩也甚盛甚盛
自今傾耳以聽必有以大副四海之望
四
比聞強敵窺邊征戍之夫無不懍懍而彼終不復侵尺
寸之地卒於定議和好無間中國非閤下居衡軸之室
(樞密云在樞機之庭)何以使其無所疑而悦從哉某與斯人安於
奠枕幸甚幸甚
五
今士大夫皆身至宰庭乃得賜虎符而遣之郡某獨媮
安坐獲二千石印章既免往返萬里之途而即享飽煖
之賜銘藏恩紀無地寄言
六
某為貧逐食乃不自量得此難治之地百弊如絲棼殆
不可理盖有年矣顧惟供億大軍不可乏興已於今月
初六日領賤事當竭綿力有以塞責不敢上煩汰遣伏
乞鈞察
虞參政
某陸沈於峽内久矣昨者最蒙異常之知盖不以流俗
相待常懼不足副此意及閤下立於九德之朝先賜以
手命某慙悸即修報而適遇使節出疆持書者空歸拳
拳之誠不能自達殆是賦分窮薄故姓名不克近貴人
之門爾後欲再以牋上公府顧相望如雲泥然又不敢
遣某今已至治所故事當謝於執政大臣敢併以布下
情併乞鈞察
王樞密
某陸沈於峽内久矣昨者最蒙異常之知屢奏其狀某
每懼不足副此期待今得守通義號為通經習法之邦
恐非短淺所能辦治然不敢不勉以無負疇昔併乞鈞
察
楊參政
即日氣迫槐序恭惟勲在王室神明所相鈞候動止萬
福某敬奉一牋告至於行馬之前
二
比來不省鈞用何如伏以寅亮天地之才佚於第家則
移其施於國者而施諸身固宜隂陽和於中而協氣洽
於四體也豈待區區更獻尊生之請
三
通義之為州今劒東西皆莫敢與争重盖属有廟堂之
老尊居里中車過者下而舉蜀之士大夫瞻望為矜式
吾州實甚盛也但恐赤舄不可久留耳
四
迺者率爾貢牋於黃閤之前盖百僚事大臣之禮也但
得侍史通之已大幸敢謂勞謙特賜答教公則為盛德
矣其如損朝廷之體何
五
今日已入境念將至治所即當步入里門請見於堂下
顧惟謁大臣合齋戒沐浴卜日而後乞呼召許則進敢
先以墨啟布之下執亊伏望察其不即入謁之意悸恐
悸恐
吳宣撫
即日惠風和暢恭惟卧護全蜀隠如長城神明並相鈞
候動止萬福某謹奉墨啟申問節下
二
邇日不審鈞用何如蜀地六十餘郡仰恃威德安於里
閭於食必祝於社必禱伏惟耆艾之福自應日增月加
更乞盡消息理下副巡属拳拳之情
三
自建炎以來其以身為社稷之衞使西南一方之民老
死不見兵革者計功孰出節下之右強敵畏威聞已請
和今之元勲盛烈實在一門盖當如伊吕開國傳之子
孫與宋無極
四
某自入益部所在見里閭晏眠安樂之音相聞初不知
昨來敵之窺邊也道途之間皆云恃節下而然無不歎
息感戴其在郡縣之吏夫復何事惟當餽餉以時上寬
後爨之憂而已伏乞鈞察
五
某得郡於巡属當詣節下受約束而後行竊惟月有成
歲有會不可少廢於須臾以負課殿上煩吏議謹以便
道取程今日已至治所其如不即奔走大府退切悸恐
敢望寬貸其慢以責其後效幸甚幸甚
六
某本不習吏道為貧逐食推移至於為郡雖全家遂得
飽暖而夙夜是懼將不勝任而去所恃寬明責其可為
而恕其所不能為某敢不自效
吳宣撫郡王
即日秋高氣肅恭惟裂地稱王威望益尊敵國畏服神
明並相鈞候動止萬福某謹遣一介代覲
二
邇日不省鈞用何如伏惟保安全蜀社稷倚賴功塞天
地自應四時之氣集為太和洽於體府固當起居安強
精力克壯不待區區以尊生為請
三
東至硤門西抵長道六十餘郡之人仰事俯育安於田
里終身不聞風塵之警不蹈鋒鏑之患者郡王可謂有
大造於兹土也上帝錫以難老天子極其寵禄尚未足
報爾顧某安能形容萬分甚盛甚盛
四
伏以本朝以來元功大臣疏爵而王之者盖皆可考未
有若今勲業萃於一門坐扞秦雍之衝垂四十年使敵
人懾服不敢窺邊論勲較德宜有茅土開國稱孤兹審
有司擇日備禮策命中外欣欣咸賀主上之行賞當功
也其與巡属之吏執筆修慶其敢後耶干冒鈞聽不勝
悸恐
五
敢問一節以趍見於闕庭衝犯風埃跋涉山川鈞用不
致勞乎伏想晝日三接天子改容出入三覲都人聳觀
微豐功駿烈何以得此比來弭節漢中幢盖旌麾光照
城府可以少休徒御某恨不得拜於轅門但勤引領
六
流落䕫部今將老矣隨牒推移遂至為郡某三月六日
已視賤事即具墨啟告於節下伏値介圭入覲不獲徹
於侍史今敢併以致於大纛之前㐲乞鈞察
虞參政
即日風扇微和恭惟赤舄還鄉神相次舍鈞候動止萬
福某敬遣一介以代櫜鞬之迎
二
邇日不省鈞用何似四時之氣莫如春和伏想泛舟而
來當此淑節山川華潤草木鮮榮亦足怡神而寓目更
乞以道養壽永究霖雨之澤
三
伏以柱石之具豈可一日而去廟堂四方之人如芘大
厦忽聞釋位而去浩然自得天佑王室寧有使袞衣之
遂歸乎殆先太傅之丘墓思得台星之光一照映之耳
某敢言之
四
某平日受知最深比年以來幾若自絶於門牆情非敢
然顧揣分量才正宜爾耳去年三月六日至郡即為一
牋謝於黃閤自後無事不敢輒通名於侍史引領兩曜
之躔但有馳爽不省鈞慈亦亮其悃愊否併乞鈞察
五
某伏聞齋航已入夔門久矣今江水清平風日妍暖正
宜錦纜徐牽卧看江山雍容而歸某所領郡去玉屏山
不遠敢問鹿轓亦由敝邑以往否惟朝夕俟櫂音肅拜
以近不勝跂踵以待
趙總領
即日陽節清淑恭惟位冠九棘神相忠勞台候動止萬
福某敬奉一牋賀於節下
二
邇日不省台用何如伏惟君子所居温厚之氣熏為至
和在於起居自應休暢更乞步趨實下以盡頥生之書
不勝至禱
三
節下按蜀圖籍内以撫民外以給軍論其功利盖為天
下之最而勞亦至矣謂當從容於九德之朝持精養神
以省思慮何尚爾久煩以主計之事耶想鋒車繼自今
至耳
四
節下領外計於是三年矣故事當還朝以預論思獻納
騎詔未至而位冠九列之命先下搢紳則知俊乂在庭
莫可以代之斯民則喜仁人在此抱虛之籍遂除而郡
縣不困矣幸甚幸甚敢為牋以具道路之歌伏乞台察
五
某為此彫郡已踰旬朔大懼不稱其任或乏軍興上煩
簿責今幸朝廷有蠲除虚額之令以成節下愛養民力
之意某私自喜幸迂疎可以充位矣不勝朝夕以望條
教之至
嵩山集卷二十九
