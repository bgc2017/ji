嵩山集卷七
宋晁公遡撰
古詩一十八首
得東南書報亂後東都故居猶存而州北松檟
亦無毁者
旄頭光垂北風起黃沙漫漫暗天地翠華清曉巡朔方
咸陽宫殿生荆杞健兒解鞍留漢土凝碧池頭日歌舞
一朝忽棄洪河南來歸輿圖丞相府當初亂離誰料此
南北中分指淮水天暌地隔十五年不知中原復何似
至今兵罷關泥開始有北客中原來歷言王侯故第宅
瓦礫半在高臺摧最憐長楊與宣曲樹木荒涼迷御宿
上林苑廢花自開輦路春回草還綠宫中千門萬戶空
獸扉凝塵生網蟲遺民相對向天泣耳冷不聞長樂鐘
外城白晝無人行當道往往狐狸鳴天隂日暮聞鬼哭
萬家經亂今一存嗚呼上帝白玉京繁華掃地令人驚
此生復識太平象不及百年終未能世人寧有金石堅
定恐不見全盛年出門恍惚忘南北故國何在山連天
豈意揚雄一區宅城破蕭條尚如昔閉門風雨長蓬蒿
榱桷多年亦傾側戶牖尚帶沙場塵小兒猶學金笳聲
四隣半已易新主存者無復當時人城北凄涼九原路
往往停車不忍去幸無樵牧犯松柏那有鮮卑護置墓
春風冢木生蒼煙北望拜泣還欣然向來艱難誰得免
獨我獲此真天憐君不見開成相國玉杯第甘露變興
巢亦毁又不見驪山築墳葬祖龍牧兒盜入焚其中儒
生慮遠無後憂生居敝廬死山丘五世相傳蓋有道中
無所欲人何求邇來天涯倦為客角巾行卜東歸日里
中耆舊今已無忍聽隣人更吹笛
尉廨無隙地不能蒔花竹之屬惟廳事前舊有
柳一株予憐其獨也增植其七焉暮春之月大
有生意可喜為賦此
千林春入花梢紅空庭無樹來東風手栽楊柳三尺許
芳意已在萌芽中官居難期十年木聊爾移根伴幽獨
雨催細葉相續生眉峯為誰出脩綠君不見美人夢中
春日長翠簾風開捲春光饑寒病叟寧有此蒼苔破封
對作行游絲飛空日停午乳燕巢成寂無語柔條作隂
未覆庭影立東風不能舞明年我亦未成歸會見裊裊
生新枝清隂漸滿搖落日度曲無力弓蠻垂人生於世
無定著身與楊花共飄泊他年莫忘桓將軍漢南重來
看搖落
晝寢
官曹無人吏休沐杜門謝病車脫軸門前經旬客不至
苔色侵階春更綠書堂蕭然白日静黃蜂收聲蜜房足
楊花浩蕩天無風簷端三丈朝陽紅晴薰病眼煖欲醉
卧搔短髮如飛蓬枕書睡熟呼不醒黃粱正飯邯鄲翁
不知紛紜夢幾許覺來煙際聞昏鐘
平都山硤中勝處余思欲一到而不能近得予
弟書云今歲仲春嘗與外兄孫長文順流往遊
焉聞之不勝悵然
沙痕夜漲春流生微風不起波紋平雲間眩轉失煙樹
輕舟直下鳬鷗驚櫓聲欲出含風灣舟人已指平都山
仙宫無人鎖春日蒼煙漠漠松聲寒謫仙賓天上寥廓
三百年來無此樂知君此游殆竒絶硤中山川豈云惡
昔年相期欲同往流落空山阻清賞興公雖不見天台
執筆猶能寄遐想
恭南道中有感
西風夜驚林木葉下寒浦大江未收潦黃流尚奔注起
看曙光開忽已暗煙霧靄靄空谷雲冥冥秋江雨昏霾
天際山暝入雲間樹跳波亂沸白行旅皆斷渡況復悲
遠行扶疾在道路嚴程不可緩端為斗米誤有田儻可
歸破甑誰復顧
雨中
冥冥雨脚來巖谷生暝色大江失洲渚隠起煙霧白微
茫沙邊樹坐覺雲氣隔霖霪已經時初不見天日城中
三尺泥陌上無轍迹秋田穫無時農父相對泣各言迫
軍輸督責甚峻急今晨忽晴霽曉日照屋壁吾饑行可
療庶食明年麥
凝香堂
訟庭鞠茂草圜扉生網蟲政成胡不樂酒肴可從容人
云倡優拙公在宴寢中翰墨以自娛落紙驚游龍壁間
三大字筆畫元自工焚香日清坐未覺塵事蒙窗虚度
清光簾疎捲秋風隠几衆山碧題詩秋葉紅脩篁發清
籟為公奏笙鏞坐客憮然笑此興誰能同但聞太守樂
焉知清静功
有客自關外來頗道邊亭暴露之苦時子止兄
方趨原上予因感而有作
平涼㰱血不濡齒奚車轔轔臨渭水一丸未及封函關
已復酣歌飲都市近聞移屯集岐下戰聲日震長平瓦
兩軍相持久未决將軍寶帳皆在野野田秋深風力勁
邊雲日滿青泥嶺三軍雨立甲裳重諸將露宿旃裘冷
原頭霜落黃蘆乾西風獵獵邊亭寒從軍之樂今有幾
仲宣寄詩煩說似
題趙誠甫養恬軒
本朝流澤長後世多宗英故老稱先王往往如咸平及
見後來秀亦皆有典刑辟疆好清静雖仕不近名每笑
黃須兒鞍馬勤遠征功成不過侯彈雀良自輕養恬一
室内尤見避世情帝欲睦其族賜祿恩甚榮不煩親指
呼卧護鈴下兵優游有餘樂軒窗亦虚明客來願置醴
庶無忘穆生
遊仙都山
松環樓殿青江遶石壁流清波天讓碧月照無邊秋風
景自清好江山難獨遊舉觴聊一醉放懷忘百憂
早起
晨煙生遠山空翠蒙餘昏天容頗不佳北風凄以寒醉
眠擁敗絮方知有竒温夢餘忽驚悟簷有鬭鵲喧
冬暮
風林委黃葉寒烏噪枯枝四山失其蔽慘淡無竒姿是
時歲云暮節物良可悲邊馬嘶北風塞垣草亦衰傳聞
西南戍未敢休王師不辭征行苦頗念餽餉遲遥憐持
戟士半是五陵兒不知家存亡辛苦臨邊陲日暮裘褐
單誰當寄征衣
歲晏
歲晏天益寒短景殊未長曉日出愈遲翳翳迷扶桑微
陽不破霧髣髴光有芒開門視屋瓦北風吹朝霜起坐
擁寒爐束帶指已僵灰中見宿火晶熒無餘光天寒不
可出墐戶宜深藏朝衙不敢後歛板趨公堂歸來日正
出臨階負朝陽兹晨暫自適明朝殊未央
天寒
樹頭謖謖風聲來木葉已盡吹黃埃是時霜飛萬瓦白
曉霧欲破晨光開嚴天禦寒惟酒可急喚江南鸚鵡杯
一杯未盡醉色起紅入兩頰驚春回惟愁見守不少貸
酒力未解還相催遥瞻浮雲蔽北極故鄉何在心悠哉
茂陵先帝儻見夢敢不奏記通天臺
子兼行後一日作
平生每臨岐輒作數日惡況當暮冬際尤用感離索千
林已空枝饑烏晚猶啄北風殊未已槭槭卷黃落想當
道里遠窈窕復尋壑霜寒清夜驛月樹墮驚鵲僕夫睡
已熟獨坐誰與樂寄詩往問之聊以慰寂寞
馮萬州當可以洞庭春色遺王子載蓋用安定
郡王遺法也子載招予飲為賦之
秋風洞庭波霜落洲渚出黃蘆半傾倒江樹無復色獨
餘千木奴后皇所嘉植芳辛有餘味不減玉斝瀝可令
披黃苞以甘授歡伯釀成無邊春吞此雲夢澤猶持陶
家輪斷取李衡宅納之甕盎中未覺宇宙窄方當玉腴
熟溜溜糟床滴尚帶含霜容未飲香滿室味奪桑落醇
色輕蒲萄碧夷考無前聞疇能妙儀狄流傳自王家遺
法後世得不宜博涼州時可餉賓客輟餐茗戰罷持用
解水厄
飲兵厨羔羊酒
沙晴草軟羔羊肥玉肪與酒還相宜鸞刀薦味下麴蘖
釀久骨醉凝浮脂朝來清香發甕面起視綠漲微生漪
入杯無聲瀉重碧僅得一醉夫何為君不見先王作誥
已刺譏後來為此尤可悲
樂温舟中作
密雲卷雨歸空山暮林接翅昏鴉還須臾水面明月出
滄江萬頃瑠璃寒波平汗漫天無風水光月色相為容
臨流愛此無盡碧乘月直下滄浪中江心石出高崔嵬
水作鏡面無停埃琉璃萬頃忽破碎知是一葦横江來
中流與月更媚嫵湛湛無聲翠光舞飄然長嘯順流下
櫂夫請留恐仙去姑令結纜寒沙邊月方正中光入船
洗杯索酒屬明月今夕之樂寧非天
嵩山集卷七
