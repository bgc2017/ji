嵩山集卷二十五
宋晁公遡撰
啟
賀葉左相啟
惟帝則哲知當代非常之才謂公其來正上相久虚之
位識者相賀翕然同辭竊以無烈火則不能見精金之
良非嚴霜則何以表勁柏之節故君臣之間因事而益
信凡聖賢之德遇謗而乃彰睿懷有感於中深恨大用
之晚某官言合稷契名高蕭曹頃在天官之銓仕不賕
吏及居道揆之地忠以事君國之倚毗衆所属望比奉
身而遽去俄當宁之有言昔惑於詆欺惟予一人佚罰
今堲彼讒說灼見三有俊心自兹委任而不疑必將功
業之有立某遙想都邑歡騰詠歌國人皆曰賢其何傷
於日月太師以為首以其告於神明竊見遠方實同慶
頌
賀魏右相啟
置諸左右作相爰選邇僚踰於前後數公莫如舊德始
正台衡之位亟新海宇之觀竊以載籍之傳以至于今
未有政事之堂而無其長殆將踰歲曾莫告廷忽一朝
典册之遂頒必千載明良之相得某官自任以重能尊
所聞出遇可為之時見知有道之主舜受堯之天下每
躬稟於聖謨尹相湯于鳴條方共圖於武事參决國論
時游機庭属宰席之久虚顧朝紳之相語衆但知居衡
軸之地惟帝其難之上以謂預巖廊之游非君誰可者
既執魁柄即成顯庸某猥被隆施洊膺煩使有所譽其
有所試恐稱塞之不能可與立未可與權但恪勤之是
勉敢期晚歲永託大鈞
答眉州秀才啟
猥叨殊恩獲守是土讀詩書律令盖天下至於吏民視
動作語言皆能習知於守令况我俊造秀於里閭某人
學由家傳經有師法如土地豐美而宜杞梓之産須雨
露長養以成棟樑之材豈意餘生獲觀諸彦增置博士
弟子既已興太平之原召問長老先生正欲聞安集之
道過承華翰雖感至情顧稱譽之良多非衰遲之所望
其為愧怍未易敷陳
答師解元啟
昔卧東牀偶與其選今來西蜀乃守此邦方思往事以
感傷過辱親朋之慰藉某人早游於藝更博以文當求
攀桂之高枝但用穿楊之舊箭勉趨遠大何羨衰遲延
賞不識於韋臯高門固無其事衞玠可齊於樂廣老夫
安有是名念莫謝於貽書顧徒為之起愧
答王解元啟
久處里閭阻開仙桂之籍特勤屐屣來由瑞草之橋念
西華之子其甚貧誦東坡之詩而永歎某人年稱耆舊
學有淵源尚餘棕鞋桐帽之風乃困蓬戶桑樞之陋席
間相見宛如紅帶之老人江上争扶誰弔青衣之遺迹
因追思於往事實有感於予懷勉答長牋莫酬至意
答蘇解元啟
將臨劇郡初無兩漢之循良忽辱高文已有三蘇之風
氣不勝其愧莫稱此邦某人生于士鄉輔以世業固知
辭彩之本其俗更宜朴厚以率其人不恥下問是以謂
文乃過求於衰拙何必讀書然後為學盍少變於浮華
庶還近古之風皆云自子而始愚或有得謀敢不忠
答史解元啟
行路棘澁悵踰月而莫前丈人冰清撫舊游而不見方
為興感忽辱飛文某人能敬先賢不忘雅好儻自知於
肺腑肯但作於面朋周親不如仁人願深明於鄙意文
質然後君子豈專事於空言跋涉方疲報酬甚略
答吕解元啟
每自念為郡縣之長刑人殺人豈若論養性命之方上
藥中藥可以濟衆不專利身喜承巾屨之臨願聞水火
之濟某人蚤以秀士游于膠庠雖不能登賢能之書顧
今稱有典刑之老彼列諸侯千八百國顧反病民而誦
醫經數十萬言盖嘗起死居官何有較德良慙某適會
簿書之閑要觀色脉之妙知仲景之名世雖識鑒不及
於前賢問思邈以養生庶壽考或延於晩歲因修牋牘
之報輒陳悃愊之言
答令狐解元啟
嘗記往年斯友一鄉之善豈期今日不遠千里而來載
誦高文信為良友某人秉德温厚通經精深長而多髯
尚肖乃祖之狀微雖具體肯作小人之儒頃属老夫之
為邦乃偕邑子而見客但謂同師於洙泗不知異派於
淄渑陳亢問於伯魚使吾兒之與處仲尼失之子羽顧
我輩以何言今觀徒步之相從益歎久要之未有佇看
决科之選當獲知言之名
又答
紞如五鼓初去故都違之一邦復得劇郡正望樂告以
善乃貽溢美之言某人學問精深行能茂美肯如餘子
婞婞而為丈夫盖慕古人彬彬然後君子某頃從宴語
每歎高風要盡此生相與為盛德事共矯其敝不必解
世俗書繼自崇朝願聞讜論
答楊秀才啟
至三老之州已喜觀於多士望一區之宅尚越在於他
邦方切詠懷遽承勞苦某人文能行遠志欲决科將求
郡刺史而引嫌遂就部使者之勸駕四海皆兄弟况老
夫誠與之有交三歲興賢能在高才何患於不得勉從
鄉舉佇慶彙征
答宋解元啟
尚記去年見於稠人廣坐未知戚属出於大夫貳宗載
辱迂臨愈增厚媿某人深懷至性篤念懿親肯恕老夫
之廢忘復與天倫而趨進人不知而不愠能思先聖之
立言聲相應而相求盖謂外家之同氣銘藏此意感歎
于中
答史解元啟
一鄉友善士顧每見而欣然十年為故人况相從之舊
矣重承牋牘益歎情文某人属詞甚工誨人不倦自行
束脩以上嘗辱教於吾兒以樂嘉賓之心復燕游於兹
地良為喜快未易名言
答白解元啟
周之治尚文盖亦極矣漢之斵為朴冀以返之豈伊居
塾而為師尚有貽書之過實某人聚徒講藝樂道安時
無心富貴而富貴逼人兹固言其有命匪求童蒙而童
蒙求我惟勿倦於教人使郡縣獄訟之遂衰而閭里絃
歌之相接孝弟犯上者鮮安敢忘吾子之功仁義非禮
不成亦當修太守之職各期弗懈庶俾有傳
答梁敦義秀才啟
竊承負笈而來鼓篋於此要與人才而輩出過於古磬
十六枚益思賢哲之善言觀諸聖門二三子况是文翁
之興學勿止張叔而為師列於左右之生當異於衆從
彼先後之進更審所宜因辱賦詠之貽輒效切磋之報
答宋秀才啟
送以禮樂而有光華是稱膚使聞諸道路未知信否敢
辱長牋良佩眷存更增感怍某人實在外属有懷至情
粲然鋪陳言不可若是其幾也觀其稱頌謂吾何足以
堪之亟為占辭莫殫謝悃
答楊昌辰謝依竹堂詩啟
家多竹而門可欵每嗟瞻晤之無由言為詩而聲成文
姑託詠歌而相語反勤遠駕特謁賓筵某人優游田廬
嘯傲林壑如姑蘇山中之客築少陵野外之堂汗簡而
寫殺青夜然膏而不倦班衣以奉垂白冬生笋而可飱
若自結於歲寒不復追於時好忽輟其寢門之問而從
我朋簪之游何可一日無此君能為賢者之事不遠千
里利吾國豈肯徒然而來勿遽返於庭闈請劇談於仁
義
答彭州李倅啟
二月初吉遠辱貽書三歎遺音深為擊節何鋪張之甚
麗乃退託於不能某官涖官之初休駕未久雖雅志欲
安於其位願為小相焉顧諸公皆念於是邦未甚此時
者聞簿書之緣絶致期會之稽遲巧匠旁觀而縮手袖
間忍視斯民之彫敝謁者復通而望履幕下往見其属
之走趍責其在公率以稱最少副當途之意益為知己
之榮
答眉州樊倅啟
人之良會當知有數其間今者遠來頗恨相見之晚属
已去郡莫遑為僚某官嘗仕是邦久知其俗必念辭滿
之後不勝彫瘵之餘顧若衰遲斗筲之人何足算也宜
加恩惠山徑之蹊介然成之勿令此道之不行庶使斯
民而有賴願敦實效無事空言
嵩山集卷二十五
