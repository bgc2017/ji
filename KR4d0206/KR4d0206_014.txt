嵩山集卷十四
宋晁公遡撰
律詩三十五首
即事
故國邊聲静鼔鼙依然宫闕淚沾衣端門曉日烏聲樂
別殿春風燕影歸目斷楚天嗟樹隔夢回梁苑逐雲飛
里中父老今誰在聞說比隣半是非
寄子兼弟時聞有平都之游
春風殿閣百花香欲去題詩細作行聞爾東游有佳句
只應先我賦靈光
遣愁
白盡汀蘋老黃彫岸草秋西風正蕭瑟何處不堪愁
巴江
巴江暮秋末霜降千林空山色不改碧蓼花無數紅木
葉感湘浦蓴羹憶江東艱難志當壯吾未怨途窮
懷子兼弟時在寧江赴試
霸國山河在秋風草樹疎羈游今幾日旅食定何如夢
想池塘句愁消鴻雁書細思治安策勉力獻公車
又
江晩微收潦乘流久已歸沈郎正多病水帝有餘威鴻
雁幾時到脊鴒相背飛題書問行李東望獨依依
予己未十月二十有二日去涪上越明年八月
二十有八日以事再來觀山川之勝無異於昔
而予之幽憂抑鬱亦自若也
重來閒曳杖藜行白帽依前似管寧風雨只如當日恨
江山不改故時青天寒未夕窗先暝霜晚無聲葉自零
詩罷時為洛生詠醉吟聊使故人聽
送王和甄竇公瑞歸魚洞
壁掛凝塵榻苔生嘯月樓喜聞佳客至能為故人留雨
積山川暝風傳鼔角秋沙邊晩相別留眼送歸舟
秋江
秋江水清不勝綠還與漢江顔色同望中白鳥忽飛去
落日丹楓相映紅
和郭安道(在試院作)
水落灘聲急風來樹影移懶窮千里目空誦四愁詩白
帽何妨隠黃粱未遣炊要令鄉國夢暫向枕中遲
雨晴
西風送殘雨吹盡簷際滴稍稍江流清湛此千頃碧雲
收天倚蓋山静月銜壁秋容日夕佳真欲慰北客
別郭安道盧能甫
客路悲秋落木邊江流滚滚尚連天病來懶著登山屐
歸去聊乘下瀨船回首關河嗟去國傷心風雨送殘年
相逢又作怱怱別擬續陽關第二篇
偶題懷子兼弟
秋色丹楓畔愁心白雁邊東來又相失更擬待明年
夢中作
舉鞭重到故都行予亦咨嗟恨不勝心與隴雲留漢苑
目隨煙樹遶秦陵
尋梅花尚未有開者
問訊溪頭樹如何殊未春亦應心老大不逐世陳新
有感
不見罘罳闕于今已十春素衣不忍棄為有洛陽塵
雨中觀庭下梅二首
霏霏凍雨細無聲解洗梅花花上塵似與横枝借顔色
故應添我一分春
春近梅梢著意紅留花不發待東風籬邊一樹最佳處
半在冥濛煙雨中
詠銅缾中梅
折得寒香日暮歸銅缾添水養横枝書窗一夜月初滿
却似小溪清淺時
喜雨
提封為國守樂歲見天心與此一年食賜之三日霖打
荷看急點歷竹有清音上帝嗟何遠昭昭寔汝臨
三月晦日舟中
平生每欲惜芳菲人事還多與願違卧病不常同客醉
作詩才及送春歸
四月一日舟中
渺渺無風浪自平順流乘曉放舟行汀蘋不與春同老
池草能隨夢復生山色向人元不改年華轉景未須驚
故人相會無多日有酒何妨為我傾
師安撫生日
鼻祖貽謀遠承家積慶長青箱元不墜玉樹久逾芳氣
驗三嵎秀祥占五世昌向來蜀父老久憶漢文章試問
風騷將誰登翰墨場浮雲玉壘變秋草墨池荒大雅淪
金石斯文厭秕穅九成方命舜三變必興唐東壁初觀
象南箕果降光終當薦清廟始驗出崑岡世喜韶音在
人皆肉味忘遥聞望帝國重立鄭公鄉議論看前輩春
秋守素王談經追服杜下筆逼班揚價重連城璧功高
治水航詞源傾灧澦才刃劇干將思涌辭穿月文成字
挾霜高明齊日觀豪徤敵風檣不但垂金薤方期兆玉
璜徑宜排稷下不用奏阿房退草三千牘深窺數仞牆
多聞正科斗博識辨商羊鄉黨尊王烈交游說鄭莊絃
歌化鄒魯文物見成康壯歲觀周樂昭時笑楚狂風塵
天下轍日月魏中梁星列橋門外霜寒璧水傍應書隨
漢傳鼔篋上虞庠大策先多士高談兀老蒼諸儒甘折
角宗伯許升堂擢秀聯龍虎凌霄翳鳳凰西黌聊偃息
北海暫徊翔絳帳師儒室青衿弟子行至音消鄭衛俗
學起膏肓德業方天縱才名故日彰築巖宜夢說負鼎
可干湯憲古興華旦蒐儒列奉常魯宫傳禮樂趙鐸應
宫商金納諸侯酎郊崇上帝觴朝儀修草具廟樂紀芝
房方刺封中制將分岱岳祊守邦嚴典禮範俗正隄防
恩賜尚書舄班齊騎省郎明光聯執戟建禮入含香鳴
玉趨文陛垂紳拱御牀天臨豸冠動風凛獸樽涼禁省
吟紅藥朝廷少皂囊憂時惟賈傅疾惡甚張綱伏閣曾
留諫埋輪詎畏強忠言深慷慨直氣歘飛揚屢乞開宣
室常思請尚方馬皆貪立仗鳳獨見朝陽直道難容黯
羣臣惜渡湘虚心忘寵辱知命信行藏徼道森長樂周
廬肅未央贅衣重入侍交戟儼開張地有長城固時無
寶瑟僵鳴鑾思禹穴飛旆入雷塘仗狩崆峒遠旌垂少
海黃方資清宿衛乃遽釋軒裳負郭俄回駕專城再耀
鋩化移江北枳訟决召南棠已去浮江虎潛軀避境蝗
使車更刺舉夷路看騰驤未即歸前席還聞出護羌不
通五尺道坐富十年糧念昔東南帝多興楚越疆聚星
占晉國厭氣走秦皇往者何勞繼今王未易量布書垂
象魏仄席在巖廊大業雖中僨神謀正外攘會須擒頡
利方擬殄燒當宇宙依秦樹山河接汶篁再令宫禁肅
必賴股肱良豈久留乘塞行看入奉璋無安都護府亟
趣舍人裝有客彈長鋏終年竊太倉乘龍安敢望飛鳳
果為祥貪祿難投幘登堂阻奉觴遥期千歲夀坐見海
生桑
范令人生日
文正垂芳久風流八葉蕭名傳慶歷頌功冠寶元朝人
物追三代儀刑正百僚後來登玉筍故自有霜條配德
皆乘鳳生賢必珥貂賦高梁苑雪聲振浙江潮已慶生
金社俄聞夢紫霄颷車度弱水絳節下陽寥温潤珠無
纇清修玉不雕成家自褵結高節陋琴挑靈匹期河漢
仙槎近斗杓擇夫得温嶠傳業繼班昭比物能吟絮逢
辰解頌椒早遵王吉儉久去少君驕絳帳詩書在朱絃
律吕調行皆圖史應步節珮環搖林下風姿遠閨中禮
法饒翟衣嚴象服彤史嗣英颷夙御魚軒駕和鳴鳳管
簫清標矜竹潤盛德頌桃天八桂知同秀三芝等後彫
他年看洗髓終不羨雲翹
偶成
鸞鑑無塵月影圓不須朱粉汚紅顔待傳京兆眉膴樣
剰寫春容入遠山
臉上桃花春自開眉邊柳色日全回遥知弄粉粧成晚
應待温郎玉鏡臺
樓上東風簾幕垂纖纖春筍弄粧遲玉籠鸚鵡知人意
催報花梢日影移
深深小閤夜籠香日上珠簾逗曉光為喚羅帷春睡起
翠盆添水試新粧
九日
霜林木葉未全紅疎雨蕭蕭不滿空萬里黃花欺病眼
十年烏帽怯秋風可憐望遠身能徤愈覺追歡歲不同
便欲題詩問鄉國不堪回首失飛鴻
答鮮于晉伯再用游卧龍山詩韻見贈之什
康成名已滿山東復見談經鄭小同卧病向來嗟髀減
誦詩多謝愈頭風休隨賓客游梁苑合有文章動漢宫
如我空疎已何用一生丘壑坐竒窮
喜王志夫來
懶觀南土化歸勒北山銘蠟屐乃相過巾車何不停復
回千里駕去食五侯鯖想見知君到傳呼閤下鈴
恭州教授宋師民有詩次韻
但聞兩廡讀書聲學館無塵地更清歲久緇林皆木拱
春來泮水有芹生剰令龍虎登高第再賦鳬鷖美太平
我老循行才不稱愧君刻畫與虚名
聞伯初兄從周宣諭往兩京
聞道西從使者車殷勤問訊武侯廬卧牛已去多新冢
化鶴重來失舊居草木久荒門外逕塵埃應化壁中書
遥知流落歸無處未免悲歌問孟諸
嵩山集卷十四
