嵩山集卷五十四
宋晁公遡撰
墓誌
王少卿墓誌銘
公諱與字德全姓王氏紹興二十五年為夔州路轉運
判官始見某相語勿去幸佐我某為之留三年日日語
不厭大略本於不傷財不害民如司馬文正公言或曰
公之曾大父文公不嘗與司馬文正公之論異乎斯盖
不知者也胡不觀諸文公晚年之論文公與文正公俱
學孔子者也求之爲聚歛文公文正公皆知攻之特有
先有後爾公於是可為孝矣盖養志者也愛以德者也
公去䕫六年以目有疾上太府少卿印綬卒於家嗣子
宜之錄其行事以告於某使銘其墓碑某因得盡觀公
平生所為而後益知公之於文公猶蘇氏之有威也文
公之名乃益暴白嗚呼可謂孝矣文公諱安石守司空
贈太師大父諱滂奉議郎秘書省正字父諱桐承事郎
直龍圖閣累贈特進公始以文公追封舒王恩授承事
郎紹興二年起家鹽官縣丞年方壯屢行令事邑人已
安之秀州歲以錢給亭民煮鹽至十五年積十九萬七
千餘緡不給亭民無以煑鹽訴於朝除公提舉兩浙西
路常平茶鹽公事踰年盡償亭民且有贏巨萬請儲之
秦丞相曰於國何利乎公曰是錢不乏則鹽無虧國之
利也丞相意不快已又開華亭海鹽亭河二百餘里鹽
滋得流通其溢以溉田經界之法行甚害者三百六十
九事其七千二百三十七戶尤爲病公奏除之兼提點
刑獄未閱月正大辟重而輕者三人死而活者五人丞
相銜其前敢抗已以爲荆湖南路提點常平茶鹽公事
旋移北路轉運判官用以苦公也公不以爲懟益戒其
部曰民困矣爾取之勿倍經冤而訴於上者爾勿忿疾
郡縣皆應曰諾鄂州征民竹木并役之作堤捍江歲歲
水齧堤壊公募人厚與之直伐石於漢陽以為堤者五
百十九丈堤成水大至不能齧堤州人讙呌曰吾封植
者不伐矣吾罷老者休矣岳州賦於民者畞增二畞謂
之毛種公聞立罷之夔之郡縣行經界大為姦利不均
公至為均之戒其部曰吾州土瘠而貧不與它等民歲
輸者捐之又捐可也行其部持什器與偕須水則錢市
之通判夔州張紘公薄其人紘附丞相沈該進用誣公
苛歛罷轉運判官其歸一不載蜀産送者涕泣而言公
去我將如何明年起知眞州益務為寬大出俸錢糴米
五千餘石以減民輸訟者至諭之其情得深自悔謝以
去強猾者然後刑之適部使者有與公不相能誣奏貶
秩一等免兵部尚書洪遵殿中侍御史汪澈論其枉詔
還所貶秩提舉淮南東路常平茶鹽公事居無何得錢
千者其贏八十萬會女眞大入陷揚州四旁官吏環視
而逃公先受命備海道乃獨引兵趨崇眀西沙或勸无
行公不聽即日陞舟其案牘藏錢無毫釐失女眞既去
有詔寵褒之曰吾將使效職不去者勸朝廷論其課之
增為錢二百五十三萬餘緡鹽五十二萬四千六百餘
石而亭民亦以致富羡遂擢戶部員外郎總領湖廣江
西京西財賦時宿兵於邊輓輸者以六萬錢而致一斛
公遣官屬即其屯市之民爲便而用以饒遷太府少卿
疾不能治事遂以右中奉大夫直敷文閣提舉台州崇
德觀其粮在襄陽者得石百餘萬其諸戍亦不減十餘
萬上猶冀公之疾愈而復用之詔曰須其愈亟以來隆
興二年閏十一月一日卒於蘇州寶華山之私第年五
十三乾道元年五月十二日葬於湖州烏程縣霅水鄉
丘墓村屏風山之下娶鄭氏贈令人先公卒男一人宜
之女一人未嫁疾革告宜之與其從子升之以事君行
已者曰吾固嘗語汝今將死而言庶汝念之勿忘也公
居官得饋遺藏之去則歸於官凡四千六百緡文公之
清節為似之矣夫使公之生也蚤而及乎文公之時文
公必曰吾家有由也惡聲其不聞焉某既載其事則遂
繫以銘曰
吁嗟文公秉志孔武鄙今弗為維古之慕
古謂伊何必曰堯舜公其承後不墜厥問
自仕迄歸甚敏於行文公有志迨我而成
緬彼二帝無或怨咨既富既庶我安静之
凡世大家誰其無孫衆稱其賢爵位之存
公能繼之惟艱其有時亦逢矣用乃莫究
士啜而悲有時無年維石有章刻示九原
江原張君墓誌銘
江原張成叔始入鄉校即爲古文尚書時主司非王氏
說不能通每入坐試席惟考究古義一不主王氏說於
是天下凡評文章必歸之通官貴人又獨好予所為文
且死屬其子若虛曰葬必求予銘若虛既除喪之六月
其母語若虛爾忘爾父之言乎即日自其鄉走眉州來
請予得其所書行事私怪其父生已不能追時好以老
於諸生葬有銘必託之通官貴人所欲顯揚於後而覆
盖其子若孫也而復求予銘其生徇其志予固不可以
奪如其葬則在子盍亦求於通官貴人可也若虛曰吾
父非悖者其有以也夫予因歎曰在唐權德輿盛時為
宰相坐廟朝凡有葬其親者不得其銘則自懟為不孝
乃今無一傳者焉惟昌黎韓愈為四門助教為國子博
士其時所刻銘故赫赫尚存乃父之意抑其在此予愧
非其人若虛泣曰苟不得銘以歸是無以葬吾父也予
不得已諾而銘之其先高祖諱中理嘉祐初與顔復輩
二十三人遺逸舉召試中書省獨謝不起就拜將作監
主簿曾祖諱公綽其鄉推為鉅人長者祖諱滸嘗與維
州試第一而開封府者非維州比也天下之士舉集焉
試又在優等考諱珤以五舉於禮部授九品官嘗監瀘
南井鹽致仕得右承務郎以卒成叔諱績其季子也始
自東漢張文紀其風節盖偉矣成叔嘗欲世其家為不
墜者故務為崖岸嶄絶不可近至其論說天下事物之
理則披抉其奥盡露州縣長官聞其名思聽其說顧不
可致皆就見之資以為政成叔之兄伯氏仲氏與其子
相繼卒能使其母忘其哀而伯氏仲氏之遺孫忘其孤
其稍大也男乎詩書誨之女乎組紃誨之可嫁者嫁可
娶者娶大小宗之不能立者亦皆使有所立其事若米
鹽成叔處之乃甚暇而辦其餘力猶足溢於筆墨皆可
觀百工伎藝無不通解成叔盖多才者以不得用於世
而用於其家止於如此而已使成叔用於世則有得於
今必失於古不知成叔其孰所願哉知成叔者當能辨
之成叔之卒年五十有二以隆興二年十月十五日其
葬於犍爲鄉伏筒里世塋之次則以乾道二年十月乙
酉娶湯氏左朝散大夫前通判成都府贈大中大夫牧
之女生三子若虚若晦若退一女嫁楊鑄銘曰
漢司空公葬於河南其子御史之葬則復返乎犍為
之阡兮唐之末有曰褀字景福者始遷於江原而宅
甘泉兮歴千數百載盖嘗三徙而卒不失其世守抑
可謂賢兮吾見公卿大夫既貴矣其後降於皂隸卒
不過於再傳兮盍亦觀諸張氏所以不失其世守者
居今而好古其所立之超然兮
嵩山集卷五十四
