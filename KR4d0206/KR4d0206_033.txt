嵩山集卷三十三
宋晁公遡撰
小柬
答史靈泉(臯)
即日風扇朱辰伏惟巖邑清曠尊候萬福未間更冀
厚自頥前位顯密
二
公此邦大家也盖如高山窮谷固為多材其楩柟栝柏
則其最耳植根所滋至今稱美不待一見已深頌慕但
恨一邑不足淹也
三
侍郎家兄受尊大君之知闔宗不敢忘承敦此好益見
拳拳於先友如此彌增感佩
四
某之才為數千戸之長亦自不稱忽逐食來此日懷愧
懼正望鄉人之善者有以規之不謂遠貺書札溢於頌
詠愈劇悚仄不省繼此能貽藥石之言乎
答蘇小溪
即日綠野已秀伏惟民安善政尊候萬福奉此牋復來
幹
二
起居比復何如遂州風氣清淑左右亦宜之否更乞厚
自持必不久于百里淹也
三
封内亦易治平公家所論刑賞忠厚之至盖可以施於
政者必復用之近聞蜀士多趣召東坡先生忠直之節
朝廷想思之豈容其後尚滯州縣耶
四
金水之别不覺便許久某繼此之官梁山短才日困簿
書既二年復易守是邦行役幾兩月疲薾可知也未遑
為問先承翰札之貺公之鄉閭易治而難服某未知其
方亦能見誨否
答宋漢初
即日天地閉藏伏惟弦歌無事尊候萬福未間更祈厚
自持前躡要途
二
久不聞音息不謂尚爾徊翔百里地富貴要自有時願
加涵養以須之
三
臨江之别為日遠矣靡日不懷但無從致問先辱記存
貺以翰墨如事其長何也尤增愧仄怱怱布答不盡所
欲言
四
漢初亦易治否今公朝議蠲虚額自今郡縣拜賜况在
政成益當擁黃紬高眠耳更書復在何時此去遂改中
都官乎
答謝眉山
即日歲晏多隂伏惟尊候萬福未間千萬厚自持前最
察舉
二
劍西人物不與他州並公儒家者流所傳遠矣尤當秀
出恨未見爾良深延佇
三
眉山亦劇邑老朽所冀縣有賢君得以蒙成幸矣公不
屑就之必能不孤此意願言勉旃
四
遠辱書札稱詠過其實世俗浮言聞之多矣幸相與為
篤實之論自力作報望亮其略
與吳提幹
即日麥已食新伏惟交修㩁牧之政主公詢仰神明加
相台候萬福某無由詣賓客之席輒以牋代謁
二
不省台用何如七閩山川清麗過于蜀部不審君子居
之亦安其土風否更乞厚自持以合四時之和
三
某平生頗與世異鹹酸惟樂聞賢士大夫之名每有得
焉輒累日喜以為吾黨其振乎此邦往來之郊近屢有
自益州來者無不稱頌左右盖數十年幕府所未見也
佇觀亟徵
四
為郡於明使者之封内聞有參佐至帳下即當為牋自
通姓名實故事也敢敬以徹於左右伏惟明使者風望
凜然更得九德之彦為之輔此部幸矣豈惟鄙夫
答楊知縣
即日農乃登麥伏惟鳬舄就道尊候勝常未間所冀厚
自持前施所學
二
益部號多才公其耆舊也必有以異于其儔者行觀設
施以副所望
三
聞之邦人公所得邑最為易治然天下豈有難易者能
以公勤廉清臨之則雖難治者亦易矣不然一閧之市
豈易服乎竊計高懷深逹於此老守之幸也
四
遠承惠書諄諄疊重浮語虛辭世俗所不能廢然自今
更望相與為篤實之政非賢者其誰望
答張彭山
即日草木鮮榮伏惟尊候萬福未間千萬保頥前膺推
擇
二
為别屬耳更勤寵問在行李中當亦勞也猶能及此耶
感佩至情其何可言
三
所諭廩食有不給者須得公驗今付僮幹怱怱作答幸
亮之
答陳縣丞
邇來蒸溽伏惟尊候萬福未間千萬調適更須光除
二
蜀盖多才矣然未見有磊磊落落大厭人意者豈某見
不多耶左右肯來為丞督事必能使衰拙有所驚歎乃
所望也
三
甫爾至郡庭方懼無以為政官屬賢者能有以教其不
逮則幸也遠辱來書溢於稱頌不敢當不敢當意者必
待見而後言耶繼此以俟
答黃教授
即日稻將登矣伏惟尚留芹宫尊候萬福未間千萬珍
攝前進班列
二
比聞已報代更意謂但持閥閱下三硤中臺論功則必
當量才定位當在虎闈何尚陸沈耶
三
承以論薦之章上於公車仕宦得去小宰之選旬除歲
遷自可坐致爵位以為親榮聞之喜甚遙為左右賀貽
書歸德於衰鈍知拳拳不忘良增嘉歎
四
某來此已四告朔尋常硤内望風謂益部難治今身履
之前言謬矣比來殊無事公能一來同登遠景樓舉酒
相屬乎延佇延佇
答劉知錄
即日草木敷榮伏惟折獄有閒尊候萬福未間更祈厚
頥前進班秩
二
相從一邦良賴賢者之助臨岐又勤追送至情乃爾但
增感歎人生如鹿豕然此别所望進德修業它日有聞
于此以慰老懷
三
某違異以來每恨傾企遠辱不忘更貺華翰溢於稱頌
非所以輔衰朽者愧不敢領此意也已見祥刑公如所
戒言之矣
答王丹稜
即日寒蟬鳴伏惟尊候萬福未間更冀厚自持前上要
津
二
某頃常預在太常籍奏中是時歎慕高才而取上第謂
即翺翔天朝矣豈意尚爾陸沈州縣耶功名會自有時
更少須之
三
丹稜地亦褊小左右春秋之學長於治人肯來臨百里
行稱最矣其如留滯何
四
某迂疎非治郡才推移至此每以為愧正望賢者佐之
乃可塞職爾遠辱一圅推許過其實不敢當惟有以相
輔則幸甚
答張監税
即日草木茂遂伏惟里舍就閒尊候萬福未間切祈調
適前膺最賞
二
益州文物盛矣左右天資之秀加以耳濡目染必將有
異於它邦之士惟升高者必自下從茲佇觀横奮
三
某得一州短淺豈能獨任其責正賴左右之賢相與共
圖之公職是筭緡必能使行旅願出其途則某所望也
四
久處硤内未果早識英標遠貺書札辭華璀璨遙知為
勝士也何時遂來以慰馳懷
答師將仕
即日春事垂盡伏惟優游里舍尊候萬福未間更祈厚
嗇前有推擇
二
廣漢之别不覺草木三發榮矣道遠不相聞惟有懷向
良晤在旬朝間預為欣浣
三
知已遂懷黃亦足慰平生力學之勤也外選何日唱注
佇觀治行
四
某得郡於益部乃是今之好學之國寡陋何以滿羣望
方以愧悚遠辱書縢稱譽甚過非所堪也
答楊解元
即日行遂嘗麥伏惟起居勝常未間更祈厚頥前豫賓
興
二
益部信多士遠辱詞翰粲然溢目行見一第溷子矣願
言勉旃
三
某久處硤内不相聞披玩來書知相與有連甚慰甚慰
既在外屬宜有以規諫不當若疎者徒為頌詠也所諭
須移試偶數日前已白計庭云無之奈何幸體亮
嵩山集卷三十三
