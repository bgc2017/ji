嵩山集卷三十二
宋晁公遡撰
小柬
張待制(震)
即日歲且更始共惟齋舫按行如在枕蓆神明所相台
候動止萬福某先遣一介前候次舍
二
比辰不省台用何如伏惟久厭硤内山麄土惡今入益
部所見水石清嘉復近始和更加秀麗想高懷甚喜飲
食為有味且佳眠也然所以頥生者尚敢以為請
三
□部之人得公二年覆露之正如蒙霧而行莫知其潤
斯為隂德多矣古之君子為政直如是耳彼求赫赫名
者淺哉其爲人也節下亦肯此言否
四
某遊子思故鄉聖賢皆不能免伏惟節下連率印綬而
歸其為忻喜可知也然聖賢出處之論固以為不可久
出亦不可久處公豈可懷抱濟世之具而不一拯斯民
乎主上亦必念此願無弛擔行且追鋒至矣
五
某去節下甚久不勝朝夕之思幾夢寐見之喜聞牙檣
近止即約束官奴買花鈿酒人㓗壺觴願親執斝於尊
下請車騎振臨之以盡門牆之情亦使徒馭少休跋涉
之勞也敢先以布下執事
陳茶馬(彌作)
即日麥秋至共惟六轡徐行原隰有光神明並相台候
動止萬福某敬遣一介以候前驅
二
邇日不審台用何如盛德所臨百靈自當呵禦不祥伏
想當此炎夏山川之氣皆效清凉更乞盡消息之方不
勝至請
三
天下之俗委靡不振久矣士大夫習於寬簡非君子剛
大之氣其孰能起之某得諸縉紳之論以為今可望以
此者捨節下其誰哉蜀部聞風已皆有立志某獨恨所
被者狹耳何時曠然盡變天下之俗耶拭目以俟
四
㩁牧之政盖可以強兵而富國主上舉以屬之節下其
意深矣方此講好修睦正當閒暇之時使茶戸富實取
其饒以助給軍食出徼外之駿以佐卒乘為之數年恢
復之具成矣節下當擅此功天下幸甚
五
某流落遠方以貧所驅而冒處劇郡欲罷不能重以積
敝之後府庫空虚賦入不及所出之半視事踰月矣茫
然未知所圖惟當夙夜匪懈而已更望高明有以誨告
之某之願也
宋知郡
即日嘗酎伏惟談笑而了一州神明加相台候萬福奉
此牋致之鈴下
二
比朝台用何如治所山川沃饒近盬氣候當不同它邦
其在啓處定佳也更冀厚自持前遂增秩
三
大名洋洋於縉紳間某聞之久矣而未得瞻承但恨經
遠之器不應屈於外藩使儒者之用不究耳聖上豈遺
賢者竚有持招
四
此邦與重部接壤休聲日與郵傳俱來為政者得矜式
矣某不量力而當煩劇所喜伐柯不遠敢以墨啓致區
區之情
五
某視事已再浹日而承積弊之久府庫一空賴為計庭
憐察于治府給鹽五十擔某不喜計庭知其匱乏而喜
執事之波必能及此土也敢遣一介以請伏望憐察
黎彭山
歲晏冰霜凜凛伏惟尊候勝常未間千萬飬志和補勉
應最條
二
劔西盖多才矣雖未瞻奉已知其出於名國萬家之城
必非生於三家市者比也何尚未掀奮而起乎
三
彭山久不治郡庭每以為憂今承外選推擇其才不待
注唱必清議所歸也願副此意使老守有以塞責乃幸
四
遠承書札甚寵此浮言也固愛華爛足以動心駭目猶
不若使施於有政俾塗歌里詠為佳耳所冀勉旃
答蘇監稅
即日風且解凍伏惟喬木在望尊候勝常未間更祈澡
練前繼此業
二
行役往返幾萬里矣跋涉不至勞乎歴覽山川太史公
所以成一家言想所得良多會當發於斯文
三
向來於李仁甫坐上見眉宇秀徹謂當即翺翔矣何始
爾結綬乎功名自有時更涵養以須之關市之征不足
溷子也
四
自來此邦訪問里中之英怪左右不在焉方切懷詠辱
手札勤勤懇懇便如晤對欣快何言更遲劇語
答李眉山
即日布農事伏惟休駕里中尊候萬福未間千萬嘘吸
冲和前有翹車之招
二
某始來方在絲棼中公獨助我使不復憶有一縣不敢
忘此但遽解組而歸為之悵然累日也
三
某向來每賴相規真我三益之友也飛舄既去尚能惠
藥石之誨今世豈復有若人也感刻不勝道區區具之
牋中
四
承釋此喧閧而就燕閒大可樂也春首幸一至堰上無
忘斯民敢復以告
與諸司屬官
即日氣迎槐序伏惟雍容賓筵神相賢勞台候萬福某
遣此介代謁
二
邇日不省台用何如儒者必觀夏小正之書順其時令
以自調適更冀加之意而已不勝區區之請
三
漢之所取為公卿者多自諸府参佐今朝廷益重此選
率自除用盖將試其才以漢制待之也伏惟執事之德
業朝廷所知出以輔其長藹然有聲矣佇觀趣召
答楊茶幹
即日萍始生伏惟帳下清閒台候萬福因函使之還奉
此記
二
起居比何如益州風土最美西山之雪下照城郭雖近
炎月當亦爽塏食寐甚宜更冀厚自持前有九遷
三
益部盖多賢矣而此邦尤為英俊之躔其一時之秀比
略得見之獨恨車騎未歸不獲瞻承為惘惘耳何時按
部而來豁此馳情
四
某得郡于此實受大府控制其事參佐敢不敬比怱忽
遣一介上記尚未返乃辱札翰下逮如待先生長者於
盛德固美矣得不損大府之尊乎開讀之次始覺前所
上記大為漫略愧仄不可言今併摧謝幸望矜亮
答郭撫幹
雨罷山川有佳色伏惟憑軾徐行神相次舍尊候勝常
未間更祈厚自持前有弓招
二
某豫大門羣從之遊而獨未識風儀要知出於藍田者
莫非美玉也顧尚淹外府豈其稱耶行且横奮
三
某受夔州之知見夔州所與者敢不敬况其親昵耶舟
航已戒津吏無苛留何時復東還亦取道於此否尚冀
瞻晤慰其傾佇某不敏先辱勞苦之問愧仄何言
答宇文教授
即日錦江風物益佳伏惟尊候萬福未間更祈珍攝前
有横奮
二
庠序之教可以化民成俗其功亦大矣然以公之才居
之猶為閒地某固知此不足久留逸駕也但恨衰遲遽
失助我者奈何
三
某比方弛擔公則巾車矣曾不獲為數旬客恨恨何言
印紙廩券並如所屬也郭君更為趣之如須幾何人當
遣去來書云更有可任者為誰一一開諭某非善斵者
血指汗顔之聲想已流傳幸垂告
答程簽判
即日麥已登場伏惟參决郡政有神相之台候萬福奉
此記以復將命者
二
台用比復何如炎凉之交更宜厚自頥前須光除乃誠
扣扣
三
某頃游益部見諸公治行甚美上方勵精政事思得郡
縣之最以次表用何為尚游外藩耶行且有尺一至矣
四
家弟每歎長才某聞其言甚思會晤遂州怱怱一見雖
慰夙心而恨不從容爾朅來為郡亦訪問鄉曲之英乃
知車騎遠在他部殊極懷詠正擬修書乃辱手誨先之
尤深愧仄也自力為報百不一陳
答楊縣尉
即日王瓜生伏惟盜奔它境雍容無事尊候萬福未間
更祈珍頥前有最賞
二
比承東歸過梁山得接辭氣知左右盖益部長者屈為
縣游徼良非其宜爾勉務政事會有識察
三
某逐食求郡乃得煩劇始甚懼不滿邦人之望相與有
一日之好宜告以里閭之所宜都不及此而盛見稱頌
豈所望於耆宿也繼此有可以誨諭否
四
向來於雲頂山為何卿祠堂作數語不足觀也不謂主
僧刻之石公更舉副墨見遺無乃為調嗤否乎雖荷厚
意益憎愧仄
嵩山集卷三十二
