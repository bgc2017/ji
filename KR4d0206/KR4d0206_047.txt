嵩山集卷四十七
宋晁公遡撰
序
送師淮父序
富貴可求乎孔子七十有餘聘而無所遇焉富貴不可
求乎戰國之士所至爭以為卿相者何哉夫以其時而
合於吾之道然後有所為也難以吾之道而求合於其
時也則孰有甚難者耶吾之所謂道者常與時之所欲
為者戾譬有人焉其形羸而未至於萎其氣衰而未至
於索也或告之曰子之病幸其未痼盍思所以病者其
由荒於色而沈湎於酒於是戒焉而擇草木之性甚和
而良者輔之朞年其瘉矣或告之曰人之生以有室居
飲食也子之病羸而衰無他焉藥之未至也吾有藥可
以使子盛而強朝用之夕可以充子之欲也聞斯二者
之說孰不曰禁吾之所欲朞年而效者其誰能待之抑
亦朝用之而效於其夕者斯可也於是聚天下之藥為
之餌於其形也非以養之而以耗之於其氣也非以錮
之而以散之形誠若不羸而將至於萎矣氣誠若不衰
而將至於索矣洎其萎而索也則曰其命矣噫不可為
也故自孔子之時及於戰國舉世之人皆惑於此者也
雖季路其徒也猶以夫子為迂而孟子皆謂之迂闊則
固宜矣遂使蘇秦張儀之說行於諸侯諸侯卒受其禍
而嬴氏特後焉天下後世一觀之此當何如也第於孔
子孟子不敢曰迂闊而有為孔子孟子之道者則猶曰
是亦迂闊云爾眩於名不究其實其猶惑也今明天子
在上吾之道盖將行之之時也予戚師淮父將往焉其
無狃於世俗之所惑而憂聽者以為迂闊不以孔子孟
子之道待其上乃予之望也
送冉元老序
龜陵冉元老官紵溪滿將歸某往踐更焉於其行也客
有送於途者指而言曰君其樂是哉人情於故鄉天下
之所同樂而卿相有不能者焉蘇季子應聘諸侯佩六
國相印丈夫至此亦足矣然伏軾結駟横歷天下不得
一日安其廬喟然太息恨無負郭二頃田歸老於周顧
其心於故鄉為何如也吾視季子雖貴矣又奚以樂今
君家龜陵上腴之田甲一州而能勤苦學問為郡國推
上以文辭在選中於是載書冊從宦游去家纔數百里
而廼翁時節乘安車過君君日夕擊鮮供具為廼翁夀
極樂數十日乃去至今里中為君榮今者歸覲其親過
里門父老必喜曰此吾里中長者子賢矣哉與其故人
邑子載酒肴願交歡於君道路之人亦必有咨嗟嘆息
者使季子與君同時固當有羡於君也某曰豈特季子
有羡於君而已耶雖南面之尊猶有慕也客亦知夫沛
公之過中陽里乎徘徊不忍去酒酣歌大風之詩慷慨
悲泣而車駕即日西不得留也某至今想其思沛中之
喬木望芒碭之白雲其魂魄依依然猶在也君於是行
宜乎客之謂君之樂也雖然處於樂者不知樂之為樂
也必其憂者然後知之某與中原大夫士捐墳墓去鄉
里䟦山浮江數千里為一官役罷則擔簦徙倚於途而
無所歸故於是有以知君之為樂也若以君之才游於
吳上說人主下談公卿可從容取顯仕然後馳四乘傳
北入扞關使邦君除道而郊迎令長負弩矢前驅如是
當益為鄉榮不止歸來之樂也
送王子載序
予憶曩居大梁時承平故事士非繇吏部選不用故四
方無游諸侯者士於此舉集焉予家五世而儒不見棄
於大夫士大夫士集予門特多焉由是見先君所與友
日狎至先君待之不敢怠或留舍於家家故貧猶貰貸
修具終其去人人皆盡歡其間所遇豁達無隠謔浪笑
傲或雜出辭章含譏諷靡所忌宜暱甚雖有沈厚而深
者亦篤誠可持久謂不相負然近者朞月遠者三四年
或後以貴故因復決捨或既去迹寖疎不相聞或始出
無聊及得勢則背而馳不復來或有所謁陽示狎密謁
已或遂或不遂皆捨去再遇則若不相識予心疑之豈
先君待士薄耶間以問先君先君笑曰無庸此之問後
乃自知予既孤年益壯家益窮空視當時先君之友猶
半在然頗珥筆持槖侍禁中甚寵不復記憶往事以一
字慰問其孤者嗟乎風俗其已久矣不足悲也去之東
游吳楚彷徨不知所稅駕始徑蜀道於今十有五年更
事滋多而所居交情比往時加甚予貧且賤得此於人
固當近世士見有勢力僅如毛髮比已願為僕隸不之
耻稍下與已列雖同里居不與通否則求多焉不厭則
怒且絶故昔朱公叔始作絶交書蓋傷之也而劉孝標
之論最後出其言五交三釁當矣顧絶之則非絶之是
植怨也夫鳥獸之區非人所往而古之君子欲與之同
羣及居焉士布滿天下予何往而絶去人境則同羣鳥
獸矣士雖鄙言語通嗜欲同至比之鳥獸猶愈也予嘗
存是心士去予不強而追及來吾不憤而拒與之汎然
上下祈無忤而已雖不敢置青白吾目中不可謂胷次
無所識也日者貧甚思出仕往即焉今幸得客下邑始
識君從之游君性疎簡今之沓冐善迎合者所不悦盖
與人交密不至昵而久亦不厭無勢移無利遷無威奪
自初至迄其去予不見有少異者因愧恨不蚤知其賢
何至是乃克也於是慨然惜其去然當途多知君者章
交上其時之逢也胡可留然晏平仲善與人交後世聞
其風且思執鞭予雖不見信於人異時尚欲一言之庶
有激而興者焉
送子嘉兄赴逹州司戶序
古之吏也惟其賢之貴今之吏也不必其賢太上強伉
勇於犯則人憚而忌謂曰敢為其次色柔慢工言辭則
亦以為才愛而易親其次憑權而負勢則雖不肖不敢
棄最下乘招權者顧金錢因得以市其上故凡曰吏云
者必如是然後足任也某自度不可為也故不樂為吏
且不幸生十年而北敵發難先君惟國之憂不忍捨而
去留佐東道師敗於寧陵某不能從死獨與兄弟扶擕
而東方亂市無車駟可假而奔就有焉貧不能得煢然
其幼也會天雨雪足塗潦不能勝數步一仆罷曳不能
起相持而慟更掖之以進時又四方所徵兵集梁下者
皆散歸剽道上於是危得脱度淮盖濱九死幸而存至
今常與兄弟言已不幸蚤孤獨兄弟在其可須臾離也
他日苟不死當共棄人事求山川勝絶處買田築室歲
時伏臘斗酒自勞閒暇葛巾藜杖上下山坂徜徉焉亦
可以老矣使得官則當仕他州將不得集處如田畝間
也以是愈不欲為吏又經亂來尤不喜與人别每朋友
去亦悒悒作數日惡今既仕離三四年乃始得合其間
或因緣檄召置旁郡或轉徙滋益遠則邈乎其歸也故
初與兄弟約不仕然家儲亡素者欲弗仕不能也於是
往即焉涕泣以訣故吾兄子嘉今將往通州為其郡戶
曹掾或曰今之位乎上者志乎功名者也昔人言求田
問舍是陳元龍所諱而劉先主亦謂斯人也當卧之百
尺樓下吾以不樂為吏之心而從事於志乎功名者難
也不然所謂志乎功名者其待吏也非其賢者也不得
以兩人比吾雖有可以陪輔之者然非如今之吏云者
其能聽吾言宜吾之為吏不樂也不然吾何敢然今也
幸皆有禄姑可衣繒飯糗儲其餘他日歸買山焉以隱
庶乎曩志之卒有成也
薛經仲詩集序
孔子作春秋之時盖曰詩亡矣天下其果無詩乎麛裘
之歌滄浪之歌可不謂之詩哉夫謂之亡者非真無詩
也或出於童子發於里巷而不衷於禮義非大雅之士
之所為也何辱觀焉如是而謂之詩亡可也漢房中之
章與夫魏晉宋齊梁陳隋唐之間盖亦有作者矣豈孔
子之時皆止於童子委巷之人士獨不能歟夫士之所
為而無以異於童子委巷之人則惡得謂之詩也故魏
晉宋齊梁陳隋唐之間其聲淫矣又孰有安樂怨怒哀
思之辨也耶雖然禮義之澤有盛衰不幸而衰亦未有
至於盡亡者焉或有謂夫子没而微言絶言固微矣望
其傳者一二於千百而謂之絶則不可也予幼而喜為
詩求詩之尤者見韓退之於唐獨稱李杜而子美之詩
掩魏晉以來其殆庶幾乎三百五篇無乃所謂望一二
於千百者歟詩之道噫其難哉既壯而求於世今之世
誰不為詩乃得薛仲經父之詩於李杜為近而甚愛之
古之風人不得而見矣見其近於李杜者斯去孔子之
後而大雅之風猶在豈易得焉或曰子之取於詩不太
嗇乎予則歎曰孔子之時詩盖亡矣予又何嗇仲經父
既死其子純志壻於予錄其詩并文若干篇以示予予
於是乎言使覽者知詩之所以亡與可以興其果有興
也仲經父有功於斯文也大矣雖仕不達而且蚤死其
視區區得志於一時既老而無以自託於斯文者如何
也其行義年予嘗誌諸其墓故不著獨著其所得於詩
者也
楊景温字序
善者知其為善惡者知其為惡雖塗之人皆能焉試舉
周公孔子飛廉惡來革以語於衆今汝於此孰慕歟則
必曰周公孔子所願學者也聞飛廉惡來革則怒罵而
耻道之然觀其所為有不若飛廉惡來革者鮮矣飛廉
惡來革亦豈不知善為可慕歟惟失其性也則卒陷於
惡而不自悔焉子思嘗論所以為性者曰誠而舜則知
所以執之者曰一盖天地之中而非一不足以執之舜
以有所嘗聞於堯者以告禹盖未有不由是而能為聖
賢者焉士果欲其言周公孔子也其行周公孔子也其
可捨誠與一哉夫不存乎誠則偽矣不持之以一則其
德二三矣觀其言則是考其行則非燕子之以成其簒
王莽以文其姦劉炫蔣欽明之徒以肆其欺猶黃帝之
五兵小人挾之則惟盜而已國朝論君子皆曰温國司
馬文正公文正公者周公孔子之徒也予友楊子嘗曰
文正公吾師也自名曰景温可謂知所慕矣予恐慕其
言而已因告之文正公之所守者曰誠曰一蘇子瞻盖
嘗云爾故字之曰誠一
吕商隱字序
吕子自益州來謁予而言曰商隱起諸生辱天子庭見
而問之錄其言而觀之念嘗登執事之門不可以不謝
予曰子今既仕矣始所以慕商之隱者誰歟彼隱於商
之山者以秦而不出可也至漢而猶隱焉不知斯人者
於何時而可以出也商之世有抱負堯舜之道以隱於
莘之野者非不出也其有待也隱於商之山者自為者
也隱於莘之野者為人者也湯知之一以幣起之則念
是誠知其道歟至三幣則始幡然從焉以為湯真欲用
之其拳拳於是者夫豈徒哉湯亦以為斯人也而肯出
也寧厭莘之野而求富與貴焉盖思以其道施之於天
下使君享其名而百姓被其澤湯之心常恐其謂我不
足以用其道而捨之以返乎莘之野而君不得享其名
百姓不得被其澤故湯敬而尊之凡立湯之朝者亦皆
敬而尊之以為斯人也非與我爭是富與貴也故太甲
安於桐宫而伊陟進而天下不以為忲無他焉惟其道
重則於富貴也輕則不遽以出其出則上下交信焉惟
上之人其權於士可以貴可以賤可以富可以貧士亦
以為富貴其所欲也不敢少有咈焉或稱其賢上之人
初不知其為賢也曰姑召之其人亦不思上之人其果
知之也幸其見於上而得其所欲誠知天下之事有所
宜言者顧莫測其所為而不敢先焉上之人見其來而
未嘗辭聞其說又止於如此亦曰姑留之今日或以喜
明日或以怒其居於位也不敬其去也不思謂夫士者
皆愛吾爵祿猶之犬馬畜伋也顧欲求道之行而天下
受其賜也難矣豈上之人端使之然哉吕子雖已出而
仕常能如在莘之野有以自重予見其道之行而富貴
非所論也其曰既已仕不得如在莘之野則使誠得富
與貴其道必不行也吕子將何擇焉因字之曰幡然盍
亦審其出而已矣
嵩山集卷四十七
