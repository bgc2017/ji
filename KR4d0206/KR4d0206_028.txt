嵩山集卷二十八
宋晁公遡撰
文
謁先聖文
益部之人尚儒而好學自文翁始通義於時其猶郊遂
也被其教化今為最多夫尚儒而好學則其民知禮宜
其易治而或以為難者盖不以吾聖人之道待其下則
其下亦不以聖人之道待其上矣某今得為刺史祗見
于庭而今而後不以吾聖人之道待其下者有如江
謁諸廟文
某聞刺史至之三日皆見於廟刺史惟曰吾率故事既
見則忘矣神亦惟曰彼率故事於吾何知所謂刺史者
殆不識民保於神其欲撫有斯民者必致敬於神而後
民獲所保焉某兹來非曰故事而已神乎鑒之
祭竈文
太守始至祀事必親相承盖久莫識其因我則知之聞
諸古人與媚於奥不如事神惟神鑒觀祐我下民家有
炊火野有廩囷來者勿疑聽我諄諄
祭雨師文
敢昭告于雨師之神惟神茂育百嘉允兹膏澤載惟利
物敢怠吉蠲謹以制幣牲齊粢盛庶品明薦于神尚享
祭雷師文
惟神出地起蟄功施奮豫羣萌必達美利無疆
祭社稷文
古者諸侯有罪則變置社稷有水旱則變置天子盖屬
以其土地而其責同某今為刺史猶古之諸侯敬以三
日見於社稷某不敢陷於罪戾神亦惟救民水旱之災
其各無愧
祈晴文
古之循良時無謬戾盖由政事之善能致隂陽之和惟
我蠢愚為兹牧守豈期上天不弔越自暮春以來幾若
秋霖蛾欲化麥復行冬令蠶不齧桑吏如墜於淵冰下
將無以衣食顧常雨常寒之罰宜加於刺史之身念斯
人斯疾之災無絶此下民之命我則不德彼其何辜即
是日以禱祈冀致誠之感格
謝晴文
比以滛雨告于昊穹(大悲閣仁祠諸廟有神)天工人其代之不能
修政而底豐美巧言顔之厚矣乃復飾辭以致禱祈遂
開沈隂特出杲日惟天佑于一德盖其愛聖主而及斯
民有罪無以萬方豈忍因守臣而累兹土敢忘庇貺更
盡齋明願終惠於提封使獲逢於善歲(大悲閣云敢忘正覺申勅羣靈)
(更期無礙之慈降賜大熟之歲)
祈雨文
因天事天因地事地國家嘗為百穀之祈曰雨而雨曰
暘而暘郡縣庶無三時之害吏之不德累於此方非霖
潦之為災則旱暵之告病乞晴之禱方遂干澤之請復
聞政乃弗修瀆亦太甚宜降刺史以罪疾罔害斯人之
粢盛十日雨而五日風幸今歲美一年耕而三年食得
逭民飢
天慶觀謝雨文
土為王土下臣属當撫封民乃天民上帝自應敷佑兹
遂蒙於潤澤乃大起於焦枯顧非蠢愚能致感格自今
以始歲其有無復後災播種而耰時又同悉令大熟
又
惟此支郡属于守臣不能使四時之協和歲每告旱今
將及二年而代去民無阻飢盖當旱乾必賜潤澤道大
天大地大敢忘保佑之恩歲終月終旬終得免曠瘝之
罪敬頓首以致謝因矢心而陳詞更祈眷懷以畢收斂
又
膏澤之下解此亢陽沐浴而朝謝于上帝肯徇微臣之
請有憫老農之勞立苗正疏穫稻尚遠願時施潤於南
畆庶幾終惠於西成
大悲閣謝雨
比聞吁嗟皆苦旱暵南交命羲叔莫修其官西方有聖
人盖可以告施以膏澤曾不崇朝更祈無礙之慈卒副
有秋之望
又
某謬為郡國之長實賴天人之師昨者始來免憂凶年
救死而恐不贍及其將去復使服田力穡亦克有秋盖
蒙慈悲每救旱暵豈宿世而曾親近故有禱必皆聽從
果終其二年常獲善歲願以此一念永歸大乘
大悲閣
為此聖人氓憫焉望歲念彼觀音力旱不作災惟匪遠
於斂收願遂終於保惠三十倍於古嘗憂征調之乏興
七八月之間更冀雨暘之順序
諸廟謝雨文
吏為政善雨則時若民罔告病神亦弗勞某來守此邦
盖亦属耳已干隂陽之和靡通山澤之氣致走羣望以
請于神惟神愛民勞則不憚而吏實失職愧其可辭某
聞昔帝堯十日則雨神於其時豈止一方而已也寧於
聖代而獨不然神乎聽之尚享
又
神食此邦載在祀典有秩於國盖與吏均近者亢陽惕
然震懼施以潤澤非神不能請自今兹與神為謀民有
疾苦吏不能去神則我責水旱之災而神不恤其如國
何西成近止願以終惠無為國憂則天子亦將嘉神之
休
又
某聞古之良吏所居之方氣不隔并時則大熟某之來
忽焉踰年病于夏畦無歲無之莫知所圖惟神是禱神
不我厭每禱必從然則字民者非某也神也神則有功
於國有德於民而某顧食此土可謂於民則有愧於國
則有負惟神矜其不能而察其將去以終惠之尚享
第五尊者祈雨文
惟我應真既授佛記隨其住處而作福田想謂有三近
古之風異於他方國土故得第五尊者之至為此大亊
因緣若時相傳每禱必應乃當孟夏之月属苦亢陽之
災願乞錫端之泉霈為封内之雨
又謝雨文
自諸佛威音王乃衆生慈悲父有羅漢之為上首所當
奉行在震旦而通他心亦復如是比苦亢陽之厄輒修
甘雨之祈普潤公田敢忘神力更冀從今以去隨念現
前大推赴感之慈應病與藥庶令多稼卒獲豐年
慈濟廟請湫水文
惟神所宅滙而為泉其烝出雲而上于天膏澤溢流施
于土田無有槁乾俾有豐年得命于朝廟食豆籩豈其
降登有不潔蠲乃夏之始致此旱然請挹而歸潤及無
邊敬自今兹孰敢不虔
又送水文
比以旱故請于山川乞水而歸以救槁乾甘澤隨之若
建瓴然顧敢夕留敬返諸淵惟夏藴隆隂陽或愆無事
禱求即蒸于山保我稼穡罔有後艱
慈姥巖請湫水文
尊者於此方盖將示正法藏衆生以是水則能大作福
田頃得挈瓶而歸遂救闔境之旱惟火宅之熖方熾故
水種之苗易乾冀終惠於豐年敢復求於餘潤
祭文
楊參政
惟公之鄉世盖有人仕則光顯文則成名其文為誰文
安先生聲其仁義偕二子鳴其仕伊何曰孫文懿垂紳
于朝中立不倚致其為臣歸老閭里專以德化與鄉人
齒降及中微逮公復興文則子山煜煜其英公則貴矣
與壽作朋子山既亡瘞于九原謂公夀考曾不百年遂
令此邦氣象就萎鬱彼喬木忽焉變衰我昔守邦屢登
公門聞公霣傾聲吐復吞遣隸以往于義弗敦我今過
之敬奠一樽
祭吳宣撫文
聖人之興獲祐昊穹爰出異才為帝折衝有韓有張萬
夫之雄在帝左右秉鉞以從帝曰有事汝往即戎執訊
而還曰帝之功維西岷山厥土巴庸外有勁敵誕肆不
恭帝曰其遠誰撫予封惟王之家父教之忠與其元兄
外攘内崇帝語于朝實惟臣宗乃俾專征賜之彤弓越
四十年為蜀帡幪敵來莫知野嬉而農爵既王矣秩則
三公宜錫壽考拜于臨雍遂濟大河訖歸鎬酆斯志未
諧奄及考終士涕于途帝哭于宫尚其神靈駕彼豐隆
震驚要荒虩為雷風挾帝之輈自南徂東大復境土以
配車攻王今長往冥漠之中聞我矢詞其聽則聰
程卭州
古之諸侯有仕其國死則喪之是曰臣僕迨漢猶然嘗
與為吏其殯阼階則就哭位風俗之衰莫識故常生兮
相親殁兮相忘抑又甚者觀勢重輕三命已踰至名其
人矧復云士殆誰肯顧由客不賢或議其主我官涪陵
乃為公知薦我于朝遂致登兹廣柳之車忽自臨卭載
公以歸嗟弗克從雖弗克從敢廢古義使乎其行代我
往祭尚享
宋提刑
我始識公渝水之陽其氣甚温如朝于庠語人呴呴惟
恐其傷可鎮彼浮可攝彼狂比再見之輶車煌煌巡属
臨我有嚴令章霍然大驚孰知其剛厥德日新豈守故
常我友經仲乃薛之良曰仲山甫公之鴈行曾不一施
歸于山岡賢者先殞公今則亡嗚呼公家宜熾而昌汔
其衰矣天乎莫量哭以奠之僾其在傍
安制幹
在昔吾宗内外蟬嫣其盛莫如元祐之年迨今既衰外
属亦然念始東都見君弟昆乃翁於時給事黃門君盖
盛壯有乘華軒吾伯從父亦掌帝制人謂兩家中僨而
起噫其如槿弇忽斯已粤四十年復與君逢不圖其存
各訴閔凶無寧常屯以待昊穹吾族伯止官既通貴君
兄持節仍出奉使我喜而呼又舉而墜意君繼之晨夕
此留俄報其疾遽棘弗瘳失聲驚嗟涕泗以流有酒于
觴有饌于盤尚疑平生相對笑讙君乎過此為我一餐
嵩山集卷二十八
