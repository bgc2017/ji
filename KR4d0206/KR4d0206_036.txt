嵩山集卷三十六
宋晁公遡撰
劄子
王安撫
某自去公座不得日聞起居狀敢問台用比何如恭惟
按臨一道惡去善伸神明並相台候動止萬福某行役
益西未有見日敬請盡消息理前膺大政之咨
二
某向來於涪陵始獲望旄節但歎服前輩盛德儀形而
已近至堂上熟聞開物成務之方古之君子功烈著於
簡冊者不過如此耳五十之年老眼未嘗見此西來雖
極罷憊所得盖多矣至今感詠要當終身誦而行之今
遣六騶還併以謝於鈴下
三
某伏聞士大夫皆稱節下鑒裁甚峻獲進於前而得一
嚬一笑者已少况辱尊爼之奉待之如其敵者耶某何
人首蒙是禮思所以稱此者惟服膺法度之言見於行
事不負期待耳歸語家弟相對歎息家弟以未得預賓
客見為恨也已約家弟往眉山它日須負擔者更當申
言併乞台察
四
數日甘雨霈然不省治部何如恭惟善政所格風雨以
時南畆均被餘潤公堂亦復清凉神明右之台候動止
萬福某為邦無它長以勤補拙耳賴庇尚爾充位末由
參詣惟乞以道養壽前持荷槖
五
某視事將復三告朔常愧無可紀者為知識羞不謂節
下用過客之言盛有推挹此盖常常當行者耳何足為
先生長者道哉高明果愛之願教以所不逮則幸甚
六
某伏蒙台誨欲得諸書以補文房之遺即令求之市其
無者亦往他邦求得之版墨止如是耳不審滿盛意否
其細具錄子併冀台察
陳茶馬
某守地不得前詣車下敢問跋涉良遠台用何如恭惟
幢盖所至飛廉獻凉無復道暍加以神相台候動止萬
福某更同巡屬以請保輯太和前究霖雨之施
二
某久聞大君子之名比傳制詔委以全蜀𣙜牧之政平
生常恨不得事大君子今乃得豫在封内喜甚亟遣步
吏奉一函以抒下情伏計已徹聽下率爾干冒悸恐
三
某伏以郡縣想聞明使者風采孰敢怠惰皆當奔走率
職不待號令今日忽驛隸至奉手命告以聖訓丁寧同
濟國事某開讀惶懼致煩節下憂其未知攸濟某敬以
服膺朝夕遵承期無稽違此邦歲有期會者盖先已施
行矣别具錄子併乞台察
四
某今日伏凖劄子告以聖上戒勅嚴峻欲使郡縣仰體
宸慮同濟國事某敢不夙夜匪懈遵奉約束除條例已
施行者遣人持詣節下今先具遵依申稟
任運使
伏審乘鋒車還朝方此發軔恭惟騶馭在行勞於趣裝
神明所相台候動止萬福某敬候道周以見更冀順秋
之令厚加調適亟趨宣室
二
某仄聞軺軒近在梓中想不無去鄉閭之念然泰山之
雲豈守故岑而不布滿天下一為霖雨耶比來潦水已
平大江穏流正宜鼓枻以下三峽殆須神相此行也願
亟進道使聖主早聞康濟之論斯人預蒙福幸甚幸甚
三
某近見制旨以總領所錢引三百萬蠲除虛額某為之
感歎此盖節下嘗慨然為斯人建白故有此詔斯人其
孰不拜賜此部父老固已念節下之去自是重憫憫也
惟識者則語之曰公之德豈可局於此部要當均之四
方他日之拜賜又不止於今日者耳父老於是自今更
跂踵以須之
四
某初未得望六轡之光華而遽來此邦日懼不勝任上
勤程督不謂高明不待其謁而所以矜察其愚教誨其
不逮有如賓客之舊某何以得此但歎頌盛德直求之
前輩中耳某不敢私自慶幸竊為士大夫慶其得見前
輩盛德於此世也即期參詣併致區區銜感之意
五
某近奉手命伏審邇來起居狀下情欣慰不省台用比
復何如恭惟益州佳麗明臺所卜尤得爽塏賦調已定
諸州承楷雍容無事神相宴處台候動止萬福某守地
末由瞻謁敢乞盡消息理前開宣室
六
某得郡於巡屬當詣節下受約束而來伏蒙符令欲使
治業赴功不可曠職既不克前即亟為墨啓代見但得
侍史通之賜以一覽幸矣豈謂特屈答教感誦辭旨銘
佩不敢忘也
七
某雖未面君子之光儀乃蒙眷顧厚於他邦益用慕向
直欲日日上一牋代謁見敢問台用比何如恭惟仁風
所扇被於列城無復劇暑神明嘉相台候動止萬福某
無以效於門牆惟與受帡幪者敢請以道養夀為國柱
石
八
某視事以來初未有以自效率先諸郡以應期會但數
有請於節下論其迹可謂愚不勝任上煩處决宿夜悸
恐所有春季綱即已盡起自今敢不更竭衰鈍要使凡
餉大軍者悉如令伏望台慈無以此邦為憂特勞帳下
遠賜程督
九
某以迂疎之才而當頽敝之後常以空乏告於節下如
蒙不責其短淺以不能興起蠧壞有所捃摭以應公家
之須不賜譴訶已大幸矣敢謂寬明特加憐察賜以隆
州井鹽使軍吏得以足食某自念何以拜此大貺惟當
終身歸德門下自今日始
范運使
伏承鷁首之西正爾濁熱不省台用何如恭惟盛德所
至川后寢波山祇獻凉台候動止萬福某敬遣一介以
候榜人
二
敢問去䕫門今幾何日跋涉之久伏想厭齋舫之偪仄
思棟宇之軒豁某州廨有可以偃休不審肯留宴休以
揖千里之風敬以請於節下
三
某間者初見父老忘其不勝任之愧而有不乏食之喜
輒具一牋謝於門牆但所遣持書者徑下吳甸似非專
敬至今慚悚不謂台慈不以是督過之尚賜手答下情
感刻無言可喻
四
某辱門下生之列又得與寵弟合符造物重以此好使
為小人之光榮幸甚幸甚每念昨在硤内以無可紀之
政而蒙深知當時但為感歎今則始識其難遇也胷中
壹鬱更須言侍當悉布之
宋提刑(嗣孫)
某伏省旄節按行巡屬當此盛夏敢問跋涉不至勞乎
恭惟褰帷問俗神明嘉相風伯獻凉不知煩暑台候動
止萬福某敬遣一介以候車塵
二
某聞諸部内之民思仰盛德朝夕願見不啻當暑而思
濯清風忽聞使軺近止上下延頸以望不勝喁喁
三
此月正是土潤溽暑之時居爽塏者猶病煩熱伏聞輶
車犯此炎天慮有淹繫盖仁人之用心闔境歎息不知
以報惟冀戴星而行日出而舍以避道暍不勝拳拳之
請
四
某迂疎不勝一郡之寄而復視事日淺州綱頽壞多矣
遽承節下按臨為之悸恐更望台慈有以教其未達而
寬其不逮幸甚幸甚
五
某不勝瞻仰之情日日欲聞食味狀而念數遣書則凟
不遣書則乃心無由宣寫顧寧凟耳敢問台用比復何
如邇來江雨時作山田膏潤暑氣亦解恭惟盛德所格
獄訟衰息神明所相台候動止萬福某與闔部仰祈以
道養壽再登赤墀
六
某不自量投屯煩鬨晨興符檄滿前皆為錢而來衰鈍
殆不能應期會夙夜憂懼然念節下在當道素辱憐察
豈忍使之坐不勝任而去必有以左右之今日鮮于法
曺忽來告明臺遣鞠獄於雅安某不覺惋駭方恃節下
有以左右之今乃奪其同官之良何也既而思之節下
盖不知之爾此邦官屬率罷懦而判官司戶輩皆出惟
法曹君可屬以事正委之究治諸縣逋負諸司歲起緡
錢如明臺所督綾絲及贍軍科目稍見涯涘比去年有
加矣若一出旁郡動須數月鞫獄常事它州官皆可辦
而此邦失法曹君則某將無以免負殿以累節下所繫
甚大伏望台慈特免其行幸甚幸甚
七
伏以乘傳按行所部道遠天且炎熱不省台用不至勞
乎恭惟宣布上意哀矜庶獄神明所相台候動止萬福
某竊聞揭節還臺遣一介候於境上敬以煩令持生為
請
八
伏惟六轡所臨不待號令之施郡縣竦畏皆知警厲以
愛民奉法為先斯人拜貺大矣道路嘖嘖嗟稱咸願使
節之日按臨也甚盛
九
某治郡無狀日者使軺臨之所宜得譴訶者多矣獄吏
止從薄罰某亦止以對易獄椽違戾而賜薄責得以微
罪行免積久有大曠敗以累平日識察在某亦可謂幸
也朝夕杜門以俟汰遣更當俟弭節過郡痛自摧謝併
乞台照
嵩山集卷三十六
