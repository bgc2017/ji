唐音卷五元楊士弘撰
張震註
唐詩正音四
七言律詩
蘇廷碩(名頲雍州人仕為中書舍人玄宗時拜相封許國公李嶠曰蘇舍人思若湧泉吾所)
(不及與張說同以文章顯時稱燕許大手筆又與李載對掌文誥號蘇李)
奉和春日幸望春宫應制
東望望春春可憐更逢晴日柳含烟宫中下見南山盡
城上平臨北斗懸細草偏承回輦處飛花故落舞觴前
宸遊對此懽無極鳥弄歌聲雜管絃(憐愛也城上平臨比斗懸西京雜記)
(長安城上鶴北斗故曰城形云南山終南山也宸帝居宸遊言天子遊幸也)
王摩詰
和賈舍人早朝大明宫(即蓬萊宫唐高宗改名大明宫)
絳幘雞人送曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香烟欲傍衮龍浮
朝罷須裁五色詔珮聲歸到鳳池頭(漢宫儀宫中不畜雞汝南出長鳴雞)
(衛士候於朱雀門外着絳幘一傳雞唱時籌漢魏故事軍中傳箭以直更曉籌謂宫中五更初之籌也尚衣唐)
(制宫中官有尚衣百官志掌供天子之冕服者翠雲裘宋玉風賦曰主人之女監承日之華被翠雲之裘九天)
(三體詩注曰九天九天數也數起於一應於五日成於七處於九故天去地九萬里又三體詩注雞跖曰九天)
(名一中天二蒼天三昊天四旻天五睟天六廓天七咸天八沈天九成天閶闔門漢書道閶闔觀又薛注曰紫)
(微宫門日閶闔萬國左傳禹會諸侯於塗山執玉帛者萬國冕旒蔡邕獨斷曰漢明帝采尚書臯陶謨及周官)
(禮記以定晨制天子冕六寸長一尺二寸繫白珠於其端十三旒仙掌漢武紀建章宫作仙人掌承露盤又華)
(嶽仙掌見前注唐都長安東望華岳即日出之處也衮龍天子之服五色詔北史鄴中石虎詔以五色采着鳳)
(口銜書鳳池荀勖為中書監除尚書令勖曰奪我鳳凰池)
奉和聖製從蓬萊向興慶閣道中留春望之作
(蓬萊宫見前注興慶亦宮名長安志玄宗開元二年作時宋玉成器榮請廓興慶坊宅為)
(宫故名興慶宫云閣道霍光傳名内樂人輦道如浮曰輦道閣道也)
渭水自縈秦塞曲黃山舊繞漢宫斜鑾輿迥出千門柳
閣道迴看上苑花雲裏帝城雙鳳闕雨中春樹萬人家
為乘陽氣行時令不是宸游重物華(渭水長安鳳翔華州乾州鞏昌皆有)
(故云縈秦塞曲也鑾輿天子之大駕上苑鳳闕俱見前注黃山宫名在右扶風即史所謂帝微行而至黃山者也)
勑借岐王九成宫避暑(岐王名範玄宗之兄也九成宫在鳳翔府麟游)
(縣西闕五里即隋之仁夀宫也)
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧語笑巖前樹色隠房櫳
仙家未必能勝此何處吹簫向碧空(帝子言岐王也丹鳳宫門名翠微宫)
(爾雅釋文曰山未及上曰翠微又鄴中記曰山氣青綠色為翠微又明皇幸翠微官復為王求勝地創第又長)
(安城南山中亦有翠微宫太宗嘗避暑游宴於此房櫳班婕妤賦曰房櫳虚兮風冷冷師古曰房櫳疎檻也)
和太常韋主簿五郎寓目(唐詩鼔吹作温五郎温泉寓目大常百官)
(志大常寺唐虞之秩宗典樂大常之任也周曰宗伯秦曰奉常漢改大常唐因之大常者)
(王之旌也有大事刖建以行禮禮官主捧持之主簿漢魏皆有之唐置二人)
漢主離宫接露臺秦川一半夕陽開青山盡是朱旂繞
碧澗翻從玉殿來新豐樹裏行人度小苑城邊獵騎回
聞道甘泉能獻賦懸知獨有子雲才(露臺長安志臨潼縣有驪山山東南)
(三十里秦始皇墓之前有露臺祠無齋誠往者輙風雨迷失道離宫天子行幸所居之宫也離宫去路臺不遠)
(故曰接驪山中有夕陽樓故曰夕陽開新豐見前注小苑宜春苑也史前蕭望之以不附霍光署小苑東門侯)
(士王翁仲曰不肯碌碌反抱關為望之曰名從其志小苑在長安東甘泉賦揚子雲作子雲名雄武帝祠甘泉)
(秦時雄獻甘泉賦以諷)
積雨輞川莊上
積雨空林烟火遲蒸藜炊黍餉東菑漠漠水田飛白鷺
隂隂夏木囀黃鸝山中習静觀朝槿松下清齋折露葵
野老與人争席罷海鷗何事更相疑(藜李周翰曰藜野菜耳朝槿古詩小)
(人槿花心朝在夕不存說文槿花名有黃白者一名曰及詩言舜華葵見前注露葵王褒賢臣頌曰霜蓋露葵)
(争席烈子黃帝篇其返也舍者與之争席海鷗說文鷗水鶚也色白數十為羣常存漲海中隨潮上下常以三)
(月風至乃還州嶼相疑列子海上之人好鷗者每旦從鷗鳥遊鷗鳥至者數百父命取而玩之明日之海上鷗)
(鳥舞而不下又按詩評李肇曰水田飛白鷺夏木囀黃鸝李嘉祐詩維但增漠漠隂隂二字而已)
酬郭給事(給事秦官掌左右顧問唐因隋職改曰東臺又改為鸞臺開元為黃門省)
(掌駁正違失詔勑不便者)
洞門高閣靄餘輝桃李隂隂柳絮飛禁裏疎鐘官舍曉
省中啼鳥吏人稀晨搖玉珮趨金殿夕奉天書拜𤨏闈
強欲從君無郍老將因卧病解朝衣
送楊少府貶柳州(柳州古百粤之地漢為欝林郡之潭中縣地梁為龍州唐)
(為南昆州又改柳州)
明到衡山與洞庭若為秋月聽猿聲愁看北渚三湘遠
惡說南風五兩輕青草瘴時過夏口白頭浪裏見湓城
長沙不久留才子賈誼何須弔屈平(衡山南岳也一名&KR1174;嶁洞庭五兩三)
(湘俱見前注北渚楚辭帝子降兮北渚青草瘴廣州記夏謂之青草瘴夏口勝覧一名魯口似指夏水之口何)
(尚之云夏口在荆江之中正對沔口浦章懷太子注亦謂夏口戍注今鄂州故唐史皆指鄂州為夏口湓城在)
(德化縣西一里郡國志有人於此洗銅盆墮水取之見一龍而出故名荆揚之境古三苖國漢為淮南國晉改)
(江州又改潯陽隋理湓城長沙荆州之域三苖之境秦始為長沙郡才子即賈誼以喻楊也屈平字原與楚同)
(姓仕於懷王為三閭大夫同列上官大夫謵毁之乃作楚辭以伸其志自投泪羅江而死賈誼嘗為長沙王傳)
(作賦以弔之云)
酌酒與裴迪
酌酒與君君自寬人情翻覆似波瀾白首相知猶按劍
朱門先逹笑彈冠草色全經細雨濕花枝欲動春風寒
世事浮雲何足問不如高卧且加餐(波瀾晉陸機君子行曰天道夷且闊)
(人道險且難休咎相乘除番復似波瀾白首按劒漢鄒陽上梁王書曰有白頭如新傾蓋如故何則知與不知)
(也按劒月上日明月之珠夜光之璧以暗投人於道路人無不按劒相顧盻者何則無人為臣前也彈冠漢書)
(王陽為益州刺史貢禹彈其冠待薦果名為大夫浮雲見前注高卧晉謝安桓温請為司馬高卧東山不就所)
(辟加飡古詩上言加飡飯下言長相憶)
春日與裴迪過新昌里訪吕逸人不遇(里在長安)
桃源面面少風塵柳市南頭訪隠淪到門不敢題凡鳥
看竹何須問主人城外青山如屋裏東家流水入西隣
閉戶著書多歲月種松皆作老龍鱗(桃源見前注此以比吕逸人隠處也)
(柳市漢書萬章子夏長安熾甚街閭各有豪俠章在城西柳市號曰柳市萬子夏隠淪文選謝靈運詩既在隠)
(淪者亦棲肥遁賓凡鳥晉稽康與吕安善安嘗詣康値康不在稽喜出迎不入於門題一鳳字而出蓋言其為)
(凡鳥也看竹王子猷事見前注閉戶著書前揚雄閉門草大玄又王符著書名潜夫論)
賈幼隣
早朝大明宫(長安志即隋蓬萊宫在長安城西北隅唐高宗名大明)
銀燭朝天紫陌長禁城春色曉蒼蒼千條弱柳垂青𤨏
百囀流鶯繞建章劍珮聲隨玉墀步衣冠身惹御爐香
共沐恩波鳳池裏朝朝染翰侍君王(鳳池唐中書省號鳳池又曰鳳閣舍)
(人染翰中書舍人下筆為詔誥出語為誥令故曰染翰也侍君王唐史中書為内朝乃天子之禁職故曰侍君)
(王也)
孟浩然
登安陽城樓(安陽必縣名未詳何地然以詩語考之或襄陽屬是古今沿革不同)
(不可詳考又集覽今中州楚丘縣西北四十里有安陽故城在隋為已氏縣)
縣城南面漢江流江嶂開成南雍州才子乘春來騁望
羣公暇日坐消憂樓臺晚暎青山郭羅綺晴驕渌水洲
向夕波搖明月動更疑神女弄珠游(批云老成素淨但江嶂山水晚夕珠)
(綺各不免重疊云漢江二水名見前注南雍州未詳又劉禹錫詩玉節前臨南雍州即襄陽也神女弄珠交甫)
(解珮之所今襄陽府萬山潭即其處詳見前注)
崔顥
黃鶴樓(樓在武昌府子城東北角齊志昔有仙人子安乘黃鶴過此因以為名也又聞)
(伯理記州城西南隅有黃鶴樓者圖經云費褘登仙駕黃鶴返憩於此故名又云因山得)
(名)
昔人已乘白雲去此地空餘黃鶴樓黃鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉關何處是烟波江上使人愁(批云古人多能善若大白題黃鶴樓)
(有眼前有景道不得崔顥題詩在上頭之句後題鳳凰臺有詩然亦不免蹈襲又此詩當與太白鳳凰臺詩同)
(看則真敵手也漢陽今漢陽府在江北與樓相對鸚鵡洲在江中與樓相近即黃祖殺禰衡處)
行經華隂(華隂縣名今屬華州)
岧嶤太華俯咸亰天外三峯削不成武帝祠前雲欲散
仙人掌上雨初晴河山北枕秦關險驛路西連漢畤平
借問路傍名利客無如此處學長生(太華西嶽也太華在長安東咸京在)
(今西安府即長安也峯高七千丈洞周回三十里天外三峯未詳所指或云太華峯雲臺峯落鴈峯未詳是否)
(武帝祠在華隂)
崔曙
九日登仙臺呈劉明府
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯(高臺神仙傳河上公授文帝老子而)
(去失所在帝於西山築臺望之曰仙臺三晉見前注二陵左傳秦伐鄭蹇叔曰肴有二陵焉其北陵文王以避)
(風雨也南陵夏后臯之墓也輿地廣記曰肴山在河南府永寧縣北二十里關門令尹神仙傳老子去周入函)
(谷關令尹喜知之見老子老子授以長生之術河上仙翁神仙傳河上翁文帝時結草廬於河上帝讀老子有)
(不解遣問之公曰道尊德貴非可遥問帝幸其庵問曰普天之下莫非王臣不能自屈無乃高乎公即坐躍舟)
(舟在空去地數丈曰今上不至天中不至人下不至地何臣民之有帝乃下車頓首公授素書一卷遂失所在)
(彭澤陶淵明嘗為彭澤令棄官歸隠於潯陽九日坐束籬對菊花適王弘送酒至遂醉而歸)
高逹夫
送王李二少府貶潭峽(潭峽二州名)
嗟君此别意何如駐馬銜杯問謫居巫峽啼猿數行淚
衡陽歸鴈幾封書青楓江上秋天遠白帝城邊古木疎
聖代只今多雨露暫時分手莫躊躇(啼猿荆州記右歌曰巴東三峽巫峽)
(長猿鳴三聲淚沾裳衡陽歸鴈衡陽志衡陽之南有回鴈峯鴈至此即北歸又蘇武傳天子上林射鴈得帛書)
(繫鴈足青楓江上楚辭江水湛湛兮上有楓又唐詩鼔吹注云長沙有青楓江白帝城在峽中即公孫述所築)
(古夔子國也後先主改為永安)
送前衛縣李宷少府(衛縣今衛輝府即紂所都朝歌之地)
黃鳥翩翩楊柳垂春風送客使人悲怨別自驚千里外
論交却憶十年時雲開汶水孤帆遠路繞梁山疋馬遲
此地從來可乘興留君不住益悽其(汶水兖州志東平州有汶水縣又雍)
(州有汶水梁山在東平州夀張縣悽其詩綠衣悽其以風)
岑參
和賈至早朝大明宫
雞鳴紫陌曙光寒鶯囀皇州春色闌金闕曉鐘開萬戶
玉階仙㐲擁千官花迎劍珮星初落柳拂旌旂露未乾
獨有鳳凰池上客陽春一曲和皆難(萬戶漢建章宫千門萬戶仙㐲見前)
(注陽春曲襄陽耆舊傳云宋玉曰楚有善歌者始而曰下里巴人國中唱而和之數萬人而曰陽阿采菱國中)
(唱而和之者數百人既而曰陽春白雪朝日魚離國人和之者不過數人其唱彌高其和彌寡矣)
和祠部王員外雪後早朝即事(唐職林祠部屬禮部東晉而下)
(纔置)
長安雪後似春歸積素凝華連曙輝色借玉珂迷曉騎
光添銀燭晃朝衣西山落月臨天仗北闕晴雲棒禁闈
聞道仙郎歌白雪由來此曲和人稀(白雪見上注)
使君席夜送嚴河南赴長水(長水屬縣名嵩州)
嬌歌急管雜青絲銀燭金杯暎翠眉使君地主能相送
河尹天明坐莫辭春城月出人皆醉野戍花深馬去遲
寄聲報爾山翁道今日河南勝昔時(青絲琴瑟之屬翠眉美人歌妓也)
暮春號州東亭送李司馬歸扶風别廬(古號國今陜州)
(扶風京兆三輔左扶風今有扶風縣屬鳳翔府)
柳嚲鶯嬌花復殷紅亭綠酒送君還到來函谷愁中月
歸去磻溪夢裏山簾前春色應須惜世上浮名好是閑
西望鄉園腸欲斷對君衫袖淚痕斑(磻溪在咸陽渭水上即太公遇文王)
(之地函谷見前注)
赴嘉州過城固縣尋永安超禪師房(嘉州梁州域今重慶)
(府嘉定州固城縣䕫州號固陵永安即䕫州也)
滿寺枇杷冬着花老僧相見具袈裟漢王城北雪初霽
韓信壇西日欲斜門外不須催五馬林中且聽演三車
豈料巴川多勝事為君書此報亰華(枇杷果名廣州志冬花實黃大如雞)
(子小者如杏味甘酸袈裟釋氏要覽云袈裟者蓋從色彰獮也梵音具云迦羅沙曳此云不正色四分律云一)
(切上色衣不得蓄當懷作迦沙色至葛演撰字沙下方添衣言道服也又集經云離垢服又名忍辱鎧衣有三)
(品自九條至十一條名下品衣十五條至十九條名中品衣二十一條至三十五條為上品衣三車法華經云)
(牛車羊車鹿車)
李頎
寄司勲廬員外(周官有司勲上士至後周唐屬吏部有郎中有員外)
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晚薦雄文似者故人今已賦長楊(流澌說文流水也又冰解而流也河)
(陽建章見前注漢宫題柱司馬相如事薦雄俱見前注立春傳太史月令先立春三日太史謁之天子曰某日)
(立春天子乃迎春於東郊)
送魏萬之亰(太白亦有送王屋山人魏萬詩)
朝聞遊子唱離歌昨夜微霜初度河鴻鴈不堪愁裏聽
雲山况是客中過關城曙色催寒近御苑砧聲向晚多
莫是長安行樂處空令歲月易蹉跎
題濬公山池(柳子厚亦有送濬上歸淮南序未審即此濬公否)
遠公遁跡廬山岑開山幽居祗樹林片石孤峯窺色相
清池白日照禪心指揮如意天花落坐卧閒房春草深
此外俗塵都不染惟餘玄度得相尋(釋氏通鑑晉遠公名慧遠廬山東林)
(寺僧祗樹林開山始創東林寺故曰開山祗樹祗陀太子所施之園樹也色相菩薩本經佛者有大神力身紫)
(金色三十二相前智無窮無極清池白石清池以喻禪心指揮晉王敦嘗歌以鐵如意擊玉唾壺盡缺又高僧)
(手常持如意麈尾以資談興又維摩經者有一天女見諸天人所說法便見其身即以天花散著菩薩大弟子)
(其花至諸菩薩皆落至弟子便著不堕玄度姓許名詢字玄度晉高士與沙門支遁道林相友善)
宿瑩公禪房聞梵
花宫仙梵遠微微月隠高城鐘漏稀夜動霜林驚落葉
曉聞天籟發清機蕭條已入寒空静颯沓仍隨秋雨飛
始覺浮生無住着頓令心地欲歸依(天籟莊齊物篇汝聞地籟而未聞天)
(籟地籟則衣竅是已天籟則人心之自動是已又杜詩隂壑生靈籟注風聲為天籟水聲為地籟笙歌為人籟)
皇甫茂政
秋日東郊
閒看秋水心無事坐對寒松手自栽廬嶽高僧留偈別
茅山道士寄書來燕知社日辭巢去菊為重陽冐雨開
淺薄將何稱獻納臨岐終日獨徘回(廬岳廬山記國俗周威王時人生如)
(神靈廬於此山故山取名焉偈凡釋氏所作頌文皆日偈茅山在句容縣南五十里三茅真君得道於此燕每)
(以春社至秋社則去獻納西都賦曰日月獻納又唐官制武后初置匭以授四方之書誥理使玄宗改為獻納)
(使)
同温丹徒登高萬歲樓(丹徒揚州之域春秋時屬吳秦置丹徒晉置南)
(徐州隋改置潤州宋為鎮江府丹徒為帶管縣温必為丹徒令先比唐詩鼔吹亦作皇甫)
(再詩)
高樓獨上思依依極浦遥山合翠微江客不堪頻北望
塞鴻何事復南飛丹陽古渡寒烟積瓜步空洲遠樹稀
聞道二師猶轉戰誰能談笑解重圍(瓜步揚州志瓜州揚州古渡其狀如)
(瓜故謂之瓜步真州亦有涉瓜山談笑解重圍文選左大沖詩吾慕魯仲連談笑却秦軍丹陽古渡丹陽亦屬)
(縣名又有丹陽山古渡在丹陽縣江口)
皇甫孝常
早朝日寄所知
長安雪後見歸鴻紫禁朝天拜舞同曙色漸分雙闕下
漏聲遥在百花中罏烟乍起開仙仗玉珮成行引上公
共荷發生同雨露不應黃葉久從風(雙闕宫門雙闕鄭衆云象魏闕也劉)
(熙釋名玉闕在門兩旁中央闕然為道也魏闕一物而三名也以門之相對為雙故曰雙闕注闕觀也登上可)
(編觀故名又人臣至此而書其所闕故又曰闕上公西漢未師保之官崇為上公同雨露謂同承雨露之恩官)
(於一時而獨飄零如黃葉之從風也)
秋夕寄懷契上人
已見槿花朝委露獨悲孤鶴在人羣真僧出世心無事
静夜名香手自焚忩臨絶澗同流水客至孤峯掃白雲
更想清晨誦經處獨看松上雪紛紛(槿花朝生而暮落見前注孤鶴晉書)
(稽康紹在稠人中如野鶴之在雞羣)
嚴正文
送薛居士和州讀書(和州揚州域晉立歴陽和郡唐改和州)
孤雲獨鶴共悠悠萬卷經書一葉舟楚地巢城民舍少
烟村社樹鷺湖秋蒿萊織妾晨炊黍隅地耕童夕放牛
年少不應辭苦節諸生喜遇一封侯(巢城巢縣屬無為州又有巢湖郡志)
(有謂縣老姆曰縣門口石龜口赤則當䧟為湖姥往觀之縣人以朱塗其口姥見而走縣過䧟為湖故曰巢湖)
(鷺湖未詳)
李從一
蘇臺至望亭驛人家盡空悵然有作寄從弟紆
(蘇州志州有姑蘇臺故謂之姑蘇)
南浦菰蒲覆白蘋東吳黎庶逐黃巾野棠自發空流水
江鷰初歸不見人遠樹依依如送客平田渺渺獨傷春
那堪回首長洲苑烽火年年報塞塵(蘇州古東吳之地黃巾後靈帝中平)
(元年鉅鹿人張角自稱黃天其部有二十六萬皆首黃巾同日反叛長州苑吳王所築在平江府嘉祐玄肅二)
(宗時人此詩蓋作於劉展張景起亂浙西平盧軍大掠之後)
早秋亰口贈張侍御(京口鎮江府吳孫權自吳涉丹徒謂京城亦曰京口)
(城)
移家避寇逐行舟厭見南徐江水流吳地征徭非舊日
秣陵凋敝不宜秋千家閉戶無砧杵七夕何人望斗牛
祗有同時&KR1301;馬客偏題尺牘問窮愁(南徐鎮江府也秣陵金陵也七夕望)
(斗牛齊諧記武陽城有仙道忽謂其弟曰七月七日織女當渡河暫誼牽牛織女二星名牛星在河東女星在)
(河西&KR1301;馬客後桓典為御史乘&KR1301;馬都人諺曰行行且止避&KR1301;馬前廣武君日奉咫尺之書注曰簡牘長咫尺)
(者)
與從弟兵曹宴集
竹忩幽戶有佳期美酒香茶慰所思嗣輔外甥還解易
惠連羣從搃能詩簷前花落春深後谷口鶯啼日暮時
去路歸家仍待月垂鞭不控馬行遲(嗣輔晉王弼字也善易外甥未詳所)
(指惠連南宋人謝惠連與兄靈運俱有詩名)
暮春宜陽郡齋愁坐忽聞枉劉七侍御詩因以
酬答(宜陽袁州也漢為宜春縣晉改為宜陽嘉祐嘗為袁州刺史)
子規夜夜啼櫧葉遠道逢春半是愁芳草伴人還易老
落花隨水亦東流山當睥睨常多雨地接瀟湘畏及秋
惟羡君為周柱史手持黃紙到滄洲(子規杜鵑也見前注山當睥睨睥睨)
(城上女堵袁多山故云地接瀟湘袁州地境與長境相接水亦自陸口出與瀟湘二水相合故云周柱史老聃)
(周時為柱下史秦改柱史為御史故以喻劉侍御也黃紙又古詔皆用黃麻故詔書皆謂之黃麻故曰黃紙)
劉文房
獻南平王(未詳何人又唐史高崇文以討劉闕有功封南平郡王南平郡今四川重)
(慶府)
建牙吹角不聞喧亂世登壇衆所尊家散萬金酬士死
身持一劍答君恩漁陽老將多回席楚國諸生半在門
白馬翩翩春草細邵陵西去獵平原(建牙文選高牙乃建又續世說軍前)
(以號令又集覽牙門旗名也古者軍行以建立牙於軍門尊者所在後人因以所治為牙云則至牙旗之下吹)
(角見前注登壇漢高築壇拜韓信為大將散金酬士死一劍答君恩漢陽老將楚國諸生皆未詳所指邵陵今)
(重慶府漢為郡陵郡吳立邵陵郡晉曰邵陽唐置南梁州宋為重慶)
送陸澧倉曹西上
長安此去欲何依先逹誰當薦陸機日下鳳翔雙闕迥
雪中人去二陵稀舟從故里難移棹家在寒塘獨掩扉
臨水自傷流落久贈君空有淚沾衣(陸機字士衡晉人與弟陸雲俱有大)
(名傳贊云宂碎二龍巢傾雨風云云望其翔躍可乎雙闕二陵見前注)
謫官後卧病官舍蕳賀蘭侍御(賀蘭侍御賀蘭進明也)
青春衣繡共稱宜白首垂絲恨不違江上幾回今夜月
鏡中無復少年時生還北闕誰將引老向南方衆所悲
歲歲任他芳草綠長沙未有定歸期(衣繡見前注北闕高紀蕭何治未央)
(宫立東闕北闕上書奏事謁見之徒皆詣北闕芳草綠見前注長沙未有定歸期六房嘗說長沙故云)
送皇甫曾赴工部
東遊久與故人違西去荒涼舊路微秋草不生三徑處
行人獨向五陵歸離心日遠如流水向首川長共落暉
楚客豈勞傷此別滄江欲暮自沾衣(三徑五陵俱見前注)
別嚴士元
春風倚棹闔閭城水國春寒隂復晴細雨濕衣看不見
閒花落地聽無聲日斜江上孤帆影草綠湖南萬里情
東道若逄相識問青袍今已誤儒生(闔閭城越絶書云吳王闔閭使子胥)
(相士嘗臨水築為大城開八門以表八風青袍杜詩春草隨青袍子朱注錄今之朝服乃戎服因隨焬帝數出)
(幸令百官以戎服從一品紫次朱次青即青袍也)
三月李明府後庭泛舟(此詩鼔吹以為皇甫冉詩)
江南風景(鼔吹作烟景)復如何聞道新亭更欲過處處紉蘭
(鼔吹作執蘭)春浦綠萋萋藉草遠山多壺觴須就陶彭澤時
俗(鼔吹作風俗)猶傳晉永和更待持橈隨轉去微風落日水
增波(新亭晉永嘉五年諸名士遊宴新亭即此也亭在江寧縣十里俯近江渚紉蘭離騷紉秋蘭以為珮)
(兮注紉箴補綴藉草孫綽天台山賦藉萋萋之纖草說文藉薦也陶彭澤陶淵明為彭澤縣令永和晉帝年號)
(晉王羲之永和九年三月三日修褉事於蘭亭此亦以三月宴後庭故言也增坡文選招隠云山嶄巖兮水增)
(波)
賦得(寓意也)
鶯啼燕語報新年馬色龍飛路幾千家住層城臨漢苑
心隨明月到霜天機中錦字論長恨樓上花枝笑獨眠
為問元戎竇車騎何時反旆勒燕然(馬色龍飛謂馬若龍之飛騰也漢苑)
(胡天見前注機中錦字符秦竇滔妻蘇氏字若蘭因織錦為回文五綵相宣瑩心輝目縱横反覆皆為文章名)
(旋機圖以贈滔竇車騎漢竇憲字如度漢永元初拜車騎將軍出塞擊北單于戰於稽落山大破之登燕然山)
(勒石紀功而還元戎詩元戎十乘謂大將也)
送柳使君赴袁州
宜陽出守新恩至亰口因家始願違五柳閉門高士去
三苖按節遠人歸月明江路聞猿斷花暗山城見吏稀
惟有郡齋忩裏岫朝朝長對謝玄暉(宜陽京口俱見前注五柳陶淵明門)
(前種柳五株自號五柳先生三苖今長沙九江皆是其地謝玄暉名眺晉人文章清麗嘗為宣城太守有郡齊)
(在焉此云郡齋或嘗為表守未詳)
送李錄事兄歸襄陽
十年多難與君同幾處移家逐轉蓬白首相逢征戰後
青春已過亂離中行人杳杳看西月歸馬蕭蕭向北風
漢水楚雲千萬里天涯此別恨無窮(轉蓬蓬草也隨風吹轉漢水在襄陽)
送馬秀才落茅歸江南
南客懷歸鄉夢頻東風悵別柳條新殷勤斗酒城隂暮
蕩漾孤舟楚水春湘竹舊斑思帝子江蘺初綠怨騷人
憐君此去未得意陌上愁看淚滿巾(湘竹博物志舜南巡不返葬於蒼梧)
(之野堯二女娥皇女英追之不及至洞庭之山淚下染竹即斑今斑竹是也江蘺楚離騷又况揭車與江蘺注)
(香草也又三體詩注蘼蕪也郭璞曰似水䓏騷人屈平也平作離騷故曰騷人)
次安陸寄友人(安陸春秋鄖子國唐為州又改安陸郡宋昇德安府又安陸州)
(古郢州也)
新年草色遠萋萋久客將歸失路蹊莫雨不知溳口處
春風只到穆陵西孤城盡日空花落三戶無人但鳥啼
君在江南相憶否門前五柳幾枝低(萋萋文選春草萋萋注草盛貌溳口)
(德安志西枕溳水在安陸西北遶城西南隅入雲夢溳口在雲夢下五十里溳水所出穆陵不詳所指又穆陵)
(在益都淄川三戶項籍傳楚雖三戶亡秦必楚又三戶集覽左傳以畀楚師於三戶注今毌水縣北三戶亭是)
(也人云在湘州滏陽縣界項羽破鄲邯三戶津遂以亡秦五柳見前注)
青谿口送人歸岳州(青谿在荆州府鬼谷首居之處詳見前注)
洞庭何處鴈南飛江菼蒼蒼客去稀帆帶夕陽斜度鳥
天連秋水一人歸黃花裛露開江岸白鳥銜魚上釣磯
岐路相逢無可贈老來空有淚沾衣(洞庭見前注江菼說文荻初生曰菼)
自夏口至鸚鵡洲望岳陽寄阮中丞
汀洲無浪復無烟楚客相思益渺然漢口夕陽斜度鳥
洞庭秋水遠連天孤城背嶺寒吹角獨戍臨江夜泊船
賈誼上書憂漢室長沙謫去古今憐(漢口洞庭見前注賈誼漢文記賈誼)
(上䟽陳政事名治安策後絳灌等讃之以為洛陽年少專欲檀權乃以為長沙王太傅)
登餘干城(餘干縣名屬饒州府)
孤城上與白雲齊萬古蕭條楚水西官舍已空秋草沒
女墻猶在夜烏啼平沙渺渺迷人遠落日亭亭向客低
飛鳥不知陵谷變朝來莫去弋陽溪(批云傷今弔古之情藹然見於言意)
(之表女墻注城上小墻亦名睥睨言於城上窺人陵谷變詩高岸為谷深谷為陵弋陽縣名屬廣信府縣東有)
(弋溪)
過賈誼宅(賈誼廣即賈誼故宅在長沙南六里有井上圓下方有局脚石床猶存)
三年謫宦此棲遲萬里惟留楚客悲秋草獨尋人去後
寒林空見日斜時漢文有道恩猶薄湘水無情弔豈知
寂寂江山搖落處憐君何事到天涯(長卿嘗謫長沙故云漢文文帝也文)
(帝嘗謫賈誼為長沙王太傅蓋云文帝為有道之君而不能用賈誼以之自喻也屈平溺於湘水賈誼謫長沙)
(時作賦弔之)
盧允言(名綸河中人舉進士不第大歷初元戴薦之累遷檢校戶部郎中監察御史稱疾去)
(官又嘗朝京時韋渠牟得幸德宗表其才召見禁中帝有所作輙使賡和與吉中孚韓翊錢起)
(司空曙苗發崔峒耿湋夏侯審李端皆詩齊名號大歷十才子)
長安春望
東風吹雨過青山却望千門草色間家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關(千門漢武作建章度為千門石戶至)
(唐建章宫已廢故云草色閒)
長安秋夜即事
九重深鎻禁城秋月過南宫漸暎樓紫陌夜深槐露滴
碧空雲盡火星流清風刻漏傳三殿甲第歌鐘樂五侯
楚客病來鄉思苦寂寥燈下不勝愁(九重天子所居之地禁城天子之城)
(曰禁城也火星晉天文志心大星曰火星至秋則心星西下故曰流三殿南部新書大明宫中有麟德殿其殿)
(三面故以三殿為名甲第五侯見前注楚客允言何中人其曰楚客者天寳亂時允言嘗客寓於番易故云)
晚次鄂州(鄂州即今武昌縣也孫權改為武昌郡至隋以江夏為鄂州武昌以曉屬)
(焉)
雲開遠見漢陽城猶是孤帆一日程估客晝眠知浪静
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上鼔鼙聲(漢陽城在武昌江北即今之漢陽府)
(也覺潮生潮海潮也海潮上不至潯陽今云潮者鼔吹注以為江水漲也夜語謂江漲時舟人皆起緩其繫舟)
(之索而話也舊案征職盡本集題下自注云至德中作綸河中人時安史方亂三河淪陷於賊鼔鼙說文騎鼔)
(也吕氏春秋帝嚳令人作鼙鼔之禁禮月令修鞞鼔注鼓廊也張羊皮冐之鞞禆也助鼔節也鞞鼙通)
酬李端野寺病居寄
野寺昏鐘山氣隂亂藤高竹水聲深農夫就餉還依草
野雉驚飛不過休齋沐暫思同静室清羸已覺助禪心
寂寞日長誰問疾料君惟取古方尋(問疾維摩居士疾佛勑文殊問疾古)
(方古人之藥方也)
酬暢當尋嵩岳麻道士
聞逐樵夫閒着棋忽速人世是秦時開雲種玉嫌山淺
渡海傳書怪鶴遲隂洞石幢微有字古壇松樹半無枝
煩君遠示青囊錄願得相從一問師(看棋述黑記信安郡石室中晉時樵)
(者王質逹二童子棋與質一物如棗核食之不饑置斧於坐下而觀童子曰汝斧祠爛矣質歸鄉閩無復時人)
(矣逆人是秦時桃源事見前注種玉見前注石幢字河南志俊魏時甫樵夫劉會入洛陽石能洞得石上有字)
(青囊錄晉郭瑾傳郭公以青囊中書九卷與璞役門人竊嚢未及讀為火所焚)
早春歸盩厔舊居寄耿湋(盩厔縣名在長安)
野日初晴麥隴分竹園村巷鹿成羣萬家廢井生秋草
一樹繁花對古墳引水忽驚冰滿澗向田空見石和雲
可憐荒歲青山下惟有松枝可贈君
韓君平
同題仙游觀(觀未詳何處以詩句考之必在京師)
仙臺初見五城樓風物凄凄宿雨收山色遥連秦樹晚
砧聲近報漢宫秋疎松影落空壇静細草春香小洞幽
何用別尋方外去人間亦自有丹丘(長安志仙臺在長安西山漢文帝作)
(五城樓十洲記云崑崙山有五城十二樓丹丘楚詞仍羽人於丹丘注丹丘晝夜常明歡必在長安故云連秦)
(樹過漢宫也)
送長沙李少府入蜀
行行獨出故關遲南望千山無盡期見舞巴童應暫笑
聞歌蜀道又堪悲孤城晚閉清江上疋馬寒嘶白露時
別後此心君自見山中何事不相思(歌蜀道太白有蜀道難詩)
送客歸江洲(今九江府也)
東歸復得采真遊江水迎君日夜流客舍不離青雀舫
人家多住白鷗洲風吹山帶遥知雨露濕荷裳已報秋
聞道泉明居止近籃輿相訪可淹留(采真琴操有采真撫青雀舫滕王閣)
(記青雀黃龍之軸泉明未詳或云即淵明蓋唐人諱淵字云籃輿囦明詩向承籃輿亦足自適)
耿湋
送友人遊江南
遠別悠悠白髮新江潭何處是通津潮聲偏懼初來客
海味惟甘久住人漠漠烟光漁浦晚青青草色定山春
汀洲更有南回鴈亂起聯翩北向秦(潮聲叢語曰海潮來皆有漸惟淛江)
(潮來如山岳震如雷霆可畏漁浦吳郡記富眷東三十里有漁浦定山杭州郡記定山在錢塘南四十七里潮)
(至此抑過此復怒)
錢仲文
和李員外扈幸温泉宫(扈幸扈幸扈從天子行幸温泉宫見前注)
未央月曉度疎鐘鳳輦時廵出九重雪霽山門迎瑞日
雲開水殿候飛龍輕寒不入宫中樹佳氣常浮仗外峯
遥羡枚臯扈仙蹕偏承霄漢渥恩濃(未央宫名見前注九重離騷君之門)
(九重言其穆穆深遠又云天有九重君亦天也故言九重山門山中之門也水殿唐詩鼔吹注宫中有水殿天)
(子納凉處也飛龍易飛龍在天枚臯漢武紀臯字少孺武帝時上書北闕拜為郎扈仙蹕蹕說文禁行人也周)
(禮宫正掌邦之事蹕張釋之傳犯蹕罰金言天子出則出警入蹕此云仙蹕者貴之也渥恩渥說文潤澤也又)
(云厚也言厚恩也)
贈闕下裴舍人
二月黃鸝飛上林春城紫禁晚隂隂長樂鐘聲花外盡
龍池柳色雨中深陽和不散窮途恨霄漢常懸捧日心
獻賦十年猶未遇休將短髮載華簪(上林苑名在長安長樂宫名見前注)
(紫禁希逸貴妃誅曰狀華紫禁李善注宫象紫微故名紫禁捧曰北史魏崔昱少時夢登泰山以手奉曰譬言)
(奉君之心也獻賦相如揚雄事龍池窮途阮籍事俱見前注)
山中詶補闕見過
日暖風恬種藥時紅泉翠壁薜蘿垂幽谿鹿過苔還静
深樹雲來鳥不知青草同心多逸興春山載酒遠相隨
却慚身外牽纓冕未免杯前倒接䍦(紅泉謝靈運詩石磴瀉紅泉接䍦見)
(前注)
幽居春暮書懷
自笑鄙夫多野興貧居數畝半臨湍谿雲雜雨來茅屋
山鳥將雛傍藥欄仙籙滿床閒不厭隂符在篋老羞看
更憐童子宜春服花裏尋師到杏壇(仙籙綱目元魏王夀時嵩山道士寇)
(謙之修張道陵之術自言嘗遇老子之孫譜文授以圖籙真經集覽注謂圖籙真經道家仙籍之書也隂符蘇)
(秦受太公隂符經於鬼谷子宜春服語莫春者春服既成冠者五六人童子六七人風乎舞雩詠而歸杏壇孔)
(子出魯東門過故杏壇曰兹臧文仲盟誓之壇也睹物思人命琴而歌又莊孔子休乎杏壇之上弟子讀書夫)
(子鼔琴奏曲藥欄資服集云園亭中之藥欄藥即欄欄即藥非花藥之欄也又按蘇林曰以竹連綿為棠藥使)
(人不得往來)
郎君胄
寄韋司直(司直官名見前注)
聞君感歎二毛初舊友相依萬里餘烽戍有時驚暫定
甲兵無處可安居客來吳地星霜久家在平陵音信疎
昨夜東風還入戶登山臨水復何如(二毛毛髮黑且白也烽火甲兵吳地)
(俱見前注星霜杜詩三霜楚戶砧注居楚三易星霜矣平陵君胄中山人中山古博陵郡)
贈王季友秋夜宿露臺見寄
石林精舍虎谿中夜扣禪扉憶遠公月在上方諸品净
心持半法萬緣空蒼苔古道行應徧落木寒聲聽不窮
更憶雙峯最高頂此心期與故人同(石林精舍在廬山遠公道場遠公晉)
(僧惠遠也居廬&KR0034;三十餘年影不出山跡不入俗送客過虎谿虎輙嗚號上方見前注又唐貞觀間玄奘法師)
(入王令城止巴都寺從上方戒賢論師窮探大策秘奥雙峯四祖嘗居雙峯寺)
司空文明
酬張芬赦後見寄
紫鳳朝啣五色書陽春忽布網羅除已將心變寒灰後
豈料光生腐草餘建水風烟收客淚杜陵花竹夢郊居
勞君故有詩相贈欲報瓊瑶愧不如(五色書後趙石虎詔書用五色紙啣)
(於木鳳之口而頒行之寒灰莊子心固可使為死灰光生腐草草化為螢建水未詳又羅昭鍊詩春難建水狂)
(注今建寧府杜陵見前注瓊瑶詩贈我以木桃報之以瓊瑶)
酬李端見贈
綠槐垂穗乳烏飛忽憶山中獨未歸青鏡流年看髮變
白雲芳草與心違乍逢酒客春游慣又別林僧夜坐稀
昨日聞君到城郭莫將簪弁勝荷衣(荷衣楚辭製芰荷以為衣兮集芙蓉)
(以為裳)
南原望漢宫(南原長安南之原也)
荒原空有漢宫名衰草茫茫雉堞平連鴈下時秋水在
行人過盡莫烟生西陵歌吹何年絶南陌登臨此日情
故事悠悠不可問寒禽野水自縱横(雉堞杜詩雉堞粉如雲注城上女垣)
(曰雉堞選金城萬雉城方丈為堵三文為雉西陵曹操墓所)
李端
夜投豐德寺謁海上人
半夜中峯有磬聲偶尋樵者問山名上方月曉聞僧語
下界林疎見客行野鶴巢邊松最老毒龍潛處水偏清
願得遠公知姓字焚香洗鉢過餘生(上方見前注下界願况五原决云下)
(界功滿方超上界遠公晉僧慧遠也居廬山東林寺)
宿淮浦寄司空曙
愁心一倍長離憂夜思千重戀舊遊秦地故人成遠夢
楚天涼雨在孤舟諸谿近海潮皆應獨樹邊淮葉盡流
別恨轉深何處寫前程惟有一登樓
竇遺直
夏夜宿表兄宅話舊
夜合花間香滿庭夜深微雨醉初醒遠書珍重何曾逹
舊事凄凉不可聽去日兒童皆老大昔年親友半凋零
明朝又是孤舟别愁見河橋酒幔青(夜合花格物論夜合一名合歡亦名)
(合昏人家多種植於庭除枝甚柔弱葉似皂莢細而密其枝至莫而合五月花發紅白色)
柳子厚
登柳州城樓寄漳汀封連四州(唐史永貞元年子厚與韓泰韓)
(曅劉禹錫陳謙凌凖程異韋執誼皆以附王叔文貶凖執誼皆卒於貶所程異先召用元)
(和十年子厚等五人例召至京師又皆出為刺史子厚柳州泰漳州曅汀州謙封州禹錫)
(連州)
城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九回腸
共來百越文身地猶自音書滯一鄉(大荒左思吳都賦云出乎大荒之中)
(行乎東海之外爾雅曰大荒海外疎曠無所不連海天柳州近海故云薜荔離騷云貫薜荔之落葉注云薜荔)
(香草緣樹而生九迴腸司馬遷曰腸一日而九迴百越史楚大貶越殺王無疆諸侯子争立或為君或為王故)
(為百越又綱目秦王翦遂定江面降百越置會稽郡文身見前注)
別舍弟宗一
零落殘魂倍黯然雙垂別淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹烟(桂嶺即桂山在静江府臨桂縣荆門)
(荆門州屬荆州府郢樹郢中之樹即今安陸州)
王仲初
早春五門西望
百官朝下五門西塵起春風滿御堤黃帕蓋鞍呈了馬
紅羅纏項鬭回雞舘松枝重墻頭出渠柳條長水面齊
惟有教坊南草色古城隂處泠萋萋(五門三輔黃圖天子五門臯門庫門)
(雉門應門路門鬭雞民間之戲明皇愛之始置坊教習教坊元宗開元初於蓬萊宫側立教坊置使領之)
周家谿亭
少年因病離天仗乞得歸來自養身買斷竹谿無別主
散分泉石與新隣山頭鹿下長驚犬池面魚游不怕人
鄉使到門常欵語還聞世上有功臣
張文昌
寒食内宴
城闕沉沉向曉寒恩當冷節賜餘懽瑞烟入處開三殿
香雨微時引百官寳樹樓前分繡幕緩花廊下暎華欄
官筵戲樂年年別已得三回對御看(三殿見前注)
送楊少府赴鳳翔(鳳翔雍州之域漢之右扶風唐改鳳翔府)
詩名往日動長安首首人家卷裏看西學已行秦博士
南宫新拜漢郎官得錢祗擬還書鋪借宅常時事藥欄
今去岐州生計薄移居偏近隴頭寒(西學未詳又考索凡學五室西堂在)
(一基之上四方堂則以其方名學中央堂謂之大學又凡立學之記有四郊及國中在東郊曰東學並方名之)
(在國中謂之大學此云西學其西郊之學歟泰博士班固云六國時往往有博士掌通古今又曰博士秦官漢因)
(之漢多至數十人南宫禮部也岐州今岐山縣屬鳳翔漢郎官部有郎中員外皆郎官也又唐職林舊說禮部)
(郎中謂之南宫舍人)
送韓侍御歸山
聞君久卧在雲間為佐嫖姚未得還新結茅廬招隠逸
獨騎&KR1301;馬入深山九靈洞口行應到五粒松枝醉亦攀
明日珂聲出城去家僮不復掃柴關(闕)
西塞懷古(西塞山名塞也孫策擊黃祖子射於此地又土俗編在武昌縣東百三十)
(里界於兩山之間為關王固有西塞山自註云今謂之道士磯隸興國軍大冶縣)
王濬樓船下益州金陵王氣漠然收千尋鐡鎻沉江底
一片降旗出石頭人世幾回傷往事山形依舊枕寒流
今逢四海為家日故壘蕭蕭蘆荻秋(王濬晉為益州刺史造舟伐吳樓船)
(漢武帝鑿昆明池以習水戰作樓船上櫓故名樓船金陵王氣楚昭王以其地有王氣埋金鎮之故名金陵鐡)
(鎻晉書吳人以鐵鎻横江川拒晉師王濬作火筏燒斷之而進䧏旗出石頭吳建都金陵石頭金陵別城吳師)
(際江吳王孫皓出䧏四海為家漢書天子以四海為一家)
松滋渡望峽中(松滋縣名屬荆州府縣有松滋渡渡近三峽)
渡頭輕雨洒寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道回
十二碧峯何處所永安宫外是荒臺(夢渚雲夢澤見前注楚望楚昭王曰)
(江漢睢漳楚之望也又顔延年詩曰江漢公楚望夷陵今夷陵府左楚頃襄王二十一年秦白起拔郢燒夷陵)
(遂東至章陵王亡去郢遂來徙陳秦以郢為南郡巴人淚應猿聲落古樂府云巴東三峽巫峽長猿啼三聲淚)
(沾裳鳥道南中八志交趾郡治龍紀縣自古興鳥道四百里以其險隘無蹊人所莫由特上有飛鳥道爾十二)
(碧峯巫山十二峯見前注永安宫古夔子國後改䕫州蜀先主改為永安郡宫在䕫州先主崩處荒臺永安巫)
(山縣西北二百五十步有陽臺即楚王夢神女之所今廢故云荒臺也)
李義山(名商隠懷州人開成間進士仕至檢校吏部員外郎後歸榮陽卒自號玉溪子又義)
(山文宗時人詩文瑰竒過古號西崑體又石林葉氏曰唐人學老杜惟李商隠一人而已雖未)
(盡造其妙然精密華麗亦自得其彷彿又曰王荆公嘗為蔡夫啓言學詩者未可便學老杜當)
(先學李商隠未有不能為商隠而能為老杜者也)
錦瑟(樂記庖犧氏作瑟白虎通瑟者閑也所以懲忿窒慾正人之德也樂記清廟之瑟朱)
(絃而疏越一唱而三歎有餘音矣)
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生烟
此情可待成追憶只是當時已惘然(錦瑟杜詩暫醉佳吹人錦瑟旁唐詩鼓)
(注木紋如錦故曰錦瑟又云繪紋如錦五十絃漢武紀黃帝使素女鼔五十絃瑟而悲故止為二十五絃東坡)
(云古今樂府志云瑟之為器也其絃五十其柱如之其聲也適怨清和一篇之中曲盡其意史稱其瑰竒邁古)
(信然莊生蝴蝶莊子莊周夢為蝴蝶栩栩然不知周也此以言適也望帝杜鵑李膺蜀志蜀之先有帝曰杜宇)
(宇稱帝號望帝自恃功德高後以其德不如其臣鱉靈以位禪之遂自亡去化為子鵑以此言怨也滄海珠唐)
(狄仁傑調汴州參軍閻立本立本異其才曰君可謂滄海遺珠矣又吳都賦蚌蛤珠胎與月虧全又海賈云中)
(秋月明則珠多而圓此以言清也監田玉後魏李預探間藍旧握得玉環璧雜器形百餘又吳諸葛恪少有名)
(孫權見其父瑾曰藍田生玉真不虛也藍田即長安藍田縣地也又戴容州曰詩家景如藍田日暖良玉生烟)
(此以言其和也三體詩注謂前軰謂此詩商隠情有所屬托之錦瑟也)
茂陵(漢武帝所葬之陵見前注)
漢家天馬出蒲梢苜蓿榴花徧近郊内苑只知銜鳳觜
屬車無復插雞翹玉桃偷得憐方朔金屋粧成貯阿嬌
誰料蘇卿老歸國茂陵松栢雨瀟瀟(天馬前武帝紀帝聞宛有善馬求之)
(不得所李廣利伐宛破之取其馬以歸張騫傳曰帝初得烏孫馬名天馬及得宛馬更名烏孫曰西極馬宛馬)
(曰天馬西域傳贊曰蒲梢龍文魚目汗血之馬充為黃門又漢書張騫持千金請苑馬栗苜蓿榴花歸種之鳳)
(觜十洲記洲上多鳳鱗煑鱗角鳳觜為膠可續斷絃仙傳拾遺曰武帝天漢三年北廵西王母使使獻靈膠二)
(兩帝射虎華林苑拏絃斷使者口濡膠一分以續之只知猶專務也口濡猶口銜也屬車胡廣制度曰大駕屬)
(車八十一乘蔡邕獨斷曰鸞旗表編羽毛列擊幃旁民或謂之雞翹玉桃方朔武帝故事曰西王母䧏出桃七)
(枚曰此桃三千年一花三千年一子指方朔曰此兒已三偷吾桃矣金屋阿嬌武帝故事帝年十五歲長公主)
(抱問曰兒欲得婦否曰欲得指女阿嬌好否帝曰若得阿嬌當作金屋貯之蘇卿蘇武也本傳字子卿武帝天)
(漢元年使匃奴昭帝始元六年歸至京師茂陵武帝陵也三體詩注云此詩首二句譏武帝勤遠略第三句譏)
(帝好田獵四句譏帝好徵行五句譏帝好神仙六句譏帝好女色皆極道武帝之多欲而結句意則謂誰料蘇)
(武歸時武帝已崩但見陵栢蕭蕭其雄心侈志今安在哉)
馬嵬(長安志馬嵬故城在興平縣西二十里本馬嵬所築以避難處有驛)
海外徒聞更九州他生未卜此生休空聞虎旅鳴宵柝
無復雞人報曉籌此日六軍同駐馬當時七夕笑牽牛
如何四紀為天子不及盧家有莫愁(海外九州商隠自注曰鄒衍云九州)
(之外更有九州他生此生仙傳拾遺曰楊妃死後帝召楊什五於行在老召至三日夜奏曰人寰之中十洲三)
(島之内求之不得後於東海上蓬萊頂見之謂什五此後一紀當相見商隠用此謂帝徒聞妃在九州之外若)
(他生相見未可知此生休矣虎旅宵柝雞人曉籌虎旅衛士也漢官儀曰夜漏起周廬擊木柝雞人傳曉以警)
(寢也仙傳拾遺曰玄宗幸蜀自離馬嵬之後屬念貴妃往往不寐詩意同此謂帝不寐而聞柝者非因雞人之)
(警也此第三句雖與五句詞同而意異六軍駐馬玄宗幸蜀至馬嵬驛軍士饑僨圍驛不進擒楊國忠斬之將)
(士陳玄禮等請殺貴妃以安衆心上乃令力士縊死貴妃六軍乃整旅而行六軍者天子之軍也每軍二千五)
(百人則軍一萬二千五百人也七夕笑牽牛楊妃外傳云玄宗與貴妃在驪山宫七日女牛渡河之夕夜半妃)
(獨侍上上倚肩密誓願世世生生為夫婦四紀天子玄宗在位凡四十餘年莫愁梁武帝河中之女歌曰洛陽)
(女子名莫愁十五嫁與盧家婦又古今樂紀莫愁石城女子善歌)
籌筆驛(蜀志驛在利州綿谷縣去州北九十九里諸葛孔明出師時駐軍於此)
魚鳥猶疑畏簡書風雲長為護儲胥徒令上將揮神筆
終見䧏王走傅車管樂有才終不忝關張無命欲何如
他年錦里經祠廟梁甫吟成恨有餘(簡書左管仲曰豈不懷歸畏此簡書)
(注古者無紙有事書之於簡儲胥長楊賦木擁槍櫐以為儲胥注木擁柵其外又以竹槍櫐於外儲軍中之籓)
(籬也一曰儲峙也胥須也有儲蓄以待所須故曰儲胥詣眼云簡書軍中法令約束言號令嚴明雖百千年魚)
(鳥猶畏之儲胥軍中籓籬言忠貫神明風雲猶護其罍也上將諸葛也降王蜀炎具元軍魏寇蜀後主禪輿櫬)
(詣鄧艾軍門降傳車古之驛以車故曰傳車管樂管仲樂毅也亮本傳曰亮躬耕南陽好為梁父吟每自比管)
(樂終不沗者謂不在其下也關張關羽張飛也皆蜀之勇將無命謂先孔明而死錦里成都記云錦里城呼為)
(錦城以江山明麗錯雜如錦武侯廟在先主廟西又按詩注先主崩於永安宫今䕫州也公自注山有卧龍寺)
(先主祠在焉又注永安宫殿今為寺廟在寺東梁甫吟按王僧虔伎錄為相和歌楚調五曲内有梁甫吟行意)
(始於孔明云注漢武登封泰山至於梁父九域志兖州梁父城)
隋宫(北史隋煬帝大業元年自長安至江都置離宫四十餘所)
紫泉宫殿鎻烟霞欲取蕪城作帝家玉璽不緣歸日角
錦帆應是到天涯于今腐草無螢火終古垂楊有莫鴉
地下若逢陳後主豈宜重問後庭花(紫泉宫殿司馬相如曰獨不聞天子)
(之上林乎丹水更其南紫淵徑其北顔師古曰丹水更其南紫泉徑其北皆謂苑外且唐人諱淵故言泉義山)
(用之蓋隋都關中鎻烟霞者以見焬帝棄國南遊之不返也蕪城揚州也古州㟾城漢已後荒蕪故曰蕪城又)
(沈約宋書曰鮑明遠為臨海王子瑱參軍在廣陵子瑱反後照見故城荒蕪乃因漢吳王濞所都作蕪城賦煬)
(帝以廣陵為江都玉璽蔡邕獨斷曰天子六璽皆玉日角後光紀帝龍顔日角以喻太宗也南部烟花錄云煬)
(帝御龍舟蕭妃乘鳳舸錦帆紙繿三體詩注詩意謂使隋之神器不為太宗所取則煬帝遊幸應至天涯豈止)
(江都而巳也螢火禮記月令腐草化為螢又焬帝於景華宫徵求螢火數斛夜出遊則放之光遍山谷暮鴉大)
(業元年開刊溝自山陽至江都無螢火有暮鴉者言虐熖雖滅惡聲常在也若逢陳后主伽藍記曰焬帝嘗行)
(吳公臺下恍惚遇陳后主帝請張麗華舞玉樹后庭花后主曰每憶與張妃憑臨春閣作璧月詞未終見韓禽)
(虎直來衝人便至今日始謂殿下治在堯舜之上今日還此游逸曩日何見罪之深耶帝叱之不見此言地下)
(者蓋焬帝被弑葬於吳公臺下)
碧城(未詳)
碧城十二曲闌干犀辟塵埃玉辟寒閬苑有書多附鶴
女墻無樹不棲鸞星沉海底當牎見雨過河源隔坐看
若是曉珠明又定一生長對水晶盤(犀獸類爾雅云形似水猪牛頭大腹)
(卑脚脚有三蹄黑色三角辟埃嶺表異錄有辟塵犀為簪梳塵不著髮玉辟寒杜陽編唐武宗時大餘國貢火)
(玉寘室内不必挾纊閬苑仙傳崑崙圃閬風苑有玉樓玄室瑶池翠水河源漢書河有兩源一出慈嶺一出于)
(闍在南山下曉珠指日言也水晶盤三輔黃圖董偃以水晶為盤佇曉珠唐詩鼔吹謂日也碧城雖未詳何處)
(然觀詩意亦必宫殿所在故以仙家比之也)
重過聖女祠(未詳或云即果州女仙謝自然祠韓文公有謝自然詩云果州南充)
(縣寒女謝自然云今祠在南充縣玉泉山)
白石巖扉碧蘚滋上清淪謫得歸遲一春夢雨常飄瓦
盡日靈風不滿旗萼綠花來無定所杜蘭香去未移時
玉郎會此通仙籍憶向天涯問紫芝(上清淪謫柳子厚謫龍說云扶風馬)
(孺子云在澤州郊亭上頃然有竒女墜地有光華然自云帝以吾心侈大怒而謫來七日當復至日取裘衣之)
(化為白龍登天而去莫知所之夢雨楚襄王游陽臺之上夢神女曰吾巫山之神女朝為行雲暮為行雨靈風)
(萼綠華真誥萼綠華者九疑山得道女羅郁也顔色絶整晉舁平二年䧏聿權家杜蘭香仙芻漁父於開江洞)
(庭之岸聞兒啼聲視之三歲女子漁父舉之十餘歲天姿竒偉真天人也忽有青童自空而來携女而去女上)
(升謂其父曰我仙女杜蘭香也有過謫於人間其後䧏洞庭包山張碩家碩修道者也教之以舉形飛化之道)
(久之碩亦仙去漁父以學道不食後不知所終)
九成宫(九成宫見前注)
十二層城閬苑西平時避暑拂虹蜺雲隨夏后雙龍尾
風逐周王八馬蹏吳岳曉光連翠巘甘泉晚景上丹梯
荔支盧橘沾恩幸鸞鵲天書濕紫泥(閬苑見前注十二層城太白詩天上)
(白玉京十二樓五城夏后雙龍史記夏孔甲之時天䧏二龍后龍一雌死御龍氏以食夏后夏后更求懼而遷)
(去周王八駿史周穆王得八駿馬便造父御西廵狩會王母於瑶池樂而忘歸吳岳周禮雍州之山鎮吳岳又)
(漢州里志吳岳在汧縣西又云即太白山甘泉宫俱見前注丹梯敬亭山詩要欲道竒趣即此凌丹梯荔枝貴)
(荔枝香盧橘相如賦盧橘夏熟果譜盧橘皮厚大小如柑九日結實正赤明年二月更青黑或云即枇杷又貴)
(妃外傳明皇種於蓬萊宫結一合歡實上與妃子持玩曰此果似知人意鸞鵲言帛上織成鸞鵲又以書詔紫)
(泥武功山出紫泥以封詔書故太白詩云鳳凰丹禁裏銜出紫泥書按此詩亦譏玄宗窮奢極欲躭樂女色不)
(務國政以喪國也)
促漏(漏說文以銅受水刻節晝夜百節亦取漏下之義)
促漏遥鐘動静聞報章重疊杳難分舞鸞鏡匣收殘黛
睡鴨香爐換夕熏歸去豈知還向月夢來何處更為雲
南塘漸暖蒲堪結兩兩鴛鴦護水紋(促說文迫也亦近之義此言近漏遠)
(鏡常常聞之報章詩報章不成又報章奏章也舞鸞鏡異苑罽賓云一鸞三年不鳴夫人曰聞見類則鳴懸鏡)
(照之鸞睹影悲鳴鏡匣盛鏡之匣也黛說文畫眉墨似空青睡鴨香爐以銅鑄鴨焚香也夕熏去舊香而爇新)
(香也向月淮南子羿請不死之藥於西王毌未及服其妻嫦娥竊而服之遂奔月宫夢來為雲即楚襄王夢神)
(女之事死央亦見前注按唐詩鼔吹注云此詩深宫怨女恨不如禽鳥之有匹也)
重有感
玉帳牙旗得上游安危須共主君憂竇融表已來關右
陶侃軍宜次石頭豈有蛟龍曾失水更無鷹隼與高秋
晝號夜泣兼幽顯早晚星關雪涕收(上游史項羽曰古之帝者地方千里)
(必居上游流也竇融後光武紀融字周公遭更始敗天下懮亂融為屬國都尉决策東向遣長史奉書獻馬於)
(光武陶侃字士行晉蘇峻亂陶侃軍至石頭遂誅峻蛟龍失水莊子蛟龍失水而陸居為螻蟻所制鷹隼白首)
(漢孫寳立秋日署侯文為掾曰今日鷹隼始擊當順秋氣成嚴霜之誅晝號夜哭左楚伍員與申包胥友員之)
(亡也謂之曰我必復楚及昭王在隨包胥如秦乞師衣於庭垣而哭日夜不絶聲十日秦乃出師)
許用晦(字仲暉潤州丹陽人大和六年登進士第官至睦節二州刺史嘗居亰口有別墅在)
(丅卯橋)
登洛陽故城(河南府有洛陽故城乃周故城也唐人多有題詠)
禾黍離離半野蒿昔人城此豈知勞水聲東去市朝變
山勢北來宫殿高鴉噪暮雲歸古堞鴈迷寒雨下空壕
可憐緱嶺登仙子猶自吹笙醉碧桃(周大夫行役過故宗廟宫室盡為禾)
(黍故作詩曰彼泰離離市朝變東周後漢元魏皆都洛陽宫殿高連昌綉嶺等宫皆在洛陽故云古堞女墻也)
(壕城隍也緱嶺登仙子王子晉事見前注碧桃王子年拾遺記曰磅礭山去扶桑五萬里有桃樹千圍花開青)
(黑色故曰碧桃又尹喜内傳曰老子西游省太真王母共食碧桃)
金陵懷古(見前注)
玉樹歌殘王氣終景陽兵合戍樓空楸梧遠近千官塚
禾黍高低六代宫石鷰拂雲晴亦雨江豚吹浪夜還風
英雄一去豪華盡惟有青山似洛中(玉樹歌陳后主作玉樹後庭花曲王)
(氣終謂隋并陳南朝至此而滅也后庭花蘇子由曰即今之雞冠花也景陽金陵志景陽樓名宋元嘉三十二)
(年築孝武大明中紫雲出樓上因以名之六朝紀勝云今法寳寺西南遺址猶存中有井即后主與張妃自投)
(被擒之所六代宫建康錄云吳初宫即臺城地之西南晉建康宫在府北五里宋未央宫在清溪橋東梁金華)
(宫在清溪東石鷰湘州記零陵有石鷰遇雨即飛江豚南越志江豚似猪居水中出則有風青山似洛中曾景)
(建曰洛陽四山圍伊洛纏淵在中建康亦四山圍秦淮在中故曰似洛中也)
(闕)
四皓廟(四皓謂東園公綺里季夏黃公角里先生廟在商山四皓見秦政虐乃逃入藍)
(田山作歌云漠漠高山途谷逶迤曄曄紫芝可以療饑乃共入商山待天下定)
桂花松暖廟門開獨瀉椒漿奠一桮秦法欲興鴻已去
漢儲將廢鳳還來紫芝翳翳多青草白石蒼蒼半綠苔
山下驛程南竄路不知冠蓋幾人回(桂花淮南王安招隠詩曰桂樹叢生)
(兮山之幽椒漿楚辭奠桂酒兮椒漿史商鞅變秦法漢儲將廢漢高欲廢太子吕后用張良計召四人至使與)
(太子遊高祖顧謂戚姬曰羽翼成矣紫芝見前注山下驛程唐都長安凡流人逐客南行出商山下冠蓋謂逐客也)
七言排律
王仲初(侍中田弘正也弘正始名興為魏博兵馬使憲宇元和八年以郡來獻賜名弘正封)
(節度使元和十四年討李師道功成入朝加兼待中還鎮)
寄賀田侍中功成
使回高品滿城傳親識沂公在陣前百里旂旛衝即斷
兩重衣甲射皆穿探知點檢兵應怯笑得新移柵未堅
營被數驚乘勢破將經頻敗遂生全密招殘寇防人覺
遥斬元兇恐自專首讓諸軍無敢近功歸部曲不争先
開通州縣斜連海交割山川直到燕戰馬散驅還逐草
肉牛齊敗却耕田府中獨拜將軍貴門下兼分宰相權
唐史上頭功第一春風雙珮好朝天(沂公田弘正也韓文公有魏博節度)
(觀察使沂國公先廟碑李師道為平盧節度元和十三年弘正將兵討李師道軍於鄆州四十里明年遂誅李)
(師道於是淄清等十二州皆平故云開通道路斜連海交割山川直到燕也)
送裴相公上太原(裴相公裴度也太原古并州也)
還攜堂印向并州將相兼權是武侯時難獨當天下事
功成却進手中籌再三陳乞罏烟裏前後分張玉案頭
朱架早朝排立戟綠槐殘雨看張油遥知鴈塞從今好
直到漁陽以北愁邊鋪恐巡旂盡換山城欲過舘重修
千羣白刃兵迎節十對紅妝妓打毬聖主分明教暫去
不須高起見亰樓(堂印丞相印也將相兼權言晉以司空出為山南西道節使鎮并州也時)
(難憲宗之時功成平吳元濟諸賊之後也陳乞謂度以老疾辭位也罏烟玉案天子之前也立戟唐制官三品)
(以上始立戟綠槐禮朝士面三槐公卿位焉張油張油幕也暫去開成中留守東都上命盧洪宣諭曰為朕以)
(護北門是即漢武帝君薄淮陽之意也打毬崔豹古今注擊鞠黃帝習兵之勢或曰起戰鬭所以練武士因嬉)
(戲而講習之案擊鞠猶今言打毬謂騎而以杖擊之者又非蹋鞠之說望亰樓謂不久即還召不必望亰師也)
唐音卷五
