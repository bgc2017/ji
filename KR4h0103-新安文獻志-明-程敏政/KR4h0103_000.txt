新安文獻志總集類
提要
(臣)等謹案新安文獻志一百卷明程敏政撰
敏政字克勤休寧人幼以神童召試詔讀書
翰林院中成化丙戌進士授編修歷官禮部
右侍郎贈禮部尚書事蹟具明史儒林傳是
書乃採錄南北朝以後文章事蹟之有關於
新安者其六十卷以上為甲集皆本郡先達
詩文略依真德秀文章正宗之例分類輯錄
其六十一卷以下則皆先達行實不必盡出
郡人所論撰分神蹟道原忠孝儒碩勲賢風
節才望吏治遺逸世德寓公文苑材武列女
方技十五目其中有應考訂者敏政復間以
己意參核而附注之徵引繁博條理淹貫凡
徽州一郡之典故薈萃極為賅備遺文軼事
咸得藉以考見大凡故自明以来推為鉅製
其中小小蹖駮者如凡例稱朱子詩文錄其
涉於新安者而通判泰州江君墓銘竟爾見
遺又朱子所作其父松行狀松所作其父森
行狀既已並收而松韋齋集中有錄曾祖父
詩後序一篇又復不錄皆不免於脱略然司
馬光資治通鑑已稱牴牾不能自保是書卷
帙繁重未可以稍有掛漏遂掩其蒐輯之功
也乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
