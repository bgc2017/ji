新安文獻志卷十六明程敏政撰
記
華川書舍記趙汸
婺州義烏縣有澤曰華川王君子充書舍在其上同門
友宋君景濓歴叙上世以來為文者之失得而卒歸於
聖人以為記辨博精詣殆不可加矣至正十一年冬汸
與子充相見於錢塘子充又俾汸申其說既不得終辭
則以復曰聖人之文非一家之言也昔者成周盛時帝
王制作大備其載諸方冊以垂軌當世者謂之經若韓
宣子適魯所見其類矣詩采諸民間策書辭命職在史
氏未嘗使學者執筆習為之也吾夫子順先王詩書六
藝以設教而學文之訓門人識之亦曰考觀聖賢成法
以盡其職分所當為者而已蓋自一身以達天下彌綸
益著而非外求由小學以底大成品節愈嚴而無二本
成德達材之衆率由於斯而徒以文學稱者非聖人意
也是故夫子嘗刪詩定書贊易修春秋以為萬世明法
而必曰述而不作曰吾從周則豈以言出於口者謂之
文哉戰國争彊道術分裂則一家之言興而異端起矣
自兹以來吏治不足繼以武功而為國者始思息民以
黃老經義未明流為箋疏而反身者唯知洗心於釋梵
由是馬班崔蔡之倫以文名家凌厲縱横浩不可遏而
先王經世之術微矣賈誼董仲舒掇拾於殘闕而莫之
行諸葛孔明范希文鞠躬盡力而未足以有明也舂陵
河南大儒繼作然後二帝三王所相傳授者始煥然於
時關中張子因之崇執禮之教精思以致道修辭而斷
事以一鄉而準天下考三代以示方來卓哉學者之楷
模矣迨新安朱子繼周程之緒大明經訓以覺斯人而
浙河以東若吕薛二鄭氏取周公舊章離析錯綜如示
諸掌學者於斯得窺見聖人制作之盛焉然當是時陸
子静氏起於臨川以其得於心者行乎家邦充然自足
而諸君子之志荒矣薛鄭會歸於朱子而吕氏則無間
然陳君舉薛之徒也乃自以書請益於陸氏此又論先
哲於鄉土者所宜慎思而明辨也況夫有志於斯文者
乎子充早受業於同郡學士黃公黃公之見於文章者
岳静淵澄不大聲色固非欲以言語文字名世而子充
明經潔行卓越不羣因鄉先生精神念慮所存以端述
作之本原極古人之能事必有徵矣則雖俯仰一室而
所以系吾徒之望者何可量哉浙東多文獻故家他邦
莫及昔予嘗欲往遊而未能異時考德會文之樂舍華
川奚適乎至正十一年十有一月辛未日南至新安趙
汸謹記
萬川家塾記汪克寬
古之教者家有塾非家有塾也二十五家為閭閭同一
巷巷首有門門側之堂謂之塾仕焉而已者教於是為
朝夕出入恒受教於塾而其所以為教者皆因性教民
而内諸至善之域禮鎔樂冶以成其德以達其材敬敏
任恒則閭里書之孝友睦婣則族師書之士生斯時不
待舍去桑梓而有學有師其人材之盛風俗之美非後
世所能及也井田既廢里閭無學士常輕去鄉土而事
遠遊行之修窳無所於考教之者以訓詁為賢學之者
以葩藻為功非唯無以淑其人而且斵喪人之本然之
性矣近代以來濓洛諸儒先繼出吾邦紫陽夫子集厥
大成揭晦冥之日月開千古之盲聾於是六合之廣四
海之外家誦其書人攻其學而吾邦儒風之丕振俊彦
之輩出號稱東南鄒魯遐邇宗焉比年矛戟搶攘列城
兵燹學者逃難解散非唯里閭廢學而郡邑學宫悉為
丘墟此家塾之所為作也予宗友德懋久從予游而有
得者世居休寧之萬川慨庠序之不興而士習日靡迺
以所聞於予者居家教授集親族閭里之子弟若干人
旦夕修讀以自勗亦古者家塾教民之遺意也遂名其
堂曰萬川家塾請予書其額而并記之予曰人性之初
渾然純粹無間古今果能養正以希聖功則成已成物
厥效叵量豈特無負於予而實有光於紫陽夫子之闕
里矣尚勉之哉
棲雲軒記汪叡
自予再來郡城馬生良德稱輙館予於城東新構之軒
病卧若素安焉生請軒名應曰棲雲生又請記則又應
曰吾老且病忘乎軒矣奚記焉雖然病者吾身也身吾
身者初未病也且吾胡為而來也又胡為而止也亦嘗
觀諸雲乎何思何為浮游太虚薄日月而翳光景雨下
土而澤萬物迨其歸而棲也倏焉歛藏不見蹤跡孰使
然哉静無而動有者也今生逍遥乎人世隨隙地而構
斯軒岡阜環列静安有常澗泉細流清泠自在與人若
相得也吾之來而遊乎是而止乎是與生夙相契也雲
乎天遊人乎雲卧吾何知也吾何為也而亦無不知且
為也況吾與生是非利害相忘久矣靡存於中靡形於
外而又奚記焉德稱默識吾言命其友書於軒中以為
記
石假山記朱模
新安山水天下之竒觀也休寧當其中一州清淑之氣
於是焉鍾故視他邑為最勝其民雅馴其俗簡易官於
此土者無争辨文書之繁而有登晀嬉遊之樂其解而
去也往往得書最籍稱能官故凡宦遊於東南者皆以
吾徽為樂土而尤有取於休寧也壬辰以來則兵革之
事作矣自井邑以至於山谷間蕩然無復民居而生理
殆將泯焉為民上者雖有山川之勝豈能樂之哉越七
年今錢侯來長是邑慨然以民物為己任扶傷救絶修
廢舉墜汲汲焉遑遑焉不敢少暇又明年政孚俗還境
内向治謂侯可以適意於山水之樂矣侯曾不以是而
廢民事也於頽基敗址間得石假山以十數列而置諸
庭中鑿石為池注泉灌木外為扶欄以障之復取所藏
雲山圖懸諸堂上公退則鳴琴讀書其中憑闌則石峯
累乎吾前升堂則雲山出没乎吾後若不知松蘿之為
近黃山之為遠也邑之士民相與樂侯之化既賦以頌
美之术有記侯之事者乃以命模予惟休寧之民當其
盛時不樂其所有者而求其所似者以為樂計其一時
園池亭榭之勝賓客壺觴之盛將無以加於此已而散
若驚塵去若飄風是山也得如銅駞石馬凄涼於荆棘
中者不已幸乎況謂其登君子之堂一厠迹於琴書几
案間朝吟而暮詠之視夫前日賓客壺觴之盛者相去
遠矣嗟夫一物之微而盛衰興廢相率於無窮則夫休
寧之民喪亡困苦之極安知天不以仁侯惠吾民而復
興其治於今日乎出塗炭而登衽席者將不止於一物
之得其所而已是則吾民之望而亦侯之所樂聞者於
是乎書
游釣石記唐桂芳
去年冬予訪周彦明於靈山時予患病痏不良於行不
得游方塢所謂茅三間者今年春鄭希貢偕彦明陳自
新鄭以孝強予游茅三間又未識釣石之為勝翌曉芒
屨踏雨沙逕瑟瑟絶無泥滓彦明命女奴挈榼酒請飲
釣石以别予始獲據石上而諸君相次列坐其高十數
丈其闊如高之二其色黝黑其制甚方如印然而不刓
如臺然而不頗不倚嗚呼天造地設鍾英於是久矣奈
何鬱而弗彰也荆榛草莽樵夫牧䜿日相過焉而不顧
一旦幸遇吾徒笑歌徙倚而托迹文字間用貺於世者
則石之遇合固有時哉畫之者以孝侍而從者程氏子
若淵購是石者鮑尚絅因其好可以想見其為人蓋予
友云
遊石照記舒頔
績溪之東涉湍瀨踰坡陀山行五六里巨石嵌立崖谷
間巉然而高瑩然而明光洞然鑒人毛髮為一邑勝槩
騷客逸士慕竒尚寂不憚䟦涉資以遊觀者必於是即
焉山迴路轉荆榛翳如﨑嶇榮确苔蘚積如藤蘿交絡
澗泉涓如直下一亭少憩行客抵北行數十步老屋數
椽峯巒夾聳午不見日蘭若以石照得名良有以也世
傳自李唐來已有之三二衲子居其中遠塵俗處荒僻
林木蓊蔚禽語相答如聞鈞天之音非性空悟寂超然
物外不能一朝居也住持曰悟心者頗聰明事修飾時
春雨倏霽予與客徘徊其上顧而慨曰自有天地即有
此石光明瑩潔妍媸必鑑類性空與幽深閴絶塵俗不
染類悟寂與俾飡粥趺坐存想其所以為石所以光明
者何一旦豁然了悟澂澈本原嚮之積翳亦稍闢矣原
夫至頑者石猶明明燭物吾心匪石本來之光明未昧
奚為而弗若慎思篤行含光測微豈石能照我吾心亦
能照石悟心弗答俄而天風泠然聲振萬壑芒芴若幻
化而升寥廓也洪武四年龍集辛亥夏五月舒頔道原
書
雙節堂記朱同
雙節者何馬可道夫婦俱死於節也堂者何子所構以
祠其親也其俱死於節者何可道受元命宰新安之休
邑強圉作噩國朝兵至欲禦則無兵欲避則不可乃擕
家求援鄰郡兵繼至被擒不屈而死配亦義不受辱而
俱死焉國君死社稷大夫死衆士死制今可道不死於
官而死於他所其謂之雙節何死於官者理之經也知
其徒死無補而欲求援以為後圖者斯事之權也圖不
遂志經不濟權而後死焉始知夫前之不死者為公家
計而非為身謀也然則人之不死於官者亦假是以藉
口可乎曰使後就擒而不死則李陵衛律之罪不可掩
矣惟其不屈而死然後可得而知也臣子於君父之難
苟有可以救之者鄙猥汙下之不辭不求名之彰而唯
其心之盡是以事之迹雖不同要其心則同歸於忠而
已殷之三仁是也可道之先何定西王某之後也子為
誰德稱其字良其名也春秋祭祀以時思之人子之常
事也其以雙節名堂何良以其考妣俱死於節義史未
有傳世未有聞恐卒泯滅而無以暴白於後也故因祭
於堂而以是名之既名堂矣而又記之何曰言之無文
行之不遠故必求當世能文之士記而傳之以取信於
後也夫揚名於後世以顯父母孝子之事也堂之地何
新安烏聊山之麓也記之者誰里人朱同也
西溪漁隠記唐文鳳
新安之為郡據兩浙上游而練溪環繞郡城溯其源分
為派者三一始於揚之水經硃砂崖匯於績之油潭直
瀉如練而抵於城東一濫觴於篛嶺流為昉溪瀦為釣
潭而任公釣臺在焉縈紆曲折横於沙溪而過城之北
一湧於湯泉之池迤邐注為曹阮二溪淵澂於昌堨潄
石漾沙道石門嶺聚為龍王潭蕩潏於城西門三派合
流平衍淳&KR0008;是為西溪土人謂之河西碎月之灘導其前
披雲之峯矗其右漁梁横截於下雉堞峙立於上此西
溪之勝槩也而巴永昇氏世居之永昇為人性識聰敏
雅好山水而眈於畫嘗得李唐所寫溪景裝潢成卷題
曰西溪漁隠徵予記之予考李唐為馬遠師其畫蒼古
渾樸無纖巧態迹簡而意淡蓋名筆也永昇固宜心其
法造其妙以進於高明之域而西溪之景則天然之畫
有不待毫素可知矣風晨月夕駕一葉之舟青篛綠蓑
筆牀茶竈舉以自隨或吮墨以畫或鼓枻而歌天壤之
間有此真樂而為永昇得之其托於漁豈暫隠乎抑終
隠乎予以為人才之生也以有用之才置之不用之地
不可方今文明至治之世有起渭濱有召嚴灘而為國
家之用豈徒若志和魯望之老於烟波者而後為可尚
哉然則吾永昇其得終隠西溪歟
遊問政山記方勉
問政歙佳山也脉原黟山委蛇蜿蜒不啻若瓜莖蘿蔓
然筍蔬瓜果四時迭生味勝他出是故唐于刺史為從
兄掌書記築室其間號曰問政山房而聶真人謝諫議
咸殯山房之側今老子居即山房故址也往時華表碑
碣樓臺殿廡穹乎嶄然金碧照耀四方賓客暨邑人士
登遊兹山者莫不憩息於斯然而山光物象於春為最
予自郡庠濫竽京國垂二十四載矣未及一與同志弔
古搜竒甚貽典山靈者之羞宣德甲寅春三月郡儒數
輩擕琴載酒約赴兹山予喜從之既至風景明淑花卉
爛然逕嶺縈紆鳥音雜奏仰睇天都諸峯高插北霄俯
瞰紫陽餘麓横絶南港徘徊泛觀諸山諸水分屛布練
交暎睫下所謂達人大觀即此可信噫嘻歲不常春日
不再晨會别歡悲常情皆爾矧予家艱服闋入覲有期
他日歸田必加老於今矣又安知復得與諸子握手為
歡於是否乎故抽毫紀勝系詩一章以酢同遊高意幷
需和云
晴洲記程信
晴洲予别號也始予以宣德八年入河間學為諸生見
詩之釋洲者曰水中可居之地竊以謂河間郡城四面
皆瀛冰環之故郡名瀛海而國家承平民庶蕃禧又與
昔人晴日嘗少之歎異因欲以晴洲自號往來於心焉
既而得隙地於城東磵河之旁為村莊一區以便遊釣
先人葬處實在磵南金沙嶺之原故嘗為家園十景其
一曰晴洲釣月亦指此云後八年舉進士得奉使便道
展先壟於徽之休寧暇日從鄉之父老憩芝山之麓涉
紋溪之洲其時風日暄美鷗鷺翔集洲上之景大勝河
間顧而樂之恍然有懷土之思始以為若此地者可以
當晴洲之名矣三十年來荏苒歲月羈絆於官守屢乞
骸骨歸故鄉而聖情優容所請不遂邇者乃受詔贊機
務於南都間積俸金易故尚書李公所居清溪地地上
有塘塘有洲焉柳竹交蔭荷芰霏香因構亭其間宴坐
之際儼然晴洲之勝不知磵河之在北紋溪之在南也
噫予以渺然之身隨時隨地而瞻霽景於太平全盛之
日晴洲之號豈可黯然不之白乎況休寧祖鄉也長兒
敏政命家人伐茅結廬為吾投老之計且遍求名勝詩
賦詠而歌之裝潢成卷馳以寄壽予得之甚喜因記其
始末以見志焉成化八年秋八月望日晴洲釣者書
環佩重來軒記鮑寧
士有生於數百載之上而手澤存於數百載之下者雖
盛德之致然亦其子孫之克肖而善承也予於程氏所
謂環佩重來者竊有感焉程氏世居歙西槐塘其先世
有曰文清公者當宋寶祐間相理宗治天下進退以道
有琴一張篆其上曰環佩出處必與偕焉無何公即世
環佩亦流落田野間幾二百年其五世孫彦美氏始復
得之摩挲拂拭手澤尚新且加以重來二字慶其復也而
彦美之孫孟念手澤之來也弗易遂構一軒為珍襲之
所徵言以記之予聞禮之言曰君子致樂以治心又曰
禮樂不可斯須去身又曰君子無故玉不去身行則有
環佩之聲然則琴之為物其君子治心之具乎名琴以
環佩者雖以聲之清越其亦樂之不可去身者乎噫環
佩之琴文清公之琴也昔公顯名天下凡物之經公品
題者莫不為後世重而況是琴者哉公之隠顯琴之隠
顯也琴之存亡手澤之存亡也當公之為相也輔時君
以澤萬民而是琴之聲則鳴乎廊廟融融乎春陽之和
穆穆乎南風之薰有阜財解愠之情焉及其解政而歸
也笑傲林泉起居自適而是琴之聲又鳴乎丘壑洋洋
乎其無方巍巍乎其可仰有高山流水之興焉繼而人
亡物變雖其不幸而流落山林田野之間亦其幸不至
於爛亡而為子孫之所得昔而往今而復氣數之所寓
夫豈偶然哉孟也既得之又珍襲之重整金徽時鼓二
三操清微沕穆神人以和其可以振文清公之遺響歟
其可以顯文清公之盛德歟若然則文清公可謂有賢
子孫矣異時青氊出色其有在於兹歟故予於是琴之
來復不特慶文清公之手澤猶存又有以嘉孟之克肖
而善承也於是乎書
新安文獻志卷十六
