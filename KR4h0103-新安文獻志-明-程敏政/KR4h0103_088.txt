新安文獻志卷八十三明程敏政撰
行實(才望)
故宋提刑汪公(應元)墓誌銘程元鳳
公諱應元字尹卿曾祖友成祖大昕號養拙居士考言
忠贈奉議郎妣吳氏贈安人公紹定辛夘領鄉薦冠書
經明年登進士第調長沙戶曹不由介紹以才見知臺
郡薦剡交上時連帥忽視其属莫敢與之可否事郡庾
出納異量歲贏萬斛餉所廉知索米如納數公獨請曰
藉令此米不歸餉而歸州且不可况民受害郡不蒙利
宜一用公量帥從之邦人至今蒙惠郡博士偶虚席暫
攝其事闡明理學士心悅服秩滿調北外酒庫京兆尹
大資趙公與籌亟稱其才羅致幕府禆贊惟多居無何
中法科除大理評事昭枉雪滯讞議精詳王公伯大謝
公方叔為憲部長貳咸器重之争先薦舉改奉議郎宰
廣德之建平謁郡白事首及蠲積逋定月觧寬期會持
論公平郡不以為忤既至邑剗除苛征䟽剔滯訟兩造
在庭吏不得售欺邑土狹人稠僅僅自給有持淮餉檄
強糴者力却之民頼以無飢在邑歲餘詔還舊班尋除
太府寺丞兼權刑部郎官四方具獄來上件目孔繁閱
實其辭纖悉靡遺遷太常丞兼職如故禮刑並領廷紳
榮之駸駸鄉用力以外庸自請轉朝奉郎知泉州兼提
舉福建舶事泉夙號富饒比年公私交匱下車訪求民
瘼以儉濟寬絶宴私屏例册與諸邑約郡不遣吏督縣
縣亦無得遣吏督鄉官若民俱便之滿歲善狀著聞陞
直中秘郡瀕海泄鏹之禁甚嚴有販獲者挾鄉要人書
求免不聽卒寘于法用是掇禍去官軍民戀戀不忍舍
公論随白主管建康府崇禧觀徜徉家林略無榮進意
上念左馮地大物蕃狴獄堙鬱思得通經術明理法者
往司臬事遂以詳刑起家訓詞有曰爾志尚端介聫中
兩科位丞郎則裁讞明允秉麾節則民旅信愛與道偕
行不驚寵辱朕甚嘉之左歙去天伊邇起吉人觀刑之
中以乂民棐彛時方卧病感上殊知力疾就道入境領
事務從簡儉迓吏取給行帑一毫不以累郡縣自衢婺
至越親詰囚徒立為遣決先聲所至貪墨吏凛如立冰
檄下郡縣簡而信罔或愆期常曰明慎用刑而不留獄
格言也吾敢不勉察辭必審議罪必當夜以繼日孳孳
既厥心宿疾頻作扶憊治事不輟竟以羸瘠不克支終
于官舍寳祐丙辰七月五日享年五十娶羅氏封安人
子幾先以禋祀補將仕郎女適進士鮑慶雲其甥也公
幼而明敏勤於學問與人交不事邊幅至於居官臨事
予奪一揆諸理無所回撓能奮起孤寒以職業自見入
都丞郎出秉麾節籍甚然天不假之年未究厥藴人共
惜之初家居暇日嘗遊覽郡西之穎源喜其山水明秀
慨然有樂哉斯丘之歎既沒之二年幾先卜宅兆于兹
以十一月庚申奉窀穸從治命也先期述其出處之概
來謁銘予再與公同朝每語及侍邊所聞未嘗不相規
以善期稱先志觀其所以自期者未艾也而遽止於斯
惜哉銘曰
秀而整兮玉清霜凛穎而悟兮今涵古茹擢兩科兮名
揭羲娥登宦路兮靡疾其步遽摧輈兮永閟斯丘羌垂
裕兮以蕃以庶
工部侍郎程公(元岳)傳程子敬
先公諱元岳字遠甫歙縣槐塘人丞相文清公之從弟
淳祐六年領冑薦七年入太學寳祐元年登别省五月
廷對姚勉榜賜進士出身初授廸功郎真州司戶參軍
改差總領淮西江東軍馬錢糧所准備差遣四年改差
沿江制置司幹辦公事循陞從仕郎轉承直郎六年除
史館檢閱開慶元年改奉議郎除太學錄繼除武學博
士景定元年率學館同僚上䟽極言時事三叩閽遂出
國門有旨命留尋添差通判建康軍府兼管内勸農營
田公事二年改差江南西路安撫司參議官磨勘轉承
議郎發遣興化軍四年轉朝奉郎除宗學博士御筆有
云擁俊望以重來知直心之猶在除監察御史繼除右
正言兼侍講咸淳元年轉朝散郎御筆除殿中侍御史
二年轉朝請郎八月除權工部侍郎兼修玉牒官十月權
尚左郎官三年恩封歙縣開國男食邑三百戶二月累
疏祈閒旨除職典郡同日陞集英殿修撰知太平州兼
管内勸農營田公事節制屯戍軍馬有旨疾速之任值
父憂卒于家享年五十有一時咸淳戊辰五月甲戌也
距生嘉定戊寅十一月十二日自號山牎所著有山牎
集若干卷配汪氏贈淑人合葬二十四都煙村生三子
曰膺祖曰昭祖曰崇祖以丞相恩授承奉郎待銓江東
漕運(宋史度宗紀咸淳二年四月甲申侍御史程元岳上言帝王致壽之道在修德後世怵邪說以求之)
(往轍可鑒修德之日有三曰清心曰寡欲曰崇儉皆致壽之原上嘉納之)
宋故朝奉郎太府寺丞贈朝請大夫知慶元府
陸公(夢發)墓表方回
予友故太府寺丞陸公諱夢發字太初嘉定十五年壬
午秋八月二十三日生德祐元年乙亥秋七月二十四
日以國事捐軀享年五十有四是年冬十一月其内封
孺人劉氏與其孤文麟等以其柩歸明年夏四月葬於
歙縣南鄉辰嶺之原後八年予訪文麟拜其母堂上知
昔者之葬兵氛熾攘叙行銘德闕弗講乃為文以表諸
墓上嗚呼予尚忍表予友哉始公以承節郎江東轉運
司解送禮部别院奏名中寳祐四年丙辰進士丙科換
廸功郎監泰州富安鹽場不赴監建康府大軍倉辟江
東安撫司無為軍節制司並準備差遣淮西轉運司幹
辦公事内艱服除辟江東安撫司幹辦公事班改奉議
郎辟知溧陽縣終更辟淮東總領所主管文字未赴江
東提刑司以縣逸囚按免二官公亦適值外艱服除堂
授臨安府城南左廂公事監行在所𣙜務茶鹽事之二
職者非材不畀瞬息即登朝入清要會孽賈敗國其狎
黨御胗醫工蔡幼習竄廣州華亭縣之上海有富人亦
蔡姓賂幼習名其戶曰蔡御胗以避科徭例沒入貲産
朝命公往簿錄偕行武臣永嘉蔡起莘第遥坐屋外諉
公入室檢校逮出羣兇攅槊格官吏起莘走免而公與
賊戰遂沒于水事聞擒賊獄治下廣州斬幼習除公朝
請大夫知慶元府若生前云者以小民殘殺奉使諱之
也文麟如海上號泣河濱久之乃得元身具棺歛士大
夫殉王事蹈鋒沉淵得委質之義夫何憾而蓄厚施薄
則君子痛之公先世本吳人遷開封府五世祖惇彦紹
聖進士官至武經大夫建炎間扈從南渡仕于金陵曾
祖榮再徙于徽州歙縣祖安國皆積善樂隠而憚仕父
師䕫以公累官宣義郎宣義精痬醫不伐能不責報是
生文人用大厥家公未冠試郡校率首諸生公為詩有
聞於深居馮公去非苦鍜酷鍊邃探深汲忘飱廢寐不
惬意不止至為文謂初心馮公夢得嘗語之故一俗語
必易一雅語一熟字必易一生字由今而泝之古窮剔
于百氏極於經至無可易而後止故詩之用意常幽遠
而文有樊宗師宋景文之遺凡公未脱選以前歴任皆
留金陵最為制使裕齋馬公光祖所知專為治牋牘張
祠部之於韓魏公李姑溪之於蘇定武學者謂公嫓美
公湛思好謀然終不深而疎孝友于家謙和于鄰間喜
徇友朋之急經術詞章可講讀文字官而治邑以吏能
自任審措綿密溧陽之政士民德之常欲卜居南徐巳
而復歸于里締新宇以其舊畀其兄公母洪氏封安人
男五人長文麟孺人劉氏所出次文鳳皆將仕郎次文
彬文龍文虎女一人定姑未行孫男一人景星遺文曰
烏衣集圻南集又有别集公所自纂親題曰曉山零集
詩總七百餘首多與予賡和者他文未暇編次予少公
五歲公初廷對與予偕行後兩舉始筮仕湖海桑梓出
處過從悲酣歡遨瞩遇殊異慨念予平生知己者鮮感
公疇曩慘愴哀傷嘗見公辛儉崛起人以為榮又見公
患難淪謝時單事更道不一試而抱九泉無窮之恨則
夫人世之雄争強競而不自戢者曾不知他日為何如
也
序故葉太守(宗茂)事朱升
新安葉宗茂有清才年僅四十有四卒于金陵邸見聞
者哀其遭時之不偶也為之賦詩而其里之老友朱升
為之序序曰宗茂葉廉翁之子也生二歲移家于蓼自
其幼以敏給聞稍長治進士業從余復卿先生學戴氏
記歲丁亥歸就鄉籍試有司明年予歸自燕山取道至
蓼訪之後五年淮兵起宗茂避地歸鄉兵旋至蹂郡邑
宗茂從鄉兵奮禦稱能後四年江南開省或薦之起家
知婺源州時州境未定非美官也既而鎮戍官適前從
統鄉兵者於是上下相安得行撫字之政再考乃代代
者不善於民宗茂美聲益遠播矣使說蜀說所長也既
而不遣使督造戰船事集使守饒饒境接婺源民懽其
至戍將與之不恊不久罷去謫濡須二年讀書治藝不
輟或又擿其所督造船不善重得譴去年使城築所賦
尋仞十倍其家産不給也子仁效緹縈上書得免今年
夏以病終嗚呼宗茂而止於斯邪宗茂風神秀澈言笑
娟好讀書史不數過成誦為人比方觧說無不喻者隆
師親友好賓客急人貧難有國士風作詩有思致有所
論述滔滔不厭倦一時欲有為於世者往往以器略待
之然而天性率直不能曲為謙退推譲以苟悦人視巳
之善如人之善視人不善如巳不善非古心古道之士
不能不相齟齬宗茂之得譽毁以此揚子雲曰世亂則
賢聖馳騖而不足世治則庸夫高枕而有餘亂世之氓
困於供億仕則困於責任不能集事者得罪而禍亟集
事則事愈歸之田兵錢穀撫綏應對豈一人身所備一
不善卒不得免焉使宗茂之涉世也得三四十年不亂
卒其經業名進士也展其政事良有司也又加之以年
壽歛華而實為賢公卿鄉先生以善後來使衰老者得
所倚頼豈不甚善而乃止於此豈特其一身一家之氣
運邪始宗茂從予游與婺源俞仲謙偕二人通家昆弟
出處必相從仲謙能以義相正若不相能也宗茂既卒
平生所與善相附者衆而能存念其孤永其身後名者
仲謙一人予故雖以宗茂能得友古心古道未始絶無
人自慰而重念人間世之可悲也嗚呼宗茂則巳矣吾
與仲謙之悲何時而已邪
李主事(厚)傳楊寧
李君厚字執中出唐諸王孫後因廣明之亂避地居祁
之新田曰昭三者析居李源人日以蕃遂姓其地君自
幼性孝美姿容翛然孤特洪武中選補弟子員永樂初
由太學生授刑部主事存心忠恕臨事決斷籍藉有聲
時京中密察民俗甚嚴有坐童孫毆祖母獄者君鞫其
情以童穉無知非真有所毆也上疏請恤不聽繼之以
泣明日上以筯面試其童曰能識左右何謂無知謫君
安南掾君忻然就道曰吾豈敢附死獄以媚上邪至則
與文人騷客觴咏不悔安南人相謂曰金鐘大鏞混於
土鼓瓦缶之中然音韻不同也三年上感悟其言復召
為吏部主事人又相語曰金鐘大鏞列之東序矣未踰
月復以言事不行乞歸以終先是君之赴召也僅五日
而安南變復作華人多不得歸人以為忠誠獲報之驗
讃曰
犯顔諫諍而不避難忠也不可則止而無怙禄之心義
也李君於是有大臣之節矣一念之誠足以感君心而
獲天理之報傳之以為世勸宜哉
通議大夫都察院右副都御史程公(富)行狀
蘇大
公諱富字好禮姓程氏其先出自重黎歴夏商周伯休
父封程子孫以國為姓至東晉元譚公由廣平持節為
新安太守有德于民遂家於歙傳十三世生靈洗仕梁
贈開府儀同三司謚忠壯廟食黃墩又十三世生汾為
唐防驅使自黃墩遷郡之河西十三世生雷甫雷甫生
順道贈嘉議大夫右副都御史母吳氏繼汪氏俱贈淑
人生八子長仲仁贈中憲大夫大理寺左少卿加贈右
副都御史公之考也母江氏及生母劉氏俱贈淑人公
生岐嶷秀穎年十三入郡庠為弟子員典教者竒之曰
此宰相器也讀書過目輙成誦落筆表表超脱永樂甲
午以春秋中鄉試歸丁内外艱癸夘赴春官卒業成均
宣宗皇帝臨御三年大黜御史不職者選國學才識之
優者任之授公陜西道監察御史提挈紀綱鉏削豪猾
有桓典之風庚戍命廵廣東其地阻隔山海使者往往
憚之公至不避瘴癘躬歴蠻區蟻聚視民利病鋪大和
以惠鰥嫠用重典以威奸暴吏無乾沒之患民有奠安
之樂院内舊有荔枝百樹門夫養猪雞鵝以備使需公
曰是設餌也斧其樹夫畜遣歸官農贓貪土豪為民害
者悉去之不畏權力聲威振動民到于今稱之奏最授
文林郎甲寅秋以江西歲連䘲民不得安命公往廵公
至不解衣下令掊鎖擴門悉出倉實與民活者不知其
數樂安永豐新淦三邑間有山大盤嶄巖嶮&KR2404;頑民曾
子良妖術動衆聚至數萬柵巖穴竪旗號偽稱永順王
成國公太師萬戶都督等官焚劫殺人其勢猖獗有司
不能制會府以告謂宜招諭以安之公曰招諭云者宜
施於寇盜窮蹙之日今彼因民饑蠱惑其心勢熖方熾
安肯輸服稍緩燎原為患不淺此宜急擊時都司缺軍
檄守長河都指揮吳堅領兵討之恐其弗敵調吉兵鳩
民壯躬率抵賊境為援堅兵未至出榜諭以朝廷威德
從違利害之故以攜離其黨賊恃衆蜂屯蟻聚來抗我
師公出竒敗之賊用蚩尤之術公召術士開之戒衆以
待曰霧散必來須臾賊果至公鼓進其勇自將擊之無
不一當百賊不能支敗北乘勢搗其巢穴獲男婦二千
餘人既而堅兵會府兵繼至賊益窮蹙盡俘其衆皆欲
屠之公曰多被脅從槩而誅之豈仁義之師哉審放平
民一千一十五人一郡寧謐謠曰程豸冠破大盤逆賊
死吾民安捷奏上降勅褒陞大理寺左少卿賜紵絲二
表裏鈔二千貫時江西苦造紙鑄錢二局為奏罷之又
奏免桅心杉樟等木二百四十餘萬以蘇民困有十九
人搶猫猪法司擬依強盜死罪公察知其冤曰此左氏
所謂牽牛蹊人之田而奪之牛者釋而辨之及代縫掖
之士暨田夫村稚屠販隸卒二千餘人擁道遮留請立
生祠還署棘寺印平反庶獄民稱無冤正統三年進階
中憲大夫薦邑士江彦傑休寧汪永華以賢良進用明
年乞假焚黃上閔其孝思賜寶楮路費既歸作壽蔵于
歙東之古城關明年還京時甘肅缺賢參贊在廷大臣
合議公在江西殄滅大盜知仁兼備足當是任詔陞公
都察院右僉都御史出鎮張掖裁決軍務紏察廉貪訪
博識士以咨所疑定未來策以防急猝小事立變大事
驛聞邊備由是井井上而總戎將佐小而部曲卒伍莫
不畏服辛酉代還公之在邊凡軍民利病知無不言一
曰陜西行都司梁州等衛城内多空地官豪占據軍士
賃住艱苦無訴乞取各城被占空地盡撥與軍無力者
官為蓋造俾得安生以養銳氣二曰沒官田土加添稅
糧不能及其子孫反貽鄉里之累自今籍沒産土乞依
時價賣米上倉支用民免負累官無逋租三曰禦敵殄
寇全仗勇敢之士若非平日恩養臨時何以責效甘肅
梁州莊浪等十四衛官軍多有勇敢之士精選另編隊
伍全支月糧加賞冬衣使異於衆遇有寇盜必收成效
四曰蘭縣過河抵甘肅城堡往年邊兵犯邊多被擄掠
詳其所以各堡軍人不曾操練故寇至不能抵禦乞令
空閑軍餘各給軍器每月操練十日令掌堡官管領遇
有警急可相救護五曰古人立賢無方取士非一途而
科舉得人為盛其間有文學者或迂於政事有政事者
或劣於文章若不廣求恐未能得人乞凡遇科舉不拘
名數但文可取者取之會試亦然授職之後嚴加黜陟
則人才得矣其言皆切中時務平日言事甚多不能悉
書也雲南連年征討麓川邊儲不給無功命公往區畫
餉道﨑嶇負戴者難公謀于上下從違臧否途董簿校
羣衆樂趨糧芻充羡士無飢色民不告勞大功用集就
軍中陞左僉都御史甲子事竣還賜白金八十兩紵絲
八表裏鈔八千緡陞右副都御史無幾公以驅馳南北
勤勞感疾明年上章乞歸調養上念其賢勞命光禄具
饌兵部給驛送歸故鄉陛辭之日公卿百僚咸餞都門
外車馬塞途觀者榮之既歸湯藥之暇創别業于壽蔵
前以居松竹萬挺石闌曲折池水清淺名花異果四時
皆具琴瑟之音酬酢之聲日夕不息松竹中作小屋數
楹窗几明净圖書位置暇則幅巾藜杖與二三佳友嘯
傲其間宛然神仙洞府也公處心甚仁不屑屑於利環
居五七里津渡四處舟梁缺乏營之不吝古城關驛路
﨑嶇行人蹶趾捐金伐石四千八百丈往來便之荒年
作粥濟飢寒冬裌衣施貧死而無棺者棺之病而無藥
者藥之堂弟無屋買東關胡氏屋與之居又為其先師
贈禮部尚書楊公創祠堂於庠東創舊額福田寺于東
山割畀腴田五十餘畆遠近祖墓悉置膳塋為經久計
公生洪武己巳十二月十三日天順二年七月七日卒
于正寢享年七十其居有冰月軒自號冰月道人配畢
氏有賢行先卒繼許氏蘇州人俱封淑人子男二長鏞
畢出授新安衞世襲百戶次鑑尚幼女二長惠適詹宗
文次耐適項佐孫男三璋珪珍孫女一壽全公嘗手編
本支族譜及集錄天朝褒封三代勅誥并諸名公卿贈
送詩文為流芳集監察御史宗人璥次為十卷壽梓以
傳其自著雜文及居官政典總若干卷悉蔵于家公氣
字俊逸襟度豪豁外若城府内則坦夷戶廷之間不聞
急步疾呼待人接物藹然春風和氣其致君之志孜孜
焉不少怠立誠之節侃侃焉無所屈故在朝則能振肅
紀綱出廵則能興利除害茂績竒功顯著天下誠樸之
忠沃在帝念惠足以振鄉邦德足以昌後世至於拒疑
獨斷智也臨難不避勇也辨釋無辜仁也急流勇退明
哲也有一於此尚為君子所敬慕矧備體乎余為公郡
人屢登公别業命訂其家譜知家世為詳又嘗得公故
吏言公歴官行治之實竊謂於古名臣無愧也不敢默
用書其槩為狀惟當世碩儒君子用表章之以垂不朽
焉晚生休陽蘇景元狀
嘉議大夫兵部右侍郎吳公(寧)墓誌銘
商輅
兵部右侍郎新安吳公永清引疾家居者三十餘年成
化壬寅十一月十日考終正寢距生洪武己夘三月七
日壽八十四事聞上特遣官諭祭命工部造塋域恩典
隆甚諸孤綱等懼潛德未白屬其甥南京戶部員外郎
汪正述事狀造予淳安山中泣拜請銘刻石墓隧用圖
弗朽其考可嘉已按狀公姓吳氏諱寧永清其字系出
吳泰伯後唐時有諱少微者舉進士歴監察御史實新
安人公遠祖也少微後曰開先遷居歙之澄潭至宋曰
大用復遷莘墟大用子永年融州司戶司戶子靖嘉定
壬午省元數傳至雷應無子以從子明善嗣公大父也
明善無子以公父仕仁嗣仕仁甫倜儻弗羈行義為鄉
邑所重配許氏門女有淑行子三人公其季也公天資
穎敏自幼立志遠大言動老成異於凡子年十一有司
選補郡庠生祖父欲辭避公曰卿相胥此出曷避為祖
父壯其志從之公自是盡心問學經書子史靡不涉獵
晝夜淬勵期底于成無何祖父繼殞公執喪盡禮服除
以春秋領永樂庚子鄉薦乙已許安人亦逝公懼弗得吉
地以襄大事哀傷不已忽夢有人指其處及遣術士視
之果吉遂葬焉人以為孝感所致宣德庚戍中進士前
列乙夘授行在兵部武庫司主事公廉勤有為聲稱藉
甚正統戊午陜西涼州守臣以回回迭力等類雜處内
地非便奏送京師上命公馳驛轉送浙江沿海地方安
插聽其貿易生理公言此類貧者居多若止許貿易而
資糧弗給竊恐語言不通水土不服未免失所有虧柔
遠之仁詔許可大者月給糧四斗小半之遂以為例是
歲考績援例贈父仕仁甫承德郎兵部主事母許氏安
人乙丑遷職方郎中丁夘命公充副使持節冊往楚府
封通山王及妃周氏凡王府餽送悉却不受濱行諸親
藩相率賦詩以送之歸未幾公以衛喇特額森勢漸猖獗
不可不預為之備言於尚書鄺公以湖廣南畿征進麓
川凱旋官軍撥充儧運以江東河南江北直隸漕運官
軍留京操練一旦有警易於調遣鄺是其言行之戊辰
長沙尤盜起命都督劉聚率師征勦勅公往南京會同
守備豐城侯李賢等簡閱軍士付聚統領公至清出私
占之數居多人心稱快己巳北兵犯順英廟親帥六師
討之鄺以公老成練逹留治部事公乃招募報效人王
敬等五千餘名分撥留守五衞帶管操守仍督山東河
南等處官軍至京授以器械併力禦賊已而土木失利
公慮敵人必犯我畿甸急陳備邊十事奏留山東下班
都指揮衞穎等乞遣廷臣分行江北地方起取民壯及
令江南漕運未回官軍留守京城并河南等處實操官
軍舍餘與守海官軍悉赴京操備八月三十日陞公本
部右侍郎復以前郎中勞給誥進贈仕仁甫為職方郎
中許為宜人九月敵入寇大同邊報甚急景皇帝命于
尚書總督諸軍禦之公獨掌部事十月敵入紫荆關布
列郊外上命公出都城與總兵議殺敵方略公詣德勝
門外營會議而還至門弗啟敵騎充斥從者各驚散郭
外居民潰入城者塞路公立霪雨中移時衣盡濕賊退
乃入是時畿内民庶朝夕相率南奔弗可遏總戎欲請
詔天下勤王公不可曰如此則人心愈驚疑莫若以官
軍勝賊本末移檄郡縣出榜撫安庶可弭變因具奏行
之賊既遠遁京畿奠安而公以勞傷成疾明年景泰改
元疾大作不能事事遂懇疏陳情乞歸田里優詔許之
既歸疾漸平復杜門謝客足跡不入城府建祠堂以奉
祖考課耕桑以供税賦訓子孫以圖報稱客至壺觴盡
情或吟咏以為樂待族姻故舊恩義兼至與鄉人處漠
然無官貴勢自郡邑大夫至閭巷之人靡不敬而愛之
卒之日遠近赴弔門不能容元配汪氏累贈宜人次周
氏吕氏丈夫子五人長綱汪出次縉次紳吕出紳以春
秋領丙子應天府鄉薦授都昌尹陞沂州知州次紋次
綺周出紋以春秋領辛夘順天府鄉薦女一汪出適士
人汪惠生子即員外郎正舉成化己丑進士歴官南京
戶部主事貤封父如其官母為安人公慶澤所及也孫
男十二潾瀚汶浪滄源㴻潤濂潭潛淵瀚綱之子亦以
春秋領丁酉應天鄉薦皆俟次進士餘各有志向學孫
女十嫁聘皆鉅族曾孫男四椿楫楷槐女三俱幼綱等
卜以癸夘十一月二十七日奉葬十四都龍擺溪之陽
從先塋也於乎公耿介士也與人交開心見誠是非之
際直言無隠初不以勢利有無為趨舍所著詩文亦典
則雄渾類其為人予忝同朝相知為深因節略事狀序
而銘之銘曰
歙之山川既秀且清挺生異材為時賢英制科高步郎
署蜚聲遷佐司馬位隆亞卿衛喇特搆禍都人震驚兵威
既振狐兔遁形力贊廟謨坐閱昇平功成身退名重朝
廷肖子哲孫蟄蟄繩繩詩書克紹宦業相承慶澤之盛
德善之徵何以考之視此刻銘
新安文獻志卷八十三
