新安文獻志卷六十八明程敏政撰
行實(儒碩)
皇考左承議郎守尚書吏部員外郎兼史館校
勘累贈通議大夫朱公(松)行状朱熹
本貫徽州婺源縣萬年鄕松巖里
曾祖振故不仕妣汪氏
祖絢故不仕妣汪氏
父森故贈承事郎妣程氏贈孺人
公諱松字喬年以紹聖四年閏二月戊申生於邑里之
居第未冠繇郡學貢京師以政和八年同上舍出身授
迪功郎建州政和縣尉丁外艱服除更調南劒州尤溪
縣尉監泉州石井鎮紹興四年召試館職除秘書省正
字循左從政郎丁内艱服除召對改左宣教郎除秘書
省校書郎遷著作佐郎尚書度支員外郎兼史館校勘
歴司勲吏部兩曹兼領史職如故與修哲宗實錄書成
轉奉議郎以年勞轉承議郎出知饒州未上請間得主
管台州崇道觀滿秩再請命下而卒紹興十三年三月
二十四日辛亥也公生有俊才自為兒童時出語已驚
人少長遊學校為舉子文即清新灑落無當時陳腐卑
弱之氣及去場屋始放意為詩文其詩初亦不事雕飾
而天然秀發格力閒暇超然有出塵之趣遠近傳誦至
聞京師一時前輩以詩鳴者往往未識其面而巳交口
譽之其文汪洋放肆不見涯涘如川之方至而奔騰蹙
沓渾浩流轉頃刻萬變不可名状人亦少能及之然公
未嘗以是而自喜一日喟然顧而歎曰是則昌矣如去
道愈遠何則又發憤折節益取六經諸史百氏之書伏
而讀之以求天下國家興亡理亂之變與夫一時君子
所以應時合變先後本末之序期於有以發為論議措
之事業如賈長沙陸宣公之為者既又得浦城蕭公顗
子壮劔浦羅公從彦仲素而與之遊則聞龜山楊氏所
傳河洛之學獨得古先聖賢不傳之遺意於是益自刻
厲痛刮浮華以趨本實日誦大學中庸之書以用力於
致知誠意之地自謂卞急害道因取古人佩韋之義以
名其齋蚤夜其間以自警飭繇是向之所得扵觀考者
益有以自信而守之愈堅故嘗稱曰士之所志其分在
扵義利之間兩端而巳然其發甚微而其流甚遠譬之
射焉失毫釐扵機括之間則差尋丈扵百步之外矣又
常以謂父子主恩君臣主義是為天下之大戒無所逃
扵天地之間如人食息呼吸扵元氣之中一息之不屬
理必至扵斃是以自昔聖賢立法垂訓所以維持防範
扵其間者未嘗一日而少忘其意豈特為目前之慮而
已哉是時宣和之季士之干世至是已無可言者矣旋
屬靖康之變中朝蕩覆公在尤溪方與同寮燕集忽有
以北狩之問來諗者公聞震駭投袂而起大慟幾絶既
而建炎再造王室漂搖未有所定寇賊縱横道路梗塞
固不暇扵搜求幽遠以盡一世人材之用而公抱負壊
竒尤恥自售以求聞達以是困扵塵埃卑辱鋒鏑擾攘
之中逃寄假攝以養其親十有餘年以至下從算商之
役於嶺海魚鰕無人之境則已無復有當世意矣會詔
出御史胡公世將撫諭東南公乃因謁見而說之曰古
之為天下國家者必有一定之計以為子孫萬世之業
未有俯仰依違苟度朝夕曾不為終歲之備而可以為
國者也今日廟堂之議固必有所謂一定之計矣然未
知其但欲襟憑江漢控引荆吳以保東南而巳乎抑當
克復神州汛掃陵闕據中原而撫三河也蓋嘗聞之不
取關中中原不可復不取荆淮東南不可保唐惟不失
關中故更三亡不失舊物而吳孫氏東攻新城西攻襄
漢乃所以保建業其後桓温劉裕雖能以江漢舟艫西
入河渭然既得之而不能守則亦僅足以保東南而巳
然則天下之大勢可知巳今進既不能以六師之重通
道荆襄循漢沔以赴興元結連拓䟦控引五路東嚮以
圖中原退又不能移蹕建康治兵訓武北争荆淮以為
固守之計而但蹙處一方費日月扵道塗前不能有尺
寸之利後又無所保以為安未知漂漂者竟何如邪胡
公竒其言壮其策歸即以聞扵朝而泉守資政殿學士
謝公克家隨亦露章薦公學行之懿不宜滯筦庫於是
乃得召試而發策者以中興事業之難易後先為問公
即對言自古謀國有得失而成功無難易蓋天下國家
有至計而國勢之強弱兵力之盛衰土地之開蹙不與
焉唯能順人心任賢才正綱紀則天下之事將無難之
不易惟上之人惜時愛日而亟圖之反覆馳騁辨說縱
横出入古今證驗精博日未昳奏篇巳上累數千言而
文不加點高宗覽而異焉趙忠簡公方以元樞受詔西
督川陜荆襄軍事欲奏取公為屬會太夫人屬疾不果
既遂遭喪以歸而趙公卒亦不果行也再召入對時上
已用張忠獻公之策進次建康指授諸將計日大舉以
復中原國勢亦小振矣公始進見欲堅上意以遂中興
之業即奏言曰陛下以聖哲之資撫艱難之運側身焦
思累年于兹而民困兵弱南北相持戡定之勲久而未
集意者陛下殆當抗聖志扵高明而輔之以睿智日躋
之學垂情延訪蚤夜汲汲以求宗廟社稷經遠持久之
計申明紀律崇奬節義而又以民心為基本忠良為腹
心則臣有以知北兵之不足憂而恢復大功指日可冀
矣因論自古中興之君唯漢之光武勤勞不怠自濟大
業可以為法晉之元帝唐之肅宗志趣卑近功烈不終
可以為戒反復切至而猶慮夫計畫之間或未精審無
以服衆心而成大功也則又言曰人主操大權以御一
世必其所以處此者有以切中於理然後足以深服天
下之心是以無為而不成今萬幾之務决扵蚤朝侍立
逡巡之頃未有以博盡謀謨之益使其必當事理以服
人心謂宜略倣唐朝延英坐論之制仰稽仁祖天章給
札之規延訪羣臣博求至計然後總攬參訂以次施行
則政令之出上下厭服天下之事無所為而不成矣顧
又嘗病士溺扵俗學而不明君臣之大義是以處扵成
敗之間者常有苟生自恕之心而缺扵舍生取義之節
將使三綱淪墜而有國家者無所恃以為安則又奏言
宜鑒既往之失深以明人倫勵名節為先務而又博求
魁磊骨鯁剛正不回之士寘之朝廷使之平居無事正
色立朝則姦萌逆節銷伏扵冥冥之中一朝有緩急則
奮不顧身以抗大難亦足以禦危辱凌暴之侮則庶幾
乎神器尊嚴而基祚強固矣上悅其言而扵光武晉唐
之論尤所嘉歎明日以喻輔臣且論元帝肅宗之失而
尤以元帝區區僅保江左略無規取中原之志為誚乃
詔改公京秩仍典校中秘書則當是之時聖志所存亦
可見矣不幸適有淮西殺將叛兵之變中外恫疑異議
蠭起張公至為解相印去而國論遂變至欲盡撤兩淮
之戍還建康以自衛公深以為不可因率同列拜疏言
曰淮淝東南之屏蔽昔人之所百戰而必争者今皆幸
為我有而無故捐之以資敵非計之得也若使乘吾之
隙長驅以來不信宿而至江津人心一搖則建康雖有
甲卒十萬亦將無所施矣且其新民累歲安集亦既有
緒今乃一朝而棄之使其老稚狼狽而南來丁壮忿憾
而北去其失人心以貽後患抑又甚焉即以宿衛單寡
必行今策則願毋庸盡撤而使合肥盱眙兩戍所留各
不下三萬人則亦足以固吾圉而壮軍聲矣疏奏不省
而劉豫果數求援扵金以乘吾隙議者方以為憂而金
又忌豫強將不可制一旦執而廢之遂不暇以我為事
不然則亦殆矣自是之後廟算低回上下解弛北伐之
謀日以益衰顧望中原坐失機會而明年車駕遂還臨
安矣御史中丞常公同薦公恬尚有守可任大事因復
召對公即抗言當今國論不過兩端喜進取之謀者既
以行險妄動而及扵敗為待時之說者又以玩日愒歲
而至扵媮二者不能相通而常墮於一偏是以成功不
可見而均受其弊故臣嘗謂能自治以觀釁則是二者
通為一說而無所偏廢蓋能夙夜憂勞率厲衆志則未
嘗不待時而不至扵媮審知彼已必順天道則未嘗不
進取而不及扵敗謀人之國者誠能如是以有事扵恢
復而有不得志者臣不信也然臣竊迹近事則夫往年
江上之捷日者偽劉之廢中原之釁可謂大矣而吾終
未肯求所逞豈非以行險妄動為不可以不戒而扵吾
所以自治其國家者將益求其至歟今日之勢雖未至
扵危機交急亦可謂迫矣謂宜斷自聖武深思昔人愛
日之義憂勞庶政無少怠忽凡事之故常非天下所以
安危存亡者歸之有司而日與輔相大臣一心戮力明
禮義正綱紀除弊政振媮俗撫循凋瘵之民淬勵士大
夫而責之職業凡以求吾所以自治者然後謹察四方
之釁投隙而起秣馬厲兵以復我之疆土則雖有智者
亦不能沮成功矣初劉光世守淮西御軍無法而寇至
輙謀引避既正其罪而奪之兵矣尋有叛兵之變廟議
反謂由罷光世使然更慰藉而寵秩之張俊守盱𣅿方
撤戍時猶命分兵留屯而俊不受命悉衆以歸朝廷亦
不能詰公扵是又言陛下有為之志未嘗少衰而天下
之事每每病扵不立使中興之烈未有卓然可見之效
臣竊不勝憂憤而深惟其故以為陛下誠能竝進忠賢
修明紀律懲陵夷委靡之禍革姑息苟且之政深詔大
臣號令所出必務合扵天下之正義而毋䘏匹夫徇私
之怨則威令必振國勢安強雖強大之國亦將歛衽而
退聽尚何病扵事之不立哉上亦不以為忤特命除郎
兼畀史筆而常公猶以為此非所為薦論之本意再論
上前言甚懇至然事巳行不及改也公至史院會方刊
修蔡卞所撰哲宗實錄而宣仁附傳實公所分所以辨
明誣謗分别邪正者扵體為尤重而公考訂精密直筆
無隠論者美之其後顧亦不免頗為他官所竄易是以
讀者猶有憾焉既而金國亟遣使來請和趙公以議小
不合亦罷去而秦丞相檜始顓政事遂決屈已求和之
議矣北使名稱既不遜而所責奉承之禮又有大可駭
者扵是衆心共怒軍士至洶洶欲為變夜或揭通衢指
檜為間諜都人洶懼一時忠智之士競起而争之公亦
亟與史院同舍胡公珵凌公景夏常公明范公如圭五
六人者合辭抗疏言曰金人據有中原士馬強盛何憂
何懼而一旦幡然與我和哉蓋以年來飲馬江淮動輙
得志而我甚易恐故常喜為和之說以侮我又慮我訓
兵積粟畜銳俟時而事有不可知者故不得不為和之
說以撓我耳蓋請和息兵即秦之衡人兵家用之百勝
之術也六國不悟衡人割地之無饜以亡其國今國家
不悟請和息兵之得策其禍亦豈可勝言哉而執事者
顧方以為吾為梓宫母后淵聖天屬之故遂不復顧祖
宗社稷二百年付託之重而輕從之致今日有詔諭江
南之舉而又北面受書將焉避之哉昔楚漢相持之際
項羽常置太公俎上而約高祖以降矣使為高祖者信
其詐謀而遽為之屈則自其一身且無處所尚何太公
之可還哉唯其不信不屈而日夜思所以圖楚者以故
卒能蹙羽鴻溝之上使其兵疲食盡勢窮力屈而太公
自歸此其計之得失亦足以觀矣其言之切如此蓋出
公與諸公之意而成扵胡公之手檜雖持其議不少變
然隂謀詭計因是亦有不得盡逞者論者莫不壮之然
自是之後邊備遂弛士氣益衰而興復之謀上下皆以
為諱正墮公等所憂撓我之計檜顧自以為得上心始
謀以次盡逐諸異議者公因是亦數自求引去而參知
政事李莊簡公又嘗欲引以寘近班以是檜尤忌之固
留不許及金使再至獨許歸我河南地公因輪對又言
陛下踐艱難之運十年于兹雖有大有為之志而扵天
下國家所以經遠持久之計多有所未暇者今者如天
之福畫地數千里以歸于我此雖異時之變未可以豫
知意者天其以禮悔禍使陛下間扵憂虞而大有為之
志將有所伸此萬世一時也然天下之事每病扵難立
者正以嚮一夫獨見之言而略衆口異同之論是以謀
始太銳而用計有未詳也願考漢廷雜議之法自今發
政造事陛下既與大臣謀謨於上又令卿士大夫有忠
慮者亦得以自竭于下然後總攬羣策而裁處其中將
舉天下之事惟陛下之所欲為而無不成矣此於前日
講和之議猶欲三致意焉又念國步日艱人心未服而
天子無自將之兵諸道無典戎幹方之實二三大將人
擁重兵強不可令事蓋有不可知者則又數數建言宜
復武舉責實用必其洞曉韜鈐長扵綏御者以儲將帥
之才下州郡選驍勇悉送行在以補周衛之缺精擇帥
守使蒐卒乘以壮藩維之勢亦皆當世之急務久長之
至計反復惓惓不能自已其扵請建大學明大倫以倡
節義之風而厲苟媮之習則又平日之所深慮而每言
之所謂如人食息呼吸扵元氣之中一息之不屬理必
至扵斃焉者非若後來諸人承望風旨但以課試文墨
為粉飾太平之具而巳也然而國是已定言無所入由
是公之求去愈力而檜之怒公愈甚十年春遂使言者
論公獨以懷異自賢陽為辭遜為罪而出之外郡然公
去未幾而開釁召兵復奪我河南地悉其銳師數道大
入如公所謂未可豫知者扵是中外大震檜亦不知所
為周章回惑至扵視師之奏援引乖錯而不自知聞者
莫不竊笑而深憂之幸而一時將卒猶有前日簡拔蒐
練之餘以故關陜順昌槖臯之師連戰大捷兵威稍振
復議講解而梓宫母后始得南歸又如公等所論楚漢
強弱之勢然檜遂掩已失而冐以為功公奪主權肆然
無復有所忌憚矣公固不能復為之屈遂自請為祠官
屏居建溪之上日以討尋舊學為事手抄口誦不懈益
虔蓋玩心扵義理之微而放意扵塵垢之外有以自樂
澹如也舊喜賦詩屬文至是非有故不徒作乃其文氣
則更為平緩而詩律亦益閒肆視諸少作如出兩手矣
然公自是不復起年未五十而奄至大故善人之類莫
不傷之其後十餘年間檜遂顓國柄大作威福諸與公
同時被逐之人大者削籍投荒小亦棄置閒散迄檜死
敗其幸存者乃起復用或至大官而公皆已不及見矣
嗚呼熹尚忍言之哉公性至孝事太夫人左右無違友
愛諸弟委曲將就有人所難能者與人交重然諾不以
生死窮達二其心撫孤甥教之學而經理其家事曲有
條理人無間言接引後進教誘不怠聞人之善推借如
不及至扵邪佞猥瑣簡賢附勢之流與已異趣則鄙而
遠之或不忍正視其面至其所以施扵吏治者亦皆果
決明辨抑邪與正無所顧避顧熹生晚不及扵聞見之
詳故不得而記也晚既屬疾自知必不起而處之泰然
略無憂懼之色手書告訣所善胡公憲原仲劉公勉之
致中劉公子翬彦冲屬以其子而顧謂熹往受學焉其
志道服膺死而後巳垂裕後人不使迷扵所鄕者又如
此云所為文有韋齋集十二卷行扵世外集十卷藏扵
家始時吏部侍郎徐公度欲為之序略言少日多見前
輩而自得從公及正平張定夫遊始得為文之法會病
革不及脫藁而今序則直秘閣傅公自得之文也其論
以為公詩高潔而幽遠其文温婉而典裁至扵表疏書
奏又皆中扵理而切事情亦為得其趣者公娶同郡祝
氏封孺人贈碩人其父處士確有高行碩人性慈順孝
謹佐公事太夫人扵窮約中未嘗一日不得其懽心承
接内外姻親下逮妾媵僮使曲有恩意後公二十七年
卒一男子熹今以朝奉大夫致仕一女子嫁故瀏陽縣
丞劉子翔蚤卒孫男三長塾亦蚤卒次埜將仕郎次在
承務郎女三其婿修職郎劉學古迪功郎黃榦進士范
元裕曾孫男五鉅鈞鑑鐸銍女九長適文林郎趙師夏
餘或許嫁而未行也公卒之明年熹奉其柩葬于建寧
府崇安縣五夫里之西塔山而碩人别葬建陽縣崇泰
里後山舗東寒泉塢然公所藏地勢卑濕懼非久計乃
卜以慶元某年某月某日奉而遷于武夷鄕上梅里寂
歴山中峯僧舍之北蓋公之詩嘗有鄕關落日蒼茫外
尊酒寒花寂歴中之句嗚呼此豈其䜟邪不肖子熹追
慕攀號無所逮及竊惟納銘幽堂具著聲烈以告萬世
蓋自近古以來未之有改而公贈官通議大夫正第四
品準格又當立碑螭首龜趺其崇九尺刻辭頌美以表
于神道用敢追述其平生論議行實之大者如右以請
于當世立言之君子伏惟幸垂聽而擇焉謹状慶元五
年十二月日孤朝奉大夫致仕婺源縣開國男食邑三
百戶賜紫金魚袋熹状
汪端明(應辰)本傳宋史
汪應辰字聖錫信州玉山人(按應辰之先婺源人上世遷玉山今其集中有贈婺)
(源汪氏詩云獲通譜系誠傾蓋昭穆從斯永不忘可考也)幼凝重異常童五歲知讀
書屬對應聲語驚人多識竒字家貧無膏油每拾薪蘇
以繼晷從人借書一經目不忘十歲能詩游鄕校郡博
士戲之曰韓愈十三而能文今子奚若應辰答曰仲尼
三千而論道惟公其然未冠首貢鄕舉試禮部居高選
時趙鼎為相延之館塾竒之紹興五年進士第一人年
甫十八御策以吏道民力兵勢為問應辰答以為治之
要以至誠為本在人主反求而已上覽其對意其為老
成之士及唱第乃年少子引見者掖而前上甚異之鼎
出班特謝舊進士第一人賜以御詩及是特書中庸篇
以賜初名洋與姓字若有語病特改賜應辰上欲即除
館職趙鼎言且令歴外任養成其材乃授鎮東軍簽判
故事殿試第一人無待次者至是取一年半闕以歸舍
人胡寅行詞曰屬者延見多士問以治道爾年未及冠
而能推明帝王躬行之本無曲學阿世之態應辰少受
知於喻樗既擢第知張九成賢問之扵樗往從之游所
學益進初任趙鼎為帥幕府事悉諮焉歲小旱命應辰
禱雨名山即應越人語之曰此相公雨鼎曰不然乃状
元雨也召為秘書省正字時秦檜力主和議王倫使還
金人欲以河南地歸我應辰上疏謂和議不諧非所患
和議諧矣而因循無備之可畏異議不息非所患異議
息矣而上下相蒙之可畏金雖通和疆場之上宜各戒
嚴以備他盗今方且肆赦中外褒寵將帥以為休兵息
民自此而始縱忘積年之恥獨不思異時意外之患乎
此因循無備之所以可畏也方朝廷力排羣議之初大
則竄逐小則罷黜至有一言迎合則不次擢用是以小
人窺見間隙輕躁者阿䛕以希寵畏懦者循默以備位
而忠臣正士乃無以自立扵羣小之間此上下相蒙之
所以可畏也臣願勿以和好之可無虞而思患預防常
若敵人之至疏奏秦檜大不悅出通判建州遂請祠以
歸寓居常山之永年院蓬蒿滿逕一室蕭然饘粥不繼
人不堪其憂處之裕如也益以修身講學為事自是凡
三主管崇道觀在隠約時胷中浩然之氣凛然不可屈
張九成謫邵州交游皆絶應辰時通問及其喪父言者
猶攻之而應辰不遠千里往弔人皆危之通判袁州凡
所予奪人無異詞始至或以其書生易之已乃知吏師
所不能及丞相趙鼎死朱崖扶喪過郡應辰為文祭之
曰惟公兩登上宰皆值艱危之時一斥南荒遂為生死
之别事已定扵蓋棺恩特容扵歸骨吏付之火其子借
三兵以歸道出衢州章傑為守希檜意指應辰為阿附
為死黨符移訊鞫徧搜行槖求祭文不可得時胡寅遺
檜書謂此事不足究事乃寝通判静江府踰期不得代
乃㳂檄歸省其母繼差通判廣州時檜所深忌者趙鼎
張浚鼎既死而浚獨存未快其意江西運判張常先箋
注前帥張宗元與浚詩言于朝其詞連逮者數十家將
誣以不軌而盡去之獄既具檜死應辰幸而免明年召
為吏部郎官遷右司母老乞外丞相苦留之曰方進用
未應爾應辰曰親老矣不可緩乃出知婺州郡積欠上
供十三萬緡朝廷命憲漕究治應辰謂急則擾民乃與
諸邑蠲宿逋去苛斂定期會窒滲漏悉為補發尋丁内
艱去廬于墓側服闋除秘書少監遷權吏部尚書李顯
忠冐具安豐軍功賞五千餘人應辰奏駁之權戶部侍
郎兼侍講應辰獨員當劇務節冗費嘗奏班直轉官三
日而堂吏增給食錢萬餘緡工匠洗澤器皿僅給百餘
千而堂吏食錢六百千塑顯仁神御半年功未及半而
堂吏食錢巳支三萬銀絹六百匹兩他皆類此上驚其
費冗命吏部裁之金渝盟詔求足食足兵之策應辰奏
曰陸䞇有云將非其人兵雖多不足恃操失其柄將雖
才不為用臣之所憂不在兵之不足在乎軍政之不修
自講和以來將士驕惰兵不閱習敵未至則望風逃遁
敵既退則謾列戰功不惟佚罰且或受賞方時無事詔
令有所不行一旦有急誰能聽命以赴國家之難望發
英斷賞善罰惡使人人洗心易慮以聽上命然後號令
必行矣三十二年建儲以孝宗名與唐廬江王晉楚王
同詔改為曄應辰以為與唐昭宗同白左相陳康伯遂
改今名集議秀王封爵應辰定其稱曰太子本生之親
議入内降曰皇太子所生父可封秀王暨内禪擬扵傳
位日降赦應辰言唐太宗受禪扵高祖明年正月始改
元乃從其說又議改元重熙應辰謂契丹嘗以紀年遂
改隆興一朝大典禮多應辰所定議太上尊號李燾陳
康伯密議以光堯夀聖為稱及集議或謂尊號始自開
元罷扵元豐今不當復况太上視天下如棄敝屣豈復
顧此應辰主之尤力或又言主上奉親烏得援元豐自
却為比扵是議状書者半不書者半明日應辰復與金
安節等十二人各陳所見大槩謂光堯近乎神堯夀聖
乃英宗誕節嘗以名寺御史周必大亦以為問應辰答
以堯豈可光是語有聞之德夀者高宗因上過宫云汪
應辰素不樂吾扵是有詔尊號之議已嘗奏知不容但
巳安節等遂奉詔應辰連乞補外遂知福州未幾升敷
文閣待制舉朱熹自代在鎮二年會朝廷謀蜀帥乃以
敷文閣直學士為四川制置使知成都府陛辭特降詔
撫諭入境以書與宣撫使吳璘令以撫諭詔申嚴號令
既至免利路民餉運徙沿邊戍兵就糧内郡縱保勝義
士復業存左藏所解白契二百萬以備不虞悉奏行之
有謂蜀中綱馬驛程由梁洋金房山路峻險宜浮江而
下詔吳璘措置執政大將皆主其說應辰與䕫帥王十
朋力言其不便遂得中止二稅勘合每貫取三十錢乾
道詔旨嘗減三之一有欲增之者應辰與兩漕臣列奏
言勘合不以鈔計而以貫石匹兩計是陽為減而隂實
增之也以成都一路計之歲入三十萬以今所增為六
十萬計以四路不知幾倍雖非興利者所便而民受其
賜多矣璘時駐蜀口武興精兵為天下冠既老且病應
辰密奏以關陜大將係國安危所當預圖扵是執政傳
旨若璘不起令制司暫領其任暨璘死應辰遂攝宣撫
之職蜀道晏然虞允文尋以知樞密院事宣撫四川應
辰援張浚例乞罷制司不許總所牒委官覈四川匿契
稅應辰奏其不便者四曰妨農廢業曰縱吏擾民曰違
法害教曰長姦起訟比戶部已令人自首州縣收併已
不少其未盡者有見行法令不宜為此煩擾上曰論極
有理速罷止之蜀大旱詔問救荒之策應辰奏利閬緜
梓軍馬糧料隨民力均敷官雖支糴錢民不得半價若
選官就歲熟處糴之可以寬民力苐無錢束手乞給度
牒上曰汪應辰治蜀甚有聲且留意民事如此給度牒
四百永為糴本賑濟遂移書諸路漕臣亟救荒且以緜
劔和糴告之而全蜀蒙惠劉珙拜同知樞密院事進言
曰汪應辰陳良翰張栻學行才能臣所不及巳得旨召
還卭之安仁年飢挺起為盜害及旁郡即具奏且檄茶
馬使招捕旬月間誅其渠魁餘悉撫定或白之虞允文
曰汪帥得無掩盜事不上聞乎宣司乃密奏使人紿應
辰曰卭寇事未敢奏不審制司如何應辰以奏檢報之
允文内愧將行代納成都一府激賞絹估三萬三千九
百八十四匹冬入覲陛對以畏天愛民為言上曰卿久
在蜀寬朕西顧憂軍政民事革弊殆盡蜀中除虚額民
間當被實惠應辰奏虚額去則州縣寬尚有兩事曰預
借曰對糴預借乃州縣累歲相仍對糴則以補州縣闕
乏民輸米一石即就糴一石或半價或不支且多取贏
陛下近捐百萬除預借之弊對糴患止數州願并除之
則弊革無餘矣除吏部尚書尋兼翰林學士并侍讀論
愛民六事廟堂議不合不悅者衆一日陳良祐登對上
告以汪應辰言卿在蜀多誕謾良祐奏臣與應辰昨同
從班應辰請外得衢州臣惜其去同奏留之時邊奏方
急臣不知應辰將為便私計也奏既上應辰以此大憾
乃為是說以中臣耳上曰乃爾邪應辰在朝多革弊事
中貴人皆側目德夀宫方甃石池以水銀浮金鳬魚于
上上過之高宗指示曰水銀正乏此買之汪尚書家上
怒曰汪應辰力言朕置房廊與民争利乃自販水銀邪
應辰知之力求去會復出發運均輸之旨歎曰吾不可
留矣但力辨羣枉則補外之請自得乃力論其事有害
無利遂以端明殿學士知平江府韓玉被旨揀馬過郡
應辰簡其禮玉歸譖之扵上曰臣所過州縣未有若平
江之不治者上怪之平江米綱至有折閱事上連貶秩
力疾請祠自是卧家不起矣以淳熙三年二月卒于家
應辰接物温遜遇事特立不回流落嶺嶠十有七年檜
死始還朝剛方正直敢言不避少從吕居仁胡安國游
張栻吕祖謙深器許之告以造道之方嘗釋克已之私
如用兵克敵易懲忿窒慾書剛制于酒懲窒剛制皆克
勝義可不常省察乎其義理之精如此好賢樂善出扵
天性尤篤友愛嘗以先疇遜其兄衢雖無屋可居不顧
也子逵繼登進士第仕至吏部尚書端明殿學士
宋故龍圖閣學士宣奉大夫致仕新安郡開國
公食邑二千一百戶食實封一百戶贈特進程
公(大昌)神道碑周必大
故吏部尚書程公以龍圖閣學士就第踰年而卒其子
準等持兵部侍郎楊公大灋所状行實屬必大以銘予
與公同年進士數嘗同僚厚我莫如公知公莫如我其
何敢辭恭惟孝宗皇帝聖學高妙厲精政事尤有知人
之明惟公歴兩省六曹以該洽直諒見知相與論道統
評政體在廷少比公亦忘身徇國思為朝廷植悠久之
計其在外則心乎愛民長慮却顧未嘗便文自營士大
夫皆以不大用為恨及事夀康皇帝興念舊僚疊加恩
禮而左右乏裏言公亦老矣無意仕進得謝于家盡發
所藴著書立言啓迪後生蓋其自幼至老禨祥卜祝無
所信玩好技藝無所嗜惟通經評史考古驗今一事未
詳一理未窮弗措也其始終大槩如此若乃爵里議論
則可一二數公諱大昌字泰之按程氏其先出自重黎
周有休父封扵程地在關中子孫散居西北有開府儀
同三司靈洗者效節蕭梁著功扵陳封忠壮公南史以
為新安海寧人即今徽州休寧也厥後或北歸或遂留
故公為休寧人曾祖晟娶洪氏祖士彦娶金氏父畎累
贈正奉大夫妣淑人陳氏世積善尚義孜孜教子至公
穎悟殊常兒十歲能為文紹興癸亥重立太學年甫冠
矣一試即預選學官争為延譽二十一年登進士第以
左迪功郎主吳縣簿丁正奉憂服除獻文扵朝宰府竒
之二十六年除太平州教授明年召為太學正三十年
詔館職必試乃除初召朱熙載等再召劉儀鳳等皆辭
上命宰執擇人不許辭以公應召仍諭上旨遂除秘書
省正字改左宣教郎三十二年六月孝宗受禪擢著作
佐郎初政銳意事功命令四出貴近或預密議公因輪
對及之尋命百官條弊事公又極言漢石顯知元帝信
已先請夜開宫門之詔他日故投夜還稱詔啓關或言
顯矯制帝笑以前詔示之自是顯真矯制人不復言國
朝命令必由三省防此弊也請自今被御前直降文書
皆申省審奏乃得行以合祖宗之規以防石顯之姦又
論去歲海陵王南侵無一士死守而兵將至今策勲未
已惟李寶捷膠西虞允文戰采石實不世之功今寶罷
兵允文守䕫此公論所為不平也上韙其言三皇子就
傅遴選擇官僚九月以公為尚書駕部員外郎兼恭王
府贊讀又兼兵部郎官隆興元年兼慶王府直講十二
月丁母憂乾道二年春服闋召為考功員外郎六月復
兼恭邸贊讀八月遷國子司業三年十二月兼權禮部
侍郎一時文柄舉属公其成就人才不可計凡今老師
宿儒多公門生也五年正月兼權直學士院宣對選德
殿上曰朕治道不進如何公知上志在恢復迎合者多
即奏陛下勤儉過古帝王金朝既通和民不知兵不可
謂無效但當求賢納諫使政事日修則大有為之業在
其中不必用迎合之言求竒策以幸速成又言淮上築
城太多緩急何人可守臣謂設險莫如練卒練卒則在
選將上深然之後數日再召對上曰卿前言朕儉是也
獨病風俗太奢用度不足今早與大臣議立法以止之
公奏居室衣服吉凶之禮皆有著令要在上之人持久
以化之耳上又問卿更有何事為朕言之公曰事有大
小有先後今四方獄案必經聖覽大臣因是亦困省閱
何暇議大事急先務乎往陛下嘗增左右司為四員若
漸復減員分以委之中書之務清矣後數年迄如公言
八月除直龍圖閣江東轉運副使蓋公求試民事故以
鄕部寵之公引嫌改浙東提點刑獄越帥多大僚適歲
豐酒稅溢額漕臺不敢問乘公攝帥遣其属挾朝命括
羨財且將增額公力拒之曰某寧罪去不可增也越人
迄今德公七年復徙江東運副詔勿引嫌公猶不自安
踰年乞祠就徙江西路公曰可以興利除害行吾志矣
九年歲儉出錢十餘萬緡代輸贑吉臨江南安四郡五
等夏稅折帛遏飢民為盜之原又遷吉州造船場扵臺
治以省費革弊凡吉舊欠皆捐之清江縣有破坑桐塘
兩堰防江四十里護田千三百七十頃民居陸地又三
百頃堰壊四十年歲罹水患公力復其舊又奏漕臣遇
代積累欠數病州縣乞行蠲削淳熙元年冬詔可凡乾
道七年八年諸路欠稅賦丁役及他錢物併除之由公
一言上恩及天下矣歲滿再任進告不下宰執問其故
上曰程大昌職事修舉自合加職乃陞秘閣修撰二年
四月召為秘書少監九月兼權中書舍人六合塔僧以
鎮潮為功求内降給賜所置田産仍免科徭公奏二稅
外和預買折帛正額外科借皆科也保正長身丁雜役
皆徭也僧寺既違法置田復移科徭扵民奈何許之况
自紹興二十二年修塔之後潮果不齧岸乎御前置忠
銳忠武軍以浙西路鈐轄李師古兼統制帶御器械戚
世明兼訓練援例增請給公執不可其命俱寝俄兼崇
政殿說書三年四月除權刑部侍郎升侍講五月兼國
子祭酒公言辟以止辟未聞縱有罪為仁也今四方讞
獄例擬貸死臣謂有司當守法人主察其可貸則貸之
如此則法伸乎下仁歸乎上矣上以為然舊法宰執初
除轉廳皆有給使減半其後太尉使相三少而上往往
取旨視樞密使都官用例浸失法意公請自侍從而執
政自執政而相則為初除法當全與餘為轉廳皆減其
半遂為定制上知公特立不避怨滋欲用之四年八月
兼給事中江陵統制官率逢原縱部曲毆百姓守帥辛
棄疾謂曲在軍人坐徙豫章公極論不可上曰朕治軍
民一體逢原已削兩官降本軍副將矣康與之在紹興
時以詼諧進後坐事長流廣南至是有與為地刊除舊
犯還其資歴公封還勅黃上喜曰待遷擢卿其益盡心
毋避忌十月落權字五年正月同知禮部貢舉御製原
道辨尋易名三教論獨公與聞之六月進吏部右選侍
郎兼同修國史舊小使臣注令尉若監鎮兼烟火者驗
老病而巳公以其親民面令讀律且詰其大指不通者
輙罷遣八月兼權尚書六年夏正除權吏部尚書公遇
事啓請知無不言如論軍中強壮子弟及西北伉健之
人不可輕聽離軍禁衛不以膂力進今率三年輙補外
官用違所長宜留寘三衙又欲酌紹興舊制命諸軍挽
強資稍示勸誘又請究歸正偽冒裁減添差以寬州郡
面奏堂白累萬餘言會舉行中外迭更之制公力請郡
是冬除敷文閣直學士知泉州陛辭上諭曰凡有見悉
奏來自南渡後泉為台信建昌邵武四郡代輸銀二萬
四千兩諸縣竝緣苛歛預借公條便民事具言本末有
司持之未下明年首為民代輸一年且乞禁絶後日預
借又蠲前歲秋苗之未輸者八年春汀賊沈師作亂詔
併剿其徒公請罪止渠魁赦其脅從仍許徒中相糺可
使亡命解散不然數州挺亂是堅其附賊也宰相然公
言奏行之是冬沈師獨與死黨竄伏漳州山谷間距城
百餘里州有左翼軍戍將蕭統領者卷甲赴之逮夜力
疲搏賊不勝死焉閩中大震漕檄左翼統制裴師武出
兵師武置司左泉謂帥符未下不敢擅與公手書趣之
曰事急矣有如帥責君可持吾書自解又取前得釋脅
從之旨散榜以間其黨師武至漳郡情頓安捕獲諜者
十餘曹櫝藏兵器謀刻日縱火為賊内應微公先事從
權趣師武行漳且屠矣太守劉立義郡人今左司郎中
鄭公顯馳書謝公曰城邑獲全公之賜也終更提舉江
州太平興國宫十三年秋起知建寧府十四年復提舉
南京鴻慶宫自公為郎首侍夀康扵王邸多所宏益其
後間謁東宫必欵語移時嘗用家人禮許見今上及公
主親取寶器酌酒飲公受禪之初與宫僚一等推恩紹
熙元年加寶文閣直學士起知明州示將復用遽以祠
歸四年起進龍圖閣直學士明年請老進本閣學士致
仕皆非常典也慶元改元十一月甲申以疾不起享年
七十三積官宣奉大夫爵新安郡開國公食邑二千一
百戶食實封一百戶贈特進公自宦遊去鄕里樂吴興
溪山之勝而卜居焉晚得安吉縣梅谿鄕邸閣山規營
塋域未成而卒淑人陳氏公母之從兄女生百日值方
臘亂父母携匿谷中祝曰兒若貴勿啼自是悄然既長
歸公事舅姑以孝聞生諸子躬自鞠育公嗜書未嘗省
家事賓祭孔時淑人力也年七十六遭公喪謂諸子曰
吾得從而父足矣病不服藥後公四十七日安然而逝
遂合葬焉二年四月辛酉也四男準朝散郎新通判太
平州本早世阜朝奉郎知上元縣覃宣教郎新浙西茶
鹽司幹辦公事三女長適承直郎監行在文思院都門
鄭汝止次適奉議郎新知湖州武康縣丁大聲季蚤亡
孫三人端復登仕郎端節端履以遺澤補官女三人公
有文集若干卷别著禹貢論五十二篇辨江河淮濟漢
弱水黑水甚詳凡諸儒舍經泥傳注失禹本指者一皆
正之又為山川地理圖端明殿學士汪公應辰博洽重
許可讀之大歎服謂不可及公在講筵遂以進御天語
嘉奬今行扵世别有演繁露六卷攷古編易老通言易
原雍錄四書各十卷北邊備對六卷書譜二十卷取五
十八篇互相發明篇為一論抉隠正譌尤有功扵學者
嗚呼若公可謂博學篤志者矣銘曰
浩浩萬古孰知其津擾擾萬生孰致其身偉歟程公絶
類離倫氣以直養業以勤精士之指南國之寶臣其在
兩禁昌言復君使于四方仁心庇民胡不弼諧迄其經
綸歸而著書極道之真既没言立庶幾不泯自歙而湖
肇自于今有式新阡尚考斯銘
新安文獻志卷六十八
