新安文獻志卷五十明程敏政撰
詩四言
酬寺簿勸農追和淵明見貽羅願
江漢之會中具五民見異而遷乃喪厥真相彼樊山我
行所因有閒其攘間彼居人方時清明家自為稷其藪
其浸其動其植孰為使民有田不穡亦惟蒲魚恃此鮮
食歲運周回景躔西陸帝籍重開天顔逾穆耕事將起
毋荒遊逐凡我農官戒民宜宿戒民伊何美成在久譬
彼射侯則求其耦驅率慵惰轉緣南畝數耘疾收在而
心手農亦有書匪藏金匱盍耕如莘盍饁如冀桑蔭清
好濁醪日至已勤而食則無所愧勿謂此州遠連邊鄙
我疆西北盡其四履風雨順時日星循軌屢豐作頌以
致歸美
北窗伊吾趙戣
北窗伊吾輯古也北窗人讀之其聲伊吾故名之曰北
窗伊吾
伊吾維吾椎魯株愚友資其深片雪洪罏伊吾維吾
甕牖繩樞爰升其華秋月冰壷伊吾維吾緝柳編蒲
爰席其珍尺璧珊瑚伊吾維吾朝饘暮餬爰餔其腴
醴酪醍醐伊吾維吾何以為娛爰心其聲鐘磬笙竽
北窗伊吾吾誰與俱融融沂風懷哉舞雩
上李侯汪炎昶
歙不宜蠶絲賦折估其來已久蝗至之夏或以土産欺
省下徵絲令民駭懼不知所為侯晨夜兼馳力還其舊
民德侯甚皆言自始附版圖逮今未見牧守愛民有如
此者謹掇民謠為歌四言一篇以獻其辭曰
貢以土作法奠于禹篚纊與絲青兖暨豫制有常經無
斯焉取世降土蹙德不遠柔或九州賦萃于一州貿無
為有薄人于尤維皇啓運蠲我疾苦視青兗豫不物而
估上便下安踵以為故虺蜮肆欺矇人瞭已幾創繭絲
塗我赤子我侯曰嘻害無我始藴隆揮汗義動省闈萬
鈞回斡民以恬熙匪人實難孰心疲羸維此陋邦桑稀
田瘠苟重以此其何能息自今寸縷皆服侯德弭蝗固
德今茲之康此而非侯篚貢是常吏因以蝗厥禍彌長
久雨方回
云胡不出積雨予尼意彌八紘膝此一席誰具烝徒假
予楫航一往滄海觀彼茫洋掩關晝眠胡寧不暇魯叟
攸戒敢視為夜寂寂疎簾幽幽空階鳥下碎蘚傷予之
懷悠悠古道溢溢行潦豈無岑樓送目遥草心之憂矣
莫或予知彼其之子謂予寒饑(陳定宇批云陶體)
題林泉風月亭程漢
林泉風月亭宋中書舍人程公棲幽所也曾孫伯順能
嗣而葺之故作是詩以美焉
鬱彼中林丸丸如&KR0808;有李有梅爰採其實翩彼鳴鳩其
羽詵詵冽彼寒泉其流泠泠爰濯我纓容止載寧潛魚
在蒲或闖于萍有風自南維谷之深嘉客戾止載弄我
琴風之薰矣琴調愔愔有月在東照我良夜嘉客萃止
酌醴于斝明明俎豆式宴且暇于亭于沼弗壞弗湮有
華有榱舊貫之新詒謀式好思古之人古之人兮實為
經始靡不心基孰紹厥美嗣服斯賢勗哉孫子
釋奠樂章詹書
迎神奏咸和之曲
大哉先聖道德尊崇維持王化斯民是宗典祀有常精
純竝隆神其來格於昭聖容
奠帛奏寧和之曲
自生民來誰底其盛惟王神明度越前聖粢帛具盛禮
容斯稱黍稷非馨惟神之聽
初獻奏安和之曲
大哉聖師實天生德作樂以崇時祀無斁清酤惟馨嘉
牲孔碩薦羞神明庶幾昭格
亞獻終獻奏景和之曲
百王宗師生民物軌瞻之洋洋神其宅止酌彼金罍維
清且旨登獻惟三於戲成禮
徹饌奏成和之曲
犧象在前豆登在列以饗以薦既芬既潔禮成樂備人
和神悦祭則受福率遵無越
送神復奏咸和之曲
有嚴學宫四方來崇恪恭祀事威儀雝雝歆兹惟馨神
馭還復明禋斯畢咸膺百福
祀事舒頔
祀事國家崇敬也山川社稷風雷肇置壇壝齋庭庖湢
列以位次春秋祭拜所以重其事也
嚴我祀事牲醪潔馨升降揖拜于川后山靈壇壝肇置
有齋有庭惟后稷氏播種百榖食我活我壇而不屋
萬世永賴民生是育曰風曰雷曰雨曰暘弗忒于時
嘉穀穰穰乃積乃倉惟邦家之祥冠服整肅沐浴外
宿昧爽禮行弗謟弗瀆幣實于篚鞠躬致告伐鼓彭
彭撞鐘鍧鍧神人以和鼓瑟吹笙法古用今惟我大明
送黃子運自石門遷館琳溪程子儀氏
陳天迪
東巖之山其泉㳙㳙彼姝者子其聞則賢坎止流行束書
來遷溪月為燈窗風入絃東巖之樹其葉泥泥維主與
賓如兄如弟相知以心相接以禮曾是勿留以敦宿契
東巖之石輪囷屈盤古道責人今時所難移風易俗庠塾
之間持身以嚴敷教則寬乾坤爽氣西山之阿上摩玄
霄下臨清河秋林欲丹春酒微波擕爾朋儔倡予好歌
樂府歌行
長門怨吳少微
月出暎層城孤圓上太清君王春夢歇枕席凉風生怨
咽不能寢踟蹰步前楹空階白露色百草寒蟲鳴念昔
金房裏猶嫌玉坐輕如何驕所誤長夜泣恩情(見郭茂倩樂府)
(詩集)
古鏡行汪藻
我有辟邪鏡得之咸陽宫其陰為天地一母將九龍旁
書負圖字土蝕如旋蟲緘以駭雞珍妙極倕之工請言
照遠近十里秋毫空豈不鑒脂澤所貴肝膽通問誰為
此器太古非人功客聞重歎息意欲窺靈蹤高臺不辭
倚恐客難稱容繩窮匣半啓四室來悲風日車當晝留
羞澁如頑銅森然髮上指凛若臨霜鋒我還撫客手此
豈世寶同揮淚兩無言掩鏡鞶嚢中
桃源行汪藻
祖龍門外神傳璧方士猶言仙可得東行欲與羡門親
咫尺蓬萊滄海隔那知平地有青春只屬尋常避世人
關中日月空萬古花下山川長一身中原别後無消息
聞說邊塵因感昔誰教晉鼎判東西却愧秦城限南北
人間萬事總堪憐此地當時亦偶然何事區區漢天子
種桃辛苦望長年(黃氏東發曰桃源行似亦因當時求仙而作)
有美一人程俱
有美一人在昭君藕絲為衣蘭作裙君初顧言淑且真
直欲載以黃金輪人心變化如浮雲明粧覺暗笑作顰
何當還之承華茵令君宴寢凝清芬
有美一人在煙汀朱顔朝滌玉壷冰素手暮理朱絲繩
語言窈窕丹鳳鳴坐持紈扇睇秋螢何當還之翡翠屏
為君把鏡整襟纓
有美一人在南浦月明採珠光照渚瑶衣被體金索縷
獨抱幽寒泣煙雨何當置之白玉宇為君陽春歌激楚
(本注云時鄒志完在昭州曾子開在汀州陳瑩中在合浦)
遊仙辭程俱
騎龍上天入太清繼世而往在我盈握鈴而呼大司命
主非使者走折脛乃知神仙非智巧積功累行如邠鎬
專懷邪辟祈長年誰言淮南雞犬飛上天
安期生赤玉舄遺之東海濱千年求我蓬萊下祖龍豈
是千年人安期一量舄葱嶺一隻履茫茫九州在泥滓
至人去之如脱屣吁嗟祖龍蕭翁寧悟此
鯉魚腹中有隱符白魚腹中有素書鞭靈走石纔一戲
騎麟上天亦徒爾誰能解衣涿水中使人呼指赤鯶公
捕虎行汪襄
西山春暮繁草木紅白花開暎巖谷朝來猛虎忽留蹤
獵人挾刅爭軀逐坡平草軟筋力健目光兩鏡照林麓
吻牙狐兔何足噬要向川原飽人肉獵夫鼓勇欲生擒
失利寧虞傷手足我令壯士八九軰袒裼而往敢退縮
持戈踴躍皆直前不顧爪牙加觝觸於菟怒鬭力已困
白刅紛然刺其復不施䧟穽設羅網須臾俄聞就縛束
未踰半晝捷書來撫掌驚嗟大神速百夫肩舁向城市
塞巷填街爭縱目皆云古昔未曾有不比春山得麋鹿
斑皮愛護輸郡府肝膽珍奇競收蓄吾聞獸之猛者莫
如虎搖尾磨牙肆其毒一旦力盡勢已窮血膋反以餉
僮僕乃知剛很不足恃仁若騶虞才可錄虎兮虎兮曷
為出哉深山窮谷可以隱而不隱豈以夫皮為之災官
有壯士長戟可以捕取爾爾其亟去無復來大江雖深
亦可渡縱横勿礙行人路
飲馬長城窟王炎
春風塞草青城頭烽火靜秋風塞草黃城下角弓勁秦
人備匈奴築城勞我師城成有虧日邊釁無已時哀笳
中夜起戰馬竪雙耳蒼茫沙上月幽咽隴頭水征人悲
故鄉閨人守空房安得霍嫖姚飲馬瀚海旁
二禽方岳
鵲噪令公喜鴉鳴令公怒福兮挽不來禍兮推不去咄
哉之二禽於爾竟何與茅簷新雨晴鵲聲弄圓嗉主人
顔色歡甘䛕終不悟禍常十八九鴉或告之故城頭尾
畢逋唾者滿行路佞鵲不我忤忠鴉不我誤試嘗問主
人無乃乖好惡嗚呼平生所聞唐太宗切齒不平田舍
翁昨朝墳上土花墜斷碑零落悲秋風
田家樂方岳
前村後村場圃登東家西家機杼鳴神祠飲福阿翁醉
包裹餘胙分杯羔婦子迎門笑相謂總說今年好年歲
牛羊下來翁且眠時平無人夜催税
東西船方岳
昨日東船使風下突過前舟快於馬今日西船使風上
適從何來急於浪東船下時西者怨西船上時東者羡
篙師勞苦自相覺明日那知風不轉推篷一笑奚爾為
怨遲羡速無休時沙頭漠漠杏花雨依舊年時檣燕語
排門夫方岳
一家一夫排門起五家一甲單出里夫須襏襫潦霧愁
與官輸木供邊壘沙場青草時運衰軍書抵急飛塵埃
官須排杈二十萬巖邑配以三千枚黠貪分頭挼掌唾
田里寕容高枕卧望青徑指三尺墳踏白邀為萬金貨
殘爾冡爾勿嗟行取金錢寕爾邪小人所憂在一飯政
坐爾冡殘吾家待吾舉火者百指母已癃病兒垂髽社
家浸種亦已芽秧田未翻生薺花吏呼勸農今幾日典
衣已供塘堨冊九年回首柰若何夢繞江南與江北
樂府二首(方虛谷曰式賢詩有驚人語如樂府諸篇尤予所深喜者)
吳龍翰
妾心江岸石千古無變更郎心江上水倏忽風波生
製衣寄夫壻妾有冰雪段中間連理枝不忍剪交斷
鴻門舞劔歌汪宗臣
黑雲壓壘騅嘶風荆軻聶政粗豪同舞筵閃動青蛇影
焉知火帝生真龍一劔剡剡匹夫勇一劔翼翼隨西東
壯士長戈氣罥虹掃開霾曀曦光融尊前張膽不為屈
生彘臠割吞羣兇子房笑語指顧頃奚啻脱車深淖中
平陽帝譜炎精動玉蜿蜒夜當其鋒秦關恍服湯武出
赤幟彌張天下雄金刀赫靈漢劔奮烏江落日楚劔空
美人没草騅没水項莊何處鳴秋蛩
明妃引孫嵩
明妃如花顔高出漢宫右可憐君王目但寄丹青手寂
寂保孤妍悠悠成偽醜坐此嫁穹廬流落無時回無時
回琵琶未闋邊笳催哀絃流入千家譜明妃只作閼支
舞年年猶借南來風吹得青青一抔土君不見漢家嫁
得幾娉婷不聞一一琵琶聲禍起當年婁敬謬後人獨
恨毛延壽
曲江頭孫嵩
君不見曲江頭離離衰草寒雲秋今人不見昔人遊昔
人不見今人愁欲談往事無耆舊沉吟千載空搔首盛
衰倚伏如寒暄秦時宜春苑漢世樂遊園更復唐人宫
殿擁千門往古來今但如此同一溶溶曲江水
公無渡河孫嵩
公乎渡河不可航年既老智則童臨流徑渡何倀倀夫
豈有急須自亡前無掣後無擠且無跡捕至爾門未至
東市之誅磔死如牛羊河流在前白日光誰以錦覆河
流黃公不見河源夭矯落崑崙懸天注地千里強飛奔
突入中原疆一擊無有完隄防跳蹴后土舂穹蒼公懵
視之行康莊掉臂而往無褰裳不能馭風騎氣奚為狂
河之流湯湯鯤鯨之惡未可量長戈為鰭鋸為尾刀崖
斧窟鑱牙張公其以身委饑腸人生無難死足傷以饑
寒死骨猶藏棺槨送爾松栢岡何必為河之鬼馮夷鄉
其下濁泥出無梁何不相蹙公自僵奈何乎箜篌之音
河水旁
德驥篇孫巖
西家白馬如曳練東家赤馬如驅電時時竝轡刷長鞦
羞殺分飛伯勞燕白馬不防牛有角慘甚兵間中矛矟
不出能令赤馬疑隔巷來奔初不約躊躇血地嘶鳴哀
悲風颯颯驚條枚皦然德驥非凡材牧人驅迫去復回
物於儔匹且如此何况世間貞信士管仲敗餘勤鮑叔
孝章厄極悲文舉茂弘將坐白其忠叔翰當收脱之死
乞兵欲赴雍丘危突圍竟雪都昌耻雖云志計有伸屈
至今撓弱聞風起利菑樂禍無故情東家無恙汝得乘
築城謠方回
從軍去築城不如困長征從軍去掘塹不如鏖血戰古
今征戰立奇功貂蟬多出兜鍪中徒教力盡鍤與杵主
將策勲士卒苦君不見每調一軍役百室一日十人戕
六七草間髑髏飼螻蟻主將言逃不言死
種稗歎方回
農田插秧秧綠時稻中有稗人未知稻苗欲秀稗先出
拔稗飼牛惟恐遲今年浙西田没水却向浙東糴稗子
一斗稗子價幾何已值去年三斗米天炎使然贋勝真
焉得世間無稗人
桃源行(元序云予謂避秦之士非秦人也乃楚人痛其君國之亡不忍以其身為讐人)
(役力未足以誅秦故去而隱於山中爾至晉而後漁者見其子孫或誇訛以為神仙固已非矣)
(王介甫知有父子無君臣之句尤為悖理楚雖三戸亡秦必楚不遽亡之則亦避之蓋深於知)
(君臣之義者介甫殆未知也淵明豈輕於作此記亦私痛晉之士大夫翻然事劉裕而無耻者)
(爾予遍讀桃源題詠數百首無能發明此意故大書道士壁而刊之不知其僣兼是時北兵破)
(蜀降將或為之用因并以寓一時之感而其實亦足以為天下後世為人臣者之勸云)
方回
佩蘭騷人葬魚腹章華臺傾走麋鹿祖龍南遊萬事非
腸斷沅江為誰綠王孫公子入函關半作長城鬼不還
委質良難身死易長歌深入桃花山姬周以義興夷齊
用為耻懷王殁於欺此恨痛入髓力不加虎狼固有去
之爾向來長往人素心政如此俗人不識呼為仙謂無
君臣益欺天慷慨褰裳睨東海不見當年魯仲連淵明
胡為作此記不紀義熙同一意羞殺人間淺丈夫反君
事讐如犬彘我來山中覓餘春千古義氣猶如新楚人
安肯為秦臣縱未亡秦亦避秦
老馬行方回
十年何啻騎千馬望風此馬甘為下老夫與尔共艱難
是非苟且相逢者憶昔專城鬢欲霜宇宙茫茫成戰場
指呼壯士斬羣賊蹀躞濺血霑鞾裳廐中始與駑駘列
夜夜向風嘶曉月咆哮跳躑不受鞍獨我乘之心妥帖
韓幹曹覇圖畫同耳小胷高蹄踣鐡吳隄朝嘶淮上水
薊州暮蹴燕山雪黃雲衰草出長城碧眼虬髯逢者驚
百人疾趨俱喘汗力追不及猶緩行痛飲爛醉仍宵征
了無側仄肩輿平髮秃齒危兩衰暮重到江南如隔生
我閒解官甘寂寞爾病良翳頻灌烙去去西湖往探梅
雅稱是翁俱矍鑠陌上誰家年少郎千金美妾規紫光
謹營芻粟尚努力永伴殘年田子方
漁父辭程文海
漁翁牽纑漁婦紡膝上兒看掉車響溪南溪北趁冬晴
水急船多欠設網祝兒休啼手正忙網成得魚如汝長
荷花辭葉朱
未花葉自香既花香更别雨過吹細風獨立池上月(曹弘)
(齋云此詩故是幽遠)
古築城曲二解葉朱
長城三十萬人夫版築罷勞骨已枯萬里嘗憂絶地脉
丁夫命絶亦知無
城周萬里勢嵳峩董役功成奈虜何還是管城為計巧
至今文字策勲多
白燕篇唐元
炎曦爍晴宇澹蕩池光虛涏涏復差差上下池之隅獨
稟西昊氣而為三春雛烏衣改故號素質明且都豈非
衆黑中能以白自殊珍禽效嘉瑞適與昌運符犂牛産
騂角宗廟之所須凡馬偶天驥子流汗血珠願君振高
翮慎勿趨平蕪遠隨鵠摩霄不作雉罹罦韓公羨二烏
鎩羽嗟囚拘何如息危機保此冰雪膚
踏車行唐元
吳天不雨日光赭桔橰逓響遍原野秪消三日雨滂沱
水雲萬頃搖新禾君不見前年苦雨圩堘破敗屋斜穿
小舟過至今怕聽雨聲長點點滴滴刳人腸街頭二千
得斗米紅粧洗米官河水不愁圩破雨翻多奈此白粲
珠璣何
青玉壇歌(乃魏夫人得道處)胡初翁
嶽雲滿地綠花曉古竇閟春琪樹小仙壇傳者魏夫人
雄颷駕海騎朱鳥海波燒日鰲足紅三山飛櫂愁天公
帝嘉神績奠南服勅龍先後頒瑶穹壇前月鋪六月雪
明鏡芙蓉凍不折丹經深鏁山中天玉鸞啼走三湘煙
春寒謠胡初翁
江南鳴寒風破碎江浪傾奔上沙背虚舲眺遠不見春
蘆芽欲殱柳痕退黃帽剪紙拜孟婆檣竿插堤避蛟鼉
客愁萬斛倘無酒如此千里長沙何
蠶婦辭洪焱相
貧家桑地狹買葉療蠶饑葉價貴如金賣釵仍典衣所
得弗償費况乃筋力疲蕭條鏡中顔伊軋窗下機都將
寸心苦織入千萬絲帛成不敢裁支梧廹公私端居被
文繡愧爾西家施
吳姬十四五程文
吳姬十四五蕩漾採蓮船羅衣耀鳴璫自好還自憐貞
心抱冰雪皓齒明貝編臨風歌一曲和者皆靡然誰當
聘良媒白首同所天投以玉鏡臺報之金臂纏
君馬黃程文
君馬黃我馬蒼骨骼硉兀騣尾長前年逐寇出鳳翔去
年殺賊過武昌追風抺電勢莫當力窮氣乏一日委道
傍委道傍君莫歎將軍戰死白骨枯春草茫茫滿江岸
村社吟馬肅
一春雨五戊晴鄉人齊說社公靈社公靈兮蠶麥熟五
穀豐登應可卜官家今年復免徵村村社社歌昇平人
人浣衣换穿著盡向祠前保安樂殺雞具黍仍烹猪喧
呼旋捉池中魚虔誠祭賽神人喜鼕鼕擂鼓高燒紙祠
前狎坐分尊卑社平分胙無高低痛飲狂歌不知夜家
家月下扶人歸老翁但愿身長健歲歲年年來祭奠(唐白雲序)
(曰叔敬詩格穩律熟歌行雜體迫近古人)
借君樂(都事葉伯顔初來婺源伯武作闕里樂及去樂平再來婺源輙用前韻更為借)
(君樂汪以質見和因復次韻)王偁
由來浮世風波惡出險方知平地樂既安莫惜飲無何
醉來撫缶烏烏歌試看蜂蟻與狼虎尚有君臣知子父
鷃鵬雖異各安翔梟獍莫憐終自苦君家鱅溪四友堂
金削芙蓉照門廡幾思杖屨謁清崇短翮悠悠竟塵土
當年戎監託世姻安用告身銜褎嫗文章有神信蘇薛
端友直鋒知尹庾君能朅與尚書來鼓角危樓氣重鼓
又能和我借君篇使我聽雞中夜舞君不見高山流水
夕荒凉不是知音真不與又不見閒歌下管纔三終簫
韶九奏方未窮
撲燈蛾吕諒
飛蛾愛毛羽棲息露草枝雖無霄漢翼翩翻適其時青
燈爾何與乃欲撲滅之焦頭不知戒既去還復來微軀
抗烈熖薄命終阽危不虞中奇禍自取非人為燃臍潤
郿塢燎塚翻秦屍膏液散煨燼糜爛已無遺嗟哉爾何
求滅身至於斯生死了不悟昏愚良可悲
程孝子行(靈山程璲父珙夀訴祖墳為人所平縣官反罪珙壽璲求代縣官愧釋之)
張文在
古墳為田栢為薪道傍草卧雙石人家家剪紙挂寒食
鳥烏銜作窠巢新新墳翻侵舊墳土髑髏夜戴狐狸舞
百年無主使人哀有主那堪轉危苦程郎當年葬阿婆
六世四世玄孫多富豪平磨立棟宇貧者訴詞罹網羅
我問其名曰珙壽囊澁無錢空有口官長摸稜吏舞文
反坐鞭笞誰汝救有子能為句讀儒不忍郎罷遭非辜
當庭請以身自代再拜以詩投大夫大夫讀詩色為動
慰遣温言與寬縱當時好事競傳誇遂有文人為歌諷
君不見漢時倉公遭重刑上書代罪聞緹縈錦袍仙人
歌樂府五男不如一女嬰莫道男兒不如女璲也于今
有斯舉假令代死亦不辭孝行勉旃天相汝
李將軍歌吳訥
太倉積粟皆紅腐羣猫晝眠鼠變虎前鋒不見李將軍
何人為發千鈞弩去年我從昱嶺來匹馬馳突三關開
北平未入衞青幕郭隗獨上燕昭臺近聞西府羅俊彦
人人自謂能酣戰誰似當年背水軍赤幟纔臨趙城變
英雄報國如等閒馬革裹屍銅柱間明朝按劔收中山
謗書慎勿回天顔
鐡崖仙人歌為楊廉夫先生作
吳訥
鐡崖山中鐡笛仙落花滿身花底眠兩龍擕來東西語
蟠桃一醉三千年偷桃更有東方子拍天一笑天門裏
眼中九點齊州煙案上小兒不如蟻歸來跳入壺中天
鐡仙亦在蓬萊顛回首樓船問瑶草水弱雲深秋月老
(先生有䨇鐵笛名之曰大鐡龍君小鐡龍君)
東門柳送休寧丁縣尹胡公留
東門柳不忍把相送不是不肯折柳條令尹來時儂手
種溪上船滔滔日東注前時載尹來今日迎尹去去時
船似來時船肯學山隂選一錢松蘿下今五年兒童讀
書父老耕田船去不用悲船來不用喜竹馬梢梢搖綠
尾便向東門迎御史
從軍樂汪廣洋
從軍樂右插忘歸左握槊天子有詔征不廷重選前鋒
掃幽朔出門萬里不足平宛駒照耀黃金絡去年鏖戰
葱嶺東今年分戍蓬婆中蓬婆城外一丈雪半夜紫駝
號北風少年忽憶慷慨事便起酌酒澆心胷酒酣耳熱
聲摩空手舞三尺青芙蓉前將軍右都護壯士在榮不
在冨一朝手格樓蘭歸人擁都門看馳騖朝承恩暮承
顧出入三軍稱獨步都門富兒空萬數人生豈被從軍
誤
前有尊酒行詹書
前有一尊酒後有三尺墳墳前兩樹花墳中不知春分
明記得墳中鬼曾共當年飲酒人
狹路相逢行詹書
上有千丈之崖古鐡色下有無底之潭水俱黑中間小
道石艱澁君馬南我車北狹路相逢何偪仄安得來往
如康莊兩賢相讓無相阨
伯勞嘆趙汸
伯勞食母母不育生子他巢遠其毒所生不免所養悲
五日羔梟還赤族人言子不孝良由母不仁何不遺卵
清溪濱不能辨非類禽鳥亦不智何不啄殺徒辛勤嗟
人至靈異禽鳥以義斷恩非滅親生子良由不自處鞠
育無術空尤人君不見若敖一朝為餒鬼秺侯千載稱
宗臣
秋後雨汪克寬
楚東五月天無雲日光流金百草焚南風吹山彭蠡涸
稻畦灼灼占龜文木郎無神龍不起牲牢熏燎徒紛紜
梧桐一葉炎官老雷車轆轆天瓢倒陂池泛溢失高低
萬穟青黃發枯槁白髮田翁半憂喜却憐久雨禾生耳
磨鎌欲穫泥濺胷累日隂霾黑千里何時木德守三星
五風十雨歌昇平
驪山老姥賜李密火星劔圖歌
汪克寬
蒲山銳額千年客蒲韉跨犢行無跡挂角青編一束書
夢對重瞳意相得昆吾寶匣三尺水火星烱烱精光起
花冠仙姥授神奇拜起倉皇驚更喜鞏南㰱血盟玉槃
龍舟錦纜誅疵瘢折簡唐公結昆弟威稜六月嚴霜寒
豈知不學萬人敵雄才空覺乾坤窄九卿裂地藏琱亐
稠桑土蝕銅花碧岧嶤古樹蒼玉林丹崖慘淡霾輕陰
龍津風雲歘爾化未須感慨荆軻心
續催送日鼓謠(鄧侍郎崖山作催送日鼓謠文丞相為書)
汪德鈞
鼕鼕晨鼓催目注東方白日華欲動月無輝殺氣冲天
雲血色坎坎暮鼓擊日没崦嵫黑朔風吹海毒波翻旄
頭錯落光芒出日復夜夜復日日夜相催鼓聲急枕戈
不寐食忘飱力不能支仰天泣主辱臣死古義存弟妹
飄零敢遑恤整旗收隊决雌雄黃龍孰遣横江中風雷
晝晦天地變君臣不見崖山空至今濤聲吼朝夕半為
猿鶴為沙蟲當時豪傑能幾子千載不泯惟孤忠催日
鼓送日鼓調短意長歌愈苦鮫人聞得淚成珠躑躅白
鷴驚堕浦侍郎丞相家國同當時戮力無爾汝補天煉
石竟無功空餘五色神光吐斯人斯作世豈多合入青
編照今古
越城謠程國儒
越州城城何高四十五里之周遭窪地填為基坡坨鑿
成濠白晝鞭笞夜擊櫜石民之骨灰民膏越城雖高越
民勞越民勞勞未巳我田未耕又科米忙忙築城歸種
禾又恐無米供官科禾苗未青得秋雨城吏打門夜如
虎為言雨後新城摧要我荷鍤城上來城泥不乾不敢
回又恐夜半聞春雷城頭一雨城一動越民登城向天
慟民心似與雨有讐天意實謂城無用當年當年天下
平天下無賊越無城乃知在德不在兵願無修城願修
德使民復覩無城日
信州糧謠程國儒
信州糧糧何艱十鍾一石萬里間朝發錢王隄暮過嚴
子灘拖尾白浪如銀山朝度蘭溪州暮泊龍丘灣峻如
牽車上鬼關督吏持檄夜如箭布帆無風河水乾去年
糧船未及岸今年又運八百萬只知彼地荒不知浙東
天亦旱只知彼地饑不知役戸家無飯家無飯儂莫愁
願化鐡騎為耕牛願銷鋒鏑為鋤耰戰場闢作畎與溝
壯士負戈荷甲歸西疇風雨時調禾黍秋禾黍不秋飯
不足浙東又移何郡粟
枯魚過河泣范準
長江之水萬里趨海門潮頭如山雪浪噴川珍水怪千
萬狀長鯨率領朝龍君一鱗失水枯已久猶想江波綠
於酒枯魚已枯何用泣豈貪釣餌遭羅縶大船擊鼓網
截流蟄虬驚飛腥霧濕况此區區魴鱮軰那能圉圉常
同隊魚兮魚兮可奈何百川何處無驚波不如鯤鵬變
化辭溟漲九萬扶搖在風上
偶書李翰林箜&KR0585;引即韻成一曲
曹遷
仗劔欲屠龍張羅思捕虎男兒設心固有為文也非文
武非武調鉛傅村媪皺面成冶容唱籌夜量沙晨炊何
可春安知蜥蜴舉亦有風雷從物理不可測平地為高
峯我非女蘿絲安得附長松願持貞一志默默藏其蹤
禱神詞吕旭
霜飛玉錢草痕紫蟾蜍啼秋月明死銀缸堕花愁夜色
佳人含愁訴郎伯為招神巫晨趣裝鴛鴦帶綰羅襦裳
結束芻人詞下去汝代奴身奴送汝萬斛黃金賤如土
不惜神前訴奴苦乞靈願歸與阿郎齊眉偕老天年長
蒼鷹嘆倪尚誼
蒼鷹養子巢樹巔綢繆牖戸完且堅日捕雞雛供子食
羽翮將成圖萬全山家少年不勝憤懸空百尺能扳援
巢傾子覆莫能保雄飛雌呼空盤旋君不見楚靈謂多
殺人子吾兒及禍理則然今觀鷙鳥情更苦搏擊奈何
終不悛
量田謠吳斌
朝量水田雪暮量山田月青山白水人如雲朝暮量田
幾時歇尺田寸地須盡量絲毫增入毋留藏時暘時雨
欣時康我民欲報心未央年年增賦輸太倉但願山積
垂無疆安得長風天外起吹倒崑崙填海水更出桑田
千萬里
觀打栗行吳斌
兩夫如飛猿攀條遶樹驚人䰟長竿披霄拂煙霧紛紛
栗子墜若雲大栗已盡小栗空空遺孤樹號秋風我今
於此感萬事愁嘆躑躅何由終
長相思吳駑
長相思深閨幽梨花風冷春若秋夜看明月懸西樓嫦
娥相對增離憂别時初種庭前柳葉已成陰榦如斗明
朝願折相思條便風寄與雲中守
東屯吏江敬弘
東屯吏老更貧鵠形帶索衣懸鶉官督開田背負薪妻
子撥置戸役頻去家萬里囊無銀天寒日暮愁殺人死
者大半逐淮塵少者隸名良苦辛後至擢用披雲津不
至保得骨肉親皇天無私贊經綸率土何莫非王臣臨
濠大尹廉且仁白馬御史上奏陳七年一半住壽春聖
澤霶霈丞相嗔丞相嗔聖澤霶霈何時勻(甲寅三月七日放免六十)
(者丞相胡惟庸請放免六十五者)
遊子吟唐文鳳
朝為遊子吟暮懷遊子悲遊子去日遠慈母將疇依母
髮白如雪子心皎如月但得子心如月圓照母白髮高
堂前
上東門行唐文鳳
上東門在何所河陽城南瀍水滸舊時豪華今已空惟
有當年一抔土聞說漢家全盛秋門前列第皆王侯朱
輪翠轂日來往凝笳疊鼓長喧啾畫栱雕簷接宫觀十
里香塵飛不斷天上頻頒丹詔過民間屢免田租半白
髮老人不識兵閭閻小兒歌太平鬭雞走馬尋常事豈
有紛紛愁嘆聲乞歸二傅章初上曾見公卿盛供帳道
傍觀者如雲屯雜綵從車凡幾輛韶華轉眼流星過倏
忽荆棘埋銅駝逢萌挂冠固已矣石勒倚嘯將如何往
事傷心難自保惆悵東門不能道君不見北邙山頭四
五陵玉匣珠襦委荒草
謁潭謠蘇大
謁潭古龍窟絶壁暎澄泓龍去潭水濁龍來潭水清潭
水無風波龍居誰敢驚願龍常向此中住歲旱為民作
霖雨
新安文獻志卷五十
