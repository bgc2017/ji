新安文獻志卷七十明程敏政撰
行實(儒碩)
許著作(文蔚)墓誌銘程振
士林之論以公有不可學者三焉權勢人之所趨也方
權臣擅柄之日詣其門者立登丞弼公惡其為人至不
造銓部富貴人之所欲也公以小宰梁公薦有掌故之
命矣乃五年臥家不以姓名自達張參政開督府辟公
為屬公力辭避且極言調發之非貧賤人之所惡也自
壮至老布衣蔬食一室蕭然疎幃敗席有野人之所不
堪者五十年官學之積委諸槖中居乏寸椽耕無尺地
而經理曾不及焉蓋公之學一出於誠壮從諸公遊晚
而授學者一言一行悉以不欺為主故凡出公之門者
質而不華誠而不偽厚而不薄望而知其為公之徒也
嘉定紀元公始赴調五年差戶部架閣十月除國子錄
又十月三日除國子博士逾年改京秩遷太學博士六
年十月除秘書郎兼莊文府教授七年九月除著作佐
郎兼權兵部郎官八年正月除秘書丞五月除著作郎
兼職如故某年某月寝疾某日終于官舍子植求銘嗟
夫碑郭有道吾何媿乎公嘗有言國之強弱在元氣元
氣之盛衰在風俗風俗之振作在立表表立朝廷之上
影從四海之間表立矣而風隨仆之吾其如天何公諱
文蔚字衡甫新安休寧縣人銘曰
大閑耽耽皇極巖巖天下泰山萬邦所瞻毋曰聵聵幸
有表在惜哉歲闌訾黃不再(邇者朝廷命部使者遍歴郡邑召山林儒士修輯各)
(郡志書以備史館編錄實盛典也尚因得盡會吾諸先達扵建初僧舍朝夕講論伏覩舊志具述吾先世祖兵)
(部公講學之原出仕之詳著作之粹贍族之仁昭昭可考下懷不勝欣忭竊思祖德弗彰子孫之罪扵是謄錄)
(事蹟以廣其傳後之覽者必將興感而效慕也因贅簡末以記歲月永樂戊戍季秋十九世孫尚拜書)
宋錢融堂(時)本傳宋史
揚簡門人錢時字予是淳安人幼竒偉不羣讀書不為
世儒之習以易冠漕司既而絶意科舉究明理學江東
提刑袁甫作象山書院招主講席學者興起政事多所
禆益郡守及紹興守皆厚禮延請開講郡庠其學大抵
發明人心論議宏偉指擿痛決聞者皆有得焉丞相喬
行簡知其賢特薦之朝且曰時夙負才識尤通世務田
里之休戚利病當世之是非得失莫不詳究而熟知之
不但通詩書守陳言而巳授秘閣校勘詔守臣以時所
著書來上未幾出佐浙東倉幕太史李心傳奏召史館
檢閱轉對敷陳剴切皆聖賢之精微旋以國史宏綱未
畢求去授江東帥屬歸其書有周易釋傳尚書演義學
詩管見春秋大旨四書管見兩漢筆記蜀阜集冠昏記
百行冠冕集寶祐間守李鏞祠于學(錢母墓記是為有宋大理寺丞錢公)
(隠之母夫人墓夫人羽林上將軍之妻昭化軍節度使靖宣公之衆婦吳越文穆王之孫婦也寺丞迎官新安)
(因家汝溪葬夫人小溝上距寺丞墓可三十步中罹兵火歲遠地殊則未免陵夷村童之手痛可傷恨幸接壌)
(皆親故可語以情紹定六年癸已二月有二日時領姪輩御辛茹素正兆域明禁界遷路墓外踰文明日戊寅)
(社載封之崇四尺立墓額焉夫人四世孫嶨觷建炎間提鄕兵迎敵烏珠于桐江之牛山江東部使者袁公甫)
(偉而祠之聞于上前年賜廟額英烈將褒封矣夫人實新安始祖妣因循泯泯淪扵荒莽謂子孫何哉乃為之)
(記建寺丞墓道門勒石其下寺丞墓之右嘗埋所乘白馬有丘隆然可指今鄕人皆曰白馬墓云七世孫時敬書)
宋故朝奉大夫直龍圖閣金公(文剛)墓誌銘
林希逸
淳祐甲辰予初識公於朝中一見如素交居無何公去
省鑰守清江予解翰直守莆陽予番昜人公歸里徽與
番鄰書疏無虚月後十年予屏居餘干聞公以浙西庾
使卒又五年其子以状謁銘覽之愴然曰此吾友金子
潜也如之何勿銘公出名從家言動有家法初補長沙
民曹受知西山真文忠公以攝邑釐籍書賑飢具方略
也自此為文忠門人再調常州法曹攝李掾暴守囚劇
盜株連數十家公言按驗無状守欲強伏之力争不巳
守怒移公征官公處之怡然主湖南帳司用薦者五人
知奉新縣金人至淮流民突入境肆殺奪公鈎致其桀
數人語之曰若屬欲得食邪抑將為亂邪皆曰願公活
我公使互相保識乃籍其姓名凡戶六千口六萬分為
三轄析三十六部轄以邑士部以其黨耕者販者别處
之怙暴者入赤籍窮悴者庸大家立約束數條事在令
前不問俄有異謀者公以計誅之百里帖然徐請于大
閫因屯田遣其歸具舟楫糗糧甚厚且戒之曰爾毋生
事煩疆吏大閫不汝赦也其人感公至意扶携涕泣而
去臺閫上其事擢倅興國軍邑父老乞留漕以聞朝廷
許之秩滿除帑轄公建言庫有名物與籍異請覈會其
實使某羨某耗具明庶宿弊可革從之監進奏院以薦
書讞奏諸道紛來從前漫莫考具日月籍之至今為定
法監三省樞密院門輪對陳備敵理財二策其言曰餉
素積則師無飢兵素練則戰不怯將帥閒居當如在戰
場險要必備當如塞漏穴又曰邸第右戚有常俸而非
時泛賚撥降營造當損閹尹寺人有常廩而非時錫犒
希悅求得當抑百司胥吏俸銀二衣倍扵執事當省又
條上封樁十弊朝廷皆是之出知臨江軍寇餘糴貴公
取西山長沙規約視土風事宜增損行之憲車以治績
聞其間有曰綏字閭閻討求荒政推行有法曲盡其心
人以為實錄郡有賑民倉積久幾廢公節縮補增至餘
七千石俄而帥漕總三司各糴于郡石五萬至十萬公
以書爭曰歲入苗斛纔七春夏積潦請之倉臺求之巨
室僅僅無轉徙糴雖國計民為本可撥乎帥譙公欲黥
吏公曰守可汰吏可黥民食不可奪諸司不能屈逓减
過半民德公牛車擔負争先應令及以風聞去父老泣
送踰十數舍奉崇道祠起知建昌軍又辭癸丑除知撫
州再辭改常德府論者曰近之舍而遠是即可以觀所
守矣乙卯以太府丞召陛對言人才最急選用必以心
術聞望為先又論守藏之臣任宜久毋以計日望遷之
官與長子孫之利遷右曹郎官丁已提舉浙西常平茶
鹽義倉時鹺計久弊上銳欲革之程丞相曰必欲得其
人非金某不可公至推尋仍習窠罅日夜忘飢渴去冗
員刷弊例鹽本無遠近必面給之言扵朝曰鹽以虚籍
相授諸場皆然其或久隠而不言則某有罪言之則罪
者不止某與其急於追求不若寬以求足許之明年課
入羨數倍亭民竈戶得所熙熙然不待迫而辦最聞褒
遷將作監再留陞直寶謨閣然公以勞苦致疾矣俄有
旨兼攝餫事苦辭改知太平州以疾請老進直龍圖閣
終于倉臺正寝晨興具疏既手書家事纖悉與夫歛葬
之具沐浴整衣冠焚香坐而逝時寶祐六年十月十七
日也享年七十有一階止朝奉大夫公莊重修潔燕居
如肅賓涖官嚴而明求民利病如嗜慾事無大小必為
久遠計居鄕門外事不入耳雖以才見用而趣學甚深
日誦西山先生心經閒居守書案不置初魁銓闈有勸
以復世科者曰等是青衫皆可行志何以競進為慕文
正范公義田與其季英德史君文郁約共為之英德卒
其子大鏞市田百畝以先公喜曰汝父不死矣及來淛
右以俸賜三萬緡益之又為祭田春秋祀事皆有式字
其弟文煇之孤如子歲儉下廪直周其鄕貧者貸之其
平生鄕善卒如是卜築近郊曰東山古木脩篁往來成
趣嘗曰他日埋我必於是景定四年十月十二日清孫
奉治命窆焉曾祖裕贈通議大夫祖安節紹興名灋從
贈少保謚忠肅公節惠之命公所請也父侃朝請大夫
通判揚州世居休寧孝芝里公名文剛三娶魯氏程氏
鍾氏一子將仕郎清孫也銘曰
仕之初師真儒誦至老西山書飢民活流民定入有言
出有政齮齕易挽汲難白髮召終身閒使雖勞止蠅誤
庾則褒騎鯨去殁所瘞生所游東山下銘斯丘
宋象山書院山長月巖先生程公(紹開)墓表
方回
嘉熙戊戌昭武賴公棟以戴經魁省闈其文天下誦焉
上饒程公及甫師事之得其傳年二十九庚子貢于鄕
淳祐壬子再貢為首寶祐丙辰伏闕上書萬言重臣不
可一日無權臣不可一日有權臣指丁大全也未幾入
太學時大全在政府倚宦竪肆凶虐嗾御史翁夢弼吳
衍論竄六士陳宜中等大全以沈翥為腹心方大猷為
耳目猥以章應雷為援而舉之開慶已未大全相之二
年私周震炎魁天下應雷甲科第三人士論切齒大全
嘗令翥以幣致公毅然謝絶自六士逐即家食不出大
全斥六士返翥大猷放嶺海震炎應雷奪恩數公欲歸
齋而丁外艱越三年升上舍長存心齋咸淳丁卯元日
郊前序率諸生表請幸學蓋賈似道柄國以小惠蠱多
士耳公曰幸學可也請幸以覬恩不可也辭不預拜表
列尋又辭推恩前序以譖於祭酒雷宜中召公譙責問
故公不屈拂袖竟歸傾二十齋之士餞關外明年戊辰
中龍飛榜乙科授從仕郎當注職官僅取增差臨汝教
兼掌書堂兩攝東西倅賑荒埋胔竭力助郡政再調寧
海軍節推母訟子不孝尹欲寘重辟公令子百拜未半
母心悔子之如初德祐乙亥以承直郎禮兵部架閣扞
鄕郡公之再自太學歸也以布衣長象山書堂至是再
為之逮已卯三為之至元庚辰十二月六日以疾卒生
嘉定壬申年六十九公諱紹開其先五代時自歙遷信
貴溪至公凡十四世曾大父惟幾大父光祖父自強迪
功郎致仕娶翁氏子男三人楷鳳飛植植先公四年卒
女二人婿鄭中陳近仁初丙子象山書堂災公畢力再
造士嘉乃績丐與山長袁公甫竝祠平生授徒於家自
為道一書堂楷兄弟增廣之楷今為書堂山長鳳飛德
安府儒學教授孫男七人皆向學孫女三人以癸未二
月丙午葬于故居之鼎山坐乾面巽公生夢得此地卜
居三十餘年就為佳城公殁之十四年癸已楷與紫陽
方回遇于武林以回先人嘉定甲戍上舍亦嘗為存心
長且歙人請銘公墓回惻然感傷思近時人才衰少世
事敗壊之故乾淳以後無重臣侂遠全道及再相之舊
學皆權臣抱實學者受誣負重名者招忌死黨阿附者
致大位無一善可書大節一二可書者乃皆出扵寒士
下僚如此而欲國不僨不可得也公未仕時所立已卓
既仕坐視權臣覆餗迄如公丙辰之言雖大書特書足
垂不朽度公方且哀痛扵九泉之下亦豈忍聞哉公學
贊朱陸超然有得扵言語之外家塾之額曰道一志可
知已第回少公十五歲豈敢銘公敬為墓表叙其行實
系以詞曰丁以威脅策吾庋賈以利啖輪吾柅屈而從
之早仕而已寧見道而艮背寧取義而賁趾人有生孰
不死不可滅廉與恥(程鼎實贈言凡冬大雪來歲必大熟松脂入地久而成茯苓為琥珀)
(是何也陽氣閉藏而不發泄則地力厚而生物也茂木之滋液于華葉者未甚遂則灌注本根凝為靈藥異寶)
(理固宜也世之賢人君子可以大用而不獲盡其用其有餘不竭之澤流衍扵後往往如此月巖先生程公明)
(戴氏禮貢于鄕選于上庠褎然為多士先志行清峻嚴恪不苟合不輕進而温乎四海為春之意行乎萬仞磔)
(卓之間嗚呼使公而展所藴名公卿也而被其澤者幾千萬人然而嶔崎歴落年餘五十乃擢乙科官至京府)
(元僚而止逾一紀始以康寧夀考終嗚呼乾坤龍亢龍戰之會鮮有不傷三百年雨露膏澤之物煜然春榮一)
(旦槁如秋後之園林蓋天運使然柳子所謂咸宜韓子所謂薄功而厚饗豈皆非邪公歸田山中而家日以肥)
(子孫繁碩且賢公没之後悉為當路所禮起家以仕此非公之所留者乎予公門人也識公二子矣世孫鼎實)
(教授海陵官滿而人士誦之不渝不墜其學不忝其世德此非公之所留者乎嗚呼天之生賢人君子也以為)
(民也公抱賢人君子之器百不及一二試今二子諸孫俱有位方日進而日升一命以上可賜扵民小大多寡)
(分數不同爾公不獲大用扵昔若子若孫以之小試扵今焉此賢人君子之胄所以繼先志而天之所以生賢)
(人君子之心也其毋曰位不足以行其毋曰時不可以行夫今昔殊時而今之民猶昔之民天豈遂亡之哉斯言也)
(昔嘗聞于公而非迂也鼎實尚以斯言諗扵父兄大德八年六月二十有二日臨川門人吴澂書于淮東儀真寓舍)
宋故辟雍造士程公先生(時登)行状
許瑤
先生諱時登字登庸饒之樂平人姓程氏程氏族望東
南者皆出梁鎮西將軍忠壮公靈洗蓋與河南之宗共
泒歙饒接境其族居宦學四方者尤衆而吾樂平梅岩
一族夙以詩書孝謹聞宋淳熙間有職都巡諱綸者與
其弟濯纓府君諱元度兄弟友睦有稱扵時濯纓扵先
生為曾祖考易軒府君諱夢予從慈湖先生受業學究
淵微根極體要氣和行方名列副貢先生其長子也母
洪氏先生生有異禀強學博聞年十三易軒府君命從
師為義理之學鄰邑德興槃澗董先生銖得考亭夫子
之傳其鄕鄰有程正則先生亦私淑考亭之學易軒以
禮延致之俾先生終始從之游搜幽抉微鈎深牖明博
極經傳之奥探賾性命之原斟酌羣言條分縷析守約
務實以一其歸如是蓋十餘年而先生之學底于成咸
淳甲戍邊境大震㳂江諸郡被兵遂混江東九路之士
而試扵饒師生偕隨計吏及榜揭先生褎然舉首程公
素剛方狷介於從學者不少借以顔色先生每曲意婉
從左右就養有隠無犯明年登上庠朝列舉扵鄕得封
其父母初階遂扵吏部領給誥以遂榮親之志又明年
而宋鼎移矣先生歸杜門却掃四方之士雲合景從擔
簦負篋百里而至戶外之屨常滿于時江南新附諸郡
縣學博士官多缺員故國士有譽望者省府常檄以攝
教事其有意進趨者莫不奔走焉先生獨不肯屑就專
務精思力踐上泝濓洛之原稽經博古啓迪來遊之士
講貫切琢淬礪刮劘俾之從容涵泳以求通貫之功操
存持養以收任重之效扵是大有所成就至延祐科興
門人李晉首以先生之學拔萃鄕閭暨五年丁已李燦
復踵貢擢上第自是終始諸科饒之士如彭圭朱坦鄒
成操琬許道溥皆登門授業者若黃常許憲輩亦私淑
而與有聞焉者也先生之道雖不行扵身而殘膏賸馥
沾丐扵人亦衆矣先生教人類以孝敬篤實為先不務
葩華以釣名聲其扵周易則確守程朱傳義而不惑於
玄虚之論書則備讀諸家而求其疏通知遠之實詩則
要性情之發而驗其興觀羣怨之機禮則審於節文度
數之宜而略其繁文縟節之末樂則考扵蔡氏之書而
求夫聲氣之元春秋則厭夫括例之拘而直探聖人筆
削之旨歴代史籍亦莫不究興衰治亂之由而品其人
才之高下考制度沿革之詳而覈其設施之當否著大
學本末圖說自堯即位甲辰迄周顯德已未貫穿經史
於綱條之内著中庸中和說集朱子論述答問之語審
未發已發之機而探索性情體用之全太極圖通書西
銘則錯綜為之互解諸葛武侯八陣圖則剖析而為之
通釋他著述如周易啓蒙輯錄律吕新書贅述臣鑒圖
孔子世系圖深衣翼感興詩講議古詩訂義閏法贅語
文章源委等書不一又所著碑銘序記詩詞哀誄雜著
名述翁藁者三十卷六經義若干篇藏扵家先生天性
至孝二親没後言及必流涕欷歔年近八旬猶著述翁
說以視子孫惠朋友拳拳焉期以交戒其語率鑿鑿真
實非若世之自好者詡詡誇誕以自媚說也平居恂恂
雅飭然資性勁特豪邁遇事剛果與學徒講議剖析如
流纚纚終日無倦容處兄弟怡怡愉愉待子姪毅以方
州閭鄕黨長少貴賤接之各適其宜故得人之歡心方
壮歲舊國貴卿大夫士皆知已莫不愛敬推重暨北來
宦遊至饒者聞名亦皆欽慕景仰焉生宋淳祐已酉二
月没以大歴戊辰十二月葬里之桑田古峯嶺娶寗氏
繼劉氏俱早卒子二人長雋先卒次傑孫男四人慈元
慈明慈選似孫曾孫男四人泰壮毅正葬之踰年子孫
以門人李粲状請銘于竹村先生馬公端臨其銘曰易
開三畫史著千年涵而揉之我覃我研書事悉且該矣
而門人操琬更以先生言行輯而為傳尤詳詎意兵火
之後故家凋落遺書往牒𣪚為飛埃毅以手澤之浸微
而典刑之無考將無以垂休光昭來裔而及門之士存
者無幾涕泣語瑤曰曾大父言行子宜有述家藏銘誌
既失不可得若不及今掇拾補綴恐遂耗忘荒落丈獻
無徵則為之後者責將焉辭瑤既辭不敏則又念瑤登
先生之門也最後時先生已病足出入以二童輿致三
日始一承顔雖蒙誨誘諄諄語移日不休然服勤日淺
豈能窺測先生之藴奥猶望孔子之門牆未入其宫者
焉能語其宗廟百官之美也哉獨幸扵先生之宗夙有
姻連祖母於先生為從姪女先君子程出也過庭之際
嘗道外家遺事故知其家世淵源而扵先生宏範懿德
亦竊知其粗略用不敢以蕪陋辭嗚呼先生少年高貢
蜚聲監學當其時青紫可俯拾也柰何運去物改竟尼
壮圖既乃韜涵道德闡明經籍作為文章其書載屋俾
後世士類雲蒸俱得以聞聖賢下學上達之要學者修
已治人之方成人有德小子有造居者藉是以涵和毓粹
道積厥躬出者得是以舒翹揚英澤及乎人則先生之道
亦不可謂不行扵時矣太上立德其次立言先生於斯
二者其無讓乎顧瑤也何足以知之尚頼同門之士相
與討論訂定庶無遺缺俾得藉手乞言于當世立言君
子以光昭先生之道德垂於不朽斯道幸甚斯文幸甚歲
丁已七月朔門人許瑶謹述
胡玉齋(方平)傳(子一桂)汪師泰
胡玉齋方平婺源人曾伯祖昴政和間由辟雍第嘗與
朱韋齋有同邑同年之好曾祖溢紹興初復繼世科因
伯氏交扵韋齋獲聞河洛之論而朱子則世好也方平
早受易於介軒董夢程繼師毅齋沈貴瑶沈實介軒上
客而介軒乃盤澗從子得其家傳者盤澗受易扵朱子
之門最久方平研精易旨沉潜反覆二十餘年嘗因文
公易本義及啓蒙註通釋一書又外易四卷考象求卦
明數推占又有易餘問記其言曰本義闡象數理義之
原示開物成務之教朱子言易開卷之初先有一重象
數而後易可讀啓蒙四篇其殆明象數以為讀本義而
設者與象非卦不立數非蓍不行象出扵圖書而形扵
卦畫則上足以演太極之理而易非淪扵無體數衍扵
蓍策而達扵變占則下足以濟生人之事而易非荒扵
無用其間又多發造化尊陽抑隂之意易之要領孰大
扵是明乎此則本義一書如指諸掌也長子一桂字庭
芳生而穎悟好讀書尤精扵易景定甲子年十八領鄕
薦試禮部不第退而講學得朱氏源委之正嘗入閩博
訪諸名士以求文公緒論建安熊禾去非方讀書武夷
山中與之上下議論歸則裒集諸家之說疏朱子之言
為易本義附錄纂疏本義啓蒙翼傳其言曰易為卜筮
作也辭以象著占以變推故象有未明則占有未瑩是
故易道有四象為要易學有四占為難朱子啓蒙本義
專主卜筮本義又專以象占示訓蓋皆引而不發待學
者自悟爾去非曰更得詩書春秋周禮儀禮一如易纂
以復六經之舊豈非文公所望扵吾輩者乎一桂又為
詩傳附錄纂疏十七史纂人倫事鑒歴代編年諸書竝
行于世一桂居之前有二小湖自號雙湖居士遠近師
之號雙湖先生
程山長(若庸)傳洪焱祖
程山長若庸字達原宋端明殿學士珌之從姪咸淳四
年陳文龍榜進士從學雙峯饒先生魯又師事毅齋沈
先生貴珤得聞朱子之學淳祐丁未為湖州安定書院
山長庚戍馮此山去疾剏臨汝書院于撫州聘若庸為
山長置田宅居之咸淳戊辰為福建武夷書院山長若
庸累主師席及門之士最盛在新安號勿齋學者稱勿
齋先生如范奕金洙吳錫疇皆其高弟在撫州號徽菴
以寓不忘桑梓之意學者稱徽菴先生如吳澄程鉅夫
皆其高弟所著有性理字訓講義百篇及太極圖說近
思錄注行于世(臨川吳氏書孟子曰欲貴者人之同心也人人有貴扵已者弗思耳此第一節)
(言人皆欲外物之貴而不知有在我之貴也人之所貴者非良貴也趙孟之所貴趙孟能賤之此第二節言外)
(物之貴不足貴也詩云既醉以酒既飽以德言飽乎仁義也所以不願人之膏粱之味也令聞廣譽施扵身所)
(以不願人之文繡也此第三節言人能有在我之貴則自不願外物之貴也願即上文所謂欲也愚嘗聞之曰)
(欲與思皆心之用也外有所慕者謂之欲内有所省者謂之思是欲者用心向外而思者用心向内也大凡人)
(之有所慕扵外者必其已之無是物也若已有是物則亦無所慕扵外矣孟子此章當分為三節而觀之其第)
(一節言人皆欲外物之貴而不知有在我之貴也第二節言外物之貴不足貴也第三節言人能知在我之貴)
(則自不願乎外物之貴也内外界限截乎甚嚴孟子言之所以如是其深切者正以當世䧟溺之深故耳嗚呼)
(孟子之時䧟溺之深者吾不暇論也居今之世為今之儒自其丱角讀書惟曰吾為應舉之文以取科第之貴)
(而已一旦得官則自謂所學既效而平生之志願遂一身之能事畢矣其間見識之頗明趨向之頗正者能幾)
(何人哉蓋愚嘗求一人焉以與之共學而不可得也是以私淑扵經而無所師獨學扵家而無所友今先生乃)
(推夫子與進互鄕之心而曉之以義理愚也㐲讀三數不覺惻然有契扵心者焉思欲有言而不知所以為言)
(也聊誦所聞如此蓋將演其義而未暇修其辭也外有私錄二集乃平日自警之辭孝經定本一編又取他書)
(之言孝者為外傳十篇而編次未畢皇極經世續書一編蓋以先天六十四卦分配一元之數其後復推古今)
(治亂相禪之由若書與春秋則嘗欲集諸家之善為一家之解以補先儒之未及而方發其端未及竟也姑以)
(秦誓一篇隠公一年二年草稿為獻以求有道之正蓋多未定之見固有巳覺其非而未暇詮正者幸先生察)
(其所以而終教之)
前村程先生(直方)傳董時又
先生諱直方字道大號前村新安婺源人也幼失怙能
自勵讀書嘗十年不下樓務精道德性命之學通諸經
尤深于易左圖右史揮斥八極之外蓋無書不讀無物
不格嘗一出至京口訪耆德參究講貫歸闢書室扁曰
觀易堂與初菴傅先生立為莫逆交盡得邵氏不傳之
秘自鰲轉江空以來閱世雲壑不染指世味之鼎司徒
留無極欲盡取其書入燕不許明年而無極斬于都市
科目未興前十載嘗以張才叔書義兩篇與徐某讀曰
十年後當以此自娛至延祐甲寅而科目聿興凡省院
臺憲行部至婺源者必訪問求見或延至學宫執禮受
教廖氏玄玄集元四卷聲譜仍祝子涇之舊所叶不合
康節先生去譜三板增入本數圖及世之世起數圖算
改謬誤為三卷曰續玄玄集平生著述易則有程氏啓
蒙翼傳四聖一心觀易堂隨筆書則有蔡傳辨疑詩則
有學詩筆記春秋則有諸傳考正春秋旁通及前村吟
卷虚谷方公亟稱其為人其殁也友人程雲樓為文弔
之曰大易之學自伊川翁七分傳作而理始明自康節
翁經世書出而數始備先生傍花隨柳之餘駕風鞭霆
之暇於是翼啓蒙以探其理之賾續玄玄以索其數之
隠是先生於理數之學重有功也先生生淳祐辛亥之
正月殁扵泰定乙丑之前正月享年七十有五有四子
焉時乂屬在戚末嘗登先生之門而悉傳其所著之書
故述其平生以附邵氏書後
新安文獻志卷七十
