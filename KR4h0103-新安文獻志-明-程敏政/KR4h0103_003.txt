新安文獻志卷一明程敏政撰
辭命
李繼捧責授右千牛衛上將軍封宥罪侯賜第
京城仍賜姓名趙保忠制張秉
王者推車轂以命將本赤心以待人儻臣節之有虧於
國法而何逭前定難節度使李繼捧家於邊徼世嗣弓
裘頃者自構䦧墻始求宿衛朕含容待遇恩禮有加大
旆雙旌屢委十連之任觧衣推食亟承三接之恩既換
高牙俾還舊地兼佩相印仍齒宗盟賜予殊常寵榮備
極而小人革面狼子野心潜結手足之親自為唇齒之
援離城郭而野處協比狡童誘戎敵而内侵撓敗王略
此而或恕孰不可容載念累世之勲特免三章之議曲
貸闔門之戮俾參環衛之班尚預列侯無忘省過屈兹
典憲深用愧懷可右千牛衛上將軍封宥罪侯賜第於
京城中仍舊賜姓名趙保忠
討蜀賊李順諭兩川招安使手詔張秉
朕以兇民嘯聚蜀郡驚騷俾聊舉於偏師務速令於平
盪已聞虎旅將覆梟巢既顯戮於鯨鯢慮俱焚於玉石
須令分别用振恩威宜令王繼恩候前軍所到處其賊
黨或敢恣兇頑或輙行抗拒即盡行殺戮不得存留其
或有先被脅從或自能歸順更不問罪並與安存不惟
推好生惡殺之心亦用舉懲惡勸善之典諒爾將兵之
意知予及物之恩春寒比各平安遣書指不多及
真宗即位大赦文張秉
門下創業垂統于以貽後昆嗣仁承祧于以紹前烈為
股肱之元首俾億兆之宅心洪惟永圖屬在明辟夫何
凉德享是丕休先皇帝膺籙上玄受遺太祖臨御殆踰
於二紀憂勤遂冠於百王無一日不舉皇綱無一事不
親聖覽宵衣旰食焦思勞神禹跡混同方致太平之運
堯心未倦俄興不豫之災棄大寶以上仙付冲人之神
器仰遵顧命下迫推崇若涉大川罔知涯涘黽勉負荷
兢畏交并宜覃作觧之恩聊展奉先之意可大赦天下
恭念先朝庶政盡有成規謹守奉行不敢失墜所宜開
諫諍之路拔茂異之才鰥寡孤獨之民悉令安泰動植
有生之類冀獲昭蘇庶幾延祖宗之鴻休召天地之和
氣更賴中外百執左右藎臣各罄乃誠輔兹不逮布告
遐邇咸使聞知
平蜀賊王均赦兩川德音洪湛
門下朕君臨萬㝢德覆兆民執大象以御時應上玄而
為理何嘗不慈惠在念旰昃為心思保太和用敷至化
昨者王均包藏逆態孤負國恩嘯聚危城驚騷遠土逮
乎撲滅尋至梟懸言念烝黎驟罹困弊既洽和平之運
宜推曠蕩之恩應川峽兩路諸州軍監縣限德音到日
昧爽以前除十惡故殺劫殺謀殺並為已殺人者及官
典犯枉法贓不赦外其餘罪無重輕並與釋放於戲國
家垂化務洽隆平王者推恩必從廣大經脅從者並令
寬釋在縲繫者咸議哀矜或固護城池或捍禦妖孽或
不徇兇黨或顯立功勞各許加恩仍令申奏更有蠲放
永保舒蘇庶臻亭育之心用合皇王之道惟彼士庶體
朕意焉
親征契丹回鑾曲赦河北德音洪湛
門下朕紹寶圖之重荷宗社之靈丕顯視朝焦勞思理
寰海庶臻於寧晏生靈永保於乂安思禁暴以戢兇豈
佳兵而尚武蠢兹北敵忽萌不逞之心入我邊陲輙有
無名之舉軍旅雖懷於勇銳將臣有誤於倚毗致其邊
朔之徒深入封圻之内憑陵縣邑殺掠居民朕受命昊
穹常思於亭育為人父母尤切於痛傷所以躬御戎衣
巡幸河朔選求羣帥分命六師方麾貔虎之威一靖蠮
螉之塞邊部己觀於清肅生民倍念於傷殘宜䟽曠蕩
之恩式布哀矜之念可自咸平三年正月十三日已前
應河北州軍并淄濟州諸色罪人罪無輕重並從釋放
於戲布德施惠式敷從欲之仁含垢匿瑕庸格止戈之
武布告朔部咸體至懷
削奪趙元昊官爵并除屬籍詔
聶冠卿
昔苖民弗懷首罹虞竄郅支自立終伏漢誅盖犯順者
無赦於國章除殘者罔限於夷服炳焉通議疇或敢踰
趙元昊戎漠餘妖邊關小種性含虺毒志負狼貪昏頑
表於稚年傲悖成於壯齒曩者德明即世西夏控哀朝
廷錄方寸之忠憫稱嗣之禮拔於童孺付以節旄名襲
真王寵示同姓金紫有秩絡繹以周其窮關市弗譏貿
遷以通其貨假我明命取重諸羌固當竭犬馬之勤效
㳙埃之報克守先業以稱大恩而乃背惠反常毁忠蔑
孝僣舉國號扇惑蕃渠跳梁井蛙之能旅拒秋螳之轍
公遣軍校冐服使車列牘自陳欺天罔畏既虧臣節合
舉明刑朕深憐舊勲特加涵覆横遏羣議密賜手書貸
其辭命之愆開以自新之路護送來介俾還穹居無遷
善之革音益恃遠而迷復至敢驅率醜隸攘竊塞民騰
布文符誘誑番寇而廷臣列奏邊吏抗辭願舉偏軍往
平狡穴趣梟稱亂之首以正不庭之辜朕每念一夫肆
狂餘衆何罪况元昊脅從濟欲濫殺逞威名酋外奔諸
帳懷貳苟戈鋋並進則玉石奚分且俾列於購科止用
取於魁惡其元昊在身官爵並宜削奪仍令宗正寺除
其屬籍惟彼諸部素奉本朝迫此姦兇遂成詿誤儻能
結黨歸義執賊效功必當昭洗前汚申明厚賞國有信
誓言煥丹青應賞募科格委中書門下詳為條件以時
布告庶體朕懷
館閣校勘歐陽脩轉太子中允制聶冠卿
朕意尚儒雅博考辭藝使優游並進以光我太平之業
恩亦厚矣爾往參典校屬以事譴會從薦引復敘官榮
方思抆拭而用寧限陞遷之次宫坊美秩冊府清塗嘉
乃雋才尚勖來譽(年譜脩坐范仲淹黨謫官召還故制詞有事譴敘復之言)
求賢詔吕溱
朕思得賢才故開薦舉之路虛心納用皦然弗疑而比
年以來率多繆濫不知而言兹曰不知而弗言兹曰蔽
以此事上予何賴焉自今所舉非其人者其令御史臺
彈奏當寘于法見任監司以上毋得論薦
禁獻羡餘詔吕溱
轉運之職本以澄清官吏綏撫人民豈特事誅求以剥
下乎有能盡歲入以致增盈者留為本路移用毋得進
羡餘務寬民力以稱朕懷
殿中丞致仕同詳議大樂胡瑗授光禄寺丞充
國子監直講制吕溱
勅太學者教化之原俾天下之士守道而服業任至重
也朝廷謹薦舉之令以為成均博士非儒賢極選未始
輕授汝瑗行為物矩經為人師以處士拜官不屑從政
致仕在里無忘講學向被詔議樂賁然來思辨論精深
鬯明士藴考正述作顧已多效今上庠虚席司成表才
宜還服於君事俾改丞於膳府訓明胄齒恢演化風時
乃休德可授前件
平廣賊儂智高曲赦江西湖南德音吕溱
門下朕紹承基緒維御幅員丕循燕翼之謨慎固盈成
之守内之則詢求文理外之則講練武經冀此烝民臻
于至治属溪蠻之興孽承邊吏之失防踰越土疆繹騷
生聚薄言問罪爰命行師蕞爾狡兇尋抵擒殄然念江
湖之列郡實鄰海嶠之遐陬封域犬牙道塗碁錯或護
巡城堞或輸輓糗糧奔馳險艱暴露丁壯凡此調發豈
無勞煩兹惟睠瞻冞用嗟惻宜推宥典曲示矜懷可曲
赦江南西路及荆湖南路於戲寇盜猖狂既仗剪平之
畫生靈瘵弊必資生養之方咨爾庶官體予深意
孔子四十六代孫文宣公宗愿改封衍聖公制
吕溱
勅孔子之後以爵號褒顯世世不絶其來遠矣自漢元帝
封褒成君以奉廟祀至平帝時改封褒成侯始追諡孔子
褒成宣尼公褒成其國也宣尼其諡也公侯其爵也後之
子孫雖更改不一而不失其義至唐開元中又追諡孔子文
宣尊以王爵封其嗣褒聖侯為文宣公孔氏子孫去國名
而襲諡號禮之失也蓋由此始朕稽考前訓博採羣議皆謂
宜去漢之舊革唐之失稽古正名於義為當朕念先帝崇尚
儒術親祠闕里載加至聖之號務極尊顯之意肆朕纂臨
繼奉先志尊儒重道不敢失墜而正其後裔嗣爵之號不
其重歟宜改封至聖文宣王四十六代孫宗愿為衍聖公
元祐太后告天下手書汪藻
比以敵國興師都城失守祲纏宫闕既二帝之蒙塵誣
及宗祊謂三靈之改卜衆恐中原之無統姑令舊弼以
臨朝雖義形於色而以死為辭然事迫於危而非權莫
濟内以拯黔首將亡之命外以紓鄰國見逼之威遂成
九廟之安坐免一城之酷乃以衰癃之質起於閒廢之
中迎置宫闈進加位號舉欽聖以還之典成靖康欲復
之心永言運數之屯坐視邦家之覆撫躬獨在流涕何
從緬惟藝祖之開基實自高穹之眷命歴年二百人不
知兵傳序九君世無失德雖舉族有北轅之釁而敷天
同左袒之心乃眷賢王越居近服己徇羣情之請俾膺
神器之歸繇康邸之舊藩嗣宋朝之大統漢家之厄十
世宜光武之中興獻公之子九人唯重耳之尚在兹為
天意夫豈人謀尚期中外之協心同定安危之至計庶
臻小愒同底丕平用敷告于多方其深明於吾意(陳定宇曰)
(龍溪汪公為中興以來詞臣冠冕其四六實典雅温厚此篇光武重耳一聯尤膾炙人口)
修職郎王倫改朝奉郎充大金通問使制汪藻
朕惟疆事未寧親庭在遠夙宵軫念庶孝悌通於神明
物色求人儻忠信行於蠻貊眷兹久矣今乃得之以爾
胄出公侯資兼勇智言念主憂而臣辱何有於生如皆
已佚而人勞孰當其責雖淹回之未試獨慷慨以請行
宜升郎秩之榮仍委使華之重朕既俯同晉國用魏絳
以和戎爾其遠慕侯生御太公而歸漢勿憚徂征之遠
佇期歸報之休(陳定宇曰此篇用事極切詞亦極工)
張邦昌責授昭化軍節度副使潭州安置制
汪藻
以死償節者臣子之宜求生害仁者聖人所嫉儻或志存
於軀命則將義薄於君親具官某身受國恩位登宰輔方
宗社有非常之變乃人臣思自盡之時而不能抗虎狼強
暴之威徒欲為雀鼠偷生之計陷於大惡所不忍言雖天
奪之明坐愚至此然君異於器代匱可乎宜大正於典刑
用肅清於名分尚以本繇於迫脅惻然姑示於矜容黜授
散官竄投荒服其體好生之德毋忘自訟之心
宋齊愈罷諫議大夫送御史臺根勘制汪藻
義重於生雖匹夫不可奪志士失其守或一言幾於喪
邦具官某蒙國厚恩為時顯宦方氛祲結蕭牆之内至
軍民謀閏位之人事既非常坐皆失色所幸探符之未
獲奈何投筆以遽書遺毒至今造端自汝眭孟五行之
說豈所宜言袁宏九錫之文兹焉安忍其解諫垣之職
以須廷尉之平邦有常刑朕安敢赦
耿南仲散官南雄州安置制汪藻
梁信侯景之姦而臺城不守唐養禄山之亂而靈武僅
存惟議者失於毫釐之間斯敵人玩於股掌之上爾迂
儒無斷循默苟容道君疑蕭傅之賢選參儲禁淵聖用
丼盤之舊擢預政機方強敵之憑陵舉中原而震擾克
綏多難所恃老謀乃憑欵敵之言堅主弭兵之議積其
憒眊成此艱危朕念夫當垂白之年寧為爾受失刑之
謗而煩言荐至重比難私姑黜置於散官用竄投於荒
服汝雖知免吾悔可追
資政殿學士劉韐贈特進制汪藻
忠人臣之大夲全者幾希死天下之至難在乎所處嗟
我仰成之耆哲挺然不屈於兵威既沒元身宜加爵秩
具官某天資莊重心術邃明内領藩條懋治民之政外
臨邊鎖揚威敵之功方資廊廟之謀遽履朝廷之變不
幸聞名於境外將令毁節於境外龔勝飾巾心肯移於
二姓仲鍼臨穴人將贖於百身升華一品之班加賁九
原之禭庶幾精爽不昧欽承
知懷州霍安國贈延康殿學士制汪藻
賢者事君豈為保妻子之計國家多事所貴死封疆之
臣我有藩宣之英靡從威武之奪既遭竒禍宜峻恩章
具官某少有令名屢更煩使昨任州符之寄適當邊徼
之衝嬰無援之孤城抗方虓之敵國壯矣張巡之百戰
躬履顔行哀哉卞壺之一門幾無噍類屬予初載聞此
沉冤念逝者之何辜為澘然而出涕兹陞華於秘殿仍
加恤於遺孤庶爾精忠光吾信史
故將姚平仲復吉州團練使所在出牓召赴行
在制汪藻
漢室備邊復魏尚雲中之守秦人禦敵赦孟明殽黽之
奔與其選衆而收新進之材孰若棄瑕而責老成之效
具官某禀資沉鷙事上朴忠昨緣外侮之侵嘗畀中權
之任乃恃戎昭之果靡遵廟勝之謀坐此逾年隠於亡
命肆朕纂圖之始求時敵愾之良議者皆言汝為可用
執干戈而衛社稷方急壯猷聽鼔鼙而思將臣宜朌異
數爰復州團之秩俾趨嶽狩之朝庶分北顧之憂尚捄
東隅之失勉圖而績仰副朕知
徽猷閣待制提舉嵩山崇福宫楊時授工部侍
郎制汪藻
朕不堪多難思見老成如升堂而聞簫韶庶幾還風俗
之厚若入國而望喬木有以知朝廷之尊既得其人當
縻以秩具官某言垂當世名配前修學必可行得師友
淵源之正心無他慮惟國家饑渴之憂兹復綴於清班
將每詢於黃髮雖閔勞以職事之劇然重失此典刑之
英非貳卿崇奬何以慰士夫之心非起部優閒無以
寬耆艾之責勉留助朕勿復言歸
故端明殿學士蘇軾孫符改宣教郎制
汪藻
論世者豈惟喬木懷人者猶及甘棠偉哉千載之英繄我
五朝之望朕不及見有孫而才宜加改秩之榮用示好賢
之意昔賈生明王道漢錄賈嘉之能魏公進忠規唐表魏謩
之烈人門兼用今古所同其振爾之家聲以待予之器使
御營左軍都統制江淛制置使韓世忠除檢校
少保武寧昭慶軍節度使進封開國侯加食邑
食實封制汪藻
門下提貔虎以振天威冞入山川之阻取鯨鯢而攄國
憤永為宗社之休既執訊以來歸宜酬勲於不次肆頒
明命敷告治朝具官某事上樸忠臨機英果禀剛故俗
甘陳兼六郡之良决勝重圍關張有萬人之敵蚤備師
干之試旋膺節鉞之除豈惟蹇蹇以匪躬每見多多而
益善昨屬時巡之遽因成國步之艱羣小窺朝元兇干
紀既罪人之未得斯王旅以徂征迎敵鼓行靡待前茅
之偵禽囚歸報遂成獨柳之誅華夏由此以知威天地
為之而卷祲凱歌一奏盟府交書是用取累朝最盛之
規加兩鎮久虛之渥視班亞保升爵元侯增食邑於爰
田衍井腴於真賦併為異數用表元勲於戲見無禮於
君爾既殫於忠藎歸飲至於廟我何愛於寵褒惟功名
烈士之始終惟爵禄有邦之典制尚圖後效更纘前休
建炎三年十一月三日德音汪藻
門下禦敵者莫如自治動民者當以至誠朕自纉丕圖
即罹多故昧綏懷之遠略貽播越之深憂雖眷我中原
漢祚必期於再復而迫於強敵商人幾至於五遷兹緣
仗衛之行尤歴江山之阻老弱扶携於道路飢疲蒙犯
於風霜經從或苦於繹騷程頓亦勞於煩費所幸天人
協相川陸無虞倣治古之時巡即奥區而安處言念連
年之紛擾坐令率土之流離鄉閭遭焚劫之烖財力困
供輸之役肆夙宵而軫慮如冰炭之交懷嗟汝何辜由
吾不德故每畏天而警戒誓專克己以焦勞欲睦鄰休
戰則卑辭屈禮以請和欲省費恤民則貶食損衣而從
儉苟可坐銷於氛祲殆將無愛於髮膚然邊陲歲駭而
師徒不免於屢興餽餉日滋而征歛未遑於全復惟八
世祖宗之澤豈汝能忘顧一時社稷之憂非予獲已止
俟寇攘之息首圖蠲省之宜况昨來蒙蔽之俗成致今
日凌夷之禍亟雖朕意日求於民瘼而人情終壅於上
聞主威非恃於萬鈞堂下自遥於千里既真偽有難憑
之患則邇遐銜無告之冤已勅輔臣相與虛懷而聽納
亦令在位各須忘勢以咨詢直言者勿遣危疑忠告者
靡拘微隠所期爾衆咸體朕懷尚慮四民興失職之嗟
百姓有奪時之怨科須苛急人心難俟於小康犴獄蕃
滋邦法有稽於末減乃用迎長之節特頒在宥之恩於
戲王者宅中夫豈甘心於遠狩皇天助順其將悔禍於
交侵唯我二三之臣與夫億兆之衆亟攘外侮協濟中
興(尚書孫公覿曰建炎紹興間新安汪公為中書舍人翰林學士一時詔令多出公手開示赤心明白洞逹)
(不出戶窺牗而天威只尺坐照萬里學士大夫傳誦以比陸宣公吳草廬云代言之臣南渡訖於季年惟顯)
(謨汪公最優多難之秋德音所被聞者悽憤何其感人之深哉盖其製作得體不但言語之工而已)
戒百官勤修職事詔程俱
朕惟治古之時在位者皆有秉德率義干城衛上之心
在職者皆有守官徇國砥節勵行之操故下焉如手足
之衛頭目上焉如元首之有股肱是以有所不為為無
不成有所不征征無不服於戲何修而可以臻此歟朕
遭時艱危枕戈嘗膽者五年于兹矣強大之國憑陵之
勢未已凋殘之境愁歎之聲相聞仰惟祖宗之謨烈遠
懷二聖之北狩中夜待旦如臨深淵眇然深思未知攸
濟夫内修政事外固邊陲固朕之志也然明將勵翼作
而行之於下者非公卿將帥士大夫之任乎乃若行汚
而寄治静言而用違進無去病辭第之忠退無羔羊素
絲之節收恩媚俗者莫肯去敝伺時奪便者常懷利心
以長慮為私憂以媮惰為得計有一於此朕何賴焉兵
不興將二百載四方無虞士大夫所以保族類而享安
榮者固我家之澤也今天下騷動而不與吾共安利之
可乎書曰無曠庶官天工人其代之詩曰靖共爾位好
是正直神之聽之介爾景福夫天工是代而神實臨之
其可食其食而慢其事哉士大夫其恪勤無忽則亦有
無窮之聞可不欽哉(石林葉氏曰余自翰苑罷領宫祠居吳下致道亦以上書論事與時)
(異籍不得調寓家於吳始相遇則其學問風節卓然有不獨見於其文者即為移書當路併上其文數十篇宰)
(相見而驚曰今之韓退之也自是二十年間卒登侍從為天子掌制命文章擅一時)
知樞密院事川陜宣撫使張浚弟迪功郎滉改
官制程俱
勅具官某惟樞臣浚開濟忠略勤勞王家經營山川以
至關輔朕甚賴之以爾同産之親久從幕府請以故賞
貤爾京僚朕方思勸宣力之臣成乃弟之美豈有愛於
一官乎尚克欽承以圖報稱
楊康國特贈徽猷閣待制制程俱
勅鉤黨之禍豈不痛哉惟時怙權罔上之臣實始斵喪
忠良以騁志于天下凢元祐靖國儀刑之餘守正之士
傅以大戾舉而納諸丹書朕用䀌傷思有優恤而况殘
酷之害被其閨門而天下冤之者乎具官某才業之美
奮于昌辰攝貳天官升華書館出入中外時論具宜遭
罹以來殆將三紀待制延閣雖非故官時惟渥恩以慰
沉抑
同知樞密院事富直柔加封祖父母制程俱
祖任武寧軍節度使太師守司徒致仕韓國
公謚文忠弼追封魏國公餘如故
勅朕仰念仁祖聰明慈儉燕及於萬方永懷宗臣端亮
忠嘉功昭于四輔是為不朽施于後昆肆予釐事之成
與享湛恩之被具官某祖某官某賢業經世王功在民
閉邪責難莫如孟子之事上盛德至善有若武公之佐
周措國家於九鼎之安息兵革於百年之久逮兹塗炭
之極益見蓍龜之明宜世濟之有人知慶餘之不爽舉
斯寵典表以大名用易國封且仍公位亦何加於舊物
姑申命於恩綸
祖母韓國夫人晏氏贈魏國夫人
勅景祐慶歷之際有舊學之臣曰臨淄公殊以雋德遠
業克相睿明樂善不倦以得天下之英才舉而進之布
在顯列數世賴焉是生賢女作配人傑福善之慶逮其
子孫具官祖母某氏莊静明淑禮法具宜閨門之中有
敘有愛魚軒翟茀命服贊書居而有之以至偕老朕宗
祀上帝敷澤綿區恩數首行於四鄰寵綏上及於三世
無以加厚易封大邦匪唯告第之增華抑俾有家之知
勸
故相李綱除觀文殿大學士荆湖廣南路宣撫
使兼知潭州制程俱
勅朕睠彼荆湘之上流旁連交廣之五管震擾未靖輯
綏是圖必得重臣用康遠俗具官某器質英邁才猷敏
明忠誠足以動衆心剛果足以任大事向繇人望首置
宰司去國累年公議攸屬晉軍謀帥莫居郤縠之先周
室任賢有若召公之翰俾專閫制往布恩言仍躋秘殿
之華式為南服之伯顧位均分陜矧繄國步之方艱庶
功比平淮無使古人而專美惟余舊弼無待費辭
給事中黃叔敖兼侍讀權吏部侍郎廖剛兼侍
講制程俱
勅聖人之言譬水火之為用前史之載實龜鑑之具存
朕思廣聰明旁資講讀庶兼取於直諒抑有助於艱難以
爾某官黃叔敖儒雅飭躬温良成性以爾某官廖剛淵
源有自勁挺不回皆以時髦深明古訓繼金華之業盖
無事章句誦說之繁讀倚相之書亦當有切磨諷議之
益其敷爾旨以沃朕心
龍圖閣待制利䕫路制置使王庶加徽猷閣直
學士進官二等制程俱
勅自兵連禍結暴師中原六年于兹矣而戡定之功未
之獲也其有分綏御之權制閫外之事而能所歴有紀
威聲隠然至於夷險不回績效尤著則陟明之典其可
後乎具官某忠藎出於天姿才猷見於累試蚤被器使
投刃之下無全牛比屬時危疾風而後知勁草爰更師
路屢奏膚公載撫興元有嘉豫備樞臣來諗功狀卓然
豈唯寬朕北顧之憂抑以張吾犄角之勢延閣之邃學
士之班是為清華以旌功伐仍進官之二等亦示勸於
一時益懋乃庸以稱休寵
起復明州觀察使吳玠兼陜西諸路都統制制
程俱
勅孝移於忠者聖人之格言國爾忘家者人臣之彛憲
而况分閫外之寄統諸路之師淬厲以須枕戈待旦而
可以親喪廢乎具官某比以功伐寖階顯榮却敵有沈
果之機馭軍適威愛之濟戰多中率懋賞既行遽深風
木之悲方從金革之事矧臨敵忌於易將而軍制容於
奪情其安厥常毋曠爾職苟能揚名於世以顯其父母
則忠孝之道兩得矣爾其懋哉
新安文獻志卷一
