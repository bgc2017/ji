新安文獻志卷四十二明程敏政撰
啓
賀李右丞綱啓汪藻
伏審恭被策書進居丞弼精忠貫日正二儀傾側之中
凛氣横秋揮萬騎笑談之頃國須賢立天為時生恭以
某官厚德鎮浮英材經遠得文武弛張之樞要獨運胷
中明古今治亂之淵源不專紙上爰自踐揚之始每勤
獻納之忠老成尚有於典刑天下想聞其風采昨屬強
鄰之擾上貽當宁之憂夕烽既徹於甘泉清蹕將遊於
汾水惟公夙夜與國存亡挺身六品之卑抗議九重之
邃留家誓死鑱血書詞銷大變於胚胎轉危機於呼吸
洎干戈之指闕授桴鼔以登陴義動三軍人皆奮死威
行萬里敵巳請盟身雖九殞以一生國則崇朝而再造
既名高而衆媢乃讒就而身危士訟公冤亟舉幡而集
闕下帝從民望令免胄而見國人洊經艱難益見竒偉
方主上清明之今日實邦家希闊之昌期欲衆賢同建
於事功非雅望孰為之師表將萬世維持之是賴何一
時康濟之足言某久託餘光欣聞盛事雖無緣進旅退
旅陪賓客之後塵豈不能大書特書續山林之野史巖
廊多暇歲律方春願精寢寐之調用副蒼生之望(陳定宇曰)
(李公公忠文武碩德全材靖康之難極力扶持建炎之初沮於讒口太學生陳東詣闕乞罷汪黃用李綱士民)
(不期而集闕下者數萬未幾有此除浮溪以啓賀之事詞俱妙)
徽州到任謝執政啓汪藻
誤膺明詔擢領偏城地接行朝蓋今日股肱之郡世聯
編籍乃平生父母之邦起廢恩深叨榮愧甚蓋念某一
從去國十見周星投迹異州誰復過門而問字疲精斷
簡徒知仰屋以著書敢圖三錫之餘乃假一麾之便遵
途浹日入境班春城郭重來疑千載去家之鶴交游半
在或一時同隊之魚退省憫然曷為臻此惟蟠木離竒
之為器自大鈞坱軋以無垠兹蓋伏遇某官間世眞儒
中興名相坐籌帷幄收四方人物之英端委廟堂復萬
里輿圖之舊俯憐衰朽久遂退藏爰力挽於江湖俾再
臨於民社尋童子釣遊之處雖就榛蕪望先人丘墓之
墟已寬夢寐幸士思之粗慰宜民瘼之深求某敢不專
務撫循仰分憂顧褰帷問俗姑榮衣錦之歸上印還家
終冀揮金之樂(黃氏東發曰城郭交游一聯此瀟灑出塵之語)
賀韓樞密(肖胄)啓汪藻
伏審光膺詔冊進陟機廷既廊廟之得人知朝廷之能
國恭以某官清名藉甚雅望巋然四世五公門閥獨高
於天下十事九律計謀有補於國家徧揚清近之班深
結聖神之眷回翔滋久僉屬實勞惟豪傑之士無待而
興難稽經濟況公侯之家必復其始果被簡求某蚤辱
誤知欣聞休命屬拘攣於印紱阻趨造於門牆暑令清
微政塗豐暇冀慎鼎茵之節永為宗社之休
賀張韓岳三帥加樞密使副啓汪藻
伏審誕告明廷延登近弼運籌決勝久分疆場之憂當
軸處中遂正廟堂之位折衝雖舊注意惟新恭以某官
禀氣雄剛受材英特任心膂爪牙之寄積旂常鼎鼐之
勲惟文武以兼資故君臣而默契昨屬羽書之急親煩
幕府之行軍容一陳士氣百倍殄萬里憑陵之敵安兩
淮震擾之民累歲賢勞蟣蝨幾生於甲胄一朝醲賞貂
蟬果出於兜鍪某早托餘光欣聞異數偶左符之拘綴
阻東閣之進趨暑氣方新政塗多暇冀慎寢饔之節用
承旒扆之休(金陀稡編云三帥之拜以啓賀者甚衆惟汪公蟣蝨貂蟬一聯人亟稱之)
賀毛察院啓汪藻
伏審親奉詔除進居言責開衆正之路立太平之基結
知方深有識相慶朝廷以數聞直聲為盛治之世君子
以得行已志為光亨之時然下或依違而不能充上所
求上或忌諱而不能窮下所學歲月忽焉已至功烈如
此其卑求一舉而兩全曠百年而幾見若處盡言之朝
而參風憲之任當正色之地而得人材之英舉世所推
非公誰可恭惟某官閣下性合天道材周世資經術自
為名家文章不隨人後傑立千百輩上一時爭慕於風
流漂泊十五年間萬口皆為之歎息起自江湖之遠歸
從鵷鷺之游廣廷纔望於清光即日立登於要路付柱
後惠文之事觀胷中雲夢之竒蓋嘗聞議論之崢嶸知
能救風俗之頽靡當令藜藿之不採無致玉石之俱焚
張膽明目於數步之間收功立名於萬世之後雖行藏
豈不在我恐彈擊非以處公行被褒嘉别躋禁近某離
羣甫爾聞問欣然知公道之得人雖懦夫而增氣春律
晼晚臺綱靜深願為清望以自持當有神明之隂相
復待制謝宰執啓程俱
毁瓦畫墁久竊眞祠之禄簪筆持橐再塵法從之班誤
膺綸綍之恩仰愧陶鎔之賜伏念某生而孤蹇老益鈍
頑操心也危每謹樞機之發臨事而懼不踰繩墨之間
洎忝備於論思益勉圖於報塞斷斷之愚曷有區區之
意已疎省咎空山驚五年於過隙噓枯寒谷與萬木以
皆春怵惕靡寧帡幪有在此蓋伏遇僕射相公忠嘉致
主勲略濟時八柄詔王畢協至公之道百工熙績率由
亮采之功既樂善以達人每棄瑕而觀過致兹拙戇亦
預甄收病馬已疲豈有騰驤之意老樗無用庶全擁腫
之生過此巳還未知所措
賀程待制(邁)知溫州啓朱松
伏審甫趨召節亟拜綸恩延對西清雖竭嘉猷之告偃
藩東道重違榮養之求諒惟物望之僉諧豈獨私悰之
欣屬恭惟某官材高國棟望重耆英踐履純明凛奉身
之一節風猷強濟歴盡瘁之百為越從記注之嚴出總
委輸之寄被恩言於三錫素簡清衷席峻望以九遷待
周華貫丐便親輿之養就分帥閫之符俘大海之鯨鯢
出遺民於塗炭果膺號召益見推明陟降殊庭副仄席
輟飱之歎藩宣外服有擊鮮戲綵之歡度少愒於名邦
即進嬰於密務某門闌下列鄉黨晚生鑿枘不謀了無
心於經世斗升自役方苟禄以逮親謬蒙收錄之恩因
有攀援之意隂虬自躍儻密會於風雲朽木難雕或蒸
成於芝菌永言欣懌莫罄敷宣
與趙經幹啓汪應辰
伏審既被辟書即奉俞旨轅門增重桂嶺有輝伏惟某
官蔚以卿材生於公族信厚皆如麟趾夙著清芬絃歌
焉用牛刀亟登最課屬南邦之開鎮虚右席以招賢錐
之處於囊中昔已知其特異羅而置之幕下今豈待於先
容姑藉佐戎之謀實為儲帥之地應辰失德云久竊禄
于兹將承謦欬之音更託帡幪之庇其為忻忭豈易敷
陳
與李提刑啓汪應辰
伏審欽奉詔書洊持憲節先聲云洎輿論交欣恭惟提
刑敷文識慮精明才猷宏博仙李之根遠矣世德彌芳
棠棣之萼粲然相門未艾視彼黃閣實吾青氊而乃俯
就外官坐成遺老郡守監司之寄幾徧歷於四方門生
故吏之餘或先登於要路矧兹䕫峽亦辱使軺庶獄糾
紛幸平反之無害疲民凋瘵賴賑恤之有方苟種德之
可為豈屈身之足問顧惟懶拙久幸依承兹復同寅庶
幾蒙益枉誨音之良厚知眷意之特隆感愧之懷敷陳
罔既
上虞宣撫(允文)啓汪應辰
伏以經武斗樞之庭宣風井絡之野安危所寄内外惟
均注意特隆具瞻胥慶恭惟宣撫樞密知院受才閎博
蘊德純全以孝為事君之忠以仁為救物之勇我戰則
克蓋傳心於聖門匪夷所思獨取必於天理經畫世故
調和政幾無施不宜有本如是雖舉身而遠引亟承命
以遄歸惟蜀僻在一隅惟帝明見萬里當宁太息命公
往釐靡憚暑行之勤以寬旰食之慮制勝堂上即坐收
於全功拜相軍中當復見於盛事益沛為霖之潤永扶
置器之安某拙疎無庸知照有素免於罪戾悉繄庇冐
之然奉以周旋兹復趨承之幸其為欣忭實倍等夷
還鄉謝人惠書啓朱熹
遠勤車蓋巳欣獲奉於清標寵被函書復喜與聞於雅
趣苐慙衰陋莫稱揄揚雖請誦其所聞蓋嘗自竭尚敬
修其可願式副深期過是以還未知所報
代賀張魏公除樞密使督軍啓吳儆
光膺策命進長樞臣兼太公九伯之征督安石諸軍之
事士氣百倍輿論一新某官命世竒才應期碩輔盡護
諸將威名素震於邊郵再造皇家勲烈獨高於今古屬
太上兼南北之變而宗臣更内外之除二紀山林益係四
方之望同時將相獨遺一老之尊蓋天心有悔禍之期
留人傑為興王之用果亟還於湖海畀專付於江淮人
心恃為長城國勢重於大吕將成功於不世復出命於
非常會羣后以徂征當無待七旬之格至太原而薄伐
期立成六月之功某頃守留司深虞邊鎖頗豐府庫以
備師徒逮兹幕府之開乃在海隅之遠莫預功名之會
徒深傾屬之私羽檄交馳籌帷良勩願謹饔飱之節永
孚家國之休
與桂帥張南軒先生啓吳儆
大纛高牙想制閫威容之盛屬鞬戎服望轅門兵衛之
嚴欣悸交懷夙宵假寐某官淵源聖學師表儒林惟有
之是以似之太戊贊于伊陟在賢者識其大者孔子傳
之孟軻凡開物成務之殊功皆養氣存誠之餘事用能
弘濟於艱難之日而雍容於進退之間雖素位而行不
願乎外然當今之世舍我其誰徒以交廣要衝朝廷最
遠蠻貊賴威懷之略兵民須鎮撫之宜官守恃遠而或
媮邊防循習而或弛久資輿望肅付戎昭宅南交秩南
訛時重羲和之命覺斯民以斯道況當堯舜之時我公
其歸天子有詔某州縣下列庠序陳人章句誦習之雖
勤塵埃奔走之亦久退不能為一身之計進不能取當
世之資嗟壯志之幾何已隣衰境抗塵容之若此敢意
榮途顧以罪戾之餘宜置蠻荒之表故雖遠戍敢嘆遐
遺不圖流落之餘獲託照臨之下以身受察引領自歸
雖仰視墮水之鳶不堪上騖幸南飛遶樹之鵲未嘆無
枝
謝洪徽州适撰休寧縣學記并書啓
吳儆
木鐸振文已新羣聽銀鈎備法更偉遐觀凡與承學之
流實佩宣風之賜竊以十室之間必有學蓋黨庠塾序
之遺凡學之立皆可書實魯頌頖宫之意苟學之不講
則德之不修而言之不文亦行之不遠惟休寧右儒之
化自潁川筮仕之初載新黌宇之卑用振文風之陋衡
湘為進士皆以子厚為師齊魯言春秋悉本胡母之說
積二紀漸摩之久號一時人物之蕃伐石冶金未有無
窮之託思人愛樹空懷勿翦之心豈期名世之賢乃假
陋邦之守爰摳衣而願紀蒙泚筆以頒成炳若丹青既
不渝於悠久寫之琬琰當有補於將來恭惟某官道德
高古人言語妙天下聲蜚實茂豈碌碌瑣瑣餘子之為
事信辭嚴得是是非非聖人之意坐令窮僻寶此瑰竒
奉以周旋敢怠書紳之戒更相告語庶消弭筆之風
謝辛大卿(幼安)啓羅願
受察公朝本由推轂䟽恩列郡亦既懷章退省孱庸惟
深盛荷伏念某頃為别駕得近行臺表於屬吏之中期
以古人之事萬乘之器乃取蟠木以為容千石之鐘至
為寸筳而發響遂關淵聽旋被明揚揆以生平知我莫
如於鮑子聞之道路逢人更說於項斯意朝廷諸公之
賢多門牆一日之雅儻非憑藉曷有超踰兹盖伏遇某官
文武兼資公忠自許胷次九流之不雜目中萬馬之皆
空見輙開心不假趦趄囁嚅之請稱之極口率皆沈著
痛快之詞褒衮甚榮夢刀既叶季布河東之召譽偶出
於一人袁安楚郡之除選第因於三府至如羇跡全賴
公言慙非共理之良曷稱同升之誼某敢不勤宣上意
毋負已知薦長史而稱宰相之才事無近比期國士而
用衆人之報人謂斯何抱此愚心要之晚節
回通判劉寺簿(子澄)啓羅願
登門甚寵夙依君子之光儀得郡鼎來首見故人之姓
字況以一時之雅望攝行千里之化權方託交承預深
欣忭恭惟某官行無瑕玷學有本原表喬木於百年蓋
遵故物器蟠木於萬乘非假先容頃前說於詩書遂入
司於禮樂兹屈題輿之寄不辭越爼之勞度今日之事
為力求其故既後來之善繼兆足以行儻非其人恐孤
此意顧歷官何算執事所知屬恭對於天顔荷晉遷於
地望武昌夏口人知三國之戰爭漢廣江沱古有二南
之風化皆吾人之所誦與聖世之宜先幸嘗交伯仲之
間况其寄吏民之上方資警誨小效施為益招耒耜之
民庶當有補稍弛錐刀之利兹固無難歲序崢嶸風威
栗烈祈謹衛生之節即諧請益之私贊詠之悰敷宣罔
既
登第後謝舅汪公(仲和)啓王炎
纔知丁字詎能起於儒家濫玷乙科實借輝於母黨未
及造門而謝遽勤飛翰之頒静言思之得罪多矣重念
炎天資陋甚生計蕭然無負郭五十畝之收烏能餬口
雖插架三萬軸之富何足謀身自傷偃蹇之蹤敢有飛
鳴之望偶緣天幸獲厠時髦茲蓋伏遇舅長學探根源
識精藻鑑謂生子必過其父固誤深知然非舅安有此
甥亦由餘庇炎敢不銘心自勵銜德無忘題進士科名
已覺儌榮於此日成外家宅相敢期振跡於他時過此
以還未知攸措
代張帥撰除直閣謝宰執啓朱權
邊庭息警曾微服遠之功内閣陞華亟被陟明之典辭
榮靡獲拜命自慚顧惟叨忝之優知有遭逢之幸伏念
某材拘近用識昧通方偶際遇於明時洊馳驅於煩使
乘軺而逾五嶺曷著能名授鉞而總十連復叨重寄蓋
自虎符之始合遽聞羽檄之交馳潢池弄兵青海傳箭
雖守邊兆釁之有自而制閫任責以何辭讋之以誅討
之威開之以懷徠之意粗能集事苟逭乏興温綸顯播
于漢庭異寵就加于堯閣循牆退避莫回天聽之高望
闕祗承未覺日邊之遠靖言儌冐端有夤緣兹蓋恭遇
某官公議權衡盛時冠冕振平章之道治具畢張居董
正之司人材允賴致斯茂渥下逮微勞某敢不仰戴恩
榮力圖報效撫綏殊俗毋求赫赫之功告語後人尚守
平平之策
上刑部李尚書啓朱權
召以十行躋于八座元戎治最久說禮樂而敦詩書司
寇位尊乃詰姦慝而刑暴亂正人居要善類交欣恭惟
某官偉識際天宏猷經世材雄梁棟克勝任於明堂器
重璠璵雅凝珍於清廟早由人望親結主知獻納於日
月之間持荷地禁步武於星辰之上聽履班高自分帥
閫之嚴兼領制垣之重雅歌投壺折衝萬里綸巾羽扇
指麾三軍上促衮衣之歸公秉介圭之覲從容賜對密
勿告猷擇乎人材景周公之立政張其綱紀契揚子之
法言見幾察微而消患於未形深防預備而保治於已
定此皆濟時之上計無非愛君之至言猶北斗之在天
既司喉舌之要率東方而居左即拜股肱之良顯册非
賖奮庸可必伏念某黟山窮學璧水陳人兩舉而玷儒
科粗償力學之苦六考之為邑掾苟逭曠官之虞曩以
一介而負丞嘗叨二天之巨庇與義檄於告行之際賜
谷札於報書之間深感隆私敢忘高義兹獲聆於盛事
喜倍切於卑悰拾級西階阻莫陪於簪履曳裾東閣願
終託於陶鈞頌詠惟深敷宣曷既
與錢教授啓朱權
振藻上庠舊識文章之宗伯哦松下邑兹逢賢道之師
儒諒同舍之不遺幸為寮之有託將趨丈席敢貢尺緘
恭惟教授大中學探藝源行高人表瑰詞華國鏘擲地
之金聲清節冠倫聳參天之黛色早蜚英於學省巍擢
第於宸廷來游鵝墨之邦姑庀鱣堂之教青芹在泮豈
久駐於談經紅藥翻階即迅登於掌誥某迀疎末學蹭
蹬畸人予不負丞而丞負予以為不勝其任也我匪求
蒙而蒙求我方就有道而正焉祈嚮之私敷揄莫罄
賀趙徽州啓程珌
曉朝丹闕嘗隨冠劒之塵春入黃山近望旌旗之影方
念拂縑而自贄顧蒙蜚翰以相先有懷恭梓之言寧免
負芒之愧某官家承懿學天予長才唯能沈浸於古今
是用發揮於事業早膺妙簡亟造周行雞舌含香僉共
期於得路虎符分竹乃自請於為州惟是新安今為屏
輔洞深雲紫昔賢嘗慕於空仙人悴煙青近歲不知其
生聚自聽顯除之命咸興來暮之歌今者卜日開牙諏
辰布政澄光拖練頓清門外之溪喜色映人更好城頭
之柳某無從望履徒切搖旌與田野之氓雖切傾於善
狀選郡國之表諒難久於偏州贊頌惟勤形容莫既
回五城黃制幹(雷利)賀生啓程元鳳
尋盟洛社驚蓬門六矢之垂寄興郢歌辱梅驛一枝之
貺如咸之感佩謙之光恭惟某官羅星斗胸抉雲漢手
非絲非竹宛然五十絃之鏘如松如椿侈以八千歲之
祝揆情則過仞意良勤崖約一箋莫敵黃絹幼婦之作
珍藏十襲頓增白髮老人之華
周禮得舉謝啓方岳
聖天子新治平之政飭士習者再三鄉大夫登賢能之
書推禮經於第一凛有盧前之愧喜無牛後之嘲何德
堪之為幸多矣試嘗謂士生堯舜之世誰不欲身致晁
董之科矧惟琴瑟之更張豈復笙竽之雜襲風飛雷厲
漢札十行地闢天開唐文一變乃酌計偕之願聿回儒
學之心于然而來卓乎其傑猶共逐中原之鹿人人自
謂得之至獨為前列之龜區區祇有慚耳顧如某者僅
若而人結髮從諸公之遊切攷太平之典束書有四方之
志願為君子之儒雖極知文舉之才疎未易詆洛陽之年
少一燈夜雪兩載秋風思昔故家起魚龍而沐日翳我
季父猶鵰鶚之在天寥乎相業之無傳幸而書種之不
絶賈予餘勇與衆先登孰云揚粃之前或歎穿楊之巧邑
有故事人多誦言謂疇昔當甲午之元嘗魁北斗以春
秋無己亥之誤遄冠南宫意其氣數之循環有此功名之
故的茲蓋伏遇某官蜀文翁之教化今韓愈之聲光抉
雲漢分天章涵浸詩書之澤呈琅玕呌閶闔濃薰翰墨
之香言觀才屈宋而道羲皇將使家臯䕫而人稷契玉
我文明之治鏘然熙治之朝有嘉燕凝不知螽躍迄致
遼東之獻亦空冀北之羣某敢不連拔茅之征乘破竹
之勢鳥之鷙累百數而不如鶚巳先雌伏之卑鯤之大
幾千里而化為鵬遄借乘風之便丹衷所屬尺牘奚殫
代賀袁大監(甫)啓方岳
恭審渙發綸函晉陞繕監帝曰茲惟師匠入紬金匱之
書時則有若儒宗無負玉墀之對夫以海内寡二之學
蚤收天下第一之科十年而到鳳池竊以為晚五工之
居雉正其謂斯何獨喜端人之登可為清朝而賀恭惟
某官緒守挈齋之訓親得慈湖之傳吾之心即周孔之
心曾何求於紙上所謂道非堯舜之道不以陳於王前
方其發諸詞章初無意於科目九萬里而風在下奚計
修程三千字而日未斜特其餘事出用於世欲行所言
第觀使指之將明夫豈儒效之迂闊乘軺而講荒政溺
由已溺飢由已飢駐車而談聖經仁者謂仁智者謂智
洪惟箕翼之魁宿端是青齊之福星蓋其所懷之春或
者不言而化人皆憚汲黯此聲在江之東上不見賈生
有詔自天而下若曰咸五登三欲帝萬世卿其襲六為
七作宋一經不然營繕之勞曷究彌綸之蘊某不量其
戇敢誦所聞竊惟古之共工皆有關於世變如制度之
先樸將風俗之再淳作大匠箴而獻諸朝尚何容喙讀
梓人傳而知為相所願留情
代賀趙大資(葵)啓方岳
恭審誕播制函峻班書殿眞儒無敵於天下帝其寬北
顧之憂此屬巳在吾目中時則有東歸之喜於皇王佐
允穆宗工恭惟某官識際天人勲在社稷蜚聲轇轕於
五緯有管夷吾則何患為著書羽翼乎六經皆孔安國所
未到者惟其平生不為紙上之學以故倉卒能吐胸中
之奇屬烽燧之障天鼔貔貅而略地顧何負於漢賊折
尺箠而笞之所未下者聊城不遺鏃而歸我方為宗國
無窮之計盡復寧人有指之疆誓將挽九河以洗氛埃
詎曰畫一江而限南北皇靈斯赫儒效豈虚言觀疇昔
之所成奚至今日而未相翳股肱之寄在忠力當攄坐
論之謨然道德之威成安強正賴折衝之略特異優崇
之典陞華禁邃之庭增重麟符眡儀䲭閣詞掖下絲綸
之制蓋一命再命三命而益恭太常兼鐘鼎之銘其大
書特書屢書而未已丕視功載厥有彜章靈夏未服而
韓相行共倚琱戈之重貝州既平而潞公入遄觀几舄
之還某嘉與斯人鋪張偉績藏在盟府夫誰曰彭越之
同功訊之司宗抑豈比汾陽之異姓式徯介圭之覲具
隆巖石之瞻聞邊吏之戒餘氛洗甲兵而不用謂中國
之相司馬讀制册而可知仰斗之私與江俱下
代賀高運使啓方岳
伏審輟自鵷墀誕分虎節引星辰於碧落有開蜀道之
天將禮樂之皇華不遠長安之日竊窺帝意深有廟謨
若曰當宁思古名臣其維武侯為時王佐每讀出師之
表無慙伊訓之書雖吳魏自裂而三分豈漢賊可岐而
兩立草廬所蘊竹簡莫傳蓋臥龍之蟄匪徒然翳流馬
之運其小者乃睠西土而凛有遺跡寬予北顧者詎無
若人幸今天道之好還大快人情之共憤何止扼吭而
拊其背已焚老上之庭恨不食肉而寢其皮爰戮防風
之骨然滅夏之未幾方隣敵之可憂試嘗以唐書與五
代史而攷之其見於中國亦三百年而餘矣既懷殘而
相㗖會肆欲之無厭如使馳突於封域之間奚啻鼾睡
於臥榻之側吾恐患方深耳見謂一秦之復生公其起
而圖之縱無百參而何缺若然則朝家之委寄夫豈惟
使者之將輸聞之縉紳偉哉綸綍恭惟某官道山蓬萊
之胸次楚澤雲夢之筆端當其排閶闔而呈琅玕信已
跨崑崙而餐沆瀣廼煩視草出董飛芻意者復周土宇
而興六月之師其必張漢天聲而決千里之勝飽吾貔
虎取彼鯨鯢折尺箠而笞之不留敵以遺君父無隻輪
之返者迄安邊而立功名使鼎湖弓劍之藏與渭上衣
冠之廟王氣開而天地闢邊塵靖而河洛清則多多益
辦之勛皆陳陳相因之助以使誦言於諸葛不復比數
於蕭何某布所聞匪為之佞逢此盛舉未嘗不歎曰江
左之有夷吾遲之幾何將亦相戒以中國之相司馬惟
抵掌而談天下之事敢折腰而及吾身之私其若翹瞻
莫殫忻頌
新安文獻志卷四十二
