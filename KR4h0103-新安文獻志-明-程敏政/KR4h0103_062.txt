新安文獻志卷五十八明程敏政撰
詩雜體
龍尾硯同毛隨彦時聫句程俱
歙水清以駛歙山文且堅(程)誰將玉斧琢製此月樣圓
想當結繩後要使鳥跡傳雕鎪見骨格豈與瓦礫全(毛)
坡陀百氏圃泓澄九經淵墨海不復見柯巖那可肩星
稀涵緯象眉綠生春妍(程)規模異鎔鐵濡寫殊懷鉛正
當秋兔穎發此霜松煙(毛)一從毛楮遊幾作蟲魚箋徵
辭想妃子揾首懷張顛寧同李生瘞聊續胡公鐫(程)常
疑老蚌殼浸潤生膏涎(毛)堅踰鵝池鑄質謝銅臺埏紛
紛况多偽渴雀同梔鞭(程)琳㘭隠多水十年寄所宣池
光斂墨色雲氣開毫聯翔鸞及垂露逸勢徒飛鶱(毛)誰
云過珪璧或用磨戈鋋吾今欲焚棄負耒歸園田(程)
泛舟鑑湖同趙來叔趙叔問聯句
春風卷三江雨雹暗秦望今晨風日佳遠目聊一放(致)
(道)人情暫愉悦天宇亦清曠逝將一葉舟遠破萬里浪
(叔問)澄陂撥寒醅疊巘展新障(致道)飄搖過餘芳容與
矚孤漾(叔問)停雲冒山巔新綠浮天上枯腸吐輕黃欹
峯抹晴漲遠水沒輕鷗羇禽變圓吭鑑湖清可啜蕺菜
柔堪餉(來叔)時當䘠禊及路指蘭亭嚮豈無謫仙杯聊
舉剡溪榜(叔問)吟箋灑餘研茶竈發新煬徜徉寫幽憂
蕭爽絶纖坱年華自繁穠世故足悽愴(致道)弔古意雖
遐感時心自亮(來叔)雄濤折東南舊牒分覇王梅梁寄
遺靈禹跡疑可訪星分九土毛帶挽百川洚腁胝識神
姦玉帛來崛強規模至今存形勢亦云壯(致道)膽嘗信
焦思金範徒審象當年浣紗人絳縷起窮巷姑胥失層
臺榛棘遶青嶂彼姝者誰子婉孌固難忘撫事即元龜
終古可懲創(叔問)永懷文靖公造厦得良匠平生滄海
志顧豈矜岫幌笑談遣諸兒百萬皆膽喪晚節終自完
流言亦何妄安知彼天遊中有無盡藏(致道)觸目發長
謠懷人獨惆悵(來叔)入木想八分登山知幾兩風流四
明客投老志蓬閬玄熊殊夢間鴝鵒比狂尚殷勤覽陳
跡忼慨有餘怏(致道)雲雷正經綸兵甲相磨蕩虎貔驅
七萃鵝鸛張兩廣帥維丞相度餉倚晉公滉足食佇流
錢宣恩同挾纊顧慙巳么麽安處官冗長短拙更何禆
恩私誠謬降猶能樂閒適深恐遭譴讓(叔問)故應方虎
間不乏廉藺將秘計走閼氏奇功收跳盪無煩秦庭哭
坐使楚軍張何當濯龍津歸擁雲臺仗官儀見炎靈王
氣盖芒碭專車戮防風掩骸收魯項(致道)禄山終自焚
僕固胡能誑(來叔)雍容兩宫還娛樂天下養弁會肅鳬
趨花深度雞唱(叔問)馬牛縱山林弓矢戢櫜韔(致道)錢
鏄待豐盈壼簞更勞貺周室巳再安漢業欣重剏(來叔)
返予綿上耕酌我兵厨釀(致道)昂昂妙高叟辭藻舍人
樣方為東山起朝論深倚仗金昆固神秀獨立起輩行
深嚴職右府折中歸至當伊予最畸孤艱阨隨所傍幾
驚虎尾履分委魚腹葬偶然還一處巳幸神所相矧復
陪清游快飲吸長江(叔問)深慚抗塵容豈敢窺雅量文
衡久巳持宗盟從此亢騄驥政騰驤駑駘徒頡頏雄筆
掃千軍榮光高萬丈清朝尊陛廉羣枉窒戶向偉節素
推高嘉言行更讜定應謝逋客終冀寬俗狀常貧固吾
道共約税歸鞅(來叔)中興百六掾麟趾豈神况便飽經
史婉畫一正所仰勤劬照藜青豪俊嗤帳絳如何艱危
中骯髒容跌宕軒裳欲吹虀文字堪覆醬數奇豈無雙
妄發坐小憃逍遥漆園莊澹泊竹林向重來縛塵纓夜
鶴空蕙帳會蒙子雲嘲未免王戎逷(致道)翻思京國遊
幾作榆枋搶無聊每過君攄豁資直諒朝野時歡娛金
石日擊撞月遷惟佞幸朝奏坐誣謗寝薪積憂思把酒
亦愴悢斯須失和平占候奏天棓狂瀾翻四溟覆簣安
得抗顛冥今幾年失喜問無恙(叔問)豈期愕鯨波復此
言輕颺(來叔)談追正始音句續郢中唱(致道)融金無留
礦探珠驚老蚌(來叔)更須月團團迨此春盎盎還擕玉
色醪共理黃蔑舫(致道)清文韻韶濩雅好羅觚鬯振衣
躡崇山一濯惠風暢(來叔)
秀山霜晴晚眺與趙賓暘黃惟月聯句(秀山在嚴陵郡)
(城之内子城之東舊有亭曰秀亭今毁范希文所謂烏龍如岱馬目如崧嚴子陵所釣之瀨沈)
(休文所賦淺深見底之江顧未嘗與亭俱毁也回官寓買屋其下七年矣丁丑之冬趙與東賓)
(暘相約聯句僅酬倡青字四十韻而止近又賦栢梁體九十韻絶影極趣囊括未盡辛巳十一)
(月二十七日賓暘適至黃應蟾惟月授小學于塾三人各擕稚子挈繩牀命酒至暮雪後霜晴)
(送目無極東望則錢塘會稽通扶桑暘谷之波西望則歙鄱萬山出踰隴蜀抵日落之處南則)
(衢婺接甌閩北則江淮而中原渺渺無際此山在天地之内不能一拳而吾儕在此山之上亦)
(太虚之一粟爾然神遊者意遠趣適者興深以此而寄於言非可腐之草木比也乃以回兩日)
(前屋字古詩為韻回首倡焉秉燭繼之各聳肩索筆書數十聯禁鼓趣歸明日再集又明日復)
(集而一百八十韻成用昌黎郾城夜宿體而用韻多於城南竹金泉玉之聯者三十庸豈非一)
(時之逸槩乎賓暘惟月暫來倏往故回之聫頗加多長兒存心亦獻數十句惟村酒僅數行野)
(蔬不盈掬一聯可取而以其儉也不以入篇然則秀亭可毁也而山川之不可毁者常存自古)
(有形者無不可毁而文之不可毁者常存前乎是詠詩于此山此亭者衆矣而今莫之存也亭)
(不存山存而吾儕於是乎有是詩要是詩之久其存其毁非回之所得知也將以紀一時意興)
(之所偶至則不容不姑存之也時至元十八年嘉平朔旦方回萬里謹序)
方回
一峯何峥嶸萬象悉匍匐心包元氣并影立太空獨(回)
遥瞻極乾端俯瞰際坤軸飄飄凌雲身杳杳送鴻目(與)
(東)揮袖裨八風開襟吞百瀆醒脾嚥醇清滌髓盪痼俗
(應蟾)斗摘紫垣杓日攀黃道轂川令夷若奔林訶魍魈
伏(回)螺蚌視三神杯盎閱四隩參旗摩右肩崑苑踏左
足(東)營營蟻磨旋戢戢蜂房簇羶爼饜前臑詩瓢慳半
菽(蟾)歷測尊盧年桴窮沃焦谷疇非浮點漚吾亦寄粒
粟(回)氣形孰融結高深誰濬矗媧皇不能補共工多事
觸(東)飛思騰虚遨殫精馳迥矚浩浩蔑垠涯渾渾曷邊
幅(蟾)百刻倏汐潮九行逓朏朒逹觀等鵬鷦殊趨殽燕
蝠(回)仙馭鞭虬螭神駕軌驪騄寰中無遁照象外有玄
燭(東)推尋製字蒼究考畫卦宓萬變既日滋百靈遂宵
哭(蟾)某氏馬錫三何人鼇釣六底所真蓬瀛是間自濠
濮(回)佳辰每難值奇賞詎嫌數逹士多放曠拘儒例踧
蹜(東)味同僑札交臭異智輔族稽首禮初梅掀髯呌餘
菊(蟾)節屇小大寒歲得中下熟野禮講蜡迎侲朋閱儺
逐(回)皴膚剥枯蘚瘦髮立凍木青鍼抽麥麰絳粒茁櫻
薁(東)烏龍特嵳峩白鴈幾灣洑霞譙抹微綃煙市皺輕
縠(蟾)畫嶂屛横縱字溪篆直曲蘭非灌能馨栢豈撼可
秃(回)長岡脩蛇馳短阜矮鼈縮一塔聳錐穎千畦界棋
局(東)冷祠逃鼪鼯荒塚嚇鴟鵩汲窟仆桔橰穫埸眠碌
碡(蟾)橡實翻籜瘦筍萌認鞭斸莽啼潛鈎輈籬嚼偃觳
觫(回)樵肩瘡長鑱獵臂袒偏裻相勞聲阿邪力作響蓬
撲(蟾)聞磬認禪窗指旛窺佛屋邃森踰二林美秀將三
竺(回)籠影夜龕燈板聲曉堂粥匪經陸老學孰識陳尊
宿(蟾)兵比休虎屯盗俱就鯨戮耨鎛衍新畬燧亭隳舊
築(回)連營釋鞞琫四野競畚梮别墅喧榼壺圜扉静敲
朴(東)今各有緼袍昔俱無旨蓄駸駸熙運開沓沓壯觀
復(回)閭閻一燼空棟宇萬礎續貨㕓富鮑鱐米市積穜
稑(東)登臨恣夷猶生息賴亭毒掃隂開晚晴破沍作春
燠(回)磽疇蹙龜紋涸澮開瓦卜昏聲沸羣鵶暮色隠孤
鶩(東)店遥旅叱驢隴隔穉喚犢鴂謠音哳嘲僂荷步彳
亍(回)浦溆出漁艇碕磧泊商舳僧包側肩挑奚囊俯腰
束(東)護舍荒吠狺投林倦翔速驛蹄雷鏗鍧野燎星熠
煜(蟾)警棚報鼕鼕栖塒呼喌喌相與忘是非足堪了昏
旭(回)矧茲瑞六霙預云宜百穀狐兔各深藏蝻蝝靡遺
育(回)潛魚未撥剌駭獸或躑躅倒影巳巔崖餘凌尚丘
麓(東)宿孽芽嫩黃流澌醖嬌綠聯拳一舂鋤格磔雙屬
玉(蟾)搯苗攬奇辛擘蕾嗅幽馥蟄戶咸伺霆燒痕漸矜
曝(回)審觀寒向闌追念暑嘗酷凉既免炮燖温又救皸
瘃(回)大化有乘除勝殘無斷屬是邦信巍巍厥聞久昱
昱(東)淮海分揚州斗牛躔北陸秦漢會稽吳隋唐新定
睦(回)戶歌楚人騷家佩桐君錄入籠盡參芝盈室肯薋
菉(東)輝鳳遠媒翳祥麟哂童牿棟材茂椅桐躍冶乳鏐
鋈(蟾)賢守宋廣平興君劉文叔徵隠屈黈旒哀惸極膏
沐(回)緬懷解劔耕遐想負薪鬻咳唾變興亡咄嗟異榮
辱(東)蕘夫被儒衣耕叟闢家塾道味調漆膠誼聲協敔
柷(蟾)嚴范盛烝嘗軒萊恪尸祝勃興畏後生朋來樂私
淑(回)駢肩長裾曳比屋短檠讀高科接踵武雅德棻被
服(東)委巷致聘旌徒步&KR0008;公餗車引太僕騶馬給上林
蓿(回)豈惟供爪牙固將倚心腹文華凌屈宋武略邁頗
牧(東)袁絲却腐閹丙吉雪冤獄差毫别同和立界辨剛
慾(蟾)逹汝嫓稷臯退吾儕綺角中焉歛韜略外也滅表
襮(回)村詁訂荄箕俚授折都郁四經審鈎弦三秀攻珞
琭(回)處士傲貂紳俠徒競雞踘里閭劇華腴官府務涵
霂(蟾)喝雉投彩瓊落鵰捷鳴骲高貲軼陶朱雄辨騁張
禄(東)美釀壓郫筒大烹椎獠犦舞殘金鳳欹歌緩翠蛾
蹙(回)千樓向笛吹萬室陶巾漉餘尊霑皂隸殘炙飫童
僕(東)遐征罕齎糧酗寝或枕麴間嘗極備無一是耻嘑
蹴(回)金彩剪勝幡沙囊篆符籙秋棗溲䍧膏冬稻熬狼
臅(蟾)城市雖馮扶郊野尚軒嚳四時務鋤耰千村鳴杼
柚(東)顆粒本牛衣絲縷出蠶䒼䌖商何羡閩藥市勿詫
蜀(回)盛年念疇昔微夢怳忽倏巳知壯心違未覺老顔
恧(東)久黏簿書黐幸脱簮冕梏得與麋鹿羣敢兼熊魚
欲(回)席珍非待聘有玉謾韞匵冥心同子綦徐步效顔
歜(東)一麾斷鵷班百舉閱餼告仙忝真應宗詩愧玄英
屬(回)親故焮妖災怨讐騰謗讟字幼窘空空省躬危毣
毣(回)卑飛類鷦鷃逸步謝驊驌庶幾便幘幍焉能事鞲
絭(東)雙洪洶奔濤孤泒澁凝瀑窗徒聚雪螢袍未釋銀
鵠(蟾)之子虞一夔伊人鄭七穆三足分鼎鐺兩鋒交箭
鏃(回)㙛埴冀良陶糲䟽就精鑿誠難角妙染繆許啐餘
莤(蟾)狂吟動千字豪飲輙百斛墨淡立兒研杯遲走童
趣(東)自倚大戶寬豈畏險韻複膽癢生芒稜唾圓洗塵
醭(回)登山石同憩臨流泉共匊被褐敵裘綺羹藜勝粱
肉(東)磚罏煎茱茶瓦豆飣茈菔園無迂叟花亭有醉翁
蔌(回)㯶疎摘塵柄莎軟敷狨褥藤隂皆帷幬松韻即笻
筑(蟾)逸興春空雲耐交歲寒竹山腴嘬糟貍海異吮醬
鱟(東)黎斑屑鷓鴣端眼濯鸜鵒書窮蕭衍評奕妙王粲
覆(回)生平嗜好迂我軰友誼篤矢詩一賡酬言志雙啓
沃(回)析理精洛伊談史究温涑望之真堂堂毛遂豈碌
碌(東)虞初九百篇方朔三千牘酸醎糅鹽梅杗桷裁棫
樸(回)論文如有競見義每相勖燕樂思鹿鳴切磋慕淇
澳(東)公直性所鍾辛勤起常夙枿佞請尚方抨妖官硩
簇(回)扣閽幡屢舉寓直被曾襆剛腸挫未衰勁氣老彌
肅(東)百粤轉沅湘九河交濟濼魂驚舞波帆力弱掀淖
輻(回)道異十獲禽理難百中鵠晞顔寧如愚尚老且緣
督(回)浮榮等槐蟻往事付蕉鹿樂天心自怡知命頞奚
顣(東)于野同人亨勿藥無妄福攀附聯瀛登廣胖適沂
浴(回)寄興本真率成章仍豐縟時能一來遊傾篋買醽
醁(回)
續龍爪石壁題句(克敏以元義兵萬戶守昱關與天兵再戰不利退守扎溪)
(題怪石落花一聫于石壁遂自剄永嘉孔從善為足成之)吳訥
萬里西風起馬蹄金戈回日塞雲低未為豫讓先亡趙
欲效田單獨報齊怪石有痕龍巳去落花無主鳥空啼
至今天與英雄恨嗚咽泉聲下扎溪
欲雪與唐肅馬貫王廉柯理聯句
朱升
落木號千嶂(允升)重雲幕四郊野寒風未息(肅)江沍水
全交滕六欣催駕(貫)蜚廉怒拂旓窮隂蟠地軸(允升)急
蔌奏仙匏擬絞天潢練(肅)將搜月杵膠棟鴟蹲若待(貫)
街犬喜争跑玉蘂期春放(允升)綃梭候夜抛巧思裁六
出(肅)重想壓千梢訪戴先尋櫂(允升)禽吳巳彀弰思營
梁客賦(貫)言畏黨姬嘲地有遺蝗懼(肅)天無縱鶻嗃坎
深終見滿堆聚定成包霰漸鳴侵箔(允升)煙多散濕庖
枯腸須沃酒(肅)噤齒不勝殽火盡僧顱縮(貫)囊空僕喙
呶霸驢袍預襲(廉)藍馬鐙頻敲鼎為團茶滌(理)詩愁凍
筆鈔僵眠方自傲(肅)罷獵竟誰教竹佇翻銀鳳(廉)松占
偃素蛟晚來應可俟(貫)虚白暎書巢(允升)
二十八舍歌示錢尉(星名)程俱
山川不舍騂與角亢鼻孤豚殊不惡委身投筆事氐羌
何異天球薦房闥人心如面各不同蛇頭蝎尾吾安容
脂韋肯效箕帚態拔劔撞斗真才雄少年食牛有餘氣
大笑文章幾女工立談寧與子虚比危冠欲入明光宫
功成築室依故丘作書重壁垂千秋宸奎一札呼不起
閉門老死如黔婁迹來養生如養胃未羡昴精刀筆吏
疲神畢慮子所訶鳳觜鸞膠誰汝試曾參忘心身亦空
身如丘井心如風君言作解皆魔鬼蒲柳松筠同盡耳
三星在霤能幾許張拳且擊關南鼓遊龍作御雲生翼
軫地盖天從莫逆
酬林祖德
建旟撫方面簪筆登雲衢除書無虚日念子何躊躇滿
堂羅經史問字無停車平明戶外屨接跡叩所需定坐
為詳說從周述唐虞執經退食罷貝梵頗卷舒破魔無
堅壘解髻皆明珠危絃寡知音寂寞空居諸成詩遠相
寄尺鯉來東吳收之巾十襲永好不可渝開緘嘆奇決
巳作東歸圖閉蕃著空舍誰辨公車書
用簡齋韻方岳
建旗凛大將負弩紛前驅除此兩不能鋤荷則有餘滿
畦老松韭貧猶未饑虚平生錯料事不到齊王竽定無
相擕人歲晚誰與娛執杯手欲龜風雪侵貂䄖破顔劃
孤嘯鬱屈終不舒危坐發深省寧若巾柴車成敗未可
知蕪我瓜芋區收身黃觳&KR1100;心跡何裕如開口不言錢
未害書生迂閉戶聊課詩政與俗士疎
和韻程先
金縷聽佳唱山爐裊細香石縈泉欲咽野大日偏長絲
過蛛封巧巢成燕避凉竹君閒可欵蘭友味相忘匏繫
終歸魯瓜形曷相商土田聊自給漁釣且迷陽革故符
誰應迍邅瑟自張木枝巳拳曲小大詎堪量
夏日珠溪賦方岳
金谷巳塵土珠履如飄風石崇與平原癡處正爾同絲
毫挂世網空錮南山銅竹窗理殘書久巳不諱窮匏尊
吾秋人許訪青蓮宫土甘蔬亦香小摘雲濛濛革革有
鳴禽留我幽花叢木屑落飛談煙霏晚葱瓏
冷泉亭方回
金鞍驟紫陌詎識林下勝石苔為誰碧我輩坐乃稱絲
毫無愧容照此冷泉鏡竹樹亦如我不與春色競匏尊
未用酌一見百慮醒土囊發饕風無波此終定革履漢
臣心恐未敵茲瑩木杪夜月孤庶其許相暎
走筆次星崖先生訪道不遇韻
汪德鈞
金篆淡寒日石狀臥荒煙絲鞋踏露冷竹戶扄垂枅匏
瓢懸空室土硎絡餘甎革履君勿說木葉零階前
仲嘉被檄來吳按吏用非所長既足嘆息而或
者妄相見窺議益足笑云戲作十二辰歌
程俱
驅驥搏鼠難為功不如置之牛皂中平生暴虎笑馮婦
豈向兔脚分雌雄龍山從事盛德士逹觀巳悟蛇憐風
馬曹五斗真如寄羊仲三徑終當同羣猴憎猿坐殊趣
甕中醯雞無遠度從渠狗曲誚王生欲辨龍猪復誰語
讀十二辰詩卷掇其餘作此朱熹
夜聞空簞齧饑鼠曉駕羸牛耕廢圃時方虎圈聽豪夸
舊業兔園嗟莽鹵君看蟄龍臥三冬頭角不與蛇争雄
毁車殺馬罷馳逐烹羊酤酒聊從容手種猴桃垂架綠
養得鵾雞鳴角角客來犬吠催煑茶不用東家買豬肉
戲為十二屬體詩贈汪萬里吕旭
鼷鼠渴飲清河流吳牛寒喘明月秋蝸角國分戰蠻觸
至今人嗜功名求猛虎勢窮淺山隠狡兔計猾深穴謀
時情澆薄不復古君懷曠逹才學優驪龍明珠爛可摘
青蛇古劔光芒浮奇才抱負藴莫露哦詩躭酒能消憂
駟馬漢卿貴可羡五羊秦相功難儔故知窮通古有命
君解談玄推短修沐猴而冠頗拘束醯雞舞甕多謬悠
君平簾下白晝静花香清樾鶯啼幽烹犬藏弓事未定
屠猪漁釣何如羞三百青錢拄行杖與君汗漫同遨遊
述懷程俱
一生共悠悠今者曷不樂二十起東山誤為微官縛三
年瞬眸耳郵傳那久託四壁自蕭然青編束為閣五更
霜鐘動起視星錯落六律聿其周忽忽更歲籥七哀哦
幽韻感念驚獨鶴八極豈不廣衰懷了無託九原歎多
賢死者那可作十里望煙村天隨去寥廓
代陳均輔贈馬則賢黃樞
江南星渚山水奇馬家桂子昌于醫此心契天雄傑者
滿軒種杏仁間馳身雖如蟬蜕濁世活人遠志傳孫枝
偶同瓜葛花屏下梅兄樊弟相追隨嗟予蜂房病溽暑
熱烘腦子逾蒸炊難甘遂委庸醫手蒼黃連月累卵危
有損無益智者哂因陳治法宜如斯言非草草果起死
功當歸子夫何疑况又時當半夏月雨餘凉氣浮輕絺
懸壺索寞乏瓊報木瓜愧誦前人詩蘇躭橘紅井泉碧
威靈仙術終相期隂功百世固未艾芝田蘭畹春熙熙
三禽言江心宇
我友我友鞠衣黃裳一日不見爾何所翔爾何所藏飛
鳴高樹去母也不忘噫高樹如何噫綠隂正多噫(右鶯)
燕燕尾不齊撇裂侵泥滓翻飛煙雨裏轉眼朱門委榛
杞權門如市止復止天際翻飛鷹斂翅(右燕)
布布穀哺哺雛雨苦苦去去乎吾苦苦吾苦苦吾顧吾
姑(右市穀)
二禽言和吳南蔣師文
著衫拜婆低頭斂手殷勤多禮數從古不可磨何須日
日鳴山阿于嗟禽兮勃豀之風處處是謝爾聲聲勸行
禮
姑惡姑惡阿婦聞之莫驚愕河東獅吼河間滛阿姑雖
惡不為虐于嗟禽兮而知姑惡猶庶幾人家婦惡而不
知
禽言何可得姚璉
禽言何可得日日呌前山可得或可得可失亦不難得
隴更望蜀得魚復忘筌得易失恐易奚若不得安風塵
起四境大地多披漫去歲擾淮甸今年廹潼關貪饕與
奸黠要汲海水乾天乎苟可得大運終須還天苟不可
得烈火焚茅菅桓桓將帥出凛凜冰刀寒秋高馬肥驟
一掃霜葉丹胡如雙溪老穏坐溪山間得失無罣礙胸
次收波瀾倦處自欹枕興來一憑闌柴扉春寂寂山泉
夜潺潺
曉起程俱
霜林一望極空寒曉起催人覺夢殘黃霧帶晴江渺渺
勁風翻影露溥溥香飄引篆新添火髮密勝簪慢整冠
藏拙懶便惟少事興來閒借遠山看
菩薩蠻朱熹
晚紅飛盡春寒淺淺寒春盡飛紅晚尊酒綠隂繁繁隂
綠酒尊老仙詩句好好句詩仙老長恨送年芳芳年
送恨長
次圭父韻
暮江寒碧縈長路路長縈碧寒江暮花塢夕陽斜斜陽
夕塢花客愁無勝集集勝無愁客醒似醉多情情多
醉似醒
偶成吳斌
春天曙日浮雲錦暗野晴風灑露珠新樹小花穿舞蝶
暖波芳藻戲遊魚
題廣寧雙塔寺程信
鋩騰夜色寳林中拔秀雙虬瑞現同長印月奩分下上
巧呈天柱立西東廊逥百轉香煙細社結三生泡影空
凉度一簾幽寺古芳名記我愧紗籠
家園新植一梅即開
春初動色喜傳觴異種分來近後堂塵絶素肌清入韻
雪緘紅蠟巧成裝粼粼碧沼晴翻影陣陣寒風曉逗香
新樹半開驚歲晏早應花占一園芳
古巖趙德相
行行一徑野煙寒寺外橋横石澗環清話梵狀連雨細
定心禪榻共雲閒聲聞磬擊風搖水影見燈懸月吐山
晴院塔前巖樹古鳴泉冷漱玉潺潺
新安文獻志卷五十八
