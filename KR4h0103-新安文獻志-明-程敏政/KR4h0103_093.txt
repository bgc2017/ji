新安文獻志卷八十八明程敏政撰
行實(遺逸)
故宋逸民草亭先生程公(德萃)述
程文淵
自古介行之士或遭世變或不合於時必晦迹山林隱
於巖穴富貴不以動其心寧没齒而不怨嗚呼世降罕
聞其人若吾草亭先生其庶幾乎先生生宋之季居楚
郢之墟再世雄於貲家蓄巨艘往來貿遷歲靡虚曠產
業綿亘儲積盈溢先生視之泊如一不介意惟悼世澤
之微折節為學從師取友不遠千里與宗人徽菴先生
若庸同游雙峯饒先生之門經史百氏洞徹微奥識趣
超邁師友稱焉獨於科舉之學未嘗經於心口曰是義
與利之辨爾間侍父避兵泛舟漢陽父没逆旅喪葬盡
禮從兄來居洪徽菴適長臨汝書院先生負笈往訪之
益相切磋慨然以斯道自任期於力行以造乎極未幾
炎祚告終兄子擁旌旄盱上先生乃挾仲子退居臨川
長安鄉之池頭距城不百里樂其山水明秀峯岫環翠
搆數椽以居父子日率僮奴畊鑿灌溉穫採以自給暇
則幅巾杖履與田夫野叟雜坐隴畝互相問答登臨翺
翔觴詠自適或談時事笑而不應士子來學謝以無聞
諸侯交辟辭病不起剪茅作亭於室之右偃息估畢遠
近式其儀範咸稱草亭先生自號宋室逸民為詩文多
不留藁逍遥林下夀七十餘以終嗚呼若先生者其古
人之徒歟豈没世而名不稱者邪先生之長子來承大
宗世稱雪樓先生者也寵命雖不加於先生而先生隱
德益光大矣爵禄云乎哉先生諱德萃系出新安忠壯
公之裔前代迭有顯人祖宥興自新安休寧遷於郢之
京山父子明卒於沔葬於鄂配嚴氏有賢行克相先生
終著令名次子文渙讀書博聞行敦古誼自號愚莊至
元大德中再仕而歸不俯仰於時雪樓嘗曰吾弟愚莊
真愚也年七十五卒孫男六人曾孫若干人悉書於譜
先生既卒子孫奉柩返葬吳城後遷池頭所居之後士
友表曰雪樓生父之墓云從孫承務郎衡州路衡陽縣
尹兼勸農事文淵拜述(按建昌之程自宣慰飛卿當宋季以城附元由是父子兄弟悉)
(擁節旄至雪樓文憲公復大振之遂赫然為一時之望先生獨當其時退居池頭自號宋室遺民視富貴若將)
(凂焉高風峻節邈不可及而傳宋史者乃不列之篤行隱逸中使與兩龔淵明為伍非大闕歟考先生實與徽)
(菴同事雙峯得考亭之學而益修明之其所立卓然如此故表而出之以諗觀者云)
知縣權州宣參畢公(祈鳳)墓誌銘
方回
梧山先生畢公諱祈鳳字景韶以大德四年庚子十一
月十五日卒以宋嘉定十七年甲申閏八月五日生享
年七十有七宋孝廟重武舉上三人及前名率數年可
得邊郡公入武學閱禮齋即升内舍咸淳元年乙丑省
試第五人廷試亦第五賜紫袍金帶象笏進士及第授
承節郎建康府駐劄御前諸軍都統司幹辨公事循修
武郎公精通經學年十七亞鄉薦偶用七書游右庠寶
祐四年丙辰也公之先唐末自永州徙歙州歙縣再徙
休寧千秋鄉碧溪族益大以姓名村三遷藤溪曾祖德
妣巴氏祖璘迪功郎妣楊氏父夢和學者稱晉齋先生
舊臨安府學免解進士妣徐氏封孺人晉齋經賦兼通
尤精春秋左氏當擢高第不幸卒年四十六在公入學
十年前而迪功夀八十五見公得雋橋門迪功知名當
世郡太守縣令下車必字而問畢良之士大夫鄉父老
兒童走卒無不知有畢良之隂行善事勇為義舉掩疵
揚美曲成後進平兩造兩劑之競代束矢鉤金至粥田
弗吝用是鍾秀於公公初仕見知沿江制置使馬公光
祖入其幕兼建康府學訓導欲厚其禄俾攝令溧陽固
辭兩任六考制置使吳公革亦見知外射知澧州石門
縣實榮登之八稔京湖四川宣撫大使朱公禩孫熟公
才名屬幕客章公應子招公兼宣參權辰州俟至聞奏
為真公以親老一再辭亥子之間李銓戌吾州虎哮狼
噬公潛調柔銷其暴民艱食賴公無饑李銓納土北覲
未還其部曲李世達挾其子為變潰入閩草竊乘間屠
燬黟歙世宦高貲禍慘甚公鎮以靜獨休寧無患婺源
汪公元龍起知州事偕總管趙公謙挽公一出至欲攜
具叩門公皆謝之慈闈早寡多病公夜必燃香告天願
減算夀母侍藥次欲酒毉難之公恍惚若見神人誦詩
有何惜一杯之句急進酒病立愈夀至九十有三而公
年近從心茹哀幾毁列像事之每祭必慟公早師兩科
杜公禾嘗肄業顔山佛廬嗜書如飴晚喜陶淵明詩教
子及孫惟責之讀書而不責之仕諸公貴人屢請不許
子元老與回筆硯交諸孫能詩時與回書論詩法取友
待士良謹塾客陳君櫟十年不易一日出集英殿命服
周視之尋衣一新道服呼諸孫夾侍出揖客而入若訣
别者明日稍怯寒食少減夜半丑時語諸孫曰吾去矣
恬然而逝子一人即元老在杭聞訃徒跣奔喪回寄詩
哭公謂與回同生丁亥乃進士官年今讀前進士鄉達
曹公涇所為行狀乃知公長回三歲元老已得曹公狀
似不必回贅為誌銘然不敢固却公夫人汪氏長公三
年今八十一賢淑康健女一人嫁將仕郎平江路長洲
縣主簿汪次焱孫男五人昭祖弘祖正祖從祖夀祖曾
孫女二人將以今大德五年四月四日癸酉遵治命葬
於其里綺灘之源銘曰
相種將種世常有聞不如書種源源高門家世奥學詩
禮典墳集英甲科佐彼虎賁作縣守郡視如浮雲師表
於家一子五孫既皆能詩又各能文何必萬金以肥後
昆
孫上舍(元京)傳朱同
孫上舍嵩字元京埜山人貌怪竒趣尚幽潔以薦入太
學宋亡歸隱海寧山中自號良山示不復仕杜門賦詠
凄斷淪絶以寄其没世無涯之悲時婺源有制幹許月
卿先生者亦宋進士宋亡歸隱製齊衰服之以居月卿
婿江凱及婺源人汪炎昶皆絶意當世俱從嵩遊其詩
悲壯激烈讀者可知其為人方回得嵩詩歎曰持此以
見朱文公可無愧矣嵩弟巖字次臯亦以詩名
滕星崖(塛)傳汪幼鳳
滕星崖名塛字仲塞質貌清古性度高遠不事產業財
有贏餘即以濟窮困為文不蹈襲古人自成一家草書
有晉人風度常命兄子舜夫求文丞相遺墨舜夫得所
書過金陵驛詩以歸塛日懸於堂焚香拜泣又過西湖
拜岳將軍墓賦詩以伸其鬱有相對含悲石翁仲老衰
無淚落秋風之句其忠義蓋天性也黃文憲公溍誌李
君與廉云聞滕先生塛會朱陸之學而得其同與廉率
朋徒往就講學其見重如此及卒王茂伯為文祭之略
云才高明而不自有氣剛大而不自屈片言隻字散在
斯世殆家藏而人誦之在先生則土苴耳
學賓菊存鄭公(天麟)墓誌銘陳宜孫
公諱天麟字德甫自號菊存志隠也昔周宣王母弟友
封於鄭子孫氏以國至漢高密有鄭公鄉通德門史冊
尚之摭吾郡英濟王傳王少育舅鄭家則歙有鄭自隋
唐始而長齡有鄭自友山始公曾大父拱辰曰此兒與
吾同命之曰同公頎然魁碩事親以孝聞平居履正葆
醇恂恂然里閈有寬厚長者風不特同友山翁而已凡
掞藻含章皆自洽博貫穿百氏出人曰此同鄭廣文也
凡剖疑論事所諏定如契龜好客過門翔棲浹日無倦
容人曰此同鄭當時也凡勸隄防精禱祀序長幼有儀
賑貧乏有廩人曰此同鄭次公也歲乙亥人訹兵戎農
釋耒耜民色若菜公匍匐救助遐邇畢粟以故人無搖
心德之者萬喙郡侯寺丞王公積翁以其事聞累授職
本路鈐階至武節謝曰吾安用此會本道提刑察使竹
庵鄂通先生希魯初行部淬勉多士於耆俊尤重予時
分教鄉校亟奉命禮公作賓公曰乃吾志矣益屏藂務
覧名勝義方之外與騷人課以詩有小藁曰梅竹拾遺
方將繼處士於松庭尋子真於谷口俄嬰寒疾以果熟
辭木自遣翛然而逝時年六十有七公以丁丑十二月
四日生以癸未四月二十七日沒以已丑正月五日卜
竁蓋歙縣中鵠鄉醴泉里穎源也公娶汪氏男孟孫世
儒藉益大其家聲嘗踵書學預一選充永盈庫官娶汪
氏女三人次男可孫娶鮑氏三男岳出繼孫男二人弘
紹暨孫女五人其孤以其先人之善予也願銘焉予思
芹泮舊遊歎菊存一生劬學而奮藝場屋僅三亞鄉書
器其才而不柄於用其所安者天也銘曰
醴泉之里澤泓渟兮同穎之源實茀芬兮巖窔嵕夷龍
連蜷兮松蒼菊晚䰟&KR3222;迡兮是惟德甫之宅孔成孔安
裕來昆兮
鮑魯齋(雲龍)傳洪焱祖
鮑雲龍字景翔歙縣人幼嗜書至忘寢食義有未解即
家塞窗戶靜坐默思比長博通經史易學尤精母病革
夜半陟西山層顛焚香祝天願以身代母病尋愈從師
閔俊甫試郡庠踰年積分格當陞職雲龍乞以讓其師
郡博士嘉之遂同陞焉鄉試中亞選偕同里鄭芭待試
國庠將入棘闈鄭疾卒雲龍不就試傾貲護芭喪以歸
聞者義之次舉乃領鄉薦已酉省試不利因絶意科場
居鄉教授生徒潛心理學有天原發微若干卷行世又
有大月令筮草研幾未傳(方虚谷天原發微序大江之南紫陽山之北黃山之下有)
(隱君子魯齋鮑公精於易學無書不觀妙年冠計偕選年七十一長回一歲與回兄弟交終其身客於同里廣)
(西道儒學副提舉敬齋鄭公之家交友相得資之著書其書曰天原發微五卷二十五篇天果有原乎曰有所)
(謂形而上之道也漢儒曰道之大原出於天如此則是先有天而後有道原本也宜當曰道者天之原而天之)
(形象氣數萬物道之末也器也公之書首太極隂陽未生先有此道故孔子曰太極隂陽既生道在隂陽既有)
(天地道在天地既有萬物道在萬物故朱子曰一物各具一太極次二曰動靜次三曰靜動人皆知對待流行)
(之動靜而不知天與聖人主靜實為動之君動靜自元起靜動自貞起故也後二篇明造化之鬼神非老釋之)
(鬼神述造化之變化及學問之變化皆有功斯道往聖先賢前作後述搜玄獵冥參以已見天原之微備矣是)
(書也往復難問將十年敬齋梓其書行世回宿諾魯齋以序文序文成以今年十一月十七日日南至而魯齋)
(前十日以疾不起家僅有一孫嗚呼痛哉牖下尚有一卷未刻敬齋為竟其事回聞之輒增書魯齋生謝本末)
(併就書敬齋樂善尚義之美能盡師友之義而回所書亦庶乎不負兄弟之義云魯齋名雲龍字景翔敬齋名)
(昭祖字孔明與回皆古歙州歙縣人元貞二年丙申十二月十五日已酉里友弟方回萬里序)
肯堂程公(心宇)墓誌銘曹涇
論文於科舉之時匪野則腐論人於世變之後匪庸則
猾其以清文得雋以吉人擅譽兹非所謂深林之蘭而
歲寒之松栢矣乎予於肯堂程公有感矣公天孕不凡
落筆成文自然清雅歲乙卯戊午伯叔父連貢公與學
聖公同生已亥者也有遺賢之歎謾曰輸君一籌遂踵
得之亦復奚憾遲之遲僅一入亞選又以陟屺之戚不
成試太學命之不猶如此自是應舉之冗折而從俗經
畬之世惟柔惟順副以儉勤公纂承之滋弘益謹丙子
之夏寇稔於鄉再剽掠無懟焉戊寅而後科差特繁公
費百出無靳焉採金之初自歙入昇踰七百里力疾而
往竣事乃回艱辛何可殫述則亦怡然順之迨甲申始
有幹蠱之子入癸巳始畢尚平之債奄至甲辰撫漆園
子無生之感稍以吟篇遣懷舊與親知往來賡倡至是
成帙每曰世味熟矣吟自在詩以是學堯夫可也庚戍
春晚始患痢入夏寖劇延醫禱神邈不見效猶欣然奮
筆為諸孫治姻書甚謹至六月二十九日晨起呼子孫
至前曰吾今日脉絶矣申初據床東向而坐須臾而化
公於死生際了達如此得年七十有二生之年已亥八
月十六日也公襟懷粹夷與物無競於仲氏定宇友于
篤至其生也不諉以事極拊存之其殁也攜扶誨導其
子孫至於有立無幾微德色也平生喜談地理宅後踡
園母夫人之葬既諧僉論於經畬公卜兆凡三不惜重
費卒用閔口築屋買田以具祠事贍守人既備也又勇
捐龍富已地以遷大父母塘坑之葬崇孝急義族黨夸
之辛丑歲得地穎源隸歙縣二十九都於至大已酉十
二月庚申以潘夫人竝遂合兆庚戍十一月十一日也
築屋買田亦如閔口其地又巧與五世祖三山府君墓
為一山之隔樂哉斯丘祖考其安之矣謹按率溪之族
派自黃墩遷於冶山念二府君始遷者也三世為郡司
馬諱詢四世為公之祖諱勵勵生經畬公諱一麟公父
也母夫人柯氏公諱心宇字天懷自號肯堂娶潘氏生
以甲寅五月二十四日殁以甲辰八月二十二日男三
人渴忠相孫男十人眉夀椿夀榆夀山夀箕夀趙夀延
夀仁夀嵩夀昶夀銘曰
不偶於時公也有文不悖於時公亦有聞展也此墳其
蟄璵璠是有餘芬有子有孫(按心宇五世祖敦臨在宋以殷碩行實重其鄉而族)
(益繁有祠在栢山寺子孫本其功而不忘也敦臨四世孫夢闕嘗遵伊川先生之說立宗會弘齋序之而又銘)
(心宇之墓蓋曹程世族弘齋鉅儒館於程氏最久也國朝正統中敦臨九世孫玩道和等倡立忠壯行祠以展)
(宗會之禮弘治初十世孫鼐又合族人修復栢山故祠以重始遷之祀兩祠祭規悉用家禮參以時制而鼐之)
(子曾編訂刻梓以傳蓋敬宗睦族之舉在諸程中多稱率口而其講授淵源亦有所自云弘治壬子仲秋一日)
(曉起因閱率溪程氏世澤編題心宇誌後如此路郭族人敏政書)
李隱君(森)墓誌銘揭徯斯
新安李宗奕以元統元年十月之望合葬其考妣於婺
源之北泰紫橋之東至元二年宗奕至京師以書謁予
銘其墓辭甚高而意甚悲也屬予未暇明年春乃按其
鄉先生胡公炳文所為狀序而銘之君初諱辰祖後易
名森字森高其先世有諱德鸞者始遷婺源之嚴田里
是為唐德宗七世孫曾大父諱玘宋紹定間嘗貢於鄉
大父諱洪父諱霆發世以明經聞君事親孝事長弟喪
祭賓客必盡禮遇下有常喜怒不妄施同居七百指無
違言與族子弟言必及其祖父艱難之狀而申以讀書
為善之勸有善稱之有過訓之有慶弔必先焉國家治
田賦濫或勸分之他戶寧受之不忍為火起其隣惟號
泣求保先祠環祠皆火而祠獨不及乃徙居市市人夜
風暑於門喧雜嘲笑見君皆肅然起意不便之又徙故
宅之西近其母之墓居之蓋厚德君子也以延祐五年
十有二月十九日卒年四十一配俞氏諱辛字柔新其
在室有巨室求婚輒不樂年三十四始歸李氏慈儉貞
懿不尚珠玉華采服勤敬養謹身節用化行一家宗族
稱其孝娣姪服其訓臧獲懷其惠夫婦相敬如賓其父
母家在城北朝夕望禱祈二親之夀及居其喪哀毁如
在室夫子既殁反築故宅以居教二子宗奕宗慶皆為
士故於俞氏為孝女於李氏為賢婦天歷二年秋九月
九日以疾卒年五十九時宗奕試藝錢唐還及門而母
方屬纊竟不得一語而訣此宗奕終天之痛無涯之悲
也胡先生曰易家人之彖稱嚴君象稱交相愛李君夫
婦有焉夫以李君得修齊之道俞氏有内助之美宜能
交相愛也李君早殁俞氏能教其二子以世其家非嚴
而能之乎可謂知言矣銘曰
有唐諸孫有燁其文宅朱子之鄉為盛族德門夫義婦
順貽於後昆百世其敦
處士鮑公(椿)行狀鄭忠
公諱椿字夀夫歙之永豐鄉人也曾祖諱禕童祖諱子
儀世以貲雄不樂仕迨宋末朝廷括富家以充軍實家
減於初父諱璨從學魯齋鮑先生見義勇為年十八九
時聞宋靖康主和事心不平之恒以胡忠簡張忠獻為
山斗宋鼎既移自放于山水間絶口不談世務郡中名
士若許山屋汪古逸滕星厓江雪矼里人鄭貞白吳古
梅咸推為後進第一人邑宰鄭君安累薦之誓不仕公
母亦出雙橋鄭氏公生九年而母亡鞠於祖母潘三年
而潘亡繼母向杲吳氏也居七年而父疾作公奉湯藥
日夕不離側及卒葬祭一遵禮度事繼母惟恐或缺母
慈子孝人不知為前子後母也居家勤儉而厚於賓客
自奉麤糲樂施貧先業恐弗克負荷宗族恐不克敦睦
終身忍讓有犯不校娶寒山方氏有兩子曰怡曰遠師
未娶而亡妻亦繼卒五年三喪不堪其憂而公益力於
善不輟有女不輕許配聞雙橋鄭勝德賢贅於家公安
其養嘗泣語之曰吾祖兄弟十五房子宏景定中任無
為軍教授子發子寵再世而絶子文子大子夀子震子
衡子龍子麟子麒一世而絶惟吾祖子儀伯祖子肅兩
房爾今吾兩子又亡何天禍吾族之慘邪子肅傳五世
有孫十四人矣非擇賢而繼其何以振吾先業遂以絃
姪之次子鎮傑篪姪之次子朋笈姪之次子神保鼎繼
怡後由是三孫日侍公側樂甚不數年而旱荒繼作紅
巾倡亂祖孫避兵瀕死者十七八年國朝龍興天下一
而公七十矣步歸田園倡興水利告戒宗族守法奉公
故村落之中無一人身犯徒配號為良民公之力也先
是公卜地於平園山葬妻方氏虚椁於左洪武九年丙
辰七月十三日無疾而卒去所生大德丁酉十月廿九
日春秋八十擇以明年某月某日畢其葬事勝德與鎮
傑踵門請予狀其行予其婿之族子雖不及拜公而聞
其德善熟矣用敢摭述如右以為求銘之張本云洪武
十年歲在丁巳十二月朔里人鄭忠狀(鮑屯鮑氏族譜序予家自遷沙)
(溪始祖球三世祖闔五世祖元珍咸娶鮑屯鮑氏去今七世歲訪死弔禮不墜先君令君與君玉鮑先生尤善)
(國初先君尹歙薦君玉為教諭予從魯齋鮑先生遊君玉與其弟已先在門下予以父執事之彼以世戚稱予)
(為叔一無所挾一日先師語君玉兄弟曰故老相傳鮑屯棠越并予豐口同自郡西門奈何厄於五季世系無)
(傳焉君玉得其言旁詢博訪由叔牙為齊桓公相功成九合業著一匡食邑於鮑世為齊大夫鮑牽攄忠齊靈)
(公而刖其足鮑牧見逐於悼公子孫散居於齊齊即古青州永嘉遷江南再遷於新安郡之西門隋廢郡為州)
(治於黟繼遷於郡西十五里牌大業中始以十五里牌為墓即今簾前墓再遷今居以姓名地曰鮑屯蓋屯即)
(聚也村亦聚也加邑為邨如云鮑村也其祖自安國始以下二十餘世墳墓生卒悉為條註本圖之下用心密)
(矣而或無所考據者寧缺之慎矣哉譜成請予序之予家十一世生卒葬娶尚或有缺況倍世者乎嘗見郡中)
(大家程必祖忠壯汪必祖越國方必祖鑑湖吳必祖少微疑其太泛今直序鮑屯一枝疑其太拘因質於先師)
(曰與其泛也寧拘嗚呼拘豈中道哉顧人力量如交一鄉一國天下之善士苟親親弗能及五服泛何益於事哉詳)
(而味之即盈科後進拘豈徒拘哉於是述父師之意以為序夫又何辭延祐五年丙辰長至日里人鄭千齡序)
南山處士戴君(杞)墓誌銘貢奎
士之卓然有志於成立者多出於憂患之餘有以見理
之故其所行遂足以稱世苟能是豈待爵禄之貴然後
以為榮哉君諱杞子字南山姓戴氏其世有可攷者始
居亳之譙國後徙袁之宜春至南唐保大間銀青光禄
大夫檢校國子祭酒監察御史上柱國諱安遷徽之休
寧邑由山鄉遂為休寧人於君為十四世祖曾祖諱一
得建康府錄事參軍祖諱杼江東提舉司幹官考諱登
庸妣吳氏君年二十而卒生以至元甲申卒以大德癸
卯葬於鄉之遐富源娶金氏卒之後三十有五日生子
曰蘭金氏邑士桐岡公諱鳳之女為徽世家歸戴氏二
年而寡年二十有一抱其孤越三年舅姑相繼卒一室
嬛然桐岡公挈其母子以來保抱鞠育稍長延名師教
之經紀其家政無不至十三年而公卒諸舅氏撫愛猶
已子金氏茹苦自厲盡出奩具買田於戴氏非旦夕謀
蘭年十八歸故居克自樹立事叔父盡敬一日舅氏手
君詩一編示之蘭得詩泣拜起哽咽不能讀泣不已請
其師陳君櫟曰先人葬久未得銘先生狀其事乞銘當
世以託榮焉孤也忍言之其可哀也夫君生而穎悟年
十二能詩文事父母以孝極力奉甘旨父晚歲多疾君
嘗藥於内幹蠱於外曲順其意嘗言二親未六十某方
幾冠或者返哺之日尚長也其言豈謂止此乎孫男二
人虎兕武康縣主簿程願學君之鄉人也以泰定丙寅
春受其孤狀請銘於予予交金氏昆季陳君又予所取
鄉進士義不得辭予聞杜祁公生於父卒之後朱文公
學資外家其所成皆若是蘭能知所本以思榮其親庶
幾有志者歟若夫爵禄之貴其來未量乃為之銘銘曰
碩果之義其中則全求本而木探源而泉吁嗟戴君綴
祀復延後有昌者盍倣其先我銘諸幽以俟表阡
青可墓表陳櫟
葬書非惟無益於人乃深貽禍於人葬書非惟不靈於
人亦未嘗靈於已郭景純以後之人迷於其說何其重
不幸也景純忠於晉朝為王敦所殺然初焉曷不逆善
其祖父之葬地而庇子孫免斫頭之禍乎自卜葬地後
竟淪殁於大江心自謀如此何靈於人使葬書果可信
也葬師紛紛曾無興其家者不過栖栖人門以禍福怵
人誘人肆為欺誑而已葬也者藏也欲人之不得見也
昔之賢者謂死不害於人擇不食之地而葬焉蓋欲擇
無用不毛之地以不妨人之耕植未始欲擇吉地為後
人富貴利達計也愚人惑於葬師見某家富貴某家宦
達必推其先某地出之此地遂有名於時名之以某美
形盛之久必衰其衰也子孫挾此地以售於人貪者捐
重資圖之圖之未得訟而廢者何限幸而得之奉以葬
焉此有名之地遂如傳舍更代寄宿不保其家之久而
不衰也衰則子孫又以售於人而後之寄宿者又來居
於斯矣然後知不食之地果為朽骨之永宅而有名之
地不保其不為貴勢所奪也葬有中道如楊王孫之祼
葬固非矣過之者埋金自殉標所有以示盜或記之籍
以示子孫又過為計以防之子孫貧而自發者不少為
盜所發者尤多發之必鬻之未有不敗者敗者賣者必
受禍夫始買者亦或遭誣厚葬之不特為身禍其貽禍
於人若此反不如祼葬之不及者為無禍也昔之帝王
厚葬莫如秦皇過於牢固極矣始不免項籍之發末不
免求羊之焚薄葬莫如五季周太祖懲唐十八陵之無
不發掘也遂紙衣瓦器以葬孰為自全乎泥葬書以求
福而不觀子孫之衰微而賣之以取禍與厚葬以自取
發掘之禍者其為愚蔽一也蘇文忠公詩有曰是處青
山可埋骨達哉言乎吾女兄適古墩吳氏其舅執敬公
慕義好古君子也姊婿諱惟深字子靜與先姊同生於
淳祐已酉三子長曰昌先卒次乳名冕定名彬不惟無
力可圖風水亦雅不信風水葬其父母兄於所居之後
山既扳當世先生君子各為誌銘復諉母舅表其墓其
家世之詳履行之懿誌銘具矣今惟紀生殁葬之歲月
昌生於咸淳壬申殁於至大辛亥享年四十歲子靜没
於延祐甲寅享年六十有六歲泰定乙丑六月葬父子
同穴先姊没於泰定丙寅享年七十有八歲昌以是年
八月謝世墓塚相去一二尺許皆坐申向寅將取坡詩
青可二字扁小亭於旁先取溪濱白石砌其塚擇石之
梢大而勻者成青可二字於其上焉若稽古先賢之不
信風水者夥矣章章者前有司馬文正公次有澹菴胡
公繼有誠齋楊公胡楊二公之言比之司馬公尤為深
切著明楊公之說見於答朱侍講書答羅必先省幹書
與春雨亭記閱其文集可知不假詳述愚尤於胡公之
言有感焉胡公乞斬秦檜遠貶海外其配没於家公書
祝羅甥尚志令與子詠同擇葬地只於水北一帶家山
取其土厚水深足矣世人未有不死死未有不葬何患
無地九經十七史老舅皆涉獵並不說富貴由葬地俗
儒不讀書不見古人議論溺於隂陽家說背孔孟之學
戒之慎之若不從吾言勿踐吾門勿受吾教澹菴之於
羅甥戒其泥風水尚恐其信風水不免危言痛鍼砭之
豈如予之吳甥能自不信風水與予之定見脗合無間
不待戒諭之費辭豈不加於澹菴之羅甥一等乎遂喜
而為之書第前之云云高見遠識者寧幾人見而怒之
者必多矣其慎無泛出之也哉
秋江黃君(一清)墓誌銘黃溍
君姓黃氏諱一清字清夫徽之休寧人初李韓公以中
書平章政事知貢舉溍用門生禮拜公里第君在焉別
去二十有五年而君之子晉踵門泣且言君已没持黃
竹巡檢程君之狀以銘為請按狀君曾大父拱大父振
遠竝能施惠其里中見謂長者父元珪蚤卒母吳氏守
節自誓内事舅姑外資諸子使為學君亦痛自飭勵期
無愧於古人年逾四十始游京師久之無所知名洎李
公以舊學相仁宗賢才彙進而君以母老不忍去母告
之曰汝父夙有志四方而今已矣汝其忘之乎君乃幡
然復入京師謁李公君古貌長身鬚髯如戟寬衣高冠
容止簡率又作吳語左右多目笑之公望見大驚異即
下執其手延之上座時公門下皆名人顯士而君以布
衣居其間恒與公亢禮坐客莫出其右隱然名動京師
君以秋江自號而李公自號秋谷遺君詩有君釣秋江
月我耕秋谷雲逃名君笑我伴食我慚君之句朝野傳
誦滿口内翰趙文敏公既寫以為圖且謂不宜使清時
有遺才力薦之當路諸公以君深於易通隂陽家言欲
用為杭州教授君笑曰吾以布衣締交相國榮孰大焉
持此足以復吾親矣竟辭歸築山房摘李公詩語為扁
名以見志公欣然遣以錢助之宣徽王公奉使江東過
君山房因圖其隠居十景以去其為當世所重如此君
嘗以母病籲天願減已年益母夀夜夢人語之曰有老
嫗来當得藥明日果有老嫗来授以㗖蜜法而無從得
蜜君往乞諸旁近村民家還遇虎君駭曰我死不足惜
如母何虎熟視逡巡而去集賢大學士陳公言是家母
為節婦子為孝子宜旌表以風四方事下有司署其家
及里門皆曰節孝國朝徽人得旌表者自君母子始其
後君有母之喪走京師乞銘於閣學虞公以葬張蔡公
時當國問士於韓公式以君對且要與俱詣公恨相見
之晚即欲擢寘館閣君以葬母辭公知不可奪則為詩
以送之終喪復至京師遍謝前為銘及哀挽者趙魯公
在中書素善君卒欲用之集賢亦舉君為儒學提舉君
歎曰吾親在且不仕今尚須禄仕邪遂去入玉蓮山中
構精舍將老焉故人完顔君守贛奉幣馬迎致郡齋居
歲餘俄思歸艤舟未發適值始生之日飲而歡抵暮疾
作旦起奄然而逝至元三年八月九日也享年七十有
五贛守為具衣衾買棺以歛而二子從行者奉柩以還
卜某年某月某日葬藍田山之原娶張氏前十三年卒
子男五人曰俊淮安屯田副提舉亦已卒曰晉有家學
今為徽州教授曰紹為仲氏一鶚後曰勝曰芳女二人
長適行金玉總管府知事汪洪次適俞榮孫男五人女
三人君性疎曠好客不厭處鄉鄰有恩不喜言人短而
常推禍福成敗之幾開人為善其在京師所主皆朝廷
重臣每有所諮訪未嘗出一語人所薦士亦不以為已
德累朝元老臺閣名公至於卑官下僚新進之士無不
與之交其死也無不悲之溍竊觀昔人去就之際出者
或未能無累於物處者或專務使影響昧昧不聞於人
此二者皆過也若夫進不徇人退不絶物如君者蓋鮮
矣而溍安足以知之姑摭狀所述為之銘以紓其嗣人
之哀思云爾銘曰
士之懷才難得者時逢時之来患莫已知亦既有時又
有知已胡有不為而止於此處非吾介出非吾通自信
不疑卒蹈厥中發揚在上其藏在下銘以昭之用慰来
者
張隱君(桂)墓誌銘揭徯斯
宋南渡時有婺源張珏先生天下之孝友人也嘗有鄰
人無故醉罵於門其異母弟怒逐去之是夕鄰人死明
日有司捕弟急母號泣不食曰必殺吾子張珏先生慮
母之傷也以身代弟就逮韓蘄王聞之辟幕府而去其
籍後人名其所居曰昭義坊朱文公所稱四君子之一
也其後百數十年有隱君子焉名桂字南榮自昭義徙
居東溪之濱好讀書鼓琴善生產力作數應進士舉不
中曰進士猶博爾博之勝負何足為多少遂棄不為事重
親以孝聞尤善事繼母如事其母涿郡盧摰按察江東
南康燕公楠參政江浙皆折節下之每欲論薦以母老
辭行省辟杭教官亦不赴唯日與賓客坐蘭坡之上援
琴而歌音泠泠裴回於蒼松翠竹之間倚牆而聽者不
知有人世也遇棃棗橘柚之屬熟則就樹取以啖客客
或笑而自取雖多曾無恡情有軍帥者思欲一見君使
數至君不得已而往見之及門帥方瘧作聞君至急延
入卧室語良久為忘其瘧明日瘧復作延入曰願一聞
蓬萊妙音君為一鼔作飛僊珮環之音再鼓為秋風亭
臯之曲帥醒然作而謝曰吾病去矣自是瘧不復作大
德十一年正月朔夢行曠野中見一道士危坐石上意
必異人也前揖而問曰吾夀幾何道士曰汝夀七十逆
數一十一覺而曰後六年吾其死乎蓋是歲君年六十
一皇慶二年十月君果卒某年月日葬於丹陽鄉深坑
之原其外弟王儀邑之賢士也數欲狀君行弗忍也既
狀而死儀之友王壎致君之子之意求予銘乃次序其
事而為之銘銘曰
惟南榮氏士之球琳曾大父默大父繼歆父曰應發世
表儒林配江子燾德盛家肥程梧汪璉二女攸歸子復
有子伯曰文在武仲季斌三鳳噦噦亦有朱洪實為孫
婿琴在人亡寧不興喟伯牙絶絃傷無鍾期伯牙死矣
期在何為(右揭文安公為此銘時文適自鄉里入京在坐公問先生何如文為具道平生德望之美)
(公欣然明日藁成至正壬午之春三月也後十有五年文奉詔来江南會先生之孫文在之子吳于錢唐泣告)
(曰不幸鄉里被兵先人没先曾祖墓碣亦毁無存者矣猶幸記憶其詞乞書之將重刻諸石文哀其志如其口)
(授而書之按此誌文安公但據狀而作而狀之作則在至治壬戌之歲吳蓋未生也吳才行俱美能世其家至)
(正已亥春三月日同邑程文識)
蔣市監(宗元)傳程文
蔣宗元字善卿徽歙縣人唐歙州通判莘之裔也父世
選蚤卒事母至孝魁梧木強有志氣從兄熹甫入京師
懋遷為業時年尚少心計顓敏能辨物精麤相時利便
賤入貴輒出中機會往往大獲雖老於市者莫能與之
校然執義慷慨好施予貧負逋者不深責市人非理相
干小者讓大者抗正色直言無所回互而中心懇惻忠
厚不訐人之短不報人之怨與諸昆弟族人同財無纖
毫私以是益見信重諸公貴人多折節與交若前戸部
尚書廉公亮今尚書丁敬可故河南參政焦孝先淮南
參政趙伯器今司農少卿賈得新刑部劉仲素諸有名
士皆其知已也兄熹甫從子淮卿已得官去諸公引宗
元使仕不可會京師歲大祲宗元發粟以賑餓者朝廷
嘉之強畀之官宗元曰吾厭世人皆欲做好官不守廉
節即官我願得一下職衆所不欲者以自試乃授羊市
監宗元欣然就職羣少年賈胡宿蠧以宗元南人卑之
蠭起為姦利宗元縳其渠詣戸部戸部直宗元械渠徇
諸市杖而遣之令宗元曰凡若是者其執以來郡少年
大駭歛迹不敢窺羊市潜伺宗元所為皆公無私相告
曰是監不可犯也竟三年無陸梁者代滿之日市民商
旅以頂戴斗焚香而拜於門者相屬父老歎曰自有市
監未嘗見也遷泰州務使以隱疾不赴至正中家居京
師日與故人長者相過從彈碁飲酒為驩無復仕進之
意矣又築立本堂於江南故居黃山之下將以歸老焉
翰林侍講學士揭文安公為文以記之朝之士大夫播
之詠歌四方傳誦宗元次於諸族人親戚為長顧左右
皆其從子孫行受約束嚴憚莫敢自縱治貨殖率以宗
元為師歲時燕集宗元必至坐上坐長幼更起奉觴跪
拜為夀盡歡極醉乃罷然以疾故閉門卧不多出子一
人初蔣氏大族多富家宗元獨孤貧小屋數間茅茨母
子幾無以為生夜鄰舍火宗元度不能自救決鄰舍牖
出其二女子火大熾房屋皆焚燬四圍竹木盡焦而宗
元之居獨無害若有鬼神遮護然鄉人驚異以為宗元
事母孝故得天之佑後必昌達果如其言
程生曰善卿在諸蔣中最後出而卒居其上觀其所成
立天性孝義豈繇學力哉不卑小官以能自見一時名
卿大夫士亦自以為不可及世言新安地勢絶高俯視
杭宣池饒諸郡有崇山深泉峭清多竒士秦漢間數稱
列仙梁程忠壯唐汪越公皆死為神至今血食宋朱氏
道學冐天下國朝汪良臣號鐵面御史布衣鄭玉隱師
山今天子備玄纁遣使聘之下此者磊落不可勝數豈
非風氣所都邪
許處士(汻)墓誌銘揭徯斯
至順元年予以奎章閣授經郎與修皇朝經世大典新
安程文實為史屬嘗言所親許氏有賢子出後於汪汪
氏育之有恩教之有道許氏子亦事之有禮父慈子孝
一不知父汪子許也及汪氏父母死汪氏之族立其同
姓子為後許氏子曰立同姓禮也吾其歸奉許祠乎乃
歸許汪氏寸田尺宅無所幸遂以字取汪之右許之左
合而名之曰汻而字元思既奉許祠又别祠汪氏父母
以報之德且以許出睢陽太守遠復建睢陽祠歲立春
率五世以下子孫敬祭以始遷之祖配仍割田以奉祀
事予與歐陽少監玄陳助教旅皆為文以述其事後十
年予以集賢直學士家居程君以黃竹巡檢秩滿馳數
百里會予里中問許元思何如則程君之行政以為許
請銘故相對於邑乃發書讀之許新安婺源人也故盛
德之後宋紹興時其高祖琳嘗活饑民萬餘衆朝廷旌
之曰長者長者生贈朝奉郎大寧與魏文靖公為友朝
奉生日卿月卿皆擢進士第月卿初授濠州司戸辟吕
文煥幕以剛直忤吕吕欲殺之不得而殺其僕遂不復
仕晚乃起為江西運幹以文章氣節聞天下有百官箴
行世日卿揚州六合尉六合生允芳娶程氏皆以德行
儀於鄉是生元思元思之學宗伯祖而敦重守法度元
思之行本長者而力所及無不為延祐賓興賢能乃大
治毛鄭及朱子之說以繼先業有司舉進士試則以經
未明行未修謝不敢出七年而仁宗崩遂輟其學蓋傷
之也既不取進士乃大築室長者故基中為晉德堂以
繩祖武左為琴碁軒以復五世祖之舊蓋朱文公内弟
程允夫所為作記者右為經學齋以諸葛武侯自厲日
危坐其中諸家政雖妻子不敢關說人莫知其意然自
元思之歸許也子弟有終身之師賓客有忘歸之館隣
里鄉黨無餒死之民無不舉之喪無後時之婚嫁陸無
危道水無病涉人之戴之若父兄然後至元五年八月
十有五日竟以疾卒年五十五自元思之喪也人皆曰
君子死必有可法吾於是觀焉自元思之喪也夫人雖
哀痛不夜哭子延夀延年面黑骨立行若思坐若遺哭
泣無時孫師範嗣文蒙正禮降父一等而哀戚亦如之
人皆曰君蓋能以身教者矣嗚呼元思庶幾有始終哉
有季子一人曰延齡早卒女一人嫁張榮祖孫女二其
葬也以至正二年十一月十有六日兆在沈村之原銘
曰
惟許受氏泰嶽之後循源之流有堂必構睢陽之忠長
者之惠運幹之節元思之義前既本之後復濬之惟其
訓之是以順之我思元思蹈德執禮匪伊人只曷伊懷
只
見山居士程君(峴)墓誌銘管瑾
至正甲午仲夏之五日休寧程君和卿觴客於所居之
見山樓距君始生不一旬甚樂後五日君以疾卒衆為
之駭惜弔哭甚哀君之子思齊奉其塾師金伯明先生
所為狀泣拜請銘予不佞司教休寧所往還若君蓋不
數人而君已矣義惡可辭邪按狀君諱峴和卿其字也
所居曰陪郭故休寧縣尉諱隆之孫永盈庫副使諱忠
甫之子方乳而孤母汪孺人以節自勵躬教育之然君
亦闓爽秀發知自立以副母志稍長從學趙可齋先生
及叔祖提舉孟敷讀書史務究知旨趣為文亦純雅不
事雕飾嘗一上秋試弗利遂棄去不復學曰亢宗豈在
禄仕哉日具滫瀡率妻孥以奉母母安其養事兄仁卿
如父每事必咨而行怡怡之風盭者愧服縣尉公當國
初嘗傾貲以解屠縣之禍家以中否而副使君早世君
竭力經營十餘年家道載興凡田之被敓與先墓之見
侵者悉追復之乃置祭田合族人建亭始祖墓下題曰
永思具條約定儀則為久計朱允升先生實記其成君
以本宗出梁將軍忠壯公後且與伊川先生南渡子孫
通譜互繼而譜未之續也會宗人歙西教授傅巖閔川
宣使槃齋及會里孝隱翁天經汊口處士可大參考訂
定為程氏世譜三十卷又約為程譜提要二十篇其末
論治家之道本奢儉以為興衰由婦言而生和競諄諄
懇切讀者傾竦君為人喜交游敦信義吳興唐君棣金
陵楊君翮為令簿率禮君或以疑政相委君每辭不應
於所居作樓甚壯麗題曰見山日與名流吟眺其上自
號見山居士而人亦以是稱之其中扃清曠内行醇謹
真無愧古所謂遺逸之士者歟君生至元庚寅仲夏之
十四日享年六十有五配戴氏先卒繼吳氏皆有賢行
子男三曰思齊曰思誠曰思禮孫男八曰光曰文曰高
曰勝曰章曰同曰龍曰安君墓在縣二十五都西源金
石塘銘曰
早孤而振厥家為肖子終隱而善厥鄉為吉士孰豢以
傾孰顯弗齒君蓄孔多尚利其嗣
新安文獻志卷八十八
