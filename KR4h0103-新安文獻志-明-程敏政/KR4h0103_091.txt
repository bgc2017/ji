新安文獻志卷八十六明程敏政撰
行實(吏治)
元中憲大夫浙東道宣慰副使程公(相)墓銘
揚剛中
公諱相字仲和姓程氏徽州歙縣人宋咸淳初以從祖
丞相吉國公元鳳郊祀恩奏補登仕郎及朔南既一禮
部尚書謝公昌元用故官薦得信州錄判方踰年以母
病去改徽州路司獄轉從仕郎婺州路蘭谿州判官調
承事郎台州路寧海縣丞轉承直郎臨江路清江縣尹
轉奉議大夫掌寧州知州兼勸農事遂以中憲大夫浙
東道宣慰副使致仕至順三年二月丁卯以疾卒年七
十七環谷其自號也曾大父諱放宋贈太師魯國公妣
吳氏魯國夫人大父諱元定於吉公為同母兄登進士
第仕宋為朝議郎父諱宏祖仕宋為浙西發運大使司
主管機宜文字以公故贈中憲大夫漢陽府知府上騎
都尉追封廣平郡伯妣胡氏諱淑能追封廣平郡君所
生父諱有能仕宋至提刑司幹辦公事吉公以兄朝議
子死無後取公於族以為之繼妻汪氏諱德繁宋樞密
使綱之孫女前進士望江縣尉琦之女子男燧以公蔭
授進義校尉兩浙運司石堰場司丞女三壻曰池州路
儒學錄汪之純曰曹州人匠官汪完澤曰鄭以文孫男
五宗觀玄觀祐觀元觀山觀女三公幼而端重寡言吉
公竒之謂必能亢其宗及為司獄時囚滌濯衣食意曲
盡察其枉者白出之在職八年舉重輕咸隂飲其施大
德丁未飢蘭谿在浙東諸郡為尤甚公既勸其州富民
發廪以賑行省有命婺移粟以濟蕭山時疫方熾人莫
敢往公聞命不辭訖事而疫卒不及後舟道蕭山治夜
有羣盜譟而來舟人舉燭盜見公驚曰是固蕭谿州判
嘗移粟以活我者邪即棄去州有婦通所私而殺其夫
以屍藏乃刳其腸并褫所衣衣遺道上若為虎所噬者
以不得骸殖告公視婦無戚容紿曰若夫不幸死虎取
其遺葬足矣婦既去隂遣人躡之則道與一男子相耳
語擒鞫之得殺狀且獲其屍人以為神寧海人以挾私
鹽犯案殺幼女誣邏卒卒長以私怨榜卒承公視其傷
與詞異立直之清江有無田而輸糧者歲為石萬蓋自
宋靖康時權假於民以給軍刻石具存經理行郡欲舉
其數加民為已功公力爭不聽守震怒摧辱將誣以罪
公不顧徐曰吾為民死無恨會上官至白之卒如公言
盜起寧都軍需星火急公以夜繼日力取給訖不乏而
盜平廉訪司委以覆邑旱皆懷金以伺公躬履民畝取
其不旱者罪之一私莫干邑小吏非名補者乘公出雜
然入邑操縱事莫能輯公歸法之終其任一迹無小民
時時以逋負殺子女誣債家邑官每以為利公得其誣
蔽之罪俗遂革行省命以郡糧數萬石運真州旁邑官
皆行賂免公獨不辭出江風大作舟危覆公適酣寢夢
神人長丈餘語之曰若心合天當護若以出險毋恐既
覺而舟已平及授常寧即引年乞休致遂告老在官一
不以財賂自凂苟利民無劇易必力為不自顧望沮止
所植卓然蓋其官業所由來者有自雖不獲大施於時
以及柄用迪前人光然既休官貌日加豐中舒外澤步
履不衰夜書細字如五六十歲人與其兄承直郎松江
府判文彬尤友愛遊處必偕妻賢子孝孫息滿前被紫
横金華焜宗䣊優游娛佚以享其年則天之施報何如
也嘗豫卜藏穴深以金帛累身為切戒疾既革即櫛浴
更衣端坐而逝燧將以卒之二年某月某日葬之歙東
潛川前事致其里人奉政大夫前饒州路總管府治中
方君存心之狀謁銘於予遂為之銘銘曰
程氏之先顯有遐承迨戒周旅伯休著稱煌煌史牒後
系前仍暨兹元滌有烈無朋振身田閭配食陳庭本隆
支茂宜蟄宜繩天球在宋遂相昭陵統官惟百吉國徐
興稽立攷成名勲具登嶷彼中憲志追前能佐州歴縣
序進年升何艱不任靡重不勝卒參使節官以才弘一
緇弗翳璧瑩淵澄篤易和適以佚餘齡尚贏康禄垂施
孫曾有蔚者阡流融峙凝最其世榮永奕幽扃(按宋丞相吉國)
(文清公世居歙槐塘而有别業在績溪仁里公兄朝議子運機宏祖宏祖子宣慰相相子司丞燧燧子主簿宗)
(觀皆用公蔭入官子孫遂居仁里今鄉貢進士傳其後也宣慰此誌經兵燹失之予嘗閱中秘書而得之於揚)
(待制霜月齋藁中因書以畀傳用補家乘之闕)
元龍泉主簿胡公(淀)墓誌銘胡長孺
延祐五年二月戊午前吉安路龍泉縣主簿胡公卒家
婺源州十一月己未葬其州高倉里龍泉族父炳文具
書前進士江雷所次行狀一通授龍泉從子宗海抵嘗
所識永康胡長孺于建昌謹致辭伯父棄捐子弟之明日
實奉奔走請銘會先生考試江右歸未到宗海既還復
西走此土惟是羸焉諸孤哭踊伏跽鞠屬言置耳猶涉
彌千里歴五程會朔請事嚴勞非敢云長孺與禮讓已
告曰是書固言然何忍終拒遂述志作銘龍泉名淀字
安國其先隴西李氏唐諸王子朱溫將簒屠滅宗室略
盡先是淮南將高駢死楊行密徐知誥相承纂緒保有
淮江東西地徽故歙州僻險絶與吳越鄰溫莫敢闚𨵦
亡人樂奔焉有昌翼走婺源就考水大姓胡匿義之變
從其氏舉明經中第南唐時不復公族姓矣是為明經
公云八世孫朝散大夫權知無為軍事伸與兄伋登紹
聖四年進士第文章號棣華集無為最有聲故元符間
太學為之語曰江南二寶胡伸汪藻兩公皆州人無為
從子朝奉郎通判南康軍事持與兄搏舉紹興十四年
鄉貢進士登十五年第南康登隆興元年第是為龍泉
六世大父曾大父自厚朝奉大夫權知瀘州軍事繇太
學登開禧元年第大父知先號經訓翁父萬太學中舍
生龍泉倜儻卓越企慕漢丞相武鄉忠武侯視瑣委猶
埃燼沮濘將坌濺已畏惡不敢近賦江左卧龍詩攄憤
鬱時天下初混一未設科官莫敢預教肄行道終日無
聞琴書聲龍泉請於其父若其伯父次焱於明經公書
堂二父為師集里子弟講經涉十年遂皆知聖學為發
易十疑遠邇來析剖其義至千餘卷學徒受成謀於族
父炳文弟澄徙西山之麓建明經書院宫室橅制視岳
麓白鹿洞有加具養田三頃約三分租入以一供義學
食費族父為之長譚經日聽者盈千人集賢學士吳公
澄幼清記焉遂上名數於官猶未籍禮部州學災為造
大成殿浮梁州百八十里徽饒境上曰太白渡維鐵聯
舟二千尺有竒買田給葺補養守祠公又作長夀橋明經
橋里中建甘泉湖山二亭瀹茗煑水飲行客初太學嗜山水
故蒔花藥種竹樹鑿池架亭富春芳塢間稱兩山翁龍
泉日設酒胾請公所敬愛賓客嬉遊歌吟其中公預期
八十且盡取藏粟周貧未及期没猶以是年散財施米
如昔言龍泉早失周姓母事繼母具如實産已兄弟同
食飲五十年無忤色違言族無疎戚貧老月有養資鄉
賢老時有遺傍近民喪病相救恤鬭訟爭辨義理譬曉
從容一語立解至龍泉縣詣學惟詢訪先賢子孫諸生
說書為文字少異其曹雖稚齒亦與伉禮膳士田為天
寶桑林二僧坊貪賴府縣取證故籍將復歸之學吏顧
賂謝不即予至則索文書授之骯&KR1507;多不能屈折事人
上官長吏不樂咄咄弗休歎曰主簿尚可為哉即日謝
病歸二月丙辰夢火光彌室旦胗夢告子弟曰死日其
在戊午乎吾生歲行適周矣是日果死嘗創書月高樓
其家藏羣書寫疏廣教子孫多財賢損志愚益過置室
壁平生論議疏曠而處事詳密生計裕如而持已纖嗇
食羹淡泊而奉客腴醲此其意固非在財利以私其身
家子孫者也娶同里周架閣公孫女銘曰
力嚮經術欲淑諸人敬教勸學是近於仁勇棄已私繄
人其利飲枯濟深是篤於義世有正氣浩然崇高侮言
違道安得為豪病痺弗知殊涂詭轍匪融一家何足為
傑允矣龍泉篤義近仁既孝既睦超邁不羣志事有稽
銘言無剩堂巋山存碑猶傳信
劉彦明(德智)墓誌銘柳貫
彥明諱德智字彥明姓劉氏世家于歙曾祖諱元佐祖
諱儒望父諱震皆隱德不仕鄉里稱善人焉初彥明之
父以張為後於劉生彥明四歲卒而張氏父固在實為
之經紀家事教育彦明至於成人張五子其一夭而其
家素裕彦明尤大父所深愛將使還後夭者彦明泣對
曰劉氏無子故以吾父後今既殁于劉氏明其為劉矣
德智以一身繫劉氏之宗誠不敢重獲罪於吾父與劉
氏也大父感其言而止彦明少知自屬於學好讀孫吳
兵法旁究釋老方伎之書嘗因是感疾已乃大悟求之
四書浩有所得久而下筆為文覺其來源源纚纚遂得
由庠序選為建德路儒學正會教授闕進攝其事守郡
者諷使文致直學之罪彦明不為動俟間覆為辨說考
滿入教授銓翰林院方薦為其屬而彦明翻然歸矣尋
授永順等處軍民安撫司儒學教授未上中書刑部辟
為其部令史官有齎怒於同列而將黜之彥明曰無厭
將及我投筆謝去於是都水監復羅而致之稍進夀福
院掾夀福出納五臺諸寺錢糧其田入隸浙西數郡比
歲浙西被水有司按實當檢放而院猶責償未已彦明
適從其判官出行江南視其牘歎曰官民糧已罷徵吾
院田能獨無傷乎悉命弛之諸使怒其專擅而卒亦無
能奪其議者嘉興有豪民誣占寺田三百畝左證甚明
而院所遣使逑賂莫能決及彦明來請鬻路絶乃卒歸
其田考成得將仕佐郎衢州路常山縣主簿滿歲江西
省有知其為者辟為掾新執政至杖一掾而掾實無罪
彥明竟歸曰吾唯不能隨俗俯仰以至於是可再辱邪
進將仕郎為平江路總管府知事平江劇部案積叢脞
彥明處之以無倦取其犯名義者一二事稍釐正之不
激於竒不毁於隨暇則却騎入閭巷訪求耆舊聚茗縱
談猶書生故態也閱再歲卒官下得年五十五天歷二
年七月十四日也談者例訾儒生為政迂闊於事情而
不知聖人之法制具於經儒能據經義法故達權而知
變彼隨時重輕觀勢向背以竊取過人之名者豈所謂
政哉彦明得於所學歴試内外階是以無失身敗名亦
未為無所見於世也彥明之配李氏姑女先卒子男二
燿煜女二長適徐梅次在室卜地得建德之淳安縣開
化鄉駝馬原距家餘百里將以某年某月某日窆先事
其子煜具書世出爵年為狀從某郡杜某父乞予銘其
言曰葬而不得銘猶無葬也予嘗識彦明京師知其為
人而杜君又不輕於許予是可銘已彥明始字千里謂
其取義之未廣也易以今字晚又號知非子其詩文曰
紫溪集鄉先生方公回為序而藏之于家家有仁本堂
鄉相程公元鳳大書揭之而陵陽牟公巘記之彥明之
祖程公甥也所謂仁本者彥明固服而行之矣銘曰
守經為本制變為通通故能介承之自躬彥明本仁由
學以充及試於事事為之中考其成績粤有始終天不
畀年歸於堂封有德有言遺後者豐尚百千年安此幽
宫
貞白先生鄭公(千齡)行狀程文
公諱千齡字耆卿姓鄭氏徽之歙縣人故歙令鄭君安
之子也其先有諱球者始居歙之雙橋里以貲雄鄉里
號雙橋鄭家自曾大父孝全大父文政尚德樂義好施
予至鄭君行之益篤嘗徒步千里歸内兄黃嬰盡推其
家財與二兄寸田尺宅無入已者淮帥秦琳聞其賢辟
符離尉不起至元中唐鄧均三州招討使富珠哩敬帥
師臨徽討叛將李世達敗走進兵昱嶺關城且屠鄭君
奮起杖策詣君門揖白招討亂由世達非百姓罪招討
固竒鄭君聽之不屠城因署鄭君令歙三年有功德於
民民祠之號鄭令君公幼卓越七歲聞人講吕東萊春
秋退即能衍其說從令君行沙上仰視飛鳶即問曰是
何所憑依邪稍長師上鄉先生魯齋鮑公一以躬行為
學及壯從令君入京師出入諸公貴人一時翕然稱許
禮部尚書謝公敬德吏部尚書劉公伯宣侍郎夾谷公
之奇交薦之於朝署公秩八品宋降臣留夢炎新用事
吏部以白身南人例黜公待調行省丁外艱大德元年
始版授寧國路太平縣弦歌鄉巡檢時徐道者以妖術
惑衆弦歌之民皆徙市登山妄言禍福公擒其魁得誣
罔狀衆盡駭散設布方略察姦防盜民安其業始買地
為官舍旁為屋牓曰弦歌書院日無事討論典籍後進
視以為師六年遷鎮江路丹陽縣延陵鎮巡檢首謁吳
季子廟召父老謂曰昔季子薄千里之吳而不王百世
之下遺風猶在其民矧肯為盜乎公等幸為我戶致此
意勿陷刑辟即月旦十五日率吏卒謁拜祠下遠近化
服水決練湖郡檄公督治公負畚鍤以身先士卒連晝
夜風雨不倦水以不害丁内艱至大二年調處州縉雲
縣美化鄉巡檢劇賊金卒二嘯聚無賴往來溫台處婺
間白晝鈔掠吏莫敢誰何公潛遣聚石道旁山上匿壯
士草莽中伺賊過飛石擊之賊驚走草中壯士大譟從
之賊窮蹙圍之盡俘其黨皇慶二年調建康路江寧縣
江寧鎮巡檢流民數千過丹陽市持弓矢刀槊殘害居
民民不堪起而敵之衆數萬人擊鼔圍之使不得去公
聞疾馳至解其圍單騎入流民隊中呼其長數之曰汝
等皆天民不幸流移本欲逃生乃更速死殘害吾民何
也叱其為亂者數人縛之拘其械器驅其徒衆送之渡
江適野見婦人哭而哀公使問故婦人抱嬰兒前拜曰
妾孀也家貧唯一子爾有田若干與埶家連埶家偽契
奪有之母子無以為食是以哀之公曰盍言官乎曰埶
家不可言也有死而已他日公召埶家語之且開以禍
福埶家感悟謝過遂歸孀婦之田有負篋暮投主人宿
者主人方蠶設榻堂下戒之曰東壁敗缺宜謹視篋中
藏東鄰之老見焉是夕亡其篋意東鄰之老吏執而訊
之其子自外来面毁衣裂若穿穴隙之為者吏喜得盜
獄成公曰其跡是其情非也緩之無何他郡獲盜乃嘗
盜篋者也衆乃歎服去之日百姓遮道不得行公舉手
謝之咸拜泣而去延祐六年始命于朝為建德路淳安
縣尉淳安介萬山中多長林深谷盜賊之所出沒守禦
者竝緣為姦利公至盜賊稍稍引去而千戶汪元寶貪
酷病民公曰盜在是矣即條上其罪府若省元寶坐罷
境内晏然尉署傾圯公撤而新之取孔子答季康子語
扁其涖事之堂曰不欲署之東舊有梅隠軒西有拄笏
軒皆廢公皆起之立朱子之祠表錢公之墓修淳安志
書舉邑士吳君暾洪君震老夏君溥充試有司後皆知
名泰定元年調徽州路祁門縣尉祁門亦鄉邑難治公
集長老好諭之曰為我約束鄉閭勤固門戶謹守望慎
毋犯法人亦素服公威望人人自重縣曹失文書一櫃
無所蹤跡檄公詰盜公曰是非盜也必愚民有獄不解
計出無聊故為是以滅跡爾即問吏有獄事在官最重
者誰乎吏曰某鄉某公即馳至其家搜無有也唯一棺
焉發之文書果具在縣民馮華甫以孫壻為後俗謂之
補代馮歿二十年矣其族人訟之十年矣官不能決公
攝縣事舉春秋莒鄫之義立馮氏子有僧言其徒育於
已十八年其叔欲奪而歸之以為後者公曰民無後後
其兄弟之子禮也法閒民為僧故有覆實之文謂非為
人後者今叔無子後其兄之子所以廣占籍明人倫僧
柰何欲絶之命叔償其衣食之資歸其姪以為後或訴
康氏兄死不為立後而有其資者公召問狀且云有母
公曰天下之愛其子者莫母若也子死無後忍之乎召
母問故母謂子死時七歲公曰殤子不當立後其訟遂
息大修縣學建明倫堂門廡齋舍皆高壯宏麗尉署為
風雨所壞公發已帑新之其屬爭先趨事公曰必完必
固無憂後人祁門與石埭青陽浮梁太平諸縣接界姦
民數以偽鈔事誣連吾邑公燭其姦折以文移至十返
卒不逮一民一日旦起從數卒東馳不十里奄入山中
民家衆莫測所為至則縛其人搜其家得偽鈔及器具
以還旬有五日復入山羈其孥秋豪無擾所過民相率
拜道上及代歸老稚扶攜送郭門外者十餘里不絶至
順元年陞從仕郎泉州錄事是時廷臣有言泉南竝海
多諸番寶貨宜擇廉能吏為守令者故起公馳驛就職
公歎曰吾老矣毋以貪介取辱即手署致仕章上之明
年夏四月感疾卧杭州傳舍三日子玉侍側從容語曰
吾思平生心身無可愧者可以見先人九原矣瞑然而
逝身無遺衣物布被破靴而已其友宜興王仁源為貸
於所親得錢具棺衾以歛玉持喪歸舟過淳安淳安人
皆哭迎送曰我公不可復見矣五月壬午玉奉柩歸於
家之正寢且卜葬嚴陵吳縣尹暾涿郡張副使士弘太
原王教授萱與其徒合辭言曰明公德行明潔正直不
回請私謚曰貞白先生明年里中父老白於有司請改
善福里為貞白建里門立石刻辭以表著公德又明年
朝廷以公前致仕章贈承事郎徽州路休寧縣尹妻汪
氏贈宜人命始下公頎然長身顏目清古性恬澹無所
嗜好衣布衣如錦繡㗖糲食如梁肉鄉鄰有貧病患難
救之如不及與人語休休孝義忠愛不飲酒對賓客有
餘歡入郡縣不騎馬蒼顔白髮行市井間唯一童自隨
初欲與兄弟義居嫁聚喪祭各有儀式及志不得施則
悵然取田之磽瘠器之弊陋者退處於偏而讓其正居
於昆弟居鄉如處女當官臨事則剛毅奮發而有為不
阿長官不承風旨僚吏莫不敬憚之部使者行縣皆曰
鄭尉長者必加禮貌公前後為捕盜官四十年未嘗任
親民一攝祁門令旬日間人稱其神明之政所至禮儒
先興學校舉廢墜功績反出縣令丞上既去有去思惠
愛之碑職專勢微德不及大施材不獲盡展也公生於
宋景定六年十月甲午歿於元至順二年四月癸亥享
年六十有七娶同里汪氏即宜人先公十四年卒子男
二人長曰玉次曰璉女一人曰柔貞嫁同郡吳虎孫玉
柔貞宜人出也孫男一人女一人以元統二年甲戌歲
十一月壬寅葬於里東方村之原宜人汪氏同墓文郡
諸生也始拜公於京師之旅邸即辱知愛數與公之子
玉游及為黃竹寨吏當祁門道上聞祁門人言益信公
平生德政又得公之客胡默先生所記遺事頗詳謹序
次如右玉將求諸立言君子乞銘以圖不朽焉
長樂縣程令君(願學)行狀趙汸
令君諱願學字希聖别字節卿徽之休寧人其先自晉
新安太守元譚以治郡有績錫褒詔賜田宅於郡因留
家焉十三傳而至忠壯公父子以義節顯於梁陳廟食
其鄉子孫碁布天下而休寧之族尤繁衍多聞人君上
距忠壯二十有六世十二世祖南唐檢校中丞澐始占
居邑南汊川曾祖大明祖自得父逢午字信叔再領鄉
薦一為魁不第即棄去舉子業弗為家居教授所學日
益精詣族父勿齋先生雅敬之每過公所談論輒竟日
數郡交薦版授紫陽書院山長著中庸義說數萬言益
暢朱子之旨以為教學者多所發焉秩滿授嘉興路海
鹽州文學命下而卒追贈承事郎徽州路同知婺源州
事母吳氏追封宜人子二人令君其嫡長也少卓犖有
竒志慎交游重然諾以行義自砥礪甫冠游京師鉅公
名士莫不傾倒嘗黎明與其友出郭外道過大第友入
謁謂令君少俟比出已暮令君猶儼立不去蜀人趙公
炞職秘府聞而嘉之即造令君與語大悦即日挈行李
過其館授粲焉居無何有旨修職方氏書趙公亟薦令
君入書局書成同輩俱被優用令君獨後久之乃擢從
事數十人惟令君為南士毅然特立儔列不敢慢嘗奉
旨將段帛勞諸侯王之戍和林者後以王事屢往來嶺
北不以艱遠辭也秩滿調鎮江路司獄旦暮出入犴狴
察其寒飢瘐疾者而時其衣食嘗歎曰彼固罪人然或
以非罪死則豈天討之謂哉比滿幾無以為歸適有詔
下府公乃以令君宣詔諸邑時使者所至郡邑皆歛諸
民以為之贐府公夙敬令君欲以是為歸計也比至屬
縣卒事吏以常例致贐令君呵曰我以賫詔來而取民
財以去乎督其還諸民而後行比至他邑亦如之遷湖
州武康縣主簿明法令申約束革其弊政豪右武斷者
媢之相率重賂大府俾令君以他役入京比還則以憂
去職矣服除轉循州長樂縣尹循介閩廣之交遠宦者
蠻夷其民弛法廢度肆其貪虐依託官府剥下歸上者
縣率數百人而長樂以僻遠尤甚居民迫漁奪困征歛
率逃竄他郡其尤桀黠者負險隘操鋤梃以自衛間有
出身奉上不避徭者贓猾利其資産中以他禍足涉城
市而家破矣君始至則盡得其姦黨巢穴發以他事悉
斷遣還其鄉里整飭案牒申明德意植貧弱寬徭賦分
遣耆老入其鄉申諭朝廷至意民信其所為流亡之衆
來歸者不可勝紀縣治所寓生聚日蕃漸可比内郡都
邑乃建先聖廟於治之西南勝地擇其士之有學者為
之師山谷之民大冠長裾來游來息彬彬然見先代之
遺風焉時上司人往來屬邑輒託散土宜以釣重賄邑
則掊諸民以贈之君獨却不納而自割俸簿贈之人知
君風裁不敢受而遂不復來矣如在他邑則間道不敢
令君知之邑有賴某妄訴黃某劫掠財物事連數十人
黃被訟不知所為舉族逃匿已五載矣州移檄下索罪
人甚急黃聞令君至即詣公庭自歸君呵曰汝盜也而
逃邪黃泣訴曰某與賴爭欄堨耳非盜也不逃即舉家
虀粉矣今聞邑有賢尹願得自明君曰汝竄者甚衆今
一人來安能明乃與刻日令盡領同竄者至黃諾而上
司以君擅縱強盜問罪黃所領先期至郭外聞之皆散
走黃獨歎曰我寧死不忍累程縣尹也乃受逮州嘗以
他名色歛民財憤君不受命欲因此中傷之令黃誣君
前嘗受賕黃曰某陷非罪不能自明寧忍盜陷忠良邪
考掠備極酷毒至死終無一語涉君州猶訊連坐十餘
人會部使者詹侯行郡直其枉君乃免民有死非命者
其妻訴不願理君呵曰此即殺人賊也一訊即服事連
富人請以萬緡貽君君不納富人懼重賄大吏移鞫他
縣冀得行已志且以成君罪君仰天歎曰使殺人者皆
可以財免罪則有財者皆可殺人矣天地鬼神其可欺
乎他縣果問如富人意吏抱成案將署忽大雷雨晝晦
棟折瓦墜官吏震駭失文書所在竟寘不敢復問羅江
五峽諸獠時出掠邊境大府發兵捕治畏盜不敢逼遣
介誘諭令納缺折弓刀即以獲寇反命豪酋視官府如
無為暴益甚民甚苦之會有郡獠入鄰境劫財物殺人
盈道郡邑吏不敢問反致羊酒囑使他去盜果入長樂
境君自領卒要之於道縛其渠魁七人餘悉散走邑簿
尉懼變盡室宿舟中視緩急為去留君不為動曰寇來
吾自當之集吏民授以方略使各分守隘要益遣卒捕
逐其餘獠大懼終君任不敢涉足長樂境邑素多火災
民言城隍神衣朱所致請易之君曰火災由民不謹爾
乃下令浚溝池修火具廬舍苫蓋者易以瓦在職五載
火不復作民以為神相之矣長樂去家數千里僅以一
僮自隨五六年間介然如一日也秩滿歸舟行至廬陵
之十八灘以疾卒時子植在侍遂歛以時服元統乙亥
年六月十七日也君生於至元丙子五月四日夀六十
歲植奉君柩歸葬於里之深坑源後十年甲申君之執
别駕王公巴延徹爾來官於徽訪得君之子講通家之
好比滿謁選於京求得君歷仕政績於吏部朝命以承
直郎真定路中山府判官致仕實至正八年六月也令
君氣稟剛明資貌挺特而操行清苦且承故家令德凡
游交皆國初老成鉅公其所薰陶以成就者皆有自來
故歷官中外忠而不䛕勤而不擾廉以自持誠以接物
又明練法律以輔之是以遇事有立不以禍害變其所
守而宰物者亦赫然臨而鑒之非其操心行事不愧不
怍者能如是乎君没後客有游江西虞公伯生之門者
公聞令君已没歎曰斯人有用世之才若在今日緩急
可仗惜其年未甚遠位不足以展布其才耳其為當世
名流所知類如此夫人滕氏贈宜人令君無子弟幼學
早卒子男女四人君拊之如已子植其季也遂為君後
孫男二性上經孫女三人汸雖不獲識令君而締交於
植且聞君家世及君持身涖官之實為詳切謂於古循
吏無愧也故為述其梗概俾上之太史氏以圖不朽焉
新繁胡大尹(夀安)傳趙弼
胡侯名夀安字克仁世家新安相傳安定先生之後也
洪武庚辰秋領鄉薦書入成均歴事天曹筮仕河南信
陽令大著能聲尋調真定之獲鹿政聲益著未再朞丁
内艱永樂甲午冬服闋復宰新繁視篆初首詢民瘼事
有不便於民者罷之有益於民者舉行之每歲初自巡
視鄉村勸民播耕遇田畝荒蕪或垣屋摧壞者詢其窘
乏之由必捐俸資給常以古靈先生教民之言諭鄉耆
里甲俾知親睦安分之道率皆從化侯性清儉在官惟
麤衣糲食如韋布士嘗眠一紙帳自題句云紫絲步障
簇春華卧雪眠雲自一家雪又不寒雲又暖扶持清夢
到梅花其雅淡之情槩可見矣永樂乙未夏數月不雨
田疇龜裂侯齋沐禱於神二日果大雨後圃種蘆菔數
畦使客往來者採之以供盤飣或為餽遺之禮人呼為
菜知縣其子從新安來省兩月烹二雞侯怒讓曰飲食
之人則人賤之矣吾居官二十餘年常以奢侈為戒猶
恐弗能全始終之志爾今好大嚼詎不為吾累乎其子
服訓亦甘淡泊侯三宰大邑未嘗攜妻子之任或曰子
之名固美矣奈妻子何侯笑曰此庸者之見也吾豈無
糟糠之義而不念乎嘗於是思之爛熟耳且夫吾輩昔
讀聖賢書論居官治民之法孰不欲砥礪名節以操守
為志及登仕路則以耳目玩好聲色之物敗身家者比
比焉矧婦人小子輩其性猶水有以金珠錦繡搖目之
物蠱其心彼必欺吾而竊取之借使僥倖不露吾去任
後人必詈笑曰胡某外佯廉而内實貪以是計之故不
欲妻子之累身也是時彭邑故令魯姓者寡妻王氏本
兵家女年少而容艷資產千計常慕侯之才德欲嫁之
懇所親導意以諷侯侯曰吾將五旬未嘗為失節事今
若娶此失節之婦受此不義之財則吾亦為失節之人
行止掃地矣言者大愧戊戌春侯將考績囊槖罄然惟
畜一馬欲售為程途費馬忽病命醫獸陳某治之數日
弗愈其家人來報曰汝妻死矣待汝歸方殯陳聞哀慟
良久曰妻已死我至家安得生我宰公平日麤衣糲食
撫民如子未嘗取我民半錢吏不敢欺我里甲無敢擾
我俾我民安於耕鑿皆宰公之恩也今赴京而馬病若
此我若離去馬必危矣宰公以何為路費乎我寧負亡
妻不可負宰公乃遺書諭其子曰喪具稱家有無日吉
則窀穸母候我歸也侯祖帳日繁邑之民遮泣於道者
千數雖婦人小子如悲親戚民以贐者皆郤之詩僧解
定素為侯所敬以布帛數端黃蘆菔十枚懇餽再四侯
雅重定惟取蘆菔一枚餘皆還之耆民匡榮宗等強留
雙靴以昭惠愛至今存焉
故沂水知縣鄭君(肇)墓誌銘趙曾
君諱肇字太初歙之豐口人其先居律村至諱再能者
有子八人胤嗣最盛曰惟簡其後有之純與朱子同榜
進士官德興尉曰惟政其後有義琮始自律村徙豐口
義琮七世至諱元昇者君曾祖也祖宗勝父時雨世業
儒妣鮑氏繼妣謝氏公生而溫厚有志操幼被選為郡
庠生治詩經晝夜研窮率漏三鼓或達旦不寐業大進
然累舉弗偶永樂丙戌以貢登太學自治經外辭翰書
札之事尤精會有詔修永樂大典君復被選與事自
總裁而下多器愛之書成受賞勞宴錫久之授淛之
處州遂昌知縣時古廉李先生方在翰林以文送之而
勉其遠大君律已廉慎涖事寬簡政不宜於民者即更
張之而尤以敦厚風化為務遭歲旱齋沐禱諸神祠雨
應期至歲復大穰民以爲誠意所感修葺學校課試諸
生而躬較其優劣士風益振君以二親在堂遠不克就
養以瞻雲名軒邑士夫多為之詠歎會前尹坐事者復
職君例還京師臨發之日民遮道涕洟不忍釋隸事冬
官受命賞勞漕運官軍於兩淮事竣無擾尋易山東
莒州之沂水持身愈謹施政愈密民樂從化一如遂昌
時方營建北京役事嚴迫君督起所部夫匠焦心撫綏
上不稽事而民亦無怨且念寮寀董工日久勞逸宜均
身往代之居無何遘疾不起永樂戊戌四月十六日也
長嗣瓘奉喪南還君生洪武甲寅九月四日享年四十
有五娶徐氏明慧溫恭號稱賢配子四人長即瓘次琯
次瓚次遂昌尚幼女三人長適汪士仁次適閔士成次
適程志方孫三人曰勰曰莊曰和以宣德四年十二月
二十五日與徐合葬於豐溪之原瓘等以狀詣予泣拜
請銘瓚從予游敏而文瓘琯謹飭亦皆嗜學予知鄭君
之有後也遂為之銘曰
卓哉鄭君幼負氣節奮身郡庠精研儒業尋登太學纂
修文淵出宰遂昌德化是先視民若子民視猶父遭時
孔艱靡一失所調尹沂水治政如初趨命赴工奄然而
殂歸葬豐溪山竒水秀君子勒銘有燁其後
故進士知上虞縣事鄭公(行簡)行狀
鄭鯨
公諱汝敬字行簡姓鄭氏以字行居歙西貞白里其先
當宋天禧中有諱球者始來居之至公凡十六世以儒
業相授受高大父諱珪師山先生從兄弟也曾大父諱
紹從學定宇陳氏有民功民祀享之妣金氏以節聞大
父諱子初從學師山自號易求居士妣汪氏父諱希用
以學術受知郡太守三山黃公母鮑氏會昌同知仁之
女公生而秀異夙知向學里舉充縣庠弟子員攻書綴
文日出人表尤善為詞說明白委曲以達聖賢立言之
旨部使者至有司輒引之進講無不愜服嘉奬然屢赴
秋闈弗利入太學年甫二十有九時胡公儼為大司成
一見竒之教之問學大進公退謂人曰吾得胡先生講
明所學僅三月爾雖讀書三年弗及也未幾遂舉永樂
乙未進士第觀政刑部適吏部掄選天下候銓官先後
倒施物論不平公曰進賢不能以公其如天下士何遂
以疏聞詔從其議吏部滋不悅然朝廷由是知公名命
往督陜右糧儲公性嚴毅所過有司督責無少貸多忌
之者遂中以罪坐役北京公平居與兄廸簡弟懋簡極
友愛至是皆傾貲赴難先後死逆旅聞者悲之縉紳多
為詩歌以道其事者役滿除知順天府永清縣事永清
為畿内大邑號叢脞公治之有方不煩勞而事以次理
嘗有中貴人臨縣索賂甚急公不為動遂紿入見縲紲
之欲置之死士民遮留解還公即以狀聞太宗皇帝怒
欲置中貴人罪會仁廟嗣位赦免無何公得代去朝廷
適有大役工部復命公監焉間有大臣得罪而服役者
前官置之公曰此非所以存天怒也請役之乃已既又
謂工不宜久興勞民非便上言息其役調紹興府上虞縣
先是為令者適以貪冗去民素知公名皆踴躍歡迓載
道公亦樂民之向方也為之抑豪右勸農桑賑饑窮治
輿梁道路而大興其學宫官無愆期之需獄無留滯之
訟居二年邑大治監察御史尹崇高號嚴厲有司多望
風引退獨加賞公嘗問紹興守六邑令孰優守曰惟鄭
令清介肯為但其人氣大耳公曰人惟有氣斯能生聖
賢能養是氣故充塞宇宙可無氣而為人乎守不能
答既而考浙江七十二縣令置公為第一凡別邑有疑
訟不決者多付公理之公亦悉心民隠不遺餘力然同
僚猜忌日甚先是邑有耆儒曰柳南仲賢而有文公雅
敬之閔其貧贈以綿絮南仲狷介亦不欲直受令君惠
以錢百文槖詩為謝公辭錢受詩而同僚卒以是誣之
議者不覈將左遷公公曰是尚可以仕乎且母夫人年
高無以為養遂自解職歸上虞人請留不得相與擁泣
而去其居家也首剏祠堂朔望奠祭一用朱子禮日侍
太夫人堂上菽水盡歡訓諸孫讀書以無墜先人之業
暇日幅巾長裾逍遥泉石間或引觴賦詠世事一切不
以介意閣老陳公循尚書徐公琦孫公原貞通政畢公
昌知府張公巖累復起之力辭不出天順己夘某月某
日以疾卒享年七十有五配畢氏子男二長曰綬次曰
綰綰先卒女二孫男五鸞凰鵠鶴鼇始公捐館綬以貧
不能襄事喪留於家凡六年成化丙戌十二月某日始
克葬扵巖鎮之塔菴官道傍嗚呼吾歙古稱多士然未
有第進士者至公始以麟經取第人莫不以遠大期之
公亦自奮迅思有以自效君子謂公使當風紀之任必
能繩愆糾繆以輔上德揚清激濁以振士風可以踵桓
鮑趙唐之風而不忝然卒坐窮以死是雖公之不幸亦
士之不幸也謹狀其實如右載筆君子覽焉因其言而
知其行即其行而思其心庶表墓有碑誌墓有銘託以
不朽云
奉直大夫泰安知州施公(守正)墓誌銘
戚瀾
公諱泰亨字守正其先東魯人九世祖諱禮有膽略從
宋高宗南渡為參軍始居新安之休陽洪武初有曰伯
起者由白沙廵檢善武事授民兵萬戶兼管德興銅冶
沂州判官權高唐州事撫安人戶八百二十墾田地三
千七十九頃子姪皆尚禮義邑人咸曰萬戶家此公之
伯祖也祖伯凱父孟敬隠德弗耀妣金氏有淑德生子
三人公居仲為兒時遲重不戱恒若有所計畫者及壯
材貌魁岸有大志永樂甲辰有司以茂才舉授鬱林州
判官未幾轉泰安州判官為政一以愛民為心而絶私
賄理詞訟以情不為文刻在任九年俗大成帛餘於庫
栗餘於倉人樂田廬謳歌載道既去任州民千餘抵京
請留侍郎王公上其實陞泰安州知州正統九年以母
孺人在堂陳情上嘉其孝思特許省親居家未及三月
孺人歿哭泣盡哀正統十年四月賜勅命褒其政成贈
父同其官封母太孺人妻孺人正統十三年服闋將有
陞擢泰安之民聞之賫糧奔走不約而會於京師者五
百餘人稽首闕下天子憫其情允之復除泰安州政益
勤澤益廣民愛之若父母景泰三年考滿以疾致仕日
以泉石為娱足跡不入公門天順元年六月十二日卒
生洪武甲戌九月初八日春秋六十四以天順三年十
月十三日葬扵車田原先塋之次公内外行完潔白奮
勵居官民不忍其去居家人稱其孝悌是無愧為君
子者矣元配葉氏繼孔氏先聖五十八代孫繼趙氏子
男三人永竒永貴永秀女三人婿蘇珙汪儼金驥孫男
某既葬之五年辛巳其孤永竒泣告於其縣尹餘姚邵
公走書幣並狀來乞銘邵予姻也弗能辭為序而銘之
銘曰
良才舉世經涂闢三莅奉符藹嘉績龍章煥爛自天錫
民不忍違銜厥澤甲子又四返玄宅作詩孔昭質貞石
通奉大夫河南左布政使程公(泰)墓碑銘
家乘
成化庚子秋予居先少保襄毅公之喪聞人傳吾河南
左布政使用元以七月一日終於官為之驚怛曰噫器
宇問學行檢才識在一時負公輔之望如用元何可多
得而遽至此豈造物者之乖乎是歲冬子以賜葬恩入
謝遇其櫬邵伯河下旅次不能為禮唁其孤而别暨予
南還則用元葬矣孤旦奉邑人前監察御史康君永韶
狀請銘其墓上之石嗚呼其尚忍銘吾用元也哉惟程
氏自東晉新安太守元譚以善政為民請留始家歙篁
墩至梁將軍忠壯公靈洗起兵拒侯景廟食於郡忠壯
十四世生唐檢校御史中丞澐又起兵拒黃巢凡再世
有全郡之功其居祁門善和里者祖中丞長子檢校戶
部尚書仲繁用元所自出也居休寧陪郭者祖中丞季
子歙州兵馬先鋒使南節予所自出也故予之族於用
元為近尚書十八世孫德堅國初以行樞密院都事守
景德鎮是為用元高祖曾祖汝楫祖景華俱不仕父顯
起鄉貢進士官至韓府左長史進朝列大夫母齊氏封
宜人用元天分最高喜問學初長史公以春秋名祁門
用元受經所得最深又旁通諸經史正統中長史公教
諭河間任丘而子家先以尺籍隸河間襄毅公每往來
叙宗好雅愛用元以為是必亢其宗者歲丁夘領南畿
鄉薦登景泰甲戌進士第觀政戶部乙亥奉命犒師宣
府總帥厚餽悉郤之都憲葉文莊公方督邊餉與語大
悅天順改元授戶部江西司主事己卯犒師陜西時尚
書年公待部屬嚴甚獨禮用元三載以績最聞賜敕命
督餉淮安一年代還上書乞歸省分禄養親從之癸未
會試用薦充同考試官儀曹奉内幣踵門用元力辭免
禮部尚書姚文敏公歎曰超出流輩遠矣未幾進署福
建司員外郎督賦稅於天津諸處甲申實授成化改元
進署郎中丁亥實授三載復以績最聞賜誥命是歲用
兵遼東遣用元給軍實師賴以濟庚寅遣視山東災上
書言四事曰存漕運以防民飢整兵備以衛民生減養
馬以安民心增接遞以紓民力事多舉行比還擢廣西
右參政安南以地界不定數近邊用元冐險往定之乃
已理棼修墜政漸以成壬辰以齊宜人憂歸而長史公
卒喪葬一以禮拓先祠以謹時祀輯先德為世芳集以
傳服闋改河南右參政奉璽書專理國儲定轉輸遠近
適均法以便民又以其暇時葺二程夫子闕里祠宇以
風其士人戊戍進右布政使明年進左布政使律已守
法以倡寮屬一方晏然欲自引章具未上而疾作矣所
部黯然聞者愕眙以為善人之不幸距生永樂辛丑正
月一日享年六十以壬寅春二月二十日葬里之宅裏
塢用元為人恂恂謹恪口未嘗及人之過巧佞者或竊
笑之然其中涇渭極明有確然不易者平居恬澹寡嗜
好疑若不耐繁劇而所居官理不亟不徐喜功邀譽者
反出其下蓋人隂被其惠澤甚多而世亦未盡知之為
學不事詞藻雖時賦詩寫竹以適其適而緘其藁諱其
名終不以自見也用元初娶祁西汪處士景淳女贈宜
人再娶趙府長史同邑胡公永興女封宜人三娶故吏
部侍郎淳安項公文曜女俱善持家以佐夫子子男四
人長昂醫學訓科汪出次旦攻舉子業次杲儒學生皆
胡出次昌項出孫男三人長鎛次銓次鍠女四人俱幼
銘曰
惟我程氏世顯新安有譜振振有廟桓桓自歙之祁垂
休委社大集於公策名進士簉屬司徒幾二十年巡瘼
四方犒師三邊擢領藩宣或副或正桂管遺思洛省胥
慶祖我循吏以惠其民宗我師儒以迪其人名與業崇
宜位公輔庶霈厥施以澤下土堪乘而踣中棟而戕士
類孔傷予懷曷望宅塢之原山水明秀竚有遺芳式在
其後
新安文獻志卷八十六
