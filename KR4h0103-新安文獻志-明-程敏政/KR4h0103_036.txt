新安文獻志卷三十四明程敏政撰
雜著
使金錄程卓
嘉定四年九月二十八日有旨以朝𣪚郎尚書刑部員
外郎程卓假朝請大夫試工部尚書清化郡開國侯食
邑一千戸食實封一百戸賜紫金魚袋充賀金國正旦
國信使忠州防禦使知大宗正事趙師嵒假昭信軍承
宣使左武衛上將軍天水縣開國伯食邑七百戸充賀
金國正旦國信副使
十一月五日癸丑陛辭
十一日巳未出國門
二十四日壬申至盱眙軍
二十五日癸酉遣盱眙軍客將往泗州探問先排巳至
二十七日乙亥再問接伴使副繼至
二十八日丙子遣掌儀高宗愈等過淮傳銜繼同北書
表張震亨先排書表完顔速傳接伴使副名銜至盱眙
燕館使太中大夫尚書戸部郎中李希道副廣威將軍
東上閤門副使富察信從舊禮立飲書表三杯而去
二十九日丁丑三節官屬先絶淮裝載禮物忽雨作候
接伴使副至津亭卓等具冠裳登舟乘馬入亭内望拜
如常儀次與希道信對揖升中庭酒三行退分位少憩
三節官屬與左先排完顔速右先排完顔南海互參使
副各上馬對揖並行入泗州驛講私覿正泛送之禮傳
示安止二更即登車微雪夜行六十里
三十日戊寅晴早頓臨淮縣驛即行八十里至青陽鎮
已二更
十二月一日已邜霜晴早頓虹縣沿汴河行八十里至
靈璧縣驛宿至中途虞姬墓在道左護軍千戸及先排
等羣騎獵于曠野淺草中時獲獐兔夜行六十里雪微
作
二日庚辰早頓静安鎮驛雪已白六十里至宿州永豐
驛在州治之側左有司候司右有司獄司自此數問車
夫以金國用兵事或言有詔書敵兵巳退或言猶未退
但是多用僉軍把阸其言不一所至車夫等又備言官
司科斂頻仍民間貧乏父子兄弟因僉軍久不見面詞
語怨嗟夜行四十五里
三日辛巳晴早頓蘄澤鎮四十五里至柳子鎮宿西望
即鳳凰山遇北使數車南上乃賀本朝正旦使也夜行
六十里
四日壬午陰早頓永城縣七十里至會亭鎮宿寒甚將
晚雪作夜行四十五里
五日癸未早頓穀熟縣四十五里至南京今改為歸德
州未入城過雷萬春墓環以小橋榜曰忠勇雷公之墓
八陽熙門至睢陽驛左有隆興寺乃高宗皇帝即位之
所夜行六十里
六日甲申晴早頓寧陵縣入永寧驛今改為長寧六十
里至拱州宿今改為睢州夜行六十里
七日乙酉晴早頓雍丘縣今改為杞縣六十里至陳留
縣宿過空桑及伊尹村村人多伊姓墓在空桑北一里
許有磚堠刻云湯相伊公之墓相傳墓左右生棘皆直
如矢縣驛甚壯云是張邦昌故居有留侯廟第王原叔
諸家考子房所封乃彭城留城非陳留也自宋武下教
修復時其失久矣夜行四十五里
八日丙戌晴黎明至東京門外卓等率三節官屬皆朝
服同接伴李希道等並馬入安利門過儲祥宫入賓曜
門過大相國寺寺榜乃太宗御書路南轉有市井差盛
耄稚聚觀或以手加額宿會通館
九日丁亥晴在館接伴遣書表張震亨借私覿正泛送
至真定之數照例從之傳得北人二十九日詔書其中
云爰自山西及於畿甸掠奪人畜憑陵室廬中都西京
路及清滄州今年税賦並行減免其承應人自言敵兵
方略退約春初大相打打言戰也
十日戊子晴賜酒果及宴内使閤門祇候唐古元佐押
宴中奉大夫沁南軍節度使兼懷州管内觀察使提舉
河防常平倉事護軍彭城郡開國侯食邑一千戸食實
封一百戸劉思誼卓等巳時過位行禮受酒果赴宴如
常儀夜行四十五里暴風大作飛沙蔽空
十一日已丑陰風益甚車多弊漸葺以前至郭橋鎮早
頓四十五里至陽武縣宿夜行三十五里
十二日庚寅晴早頓延津縣即舊酸棗縣也三十里至
黃河先過一小河亦有小橋其黃河浮橋名天漢橋用
九十六巨舟一舟十碇每六舟一鋪有人居守設幕次
於其側伺候欲從例下車祭河李希道傳示不必遂委
都轄投文祭於橋中文曰猗歟靈河肇源自天四瀆宗
之榮光發焉我宋秩祀垂二百年今暫隔壤時祭靡愆
使節修聘車徒翩翩必涉於河言往言旋或乘輿梁或
履冰堅惟神昭鑒受職如前尚饗過河畢風作四十里
至衛州淇澤驛遥望見譙樓題河平軍驛前被甲而立
者内見一人即荷擔之夫乃知官兵北征擔夫通用也
二更行四十五里自河以北車夫之屢僉民兵其數尤
多於河南加之科斂芻粟民間罄竭肆言無忌沿途承
應人無非市戸隨行騎士亦無官中卒馬所至率驅市
戸為之
十三日辛夘晴早頓衛縣即望見太行山直至燕京山
常在目峻拔綿亘是為地脊縣市書壁云征軍逃亡五
日不出者死停蔵之家科以流罪自過淮每傳聞金人
為蒙古攻掠直抵城下前此屢戰皆北兵多潰散七十
里至湯陰縣未至縣過伏道遥望扁鵲墓相傳墓上土
可療病禱而求之或得小丸如丹藥夜行四十里
十四日壬辰晴早頓相州安陽驛今為彰德府城中印
榜條理交易三貫以上並用交鈔如違斷徒追賞注云
罪止徒二年賞錢五十貫市中有秦樓翠樓北過漳河
歴曹操講武城周遭十數里鑿城為路外即其疑塚七
十二金人嘗增封之六十里至磁州將入城過滏陽河
有石橋如趙州式酒亦以滏陽春為名驛左顯應觀崔
府君廟府君曾為尹三日民以忠正祠之高宗為王尚
書雲廹以使金磁人擊斃王雲高宗欲退無馬可乘神
人扶馬載之南渡河今立祠西湖卓等夜率三節官屬
望拜禱於神護往来夜行六十里
十五日癸巳晴早頓邯鄲縣趙故都也即昔人黃粱夢
之所文帝慎夫人縣人也出北門望見叢臺在右今為
鬻酒之所縣北道上有鍾呂之祠四十五里至臨洺鎮
宿屬洺州車夫云洺州弔橋塞路以防敵人夜行三十
五里至沙河縣換驢夫又行二十五里
十六日甲午晴早頓邢州邢臺驛號安國軍即信德府
呂洞賓之故鄕過索水梁園四十五里至内丘縣宿内
丘有梨為天下第一棗林綿亘磁邢燒石灰色黑微有
焰夜行六十里
十七日乙未晴早頓栢鄕縣彭川驛唐志載堯山即古
栢人俗傳或以此栢鄕為栢仁北行二十里許光武廟
在道旁壁繪二十八將皆列坐廟前二石人腰斷俗傳
光武經過遇道上人問途不應以龍輝劍斬之大小石
碑二其一後漢光武皇帝廟記一云重修光武廟記有
詩二首刻於廟門之外一云廟謨開有漢帝道遁蕪蔞
灑落君臣契艱危宗廟圖山川扶郭邑日月拱東都社
稷千秋里風雲四達衢北風吹雨雪西日翳桑榆舊物
餘翁仲荒祠老祝巫宗臣遺像在時有鼠銜鬚一云賊
莽中斷漢真人應赤符皇天書令節日月映康衢河北
心潛順關中政已無乾坤開景運將帥贊雄圖經略規
模大推扶意氣麄車回薊都急兵合冀城孤東漢中興
主南陽舊酒徒功名俱已往日月易云徂廟古丹青剥
祠荒草棘蕪空餘二翁仲寂寞在庭隅循例下車觀瞻
卓等炷香而行旋過王郎城次過趙州石橋晚宿趙州
今改為沃州夜行四十五里
十八日丙申晴早頓欒城縣極蕭條蘇黃門轍墓尚存
縣治之側三十五里至滹沱河河頗闊薄冰亦有渡船
在側又五里宿於真定府南門外驛車夫等云蒙古欲
攘真定已逾五臺山相去百二十里車弊修車木工云
此間官司不恤民一應工役自備工食及合用竹木等
費子孫不敢世其業我南朝愛民不如此
十九日丁酉晴在館接伴使之厮役謬傳恐留十日即
回程晚飛雪數片即止
二十日戊戍早陰晚晴賜宴於館内使閤門祗候赫舍
哩德剛押宴正奉大夫安國軍節度使兼邢州管内觀
察使護軍汾陽郡開國侯食邑一千戸食實封一百戸
賜紫金魚袋郭澥已時卓等赴宴見舞高平曲他處盡
變新樂惟真定有京師舊樂工故也
二十一日已亥晴風早頓新樂縣泒水驛四十五里至
中山府入昭化門至驛蘇文忠軾昔帥此郡作松醪賦
金人以碑刻相遺聞有祠堂在府學學在化源坊夜行
五十五里
二十二日庚子晴早頓慶都縣舊望都縣也縣人多癭
東接唐縣病癭者衆形氣相傳如此七十里至保州入
雞川門宿金臺驛城池高深望見譙樓大書順天軍廳
梁題云大定二十年護國上將軍順天軍節度使兼保
州觀察使開國侯太子立重修夜行四十五里
二十三日辛丑晴早頓安肅軍梁臺驛驛前軍學碑尚
存舊梁門之城今惟一城由北門即出塞路可容數車
方軌二十里過白溝河昔與遼人分界又十里過大白
溝河亦名巨馬河二十里宿定興縣巨川驛定興舊黃
村金人建為縣接伴使副及監察到驛相與言曰此處
正秋間南朝賀生辰使回歸之地我家是時極不好今
且喜將至涿州四更過灰洞掌儀黃昌嗣以病歿於車
中夜行五里
二十四日壬寅晴早頓至涿州范陽驛從例留一日牒
接伴使副為黃掌儀治喪致賻禮絹布各二十五疋茶
毗於城之西
二十五日癸夘立春晴尚在涿州傳宣撫問内使中衛
大夫孫公弼夜行六十里
二十六日甲辰隂早頓良鄉縣賜銀合湯藥内使中衛
大夫師憲良鄕為敵兵殘毁惟存驛在城外
二十七日乙已隂大風拂明至恩華館同三節官屬下
車朝服偕接伴行馬入館分位傳館伴名銜正使嘉議
大夫尚書吏部侍郎張仲仁副使定遠大將軍少府少
監完顔良弼互展參見之禮次同館伴接伴酒三行與
接伴李希道富察信别復分位傳賜果内使閤門祗候
烏庫哩正臣賜宴内使烏凌噶守道令就館館伴正使
押宴禮畢並馬逶迤行墟墓間多十餘里初非尋常使
人所經之路始達城門入豐宜門過奪玉橋入宣陽門
即西轉過文樓側入會同館分位傳宣撫問内使閤門
祗候高希愈自此日供牲餼
二十八日丙午晴交禮物賜酒果内使閤門祗候姚里
鐸習儀閤副武德將軍東上閤門副使伊喇居寬
二十九日丁未晴平明同官屬與館伴上馬自右文樓
過馳道轉左武樓行千步廊紫茸青茸軍分立廊外望
應天門百餘步下馬行轉自東過登聞鼓院壊漏甚入
左掖門穿敷德門東宫在左又入會通門宣明門東有
集禧門次西入左嘉會門過宣明門至右嘉會門側入
幕次待班客省從例酒三行上中節一杯少候催班閤
副引至宣明門捧國書入仁政門立甚久俟其百官朝
退次引西夏人使朝陳禮物馬數十疋珠布之屬禮畢
方引見卓等於仁政殿進書以次如常禮自仁政宣明
門右出拜受衣帶歸位少憩綠衣人引三節官屬入見
出受賜衣帶閤使再引卓等入殿下謝賜衣帶復位而
出金國宫闕侈甚乃煬王亮所作自館至殿皆甲士排
立每過一門對立二十人皂衣持弓鞾刀入宣明門内
有紅金花袍帽八人為列後七人青花袍帽共二十行
對立三百人意其衛士之屬也殿下兩行若行門之類
衣紫衫裹帽金帶腰弓箭執長骨朵三十餘人對殿而
立殿上亦有被甲弓箭分左右立歸館赴宴押伴奉國
上將軍左宣徽使張衎
三十日戊申晴賜酒果内使閤門祗候赫舍哩德暉賜
宴内使閤門祗候富察温押宴昭毅大將軍太府監張
繹夜館伴送錫盤
嘉定五年正月一日己酉晴寒甚未明卓等率官屬就
館設香案望南闕先遥拜訖同館伴上馬馳道柳木皆
凝霜如積雪至如前下馬處步入應天門其門有五由
東偏入幕次閤使置酒如前訖引班自左翔龍門過大
宴殿門右月華門入門内山棚名元慶其下左右各障
以錦為路通行引棚之索未結各縛為綵獅子凡二十
棚前剪綵為花數十株又以綵為金獅玉象各一徒聞
用此為美立班拜訖陞殿坐於西南隅酒五行再宣勸
三節官屬皆坐於東廊廣祐樓之北禮畢歸館
二日庚戍晴在館承應人言燕京粟值每石十千足軍
兵合給月米每石折錢一千僅得時值十之一而巳
三日辛亥隂烈寒卓等入赴宴初儀如賀正之禮酒五
行出就幕次再入座又酒四行畢歸館賜分食内使閤
門祗候曹居敬賜酒果内使閤門祗候赫舍哩德剛行
禮如常
四日壬子陰賜生餼内使閤門祗候烏庫哩正臣賜酒
果内使閤門祗候烏凌噶守道隨例有射弓宴内使閤
門祗侯李賀押宴伴射昭勇大將軍殿前右衛將軍完
顔守榮自午初射伴射連不中副使師嵒先中的次館
伴副使完顔良弼中角花卓繼中角花其次館伴正使
張仲仁及伴射完顔守榮方中師嵒凡射中椀九十七
卓射中椀二十一射至黃昏屢傳示禮成請止伴射廹
晚不肯已再乞勉射一次師嵒連中的金人至是皆脱
箭再分位換朝服赴宴禮畢
五日癸丑陰風大作寒甚朝辭受國書出就館賜酒五
行押伴鎮國上將軍右宣徽使趙瑑
六日甲寅晴卓等同三節官屬已午間出門再由墟墓
以行乃聞舊路近西南門外方遭殘破修葺未就恐本
朝人使見之迂廻以避之也至恩華館大風復作賜酒
果内使閤門祗候完顏惟真賜宴内使閤門祗候賈欣
押宴昭勇大將軍尚書工部侍郎圖克坦琳與館伴相别
送伴乞借盡回程正泛送禮私覿禮物宴罷登車風沙
尤甚過盧溝河石橋長九十丈每橋柱刻獅子象凡數
百所謂天上人間無此橋夜方至良鄕縣少憩即行過
琉璃河又名劉李河
七日乙夘晴早頓涿州州治在北城驛在南城晚宿定
興縣
八日丙辰霜晴早頓安肅軍晚至保州方見保之人煙
頗繁
九日丁已晴色甚佳早頓慶都縣晚宿中山府
十日戊午晴早頓新樂縣晚宿真定府途中遇差諸路
人丁往添築燕城無日不見運糧草軍往来牛馬或斃
即載車中車夫怨言征取之擾自常賦外有曰和糴又
曰初借前途言者亦如是
十一日已未晴風作在真定府賜酒果内使閤門祗候
孫安民押宴通奉大夫橫海軍節度使兼滄州管内觀
察使提舉常平倉事護軍金源郡開國侯食邑一千戸
食實封一百戶温德亨二使赴宴如常儀
十二日庚申晴早頓欒城縣過小運河至趙州北門亦
一石橋水極清駛
十三日辛酉霜晴早頓栢鄕縣午至沙河道左唐山即
堯山也金國諱宗堯改為唐山下有放勲廟宿内丘縣
十四日壬戍晴早頓邢州午至沙河縣換驢夫過邢沙
河亦名白沙河沙可碾玉宿臨洺鎮市中有燈未燃聞
之以人使在館
十五日癸亥晴未曉至邯鄲縣早頓過藺相如墓晚至
磁州北門城壕内兩舟網魚驛中紙燈十餘盞甚草草
十六日甲子晴早頓相州市中紙燈差勝磁州過羑里
城文王廟晚宿湯陰縣
十七日乙丑晴早頓衛縣晚宿衛州將至城過比干墓
有碑云忠孝比干之墓紂墓亦在衛河之東驛中人云
去冬十二月二十八日雪一尺五寸夜度黃河聞埽兵
提鈴唱聲督守浮橋人戽水甚遽
十八日丙寅晴早頓延津縣晚宿陽武縣
十九日丁夘四更微雨至郭橋鎮未明午後過牟陀岡
瓦窰千餘昔燒龍鳳磚者今半隤毁至城外更衣亭卓
等率三節官屬朝服乘馬與李希道等並馬入順義門
即俗名固子門也循龍德宫牆入五虎門經建隆觀鵕
䴊橋望見丹鳳門過蔡河橋太學武學在館驛行路左
右入會通館
二十日戊辰在館分三節官屬銀絹
二十一日己巳晴賜酒果内使閤門祗候胥革押宴通
奉大夫河平軍節度使兼衛州管内觀察使護軍江夏
郡開國侯食邑一千戸食實封一百戸黃震赴宴罷五
更方行
二十二日庚午早頓陳留縣循例在館一日夜行三十里
二十三日辛未晴早頓杞縣晚宿睢州
二十四日壬申霜晴早頓寧陵縣將至南京北門外過
張廵許遠廟世稱雙廟南京人稱為雙王廟晚入館宿
照例牒送伴所附牒盱眙軍報平安及二月初一日過界
二十五日癸酉晴早頓穀熟縣午至沙岡換驢夫晚宿
會亭鎮自此以北往来皆闕雨麥苖如針絶無秀潤
二十六日甲戍晴早頓永城縣晚宿柳子鎮微雨
二十七日乙亥晴早頓蘄澤鎮知賀本朝正旦使臣昨
夜回至此晚宿宿州驛承應人問方王二奉使今安在指
方信儒王柟也答以皆仕於朝問者復云王奉使甚舌辨
二十八日丙子晴早頓靜安鎮晚宿靈璧縣夜微雨
二十九日丁丑晴早頓虹縣晚至青陽鎮欲趁初一日
絶淮每車加二牛挽行
二月一日戊寅晴四更至臨淮縣即行途中泥淖方知
前數日有大雨北去皆無之到此小麥滿野向北俱久
旱望見龜山塔午後至泗州驛少憩與送伴使副便服
三節官屬皆乘馬出泗州城至淮河畔津亭三杯互展
别禮三節與送伴各出裝船送伴同乘馬至淮河送卓
等登舟各相揖解䌫繼達盱眙軍其李希道等往還絶
不交一談無可紀述彼意盖欲掩匿國中擾攘故默默
云
詩疑方岳
孔子刪詩何取於刪也傷風敗俗之辭不可以明示天
下來世者則刪之牆茨諸詩所謂言之汙口舌書之汙
簡牘父不敢以訓諸子師不敢以訓諸徒岳意其決在
刪例何以言之禮記左氏諸書所引逸詩其辭皆雅正
夫子猶刪之則淪三綱斁九法如牆茨諸詩刪之決矣
秦火之燼漢儒亂之火於秦者不能盡記而孔子所刪
之詩流傳習熟於口耳者猶在亡者不可復姑取其在
者以足之此漢儒之罪也
志樂平朱氏榮綠堂許月卿
銀峯曾出兩言官專打忠良不打姦察院首彈司馬相
正言先論李隆山是其綠也祗所以為辱也朱君番人
不銀峯之慕而榮綠之慕吾有取焉仲舒魁也公孫弘亦
魁也孰榮退之進士也子厚亦進士也孰榮魏公相也
荆公亦相也温公亦相也蔡京亦相也秦檜亦相也孰
榮三年而綠者五百人某也賢某也佞某也回某也孝
某也悖綠而辱者多矣綠不綠在天榮不榮在我吾知
勉其在我者而已在天者吾何知焉眼前何日赤腰下
幾時黃赤也黃也未有不自綠始孫弘為博士歸時子
厚退自書府就車司馬門時荆公未知制誥時蔡京能
令公喜時秦檜未歸自北方時綠而辱者尚少赤黃而
辱者滋多然則如之何而可孟子曰仁則榮仲舒榮漢
退之榮唐魏公榮慶歴温公榮元祐亦未有不自綠始
朱君方將以綠榮其親吾願朱君以仁榮其綠尚勉㫋
哉堂在饒之樂平縣金山鄕鵠山里朱公芳之某墓為
屋若干楹(陳定宇曰山屋方三十一歲有此筆力亦可敬)
井觀襍說二條范啓
古者有兩子我太史公曰宰我為臨菑大夫與田常作
亂夷其族孔子耻之家語因之家語後史記出殆孔猛
王肅為司馬遷所誤爾按左氏傳哀公十四年闞止子
我事齊簡公與陳恒爭寵屬徒攻公宫不勝被殺夫宰
予在聖門雖累遭訶斥然而言語居四科之次與子貢
並稱必不至弄兵君側以速大禍况子路及難夫子且
哭問拜弔至於覆醢齊之亂夫子請討魯論與左氏備
載顛末若子我身戕族夷禍踰子路而無一言及之豈
聖人師生之情獨藐於子我哉假使不悲其死亦當有
以責其死矣然則王肅受誤於孔猛而猛又受誤於太
史公歟班固以文直事核博物洽聞稱太史公在愚其
敢輕訾然尚論古之人者不知其人可乎
柳子厚漁翁詩欸乃一聲山水綠南城童宗說音註欸
音襖乃音靄新安張敦頥音辨亦無異說今按玉篇類
篇廣韻集韻欵從矣從欠倚亥反拍應聲也乃曩亥反
語辭也皆無襖靄音者文簡程公演繁露謂舟人於歌
聲之外别出一聲以互相其所歌今徽嚴間舟行獨聞
其如此若然則倚亥曩亥二反正似舟人相歌之聲又
何必於篇韻外特創二音而後為得耶
序易占例汪深
昔者聖人用易以明民托之卜筮然所得之辭或有懸
隔者如問婚而得田獵問祭祀而得涉川問此答彼闊
然不相對豈有遷就迂誕而用之者哉若是則卦爻之
辭皆贅言矣傳曰其言曲而中其事肆而隱因貳以濟
民行以明失得之報又曰明於天之道而察於民之故
是興神物以前民用又曰探賾索隱鈎深致遠以定天
下之吉凶成天下之亹亹者莫大乎著龜故繋辭焉所
以告也定之以吉凶所以斷也今占筮所得之辭乃不
應合而在於遷就用之則奈何哉蓋嘗思之易以卜筮
設教古人之卜筮蓋少也非有大事不疑不卜也其見
於書者虞有傳襌之筮周有征伐之卜而已故洪範曰
汝則有大疑謀及乃心謀及卿士謀及庶人謀及卜筮
而從逆之間人謀先之卜筮次焉蓋誠以事有兩可之
疑而後托之卜筮也而其占又必誠敬專一積其求決
之真情至誠以達於神明故神明感應之誠亦正告之
以利害趨向而不浪漫也且易之初其以六十四卦示
人以占之例亦已廣矣求君父之道於乾求臣子之道
於坤婚姻於咸恒漸歸妹待於需進於晉行師於師爭
訟於訟聚於萃散於渙以至退於遯守於困安於泰鼎
戹於夷蹇盈於豐大有壊於損蠱家人之在室旅之在
塗既未濟損益大小過大小畜得失進退之義雖卦名
之為七十九字文義明白條例具足亦可決矣此未有
文王卦辭之前已可占而斷者况又三百八十四爻而
示之以變乎夫人誠有大疑謀及卜筮必積其誠意備
其禮物齋戒專一以占之大傳曰是以將有為也將有
行也問焉而以言其受命也如響無有遠近幽深遂知
来物此占筮必得應合之辭也匪我求童蒙童蒙求我
初筮告再三瀆瀆則不告矣此文王所以起占筮之教
也夫誠敬不至則吾心之神明不存而神明之應亦爽
得不合之辭而猶曰神明之告我也必有他意揣摩臆
度遷就曲推強取以定吉凶以至狂妄僥倖悖亂之念
皆自此生者古有之矣是惑之甚也况世之占者忽略
滅裂䙝瀆𤨏細不敬尤甚乃欲以此求神明之指其所
之至於不驗又妄以為卜筮之理不可信彼豈知夫告
不告之道哉(雙湖胡氏曰朱子語錄吳必大問何以得爻辭與所占之事相應曰自有此理如今)
(之抽籖者亦多與占意相契若爻辭與占意相契即用爻辭斷如屯利建侯屯卦何以利建侯乃占得此卦者)
(之利爾晉文公得此卦而得國然萬一占病而得利建侯則又湏於卦爻之上别尋義爾汪公此論真足以發)
(朱子之所未發而且有以得文王之旨故詳識之)
新安文獻志卷三十四
