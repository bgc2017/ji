新安文獻志卷八十九明程敏政撰
行實(遺逸)
祁門李君(與廉)墓誌銘黃溍
君諱與廉字子常姓李氏其先唐宗室廣明之亂避地
東南至歙之黃墩兄弟三人析為三族居祁門孚谿之
槃田者曰鴻君始祖也十世祖秀有子六人六子而下
兩世合百有二人後益蕃衍遂為其鄉之望君曾祖諱
俊祖諱聖任父諱如深因所居以為號曰槃隠宋末干
戈未定之際里人皆賴以安母熊氏君於兄弟五人中
最幼熊氏出也生而秀異既長躬行孝悌侍父疾衣不
解帶者三年父沒四年而母亦沒居二親之喪動必以
禮俚俗誕妄不經之說悉屏去之葺先廬以奉其長兄
而别為諸兄築室乃依山結屋而居焉長兄官池之青
陽往省其疾越翌日兄卒其長子甫四歲次未晬奉寡
嫂扶護其喪以歸次兄繼卒而兩庶兄亦卒為經紀其
家事曾無彼此之間祖墓世遠多蕪廢率族人訪求而
表樹之割已田若干畝立祠於十世祖墓而刻其譜系
䧟寘壁間族人有子孫貧乏徙他郡而人竊賣其墓地
者有夫婦俱死子幼而人竊賣其土田者悉為出力盡
復其舊外舅姑沒撫其二子至於成人又皆死為立後
而葬焉諸姊来寧而沒者則為治喪而育其子嫁其女
從夫遠宦而老且病者則迎歸而為其子納婦俾職奉
養夫與子俱亡而無依者生則養之死則葬焉其篤於
倫理類如此君與人交無親疎各盡其情然剛直尚氣
節臨事果敢歲饑民相率盜取人粟長吏庸孱畏憚託
故避去君以為稍緩將滋蔓而為亂奮身勇往擒其首
惡餘黨皆駭散因出所儲以賑其不能自食者人尤以
是稱之所居有澗水出兩山間架石梁其上以便行者
暇日則治東園蒔花卉作亭其中而於其外疏泉為池
構屋其上乃日與賓客以觴詠相娛樂不知老之將至
也君平生最留意於大學衍義之書盖有志於致君澤
民之事矣慨念兄弟惟已獨存不忍遠去其親暨親終
服闋遂無復仕進意將終前一歲語其子曰為人子者
孰無雨露之思我旦夕且死其割田二十畝歲取所入
給汝祖墓祭自汝祖而上歲時展省不可廢也越明年
春分家祭君沐浴更衣饋薦拜跪如禮祭畢而飲福至
三爵即命徹去若有不樂之色坐至夜分左右請少休
乃入就寢席未温而形神已離君生於至元二十九
年正月甲寅卒於至正七年二月某甲子享年五十有
六娶吳氏有賢行後君五月卒子男一人曰元孫男
三人纉綽總女四人以某年某月某日葬于同里石壁
心田之原君初延致趙先生王先生而與為師友既又
聞滕先生會朱陸之學而得其同時君年已四十率朋
從往就講習焉建閣藏書將增廣以為義塾志雖弗遂
然與君游而接聞其師友之緒論者處則以善其身出
則能以才自見君未始有德色也君既葬宿昔朋遊之
士念之不忘於是王君壎以狀來謁銘予衰病之餘久
去筆硯顧念其舉也以義請也以禮不得卒辭銘曰
李氏在唐國之近屬散處東南為三大族君生盛時不
行而藏仁興于家善遷于鄉詩書之澤覃及士類是亦
為政豈必在位不居其功以遺後人孰為可徵石有刻
文
草庭程先生(鼎新)墓誌銘曾策
婺源北七十里有山㠣崌其下為三溪里清源程氏之
族世居之諱鼎新字晞說者篤行君子也是為草庭先
生予同守是州到官日淺其風土人物往往未甚知而
獨君之名日聞比至其鄉見所謂㠣崌之山峯巒&KR0886;崒
盤踞數十里是宜有異材秀士出於其間者雖不及識
君蓋已知其人矣居無何而君卒其家以君行之足書
者乞予銘新安程氏自忠壯公以勲業顯於陳十三世
孫湘為唐檢校尚書始遷婺源之三溪里里之程氏皆
其裔也君曾祖天益號友于祖中宏號肅軒父時震號
南溪君娶張氏二子元端元理君嘗以二程夫子之先
實出新安倡鄉人祠之學宫以風學者所著有隨筆
藁復藁學藁讀書管見講義二十篇嗚呼若君其
古所謂鄉先生歿而可祭於社者歟銘曰
生貴達達由命式究其行死貴名名已傳其或未賢行
既篤賢有譽晞說父何嗟乎不遇崌之陽封若堂吾銘
其藏視萬古其茫茫
伯會先生汪君(會)行述程文
君諱會字伯會姓汪氏徽之婺源苻村里人世業儒徽
在隋唐間為歙州其先有諱華者以才武知歙宣杭睦
婺饒六州軍事隋亂籍其地與民歸之唐封越國公死
而為神至今廟食不絶子孫最繁盛居人汪氏十望八
九始居苻村里者諱集距君十三世矣代有顯人君之
曾祖諱之和祖諱夢得父諱彦卿連世不仕宦而彦卿
以儒大有名於時學者稱為雨舟先生云君生而穎敏
讀書一覧即暗記十五六時出與里中少年才子結交
皆指目異之君亦意氣自許是時國家定江南未久士
失其業而君家故貧里中又當孔道數經兵火雨舟先
生性淡泊雅不事産業至無貲借屋以居又好賓客君
百訃經營以奉菽水不使其親有一毫不足之憂雨舟
先生晚多病客屢及門延話每移日修治藥物具酒饌
酬應無虛刻皆自君手或竟夕衣不解帶雨舟先生與
夫人鮑氏甚安之亦自慰以為有子也壯嘗買舟與商
人出鄱陽過九江望荆湖之墟悵然思親而返遂專意
於文學學益肆尤長於詩里之大家爭相延致使子弟
師事焉君亦不屑苟得意樂其人則一就之意不樂非
其人即舍去雖厚幣不顧也方科舉之未行也學者以
辭章相高君與同里許小山及滕叔野同祖汪又善先
生俱擅名當時時人目為四雋及科舉行始欲奮筆以
取功名連試連不得志有司乃曰吾志豈不如古人吾
命乃不如今人遂潛心經術稍變其舊業而一趨於周
程張朱之學不切切於章句亦不汲汲於場屋有自得
之趣焉見世儒好著述者病之謂其剥塞穴道反使先
儒正大高明之說鬱而不彰曰周公以後難言禮朱子
之前可註書論者以為雖有所激亦名言也君既卜築
浯溪之上頗治田園以自娛賦隠居詩九章四方傳誦
之家有横經之堂林木蔚然人號横經林嘗與許飛許
汻九日登牛丘山遡風長嘯人更號其山為三子山其
見慕如此集慶南臺所涖郡學六齋生徒尤盛非才德
重碩莫宜為之師君在吳中有以書幣迎君君至坐上
齋從容為諸生敷繹經義申規更約以類授業未數月
六齋翕然尊信之御史郡縣長吏里巷老人寓公過客
莫不稱其善是時君之子幼鳳先以進士貢春官出為
采石書院山長固迎養君君亦念諸孫欲歸教之遂如
采石留久之題詩壁間以示志遂歸至正七年某月也
明年七月八日年六十有九以疾卒於正寢君方疾而
召醫醫數輩投藥不效既而揮藥去不飲曰年老求活
何鄙也因正席而卧越六日日正晝或見有白氣如練
自身騰上須臾卒君倜儻夷曠遇人恒疏目簡節而篤
於大義母弟二人季弟弱冠得心疾君盡力視療躬抱扶
盥沐不懈嘗舟過饒之德興因省某氏姑適姑家疫鄰人
戒勿入君曰親親之義不可棄也即訪醫求藥以進之信
宿而返姑家疫尋愈君亦無恙從兄無子而弟有子留淮
且死屬君曰必以淮姪後我既而利其貲者強起為之後
君不聽卒迎淮姪歸以成從兄之託外家鮑府君無後君
求為立後不得歲上其塚墓時節設位以祭之賓客至不
問家有無傾倒欵洽極歡盡禮乃罷與人處嘻嘻善談謔
無町畦或有過面責之不恕人服其平往往有鬭爭是非
者皆来求君自直解去無所恨其卒也雖疏遠哭之如至
親平生為詩文至多輒棄其藁裒諸朋友中得散逸若干
卷藏於家君娶同邑戴氏女有淑行先君二十六年卒子
男四人皆有才學長伯麟次仲虎次幼鳳次無斁無斁出
為舅氏後女二人長適同邑程顗次適俞福夀孫男八人
大有少有東有天有舜有找有西有太有女三人以其年
月日卜葬于鄉之環珠里環坑源子與君先世故有連君
弟視予予嘗共君讀書許氏之見雲菴是時君之子未學
也予入京師數年歸而君魁然為儒先長者諸子有以進
士舉者矣予嘗謂君才氣磊落當見大用不恨遲暮而竟
委棄如是耶抑將大其後耶君卒之二年諸孤因里人呂
君誠舉進士来京師請述君之行將乞銘刻墓上以石且
曰諸孤寒微方自念何以得當代名公大賢一言以為先
君重有胡默先生者来言一夕夢先君求筆問何筆先君
以朱書廷心北筆四字于壁覺而莫曉其故蓋先君嘗遇
今浙東僉憲余公於采石舟中辱與論詩先君未嘗忘先
君有知其啟諸孤以是乎問之胡君而信嗚呼生而學不
得用於世死而神通於人亦異矣哉乃為叙次梗槩如右
以俟立言君子擇焉
洪府君(味卿)墓誌銘程文
歙之南有大族洪氏予所銘者味卿府君之墓府君諱
洋字味卿世居王干里其先十八代祖政自睦之遂安
徙来至今環里中數百家皆洪氏無他姓府君之父諱
雷轟以擒績溪山民之首為亂者為黃竹慈湖兩鎮廵
檢比改官卒祖諱儒當至元初王師討叛將李世達儒
以家財具牛酒迎軍昱嶺關主將嘉之辟令歙辭優游
以夀終稱長者曾祖諱範宋處士府君生有大志倜儻
好學為羣兒豪稍長能飭歛代父廵檢君持家凡調度酬
應官府鄉閭出内錢穀之事具有條緒廵檢君賴之隠
然為一族之望矣廵檢君卒事母吳夫人益謹歲時節
序杯酒堂上率婦子弟姪拜舞為夀莫夜懸簾張燈
笑語欵洽吴夫人歡或至夜分不寐親黨傳相勸美黜
隂陽家言舉兩世四喪費皆自已出還仲弟復之出為
伯父後而生産素薄者于家同食與衣約與均財撫季
弟英寡妻弱子使有所成立聘名師教子斌聞婺源胡
君默之賢即迎至家躬率子姪師事之胡君者跌宕不
羇竒士也或夜半燃松明登山聽泉或祁寒著屐臨溪
上玩雪少不如意輒求去人指以為怪誕府君愈益禮
敬不敢以主賓故與鈞故胡君樂為之留斌學之成胡
君力也素好賓客東西行過其廬者一以禮意傾之人
人自以為得所欲常養廐馬數匹以給迎送客至如歸
初避宋末兵亂移居覆船山下逮府君始奉親還宅故
址鄰大道云年四十又於宅東數百步規園一區決泉
開涇手蒔名花美竹槐柳果蔬雜樹其中休則誦詩讀
書以詠歌聖賢之道曰用世非吾事也吾將老是焉已
天歷元年四月十有五日以疾卒年四十有六府君平
居辭氣嚴毅少許可人有是非曲直一處以公鄉閭訟
爭者多詣府君求直其有私為不善者輙相語曰洪公
聞之寧無媿乎自府君之没里中訟爭紛然強暴相陵
弱寡不能伸一喙人始嘆曰安得復見洪公以白吾心
也府君没事有所欲為與為而未竟者子斌皆能成其
志卒為之娶同邑鄭氏女生男一人斌也女二人長適
績溪高若泉次適鄭夫人兄弟之子元秀孫男四人莘
生善師萱慶慈夀生以至元二十年正月十六日葬以
後至元元年閏卞二月十九日墓在里東之慈溪烏山
後十有三年斌以鄭先生玉所為狀来請銘予固辭斌
固請拜且曰久願有待也予悲其志讀鄭先生狀謂曰
子之先君子才足以用世局于山林之下無能知而起
之者得鄭先生而益彰鄭先生狀約而文質而信予不
能易鄭先生一辭乃綴之以銘銘曰
一石之美遠或致之一木之良小或噐之士懷竒抱異
而世有不及用人有不及知赤兔在野駑鞭而馳蕭敷
艾葉委彼蘭芝天者斷可識而人者誠可悲嗚呼百世
之下慈溪之上有式車下馬而過者非府君墓猗我銘
其碑
處士黃公(孝則)行狀趙若惺
公黃氏諱孝則字誠夫號德菴歙之衮繡鄉人十六世
祖璋自祁門左田徙歙西九里號黃屯曾孫芮唐孝子
名見史傳後黃巢之亂舉族避兵渡溪北墓側居焉至
公高祖邦俊曾祖慶長祖淵世有隠德父大受母程氏
公自幼聰敏噐業過人初就塾師大竒之長觀書悉能
通大旨十有七歲父卒兄孝善亦蚤世獨奉母撫其姪
金聲不幸又喪撫其姪孫泰俾成立俊聲日起由是鄉
之事無巨細咸推公主維有訟者必先質之公正其曲
直或相責而退或望廬而返里有父言子不孝者公告
戒警諭父子感泣慈孝終身宋末李銓為徽州招討使
公素與善欲辟從仕不起丙子天朝兵至城附銓急遁
女幼不能負以託公諾之撫訓成嫁之與已女同至元
庚寅歙潛口松源等處盜賊並起居民駭散公撫諭一
鄉獨安避寇者多依焉監郡瑪蘇庫公總兵来討公釃
酒勞軍力言玉石不可俱焚遂留軍中擒其渠魁淩六
乙而返餘黨復肆猖獗議進兵屠之公復諫曰殘寇未
悛當諭之恩信示之禍福使其来降不降誅之未晚監
郡感其言遂給招安旗幟命公單車入其營賊見之以
為官軍至擂鼓進兵欲刃之公下車正色自道姓名曰
汝元惡伏誅更復何為吾念汝良民不得已而從逆今
領將軍命至招汝来歸汝若改過當全汝父母妻子安
業如故汝若不悛官軍復至無噍類矣賊知公名德皆
羅拜曰更生之賜敢不聽命遂投戈感泣率其黨三千
二百人各携妻子来降拘其噐械數千納之官各鄉之
避寇而他者皆復田里賴以安全監郡公議以功授廵
檢使撫降民公笑曰吾豈屑屑為此者辭不受時江淮
行省委前徽州路總管許楫寧國𣙜茶使司茂巴爾提
舉到郡招諭歙境已平上功都省除命未下而公卒元
貞乙未閏四月二十三日也年六十一男天麟有才德
後公十五年卒孫儒夀觀夀長者署烏程縣校官次從
師曾孫塾亦幼慧類能世其家者公嘗營莬裘于所居
之西北曰葉干以大德丁未二月奉匶藏焉其右以公
之室陳孺人祔孺人進士夢松女儒家也既歸公事舅
姑惟謹撫男女有恩待物寬和持身慎約後公十八年
以皇慶癸丑正月二十一日即世女名友弟適許鵬南
亦儒家子儒夀兄弟將乞銘于世之大手筆以若惺知
公為詳俾狀其行自惟涼薄語言不足動人文辭不足
孚衆屢謝不置叙其梗槩以慰稱揚光美之盛心而實
不足以盡之立言君子更詢里中耆舊則庶幾矣延祐
五年十月吉日里生趙若惺狀
鮑仲安(元康)墓表鄭玉
仲安諱元康予友鮑景曾之子也予與景曾交時仲安
方讀書家塾未嘗與人接予又以負薪之役奔走四方
不遑家居故仲安未予識也仲安勤於讀書自經籍外
諸子諸史以及山經地志岐黃醫書孫吳兵法與夫佛
氏經典神仙家延年長生之說無不研究而尤以修飭
行義為先及予終飬優遊林壑以故人子弟來從問學
一見即曰前所學者皆誤也吾今而後得聞聖賢之正學
矣於是月從事於五經四書而尤盡心於易日讀
一卦周而復始玩索有得輙筆記之且曰上下繫辭夫
子所以翼易程朱之說嚴謹簡略盖引而不發學者宜
盡心玩索使與六十四卦三百八十四爻相出入字字
有所歸宿方為有得嘗語人曰自吾從先生游於體認
道理識所謂活潑潑者於應事處變得經權之說焉景
曾晚年仲安尚在幼冲已能出其智謀佐其家政及景
曾大故仲安既除喪即曰先人勤苦起家盖欲積有餘
以及人况聚而能散禮經之善教也元康敢不力廼以
其歲所入十分為率三分以膳老幼與凡家用三分以供
公上貢賦及官府百費二分積蓄以待水旱一分賑恤
族黨姻戚鄉隣自親及疏各有等差又一分貯之别所
以待親友之有患難者隨其輕重量力周之遣嫁孤女
收養孤子義之所在知無不為休寧有務官以虧課鬻
二女䧟倡家百計求贖之使復為良設立社倉時其出
内以濟里社之貧乏弛其息不取又嘗欲置坊局儲善
藥以救疾病為不樂善者所沮朱文公舊有祭田百畝
為族人之無藉者所盜賣朝廷既立文公之廟于婺源
訟之有司數年不得決官民交相詬病景曾嘗語仲安
曰他日稍有贏餘當以其價予民而歸其田于廟至是
仲安追思景曾之語鬻其材木之山得錢為中統鈔者
一萬五千餘貫而文公之祭田始復其他濟人利物之
事累數之不能終事母程夫人尤孝謹求新鮮于山澤
取珍異于蘇杭時其食飲體其温清無不得其志焉至
正十有二年二月紅巾賊至饒州仲安與鄉人集丁壯
結保甲捐財出粟以供費用及賊至婺源知官軍皆敗
走度民力不可支乃籍鄉里之貧者計口給粟使携老
幼入山逃避四月郡城䧟賊購予甚急予將死之仲安
謀於諸生曰家破可以再營先生死世豈可復得吾將
傾家以解是難乃使其從子深與吾弟璉以計行賕諸
賊予始得免九月大軍克復仲安與深璉首起義兵應
之出入山谷勞苦成疾病且革譫語惟云殺賊十一月
十日卒年四十有四吾邑之人遠者奔赴近者巷哭皆
如喪其親戚骨肉焉予使深主喪事是月廿日出仲安
之柩于外以待卜葬越三日賊復至家遂燬焉柩獨無
恙人以為積善之報仲安天資高卓識見過人自其幼
時為學已與流俗不類及從予遊講貫益精踐履益篤
乃率同門為予築師山書院聚學者而肄習焉予方將
以講授之事屬之仲安仲安亦將有不得辭者而遽死
也豈天喪予乎天喪予乎乃叙其梗槩立表墓上以識
予之所深痛云
鄭府君(以文)墓銘王褘
歙有隠君子曰鄭府君既歿之十有八年其子德裕始
奉執友唐君桂芳所為狀以銘来請德裕之言曰先君
子德有以成已而夀不及艾也才足以用世而名不及
顯也惟是葬且久而墓上之石猶無文以刻先猷遺範
將無以暴於後世不肖孤之罪何以辭今幸獲交於執
事不朽之託竊願有請也予惟自昔君子負其所有生
不克表著於世死因泯泯而無傳者衆矣今德裕獨能
圖其親於不朽其可謂孝矣廼閱狀迹其所列與德裕
言合且唐君其鄉先生也為言尤可徵則為按狀序而
繫之銘府君諱以文字彦章鄭姓世為徽之歙縣人曾
祖南鳳宋廸功郎江東提刑司幹辦公事祖申道宣教
郎父昭祖元奉訓大夫江淮等處財賦都總管府副總
管奉訓公先娶許氏生二子長曰淵承事郎平江等處
財賦提舉次曰深再娶羅氏宋朝列大夫龍圖閣直學
士吏部尚書汝楫之六世孫奉直大夫新安通守鼐之
女生子二人長即府君也府君生而凝重狀貎偉然甫
七歲氣象如老成人讀書過目即通大義為詩歌語出
人意表奉訓公愛之甚延名師訓教之常曰此真吾子
矣不幸奉訓公遽捐館承事君方遊京師縱萬金以結
客久留備宿衛而深又蚤世於是府君獨奉羅夫人理
家政内外井井有條遇事應物隨其鉅細緩急處之若
絲理櫛比不少紊年饑減穀價三之一以賑貧乏鄉黨
宗族稱其厚德無間言而産業視舊日益加承事君之
家食也治園池搆亭榭日與賓客壺觴絲竹以為娛府
君左右承順得其驩心而羅夫人春秋高且寢疾久府
君奉湯藥惟謹夜則稽顙北辰願減已年以益母夀及
居喪哀毁骨立人有所不堪撫承事君之子咸有成立
女各得所歸其孝友純篤有如此府君識度明朗氣和
而行夷雅不嗜仕進而樂從賢士大夫游與之游者咸
服其德噐自謂弗及也至正癸未郡府列其行義上於
行中書南行臺楊公衍飭曹公復亨皆名御史也復剡
薦之當得官不報壬辰之冬盜及其境以物色求之將
強之出府君憂憤疽發於背而卒十二月某日也享年
四十有九元配程氏浙東宣慰副使相之女繼室吳氏
子男二人長即德裕次德堅女三人適汪誠程輻戴琥
葬以甲辰十二月某日葬在寧泰鄉小千山之原銘曰
有豐以殖之孰奪而嗇之有振而擇之孰閼而抑之吁
嗟乎惟命實職之施之獲之子孫其食之我銘以勒之
過者式之
南雄路儒學正白雲先生唐公(桂芳)行狀
鍾亮
先生姓唐氏諱桂芳字仲寔學者稱白雲先生其先始
祖諱承昈京兆人從宋高宗南渡為新安太守子孫因
家焉曾祖諱廷雋宋登仕郎祖諱虞治周禮以待補出
身由婺源嚴田李氏繼登仕後配程氏無子側室有子
二人長諱元字長孺號筠軒即先生考也博學工古文
名重于時徽州路學教授致仕妣徐氏端重柔淑為閨
門楷範先生生於戊申正月三十日甫十歲授業於鄉
先達杏庭洪公潛夫之門日記經史穎悟絶人每篝燈
夜讀吾伊之聲達旦雖隆寒盛暑疾疢不為之輟教授
公愛之甚每夜分以杖叩閣戸曰汝休矣勿過於勞也
年十五侍教授公游吳庠受毛氏詩於錢公水村龔公
子敬卒業而歸期待之甚至弱冠貢于有司不利客金
陵聘明道書院司訓再聘司訓于昇庠一時名公碩儒
若李公青山其二子伯羽仲羽楊公志行丁公仲容李
公晉仲陶公主敬接識之頃莫不噐重之而商確詩文
咸加推讓後主句容杜叔良家塾監察御史楊公弘正
以文行薦閩南教職御史曹德昭復催舉遂擢建寧路
崇安縣教諭始至生徒星散學宇傾圯於是重修孔子
廟庭建齋舍秘書彭公炳元亮為紀其績築杏壇自為
文以記之時右丞烏克遜公良貞幹卿僑寓崇安深加
噐重開東閣以延之而右丞子煜平章吳公可堂姪琰
御史王公德美子通御史朝用子巴延不遠千里從游
講下師道嚴肅諸生雲集翰林待制杜公清碧擅知人
鑑嘗曰内附以来崇安教官當以唐公清才懿德為第
一人以滿代去御史安公止善再舉入廣選銓南雄路
儒學正未赴丁内艱先生居二喪哀戚號泣毁瘠若不
能為生嘗以報親未足買田附祀於西山庵又買田搆
祠於藤源以奉祀事未幾壬辰淆亂蘄黃盜起挈家奔
竄老幼匍匐僅全性命而已丁酉秋我朝龍興平定海
宇天兵東下而歙之版圖先入職方氏戊戌太祖高皇
帝駐蹕於歙訪問耆儒而僉院鄧公愈以朱升唐仲實
名聞召對稱旨有尊酒束帛之賜事載實錄鄧公嘗以
禮羅之俾掌儒學秋丁祀事牲醴蠲潔禮儀嚴整值三
獻未終知府魏公均祥飲福受胙而悍卒遽攫其肉以
出先生惡其瀆法盭禮立殿階上朗讀紏劾之文左右
莫不震懾為先生危而鄧公尤加敬焉退居槐塘上為
宋故相程公元鳳之鄉授徒家塾買田築室廬以為終
老計所居之園前列三峯乃扁其居曰三峯精舍提刑
按察司僉事三洲陳浩記之舊友僉事喜山公行部下
車延見相與叙話疇昔酒酣先生大噱起舞太守李公
訥命繪為圖嘗私謚晉陶淵明為酒聖陶先生唐王無
功為酒賢王先生自稱酒狂唐先生凡歲時令節先生
以圖像祭享設酒漿陳爼豆舉觴浮之不至沉酣不止
或披衣哭泣歌笑以自放識者以先生有託而逃蓋佯
狂云門人呂旭特著以傳于時居無何駙馬都尉王公
克恭太守魏公均祥俾攝紫陽書院山長先是書院在
南門外燬于兵燹先生謀度地移建于東關縣學旁凡
士林中勸相木植瓦石搆正祠三楹兩廡十楹門屋三
楹中肖文公傍肖西山勉齋以配享焉宋理宗朝賜紫
陽書院四大字其二穹碑龜趺墮城濠中雖經兵革甃城
垣而二碑巋然不毁衆以為復興之兆也至是先生興
剏果驗戊申太守胡公善暨同知何公翔卿禮延於紫
陽書舍開講壬子千戸唐震朱興卜築於登瀛坊尊以
師席訓其諸子甲寅夏復築室於烏聊山麓故居舊址
扁曰文夀堂日以訓子授徒為念雖蒼顔白髮而游心
經史以自娛樂是年秋七月忽嬰卜子夏左丘明之疾
然而雄篇巨帙論議英發氣不少衰志不少挫毅然以
道自任而不以盲疾廢當時士大夫學者翕然宗之
辛亥夏五月患腹疽之症伏枕幾七十日疾已小愈七
月廿又一日申時子孫環侍作贊曰兩袖清風千里白
雲蕭然而逝享年七十有三配江氏先卒三十年有男
一人曰文虎以明經舉任四川瀘州江安縣丞秩滿調
廣西鬱林州北流縣丞以疾卒于官女二人長順德適
鮑添寧次愛德適張仲啓繼室全氏有男四人曰文鳳
歙庠司訓以文學舉除江西興國縣知縣改任趙府紀
善曰文麟曰文奎以能書徵纂修文淵閣送吏部曰文
楷孫男十有二人家慶江安家煜家興俊民永安保添
民夀民信民祺民樞保牧民女孫十有一人長慶適汪
慶師夀慶適潘某月德適程遇懿德適汪宗德淑德適
汪討得靜德適程繼祖添貴適吳益閨秀適鮑某閨賢
適吳綿遠曾孫男十有四人桐孫官孫賓孫蕙孫芷孫
佛蔭茂支希孫佛希茂端茂萱茂美榮孫茂英曾孫女
十有二人以癸酉十二月廿又六日窆于孝悌鄉呂家
林癸山丁向以全氏袝先生身長六尺二寸美髭髯雙
瞳如點漆面如紅玉氣豪邁老而彌壯雖遭困躓浩如
也每當貴客廣會酒未酣清談娓娓議論風生座客傾
聽不敢忤視人人畏服而尊敬之其為文一以氣為主
辭嚴而理正及其成也神驚鬼愕意態横出勃勃如春
濤起湧令人歎賞其為詩清新流麗出語驚人而聲調
格律鏗鏘瀏亮讀之琅然愜聽有武夷藁白雲集略四
十卷藏于家先生生平澹於利慾輕財尚義與人交洞
見肺腑不事邊幅而性孝友最隆於教授公敬愛盡禮
先生留金陵崇安凡遇生辰嘉會必刻期而歸致遠方
珍果異味以為親獻於諸兄弟怡怡愉愉克勤友恭於
朋友危苦則賙䘏之患難則扶掖之以協於義此先生
履歴行事之大槩也予忝與先生之次子藩府交十有
七年矣凡於議論之際文字之間得聞先生為詳而文
鳳嘗以先生之行述未有能紀之者潜然以請予以僚
友之誼不敢固辭文辭蕪陋固不足以發揚盛德之萬
一而當世宗公鉅儒顯而述之則有待也遂銓次其言
為事狀一通以俟執筆者采擇焉永樂十二年歲在甲
午春正月望日狀(按戊戌年十二月庚辰上自宣至徽召故老耆儒訪以民事有儒士)
(唐仲實姚璉者来見上問之曰喪亂以来民多失業其心望治甚于饑渴吾深知之仲實對曰自大軍去)
(後民獲所歸矣又問曰鄧愈築城百姓怨乎仲實對曰頗怨上曰築城以衛民何怨之有必愈所為廹促以)
(失人心即命罷之又問爾能博通今古必諳成敗之迹若漢高祖光武唐太宗宋太祖元世祖此數君者)
(平一天下其道何如仲實對曰此數君者皆以不嗜殺人故定天下於一主公聖明神武兼數君之長驅)
(除禍亂未嘗妄殺出民膏火措之於祍席之上開創之功超於前代然以今日觀之民雖得所歸而未遂)
(生息上曰此言是也我積少而費多所給于民甚非得已然皆為軍需所用未嘗以一毫奉已民之勞苦)
(恒思所以休息之曷嘗忘也仲實等曰誠如是民之生息可待矣上曰有不便者盍盡言之仲實等拜謝乃賜)
(諸父老布帛撫慰之而去)
程先生(平)傳汪叡
先生名平字德正徽之績溪人也徽古新安郡程為著
姓皆祖梁忠壯公靈洗簪纓不墜至平三十有六世矣
先生幼夫怙恃然禀性温厚恭恕言貎恂恂與物無競
鄉里稱之素與里人張德良友善洪武初德良坐鹽價
事罹法罟凡百餘人而波及先生御史廉得其情喻之
曰灑於衆則汝免矣先生起謝曰家世業儒非義不敢
為平不幸為人所誣而又誣人欺天者也天可欺乎寧
以身待罪御史深歎異之尋謫延安與郡人朱仲杰偕
行仲杰悍戾不以道相遇盛暑同休憩道旁樹下仲杰
曰德正守行李我前問店乃趨酒家久不至俄暴雨水
漂其行囊先生自救不暇仲杰還盛怒責償於先生先
生如數償之不與校迨至延安仍與同處仲杰以醫自
託于梅百戸明年仲杰卧疾知不可療以其所有盡寄
之梅曰必吾子至乃可付之既卒梅調守他郡仲杰死
先生又備棺椁衣衾而舉之或曰其人待子如是獨無
憾於中耶先生曰彼自虧其德耳且與同郡而生同患
難而来死無所歸於我乎殯聞者莫不歎服朱氏子德
生以母命来省覲行至汴聞其久已死而囊篋又為梅
百戸挈之他往中道還家紿其母曰吾買地葬父于城
東矣又出其所携衣曰此父遺物也越三年庚申先生
子寔往延安省侍遂命負其遺骨歸績溪信報朱氏子
令迎柩還葬德生怡然不復顧丙寅秋先生自延安歸
知朱氏柩尚留殯後園不悦曰延安數千里尚為負之
歸由績溪距休寧僅百里豈可九仞之山而虧一簣之
功乎且其子既紿其母必慚懼不来即命孫通為送至
其家其接人待物存心忠厚每如此子寔字以誠亦剛
直尚義有族弟以忠由河南永寧令轉知潮州程鄉縣
洪武乙丑以忠之子泰乙年稍弱屈實與偕中途聞以
忠因事繫獄偕侣求回寔變色責曰汝父官所坐事正
當捐生赴救舍之而歸獨何心乎偕侶曰將如瘴癘何
復叱曰但當力以赴援瘴癘非所恤也至潮陽月餘乃
還過文江果以冒瘴而殞年五十有一丁卯冬其子通
冒風雪往奉柩歸葬通年二十三由邑庠升禮部試入
監學
論曰先生忠信人也古人有言忠信之人可以學禮孔
子亦曰必有忠信如丘者焉夫忠信質之美者也由
之以學焉斯可以為聖賢矣嗚呼急功利尚姦詐亦
云極矣焉得有如平父子者之死不違信義者乎之死
不違信義是宜作傳以傳不朽故為程先生傳
程氏(國英)墓誌朱升
士之立於世也莫大於報本善其親以及其族里達則
施於一世斯可謂報本矣夫天地生我者也秀氣毓於
山川慶源於宗祏而禮託於父母斯四者有身之本也
父母劬勞不忍言也已我之生也而立也族之人由親
而疎邇而遠其愜我謂何妣祖之願於我者猶我之願
於孫曾也存恤所以為不忘也顯揚所以為不辱也
曾是不顧念雖爵位壓朝著勛名滿天下可以不靦於
族里可見翁媪於地下哉果無媿於天地生我哉吾是
以於里人程國英而有感也國英幼不好弄長而知向
學既冠慕古人為壯遊遊商迤至滕薛城有任中丞某
者致政里居國英事之數年道德之懿文獻之粹日有
所得至正四年年踰三十南歸往役于縣縣宰唐子華
名士也苦縣事煩弊不理歎曰安得一明快吏集吾事
乎一日覩國英於庭而異之與之語有契執其手以上
曰吾事濟矣且使佐治詰捕事國英感激道不隠賢凡
其學之所及而力可為者勉勉焉官若民咸賴之凡胥
吏恒態官民所病者人不得以幾微疵議之也十二年
蘄黃兵蹂郡邑自是四五年間勝復者不一殺傷餘燼
東奔西避所謂出百死得一生者而能間關委曲於勝
負之間家之人無失所者里之人卒以保完無罹横禍
者風波既定縣之竟内視平時不耗斁如此鄉者百不
一二焉故居臨驛道既燬矣乃作新居於水東重屋面
山正為屏樹名之方山樓居之右圃中有亭曰時止日
灌蔬種花竹可憩也亂後有此可謂樂矣弟祐早亡孤
遺三人長者亦不滿十歲既成立之皆有家矣兵亂時
縣之官有身罹禍而遺無依者二人亦既成立之矣新
居且完祀有祠堂客有館矣里人之相處有禮俗供公
上有程下至為舟以濟涉皆有常惠矣於是郡縣舉為
賢良以病不能行數月竟得終於牖下明年其子宗奉
治命以葬以客陳鑒狀請叙以表其墓焉叙曰徽州休
寧縣黎陽鄉懷仁里國英所居也仁其名靜翁其號也
東晉新安太守元譚陳開府儀同三司忠壯公靈洗其
上世也號南溪翁者其先祖也考諱端而妣之氏沈也
夀童者子宗之子和嘉善者弟祐之子也張悦吳寧女
子子之夫也趙庶者孫女夫也延祐甲寅九月二日其
生之時吳元年六月一日歿之時也其配徐氏先年七
十卒葬于時止亭右側國英所自營而今合葬焉者也
嗚呼國英有田劣一頃家餘貲不一金僅效小用於邑
之事而能知以報本為大而力行之立其身善其親及
其族里所就如此使其稍進於是效一官以展其才用
得田禄以周不足必大有可觀者而止於是常情慊之
矣昔鄉先生鄂守羅公作忠壯公廟記首叙夫功名之
士不可以歸見鄉黨族人者讀之感泣羞愧者十人而
七八嗚呼若國英持其所就可以見忠壯公於廟廷矣
而又何慊焉故樂為叙之而復頌之以詩也詩曰
若稽田是薦蓘貴者身身有本身之本道之存葛與藟
庇本根程君無官寡貲力鄉閭喪之踰親戚江濱之積
碣數尺泊舟觀者勸爾德
故城縣丞汪先生(德懋)行狀趙鎖
先生諱天應字德懋以字行姓汪氏世居新安唐初越
國公華保鎮六州賜廟食其長子朗州法曹建二十二
傳至良佐族益蕃衍自歙下堠遷休寧羅墩距萬安不
一里許先生七世祖也先生曾祖庚宋太學生元初不
受徵而死妣朱氏祖鼎元浙東茶鹽都轉運司副使妣
金氏考通饒州路税司提領妣吳氏先生六歲失怙母
鞠育之比入小學發憤勵志雖隆冬盛暑未嘗釋卷久
漸成疾乃闢家塾萬川之上延環谷汪先生而受業焉
既又從學東山趙先生遍謁諸前輩若待制師山鄭公
學士風林朱公春坊貞一汪公東阜陳實卿隆阜戴尚
文俱相師友同里任夲初則相視若兄弟然講貫尤密
於是學問大進經史悉通環谷先生嘉其篤志以清苦
名其齋業益以精其究麟經尤深達其旨嘗以疑問請
質東山先生凡三十餘條究極性理之說遠近爭聘為
師先生隨材施教不厭不倦子弟各有成就至正六年
縣尹唐棣徵各郡名儒扃試延前貢省元李廉為主文
外郡来就試者五百人僅取二十五人先生與焉值疾
作不果行元末兵興避地松蘿山中至正丙申院判汪
公同兼保領鎮休寧起義學于商山延先生為訓導居
數歲聖朝混一洪武辛未春以秀才被召擢故城縣丞
抑強扶弱涖政廉平不苛以察私謁無敢闖其門居歲
餘為逋租事所累謫居鳳陽遺書戒子云古人處困而
亨儉德可以避難最是日用飲食要節儉我清苦自名
故難中易過毋以我言為迂所藏經史子集宜珍藏之
又寄詩以勉其從師講學雖居顛沛未嘗頃刻忘讀書
之志三載而終夀五十四訃音之来聞者莫不哀悼生
元至治二年壬戌正月十三日殁洪武乙卯九月十三
日葬鳳陽府鍾離縣西南十五里曰西屯娶石嶺吳氏
有賢德事姑孝能口誦孝經諸詩性弘雅人未嘗見其
出傲言善理家不以勤先生無子立兄恭之次男正宗
為嗣二女長適邑南程公善次適同里邵彦實孫男二
長諫次回回以俊秀選為邑庠弟子員惟先生家世儒
業孝友天至性資嚴毅衣冠整肅平居交接儀容儼然
親族長幼莫不敬畏幼孤親訓之學底於成而先生事
親雖流離之時養志不違安人歿於艱危之秋而先生
喪葬盡禮清修苦節甘於淡泊客至終日危坐談論道
義無倦色雖習舉業而古風近體尤典雅可追古人而
不苟作環谷先生編春秋纂疏及輯通鑑綱目考異先
生時與折衷及東山先生之没尤篤氣誼蒐其平日所
作詩文編次成帙以傳鎖以先叔東山之故叨陪先生
几席甚久勉勵訓誘受知惟深兹忘其固陋述先生履
歷大槩俾来者有考而立言焉時洪武二十二年四月
望日門生趙鎖狀
徵士程君(吉輔)墓碣銘薛遠
太常卿兼翰林侍講學士程君以書告遠曰惟先高大
父徵士君之葬未有銘先襄毅公欲請於執事未果也
敏政不佞嘗摭拾遺行為阡表一通然違世既遠事多
漏書近考諸公牘家乘而諗夫失爵之故謫戍之由尚
未之白失今不圖則使先德遂將冺焉敢以為請遠與
襄毅公同榜進士平生之託豈可孤也乃序而銘之序
曰君諱吉輔字昌祐晉新安太守元譚之後也太守十
二傳至梁將軍忠壯公靈洗又十四傳至唐御史中丞
都使公澐子孫極盛其居休寧陪郭則自中丞次子南
節公始南節五世生宋開州團練使全死節于金子先
孫永竒並受學朱子永竒五世生榮秀君曾祖也元江
浙儒學提舉妣劉氏彭城縣君祖文貴饒州路德興縣
銅冶場提領妣鄭氏考社用薦為承奉班都知不赴妣
吳氏生二子長即君次國勝事太祖高皇帝為帳前管
軍上萬戸死節偽漢追封安定伯加贈開國輔運推誠
宣力武臣榮禄大夫柱國安定侯謚忠愍廟食康郎山
君生而端慤氣宇不凡美鬚髯長及半體見者以為異
人從學陳實卿趙子常二先生涉獵諸經史尤好兵律
星筮之學要必為有用至正末紅巾盗起婺源人汪同
起義保州里忠愍侯發兵應之君悉力持家以佐軍需
會天兵下徽州衛國公鄧愈得君兄弟竒之送京師入
見君固辭乃留忠愍侯置帳下而釋君還洪武庚戌詔
江南諸郡縣大家一人赴闕君與行上親御奉天門賜
宣諭將留官之君復辭歸丁巳求諸功臣後而忠愍侯
無子有司以君應詔時汪公廣洋為丞相汪公之先居
休寧旌城忠愍侯夫人其從妹也君因客其家汪公為
言于上將俾嗣爵而難作君亦被繫獲免凡汪公建白
一切報罷君既歸益韜晦郡邑累徵辟皆不就壬子黃
公希范出守徽郡與休寧令有舊好令數遣君遺書黃
公黃公雅重君每事咨訪或屏人與語至夜分乃罷是
歲太宗文皇帝入靖内難黃公被罪休寧人有憾于令
者奏其事詔俱逮之君之子杜夀亦上言某嘗以書算
在官與黃公致書者某也老父實不知由是令坐重辟
而杜夀發從戎河間君居家嚴而有法尤篤於行義周
貧䘏匱至傾囊弗恡晚歲家益落去隠邑之葆真山不
復問世事日與道流者居怡然自適初伊川先生子孫
從南渡居池州一還居休寧與陪郭程氏互相擇繼君
雖出南節實伊川之裔也永樂戊子十一月十二日終
于家享年七十有九距生元至順庚午十二月十五日
配吳氏同里人克相君子婣䣊稱之卒年八十有五合
葬縣東北三里水橋干子男三人長即杜夀累贈兵部
尚書兼大理寺卿次元泰福建尤溪典史次道宗孫男
五人長晟初贈吏科左給事中累贈官如其父次斌次
昱次宣次旭曾孫男八人長信正統壬戌進士歷官中
外為時名臣贈太子少保謚襄毅次佲瀋陽中屯衛指
揮僉事次倫次儉次偉次俊次傑次佾玄孫男十九人
長敏政成化丙戌進士及第歷今官正學高文時論攸
屬次敏德詹事府主簿改判蘄州卒次敏行敏功敏文
敏通敏事敏聰敏時敏恕敏膺敏芳敏亨敏哲敏庸敏
宏敏才敏堅敏導五世孫男八人長垣早世次壎錦衣
衛百戸次圻次塏次㙱次墰次堂次埏銘曰
嗚呼蒼天報施善人不在其身必在子孫卓彼程君趾
美韜真勲猷未建而發祥于曾玄者甚偉爵秩未加而
延慶于武衛者方殷惟前之屈惟後之伸是宜執筆大
書為來者勸而永其聞乎
孝則居士程君(可紹)墓表趙汸
君姓程氏諱可紹字致和徽之婺源人也其先世居邑
之鳳嶺至君之高祖宋待補上舍子敬遷高安鎮西居
焉曾大父仲賢大父震昌父子英皆鄉義士而君承先
世詩書之澤幼從伯父林隠公復心與雲峯胡先生學
修身謹行克自樹立鄉有不給者周之有急難赴救之
里有税場官每事咨君得無敗事他如葺橋舫以濟涉
施湯茗以惠暍者一鄉德之中年由高安鎮西徙居中
市溪北築亭水濱曰觀瀾為延師教子之所危學士太
樸為書二大字揭之楣間至正戊子汪尚書叔志胡山
長世佐朱進士公遷皆詠識之居之左起屋立龕奉先
世神主取大雅詩語題曰孝則堂丹陽尹黃公子厚為
之記刻朱子孝經刊誤以勵後學鄉先生仲魯汪公伯
武王公為之序而林隠公與之編輯世譜勘訂經傳惟
日不足歲壬辰紅巾盜起時下令民有擒賊首從者予
爵有差趨令要爵者比比然君曰人生富貴各有命以
人命而易功名亦奚安哉鄉之蜂屯蟻集者君以正道
化之多屏息癸巳冬母孺人以夀終君居喪盡禮一門
四世雍睦如初是歲旱遍野憂惶君齋禱于禾嘉潭龍
湫而雨甲午又旱君發所積以賑不足則散所儲帑帛
問糴他郡人以是益賢之丙申挈家避亂衢饒之境邑
之豪士首辟君辭不赴語使者曰人生百年遭此厄偷
生為幸何意功名乎再避難德興之文港蘆坑臨終語
諸子曰風塵澒洞至此極矣謹身保族若等勉之言畢
而逝君生元貞丙申三月二十一日没至正丙申十一
月十一日享年六十有一娶同邑中山隠者祝公夀朋
女諱隆性慈惠篤孝敬閨門肅然一宗慕之生大德丁
酉四月十二日没至正乙未十月二十五日子男二禮
用達道女四柔德適潘潤德適呂意誠適張意德適李
君墓在里之南岸之原噫君昔與予遊師山鄭先生之
門情好深厚其婿貴武呂公西岷李公復以武備咸集
雄峯翼繼又以文事會徽府而禮用達道明敏博達信
君之德為有後也一日達道過予東山精舍奉君行狀
再拜曰先人捐世今已五年生不能致孝養歿不能發
幽光為罪大矣先生於先人知之為深願賜以文予既
悲君之未遇而又重其子之請也敬叙其梗槩如此庚
子歲七月既望書
新安文獻志卷八十九
