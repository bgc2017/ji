新安文獻志卷三十八明程敏政撰
策問
武學策問三朱松
自古君子必為執御之學而國馬之富足以為騑服之
備是以戰未有不用車者固有易之以徒而徼勝一時
者矣而非其正也後世遂易之以騎其以騎易車者亦
有知其所始者乎左氏雖善言陳法其載一時卒乘偏
兩之制備矣而未始及騎然太公告武王十勝九敗之
詳其說在六韜之戰騎武王之時有其法而絶不見於
春秋之世此又何說哉或曰六韜非周書也戰國知兵
之士祖其餘論而推廣之設為問對以極兵家之變今
觀其書知略横出雜以竒詭有鰓鰓然憂天下之諸侯
合而軋已之意聖人之用心其必不然矣然遂斷然以
為戰國之書則又何以質之故因以推原騎戰之始與
夫絶不見用於春秋之世及六韜之可疑者而訪之二
三子
古者兵出而在行則有前茅慮無之警整而就列則有
隅落鈎連之固止而在壘則有候遮扞衛之嚴要以使
敵人莫能得吾間然後三軍不可敗而將軍安故兵法
曰三軍以戒為固以怠為敗今夫自漢以來號知兵後
世祖述其說以為不可及者莫若韓信曹操信方壁修
武漢王脱成臯之圍自稱使者晨馳入信壁而奪之軍
既滅楚垓下則又襲奪其軍於定陶操方圍鄴袁尚使
李孚入鄴城出入歷重圍而操之軍中不知也蓋嘗疑
其方連百萬之衆謂宜候望精明樞機周密無可乘之
隙而乃使人歷其几席之側而莫之寤此與棘門覇上
之軍何以異有如肘腋之間姦人伏刃竊發則將何以
待之不知後世猶以為深於兵法者其故何也無乃雖
有是事而不害為知兵歟諸君宜極論其所以然者
李晟之軍于渭橋也韓滉鎮浙西漕米萬斛往餽之晟
師實頼以成大功當是時天子在興元兩河之間逆藩
悍將往往與賊相首尾舟行所經數千里莫敢睥睍僅
若從枕席上過而無龠合之失其規畫調護之方豈無
有可考者邪屬者陜西五路之兵數以捷告復遣上相
之重開幕府以經略淮肥天其或者祚宋以中興之業
行當撫定三河克復舊都王師百萬必仰東南之饋如
滉之規為有可考者亦子大夫所宜素講也
策問五朱熹
問古之學者始乎為士終乎為聖人此言知所以為士
則知所以為聖人矣今之為士者衆而求其至於聖人
者或未聞焉豈亦未知所以為士而然邪將聖人者固
不出於斯人之類而古語有不足信者邪顔子曰舜何
人也予何人也孟子所願則學孔子二子者豈不自量
其力之所至而過為斯言邪不然則士之所以為士而
至於聖人者其必有道矣二三子固今之士是以敢請
問焉
問聖人遠矣六經或在或亡諸子各自為家與夫諸儒
之說經者又皆雜亂而無所統壹士之有意於聖人者
舍是三者亡以見之矣是將因是以求之邪則其絶亡
者不可以屬其雜亂者又易以惑人求以自通不亦難
哉或者又以為道非言說所載顧力行如何耳二者之
論僕未能得其中亦諸君所宜講而思也
問臺諫天子耳目之官於天下事無所不得言十餘年
來用人出宰相私意盡取當世頑鈍嗜利無耻之徒以
充入之合黨締交共為姦慝乃者天子灼知其弊既斥
去之乃咨人望使任斯職又下明詔以申警之士懷負
所學以仕於世至此可謂得所施矣而崇論閎議未能
有所聞於四方何邪今天下之事衆矣二三子試以身
代諸公而任其責以為所當言者何事為大
問禮云禮云玉帛云乎哉樂云樂云鐘鼓云乎哉而夫
子之於告朔愛其一羊而不忍去於齊聞韶至於三月
而不知肉味何也抑其所以如此者其意乃有所屬而
非玉帛鐘鼔之謂邪然則果何所屬也幸二三子詳陳
之
問先王之世士出於田里者有黨庠術序之教而公卿
大夫之子弟則又有成均之法以養之蓋無不學之人
則無不治之官矣後世士不皆業於學校而學校所以
教之者亦非復古法至於卿大夫之子弟則又有塊然
未嘗讀書識字而直為王官者如是而欲吏稱民安化
行俗美於誰責而可哉今欲使士之學者必在於庠序
世其禄必出於成均而所以教之者必自灑掃應對進
退以至於義精仁熟格物致知以至於治國平天下又
當皆合乎先王之意不但為文詞而已二三子考於經
以為如之何而可也詳以著於篇無所隠
擬策問程珌
問代天惟君助君惟相肅天澤宣皇猷立民極相責甚
重也故方論之則稽衆叶卜上合下符以示其不敢輕
比得之則延置左右禮絶百僚以示其不敢慢既任之
則披心腹一休戚都俞唯諾纖芥亡嫌以示其不敢疑
蓋以為不若是非所以重宗祧隆國體也是以道尊禹
臯勛華用昌德崇說旦殷周用亨於振丕祚有自來者
獨怪秦漢而下登進多塗則選拔輕名稱不一則位望
損宴見不冠則體貎衰甚者請苑方聞輒下廷尉責以
吏事災異策免成王畏相亡具甚矣而其間隨世以成
功名史不乏書何邪唐祀三百謂非明君良弼扶持之
力不可而稽厥任人則慊然千載箴規朕失不欲暫離
其相與之真似矣而退朝未幾怒形於色畫指書空憤
語冞甚何亟予亟奪若是邪進見大臣官而不名其待
遇之盛似矣而姦佞得志忠直見疎抑何文至實衰若
是邪欲與宰相參決大事不欲以煩碎為言若知大體
者至奏除郎吏輒他顧不答儻進退黜陟一不與聞則
何者為君相職業邪在君者姑置勿言而在臣者抑當
自勵耳朝廷有政傅經以對言多法義則擇之不為不
審而姦人用事不時白奏附下罔上輙與平生論議相
反何邪彼起自流人一歲至宰相者誠不足言顧乃有
意誅宦官復河湟舉賢才翕然慰人心絶不類倖進何
邪論相以道德為上人望次之而近代以還或由文藝
或因勞功皆得坐廟堂而號承弼公餗既覆身名擯落
其何論弼成王德震懾姦心上弭天變下鎮物望哉雖
然代未嘗乏才也天未嘗不欲平治也展經世之閎謨
扶中天之景運躡前賢之軌範還盛古之流風則將何
以邪唐人有言開元初輔相率三考輙去雖姚崇宋璟
不能逾至李林甫秉權十九年遂及禍敗乃知亟進數
罷誠治本也信斯言也則任房玄齡十六年魏徵十五
年非邪果賢邪患其不久非人邪一日已甚然則久速
之論孰從邪人主虚襟以求賢海宇飢渴而望治繇古
然也盍相與茂明之
試館職策問程珌
問經國莫重於邊備邊莫急於將然今昔異時離合異
勢攻守異宜雖無常勝之規亦豈無不可敗之法詎容
不講之於平時邪晉人有言大丈夫當功濟四海詎老
一儒哉故晉敗楚于城濮晉侯猶有憂色曰得臣猶在
憂未歇也楚之甲士百萬不以為懼子玉一將則晉之
君臣側席而坐為國者其可無人邪被甲請行一飯斗
米固取乎更事之多者然官高齒邁或不免於敗而年
少官輕者乃卒成雋功何邪佩弓四石摻矟二丈固取
於萬人之勇者而射不穿札戰不乘馬亦為當時名將
何邪定荆之役必六十萬三萬之敵必用六萬兵固貴
乎多也然提衆三萬而天下莫當領騎三千而犁庭蹀
血或多或寡何所用不同邪自古立國東南者以江為
重所謂五千餘里之間僅屯數四則兵力固忌乎分矣
然所綂七千人築壘十一烽火相望凡三十所亦未嘗
敗事然則或分或聚果孰便邪撫納新附聲薄河南而
靈武河中之事一以為使一以為敵何邪平澤潞征太
原討重進火李筠禁旅十萬威震六合官軍豈不可用
邪其謂禁旅不若土人契丹不畏官軍不知二者果孰
足恃邪上黨之役當時善兵者以謂當發忠武武寧兩
軍青州精甲五千宣潤弩手三千不過數日必覆其巢
然則官軍土兵亦可雜用邪雖然吳起兵家者流意其
非兵不談也魏文侯一日問以陳必定守必固戰必勝
之道起曰君能使賢者在上不肖者處下則陳已定矣
民安其田里親其有司則守已固矣百姓皆是吾君而
非鄰國則戰已勝矣夫謹黜陟培邦本定國度比唐虞
三代所以紀綱治本者而兵無與焉顧起乃以為言何
邪由前而論則其事詳由後而論則其說簡將孰從而
折衷邪方今殘胡未殱久戌未撤其稽今昔之異同考
籌略之得失孰緩孰急孰後孰先酌其宜於今者而言
之以備廟朝之采擇
試上舍策問程珌
問頻歲全穰餘糧棲畝年榖一䘲農輙告病聖人成天
下之大順致天下之大利雖乾溢靡常而民無菜色奚
術而然邪郊野縣都咸有委積以之賑乏隨在而足後
世常平義倉得其意之遺矣何古人行之則收實效後
世用之則皆虚文邪發廩弛租一毫不靳者君也然推
君之惠而致之民則非君之所能自為也獨不觀漢事
乎漢人之言曰方春和時羣生滋茂而吾農甚苦其議
除田租則是豐年猶除之也又曰吏以貨賂為市漁奪
百姓侵牟萬民名之曰盜則是豐年猶禁之也漢人之
顧念邦本整飭吏治使天下曉然知朝廷好惡之意可
謂深切較著矣然郡國之間饑民至相食而固保倉廩
不敢輒發不知佩符共理乘傳觀察抑為何事邪夫事
迫切者乏宏規騖荒唐者鮮實用由是書生不達時宜
之誚漸發於流俗之口曾不思當世之務不問之儒者
將孰問邪是故願相與商略之且移民就粟與夫載穀
免傳令民植蕪菁與夫入粟拜爵或許留歲儲餘悉發
糶或郡敢遏糴坐以違制是皆先代之所已行者也或
請籍丁壮以為兵或欲蠲征税以通賈或請借他道常
平之粟或欲復官田廣惠之倉是皆先正之所建明者
也然今昔異時五方異俗智若流水日動不窮亦豈容
膠柱哉伊欲上澤旁流無所壅閡使要荒如畿甸畿甸
如堂皇吏稱其職民樂其生充然如五鳳黃龍之間豈
無言之必可行行之必可績者邪其以平時澤物之規
模勿迂勿迫著之于簡有司因得以占焉
私試策問趙汸
孟子之書於篇末歷叙羣聖相傳之綂而終之曰然而
無有乎爾則亦無有乎爾先儒所謂明其傳之有在而
又以俟後聖於無窮者也至于近代而以興起斯文為
已任者蓋有其人矣何可以不知其傳之所在乎或曰
由孔子而上聖人以心相傳者也由顔曾而下則學者
傳焉道統之云未可輕議也其信然歟昔者春陵周子
之興河南二程子實受其學自孟氏以來未能或之先
也其所以續夫千載不傳之緒者亦可得而聞其說之
詳乎伯子嘗曰吾學雖有所受天理兩字却是自體貼
出來叔子亦謂返求諸六經而後得之則所謂受學者
果何事歟其同時則有若司馬温公康節邵子横渠張
子焉三君子之所造其優劣何如也訂頑正蒙之訓精
思而妙契矣所謂非明睿所照而考索以求至者何所
指歟内聖外王之學醇一而不雜矣居洛三十年未嘗
一語及其數且有偏伯之譏何歟登程氏之門而得其
傳者可悉聞歟其所造之淺深亦有可知者歟龜山楊
氏之傳為羅仲素氏李愿中氏而子朱子出焉其授受
之際微言精義猶有可考者歟道南之歎程子之屬望
於中立者何如也而乃深以著書為戒何歟當是之時
道學雖明而六經羣聖人之書俱未有定說乃有轉使
人薄之憂何歟豈他日有微旨歟胡文定之傳為仁仲
氏而知言大紀二書作焉其立言之要可得而論歟其
於程氏之學果能脗合而無間歟子朱子折衷諸賢之
言而集其成蓋有不可得而辭者矣然四書之註至于
易簀猶改竄未已將無尚有待於後之君子歟嘗謂詩
集傳後有子雲必好之矣而若不滿於易本義者何歟
書屬諸蔡仲默而克有成其果能繼朱子之志歟春秋
嘗屬諸黃直卿矣而卒無所論著何歟至其晚年尤惓
惓禮書弗置深以不克見其成書為憂今其書成矣其
述作之本意亦可得而推見歟其同時有張敬夫氏呂
伯恭氏其所造之淺深猶有可論者歟又有象山陸氏
者相與上下其說終身不能相一而且美之為為己之
學何歟為已之說可得而聞歟朱子嘗徵詩說於陳君
舉君舉辭焉而以書幣求反已之道於陸氏果何所見
歟登朱子之門者衆矣得其傳而不悖不惑者亦有其
人歟其後又有魏華父氏眞希元氏皆學乎朱子之學
者也其於聖人之道亦皆有所發明歟夫傳道有宗適
道有塗而立言垂訓則又成已成物之餘事也然則即
其傳而求其統之所由續本其身而論其德之所以成
此格物致知之先務也有志於學者願相與講明之
策
試館職策朱松
對天下有常勢非人之所能為也自古恢復大業之君
雖其憑藉積累之基有厚有薄祖宗德澤之在民者有
淺有深然皆徒手掃地無尺寸可挾之資而卒能有所
立惟能因天下之勢審擇至計而固執之以求合夫當
世之變而皆不足以為難也是以姦人矯誣竊弄神器
國命移奪大統中微而不足以為難干戈之釁起於骨
肉外邦投隙蕩搖中夏而不足以為難五大在邊尾大
中乾強藩阻兵提戈内指而不足以為難此漢晉有唐
中興之君所以趣時合變而各有所立考其行事而質
誦其成功雖未易與創業之君同條而語亦各因其一
時之勢如此而不可誣也昔之君子蓋嘗有以少康為
賢於漢高帝而評創業中興之難者矣世徒見夫草昧
之初四方之姦豪圜視而起必有挾智勇絶人之資者
與之驅馳角逐於矢石干戈之間﨑嶇百戰次第削平
而後定於一則曰此創業之難也承奕世之弊先王之
澤微矣猝然有非常之變發於智慮之所不及乃欲徐
起而振其弊䟽剔荒穢支柱傾搖以求趨於安全順治
之地則曰此中興之難也蓋嘗論之謀國有得失而成
功無難易方經營纂集之初其勢如洪河巨川横流於
中原突蕩衝擊分裂四出自常人觀之雖欲拱手終日
以求遏其勢之萬一而不可得智者因其勢而利導之
積之於其所當止投之於其所欲趨孰不靡然以聽吾
之所為者曾何難易之足云哉方新莽之盗漢也漢之
遺臣屈首屏息以聽命之不暇一時英豪不勝其憤投
袂而起舉恢復之師者曾未及有為而奔走折北一敗
塗地光武與南陽故人因下江之衆屠尋邑百萬之師
於昆陽之下遂夷大憝不失舊物而漢中興方羣雄之
蜂起也劉元海起晉陽石勒起上黨苻姚慕容次第争
奮元帝東渡總其雋乂以為耳目股肱心膂内則王導
周顗立經陳紀以安輯邦家外則賀循顧榮喻德宣譽
以鎮服同異卒以襟憑江漢垂裕來世而晉中興天寶
幽陵之變河南北淪没二京不守肅宗起靈武以羽檄
召勤王之師李光弼郭子儀以朔方之兵徇三河以收
趙魏張廵許遠合豪傑之力嬰睢陽以蔽江淮卒以芟
夷安史汛掃九廟而唐中興是三君者雖功烈之崇卑
不同其本末始終可考如此是宜明問以謂所遇之時
所因之勢有所不同不可以一槩論也迹夫生民以來
天下之變備矣積功累仁享國長久莫如周而宣王號
中興本末終始見於詩之二雅然核左氏之語則南國
有敗績之師驗范曅之論則克戎淹歷歲之久蓋雖未
能純於文武之序而豈後世遭變之君所能及哉誦雲
漢之詩其辭憂迫勤懇則有以見其側身修行惻然有
應天感民之實百姓所以愛戴歸往而不忍忘也誦南
征北伐之詩其詞切直而奮厲則有以見其將帥協心
卒乘輯睦此蠻荆玁狁所以莫敢不震動悚懼而華夏
乂安也誦侯誰在矣張仲孝友之章則有以見在人主
之左右者咸懷忠良以善王心而無沮撓事機妨功害
能之行也誦吉甫作頌穆如清風之章則有以見謀謨
帷幄之臣莫不相與協和精白以圖事功而無權利相
軋冐疾讒惎之行也以至民不安其居大夫為之還定
安集劬勞於野而不怨則見於詩之鴻鴈君臣相與愛
日待旦以樂事勸功而無玩歲愒日之意則見於詩之
庭燎此其所以承厲王之烈而文武之業未墜於地赫
然中興播於詠歌其所以致之之道焯乎其不可誣蓋
如此也若夫擇其善而懲其違察其始以要其終蓋有
不純於文武之序者後之君子將酌古以施今不可以
不論也是以不知以佚道使民而使爪牙之士不得養
其父母而有轉予於恤之歎有如祈父之所刺不知建
德以保民病其離散料於太原有如仲山甫之所譏以
至怠於千畝之藉不知務農以敦本而撓敗及之然則
淹日持久而功烈不終無怪乎如左氏范曅之所記歷
觀古者中興之君臣將以大有為也必相與憂勤惕厲
勠力一心撫事機之會日計其進而歲計其成將欲圖
是功也則必有是事事立矣而功隨之未有泰然無事
而聽其自為者也譬如築室自始基以至於成譬如稼
穡自始耕以至於穫理之必至不愆於素築室而草創
則必有震風凌雨之憂耕稼而鹵莽則必有凶年飢歲
之患如周宣王其合於先王之道也足以致中興其不
純於文武之序也亦足以致克戎之不易後之承前緒
而當危亂之後者豈可不鑒哉恭惟國家祖功宗德涵
育區夏僅二百年方將復振隆系於遼夏侵陵之後收
遺民於鋒鏑煨燼之中與之竭力以圖恢復明問乃謂
欲因今之勢而圖回之何據何易孰後孰先搜拔賢能
之方設施政事之統必有卓至之論悉之究之以備采
擇嘗謂自古天下國家興亡有至計而國勢之強弱兵
力之盛衰土地之開蹙不與焉一曰順民心二曰任賢
才三曰正綱紀非以國勢兵力土地之三者為無與於
興亡之數蓋非興亡之所繫故也衛之孱微而季子知
其後亡楚之敗亡而逢滑知其必復則國勢之強弱非
所論也吳克齊師而子胥有天禄亟至之憂越棲會稽
而范蠡決定傾與人之計則兵力盛衰非所論也天寶
之功拓地至廣而無救潼關之敗奉天之守無地寄足
而終摧長安之寇則上地之開蹙非所論也然則天下
國家興亡之至計蓋有在矣孟子曰三代之得天下得
其民也得其民者得其心也大哉斯民之心乎自古興
王所藉以為立國之基本而無敢輕犯焉者也是故思
祖宗之所以得其心者而纂述其志鑒往事之所以失
其心者而毋踐其轍以至發政揆事制令出法必皆求
合於所謂至愚而神者是以可以使之蹈白刃赴湯火
而不可與為亂夫誰與之敵所謂順民心者此也天下
未嘗無賢才也失所以任之之道則漢唐之季舉天下
之賢才而錮廢翦棄之王室亦衰得所以任之之道則
百里之國而強鄰暴國莫敢肆不義於其君是以兼聽
博采而務其並進委任責實而要其成功然後舉天下
之事唯吾之所欲為無不如意所謂任賢才者此也自
天子至於庶人等級相承以建邦家蓋有綱紀以維持
聮屬於其問是以長久而不亂若夫風憲之威振而朝
廷清明邪枉之門塞而朋黨銷伏嚴刺舉之責使姦凶
者不得以病民申紀律之威使驕惰者不得以冗食夫
何患天下之不治寇讐之不滅哉所謂正綱紀者此也
歷考前世興復之君謀國應變之方雖不可毛舉其要
不出於此三者是以我有卓然可恃之備然後察其四
方之變徐起而應之扶衰而錯之盛補壞而復於全其
必由此矣傳曰君子愛日語有之時難得而易失惟上
之人實圖之謹對
對江右六君子策趙汸
問孟子取友善士一鄉一國至於天下猶以為未足而
尚論古之人焉其言曰頌其詩讀其書不知其人可乎
即一鄉一國之人可以謂之天下之士者古有其人焉
何可以不知其人也以江右論之士之勵名節者莫盛
於東漢矣豫章有徐孺子者千古所謂高士也巽懦苟
且之衰世非斯人吾誰與歸觀其一木一䋲之歎其於
聖人之無不可者何如也晉有陶淵明實生於九江出
處大節蓋世擬之諸葛孔明而先儒觀其詩乃或疑其
出於老子者也其信然乎宋有廬陵歐陽公以其冲和
之氣發揮治世之隆蓋以其文為上接於孟韓者也孟
韓之緒可考乎南豐曾子固當濂洛未興之先孝友之
行經學之懿帝王之制其見於文者無愧於方來也清
江劉原父博學洽聞春秋三傳之釋儀禮之缺遺秦漢
以來之典故文學之士未能或之先也後之學文者積
學之功為德之厚未至於三君子而曰文乎文乎哉其
南渡也陸子静先生生乎臨川之青田高明卓異前無
古人與朱文公起而相望於當世學者從之入德之門
或小異焉嘗觀陸先生之在白鹿也講君子喻義小人
喻利一章學者聞之感動流汗朱子親執筆而請其書
焉其相尊敬如此夫義利之分甚微所謂幾也孟子分
舜跖於雞鳴周子發剛柔之善惡此求端之至精者也
而二先生曷嘗有異哉然而朱氏之學實宗於周子周
子之書莫先於太極而有極無極之辨學者有莫逆於
心者乎鵝湖之會固將以一道德也而簡易支離之說
終不合而罷然二家之精微非大賢相與剖擊則下二
賢一等者殆無從而知之矣道之不行也知者過之愚
者不及也道之不明也賢者過之不肖者不及也所以
不可不知其人者其在斯乎夫治道必本於學術環數
千里之間必有同志之士得鄉先生之微者幸相與講
明之
對大江之西環地數千里名公鉅儒相望而起者衆矣
執事發策承學乃獨以徐孺子陶元亮歐公曾子固劉
原父及象山先生六君子為問始之以孟軻氏尚友古
人之實以開其端終之以朱子象山之異同而尤拳拳
於斯道之所以不明不行焉大哉問乎執事之用心厚
矣晚學小子曾何足以知之然則請因孟子之言而姑
誦其所聞以復明問之萬一可乎夫所謂天下之士者
不出乎一鄉一國也以一鄉一國之士而以天下名則
其所立必有大異於常人者矣以天下之士而尚論古
之人頌其詩讀其書矣而猶有不知其人之憂焉則孟
子之所謂尚友者其亦有在言詞之外者乎(學士虞公批云應在)
(後)此所謂必論其世者也今以六君子觀之孺子元亮
以風節稱歐陽曾劉以文章著若陸先生則學乎聖賢
之道者也(應在後)然因其言而考其世則皆有未易知者
焉昔漢室之將微也所謂天地閉而賢人隠之時與有
聖人焉生於其時吾不知其出處之何如然黨錮諸賢
以身徇國而卒無救於炎祚之亡則孺子之高風為不
可及矣觀其辭玄纁之徵避黃瓊之辟問國事則不荅
問稼穡則答其察乎時義蓋非一日雖以郭林宗之明
哲猶有待於一繩一木之言而後感悟則所謂見幾而
作不俟終日者非孺子其孰能當之千古而下想聞其
風而頑廉懦立者其以斯歟逮夫典午氏之亡也南面
之君欣然操筆以位禪強臣而不悔一時在廷之上誰
復為綱常計者獨彭澤令陶潜以大臣之孫恥事二姓
其於君臣之義得矣慕諸葛而以其名為字詠荆軻而
惜其劔術之疎則子房博浪之心孔明復漢之志元亮
猶有不能忘於心者乎然觀乎其詩則斂英氣於冲陶
寄深心於淡泊有類乎知白守黑之為者而世俗之論
亦惟見其杜德機焉此子房所以誅秦蹶項以報私讐
而終身不以告人者也故先儒謂其出於老氏其亦可
謂知言者矣(是翁心事惟東坡山谷知之出於老氏乃吾朱子論)然其言有曰羲
農去我久舉世少復真汲汲魯中叟彌縫使其淳自昔
清談之士謂淳漓朴散繄禮法使然孰知魯叟彌縫將
以淳之邪(亦是)此孔明之正大所以不為三代已下人物
者元亮其無愧焉嗟夫使晉室之胄而有一人焉庶幾
乎昭烈之賢則夫子房孔明之所優為者吾知元亮其
兼之矣(前數子惟淵明為難知此獨無遺恨)後之君子向慕比儗而以為
不可企及者其亦有感於斯乎後數百年當宋室之盛
而歐陽公出焉雄文直道世蓋謂孟韓復生也論其學
之所至視知言養氣之君子非所敢知然其立朝也與
希文以偕貶而不同其進與定天下之大策而不自以
為功(指立英宗)其接後學也不以疎而棄不以遠而遺世皆
謂公之求士甚於士之求公焉(東坡詩)五代史之作反覆
乎有國者所以興衰之由若生乎其時而憂其世者其
視昌黎子所謂畏天命而悲人窮者無間然矣子固出
於其門文章經術庶幾公之為盛而義理之淵微典故
之宏博又有以發公之所未發者焉然觀其力貧以養
母而人無間言嫁孤妹九人而皆得其所善王介甫而
深知其非則後之大儒觀乎其文而願學焉者(謂朱子)豈
惟以其誥命之不愧三代哉(亦朱子語)若原父則公之畏友
也其經學之邃則士相見等篇可以補記禮者之缺遺
春秋權衡七經小義之作又有以破專門學究之陋其
典故之博則上而秦漢以來帝王之制作古文竒字之
音訓下而山經地志隂陽醫卜稗官小說之書莫不淹
貫雖以永叔之才學而原父猶以其不讀書為惜則其
抱負亦偉哉然當羣賢彙征之秋而館職之任七年不
遷仁宗親定夏竦謚則以為侵臣官加上尊號則以為
非古禮(公是立朝可見者二事)其官守之際嚴矣後之君子喜談
而樂道之者豈惟以其立馬揮九制之為能哉雖然以
三君子積學之厚制行之高所謂實大而聲宏者也使
非文章之盛猶足暴白於當世然後之論者徒知貴其
言辭而不復稽其行事則亦異乎孟軻氏尚友古人之
意矣(應前甚好)若夫陸先生之學與子朱子不同則有非愚
生之所能盡知者然朱子之學實出周程而周子則學
乎顔子之學者也程子亦曰孟子才高學之無可依據
學者當以顔子為師至朱子之告張敬夫則又以伯子
渾然天成恐闊大難依而有取於叔子以成其德焉其
自知也明矣陸先生以高明之資當其妙年則超然有
得於孟氏立心之要而獨能以孟子為師且謂幼聞伊
川之言若惕我者觀其尚論古人者不同如是則其入
德之門固不能無異矣(講明有素者出語自别)夫儒者之學莫嚴
於義利之辨而學術之敝率由氣禀之偏孟子舜跖雞
鳴之分周子善惡剛柔之論其析之也精矣陸先生之
在白鹿朱子請其一言以警後學先生為講君子喻於
義小人喻於利一章深察乎學者心術之微而欲其致
於二者之辨聽者為之動心流汗朱子請其書而藏之
今觀先生之言深切明白使人羞惡之心油然而生誠
不愧於孟子之訓矣然周子太極之說親授於程子而
朱子釋之曰上天之載無聲無臭而造化之䌔紐品彙
之根柢也以其無形而有理故曰無極而太極以其有
理而無形故曰太極本無極所謂閱百聖而不惑者也
陸先生兄弟謂太極上不當更加無極字移書争之往
復數四累千萬言而不能相一何歟夫以中訓極者是
知太極之本體矣而中非太極所以得名之實也謂易
有太極不當言無者是知論太極者之不當淪於高虚
矣而猶未知周子立言之妙也然觀朱子嘗謂子静不
知有氣稟之性(善看關目姑引此應前氣稟剛柔之說見陸氏於周子之書不甚留意)則
其於周子之書庸有未深考者矣鵝湖之論終以不合
而罷者則又有說焉夫所謂墟墓而哀也宗廟而欽也
即孟子所謂人見孺子將入井之心而朱子所謂介然
之頃抑有覺焉則其本體已洞然者也原其所指皆由
已發之心而悟其未發之心則其要歸亦有不容於不
同者乎然而簡易支離之說邃密深沉之言終有未合
於是毫分縷析者深辨乎䟽目闊節之多矣石稱丈量
者又以銖銖寸寸為必差則其所甚異者殆無過於斯
矣執事之言曰二家之精微非大賢相與剖擊則下二
賢一等者殆無從而知矣至哉言也其深有得於二賢
者乎晚學管窺復何所容喙無亦徵之於二先生之所自
言者可乎子朱子之答項平甫也其言曰自子思以來
教人之法惟以尊德性道問學為用力之要陸子静所
說專是尊德性事而熹平日所論却是道問學上多了
今當反身用力去短集長庶不墮於一偏也觀乎此言
則朱子進德之序可見矣陸先生之祭呂伯恭也其言
曰追惟曩昔粗心浮氣徒致參辰豈足酬議(此一証豈淺學之可)
(及)觀乎斯言則先生克已之勇可知矣夫以二先生之
言至於如是豈鵝湖之論至是而各有合邪使其合并
於暮歲則其微言精義必有契焉而子静則既往矣抑
子朱子後來德盛仁熟所謂去短集長者使子静見之
又當以為何如也(甚是甚是正要人知此意)今朱子之書家傳人誦
其端緒之明則顔曾思孟以至於周程張子之所傳可
徵也其工夫之密則自夫灑掃應對進退而達乎修齊
治平無間也豈有待於愚言而後知哉獨陸氏之學則
知之者鮮故愚亦不足以言之也然嘗聞孟子曰仁人
心也放其心而不知求哀哉學問之道無他求其放心
而已矣又曰耳目之官不思而蔽於物心之官則思先
立其大者則小者不能奪也此陸先生之學所從出也
是故先生非不致知也其所以致知者異乎人之致知
先生非不集義也其所以集義者異乎人之集義(得之矣所)
(謂毫釐千里者在此)他日朱子嘗曰子静是為已之學又曰子静
平日所以自任正欲身率學者一於天理而不以一毫
人欲雜於其間則其所以夐出千古者豈不在於斯乎
若曰苟此心之在則擴充持守為可略學貴自得則思
索講習之皆非則雖學知利行之士不足以語此而况
於小子後生之至愚極暗者乎易曰學以聚之問以辯
之又曰精義入神以致用也利用安身以崇德也豈徒
曰易簡之云乎此先生之高明所以為不可及也然則
其可以易而言之乎奈何前修日遠後學寡師求之而
不得其要察焉而不見其端於是專務考索者傅會繳
繞而終不知本心之何在致力持守者師心自用而卒
無以異於常人然後知二先生之所為深憂而過計者
蓋有在也中庸曰道之不行也知者過之愚者不及也
道之不明也賢者過之不肖者不及也執事有感於斯
言而以江右之先賢為問且深致意於孟軻氏不可不
知其人之一語其亦深悲後生之䧟溺而思有以救之
者乎(過當過當亦嘉與同志者講明之耳)不然何其言之忠厚惻怛至於
斯也且江右鄉先生多矣而執事所舉自六君子之外
無及焉豈非以風節關乎世教文章本乎學行而賢聖
之道又有大於此歟(文字關鍵好)尚論古人而至於是焉其
亦可謂微矣夫政治之失由乎學術千里之繆起於毫
釐斷木為栱刓草為鞠莫不有法焉有志於學者而於
求端擇術之際無以致其思則流弊將有不可勝言者
矣愚不敏竊嘗有志於斯而未之能進也惟執事其幸
教之(古人云在朝言朝在野言野居江右而論江右之前賢非敢僣妄辨學以正誼亦君子惓惓不忘鄕)
(黨之意也處憂患之世志有所不得行孺子淵明之心豈苟然乎宋代古文之典至歐公盛矣經學之用曾公)
(何可當哉而徒見於文字者亦君子之所慨也近時學者從事先儒之成言可謂千古之幸然秦漢以來諸儒)
(區區盡心之所存者忽而弗之究則先儒之成言力不能有所盡知者矣此亦鹵莽寡陋之失不小也是以有慨)
(於劉氏焉陸先生之興與子朱子相望一時蓋天運也其於聖人之道互有發明而吾黨小子知者微矣子常)
(生朱子之鄉而又有得於陸氏之說其答斯問也於前數君子既已各極其所藴而於二家之所以成已而教)
(乎人者反覆究竟尤為明白蓋素用力於斯事者非綴緝傅會之比也一時友朋若子常之通而起予者鮮矣)
(輒書其後而歸之集離羣索居安得與子常常相見乎進士科得人斯文之幸也得於已而有餘隨事應答之)
(無窮舒之斂之惟義所在可也雍虞集書)
新安文獻志卷三十八
