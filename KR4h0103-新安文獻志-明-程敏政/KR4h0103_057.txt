新安文獻志卷五十四明程敏政撰
律詩七言
題睦州郡中千峯榭方干
豈知平地似天台朱戶深沉别徑開曳響露蟬穿樹去
斜行沙鳥向池來窗中早月當琴榻牆上秋山入酒杯
何事此中如世外應緣羊祜是仙才(唐音注雄飛詩有警句孫洽稱之云)
(其秀也仙蘂於常華其鳴也靈鼉於衆響)
贈錢塘湖上唐處士
我愛君家似洞庭衝灣潑岸夜濤聲蟾蜍影裏清吟苦
舴艋舟中白髮生常共酒杯為伴侣復聞紗帽見公卿
莫言舉世無知巳自有孤雲識此情
楊亭言事
重疊山前對酒樽騰騰兀兀度朝昏平明疎磬白雲寺
遥夜孤砧紅葉村去鳥豈知煙樹遠驚魚應覺露荷翻
旅人寄食逢黃菊每見北辰思故園
環溪亭為睦州守吕郎中賦
為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐久著衣巾
暫來此地非多日明主那容借寇恂
答楊劉二内翰見寄之作舒雅
清貴無過近侍臣多情猶憶舊交親金蓮燭下裁詩句
麟角峯前寄隱淪和氣忽飄燕谷暖好風隨起謝庭春
緘藏便是山家寶留與兒孫世不貧(楊大年詩云綠髮郎潛不記年却尋)
(丹竈味靈篇華隂學霧還成市彭澤横琴豈要絃曉案祗因飡沆瀣夜灘誰見弄潺湲須知吏隱金門客待乞)
(刀圭作地仙劉子儀詩云石渠仙署久離羣抗跡丹臺世絶倫揚子不甘嘲尚白漆園終許自全真紫煙深處)
(鸞雙舞朱髓成來鳥共伸若向雲中見雞犬可能渾忘姓劉人按宋史舒雅恬於榮宦因舒州靈仙觀有勝)
(跡請以職方員外掌觀事優游山水吟詠自樂時人美之)
寄任從事曹汝弼
才名宦況與誰傳士庶爭誇繼昔賢詩就楚蘭歌白雪
幕從賓府入紅蓮雲竒遣吏開山閣茶好留僧煮石泉
宴罷沙堤步苔蘚小園輕氅似真仙
寄茅山友人丘濬
鳴鳳相邀覽德輝松蘿從此與心違孤峯萬仞月正照
古屋數間人未歸欲助唐虞開有道深慚巢許勸忘機
明朝又引輕帆去紫术年年空自肥
送虔州通判周茂叔對移永州
程師孟
移官遠過耒陽西好景重重合盡題永水自然勝贛水
浯溪應不讓濓溪沙頭候吏瞻旗脚境上鄉人待馬蹄
曾是忠賢流落處至今蘭芷尚萋萋
秦少游題郡中蓬萊閣次其韻
半天鐘鼓宴崢嶸早晚隂晴景旋生湖暖水香春載酒
月寒雲白夜聞笙金鼇破海頭爭出玉鷺排煙陣自横
我是蓬萊東道主倚欄長占日初明
寄謝無逸汪革
問訊江南謝康樂溪堂春木想扶疎高談何日看揮麈
安步從來可當車但得丹霞訪龐老何須狗監薦相如
新年更勵於陵操妻子同鋤五畝蔬(見紫薇詩話)
次韻向君受感秋二首汪藻
且欲相隨苜蓿盤不須多問沐猴冠菊花有意浮杯酒
桐葉無聲下井欄千里江山漁笛晚十年燈火客氊寒
男兒幾許功名事華髮催人不少寬(胡苕溪云彥章此詩漁笛客氊一聯)
(山谷體也)
向侯拄笏意千里肯為俗彈頭上冠何日盛之青𤨏闥
妙語付以烏絲欄日邊人去鴈行斷江上秋高楓葉寒
向來叔度倘公是一見使我窮愁寬(方虚谷曰自山谷續老杜之脉凡江)
(西𣲖皆得為此竒調汪彥章與吕居仁同軰行悉得傳授自後始盛行晚唐而高致絶焉)
止戈堂為閩帥顯謨程公賦
千里閩山驛騎飛天書趣解海邊圍異軍方逐蒼頭起
元帥徐將白羽揮翻就鐃歌春舉酒收還烽火夜開扉
向來萬事關兵氣都作風光坐上歸(桐江詩話云程進道紹興初帥閩中)
(殄滅諸寇以武庫為止戈堂一時諸公題詠甚多彥章此詩最為絶唱)
醉别季高侍郎
疇昔追隨翰墨場功名今日愧劉郎英姿合上凌煙閣
巧譖曾遭偃月堂雙槳又承清夜去一尊聊發少年狂
歸來却共燈花語騎省看成滿鏡霜
用韻招許主簿程俱
風騷無復見黃初尚想應劉載後車病骨不知緣底瘦
愁眉時得為君舒動人春色來隨燕入眼溪流靜見魚
秪有此中多好句可來茅閣試凴虚
次韻鄭大夫半隱亭
脱屣歸來税兩轓信知塵世有蕭閒幽亭似近郎官谷
捷徑知非少室山歲月優游真得計風埃顦顇獨何顏
園林日涉仍多趣坐看雲飛鳥倦還
張敏叔得請謝事欽仰高躅謹成口號
富貴紛紛有底難乘時如探槖中丸高人不啻曇華見
晚節誰為趙璧完且喜芝蘭俱秀發不嫌松桂愈清寒
他年側席思耆舊矍鑠猶能一據鞍
題雲舘二星集後(李任道編錄濟陽公文章與僕鄙製合為一集且以雲舘)
(二星名之僕何人也乃使與公抗衡獨不慮公是非者紛紜於異日乎因作詩題於集後俾知)
(吾心者不吾過也庚申六月丙辰江東朱弁書)
朱弁
絶域山川飽所經客蓬歲晚任飄零詞源未得窺三峽
使節何容比二星蘿蔦施松慚弱質蒹葭倚玉怪殊形
齊名李杜吾安敢千載公言有汗青(元遺山曰濟陽公謂宇文叔通叔通)
(受官而少章以死自守恥用叔通見比故此詩以不敢齊名自託至於書年為庚申與稱江東朱弁者蓋亦有)
(深意云)
贈范直夫朱松
將軍競病詩成處南浦春歸蘭玉叢漸減心情身老大
久乖談笑路西東鄉關落日蒼茫外尊酒寒花寂歴中
且與寓公同放曠浩歌相屬倚秋風(朱文公曰先公之喪奉遷于武夷寂)
(歴山中峯僧舍之北蓋公之詩嘗有尊酒寒花寂歴中之句嗚呼此豈其䜟耶)
九日與客語慨然有廬山之興
朱擇
九日黃花笑白頭分將牢落付林丘半川暝色聊償夢
别嶺秋聲旋寄愁江國經年成浪語匡廬入手是真休
未能免俗須登陟睨視元龍百尺樓
三山次潘靜之升書記韻
客路那知歲月長掀髯一笑苾芻房且傾徐邈聖賢酒
不問陳登上下牀雲影翻空迷海嶠秋聲隨夢到江鄉
明朝各聽船窗雨猶憶枯碁戰寺廊(方虚谷曰逢年詩格高峭惜乎不多)
送正字胡丈(紹興九年應辰自正字與外任同舍載酒郊外留題壁間且分韻賦)
(詩為别自後禁網寖密無敢以詩送行者今二十有二年應辰以流落之餘再入冊府而正字)
(胡丈得請歸建安於是同舍始復用故事分韻賦詩)汪應辰
先生高臥武夷巔一旦趨朝豈偶然報國自期如皎日
歸田曾不待來年懷鉛共嘆揚雄老鞭馬今輸祖逖先
冊府風流久寥落送行今復有詩篇
題樂天居士詩集後時謫居廬山
汪大猷
居士當年謫九江高懷往往寓篇章多言世上風波惡
不似閒中氣味長千載聲名雖莫及一時蹤跡偶相望
若容俗駕追遺矩待看南山結草堂
引年得請和答致政陳昭遠學士
朱熹
一氣無私物自槃放臣偏荷主恩寬方慚妄竊老夫號
詎敢重簮博士冠身退未妨閒養病年豐何幸暫偷安
新篇似許參同社願刺仙舟上釣灘(自注云賈生鵩賦大鈞播物史記作)
(大專槃物索隱云專讀作鈞槃猶轉也與播同)
闌干苜蓿久空槃未覺清羸帶眼寬老去光華姦黨籍
向來羞辱侍臣冠極知此道無終古且喜閒身得暫安
漢祚中天那可料明年太歲又涒灘(自注云建隆庚申距今巳未二百四)
(十年矣嘗記年十歲時先君慨然顧語熹曰太祖受命至今百八十年矣嘆息久之銘佩先訓於今甲子又復)
(一周而衰病零落無以少塞臣子之責因和此詩并記其語以示兒軰為之䀌然感涕云)
和劉叔通懷游子蒙韻
扣角聽君悲復悲壮心未巳欲何之交游半落丘山外
離别偏傷老大時尚喜淵潛容賈誼不須日飲教袁絲
病餘我更無憀賴勉與同懷一賦詩(自注云予素不能作唐律和韻尤非)
(所長年來追逐殊覺牽強子服乃令更為手寫此三詩者不知欲以何用晨起書罷欲記歲月方覺是庚申開)
(基節日此亦難逢之會感嘆久之)
送邕州吳使君羅願
題輿纔赴日邊程便擁油幢鎮列城地望素高唐五管
人才今似漢三明時清市駿非無意歲晏逢花好寄聲
太學英名湖海氣此行持論要平平
次韻楚覺先見贈
奏事何能補帝聰流年早巳付天公舊聞雙劍淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應久在籠
送楊文父還醴陵程洵
君家江西我江東相望雖遠聲氣同一行作吏湖湘上
數面深交談笑中君思松竹行色動我困簿領蜚塵蒙
他時登高倘有賦莫忘江頭回鴈峯
過分水嶺
相與振衣千仞岡浩歌莫惜且徜徉風來閩徼不知遠
山接吳天如許長裘敝且將雲作氅囊羞猶可墨為莊
眼明更向西南望依約家林傍夕陽
懷朱晦菴先生汪莘
道在羲皇孰斷金至人出處合天心青山白雲有生路
流水落花無足音世外太古日色靜洞中一片春風深
自憐晚軰服膺久亦許杖屨來相尋
閒居書懷程先
灰却丹心剖棘藩市居寧覺市聲喧夢中幽趣官槐國
塵外高蹤吏漆園懶取硯山供秘玩且封文塚葬陳言
尋常恰類君平肆問卜時時有過門
和費樞密登卞忠貞公墓程珌
底用荒村訪野墳青編相對儼如存當年但識清談樂
今日方知節槩尊千載腐儒空弔古幾章冷語自銷魂
便當僇力清河洛一洗新亭舊淚痕
遊翠眉用蘇黃門舊韻(先塋在焉)汪晫
黛拂蛾眉兩月彎虚亭著與小三間吾翁先見如樗里
此老遺思比峴山千仞遠峯和我瘦一庭芳草伴春閒
登臨涕落當年事不見仙人玉雪顏(元張公純仁云康範詩典雅和平無)
(晚宋氣習)
和岳王廟壁上韻(祁閶西一舍有菴曰東松紹興初岳鄂王提兵經吾郡西)
(上士卒秋毫無犯夜宿人門外足不敢一越限内嘗憩是菴畱題)
吕午
當年惟說岳家軍紀律森嚴孰與隣師過家家皆按堵
功成處處可鐫珉威名千古更無敵詞翰數行俱絶塵
擬取中原報明主亦勞餘刃到黃巾
陪吳總侍集硯山用趙端明送行韻
方岳
煙波畫出暮江天著我蘆花明月船官滿只稱前進士
路貧休問小行年一歸巳後陶元亮衆論寧無班孟堅
不負登臨重九約過江猶及菊花前
正月二十二夜迅雷大雨牛菴一巨松有物拏
攫而上自本至末爪痕宛然
蟄龍怒欲起春霆併挾虬髯上杳冥老色干雲鱗甲動
蒼皮枯雹爪痕腥物方神變誰能測山不高深亦有靈
誰與護持詩墨在略無風雨損吾亭
次韻武侯廟汪應晦
武侯遺廟自丹青霸業銷磨但故城北魏中分盟血在
南陽三顧夙心明君臣際會宜興漢吳蜀相資失借荆
獨致瓣香思祀典西山回首暮雲生
次韻朱塘(自序云淳祐二年春王正月丁巳許月卿過滕二子曰子嘗遊朱塘乎曰)
(未也曰淳熙之三年朱文公歸故鄉遊朱塘山深水靜荷花其間慨然曰是吾夢遊所也此誰)
(之土於是先大夫拱而進曰先業也先塚在此文公曰是宜為亭以領山水子取幅紙吾為若)
(書以告同志者共成之先大夫雅謹畏時又少四顧無褚筆則巳異時為鉛鈞言常以為恨試)
(與子遊乎遂如朱塘歸相與為詩秋八月亭成郡丞秘書郎書其扁曰晦翁亭滕子以詩來有)
(留之者冬十月詩成月卿用韻亦賦)許月卿
遊子從來悲故鄉歸來襟袖正蘭芳夢魂飛去雲濤遠
杖策閒行秋水光可是月中曾到此安知身後却餘香
紫陽弟子多賢子卜築新亭是肯堂
宣城倅舘吳山
一年荒宿敬亭嵐世路如今亦頗諳鴉帶夕陽來舍北
鴈傳秋信到江南王曾素志非温飽毛義微名為旨甘
料得倚門凝望切東風何日擁歸驂
春日吳錫疇
韶光大半去匆匆幾許幽情遞不通燕未成家寒食雨
人如中酒落花風一窗草逆濓溪老五畝園私涑水翁
無賦招魂難獨笑且排春句答春工(予嘗於何人卷中見左史公稱說著)
(梅花定說君之句不知其竹洲後人也意王愷之珊瑚扶疎二尺美止此矣比吳君過予崖下出其寶則三四)
(尺六七株如燕未成家寒食雨人如中酒落花風者尚多也子其秘之毋使豆粥韭虀為帳下兒所賣彼愷軰)
(那得與君爭長寶祐甲寅十月既望秋崖方岳拜手)
對燈詠感
竛竮瘦影伴孤燈兩鬢蕭然失舊青豪在尚堪論劍術
骨凡何用泥丹經半生蹤跡如春燕少日交游類曙星
閒拂桐絲寫幽意洋洋不為有人聽
遣懷雜賦孫嵩
宇宙迂疎一布衣謀身畢竟是邪非能知道義丘山重
定看榮華草芥微世事悠悠蝴蝶夢人情擾擾桔橰機
英雄不是違流俗白雪陽春和自稀
春日武康遊望過孟東野故居
殘靄初收半在沙一川芳草趁溪斜羣峯古意汪芒國
廢地詩情正曜家天末淒迷浮野色柳邊駘蕩受春華
更擕尊酒看脩竹不為前坡得意花
愍嘆
救地扶天力不支猶為落落怪男兒泥中龍逝江神駭
波際鯨枯海若悲恨入煙雲連漢縣魂隨霜雪薄燕垂
可憐傲兀南冠在吟盡關山慟絶詩
金庭觀王右軍祠孫巖
罷郡歸來三畝宅化為琳宇入層雲樓亡莫辨藏書地
池在如親洗墨人特援憂勤規太傅不將恢復許中軍
世間何物無澌盡英榘千秋萬古新
出越城舟行乙夜紆道以避過兵
擾擾紅巾起草間舊遊何地不凋殘歸囊薄有桃花米
行路如經竹節灘戰馬東來横殺氣扁舟北去解憂端
曲肱便結須臾夢柳暗黟川把釣竿(方虚谷曰長孫君嵩元京詩清勁苦)
(淡如其為人小孫君巖次臯子未之識忽袖詩訪于武林亦清勁苦淡如其兄)
南山汪炎昶
宣平隱處今始過煙霞城郭路幾何野渡誰浮夕陽艇
空山尚響樵人歌石壇荒涼疊苔蘚谷鳥啁哳深松蘿
何當更值買酒至一笑使我朱顏酡
冬至
草草歡娛共一觴葭灰昨夜煦初陽民貧絶喜冬猶暖
客倦翻嫌日漸長造化不停聊闔闢人情自此隔炎涼
欲占歲稔渾無雪兒詫晴雲曉色黃
聞笛
荒村犬吠人猶行驚烏亂啼山月明南隣擣碪適復罷
何處吹笛秋更清疑含白龍堆外怨恨不黃鶴樓中聽
螢飛露下百草濕倚風激烈思平生(趙東山曰古逸先生詩微婉遒勁亦)
(時出於悲壮激烈)
讀四明尊堯集方回
大道行天如日月羣兒簸弄竟何如自悲責沈曾為學
安得尊堯更有書義膽輪囷千古在神州攻戰百年餘
誣辭逆像今俱巳猶恐忠賢恨未祛
重遊鳳凰臺
重扶瘦影上荒臺萬里秋隂凝不開天地未休貔虎戰
江山敢望鳳凰來是非易判元嘉事今古難逢太白才
尊酒闌珊詩思亂夕陽吹角不勝哀
溪閣呈陸太初
臨水看山日百迴等閒收拾有詩才老松於我幾年長
啼鳥無名何處來病髮漸應彫翠葆衰蹤那復夢金臺
鷫鸘未敝猶堪典聊挽秋花薦酒杯
贈郭澹溪
赫日燒空暍欲死詩來如向雪中看古罍出土銅聲盡
明月浮空貝影寒江海豈無鷗作社頭顱安得鶡為冠
會須棄置人間事同向秋風覓釣竿
初夏書事
平生萬事鳥飛空綠鬢蒼顏俛仰中醉若山頽無舊侣
坐如泥塑有新功詩成不覺窗移日心定何煩扇引風
結網小蛛恣來往忘機應亦識衰翁(賢良阮公秀實亟取此詩)
次韻休寧程君圉來訪(君先公伯祥秋崖先生之至交也乙夘冬同飲)
(於秋崖夜至曉)
秋崖勁筆敵黃陳贄卷當年許望塵十載江湖春鴈斷
萬山煙雨石羊新餘生敢忘尊前話先正曾同席上賓
今日相逢兩家子可無努力繼前人
賦歸汪夢斗
身到嬴秦古塞垣茫茫禹跡故皆存近來粤客通南貨
舊日燕人祭北門治極漢唐猶駁雜功侔禹稷有根源
紀綱法度于何是歸醉牀頭老瓦盆
贄王僉事可與自號濯纓亭主
曹涇
行行六馬轡如濡襟佩雲從得範模天下同知宗孔氏
江東今復見夷吾無邊秋色吟肩瘦有脚春陽道味腴
眼底新安至清水不知聊可濯纓無
平山鮑子夀
平岡横亘北城頭一上青冥目數州吳岫南從京口出
蜀江東赴海門流香銷后土花如夢煙鎖雷塘草亦愁
惟有依然淮泗水年年吹浪到瓜洲
松聲
千丈森森磥砢生風來巖壑韻琮琤耳根一洗俗塵淨
木末時聞天籟鳴洶洶銀濤朝拍岸蕭蕭鐵馬夜還營
山中宰相殷勤聽說與傍人笑絶纓(方虚谷曰子夀學有淵源詩亦枯淡)
(勁瘦)
夏日綠繞堂小酌程一䕫
解組歸來得自如晝長人靜草堂虚壺中有酒且㽜客
囊裏無金不賣書林徑草深稀過馬荷池水響乍跳魚
妨賢尸禄吾何敢一任侯門笑索居
送王景開長官程文海
楊柳隂隂燕子春東風萬里動遊塵還將碧澗紅泉夢
又送青原白鷺人子在有才須遠器吾衰無計乞閒身
南歸若見沙鷗伴莫道遲迴忘卜隣
吳山感興一汪雲龍
江湖清濁自天開鴻鴈鳧鷖與往來黃道星辰環太乙
紫雲宫殿隱蓬萊瓊臺漸起纖兒嘆玉斝初經阿母猜
九域圖書今一統百年耆舊獨餘哀
二
山回禁禦入雲長無復陳兵翼兩廂千石金鐘埋古道
萬年珠樹落秋霜龍文又徙陽人聚鳥篆誰堪軹道傍
百郡煙塵渾漠漠一江波浪自茫茫
三
化人宫室被層阿碧瓦高低若湧波翠石文章書日月
寶珠光燄燭山河天花墜地黃龍現貝葉翻經白馬䭾
誰謂一無超衆有只今塵土重來過
郊飲查儀韶
榴巳著花紅欲然酒餘休更讀騷篇繇書契後翻多事
涉患難來非少年天滿四簷空翠外詩生兩岸嫩涼邊
小風吹盡闌干雨㽜得斜陽在釣船
答胡敬存
相望荒煙竹樹村無由觴詠寄微醺天應只共古今月
人自難同上下雲曉色又隨香樹遠秋聲偏怯旅窗聞
老來欲述農桑譜留與蘭臺志藝文
題吳氏雙清道院雲山樓次韻
程榮秀
幾疊雲山護小樓四圍芳樹碧煙浮遠峯當戶偏宜雨
高木臨風獨耐秋華表有時歸白鶴函關拂曉度青牛
從龍自有諸公在晦跡何妨老一丘
題富山汪王廟胡炳文
虬髯人出鹿歸唐多少英雄失故鄉昔日六州曾捲土
此邦千載尚尊王高陵夜雨鳴弓劔原廟春風潔豆觴
燈火萬家元夕後誰憐狐兔滿連昌
落梅程端禮
臘後寒花始覺稠又驚香玉曉來收飛飛苦恨東風急
片片愁隨野水流有客開尊移别樹何人吹笛在高樓
方當桃李爭妍日宜爾孤芳不肯㽜
聽鄒雲樵鼓琴王儀
鄒子相逢鬢巳絲援琴為我蕩幽思一源獨用神嘗王
萬籟俱鳴手不知冰合忽將輕騎渡天虚直共羽人期
盡除智巧靈機發燭斷清寒坐轉危
清明日病起不能出漸喜勿藥
唐元
尚憶兒時矜節物插花臨水弄扁舟題詩多愛白塔寺
把酒還尋芳草洲零落舊交時鳥散蹉跎急景大江流
年過四十愁兼病始悟人生萬事浮
送汪謙父教諭長洲
千里遊吳今又歸山中春近蕨芽肥侯芭最擅諸生業
萊子空懸五色衣𢷬玉冰溪聊待賈追風天馬可容鞿
曾邀弄檝荷雲浦不待清秋鴈影飛
天平山
天平山裏唐朝寺蘋藻重來薦范公夾道松隂常帶暝
傍巖池影祇函空石排甲士雲千竈藤走文蛇地百弓
心與義田同不死年年䆉稏舞秋風
秋日山居自厚堂和韻胡初翁
小廬高結翠微邊面面晴嵐一灑然鷗社相忘聊永日
鶴田雖少亦豐年推窗對竹何由俗繞屋栽桃不為仙
千古淵明是知巳眼中風物可斜川
題雪景
竒絶楊家老契丹解將白入草玄間蹇驢退步迷横彴
野鶴尋巢誤别山倚杖地連天共遠呼舟吾與汝俱還
故林祗在江雲北手拂生綃一解顏
論詩次戴庭芳韻
大雅荆榛久見侵黍離既降可傷心戲拈花草工何益
力探根源意自深春水綠肥分衆泒秋風黃落表高林
何時話到忘言處坐聽霜空猿嘯音
平山堂汪稱隠
西去休城十里餘肯堂新搆故人居門扉曉白天平入
屛障雲横畫不如日落秋風生几杖雨晴空翠濕琴書
何須更說維揚勝大好溪山照屋廬
舟次嘉禾洪焱祖
昨宵雨急爭過堰今日風顛俱泊船前途難料每若此
遊子相顧空淒然挽弓翻勝一丁字佩印何如二頃田
笠澤鱸魚洞庭橘誰家酒樓新插天
春晴行園
新歲以來晴旦稀鵲聲忽報金烏飛煙光染深草色紺
雪水融入花根肥懸弧在昔端有志抱甕如今甘息機
多情蜂蝶想自得先我到此遊芳菲
禹穴汪石田
司馬子長尋禹穴荒苔長閟越山腰龍蛇萬里連滄海
鸞鳳千年下赤霄雲珮日珪文字古白銀青玉鬼神遥
悠悠德業江河外蘋藻臨風恨寂寥
客居
客子江臯草木長斷籬荒徑入牛羊沙頭戍鼓纏秋色
樓外征帆送夕陽勝日襟懷愁自撥故園親友病誰強
南州城下山騰笑多見餘生似漫郎
閒居汪澤民
門外溪山到亦慵窗前隙壤步苔封中藏花草春環堵
仰視雲霄碧九重今雨不來從止酒古心誰會獨支笻
平泉木石知何處踏雪飛鴻暫寄蹤
次楊掾韻程文
地罏火冷夜深深風雪殘燈伴苦吟歲似壑蛇遮更速
事如蕉鹿杳難尋百年塵世須開口一酌貪泉可易心
珍重關西楊伯起名成不受二毛侵
簡秋碧孔林管勾
莫怪微官寄豆籩聖人宫廟喜周旋長林樹影風煙合
壊壁書光日月懸文物一時推掌故世家千載重儒先
殷勤好看壇前杏坐對春風理素絃
將赴旌德先寄劉明府粹中
花落花開春巳秋感時傷事自多愁蜃嘘海市浮人馬
鵲架河橋度女牛湘水使還雲作伴石渠人老雪盈頭
稍聞許邵持時論却喜虞卿老故丘
與蜀阜僧立同遊鑑湖
盤石為堤護短籬畫船深鎻少人知垂楊著水青青發
遠樹迎人旋旋移滿野農耕春事急隔林僧語日光遲
晚風忽捲殘雲盡四面湖山翠掃眉
自述方伯鑑
抱琴聊復問田廬野性偏宜水竹居茅屋春風三尺雪
少年心事五車書故家簪笏嗟猶在用世文章愧不如
擬向清秋尋舊約海天空闊鴈行疎
吳氏春雨亭(吳長者寧之葬歙鳳凰山虞伯生學士作銘逹兼善尚書篆額其子)
(季實復作亭于墓之側以展孝思)周原誠
蕭蕭餘韻亭前樹灑灑芳原溪上村虚憶漢庭推長者
難憑楚客賦招魂忠臣巨筆蛟龍奮太史文章虎豹蹲
孝子此心渾未巳百花香處濺啼痕
輓余廷心元帥吕諒
百戰殘民力巳疲將軍未遣壯心違城依楚水無兵援
目斷燕山有鴈飛但願斫頭成大節焉能屈膝解重圍
睢陽死後舒州繼況是中原大布衣
上巳病目寄葉伯謙汪子敬程漢
病目昏花坐不禁他鄉節序倦招尋吾伊讀處聲相接
爾汝談邊意巳深每覺文章真小技情知道德負初心
洛濱禊飲遺風在何處登臨費百金
梅崖吳先生寄詩次韻蒋師文
截蒲未肯效温舒生意相關草不除鏡裏雪霜難諱老
酒邊風月豈仇予每因母病占羲卦不為家貧典漢書
自笑平生談性命一圖猶未究潛虚
和可堂余先生池樓詩韻
浮生莫說四并難興入林泉萬慮寬象奕偷閒同橘隱
蟻窠榮貴等槐安樓高人在空中語池近天從鏡裏看
幾夜闌干吟弄處微風不動月團團
借韻寄太古王先生
故人相望隔燕齊恨不雲山一夜低别後雨蘋供采澗
老來風絮想沾泥書言社稷何時上詩在松蘿到處題
記得避炎山後屋殘更吟伴鬼神啼
題潛山雙廟
楓木隂濃日轉廊兩公心事寄睢陽生同歲月呼兄弟
死有江淮奉帝王簡墨尚留肝膽在篆煙那敵姓名香
後來人物如公少時事難言重可傷
釣臺次韻俞師賢
漢官威儀如舊日先生羊裘釣澤中東都名節從此始
雲臺功烈何能同寒流殘照見天末危石脱木驚秋窮
惜哉登臨迫行役負此千載桐江風
記先祖嘉議公遺事(先祖諱懸為新安監郡有惠政卒葬于歙嘗歲旱禱)
(黃山及汪王祠而雨又建廉訪公署及新陳塘寺以祈親夀遺跡尚存)
仇自堅
歙州山水似桐鄉先子神遊歲月長烏府落成存舊柏
黃山遺愛說甘棠名題梵宇祈親夀文刻叢祠禱歲穰
百世圖經公論在巳聞名字入循良
送潘和仲南豐巡檢胡孟成
潘郎不見巳三年薊北行吟行軰傳綠綬近懸都使印
畫旗先擁上江船時平下馬還裁檄春暖收衙自注玄
王霸莫論尊孟子瓣香先為拜鄉賢
鄭待制席上同劉伯温都事燕叔義憲史諸公
賦承天觀東軒詩吳訥
孤客憑危正惘然江南春盡落花天海門黑送千艘雨
城郭青炊萬竈煙燒藥金罏猶伏火射潮鐵箭久離弦
伍員白馬今何在幾度荒臺野鹿眠
次韻程子元閨怨
自從銷瘦畏多讒懶上紅樓望翠巖九轉織成紅錦字
幾番啼濕絳綃衫嫁時羅帶同心綰别後金釵十字緘
安得化為檣上燕春來秋去逐征帆
客錢塘有懷東山趙子常(時徵師山鄭先生)
小閣疎簾晝影移憑闌多是獨吟時夕陽關樹高低畫
殘雪江梅遠近詩潭底又聞龍劍化隴頭應怪鶴書遲
何時鄉里囂塵散來傍清流理釣絲
聞朱隱君宦賜號澄節處士汪藴五
北郭幽偏是鶴山一軒高卧白雲關先生道出羲皇上
處士名標晉宋間尊爼風流無俗客琴書和樂足怡顏
天邊一札驚猿鶴只恐公今未得閒
次韻寄汪彥貞汪俊德
五年一笑亂離過託跡林泉意若何花外不聞供奉曲
山中時聽采薇歌枕雲漱石塵緣少弄月吟風逸興多
稍待雨晴閒暇日會當扶策到巖阿
雜興謝俊民
雲林得計促歸畊為圃為農了此生車戽水深連夜雨
採樵風亂隔林聲土宜菽粟勤芟草園有瓜蔬早架棚
日永華胥驚夢破不堪羣唱午雞鳴
次韻汪德輔
庸人擾擾自紛爭世事如棋乍落枰襲破臨淄烹酈子
偽遊雲夢墮陳平誅秦蹙項亦何有真楚假齊俱不成
一局始終都若是老夫端坐看輸贏
釣臺次韻胡虚中
巳幸六龍在天上勇辭諫議歸山中懦夫立志固有自
處士盜名原不同雲寒山清嚴瀨古潮生鶻沒吳天窮
回思韓歆死直諫客星始信真高風
新安文獻志卷五十四
