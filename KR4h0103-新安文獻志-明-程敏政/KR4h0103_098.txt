新安文獻志卷九十二下明程敏政撰
行實(世德)
吳處士(伯岡)墓誌銘解縉
新安齊國文公闕里也遺風餘韻奕世猶存自宋亡元
興時則有若程勿齋吳義夫汪古逸趙子常鄭彦昭汪
悳輔倪士毅朱允升鄭師山唐三峯傳至國初以性命
義理之學講淑諸人皆不失為文公之徒也予嘗聞而
為之羡慕焉今戸科給事中兼司經局校書吳君彦守
新安之世家也同官多暇因考論其師友淵源而君為
予泫以泣奉唐君子儀所為其父吳處士伯岡行狀求
銘勒於其墓按狀伯岡從學於子常彦昭而講於悳輔
以下諸君子儀三峯之子也文公之澤豈不長哉考吳
氏系出漢長沙王芮四男分居新安休寧歙縣其後有
諱少微者仕唐為御史曾孫瑶自休寧徙居歙之富饒
瑶生叔臻叔臻生明明生超興元甲子遷居海寧超生
春春生天推天推生琇為令休寧因勸農歴諸鄉愛金
竹山之勝復徙家焉第四子依舒通守閬州者分居吳
田依舒生子志子志生泉湧泉湧生士雋士雋生積積
生道傳道傳生琬琬生逄辰逄辰生梓榮宋廸功郎吉
州泰和縣主簿梓榮生彦松彦松生邦吕歴官成忠郎
年九十餘乃卒邦吕生柔遇柔遇生賁龍元承直郎太
平路繁昌縣尹號屏山先生生之泰之泰生淵字萬頃
號白雲先生是為伯岡之父其配某氏伯岡之母也伯
岡諱玉林甫六歲日記數千百言皆通大義成童有詩
名習舉子業齊軰推服試有司不利未嘗恨父子師友
之間講明學問甚自樂也天兵下歙辟為參軍未幾棄
去竟以隱終方元季兵興時伯岡緫其家政内外整肅
事親極孝飬尤克友其弟祖瑶遭横一身當之而弟與
親不知也妻之先宋丞相元鳳諸孫盗乘亂欲劫其家
其家逃匿盜縱跡之欲加害伯岡盡出其私財與盜以
免之其里人有疾衆謂不治求良醫竟活之其收飬孤
遺賑恤窮乏如將不及里中土宜稼而常以旱為憂出
其私本鑿山引水為渠既成而旱不為之災民咸利之
建義莊積粟以備祀先上冡聚族人宴會分給之里人
咸服其義有爭競求直者或得一言而止嗚呼仲尼云
施於有政是亦為政非伯岡之謂歟伯岡平生所寓意
多見於詩有松蘿吟藳二十卷藏于家生於元延祐丙
辰五月十有七日殁於洪武庚戌十有一月四日享年
五十五後十五年葬于某山之原配程氏宜于家族後
二年卒年五十一子男二人長樵早世牧即彦守初為
縣學生以勞積擢紀善至今官女一人適江仕翔孫男
果善功遠孫女適江彦華銘曰
顯允吳君篤實之學良貴既榮豈慕人爵拂衣轅門白
駒空谷義倡于鄉仁恒其族鄙夫吝財剖身藏珠矧曰
衆旱私資築渠矧曰寇至求金求璧我竭我藏庇其親
戚其生也榮其没攸寧其後宜昌不爽于銘
贈嘉議大夫都察院右副都御史程公(順道)神
道碑楊溥
公殁之四十八年朝廷以其孫貴推恩褒贈制得立碑
孫富奉刑部侍郎楊寧所述狀請予文予與富有斯文
之誼許之公諱德字順道以字行其先出重黎之後自
伯符封廣平累傳至元譚仕東晉為新安守有善政賜
田宅於歙因家焉傳十三世有諱靈洗者以武功顯於
蕭梁卒諡忠壯立廟歙之黃墩歴代崇祀其他以詩書
顯宦者後先相望公承緒惟謹夫孝友百行之魁公事
二親得懽心親殁哀毁踰禮兄弟六人自幼至長友愛
無間言此其孝友也道之所進必始于家公以禮義為
教每旦坐堂上諸子偕婦序立堂下聽訓告不命之退
不敢退一門之内長幼肅然少有過輙詰責之此其刑
于家者也三物之教貴能䘏人公見饑寒困苦不啻在
已濟之惟恐不及隣里喪葬嫁娶有不能成禮者樂為
之助假其貲者久不能償則焚其劵近居河水泛溢為
涉者病乃捐金為橋恤人之心惓惓如也起家之道莫
先教子教子莫先詩書公嘗曰家之貴顯增光先世者
皆由子孫讀書知為善以富器宇超偉乃遣充郡庠弟
子員命諸子歲資衣食之用使專心問學復益以一㕓
為後日飬廉之資其教子孫之意至矣富永樂甲申以
鄉貢進士起家卒業成均授監察御史廵按江西以平
賊功陞大理少卿累陞至副都御史歴官三十餘年荷
國家推恩先世贈公嘉議大夫都察院右副都御史龍
章鳳誥光賁泉壤人咸謂公積德為善天固報之非倖
也壽六十九洪武己卯七月二十四日以疾卒是年十
一月葬邑之仙人巖祖三益考雷甫世有善聞俱隱終
母殷氏族里稱賢娶吳氏繼室汪氏皆名家女俱贈淑
人子男八人長仲仁副都公之父吳出次仲義仲禮仲
智仲信仲友仲文仲武汪出女三人長適項以忠次適
畢宗頥季適巴以文孫男二十四人長曰喜次即富也
曰彦通曰彦珉曰學可曰學進曰彦器曰彦傑曰彦舉
曰彦鵬曰學初曰學賢曰學能曰志學由鄉貢進士令
弋陽以廉勤見稱曰彦清曰彦榮曰彦昇曰彦祥曰彦
昭曰允恭曰允儉曰允讓曰文彬曰文耀俱知力學承
家孫女一十六人曾孫養中養誠養耕等五十三人後
嗣之盛皆積德所致也嗚呼以公存心制行使其出用
於時必大有為以廣利澤而乃歛器弗施終於家食人
孰不為公惜邪及其孫洊膺顯任國家推恩於既殁之
餘人孰不謂天之福善不于其身必於其子孫也况富
為時名臣能聲偉績振耀當世駸駸未已易曰積善之
家必有餘慶詩曰孝子不匱永錫爾類後之人尚體念
之哉銘曰
孰約其躬孰顯其終約以俟命顯以善功紫陽奕奕黟
水融融山環水遶君子之封惟後之振惟前之光宜爾
子孫篤念無忘
贈承德郎行在兵部主事吳公(發)行狀
方勉
贈承德郎行在兵部武庫司主事吳公仕仁葬十有九
年子寧始蒙恩以已官贈公謂勉同里俾狀行實將求
文以表諸墓按譜吳之先出延陵季子至漢則長沙王
吳芮唐則御史吳少微公之族蓋少微後也世居歙之
澄潭幾六百禩曾大父諱祖大父諱關父諱森秀咸隱
居弗耀母汪氏有淑德公之父兄皆蚤世而族伯父明
善自澄潭出主莘墟宗叔雷應祀雷應者文英子也明
善家雖饒裕乏嗣人擇公繼之宗祊僉允公既後明善
曲盡孝養事母許孺人與庶母楊氏一如所生撫季弟
士安俾克成立其篤於孝友蓋本天性公諱發仕仁其
字頎然其躬美乎其髯風度凝重雅尚儉樸不事侈靡
暇則披覽羣書沉潛性理至於陰陽醫卜堪輿諸家之
學亦旁搜遠攷各極厥旨公生質美學術富鄉鄰有争
必質公門斷以片言悦服而退匱者求濟患者請恤公
咸應之莫有吝色宜宗族於公而和好戚里於公而敦
睦人徒知其存心濟物如是而不知其治身理家有道
也明善當元季産税甲里中役繁賦重久而困約皇明
撫運始獲休息所存者屋百間田百畝歲用或不給公
竭力以持門戶不憚勤苦塋域第宇咸修葺之資産寖
豐遄復其舊配許氏贈安人有内助之力子男三伯曰
安仲曰壽季即主事寧也英秀卓傑未童丱公遣入郡
庠中永樂庚子鄉舉第庚戌進士筮仕兵部褒贈二親
人皆謂公善教女四適岩鎮方永誠琶塘胡士亨朱坊
徐汝庭許村許藴孫男七曰紹曰綸曰繼曰綱曰經曰
縉曰紳孫女六公生元至正甲辰冬十二月二十七日
卒永樂丁酉春正月三日享年五十有四越辛丑十一
月朔三子葬公於歙北通德鄉龍溪之陽然未有誌者
蓋有待也於戲吾歙吳氏著姓莫過澄潭觀公之孝友
利物如是宜其大濬慶源以承休祉而隱處終身弗躋
上壽非囿於命與數邪是知公之獲褒贈非幸也宜也
寧之仕實發軔之始其躋陟顯顒蓋未艾勉故備錄公
之潛德併述其族系爲狀庶幾作表誌者有所采焉
贈亞中大夫太僕寺卿程公(晟)墓碑銘
李賢
刑部右侍郎程君以天順甲申五月七日合葬其父亞
中公母太淑人於河間城東金沙嶺之原乃奉其世譜
事狀請予銘其墓上之碑予受而讀之嘆曰於戲天下
著姓若程氏者無幾蓋程系出重黎在周休父封程伯
子孫遂以為氏其後嬰立趙孤望著廣平至東晉新安
太守元譚始家於徽傳十三世曰靈洗仕陳至開府儀
同三司謚忠壯土人廟祀之宋元累封忠烈王王十四
世孫澐唐御史中丞歙州都知兵馬使子南節居休寧
陪郭公之所自出也初忠烈五世孫大辨北徙中山博
野再遷河南九世曰琳宋太師中書令謚文簡曰珦太
中大夫生子是為明道伊川二先生靖康末子孫從渡
江居池州曰祉仕終休寧尉遂與陪郭同居故休寧之
程於二先生為近族南節十二世孫曰榮秀仕元為奉
直大夫江浙等處儒學提舉公之五世祖也高祖文貴
宣義郎德興縣銅冶場提領曾祖社至正末用薦為承
奉班都知不赴祖吉輔叔祖國勝事高廟為統軍萬戶
死節南昌追封安定侯謚忠愍考杜壽嘗應聘不受官
贈亞中大夫太僕寺卿妣汪氏贈淑人公字士明諱晟
天性孝友洪武中聘君坐累謫戍北方公在髫齔侍行
即慨然有亢宗志比徙於沁再徙衛輝三徙河間雖徧
經險阻家業不墜父母安公之養如平時汪夫人有恒
疾湯藥必親調齊每夜露禱求以身代者二十年未嘗
以風雨急廹一日廢焉疾良愈弟昱公友于甚至弟愛
城中里舍日估之利即舉以卑之乃自督家人農未幾
土沃田腴所得反勝城市弟又欲之公復以相付無吝
色既而昱喪撫其子女如已出侍郎生有偉質公每撫
其首曰吾家本世族不幸播遷於兹窮戹久矣振吾宗
者其在汝乎因遣入學親課其業底於成公襟宇闊略
美鬚髯撝謙雅飭郡中名士多願内交雖家不甚裕逢
人急難寧自損以濟之性尤子諒見者知為善人嘗如
京師有二盜尾其後數日將抵都城二人者忽相去之
曰某等盜也見公長者不忍劫以相懼其言動感人如
此既疾革猶強起拜於祠堂惟以親老不克終養為恨
公生洪武庚午十二月十一日卒正統丙寅二月六日
享年五十有七以侍郎貴景泰中贈徵仕郎吏科左給
事中天順初贈亞中大夫太僕寺卿配張氏鳳陽五河
人父政洪武中為元城縣簿亦以詿誤謫戍河間母蔚
氏時聘君與元城同患難而相好聞淑人有懿行因求
為子婦蓋凡公孝親友弟教子處家之善淑人相成之
力居多舅喜賓客淑人躬任烹飪之勞能先事承順其
所欲酒殽有或匱者即脱簮珥市以繼汪夫人晚歲失
明淑人亦年六十矣起居服食之奉皆身親之已而舅
姑相繼没亞中公早已下世二子皆仕在外淑人竭力
營二喪無違禮歲時相祀必務恭潔如事生者尤有識
鑒每侍郎有委擢之榮親黨入賀淑人不色喜曰是重
其負荷者敢以為榮邪晚就養京師禄入雖饒而自奉
儉素尤不喜僧尼巫覡每曰此輩能隳人家範闖諸門
者必令家僮麾去之壽登七袠玄髮不改初淑人生五
年縣簿公得罪遠配凡所歷如宛城青塚李陵臺岢嵐
城之類淑人率能道其時與事每對家人語及之輒泫
然曰吾懼汝曹不知起家之難有自肆以取敗者淑人
生洪武癸酉十月八日卒天順甲申正月二十九日享
年七十有二初封太孺人再封太淑人子男二長信即
侍郎也起進士敡歷中外清譽著聞次佲以武功至瀋
陽中屯衞千戶女四長適教諭白瓉次適王哲次贅田
寬次適百戶江春孫男五長敏政以童子舉召入翰林
讀書中京闈鄉試經魁次敏德敏行敏功敏中孫女三
許適指揮子錢鐸千戶子趙瑛指揮子凌雲漢先是公
没藁葬河間城西淑人之喪今上遣官賜祭復命有司
營葬事子孫顯名存没有耀人謂公夫婦積善之報蓋
不爽云銘曰
程氏之澤遠且長前有貞君後循良陰功孕此忠烈王
奕世金紫傳其芳朅從江南居北方温温亞中德允臧
上承下啓流聲光淑人系出清河張婦功母道儀閨房
一文一武侍兩旁文尤顯赫居巖廊嗚呼二老真不亡
存没之寵迥尋常錫有制命奠有章瀛城之東金沙岡
守臣奉詔營此藏喬木宰樹紛蒼蒼太史刻銘表玄堂
後千百年殊未央(學士永新劉公定之程氏義田記兵部尚書兼大理寺卿程公彦實葬其)
(考亞中府君妣太淑人於河間郡城東金沙嶺之原環其塋牆田五百畝皆公所有者公以已禄賜既足贍其)
(私無頼乎是田矣於是仰告祖禰旁會宗戚俯召佃傭而言曰是田吾不復私之也畫塍壟溝澮三分之其所)
(收一以供吾祖禰之祭薦祠墓一以供吾宗戚之婚婣喪葬一以給爾佃傭之事畜饔飱償其勤俾勿怠庶收)
(入有常焉既言之復著簿歷開條目示儀則堅約束俾主祀事者司之擇幹用者析理之公屢與予道其事乃)
(命長嗣翰林編修克勤来謁記垂久遠夫事之創端由已志然非與時遇合弗成也成而非有賢繼之其久遠)
(詎可必乎昔范希文義田其志蓋謂吾先世積德百餘年而始發於吾若獨享富貴何顔入家廟向使希文不)
(出將入輔此志固無由遂抑非有主器善繼若純仁雖遂矣慮或隳馬搜庫絹以惠鄰黨捐舟麥以賻故舊純)
(仁之心與父同符故希文中秋先夕詩有來日如登霽清風不負期之句若䜟其子之將光大也而果然焉噫)
(豈苟然哉德厚而胤昌也國之功業且箕裘是似家之義田其菑畬是永奚難哉公欲久遠義田尚益厚厥德)
(且期克勤圖之予記不克若錢公輔然事關義文宜無靳矧克勤予較藝丙戌春闈所得士又簉屬在院亦宜)
(為公期焉公之先家徽郡忠壯公靈洗蔓延厥系於海内明道伊川實祖之其自徽來河間則近在皇朝初載)
(云)
竇山處士程公(景華)墓誌銘丘濬
程以國氏出周大司馬程休父漢魏以前盛於廣平至
東晉始盛江南而新安尤其著者其來也自元譚為新
安太守始數傳至忠壯公靈洗居歙之黃墩又數傳至
戶部尚書仲繁居饒之浮梁其子令洭徙祁門之善和
里又數傳至竇山翁翁諱新春字景華以字行上遡忠
壯公三十一世所居地有五山里人以翁家世積善比
燕山竇氏因以竇姓山翁遂以自號人亦以是稱之環
所居十數里之人無少長惟翁言是聽出入興作惟翁
行是視事有疑難者輒相語曰盍質之翁乎翁必有處
此者矣行有悖理者輙相戒曰翁得無知之乎知之必
不吾容矣欲赴訴於有司者輒相謂曰何事勞有司乎
得翁一言則是非曲直有所歸矣惰於治生者輙相訾
曰翁之法不如是盍質之翁乎或不幸而遇患難有死
喪及困乏者輒喁喁望且呼曰無有以我事語翁者乎
翁庶幾一來來則吾事濟矣用是一鄉人惰者以勤匱
者以足不善者以良風俗翕然以和及翁卒咸哭之慟
且走相報曰吾翁棄吾去矣天乎奈何家祭而羣臨之
者無虛日發引之日空一里之人畢會焉時景泰壬申
閏九月也距其生洪武己未得年七十有四以癸酉歲
葬於本里百花園曾祖仕榮祖德堅父汝楫母蔣氏翁
生九歲即孤事母及祖父母克盡孝道居喪不御酒肉
葬祭一本古禮以行念兄庭春戍遼陽終身不預燕樂
聞音律輒走避嘗率族人搆堂祀先以合其同修譜明
系以收其異其孝友睦婣之行蓋天性然也翁初配汪
氏繼劉氏子男五人盛顯達懋譲女二人長適謝景春
次適鄭克已孫男十六人泰貫通容密復憲宿宣文雲
迪騰循慄度女九人曾孫男八人嗚呼鄉有善人一鄉
之福使凡天下郡邑每鄉中皆得如翁者一二人以為
斯民率先三代之治不可復吾不之信也翁之次子顯
仕為韓王府長史得請致仕命其子戶部主事泰以其
鄉親工部郎中李君友聞狀來乞銘予與主事君同年
進士也義不容辭謹次序而銘之銘曰
周大司馬曰程休父程之有氏蓋此焉祖始望廣平後
盛新安惟忠壯公雲仍實蕃縣曰祁門里曰善和比族
環居竇山峩峩竇山何有有賢一翁鄉邦是望族属攸
宗惡者以善醨者以醇翁匪今人三代之民三代之民
絶無而有銘發其潛永昭不朽
明威將軍神策衛指揮僉事致仕黃公(琮)墓誌
銘家乘
公諱琮字進賢世居徽之休寧其先多隱德至考彦斌
甫妻徐氏女生丈夫子七人家始殷里之識者策黃氏
必大貴既而仁宗昭皇帝臨御冊公女弟為貴妃特遣
二中貴人驛召彦斌甫至京授神策衛指揮僉事賜第
一區賚予恩數甚渥七人者公最長實侍北行上召見
喜其重厚亦授錦衣衛百戶未幾彦斌甫捐館嗣為神
策衛指揮僉事公雅不以貴戚自盈年六十即以官授
諸孫惟日端居自適而已成化初今上皇帝復册公長
孫女為秀懷王妃公之女適王氏者有甥曰增亦選尚
嘉善長公主為駙馬都尉公夫婦尚無恙惟時以手加
額曰吾家藉先世之靈迭被寵光飛香椒畹恨無德以
將之聞者嘉歎成化癸巳九月十二日忽一疾不起享
壽八十距生洪武甲戌二月七日上聞訃遣使者賜祭
蓋特恩云公配桂氏南京錦衣衛百戶福之女以慈賢
重戚里封恭人子男三長昱以親藩恩授中兵馬指揮
次晟嗣錦衣衛百戶次杲為義官女二長適錦衣衛百
戶韓俊次適錦衣衛指揮僉事王珩孫男九長欽後公
數日卒次鑑次鍾嗣神策衛指揮僉事次銘次鐸次鉞
次鏞次鋼次銳女五長即秀懷王妃亦先公卒次適伏
羌伯毛銳餘未行曾孫男一曰彭年女四俱幼公平生
孝友事二親存養終慕如一日諸弟處江南歲時問遺
不絶貴妃從葬景陵每時祀北望揮涕不已與人交不
蓄中對賓客恂恂執謙如弟子雖貴富而服食儉素惟
好善樂施予不厭子孫滿前佳辰令節奉觴稱壽恒諄
諄以盛腆為戒敏政嘗與鄉人造公公欵之竟日其貎
温醇其言簡而不誇有類乎古之仁人長者竊意其享
福有自也昱等將以是歲十一月十五日奉葬順天府
懷柔縣銀洞里賜地之原以敏政與公同鄉來請銘敏
政聞徽之鎮曰黃山山之下在唐有黃芮者嘗刲股以
愈母疾又廬父之墓以致連理木芝之祥見於史而爵
位不聞豈天欲錫報於數百載之後而得公乎銘曰
黃山崇崇毓彼黃氏懿其前芳有唐孝子爰錫爾類繄
天孔仁不食其報以啓後人猗神策公崛然中起嬪我
仁廟維公之娣豈惟皇嬪慶迭斯臻妃我懷園維公之
孫亦有公甥玉立在旁帝姬娟娟釐降於堂羌孰如公
維齒禄位越顯孫子維德不匱奕奕几筵宸章奠之肅
肅冠裳賜地窆之史臣刻銘置此窀穸中有耿光百世
無斁(公没後一孫女復選為徽王妃孫男鏞亦選尚嘉祥公主為駙馬都尉貴戚之盛蓋近世所未有也)
贈文林郎浙江道監察御史汪公(宗煴)墓表
周洪謨
公諱宗煴字叔泰姓汪氏汪氏徽郡鉅姓皆祖唐忠武
將軍越國公華華當隋末保有六州歷代奉以王爵而
祀之華十二傳至唐兵馬使道安以兵鎮婺源家焉道
安生濆唐季為三梧鎮將銀青光禄大夫檢校太子賓
客兼殿中侍御史上柱國死於巢賊廟食三梧三梧之
地曰大畈子孫又遷居之濆曾孫延貴延之延貴九傳
至宋端明殿學士江淮制置使贈太傅立信以忠顯延
之曾孫紹與其子四友先生存竝以行義文學名其鄉
存曾孫坻又自大畈遷浯溪公蓋浯溪之汪也坻五傳
至南山先生德潤生二子曰叡同同當元季起義保州
里歷官淮南行省左丞死於偽吳贈推誠效節輔國功
臣榮禄大夫江浙行省平章政事追封平陽郡公叡仕
國朝洪武中為承務郎左春坊左司直郎學者號貞一
先生公曾祖也祖淵父櫨皆隱居不仕伯父梁舉永樂
甲申進士知虞城縣事簮紱蟬聫奕世不絶公生有至
性六歲喪母九歲喪父即哀慕如成人繼母江氏來歸
甫一年即孀居以保節撫孤自誓而公亦能以亢宗為
志然幼孱弱羣從父兄數侵之公曲志奉承不與之角
恒自道其煢煢孑立之苦言與涕下聞者感動羣從父
兄卒善視之貞一先生於六經諸史皆有著述公朝夕
諷誦務究其旨義將以嗣其宦業而獨任家政不能出
也公祖父兩世居鴻村鴻村者先壠在焉公以其地非
便乃節縮浮費返於浯村舊址闢基考室視昔有加歲
時供祀必極豐腆哀感悽惻終身以不逮養為恨奉繼
母如生已凡事務得其歡心見其子奎幼負才器方六
歲即遣入縣庠奎果登名用成父志公為人剛介而襟
度坦夷無綺言媚色汪氏自國朝來充萬石長公獨以
取足官賦為事未嘗有所朘削里人頼之享年七十有
二以成化戊戌十月十七日終於正寢配江氏邑湔源
人處士庸禮女也賢明慈惠克相夫子卒年六十有七
奎以内臺考績獲賜勅贈公文林郎浙江道監察御史
江氏贈孺人公子男四長奎也成化丙戌進士除秀水
知縣擢監察御史以抗疏論事出為䕫州通判弘治初
進叙州同知再進成都知府屢受旌異次坦次圻次坤
女二長適江時英次適詹希昌孫男十二長銘次鐸次
釗次欽次鏜次錫次鑌次鎧次鋂次鍍次鐶次鏡女九
長適儒學生孫格次適滕梅次適江溥次適江杞皆邑
之故家次適錦衣衛百戶休寧程壎故大司馬襄毅公
之孫今學士克勤子也餘多未行公墓在大容梨樹坑
之原久未有表奎以克勤所序事行致書屬洪謨洪謨
叙人也昔在春官見奎之納忠敢言嘗偉其人既歸里
居又目擊其為郡惠民有古循良之風而無忝崇階峻
秩不占可知則所以恢其顯揚之地發其幽潜之德將
有進於此者是用述其家世履行之槩俾鑱諸石以俟
他日之大書焉
新安文獻志卷九十二下
