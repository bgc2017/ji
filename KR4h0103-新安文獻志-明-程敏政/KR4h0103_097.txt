新安文獻志卷九十二上明程敏政撰
行實(世德)
場圃處士吳公(豫)墓誌銘方回
孔門曾氏自晳鏗瑟言志與三子異說參生元元生西
猶羞比管仲吾鄉友堂先生吳氏從朱文公游世傳其
學高風似之元祐中大梁王立之以詩鳴其父才元舍
人高貲園野甲一時能致蘇黃及晁張諸文人陳無已
晚為賦頃有亭者立之遂為江西宗泒之一友堂之孫
曰處士場圃公公之子曰古梅郡博士見與名勝又似
之回生後公獲與博士為詩友日幸解郡休官將從是
家賢父子搜玉色舊香之句以想像雩沂之詠音而前
進士紫陽山長曹君涇馳介以狀来則公已厭世而僊
矣顧晚後何敢銘長者然平生讀文公書見集中稱友
堂為吳叔夏如滕德粹德章程允夫必求其後納交而
癖習耽吟與博士好亦不啻如無已之於立之是銘也
其庸辭按狀公諱豫字正甫宋嘉定二年己巳二月二
十有二日雷乃發聲而生祖友堂喜以坤下震上之卦
名之公先居姑蘇十世祖徙歙於今為徽州其季徙宣
城者為履齋丞相潛家六世祖曰用清以財雄五世祖
曰福産益殖門益大曰元禮為公高祖曰作德為公曾
祖業儒有聲是生友堂友堂之從兄曰映登淳熙二年
進士第皆福之子元珍元珪孫也友堂之從子曰佐王
曰德成曰景仁接踵儒科凡五人學施有政而友堂諱
昶獨終身守其師文公之說意薄進取文公歸婺源率
先執經至禁偽學徒走寒泉精舍不懾與存齋鄂州狷
庵郢州二羅公願頵内翰野處洪公邁尚書文簡程公
大昌文字友文簡著雍錄禹貢圖演繁露等十餘書多
賴折衷晚以所輯書說史評等授其子諱儀即公之考
也公曾祖妣黃氏祖妣胡氏而先太夫人亦胡氏如曹
大家通貫經史甫冠失怙嘔血彌年世父學行先生錡
入上庠為前序文行高古奉母命就正焉及母喪號慕
骨立歲時薦饗家廟神主祭噐制度如古禮壹守學行
規訓遠逮白首言及二親猶泣下當壯歲别業失泉數
鉅萬久乃知為里中子&KR1486;亡移舟左右欲執以詣有司
公恐敗其名竟絶口不復道東阡西陌故人出服休采
傳經訂律治賦行軍疑丞岳牧往往而有以世路之未
夷也形役其心尻高其首危刑辟之䧟穽汹讒謗之風
濤亦豈少哉公曰如以古鄉三物賓興者我亦往矣我
讀書不求甚解訓詁章句聲病帖括非我所謂學也小
得者鉅喪先笑者後號有一人有衆人非心悦不誠服
有今世有來世非事久不論定倡義役也敗名利已者
側目惡淫覡也鬼道誣民者折角是是非非於直枉而
面折人過也間有經瀆詆瀾椎埋悍酗者初亦不便綿
時歴歲以觀諸天從降命逆降威然後翕然胥化中年
諸子英妙秀發而博士大篇短章儒林丈人行見之驚
屈吏部秋崖方公岳眇視四海端明後村劉公克莊六
十年專詩鉞其賞拔如坡於唐子西谷於高子勉也公
謂肯友堂之堂其在子矣取豳七月之詩於禾稼間築
場圃以自老倣陶弘景為層樓以娛賓客丞相訥齋程
公元鳳為書其扁曰與汗漫期為堂曰延芳儲書餘萬
卷圖畫稱是許比閭俊彦觀摩麗習於兹博士又為堂
曰躋夀以為將徹與問之地然處常易處非常難商之
孫子其麗不億侯服于周祼將于京彼山頭望廷尉之
徒乘隙束緼以焚巨室何廷尉望山頭人徼賄詭禦暴
公弗聽衆指目主名實負恩反噬者請治公弗忍挈燼
餘之南山之南幸場圃猶巋然則葺籬落葺牆壁益穿
池種樹作米家書畫船雖向之籖軸不具而官寓叩門
無虛日惟飲少輙醉好客不衰博士起布衣典鄉校踰
四年以文公之道友堂之學復長臨容公聞而歌曰養
頥之龜芸人則那我有場圃歲晚如之何博士勇徹臯
比日侍膝下歲辛巳季夏日己巳曾孫生生之日公之
年家人以白大喜名之曰桐老蓋取鄭小同之義而以
其支干所屬嫓以木焉博士亦喜弄孫方治具延湯餅
客為公夀而明日疾作踰月以至元十八年七月八日
卒年七十三公娶胡氏張氏汪氏皆先公卒張之大父
曰贇太學内舍水南望族男三人皆張出長龍翰即博
士鉅公老師字之曰吳式賢後生晚進尊之曰吳古梅
次龍光丞相訥齋以其甥劉氏妻之先公二十二年
卒年僅二十五次龍翼以後從弟先公二十一年卒
年僅二十孫男三人霞舉有易學丞相訥齋以其兄之
孫妻之次霞蔚尚幼龍翼之嗣曰霞尚女一人許適汪
祖尹曾孫男一人即桐老於戲原人之行可以愚鄉曲
而不可與遇一朝之變舉子之文可以覇場屋而不可
與論百世之遠盗賊兵革數也室廬貲用物也物不能
逃乎數之外而公之帝臨天隲者不與物囿於數之内
攸好德考終命全而生之全而歸之其無愧於行已如
此博士初應里選深孝弟之根窺性命之奥非以賈青
紫也噓天葩吸月卉爍先秦肩盛唐後子雲必好無疑
尚書直院王公應麟大卿檢正宇文公十朋武魁南雄
守程公鳴鳳亟稱之蓋淵源有自也其無愧於教子又如此
博士將以十月二十八日庚申奉重窆於郡城之南七
里實公所自卜姑識其大者以銘銘曰
季氏八佾昭公乾侯雖孔之憂非孔之羞友堂速肖竹
林滄洲韓史之世孰由就求泰山之陽大盗曰虎未聞
善人為其所脯劫火不灰存我場圃心焉為苗德也為
宇載謀載裕曰典曰墳不詭以獲燕及後昆維友堂有
孫率舞于韶人而無耳鏘其文聲柷合敔止維場圃有
子此之所有彼無之禮後言詩西河之師此之所無彼
有之不才窮竒史撻厥辭梅也實也桐也支也不蝕不
糜傳不在兹
存耕處士汪公(庭桂)墓誌銘王球
大江之南吳楚之區歙西有州婺源婺源有世家汪氏
觀夫世數之近遠事業之崇卑則前人積累之功有可
得而徵者矣傳所謂德厚者其流光德薄者其流卑詎
不信哉至正十二年春汪氏有德麟者以其大父安南
等處行中書省左司郎中庭桂碑石未建介州人王元
奉前進士余深狀致辭於宗老尚書汪侯侯覽狀曰真
豪傑之士圖不朽實予之責屬老病命宜興州判官用
敬以余公状俾門生寧國路總管王球為之辭敢不諾
且請福建廉使貢師泰書其文中書平章政事張蔡公
珪篆其額俾德麟刻焉汪之先出於姬至魯成公支子
汪受封食采潁州至孫都司馬誦始以王父名為氏為
六十八代祖至今世系皆可考詳見世譜錄中其始居
烏聊者則越國公華奉籍歸唐君傳在太史氏總戎來
鎮婺源者兵馬司道安徙婺源者御史大夫墳捍禦保
民占籍鱅溪者則中元也於君為十三世祖曾祖潁州
學諭頥生倬則府君之大父也考通母程氏祖父皆以
善及人垂休委祉逮於郎中公起而承之公諱庭桂字
秋芳别號存耕幼有大人志廣顙豐下目光如電神采
毅然性資睿十三明蔡氏書十八舉進士第授紫陽書
院山長積階至廸功郎廣德軍司戶參軍善騎射熟孫
吳兵法以策干南康知軍葉公閶公竒之未幾謝太后
詔天下立壁壘以自衛愚民幸變公為文諭之聞者敬
畏既而宋社屋矣遂絶意仕進元圭兄弟以周勝納降
卒成者公力也會劉國公平安南版授公本省左司郎
中辭曰能終養父母足矣不願乎外也士大夫益以是
高其風公之才之美過絶人遠甚監郡瑪蘇庫良二千
石也公一見侯輒加噐重恨識之晚公言五事凡誅黠
吏者十餘人平反死獄者二家出偽楮株連者百人侯
服明允凡政事有所未達輙咨訪由是留置館舍顧遇
日隆府判摩和巴往賑公預出所儲以濟流莩其不能
自食者倅笑曰諸大家積庾廪乘歉為己利公對曰公
私匱乏道饉相望吾能獨享所有耶其處心蓋如此與
倅坐堂上諸孫以次進拜說書倅舉觴告公曰能遺子
孫以詩禮實中朝希有族子文冐犯先墓出之終身不
得與宗族齒有婦早年嫠居自誓靡他舅姑欲奪其志
公戒之以全節婦其啟廸人多此類能使人化服若是
年在髫齔時諸父常等疾之再謂公考曰宜擇賢立後
羣從諸父兄弟病於征徭公不修宿怨反出私財以佐
集事婦舅氏程妻弟李終養其生死葬焉其篤於倫理
又如此其於賑鄉善族䘏姻字貧又有推仁之才暑粟
之周禦寒之纊免利之黍死無治喪者給棺衾修川梁
徑路以濟往來免官驛之病民建法輪以超絶胤為惠
尤大事親孝親歿殚力市壤親卜佳兆振門戸樹家聲
百廢具舉制節家事嚴而有恩妻子聞其謦欬皆歛手
正容毋敢肆也晚搆樓西山麓以自娛公生宋淳祐戊
申二月八日歿于今天子至治元年辛酉六月四日夀
七十四往弔者戸外屨常滿如喪所親為當時歸重如
此夫人李氏與公同年先八年甲寅卒子琰等奉治命
葬休寧楓木嶺其次子琮以狀介處士黃清夫詣京師
乞銘於澹翁張公有故得篆額而歸焉子男三人長琰
次琮次琪孫男九人德馨德禮德聚德麟德和德本德
均德美德慶德美夭曾孫男鎮祖毅祖煥祖應新繼祖
光祖英祖康祖文斌棣祖昭祖宣新文偉文亮文啟惟
公之里居世緒列於家傳趨操行事施予惠利播於余
公所為狀庸敢掇取其大者以為植德之符而表顯之
竊觀自昔草昧之初出其經綸之藴以翊扶興運者固
已策雋功而建榮名其懷才不試以節行自保而甘老
於丘園積久必發亦莫不有以庇頼其子孫表見于後
世蓋木必其本水必其源本深則末荗源長則流遠豈
偶然哉有若郎中公親享其報年登八袠及見其三子
九孫為時俊傑此則世之希有者也且曾玄蕃衍又能
顯融以亢其宗豈非積善之報自有不可揜者歟銘曰
顯允汪公展也全人惟忠惟孝萃于厥身其忠伊何不
仕二君其孝伊何歸養雙親動人者義澤深者仁詠歌
道德為時貞民用能光大厥家而儲休委祉于後昆蟬
聯五葉彌久益振推述潛德表諸蒼珉揭于墓門曰忠
孝之子孫
元贈光禄大夫大司徒柱國追封楚國公諡孝肅
程公(翔卿)行錄程伯洺
公諱翔卿字羽道初名應龍生于郢州之京山自曾祖
至公居郢三世矣家富而遵禮義宗婣之指數百戸外
之屨常滿邦邑稱為望族時號長者之家公謹厚明敏
讀書通大義未冠侍親奉大父避兵乘舟東下南入彭
蠡擇吳城山濱湖之地以居公兄弟三人而公居長其
父師曰居家理故治可移於官長子克家者也盍自治
乎於是一門之政悉咨於公持身御衆斬然有法内而
奉甘旨教子弟外而接賓客館遊從雙親夀考仲季宦
成公之力也既而季曰飛卿受命守建昌公侍父母就
養郡城南隅有故侍郎曾穎茂兄弟居址公捐金以贖
其地築室奉親居之孝友之道雍如也先是飛卿以進
士佐洪閫即吳城建壕栅集義兵禦外寇公散家財鼓
士氣制馭其中隠然重鎮至是宋鼎告遷公審機識變
决策全城撫安境内日惟以止殺戮安凋殘為勸戒由
是存活益衆洪旴之民沒世頼之而公不以為德也至
元丙子中軍元帥呂公師䕫將命來旴江見公而噐重
焉大將李公恒表聞於朝特頒璽書授公朝列大夫管
軍總管佩符綰綬兄弟分任兵民建節一邦金紫輝映
時人羡之而公不以為榮也又明年公子入宿衛旋貴
干朝公即謝軍營别墅城南之繞堆距城可三十里象
郢之石城搆屋為遊息之所自號石城居士將終老焉
或挽其入燕京公曰吾家積德累世嗣子行顯用矣獨
不聞王氏植槐之事乎吾尚何為哉夀七十五考終于
家生宋嘉定辛巳四月七日沒元貞乙未十二月四日
與夫人李氏俱葬繞堆大盤山之陽子孟一早卒女適
建寧路判官曹某趙某同知某路事江某我大父文憲
公自幼以從弟來後從宋制也公没時文憲公持憲節
閩海奔訃歸葬藩憲之僚守貳將帥弔祭盡禮所謂生
榮死哀者耶至大戊申文憲公以翰學議中書事制特
贈公正奉大夫參知政事追封郢國公諡孝肅延祐丙
辰加贈光禄大夫大司徒柱國進封楚國公夫人李氏
由郢封楚制詞略曰活千人者必封事將有待作三軍
而謀帥賞未足酬故具官程某弘毅而孝恭高明而肅
括因心則友早竭力以事親順天者存克沈機而先物
千里之風塵不聳一方之塗炭獲蘇並疇昆弟之榮分
任兵民之寄顧乃功成不處抗志自高又曰早躬孝弟
之行晚甘恬退之風賞不酬勞遺愛未忘於千里教之
能仕移忠遂立於四朝又曰身居公鼎雖不逮於生平
手植庭槐尚遹觀於世濟嗚呼盡之矣公沒垂六十年
而陵谷變遷故老淪謝遺事不傳謹採摭行實書於家
乘以示子孫無忘可也
孝善胡先生(斗元)墓誌銘戴表元
元貞乙未歲冬十月十有七日徽州婺源鄉先生胡公
卒聞卒之日自公州里宗黨知識若遠外學士大夫皆
嗟歎失聲以悲其門人子弟俞洪等一百十五人相與
攷次公平生言德用古隠君子私諡例尊稱之為孝善
先生公之世本出大唐李氏五季之亂逃來寄姓於考
水之胡因籍焉字昌翼以明經中科八世至國子司業
伸與同郡汪内翰藻齊名元符太學所謂江右二寶者
也弟侃所著書有胡氏家寶棣華集存於家自是又三
世有徙考川居婺源郭東集賢里者以學行推擇為鄉
校正諱允濟於公為王父四世有通五經尤精易撰易
傳史纂號易簡居士諱師夔於公為父一門十餘葉緗
素相傳故徽之地胡雖多聞家而獨考水之宗號明經
胡氏公諱斗元字聲遠少孤師朱文公從孫小翁受書
說年十四始從小翁聞居士所授易學刻意探述日玩
一爻至七日則通六爻循環習之白首以為常亦以此
教其徒當貢舉法行徽士槖楮筆起山林出與四方英
俊爭進趨往往高捷鄉國每三歲上公成均有司不足
以知公至輙聞罷乃徑歸闔門養志以樂然慕從之遊
者遐邇如歸餐華茹實人可為良儒嘗曰乾專言善坤
兼言善不善乾之善世吾無及已坤之積善吾庶幾勉
之早夜修飭懼辱其先尤以不逮養為終身憾春秋朔
望拜祀像涕泣不能已塋壠時躬灑掃老不避勞人謂
年彌高而慕彌深者於公見之噫嘻公誠可為孝善也
已年六十時忽語諸子曰吾筋力覺衰遊人間世當可
餘十稔顧考水吾念之不能一飯忘吾死汝輩必葬我
考水至是論訣復屬諸子我家明經胡氏子孫汝輩力
學積善無辱我享年七十有二諸子以丙申秋九月十
有七日葬公考水之高倉太守涿鹿翟侯大書曰孝善
先生之墓娶魚氏子男三炳文煥文燦文女一孫男四
念祖振祖光祖德祖孫女四於是炳文以其鄉先生方
使君回前進士江雷胡次焱程龍之議與狀来丐銘銘
曰
燕其獨潛其伏既安既穆是為孝善之卜
中山處士汪君(應新)墓銘虞集
君諱應新字元美姓汪氏新安之祁門人新安領州邑
六民生衆而多秀汪氏居十八九又溢出旁郡而處處代
有顯人君之先自歙之黃墩徙祁門之石山釗自石山
徙邑南之韓溪其五傳有兄弟七人並以才賢稱據縣
志其弟五人世容之子深分居桃墅之别業四傳曰僑
於君為曾大父曄其大父燦其父也燦字明夫世治進
士業鄉里謂桃墅曰儒林矣燦早卒而從弟文華字榮
夫有五子明夫之配王夫人請以君為之子初榮夫之
夫人程嘗以果餌賜諸兒微示予奪以觀其志而君弗
變也其親賢之榮夫與羣從昆弟學於鄉先生趙永如
氏與故中書右丞燕公公柟為同門至元初燕公既貴
招汪氏兄弟為禄仕峩冠褒衣以居弗從也而榮夫又
嘗從雙峯饒伯輿氏學而有聞焉者也君之為明夫後
年十三歲事母有孝道時方多故補葺家業以為養處
鄉里姻戚歲時無闕禮母不知其艱孤姊妹未嫁者三
人竭力營資装嫁之各得所歸娶康氏同邑貢士且實
之女善事于姑勤儉以相成其家君有賓客延待無勌
孤姪未嫁脱簮珥以嫁之一門稱其賢君與同産兄弟
雖異居而周恤扶持人無間言其教子有過則責之甚
嚴知改則說之如初其子曰義隆義彰克仁克寬克端
皆業儒義隆早卒克仁為伯氏後女適同里余友仁友
仁卒而守節誓終其身孫男七齊益希景偕均老女四
曾孫男三鍔鏞鉒信乎其為儒林之盛也夫君資幹聳
特偉然丈夫平居無惰容媟語剛正自任議論忼慨博
洽稱其家學嘗著便民二十條皆民間要務將上之臺
省而不果是以人信其才之可用也乃不見用其命也
夫生宋開慶己未十有二月廿又九日晚遊江淮間雅
好山水識其性情之妙而樂之年且八十髮不變白耳
聰目明居鄉里間舍輿而徒亦弗杖也常如五十許人
桃墅之居特起之峯曰中山君搆書堂以處鄉里號之
曰中山處士云溶口先塋之所在也君少年時或易君
而侵其封君力陳有司四年而後得直其人敬服君且
老屬其子曰吾殁則祔於先塋仍改至元戊寅六月癸
酉居室火君夜半率長幼出避之家人請還救噐物君
曰外物也無傷人足矣怡然遷處别室以居既而得疾
諸子治醫藥甚謹君曰吾生於憂患瀕死者屢矣年已
八十復何求哉遂以是年九月二日卒康夫人生少於
君四年卒後於君一年己夘十月七日也其孤將以至
正二年十有二月乙巳奉葬諸溶口克寬以其同郡同
姓承直郎南康路總管府判官巽元所著行狀徒步千
里来求銘予識巽元於京師克寬方赴南宫在焉今十
有五年矣克寬論春秋於胡氏傳最習能通其類例以
為書泰定丙寅以其經薦於浙省有文聲于東南以君
夫人之養嘗居家今年天子復以進士取士而克寬齊
衰未除也企其為學行將有光於儒林也夫故為之銘
曰
新安之汪族徧其邦其貴有加其厚有封鬱鬱儒林居
十餘世含英茹實子孫孫子中峯之隆可出雨雲盤礴
弗施蓄而彌文溶有先塋冲氣所始遠而思復培本之
理是用表之别異其宗後人彬彬以承顯融(右中山處士汪公墓)
(銘一通其文則虞文靖公集所造其作隸古書則南雄守楊君益也處士之子鄉貢進士克寬既已勒石墓門)
(今年克寬與濓皆以纂修史事被召来京克寬復出以相示請作小篆書之装潢成軸以傳示子孫嗚呼處士)
(之歿已三十有二年其藏體魄于墓亦且二十八春秋矣克寬能惓惓弗忘如此非厚之至者乎非欲昭先德)
(於無窮者乎人聞克寬之風可以知勸矣洪武二年六月二十四日前起居注金華後學宋濓謹記)
元江西湖東道肅政廉訪司經歴贈嘉議大夫
中書禮部尚書上輕車都尉追封滎陽郡侯鄭公
(紹)墓誌銘危素
公諱紹字仲賢姓鄭氏世居徽州歙縣之長齡里四世
祖顯文宋廸功郎諸王宮教授曾祖世卿祖天麟武節
郎積善尚義至元十三年大饑發廩粟活數千人鄉黨
稱為長者生二子長太學生孟孫贈從事郎信豐縣尹
次貴孫贈亞中大夫同僉太常院禮儀院事輕車都尉
追封熒陽郡侯配汪氏初封宜人繼贈滎陽郡夫人次
可孫公之父也母鮑氏生二子公其仲也為伯父後資
質穎異師前進士曹先生涇既長俶儻尚氣誼喜周人
之急不計有無推食解衣無吝色兄弟雍睦既分財産
公一以讓曰吾所知者天倫之重爾家聲由此益振從
外舅汪公巽元遊宦吳楚内翰趙文敏公歸老吳興與語
竒之薦為鄮山書院山長書院棟宇傾圯教養久廢修
治惟謹借注保昌縣文黃砦廵檢廉介自將境内清肅
雒陽楊公益守南雄待以賓禮未幾蘭河平田上翔等
寨缺官郡檄公總攝治效尤著久之民有急難者赴之
病者藥之俊秀者誘教之未三年頑獷之風遂革廣東
宣帥用楊薦辟為史漳州民李叛公從軍潮州運籌招
捕未嘗横戮無辜者至正二年調將仕佐郎南安總管
府提控案牘兼照磨承發架閣大黃五寨之民聞公始
至不遠數百里具雞黍壺漿羅拜庭下曰明府德化素
孚於我我等何敢忘故来為南安賀僚屬郡人莫不驚
嘆公馭吏有方文書清簡郡為要衝過客旁午送迎無
虚日舟車之資慶餞之禮多竭私帑以供之或家兒從
事貨殖者公聞輙曰若此雖廉吾所不取貧而能守有
餘能施乃吾志也至正七年升從事郎贑州路雩都縣
尹吏或曰公止邑民之訟必以法繩之公曰吾與之相
安無事民何能生訟居歲餘部使者以獄空訟息大喜
語郡長令公曰雩都治蹟甚高可善遇之時令公下車
未久即遣使宴勞仍命詢訪旁縣民瘼興國縣民之冤
公為伸之未幾寇犯江西贑之屬邑皆䧟獨雩都賴公
所作新城示以守禦之方縣卒以安尉馮深招諭葛㘭
平頭印山青塘等寨卒無成說郡府申命公行民聞公
至皆涕泣縛其首惡五十餘人送郡亂由是息近臣祭
南海還以公名聞於朝十三年御史臺選為江西湖東
道肅政廉訪司經歷進徵事郎未及赴九月庚申以疾
卒於雩都官舍享年六十有六贈奉訓大夫大宗正府
左右司郎中飛騎尉追封休寧縣男加贈嘉議大夫中
書禮部尚書上輕車都尉追封滎陽郡侯娶汪氏封宜
人贈縣君追封滎陽郡夫人子男三人潛泉州路總管&KR3720;
灨女三人長適吳鶴次適羅相次未嫁而卒孫男四人
權桓梴檵女三人曾孫男三人女二人初潛聞訃奔喪
至於關道梗不能進廼卜邵武某鄉芙蓉坡之源將葬
公於此乞予銘之予嘗識公於京師以事過歙聞公與
夫人賢行汪公方致政家居期待殊厚銘得遽辭哉銘
曰
治世之吏鄙夷遐荒羊狠狼貪久罹其殃公用儒術警
邏保攘總攝五寨民物用康宰邑雩都化服有方涕泗
歸欵免于斧斨邈彼下土政教靡詳孰扶爾弱孰擊其
強稽公之蹟惟德之將惟德之將惟後之昌尚被封爵
家世用光招魂瘞此閩粤之疆于贑于徽千里相望勒
銘芙蓉何必故鄉
歙士吳寧之(以寧)墓誌銘虞集
徽吾朱子父母之邦而所封之國也是以多君子不可
一二名歙士吳以寧字寧之中郡城以居能處其家而
有善人長者之目於一時可謂難能者矣其生以前至
元甲申之二月初娶蔣氏生女一人而没再娶於鄒生
子曰國英廣德路建平縣儒學教諭曰朝英習進士業
女適胡執中次在室寧之年六十作夀藏於郡城北鳳
凰山之麓以待其終暇日則擕酒饌賓客而往樂焉兼
有曠達之譽矣年六十三而没則至正丙戌之正月明
年八月奉之以葬國英之受業郡庠也里人汪克寬訓
之有師道焉是以國英等請述其事而来求銘克寬曰
寧之居近闤闠而世俗公私之務雖無所不聞而未嘗
有所干謁闢齋居於門内藏書數千卷勗其子以學非
名師良友弗致焉郡縣守令有終更不得見其面者而
賢人之車轍屨迹多在其門戶故翰林待制楊公志行
大儒也方嚴少許可其官於是鄉特書汝舟兩大字以
表其齋居蓋知其可用於當時而又有望於後來也往
役于官凡鄉鄰之民差徭兩税力不逮者悉自任之郡
邑四交羣嶺峻阻任荷負擔不絶少壯罷病每共周䘏
以惠之貧且賤者感其惠之有常也天歴戊辰蠻獠叛
于廣南郡將盡發其屬卒以征兵狃素安弗堪也其悍
者鍾乙等十餘人持挺入大家劫取私藏相捍拒莫之
能制寧之之家獨隨所有予之不競也事聞有司當卒
以強盜之罪獄成九年後至元丙子朝廷命五大府遣
官慮囚天下其至徽也坐獄者皆在而被害訟于官者
已前死召寧之問狀及所以獨不告官之故曰兵興卒
求賄耳無殺人意非強盜也官用寧之言破械出久囚
者則長者之名所由得焉至正辛巳郡災火至寧之家
而止其室獨完以為隂德明年官寺稍完復而又災鄉
人待寧之而食者百餘人鉤戟繩鋸及致水之具以衛
其家寧之謂之曰吾聞有災患當先公後私即率其衆
詣府撤其西廡火路絶而官舍免明日郡長吏大為酒
食以謝寧之弗受也又出楮幣索捄者名而勞之寧之
又曰親其上而死其長民之義也勞之則不見義矣郡
人甚韙之晚為别室於居左尚恬淡以怡精神不以家
務自累名之曰一齋而人亦以是名之盖逸樂以終其
身焉克寬又曰歙之故乘在李唐時有監察御史少
微而吳之宗皆出焉歲遠譜逸宋末自鄉而徙居郡城
者曰彦珍鄉人猶識其為御史之族云生子松無子而
郡有汪氏大族聞於四方生其門者多材藝有名實松
求諸其宗得道榮焉尤俊偉祝以為子而國初遠郡未
有以自試稍推擇郡史已而去之優游養生之學著醫
書曰去病簡要者二十七卷并近體詩若干卷藏于家
生二子曰安嘗征商於縣之松原其次寧也安長無子
道榮命安子寧寧所以事其兄如父事嫂如母任子職
而弗辭也他日安有子曰以潤九歲曰以德甫一歲而
安没寧鞠育撫養尤盡其慈愛卒之日又語以潤以不
能盡喪母之禮也初寧母金生寧而去適於他有同母
弟妹矣寧求歸養之不可終身以不得申其情事為慊
也其亦善處人事之難也矣銘曰
長者好惠常善救人奮梃為強猶完其身反風滅災報
以安宅赫赫郡庭仰以無慝隂德之門善繼其存惻怛
逸休以遺子孫山鳳揚彩樂丘斯在神氣旋通餘慶垂
代
新安文獻志卷九十二上
