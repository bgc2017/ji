新安文獻志卷六十三明程敏政撰
行實(道原)
先君(森)行狀朱松
公諱森字良材姓朱氏世家歙州之黃墩七世祖天祐
中以陶雅之命總卒三千戍婺源邑民賴以安因家焉
曾祖甫祖振父絢皆不仕公少務學科舉既廢不復事
進取既冠而孤他日歲時子姓為夀舉先訓戒飭諸子
諄諄以忠孝和友為本且曰吾家業儒積德五世後當
有顯者當勉勵謹飭以無墜先世之業已而嗚咽流涕
以奉養日短為終身之憂胷中冲澹視世之榮利泊然
若不足以干其心者家人生産未嘗挂齒子松遊鄕校
時時小得失無所欣戚家既素單久而益急或勸事生
業曰外物浮雲爾無庸有為也使子賢雖不榮於我足
不然適重為後日驕縱之資爾獨見松從賢師友游則
喜見言色其篤於道義而鄙外浮榮蓋天資云晚讀内
典深解義諦時時為歌詩恍然有超世之志與人交無
賢否皆得其懽心然胸中白黑了然人莫能名其為通
與介也以某年月日卒於建州政和之官舍享年若干
娶程氏三男松舉進士迪功郎初尉則政和也次檉次
橰二女未適人將以某年月日寓葬于政和護國院之
側謹状(右先大父贈承事郎府君行状先君太史吏部贈通議大夫君所撰也當時既以請銘扵政和)
(主簿盧君點未及礱石而羣盜蠭起文書散逸扵今僅存半藁不可復刻矣熹竊惟念吾家自歙入閩而府君)
(始葬扵此不可使後之子孫不知其時世歲月與其所以積德垂慶開祐後人之深意敬立石表刻状下方𣗳)
(于墓左先世墳廬在婺源者及祖妣孺人以下别葬所在亦具刻于碑隂使來者有考焉盧君字師予老儒博)
(學清謹有馴行定宅者弋陪金生字確然亦廉節士頗通方外之學姓字皆見先集云慶元五年十有二月甲)
(子孝孫朝奉大夫致仕熹謹記)
宋史館吏部贈通議大夫朱公(松)神道碑
周必大
祖宗時擇儒學為館職自館職擇侍從由侍從擇輔相
所謂儒學者明仁義禮樂通古今治亂其議論可與謀
慮大事決疑定策文章特一事耳治平中歐陽文忠公
在政府奏疏如此尋命宰執各薦士其效見於元祐之
際高宗方内修外攘首置秘書省以儲人才他有司治
事日不暇給獨館職涵養從容要路闕必由此選國朝
盛舉乃復見之新安朱公蓋其一也公諱松字喬年世
家婺源曾祖振妣汪氏祖絢妣汪氏父森常曰吾家五
世積德業儒當有顯者後贈承事郎妣孺人程氏公生
以紹聖四年兒時出語驚人未冠力學繇郡庠貢京師
文體清新恥於蹈襲政和八年上舍登第以廸功郎調
建州政和尉丁父憂服除再調南劍州尤溪尉監泉州
石井鎮詩名聞四方他文渾涵流轉惟意所適然謂扵
道為遠益取經子史傳考其興衰治亂欲應時合變見
之事業又因師友浦城蕭顗子莊劍浦羅從彦仲素而
得龜山楊文靖公河洛學問之要拳拳服膺每疑卞急
害道取佩韋之說名齋自警在尤溪聞靖康北狩大慟
幾絶自是奔走卑冗假禄養親無仕進意紹興初監察
御史胡世將撫諭入閩公袖書告之曰今不自荆襄赴
興元結夏人控引五路東嚮争中原則當幸金陵固守
荆淮奈何局促一方徒費日月竟將何為世將竒其才
歸薦于朝會前執政謝公克家守泉南亦露章薦公學
問不宜滯管庫遂召試館職策問中興難易公乞順人
心任賢才正綱紀累數千言辨論精博高宗嘉賞除秘
書省正字四年二月進左從政郎趙忠簡公以元樞都
督諸路軍馬約公入幕公以親疾辭尋丁母憂七年服
闋上已進都金陵九月再召對公勸上抗志高明垂精
延訪求經遠持久計遂言中興之君惟光武身濟大業
可以為法元帝肅宗志趣卑近宜以為戒上明日對輔
臣稱善且謂光武無可議肅宗雖優於元帝然虧人子
之行於其終為可恨也特改左宣教郎除校書郎是時
吕祉代劉光世統軍淮西酈瓊擁衆叛去廟論欲斂兩
淮戍兵衛行都公率同列疏言不可會金人疑劉豫得
叛兵不可制執而廢之當路不能乘機會乃亟還臨安
八年三月遷著作佐郎御史中丞常同薦公可任大事
四月復賜對公言國論不過兩端進取者失之疎玩愒
者失之媮惟自治觀釁為上策願陛下並進忠賢修明
紀律革姑息振國勢中興可卜也上悅擢尚書度支員
外郎兼史館校勘刊修蔡卞所改哲宗實錄公用力為
多歴司勲及吏部員外郎史職如故實錄成遷左奉議
郎磨勘轉承議郎趙忠簡公罷相秦忠獻公當國決意
講和公與史官胡珵凌景夏常明范如圭合奏陛下以
梓宫母兄天屬未歸不憚屈已求和曾不思項羽置太
公俎上邀高祖高祖知其詐日夜思所以蹙羽者彼兵
疲勢窮太公自歸此今日龜鑑也秦方惡公異議參知
政事李莊簡公又力援公屬金使再至許歸河南地公
請用漢制命廷臣雜議又言二三大將握重兵將有尾
大之患請復武舉儲將帥選驍勇補周衛擇守帥壮藩
維興太學明大倫以倡節義規模大率類此秦滋不樂
諷言者論公懷異自賢出知饒州十年春也未上請主
管台州崇道觀和議俄變秦蒼黃不知所措有郎官代
作自解之奏曰伊尹告成湯德無常師主善為師臣前
贊議和今請北伐是皆主善為師如其不濟則陳力就
列不能者止當遵孔聖之訓秦大喜擢郎官為右史而
不暇問所引皆誤也是時秘書省寓法慧寺大書于門
云周任為孔聖太甲作成湯秦大怒疑出於館職相繼
汰去而引用其黨公遂不可出矣祠滿再任命下而卒
十三年三月辛亥也享年四十有七公性孝友於朋友
重然諾不以死生窮達易其志誘進後學揚人之善凡
邪佞猥瑣鄙而遠之没一甲子秦斃異時名士抑遏竄
逐者悉起為大官獨公無年識者惜之其將終也手書
與所善胡憲原仲劉勉之致中劉子翬彦冲屬其子熹
使往受業其後遂以奥學高文推重當世今上聞其名
以待制侍講禁中累贈公通議大夫初公卒之明年葬
建寧府崇安縣五夫里西塔山勢頗卑下乃卜慶元某
年某月某日還葬武夷鄕上梅里寂歴山中峯僧舍之
北公嘗賦詩有鄉關落日蒼茫外尊酒寒花寂歴中之
句兹其䜟乎待制以某先太師與公為同年進士故來
請銘公娶同郡祝氏處士確之女贈碩人事姑孝謹待
内外姻親和順得其懽心後公二十七年卒别葬建陽
縣崇泰里後山鋪東寒泉塢一男熹也女嫁瀏陽丞劉
子翔早世孫男三長塾已亡次埜將仕郎次在承務郎
女三人修職郎劉學古廸功郎黃榦進士范元裕其婿
也曾孫男五人鉅鈞鑑鐸銍女九人長適文林郎趙師
夏餘未字公平生所為文有韋齋集十二卷行扵世外
集十卷藏于家吏部侍郎徐度自言少多與前輩游迨
識公及張戒定夫始得為文之法欲為公集序未及成
而文士傅自得實為之謂公詩高潔幽遠其文温婉典
裁非溢美也公母弟橰亦負軼才不肯俯仰於世有詩
數十篇高遠近道號玉瀾集云銘曰
信道惟人窮理以書合而一之乃曰通儒表表朱公邁
往于初師友淵源名實允孚蘭臺史觀卿材是儲有昌
其言有宏厥模人雖我抑豈無後圖高皇更化羣賢畢
趨公則逝矣齎志弗紓幸哉有子播穫菑畬追爵黃散
肇營新墟揭以銘章永鎮龜趺
宋故朝奉大夫華文閣待制贈寳謨閣直學士
通議大夫謚文朱先生行状黃榦
曾祖絢故不仕妣汪氏
祖森故贈承事郎妣程氏贈孺人
父松故任左承議郎守尚書吏部員外郎
兼史館校勘累贈通議大夫妣孺人
祝氏贈碩人
本貫徽州府婺源縣永平鄕松巖里
先生姓朱氏諱熹字仲晦父朱氏為婺源著姓以儒名
家世有偉人吏部公以不附和議去國文章行義為學
者師號韋齋先生因仕入閩至先生始寓建之崇安五
夫里今居建陽考亭先生以建炎四年九月十五日午
時生南劍尤溪寓舍幼穎悟莊重能言韋齋指示曰此
天也問曰天之上何物韋齋異之就傅授以孝經一閱
封之題其上曰不若是非人也嘗從羣兒戲沙上獨端
坐以指畫沙視之八卦也少長厲志聖賢之學年十八
貢于鄕中紹興十八年進士第以左廸功郎主泉州同
安簿涖職勤敏郡縣長吏事倚以決職兼學事選邑之
秀民充弟子員日與講說聖賢修已治人之道年方踰
冠聞者巳知學之有師而尊慕之歴四考罷歸以奉親
講學為急二十八年請奉祠監潭州南嶽廟明年詔赴
行在言路有託抑奔競以沮之者遂以疾辭孝宗即位
詔求直言因上封事其略言陛下毓德之初親御簡策
不過諷誦文辭吟詠情性又頗留意老子釋氏之書記
誦詞藻非所以探淵源而出治道虚無寂滅非所以貫
本末而立大中帝王之學必先格物致知以極夫事物
之變使義理所存纖悉畢照則自然意誠心正而可以
應天下之務次言今日之計不過修政事備邊陲然計
不時定者講和之說疑之也今南北朝有並驅中原之
勢則不可和也明矣願疇咨大臣總攬羣策閉關絶約
任賢使能立紀綱厲風俗使吾修政恤民之外了然無
一毫可恃為遷延中已之資而不敢懷頃刻自安之意
更相激厲以圖事功數年之外志定氣飽國富兵強徐
起而圖之中原故地不為吾有而將焉往次言監司者
守令之綱朝廷者監司之本欲斯民之得其所本原之
地亦在朝廷而已明年改元隆興復召辭不許即入對
其一言平治之效所以未著由不講大學之道而溺心
於淺近虚無之過其二言今日所當為者非戰無以復
讎非守無以制勝末言古先聖王長治久安之道其本
不在乎威強而在乎德業其任不在乎邊境而在乎朝
廷其具不在乎兵食而在乎紀綱三劄所陳不出封事
之意而加剴切焉除武學博士待次乾道改元促就職
既至以時相方主和議請監南嶽廟以歸三年差充樞
密院編修官力辭先生嘗兩進絶和議抑佞倖之戒言
既不行雖擢用狎至不敢就尋丁内艱六年復召以未
終喪辭七年既免喪復召以禄不及養辭有旨安貧守
道廉退可嘉特改令入官主管台州崇道觀先生以改
秩畀祠皆進賢賞功優老報勤之典今無故驟得之於
義未安再辭淳熙元年又再辭上意愈堅始拜命改宣
教郎奉祠二年除秘書郎先生以改官之命正以嘉其
廉退今乃冐進擢之寵是左右望而罔市利力辭會有
言虚名之士不可用者從其請主管武夷山冲佑觀五
年差發遣南康軍事辭者四始之任先生自同安歸奉
祠家居幾二十年間關貧困不以屬心涵養充積理明
義精見之行事者益霈然矣至郡懇惻愛民如已隠憂
興利除害惟恐不及值不雨講求荒政凡請扵朝或至
三四不得請不巳選官吏授以方略俾視境内具知荒
歉分數戶口多寡蓄積虚實通商勸分多所全活其施
設次第人争傳錄以為法先生視民如傷至姦豪侵擾
細民撓法害政者懲之不少貸訪白鹿洞書院遺址奏
復其舊每休沐輙一至諸生質疑問難誨誘不倦又求
栗里陶靖節之居西澗劉屯田之墓孝子熊仁瞻之閭
旌顯之猶以不得悉行其志為恨明年詔監司郡守條
具民間利病遂上疏言天下之大務莫大於恤民恤民
之本又在人君正心術以立紀綱今日民間特以稅重
為苦正緣二稅之入朝廷盡取供軍而州縣無復贏餘
則不免二稅之外别作名色巧取扵民惟有選將吏覈
兵籍可以節軍實開廣屯田可以益軍儲練習民兵可
以益邊備今日將帥之選率皆膏粱子弟厮役凡流所
得差遣為費不貲到軍之日惟望裒斂刻剝以償債負
總餽餉之任者亦皆倚負幽隂交通貨賂其所驅催東
南數十州之脂膏骨髓名為供軍而輦載以輸權倖之
門者不可數計然則欲討軍實以紓民力必盡反前之
所為授將印委利權一出扵朝廷公議則可以絶請託
之私而刻剝之風可革又擇老成忠實者使領屯田之
事則可以漸省列屯坐食之兵稍損州郡供軍之數軍
籍既覈屯田既成兵民既練然後可以禁其苛斂責其
寬恤庶幾窮困之民得保生業無復流移漂蕩之患矣
然其本在於正心術以立紀綱蓋天下紀綱不能自立
必人主之心術公平正大無偏黨反側之私然後紀綱
有所繫而立君心不能自正必親賢臣遠小人講明義
理之歸閉塞私邪之路然後乃可得而正今宰相臺省
師傅賓友諫諍之臣皆失其職陛下所與親密謀議者
不過一二近習之臣此一二小人者上則蠱惑陛下心
志使陛下不信先王大道而悅扵功利之卑說不樂莊
士讜言而安扵私&KR0591;之鄙態下則招集士大夫嗜利無
恥者文武彙分各入其門所喜則隂為引援擢寘清顯
所惡則密行訾毁公肆擠排交通貨賂則所盜者皆陛
下之財命卿置將則所竊者皆陛下之柄陛下所謂宰
相師傅賓友諫諍之臣或反出入其門牆承望其風旨
勢成威立中外靡然使陛下之號令黜陟不復出扵朝
廷而出於此一二人之門名為陛下之獨斷而實此一
二人者隂執其柄蓋其壊非獨壊陛下之紀綱乃併與
陛下所以立紀綱者而壊之則民安可得而恤財安可
得而理軍政何自而修土宇何自而復宗廟之讎恥又
何時而可雪邪詔以修舉荒政民無流殍除直秘閣凡
三辭會浙東大饑易提舉浙東常平茶鹽事即日就道
且乞奏事之任言陛下嘗選建英豪任以政事不幸其
間不能盡得其人不復廣求賢哲而姑取軟熟易制之
人以充位於是左右私褻使令之賤始得以奉燕閒備
驅使而宰相之權日輕又慮其勢有所偏而因重以壅
已也則時聽外廷之論將以隂察此輩之過犯而操切
之陛下既未能循天理公聖心以正朝廷之大體則固
巳失其本矣又欲兼聽士大夫之公言以為駕馭之術
則士大夫之進見有時而近習之從容無間士大夫之
禮貌既莊而難親其議論又苦而難入近習便嬖側媚
之態既足以蠱心志其胥史狡獪之術又足以眩聰明
此其生熟甘苦既有所分恐陛下未及施駕馭之術而
先墮其數中矣使陛下德業日隳綱紀日壊邪佞充塞
貨賂公行兵愁民怨盜賊間作災異數見饑饉薦臻羣
小相挺人人皆得滿其所欲惟有陛下了無所得而國
家顧乃獨受其弊先生所對奏劄凡七其一二皆自書
以防宣洩後五劄亦無非一時捄荒之急者先生所居
之鄕每歲春夏之交豪戶閉糶牟利細民發廪強奪動
相賊殺先生嘗帥鄕人置社倉賑貸之米價不登人得
安業至是乞推行如崇安縣故事前期執政使人諭且
勿言先生因念主上未有鄙薄儒生之意而大臣先為
此言不可及對卒言之上委曲訪問悉從其請先生初
拜命即移書他郡募米商蠲其征及至客舟之米巳輻
湊復以入奏荒政數事推廣條上日與僚屬寓公鈎訪
民隠按行所部窮山長谷靡不到拊問存恤所活不可
勝計每出皆乘單車屏徒從所歴雖廣而人不知郡縣
官吏憚其風采至有自引去者先生猶以徒費大農數
十萬緡無以全活一道饑民自劾又以前後奏請多見
抑却幸而從者又率稽緩後時蝗旱相仍不勝憂憤復
奏言為今之計獨有斷自聖心沛然發號責躬求言君
臣相戒痛自省改其次惟有盡出内庫之錢以供大禮
之費為收糴之本無得催理舊欠依條檢放稅租沙汰
被災路分州軍監司守臣之無状者遴選賢能責以荒
政庶幾下結人心消其乘時作亂之意不然臣恐所憂
者不止扵餓殍而在扵盜賊蒙其害者不止於官吏而
上及於國家也九年以賑濟有勞進直徽猷閣辭知台
州唐仲友與時相王淮同里為姻家遷江西提刑未行
先生行部訟者紛然得其姦贓偽造楮幣等事劾之奏
上淮匿不以聞論愈力章至十上事下紹興府鞫之獄
具情得乃奪其新命授先生先生以為是蹊田而奪之
牛辭不拜尋令兩易江東辭及辭職名具言仲友雖寝
新命巳具之獄竟釋不治則是所按不實難以復霑恩
賞並不許授職名再辭新任且乞奉祠言所劾贓吏黨
與衆多大者宰制斡旋扵上小者馳騖經營扵下若其
加害扵臣不遺餘力則遠至師友淵源之所自亦復無
故横肆觝排時從臣有奉時相意上疏毁程氏之學以
隂詆先生者故有是言十年差主管台州崇道觀先生
守南康使浙東始得行其所學已試之效卓然而卒不
果用退奉崇道雲臺鴻慶之祠者五年海内學者尊信
益衆十四年除提點江西刑獄公事待次以疾辭不許
遂拜命十五年促奏事又以疾辭不許遂行又以疾請
奉祠者再淮罷相遂力疾入奏言近年以來刑獄不當
甚至涉於人倫風化之重者有司議刑亦從流宥之法
則天理民彛幾何不至於泯滅又言州郡獄官注擬及
提刑司管催經總制錢與江西諸州科罰之弊末篇乃
言陛下即位二十有七年而因循荏苒無尺寸之效可
以仰酬聖志嘗反覆思之無乃燕居退處之時虚明應
物之地天理有未純人欲有未盡是以為善不能充其
量除惡不能去其根一念之頃公私邪正是非得失之
機交戰其中體貌大臣非不厚而便嬖側媚得以深被
腹心之寄寤寐豪英非不切而柔邪庸繆得以久竊廊
廟之權非不樂聞公議正論而有時不容非不深堲讒
說殄行而未免誤聽非不欲報復陵廟讎恥而不免畏
怯苟安非不欲愛養生靈財力而未免歎息愁怨凡若
此類不一而足願陛下自今以往一念之頃必謹察之
此為天理邪為人欲邪果天理也敬以充之不使少有
壅閼果人欲也敬以克之不使少有凝滯至於言語動
作之間用人處事之際無不以是裁之則聖心洞然無
一毫之私欲得以介其間而天下之事將惟陛下之所
欲為矣是行也有要之扵路以正心誠意為上所厭聞
戒以勿言者先生曰吾平生所學只此四字豈可回護
而欺吾君乎及奏上未嘗不稱善曰久不見卿浙東之
事朕自知之今當處卿清要不復勞卿州縣除兵部郎
官以足疾丐祠本部侍郎林栗前數日與先生論易西
銘不合至是遣部吏抱印迫以供職先生以疾告遂疏
先生欺慢時上意方嚮先生欲易以他部郎時相竟請
授以前江西之命仍舊職名先生行且辭曰論者謂臣
事君無禮罪當誅戮豈可復任外臺耳目之寄章再上
除直寳文閣主管西京嵩山崇福宫栗亦罷辭職名不
許轉朝奉郎未踰月再召先生受職名辭召命以為遷
官進職皆為許其閒退方竊難進易退之褒復為彈冠
結綬之計則其為世觀笑不但往來屑屑之譏又促召
再辭遂具封事投匭以進曰今天下大勢如人有重病
内自心腹外達四支無一毛一髮不受病者臣不暇言
且以天下之大本與今日之急務言之大本者陛下之
心急務則輔翼太子選任大臣振舉綱維變化風俗愛
養民力修明軍政六者是也古先聖王兢兢業業持守
此心雖在紛華波動之中幽獨得肆之地而所以精之
一之克之復之如對神明如臨淵谷猶恐隠微之間或
有差失而不自知是以建師保之官列諫諍之職凡飲
食酒漿衣服次舍器用財賄與夫宦官宫妾之政無一
不領扵冢宰使左右前後一動一静無不制以有司之
法而無纖芥之隙瞬息之頃得以隐其毫髮之私陛下
之所以精一克復而持守其心果有如此之功乎所以
修身齊家而正其左右果有如此之效乎宫省事禁臣
固不得知然爵賞之濫貨賂之流閭巷竊言不勝藉藉
則陛下所以修之家者恐未有以及古之聖王也至於
左右便嬖之私恩遇過當往者淵覿說抃之徒勢熖熏
灼今已無可言矣然臣之愚以為此輩但當使之守門
傳命供掃除之役不當假借崇長使得逞邪媚作淫巧
於内以蕩上心立門庭招權勢於外以累聖政臣竊聞
之道路諸將差除多出此人之手陛下竭生靈膏血以
奉軍旅而將帥巧奪其糧賜行貨賂扵近習以圖進用
出入禁闥腹心之臣外交將帥共為欺蔽以至此而陛
下不悟反寵暱之以為我之私人至使宰相不得議其
制置之得失給諫不得論其除授之是非則陛下所以
正其左右者未能及古之聖王又明矣至於輔翼太子
則自王十朋陳良翰之後能稱其職者蓋已鮮矣又時
使邪佞儇薄闒冗庸妄之輩或得參錯其間所謂講讀
亦姑以應文備數而未聞有箴規之效至於從容朝夕
陪侍遊燕者又不過使臣宦者數輩而巳夫立太子而
不置師傅賓客則無以發其隆師親友尊德樂義之心
獨使臣宦者得侍左右則無以防其戲慢媟狎竒袤雜
進之害宜討論前典置師傅賓客之官罷去使臣宦者
而使詹事庶子各復其職至於選任大臣則以陛下之
聰明豈不知天下之事必得剛明公正之人而後可任
哉其所以常不得如此之人而反容鄙夫竊位者直以
一念之間未能撤其私邪之蔽而燕私之好便嬖之流
不能盡由於法度若用剛明公正之人為輔相則必妨
吾之事害吾之人而不得肆是以選掄之際常先排擯
此等寘之度外而後取凡疲懦軟熟平日不敢直言正
色之人而揣摩之又於其中得其至庸極陋決可保其
不至於有所妨者然後舉而加之於位是以除書未出
而中外巳逆知其決非天下第一流矣至於振肅紀綱
變化風俗則今日宫省之間禁密之地而天下不公之
道不正之人顧乃得以窟穴盤據於其間陛下目見耳
聞無非不公不正之事則其所以熏蒸銷鑠使陛下好
善之心不著疾惡之意不深其害已有不可勝言者及
其作姦犯法則陛下又未能深割私愛而付諸外廷之
議論以有司之法是以紀綱不能無所撓敗紀綱不正
於上風俗頽弊於下其為患之日久矣大率習為軟美
之態依阿之言惟其私意所在則千塗萬轍經營計較
必得而後巳甚者以金珠為脯醢以契劵為詩文宰相
可啗則啗宰相近習可通則通近習惟得之求無復廉
恥一有剛毅正直守道循理之士出乎其間則羣譏衆
排指為道學而加以矯激之罪十數年來以此二字禁
錮在下之賢人君子復如崇宣之間所謂元祐學術者
排擯詆辱必使無所容其身而後巳嗚呼此豈治世之
事而尚忍復言之哉至於愛養民力修明軍政則自虞
允文之為相也盡取版曹歲入窠名之必可指擬者號
為歲終羨餘之數而輸之内帑顧以其有名無實積累
掛欠空載簿籍不可催理者撥還版曹以為内帑之積
將以備他日用兵進取不時之需然自是以來二十餘
年内帑歲入不知幾何而認為私貯典以私人宰相不
得以式貢均節其出入版曹不得以簿書勾考其在亡
其日銷月耗以奉燕私之費者蓋不知其幾何矣曷嘗
聞其能用此錢以修戰守之備如太祖之言哉徒使版
曹經費闕乏督趣日峻又造為比較監司郡守殿最之
法中外承風競為苛急此民力之所以重困也諸將之
求進也必先掊尅士卒以殖私財然後自結扵陛下之
私人而祈以姓名達於陛下之貴將貴將得其姓名付
之軍中使自什伍以上節次保明稱其材武堪任然後
具奏為牘而言之陛下但見其等級推先案牘具備誠
以為公薦而可以得人矣豈知其諧價輸錢已若晚唐
之債帥哉凡此六事皆不可緩而本在於陛下一心一
心正則六事無不正一有私欲介乎其間則雖欲憊精
勞力以求正夫六事者亦將徒為文具而天下之事愈
至於不可為矣疏入夜漏下七刻上已就寝亟起秉燭
讀之終篇明日除主管太乙宫兼崇政殿說書時上巳
有倦勤之意蓋將為燕翼之謀會執政有指道學為邪
氣者力辭新命除秘閣修撰仍奉外祠先生當孝宗朝
陛對者三上封事者三其初固以講學窮理為出治之
大原其後則直指天理人欲之分精一克復之義其初
固以當世急務一二為言其後封事之上則心術宫禁
時政風俗披肝瀝膽極其忠鯁蓋所望於君父愈深而
其言愈切故於封事之末有曰日月逾邁如川之流一
往而不復不唯臣之蒼顔白髮巳迫遲暮而竊仰天顔
亦覺非昔時矣忠誠懇惻至今讀者猶為之涕下先生
進疏雖切孝宗亦開懷容納武博編摩秘省郎曹之除
蓋將引以自近守南康持浙東江西之節又知其不可
強留而授之至是復有經帷之命先生之盡忠孝宗之
受盡言亦未為不遇也然先生進言皆痛詆大臣近習
孝宗之眷愈厚而嫉者愈深是以不能一日安其身於
朝廷之上而孝宗内禪矣光宗即位再辭職名仍舊直
寳文閣降詔奬諭除江東轉運副使以疾辭者再覃恩
轉朝散郎賜緋衣銀魚改知漳州又再以疾辭不許紹
熙元年之任奏除屬縣無名之賦七百萬減經總制錢
四百萬加意學校教誘諸生又以習俗未知禮採古喪
葬嫁娶之儀揭以示之釋氏之教南方為盛男女聚僧
廬為傳經會女不嫁者私為菴舍以居悉為之禁俗大
變郡有故迪功郎高登忤秦檜貶死為奏請昭雪褒其
直會朝論欲行泉漳汀三州經界先生遂疏其事上之
且言必可行之說三將必至於不能行之說一蓋謂經
界法行大為民利而占田隠稅侵漁貧弱者所不便寓
公豪右果為異議明年屬有嗣子之喪再請奉祠除秘
閣修撰主管南京鴻慶宫辭者再詔論撰之職以寵名
儒乃拜命除荆湖南路轉運副使再辭漳州經界竟報
罷遂以前言經界可行自劾三年再以疾辭又數月差
知靜江府廣南西路經略安撫辭四年又辭主管南京
鴻慶宫未幾差知潭州荆湖南路安撫力辭五年再辭
有旨長沙巨屏得賢為重會洞獠擾屬郡遂拜命赴鎮
至則遣人論以禍福皆降之申教令嚴武備戢姦吏抑
豪民湖湘士子素知學日伺公退則請質所疑為之講
說不倦四方學者畢至又以南康漳州所申改正釋奠
儀式為請錄故死節五人為之立廟孝宗升遐先生哀
慟不自勝又聞上以疾不能執喪中外洶洶益憂懼遂
申省乞歸田里又草封事極言父子天性不應以小嫌
廢彛倫言頗切直會今上即位不果上上在潜邸聞先
生名每恨不得先生為本宫講官至是首召奏事先生
行且辭除煥章閣待制侍講辭不許又再辭且言陛下
嗣位之初方將一新庶政所宜愛惜名器若使倖門一
開其弊豈可復塞至於博延儒臣專意講學將求所以
深得親懽者為建極導民之本思所以大振朝綱者為
防微慮遠之圖顧問之臣實資輔養用人或繆所繫非
輕蓋先生在道聞南内朝禮尚闕近習已有用事者故
預有是言又不許及入對首言乃者天運艱難國有大
咎太皇太后躬定大策陛下寅紹丕圖可謂處之以權
而庶幾不失其正矣然不能無疑於逆順名實之際禍
亂之本又巳伏於冥冥之中竊為陛下憂之尚猶有可
諉者亦曰陛下之心前日未嘗有求位之計今日未嘗
忘思親之懷此則道心微妙之全體天理發用之本然
所以行權而不失其正之根本也轉禍為福易危為安
亦豈可舍此而他求哉充未嘗求位之心則可以盡負
罪引慝之誠充未嘗忘親之心則可以致温清定省之
禮始終不越乎此而大倫正大本立矣次言為學莫先
於窮理窮理必在於讀書讀書之法莫貴於循序而致
精致精之本又在扵居敬而持志既對面辭待制侍講
不許翌日又辭待制乞改說書差遣上手札卿經術淵
源正資勸講次對之職勿復牢辭以副朕崇儒重道之
意遂拜命會趙彦逾按視孝宗山陵以為土肉淺薄有
旨集議臺史彈之議遂中寝先生竟上議状言當廣求
術士博訪名山不宜偏信臺史罔上誤國之言委之殘
破浮淺之地不報覃恩轉朝請郎賜紫章服兼實錄院
同修撰再辭不許拜命受詔進講大學遂奏乞除朔望
旬休及過宫日分並令蚤晚進講又乞置局看詳四方
封事瑞慶節免稱賀皆從之復因有旨修葺舊東宫為
屋三數百間遂具四事奏言當上帝震怒災異數出畿
甸百姓饑餓流離不宜大興土木以就安便壽康定省
之禮所宜下詔自責顧乃逶迤舒緩無異尋常太上必
以為此特備禮而來其深閉固拒而不得見亦宜矣朝
廷綱紀尤所當嚴今進退宰執移易臺諫皆出陛下之
獨斷大臣不與謀給舍不及議正使其事悉當於理亦
非為治之體况中外傳聞皆謂左右或竊其柄而其所
行又未能盡允於公議此弊不革臣恐名為獨斷而主
威未免於下移欲以求治而返不免於致亂不報先生
進講每及數次復以前所講者編次成帙以進上亦開
懷容納且面諭以求放心之說甚善遂以劄子勉上進
德其略言願陛下日用之間語默動静必求放心以為
之本而於玩經觀史親近儒學已用力處益用力焉數
召大臣切劘治道俾陳今日要務略如仁祖開天章閣
故事至於羣臣進對亦賜温顔反覆詢訪以求政事得
失民情休戚而又因以察其人才邪正短長庶於天下
之事各得其理又奏自漢文短喪歴代因之天子遂無
三年之喪人紀廢壊三綱不明千有餘年壽皇聖帝至
性自天易月之外猶執通喪所宜著在方策為世法間
者遺誥初頒一時倉卒不及詳議使夀皇已行之禮舉
而復墜臣竊痛之將來啓殯發引禮當復用初喪之服
欲望明詔禮官稽考禮律預行指定會孝宗祔廟議宗
廟迭毁之次有請併祧僖宣二祖奉太祖居第一室祫
祭則正東向之位者有旨集議先生度難以口舌争遂
移疾上議状條其不可者四復引元祐大儒程頥之說
以為物豈有無本而生者今日天下基本蓋出僖祖安
得為無功議状既上廟堂持之不以聞即毁撤僖宣廟
室更創别廟以奉四祖宰相既有所偏主樓鑰陳傅良
又復牽合装綴以附其說先生因節略状文及為劄子
畫圖以進上然之欲令先生於榻前撰數語以御批直
罷其事先生方懲内批之弊因言乞降出劄子再令臣
寮集議既退復以上意喻廟堂而事竟不行上之立也
丞相趙汝愚密與知閤門事韓侂胄謀之侂胄自謂有
定策功居中用事先生自長沙辭免待制侍講已微寓
其意及進對復再三面言又約吏部侍郎彭龜年共攻
之龜年出護使客侂胄益得志先生又於所奏四事疏
中斥言左右竊柄之失後因講筵留身復申言前疏乞
賜施行既退即降御批云憫卿耆艾方此隆冬恐難立
講已除卿宫觀宰相執奏不行明日徑以御批付下臺
諫給舍亦争留不可除寳文閣待制與州郡差遣力辭
尋除知江陵府又力辭仍乞追還新舊職名詔依舊煥
章閣待制提舉南京鴻慶宫慶元元年又乞追還舊職
不許趙丞相亦罷誣以不軌謫永州丞相既當大任收
召四方知名之士中外引領以觀新政先生獨愓然以
佹胄用事為慮既屢為上言又數以手書遣生徒密白
丞相當以厚賞酬其勞勿使得預朝政丞相方謂其易
制所倚以為腹心謀事之人又皆持禄苟安無復遠慮
丞相既逐而朝廷大權悉歸佹胄先生自念身雖閒退
尚帶侍從職名不敢自默遂草書萬言極言姦邪蔽主
之禍因以明其冤諸生更諫以筮決之遇遯之同人先
生默然取諫藁焚之自號遯翁以廟議不合乞收還職
名又以疾乞休致不許先是吏部取會磨勘至是轉朝
奉大夫又辭職名乞休致又以嘗妄議山陵自劾又言
巳罷講官不敢復帶侍從職名詔依舊秘閣修撰二年
又言昨來疏封錫服封贈蔭補磨勘轉官皆為已受從
官恩數乞改正沈繼祖為監察御史上章誣詆落職罷
祠四年十二月以來歲年及七十申乞致仕五年依所
請六年三月甲子終于正寝十一月壬申葬建陽縣唐
石里大林谷嘉泰二年除華文閣待制與致仕恩澤自
先生去國侂胄勢益張鄙夫憸人迎合其意以學為偽
謂貪黷放肆乃人真情潔廉好禮者皆偽也科舉取士
稍涉經訓者悉見排黜文章議論根於理義者並行除
毁六經語孟為世之大禁猾胥賤隸頑鈍無恥之徒往
往引用以至卿相繩趨尺步稍以儒名者無所容其身
從遊之士特立不顧者屛伏丘壑依阿巽懦者更名他
師先生日與諸生講學竹林精舍有勸以謝遣生徒者
笑而不答先生既没侂胄志氣驕溢遂至擅開邊釁幾
危宗社而生靈塗炭矣開禧三年侂胄伏誅嘉定元年
詔賜先生謚與遺表恩澤明年賜謚文又明年贈中大
夫特贈寳謨閣直學士以明堂恩累贈通議大夫先生
平居惓惓無一念不在於國聞時政闕失則戚然有不
豫之色語及國勢未振則感慨以至泣下然謹難進之
禮一官之拜必抗章力辭厲易退之節一語不合必奉
身亟去其事君也不貶道求售其愛民也不徇俗苟安
故與世動輙齟齬自筮仕以至屬纊五十年間歴事四
朝仕於外者僅九考立於朝者四十日道之難行也如
此然紹道統立人極為萬世宗師則不以用舍為加損
也自韋齋得中原文獻之傳聞河洛之學推明聖賢遺
意日誦大學中庸以用力於致知誠意之地先生蚤歲
巳知其說而心好之韋齋病且亟屬曰籍溪胡原仲白
水劉致中屏山劉彦冲三人吾友也學有淵源吾所敬
畏吾即死汝往事之而惟其言之聽吾死不恨矣先生
既孤奉以告三君子而禀學焉時年十有四慨然有求
道之志博求之經傳徧交當世有識之士雖釋老之學
亦必究其歸趣訂其是非延平李先生學於豫章羅先
生羅先生學於龜山楊先生延平於韋齋為同門友先
生歸自同安不遠數百里徒步往從之延平稱之曰樂
善好義鮮與倫比又曰穎悟絶人力行可畏其所論難
體認切至自是從遊累年而學之所造益深矣其為學
也窮理以致其知反躬以踐其實居敬者所以成始成
終也謂致知不以敬則昏惑紛擾無以察義理之歸躬
行不以敬則怠惰放肆無以致義理之實持敬之方莫
先主一既為之箴以自警又筆之書以為小學大學皆
本於此終日儼然端坐一室討論典訓未嘗少輟自吾
一心一身以至萬事萬物莫不有理存此心於齋莊静
一之中窮此理於學問思辨之際皆有以見其所當然
而不容巳與其所以然而不可易然充其知而見於行
者未嘗不反之於身也不睹不聞之前所以戒懼者愈
嚴愈敬隠微幽獨之際所以省察者愈精愈密思慮未
萌而知覺不昧事物既接而品節不差無所容乎人欲
之私有以全乎天理之正而道之正統在是矣其為道
也有太極而隂陽分有隂陽而五行具禀隂陽五行之
氣以生則太極之理各具其中天所賦為命人所受為
性感於物為情統性情為心根於性則為仁義禮智之
德發於情則為惻隱羞惡辭讓是非之端形於身則為
手足耳目口鼻之用見為事則為君臣父子夫婦兄弟
朋友之常求諸人則人之理不異於已參諸物則物之
理不異於人莫不析之極其精而不亂然後合之盡其
大而無餘先生之於道可謂建諸天地而不悖質諸聖
賢而無疑矣其得於已而為德也以一心而窮造化之
原盡性情之妙達聖賢之藴以一身而體天地之運備
事物之理任綱常之責明足以察其微剛足以任其重
弘足以致其廣毅足以極其常至其養深積厚矜持者
純熟嚴厲者和平心不待操而存義不待索而精猶以
為義理無窮歲月有限常慊然有不足之意而非後學
所可擬議也其閒居也未明而起深衣幅巾拜於家廟
以及先聖退坐書室几案必正書籍器用必整其飲食
也羹食行列有定位匕箸舉措有定所倦而休也瞑目
端坐休而起也整步徐行中夜而寝既寝而寤則擁衾
而坐或至達旦威儀容止之則自少至老未嘗有須臾
離也於家也奉親極其孝撫下極其慈閨庭之間内外
斬斬恩義之篤怡怡如也其祭祀也事無纖鉅必誠必
敬小不如儀終日不樂其自奉則衣取蔽體食取充腹
居止取足以障風雨人不能堪而處之裕如也若其措
諸事業則州縣之設施立朝之言論亦可㮣見雖達而
行道不能施之一時然退而明道足以傳之萬代於大
學中庸則補其闕遺别其次第綱領條目粲然復明於
論語孟子則深原當時答問之意使讀而味之者如親
見聖賢而面命之於易與詩則求其本義攻其末失深
得古人遺意於數千載之上凡數經者見之傳註其關
於天命之微人心之奥入德之門造道之閾發其旨趣
而無所遺矣於書則疑今文之艱澀反不若古文之平
易於春秋則疑聖心之正大決不類傳注之穿鑿於禮
則病王安石廢罷儀禮而傳記獨存於樂則憫後世律
尺既亡而清濁無據若歴代史記則又考論西周以來
至于五代取司馬公編年之書繩以春秋紀事之法周
程張邵之書所以繼孔孟道統之傳歴時未久欝而不
章先生為之裒集發明而後得以盛行於世太極先天
二圖精微廣博不可涯涘為之剖剥條畫而後天地本
原聖賢藴奥不至於泯没先生教人以大學語孟中庸
為入道之序而後及諸經以為不先乎大學則無以提
綱挈領而盡語孟之精微不參之論孟則無以融會貫
通而極中庸之旨趣不會其極於中庸則又何以建立
大本經綸大經哉摳衣而來遠自川蜀文詞之傳流及
海隅至於外域亦知慕其道竊問其起居先生既没學
者傳其書信其道者益衆亦足以見理義之感於人者
深矣繼往聖將微之緒啓前賢未發之機辨諸儒之得
失闢異端之訛謬明天理正人心事業之大又孰有加
於此者至若天文地志律歷兵機亦皆洞究淵微文詞
字畫未嘗用意而亦皆動中規繩可為世法是非資禀
之異學行之篤安能事事物物各當其理各造其極哉
秦漢以來迂儒曲學既皆不足望其藩牆而近代諸儒
有志乎孔孟周程之學者亦豈能造其閫域嗚呼是殆
天相斯文篤生哲人以大斯道之傳也先生疾且革手
為書囑其子在與門人范念德黃榦尤拳拳以勉學及
修正遺書為言翌旦門人侍疾者請教先生曰堅苦問
温公喪禮曰疎略問儀禮頷之巳而正坐整冠衣就枕
而逝門人治喪者一以儀禮從事而訃告所至從遊之
士與夫聞風慕義者莫不相與為位而聚哭焉嗚呼天
又胡不憗遺以永斯道之傳而遽使後學失所依歸哉
先生所著書有易本義啓蒙蓍卦考誤詩集傳大學中
庸章句或問論語孟子集註太極圖通書西銘解楚詞
集註辨證韓文考異所編次有語孟集義孟子指要中
庸集略孝經刊誤小學書通鑑綱目本朝名臣言行錄
古今家祭禮近思錄河南程氏遺書伊洛淵源錄皆行
於世先生著述雖多於語孟中庸大學尤所加意若大
學論語則更定數四以至垂没大學誠意一章乃絶筆
也通鑑綱目僅能成編每以未及修補為恨編次禮書
用工尤苦竟未能脫藁所輯家禮世多用之然其後亦
多損益未暇更定平生為文則季子在類次之矣生徒
問答則後學李道傳嘗裒輯鋟版未備也娶劉氏追封
碩人白水草堂先生之女草堂即韋齋所屬以從學者
也其卒以乾道丁酉其葬以祔穴子三人長塾先十年
卒次埜迪功郎監湖州德清縣戶部新市犒賞酒庫後
十年亦卒季在承議郎提舉兩浙西路常平茶鹽公事
女五人適儒林郎静江府臨桂縣令劉學古奉議郎主
管亳州明道宫黃榦進士范元裕仲季二人亦早卒孫
男七人鑑鉅銓鐸銍鉉鑄鉅從政郎新差監行在竹木
務雜賣場門銓從事郎融州司法參軍鑑迪功郎新辟
差充廣西經略安撫司準備差遣餘業進士女九人婿
承議郎主管華州雲臺觀趙師夏進士葉韜甫周巽亨
鄭宗亮黃輅從政郎紹興府會稽縣丞趙師鄀黃慶臣
李公玉曾孫男六人淵洽潜濟濬澄女七人竊聞道之
正統待人而傳由孔子而後曾子子思繼其微至孟子
而始著由孟子而後周程張子繼其絶至先生而始著
先生出而自周以來聖賢相傳之道一旦豁然如大明
中天昭晣呈露則摭其言行又可略歟輙采同志之議
敬述為状而又私竊以道統之著者終之以俟知德者
考焉嘉定十四年正月穀旦門人黃榦謹状(按先生行状自有刊)
(本行世今取建安熊氏海虞吴氏二節本稍加櫽括使觀者得見先生家世出處之㮣云陳北溪與朱敬之)
(書近得先生行状後段印本不書姓名想直卿筆鋪敘得大意頗亦甚穩帖然亦有小造語立字未安處不知)
(前段如何如云正統有歸恐只宜作全體有在又如秋霜處恐尚欠温和一節又如有功天下後世處恐欠集)
(諸儒大成底意又如天文地理樂律兵機等類皆吾道中之事自己本分著實工夫所分明明德體用之全止)
(至善精微之極底意思所係不可得而精粗者今乃結上文以道德光明俊偉如此却分析此節離為二截似)
(出道德之外不相管屬大抵先生之教喫緊為人至切要處是就下學上極著工夫凡上達之妙道精義須從)
(人事千條萬緒中串過來極是著實更無一點懸空極是縝密亦無一點疎闊恐不必如此分開了失其旨矣)
(又如碑記等文多是發明義理不可與騷賦等别作一等看蓋理明義精詣極懇到自無所往而不通無所發)
(而不當非可以常迹分别也凡此等處恐更當修刮純粹無病方為盡善盡美)
新安文獻志卷六十三
