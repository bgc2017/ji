新安文獻志卷四十一明程敏政撰
表(箋奏附)
代峽州守臣謝賜歷日表汪雄圖
統正朔於一王式彰無外執玉帛者萬國疇敢不祗課
端自於淸臺頒靡遺於遠服望虎閽而拜賜啓鳳卷以
遵行恭惟陛下建極福民對時育物如舜之齊七政辰
克撫凝嗣禹而叙九疇紀爰協用定郟鄏之鼎而歷踰
周卜分羲和之宅而命謹堯咨歲八千為一春為一秋
各從其類朞三百有六旬有六日皆聚此書欲令承流
宣化之臣咸究作事厚生之本寵形寶軸輝動山城敢
不嘉與黔黎恪循淸問歲月日時無易邦家用慶於平
康水火金木惟修土穀益勤於勸課
代賀平吳曦表程珌
殘寇浸平方講内修之政狂童忽横輙干自殄之誅宗
社叶休人神共快臣仰思列聖積累之盛實基萬世延
洪之休率土承有截之風含生知向内之義疇謂元惡
敢包禍心忘公朝亭育之恩隕私門忠孝之緒三靈憤
怒九牧囂騰果在須臾悉就摧剪兹蓋恭遇皇帝陛下
聖武不殺至仁好生雖神戈不至於坤維而皇靈如赫
於天際仍俾脅從之類咸染蕩滌之恩灑然汚染之區
熙若淸寧之地臣肅將明指幸會熙辰此日藁街已正
鯨鯢之戮他年渭上更來氈毳之朝
南康軍到任謝表方岳
戍期偶縮請從置散之宜詔旨弗俞併下趣行之令聿
臨邦域已布教條臣嘗按輿圖歴觀郡國非不枵然大
也莫若廬山之高其斯宜若小然徒得臣熹而重故凡
五老之山水妙天下正以四書之義理在人心雙朱輪
奚所道哉一白鹿足為重矣何俗吏念不到此使是邦
為之薾焉而臣少不如人晚未聞道必恭敬梓無亦曰
互鄉之童於樂采芹要曾是文學之掾夫何憂患未遂
瞻儀於今十八稔而與世風波終以二千石而識山面
目幸哉承學主此藏書兹蓋恭遇皇帝陛下表章六經
厲精庶政意儒先所至猶庶幾鄒魯之遺凡規式之垂
皆發揮河洛之秘以故頓增於地望諒惟簡在於天心
乃者慨拊髀而思之蓋有不旋踵而屏去使承其乏見
謂非材臣敢不師仰仁賢奉行寬大豈曰前車覆後車
戒固無健决之能將使懦夫立貪夫廉則有典刑之在
(洪潜夫曰方吏部氣貌清古音如鐘詩文與四六不同古律令以意為之語或天出)
代趙直閣(范)謝父忠肅公賜諡表方岳
星霜代謝未忘没世之忠雲漢昭回遄舉易名之典感
恩之渥有涕其滂伏念臣先臣某起自諸生久膺繁使
誓欲捐縻於昭代實繇遭際於先皇凡閫外制將軍曾
微掣肘儻舟中為敵國安所容身以故十年無游騎之
盜邊四境謂老羆之當道乃莫返長沙之舍已懷鵩賦
之憂至今登峴山之巔或墮羊碑之淚痛營屯於細柳
共尸祝於亢桑於赫旌題聿嚴廟貌木其拱矣尚興當
饋之思諡而誄之肆及漏泉之澤此蓋恭遇皇帝陛下
厲精新政拊髀舊臣永惟華衮之褒榮甚凌烟之畫臣
教忠之言在耳移孝之志填膺北過涿鹿而西空同常
負前茅之恨生走仲達而死諸葛尚邀横草之知
代太府趙寺丞(葵)辭免恩命表方岳
提師西援偶退賊於孤城賜詔東來驟進丞於外府雖
懋賞者國家之典然盡忠者臣子之常何有勞能先承
奬賚臣曾微他技實起諸生間嘗聞儒先長者之緒餘
亦羞與武夫健將而等伍迫於師友其義在三憤此強
鄰有死無二廼者敵窺淮甸兵震江流切憂丙枕之莫
遑况復庚牌之甚遽譬之奉漏甕而沃焦釜敢姑徐徐
恨不殪封豕而斬長蛇至今鬱鬱所幸文城之雪夜大
驚淝水之風聲迄解重圍盡奔羣衆此蓋將士三軍之
力與夫守臣百戰之功臣則奚為而冐斯寵伏望聖慈
深念君臣之誼殆將父子之間幹蠱者職分之當然能
家者勲勞之焉取亟賜轉圜之聽毋抱反汗之嫌
代范丞相(鍾)罷政謝表方岳
嗟維大耋宜咈巖瞻嘖有煩言尚均祠秩清峻紫宸之
直光華白髮之歸恩與天同涕其雨若伏念臣頃承乏
使遂誤登庸老世故而三折肱何敢試瞑眩之藥陳治
安而六太息詎能施髖髀之斤揆衰殘則罔然祈退閒
之久矣念奏牘未多於造膝而控情幾至於犯顔諒猶
簡在聖心奚以解於物論風其漂女甚槁籜之易危清
斯濁纓固滄浪之自取人言不恕帝力何加而乃盡掩
疵瑕曲成終始上丞相之印不從冊免之規置散吏之
員更假禁嚴之寵洪惟涵育自愧冥頑兹蓋伏遇皇帝
陛下仁及股肱事存體貌知臣山林清苦之素恐亦無
他念臣歲時荏苒之間失於不勇用矜衰朽但與歸休
臣來日無多大恩難報踰七望八既佚老於幸民咸五
登三惟祝釐於聖世
御札訓諭知舉以下謝表方岳
思皇多士俾呈甲乙之科遐不作人誕布丁寧之訓昭
回雲漢飛躍天淵臣等洪惟國家有道之長進士得人
為盛崇雅正黜浮誕率繇鍳裁之精先器識後藝文豈
但度程之合故以忠厚之論則有若臣軾以混成之賦
則有若臣曾蓋有司旣擇於名儒宜貢部不孤於隆指
豈伊臣等可稱上心此蓋恭遇皇帝陛下思格丕平敷
求哲乂方政化更而賢路闢遹觀厥成欲俊良登而治
具張無競維烈用勤肆筆申飭持衡臣等敢不仰揆宸
衷旁搜衆彦鑿鑿乎如穀粟之用斯謂實材炳炳焉若
日星之垂敢忘明詔
進百官箴表許月卿
臣月卿言伏以一飯不忘夙抱少陵之志六箴具列遠
慙德裕之勲敢以愚衷徹干睿聽惟周武建萬邦之極
有辛甲獻百官之箴安不自安聖而益聖憂國愛君父
之念謂吾獨知全軀保妻子之臣慮不及此故東西兩
漢之盛舍楊崔數子而誰仰視虞箴僅堪僕命魏晉以
降文章可知言雖尊主而庇民意則徇華而逐末於修
辭立誠之學類欠實工視正君定國之言殆為虚語本
源旣淺氣象自卑并與古韻而失之其於文體何如也
作者馳聲之不乏胡為嗣響之獨難正坐摹規為圓擬
矩為方不知自源而流由本而末宜世道之不古顧民
彛之幸存臣𤨏𤨏孤寒惓惓忠愛臣於君子於父難忘
懇惻之天史為書瞽為詩莫匪箴規之地念庶人之可
諫矧英主之兼容輙爾芻言庶幾芹獻兹蓋恭遇皇帝
陛下舜聰四達湯德又新退而銘於几焉席而銘於端
焉持以小心之翼翼立則見於前也輿則見於衡也凛
然大訓之明明未嘗一善之遐遺蓋欲庶僚之交輔恢
洪聖德興起治功臣幸際昌期冐陳宿藴諫行言聽俾
膏澤之下於民君明臣良惟時幾以康厥事可傳於後
永孚于休(洪杏庭曰山屋肆意為文章不可繩墨獨所進百官箴高古粹密惻然有愛君之心)
賜武舉第一謝恩表程鳴鳳
臣鳴鳳上言伏蒙聖恩賜臣等聞喜宴于禮部貢院謹
奉表稱謝者集英唱等仰瞻離照之輝聞喜賜筵旋拜
需雲之宴仰承優渥俯極懽愉伏念臣等蚤以詩書淹
于場屋假途黃石剽餘論以求伸賜策丹墀偶強言而
見取猥叨龜列仍忝鹿鳴挈彼控地之蹤畀以登天之
路榮矣甚矣恩斯勤斯兹蓋伏遇皇帝陛下淸問如堯
好言若禹謂飲食以將厚意匪侈外觀俾忠嘉然後盡
心使知内省致兹駑蹇例受寵光臣等敢不誓殫小忠
力酬大造頭顱已換豈徒温飽之恩心口自期庶竭㳙
埃之報
進曾祖(儆)竹洲文集表吳資深
裒輯陳編悵祖風之悠邈遭逄聖世希宸渥之褒揚進
瀆闕庭退忘鄙野臣竊以唐宗覩故笏猶思魏徵之賢
孝廟序遺文誕錫蘇軾之謚或睠求於數世或褒表於
再傳伊人之懷惟道所在臣伏念臣曾祖臣儆生而坎
壈志則激昂抱膝長吟以伊吕而自許著書垂世非孔
孟則不談才狹垓紘氣吞羆虎請終軍之組視表餌之
策非䟽寢淮南之謀於社稷之臣為近挺若偉節著于
當時載觀乾淳之間實號人物之盛朱熹鳴於古歙張
栻顯於長沙浙左二吕之典刑江西兩陸之標致靡不
相友咸與齊聲故在膠庠則其行尊歴州縣則其用顯
府臺論薦交章公車旒扆歎嘉興思當宁雖懷才之甚
遠竟賫志以莫施然禮樂彬彬尚多河汾之弟子而日
月炳炳猶存屈氏之離騷儻待時而獲彰庶流芳之不
泯恭惟皇帝陛下綱維治統寤寐英賢聞鉅鹿良將之
名思得復用讀上林子虛之賦恨不同時蓋嘗振發潛
光褒錄往哲凡曰先臣之雅舊皆蒙諡典之徽稱忍令
太陽之華尚遺枯骨獨使九泉之恨空結營魂臣隕涕
澘然緘書惕若敢冀燕閒之賜覽特昭鴻霈以易名起
地下之修文死猶可作效身後之結草義其敢忘臣所
繕寫曾祖臣儆文集總為一十冊謹囊封隨表上進以
聞
讓官表鄭玉
臣聞高祖開漢不屈四皓之心光武中興終全子陵之
志夫所謂隱士者或因忿世疾邪或欲廉頑立懦故以
恬退為事高尚為風未必皆有康濟之才經綸之學也
從昔賢聖之君所以特加寵異者蓋欲養成廉耻激厲
風俗為天下勸耳臣幼以樗櫟之資深愛山林之趣躬
耕壠畝留情著述初無過人之才忘世之意也兹者伏
遇皇帝陛下以天地為心億兆為念求賢不及從諫如
流謂臣遯跡丘園特賜尊酒束帛以翰林待制召臣聞
命恐悚神識飛揚循牆扣天趨避無所臣竊惟邇年以
來士大夫貪得患失尸位素飱廉恥日喪風俗日壞養
成今日之禍以致盜賊蠭起生民塗炭遂使陛下宵衣
旰食憂形辭色累下哀痛之詔布寬大之恩而天下猶
未定也今臣復蹈前轍貪冐恩榮不知退避豈惟負陛
下知人之明抑亦有妨朝廷進賢之路非臣所以報陛
下亦非陛下所以望於臣也蓋臣學問之淺深德量之
大小非他人之所能知而臣自知之所謂吾斯之未信
者豈敢炫石為玉以自欺其心哉然酒與帛天下所以
奉陛下者陛下得以私與人臣不敢辭也名與器祖宗
所以遺陛下使與天下之賢者共之陛下不得私與人
臣不敢受也伏望天慈特賜俞允收回恩命容臣以布
衣赴闕入覲清光攄其一得之愚以為㳙埃之助然後
退處山林詠歌堯舜以樂太平實臣至幸也而使者坐
驛有司臨門迫臣就道必欲令臣親詣辭免臣累更憂
患素抱羸疾道路勞役至于海上復感風痺不能前進
謹奉表以聞
乙巳年千秋節賀牋朱模
五百年有王者興適當今日千萬歲願聖人壽茂對昌
辰天地協祥臣民交慶(中賀)繼天立極斂福錫民應禱
而生彌誕神光之室乘時而起肇基王氣之都是皆天
眷之所隆夫豈人謀之可致故十載克成乎大業而四
方益闡於丕圖江漢既已朝宗閩廣固宜職貢餘浙正
須秉麾而順邊淮豈待仗鉞而從蓋將北定乎中原抑
宜入承乎正統一人有慶萬福攸同某等遠牧虎藩遥
瞻象魏莫克對紫宸而拜益深抱丹悃之誠航海梯山
重譯悉圖於王會普天率土三呼咸比於華封
洪武戊申賀即位表(此下三篇代鎮徽劉總制作)
陳光
開億萬年之洪基丕昭乾運履九五爻之尊位茂對泰
交海宇同風人民胥慶欽惟皇帝陛下由舜仁義兼堯
武文好生格上天之心創業溥聖人之智駐蹕江左黔
黎先被於來蘇直指中原黃圖即覩於無外肇登大寶
俯徇輿情臣猥以凡才忝司戎寄爵位有守莫陪冠冕
之聯班虎拜惟寅遥慶車書之混一
賀中宫箋陳光
帝同乾運兼資内治之功后恊坤儀茂正中宫之位九
重有慶四海騰歡恭惟中宫殿下稽時為春自天作配
柔嘉維則式歌正始之音溥博無疆特著順承之德膺
臨軒而發冊專主壼以齊家光啓椒房益綿瓜瓞臣忝
司外鎮阻奉中朝覩日月齊光之辰曷勝鼇忭衍壽富
多男之慶長迓鴻禧
賀東宫牋陳光
正月維新茂建震宫之長前星增耀肇開泰運之隆一
人元良萬方歡慶恭惟皇太子殿下式膺儲貳密領撫
監整鶴駕而有嚴大符民望聽雞聲而問寢上悦天顔
邦本崇磐石之安皇圖益維城之固臣忝鎮練水莫造
筍班職守是拘惟仰日月重熙之運頌歌有永遠同海
嶽戴德之誠
乞恩歸老奏程信
兵部尚書兼大理寺卿臣程信謹題為乞恩歸老事切
惟古者天變垂象為大臣者或上賜策免或自劾罷歸
載在史書以明示戒兹者彗星為災聖情憂懼正君臣
交修之日而犬馬之心非不自念仰承天地之恩圖效
㳙埃之報奈何老病侵尋有加於往昔才識短淺無補
於聖明邇來言官以御史方漢與臣争坐造言傳誣交
章論列俱蒙聖鑑孔昭臣不更析但其言臣妨賢一事
誠為至當臣巳三䟽懇乞休致聖慈眷勉至於再三感
恩撫躬不能自己况近世以來士風委靡公議混淆致
災之由或出於此使臣不知去就之機猶致是非之辨
則巳涉於固位保禄之嫌益非皇上弭災消變之意是
以不避罪愆披露衷悃雖皇上詔旨以大臣輕去為恤
以人才難得為念自臣觀之凡今列職庶位有愛君上
惜國體能不為人頥指氣使者皆可用也何惜臣一人
而不上念天變下恤人言矧臣犬馬之齒巳迫衰朽風
濕之疾動踰歲年眼目昏花精神減少家居之時一惟
凝坐趨朝之際必藉人扶力已殫於一身心徒存乎報
主理宜懇乞骸骨歸老田園伏望皇上憐臣衷情將臣
放歸閒住以荅上天之譴以完老病之軀且以見朝廷
於大臣全進退之禮䔍始終之恩出於前古萬萬也臣
不勝激切懇祈之至
南京參贊機務謝恩奏程信
南京參贊機務兵部尚書兼大理寺卿臣程信謹題為
謝恩事先奉勅諭命臣南京參贊機務兼理部事臣巳
於成化六年十一月二十八日至南京會同守備太監
安寧李秉唐慎成國公朱儀等到任管事訖臣本一介
書生仰荷累朝知遇雖數叨於任使曾無補於聖明往
者濫督王師出征蠻徼因犯瘴癘之毒寝成痿痺之軀
荷蒙皇上俯從廷議起臣於在告之餘特下綸音授臣
以機宜之任夫南京乃祖宗根本之地而參贊實古者
留後之臣必得老成之人庶副保釐之寄如臣駑鈍豈
克勝堪既免其入謝於朝以逭奔趨之苦復賜之璽書
而往以重機務之權加之面諭叮嚀恩賚優厚顧才弗
稱撫已深慚竊念唐韓弘以末疾而憲宗特命肩輿護
軍宋富弼以足疾而神宗特許子扶入對微臣才劣實
愧先賢聖主恩深有加前代臣敢不益堅素節固守愚
忠操理兵戎恪遵聖訓潛消寇變綏輯邦畿務收微效
於㳙埃仰答大恩於天地遠瞻楓陛更獻蕘言伏望皇
上興文事修武備永垂宗社之規親君子遠小人協副
天人之願臣不勝惓惓感恩激切之至
新安文獻志卷四十一
