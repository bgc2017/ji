新安文獻志卷八十五明程敏政撰
行實(吏治)
宋故朝請大夫主管成都府玉局觀賜紫金魚
袋朱公(權)行狀程珌
朱公諱權字聖與年若干本貫徽州休寧縣千秋鄉千
秋里朱氏出顓帝周封于邾其後子孫去邑氏朱世居
沛國相縣唐末有避地新安者居歙之黃墩十六世祖
春始家首村父朝議慷慨有大志尊禮名儒篤意義方
公生而岐嶷童丱若成人六歲入小學一日偶失所業
課冊先生頗有愠色曰毋多慮某能盡默記乃追寫之
他日得故帙一字不舛八歲能属文讀書率夜以繼日
寒暑不少替鄉之南有山曰顔公其高三十里上有精
廬館其上手編諸家易說凡百餘萬言作為文辭自成
機軸淳熙庚子秋試遂魁鄉薦十四年登進士第授迪
功郎調隆興府分寧縣主簿未赴任丁朝議艱服闋調
福州連江縣主簿須次間工部侍郎朱公晞顔帥廣西
改辟象州連山縣尉兼主簿留攝幹官盡忠毗畫多所
裨贊慶元五年以舉主關陞從事郎調紹興府會稽縣
丞邑當東浙會府之下三司委送紛沓判決晝夜不倦
前後連率如辛公棄疾李公大性李公浹皆敬賞之開
禧元年調泰州如臯縣買納鹽場考舉及格嘉定七年
改宣教郎知饒州餘干縣邑當孔道敗闕不可為之數
其至也適當災歉之時極力撫字雖上司督賦急於星
火而以身當之不忍一毫擾民百姓感之相與繪像立
祠十一年轉奉議郎賜緋魚袋十二年秩滿赴部朝廷
以作邑有聲差監行在左蔵東庫時淮北連兵歲幣積
於左帑幾二百萬匹浸有損腐公條具上之廟堂變通
闔闢因時制宜朝廷從之民以為便金元相攻山東歸
附方講備邊之策遂陳七事一曰用人望夫一世人材
自有公望如漢用趙充國討羌羌人巳知其善為兵唐
用郭子儀屯涇陽回鶻見之下馬羅拜我仁祖用范文
正公帥陜西西賊破膽大抵人望所屬遐邇具孚雖不
勞設施人自竦畏以其信服有素也方今荆襄制帥衆
望所歸則蒙古不敢犯其境間常窺伺旋即敗退蜀道
前此繹騷非一及朝廷揚制命起巳試之舊人付以宣
司之柄則轉亂為治易於反掌是皆朝廷之上處置得
宜則四方萬里莫敢不服者也今兩淮重地防秋及時
倘圖任威望素隆不減蜀荆宣制之材者授以制使之
權委以藩籬之重則九重之顧憂可寬矣其二曰計戰
守自貞祐遷邊與我接壤談者每以戰乃危事而諱道
以守為全計而同辭是固愛國保民之善意然自古對
敵守境未有不能戰而能守者孫氏保有江東以周瑜
能戰而敗曹操於赤璧也劉氏全有巴蜀以諸葛亮出
師而魏人畏之如虎也前者金師入蜀嘗入興元至大
安矣以我師挫其銳而後止又嘗寇淮犯濠梁逼安豐
矣以忠義兵擒其首而後退則是能戰而後守之明驗
也宜明飭宣制司沿邊諸將整軍經武繕甲治兵如漢
將之行師必為戰備如唐將之練卒常若寇至平時則防
關隘謹烽燧明斥候固不輕舉以徼戰功如或潛師掠
境必更相掎角設伏掩擊出竒制勝使不能得志而返
則可使懲創畏縮不敢輕於窺邊而後可以言守也巳
其三曰講備邊之至計前者淮上被兵守臣率多閉壁
不出以致卷甲疾趨如入無人之境驅殺人民殘破鄉
邑劫掠積聚焚蕩廬舍為守將者如秦人視越人肥瘠
未嘗過而問焉迨夫室如懸罄野無青草徐徐引去亦
不聞出兵追躡問之則諉以獨力不支是以若此嗚呼
是可不深懲前失而亟為後計乎當蘇秦之為從也約
六國連衡之衆以抗強大虎狼之秦秦兵不敢出函谷
關者十五年夫六國至難合也蘇秦掉三寸舌猶能合
之為一家而獲效若此今以我國家自有之天下而行
吾所得為之事宜無不可者矧勢鈞力敵不足以望強
秦之萬一乎宜行下兩淮帥司疾速契勘諸將屯戍之
兵覈其事力方略有如他日淮東或有警則使某處兵
制其左某處兵禦其右某處兵當其前某處兵掩其後
既以遏其剽掠且伺其可乘之時而擊之其於淮西亦
准此規專命制帥司主其事設有緩急立以羽檄調發
所合應援之處遣兵會合如逗留不進者國有大刑必
罰無貸規畫一定則長淮之勢如常山之蛇首尾相應
以逸待勞勝之必矣其四曰興屯田之大利蓋千里饋
糧士有饑色輸邊一石費三千鍾我國家中興高宗嘗
因營田官候對曰營田就緒庶可少寬民力朕頃在會
稽嘗書趙充國傳以賜諸將孝宗乾道中制曰欲營軍
食之儲必講屯田之制尺籍所隸日有增加邦賦所入
歲有定類既不可剥下以取給固不若興田以雜畊此
聖明留意屯田之家法也今戍邊之兵連年不解轉餉
不巳民疲可知況兩淮荆襄素多曠土宜眀飭制帥司
及州郡並開屯田張官置局專庀其事相地勢闢草萊
具牛犂辦糧種各修實政毋得具文春則具墾闢頃畆
耕作人徒秋則具稼穡登成收穫斗斛詳悉申上朝廷
考其績用之成否歲入之豐耗而行殿最賞罰之法庶
乎屯田之利可見而軍食自此裕矣其五曰收民兵之
用人皆謂自民兵之分而民不可使為兵殊不知此可
言於安寧無事之時不可言之有警多事之日如漢鼂
錯所論唐李抱真所行今不必縷數我真宗時陜西歲
取邊力人為弓箭手而無所給曹瑋以塞上廢地募人
為之皆為精兵仁宗時元昊叛范文正公知延州點集
鄉兵令刺其手此我朝用民兵故事也蓋沿邊之民風
聲氣習剛悍果敢馳馬荷戈乃所素習彼其久居土著
家室墳墓牛羊耒耜皆為子孫之計捍衛鄉里之心人
皆有之特患莫為之倡率紏合耳官司倘有以一其心
力作其志氣互保鄉井誰不樂從宜眀飭制帥司於荆
襄兩淮州郡皆團結民兵用三丁擇一之法聮為隊伍
擇其首長授之器械教之戰法仍行招誘激勸之道使
樂為吾用則其人皆良農也皆精兵也不廪於官而數
十萬之衆可具何憚而不為哉其六曰堅忠義之心夫
中原遺黎皆吾赤子彼見中興可卜襁負來歸國家撫之
以恩結之以信莫不感激思奮願為前驅或者乃以來歸
者衆糧餉難辦為慮殊不知古人惟患人之不吾歸未聞
以歸我之多為病秦民歸心於漢祖所以創大業漢民歸
心於光武所以濟中興故曰得其民斯得天下矣今來歸
者皆山東人迫於貪殘之政為避災之計吾惟有以為之
主宰治其政令寬其刑役反其田里安其生業何患衣食
之不給哉今忠義之將功效既著宜以所得城邑悉使領
之彼得憑國家之威靈非特建功於一時且將宣力於後
日垂勲名保富貴固所樂為其忠於國家永無窮矣其七
曰定乘機之策嘗觀戰國時魏使龐涓伐韓齊遣田忌將
兵救之孫臏教田忌引兵疾走大梁龐涓聞之去韓而歸
齊遂大破魏兵而龐涓自剄古之大梁則今之汴也古之
齊則今之山東也使兵爭自此而息則已如其弗戢第使
山東忠義之衆疾走大梁衝其方虛攻其必救鄰國烏得
不速返以救中都返則如龐涓之敗明矣此安邊制勝之
竒策也十三年正月差充省試中門官四月差充御試對
讀仍兼初考官十四年三月轉承奉郎監行在都進奏院
八月轉朝奉郎十五年正月差通判常州未赴差知惠州
五月轉朝散郎初抵郡飛蝗甚熾乃默禱諸神且深加刻
責乞以身代百姓受害是夕大雨水漲明日忽有鷹隼鳥
雀以千萬計相與喧噪驅蝗赴江而斃其為政崇正學奬
善類先教後刑勸農寬賦凡利民之事知無不為一考之
後郡計稍寬即捐巳俸以助公帑自城壁倉庫廨舍橋
梁祠廟皆一新之百度修舉是時東廣諸州寇賊嘯聚
劫掠鄉井或數百為羣或數處俱發兇熖所至村落為
墟其渠魁曰曾官蘇況等皆驍勇一可當百朝廷屢放
省札下本路重賞收補公察僚屬中可委任者密授方
略且多予金帛使遣間諜務知其蹤跡設伏掩捕果生
擒渠魁數十赴帥司梟首傳示餘黨悉平一路以安廣
帥應公純之上其功得旨褒美轉朝請郎誥詞云爾之
為州也政以安民兵以除盜恩威之施各當其宜帥臣
謂不一之盜發之他州而爾能悉取之使濱海以南今
皆晏然則爾之功實被乎數州矣豈止一境之清哉姑
進爾階以竢明陟公拜命曰戢盜安民職也其敢言功
十七年龍飛覃恩轉朝奉大夫解任而還郡人惜其去
為之攀送者數百千人至有泣涕者其得人心如此是
歲年七十嘆曰吾少赴舉不減年以欺君今當謝事豈
宜復入修門即上章乞致其事寳慶元年七月差主管
紹興府千秋鴻禧觀三年六月任滿再乞致仕又差主
管成都府玉局觀紹定二年累章力伸前請九月得旨
特轉一官致仕進朝散大夫因言素癯瘠間關踰嶺每
自揆不能久于世今年踰七十澤及三子足矣舉家務
以付諸子所居前挹清溪喬木脩竹隠映綠秀乃即其
地築室曰芳洲樓曰景星亭曰濯纓曰拂雲日與賓客
徜徉酬唱其間四年正月覃恩轉朝請大夫賜紫金魚
袋五年五月下澣忽感胃疾時長子官浙東次海陵季
待銓中都家人招醫不許曰脩短數也作三書以報三
子不及其他惟勉以廉潔公勤而巳投筆瞑目時六月
朔旦也公天性純誠表裏若一處巳接物正直而謙和
内藴聰眀不自表暴居官清介常俸之外毫髮不取訟
牒紛至裁決如流不可干以私服食器用取其僅足不
務奢華雖仕致五馬人以為榮其自處無異寒素訓子
孫惟以循理讀書為急人有嘉言善行稱之不容口未
嘗言人過失喜愠不形於色樞密程公卓除工部侍郎
時舉以自代其詞曰朱某為士時嘗讀書蕭寺寺居深
山窮谷人跡罕到攻苦食淡如是者數年出其所學遂
魁一郡之士繼取科第後生晚進多師承之迹其居鄉
心恬氣和未嘗訟人于公庭亦未嘗謀利于私室鄉之
老稚起敬起慕逮試邑鄱江以詩書行撫字無廹切峻
厲之政有寬裕優游之美邑人相與安之為立生祠其
古之所謂循吏者歟廼今分職左帑出納惟謹臣知之
既詳信之甚篤舉以代臣實允公議平生大略可見於
此嗜學迨致仕不廢方冊前後學者來從不遠千里率
百餘人随材誘掖後多知名之士每言人心不可一日
無用昔賢運甓可以為法平生著述有納言十篇末議
四篇默齋文集二十卷蔵于家塾初朱氏聚族甚盛然
未有以儒學起家者公始入太學登儒級巳而分符竹
列班行由是族之子弟益知向方姪申從姪況相繼登
科而詩禮之風衍矣公生於紹興乙亥十月十日終於
紹定壬辰六月一日享年七十有八娶程氏先十五年
卒累贈恭人子男三人長沂儒林郎辟差監紹興府石
堰鹽場汶從事郎監泰州丁溪劉莊鹽場沫將仕郎女
二人進士吴去非程明其婿也孫男七人錫鑰鎮鑄鉞
鑑錡女七人未笄期以紹定六年四月二十二日歸窆
首村西山之原一子復居故里皆治命也珌方營卜松
岡而孟季朋來示以行述顧居同里仕同朝誼不容辭
也乃因其辭列其狀于右俾來者有攷焉
通守陳公(慶勉)傳陳櫟
公諱慶勉字志問世家海寧之陳村曾祖嘉聞始遷五
城祖仁傑父克紹皆不仕叔唯深春秋紹熙壬子冠鄉
舉慶元丙辰擢第調德安府應城尉而卒公生於淳熙
癸夘甲子年甫二十有二以詩經貢于鄉五試春官紹
定壬辰徐元杰榜擢丙科年巳五十矣授廬州舒城尉
端平甲午全子才孟珙之師入河南謂中原可指日復
制府委公董餉汴京米以石計者萬有五千載以舟百
自合淝部舟至京口攴裝涉湖而江又泝河而淮北過徐
泗南過盱眙歴濠梁抵壽春未幾敵決潼關水灌軍事
有大謬不然者公亦匹馬南馳與吏士皆飢疲采野瓜
柿梨棗代食幸而得還公在任日嘗率士卒獲盜二十
有一人相視山寨數十處教之備禦邊氓獲入堡安集
皆鉛槧之士所深避不敢為者端平丙申替歸授嘉興
府華亭縣浦東監鹽場嘉熙己亥之任庚子霪雨大疫
且大饑亭戶四百五十有竒僅存百九十貧不聊生坐
是課大虧庾臺初索公績歴寄庫繼察公廉勤無所歸
咎陳于朝令公解見任别注一等合入差遣奉旨特依
淳祐辛丑也公在任姦民蕭元輔者以亭蕩二萬畆冐
獻于御馬院公親詣庾臺條陳源委利病乞奏于朝石
卿孝淳備以公言敷奏得旨以元蕩還亭戶石公令公
代撰碑頌以垂不朽焉公嘗上書有曰淮西之餉汴海
東之疫饑皆百年所無之事而某任警曹則當之任鹺
局則當之豈骨相寒苦而然邪三授韶州推官淳祐乙
巳七月之任先是獲盜賞典屢陳未行左司徐公榜下
士孤寒無援為言於朝丁未吏部符下轉儒林郎改次
年合入官方公之在任也以劄于言二事于部使者其
一言寺院之弊其一言州兵之單曰官因常住之多寡
立為措息之定額利措息之入開告訐之門大率常住
有千緡之入則措息收千緡之半今日僧請增輸則乙
可攘甲之據明日訐其小過則丁可毁丙之據是官與
僧同盜常住也乞委本路監司覺察夤緣請住有類于
此同以贓論言兵事有曰廣東諸郡多與章貢郴桂鄰
溪峒縱横時乎出沒相據而起遂至震驚始畏張皇而
卒至滋蔓以兵不足故也昔儂智高之禍可監矣一二年
來如韶有九峰之擾章貢有寧都之擾懲之於前則宜防
之於後策將安出曰填補官兵措置民兵是也何謂填補
官兵諸郡廂禁有名無實昨行招補奈招之易而養之難
然以韶一郡言之雖無生財之道而有出息之計竊見江
浙郡縣全藉酒課而獨不行於廣南民擅𣙜酤之利者日
以富官困非泛之給者日以貧儻許官自設法與江浙一
體施行官酤界外不妨民酤則酒息可助招補矣廣南隣
郡自鬻鹽今本郡有寄樁省錢萬緡倘借此錢以充官鬻
本俾與隣郡一體施行而於官鬻界外不妨鈔客則鹽息
可助招補矣本州有萬緡解庫歲有出息約二千緡倘許
以此出息亦充衣糧費則解息可助招補矣合此三者以
資招補於民無損於兵有養闕籍補以強壯老弱代以
子弟委監司以檄元額飭郡守以嚴教閱則廂禁虛名
庶幾可革何謂措置民兵陜西義勇兩淮萬弩手皆民
兵也二廣號為樂土土曠民稀所以處流民置兵籍猶
有可議者試以韶一郡言之冐占戶絶之田無時無訟
不闢不耕之地茅葦相望凡若此者倘自朝廷行下官
不許鬻民不許請盡行根括籍為官田稽其畆步以處
江上之流民而徙耕之所過州縣量行資給為之室廬
貸以牛種復其租役家籍一強壯為半年軍春夏耕耘秋
冬教閱自縣而一郡郡而一路籍田可處萬家則得萬
人為軍矣今江上流民動以萬計與其使耕於沙洲聚
争於不足之區孰若使耕於二廣散處於有餘之地與
其使冐迭哨之危以資敵之向導孰若使為樂土之兵
以備吾之緩急大率若淮之萬弩手焉夫以出息養州
兵以為緩急城守之備以閒田養民兵以為緩急調發
之備二者官無養兵之費而坐獲養兵之利不猶愈搏
手無策乎凡此皆鑿鑿可行韶守張公貴洪舉公曰燭
姦摘偽如見肺肝吏服其公民懷其惠湖北漕蕭公逄
辰舉公曰性資純恪學問老成擢第二十年一寒自苦邑
民嘆服有清静無欲之化當職得之親見初非溢美戊
申赴班僅授鄂州蒲圻丞辛亥五月替歸五授簽書威
武軍節度判官廳公事兼西外宗正簿福建提刑胡公
穎知福州陳公昉交章舉公最後知福州陳公德與有
曰禀資樸茂蒞事恪勤人以為不誣寳祐乙夘替歸六
授荆湖南路轉運司主管文字方漕使章公清孫之赴
召而去新使洪公燾之未來也有旨命公護印時兵興
雲屯待哺招糴給運沓至嘗以減糴數申朝省且以書
言之鄉袞程公元鳳論度牒登仕誥難售程公復書有
究心職業之稱與裁減誥數即暗減糴數也繼有旨湖
南和糴二十萬石寳慶全二郡乞蠲免公恐上江四郡
紛紛援例所糴數將於何敷之别白利病曲盡其事丁
巳九月省劄下云湖南運管陳宣義申述詳明極可嘉
尚付湖南轉運司嚴督之戊午八月漕司鎖闈試士史
漕巖之委公董試且俾飭考官命題立說主於正大是
舉取士允合輿言公有力焉九月出院替歸開慶巳未
以請得通判武岡軍未幾改注福州倅景定庚申也公
嘗簽判是州去思在人先聲所騰士民鼔舞遽以二年
辛酉六月七日謝世公自少負雋聲叔姪弟兄自為師
友與應城公治經雖不同而學術淵源則同﨑嶇州縣
之職垂三十年非無功而仕止於是然謹畏自持終始
冰蘗沒之日田畝不盈百人多以老且貧為公惜焉公
自歴官職分必盡賞不酬勞譬之於物早遲巨細時節
分量一聽於天菊之香晚不羡梅之先春鸒鳩之搶榆
不羡雲鵬之搏扶吾方以壽考安貧為公幸而不以老且
窶為公惜識者當有取於斯言循轉自廸功至宣議以
官年少拘礙遂不得上贈二親公為文長於論事有陸
宣公之風五七四六皆典重純雅惜遺逸者多櫟於公
為族姪孫不忍公之沒沒無傳也随所見聞追而為之
傳泰定元年春二月二日戊子櫟謹書
元故奉訓大夫江淮等處財賦都總管府副總
管鄭侯(昭祖)墓誌銘虞集
侯諱昭祖字孔明姓鄭氏徽之歙人曾祖悦祖南鳳故
迪功郎江東提刑司幹辦公事父申道故宣教郎君生
十一年而孤善事祖母能自樹立成其家至元丙子江
南初入圖籍致貢賦郡中無敢署劇職者君年一十六
獨以材推擇得管庫上計江淮行省比訖事以明敏稱
年二十七用薦者言除將仕郎廣南西道儒學提舉不
赴家居十餘年年四十四有司以姓名上聞天子為下
璽書用為承事郎保定等路管民提舉又一年詔置江
淮等處財賦都總管府遂加奉訓大夫擢副總管在官
踰年而歸年四十九又一年而卒得年五十至大庚戍
十一月也夫人許氏先卒子二淵又名也先承事郎平
江等處財賦提舉深以父任得官今夫人羅氏子二以
文以忠女一適程極孫男一女二以延祐五年夏四月
乙酉日葬其居之獅潭西北十五里烏石岡許夫人祔
獅潭者嘗有仙人羅君居之得道跨白狼超潭東巨石上
飛去不復見盖神明所遊山川竒會處也故其生物也
異而託體者寧鄭氏素著姓於此至君而大顯其仕也
起家一命而為勸學使者再命而璽書實來三命而大
夫是拜可謂榮矣皆君命及門而受未嘗出干禄也其
居家也官有繇役命家隸立具無或後歲不足能周其
鄉里未嘗出謁長吏有賢者則見亦無所干請喜蔵書
教子前進士鮑君雲龍明朱氏之學著書曰天原發微
時人未之知也君獨愛其書刻諸木而傳之嘗自署其
齋居曰敬通議大夫建德方侯回博學有重名同郡人
也為君記其說甚悉而君之名蔚然縉紳間矣其婚娶
尤尚門閥許夫人高陽令族羅夫人則宋丞相程公元
鳳之甥奉直大夫鼐之女淵之婦程深之婦吳皆有宦
譜而程極又丞相之適孫也鄭氏子孫遂彬彬衣冠之
列其積誠致此巳遠哉銘曰
孰揭揭以趨弊其馬車我舒舒以居荷紫拖朱不出里
閭禮賢有書出試緒餘食貨用儲事不盡能弗競弗矜
遡其本原支流可徵石之岑岑潭之黔黔生乘陽升歿
蔵寧隂允利不騫慰後昆之心
從仕郎揚州路通州判官弗齋先生陳公(宜孫)
行狀曹涇
公諱宜孫字行可號弗齋取中庸五弗措之義姓陳氏
徽州休寧人其先唐廣明時自桐廬郡徙居縣南之藤
溪以一姓蕃大遂為陳村稅籍仕譜儒業文聲雄于一
縣公高祖始邑居生必達曰默軒公放懷山水有詩聲
默軒生觀觀生登曰潙涯公公父也詩似其祖書翰端
麗老於文學再上橋門不利乃委祉于公丰神秀偉雙
眸炯然其為文落筆驚人戊午遂貢明年取第廷對巳
在乙科偶策語失權貴人意得同進士出身授迪功郎
江州瑞昌縣主簿沿江制副集撰汪公立信改辟蘄州
廣信簿兼制帥兩幕吏能綽著厥聲甚都明禋貤恩二
親封承務郎孺人孺人吳氏也族里以為榮丁孺人憂
服闋廣德知軍賈公蕃世欲辟為令東諸侯争欲出其
門以親病俱不克就歲辛未月山趙公日起鎮姑孰以
節制司幹官剡辟侍親從之訟牒獄辭多以諉公衆健
其決月山竒之將露章于朝以階清切遭承務公之變
號跣護喪還家終喪循文林郎授常州州學教授需次
間時事急郡守存畊王公積翁辟知太平縣事改知婺
源縣事未及上為至元丙子闔邑草竊起如沸糜公殫
竭巳力激勇裒智勉相保聚以竢王師之至上功外省
遂知休寧縣事守土難在鄉土尤難革運之際又大難
也公才識絶人不懾不暴拉強拊柔扶傾葺壞事無遺
力功不勝紀其抗言于郡令本邑得以秈米代輸秔之
窘最為長便居三年鄉邑大治本道按察鄂通竹庵公
始行部以譽望知公請為郡文學自乙亥兵興堂堂學
宫以駐戍卒四壁傾頽蹂為圊溷幾不可以芘身立足
公究圖之如堂如構為塈為茨復侵田新器具齋扁鼎
創先賢閣文其梁板刻之徽學之大壞而重新公之力
也辛巳入覲授將仕郎開化縣尹衢俗獷悍開化為劇
公至為說利害使知避就乙酉秋民劉元五等倡亂焚
掠擒其渠魁十餘人戮之以次招收不費一矢邑學毁
于兵風厲其徒遄復舊觀奉宣寬條蠲其徭役至今有去
思焉再詣選江西道儒學提舉缺集賢翰苑諸公列薦公
以補其處命且下會時宰被罪公意亦倦竟授通州判官
以歸甲午(闕)司以維揚路昏鈔委解汴省為錠一萬七
千有奇公無所辭浮淮(闕)河入汴不半月竣事廟宫禾
黍城郭人民無窮感慨賦萬歲山而(闕)年授代歸行李
蕭然元貞乙未三月也公未至通州時築宅一區不甚穹
峻加宏敞焉一堂深靜軒窗翼之旁有隙地畦花蒔竹
每曰以是終吾餘年亦可矣鐘鳴漏盡而猶行乎頻年
腹脇間停飲為(闕)丙申特甚入丁酉有加謂
二子曰吾年六十有七仕近四十年守此江浙薊汴之
身以從先人丘墓之側有何不可而又求長不死乎吾
一生平心直道粗可無愧以此遺汝軰應未為拙勉繼
吾志而已言訖取水盥潄端坐而逝二月之初九申時
也公之生亦以申時其年月日為紹定辛夘之九月十
二惟公少負俊聲壯老如一在承平鉛槧之士避其鋒
值危難章句之徒伏其略為子弟修敬父兄為父兄攄
忱子弟於考德問業有教善之忠於喜慶急賙有通財
之義體用該常變一武文合庶幾乎全才而惜也止於
州縣之勞公娶吳氏同生辛夘歲與公嫓德男二人元
方前浦城縣丞季方前休寧縣南五嶺廵檢俱能仕足
紹其家女三人永春縣主簿朱彰休寧縣學教諭吳綺
遂安縣主簿朱宗周壻也孫女三人元方等將以大德
己亥三月三日甲申襄事於邑南嘉善鄉善慶之原前
期走書曹涇以行實為托夫行狀門生故吏子弟責也
予得第(闕)大院予就别頭有一般燈燭之雅入
仕淺然公領郡學予長紫陽有異時同僚之契其生也
又少公三年然則於公固弟行也知公為詳狀公行為
宜乃不辭書之謹狀
徽州路治中汪公(元龍)傳洪焱祖
汪治中元龍字雲甫婺源人由太學登第授迪功郎紹
興府司戶德祐乙亥兵興奉憲檄勦鄉邑劇賊遂知縣
事歸附授朝列大夫本路治中績溪祁門盜起議者欲
悉殱之元龍止戮倡亂數人全活甚衆弟元圭字功甫
武學舍選淮閫李庭芝辟充幕屬咸淳末授承節郎徽
州兵馬鈐轄踵兄元龍知婺源縣事兵火之餘人多逃
徙元圭悉心撫字咸復其業申請免買屯田牛折收夏
税絲綿輕賫凡可以便民者必力為之授奉直大夫饒
州路治中未赴卒元圭子二人良臣監察御史良垕嘉
興路治中(程文憲公婺源山萬壽靈順五菩薩廟記五顯神莫知何所始在徽之婺源吴楚閩越之)
(間皆祀之累封號甚尊顯宋德祐元年燬于寇時里人汪元龍守鄉郡弟元圭為邑宰復建之施田若干畆奉)
(時祀日景福莊世祖既定天下禮百神奉香幣致祭至大四年再燬元圭之子僉廣東肅政廉訪司事良臣某)
(路治中良垕首樹正殿衆爭獻貨幣門廡樓觀庖庫之屬皆成焉壯麗宏大甲于郡初廟附智林寺寺亦再燬)
(再構皆出汪氏延祐元年賜廟額曰萬壽靈順五菩薩之廟寺曰萬夀之寺明年良臣請記于石唯神赫奕變)
(化著靈效響海内所共聞而廟有再興之功汪氏為大鄉里所知國初元龍兄弟保氏之功尤多仕皆至治中)
(伯朝列大夫仲奉直大夫良臣嘗為監察御史有能聲是為記)
饒州路治中汪公(元圭)墓誌銘
方回
古之立德立功立言而歿者雖歿不朽士大夫歿而至
於不朽難矣吾州婺源篤生太師徽國文公不朽人也
其夢奠慶元庚申於今九十三年矣其四十七年丙午
而州之紫陽書院興焉郡守韓公補實為之其八十八
年丁亥而縣之晦菴書院興焉縣尹汪公元圭實為之
紫陽之書晦菴之學前有光先聖後有功來哲而創二書
院者俱大有功斯文足與文公同不朽嗚呼盛哉徽婺
源回嶺汪氏世大族公字功甫晚號月山老人曾祖晉
臣祖大才迪功郎知永平監娶倪氏生長子琰蚤世是
為公所後父公所生父鄉貢進士應雷其從兄也公三
歲為永平所祝又八歲永平卒母潘氏教育之讀書務
通大義文耻絺繪雕篆然議論是非利病前軰輙退舍
性至孝事先請後行嫁女兄二人遭内艱與生父艱骨
立毁瘠慎事節用年二十五六遂饒於財而能施嘗以
軍國十策獻舊朝特補承信郎初監嘉興澉浦酒丁夘
請兩淛漕舉浙東安撫使王霖龍辟充準遣再調侍衛
馬軍司幹辦公事乙亥除江東兵馬副都監徽州駐劄
劇盜周勝等嘯聚據邑公與同産兄松坡知郡元龍生
擒之俘于郡遷武翼郎擢江東兵馬鈐轄松坡早入太
學回同年壬戍進士稍忤權貴十餘年不調至是以迪
功郎黃州司戶權婺源縣尉知縣事至元十三年丙子
正月十九日杭舊大臣納國土于大元二十五日徽城
歸附公兄弟全民弭盜力保鄉井會有二李之變富珠
哩敬軍至嘉公兄弟功多呈省換授公江東軍馬總管
而以松坡知徽州事以公代知縣事是歲李巳降而附
閩視徽為壑時出鈔擄公扼險置關寇不得犯其冬張
九元帥征閩兵所過民震恐公迎送贈賂以禮他軍假
道者皆然將士敬嘆不敢為暴境内耕蒔刈穫如承平
時初領縣人疑公嘗治軍旅將行重典而公歛威用恩
寬嚴適中萬山間桑柘鮮絲纊惡有司苛責公詣省乞
歲折楮幣名輕賫六縣民至今便之祠廟寺觀燼于火
者損貲具材新倍於舊或産去税存或有田無賦貧餒
富吞弱役強避一切釐正十五年江東道提刑按察副
使奥屯行部興學公大喜延名進士九江文天佑主文
衡拔儒彦出税帑立賞格免徭給廪士萎復振官造船
鄱陽期會峻急丁匠多斃公所部時其飲食人用盡力
辦蚤費省工善物堅十七年代者至民挽不聽去至哭
泣悲思則投牒借留以千計走都省選曹乞公再任十
九年勅牒授承務郎婺源縣尹惠愛日益加名譽日益
隆事為日益著為舘驛為丞廳為尹廨更鼓樓過者咸
曰壯哉縣而費皆不仰於官歲四月八日四方民謟五
顯神為佛會天下商賈輳集自額辦官課外公絲髮無
取至如書院一事關風教甚大更郡守二十餘人非無
賢守而郡之有紫陽書院自韓守始更縣尹三四十人
非無賢尹而縣之有晦菴書院自汪尹始本道提刑按
察副使疎齋盧公摯深嘉之呈省起里人吳覺江雷為
山長皆名進士公為山長屋百楹田六頃書萬卷先聖
殿居中文公祠講堂齋序居左右回為作記此公之大
節也既受代宣命授奉直大夫饒州路總管府治中而
疾篤弗起公同産兄二人長松坡初以省符知鄉郡後
宣命換朝列大夫徽州路總管治中先公四年卒次英
發前登仕郎第一人雲龍前禮部進士省符龍興路同
知述公行俾回銘者也公菲於奉巳飲不涓滴内無姬
侍衣穿啜淡而分膏腴田於族兄弟則弗吝代民輸酒
課及下戶二税歲率數千緡尤弗吝可謂富而好禮不
止於無驕者矣生癸巳二月十九日卒庚寅二月十七
日年五十有八夫人詹氏後公八月亦卒生同歲歿同
年夫賢知婦閫懿此不書子男二人良臣松坡子三歲
為公後前國學進士從仕郎都昌縣尹遷承務郎鄱陽
縣尹良垕詹夫人出承事郎江東等路木綿提舉換宣
授揚州營田提舉女一人來弟適同縣將仕郎建寧等
路木綿提舉俞攴翁孫男四人安孫燾祖興祖愛孫女
二人長適休寧武岡金主簿次幼在室卜三十一年甲
午十二月二十日合葬公與夫人于縣東長田源治命
也銘曰
世有一善行優於百善行者乎曰有之星源之有晦菴
魯之孔鄒之孟也祠之塾之立天地心生民命也發千
倉無飢民傳一燈有賢人我謂此愈於彼故星源之原
子子孫孫
歙鄭令君(安)廟碑程文
鄭令君廟者歙人祀其故令鄭君于廟也鄭君名安歙
西鄉人以一言解屠城之師令歙三年民大治其沒也
思之數十年不能㤀至有祀之者父老且死戒其子孫
鄉人曰微鄭君吾屬無噍類矣且鄭君正直後必為神
盍相與祀之廟毋祠于家於是共立香火于城西之憩
棠庵尊之曰鄭令君久之以為未稱崇禮之意即庵旁
立廟會郡太守不悦於民斥其請民大讙事上行中書
行中書按令君功德應祭法且下縣令聽民立廟以時
致祭如請民大悦則又以庵旁廟臨大道煩囂非神所
居卜遷之吉乃踰溪二里營高敞地近令君之墓更作
新廟云歙人之祀令君也不敢慢恒以歲仲春中旬卜
日刑牲釃酒大會廟下陳簠簋籩豆張樂歌舞薦以娱
神禮畢醉飽神賜闔戶而退仲秋之日亦如之正月十
五夜則奉衣冠出遊燈燭簫鼓香花滿野稚耋歡呼争
持紙金銀錢迎道望拜親之畏之儼如令君之復生也
飲食必祭出入必告懷私負曲者不敢禱于令君之廟
廟成之歲風雨協和疾厲不作盜賊屏息五穀大熟連
三歲民咸曰令君福我哉具石請于新安程文書其事
刻廟中以傳永久文惟東南之山川竒秀絶特者莫如
歙其鎮之最大而遠者為黃山山之峰三十有六而其
最高者為天都世傳黃帝嘗臨是山故名環城若問政
紫陽披雲金紫靈山諸峰林立如畫川流奔悍數百里
蕩為浙江故其間風氣所蓄洩在人則賢在神則靈而
人之生往往沒而為神上古遠不可知近代大而負出
世之資開繼聖之學享國家千萬年之祀於天下小而
烈夫孝女仙翁釋子之見祠於其鄉及其徒與在外縣
者不論論自漢以來有功德於兹而血食不絶者東漢
贈尚書令方黟侯廟在白羊山村後三百餘年有陳儀
同程忠壯公廟在黃墩又百餘年有唐越國汪公廟在
烏聊山最顯又四百餘年有宋錢氏兄弟廟在汝溪又
百五十餘年有鄭令君焉是皆所謂生也有自來逝也
有所為而不為偶然者嗚呼盛哉漢之盛為縣令若卓
茂之於密魯恭之於中牟朱邑之於桐鄉得祀者盖不
少而皆非其鄉土及其季世以諸葛忠武侯之沒蜀人
屢求立廟不聽至祭于道陌之上頼習隆向充抗章上
言久而得立廟沔陽嗚呼又何其難哉我國家之崇明
祀順民心歙人之報功德厚風俗皆足以昭往古耀來
今而令君之威靈赫然流行於兩間以為國家生民無
窮之庇休有不可掩者矣廟起於後至元某年月日遷
於至正某年月日屠城事載郡志及翰林學士揭公所
撰墓碑兹特紀立廟始末而系以迎享送神之詞其詞
曰
靈山兮青青沙水兮泠泠中有原隰兮衍以平樹木總
總兮花冥冥庭戶敞深兮虚牖櫺几席儼布兮崇豆登
懸鍾鼓兮兩楹待令君兮不來佇屏息兮肅以聽倏奔
雲兮擁霧令君翩兮其來下駕鶴翼衛兮使雙鳬先路
馬闐闐兮珮珊珊從之兮祖父酒注罇兮肉載爼恭獻進
兮拜傴俯繁音發兮紛屢舞&KR0008;&KR0008;兮坎坎撞鐘兮擊鼓
神欣欣兮顧喜口若言兮目若視予上下帝所兮司福
祉錫豐年兮驅厲鬼無遠四方兮矧兹邑里飄風颯兮
神以還我民報祀兮于永年(朱大同續志鄭安歙縣人早孤事母以孝聞二兄欲)
(分財異居不能止悉讓之寸田尺宅無所取宋亡之明年李世達叛富珠哩敬駐兵昱嶺以徽反覆將屠城民)
(亦自相焚殺安曰不可乃杖策謁軍門而言曰將軍承天子命攻城略地欲弔其民亂者世達一人耳既而敗)
(走民争具牛酒以俟將軍民亦何罪而欲屠之且將軍殺人以立威孰若不殺人以得衆敬乃許之兵不血刃)
(民皆安堵時丘龍友攝郡事以安為歙縣令就職未期年而邑治將代民詣府請留上其事始更賜銅章真命)
(為從仕郎尹歙既歿鄉人思其惠請立祠祀於其里)
竹溪方公(貢孫)宰鄉邑記黃應旂
祁門望邑也有山東聳峰巒䧺峭祁山也清溪南奔石
崖對峙閶門也重岡列岫隠隠隆隆四外繚繞蜿蜒扶
輿清淑之氣融結其中名賢間出必以功業自見承平
則興禮樂以陶民心患難則攘奸兇以衛宗祏不虛生
也邑治經始於唐之永泰因巨盜猖獗據黟歙間挺禍
東南里豪士長史吳公率衆勦滅州刺史上其事代宗
嘉之授朝散大夫石州刺史賜金紫眀年析黟六鄉及
鄱浮梁地置為縣合祁山閶門名之曰祁門就以長史
為令今方令尹復製錦于祁門前後相距五百年一邑
盛事如出一轍名世之生有數存焉方為祁門望氏世
植陰德代有興者秋崖先生詞藻擅名家機軸流芳猶
于令尹舉進士第奉常初筮金陵庾官滿調毗陵節推
繼而東淮餉臺辟寘幕府沿檄來歸適值時事搶攘令
尹之未歸也人望之既歸也人悦之時則邑宰遁居民
散井邑為墟羣剡于朝俾領縣事公於空匱怵迫之際
極力撑拄處之晏然號令嚴明鋤奸去暴縣境為之怗
息歸附後丙子春三月邑南有乾討虜突入所過殘滅
逼及城郭民不堪命公於是遠迎三萬戶輟食亟往如
拯溺救焚不旋踵而收捕拘繫者縱釋流離者安集民
皆按堵如故秋七月鄰邑之黟強梁煽亂焚戮劫掠撞
搪震撼蔓延于祁之砂溪公又嚴加防禦昭揭文榜以
理撫諭于時盜賊聞風銷弭彼黟則生靈魚肉室廬煨
燼而吾祁則化刀劒而牛犢脱塗炭而衽席果誰之力
歟嗟夫祁之民始而魚驚鳥逝携老扶幼於深山窮谷
既而得返故家相笑語廬旅孰不舉手加額曰不圖今
日復有相見之期此吾父母再生之也昔長史吳公平
一隅崛起之盜民到于今稱之公當四郊澒洞獨能鎮
静保護鄉井戶口無虧方之長吏之功豈偶然邪公器
宇軒昂襟度融豁德望高而才幹敏鼎新縣治掃除宿
蠧賦役均詞訟簡遇有公上之需類皆不擾而辦至於
勸課農桑則田野加闢俾得以桑麻春郊雞豚秋社者
皆公賜也凡事有不便於民者必親告於上勤勤懇懇
不憚其勞求以便民而後巳公之為政六事悉備當路
薦舉有曰奉公畏謹處巳廉明闔邑士民莫不愛美猗
歟休哉可謂下不負所學上不負所知矣有大抱負必
有大設施行將展所藴以福天下蒼生要非鄉邑所能
私者祁人德公之惠而請書其事于石蓋將以傳之不
朽云公名貢孫字去言竹溪其號也時至元十七年十
月望日儒學教諭黃應旂記
進義副尉徽州路休寧縣尉程君(隆)墓表
于文傳
此故休寧縣尉程君之墓其孫曰子峴以予嘗官新安
走書請文其墓石予不覺慨然嘆曰是故嘗有功於鄉
邑不可泯者因追述其事而表之曰昔至元丙子春丞
相巴延受詔下臨安惟時宋都統制李銓舉徽州以降
副統制李世達殺戍將拒守丞相特分萬戶富珠哩敬
一軍而西破昱關以臨徽州世達敗走閩所在兵起萬
戶急下令屠歙休諸縣於是歙人丘龍友等率父老詣
軍門言亂者世達非百姓意請全活之以廣弔伐之仁
萬戶許之且議徽險遠宜得其土之賢者分守庶安集
其民人遂承制以龍友權知徽州事前紹興司戶婺源
人汪元龍佐之歙人鄭安權知歙縣事前常州教授休
寧人陳宜孫知休寧縣事君及趙象元佐之元龍弟元
圭權知婺源縣事祁門人方貢孫權知祁門縣事程克
柔佐之蓋兵不血刃政不踰時亂者復業四境安堵諸君
子有惠烈于鄉邦甚大邦人頌之至於今不衰焉君諱隆
字君熙休寧陪郭人性疏爽不羣喜問學從故弘齋曹公
遊與邑人金革宋煥齊名時號三俊然屢試有司不利
迄不得施嘗上書郡守王公應麟趙公必槐論時事數
萬言兩公奇之莫能薦會王公積翁繼為守始廉部中
名士得君與歙人鄭天麟遂辟君休寧典史天麟歙州
路鈐居數月俱以才局聞而宋社屋矣方世達之變也
君請故宣參畢公祈鳳主縣事力相保聚亂定而畢公
去不復出君又請宜孫主之邑頼以全且念瘡痍之秋
摩撫備至征科不煩獄訟稀少盜賊屏息部使者稱其
能方是時縣之若埜山孫元京黃原吴達齋軰皆宋遺
民高潔而寠君一一存恤之識者尤以為難居三歲以
疾卒君之先居歙黃墩曰元譚者當晉東渡為新安太
守有善政為民所請留太守之後曰靈洗梁陳間起鄉
兵討侯景歴官鎮西將軍開府儀同三司謚忠壯忠壯之後
曰澐唐季復起鄉兵拒黃巢歴官歙州都知兵馬使子
南節定居休寧陪郭傳五世至宋開州團練使全禦金
人于池州時伊川子孫避亂州中遂相通譜全後以節
死子先誓不仕生三子長永正帶御器械居臨安次永
竒號格齋先生從學朱文公次永彰宋鄉貢進士即君
五世祖也格齋四世孫圉無子而伊川七世孫榮秀實
繼之故君之族於伊川為近識者又以為程氏世有功
于徽而忠勲所成遠有端緒若君亦可謂克紹祖風者
矣君高祖琬仕為宣議郎曾祖茂官至臨安府磨勘司
主押官祖梓父陵俱不仕母凌氏宋忠臣徽猷閣待制
唐佐之族孫娶何氏有賢行生子二人長忠甫蔭授休
寧永盈庫副使次清甫建康路玄妙觀提舉孫五人子
觀子峴子善子華子美墓在縣之一都斷石村心榮秀
於君從弟也延祐中歴官江浙儒學提舉子文貴亦以
薦為饒州路德興縣銅冶場提領與忠甫清甫竭力修
復先業而子峴尤繼其志捐田以膳塋續譜以鳩族且
念君之墓久未有金石之刻乃以榮秀之狀請予書之
子嘉其志而元龍之孫行諸路金玉府副總管思禮安
之孫玉象元之孫汸各以書申言之通家之義藹然可想
故著其功之大者于首而詳其官行世次于下方以詔
其子孫及鄉之人且使後之秉史筆者亦於是乎有攷
焉
元故青陽縣尹汪君(維祺)行狀
家乘
君諱維祺字壽甫姓汪氏其先居歙之唐模自唐越國
公華以來為鼎族宋紹興初有贈金紫光祿大夫諱叔
敖者自唐模徙潛口長子將作監丞若容少子秘書丞
若思相繼登進士而中子若虛克家不仕生福州福清
縣令淮淮生鑄鑄生師儉又自潛口徙信行與祕監之
後聮居君即師儉之子也性穎敏嗜學凡書史過目輙
記不忘為文古雅所作取有補於風化尤以剛介自持
所居之東榜曰介菴宗老尚書文節公過其家為大書
揭之其為時所重如此膺薦授石峽書院山長所甄陶
者率皆成名陞杭州路儒學教授嚴立條約以身示教
值歲凶學廪有負欠年終不足者吏白請置之獄君曰
貧家晚歲其父母獨不望菽水之奉乎乃以巳俸代償
釋之欠者多感惠無再負者秩滿擢池州青陽縣令蒞
事一以公勤邑獷險多盜民懼不敢行君下令省諭或
有犯者稍給資本使治生産鬻販盜由是息張氏兄欲
奄有其亡弟之貲而誣其婦以姦狀又邏者捕盜而贓
不符其主數獄皆巳具君獨審其有冤而持之間行訪
察悉得其情而白之乃巳歲饑民大疫君不待請發廪
賑之召醫診視日往撫恤活者甚衆民懽戴相語曰汪
尹再生父母也居無何以親老請致仕民相挈遮道攀
餞嗚號動地雖古循吏殆不是過云君既歸朝夕不離
親側服食非手薦不進暇日取秘監竹野怡吟集編次
成帙以傳祖墳菴曰金紫院僧利他姓募舍將割其祀
之半以供君毅然不可曰院乃制額以奉先大夫者異
姓何預焉率宗人重建公之力居多親歿葬大富山廬
于墓傍葺重屋祀祖若父寓守者於側自號富山主人
有富山餘藁四卷以歲丙寅某月某日卒享年八十有
五配鄭氏蚤逝葬汪坑口生二子曰怡恢繼王氏生一
子曰申申與孫磐等以君卒之明年某月某日奉柩與
王合窆于大富山先塋廼前期奉君事行請次第之為
狀以乞銘于立言君子通家生雙橋鄭千齡撰
新安文獻志卷八十五
