新安文獻志卷九十七明程敏政撰
行實(材武)
新安節士俞君(士英)墓誌銘李祁
俞氏為新安世族其初由黃墩徙婺源之長田原凡三
徙不出婺源其後自婺源徙休寧之宏衝坦凡再徙乃
居溪西是為溪西俞氏俞氏之先自唐三府君而下世
有令人有擢進士科登顯仕者有以武舉得寵秩者又
有以聮姻貴戚領三鎮節度使者其他或以世賞膺爵
或以異等入官或豐貲厚産或肥遯高蹈累累具載家
乘至節士蓋二十有四世矣節士名士英字服膺以大
德癸夘正月六日生幼知讀書稍長能為詩賦性謹厚
事父母以孝聞處鄕黨宗族稱為善良平居終日言不
及生産勢利惟務教子習學業事耕稼遇姻戚友朋至
則欵曲談笑吟咏至夜不倦家事悉付閫内一不以介
于懷至正壬辰四方兵事競起羣盜合黨攻陷城邑婺
源諸縣鄕井遭蹂躪蕩覆無遺獨溪西處深阻得不相
及者四年男耕女織晏然如承平時至乙未冬十有二
月二十有六日蘄黃寇再陷婺源勢且旦暮相及節士
攘袂奮臂而起曰事急矣吾可以坐受斃乎于時徽州
路府判兼僉浙東帥府事汪同領義兵駐開化節士遂
裹糧詣其軍陳賊形勢請亟遣兵来殺賊救鄕里且謀
復婺源於是汪帥兵以丙申正月十一日度白濟嶺抵
婺源之中平遇賊乘勝肆暴横戾不可支遂卷甲還開
化民大失望節士迺率子姪結鄕曲募義勇屯于馬金
嶺期以杜賊障鄕里十六日賊至馬嶺與賊交戰大捷
明日賊復大至凡四戰力不敵衆遂潰節士仍力戰以
死時年五十有四以辛丑秋八月葬婺源考川青蓮寺
之後葬後又五年其仲子榮来鎮永新乃請予為銘其
墓予觀節士當太平盛時逸居而僻處無所營於世恂
恂以善良稱此固他人所可能者及其攘袂奮臂而起
志在殺賊竟蹈白刃以死忠憤激烈見義勇為夫豈小
丈夫所能哉况當時之為守為令以莅民者為軍帥以
司備禦者為方伯連率以身任藩閫之重者皆受國厚
恩宜有以為報而率不能死戰以捍賊至有望風奔潰
不能與賊交一鋒者視節士何如哉節士起布衣無一
民一社之責特以忠義憤發欲殺賊以保障其鄕里且
欲因是以復婺源事雖不就而志則可稱吾故謂使節
士得守一城專一職則必能捍禦無有貳志一有不幸
猶當罵賊而死必不肯含糊淟涊以苟其生而巳也節
士娶同縣山斗程知縣傳之女孫生三男長天保仲曰
榮季曰華天保華皆謹重能世其業榮尤慷慨達事變
以材識見用于時嘗别建青蓮寺於節士之墓左而買
田以供祠祀為之銘曰
惟皇降衷若有恒性見義忘軀見危授命嗟嗟節士遭
時孔艱邑里震蕩煙塵浩漫其来蜂喧其聚蟻集如狼
斯貪如虺斯螫騰山踔空孰窺其蹤侃侃節士挺戈與
從扼其要衝據我巇阻率我子弟鄕曲鄰伍戰既大捷
賊疲困休旦復来集亘彌陵丘以我孤羸敵彼羣醜雖
有智能莫措其手嗟嗟節士竟捐其軀功雖不足義則
有餘古之君子所徇者義成功在天死亦何愧匪爵曷
諡匪德曷銘我作銘詩用昭德馨(新安志俞榮字子茂更名茂元末領父衆)
(從院判汪同輯寧郡邑後附國朝累從征伐授永新千戸洪武初賜誥曰朕用武以定四方建衛以司戎政必)
(選智勇之士以領千兵俞茂早以文名深通武略新安来附從取婺源即戍其地既收敵寨復𢷬嚴陵嘗錄其)
(功授之以職及靖三衢定德興克樂平其績遂著繼而江右列郡以次廓清還守南昌力却外侮擊鄱陽平章)
(貢連營俱拔安福亦寧十年之間功效為多朕甚嘉焉維此永新重地爾嘗宣戰守之勞是用晉陞俾之往鎮)
(爾其均勞佚以撫衆士嚴戍守以贊列營益展勤能以期来效可武德將軍守禦永新千戶所正千戶)
程義民(兼善)錄陳儼
程兼善字士達徽之休寧人篠堂道人其自號也兼善
少有大志去家二里許篠堂山上有蘭若幽門可為藏
修地率同志十人讀書于此有疑難則質問老儒朱升
至正十二年壬辰四月蘄黃紅巾攻陷郡縣是年六月
有孫普哲者其父事元為縣尹嫉憤為寇所擄策無所
出兼善乃相與起義得里中敢死者數百人直抵徽城
擊賊不勝死焉兼善幼穎悟事親孝交友信凡遇宗親
鄕里有疾病患難者援之惟恐後善談論古人成敗聽
者忘倦詩詞清新膾炙人口遇害時年二十六有一子
仁發方四歲母徐氏撫育之國朝洪武四年邑令禮羅
充邑庠訓導每得父之遺墨隻字則慟哭不能正視尤
痛父遭時不造莫遂卒業于篠堂抱恨終天請友人吳
和作篠堂圖復懼歲久泯没無聞屬老友陳新述其顛
末以貽後裔按程氏自晉元帝時元譚守新安有功德
於民代還百姓請留遂賜田宅于歙居黃墩十三世孫
靈洗諡忠壮廟食兹土忠壮公十四世孫澐當黃巢亂
鄕里推為岩將依東密為岩恊力戰守吳王楊行密表
澐為副兵馬綂帥檢校御史中丞兼領馬金嶺防拓等
事號都使澐八世孫珌登紹興四年進士第累官端明
殿學士致仕兼善内翰五世孫歙之師山處士鄭玉元
季以節死嘗欲為兼善輩撰義民錄未及脱藁惜哉贊
曰程為著姓子孫蕃衍作郡立祠源深流遠桓桓岩將
保障州里内翰利民世濟其美偉哉士達奮義而死其
名孔彰實由賢子繪畫為圖志同刻木崇祀篠堂有光
宗族
吳萬戸(訥)傳朱同
吳萬戸訥字克敏休寧忠孝鄕人父禮至正末為廉州
推官瀕海隣郡兵起禮獨署事團練義卒保障一州以
功陞欽州總管海南海北道元帥守欽州十年卒訥不
便於言而負才略倜儻不肯下人從父收五溪洞蠻學
兵法習騎射至正末蘄黃盜破徽州待制鄭玉前進士
楊維楨薦其才於浙省授建德路判官兼義兵萬戶與
元帥李克魯會諸軍于昱嶺關復徽州維楨以文送之
勉以張睢陽事歲丁酉天兵臨郡元帥鄧愈胡大海等
自績溪進兵徽州守將巴爾斯布哈及訥拒戰為大海
所敗訥與元帥阿勒呼木退屯遂安札溪源巡邏至界首
白際嶺復與大海遇戰敗不屈自刎死時年二十七訥
詩豪邁不羈與維楨相出入有集五卷(送萬戶吳克敏綂兵復徽城序)
(予讀唐張巡傳未嘗不奇巡之才勇忠義得於天性非一時流輩所能及也當安史之亂天下承平日久士之)
(習文墨議論者不知有名節風尚哥舒翰以潼關降房琯以陳濤敗巡以一書生不勝其憤率罷散之卒保丈)
(尺之城屹然砥柱中流以截滔天之勢非其才勇忠義得於天性者能爾乎至今英風盛烈萬古猶一日也方)
(今紅巾起淮泗蔓延江淛不啻安史之亂也所過郡縣城邑無不披靡任閫外之寄者往往回撓顛頓知翰如)
(琯者不少也忠義勇烈如巡者果獨無其人哉新安吳克敏氏去年冬謁予七者寮出其所為書詩凡若干首)
(知其有志當世者予奇其人猶未識其善武事適垣府相臣招致名士講及三關之事克敏聞之慨然有擊楫)
(中流之志無幾當路者以名薦相臣素聞其人遂命綂士若干會諸軍于昱關予聞而益奇之其才勇忠義實)
(有得于天性如巡者則知嚮所為詩皆筆牘之餘耳以克敏之文武才勇而又遇知已如相臣者克敏當以古)
(人自期以古人自期舍巡奚屬哉於其别予而去予以巡事告之至正十四年三月十有一日李黼榜老進士)
(會稽楊維楨在錢唐之抱遺閣寫)
元忠翊校尉十字路萬戶府鎮撫金公(震祖)行
狀金符午
嗚呼先公之行人無所不知而知之深者莫翰林朱公
允升若也嘗以公之行實自任顧當&KR1043;洞之秋東西奔
竄𨼆顯殊途莫之遂耳今朋傳凋落已盡無可復諉謹
以耳目之所睹記者摭拾一二以幸不泯焉吾金氏自
亡府君而至顯祖總管公四百餘年潛德幽光則有前
進士弘齋曹先生東阜陳先生師山鄭先生所為先世
誌銘行實在公總管長子諱震祖字賓賜晚號柴扉幼
穎悟母夫人汪氏江南諸道行臺監察御史良臣女家
法嚴肅教公必循規矩甫七歲從東阜先生受小學即
成誦十三治尚書十五習舉業又受易於雲峰胡先生
繼晷焚膏弗得弗措公以講學居宿於外忽見妖祟逼
近牀幃公叱而拒之因失聲喪志良醫莫治乃移寝朝
陽樓調治數載一夕夢羽衣道士謂曰子疾非世七劑
可療吾以還丹相遺可拜服之又長吟三十六年如夢
覺百千萬里得官歸之句而去既覺舉身流汗聲巳清
而神巳爽矣至元二年乃思夢中之句幡然走上都朝
之賢士一見器薦之太史院從丞相太師秦王達爾罕
深入朔漠屢奏奇勲宣授忠翊校尉平江十字路萬戸
府鎮撫既領戎樞勤于職事正身率物不雷同不阿比
於是廉者敬之貪者忌矣是時元運將隳紀綱漸紊歲
入蘆柴三萬議隠三之一焉公俛首不言退而歎曰竊
位苟禄欺君辱身吾不為也委疾東歸後同僚皆以是
獲譴朝廷以大慶覃恩加贈父武略將軍江浙等處行
中書省副都鎮撫飛騎尉休寧縣男母汪氏休寧縣君
于時季父太保府參軍亦以疾留家朱紫滿門黃夫人
年巳八十尚康強武略公曰山居無以為養杭有第宅
亦猶家也乃與參軍奉太夫人遊武林居小清河坊又
營别墅於西山一日宴湖舫與浙西廉副九聖努酒後
有言公告武略曰視彼辭色必有後憂未幾果被中傷
憤鬱成疾而卒公不遑寧處欲即往直而以襄事未終
乃走書故友聞于上隨加竄殛而下制褒揚武略之誣
公遂無禄仕心以柴扉自號禮聘婺源貢士王伯宣州
判朱克正下帷以教子孫汪伯會朱風林鄭師山趙東
山諸老儒則相與譚禮樂說詩書以師表後進無何兵
起蘄黃蔓延郡縣故家大族不能自存公曰太平日久
民不知兵若望風逃竄適為賊資甚非保全身家之道
乃率鄕人教以捍禦之法賊至二十八次皆賴公謀畫
以濟又有賊帥項奴兒勢尤猖獗所過殘滅脅降公子
申糾率義旅為官軍耳目生擒項奴兒及渠魁數十人
獻轅門公避兵石門山中後往嚴陵晦跡安處者五年
及平章薩木丹巴勒統大軍克復聘公守本郡治中總管鄭
傳翼等保章有云器識宏遠智略淵深如准所言相與
咨詢講究其於治政之方撫綏之道必有所禆又云練
達時宜深諳韜略若令復親戎務必能展其雄才公雖
奉命固辭不就及論申前獲賊功授七品秩公曰兒年
少暴得大名不祥辭之再三平章嘉之達于朝奉詔命
江西行省宣使巴爾斯巴哈旌表金氏忠義之門尋蒙優
恤云金鎮撫父子捐生報國殄賊安民既施忠義於一
時安忍流移于旁郡如將本官常加優恤庶幾激勸於
將来其見重於時若此後入汪源虎跑之谷引泉為池
依岩為屋扁曰樵隠因以為號若將終身焉壬寅二月
十一日忽整衣冠僕御以出歷故居由石田抵陽干凡
在親族乍見公至驚喜相迎至暮乃歸猶弄孫嬉戲端
坐寝榻奄然而逝嗚呼公初娶考水胡同知槃溪女資
賄甚盛而未有出贈休寧縣君葬與姑汪氏同穴再張
氏杜氏徐氏三男長符午張氏生襲公爵授千戶次符
申杜氏生以討賊功授寧國等處榷茶副提舉三符丑
徐氏生以賢良孝悌舉授山西大同府同知五女長適
元貢士句容縣教諭戴尚文次適縣南朱州判孫彦修
三適婺源元財賦總管汪某孫士占四適黟蕭縣知縣
汪成德季子思傑五適市南汪文達孫三人賞延楚府
典儀慶延可延公生大德已亥九月十五日没至正壬
寅二月十一日夀六十四以洪武七年甲寅葬倪干松
林下山惟公雄才大略豐功盛德孤不能形容萬一但
次第其所見者于右以求大手筆而發揚之耳孤子符
午泣血拜書(趙東山贈金彦直授官序至正十二年江浙行省平章榮禄公總大兵𠞰羣盜於常)
(湖進復廣德轉定徽州而吾邑人前鎮守平江路萬戶府鎮撫金侯賓暘之子申彦直以生得渠帥功授官寧)
(國等處榷茶副提舉人皆曰彦直少年不出鄕里取七品官一時莫及可謂榮矣而不知懸於天者有自非深)
(究夫本末惡可一言蔽哉國家久承平吏民不識兵革徽治萬山間一聞盜至長幼相視不知死所侯方家居)
(發鄕丁從縣令守亭障又募間遠行覘賊虚實而上下巳無固志矣不可為也乃遣其二子托于遠山而獨與)
(中子申微服懷入官符牒與推恩宣命宵逝惟留誡家人子弟善亡匿無為盜所汙而已俄而盜熸郡縣劫持)
(戮辱之變不可勝言獨不得侯所在其最後擁衆来所過不掠民財惟索丁壮為軍即盜中呼項明威既對吏)
(自言名奴兒殘郡邑四十餘所者也奴兒至休寧遣其徒求金鎮撫甚急侯不為動潛以告予曰吾義不辱有)
(如萬一不可脱當以計覆之禍福非所慮余時亦信其有可為者奴兒知侯終不為屈且懼動衆心乃舍之而)
(侯之慮患愈深矣從奴兒来有孫哲者收兵邑南里中為里人吳相言家實殘於盜所以不死者欲得其當為)
(父兄報讐爾相入其言以告所善同邑諸故名家子弟及歙一大姓得壮士可二千人期以夜掩盜不備獲項)
(奴兒以迎官軍既而事不效諸弟子壮士殱焉相哲皆死之始相有謀告人曰金鎮撫許我千夫矣故從之者)
(衆時事起倉卒侯初不知也於是項奴兒者遂以其衆長驅犯會府轉陷廣德掠常湖而東俄為官軍所敗棄)
(其衆逃来彦直方以義士領丁壮從軍因率其鄕人起而執之夫以彦直奉親避寇間關萬状忠義之訓久著)
(于心其乘時一奮以攄家庭積憤固宜而余迺以為有天意者誠念此賊不授首於浙西不亡軀于廣德而率)
(隕命於吾休寧小邑又生獲于彦直之手豈非天欲以此昭金侯父子始終志節之固而謝邑人死義者俾釋)
(恨於九原乎盜始蠭起不相服屬惟奴兒稍傑黠為烏合所推使不見獲於斯則為諸郡之害未有巳也既送)
(官大吏奪其功以畀所私不旬日盜復攻陷郡邑遂即侯鄕里而甘心焉侯挈家逃難建德城中而平章公之)
(兵亦至矣平章公按墮功失策之由盡得軍簿悖謬蹤跡復以功歸金氏而彦直始有榷茶之命蓋首尾一歲)
(而事始白夫幕府書勞勢賄交黷此後世用武通患也苟非平章公明斷不惑則彦直之事將闇抑不著而並)
(時宣力者寧不解心於效命之日乎是果非人力之所能為矣惡可謂非天也哉彦直思其先所積甚遠不以)
(一時功多賢於人人自足當益樹勲猷以報國家而繼親志異時名譽日起爵秩愈崇則清朝賚功之典大著)
(於天下而世之為忠義者將不惑於天人之際有所觀而勸矣)
蕭縣令汪公(致道)墓誌銘汪叡
嗚呼時哉出處之難也惟蕭縣令汪公當兵革擾攘之
際從容周旋克保其家安全鄕里之民以歸于天朝終
又不失祿仕歸老于家是蓋人所甚難而能優為之豈
非操心制行之有素造物者亦隂有以相之與故人陳
自新状其行来為請墓道之銘故不辭而誌之曰公名
致道字成德吾徽之黟人也曾祖諱一龍祖諱元號傳
岩居士考諱太初俱有厚德隠不仕誌其祖墓者休寧
陳定宇先生櫟誌其考墓者前進士祁門汪克寬也母
吳氏文獻故家公自幼倜儻不羣厥考延倪仲弘先生
毅篤義方之訓與弟存心成性亦知勸勉元綂甲戌公
年十六弟年十二即喪其考率先將事哀毁盡禮治喪
葬祭禀承倪先生一遵文公家禮事母盡孝道總理家
務植立戶門鄕閭稱善越十年甲辰喪其母一循故典
壬辰兵變所在剽掠乃捐家貲以保鄕里繼募義兵從
官軍復郡邑主帥李克魯上其功署黟縣簿歲丁酉天
兵南下寧河王時僉樞密院事總兵克定吾徽公即以
所部義兵散歸田里而籍其名數于有司邑令賢公之
為人具書幣禮請至仍牒委以縣簿率吏民往築郡城
晝夜盡瘁民忘其勞歲癸夘郡守李納薦于朝授滁州
全椒縣簿之官未踰年改監安慶湖池規畫有方錫報
優異中書省以才幹委覈鎮江之丹徒丹陽金壇民兵
單騎而往躬循村落召集隣戚參詢互考實情無隠休
役而家居者諭令還戌逃亡而戶絶者官錄其産鰥寡
廢疾者削籍為民既復命洪武戊申陞知徐州蕭縣地
當南北之衝累年兵燹人民散逃下車之初竭力招懷
禮下賢俊恤孤抑強既踰時民襁負歸耕庶務咸理治
為諸縣最俄有黠吏以飛語中公部使者廉公治行懲
吏奸欺而公略不自辨唯求解印南歸使者嘆曰汪知
縣忠厚長者乃從其請既歸田里日以詩酒自娱散步
丘園遇田夫野老笑談忘倦自號高閒野叟公之出處
進退大略如此至於友愛其弟至老不異待宗族鄕里
恩義無爽接朋友久而能敬初倪先生葬未得地即與
其弟謀捐重貲購地于余思塢力為遷葬詳見東山趙
汸先生改葬誌大抵公之接人待物忠信端慤終始不
渝故人無貴賤皆聽信之鄕里稱之曰成德之排難解
紛如魯仲連望廬自訟如王彦方是蓋操心制行之有
素者與公生於元之延祐已未七月十有五日殁于洪
武乙夘之十月十有二日享年五十有七葬邑南五都
西村之原負壬亥面已丙是歲之十有二月十日也配
李氏生延祐辛酉六月後公五年卒已未之二月二十
有九日也子男三人敦禮敦義敦仁敦禮早卒敦義以
故家子弟強之吏于邑坐謫夀春敦仁守先業崇拓基
緒克承先志女一人適賓州同知金瑜休寧望族也既
誌之復為之銘銘曰
奚仕之艱自古乃然涇渭混合汨潏曷宣巖巖城闉播
播流泉土膏石泐獸潛鱗淵休哉惟公終始克全元之
季世兵革寇攘既完厥家以寧其鄕天兵赫臨民安厥
常聞譽已著那避譽揚出覈民兵于彼丹陽義聲昭矣
文華亦韡陞令于蕭政化敷美曾未半載民歸如市志
不終遂遄歸故里邑氓號呼如失怙恃昔率義師保聚
為宜既樂昇平民恬以熙祿仕贓罟波潰于時行義卓
卓如公者希夀終于庭生榮死哀桃溪溶溶西村兆宅
山峙川流允昭厥德令德允昭緜祖豐澤膏沃光融後
胤繁碩勒之貞珉永徵無斁
處士誠齋許公(溥化)墓誌銘汪叡
徽郡婺源縣懷金鄕三溪里誠齋許公諱溥化字次誠
生至元丁丑十月二十九日自幼穎悟奉親孝及壮值
元綱解紐疆宇瓜分遂率義師保障鄕閭續奉省檄命
領屯兵戊戌冬太祖皇帝遣院判鄧愈取徽抵邑公乃
率衆歸附授院判汪同下管軍鎮撫董築星源翼城從
攻樂平至太陽埠軍潰庚子歲隣寇作族人被害兄商
野亦遭寇執公以財力援脱兄厄會駙馬王公克恭来
鎮仍命總戎隨征昌化宣城開設德興縣治越五年沙
汰官員定隊伍公願不仕辭歸故里銀溪築室侍兄如
嚴父駙馬公聞其操略大書以扁其堂曰庸敬先輩韓
仲濂為繪圖記其事厥後復歸舊址創小樓二間扁曰
小舫自為之記公蓄書好哦詩仲子貴安嘗編類成帙
學者稱焉尤樂善好義以資貧乏助葬娶整輯里中橋
道割私田為資建義祠以祭族之無祀者番易朱公遷
嘗重其舉而為記原其胄出睢陽太守遠之後遂於住
近地東偏設龕立像以奉之每春首率子姪羅拜祭奠
集飲而退洪武壬申以老人應詔面聽宣諭回奉督挑
堰塘官民咸悦戊寅夏復之京回至當塗之鷀湖感疾
於五月二十八日甲戌卒於旅舍其子奉柩歸葬里之
上塢是年十二月十八庚申也享年六十二公曾祖諱
允蘭為清華務副使祖諱文福潁州屯田總管考諱元
祐故不仕公娶康山鍾氏生男三人長新安不夀次貴
安鈞安女一人適福臨里程文貞孫男四人瑜瑛瓌瑛
琬瑛球瑛孫女七人其子貴安屬友生李公獻為状其
實来請銘弗容辭謝然觀其立心操行若此亦宜表而
出之以昭示不朽遂銘之曰
本源深固歲久茂芳歲久茂芳其流則長觀諸許氏而
知奕世之茂昌也哉(著存祠記著存祠者鎮撫許公祠也公世家婺源懷金鄕三溪里之)
(許昌生至元丁丑十月二十九日年甫冠卓犖負豪氣值元季搶攘羣雄角逐公帥義伍保鄕閭會天兵撫安)
(歙郡因率衆内附遂授雄鋒奕管軍鎮撫嘗築星源城開德興縣克復昌化宣城諸處事平謝職退休以洪武)
(戊寅五月二十八日卒葬里之上塢原左春坊司直郎汪公仲魯誌其墓永樂癸未春忽神降于鄕言輒應凡)
(水旱疫癘禱必驗鄕之故老交謂其子推和曰爾先府君生能保兹土没能庇其民宜立祠以便子孫歲時薦)
(享抑使鄕人知所景仰焉推和爰咨于衆卜地於墓之旁搆祠肖像祠甫成禮部祠祭主事余吉祥扁曰著存)
(蓋取諸禮經云致愛則存致慤則著著存不忘乎心之義中書舍人程南雲大書其額且徵言記之按周禮祠)
(春享也說者曰品物少文詞多之謂祠又求福曰禱得求曰祠古者諸侯有國大夫有家皆得立廟致尊祖敬)
(宗之誠降及後世將相大臣得立家廟而因陋就簡之日久類多得為而不為至于庶人勢有不得為者先正)
(文公有惕於此創祠堂之制使上下皆可行之其意嘉矣今其書雖存而知尊其制者亦鮮推和詩書之裔斟)
(酌古禮立祠墓側歲時率子姓而下登降灌薦幽迥寥闊精神之所孚念慮之所及凡先公平日居處笑語嗜)
(樂薰蒿悽愴洋洋如在莫不僾然而有見乎其位肅然而有聞乎其容聲斯著存在是矣而況先公生能澤其)
(民死能驚動禍福之以食兹土可謂靈也已作迎送神詩遺許氏子孫及其鄕人俾歌以祀公於無窮公諱溥)
(化字次誠號誠齋其文章事業載墓誌兹不復述其詩曰許山崔嵬兮許水洑洄孰儲其精兮毓士孔才奮興)
(義旅兮澤彼一垓功成兮不居明哲兮保軀令始終兮裕後靈不昧兮呵嘘屢神降兮莫測禦旱乾兮疾疫嚴)
(廟貌兮翼翼斯肸蠁兮無斁子姓兮詵詵士庶兮林林仰遺風兮如在嘅千載兮式欽永樂二十一年癸夘孟)
(秋中澣翰林檢討陳夀記)
奉天靖難推誠宣力武臣特進榮祿大夫柱國
中軍都督府左都督武安侯追封漳國公諡忠
毅鄭公神道碑銘楊榮
宣德甲寅二月乙丑奉天靖難推誠宣力武臣特進榮
祿大夫柱國中軍都督府左都督武安侯鄭公薨于大
同訃聞上嗟悼輟視朝二日遣官致祭賜棺及賻命有
司營葬追封漳國公諡忠毅某年某月某日歸葬北京
之西山婺里其子能既襲侯爵遂具公平生之㮣来求
神道碑銘予嘗叨總史職不獲有辭乃為序次之曰公
諱亨世家廬州合肥(按鄭氏譜世居歙之跳石元末徙居合肥今忠毅公祖墓俱在跳石)
(歲時遣人上塚不絶)曾祖父五乙祖父大凡父用以公貴俱追封
武安侯曾祖母劉氏祖母張氏母英氏俱追封夫人昔
我太祖高皇帝龍興淮甸公之先君子自和州率先應
募積軍功授平陽右衛百戸陞大興衛副千戸歲癸亥
公始襲父職公天資剛毅純篤壬申出使漠北至鄂諾
河撫輯韃靼還以勞陞密雲衛指揮僉事乙夘秋太宗
文皇帝舉兵靖難命公攻薊州時都指揮馬宣城守不
下公百計破克之遂生擒宣歸旋攻雄縣討直定俱大
克捷陞指揮使及遼東軍圍永平上親率諸將援之公
賈勇奮進敵遂披靡旋師收大寧陞北平都指揮僉事
未幾戰鄭村埧克紫荆關復廣昌所向無前明年庚辰
取蔚州大同大戰白溝河乘勝遂北直抵濟南陞都指
揮同知滄州之役公軍北門北門芻糧所聚兩軍必爭
之地公力戰破之又明年辛巳敗順德軍於深州夾河
決戰𠞰戮尤盛藁城西水寨連戰俱捷遂耀兵廣平略
地彰德所至皆下是冬陞中軍都督僉事歲壬午從上
南嚮歷取諸縣及東平汶上等堡對敵小河鏖鋒靈壁
𢷬泗州取鎮淮渡江克金川門内難既平上正大統策
勲頒爵封公武安侯階勲如前白金文綺襲衣前後賜
賚不可勝計永樂癸巳夏奉命出關巡視山川險易撫
輯軍士時關外軍衛統攝無紀遇有邊警猝難制敵公
因奏調大同前衛帶管東勝等衛措置得宜自是各衛
皆從所隸以聽調用尋奉勅領士卒築長安嶺城規畫
有方人不知勞未逾月而城成歲庚寅以来上屢親征
北敵公扈從每著勞績仁宗皇帝嗣位念公舊德特命
佩征西前將軍印充總兵官鎮守大同嚴斥堠固屯守
敵人遠遁不敢窺邊居常以清介自將服食之奉泊如
也用是下人毋擾邊境輯寧宣宗皇帝倚任尤重屢降
璽書褒異之公生元至正丙申至是享年七十有九配
夫人張氏子男三人長即能次熙次嘉女二人長適王
友賢次尚幼孫男一人孫女一人於戲自古帝王之興
必有才雄智勇之臣為之左右以戡靖大難垂不刊之
功故其子孫世世有爵邑與國咸休永無窮之聞焉若
公遭遇太宗竭誠效力奮不顧身崎嶇戰陣以佐助翊
戴奠安宗社迨扈從北征鎮安邊陲其奇能偉績輝映
後先者何其盛哉是宜勒銘豐碑昭示後世焉銘曰
於皇太宗有臣忠毅克殫心膂助順舉義崎嶇戰陣奮
不顧身祇奉神謀用成大勲皇帝曰吁有臣如是惟天
所生皇考所遺從征漠北屢效驅馳出鎮邊陲敵不敢
窺長安之嶺其城萬堵營之築之士不知苦盛福遐齡
逮事四朝功成不有位高不驕天不憗遺殞傷元老時
論興嗟聖情悲悼聖情悲悼慨念元功式昭褒典賜諡
追封婺里之原西山之麓鬱鬱松楸佳城是卜紀行有
史銘功有詞後百千祀視此豐碑
奉天翊衛推誠宣力武臣特進榮禄大夫柱國
定西侯追封涇國公諡武勇蒋公(貴)神道碑
錢溥
蒋周公之胤以國氏漢末有諱子文者淮南人仕為秣
陵尉逐盜至鍾山下而亡大著靈異隆于祀典子孫散
處于淮代有聞人而公其裔也然未有如公之顯者公
諱貴字大富揚之江都人父從龍當元之季以義勇附
太祖起淮甸洪武十一年隸燕山中護衛侍親王之國
即太宗也公生有大志恒念父功屈人下甫冠即代役
三十一年舉義克雄縣攻大寧戰鄭村埧取廣昌蔚州
白溝河戰勝圍濟南回取滄州戰夾河藁城克西水寨
敗敵將平安軍于肥河戰靈壁收泗州遂渡江入京師
功成論次自十夫長陞至昌國衛指揮同知後征交阯
四征沙漠敗阿嚕台于九龍口洪熙元年復至大松嶺
擒殺賊衆陞都指揮僉事調掌彭城衛事宣德二年四
川松潘夷叛以公充右參將率軍捕之首募鄕道從東
路險絶處攀緣而進賊驚曰兵從天上来邪一日戰十
數合以全勝聞賜勅有奪橋斬關如古良將之譽明年
陞都指揮同知鎮守密雲諸關番夷復叛仍充參將討
之尋陞左軍都督僉事充副總兵公謂夷性變詐非長
驅撲滅患未可弭乃大閱士連破黑虎等四十餘寨斬
首千五百級生擒稱是投崖箐死者無算夷遂寧謐賜
勅奬諭陞都督同知充總兵官佩平蠻將軍印鎮守其
地凡事有利害悉奏罷行之就威州千戸所建州治興
儒學使知所教列屯而耕易木柵以石遠近堡壘相望
使知所守廩庾既足人心大安正統改元召還陞右都
督時西戎偽王阿爾台等寇甘涼邊將屢失利命公佩將
軍印信督率京營五千騎征𠞰凡陜西及甘肅涼州等
處官軍悉聽節制兵至鎮番出魚兒海子哨還時部長
巴圖博囉率衆犯莊浪公命將禦之生縳博囉等百人
又諜報阿爾台屯伏河西遂躡蹤倍道至亂山奮勇衝入
且追且殺至石城泉斬首二百餘盡獲其馬駝衣械忽
有逃奴来言阿爾台所在公議即往副將李安沮之公拔
劒厲聲曰汝任邊寄肉食且數年坐視其縱橫不制尚
掉三寸舌以撓我師敢復諫者死乃策馬前馳見賊遂
整陣而前生擒男婦數十人送營諜復知其不遠令軍
士疾走至烏嚕猝見敵牧馬遂約衝馬羣以鞭擊箭櫜
聲驚之馬盡佚敵既失馬皆挽弓步戰不決即令衆躍
馬揮刀齊入以旗牌手督之遂大捷内擒一卒譯審自
石城泉敗衂止餘八百精勇者公得其情乃分為掎角
勢列五百騎為左右翼縱百騎登高峻疑之既遇賊夾
擊轉戰逾九十里阿爾台亦窘死西土遂寧捷聞遣中官
齎綵段白金宴勞封奉天翊衛推誠宣力武臣特進榮
祿大夫柱國定西伯食祿千二百石給世襲誥劵追封
其曾祖三公祖八公父從龍皆定西伯曾祖妣楊祖妣
杜妣程皆伯夫人留鎮甘涼四年召還以雲南麓川宣
慰思任發屢寇邊六年命公充總兵官佩平蠻將軍印
賜蟒袍銀盔甲以行公與總督兵部尚書王驥至雲南
衆謂瘴發不宜進公謂尚書曰賊毒吾民甚可坐視邪
遂遣兵𠞰之賊勢稍却師集金齒分三路進而公與尚
書從中路合上江兵夾攻會南風大作縱火四焚矢石
俱下如雨公乃擐甲鼓勇而前賊大潰斬首十萬餘級
江流盡赤移屯騰衝賊據木籠山為連環七寨又驅象
為陣合數十萬人于馬鞍山公悉破之勢如拉朽直𢷬
巢穴蕩無遺氛賊父子僅以身遁凱旋詔戶部侍郎王
質持羊酒迎犒臨清至則上親慰勞遣中官賜金幣羊
酒于家擇日御奉天門設教坊樂部勞平夷功陞定西
侯三代考妣復封如其爵賊父子既遁聞被繫于緬甸
八年命公與尚書下緬取賊仍寵賜以行時緬人數報
送至而潛以金樓船載賊離五十里而不至尚書謂公
曰此紿我也過江則絶我歸路且瘴癘將發不乘此而
翦之可乎於是誘緬人聽賞公則往焚其舟大戰一晝
夜其賊首已先去賊子思機發之在孟牙者亦遁去盡
俘其妻孥象馬以還破其寨二百餘處僰夷遂平九年
還上復親宴勞加祿五百石賜白金百兩綵段十表裏
楮幣一萬貫金酒器二副鞍馬一疋以寵異之公之子
雄見賊去亟率漢達官軍三十人追殺不及而賊已扼
其後衆寡不敵遂自刎沈于江時年二十四其三十人
亦從之死上嘉其忠勇贈懷遠將軍彭城衛指揮使十
二年衛拉特遣使来朝諜者知托克托布哈及額森俟使回
即分兵入寇上命公總兵禦之公至境嚴耀威武賊引
去召還嘉勞甚至十四年正月二十一日忽感風疾薨
於家距其生洪武庚申十一月二十九日享年七十訃
聞上震悼罷朝遣禮部尚書胡濙等諭祭前後十四壇
及賜齋糧孝布明器等物追封涇國公諡武勇命工部
營兆域于榆河鄕泥井里先塋之次而以其年亡月六
日葬焉既葬越月而瓦剌復寇遂有土木之變使公在
豈遽至是哉其冬以公之孫琬襲爵掌左軍都督府事
成化初佩平羌將軍印充總兵官節制甘涼諸軍既而
守備南京營中軍都督府事忠毅簡亮克繩祖武而雅
好文學達古今事變為時所倚重公葬後二十五年而
隧道之碑未立琬状公勲績来請予雖不獲接公然慕
公威望久矣而與嗣侯交且久聞公性淳厚體貌豐偉
平居謙退如不能臨敵則奮勇敢前以一當百故起自
徒步建立殊勲追封三代列爵五等與國咸休也可不
載諸聲詩勒諸金石而使之顯示永久哉公初娶李繼
李皆贈封侯夫人子男五長義患足疾以琬封定西侯
後公七年卒次即雄次謙次讓次諫女五長適杭州前
衛指揮使李剛次適密雲衛指揮使劉容次適後府左
都督長子馮泰次適羽林前衛指揮使李秀次適富峪
衛指揮使張勇孫男五長璟蚤卒次琬曰琰曰瑾曰瑜
女五武強伯楊能會昌侯長子孫璉永庸侯長子徐昌
遵化衛指揮使張璵其壻也銘曰
皇明開天六合重輝繄維蒋公世際龍飛起自淮甸繼
奮燕山義旗所指克濟于艱天位既正屢進其職從定
交南復征迤北蠢彼元孽擾我邦坰公往禦之西涼以
寧蕞爾麓邦負固連釁公復𠞰焉南荒以順爰自左樞
超登五爵貂蟬峩峩為時李郭龍章鳳誥三代同封鐵
劵金書世永彌崇公之忠勇所向無敵三邊之靖式昭
帝極茂績方殷公忽長逝天子興嗟有贈有謚有祭有
葬有爵有嗣詒孫有謀以燕翼子生榮死哀時孰儷焉
公雖云殁遺風凛然榆河之鄕泥井之里琢石刻詞
以彰来裔(公孫琬字重器年十六嗣爵定西侯表謝凡五日命掌左軍都督府事英廟復辟命總府)
(軍官兵之隸大營者天順壬午入典宿衛今上嗣位初立十二營命統其一尋詔佩平羌將軍印總兵鎮甘肅)
(至鎮堅堡壁嚴斥堠請和糴積邊儲佐戰守西人賴之壬辰詔還副守南京兼總操江上六事曰足舟師利器)
(械詰姦慝備戰船嚴禁令恤病軍凡千餘言大略謂南京國家根本長江為南京藩籬控制之道宜重諸鎮甲)
(午召還仍掌左府兼督十二營時災異屢見復上六事曰預防邊釁曰保障京師曰避任禳災曰暫息操軍曰)
(屯田富國曰修飭戎器丙申命兼總神機營戊戌進太子太保甲辰秋敵人入邊邊將失利詔佩征北將軍印)
(總京營兵往禦之至大同自野口門出考按形勢授方任能且四遣諜覘敵敵徙帳北走乃檄諸路嚴警遣兵)
(援威遠平敵偏頭關遮斬十餘并獲其戰馬以聞復出臨大邊耀兵而還上言敵益遠邊輸益困請班師許之)
(乙巳詔修靈濟宫命監護未成而得疾有詔加恩文武大臣即卧内進太保兼太子太傅越明年七月十四日)
(卒追封涼國公諡敏毅葬都城西泥井里先塋得年五十有五蒋氏先世雖居揚之江都遠祖實居歙之蒋家)
(塢嘗言于朝請下有司還其先墓田所在詔從之自號筠清公暇即臨帖賦詩以自適賓客過從觴酌竟日所)
(著筠清軒集十卷奏議二卷雜文一卷)
霑益守陳公(濟)傳家乘
公諱濟字伯舟休寧陳村人定宇先生櫟之從孫也少
負材略元季從鄕兵保捍鄕里丁酉天兵下徽州隸衛
國公鄧愈從下江西授百戸調守永新𠞰平羣盜招納
降附公功居多洪武十年請老以子餘慶代職十四年
新平雲南朝廷記其功詔起為雲南霑益州知州優畀
禄秩撫安諸夷州境大治餘慶征南殁于陣詔遣行人
成名諭祭命次子彛襲陞天策衛副千戸二十九年以
屢戰有功陞清浪衛指揮僉事永樂初從征交阯卒子
忠襲正統八年征麓川殁于陣子節襲陞指揮使屢以
征苗功陞湖廣都司都指揮同知卒子景襲武昌左衛
指揮使公累世以忠勇聞墓在陳村月形原歲久為里
人侵葬族曾孫彦威聞官復之
明威將軍瀋陽中屯衛指揮僉事程公(佲)墓誌
銘家乘
公諱佲字彦彰故贈兵部尚書兼大理卿諱晟府君之
中子太子少保襄毅公之弟敏政之叔父程氏世居徽
之休寧出梁將軍忠壮公之後族大以蕃具程氏統宗
譜及先塋之碑其居陪郭者在國初有安定忠愍侯以
勲烈聞事載實錄其兄之子徵君諱杜夀尚書之考也
以詿誤隸尺籍于河間再世矣至襄毅公與公始奮跡
文武以為其先人之光今不幸皆下世公則無憾而為
其子姓者何所恃以為歸乎於是敏政聞訃為位以哭
又序而刻其墓中曰公少為父母所鍾愛襄毅公親督
教之然公志武讀書之暇輒復私出與少年習騎射及
諸戎事業巳精而襄毅公始知之曰是亦足以顯矣正
統己巳之變守臣以將才舉于朝少保錢唐于公方督
諸軍事立公閱武場親試之能奏予官未上會敵入大
同公上書乞自效從大將往遇賊于雷公山先登陷陣
軍中以為勇分援代州與賊戰城下連日夜解其圍又
以選兵劫其營于西峩口奪還其所掠授瀋陽中屯衛
百戸天順戊寅襄毅公視師遼東公從至金復海蓋諸
州而還敵入陜西公復從尚書白恭敏公出固原時大
雪不知敵所在公率探騎自間道覘之于紅崖川還報
幕府乃發兵𢷬其營于達喇齊公亦生致部長一人入
奏捷賜宴賚陞武略將軍副千戶四川貴州山都掌之
蠻屢叛殺邊吏襄城侯李公奉詔往討而以公從時襄
毅公督諸軍事公不以自驕願分隸偏禆下其豹尾箐
及海納諸寨而五村峒號天險公復與敢死士連破之
俘賊甚衆并獲銅鼓數十成化初凱旋陞明威將軍指
揮僉事加賜賚初公率練所部士于京營十年至是乃
用薦還治衛事又十餘年而疾作矣公性易直有懷即
吐不喜齷齪士人有不可面折之不恕喜飲樂遊遇文
人韻士雅歌投壺必傾倒乃已然事兩尚書府君及祖
母汪夫人母張夫人極孝謹受責不敢措一詞居喪泣
血比于孺子襄毅公以剛聞天下公事之如父不命之
坐不敢坐其待内外親婣雖甚所不足者桮杓間隨釋
無宿怨其居官未嘗以朘削為事故不以田宅服用不
及人為慙此皆敏政之所親侍而知者不敢溢美以重
不敬之罪也公生宣德己酉五月十二日得夀六十以
弘治戊申二月十八日卒配劉氏封恭人子男五長敏
聰當世公官次敏芳次敏哲次敏宏次敏堅女五長適
大同中屯衛指揮錢鐸次適滄州守禦千戸趙瑛次適
瀋陽中屯衛指揮曹澄次適千戸舍人何玄次尚幼憶
丁未之冬敏政奉詔考士于南京還取道河間候起居
時公巳屬疾執手歔欷哽不能語久之崛然起呼酒相
慰勞令盡觴曰後恐不復見汝矣嗚呼言猶在耳孰謂
此别而真成永訣也哉公墓在祖塋西南葬以卒之歲
四月二十七日銘曰
程顯江南孰閼其逢明威奮揚為北之宗北伐南征克
世其武孰浚其祥忠壮維祖紆金曳紫亦孔之榮胡命
之淑而不永齡奕奕崇丘瀛東之里公安于斯我悼曷
已
新安文獻志卷九十七
