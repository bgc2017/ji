新安文獻志卷五十一下明程敏政撰
古詩五言
遊石頭城方回
卧龍起草廬扶漢有餘忠欲結紫髯客共追黃星公一
言根本定萬里氛翳空指此為虎踞長嘯吞西風夫豈
樊吾圃以虞他人攻烏林逸元惡入蜀愴途窮汝亦趙
佗軰區區帝江東吾意本謂何劔佩殊不同後來矯虔
人藉口欺盲聾九折劔閣棧一泥函關封盜賊柄干將
姦雄非英雄老我弔古癖徘徊梵王宫城壊遺甃泯江
徙孤岸穹中原芳草外戰塵春濛濛酒盡欲下山目極
斜陽紅
訪臨川楊仲權于天慶方回
隱居何所為性懶絶造請駕言東城東恍兮異人境脩
廊寂無聲未忍殘竹影獨言味玄澹徐步入深令秋光
照虚庭拱揖冠服整中有專氣翁學道晚箕潁誠極語
謝餙幾動意潛領煑茶雜椒榝案酒粲梨梬悦神良會
稀遺物閒情永休官陶元亮遯世陸修靜異代復同調
霞外兹可騁研幽挹高致探妙發遐省何言壺中天心
遠塵自辟(音丙)
人生如流丸方回
人生如流丸冉冉不肯住草變鶗鴂鳴花零蝴蝶去去
去無奈何一飯三起步鬢綠密已稀紅顔新忽故往悔
杳莫追前瞻冥未悟破鏡忽偶圓堕甑寧足顧方池疎
雨餘歴歴見鳥度沉吟高樹間聊用寫心素
問田夫劉光
清晨出柴扉偶遇耕田夫為問爾田間近曾得雨無田
夫欣欣言旱勢早已蘇昨午雲四合一雨半日餘高下
粗沾溉芃然藹菑畬老夫聞此言欣懌當何如(方虛谷曰此詩)
(絶好元輝學陶故於此體短篇尤佳)
冬日葉朱
寒冬飛暖雨此固未肯晴狂風忽伸威日影舒微明平
林聲怒號落葉堆空庭三兩鴈南翔嘹唳雲邊鳴幽人
抱膝吟騷屑百感生隆冬極寒沍草木傷彫零枯根與
秃榦中有春意萌丈夫暫憔悴試推造化情
贈黃山性宗上人王儀
嵳峩丹砂峯攅巒秀如簇陰崖吐靈泉峭壁灑飛瀑下
有軒轅祠渠渠隱林麓雲房更蕭疎蘭芷薦芳馥别來
近十年一見慰心曲詎知當亂餘共剪西窗燭策策山
雨鳴幽幽人獨宿明發歸去來後會豈云卜
蓺圃唐元
小園僅百步花竹蓺兩行垂垂結夏實蕭蕭吹晝凉盆
池曉更靜照我鬚鬢長復有青青蒲風至互低昂人生
百歲中弱草棲螢光亮無貞堅節何以禦雪霜逹人豈
求名進善貴自強用世苟不能退居固其常
舊種竹數十生笋已滿園今年笋更繁&KR0766;&KR0766;穿隣垣山
童斸煙雨便欲供朝餐獨不忍饞口保此青琅玕物微
志則遠當異今日觀平生遲暮心與爾同歲寒
種莧甲已坼苦菜行亦秀耰鋤不憚勤常恐地力瘦旦
旦望其長灌溉那敢後墻頭有蓬蒿不種而自茂此意
定如何為爾吟清晝(筠軒以所作問虚谷虚谷讀此三詩極加嘆賞)
黟山絶妙翫不忍去唐元
輿夫老苦鈍足蠒肩亦頳堅坐我不忍趨走便且輕後
乘幸勿亟前有黟山迎平生所未識目駭而心驚委蛇
出異態婉娩含深情長虬挂碧落巨怪浮溟瀛冠冕或
儼立甲胄何縱横未吟先恍怳欲畫難經營邑連壤最
沃俗美人不爭意有隱君子依阻仍深耕遺世了榮辱
避俗變姓名尋之不可見晤言誰與傾
九月二十七日元與潛夫伯初小飲市樓季文
後至酒酣慷慨懷舊情不能已
唐元
飲酒豈不佳所貴得其儔良朋既已定上我隣家樓樓
高極四望萬室如鱗稠紫陽接前榮屋西揖浮丘郭索
來數軰縱横類戈矛復有筥中魚果核亦易求清言領
道要諧謔非所投感舊屢惻愴論交重綢繆雲間有雙
鳥意氣横九州豈同鶩與雞爭食而包羞紛紛黃落中
青山無悔尤
送秋胡初翁
西風無時休忽忽逼秋老庭前兩蒼木衆綠不自保一
夜霜露寒翻翻覆百草寒柯竟不移古意靜愈好天機
在永貞君勿恨枯槁
問政山洪焱相
行窮白雲塢步入青松林飛花去人間好鳥鳴春陰黃
冠雅好客㵸茗澹冲襟灑之幽蘭芬弄以清泉音懷哉
媚丹竈諒矣輕華簮當年聶仙子出處知何心徘徊揚
州鶴悵望故山岑仙遊不可問古墓蓬蒿深
寓舍偶得洪焱相
吏卒各已休獨步風林下雨餘堤草青亦放庭前馬隔
水呌黃鸝千山暗初夏非無可樂資孰是同情者(宋潛溪序)
(云新安為江東一大郡自昔多文學之士及吏部朱公兄弟以詩倡于建炎紹興間作者益盛先生之生雖後)
(朱公百餘年嘗及接鄊之諸老故發之於詩和而不怨平而不激嚴而不刻雅而不凡庶幾忠厚惻怛有三百)
(篇之遺意者)
寄友汪莊
覺來一悵望幽興知有期炊煙出深竹暮雨鳴清池翩
翩歸林翮澹澹遥山姿行吟偶成詠奉以寄所思未足
道平素聊慰别經時
題墨竹王永年
泛泛湘水春依依渭川曲勝地不再逢於焉見叢綠碧
榦冐餘煙晴梢媚凉旭恍然碧雲中可玩不可掬人間
白日靜風定層漪渌此君信佳人悟悦何由足
病起有懷貝德堅程文
日日倚高樓遥望西溪山山深草樹長煙雲何綿蠻中
有千歲松脩柯出雲間鳳凰翔其顛好鳥鳴&KR1683;&KR1683;仙人
紫霞裾招我碧玉環浩歌激林谷玉貎安且閑問之不
我言無乃吳綵鸞褰裳欲從之山險道路難默坐自嘆
息歲晏彫朱顔
送曹元逹歸休寧兼呈汪府君
程文
曹生家多書老屋松蘿下短牆圍翠竹窗戸極瀟灑屏
間古篆隸鍾鼎雜罍斝風傳屋角花苔翳墻頭瓦開軒
納空曠西北見平野市人競錐利俗士眩虚假那知縣
城中有此幽獨者三年西湖上一笑手重把清詩富才
學浩若驚湍瀉過我便告歸情親意難舍山林有真樂
榮顯付土苴玄思邁墳典孤詠到風雅惟有退密翁時
時來下馬
葛孝女廟詩(原序云撫州金谿縣民葛祐唐寶歴間開銀冶鉛絶賦不給官責其)
(額遂破家又不給祐無子惟二女不忍其父受搒掠之苦俱躍入冶中焚死化為銀事聞詔罷)
(金谿銀賦邑人哀而德之祠之佛舍國初以獻利者言復興諸冶而金谿以二女事得不興乃)
(為作新廟邑士危太樸徵予詩賦此)程文
天地不生寶鍾英二女人投身烈火中化為雙白銀白
銀獻天子天子驚未已下詔罷銀徵父亦脱於理人言
葛家禍葛女非禎祥不見金谿祠歲時鼓龐龐遂令千
載下感嘆千載上噫彼規利人乃是丈夫相雖然丈夫
相曾不如女兒珠玉徒自焚金谿有常祠
張孝子詩(元序云孝子名寶歙南世家也其父嘗遇賊劫持將殺之寶走抱父頓足)
(大哭曰此吾父也願殺我賊心動遂貰其父寶時僅五歲今年秋予識之鮑仲淵家為言其事)
(如此因賦是詩)周原誠
亂離歲已久惡類暴如虎殺人如剖瓜寧復念人父哀
哉五歲兒黃髮猶旅旅大孝忘其身大痛誰遺汝村墟
絶行人汝父無死所不有動地號燐血灑荒土汝啼非
汝聲汝聲天地心天地為慘慘汝賊空林林賊心久為
鐡至是鐡分裂平生梟獍懷黯淡動慚色刃擲父子全
歸衣笑相牽賊徒重唶唶既去還相憐如何里巷賢此
事忘流傳我為賦新詩庶用振人紀老大長兒孫有父或
弗事視彼五歲兒再拜當愧死
新婚别吳訥
大旗東南來甲馬一千匹郎佩虎頭牌妾織龍鬚蓆懸
箭孔雀屏揚鞭復何適朝辭廣武軍暮赴河陽役河陽
有高臺莫作望鄉客行行事良謀遠慰烽火夕
陪師西征汪廣洋
朝發庾公樓(辛丑年秋克九江)夕扣滕王閣(壬子年春入豫章)長歌奮
激烈清風蕩寥廓張帆江水秋伐鼔關月落予亦將遠
游明當造黃鶴(將伐湖廣故預期之通按廣洋字朝宗高郵人少從余闕學詩書游寓太平)
(乙未歲上渡江首召諸儒廣洋入見與語大悦留幕下為元帥府令史行樞密院掾史江南行省提控丁酉除)
(照磨兼知諸全州事己亥置正軍都諫司擢都諫官辛丑遷江南行省都事陞郎中甲辰立中書省改右司郎)
(中尋知驍騎衛指揮使司事平章常遇春下贑州命廣洋參軍事贑州平遂命守之尋陞江西參政洪武元年)
(大將軍徐逹平山東開省治欲得無明持重者往安輯之以廣洋可任乃命陶安為江西參政調廣洋山東行)
(省至即撫納新附民庶安之冬十二月召為中書參政明年復出為陜西參政三年丞相李善長病上以中書)
(無官召廣洋為左丞時楊憲以山西參政先被召入為右丞廣洋至憲惡其位軋已每事多專決廣洋畏之不)
(與較憲猶不以為慊欲逐去之嗾侍御史劉炳等奏廣洋奉母不如禮上初未之知令還高郵憲恐其復入又)
(教炳奏遷之海南上覺憲奸乃復召廣洋還憲坐是誅冬十一月大封功臣廣洋封忠勤伯誥曰朕觀往古俊)
(傑之士能識真主於草昧之初效勞於多難之際終成功業可謂賢知者也漢之張子房諸葛亮獨能當之朕)
(提師渡江入姑孰中書右丞汪廣洋同諸儒來謁就職從征剸繁治劇屢獻忠謀驅馳多難先見之哲可方古)
(人今天下已定爾應封爵特加爾開國翊運守正文臣資善大夫護軍忠勤伯食禄三百六十石於乎爾尚益)
(堅初志克茂忠貞訓爾子孫以光永世四年正月善長以老辭位乃拜廣洋為右丞相以參政胡惟庸為左丞)
(相六年正月左遷廣東行省參政逾年召為左御史大夫十年復拜右丞相加特進榮禄大夫右柱國知軍國)
(事上遇之特厚嘗有疾在告賜勑勞問廣洋與胡惟庸同相惟庸所為多不法久之御史中丞徐節言前誠意)
(伯劉基遇毒死廣洋宜知狀上問廣洋廣洋對以無是事上頗聞基方病時惟庸挾醫往候因飲以毒藥乃責)
(廣洋不能為國效忠貶居海南舟次太平復遣勅切責遂死于道廣洋善篆隸大書尤工歌詩為人寬和自守)
(與奸同處而不能去蓋其相才不足云源又按廣洋休寧旌城人遷居高郵洪武初嘗奉使婺有祭始祖越)
(國公廟文見甲集苐四十六卷)
落日汴隄上汪廣洋
落日汴隄上奄忽浮雲馳草樹遍原野茫茫天四垂上
有鳥嚶嚶下有塚纍纍世故念衰絶焉知埋者誰孤隋
昔撫運恃安忘險危乃以耳目私遂令骨肉疲骨肉日
已疲耳目日以虧平陸變滄海中途歌黍離持此鬱冲
襟涕下莫能揮
張氏白石山房詹書
浦江有名山白石如積雪玉氣亘中天龍湫無六月于
兹隱君子結屋依翠微讀書日平樹看泉風滿衣誰謂
野鶴姿從心自飲啄一落樊籠間清夢遶巖壑豈不念
白石好鍊五色紋獻之補天子歸卧山中雲
分題送陳子山博士遊黃山趙汸
浮丘說詩罷丹成忽為仙荒祠託靈谷瓦缶薦寒泉紛
紜秦漢間嘉遯良獨賢大雅久不聞支詞瀆真詮期君
發幽隱重以青瑶鐫(右浮丘祠)
軒后初制作倥侗閔烝黎畫野定疆理無為異標枝荒
山有遺碣彷彿存蛟螭述得豈倚相論書陋秦斯期君
刊往牒稽首陳貞辭(右軒轅碑)
絶澗下深黑寒泉瀉巖隈中有玉蜿蜒不知何年來隱
顯與道俱泊然息風雷石林絢金碧洞府皆樓臺善保
至陽德春霖遍九垓(右白龍潭)
空巖蔭方地丹泉何氤氲炎火孰張設蒸&KR1582;泛春温䟽
瀹得深潤浮游灌靈根外逹美陽休内融反胚渾翩然
披紫綺五色明朝暾(右硃砂泉)
巖居觀物化掩卷獨無思空洞鐍重扄閟此孔壁遺朋
來二三千窈渺強吾詩商聲出金石草樹生凉颸過門
有佳客共賞雩風辭(右強歌洞)
贈唐宗魯趙汸
驚颷振原野草樹日已疎客子懷故林哀鴻雲外呼九
土人相食煙塵暗長途骨肉一分散東甌定勾吳側身
無津梁飛夢輕重湖荆璞時未珍所貴璉與瑚棠溪古
云利百鍊不受誣憂患啓明哲艱貞奮良圖熠熠草上
螢青青澗中蒲已感秋日短復悲冬夜徂陽光燭幽昧
陰壑羣生蘇歸舟泛春濤一觴酹伍胥(汪蓉峯曰東山詩因感發而形)
(之詠歌雖不專乎是然長篇短哦一字不苟)
贈别程仲本舅汪德鈞
亭臯天地秋亂葉隨風委南窗見修竹翠色正相倚幽
懷忽不愜獨念寡儔侣豈無同心親所恨不同里良晨
接清歡辭義出心髓峩峩孤桐意未奏已盈耳相逢幸
未晚結好昉於此别緒倏已紛重來定何許歲晏霜雪
多君子慎趨履古道諒不諼相期在終始
雜賦三首汪叡
我遊會稽嶺復登秦望山天高海濤寂日落空雲閒三
山渺何許鮑腥動函關回車探禹穴千古高㠝岏
有客來崑崙抱璞將何適熠熠含輝光櫝韞夜生白荆
舒人莫知舉世珍燕石所以魯仲尼待價靡欣慼
嘉橘生南服纍纍黃金姿碧葉霜不悴貞心終自持渭
濱釣魚叟西伯夢見之西伯今寂寞野處徒傷悲
貧女鏡鄭潛
青銅古鸞鏡翡翠光團團誤落貧女家苦為塵所漫良
冶出新製明月雙螭蟠方諸失精彩嬌娥媚膏蘭郎君
重顔色開奩時一看古鏡坐棄擲掩輝獨長嘆豈無磨
淬工不受貧女干含精照秋水顦顇生波瀾
晝熱喜雨鄭潛
亭午暑方劇震雷起西山凉風灑然至疎雨高齋閒庭
葉綠光潤荔枝朱實殷農耘喜且歌樵採行當還蹇予
謝邊事情在山水間明當理煙艇濯髮滄江灣
芙蓉照秋水朱模
芙蓉照秋水靜夜何娟娟繁霜未披拂綠葉殊鮮妍植
根荆棘叢過者誰復憐我有明璫珮采采與之聯永言
力道德奔走相周旋古道日綿邈頗遭世慮牽嘯歌南
山下把酒西風前
雲山樓詩(元序云鄭天駭以萬戶侯出殿于陔口陔口則歙睦衝要津也溯流而上)
(懸灘狼石九十餘里而為歙順流以下灘舒石妥水益淵洄二百七十里許而為睦君搆樓其)
(間山巍然高且大白雲往來勢欲飛動扁曰雲山諸公題品浸以聯軸殆未悉君意者遭時暌)
(離棄家迂遠又沉鬱武官方謹守疆場譏察服言不得引去第歌雲山蒼蒼以希潤自期殆神)
(交千載之上而招羊裘翁者意或在是况君與中丞伯庸世戚其山水瑰竒之觀有自來也矣)
唐桂芳
將軍構高樓贔屭向溪口好山千萬重浩浩白雲走朝
雲護簷阿暮雲宿窗牖雲去山獨存顔色青而黝老校
插弓刀危立縛卯酉過客肅容儀目逆為之久豈無書
生狂棄繻竟不取紫髯真將軍武帳暎疎柳時時上樓
頭文氣盪南斗平生陳三洲翰墨不停手為君記雲山
聲價等歐九而我強題詩兩鬢秃於帚何時許相從隣
家夜賒酒鯉魚活欲飛前灘收敝笱
送湯生執中唐桂芳
薄暮雲已收微寒雨還作居人念睽離戚戚意不樂何
時竹屋眠共看燈花落
登餘姚龍泉寺讀王荆公詩刻
姚璉
佛屋出林表盤盤躡雲級偶因一日閒頓覺百憂失秋
深氣尚清黃霧翳原隰海光素練搖山色青如濕修竹
含令姿對客弄蕭瑟癡龍卧不起歲歲自盤屈爭墩復
何如愛泉亦成癖區區青苖術終古一嘆息百年幾携
手邂逅娛永日酒酣發浩歌煙霞入吟筆
漁樵興任原
臨水事網罟入山勞斧斤日夕給妻子温飽復何云自
慚故鄉别羈離餘幾春井邑翳桑梓江湖靄煙氛期君
舊山業時讀招隱文未能脱戎服徒爾勞空言
白槿花舒頔
素質不自媚開花向秋前澹然超羣芳不與春爭妍凉
夜弄清影縞衣照嬋娟佳人分寂寞零落祗自憐鮮鮮
碧雲樹皎皎萬玉懸朝開暮還落物理乃自然嗤彼擁
腫木徒爾全天年
乙夘冬自陜回至中牟夜與牛車同行故題驛
亭范再
我行中牟道夜並牛車行何人問牛喘鞭撻勢伶仃更
罹&KR2771;下苦犢兒隨母鳴車夫為我言我家懷慶城來此
數百里執役難具名流囚與軍裝日夜不少停黃昏伴
牛卧飯牛到天明漢月皎千里風霜凄十程牛死急應
官欲哭還吞聲白刅尚可蹈蒼天終無情我家有老父
日暮還力耕無糧可充饑無衣堪蔽形行人聞此言泣
下如雨傾我亦征途間垂老重飄零何時息干戈時康
歌太平
吳子芳楓林牧隱黃樞
露晞春草細林遠青楓長中有沮溺徒結廬先隴傍於
焉可耕稼自牧牛與羊搢腰笛竹短插笠山花香犢飽
夕言歸濯足澗月凉喟彼塵世人馬蹄終日忙横眠綠
草嫩肯羡金鞍光老農願卜隣持鞭白雲鄉招我金華
仙與爾參翺翔
松蘿谷范準
尋幽興未涯窈窕入深谷長松生晝寒香蘿蔓春綠綿
綿石上葛冉冉巖下菊樵子時相逢和歌自成曲吾將
從杖屨題詩滿青竹
北遊吳斌
青山千里來龍奔出平野逶迤作都城黃河走其下借
問宿遷人在昔何為者云此生重瞳虎鬭天所假自矜
蓋世心坑秦覇區夏鴻門逸真龍烏江䧟騅馬至今哀
怨聲喑嗚海中瀉
朝隨大車行暮傍大車宿野曠秋草黃寒天四垂綠席
地卧霜月仰空若華屋星河爛珠衾終夕為我覆憂懷
不能寐長夜炯明燭遊子在遠鄉清吟漫成曲
植檜詩(原序云河南政府有古檜十有四株蒼翠特立有古君子之操焉其一勢日偃)
(側吾懼其久而益欹也乃啓其土而扶植之遂與之俱正矣噫孰謂人心之偏而不可正邪詩)
(以詠之)鄭桓
鬱鬱堂前檜清隂庇長廊靈根蟠厚地直榦凌穹蒼雨
露相沬濡雲氣時飛揚如何一欹側衆中不成行爾性
本孤直胡為若徬徨得非失培護毋乃風雨傷一朝為
扶植老氣猶昂藏矯矯虬龍逸翩翩鸞鳳翔物性尚可
治人心寧自戕凌霄聳高節歲寒矢弗忘大哉棟梁具
期爾薦明堂
翩翩紫鳳雛贈方希直赴漢中教授
鄭桓
翩翩紫鳳雛羽翮備五彩徘徊千仞翔餘音散江海於
焉覽德輝濟濟鏘環佩天門何嵳峩羣仙久相待晨沭
晞朝陽夜息飲沆瀣如何復西飛去去秦關外岐山諒
匪遥啄食良自愛終當巢阿閣庶以鳴昭代
題徐怡顔風亭月觀(風亭月觀劉宋僕射徐湛之所作怡顔其裔孫也)
俞韶美
風亭三兩間月觀百餘尺初豈事遊觀曾不費民力五
馬既南渡銅駝委荆棘正朔歸江東倔強紛漠北長淮
連青齊沃壤化疆埸秉鉞司外閫歴歴著聲跡下車撫
遺民挽弓抗強敵至今元嘉政赫赫猶昨日南國召伯
棠峴山羊公石千秋復萬歲民心耿懷德
訪鄒公寨(原序云衣錦鄉郎團大坑山故宋奉御鄒公澤丞相文公天祥營寨于此)
(累石為寨門隘塞三層至今猶存是時二公募義勤王開都督行府禡旗之際天色晦暝一夕)
(雷去其牌額府字只留都督行三字識者知宋之不競也未幾為元兵所𫉬由是比行矣)
唐文鳳
險隘郎團里迢逓大坑山可憐興王地不在深谷間平
生文丞相報主一寸丹同行鄒奉御總戎石為關禡旗
召義勇朔風吹雪寒天心厭瀆亂國步遭艱難元兵威
破竹列郡無一完居然就執縛北上何當還日月雖云
徂天地應更寬安能著此憤血淚不可乾汗青忠臣傳
千載永弗刊我來訪遺迹故壘雲漫漫
草心堂為金君(玹賜)賦吳寧
懿哉東野氏一語崇孝思允懷慈母恩撫躬日孜孜母
德比春暉寸草身相期春暉一駘蕩品彙咸熙熙寸草
雖有心欲報將安為念兹不成寐詠言以為詩金君海
寧彦有親髮如絲稽古得佳句感激情無涯揭扁固可
嘉為養須及時
安慶謁忠宣余公祠程信
艤舟江上城永懷古才傑空祠餘斷碑摩挲檢遺烈憶
當敵運衰土地合分裂孤臣獨遑遑乃以死自决要拯
三綱頽豈徒一身㓗當時賣國者何忍自汙衊我皇撫
中原嘉此纍臣節廟食無窮時彝倫固長揭再拜起徬
徨江流尚嗚咽疑有忠魂遊千古應不滅
風林書屋為學士朱允升先生曾孫賦
鮑寧
雲山何迢逓石門自幽深伊昔有君子高名良足欽讀
書萬卷餘灼見千古心避世聊自樂棲遲隱巖隂會當
明主出鳳向朝陽吟阿衡起莘野傳說施甘霖功成一
朝退清風來舊林云何未百年此道難追尋頼有賢孫
子可比雙南金肯堂復肯搆欣言嗣徽音嗟我夲舊人
有懷未盍簮為君歌一曲視古猶視今
傚陶儲體二首汪敬
斜光在高樹歸鳥何喧喧池月漸東上參差林影偏掃
花坐晚凉濁醪對青山清風松下來白雲巖際還心知
不可見此意誰與言
龍蛇未變化所至難測識寶劔泥土中不辨風雲色念
此出門去忽見高飛翼野人荷蓧來行行重嘆息為言
東隣士著書在幽側獨抱蒼生憂思欲獻狂直悵望君
門深躑躅忘寢食
客清溪寄蘇景元程亨
浮雲不可繫故人常相違江漢萬古心為君增嘘唏烟
樹暗南國風花摧夕暉長吟出幽壑明月流清輝潮回
東海水春老北山薇相思不相見側身鴻鴈飛
新安文獻志卷五十一下
