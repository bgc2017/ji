新安文獻志卷七十八明程敏政撰
行實(風節)
胡待制(舜陟)傳羅願
胡待制舜陟字汝明績溪人自幼端重登大觀三年上
舍第調山隂簿歴會州秀州教授改宣教郎為睦親宅
宗子博士繇御史臺檢法官遷監察御史丁母憂免喪
遷故職當靖康初金師驟至中外多事舜陟建議依祖
宗法許六察官言事於是極言軍國利病無所隠為上
所信嘗面諭曰有事盡言不得觀望自此五日一對率
漏下五刻嘗奏言今日威令未振是非糺紛四郊多壘
驕將䟦扈大臣無同寅協恭之誼小吏有徇私背公之
風罪大者傅經典惡同者其罰異勞未見而賞驟至過
巳著而任愈隆及言横恩有可奪苟賤有宜去及治道
先後緩急之序因勸上以乾剛獨斷上竦然曰斯言深
救朕失非卿忠直安得聞進殿中侍御史俄監秋試進
士或謂宰相吳敏方時多事正藉臺評何故令胡殿中
入試院敏曰且教汝明閉口一月拜侍御史面賜緋魚
又賜文犀帶王雲使北還欲假名號車服恭進以求和
舜陟言敵國方強何畏而欲解一墮其計不可悔尋議
遣康王出使舜陟又言肅王出質不反當以為戒未幾
兵壓境上獨召舜陟問曰卿嘗以和議為不可信今果
然矣將奈何舜陟對曰今日二策在於守河大臣之議
惟欲守城則為失計退陳備禦之術且言若宰執得人
則國家可保章下三省宰執怒擬下遷光禄上不許金
師薄青城而軍舜陟言聞康王在河北人服其忠義乞
多遣蠟書以為元帥募武勇來援乃遣秦仔等八人以
大元帥命王衆議進金帛求和舜陟奉詔督索以言抗
之被鞭瀕死偽楚立病中貽以書勸速歸政元祐皇后
又請后留勤王兵邀還二聖其詞甚切仍乞降詔迎立
康王於是太上即位于南京以瘡痏丐去除秘閣修撰
知廬州方淮西盜賊充斥舜陟奏復帥府於廬州增築
東西水門紏合鄉民為巡社首招巨寇劉文舜高勝命
以官以其徒為部曲自是諸郡有警即檄之無不辦張
遇自濠州奄至梁縣舜陟使毁竹里橋伏兵河西遇半
濟伏弩發駭走孫琦來圍城索糧不答而時出兵擊其
鈔掠者琦嘗環城而觀怪寂無人聲及聞喏如雷且垂
燈照塹四壁如一驚嘆而遁丁進攻光州劉正彦討之
至廬而進巳去舜陟止之于外正彦欲取廬卒以自益
又不與正彦不勝忿聞於朝舜陟亦劾其有異意明年
正彦果作亂其黨范瓊焚掠夀春遣五騎來責餉舜陟
叱斬其四留一還報且戒諸郡無給食隂發卒尾之瓊
卷甲南去率誅死是時淮西八州唯廬按堵邦人立祠
生事之積功再遷官加集英殿修撰居三歲上疏言願
以所部將兵民兵合劉文舜兵無慮二萬及於本道招
惡少年亦二萬人將之以北當敵必争之地望許臣躬
上方略詔曰胡舜陟議論慷慨請兵督戰以徇國家之
急除徽猷閣待制淮西制置使趣入覲舜陟見上抗言
方今搢紳皆謂國勢未易振故兵備弛而土宇侵自古
未聞有專務退避而能立國者惟陛下堅意不屈效漢
高之必戰以起士心上嘉嘆之會杜充以宰相宣撫淮
南而制置司罷徙舜陟提領水軍沿江措置使俄知建
康府兼措置水軍使充猶未去以殺人為威至遣將擅
入公帑取經制錢舜陟争之不得自劾改兩浙宣撫司
參謀官周望以宣撫使守平江不修備舜陟議不見納
乃自為奏乞分兵前途控禦言者以争進為罪降右文
殿修撰舜陟復說望移軍扼吳江兵過則以舟數千傍
擊之可以取勝不用及兵過江舜陟私遣裨將陳思恭
以小舟數百自太湖出抄之會有焚舟内應者所獲不
貲俄提舉江州太平觀擢知臨安府奏罷和買絹十萬
鐵三萬牛驢鹿皮二千新城豪徐權出力捕殺羣盜盜
有得逸者妄訴其殺平民幾償死舜陟一問得情誅盗
而釋豪闔府稱快未幾丁父憂紹興初詔奪服乘驛赴
行在以故職宣諭京淮湖北與時相議不合謝歸二年
起復知江州兼沿江安撫使時新經李成之禍止存空
壘舜陟修城訓兵他日劉忠至城下聞有備去已而還
待制職為廬夀等州安撫使先是舜陟去後州遭殘破
守者武人責官逋在民者數萬甚急又託繕卒令市販
輸金至則蠲罷之招集流散官為築室貸種簡集鄉兵
威聲甚震偽齊豪帥王彦充遣其弟谷求欵附舜陟將
與之約併力取劉豫會議和乃止後知靜江府兼廣西
經略聽訟率盡辰漏庭中肅然海寇周聰及東寇陳旺
相繼奔軼聰犯高化等三州旺軼入雷境舜陟以為難
與入海爭利命將嚴守津岸使不得登聰無水可飲而
食且盡轉泊南恩乞降於東路旺尋亦就縛自國家南
狩增市戰馬於横山諸蕃而馬政未立舜陟為定規畫
置官立務謹火印減役呼所買比常歲贏四倍南丹州
猺莫公晟命知南丹桀黠不受敕結猺人入暴省地舜
陟揭榜諸洞募能擒斬者以其官爵貲産畀之又益以
錢鹽萬計猺人動心公晟屏跡時以為胡公一榜賢於
兵數萬尋奉祠歸後二年又起知靜江府宜章巨寇駱
科自稱鎮東王為湖廣之害者十五歲詔舜陟節制三
路兵討之即日趨賀州𢷬李松科挺身降引兵揜其栅
所向披靡舜陟從江華出桂陽時他軍已散獨與本道
二千人俱而賊處處屯結舜陟拔郭振於囚隸使為先
鋒深躡臨武洞中五戰皆捷降馘萬計振自是進用至
秉節鉞世以為知人舜陟卒年六十一州人為罷市醵
金致祭飾西山故生祠歲時享之始舜陟既貴父尚在
嘗以當賜五品服回授焉弟舜申舜舉既仕乃與約悉
以租産畀弟之在家者曰舜俞雅好讀書多所論著晚
號三山老人有奏議文集論語義孔子編年詠古詩師
律陣圖藏于家舜申後歴官舒州通判舜舉登進士第
知建昌軍南劒州乾道中舜陟季子仰為太府丞輪對
以舜陟所論江淮事進呈上語仰曰豈非欽宗朝作臺
諫者乎朕觀實錄惟卿父奏䟽甚多仰今以直秘閣提
舉湖南常平云(方虛谷漁隠叢話攷苕溪漁隠叢話前十六卷後四十卷吾州績溪胡仔元任)
(所著也仔父舜陟號三山老人仕至待制廣西帥死於静江府獄中實秦檜殺之也羅鄂州新安志略不書回)
(嘗見其族孫示予家傳六大帙靖康圍城中奏議戰守事甚多故詆郭京尤力後兩帥廬州文臣之善用兵者)
(也檜之殺之殆以此元任寓居霅上謂阮閱閎休詩總成於宣和癸夘遺落元祐諸公乃增纂集自國風漢魏)
(六朝以至南渡之初最大家數特出其名餘入雜記以年代為後先回幼好之學詩實自此始元任以閎休分)
(門為未然有湯巖起者閎休鄉人著詩海遺珠又以元任為不然回聞之吾州羅任臣毅卿所病者元任紀其)
(自作之詩不甚佳耳以其歴代詩人世次為先後於諸家詩話有去有取間或斷以己意視皇朝類苑中槩取)
(而竝書者豈不為優近回著名僧詩話實用元任條例元任歴官事跡當俟續書宋史本傳及家傳云舜陟)
(為廣西經略以知邕州俞儋有贓為運副吕源所按事連舜陟提舉太平觀先是舜陟與源有隙舜陟因討柳)
(賊劾源沮軍事源以書扺秦檜訟舜陟受金盜馬非訕朝政檜素惡舜陟入其䜛奏遣大理寺官袁柟燕仰之)
(往推劾居兩旬辭不服死獄中舜陟有惠愛邦人聞其死為之哭妻汪氏訴于朝□通判德慶府洪元英究實)
(元英言舜陟受金盜馬事涉曖昧其得人心雖古循吏無以過帝謂檜曰舜陟從官又罪不至死勘官不可不)
(懲遂送柟仰之吏部後舜陟贈少師子仔以蔭授迪功郎兩浙轉運司幹辦公事六轉奉議郎知常州晉陵縣)
(按羅鄂州新安志於王黼之害王愈秦檜之殺舜陟皆略而不書非杏庭虛谷兩公一白之則其跡泯矣然)
(則是書精博雖未易及至其義類取舍之間疑大有可議者焉姑記二事以諗觀者)
宋龍圖閣學士左中奉大夫提舉江州太平觀
廣平郡開國侯食邑一千四百戶食實封一百
戶贈左通奉大夫程公(瑀)墓誌銘
胡銓
淳熙三年秋宣教郎充江南西路提點刑獄司幹辦公
事程宏靖以其先君子龍圖閣學士廣平郡侯行述扺
銓乞銘銓宣和乙巳冬在上庠適金師圍京城詔求願
使太原者人莫敢往公奮然請行銓聞其風而壯之願
為執鞭而不可得今獲書公之盛德懿範其榮多矣而
又奚辭公諱瑀字伯寓系出高陽黎為祝融至周有伯
符啟封於程後以為氏暨伯休父為宣王大司馬晉泰
興時元譚持節行新安太守代還百姓遮道請留下詔
褒諭卒元帝賜其子孫田宅於新安之歙縣遂居黃墩
侯景之亂靈洗糾合鄉里保黟歙有功仕陳官至司空
太建中論佐命功詔配食武帝廟庭其後散徙居浮梁
程山者於公為十世祖曾祖仲卿資孝友兄弟五人共
㸑而居王父禦倜儻有大節樂施予用是家益窶而居
之甚安鄉里稱為長者公考抖通諸經尤深於易舉進
士不售則高蹈丘園晚以公故封承議郎累贈宣奉大
夫公妣金氏累贈淑人先是王父以季女妻同邑臧氏
久而未字王父念之及公之生乃命淑人舉以嗣其姑
故公初為臧氏其在齠稺志氣不羣少長績文諸老先
生斂手敬服遂繇上舍擢天下第一釋褐授承事郎太
學博士時政和六年也宣和元年轉宣教郎二年授提
舉京兆府等路學事借五品服陛辭徽宗遽曰卿不須
行除秘書省校書郎尋轉奉議郎丁臧氏父母憂服除
除兵部員外郎轉承議郎七年高麗使回充伴送使徽
宗面諭朕厚遇遠人所至供億不如法當奏劾公次南
京副使劉士元欲奏府中滅裂公曰未見有滅裂處若
驟按之恐州縣望風增大事體倉卒間公私不勝其弊
先是人使往來淮浙類起丁夫輓船縣千人歲或水溢
多溺死者有詔禁止而提舉人船王珣不悦畫别敕許
遇風不順或水澁趁潮起夫率輓中書舍人孫公傅封
還徽宗大怒以散官安置給事中許公輸駁奏責傅大
重復落職宫觀及公渡淮浙過復如往日即諭縣令已
有御筆禁止役民不遵守何邪令曰漕提舉約束俱爾
其敢違乎遂約士元列奏士元畏珣不敢涉筆公獨銜
以聞俄報所劾漕及令皆放罷取勘中外始知天子愛
民是時封駁久廢方令置講議司討論裕民富國之政孫
許一時名流相繼論駁士大夫交慶及公奏至不謀而
同公議浩然歸重珣挾門司王通勢必欲危以法誣奏
公所至宴飲專務沽譽送淮南提舉常平司體量珣竟
坐誣罔是秋引法歸本宗冬金師入燕山又入太原國
書既至朝廷選使議和衆首鼠公獨抗疏請行遂借給
事中奉使河東或以咎公公厲色曰當朝廷危急之秋
苟利國家雖捐軀不計也將行會欽宗皇帝登極衆聞
傳位相顧失色始有講和意及大軍將至河上王師焚
橋不戰而北京城大震密議南狩右丞李公綱持堅守
之說衆心稍定金使來邀大臣議事詔右丞李梲右司
郎中鄭望之往既議金繒之數且許割三鎮地有旨假
公戶部侍郎河東路幹當公事秦公檜假禮部侍郎往
河中公與檜奏云臣等但願奉使講和未嘗請割地今
和議已定而割地則自有主議之人不報即見少宰吳
敏申前說敏見拒甚力遂行夜至軍營無所係屬樞密
路公允迪以坐氊假公席地而卧遲明上馬北去暮則
張幕藉草野宿越數日糧糒告盡僅分甌粥將至中山
祇命一卒與公俱既至城下諸帥巳先得朝廷密諭俾
勿割地城守甚嚴金使王汭來至城下遥語復不能下
遂與俱至燕山而還時靖康元年四月也既至京師對
于崇政殿慰勞備悉公奏乞修塘濼飭土兵增莫州戍
又奏北師所恃者馬今當修武備為險阻使不得馳突
始可與較勝負欽宗曰卿料大國兵來否公曰臣謂必
來朝廷以臣為張皇然臣不敢保其不來陛下第力為
戰守之計使緩急有備登極覃恩轉朝奉郎至是有旨
特轉三官三辭不允除左正言有所見盡言無諱嘗言
方今盈成之業既虧衰亂之形已見而股肱大臣莫肯
以身任天下之事欲慕祖宗而遹追無術欲斥奄宦而
寵任益堅欲鋤姦惡則薄示典刑欲汰繆濫則苟容僥
倖兼聽而不能行其言委任而不能責其效以調兵則
失於不熟講以儲粟則失於不早計輕出號令而不憚
紛更耻言財利而不憂匱乏愛民利物之吏未盡庸死
綏斬級之士未盡錄潰潰若此臣恐前車既覆而後車
復不戒也欽宗曰朕非不知但恐慮有未盡決意行之
必有所失公曰天下之事固當如此然謀之既熟而優
柔不斷實隳事功又言比來宰執進對留身者無日無
之以為公則同列自當共論以為機事不可不密則在
位孰為不當與聞者深恐喋喋多端足以亂陛下之聰
乞明詔宰執各竭已見互相可否務歸至當然後俱退
無復留身庶免偏信之惑欽宗以為然因問近日差李
綱兩路宣撫外議如何公對曰外議固以為宜然綱與
大臣議論不同聞命之日再三辭免盖慮中外不相應
今既統軍北去須頼聖明任之勿疑時臺諫章疏降付
中書多沮不行或稽留不下公上疏論君猶心也宰執
猶股肱臺諫猶耳目任耳目以廣視聽將以運用股肱
今股肱反蔽耳目陛下將誰與為治乎望於廣内置臺
諫章疏總目考其事有當行而輒稽留者督責執政庶
幾耳目股肱之任不至偏廢又論臨御以來搜求疎遠
讜直之士布在臺諫虛已聽納是誠有意祖宗之治矣
然受而不能用與不受同欽宗嘉納余應求陳公輔忤
執政意相繼去國公論應求公輔志操凛然陛下擢為
臺諫士大夫方慶言路得人一旦論事稍涉嫌疑大臣
已有擠陷之者臣恐自此直言之士不安其職欽宗曰
二人相與為黨向日伏闕盖二人倡之公曰伏闕數千
人二臣時為館職恐不能鼓唱欽宗曰耿南仲親見之
公曰方士庶伏闕二人入局為衆要留南仲宣諭聖旨
之時却得公輔轉諭衆人欽宗曰南仲殊不如此公曰
陛下既以南仲之言為然便當以鼓唱伏闕罷黜不當
因其事指為觀望且南仲以其人為有此事當其初除
諫官不奏何也又論僉謂徐處仁庸繆吳敏昏懦唐恪
傾險此政事所以不振陛下深惟社稷安危盡賜黜免
别選英賢共圖大計庶克康濟又言陛下持苟且之術
行姑息之政以節用則浮侈尚多以愛民則凋敝未息
官冗而不知澄兵驕而不知制名曰斥逐邪佞而多方
庇護名曰愛惜名噐而不禁差除凡若此者遽數之不
能盡其最急者宦官反側將為變於内而不知殺其勢
民庶凋耗將為寇於外而不知結其心臣未知諸臣同
朝奏事與留身造膝之言亦嘗及此乎他日進見又論
四方萬里之遠所恃者監司臣觀見任與差下人尚多
不才乞精選省曹臺察卿監中忠直彊明之人分涖所
部庶幾遠邇均被實惠蔡京父子童貫朱勔罪大責
輕公累疏乞大正典刑又論何執中余深往時奴事蔡京
欺君誤國乞追執中王爵詔太常别定謚授深散官竄
之蜀徼又嘗歴數漢唐宦官之禍今不當俾之參預外
事累數百言凡再上章乞補外不允會侍御史李公光
言星變欽宗問曰卿見之否朕宫中數夜遣人瞻視及
問徐處仁皆云不見公曰災異之來要在正厥事修厥
德願陛下勿問有無第察事之正否德之修未自然上
天昭鍳變異可銷初公再論蔡京等罪欽宗曰總為吳
敏力庇護之公曰陛下既已察見便當親賜處分欽宗
曰當即批出後數日事寢公又入奏略及面諭之意敏
遂奏公漏榻前語欽宗不以為罪密勅近臣諭且曰程
某在諫垣甚宣力至是又謂公曰李光如何公曰臺端
之任剛正有守衆以為宜欽宗曰只有文字論朱勔却
黨蔽蔡京公曰臣觀光非黨京者當是見臣等已有章
疏及朝廷已有行遣不復論列欽宗曰須卿做取文字
來公曰臣當恭禀聖訓然臣於光舊為朋友陛下或全
臣私義乞宣諭其他臺諫繇是忤旨除屯田郎官又數
日有旨與遠小監當遂添差漳州監税公居言責五十
四日而罷光堯太上皇帝即位除司封員外郎明年轉
朝散大夫遷光禄少卿第進士廷策改國子司業太淑
人感末疾丐外祠主管亳州明道宫紹興元年召赴行
在所入對上疏言南北連兵於今七稔陛下自南都遷
維揚自維揚遷會稽惟奔播畏避此豈圖存之勝算哉
顧吾不敢與敵爾因畫十事曰厲志氣躬勤儉訪賢才
求將帥申紀律治財賦廣召募治舟師謹命令責事實
又言國家承平垂二百年興兵搆怨盗賊乘間而起陛
下朝夕孜孜曷嘗不以兵戈未息為憂然積弊之極文
移困於煩多士俗淪於奔競職業曠於因循財用蠧於
浮靡以縱姦為長厚以廢事為簡静毁譽失眞偏私害
正不能大革丕變使歸於簡易樸實厲以威嚴振肅綱
紀竊恐徒殫日力望詔大臣一新政治庶可以興衰撥
亂又言去冬偽齊偶不南渡今兹劇賊李成勢稍衰弱
臣深懼危苦之言不達於聖聽玩日久安不虞禍發願
陛下深思遠慮夙夜以定傾扶危厲志庶幾禍亂可弭
太上方欲擢用公而任事之臣議論不合廼力丐外補
遂除直秘閣提點江東刑獄踰年除太常少卿入覲進
言曰比歲軍旅未休輸餉方急州縣常賦不能供億勢
必至於科擾望明詔宰執俾求通練財計之人相與講
究利病省節浮費修廢舉弊國用贏衍倉卒不至科歛
又請州置教官一員使專務教導上曰士大夫稱道卿
中外如一即日拜給事中賜三品服嘗言治天下之道
必自學始然人君之學不在章句當攷治忽之迹賢否
之辨而其要又在於正心誠意又言土地侵削未有甚
於今日然物極則反願與大臣力圖恢復頃之兼侍講
入謝進言曰夏有后羿之變而少康成其功周有懿王
之厄而宣王定其業願博覽少康宣王之事思所以伸
憤而雪耻者詔大臣以捐省末務日為恢復之策則中
興之功庶其必濟又言今日諸將官高而不可使兵衆
而不肯分竊慮其偏裨或有可搜拔任用者望降睿旨
令諸大將秉公薦舉指揮各舉數人陛下就加銓擇稍
分所轄之兵或遇警急則酌事勢而遣行庶幾兵不偏
重偏禆能者得以自見又言偽齊蠶食上國而兩年不
果南牧者關陜之兵牽制之也望陛下建藩維於淮南
設控扼於江上而大治舟師以防越軼居亡何求對便
殿進言曰宋室中興于今八年未見恢復寸效此誠諸
臣不才之過望陛下上焉思委任賢能駕馭英雄推誠
盡禮之道次焉用策駑磨鈍棄瑕錄善破朋壞黨之術
又言政和間嘗置局裕民宣政間置司講議皆紓急救
弊之舉意非不善一則奪於柄臣隨命即罷一則毛舉
細務徒費日月此無他權要無以市恩近倖無以竊寵
冗食溢員無以侵耗太倉其實有利於國無害於民而
小人皆不便脩政局之建其目曰省費裕國強兵息民
是在今日已為後時願陛下照之以不惑之明斷之以
不撓之剛所謂中興政事此其基也又論國家自播遷
以來祠事極為簡略望詔禮官酌孟饗之儀以時設位
躬行獻享天子嘉納又言三衙之兵單弱而闕額不補
五軍所統多招懷撫納之流謂漸充舊額隨宜易置庶
幾禁衛增壯控馭得所不至有意外之慮又言衛多君
子吳季札以為未有患晉多君子季武子以為未可媮
今侍從纔十許人自卿監至館職建炎初裁定員闕傷
於大少正宜招致英傑使侍從之官無至多闕增置卿
監以下員庶幾臨事無乏材之嘆又言漢光武親臨戰
陣上曰朕方欲措置江上軍將定疊即騎往按視撫勞
以作厲士氣公曰累年我軍臨陣皆望風逃遁陛下能
屈萬乘則士氣自振矣既居瑣闥以章奏自任抗論無
所阿避會除權邦彦簽書樞密院公論邦彦五罪凡三
疏不報委以次官書讀公乃乞罷所職除兵部侍郎不
拜抗章自言臣蒙陛下厚恩擢寘省闥比者輒有駁奏
事既不回義當去位兼臣二親年老且病不能從臣宦
是臣事君親之誼皆未盡也上感其言親御寳墨書章
尾優畀職名擇善郡以便其私遂除龍圖閣待制知信
州侍御史江公躋左司諫方公孟卿上疏留公復除給
事中且令秦檜諭旨參政翟公汝文曰給事觀上委曲
如此安可復辭入謝上曰給事之設政要駁異豈在雷
同朕以卿再三求去勉徇所請然深不欲卿去特賜象
笏示隆眷也南渡後内藏不復有所積歲撥左藏庫錢
帛萬數充之至是復令支撥兌供頗夥公言内藏之建
小欲助有司經費大欲經略燕雲其至仁遠慮則欲警
急可以取辦不至横索於民故真宗皇帝宣諭羣臣謂
貯金帛備軍國之用非自奉也神宗皇帝賦詩則曰每
懷怵愓心妄意遵遺烈顧予不武資何日獻戎捷累朝
以來三司闕乏則假于内庫或累年不能償即蠲除其
事盖可考也南渡以來内藏不復有所積故歲撥左藏
庫錢帛數萬已不為少陛下宣諭臣僚亦有躬行節儉
之言然今歲始交秋而左藏歲供之數巳足近日復令
兌借緡帛不識所費何至如是望陛下俯憂時事之艱
難仰觀祖宗之志慮踐節儉之言䘏供輸之困使四方
之民灼知盛德是時都督之建頗合衆情朝廷繼遣沿
海制置外論洶洶公言臣觀今日退避之計多防守之
計少願陛下專以征伐責將帥裕民理財責宰執而宸
心孜孜務修厥德上合天心下恊民情則失之東隅可
以收之桑榆上曰卿可謂責難於君者久之復申前請
御批除職名與郡以便温凊再議復除前職名知信州
矣給事中胡公安國中書舍人劉公一止連入疏論公
忠信可以備獻納正直可以司風憲留在朝列則嘉言
讜論上沃聖聰所利博矣於是復留閩賊范汝為既平
朝廷以密院人吏劉希房等十九人有勞各轉一官資
公言將士冒矢石於外人吏受恩賞於内理體非是方
欲作興士氣以立武功僥倖之弊豈宜承襲臨安府營
繕上自侍從近則中貴外及僚屬下至胥史被賞有差
公言移蹕營繕官吏職也苟無曠闕何功之有皆乞寢
罷是時上方勵精稽古留神經學一日與公從容論左
氏春秋窮究指歸且曰胡安國近進政論極好公曰安
國經行素高兼達治體朱震亦深此學上乃召用繼又
訪人材於公因薦徐俯曾開程俱范冲趙思成蕭振皆
一時名流五月詔侍從條具巳見凡可以省費裕國強
兵息民者公上疏條具當時急務十四事其說甚備皆
剴切上契聖心自公之駁邦彦也時相追讎甚深密以
後省封駁紛紜奪主柄之說動上一日私薦席益既取
旨趣召即招後省官出御批示之同僚相顧默然公曰
席益為人相公豈不知何必引用即入疏論益後數日
公為臺章論罷提舉亳州明道宫四年除徽猷閣待制
知撫州州當要衝酬酢叢繁帑廥單匱歲仍饑饉崇仁
宜黃寇盜竝起歴時不能禽制公至則招材勇士料兵
重賞未幾賊黨悉平且命屬縣勸誘豪右損價廣糶四
境由是安集旱禱必雨歲不大䘲以二親懷歸故里丐
祠章再上得提舉江州太平觀六年丁太淑人憂明年
丁宣奉公憂服除轉朝議大夫以前職名知嚴州未行
改知宣州風聞有北師公浚隍增陴治甲兵豐廪儲隠
然為江右重及議請和堅辭郡事復表祠十二年春召
赴行在是時和議巳成公欲激厲上意使彊於為治入
見首言陛下上念太母俯憂生民甘心屈己力主和議
卒之玉帛相見迄如聖懷更願陛下不以今日為愈於
昔時謂可以少休猶復加聖心強勉焉董仲舒謂天欲
扶持而全安之事在強勉非虛言也上再三嘉納拜兵
部侍郎兼侍讀賜爵鄱陽縣開國男食邑三百戶復上
疏云今日祖宗之故地未復父兄之深讎未雪豈得遂
為休兵偃武計臣願陛下厲志而已景靈宫朝獻後公
因進見言土木之功勞民費財營造之過禍敗隨之如
近日景靈與外殿之役誠有不可已臣願此外一切禁
止竊觀自古中興之君莫盛於周宣而不能無過故詩
人箴而不已遂有規規而不巳遂有誨誨而不已遂有
刺以此見居成功為難上改容嘉納講讀官舊皆有講
義以進中間為侍讀者因陋就寡但書故事進讀不復
約文申義發明經義公乃即所讀隨事深切著明之後
嘗入侍從容語次上曰近年侍讀不進講義得卿每事
敷陳甚善公曰講義固不必進然但讀而退則備員已
甚嘗讀三朝寳訓至眞宗訪通經義者於李至公曰當
時至所稱惟崔頥正一人盖通經之士最為難得自科
舉復用詞賦後生工於剽綴苟取科第今治經比詩賦
纔十之一恐數年之後無復有通經者宜斟酌兩科進
士多少特加抑揚使經術不至廢弛乃長育人材之道
秦檜謂公曰上宣諭伯㝢在經筵嘗說兩科習經者少
當如何措置公曰欲使不偏廢莫若經義詩賦合為一
後遂付禮部施行資善堂闕員特除公進爵子增邑五
百戶又嘗讀眞宗奬擢劉鍇公因言功臣之世賢者之
類不可棄遺陛下加惠多士崇建太學而選試教養國
子之法未聞願稽有虞成周之制以詔有司復進疏論
治亂安危相為反復今雖愈於昔年然江淮已失其險
要講和之後近則數年遠則一二十年不敢保其必不
來也願強兵厚民預為久遠之計安而不忘危存而不忘
亡治而不忘亂是乃和好久長之策未幾轉中奉大夫試
兵部尚書兼侍讀翊善上眷禮雖甚厚公實與端揆議
論背馳深畏猜忌之禍乃力乞奉祠遂除龍圖閣學士
知信州陛辭特賜御書眞草千字文象笏犀帶是時執
政侍從俱未之有中外歆艷歲在甲子夏大水壞城郭
屬邑發洪幾千所敗民田廬漂溺不可救公具奏水災
異常及寬䘏事目請於朝時宰方歌詠太平惡言災異
閱所奏訖顧同列曰堯之洪水不至如是公聞之曰時
不可為矣遂稱疾請祠提舉江州太平觀十六年轉中
大夫進爵伯加食邑八百戶十九年再任遷太中大夫
進封廣平郡開國侯加邑三百又以郊恩加食邑三百
為一千四百戶實封一百戶明年陸升之訐前參知政
事李公光私撰野史棘寺承柄臣風旨鍜鍊論報謂公
不合與李公通書問寄衣帛降授朝議大夫二十二年
正月以疾致其事授左中奉大夫辛亥薨享年六十有
六遺表聞特贈左通奉大夫宏靖以其年十二月返葬
于程山之左久之塋側檻泉觱沸用青烏家說以乾道
丙戌改卜于龍潭之東五里白南鄉松林寺之右夫人
沈氏實合葬焉子三人長宏雅未冠卒次宏齊通直郎
監建康府𣙜貨務都茶場卒於官季則宏靖女四人長
適故文林郎監鎮江府𣙜貨務門臧栯仲適奉議郎通
判南安軍胡璪次適奉議郎新權知汀州汪賡幼適進
士臧桶孫八人曰有功宣義郎新通判秀州曰有孚承
奉郎廣州增城縣丞曰有元有章有尚有大有渝有嘉
公識趣超詣自少至老未嘗一日釋卷夜分乃寐博極
羣書故其文閎深雅健粹然自成一家既没其立言有
論語說四卷論語集解十卷周禮義十卷尚書說一卷
諫垣論疏奏議各四卷黃門忠告經筵講讀三朝對語
各五卷資善堂口義二卷飽山集六十卷野叟談古兩
漢索隠唐傳摘竒詩話雜志各一編惟公所學根於至
正所養全乎剛大於貧富貴賤利害得喪一不以累其
心故進退惟道是視筮仕學省道家者流林靈素翻譯
道書雜以俚語嘲謔朝野翕然信鄉大司成李公邦彦
率官寮生徒晨往聽講公咈然拒之蔡佃為司業一日
謂公曰何不謁太師太師極相喜嘗云當以立螭處之
公唯唯遜謝終不一詣在諫省中臺論思獻納務以責
難為恭而正國體救民瘼辨賢不肖别白是非必反覆
為天子盡言之治郡必舉大綱略苛細鎮以簡靜而矜
拊百姓常務聚所欲而去所惡崇禮教官嚴月試季攷
法親第其藝高下承學之士翕然嚮風臨川宣城適當
朝廷多故兵征四方調役旁午公應變纖悉有條理軍
無乏給而下亦不告病登法從二十年三領州麾所至
未及書攷而去立朝僅有五月餘皆奉祠里居卜築龍
潭之陽絶口不挂時事賓禮賢師程督子姪口講指授
蚤夜不倦間有與計偕取科第而公所以責厲者乃曰
讀書修己任重道遠君子務其遠者大者汝等毋以應
舉覓官為饜足之道自號愚翁自為傳大槩云短于曲
折或以為直昧于趨向或以為介不疑人之欺已或又
以為誠不喜與人校或又以為長者一切苟且未嘗精
思已而知悔後又復然知其為病而不能改可謂愚矣
乃以愚自名盖厚於責已而薄於責人勇於為善而廉
於取名公之志也首推蔭及臧氏弟仕至為郎所以圖
報鞠育者毫髮無恨既躋八座當任子先以予同産弟
次予孤姪然後及其息官所不能及者則為經紀生事
甚厚奉家廟嚴春秋二祭簿正儀物豐儉適中以為可
繼可傳之法公簡易端諒不殖産田園所入僅供伏臘
嘗有以良田求售者故參知政事張公燾聞之貸白金
一巨篋公瞿然曰人生粗了目前足矣何至苦求贏餘
即命舉質劑還田舍翁而歸其金其敬賢下士汲汲惟
恐不及人有片善不啻如自其已出襟府清明其平如
水借或深情厚貌矯飾求售公雖灼見其肺肝而遇之
以誠不惡而嚴彼亦往往悔悟深自愧訟平生予人薦
牘未嘗專一介之使與夫假寵姻故以行者於寒門下
僚尤加推輓期於必濟至於韋布生或袖書賦詩挾舉
子業卒然通謁亡疏戚倒屣以迎即所為文相與切磨
商論是非一時名教有所倚頼云公酷嗜論語研精覃
思隨所見疏于册練塘洪先生興祖蚤以是書從公析
疑辨惑者二十年晚得所說即為序冠其編首有曰養
孝悌之本原明忠恕之不二感發於孔子之一射流涕
於周公之四言凡若此類皆古今學者所不能到而考
諸行事若合符節育浩然之氣有仁者之勇今之古人
也公云亡其書盛行尚書郎魏安行將漕京西鋟板流
傳或以示檜檜怒曰伯㝢乃著書相謗後世信其言為
是而議檜為何人洪魏何至作叙鋟板邪乃喻言者論
劾洪魏禠官南謫臺符下京西搜書與板焚毁而公之
子若孫名在仕牒者廢錮不調復謀所以擠程氏者而
秦亡矣初公被疾踰月浸劇晨起草遺奏以授門下士
故吏部侍郎余時言俾上之又為書具言喪葬始末毋
得效俚俗浮靡至於孝友恭儉則諄諄飭曰能如是可
以保家否則身名俱敗徐顧左右曰去上元不遠矣趣
命將衽于中堂期至而逝孔子稱大臣以道事君不可
則止子夏論君子有三變望之儼然即之也温聽其言
也厲公實有焉銘曰
氣大以剛塞乎天淵孟軻浩然正諧韶濩勁沮金石退
之渾然折檻嬰鱗旋乾轉坤諫草凜然繇我者吾不我
者天全名爛然有子有孫益熾而昌盖繩繩然鑚石泐
辭與山不磨輿論曰然
胡制機(閎休)傳胡升
胡制機閎休字良㢸婺源人宣和初入太學與陳東汪
若海義氣相許若海以女弟與閎休為昏時方諱兵閎
休著兵書二卷靖康初創知兵科閎休應試中優等補
進義校尉進承信郎金人圍城閎休分地而守二帝詣
金營閎休欲結義士劫之何㮚禁止二帝北遷范瓊散
勤王師閎休曰勤王師可進不可退檄令隨軍而無靖
康年號閎休得之泣下懷檄而走從辛道宗勤王南渡
以忠義進保義郎鼎州鍾相為亂相亡餘黨楊么率其
徒居湖湘聚兵數萬立相子儀偽號太子或曰招之便
或曰討之便閎休作致寇禦寇二篇言天地之氣先春
後秋招之不伏則討之於是以岳飛為招討使飛辟閎
休為主管機宜文字以誅么功進成忠郎兼正將鄂州
駐劄飛被誣死閎休發憤杜門佯疾十年卒有勤王忠
義集藏于家孫照德安太守(按宋史稱閎休開封人盖閎休本居婺源而籍開封)
(如近世富戶遷民之類在宋若吕溱稱揚州汪介然稱開封皆然)
汪敷文(大猷)本傳宋史
汪大猷字仲嘉慶元府鄞縣人(按大猷之先婺源大坂人今考其譜云端公濆)
(生中元中元生敬敬凡六子其幼惟謹遷鄞惟謹生元吉元吉生洙正奉大夫洙生思温知臨安府思温生四)
(子其次大猷也)紹興七年以父恩補官授衢州江山縣尉曉暢
吏事登十五年進士第授婺州金華縣丞爭財者諭以
長幼之禮悦服而退李椿年行經界法約束嚴甚檄大
猷覆視龍游縣大猷請不實者得自陳毋遽加罪改建
德遷知崑山縣丁父憂免喪差總領淮西江東錢糧幹
官改幹辦行在諸司糧料院參知政事錢端禮宣諭淮
東辟幹辦公事充參議官遷大宗丞兼吏部郎官又兼
戶部右曹入對言總覈名實責任臣下因才而任毋違
所長量能授官毋拘流品孝宗顧謂左右曰疏通詳雅
而善議論有用之才也除禮部員外郎丞相洪适薦兼
吏部侍郎仍遷主管左選莊文太子初建東宫兼太子
左諭德侍講兩日一講孟子多寓規戒太子嘗出龍大
淵禁中所進侍燕樂章諭宫僚同賦大猷曰鄭衛之音
近習為倡非講讀官所當預白于太子而止遷秘書少
監修五禮會要金人來賀假吏部尚書為接伴使尋兼
權刑部侍郎又兼崇政殿說書又兼給事中孝宗清燕
每訪政事嘗曰朕每厭宦官女子之言思與卿等欵語
欲知朝政闕失民情利病苟有所聞可極論之大猷遂
陳耆長雇直隸經總制司竝緣法意使里正兼催科之
役厲民為甚又論亭戶未嘗煮鹽居近場監貸錢射利
隠寄田産害及編氓宜取二等以上充役又論賜田勲
戚豪奪相先陵轢州縣惟當賜金使自求之又論没入
貲產止可行於強盜贓吏至於倉庫綱運之負陷者惟
當即其業收租以償既足則給還使復故業轉對言捕
酒之害及居官者不得鑄銅為器上嘉奬曰卿前後所
言皆今日可行之事權刑部侍郎升侍講言有司率用
新制棄舊法輕重舛牾無所遵承使舞文之吏時出以
售其姦請明詔編纂書成上進上大悦尚書周執羔韓
元吉樞密劉珙以強盜率不處死無所懲艾右司林栗
謂太祖朝強盜贓滿三貫死無首從不問殺傷景祐增
五貫固從寬今設六項法非手刅人例奏裁黥配何所
懲艾請從舊法贓滿三貫者斬大猷曰此吾職也遂具
奏曰弭盜烏可恕用舊法而痛懲之固可也天聖以來
益用中典寖失禁姦之意今所議六項法犯者以法行
之非此而但取財惟再犯者死可謂寬嚴適中若皆寘
之死地未必能禁其為盜盜知必死將甘心於事主矣
望稍開其生路乃奏用六項法則死者十七人用見行
法則十四人舊法則百七十人俱死遂從大猷議借吏
部尚書為賀金國正旦使至盱眙得印榜云強盜止用
舊法罷六項法還朝自劾求去上聞之復行六項法改
權吏部侍郎兼權尚書夜傳旨學士院出唐沈既濟論
選舉事曰今日有此弊可行與否詰旦當面對即奏事
與今異弊雖似之言則難行上曰卿言甚明既郊差充
鹵簿使以言去授敷文閣待制提舉太平興國宫起知
泉州毗舍邪嘗掠海濱居民歲遣戍防之勞費不貲大
猷作屋二百區遣將留屯久之戍兵以眞臘大賈為毗
舍邪犯境大猷曰毗舍邪面目黑如漆語言不通此非
毗舍邪遂遣之故事蕃商與人爭鬭非傷折罪皆以牛
贖大猷曰安有中國用島夷俗者苟在吾境當用吾法
三佛齊請鑄銅瓦三萬詔泉廣二州守臣督造付之大猷
奏律法銅不下海中國方禁銷銅奈何為其所役卒不與
進敷文閣直學士留知泉州踰年提舉太平興國宫改
知隆興府江西安撫使以大暑討永新禾山洞寇不利
自劾降龍圖閣待制落職南康軍居住提舉太平興國
宫復龍圖閣待制提舉上清太平宫復敷文閣待制升
學士没贈二官大猷與丞相史浩同里又同年進士未
嘗附麗以干進浩深歎美之好周施叙宗族外族為興
仁錄率鄉人為義莊二十餘畆以為倡衆皆欣勸所著
有適齋存藁備忘訓鑒等書
新安文獻志卷七十八
