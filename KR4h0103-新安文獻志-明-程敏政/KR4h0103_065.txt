新安文獻志卷六十一明程敏政撰
行實(神蹟)
梁將軍程忠壯公碑胡麟
隂陽愆違水旱不節誰其序之天災流行人物疵病誰
其禦之明為人福幽為神助誰其尸之凛凛乎克當其
任者吾忠壯公之神歟公姓程諱靈洗字元滌其先出
於黃帝重黎之後自休父仕周宣王為大司馬封程伯
其後曰嬰仕晉平公有託孤之德封忠誠君東晉時諱
元譚者持節為新安太守有善政詔賜宅于歙黃墩子
孫遂以為桑梓自元譚六世生天祚仕宋為山陽内史
九世生茂仕梁為郢州長史皆以忠勇聞茂生詧梁秘
書少監詧生寶惠為本郡儀曹娶安定胡氏而生公公
性寬惠孝於親友於弟待羣下以恕處鄉黨以義别嫌
明疑定是正非無得誰何者所居之偏其湖深廣有神
居焉與吕湖為隣吕湖有蜃素為居民之害湖之神一
夕為黃冠見夢于公曰吕湖蜃稔惡于此不早圖去民
其魚乎明日吾復與戰披帛於肩者我也以公義士敢
以相辱公倘為助酬報敢後翼日公果率鄉之少年鼓
譟於湖側而俟有頃湖水浩蕩雲霧隠暗兩牛角於灘
上而肩白者屈公挽弓發矢中彼黑者俄而隂晦廓清
湖波澄静居不更夕有巨魚死於吉陽灘下即吕湖蜃
也至今號其灘曰蜃灘自是吕湖漲塞而居民之害除
矣越數日有道士叩門候公公為具饌道士曰公嘗有
德於我矣又勞雞黍之勤何以為報吾素習天機書能
卜善地當隨我以行至黃牢山以白石識之曰遷此可
暴貴矣公於是為太夫人夀塋焉梁大寶間侯景之亂
公據黟歙以拒之侯景移軍新安太守蕭隠奔依焉公
奉以主盟景不得而陸梁也其後平徐嗣徽破王琳走
周迪敗華皎降元定擒裴寬與士卒同甘苦雖節制甚
嚴而人樂為之用太清承聖間除散騎常侍建威將軍
累遷新安丹陽太守歴譙州青州豫州刺史巴丘縣侯
食邑千戶事武帝以功授蘭陵南陽太守封遂安縣侯
遷太子左衛率事世祖為豫州刺史持節西道授都督
食邑千戶鼓吹一部班劔四十人又遷中護軍出都督
郢州廢帝即位進雲麾將軍封重安縣公卒贈鎮西將
軍開府儀同三司配享武帝廟庭謚曰忠壯夫人董氏
生子二十有二人長文季有高烈傳于公後餘多以功
顯於時今程氏散處四方者其源皆出黃墩國史家譜
載之詳矣故此可得而略也初公微時其聲名氣節逹
于朝廷嘗負鏵視田而詔使踵門公置鏵水中以卜休
咎果得吉卜今尚有鏵卜坑焉其旁則公之宅也今衆
水瀦為深湖湖之水清瑩可鑒時有巨鱗聚浮其中人
不得而漁焉號曰相公湖不數百步公之墓也公嘗自
營其兆域以縑帛埋之墓前祝曰吾子孫有能大吾門
戶當生大木以為休徵既而櫧木生焉今大且十圍其
一不知何代為風雨所揠旁出二枝亦合抱矣號曰千
年木鄉人遂於其下疊石為壇以奉祭祀號曰相公壇
公生為黃墩人死為黃墩神祈雨而雨祈晴而晴瘟火
疾癘有禱即應黃墩之民受公之庇為不淺矣曰牛一
曰羊一曰豕一與夫脯醢之薦莫不時謹故自夏四月
至秋八月土鼓鼕鼕不絶其聲展敬乞靈于祠下者又百
餘社陳奠薦辭何其虔也公之壇與里之社接宇春秋
戊祭以公配焉公之功德與勾龍氏相為終始乎暨今
數百年而益大故凡謁於廟者皆願豐碑以識公之始
末里人方汝舟實贊成之捐金刻石求記於麟惟公歴
事梁陳功業著矣雲仍詵詵以文章登顯位者代不乏
人固有能發潛德之幽光以傳不朽者乃屬記於麟其
不贅乎盖嘗證於夢寐而僉謀所憑何敢不勉謹按圖
經史氏與夫講討村老之傳聞端拜而特書之庶幾後
人益加嚴奉永永不懈亦使訪古者併有所考焉嘉熙
己亥孟秋既望謹記(歙圖經忠壯公宅在黃墩湖二里俗呼相公宅墓在湖西北俗呼相)
(公壇又有浴馬池射蜃柵鼓吹臺基址具在黃墩湖闊二十餘丈長三百步湖有神常與吕湖蜃鬭夜夢玄衣)
(道人告曰吾累為吕湖蜃所困明日當復來玄滌能助我必有厚報公曰何以自辨道人曰東白練者我也夢)
(中諾之明日集村中少年鼓譟於其上須臾波濤洶湧大聲如雷有二牛奔鬭其一甚困而肩袒且白公彎弓)
(射中黑牛俄而隂晦斯朗湖水皆變明日里人見有蜃斃於吉陽灘下即吕湖蜃也號其灘曰蜃灘未幾公偶)
(他出有一道人訪其母丐食母為設饌食訖謝曰勞母設食無以為報吾善識墓地俾隨行至山上以白石誌)
(之曰葬此地可以暴貴言訖而去公用其言葬母於其處墓在湖北黃牢山南有櫧木大且十圍鄉民立祠木)
(下號千年木裔孫程祁曰族人士忠為家君言忠壯公微時黃墩湖神見夢曰吕湖有蜃苦我良甚我在尚敢)
(爾况已殺我彼得自恣必盡嚙黃墩諸村矣以君義士敢以煩君非以自為也鄉曲之不存亦君之憂果能相)
(許必有厚報公夢中許之明日集里中少年於湖上大伐山木為栰柵以俟須臾果有二物如牛觸於波上公)
(射殺其一今相公湖底有古槎枿無數如有行列每年大水木石漂注及水過此木宛然在漁人商賈往來皆)
(避之雖誤觸必有警戒今號相公木吕湖蜃已死亦不以為意居無何因事出外太夫人居家一旦有道士叩)
(門曰感夫人子為吾去害吾無他技以相報答但學地理頗有功不知夫人所欲富耶貴耶夫人曰以鄉人觀)
(之僅欲得富爾然我郡儀曹妻累世名宦黃乃所好也道士因指一山曰葬此可暴貴以白石誌之而去其後)
(果遷葬焉又今相公墓在黃墩俗傳相公既作夀塋即以二木椎埋於其前曰吾子孫蕃盛則此木當生俄而)
(萌芽成二櫧木至今尚存所謂千年木也家君命從者以手相連抱樹凡七人乃匝又其一不知何年為風所)
(偃其大又不啻七人圍也今於榦旁附出二枝對聳如龍角形正向西南其大又數圍矣今名再生木黃墩里)
(人奉忠壯公墓甚嚴結大石壇櫧木下號相公壇春秋祈禱雨暘無不立應常歲必為衣冠弓劔服用等物鼓)
(樂呵引詣壇所焚之有不如禮民情為之不安又有儀同服物迎亭坐設謂之大儀同迎神馬必擇尺跨高有)
(幹力者然每引行則屓屭如不能勝及至壇所則流汗如洗此非虚語也又說嘗有里人議立祠壇下其夕議)
(者同夢神意不欲以廟貌壓祖墓且露登壇神明之所交也又宅旁有坎水俗傳為相公浴馬池今半湮塞矣)
(凡此與圖經不同故誌於此旌德縣志射的山山下有㰱血臺梁新安程靈洗將兵趨姑孰道過其下立石)
(揭旗築壇㰱血誓平侯景抽矢射山故名新安郡志黃墩世忠廟在縣西三十里梁程儀同靈洗謚忠壯葬)
(所居宋嘉定中錫廟基傍或謂黃墩之黃舊乃篁字其地多産竹故云後因黃巢亂天下所過殺戮無噍類獨)
(以黃為己姓故凡遇姓氏州里山川但係黃名者輙歛兵不犯當時衣冠嘗避地于此而得全其族者亂定他)
(徙忘其本遂更篁為黃焉其義似有所據舊廟之作具載碑記其後廟為洪水所衝改遷驛路之傍至正壬辰)
(燬于紅寇未幾復罹延火今廟始創于洪武甲子前後二殿各四楹兩廡門樓巍然整肅忠壯公像居中正室)
(董氏夫人像居後都督忠護侯文季居左偏殿前從神二左曰孫璟右曰趙銘當時俱有侯爵其來歴告勅年)
(遠無考朝廷每歲春秋二仲郡守縣令祭山川畢率僚屬詣廟致祭豕一香燭酒果祝版其餘里社各刻二相)
(春正月秋八月鼓樂旗傘迎請祈賽厥有常規舊廟基磉石俱存溪中今百有餘年宛然不動茲亦異矣樂)
(平縣志世忠祠在杭橋政和中裔孫兖官西川值晏夷卜漏攻䧟城邑東望遥禱夜夢忠壯公乘馬雲中前鋒)
(後隊若赴援甚急者已而王師禽卜漏兖以功擢倅西安繼倅蔡繼知普皆感神之靈乃新永善舊祠仍榜曰)
(世忠自撰記兖登元祐三年李常寧榜進士終朝請大夫普州知州)
唐越國汪公行狀胡伸
公姓汪氏諱華新安人其先汪芒氏之後或曰魯成公
支子食采於汪因氏焉哀公時童踦其孫也漢建安中
龍驤將軍文和為會稽令避地始家新安公曾祖泰祖
勲父僧瑩皆仕於陳母歙西鄭氏夢黃衣年少長丈餘
擁五雲自天而下因與之遇覺而有娠至德四年正月
十七日夜半乃生香霧覆室三日始散公幼穎慧所居
上常有奇氣蚤孤家貧母挈歸外氏母亦尋卒九歲為
舅牧牛每出常踞坐磐石指使羣兒如將帥指揮狀有
張士損者常以失期不至公擊踣之羣兒各駭散張氏
欲執之公曰此易爾吾能使之死獨不能使之生乎因
撫視之良久復蘇嘗令羣兒曰處山澤間卒遇風雨無
所庇盍相與刈苫簷屋既又令曰室成吾且椎牛以犒
若等卒取舅牛分食之牛尾插地既歸舅問牛所在對
巳入地矣舅視牛尾入地中不可拔既素異之不深詰
及長身長九尺廣顙方頥龐眉隆準美髭髯不事田業
獨喜晝臥舅母苦之伺間抽去其簀公復寝如初怪而
視之有青龍蹲負由是鄉里驚嘆舅家改容公因落魄
放縱聞睦州有演公者習武事往從之游時年十八矣
還以勇俠聞屬婺源寇起州遣押衙董平討之戰不利
郡將張公募土豪有膽氣者禦之公走應募即日部兵
上道直𢷬賊營遠望山林草木皆為甲兵寇驚相謂曰
郡兵盛如此天亡我也稍稍引退公進擊滅之張公郊
勞賜補有差隋大業間王政不綱豪傑並起各建號郡
邑公慨然曰世變如此吾死兵革無憾如百姓何時杜
伏威起江淮張公欲與相應心獨忌公乃遣如箬嶺鑿
山開道欲因事誅之公與禆將汪天寶領兵開拓不日
而畢比還不加禮更劾以差後不均稍侵之公怒將士
突入圍府欲兵之張公懼遁去人人譟請於公曰張公
貪而酷賞罰不公方時擾攘何特一守今幸巳逐而境
内無所統壹天子南幸江都盗賊擁隔詔令不至欲求
攝刺史以鎮一方非公不可公宜從衆賊平請命於朝
未晚也公不得巳從焉宣州守聞之將遣兵來問公分
部諸屯自以精兵八百人先既稍入宣境至溪方半渡
馬躍鞭墜遣卒取之不時得公怒拔劔斬之尸立水中
不仆土人因異之目為東靈神進至塵嶺駐軍其上時
大暑士馬渴甚公仰天祝曰事若濟地當湧水乃以戈
鐏鑱石得泉脈因加鑿治至今行旅便之未至宣城三
十里城中遣將陳羅明來戰羅明敗走公疾擊斬之宣
守面縛請降公釋不問因撫定其民選其精銳以歸既
而杭睦婺饒等四州相繼皆下公奄有六州帶甲十萬
威令益隆諸將謂公曰今中原分亂大衆巳集若但以
刺史統軍之號臨之復恐瓦解天與不取古人所戒公
宜建王號公辭再三乃齋戒擇日建吳國稱王以天寶
為右相鐵佛為左相皆公族也其他鄉佐並有常員擇
賢且才者處之然稟隋正朔不廢為政嚴肅賞罰明信
遠近莫不愛慕雖四方大擾部内賴以平安者十餘年
唐高祖起太原巳受隋禪而秦王出師江左公謂羣下
曰日月出矣爝火不息可乎頃吾夜見天象熒惑正侵
太白太白西方於音為商吾姓商音也災異既形吾計
決矣武德四年九月甲子乃籍土地兵民遣宣城長史
鐵佛奉表于唐高祖嘉之是月二十二日詔曰具官某
往因離亂保據州鄉鎮静一隅以待寧晏識機慕化遠
送欵誠宜從褒寵授以方牧可使持節總管歙宣杭睦
婺饒等六州諸軍事歙州刺史封越國公食邑三千戶
時杜伏威據丹陽自稱行臺十一月命王雄誕以饒洪
兵萬餘人來侵公遣天寶等擊之天寶作鐵盾重百二
十斤左執之以衝敵伏威大敗死者過半天寶與八十
人追之賊還軍合戰天寶勢蹙因奮勢越巨石所踐成
跡賊軍驚異乃退郡境以寧及伏威入朝其長史輔公
祐奪王雄誕兵以叛偽建位號公引兵討之旗幟蔽江
而下公祐懼退保武康丹陽遂平公振旅還令兵民各
復其業明年遂朝于京師貞觀二年授左衛白渠府統
軍十七年改忠武將軍右衛積福府折衝都尉太宗伐
遼東詔為九成宫留守公夙夜盡瘁事無所乏駕還尤稱
其勤二十三年三月三日薨于長安享年六十有四公
初疾上常勞問賜醫藥及薨賜雜綵十牀黃金百兩東
園秘器恩禮如功臣永徽二年諸子以公喪還四年十
月二十六日葬歙縣北七里雲郎山公娶錢氏右衛大
將軍巢國公九隴之女男八人建朗州都督府法曹娶
黃氏璨費州涪川令娶朱氏達以征賀魯龜茲高昌功
襲上桂國越國公娶葛氏廣娶陸氏遜娶金氏皆左衛
府飛騎尉逵薛王府戶曹娶王氏爽岐王府法曹娶閔
氏俊鄭王府參軍娶羅氏諸孫皆仕于朝率以忠勤世
其家先是公名世華後避太宗諱去上字公初起兵未
獲立城之所乃引弓遠射矢所墜適當形勝遂城之今
績溪登源是也後人因以立廟廣塹營壘存焉故宅距
廟纔一水鄉人不忍蓻鋤其處子孫環居之因曰汪村
而郡人自公入朝即生為立祠沒益嚴奉水旱必禱今
烏聊山廟是也自唐刺史薛邕范傳正吳圓陶雅之屬
皆有增葺及章聖東封始載國朝祀典其後褒爵益崇
事具有司獨取公所起始末傳後世謹狀(汪王廟考實王諱行狀)
(云王諱世華避唐太宗諱去上字按初封告在武德中無所謂世字雖秦王威望素隆然王以稱孤之餘方為)
(國屈不應於此時諱諸王二名而預為之避也考一時歸唐者如王世充李世勣皆無所省世勣在貞觀時猶)
(復如故至高宗初即位有司請改官制中有治字者以避上名高宗以貞觀時不諱先帝二字詔之有司奏曰)
(先帝二名禮不偏諱上既單名臣子不合指斥以此知未嘗偏諱也後改民部與昏葉等字及世勣之為勣皆)
(在高宗時諱親之典安有當貞觀時為人主則不諱而在武德時纔為藩王人反為避哉然今相傳云王有二)
(弟世英世榮或曰初實二名既貴自欲從省要不為唐諱設也姓氏氏族之書皆以汪姓出汪罔氏亦曰汪)
(芒孔子所謂漆姓守封嵎之山者在虞夏商為汪㒺氏於周為長狄於春秋時為大人又海外西山經有汪野)
(李善以為汪氏國在西海外然則汪罔其氏而汪野其國也顧所居距中國遼遠而哀公時魯乃有汪踦者以)
(死齊難為聖人所褒故内翰汪公誌其宗人司城墓推姓所起亦先本汪㒺又採或說云汪姬姓也魯成公支)
(子食采於汪因氏焉汪罔之汪見於傳記而姬姓之汪特出於今里中所傳故内翰兩存之竊嘗以汪罔之人)
(世皆長大號十倍僬僥氏在春秋間盖嘗至矣兄第四人各適一國以死其適魯者曰僑如魯之亞卿以名其)
(子而太史又志其葬以為異也然則所謂汪㒺之後者何從而容於魯乎藉令在魯巳傳數世其質尚當與常)
(人異孔子之答吳客何至近舍本國之汪而遠稱封嵎之長狄大人以為證耶春秋正義亦引蘇氏云國語稱)
(大人者屛居夷狄不在中國由此觀之謂汪氏為諸侯之裔似稍近人情至俗所傳譜自成公以下有一世某)
(二世某云者仍其舊而言也州望行狀稱漢建安三年龍驤將軍文和為會稽令因世亂避地家于新安文)
(和之名他書無所見沈約宋書云龍驤將軍晉武帝始以王濬居之然則自濬之前安得有此官也近世臨川)
(鄧名世作姓氏辨證言王始居新安故望出新安今黟歙之人十姓九汪皆王後也又云陳稷州刺史汪綱陳)
(亡自歙州徙河間故又有河間汪氏按綱之由新安徙既在陳時則汪氏之居此舊矣豈得言自王始乎太平)
(興國中有為王廟記者言王乃隋將寶歡之族子或謂陳隋以上始處此耶本之龍驤則荒遠就王為說則簡)
(陋俱未適中故内翰至此略而不言若以新安之族由王而望始著則可爾境土行狀所載王事出於故老)
(所傳凡有初起假奇怪以動人者不暇決擇然其本末猶得以相見承議汪公所作傳特為整潔至王師正刪)
(略太甚師正他郡人不深為稽考務欲每事貶損如言兵則云得數千人言地則云據郡以守夫以數千人守)
(一列郡而遽建號雖妄庸不為也方隋亡時蠭起之將不可勝數其以姓名載於唐新書本紀之首者四十有)
(八人王之名在十數人之中此非小弱也功濟六州之民而心識天命所在亦豈可忽哉史之所書雖略然資)
(治通鑑載王據黟歙等五州有衆一萬則與行狀及汪傳所書略相類矣唐之命王以六州盖因其所有就畀)
(以節不然王特以一州内附唐何所利復割他郡附益之哉然云五州猶有未合者盖通鑑特載於歸附之日)
(豈疆埸之設一彼一此在當時存者五州歟抑欲言據黟歙外復有五州故略其文歟較其實則所謂六州者)
(盖皆嘗有之不可掩也至於兵之多寡則據一時籍獻之數容有罷歸者通鑑及新書又言王甲兵甚銳夫以)
(銳兵而數至一萬則餘卒固不止此矣豈若師正之云者哉治所新安郡治自昔屢遷今治歙縣烏聊山之)
(西則實始於王烏聊者郡之形勝自漢建安之亂縣人毛甘以萬戶守之逮王之起復屯其上後因遷治其旁)
(云而行狀及傳乃言王初起時以箭所下處立城指績溪縣東之祠為其故處按今績溪雖有故城而圖經載)
(隋閒皇十一年州治黟大業中為郡治休寧義寧中治歙縣之烏聊山義寧所治非王孰始之其城于績溪當)
(是草創營壘其後卒遷今治爾此王所規畫故表之納欵願嘗以王廟食此邦踰五百年而民愛敬之久而)
(愈新者不惟能出雲雨禦災厲亦由其起不失正道始終出於靖民故天下方亂則以身蔽六州之人及其粗)
(定聞真王而遂歸之事合天心為天所相是以生享其祚而沒食其土以能悠久然則不闘一民不煩一旅間)
(關自託於唐者乃王之大節本意不可以不白也今武德告命具存所以褒表者其語明甚而舊書本紀不著)
(歸唐月日新紀雖於武德四年九月甲子書降至列傳杜伏威遣王雄誕來伐又不著其巳受唐命反更追書)
(稱王時事遂使覽者徒見紀傳所書皆在四年因指為一事意王負固累歲而伏威雄誕以天子之命來討力)
(窮勢蹙至是始降爾則與告命所謂遠送欵誠者豈不相戾耶盖雄誕來伐雖亦以此年然王送唐欵實先之)
(所謂九月甲子者月九日也告命以此月二十二日下則欵之至唐與其封拜皆不出九月中而雄誕之來乃)
(在是冬謹按資治通鑑王遣使歸唐載於九月而雄誕來伐别載於十一月則是歸唐之後巳受封拜而伏威)
(雄誕自以私意伐之爾是時伏威之於唐未為純臣王之歸唐也必思以忠自列耻因之以成事故籍其土地)
(兵民遣使間道越伏威之境以歸之天子意伏威之黨相與竊議疾王歸唐之事不出於己因襲之以為已功)
(此淮隂擊巳降之類初不害王之先識也若夫王之屈於伏威雖出於不得巳然彼方以行臺自名而雄誕實)
(左右之吾為唐行臺屈爾肯遽出其下哉說者又以雄誕既戰之後唐室以其前後功亦除歙州總管管歙睦)
(衢三州疑若右雄誕者不知唐於此時亦未能全制東南來者斯受之爾王既以六州自歸則因以六州畀王)
(逮伏威自以行臺而襲王為己功唐亦不得而郤也此正淮隂之事也豈天子亦欲見王而為之遣代耶故未)
(幾遂朝于京師嘗試考王歸附之初高祖以大國重使見處與其一時褒崇之語及貞觀之間典宿衛者二十)
(年太宗遠伐委之筦鑰非夙嘉其節而深信其心何以及此告命所表雖漢甲令稱忠殆不若此之明也不考)
(此而云云豈不誤哉官閥王入唐除左衛白渠府統軍及忠武將軍行右衛積福府折衝都尉及九宫留守)
(按六典左右衛有諸曹及親勲翊五府及武安武成等五十府所謂白渠積福盖五十府之列也始武德初依)
(開皇舊名置驃騎將軍以掌府衛七年改為統軍後又採隋折衝之名改統軍為折衝都尉然則統軍及折衝)
(一官也忠武將軍者與冠軍雲麾等凡十將軍謂之散號將軍以為加官其有職事則高者為守卑者為行此)
(於官帶行字者忠武正四品上折衝乃統軍所改統軍正四品下故也然自始封國公則巳在一品矣九成宫)
(守亦環衛官夫人行狀及傳皆云夫人錢氏唐功臣九隴之女按九隴家世雖本東南人然以新舊書考之)
(自其父在陳時為隋所𫉬沒入為隸故九隴事唐公以善騎射常置左右則錢氏當隋初巳在太原兩家方微)
(不應涉千里而聘若王入唐始婚則王以隋開皇六年生至武德五年年三十有七矣中間稱王十餘歲亦不)
(應未有配偶又丞相汪公云王以六州興未幾挈八子歸諸朝天子嘉其忠封越國公命諸子班環衛則王未)
(入朝之先巳有八子矣計錢夫人之前容有夫人逸其姓氏者以其時考之當如是不敢臆斷也諸子名位既)
(大抵出於入朝一時恩命則歴官皆不當止此而王之冑嗣亦將不止於八今自歙及杭睦間往往祀所謂汪)
(九郎者云王之幼子豈錢氏之出歟抑在八子之中而其羣從相與為次第故至九歟當以待知者廟貌汪)
(台符廟記稱貞觀二十三年父老請建祠堂於廳事之西大歴十年刺史薛邕遷于烏聊東峯元和三年刺史)
(范傳正又遷于南阜即今廟是也中和四年刺史吳圓克荷冥應復新棟宇按今烏聊山之祠相傳云邕嘗以)
(王功德奏聞奉勑立廟然必於山者則以王初起嘗駐兵其上故也山起州之東北而極於南所謂東峯者今)
(人别謂之東山所謂南阜者即此山之最高處今人呼為廟山薛邕者蒲州汾隂人高宗相元超之曾孫有宰)
(相望為吏部侍郎典選大歴九年五月乙酉坐事貶歙州刺史范傳正鄧州順陽人自比部員外郎出為刺史)
(尋歴蘇湖皆以政事修理聞舊史在良吏傳中吳圓之名不見於史今歙縣士人汪德符藏其所補十將鄭稹)
(兩牒乃光啓元年三年所給也圓中和四年在郡明年改元光啓其褒稹詞略云登陴將匝於星灰禦侮頗勞)
(於蚤夜當是時秦彦逐宣歙觀察使竇潏而陳晟逐睦州刺史韋諸四封方擾捍禦之事盖無歲無之所謂冥)
(應者必嘗控王以求助而感其隂相也圓任使檢校右散騎常侍兼御史大夫碑記汪台符記唐末所作時)
(楊行密有江淮其將陶雅實守此郡記所稱僖皇歲庚子盗起曹南者黃巢也淮王弘農公者王則行密嘗封)
(淮南王而公則其子渥也司空潯陽公者雅也行密以景福二年八月取歙州逐唐刺史裴樞自池州召雅既)
(修廟又嘗崇王墓而垣之復立石人石獸之屬雅在郡凡二十餘年龍集壬戌者昭宗天復二年也自始至盖)
(十年矣台符本郡人好學力耕號有霸才宋齊丘忌而殺之江南野史有傳從祀今所在王廟有二武士介)
(而兵立於門首土人謂之毛甘將軍汪節將軍毛甘者歙縣人漢建安之亂率衆保烏聊為吳將賀齊所破因)
(此置新都郡事見吳志汪節者績溪人唐神策將軍家在大徽村其母嘗避瘧於村西福田寺外感於金剛神)
(巳而生節及壯有神力長安東渭橋石獸重千斤節獨徙置之又能負石碾碾上以木架牀設龜茲樂一部曲)
(終略無難色德宗甚加寵異事見太平廣記記所引歙州圖經今不復載矣二人與王雖異世民間特以有功)
(及材武故𩔖而祀之又廟中有繪宣城長史淮安長史云者或曰即王二佐天寶鐵佛入唐所得官右考實)
(之文先是郡太守郟公精意在民禱王必應政成欲傳廣其威靈得告命於官府得詩文於金石復訪求遺事)
(於是州之人士及耆老王實輩各致所聞既巳詮次願於公辱禮闈知己之分竊從假觀之亦欲一出意見而)
(卷帙既定方亟於攻木不敢有所動搖獨念王歸唐大節自我先侯及丞相内翰兩汪公今致政尚書金公皆)
(有翰墨力為發明輙復考其欵附月日與王雄誕戰伐先後可以益信前說說始萌牙又旁訂凡語及王者十)
(一事以備採擇考實辨疑先侯詩語也故本之乾道五年九月朔州民羅願述)
新安文獻志卷六十一
