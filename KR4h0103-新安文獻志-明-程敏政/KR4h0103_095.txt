新安文獻志卷九十明程敏政撰
行實(遺逸)
高安處士程公(達道)行狀祝彦暉
公姓程氏諱達道字彦達中易敬之世居徽之婺源由
鳳嶺遷高安曾祖震昌祖子英父致和人稱孝則居士
公性資謹厚尤篤孝義識趣高邁議論不凡伯祖復心
先生愛之教以四書大旨嘗侍外祖舅顯夫說春秋從
貢士胡先生仲彜學於松蘿又侍其族叔均度於高安
溪上之觀瀾亭為學不倦所造益深事親行已待人接
物一循於禮而有權度人敬憚之州縣儒學累興科舉
即占名前列秋闈貢舉累試不利值世變侍親避亂山
中父兄俱喪煢然獨立時天戈始至訪求高士公乃出
奉命下德興招徠其邑之大家如李西岷王必先祝汝
明葉貴明後皆顯宦於朝是時巨室多以豐財殞身惟
公獨以恬退謹畏自守保其孤弱人莫能欺皆為學之
效也有識者稱為獨醒翁先是軍籍多不役民以田糧
私入軍籍官中徵歛毛起民役愈煩往往顛躓衆不便
將言之莫敢為首公身任之有司以聞獲免役遂均民
方蘇息洪武八年秋郡縣以朱子廟宅傾頽檄公往佐
之役公夙夜躬勤出已帑以給羣工不日告成程氏始遷
婺源祖自唐檢校尚書湘公而下墓若干所公每春暮
率族屬汛掃鑿石以示永久又與從子邦寧往歙拜始
遷新安祖晉太守元譚公墓時民以太守之墓地為園
公率歙宗人仲寧仕徵贖復之求立石於墓前以志中
歲築室南村有水石林壑之美號南村老人時樵墅韓
公貞一汪公孝友葉公孏菴王公東山趙公皆一時老
師宿儒公皆與之相遊處久之復還故址之南溪湖上
更號已矣軒遵父命於居左剏孝則堂以奉先世神主
神主之隂公各為之贊臨溪起樓三間曰亦政刊朱子
所書敬齋箴宋司馬公所書家人卦于壁積圖書先賢
墨蹟於其上暇日編歴年紀實及程氏孝則堂家教輯
錄一卷曰養子須教讀書曰嫁女先要擇婿曰娶婦必
論家世曰田園貴能守成曰持家務得其人曰生財務
得其道曰丘墓必以時省曰祭祀必以時修曰待宗親
要當以禮而不失其親處鄉黨要當以和而不失其正
責已必嚴謹責人放寬恕曰好師友必須親尚庶有講
明見財利不可貪嗜防其䧟已列為十目各為一章論
之年五十即自營塚壙而誌其墓又自贊其像與神主
之隂其言皆述全歸之理達死生之義類古之有道者
公生元泰定三年丙寅八月九日終大明洪武十有四年
辛酉九月九日夀五十有六配同鄉環珠里中山祝氏文
學德夫之長女諱賢生至順元年庚午六月八日終洪
武六年癸丑八月十五日夀四十有四孝和恭惠先君
與吾母遇之最厚兵燹後與伯姆孫皆以不及事公姑
為大恨春秋克相祭祀事夫盡婦道鄉黨間競以取法
其德性行實有不能備述者繼室湖南白氏側室同里
黃氏子男邦直女深適德興文港李子同汪適中平江
永春汶適文港李文岳祝氏出也沂洛黃氏出也洛適
中山祝有常源白氏出也公葬里之南岸朱紫塢亥山
巽向公之行實多見諸儒文辭宜不可贅第以邦直乃
彦暉姊氏之子而彦暉又與公為内外兄弟敢述其大
槩以慰其子之請俾乞銘于當世之大手筆而誌其履
行焉洪武丙寅八月望日中山祝彦暉謹狀
汪氏孝友二士(耆英漢英)傳陳鎜
汪耆英漢英者休寧安樂鄉人也當元至正壬辰紅巾
兵起蘄黃亂江東剽掠村落耆英與弟謀曰吾兄弟不
幸生遭世變而年壯力強盍相與倡義保障一里以安
吾親漢英然其言於是率勇敢士以拒敵者數矣一日
倉卒寇至耆英與角力不勝墜于䧟穽大呼弟曰吾弗
濟矣汝亟脱身以奉親漢英聞之奮勇死戰賊方散去
遂援兄起俱全於難耆英謂弟曰今居當衝要兵燹無
寧日萬一䧟白刃誰奉親終乎不若隠遯以濟艱難遂
相與奉親挈家累寓親故間關數年迨我高皇帝一天
下再遷今之和睦鄉兖山居焉爰棄武事耕讀為業養
親以安或勸之曰以子之能當為國家用乃自屈為鄉
人乎君曰遭亂世而能保其身以全其親得為太平之
民足矣又安敢求榮哉知者以為遺安計也優游晚景
夀考而終鄉人號曰孝友二士其子觀勝恐久而事冺
求傳於予予惟百行莫先孝友書云孝乎惟孝友于兄
弟自世亂道喪骨肉相殘求如二君者幾何人哉噫當
墜身之際微漢英不能脱虎狼之厄微耆英之謀豈能
全父子兄弟之恩恩義兼至可與古人孝友嫓美矣抑
予聞君之遠祖越國公當隋之亂保障六州廟食百世
大有功德於民君之立心行事不媿越公後世必有顯
融故書之以勵夫世之德鉏耰紾臂者贊曰
元季亂離人民奔馳君獨倡義欲濟艱危力不能支墜
于坑塹弟感兄言奮死一戰寇兵潰散我身得全相與
謀議奉親東遷于孝于友死而不朽不顯其身必昌厥
後
孝廉程公(孟思)墓誌銘俞韶美
程公孟思歿而葬且幾年嗣子敬夫自為狀來告曰先
君子智足立事不輕於有猷才足適用不屑於有為修
身慎行獲保首領以歿三子惟仲方長懼無以昭先德
敢請誌諸墓以示方来按狀公諱賓賜字孟思姓程氏
徽之休寧人先世自休父為周宣王司馬雲仍駢蕃隠
顯不一至東晉有元譚者為新安守卒官因家于兹十
二世曰忠壯公靈洗梁陳間以拒侯景保障黟歙黃墩
至十一世孫廸宋休寧簿有善政子照卜居山斗照九
世孫安節宋季為京西招撫司義士軍副將兼統領生
掌書峒即公五世祖也高祖華仕元為帥判曾祖仁祖
相卿生三子叔賢叔志叔祥叔志即公父也配陳氏公
生嚴毅有志略元季盜起舉家避地劒潭洪武甲寅還
故居公甫十三即能率丁夫於池州斫海船木起赴郡
咸譽其立事之早未幾朝議以戊戌自實田或未實改
造洪簽公言於衆曰朝廷慮豪戸詭寄靠損貧弱吾輩
豈可復踵前弊以蹈不測哉一秉至公毫髮不少假至
今賴之石灰山之役公與兄子初偕往灰折多謫浦子
口種苜蓿繼奉恩旨凡後工役者許西河納米五十石
贖罪公蠲已帑以倡諸父昆弟不期月初亦獲釋嘗自
婺源伐巨木五千餘由饒湖抵京至安慶和賣之令下
亟以狀聞請輸官太祖高皇帝嘉之命光禄賜膳又命
内府給價酬其直公神清聲長面方耳聳事父母以孝
聞叔志素嗜閒弗任家事一姊與弟孟達既長獨力為
之聘娶邑令周德成舉公孝廉弗果行鄉人遂稱之曰
程孝廉云公於天文地理隂陽卜筮詩書六藝無不涉
獵尤長於醫然剛直太過易與物忤每遇貧弱有横罹
強暴者身當之見雅德君子則和氣盎然如陽春然晚
建觀稼步雲二樓督子孫耕讀又擇山斗佳勝處為八景
播之聲詩以自適公生元至正丁亥歿永樂甲申享年
五十有八配古林黃氏先公十五年卒葬本里金家山
男三人長仲方即敬夫次季方禮方繼室西鄉畢氏後
公數月亦卒孫男八人曰維崧維岳維崙維岷維嶔維
嶷維巒維蓉孫女三人先是公族兄伯叙嘗謀葬於泰
塘穴未啟也公歿敬夫請焉伯叙慨然曰昔二竪交攻
蒙而父更生之德久未獲報今乃若爾即同穴而葬庸
何傷命工鑿石為一穴而葬其左銘曰
程氏著姓肇自休父總統六師克播皇武迨至元譚官
于新安繼以忠壯功業桓桓盛德之後必有餘慶公之
生也幼而脱穎噐宇軒豁志氣超羣才邁於用德潤其
身外隆師友内睦親族孜孜於善惟日不足技藝畢給
尤長於醫弘濟夭閼躋諸耆頥泰塘之原佳城鬱鬱宜
爾後來子孫蟄蟄(山斗八景圖記新安大好山水而休寧視諸邑為滕由邑而南羣山如龍)
(清溪如練翮者以翔鱗者以泳睛嵐翠靄曉夕百變而尤勝者莫山斗若也山斗負山帶河為一關之壮東則)
(雞龍之山天井在焉南則芙蓉諸峯突出獻秀其西與北則燕溪清溪二流滙為劍潭由浙江而東注于海此)
(其大都也然土沃而饒利民質而好學程孟思氏世居之好事者即其所居之勝目為八景曰劍潭浸月曰玉)
(石生煙曰清溪柳色曰黃浦荷香曰方塘水活曰疊嶂雲間曰燕谷樵歌曰龍華鐘韻又從而詠歌之盖將有)
(取于考槃之詩也壬辰後居室燬于兵者大半而存者無幾鋒鏑縱横略無寧歲其父老莫不相擕去之越五)
(年國家大兵東指羣盜駭散洪武以來號為至治其散而歸者亦既辟除榛荒而修其垣牆易其田疇為之播)
(植懋遷有道而富庶又幾于昔矣於戲運有興廢而人物由之而盛衰獨溪山之流峙者不相與同一變滅是)
(則所謂八景者可無重紀乎孟思與其族人之聚於斯者讀書足以繼先志治生足以奉公上所謂居畎畝之)
(中樂堯舜之道者八景盖有助焉宜流于永久而子孫是式也洪武乙亥冬十一月廿一日歙縣知縣李夢鵬)
(書)
吳處士(逵)墓誌銘曾棨
吳處士既歿三十餘年其子同謁於予泣而請曰先
人力為善而不獲施之當時顯於天下今墓木拱矣而
石未有文恐終無見於後世孤之罪也幸為之銘予哀
其志辭不可遂撰次而銘之按狀處士諱逵字希道桂
林其自號也上世繇姑蘇來居休寧五季間有諱皓者
復徙邑之璜源詩書相承代有顯者高祖申宋江淛漕
試授登仕郎曾祖銖祖應紫領鄉薦補太學上舍生父
君儀元饒州路醫學教授母汪氏旌城望族處士以至
治壬戌十月二十七日生幼穎敏好讀書不啻飢渴之
於飲食弱冠授徒於鄉屹如老成人乃侍父宦游元都
博學洽聞公卿貴人皆噐重之里俗或乘喪嫁娶恬然
安之不為異處士遭父喪聘而未娶宗族親戚皆強之
處士厲聲色以拒繼有来言者輙撫膺號慟欲絶強者
慙而止苫塊居廬幾至毁滅元季兵起羣盜蠭起處士
周旋其間孫言危行未嘗為不義屈盗亦無敢侮之者
鄉民胡仲德聚衆攻剽執里士黃伯宇金萬全吳善夫
吳伯原將殺之處士馳赴謂仲德曰是善人也殺之不
祥仲德即解其縳縱之後數人者望見處士輙舉手加
額曰生我者父母也再生我者吳公也處士既沒皆為
服喪三年處士嘗與弟希榮同隸戎伍既而轉戍永新
而希榮留家田去籍為民處士獨任其役無一語怨懟
竟以長子代歸晚際天朝海宇寧謐而家道小替處士
布衣蔬食居常欣欣然無不足之色平生謙退周詳動
止有常度所過無後言所居無惡聲雖宴閒獨處必正
襟肅容凝然静坐見子弟必具衣冠室廬狹隘必灑掃
蠲潔鄉黨有孤婺者必竭力周之惟恐後貧不能葬者
必資助之母年八十嘗感風疾數年處士治湯藥視矢
溲雖甚勞憊終不委之家人洪武戊午五月二十八日
終得年五十有七配汪溪金氏有賢行鄉閭稱之男四
人懽諲夀同懽夀皆先卒孫男五人德符箎驥德徵德
懋以庚申七月二十日葬里汪旨坑之原處士好為詩
舂容幽遠渾然不見雕琢所著有桂林集都是春集若
干卷藏於家同字和中永樂初以善書選入内廷有文
學克世其業銘曰
吳氏之先粤繇仲雍世家姑蘇克振厥宗分居休寧爰
自五季皓遷璜源有衍無替暨于處士炳蔚其文蓄而
不施厥聲以聞孰畀其材而嗇其夀畀將疇司嗇又奚
咎所得則少其存孔多天實為之人其謂何蒼山峩峩
墓道有石後有考者請視斯刻
金處士(祖夀)墓表江秉心
休寧南街之金公孟起卒卒之夕閭巷之人奔走而告
哀者相屬於道邑為之罷市鄉之耆老宗親姻黨莫不
咨嗟涕洟以為德人亡矣遠近是非孰與之辨顛連孰
與之恤強梗孰與之厭服其心吾黨將何所倚賴乎殯
之日相率聚祭者五百餘人縣大夫泮庠與搢紳諸生
與夫黃冠緇流肩摩踵接莫不追送於南門外百里之
内三農士庶奔馳執紼而效虞殯之歌者又千餘人嗚
呼孟起何修而能使人悲歌思慕於既沒之日若是是
宜伐石而書之以告其後之人焉按公諱祖夀孟起其
字也姓金氏其先出漢秺侯弟侍中倫家世相傳遠有
端緒曾大父道父大父伯高考仲善皆隠德不仕孟起
為人胷次明白不設機穽倜儻好義與其弟孟賓同心
克家歲時節朔拜奠其先世丘墓極孝敬見饑者與之
粟寒者與之衣顛連困苦與錢久則焚其劵鄉閭有
訟紐結而不能解者縣大夫則命孟起孟起當稠人聚
訟間曰某也直某也枉某也詐衆莫不怗怗畏服陸梁
遇諸途亦加歛戢而加敬焉縉紳與冠蓋之士至其家
則倒屣迎之無日不椎羊釃酒自遠而至者為經月留
賓忘歸而主無厭也邑之寺觀庵宇有廢弛者孟起亦
倡而修葺之永樂間邑令陳綬守已廉慎因他事負累
發山東驛遞孟起遣人賫白金往助其困宣德初舉行
鈔法監察御史何公文淵至下令通于一邑孟起跽而
進曰褚幣澁不行自古有之休寧之民商少農衆願出
已鈔十萬貫以蘇一邑之人公納之衆莫不歌舞其德
孟起風神灑落善談論貴義輕財皆此類娶程氏生宗
道先卒繼呂氏同邑建昌令公大之女生宗敬孫男六
人温潤岩俊岩相岩英岩秀孫女五人孟起生前甲辰
二月三日終於宣德戊申其卒之月日同其始生之辰
享年六十有五葬於邑西五里葛川之原予嘗聞其邑
之人曰仲善當國初歸附時隸王駙馬幕下掾元季徽
之民占籍為兵者千餘家駙馬公得其籍欲沒入為軍
仲善委曲勸諫乃將其籍而焚之終身不以告人及生
孟起名聞朝著說者謂仲善隂德之報蘇文忠公有云
善惡之報至其子孫而後定豈不信然嗚呼孟起沒矣
邑士吳君以聲為著其狀翰林侍講學士曾公鶴齡為
銘諸幽正統庚申秋予寓錢塘日又得其遺事於其鄉
之父老其子宗敬復拜泣求予文表諸墓春秋之義發
幽闡微予故竊取其義列其生平行事之實於石揭之
墓道且以慰其鄉黨宗族之思云
徵士程公(杜夀)墓誌銘王直
公諱杜夀字子齡姓程氏世為徽之休寧巨族其先世
詳見朱學士所書公叔祖安定忠愍侯國勝之碑公之
高祖榮秀仕元為奉直大夫江浙等處儒學提舉妣劉
氏封彭城縣君曾祖文貴宣義郎饒州路德興縣銅冶
場提領妣鄭氏祖社至正末用薦為承奉班都知不赴
妣吳氏考吉輔國初耆宿也妣吳氏初耆宿君禱于唐
宰相杜黃裳之廟而生公故因以名公生秀穎異常耆
宿鍾愛之遣從鄉先生游博習經史下及醫卜地理法
律之學又從故詹中書希原學書洪武中有司薦上京
師公懇以疾辭歸專以耕讀為事每曰古無不耕之儒
亦無不學之農縣大夫將聘為塾師而民與縣大夫交
惡者上言及公詔俱逮至京謫役臨濠又北戍沁州轉
徙衛輝所至登臨懷古略不以夷險介意識者壯之未
幾南戍桂林未行改瀋陽中屯時河北亂後蕩無居人
衛使率所部闢草萊剏官府畫屯戍而主者武人一藉
公贊之公考驗地志酬答公移上下遠邇犁然有緒中
屯寓治河間自永樂宣德以来歴姜濤許侃廖謨三守
皆賢而慎許可每獨造公竟日所語皆先賢格言故事
未嘗及私也公既植家河間而親闈祖域遠在江南歲
時南望再拜揮涕已而父母相繼卒公匍匐走數千里
奉襄事挈其幼弟原泰與俱北教養之原泰遂以布衣
從尚書黃公下交阯授縣官公見諸孫信有遠大噐資
遣為學生躬督勵之曰先世多名德而中戹於吾所望
以復振者在汝汝可不自力乎信果舉進士通朝籍公
晚歲益端居自適方見其孫受禄養而長子沒公哭之
哀遂以正統丙寅六月五日病卒享年七十有五時信
方以父憂家居含遂賵歛悉依治命如禮配汪氏同邑
名族女有賢行子男二長晟次昱俱先公卒孫男五長
信今吏科給事中次佲次倫次儉次偉孫女五長適儒
學生白瓚次適儒學生王哲餘在室曾孫男一曰敏政
予聞之廖太守云公平居敦孝友教子弟嚴而有法與
人必以善道不媕婀手所筆錄動成卷帙細書楷畫雖
老猶謹殆類乎古之篤行者其言蓋不誣也信將奉公
葬河間城東金沙嶺之原以廖所為狀請予銘銘曰
有歙程宗世德允隆猗嗟徵士孰閼其逢不耀自躬有
孫奮庸我作銘詩式昭其終
朱處士(復得)墓碣銘楊寧
永樂九年辛卯夏五月六日歙處士朱希生以疾卒于
金陵寓所弟希同奉柩歸以是年十二月二日葬虎兒
丘之原今四十有二年矣其孤惠奉書并郡人吳以聲
所述事狀遣其子長宗走京師詣予書略曰先人墓未
有銘恐遂沉泯敢請刻辭用光泉壤而名永長存予先
尚書教授徽庠時與希生文字友惠又予所知者今遣
子數千里来予雖蕪陋銘惡可辭耶按狀處士諱復得
希生字也上世居休寧之月潭後徙歙南之杏城因家
焉曾大父景太大父元凱父貞佑俱隠德弗仕母洪氏
處士穎敏明達博涉羣書有大志尤篤於孝友年十四
遭父喪時伯兄希潛先卒仲兄希仁客閩中而希同尚
在髫齕獨處士以幼年當大事衣衾棺槨盡禮衰麻哭
踊中度雖老成人不之過也以未有葬所日徒跣從術
人董得章者求之卒得吉地沙丘之陽葬焉復作堂墓
南以時省祭其間又明年仲兄死閩中處士時年十六
匍匐數千里歸其喪人以為難母孺人在堂奉養無不
至務得其懽心事二嫂恭謹未嘗少違其志母沒喪葬
一循禮制因作二嫂夀藏母側後二嫂皆守節以終亦
處士事之以道也撫希同底成立友愛純至處鄉里盡
恩意濟人之急恤人之患為之惟恐後里有程仲芳程
勝三者舉家疫人莫敢近處士獨日至其家藥之飲食
之二家賴以全活他事多類此嘗慮宗族日就疎遠子
孫易忽忘乃更考定家譜支分泒别有條不紊先尚書
為之序後處士以子姓日滋改作所居雖朴不為華而
規模宏廣居旁搆一小亭俯瞰溪流樹之花竹日與高
人文士吟觴其間名曰止足取諸知足知止意也處士
為人慷慨好義輕財利尤樂交文儒談古道人有善稱
之不絶口有不善雖貴要直言不避盖磊磊落落士也
生於洪武甲寅十一月十四日享年三十八配同邑張
氏有賢德子男五長即惠讀書操行有士君子風次懋
嘏良貴皆克家女二人長適方公海次適汪孟洪孫男
十三人長宗慎宗裕宗儼宗敏宗和宗富宗開宗暠宗
留宗玄護道宗偉宗惟處士年不配德而子蕃昌足以
見積善之報為之銘曰
錫爾賢宜永爾年嗚呼處士而胡不然積善在躬餘慶
自天視此後人瓜瓞綿綿
簡直汪先生(文亮)墓表胡謐
婺源汪簡直先生既卒且葬餘八十年于今其曾孫福
建按察副使進懼其潛德久而就湮也躬具事狀徵予
文以表墓予曩與副使聯官山西嘗預聞副使詢得治
民言國初廷遣茂才官汪某者以給賫讞獄涖焉有聲
焯未泯蓋識其為曾祖覆詰弗已屬予修山西通志將
摭列宦蹟副使尋遭艱去罔獲履歴顛末未果載今徵
狀不誣他行業尤夥是宜汲汲圖暴諸而以屬予其容
以不斐辭按狀先生諱文亮字用晦一字士晦姓汪氏
初號困學以自勵晚更號簡直志平生也人因稱簡直
先生其先系出唐越國公諱華十三傳至兵馬使諱道
安鎮婺源兵馬子團練討擊使諱濆分戍婺之三吳鎮
皆有保障捍禦功團練子諱中元卜居鎮之上流鱅溪大
畈自是世為婺源人又七世宋行省左司郎中諱廷植
其配李郎中生竹友諱琮其配俞竹友生見山諱德慶
其配江是為先生曾大父母大父母父母也始見山翁
祈嗣於下田源夜夢神人指盎盛水族具鱗甲者三顧
謂曰斯若嗣也後果生三子伯曰士傑仲則先生季曰
士展並有學行先生尤穎出元季兵擾舉族避地浙西
先生甫髫䟦歴艱險所至之處皆識之不忘國朝始寧
復故里見山以仲兄海樵諱仲恭乏嗣以先生後之其
於二天事之舉無違禮海樵歿其配俞挈其貲裝媵從
依居外氏先生數迎養弗允虞外氏必因利厥有也書
籍數讓與之力請俞歸養愛敬兼至終其身不衰先生
善幹蠱故居撤而新之拓生業倍蓰舊遺遂以貲雄于鄉
豪猾倡賦闔縣無科山動以數十萬緡計先生集衆議
不便亟論諸官得已故歛市民搆營舍材多腐縣官欲
令鄉民代易之亦力勸止焉洪武歲丙子有司以茂才
舉先生應詔朝廷試中官之未授秩銜是年命監造旗
手衛工役明年命錄應天府獄冤抑多所平反老穉株
連者悉具以聞會大赦獲免凡數百人既又命往山西
賚將卒一視所立邊功為差錄所部獄如在應天不冤
一人故其民稱之至今有以哉尋命四川清鹺課征蠲
惟當還朝俄自引年遂得謝永樂改元乙酉有司復舉
先生應徵賢之詔詣朝屢與一二大臣論時政皆合大
臣有薦先生為同列先生力辭復請老歸時鄉有虎害
先生為禱於神以息凡遇旱潦疫疹無不禱禱則應平
居樂施與藥病槥死食饑衣寒無少靳貸者未嘗取息
負則不責其償尤嚴回正之辨汲引善類殊惓惓焉里
人有爭求折片言各怗服去每疾堪輿家壊祖墓風水
因悉究朱蔡諸家言相得吉壤葬其大父母及考妣凡
三墓復中元及高祖七萬二祖墓若地之見侵於人者
歲時戒族人各封樹其先塋惟謹有無藉子夙銜先生
乘釁反噬逮繫金陵其子潯濡力訴之事幾白先生以
疾不起永樂辛卯正月二日也距所生元至正甲申閏
二月一日享年六十有八初娶于江生二子潼澧繼娶
于胡生四子潯濡沚溱側室潘生一子澦女一適江祐
年孫男二十一人曰棻者封刑部山西司主事曾孫六
十人曰進者即副使也玄孫一百十五人曰儼者德興
教諭曰璽者武昌知縣曰嵩者睢州同知葬以宣德辛
亥十二月二日墓在武口鎮背兵馬使兆次先生所預
營也嗟夫有隂德者後必昌先生筮仕未顯其所庇休
于民乃克紹先世垂裕後昆且乘復始之機汪氏將來
盛大其可量也邪故為最先生凡行文諸石以詔其後
人俾知所自云
處士蘇公(丑)行狀蘇大
公諱丑字叔武先世居開封宋參知政事易簡之後易
簡長子夀知歙州遂居休寧十二世生聖公之曾祖也
聖生恪恪生泰公之考也皆有隠德母孺人吳氏以元
至正辛丑六月二十九日生公因以歲名焉公生六閱
月而孺人卒泰贅于陳村陳伯仁氏伯仁者邑老儒自
新先生之兄也未幾泰亦辛陳孺人辛勤撫育一如已
子公端重謹審自小如成人自新先生因收教之長益
克自樹立因經喪亂有亢宗之志乃自陳村還居邑中
依其從叔伯遠翁翁噐愛之教以貨殖家日豐裕再遷
北街藕池之西作大第鼎新而居識者稱嘆不意煢煢
者中興若此公事陳孺人至孝如實生已痛二親早逝
不逮養凡有作為必謹必慎恐貽父母之辱自新先生
嘉之為扁其堂曰務本名公多為賦詠公以族大而蕃
譜久未續乃重修之時從父守正為兩浙都轉運副使
公奉以求正且請曰此終為一家私書願得都司印記
庶可傳遠運副公然之印而序之以歸性愛古法書名
畫不惜百金購之曰此亦足養心性非他玩好可比與
人交率以誠慤人有善極口稱之有不善委曲開導貧
不能存者假之財穀不計其能償與否見族子姪必奬
勉誘掖俾進于善待僮僕未嘗疾聲厲色有慶弔必躬
往不使兒輩鄉黨有急難盡力扶持有紛爭必為解釋
晚歲氣益壯髮不白八十有四卒以正統甲子正月二
日初配陳氏先公四十二年卒繼配東門汪氏先公六
年卒子六人男二長瑜庶出次瑺汪出先公五年卒女
四長贅朱章其三嫁汪武祥汪愷陳英仁孫男八昭旭
皥昌明昉曉晉以卒之明年十二月七日葬里仁東鄉
周村先塋之次又明年其孫昭昌及公之甥汪英以元
為公族姪請述其平生為狀將以乞銘于當世大人先
生噫人生兩間有道德于躬足以顯揚有功烈于時足
以惠利載之史冊傳諸不朽宜也然考之古史人有一
行一善在所不遺豈非亦有繫于懲勸哉公以孤童子
起家而能孝親睦族勤生務本周貧息爭慕善謹禮斯
數者於今之士大夫亦或歉焉而公有之是可書也已
立言君子尚表章之
順天府照磨汪君(有祥)墓誌銘
張益
汪君有祥以順天府照磨疾卒于京其子璡琛侍官所
得以躬湯藥含殮將扶柩歸葬衰絰奉兵部郎中吳君
永清狀泣拜請銘墓石君數從予往来有斯文好銘可
辭乎君諱有祥字永華越國公之裔世居徽之休寧父
士輝母夏氏自父而上比世皆隠德弗仕然能承守禮
法為望于鄉君幼穎敏早喪母事父與繼母黃克盡孝
道友悌于兄武祥甫十歲讀書即通大義未冠屹如成
人御史何公廵部見而竒之欲補邑庠生其父難之乃
止君曰學豈為利禄哉貴在知義而適道耳學愈自力
嘗遨遊江湖所主輙與賢士大夫交聞善言必服膺之
觀善行則思欲與齊故其材噐日就歸結書屋于東崖
之傍將卒所業適有詔俾郡邑舉才德兼備之士知縣
石首周君亟薦之君固辭不得則來京而鎮遠侯顧公
得以乞君于朝而教家塾君於訓誨有方師道尊嚴與
公論議主賓意相洽公受命總神機營兵擇人贊畫戎
務曰宜莫如吾家塾師也即以名聞君於是得官照磨
從贊公事君效其勤能而又守之以廉日從營中回輙
閉戶靜坐取經史以觀或吟詩或揮毫為草書情自適
也衆方期其顯用而遽沒世莫不致深惜焉春秋四十
有五君疾革時呼二子告之曰吾不求仕其俛而從仕
者將在親逮禄養之為榮也今禄方得親幸康寧而吾
氣息奄奄若此分不起矣為謝吾親不得終盡子職天
也奈何泣數行下遂瞑目而逝實正統乙丑六月二十
有二日配葉氏有婦道子男二即璡琛也女二孫男一
君氣清體癯而自腴于文藝秩雖未崇而欿焉弗勝者
使假之年則其所至抑何止於斯哉是宜致所深惜於
人也耶為之銘曰
車也可以任重何始軛而即止舟也可以利涉何始楫
而遽已天實為之物胡能與吁嗟乎君兮尚德音之永
著
百歲程君(實)墓表家乘
貴三公富萬石文章功業名一時者人皆可致之惟夀
則有不可強焉者况夀而至于百有餘歲者哉非上有
建極錫福之君而斯人之得於天者獨厚且完烏足致
此若吾宗以道君之夀豈直一家之盛哉固海内之所
鮮也君與予同出梁將軍程忠壯公之後所居汊川其
族以宋端明殿學士洺水先生益顯曾祖煥祖連父安
皆力善不仕安娶于吳生君諱實字以道一諱詩其為
人淳樸涉獵書史少客江湖間嘗以木易粟至姑蘇貸
人值歲祲悉棄不取而歸歸更事畎畝不復出力勤孔
時所入恒倍家居率晨起呼子弟督佃傭各職其職無
侈以肆夜即課諸孫鳴琴讀書抵夜分乃寝客至張燕
雄談雖老不倦既老取貲産立劵不與子而與孫曰如
此庶幾可均也君處已待人若易直然皆不失矩度一
門百口馴馴怡怡號詩禮者或不能及君狀貎頎然兩
目如漆耳幾垂肩中有毫長二寸許齒髮變矣而白者
黑脱者生年九十五歲以恩例授冠帶每鄉飲必禮為
大賓君多辭不至年百有一歲乃終終時盛服呼諸孫
語之曰我將與汝等永訣言訖而蜕君生無疾疢未嘗
延醫請禱步履如飛終其身不杖殆異人也君生洪武
乙亥閏九月十七日終於弘治乙卯三月十九日前後
三娶初姚次黃次吳舉和順不盭族黨稱之子男三人
德龍德思德良皆先君卒女三人皆有歸孫男九人孫
女三人曾孫男九人曾孫女六人玄孫男一人予又聞
君壯歲在吳下遇雨渡而溺自念非除衣鞾無以獲生
即伏水中褫衣去鞾一躍而起江行遇盜衆潛伏莫敢
動君曰如此示弱舉將不免矣奮出直前搏之盜披靡
散去然則君所禀之厚且完而加以伉健若此宜其夀
之過人也因并書之貽其孫俾刻諸墓上之石嗚呼我
列聖休養涵煦之澤被海内久矣而有人瑞焉乃出于
新安之程氏得不謹著之以昭其盛於無窮也哉
處士李君(有政)墓表錢溥
處士諱有政字士忠姓李氏其先唐宗室曰德鴻者德
宗七世孫也居鄱之睦親院唐季避地新安居祁門夫
溪之新田至昭三者又徙溪東五里許鄉人以其族鉅
號李源昭三生全於處士為高祖曾祖武祖昌伯父宗
厚永樂初為刑部主事父宗榮處士生即秀偉不凡喜
問學以婺源朱子闕里多名師儒得游彦祥先生者授
業焉彦祥語人曰此子雖幼言行正大他日必有過人
者處士學成不樂仕歸蒞家務以身先之正色法言内
外斬斬且立規約俾男女各職其職率有賞悖有罸未
幾産拓戸殷甲于一鄉然足跡不一至城市宣德末豐
城孫曰讓主教祁門其弟太史曰恭以事過縣聞處士
名力致之来與語連日夜恨相見之晚曰孔子謂施於
有政是亦為政子真可謂顧名思義者矣處士性至孝
宗榮君及生母方氏前後下世喪祭一以禮祖居險僻
而高曾祖壠皆在梓木山乃卜地山麓搆新第偕其兄
士智弟士成居焉久之兄不自安處士泣相諭且作劵
貽子孫共之無異議族黨間有不相能而譁者聞處士
謦欬即止訟爭累年不決得處士一言無不退聽曰官
府不及也景泰中歲祲有勸分之令處士曰噫朝廷以
義倡民出粟賑饑而因之徼冠帶之榮是利之也何名
為義哉於是大發廪助官而辭冠帶不受太守福山孫
公甚重之里有虎石嶺林深谷幽多猛虎時出傷人處
士募人捕之幾盡又懸人於絶崖鑿其巖為砥道行者
無恐處士尤有識鑒内姪葉琦方童稚即異之曰此子
不凡助其學費而勖之成琦十八中南畿秋試第一人
舉天順甲申進士休寧孫順早孤而戹處士偶見之曰
此福胚也不在其身必在其子贅于家順果有立而其
子怡舉成化辛丑進士為刑部主事皆如其言縣令每
舉鄉飲必禮為大賓晚自號務本鄉人皆以務本翁稱
之年七十有七以成化七年辛卯十月丁亥卒其生洪
武二十八年正月庚申娶葉有賢行琦之姑也子一曰
璨女一順之妻怡之母也孫三曰濟汛溥處士墓在里
長洲花郭園葬十年矣予觀漢世有鄉舉里選之法而
唐宋以來亦置科以求懷抱材德之士非若近世之專
務詞章法律而已考李處士之平生持家孝友居鄉信
厚與夫識慮之明達設施之經遠使之稍見于世治一
官效一事雖古所謂一鄉之善士豈多讓哉予故因怡
之請為表其墓以為其鄉之勸
岐隠孫處士(春殷)傳家乘
處士諱春殷字士和姓孫氏世居休寧雷溪盖唐金吾
上將軍萬登之裔也曾祖良祖興父忠原皆以行義重
其鄉忠原尤雋爽負材藝汊川程伯竒氏愛賢之館于
貳室因家焉汊川之程則宋端明殿學士珌之族也處
士為忠原第二子忠原既定居汊川餘子似續多寡弱
獨處士有子八人有孫十有九人頎然壯齡角立參聳
課耕貿易争先亢宗而汊川之孫遂大以蕃忠原不偶
于仕構一軒以泉石自名業未就緒也處士竭心力作
大第收腴田以奉親處兄弟燕賓友列庾貯粟闢塾訓
子百用所需咸備無闕汊川之人咸嘖嘖嘆異曰克家
之子如士和者非耶處士以其先在宋元有霽窗及艮
山爽山芝田諸先生皆碩儒注意子弟俾嗣其業而弟
春陽士輝質美嗜學一不以家務敓之士輝果以文學
名一時盖處士之所立如此處士初甚馴謹持已伈伈
不自為表襮遇客謙巽而内淵慤如閨閣處子既壯稍
出其長以自見里有急為之解紛或弗率則喻之道義
皆服無退言雖大殖有家而憂人之憂扶孱拯困恒患不
及又類古之賢豪者里東有岐山極幽勝處士晚築室山
下號岐隠日坐其中讀易自適而以家事付諸子則又若
幽人逸士與世相忘者處士以永樂丁亥二月八日生夀
七十八而終八子者存仁存禮存智存信存英存心存讓
存澤皆遵遺訓共㸑不私蓄婚喪之費公衆給之男婦百
口庭無間言
史官曰棠樾鮑先生言古之人有借隠以為高有終隠以
為潔若孫處士其知所隠而隠者耶昔者成周之盛鳳鳴
於西岐今聖人在上至治邁古安知無鳳鳴於南岐耶吾
見處士之子若孫必有文被五采出而大鳴於清朝者豈
終隠而已耶鮑先生不妄人也其言固有徵於異日哉
清隠汪處士(寧)墓誌銘魏驥
新安清隠汪處士既卒後十六年成化丙戌歲其子護
等持其親程昇所為狀来予門泣且拜求銘以著壙中義
不得辭因誌之處士諱寧字以清號清隠故新安舊族
系出唐越國公華越國有功於唐士人祠之其中葉頗
以儒振世有聞人多顯仕者至宋竹山尹諱體仁七傳
而至諱仲衡者嚴毅有才幹别號静一鄉儒鮑謐齋為
作記稱其能樂天命處士之父也有諱順德者處士之
大父也諱彦暉者自邑西門移家紫雲溪居焉讀書明
理學若風林朱學士趙東山先生皆與之往来風林題
其齋曰養晦處士之曾大父也母吳氏生處士自幼穎
敏異衆屹如成人既長益聰斷董持門戶賦歛得宜勤
先一邑綜理家務克盡其道比壯遊江湖薦紳多見噐
許家益饒裕勤儉如一既而告其父以所居讓伯父别
剏室以居後用父命復以新居讓諸弟再營室以處親
在堂則備甘旨竭誠敬親有疾則不寢櫛躬湯藥親沒
則極哀毁厚殯殮親遠則歲時潔粢盛豐祀事鄉閭式
之里中有忿爭者必以理喻豪横歛容怨者冰釋復能
出其贏餘以周困乏母沒事繼母劉益恭謹又嘗集先
世遺翰以貽子孫名傳芳錄鄉儒蘇公為之序書成而
處士不禄矣時景泰庚午九月十七日也處士生洪武己
卯正月二十六日享年五十有二配謝氏子男四長即
護次仁存端女四長適程慶祥次適程彦詵次適吳泰
初季適程惟本孫男九護子三曰長宗巖宗賜宗仁子
三曰德宗厚宗寶宗存子二曰衍宗勝宗端子一曰亢
宗孫女八將以明年辛未十二月丙申厝岐山之陽遵
治命也嗚呼人孰無死死而無聞者多矣處士仁聞一
鄉富甲井里為善之力而子孫蕃衍且賢可謂無忝先
儒之胤者又能推讓其居以篤天倫孝友之愛使後人
視效克念天顯之美又豈不由處士儀法始耶因為之
銘銘曰
惟先世之德臧俾爾子孫之昌矧躬行之德良宜爾名
聞之章生而有益儀法於鄉沒而吾寧允矣揚其芳勒
銘堅璞百世幽光
新安文獻志卷九十
