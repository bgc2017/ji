新安文獻志卷六十六明程敏政撰
行實(忠孝)
宋山屋先生許公(月卿)行状許飛
公諱月卿字太空後字宋士時人稱之曰山屋先生許
之先姜姓以高陽為望秦末許猗隠居不仕雲孫毗為
漢侍中生德汝南太守因官寓家德生據典農校尉據
生允魏鎮北將軍少子猛為幽州刺史猛生式至平原
太守式生販晉司徒掾子洵凡十世至唐睢陽太守遠
生二子玫婺州司馬現袁州刺史其孫儒不義朱梁與
從子知柔為江南儒生稠仕南唐參德化軍事知柔檢
校吏部尚書兼御史中丞子承傑檢校國子祭酒兼御
史大夫番昜明口許氏其後也迨江衝府君贅歙之婺
源遂為縣人公所自出也曾祖安國祖琳皆邑之善士
考大寧以學問見知扵鶴山先生魏文靖公文靖以友
仁扁其堂是為友仁先生公幼穎異七歲能屬文年十
五從介軒先生董公夢程游董公者子朱子門人正思
先生程公之高弟端平乙未縣大夫王塤謂公天下竒
男子也俾受學于文靖公子魏子公往卒業遂有志當
世事嘉熙庚子試流寓以易學魁江東淳祐癸卯客左
史吕午家載試于漕復為舉首明年試省别院第二將
廷對左史言王俠言時事必中請往候之王俠者吳越
之俠客也家無儋石之儲而百萬可立致復揮之如土
先是餘杭失火比及左史氏左史未退朝有為全其家
既而去之者左史德之未知其人居久之然後知其為
王俠也公造俠俠笑曰吾視子之才足為天下先為子
計者寧逆驪龍之鱗毋拂豺狼之性豺狼蓋指權相史
嵩之也公怫然起曰吾寧殿多士專攻上身吾所不為
吾必言天下所不敢言者既而策題有始憂勤終逸樂
之問公對言臣聞文武有憂勤而無逸樂進逸樂之說
者趙高高拱深居之謀此秦之所繇亡也逸樂無度則
君人者失權君人者失權若太阿之倒持而授人以柄
雖欲勿傷焉得而不傷書曰一日二日萬幾文王日中
昃不遑暇食豈逸樂之謂哉竟以觸時相見抑有旨升
甲賜進士及第授濠州司戶參軍時徐公元杰與劉漢
弼等言權相冤死公率三學諸生伏闕訟之言至激切
理宗目以狂士歲丁未庚戍兼領本州教授攝知錄參
軍沿江制置辟公招撫司從事發運司亦聘入幕尋丁
友仁先生憂服闋遷臨安府學教授升黜必當士論數
上書言事丞相謝方叔有不才子濁亂朝綱京師目之
為小相嘗使招公曰吾幸讀子之文服子之義久矣子
來吾能使吾君相以史館拾遺之職居子若此者凡十
告而公不往時余玠子如孫帥蜀貪殘廢法而軍民潰
亂公因上言玠無義方死有遺責乞斬如孫函首謝蜀
其所盗財以給軍士如此則朝廷不失政刑與大臣之
子弟專權亂政者必聳然知懼矣書上小相怒諷臺臣
擊之因失職丞相董公槐言之理宗特創員外闕留置
京師時丁大全居政府公固辭不就蓋公屢上書詆之
也寳祐乙卯槐更奏公入江西庾幕尋改幹辦本道提
舉常平公事待次六年不就使者史繩祖屢書起之既
至遇黃萬石有獄賂使者左右枉其事公争之賄以不
行扵是下不受屈勢家訖無犯法者江右因號公為鐵
符尋攝提舉事政尚廉平多所平反屬郡有獄至逾年
不決者公令郡縣以其獄上皆一旦遣之民以不冤古
心先生江公之執政也數薦之朝而憾已者當路竟循
承直郎幹辦浙西安撫司公事不就時賈似道平章軍
國重事權侔人主至是屢書起之比至似道恨相見之
晚以公試館職與黃鏞偕召公言朝政失人心者三事
并誦林實夫所為餞公序實夫者南州之高士也其序
有曰宰天下者其量要足以容天下而後可今相君汲
汲焉求先生如是而區區猶願一言近世一種小夫以
&KR0945;嫉為納忠以隔絶為自獻附耳而啓有同告密畫界
而立有似法壇盡絶一世公議扵鈞陶之外獨以左右
便嬖為腹心耳目察之不審一惑其言則吾之自處日
狹志趣日陋常恐諸侯客子之來盻盻然慮其軋已也
是雖有周公之才之美且無足觀積中書二十四考吾
亦何樂扵此哉發揚蹈厲歴歴為相君言之非先生而
誰忠扵知已孰大扵是考亭夫子有言吾輩與百萬生
靈盡在此破漏船上但喚得一副手稍公不至失墜其
益非小抑吾言多忤必先生然後能為吾致之似道佯
唯唯未幾以陳宜中易公召併浙西職罷去公廼步歸
故里杜門著書號泉田子游從者屨滿門外當時翕然
師尊之始徐公元杰之遇害也朝廷以京秩官其子直
諒仕至顯官次直方不受德祐乙亥起家至殿院首薦
疊山先生謝公為江東提刑再薦公與劉辰翁皆有將
相才宜膺重寄朝廷方議以公開閫東南未幾官軍下
新安明年下錢塘公深居一室但書范粲寝所乘車數
字扵是不言五年而卒蓋至元二十三年乙酉歲十一
月也享年七十終正寝先一夕畢召家人曰吾將逝矣
必殮我以集英殿所賜袍庶可見先帝扵地下又命其
壻江愷曰死矣履善甫得其所矣不可復作矣謝君直
與予皆不苟合扵世者也是嘗比扵予(疊山先生嘗書其門曰要看今)
(日謝枋得便是當年許月卿云)是深知予者也吾死子盍扵是而銘我
焉公疎髯玉貌秀目豐頥舉止閑雅望之似神仙中人
其所著述累十餘萬言時時為人取去其僅存者十二
三初公深見知扵理宗將不次任之為權臣所沮公扵
是著百官箴凡萬六千餘言比進會理宗棄羣臣而馬
碧梧先生見之嘆曰確乎有經世之實人主當置一通
扵座右履齋吳公亦言公在熙豐不黨扵熙豐在元祐
不黨扵元祐者也董公槐蔡公抗皆誡公以和平勿過
剛公曰大臣宰相以此取士特未之思耳夫和平以從
我豈不和平以從人勿過剛以順我亦豈不能勿過剛
以順人靖康士大夫率由此道許某只是一許某決不
能枉道以事人也公始受學扵董公去事子魏子受學
有繇學道有得是以身益困而志益堅志益堅而道益
明大節卓乎其不踰也夫人安定程氏生二男茂登仕
郎董進武校尉皆早世女五人晚生二男翼飛女二人
其母方氏孫男四人文相文晏文侍文任孫女六人曾
孫三人以至元二十四年丁亥歲十有一月某日葬公
扵婺源北七十里之仁洪先是受公遺命乞銘為状未
定而疊山先生北行死矣於戲日月逾邁事未易成而
愷亦垂老扵是謹更状公行將以求文扵當世之立言
君子延祐元年十月日季子飛泣血謹状
記鮑氏(宗巖夀孫)慈孝事程文
慈孝堂者歙鮑君仲安所居之堂也初棠樾人相驚有
寇至則各逃匿鮑氏之父遇焉執而縛之樹將兵之其
子奔救曰此吾父也請兵我父曰吾唯一子幸生之以
存吾後我請受兵賊見其父子争相為死愕然欲釋之
欲并害之未知所決會風起叢薄間聲振林谷若甲馬
之至者賊以為捕已卒舍去父子因得脫巳而賊還無
所得恚焚其鄕而去比屋盡燬而鮑氏之門閭獨巋然
存鄕人驚異歎曰此慈孝之報也歟遂目為慈孝鮑氏
傳其子至孫七十餘年人之過其門者猶曰此慈孝鮑
氏家也仲安思懋昭先世之令德懼後之人無所觀仰
警飭將墜慈孝以忝祖武故名其堂請予文以記之予
讀新安志盖嘗有感扵斯矣昔者聖人之教人也道莫大
扵慈孝孝者所以為人子也慈者所以為人父也推之
家國天下無異焉故曰孝者所以事君也慈者所以使
衆也慈孝立而百行舉矣天之生斯人也誰無慈孝而
鮑氏獨享其名鄕里稱之君子信之四方與之天豈私
扵鮑氏而隂厚之邪何其久而益聞也夫人有家父父
而子子安居扵無事上堂有温凊之奉焉過庭有詩
禮之聞焉不知其孰為慈孰為孝也惟其臨患難而不
變決死生而不疑知有父子而不知有其身委性命以
遂厥志而慈孝之名立焉慈孝之名立而世教于是乎
興矣天其以鮑氏為訓乎不然何其臨難不苟免而卒
以自免也使鮑氏父子不幸而剚刃扵盜賊之手則為
善者懼矣且將曰彼鮑氏父子以慈孝蹈禍則誰肯為
之人道不幾扵息乎鮑氏父子之得生全者天也非幸
也且吾聞之堯父慈矣而不得扵子舜子孝矣而不得
扵父顧鮑氏何人而父子具美雖其事甚微而慈孝之
夲在焉則亦何以至扵斯也無亦當時國家德澤涵濡
之久我文公流風餘韻漸被于鄕土者深人人有士君
子之行而于鮑氏之事適見之乎推而達之上焉足以
事君下焉足以治民鮑氏之後必大所積者厚矣雖然
名其堂孰若施之身徵扵文孰若見諸事予懼重外而
内惑也仲安曰否古之人盤盂有銘几杖有戒豈以内
而遺外哉予既感其事而重其請故為詳書而謹記之
鮑氏父名宗巖字傳叔宋處士子名夀孫字子夀嘗為
徽寶慶二郡教授有詩文行世仲安名元康教授孫也
其堂則仲安父㬌曾府君名魯卿所構其扁則翰林侍
講學士豫章揭公徯斯所書噫後之人登斯堂覽斯文
慈孝之心不油然而生者吾不信也吾不信也年月日
記(洪杏庭續志鮑夀孫字子夀歙縣人唐越處士宗巖之子咸淳丁夘中江東漕解第一人時年甫十八至)
(元丙子郡將李世達軍叛歙西北鄕郡賊竊發肆其斬馘富者皆不能免或曳夀孫父子至賊魁前子願代父)
(死父願代子死賊魁醉亦心哀之顧求金不已聞有騎軍至賊駭散父子俱免歸附後歷杭州許村鹽場管勾)
(徽寶慶二州教授其在鄕學整葺一新同鄕虚谷方公回為之記講學有源委詩工而不刻註易未竟而終)
元故嘉議大夫禮部尚書致仕贈資善大夫江
淛等處行中書省左丞上護軍追封譙郡公謚
文節汪先生(澤民)神道碑宋濓
濓奉勅總修元史凡忠義循吏之事天下郡縣悉上送
官而宛陵汪先生獨闕既而先生族子克寬與纂修始
以其門人汪文炳所摭事状相示濓既命史官刪削立
傳克寬以為史乃一代成書其法當略墓文乃私所譔
其紀宜詳復致其孫德垕之言請濓揭銘于隧上嗚呼
先生之德之盛海内孰不知而所讞錢珍之獄泰定實
錄中嘗言之其可不備載以昭示方来乎先生諱澤民
字叔志姓汪氏其先新安歙縣人自唐以来為官族五
季之初兵馬使都虞候道安始自歙遷婺源之還珠里
又歷八世至宋天禧己未進士秘書丞贈光禄少卿震
生慶歷癸未進士都官員外郎贈中大夫宗顔都官生
皇祐壬辰進士左奉議郎知漢陽縣贈少傅穀又自婺
源遷饒州德興之龍溪少傅生贈通奉大夫槃崇寧癸
未進士正議大夫端明殿學士藻藻以文學政事為時
名臣通奉生紹聖丁丑進士朝散大夫江西轉運使愷
知合肥縣贈中散大夫慥又自德興遷宣州之宣城子
孫遂為宣城人中散生紹興庚辰進士通判隆興府鴻
舉鴻舉之弟修舉則先生高祖也曾祖諱宰臣贈朝奉
郎祖諱夢雷淳祐辛丑進士累官知靖州元贈翰林直
學士亞中大夫輕車都尉追封新安郡侯父諱鼎新用
父廕補將仕郎元贈嘉議大夫工部尚書上輕車都尉
追封新安郡侯工部之兄鼎亨景定壬戌進士官池州
大軍酒庫然自少卿至先生奕世科名蟬聫不絶先生
自幼博通經史亦銳然思繼承之會科目之法行遂領
延祐甲寅江浙鄕薦上南宫不利有司用恩例署寧國
路儒學正暨再舉遂擢戊午進士第授岳州路同知平
江州事階承事郎時先生之母譙郡夫人王氏春秋已
高先生以平江道遠不可迎養上書丞相府乞降一二
階就銓鄰州不報竟奉太夫人之官州有健民曰張以
利餌長吏持其隂私使不敢問遂視閭井民若蟣虱頥
指氣使輙奔走不暇稍迕其意即繫送于官人懼呼為張
雷公先生曰弗治我民將無生即發其姦屏諸蠻貊不
使與良民齒李氏有兄弟者三素豐于貲季弟未有子
而沒其婦傷季之夭也誓終身不再適孟仲利其財數
設計撼之婦堅不動乃嗾亡賴男子誣以姦私婦不禁搒
掠自引伏先生見其色有冤間行廉察之悉得其情白
而出焉轉承務郎南安路總管府推官戍將多爾齊䟦
扈自用搤有司之掔俾不得詘信其婣家王某為郡府
史藉其威尤鴟張無忌擅箠大庾縣令訴諸府同官懼
戍將之威相視以目無人發一辭先生毅然捕王下獄
會監察御史行郡戍將厚賂御史召先生扵庭詰其獄
状聲色俱厲先生徐曰王之姦路人所知也御史欲屈
法耶御史慙夜半馳馬去王卒伏罪居亡何戍將以贓
敗部使者知其故檄先生推讞杖罪之廣州歲侵民大
饑疫癘洊臻死亡相枕藉其毒氣所薰蒸鮮有能生者
江西行中書属先生行振荒之政先生絶無所畏懾命
大姓發廪以哺尫羸其病癘方熾者召醫用善藥親走
其廬給之活者數萬先生暨從者亦無他虞將還送者
讙曰我父母也奈何去之馬擁不能前潮州判官錢珍
挑推官梁楫妻劉氏不從誣楫冐糴官中米殺之獄中
事連海北廉訪副使劉安仁逮繫者二百人中書移問
者凡六各懷顧忌事終不白先生讞之獄立具時珍飲
藥死詔戮其屍安仁坐受珍賂除名時朝廷遣奉使宣
撫江西聞先生名命廵南安章貢二郡事得專決聲績
尤著擢承直郎信州路總管府推官丁内艱不赴服除
遷平江路總管推官階承德郎初浮屠甲與鄰僧乙有
隙久不相周旋衆約其輸平乙因邀甲飲酒至醉遂寝
其室甲弟子沈安素苦甲鞭笞且期速紹其業幸甲宿
于讎夜持刀往殺之眀日訴諸縣乙虐扵考訊輒誣服
獄上先生閱其刀有鐡工氏名召工騐焉曰此沈安刀
也逮安一訊即承脱乙械械之嘉定地瀕海朱管二姓
為姦利海中致貲鉅萬及以他事敗上下受其賂莫敢
捕獄久不決先生與總管多通公適至徑縳以来竟籍
其家及徵其帳歷備列省憲郡邑受賂之數惟先生及
總管名下䟽曰不受陞奉議大夫知濟寧路之兖州兼
管夲州諸軍鄂勒勸農事滋陽負郭之縣也孔子廟學
久不建先生以風教所繫買地作之殿堂門廡及齋序
之属無不具飾襲封衍聖公職正三品先生以宣尼之
胄不可以弗崇上䟽請增其秩廷議韙之奏陞品為第
二錫以銀章居一年政化大行絃誦之聲周旋乎西東
圜扉之間可設爵羅嘉禾生扵縣郊瑞麥秀於洸水君
子謂有漢吏之風焉廉訪使者行部將壓境還曰汪兖
州在吾可無往矣至正癸未詔修遼金宋三史拜先生
朝列大夫國子司業俾分修兵志及宋理宗夲紀史成
有上尊束帛之賜已而除集賢直學士大中大夫未數
月亟上納禄之請以嘉議大夫禮部尚書致其事先生
既歸僦屋以居門生弟子援洛中諸賢故事為築室宛
水之濱先生日督諸孫讀書以自娛不知其貧歲壬辰
蘄黃紅巾彭黨祖搆亂其餘孽自徽寇宣州江東部使者
多通問策于先生先生語以收人心振士氣築城浚濠
儲糧簡卒凡數十事寇再至再擊退乙未夏六月長鎗
叛帥索諾木巴勒等挟兵渡江欲犯宣城城中兵不滿
數百或勸先生去之民曰先生忠孝人也天必相之當
相與城守若果去之吾属亦隨之爾部使者必巴實周
伯琦二公復申民言以為請先生曰昔江萬里寓鄱陽
大軍逼城衆皆走散猶坐守以為民望况宣民離合視
吾去留吾何忍棄父母之邦乎時軍費不給加以嚴刑
弗之集先生從容一言獲鈔一萬錠米三千斛民心翕
然欲為固守計屢戰輙屢勝八月丁丑江浙行省參政
竒濟竒爾遣兵来援城内恃援至戍守頗懈是夜三鼓
長鎗軍攀堞上城遂䧟戊寅偽萬戶丁堅使前鋒葛義
執先生逼降不屈遂遇害將死罵不絶口索諾木巴勒等
雅敬先生名為具冠衾葬于某山之原得夀八十有三
事上于朝贈資善大夫江浙等處行中書省左丞上護
軍追封譙郡公下太常定謚曰文節云先生娶戴氏累
封譙郡夫人先八年卒子男二人用敬以子貴封敦武
校尉常州路宜興州判官用和國子生辟充侍儀司舍
人不赴兄弟痛憤不食相繼卒女一人適劉士禮孫男
五人悳宣以門資補官敦武校尉善盈庫副使悳垕國
子生曲阜宣聖林廟司樂悳崇癸巳鄕貢進士湖州路
德清縣學教諭悳正悳進孫女一人適吳愈曾孫男五
人禧源溥源鳳源書源清源先生軀幹脩聳高準疎髯
風裁峻如也其為學夲諸六經真知實踐無一不夲扵
道義其奉親也丁工部公之憂則三年獨處扵外弗御
酒肉每遇諱日悲慟不自勝至老不變事母夫人則板
輿方舟迎侍之官熙熙承顔惟恐少違其意婺源三大
墓為強家所侵辨理于有司經四十年必復之乃已其
事君也一飯不敢忘懷保小民甚扵赤子革弊除姦有
知殆無不為然扵律已則玉潔冰清毫髮之私又無自
而入故其至也民戀愛之其去也民慕思之至有為生
立祠者嘗重搆美章亭扵兖賊至不忍焚之且曰此汪
公遺澤也嗚呼不知先生何以能致扵斯哉由其立心
之正不為勢利所誘擇術之精不為不義所屈忠孝大
節所以暴白扵天下揆古無讓扵今無媿可謂不負扵
科目者矣先生為文不事絺章繪句而義理自足詩亦
清婉有魏晉風尤以善書名家單削片牘人咸蔵弆為
榮所著書有巢深燕山宛陵三藁傳之扵學者當賓興
之歲江南三行省屢聘先生司其文衡士論尤服其精
允至今人道之不忘也夫自壬辰之亂四方瓦解其能
執節不回者往往扵學士大夫見之如余闕之死扵舒
李黼之死扵江台哈布哈之死扵台尤號傑然者也有如
先生無城郭封疆之守或保身扵山澤君子亦未必深
議之先生不以仕止為間孜孜汲汲思衛斯民扵危亡
之際遂及扵難非事君無二心者能之乎使人人皆先
生若國家豈有敗亡之禍乎悲夫系之以銘曰
仁皇建科璽書四布濟濟多士雲集川赴猗歟汪公洊
舉扵鄕對揚大庭乃第奉常筮仕遐邦不遑將母上疏
廟堂願從近授孝聲載昭如水東馳公聞曰噫吾分之
宜鋤強擊貪鷹隼横鶩去之弗亟我民之蠧疊為理官
為獄立平起彼朽骨化而為生魯有名邦待公為政瑞
麥嘉禾發為祥應策書載登金匱唘封衮斧之寄有詔
倚公尋教成均六館咸悅復直集賢進班邇列公曰止
哉吾懸我車秩宗之加以華其歸拄笏看山宛水之涘
遘時艱屯四郊多壘氓之蚩蚩非公疇依公曷我留執
戟以隨一鼓作氣争相奮躍刈寇如麻血汚秋鍔孰援
我兵夜柝不鳴彼乘吾懈遂無堅城毒霧四塞殺戮以
逞執公使降白刃磨頸嚼齒大罵我實王官咄哉賊奴
敢正之干公雖遇害之死弗屈孤忠凜然皦如日出事
聞中朝當宁嘆嗟節惠易名恩寵有加所貴君子行
為民望薄俗瀾奔障之東向生孝扵親死忠於君凡百
髦士視公為人
師山鄭先生(玉)行状汪克寬
先生諱玉字子美世居徽州之歙縣衮繡鄕貞白里十
二世祖諱球以貲雄其鄕號雙橋鄭氏曾大父文政大父
安至元初聞大兵討李世達將屠城即杖策詣軍門言
動主帥全活郡民遂授徵事郎歙縣尹沒而民思其德
言扵有司請立祠省府嘉歙民之志下其事如請俾列
之祀典號鄭令君廟父千齡累官承事郎休寧縣尹以
操行著稱學者集士友私謚曰貞白先生有司表所居
為貞白里大德二年戊戌貞白公調官太平縣之弦歌
鎮七月一日母夫人汪氏生先生扵官署火光照室隣
里驚駭貞白公心異之嘗指語汪夫人曰吾為吏治獄
不任苛刻人蒙吾力脫罪罟者不尠天或報施是兒其
大吾門乎先生自髫齓不與凡子伍稍長穎敏不治細
務唯嗜讀書禁無以家政關我纔十歲聞人誦朱子之
言則喜其契扵心也聞人論朱子之道則喜其切於身
也於是日誦四書玩味朱子之說而紬繹之沉潜反覆
久而融會貫通得其旨趣數從鄕先生學意不適輙易
師既而載書入黃山祥符寺又遷紫陽南山觀處已以
澹薄自持立心以誠敬為本攻苦殖學靡替寒暑嘗
因同郡進士王君儀過之欲烹雞供具僮隸逐雞鳴蹢
躅遂不忍烹王君拊其背曰子善長養此心因是於惻
隠之發體認涵養造詣益深矣再應進士舉不利即棄
舉子業求聖人之道於六經研精覃思優游涵泳蘄必
至古人之域至順初侍貞白公遊京師閣老諸公覽其所為
古文將交章薦之先生竟奉親南歸不屑也貞白公卒
于杭先生扶櫬數百里歸殯于家哀毁踰禮及葬門人
士友相執綍者數百人見先生祖載遣奠辟踊相侑一
循古典大敬悅之除喪或勸先生筮仕笑而不答築室
里之師山將著述以見意學者從先生問學紳佩寖盛
門人鮑元康等因其地創師山書院殿堂門廡庖湢咸具
講肄有齋登眺有亭先生日與諸生論說春秋而通其
大用閒被短蓑遊釣岑山之陽鄕之人目岑山曰鄭公
釣磯元統初有司以先生德行文學純備才識達于治
體滋欲試之以政上薦章于浙省若江南行御史臺先
生謝絶不就至正十二年春先生聞蘄黃紅巾兵䧟江
州郡守李公黼死之西嚮慟哭三月聞饒州繼䧟語門
人曰承平日久將驕卒惰奈何四月蘄兵繇婺源破徽
城據之先生避地南石耳山五月蘄黃主帥搜求先生
先生欲死之門人鮑元康語從子深曰家可再有今先
生世不可得深與先生弟璉冐刃入城内賄以免九月
大軍克復時州里豪侠多禽脅從者以獻為名爵計先
生嘆曰殺人以干禄仁者不為也是冬蘄黃兵再䧟郡
先生竄靈山山中其徒百計訪先生將至先生所先生
亟避之攀磴墮地折臂氣絶復蘇明年浙省平章薩木丹
巴勒率大軍来討郡邑悉平平章素知先生名德欲舉
而用之先生以手病辭十四年遠近寧謐門人以師山
精舍巋然獨存迎先生講學其中刪定所註春秋或往
来岑山手不釋卷六月天子以大臣薦遣使者齎内府
酒帛以翰林待制奉議大夫召先生于家使者浮海而
達九月至郡監郡阿敦哈雅公率僚属至山中先生卧
病不起監郡強起之乃拜受酒帛固辭宣命請以布衣
入覲是冬偕使者至淛省而鄱陽餘孽復䧟郡城丞相
達實特穆爾公見先生驩甚劇論時事便宜至暮弗倦
明日將燕先生先生語丞相曰敝邑為江淛屏翰生民
葅醢丞相不亟拯救而寵然燕禮獨何心歟言既泣數
行下丞相為之改容即調建德路元帥劉公某會合徽
泰翼官軍征討先生復請給饟饋十六年三月進兵克
之輓漕無乏監運婺源判官曹子學謂軍士曰此鄭待
制之淚所致也若属知之否乎四月先生行至海上疾
作草謝表授使者而歸六月舟過建德之淳安邑之梓桐
源士族徐氏王氏迎先生登覽河山之勝徐氏將建書
堂留先生講道其中是秋門人鮑深自淛来會遂與俱
歸隠于郡南孤山之麓時淛東元帥巴爾斯布哈公監
郡呼圖克岱爾公太守鄭公傳翼歙縣尹潘君從善旬朔
省起居咨問安民禦寇方略孤山之傍富登渡鉅石屹
立溪滸先生疇昔釣遊其所淮南省平章余公闕大書
鄭公釣臺先生自為文記之里人吳虎臣刻諸石十七
年還師山纂註周易是時先生竹冠野服一僮抱琴一
僮持綸相羊山水間忽憶黃山舊遊偕諸生尋訪故館
浴丹砂泉磨崖紀歲月而還秋七月天兵遽至郡城失
守先生率昆弟子姪復往梓桐源仍館徐氏十八年淳
安建德相繼亦破先生間道歸隠休寧山中七月朔旦
初度晨起薰沭東向再拜不自勝語弟璉曰夜来逹旦
不寐何也明日聞郡中大小人言扵主帥欲羅致之先
生曰吾知死期至矣二雉飛入吾室此其兆也弟璉懼
傷先生奮身往主帥拘之不得還令以書招先生亟出
先生曰吾荷國厚恩偷生苟容何面目立扵天地間邪
欲亟死而吏卒猝至急如星火逼廹至郡主帥引見命
左右拽之跪拜先生不為禮問爾何不出先生曰昔元
朝授以隆賜命之顯秩尚辭不出今何出邪又問爾隠
山中曷不為用先生曰我前日不仕今復仕邪抗辭愈
厲主帥命左右拽之出羈留郡城先生閉戶高卧不食
七日猶賦詩為文從容若平時手為書喻諸生曰人言
食人之食則死其事未食其食奚死然揆之吾心未獲
所安先哲論殷三仁胥獲本心士臨事惡可不盡其本
心哉吾初欲慷慨殺身以敦風化既不獲遂志今將從
容就死以全節義耳復為書戒弟璉屈志以存宗祀戒
子逢辰與從子拱辰義居以纉孝友之風八月一日沐
浴更衣北鄕再拜入寓館自經而死聞者見者賢與不
肖咸唶唶嘆息曰男子哉男子哉弟璉奉柩歸殯于家
明年己亥十二月庚午葬休寧縣廟嶺上尊治命也先
生娶程氏有賢行克相厥德子男二人長祖澤早卒次
逢辰女二人黃庭堅吳宗其婿也惟先生質貌清古襟
度坦夷卓行特立應機能斷天性孝友自貞白公既沒
終身一聞其諱或其遺事輙泣下霑襟每過貞白里門
泫然流涕莫能仰視母夫人汪氏病癰若石榴然以沒
終身不食榴實弟璉早失怙恃先生盡意訓育底于成
人從兄國英實繼母洪氏之兄子子也眎如同氣既卒
撫其遺孤尤極勤篤每過先塋必下車伏謁自十世祖
而下悉立石大書深刻以表其墓復為族譜圖列始祖
以下十五世羣從子姪名字刻諸徵事公墓碑之隂敦
孝友也為人質直耿介重然諾扵人少許可一介不妄
取與故遠近學士大夫以孝廉目之每與名公大夫論
及為政必以樹綱常厚風俗為急先務其為學大概本
朱子嘗謂學者曰斯道之懿不在語言文字間而具于
性分之内不在高虚廣遠之際而行乎日用常行之中
以此窮理以此淑身以此治民以此覺後庶乎無愧扵
古之人矣晚年以師道自任誘掖後進無厭怠意門人
有過面折之不少貸有善則奬借而汲引之成材者居
多其扵經則曰易於諸經為首出而獨為完書天地萬
物之理古今萬事之變易無不具而吾身心四體出處
進退易無不在是固不可一日而不講者於是取文王
周公之辭以為經列夫子十翼之辭以為傳其或十翼辭
義簡奥則附以註說命曰周易大傳附註既又折衷程
朱二子之說合為一書命曰程朱易契謂春秋損益四
代之制為百王不刊之典所以著聖人之大用體天地
之道而無遺具帝王之法而有徵眀之者帝王之治可
復有易詩書而無春秋殆皆空言而已惜夫傳之者不
知經之大用言人人殊紛如聚訟程傳得經本旨恨
無全書朱子間有論著未及作傳扵是稽諸經以證傳
之謬因朱子通鑑綱目凡例以經為綱以傳為目凡諸
說之合扵理者則取之其或經有脱誤無從質證則寧
闕之以俟知者命曰春秋傳闕疑扵禮經則屢欲與友
人汪某參互考訂因朱子師友儀禮通解釐析經傳因
衛氏集義刪定註說以成一家之言值干戈騷屑而志
弗克遂其為文以正大剛直之氣發為雄渾警拔之辭
感慨頓挫簡潔純粹然紀事樸實不為雕鏤鍛鍊跌宕
怪神之作出入馬遷班固而根之以六經之至理大抵
主扵明正道扶世教語子以孝語臣以忠初入京師或
傳數篇于奎章閣下侍書學士虞公集授經郎揭公傒
斯藝文少監歐陽公玄驚以相眎曰是盖工於古文嚴
而有法晚與平章余公闕吏部侍郎危公素南臺監察
御史程君文最相知而公之文名大振於朝野間矣先
生雅好登臨酷嗜山川泉石佳致搜竒選勝極峻窮幽
南遊淛左右北上燕薊跨齊魯之墟瞻岱宗鳬嶧碣石
居庸之秀如石門金華西山南山佳處嘗一再往焉登
天目山宿獅子寺盤桓玉立亭上睹雲海之竒觀郡南
覆船山邃深險異為吾郡之甲先生甚愛之每夏携書
避暑山中門人洪斌為搆招隠草堂于眡雲石下嘗偕
程君文湖南僉憲鄭君潜前進士胡君南華同遊賦詩
以詠歌之尤能察山水之情性而默識其理雖未讀郭
氏葬書而議論玄妙與臨川吴先生所著如合符契嘗
喜休寧廟嶺溪山環拱扶輿清淑之氣凝粹扵是屬弟
璉曰吾沒則葬於是焉因講道師山學者尊之曰師山
先生搢紳稱謂率以字行所著詩文若干卷自題曰餘
力藳蔵于家嘗論先生平生梗概大抵學有本原而忠
義大節處之有素觀其撰漢高帝索羹論章孝女雙廟
碑及獻書乞立故宋文丞相祠以旌節義則先生涵養
志趣已皦然于胸中矣故能辭翰林之聘而不受拘囚
之辱勁氣耿耿充塞兩間易扵困之象曰君子以致命
遂志身可危而志不可奪也繄先生之謂乎克寬蚤歲
與先生相知最深比年往来師山劇談要道不翅異姓
兄弟世故搶攘遽成契闊謹以所聞扵先生門人弟子
者摭其大槩如此庶備朝廷太史氏之採擇云戊戌歲
八月望日祁門汪克寬謹状
程禮部(文)傳汪師泰
程禮部文字以文婺源人自幼事父母以孝聞家貧勤
苦自勵比壮束書遊學四閱寒暑研窮六經博考諸子
百氏學業日進遂挟策入京師一時王公貴人如平章庫
庫公翰林虞公歐公揭公皆相推許然安分恬退不務
進取受知虞揭尤深會修經世大典虞揭為總裁而文
隸揭館書成朝廷以例授各路儒學教授以無闕借注
黃竹嶺廵檢任滿調懷孟教授丁内艱廬于墓側服闋
辛巳科舉復興浙省以掌卷官召比還丁外艱復廬墓
側終喪未嘗御酒肉服闋再為臨清漕運萬戶教授考
滿御史臺翰林院交舉任編修官云家學得程朱之旨
文章有史漢之風再授助教拜監察御史彈劾不避權
貴與待制余公闕為忘年友丞相賀公欲不次用之以
年老乞身于朝授禮部員外郎奉命賫賜江浙省丞相
達公時浙東所属郡邑半歸方氏浙省属張氏徽饒衢
信江西咸非國家土宇遂寓居紹興錢清僧舍一日張
氏遣使致禮堅臥不顧既而兵四集乃之杭主貢憲使
師泰所遂臥疾張氏之為平章者就謁擁衾面内臥不
回視復遷寓西山僧舍疾遂篤謂師泰曰吾以死累子
終年七十一師泰主喪事殯扵西山之麓有蚊雷小稿
師意集黟南生集刊之西湖書院云
元鉛山州判程先生(養全)行實吳維新
先生諱養全字子正其先新安人自唐司徒公平巢寇
捍鄕里生子勛以金紫光禄大夫行饒州司馬兼知銀
山鎮銀山即今德興縣也因家鳳凰村勛子彦光銀青
光禄大夫檢校禮部尚書兼御史大夫上柱國彦光子
克璋入南唐遷里之要城再遷南溪克璋子繼侃三世
襲領鎮事歷五世至庸始卜龍門之下而居焉庸生敷
敷生繹宋承節郎江東帥幹生子潛潛生克已從仕郎
真州六合尉嘉熙中北人犯境與沒王事贈朝奉郎即
先生高祖也克己二子長達可承直郎兩淛運幹痛父
沒撰帝王統論歷叙宋季之失又編刻河南家譜次附
鳳與父同沒贈淮西節幹是為先生曾祖達可憫其弟
附鳳無傳以子天球為之後是為先生之祖天球早世
而其弟天則次子贊翁繼之是為先生之父母婺源吳
氏先生自幼知折節讀書中至正辛巳舉登壬午丙科
賜同進士及第授將仕郎寧國錄事先生剛正廉明一
日抗言忤僉憲命為鷙鳥賦授筆立成僉憲怒釋握手
如平生懽屢委讞獄多所平反秩滿需次于家時中書
參政韓公鏞出守饒援晏元獻禮范文正主南京學故
事羅致郡庠典教日與郡教范堯臣同年董宗文陸元
慶李晉齊郡士楊本六人講論郡庠舊有范文正手植
松日遊其下好事者繪為圖號曰松庭六客韓公嘉其
樂育有成以白粥扁其齋叙其事為詩以贈先生因號
白粥道人既而轉從仕郎龍游丞政聲益著以摶擊豪
右忤郡官委以遠役曠其職僉憲余公廷心按部責郡
官直其事焉庚寅考試淛闈壬辰紅巾倡亂協輔中書
左丞羅羅及參政蘇公伯修克復有功授鉛山州判出
鎮汭口胡坊號令明賞罰信立營柵以防禦設團甲以
保障人樂為用寇兵蟻附而登先生出義兵力戰俘獲
凡萬計民賴以安為勒碑張嵓之右以紀其實居歲餘
寇復益兵犯境先生親帥衆禦之而為總兵者所拘轄
志不克行遂罹鋒鏑臨沒力疾大書曰國事不敢言家
事不必言又曰脚踏實地心契蒼穹死而有知當廟食
乎汭川之東時至正甲午五月五日也得年五十有六
夫人王氏故宋黃岡知縣壑之孫女是冬歸柩自鉛山
乙未葬里之葉家山以夫人祔焉子男二人長海宗工
舉業卒年十七次岱宗女一人適樂平徐氏孫男三人
長祖德繼海宗次祖祐幼祖澤曾孫男四人女一人噫
先生早有志當世雖進由科第而未嘗以功名富貴為
心故其事上不謟臨下以公涖政專持風裁其於文平
淡古雅而不務險怪於詩雄渾豪縱而不尚穠冶有白
粥藁蔵于家初先生自知國祚難復預為文自祭曰幼
學壮行剛直自任非腐儒也寧國龍游粗著廉幹非汙
吏也出身科第官至七品非賤夫也年逾五十為國而
死非正命猶正命也嗚呼先生剛大之氣見乎志體用
之學措乎事遇文治則廉幹有能足以長民遇武事則
忠義勇决足以禦寇土人思其功業廟食于汭水之上
水旱疾疫無不禱焉是雖元祚既終天命有歸而先生
之勤勞王事暴白其心可為後之事君報國者勸矣維
新忝内弟獲從先生遊故知先生為詳懼其久而冺也
因状其本末于右使得乞銘于當代立言之君子以慰
先生之靈于地下云旹洪武二十四年辛未冬十二月
望日學正維新書于監學崇志堂
新安文獻志卷六十六
