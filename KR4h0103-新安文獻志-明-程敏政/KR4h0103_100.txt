新安文獻志卷九十四上明程敏政撰
行實(文苑)
唐吳御史(少微)傳羅願
吳御史少微新安人第進士長安中累官晉陽尉與武
功富嘉謨同官友善先是天下文章以徐庾為宗氣調
益弱獨少微嘉謨屬詞本經學雄邁高雅時人慕之文
體一變稱為吳富體少微撰崇福寺鐘銘嘉謨作雙龍
泉及千燭谷頌尤為作者推重并州長史張仁亶待以
殊禮坐必同榻時魏郡谷倚為太原主簿亦以文詞著
名時號北京三傑中興初吏部侍郎韋嗣立薦少微嘉
謨同時為左右臺監察御史少微卧病聞嘉謨死慟哭
賦詩尋亦卒有文集各五卷谷倚後客死文章遺失少
微子鞏開元中為中書舍人(新舊唐書皆稱少微新安人祥符圖經亦載於歙惟)
(唐御史臺記稱渤海志其望也)
王校正(希羽)傳(孫明)羅願
王校正希羽歙縣人詞藝優博天復元年登第時年七
十餘先是昭宗新平内難聞放新進士詔知貢杜德祥
有孤貧屈人宜以名聞特敕授官故德祥以希羽曹松
劉象柯崇鄭希顔應詔各授校正其制云念爾登科之
際當予反正之年宜降異恩各膺寵命松舒州人學賈
司倉為詩此外無他長時號松啓事為送羊脚狀年亦
逾七十象京兆人崇希顔閩人皆以詩卷及第年六十
餘號五老牓(希羽孫明宋建隆初為郢陵令以廉律身百姓㳂五代故例行賕賂皆不受曰但為)
(我買薪芻積某處久之如山因築堤備水患太祖聞之擢知廣州歸日僅以衣囊自随鄉人號其里曰榮歸)
宋舒館直(雅)傳宋綬
舒館直雅字子正歙縣人南唐時以貢入金陵吏部侍
郎韓熙載好接誘後進雅以文贄一見為忘年交在門
者凡數十人推雅為首會熙載知貢雅以狀元登第内
外無異辭歸朝歷將作監丞太宗於禁中造閣取四庫
書數萬卷藏之時秘書監李至薦雅及杜鎬等入充校
理自太平興國中編纂文苑英華淳化中校史記前後
漢書至道中修續通典校定周禮公羊穀梁傳疏及别
纂孝經論語正義咸平中校七經疏義雅必預焉雅好
學善屬文與起居舍人丹陽吳敬齊名累遷職方員外
郎咸平末求出得知舒州仍賜金紫守職勤恪而恬於
榮宦樂其風土有終焉之志舒潛山靈仙觀有勝跡秩
滿即請掌觀事東封就加主客郎中改直昭文館轉刑
部在觀累年優游山水吟詠自樂時人美之卒年七十
餘弟雄端拱二年進士官至尚書郎
呂侍郎(文仲)傳宋綬
呂侍郎文仲字子臧歙州新安人父裕南唐歙州錄事
文仲在江左舉進士調補臨川尉再遷大理評事掌宗
室書奏入朝授太常寺太祝累遷少府監丞預修太平
御覽廣記文苑英華轉著作佐郎太宗聽政之暇日閱
經史患顧問闕人太平興國八年始以文仲為侍讀尋
又為翰林侍讀賜緋魚寓直御書院立本官班多以日
晚召見出經史令讀或就訪外事時侍書王著書學葛
湍亦直禁中文仲以書史著以筆法湍以字學深承顧
接副王著使高麗復命改左正言巡撫福建未幾賜金
紫加左諫議大夫淳化中與陳堯叟並為關西巡撫使
時内品方保言專幹榷酤威制郡縣民疲吏擾變易舊
法訟其掊克者甚衆文仲等具奏其實太宗怒甚亟召
保言將覈之反為保言所訟下御史驗問文仲所坐皆
細事而素巽懦且恥與保言辨對因自誣伏遂罷職既
而太宗知其由復令直秘閣踰月再為侍讀至道初上
嘗草經史故事三十紙召文仲讀畢因刻石令内侍齎
數百本藏江東名山福地及分賜高逸不仕敦樸有行
為州里所稱者遷起居舍人兵部員外郎同判吏部銓
知銀臺通進封駁司審官院真宗咸平二年拜翰林侍
讀學士邢昺為侍講學士先是侍讀名秩未崇及置此
職班秩次翰林學士禄賜如之設直廬於秘閣侍講更
直侍讀長上日給尚食珍膳夜則迭宿日具當直官名
於内東門進入召對訪問或至中夕中謝日賜與如翰
林學士受詔集太宗歌詩為三十卷詔書加奬又知審
刑院六年授御史中丞景德中鞫曹州姦民趙諫獄諫
多與士大夫交遊内出姓名七十餘人令悉窮治文仲
請對言逮捕者衆或在外郡苟悉索之慮動人聽上曰
卿執憲當嫉惡如讐豈公行黨比邪文仲頓首曰中司
之職非徒䋲紏愆違亦當顧國家大體今縱七十餘人
悉得姦狀以陛下之慈仁必不盡戮不過廢棄爾但籍
其名更察其為人置於冗散或舉選對敡之日擯斥之
未為晚也上從其言三年遷工部侍郎復為翰林侍讀
學士文仲久居禁近周密兢慎一日早朝暴得風疾請
告踰百日詔續其奉明年改刑部侍郎充集賢院學士
未幾卒文仲富詞學器韻淹雅其使高麗也善於應對
清潔無所求遠人悦之每使至必詢其出處時呂端呂
祐之亦嘗為使三人皆寬厚文雅國主王治嘗對使者
劉式語及中國用人必應以族望如唐之崔盧李鄭者
式言惟賢是用不拘族姓治曰何姓呂者多君子也後
朝廷錄其子士永為奉禮郎姪孫從政同學究出身兄
孫溱
張密學(秉)傳宋綬
張密學秉字孟節歙州新安人父諤字昌言南唐秘書
丞通判鄂州宋師南伐與州將許昌裔叶議歸欵太祖
召見勞賜良厚授右贊善大夫蜀平選知閬州太平興
國中即除西川轉運副使先是士人罕習舟楫取峽江
中競渡者給漕運役覆溺常十四五諤建議置威櫂軍
分隸管勾自是無覆舟之患歷官荆湖江浙等道制置
茶鹽副使卒累贈太子太傅秉舉進士儀狀豐麗屬詞
敏速善書翰太宗喜之擢置甲科第二解褐將作監丞
通判宣州遷監察御史深為趙普所器以弟之子妻之
會有薦其才者得知鄭州召還直昭文館遷右司諫會
以趙昌言為制置茶鹽使秉與薛映副之入為右計司
河南西道判官俄換鹽鐵判官度支員外郎知制誥判
吏部銓知審官院唐朝故事南省首曹罕兼掌誥多退
為行内諸曹郎至是用此制其後進改多優遷首曹矣
遷吏郎郎中依前知制誥真宗嗣位進秩兵部郎中判
昭文館時草叙用官制有頃因微累謫於遐荒之語上
覽之曰若是則先朝失刑矣遂除秉左諫議大夫連知
潁襄二州徙鳳翔府訴以母老貧寠詔給装錢未行改
江陵丁母憂起復知河南府景德初徙河陽換澶州車
駕將幸河上又徙知滑州道出韋城秉迎謁境上俾預
從官侍食遣與齊州馬應昌濮州張晟往來河上部丁
夫鑿凌以防契丹南渡召歸闕復判吏部銓拜工部侍
郎同知審官院通進銀臺司紏察在京刑獄東封詔與
知制誥王曾訪問所過耆老送閣門引見并具州縣繫
囚所犯聞奏復與周起同試東封路服勤詞學經明行
修舉人出知永興軍府會祀汾隂為東京留守判官時
向敏中以尚書為留守秉出入與之聯騎少所撝抑時
議過之轉禮部侍郎加樞密直學士復知并州將行上
作五言詩餞之徙相州九年復紏察在京刑獄卒年五
十六錄其二子遹逖並為大理評事
洪比部(湛)傳王珪
洪比部湛字惟清昇州上元人(羅鄂州志云新安自國初貢士之數蓋少至嘉)
(祐祫享詔增歙饒州共四人故遊學在外者即貫其籍以試如休寧洪湛以江寧歙呂溱以揚州之類是也)
曾祖勲南唐崇文館直學士祖壽桐城令父慶元獻書
李煜授奉禮部補新喻令歸宋至冤句令湛幼好學五
歲能為詩未冠錄所著十卷為齠年集舉進士有聲雍
熙二年廷試見黜真宗既賜進士梁灝以下百七十九
人第翌日詔殿前不合格及南省不奏名進士内文采
可取者令再試帝復御崇政殿内出庭燎賦淡交如水
詩得湛以下七十六人並賜及第以姓名附本等湛以
文采遒麗特升第三人解褐歸德軍節度推官召還授
右拾遺直史館端拱初通判壽許二州歸與左正言尹
黃裳馮拯右正言王世則宋沆伏閤請立許王元僖為
儲貳太宗怒時沆坐呂蒙正親黨已出為宜州團練副
使上因語近臣曰儲副邦國之本朕豈不知但近世澆
薄若立太子即東宫僚屬皆須稱臣官職聯次與上臺
無異人情深所不安此事朕自有時爾湛坐削職出知
容州黃裳知邕州極知端州沆知靖州世則知蒙州容
之戍卒謀竊發者湛偵知亟斬之再遷比部員外郎知
柳舒二州咸平二年召還命試舍人院復直史館是秋
命與閤門祗候韓紹輝使荆湖按視民事條奏利病甚
衆還判三司都磨勘知制誥又與王欽若同知貢舉未
幾同修起居注時議城綏州邊臣互言利害遣湛與閤
門祗候程順竒同往按視湛言城之利有七而害有二
遂召營葺終以勞人罷之湛美風儀俊辨有材幹凡五
使西北議邊要真宗有意擢任顧遇甚厚曲宴苑中賦
賞花詩不移晷以獻被褒賞初任懿以銀二百五十兩
賂王欽若登第後被告上方顧欽若厚懿更云湛湛使
陜西還而獄已具坐流儋州官收湛贓家無所有湛素
與梁灝善假灝白金器以輸官六年會赦移惠州至化
州卒年四十一湛時一子偕行甚幼州以聞特召賜錢
二萬官為護喪還揚州因召命官配流嶺外而没者悉
給緡錢聽其歸葬如親屬幼穉者所在遣牙校部送之
湛有集十五卷子鼎大中祥符四年進士至度支員外
郎直史館鹽鐵判官從子中孚(我洪氏之先曰經綸者德宗朝為河北黜陟使)
(議罷方鎮兵左遷宣歙觀察使始自下邳來居新安觀察十一世孫中孚宋龍圖閣待制以諫伐遼忤譚稹落)
(職卒贈少師今學士程公為作譜序云唐之亡成於方鎮宋之分裂始於伐遼而觀察少師兩公獨於其時慨)
(然以天下為念不恤強臣巨閹之害己而言之君父雖其言不行而謀國之忠萬世一日也寬每誦其言而壮)
(之近又得覩先比部傳云真宗初與王欽若同知貢舉欽若受賂事敗移之於比部時方奉使陜西未歸而獄)
(具坐謫以死蓋隂中於欽若之謀也嗚呼直道之難容正人之難立如此然名垂史册德流子孫數百年來積)
(久彌盛視彼強臣巨閹與夫讒邪之徒得計一時者人方唾惡不暇豈非人定勝天之不可誣者哉寬因書於)
(傳末告我後人當以道事君以正律己而不以利害為趨舍庶可以奉忠賢之後為無愧云觀察三十一世孫)
(寬謹識)
聶内翰(冠卿)傳王珪
聶内翰冠卿字長孺歙縣人(冠卿傳云師道葬歙州遂為州人按問政先生傳師)
(道家世在歙但没於揚州自揚州歸葬耳)七世祖師道楊行密版奏號問政
先生鴻臚卿父致堯登咸平三年第贈禮部尚書冠卿
登第為連州軍事推官秩滿以文謁翰林學士楊億大
器賞之於是大臣交薦召試學士院校勘館閣書籍遷
大理寺丞為集賢校理通判蘄州再遷太常博士言天
下旬奏獄雖笞杖並覆而徒流不繫獄者乃不以聞非
所以矜慎刑罰之意請自今罷覆杖笞罪自徒以上雖
不繫獄亦奏覆從之判登聞鼓院歷開封府判官三司鹽
鐵度支判官同修起居注累遷尚書工部郎中景祐中
李照改定大樂引冠卿為檢討雅樂制度故實官别詔
與馮元宋祁修撰樂書為景祐廣樂記又以警嚴一奏
曲不應再用乃製奉禋歌以備三疊詔冠卿及照造詞
以配聲下本局歌之是年郊祀遂用焉冠卿特遷刑部
郎中直集賢院以兵部郎中知制誥判太常禮院紏察
刑獄奉使契丹其主謂曰君家先世奉道子孫固有昌
者嘗觀所著蘄春集詞極清麗因自擊毬縱飲命冠卿
賦詩禮遇甚厚還同知通進銀臺司審刑院康定二年
入翰林為學士毋憂起復判昭文館未幾兼侍讀學士
冠卿每進讀左氏春秋必引尊王黜霸之義以諷一日
墜笏上前帝憫冠卿喪毁羸瘠既退賜禁中湯劑未幾
告歸葬親至揚州卒詔以其弟太常博士世卿通判宣
州宋卿為秘書郎初世卿監延豐倉掘地得古甎有隸
書字半浸滅其可辨者云公先世餌霞棲雲高尚不仕
累石於江濱又云昭王大丞相聶又云水龍夜號夕雞
駭飛其年九月十二日卒年五十有五冠卿始見而惡
之至是校所卒歲月及其享年無少異者冠卿嗜學好
古手未嘗釋卷尤工詩有蘄春集十卷河東集三十卷
子友仲平仲儀仲文仲公仲慶歷二年友仲以正字升
親民任使平仲文仲並以太廟室長升正字儀仲熙寕
中虞部員外郎通判衛州四年十二月判大名府韓琦
言王拱城危急儀仲抱疾馳赴總徒條築因此病亡特
賜絹百匹文仲子循矩登元豐中第世卿天聖中進士
皇祐中職方員外郎知萊州信陽軍終太常少卿子武
仲南仲微仲恭仲武仲登皇祐第
呂密學(溱)傳洪邁
呂密學溱字濟叔掦州人(按溱世居歙貫掦州入試說見洪比部傳)景祐五
年進士第一授將作監丞通判亳州康定中獻其所業
召試學士院賦及詩三入上等除著作郎直集賢院同
修起居注坐預進奏院宴飲出知蘄楚舒三州復修起
居注儂智高寇嶺南詔奏邸毋得輙報溱言一方有警
使諸道聞之共得為備今欲人不知此何意也進知制
誥又出知杭州入為翰林學士疏論宰相陳執中姦邪
仁宗還其疏溱曰以口舌論人是隂中大臣也願出以
示執中使得自辨未幾執中去溱亦以侍讀學士知徐
州賜宴資善堂遣使諭曰此特為卿設宜盡醉也詔自
今由經筵出者視為例時蔡襄韓絳皆相繼出守而歐
陽修賈黯亦求郡知制誥劉敞疏論邪正進退之分正
臣常難進而易退邪臣反是呂溱蔡襄歐陽修賈黯韓
絳皆有真質無流心議論不阿有益當世誠不宜許其
外補使四方有以窺朝廷啓姦幸之心而殿中侍御史
趙抃亦上言近日正人賢士紛紛引去憂國之士為之
寒心上悟頗留脩等溱徙成德軍時方開六塔河宰相
主其議會地震溱請罷之以答天戒還判流内銓知和
州坐言者分司南京知池州江寧府復集賢院學士加
龍圖閣直學士知開封府時為京尹者比不稱秩溱精
識過人辨訟立斷豪惡斂跡嘗以職事對神宗察其有
疾色勉以近醫藥已而果病改樞密直學士提舉醴泉
觀遂卒年五十五贈禮部侍郎帝悼念之召中書曰溱
立朝最孤知事君之節絶跡權貴故中廢十餘年人無
言者方擢領要劇而奄忽淪亡家貧子幼遭此大禍必
至狼狽宜優給賻禮官庀其葬以厲臣節敕其婦兄護
喪歸溱開敏善議論一時名輩皆推許之(歐陽文忠公舉自代知制)
(誥狀臣伏見著作郎直集賢院知蘇州呂溱首登詞科素有文學不屑碌碌以希例進請補外郡躬勤政事今)
(蘇州治狀為兩浙第一臣嘗與溱同在館閣聞其議論服其度量材美甚衆非臣所如擢以代臣庶允公議謹)
(具状奏舉以聞)
宋顯謨閣學士左太中大夫新安郡開國侯食
邑一千五百戶食實封一百戶贈端明殿學士
汪公(藻)墓誌銘孫覿
建炎紹興間劉豫據中原羣惡嘯亡命相聚為寇於是
環四海為盜區矣天子慨然仗一劒出入兵間禁暴除
殘拯溺弔凶於戎馬喋血之餘以建中興之烈當是時
顯謨閣學士左太中大夫新安汪公為中書舍人翰林
學士一時詔令往往多出公手凡上所以指授諸將感
厲戰士訓飭在位哀閔元元之意具載誥命之文開示
赤心明白洞達不出戶窺牖而天威咫尺坐照萬里學
士大夫傳誦以比陸宣公居無幾何權臣樹黨除不附
已公亦抵罪斥居永州積十二年更四赦不得還間遇
勝日幅巾葛屨登西山循鈷鉧潭入愚溪並湘流沉文
以弔古人而自肆於山水年益高文益竒詩益工華妙
精深與柳儀曹相望於數百載後文章格力與之相上
下何其盛也公既没諸孤護歸葬且致公治命屬予銘
予與公游四十年知公為審乃序而誌之系以銘公諱藻
字彦章姓汪氏饒州德興縣人曾祖震太常丞贈光禄
卿祖宗顔尚書都官員外郎贈少傅妣越國夫人陳國
夫人皆陳氏公自童幼已卓越有大志學舉子業既成
得春秋左傳西漢書讀而好之銳意欲與之並年甫冠
徒步游太學有司第其文屢出諸生上中崇寧二年進
士乙科瓊林賜宴酒半上方賜冰狀元霍公端友屬公
表謝授紙筆立就如素習之一坐驚嘆調婺州觀察推
官就除宣州州學教授丁少傅公憂憂除授從事郎荆
南府掌書記不赴改江南西路提舉學事司幹當公事
代遷至京師會徽宗親製君臣慶會閣詩羣臣和進喜
事者集錄為一大卷公適見之擬和一章屬詞用韻句
法清新出衆作之右即日傳布諸公喜而稱之除九域
圖志所編修官改宣教郎遭陳國夫人之喪免喪除秘
書省校書郎遷著作佐郎符寶郎是歲政和四年也故
相王黼頃與公為太學同舍不相中比當國黜公通判
宣州州將俗吏公益不樂上書請宫祠得提點江州太
平觀寓家晉陵凡八年終黼之世不用累轉朝奉郎公
博學彊記自六經百家太史之籍先儒箋疏傳注之書
兵家族譜方言地志星經歷法佛老之衆說與夫萬里
海外蠻夷異域荒怪之序錄靡不記覽山隂賀鑄方回
知名士也亦寓晉陵聚書萬餘卷公日從之遊多得所
未見者凡伏臘衣食所須盡以供筆札而錄藏之其辭
章明於道德達於世務指事析理引物託喻馳騁古今
貫穿經傳該備衆體蓋數十萬言自成一家公在江西
徐俯師川洪炎洪芻有能詩聲自負無所屈一日俯見
公詩於僧壁嚄唶曰此我輩人也率二洪詣舍上謁既
去公曰騷人墨客撚鬚琢句以自鳴其不平爾烏足尚
也至是數年卒以大手筆稱天下金華勸講石室紬
書典册施之朝廷樂歌薦之郊廟鴻文碩學暴耀一世
人知其名家有其書而詩律高妙興寄深遠亦非近世
詩人之所能及淵聖登極召為尚書屯田員外郎旋改
禮部進太常少卿起居舍人今上踐祚轉朝請郎召
為中書舍人賜三品服大駕狩維揚詔中書後省試潭
州進士何烈烈對稱臣臺疏論列非所宜言罷公為集
英殿修撰提舉江州太平觀明年復召為中書舍人擢
給事中兵部侍郎兼侍講直學士院公草高麗答詔上
顧輔臣稱公得代言之體久之高麗人謝表至上復稱
公真拜翰林學士以所御白團扇親書紫誥仍兼綰黃
麻似六經十字以賜搢紳榮之累轉朝議大夫公自豋
侍從屬時多故感懷恩遇凡所建請皆當世要務嘗論
諸大將擁重兵高位崇秩子女玉帛已極富貴之欲而
根據盤互浸成外重之勢陳所以待諸將者三事後十
年卒如公策又言宣和諸臣交通貴倖一時誤恩官有
至銀青光禄大夫者臺諫極論方就鐫禠詔墨未乾而
建炎恩宥又當甄復盍依祖宗法至中大夫而止論繳
數人國論以為允又言太上皇元符以來至上建炎之
元並無日歴可謂闕典古者有國必有史史必有官漢法
太史公位在丞相上天下計書先上太史公副上丞相
自唐至本朝亦以宰相監總國之重事願留聖心上欣
納翌日輔臣請擇所付上曰無以易藻矣尋除龍圖閣
直學士知湖州領日歴如故蒐攬闕文參稽衆論遠至
閩蜀數千里外近在寓公寄客之家或具公移或通私
書旁搜博采遠近畢至分設科條以類詮次纔十二三
移知撫州歲餘罷為提舉江州太平觀會翰林侍讀學
士范冲疏言日歴者國之大典比詔汪某纂集更涉歲
月稍見功緒書未成而中止積久散逸後人益難措手
矣今方就閒可降詔令依舊纂集俾三朝文物著在方
册非小補也於是有旨復命公許辟官屬二員賜史館
修撰餐錢辭不受書成凡八百册上之上遣使賜茶藥
進官二等加中大夫除顯謨閣學士知徽州公前後典
六州先惠愛重名教有古循吏之跡唐顔魯公嘗為湖
州刺史公建言昔章聖皇帝幸亳次睢陽親屈帝尊臨
見雙廟旌巡遠異代之忠以風厲天下顔真卿叱叛臣
李希烈而死廟食吳興距行殿不能百里宜蒙褒典以
增忠臣義士之氣詔從之賜號忠烈詔下公大治祠屋
書榜揭之郡有籍錄朱勔窗戶數十種丹漆之光可鑑
寮吏請為州治樓觀之飾公曰吾葺魯公祠可用也輪
奐一新州人大悦徽州學舍敝小方議改築公嘗為文
記鎮江府學之成州將程邁以白金致餽謝公報曰比
葺郡學費無所從出而餉金適至已付諸生令拜賜矣
又斥公帑之贏續之落成為一方壯觀轉左太中大夫
十二年知泉州殿前司大校蒐選禁軍之伉健者移州
具資糧遣送公曰州並海宿兵數百所以備非常留不
遣馳奏驛聞大校怒以語侵公免符下乃移知宣州閱
月改鎮江府鎮江自經建炎之亂歲輸上供米率不如
數轉運使按視計倉粟之在官者尚負數萬盡扄鑰而
去軍食不繼官吏憂窘不知所出而公適至命破鐍給
之貽書使者曰官軍張頥待哺米在廩中而不予之食
羣黥饑餓無聊雖錮南山猶有隙也輙以便宜開發老
守重得罪不敢辭會言者讒公而罷論奏不已落職永
州居住更七八年感風痺乞致仕不許竟卒於永州寓
舍實二十四年六月癸未也享年七十六積官左太中
大夫爵新安郡開國侯食邑一千五百戶實封一百戶
没後二年詔復顯謨閣學士官其二子又二年徽宗實
錄成書宰輔奏言用公所著為多詔贈端明殿學士公
性樂易不事藩飾以峙聲名至居官任職則矯矯然不
輕為然諾者也不喜殖財利榮貴三十年無屋廬以居
有田陽羡亦不足以卒歲而嗜書學古老且病猶不去
手大璫梁師成用事小人朋附目為隱相武人吳可者
師成許以能詩至出入卧内公罷符寶可過公致師成
意曰聞名久矣幸不鄙過我禁從可拱而俟也公謝不
往客曰吾曹望隱相之門如在天上召而不往何故公
曰若我使與可輩為伍邪守湖日朝廷和糴米六萬斛
公視六縣民力所堪鐫三之一而上書自劾詔勿問居
歲餘戶部被旨降本錢復糴數萬斛歲適大稔物估相
當如數而辦例進一官公曰吾嘗以減糴待罪幸蒙恩
貸今豈可復受賞邪三辭卒不拜海舶次泉闍婆國主
附送龍腦數百兩為公壽公卻之或曰異國之王因舶
商致方物修故事不可郤也公飭送公帑一銖不取公
於辭受類如此亦以故多齟齬於世始公在太學與王
黼有纖芥後黼入相嫌恨不除竟坐廢斥而言者指公
為黼黨黜居永州累赦不宥卒厄於窮裔以死雖然朝
愠暮喜乍賢乍佞初若一閧然曾未轉盻如潦水之歸
壑而高文大册垂世傳後與古作者並列於圖書之府
聖主親攬追錄故侯復還舊物得喪相除孰與公多公
之文有浮溪集六十卷行於世裔夷謀夏錄二卷青唐
錄三卷古今雅俗字四十四篇公尤工大小篆得李斯
陽冰用筆意元配淑人趙氏今配淑人莊氏亦前卒葬
於常州宜興縣蔡後塢二十五年十二月乙酉諸孤奉
公之喪合葬於二淑人之墓子七人男曰恬右從事郎
曰悟右宣教郎新婺州金華縣丞主管學事曰恪右承
事郎曰憺曰懔曰憘並右承務郎曰愇未仕女適右迪
功郎莊珪孫男女十三人男曰文舉巖舉臯舉賢舉女
適左奉議郎嚴康朝進士孫廷實莊霆莊霈餘尚幼新
安汪氏之徙鄱陽蓋已久矣自曾祖至公四世皆以儒
學中進士第而公以文章大顯於時德興田園悉推與
其兄以郊祀之恩任兄之子悦命未下而公貶元豐已
未少傳公為泉之晉江丞而公生後六十年公刺泉入
境恍然悲喜太息曰城郭是矣昔陳秀公生於鎮江後
建鎮江節築大第居焉實秀公始生之處山川之靈鍾
為人英古今所傳不可誣也銘曰
赫赫我宋崇雅右文藩飭萬物如歲之春治具炳然監
於二代儒先酋酋光明碩大偉歟汪公德配先民學窺
聖域文嫓皇墳芸省儲書螭坳珥筆論經石渠坐五十
席代言西掖視草北扉渙發大號雷動風馳持槖剖符
出使入侍今之名臣古之循吏風流儒雅慈惠之師六
州之氓途詠而思誰私黨讎乃讒乃逐投畀荒裔一斥
不復斗野之南光氣燭天埋藏不没至寶在焉擾擾萬
生趨死一軌百鍊之英有化無死巍巍昂昂命世之儒流傳
海内公有遺書銘公於石石磨可磷公名不磨為萬世準
宋左中奉大夫徽猷閣待制新安縣開國伯食
邑九百戶致仕贈左通奉大夫程公(俱)行狀
程瑀
曾祖伯照故贈光禄卿祖母扶風郡太君魯
氏彭城郡太君錢氏
祖迪故任尚書都官郎中致仕祖母仁和
縣君江氏仙居縣君慎氏
父天民故瀛州防禦推官信州貴溪縣丞
贈左宣奉大夫母太碩人鄧氏
公諱俱字致道衢州開化人程氏實高陽之裔周成王
時伯符封國於程休父為宣王司馬後因以國為姓春
秋時嬰以立趙孤顯六國時邈為秦獄吏易大小篆為
隸書漢有不識魏有昱號名將晉元帝即位命元譚為
新安太守百姓悦之代還遮道請留不得去詔從其請
比卒賜其子孫田宅於新安之歙縣遂居黃墩遷開化
北原者公十世祖也公之曾祖光禄君樂愷平易重然
諾喜施與鄉里稱為長者祖父都官君始以儒奮擢進
士第治劇邑有德於民唐質肅公介為江東轉運副使
日特加賞遇以為不任威刑而人不犯雖古循吏無以
加也父宣奉君為兒時日誦數千言成童作文握筆立
就未冠舉進士試南宫為第一廷試中甲科益博觀典
籍研繹奥義常進所撰詩書論得相州饒州州學教授
遷瀛州防禦推官貴溪縣丞攝令事闔邑欣頼召試太
學博士而卒公時方年九歲哭泣哀毁見者咨嘆終喪
從母氏寓外家母性嚴公左右承意得其歡心外祖尚
書鄧公左丞潤甫深竒之後其家人緣左丞意奏補公
假承務郎紹聖四年授蘇州吳江縣主簿時徽宗即位
肆赦放免秋苗本縣復行催理吏持文書通簽公即申
縣請准赦蠲放而轉運司牒准省符講求遺利公申狀
謂財用之在天下譬之衆川之水瀦之萬頃之陂決漏
既多乾涸可待乃欲﨑嶇回遠引綫脉之流以益之不
如塞其陂之決漏而已今諸路之賦入則衆川是也萬
頃之陂則總計是也決漏如江河則無藝之費是也﨑
嶇回遠引綫脉之流以益之則講求遺利是也凡無藝
之費一切罷之則息民裕國之政具在守而勿失可以
有餘見者驚嘆亦或指以為狂任滿辟差舒州太湖茶
場以上書論時政罷歸時執政者方力持紹述之說以
售其私凡持正論者斥以為邪雖被擯廢人更以為榮
焉大觀初監常州市易務八寶恩遷通仕郎政和元年
改宣德郎差知泗州臨淮縣事三年召赴審察以前上
書報罷尋主管兖州岱嶽觀七年差通判延安府以侍
親非便辭改通判鎮江府俄除編修國朝會要所檢閱
文字八年兼道史檢討宣和二年轉承議郎賜五品服
明年除將作監丞時論謂公以儒術世其家今藝學績
文士鮮出其右近臣亦推公長於譔著於是以聞徽宗
即遷秘書省著作佐郎賜上舍出身三年除禮部員外
郎駕幸秘書省特旨召觀書閣下因賜御筆書畫遷朝
奉郎五年丁母憂七年復除禮部員外郎以病告老不
俟報而歸坐謫歲餘今上登極轉朝請郎建炎三年復
為著作佐郎再遷禮部員外郎除太常少卿卧家力辭
章四上遂以直秘閣知秀州會車駕臨幸有旨賜對公
奏事訖即啓陳濟大業致中興之說言極剴切有曰陛
下盛德日新政事日舉賞罰施置仰有以當天意俯有
以合人心則趙氏安而社稷固苟惟不然則天之所以
眷佑者將恐替人之所以欣戴者將恐離如是則社稷
危而天下亂其間蓋不容髮上欣然納之及金師南渡
既據臨安遣兵破崇德海鹽公厲兵守禦方力已降省
劄令公遷避復被旨管押錢帛由海道趨行在始出華
亭宣撫使留公有旨趣使津發因航海至永嘉既朝見
以病乞歸鄉聽命時建炎四年三月也冬復召赴行在
紹興改元始置秘書省即以公為秘書少監九月除中
書舍人仍兼侍講二年罷職提舉江州太平觀四年差
知漳州以病辭改提舉台州崇道觀五年復集英殿修
撰先是公得風痺之疾朝廷知公步趨拜跪良難特緣
兵火之後簡册散逸謂公雅精史學持心平實欲使免
朝參坐局充職其意甚厚而公以疾力辭乃差提舉亳
州明道宫累官至朝議大夫三遇明堂郊祀恩封新安
縣開國伯食邑九百戶十四年六月疾稍侵乞致仕轉
左中奉大夫壬辰卒於寢享年六十有七遺表聞贈左
通奉大夫公初娶新昌石氏贈令人再娶同郡江氏封
令人男一人曰行敏右承務郎監潭州南嶽廟女三人
孟以病在室仲嫁右承務郎提點坑治鑄錢司檢踏官
趙伯暘季嫁右迪功郎監潭州南嶽廟江振卿公天資
端方誠直言動不妄思慮精切志趣高遠加以該洽深
邃之學典雅閎奥之文自其幼年未仕人推為有父風
稍任州縣即能遇事引義慷慨論列利害及緣上書坐
譴湮阨連年饑寒轉迫氣益堅剛而自信愈篤學業大
成偉然有公輔之望然不能以辭色假人頗亦寡徒少
侶訿笑随之而與之深交者率名卿才大夫或其丈人
行久之名實益孚其再佐著作三為郎儀曹朝廷蓋欲
用之矣晚登掖垣侍經席凡命令之下竭思畢慮有不
安於心者率明白反覆言之其進講若故事必考古驗
今曲致規鍳未嘗有所觀望畏避大抵務合人情當事
機守祖宗之法度遵先聖之訓誥非持甚高難行之論
以苟邀名取譽也每憂外難未夷寢食不置章奏數上
如所謂國家之患在於論事者不敢盡情當事者不敢
任責言有用否事有成敗理固不齊今言不合則見排
於當時事不諧則追咎於始議故雖有智如陳平不敢
請金以行間勇如相如不敢全璧以抗秦通財如劉晏
不敢言理財以贍軍食祖宗之制謂近年禁庭宫邸與
夫宗室貴戚之家其享富貴之奉極驕奢侈麗之欲皆
自古所無有然其卒也流離狼狽亦自古所無有而懷
利封已之人習熟聞見至今猶以侈大為當然以儉嗇
為削弱此不可以不變又論武臣轉官皆自武功大夫
轉入横行得者既衆則官益以輕使人人皆懷欲得之
心無有紀極在於厲士勸功之時其為弊害為尤大祖
宗之法文臣自將作監主簿至尚書左僕射武臣自三
班奉職至節度使即是以次遷轉之官而武臣自閣門
副使至内客省使為横行不係磨勘遷轉之列既不係
磨勘即非皇城使所得轉入之官其除授皆頒特旨故
元豐肇新官制之時以承務郎至特進為寄禄官以易
監主簿至僕射之名而武臣獨依舊不以寄禄官易之
蓋有深意也政和間改武官稱為郎大夫遂并横行易
之而為轉官之等級此皆當時有司不習典故不思祖
宗之深旨率意改更以開僥倖之門故流弊日深且文
臣之所謂庶官者轉不得過中大夫而武臣乃得過皇
城使此何理也自改使為大夫以來常調之官下至皂
隸為横行者不可勝數其敝極矣夫官職之輕重在朝
廷所以用之而已朝廷愛重官職不妄與人則官職重
若輕以與人得者冗濫則官職輕官職輕則得者不以
為恩未得者常懷觖望他人莫能言也顧任職未幾而
病病卒不可復起此有識之士所以深為天下惜也公
平生著述不可勝紀已抱病猶不輟然憂深慮危時時
芟削焚棄今所存者北山小集四十卷麟臺故事五卷
默說三卷餘無傳焉其孤卜以九月辛酉葬於開化縣
北山之原屬瑀状公行實將求銘於鉅儒碩學以圖不
朽謹考核叙如右紹興十四年九月吉日龍圖閣學士
左中奉大夫提舉江州太平觀鄱陽縣開國子食邑五
百戶賜紫金魚袋程瑀狀
新安文獻志卷九十四上
