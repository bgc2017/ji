新安文獻志卷八十明程敏政撰
行實(才望)
南唐查尚書(文徽)傳陸游
查文徽歙州休寧人幼好學能自刻苦手寫經史數百
卷稍長任氣好俠聞人困乏雖不識必濟之家本富坐
是窮空不悔也或遺以金帛一夕盜入其家盡取去文
徽不言雖隣里莫知者久之盗敗於旁邑移文訊騐人
始知之咸推其量烈祖輔政初入謁烈祖召與語偉其
論宋齊丘亦稱薦之徐知諤鎮浙西以文徽為其判官
或獻玉杯知諤喜酬以錢百萬趣開宴出杯行酒至文
徽偶墮地碎一坐皆驚而文徽自若烈祖受禪入為監
察御史元宗立進諫議大夫中書舍人樞密副使閩王
延羲與其兄延政相攻延政以建州建國稱殷而延羲
為其下所殺推立大將朱文進元宗欲討文進文徽以
為延政首亂當先致討有翰林待詔臧循者與文徽同
里巷少嘗為賈入閩習知其山川險易為陳進兵之策
文徽本好言兵遂請行元宗乃以為江西安撫使令至
境上審觀可否文徽至上饒復命盛言必克詔發洪州
屯兵以邊鎬為將從文徽攻建州建人厭王氏之亂伐
木開道迎我師行次蓋竹遇建州兵至又聞泉漳汀州
皆歸延政恐懼退保建陽時臧循亦為别將屯郡武延
政襲破之元宗遣何敬洙等來援敬洙鎬與建州兵相
持文徽得建之降將孟堅使潛師出其後擊之建州兵
大敗潰去遂傅其城策功遷撫州觀察使又拜建州留
後時李弘義挾吳越兵據福州偽遣諜來告福州亂文
徽率劒州刺史陳誨赴之誨將舟師至福州城下擊敗
其兵執吳越將馬先進等三人文徽以步騎繼至弘義
陽遣卒數百人出迎而設伏西門以待文徽入其城陷
伏中被執送錢塘元宗遣使歸馬先進于吳越而求文
徽吳越王遣還將發為置酒遇毒歸至金陵毒始作元
宗使醫視之醫以珠置口中有頃珠色變黑醫曰疾不
可為然猶十年乃死文徽遂病瘖以工部尚書致仕朱
元降周坐親黨安置宣州卒年七十距遇毒之歲正十
年云謚曰宣子元方元規元素元範元賞元方事後主
為水部員外郎吉王從謙掌書記從謙朝京師太祖命
知制誥盧多遜燕從謙于館多遜奕碁次顧元方曰江
南竟何如元方歛袵曰江南事大朝十餘年極君臣之
禮不知其他多遜推枰愧謝曰勿謂江南無人使還通
判建州盧絳據歙州傳檄至建元方立斬其使及絳平
太祖聞元方所為大悦擢殿中侍御史知泉州卒官元
方子道龍圖閣待制始徙家海陵純厚長者以文行稱
於時道從兄陶及事後主國亡入朝仕至秘書少監知
審刑院與道尤極友愛自金陵破士族流離多貧困失
職惟道兄弟盡力收恤聚食常數十百人得任子恩皆
以與族人以少長為先後無親疎之間異姓亦分俸給
之助其婚姻由是常苦貧而查氏至今為海陵望族許
國籥皆其後也
宋司封員外郎許公(逖)行狀歐陽修
君諱逖字景山世家歙州少仕偽唐為監察御史李氏
國除以族北遷獻其文若干篇得召試為汲縣尉冠氏
主簿凡主簿二歲縣民七百人詣京師願得君為令遷
秘書省校書郎知縣事數上書論北邊事是時趙普為
相四方奏疏不可其意者悉投二甕中甕滿輒出而焚
之未嘗有所許可獨稱君為能曰其言與我多合又二
歲徙江華令未行轉運使樊知古薦其材拜太僕寺丞
磨勘錢帛糧草監永城和糴知海陵監三歲用監最遷
大理寺丞賜緋衣銀魚監泗州排岸司遷贊善大夫監
永興軍㩁貨務遷太常丞知鼎州州雜蠻蜑喜以攻劫
為生少年百餘人私自署為名號常伺夜出掠居人居
人惡之莫敢指君至而嘆曰夫政民之庇也威不先去
其惡則惠亦不能及人君政既行盜皆亡入他境約君
去乃還遷國子博士奉使兩浙江南言茶鹽利害省州
縣之役皆稱旨出知興元府大修山河堰堰水舊溉民
田四萬餘頃世傳漢蕭何所為君行壞堰顧其属曰鄼
侯方佐漢取天下乃暇為此以溉其農古之聖賢有以
利人無不為也今吾豈宜憚一時之勞而廢古人萬世
之利乃率工徒躬治木石石墜傷其左足君益不懈堰
成歲穀大豐得嘉禾十二莖以獻遷尚書主客員外郎
京西轉運使徙荆湖南路荆湖南接溪洞諸蠻歲出為
州縣患君曰鳥獸可馴况蠻亦人乎乃召其首豪諭以
禍福諸蠻皆以君言為可信訖三歲不以蠻事聞朝廷
君罷來朝眞宗面稱其能會有司言荆南久不治真宗
拜君度支員外郎知府事荆南鈐轄北路兵馬於荆湖
為大府故常用重人至君特選以材用員外郎自君而
始明年遷司封員外郎賜金紫徙知揚州州居南方之
會世之仕宦於南與其死而無歸者皆寓其家於揚州
故其子弟雜居民間往往倚權貴恃法得贖出入里巷
為不法至或破其家君捕其甚者笞之曰此非吏法乃
吾代汝父兄教也子弟羞愧自悔稍就學問為善人風
俗大化歲滿在道得疾卒於高郵君少孤事其母兄以
孝謹聞常戒其妻事嫂如姑未嘗敢先其兄食衣雖敝
兄不易衣不敢易初違命侯遣其弟朝京師君之故友
全惟岳當從以其家属託君惟岳果留不返君善撫其
家為嫁其女數人李氏國亡君載其家北歸京師以還
惟岳歴官四十年不問家事好學尤喜孫吳兵法初在
偽唐數上書言事得校書郎遂遷御史王師圍金陵李
氏大將李雄擁兵數萬留上江隂持兩端李氏患之以
謂非君不能召雄君走上江以語動雄雄即聽命已而
李氏以蠟書止雄於溧水君曰此非栅兵之地留之必
敗乃戒雄曰兵來慎無動待吾一夕吾當入白可與公
兵俱入城君去王師挑之雄輙出戰果敗死君至收其
餘卒千人而去君少慷慨卒能自立於時其孝謹聞於
其族其信義著於其友其材能稱於其官是可書以傳
謹狀
魏太尉(羽)傳羅願
魏太尉公羽字垂天婺源人唐鄭公之後(眞宗名臣傳云羽自言鄭)
(公十四世孫按陳無已作魏嘉州銘稱司徒謩之子别居歙之婺源其後四世而至羽然則羽乃鄭公十世孫)
(耳)初仕江南為昭文館校書郎出為雄遠軍判官今太
平州是也王師渡江道出城下羽歸欵轅門太祖聞而
嘉之特拜太子中舍命知興州尋知京兆府屬河間守
將以征賦𣙜酤之入盜為已用遣羽覆實期年得羡餘
以億計因言本州錄事參軍郭震十年未代河間令崔
能前為即墨未滿歲而移遷調之司頗未均一太宗以
其敢言詔加褒轉後為戶部郎中上疏願省三司職官
之半可以責成仍條利病二十事下有司議皆以為便
遷鹽鐵最上案判官立位為三司判官之首上以唐世
尚臺閣目卿監為冗官欲復古優其選擇諸曹正郎有
才望者並補少卿監以羽為秘書少監嘗請薄許王府
僚史之過乞依唐置封駁司命大臣領之事皆見從上
稱其有心計通明吏道眞宗即位歴禮部侍郎卒年五
十八以其長子玠為奉禮郎玠卒羽妻自陳家貧無禄
錄其子校書郎瓘為奉禮郎後贈羽太尉羽強力善處
繁劇在三司出入十八年習知財賦之事
廣西轉運使孫君(抗)墓碑王安石
君少學問勤苦寄食浮屠山中步行借書數百里升樓
誦之而去其階盖數年而具衆經後遂博極天下之書
屬文操筆布紙謂為方思而數百千言已就以天聖五
年同學究出身補滁州來安縣主簿洪州右司理再舉
進士甲科遷大理丞知常州晉陵縣移知潯州潯當是
時人未趣學乃改作廟學召吏民子弟之秀者親為據
案講說誘勸以文藝居未幾旁州士皆來學學者由此
遂多以選通判耀州兵士有訟財而不直者安撫使以
為直君爭之不得乃奏決於大理大理以君所爭為是
而用君議編於勅慶歴二年擢為監察御史裏行於是
彈奏狄武襄公不當沮敗劉滬永洛城事又因日食言
隂盛以後宫為戒仁宗大獵于城南衛士不及整而歸
以夜明日將復出有雉隕于殿中君奏疏即是夜有詔
止獵蠻唐和寇湖南以君安撫奏事有所不合因自劾
乃知復州又通判金州知漢陽軍青州稍遷至尚書都
官員外郎提點江南西路刑獄有言常平歲凶當稍貴
其粟以利糴本者詔從之君言此非常平本意也詔又
從之儂智高反君即出兵二千於嶺以助英韶會除廣
西轉運使馳至所部而智高方煽天子出大臣部諸將
兵數萬擊之君驅散亡殘敗之吏民轉芻米於惶擾卒
急之間又以餘力督守吏治城塹修器械屬州多完而
師飽以有功君勞居多以勞遷尚書司封員外郎初君
請斬大將之北者發騎軍以討賊及後賊所以破滅皆
如君計策軍罷而人重困方恃君綏撫君乘險阻冐瘴
毒經理出入興居無時以皇祐三年三月初七日卒于
治所年五十四官至尚書工部郎中散官至朝奉郎勲
至上騎都尉君所為州整齊其大體闊略其細故與賓
客談說弦歌飲酒往往終日而能聽用佐屬盡其力事
以不廢在御史言事計曲直利害如何不顧望大臣以
此無助所為文自少及終以類集之至百卷天德地業
人事之治掇拾貫穿無所不言而詩為多君諱抗字和
叔姓孫氏得姓於衛得望於富春其在黟縣自君之高
祖棄廣陵以避孫儒之亂而至君曾大父諱師睦善治
生以致富歲饑賤出穀以升斗付糴者得驩心於鄉里
大父諱旦始盡棄其産而能招士以教子父諱遂良當
終時君始十餘歲後以君故贈尚書職方員外郎君初
娶張氏又娶吳氏又娶舒氏封太康縣君五男子適邈
迪适遘適嘗從予遊年十四論議著書足以驚人終永
州軍事推官邈今潞州上黨縣令亦好學能文狀君行
以求銘者邈也君之卒也天子以适試祕書省校書郎
二女子一嫁太廟齋郎李簡夫一嫁進士鄭安平君以
其卒之年十二月二十五日葬黟縣懷遠鄉上林村歙
之為州在山嶺澗谷﨑嶇之中自去五代之亂百年名
士大夫亦往往而出然不能多也黟尤僻陋中州能人
賢士之所罕至君孤童子徒步宦學終以成立為朝廷
顯用論次終始作為銘詩豈特以顯孫氏而慰其子孫
乃亦以詒其鄉里銘曰
在仁宗世蠻跳不制餽師牧民實有膚使踐艱乘危條
變畫竒瘭毒既除膏熨以治方遷既隕哀暨山夷維此
膚使文優以仕禄則不殖其書滿笥書藏于家銘在墓
前以告黟人孫氏之阡
永州軍事推官孫君(適)墓誌銘
曾鞏
黟縣之孫氏有起進士為尚書工部郎中廣南西路轉
運使以卒者諱抗以文學見於世其葬在黟之上林有
子亦起進士為永州推官以卒卒時年二十有八者諱
適亦以文學見稱葬在其父之左將葬其弟邈以告而
乞銘於南豐曾鞏其序曰孫氏世家富春唐有徙歙之
黟縣者諱師睦始自别為黟縣之孫氏師睦生延緒延
緒生旦旦生遂良以子恩為尚書職方員外郎職方生
工部工部實生君君年十有四辭親學問江東已有聞
於人往從臨川王安石受學安石稱之後主越州上虞
簿去以父恩得永州父卒萬里奔喪致疾不忍廢事既葬
携扶幼老將就食淮南疾益革遂卒於池州大安鎮實
至和二年始工部為御史不合而出及使南方仆且起
遽卒君尤自力學行謂藴而必發其在君又止此君於學
問好言治亂得失之說不狃卑近於為文以古為歸不
夸以浮雖素羸不廢書雖進不怠以止既肆而通矣而
不得極其至其銘曰
孫世來黟拔身艱故為世聞家始自工部工部孰有有
書百篇永州之學自其父傳其果以力其敏以明内有
其質外以華英再以不就其後當侈君不有子君多兄
弟
吏部侍郎魏公(瓘)神道碑(代李尚書作)
黃廷堅
魏公諱瓘字用之三司使尚書禮部侍郎贈太尉諱羽
之次子贈兵部尚書諱遂之孫贈禮部尚書諱昌之曾
孫章聖皇帝以太尉任計臣十有八年有勞擢試公以
吏事公幼少以風力聞更中外任使其治威嚴請老去
位家居教子弟以所聞夀七十有一以禮始終子縯等
十有一人奉公之喪葬于夀春以公初室下蔡縣君繼
室新安縣君兩刁氏祔焉翰林侍讀學士張瓌唐公既
銘其墓吳興陳舜俞令舉又狀公躬行吏治告於太史
氏其後若干年公子綸以材擢守吉州思似其先人請
作歌詩刻于墓隧謹按公之世出授氏於畢萬由漢兖
州刺史衡以來三十九傳至公名士望人不絶史公能
不替引之宜有金石勒無憾某兩娶司農卿諱琰之女
司農於公母弟也惟公立朝蒙天子識拔更守十二州
五將使節事實皆可紀士大夫多傳之故以姻亞道公
之美而無嫌其詩曰
維鉅鹿侯繇萬有魏昭獻桓簡功利長世文武開國師
用賢智有興鄭公貞觀同功謩作司徒繩其祖風鋒鏑
東指衣冠南犇太尉初筮起歙婺源陪臣仕主有庸有
勲公守校書未冠試吏開封倉曹初無避畏象魏燒燈
猝嗟視成内侍少公僚事擅征公以書聞論罪請懲詔
取付吏府中大驚公守循州不夷貊之除用人士俾調
養之士不菽麥令無賦之恤刑邕桂遂領轉輸男女質
没蜑戶口租計免請纓中夏以蘇淮蔡江湖大河南北
無有遠邇愛民恤國少常金魚持節番禺吏畏清肅民
媮蒲魚塹海新城竇墉作瀦工十一萬公私告臞人言
無戎公迄奏功遷諫大夫猶以誚公蠻掠五管盡銳廣
府汲者負戶五旬不去廣人堅壁用竒走賊謗者歛祍
天子歎息侍郎工曹學士集賢還公廣州予兵五千公
調兵食佐王貔虎望公旌旗民得父母逃逋四歸禀給
惸[婺-矛+牙]部吏封冢道無僵尸公作京尹政達巨室子弟卧
家吏史不覿察獄色詞取諸懷中及其機秘隙不容風
有嬰其芒齒牙為猾飛語上聞放越待察訖無秋毫奉
公如家天子休之寵賜勞嗟議塞商流道河六塔是非
分廷詔公閱實歸報不可卒用初謀捐二百萬商河北
流致師蠻荆公議撫納王師禦戎不交曲直奮其武功
禽獸獮之終以公策廼子順來廣府任土荔子蔗霜餘
歸執政修用歲常有凶史沆告公包賄詔使按劾以凶
即罪荆州澶滑進官吏部為開南陽持節安撫歸節請
老杖藜角巾婆娑夀陽教子弄孫八公巖巖淮水繞宅
風聲鶴唳燕御賓客既夀而臧可思不忘脱身風波委
蜕於堂公之宴私左右書詩温恭好賢白首不衰庖丁
之刀遇物恢恢餘地不試則有偶竒嗚呼鉅鹿誰之不
如同功一體多執事樞公窺其處曾不容車印章纍纍
天奪鬼瞰啟予手足公則無憾楚望霍丘其隂維淮作
公寢宫無有壞隤墓門有詩來者詔之在予後之人其
有能子亦有能孫聿修其似之(羅鄂州志小魏太尉瓘字用之以蔭補校書郎)
(為開封府倉曹參軍會上元與内侍督作燈山而内侍誅索擾人瓘密以狀聞詔為杖内侍於省中監襄邑税)
(門人魏綱上章詆天書流海島瓘亦坐停官後知衡山縣衡山祠旁舊禁採伐而寺僧倚中貴人輙犯禁無敢)
(問瓘捕送于州州將依違不為決瓘䟽不巳卒扺以罪歴提點廣西刑獄轉運使溪洞婦人緣逋責没邕州為)
(庸使者二千餘人悉還之劉鋹時舟船皆計口有税而雷化廉高竇五州獨未除瓘為除其税罷柳州無名之)
(役四百人後以太常少卿知廣州廣素無城為築城環之又䟽江東門鑿東西澳為水閘及儂智高入寇圍廣)
(州五十日不能下朝廷以為功時瓘方知越州特遷工部侍郎集賢院學士使復知廣州給禁卒五十得便宜)
(從事代還紏察在京刑獄特議開六塔河而塞商湖北流瓘視之以為不可其後決河卒不可塞而德博之民)
(大罹昏墊五溪蠻叛除龍圖閣直學士知荆南朝廷方議征討瓘以為五溪之險師行鳥道而諸將貪功生事)
(非國家之利條三策招安為上守禦次之攻守為失不報後卒招安之以吏部侍郎致仕卒贈太尉年七十一)
(子縯纁絳紘紳純絪綸紀紹綸以才擢守吉州紹字承之以父任為將作監主簿嘗知虞城縣禁蒲博而盗止)
(留守下其法管當合流鎮歲大饑度請報不及事乃先發廩後以聞旁近頼之通判絳州行州事新廟學具師)
(徒士故沈浮俗聞檄縣諭出之講試以時紹與其屬過焉後以右朝散郎知嘉州自唐開元獻荔子而近世樂)
(用朱崖所産久益微不給求而刑者衆嘉祐中有賢守哀之作二詩刻石以諷紹將行貴要多求者摹其石詩)
(以報黠賈奪人鹽井更數守訟不决紹刑而還之為人孝友和審不受私属無子弟出入有吏能常有勞績合)
(格而賞不及亦不自言紹聖初卒子汶)
程待制(節)傳(弟筠姪祁)(子鄰)楊本
程待制節字信叔其先自歙遷浮梁登嘉祐六年進士
第幼負將略有志經綸熙寧中朝廷有事南方以單騎
銜帥命喻諸蠻既敵衆送欵上語苗時中曰程節未識
其面眞竒才也遷廣西軍使帥桂府十三年甚得蠻情
每詔書因任桂人交慶交趾入貢嘆曰天子使老成安
我海國豈敢自干天討初通西融道有本道錄置隆兑
州有本州記又有竹溪集三十卷終寳文閣待制子鄰
字欽之初節亡蠻蜑猖獗朝議欲世其功奪哀襲父麾
鉞十餘年威名少不逮而恩有加終徽猷閣待制時人
號大小待制節弟筠字德林登嘉祐二年進士第與蘇
軾兄弟同年雖在謫籍音問不絶知陳留縣差戚里執
役其人泣訴於太后太后曰聞其人廉吏吾可撓其政
邪軾送其知眞州詩曰君為赤縣有古風政聲直入明
光宫為戶部郎中卒有葆光集子祁字忠彦亦舉進士
歴任都官員外郎著程氏世譜三十卷江南程氏多宗
之節女洙通書傳能作唐體詩長適史迅迅死遺孤繼
不育洙即扺棄鈿珥盡所為文藁焚之父母欲奪其志
不可疾且革猶手為書以謝夫族弟祁銘其墓曰卓行
夫人附蘇文忠公送程德林赴眞州詩君為縣令元
豐中吏貪功利以病農君欲言之路無從移書諫臣以
自通(諫臣蹇受之也)元豐天子為改容我時匹馬江西東問之
逆旅言頗同老人愛君如劉寵小兒敬君如魯恭爾來
明目達四聰收拾駔駿冀北空君為赤令有古風政聲
直入明光宫天廐如海養羣龍并收其子豈不公(君之子祁)
(舉制策文學行義為時所稱)白沙何必煩此翁
新安文獻志卷八十
