新安文獻志卷四十五明程敏政撰
碑
婺源朱塘晦菴亭祠堂碑許月卿
孔子廟終漢世不出闕里婺源朱文公之闕里也上即
位之十有八年始以公從祀孔子則天下皆得祀况婺
源乎二十有三年滕和叔以書來曰先君從游於朱塘
之上鉦兄弟子姪既㳂文公昨夢之語作晦翁亭又立
祠其西為屋若干楹文公南鄉坐先父溪齋先生告院
君季父蒙齋先生合肥君東西鄉以侑焉秋九月庚申
告成將徹田聘士以掌扄鑰庶幾仲丁之祀勿替引之
謹伐石請書其事月卿發書歎曰不亦善乎今佛老之
宫神怪之祠布滿宇内而吾黨之於儒先頌其詩讀其
書顧不得朝夕望其儀型以自振厲則兹舉也不亦善
乎嘗考之二滕公近聞於朱子者曰孟子道性善言必
稱堯舜人性無不善則無不可為堯舜者要不可以一
鄉之善士為足也嗚呼祠宇崇崇像設嚴嚴恍然當時
師友之函丈也學者可以自勉矣立志以定其本居敬
以持其志窮理以致其知反躬以踐其實雖地之相遠
世之相後如會一堂况世若此其未遠居若此其近哉
雖然為己為人界限之大者也漢唐之儒以聞道之難
而學無本近世之儒以聞道之易而學無實竊道德性
命之說以為譁衆取寵之資俗日以益薄治日以益卑
職此之故歟嘉定以來士大夫專以朱氏之學為仕途
捷徑二滕公當是時退然如未嘗升紫陽之堂者人為
之莞而莫或顧之也陵陽李文惠公持節江東旁收朱
門記錄答問之語得之如獲拱璧待其人以殊禮溪齋
獨不以儌利焉聞其風者鄙夫寬薄夫厚矣溪齋諱璘
字德粹蒙齋諱珙字德章夀不兄若也月卿既善兹舉
不敢以固陋辭遂書其事如左又為迎饗送神樂章以
遺之其詞曰
游子悲兮故鄉駕予行兮朱塘山深兮水靜荷華澹其
自芳昔吾夢兮斯境羌一笑兮徜徉宜為亭兮水上以
領略兮風光去之兮幾何季子子兮肯堂亭既峙兮翼
翼廟載作兮崇崇蕙殽烝兮蘭藉寒泉碧兮秋菊薌以
奉兮以嘗以拜兮以饗誰配之兮二滕儼師友兮弟兄
超忽兮來八荒髣髴兮紛語降若起兮吾思惠我兮光
明對越兮屋漏保之兮無疆扶宏綱兮勿之墜萬子孫
兮餘慶
晉新安太守程公墓碑方回
東晉元帝肇興江左在位六載三改元建武一大興四
永昌一初以周玘為會稽都尉顧榮為豫章都尉分兵
定東土新定東陽信安等六郡既平以鎮東軍謀襄州
刺史程公諱元譚為假持節新安太守大興二年己夘
也良二千石民愛懷之受代請留竟不得去卒於郡永
昌元年壬午也墓在今郡城西十里驛路之旁歙之程
氏自此始墓前有䨇石人至今無恙土人因名其地曰
雙石程氏自黃唐三代迄于漢魏世有名人蕃衍碩大
而居于洺水者最盛故天下之程皆出於廣平歙之程
氏號黃墩程自洺水徙東晉而後歙程氏又獨盛於天
下蕭梁時有儀同忠壯公靈洗以武勲顯南史有傳太
守十三世孫也至唐有檢校御史中丞都使公澐檢校
祭酒巖將公淘兄弟八房愈盛碩茂又忠壯公十三世
孫也都使巗將兩房居休寧汊口都使房又十世而端
明殿學士贈少師珌為嘉定寶慶名詞臣有洺水集行
於世嘗按古跡得太守雙石之墓獲視之四世矣大德
改元丁酉秋巗將房十三世孫深甫歸自北方汛掃汊
口先塋上及忠壯墓而太守雙石之墓卒難物色或者
偽為契劵相貿易矣訪求久之風雨不輟冬十二月十
有七日始至其地求墓道弗能得越十日賴毗隣父老
於深雪中微得其處又十日過其處見浮土覆雙石上
麥苗芃芃然深甫以金幣贖之乃會集親賓剗除耕植
自晉壬午至今戊戌一千三百三十七年晉新安賢太守
神道始復歸於程氏噫嘻豈不偉哉雙石既歸而深甫
宗人崧克紹銳意樹表作祠且給守塚者食極其心力
用成深甫之志抑嘗思之古之葬者藏而巳矣自有棺
槨以來一抔之土愈富貴者愈不能保其藏曲阜孔林
以聖人而後能久吾歙雖小有古墓四回之先方氏仙
翁墓在歙之東鄉後割為睦邑在今淳安縣學前自漢
至今忠烈廟汪王墓在今郡北七里雲嵐橋自隋唐迄
今然皆不若程氏有晉太守墓又有梁忠壯公墓居古
跡之二而深甫於兹不惟能克復其先墓又能輯睦其
宗而禮遇之凡程姓者不問其為閣學邁之後尚書大
昌之後丞相元鳳之後一切與進飲食教誨無疎遠卑
賤之分則何其用心之篤實忠厚至此極也哉是皆可
書以為後來為人裔孫者之勸故特為之書
洛西書院碑程文海
洛水出京兆讙舉山東流至熊耳禹導之又東至今河
南永寧之長淵相傳即出書之地地居洛邑之西故又
為洛西韓嶽烏喙明月金門諸峯列其前嶕嶢鹿跡鳳
翼諸峯擁其後國初賈尚書損之辛徵君愿元員外好
問楊轉運奐陳參議賡兄弟姚少傅樞諸儒皆講學其
間下邽庸齋薛先生玄繼至風教大行弦誦之聲交于
州里孝友之行被乎芻牧諸老既謝薛公云没學者倀
倀莫知攸歸公之冡嗣翰林直學士友諒思纘前志式
承遺則割歲入之竒倣書院之制爰建義塾用廸教事
乃經乃營甫涉寒暑上則先聖先師堂陛有崇像設有
嚴下則師承有養講肄有序學者彬彬粲然復興又購
司馬氏獨樂園故址創五賢堂以祀伊洛諸儒以廣教
養之所延祐元年春國子監以聞陟義塾為洛西書院
五賢堂為伊洛精舍書院置山長一人領之秋九月以
從集賢大學士陳顥之請詔翰林學士承旨劉賡書其
額以賜於是山川澄鮮日星浮動紳珮翔舞稚耋嗟歎
若神龜之文始出熊耳之源載滌若諸儒先復生而親
炙之噫上之化下其易如此然自三代以來庠序學校
之制不廢後世又推其意為之書院精舍教養之術備
矣而學者闊疎聖人之道寖遠寖微何哉人情役於所
利風俗變乎所尚有非聖人莫能制者皇上踐阼赫然
發憤誕修聖人之政廣厲學官之路將俾闕里之俗達
於海表矧河洛奥區乎薛氏之舉忠孝兼之矣初薛公
以郡教授為檢察使督衞輝河南餉遷轉運使尋謝病
講學洛西中統中王文統用事以平陽太原宣撫使召
不起以河南提舉學校官印綬即家授之亦不拜著易
中庸解皇極經世圖聖賢心學編諸書以終友諒居官
幾五十年所至興學崇教以致其治嘗請升周程諸儒
從祀孔子既建書院精舍又構禹廟長淵之上以箕子
配薛氏之學可識巳書院之成摭洪範語名其堂曰彛
訓東西序四齋曰好德遵道叙倫明義尊洛書所自出
也嗚呼是五者聖人所以建皇極參天地立民命學於斯
者可徒以決科射策為學哉友諒既多上賜屬刻辭于
詞臣某謹作詩曰
遵彼洛汭瞻言禹跡洋洋其淵其沚湜湜九源既滌九
法攸錫於皇時命作我民極惟極之建哲王所務惟建
之艱惟斁之懼譬彼流水必東其注湮之汨之洪流四
騖神禹不作仲尼素王轍環天下我心憂傷孟氏無言
予墨予楊倬矣周程爛兮景光我皇聿興天地與侔時
夏輅殷樂虞冕周有洛之西羣儒所游翼翼薛公其音
孔休人遠言存誰纉誰嗣詞林之老天子之史爰抗儒
宫于洛之里教之食之烝我髦士大臣上言天子命之
其名孔嘉惟其稱之彼愚彼頑此砭訂之永恊于極神
其聽之
婺源州新建韋齋先生專祠
江濬
朱文公於婺源猶孔子之於魯也孔子没而異端熾經
籍熄道之不明不行甚矣然孔之宅在魯壞之而不壞
者唐虞夏商周之道統寓焉千五百載而下吾朱子得
有所據著書立言以惠後學帝王之道由是以明國初
左丞魯齋許公首得四書而表敬之朱子之道學由是
大明延祐初聖天子崇尚經術以鄉舉里選取士壹是
以朱子為宗於是二帝三王之道靡所不明靡所不行
朱子之功大矣前吏部韋齋先生於文公為父於鄉土
為師夫何文公没未百年祖壟之隸鄉都者夫人得而
侵之韋齋故宅在婺源燬於火析為民舍幸以韋齋之
名其井者不改不眢淵乎其甘文公之子孫歷告有司
州里不以道脉興念更四政而不克復士君子之心為
何如今知州干侯文傳下車公牒交至公稽首曰某承
朱子之學辱來是邦朱子先廬祖壟之當復其何敢不
肅且聞宋太守韓公補建書院於紫陽前江東道按察
使盧公摯前縣尹汪公元圭建書院於婺源俱事文公
以專祠尚淹韋齋於羣祀子不先父食禮得無歉乎乃
集諸老覈韋齋之故址議韋齋以專祠聞風服義願歸
舊疆者不令而行汪君景周以前令尹之孫起鄉祠之
念慨捐巳帑資以遷復故地從其履為步若干鳩工搆
祠庭室門廡楹若干買田以給祠事為畝若干經始於
元統甲戌月日告成於乙亥月日其為祠也北枕州市
南面重岡周其垣以屬于門盡官地以拓其衢升斯庭
也眺仰之間川流山峙鳶飛魚躍無非道體之昭著書
院祖壟相繼以復一總諸祠偉矣惟邦君干侯得奉宣
之要務汪君景周襲故武之當為道所以明所以行又
如此文公而神遊乎鄉土寧不為之憮然邪漢文翁卓
為循史傳首者起學宫招子弟除更徭爾今干侯為州
吏民畏服甫及期年治績巳著而憔悴之民所望於侯
者又寧止於此哉刻石篆記固有大手筆在然見而知
者未若吾徒之悉大道之行故老彫謝後死者何幸身
親見之不揆昏髦僣述輿誦以為口碑云
婺源三梧鎮汪端公祠堂碑汪澤民
婺源芙蓉嶺之東麓古有三梧鎮鎮立汪端公祠公歙
著姓越國公十三世孫也唐季公父以兵馬使守婺源
公其次子分戍三梧逆巢肄虐所在為盜區公以勲臣
子膽勇過人練兵擊賊捍禦掩捕莫敢闖境衆頼以安
自中和迄景福歴官銀青光禄大夫檢校太子賓客兼
御史大夫上柱國既没鎮人追思不忘構祠報祀署曰
端公從官稱也凡兵戎雨暘疵癘之虞被祉免焉宋至
和中歐陽文忠公行部欵謁有感植雙杉誌之繕葺惟
謹鄉先達王公汝舟王公炎江公事天皆有記澤民之
先環珠使君於公為兄居五鎮兄弟墓俱在大田昭穆
有譜甚詳至正戊子冬展墓會宗道三梧憩鱅溪峯巒
列秀岡阜四合縈以流泉衍以膏壤族處豐裕文獻可
徵祠當巖險之口負坎面離萃竒畜靈敬饗宣延宜矣
公裔孫神秀寄跡浮屠氏取資於醫孜孜根本倡出緡
錢偕族之人新之明年己丑十月工告畢工棟宇深廣
靈栖允寧衆割田若干畝以奉烝嘗而某夙夜董役效
勞德本具石徵記田之區畔勒諸石後用垂永久澤民
羣從子姓也曷敢以無文讓乎先王之制祭法有五公
能捍大患以死勤事功德在民鄉里祠之子孫保之宜
在祀典惜乎當時無能陳其忠烈錫命爵號闕焉顧位
卑職微不能信既往之堙塞材薄辭鄙復無以發不朽
之幽潛祗自恧焉爾雖然歷唐迄宋遺黎遐壤悉歸職
方其聞家顯胄承續不延者有之我汪氏詩書忠孝文
武勲庸彰灼簡牒非前人積累之厚安能致慶若此噫
嘻嗣孫繼今以往尚思克肖克勵克光克昌廟食百世
馮馮翼翼其可以無憾也夫謹述興修之由系之以詩
并刻之具家乘者不書其辭曰
姿英烈兮不諐賈吾勇兮無前時孔艱兮兵相挻折衝
搜捕兮枌榆以全流矢墜兮奮威怒没為神兮靈益著
幽冥一理兮永垂休祜枝葉碩茂兮安樂我土五嶺聳
兮鴉峯迎表獨立兮新廟成彼淫祠兮何福之憑公精
忠兮報則未盈鳳笙兮鼉鼓蕙殽兮椒醑文運昌兮偃
武靈馨德兮終古
歙潛口張許二將軍廟碑程文
徽州治萬山中地氣高寒其神多靈去歙西三十里曰
潛口有張許二將軍祠莫知其建立所始居民數百家
依神以為安水旱疾疫患難之不期出入謀望必禱焉無
不響應每以歲三月二十八日羣集祠下割牲瀝酒張樂
薦獻以娱神用答天貺父老相傳其來久矣至正十一年
夏紅巾賊犯郡縣大肆焚掠祠亦随燬明年賊平逃匿山
谷之民咸歸復業營葺垣屋復建祠故址以棲神事之如
初潛口之山川本之黃山盤礴深秀張許二將軍又唐世
忠臣守睢陽以抗安史之兵誓死猶為厲以擊賊其英風
義氣凜凜如在宜其流行天地血食萬世豈獨睢陽有雙
廟哉韓文公稱其以千百就盡之卒戰百萬日滋之師蔽
遮江淮則江淮以南尸而祝之亦其所也况徽歙地靈神
所憑藉民所歸嚮祭則受福有必然者祠之復建也某人
出錢以倡之里中子弟起而和之常乞靈於神而客京師
者某人率其黨共歸財以助之祠成視舊壯麗有加蔣嶽
伯申述其事請記予素服神之烈又喜歙人事神之勤故
為書之因繫以樂神之祠三章俾井鑱諸石其詞曰
坎坎鼓潛山下雲為車輪風為馬兩兩霞旌啓前路神
之來兮誰敢侮潛之水鐘鏜鏜瓶香照几鑪吹香蕙殽
蘭藉奠桂漿精意翕合神顧享鐘鼓希絲管奏山川深
奇耀華構我民事神無間舊神無我遺錫我福夀
黟横岡重修汪王廟碑汪克寬
古者盛德必百世祀有功於民恒在祭法矧禦災捍患
能福其民者乎忠烈汪王當隋之亂以布衣倡義募集
驍勇扞禦一方暨唐高祖削平區宇遣使送欵朝廷嘉
之授以方牧封之越國是時四海鼎沸羣雄蜂起據數
州之土竊名字者不可勝計争地争城晝夜戰鬭斬艾
蒼生若薙草菅然惟王保有六州奉隋正朔以待真主
俾其境内之民得逭鋒鏑如處承平之世邦人追思其
義在在立廟祀之不忘水旱疫癘有禱輙應蓋七百年
於此矣自宋迨我朝申錫王爵徽號八字崇於海瀆恩
秩寖隆蓋王之功德在民者無窮故民報之亦遐久而
不怠也黟縣横岡故有廟歲久隤圯至正四年甲申春
二月里人程儀鳳兄弟捐貲改作秋七月落成堂寢門
廡為屋一十六楹棟宇弘麗丹漆輝耀肖像尊嚴軒牖
疎達復構四楹於廟之西偏命祝史某居之以職熏修
之役儀鳳割田十畝俾某世食其入而繕葺其廟宇焉
十年庚寅夏四月儀鳳請予文勒諸麗牲之碑乃叙其
歲月而系以迎饗送神之詩厥田疆畝列之碑陰詩曰
桃源之山兮黟之水民思神德兮萬世無巳廟成奕奕
兮有寢有堂觚稜翬飛兮丹碧焜煌神之來兮驂兩蚪
旌旗若雲兮靈風蕭颼黍稷馨兮芼蘋牲牢肥腯兮沈
齊清醇福我夀我兮俾耆而艾五風十雨兮物無疵癘
我民報祀兮彌勤被神之澤兮光無垠(環谷又為越國公論曰仁足以)
(救生民之死而義有所不為此事之至難而不可以兩全者也白起破趙兵於長平坑降卒四十萬又前後殺)
(敵四十五萬其殺人若艾草菅然王莽以外戚受封新都遂竊國柄視棄君如土梗弁髦而因以斃之他日賜)
(劔杜郵傳首宛城天道好還無毫髮爽後之誖仁違義可為永鑒矣隋大業之亂天下豪傑竝起各為長雄互)
(相吞噬殺戮無虛日惟越國汪公集果毅保州里遂兼歙宣杭睦婺饒六州之地救生民於塗炭逮天下既定)
(奉表於唐高祖賜詔褒嘉命為方牧保全始終子姪顯榮蓋其仁足以救生民之死而義有所不為者也予獨)
(怪唐臣編史比於王薄張金稱輩以賊名之竊考高祖起兵太原既巳私幸晉陽宫人又殺留守取長安陽尊)
(代王侑而假禪受之禮其與宇文化及王世充李軌劉武周薛舉梁師都之流直五十步笑百步耳不省巳過)
(而以惡名加之他人亦獨何哉歐陽公唐書及司馬公資治通鑑並因舊史本文未之有改善乎吾邦朱子著)
(通鑑綱目凡例凡起兵以義曰起兵其起雖不義而所與敵者不得以盜賊名之則曰兵起故隋末白瑜婆王)
(薄之類人微而事未成則書曰兵起凡建國立號者皆書起兵蓋深惡秦隋之暴謂人人得而誅之故唐漢之)
(初書法不異乃立論之至公也惜乎越國公之始末史不立傳是以綱目不獲特書以表之耳予故辨而論之)
(以告後之修史者當以綱目為法)
新安文獻志卷四十五
