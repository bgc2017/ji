新安文獻志卷六明程敏政撰
奏疏
代范丞相(鍾)論時政十事疏方岳
臣老朽無堪待罪宰揆當務之急謂宜知無不為非若
言語侍從之臣專以論思獻納為職業者也而臣玩愒
無補仰負隆知過煩訓辭條列所見臣有以仰見陛下
望治之切晷刻為遲若稽仁皇開天章閣之時實同軌
轍一念奮發可致隆平然臣觀慶歷中所謂宰執者曰
范仲淹曰韓琦曰富弼此其經濟之略宜必素藴於胷
中方仁皇以太平責之數令條奏當時切務仲淹猶語人
曰上用我至矣然事有先後非朝夕可能也况如臣者
碌碌庸材忝當其位則其猝承天問憂恐謂何伏念月
餘罔知攸措惟是一二同列敢不盡情苟愆和衷豈逃
聖鑒每自忖度有犯無隱臣不如範直諒多聞臣不如
似明允淳篤臣不如性傳寧不自知敢肆胷臆蓋嘗與
三臣者講求祖宗立國之意其所以垂之數百年而端
命上帝惠篤不忘者曰仁而已是則我國家之元氣也
國之元氣補之則實瀉之則虚調之則通壅之則滯以
今天下之勢譬之於人四體百骸其尫羸亦甚憊矣所
以綿綿延延視昔自如者元氣存焉耳當此之時以參
苓養之而不足以野葛伐之而有餘臣如庸醫惟知畏
謹察此證候姑亦徐徐意謂平常之劑雖不大快人意
而亦不至於誤事瞑眩之藥投之是則可以立起而投
之誤則有不可追之悔矣故惟神醫方敢用瞑眩而庸
醫不若守平常此非臣之愚借之以自解免也實惟一
綫之脉不容逞快以戕之耳自昔能富國強兵使人主
思其材而不置如裴延齡等輩者其筭計見效豈不有
可喜者哉然而胷膈一快而元氣衰矣此非久生之道
也惟仲淹惟琦惟弼其經綸輔相近世罕儔然皆不以
聰明稱不以智術著惟能為國家護養元氣故無赫赫
之績而慶歷之治盛世莫加焉至如王安石呂惠卿夫
豈無才而能以豐亨豫大悦上心者不知財聚而民散
兵強而本弱於是慶歷之元氣至熙豐而傷至紹聖而
索矣臣老且耄雖識見淺陋而閱事亦多實不敢為新
竒可喜之談以聳動一時之觀聽而已謹列其大者十
條惟聖明采擇
一曰正人心臣竊惟人主正心蓋老生之常談迂儒
之腐說也臣雖愚暗夫豈不知然而司馬光所謂
歴觀古今之行事竭盡平生思慮質諸聖賢之格
言治亂安危存亡之道舉在於是不可移易者也
臣是以敢為陛下誦之夫人之心至虚至明至神
至靈舉天下之事事物物森然紛至乎吾前者以
此心照之了無遁形而以物慾汩之以人偽乘之
則虚者窒明者昏神且靈者冥矣於是乎邪與正
倒置於是乎公與私逆施於是乎君子與小人迭
勝而終負然則治亂安危豈不自是出歟陛下以
道宅心他無嗜好萬幾聽斷神動天隨而臣猶以
平常陳熟之言塵滓聰聽蓋以大臣無他職業惟
在格君此而不陳事孰為大臣願陛下以天之心
為心罔有間斷戒慎不睹恐懼不聞惟日兢兢終
始惟一危微之際實非他人所能用力惟陛下留
神(貼黃臣觀前代土木玩好女謁宦寺皆足以蠱人主治心之學聖明在上一無此事臣所陳不)
(過庸庸之論拳拳之忠耳)
二曰定國本臣歴觀前代人主諱言儲嗣其臣雖有
遠慮莫敢白發其端至我仁皇乃有昌言其事者
聖度容受廣大如天國史書之為盛德此仁皇之
聖所以為度越千古也伏惟陛下春秋富盛無疆
維休前星之祥未為遲暮而中間羣臣已有以宗廟
社稷之計為言者宮闈教育磐石維城慶澤延洪
根本深固此陛下之聖所以為同符仁皇也然則
何以臣言為哉實以身為宰輔乃不能言羣臣之
所已言則是首鼠懼禍有負宗社伏惟陛下以天
下之大慮行天下之大公揆之聖心自有眞廟時
故事在其若事已久遠歲月悠悠則叔孫通所謂
天下之本奈何以天下為戲者不可謂過計也惟
取之廣擇之精而斷之果天下幸甚臣不勝昧死
三曰别人材臣聞司馬光有言德勝才為君子才勝
德為小人自古小人之為天下患豈其庸愚不肖
無所用於斯世者哉如其無所用也時君世主亦
安肯傾心嚮之惟其所為實快人意以之治財則
直有錢流地上之富以之治獄則眞有察見秋毫
之明刻核之能㒺不如志故人主倚之集事未免
回視君子為無能為矣天下之治所以衆君子成
之而不足一小人敗之而有餘者職此之由也何
者君子雖衆其道易孤小人雖寡其勢易蔓善乎
蘇軾之言曰君子猶嘉禾也封植之甚難小人猶
惡草也不種而生去之復蕃歴觀前代之君未嘗
不欲近君子而君子常疎未嘗不欲遠小人而小
人常密其故可觀矣書曰繼自今立政其勿以憸
人又曰時則勿有間之惟是以其所可喜者忘其
所可憂者則小人乘間而入矣陛下黜陟惟允好
惡既明區以别之固已在天運神化中臣猶願加
聖心焉
四曰謹王言臣聞王言作命在三代為訓誥在漢唐
為制詔其所以鼓舞天下者不輕用也漢人有言
曰為治不在多言顧力行何如耳故古之稱人君
者曰恭默思道曰躬行元默未嘗事為之訓每每
丁寧蓋恐輕褻王言習常為玩則人君所以鼓天
下之動者有時而為空言矣伏惟陛下天縱之聖
聰明冠倫渙發巽申動中事會播告不匿洋洋聖
謨而臣區區之愚妄有意見切以為勞神於翰墨
之間者不若儲神於淵聽疲精於訓飭之嚴者不
若聚精於静觀陛下望治之深曾不遑暇厲精更
始亦既有年而所下御筆史不絶書傳之方來足
為總覈然而聖心澄穆慮有所分天何言哉四時
行焉百物生焉臣願陛下法天以恭已而已所貴
天下頌王言為大而不敢玩王言為常則心之精
微一有所發莫不聳然丕應矣
五曰節邦用臣切惟聖心所甚憂今日所甚急者得
非攷圖數貢以東南一隅之賦入而用度過於全
盛之時乎今日之東南亦非祖宗之東南矣而兵
食之費十倍於昔吏禄之費百倍於昔只此二事
已難支吾若公若私眞可哀痛民力困憊幾不自
聊財非天雨鬼輸則所能幹運者君子之所蹙頞
而不忍為也故刮之兩税而農民窮刮之鹽筴而
商賈窮刮之牙帖而州縣窮田里蕭條所在愁歎
則夫生財之說固識治者之所不敢道也國貧甚
矣而孔子曰不患貧而患不安聚斂之臣惟知富
國不知民有不安其生者且將去為盜賊矣財聚
於上民散於下為國者亦何利於此無已則有節
用而已仁皇慶歷之盛先自宮禁裁損一切用度
至于聖躬奉給亦令罷供於是詔張方平等議减
浮費此陛下家法也陛下克已恭儉聖德彰聞而
悠悠之言或以為琳館一牆無慮數鉅萬如此等
可節者恐亦不但一事也臣愚謂宜如慶歷故事
於兩省官選才敏之士據國用歲計之數通其有
無一切裁減條具節目三省公共斟酌而奏行之
冗費既除經用自足其與巧取以妄用者相萬也
(貼黃臣竊見所在州郡或獻羨餘在於朝廷所補無幾其實掊克之吏有慊于中姑取九牛一毛以)
(塞衆議朝廷何苦乃為姦貪受此名哉臣愚欲乞立為科條務令禁止)
六曰計軍賞臣嘗謂自兵農之分而列營坐食仰給
縣官於是乎國用屈而軍愈貧軍籍單而國愈困
悉力供億不贍飢寒平時怨咨緩急何恃是知養
兵貴精不貴雜用兵貴少不貴多前代用兵寡者
常勝昆陽之戰纔六千人而却王尋百萬之師淝
水之戰纔二三萬人而破苻堅百萬之衆是非以
少勝也以精勝也今内外兵籍不下七十餘萬不
可謂少矣然而手藝者十之一占破者十之一虚
籍者十之二老弱者十之三此其大較耳是七十
萬之兵不得七八萬人之用無怪乎愈增而愈少
常戰而常負也坐坊賣餅亦謂軍人此固韓愈所
歎今之吹竹彈絲描金畫翠之類要不可以言兵
矣而諸閫也三衙也其所以樹旌旄羅弓矢夾道
而疾趨者必皆偉岸雄桀可以言兵而徒以供出
入輿衛為塞塗之從者耳臣願陛下赫然奮威嚴
飭諸將絶其手藝者收其占破者核其虚籍者處
其老弱者則於此七十萬之中便可得四五十萬
兵矣古人以一當十今固未敢望但得以一當一
亦不至枉費錢糧不然則但務增多耗民耗國政
使邊方安静天下亦坐困矣
七曰徵士習臣聞風俗之厚薄上之人實為之故士
大夫不言風俗以風俗自士大夫出也西漢有一
孔光張禹便能化其風俗為柔䛕東漢有一李固
杜喬便能化其風俗為沽激雖沽激與䛕柔不同
而其失一也今天下風俗亦弊矣知有利禄而不
知有名節知有權勢而不知有義理蠅營狗苟惟
得之趨推其受病之源蓋必有任其責者夫一念
私意起於芽孽之微耳然而推是心以往則貪爵
慕禄而寧負天子矣簡賢附勢而不恤清議矣義
利之界限可不謹哉而世之士大夫方且有為吏
商而舳艫相銜以壊朝廷之鈔法者方且有為駔
儈而市井交關以虧朝廷之楮令者方且有為城
狐社鼠而漿酒藿肉嚢金櫃帛以漁獵朝廷之百
姓者此士大夫心髓之病非鍼艾所能達藥石所
能療也惟在陛下清心寡慾以神化轉移之耳書
曰不寶遠物則遠人格所寶惟賢則邇人安而况
於躬行以厚風俗乎
八曰清士塗臣惟今日東南一隅之天下其郡縣曹
局不能當祖宗時十之二三而入仕之塗曰進士
者十倍於昔曰特奏者二十倍於昔曰資蔭者數
十倍於昔而所謂武舉所謂軍功所謂雜流者又
不知幾百倍於昔矣縱使以祖宗全盛之天下猶
且無以容之蘇軾當神宗時已有一官而三人共
之之歎而况今日乎是宜差注不行愈益浮競向
猶曰賢愚同滯也今則惟賢者不免於壅滯向猶
曰清濁混淆也今則雖清者不免於攀緣蓋有登
科十餘年不能霑一日之禄而老死者有三年大
比闔郡除校官外無可與考試者然則入仕之塗
亦太不清矣臣愚以為自唐以來進士一科得人
為最盛此固未易輕議至於特奏止緣鄉貢遂列
簮紳資蔭不限才愚盡居禄位較之進士不甚差
殊充塞銓曹無闕可補如此等類盍思所以通變
之乎臣觀孫沔之論磨勘遷轉歐陽脩之論舉主
改官一則以但居三周不問賢不肖例遷一級為
非一則以舉主數足不問賢不肖便與改官為否
儻以二臣之議下之有司更加討論惟務才實則
公勤者有以自見而浮競者將不至甚僥倖矣(貼黃)
(臣竊惟左戚婣聯從昔所重謂當富貴親厚之不煩以政苟惟不爾實費保全)
九曰結人心臣仰惟藝祖肇造區夏傳之數百年而
屹然太山之安三代以來有道之長無如本朝之
盛者非徒制度紀綱有以維持之也夫亦德澤在
人心淪肌浹髓有不可得而解者故其財以不聚
為富兵以不用為威人以不作聰明為賢祖宗相
傳惟此一道蓋所謂得天下以仁守天下以仁者
也王安石不知此故以開邊而失人心章惇蔡確
之徒不知此故以殺士大夫而失人心是則熙豐
之人心嘗怨矣而元祐收之靖康之人心嘗怨矣
而紹興回之夫豈不甚可畏哉伏惟陛下遠覽古
今克邁前聖治亂興衰之監其得之聖學者固已
高明而老臣愚忠無出於此意謂天下所欲惟陛
下行之天下所惡惟陛下去之蓋天下之所欲者
在安生天下之所惡者在失業未有好惡與天下
同而人心離者書曰予臨兆民懍乎若朽索之馭
六馬可不謹歟
十曰祈天命臣聞人君之所以祈天永命者非牲牷
玉帛祝史薦辭之謂也非占筭推測求之幽遠之
謂也蓋天命不在天而在人則所謂祈天永命者
要亦求之德而已書曰常厥德保厥位又曰惟吉
凶不僭在人惟天降災祥在德非於人事之外别
有所謂天命也恭惟國家克相上帝申命用休天
之所以顧諟者有加無已而卜祝之流傳訛聽舛
妄言丙午丁未率與咎徵會逢不知禍福無門惟
人所召陛下不可委之於數以為厄運當然日監
在兹峻命不易天人之際影響相符臣故以為陛
下舍已以稽衆則可以祈天命違欲以遵道則可
以祈天命遠憸佞而親忠良則可以祈天命杜讒
間而廣諫諍則可以祈天命是在陛下一念間耳
陛下果盡此道不沮不疑伊邇明禋對越無愧上
帝降鑒方將垂億萬年無疆之休臣不勝至願
論經界汪應元
臣聞經界之政所以仁民也非以暴民也所以利民也
非以利國也今之經界其能盡如古井田乎夫版籍不
正田税不均貧民無常產而有常税公家失常賦而有
重征公私之害甚可哀痛國家所以經界者固欲其賦
役之平貧富之均也然而暴官汚吏或示欺於其上豪
民猾吏復肆欺於其下臣見其公私之俱弊也不知為
公上之所利也其害蓋有四焉曰煩費以擾民也曰隱
實以㒺上也曰虚數之未核也曰重斂之未除也方經
界之行也朝廷必責之部使者使者責之郡守守責之
縣令令責之丞與佐躬行畎畝間將以度地也故有吏
卒之費有文檄之費有供億之費吏之誅求不與焉是
民未蒙其利而先受其害也一矣富者田連阡陌擁厚
貲以賂其吏或以多為少貧者家徒四壁立吏受富者
賂或以少為多是富民常受其利貧民常受其害也二
矣又民家戸產有没于官者歸于寺若觀者壊於水而
壅於沙者地雖削而賦自若也縣家惟以常數督之民
曾不攷核其田之有若無也不過均其賦於有田之家
而已富民中產日受其弊三矣經界井田之遺意也則
壤作賦取民未嘗無制也今或益耗而加量輸楮以抑
錢民所輸者皆數倍于前名日繁賦日重中人之家必
至於蕩析四矣絲纊之銖兩折劵之竒抄耗入之多寡
皆視其所存產而為之制毋責之以舊比毋取之以數
外吾民庶乎其有瘳也不然徒以長貪吏刻剥之風使
吾元元實受無窮之困尚得謂之仁政乎(公論奏甚懇切上為之改)
(容曰今版籍何如對曰郡縣之政不同有籍者尚可考無則不得而知此公私所以俱困也上曰要在於得人)
(爾對曰其人存則其政舉前此輟于行者正以不得其人而任之故也上益以為然遂詔天下皆推行之)
論賈似道十罪可斬書方回
臣聞霍光擁昭立宣而驂乘之逼卒貽身後之族誅李
德裕佐武宗平藩鎮而宣宗既立終不免朱崖之謫死
何則權非人臣所得竊也今賈似道才不及光德裕而竊
權過之明皇未有蜀道之行舉天下孰敢指楊國忠之
非德宗未有奉天之幸雖通國知盧杞之姦莫敢誰何
蓋勢之所在足以殺人而制其命也今賈似道之惡浮
於國忠杞而所召之禍尤有甚於天寶建中者焉此臣
所以日夜痛心欲一陳之而無路者也且開禧之釁微
矣而侂胄殛開慶之變未至如今日之甚也而大全戮
是故靖康中微六賊伏誅今似道非六賊之蔡京乎臣
嘗數其罪有十可斬而設似道者有羣賊焉皆可斬也
臣請申言之何謂十罪一曰倖倖者非分之福故傳曰
小人行險以徼倖似道假手科第本不知書理祖妃弟
法當換班藉是早竊麾閫沉酣富貴垂四十年倖也由
荆易淮無大勲譽樞宣西上呂文德為斷藺市之橋王
堅為全釣魚之守倖也已未透渡南岸乃似道地分史
子翬屢書告急堅不謂然漫無一兵之備而乃專罪袁
玠鄂之圍頼印應飛張勝堅守於前呂文德赴援於後
而似道之倖心熾矣彗星告變宜斥而留陛下幼冲因
以為利積是數倖以謂抱子弄孫没世無患江淮再失
始又欲儌倖於買和此罪可斬一也二曰詐朝三莫四
狙公故智欺天㒺人終不容偽竊聞庚申之入相也實
嘗於鄂為城下之盟許以歲幣欺紿理祖自詭再造責
償之使拘留眞州歲費廩餼億萬以彌縫之又聞使至
京湖久留漢陽之沌口不知其後何所處分是雖要盟
姑以紓急然似道上以欺君下以欺人而外以納侮今
日為彼問罪咸以似道為不直為失信則豈非詐術敗
露之尤大者乎其他一話言一舉動無非因詐以肆其
顚倒戲弄之術笑語甚和而彈劾已至酬答頗恭而譙
責隨之召是人也實不欲其來惡是人也外則揚其美
宰執充位姑代朝參臺諫備員目為月課人皆洞見其
肺腑而謂天下為愚此罪可斬二也三曰貪太祖革亂
貪吏罪至棄市自有天地以來未有如似道貪者則安
得不敗人之國泉之諸蒲為販舶餘三十年歲一千萬
而五其息殿巖所入四六分張陳碾玉掌玉寶譚天文
辨古器趙與枬收骨董法書圖畫御府所無石刻蘭亭
至八千匣霅之向推官者后家也發其先塚珠玉以獻
而金椎控頤之禍徧及畿輔余玠墓木拱矣倡為思忠
釘腦之說改卜葬穴者為似道取玉帶也西碉門北𣙜
場之費悉據之而馬逢勝居南潯號海斡籠天下獒波
之利毒取而奢用已獨富而天下之軍民無不貧此罪
可斬三也四曰淫常舞酣歌衵服戲朝古有明戒似道
遊蕩博徒蚤納猥妓入相之後輕車往來每飲必用數
十人名曰奉母莫敢誰何邏卒夜覘有昵之者立遭不
測或至貶竄宮禁使令尤合避嫌有如新開南巷之葉
氏出自淑妃之閤聞其美而脅致之民間有一殊色雖
已聘嫁亦強漁取女冠尼師交通關節婢婿富兒雄覇
畿甸光範化為平康翹材穢於狹邪此罪可斬四也五
曰褊國家以容受直言為命脉而似道一切塞之趙謝
陳杜諸人一言其過憤恨切齒廢之終身陳宗禮為言
官欲言某事即徙之徐經孫以短劄諫公田雖引入翰
林尋屛不用魏克愚不奉行公田貶逐至死高斯得敢
言心内畏之雖招致從列終不與要職李芾以公忠受
謫冷應元以鯁直被勘忌俞浙而汙之以催科近徐直
方之去怒其上書比已侂遠街談巷議及其繆政則為
騙局之獄賭局之獄皂白不分陷之死地場屋程文一
有所指則雖已擢科第必籍記其人稍有廉聲才譽學
問文采而覺其意不附已即墮機穽鬼蜮魑魅未足喻
之天下側目重足十六年此罪可斬五也六曰驕小白
九合諸侯震而矜之屍蟲出戸似道宣撫上流滸黃失
險呂文德嘗語臣以賈似道放之過江千百萬衆銜冤
九泉似道之罪也天厚其惡盡攘吴潛向士璧趙葵掎
角之功廖瑩中福華編文過溢美朝廷制詔一則師相
二則師相臣僚章奏一則元臣二則元臣度考拜之太
皇拜之似道以為周公大聖人亦不吾若年未五六十
而自比於文彥博深居不朝鄙棄相府酣豢湖山葛嶺
冷泉之間不容有船舫之聲車馬之跡術足以劫持威
足以恐喝而使其徒誇於人曰我能使貴戚不牧民似
道之姻婭則牧民曰我能使宦寺不撓政似道之使令
則撓政曰我能使近習不與事似道之愛客則與事曰
我能使宮妾不怙寵似道之姬侍則怙寵驕亦甚矣然
獨不能使盜賊弭於内敵國屏於外此罪可斬六也七
曰吝刓印拜爵烏江刎積金惜賞漸臺誅古今一揆似
道初以捐財邀譽用呂不韋負販之術致身鼎輔本性
乃見予人一官一職操縱抑揚每不可測中外百司雖
一舉削之微亦取决於已比年朝士常虚數十員監司
州郡有佳闕輙踰年不除使鑚刺之徒盻盻然目穿眦
裂而望之制總當科降者不科降水旱合蠲除者不蠲
除自更易關子以來十八界二百不足以貿一草屨而
以供戰士一日之需襄破之後臣嘗力請增支僅增一
百夫楮幣出於國而無窮何所見而執不造之說饑寒
窘困難責死鬭何所見而必欲困夫征戍之人此罪可
斬七也八曰專人主不能自治故責之宰相大權不可
旁落故立臺諫以司察之宰相臺諫合而為一則人主
無權矣臺諫用宰相風旨自王安石始章惇祭京檜侂
遠全相承一脉而似道為甚理祖之時猶密倚何逢年
吴子聰薦於内庭臺長薦於經筵以欺理祖至度考即
位似道自為廢置名曰革大全之弊不復由諫議執政
然無不三除而權從四除而正從狡險詭賊之夫為柔
媚易制之狀人主所欲擢用所嘗稱奬無不排擊似道
所不取所甚忌無不文致幸而似道之子如彌遠之子
俱不肖不然移鼎改步如操於丕誰得而議之凡似道
所以尊於九五威於萬乘而度考擁虚器怏怏上仙者
實似道自為臺諫以專天下之權此罪可斬八也九曰
忍祖宗以忠厚得人心民之戴宋有死無二不謂似道
柄國斵喪殆盡一是申韓鞅斯之術以溺殺大全以鴆
殺戴慶炣以劉宗申殺吴潜以李雷應殺皮龍榮僉謂
大全致宼可殺也慶炣謀出似道視師九江龍榮進不
以正有入相意不為無罪然不至殺如潛之殺則天下
冤之十六年無人作自陳詞而一挂刑籍者難於改正
五更大赦禮兩更非常赦而永墮瘴鄉者終不量移公
田勒佃十室九空遂非愎諫又將類田何其忍也以治
閫之威治朝廷以馭軍之法馭士庶人人離心中外瓦
解此罪可斬九也十曰繆是是非非白黑易見逐臭弄
糞非愚則迷公田朘富民關子昂物價贓賊錮仇怨綠
櫃開告訐帥蜀非人激整使叛援襄非人誤煥使降補
闈舍選省場廷對率有私人而科舉具文御史諫官宰
相執政俱用謝啓而吏胥竊笑凡此者舉天下以為非
獨似道以為是乃者十二月十四日之報豈有兩袁玠
之可諉平生自詭知兵至此一籌不畫慟哭内廷趣期
復土欲逼三宮乘間渡越正月十四日引兵出督由新
安旬餘可湖口由四安七日可池口顧乃迂道京口輜
重泝流二十日始至蕪湖則舒池亦失矣軍次魯港一
再以宋京請和報使亦來所以覘我遽已弛備議和不
成如光弼鞾刀死戰可也相與失色遽辦快船臣一聞
之即知其必敗矣畏而退退而潰僨軍失身宜也今一
元惡已挫而天下大難不解宗社生靈何辜焉臣數似
道十罪至此雖斬之萬段可也臣以是欲望朝廷明詔
賜似道死取其首級以獻錮其子孫而籍其貲勿如靖
康間治一蔡京徒費歲月其次則賊客廖瑩中賊吏翁
應龍賊幹馬逢勝賊將王起宗已至者斬之未至者捕
斬之皆流其子孫籍其貲又其次王庭黃公紹張濡胡
元叔陳協道趙與枏俞昕陳碾玉譚天文胡總管吴鑑
瞿桂堂蔡幼習王景思皆與追勒遠竄貲多者籍其貲
仍下臺諫察其城社之尤者與夫蠧國害民失人心亞
於劉良貴等者悉與劾奏施行
論求才奏狀程文海
臣聞治天下者必盡天下之才故曰立賢無方曰旁招
俊乂若限以方所徵以技藝雖曰用人猶無人也國家
既已混一江南南北人才所宜參用而環視中外何寥
寥也豈以其疎遠而遂鄙之歟此羣臣之私意非陛下
至公之度也臣何以知之臣往在江南屢聞明詔一則
曰求好秀才二則曰求好秀才而以好秀才致之陛下
者幾何人江南非無士也亦非陛下不喜士也是羣臣
負陛下也陛下遣使江南丁寧之曰求好人夫所謂好
人者大而可以用於時細而可以驗於事蓋無所不該
矣而凡出使者皆昧陋愚淺不達聖見之高明止以卜
相符藥工伎為好人之尤此何謂也不惟不達聖見且
使遠方有識之士或以淺窺朝廷臣竊恥之臣之愚陋
雖未足以為好人然世所謂好人者儻無則已有則臣
必識之江南百餘州之廣袤數百餘年之涵養豈無一
二表表當世不負陛下任使者臣奉命而往宣布德意
庶幾遇之如得其人以驗臣言則望陛下先試之以一
職任事使之自卑而高自難而易小有益則小進之大
有功則大用之磨以歲月自見能否且陛下如用若人
則不但愚臣得舉所知而已他時奉命出使者皆知陛
下德意將見異人輩出不遠數千里為朝廷用得人之
盛視古無媿臣不勝大願
論災異五事程文海
中書省臣欽奉聖旨以恒暘暴風星芒之變同御史臺
集賢翰林院會議者竊惟事有本末政有後先今特摭
其本與先者言之其略有五一曰敬天二曰尊祖三曰
清心四曰持體五曰更化具列于後
一敬天天育萬物不能自理乃立之君以主之故君
者所以代天育物也惟明君能知天監在上赫赫
甚邇凡一言動一政令㒺不兢兢業業思合天則
期當天心若論官則曰天命有德五服五章不敢
乘一時之喜怒而輕予奪之也若論刑則曰天討
有罪五刑五用不敢因一時之喜怒而輕出入之
也凡事如此謹守勿失於是陰陽和風雨時而萬
物育天相之也乃若政令之或爽天必出災異以
儆之而儆之者所以仁愛人君欲其久安長治而
萬物得其育也故明君遇此則必省躬以知懼昭
德而塞違誠格政修天意乃得於是災變弭而和
氣復矣故雖堯湯之世不能無水旱而卒以無害
者堯湯用此道也
一尊祖自古帝王創建國家無不自艱難而得之而
傳之子孫猶菑畬者之望播穫作室者之待堂構
也夫固不易哉我太祖皇帝起自朔方身歴百戰
收附諸國惡衣菲食櫛風沐雨何如其辛勤也世
祖皇帝親歴行陣心籌計畫恭儉敬畏以有天下
混一南北何如其辛勤也主上以仁明天縱之聖
紹膺景命蓋常以此存心思祖宗開基建業之不
易而遇是儆也固益兢兢業業用一財則必曰此
民力也自祖宗艱難而得之也豈可輕用官一人
則必曰此國柄也自祖宗艱難而致之也豈可輕
與動静整飭每事如此則百司自然共職庶政自
然修舉祖宗在天之靈必皆歡悦而天佑響答福
禄日臻邦基益固矣
一清心心者一身之主而萬事之本也夫目之於視
耳之於聽口之於言手之於執足之於履皆惟心
之所使心得其正則接物臨事之際視聽言動皆
得其正而無有繆誤乖戾之患况四海之廣萬幾
之重皆仰治于一人而一人之所仰者非惟心乎
蓋水必止乃可以涵物象鏡必明乃可以别妍醜
故帝王貴清心清者静一不遷之謂也若聲色之
娱飲宴之樂所不能無尤當節適使不至撓吾心
之清心清則四海之廣無不燭萬幾之重無不察
光明洞徹不言而信讒諛不得施邪偽不敢前百
官有司各安其職無有撓格之患則法制流行紀
綱振舉災變息而天下治矣語曰本立而道生故
帝王以清心為本實總攬權綱之要道也
一持體事莫不有體體者得其要之謂爾人君任宰
輔以馭百官守法度以信萬民斯其體也若乃任
一小官罰一小過有司之事耳而人君親之則有
司懼矣夫上下正政令壹賦斂以時用度有節賞
罰必信此天下之守也而朝行夕改無所適從則
臣下恐懼皆思為已而怠其所職殃害及民怨讟
不免而或召災異故為君之道在乎持大體先有
司裁制予奪必信必一則雍熙之治可坐而致何
災異之有哉
一更化傳有之琴瑟不調甚者必解而更張之為政
不行甚者必變而更化之今有司所甚患者曰財
用不足曰選法撓亂曰官府不治三者而已改弦
更張此其時也盍亦思其所由乎財用不足豈非
所入者有限所出者無窮與選法撓亂豈非賢不
肖混淆越格者多而非格者不少與官府不治豈
非賞罰不明而名節素不勵與宜敕有司詳校一
歲錢穀所入幾何所出幾何若所出皆為當出則
財之不足將無法可理若猶有不當出而可以已
者如不急之營繕無名之賜予據其名件一皆止
之則財用必足矣又詳校銓選除合格外越格與
非格者幾何任迴量其根脚功過定奪仍原其所
由跡轍一禁絶之則選法必行矣官府之制上下
内外相維相資各有條理果皆得人何有不治然
人材不齊善惡必有故賞罰立焉若善者當賞而
不賞惡者當罰而不罰則善者變而為惡惡者狃
而益甚又如犯至不叙大罪也或巧圖復用老病
謝事常理也或戀不忍去至有貪欺害民善於自
蔽不即敗露上官不以審風憲不以察因習成風
不知有恥治何由興宜嚴敕省臺公賞罰勵名節
由京朝始則官府自治矣凡此三者更化之大略
也三者果更民力必紓人材必多祥瑞必集國勢
必隆然非更之難行之之難也非行之難守之之
難也惟聖天子以敬天尊祖清心之德守而行之
又何難哉
新安文獻志卷六
