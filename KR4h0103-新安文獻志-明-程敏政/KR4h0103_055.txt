新安文獻志卷五十二明程敏政撰
古詩七言
過吳明叟新居汪藻
誰開大屋沉沉者門外垂楊拂車馬主人四十持節歸
高卧綠隂啼鳥下冥冥一徑傍花入忽有清池照深夏
魚吹落日知鏡淨荷受微風看珠瀉夫君少有湖海氣
欲騎長鯨無地跨故將能事驚世人坐向雲端差萬瓦
稍培幽桂出窗底時放青山來竹罅人言此興極不淺
天遣公忙那肯赦要須便作輞川圖他日思歸聊對畫
阻風雨辟邪渡寄王仲成汪藻
渡頭急雨鳴森木木杪顛風飛大屋沒腰寒水稻生
芽滿眼青泥車折軸山行值雨舟值風窮愁日日煩天
公不如歸卧澗壑底世事一掃春花空别君兩年重此
别喜君胷次渾冰雪擬將身作賈胡留無奈事如空鳥
滅挽我不回君怒嗔交情把玩轉清新相隨百里還相
見只有西山似故人
北固懷古程俱
阿瞞長驅壓吾壘飲馬長江投馬箠英雄秪數大耳兒
彷彿芒碭赤龍子幄中况有南陽客布衣躬耕無甔石
當時鼎足計未成聊出一奇空赤壁人隨流水去不還
卧羊頑石留空山如今留石亦煨燼山與長江相對閒
焦山程俱
龍伯不解事投竿牽大鼇逆流直上三萬里怒卷渤澥
秋風潮適當長江入海處贔屭擲此雙岧嶤一山正臨
聲利窟來檣去櫓紛&KR0008;艚一山獨與世疎闊突據幽險
盤雲濤飛仙播蕩去不返止有一翁身姓焦至今金玉
作山骨草木堅勁無夭條爾來寂寞幾千歲稍見遊子
來山椒吁嗟一與人境接世故擾擾如牛毛安得夸娥
還著鼇背上因之置我三山高
秀峯遊戲效李長吉體程俱
玉龍冲碧縈山脊蜿蜿踏龍上穹碧神奇鬼巧鑱高青
露壓春煙染山色舉頭便足千里遊太湖萬頃涵天白
剪霞噀霧濕青紅錦楣花礎明清空松聲拂枕破幽夢
冰輪逗滑寒曈曨殿角連珠挂星斗透冷飛光射疎牖
古香飄桂夜陰隂雲樓報曉生銅吼摧頽羈客青山人
悠悠九土飛紅塵眼前歴歴千古意琴臺不見吳宫春
題睢陽雙廟朱松
幽陵游騎殘中原列城束手天子奔天留巨孽毒梁宋
賊壘環堞如雲屯凶波滔天不可遏塞以束薪何足論
力憑孤墉阻其怒不爾薦食無黎元堂堂許張勇且仁
指揮羸卒氣愈振上書行在論賊勢想見憤色吞妖氛
人間貧賤容力避只有一死由來均二公就此得處所
至今日月名爭新遺祠突兀岸清洛英氣凜冽横穹旻
尚聞餘蔭福兹土天假威柄酬忠勤布衣尚懸千古淚
肉食宜鑒當年因焚香再拜三嘆息九原可作從斯人
答林康民見和梅花詩朱松
寒崦人家碧溪尾一樹江梅卧清泚仙姿不受凡眼汚
風歛天香瘴煙裏向來休沐偶無事誰從我遊二三子
彎碕曲徑一擕手凍雀驚飛亂英委班荆勸客小延佇
酌酒賦詩相料理多情入骨憐風味依倚横斜嚼冰蘂
至今清夢挂殘月強作短歌傳素齒韻高常恨句難稱
賴有君詩清且美天涯歲晚感鄉物歸歟何時路千里
枕樓一笛雪漫空回首江臯淚如洗(朱文公曰皇考吏部公詩初不事雕)
(餙而天然秀發格韻閒暇超然有出塵之趣)
用東坡武昌寒溪韻朱擇
漫郎古邑埋蒿萊五柳合抱何人栽浯溪未作天寶頌
爽氣已壓南昌梅蘇公鄭公先後到一時玉立高崔嵬
扁舟載酒渡江水千山軟翠昏樓臺窪尊抔飲追太古
雲荒石老無紛埃歸來玉樹念赤壁側身西望銀濤堆
英辭傑句相震發尚記野鳥窺空罍只今却數未百載
蟲篆想見留巖隈中原石田多荆棘淮北城壘生莓苔
公乎天與濟世具曷不手引梟鸞開空遺筆力配元祐
頓覺紙上千軍摧禁中頗牧知在即號令前日頒風雷
丹青元向大羽出貂蟬要自兜鍪來數公文字雖絶勝
莫使變作離騷哀
題江國錄先生石室陳尚文
海寧邑屋千山環幽人更愛山中山山城已遠人烟寒
江君石室深㠝岏聞君十載棲長安焉能歛翼縈巖巒
卧龍要自南陽蟠東山不為擕紅顔邇來側身天地間
不如一室中寬閒探書禹穴萬卷完養成霧豹非一斑
素琴無絃心自彈泰山高高水潺潺山中閴兮誰往還
雲無心兮抱幽關青山白雲足為侣無心胡為戀君宇
冷君衣裳潤君礎人間歲月易今古傅說一去不可佇
蒼梧何如出飛雨不崇朝兮蘇九土
題祝生晝朱熹
裴侯愛畫老成癖歲晚倦遊家四壁隨身只有萬叠山
秘不示人私自惜俗人教看亦不識我獨婆娑三嘆息
問君何處得此竒和璧隋珠未為敵答云衢州老祝翁
胷次自有陰陽工峙山融川取世界咳雲唾雨呼雷風
昨來邂逅衢城東定交斗酒歡無窮自言妙處容我識
為我掃此須臾中爾時聞名今識面回首十年齊掣電
裴侯已死我亦衰祗君雖老身猶健眼明骨輕髮不變
筆下江山轉葱蒨為君多織機中練更約無事重相見
贈機仲景仁(自序云讀機仲景仁别後詩語及詩傳綱目復用前韻)
朱熹
道有默識無言傳向來誤矣空談天只今斷簡窺蠧蝕
似向追蠡看蟲旋始知古人有妙處未遽秦谷隨飛煙
終然世累苦妨奪下帷發憤那容專一心正爾思鵠至
兩手欲救驚頭燃書空且復罷咄咄屢舞豈暇陪僊僊
(自注兩年罷詩止酒故云)功名况乃身外事我馬硉兀甘回鞭解頥
果值得水井(自注謂詩傳)鑒古亦會朝宗川(自注謂綱目)兩公知
我不罪我便可築室分林泉十年燈下一夜話閒日共
賦舂容篇
弔禰正平(原序云蜀人韓毅伯游武昌作詩弔禰正平專詆黃祖祖不足責其言蓋)
(有為而發也昔孟子謂盆成括小有才而未聞大道則足以自殺其軀正平未免坐此就東京)
(人物論之郭林宗徐孺子黃叔度之樊牆正平未能窺也乃書數語述此意)
王炎
曹瞞忍殺楊德祖不敢復害禰正平區區黃祖雀鼠軰
乃以嬉笑生五兵才雖可愛亦可忌人間險過羊腸地
不鋤驕氣禍之媒祖也不仁衡未智黃鶴樓前江水平
鸚鵡洲邊春草青憑君酹酒弔孤塚古來賢哲非貪生
處士一死泰山重文舉一死鴻毛輕
遊金焦二山程卓
揚子長江天際來中流有山何壯哉深根盤礴千萬丈
寸土不受雙崔嵬金山屹據上流險四面佛屋相環回
來帆去漿别艫舳住僧過客煩追陪排空傑閣揖滄海
海山亂點浮纖埃龍潭别聳石峯巧時立野鶴慵毰毸
堂頭回首指遺像坡公印老留青煤其人已去詩向在
唱酬風月相徘徊再三瞻敬下山去縹緲又入雲濤堆
焦山一望祇十里舟師駕櫓如奔雷行行滉蕩呼吸頃
繫纜犖确登山隈山中僧少竹木古瘦根迸石穿莓苔
幽姿野態隨步出勝處往往多樓臺洪崖路轉尋瘞鶴
幾年浪打風雨摧遺銘破碎石剥落摩挲細讀心眸開
同行韻遠興未盡飛仙亭上傾樽罍酒酣我為發竒絶
底須方外求蓬萊
題祁門岳王廟方岳
神京膏壤成戰場三精霧塞天地光&KR0146;啼鼯笑紛披猖
中分宇宙慨以慷誰其與者淪綱常受計於人扼我吭
王心凜凜天蒼蒼以次束縛歸朝堂自南自北諾已償
焉用鄰國為胥戕為讐報讐胡不臧至今淮塹為河隍
每觀王傳心摧傷怒髮為立膽為張皇畀予邑於祁閶
聞王有像西山岡欲往從之潔予觴簡書之言不我遑
今日去此何敢忘牲肥酒香時日良金戈鐡馬山茫茫
觀漁方岳
林光漏日煙霏濕鸕鷀族立春沙碧湘竿擊水雪花飛
鸕鷀没入春溪肥銀刀撥剌爭三窟烏兔追亡健於鶻
搜淵剔藪無噍類餘勇未厭心突兀十十五五斜陽邊
聽呼名字方趨前吐魚筠籃不下咽手捽𤨏碎勞爾還
嗚呼奇哉子漁子塞上將軍那得爾
送童子盧觀國試玉堂方岳
長亭柳色鵝兒黃花事欲動春風香佩觽徑趨白玉堂
淋漓翰墨孤鳳翔黑頭相公紫微郎金貂玉魚垂兩璫
攜立螭陛穿鵷行至尊龍飛御明光催班賜見清蹕長
天顔喜動絺繡裳官花綾織雲錦章殿前拜舞籍奉常
跨馬入省繙縑緗讀書晝靜珠琅琅風日不到蓬山傍
文字零亂冰雪腸要令汗竹俱流芳子豈不見晏與揚
銅根鐡榦森秋霜萬牛挽之供棟梁
諭俗方岳
稻壓田堘穡頭重蛟蛇糾蟠扶不動得霜欲老晴下鎌
捲野秋雲堆作隴昨日糴米如糴珠頓落半價多年無
賣刀買牛正不惡一字入官妨爾樂不如阿婆殺雞賽
田神阿翁買酒邀田隣三杯徑醉客歸去茅簷曝背温
如春
竹溪為旌城汪伯溱賦程介
先生溪上種脩竹呼吸溪光餐竹綠自應不用此君醫
冰雪之胷元不俗我欲相從竹溪中已辨青蓑黃篾蓬
卧聽肅肅搖清風一洗滿懷塵土空祗愁一夕風雷起
變化飛龍葛陂水凌雲去去固無心莫忘溪頭舞烟雨
閱浯溪集用山谷韻趙戣
花間小閣臨清溪綠窗坐閱三吾碑(謂浯溪唐臺峿亭也)恍如登
高俯絶壑倚杖松陰挽兔絲幽尋勝賞客思奇一聲欸
乃誰家兒(三吾碑後有欸乃歌)浯溪暎帶湘東西碧山曾看漫郎
棲銀鈎玉筯苔蘚古神剜天畫非人為憶昔儲皇披輿
圖白衣山人稱帝師汾營老將智勇俱陰霾四塞天戈
揮至今老石勵庸懦野水亦解扶顛危(唐臺碑云石二十餘丈泛泛若)
(在水上)後來弔古者為誰涪翁清響車攻詩當時寡和孤
白雪我故欲尾春風辭恨不插羽西南飛山前更著小
艇隨夜闌忽夢訪遺址月色慘淡猿聲悲(劉後村云趙君歌行中悲)
(憤慨慷苦硬老辣者乃似盧仝劉义)
送硯與吳元真廣文俞君選
插天萬仞芙蓉峯茫茫積翠連青空中有千年蒼玉骨
山竒水怪秀所鍾斷崖絶壁不可到虎豹守護烟蘿封
一朝良工奪天造雲斤月斧磨玲瓏踏天下割碧雲髓
往往霹靂驚蛇龍冰蠶吐絲織新就羅文光瑩浮青銅
人間何處用此物造化欲付文章公先生早晚運椽筆
判花視草蓬萊宫手揮五色補天漏放開白日消陰虹
坐令萬物無疵癘盡從筆底生春風此時濃墨書大字
正須巨石相追從願公收拾此至寶相伴他年參化工
嘲賈似道汪宗臣
賈秋壑魏公爵台州鬼(俗呼台州人為台鬼)揚州鶴氣盈色驕逞
才略欺天罔人無愧怍帷幄不能籌金湯弗能作費盡
世間鐡鑄此一大錯(唐未羅紹威云聚六州鐵鑄此大錯)關子形模賈字
同(關子上印文與賈字相同)生兒德祐紀元中甚慚嬰杵(程嬰杵臼)心莽
卓(王莽董卓)十可斬書(方虚谷奏其罪十可斬)真諤諤鑼聲三下東江
頭(太平江鑼三下諸軍解散)鐡鞭一揮南海角(後貶廣南途中受押者鐡鞭而死)假
賈偽魏至於斯嗚呼似道道奚若宋亡感激忠義多遺
臭如君梟獍惡(梟食父獍食毋)
畫猿(猿呌驛在施州以多猿而名)孫嵩
客子平生三峽遊青猿樹樹懸高秋歸來落筆成天趣
中傳蜀月巴雲意如何猿呌驛邊時只欠行人唱竹枝
戲嘲二子孫嵩
攻為樂府作吟盡樂府題不曉張籍與王建筆端欲攬
風凄凄大半閑愁生浪語十九他人無與汝擊轅撫缶
何如聲奈此瀾翻兩吻鳴
曉行遇獵孫巖
搜山炬火縱横飛百獸猝起驚且馳出明入暗眼光亂
強者或脱弱者悲兒郎洶洶山精匿殺氣隨風撼松櫟
宋㹱韓獹不盡縱齧索騰陵求赴敵清霜屢降草莽衰
相與即禽真汝時跳坡驀澗殊未已扶桑東面推紅曦
大矟將軍山下住摧頽略記銜枚路觀汝角逐心悠悠
風梟旌旆何時休
觀漁行孫巖
霜降平湖鑑羣象中有黃魚幾一丈漁師早已中豪家
今旦連舟布新網東西南北三重圍圍形漸縮如小池
孟獲身窮呂布窘尚許性命延斯須舊與鱒魴同出入
何暇悲憐禍相及日斜瘡甚上平沙兩岸居人如堵立
渺渺腥風吹水雲賣魚沽酒賽湖神醉來預唱江南春
相士俞方塘江愷
方塘之鑑形可識方諸之鑑心始得相形何如更論心
以貎取人當有失君不見虞皇項籍兩重瞳成湯曹交
皆九尺
暑夜聞松聲汪炎昶
老松葉間風所藏露氣引風風正強吹雲去作何處雨
餘力猶能為此凉來從月裏覺愈爽助以溪聲聽更長
椎牀撫几喜欲絶赤日杲杲升扶桑
韓蘄王湖上騎驢圖為王孫葉葉賦
方回
取日虞淵戰臨平鼓起金山麾伏兵既不畫此背嵬軍
陣形國容貂蟬佩葱珩軍容金甲馬朱纓又不畫此生
面真儀刑昔王不肯專樞庭清凉居士以自名散遣萬
騎還屯營獨控長耳遊林坰林間坐石樵叟爭不無醉
尉呵夜行孰識朱門抗旄旌王孫妙年萬事輕欲蹈箕
潁遺浮榮龔侯淡墨勝丹青作此㶚橋風雪征龍變不
測人中英諦觀豈是寒書生丈夫出處吾能評不可長
劔即短檠得時用世身名亨否哉履道幽人貞葉葉用
意何崢嶸大司馬侃孫淵明
過五嶺短歌五首方回
平生所聞芙蓉嶺上如攀天下入井老乃來遊殊不然
褰裳頃刻升絶頂南踰大度鷓鴣啼北度居庸朔風冷
客行到此例凄酸我已恍惚夢中景視險如夷兮要深
省君不見芙蓉一嶺今已過我但慢行君奈何(右芙蓉嶺)
千鈞巨石百十萬亂峙横堆塞山澗故令流水作嗚咽
行人厭聞猶喜矙芙蓉非花鏡非鏡無可充君耳目玩
第一嶺望二三嶺蜿蜒似作長蛇緩努力向前兮不須
嘆君不見老夫足跟半天下臨危豈是趦趄者(右對鏡嶺)
客謂老夫今老矣胡為尚落空山裏千艱萬難百不平
上嶺下嶺不自已此嶺第三未為險獸心之人險於此
乾坤一紀戰旗紅偶脱亂離身不死流可無行兮坎即
止君不見羊化為石鬭即休兩角蝸爭何所求(右羊鬭嶺)
第四嶺頭分兩邑相背無情水流急浙河東下彭蠡西
到海終須合為一海東聞有沃焦石萬國之水不供吸
世故人心千百岐有生必死終無跡焉用皇皇兮仍汲
汲君不見塔嶺之塔焉在哉不如有酒傾金罍(右塔嶺)
混沌何年分宇宙天地日月常如舊如舊之中却常新
一點何曾受塵垢誰鑿此山為捷徑爭利奔名足馳驟
新嶺終無可舊時燠不加肥寒不瘦行人自無兮百年
壽君不見嶺頭日日吹征塵剰有新人無舊人(右新嶺)
温公墓碑老杏圖詩(原序云司馬文正公之葬也勅命蘇文忠公為文表)
(其墓至尊親書其額曰清忠粹德之碑未幾仆於羣憸之口嗚呼邦國殄瘁固基於紹聖哉而)
(斷碑之罅隨有杏生焉盤屈蓋偃擁其龜趺若非偶然者金皇統間夏邑王令及墓僧建嗣修)
(復老杏迄今二百餘年矣而無恙白雲翁家與之隣益用封植繪而為圖皇慶之元翁以平章)
(政事預國論議留京師乃出是圖及修復之碑以視廣平程某序之遂為詩曰)
程文海
吾聞精誠可以貫金石誰謂草木真無情君看穹龜涑
水上老杏布濩數百齡風枝雨葉擁幢蓋陰森若有神
物憑涑水先生三代士青春行天和且平問學深探古
人賾德化直與元氣并蘇公雄文照四海比較當世誰
重輕豐碑俯仰謾興廢百仆不奪二老名由來宋祠圮
中葉已在紹聖非崇寧夏臺大夫獨好事異國肯與扶
顛傾古祠香火今幾載大字深刻羅軒屏何人卜居占
此土白雲老子今疑丞摩挲往事起惆悵表顯更為圖
丹青乃知天地崇至誠陳根斷石猶寵靈此心豈有古
今異遺跡試向天人徵
送王義父還黃陂重建河南書院
程文海
少年匹馬遊淮浦雙鳳亭前憶同譜黃陂老尉有佳兒
伊洛洸洋接東魯黃州精舍久寂寥河南故號無今古
江漢奔渾想源委宇宙褰開見規矩惟有中書白雲老
幾度扁舟為凝竚思賢撫跡意無極忼慨伊誰闢榛莽
郡人好事王義父手擲千金如糞土去年赴調來京師
邂逅乃與中書語願公早歸白雲下看我崢嶸抗新宇
我有良田二百畝永與諸生共勤苦京師聞者皆嘆息
磊落新篇慰羈旅期君努力成此志坐為江山發矇瞽
文光夜插翼軫寒聖道春融天地溥待君業就當識之
盛事千年照淮楚
送鄭子美入黃山讀書王儀
三十六峯天下無雲彩磨刷煙花敷靈秀中蓄物産殊
青琳瑶碧紅珊瑚丹泉陰湧崖不枯一浴能已瘍痱膚
異人間見仙佛徒或傳笙鶴來天都所未見者當代儒
鄭子特立奇丈夫山英馳移風掃途文豹夾轂莵前驅
兼乘載書從以奴入山期作三年劬出山致用禆唐虞
夫豈慕彼山澤癯嗟爾陋學守一隅決策用舍差智愚
謂已狡獪賢聖迂非子傑出牢鍵樞頽波徹底歸淪鋪
古人凜凜開前模匡廬長白道不孤明年尋子鞭瘦驢
荒蹊絶澗窮縈紆子長眉青我白鬚點頭談道相擕扶
好事畫入黃山圖
長歌贈王子敬王儀
君不見三尺利劔冠嵳峩儒服擾擾何其多豈知東方
有一士芙蓉為佩衣薜蘿又不見珠衱翠翹顔玉嫮不
刺繡文長倚戸豈知空谷有佳人三角髫鬟羞粉汚東
方之士天與窮獨立四海心無同空谷佳人命尤薄凄
風吹破秋雲幕平生相聞不相見九度寄書青鳥倦偶
然會合向空中却似雲開覩天面蒼龍為駕青蜺旗綠
鳳驂舞前長離回眸電掣一萬里奄忽上下東西馳自
古畸人多晦跡只處人羣人不識長歌送子山悄然歴
亂春愁芳草積
送張子經遊吳宛陵并寄仲退郡博
王儀
吳中勝賞幽探遍歸來音雜吳音半翻囊神怪驚倒人
截得赤烏龍一叚東遊三十六峯東宛溪春水流青銅
草生太白醉眠處山列謝公窗影中江湖廟廊誰在許
白髮故人應識汝遥知燕坐書滿牀雞下五更連夜語
敬亭山與浮雲齊諸賢日日窮攀躋抽琴試聽綠水曲黃
鸝晝寂青猿啼
先生命題追和古栢行許古清
䕫府羈懷悲病栢更尋廟栢摩牲石惠陵遺恨國三分
丞相英姿身八尺伊人雖往寸心在大義未伸千載惜
月暗叢祠鬼火青霜寒蘚樹龍鱗白巴江滔滔日夜東
荆榛蕭瑟永安宫虎蛇行陣頑不動魚水際會俱成空
老皮暗泣英雄雨香葉尚鼓旌旗風乃知扶持殆天意
未必呵護勤神功侯生合作明堂棟侯没猶為雪山重
魏宫晉殿總銷沈楚舞巴歌代迎送悠悠華表愁歸鶴
黯黯蒼梧棲老鳳猶恐風霆撼石根卧龍奮起當天用
(吟社司盟黎芳洲廷瑞批云和者百餘人此卷韻妥意貫結語亦奇殊不易得)
憲使聞蛩有作邀賦唐元
蛩吟蛩吟促機杼念爾愁牽千萬緒如何也遣逹官聞
月影郵亭自來去啾啾唧唧草根多幾家機杼空長梭短
襦不掩脛骨冷瘠土禾低饑奈何皇華使者行原隰斟酌
民情寬賦籍感時撫物一凄然豈比寒生操翰墨蛩吟
雖小入豳風曾識東山赤舄公直須制禮扶明主明朝
且聽隨車雨
次韻黃總管十一月望月蝕唐元
天門虎豹猛莫當二十八宿森其傍妖蟇輪囷怒腰強
敢負膽氣吞蟾光山城霜冷夜未央高人起視懷感傷
月中老桂千丈長古人老矣遥相望吳剛斫桂月窟藏
曷不斧彼妖蟇亡天人受職鳴琳琅樞機萬象分低昂
誅蟇投畀無何鄉專車骨粉令風揚月行九道邦家昌
天育不復求醫王
臨平書懷時汪謙甫同舟入杭秋試
唐元
臨平寺前煙水昏鐘聲隱隱搖山門篙師繫纜古松下
坐對月色波中翻年光盡付旅瑣瑣西風微動菰蒲根
居人燈火自喧雜稍憶學語吾家孫秋田已穫粳米白
浮蛆老甕山妻温一錢不直客氊冷出門大類三家村
平生心友喜在眼襟期稍許中宵論誰憐老氣尚耿耿
跛鼈強逐南溟鯤
寄周師李許飛
仙人昔著宫錦袍乘月夜泛金陵舠仙人一去何寂寞
三百年來無此樂黃樓月明披羽衣遊人吹笛樓前歸
解鞍共醉明月下此樂近來誰繼者冲山凉月夜來新
肺肝冰雪秋無塵先生短衣帶席帽踏歌童子前村道
前村道傍行人稀前村竹樹燈火微過門期見周公子
乘興直來興盡己先生本是高陽徒夜深猛飲何處酤
直欲一吸西江無
行客吟汪莊
行客夜投尚元館殘雪半消石橋斷蹇驢載客二更歸
夢不到家寒夜短落月在地人己行帶月來往聞車聲
贈程剛中王永年
剛中信多竒吹簫更清絶有時來往踞山中窅窅清聲
雲外發山人不識共觀之何許神仙弄明月蒼龍出海
吟寒雲紫鳳凌風下丹闕君家博士真可人十年結屋
松花春請君夜半發逸響妙語灑灑開天真我生所嗜
尤竒僻塞耳不聞箏與笛興來開卷為君歌繞屋松篁
撼金石人生浩蕩誰能識美人欲望終無極何時擕酒
弔蘇仙赤壁磯頭翫秋色
題洪舜民詩卷程文
洪生生長黃山下日日見山如見畫笑拈秃筆點蒼茫
老樹孤煙入平野人言洪生匪師授妙趣神機天所假
前身羊祐曾識環不是詩人須畫者衆中爭傳一二紙
已覺黃金未當價如何作吏廢此事破帽紅塵面如赭
古來意欲不求似誤點成蠅亦堪咤炎天梅蘂雪中蕉
牝牡驪黃定非馬我家山房最幽絶脩竹當門花覆瓦
果能弄筆起清風十幅鵝溪待君寫
題齊叔良飲馬圖程文
昔年飲馬長城窟白草翻風皂鵰没健兒十歲手足鮮
騰上雕鞍横馳突祗今馬長骨亦高健兒束髮頰上毛
猶得朱衣為廐吏木盆盛水慰前勞
耕讀堂為鮑伯原賦張文在
我家藏書數千卷頭白讀之猶未徧况無負郭二頃田
夜半飯牛歌參禪西隣老翁家更貧鋤頭犁耙隨秋春
常恨半行不曾讀欲記姓名須倩人二者天公不輕予
自昔幾人兼得取有書可讀又躬耕谷口南陽才比數
鮑君風神秀紫髯多田也復多牙籖高堂牓之以耕讀
寤寐千載師陶潛陶公心事羲皇上歸來但喜桑麻長
周王傳與山海經懷此良辰伴孤往黃山崔嵬有佳氣
鮑君長保山林味莫學挂書牛角帶經鋤秪為一朝資
富貴
破紅巾吳訥
君不見蘄黃兒紛紛白馬張紅旗去年䧟湖北今年䧟
淮西遂令深山之民皆帶甲四海澒洞含瘡痍堆金積
玉亦何有略地攻城徒爾為又不見黃連寨左帶溪山
右淮海天兵如日照雪霜百萬紅巾一朝敗親王按劔
定中原丞相分兵救吳會邊人不識韓將軍極口爭誇
鐡元帥八座東開昱嶺關羣偷欲度愁躋攀奇兵間道
絶歸路可憐白骨高如山桂林老臣再徵起坐鎮西垣
幾千里昨聞餘黨犯其鋒血作龍沙半江水南方猺獠
勇莫當自謂效義收蘄黃賊徒一見驚喪膽堅壁不出
知天亡諸君力盡在此舉巢穴不平鼠為虎相期麟閣
畫丹青却憶虞廷舞干羽(揚鐡崖曰克敏謁予七者寮出其所為詩予奇其人適垣)
(府相臣招致名士講及三關之事克敏慨然有擊楫中流之志未幾遂統士會諸軍於昱關予聞而益奇之其)
(才勇忠義實得於天性則知嚮所為詩皆華國之餘耳)
贈邵思善吳訥
有客有客青門生六月訪我新安城手把溪藤白如雪
坐石看山苦炎熱揮毫戲寫兩株松滿坐颯颯生秋風
高枝屈曲古釵碧老樹剥落莓苔蝕寒霧斜披虎豹毛
元氣淋漓神鬼號下有山童相對語赤脚披簔立煙雨
丹青自昔稱郭熙筆力似欲爭絶竒嗟哉此松澗之曲
知子一見神意足于今豈無梁棟材未遇匠石吁可哀
黃山採藥圖為汪山人賦(童中州序朱大同畫)
方誠甫
汪翁黃山人酷愛黃山好結廬自昔依黃山慣向黃山
事幽討昨夜東風吹雨晴連峯曉張雲錦屏石林旭日靜
掩映茒屋疎煙深杳冥開門見山動山癖急理平生上山
屐薜蘿衣裳烏角巾遠觸林巒蒼翠滴小橋細路彎復碕
抱琴童子長相隨松間或共木客語石上每與仙人期擷
芳掇秀滿筐得山鬼驚呼猿鶴戚寸長九節菖蒲青斗大
千年茯苓赤歸來月色澹庭戸細搗玄霜聲杵杵傾觴對
月樂未央富貴浮雲奚足數何人好事寫作圖使我展翫
增嗟呼投簮便欲歸華嶽未必黃山獨可居
奉簡樵水黃先生詹書
黃鵠山頭雲滿樹黃鵠山下風生渚高人獨立天地間
手把幽蘭灑春雨憶昔天門金榜開談王說霸稱奇才
清名倏忽響中外迅雷海上隨潮來奎壁文光射箕尾
照耀衡湘數千里笑騎曉月拂天星散落明珠滿秋水
天風吹作簫韶聲五色雲中鳳孤起鳳兮鳳兮雲漢章
豈弟君子不可忘我欲薦之太古雪酌以玄酒梅花傍
送夏通守考績詹書
大别山前十載前夏君與我居相連夜衝風雨岳陽去
歲寒共被同官船將軍不受徵賢檄怒氣如雲劍光赤
與君脱却虎口還呼酒江樓喜何極一朝君往吳芮城
我留江漢多離情乃翁相對頭緫白向我涕泗時縱横
老天垂顧復相見禄養旴江遂君願人間萬事一枰棋
歲月驚心去如電棠陰有政瓜有期天光下照朝龍墀
銓曹己揮上考筆徽民再立遺思碑長干橋下潮水長
梅雨蒲風未晴朗嗟予老矣最難别愛爾玉鏡懸秋爽
黃堂佐郡如昔時得戲綵衣歌壽祺應念老翁懷故里
廬山西南多紫芝
訪弟長沙霍元瞻雪夜為作秋山圖
詹書
我愛霍元瞻清標如玉雪蒼松立石崖白鶴鳴海月瘦
馬衝寒冰在鬚日暮去訪元瞻居高堂中夜燒長燭為
我寫出秋山圖墨池水凍筆如槊使我見之喜且愕雲
氣忽從衡嶽來雨聲似向瀟湘落二客蘭舟泊遠沙一
箇茅亭在陰壑感君厚意不可量我欲酬爾明珠璫賈
傅祠前相别去挂在鵠山青草堂
古箭渡夜談贈金元忠趙汸
相逢歲晚詩更誦燔盡枯槎談愈縱短茨低覆結冰花
寒壓溪雲不成夢竹帛煙消黔首愚紫芝一曲老商於
坑外竟逃真學士浮丘雅頌濟南書
楊行密疑塚趙汸
荒郊石羊眠不起枯塚纍纍各相似海陵冤骨無人收
豈有兒孫來擘紙幾堆空土效曹瞞百戰江南帝徐李
龍山突兀表忠祠至今老父思錢氏
讀阮嗣宗詩趙汸
明月照北林孤鴻有哀音攬衣起坐彈鳴琴憂思徘徊
獨傷心可憐堂上生荆杞空自繁華粲桃李種瓜寂寞
青門外采薇悵望西山趾芒碭雲歸大澤空後五百歲
無英雄途窮慟哭誰知者沈湎狂言元自公
贈吕仲善之北平搜訪遺事趙汸
龍庭返騎如飛煙真人端拱收中原北平圖籍載連舸
挂一漏萬無完篇星芒夜見躔奎宿山川千載還清淑
國書不使外廷傳翰林青簡空如玉監殷監夏思前車
詔起羣儒當疾書皇家制作貴傳信未許太史徵無且
舊事遺文更搜訪典籍幽燕藉君往五車上送見書成
一代興亡如指掌
題道士張湛然彈琴詩卷汪克寬
嶧山白桐千年枝金星爛爛蛇蚹皮文光七軫水蒼玉
冰絃細繞吳蠶絲丹山雲暖鳳凰語露草寒蛩訴秋雨
娥英泣灑湖筠斑遷客相逢話羈旅翠巖懸瀑鏘瓊瑶
春霆霹靂轟層霄瞥波細鱗遊蕩漾擘空輕絮飛飄颻
仙林唳鶴驚離别老龍湫底吟寒月海門送上子胥潮
澎湃奔騰捲晴雪羽人瀟灑顔如仙馮虚來往黃山顛
古音淨洗箏笛耳何須更濯丹砂泉
濠梁行奉制賦送太師韓國公還鄉
汪叡
龍飛濠梁起淮甸肇基金陵酣百戰誅陳夷張安東南
北定中原疾如電秉旄仗鉞清朔方拱手垂衣正南面
泰山若礪海涵天黃河如帶江澄練聲威遠布銷兵戎
海隅西極咸趨風不用漢兵三十萬大宛馬萃天閑中
聖皇文德被海宇天産英傑開勲庸中山開平奮武烈
内輔太師韓國公太師始由刀筆舉羣雄紛爭識真主
麾之不去情愈親日獻訏謨闡丕緒不矜不伐仁者心
克儉克勤前哲矩平生讐怨那報酬諸將勞能誰毁譽
百司庶務無稽留剸繁治劇還優游聖皇推誠重委託
太師悉力宣王休漢比蕭曹豈異績唐槩房杜稱嘉猷
光輔功成請身退錫爵頒養先公侯白髮朝天喜強健
彤庭從容頻錫宴一朝鄉里錦衣榮千載勲名青史見
太師恭慎人罕侔聖皇顯佑誰能先舊基甲第新凌雲
内府金錢表深眷明庭盛典須詠歌漫從館閣徵文獻
玄石行為貢尚書賦鄭潛
尚書階前有玄石流落江湖舊曾識當時從者惜餘貲
今日移來乃神力初看尚爾混泥沙熟視灑然供拂拭
黑雲風斷湧峨眉紫氣霞開見靈璧終朝靜坐無磷緇
扣之則應聲相隨梅花點點上烏几柳絲綿綿縈硯池
湘沙驚落孤鴈鶩東海躍出生蛟螭千年誰鑿混沌竅
半夜誤擊珊瑚枝人生遇合還如是尚書感慨親留記
姱容麗質豈高人錯節蟠根知利器坡仙空作仇池夢
愚翁信遂移山志為公歌此玄石行颯颯霜風動寒翠
和吳生(維新)唐桂芳
老來懶吐驚人語水落寒天露沙渚蚤年枉費餖飣功
謾把紅花嫓青蘂后山景慕雙井黃平生袖有知見香
而今吾道付絃絶可憐歲月空茫茫庭前葉響雨三尺
枯樹蕭蕭含凍濕忽傳新句落蠻箋使我起坐三太息
要知胷次空中樓八風不礙横江秋紛紛英雄起南北
每為咄咄生閑愁昨夜如盤月未落街頭美酒堪作樂
何須苦羡返舟人如此敲門亦不惡(朱大同曰唐仲實詩清新流麗格律)
(高古)
見鄉人程大任原
少年策馬辭鄉邑落魄天涯幾秋色三山昨遇故鄉人
不見姓名應不識布衣拂却江海塵相看感嘆念情親
青春作客無遠近白髮從軍多苦辛以茲失路誰相顧
我向東留子南去歸夢不離滄海雲邊愁遠絓青楓樹
楓樹家林隔海天百年聚散一茫然簮纓故舊應誰在
萍梗江湖祗自憐臨岐執袂思傾倒明朝又别關山道
心隨斷鴈向斜陽愁對離憂醉芳草(虚舟王公偁曰本立白首從戎故辭)
(調多悲苦)
思傑孫兄製籜冠見惠聞有作詩來者無不與
因謝之而再有請也黃樞
孫郎不惜湘竹春霜刀剪雪仍裁筠鍼紉火揉自常巧
作冠專贈能詩人清風翛然入我鬢制度簡古無纖塵
斑斑輕纔掩鶴髮肅肅冷欲生龍鱗佳名千載說劉氏
陋彼聚鷸災其身烏紗白紵雅相稱欲報愧乏瓊琚珍
南薰長養萬竿玉掇拾錦褓盈筐新敝予改造煩妙手
絶纓一笑儒生貧
題黃石汪茂卿溪山小隱卷朱同
漸江天際來如絲逶迤下繞孫王祠兩岸青山如走馬
勢與江水俱馳下疎煙遠近見村墟茅屋竹籬皆入畫
汪君家居溪上村雲煙水石供晨昏田園歲入了官賦
足跡不到王侯門溪魚入市充盤飱啄黍有雞穽有豚
論文痛飲醉方已高朋滿座無空尊秋風蕭蕭歲云暮
奔走誰能免公務乾坤如許恨身多何况持家立門戶
寫畫題詩良獨苦夢魂想像無由睹我欲作詩奉明主
直挽高風返淳古四海蒼生各安堵
無脚雞(山行見田家伏雌無脚鼓翼而行詢之晨牝也戒其家烹之賦此紀異)
范準
羣雞唱罷山月落一雞峩冠却無脚腷腷膊膊轉雌聲
乃與雄雞相對鳴有翎飛不高無足胡能行徒為牝晨
禍家庭羽毛之孽何由生氣淫運乖非祥禎德輝之鳥
翔千仞安肯下食共爾相喧爭
秦銷兵呂旭
掃平六國嬴秦強盡以四海為封疆焚書欲止世俗議
銷兵誓使英雄藏刻嚴法令銷兵器青萍結綠無逃避
不知世有夘金刀光芒未露全鋒銳咸陽宫火三月紅
夘金躍冶初陶鎔神器於斯百煉就智勇忠義為鐔鋒
當時三傑與磨拭不嗜殺人天下一項籍才能敵萬人
摧鋒却向烏江泣秦知銷兵致太平不施仁政蘇蒼生
但持法律酷刑戮反使黔黎知用兵鮑魚風腥祖龍死
兵戈又向蕭墻起千年帝業付炎劉十二金人夕陽裏
挽余廷心余鏞
陰霾夜吞小衡嶽天柱峯摧將星落俄驚赤幟環城郭
坐見蒼生犯鋒鍔將軍急呼父老言食君禄厚居城專
吾當力戰死報國爾軰何計能生全壯士聞言皆感泣
願輔將軍雪忠臆大江浪湧風鳴悲白日光磨天動色
開門突陣憤莫當熊跑虎躩敢敵強三軍命逐鼓聲絶
千里血染春風香將軍當代文章伯力挽乾坤寸心赤
當時閶闔排青雲今日汚泥見竒璧手書大節思殺身
片言效死數萬人嗚呼天下真將軍睢陽遺廟同千春
家叔東湖詩集庚子春毁于劫火傷悼記之
汪士弘
東湖逸韻諧康樂妙句何嘗假雕斸清波曉日出芙蓉
華嶽秋風送鵰鶚搜竒下瞰馮夷淵明月照夜驪珠圓
邇來變亂凡幾載傷今感昔逾千篇神物豈嗔譏諷切
六丁下取雷電裂秦坑滿地禍正深楚燎蟠空漢為竭
吾翁此際神愈怡胷藏兵甲知者稀七縱七擒有遊刃
百發百中無停機時出青藜照夜白詩瓢又泛浮鱅碧
我嘗撫卷悼遺珠公獨慊然不自惜况今世事紛吹毛
不平志氣猶雄豪蜃樓噓市勢岌嶪蝸角野戰聲嗷嘈
杜陵己遠坡仙死千古吟魂呼不起不將佳句振頽波
他日何從採詩史
金陵送别卷吳收
新秋雨過生微凉金風飄飄吹客裳遠遊客子家曹縣
有妹多年不相見東平侍郎是妹家千里尋訪來京華
昔日青春今白髮諸甥長大階前列畫堂綺席羅酒漿
玉盤鮮鱠堆瓊霜恍然相對如夢寐歡若更生見真意
相逢幾何又相别忍聽祖帳歌聲發分手沙頭還故鄉
離情浩浩江波長
題李營丘枯木圖唐文鳳
營丘枯木天下無筆端造化何榮枯想當磅礴欲畫際
天為助興神為驅鄧林己化防風骨滄海乍出珊瑚株
良材何異徂徠産大用不值明堂需自憐形質赦斤斧
豈嘆薪㸑供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似挂瘦蛇影
亂葉恍茁乖龍鬚我生本是山澤叟隱居林樾同凡夫
昂霄聳壑日在望號雨呼風時與俱只今廊廟重締構
楩楠杞梓當貯儲按圖工師倘所取意營目盼增嗟吁
池陽種田歌贈撫州仰千戸程亨
甲兵洗淨西江壖荷鋤來種池陽田轅門楊柳春寂寂
照野禾黍秋芊芊細糧早送輸官船無事三軍同晏眠
閒向湖邊收征馬收穫已竟牛羊下功高早襲千戸侯
豈是尋常種田者晨煙吹起笛聲清依稀風景臨川城
朝窮東阡暮南畝一卷兵書不離手兵農起伏應時明
古來將帥君知否君知否金印腰間大如斗
新安文獻志卷五十二
