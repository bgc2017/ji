新安文獻志卷九十三明程敏政撰
行實(寓公)
孔右司(端木)傳李以申
孔右司端木字子與舊名端朝先聖四十八世孫昭陵
朝為中執法名道輔其曾祖也未冠能屬文賓興賢關
藉藉有聲宣和四年徽廟幸學訪先聖後以行藝俱優
特賜上舍出身觧褐除太學正建炎南渡走行朝註黟
令因卜築焉分教宣城除正字遷小著慨然以殺青為
己任建言唐以韓愈為史官當時各致所聞乞召中外
如唐故事歷都官司封郎雖在省曹猶兼著作建炎初
移禮部貢院於諸路命漕臣領其事姦弊百出公請復
祖宗舊制從之擢右司郎知袁州累奉祠起知臨江軍
一新校舍撥黃冠私田益學糧既去諸生祠之道感疾
卒公自幼以文知名至老益高古有南渡集二十卷孔
氏子孫聚居闕里幾二千年自中散傳及公五位随駕
而南散居衢徽湖撫四州今四世矣子四&KR1729;德興簿璅
監左藏庫瓅江都令&KR0008;石埭簿國朝尊禮先聖具有彛
章令監司保舉孔氏有行義人教諭本家子弟依學正
例供給此元祐元年也詔免孔氏税租此太平興國三
年也端平乙未三月教授李以申到學之初首訪右司
之後謂先聖以六經四書師表萬世而子孫欲肄業庠
序者乃拘以春秋二補之法甚非尊師之意江都令之
子悊德齒俱尊鄉評推重所居乃學之舊址而歲輸養
士錢遂援祖宗故事申言於郡以禮崇請處之學正俾
其子弟來游併與地錢除之劉侯炳悉從其請(宣聖子孫若谷)
(授官錄黃尚書吏部前相州司戶參軍孔若谷年三十六本貫兖州仙源縣長府鄉闕里至聖文宣王為戶曾)
(祖自牧祖道輔父舜亮前任得用曾經試中後有合該收使舉主二人以上免參選入判司簿尉准令指入一)
(得路分據本人乞入近地及乞注澶州清豐縣尉係重法縣分選闕准條依名次路分遠近不注曾犯贓罪私)
(罪情重人又條先注曾捕盜被賞不注年五十已上勘會别無捕盜被賞人願就合該差注前任紹聖二年九)
(月内授申頭王協無出身前任三考合一任三考右壹又擬澶州清豐縣尉兼管勾黃河埽岸填見闕令闕左)
(僕射臣惇右僕射闕左丞臣卞右丞臣履尚書臣祖治侍郎臣鐸等言謹件鍾祖猷等十二人擬官如右謹以)
(申聞謹奏元符二年七月二十七日郎中臣胡宗炎上給事中臣趙挺之讀尚書左僕射兼門下侍郎臣惇省)
(審侍中闕聞閏九月十一日午時都事張真卿受右司郎中徐彦孚付吏部吏部尚書祖洽侍郎鐸告澶州清)
(豐縣尉兼管勾黃河埽岸孔若谷計奏被如右符到奉行主事楊仲通郎中宗炎元符二年閏九月十一日下)
(奉南宋錄用孔端朝敕牒尚書吏部迪功郎孔端朝右聖旨宣差徽州黟縣令替萬直夫到任成資闕劄付)
(孔端朝准此建炎三年八月四日祀敕右迪功郎孔端朝昔在漢祖以干戈之際過魯而孔子崇儒之意後)
(世稱焉朕覽史書而太息頋瞻曲阜之廟越在境外於兹累年矣惟時裔孫文學行義名在冕笏召而訪對克)
(告我猷俾更官秩以示予意嗚呼爾益勉之可特授左丞事郎奉敕如右牒到奉行紹興二年十月二十七日)
(侍中闕令闕尚書左僕射同中書門下平章事頥浩尚書右僕射同中書門下平章事勝非參知政事庾簽知)
(摳密院兼權參知政事邦彦給事中安宅中書舍人與義十月二十七日戌時都事胡洞受權右司員外郎周)
(聳付吏部令闕尚書左僕射同中書門下平章事頥浩尚書右僕射同中書門下平章事勝非參知政事庾簽)
(書樞密院權參知政事邦彦吏部尚書與求侍郎益告左承事郎孔端朝奉敕如右符到奉行主事王渭員外)
(郎兼權異紹興二年十一月一日下軍尚書省牒右宣教郎孔端朝奉敕宣差權發遣袁州州兼管内勸農)
(營田事替樊賓到任成資闕仍借緋候逥日却依舊服色牒至准敕故服紹興七年十月日牒參知政事陳張)
(左僕射同中書門下平章事文錄用孔&KR0008;敕牒敕文宣王四十九代孫孔&KR0008;傳曰子無後何以勸善而况先)
(世之後乎故本朝自崇寧間取族長一人官之世世勿絶所以褒崇先聖至矣今汝於次當官爰卑初秩尚克)
(好修以毋忝於爾祖可特授迪功郎奉敕如右牒到奉行慶元二年七月十八日右丞相鏜參知政事深甫澹)
(給事中義端中書舍人七月二十一日午時任老申受左司郎中鄭顯付吏部右丞相闕參知政事深甫澹權)
(吏部尚書及之侍郎闕告迪功郎孔&KR0008;奉勅如右符到奉行主事孫思明權員外郎議之元給孔氏子孫遊)
(學文憑皇帝聖旨裏嘉議大夫襲封衍聖公據族人孔克煥狀呈係宣聖五十五代孫同弟孔克煒等欲行前)
(往迤南等處遊學尋師問道以廣見聞收買書藉誠恐各處學院不行依例應付養膳錢糧告乞施行得此照)
(得元奉集賢院咨承奉中書省札付送據禮部呈照得欽奉聖旨節該孔子之道垂憲萬世有國家者所當崇)
(奉欽此除欽遵外孔氏子孫遊學去處理合優恤所在學院每名支給白米二石中統鈔二十兩及行供宿頓)
(應付脚力庶不負聖朝崇重宣聖優異後人之美意具呈照詳得此咨請依例施行奉此又照得近奉江南諸)
(道行御史臺札付今後除孔顔孟三氏子孫遊學去處仰所在學院依例應付施行承此今據見呈仰經過路)
(府州縣廟學書院騐此文憑每名依例支給錢糧應付施行所有文憑須議出給者一行四名克煥克煒克新)
(克文右付孔克煥等收執准此至正某年月日安國初優免孔氏子孫差役帖皇帝聖旨吳王令旨興府歙)
(縣承奉興安府指揮為孔舜夫等差役事仰更為從實照勘别無詐冐依上優免施行奉此照得先准本府儒)
(學關該據儒人孔舜夫明夫和夫連名狀呈係先聖五十五代嫡孫寓居歙縣西南隅南門内建立先聖孔子)
(家廟住籍為因兵戈廢毁前項基地見蒙築砌城牆起蓋城樓及墳山税産每歲依例輸納税糧外據雜泛差)
(役有本隅里甲不行優免將各戶一㮣排充小甲等項呈乞施行得此關請優免施行准此照得孔舜夫等委)
(係先聖後裔貧窶孤寒家道消乏除各戶每歲依例輸納官賦外雜泛差役理宜優免已經行下本隅依上優)
(免及申覆興安府照驗施行去後今奉前因合下仰照驗依奉興安府指揮内事理依上優免施行須至指揮)
(右下西南隅里甲准此)
趙刑部(善璙)傳(從曾孫必贊從玄孫良金)朱同
趙刑部善璙字德純祖士禬從南渡居歙叔父不俄登
乾道丙戌進士第積官正議大夫知郴州靖州終淮西
安撫司參議涖官臨民有惠愛善璙以父武節澤授承
信郎少有大志刻苦問學魁南官登嘉定元年進士第
換修職郎主湖州德清簿嘗謂士大夫涖官臨民不明
九官無以斷疑於是精熟中法科除大理評事改宣教
郎知隆興府武寧縣置貢莊造浮梁士民德之通判廣
德軍值大饑借倉司米解錢數千緡為糴本民頼以活
知興國軍有能名改知江州時水澇米價騰踴轉於諸
路糴米三萬餘斛分撥諸邑米價減半闔郡得更生上
嘉其績增秩因任控辭弗獲乞以中大夫澤回贈父母
召為刑部郎上意嚮用尋以疾畀祠數月卒官至中奉
大夫有自警編行世必贊高祖不劌從南渡居休寧
必贊應右科累階忠訓郎登端平二年進士第換文授
承奉郎調南陵丞丁母艱孝慕盡哀服滿除餘干丞兼
憲幕遷吉水令邑近蠻獠民頑悍難治令多不終任必
贊清明剛毅不畏強禦得士民心五年方滿授福建路
轉運司機宜漕使頼之畫諾而已縉紳交薦就任除通
判建寧府卒姪良倧良陋同年登進士第良倧終司戶
良陋性孝友居官以廉平稱先尉石門兼憲司準遣遷
淮東路總分司改京官出宰浦城不願仕隱居墓側以
終良金祖崇忠官提舉崇福宫載父喪從南渡至婺
源太子橋卜葬北亭山下因居焉良金登寳祐四年進
士授無錫知縣文天祥陸秀夫皆稱其人嘗移書責賈
似道誤國不報遂隱居不出所著詩文號随隱集(按世系表)
(太宗長子漢恭憲王元佐生漢懿恭王允升允升第九子平陽王宗彦生饒陽侯仲均仲均生朝奉郎士禬士)
(禬生不佊不俄不佊生善璙不俄生善瑁為石埭令海允升第四子漢束侯宗楷生高密侯仲侔仲侔生北)
(侯士鱣士鱣次子武訓即不劌寧太宗第四子商恭靖王元份生信安僖簡王允崇忠七世孫也)
趙司法(希衢)傳(子與㤩孫孟櫄從孫孟燧)朱同
趙司法希衢祖伯固從南渡居婺源父師臤累遷至忠
翊郎希衢以蔭補將仕郎銓試補迪功郎授福州侯官
主簿臨政多平憲司郡守交薦不就從常調轉真州司
法及瓜而終自號可山有可山集子與㤩年十八暨弟
與懲同登嘉定十七年武舉授承信郎本郡酒官仕岳
鄂見知運使憲使監饒之浮梁景德攝邑事有冤獄久
未明與㤩受委不六日而決丞相嘉之超遷不就從常
調至秉義郎後五領文解遇覃恩廷對轉京官都護新
班承事郎而終子孟櫄咸淳元年暨從弟孟括孟頮同
登進士第孟櫄授修職郎吉州安福主簿升承信郎致
仕自號古春有古春集(按世系表太祖長子燕懿王德昭德昭第二子舒國公惟忠生)
(二子長束萊侯從恪次博陵侯從質從恪四世孫伯總從南渡居黟四世生孟燧舉進士從質生房國公世疆)
(伯固其曾孫也)
趙提幹(時埅)傳洪焱祖
趙提幹時埅字德範祖彦翮從南渡居歙父煃夫蔭右
職入官兩請國子監解為襄陽尉入京湖制幕時埅早
孤母吳氏守志勖之學年十七請浙漕解繼請國子監
解補宗學丁大全董宋臣用事與同舍生伏闕上書斥
言其姦景定三年由魁舍試免省登第授興國軍教授
秩滿辟浙東提刑司幹官改浙西卒其教興國修富川
志人稱其精博赴浙西道抗柄國者令所親來言當相
處以掌故力辭以是卒淹常調浙之獄訟猥劇時埅酌
情引法以平恕稱(按世系表魏悼王廷美生高密慈惠王德恭彦翮六世孫也)
呂待制(廣問)傳李以申
呂待制名廣問字仁甫丞相文穆公之裔尚書刑部員
外郎行簡之曾孫也世家開封随高宗南渡初居寧國
再寓新安公自幼雋拔能文詞事親孝年二十貢太學
登宣和七年乙科調徽州婺源簿召試館職辭教授宣
學江西羣盜蠭起李侍郎泰發帥豫章辟入幕多所禆
贊泰發入參大政上命從臣各薦二人公在薦中言者
指為黨罷知江州德化縣招輯流亡建學舍息獄訟既
去邑人祠於學除禮部員外郎言者又詆為周葵黨罷
除江東提舉移浙西路入對上嘉納遷提刑兼權湖州
除直秘閣兩浙運副因奏事上嘉其通曉除右司員外
郎充接伴金國賀生辰使得體拜起居郎一日上喜其
練達不沽激親擢御史以宰相陳康伯有連不就權禮
部侍郎凡内外典禮多所訂正且密定建儲之議孝宗
即位首疏二事以獻其言深切請外除集英殿修撰知
池州以病移徽州歲饑損常平米價以賑民而自任所
損之數時州郡多獻羡餘公不肯曰無以使上知民之
貧也歲餘召對内殿極論方今舉事當守一定之論以
治内為先以收人心為急上屢稱善除敷文閣待制兼
侍講疆事甫定金再通好上問議成否因上章備論思
患豫防之意朝論偉之未幾病五上祠請上對宰相問
病狀曰是老成有學問者進龍圖閣待制提舉江州太
平興國宫卒官至太中大夫年七十三子得中自中(按朱)
(子跋呂仁甫帖云靖康之亂汴京不守衣冠人物萃於東南呂公廣問仁甫來主婺源簿而奉其兄和問節父)
(以俱觀此則文穆公子孫亦有居婺源者舊志廣問嘗遊和静尹公之門婺源大畈汪存師之獲聞河洛之學)
(所謂四友先生者也)
宋尚書(貺)傳李以申
宋尚書貺字益謙其祖自開封徙當塗建炎中父少師
奉使金國殁於王事補公將仕郎尉新安樂山水明秀
因家焉知上元縣監左藏庫除軍器監簿奏言慈寧既
還闕誠千載慶事願令有司舉行天申節上壽之禮錫
燕自此始遷司農丞金部郎進右司言陛下親灑宸翰
刊正孝經訓迪元元可謂至矣乞詔守令因勸農延見
父老告以聖孝之誠庶幾人知愛親上嘉納之兼權給
事中歷戶部侍郎兼樞密院都承旨後以權吏部尚書
知臨安府時有母訟子不孝者欲坐以徒母祈免甚哀
即與寬假或言其臨事無斷乃爾非京尹才公曰治一
不孝子何難所以優容之者欲全其母子之恩爾上聞
之以公言為是提舉台州崇道觀起鎮金陵兼總餉以
言者謫居梅州孝廟登極召赴行在因奏制敵便民理
財三事幾萬言上頌可者數四除集英殿修撰知京口
未幾奉祠復官職致仕轉光禄大夫卒贈開府儀同三
司年七十九子宗說終霅川倅(竹洲吳儆撰宋氏山居三十詠序新安郡治南)
(其所屬邑皆憑山瞰江映帶林壑山皆秀拔竒偉多佳木葱蒨蕃蔚貫四時而不變江流激烈紆餘澄清與山)
(相稱士大夫生於其間而立於朝者多自諫坡御史府以進於卿相立功名著風節視通都大邑無媿或過之)
(然率多貧難或寓於他郡不能植生業飭遊觀為歸老勝故鄉之計尚書宋公當塗人世宦於新安樂其山川之)
(而家焉郡治之北有山磐&KR0034;而南與西北山川相賓主竒峯遠岫蒼顔秀色羅列於几席之上平沙漫流風檣)
(烟艇出没於履舄之下遠近隠見朝暮晦冥雖巧繪妙言語者莫能窮其狀盡其變也山之麓有石有泉有昂)
(霄聳壑千章之木萬竿之竹名花雜果綜錯其間公夷荒斸險結屋於西崇堂傑閣呑吐風月紅軒碧甃照映)
(闤闠者足以稱江山之麗又倚石之竒壮而層出為巖疏泉之餘委為池因茂林之可芘修竹之可徑華實纖)
(妍之可玩高下夷險之異趣者為堂為池為臺為榭為齋房為射圃布置施設曲折窈窕雖窮足力不能遍也)
(某嘗從公舉太白於雲端歌金縷於木末公出其所賦山居三十詠命某属和某不能為詩而為之序公自紹)
(興中入朝為省府其所建置規畫後之能者不能易退居三十餘年今年七十餘康強如五十許人步上下山)
(如飛尊酒笑談窮畫夜不倦日從賓客按絲竹以與景物相周旋雖承平盛時仕通顯享安樂者不能過南渡)
(士夫所罕及也)
休寧知縣周(德成)墓誌銘劉如孫
洪武二十有七年徽之休寧邑丞甘以聲以其邑教官
所狀故令周德成在官治績有係去後之思者勒諸石
與議宜得翰林製文因請于予予以在官毋樹德政碑
已著禁令辭不肯為久之以聲謂非頌其德也為其誌
銘爾學士宜毋辭按狀德成姓周世廣東雷州宦族父
諱政前元欽州路判官德成隨侍家法嶄然不敢為子
弟豪放事日惟杜門讀書洪武庚申春用鄉邑薦授閩
之邵武泰寧邑税務大使規畫有才月課增羡滿除山
東萊州逓運官恪勤所職供億無乏往來便之十有七
年有官未入流品者得以明經舉之令用知濰州張友
直薦學通經術以年未及五十授前職下車值時艱袪
除民害邑乏員孤身喧囂倥偬之間裁剸如流晨興秉
燭視事嚴立信牌之禁發遣銷繳必於其前來者不得
一跡六房蹊關罅節吏無所容其弊薰良蕕奸題帖無
貸邑四履東歙西黟南遂安北太平籍民三萬餘戶里
長二百四十有七每里一圖戶口賦税悉疏其間徭役
三等九甲週而復始吏不敢欺民從其令無田者驗之
以丁丁一歲庸止五日在所樂業先是里甲勾軍無問
虚實為費不訾則庭審之有無與決而請托不行和買
病民籍其時直對物支付人得實惠恒曰官無侈用則
民無妄費故一切儉以律下無藉游食鄉井曰野牢子
者得其渠魁二十七人痛䋲之餘屏跡各衛勾軍補役
餘丁更名異籍轉相為奸審得其實立發遣之十有九
年始設糧長察有害民者立除之餘悉震懾府每帖下
勾稽無問事完與不惟貨黷否則毛舉細事為罪事至
立決有所拘閡詣府與辨竟柅不行千戶所有卒丁蠻
兒者強獷無頼人畏之若狼虎格殺小旗屢問不屈移
委會問至則俛首伏罪曰周相公來我尚何詞十七都
民有牛在山被割其舌者蹤跡勿得則語之以曾有人
來買否曰有之酬價不及而去曰即其人矣第殺此牛
必有來買肉告私宰者已而果然推問得實其舌尚在
未食人神其事可方包孝肅云鄰邑歙民有訴殺人者
初檢誣勘平民當其覆檢察得其人一訊即伏而平之
冤衊獲伸邑民吳姓者任廣東知事贓盈巨萬徵之属
邑不足濫及本縣所仇不巳密緘上聞抵罪本府而誣
指之患遂息邑在萬山間不通舟楫往來使客必以轎
民病之思革其弊謂同寅官置一轎在廳待彼不應索
而索者吾屬當自舁之聞者為之不敢啓齒五城黃瑾
妻吳氏在邑朱原輕妻李氏皆嫠居四十餘年撫子若
孫特表其志節得旨旌其門閭俾闔邑之婦知所勸其
為政務崇大體敦尚風俗嘗於廳事後堂扁曰正巳以
重端本在任七年屢以旁累赴逮法曹而耆民范續卿
朱巽齋等不難重趼願以家産保其無他迄得賜宥還
署耆民受賞而歸二十二年秩滿之京例當調用邑之
耆民老稚遮道扳留耆民方德茂等還舉再任後因本
府&KR0945;其廉能誣以他事令亦上其奸弊事府獲罪已仍
還職二十四年春以軍事錯迕再取至兵曹耆民朱良
弼等復詣闕舉留悉允所請不幸嬰病卒於客邸是年
三月二十日也邑民聞訃無不慟哭曰是父母乎我者
今已矣天故不壽若人使得終惠我民也邪街衖至為
之罷市則相與擇地葬邑之城南邑民朱崐之所獻也
既葬更相率買田置宅為之代耕輸税終養其妻子嫓
蘇氏子一人益清女一人奴奴享年五十有一嗚呼何
地不生賢何賢不世用何郡邑無良民以雷陽海濱之
地而傑出德成其人出宰休寧為時麟鳳以廉能結主
之知慈祥愷弟得民之心在邑幾二考而秉心一致臨
事不惑字民如子是故民懷其德一有所事赴逮即奮
力往捄如子弟之衛父兄至願没入田産以贖其罪蓋
惟其心切乎民民亦心切乎官官民以心相感朝廷以
心相應且其在任未去猶諉曰有所覬望而為之者今
也身没奚以而尤惓惓其妻子必使生者得遂其生死
者得安其所而其民報德之誠舉無所憾矣抑民心之
公不容泯固也恒情於其民之德乎吾同官惼心狭量
者不能忘乎媢忌之私今以聲視德成為同寅不惟聽
其民之為買田廬抑且代為請文銘之金石足以見其
能不拂民心之公而永為後來官此邑者之勸是皆可
書也已為之銘曰
在官不求名去官而民懷思其休寧之何武也邪視民
如子没身而民益親愛其休寧之召杜也邪是豆是爼
既香火之妥靈有田有序復妻子之得所我銘其阡有
目咸睹其于激昂詎曰小補
中允趙先生(文)傳家乘
先生諱文字煥然世為山東齊河舊族宋元時有官峽
州夷陵及淮東運司者代遠譜逸莫得而詳父處士欽
母王氏生二子先生其仲也性極聰慧九歲充邑庠生
年十三食廩二十二以貢入太學季考率占上列洪武
癸亥詔選堪為人師者吏部得先生若干人太祖皇帝
面諭諸生若不恥下問三年來朝皆為老儒矣遂注四
川重慶府巴縣學教諭授符一勅一奉二親遵陸由漢
中以往抵任正身示教而於課試訓飭之條亦備且嚴
諸生化服三載考績復任仍奉二親泝荆江而上間關
萬里孝養愈篤歷九年所教士取科第甚衆乙亥陞徽
州府學教授會處士君卒哀毁踰禮不用浮屠法賃地
安厝於歙東關服闋赴京上書自陳母老乞一資於鄰
郡以便養遂授江西饒州府鄱陽縣學教諭食教授禄
永樂元年以例赴京復除徽州府學教授母卒日夕悲
泣以親喪在淺土乃竭力定卜於星洲馬尾山祈雨&KR1592;
奉二親葬焉服闋還齊河祭掃祖墓至京師歷事刑科
參駁一年授湖廣岳州府學教授先生凡歷三學恪守
教法蜀楚之士多所造就其在新安若都憲程公富輩
皆弟子也辛夘詔吏部選老學之士能講說者尚書蹇
公義以先生名上太宗皇帝召至御前面諭授左春坊
左中允賜宴俾輔仁宗皇帝於東宫先生被知遇夙夜
惓惓惟懼弗稱進講經史敷繹明盡應制有作悉寓箴
規睿旨嘉奬癸巳正月二十日卒於南京年五十有四
子孫奉喪還葬新安久之遂占籍於歙先生娶馬氏四
子玉璧瑛琮玉六子仁義禮智信倫智為郴州興寧縣
學訓導智四子曰昶易冕昺昶中應天府鄉試先生在
永樂間實與庶子黃公淮諭德楊公士竒金公幼孜贊
善王公汝玉同官宫僚其後諸公從龍悉登顯要皆膺
贈典而先生早世又乏裏言遂至淪落無復知者爰撮
其大略如右以俟考摭云
明故徽州府儒學教授贈嘉議大夫刑部右侍
郎楊君(昇)墓碑銘楊士竒
杭有君子曰楊孟潜没三十年其子刑部右侍郎寧以
前翰林侍講匡南余鼎所誌墓文告予曰先君子受追
贈恩至三品法得立碑於墓敢請刻辭予聞孟潜之行
於士君子矣又與寧同朝厚善為之序曰楊本沈氏世
家杭之錢塘業儒元杭州路儒學教授世隆生壽之壽
之生德文生而父卒鞠於舅氏遂蒙舅姓孟潜之曾祖
祖考也母傅孟潜諱昇自幼凝重不凡天性孝友髫齔
已立志學問而旦暮侍養不去親側得親之歡一弟篤
愛之終身洪武丙子以春秋中鄉試明年會試中副榜
授教諭星子縣年甫二十餘惇持師道端威儀明講說
自旦達夕躬勤弗懈舉動雖微不苟屹然類老成人學
者翕然服從前庶子廬陵鄒緝方正不苟許可時佐教
星子獨加禮孟潜道譽之不置口星子學賢科累歲不
薦士郡邑及學官惑於地理家言學地不利謀徙置孟
潛適至毅然曰學業至未有不薦者竟不徙其於學者
誘掖奬勸忠愛懇到久而彌篤三年學薦二人又四年
薦四人皆登第自是科不乏升九載考績陞邵武府學
教授無幾調徽州府學施教一如星子所至諸生皆從
授春秋大比而升者比比善教之效有聞於時其為人
純實和易服用儉素非道之言未嘗出口與人交悃欵
言出而信其去也皆思之久不忘平生以事親為切要
得禄必迎就養有欲以理民薦之者力謝却曰今幸在
散地旦夕獲侍親側而奈何欲奪之乃止永樂甲午留
北京以疾卒卒時老親及妻子皆在徽甚貧惟以不獲
終養為憾徽人聞之為築室學宫之側以處其家非積
行之誠有以致之乎卒於是年十一月晦享年四十有
三葬錢塘之花家原以寧貴累贈至嘉議大夫刑部右
侍郎嗜為文章詩雅淡近古所著有拙齋藁春秋正義
藏於家配袁氏封太淑人子男二長即寧舉進士擢官
刑部主事陞郎中用佐武功陞刑部右侍郎次宜鄉貢
進士女二長嫁監察御史劉安定次嫁徽州府學訓導
張昊孫男四其昌其順其逢其祥銘曰
行莫先孝顓顓厥誠道貴善教羣才以成忠厚之存平
直之行天有報施身後洊榮有赫嗣興峩冠在廷振華
履亨既崇以閎錢塘之原歸展先塋貽後樹碑太史之
銘(尚書泰和王公直撰楊先生祠堂記景泰二年三月徽州府新修前教授楊先生祠堂成其徒右副都御)
(史程君富等所為也先生諱昇字孟潛錢塘人其學於書無不讀而尤邃於春秋其所以教必本於聖賢而不)
(惑於異說洪武丙子領鄉薦得星子教諭星子之士前此無與薦書者衆皆言學地不利謀徙馬先生適來力)
(止之曰為士者不得與薦書此學未至耳非地之過也乃與諸生日夜講學求所以治已治人者俾身體力行)
(之以其餘日肆力於文章諸生感先生之教己益自淬礪既三年薦二人又四年薦四人皆登上第自是相繼)
(有顯者先生秩滿陞邵武教授無幾調徽州徽州人士聞先生善教皆樂從先生亦樂以聖經賢傳為之講說)
(三綱五典日用事物常行之道剖析精微於義利之間曰如是而王如是而伯諸生曉然知天理人欲之辨而)
(奮志於學十餘年門人弟子領薦而升者亦十數人時先生有親在堂居貧守約而篤於孝養當路者知先生有)
(治理才將薦起之先生力辭曰奈何奪人父母之養而苟欲榮貴其身乎諸公乃止歲辛夘先生以内艱去諸)
(生援范文正故事於學宫之傍别作一齋留先生居之而受學焉永樂甲午先生捐館而老親妻子皆在徽遺)
(言痛不得終養徽之士思先生不忘充廣舊宅以居之所以待之者亦如先生時先生之子寧宜亦以家學相)
(繼登第徽人愛厚之如累世親戚之家今復廣舊齋故址作堂以奉先生像凡諸弟子與先生子孫得以歲時)
(修祀焉非先生之德及於人者深惡能若是哉人之大倫有五君臣父子夫婦長幼朋友而師不與焉然道之)
(所以明且行者師之教也不然則君臣之義父子之親夫婦之别長幼之序朋友之信有不悖焉者鮮矣是故)
(師者道之所系也任道之重以厚人倫美教化奚可忘報哉古所謂鄉先生没而可祭於社者蓋此之謂矣新)
(安子朱子之闕里也子朱子之道天下後世之所仰頼而師法者先生之教亦率是而已而居於斯游於斯門)
(人在是子孫亦在是聲音笑貌志意樂嗜皆可以想見精神血氣之感通昭明焄蒿之發見當必有慨乎心者)
(循先生之教以上泝子朱子而篤不忘修己治人之道皆馴至其極則可謂善學者矣此固先生之志而後人)
(之所當務也寧累官至南京刑部尚書先生亦累贈至禮部尚書君子謂先生之生雖力辭顯榮而卒享褒贈)
(以為有德之應祠堂之作貲力多出程君其次則侍郎吳寧郎中金宗善按察司副使莊觀僉事程志學參議)
(方勉御史張昊許上達知府江浩訓導康懷今徽州府學教授羅倫訓導鍾振皆仰慕先生亦相與助成之既)
(完刑部君告予曰先君子之教授徽州一時英才皆願學因得以奬勵成就之今其心惓惓如此誠可謂厚矣)
(不可以不書故敢以記為請且將示寧之子孫俾知祠堂之所以作而思洒掃於無窮予嘉其意乃為書之而)
(使鑱諸石)
武略于公(聦)傳夏時正
公諱聦字公達姓于氏其先徐州豐縣人曾大父而上
率有隱德大父海當高廟龍興仗劍從戎入補羽林出
戍新安卒以戰没父興代之以功為什伍長文廟初從
下交趾授新安衛百戶再往征交趾叛者没柳州公時
方九歲聞訃即哀慟不自勝觀者感嘆少長知自立讀
書史務通其大義而識度宏遠奉母吳氏孝養備至人
預策其不凡永樂壬寅以父没王事進襲副千戶洪熙
初領屯田百廢并舉啓築涇縣潘村賽公諸陂壩畜水
灌田萬頃人利之至今宣德中督運京儲立法剗弊糧
不耗而軍無私逋上官取為漕規正統癸亥賜誥授武
略將軍管軍千戶公年益荗事益核尚書周文襄公及
諸巡撫者雅知公能有軍事必見委公亦悉心經畫舉
錯得宜時屯田雜民耕有不便者下公覈之公辨正疆
畎彼此適均衆大感說官僚間有孤弱者必扶持之沈
鬱被搆䧟者力拯之得自申乃已聲稱燁然而公不自
為足居常語曰治家與治官一也家之不淑其如官何
乃節縮浮費以治生為事男女各職其職而責之成所
積遂以萬計置莊二十有二跨徽池寧國三郡斥其贏
以振貧窶貸而不能償者焚其劵遂作祠堂置祭田教
其子明入郡學遍遣從明師勖之成歙縣學聖賢像久
敝紫陽朱子祠亦就圯公樂助而新之徽孔道新嶺箬
嶺號極險而三溪橋口當水之衝行者告病公或募工
甃之或協力為橋雖重費不惜道宫佛舍有以敝告者
亦捐金助之部卒壮無室者為之娶凡數百人又買負
郭地為義阡瘞死而暴露者下至施槥以濟急製藥以
拯病者活凍餒之嬰而訪還其家蓋有願役其門而從
其姓者延接寓公過客無虛日於名士尤注意刑部李
主事泰左遷衛經歷客死公具棺殮還其家山東歙學
生江左與明友死而貧公許以孫女妻其子經紀周至
其篤於義類如此公年六十即言於朝以職授明端居
自適不復問家事然官司有疑難必咨决動中事幾鄉
人久訟者必求質曉以利害或代出金償使兩罷去成
化甲辰九月十八日卒卒之前一日衣冠危坐悉召子
女前語以大事且諭明曰謹守法度積德以振家風吾
無憾矣復召親友與訣無疾而逝年八十有二遠近聞
訃弔送者幾三千人
論曰此程内翰所誌公墓云爾予不及識公識公之子
明於吾少保于肅愍公家耳其言亮哉其有爼豆之習
而非純於櫜鞬者也豈公之教然邪肅愍公社稷臣顧
其子京尹君乏嗣乃擇明之子元忠來繼士夫驩然以
為忠勲之有後宜也然則公之所積將復因肅愍公而
益顯於後世哉
新安文獻志卷九十三
