新安文獻志卷十明程敏政撰
書
與史丞相(彌遠)書程珌
近日淮北之事明公亦盡知之乎舟車焚燒輜重覆没
三軍積粟反以資宼精甲利器更為敵用此前史所記
殷浩山桑之敗也而今日又甚焉乃者壽陽之役叛兵
執賣主將官軍民兵互相屠害或投降或潰歸逃亡紛
紜百里不絶隻輪尺鐡不反淮南紹興器用至是殱焉
今兩淮騷動勢搖長江矣而公議籍籍以為朝廷尚多
壅蔽凡所奏請沮抑不下嗚呼此為何時而猶有如議
者之云云乎四月二十五日大星如甕墜於建康六月
四日黑氣圍日日没乃散天之示變不小矣天變見於
上人心離於下而朝廷不知往古危亡之監復有甚於
此者乎明公忠義奮發對越三靈而左右壅蔽其聰明
陷明公於萬世之罪人者明公不知也今天下利害所
當施置罷行者人皆能言之所患者在於其言未必上
聞聞之未必下行爾是故不暇縷數其事獨願斥去左
右屏徹壅蔽四方章奏即為敷陳將帥之有功者以公
議賞之不可以無關節而不行至於逗遛不進懷姦誤
國專事苞苴今悉敗露者則以公議僇之不可以有關
節而輙已公天下之身受天下之言無偏聽無私暱如
此則上下流通人心思奮易禍為福亦反掌爾如是而
猶無成焉則明公忠義之心亦有辭於天下矣前日之
誤明公者固已無及今日顧堪再誤邪世之士大夫號
為強有力者以官爵之故無敢吐氣而其下者又懼罪
而不言區區愚惷憂國愛君之心昧冒為言者先焉惟
明公重圖之(按此書謂淮北之事如前史所記殷浩山桑之敗夀陽之役叛兵執賣主將兩淮騷)
(動勢搖長江者考宋史寶慶三年六月楚州忠義李福作亂逐制置副使姚翀八月盱眙忠義張惠執知軍事)
(彭&KR1496;降金蓋指此也吾郡虚谷方公每謂端明比于彌為遠與廢立之事而此書乃公斥其非且謂左右陷明公)
(萬世之罪人與前日之誤明公者固已無及今日顧堪再誤等語其言凜然如斧鉞無一毫阿私之意是豈乘)
(時儌利而不顧大義者哉又考史明年端明出知建寧府則其邪正向背之迹亦有不可掩者蓋寧宗立理宗)
(為皇子詔書實端明所草理宗即位首擢端明為講官故虚谷疑之而宋史據之誠有如静修之所謂無邊受)
(屈者矣虚谷又嘗著宋季諸臣小傳東山趙先生闢之以為出于忿嫉則其所以書端明者豈足深據哉)
蒲圻回葉殿院論錢會書陳慶勉
竊見近年稱提有以日增一文為說者有以月申陌百
為說者有以易十九界會為說者有以鑄當十錢為說
者何其如是之紛紛也就其中而優劣之惟鑄錢之說
為近蓋自作俑於易楮而貽禍於折陌前人一誤後人
再誤四十餘年之間言楮而不言錢此錢所以日耗而
楮所以日輕也何以言之今日之錢莫甚於闌出之禁
鉟銷次之藏錢又次之藏之錢猶在也特出之無術爾
若鉟銷之家一郡一邑有之一市一鎮有之工於此食
於此者不知其幾日夜造作無非耗錢以為器以東南
一監鑄之而東南百千萬家銷之鑄之者日計不足銷
之者月計有餘端平間逹來犯邊兩淮鐵錢如山如阜
今經幾年而耗於冶者殆盡以此知鉟銷之為害也不
淺矣而闌出又甚焉且浙西之錢泄於浙東至浙東而
泄於海矣江東之錢泄於江西江西之錢泄於福建至
福建而泄於海矣湖北之錢泄於湖南湖南之錢泄於東
廣至東廣而泄於海矣闌出之不禁而漏巵之難塞錢
之耗莫甚於此慶勉前二年仕東廣見民間之交易雖
千緡無非錢官司之輸給雖萬緡無非錢故嘗以為天
下之楮偏聚於江浙而所以救江浙之楮者當提之以
錢天下之錢偏聚於二廣而所以斡二廣之錢者當疏
之以楮其說嘗敷陳而獻之先生矣是時東廣大交一
緡易錢三百今不知易錢幾何矣僕去年至下鄂見大
交一緡易錢二百五十今年至上岳見大交一緡易錢
一百八十聞之湖南下至一百五十他非見聞所親者
不敢言也然湖陰一路大率不過為陌二百文而已夫
以二三年之間自三百而下至二百自二百而下至百
五十是豈稱提之說上不申明而下不奉行也哉然左
之而民不信右之而民不信蓋無一官以專其事朝行
而暮不守前倡而後不和其信愈失其楮愈輕故嘗以
為今日之稱提不可均於一說惟當剏置一官以新天
下之耳目重之以責委之以權任之以久俾之朝夕以
思之日夜以訪之某路當行出錢之說某路當申藏錢
之禁某路當用錢會中半之說隨其病而用其方因其
俗而為之術錢於何而泄必思所以戢其泄錢於何而
銷必思所以禁其銷由是而推之某處錢監可復某處
銅坑可采搜天下之銅錫以雜鑄為當二當三當五之
大錢凡沿海之諸郡許用大錢而不許用小錢許用新
錢而不許用舊錢蓋南番之寶者小錢爾而大錢彼所
不寶也所寶者國家銀銅之錢爾而銅錫之錢彼所不
寶也以彼所寶者斡之於内郡以彼所不寶者用之於
沿海重為賞罰以嚴其禁多為防閑以遏其泄又由是
而推之淮之淮交湖之湖交與吾十七界小交皆當有
所區處蓋今十七界小交之陌多者十三四文少者十一
二文舉淮湘之間未有越於此者人見淮交湖交名曰
一貫而其陌日下則孰不逆料如川引之一文者乎以
川引視淮交湖交又得不以淮交湖交而逆料十七界
之至此乎凡牽倒今日十七界交者皆淮交湖交之名
以一貫者取之也人見十七界小交亦名曰一貫而其
陌日下孰不逆料其將至如淮交湖交之十二三文者
乎以淮交湖交視十七界會子又得不以十七界而逆
料十八界之至此乎凡牽倒今日十八界交者皆十七
界之名以一貫者取之也其名不正其體無别譬彼泉
流淪胥以敗义况十七界之破碎補掇者民以故紙視
之而京城之内陽收陰用抑以行使以是交易物價烏
得而不重乎物價一重無復可輕楮價一輕無復可重
故今導楮之輕導物之重者又皆自其損會之不收不
毁者始也今之計莫若陰以十七界之損者撩以為紙
而造為十八界之二百三百五百以二百三百五百而
總計之十七界之會三貫可以造為十八界小會一貫
以十八界小會一貫可以收十七界五貫如是則十七
界三萬可以改造而陰收五萬十七界三十萬可以改
造而陰收五十萬特在乎一轉造間爾若一二年之間
轉造殆盡而行於民間者一色十八界會如淮會如湖
會如十七界新造小會竝皆廢去如是則小而二百者
十八界會也大而一貫者十八界會也體統歸一而令
可行明白洞達而民不惑吾之楮既無如是之多端而
吾之錢新者不泄於海舊者不毁於工而新舊之錢又
俱不藏於戚里府第富民巨駔之家錢可以濟楮則楮
亦可以溢陌行之以久守之以堅楮之氣脉日有勃勃
然浸長之意則凡所以蘇民生而壽國脉者盡在是也
及今不圖逮其大壞極弊而後救之則無及矣惟先生
於論思之暇及之(陳定宇曰說利害亦明白)
答汪帥卿(綱)書錢時
某竊以四陽用壯東郊事興恭惟判府安撫提刑龍圖
大卿尊鄉丈望隆方面化浹畿封對越神天台候動止
萬福某仰惟執事恢宏碩大之譽炳燿當時林下幽人
不敢扳援疇昔以庶幾其一盼素分則然也去年春小
兒槱辱與之進所以盼睞者甚厚歸來父子相與言雖
極感藏終不敢僣通姓名以為禮孰謂謙德之光特灑
珍汗走使介數百里問路窮山深谷中入下里舍首崇
先契高誼卓然且以古道相期謀風俗根柢於愚且賤
者自非道心洞照一毫勢分之念不留於胷中不及此
尚論古人容或有之但施之不才豈所宜辱伊川義學
之建使人起敬起歎士習澆訛甚矣沈冥顚倒日入于
汚險而不自知視古昔聖賢幾若異類此若嬰兒受病
藥至即服妄死妄生懸於醫手嬰兒本何罪也某每謂
力足以及一鄉者有以善一鄉及一邑者有以善一邑
隨力所及推而廣之亦或救正其萬分然而有力者念
不到此也殖已崇私束於蝸角一身之外隔處藩籬何
暇閔鄉人之不為君子而思所以拯拔之哉某切切為
之痛心而莫能如之何敬聞高論如痒得搔四海同風
此其發軔敢不端拜祇贊為吾鄉莫大之幸邪孔子曰
工欲善其事必先利其器執事舉之見屬殆過聽矣某
氣質凡下一無所堪支離俗學龐雜半世老境侵尋始
稍知用力之地惟恐已分不了有負此生安敢遽為人
師邪今家事已付兒曹從容山谷間方與唳鶴吟猿共
此朝暮處之英俊之上以解蔽去惑為已任非惟不敢
正自不能是以惕然莫知所承不暇顧方命之為罪也
雖然執事斯舉關係風俗不細天地間會當有任其責
者惟不以某之出處係事之舉措則幸甚某又辱台諭
令子姪輩一人與令嗣同處執事不以某為愚陋且併
信其家之子弟而採錄之益難荷矣心非木石如何可
忘但子姪輩素不諳處館之事其間氣未老者固難浪
出而可出者則未免牽制為是頗難其人小兒槱旦夕
過慈溪敬令晉拜面陳衷懇矣謹熏沐襞箋仰酬先辱
莫究謝悰千萬瞻望惟切拳拳執事昭代偉人行當大
用以福天下俗間長語某不敢贅區區併乞尊照
與賈平章(似道)書汪立信
今天下之勢十去八九而君臣宴安不以為虞夫天之
不假易也從古已然此誠上下交修以迓續天命之幾
重惜分陰以趨事赴工之日也而乃酣歌深宮嘯傲湖
山玩歲愒日緩急倒施卿士師師非度百姓鬱怨非上
以求仰當天心俯遂民物拱揖指揮而折衝萬里者不
亦難乎為今日之計其策有三夫内郡何事乎多兵宜
盡出之江干以實外禦算兵帳見兵可七十餘萬人老
弱柔脆十分汰二為選兵五十餘萬人而沿江之守則
不過七千里若距百里而屯屯有守將十屯為府府有
總督其尤要害處輙參倍其兵無事則汎舟長淮往來
游徼有事則東西齊會戰守竝用刁斗相聞餽餉不絶
互相應援以為聯絡之固選宗室親王忠良有幹用大
臣立為統制分東西二府以涖任得其人率然之勢此
上策也久拘聘使無益於我徒使敵得以為辭請禮而
歸之許輸歲幣以緩師期不二三年邊劇稍休藩垣稍
固生兵日增可戰可守此中策也二策果不得行則天
敗我也若銜璧輿櫬之禮則請備以俟(按史似道得書大怒中以危法)
(廢斥之後元兵大舉入侵立信卒于高郵伯顔得其二策歎息曰宋有是人有是言哉使果用我安得至此乎)
(有無名子詩曰厚我藩籬長彼貪不然銜璧小邦男廟堂從諫真如轉竟用先生策第三)
上謝疊山先生書胡一桂
二月六日新安學生前鄉貢進士胡一桂謹熏沐裁書
百拜獻于提刑殿講疊山先生閣下某嘗讀周元公易
通有曰天地間至尊者道至貴者德至難得者人人而
至難得者道德有於身而已夫所謂道德者何也其綱
有三其倫有五原於天品節於聖人通行於千萬世由
乎此則安不由乎此則危由乎此則為諸夏為人不由
乎此則為蠻貊為禽獸斷斷乎其不可易之論也然嘗
怪夫自開闢以來宇宙不知其幾變而所謂道德疑若
與之而俱變者冥冥之表蓋有天焉每於其交際之間
必生一二傑特瑰偉之士以身任道德之寄把握扶植
於不壞不滅之地夫天既以道德重寄付託於其身謂
宜愛之護之俾得優游適志以順乎其天顧乃不然或
使之憂患困苦直至殺身而後僅可以成仁或拂亂其
所為使之饑寒流落瀕於萬死而不得死栖栖焉寄隻
影於遐陬僻壤間而時俗富貴洋洋得志切齒唾罵以
為至愚至癡不通時變自陷於困窮所謂可憐不足恤
者若是而望其把握扶植此道德於不壊不滅之地真
不啻如一髮引千鈞之難何哉蓋不然天地間萬形皆
有弊惟理獨不朽宇宙間固有囿於氣數之不得不然
者而所謂道德之理則實未嘗一息可變苟非其人亦
不能以自行是以必于人是託然人品有不一有盜名
欺世者有慕名矯拂者有不能忍於饑寒而流涎於富
貴者有牢關固拒於其始而卒喪其節者有自度其才
足以應世而姑守窮約者有其初無力以自奮忽乘機
而遽起者若是者皆不足以任道德之寄往往天亦嘗
厭棄於此是以付託一二人於斯世必使之憂患困苦
殺身以成仁必拂亂其所為饑寒流落瀕於萬死而不
得死如精金百鍊曾不變其所守仁以為已任死而後
已者亦以其身不足愛而道德之為可愛且將以愧天
下之曾儋人爵食人禄者若此者是真可以任道德之
寄昌黎韓子所謂千萬世一人周子所謂道德有其身
者是也遊目八荒思得大人君子道德有於其身者為
之依歸則舍先生之外其誰哉恭惟先生抱三光五嶽
之正氣負三綱五常之重任涉世於強仕之年秉操於
立朝之日一時權奸如虎豹九關磨牙搖毒而浩然之
氣至大至剛以直養而無害曾不為之撓屈居常抱膝
林泉朗誦先生大雅之章想見人豪而雲泥懸絶無階
趨拜兹者恭聞蟄神龍於九淵翔鳳凰於千仞儉德自
持而爵禄不足以移高尚自立而王侯不足以屈斯文
倚為命脉衣冠賴以綱維義夫節婦得所標表以益堅
亂臣賊子有所觀望而羞愧道德之興廢關係於先生
之一身而把握扶植之責甚重而匪輕也故昔也危言
危行人不得以議其訐今也危行言孫人亦莫得以議
其脂韋梅福之於炎劉淵明之於司馬時不同而處亦
異也嗚呼天地猶有憾粹乎先生之行終不能疵日月
猶有蝕昭乎先生之心終不能蔽雷霆猶有伏烈哉先
生之氣終不能遏此真所謂道德有於身而千萬世一
人也稍有志於道德之士敢不承下風而望餘光哉某
安定微宗古歙士族五六歲而讀父書十八而登名天
府年少氣銳粗亦為有志於當世者夫何天池之翼未
展而回溪之翅已垂孟明之舟未焚而郟鄏之鼎已易
事蓋有大謬不然者我之為我亦無復有志於斯世矣
且比年以來天疾其軀神奪其聽庸人孺子莫或肯半
指屈中夜以思默然領會意者造物仁愛之深故欲使
為無聞之人專心致志於學行乎仁義之途遊乎道德之
源無迷其途無絶其源而已乎環視其家圖書滿屋而紫
陽夫子之易門庭幸而獲入獨謂本義提綱振領而節
目未詳於是又取語錄而附之纂集諸說間贅已意至
若卦象之異同文言之疑義自漢儒以來千有餘年未
能有灼知其說者某一旦若有陰相而默啓之於是作
為卦象圖說又作為疑文言辨卦體之未有圖也而圖
之十翼之未有論也而論之啓蒙本義有大功於天下
後世而人莫知也又表而出之凡此者豈謂絺章繪句
以為能記事纂言以為多哉亦以明經乃儒者事况大
之為天地幽之為鬼神明之為君臣治亂别之為賢姦
進退于以立三才之道于以順性命之理于以盡事物
之情通天下之故莫不畢備於易於此乎有得焉亦庶
乎身心收斂不至外馳而所謂至尊之道至貴之德亦
由是以不失焉爾書成而鄉之老師宿儒亦或為之許
可某亦自慶歲月之不虚度矣今海内以先生為道德
之宗主人物之權衡某是以不遠千里往拜函文塵滓
視聽求片言以為之黼黻倘儌先生之高名令譽傳之
無窮施之罔極某何幸吾易何幸惟先生進而予之實
惟門士之至願干冒師嚴下情不勝戰慄俟命之至
答方虚谷問天原發微書一鮑雲龍
來諭謂冬至子半前半月屬舊歲後半月屬新歲夜半
子時前四刻屬今日後四刻屬明日因衍為玄武龜蛇
二物之說而以朔易對㒺冥為非遂舉朔方朔漠朔黨
朔雪皆指朔之一字為北方之一而未嘗分西北為朔
東作南訛西成與朔易止是一義而未嘗分朔易為二
先生之言偉矣愚謂不然以地理方所言之則指北
方曰朔方足矣以包涵義理為言則不容不變文以名
之曰朔易也故堯典三方皆曰東西南而獨於此不言
北而言朔易一不同也三方皆言平秩而獨此一方言
平在二不同也蔡九峰解朔之一字謂萬物至此死而
復蘇猶月之晦而有朔既明其有二義矣又解易之一
字謂冬月歲事已畢除舊布新所當改易之事亦明其
有二義也以至月令所言數將幾終歲且更始程子亦
曰北方終其陰而始其陽其分朔易二字為二義尤明
白玄有㒺有冥釋者謂乾貞一德而㒺冥二焉謂冥當
為北㒺當為中正與朔易相為對待者也此正固兩義
龜蛇兩物人身兩腎皆有得於北方朔易之象焉不可
誣也因是推之坎北方卦也亦有兩義焉其在先天圖
本一坤而在北爾乾以九二之竒下交於坤六二之耦
於是成坎之象兩合為一一又分兩竒耦耦竒生生化
化變為十百千萬之不齊者皆不能逃乎坎精之兩矣
淵乎微哉
二
來諭不滿二百餘字而天地之機剖矣因記兒時嘗侍
東里葉公知天者也問乘槎之事謂水從海逆流入天
河循環天地中皆水也水溢無去處則奈何公笑而不
答有友從旁代對謂海有沃焦石水至一吸而乾海有
尾閭穴水至一洩而盡愚曰吸與洩有限而水無窮亦
未之信也及閱隋志謂陽精炎熾入水則竭百川歸注
足以相補故旱不減而浸不溢此說固善又遺氣而說
未瑩至子方子之言一出不取沃焦尾閭而取日衆聵
俱醒真名言也足以破千載之惑矣愚猶有水與氣之
說附于後以求印證焉葛洪釋渾天曰地居天内天大
而地小表裏有水天地各乘氣而浮此以水與氣竝言
也何承天曰天形正圓而水居其半地中高外卑水周
其下日東出暘谷西入濛汜亦曰咸池四方皆水故云
四海朱子曰日月出水乃升于天其西下又入于水此
專以水言也初不言日能涸水水從何歸虞聳曰天形
穹窿如鷄子羃其際周接四海之表浮于元氣之上譬
如覆奩於水而奩不没氣充其中也張子曰虚空即氣
減一尺地則有一尺氣但人自不見爾又曰氣之散於
太虚猶冰之疑釋於水邵子曰其形也有涯其氣也無
涯程叔子曰有氣莫非天岐伯對黃帝問曰大氣舉之
皆以氣言者也愚謂言水不言氣水從何生言水與氣
而不言日二者何從消長合而論之水也氣也日也三
者相為循環於無窮此天地之所以為天地也故曰天
依形地附氣邵子之言當矣水不涸於沃焦尾閭而涸
於天之日先生之言卓矣蓋日圓鏡千里無幽不破升
天則萬物焦入海則萬水涸水不涸則盈而溢易至汎濫
涸而不生則氣與水俱竭天何以包地而運轉不窮愚
以意為之說曰天包地外所以浮之者氣也所以浮是
氣者水也氣與水合生生不窮所以能浮天地而升降
之者也夫天一生水神為氣主神動氣隨氣為水母氣
聚則水生所以呵氣而成潤今雲蒸霧滃則水珠流出
山川出雲則時雨以降是其證也故天地陰陽二氣日
夜流轉日夜熏蒸氤氲相感自有許多氣亦自有許多
水生氣則生水生水則助氣氣與水未嘗相離使水溢
而無日從地下以涸之則陰氣日盛而陽氣日微有日
以助之則扶陽抑陰而水不能為天地間之沴矣然日
為火而常明月為水而有盈虧者隨日以為之進退也
驗之潮汐可見易曰明入地中明夷日從地下轉也天
在水中為需浮之以水也故日一升而在天之陰氣無
不散所以為晝日一入而地下之水氣無不消所以為
夜是日也者所以下抑陰上扶陽以與天地相為長久
者歟
代胡安國通吳草廬求明經書院記書
胡炳文
九月十五日新安後學胡淀再拜奉書司業草廬先生
師席是日也文公先生始生之日昔臧榮緒用庚子日
拜五經是為夫子始生之日婺源文公父母邦禮以義
起黎明釋菜竣事復再拜而作是書惟先生其鑒之淀
切謂六經者聖人明天下萬世之大經以經天下萬世
者也其體全體其用大用六經未作六經之理在天地
化育中在聖賢事業中六經既作天地萬物之藴聖賢
之心之事業又在六經中三代以上經未全而經之道
行秦火而後經不全而經之道彌破至寶元明道間安
定先生始教人明經學然後為士者稍知經有體有用
既而明於伊洛大明於我新安經非不明也然學者淪
於舊習非絶類離倫以為高則以希世取寵而安於卑
於是經學始若無用於天下近年科舉未興學晉帖誦
晚唐詩筆跡聲氣稍似之哆然以士自名謾不知經學
為何事某新安晚出於道未有通曉然自我明經翁以
來十四世矣經學之晦也不能不朝夕為已憂輙不自
畫創書院扁曰明經三年始潰于成告于有司又三年
始從所請延明師膳養講肄日以為常近來者傳科詔
新班第一場明經書院題扁若逆知天意而為之者天
相斯文其在兹乎然非大手筆記恐無以詔方來傳永
遠也仰惟先生道高而器宏經明而文古監學坐臯比
天下士皆想慕其風采及幡然而歸又莫不欽仰其德
義易講所傳僅一二如以闔闢往來為神物分合之妙
明經如此真可謂明經也記我明經微先生其誰歸欲
望師慈特揮名筆闡明六經全體大用之妙俾學士有所覺
悟一掃舊習可以繼絶學可以開太平經遂不為無用
於天下其所關豈淺淺哉創造緣由併上梁文謹用拜
呈侑書以幣深虞輶凟惟師慈其采納焉
答高巖起論潮書吳觀望
至元十八年秋八月十有八日足下觀潮浙江亭有詩
明日書以遺予若致疑於逆流之水有可詰者吁其可
詰也耶其不可詰也耶予不得而知也然朱子註騷謂
潮以月加子午之時一日而再至則亦未嘗無說敢即
是試為足下誦所聞焉蓋坎者月之體月者水之精月
與水一而已矣在天為月在地為水天有陰陽太少而
月為太陰地有剛柔太少而水為太柔古人以方諸取
水於月其氣類固相感也而况夫子午之位乃陰陽之
始於其所始而月加焉則陰與陽感而陰以升陰與陰
遇而陰以盛水陰類也當其所加之時湧而逆上從其
類也月一晝夜几一加午故潮一日再生月一日退天
十三度十九分度之七故潮日遲於一日所以初三之
潮晝遲而入十八之夜十八之潮夜遲而入初三之晝
也一月之間生明生魄潮一再盛焉生明之潮則自前
月二十六長水謂之起信歴晦朔至月三日謂之大信
初四潮勢漸殺謂之落信歴上弦至月十日謂之小信
生魄之潮則自十一始長歴望至十八而盛自十九始
殺歴下弦二十五而衰其起落大小之信亦如之天下
之至信者莫如潮生落盛衰各有時刻故潮得以信言
也月於一月之間漸遲而縮一日潮於兩信之内漸遲
而縮兩潮秋月最明秋潮最盛亦其理然也又嘗即易
考之坎為月魄離為月魂震生明也兊上弦也乾望卦
也巽生魄也艮下弦也坤晦卦也生明之盛非無故而
盛也坤一索而得長男故盛過兊少而往則衰矣生魄
之盛亦非無故而盛也乾一索而得長女故盛過艮少
而往則衰矣驗之於月參之於卦潮之理其殆庶幾乎
或曰誠如是則陽之盛莫如乾陰之盛莫如坤潮不於
是焉大而顧大於震明巽魄何耶曰兹又先天後天之
說也不本諸先天無以見造化之全體不參諸後天無
以見造化之妙用先天之卦體也乾坤離坎位於四正
震巽艮兊位於四維而月之周天實配之後天之卦用
也退乾於西北退坤於西南父母老而不用而長男代
父長女代母居東南生長之方天地間萬物萬事咸於
此乎權輿故其為氣也莫盛焉而潮之大信實配之月
配其體則陽為明陰為魄而乾坤當望晦之位乃陰陽
之極也潮配其用則長為盛少為衰而震巽當大信之
候乃陰陽之長也夫如是則其不乾坤而震巽也有由
矣或又曰亦何以知其必取於卦耶曰以納甲家知之
納甲者如生明之月昏出于庚震則納庚生魄之月晨
見于辛巽則納辛之類是也陰陽者流用之率驗則月
與卦相為用也審矣潮而有取於月也不亦有取於卦
乎哉或又曰月之說然耶則潮之為候亦宜月半以前
由微漸大月半以後由大漸微以象夫三五而盈三五
而虧可也今乃於明魄之生兩盛焉何哉曰明魄之盛
固已如前所云矣然月一月一周天而一日之内則一
加子一加午者也潮於月加子午之時一日再至故亦
於月生明魄之日一月而再盛焉月之一潮之再若不
相似而實相感召非深於理者未易以語此或又曰子
所論浙江潮也他江亦有潮其遲速不同何與曰潮之
生必生於月出之海浙江之去海為近故其至也如時他
江所去有遠近故所至有遲速爾或又曰古今言潮者
必推浙江亦謂銀山雪屋有頭數丈此為異爾他江之
潮第如湧水復與此不同何與曰浙江去潮生處近掀
天沃日之勢方盛而不可遏赭山龕山横鎻江口頓然
斂寬就窄其勢必至於衝激奔射也他江去潮生處遠
遠則必殺故但湧水而已又何疑焉管蠡如此未知其
與先儒合否也不敢自以為是亦不敢出以語人既承下
教豈可虚辱倚韻賡呈并著斯說微足下無以發予之
強言尚相與訂正之幸甚
上蘇參政(天爵)書趙汸
汸生窮山下邑賦性愚拙自其修於身者猶扞格不勝
是懼於四方事蓋不待言是以當科詔屢頒羣材彙進
之秋而終不敢持不足之資以僥倖於一得蓋羽短者
蜚近足蹇者步遲理勢則然非由矯飾而閣下一見乃
獨憫其沉淪欲進諸俊選之場以增益其所未至噫閣
下之心豈徒為汸發哉計天下之賢者閣下莫不皆欲
其出為世用不賢者閣下莫不皆欲進而教之顧小子
不當厚意推閣下之用心收效於天下可也是以姑蘇
舟中侍坐時嘗以郡邑學校廢弛為言而使命亟來言
不及究故敢申其說以獻閣下幸一覽焉竊聞天下之
患莫大乎士大夫廢學而民不知義使士大夫皆知學
而民知義則學道愛人之政舉而尊君親上之俗成政
舉則漁奪椎剥之風息俗成則倍畔崩離之禍無自而
生其得失蓋甚明也三代盛時教民養士之法達于天
下皆由内及外相為終始涖官從政悉取諸其成材而
用之其或上下不相應和聽其散漫四出而欲一旦收
其人以充任使恃其心以為垣墉者蓋未之有也國家
混一天下許文正公首開成均之教以輔成治世之隆
列聖責成具有明法故雖小有廢墜易為興舉郡邑無
遠近大小廟學具修先賢歴履民間義塾列為學官者
不可勝計亦云盛矣乃獨教養無法師弟子去留不常
其甚者大抵與市井聚徒相類材德之成否何由可見
田租廩粟蠧蝕於庸人鄙夫之手往往傅會生員姓名
連簡累牘以待稽考奸民更相劫持所在金榖狼籍殊
甚前代欲聚士而教者嘗患無以食之我世祖皇帝定
制郡邑長吏不得擅用一錢獨在學校者捐以與士無
所愛惜其恩德甚厚而士終不被其惠真可為長太息
者矣其失在生員無定額選補考察升貢無通法為教
官者又皆循資而來故長吏得以好惡為緩急風紀之
司亦無從而察其實矣大抵下之於上不從其令而從
其意今貨物粟米之政督責嚴密間不容隧而育材興
化之方謾不知省西方秘密之教行乎王公大人之上
禱祈禳祝朋呼膜拜家自為俗人自為法者又紛然於
卿大夫之間道宮佛宇所在增盛支流旁出與居民雜
處不可勝言而所謂先王之道人倫之教者天下郡邑
之間湮微泯廢如此欲士大夫皆知學而民知義難矣
竊謂為今之計當從朝廷定為條畫使郡縣長吏擇民
間子弟之可教者大學小學隨所在參酌為額其流官
子孫皆補郡學生員鄉貢罷歸願入學者聽之數多則
均諸書院及廩食有餘之處大小學職由科目入官更
采前代優崇之意陞其品秩均賜印章使得以成官府
嚴簿籍治田糧行賞罰其專任訓迪則士大夫之老於
其鄉者有官而需次者山林奥學者皆得為之然必使
諸生求其道德經藝可為一鄉一邑師表者長吏卑辭
厚禮以延致之身率學者而敬事之以盡古者公卿大
夫隆師取友之誼田租寡少者許於官田添給或從義
民捐輸其所以為教者則以國學成規為準又取前代
法本經外益以吉凶二禮律令書算皆許兼習其敏學
修行恬静有守者則長吏加禮貎以表異之縣間歲校
其優者貢於郡其不與者得推擇為縣吏甚不率教者
屏之郡三歲試其中等者與鄉貢之士偕行赴省不與
者得擇為郡吏自行省罷歸者即郡學講業以俟再貢
自鄉舉者亦須試於郡而後遣以革凡庸輕妄玩擾場
屋之弊凡郡邑校試只以經義對策合為一場長吏親
臨糊名謄錄而後考諸經各取一句為題則非通全經
者不敢倖中經題臨試各擬十數以上使一人射而取
之揭以示衆則請託不行凡部使者至學諸生皆得贊
名祇謁間取一二觀其所業以勉勵之假託占籍者去
之如此則為士者蒙教養之實在官者獲師友之益然
後可以塞債吏冐儒之路廣賢才進身之途回斯民向
道之心一四海未同之俗而又必察之於幾微持之以
悠久使善人日多而世鮮乏材之歎民風漸美而人懷
尊上之心庶幾學校之設不等於具文者矣夫先王恐
斯民之易散而難聚易分而難合也故養以井田教以
學校而因其法以維持之收其賢者能者而共理之使
中外遠近均齊方正精神徧攝喘息貫通天地之間共
為一體卜年雖近終必過之今土宇廣大亘古莫儔蓋
有前代帝王之所願見而不得者既以畫地為限揭其
品彙之名以分異之而親疎貴賤崇卑勞佚之殊益懸
絶矣惟教民育士無間邇遐苟以闊於事情不為修舉
則所以一道德同風俗起斯民之視聽而結其心者果
何在乎今聖天子求治如不及既選賢守令以嘉惠疲
民則興學育材移風易俗此其時也閣下以人材世道
為已任志念所存見乎辭色故敢忘其僣妄竊述是說
以獻焉法先王鄉校之實成許公未究之心以贊國朝治
教之美於無窮非閣下尚誰望哉京學之盛必有成法
亦可推之天下否汸居家養親讀書冀有少進以無負
於門牆惟静修先生曹學士虞先生碑文無由一見爾
干冒清崇不勝悚息
答倪仲弘先生論中庸輯釋書
趙汸
汸屢讀中庸輯釋纂錄儒先精義大略不遺良不易矣思
欲罄竭愚慮少副謙德之萬一而涵泳所聞未之有得
袁氏所錄吳先生諸說多宗程子其異同之故亦非一
再省覽所能驟决也是以雖欲妄有指陳而自知其非
未敢輙竟其說嘗觀朱子自序有曰沉潜反復蓋亦有
年一旦恍然似有以得其要領者此蓋語人以其先難
之故後得之由使毋以易心求之也既曰恍然又曰似
有則有非指要綱領四字所能發明者矣夫是之謂知
德夫是之謂知道而知言其效也其曰然後乃敢會衆
說而折其衷則可見前是殆有所未暇焉蓋其於明善
誠身真修實踐如行者之赴家其至可期饑者之得食
其飽可必至夫一旦豁然貫通之日而後衆說之同異
得失折之於此無一不得其衷焉非揣摩比較從事於
行墨者所可同年而語也區區自謂如汸等軰資質之
凡近心思之麤淺苟不能於為已為人之際一刀兩段
發憤刊落然後實求反已親切之訓以致其下學上達
之功而徒爾朝繙暮閱口誦手鈔則是終身無由知至
畢世不能意誠而釋迦達磨果賢於孔孟矣若夫先生
志意之誠確工力之專勤而虚已擇善無間物我其所
存所就豈晚學所能與知但近日前輩著述殆類夫借
僕鋪面張君錦繡者恐不足為先生道爾仰戴親愛之
厚常切愧歎深懼有負所期故敢傾倒其胷臆之私其
是其非尚幸明有以教之是所願也
新安文獻志卷十
