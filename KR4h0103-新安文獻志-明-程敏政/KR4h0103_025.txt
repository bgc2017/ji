新安文獻志卷二十三明程敏政撰
題跋
書王國瑞料院所刊遺教經程珌
此編勸善戒惡不啻萬言然大旨不離乎仁義禮智信
五字而己吾儒之道與天地並約之不盈一指充之可
彌六合故曰乾以易知坤以簡能易簡而天下之理得
矣
書李林甫傳後程珌
肅宗欲發李林甫之墓李泌諫曰若爾如明皇何肅宗
泣曰思不及此泌之言一時承顔之孝也古人達孝其
然哉
書紹興正論後程珌
尚書金公不附檜者一閒十八年檜死方出此書乃缺之
跋李用之太極問答吕午
朱文公先生太極中庸說所謂百世以俟聖人而不惑
者舍是他求猶厭五榖而欲吸風露以為竒也或知尊
其說矣未免輕下注腳則一字一句易流於差又將如
五榖不辨種類而以莠為苗者有之惟能遵守先生之
學規於博學審問慎思明辨篤行五者致力焉則亦庶
乎其可矣此御史李公所以致問於西山旁採於諸人
反覆講明以求真是之歸也
題增廣字訓程元鳳
晦菴述近思錄首列隂陽變化性命之說或疑非始學
者之事東萊曰特使之知其名義有所嚮望而已至於
講學之方躬行之實具有科級今觀宗人達原所輯字
訓蓋所謂知其名義者也學貴乎名義之知而止邪讀
之者必於講學躬行之際加之意庶幾非苟知之
跋程少章文藁方岳
少章少時挾老筆場屋間大略如李將軍與匈奴左賢
王戰時漢矢且盡吏士無人色而意氣自如軍中服其
勇也既不得與諸校尉等伍輙棄去更為表啓箴頌以
從諸公貴人遊則又似東方曼倩與郭舍人戲為隠語
所謂伊優亞狋吽牙漫不知為何等言而應對鋒出莫
能窮者今老矣見予辟雍眎其謁官人矣亟屣履迎謂
之曰飛將軍迷失道天也非有先生得無嘗紿騶朱儒
乎何其恩澤侯也少章曰士有桑樞甕牖矻矻窮年而
莫之與者有高冠侈袂放浪江湖而莫之返者要之亡
羊等耳予家筆峰下有田一廛予將駕黃犢其中時或
作勞酤老瓦盆以醉雖與子州里吾將洗吾耳也況諸
公貴人哉予笑曰少章今又一變為漢隂丈人邪
儀禮經傳通解目錄跋朱在
右先君所著家禮五卷鄉禮三卷學禮十一卷邦國禮
四卷王朝禮十四卷今刊於南康道院其曰經傳通解
者凡二十三卷蓋先君晚歲之所親定是為絶筆之書
次第具見於目錄惟書數一篇缺而未補而大射禮聘
禮公侯大夫禮諸侯相朝禮八篇則猶未脫藁也其曰
集傳集註者此書之舊名也凡十四卷為王朝禮而下
卜筮篇亦缺餘則先君所草定而未暇刪改者也今皆
不敢有所增益悉從其藁至於喪祭二禮則嘗以規摹
次第屬之門人黃幹俾之類次他日書成亦當相從於
此庶幾此書始未具備顧念先君早歲即嘗有志於是
書比在經筵嘗具奏欲請於朝乞招致生徒置局編次
而不果上然其著述之旨意具存此篇今謹繕錄如右
讀者當有以識其心之所存矣禮缺樂壞千有餘年今
幸討論粗見端緒而天不假之年使不究竟其大全而
所就者止此嗚呼已矣其可為千古之恨也夫嘉定丁
丑八月甲子孤在泣血謹記
易吕氏音訓跋朱鑑
先公著述經傳悉加音訓而於易獨否者以有東萊先
生此書也鑑既刊啟蒙本義念音訓不可闕因取寳婺
臨漳鄂渚本親正訛誤六十餘字而併刊之如豫爻之
簪(晁作戠婺漳鄂本作戩)損象之窒(晁作&KR0034;婺本作&KR0034;漳作&KR0034;鄂作&KR0034;)則有未詳
者然非有害於文義已足為善本矣至於嵩山古易跋
語先公嘗折衷鼂吕之說於其後今三本所載不同而
文集中乃有晚歲書委鄂教滕珙以改換最後兩版者
其為後出無疑云鑑謹誌
書楚詞後許月卿
虚以待之兮無為之先文公集註謂虚以待之於無為
之先恐兩之字當作一樣看虚以待事於無為之先無
為事先也無為之先猶言勿為事始事來然後應之不
先以事累吾心也恐屈原本意如此
淑離不淫集註淑善也離如離立言孤特也按離立出
戴記離坐離立毋往參焉離立者不出中間則離為兩
人相麗明矣屈原本意恐謂麗者易淫惟橘麗而不淫
此其所以為善麗也離當訓麗恐不當引離立若引離
立則離坐豈亦孤特乎
堯都平陽舜都蒲阪禹都韓湯都亳文王都豐武王都
鎬身都卿相之類都皆訓居今訓為大可謂文王大豐
武王大鎬身大卿相乎建邦設都豈可謂建邦設大乎
帝高陽之苗裔兮朕皇考曰伯庸攝提貞于孟陬兮惟
庚寅吾以降皇覽揆予于初度兮肇錫予以嘉名名予
曰正則兮字予曰靈均紛吾既有此内美兮乂重之以
修能扈江蘺與薜芷兮紉秋蘭以為佩集註降叶乎攻
反能叶奴代反按此六句一韻也文公以為三韻恐非
是庸與降叶如君子至止福禄既同君子萬年保其家
邦子之丰兮俟我乎巷兮悔予不送兮之類是也江與
庸叶則降豈不可與庸叶乎蓋四聲通用也庸與名叶
如爾牧來思以薪以蒸以雌以雄爾羊來思矜矜兢兢不
騫不崩之類是也名與均叶如山有榛隰有苓云誰之
思西方美人之類是也能與佩叶如嗇於財親賢而任
能(此成王冠祝詞也)之類是也財與能叶則佩豈不可以與能
叶乎蓋四聲通用也我送舅氏悠悠我思何以贈之瓊
瑰玉佩蓋思亦與財叶也觀於詩可見
哀民生之多艱終不察夫民心民人也原自謂也集註以
為天下之民恐非是但味語脉則可知矣古者民與人
通騷經一篇此類甚衆如民生各有所樂集註以為人
生相觀民之計極集註以為人事民好惡其不同集註
以為人性民之訓人集註既有明證哀民生之多艱終
不察夫民心此二民字亦當訓人蓋原自人也
瞻前而顧後集註瞻臨視也顧還視也恐當云瞻仰視
也凡後之於前下之於上則言瞻臨者以上臨下也恐
非(詩靡瞻匪父民具爾瞻魯邦所瞻仰昊天論語瞻之在前)
歴吉日乎吾將行集註歴遍數而實選也恐此歴字只
是治歴明時之歴不當作經歴字解蓋古者只有此一
歴字經歴用此歴字治歴明時亦用此歴字後世以經
歴从止歴象从日乃創立此字以别於經歴耳如堯典歴
象亦後世所改
題五顯事實後胡升
本朝神祠見會要姓氏皆可攷惟此獨無姓氏何邪升
曰莫之為而為者鬼神也周禮小宗伯兆五帝於四郊
漢儀祠五祀宋朝明堂圖五方帝位於昊天之側從之
以五人帝五官神皆五行真氣也蓋五行為天地間至
大之物必有為之主宰者故曰元冥曰祝融曰勾芒曰
蓐收曰后土皆指水火金木土而言若五神豈非默助
五行之造化以福生民乎或者以五聖為五通非也蓋本
朝政和元年正月詔毁五通及石將軍妲己淫祠至宣
和五年適有通貺等侯之封前後十餘年間黜彼之邪
崇此之正昭然甚明尚可得而並論之乎亦緣鄉曲前
輩偶傳會佛有六通弟子五通之說以啟後人之疑耳
迪功郎國史實錄院編校文字胡升書
跋彩選圖胡升
宣和間文物備具濰人王慎修思永博學知故實出入
京師從貴勝遊嘗倣趙明遠裒類作彩選圖以縉紳之
升降詔旨之予奪寓於戲博間紹興末其季子嵎抱遺
書請序於靈石山謝仍景思嘆思水官止於一命壽不
登於三秩幸此書傳世而行遠也予嘗疑之消磨有限
之光隂馳騖不切之勝負人欲滋長其機甚可惜雖然
幸彩選於一擲驟進不足喜驟退不足怒所以楊次公
於丁謂曰骰子選耳有志者觀此亦足以自警云
書易啓蒙後胡方平
易本義一書闡象數理義之原示開物成務之教可謂
深切著明矣啟蒙又何為而作也朱子嘗言易最難讀
以開卷之初先有一重象數必明象數而後易可讀啓
蒙四篇其殆專明象數以為讀本義者設與象非卦不
立數非蓍不行象出於圖書而形於卦畫則上足以該
太極之理而易非淪於无體數衍於蓍策而達於變占
則下足以濟生人之事而易非荒於无用且其間又多
發造化尊陽賤隂之意易之綱領孰有大於是者哉明
乎此則本義一書如指諸掌矣然啓蒙固為讀本義設
而讀啟蒙者又未可以易而視之也
題朱子三書朱浚
四書廣大精微與天地並道之不明千載周子圖之書
之張子銘之我先文公曰通書與太極圖相表裏又曰
太極圖於西銘都相貫穿然則四書之後有三書焉三
書者一書也妙而造化隂陽奥而道德仁義大而天地
民物之理如日星之揭如雨露之潤而迺有疑無極太
極者議乾父坤母宗子者先文公既發明以示學者又
且衝鋒破焰而力争之逍繇是而無晦蝕今閩府通守
黃君益能會粹儒先之言倫通類聚覽之何其富也然
而旨本師傳辭非已出述而不作如此真博學而詳說
者歟真入耳而著心者歟是知黃君篤志為已之學也
向浚需次仙遊至官之時黃君去為湖湘帥咸淳辛未
浚甫列郎闈君過我甚厚惠示此編意其或有庭聞也
涵泳省察之餘敬題梗槩而歸之是歲季夏中澣朱浚
敬書
書皇極經世書二百五十六位本數圖後
程直方
右本數十六大位總為一圖數起於東南世之世之世
一加一為二又加一為三又加一為四用左而右運之
世之世與因上而下世之運之世之世皆以二為一加
一二為四又加二一為六又加一二為八次右會之世
之世與次下世之會之世之世以三為一加一三為六
又加一三為九又加一三為十二次右元之世之世世之
世與次下世之元之世之世皆以四為一加一四為八又加
一四為十二又加一四為十六於是縱横數之則一加
倍為二二加倍為四四加倍為八八加倍為十六自横
一層至於十六層縱一行至於十六行終西北於元之
元之元之元二百五十六莫不皆然明道先生所謂加
倍法默有契於邵子者於此見之蓋皇極入門第一義
也是宜通數之除以此分杪動植既濟之行亦以此也
(例見後)愚嘗以易所得呈初菴先生傅公公謂數本不出
於易繫天一至地十生兩自生八也愚乃悟天一至地
十加一也生兩自生八加倍也加一倍法兼盡之者兩
四八不出乎天地十數之外也以是說尋繹諸數惟本
數為合因圖之將以呈公而公捐館矣聞公有廖氏玄
玄集意其中有是說公之從孫實齊使君以鈔本見教
亟讀之至諸數起祖一圖謂其後必有本數起法首尾
熟閱無有也曲成諸圖不足以當之愚不揆因以附焉
又嘗取世之世一位為圖以明分杪動植既濟之所由
亦贅於左方庶見曲成四數非吾圖也其緒不可得而
抽也(貨財失之尚可得尊長遺文失之不可復求矣變故之餘每抱悽恨一日王用賓出示此圖云前村)
(先生所作伏讀再四悲喜交集因特錄之以附於事述之後恍若窮廬暴富矣後之人當珍愛之族孫七十四)
(歲翁樞謹題)
宋廣平梅花賦跋方回
皮日休桃花賦序有曰宋廣平為相其端姿勁質剛態
毅狀疑其鐵石心腸不解吐婉媚辭然觀其文而有梅
花賦清新富豔得南朝徐庾體殊不類其為人似亦為
知言者蓋唐人文襲六朝餘弊至元和而後大變此賦
誠有徐庾之風引傅粉何郎竊香韓壽九疑英皇姑射
神人通德擁髻綠珠墜樓温伯雪子東郭順子靈均憔
悴曼倩欹傲文君嫵媚飛燕輕盈十二事以況之而繳
之曰口吻雌黃儗議殆徧意謂世人之見梅花者其雌
黃未必皆中的也然後斷以己見謂凡草木皆無歲寒
之操而此花獨君子之節措跡隠深寓形幽絶恥隣市
廛甘遯巖穴此十六字非尋常體物語終之以永保貞
固乃廣平一生剛勁之氣見乎辭者蓋其為宰相也争
大事不少挫過於姚崇其未相在外跋涉之時多其既
相在位之時亦少視彼沾沾自喜以宰相為榮而固位
惜寵不肯退者萬萬矣信乎其為永保貞固也而日休
乃謂賦語婉媚是不可不詳訂本末以示來哲
題吳雲龍詩集方回
古之學者出於一曰義理之學無他學也後世之學去
孔子未久異端百出傷義悖理賴七篇之書闢之故其
說或亡或存而不行漢尚黃老魏晉而後佛老角立遺
世大患今當世之患獨存佛老之末流而失其本亦不
足畏也已奈之何儒者之學又自為乖異而不歸於一
哉然義理微言不絶於方冊者與人心俱未嘗泯也及
朱子注四書以貽後人而義愈明理愈精學者欲舍是
而求所謂學可乎傳註如毛鄭一學也詞賦如賈馬一
學也史筆一學也古文一學也制度考究一學也詩詞
之學自建安迄晚唐一學也雖各自名家而求其言之
合於義理號為知道君子則鮮其人況近世又有所謂
科舉穿鑿之學箋記偶儷之學畔義理而逐時好豈不
痛哉物極而返今之為士者一切不講惟詩辭之學僅
存予朱子之鄉晚出者也仕而歸老去朱子之没未百
年求所謂義理之學者不一見焉而以詩歌之學求予
講書者則不勝其衆於衆之中而察夫胷次筆下之不
凡者又僅一見焉歙吳飛雲龍不凡之一二者也短篇
近體不尚工巧大篇古樂府沛然出特然竒予猶欲其
歛豪宕而入細潤抑悲感而就和平也雖然義理之學
自古聖賢傳至朱子固公於天下而非鄉人之所得私
也生於闕里為顔為曾彼獨非鄉人乎不此之務俾後
世獨以詩人見稱則胡邦衡以薦朱子者豈朱子之志哉
雲龍勉之
書婺源龍陂程氏譜程龍
歐陽文忠公謂程氏之族莫盛於唐族分為七三祖安
鄉夷考江南之程又七分族之半耳自陳亡隋興而江
南之族有返而北歸者自宋南渡而江北之族有轉而
南徙者蓋江北中土始以三國之争繼以劉石之亂重
之以五季宋南渡之餘中原板蕩十室九空其族無噍
類者蓋多矣何獨我程姓而已哉獨吳蜀僻居一隅以
故族姓往往蕃衍雖盛唐七族其姓固有自江南徙者
我程自忠壯而下北歸已衆傳而至於黃墩四祖獨纂
祖一派蕃盛今其直下枝派可接者僅十之一二其子
孫衆多已難數計然而或以仕宦或以流移彼出此入
此出彼入互不可考有如江淮河漢之水同源異派及
流而至於海也亦莫别其為江淮河漢之水矣郭崇韜
拜汾陽之墓狄武襄謝梁公之譜是非賢否有後世公
議在各房子孫欲沿流究源者亦推證而傳信可也
新安文獻志卷二十三
