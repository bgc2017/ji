新安文獻志卷九十五上明程敏政撰
行實(文苑)
江東撫幹通直郎致仕汪公(儀鳳)墓誌銘
方回
歙汪氏自越國公以六州歸唐其後始大入宋雖仕隠
相半而厚與薄取以德自植者久愈益大公諱儀鳳字
翔甫其先自績溪徙今為徽州歙縣人徙之十二世為
公曾祖崇實鄉稱為長者夫婦俱年八十五祖擇善父
鵬舉承務郎資沉毅誠恪以儉勤審取與愈益大其家
者也年八十二母鮑氏封孺人年八十五歷世植德並
詳見公所為壙記盖公祖禰三世而四人皆年近九十
公之卒亦八十四公六歲工文師静菴吳公自牧治易
公趨嚮既正而承務公察公兄弟三人皆偉器又為延
師得丞相訥齋程公元鳳改治詩訥齋居塾九年為南
省第二人躋顯仕公與二弟治鳳鳴鳳不更他師盖深
得其學云吾州詩大比舊不與選回先君師四明舒公
璘禮部符許拔觧自先君慶元乙夘始先君入上庠登
第而左史竹坡吕公午與訥齋相後先然鄉額僅拘於
一端平改元甲午公俯就鬻爵以詩中江東漕薦嘉熙
丁酉又為漕試第一時四明安公劉有聲上庠以同經
先内交永嘉陳公淳祖二曹公元發良朋同社結課誓
將同登而戊戌榜公獨退舍竹坡時為監察御史因客
留公於科舉外講義理學盖訥齋發其先而竹坡成其
終公於是所聞粹矣所居旁近靈山之下有寺焉歸而
為李公擇山房讀書之計意將終老郡守貳魏公克愚
龔公應之章公公權訪公山中佐築樓蔵書費山房成
訥齋為題其扁又為亭泉上曰山泉而世因稱公為山
泉先生公雖身遯巖谷名震京師江東漕使趙公與弼
合諸臺以遺逸剡聞謂當處以孫明復陳無巳魏元履
官而僅與免觧公雅不欲逐舉子迫於二親出山又二
年淮閫申前奏旨賜文學出身免銓參注訥齋適當國
喜且疑以為嫌參政丁大全欲擠訥齋去而攘其位則
偽力贊決而隂嗾張鎮繳論其意實不在公也公寶祐
戊午景定辛酉又連與浙漕薦凡五上春官會有奏辨
大全鎮誣衊者玉音賜可授廸功郎隆興府司戶參軍
改辟夀春府下蔡縣主簿權淮西制司準備差遣秩滿
差充淮東安撫司幹辦公事滁城上功以儒林郎循承
直郎陞淮東制置司幹辦公事連丁内外艱服闋添差
江東安撫司護視訥齋葬事候任滿與陞擢差遣公終
不自陳丞相信菴趙公葵而下舉改官狀五及格咸淳
甲戌詣部班引廟堂議處以史館公謝不願改通直郎
致其事緋衣銀魚居里終身嘗自稱老山居士若老於
山不出云者丙子五月兵變盜起屠戮慘甚公之族斃
於寇者十一人公言有司罪人皆得庚寅三月盜又起
潛口焚四都巨室數十家羣黠於公前後獨不敢犯如
黃巾迎拜鄭康成者則可知公之為人矣回少公二十
歲洎休官嘗同友人曹涇清父以癸未訪公里第登西
爽之樓對靈山吟嘯竟日不鄙辱賜和篇時公年七十
有七又七年乃哭公其生開禧三年丁夘正月十六日
卒以至元二十七年庚寅八月十日狀公行者吾清父
也言皆可信回聞朱子曰三代以上氣數醇醲聖賢皆
夀以下反是由是推之周室東遷以入春秋夀者鮮矣
然其間有能審於取與之際薄取而厚與者亦必天之
所甚佑而有不容不夀者焉其不夀非必皆疾癘短折
之氣為之也劉子政紀弑亡之禍有數而經書殺其大
夫者至不可勝數盈與謙之異也魯季孫行父季友子
也僖十六年季友卒文六年行父用事始見於經文宣
成皆十八年至㐮五年行父卒去季友七十六年行父
當近百歲其所以夀妾不帛馬不粟也鄭子産七穆之
一子國子也㐮八年鄭侵蔡始見於傳昭二十年卒行
事可考者四十四年歴事簡公定公聲公獻公亡慮八
九十歲其所以夀孔子稱之曰古之遺愛行已恭養民
惠也齊晏平仲之父桓子㐮十七年卒平仲以知禮見
於傳史記魯定公十年平仲卒言議可見者五十餘年
亦當八九十歲其所以壽一狐裘三十年又納邑辭
富也吳季札吳王壽夢少子兄諸樊欲立之季札讓
國年可十五六哀十一年楚子期伐陳季札救陳退
兵以為子期名杜氏注襄十二年至今七十七年季札
盖九十餘其所以壽蓋以國與人大矣又能以名與人
至於以劍挂人之墓則又無一物能累其心也嗚呼此
四名卿者於春秋衰世諸人不得其壽之時獨能以壽
永終則豈非薄取厚與之德有以勝之歟惟今山泉之
德亦然科第可取也不可必取則巳之官爵可取也或
畀之或奪之游幕府通閨籍筋力未也可懸車則去之
貨財可取也同氣柝居田園瘠羸室廬弊卑器物圯欹
我願受之入相出藩我資我師代匱翰墨言不及私乃
若名高當世尤士所願鈎取者也公識淵學詣幽討古
汲旁行敷落急就凡將鼓籀鼎刻奇字廋辭聱牙格磔
探玄入微儷語宗真西山韻語尚劉潜夫散語慕江子
遠妙年初務崛竒至晚節泯圭角削險就夷視後生奮
觜距躐聲價恂恂退默若罔聞知混迹於社叟里老泥
飲巷歌之間能以名譲人不取則尤近世人物所希有
也其於族黨鄉鄰昇平而變故歡娛而患難孤姪與師
授幼女與姻對出粟與下價市物與高估澗吾與梁塗
吾與甃疾與藥殣與槥寒與絮飢與飫索游與資裝家
世素必厚所與而公於時之既異愈加厚無求不與也
嗇於勢利而豐於慈惠輕於物欲而重於友弟不足於
榮耀侈靡而有餘於恬澹潔清行可以交神明則功足
以奪造化也公素不飲酒善飯寡疾將卒之前一月稍
力弱食減家人異之公自謂無所苦却藥餌與醫者語
必正冠焚香漸不粒食者旬餘忽一日令具湯沐盛服
索紙書數十字乃口授孫濬紀載千二百四十三言而
於末自書曰全而歸之原始反終乙夜熱氣上出如炊
掖坐間小咳咽而逝其不怛化如此平生著述充屋僅
存山泉類槀四十二卷程文六卷傳世娶宋氏先公三
十年卒子男女各一人秉陽郡庠生早卒前太學内舍
發觧進士方(闕)飛其壻也孫男一人即濬業儒好修曾
孫男二人源清源深承務公存日祖墓生雙竹識者謂
文字之祥題詠盈庋公治命屢進二曾孫親為說書雙
竹之應其在斯乎山房書兵後失亡公重貲贖求復如
故親校讎遺後人濬將以明年辛卯十一月四日奉公
柩葬于永豐鄉後村之原回先君鄉舉舍選遺文賴公
襲蔵至今且早相賞拔銘敢辭銘曰
約以納博以施夀斯宜善則祥謙則福理若兹歙之原
全厥歸觀刻辭
廬州梁縣尉事天先生江公(潤身)墓誌銘
曹涇
故廬州梁縣尉事天先生江公既葬之明年其子心宇
以前進士山屋許公月卿乙酉歲所為行狀視曹涇使
為誌銘涇望輕筆力弱慊弗敢任然知敬愛公舊矣憶
春水鱗鬛之後先悼人世萍蓬之閃倏死生亦大胡得
無言矧嘗涉筆存耕公之葬其可辭乎存耕公諱師䕫
公考也自存耕公上遡蕭公十三世居徙官歴名諱已
見存耕公銘内公諱潤身字明德徽婺源人生而俊穎
異常兒髫齓時歲旦上元族里歌呼羣飲長少畢出獨
凝坐一室晝夜讀存耕公大竒之於書一覧即觧暗誦
不誤缺一字於文操筆立成据經引傳切中肯綮而繩
墨具焉景定甲子以流寓領浙漕舉登乙丑第授廬州
梁縣尉明年攝本職兼簿事自兵興淮為次邊郡曹邑
僚半出鶡弁或起卒伍豪民賈竪至以賄權公涖以公
廉不為怯愞首黜掌戶胥數人無譁者上司若郡委送
駢來迎刃輙觧訟者至乞從公求直居數月平反大獄
者三衆以為神於是方議迎母携家忽報制司辟某人
直替即以詩辭制置應山李公庭芝應山舊知公愕焉
留攝寶應主簿旋奏充瓜洲鎮官曰吾知子貧又廉姑
用資以筦庫毋見薄也朝旨猶以及期而辟非格却之
再奏命下而公卒矣嗚呼俗吏文法淹天下士如此公
貌古而岸峭直軒豁幅巾縫掖辭辨風生少或為矯世
之行喜面折人當山屋公初第時嘗戲取其綠袍服之
己又曰是何足云孔明景略吾事耳晚乃不然恂恂怡
怡如也居母夫人洪氏喪哀毁過制喪父一遵遺令以
文公家禮從事事繼母龍氏盡禮遇二季巖囦愛而教
之不有私財嘗大書於屋壁曰天下無不是底父母家
人離必起於婦人於姻族不肯隨俗炎凉好奬後進謀
人必忠未第前嘗伏闕上書諫三事其治兵條極言三
衙諸閫廂禁營寨諸項利病欲以兩淮曠土内地荒田
給游民貸其資糧籍為民兵然後以諸寨移之松江諸
屯移之極邊以㐮閫經理京㐮以湖閫進守利路皆指
切精的詩文少慕靚麗竒辭逸語衝齒頰出不休晚羞
其為一主以理壯歲師陸子静門人不嗛已而師北山
何公基實勉齋黃文肅公高弟而勉齋晦菴嫡傳也造
詣益粹戊辰春自廬書示心宇曰吾十歲見朱子祭張
敬夫文心慕之癸巳得近思錄丙申得周程諸書旁求
於張吕陸氏近始自信蔡氏程氏自太極圖而下之勉
齋自四書而上之蔡謂四書梯階六經近思錄梯階四
書勉齋不謂然吾今專守勉齋學又云佛氏勸人為善
本不大畔於儒至謂燃香誦經飯僧一會即滌隂慝實
無此理秖足長惡如胥吏軰為欺為虐何所不至每奉
佛以自觧既恃有此稔惡益甚屠兒劊卒操刀欲割必
誦佛號亦此類也吾州佛寺半是黃巢時所建吾邑四
月八日飯僧大會其重施者多出於椎埋之徒兹豈非
佛氏實長其惡乎公之學問精博議論勁正大略如此
既第銳志及物改號民齋然事天云者自少及壯學者
習知如誦王彦方司馬君實然既卒門人三山林茂春
應山祝櫸相與言曰必存養事天先生志也用之不究
則亦曰天是所謂事天以終身者乎因以為私謚公以
己巳十月十六日卒于寶應心宇號跣奉柩浮淮絶江
藁葬于無錫之湖埭實依從子一新寓居則庚午之五
月二十一日也其返于鄉以甲午九月六日其合葬于
夫人馬氏之兆以乙未十二月二十一日隸丹陽鄉瑞
亭里吳村之官牌塢抱亥挹丙卜者曰祥夫人之葬在
丁亥二月二十八日其卒庚午十二月八日也心宇於
是大事終而形神亦瘁矣公生以嘉定丁丑十月得年
五十三公惟一子心宇孫男二人賓王佐王女秉禮曾
孫遵善狀謂心宇能世其學所著深衣說有據以予觀
於心宇君博洽不減前人而深潛密栗以為性行紆餘
峻潔以為文詞則豈惟鄉之同軰少比而已賓王兄弟
皆秀文不凡又將酷類其父江氏世世有人如此亦何
必公慙卿卿慙長以倘来之物易無窮之譏哉况所謂
劬躬燾後而委祉者又有在也銘曰
以為不遇邪則既第也以為已仕邪則屢千百儲之而
試者才一二也夫孰匪中枵而外肆此獨来之遲失之
遽也將天所以命我所以事貴其不貳而流與坎姑置
也抑饑而豐天亦至公既嗇其躬後當顯融嵬嵬官牌
噫玉斯埋庭則有槐其大而家
方總管(回)傳洪焱祖
方總管回字萬里歙縣人父琢以太學上舍登第仕至
承直郎廣西經幹權融州通判坐廣西提刑錢弘祖挾
私憾誣劾謫死封州回幼孤從叔父琭學穎悟過人讀
書一目數行下少長倜儻不羈賦詩為文天才傑出鄉
先達呂左史方吏部咸亟稱之郡守魏公克愚一見其
詩即延置郡齋移知永嘉亦拉以自隨制帥呂公文德
尤相厚善景定三年以别院省元登第調隨州教授呂
公師夔提舉江東辟克幹辦公事歴江淮都大司幹官
沿江制幹所至皆得幕府譽獨與賈似道不偶嘗一再
除國子正太學博士輙遭誣劾登第後踰紀始改官通
判安吉州都堂禀議時則德祐元年矣似道魯港喪師
之後猶在揚州衆皆懼其復入莫敢論列回獨首上書
數其罪有十可斬中外快之俄除太常寺簿又上言賈
似道與其客廖瑩中皆當即誅王爚不可為平章陳合
不可為同僉當去福王入輔之議當寢出知建德府方
用兵之際興建學宫以雅量鎮浮俗煦弱鋤強賞罰必
信鄰郡草寇乘間竊發獨境内肅然至元丙子春奉宋
太后及嗣君詔書舉城内附改授嘉議大夫建德路總
管兼府尹己卯入覲遷通議大夫依舊任在郡七年無
絲髮為利意至賣寓屋猶不足以償逋代歸不復仕徜
徉錢塘湖山間二十餘年豁達輕財喜接引後進嗜學
至老不厭經史百氏靡不研究而議論平實一宗朱文
公有璧流集桐江集若干卷行於世又有讀易釋疑易
中正考皇極經世考古今考歷象攷衣裳攷玉攷先覺
年譜瀛奎律髓名僧詩話合若干卷藏於家卒年八十
一子存心蔭授義烏尹(先君遺體惟回一影自先嫡妣卒戊子己丑二年書家事後事)
(以託諸弟者盈四冊惟恐回之不能歸也又慮其歸而不能長也又慮其長而不能成也然則先君之意哀矣)
(痛矣逮回四歲得歸賴先七叔父養回以至于長先八叔父教回以至于成回不專為科舉之學學性理自真)
(西山讀書記入學典故自吕東萊大事記入學五七言自張宛丘入學四六自周益公入而時文之進自州教授天)
(台諸葛公泰始年二十二見知於左史呂公午年二十四見知於丞相程公元鳳年二十五見知於端明洪公)
(勲參政饒公虎臣詩人亦山鄭公會年二十六見知於郡守卿魏公克愚郡倅應公彌正郡糾常博張公汝諧)
(年二十九見知於秋崖方公岳踰三十觀文趙公與憲提舉金公文剛江閫馬公光祖制使吕公文德尚書吕)
(公師䕫禮侍劉公震孫相次見知年三十五中兩浙漕舉登仕郎誥吕公師䕫所與而魏公克愚解送年三十)
(六僥倖别院省試第一人丞相馬公廷鸞賞其義丞相章公鑑賞其策廷試丞相文公天祥制帥趙公日起參)
(政常公挺為考官置回首選不遂猶與第一甲歴官隨州教授江東提司凖遣國子監書庫官江東提舉司幹)
(辦公事國子正江淮都大司幹辦公事再國子正太學博士再沿江制幹改官通判平江府改通判常州改淮)
(西帥機監華州西岳廟通判安吉州都堂禀議太常寺簿除監察御史丞相王瀹格之兼莊文府教授知建德)
(府節制往来駐戍軍馬除秘書郎加直秘閣依舊任都督府參議官於是年四十有九矣小狀舉主三人運使)
(聶公棠提刑鮮于公應文制帥呂公文德京狀舉主五人呂公師夔馬公光祖制帥朱公穓孫禮侍翁公合制)
(帥黃公萬石特薦舉主一人工侍程公元岳為回買宅特相知深者郡守府卿宇文公十朋餘詩友文人及直)
(諒多聞之交滿天下不勝書雖然回何以得此於一時哉皆先君之餘澤為之也二三叔父之教養為之也回)
(早遊江湖不及娶納杭人姚氏併它婢生七男四女七女男存心正心高心明心餘三人庾孫鶴孫雷孫早夭四)
(禾娘潮娘餘二人孿生不舉存心娶林氏史館檢閱添差通判建德府士愷之女生女桐娘禾娘嫁貴池縣丞)
(程桂嗚呼回之所以名實先君名之自初生即名曰回哥以寓他日還鄉之義長而不敢更他名左史呂公午)
(先君之友一見謂回貌肖先君字之曰萬里以其歸自遠嶠而又將期之以遠到云者然自收科立朝内獨與)
(賈似道不遇四取以彈譽之者不勝毁之者多將求無負竹坡先生之所望以永慰先君於地下亦曰強為)
(善而已矣回泣血謹書回先是德祐乙亥治郡退用陳后山先君事狀體著為先君事狀刊寫已定明年丙)
(子春二月六日奉太皇嗣君詔書以郡歸附是為至元十三年始行在所宰執大臣以嗣君名具表納土送壐)
(于臯亭山在正月十八日軍馬入臨安府易守在二十日回猶堅守孤城半月餘王郎中世英蕭郎中郁提兵)
(五千賫詔至郡官吏軍民一口同辭恐有如常州之難者回按蜀志景耀六年蜀并于魏霍弋時以安南將軍)
(統南郡事聞成都不守大臨三日諸將咸勸速降弋曰今道路隔塞未詳主之安危大故去就不可必也得後)
(主東遷之問始辛六郡將上表歸魏羅憲時以已東領軍守永安城聞成都敗城中擾動江邊長吏皆棄城走)
(憲斬稱成都亂者一人百姓乃定得後主委質問至乃帥所統臨于都亭三日吳聞蜀敗圍攻六日晉王遣荆)
(州刺史朝烈救憲憲歸魏史臣謂霍弋羅憲保全一方雖非人臣之正義然國亡主遷土地人民無所歸為小)
(郡者力不能全國矣全其部民可也建德府大邑戶十彼二萬有竒口四十萬許全十二萬戶四十萬戶亦可也)
(列閫連城先下臨安未下之先者可罪也而譁士或以不死責回籌帷鉅公分鉞虓帥不責之死於未亡國之)
(先而以責一内郡太守於國已亡之後乎殷有三仁亦異乎孔子之論人矣今謹附書于先君事狀之後伺稍)
(定諸子名數藏之家屈伸出處易有時義付諸後世之公論足矣要之回假守七年無絲髮為利意徽州李世)
(達之變家藏書數萬卷一空他物稱是在郡倒囊竭廪至賣寓屋猶不足償逋而一子在燕旅食不繼此豈有)
(所貪而然哉持是以見先君於地下亦當有辭矣壬午正月回泣血再書)
元中順大夫同知徽州路總管府事致仕贈中
憲大夫上騎都尉追封新安郡伯程公(龍)家傳
程樞
公諱龍字舜俞初名淵性明好學初從伯祖就學漢東
滕氏滕故曾祖母家也其先淡齋先生文公畏友弱冠
館于德興程村道西坑口董氏又故祖母家也其先叔
重先生亦文公門人故公所學最有源委館東程國諭
家嘗夢門右石鼔有龍蟠其上夢覺令家人開門視之
公方造門以門尚閉因假寐石鼓上國諭大驚出迎知
公不凡館遇加厚而不言居二年秋闈將近國諭始略
言之且請改名龍遂登咸淳七年進士第公先議昏胡
氏報榜後胡氏忽戒媒者来辭曰君已榮貴顧家世甚
寒願聽别議公不許卒娶之識者知其遠大矣授黃州
黃陂縣主簿就任除安慶府教授值有遷城版築之勞
調池陽可戶參軍随除嚴州推官與虚谷先生方回同
官二年北軍下臨安太后手詔諭州軍降方遂以嚴郡
入附公不肯署被擒巴延丞相以文學士釋之辟差同
知江西贛州路總管府事勒令之任中道走歸隠居養
毋匿影藏形者十餘年會拘刷宋故官不奉詔者族其
家威令峻切時太夫人尚無恙逮者及門公垂涕曰安
有為人子而愛身棄毋者哉因出受命授温州永嘉縣
尹奉母之官九年除松江府判官又以承事郎除興化
路總管府判官隨以奉訓大夫宣授奉化知州三年以
奉直大夫除潭州路同知湘隂州事五年来歸歸舟所
載惟所著三分易圖板數十擔而已年逾七十告老于
朝以中順大夫徽州路同知總管府事致仕給半俸終
身贈考君京六府君中順大夫信州路同知總管府事
妣汪氏贈新安郡君夫人胡氏封新安郡君孫燧蔭授
將仕佐郎杭州新城縣主簿時延祐五年戊午冬也公
居官五十餘年善政甚多惜不得熟聞而詳述之其為
學以尚書義成名後所著述有尚書毛詩二傳釋疑禮
記春秋辨證及弄環餘說三分易圖在湖南時省院以
圖鋟梓板留鶴嵩莊經壬辰刧火莊池有亭曰得寓學
士大夫多為記序歌詠名得寓亭集公所作詩文名歸
田錄又會宗譜遠而河南江西湖湘近而休歙饒信開
化金華博采文籍考索備至名龍陂程氏世譜譜與歸
田錄樞執事編寫今經世變片紙無復存者可勝嘆哉
公號苟軒又號不不翁讀書之室曰不不堂所居之屋
曰致政堂生於宋淳祐壬寅五月二十七日卒於至治
壬戌閏五月六日壽八十有一贈中憲大夫上騎都尉
追封新安郡伯先是河南有談禄命者謂公壽有九九
加五之數至是果驗加五閏五月也郡君胡氏壽九十
卒於至元四年戊寅正月無子有女二人側室陳氏一
子曰楠早卒無子以從兄林次子燧入繼仕止太平路
推官公貌高古而長身其性情温和寬厚言不輕發居
官愛民在鄉睦族與湖南憲使程雪樓友善後雖相去
遼遠書札往來相問勞不絶書所言亦多保民睦族之
道歸田後退居鶴嵩莊以樞可教因留侍焉晝則代應
賓客暮則授受講貫凡三年時樞年十六七學未有成
公貽書鄉丈人雪矼先生江公曰吾家續一脉之文者
惟此子而已今戒其請見敢求開發或尋一小館俾為
童子師庶得收斂其心雖欲不學不可得矣延祐庚申
始假館中平葉氏得執經問道於先生前今能稍知詩
書及文字者皆先生之賜也然則我伯父愛奬之德其
又可忘邪天蒼蒼而地茫茫伯父之儀型不可復見矣
嗚呼悲哉誠懼後人不知先德始末故述其大略以詔
之如右延祐五年歲在戊午秋八月望日從子樞百拜
謹書
曹主簿(涇)傳洪焱祖
曹主簿涇字清甫屯田郎中矩之裔曾祖然始居歙南
葉村涇幼穎悟八歲能通誦五經不專攻舉子業研窮
經學尤精詣於朱氏之書故為文率皆典古有法寶祐
丁巳年二十五歲江東漕解第二咸淳戊辰殿試丙科
授迪功郎昌化縣主簿曹氏自屯田至涇正奏凡六人
辛未丞相馬廷鸞以書幣聘主教席廷鸞諸子端臨最
博學知名撰文獻通考其學實出自涇壬申奉勅充廣
西廊階祠官禮成父鎬以高年得封承務郎癸酉充信
州考試官甲戌赴昌化簿任尋轉修職郎乙亥權知縣
事不久奉親還里元至元丁丑建德路請教儒學戊寅
江東按察請充紫陽書院山長招致生徒創闢學宫壬
午辭歸養自是不復出州里循理篤行士林宗之與方
回齊名延祐乙夘卒年八十二號弘齋所著有講義四
卷書文韻儷藁各五卷餘如服膺錄讀書記雜作管見
泣血錄曹氏家錄甚多次子仲埜能文著書先涇二年
卒有詩文講義二卷通鑑日纂二十四卷長孫次炎曾
孫宗垕皆能承其學(馬碧梧送曹清甫序休寧曹清甫壯年擢高科遲遠次抱邁往不屑)
(之韻予心敬焉於是館粲於我再寒暑矣予輔政中朝清甫不肯為薛宣之吏予謝病幽谷清甫不肯為翟公)
(之賓予觀世之塗附者不然其趨也翕然為蠅蚋其去也倏焉為風雨獨予備位中書心門俱水特無二者之)
(患焉清甫助我多矣清甫筆底殊有陽秋前此衡文秋浦士之嶄然露頭角者率歸鑑裁今兹又詔求士方將)
(治任東州清甫往來予無以贈惟有得進士為將相以應今世之需予之願也倘得斯人則予之贈言無踰此)
(矣癸酉閏秋碧梧病叟敬書)
定齋先生汪公(一龍)墓銘方回
自孔子以來歷周二程張始有紫陽朱子昔金人入中
原知孔子為聖人猶護視孔林莫敢毁德祐乙亥吾州
戍將李銓懷貳作威撤傍城屋為城守斧紫陽書院薪
之以辱多士不旋踵天報之罰身殞家滅然書院由是
夷為蓁棘者四年蓋新安以書院奉朱子祠如魯之事
孔子孔子廟徧天下皆原廟也魯為重朱子祠徧天下
新安為重興之者郡守上饒恩軒韓公也復之者郡人
定齋汪公也彼廢之者一無知之小武弁何足齒復之
者與興之者關於名教甚大今汪公亡矣足與韓公同
不朽是宜銘之於墓以詔永久而況公學雖博知所宗
仕雖淺知所從知己雖衆不輕於容皆宜銘按狀公諱
一龍字遠翔徽州休寧人曾祖體仁知房州竹山縣祖
汝鑑父茹迪功郎母吳氏封孺人公妙年英發文藪理
窟窮研深鈎當魁鉅淪喪之後士所為隨時汗下浙學
屏息而江西之學猶稍鼔行末既卑而本尤舛朝廷乏
儒相場屋循偏私濓洛正論幾壅公固守紫陽之傳不
少屈淳祐壬子寶祐乙夘年二十三二十六連以經甲
鄉薦景定辛酉又領浙漕貢值春官有尚陸而疑朱者
壬戌由京庠升上庠咸淳乙丑入禮部丁父憂戊辰廷
對賜進士出身所以發譽早而登名遲者文衡不純一
也初授瑞安縣尉改句容當權臣擅國之際達官不憚
吻舌糞痔惟公官卑志行嘗攝縣癸酉五月歲大饑倣
朱子南康遺規為便民十條民無瘠殍秩滿陞從仕郎
部注婺州教授乙亥淮閫李公庭芝辟泗州判官留幕
時京口瓜州失守公奉母航海南歸鄉守王公積翁辟
判官鼎命革丙子休寧士民推公為宰不就遜朱穎達
為之完鄉井平寇盜皆頼籌畫方事之殷陳公宜中留
公夢炎為相有朝為選人改秩暮為州郡監司臺諫者
予在朝嘗獨薦公都督府參議俱退郤不前李銓乃子
漢英之變有以白衣領守貳者屢強公宰鄉邑終不就
皆以母老辭至元戊寅江東道按察鄂通公以紫陽書
院山長提學事起公顧書院瓦礎盡矣並命者曹公涇
叶心疚力得南門外江東道院故郡學基别為新書院
焉公知己滿世書其大者丞相馬公廷鸞求塾客予言
公可公已第需次訓丞相諸公子矩度嚴整講授精切
尉缺至不戀相府可速化竟棄去至如予太常應詔特
舉公一人公若無所聞公於學於事於知己可不謂内
之養也粹而外之省也密乎公事親尤盡孝母夫人年
開九袠侍藥廢食寐前後居喪皆骨立家築樓曰經畬
貯書萬卷弦誦之室曰定齋使究老壽浩涉淵詣於道
涯聖閾未見其止也生以紹定庚寅四月十八日以至
元壬午正月十九日卒年五十三夫人曹氏歸公四十
年婦道全母道備生以寶慶乙酉五月二十五日以至
元丙戌五月初三日卒年六十二子男三人蒙進義校
尉建寧路建陽縣主簿艮德慶路儒學教授巽元漳州
路儒學教授男孫八人伯塤孟堅仲篪益社美孫希善
孫葆孫女三人曾孫鐔諸子以母夫人卒之年十二月
庚申合葬於松蘿山豊林之源據兊揖夘公詩文多散
落句容策三卷四六講義各二卷僅存予長公三年擢
科偶先六年早同出郡守靜齋魏公克愚之門中年漫
仕俱不逢晩節休官窮居里中無可與語輙思公而公
僊去十餘年矣銘誼不得辭銘曰
學失所宗業精易荒仕迷所從名羶弗芳知己常至於
誤已集不如翔公能察於此三者雖死兮猶有耿光昔
嶽麓書院廢乾道中忠肅劉公復之于湘白鹿書院亦
嘗廢矣淳熙中朱子復之于南康彼以十連二千石之
力曾何難鼓動於一方繄是紫陽起仆植僵孰愛我而
助我突儒宫於戰場松蘿之岡斯銘不忘亦何異刻鼎
彛而書旂常
艮軒先生俞公(君選)墓誌銘江靁
鄉先生艮軒俞公卒二十年其孤若思譜公宦歴出處
大槩緯以賦永之歲月屬為墓銘父之執不得以不詳
公行為解公諱君選字憲可世家徽之婺源有繇六館
前序典教鄉邦者掇正科終淮郡倅者在公皆為伯仲
公曾祖雱祖天瑞父元弼從江閫奏辟幕屬幼授公易
家學也少長為文跬步規矩景定壬戌第進士三甲選
主隆興府武寧簿自陳母高年乞便迎養改尉饒州餘
干垂滿以憂去服除授揚州司理為應山李公客入淮
東制幕已而沿檄徑歸徽守三聘不就遂終老焉公襟
度粹夷其接人和氣溢於顔面詩多似太白而自律之
嚴臨事剛果直有峻立千仞者初攝宰安仁議新邑學
或以公儲空乏沮之公首輟俸稍捐家帑人乃欣佐其
役不日而成維揚將校婁忠者殺人事覺制閫憐其才
欲置末減公争曰人才可復得國法不可暫偏卒正典
刑他日閫帥謂機幕程應常曰吾未見剛者今於俞掾
見之癸酉維揚真泰俱歉公建議發府廩賑饑真泰皆
襁負而至或議格之公曰率土皆王民奈何以隣州為
限白使者均給活三州人凡數十萬他如立江都漁湖
之租民遂免陷於罪撥安仁衣糧就邑給贍宗室弓兵
皆實受賜其猷為卓然可紀者類如此而急義篤交有
古道蕭閒醖藉不受俗塵用是丞相文忠公丞相番昜
公以暨東澗蛟峯諸大老稱許如出一口歸隱艮軒常
曰時止時行艮之義也在我法當止耳吾何為不樂哉
所為詩文若干卷曰艮軒小藁藏於家至元丙戌九月
日卒生於嘉定八年八月至是七十二矣娶江氏繼戴
氏皆貴族子男二若愚先公卒若思優於學行有職府
庠孫男五人越翁惠翁鶴翁同翁慶翁女孫一元貞乙
未始得地永川之南曰西館大德癸夘筮築壙之日吉
時則有戴君某哀而資之厚葬明年十二月日江氏戴
氏之柩實祔銘曰
寬而栗行有德時行止辨乎易猗歟先生後世則宜爾
子孫慶無斁
新安文獻志卷九十五上
