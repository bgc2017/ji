新安文獻志卷四十六明程敏政撰
祭文
祭河瀆文汪藻
惟神以海為宗主百穀也霧雹風雷氣停蓄也曰雨曰
暘相民欲也鞭笞羣龍起潛伏也方春敷榮俟嘉沐也
胡為陰陽戾盈縮也冰澌既融潮未復也戢然千艘尾
銜屬也聖人中天世司牧也一夫阻饑為嚬顣也貔貅
萬屯懼枵腹也神寧忍予倦揮沃也虛呵起難費升匊
也詔恩臨祠奉牲玉也尚驅雲師貺霑足也繄邦是圖
匪私瀆也
陸宣公祠堂祭文程俱
維建炎三年歲次己酉十一月乙巳朔二十一日乙丑
具位程某謹以清酌果殽之奠恭薦于唐丞相陸宣公
之祠嗚呼在唐中微再僨再起至于德宗四海瘡痏休
之養之手撫摩之猶恐不濟胡寧賊之而割而贅而浚
而膏腹心内離手足外搖蹠盭不治上下無交一夫奮
呼魚服以跳公丁此時為國親臣亂之未生也固巳察
齊公之將病亂之既生也則又起虢君於既昏方其安
危之機間不容穟倉皇莫振憂辱孔熾而其所陳未嘗
從權譎而廢仁義然直而不訐剛而能濟据正而不遷
陳古而不泥至於料敵之情揣事之隠鉤深中會物莫
能遁允所謂足以謀王體而斷國論者矣而其王佐之
才之學蓋施之未之盡也某也不佞忝兹守符實公故
鄉墟里既蕪始揭公像為此世模英風凛然過者必趨
仰高山其安放豈斯世之可誣蓋事有曠百世而相感
者豈為公而欷歔尚饗
五國城奉送徽宗梓宫文朱弁
臣等猥以凡庸誤蒙選擇茂林豐草被雨露於當年絶
黨殊隣犯風霜於將老節上之旄既落口中之舌徒存
歎馬角之未生魂銷雪窖攀龍髯而莫逮淚灑冰天(朱文)
(公曰太上讀奉送大行文感涕詔官公親屬五人如故事别賜吳興田五頃)
代鄭德與祭龜山先生文朱松
道喪千載聖遠言湮矧曰國家莫善其身三川之郊篤
生至人公甫筮仕摳衣其門聖有遺訓俗學所霾手搴
層雲日星昭回六十餘年學者有師斯文所寄天亦耆
之靖康初元天子側席擢從史氏來長諫列國勢安危
廷議中忒有懷必獻曰此予責帝在淮海始初清明日
御詩書渴見老成白髮蒼顔歸侍邇英如周武王丹書
是承得謝言旋田里燕息有言有行四海是式謂當期
頥難老永錫執餽乞言福我王國云何一卧遽告易簀
邦人涕洟朝野太息嗟我冥頑多難所嬰避影趨風久
愧未能越自世父執經師庭德義之契施及晚生惟先
君子謀謨密勿天嗇之年勲著王室公畀銘章黼黻金
石幽竁是藏以詔無極盛德之賜曷酬萬一祖祭有期
來從執紼帝懷元老天不憗遺奠觴一哀豈獨吾私
祭故相趙忠簡公文汪應辰
維公兩登上宰俱值阽危之時一斥南荒遂為生死之
别莫非命也豈有他哉事既定於蓋棺恩特榮於歸骨
僅脱鯨波之險獲至於斯孰為馬鬛之封未知所向昔
任昉無漬酒之彦而劉峻廣絶交之書吁嗟此風何獨
今日念嘗游於幕府忍自比於路人奠以告哀言不盡
意(按史傳趙相死朱崖喪過郡公為文祭之遣三卒相送道出衢州章傑希秦檜意劾公阿附死黨符移訊)
(鞫徧收行槖求祭文巳付之火事乃寢)
歸新安祭墓文朱熹
一去鄉井二十七年喬木興懷實勞夢想兹焉展掃悲
悼增深所願宗盟共加嚴護神靈安止餘慶下流凡在
雲仍畢霑兹蔭酒殽之奠惟告其衷精爽如存尚祈鑒
饗
祭告遠祖墓文朱熹
維年月日遠孫熹謹率姪某姪孫某等以酒果告于遠
祖二十一公制置府君祖妣杜氏夫人之墓惟昔顯祖
作鎮兹邦開我後人載祀久遠封塋所寄奉守弗虔他
人有之莫克伸理兹用震怛籲于有司鄉評亦公遂復
其舊伐石崇土俾後弗迷即事之初敢謝其譴謹告
祭内弟程允夫文朱熹
維慶元二年十一月乙巳晦外兄具位謹以香茶酒果
奠于内弟吉州錄事程允夫之靈此月之初得吾弟九
月六日書於便中首言濫得美名恐為師門之辱次言
老不解事愧貽老兄之憂予蓋深有味乎其言如接笑
談之適也既又視其字畫謹好詞氣安閒且言受代有
日骨肉俱安則又深以為喜蓋初不聞其有所疾痛也
及二十有九日曾君無疑使以書來乃言吾弟比以此
月八日不幸死矣嗚呼痛哉以吾允夫之才之志而止
於此且以何疾而遽然邪予生多艱今復老病中外兄
弟蓋亡幾人有如允夫尤號同志而學與時背仕皆不
逢猶冀莫年卒其舊業更相勉勵以畢餘生何意允夫
而遽止此緘詞往酹悲不能文君其有知尚識此意嗚
呼哀哉
祭張夢錫文羅願
頃者州里俊造缺微士保所聞不相告語迨子之出溢
于文詞周禮春秋最先賓貢自兹秀異繼興者多抱其
藝能更取科第子名最早未著青衫頗欲出奇命輙不
偶平生讜論思對楓庭云何四十自絶昭代夜静琴冷
月明思清豈伊羽人與子徵逐追惟平日負才寡與於
願兄弟信為有情我來之官子出就館惠我百紙先以
七言相期之心固在晚莫忽得鄉信清淚滿頰是夕夢
子過我如生城角悲鳴忽悟隔世天高浪闊將子實來
豈吾精神自為變眩嗚呼夢錫與子同里知相愛慕才
及十年俯仰之間便復一世延陵未反徐君先沒心雖
相許時不待人解劔墓樹古人所咤臨風浩歎送此一
觴死者有知猶吾夢錫遂無知也豈不悲哉
祭張南軒先生文吳儆
嗚呼先生其果終邪道路置郵之傳果可信邪報國遺
言惓惓於君子小人之際忍復誦邪嗚呼先生忠孝之
節世有家法淵源之學心契聖傳今其巳矣嗚呼蒼天
某生不肖為世所棄先生誤知見謂忠義相期許國志
同生死嗚呼蒼天負我知己豈惟知己一世所慟士失
範模國喪梁棟嗚呼蒼天窈冥玄默呼之而莫予聞撫
之而莫予測惟聖賢之生世幾相逢而或失顧所施之
不究匪斯今其自昔嗚呼先生其又何慼慼某負薪膝
下久去行席啓手易簀痛巳無及撫棺執紼尚期有日
千里寓哀惟泣盡繼之以血
祭樞密程正惠公文程珌
嗚呼分祝融之派有墨領之峯兮欝千仞之孤蒼峙一
氣於兩儀既分之後兮鍾異人於山之陽餘數千載以
來兮蓋法從之相望獨玉樞之一星兮甫再見於黟寧
之二邦惟公早歲兮頡頏於詞場于蕃于宣兮嘉績多
于阜康歸侍玉皇之香案兮簮筆而持嚢乃一朝貳本
兵兮蓋將登庸乎贊襄胡海寧天荒之既耕兮乃弗竟
乎千載之明良嗚呼疇昔之夜瞻乎紫垣之旁雲曶合
兮飛揚掩瑶魁兮失光太史占之曰是何祥嗚呼允懷
平時譜牒維桑言論所及家國遑遑里社數條謀之孔
臧曰立忠壯之廟徙閔口之屯兮言而未償惟望牛之
奇偉兮蓋參訂之甚詳曾浹侍之踰旬兮乃變起於杳
茫羞蒲供之蕭蕭誦真諦之琅琅魄之降兮佘山之岡
魂之升兮白蓮之方泝浙江之波上嚴君之瀨以達于
練溪之浦兮此心蓋随之而南翔然耿耿兮終莫降徒
清淚兮灑濤江
祭丞相程文清公文汪樞
惟公符半千間世之運會二五淑氣之中扶吾道之統
正斯文之宗當其登庸之奮也明良相得聲色不動躋
乎太平之熙雍及其經綸之倦也從容引退寵利弗居
獨全乎坤德之成終是故論其身在黃閣則事業之光
明綸綍之褒寵前掩乎十三相之雋功論其身在綠野
則九重問晉公之安否四裔詢君實之出處乃樂乎十
二載之春風雖趣歸再柄厪紫宸之睠睠而高卧不起
寧拂蒼生之顒顒蓋公之位雖極乎槐棘而守之以謙
抑公之貴雖榮乎衮繡而處之以温恭胡厭棄兮濁世
遽騎箕尾于天漢之東某幼被私淑長荷帡幪顧頂踵
乎恩造瀝肝膽而難窮嗟殄瘁之永痛不勝淚血以哀
恫輙一觴之酹尚鑒其惨怛之衷尚饗
英烈廟告文錢時
維皇宋紹定四年歲在辛夘七月乙酉朔十九日癸夘
孝孫芑等謹具清酌庶羞昭告于勅賜英烈廟二大父
之神竊惟非常事業必有非常之人而後立亦必有非
常之文而後顯芑等瑣瑣何能鋪張向在祖孫有言即
伐姑採江東當路書詞之所稱贊者而誦之先世英烈
著在人心天開日明事久論定因廟賜額摭實定名豈
徒子孫之私榮抑亦風教之大幸提刑提舉寶章秘著
郎中袁公甫之言也英風偉烈百載如存敵使之所發
揚清廟之所崇奬新安太守開國郎中謝公采伯之言
也散家貲鼓鄉兵水陸竝進奮擊邊塞以寡摧衆全護
一方百世聞風為之興起露章朝奏褒寵夕頒真足以
激頽風作義氣奉使總領都運侍郎楊公紹雲之言也
雖然久蟄而霆久晦而耀巍巍廟食行且追封名列太
常功宣寰宇垂休後裔與國無疆而賢使者之德不朽
矣可易忘哉始卜汝灘距族一舍歲時月朔咸謂非便
使者從請改卜于淳之富才棟宇恢弘山川雄抱光明
偉特益盛而昌未可量也勅黃榮降廟像崇成涓吉奉
安恭伸奠獻尚饗
祭工部侍郎程公元岳文方回
嗚呼公之面不可得而見矣公之所以為人猶可得而
言是嘗處山林而有臺閣之氣遊場屋而有縉紳之風
者乎有衞玠之丰神而不為西晉之清曠者乎有黃憲
之襟度而不尚東都之岸異者乎孝弟兩全而内行無
遺憾者乎忠恕一視而外交無間言者乎風俗之下久
矣落落者不可與圖今嶢嶢者不可與謀全抑士以此
出而不遇也非特風俗之敝亦氣質之偏有以召之蓋
士方奮然欲為所為稜角聳撑光芒發露未形論諫巳
聞強直之聲未試經綸巳見激昂之意於是乎不羈之
謗難御之疑推不去矣然或有鑒於此折而從彼者則
未免梏於物欲之蔽以枉取直以屈求伸小則熟爛衰
頽大則依阿附和利其同己者稍喜之而心鄙之者亦
不勝其衆則士亦何便於此由是二人而觀之與其蔽
也寧偏雖然又孰若蔽與偏俱無如我公者哉和風慶
雲盎然春生大圭拱璧渾然天成此上之人所以樂於
汲引而下之人所以不至於旁觀而嚴憚者也一旦為
學省官蹈虎尾拔鯨牙去宰相所不能去之巨璫諫行
身黜浩然賦歸而後天下知公非終於柔者景咸之間
騫翔言路霆轟電擊風拉霜摧怪魅妖魈縮舌破膽鼎
貴矣未嘗有絲毫嫪戀名位意未幾丐郡奉親回嘗謂
公其禀也粹故人不得以所忌者病巳其學也醇故人
不得以所喜者誘己不偏於氣質而又不蔽於物欲斯
近世之人豪也吾意公將為泰卦之九二包天下之荒
而回也亦不遐遺豈謂命不可測而變為離九三鼓缶
之歌人物彫殘世道狹阨公則巳矣近乃有一種卑汙
淺陋之士敢以霸心雄氣行之鄉黨而不敢以直辭正
色行之朝廷能以深機險穽施之朋友而不能以忠肝
義膽施之君父頥指氣使足高氣揚可以狂其僕妾子
弟而色厲内荏外強中乾不可以誑天下士大夫嗚呼
此等人不死而公乃死邪回賦姿甚戇蒙賞特深說項
之言猶存依劉之念永巳闔門跧伏聞訃驚號几筵在
陳空言寓奠惟公神爽鑒此血忱
祭吕西城文曹涇
嗚呼歙大好山水佳氣磅礴知幾何年巖溪之上始有
竹坡西城兩翁父子一時西城翁生八十一歲矣聰明
強健不異五十許人其夀考宜未艾也而遽止於斯今
則已矣音容不可復接而平生大槩猶可得而言之竹
坡翁之入仕也公生巳七歲丰姿標格瀟灑出塵則公
之宜貴蓋天分之素有而非鄉譽之獨私在宋端嘉號
為諸賢之一會公之得於天者既卓而家庭聞見師友
摩切又交發而互資如臺九層穹土弘基如木百圍碩
本蔓枝其文如萬斛之泉其學如五總之龜其清如無
瑕之玉其潤如入室之芝備是四者既巳度越諸子而
浩然之氣介然之節不為利害得喪而輙移尊翁峨豸
公也趨庭暮夜金來吾畏四知贊幕湖陰才俊竝馳為
霹靂手為出嚢錐然是特謂發硎而不見其及物之施
於潛之政牛刀割雞大姓強宗不得以撓吾健而天目
之神精通誠格甘雨連為之應祈婺女之戌有崇題輿
郡印曾煩於卧護邦人尚切於去思其最可仰者一時
寓公多從橐諫垣之貴而三年公事無旁蹊左腹之窺
然是猶止見其州縣之政而未見其立朝之奇偃月之
堂舞鰍號貍炙手者利於由徑畏威者甘於啜醨公為
蹇諤不為喔咿謂宰相大臣不當築湖山之館謂公田
關子必將階後日之危匪但移書之私責居然抗疏以
顯譏彼腹如劔而口如飴連畀竹符之寵輙驚白簡之
随士大夫識與不識為公咋舌短氣而甘貧肥遯出於
天性終自信而不疑雖然是承平時也而未見其坎窞
之易跋㚄之詩桑田海水周宫黍離南柯蟻之王侯夢
幻奄忽太行谷之宫稼鬼神護持淡無長物和以天倪
蘭蕙伏于深林芳馨溢于九逵或貴為四輔而願通尚
父鷹揚之譜或威行一道而親灑魯公眉夀之詞四海
風塵十年林壑而不害其為一家之三代一身之怡愉
夫然後知吉人之有相知至誠之動物而忠信篤敬之
行先聖之言良不我欺蘭亭之帖薦福之碑有求輙應
雖耄不衰而明道春風之座堯夫花外之車撫時懷舊
下賤勤小又幾無一物之可遺年年生旦子孫羅列賓
客遨嬉簫鼓嘲喧醉舞屢僛今年此日意其復然曾謂
開籠之鴿化為嗚座之驢入門升堂竟拜公於靈幃嗚
呼哀哉某之視公年晚位卑公折行輩與共襟期一自
戊秋之漕貢幸依飛羽以差池式偕苹燕同上蘭闈暨
戊辰之塵忝晉程藝於中書公又察案銀緋委蛇尋主
江鄉之會實聯姓字之題是皆青雲道上之攀附豈但
桑梓陰中之棲遲厥既還里尤切倚毗兩地無一長亭
之隔而東閣郎君之姻好又偶爾出乎邢姨音起筳篿
報隆瓊琚梭擲乎詩筒轡聯兮葱裾不自意失路之仇
香環堵之陋室而得此五馬之貴公當代之人師也江
空歲晚前途嶮巇老成彫落文獻其誰幸即温而聽厲
仰抽關而啓迷山頽木壞哲人竟萎嗚呼九月之初嘗
造台墀公倒屣迎欵以巵匜覼縷乎文章之教繾綣乎
腹心之辭蓋比年造門蒙愛類如此而此為迎欵之終
也自今入門而公安在乎重九之前公車載脂下顧蓬
蓽容欵扊扅偶僧廬之陪飲忽夕陽之分攜蓋比年之
承訪其謙光如此而此為公來訪之終也自今欲一見
公來可復得乎天地全人如公是稀有子有孫其慶必
餘顧舊感之難忘撫新愁而孔悲北風惨悽雪涕淋漓
已而已而酹此一巵尚饗
祭胡雙湖先生文陳櫟
嗚呼儒者明經莫難於易先生家學易乃世習易百十
家不輕所宗啓蒙夲義獨宗晦翁晦翁十八以易薦鶚
先生亦然可覘家學晦翁著書以身之退先生著書以
耳之瞶大歸其力幾絶韋編附錄纂註海内廣傳玉齋
為父雙湖為子啓蒙通釋竝傳濟美又以餘力明晦翁
詩雖未拜讀以易可知晦翁忠臣先生其一以儒明經
功孰與匹方夀斯文棟孔子堂訃音忽傳有涕其滂嗚
呼我侍先生自歲丁酉邇年以來罕得聚首泰山北斗
心常仰懸自京南歸書問屢傳近者秋孟先生賜訪留
僅七日莫淹歸鞅期以秋季為我再來許一月留方賦
歸哉僅辱遣賜一經堂記匆匆奉答尚邀再至十月下
旬董君走伻報公捐館臨沒寄聲欲託以孫來我家塾
平生於人諾無敢宿蓋恐來春之官古荆尚俟商略方
報芻靈髹漆之語兹用掛劒表平生好將以薄奠嗚呼
先生之夀垂及古稀先生之書千古昭垂乾坤若毁大
易方巳名與易俱可無憾矣吾文不文寫先生心先生
如生褎如來歆尚饗
祭曹弘齋先生文陳櫟
延祐二年歲次乙夘五月戊申朔越十日丁巳契家姪
陳櫟謹以絮雞之奠致祭于判簿弘齋先生曹公之靈
嗚呼吾郡鉅儒方公萬里疇其亞之曰曹夫子三百餘
年沚莪豐芑長育涵濡式克有此止齋之文晦菴之理
萬選萬中刃游肯綮戊辰高科筮仕方始更早十年明
堂杞梓豈期鼎革勾稽而止此何足言言聊爾爾倦仕
養親蘭膳嘉旨僅長紫陽爰淑多士元祐全人無瑕可
指方之方公節尤奇偉不為公惜翻為公喜學者宗師
斯文統紀永棟孔堂願何窮己忽乃風傳公疾不起驚
呼失聲吾願已矣年開九袠夀算誰比孫枝六人家聲
演迤立言不朽名垂千祀知足不辱公無憾只櫟也仰
公昉自稚齒四十有五始獲望履一見賞識極辭褒美
昔人每恨無一知己知己有公一焉已侈奉書必答答
書盈几僅僅去年疎奉尺紙一再留劄疎此之以念欲
哭公香裊一縷羈縶未前愧汗如洗除喪來前越人可
恥徐稚絮雞誠哀其菲公乎如生奠觴斯舉嗚呼尚饗
祭鄭師山先生文(代金震祖作)朱升
歲屠維大淵獻兮日南斗之初躔鄭先生葬廟嶺兮在
既殁之二年來會葬而侍事兮老契生金震祖牢牲厠
乎苞箾兮清酒酹乎墳土曰人靈於庶物兮貴無忝於
厥初彼庸碌之待盡兮與萬類而奚殊繄先生之超卓
兮在童年惟好學議論高出古人兮大鳴警乎後覺紛
世榮與俗學兮雖信美非所求式據槁而瞑目兮惟世
道之是憂天不早吾柄用兮晚幣聘焉奚補國魚爛而
棼分兮命書返乎天府上非有大暴政兮第弗振於宴
安材良愚惡而弗分兮民生敝於貪殘倘改轅而易絃
兮削吏文而摧豪武詔哀痛以感人兮庶支傾於一柱
亟趨召以前邁兮乃道梗而無從吐孤忠於一語兮孰
梯蹬乎九重初忍死以僑寓兮終逃匿之無所天日遠
而雲冥冥兮知臣心之酸苦美女妬予之盼倩兮致逮
捕之紛紜豈予身之憚殃兮尚解繫夫親隣昔禪寂以
緘辭兮今湼槃而出世匪感激以捐軀兮實從容而就
義夫人心之有此仁兮咸戟手而血泣孰受教而讀其
書兮弗頑廉而懦立生兩間而不怍兮死吉壤之是歸
介弟敬乎治命兮知魂氣之焉依墳嵯峨於道側兮刻
文章於溪石舟車過而瞻仰兮垂千載之名德嗟予少
公一歲兮公吾考之所尊治先人之遺經兮隔生死而
情彌真歷頻年之患難兮嗟同縣如千里不能相從以
終老兮驚葬期之已至今兹桑梓有幾人兮知先生之
獨悲寫苦心而致辭兮尚飲食而饗之
祭婺源汪王廟文(代總制王克恭奉使汪廣洋作)
趙汸
惟王鄣山之英黟水之靈生為人豪殁為神明保障六
州不為己榮識機慕化克全民生廟祀邈綿足以表其
忠烈之盛子孫千億足以彰其惠愛之誠回視當時如
世充建德輩不知天命困猶力爭殘民毒衆卒為頑
冥飄風遊塵徒汙汗青昔王生存嘗以殄寇道出星
源邑人留像千載猶傳則夫一時六郡之内蒙其福澤
者又豈可名言也哉克恭欽承朝命來鎮于兹撫軍字
民匪紳曷依廣洋世遷高郵奉命出使水木本源敢忘
所自惟王誕辰實在兹日虔率宫僚即祀廟宅薄奠斯
陳神其來格
祭學士朱允升先生文黃鳳儀
諸生黃樞等謹以香茶酒果之奠百拜致祭于先師翰
林侍講學士隆隠朱先生之靈嗚呼先生之聰明卓
絶天下之人皆知之大而天人之道遠而造化之旨精
窮閫奥妙析毫釐不雷同而是是不崖異而非非取六
經與百氏之書籍悉標題而旁注使後生小子一讀則
了然而無疑是以螢窗雪案俛焉惟日以孜孜先生於
聖賢之學真有功於百世不但表章於一時昔之未逹
則擬隆中之隱及其貢於有司而起也遽遭奇運之流
離然維新之朝雖三聘而進寵以玉堂之華要顧退修
之志終固辭而歸理乎青嚢之秘奇不立産業如疏太
傅之說不入城府如龐德公之為先生之業不但為一
時之矜式真可作百世之宗師俾當世之士勢燄薰天
聞此令終於牖下亦欽羨而歔欷特可共恨者晨星霜
木遺老殆盡帡幪領䄂晚進疇依不肖弟兄以先君託
斯文之契五十餘載故懶鈍之質但蒙陶冶而扶持邇
者驅於貧而痼於疾於先生門卞跡雖慢而心不違客
歲之臘忽訃音之驚聽義當奔哭適丁家禍於據藜今
兹之來也惟梅花初月浦思山悲先生之音容邈乎其
不可見矣如之何其不苦淚之交頥尊魂不昧鑒此芹
私
新安文獻志卷四十六
