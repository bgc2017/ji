新安文獻志卷八十一明程敏政撰
行實(才望)
宋太中大夫行尚書刑部侍郎致仕上柱國歙
縣開國伯食邑九百戶賜紫金魚袋俞公(獻卿)
墓誌銘劉敞
公諱獻卿字諫臣其先河間人晉永嘉之亂徙居黟歙
公之父曰某贈工部尚書尚書之父曰某某之父曰某
皆畜德不仕慶詒其後尚書娶閔氏贈太原郡君實生
二子長曰獻可官至某官天章閣待制其季則公公之
初學師友其兄強力敏捷儒術自任其後遂相繼成進
士名聞天下云拜壽州安豐尉臨事明察善鈎人情推
顯至于隠故盜賊不敢發發之輙得人有告其師浮屠
出游者公揣其有姦使吏拘之而索其室得浮屠之尸
一縣大驚以為神轉昭州軍事推官陳進亂嶺南象州
危甚吏民不自保其太守欲背城奔使公往護之公至
為說利害復教使堅壁治兵為不可攻太守急聽其言
得免誅賊亦不至官兵之在宜州公部昭民往輸之粟
及事平議留昭民伐山林以治官府曰後病矣不可以
不示信請期三日許之民聞公得令知不久役皆勸功
趣事事如其素陳進死上功第一賞未行丁尚書憂喪
畢轉大理寺丞為本寺詳斷官選殿中丞知廬州慎縣
又換杭州仁和縣丁母夫人憂服除改太常博士知南
雄州潮陽吏民不相能訟擊不決一郡恟恟徙公知潮
州鐫其曲直潮陽又多水害公親相地勢築防金山百
姓便之轉屯田員外郎大臣薦可為執法歴兩院御史
領左軍廵使舉察稱職拜三司鹽鐵判官上初即位公
疏言民力不足其弊在取之太索用之太侈可减冗食
及諸無益引先帝為法累數百言天子嘉之罷諸衛兵
及省浮屠老子祠醮公本謀也淮南二浙一歲耗鹽十
三萬尚書經費不足公往眎之至則條發舊弊以新法
從事吏盡償所負又增五百萬石以兄為鹽鐵副使改
開封府推官會陜西言兵食不足轉運使非其人朝議
患之上亦重其選宰相數進擬無合意者召公問狀公
不辭譲因入言之天子識公名曰是前使淮南者可其
奏公至部三日得半年之儲終歲餘二年之食雖一切
變置然其百姓富者不病貧者不擾云涇原塞外武延
川本羌地諸將欲功名請築堡鑿壕守之公奏以謂生
事不可許巳而寇果至殺掠吏士塞所鑿壕而去轉兵
部員外郎遷京西召對言邊事薦某可將帥賜三品服
以兄沒當葬求為東南官改福建召還判鹽鐵勾院轉
刑部郎中居二年命直史館知荆南府進見言事上聽
不倦喜曰卿不當往荆州即日拜三司戶部副使歴度
支鹽鐵三部轉右諫議大夫復出荆南滿歲授集賢院
學士知杭州發石作堤以扞江濤水不為災召回判三
班院及銀臺門下省出為宣州元昊畔西邊大擾詔書
問所欲施行公條上十餘事朝廷稱其知時務徙知應
天府改工部侍郎以疾請老天子優之以為刑部侍郎
致仕聞其居杭州即皆徙兩子官吳中以便奉養慶歴
五年四月十七日終於所居享年七十有六明年某月
某日葬歙州某縣之某原從先人居夫人馮翊郡君錢
氏柔淑知禮是配是宜子四人長希楚某官次希元進
士及第早夭次希及希仲皆將作監主簿女三人長適
祕書丞江杞其二未嫁公為人高明剛嚴論議立規矩
似不能容物至典法持獄平易寬恕不肯妄有輕重其
在京西錢丞相為許州厚賓客之奉歲費千萬執政素
不悦又疑其有私公奏事至京師開其端問公公對無
他世以公長者累階至太中大夫勲至上柱國爵至開
國伯食邑至九百戶所與交游同僚多歴兩府者而公
獨不遂可謂命矣銘曰
俞之先世基德相繼其大而章自公兄弟雍雍在家矯
矯在官歴試以難富貴不愆忠而好謀天子是咨功濟
西方國人不知辭老而休亦不踰矩其風孔高以愧進
取仲尼有言積善餘慶公實有子嗣武其盛(羅鄂州志俞待制獻)
(可字昌言歙縣人其先居河間晉永嘉之亂徙新安端拱初登第歴歸州軍事推官權領州事會李順反峡州)
(官吏多棄城城中老幼亦亡去獻可料州兵屯㳂江棚以遏奔者不能禁得亡命二人斬以徇衆乃定後以御)
(史中丞王嗣宗薦為監察御史建言天下所上瑞物不在圖牒者毋得以聞歴提點廣西刑獄初撫水蠻數内)
(寇獻可以為前守吏姑息之過請發兵窮討之丁母憂特起為轉運使卒平定之為立互市築塞以扼其險自)
(是蠻人不復犯邊推功官屬未嘗自言仁宗時擢龍圖閣待制權吏部流内銓子希甫希孟皆登第希甫終和)
(州推官希孟皇祐中殿中侍御史希孟孫正圖復登政和五年第)
尚書工部郎中充天章閣待制許公(元)墓誌銘
歐陽修
公諱元字子春姓許氏宣州宣城人也(按歐公撰許公父司封行狀云)
(許氏世家歙州今此乃云宣州蓋許氏本居歙而有别業在宣境子孫迭居之歐公製作每欲互見以示其文)
(之簡故云爾也)許氏世以孝謹稱鄉里其父亡一子當官兄弟
相讓久之曰吾弟材後必庇吾宗乃以公補郊社齋郎
徙居海陵力耕以養其母調明州定海南劍州順昌縣尉
泰州軍事推官戍兵千人自海上亡歸州守聞變不知
所為公為詰其所以來二三人出前對公叱左右執之
曰惑衆者此爾其餘何罪勞其徒而遣之遷鎮東軍節
度推官知潤州丹陽縣縣有練湖決水一寸為漕渠一
尺故法盜決湖者罪比殺人會歲大旱公請借湖水溉
民田不待報決之州守遣吏按問公曰便民罪令可也
竟不能詰由是溉民田萬餘頃歲乃大豐再遷太子中
舍監揚州博鹽和糴倉知泰州如臯縣所至民愛思之
公為吏喜修廢壞其術長於治財自元昊叛河西兵出
久無功而天下勞弊三司使言公材以主𣙜貨公言先
時賈人入粟塞下京師錢不足以償故錢償愈不足則
粟入愈少而價愈高是謂内外俱困請高塞粟之價下
南鹽以償之使東南去滯積而西北之粟盈曰此輕重
之術也行之果便時京師粟少而江淮歲漕不給三司
使懼大臣以為憂參知政事范仲淹謂獨公可辦乃以
公為江淮兩浙荆湖發運判官公曰以六路七十二州
之粟不能足京師者吾不信也至即治千艘浮江而上
所過州縣留三月食其餘悉發而州縣之廪遠近以次
相補由是不數月京師足食既而嘆曰此可為於乏時
然歲漕不給者有司之職廢也乃考故事明約信令發
歛轉徙至於風波遠近遲速賞罰皆有法凡江湖數千
里外談笑治之不擾不勞而用以足公初以殿中丞為
判官巳而為副為使每歲終會計來朝天子必加恩禮
特賜進士出身官至工部郎中天章閣待制凡在職十
有三年巳而曰臣憊矣願乞臣一州天子顧代公者難
其人其請至八九久之察其實病且老矣乃以知揚州
居歲餘徙知越州公益病又徙泰州至州未視事以嘉
祐二年四月某日卒于家享年六十有九曾祖諱稠池
州錄事參軍祖諱規贈大理評事父諱逖尚書司封員
外郎贈工部侍郎公娶馮氏封崇德縣君先公卒子男
二人長曰宗旦真州揚子縣主簿次曰宗孟守將作監
主簿女一人適太常寺太祝滕希雅先是江淮歲漕京
師者常六百萬石其後十餘歲歲益不充至公為之歲
必六百萬而常餘百萬以備非常方其去職有勸公進
為羡餘者公曰吾豈聚歛者哉敢用此以希寵公為人
善談論與人交久而益篤於其家尤孝悌所得俸禄分
給宗族無親疎之異其孤宗旦等以某年某月某日葬
公於真州揚子縣甘露鄉之某原其所與遊廬陵歐陽
修誌於其墓曰嗚呼為天下者固常養材於無事之時蓋
必有事然後材臣出自寳元慶歴以來兵動一方奔走
從事於其間者皆號稱天下豪傑其智者出謀材者獻
力訖不得少如其志而公遭此時用所長且久於其官
故得卒就其業而成此名此其可以書矣乃為之銘曰
材難矣有藴而不得其時時逄矣有用而不盡其施功
難成而易毁雖明哲或不能以自知公材之敏兮用適
其宜志方甚壯兮力則先衰行著于家而勞施于國永
幽其閟兮銘以哀之
胡司業(伸)傳羅願
胡司業伸字彦時幼穎悟七歲父課二兄偉伋為莊周
夢蝶詩伸亦随作末云誰能分夢覺真妄兩悠悠紹異
之年十四随兄游學杭州月試輙先出又數為之首教
官命移席就察之問所用事對如響蘇文忠公為太守
聞之遣鞍馬召與語甚見歎異登第試學官授潁州教
授部使者列薦崇寧初召為太學正進博士數歲遷祕
書丞著作佐郎與修神宗日歷及禮書除右正言數月
以親嫌改符寳郎遷辟廱司業後二歲責監杭州樓店
務繼知無為軍時巢縣猾民有訴令者率歛錢數百千
櫝蔵寘列肆中伸察所訴不實物色之得櫝與簿書具
載所以餉吏者按致其罪慰謝令政尚慈恕民繪其像
在學校久於名士多所甄引遭喪亂遺藁存者尚二十
萬言從弟侃字彦和始名侔登進士乙科嘗仕為宰去
官尋得直竟不復出凡數十年自號柳湖居士恬静好
書晚苦目疾猶使子孫誦而聽之將終自為誌積官至
大夫(舊志云伸在太學與汪龍溪齊名時人為之語曰江南二寳胡伸汪藻其為時所重如此)
朝請大夫直秘閣汪公(若海)行狀
汪若容
公諱若海字東叟新安歙人生而岐嶷美姿挺特年十
八游京師入太學連送禮部靖康元年北兵至所過無
堅城朝廷下詔求知兵者公銳然應詔及赴有司日未
三刻紙筆告窮牓揭遂居優等時朝廷巳遣耿聶割河
北地畀敵其年冬再至京師公以為河北國家重地當
用河北以攬天下之權不可怯懦以自守閉關養敵坐
受其敝高宗皇帝以康邸聚兵相臺公於是上書樞密
曹輔乞立康王為大元帥擁兵鎮撫河北以掎金人之
後則京城之圍自觧輔大喜即以其書奏淵聖制可俾
公為參謀如高宗所宰相何㮚執異議以道梗為觧不
果遣王城失守公述麟為書以獻謂兩宫蒙塵義不苟
生袖書抗尼雅滿乞存趙氏及異姓僣擬縋城而出觸干
戈趨山東芒鞋裋褐謁高宗於濟州首勸進以神器久
虚異姓僣竊宜早登大寳以圖中興一日間三被訪問
錫以衣服巾履甚寵補修職郎充帳前差使留居帳下
偶誤出中軍帳門再入則閽者以無號止之因而腹痛
大病濱死遂不復再進扈從至南京高宗皇帝登寳位
大元帥府結局推恩改承奉郎除江南經制使屬覃恩
轉承事郎除監登聞鼓院五府交辟改屬右府朝廷以
張和公宣撫陜西議未決公曰天下者常山蛇勢也秦
蜀為首東南為尾中原為脊以東南之尾安能起天下
之脊哉將圖恢復必在川陜袖所見見和公其書云云
極談終日和公悚然欲言於上辟公自随以親老辭繼
論軍食忤執政意求補外通判沅州讒者乘間入言奪
籍謫英州道出臨川時節制江夏軍馬李允文擁衆數
十萬䟦扈不用朝命朝廷命招討使張俊屯江西其恭
謀官湯東野與公有舊得公於路喜甚謂曰李允文懷
反側非君莫能開其自新公即馳往諭以成敗逆順示
以朝廷威德復設三策以動之辭旨明暢允文大感悟
即舉軍東下公復為書招其徒張用曹成李宏馬友同
歸朝廷張用一見以其衆二十萬觧甲效順惟曹成疑
貳有他志公移書責之成怒將殺公公夜宿王林軍帳
以計得林軍印遂奪其衆五千人翌日曹成遂遁公遺
李宏書使刺曹成以自歸宏得書圖成而力不勝復走
長沙刺馬友羣盜觧散公遂以王林五千人歸招討使
張俊俊乃班師凱旋軍容愈盛是時朝廷方分遣偏師
出殄餘寇公以為為天下者當化盜賊為我用不可失
英雄為國患因著平寇策以獻朝廷悉用公策其後李
宏為劉忠所并死長沙劉忠為韓世忠所破走劉豫曹
成走廣而後降湖湘遂安公尋復承務郎監潭州南嶽
廟除通判辰州紹興九年復三京預祗謁陵寢事還以
前功旬月四遷至承議郎通判順昌府江淮失守兵集
城下結壘滿野時太尉劉公錡甫至衆不滿三萬遣人
丐援於朝無敢往者公毅然首途竟逹在所具述劉公
明方略善用兵以偏師濟之必有成功朝廷從之敵果
大敗去除淮北宣撫司機幕柘臯之役復以勞兩轉至
朝散郎除通判洪州未上丁内艱服闋添差通判信州
秩滿參湖北帥司議是年閱五轉至朝請大夫除知道
州陛辭得對上曰卿許久不見一向安在除直秘閣改
知江州到官歲餘丁司農公憂時方經略中原朝廷議
起公護上流而公不幸死矣時紹興三十一年十一月
五日也享年六十有一以其月二十八日葬于漁梁山
妻碩人趙氏皇叔故循王士㒟之女子一人擇善朝散
郎通判常州孫男五人女四人公豁達高亮深沉有度
自幼不羣耻為世俗章句學字書行草自為一家於文
無所不能探紙筆立就初若不經意者比成章蹈厲風
發膾炙萬口論兵幾策時事決河漢灼蓍龜不足以當
其豪且審也其麟書引獸合事羅百獸而尊麟使賣國
叛君者讀之色愧其移羣盜書及平寇策縱横明辨聽
者悦從比及攘定皆如素畫平時自許好竒偉倜儻慕
魯仲連慷慨多大志慕馬文淵高宗嘗以片紙書公名
諭張和公曰似此人材卿宜收拾會和公去國不克召
故相秦檜忌其才且潜邸舊屛遠不使得用用亦百不
試一迨檜死乃獲再望清光立談間亟分訓寵且曰是
朕起兵時主簿蓋以光武遇馮異之意待公也迹其際
會使久在列近所植立宜如何九江之政清而惠比其
去舉城相與泣呱呱不忍舍公與人交襟懷豁如無貴
賤悉得其歡心賙急濟乏傾囷倒廪不憚也郊恩延賞
首官其弟其輕施篤義行於家而施於人者類如此謹
撮其大概以俟立言之君子云
宋故中奉大夫簽書樞密院事兼權參知政事
新安郡開國侯食邑一千五百戸食實封一百
戶追復龍圖閣學士汪公(勃)墓誌銘
葉適
乾道七年四月十二日簽書樞密院事兼權參知政事
汪公勃薨年八十四十月己酉葬會昌鄉蜀里北莊村
嘉定十三年曾孫綱以墓上之銘來請公字彦及徽州
黟人年十八州薦士稱首試辟廱太學鋒銳明敏同
舍畏伏尊以宿舊垂三十年紹興三年類省試饒州二
年登進士第主嚴州建德簿池州建德丞京口制置㳂
江安撫辟為屬十三年除太常寺主簿高宗厭戎馬久
思壹休息既定和親罷諸將兵而名士大夫皆謂父兄讎
未報兵未當罷上患之擇耆艾質厚不與趙張同好惡
者居紀綱地共持國論公自御史臺檢法官為監察御
史奏事殿中上方書孝經公奏顯仁后歸孝之大也請
刊石摹以賜羣臣諸生示天下子道又言新學初建科
場適開萬方趨嚮於是乎在學者不粹然一出於孔氏
而以專門曲學亂之可乎上曰此所以正人心詔有司
凡私意臆說盡黜之大理少卿朱斐對上指寺為詔獄
公論斐不自知職業何事不學無識竟罷斐蔡攸家人
至行在公歴陳靖康禍變臣子不忍聞上讀疏悲憤亟
命臨安還之所貶州京子孫不用赦令内徙進侍御史
言陛下近以各郡土俗利害随宜增損裕養民力其節
目甚多給舍條上矣宜令監司依方鏤之徧下州縣使
百姓戶曉而劾其稽違者由是上益以公為知大體明
治道擢授諫議大夫兼侍講押班趙轍憑寵作勢妄占
人廬舍公奏斥之外上曰逐一内侍而其類皆竦人知
畏矣愈竒公可大用也遷御史中丞十八年遂以端明
殿學士副密院事段拂罷兼攝東府事自秦檜得志惡
同列偪已始廢序遷之制甫簽署或參知己遂去俄復
竄調公上所屬任非檜引者每造前傾接俞咈在即下
殿目送必與檜鈞禮檜瞬息間喻意相縻歲餘未有以
逞公顧檜忮忍欲有所建白荅上恩遇常沮塞不得間
則嘆息曰此豈伴食處哉及賜檜犀帶忽問樞密有否
使者言帶二一賜樞密檜憮然曰上果厚注樞密哉彌不
平公亦慨然曰吾可以去矣即告上陛下幸哀臣母老
病得退就田里上雅知公為檜發也重慰藉以舊職食
宫觀禄終檜在不敢動搖公者上力也檜死起知湖州
廉儉至骨不費公使一物内屏燭以撚代燎政以慈愛
為主勸兩訟勿争詞致殷重其人感悦合掌結歡而散
霅上相語莫激惱這佛將老上終始念公超秩三等制
曰為民借留葉義問故人也有隠憾上章毁詆奪學士
孝宗初特詔復與言者未巳命再格又詔復龍圖閣而
公已薨遂追復焉蓋當檜亡後一時黨援剗薙焚沃不
啻草薨獨公老成重德人無異詞雖為義問排毁公薨
後亦卒自悔恨而二宗眷眷於公如此嗟夫是非賢否
之實豈終不可定哉汪氏望於黃陂世序甚遠然未有
仕者公始贈曾祖昌齡太子少保祖惟立少傅父才貴
太師在饒州也張琪兵突黟縣家遁潰不相知母舒氏
䧟賊幾不脱寇退邑落死走十三四而公奏名以歸長
幼各聚數里内無一亡失鄉人驚異曰是公素孝謹天
殆活之既貴封舒氏延康郡逮西府之養云贈其配曰
祝氏高平曰唐氏南昌皆郡夫人四子作礪湖北提刑
作舟監行在都茶場作霖京西安撫司幹官作乂清江
丞孫十一人義和侍御史義榮大理丞義端徽猷閣待
制義質蘄春簿義的太學内舍生義路義處義方義實
義善義準曾孫綱直祕閣浙東提刑紀贑縣丞統通判
楚州綋監平江府贍軍庫絳知龍陽縣縝知永興縣綬
知豐城縣繹通判安豐軍公誠篤欵盡自少至老不欺
無妄尤簡樸安詳嘗行疇壠中農坐桑語爾汝如一人
歲䘲倒廩下其直巨姓皆曰樞密尚减價我何敢求贏
故市糴常平黟人亦以為佛也公在時諸孫已取高第
後侍從相踵至綱三世卓然異材宜於内外善類合一
追述祖德銷熄誣謾太史公所謂忠信行道以奉主上
世家之流也不止銘墓而已銘曰
治古君臣與道合離卜用一相至公匪私舜命伯禹稷
契參之夙夜匪懈國家是毗翼翼高宗進臣以恭交修
㒺棄爾無尚同斷斷汪公輔君以忠臣豈不比曰君是
從事往論移羣訕一聲雖與檜異難於自明惟兩聖人
深照厥成始黜終復生冤死榮墳彼北莊其下靡刻蜀
笋仍存翁仲猶默碑銘新特綱也念德碑堅有泐銘堅
無忒(汪提刑作礪字必成黟縣人樞密勃長子少有聲場屋預鄉薦入太學補氶務郎授浙西倉屬江右)
(帥幕主管臨安府城北右廂乾道初元歲歉朝廷錄救荒之功主奉常簿知桐川樞密薨服除守延平會莆守)
(引嫌被旨兩易秩滿入對乞裒二十年間寬恤詔令為一書冠以戒勅之辭俟監司守臣陛辭日各賜一本終)
(更仍令以所行復於上而賞罰之又乞蠲興化三縣民丁米錢一萬四十餘緡除提舉湖南常平茶鹽就除提)
(點湖北刑獄丐祠終于家年七十三居家必時製良藥以施病者市紙衾以施寒者又施棺收無以為歛者居)
(官亦然三子義和義榮義端為弟作舟後具侍御義和字謙之知隆興新建縣時講荒政條畫備視旱白府)
(帥曰旱勢特甚已批放八分矣帥怒其專公執愈堅帥為變容從之擢淳熙八年進士第治縣有聲堂審命倅)
(紹興連丁内外艱服除守武岡每大比附試于郡歲貢一名公謂郡統溪洞民尚武徤欲變其習莫若崇學校)
(科舉乃請于朝竟得闢貢闈增貢員士子勒碑頌記秩滿除太常博士兼禮部郎官樞密院檢詳館伴正旦使)
(時慈福几筵未徹使以樂請公折之曰國樂尚禁使人豈宜以此為請使慙而止除右司郎中兼檢討玉牒除)
(起居舍人繼除侍御史兼侍講兩月卒子四人綱終戸部侍郎紀繼弟義的後終贛縣丞統吏部郎官浙東帥)
(憲縝漢陽守守寺丞義榮字煥之與弟義端同登乾道五年第提刑桐川陛辭曲謝子姪俱叨賜第玉音褒)
(諭云皆是卿子足見義方之訓知崇仁縣有豪猾武斷持縣短長令不敢出氣乃籍其姓名姦猾望風知警遇)
(旱究心荒政丁内外艱服除差江東機幕幹辦諸司審計知桂陽軍郡經蠻寇焚掠之後城堞圯毁乃增築樓)
(申畫逵道始以最聞除大理寺丞卒綬直寳章閣前知太平州嘗為軍器監丞給事義端字充之弱冠廷對)
(為第三人祖樞密及見之乾道五年也授奉國軍節度推官丁内艱服闋充南外宗學教授未赴除太學博士)
(遷樞密院編修太常丞權吏部郎改工部知温州期年兩易嚴州主管冲佑觀起知秀州有形勢戶占田數千)
(畆不輸官賦責其輸而返其田守池陽召對除侍左郎官紹熙四年除監察御史改除軍器監知舒州陛辭除)
(起居舍人寧廟臨御差充賀金國生辰使還言金為韃所擾今和議雖未可違當密為自治待時之策除中書)
(舍人兼侍講遷給事中除集英殿修撰知太平州改寧國府進華文閣待制帥紹興公念此邦和買之重倍於)
(他邦奏疏極言下戶科敷之擾與代輸和買并五等未納之税除徽猷閣侍制丁母憂服闋起知婺州帥隆興)
(皆丐祠知鄂州到官未幾以病卒年五十八有盤隠類藁奏議蔵于家子紘登慶元龍飛第絳知興國軍繹知)
(寧國府繪為監簿)
新安文獻志卷八十一
