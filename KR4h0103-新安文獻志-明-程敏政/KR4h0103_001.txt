新安文獻志先賢事略上明程敏政撰
齊
程郢州(茂)休寧篁墩人齊永元中為郢州長史會蕭衍
起兵襄陽分兵圍郢城與守將張冲協力拒守移書
責衍反正詔以茂都督郢司二州軍事輔國將軍郢
州刺史會援絶城降義不受梁官(篁墩本屬休寧後割隸歙)
梁
程秘書(詧)郢州茂之子幼能文以諸生選為司徒左長
史累遷散騎侍郎大同中為秘書少監與柳惲齊名
嘗作東天竺賦以自況為文士所傳忠壯公靈洗其
孫也
唐
吳侍御(少微)歙人第進士中興初官至左臺監察御史
以文名有集五卷(見本傳)
程密州(諫)字仲幾忠壯公七世孫開元二十七年進士
再選藍田尉累遷著作郎大理司直汾州巡官入為
衛尉卿京兆少尹終於密州刺史所涖有政績
許山人(宣平)歙人隱於城陽山李白嘗訪之相傳以為
仙(見本傳)
張正甫(友正)歙人有文見唐文粹
吳中舍(鞏)侍御少微子開元中為中書舍人以文行知
名人為改故鄉石舌山為鳳凰山蓮池為鳳凰池
汪戶曹(萬於)字叔振歙人有詩名憲宗時為江陵府戶
曹參軍
方玄英(干)字雄飛歙人遷桐廬以兔缺有司不與科名
隱居鏡湖任情漁釣卒門人謚玄英先生有集十卷
汪極甫(極)歙人大順三年進士
程工書(巖)忠壯公十三世孫自七世祖大辨徙中山博
野巖少事節度使王處直為牙將嘗會三鎮兵敗朱
温破劉守光歴官成德軍都知兵馬使銀青光禄大
夫檢校工部尚書兼御史大夫上柱國封安定縣開
國伯(見碑銘)
程祭酒(淘)字南金忠壯公十四世孫乾符中與兄澐起
鄉兵拒黃巢保全州里官至歙州都知兵馬使東密
巖將兼馬金嶺防拓等事銀青光禄大夫檢校國子
祭酒兼侍御史上柱國(見本傳)
程都統(宗楚)字子荆忠壯公十七世孫其先自歙遷德
興少事涇原幕府累官侍御史懿宗朝涇原軍亂宗
楚撫定之擢留後僖宗初加節度使檢校刑部尚書
黃巢亂扈從入蜀詔以左僕射鄭畋為都統宗楚副
之率諸道兵討賊中和元年四月大破巢衆收復京
師戰没贈司徒
南唐
鄭工書(延光)祁門人司徒傳之子從父靖寇以安州里
歴官保義軍押衙左先鋒第三部都知兵馬使銀青
光禄大夫檢校工部尚書兼御史大夫上柱國
宋
舒館直(雅)字子正歙人南唐保大間舉進士第一隨後
主入宋為秘閣校理預編文苑英華續通典校七經
疏義别纂孝經論語正義歴官直昭文館(見本傳)
查侍御(元方)尚書文徽長子南唐建州觀察判官宋既
下金陵盧絳據歙州傳檄至建元方斬其使及絳平
太祖優奬之擢殿中侍御史知泉州卒
張密學(秉)字孟節歙人太平興國五年舉進士第二歴
度支員外郎知制誥以文名官至樞密直學士(見本傳)
謝諫議(泌)字宗源歙人太平興國五年進士歴官右諫
議大夫判吏部銓以風節聞(見墓記)
洪比部(湛)字惟清休寧人貫上元入試舉雍熙二年進
士歴比部員外郎判三司知制誥為王欽若所隂中
謫化州卒有集十五卷(見本傳)
黃屯田(闕)歙人遷宣城官至屯田員外郎
程文簡公(琳)字天球其先自休寧篁墩轉徙中山博野
大中祥符四年進士官至鎮安軍節度使同平章事
為慶歷名臣贈太師中書令追封魏國公謚文簡圖
像景靈宫仁宗題其碑曰旌勞有文集奏議六十卷
(見碑銘)
聶内翰(冠卿)字長孺歙人咸平三年進士歴官翰林學
士兼判昭文館以文名有蘄春集十卷河東集三十
卷(見本傅)
曹山人(汝弼)字夢得休寧忠孝鄕人以經術德義高蹈
州里自號松蘿山人有詩曰海寧集
丘殿丞(濬)字道源黟人天聖五年進士官至殿中丞精
太乙象數之學有詩一卷文集十五卷(見本傳)
孫郡推(闕)黟人慶歷六年進士授永州軍事推官以文
名(見墓誌)
程殿撰(師孟)字公闢歙人徙吴皇祐二年進士歴知洪
福廣越四州為時循吏加集賢殿修撰封廣平郡侯
卒贈銀青光禄大夫有詩集二十卷奏議十五卷(見本)
(傳)
吳密學(溱)字濟叔歙人貫揚州入試舉景祐五年進士
第一歴官著作郎歐陽公舉以自代遂知制誥官至
樞密直學士贈禮部侍郎(見本傳)
王提刑(汝舟)字公濟婺源武口人皇祐五年進士仕終
䕫州路提點刑獄歴十七任皆有治迹晚號雲溪翁
有文百卷手校書萬餘卷(見本傳)
程太中(珦)字伯温文簡公琳從弟居河南歴官太中大
夫司農少卿上柱國封永年縣伯文彦博蘇頌言其
清節于朝給葬事
程純公(顥)字伯淳太中公長子嘉祐二年進士歴官監
察御史裏行以論新法罷元祐初起為宗正寺丞未
至卒謚曰純追封河南伯從祀宣聖廟庭元加封豫
國公(見墓誌)
程正公(頤)字正叔太中公次子元祐初䀻為崇政殿說
書以言者論罷隸黨籍編管涪州赦還卒謚曰正追
封伊陽伯從祀宣聖廟庭元加封洛國公(見年譜)
洪丹陽(中孚)字思誠休寧黃石人元豐二年進士歴官
龍圖閣待制封丹陽縣子崇宣間以風節聞贈少師
有春秋解義二十卷(見碑銘)
汪青溪(革)字信民歙人遷撫州宋紹聖四年省試第一
人御試第一甲進士及第文章雄古自號青溪居士
江西詩派推信民為右
程都官(祁)字忠彦歙人遷浮梁景德鎮舉進士官至都
官員外郎著世譜三十卷程氏宗之(見本傳)
胡司業(伸)字彦時婺源考水人唐明經府君昌翼之裔
紹聖四年進士歴官辟雍司業出知無為軍與同邑
汪藻齊名時人語曰江南二寶胡伸汪藻(見本傳)
凌待制(唐佐)字公弼休寧人元符三年進士歴官直徽
猷閣南京留守建炎初以節死贈待制有易解一卷
(見本傳)
江石室(致一)字得之休寧石佛人師胡安定與陳東同
上書論事有文集五十卷(見本傳)
汪直閣(若海)字東叟歙新平里人中武舉歴官直秘閣
知江州受知張魏公以恢復自許贈太中大夫號城
山(見行狀)
胡三山(舜陟)字汝明績溪人大觀三年上舍第歴官徽
猷閣待制廣西經略使封績溪縣伯忤秦檜而死贈
少師號三山老人有奏議文集論語義孔子編年咏
古詩師律陣圖若干卷(見本傳)
汪公澤(存)婺源大畈人師吕廣問以私淑二程子之學學
者號四友先生(見本傳)
羅彦濟(汝楫)歙呈坎後羅人政和二年進士歴官吏部
尚書龍圖閣大學士封新安開國侯贈少師開府儀
同三司有東山藁四十卷
程龍圖(瑀)字伯禹歙人遷浮梁程山政和六年上舍釋褐
第一歴官龍圖閣學士封廣平郡侯以風節聞累贈金紫
光禄大夫有論語說四卷集解十卷周禮義十卷尚書說
一卷諫垣論疏奏議各四卷黃門忠告經筵講讀三朝
對語各五卷資善堂口義二卷飽山集六十卷野叟
談古兩漢索隱唐傳摘竒詩話雜志各一編(見誌銘)
汪龍溪(藻)字彦章婺源人遷德興舉進士歴官顯謨閣
學士封新安郡侯為南渡詞臣稱首謫居永州卒贈
端明殿學士有浮溪集六十卷(見誌銘)
程北山(俱)字致道歙人遷開化北山舉進士試南宫第
一廷試中甲科歴官徽猷閣待制封新安縣伯與汪
龍溪對掌内外制為南渡詞臣稱首累贈少師有北
山小集四十卷麟臺故事五卷默說三卷(見行狀)
朱奉使(弁)字少章婺源人官至直祕閣主管佑神觀使
金不屈與洪皓同歸有聘游集四十二卷奏議一卷
尚書直解一卷曲洧舊聞三卷續骫骳說一卷雜書
一卷風月堂詩話一卷新鄭舊詩一卷南歸詩文一
卷(見行狀)
胡制機(閎休)字良弼婺源清華人汪直閣若海妹婿靖
康中中武舉岳飛制置京湖辟入幕為主管機宜文
字飛死閎休發憤不仕佯疾十年卒所著有勤王忠
義集(見本傳)
朱獻靖公(松)字喬年奉使弁之從子遷建陽政和八年
同上舍出身歴官吏部員外郎兼史舘校勘學者稱
韋齋先生有集十二卷外集十卷元至正中追謚獻
靖(見行狀)
朱逢年(擇)韋齋先生弟號玉瀾以詩名有集一卷
金忠肅公(安節)字彦亨休寧下東人宣和六年進士歴
官吏部尚書封休寧縣子史稱南渡後完名全節一
人而已累贈少保謚忠肅有文集三十卷奏議十卷
表疏一卷周易解(見家傳)
程章靖公(克俊)字元籲歙人徙浮梁宣和六年進士歴
官參知政事封鄱陽郡侯贈資政殿大學士謚章靖
有文集五十卷内外制集二十卷易通解十卷(見本傳)
程知軍(端中)伊川先生長子從南渡居池州子孫遷徽
州嘗編伊川文集而序之歴官知六安軍事金人入
境死其官
汪公弼(襄)績溪人宣和中太學登第除南陵主簿歷官宣
教郎(見本傳)
陳漫翁(尚文)字質夫休寧陳村人與兄尚忠並游太學
皆特科仕止簿尉尚文以杜鵑詩知名人號陳杜鵑
汪僉樞(勃)字彦及黟人紹興二年進士歴官僉書樞密
院事封新安郡侯與秦檜不合罷追復龍圖閣學士
(見墓誌)
汪文定公(應辰)字聖錫婺源人徙廣信玉山紹興五年
進士第一歴官端明殿學士封上饒郡侯為時碩儒
嘗舉朱子自代累贈少師謚文定有玉山集八十卷
(見本傳)
汪正夫(若容)直閣若海之從弟紹興五年進士官至將
作監丞有集三十卷(見墓誌)弟若思字行夫紹興十二
年進士歴官秘書丞
張衡州(敦頥)字養正婺源人紹興八年進士為南劒州
教授與韋齋友善邀與還徽而韋齋入閩嘗質其先
業百畆歸無以為食敦頥為贖之會韋齋歿乃以書
慰文公于喪次而歸其田陞倅宣城攝郡事有汰卒
請給而譟者敦頥好諭之密疏誅倡亂者七人一郡
肅然歴知舒衡二州致仕所著有韓柳文音辨編年
諸書附祀文公家廟
查元章(籥)待制道之後累官太府少卿遷戶部侍郎以
材諝聞
胡苕溪(仔)字原任待制舜陟之子仕知晉陵縣以詩名
所著有漁隱叢話六十卷
程莊節公(叔達)黟南山人紹興十二年進士歴官華文
閣直學士封新安郡侯以文名贈特進謚莊節有制
草論諫雜文共三十六卷(見墓誌)
程士南(宏圖)龍圖瑀之從子紹興間入太學以氣節顯
登乾道二年進士司左帑特對五禮尤激切孝宗曰
朕在東宫聞卿名一日論政府拔士又曰程宏圖他
日有事中原實國家得用人才為司農丞卒
程從道(易)伊川先生之孫知軍端中之子以蔭入官桐
廬縣令
汪莊靖公(大猷)字仲嘉婺源人徙鄞紹興十五年進士
以風節聞歴官敷文閣直學士謚莊靖所著有適齋
存藁備忘訓鑒等書(見本傳)
李鍾山(繒)字參仲婺源人號鍾山所著有論語西銘解
義山窗業書及詩文等集朱子尊稱之(見行狀)
朱文公(熹)字元晦更字仲晦韋齋先生子紹興十八年
進士歴官煥章閣待制侍講封婺源縣男以偽學黨
褫職卒謚曰文累贈太師追封徽國公從祀先聖廟
庭元改封齊國公今不行(見行狀)
程文簡公(大昌)字泰之休寧會里人紹興二十一年進
士歴官龍圖閣學士封新安郡公為時碩儒贈特進
謚文簡所著有文集及禹貢論五十二篇演繁露六
卷攷古編易老通言易原雍錄四書各十卷北邊備
對六卷書譜二十卷(見碑銘)
吳文肅公(儆)字益恭休寧上山人少與兄國錄俯有名
太學時人語曰眉山三蘇江東二吳中紹興二十七
年進士師張南軒歴廣南西路安撫謚文肅有竹洲
集三十卷(見行狀)
方堂溪(有開)字躬明歙人隆興元年進士授南豐尉擢
國子錄歲饑輪對切中時弊遷司農丞又獻屯田大計
知和州提舉淮西茶鹽兼三司事除轉運判官兼廬
帥措置屯營增加塍埂人服其能有詩十卷奏議五
卷屯田詳議三卷
朱工侍(晞顔)字子淵休寧城北人隆興二年進士官至
工部侍郎封休寧縣男所歴有治勣贈宣奉大夫(見行)
(狀)
羅郢州(頌)字端規尚書汝楫第四子以蔭入官歴知郢
州所著曰狷菴集(見墓誌)
羅鄂州(願)字端良尚書汝楫第五子乾道二年進士官
終知鄂州所著有新安志十卷爾雅翼三十二卷鄂
州小集五卷文公亟稱之論文者以為南渡後第一
人(見家傳)
羅蘄倅(頎)尚書汝楫第六子以蔭入官至蘄州通判初
議娶汪氏將作監丞若容女驟纏痼疾監丞請别議
頎不可曰如此將安歸邪卒成禮夙恙亦愈人咸高
之
程蒙齋(端蒙)字正思歙人遷德興新建師朱子所著有
小學字訓學者稱蒙齋先生(見墓表)
程克菴(洵)字允夫婺源環溪人朱子内弟仕為吉州錄
事參軍號克菴所著有尊德性齋集十卷(見本傳)
滕溪齋(璘)字德粹婺源人與弟珙俱師朱子仕至主管
官誥院閩浙帥司參議官所為文曰溪齋類藁學者
稱溪齋先生(見墓誌)
李季子(季札)鍾山先生繒之子從學文公見語錄
汪柳塘(莘)字叔耕休寧西門人師朱子自號方壺居士
所著曰柳塘集(見本傳)
程傅之(先)休寧陪郭人團練使全之子與子永竒俱從
學朱子所著曰東隱集(見墓表)
祝和父(穆)歙人初名丙朱子内姪因從學家建陽編方
輿勝覽七十卷
程次卿(永奇)東隱先生傅之子號格齋父子著述多燬
於兵燹惟格齋集及朱子往還書札間存(見墓誌)
王雙溪(炎)字晦叔提刑汝舟從曾孫乾道五年進士累
官至軍器監封婺源縣男為時碩儒所著有讀易筆
記尚書傳行世又有禮記論語孝經老子解春秋衍
義及象數稽疑禹貢辨考工記鄉飲酒儀諸經考疑
編年通紀紀年提要天對解韓柳辨證傷寒論總曰
雙溪類藁(見本傳)
程尊己(實之)字士華歙人遷德興博洽工文嘗從學朱
子累舉不第自號尊巳翁子淳淳祐四年進士衢州
法曹
汪理丞(羲榮)字煥之樞密勃之孫乾道五年進士歴官
大理丞
方鑑軒(恬)字元養二字仲退歙人初築室茅田號師古
林試禮部第一教授荆門丁母憂服除周必大李燾
程大昌交薦之方議除京官徑詣部授太平州教官
歸朝廷嘉其静退除太學博士其學貫串經史務為
可用有正論十篇機策三篇人傳誦之
汪伯游(泳)休寧旌城人乾道五年進士歴湖口主簿知蒲
圻縣有聲提轄𣙜貨務主將作監簿言王者仁政必
自均力役始遷大理丞臨安府獄有觀望不能決者
輙繳送棘廷泳言如此則天獄反為京府一院乞下
臨安自後無得繳送從之歴知泰湖處三州以中奉
大夫致仕封休寧縣男贈通議大夫泳晚居吳中以
其田之半與諸弟且置田百畆于歙以膳先塋給宗
族
程惠正公(卓)字從元文簡公大昌之從子淳熙十一年
南宫第一賜進士歷官同知樞密院事封新安郡侯
為時名臣贈特進資政殿大學士謚正惠有奏議文
集二十卷(見行狀)
汪李頓(雄圖)字思遠中奉大夫泳族弟淳熙十一年進
士博學強記以明經講授所居石田据平坡植李四
方學者築室其傍號李頓先生歴峽州建昌軍教授
所著曰李頓集
吳基仲(垕)文肅公從子為學有源委私淑考亭之說雖
黨事起篤好不移與程若庸范彌發友善所著曰自
勝齋集
汪煥章(文振)字子泉休寧資村人淳熙十一年進士第
八人調黃州教授知荆門長林縣首擊豪猾知永豐
縣舉荒政振民知台州召為吏部郎斥韓侂胄開邊事
遷司農少卿提點浙西福建刑獄活囚徒四百人進
直焕章閣主管冲佑觀卒
金野仙(良之)字彦隆忠肅公族孫以蔭為奉新尉一旦
棄之相傳以為仙(見本傳)
汪恕齋(綱)字仲舉樞密勃之曾孫以任入官淳熙十四
年中銓試歴官寶謨閣待制帥越十年為循吏稱首
進戶部侍郎卒贈宣奉大夫所著有恕齋集左帑志
漫存錄(見本傳)
朱默齋(權)字聖輿休寧首村人淳熙十四年進士歴官
知惠州以材局聞有訥言十篇末議四篇默齋文集
二十卷(見行狀)
許環山(文蔚)字衡甫休寧東閤人紹熙元年進士幼居
貧苦學從游東萊晦菴為文詞皆根源道義積平生
筆耕所儲倒槖買田百畆為義莊以贍宗族申省立
約為悠久計官止著作郎(見墓誌)
朱知軍(申)默齋權之從子紹熙六年進士歴官知無為
軍嘗刻道命錄
汪太初(楚材)又字南老焕章文振從兄弟紹熙元年進
士師朱子仕至承直郎廣東運司幹官
程端明(珌)字懷古休寧汊口人紹熙四年進士官至端
明殿學士封新安郡侯為名詞臣贈特進少師號洺
水遺民有洺水集六十卷内制類藁十卷外制類藁
二十卷(見行狀)
羅府教(似臣)尚書汝楫孫紹熙四年進士樓參政鑰美
其文有家法張尚書伯垓入詞掖薦自代以安慶教
授致仕
汪司法(知言)歙人祖希旦大觀初進士官直祕閣知言
領鄉書嘉定中為蘄州司法參軍
汪康範(晫)字處微績溪人為時碩儒西山真公嘗以逸
民論薦不果卒邑令及三老士人會于學宫私謚曰
康範先生德祐元年特贈通直郎所編有曾子十二
篇子思子九篇詩文曰環谷存藁(見墓誌)
吕左史(午)字伯可歙巖寺人嘉定四年進士官至右文
殿修撰封歙縣男立朝以風節聞贈華文閣學士所
著曰竹坡類藁(見本傳)
程監丞(源)伊川先生玄孫嘉定十七年用伊川蔭授將
仕郎籍田令改太社令進將作監丞通判江州以朝
奉郎致仕
程通直(淮)監丞源之弟蔭補將仕郎初調揚子尉用尚
書李性傳侍郎杜範等薦歴通直郎知興國軍永興
縣
程文清公(元鳳)字申甫歙槐塘人紹定二年進士歴官
少傅右丞相兼樞密使封吉國公以觀文殿大學士
致仕贈少師相理度兩朝為時碩輔謚文清有訥齋
文集經筵講議奏藁及内外制總若干卷(見家傳)
方秋崖(岳)字巨山祁門人紹定五年進士甲科第七人
仕終吏部郎官數忤史嵩之賈似道所著有秋崖小
藁及重修南北史一百一十卷宗維訓錄十卷(見夲傳)
汪提刑(應元)字尹卿歙稠墅人紹定五年進士歴官直
秘閣兩浙提刑(見墓誌)
陳志問(慶勉)尚文之族紹定五年進士知蒲圻縣終福
州通判(見本傳)
程盤隱(介)婺源人詩文曰盤隱集
汪世顯(應晦)歙人遷廣信紹定五年進士
趙吟嘯(戣)字成德休寧龍源人器識英邁三請漕貢試
南宫不利遂隱居徜徉池園以自娱號其詩文曰吟
嘯
江主敬(宋符)字景章石室先生孫鄉貢兩魁授本府學
正
朱敬之(在)文公先生第三子蔭補承務郎歴官工部侍
郎封建安郡侯侍經筵日講文公四書因言人主學
問之要理宗曰先卿中庸序言之甚詳朕讀之不釋
手恨不與之同時也在因奏閔損以下九人並封一
字公獨曾參封郕侯盍與閔損並封揚雄劇秦美新
乃列之從祀乞毁其像國家有程顥程頥又有張載
得孔孟以來不傳之緒得從祀夫子廟庭斯文幸甚
上嘉納之卒贈銀青光禄大夫
孫楚望(吴會)休寧雷溪人遷六安端平二年進士監無為
軍崑山鎮尋避地寓南徐淳祐初歴淮東西運幹制
幹知高郵溧陽二縣開慶初充沿江制参知常州罷
領建昌軍仙都觀卒吳會詩文不尚綺靡當世利病
莫不練核
胡經諭(麟)歙人嘉熙中為本學經諭
汪山泉(儀鳳)字翔甫歙人嘉熙丁酉漕試第一薦授隆
興司戶仕終江東撫幹號山泉有山泉類藁四十二
卷程文六卷(見墓誌)
錢融堂(時)字子是歙汝溪人遷淳安蜀阜師楊慈湖為
時碩儒仕終史舘檢閱所著有周易釋傳尚書演義
學詩管見春秋大旨四書管見兩漢筆記蜀阜集冠
昏記百行冠冕集學者稱融堂先生(見本傳)
汪秀山(若楫)字作舟休寧藏溪人歴官宣城縣尹以詩
名咸淳間為紫陽書院山長嘗作秋吟亭有秀山文
集十卷
金子潛(文剛)忠肅公之孫蔭補將仕郎潭州司戶師真
西山官至直龍圖閣(見墓誌)
朱子明(鑑)文公孫以蔭入官歴奉直大夫湖廣總領
方烏山(澄孫)歙人遷開化
許山屋(月卿)字宋士婺源許昌人師魏鶴山淳祐四年
進士官至江西運幹號山屋嘗進百官箴以諫宋亡
服斬衰不出五年卒所著曰山屋集(見行狀)
程伯茂(森)黟南山人莊節公從子淳祐七年進士歴官
宣教郎通判撫州秩滿改衢州未赴卒
汪紫原(立信)字誠甫婺源大畈人遷安豐淳祐七年進
士歴官端明殿學士沿江制置使江淮招討使宋亡
以節死贈少傅(見遺事記)
程南窗(洙)端明珌之族弟淳祐十年進士授貴池簿景
定初改上元德祐乙亥建康守將以城降元洙不屈
以死所著曰南窗藁
胡定菴(升)制機閎休曾孫淳祐十二年進士仕為史舘
編校忤丁大全謫居卒所著有四書增釋及丁巳雜
藁(見遺事)
程山窗(元岳)字遠甫文清公從弟寶祐元年進士歴官
工部侍郎封歙縣男以風節聞所著曰山窗集(見本傳)
程武魁(鳴鳳)字朝陽祁門善和人寶祐元年武舉第一
歴官知南雄州號梧岡所著有讀史發微三十卷(見本)
(傳)
陸曉山(夢發)字太初歙人寶祐四年進士歴官太府寺
丞德祐中死其官贈朝請大夫遺文曰烏衣集圻南
集又有别集曰曉山吟藁(見墓表)
汪常簿(復)字晞顔婺源浮沙人景定三年進士歴官太
常簿通判揚州號溪陽宋亡不仕(見本傳)
俞艮軒(君選)婺源人景定三年進士仕至揚州司理參
軍宋亡不仕
程月巖(紹魁)歙人遷貴溪程源仕為象山書院山長為
時碩儒宋亡不仕學者稱月巖先生(見墓表)
程述翁(時登)字登庸歙人遷樂平梅巖宋太學生為時
碩儒入元不仕所著有易學啟蒙歴象贅語詩傳遂
意禮記補疏深衣翼孔子世系圖春秋集傳太極圖
說通書西銘補疏參同契語近思錄律吕新書贅述
過庭訓易軒開卷甲子續纂大學本末圖中庸中和
說伊洛淵源續錄臣鑑錄處士傳讀書會意錄萬卷
贅藁感興詩講義古詩訂義八陣圖解文章源委洎
陽錄諸書學者稱述翁先生(見行述)
胡玉齋(方平)婺源梅田人從學董介軒沈毅齋以易名
家所著有易啟蒙通釋(見本傳)
汪所性(深)歙人遷鄱陽與胡玉齋友善嘗著易占例
范求邇(啟)字彌發休寧博村人從學沈毅齋家資鉅萬
不樂仕創風月亭以講學自娱理宗徵不起賜號風
月處士所著有雞肋謾錄管錐雜誌井觀雜說
江明德(潤身)婺源旃坑人咸淳元年進士授廬州梁縣
尉號事天師北山何先生(見墓誌)
程徽菴(若庸)字達原端明珌之從子咸淳四年進士師
沈毅齋歴官武夷書院山長别號勿齋所著有性理
字訓講義百篇及太極圖說近思錄注(見本傳)
吳麐坡(山)字鎮國休寧江潭人仕終宣州通判工詩詞
吳蘭臯(錫疇)字元倫基仲之子年四歲而孤刻志于學
慕徐稚茅容之為人伯氏破其産或教之訟謝曰貧
窶命也二祖以孝友名家吾兄弟訟寧不辱其先乎
聞者賢之師程若庸咸淳間南康守葉閭䀻為白鹿
洞書院堂長不赴所居藝蘭以自況有蘭臯集
程繼孫(述祖)文清公仲子蔭授揚州制置司幹辦公事
入元不仕
胡梅巖(次焱)字濟鼎明經裔孫咸淳四年進士歷官貴
池縣尉宋亡微服還山以易教授從者常百許人晚
更號餘學(見本傳)
汪竹牖(韶)字東美一名薦黟人咸淳四年進士
江天多(心宇)字虚白明德之子著杜詩章旨六卷
江古修(靁)字天澤明德族姪咸淳七年進士授蘭溪縣
主簿晚號陶陶翁有文集虚谷序稱之(見附傳)
吳古梅(龍翰)字式賢歙向果人曾大父昶宇叔夏師朱
丁龍翰咸淳甲子亞鄉貢後用薦授編校國史院實
錄院文字至元丙子鄉校請充教授尋棄去有詩十
六卷雜著文二百餘篇
朱深源(浚)文公曾孫歴官右文殿修撰吏部侍郎宋亡
仰藥死浦城詹必照拜文公祠堂詩云有孫抱道修
清節不負朝廷不愧天
吴友梅(資深)字逢原文肅公曾孫嘗上竹洲集于朝授
國史編校入元江東道聘充南軒書院山長不赴自
卜葬地曰全歸菴所著詩曰友梅集索笑集
吴義夫(浩)蘭臯次子號直軒博學工詩篤意理學所著
有大學口義
汪紫巖(宗臣)四友先生族玄孫師宗老梅磵私淑沈毅
齋咸淳中兩中亞選入元不仕别號㝢所嘗著書曰
世乘窺斑詩文曰紫巖集(見行狀)
胡遜齋(敏翁)明經裔孫所著有史評世多傳誦
程國諭(徹)字通甫南窗洙之子仕為國學諭號申齋
孫艮山(嵩)字元京休寧埜山人宋太學生入元不仕有
艮山集(見本傳)
孫爽山(巖)字次臯艮山之弟所著曰爽山集
胡雙湖(一桂)字廷芳玉齋方平之子宋鄉貢進士入元
不仕為時碩儒所著有易本義附錄纂疏本義啟蒙
翼傳詩傳附錄纂疏十七史纂人倫事鑒歴代編年
諸書學者稱雙湖先生(見附傳)
程前村(直方)字道大婺源龍陂人為時碩儒尤精邵子
之學與傅立友所著有續玄玄集易啟蒙易傳四聖
一心觀易堂隨筆書蔡傳辨疑學詩筆記春秋諸傳
考正春秋旁通及前村吟卷(見家傳)
江雪矼(愷)字伯幾明德族孫師許山屋誓不仕元山屋
甚愛之妻以子
汪古逸(炎昶)字懋遠紫巖宗臣族孫師江雪矼誓不仕
元所著有四書纂疏及古逸民詩集(見行狀)
吳達齋(應紫)休寧黃原人年十六領鄉薦陞上舍國諭
左史吕午奇其才以女妻之宋亡不仕嘗有詩云自
甘白屋為間叟敢說青雲有故人子冕仕為饒州路
醫學教授
滕星崖(螵)字仲復婺源人誓不仕元隱居教授以終(見本)
(傳)
元
陳弗齋(宜孫)字行可休寧文昌坊人宋開慶元年進士
歴官常州學教授元初之亂授知休寧縣事有安輯
功歴通州判官(見行狀)
方虚谷(回)字萬里歙人宋景定三年進士歴官知建德
府元初改授建德路總管兼府尹所著有碧流集桐
江集又有讀易釋疑易中正攷皇極經世攷古今攷
歷象攷衣裳攷玉攷先覺年譜瀛奎律髓名僧詩話
諸書(見本傳)
汪杏山(夢斗)字以南康範先生子號杏山宋景定辛酉
魁江東漕試授江東(闕)咸淳間轉史舘編校元初
用尚書謝昌言等薦授徽州路學教授嘗受檄考郡
縣儒人為定籍所著詩文曰雲間集北遊集
程荀軒(龍)字舜俞前村先生從子宋咸淳元年進士歴
嚴州推官元初改授永嘉縣尹累官以同知徽州路
總管府事致仕追封新安郡伯所著有尚書毛詩二
傳釋疑禮記春秋辨正及弄丸餘說三分易圖詩文
曰歸田錄(見家傳)
曹弘齋(涇)字清父屯田矩之裔休寧人遷歙之葉有宋
咸淳四年進士擢昌化縣主簿元初為紫陽書院山
長所著有講義四卷文藁儷藁書藳(闕)共五卷又
有服膺錄讀書記雜作管見三場管見過庭錄課(闕)
雜記曹氏家錄古文選(見本傳)
鮑子夀(闕)歙棠樾人宋江東漕解第一世號慈孝鮑
家仕元為寶慶州學教授(見遺事記)
程和民(一䕫)休寧率口人仕至教諭號西堂
鮑魯齋(雲龍)字景翔歙人所著有天原發微五卷又有
大月令筮草研幾書(見本傳)
程文憲公(文海)字鉅夫休寧閔口人遷郢州冄遷建昌
歴官翰林學士承旨為時名臣贈大司徒追封楚國
公謚文憲號雪樓有文集四十五卷(見碑銘)
劉曉窗(光)字元輝歙人幼孤力學授徒五十餘年郡守
許楫深敬之請主鄉邑文學行省差充寧國路學正
不赴喜為詩有曉窗吟藁
江順德(濬)雪矼之弟嘗編新安之詩曰徽風
江石卿(砢)雪矼族弟號巢枝書室詩長於五言有古瓢
詩丸一卷虛谷序稱之族姪珂字名卿號草塘亦能
詩
汪昂甫(雲龍)李頓先生族曾孫至元中(闕)取台州有
功用承節郎同知徽州路休寧縣事以廉能聞舉為
浙東道巡鹽官捕磔姦猖盗賊屏息論功當遷尋棄
官歸不復仕治命勿修二氏道場以汙名節
程桂巖(恕)字以忠休寧富溪人與方虚谷汪紫巖為詩
友
趙可齋(象元)字長卿吟嘯戣之從孫元平江南徽既下
隣邑有持兵未服者將加屠戮象元盡發私藏詣軍
門請而屠戮不行由是貳令休寧遷婺源丞改信州
司獄以疾辭授杭州仁和令未至卒
黃國諭(應旂)祁門人元初為祁門學教諭陞國子學諭
江賓暘(光啟)明德之孫號雲山族叔定宇號山月亦能
詩
程潛夫(文淵)文憲公從弟仕為咸陽尹號玉泉
葉梅嶠(朱)字孔陽一字宗晦休寧人有詩集曹弘齋序
朱松所(燾)字壽國侍郎晞顔之孫
楊初菴(復)歙人
程斗山(以南)字南仲休寧千秋南鄉人有詩集虚谷序
許古清(闔)休寧人
唐筠軒(元)字長孺歙人仕終徽州路學教授所著有易
傳義大意十卷見聞錄二十帙詩文五十卷(見墓誌)
胡存菴(初翁)字成性婺源栢田人别號敬存有集曰存
菴吟藁
戴晉翁(闕)婺源桂巖人與弟煟烱皆有至性篤學父卒
同廬墓三年煟嘗著歴代人臣正邪龜鑑二百卷世號
三戴
程敬所(子敬)字和一山窗元岳之孫性嗜學凡先世文
翰及諸經史悉有節略嘗編事文摘竒一集貫雲石
學士為題敬所二字
王栗里(霖)祁門人仕為本路站副使
俞心遠(臯)婺源人師鼎峯趙良鈞良鈞宗室舉進士教
授廣德軍宋亡不仕臯所著有春秋釋義一守良鈞
之說吴草廬序之
汪璜隱(藴玉)字孚尹柳塘先生族孫
汪稱隱(闕)柳塘先生族孫仕終建康府判號退密老
人
汪子相(闕)祁門人嘗著祁閶志
程二敷(榮秀闕)齋先生五世孫師許山屋延祐中用學
士鄧文原薦授明道書院山長歴官江浙儒學提舉
所著有諸經子史記錄(見墓誌)
鄭仲賢(闕)歙長(闕)人仕終江西廉訪司經歴以子潛
貴贈禮部尚書追封滎陽郡侯(見墓誌)
朱敬輿(闕)休寧(闕)人有經(闕)倪道川嘗師之
吳和叔(禮)休寧城南人為江浙行省令史調江西行省
掾轉静江路經歴至正庚寅除廉州推官時(闕)臨
郡兵起禮獨署事團練義卒保障廉州以功陞欽州
總管海南海北道元帥守欽州所著曰野航集
洪杏庭(焱祖)字潛夫歙人仕終遂昌縣主簿所著有杏
庭摘藁别有續新安志十卷爾雅翼音注三十二卷
(見序事)
汪石田(紹竒)字正心知縣雲龍之子仕為紹慶路學教
授所著有姚江集及汪氏淵源錄十卷
吳淵甫(先登)休寧人號松岡
孫芝田(國瑞)字君玉一字温玉休寧草市人
查德宇(儀韶)休寧人
汪仲暹(曙)婺源人遷舒
王太古(埜翁)雙溪先生之族為時碩儒尤精于易嘗注
易號行易广吳草廬亟稱之(見墓誌)
陳定宇(櫟)字壽翁福倅志問之族孫初師鄉先生黃常
甫常甫出于婺源滕氏私淑朱子為時碩儒延祐甲
寅中浙江鄉試遂不復仕所著有四書發明書傳纂
疏禮記集義又有論孟口義書解折衷讀易編讀詩
記六典撮要三傳節注及通略等書别號東阜學者
稱定宇先生(見墓誌)
胡雲峯(炳文)字仲虎明經裔孫仕為明經書院山長調
蘭溪州學正不赴與陳定宇先生同時倡明理學為
時碩儒所著有周易本義通釋及四書通又有大學
指掌圖四書辨疑五經會意純正蒙求爾雅韻語雲
峯筆記講義二百篇文集二十卷學者稱雲峯先生
後有言其學行於朝者賜謚曰文通(見本傳)
程畏齋(端禮)字敬叔歙人(闕)蒙卿學宗朱子歴
教六郡為時碩儒官終台州路學教授所著讀書日
程三卷詔頒行為學制詩文有畏齋集十卷
程積齋(端學)字時叔畏齋之弟至治四年進士與兄齊
名號大小程官終太常博士所著春秋本義三傳辨
疑春秋或問共六十卷多擴前賢所未發
王菟菴(儀)字仲履雙溪先生之族延祐甲寅鄉貢進士
授本州學正轉池州教授有集汪文節公序
程伸叔(逢午)徽菴若庸從子仕終海鹽州教授所著有
中庸講義(見墓誌)
鄭貞白(千齡)字耆卿歙雙橋人官至泉州錄事學者私
謚貞白(見行狀)
汪文節公(澤民)字叔志婺源浮溪人遷宣城延祐五年
進士歴官禮部尚書死于忠贈江浙行省左丞追封
譙郡公謚文節所著有巢深燕山宛陵三藁(見碑銘)
許仲鵬(飛)山屋先生之子所著詩文曰小山集
汪尚志(莊)柳塘先生族曾孫號履尚以詩鳴
王伯恂(詵)婺源範溪人領至正甲申鄉薦用薦為翰林
編修辭不就授瑞安州學正丁艱服闋調池州元末
以節死(見墓誌)
王彦恂(永年)伯恂從弟
金伯明(若愚)忠肅公之族師陳定宇
鄭師山(玉)字子美貞白先生子學徒築室居之名師山
因以為號至正末徵為翰林待制不赴戊戌歲以節
死所著有周易大傳附註程朱易契春秋傳闕疑詩
文曰餘力藁(見行狀)
程黟南(文)字以文婺源箬嶺人起奎章閣生歴禮部員
外郎至正末以節死所著有蚊雷小藁師意集黟南
生集(見本傳)
方鑑泉(伯鑑)字德新婺源平盈人
吳亨壽(觀望)休寧大溪人篤尚考亭之學著潮說夏小
正辨閏月定四時成歲講義皆擴前人所未發
程林隱(復心)字子見黟南先生族孫居高安師朱子從
孫洪範為時碩儒所著有四書章圖纂釋二十卷授
徽州路學教授致仕學者稱林隱先生(見本傳)
倪道川(士毅)字仲弘休寧倪干人師陳定宇所著有四
書輯釋學者稱道川先生(見墓誌)
汪又善(九成)婺源人師胡雲峯為宗文書院山長
吳伯章(程)婺源人所著有四書音義朱風林更其名曰
四書經傳釋文
馬敬齋(肅)字叔敬婺源人以儒醫名虞揭二公亟稱之
初為三山路醫學教授陞江西醫學提舉有詩曰竹
莊吟藁
王伯武(偁)雙溪先生六世孫師胡雲峰號絶壑居士所
著書曰惇叙圖天象考坤象考格物編凡二十餘帙
兵燹後多不存(見本傳)
周石泉(原誠)字彦明歙人號澹如居士所著有春秋王
正月辨先天圖太極圖河圖洛書論
汪拱辰(午)休寧城北人
吕安貞(諒)休寧水南人子磐字公大洪武十七年舉孝
廉授建昌知縣
張子經(文在)婺源人詩藴藉閑雅隠居溪東自號紫陽
山樵
程仲江(漢)婺源人號樗菴逸人
蔣雲巖(師文)歙人有詩一卷
汪以質(斌)紫巖從孫有詩曰雲坡集其記元季亂離間
事曰壬辰藁
俞水村(師魯)字唯道艮軒之族仕終松江府知事著易
春秋註說(見行狀)
趙雲心(若惺)歙人
仇松逸(自堅)歙王充人祖大都為徽州路總管府達嚕
噶齊有惠政因居歙大都又名(闕)猶台哈布哈自稱達
兼善阿爾斯蘭哈雅自稱貫子素也松逸以薦舉為揚
州路學錄
胡石丘(孟成)師族祖雲峰自號石丘生遇亂不屈死
汪路教(幼鳳)婺源符村人伯會先生之子至正元年鄉
貢進士授衢州學正轉采石長仕終州照磨著星源
續志
程正齋(養全)字子正歙人遷德興南溪至正二年進士
歴鉛山州判死於忠所著曰白粥齋藁(見行實)
汪竹友(琮)字公玉四友先生七世孫
吴克敏(訥)總管禮之子至正末為建德路判官兼義兵
萬戶死於忠有詩集五卷(見本傳)
胡彦良(公留)雲峰之族領至正甲申鄉書除旌德縣學
教諭
謝章甫(俊民)祁門人所著詩曰寓意藁
鮑伯原(深)子壽之曾孫至正末為師山書院山長
程雲樓(樞)字伯機苟軒從子
方誠甫(叔誠)歙人
汪自明(俊德)直閣若海之裔從學鄭師山師山死節以
孤託之
胡虚中(虚中)存菴之子
國朝
朱風林(升)字允升休寧回溪人遷歙石門元鄉貢進士
池州路學正入國朝授翰林侍講學士有帷幄之功
别號隆隠所著有易書詩周官儀禮禮記論語孟子
大學中庸孝經小學旁注名數醫家葬書之類皆有
記錄(見家傳)
詹承旨(書)字同文一名金賜名同婺源人至正中舉茂
才異等為郴州路學正遇亂因家黃州陳友諒以為
翰林學士承旨兼御史入國朝歴官翰林學士承旨
兼吏部尚書卒所著有海涓集天衢吟嘯集(見本傳)
陳實卿(光)定宇先生從子文學該博人以書厨目之
趙東山(汸)字子常可齋之子師黃楚望為時碩儒元末
起鄉兵輔元帥汪同保鄉井授承務郎江南行樞密
院都事國初召修元史不願仕而歸所著有春秋集
傳十五卷屬辭八卷左氏傳補註十卷師說三卷詩
文曰東山集學者稱東山先生(見行狀)
汪素隠(周)字子文婺源大畈人居璜源師宗老古逸洪
武癸亥詔求儒士有以明經舉者遂往戍西安道卒
所著有愚齋集李一初序
汪環谷(克寬)字德輔又字仲裕祁門桃墅人師胡雲峰
及吴可堂仲迂元泰定丙寅鄉貢進士為時碩儒國
初召修元史不願仕而歸所著有春秋經傳附錄纂
疏左傳分紀春秋諸傳提要易程朱傳義音考詩集
傳音義會通禮經補逸周禮類要綱目凡例考異六
書本義環谷集學者稱環谷先生(見行狀)
汪東湖(德鈞)字叔達四友先生七世孫有詩一卷尚書
文節公序之
汪叔善(德慶)東湖從弟號見山
程邦民(國儒)歙人遷德興程村至正十一年進士授餘
姚州判官攝紹興錄事元季兵興以招諭功陞行省
管勾浙東樞密舉為都事屢以謀却敵進經歴至正
十九年七月天兵下衢州執送金陵安置天界寺自
經為僕者覺免已而聞子仲鏡喪慟哭曰儒不顧身
者以鏡代養也鏡死二親疇依乎數月授内省都事
歲餘除南昌知府兵革之際撫摩備至既而坐事被
逮暴卒年四十二民撫尸而哭者踵接祠于東湖書
院國儒早與劉基楊維禎軰俱負盛名有雪崖集
汪蓉峯(叡)字仲魯四友先生八世孫師族祖古逸及黃
楚望元末與弟同起鄉兵保州里入國朝以字行授
安慶稅令召為左春坊左司直郎號貞一道人所著
曰蓉峰集(見行狀)
鄭樗菴(潜)字彦昭經歴紹之子由内臺掾歴官太子正
字監察御史福建行省員外郎海北道廉訪副使泉
州路總管入國朝以故官起除寶應縣主簿陞潞州
同知洪武十年致仕卒所著有白沙藁樗菴集(見序事)
弟晦字子明嘗編朝野詩選八卷
朱子範(模)休寧苦竹人師陳定宇及三山余載癸卯應
貢授來安縣主簿時兵戈之餘民無百戶建言併入
清流縣從之改授六安州判秩滿再任洪武三年有胡
五軰糾衆為逆躬親捕之遇害事聞朝廷擒其賊首
及黨與二百餘人皆伏誅有白沙行藁二卷
葉茂齋(保翁)字宗茂以字行休寧星洲人從學余復卿
至正末與汪同協謀起兵禦寇國初授婺源知州陞
饒州知府坐事免所著詩文曰茂齋集(見序事)
唐白雲(桂芳)字仲實以字行筠軒元之子師洪潛夫自
歙城徙槐塘仕為南雄路學正國初攝紫陽書院山
長所著有武夷小藁(見行狀)
姚廷用(璉)又字叔器歙漁梁人元至正中以文學舉為
池州路學正累授太平路學教授江西行省平章新
濟辟為幕屬陞理問所知事嘗獻十策于參政董孟
起尋以病免號雲一懶翁國初與唐仲實同迎蹕于
街口被顧問事見五倫書
俞子茂(茂)一名榮休寧溪西人早歲讀書授徒通兵法
元末從元帥汪同輯寧鄉邑入國朝從取婺源擣嚴
陵授樞密院判官及靖三衢定德興克樂平江西諸
郡以次收服還守南昌擊鄱陽平章貢授武德將軍
守禦永新正千戶茂修城池興廟學刻陳定宇三傳
通略李一初文集以示學者
程德堅(彌夀)祁門善和人國初從下江西有功授行樞
密分院都事捍禦景德鎮辭歸召不起遁之淮西終
于家有詩曰仁和遺藁
任本立(原)休寧萬安人父鼐築精舍于富川之上延汪
環谷主師席原與弟序皆受學焉環谷著春秋纂疏
綱目考異原序皆預其事既又從學趙東山學成會
天兵下徽州原出佐軍實從捍禦歴官至昭武將軍
雄峯翼管軍萬戶卒弟序代之從鎮明越及閩中坐
事廢兄弟皆有詩文集
吳季實(國英)歙鳳凰山人富而嗜書從學汪環谷一時
名公巨儒師友略盡至正末以薦為長洲縣學教諭
歴寧國建平二學號蓬軒
金元忠(居敬)休寧縣陽干人師朱風林趙東山風林經
傳旁注東山春秋屬辭居敬校正之力居多
詹以南(烜)婺源廬坑人師趙東山屢預鄉薦值元季之
亂歸隠築青山白雲菴于龍川東洪武初用海寧令
杜岳薦授海寧學教諭有詩集子庭芳洪武間仕為
戶科都給事中
舒道原(頔)績溪人洪武初舉明經為台州學正
吳季揚(顯)休寧古墪人與兄彬皆定宇先生之甥就從
之學並有文名
金伯明(夢巖)休寧人
陳此山(天廸)歙石門人號此山翁博學好古與黃後圃
齋名
汪德懋(天應)以字行休寧萬安人師汪環谷趙東山
王士積(善慶)歙北隅人號秋齋元季徙歙南環溪有吟
藁曰秋齋野趣
范緝齋(再)字續卿求邇先生族孫又號耕隠洪武中知
縣周德成有惠政為民所誣繫再走南京白其冤詔
詰問再三應對毅然遂釋德成載與俱歸有詩曰耕
隠藁
鮑尚褧(熲)山長深之子從學張子經鄭彦昭洪武初以
薦起歴官翰林修撰承直郎同知制誥兼國史院編
修官出同知耀州卒(見行狀)
黃後圃(樞)字子運休寧古林人從學趙東山朱風林洪
武初被徵以左躄免隠居教授嘗與二弟權機分産
悉以祖屋讓之自取後之隙地以居鄉人號後圃先
生有遺藁曰後圃存集
吳石溪(舜舉)字士源歙石潭人洪武初以耆儒舉授本
府教授有詩曰石溪吟藁
吳漢臣(買)又字之翰休寧溪口人洪武初屢舉以病辭
自號約溪
鄭以孝(忠)師山族孫洪武中以薦為歙學訓導號溪西
漁隠
朱禮侍(同)字大同小字外生學士升之子洪武中舉明
經為本郡教授修新安志進之朝庚申舉人才召為
吏部司封員外郎于五年二月以覃恩陞禮部侍郎
後坐事廢有文集曰覆瓿藁(見附傳)
詹宫保(徽)承旨同之子洪武中歴官左僉都御史進左
都御史兼吏部尚書以公勤復其家二十五年冬加
太子少保後坐事廢然大誥稱其剛斷嫉惡不容奸
偽子紱為太子洗馬改尚寶司丞(見附傳)
范平仲(準)緝齋族子居汉口從學朱風林趙東山汪蓉
峯洪武十一年以明經舉為本縣學訓導擢陕西吴
堡知縣秩滿陞工部主事死于官自號病懶所著有
虀甕藁繆藁悉白藁何陋軒藁西游率藁準與禮部
侍郎朱同中軍都督府斷事程子静同庚同師同業
同仕而死亦同亦可怪也
曹東白(遷)字從善歙人幼從父宦遊鄱陽師覃懷尚正
叔洪武二十五年以明經舉授本府學訓導陞遼府
審理永樂初致仕卒
吕德昭(旭)左史午之族洪武四年以明經舉授本府學
訓導陞延安府延長縣學教諭有東籬吟藁
孫思傑(英)休寧城南人洪武十四年應秀才舉授縣學
訓導以字行陞江西試僉事分司九江裁減久之召
試授福州懷安縣丞後謫河南偃師縣主簿卒于官
有松蘿吟藁
汪養晦(洗)字彦暉柳塘之族遷汉口從學朱風林趙東
山有遺藁一編
倪明善(尚德)道川先生之子早從父學卒業朱風林趙
東山洪武初有司以明經舉死不願仕
倪思敬(尚誼)明善之弟與兄同學東山所著春秋集傳
未成尚誼為校定成書嘗出紹從叔士仁求代戍潁
川未行死
趙彦全(頊)東山從子洪武初以明經舉縣學訓導陞河
南柘城教諭
程明遠(用晦)正惠公之族洪武初有司以明經舉不就
所著曰清隠藁
程子元(憶)桂巖之孫所著詩曰泉石齋藁
金舜欽(舜欽)績溪人
程汝器(昆)休寧横水塘人師朱風林趙東山洪武初以
明經授黟縣學訓導以本縣知縣晉之用薦授金華
浦江縣調山東壽張縣永樂三年應求賢舉陞蘄州
知州以疾卒有覆瓿集
韓樵墅(廉)字仲廉婺源人家貧好學能詩文兼工翰墨
時人目為三絶
曹漢川(子純)弘齋四世孫從學朱風林以儒士舉授漢
川知縣
余子韶(鏞)休寧鳳湖人洪武初以賢良舉為榮澤縣丞
有詩文曰尚友齋集(見本傳)
吳韞中(斌)休寧隆阜人師余子韶洪武中用范準薦授
温州平陽縣主簿終于官所著有韞玉山房集
鄭居貞(桓)樗菴之子豐頰美姿髯從父官閩中因從尚
書貢泰甫游洪武中以明經舉授鞏昌府判陞禮部
郎中終河南布政司左參政坐累卒于南京有文曰
閩南集關隴行藁歸來藁隨藁檜庭藁子孫居福州
瓜山
邵思宜(誼)休寧東門人洪武初以文學舉任本縣學訓
導調黟縣學與兄孜皆能文善繪事受知故縣尹唐
子華諸先達
祝中山(彦暉)婺源人朱子母家也奉母至孝母治命以
其舅伉儷病風託迎養之彦暉奉命葬祭如禮彦暉
祖壽朋建中山書塾尚書汪澤民記之兵燬裔孫孟
節茂瑞茂隆茂衍公瑄等重建
葉大年(真夀)知府宗茂之子宗茂坐事繫大年年十九
上書請代詔嘉其孝而釋之
陳自新(鎜)定宇曾孫師朱風林趙東山號伴竹洪武中
有薦之者不就
金彦忠(符午)休寧璫溪人號竹洲漁隐
吳純中(駑)達齋曾孫洪武間當遠戍以父老詣闕上書
乞就戍郡城以便奉養詔從其請時人孝之
陳伯固(嵩)定宇族玄孫授易于朱子範洪武初舉明經
授本府學訓導陞國子學錄
胡翠屏(安)字伯康歙琶塘人太守三山黃公舉懷材抱
德不就
唐伯和(和)學正仲實之從子居歙表城間從學汪彦修
國初為平章何文輝所辟授吏目陞經歴洪武庚戌
以疾辭再舉賢良授和州歷陽湖泊官致仕卒子吉
祥庚辰進士累官戶部主事
江斐然(敬弘)石室之族師趙東山博學能詩洪武初以
吏謫濠梁時會稽唐肅錢唐董嚞吳中王端臨川元
瑄甬東王冑天台梁楚材劉昭文皆謫居濠上相與
結詩社後免歸所著詩曰斐然集
程彦亨(通)績溪人洪武中太學生庚午中應天府鄉試
以孝聞歴官遼府長史靖難初被械瘐死(見家傳)
吳校書(牧)字彦守休寧稍雲人由邑庠生坐事從戎洪
武末以從靖難功授紀善永樂初除戶科給事中陞
工科左給事中兼司經局校書所著曰約齋集
李本立(道生)休寧五城人師黃後圃有詩曰清意味集
俞樵雲(韶美)休寧千秋南鄉人洪武中以明經舉任黟
縣學訓導
游蘭仲(闕)婺源濟溪人師汪蓉峯族姪子原洪武中為
靖江府紀善
汪士弘(闕)東湖兄伯衛之子有詩曰撓鳴集
汪士晦(文亮)一字用晦士弘從弟晚號簡直翁
唐梧岡(文鳳)字子儀學正仲實之子永樂初仕為贑州
興國知縣被選為趙府紀善所著曰梧岡集
程叔春(仁發)山長逢午之族義民兼善之子從學朱風
林汪蓉峯以孝廉舉為本縣學訓導陞蘭谿開化縣
學教諭選為楚府伴讀
吳子春(生)休寧鴈塘人詩間見海寧風雅續集子懌妻
抱遺腹子嵩孀居九十四歲卒人稱其節
陳太史(夀)字克永婺源人永樂元年鄉貢進士預修大
典書成御試稱旨與浦江鄭叔美莆田黃約仲同除
翰林典籍屢扈從北征九年陞檢討卒號樗菴
朱詹丞(原貞)婺源香田人庚辰科進士授吏科給事中
遷詹事府丞出知荆州府以逸囚左遷黃州府同知
金仁本(德玹)休寧汪坑橋人家貧嗜學極力蒐訪先達
遺書三十餘種又編新安文集十卷及道統源流程
朱氏錄小四書音錄
方怡菴(勉)字懋德歙潛口人永樂九年進士改翰林庶
吉士歴官湖廣布政司右參議所著有怡菴集(見行實)
程都憲(富)字好禮歙河西人永樂甲午鄉貢進士歴官
都察院右副都御史自號冰月道人(見行狀)
楊刑書(寕)字彦謐歙人宣德五年進士歴官南京刑部
尚書所著曰白雲藁(見墓誌)
吳兵侍(寧)字永清歙新墟人宣德五年進士歴官兵部
右侍郎
汪益謙(敬)婺源城西人宣德八年進士仕終戶部主事
程禮曹(思温)字栽玉婺源種德坊人正統元年進士歴
官禮部儀制員外郎正統己巳扈從北征死其官
程襄毅公(信)字彦實提舉榮秀六世孫遷河間正統七
年進士歴南京參贊機務兵部尚書兼大理寺卿還
居休寧卒贈太子少保謚襄毅所著有晴洲集又有
容軒藁榆莊集尹東藁南征錄(見墓誌)
鮑廷謐(寧)修撰頰之孫所著有天原發微辨正詩文曰
謐齋集(見行實)
趙文弼(德相)一字汝弼歙巖鎮人宋尚書郎善璙之裔
有復齋遺藁
吳以恭(遜)歙人號可筠(見墓誌)
吳以聲(篪)純中之從子號竹埜
汪以名(德)柳塘先生七世族孫善琴工詩有集曰襪線
藁
程文實(孟)文清公七世孫嘗編程氏諸譜會通五十卷
外譜二卷世忠事實源流錄十卷明良慶會錄三卷
黃山小錄一卷(見墓碑)
張九達(逵)休寧南街人正統辛酉鄉貢進士歴邯鄲葉
縣二學教諭陞南安府學教授嘗陳時政十事多議
行之
汪思敬(敬)祁門人所著詩文曰養浩齋集
程文通(亨)休寧城北人號友雲
蘇景元(大)休寧城南人號鈍齋所著有甕天集及編新
安文粹十五卷皇明正音十卷
江伯琛(瓏生)歙江村人
汪希茂(蔭)以名之族子號市隠
鄭騰海(鯨)師山之族有雲遨摘藁
孫士輝(陽)休寧汉口人號雲隠詩間見鉤玄集
余存脩(脩)歙巖鎮人號鈍齋所著有缶音一卷
張惟達(逵)歙城東人號慕菴
新安文獻志先賢事略上
