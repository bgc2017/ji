新安文獻志卷五十三明程敏政撰
律詩五言
題壁許宣平
隱居三十載築室南山巔靜夜翫明月閒朝飲碧泉樵
人歌壟上谷鳥戲巖前樂矣不知老都忘甲子年(郡志云宣)
(平歙人景雲沖隠於城陽山時負薪入城擔上挂花瓢及曲竹杖醉歸獨吟訪之多不見惟壁有詩云云好事)
(者題之於洛陽同華傳舍間李白見之曰此仙人詩也乃自宣州遊新安累訪不遇題其菴云我吟傳舍詩來)
(訪真人居煙嶺迷高跡雲林隔太虚窺庭但蕭索倚杖空躊躇應化遼天鶴歸當千載餘然此作不見太白集)
(中殆逸詩邪羅鄂州曰州南數里有岸特高號浣沙阜隔溪對龍井山望城陽不遠相傳李太白訪許宣平)
(徘徊岸上甚久以白詩考之嘗稱金華五百灘之勝而思為新安之游又嘗自洄溪十六渡至黃山湯池下則)
(吾土山川勝槩頗巳寄於逸想其贈許宣平之詩沈汾述以為傳當不虚也)
白雲溪吳鞏
山徑入脩篁深林蔽日光夏雲生嶂遠瀑水引溪長秀
跡逢皆勝清芬坐轉凉遥看玉尊夕歸路醉中忘
晚眺汪於
杖策倚柴門泉聲隔岸聞夕陽諸嶺出晴雪萬山分靜
對豺狼窟幽觀鹿豕羣今宵寒月近東北掃浮雲
新秋獨夜寄戴叔倫方干
遥夜獨不卧寂寥庭戶中河明五陵上月滿九門東萬
里親朋散故園滄海空歸懷正南望此夕起秋風
送沛縣司馬丞
舉酒一相觀逢春聊盡歡羈遊故交少遠别後期難路
上野花發雨中青草寒悠悠兩鄉夢小沛與長安
早發洞庭
長天接廣澤二氣共含秋舉目無平地何心戀直鈎孤
鐘鳴大岸片月落中流却憶鴟夷子當時此泛舟
送姚合員外赴金州
受詔從華省開旗發帝州野煙新驛曙殘照古山秋樹
勢連巴沒江聲入楚流惟應行化後吟句上雲樓
旅次錢唐
此處似鄉國堪為朝夕吟雲藏吳相廟樹引越山禽潮
落海人散鐘遲秋寺深我來無舊識誰見寂寥心(方虚谷曰)
(此詩中四句不書題目一吟即知其為錢唐也)
省試麥壟多秀色詩汪極
南陌生岐穗農家樂事多塍畦交茂綠苖實際清和日
布玲瓏影風翻浩蕩波來牟知帝力含哺有衢歌
寄披雲峯誠上人曹汝弼
院高窮木盛野極靜無言險路通巖頂香泉出石根微
風飄磬韻幽鳥啄苔㾗常記相留夜秋堂共聽猿(舒公雄曰)
(汝弼詩體致高遠有王右丞孟處士之風)
贈披雲峯岳長老
禪外掩松林閒眠度歲隂雨侵香篆澁苔長屐㾗深水
在銅瓶冷雲歸玉磬沉前山有靈藥時策杖藜尋(方虚谷曰)
(此詩幽而有味)
黃山湯泉凌唐佐
一道出遥岑潺湲古到今雪天聲瀉玉月夜影搖金歲
旱施功大民情被澤深浮容與軒帝仙跡可追尋
巳酉亂後寄常州使君姪汪藻
汾水遊仍遠瑶池宴未歸航遷新廟主矢及近臣衣塞
馬窺天塹邊烽斷日畿百年淮海地回首復成非
春到花仍笑時危特自哀平城隆準去瓜步佛狸來地
下皆冤肉人間半刧灰只今衰淚眼那得向君開(方虚谷曰)
(此詩本老杜亦惟老杜多有此等詩庾信賦哀江南皆知此意)
過臨平二首
一别九霄路風煙長滿衣巳成身老大無復世輕肥天
闊鳥雙下山寒人獨歸曉來何似雨春水半巖扉
睡起涼生岸鈎簾坐小窗麥風能起柁梅雨不鳴江往
事心長折歸途影自雙依然蒲柳地人老故先降
客懷朱弁
兵氣常時見客懷何日開形骸病自瘦鬢髮老相催巳
負秦庭哭終期漢節回風雷識我意一雨洗氛埃
戰伐
戰伐何年定悲愁是處同黃雲縈晚塞白露下秋空魚
躍深波月烏啼落葉風誰知渡江夢一夜繞行宫
十七夜對月
病骨怯風露愁懷厭甲兵人居絶域久月向此宵明輪
仄初經漢光分半隱城遲遲不肯下應識異鄉情(元遺山曰)
(人謂少章此詩似微升古塞外而末章尤為凛絶必有能辨者)
春晚五言寄夢得朱松
美景足可惜殘春尤不堪晚英餘燕蹴熟顆墜鶯含歲
月蓬雙鬢生涯粟一甔惟思對公瑾把酒話江南
夏夜極涼朱擇
素簡久辭夜清風先戒秋稻深羣蛤吠草暗一螢流舌
在殊無計心空尚有求按圖尋分野楚尾見吾州
尤溪縣
橋外茅茨好相過問酒錢李花今若此白髮自茫然落
日雲千步春風雪一川明朝記來處石澗響濺濺
送祝澤之表兄還鄉朱熹
首夏何來此清秋却復歸應緣心未快豈是世相違落
日空書館涼風淨客衣功名須努力别淚莫頻揮
對月思故山夜景
沉沉秋夜永涼月滿荆扉露泫凝餘彩川明澄素暉中
林竹樹暎疎星河漢稀此夕情無限故園何日歸
晚步吳儆
水靜偏明眼山高不受塵晴沙棲白鳥野渡集歸人問
字誰持酒行歌有負薪娟娟孤月影獨覺向人新
弋陽道中
積雨今朝霽東臯晚日紅人家深蔽樹野水闊浮空久
客仍行役青春巳過中嶺頭凝望處腸斷白雲東(吕左史每)
(誦此詩)
題大安壁朱晞顏
萬里同為客秋悲未易禁萍蓬鄉國夢松竹歲寒心霜
葉青紅亂雲山紫翠深何時錦屏下樽酒話塵襟
煙波閣
小立煙波上江湖興未忘敗梧風舞葉寒菊露滋香目
逐去雲斷愁隨流水長蓴鱸秋正好飛棹訪滄浪
次韻劉通判岳陽樓見懷羅願
魚龍掀舞後渺莽記空庭地帶三苖闊山傳二女靈客
懷光水月詩筆妙丹青少作揚雄悔惟思草一經
東山小隱自況程先
小隱東山下翛然遠市㕓聽泉驚水籥掃徑惜苔錢病
骨知將雨憂懷願有年丘園賁衰老束帛幾戔戔
通山縣寄朱元晦汪大猷
碧澗環山麓高低滿百家途窮疎騎氣縣古聽蜂衙書
倩雲中鴈歌煩水底蛙陽和不擇地隨分得春花
聞考亭先師之訃時黨禁方嚴
程永奇
忽聞摧岱岳吾黨更何依歛枕看炊黍登樓送落暉祥
麟傷史筆山鳥怪儒衣此道終難絶他年有是非
屯溪訪故人
主人溪上宅烏几屢曾凴山直西南向田分上下層池
鮮烹錦鯉塘果致青菱此去重陽近遥岑共一登
清化寓居王炎
委巷何深僻僑居大寂寥古牆行絡石喬木上凌霄賦
就貧難逐詩成隱莫招固窮吾軰事心地且消搖
方壺别墅汪楚材
面面軒窗好溪山不待招清風脩竹徑細雨綠荷橋地
僻人煙少天恢景象饒襟懷無一事終老樂簞瓢
次韻晚春夾溪閒行汪晫
出郭知春晚隂隂綠滿川小橋横臲卼斜柳拂淪漣風
急低雙燕林幽噪一鵑酴醿破香蘂孤絶殿羣妍
重陽方岳
古岸維舟夜蕭蕭秋葉丹野煙連竹暗江雨灑燈寒亦
喜重陽健誰知行路難吾親應念我更把菊花看
道中連雨
老屋村舂急歸鵶半暝煙斷崖留宿雨野水没春田昨
夢山須記幽情鳥不傳也知晴更好草木巳爭妍
塵蝕貂裘敝吾生奈爾何雷聲春蟄怒山意暮寒多窮
不彈長鋏歸應負短蓑自知機事淺或可共鷗波
寄魯山兄
搖落山城暮行行返照邊亂蟬鳴古柳獨鶴下遙川秋
事無多日寒花又一年故應深夜雨重憶對牀眠(方虚谷曰)
(秋崖不江西不晚唐自成一家)
雨中見花趙戣
細雨歛輕塵枝間態度新春疑天雨寶寒怯地鋪裀葉
底含羞女闌邊倚醉人休將脂粉涴一一是天真
悼鶴
乘化歸遼海雙籠一不開墜翎留片雪遺跡印荒苔月
朗憐孤唳琴閒憶共來瘞銘為琢石雞鶩不須猜
藍溪道中
綠窈雨初歇清和日正長乳禽穿薄靄弱蔓上頽墻村
市筍厨美田家麰餌香老翁扶杖出小立看移秧(劉後村云)
(趙君詩五七言亦宗晚唐然超脱不為句律所縛)
晚霽錢時
斑駁天穿漏驚奔浪疊空山留宿雨碧雲受夕陽紅蠶
麥關時務鶯花怯老翁乾坤方寸地今古一絲風
白際嶺下即目汪若楫
白際摩天秀秋光滿蓼汀山呈金字面田畫井文形夜
出螢相照更闌雞可聽杉松柯不改點染四時青
秋晚懷友程洙
長亭一尊酒猶記别時斟碧草思前夢黃花見此心關
河秋北望天地日西沉遥想山中桂何人月下吟
雨晴
溪雨生流水山晴出白雲花來風逐逐泥遣燕紛紛客
路猶千里春光巳一分歸從都下者相遇說新聞
春望吳錫疇
春事今如此憑高興未闌半簾疎雨過一院落花閒草
色迷幽徑禽聲出晚山東風能育物不改鬢毛斑(吕竹坡云)
(此五言之佳者)
讀史汪韶
南北幾離合江山一古今秋風駞卧棘春雨燕巢林家
國興亡夢英雄勝敗心九疑呼不起愁絶暮雲深(劉後村云)
(感時傷事有足悲慨)
吳越歸秋晚吳龍翰
湖海歸來晚園荒菊幾叢秋山吟骨瘦霜葉醉顏紅弔
影寒溪上懷人落月中青燈滋味永不用哭途窮(程文靖公)
(曰式賢詩句老意新如此詩及山色攅心事江流咽世情皆咀之雋永殊非苟作)
山家吳資深
誅茅傍翠微生理儘豐肥刳竹引泉入開池疊石圍春
常生酒甕塵不上蓑衣了自無榮辱從何較是非
金陵鳳凰臺汪宗臣
龍虎勢稱雄鳳凰臺望濃潮翻江漢轉地扼楚淮衝平
野頻烽火孤城半稑穜丹楹傍蕭寺塵扆識高宗
稼穡
稼穡病多雨蕪菁種待晴壘空驚燕去池淨襯鷗明野
碓鳴秋杵風簷響夜箏山中涼意早蚊蚋巳無聲
行都餞歲孫嵩
插架餘殘歴挑燈憶故鄉年光蛇赴壑羇旅鴈隨陽禁
闕迎儺鼓隣街祭竈香英雄須自力容易鬢毛蒼
臨安錢武肅廟
吳越歸旗纛風雲助鼓鼙錦蒙山樹遍弩射海潮低龍
鳳城葱鬱牛羊墓惨悽古祠存故里秋草廡東西
倦客
倦客江湖返書生畎畞思古來惟即墨世上幾仇池八
表煙霾隔三春草木衰交游消息斷存沒杳難知
和元京兄賦蘋花孫巖
一春觀物眼紅紫厭繽紛此水浮明玉何人剪白雲惠
風遊漢女吉日禮湘君地僻應無是留花混藻芹
兵後績溪道中
古道緣流水寒郊帶斷煙稀疎鵶種麥羞澀女耕田人
事休兵後秋懷落木前小蘇遺翰墨今古一山川(虚谷云休)
(兵落木之句非近人晚進所能到)
陳監丞用韻見贈亦和以謝
肅肅東方老依人可計年名言傾蓋後古意結繩前君
戶仍多轍予琴故一絃不應昌歜味置在衆肴先
九日呈戴兄
一别三十載而今近講堂蕭條同甲子強健又重陽萸
菊數杯酒煙雲千仞岡偶然為此夢寧復次公狂(虚谷云類)
(陳后山)
秋懷汪炎昶
劇暑逢添閏微涼忽值秋年爭飛鳥疾雲共此生浮多
難仍懷古他鄉獨倚樓可能天下慮政有一身憂
香嚴院
犖确疲幽徑扶持仗瘦笻斷崖何處路細雨隔山鐘猿
竊垂巖果僧樵卧澗松人言深僻處别更有靈蹤
溪村滕塛
獨步溪村午時時一二家綠波浮錦鴨翠草點黃花釣
石臨溪古連山繞徑斜幽人吟未極西日散平沙
陸君實哀輓方回
亘古無斯事于今有若人龍綃同把手鮫室共沉身蹈
海言能踐憂天志不伸曾微一坏土魚腹瘞君臣
晚望滸墅
太湖晚山雨白鳥去冥冥古塚多無後荒祠或有靈異
峯攙石骨遠樹聳人形兵革巳蘇息廢田蒲稗青
初夏二首
近午初微暑侵晨尚薄寒暗窗蠶績響危棟燕泥乾問
價纖絺貴尋盟舊扇完野人言麥熟出郭好同看
茂密踰千樹深幽僅一家新蟬初脱殼稚菊始分椏潤
氣青隂石晴光白濕沙晚涼督園叟添竹引籬瓜
江漲
暑雪西南下愁霖日夜傾高城人避水古廟吏祈晴沙
鳥依庭宿漁船入市行老夫隱几意可但憫吾生
答陳壽翁曹涇
共此松蘿蔭蹇予萍梗身幾年傳妙句今日見斯人拔
俗典刑老藏山文字新定交如擇主貞子倘周臣
伍子胥廟鮑子夀
百世子胥廟猶存寂寞中鞭屍生快怨抉眼死遺忠故
國古今夢怒濤朝夕風登臨一長嘯斜日海門紅
送程君㒞學正歸潯陽程文海
五老催歸客天寒道路長殘冬涉易水幾日到潯陽學
見吾宗盛身隨聖道昌未應嗟晚達松菊近柴桑(道園虞氏)
(曰雪樓詩沖淡悠遠)
鳳凰臺趙象賢
秪有高臺在鳳兮何所之瑞存吳國志妙是李侯詩江
勢連天闊雲隂過檻遲徘徊空睇竚安得見來儀
秋行葉朱
秋晚天風勁寒雲著翠微松鬚霜後老菜甲雨中肥雙
鷺忽飛下一僧何處歸野翁無世慮對境更忘機(虚谷批此)
(詩云絶妙)
憩昭孝菴朱燾
結得精廬小中涵不盡清竹穿牆罅出草滿瓦溝生聞
鵲有佳意對蟬無殺聲只來閒半日多少道人情
苕溪晚泊程以南
一笑苕溪上微茫駐日曛鷺沙行个字魚水呷圓紋晚
色三家市秋容幾樹雲行藏知有分莫誦北山文
登曬蓑臺
曬蓑臺子上載酒共躋攀竟日何妨醉看雲終是閒千
絲平岸柳一髮别州山頗亦關鄉念春深未得還(方虚谷曰)
(斗山筆力勁健無近人綺靡風)
九日擕長兒登譙樓唐元
火後青山近風前烏帽斜清溪迴晚櫂古木認吾家斷
飲萸空紫禁寒菊未花憑虚雲滿袖一一數歸鵶
節令欺人老親朋鳥散餘獨擕靈壽杖誤讀褚公書木
落秋容出沙寒鴈影初扶持有兒子白髮喜相如
次韻程以文黃山星橋末章屬仲安
今日題橋者燕山耐朔風寄書逢驛使詢路介樵翁村
酒添泉白林曛曬屋紅浮丘不可見笙鶴度崆峒
悠悠俯雲影浩浩吹天風解珮此溪女負苓何處翁焙
出茶芽紫义來魚眼紅山家慣延客何必羨崆峒
蒼頭初得小犬
稚犬從何得蒼頭買近隣畏寒初離母學吠稍驚人警
盜期猶遠分餐喚易頻因知推艮象併感諫獒臣
舟中即事胡初翁
江白元無月山涼總是秋何人許分席中夜尚行舟沙
鳥鳴煙際天河下水頭平生得奇觀大半在滄洲
雷塘汪稱隠
雷塘千載恨弔古重悽然歌舞神州破巡遊霸業偏愁
雲迷古墓寒月照荒田楊柳隋堤綠年年繫客船
思歸汪石田
記得秋吟下披蓑坐釣磯竹風敲石磴梅月印柴扉回
首雲千疊歸心電一飛郊墟秋色老江上憶魚肥
題汪古逸詩集後汪澤民
歙有清吟士篇題古逸民雲沙方自貴珠玉不言貧桂
樹歌招隱桃源亂避秦山川以形勝名姓豈沉淪
西湖春晚汪莊
四載西湖别三春南浦邊鷺歸林色破鳬沒水痕圓坐
潤雲生席逥遲風逆船同遊又同約隔日卜晴天
齊雲巖
度迥復登危依山一徑微洞寒龍正蟄崖暝鶻初歸探
水雲生屐捫蘿露濕衣層巖去天近織女夜鳴機
次韻方叔高程文
玉堂今夜雪偏照小窗明夢繞三江水愁連百雉城寄
書防未逹投筆自憐生分作升堂拜無違同舍盟
回溪道中
客路三尺雪如行瓊田中煙火閟墟落乾坤見清空晃
朗川上日飄蕭林際風南山有猛虎思欲控琱弓
鮑仲安南軒(此詩載黟南集中近世誤傳為倪尚德之作)
遠客冬歸日南軒晚眺時山依黃帝井地接紫陽祠古
刹留唐畫遺阡失晉碑桑籃與金釧先澤少人知(本注云二)
(物鮑氏先世所藏)
山家引泉吕諒
空巖架脩竹高下勢相連懶汲門前水遥通屋後泉蘚
痕流石髓山翠入厨煙飲我塵中客心清若露蟬
紫極宫用劉曉窗韻蒋師文
塵外逢仙客丹房笑語新藥靈砂戀母松老茯成人孤
鶴籠飛羽雙龍偃怒鱗老君元不老亦有鬢如銀
晚立
白鷺飛來急人家水滿塘客懷多潦草春事到農桑風
雨連今夕山川非故鄉牧童吹籜葉音韻亦悠揚
和羅松岡山居韻
我愛山居好楓林紅似花鶴能陪坐客犬不離貧家吟
借敲冰紙閑分煮雪茶村深民俗古同㸑及緦麻
次蘭坡弟見寄韻
不是無兄弟君能同急難性無箕釜迫夢入草池寬漸
老猶擕硯相思怕倚闌寄來書一紙反復幾回看
觀潮汪斌
胥魂鞭海蜃怒氣捲風埃浪滚晴天雪聲轟午夜雷吳
兒爭岸捷商舶駕空來江靜三山暝憑高首屢回
經故郊臺
厭煩尋路僻偶爾入荒村古禮存遺跡圜丘儼至尊松
風悲閴寂江月照黃昏餘恨無今古行人欲斷魂
次韻李毓之憲郎程養全
佳遊白石巖飲馬百花潭道路經蒼莽衣裾濕翠藍雨
餘春水活煙暝暮林慚獨有絃歌化時聞奏雅南
曉渡柏溪策應海東之萬戶吳訥
睡起東窗白蕭蕭戰馬鳴旌旗開宿霧鼔角送殘更是
處煙塵暗何時宇宙清此行須努力奏凱入山城
泊舟黃鶴樓下與伯京先生别
登高賦鸚鵡不放酒杯停城入漢江黑樓吞荆樹青乾
坤事爭戰南北感漂零去路萬餘里明朝過洞庭
忠勤樓諸老夜直予時守省作詩二章寄之
汪廣洋
西掖延秋爽高樓倚太清玉繩當座轉銀漢近人明上
相思經濟諸公任老成不知前席夜曾語及蒼生
耿耿衆星白漫漫長夜寒萬方猶用武一榻豈容安零
露霑琴席高梧下井闌永懷何以託詩罷動猗蘭
送院判俞子茂進兵番昜
江東風日晴把酒送君行好慰三千士將收七十城煙
花催疊鼓雲騎擁連營山越人爭喜殊方自此清
送黎蘭谷遊永州詹書
舟子開帆日天風吹雪時關河歲將晏荆楚客何之水
接三苗國雲迷二女祠經過逢北鴈應有寄來詩
寄方壺道人
海上神仙館天邊處士星卧雲歌酒德對雨注茶經石
洞龍嘘氣松巢鶴墜翎都將金玉句一一寫空青
觀輿圖有感五首趙汸
朝雨茅&KR1492;濕披圖嘆禹功山河一掌上宇宙九疇中水
性惟趨下民生本易窮腁胝豈無事大智與天通
四履應難辨三河尚可尋功推城濮雋澤想召陵深問
鼎猶懷惡投龜肯易心向無微管嘆孰憶到于今
轍巳還諸夏居猶憶九夷難求伐木處尚想饋豚時夾
谷真成謗中牟不易知惟存刪述事赫赫起周衰
皓首陳王道時君孰可當艱難思稷契容易託齊梁越
豈資冠冕秦方用虎狼空聞歸大老不復見鷹揚
雒邑空南渡東都亦北轅巳符前五閏空憶後三元分
合巧相似短長難等倫海東天所祐一統世中原(世謂漢唐)
(宋為後三代)
和唐宰山行汪克寬
山縣千峯疊閭閻雜嶮夷雨香魚潑刺風軟燕差池郭
外耕夫耦桑中稚子嬉絃歌聲教遠民俗變澆漓
寄伸觀弟汪叡
雨作晚天黑衡茅獨坐時雷車隨電發螢火上窗遲虚
室寂無我至言當告誰恒陽寒氣早那得不相思
過湞陽峽鄭潛
清絶湞陽峽秋過客思驚風篁疑列戟煙樹似屯營水
毒人多瘴山輝石有英峒猺何日息猶自滯官兵
連江舟行
篷窗觀物化幽興亦無涯翠篠抽黃籜青林蔓白花蝸
涎光暗石蟲蜕聚浮槎小憩㪺崖瀑清風試煮茶(程黟南曰)
(彥昭詩蓋駸駸乎格高律熟而入於精者)
雪夜讀杜詩朱模
十年鄉國亂幾卷杜陵詩閉戶挑燈夜深山積雪時紫
陽誇入蜀雙井喜居䕫岐路終何適吾將有所思(張外史伯)
(雨云朱子範詩有虞揭遺響)
宿羊舌城
舒蓼皆侯國春秋用甲兵晚炊投野店日落弔荒城古
渡漁燈滅隂房鬼火明愁來不成寐欹枕對雞鳴
過太湖唐桂芳
向晚推篷看羣山隱約青篙工排蟻勢野飯雜魚腥水
闊疑無地天低剰見星吳音相爾汝聊復慰飄零
送楊曾之浙東
佳麗金陵地蕭然爾獨居門無私客謁座有諫官書清
切登臺久光華入幕初浙東勞遠役民瘼問何如
題景德鎮東山寺程彌壽
招提在何許緩步更高登行盡石頭路適逢林下僧巖
泉飛瀑布寶刹聳觚稜掃壁題詩處重遊記昔曾
懷趙四知巳任原
久客滯南閩招尋賴故人孤琴清水月一劍舊風塵樹
色愁看暮鶯聲醉度春清音亭下路看竹莫辭貧
虹舒頔
螮蝀東方見光分五彩殊彎弓射地軸懸玦示寰區變
見隂陽理昭回山水隅環天萬丈勢收歛在須臾
秋日吳舜舉
覽物悲搖落傷時厭亂離二毛潘岳賦三峽杜陵詩壁
潤蝸行字窗晴蟢吐絲物情還自適人事苦難期
夜坐
歲月來無限詩書妙不傳徒勞充棟宇巳是昧蹄筌歴
歴千年上悠悠百聖前青燈最知我相對兩悠然
晚步程用晦
晚來絃誦輟搘杖步村墟川水從横出人家高下居草
生侵徑狹葉發補林疎不覺歸途暝行天月一梳
春園
鶯聲如喚客散策步林隈感物知春意題詩試老才土
萌鞭筍出石觸樹根回籍地坐來久襟裳濕翠苔
翬陽書院(梅州同知績溪程燧所立燧台州錄判相之子宋丞相元鳳從曾孫)
余舜欽
猶憶升平日頻來錄判村竹林連古巷文字見諸孫壯
觀三槐業清幽獨樂園悽然遭喪亂相對兩忘言
次韻方希直教授二首鄭諒
闕下知名久相逢值暮春才華曾動主議論每過人漢
水元通蜀台山亦近閩何時江海上尊酒話西秦
為問天台客何時别草堂千巖空劍氣萬卷有虹光為
政慚吾拙摛辭屬子良方思歌伐木深負詠甘棠
秋日書懷胡安
江海投荒久山林引興長題詩楓葉下把酒菊花香嵐
翠山霑雨林紅葉受霜塵纓須一濯無處覓滄浪
晚步唐和
晚步東郊外平林日已收豆苗和草綠芋葉壅泥稠牧
子爭歸路田翁不裹頭但言夫事急邊報幾時休
魯港唐文鳳
魯港停舟處相逢故老談河魚時潑剌江燕又呢喃帶
雨張帆腹臨風拂劒鐔百年董狐筆憤死木綿菴
送祭酒李先生致仕歸安成二首
楊寧
白髮老司成精忠當代名一朝謝官去六舘清風生諸
士懷宿德斯文仰耆英東門不得送悵望有餘情
祭酒辭榮禄諸生為乞恩人心古難結師道今逾尊德
愛不可泯文名寧獨存清風高萬古能使薄夫敦
酬蘇景元汪敬
遠市幽棲處高閒寄野情雨苔粘屐齒風竹亂書聲鳥
逐雲歸樹花迎日上楹知君愛靜逸心巳薄浮名
江樓晚眺懷姑蘇朱孝常蘇景元
殊鄉嘆行役登覽亦凄其落日家千里故人天一涯渚
煙漁父艇江樹水神祠遠道交游少憑誰寄所思
春日富春山中
鳥啼煙樹春風暖堕遊塵割蜜蜂隨甕移花蝶趁人閒
邀隣叟話坐愛野苔新山蕨鮮堪煮吟餘自拾薪
嚴州晚泊汪蔭
東舘維舟日微風浪乍生渚雲低斷岸煙柳暗孤城僮
僕酤村酒舟人話水程故鄉飛鳥外翹首不勝情
題吳思顯靜齋孫陽
世路多喧雜書齋靜處安半窗松影淨一徑菊花寒把
筆聞啼鳥看山獨倚闌寸心無外慕何處恐驚湍
新安文獻志卷五十三
