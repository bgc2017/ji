宗忠簡集卷六宋宗澤撰
雜著
寕國長老語錄序
趙州栢子果是分明靈雲桃花更無疑惑一宿不為迅
速九年未是遲延萬法只是一門千口豈有兩舌寕國
堂頭宗乘東道覺路南車儒釋兼通死生了達包藏無
礙常發大慈悲心度接有緣默傳正法眼藏如某愚昧
願師提撕濟我無底舟航還我未生面目深悟筌蹄之
要證此上機姑有土苴之餘寓諸方冊
閿鄉麻衣寺瘦佛畫像贊
壁上瘦者乃人天師非病維摩亦非辟支學道雪山跏
趺忍饑中包太虚外示清羸方其瘦也一麻一麥鬢髮
如蓬巉巗面骨及其肥也丈六金身相三十二為佛世
尊非我癯儒亦非飛仙願此法身充滿大千是故合掌
作此偈言
題珣師休牧軒頌
青居曾露一絲頭謾示人能解牧牛究竟本來無一物
未知能使阿誰休
一乘休去已忘機恰似當初未牧時雲起雲消本無迹
有為全體是無為
空餘短笠與輕蓑道着休時事早多更向中間問消息
夜深無柰月明何
告金天廟文
維嶽雄峻維神司之雲雷翕張神固專之作帝金天號
位高明云胡戎醜竊我盛名夫金者奠方則為西制器
則為兵論幣則為上鍾人則為英厥號耿光可享維神
彼敵無知擅于厥身匪國之殃繄神之讐神弗殄誅為
神之羞大發隂兵百萬其師怒目張牙龍甲豹皮彍弩
横刀鐵騎沓馳助我羆熊戮彼鯨鯢神以獨尊祀以不
隳借神威靈一掃無遺
請寕國再開堂䟽
伏以山上浮雲本無心於去就海中潮水豈有意於往
來無非時節因緣要識卷舒任用寕國堂頭自家衣鉢
非徒庾嶺傳來心地泉源便是曹溪流出吞盡三世諸
佛跳出四面八方七縱七擒縱横妙用三仕三已喜愠
不生何妨舊店重開可謂前燈復續珠還合浦鶴返故
巢正當恁麽時請說這箇法
請海長老住蘇溪崇德疏
伏以萬法本空一性圓寂撚花鷲嶺曾虧一笑之瑕面
壁少林猶病多言之失必也忘眞俗之二諦泯色空之
兩途自非圓頓之流曷致機筌之用某人長老洞明宗
旨深達祖風始出世於治平實印可於法湧退藏密旨
栖心彌勒之道場重振宗乘示跡法輪之古刹人天共
集凡聖瞻依會須振領提綱十方坐斷若也超佛越祖
一線不容除是慣戰作家能具正法眼藏既登寶座願
振潮音俯徇衆情無煩退托
請舉老住滁州寶林
靈山正法眼本從微笑傳來金粟不二門亦向無言悟
入必將說難說之法相與參未參之禪灼然開口便差
須是當仁始得某人導雲門之一派住龜鷲之三春祖
風夙振於淮壖道價浸高於海内屬寶林之虚席合衆
刹以謀師既蒙赴感於随緣何異逢場而作戲前日瑯
琊席上巳示老婆心只今襄水岸頭佇聞獅子吼
為華州作延請晝老疏
義標第一建特地之伽藍語揭前三屹衝天之窣堵雖
伏神龍之暗護亦資象數之冥搜不有當仁豈容作禮
某人性融圓覺迹契因緣定裡光明入惠持之境界句
中法令得智老之門庭願解禪包來提祖印奮拳擲臂
宜借掌於巨靈舉拂拈鎚試拔蓮於玉井不憂末劫端
是本心
千手眼大悲偈
千手一手用千眼一眼觀用觀無差殊何必許多般
覽鏡偈
覽鏡影還在掩鏡影還去試問鏡中人却歸什麽處
盧行者偈
休問東西南北莫說之乎者也直饒神秀文章不似老
盧行者
佛說偈
後學要說禪教人學圑謎佛祖意分明但為傳衣鉢
宗忠簡集卷六
