宗忠簡集卷四宋宗澤撰
書
求教書
某未冠時持先人遺書一車他無所㩦悲吟梗槩懔然
去國求師承于四方閱十餘年矣崇筵絳帳所歴數十
取道一無所得莫悟其繇因悵然以歸一日拏舟越重
湖將泛巨浪以放心志之鬱紆也並堤而行延綠葦間
皆漁聚落得漁老焉邀過其處蔽漏蕭然掃地以坐因
詢之曰瀕湖而漁何憊之甚豈術之謬乎曰不然余所
學任公子釣也任公子之釣為大鈎巨緇五十犗以為
餌期年而得魚可以厭淛河蒼梧之民也若夫有是具
而得是魚則利固可以終身豈不泰乎今有若魚矣而
乏其具是以病焉某始聞而驚曰求師而取道亦猶是
也學未備而欲聞至教固亦難矣盍益之名都大邑通
儒之聚凡古人所著之書與今日之學者耳目所未及
一皆貫穿熟讀要其無所不知無所不有一展底藴以
求至教則於取道其亦庶乎既歸且治之有智叟過門
而歌曰辰乎辰乎盍來之遲而去之迅乎巳乎已乎筋
力憊而死期至乎某再聞之而疑曰諒矣魚人之弗慧
也吾又祖其困而取斃耶大魚不易得至教不易求吾
其與求魚並志可弔之使改圖乎因訪前日之處首至
其鄰焉因告以學漁之難繼訊之曰子之漁何求之易
而利之多耶鄰漁曰予所學詹何氏之釣也不若是之
費也詹何氏之釣以獨繭絲為綸芒針為鈎荆篠為竿
剖粒為餌於百仞之淵汨流之中引盈車之魚綸不絶
鈎不伸竿不撓為術無他獨臨河而用心專故能以輕
致重也某終乃拊髀而增嘆且至是乎必求大具以要
大魚者皆見笑於詹何氏者也亟走以歸屏前日之俗
勞一其慮養其氣盡精白而無巧偽所幾亦有取道之
質矣今則行之彌年果獲造先生之門焉恭惟先生道
學淵微智識高玅登天庭而拾科第揚仕路而展材略
皆其緒餘耳然則所至則士皆歸嚮所言則世必傳載
凡游門下者其於求教而取道無不厭其所欲某前時
過江來鄉曲知識皆寄聲相賀曰知子用鄰漁術㩦荆
篠針鈎往遊龍伯宫矣盍勉之干冒師嚴
上鄭龍圖求船書
嘗觀昔有逸客為江湖隠者意欲浮家泛宅便可一生
而吳興太守敕舟往助之昔有墨客為山水遊者會以
暴漲輙數日不粒而來陽縣令具舟往迎之夫為江湖
隠是殆徜徉彷徨於塵埃之外為山水遊是殆茹高激
清於耳目之表非有不得巳之事羈酸憔悴之色彼太
守縣令者何為乃旦旦然待之覻覻然驚之賓賓然恤
之借使有冰氏之子俯仰空谷鶉衣之士蕭寂窮途寄
五斗米而淵明之歸去來有不可賦無二頃田而衛人
之胡不歸有不可得全家百指如飄蓬斷梗一在天之
涯一在地之角其當時太守縣令脱或見此豈不伐南
山之木而濟之哉某諱窮久矣家徒四壁立矣平生不
喜為吏寒窘犯人挈挈然廹之使出官遊東方聚室待
餉獨祖母老矣重棄故鄉而客遠官遂留不行乃者家
君得幕金陵去鄉邦跬步白髮之老亦既願往低回商
略勢不可久於此昔攜家中半而遊東方今又攜家之
半而歸江南矣然自密取道得車則至朐山帆則至江
左躊躇四顧疾聲而問曰誰哀王孫乎誰借以一葦而
使涉大川乎恭惟閣下英風健譽傳在衆口德宇廣闊
人有芘賴某也名不譽於賓客之席肩不摩於夫子之
牆乃欲囊㩦長書筆話羈態如轍中鮒犬呼乞憐豈獨
他人笑之某亦自笑之矣且謂孤窮無挾之語惟某可
言廓落推挽之心惟閣下可望矧龍圖近班非若吳興
來陽之卑且賤而某今日懇欵亦豈為江湖隠為山水
遊特得巳而不巳者哉倘蒙垂德肯聽則飛帆鼓楫泝
大江而下其朝浮暮泛者皆恩波也
上王提刑書
天寒日暮雪霜併至蕭條冀北之野犬争食而鳥啄瘡
者乃其所也孫陽過焉昂頭掉尾強起而一鳴人孰不
笑之噫是馬也瀕困等死耳亦知激其感遇夫何傷乎
孫陽忽察焉見其所不見而不見其所見秣芻以飼之
封藥以裹之異棧而羣毛辟易受羈而道路改觀春風
入蹄頓掣千里自古詩人畫史與會稗小說一皆異口
而贊美兹事是以孫陽為善相馬而精䰟比於列星信
不誣也某深感於此故復摭其事而進焉重念某一登
仕路備驅策者二十餘年盖亦涉長途縈險道未嘗敢
一跌以負主人之責者況竊銜轡為哉今則既仕而老
將至矣以日計之方將弄影於無人之道而猶坐曹以
竊禄也嗟夫士不遇知巳老死填溝壑者往往尚有顧
某何足數而欲覬閣下之知我而憐我雖然冀北之鳴
聊為孫陽而一發恭惟閣下英姿偉望簡在朝右固宜
羽儀帝側而鳴玉禁途廼者暫輟華班出司邦憲擁麾
澄按經歴列城正孫陽過門時矣倘僕僕道旁袖書自
列不知者皆胡盧而笑知我者猶謂其激於感遇也不
識可賜調御一經九折之坂否剖心誓天言不悉意
上李丞相書(諱綱)
某衰老無所能解但聞敵人驕蹇尚有横肆之意欲言
之慮涉自媒欲不言之又恐緩不及事且或誤國然自
媒之罪小萬一於國有誤則罪死無濟比蒙恩差某知
青州兼京東路制置使仰荷朝廷眷注所以為一身計
則甚安便矣方今二聖蒙塵天子駐蹕在外京城嗷嗷
顒望翠華回輦四海生靈猶有未復業安堵如我祖宗
時者顧一身偷自安便如憂思過當不能自為一身安
便何恭惟僕射相公以道應世不忘天下休休有容恢
恢無間欲再造王室欲中興大宋基業想勞心經濟上
副仰成凡所設施必以天下在起居飲食間也前過京
師有河東數百姓來日訴乞收復河東州縣有數太學
生并太學正王擇仁來相見言收河東事於今月二十
九日有王擇仁附書并諮目來與某顧某雖不以一身
自營為計而無路可為相公有志天下願輔佐天子纉
承焦勞再造中興我太宗奕世一統寳緒毋蹈東晉既
覆之轍毋安積薪未燃之火某不勝痛憤激切之至所
有王擇仁劄子謹此繳納
與北道總管趙野約入援京城書(靖康二年二月)
某惶恐再拜上覆北道總管資政閣下春和恭惟鈞候
動止萬福竊惟京城圍閉日久君父注望四方勤王之
師入援想不啻饑渴資政為北道大總管乃將大兵自
衛迂回曲折走南京駐劄蔽遮江淮之人俾不能進前
固護王室則朝廷何賴於屏翰伏望早賜指揮進發去
京二三程劄寨示敵人以天下人心歸嚮軍民怨切願
瞻天表之意庶幾敵人畏恐下城引去以示忠節無為
身謀不勝拳拳憤悱激切之至
與河北河東宣撫范納約入援京城書
某惶恐再拜上覆河北河東宣撫太傅春和恭惟鈞候
動止萬福太傅是朝廷重望大臣凡所舉措為天下重
輕為四方軌則今以河北河東宣撫之名乃擁兵自衛
迂回退縮劄駐南京是耶非耶不知太傅晝思夜度謂
臣子大義果如此耶若以周旋無非合於義理伏乞指
揮開放道路濟以糧斛令江淮以南州軍皆得自進勤
王去京城二三程劄寨示敵人以天下歸向激切之意
庶敵懲戒無有後艱毋為全身之計不勝幸甚
與知興仁府曾楙約入援京城書
某頓首再拜上覆知府待制春濃恭惟台候動止萬福
近汪元帥錄云藥方云是左右所撰某竊疑之且有人
至親偶感是疾其為子者豈可安然坐視漫不省察使
邪毒之氣漫滛侵蝕耶亦豈可輕聽人言遂一切屏去
表發洗滌之劑以助養真元使三百六十骨節之間更
無外邪之證俾其親享無窮之夀而其子自保仁且孝
之名乎今敵人猖獗侵犯畿甸待制使之為醫者誰歟
醫之用藥能表發其外洗滌其内者誰歟既來有為醫
與藥者乃揮諸兄弟令望望然去之曰是時氣也姑當
任之不可召醫不可用藥是亦不仁不孝也已某衰老
無能過膺重責夙夜震恐不敢寕處伏望待制炤悉早
賜指揮所統諸將起發前進令去京二三程劄寨示敵
人以天下軍民至誠懇切奮不顧身願入覲天表之意
毋為一向顧惜諸人私意俾敵人恣肆全無忌憚也
宗忠簡集卷四
