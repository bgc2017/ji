宗忠簡集卷五宋宗澤撰
賦
撫松堂賦遺王居士
嵩少之麓萬松鬱然偃高盖以鳴風盤深柢而切天却
揮斤於睥睨欵化石而頑堅帳莫致之華我林泉發聘
士之幽尋課畦丁而小遷培拱把而氣藏運桔槹而智
圓寓修身於種藝戒除惡於蔓延期百尺于歲寒扶大
厦於將顛眷焉撫之倚笻於麓薈翳其成森若巖谷且
溉且壅濯我喬木或攅膏而為酒或飛烟而取墨或採
脂以儲藥或祈明而代燭或盤縷以為扇箑或折枝以
當麈玉倘聘士之見須效尺長於必錄我觀此物碨落
節目擅巨棟於廟堂備行艫於海瀆用扶危而利涉肯
收功於芒粟肖象伊何萃於一庭蒼官侍坐青衣侑尊
鼓琹瑟於晩吹晃屛幄於朝暾聘士顧之内娱外忻陋
軒駟之飛馳避門箔之炎薰我觀此物受命不羣禀直
氣以自如信孤標之獨尊聳若高才儼如正人思仰止
而企及罷童語之紛紜苟好尚之不移質是非於老生
姑置勿談羽服綸巾時矯首以怡顏毋折腰而役形處
身世於無心看出岫之飛雲以聘士為後來之淵明也
古楠賦(有序)
巴城之南山有寺曰南龕寺之外有大木曰楠其生
甚久唐刺史嚴武御史史俊皆有詩謌刻于嵓腹嚴
曰臨溪插石盤老根史曰結根幽壑不知歲自時迄
今又數百年邦人謂之古楠宜矣僕到官之三月兩
至岩下讀史嚴之清什感是楠之老於岩谷而可憐
也因慨然操筆而賦之曰
楠之生兮層崖之中巔詢之人兮不知幾何年包堅根
而下蟠兮貫頑石而澈沈淵竦修榦以上凌兮並孤岑
而參蒼天大枝崛起兮虎豹拏攫小枝回屈兮蛟螭蜿
蜒黃葉敷隂白晝沉沉輪廣十畝盖穹百尋衆鳥托宿
鄧林非深諸卉仰芘荆雲非隂雨濯瑩兮一塵不染風
振響兮海潮同音露下兮鶴唳月明兮猿吟擅此清致
亘古迄今有客戾止惻然動中吁嗟斯木之異兮有不
遇之窮爾胡不生於泰山之側秦帝東封會風雨之是
避豈以五大夫之號而封松爾胡不生於周成之宮禁
林九重顧親賢之是戲豈以封國之瑞而剪桐爾胡不
生於分陜之域舍彼召公未必以甘棠之蔽芾流詠於
國風抑亦豈無工師之良識爾材之非常用之為棟梁
則足以建九重之明堂用之為舟楫則足以濟巨川之
汪洋用為宗廟社稷之器則足以參鼎鼐交神明薦至
德之馨香夫何默默而甘老於窮山寂寞之鄉徘徊其
下恍若夢兮心駭而目眙蒼髯偉人瞑目視曰噫謂子
知我乃不吾知吾生於斯長於斯始于毫末至于十圍
雨露不吾遺霜雪不吾欺春兮秋兮吾不知代謝之有
期漢兮唐兮吾不知興亡之幾時柯葉顏色曾無改移
過者千百睥睨焉不以吾為樸&KR0554;輩待之斧斤之害亦
幸不罹吾受天地造化之恩孰有等夷子之不智而乃
我悲使子處此復將奚為吾非不知強自取藏器以待
時而動老當益壯自任以天下之重倘匠人斵而小之
能不浼然而悔痛乃所願比不材之樗同乎無所用若
曰不遇自有物主之非吾所能為姑亦付之一夢客聞
之釋然悟曰達矣夫斯言可書紳而永誦
詩
五言古
東上辭松楸一首
八年坐親黨泯伏長安城甘心傍松楸申我兒子情閉
戶慨岩廊讀書笑金籯力田固為政課童乃司兵深病
骨相寒不蒙軒冕榮維天臨萬邦搜羅世豪英我友挽
出之大人今繼明古無忠孝全泣涕去丘塋為翁大門
閭翻然以東征
感時(有序)
強敵長驅京邑阽危此忠臣義士痛心疾首勤王報
國之秋也而宰臣遷家郡守踰垣縉紳士大夫陸竄
水奔使人主嬰孤城以自守無一犯難者事小定矣
而上書獻策之人亦未有慨然以東者世道之衰一
至此乎太息之餘以詩自道
卿士辱多壘天王憤蒙塵禦戎要虓將謀國須雋臣百
戰取封侯未必亡其身懷奸廢忠義胡顏以為人吁嗟
世道衰大僇加縉紳平居事奔競梁汴分雲屯一旦國
步艱四迸如星繁輔相巳擇棲守令仍踰籓冠盖陸西
竄舳艫水南奔鄙夫用慨然策馬趨修門勤王羞尺柄
悟主期片言時來倘雲龍峩冠拜臨軒逶迤上玉除造
膝伸元元措世於泰寕歸來守丘樊
謁華嶽
楊賜嶽所挺嚴武金天晶二子為時出顧我非炳靈維
嶽鎮四方氣秀天骨青嶻嶭立千仞力能產公卿降神
詠崧高讖諱仍反經取象到執珪譎怪如洞冥平生笑
窮奇立語心自驚我質培塿耳胷山固峥嶸誰言華嶽
高我山摩玉京是中所包藏丹碧參瑰瓊平居蟄雲雷
飛雨溢四溟此豈眞有之落筆紛縱横發我文物秘象
渠膏澤傾太華屹不搖我山身載行
五言律
雨晴渡關二首
燕北静胡塵河南濯我兵風雲朝會合天地晝清明泣
涕收横潰焦枯賴發生不辭關路遠辛苦向都城
其二
蕩滌眞成快氛霾不敢隂萬花恩澤了二麥寵光深地
勢瞻仙掌河源識帝心馬頭迎霽色詩句日邊尋
過潼關
一雨崤函底風沙放我過嶽神猶假借官吏莫誰何塹
斷思航渡城堅戒石摩一夫工墨守寕怯萬夫多
道逢鄉人笑僕騶馬之瘦
生笑長裾曳仍羞下澤奔據鞍非馬援叱馭豈王尊汗
血能觀國的顱終感恩莫欺騶馬瘦揮策詣金門
五言絶
盤豆舖南李翁園
李翁臥亭午春深掩柴荆忽聞風雨響疑是勤王兵
六言
題趙園
瑶瑛夾侍梅臺琴瑟自鳴松島山中野服相羊足以亡
憂遣老鑿池智有泉源種木胷無芥蔕螭頭吐水涓涓
端是銀潢一𣲖
七言古
道逢散遣之卒云講和退師無所用之矣輙以
二十六句道胸臆
翁擁麾幢我為兒剽聞竊睹皆兵機其中襲擊不容瞬
颷行電掣猶逶迤戎人長驅越大河天下震驚觀闕危
肉食之謀殊未臧我憤切骨其誰知慨然奏疏金馬門
力陳盟賂損國威嚴尤下策尤可笑晁錯上書亦奚為
道路荆棘初剪除花如步障吾東之八年閉戶尺蠖屈
一旦渡關匹馬馳行行側身聽戎捷忽聞募士詔遣歸
濃書大墨榜教詔曰敵悔過今退師羽檄向來召貔虎
乃詠出車謌杕杜櫜兵銷刃兵猶怒却把鋤犂農鼓舞
君王神武今藝祖爾賊不歸汙我斧
七言絶句
曉渡
小雨疎風轉薄寒駝裘貂帽過秦關道逢一澗兵徒涉
赤脛相扶獨厚顏
華隂道中
煙遮晃白初疑雪日映斕斑却是花馬渡急流行小崦
柳絲如織映人家
其二
菅茅作屋細家居雲碓風帘路不紆坡側杏花溪畔柳
分明摩詰輞川圖
其三
寕王畫作金盆鴿韓愈詩誇玉井蓮瓦缶泥泓村落小
亂茅羣雀不堪傳
至洛
都人士女各紛華列肆飛樓事事嘉政恐皇都無此致
萬家流水一城花
華下
千岩層出亂雲飛失我平生洞府期夜據征鞍不交睫
舉頭彈指睡希夷
馬上口占
龍興虎視詫周秦王氣東遊作汴京隂祝巨靈移此險
大河為塹嶽為城
蚤發
&KR0008;幄垂垂馬踏沙水長山遠路多花眼中形勢胷中策
緩步徐行静不譁
宗忠簡集卷五
