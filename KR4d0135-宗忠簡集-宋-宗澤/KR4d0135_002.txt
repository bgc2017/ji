宗忠簡集卷二宋宗澤撰
表
賀康王即位表
二聖蒙塵乾坤改色萬邦徯后天日宜臨亟回謙避之
誠丕慰顒昂之望人神胥慶彛夏聳傳臣(中賀)竊以大
宋之應天順人太祖之創業垂統凡奕世盈成之嗣皆
挺生睿智之姿其所以繼繼繩繩莫匪乎兢兢業業浸
久太平之習稍忘禦侮之圖顧大臣熟此燕安致強敵
抵滋猖獗信和盟之妄議墮邀劫之姦謀人咸哀痛而
籲天士欲奮張而盡敵然萬方之是賴須一人之作猷
果下恤於蒸黎允上符於穹昊恭惟皇帝陛下禀虞舜
之大孝體周文之小心既不得巳而有臨宜大有為而
無倦如陽方復萬物自春似日初升九幽洞照嘉靖中
興之事業戡除外侮之兇殘俾孚於休以永至治臣薾
然朽質偶此熙辰屬總師徒進臻河朔慶雲龍之會阻
陪鳴玉之班依日月之光第切傾葵之望臣無任(云云)
聞車駕將還闕賀表(建炎元年十月通前後表疏係第九次奏請)
臣今月六日承遞報車駕將還闕者恭聞明命肅詔回
鑾歡騰率土之謠和浹中天之氣里閭喜悦如嬰孺之
將見慈親道路光輝若翳霾而忽曕白日人情至此天
意可知(中謝)竊以列聖格言先正垂裕天難諶而聪明
自我人至衆而好惡匪殊但觀自我之是非可驗匪殊
之嚮背是知人所欲者自然天亦從之所以君子不務
小同自然天下能成大順恭惟皇帝陛下以道觀政以
德行仁密韜神武之機獨幹乾剛之斷整齊萬乘來歸
九重宇宙澄鮮預想屢豐之慶廟堂肅穆式隆宏濟之
休昊穹降福以穰穰寰海來宗而濟濟六軍有雷動雲
行之勢四彛蒙風驅電掃之威赫奕重光崇高再造列
辟駿奔而忭舞寰區竭蹶以欽承臣無任(云云)
聞車駕議還闕賀表(建炎元年十月通前後表疏係第十次奏請)
恭膺明命肅詔回鑾下蘇徯后之情仰對在天之意蔥
蔥佳氣增光二百年之休勉勉遠猷駿惠大一統之盛
佇觀丕應聿享咸寕(中謝)竊以太祖肇基奕世嗣服並
據本根之地宏施實德之風宅四表而率服吾君奄九
有而來崇真主曩緣辰告暫聽時廵知人久戀於睿慈
聚議獨形於英斷欲繼志而述事遂斡乾而轉坤時方
奉於詔書顧忽聞於雷震是天喜悦為人音聲想衆懽
呼應時舞蹈河伯安流而迎駕雨師洒道以清塵兒童
争提㩦於壺漿父老願平治於道路里閭皥皥田野熙
熙收兩河山寨之心鎮遠徼彛人之聽然後御端門而
肆赦滌舊染以維新欵宗廟而告歸儼威容而如在憂
勤祖述恭儉緝熙大成有截之功永以無疆惟恤臣無
任(云云)
乞回鑾表(建炎元年九月通前後表疏係第三次奏請)
臣聞君陳之尹東郊深勅謀猷之告后宋璟之守京兆
極明得失而進言皆所以啟沃君心箴規政闕矧荷聖
神之知眷有懷宗社之安危敢忘斧鉞之誅仰凟冕旒
之聽(中謝)竊以天子居九重之奥窔非務蒙塵京師為
諸夏之本根當思奠枕倘值艱虞之會未詳利害之機
或輕萬乘以遠廵致駭四方之羣聽則本根斯弱華夏
奚安遠稽唐室之浸微寔乃商鑒之可擬越自運啟炎
宋卜都大梁宅中而包三萬里之幅員創業以貽二百
年之基緒重熙累洽端拱垂衣非緣三歲之親祠曷見
六龍之遠御曩值澶淵之宼或陳楚蜀之廵賴有直臣
卒排異議星奔一鏃膽落四彛豈圖姦蠧之擅朝繼被
仇方之猾夏二聖既以北狩中都幾至内訌所幸人無
離心市不易肆日徯真人之繼統心傾我后之來蘇果
致宗廟降靈上穹悔禍皇帝陛下天縱上聖運叶中興
載纘璇圖增光火德親屈鑾輿以冒犯霜露躬整師旅
以殄滅虇&KR0034;然行在久留於别都清蹕未回於魏闕逆
徒尚熾羣盜繼興比聞遠近之驚傳似有東南之廵幸
此誠王室安危之所繫天下治亂之所關仰祈聖慮之
深詳宜戒屬車之輕動且以中國之倚恃寔為兩河之
盛疆前自敵騎長驅列城畏遁獨懷忠憤糾進義兵力
抗賊鋒率多俘馘然久闕王師之助援己深民庶之暌
疑近者雖時遣將徂征渡河深入尚闕膚公之奏先傳
南幸之音慮增四海之疑心謂置兩河於度外因成解
體未諭聖懷倘敵人乘之而縱横則中國將何以制禦
臣叨膺委寄代匱留司兹緣密託於雲天偶遂敉寕於
畿甸遽報翠華之移幸深虞中外之難安願罄孤忠冀
回淵聽昔奉春委輅建策猶止洛陽之都張禹驛馬抗
章尚返江陵之駕矧丁聖世曷愧前修伏願陛下秉虞
舜察言之明體成湯從諫之聖輟廵南服回駕汴都以
安東北兵民之情以慰溥率雲霓之望則人神悦豫彛
夏謐寕邊陲指日以肅清盜賊不令而衰息咸資睿斷
用杜危機瀝悃扣閽罔避龍鱗之觸傾都拭目佇迎天
仗之還願俯徇於愚誠誓益堅於忠報(臣云云)
乞回鑾表(建炎二年正月通前後表疏係第十三次奏請)
臣言今月二十四日準范世延等齎降詔命車駕將欲
還闕者比遣屬僚仰輸誠款薦瀆盖高之聽益懷履薄
之憂睿眷矜憐特賜回鑾之詔愚忠戀慕愈增徯后之
誠(中謝)竊以萬乘來歸六龍扈從雨伯前驅而灑道河
神迎駕以安流不煩夾道之壺漿自有随師之甘露人
情皥皥如聽南風天意昭昭乃回西顧再斡乾坤之造
重增宇宙之光赫有宋之中興奄多方而大定想瞻原
廟應加肅穆之儀爰御端朝愈見鬱蔥之氣雍容對越
駿惠緝熙宏收率土之歡誕作普天之宥下所欲者上
必從之恭惟皇帝陛下踐祚應天時廵淮甸備歴艱難
之事盡昭勤儉之風謂京師為諸夏本根而元后作斯
民父母念本根不宜搖動謂父母自合依歸兹俄奉於
詔音衆但知於抃舞願陛下繼志述事整頓萬機願陛
下命將出師邀迎二聖平蕩叢彛之窟保全疆埸之封
坐視穆清時躋仁夀臣(云云)
乞回鑾表(建炎二年三月通前後表疏係第十八次奏請)
臣言屢奏囊封疊干宸扆聖主未頒於明命愚臣敢避
於嚴誅謹攄悃愊之誠再瀆高明之聽願從人欲以格
天休(中謝)竊以京師是諸夏本根元后作斯民父母本
根如已深固則枝葉自爾扶疎父母若未安寕則子孫
無緣泰定兹實簡編之成理盖非里巷之浮言始陛下
踐祚於應天萬方皆欣其有主近陛下駐蹕於淮甸百
姓因此而致疑何前日之郡縣靖共而近時之盜賊荒
擾繇勤王者弗恤與救駕者靡憐贊主上遠父與兄乃
巡南服助姦臣贖壻與子欲棄中原百為祗肆於誕謾
一事罔繇於誠實迹狀如此情意可知伏望陛下斷自
淵衷早回法駕據本根而致治體父母以視民俾人自
勉勉以來主天亦穰穰而降福恩霈端門之赦歡收寰
宇之心俗既遠罪以歸農敵亦望風而遁跡王室自兹
再造大宋繇是中興黎民時雍萬世永賴果臣有飾非
之語則臣甘誤國之誅狂妄奏陳憤懣流涕臣(云云)
乞回鑾表(建炎二年四月通前後表疏係第十九次奏請)
臣某言易謂省方書言輯瑞是天子或時巡於下土邦
人可瞻仰於至尊然古今之事勢有殊宜觀會通而制
治况上下之人情至切思聞詔命以回鑾故老臣再瀝
於血誠願聖主早形於睿斷意狂罪大語出涕零(中謝)
臣伏聞先有格言事必師古藝祖應天而受成命太宗
繼志以集大勲列聖所以繼繼繩繩諸福所以穰穰簡
簡實在京師本根之地以為寰宇朝覲之天端拱而坐
九重穆清而朝萬國陛下纉承寶緒紹述丕圖當奄九
有而有為體三無而無外奈有姦臣之臆說與憑仇方
之誕辭忘周宣之中興循晉惠之往轍天下之來勤王
者使去義夫之黥救駕者弗知兩河保山寨之忠民四
方作草竊之賊子皆緣陛下久駐蹕於淮甸咸思慕於
翠華懷抑鬱而籲天罔聞致猖狂而遷善無路果還法
駕大肆鴻恩人當澡雪以歸農敵亦遁逃而屏跡遹追
一統之大丕昭萬世之休兹甚易知而易行勿謂難測
而難識但去阿諛柔佞之語而宏剛健中正之風必天
日之照臨應祖宗之保祐一人有慶庶績其凝臣無任
(云云)
遺表(建炎二年七月)
心期許國每輸扶廈之忠死不忘君猶積戀軒之意䰟
魄將離於形體精忱願達於冕旒(中謝)伏念猥以樸忠
受知淵聖擢自困躓羈窮之際付以宼敵往來之衝適
遇陛下出總元戎察臣粗著榮效坐籌密計俾臣得預
屬僚逮夫踐祚之初首錄孤危之跡宼攘未泯暫為淮
甸之巡宗廟斯存委守留司之鑰力小任重志大心勞
誓殄仇方再安王室但知懷主甘委命於鴻毛無復偷
生期裹尸於馬革夙宵以繼寢食靡寕斯民獲奠枕之
安北馬無飲河之意事為紛至黽勉惟多回視頹齡巳
廹桑榆之晩景益堅素節每期松栢之後彫豈謂餘生
忽先朝露尚扶病以治事敢愛已以顧私隂陽之宼洊
深藥石之功莫效少延殘喘庶畢願言昨有招安到楊
進等約其衆多無慮百萬昔嘗為宼頗聚衆以震師今
巳革心欲為國而戡難足踵道路雲集都城巳涓吉而
戒塗擬成功於指日干戈未舉舟壑忽移神爽飛揚長
抱九泉之恨功名卑劣尚貽千古之羞仰憑睿眷之深
必無生死之異屬臣之子記臣之名力請回鑾亟還京
闕上念社稷之重下慰黎民之心命將出師大震雷霆
之怒救焚拯溺出民水火之中夙荷君恩敢忘尸諫顒
昂法座無繇再望於清光枯朽微生從此永辭於宸扆
臣無任(云云)
謝親札令縱遣敵使表(建炎元年八月知開封府日)
懷柔遠人親灑宸翰既哀矜於外使復肆宥於愚臣仰
承曠蕩之湛恩但增感涕恭俟熒煌之法駕早賜回鑾
(中謝)伏念臣垂釣渭濱耦耕莘野居厲舉毛之志誓端
造膝之誠斷斷無他皇皇有素偶承宣於滏水辱顧盻
於潛龍依日角之照臨見天顔之咫尺恪攄情悃瀝竭
論思願戡外侮之艱難力助中興之事業曩聞敵使祗
齎荆楚之書因憤戎心失奉本朝之意是藉口以覘虚
實欲合衆以苟侵陵實不憤於誕謾遂乞收於囹圄庶
全國體以爍姦謀豈敢涉於自專乃上貽於北顧恐懼
承旨倉惶改圖文列雲漢之昭回精神滉漾筆現奎躔
之赫奕耳目疏通旋收錯愕之䰟仰認撫綏之意更聽
警蹕永保生成(臣云云)
除京城留守兼開封尹謝賜對衣金帶表(建炎元年)
(八月)
猥叨眷奬併冒寵光分内府之衣而副之兼金出上廐
之馬而飾以華較曳婁知感負乘增羞伏念臣濫中儒
科汎駕仕路偶緣遭遇洊被使令縈帶為城本無善策
下車搏虎徒有壯心雖殫犬馬之勞曾乏絲毫之效敢
圖異數誤逮孤忠不稱身章尤慙蕃錫此盖伏遇皇帝
陛下法天之健躬攬萬機如日之明光被九有察臣腹
心忠義曲賜顧憐知臣蹤跡羈單每加覆露故令衰朽
亦玷恩榮臣謹當克勵駑庸勉效綿薄雖逼桑榆之景
敢渝金石之心知無不為深戒容身之計老當益壯永
懷報主之忠臣無任(云云)
謝降詔奬諭表(建炎元年八月)
守麟符之兩月方懼罔功下漢札於九天遽叨睿奬恩
言曲逮俯已增榮(中謝)竊惟京邑衆大之居實為諸夏
本根之地封畿廣遠民物浩穰豪彊萃聚而彈壓當先
姦伏紛拏而發摘匪易比在熙平之盛尚稱綏撫之難
况當兵火被毒之餘繼以府治曠官之後閭閻彫敝綱
紀隳頹凶殘㒺畏於明刑掠奪公行於白晝仰勤憂顧
誤被簡求而臣學昧知方器非任重徒抱孤忠而許國
妄期薄效以報君初抵都畿首蠲宿蠧鉏耰姦暴剪蕩
宼攘良民獲奠枕之安昏夜罕鳴枹之警悉奉行於條
詔偶坐格於謐寕陛下憐臣帥府參籌叨塵簮履之舊
念臣神州領尹粗宣犬馬之勞特陞秘殿之隆名仍畀
留司之重寄深虞尸素仰玷倚毘兹盖伏遇皇帝陛下
柔如神之智以臨照百官體逮下之仁以駕馭羣俊彰
德非專於爵賞念功思奉於綸言冀風勸於臣鄰俾日
新於事業致兹庸陋獲預寵褒臣敢不祗服訓詞恪司
管鑰金城雉堞嚴守禦以增崇甸服田疇咸勞來而安
輯經費務先於實粟練兵敢怠於防秋預畫事宜悉符
告戒刻宸章於琬琰式昭天府之榮觀傳寶訓於雲來
永侈老臣之知遇更殫九殞少補萬分臣無任(云云)
謝中使傳宣撫諭表(建炎元年十月)
星使自天玉音在耳恭被聖神之賜頓增畿甸之光臣
固衰微倏望天顔於咫尺人咸慶抃願随獸舞以駿奔
感戴而思涕淚以血(中謝)恭惟皇帝陛下聰明睿智恭
儉憂勤禀天縱之多能亶日新之盛德整淵衷之孝悌
思沙漠之父兄天鑒昭回必助恭行之罰人心激勵盡
懷敵愾之誠因矜浩穰之都遂遣皇華之命里閭見九
天之軺從競夾道以焚香父老聞萬歲之歡呼但吞聲
而飲泣伏望陛下誕宣温詔早勅回鑾庶寬大旱之望
雲式慰調饑之念食卑誠懇切輿論傾依臣無任(云云)
謝收捕開封府稱御前收買珠玉仍出榜告諭
都人表(建炎元年十月)
基王化而宅域中端臨萬國躬儉寶以先天下懋迪羣
黎宸翰誕頒民風丕變朝野識德意之所嚮邦家知泰
階之可期伏讀訓辭第增感涕(中謝)恭以治自近始化
繇躬行儀倡肇黼扆之嚴視聽徹要荒之表好惡所示
治忽可稽弗剪茅茨堯俗於變躬履革舄漢治勃興深
惟治化之端實以樸儉為本恭惟皇帝陛下秉德紹統
建極御圖誠意正心以齊家國復樸敦本以律士民念
國步之猶艱慨民俗之浸靡克勤克儉去泰去奢屛服
用玩好之奇聚左右圖書之富申嚴厲禁豈特却璀璨
之珍昭示儉純盖將揚絲綸之化農知重榖而力穡士
知守義以遵繩革蜉蝣之僣奢成行葦之忠厚一人表
正四海風傾臣猥以菲才誤膺繁使惟知樸直以報國
不敢偷薄以示民仰聖訓之丁寕激孤忠而抃躍臣敢
不播揚純儉之化恪遵禁令之嚴一道德以同風冀追
太古修政事而攘敵行見丕平臣無任(云云)
謝除資政殿學士進階朝奉大夫表(建炎二年二月)
秘殿參華文階序進繇被湛恩之厚靡容瀝懇之辭荷
寵若驚撫躬增愧(中謝)竊以真皇御宇之際景德紀年
之時將優待於近臣乃肇修於新職學士有資政之號
朝廷為盛事之傳舉兹以㫋名稱至重若樞廷之均逸
始獲新除非丞轄之辭榮未嘗輕授豈意衰遲之跡亦
叨超躐之恩伏念臣天賦樸忠人推愚直方帥幕宣威
之日嘗贊運籌暨帝暉繼照之辰誤蒙序爵興言遭遇
良劇兢凌俄分青社之符旋拜夷門之命就司留鑰俾
衛上都初無槃木之先容實出冕旒之獨斷忠懷子翼
不忘河内之孤功謝鄼侯豫謹關中之守深慚么麽曷
副使令敢圖繼被於褒章濫賜比蹤於前哲顧惟宿姦
之䜛箭無以中傷乃如大佞之笑刀莫能潛害爰念保
全之德每懷補報之恩敢望崇資洊加朽質循牆欲避
渙汗難回兹盖伏遇皇帝陛下堯舜性仁湯文義洽慶
賞刑威之馭衆尤先崇德而報功聰明睿智以臨人固
不泄邇而忘遠宜收簪履用慰桑榆光華顯設之榮恐
懼褒優之過臣謹當堅持晩節愈激懦衷讀回鑾之詔
書但形鼓舞感懋官之德意誓竭靡捐臣無任(云云)
謝賜對衣鞍馬表(建炎二年二月)
服思不稱始貴身章馬志無疆方為駿骨況帶被兼金
之飾而鞍如華較之榮仰荷寵私倍增慚惕(中謝)竊念
臣蓑衣冷族駑廐下材本操耒耜以耕雲偶備驅馳而
獵道恭承褒字巳驚在笥之羞景仰天飛尤激戀軒之
望既免回旋而見肘敢忘夙夜以加鞭兹盖伏遇皇帝
陛下天道覆臨萬邦衣被乾剛運動四海駿奔灼見三
有之心廸知九德之行致臣衰朽亦被恩榮臣敢不曳
婁懷慚負乘知愧素絲可效誓堅正直之心小駟無能
願竭周旋之力臣無任(云云)
謝傳宣撫諭并賜茶藥表(建炎二年三月)
皇華睿使温潤訓詞仰膺覆燾之恩曲示眷憐之意孤
忠鯁槩誓戡外侮之殘直道對揚庶贊中興之盛此誠
激厲但涕交零(中謝)竊以太祖太宗基命定命其肇造
本根之際必參稽年世之占卜既協於休祥事乃臻於
泰定所以繼繼繩繩之治無非巍巍蕩蕩之資累聖緝
熙億年駿惠逮陛下入承於丕緒偶大臣密奏於偏言
託曰時廵意圖偏伯忘宗廟朝廷之重違神明天地之
心棄大一統之規模毁二百年之基業且天下是陛下
之天下彼姦臣何恤於存亡如京師是陛下之京師想
憸佞安知夫去就但知親屬歸在江湖寕顧中原變為
荆棘臣薾然衰憊強爾支持曾無毫&KR0034;之功徒竊乾坤
之造金符剛正同(有闕文)密緘蜀市之珍寵錫建溪之異
仰叨殊眷願畢餘生但知力竭以報一人豈顧狂迷而
忤三事伏望陛下奮乾剛之獨斷敷離照以旁觀特出
宸衷早回法駕俾四海謳謌而來享使萬民竭蹷以嚮
方用承滋至之休永貽無疆之賴臣無任(云云)
宗忠簡集卷二
