提要
剩語二卷别集類四(元)
(臣)等謹案是集見永樂大典中或題曰艾性夫
剰語或題曰艾性夫孤山晩稿而不著性夫為
名為字亦不載時代考江西通志稱撫州三艾
叔可字無可憲可字元德性字天謂皆工于詩
性闔門教授執經者盈門著有孤山詩集與永
樂大典所題孤山晩稿相合吳澄支言集有高一
䕫妻艾氏墓誌稱為咸淳貢士性夫之女習見
其家儒效屢以勖其夫云云與永樂大典所題
艾性夫合疑江西通志作性夫字天謂傳刻失一
夫字也考集中有謝枋得輓詩一首則性夫元
初尚存又曹安讕言長語稱于成化五年之元江
署學一家多蔵書内一詩集乃江浙道提舉艾性
夫作貫酸齋作序云云宋無江浙道提舉盖
其晩年已仕元矣性雖亦講學之家而其詩
氣韻清拔以妍雅為宗絶不似宋末有韻之
語錄五七言古體筆力排盪尤為擅長曹安
稱其七言律太辣五七言絶歌行語多關世
教併稱其銅雀研撲滿吟臨卭道士招魂歌
三首所論頗為得實謹採掇排次釐為二卷
用存其概至原書本分集編次其卷目已不
可見而永樂大典内題作剰語者較多今故
用以標名不復更為分析焉乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
