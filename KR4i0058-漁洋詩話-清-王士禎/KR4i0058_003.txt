







　　欽定四庫全書

　　漁洋詩話巻下

　　刑部尚書王士禎撰

　　宗人苹字秋史歴城人康熈丙戌進士詩有别才有句
云亂泉聲裏才通屐黄葉林間自著書又黄葉下時牛
背晚青山缺處酒人行寄余云得名自公始失路復誰
憐時人亦呼為王黄葉

　　漢陽宗人戩字孟穀少游嶽麓題詩云不借直踏寒煙

裏麝香獨游亭午時其池陽山行長句過歐公廬山髙
逺甚客中州與吳雯倡和風穴白茅寺諸篇工力悉敵
楚才自胡君信承諾顧赤方景星而外僅見此人

　　粤東詩派皆宗區海目(大相)而開其先路者鄺露湛若也
露南海人著嶠雅有騷人之遺音人日登越王臺云登
臺試人日此日謂宜人日照髙臺色臺非故苑春青山
白雲路緑水流花津醉欲呼鸞去遙遥方杜鄰别人云
露斜山陗陗鐘斷水悠悠草緑斑騅怨花飛紅粉愁如

何雲夢月不共漢江流又送王孫去淮南桂樹秋廣州
破抱所寳古琴而死余為賦抱琴歌云嶧陽之桐何牂
牂緯以五絃發清商一彈再鼓儀鳯皇鳯皇不来兮我
心悲抱琴而死兮當告誰吁嗟琴兮當知之

　　术翼宗字石髮章邱人稱詩老於布衣余題其詩巻云
恥食嗟来鬢已斑吟髭撚盡一身閒惜君生後滄溟叟
不在華鼇襲勗間

　　馮廷櫆字大木徳州人康熙壬戌進士館選不得與以

中書舍人終近日才士之厄未有如大木之甚者其晴
川集余序而行之荆卿故里云一巻輿圗計已疎單車
徑入虎狼都縱然意氣傾燕市豈有功名到酒徒空向
夫人求匕首誰令䜿子把頭顱南來曽過邯鄲道試問
人知劍術無又寂寞黄花時節雨淹留烏帽丈人祠半
篙谿水楓圍屋一片山雲雪到門此例甚多古選歌行
尤有可傳

　　張篤慶字歴友淄川相國憲松(至發)先生曽孫文章淹博

華贍千言可立就詩尤以歌行擅塲如邢太保賜劍行
趙千里海天落照圗歌等篇不失空同大復家法郢中
諸律詩正徳嘉靖宫詞率多傑作丙戌客新城與余倡
和不下數十首和青谿張麗華小祠云凄凉三閣鳯臺
空誰向長城問舊公千古青谿谿上月人間無復景陽
宫不及夷光汎五湖千尋月殿已糢糊惟餘無恙秦淮
水猶照臨春玉樹枯劍州鄧艾廟云竒兵未扼一丸泥
緜竹懸軍萬仭梯奄忽當塗更(平聲)典午翻嫌多事鄧征

西自古竒功未可居螳螂蟬雀竟何如縱然制勝隂平
道衛瓘誰知擁檻車一滴水可知大海味也

　　鍾嶸詩品余少時深喜之今始知其踳謬不少嶸以三
品銓叙作者自譬諸九品論人七畧裁士乃以劉楨與
陳思並稱以為文章之聖夫楨之視植豈但斥鷃之與
鯤鵬耶又置曹孟徳下品而楨與王粲反居上品他如
上品之陸機潘岳宜在中品中品之劉琨郭璞陶潛鮑
照謝朓江淹下品之魏武宜在上品下品之徐幹謝莊

王融帛道猷湯惠休宜在中品而位置顛錯黒白淆譌
千秋定論謂之何哉建安諸子偉長實勝公幹而嶸譏
其以莛扣鐘乖反彌甚至以陶潛出于應璩郭璞出于
潘岳鮑照出于二張尤陋矣又不足深辯也

　　康熈辛亥宋荔裳(琬)施愚山(閏章)皆集京師與余兄弟倡
和冣久明年壬子荔裳補官蜀臬余典蜀試先後出都
門既而余以十月下峽荔裳以明年春上峽遂不相見
是嵗荔裳入覲殁於京師後二十八年庚辰余官刑部

尚書荔裳之子思勃来京師以入蜀集相示亟録而存
之集中古選歌行氣格深穩余多補入感舊集畧其二
三短章於此次黄州云賦成赤壁人如夢江到黄州夜
有聲憶故鄉海錯絶句銀刀(一名八帶魚)云銀花爛漫委筠
筐錦帶吳鉤總擅場千載専諸留俠骨至今匕箸尚飛
霜筆管蟶云雕蟲小伎舊知名食邑由来號管城曽與
江郎書恨賦莫將刀筆博公卿題督郵爭界石云蜀國
至今悲杜宇楚人終是戀鴻溝可謂精切著題


　　張光啟字元明章邱人少見知於麻城梅長公(之煥)金華
朱未孩(大典)兩公年四十棄諸生隱白雲湖上闢小圃曰
省園蒔花種竹絶跡城市有元㢘處士(復)之風山中曉
起云初日照西山藜杖行共拄山氣何濛濛人物亦太
古池上云倚杖池邊立西風荷柄斜眼明秋水外又放
一枝花對菊云種菊叢叢傍石根凌晨坐卧近黄昏沽
来新釀經秋醉開盡寒花未出門皆隱者之言也

　　申鳬盟(㴠光)稱詩廣平開河朔詩派其友雞澤殷岳伯岩

永年張盖覆輿曲周劉逢源津逮邯鄲趙湛秋水皆逸
民也諸子既殁惟秋水無恙余丙子再使秦蜀於襃城
驛見其登太行詩一篇信是竒作惜不記憶其全矣太
行髙萬仭絶磴霾雲間雪壓雁門塞冰齊熊耳山鳬盟
之弟觀仲(涵煜)孝㢘余為誌其墓

　　松江有白燕菴袁海叟故居也康熈丙戌門人周䇿銘
(彛)翰林寫其遺集相寄編首有空同大復二序余感而
題之云鼎足髙楊爾不慙百年遺跡改名藍烏衣王謝

俱零落七字風流白燕菴

　　汪鈍翁(琬)吳江絶句云江上西風滿棘枝夕陽遥映去
㠶遲不須便作思歸計且為鱸魚住少時徐昌穀詩淼
淼太湖秋水濶扁舟揺動碧琉璃松陵不隔東南望楓
落寒塘露酒旗二詩風味何其相似

　　劉眘虚字挺卿其詩超逺幽敻在王孟王昌齡常建祖
詠伯仲之間考其人盖深於經術不但詞華也李華三
賢論曰劉名儒史官之家兄弟以學著稱述易詩書春

秋禮樂為五説條貫源流備古今之變尚書劉公每有
勝理必詣與談終日忘返殷直清有識尚恨言理少對
未與劉面常想見其人髙適達夫落落有竒節皆重劉
者也按唐書儒學文苑皆不為眘虚立傳而全唐詩話
唐詩紀事亦畧之故詳於此

　　程先貞字正夫徳州人侍郎紹之孫也有海右陳人集
才情不及盧徳水(世漼)而深穏過之如豐侯歌葛巴刺椀
歌火蓮行諸篇皆有逸氣


　　莆田宋珏字比玉善八分而小詩亦工嘗記其一絶云
来時梅瘦未成花别後垂楊金作芽他日相思如見畫
板橋西望是吾家

　　山隂陳洪綬崇禎末以畫得名亦能詩有憶舊絶句云
豐溪梅雨山樓醉竺塢茶香佛火眠清福不知今日憶
神宗皇帝太平年

　　周侍郎櫟園(亮工)示友云海水羣飛百尺髙同君城上擁
弓刀戰瘢莫向燈前看恐惹霜華上鬢毛輓楊秀才云

唾地新詞破錦囊髙樓君自拜滄浪文人命薄將軍死
誰賦城南舊戰場

　　宣城唐祖命(允甲)故明中書舍人也去官後有詩云殘花
野蕨圍荒砦破帽疲驢避長官頗似徐文長疲驢狭路
愁官長破帽殘衫拜孝陵

　　徐繼恩字世臣武林名士後為浮屠名止嵒字奯堂為
詩清麗不落凡近一字畧其絶句數首御教場中月直
時下山全不道歸遲三松影落半湖水一路沿鐘到淨

慈晉人名理宗莊老剡縣風流説謝支雖為神州鍾紫
氣惜君未見馬駒兒人家竹樹渺茫間浦溆林巒不記
灣安得㠶隨湘勢轉為君九面寫衡山㡬日春游遍若耶
入城滿面是煙霞正愁仙福難消受又喫人間御貢茶
扁舟絶壁酹西風千古英雄在眼中欲得周郎重囘顧
銅弦鐵板唱江東坡公所謂無蔬筍氣者也

　　周篔字青士秀水人居梅里隠於市㕓偶游嘉善假一
園居停一夕嘯詠甚適遂至達旦鄰有郡丞行署時来

按部聞周詠詩聲亦達旦不成寐恚甚詰旦遣𨽻勾捉
將加戮辱有士大夫援之乃得免或述此事余笑曰使
袁虎不遇謝鎮西㡬不免虎口一座大笑

　　唐濟武檢討在武林夜宿天竺聞鄰房二僧詬誶聲中
夜不息友人將諭解之唐曰無庸此不過文殊普賢厮
打耳

　　門人張桐峰(琴)淵靜沈黙作歌行踔厲風發而不失規
矩揚州人無知其工詩者余取其詩入感舊集琴舉康

熈癸丑進士未仕卒

　　安邱二曹禮部貞吉字升六中丞申吉字錫餘兄弟齊
名禮部在京師和余文姬歸漢圗等長歌極有筆力中
丞淪没異域未見其止祭告湖南有句云雪花飛過洞
庭去愁對斑斑湘竹林

　　余澹心(懐)莆田人居建康常賦金陵懐古詩不減劉賔
客謝公墩云髙卧東山四十年一堂絲竹敗苻堅至今
墩下瀟瀟雨猶唱當時奈何許孫楚酒樓云江南城西

酒樓紅無數楊栁迎春風孫楚去後李白醉千年不見
紫髯公雨花臺云雨花臺上草青青落日猶銜木末亭
一綫長江三里寺千年鶴唳九秋螢勞勞亭云蔓草離
離朝送客驪駒愁唱新亭陌夜深苦竹啼鷓鴣空牀獨
宿頭皆白順治辛丑屬嚴子餐(沆)寄余廣陵余答詩云
千載秦淮水東流繞舊京江南戎馬後愁絶庾蘭成鍾
阜蔣侯祠青谿江令宅傳得石城詩腸斷蕪城客

　　古今武人詩如沈慶之曹景宗輩猶有文士之風獨北

齊髙敖曹詩龍鍾千口牛蟬連百壺酒朝朝圍山獵夜
夜迎新婦此等語斷非文士所能道若斛律金風吹草
低見牛羊則樂府絶唱矣

　　吕潛字半隠故明兵部尚書大器之子流寓江左有詩
云横江閣外數㠶檣立盡西風鬢欲霜只有鄉心不東
去蚤隨煙月上瞿唐

　　尤悔菴(侗)在史館作明史樂府雖儗李西涯而往往駕
出其上又常作外國竹枝百首


　　劉公㦷欲往蘇門留詩别余與鈍翁石臞輩云燕市酒
徒稀後旬日余賦登髙詩云十年長事少袁絲公㦷見
之笑曰何相報之速耶

　　昔在揚州劉公㦷寄書曰聞有鐵㠶者住木蘭院豈天
寒衣衲重鐵㠶耶然新寒衣衲重乃釋一靈詩句非鐵
㠶也

　　㑹稽曽益注李長吉詩世知之矣晚又得其所注温岐
八义集乃吳郡顧氏刻本宋天社任淵注宋景文黄山

谷陳后山三集可謂獨為其難於益亦然益字謙

　　傅山字青主亦字公之佗太原髙士其子眉字夀髦能
為古賦常賣藥四方其子輓車晚憩逆旅輒課讀史漢
莊騷諸書詰旦成誦乃行祁縣戴楓仲(廷栻)撰晉四家詩
山父子居其二

　　林確齋者亡其名江右人居冠石率子孫種茶躬親畚
鍤負擔夜則課讀毛詩離騷過冠石者見三四少年頭
著一幅布赤脚揮鋤琅然歌出金石竊歎以為古圗畫

中人

　　方嵞山(文)桐城人居金陵少多才華晚學白樂天好作
俚淺之語為世口實以已壬子生命畫師作四壬子圗
中為陶淵明次杜子美次白樂天皆髙坐而已傴僂於
前呈其詩巻余為題罷語座客曰陶坦率白令老嫗可
解皆不足慮所慮杜陵老子文峻網密恐嵞山不免喫
藤條耳一座絶倒

　　吳之洞庭山有丐者汪鈍翁記其數詩有云不信乾坤

大飄然世莫羣口吞三峡水脚踏萬方雲有形皆是假
無象孰為真悟到無生地梅花滿四鄰

　　宋元憲景文兄弟少賦落花詩得大名刻畫可謂極工
然沈石田青樓粉暗女子嫁朱門鳥啼賓客稀更不刻
畫而有言外之意唐人髙閣客竟去小園花亂飛則尤
妙也徐元歎一首云花意寒欲去登樓送所思將分春
雨恨似與逺人期野水斷村路孤煙生竹籬吾徒從此
逝忍見艶陽時妙亦不減唐人


　　已未博學宏詞之舉田綸霞(雯)以工部郎中與焉已而
被落題温飛卿集後云一代才名乾&KR0871;子八吟义手亦
徒然不教詞賦陪彫輦空讀南華第二篇然不十年官
至巡撫江南僉都御史

　　林茂之詩客来自何處為言南山頭昨夜片時雨新添
春澗流入白門云白門迢遞夕陽間千里閩天一日還
依舊客情無别事逢人都問武夷山芳草云春風吹百
卉草色遍相侵到處没馬足有時驚客心逺連空漢上

寒漾碧波潯獨有明妃冢青青恨至今又孔雀菴云依
然一茅宇宛在千竹林秦淮新漲云春雪消谿岸江潮
上水門雪夜簡胡彭舉云今嵗山城雪偏於昨夜深同
為閉户客故自絶相尋同喻宣仲鷲峰寺聽秋鶯云物
候遷移愴客魂啼鶯何意戀山村不因落葉林間滿猶
道啼春在寺門潯陽别曹汝載云扁舟客思共閒餘分
手那堪即到初明月中秋九江水愁人無暇作鄉書又
雲樹見楚色詩篇聞越吟黄鳥暫啼去清風時下来右

皆與曹能始吳非熊(兆)倡和時作刻意六朝未染楚派
者也

　　朱竹垞(彛尊)著書最富如日下舊聞經籍存亡考皆餘百
巻又撰詩綜詞綜若干巻其自著詩歌雜文曰竹垞文
類者余為序之尤愛其少時永嘉諸詩如南亭云薄雲
雨初霽返照南亭夕如逢秋水生我亦西歸客西射堂
云已見官梅落還聞谷鳥啼愁人芳草色緑遍射堂西
孤嶼云孤嶼題詩處中川激亂流相看風色暮未可纜

輕舟吳橋港云聞説吳橋港荷花百里開當年王内史
五月櫂船迴瞿谿云鳥驚山月落樹靜谿風緩法鼓響
空林已有山僧飯飲吳郎宅云吳郎愛客解千齡勸飲
青絲挈玉缾落日兒童齊拍手過江三日㡬曽醒祁六
座上逢沈五云東陽年少沈休文五載相思兩地分今
日謝家羣從在青綾帳外更逢君

　　孫豹人(枝蔚)三原人居廣陵卓犖負竒氣一日游焦山中
流遇風賦詩云風起中流浪打船秦人失色海雲邉也

知賦命元窮薄尚欲西歸太華眠

　　劉宋沈忠武慶之應詔賦詩云朽老筋力盡徒步還南
岡按客座贅語周處讀書臺下舊為光澤寺乃梁武帝
舊居其地又名南岡六朝士大夫多居之武帝評書云
南岡士夫徒尚風軌不免寒乞正指此乃知沈所居在
南岡字非汎設以此悟注詩之難

　　新安汪徴逺字扶晨工於詩古選尤閒澹有王韋之風
若黄山詩不見山中僧微雨潭上来不愧古人其從弟

洪度字于鼎余嘗定其全集歌行如建文鐘湖孰菜等
篇皆見史筆非茍作者

　　漢武帝秋風辭足跡騷人李嶠汾隂行能使明皇感動
流涕真絶唱也家兄西樵吏部從弟㓜華(又旦)都諫皆有
作西樵云千秋脽上見遺祠武帝雄風自一時法駕逶
迤齋殿啟靈壇颯沓羽旂披禮成侍從陪游盛情極君
王感物悲陳跡秖今誰髣髴白雲南雁望參差㓜華云
東風紫燕入叢祠河上人家記漢儀古碣半淪天上水

蒼松全折雨中枝依俙三燭流光夜想像千官立仗時
冣喜啼鶯猶未歇看花一路到汾脽亦無慙才子之目
(㓜華詩本三首皆佳不具録)

　　余丙子再使蜀於綿州見羣鹿賦詩云繞郭涪江碧玉
流一川豐草鹿呦呦逺游忽憶楊岐語爭似渠儂得自
由盖用楊岐方㑹禪師語也余兒啟涑和之用唐吕温
由鹿賦由此鹿以致彼鹿故曰由鹿余深賞其確切能
押險韻又按宋景文云率烏者繫生烏以来之曰㘥吕

盖得其意而不知説文有此㘥字也

　　徐延夀字存永閩人徐&KR0958;興公之子也家鼇峰蔵書與
曹能始謝在杭埒移家湖南道廣陵與余定交有過燕
子磯作云馮夷吹浪齧山根雲樹千重暗白門故壘尚
聞雙燕語空江曽見六龍奔楊花莫雪行人路杜宇春
風古帝魂扣枻中流頻喚酒客情難遣是黄昏

　　伍瑞隆字鐵山香山人竹枝詞云蝴蝶花開蝴蝶飛鷓
鴣草長鷓鴣啼庭前種得相思樹落盡相思人未歸


　　戴本孝字務旃和州人詩畫皆絶俗常貽余畫冊自題
詩云叢薄何蓊薉喬木無餘隂斧斤向天地悲風摧我
心不知時榮者何以畣髙深草木亦爭榮攀援與依附
凌霄桑寄生滋蔓尚可懼惜哉不防微良材化枯樹在
京師一夕聞人談二華之奇晨起即襆被往游其興㑹
不羈如此弟移孝字無忝

　　仲兄禮吉(士禧)少時有和唐祖詠望終南殘雪詩三首云
微風打窗紙凍雀鳴簷端起看松竹色蕭蕭増薄寒將

雪無雪色色在浮雲端煨芋對新雪骨與梅花寒逺山
直西牖髙髙出林端朝来望新霽四顧清光寒

　　七言歌行杜子美似史記李太白蘇子瞻似莊子黄魯
直似維摩詰經

　　七言歌行至子美子瞻二公無以加矣而子美同時又
有李供奉岑嘉州之剏闢經竒子瞻同時又有黄太史
之竒特正如太華之有少華太室之有少室

　　益都孫文定公(廷銓)詠息夫人云無言空有恨兒女粲成

行諧語令人頥解杜牧之至竟息亡緣底事可憐金谷
墜樓人則正言以大義責之王摩詰看花滿眼淚不共
楚王言更不著判斷一語此盛唐所以為髙

　　孫文定詠史云田叔歸来竇后傷蕭條梁苑下微霜一
時賓客多枚馬不遣雄文悟孝王

　　戴叔倫論詩云藍田日暖良玉生烟司空表聖云不著
一字盡得風流神出古異澹不可收采采流水逢逢逺
春明漪見底竒花初胎晴雪滿林隔谿漁舟劉蜕文冢

銘云氣如蛟宫之水嚴羽云如鏡中之花水中之月如
羚羊挂角無迹可求姚寛西谿叢語載古琴銘云山髙
谿深萬籟蕭蕭古無人蹤惟石嶣嶤東坡羅漢贊云空
山無人水流花開王少伯詩云空山多雨雪獨立君始
悟

　　今世俗所傳吟窗雜録冣紕繆可笑如第一巻詩格曰
魏文帝撰而有雙聲疊韻迴文之類豈建安之代已先
有沈約四聲及璿璣圗詩耶


　　小説載李習之翺在潭州嫁柘枝妓事以為韋蘇州舒
元輿詩云誰是蔡邕琴酒客魏公懐舊嫁文姬古今以
為佳話而不知其汚衊賢者也按應物為蘇州刺史在
貞元之初其後又有韋夏卿在貞元十年韋覬在元和
時與習之之世差近而翺與應物固渺不相及也且韋
李二集俱在亦無一字相涉則蔡邕琴酒之語何竟武
斷屬之左司耶李觀元賓集中有代人上韋蘇州二書
每疑其暴戾恣横不類左司所為觀與翺同元和中人

皆與左司無涉此二事皆不可不辯也乾元中又有韋
黄裳韋之㬜大中時又有韋某誌失名所稱韋蘇州盖
不下六七人矣人但知有左司耳

　　金陵張可度字罽筏廬山詩云父居黄閤女崆峒流水
桃花石室中多少男兒淪落盡神仙郤譲李騰空騰空
者林甫之女李太白有送内之廬山訪女道士李騰空
詩余往讀林甫外傳疑之天上豈有不忠孝神仙耶吾
鄉劉節之孔和有詩云淮南畔諸侯趙髙賊宦官神仙

乃如此何足容譏彈此名通之論也

　　詩話類編一條冣可笑者髙適為兩淛觀察使過杭之
清風嶺僧院題詩云前峯月落一江水僧在翠微開竹
房及台州事竣復過此欲改一江為半江僧言前有一
官人過此言詩佳矣但一字不如半字髙驚問為誰僧
曰駱賓王也余案駱與髙二人世代逺不相及達夫亦
未嘗為兩淛觀察使乃賓王既代宋之問吟樓觀滄海
日矣爾時已稱老僧何時又鍊形住世復還俗作官人

而為達夫改此詩耶真可令人噴飯又案此詩乃晚唐
任翻之作

　　亭皋木葉下隴首秋雲飛太液滄波起長楊髙樹秋皆
栁文暢作六朝名句灼然在人耳目詩話類編乃以為
趙松雪詩且云置之齊梁矯矯有氣當是松雪偶書二
詩遂誤以為趙作耳此何異瞽人道黒白耶

　　楚人門巷瀟湘色竟陵胡君信(承諾)句野航人逺雁聲低
侯官許有介(友)句


　　程孟陽(嘉燧)鈔選中州集康熈丁亥門人汪于鼎(洪度)寄新
安舊刻本請余刪補將重鋟梓余觀其去取多不惬人
意報書已之如劉迎無黨之歌行李汾長源之七言律
為中州集之冠而去取猶未當其他可知

　　董樵萊陽髙士康熈初游婺郡閨秀倪氏仁吉髙其人
製方竹為杖遺之倪有絶句云怨入蒼梧斑竹枝瀟湘
渺渺水雲思分明記得華清夜疎雨銀缸獨坐時

　　趙士喆字伯濬掖縣人明副都御史燿之子太宰煥從

子也甲申避兵松椒山遂不歸與弟子董樵耦耕海上
著石室談詩建文年譜遼宫詞各若干巻弟士亮士冕
等皆能詩

　　邊習字仲學歴城户部尚書華泉先生仲子有睡足軒
詩一巻紙札草惡猶是當日真蹟亡友徐東癡裝潢而
蔵之余既刻華泉集又刪存仲學詩一巻附刻於後其
佳句云野風欲落帽林雨忽霑衣薄暑不成雨夕陽開
晚晴宛有家法


　　余選華泉集刻成又選劉吏部希尹集得若干篇希尹
名天民歴城人及與華泉相倡和古選在華泉之上五
言近體精深華妙逺不逮邊矣

　　同年傅侍御彤臣(扆)吾邑人博雅能詩作詞曲亦跌宕
有致常於滄州道上賦栁枝詞二十首略載於此絶代
容華照眼明㡬年聲價重金城誰言青鬢垂垂老一到
臨風百媚生零露蕭晨半未乾日髙猶自怯輕寒連錢
驄馬驕嘶過青眼樓頭帶笑看殘照芙蓉溢頰紅珊珊

仙骨玉瓏璁㡬囘眠起嬌無力披拂偏宜少女風垂金
小篆不曽譌葉葉紛披撇與波截栁編蒲無用處秖傳
新様似元和靈和前殿見風姿成薛躭情寫艶詞九月
受風秋色裏冶游心醉麴塵絲拂隄又復映征㠶折贈
還宜女手摻薄暮一畨微雨過江州司馬濕青衫

　　南海鄺露集有詩云峻嶺極金隣摩天見九真按升菴
集云張籍蠻中詩銅柱南邊毒草春行人㡬日到金潾
金潾交趾地名水經注所謂金潾清渚是也潾與鄰通

今刻本作麟非

　　劉公㦷畫不及其詩常使金陵畫師吳宏(字逺度)捉刀余
毎索其畫輒先之以小柬云勿煩真作公㦷面訊其故
余笑應之曰兄畫如宣城兔毛褐真不如假耳公㦷大
笑

　　孫寳侗字仲孺益都相國(沚亭)仲子有才氣善詩文然持
論好與余左余蜀道詩髙秋華嶽三峰出曉日潼闗四
扇開孫議之或曰此本昌黎非杜撰也孫憤然曰昌黎

便如何畢竟是兩扇又題涪州石魚云涪陵水落見雙
魚北望鄉園萬里餘三十六鱗空自好乗潮不寄一封
書孫駮之曰既是雙魚合道七十二鱗余聞之笑曰此
之謂鼈厮踢

　　蕭山毛竒齡大可不喜蘇詩一日復於座中訾謷之汪
蛟門(懋麟)起曰竹外桃花三兩枝春江水暖鴨先知云云
如此詩亦可道不佳耶毛怫然曰鵞也先知怎只説鴨
江都門人汪懋麟字季甪亦字蛟門詩才雋異古文學

王介甫游吳題寒山寺云吳中池館日吹簫只有寒山
寺寂寥搖落江楓對漁火行人歸去雨瀟瀟題顧符稹
畫云昭陽顧生畫樓觀絳闕瑶房生白雲如螘宫人三
百六丰神都似李將軍

　　喻武功總制(成龍)金州人余官刑部尚書時喻為侍郎余
嘗定其塞上集前後出塞諸篇酷儗少陵如秋風入代
郡萬籟聲蕭蕭崑崙十日雨星海宜汎漲丈夫既捐軀
豈能依骨肉立馬望黄河天青塞雲紫又風雪灑邊塵

天際莫雲紫山銜落照明戈鋋寒光裏語多警絶又聞
笛云夢裏悠揚横笛聲髙天露下共淒清愁来江漢人
何處望裏闗山月倍明萬里孤雲隨絶漠十年羸馬更
長征誰知一曲中宵怨霜雪無端兩鬢生

　　門人林石来(麟焻)莆田人康熙庚戌進士自禮部郎中督
學貴州其玉巖詩集余為序之閩舊無牡丹惟墖山獨
有數本石來題詩云催放鼠姑花信風錦茵銀燭照鞓
紅何當澹月慈恩寺傳徧新詞到六宫品題國色總尋

常姚魏爭誇壓衆芳不是宣和翻舊譜何人解賞女真
黄

　　閩詩派自林子羽髙廷禮後三百年間前惟鄭繼之後
惟曹能始能自見本色耳丁雁水煒亦林派之錚錚者
其五言佳句頗多如青山秋後夢黄葉雨中詩鶯啼殘
夢後花發獨吟時花栁看憔悴江山待祓除皆可吟諷
丁晉江人歴官湖廣按察使

　　董樵江東懐古詩云春風嗚咽鳴珂地寒雨凄涼散臘

辰又春風公瑾墓細雨吕䝉城樵有詩三四十巻屬余
論定未及報而樵卒

　　門人宗元鼎梅岑詩以風調為主酷學才調集七言如
来逢鶯語詩從作(去聲)去被人留酒重醺雙柑香濺佳人
手半臂寒添酒客肩煬帝冢云帝業興亡世㡬重風流
猶自説遺蹤但求死看揚州月不願生歸駕六龍揚子
江云㠶勢天涯去不迴龍笳何惜渡江来香車若到長
干路後主荒宫花又開新亭云東晉江山暮雨秋新亭

人士昔時游徒聞王導神州語周顗先收作楚囚吳音
曲云璧月瓊花夜夜重隋兵已斷曲阿衝麗華䣛上能
多記偏忘牀前告急封留鄒訏士(祇謨)云新開蘭蕙正芳
菲初到鰣魚入饌肥冣好流光是三月如何抛郤渡江
歸

　　甲辰嵗西樵戲為蟲豸詩二十首盖有所感慨而作余
見之曰此卞彬蚤蝨賦之流也腹與龜腸潔聲兼清露
遥何緣塵垢裏強著伴金貂(蟬)早讀漆園書夢亦羨栩

栩魏收自輕薄胡為波及汝(蝶)共道輸君獨牽絲巧若
神秖應同吉網莫便詡經綸(鼅鼄)手推故神物名流解望
塵將軍揖客少莫訝叩頭頻(叩頭蟲)汝腹能㡬許褌中漫
鬭雄還思蝨父語直有魯連風(蝨)爾軀既已輕爾行復
能跳無如湯沐頻有時亦相弔(蚤)委贄大蘭王項領足
意氣縱解認前身詎羨轉輪貴(牛領蟲)託體槃瓠族豕蝨
畧相類狗茍而蠅營名實竟雙備(狗蠅)雖游戲三昧然非
才人不能道也


　　蕪湖江岸有蟂磯上有昭烈孫夫人祠余甲子使粤歸
過之題二詩云白帝江聲尚入吳靈祠片石倚江孤魂
歸若過劉郎浦還憶明珠步障無霸氣江東久寂寥永
安宫殿草蕭蕭都將家國無窮恨分付潯陽上下潮

　　西粤風俗滛佚男女婚媾皆以歌辭相酬和同年吳冉
渠(淇)嘗撰粤風續九一巻凡民歌徭獞狼蜑布刀扇歌
皆具其詞雖侏&KR0867;而頗有樂府清商子夜讀曲之遺民
歌如胡蝶思花不思草兄思情妹不思家兩岸人煙相

對出秖隔青龍水一條已娘莫學鯉魚子那河又過别
條河天旱鼅鼄結夜網想晴只在暗中絲鼅鼄結網三
江口水推不斷是真絲科舉秀才取紅豆相思及早辦
前程黄菊花開九月九枝枝葉葉有孃名徭歌云黄蠭
細小螫人痛油麻細小煼仁香鴨兒細細著水面表因
細小愛憐孃蜑歌云錯畔行過蘇行巷魚穿水透到花
街木犀花發香十里胡蝶聞香水面來餘獞狼諸歌則
非譯不能通曉矣


　　明末七言律詩有兩派一為陳大樽一為程松圎大樽
逺宗李東川王右丞近學大復松圎學劉文房韓君平
又時時染指陸務觀此其大畧也大樽警句如左徒舊
宅猶蘭圃中散荒園尚竹林九龍移帳春無草萬馬窺
邊夜有霜九月星河人出塞一城碪杵客登樓禹陵風
雨思王㑹越國山川出霸才石顯上賓居栁市竇嬰别
業在藍田禁苑起山名萬嵗複宫新戲號千秋四塞山
河歸漢闕二陵風雨送秦師松圎警句如𤓰步江空微

有樹秣陵天逺不宜秋梅殘燭燼西窻雨雪沍香濃小
閣雲古寺正如昏壁畫層湖都作水田衣夢裏楚江昏
似墨畫中湖雨白於絲逺雁如塵飛水面亂㠶疑葉下
吳頭迴峯凍雨皆成雪出霧危巒半是雲多年華鬢絲
相似三月春愁水不如磵飲斷虹明積翠湖飛片雨亂
斜陽羽聲變後寒風急虹影消来白日過城上雪聲遊
子屐縣南風色酒人家嶽寺夜眠春磵雨浦樓寒醉雪
山風皆不愧古作者


　　長洲文與也(㸃)衡山裔孫畫有家法常為鄢陵梁曰緝
(熈)作江邨讀書圗汪苕文(琬)題詩云鄢陵壄色平如掌
也有江南此景無余見之曰吳子乃爾輕薄苕文笑曰
子勿多言行且及子乃賦一絶云髣髴春江緑樹隂㡬
囘掩巻㡬沈吟江南與汝干何事賦得愁心爾許深以
余詩有江花江鳥不相識寫向丹青俱眼明之句云余
又題苕文讀書圗云朱門鼎鼎厭粱肉忍飢誦經無此
人娜如山中好水石他年真作孟家鄰娜如即雅宜山

也

　　㑹稽姜(梗)鐵夫句云青山吟鮑謝紅燭寫莊騷

　　劉考功公㦷(體仁)客鳯陽一日同友人蘇(銘)茂斿過龍興
寺訪老衲流連竟日始别蘇歸邸夢公㦷來笑唫詩云
六十年來一夢醒飄然四大御風輕與君昨日龍興寺
猶是拖泥帶水行覺而異之忽聞剝啄聲則公㦷僕人
至云已坐脱矣

　　門人陳子文(奕禧)自黔南歸補南安太守未㡬病卒蔣靜

山(仁錫)哭之云已亡飛鳥驚蛇蹟又失嶔﨑歴落人子文
書法名當代人尤豪雋余方欲作哀輓見靜山詩遂為
閣筆

　　唐杜牧之張好好詩并序真蹟巻用硬黄紙髙一尺一
寸五分長六尺四寸末闕六字與本集不同者二十許
字巻首楷書唐杜牧張好好詩宣和御筆也又御書葫
蘆印雙龍小璽宣和連珠印後有政和長印政和連珠
印神品小印内府圗書之印董其昌跋云樊川此書深

得六朝人氣韻余所見顔栁以後若温飛卿與牧之亦
名家也愚案宣和書譜唐詩人善書者賀知章李白張
籍白居易許渾司空圗吳融韓偓杜牧而不載温飛卿
然余從它處見李商隱書亦絶妙知唐人無不工書者
特為詩所掩耳此巻今蔵宋太宰牧仲家

　　余襄陽懐古詩云豈有酖人羊叔子更無悔過竇連波
殘碑墮淚迴文錦一種銷沈可奈何首句陸抗語次句
山谷詩皆成句也









　　漁洋詩話巻下

