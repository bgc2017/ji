







　　欽定四庫全書　　　　　集部九

　　提要

　　漁洋詩話　　　　　　詩文評類

　　(臣)等謹案漁洋詩話三巻

　　國朝王士禎撰士禎論詩之語散見於所著池
北偶談諸書中未有専帙張潮輯

　　昭代叢書載漁洋詩話一巻實所選古詩凡例
非士禎意也是編乃康熙乙酉士禎歸田後

所作應呉陳琰之求者初止六十條戊子又
續入一百六十餘條裒為一集付其門人蔣
景祁刻之士禎論詩主於神韻故所標舉多
流連山水㸃染風景之詞蓋其宗㫖如是其
中多自譽之辭未免露才揚已又名為詩話
實兼説部之體如記其弟士祜論焦竑字徐
潮論蟹價汪琬跋其兄弟尺牘冶源馮氏别
業天竺二僧詬誶劉體仁倩人代畫諸事皆

與詩渺不相闗至如石谿橋堊書絶句乃晩
唐儲嗣宗詩㸃易數字士禎不辨而盛稱之
亦疎於考證然其中清詞佳句採掇頗精亦
足資後學之觸發故於近人詩話之中終為
翹楚焉

　　師友詩傳録

　　(臣)等謹案師友詩傳録一巻

　　國朝郎廷槐編續録一巻


　　國朝劉大勤編二人皆學詩於新城王士禎各
述其師説以成書以郎録在前故劉録稱續
焉郎録雖以士禎為主而亦兼質於平原張
篤慶鄒平張實居故每一問而三答其稱歴
友者篤慶之號稱蕭亭者實居之號也篤慶
於士禎為中表所著有崑崙山房集實居於
士禎為婦兄所著有蕭亭詩集士禎皆嘗論
次之故三人所答或共明一義或各明一義

大㫖皆不甚相逺新城詩派以盛唐為宗而
不甚考究漢魏六朝以神韻為主而不甚考
究體製其中持論出入往往不免然其談詩
宗㫖具見於斯較諸家詩話所見終為親切
也郎録中士禎之語或抄出别行名漁洋定
論劉録亦有本别行名古夫于亭詩問實皆
一書今附存其名不别著録焉乾隆四十六
年十月恭校上


　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀








　　漁洋詩話原序

　　余生平所為詩話雜見於池北偶談居易録皇華紀聞
隴蜀餘聞香祖筆記魚子亭雜録諸書者不下數百條
而五代詩話又别為一書今南中所刻昭代叢書有漁
洋詩話一巻乃摘取五言詩七言詩凡例非詩話也康
熈乙酉余既遂歸田武林吳寳厓(陳琰)書來云欲撰

　　本朝詩話徴余所著無暇刺取諸書乃以余平生與兄
弟友朋論詩及一時談諧之語可記憶者雜書之得六

十條南郵行急脫藁即以付之不復竄改戊子秋冬間
又増一百六十餘條大兒啟涑好收余詩文尺牘草藁
遂付裝潢余年来目昏不能書此藁蔵之家塾留示子
孫可耳不足示他人也漁洋老人阮亭甫書





