







　　欽定四庫全書

　　漁洋詩話巻中

　　刑部尚書王士禎撰

　　三原王端毅公遺事載公巡撫三吳時題一寺壁云彩
鷁西飛日未斜江村兩岸有人家吉祥寺裏梅千樹不
到春来不著花亦宋文貞梅花賦之比祖詠試終南望
餘雪詩云終南隂嶺秀積雪浮雲端林表明霽色城中
増暮寒四句即納巻或詰之詠曰意盡閻濟美試天津

橋望洛城殘雪詩只作得廿字云新霽洛城端千家積
雪寒未收清禁色偏向上陽殘主司覽之稱賞再三遂
唱過二事絶相類題韻皆同

　　僧澄瀚字郢子濟寧人工詩有絶句云昨宵初罷上元
燈又欲看山向秣陵騎馬乗船都不㑹飄然誰識六朝
僧為時所稱

　　天啟初潁川張逺度買田潁南之中村地多桃花林一
日攜榼獨游見耕而歌者徘徊疃間聽之皆杜詩也遂

呼與語耕者自言王姓名清臣舊有田畏徭役盡委諸
其族今為人傭耕少曽讀書客有遺一冊於其舍者巻
無首尾讀而愛之故嘗歌亦不知杜甫為何人也異日
逺度過其廬見舊歴背煤字漫滅乃燒細枝為筆所書
皆所作詩後經亂不知所在張獨記其一篇云人生如
汎梗飄飄殊無根飲啄得㡬許營營晨與昏對此春日
好荷鉏出南原近觀草色敷靜聽鳥語繁諸有弄化本
雜沓呈真元曉然似供我寧不倒清樽有身貴適意窮

達安足論此亦杜五郎之流歟

　　丹鉛録極稱唐劉綺莊桂楫木蘭舟楓江竹箭流一篇
其詩果不減太白升菴博雅亦未詳綺莊何許人也按
吳中人物志劉綺莊崑山尉研窮古今博考傳記作類
書一百巻號崑山編其平生著作冣夥而所傳止此一
詩可惜也

　　陳户部子文(奕禧)詩云斜日一川汧水北秋山萬㸃益門
西未入蜀不知其寫景之妙


　　上谷旅店壁或題二句云一劍有餘魏武帝百身難贖
楚懐王書甚竒勁而不知所謂

　　宋牧仲(犖)中丞嘗於淮北旅舍見二絶句云横笛何人
夜倚樓小庭月色近中秋涼風吹墮雙梧影滿地碧雲
如水流渺渺孤城白水環舳艫人語夕陽間林梢一抹
青如畫知是淮流轉處山中丞題其後云新詩寫向黄
泥壁未許人間識姓名二詩大似北宋名家

　　東粤詩自梁陳諸君外又有王邦畿説作王鳴雷震生

陳子升喬生伍瑞隆鐵山數人皆有可傳説作句如雲
低滄海樹潮上夕陽城曙色寒山外秋風古渡前殊近
錢劉又有絶句云昨冬歸去今春信言是端陽入楚山
吟取荆州舊時事洞庭秋盡客應還喬生昔昔鹽云鴛
鴦樓外烏欲棲瑇瑁梁間燕吐泥月暈圓隨漢東蜯天
河傾向汝南雞萬方儀態華鐙出一笑横陳翠帳低愁
見曉鴻征塞北不知天將定遼西南中塞下曲云膠寒
竹箭猶揚越笛散梅花已漢闗小月陣前雲出海骨都

營外火連山江邊玉帳樓船度馬上金錢御府頒百尺
髙臺兩銅柱漢家何日拓南蠻頗似楊用脩格調

　　董易農侍御(文驥)題井陘淮隂侯祠云春雨王孫草靈風
古木叢

　　始興江口有三楓亭梁范雲遺跡也余以甲子使粤過
之題詩云二月一日春態閒桃花欲落鳥綿蠻囘頭不
識中原路人在三楓五渡間又廣州六榕寺猶是坡公
題榜


　　從伯文玉(與玫)工艶體詩所著有籠鵞館集無題云二十
五年將就木一千里路不通書焭焭白兔東西顧恰恰
黄鸝四五聲通徳每宵談秘事清娱隨處品名山皆工
蔣修撰虎臣(超)順治丁亥及第不樂仕進自言前身峨
眉老僧也後竟殁於蜀常題金陵舊院云錦繡歌殘翠
黛塵樓臺已盡曲池湮荒園一種瓢兒菜獨占秦淮舊
日春

　　真定神女樓昔趙武靈王夢神女於此令羣下賦詠之

此乃真夢非如宋玉微辭而古今罕知者余庚子丙子
屢過之賦詩云神女樓空雁塞孤照眉池涸半寒蕪邯
鄲賓客皆能賦誰似朝雲楚大夫

　　或問詩工於發端如何應之曰如謝宣城大江流日夜
客心悲未央杜工部帶甲滿天地胡為君逺行王右丞
風勁角弓鳴將軍獵渭城萬壑樹參天千山響杜鵑髙
常侍將軍族貴兵且強漢家已是渾邪王老杜將軍魏
武之子孫於今為庶為清門是也


　　曲周劉半舫尚書(榮嗣)詩雅有清裁盧侍御徳水(世㴶)亟稱
之題蘭亭巻云山淺圍青甸泉芳更曲流永和之上己
逸少以千秋余夙昔喜誦之不以虚字損其佳也

　　律句有神韻天然不可凑泊者如髙季迪白下有山皆
繞郭清明無客不思家曹能始春光白下無多日夜月
黄河第㡬灣李太虚節過白露猶餘熱秋到黄州始解凉
程孟陽𤓰步江空微有樹秣陵天逺不宜秋是也余昔登燕
子磯有云吳楚青蒼分極浦江山平逺入新秋或庶㡬爾

安磐字松谿蜀嘉定州人正徳時為給事中以諫南巡
廷杖余登凌雲石壁刻詩冣多帷松谿四絶句甚工記
其二云青衣江上水溶溶隔岸遥聞戒夜鐘暫借竹牀
聽梵放月華初到第三峰林竹斑斑日上遲鳥啼花暝
莫春時青衣不是蒼梧野却有峨眉望九疑盖峨眉三
峰正直凌雲九峰之西中隔三江至其地知其詩之工
也余嘉州竹枝云分取三江作明鏡鏡中各自照蛾眉
南城陳伯璣(允衡)清羸如不勝衣雙瞳碧色冣工五言如

寒日明孤城斜風下飛鳥籃輿望歸鳥日莫空城曲疎
鐘荒寺在澹月空牀得此類數十句皆王韋門庭中語
也伯璣食貧旅寓白門而好表章故人遺書所選婁堅
子柔徐世溥巨源古文尤為不茍後歸南昌殁於東湖
徐波元嘆晚居天池落木庵自云喜登陟而筋力遽衰
未廢吟詩而發言莫賞又作落木菴記云崇禎癸酉與
竟陵譚友夏在其弟服膺署中曉起盥漱見余白髮盈
梳曰子從此别計必住山請擇嘉名以名其居服膺出

幅紙請作擘窠大字友夏為書落木菴今三字掲諸菴
門松栝數株撐風蔽日元冬霜月蕭蕭而下雙童縛帚
掃除不給齋厨爨烟皆從此出事之前定如此後寄楚
僧寒碧云楚鬼微吟上峡謠中元法食可相招憑師為
譬興亡恨雨打秋墳骨亦銷此詩為鍾譚作也

　　近日下僚中往往多文士婁縣丞施鴻字則威邵武人
著史測十巻江都主簿馬之驦字旻徠雄縣人撰詩防
後補夀張簿又撰張秋志泰州同知趙三麒字乾符韓

城人有詩云虞帝昔南巡不見南巡跡但餘此墓旁一
片瀟湘石余在廣陵常詫客曰吾衙官屈宋矣

　　先兄西樵常云合肥龔尚書流水青山送六朝才子語
陽羨陳其年浪擁前朝去英雄語

　　宋牧仲太宰巡撫江南日夢余屬賦洞庭鴈云岸濶水
無際月明春雁翔裴囘念儔侣清影落瀟湘余報書曰
此又一鮑孤鴈也

　　今廣元縣唐利州也武后生於此嘉陵江㟁皇澤寺有

石像乃是一比丘尼余過之戲題詩云鏡殿春深往事
空嘉陵禍水恨難窮曽聞奪壻瑶光寺持較金輪恐未
工盖用洛陽伽藍記瑤光寺尼工奪壻之語以謔之昔
聞過乾陵作譏刺謔浪語輒有風雷之異乃是日嘉陵
風平浪靜老狐何靈於乾州而不靈於利州耶

　　或題江陵相故宅壁云恩怨盡時方論定封疆危日見
才難

　　茶譜載胡釘鉸居白蘋洲鄰有古冢茶飲必酹之忽夢

一丈夫曰我栁文暢感子茗恵教子為詩自是遂工吟
詠余嘗戲謂栁文暢詩派乃傳釘鉸耶然釘鉸詩載洪
文敏萬首絶句者實不劣也或謂居鄭圃夢列子教之
見雲溪友議

　　吾郡海豐楊太宰夢山(巍)先生存家稿八巻余刪定為
三巻刻於京師謂其五言簡古得陶體五言近體聲希
味澹固是間代清律明作者自髙蘇門之外未見其比
粤王臺枕廣州北城有呼鸞道故蹟女墻間皆木綿花

時紅照天外亦竒觀也余甲子告祭入粤屢游之賦詩
云歌舞岡前輦路微昌華故苑想依俙劉郎去作降王
長斜日紅綿作絮飛

　　東阿魚山是陳思王聞梵處冢墓在焉即瓠子歌之吾
山也又有神女智瓊祠余題絶句云雲車入洛㡬時還
松桂凄凉滿舊山歌罷迎神送神曲山青無際水潺湲
王摩詰有魚山神女祠歌

　　二喬宅在潛山縣近三祖山故山谷詩云松竹二喬宅

雪雲三祖山今遺阯為彰法寺余甲子過之有詩云脩
眉細細寫春山疎竹泠泠響珮環霸氣江東久銷歇空
留初地在人間

　　王介甫唐百家詩宋牧仲尚書從常熟毛扆得古本刻
之余閲一過寄牧仲書云百家選古物自可寳惜然去
取大謬謂為佳選則未敢聞命其書載王建詩多至兩
巻不啻數百篇而王楊沈宋陳子昂張燕公張曲江王
右丞韋蘇州劉賓客諸大家不録一首若謂宋次道家

無此數十家文集何以謂之蔵書家若有之而一字不
入選尚得為有目人耶後閲嚴滄浪詩話已先余言之
安石一生相業所謂好惡拂人之性此選亦然

　　黄州葉井叔(封)順治己亥進士仕為延平府推官改登
封令遷兵馬司指揮初以詩介其宗人訒菴(方藹)質余余
曰君之詩未也惟嵩山詩足傳耳為序其嵩陽集刻之
後以博學宏詞薦不見收自楚屢寄新詩求余刪定其
郢中懐古二十首殆無一字不佳銓授工部主事未上

而卒

　　新安吳兆非熊程嘉燧孟陽皆以布衣稱詩有名萬歴
啟禎間吳五言學謝朓何遜程七言律冣多名句七言
絶句尤佳門人汪扶晨徴逺汪于鼎洪度請余選定為
新安二布衣詩二君之後當以石湖邢昉為第一門人
孫郎中謙請余定其全詩因循未果而江南已有刻本
然未經刋定余至今以為憾

　　五代時吳越文物不及南唐西蜀之盛而武肅王寄妃

書云陌上花開可緩緩歸矣二語豔稱千古東坡又演
為陌上花云陌上花開胡蝶飛江山猶是昔人非遺民
㡬度垂垂老游女還歌緩緩歸生前富貴草頭露身後
風流陌上花已作遲遲君去魯猶歌緩緩妾歸家晁無
咎亦和八首有云娘子歌傳樂府悲當年陌上看芳菲
曼聲更緩何妨緩莫似東風火急歸荆王夢罷已春歸
陌上花隨莫雨飛却喚江船人不識杜秋紅淚滿羅衣
二公詩皆絶唱入樂府即小秦王調也


　　東坡濟南詩云濟南春好雪初晴行到龍山馬足輕使
君莫忘霅谿女時作陽闗腸斷聲亦小秦王調也注蘇
者誤以為孟嘉落帽之龍山不思彼在姑孰與濟南何
涉注家之可笑如此

　　沂水髙平仲中丞(名衡)崇禎辛未進士官河南巡撫歸殉
壬午之難初登第觀政京師製衣一稱寄内自畫花卉
其上凡二十六種作三十二叢花之左右前後各題絶
句詩凡八首張杞園(貞)待詔作畫衣記詩略載於此對

月偏成憶臨風更有思鄉心無可寄聊寫冣嬌枝花枝
嬌且妍置之在懐褏好記花枝新憐取衣裳舊輕襦畫
折枝悠然感我思畫時腸已斷著時心自知霧縠偏宜
暑氷綃迥出塵著時憐百朶應憶畫眉人客邸長安一
事無書長人靜影形孤閒將一段鵞谿絹寫作名花百
種圖

　　郃陽王㓜華(义旦)才冣髙初為詩趨古澹後變而之雄放
自潛江令入為給事中乃斂才就法七言古五言今體

多可傳游太華羅浮詩尤為警䇿五言如月明飛夜鵲
江靜抱嘉魚風煙盤赤壁波浪下黄牛此句亦古人所
少

　　坡詩蔞蒿滿地蘆芽短正是河豚欲上時非但風韻之
妙盖河豚食蒿蘆則肥亦如梅聖俞之春洲生荻芽春
㟁飛楊花無一字汎設也

　　吳岳東十里縣頭鎮古吳山縣也有元縣令丁帶十詩
極似姚合武功雜詠而人無知者余丙子奉


　　命祭告過之録其半以傳云瀟灑吳山縣岡巒繞四圍
官卑新令尹邑古舊隃糜趣有陶彭澤才非陸浚儀折
腰身體重歎適兩相宜○瀟灑吳山縣居民近百家孤
城連阜起小市枕谿斜土潤宜栽竹泉甘好試茶公餘
無一事何處息紛華○瀟灑吳山縣巖居共㡬層風清
聞逺笛月黒見孤燈酒釀南谿水琴邀北閣僧城隅修
檻稳衙退晚来凭○瀟灑吳山縣庭虚夏亦涼竒雲蔵
峻嶽木葉暗稠桑種稻連荆箔分泉過石堂不知闗塞

近風物滿西鄉○瀟灑吳山縣雲峰信有餘地偏長畏
虎水急不生魚夢去游鄉國愁来厭簿書拂衣空有願
何日賦歸與

　　余撰浯谿考頗搜竒秘如李清照二長句得之陳士業
寒夜録此從来所未習見者近又從石門文字禪得洪
覺範二長句亦前所未睹若唐蔡京五言近在耳目之
前而反遺之殊自笑其疎也

　　余冣愛范徳機雨止脩竹間流螢夜深至兩句少時曽

儗作一聨云螢火出深碧池荷聞暗香按元吳師道禮
部集云聞諸危太樸秋夜與先生微步山中得此句喜
甚且曰句太幽殆類鬼語須以他語暎帶之乃足成此
篇觀衆仲此跋知至寳當前識者無不能辨之也

　　余少客秦淮作秦淮雜詩二十餘首陳其年詩兩行小
史艶神仙爭寫君侯腸斷句謂此也又在真州作絶句
云好是日斜風定後半江紅樹賣鱸魚又濛濛夕照開
棠邑葉葉風㠶下建康又摘星樓閣浮雲裏一傍危欄

望楚江又緑楊城郭是揚州江淮間多寫為圗畫後入
蜀行夹江道中望峨眉三峰在煙雨空濛中賦詩云沈
黎東上古犍為紅樹蒼藤竹亞枝騎馬青衣江上路一
天風雨望峨眉及入粤大雪行潛山唐婆嶺即事賦詩
云皖公山色望迢遥皖水清泠不上潮青笠紅衫風雪
裏一林楓桕馬蕭蕭常欲命畫師為寫二圗未果每以
為憾

　　東坡送李孝博之嶺表詩石刻在蜀岡禪智寺斷仆已

久而字畫幸無刓缺余訪之出諸榛莽間緘以鐵㑹重
脩禪智三峰碩揆禪師來為住持屬陷石方丈壁間所
謂新苗未没鶴老葉初翳蟬者也余次韻亦刻一石汪
鈍翁詩鶴影蟬聲野徑長髯翁遺墨冷斜陽游人盡説
迷樓好誰訪殘碑到蜀岡

　　内兄張蕭亭(實居)鄒平少保忠定公孫也家有湄園擅邱
壑之趣今蕪矣常有詩云桃花乍放栁初生葉底春禽
送好聲人在西園山翠裏斜風細雨度清明余刻其詩

四巻

　　巫峡中神女廟在箜篌山麓茅茨三間而神像幽閒姽
嫿可觀其西即髙唐觀也余壬子過之賦詩云箜篌山下
路遺廟問朝雲冠古才難並流波日易曛玉顔空寂寞
山翠日氤氲西望章華晚含情尚為君

　　余在廣陵五年多布衣交甲辰内遷乙已七夕諸詩老
送别禪智寺孫豹人(枝蔚)有句云欲問忘情老何名共命
禽難言無所住齊有淚盈襟


　　門人陸次公(輅)常熟人自恩縣令遷判撫州重建玉茗
堂於故阯半載挂冠堂適落成大㑹府僚及士大夫出
吳兒演牡丹亭劇二日解纜去自賦四詩紀事江以南
和者甚衆余在京師寄詩云落花如夢草如茵弔古臨
川正莫春玉茗又開風景地丹青長憶綺羅人瞿唐迴
櫂三生石迦葉聞箏累刼身酒罷江亭㠶已逺歌聲猶
繞畫梁塵

　　髙念東少宰(珩)都門清明送客云故園小圃又東風杏

子櫻桃次第紅明日春眀門外路清明消遣馬蹄中

　　李東白京山人工詩隱於衣工李本寧尚書兄弟皆與
之游登黄鶴樓云鄂渚荻花沿㟁白漢陽楓樹隔江紅
後舟過雲夢哦詩船頭一笑赴水死

　　蕭詩字中素華亭人隱於木工博學善詩其警句云遼
海吞邊月長城鎻亂山山寺落梅傷别易天涯芳草寄
愁難從學者甚衆而執藝事如故

　　金陵黄九煙(周星)客嘉善有負擔者過市口吟哦不絶揖

入問之答曰崔姓名金友適偶得句耳徐出其詩一巻
五言云水濶天垂逺花深月到遲七言云因風去住憐
黄蝶與世浮沈笑白鷗吟思白社傾家釀坐對青山讀
異書黄遂與之定交如平生云

　　白樂天自寫其集三本一置東都聖善寺一置廬山東
林寺一置蘇州南禪院自云願以今生世俗文字之因
轉為來世讚佛乗轉法輪之緣余昔亦嘗以漁洋集一
本付楚雲師蔵之南嶽一本付拙菴師蔵之盤山昨門

人劉翰林太乙(青藜)言欲以八分手書余正續集蔵之嵩
山少林寺亦香山居士後一段佳話

　　世人謂宋初學西崑體有楊文公錢思公劉子儀而不
知其後更有文忠烈趙清獻(抃)胡文恭(宿)三家其工麗
妍妙不減前人今所傳西崑倡和集則丁謂諸人也潞
公以功名清獻以清直著聞而詩格殊不類亦一竒也
金陵𤨏事云神樓乃劉南坦尚書製為修煉者用竹篾
編成懸於屋梁僅可弓卧其上下收放之機皆自握之

不煩他人如陶靖節籃輿之類文徴仲為寫神樓圖諸
詞人多詠之皆不得其㫖余聞劉清惠好樓居而力不
能構文徵仲作神樓圖以遺之楊升菴後神樓曲序亦
云然皆所謂不得其㫖者也

　　古今來詩佳而名不著者多矣非得有心人及操當代
文柄者表而出之與煙草同腐者何限宋歐陽文忠謫
夷陵許州法曹謝伯初景山以詩送之云長官衫色江
波緑學士才華蜀錦張下國難留金馬客新詩傳與竹

枝孃明岳文肅(正)外謫欽天監博士馬軾送以詩云五
嶺瘴髙煙蔽日兩孤雲濕雨鳴秋又云祭罷鱷魚歸去
晚刺桐花外月如鈎使當時専門名家操觚腐豪未必
能道也

　　先兄西樵和余秋栁句云折來玉手曽三月種向金城
更㡬年徐東癡(夜)和云為計使人西去日不堪流涕北
征年仲兄禮吉(士禧)弔潞府故宫云不知何處忘憂館宫
栁依依似漢年三押年字皆工


　　李退菴侍郎有讀水經注憶洞庭一篇極佳余和之云
楚望經時入𣺌㝠岳陽樓上數峰青曽臨南極浮湘水
坐對西風憶洞庭斑竹想從春後長落梅猶向笛中聽
新詩吟罷愁多少腸斷當年帝子靈一時和者甚衆叔
兄叔子(士祜)詩云相思何處折芳馨望斷黄陵舊日亭秋
水依俙聞落葉楚天髣髴見揚靈洲邊子戍三春緑樓
外君山一帶青太息雲中君在否不堪重問道元經

　　髙念東侍郎祭告南嶽詩多佳略其五言絶句數首於

此行人到武昌已作半塗喜那識武昌南煙水五千里
兩㟁層層嶂孤城面面山横襟憑一葉睥睨洞庭間未
入衡州郭先見衡州城城門垂薜荔大抵似巴陵淥淨
不可唾此語足千古天水澹相涵中有數聲艣花放不
知名稻秀猶能長芳草隱清流但聽清流響㡬月舟行
久今朝倦眼開萬峯飛舞處一片大江来南嶽雲中盡
東流海上忙他年圖畫裏著我在瀟湘

　　劉勰文心雕龍論晉宋間詩云莊老告退山水方滋余

取其語以序宋牧仲太宰詩牧仲遂鐫小印曰山水方
滋

　　冶源在臨朐縣西南水竹勝絶世為馮氏别業酈注所
謂水色澂明而清泠特異桂筍尋阪輕舟委浪是焉棲
寄實可憑襟今有憑襟亭司馬文正記劉槩孟節隠野
原盖不考證之誤

　　襲勗字克懋章邱人少貧為人牧豕三十始補諸生時
縣人李太常(開先)袁西樓(崇冕)方尚金元詞曲勗獨與歴下

李于鱗殷正甫輩以詩古文相倡和終開平衛教授華
鼇字空塵亦章邱人祖珩御史鼇工詩善畫有句云秋
老留紅葉風輕轉白蘋愛此疎林月兼之一磬清雨霽
聞啼鳥風停數落花與李滄溟楊夢山相倡和姓名亦
見楊升菴集

　　安邱馬長春三如順治丙戌舉人與從弟進士澄源思
齊名三如有句云山田髙于屋牛在屋上耕可謂善寫
難狀之景造語不減馬第伯封禪儀記源思詠白丁香

云坐覺人顔澹開憐春日長亦工

　　長山劉孔和節之相國青岳先生(鴻訓)子為詩豪邁雄放
有東坡放翁之風明末率義旅南渡劉澤清忌而殺之
有日損堂集一代竒才也題趙松雪宫女啜茗圗云秋
宫肅肅古衣裳靜女無愁黛亦蒼不㸃疎螢和月色絹
頭已作百年涼厓山遺恨捲黄沙彩筆王孫弗憶家忍
向巻中摹舊事直須羞煞後庭花聽小史燕子彈琴云
髙梧脩竹曉沈沈侍子垂簾拂素琴聽盡明光三十段

碧池涼雨一時深

　　王遵坦字太平益都人太僕少卿帶如(濚)子博雅嗜古
詩學楊用脩源本樂府與劉公子節之倡和齊名有願
學齋集題項王本紀云英雄竟以成敗論嗟哉帝王豈
有真亞父不用乃考終淮隂逃死未央宫是知仁與不
仁異楚亡漢王亦細事垓下何必更悲歌虞兮吕兮較
若何詠古玉鏡子云世間銅臭久塵埋圓璧千年出洛
街曉步想隨雙鳯珮晩妝應照九鸞釵微茫斑駮雲生

面錯落光明月入懐冣好瓊樓伴仙子素娥斜捧上瑶
階南渡依劉澤清澤清既殺劉節之王遂北走歸國隨
肅王定蜀署四川巡撫卒於閬中

　　王若之字湘客益都人父基明户部尚書若之以父任
歴官河南參議性嗜古南渡避地姑孰圗書鼎彛之屬
尚兼兩後死金陵若之風神清暎如晉宋間人工詩及
尺牘金陵見月云玉宇流孤月清光照雁聲似從千里
外寄與故鄉明山中云驢背肩似山笠下眼如海時見

漁樵人行歌互相待江行云圗書蓑笠載輕舲雨雨風
風去不停疑是煙波垂釣者居然呼吸有樵青

　　龔端毅(鼎孳)送人出塞云軍中轉粟青天上使者論功大
夏西

　　趙韞退觀察(進美)詠楓葉云郭外西風繞㟁斜長林秋靜
有啼鴉微寒已入娟娟樹逺色初分澹澹霞千里題書
臨白雁重陽疎雨暎黄花洞庭木葉傷心日寂寞懐人
在水涯梨花云莫煙無語更依依清影含春望欲稀疎

近𤨏窗留月照寒垂網户見鶯飛共停閣外青絲騎細
舞燈前白紵衣莫向後庭歌玉樹故宫風雨已全非

　　徐東癡(夜)春詞云一層楊栁一層風五里桃花十里紅
但是出游皆傍水逢人多半在城東青入緗鉤深復深
非闗社日亦停鍼明朝撲蝶南園㑹預辦釵頭鬬草金
當壚小婦太憎生記折梨花在古城日出未難非馬足
暫休不肯是鶯聲戲馬臺連司馬橋城門開處馬蕭蕭
君臣游覽飛花盡惟見秋千入碧霄一代才華怨落花

西清園内賦新茶年年指㸃風流業猶自垂楊綰暮鴉
吳天章(雯)題雲林秋山圖云經營慘澹意如何𣺌渺秋
山逺逺波豈但穠華謝桃李空林黄葉亦無多

　　顔脩来(光敏)曲阜人康熙丁未進士官考功郎中書法擅
一時於詩亦有功清流闗云身騎龍背上青霄路轉峰
迴出麗譙雨氣全吞幽壑樹風聲直送大江潮渡江云
天際揚㠶一鳥輕四邊銀屋海門聲巨鼇已散扶桑島
却怪神仙兩㟁行長干云南郭浮屠髙出霞下窺黄屋

如金沙四十門中響空籟吾將獨步青蓮花

　　韓畕字石耕北平人徧游吳越名勝客死平湖有句云
春愁當二月酒渴起三更

　　胡介字彦逺錢塘人布衣食貧而妻與女皆能詩順治
中游京師送人南歸云㠶檣楚國羣烏晚橘柚吳天一
雁晴介與淮隂邱曙戒(象升)季貞(象隨)兄弟善

　　王右丞畫孟襄陽吟詩圗至今流傳以為佳話宣和御
府所藏又有厲歸真畫常建冒雪入京圖盖當時文人

髙士為世所艶慕如此

　　陳伯璣常語余姑蘇城外寒山寺夜半鐘聲到客船妙
矣然亦詩與地肖故爾若云南城門外報恩寺豈不可
笑耶余曰固然即如滿天梅雨是蘇州流將春夢過杭
州白日澹幽州風聲壯岳州黄雲畫角見并州澹煙喬
木隔緜州皆詩地相肖使云白日澹蘇州流將春夢過
幽州不堪絶倒耶

　　馬彧贈韓定辭詩别後巏嵍山上望羨君時復見王喬

按顔氏家訓云柏人城東北有孤山闞駰九州志謂即
大麓世俗呼為宣務山余嘗為趙州佐同太原王邵讀
柏人城西門内碑碑是漢桓帝時為令徐整所立銘云
上有巏嵍山王喬所仙巏字遂無所出嵍字依諸字書
即旄丘之旄也入鄴為魏收道之收大嘉歎其作趙州
莊嚴寺碑云巏嵍之精謂此也按此則馬詩當作莫毫
反定辭即忠獻曽祖行東坡書此詩乃云不知何許人
亦失於考據矣


　　淄川唐濟武翰林(夢賚)順治已丑進士官檢討以建言罷
歸與髙念東侍郎倡和其詩源出蘇陸社燕云敬瑜詩
賦同林鳥合徳椒房共命禽細栁池塘音上下釀花天
氣舞晴隂亦袁海叟白燕之比再至金陵云鬖鬖風栁
緑絲偏畧似倡條髪覆肩却出秦淮相問訊于今不見
已三年蓮葉田田蓮子稀風翻一片蕩漁磯秖如解制
僧初散都著西天壊色衣答念東云青蘿洞口舊閒吟
百道鳴泉百尺隂便説河豚堪一飽不應苦筍為抽簪

洪昇昉思問詩法於施愚山先述余夙昔言詩大指愚
山曰子師言詩如華嚴樓閣彈指即現又如仙人五城
十二樓縹緲俱在天際余即不然譬作室者瓴甓木石
一一須就平地築起洪曰此禪宗頓漸二義也

　　粤東有貝多樹余嘗於劉將軍署見之從者誤折一枝
余惋惜攜歸使院植諸階墀值雨一昔而活菁蔥可愛
余題詩壁間云貝葉無根插短籬一宵春雨發華滋他
年誰續羊城誌記取漁洋手種時今二十餘年計巳成

圍矣

　　余家舊蔵倪雲林畫二軸其一題云瀟瀟風雨麥秋寒
把筆臨摹強自寛賴有俞君相慰藉松肪筍脯勸加餐
其一云髙士江隂許士雍澱山湖裏泊煙篷秋来蓴菜
鱸魚好亦欲東乗萬里風

　　穀城山好青如黛滕縣花開白似銀嘉定李長蘅(流芳)詩
也余冣喜之甲子使東粤往返兩過滕縣不見一花賦
詩云薛北滕南㡬問津逺山如畫黛眉新惟餘底事堪

怊悵不見花開白似銀長蘅畫學雲林亦是逸品門人
陸生廷燦扶照近補刻嘉定四君子集余為之序大抵
程孟陽之詩婁子柔之文長蘅之畫足稱三絶

　　薛行隖少宗伯(所藴)孟縣人明崇禎戊辰進士順治初有
詩名於京師常有句云千盤少室三花小九曲河流一
帶黄人多稱之

　　余在廣陵衙齋有鶴十二每微雨輒矯翮引吭如得意
者汪苕文(琬)葉子吉(方藹)過揚州各籠其二歸吳中汪有

贈鶴記葉有長歌具載本集鶴産通州吕四塲者觜脛
皆緑傳是仙種也

　　青谿故有張麗華小祠金陵圗經不載余少時客秦淮
賦雜詩二十餘首而獨遺此因補賦二絶句云璧月依
然瓊樹枯玉容猶似憶黄奴過江青盖無消息寂寞青
谿伴小姑臨春結綺已消沈遺廟荒涼碧蘚侵惟有青
谿嗚咽水千年猶自怨韓禽(唐脩隋史書韓禽虎曰韓禽避廟諱也)

　　劍州西郭有小祠祀鄧艾余以丙子再入蜀過之語州

守改祀姜維賦詩示之云申屠曽毁曹瞞廟常侍(髙適)還
焚董卓祠劍閣至今思伯約蜀巫翻賽棘陽兒

　　陳説巖(廷敬)相國少與余論詩獨宗少陵略記其一云晉
國強天下秦闗限域中兵車千乗合血氣萬方同紫塞
連天險黄河劃地雄虎狼休縱逸父老願從戎

　　李丹壑編脩(孚青)故友合肥文定公(天馥)子早慧能以詩世
其家然有别才如洛陽懐古云秋来張掾多歸思事去
王郎少宦情殊有言外意


　　宣城諸梅號多才瞿山(清)輯梅氏詩畧余序之今惟耦
長(庚)在耦長工詩畫琴谿云田家桑落酒風物藥祖魚
落梅云背城花隖得春遲凍雀銜殘尚未知聞説緑珠
堪絶世我来偏見墜樓時

　　杜茶村(濬)送人入蜀云古意淮南葉他鄉劍外州不減
古作

　　龍石樓(燮)中允作瓊花夢傳竒成招余輩觀之余酒闌
賦八絶句有自掐檀痕親顧曲江東誰似阿龍超之句

獨門人蔣靜山(仁錫)和云玉崑侖碎為檀超余讀而歎曰
蔣五此押擅塲矣

　　鄧孝威(漢儀)過大庾嶺云人馬盤空細煙嵐返照濃極是
畫意

　　徳州田(霡)字子益户侍綸霞弟也有句云柔藍浮野㟁
澹墨上春鱗

　　門人殷彦来(譽慶)集句贈余云一時賢士皆從其游天下
文章莫大乎是


　　合肥李相國容齋(天馥)服闋入都其壬戌諸門生已多通
顯置酒新第翰林侍讀學士史胄司(䕫)即席賦詩曰郎
君館閣稱前輩弟子門墻半列卿時比於唐人鸞掖鯉
庭之句

　　門人湯西厓(右曽)光禄題辰龍闗云束馬懸厓險闗門鬱
不開居然横㦸地曽此挂弓囘浩蕩妖星落蒼茫角吹
哀兵家爭間道為語勒銘才

　　漁洋詩話巻中

