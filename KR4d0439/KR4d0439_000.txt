屏巖小稿别集類四(元)
提要
(臣)等謹案屏巖小稿一卷元張觀光撰觀光
字直夫東陽人其始末未詳集中有和仇山
村九日吟卷詩而晚春即事詩中有杜鵑亡
國恨歸鶴故鄉情蓋宋末元初人又有甲子
歲旦詩考景定五年為甲子元泰定元年亦
為甲子詩中有歲換上元新甲子句以歷家
三元之次推之上元甲子當屬泰定觀其除
夕即事詩中稱明朝年八十則得夀頗長其
時猶相及也詩多窮途之感蓋不遇之士惟
贈談命姚月壺詩有試把五行推測看廣文
官冷幾時春句其殆曾為學官者歟全集皆
格意清淺頗窘于邊幅然吐屬婉秀無鉤章
棘句之態越中詩社以枕易為題李應祈次
其甲乙以觀光為第一其詩今見集中併載
應祈批稱其若紛紛盆盎中得古罍洗又有
梅魂七言律詩一首注曰武林試中秋色五
言律詩一首註曰山陰詩社中選蓋在當日
亦以吟咏擅名矣乾隆四十六年正月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
