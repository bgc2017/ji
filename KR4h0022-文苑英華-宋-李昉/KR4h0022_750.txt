文苑英華卷七百五十一宋李昉等編
興亡上
北齊興亡論一首後周興亡論一首
天命論一首
北齊興亡論盧思道
或問主人曰往者魏人失御六合雲擾河朔闕(疑作關)右
剪為二國永熙西道(疑作遁)天平北巡兩朝先主分陜而
霸龍戰虎争多歴歲祀既而水運值竭天禄永終齊室
比迹於唐虞周人踵武於漢魏齊有五帝周易四王並
纔踰二紀相繼而滅若其元首膺期股肱命世立極補
天之業銘常鏤鼎之功至於暴君南面孽臣作輔民怨
神怒國殄祀絶易世之由雖傳之耆舊載於史策通人
雅旨其詳可得聞乎主人應之曰吾少仕齊朝晩歸周
室因而學業歴兹永久雅好博古雖欲擬議近世治亂
粤可略陳在魏正光牝雞司旦爾朱榮乘釁内奰滔天
泯夏餘燼䟦扈挻禍王城海内生民若崩厥角齊高祖
神武皇帝天縱英明之略神挺雄武之才龍攄豹變投
袂而起四明昆弟大會韓陵類蚩尤風雨之兵若新都
犀象之陳彼曲我直天寳(疑作實)贊之日未移晷大殱醜
族然後拔立宗枝入纂皇統羣后成務天下晏如但芒
刺成災震逼為梗居鄭流彘去而不入遷鼎舊鄴國命惟
新朝章國憲燦然畢舉渭南失律似鳥林之喪師洛北
先鳴同官渡之凱入雖天命有歸而盡於北面方之魏
武具體而微文襄嗣業始踰弱冠瓌傑之氣足稱負荷
賓禮時秀驅駕羣雄内外肅清朝無粃政侯景背恩棄
義狼顧汝穎蕭衍失信幸災蟻聚彭汴於是謀臣運策
猛士推鋒渦陽之役兇渠疋馬南逝寒山之戰具卒隻
輪不反王思政入據長安淹歴歲時神旗暫臨如風掃
籜三秦勍敵閉關自守五湖之長革音請命魏孝静以
天歴有在鼎祚將移大禮備物率由舊典允恭克譲推
而弗居禍生非慮匕首竊發爾其弗(疑作夷)凶剪暴剛斷
英峙天崩地折堂搆闕如嗣子幼沖未堪多難文宣雖
云外弟少乏令名人望所歸便見推奉于時政有彛倫
朝多俊乂爪牙皆韓白之伍心腹盡良平之儔外静方
隅内康庶績主之不才四海弗之覺也洎乎受終文祖
燎天改物兵強地廣國富刑清發號施令必師古始信
賞必罰如有四時年糓屢登災害不作敵人竄迹郊境
無虞天保受命迄於五祀黃初泰始不能遠尚爰及中
年誕縱昏德以萬乘之貴為長夜之飲散髮視朝肉袒
聽政手行刳剔躬運矛鋋寵狎佞諛親愛凡鄙出入市
廛遊走衢路太保高隆之佐命元功廟廊上宰僕射高
德政龍潜賓友帷幄重臣衞尉卿杜弼碩學偉才拔萃
出類光禄大夫元景風流儒雅師範縉紳或赤族見誅
或丹頸為戮並直言竊歎斃於䜛口自餘名士良臣非
罪遭命滛刑以逞不可殚言劉曹以還逮於僣偽受命
稱帝未有若斯之慘者也頼有尚書令弘農楊遵彦魏
太傅津之子也含章秀出希世偉人風鑑俊朗體局貞
固學無不縱才靡不通裴樂謝其清吉應劉媿其藻麗
温良恭儉讓恕惠和高行異才近古無二有齊建國便
預經綸軍國政事一人而已詰旦坐朝諮請填湊千端
萬緒令議如流剖斷部領選舉人物滿室盈庭永無凝
滯虚襟泛愛禮賢好士聞人之善若已有之智調有餘
尤善當世譛言屢入時寄無改每乘輿四廵恒守京邑
凡有善政皆遵彦之為是以主昏於上國治於下朝野
貴賤至於今稱之俄而文宣不豫弊於趨(疑)孽儲君繼
體纔歴數旬近習預權小人並進楊公慮有危機引身
移疾幼主若喪股肱固相敦勉乾明之始難起戚藩變
成倏忽殞於殿省詩云人之云亡邦國殄悴君子是以
知齊祚之不昌也孝昭地乃密親位居元輔有姬公之
戚無復子之心亦由主弱時艱慮深家國當陽正位事
出權道身長八尺腰帶十圍沈深謹厚實有君人之望
時甲卒強盛財力殷阜乃睠西顧恒有吞噬之心兼以
天保之後懲其滛縱不邇聲色不事宴遊孝於太后篤
於昆季慎惜名噐愛飬黎元後庭嬪嬙皆是藩邸之舊
數不盈十竟無私寵特解吏事尤好禮客但政苛碎暗
於聽受降年不永朞歲而崩大漸維幾黜其元子武成
母弟之親入主宗祏而少禀凶德不孝不仁龍攅在殯
淚不承臉太后之喪亦不哀哭纔及公除便衣縫裘縱
侈荒淫不知紀極甘酒嗜音夜以繼晝有和士開者素
有(疑衍)和氏之庶孽其面目亦似胡人輕薄凡猥為衣冠
所棄武成在田之日引為參將聞好彈胡琵琶亦解歌
舞一面之後便大相愛悅恒在卧内同食共寢淫穢之
事無所不為天保之世文宣知其如此頓鞭二百徒(本傳)
(作徙)配長城後遇赦得還武成為右丞相久别得還恩盼
愈厚信宿之間賞賜巨萬及踐大位親顧彌隆爰自黃
門漸至端右盡景娛侍略不休停就令暫出便追騎相
尋士開作威作福略無顧憚恩寵勢望燻灼朝野恣性
貪淫人倫少例心如谿壑行均犬豕甲第當衢侔擬公
室冨商大賈朝夕盈門朝士無頼者亦競相謟媚或送
婢妾或進子女筐篚苞苴烟聚波屬士開葬母傾朝追
送諂諛尤甚者至悲不自勝澆薄邪佞愛踰弟兄名賢
素士略不交言其所薦延奏無不遂榮枯進退定於俄
頃于時下陵上替奔競成習士無貴賤風節頓盡趙彦
深阿諛順旨俛首懷禄元文遥器能先見不敢措言此
外羣官靡衣媮食齊室大壊其源始於此禳河清之末
長彗為災太史奏言須有攘救武成便自稱太上傳位
後主胡長粲以從舅之親馮子琮以姨夫之戚俱受寄
託並當樞要或性識庸近或意懷險薄皆不學無術智
能淺短及天統末年武成即世和士開一相處内自擬
伊周太尉錄尚書事趙郡王叡明德茂親聰爽俊悟藩
王之内時望隆重以士開凶醜宜加屏黜入踐青蒲讜
言規諫而少主聰察不類成昭母后才明異於馬鄧士
開禮於疎行長粲為其謀主遂使密戚賢王絞縊以戮
雖遐邇胥怨愚智同憤而依托城社末如之何數載之
間肆其穢行與馮子宗夫婦鬻獄賣官三家府藏賄貨
山積凶愚子弟並處高資更相貨(疑作貿)易擇而後授司
徒瑯琊王儼年甫十四兼領憲司憤其所為切齒忿咤
執送南臺異其身首子琮以搆扇两端一時依法二凶
俱𠞰朝野晏清京師市里儛蹈成羣梁董之慶不足斯
比瑯琊心實去惡跡乃陵上不容於時俄而賜盡自兹
已後政道彌昏高阿那以牧圉之勤重其佞媚韓長鸞
以韛紲之能悅其趨走又有女奴陸氏出自掖庭凶智
狡筭舉世無疋以保母之恩特見尊寵六宫謂之世師
人主以為内相舞弄王法掩塞天聽慶賞威刑出於婢
口頑嚚弟姪布於列位帝戚皇支不能及也陸子駱提
婆者出於皂隸本是鞾工愚暗庸短僅辯菽麥與韓高
之徒共持國柄宣淫肆暴甚於和氏窮極冨貴轉日迴
天愚薄之倫折枝䑛痔輕者進貨賂甚者結婚婣朝廷
混然無復廉恥清貞守道更被嗤怪漢世張趙不能喻
其萬一晉朝賈郭未足比其錙銖斛律明月屬鏤之錫
冤動天地崔季舒龍逢之戮痛切幽明加以内參年少
閹官之屬親狎寵私盈滿宫禁干預政事剽掠生民黔
首呼嗟以日為歲其反道違常速亡趨滅事非一緒不
可勝陳後主自生宫闈長於尼媪不接端士不見正人
朝夕諮諏罕聞調護之客便煩(毛詩作蕃)左右莫匪刀鋸之
餘飛鷹走狗蕩其心慮麗色淫聲亂其耳目論功德者
云羲軒無以尚述欽明者稱堯舜不能踰才智之士棄
而不任假有名級備員而已憲章綱紀蕩然無餘魚爛
土崩以俟勍寇周武大捷平陽乘虚除入將有降心士
無鬭志前世耿賈之雄俛眉頓顙先朝貔虎之銳斂氣
重足舉晉陽如拾芥攻鄴宫猶振槁萬里百城交臂屈
膝南極江淮北盡砂塞西界凾谷東至滄溟府帑粟帛
之饒兵革士民之衆齊之所畜盡為周有不亦哀哉
後周興亡論前人
周太祖文皇帝幼而機驚(疑作警)智數過人屬魏末多故
召募關隴值二將相屠三軍未一見推為主遂握兵符
俄而魏武西廵奉迎車駕挾天子以會諸侯萬世所一
時也撫養荒餘鳩聚兵甲同心之旅不滿萬人齊神武
以大兵數十萬將清㶚滻雷動雲移萃於渭曲太祖以
數千弊卒振旅而還遂基王業竇泰以勁兵深入一戰
喪元高敖曹以銳氣先登臨陣受首兵革(一作革車)歲動敗
鮮勝多高氏雖怙其衆力莫敢先至邙山之舉我師敗
績收合亡散退守有餘及蕭氏將亡邊服震擾荆郢内
附庸蜀來王器械完整貨財充實帶甲百萬驍將如林
晏駕之辰國與齊人相埓矣閔帝以嫡嗣承基應天納
禪弱齡厭世未及稱皇以庶長見立纂我鴻緒從容文
雅亦守文之良主焉二帝景命不融高祖始登大位于
時大冢宰晉公宇文護太祖之猶子也負圖作宰親受
顧命國柄朝權頓去王室高祖高拱深視彌歴歲年談
議儒玄無所關預祭則寡人晉公之不忌也但自下裁
物其主不堪累世權強一朝折首其於黨與咸見夷戮
惡禽&KR0034;物掃地無餘爾乃棄奢淫去浮偽施一德布公
道屏重内之饍躬大布之衣始自六宫被於九服令行
禁止内外肅然以釋氏立教本貴清淨近世以來糜費
財力下詔削除之亦前王所未行(一作得非)也值齊季失德
取亂侮亡親御戎軒再舉而滅軍令肅然秋毫莫犯數
旬而定不戮一人未及下車革其弊政山東士女欣戴
如歸但天性嚴忍果於殺戮血流盈前無廢飲噉行幸
四方尤好田獵從禽於外非夜不還飛走之類值無免
者識者以此少之雖有武功未遑文德彛章禮教盖闕
如也練甲治兵將掃沙漠遠圖不遂暴疾升遐宣帝初
在東京巳多罪失高祖每加嚴訓不能修改嗣位之初
飾情自勵踰年巳後變態轉興躭酒好色常居内寢角
觗逸遊不捨晝夜分命使人徵求子女積之後宫以千
萬數此石虎之淫風也寵姬四人並立為皇后車服節
文與内主無别此劉聰之亂政也少在儲宫頗覽經籍
臨朝對衆亦有精神但禀猜狂特好詭異衣冠形色皆
與舊制不同文武侍臣屏棄遐裔内外門閤皆别令臣
耆着守出入去來並錄其數殿省以目相視然朋淫於
家無所簡擇乃至長樂亦有醜聲大象之末忽焉慘虐
鞭撻朝士動至數百背及胷腹一時下手楚毒之理不
可忍見祖宗廟號諱不得稱變易官名回官(疑)姓族車
乘輪輻並有貴賤之殊婦女莊點亦為上下之異後庭
嬪妾房有數人自旦至夕恒令危坐相對有不如法便
即箠楚内外命婦朔望朝謁皆令為丈夫拜伏以示肅
恭自號為天不復稱朕此外小事異同不可勝紀狂惑
妖僻開闢未之有也客曰齊武成荒悸庸暗怨結人神
厥嗣不昌理則然矣周祖聰明神武冠世雄竒因愚子
以至顛覆豈人事乎抑天道也蒙有惑焉請聞其說主
人曰寒暑晦明二儀之不同也賢愚治亂五勝之相形
也是以酒池肉林乃周王之締構坑儒滅學亦漢后之
驅除齊自天保受終迄於武平喪國孝昭之外竟無令
主河清巳後國基漸墜昏主慢遊於上黎民怨讟於下
逮於末葉君弱臣愚外崩内潰周人取之猶坂上走丸
也周武任數矩(疑)情果敢雄斷擁三秦之銳屬攻昧之
秋削平天下易同俯拾未及三祀宫車晩駕嗣子披猖
肆其凶慝真人革命宗廟為墟此蓋天所以啓大隋非
不幸也
天命論李德林
粤若䆳古玄黃肇闢帝王神器歴數有歸生其德音者
天膺(一作應)其時承其運命者確乎不變非人力所能為
也龍圖鳥篆號諡遺跡疑而難信缺而未詳者靡得而
明焉其在典文煥乎緗素欽明至德莫盛於唐虞貽謀
長世莫過於文武大隋神功積於文武(一作王)天命顯於
唐叔昔邑姜方娠夢帝謂已余命而子曰虞將與之唐
而蕃育其子孫及生有文在其手曰虞遂以名(一作命)之
成王滅唐而封大叔及唐叔之封也箕子曰其後必大
易曰崇高冨貴莫大於帝王老子謂域内四大王所(一無)
(此字)居一焉此則名虞與唐美兼二聖將令其後必大終
致唐虞之美蕃育子孫用表無窮之祚逮皇帝(一作家)建
國初號大興箕子必大之言於兹乃騐天之眷命懸屬
聖朝重耳區區豈足云也有娀玄鳥商以興焉姜嫄巨
跡周以興焉邑姜夢帝隋以興焉古今三代靈命如一
本支種德奕葉丕基佐高帝而滅楚立宣皇以定漢東
京太尉關西夫子生感遺鱣之集殁降巨鳥之竒累仁
積善天申休命太祖挺生庇民匡主立殊勲於魏室建
茂績(一作盛業)於周朝啓翼軫之國肇炎精之紀爰受厥命
陟配彼天皇帝載誕之始(一作初)赤(一作神)光滿室流於戶
外上屬蒼旻其後三日紫氣充庭四鄰望之如欝樓觀
人物在内色皆成紫幼在乳保之懷忽覩為龍懼而失
抱帝驚動數旬方始痊復又嘗寢於其室家人開戶正
見一龍(闕)太祖神異也世塗不測竅比丘尼智先保養
智先禪觀靈雅有玄䜟云此子方為普天慈父護持正
法神佛佑助不須憂也帝體貎多竒其面有日月河海
赤龍自通天角洪大雙上權骨彎迴抱目口如四字聲
若鐘鼓手内有王文及受九錫王生文加點乃為主昊
天成命於是乎在顧盼閒雅望之如神氣調精靈括囊
宇宙威範也可敬慈愛也可親早任公卿聲望自重周
齊王憲謂晉蕩公曰觀隋公神彩恐不為人臣晉公徐
納其言將加不利頼大將軍侯夀固諫乃止憲及内史
烏丸軌各奏周武帝云隋公氣調風流合散敬服竊聞
世議慮不在人下武帝云此人頭額但宜為將不須異
意待之相者來和謂帝曰觀公骨法必為王者但願保
愛聖躬道士張賓亦言公相是帝王名當圖籙龍飛紫
極莫忘臣帝憂懼謙退深自晦跡鄴城内學人陸撥大
象初入長安謂所親曰周德巳盡楊氏必興隋公往自
定州南行至鄴當時遥望擬為天子昨在路瞻仰定是不
疑但未知如何而得後歲當來觀耳謂其所親曰爾無
輕言為貴人患害撥曰天之所命安可害也明年帝作
相於内大象二年夏五月帝初拜揚州總管平晝寢息
似睡若見數龍繞身其夜又夢一龍來入被内帝又常
出長安城東獵馬上恩懷在濟生民之(疑)相夜夢一長
大人素服冠幘謂帝曰時未至及欲作相夢人云時今
至矣天求民主丕顯孳至當晉蕩執國及建德之時君
異則天臣非佐命猜嫌䜛慝何日云忘我皇外總方面
入司文武具興王之表藴大聖之能或氣或雲蔭映於
廊廟如天如日臨照於冕軒内明外順自險獲安豈非
萬福扶持百禄攸集有周之末朝野騷然降志秉鈞(一作)
(執鈞)鎮衛宗社明神饗其德上帝付其民誅姦逆於九重
行神化於四海于斯時也尉迴據舊(一作有)齊累世之都
乘新國易亂之俗驅馳蛇豕連合縱横地則(一作迺)九州
陷三民則十分擁六王謙乘連率之威憑全蜀之險興
兵舉衆震蕩江山鴆毒巴庸蠶食秦楚此二虜也窮凶
極逆欲割鴻溝之地閉劍閣之門皆將長戟強弩睥睨
宸極窮漳河而遠(一作逹)負海連岱岳而距華陽廹脅荆
蠻吐納江漢佐鬭嫁禍紛若蝟毛曝骨履腸(英華作腹)間不
容礪爾乃奉殪戎之命運先天之略不出戶庭推轂分
閫一麾以定三方數句而清萬國蕩滌天壤之速規摹
指畫之神造化已來弗之聞也光熙前緒罔有不服煙
雲改色鐘石變音三靈顧望萬物影響木運告盡褰裳
克讓天歷在躬推而弗有百辟庶尹四方岳牧稽圖䜟
之文順億兆之請披肝瀝膽晝歌夜吟方屈箕穎之高
式允幽明之願基命定命(一作宥密)如亘如升唯(一作惟)帝居
歆創業垂統殊徽號改服色建都邑叙彛倫薄賦輕徭
慎刑恤獄除繁苛之政興清静之風去無用之官省相
監之職竒才間出盛德無隱星精雲氣共趨走於階墀
山神海靈咸爕理於臺閣東漸日谷西被月淵(一作川)教
暨北溟之表聲加南海之外悠悠沙漠區城萬里百蠻
之廣(一作蠢蠢百蠻)莫之與競五帝所不化三王所未賓屈膝
頓顙盡為臣妾殊方異類書契不傳梯山越海貢琛奉
賮(一作贄)欣欣如也窠居穴處化以宫室不火不粒訓以
庖厨禮樂極(一作合)天地之因(一作同)律吕節寒暑之候制
作評垂衣之後淳粹得神農之前遨遊文雅之場出入
杳冥之極合神謀(一作謨)鬼通幽洞微羣物歲成含生日
用飲和氣以自得沐玄澤而不知也丹雀為使玄龜載
書甘露自天醴泉出地神禽異獸珍木竒草望雲(一作非)
觀海應化歸風備休祥於圖牒罄幽遐而戾止猶且父
天子民兢兢翼翼至矣大矣七十四帝曷可同年而言
(一作語)哉若夫天下之重不可妄據故唐之許由夏之伯
益懷道立事人授而弗可也軒初四帝周餘六王藉勢
(一作世)因基自取而不得也孟軻稱仲尼之德過於堯舜
著述成帝者之事弟子備王佐之材黑不代蒼泣麟歎
鳳栖栖汲汲雖聖逹而莫許也蚩尤則黃神抗衡共工
則黑帝勍敵項羽誅秦摧漢宰割神州角逐争驅盡威
力而無就也其餘炎起妖妄何足數乎賊子逆臣所以
為亂皆由不識天道不悟人謀牽逐鹿之邪說謂飛鳬
而為鼎若使四凶秉(一作争非)八元之誠三監懷(一作同)九臣
之志韓信彭越深明帝子之符孫述隗囂妙識真人之
出尉迴同謳歌之類王謙比獄訟之民福禄蟬聮胡可
窮也而違天逆物獲罪人神嗚呼此前事之大戒矣誅
夷葅(一作烹)醢歴代共尤僣逆凶邪時煩獄吏其可不戒
慎哉蓋積惡既稔(一作或)心自絶於善道物類相感理必
至於誅戮天奪其魄鬼惡其盈故也大帝聰明羣神正
直耳目鑒於率土賞罰參於國朝輔助一人覆育兆庶
豈有食人之禄受人之榮也包藏禍心而不殱盡者也
必當執法未處其罪司命已除其籍自古明哲慮遠防
微執一心持一德立功坐樹上書削藁位尊而心愈下
禄厚而志彌約寵盛思之以懼道高守之以恭克念於
此則姦回不至事乃畏天豈唯受(一作愛)禮謙光滿覆義
在知幾吉凶由人妖不自作衆星拱極在天成象夙沙
則主雖愚蔽民盡知歸有苖則始為䟦扈終而大服漢
南諸國見一面以從殷河西將軍帶(一作率)五郡而臣漢
故招信順之助保泰山之安彼陳國者盗竊江外民少
一郡地減半州遇受命之主逢太平之日自可獻土銜
璧乞同普天乃復養喪家之疾(一作疹)遵顛覆之軌趦趄
吳越仍為匪民雖時屬大道偃兵舞戚然國家當混一
之運金陵是殄滅之期有命不滔(一作蹈)斷可知矣防風
之戮元龜匪遥孫皓之侯守株難得迷而未覺諒可愍
焉斯故未辨玄天之心不聞君子之論也
一作皆隋書本傳内自流於戶外至入司文武五
百六十五字傳中節去英華却載全文
文苑英華卷七百五十一
