文苑英華卷五百三十五宋李昉等編
縣令曹官小吏門十九道
縣令有客判一道立生祠判一道
參軍鶻子判一道卒史有文學判六道
小吏持劍判三道省官員判四道
成都令勸學判一道縣令祭名山判一道
吏曹判一道
縣令有客判
縣令有客吏賀皆往或遺賀錢萬人告其受贓辭云其
實不持一錢
對王緯
賓實有禮將存執贄之儀相在于堂爰司主進之務惟
彼縣尹是亦為政詩愷悌以字人需飲食而肅客宓琴
多暇偃室常閒將有四方之賓用致萬錢之賀彼吏人
而迭進伊或者以遺來財非摭實詞作(一作則)誇誕稽諸
漢史且曰大言詳乃吕刑寕聞黷貨哂無狀而即可驗
受贓以謂何
立生祠判
甲有惠政被立生祠百姓祈禱因而獲福或告有妖術
訴云非所能致
對李宣
考龔黃之跡窮卓魯之化不孤良吏可謂能賢甲惠訓
聿修仁政所舉丕變舊染化居恒風歎歌邵之徒勤想
借寇之無及冀全遺愛遂建生祠殁無媿於張蒼存不
謝於王渙因心所感縱獲福而何傷唯道是從豈為術
之能致告之誠謬訴乃有孚
參軍鶻子判
西州人逯鶻子先任沙州參軍永淳二年赴選冬集歸
至甘州病經二年今於沙州取選觧不於京臺銓試直
赴神都選曹司判不許稱鄉路阻遠既有田牧合便赴
選
對康子元
域中有道天下無外雖在戎落亦挂周行鶻子運偶南
薰地濱西域久沐唐虞之化獲參州郡之班萬里牽絲
俄畢子荆之任九流懸鏡行披彦輔之雲未果登龍旋
(一作先)驚退鷁金微絶徼將還敬梓之鄉玉塞遥途尚轉
飄蓬之陌風霜之疾忽遘於蛇杯寒暑之期亟環於鳳
律瞻彼故里歸路仍懸載撫身名銓衡復及本州文觧
難以希求往地官曹易為憑託遂蒙申送但事奔波不
就京邑仙臺直指神都覽觀辭官歴稔不可妄託田牧
明勑垂文無宜越來此選二途咸爽百慮空馳請精詭
隨之人無黷清通之鑒
卒史有文學判
有司選擇卒史以文學掌故&KR0879;員有比百石已上誦多
者先求之不得訟如功令
對李庭暉
學以從政位將禄賢必考微言以登稱(疑作稍)食詢諸漢
制或漸通班按彼周官湏當下秩若業同晁錯才比匡
衡多聞闕疑果行育德三墳五典顧倚相而無慙七略
九流仰劉歆而可繼固宜虛位允應旁求實乖與善之
情而啓多訟之訴含光易退則醜歸於訟者推誠應物
復過在於有司儻其誦過萬言加以通識千古與能從
事可不務乎
同前賀蘭恒
學古入官選才署吏以賢制爵無替舊典必加明試抑
有前聞惟彼司存綜乎推擇課以經藝節其通敏或奉
常以述職乍春坊而視事遂使晁錯通經將智囊而見
擢東方荅客議雄辨以登難然則服勤滿歲人實勞心
纔補卒史報亦何輕無儒雅之超昇孰刀筆之叨據訟
如功令誠謂有孚
同前賈季良
與能贊國于以敷求噐人弼政聿先精擇有司審才無
遺曲藝雖厮役之未劇亦文學以是徵列彼卒史典新
掌故將適時而給務蓋從事以&KR0879;員百石伊何九流清
品禮秩式叙因等夷而不易干求無稽雖誦多而奚取
欲加重典之科難取薄言之訴請詳漢道方議吕刑
同前史溆
學古入官議事以制既叙功而論德將按名以責實眷
乃卒史寔惟王人爰從推擇以膺明試同馬遷之有論
望絶為郎異晁錯之登科才非(一作無)掌故進取棄於鳬
短擇先得於龜長雖漢制四科先於德行而孔門十哲
稱以文學求之者何方倚相之能讀有司奚失俾平津
之下第且一言體國珪爵斯分片善不遺草萊靡滯薄
言之訟功令式昭舉事之愆有司彌遠
同前費光俗
懿文聚學以期致遠難進易退必在從誠且晁錯多才
亦先於掌故東方答客豈望於侍郎苟有求於叙進亦
何同於卒史受禄不誣致貴有漸陟遐由邇楊園必倚
於畝丘在著從微增冰有成於積水方進寧辭於計食
陶潜不耻(一作喜)於折腰矧兹百石之比乃是上農之秩
誦多為美誠有司之合甄先求見黜宜功令之致訟罪
自已招誰可怨咎
同前鄭務
縣官凝命化天下以人文(一作字)有司慎舉闡大猷以儒
行雖司徒既有詞客當國豈無髦士掌故帶經傳業射
策微庸歐陽生之代業自昔斯授孔安國之家書居常
時習刺六經以逹士就百石以代耕曩者植杖而耘未
常釋卷今茲栫棘而訊豈廢傳儒由是策名廷尉公門
惟其自訟&KR0879;員文學卒史實以次敦以命求之自貽不
得嫉詞多而有訟誣功令而不公寧假爰書宜從告詰
小吏持劒判
得乙為小吏持劍執燭事功曹後忽帶劍於槐棄炬於
地功曹將罰之乙不伏
對
天生小人以事君子各徇所守式恭爾位恪勤或懈法
罰必施居官之恒雖細不宥既署名於小吏則委質於
功曹持劒為儀執炬行夜乙誠微品猥搆無良徒效激
節慕竒不知安卑守道遂使披蓮寳鍔向春樹而棄捐
爇桂華熖委宵途而撲滅執御洋洋不爽伊善為物諤
諤果貽其傷空思強梁罪欲何逭
同前趙頥真
王爵高懸惟才是與君子陳力必厠周行雖士庶區分
固有限於流品而忠信之道是無隔於胥徒乙也鯫生
職司小吏業非地望有殊代禄之家才同懷寳頗異名
人之子念荆璧之未斷惜連城之莫知吾道不行斯命
也已(一作命斯其也)執鞭之事抑亦為之遂僶俛於下寮俄鞠
躬而從役持劍曠久執炬斯勤竟無自明之效莫騁鉛
刀之割掃丞相之門忠貞未表&KR0879;功曹之卒日月其除
無徐君之知已追延陵之挂劒爾位其曠誠逃王者之
規嚴罰將加恐有蔽賢之責司徒尚猶不拜主吏更欲
何尤不伏之辭恐為妄作
同前翟禹錫
周曰胥吏漢稱轓幹既别府中之位仍標軨下之曹所
以安其計食從於負版乙忻逢有造幸預可封不學竒
童俄為小吏既而心勤左右荏苒驅馳慕郭太之平生
有蕭何之志業帶昆吾之寳寕慙挂樹之人棄回禄之
煙誰賞移薪之客功曹班同許邵才謝山濤未見優容
飜聞致罸情有所急罪不合加
省官員判
有司議戶口減耗請省州縣百姓訴云州縣廢則所隸
闊遠罷人益困請省官員
對司馬滔
時康官僃所藉為理戶減務煩則害於政有司縻我王
爵思立國體知師旅之後版籍徒懸念閭里之空州縣
宜省誠有可尚議未得中雖在濟物之規實亦勤人於
遠請依百姓之訴用減庶寮之員省事省官晉朝高其
論從人從欲魯史異其文自古以然孰謂非允
同前杜顗
列地之圖辨邦之數制以[門@里]里設其井田居無遊人地
不曠土頃因群寇且有大軍既為患於凶年每屬想於
美歲方今國步將泰人心盡歸久悲風土之殊咸戀枌
榆之舊則百堵皆作三農聿修既富之教已興食貪之
惡(一作貧之怒)將息故郊遂絶不毛之地郛閈鮮無名之人
商旅厚生無屑心於倚市黎甿樂業必食力於代田然
後地不耕耘税以三家之粟宅無樹藝罰其一里之泉
何必具以寮寀而欲省其州縣與其削邑寧愈減官是
為政先實亦教本咨爾戶部恤我人言將以攻乎異端
不如坐進此道
同前盧偘
度土居人是齊勞逸列官撫俗亦藉忠良苟適於宜寕
求改作頃者三苖未偃萬人靡安遂令麗土之甿多困
轉蓬之役今寰瀛有截率土無虞稽版籍而多虛望喬
木而未復有司爰憂爾爵式保我人議併州閭庶節賦
役眷夫白屋是啓丹誠請減職員以規省約且廢州則
邑居不接聽訟實難省吏則權制可遵恤隠何害况官
不必備標之典經人之告勞豈忘惠廸
同前
禹别九州秦稱百郡非無沿革屡有廢興苟損益之或
差亦因循而是務頃者暫遇奸宄人或流亡軍旅是加
荒饉仍及遂使黔黎失業喬木罕見於人煙井邑為墟
壊垣寧聞於畎畆洎乎皇威遠被寰宇肅清頻霑利澤
之私遂忘干戈之患省司以罷人是恤議廢置於州縣
百姓以遐路告勞難駿奔於隸屬衆以减員是請或願
取新官以省邑為謀盍宜仍舊從人欲也無或違之
成都令勸學判
得成都令江延調縣中子弟二十以上除其吏徭各率
環刀一密布十令詣大學府司科擅賦斂錄事批放仍
舉科諸生謀殺之罪
對李乂
郎官上應列星惟帝稱難邑宰下宣風化得人斯委江
延材膺訓俗功寄臨人拜職周京銅章之秩六百隨班
蜀國劍門之路五千冀行鄒魯之風思變彭岷之俗上
琴臺而訓翟依石鏡而翔鸞將弘富教之宜用廣文儒
之業爰調子弟是蠲徭賦環刀密布聚糧求任土之資
裂裳負笈函席就横經之道惜乎英靈莫嗣曾靡尚於
摳衣剛悍猶傳遂有歌於剚刃不漸文翁之化有逾原
壤之愆擅賦之條在江延之何負謀殺之狀顧諸生而
已彰上藩之斷頗乖錄事之批為得
縣令祭名山判
乙為邑宰祭其封内名山州將按其非法訴稱旱暵甚
所以祈之苟利於人不敢避也
對王重華
山川咸秩嘉其以靈雪霜不時於是乎禜庪懸斯設典
禮孔明乙職惟奉公思不出位百里行善且在子男之
列十倫展祭爰僣諸侯之封孰謂鄹人不如林放固宜
按法曾是簡彝必也驕陽害時司嗇憚暑詩歌太甚義
救如焚信靡神而不宗在精祈而則可用寕旱暵難責
規為雖欲正名如其恤隠不乏吾事湏旌墨綬之賢空
惜爾無允為彤䄡之舉
吏曹判
得甲之周親執工伎之業吏曹以甲不合仕甲云今見
修改吏曹又云雖改仍限三年後聽仕未知合否
對
業有四人職無二事如或居肆則不及仕門甲爰有周
親是稱工者方執伎(集作耻役)以事上且思禄在其中有慕
九流雖欲自遷其業未經三載安可同升諸公雖違甲
令之文宜守吏曹之限如或材高拔俗行茂出羣豈唯
限以常科自可登乎大用以斯而議誰曰不然
文苑英華卷五百三十五
