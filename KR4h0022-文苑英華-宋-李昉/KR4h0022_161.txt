文苑英華卷一百六十一宋李昉等編
地部三
山雜題二十首洞六首
峽十首石七首
孤石五首太湖石四首
雜題七首
山雜題
露際中峰(一作中峯居喜見苖發)祖詠(一作李端)
自得中峰住深林亦閉關經秋無客到入夜有僧還暗
澗泉聲小荒園(一作岡)樹影閒高窗下(一作南窗不)可望星月
滿空山
此詩二百一十八卷重出今已削去遇有異同註
為一作
風凉原上作王昌齡
隂岑宿雲歸煙霧(集作霧露)濕松柏風凄日初曉下嶺望川
澤遠山無遺明(集作晦明)秋水千里白佳氣盤未央聖人在
凝碧關門阻天下信是帝王宅海内方晏然廟堂有竒
策時貞守全運罷去遊說客余忝蘭臺人幽尋免貽責
此詩三百十八卷重出今已削去
秋山夕興陶翰
山月松篠下月明山景鮮聊為高秋酌復此清夜絃晤
語方獲志栖心亦彌年尚言興未逸更理逍遥篇
登趐頭山題儼公石壁包融
晨登翅頭山山曛黃霧起却瞻迷向背直下失城市暾
日銜東郊朝光生邑里掃除諸煙氛照出衆樓雉青為
洞庭山白是太湖水蒼茫遠郊樹倏忽不相似萬象以
區别森然共盈几坐令開心胷漸覺落塵滓北巖千餘
仞結廬誰家子願陪中峯遊朝暮白雲裏
季夏入北山林璠
整駕俟明發逶迤歴險途天形逼峯盡地勢入谿無樹
遶圓潭密雲横叠嶂孤誰憐後時者六月未南圖
獨往覆釜山寄郎士元錢起
賞心無遠近芳月好登望勝事引幽人山下復山上將
尋洞中藥復愛湖外嶂古壁苔入雲隂溪樹穿浪誰言
世緣絶更惜知音曠鶯啼綠蘿春廻首還(集作遠)惆悵
棲霞山夜坐僧靈一
山頭戒壇路幽映雲巖側四面青石牀一峯苔蘚色松
風(高僧詩作風松)静復起月影開還黑何獨乘夜來殊非書(高僧)
(詩作晝)所得
春晩山行(詩選無春晩二字)殷遥
寂歴青山晩山行趣不稀野花垂子落江鷰引鶵飛暗
草薰苔渚(一作徑)晴楊拂石磯俗人語話(一作猶語)此我(一作余)
亦轉忘歸
買山吟于鵠
買得幽山屬漢陽槿籬疎處種桄榔唯有獼猴來往熟
弄人抛果滿書堂
春山夜月于良史
春山多勝事賞翫夜忘歸掬水月在手弄花香滿衣興
來無遠近欲去惜芳菲南望鳴鐘處樓臺深翠微
奉和裴相公假山韓愈
公乎眞愛山看山旦連夕猶嫌山在眼不得著脚力往
語山中人丐(集作與)我澗側石有來應公湏歸必載金帛
當軒乍駢羅隨勢忽開坼有洞若神剜有巖類天劃終
朝巖洞間歌吹(集作鼓)宴賓戚孰謂衡霍竒近在王侯宅
傅氏築已卑磻溪釣何激逍遥功德下不與事相摭樂
我盛明朝(集作時)於焉傲今昔
此詩二百四十五卷重出今已削去
早春題少室東巖白居易
三十六峯晴雪銷嵐翠生月留三夜宿春引四山行遠
草初含色寒禽未變聲東巖最高石唯有我題名
尋山于武陵
到此絶車輪萋萋草樹春青山如有利白石亦成塵水
闊應無路松深不見人如知巢與許千載跡猶新
奉和盧大夫新立假山許渾
巖谷留心賞為山極自然孤峯空迸笋攅萼旋開蓮黛
色朱樓下雲形繡戶前砌塵凝積靄簷溜掛飛泉樹暗
壺中月花香洞裏天何如謝康樂海嶠獨題篇
與郭二十四同看朱審山水時郭二十四將遊
廬山(集作送郭秀才遊天台并序余嘗與郭秀才同翫朱審畫天台山圖秀才因遊)
(是山題詩贈别焉)前人
雲埋隂壑雪凝峯平碧(集作半壁)天台已萬重人渡碧溪疑
輟棹僧歸蒼嶺似聞鐘煖眠鸂鶒晴天(集作灘)草高掛獼
猴暮澗松曾約共遊今獨去香爐山下(集作赤城西面)水溶溶
經西塢偶題温庭筠(見集本)
摇摇弱柳黃鸝啼芳草無情人自迷日影明滅金色鯉
杏花啑(一作唼)喋青頭鷄微紅柰蔕惹蜂粉㓗白芹芽入
(一作穿)鷰泥借問含嚬向何事昔年曾到武陵溪
長安(一有月夜二字)與友生話舊(一作故)山
趙嘏(見王安石詩選)
宅邊秋水舊(一作浸)苔磯日日持竿去不歸楊柳風多潮
未落蒹葭霜在鴈初飛重嘶匹馬吟紅葉却聽疎鐘憶
翠微今夜秦城滿樓月故人相向一沾衣
山行偶作馬戴
緣巴路忽窮投宿值樵翁鳥下山含影蟬鳴露灑空石
門斜月入雲竇暗泉通寂寞生愁思心疑舊隠同
尋山李頻
一逕入雙崖初疑有幾家行窮人不見坐久日空斜石
上生靈草泉中落異花終湏結茅屋向此學飡霞
出山杜荀鶴
病眼見(集作看)春牓文場公道開朋人登第盡白髮出山
來處世曾無遇唯天合是媒長安不覺遠期遂一名廻
洞
題合溪乾洞于鵠
渡水傍山尋絶壁白雲飛處洞天開仙人來往行無迹
石徑春風長綠苔
題武陵洞四首曹唐
此生終使此身閒不是春時且要還寄語桃花與流水
莫辭相送到人間
二
溪口回舟日已昏却聽雞犬隔前村殷勤重與秦人别
莫使桃花閉洞門
三
却恐重來路不通殷勤廻首謝春風白鷄黃犬不將去
且寄桃花深洞中
四
桃花夾岸杳何之花滿春山水去遲三宿武陵溪上月
始知人世有春時
桃源洞李羣玉
我到瞿童(集作真)上昇處山川西(一作四)望使人愁紫雲白
鶴去不返唯有桃花溪水流
峽
琵琶峽梁簡文帝
由來歴山川此地獨廻邅百嶺相迂蔽千崖共隠天横
峯時礙水斷岸或通川還瞻已迷向直來復疑前夕波
照孤月山枝歛夜煙此時愁緒密(闕)九遷
廣溪峽(三峽有序不錄)楊炯
廣溪三峽首曠望兼川陸山路遶羊腸江城鎮魚復喬
枝百丈偃飛水千尋瀑驚浪廻高天盤渦轉深谷漢氏
昔云季中原争逐鹿天下有英雄㐮陽有龍伏常山集
軍旅永安興版築池臺忽已傾邦家遽淪覆庸才若劉
禅忠佐為心腹設險猶可存當無賈生哭
巫峽前人
三峽七百里唯言巫峽長重巖窅不極疊嶂陵蒼蒼
絶壁横天險莓苔爛錦章入夜分明見無風波浪狂
忠信吾所蹈泛舟亦何傷可以涉砥柱可以浮吕梁
美人今何在靈芝徒自(一作有)芳山空夜猿嘯征客淚
沾裳
西陵峽前人
絶壁聳萬仞長波射千里盤薄荆之門㴞㴞南國紀楚
都昔全盛高丘烜望祀秦兵一旦侵夷陵火潜起四維
不復設關塞良難恃洞庭且忽焉孟門終已矣自古天
地闢流為峽中水行旅相贈言風濤無極已及余踐斯
地懷竒信為美江山若有靈千載深知已
湞陽峽作張九齡
行舟傍越岑窈窕越溪深水暗先秋冷山晴當晝隂重
林間五色對石(集作壁)聳千尋此物(集作惜此)生遐遠誰知造
化心
峽中作盧象
高唐幾百里雲樹接陽臺晩見江山霽宵聞風雨來雷
從三峽起天向數峯開靈境信難見輕舟那可廻
經端溪峽中楊衡
隂岸東流水上有微風生素羽漾翠澗碧苔敷丹英重
林宿雨晦遠岫孤霞明飛猱相攀牽白雲亂縱横有客
泝輕檝閱勝匪羈程逍遥一息間糞土五侯榮搴茗庶
蠲熱潄泉聊析酲(禮樂志秦尊柘漿析朝酲)寄言絲竹者詎識松風
聲
過巫峽李頻
擁棹向驚湍巫山直下看削成從地底聳出在雲端暮
雨晴歸少啼猿渴下難一聞神女去風竹掃空壇
滄浪峽羅鄴
門向紅塵日日開入門襟袖遠塵埃晴香惹步澗花發
晩景逼簾溪鳥廻不為市朝行路近有誰車馬看山來
可憐嚴子持竿處雲水終年鎻綠苔
巫峽曹松
巫山蒼翠峽通津下有仙宫楚女貞不逐綵雲歸碧落
却為暮雨撲行人年年舊事音容在日日誰家夢想頻
應是荆山留不住至今猶得覩芳塵
石
賦得翠石應令蕭推
依峰形似鏡構嶺勢如蓮映林同綠柳臨池亂百川壁
苔終不落丹字本難傳有邁東明上來遊皆羽仙
石隂鏗
天漢支機罷仙嶺博棋餘零陵舊是鷰昆池本學魚雲
移蓮勢出苔駮錦文疎還當糓城下别自觧兵書
奉和周趙玉(初學記作王)詠石崔仲方
玉繩隨月落金碑映日鮮入江疑濯錦出峽似開蓮文
馬河西瑞兵符濟北篇會逐靈槎上還歸天漢邊
賦得臨階危石岑德潤
當階聳危石殊状實難名帶山疑似獸浸波或類鯨雲
峯臨棟起蓮影入簷生楚人終不識徒自藴連城
賦得石虞茂
蜀門欝遐阻燕碣遠參差獨標千丈峻共起百重危鏡
峯含月魄蓋領(初學記作嶺)逼雲枝徒然抱貞介填海竟誰
知
石蘇味道
濟北甄神貺河西濯(初學記作瑞)錦文聲應天池雨影觸岱
宗雲鴈歸猶可候羊起自成羣何當握靈髄高枕絶囂
氛
同前李嶠
宗子維城固將軍飲羽威巖花鏡裏發雲葉錦中飛入
宋星初隕過湘鷰早歸儻因持補極寕復羡支機
孤石
孤石朱超
侵霞去日近鎮水激流分對影疑雙闕孤生若斷雲遏
風静華浪騰煙起薄曛雖然近七嶺獨立不成羣
同前標法師
中原一孤石地理不知年根含彭澤浪頂入香爐煙崖
成二鳥翼峯作一芙蓮何時發東武今來鎮蠡川
同前高麗定法師
廻石直生空平湖四望通巖根恒灑浪樹杪鎮摇風偃
流還清影侵霞更上紅獨拔羣峯外孤秀白雲中
同前劉長卿
孤石自何處對之如舊遊氛氲峴首夕青翠剡中秋迴
出竒峰當殿前雪山靈鷲慙貞堅一片孤雲長不去莓
苔古色空蒼然
同前戴叔倫
迥若千仞峰孤危不盈尺早晩他山來猶帶煙雨跡貞
堅自有分不亂和氏璧
太湖石
李蘇州遺太湖石竒状絶倫因題二十韻奉呈
夢得樂天牛僧孺
胚渾何時結嵌空此日成掀蹲龍虎鬭挾怪鬼神驚帶
雨新水静輕敲碎玉鳴攙义鋒刃簇縷絡釣絲縈近水
摇竒冷依松助澹清通身鱗甲隠透穴洞天明醜凸隆
胡凖深凹刻兕觵雷風疑欲變隂黑訝將行噤㾕微寒
早輪囷數片横地祗愁墊壓鼇足困支撑珍重姑蘇守
相憐嬾慢情為探湖裏物不怕浪中鯨利涉餘千里山
河(二字疑)僅百程池塘初展見金玉自凡輕側眩魂猶悚
周觀意漸平似逄三益友如對十年兄旺興添魔力消
煩破宿酲嫓人當綺皓視秩即公卿念此園林寶還湏
别識精詩仙有劉白為汝數逄迎
奉和牛相公題姑蘇所寄太湖石見示兼寄李
蘇州劉禹錫
震澤生竒石沈潜得地靈初辭水府出猶帶龍宫腥發
自江湖國來榮卿相庭從風夏雲勢上漢古查形拂拭
魚鱗見鏗鏘玉韻聆煙波含宿潤苔蘚助新青嵌穴神
工鑿纖鋩蟲篆銘孱顔傲林薄飛動向雷霆煩熱近還
散餘酲見便醒凡禽不敢宿浮壒莫能停静稱垂松蓋
鮮宜映鶴翎忘憂常目擊素尚與心冥眇小欺湘鷰團
圓笑落星徒然想融結安可測年齡採取詢鄕老搜求
按舊經垂鉤入空隙隔浪動晶熒有獲人争賀歡謠衆
共聽一州驚閱寶千里遠揚舲覩物洛陽陌懷人吳御
亭寄言垂天翼早晩起滄溟
奉和思黯相公以李蘇州所寄太湖石竒状絶
倫因題二十韻見示兼呈夢得
白居易
錯落復崔嵬蒼然玉一堆峯駢仙掌出罅拆劔門開峭
頂高危矣盤根下壮哉精神欺竹樹氣色壓亭臺隠起
磷磷状疑成瑟瑟胚廉稜露鋒刃清越叩瓊瑰岌嶪形
時動嵬峩勢欲摧竒應潜鬼怪靈合蓄風雷黛潤沾新
雨斑明點古苔未曾棲鳥雀不肯染塵埃尖削琅玕筍
窪剜馬腦罍海神移碣石畫障簇天台在世為尤物如
人負逸才渡江一葦載入洛五丁推出處雖無意升沉
亦有媒拔從水府底置向相庭隈對稱吟詩句看宜把
酒杯終随金礪用不學玉山頽疏傅心偏愛園公眼屢
廻共嗟無此分虛管太湖來(居易與夢得俱典姑蘇而不獲此石也)
太湖石前人
遠望老嵳峩近觀怪嶔崟纔高八九尺勢若千萬尋嵌
空華陽洞重疊匡山岑邈矣仙掌迥呀然劔門深形質
冠今古氣色通晴隂未秋已瑟瑟欲雨先沈沈天姿信
為異時用非所任磨刀不如礪擣帛不如砧何乃主人
意重之如萬金豈伊造物者獨能知我心
雜題
南海亂石山作杜審言
漲海積稽天羣山高嶪地相傳稱亂石圖典失其事懸
危悉可驚大小都不類乍將雲島極還與星河次上聳
或如飛下臨仍欲墜朝暾赩丹紫夜魄烟青翠穹崇霧
雨蓄幽隠靈山閟萬尋掛鶴巢千丈垂猿臂昔去景風
涉今來姑洗至觀此得詠歌長時想精異
戱題盤(集作磐)石王維
可憐盤石臨泉水復有垂楊拂酒杯若道春風不觧意
因何吹送落花來
織女石童翰卿
一片昆明石千秋織女名見人虛脉脉依水更盈盈苔
作輕衣色波為促杼聲岸雲連鬢濕沙月對眉生有臉
蓮同笑無心鳥不驚還如朝鏡裏形影兩分明
泰山石兖州從事所寄李德裕
鷄鳴日觀望遠與扶桑外(集作對)滄海似鎔金衆山如點
黛遥知碧峯首獨立煙嵐内此石依五松蒼蒼幾千載
海上石笋前人
常愛仙都山竒峯千仞懸迢迢一何迴不與衆山連忽
逢海嶠石稍慰平生憶何以慰我心亭亭孤且直
疊石前人
潺湲桂水湍潄石多竒狀鱗次冠煙霞蝉聮疊波浪今
來碧梧下迥出秋潭上歲晩苔蘚滋懷賢益惆悵
興平縣野中得落星石移置縣齋
韓琮
的的墮蒼芊茫茫不記年幾逢疑虎將應逐犯牛仙擇
地依蘭畹題詩間錦錢何時成五色却上女媧天
文苑英華卷一百六十一
