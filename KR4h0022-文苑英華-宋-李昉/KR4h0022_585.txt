文苑英華卷五百八十六宋李昉等編
藩鎮謝官三
為同州顏中丞謝上表一首
代鄭南海謝上表一首
為安平公兖州謝上表一首
為濮陽公陳許謝上表一首
刺史謝上表十三首
為同州顏中丞謝上表謝楚
臣某言伏奉恩制授臣同州刺史本州防禦長春宫等
使即以今月八日到任上訖載服明命叨塵寵光逾涯
之榮滿覆是懼臣某中謝臣幸逢昌時早獲入仕由乎
邑吏參佐戎藩材謝中人官寧期逹聖朝道廣菅蒯不
遺遂得牧守連擢大郡徒以清心自約直質在公未申
致命之誠久負竊位之責前秋屬奸兇構禍譟動諸方
臣所部當州首為劫脅乃藉天聲以告鄰境戮其偽將
以阻奸謀蓋知無不為是臣軄分陛下特錄其微效超
授方隅從政未洽於遠人進律俄遷於近輔非次之奬
臣何以膺又臣伯父贈太師臣真卿在肅宗朝嘗典兹
郡餘蹤遺事較然可徵臣以不腆之姿繼序官業誠比
德非省(疑)陳力異能而代受國恩若未失墜臣不勝感
涕榮荷之至當今德澤被於寰宇薰風襲於隱微俗臻
大寧吏易為理臣專奉揚大化申報皇慈事有未便于
人者續且條奏以酬陛下子育之旨臣無任戴恩隕越
之至
代鄭南海謝上表吕温
臣某言臣自遠(集作違)離闕庭晨夜奔涉祗承寵命不敢
遑寧謹以某月某日到所部上訖仰(集作奉)宣聖旨親諭
遠人酬恩之效未期戀主之誠已積臣某誠恐(集作感)誠
懼頓首頓首臣本章句諸生器用無取徒以小心畏敬
謬為先聖所知趨奉禁闈浸踰星紀屬内外危疑之際
是非剖判之初實以艱貞自持中立無倚天高聽近愚
欵獲申神幽鑒眀昌運斯屬遂蒙陛下擢於侍從超冠
等倫用其憂國之寸心委以代天之重務俯僂三命炎
凉五周登車奉馭朽之懷假寐感宵衣之志徒耗神用
莫能將眀箧盈謗而方賜駃騠鼎折足而未忘簮履(集作)
(屨)竟以陳乞遂其優容無綺季夏黃之德而猥當調護
無竇融賈復之勞而獲奉朝請以此没齒猶為負恩豈
意曾未踰年忽蒙抽奬廟授鈇鉞廷賜旌旗俾臣懦夫
當此大任節制五嶺幅員萬里伏波之銅柱猶在永謝
竒功士爕之鼓吹日聞彌慙武幹將何以宣美皇化振
揚國威洗愆責於千齡答生成於再造唯當舉章脩法
苦節清心撫獷俗以思柔酌貪泉而無懼庶幾萬一仰
副憂勤但以白日在天長安不見丹涯限地溟海方深
顧蒲柳之前衰奉軒墀而尚遠無任感戀屏營之至謹
差某官某奉表陳謝以聞
為安平公兖州謝上表李商隱
臣某言臣自承眀詔移鎮東藩望闕而血涕以辭戒途
而星奔不息即以今月五日到任上訖當時集軍州官
吏等宣布皇風闡揚玄造歡聲雷動嘉(集作喜)氣雲高臣
某中謝臣本由儒業獲厠榮朝粤自烏臺至于青𤨏累
更近地皆奉休期用盡心以書紳長憂福過取知足而
銘座敢傲時來旋屬皇帝陛下垂意闕城推心甸服俾
之防遏兼使緝綏横被天波未移星琯豈期非次忽致
殊遷察俗雄藩分榮大憲地濱河濟山奄龜蒙本孔里
周封有堯祠舜澤九州之名數甚古三代之禮樂舊𫝊
退省何人合安兹地撫躬而浹(集作沾)背汗下仰恩而溢
面淚流况所部驍雄素兼節制為於當代便屬文臣畫
虎聚螢昔唯久事筆硯佩鞬帶鶡今寧能執干戈幸臣
前在葉州日虔奉詔條克宣戎律檢下而羊無久牧馭
黠而犬用左牽用令去任之時大有遮留之請盡三屬
縣至萬餘人不放即途皆來卧轍竟稽朝發遂致宵奔
請於兹時亦因前政冀漸令蘇息長使謐寧然後遠訪
雲亭高尋日觀備萬乘登封之所設諸侯朝宿之儀盛
禮獲窺微願斯畢過此已往不知所圖無任戴恩隕越
之至謹差某官某奉表陳謝以聞
為濮陽公陳許謝上表
臣某言臣伏奉去月八日制書授臣前件官臣即以某
月日到任上訖當時集軍州官吏僧道耆老等諭揚皇
(集作玄)化宣布睿慈連營咸鼓於巽風闔境均霑於兊澤
臣某中謝臣材謝漢飛義慙燕使(集作客)獻書求試學劒
邀勲大舸干艘早竊樓船之任勝兵萬數晚兼車騎之
名雖任在啓行而時當柔遠珠崖銅柱祗務廉平麻壘
艾亭莫能恢復旋屬皇帝陛下荆枝叶慶棣萼𫝊輝臣
得先中墨車入拜丹陛蘭臺假號棘署參榮奉漢后之
園陵獲申送往掌周王之廪庾方切事居不謂遽董戎
旃還持武節賜國既高於七命承家又慶於重侯維彼
壁田實聯鼎邑古之近甸今也雄藩想像汝南星聚而
先賢未遠經過潁上水濁而強族皆除况在昔年常隣
多壘載瞻軍額深見士心貴忠孝之兩全則忠可移孝
正文武之二道則武可輔文將謀將領之能必重英蒙
之選豈虞拔擢乃出孱微謹當阜俗而必致人和貞師
而不為兒戲使流庸自占驍悍知方任棠水薤之規臣
當可服黃覇米鹽之政臣亦不遺粗勤報效之資用贖
食饕(集作叨)之責奉違軒鏡幾落堯蓂比園葵以自傾書
唯向日羡海槎之不繫秋則經天感激而淚血霑衣兢
憂而汗雨浹(集作洽)背無任感恩戀闕兢惕屏營之至
濠州刺史謝上表獨孤及
臣及言臣伏奉今年五月一日敕授臣使持節濠州諸
軍事濠州刺史臣頃待罪禮官備員郎署軄曠無補增
懼且愧陛下不以臣愚擢居二千石之列今之刺史古
之諸侯州人安否係在一吏臣非其才無以稱旨奉詔
之日懼又甚焉以閏六月十二日到任所(集作所部)上訖唯
當奉宣聖猷竭誠帥下瞻戀天造酬效無階無任喜懼
之至謹附驛奉表陳謝以聞臣及誠惶誠恐頓首頓首
常州刺史謝上表
臣及言臣伏奉去年十二月二十三日敕授臣使持節
常州諸軍事守常州刺史克常州(類表作當道)團練守捉使
臣伏以江東之州常最(集作州)為大(類表作常為大部)陛下不以
臣不肖拔臣於羣吏之中以考則年未久以勞則功無
可錄而除拜之次加於人一等臣及誠惶誠恐頓首頓
首臣往歲常忝諫官歷博士尚書郎之秩雖備嘗獻納
累黷天聰(集作聽)竟無絲髮禆補盛眀(集作眀盛)及典濠舒二
州出入七年又不能副陛下政平訟息與我共理(集作此)
之嘆至如流人自占旱不為災實由陛下當勤雨(集作䘏)
之初下哀痛之詔寬減租稅入三分之二是以和氣傍
感災變為福福流臣州人是以乂(類表作泰)臣寧敢貪天之
功以為已力今陛下賜臣詔曰斷獄歲減流庸日歸以
人俗之豐給當淮湖之災旱陟爾眀效宜列中朝臣無
其實謬奉殊奬(集作恩)伏覽聖旨惶悚隕越况遇陛下厲
精百揆之始日以堯吁舜咨旁求俊造或經時不除一
吏除必公才為先苟非其人位不虚授縉紳之軰僥倖
望絶臣當此時(類表作如此非)獨荷榮寄人之多幸將自臣始
致寇速謗實憂自(類表集作自臣)貽今以三月十七日到州上
訖雖欲勉勵疲鈍勤(集作增)脩吏職懼力不逮上累皇明
奉詔夕惕且慙且駭無任感戴喜懼之至謹奉表陳謝
以聞
為張洪州刺史謝上表
臣某言伏奉某月日敕除臣使持節都督洪府(集作州)諸
軍事洪州刺史充洪府等七州都防禦觀察等使臣才
不如人位忽過量仰戴天造兢然自矢臣某誠惶誠恐
頓首頓首臣往歲安祿山以盜泉飲臣臣受左袵之辱
而不能死陛下以鴻私活臣臣荷乾坤之施而不能答
徒竊寵榮(類表作秩)三典藩郡至如俗阜(類表作幸)不擾人或小
康此實堯風被物比屋日用臣敢貪天功以為已力不
謂陛下奬勤是務以臣為勤自春徂秋凡三錫命九州
之伯臣忝其一况豫章重鎮荆揚奥區五嶺控其南九
江在其北軍師之綂(集作連率所綂)安危是繫分憂之寄豈臣
足當負荷恩光(集作輝)懼隕越于下今以某月日到任所
(集作所部)上訖謹當靖恭守位夙夜在公宣皇猷以導風俗
仗天威以訓師旅庶以四境無虞百姓輯睦為報力或
不足則繼之以死臣之分也敢有二事臣無任感戴喜
懼之至謹奉表陳謝以聞
為張濠州謝上表
臣休(集作沭)言臣頃䧟身兇族待罪黃沙戮社釁鼓職(集作)
(是)臣之分陛下照臣以日月之光察其微懇拔臣於縲
絏之下授以專城今日餘生實聖朝所賜寵章榮命豈
賤臣之心碎首粉骨未荅天造今以某月日到濠州上
任訖(類表作到州上訖)謹當竭力守官正身率下勉勵苦節緝
綏疲人冀立犬馬之誠或伸絲髮之效無任感懼之至
謹附表陳謝以聞
代容州刺史謝上表(時在郎州相逢因以見託)
劉禹鍚
臣某言伏奉某月日制授臣容州刺史兼御史中丞充
本路(川文粹作管)經略招討等使臣發開州日已差某官某
奉表陳謝伏以道途遐阻水陸縈紆臣以今月某日到
本任上訖謹宣聖旨慰諭遠人臣某中謝臣本書生素
無吏術頃因多幸賁自(川文粹作及)丘園累沐聖慈驟居清
貫識昧通變動乖事宜慚(集作愧)無善狀以塞公責伏惟
睿聖文武皇帝陛下凝旒穆清洞照寰海恕臣本性抃
愚賜以恩輝拔(一作被)於廢棄遠辭偏郡重鎮(集作委)方隅
捧印綬而為榮望闕庭而增戀雖到官之始惠未及人
而率下之誠務先克已凡施政教皆禀詔條參以土宜
遂其物性可行必守有弊必除使(集作便)蠻夷生梗之風
慕臣子盡忠之道力誠不足心實在兹伏乞聖眀俯賜
照(集作昭)鑒
連州刺史謝上表
臣某言伏奉去三月七日制授臣使持節連州刺史恭
承睿旨跪奉詔書皇恩重於丘山聖澤深於雨露抃舞
失次神魂再揚誠歡誠懼頓首頓首臣性本愚拙謬學
文詞幸遇休明累登科第出身入仕並不因人德宗臨
御之時臣忝御史陛下龍飛之日臣忝郎官恭守章程
勤脩職業權臣奏用蓋聞虚名實非曲求可以覆視跡
卑易枉無路自眀亦緣臣有微才所以嫉臣者衆競生
口語廣肆加誣伏頼陛下至仁特從寬(集作寬刑)典舉以緣
坐貶佐遐藩屢易(集作變)星霜頻經恩赦犬馬懷戀寢興
匪寧惟讀佛經願延聖筭(集作壽)昨蒙詔命追赴上都隨
例授官俾居遠郡在臣之分榮幸已多伏荷陛下孝理
弘深皇眀照燭哀臣老母羸疾憫臣一身零丁特降新
恩移臣善郡(集作得移善部)光榮廣被母子再生凡在人臣皆
感聖德凡為人子皆荷聖慈豈惟賤臣獨蒙(集作受)恩造
不覺喜極至于涕零昔殷王俯念於前禽且聞解網漢
帝有哀於少女爰命罷刑方之聖朝不足多尚感召和氣
慰安羣生非臣隕越所能上報伏以南方癘疾多在夏
中自發郴(集作柳)州便染瘴瘧扶策在道不敢停留即以
今月十一日到州上訖謹宣聖旨以示遠人恭述詔條
所期安復(集作福庶)無任感恩戀闕之至
此篇元編在五百八十七卷今移此
和州刺史謝上表
臣某言伏奉制書授臣使持節和州諸軍事守和州刺
史臣自理巴賨不聞善政恩私忽降慶抃失容臣某中
謝伏惟皇帝陛下丕承寶祚光闡鴻猷有漢武天人之
姿禀周成睿哲之德發言合古舉意通神委用得人動
植咸悅理平之速從古無倫微臣何幸獲覩昌運臣業
在詞學早歲策名德宗尚文擢為御史出入中外歷事
五朝累承恩光三換符竹在分憂之寄祿秩不輕而素
蓄所長效用無日臣聞一物失所前王軫懷今逢聖朝
豈患無位臣即以今月二十六日到所任上訖伏以地
在江淮俗參吳楚災旱之後綏撫誠難謹當奉宣皇風
(集作恩)慰彼黎庶久於其道冀使知方伏乞聖慈俯賜照
(集作昭)鑒臣無任
蘇州刺史謝上表
臣某言伏奉制書授臣蘇州刺史始從郎署出領郡長
承命若驚省躬增(集作知)感臣某中謝伏惟皇帝陛下受
上玄之眷佑揚列聖之耿光大康黎元慎擇牧守德音
每發品物咸蘇臣本書生素無黨援謬以薄技三登
文科德宗皇帝擢為御史在臺三載例轉省官永貞之
初權臣領務遂奏錄用蓋聞虚名惟守職業實無朋附
(一作裨補)竟坐飛語貶在遐藩憲宗皇帝後知事情却授刺
史凡歴外任二十餘年伏遇陛下應物重光物無廢滯
收拾耆舊塵忝班行既幸逢時常思展效在集賢院四
換星霜供進新書二千餘卷(集作集供御書二千餘卷)儒臣之分甘
老於典墳優詔忽臨又委之符竹分憂誠重戀闕滋深
石室之書空留筆札金閨之籍已去姓名本末可眀申
雪無路豈意聖慈弘納不隔卑微面辭之日特許外殿
天顔咫尺臣禮兢惶不敢盡言空懷誠懇謝恩而出生
光於九陌之間授訓而行布政於五湖之外臣即以今
月六日到任上訖伏以水災之後物力素(集作索)空臣謹
揚(川文粹作以集作宣)皇風慰彼黎庶臣聞有味之物蠧蟲必生
有才之人讒言必至事理如此古今同途了然辨之唯
在眀聖伏惟陛下察臣此言則天下之人無不幸甚江
海遠地孤危小臣雖雨露之恩幽遐必被而犬馬之戀
親近為榮臣無任
汝州刺史謝上表
臣某言伏奉去年七月十四日詔書授書使持節汝州
諸軍事守汝州刺史兼御史中丞充本州(集作道)防禦使
餘如故者臣久居遠服戀闕常深忽降新恩近鄉為貴
承旨慶抃省躬慙惶臣某誠歡誠喜頓首頓首伏惟皇
帝陛下垂衣清穆之中旁照寰瀛之内車書所及動植
咸安臣昨離班行遠守江徼延英辭日親奉德音知臣
所部灾荒許臣到任條奏恭承睿旨宣示羣黎减其征
徭頒以賑賜伏蒙聖澤救此天灾疲羸再甦幼艾同感
二年連遭水潦百姓幸免流離交割之時戶口增長雖
才術不至於事未周而憂勞則深為衆所悉臣本業儒
素頻登文科帝命遽廻(集作時命遭廻)再領軍郡即以今月二
十七日到州上訖謹當奉宣聖化慰撫(集作彼)蒼生臨汝
海(集作水)之波朝宗尚阻望秦城之日廻照何時臣無任
感激屏營之至
同州刺史謝上表
臣某言伏奉去年十月二十二日制書授書使持節同
州諸軍事守同州刺史兼御史中丞充本州防禦長春
宫等使恩降九重榮忝三輔承旨慶抃省躬慙惶臣某
中謝伏惟皇帝陛下丕承列聖光闡鴻猷氛祲掃除乾
坤交泰臣幸逢昌運累沐殊私空荷生成之恩寧酬雨
露之澤即以今月二十日到州上訖謹宣睿旨安慰蒸
黎伏以本州四年以來連遭旱損閭閻凋瘵遠近共知
臣頃任蘇州之年亦遭大水之後面辭之日親奉德音
至於撫綏皆承聖教二年之後百姓獲安今本部灾荒
物力困涸忝為長史敢不竭誠即須滌流續具聞奏臣
恪居官次幸接王畿不獲拜舞彤庭陳露丹慊犬馬懷
戀寢興匪寧瞻魏闕之容朝天尚阻望長安之路近日
為榮臣無任感激屏營之至
為道州許使君謝上表令狐楚
臣某言伏奉某月日敕旨授臣道州刺史恭承榮命拜
伏寵光如出井谷而見日月臣某中謝臣聞周室建侯
每先親舊漢朝置守必選循良臣公才蔑聞利用無取
自幼及壯終艱且拙然而竭誠以許國必盡(二字類表作畢)力
而在公一辭朝右累守郡佐不寒自慄無水而沉伏惟
陛下頒帝堯分命之典敷孝宣共理之詔方須俊乂以
輯惸嫠若臣之倫何敢望此不圖恩從上降命自中出
付以金印委之竹符立有光耀坐生羽翼荷天地之德
戴山為輕感雨露之仁測海猶淺謹以某月日便道到
州上訖誓當佩韋以勵志置水而清心酌遠俗之便宜
節下人之好惡使豪奪(類表作舊)斂手疲羸息肩雖不足稱
陛下愼擇眷求之意其於乾乾憂濟庶分萬一臣官守
所限不勝(疑)蹈舞天庭無任
衡州刺史謝上表(穆宗)
臣某言去九月十五日於宣州伏奉某月日敕旨貶授
臣使持節衡州諸軍事守衡州刺史散官勲賜如故仍
馳驛發遣者嚴威成命忽降自天戰灼飛魂如臨于谷
臣某中謝臣素以凡品謬登高位雖滿盈是(一作之)戒每
剖(一作刻)肺腑而怨讟所歸難防頰舌屬奉陵無狀選吏
不精多偷見緡(一作錢)連斃枯木擢臣之髮豈可贖罪粉
臣之骨不足勝刑伏惟皇帝陛下德厚於乾坤眀齊於
日月斷自深慮遽置寬科降受郡符錫留命服九重殊
渥再荷生成萬殞殘骸何由報效以今月十二日到所
部上訖伏以君親同致臣子一例(一作列)情有思於聞逹
理合具而奏陳今臣官忝頒條職非奉使謝上之外拜
章無因欲隱默而不言懼中傷而未已何者微臣頃蒙
朝奬謬列宰司誠不曾壅隔賢才(一作才賢)怨臣者至寡辭
京之後毁臣者則多今却望朝廷更無庇援曲全孤賤
唯託聖明特乞眷慈俯鑒哀懇庶使窮鱗懷躍波之望
幽蟄有聞雷之期仰天垂涕伏地流汗不勝感恩懼罪
戰慄屏營之至臣無任(一作皆唐類表)
為石州刺史謝上表
臣某言伏奉某月日恩制(一作勑)授臣石州刺史持節石
州諸軍事謹以某月日到所部上訖祗奉(一作拜)明命伏
深戰越臣某中謝臣本𤨏材素無明略雖被堅執銳曾
立絲髮之功而化人成俗未知韋弦之政豈意陛下錄
其微效忘(一作委)此無能付臣以六條之法委臣以千里
之地况離石古郡洪河巨防官惟其人位不虚授内顧
(一作揣)庸劣將焉克堪誓當宣陛下之風逹其堙欝布陛
下之澤潤其枯槁少助神化微分聖憂然後退歸農畆
以(一作違)避賢路臣不勝悃欵屏營之至(一作皆唐類表)
文苑英華卷五百八十六
