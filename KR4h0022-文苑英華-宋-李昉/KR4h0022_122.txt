文苑英華卷一百二十二宋李昉等編
舟車二
舟賦一首大舟賦一首
汾水新船賦一首滯舟賦一首
濟河焚舟賦一首虛舟賦一首
胡越同舟賦一首刳木為舟賦一首
舟賦常暉
昔者帝軒君臣道叶刳木為舟剡木為檝洪水以之徑度
大川於焉利涉疑夏日之初蓮似秋風之落葉動而必利
其物居而必虛其心善蘭桂之得性惡泥滓之陸沉清
流澈影岸狹波深直容與而孤運非軌轍之能尋動而
何極居而不測以謙虛而受盈尚朴素而思餙為而不
有質而能力不以克己辭於功不以利物矜其德夫潜
行不離於水有似智焉虛己以濟於物有似仁焉不畏
蛟龍之浦不耻魚鼈之泉任規模於匠者隨物理之推
遷横不測之流無慙於勇决指送歸之路有類於神仙
爾其渡遼按甲伏波受命絶島如雲長川似鏡值衝風
之䬃起引孤帆而高映榜人竒唱棹聲不一赴海凌川
箭馳風疾臨地角而長逝望天涯而迥出飄颻畫鷁决
孤影而排風迢逓檣烏轉危竿而就日且夫履有常道
濟無不通嘉守義於共伯慙棄人於衛公安而不傾得
性江湖之上悠哉獨運託質浮沉之浪為用也大為德
也廣操檝則津女輕歌畫土則廪君孤往㐮城帶其寶
劍神亭飛乎銀仗惟傅巖之版築臨巨川而長想
大舟賦
崇崇大舟内谽谺而坑谷外突兀以山丘長者(一無此字)百
尋受萬斛淺淮泗滯原陸兀若簸大海以出鯨魚邈如
漂崑崙而横地軸及縱大壑鼓雄風疊高濤摩蒼穹連
山嶪于天外疾雷吼於地中當此時也忽然湧出謾若
乘空挺無何之鄉樹摩天之檣檜檝不舉雲帆高張平
林倏閃以藏没群島飛動而相望兩儀混沌萬象渺茫
崇山成秋毫滿月猶隟光一日二日經岷峨而歴扶桑
外甚(一作乘)馳鶩中唯虛閒所以望之者勢同累卵居之
者安如泰山借如唐堯洪水大浸桑田包山上陵刮地
滔天無巨舟矣人其魚焉有若漢武習戰羽衛雲陳鑿
昆明者四十里坐豫章者一萬人夫其為大與世殊倫
暨乎巨象初來輪囷其貎錙銖犀兕䘊蠓貔豹向非刻
舟鍳其淺深代(疑)輕重而難較岑彭西伐杜預南征千
里江漢三軍甲兵若非廣艘弘舸何以蜀滅吳平稽前
代之為用信殊途而同軌以古况今相去遠矣何者我
后無唐堯洪水懲漢武昆池(一作明)笑魏家秤象偃晉國
興師則大舟之用殊於昔時今乃守在海外化漸無垠
浮三海(一作江)以實倉廪遶四溟以周乾坤既而飛鳳詔
宣洪恩或西盡月窟東臨朝暾(一作職)南國狙遊北極馳
奔窮水路以適遠為大舟之用存於戱向者將逝萬里
之外滯一曲之内故知德有所長皆以拙於用大今以
濟度為功適天下而皆通假其風水之力不離江漢之
中向使移舟為人以海為主元首契合大舟夾輔則傳
說之濟川同功軒皇之刳木何取客有扣舷而歌曰是
舟也非大匠則無以成非大水則膠而傾非大風則道
不行此皆大匠之則大海之德一日千里者風之力也
汾水新船賦(以虛舟濟物利涉大川為韻)徐彦伯
賢者徹侯求人之瘼分帝之憂以為冀方輪轉病於行
輈乃乘素秋鏡清流假道於河伯息肩於吳牛因去彼
以取此遂捨車而造舟革故鼎新裁規創制通子房之
妙略運桑羊之潜計則淺深之量將載沉而載浮陳去
就之宜則既濟而未濟懿夫席帆錦䌫蘭橈桂檝不日
而成嘉謨(一作謀)允叶蒲且罔設寧勞漁子之家財用無
虧不奪農人之業水之積也厚船之動也捷回翔竝騖
識波上之䨇鳬倏忽孤飛見天邊之一葉伊負重以致
遠非卬否而人涉及夫安卑委順外靜中虛混泥沙而
閉矣象智者之居諸逐便乘流排難觸物泛波濤之不
屈狀勇者之拂鬱船之時義吉無不利向之為材也標
挺特之材今之為器也作殊常之器若往若來無顛無
躓奢淫自戒厭殷帝之酒池遊戱無虞耻丹朱之陸地
鷁首翩然魚鱗比川映汾隂之寶鼎參漢武之樓船當
秋風之擢(一作摺)唱候明月以扣舷載廪儲而奉國逹方
物以朝天可以通河渭可以泝涇瀍斯漸(一作暫)勞而永
逸將冠古而爭先且知君子攸作務於遠大美利亟行
莫不繫頼厥聲載路賡歌濟巨川之功史不絶書考課
獲疇庸之最别有荷為衣兮蕙為帶鼓輕枻兮張翠蓋
杳𦕈煙波之末夷猶區域之外願一涉於龍門接神仙
之嘉會
滯舟賦蕭穎士
攝提歲拂衣海嶽應調函洛詠佩服之臯蘭美縶維之
場藿徵良圖以趍事窘中道以摧落昔謬價於當年今
後來之不若衆飛下以抵巇余矩枘而規鑿悲介直之
不可媒想雲林以自託眷眷離憂行行獨愁邅我車而
北上朅吾道以東遊愛遲遲之暮春登泛泛之輕舟過
巖邑以信次䌫縈波之下流于時丙丁守位恢台肇節
朱雲四騰瑶草半歇景冲冲而熾旱風翳翳以歊熱赫
中潬(大亶功沙堆為潬)之平沙滲通川而殆竭則有危檣巨舸
長艥廣艘龍翼錦軸雀顱方艚材木蘭兮竹箭紉齒革
與羽毛頓修笮於廻塘駢曲岸以戢篙於是迅拏輕㯍
河舠漢艇乘時泝洄赴利馳騁混魚商而沸雜期數日
而俄頃事也時哉咸適其才于嗟大艦安得而來借如
三江五湖之渺漫礐石飄沙之汨淈望赤岸以天低臨
清波而景没峻艫衝濤以直透高帆雲卷而上彗朝發
乎荆衡夕止乎楊越晷刻千里之外一何去留之倏忽
彼斗筲鍾鬲之餘捷逕趨時之末曾壓溺以不暇亦何
知於歲月材微則致遠而自覆量大則俟時而可貴苟
或喻於窮通又奚分於器類運之來也賈長淵高視於
三台謀不用焉梅子真近辭於一尉吾將歛策以飲氣
覩維舟而歔欷
濟河焚舟賦高邁
昔孟明之載戰載北也空山肉填平地血流匹馬隻輪
蕩然不收社稷包羞朝廷隱憂用兵至此不死何求誠
以棄瑕之恩未報拜賜之言虛設砥名礪節易地改轍
冀桑榆之未晩得雌雄之一决乃復總元戎申薄伐駟
馬雲滅(一作屯)長劔電掣哮闞(一作咆)兮前貔後虎威稜兮
左霜右雪火千旗而四面風生(一作動)雷萬鼓而一道地
裂小長平之瓦散(一作觧)凌不周之柱折朝出乎咸秦夕
臨(一作濟)乎孟津其氣益振其屈欲伸於是指河中之舟
示軍中之人曰吾與君子誓雪前恥雪則出(一作負則入)黃
泉之下勝則入青雲之裏吹噓(一作咈)而霜露變叱咤而
風塵弭雖無此舟誰無此舟否則骸骨為異鄉之土魂
魄為鄰國之鬼雖有此舟誰有此舟矣乃命焚之夫其
火與木相守水與火相煎烘大川焮長湍龍吼乎沸潭
魚喁乎湯泉舳艫化而為灰檝棹颺而為煙水聲與軍
聲合旁聒乎地火氣與兵氣鬭上衝于天是謂(一作以)天
為我赫怒焉地為我震嶪焉林木為我枯死焉山陵為
我崩騫(一有馬字)千里而高鳥不過四遐而猛獸莫前况於
人乎况於國乎於是晉君臣聞之心攅百箭背負芒刺
形神無主手足若墜曰秦師德之修誠之至天將啓吾
將避閉城郭而不出潜鋒鋩以自備以五廟苟存為幸
以萬人苟免為智敢佑(二字一作豈敢護)其山河而虞其土地
于時晉實為(一作之)主反為客秦實為(一作之)客反為主不
戰而勝不攻而取掠地於大河之北封尸於崤陵之下
既而鬼得(一無此字)償前(一作雪)耻人得(一無此字)觧厚顔四顧野
清横行而旋譟聲破晉山嘉(一作喜)氣塞秦關曹沬復
魯之勲自居其下范蠡平吳之力莫厠其間此役也見
孟明之臨事暫否終泰圖之大也見子桑之舉人遺麤
得精鍳之明也見秦伯之用賢責功捨辠道之在也臣
事君不必自致藉主司之公君使臣不必自得藉主司
之忠由是觀秦伯之有子桑猶耳目之在躬以其視視
一國之明以其聽聽一國之聦自可以翊天子還淳風
代(一作名)與三五比崇身與二八爭功威強晉(一作秦)覇西
戎不亦宜乎明明我后渴賢固久懸無私之境以照六
合持(一作倚)無私之衡以秤九有掇竒拾異葑菲盡取若
有一人兮(一無此字)近文章含堅貞(一作近忠貞含文章)悔已往之無
成謀大來於此行出蜀郡題橋以見志入函關棄繻以
示誠寧作焚舟而死不為棄甲而生投軍於子桑自比
於孟明君謂之何如哉(一作君謂如之何)言之不可以已也(一無)
(此字)頌之曰析薪如之何匪斧不克事君如之何匪媒不
得是知焚舟之役非孟明之力乃子桑之力也
凢一作皆文粹
虛舟賦(以浩然任觸君子之心為韻)樊陽源
玄理可得真宗可尋惟虛舟之不繫同大道之無心每
悠悠而去住恒泛泛而浮沉寂慮為徒必澄淡而方息
在物無競信風濤而莫侵體合道樞來憑積水本流謙
以處順寧遇坎而斯止類善行之無跡似至人之虛己
或沿或泝非假功於檝師載沉載浮亦奚勞於舟子若
乃景絶遊氛川息波文蕩漾無阻逍遥不群則鼓枻者
未足與議摧撞者不得而云故曰動以貞勝而靜為躁
君觀其浮廣川之洋洋混長潤(一作瀾)之浩浩不拘同放
曠之懷無着體希夷之道殊青翰之見重等玄珠之為
寶惟斯道全誰曰不然任東西之漂蕩隨風水之推遷
中含虛而自若外守正以無偏逄流則行靡驚黿鼉之
穴安波自往空思李郭之仙動息靡常去留不禁以虛
而受殊乎小器易盈可濟不通非曰不勝其任處靜安
卑乘流任時浩然獨逝邈矣誰追想好風於曲岸避巨
浪於中坻且没跡於寂寥檝(一作鼓)棹何從喧矣是無爭
於觸擊紼纚焉得維之是則虛其舟川得以寧虛其心
人寡於欲既與道而合契亦無情於相觸苟思(疑)理之
未忘諒無驚於寵辱
胡越同舟賦(以所思同濟寧患異心為韻)袁不約
胡越異方兮言語不通邂逅相遇兮扁舟之中訝形殊
而類别偶泝浪而乘風邈矣兩鄉懷土之情則異飄然
一葉濟川之計斯同始也各自天涯俱來波際指遥程
於空闊紛遠思而容裔南冠朔服俄泛泛以相親孤棹
片帆杳悠悠而未濟安危目擊休戚心期當波瀾之起
處是肝膽之呈時水害若防不獨文身之俗風高儻便
豈惟嘶馬之思去乃夷猶來何處所不遠南北宛為儔
侣投足而作隣遥集共軫風濤思鄉而何暇哀吟且虞
悠阻迹也既狎心焉匪寧摇煙蕩水泛梗飄萍在浩渺
之難測况沿洄之不停容與安流每欣欣而會意縱横
駭浪咸惴惴以忘形蓋以風水多虞因依不間來非類
聚雖慙泛洛之仙情匪貎親誠無敵國之患殊方何遠
合志何深因託質於刳木遂忘言於斷金向若不同其
利無得而尋長嗟綿邈莫嗣徽音則朔野慕射雕(與鵰同)
之悍(一有然字)炎洲樂拾翠之心復安得同其憂患而計其
浮沉哉於是察其事嘉其意諒極暌而乃合非棄同而
即異永懷共濟之誠信無往而不利
刳木為舟賦(以濟川資舟理國求相為韻)羅劭權
昔王者以濟衆為先念舟航之未具長川謂運斤之人
必能造物選合抱之木遂使攻堅既而削彼鱗皴定兹
繩墨短長大小任規模之巧心高下重輕稱波瀾之巨
力原夫造其舟而利其用亦由求其理而安其國剞劂
斯休舳艫已流小周穆黿鼉之駕契高宗舟檝之求德
合國風暗動揚帆之勢人歌帝力爰成鼓枻之謳濟物
不得無其舟行化不得無其相運智既由乎明主操舟
亦因乎哲匠器無不具實均大造之功道無不通宛叶
蒼生之望必也主意渺瀰用汝猶疑不顧斧斤之妙不
求擁腫之資則思涉之人恨無航而空嘆未濟之士欲
行水而何期且刻之求劒者其意細微用之稱象者誠
非大計曷若濟巨川而是念命良工而立制欲使蠻夷
之類慕化而有路斯來商賈之徒通貨而乘流遠逝利
涉之道彌彰拯溺之功潜契以此利物何物不利以此
濟人何人不濟由是皇恩遠被鴻化旁流潜通四海之
路皆因一葉之舟用之則行豈隨波而上下利有攸往
當與道而沉浮今我后契道臨人端默求理思通大水
濟川之具雖多樂得長材刳木之心未已則知從古之
君為舟於水若葦航於河廣之内似芥葉於㘭塘之裏
方之於今未足喻其大而擬其美
文苑英華卷一百二十二
