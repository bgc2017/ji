文苑英華卷三百七宋李昉等編
悲悼七
第宅五十九首
入元襄王第蕭子範
伏軾窺東苑收淚上(類聚作下)玉橋昔時方轂處於今共寂
寥夾(一作竹)池猶褭褭仙樹(類聚作榭)尚迢迢一同西靡栢徒
思芳樹蕭
和蕭子範入元襄王第王筠
昔入睢陽苑連步披風雲今遊故臺處回望閴無聞皓
壁留餘篆蕙圃有遺芬行人皆隕涕何獨孟嘗君
行經范僕射舊宅何遜
旅葵應蔓井荒藤已上扉寂寞空郊暮無復車馬歸㶑
灔故池水蒼茫落日暉閴寂今如此行路(類聚竹客)盡沾衣
過康王第宅舊色(初學記作舊邑)
劉孝威(初學記作儀)
入梁逄故苑波薛見餘宫尚識招賢閣猶懷愛士風靈
光一超遠衡舘復朦朧洞門餘舊色甘裳留昔叢送禽
悲不去過客慕難窮池竹徒如在林堂曖已空遠樓隔
樹出迴澗隠崖通芳流小山桂塵起大王風(疊押風字)具物
咸如此是地感余衷空想靈(一作陵)前劍徒悲壠上桐(一作)
(童)
奉和東宫經過故妃舊殿江緫
故殿看看冷空階步步悲猶憶窺忩處還如觧珮時苔
生無意早鷰入到宫(類聚作有言)遲苦令歸就月照見不須
疑
南還(一作行)尋草市宅前人
紅顔辭鞏洛白首入轘轅乘春行(一作還)故里徐步採芳
蓀徑毁悲求仲(三輔决錄蒋詡舍中竹下開三徑惟羊仲求仲與之遊)林殘憶巨
源見桐猶識井看柳尚知門花落空難遍鸎啼静易喧
無人訪語默何處叙寒温百年共(一作獨)如此傷心誰(一作)
(豈)復論
一作藝文類聚
過故宅元行恭
頽城百戰後荒宅四隣通將軍樹已折步兵途轉窮吹
臺有山鳥歌庭聒夜(一作野)蟲草深斜逕滅水盡曲池空
滿中送(一作林中滿)明月是處来春風唯餘一故(一作廢)井尚
夹兩株桐
冬日過友(集作故)人任處士書齋(見三百十七卷)駱賓王
過史正議宅宋之問
舊交此零落雪泣訪遺塵劍杭傳好事池臺傷故人國
香蘭已歇里樹橘猶新不見吴中隐空餘江海濱
過庾信宅張說(集本見)
蘭城追宋玉舊宅偶辭人筆涌江山氣文驕雲雨神包
胥非救楚隨會返留秦獨有東陽守来嗟古樹春
陳拾遺故宅杜甫
拾遺昔日(集作平昔)居大屋尚脩椽悠揚荒山日摧窣(集作慘澹)
故國煙位下曷足傷所貴者聖賢有才繼騷雅哲匠不
比肩公生揚馬後名與日月懸同遊英俊人多秉輔佐
權彦昭超玉價(中宗時趙彦昭因權幸得相)郭振起通泉到今素壁
滑灑翰銀鈎連盛事會一時此堂豈千年終古立忠義
感遇有遺篇
過故斛斯校書莊(没後方受一官公名融)
前人
此老已云没隣人嘆未休竟無宣室召徒有茂陵求妻
子寄他食園林非昔遊堂空繐紼在淅淅野風秋
謝公宅李白
青山日將暝寂寞謝公宅竹裏無人聲池中有虚白(集作)
(月)荒庭衰草遍廢井蒼苔積惟有清風閑時時起泉石
長沙過賈誼宅劉長卿
三年謫宦此棲遲萬古唯留楚國悲秋草獨(集作漸)尋人
去後寒林空見日斜時漢文有道恩猶薄湘水無情弔
豈知寂寞江上正摇落(集作寂寞江山摇落處)憐君何事到天涯
過裴舍人故居前人
慘慘寒天獨閉(集作掩)扄紛紛黃葉落空庭孤墳何處倚
山木百口無家汎(集作學)水萍籬花猶及重陽發隣笛那
堪落日聽書幌無人長不卷秋来芳草自為螢
客自江南話過亡友朱司議故宅
包佶
交臂多相共風流憶此人海翻移里巷書蠧積埃塵奉
佛棲禪久辭官上䟽頻故来分半宅唯是舊交親
題清源寺王右丞宅陳(集作塵)跡
耿緯
儒墨兼宗道雲泉舊結廬孟城今寂寞輞水自紆餘内
學銷多累西園(集作林)易故居深房春竹老細雨夜鍾疎
塵跡流金地遺文在石渠不知登座客誰得蔡邕書
過湖上觀王右丞遺文司空曙
舊日相知盡深居獨一身閉門空(集作唯)有雪看竹永無
人每許前山隠曾憐陋巷貧題詩今尚在暫為拂留(集作)
(流)塵
㐮陽過孟浩然舊居陳羽
㐮陽城郭春風起漢水東流去不還孟子死来江樹老
煙霞猶在鹿門山
從事淮南府過亡友楊校書舊廳感念悄(集作愀)
然因書十韻權德輿
故人隨化往倏忽今六霜及我就拘限清風留此堂松
竹愈映欝(集作蔚)芝蘭自銷亡絶絃罷流水聞笛同山陽
預如冰玉姿粲若鸞鳳章欲翥摧勁翮先秋落貞芳正
平賦鸚鵡文考頌靈光二子古不弔夫君今何傷黃壚
既杳杳玄化亦茫茫豈必限(集作恨)宿草含淚洒衣裳
尋李逸人舊居于鵠
舊隠松林下衝泉入兩崖琴書隨子弟鷄犬在隣家茅
屋長黃菌槿籬生白花幽墳無處訪恐是入煙霞
愴故人舊居釋護國
惆悵至日暮寒鴉青樹林破階苔色厚殘壁雨痕深命
與時不遇福為禍所侵空餘竹徑在今(一作令)我嘆人吟
秋日題陳宗儒圃亭悽然感舊
楊巨源
曾隨何水部待月東亭宿今日重凭欄清風空在竹前
山依舊碧閑草經秋綠時物方宛然蛛絲一何速
經趙處士居楊衡
雲居避世客髮白習儒經有地水空綠無人山自青廢
梁悲逝水卧木思荒庭向夕霏煙歛徒看處士星
余夙慕陶公淵明為人往歲渭上閑居常效陶
體詩十六首今遊廬山經柴桑過栗里思其
人訪其宅不能默默又題此詩
白居易
垢塵不汚玉靈龜(集作鳳)不啄羶嗚呼陶靖節生彼晉宋
間心實有所守口終不能言永惟孤竹子披衣首陽山
夷齊各一身窮餓未能(集作為)難先生有五男與之同饑
寒腸中食不充身上衣不完連徵竟不起斯可謂真賢
我生君之後相去五百年每讀五柳傳日想心拳拳昔
常詠遺風著為十六篇今来訪故宅參(集作森)若君在前
不慕罇有酒不慕琴無絃慕君遺名(集作榮)利老死在邱
(集作在此)園柴桑古村落栗里舊山川不見籬下菊但餘墟
中煙子孫雖無聞族氏猶未遷每逢姓陶人使我心悽
然
同諸客題于家公主舊宅前人
平陽舊宅少人遊應是遊人到即愁布(一作春)榖鳥啼桃
李院絡絲蟲怨鳳凰楼臺傾滑石猶殘砌簾動真珠不
滿鈎聞道至今簫史在鬢鬚(一作髭)雪白向韶(集作明)州
過孟浩然舊居朱慶餘
命合終山水才非不稱時塜邊空有樹身後更(一作獨)無
兒散盡詩篇本長存道德碑平生誰見重應只是王維
廢宅前人
古巷棘門誰舊宅早曾聞說屬官家更無新燕来巢屋
唯有閑人去看花荒廐欲摧塵滿櫪小池初涸草侵沙
榮華事歇多如此立馬踟蹰對日斜
過侯王故第于武陵
過此一酸辛行人淚有痕獨殘新碧樹猶擁舊朱門歌
歇雲應(詩選作初)散簷空燕尚存不知彈鋏客何處感深(詩選)
(作新)恩
過魏文貞公宅杜牧
蟪蛄寧與雪霜欺賢士難教俗士知可憐貞觀太平後
天且不留封德彛
經(集作題)倪處士舊居許渾
儒翁九十餘舊向此村(集作山)居生寄一壺酒死留千卷
書欄摧新竹少池淺故蓮疎但有小孫(集作子)在帶經還
荷鋤
經故李拾遺郊(集作給事舊)居前人
歸作儒翁出致君北(集作故)山誰復有移(一作遺)文漢庭使
氣摧張禹譙國懷憂送范雲楓葉暗時迷舊宅茅花落
處認荒墳朱絲(一作弦)一奏沉湘曲(集作怨)風起寒波(一作陂)
日欲曛
遊朱陂故太保杜公池亭前人
杜陵池榭倚城東孤島廻汀路不窮高岫乍疑三峡近
遠波初似五湖通楸梧葉暗瀟瀟雨菱荇花香淡淡風
還有昔時(集作年)巢燕在飛来飛去畫堂空(集作中)
題江令公舊宅前人
身沒南朝宅已荒邑人猶賞舊風光芹根生葉石池淺
桐樹落花春井香帶暖山蜂巢畫閣欲隂溪燕集書堂
閒愁此地更南望潮滿臺城春草長
過湖州李郎中舊宅(集作傷湖州李郎中)
前人
政成身沒共興衰鄉路兵戈旅櫬廻城上暮雲凝鼔角
海邊春草閉池臺經年未葬佳人散昨日因齋故吏来
南北相逢皆掩淚(集作欲過洞庭還倚棹)白蘋洲上一(集作暖有)花開
經杜甫舊宅殷陶
浣花溪裏花多處為憶先生在蜀時萬古只應留舊宅
千金無復換新詩沙棚(一作崩)水檻鷗飛盡樹壓村橋馬
過遲山月不知人事變夜来江上與誰期
過伊僕射舊宅李商隠
朱邸方酧力戰功華筵俄歎逝波窮廻廊簾斷燕飛出
小閣塵凝人語空幽砌(集作淚)欲乾殘菊露餘香猶入敗
荷風何能更涉龍江去獨立寒沙(集作流)弔楚宫
鴻臚寺有開元中錫宴堂楼臺池沼雅為勝絶
荒凉遺趾僅有存者偶成四十韻
温庭筠
明皇昔御極神聖垂耿光沉機發雷電逸躅陵堯湯西
覃積石山北至窮髮鄉四凶有獬豸一臂無螳螂嬋娟
得神豔郁烈聞國香紫縧鳴羯鼔玉管吹霓裳禄山未
封侯林甫才為郎昭融廓日月妥帖安紀綱羣生到夀
域百辟趨明堂四海正夷宴一塵不飛揚天子自猶豫
侍臣宜樂康軋然閶闔開赤日生扶桑玉砌露盤紆金
臺漏丁當劔珮相擊觸左右隨凄鏘玄珠十二旒紅粉
三千行盻盻生羽翼叱(一作咄)嗟廻雪霜神霞陵雲閣春
水驪山陽盤鬭九子棕甌擎五雲漿雙瓊京兆博七鼔
邯鄲倡毰毸碧鷄鬭籠葱翠雉場仗官繡蔽膝寳馬金
鏤錫椒塗隔鸚鵡柘彈驚鴛鴦倚歟華國臣鬢髮俱蒼
蒼錫宴得幽致車從真煒煌畫鷁照魚鼈鳴騶亂鶖鶬
颭灔蕩碧波炫煌迷横曠縈盈舞廻雪宛轉歌遶梁豔
帶畫銀絡寳梳金鈿筐沈真類漢相醉倒疑楚狂一旦
紫微東胡星森耀芒憑陵逐鯨鯢唐突驅犬羊縱火三
月赤戰塵千里黃殽亟與府寺從此俱荒凉兹地乃蔓
草故墓摧壊墻枯池接斷岸唧唧啼寒螀敗荷塌作泥
死竹森如搶遊人問老吏相對聊感傷豈不見麋鹿然
後堪廻腸幸今遇太平令節稱羽觴誰知曲江場歲歲
棲鸞凰
經故秘書崔監揚州南塘舊居
前人
昔年曾識謝宣城(集作范安成)松竹風姿鶴性情唯向舊山
留月色偶逢秋澗似琴聲(集作西掖曙河横浦響北山秋月照江聲)乘舟覓
吏經輿縣為酒求官得步兵玉柄寂寥譚客散却尋池
閣淚縱横(集作千頃水流通故墅至今留得謝公名)
過賀監舊宅(集作秘書省賀監知章草題詩筆力遒健風尚高遠拂塵尋玩因有)
(此作)前人
越溪漁客賀知章任逹憐才愛酒狂鸂鶒葦花隨釣艇
蛤蜊菰葉夢横塘幾年凉月拘華省一宿秋風憶故鄉
榮路脱身終自得福庭回首莫相忘出羣(集作籠)鸞鶴辭
(集作歸)遼海落筆龍蛇滿壊墻李白死来無醉客可憐神
彩吊殘陽
宿杜城亡友李羽處士故墅(一作里)
前人
柳不成絲草帶煙海槎東去鶴歸天愁腸斷處風(集作春)
何限病眼開時月正圓花若有情還悵望水因無事莫
潺湲終知此恨難消遣(集作消難盡)辜負南華第二篇
經陸補闕故居(集作過姚監故居)方干
不敢要君徵亦起致君全得似唐虞讜言昨歎離天聽
新塚今聞入縣圖琴鎖壊忩風自觸鶴歸喬木日(集作月)
難呼學詩弟子何人在檢點猶逢諫草無
經郭汾陽宅趙嘏
門前不改舊山河破虜曾輕馬伏波今日獨經歌舞地
古槐疎影夕陽多
重經巴邱追感開成初陪故員外從翁詩酒遊
泛作李羣玉
昔年高接李膺歡日泛仙舟醉碧瀾詩句亂隨青草發
酒腸俱逐洞庭寬浮生聚散雲相似往事微茫夢一般
今日片帆城下過(集作去)秋風回首淚闌干
經故宅有感周繇
身没南荒雨露賖朱門空鎖舊繁華池塘鑿就方通水
桃杏栽成未見花異代圖書蔵幾箧傾城羅綺散誰家
昔年埏埴生靈地今日生人為嘆嗟
襄州漢陽王故宅皮日休
碑字依稀廟已荒猶聞耆舊憶賢王園林一半為他主
山水虚言是故鄉戟戶野蒿生翠瓦舞樓栖鴿汙雕梁
柱天功業緣何事不得終身似霍光
陳先軰故居前人
杉桂交隂一里餘逢人渾似洞天居千株橘樹唯沽酒
十頃蓮塘不買魚藜杖閑来侵徑竹角巾端坐滿樓書
襄陽無限煙霞地難覓幽竒似此殊
過陶潜故宅崔塗
陶令昔居此弄琴遺世榮(詩選作情)田園三畆綠軒冕一銖
輕衰柳自無主白雲猶可耕不隨陵谷變應秪(詩選作有)是
高名
經廢宅杜荀鶴
人生當貴盛脩德可延之不慮有今日争教無破時蘚
斑題字壁花發帶巢枝何况高(集作嵩)原上荒墳與折碑
經宣城元員外山居張喬
無人襲仙隠石室閉空山避燒猿猶到隨雲鶴不還澗
荒巖影在橋斷樹隂閑但有黃河賦長留在世間
經九華山費徵君故居故(一作山)
前人
草堂蕪没後来往問樵翁斷石荒林外孤墳晩照中數
溪分大野九子立寒空煙壁曾行處青雲路不通
經隠巖懷舊遊前人
夜久村落静徘徊楊柳津青山猶有路明月已無人夢
寐空前事星霜倦此身常期結茅處来往躡遺塵
費徵君舊居張蠙
浮世抛身外棲蹤入九華遺篇補樂府舊籍隸仙家池
静龜昇樹庭荒鶴隠花古来天子命還少到煙霞
傷侠(一作侯)第羅鄴
世間榮辱半相和昨日權門今雀羅萬古明君方納諫
九江遷客更應多碧池草熟人偷釣畫戟春閑鶯亂過
幾許樂僮無主後不離隣巷教笙歌
傷平泉莊前人
生前幾到此池臺尋歎投荒去不回若遣春風觧人意
此枝盡合向南開
河中經故翰林張舍人所居羅隠
行塵不是昔時塵謾向朱門憶侍臣一榻已無開眼處
九泉應有愛才人文餘吐鳳當(集作他)年詔樹想栖鸞舊
日春從此深恩更(集作恩深轉)難報夕陽衰草獨(集作淚)沾巾
瓊華觀經故友所居前人
槐花漠漠向人黃此地追遊跡已荒清論不知蒙(集作莊)
叟逹死交空歎趙岐亡(集作忙)病来未忍言閑事老去唯
應(集作知)覓醉鄉日暮街東策羸馬一聲横笛似山陽
清溪江令公宅前人
鸞牋象管夜深時曾賦陳宫第一詩讌罷風流人不見
廢来蹤跡草應知(集作何宜)鶯憐勝事啼空谷(集作巷)蝶戀餘
香舞好枝還有往年金甃井牧童樵叟等閒窺
岐王宅唐彦謙
朱邸平臺隔禁闈貴遊陳跡尚依稀雲低雍畤祈年去
雨細長楊從獵歸申白賓朋傳道義應劉文彩寄音徽
承平舊物唯君(一作名)盡猶寫雕鞍伴六飛
文苑英華卷三百七
