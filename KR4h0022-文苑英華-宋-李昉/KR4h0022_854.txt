文苑英華卷八百五十五宋李昉等編
釋六
宣州大雲寺碑一首陜州龍興寺碑一首
長安西眀寺碑一首
宣州大雲寺碑李嶠
或稱唐虞神祗之奥主也其在孔墨道術之眀師也然
其經略所制僅行於冠帶之鄊名教所談不出於乾坤
之位徒齷齪於步武盖搶攘於禮法語方外之靈躅窺
天中之妙寶則知夫力有遺而途有窮矣察動用於神
機推朕迹於冥𢾗則知夫識有畔而功有闕矣悠悠百
代蠢蠢四流蒙埃塵於夢幻之境隔視聽於神明之域
任忠信之薄徒(一作已)喪淳源救質文之弊無階聖道沒
世不聞至極之理終身不覩玄門(一作妙)之法奔嗜騁欲
壓五濁而輪廽躡穽投機入三途而鼎沸大運不可以
終否横流不可以遂溺五精延貺披鳳籙而告休期七
覺垂仁闢龍宫而開寶命慈氏越古金輪聖神皇帝體
兼具相心冥衆善超十方四諦之門惣三眀六通之業
諸天翼戴上昇於兜率之宫萬寓慕思下蒞於閻浮之
俗哀末法之衰弊悵夷途之榛梗載紵金屣由紺殿而
起西方廼睠瑶圖臨紫宸而正南面大矣靈覺深哉妙
果去來無象曠萬劫而潜神起滅有緣應千齡而啟聖
粤若屈迹弘道乘機濟物馭之以神通知惠行之以方
便善功感或異理故應無常身化本隨方故居無定位
襲五運於玄壇之上降三尊於黃屋之下稱緣而動宰
官共商主同歸虚已而遊廟堂與山林一致天人之善
權也提宏綱之落紐廓大象之權構遂荒百億窮有頂
而君臨奄有三千罄無邊而光宅闢海縣而清囂滓開
天庭而掃氛祲四魔六賊盡為征賦之民萬邑千閭悉
成道場之宇爾乃御寶極而玄覧撫璿衡以貞觀茫茫
净界宛如忉利之天眇眇大紘化為莊嚴之國宇宙之
嘉會也制目籥而動出張洪鑪而造化不為不宰鼓舞
而羣品隨何慮何思氤氲而百寶湧然後蕩之以香風
甘露薰之以福田惠業大根小葉咸受施而蒙榮蠕動
翾飛盡飡和而飲澤恊氣煙曼休禎雲聚乾符坤寶載
於龍馬之圖歲德年祥調於鳳凰之歴隂陽之太和也
立最上之乘不棄於聲聞小道用無為之理猶存夫禮
樂常教闢四果之門闈訓三雍之典業然後(闕)心近行
俱得所聞傾罇酌蠡各滿其量憲章乎法寶而度律既
周經緯乎時文而網羅畢備登一世於觧脫躋羣生於
仁夀軌躅謐靜頓屣於元亨之衢品物康寧高枕於會
昌之宅道德之神化也合樂而埋瘞焚燎陳詩而嚴配
昭格禮于上下不失於金木五官享于宗祊遂及於山
川百祀旁求六趣之府下建四冥之室莫不于食有福
奔走而來蘇用晦而眀攀援而出苦鬼神之福寧也玄
門罕測法象難窺雖金口微言時傳于貝多之葉而玉
毫靈相莫覩于優曇之花屬大事之因緣逄遠期之旦
暮稽首禮足親瞻五梵之容滌慮清心俱奉一音之偈
洗貪慾之腸腎開盲聾之耳目置湏彌於掌握詎是難
思警海水於靈空未為希有氓黎之誠感也惣人祗幽
顯之微資鬼神變化之妙兼育萬物而莫見其生成遍
履十方而不窺其轍跡巧諭善說而罕測其靈祕點黑
(一作墨)數塵而未量其終始故能慈以救物寬而容衆罷
黜刑憲而天下勝殘屏撤牲牢而蒸人以粒豈與夫慘
痛傷骨象魏懸桎梏之書剖卵殈胎山澤厭罝罘之酷
可同年而語也觀握鏡之緣起得獻書之本事象藏祕
錄禎符欝乎大雲登跡乘時靈應開于寶雨受先佛之
付嘱荷遺黎之負擔頒其瑞紀所以旌識善緣樹其階
梯所以津梁法俗天授二年乃下制令天下諸州各置
大雲寺一所宣州大雲寺者本名永安寺晉義熙二年
之所立也龍飛在運既易龍興(一作光)之名天歴惟新即
改天安之號積暄寒而驟風雨所以制毁圓方法爻象
而應星辰所以基綿載祀若乃地横瑶阜壌帶金陵廓
巨鎮于三吳走通莊於百越山川磊落郊畿枕端委之
鄉島嶼憑隆烟霧合朝宗之浦上帝於是乎垂象先王
於是乎高會衣冠俊傑滿舊國之風謠物産珍竒傾神
州之韞櫝東南之巨麗也因福地之形(一作名)勝即靈模
之兆迹拓其趾而峻其墉擇其材而增其構星榆月桂
汎河鼓之天津露栢霜松出巴陵之地道山祗則讓夫
荑境海若則輸其珍藏精衛銜石遇神营而中留靈蛇
吐珠屬良緣而改獻爾乃授矩司臬乘巒架巘廽廊曲
榭亘迢逓而掩高深峻閣崇臺陟峥嶸而望寥廓複道
共星階連步雙闕與天門對象内則香殿崛起若朱鳥
舒翼冠南海之鵬雲前則涌塔化成若皇媧振鱗立東
維之鼇柱翕赫璀璨帶璧而垂珠窈窕深(一作森)沉藏烟
而吐霧瓊林幽其妙境珍衛嚴其象設五通羅漢夾奉
金山八部龍王分司玉砌窮壯麗於天巧擬威神於帝
室故能使外道摧服(一作伏)異方歸向四倒八謬瞻柰苑
而心廽五盖六纏經竹園而累盡若乃雲除雨霽闢牅
當軒眺八極之山川臨萬家之井邑緇軿綉軸前通舍
衛之城桂檝蘭橈下泛蓮尼(一作尼連)之水賞心極目遣累
忘機處子於是乎傲其江海詞人於是乎驕其翰墨至
如毗耶聚落眷屬俱來摩詰道場君臣惣集舉瑇瑁之
欄檻入琉璃之塔廟一一香盖懸於寶縷之幢種種天
花散於金䋲之地贊嘆圍繞歸依薰習洗心於八觧之
池拭目於三眀(一作朝非)之藏名衣上服資貝樹之經行重
溢全装襯蓮花之法會自非大心弘益圓智曲成為天
上天下之師護人間世間之法豈能使恒沙國圡並登
常樂之門億盖生靈俱出無眀之路刺史曲陽男鉅鹿
魏正見大名開宇復南史之公侯懋賞承家奏西河之
金石隆簮組之舊德壯朝廷之厚寄朱軒皂盖辭折坂
而越長洲來晩去思喜昌門而怨彭闕長史隴西李延
慶黃裳具美白賁全真文學則東魯之四科鍾鼎則西
朝之七貴司馬南陽男張安宏才碩量經文緯武策勲
光刑馬之封服冕榮珥貂之業機明足用政理多方承
縟禮於䄡帷有成勲于邦國諸曹參佐籙事參軍李文
遠等或文房學府吐鳳而懷蛟或劒室珠泉衝星而襲
月水火錯居而致用青(一作朱)藍糅色而成彩羣務允緝
諠北汝之謳謠庶事無留閴南陽之府寺縣令丹陽儲
孝任大江播氣長離發藻未踐廊廟之班猶屈絃歌之
事卓子康之莅政不任刑書虞承卿之到官唯開講席
縣丞鄭文覧等並刀筆英選琳瑯竒資(一作賞)高才未展
聊從枳棘之遊俊翮方昇豈滯榆枋之集凢我聮事莫
匪同心攀十地之弘因奉四天之大號經營樸斲克成
輪奐之功脩習柱持願假招提之福上座寺主等並通
逹無昇惠觧多聞勤求於八清净心成就於五菩提法
昇大悲之座俯慰迷津轉無上之輪高懸勝躅用能經
始梵域規模神造凌雲起搆雖憑於太極之靈匪日成
功實俟於彌天之力鄉望前杭州監官縣尉吳寶度等
雲澤竒寶水鄉遺俊或隐鱗求志蓄美價於瑶&KR0008;或撫
翼俊時貢珍名於箘簵咸能厭離塵垢脩持真業具足
三施豈真黃金買田積累衆功自白衣成道咸以為六
種震動法王之利見金身十善護持大士之莊嚴净吐
無筭數之良果有不思議之妙力豈可使車轍馬跡獨
銘於西弇之山佛影龍龕不紀於東林之石是用伐彼
真琰詢其藻繢下官負心多恙驅傳不遑欽白黑之勒
誠偉丹青之壯觀客自南鄙王夀之雅嘆靈光言於東
吳左思之高談建鄴聊扣寥(一作寐)寞而為頌云
正法中否淳風載邈道隐三眀時昏五濁聲利外染驕
滛内斵識淺易淪蔽深難覺(其一)至人乃睠屈已乘時諸
佛付囑羣仙護持遂荒法寶奄頓乾維露灑天澤雲含
(一作合)帝慈(其二)是撲燎原爰清□水剪截奔競滌除囂滓
九道合符十方同軌區宇一變隂陽更始(其三)大康雅俗
廣濟含生六寶神御三才化成慶延動植德至幽眀魔
識正觀神呼太平(其四)至道雖合迷方未悟樹以妙梯登
之覺路寶坊邑啟銀函壤布大矣能仁深哉善護(其五)勝
境吳俗名都楚封海潮翔鷺山氣盤龍物産殷阜閭閻
錯重津途繋䡺里閈鳴鍾(其六)良牧帝難俊僚人望負荷
深委規模大壯長者法財沙門異匠共表靈刹同開寶
相(其七)觀閣雲心階基洞口飛月栖棟宛虹入牖闕對蜃
樓幢侵牛斗跨時靈域津梁妙有(其八)落落閑宇沉沉絶
機池開梵樂樹下天衣高座弘道深經暢微虎馴十戒
龍學三歸(其九)天啟聖期神扶净域萌秪斯(一作期)遠微祥
難測粹業已安高碑乃植沙數有盡金堅無極
陜州龍興寺碑蘇頲
有唐神龍元年龍集丁巳應天神龍皇帝出乎震御乎
乾也粤若我高祖撥亂反正受天眀命太宗震遠懷荒
立人紀綱高宗見天之則愛人之力故我祖宗之耿光
天人之交際矣功侔於天靡弗覆矣道濟於人靡弗育
矣上祗乎(闕)人心醇醲之化積乎中和樂之聲被乎外
則聖母以權居位七廟不可乏主以義眀羣萬方由其
傒予乃考順應之符旌緝熙之頌有若周文為太子益
三朝之恭有若漢文為天王遵五讓之實遂稽盛典張
宏紀綱纂舊物由舊章穆穆皇皇顒顒昂昂俾爾熾而
昌俾爾夀而臧其斯之韙也時公卿大夫禮官慱士稽
首颺言曰陛下誕彌厥月初朔龍也接統伊始元又龍
也潜者德之隐飛者德之興觀乎聖人之變合於聖人
之契古之白鱗赤鴈威鳳神雀或當道而蛇分或中流
而魚躍惟萬物之幽贊曾六年之不若陛下宜以大寶
加眀號其龍之興乎天子方晬容遷慮卑聽深視荅神
祗之恊謀討經籍之遺美於戲軒轅氏聲(疑)元扈就肴
虚者莫如佛之寶也推大聖之藴超衆妙之機則道方
於權智成乎真實脩心觀心惟凡證聖即色非色惟覺
悟迷小者得其小大者得其大藥草之喻是也有者見
其有無者見其無露泡之喻是也使般若之門隨方而
啟仁夀之域舉代咸登用於國家六度齊行於人倫五
常等豈與夫太后好道而黜於儒曾孫好刑而雜於霸
朕當䆒登庸之休瑞詢住世之宗旨衆生未度而度之
百姓有罪而罪已弘風而共貫興化而致理以助天之
子人乎因制天下州盡置大唐龍興寺陜州者以弘福
寺為之寺則唐武德中所創昔王業始基宜於百億故
俟福之弘暨帝圖中缺躍於九四故見龍之興此又前
聖之兆後聖之徵也徒觀其阿(疑作河)山豁險當砥柱之
湍瀨城雉紆餘瞰崤陵之風雨盖朝宗之次行在之宫
三輔齊劇隣其左二京分政出其中斯何壯哉郡國之
雄也先是香填之金布之神祚之福護之千櫨疊映萬
楹叢舉含真珠之赤光帶瑠璃之紺色般般遠矚弈弈
增新虹電生於樹杪星漢拂於樓間謂湏彌邪現空而
隐半謂兜率耶住世以臨下如有待者塔廟之靈乎上
自清洛而西顧經翠巖而北指七聖不迷百神咸扶旌
廽守塞輦過閑田吟邵伯之甘棠追漢仙之結草勿剪
勿伐將有聲而在風曰希曰夷豈無寂而觀妙孰若此
寺崇大法之本恊中興之符致於閑安得所饒益爰發
中旨出五綵綉及金銀以寵之後庭則雜於四時其布
惟五内藏則錯於三品其功用六餙紅玻條紫磨璀綉
色&KR0636;鏡光分身應矣金相覩矣雨諸天花隨慶雲而歴
亂作諸天樂混清吹以參差善哉彌勒降梯育王讓
座弗之比也當月宇披露門注眀毫晞净目者駕肩而
凑接足而禮猶稲麻之與竹葦墨黑之與針鋒稱三自
歸獲四無畏大德君瑶君愕而禪師上座慈郁維那道
休二法師神入於定力思用於塵勞泊其慮也寺主靈
觀上人樂說多聞辨才強學焉可淪以愛染撓其情也
亦有廬阜之寄儻冥於隐迹剡山之期或禠於襟帶每
至斷三苦絶三流止六衰禁六賊脩善明之願則罔不
偕唱湏逹之祈則罔不攝受龍王之泉則罔不捨自非
淬慈劒破魔邪麾勝福舉(闕)正孰能臻於此矣前刺史
東平畢使君名構字其忠謇士也清心勁節祗服文藝
故其臨事天下謂之直臣今刺史河南元使君名澹字
行冲精粹士也正辭邪道研機禮樂故其著書天下謂
之良史朝請大夫行陜令清河崔君名昱字盛緒長仁
合義睦而奉娣(當作娣用晉國變事)郭奕之儔也友以為兄魯恭
之匹也故其虚心應物理家移政則太守樹風以飬之
宰君承流而廣之始乎精悉終乎惠愛務煢婺而歸厚
惴姦慝而寡悔寂則旁通誠則圓對斯並倜儻卓犖殊
尤絶倫者盍務之哉郡有張士龍王忠誠侯元嗣郭琬
袁休王方等脩業諦聽感緣信受應乎千里聞于十室
皆以為周錫王命而藏大鼎漢振天聲而樹隆碣况探
密記指元符轉聖輪道皇極使雕篆之辭缺則莊嚴之
事𦕈云何以觀人世殿我邦乎遂載諸厥中宣此偈曰
賢劫聖惟法王吾君子與巨唐應夫符契而後翔龍圖
永象教昌清燬宅接通莊列璇題崇寶坊翠華轉河之
傍青蓮降陜之鄉河之水幕榮光陜之路蔽甘棠東洛
邑西咸陽望廵幸驩且康歸調御福穰穰
唐長安西眀寺塔
頲嘗誦先王之訓探衆聖之旨蓋本三極而宗五常也
汎以觀則吹萬循而照則歸一知夫棄理悟寂與能制
事者覺為之路以諸(疑作詣)精微定得其門而弘汲外邱
釋不言乎始扁輪不義乎末其真如之藴邪智有無涯
間之以息物無有祕應之以刑矣物也者不可使刑止
有也者不可因無息然後三極冥符適時之義遠五常
昭合濟俗之功大其象法之韙也赫矣帝唐發于天光
鴻勲鋪億載盛業冠三代欽眀濬哲以至高宗天皇紹
元命而導要道也時孝敬皇帝儲副承祧晦眀示疾一
物三善禀人君之量喜而又懼聞王子之言以大威力
作弘誓願憑有為之基獲無妄之吉粤眀慶元年仲秋
癸酉詔於京兆延康里置西眀寺以報之先是三藏法
師元奘惟應真乎廼成果者首(闕)視延袤財輪往以䋲
度還而墨順次命少監吳興沈謙之傾水衡之藏徹阿
(疑作河)宗之府制而縮版參以懸榘鈎北阜之舄伐南山
之枚初歴落以星峙忽穹崇以雲曼攅栱岌嶫騫甍宛
轉揆隂陽之中居子午之直叢倚觀閣層立殿堂虬鳳
夭矯而相承鬼神睢盱而欲起罔不珠綴&KR0772;窱琁題照
燭琉璃洞澈菡蓞紛敷白日為之隐蔽丹霞為之舒卷
者凢一十二所每動微風滴細霤窅然其若來和鎗然
其有去音悉豐麗博敞峥峥曭朗奕奕焉耽耽焉中國
之莊嚴未有大荒之神異所絶於是召以正工以考安
瑞表湛真容繡色電烻金光火合移忉利之宫鎮菩提
之座狀微笑而莞爾意屢言於善哉者不可勝計遂賜
田園百頃净人百房車五十两絹布二千疋徵海内大
德高僧有毗羅靜念滿顥廣說鵬耆辦了鶖子知會凡
五十人廣京師行業童子有空净聞道善思喜法湏迦
分施撰擇不染者凡一百五十人導天衢指天寺上御
安福觀以遣之有則有容昂昂顒顒駢象馬錯人龍幡
幢之隂周四十里伎樂之響震三千界使其將法印發
妙梯上至乎穆清下遺乎紛濁散而無我見桃李之成
蹊聚則有朋知稲麻之為衆若普聞名稱時立威儀行
則上首舉為左臂者上座道宣寺主神察都維那智衍
子立傳學元則棲禪靜定持律道成懷素等八法師舍
衛是求湏彌不動以等空知行如海法如陶器必盡而
寫瓶共縳今大律師崇業約身利牧維忍辱之行全信
役仁守毗尼之律眀猶染壘壑比持綖摧伏魔障弼成
學徒上座大德神岳法師開方便品證圓明實貫穿百
氏分别四諦芸扄諸彦不敢近論筆墨蓬岳群仙自應
遥寄書帙相與禁六賊制六衰紅粟腐積黃金巨萬行
天厨之寶轝泛海岸之雕艫日静楗槌夜鳴鍾柝罔不
受薰脩戒破煩惱結禪以思默聽以和發商調柔之意
書秘密之偈業公愀而歎曰此身有待諸行無常欽(疑)
不居之歲月無不滅之泡影樂化成而記壁者請因寺
而言之是則有隋尚書令越國公楊素泊我濮王泰宅
之舊區豐不當必蔀儉不師且奪終異謀始之則滿非
守城之具從梁抵第寧復賓遊封薛池臺果成童牧孰
若變為嚴净歸入檀那匪化塵之可思匪劫燼之能毁
轉以清渠灑道綠樹分行水流舊空花落雨新殿邦而
住世者不亦大哉宜宣詠歌以備刊勒矣我開元神武
皇帝御十方之四載格上下秩神祗萬人敬百蠻服伊
護法者必聖王乎演法者其開士乎敢作頌曰
吳作京兮秦之理殊住寶刹兮從中起䡾相望兮非相
似輪乎奐兮不可擬惟聖皇之經始兮惟調御之依止
封迦葉之上人兮延德光之太子香為圡兮金為界樹
低枝兮蓮出水紛接足以駢闐兮盡洗心以歡喜永巍
巍兮什梵宫揚大法兮尊大雄
文苑英華卷八百五十五
