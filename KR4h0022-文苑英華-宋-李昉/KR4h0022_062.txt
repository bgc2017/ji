文苑英華卷六十二宋李昉等編
儒學二
漢章帝白虎殿觀諸儒講五經賦一首
貢士謁文宣王賦一首
貢舉人見於含元殿賦一首
人不學不知道賦一首重寸隂於尺璧賦一首
惜分隂賦一首學植(左傳作殖)賦一首
學然後知不足賦一首文戰賦一首
解議圍賦一首
漢章帝白虎殿觀諸儒講五經賦(以高會群儒討論正義為)
(韻)李程
漢章帝以文教式孚象德崇儒倣石渠徵校文之所配
白虎集青衿之徒於是發明詔下皇都宏辯者憤憤悱
悱博議者雲萃風趨所以讃揚政理豈惟探討典謨爾
其高觀洞開鴻儒四會擅古今之美為皇王之最八索
九丘之籍理析異同三墳五典之書義分小大舉兩端
而擬議興百代而沙汰既理貫於中亦聲聞於外實鈎
深而索隠况致遠而情高信積學而無倦豈待問而有
勞談柄乍揮振冠蓋之岌岌詞源忽注瀉江海之滔滔
將以演制度之善論威儀之盛撮五經之閫閾為九流
之龜鏡連山魯史自此而刊禮義詩書自兹乃正夫如
是始可以化人倫施國柄有典有則惟明惟聖上知恭
勤下審教令然後代有等威理歸清净懿哉釋鈐鍵之
樞奥賾精微而討論疑之者風散冰釋學之者理順義
存可以明乎褒貶從其簡易貢别九州興窮六義豈惟
槭之說蓋亦識之智今我后化叶人文莫羣陋漢日越
堯君觀其環林森森璧池浩浩鴻儒碩生旦夕探討曲
盡庶彙旁流聖造則知儒者可為帝王之師保
貢士謁文宣王賦(以題為韻)黎逢
聖人没而教在明王興而道宣命上公以陳信展大禮
以登賢觴酒豆肉金鏞筦懸致克禋以如在當質明而
不愆祁祁諸生必恭敬止廓廣庭以容衆峩高冠以脩
已臨奠獻之筵肅造秀之士階間儼以成列槐隂布以
如市將備禮於先師遂儲精於祝史于以致君恢復王
化弘闡人文磬音繼於夜杵燭影迎於朝雲見曲暢於
和易知具歆於苾芬肅肅階戺隂隂門闕喬木棲於暮
煙前軒滿於行月羣士沓而歲至庶工齊而曉謁上玄
酒以清滌間朱絃而疎越齊百王於建號歴千古而未
歇蓋以教俟天地而不朽功格宇宙而不伐不朽故可
貴不伐故彌彰仰而不及融然有光實横被於歴代獨
崇輝於帝唐德教不輟王猷有昌日尊師於朝歲求士
於鄉教之於右塾登之於上庠知本末之可務亦師師
而不忘將歴試於宗伯必先謁於素王古先哲君任土
以作貢洪惟我后嘉善而容衆猶冀獲師於卜獲相於
夢時哉康哉宜阿閣之巢鳳
貢舉人見於含元殿賦(以題中字為韻)失名
國家開文學之科旁求英彦爰將貢於禮闈命先參於
秘殿欲使懷才抱噐自此鷹揚當令較伎呈能從玆豹
變是以儒風益振睿澤惟新設薦舉為教化之本致朝
見為榮貴之因庶使八紘碧嶂絶卧雲之士遂令萬歲
彤庭觀獻賦之人莫不張文柄以旁羅詔諸侯而上貢
俾離邦去里若攀龍附鳳或禀間生之瑞出則驚人或
懷希代之珍來皆動衆期美禄必取期殊科必中莫不
遠凑天闕争趨帝閽曹劉麏至賈馬雲屯當仲冬月候
丹禁門于時銅壺尚滴粉壁猶昏驪駒波躍蠟炬星繁
俄而鐘斷長樂殿啓含元中使森而鶴立諸生凛以駿
奔進揖退揚儼褒衣而設禮左旋右折俯丹陛以陳言
曰臣等才非可升德非可舉幸以辭乎海上達彼君所
今則凝神注目無非繡戶金鋪接踵比肩盡是鴻儔鶴
侣歡聲數四周覽再三散漫而龍池霧起參差而宫樹
烟含旣而中貴遥宣勞卿遠見咸精筆陣勉赴文戰時
康俗泰終有待於英髦擇善搜賢本無遺於寒賤諸生
乃退行列整簮裾瞻鳳扆獻玉除俟青春而變化有望
當聖意而光輝有餘集鴻都而固難比矣會虎觀而未
可加歟則唐之盛也堯舜不如
人不學不知道賦(以學然後知不足為韻)失名
君子之為道也敦詩書說禮樂俾其潤身而浴德克已
而志學亦猶嘉肴在噐良玉抱璞肴之知味旣因於嘗
玉之成功必由於琢物旣肖旃士亦宜然知此道者必
勤學焉若夫即其講肄齒以胄筵儒風是習素業斯傳
以三墳五典為本以八索九丘為先存乎博奥究其精
研漁獵乎六籍之内牢籠乎百氏之前得用而行將陳
力於休明之代自強不息必苦節於少壯之年於是慎
擇其師審取其友師之嚴則尊敬而匪懈友之直則切
磋而可久志有所立言無所苟講道德必探其本源進
禮樂必盡其先後故業就而青紫可拾噐成而瑚璉自
負(闕)
重寸隂於尺璧賦王起
(闕)
至若苦心無虧勵志罔移千里而笈是負三年而園不
窺孫敬之戶長閉仲舒之幃晝垂冬映雪而無倦夜聚
螢而罔疲爾乃傾心葵藿属目桑榆郊影不留於北陸
林光或改於東隅則尺璧可輕自可抵於烏鵲寸晷所
重恨難繫於白駒固在夫學如不及寧務夫執而不趨
是知務彼乾乾瞻其杲杲將以求雲霄之路亦以得青
紫之道自然披褐懷玉滿堂獲寶向若貴温潤之姿賤
荏苒之時光收皎皎景失遲遲則如琢如磨未能保其
琬琰一寒一暑空見迫於崦嵫則知潤身之德將貽後
學尚鄙滿籯之金爰取沉河之璞况乎日就月將今是
昨非六藝遠學所以知微則捐谷之中(乃用抵璧於谷事)自可
棄其虹彩測圭之下實有愛於烏輝别有功名未錄行
古之躅時難冄得嗟晼晩於扶桑寶在不貪賤璘玢之
如玉此大禹之所以成績得不述之而自勗
惜分隂賦(以光景難駐賢哲無怠為韻)蔣防
君子自彊惜分隂於短刻期碩學於縑緗念冉冉之特
移非徒愛景惜依依之為戀足冀廻光每正中而圭表
常懼减於毫芒事且異於秉燭理寧同於息影崇樹在
乎功名淹速繼於時景苟不競夫分寸亦何期乎悠永
三冬未就實有念於錙銖九仞將成顧無虧於俄頃當
其南軒向晝北戸初寒微照悠揚而漸短斜輝晼晩而
將殘分以惜焉豈少私而寡慾時之至也諒失易而得
難及其躔次當留光華未暮宜草草以不息希曀曀而
常駐出處無瑕故垂法於前賢往來不遑見遺履之莫
顧旣目擊而眷眷亦心想而專專况志業之難就當清
隂之屢遷莫不以日繫月以時繫年是宜向微秒而重
矣何得在斯須而舍旃不然夏后何以為聖陶公曷足
稱賢於焉激功(疑作切)仰兹先哲彼分晷而莫駐此寸隂
而靡輟不食不寢載勉於勞者之心以遨以遊誠乖乎
志士之節皎皎白駒若有若無雖長繩莫得繫於桑野
長戈不能却彼泉隅今則曖昧斯在瞬息不改宜乎陋
韞石之騰輝輕天(疑作尺)璧之殊彩庶立功而立事故不
愆而不怠
學植(左傳作殖)賦(以深根固柢無使將落為韻)張泰
學者人之本也必資乎窮要道勵專心故假農以為喻
將克已而攸箴筆力載耕旣研精而不倦情田以耨將
覃思而惟深懿兹善喻豐滋是務當勤勞而有獲豈滅
裂而不固種德潜潤比土膏之勃興脩業大成方雲稼
之森布切磋討論將究其根孜孜而其功且倍矻矻而
其教彌尊苟惰以自安則耒耜之用廢習而不輟則藨
蓘之道存藴經笥而煥乎旣庶成行業而油然寔繁且
夫以兹訓語譬彼樹藝學者在清其本末農者在立其
根柢庶存心而有補期竭力而無替顧三冬之足用且
俟經時異四體之不勤而能望歲其道旣敷其志不渝
自微至著生有於無厥修乃來類京坻之可積不思則
罔同水旱之是虞原夫匪獨化人聿兼為已寧徒取於
披閱固可移於任使功成久習宋人之揠足傷事不兩
全樊遲之學誠鄙稽其存於日省就此月將覩專專以
開帙嫓汲汲而築場勞而無怠焉奚必乎四之日禄在
其中矣可期乎萬斯箱客有服膺糟粕惟善是樂恒慮
失而不逮詎懷安而自若取(疑作敢)竊比於農夫懼見逢
於搖落
學然後知不足賦(以君子強志然後成立為韻)雍陶
士有倦乎耕耘求其典墳每下學以為已期千禄而事
君雖歴三冬詞軋軋而未能足用雖觀百氏意歉歉而
常如闕聞復得散秩(一作帙)如初功(疑作攻)堅兹始謂尺璧
兮易得歎分隂之難止隱居就道欲名垂於千萬年嗜
學從師將繼志於二三子當其敦詩說禮存誠自強恃
少壯而能勉勵懼老大而有悲傷儆覆簣之遺事慕絶
編以同芳親賓兮莫往莫來晝夜兮無怠無荒始勵已
而功(疑)誠為矻矻乃收心而貴復學茫茫豈九流之深
豈六義之秘抑由懵學者請益而尚少雖勤而未至又
安得食而求飽困而欲寐忘匡民(疑作氏)之心無蘇君之
志由是其意彌堅其業彌專開卷且爾服膺拳然不出
戸期知萬里不下帷寧止三年欲罷不能所求廣矣大
矣以思無益故得藏焉脩焉始也儻易足於謏聞無求
備乎講究顧羣籍而是棄雖勤師而莫誘若然者足見
微功併棄於前洪名疾没於後所以大噐不愧晩成時
習以資其學殖日就而冀其經明静而專敞(疑)而立旣
勤勤而曾不息又孜孜兮如不及大矣哉學者之心信
地芥而必拾
文戰賦(以士之角文當如戰敵為韻)林滋
為學之人會友以文念斯文之樞要無極將一戰而是
非可分索隱窮微旣不愆於夫子解紛挫銳爰取譬於
將軍由是推匪石之心召如林之士六籍之奥斯究萬
夫之雄莫擬且曰戰也者所以分勝敗之端文也者所
以明盛衰之理必將抑浮偽考深旨措詞苟得於朝聞
遊刃寧甘於夕死是用徵師於代(疑作伐)善之所命將於
角勝之場鶚視而鵝鸛斯列豹變而貔貅莫當利口從
横已有摧堅之意雄姿踴躍那無露穎之囊得失未分
切磋斯見弛張旣出於心術向背寧虞於色戰忠為甲
而信為胄豈憚重圍筆有陣而詞有鋒誠能萬變旣區
以别矣乃則而象之拂緗袠作鼓鼙之響卷絳紗為旌
旆之姿波駭九流苟再揚而盡委心攅百箭終一貫而
無遺乃考擊蒙諒無前敵决勝旣返於三隅請命俄分
於四壁是以及門之子互騁其成功無勇之徒空悲於
敗績已而探討無餘詞林宴如九合之剛腸斯弭千里
之秘思潜舒深淺旣分盡洗兵於學海姦回云革皆棄
甲於德車盖以振此芳塵仰于先覺苟能立分於閫閾
曷愧坐籌於帷幄今則㐲(疑作仗)其信志其學幸從戰之
有聞願無慙於挫角
觧議圍賦(以詞理精通釋然自潰為韻)浩虛舟
王子猷之延賓暇時偶切磋於經史遂交戰於言詞出
竒而彼力方壯向敵而吾矛莫持阻辯口而不通去來
都絶閉赤城之深固中外生疑旣而謝婦側聆翠幃潜
至察攻討之餘勢知勝敗之有自情田遂闢縱堂上之
竒兵靈府忽開出身中之利噐是用自伐期乎不争因
漁獵之近習得籌謀之至精縱吟嘯為鼓鼙之雄倍增
其勇察顔色為風雲之候暗識其情然後以德而攻當
無向背迎心石以奔北望詞鋒而辭(疑)潰一來一往環
回於文苑之間或否或臧蹂躪於儒林之内已而容勢
相懸抵摧莫前擊觸而剛腸已折交侵而銳氣難全去
不可迯顧咽喉之絶矣敗無相救覺唇齒之茫然觀夫
忠甲不免(疑)德藩何益望風而堅勁不保挫氣而秉持
盡釋俄執訊於折角將犒師於重席驗運輸而經笥不
窮察苞裹而智囊猶積是以扞格斯闢書文必同逆無
不服滯無不通義櫓罷持倒載於德車之上仁寶悉獲
横行於王道之中故得學海長清言讎不起百家咸凑
其軌轍六籍各分其疆理是使孤陋寡聞之徒永願伏
膺而已
文苑英華卷六十二
