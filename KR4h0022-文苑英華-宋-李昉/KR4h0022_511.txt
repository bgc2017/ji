文苑英華卷五百十一宋李昉等編
教授文書門二十一道
博士教授判一道釋菜爭論判一道
持論湯武判一道持論攻擊判二道
無鬼論判三道注書判二道
丹書判一道學書判二道
讀書判一道䜟書判二道
文章判一道傭書判二道
寫告身判一道故紙判一道
博士教授
任太學博士或告教授失所云不知輕清在何時叙
對
宗伯建官成均務學本乎風化爰立庠序人惟教首義
在通經所授無據禮文有誤深非儒者講信之道自闕
師資齒胄之儀曾非挑逹四時訓誘事乃蔑如三月違
仁豈無尤矣且如迷復未曉輕清儻舞樂或乖問䕫則
可如論詩不足在鼎何觀既投刃而非虚宜稱(一作兕)觥
而見罰
釋菜爭論判
得胡甲許乙俱任(一作在)直講因釋菜爭論遂形於顔色
各持捶以相打法司科罪
對
膠庠之設國容在焉禮樂既陳王教兹始學之不講儒
者為憂道或未行逹人增歎皇上崇大文教褒進儒書
屬澗蘋可採爰奠祭於先師壇杏初開將發明於古學
胡甲許乙說禮談經異議既生爭論斯起操持捶朴恐
學業之不明顛墜衣裳見朝儀之有失四方從學華荒
並凑百寮觀禮簮紱成行不慎于儀何所取則既愆規
矩合寘刑科
持論湯武判
乙開筵講湯武事弟子丁曰無食馬肝乙撻之不伏折
師麈尾事
對
君子為儒學以致道聖人立教言無非法乙惟廣業義
取精嚴函丈席間未述唐虞之際開筵講肆遽言湯武
之非符彼黃生之談爰有青襟之刺不能伏義故為逹
人喻以馬肝足為知味折之麈尾嘖有煩言一抶何傷
將子無怨
持論攻擊判
慎到遇接子於路因持論遂攻擊人謂之狂生自云非
狂生
對常從心
講學崇儒語郊先禮詩書之奥以佇言揚玄妙之門方
求理辨初聞慎接具析精微既遇於途詎為傾盖之厚
各持其論以爭重席之功湯池鐵城取言詞而自困焚
舟夷竈庶攻擊而無廻設喻指之縱横不聞三倒語折
角之勝負方持兩端孔丘聽歌知接輿之有德漢高揮
洗見酈生之不狂拘繫之端冶長何在言談之下寗越
無辜恭論兩賢請從一釋
同前賈承暉
淹中闡教揔三墳以昭彰稷下馳聲籠百家而紛紏是
以陶冶代俗脂粉寰中事鬱不刊之書理貫無疆之美
惟慎與接契叶情忘忽遇諸途乃相問道探頥致遠飛
辨交馳索隠鈎深玄談競瀉如磋如切頻登更僕之筵
無體無方屢動起予之對公超山北吞九八於辭場伯
起關西咀數千於辨囿孰謂寡識莫測高人輙此拘之
誠為未可
無鬼論判
甲執無鬼論俄而鬼忽來取求乞免鬼云誰似汝者甲
云乙似而便死後乙弟知告甲謀死兄不伏
對鄭績
神理茫昧幽期肸蠁揆之於有演象渙於周經覈之於
無持論標於晉史甲也持離堅之辨乙也遘无妄之災
人謀鬼謀殊預能之迹一生一死等交情之見雖在原
有急難之忿而徙壑無可返之魂不降錫齡之神忽怨
淫昏之鬼且當其變起倉卒事兼夭枉苟寧我之是圖
豈恤人之有責况泛詳昭典靡及幽途讓以偷生方期
耻格抑之謀殺稍涉淫刑菲見所窺事宜從記
同前趙不疑
惟恍惟惚甄巨匠於無名一陰一陽鼓鴻鈞而不息是
知天道玄遠子所不言甲以志尚縱横心懷貞正振談
端於海嶽抗高議於雲天取類阮瞻疑書生之自屈有
符宗岱遇使者之方求乙以才貌略同稱其似是殊仲
偕之昆弟於此相推異張衡之後身斯焉見取生乎公
府無聞鶴板之徵冥寞幽途忽見鵲衣之召弟以鴒原
義切雁序情深惜棣萼之無春恨泉扄之不曙告稱謀
殺未逹幽明語事雖云代命至理終當溘盡捨而不鞠
實謂為宜
同前張景明
幽變生物惟微有象演伏羲之卦式載鬼(一無鬼字)一車修
魯人之冊文(一無文字)時生二竪永言其事豈獨前聞而甲
道在自專情非傳應仲舒往記則謂知言于寳舊書斯
為妄作爰非有象持成論衡徒析理以致詞終忤冥而
速戾恍惚而見始慮阮瞻之疾髣髴有言仍多杜畿之
請惟乙不弔奄及兹凶以蔡邕之形初聞有似負莊叟
之患溘然無疑(一作冥滅)昆既求往於隙駒季實悲鳴於原
鳥雖死同無地情切於懷而生乃有涯欲將誰咎薄言
謀殺理謂無慮
注書判
斛律丙注書為長孫乙所竊遂行於代丙男訟之
對
自鳥跡垂文龜圖渙彩經文光乎歎鳳詩叶粲乎歌鸞
由是百氏分門九師殊見詞義紛雜褒貶莫同針彼膏
肓起兹廢疾杜元凱先鳴於麟史王輔嗣推雄於象繫
(一作經)高山景慕何莫由斯斛律丙投斧誓心題橋表志
研精覃思温故知新採摭羣言遂立訓傳實求貽厥垂
範將來長孫乙宅心典墳先無書籍習使迷於逐老窺
字感於陰陶黃金滿籝罕有一經之譽白珪無玷不聞
三復之言而猶借韻李竒竊名州黨今丙男有訟方覺
是非理須更為昌言美惡自然明白
同前
卦演龜文書分鳥字左言右史紛綸於圖諜帝典皇墳
昭彰於篆籕自非沉鬱澹雅以居業修辭立誠以進德
則未能䆒精微之奥窮闔闢之源惟彼長孫器劣才窶
竊沉冥之號求著述之能覽向郭二莊其為可及見虞
王兩史自謂過之殊不知道不虛行名不苟得蜩甲蛇
蛻有似之而非真寳玉大弓亦得之而便失厚顔之甚
實謂伊人丙男之訟誠曰未逹聽訟吾猶人也必也使
無訟乎慢藏致盗則又誰咎請更詳審待至量斷
丹書判
甲以經多謬乃自丹書碑使工鐫刻立於大學門外其
親友(一作觀及)摹寫者日千餘人兩京尹以其聚衆笞之訴
稱有故
對李希定
去聖久遠微言將絶人用其私各安所見闕文不及大
義已乖非有獨見之明誰觧僻儒之患甲總覈六藝研
精百氏紕繆必考朱紫斯分既祖述於魯儒升我堂矣
自光揚於漢策職爾之由竹簡之書且或朽蠧金碑之
字道兹鐫刻魏文典論起列鴻都揚子玄經虛傳麟閣
觀者如堵且聞紙貴將萬古而不刊於千兩而何有京
尹之罰其或病諸既無索於杜季庶息威於寗越
學書判
丁學盤盂書庚相為引重後丁云遂學或止之舉庚或
止之丁云以此報德
對員狎
學貴博通九流異軫書稱秘奥四微收藏必温故而知
新方不朽而致遠丁服勤罔倦考古斯多精孔甲之書
方求筮仕獲鄭莊之薦終聞推轂登朝有譽常懷報德
之心司敗在官遂致無私之罰此乃韓厥之舉郤詵其
人旌國史而無慙訪朝英而罕軰彼或止者何其小哉
請息挽弩之言以錫來(一作乘)車之寳
同前郭立
丁本諸生弱齡有志操觚遊藝負笈從師服膺孔甲之
書留心田蚡之業精窮小學聲洽大成庚有親仁之風
乃思延譽之美為薦揚於左右得推擇於簮裾不以引
重之恩而忘奏舉之義眷言報德在此奉公韓厥之故
事非遥郤詵之前蹤可襲行諸則仰推故典止之則未
識通方自得盡忠之規何聽無稽之說
讀書判
甲讀周書陰符或告違法
對孫逖
所習有業著在前典不讀非聖聞諸昔賢甲知敬學之
為先遂發憤而忘食既而下帷之時不學明訓張燈之
際乃習陰符徒成仲舒之滛不如元凱之癖或稱違法
誠則伊咎欲將議獄其或有詞至於太公傳符蘇秦佩
六國之印黃石授記張良珥七葉之貂苟如斯失無寘
于辟
䜟書判
乙家有論語䜟隣告其畜禁書科徒一載郡斷無罪未
知合否
對薛邕
幽家玄苞秘書赤制賈逵是擿且未能言鄭興不為孰
云有學倘在法而斯禁寧當刑而可捨丕惟斯乙嗜學
可嘉仰惠施之藏書得蔡邕之舊業通德惟異未聞北
海之族里仁是依遽致西隣之責有論語之䜟則稱私
畜禁書覽天官之文豈曰潜窺玄象將循名以責實何
加少而為多使以牽傍是非舉直聞言是信雖吾子之
有猜執德不回終匹夫之為諒請從郡斷以黜隣告
同前孫宿
先聖立言蓋非為已後學敬教可以潤身且匪亂常如
何議辟乙門殊闕里室有儒書雖則家藏未違邦禁同
原伯之不悅或可見非比韋氏之能傳實惟濟美隣人
誠為妄糾彼已未越彛倫遽欲論刑何縣吏之從昧不
寘于理知郡司之有孚
文章判
鄭景才學高邁郡牧使求其文章景扶醉揮毫書於几
上令使者寫之而去法司以為失禮欲科傲慢罪縣令
以文同宿搆堪為薦舉
對康子元
鄭景學邁八千自高天爵郡牧賢求五百式賁人文而
磥磈無拘忽醉厨中之酒崩騰有作便題几上之文使
者操&KR1152;寫而旋去法司執憲訊以剛來雖疾惡之誠初
疑可爾而優賢之道良或未然邑宰政尚儒風事符茅
茹以為詞同宿搆無慙孫綽之金德應敷敭堪薦郤詵
之玉眷兹兩議須遵一理昔嗣宗酩酊曾不寘以科條
今鄭景含毫何遽繩於傲慢請輟埋桐之事微申樹李
之風
傭書判
甲居道周以傭書自業乙侮之折箠以笞其背甲告他
物毆人
對鄭少微
禮訓成俗負販有尊明義在躬德威不侮講學修業固
無取於筆耕興義輔仁事必資於善誘而由衷靡及旁
狎是崇疑宓子之引肘類徒人之袒背藏諸私室雖一
抶之何傷列在公庭抵三尺而誰咎他物毆繫法所難
逃
同前李休烈
士生於代各安其業或削觚成學或握槧求工道既多
門藝非一揆甲言自巷黨爰居道周雖殊蘭蕙之遊且
託桑榆之蔭傭書自給道有類於班超因侮見罪迹方
均於寗越汗簡之責既不見稱折箠之尤理宜從譴
寫告身判
麴紹違法寫告身邀勒選人為選人所告
對
龍首高居揔羣材以成務鴻翼漸陸入會府以參名既
而樂鏡晨披山書密奏或連輝於喬木乍忝迹於場苖
九流多材百司職廣既深隨牒理藉符文麴紹窮巷無
資傭書有素兩臺之妙雅善於銀鈎什一之求近通於
金市挂廻鸞之健筆徇鳬鏹之輕資事既叶於私求迹
已論於明憲(一作論於昭憲)况籖授之法本在職司擅鳴既逹
(一作違)且無條貫惟公書寫終自利刑既紊三章須窮兩
造但選人以輕酬致怨麴紹以苟得生嫌若使不食先
言便招後訟寘之嚴典惟會直繩
故紙判
州申遠年故紙請賣充公廨支用
對
六合為家萬方同貫用人文以成化藉鳥章而理物由
是簿書嶽峙文帳波流酬答極於嵇康沉迷昏於公幹
按牘之理義在隨時曹局之資固宜適用即有年代寖
遠事跡淪沒寘諸幽閣疑孔壁而生塵納以嚴扄同汲
書而有蠧桃花之色對春園而欲曉魚網之彩俯秋水
而將沉羊續則不任補袍揚雄乃纔堪蓋醬令式既標
年歲州縣自有凖繩何事強申方來取决請以狀下任
依彜途
文苑英華卷五百十一
