文苑英華卷五百四十八宋李昉等編
易卜疾病占相妖言巫夢門二十三道
易卜
易道判六道北斗龜判一道
釁龜判一道居蔡判一道
家貧致墨判一道玄衣判一道
讀衛生經判一道死生付天判一道
疾病
疾病判一道卧大夫簀判一道
折指判一道
占相妖言
占相判一道妖言判一道
巫
巫恒判一道巫祠秦中判一道
夢
夢冰下人語判一道夢殿上有禾判一道
夢處女鼓琴判一道
易卜
易道判
甲居重澤介疾有喜遂存乎辭或告其妄干他事初不
量甲云剛德閑邪何往不利
對
乾坤既列易行其中六九斯重爻見乎外有同功而異
位亦原始而要終惟彼甲也乃居重澤當周公之述聖
義存乎詞及尼父之窮微意筌於象然則上下合應利
殊攸適剛柔立體位或非居是以同心暫間遄當介疾
之失和光使終(一作和兊終從)聿成勿藥之喜以干事而告未
曰知章以量力而言何哉懵識况乎形自然之變含不
測之神古皓首而難明今丹筆而爰(一作奚)定舍而勿問
愚謂合宜
同前
甲惕號暮夜有戎勿恤中軍按逗撓爲咎將議明罰甲
訴初往不勝今得中道
對
三才孕育六位時成藏往闡幽鈎深致遠用明失得之
報是興易簡之能甲亦何爲形諸卦兆居悔吝之地處
動静之中乍行乍藏或進或退初往不勝故惕懼而號
呼終歸得中則有戎而勿恤實元亨之利往乃爻象之
情言中宜按論憑何議擬括囊已是无咎逗撓寧宜有
刑
同前
丁即次得童僕乙於處得資斧在旅之時所得各别未
知孰是
對
聖人作易窮理盡性君子明道體微知章發揮於剛柔
而生爻觀變於隂陽而立卦用存悔吝之介式崇簡易
之源既致遠以鈎深亦仰觀而俯察相惟丁乙俱形卦
兆匪以蒙而養正諒在旅而多虞異乎先笑後號豈曰
大來小往得諸童僕知爾躬以無尤獲其資斧識我心
之不快考即次而知是驗於處而覺非稽周家之文休
咎斯在閱旅人之卦得失可明請探六畫之旨以取一
言而蔽
同前
乙入於幽谷三歲不覿郡吏詰之稱澤無水以致命遂
志
對
易之爲書觧類成象因涸澤之爲體致幽谷之深潛君
子是以養蒙晦明致命遂志豈隕穫於所遇將考槃而
自得金車欲駕來尚虛徐朱紱方亨猶多臲卼龍蟠所
以致用蠖屈豈不求伸十年反常志或斯在三歲不覿
吏亦何非苟用(一作罔)有違可以無詰
同前
丙虞吉有他不燕或謂繫心於一云義及豚魚志不可
變
對
行克有孚義形於色可爲已干櫓將措身波流敢昧斯
言不知其可丙學乎前訓從事於兹知通幽洞微設卦
觀象敬慎不敗利用爲恒動協中庸德均上善獲此專
吉莫知其他同夏翟之姿難儔耿介比寒松之節但覩
青冥非無所守其不可變語稱近義敢匪聞諸易著盈
缶死而後已豈荀息之受托終不食言何周勃之爲臣
取於木訥所以繫心於一存忠篤而不喪執志無二賤
華美之外揚及於豚魚應彼鳴鶴或者所謂於何其臻
且誰譽誰毁寧當盡好所以所安寔宜必察誠知言者
不中無問吉人寡辭
同前
丙之宋得坤乾丁告違禁丙不伏
對
丙德行純懿道術通明齒迹堯封鬷邁宋國探微研奥
鈎深致遠思尚長之薄遊每敷損益同孔丘之志事載
演坤乾丁性直狹中竒(疑)能劉(疑)善類膚受之讒愬異
皮裏之春秋發言盈庭誰執其咎今動作非妄隄防未
渝心儻偶於木人罪庶寬於艾&KR1302;
北斗龜判
得甲畜北斗龜財物歸之遂至萬千或告違禁詞云名
在八龜
對
財無苟得義不厭取若奉業以往積而無(一作向)傷或非
道以行動且爲害於稽爾甲爰契我龜已見負圖不獨
七星之號空嗟入夢詎終千載之期是諸侯之寶念彼
當畜非宗伯之屬其誰敢私豈伊匪人妄致諸櫝迹罔
厠於主守家用保於神靈徵以從長占八九之數窮於
旣厭收千萬之盈兹乃多藏且不預於官事靡當知禁
亦可畏於人言必曰職我之由守而勿失名可覆視余
無爾刑
釁龜判
甲釁龜不辨名物將罪之云且釁而後辨
對
有龜之德徵神爲用禀靈千歲遊質於芳蓮納錫九江
彰名於禮物取其象事知變占事知來然以寓莊周之
談時聞曳尾挂豫且之網寧知刳骨緬懷於甲時惟卜
人將言釁龜以考其象理宜别諸名物定乎吉凶俾春
夏以宜左右必順有紊於制實惟伊何欲寘戾焉事可
訊者何則取十朋而分睨弇乃先釁以爲尤參五行以
觀兆數雖後辨而未失覆其兩端願言一問
居蔡判
得甲居蔡曰(一作目)寶人告以爲僭不可入官訴云僂句
不余欺是以寶之
對
魯道浸微守臣喪職眷兹臧氏代稱冡卿方搆禍於家
門始有誣於内子問則以默察而愈欺理異斬關之爲
跡同據邑之請三年一兆旣徒稽於大蔡始僭終吉彼
何幸於纖人故帝舜格言惟先蔽志宣尼垂範數而爲
黷則知禍福無門通塞無數焉有性命之理存乎卜祝
之間若廢興之道適然是善惡之徵一貫人與僭而不
入因君子之明刑
家貧致墨判
易人家貧致墨以自給科惰農
對
藏往知來道高三聖内貞外悔名重九經所以大决狐
疑先定人志焉得捨其三易紊彼六官賜帛無聞仰滑
稽而慙妙致墨多中知僂句之不欺覺筮短而龜長遽
變常而易業雖百錢取給有慕君平而四體不勤孰爲
夫子智有所逹鑽祀骨而觀貞神則何施抵凝脂而獲
戾且以業爲兼善才貴多能端策拂龜罪不加於詹尹
收罟解網刑請寬於易人
玄衣判
季冬命玄衣督護貞來歲之慶菙人作而揚火以非青
純而不致墨執法告闕於太常訴云主巾笥者之過
對
道月戒期周乎四海(一作象)卜年貽慶稽彼十朋菙人職
在巫咸用方心而考吉材均季主負(一作均)圖背而知來
拂此玄衣異夫青純有殊命寶何能致墨執法以簮筆
彈珠且問九江之錫主司以巾笥藏骨莫辨千年所留
旣虧玉兆之獻須抵金科之罰徒爲薄訴誰之過歟
讀衛生經判
甲讀衛生經而知吉凶乙告違勅法司科擅卜禁刑
對
圖緯垂文龜蓍著象聖人操洞微之柄逹者究索隱之
端故知盡性窮理惟賢與聖是以魏稱管輅晉有景純
卦成而洞曉吉凶繇發而潛知倚伏此皆竒才出於天
骨遠識符於自然爰逮凡人不甘(一作干)其議所以時忌
惑衆勅設禁刑甲雖沉思緯象遊精數術名止齊於庶
品道豈同於古人冒違勅之明文自貽伊戚挂繩非之
峻筆何所逃刑然慮或告不真法湏更審請窮兩造方
定片言
死生付天判
得丙請與丁卜丁云死生付天不付君也遂不卜或非
之
對白居易
聖人建易雖用稽疑君子樂天固宜知命苟吉凶之罔
僭何中否之足詢丁執心不回出言有中爾考前知之
兆誠足决疑吾從(一作我徵)昆命之文必先蔽志以爲禍福
由已休咎則繫於慎行生死付天脩短乃存乎隂隲當
脫身於木鴈寧問命於蓍龜言旣中倫理亦窮性况詹
尹釋策有問焉知鬭廉立言不疑何卜不從握粟是謂
忘筌
疾病
疾病判
得甲爲郡守賜告養病而出界歸家法司科罪甲不伏
對
四嶽咨命九土司牧功共理於伏熊期得賢於建隼淮
陽卧理聞汲黯之政譽渤海行歌美龔公之化洽甲官
忝列郡未著能名庭無致仕之蘭院少延年之菊漳濱
卧疾雖比於古人潁川流譽何靦顔於今吏膏肓所及
知藥石之無施肝膽俱披果祈求而有遂賜告養疾宜
輟務於公庭出境而行何慢官於私第斷非斥吏欽漢
相之高風才不逮人招施禄之遄謗予告賜告義理懸
殊應爲不爲自貽諸咎不敬之罰曷所逃刑
卧大夫簀判
甲寢卧大夫簀執燭者請易竟不改而卒
對
喜怒不時患生腠理營衛失度疾起膏肓是以長卿文
園空傳封禪之草劉楨漳浦亟聞埋玉之悲人誰不亡
道貴從正身苟正矣哀亦何傷且衛臣不禄猶陳尸諫
楚尹屬纊城郢爲謀春秋書之用旌厥善况銀燭晶晃
以流照華簀輝煥以潛鋪旣不率於典常法宜加於僭
擬必因國君之賜有孚曾氏之詢過也非文童子何識
折指判
甲緣木損折枝指謂三疾數足官不許事
對
甲禀氣陶形偶華胥之代輕軀弱質謝都盧之人不能
鑿井耕田翻乃奔林緣木損其枝指盖是懸疣雖折一
枝幸祛數外之累即圖三疾便爲非分之求理不可依
宜從告免
占相妖言
占相判
甲告乙左手有文直逹中指丁爲占若過横節貴不可
論乙遂挑徹血流彈壁乃作公字
對
命理多途幽明罕測甲惟愚品丁也狂夫憑仲子之有
文相士行之當貴虛論骨象謬定吉凶豈識李固之龜
文莫辨條侯之縱理聖人不相抑有前聞鄙夫何爲則
預於此
妖言判
王遇於鄉閭妖言村人告事
對
王遇禀性不臧立身非謹官雖登於一命慮猶闕於三
緘不忍口闕坐彰言玷妖詞妄作雖未惑於平人正罪
應論事可繩於峻典定刑名於木吏應入流條量减贖
於金科合從徒坐
巫
巫恒判
巫恒堂贈鄉人反接置於廣柳
對
惟彼巫恒志探幽賾以爲階儺有禮堂贈無方式從招
梗之義自得禳禬之術鄉人悟不知之毁迷獨見之明
恃衆生威率情含怒同舞陽之從代鎮已能反接異季
布之適朱家翻爲置柳處之刑典豈待邦成請從片折
之詞以白違行之訟
巫祠秦中判
南山有巫每祠秦中輙用王禮所由不禁御史詰之詞
云恐爲厲也
對
神祠所置祭享有由苟非國章無列祀典是以分巫覡
之職審鬼神之狀恐伯有之爲厲矜胡亥之乏祀小大
從時輕重不越明無夭昏之患幽得憑依之方生旣殊
於庶人死何廢於王禮謂執憲之徒詰宜所由之不禁
夢
夢冰下人語判
得甲爲人作媒云夢立冰上與冰下人語當仲春成婚
乙告甲誑惑
對
甲以判合爲資行媒是務瞻言匪斧有類因針爰求六
夢之徵告以三星之會微波可託豈脉脉於輕冰仙漢
難攀尚盈盈於一水將同竹鳳之驗有符芻狗之言乙
以至人所無告其狂惑必人同趙壹術等周宣王濬懸
刀不聞加罪孔丘曳杖未蹈深愆
夢殿上有禾判
乙夢太極殿上有禾三穗跳而取之得中穗其友賀云
中台之象人告其妖
對
執古以道格人其經捨而或踰動則奚軌乙位居堯岳
名列漢藩擁百姓(一作成)之寄乘六龍之吉朱門雄雄虛
受冠盖翠樓奕奕傍注煙霄同唐叔之得禾身居大殿
異張華之博物忽踐中台覺後成空頼功曹之來賀失
而復得允蔡茂之高班夫何妖哉古則有矣告人無識
其若是乎
夢處女鼓琴判
乙封侯嘗夢見處女鼓琴而歌曰美人熒熒顔若苕之
華後遂納國人姓爲内子御史劾其僭訴(一作舞)云夢應
也
對
國以定封邑惟利建社稷是衛邦畿以藩乙將度以土
圭設其苑序式遵厥度宜立其家鳳凰之兆未期桃李
之妖將至剛柔自應精爽潛通吉以有祥將(一作符)表神
來之兆庶乎無亂理齊藏往之感位在通侯夢兹處女
横角枕而就寢見鼓琴而作歌熒熒之詞聞彼魂交之
日夭夭之質覩兹形開之時六夢之驗若存八徵之候
如會納爲内子誠類小君稱僭欲繩未通平典
文苑英華卷五百四十八
