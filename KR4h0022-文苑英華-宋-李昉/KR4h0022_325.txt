文苑英華卷三百二十五宋李昉等編
花木五
竹五十二首笋二首
竹梁元帝
嶰谷管新抽淇園節復脩作龍還葛水為馬向并州柯
亭臨絶澗桃枝夾細流冠學芙蓉勢(類作樣)花堪威鳳遊
卭王若有獻張騫應拜侯
竹劉孝先
竹生荒野外捎雲起(類集作聳)百尋無人重(類集作賞)高節徒自
抱貞心恥染湘妃淚羞入上宮琴誰能制長笛當為作
(類集作吐)龍吟
竹蕭放
懷風枝轉弱防露影逾濃既來丹穴鳳還作葛陂龍
侍宴賦得夾池竹詩隂鏗
夾池一叢竹青翠不驚寒葉醖宜城酒皮裁(類詩作治)薛縣
冠湘川染别淚衡嶺拂仙壇欲見葳蕤色(類集作凌冬質)當來
兔苑看
賦得山中翠竹張正見
脩竹映巖隈(類詩作垂)乘風異夾池複澗藏高節重林隐勁
枝雲生龍未上花落鳳將移莫言棲嶰谷伶倫不復吹
賦得夾池竹賀修
綠竹影参差㛹娟帶曲池逢秋葉不落經寒色詎移來
風韵晩逕集鳳動春枝所欣高節(類聚作蹈)客來待伶倫吹
賦得臨池竹虞世南
葱翠捎雲質垂彩映清池波泛含風影流摇防露枝龍
鱗漾嶰谷鳳翅拂漣漪欲識凌冬性唯有歲寒知
竹李嶠
高幹楚江濆蕭條含翠氛(集作娟娟含暑氛)白花摇鳳影青節
動龍紋葉拂(集作掃)東南日枝捎西北雲誰知湘水上流
淚獨思君
奉和徐侍郎中書叢篠蔣煥(一作盧象)
中禁夕沉沉幽篁别作林色連鷄樹近影落鳳池深為
重凌霜節能虚爽(一作應)物心年年承雨露長對紫庭隂
此詩二百四十二卷重出今已削去
沈十四拾遺新竹生讀經處同諸公作
王維
閒居日清静修竹復(集作自)檀欒嫩節留餘籜新叢出舊
欄細枝風響亂疎影月光寒樂府裁龍笛漁家伐釣
竿何如道門裏青翠拂山壇
慈姥竹李白
野竹鑚(集作攅)石生含烟映江島翠色落波深虛聲帶寒
早龍吟曾未聽鳳曲吹應好不學蒲柳凋貞心常自保
同郭參謀題崔令公廳前竹劉長卿
不學媚清瀾能依上將壇蒙蘢低冕過青翠捲簾看得
地移根遠經霜抱節難閒花成鳳實嫩笋長魚竿肅肅
軍容静蕭蕭郡宇寬細音和角暮疎影上門寒阮巷何
人在梁園幾樹殘空餘軒屛側歲晩伴任安
晩春歸山居題窗前竹劉長卿
溪上殘春黃鳥稀辛夷花盡杏花飛始憐幽竹山窗下
不改清隂待我歸
寒竹釋皎然
褭褭孤生竹獨立山中雪蒼翠摇勁風嬋娟帶寒月狂
花不相似還共凌冬發
竹張南史
竹竹被山連谷出東南殊草木葉細枝勁霜停露宿成
林處處雲抽笋年年玉天風乍起争韵池水相涵更綠
却尋庾信小園中閒對數竿心自足
竹戴叔倫
卷籜正離披新枝復蒙密翛翛月下聞褭褭林際出豈
獨對芳菲終年色如一
竹朱放
青林(一作竹)何森然沉沉獨曙前出墻同淅瀝開戶滿嬋
娟籜卷初呈粉苔侵亂上錢疎中思水過深處若山連
疊夜常栖露(疑作鷺)清朝乍有蝉砌隂迎緩策簷翠對欹
眠迸笋雙分箭繁梢一向偏月過驚散雪風動極聞泉
幽谷添詩譜高人欲製篇蕭蕭意何限不獨住湘川
池上竹楊巨源
一叢婵娟色四面清泠波氣潤晩烟重光閒秋露多翠
筠入疎柳清影拂圓荷歲晏瑯玕實心期有鳳過
和令狐舍人酬峰上人題山欄孤竹
前人
滿院冰姿粉籜殘一莖青翠近簾端離叢自欲親香火
抱節何妨共歲寒能讓繁聲任真籟觧將孤影對芳蘭
范雲許訪西林寺枝葉湏和彩鳳看
庭竹劉禹錫
露滌鉛粉節風摇青玉枝依依似君子無地不相宜
郡齋左偏栽竹百餘竿炎凉已周青翠不改而
為墻垣所蔽有乖愛賞假(一作暇)日命去齋居
之東墻由是俯臨軒階低映帷戶日夕相對
頗有翛然之趣令狐楚
齋居栽竹北窗邊素壁新開映(一作見)碧鮮青藹近當行
藥處綠隂深到卧帷前風驚曉葉如聞雨月過春枝似
帶烟老子憶山心暫緩退公閒坐對嬋娟
和宣武令狐相公郡齋對新竹
劉禹錫
新竹翛翛韵曉風隔窗依砌尚朦朧數間素壁初開後
一片清光入座中欹枕閒看知自適含毫朗詠與誰同
此君若欲長相見政事堂東有舊叢
和汴州令狐相公新於郡内栽竹百竿拆壁開
軒旦夕對翫偶題七言五韻白居易
梁園脩竹舊傳名園(集作久)廢年深已(集作竹)不生千畝荒
凉栽(集作牽)未得百竿青翠種新成墻開乍見重添興窗
静時聞别有情烟葉蒙籠侵夜色風枝蕭索(集作䬃)欲秋
聲更登樓望尤堪重千萬人家無一莖(汴州人家並無竹)
題盧秘書夏日新栽竹前人
湘竹初封植盧生此考槃久持霜節苦新託露根難等
度雖當戶(集作湏當砌)疎稠要滿欄買憐分薄俸栽稱作閒
官葉剪藍羅碎莖抽玉琯端幾聲清淅瀝一蔟綠檀欒
未夜青嵐入先秋白露漙(集作團)拂樓(集作眉)摇翡翠熨手
弄琅玕韻遶(集作透)窗風起隂鋪砌月殘炎天聞覺冷窄
地見疑寬梢動勝摇扇枝低好挂冠碧籠烟羃羃珠灑
雨珊珊曉籜晴雲展隂牙蟄虺蟠愛從抽馬策惜未截
魚竿松韵徒頻(集作煩)聽桃夭不足觀梁慚當家杏臺陋
本司蘭(古詩云盧家蘭室杏為梁又秘書府即蘭臺)撑撥詩人興勾牽酒客
歡静連蘆簟滑凉拂葛衣單豈止銷時暑應能保歲寒
莫同凡草木一種夏中看
和東川李相公慈竹十二韻元稹
慈竹不外長密比青瑶華矛攅有森束玉立無蹉跎纖
粉妍膩質細瓊交翠柯亭亭霄漢近靄靄雨露多冰碧
寒夜聳簫韶風晝羅烟涵朧朧影月泛鱗鱗波鸞鳳一
以顧鷰雀永不過幽姿媚庭實顥氣陵(集作爽)天涯峻節
高轉露貞筠寒更佳託身仙壇上靈物神所呵(集作何)時
與天籟合(音閣)日聞陽春歌應憐孤生者摧折成沉(集作病又)
(作卧)疴
郵竹
庭有蕭蕭竹門有田田騎囂静本殊途因依偶同寄亭
亭乍干雲褭褭亦垂地人無(集作有)異我心我無異人意
南庭竹李紳
東南舊美陵霜操五月凝隂入座寒煙惹翠梢含玉露
粉開春籜聳琅玕莫令戲馬童兒見試引為龍道士看
湏信結根香實在鳳皇終擬下雲端
題鄭常侍廳前竹賈島
綠竹臨詩酒嬋娟思不窮亂枝低積雪繁葉亞寒風蕭
䬃疑泉過縈廻有逕通侵庭根出土隔壁笋成叢疎影
紗窗外清音寶瑟中卷簾終日看欹枕幾秋同萬頃歌
王子千竿伴阮公露光憐片片雨潤愛濛濛嶰谷蠻湖
北湘川灀水東何如軒檻側蒼翠褭長空
隣人自金仙觀移竹李遠
新居移竹已堪看斸破莓苔得幾年圓節不教傷玉粉
低枝猶礙拂霜壇墻頭引動如烟綠枕上風来送夜寒
第一莫教漁父問且從蕭䬃滿朱欄
昊天觀新栽竹劉得仁
清風枝葉上山鳥已栖來根别古溝岸影生秋觀苔遍
思諸草木唯此出塵埃恨為移君晩空庭更擬栽
酬人雨後翫竹薛濤
南天春雨時那鑒雪霜姿衆類亦云茂虛心寧自持多
留晉賢醉早伴舜妃悲歲後君能賞蒼蒼勁節竒
題諸塘館竹(集作秋日白沙館對竹)許渾
蕭蕭陵雪霜濃翠異三湘疎影月移壁寒聲風滿堂卷
簾秋更早高枕夜偏長忽憶南遊(集作溪)路萬竿今正凉
題新竹方干
青苔斸破植貞堅細碧竿排鬱眼鮮小鳳皇聲吹嫩葉
短蛟龍尾褭輕烟節環膩色端勻粉根拔秋光暗長鞭
怪得入門肌骨冷綴風粘月滿庭前
越州使院竹前人
莫見凌風飄粉籜湏知礙石作盤根細看節(集作枝)上蟬
吟處猶是笋時蟲蝕痕月送綠隂斜上砌露含(集作凝)寒
色濕遮門列仙終日逍遥地鳥雀潜來不敢喧
碧鮮亭春題竹薛能
竹少竹更重碧鮮彊(一作猶)更名有欄常凭立無逕獨穿
行夕月隂何亂春風葉盡輕已聞圖畫客兼寫薛先生
竹逕前人
盤逕入依依旋驚幽鳥飛尋多苔色古踏碎籜聲微鞭
節横妨戶枝梢(一作苖)動拂衣前溪聞到處應接釣魚磯
新竹前人
柳營茒土倦粗材因向山家乞翠栽清露便從終夜滴
好風疑自(一作是)故園來欄邊匠去朱猶濕培後蟲浮穴
暗開他日會應威鳳至莫辭公府受塵埃
竹鄭谷
宜煙宜雪(集作雨)又宜風拂水藏村復間松移得蕭騷從
遠寺洗來疎净見前峰幽階蘚坼春芽迸繞徑莎微夏
蔭濃無賴杏花多意緒數枝穿翠好相容
題僧院紫竹陳陶
喜遊蛟井寺復見炎州竹杳靄萬丈間嘯風清獨速江
南正霜散吐秀弄顓頊似瑞驚堅貞如魔試金粟笋非
孝子泣文異湘靈哭金碧誰與隣蕭森自成族新聞赤
帝種子落毛人谷遠祖賜鷦鵬遺芳遍南陸對烟蘇麻
醜夾澗篔簹伏美譽動丹青瓌姿豔秦蜀因緣鹿苑識
想像蛇丘斸幾葉别黃毛何年依白足龍樹蟄一花砌
瑶掃雲屋色静曼仙花名高給孤獨青葱太子樹灑落
觀音目法雨每沾濡玉毫時照燭離居鸞節變住冷金
顔縮豈念葛陂榮幸無祖父(一作欠)辱光摇水精串影送
蓮花軸江霧日相尋野鶚時寄宿幽香入茶竈静翠直
碁局肯羡垣上蒿自多籬下菊從來道生一况伴龜藏
六棲託詎星廻檀欒已雲矗霞杯傳縹葉羽管吹紫玉
久絶釣竿歌聊裁竹枝曲愧生黃金地千秋為師綠
竹五首前人
不厭東溪碧玉君天壇雙鳳有時聞一峰曉似朝仙處
青節森森倚絳雲
二
萬枝朝露學瀟湘杳靄孤亭白石凉誰道乖龍不行雨
春雷入地馬鞭狂
三
嘯入新篁一里行萬竿如甕鎻龍泓驚巢翡翠無尋處
閒倚雲根刻姓名
四
青嵐箒(疑)亞思吾祖綠潤偏多憶蔡邕長聽南園風雨
夜恐生鱗甲盡為龍
五
迸玉閒抽上釣磯翠苗番次脱霞衣山童泥乞青騘馬
騎過青(一作春)泉掣手飛
竹韓溉
綠色連雲萬葉開王孫(類詩作王家)不厭滿庭栽凌霜盡節
無人見終日虚心待鳳來誰許風流添興詠自憐瀟洒
出塵埃朱門處處多閒地正好移隂覆(類詩作結)翠苔
竹羅鄴
翠葉纔分細細枝清隂猶未上階墀蕙蘭雖許相依日
桃李還應笑後時抱節不為霜霰(類詩作雪)改成林終與鳳
凰期渭濱若更徵賢相好作漁竿繫釣絲
竹崔涯
領得溪風不放廻傍窗緣砌遍庭栽湏招野客為隣住
看引山禽入郭來幽院獨驚秋氣早小門深向綠隂開
誰憐翠色兼寒影静落茶甌與酒杯
新栽竹杜荀鶴
斸破莓(集作蒼)苔地(一作色)因栽十數莖窗風從此冷詩思
當時清酒入杯中影碁添局上聲不同桃與李瀟洒伴
書生
新竹張蠙
新鞭暗入庭初長兩三莖(集作一莖莖)不是他山少無如此
地生垂梢叢上出柔葉籜間成何用高唐峽風枝掃月
明
竹羅隠
籬外清隂接藥欄曉風交戞碧琅玕子猷沒後知音少
粉節霜筠漫歲寒
江南竹許晝
江南瀟灑地本自與君宜固節還同我虛心欲待誰澗
泉傍借響山木共含滋粉膩蟲難篆叢疎鳥易窺盡應
逄野渡中忽見村祠葉掃秋空静根横古壍危影迷寒
靄裏聲出夜風時客棹深深過人家遠遠移遊邊曾結
念到此數題詩莫恨成龍晩成龍會有期
竹秦韜玉
削玉森森幽思深(一作清)阮家高興尚分明卷簾隂薄漏
山色欹枕韵寒宜雨聲(宜類詩作疑)斜對酒缸偏覺好静籠
碁局最多情(類詩作舒情)却驚九陌輪蹄外獨有溪烟數十
莖
笋
籬笋李頎
東園長新笋映石復穿籬近出依青嶂攅生伴綠池密
(一作色)因林向背行逐地高卑但恐春將老青青獨爾為
笋白居易
此州有(集作乃)竹鄉春笋滿山谷山翁(集作夫)折盈把(集作抱)
將来入(集作抱来早)市鬻物以多為賤雙錢易一束將歸安
(集作置之炊)甑中與飯同時熟斑殼拆(集作柴籜拆)故錦素肌擘
新玉只此一蔬飡(集作每日遂加飡)經旬(集作時)不思肉久為京
洛客此味常無(集作不)足速(集作且)食勿蜘蹰南風吹作竹
文苑英華卷三百二十五
