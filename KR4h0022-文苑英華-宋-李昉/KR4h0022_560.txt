文苑英華卷五百六十一宋李昉等編
賀祥瑞一
爲西京百官賀老君見表一首
賀老人星見表五首
爲汝南公賀彗星不見復正殿表一首
爲成魏州賀瑞雪慶雲日抱戴表一首
爲百僚賀雪表一首爲定王賀雪表一首
爲納言姚璹等賀雪表一首
爲宰相賀雪表一首中書門下賀雪表
爲京兆韋尹賀元日降雪表一首
爲百官賀雨請復膳表一首
賀祈雨感應表一首中書門下賀雨表六首
爲宰相賀雨表三首
爲西京百官賀老君見表崔融
臣某等文武官若干人言臣聞至德之運必有告聖之
符大道之行必有通(一作神)靈之應故虞舜氏作五老出
遊於河渚周武勃興四神來朝於洛邑伏惟皇太后陛
下補天爲感配地居尊體國經野肇建惟新之業應天
順人果得非常之事伏見某日勑虢州閿鄉縣界老君
見并授鄔玄宗語皤(一作皓)然鶴首至哉龍德若遊渦水
之年疑往流沙之路叙皇威之有截論國祚之無疆道
可以濟天下功可以侔造化玄言妙鍵關令受教而先
迷神理希微河公願談而莫測方驗老人見於南極但
謂承天黃人遊於後池止云乘土固不可同年而議也
臣等預睹嘉祥早參簮笏惟神降福欣承帝系之隆惟
德洞冥願奉玄元之慶無任感悅之至謹附某奉表稱
賀以聞
賀老人星見表武三思
臣守節等文武官九品以上四千八百四十一人上言
臣聞惟德動天必有非常之應惟神感貺允屬會昌之
期天鑒孔明降休徵者所以宣天意神聰無昧效嘉祉
者所以贊神功故黃(一作赤)鳥白麟載稱姬漢之日玄圭
黑玉式昭禹湯之代伏惟天册金輪聖神皇帝陛下潤
色丕業光赫寶祚執大象而御風雲鼓洪鑪而運寒燠
浹洽四海輝華六幽希代符來超今邁昔浪委波屬故
合沓而無窮日臻月見尚殷勤而未已伏見太史奏稱
八月十九日夜有老人星見臣等謹按黃帝占云老人
星一名壽星色黃明見則人主夀昌又按孫氏瑞應圖
云王者承天則老人星臨其國又春秋分候懸象文曜
鏡云王者安静則老人星見當以秋分候之懸象著符
於上人事發明於下夀昌者知億載之有歸安静者示
萬邦之必附澄霞助月非唯石氏之占散翼垂芒何獨
斗樞之說臣等謬參纓笏叨目禎祥慶抃之誠實倍殊
品無任踴躍之至
同前楊憑
臣某言伏聞太史奏昨八月十五日夜夀星見奉敕宣
付所司者伏以三光在天垂象以昭德一人御㝢應運
以發祥將後天而奉時遂瞻星而稱夀九重納慶萬國
同歡中賀臣聞聖王握乾以繼統輔德以垂休則必焜燿
耿光昭宣景福歴考圖牒皦然明徵謹按孫氏瑞應圖
云老人星見人主壽昌陛下丕承寶歷光宅天下恢弘
聖烈允執大中化成而天道不遠(一作違)感至而星精介
祉是以去歲已出今秋又見光静而明當井絡之端色
黃而潤叶中方之位降兹靈貺實契福庭帝圖表無疆
之休史册傳萬祀之慶臣生逢聖代幸覩昌期以藩鎮
守土不獲奔詣闕庭稱賀北望宸極倍萬恒情
同前令狐楚
臣某言當道進奏院狀報司天臺奏八月十五日乙亥
夜老人星見於井東色黃明潤勑旨宣付所司者率土
共觀際天同慶中賀臣聞天不言而星垂象次舍隠見
其指甚明伏惟陛下道冠帝先恩覃物表太和之氣上
達萬夀之瑞下呈旣在井東又當秦分色侔蒸栗光掩
連珠彰爾寶圖類堯年之河出延長聖歷齊漢代之山
呼凡百臣下歡心如一况臣幸霑皇屬叨守國藩瞻望
闕庭不勝慶抃之至
同前張權
臣某言臣聞惟德動天惟睿作聖旣聖德格于上下故
玄貺動于乾文天高聽卑應猶影響臣得上都進奏院
狀報司天臺奏八月某日老人星見於井東色黃明潤
大者臣按文耀鏡曰老人星見則主安又熊氏瑞應圖
曰王者承天得理則老人星臨其國中賀臣伏惟睿聖文武
皇帝陛下德邁勛華道侔覆載武以勘亂文以化成然
猶旰食宵衣憂勤庶政令動植得所㝢縣和平故上感
絪緼發瑞辰象色黃兆土德之有慶見井表聖年之無
疆昭昭垂休上帝允答求諸簡册光絶古今凡在億兆
孰不歡抃臣限以祗守藩鎮不獲稱慶闕庭舞詠之誠
倍萬恒品謹遣某官奉表陳賀以聞
同前李商隠(爲滎陽公作)
臣某官臣得本道進奏院狀報司天監李景亮奏八月
六日寅時老人星見於南極其色黃明潤大者聖惟合
德神實效祥必垂有爛之文以表無疆之休臣某中謝臣
聞玄象示人昊穹凝命曜爲經而宿爲紀則曰常名斗
挹酒而牛服箱或標虛稱未若候時而出有道則彰居
五福之先在三辰之列伏惟皇帝陛下昭明老契游泳
莊寰(集作環)戒(集作式)是中秋呈兹上瑞况見於午位又屬
寅時仰考玄符乃有深意自南耀彩將弘解愠之風近
曉流光欲助無私之日皇心載裕靈鑒孔昭凡居率土
之濱皆慶后天之夀臣誤蒙重寄實遠清光送玄燕於
梁間傷時自切望(集作數)白榆於天上厥路無由賀聖戀
恩無任蹈舞屏營之至
爲汝南公賀彗星不見復正殿表
臣某言得本州進奏院狀報今月某日夜彗星不見宰
臣某等奉表稱賀請御正殿復常膳者天道甚密聖心
不遐感極而災亦爲祥誠至而妖寧勝德臣某中賀臣聞
殷湯以六事責躬止七年之旱宋景以一言修德退三
舍之星歴代以來咎徵常有苟君能克已則禍下移人
伏惟皇帝陛下寅奉丕圖恭臨大寶尊符列聖酌憲前
王昨者天象之開星文稱異載深歸咎爰用覃恩倉箱
(集作請)畢復於九年羅網併開其三面去營繕絶蕩心之
巧申冤結除滅耳之俘而又正殿不居大庖盡減精誠
昭逹懇惻敷聞芒熖遽銷晷度如舊况蕞爾戎羯正犯
疆場載思星見之徵恐是滅(集作虜)亡之兆伏惟稍寬聖
慮以擁皇休遵九廟之降祥副兆人之欽屬臣又聞皇
王之事業也雖至理之時不遺於憂畏(集作惕)雖至和之
氣不忘於將迎是故神農焦勞軒帝顦顇堯旣癯瘠舜
(集作禹)亦腁胝此四主側身於昔時陛下用心於兹日千
載符契萬方懷柔臣嘗忝内朝今居近甸拱辰不及空
瞻北極之尊就日無因忽覺長安之遠唯知抃蹈莫可
奮飛况時及初正禮當元會華夷畢至玉帛皆陳小國
行人外藩下士皆得入趨鳳閣仰望獸樽臣獨限關河
坐縈符竹戀旣深而詞懇慶已極而涕零無任感恩賀
聖鬱戀屏營之至
爲成魏州賀瑞雪慶雲日抱戴表一首
臣某言臣聞玄德上升三靈爲之動色聖功下濟萬類
所以傾誠臣州去秋之間時雨不足自陽風應律子月
經年今月十二日晚降雪越至十四旦開霽絮飛千里
花飜六出糅初梅而委苞封宿麥而垂津其日晡時西
南有慶雲見爲樓爲閣圖閶闔之九重非錦非繡狀衣
裳之五色其時又有日抱戴日晚澄廓天景淑清拖黃
氣而重圍舒紅光而四溢臣與司馬樊玄則并寮屬吏
等三十餘人得所部貴鄉冠氏等縣申稱雪厚一尺以
下并覩慶雲抱戴等瑞臣謹按詩云上天同雲雨雪雰
雰毛萇云豐年之冬必有積雪若烟汜勝之書云雪者
五糓之精又按史記云慶雲一名卿雲若烟非烟若雲
非雲郁郁紛紛蕭索輪囷是謂卿雲喜氣也瑞應圖曰
景雲者太平之應也一曰慶雲非烟五色氤氲謂之景
雲援神契云天子孝則景雲出游又按援神契云王者
德至於天則日抱戴在上曰戴在傍曰抱又云黃氣抱
日輔臣納忠漢書曰宣重光李竒云太平之代日抱重
光伏惟陛下受天寶命冲用情深豐食之要鑒寢憂勞
雪爲五糓之精麥爲六田之首由是天降瑞雪其意若
曰太平其有年乎雲者運氣立名布恩成義陛下仁霈
草木惠及蟲魚揚宗祖之烈光垂天地之正色由是天
降雲瑞其意如(一作若)曰天子其大孝乎日者衆陽之宗
人君之表由是天降日瑞其意若曰天下其大明乎魏
州大明之慶基光封之舊國嘉祥備致靈貺綢繆豈徒
然哉斯有由矣臣叨陪漢守肅奉堯親逢日月之貞明
嘉烟雲之爛漫手舞足蹈地雖限於外臺按牒披圖心
已馳於雙闕不任感悅之至
爲百寮賀雪表李嶠
臣某等言臣聞至道充被而冲和感發玄化沉潜而祥
物昭應伏惟皇帝陛下合德天地齊光日月陶正氣之
氤氲降元符之肹蠁用能經緯六合驅馭百靈垂旒法
宫而品物清宴(疑作晏)揆景中土而風雨休若三元肇革
九陽初動撞黃鍾而布氣順玄冥而率軄曾隂候律豐
澤順時薈蔚方興起太山之膚寸參差荐委自平地而
盈尺銅街浩其如素金隄紛其遂滿縈樓棲檻凝璧臺
之九重落絮飄花似芳林之二月豈唯洛神呈象來舞
帝宫故亦海騎相趨下朝仙闕東臯欣而望歲南史慶
而書祥萬寶登秋居然可詠雙銅叶唱即事非遥自非
睿感通微乾心輔德何以降神靈之滋液發兆庶之歡
慶臣等恭承玄造沐浴太和欣聖澤之滂沛對天休而
踴躍無任鳬藻之至謹詣朝堂奉表稱賀以聞
爲定王賀雪表
臣某言自涉隆冬頗虧甘液皇情睠佇聖德憂勤愍囹
圄之罹愆念祁寒之在節爰發恩詔親慮囚徒絲綍始
行寒光已布德音纔降同雲便飛落絮飄花與新梅而
競彩凝光吐艷共霄桂而連輝俄盈九域之中遍灑四
瀛之外遂使狴牢式舞布霈澤於三天畎畆長歌佇豐
年之(一作於)萬庾報應之速固影響而無違慶躍之私在
臣妾而何極無任欣抃之至謹奉表陳賀以聞謹言
爲納言姚璹等賀雪表
臣某言自玄冥授節素液未流宿麥翹滋陳根俟拔聖
情廻睠天造曲成載想狴牢有矜幽滯方臨聽訟之觀
且閱明刑之書中旨纔宣上玄俄應沛乎降澤油然興
雲凝瑞色於千里散禎祥於六出積素彌晝下集於瓊
臺飄花滿空旁霈於玉樹海神奔走而來賀田畯謳吟
而共舞靈心昭發事速於置郵聖意冥通有同於合契
臣等謬當樞近親覿休祥抃躍之情實百恒品無任欣
慶之至謹奉表陳賀以聞謹言
爲宰相賀雪表孫逖
臣某言臣伏見自冬已來雨潤微少雖春候尚遠未足
爲災而聖慮憂勤恐妨農事靈心允答瑞雪其滂自昏
逹明已覩於盈尺無遠不及何止於千里旣溥旣霈足
表西成之徵不疾不徐正符東作之候豈伊利澤更是
殊祥臣等微生叨荷榮渥幸覩休慶空知抃舞無任欣
躍之至謹奉表陳賀以聞
中書門下賀雪表常衮
臣子儀等言臣聞聖人昭事以奉時乾道下濟以成物
伏惟寶應元聖文武皇帝陛下勤勞庶政憂濟萬邦念
生靈之未康慮兵食之不足恭默寅畏齋于穆清減膳
撤樂以祈玄造天人合應雨雪呈祥在登臺視朔之辰
飄灑盈尺俯獻歲發生之節飛舞驚春太素混成浩然
萬里甲子之瑞載表於昌期春秋所書亦先於農事重
隂益固應水澤腹堅之時積潤潜通迎土膏脉起之候
靈貺斯在豐年可知佇登來麰不暇祈糓侍臣相慶野
老同歡臣謬奉中樞獲覩嘉慶無任抃躍之至謹奉表
陳賀以聞臣子儀等誠歡誠喜頓首頓首
同前權德輿
臣某等言臣聞王者布令以時應天以實惟兹瑞雪用
兆豐年伏惟陛下齋誠念人振廪恤隠同雲斯兆(集作應)
宿麥可期以五糓播植之精驗於農志當一陽發生之
候助此休徵感通不違朝野相賀臣等謬居近侍獲奉
昌期無任欣抃踴躍之至謹奉表陳賀以聞臣某誠歡
誠喜頓首頓首謹言
同前
臣某言臣聞天道下濟聖心上感以是訢合發爲休徵
惟兹雨澤之祥必稽時令之順伏惟皇帝陛下憂勞庶
政勤憫蒸人寢寐之間不忘於念慮賑恤之使相繼於
道途膚寸興雲盈尺呈瑞以來麰之積潤爲嗣歲之順
成如京如坻百嘉可望旣霑旣足率土同歡臣等忝列
侍臣倍百欣賀無任慶抃踴躍之至謹奉表陳賀以聞
臣某等誠歡誠喜頓首頓首謹言
爲京兆韋尹賀元旦降雪表劉禹錫
臣某言伏以去冬以來久無雨雪臣每於殿内親奉德
音以宿麥未滋爲虞以兆人生憂(集作病)爲念聖情所屬
神理潜通獻歲發春佳雪肇降當夷夏會同之日觀天
人合應之徵(集作期)迎喜氣於三光浹歡心於萬國癘(集作)
(疹)疵永息豐年(集作阜)可期臣以疾疢未平趨步有阻伏
望恩貸已具奏聞謹於光宅寺中勾當本務不獲隨例
稱慶明庭旣覩嘉祥益彰聖德無任欣躍屏營之至
爲百官賀雨請復膳表崔融
臣某等文武官若干人言臣等聞太平之代天地合而
流津至德之時隂陽和而布澤所以三農滋殖百物阜
安伏惟天册金輪聖神皇帝陛下寶命絪緼玄期肹蠁
包混元而建極宅造化而開階德教布濩仁聲洋溢增
高益厚已脩中岳之儀順時班令更緝正陽之禮近以
少愆甘㴻親發至誠懷宋景之一言採殷湯之六事德
音纔降靈心允協捧瑶緘而風起迎寶字而星流雲不
崇朝復三千之藥草雨必以夜通百億之江河遍高下
而同霑在公私而並及陳留雨糓譬此非多櫟陽雨金
方斯未重邦國延有年之慶黎元罷望歲之憂臣等中賀
伏願陛下凝神保和頥情養夀復鱻庖之舊膳進鶴鼎
之常羞使芝英有駐液之期萐莆知送凉之地則光天
之下率土之濱孰不欣戴孰不幸甚微臣等幸逢休運
預沐恩波混虞獸而同歡比齊禽而累抃無任悚荷之
至謹詣朝堂奉表稱賀
賀祈雨感應表張說
臣某言臣聞水旱常數堯湯固有聖賢之理恭潔爲難
自冬踰春積陽成亢陛下以時災繫政人患由君退巫
女之雩却應龍之請陛下躬自暴露炎景瞻仰雲漢推
心引譴爲人受咎誠旣發而動天言尅期而降雨今已
霖霪三日澤漏重泉草樹含欣郊原變色加以雲平雨
細氣潤風和豈唯優渥王畿必將周遍天下羣心舒釋
聖情開暢無任萬姓歡悅之至謹奉表陳賀以聞
中書門下賀雨第一表常衮
臣某言臣一昨奏封親承聖旨以旬期少愆春雨未降
雖去冬積雪宿麥頗滋閏年之候農耕未晚再當薦鮪
之月爰及禁火之辰紫陌揚塵青郊晦色日勞聖念恐
失人時虔於龍堂親行齋禱德音朝發甘澤夕零霡霂
散於城池芳菲遍於草樹四遠皆浹羣情共歡昔在聖
人祭則受福必以精意通於神祗伏見陛下每發聖心
未常無應與天合德所感昭然慶悅之深倍萬恒品臣
等無任忻抃之至
第二表
臣等言臣聞王者應天以實禮神以誠則其祥大來所
榮必速伏惟寶應元聖文武皇帝陛下端命上帝隂隲
下人大哉洋洋發育萬物一風一雨必輕(疑作經)於憂勞
惟精惟微久存於齋禱自立春之後膏澤頓滋宿麥方
蘇首種不入百糓皆賤羣黎稍安屬盛德在火之辰恐
散陽流輝之亢小愆旬候則失人時乃命尹京載明祀
典飭三輔之屬吏脩百縣之大雩陛下又於龍祠躬自
祈請雖田事未廢而皇情過勤意纔發而氣蒸令始降
而雲合寧止西郊之密且有南山之隮霈然時行丕冐
海表浹辰而霽更說羣心擢芒之蕃將豐於時薦流根
之潤佇合於秋成固使我倉如陵萬億及秭軍國是頼
朝野同歡多福殊休莫盛於此臣等謬塵樞近喜倍恒
情無任慶抃之至
第三表
臣某言臣聞春秋龍見而雩以其盛德在火萬物炳然
陽驕而旱也周禮所以脩一縣之大祀命三公以卜郊
則知古之勤雨首於是月盖聖人順天以垂訓王者奉
時而告虔伏惟寶應元聖文武皇帝陛下憂勤庶政寅
畏上玄全萬物而曲成恐一夫之不獲嘉生是降率土
皆禳又自春以來膏澤相繼禾方長茂猶潤纖莖麥且
耀芒仍涵秀色及純陽用事流輝是憂未見旬期已勞
聖慮勉農祈糓合樂圓丘感上帝之儲祉顧蒼生之禔
福祭之明日夜合層雲微風旣和震電(一作雷)不作靄然
四合滂灑終朝動乾坤而滿盈洽隂陽之化育郊原益
茂田穉皆登俯觀秋至之收佇廣歲成之望自朝及野
咸慶時和比肩鼓腹空迷日用臣謬參衮軄久荷鴻私
仰聖澤之無涯愧生成之未答無任抃躍之至謹奉表
陳賀以聞
第四表權德輿
臣某言臣聞王者以誠愛人以德動天則交感不違庶
徵時序頃自春澤愆候上軫皇情協用五紀憂勤六事
曁純陽之節雩禱是脩齊心勞慮恤隠宥過雲觸石而
興潤月離畢以呈祥南畝就功西成可望含哺鼓腹幼
艾相觀(集作歡)見聖人之化育符上帝之隂隲臣等忝列
台司喜萬恒品無任慶抃踴躍之至謹奉表陳賀以聞
第五表
臣某等言百糓所仰甘雨是資三務成功望歲斯切雖
閠侯頗晚農耕未遲而時澤稍(集作小)愆皇情所軫齋禱
上應(集作感)隂陽以和遲興有渰之潤方茂如茨之稼况
霡霂未已公私必均叶聖道之休徵副玄功之育物臣
等軄叨樞近喜萬恒情無任欣賀踴(集作抃)躍之至謹奉
表陳賀以聞臣某等誠惶誠恐頓首頓首謹言
第六表
臣某等言臣聞聖人之德與天地合則庶徵時若生類
昭蘇伏惟陛下慈愛元元統御(集作燭)萬物憂在稼穡切
於登成慮甘澤之愆期憫蒸人之望歲誠之所感天且
不違有渰而興覩一夕之霑洽大田相慶知百糓之阜
蕃農夫克敏秀者皆實蓑(集作臺)笠就緒倉箱可期遠邇
幼艾忻歡鼓舞臣等繆當近侍喜萬恒情無任喜抃之
至謹奉表陳賀以聞臣等某頓首頓首謹言
爲宰相賀雨表孫逖
臣等今日見高力士伏承陛下以春雨暫愆皇慈軫念
特紆鳳輦俯詣龍祠祝之以聖言詰之以神理靈歆允
答膏澤遂盈速若影響合如符節則知聦明之德與乾
道而潜通變化之功隨聖情而廣運殊祥昭著丕應難
名在於微臣倍深慶悅伏望宣付國史以揚天休無任
抃躍之至謹奉表陳賀以聞
同前
臣某言臣等伏見近者微旱聖情勤勞躬狗物情脩禱
祀於神明焦思憂人罷歡宴於良節精誠懇至上應玄
通果叶休徵遂成膏雨植物皆潤已霑霡霂之恩隂雲
尚多終致滂沱之澤三農有慶萬㝢(一作國)同歡臣等軄
在夑和效無㳙滴久勞聖慮責且重於丘山幸遇甘霖
恩實濃於草木無任欣慶之至謹奉表陳賀以聞
同前錢珝
臣某等今月某日京兆府奏降雨分寸者伏以頃屬時
雨稍愆聖慮憂軫尋舉祀典用禱玄功臣聞廣覆無親
明德是輔誠之所動天則不高仲春以來驕陽頗熾宵
旰勞念生靈具知部樂空縣常羞盡減遽陳牲玉並走
山川况便殿坐朝深形憂色不責輔臣之咎恐貽赤子
之憂槖籥之間神祗咸聽旣有聲聞之實寧無昭報之
期是以靉靆忽興蜿蜒遂作固得遠踰關輔匪獨周布
郊圻君必動天歲有成於登麥臣雖充位力不足於爲
霖空喜滂沱敢言燮理甫田皆潤沴氣全銷信可律於
豐穰更何求於符瑞臣等無任賀聖欣躍抃舞之至
文苑英華卷五百六十一
