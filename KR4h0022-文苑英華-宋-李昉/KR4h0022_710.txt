文苑英華卷七百十一宋李昉等編
遊宴四
江西觀察宴度支張侍御南亭花林序一首
宴韋庶子宅序一首
中和節奉陪杜尚書宴集序一首
上己日陪劉尚書宴集北池序一首
九日陪劉中丞賈常侍宴合江亭序一首
中和節陪何大夫會讌序一首
冬日洛下登樓宴序一首
秋夜侍姑叔讌會序一首
臘日與諸公龍沙讌集序一首
同德寺湊禪師院羣公會集序一首
泉州席使君宴邑中赴舉秀才於東湖亭序一
首
三月三日茶宴序一首
陪永州崔使君游宴南池序一首
送徐從事北游序一首
遊大林寺序一首
三遊洞序一首
江西觀察宴度支張侍御南亭花林序
顧况
右洞庭左彭蠡公所臨也先庚式戎後甲徵文公所搃
也夫以清淨和平之德下施於民猶之不理既當其樂
不觀其華不在吐曜騰光自開自落而已欣戚之氣實
棲其間繡衣使者詞客張君相閤之賢從事于公疆理
一曰均賦二曰省徭三曰主文能中質茲亭之樂其可
節乎蓋取文明離麗君子健應之象
宴韋庶子宅序前人
昔洛(文粹作雒)下鄴中蘭亭峴首文雅之盛風流之事蓋一
方耳今席有芳樽庭有嘉木飲酒賦詩皆大國聖朝羣
龍振鷺握蘭佩玉者也在古其有陋乎在今其有榮乎
終宴一夕寄懷千載是時也暮春駘蕩孟夏恢台之交
耳(文粹無耳字)
中和節奉陪杜尚書宴集序梁肅
沛乎聖人在穆清之中合四序茂萬物謂二月之吉殷
天人之和肇以是日為中和節原夫中以立天下之夲
和以通天下之志明君所以搃萬邦也奉時以協氣播
氣以授人元侯所以承王(集作丕)命也于時上元甲子之
六歲地平天成河海清晏(集作海晏河清)君臣高會由内及外
粤我主公搃(集作牧)揚州領東諸侯既承湛露之澤且脩
式燕之禮乃邀中貴人及我上介部從事列將羣吏大
官重客峨星弁執象笏脱劍曳綬列于賓席者百有餘
人火旗在門雷鼓在庭合樂既成大庖既盈左右無聲
旨酒斯行乃陳獻酬之事乃酣無筭之飲於是羣戱坌
入絲竹雜遝(集作沓)毬蹈槃舞橦懸索走之疾(集作捷)飛丸
拔距扛鼎踰刃之竒迭作於庭内急管參差長袖嫋娜
之美陽春白雪流徵清角之妙更奏於堂上風和景遲
既醉(集作樂)且儀自朝及暮惟節有(集作是)度君子謂福禄
之所浹在是命矣既醉小子且(集無此字)輙起而言曰大君
有命令節茲始我公宴喜於以受祉歌以發德歌(集作詩)
以頌美于胥樂兮胡可廢巳公曰善乃俾坐客偕以六
韻成章授簡為序上以志王澤所及次以紀方鎮之歡
末以示將來盛事云爾
上巳日陪劉尚書宴集北池序
符載
才智宏傑者其人尊政教簡易者其民泰時節和暢者
其游盛地形盤鬱者其宴雄我尚書劉公挺天姿之英
特采人心之愉樂乘上已之暄淑趣北池之汗漫操四
駕騰百祥皇皇曄曄氣象飄動真高會也况乎九天之
澤滂沱下㴻新握龍節保寕坤維苟或風流褊儉不耀
是則欲顦顇榮寵也豈承荷錫命之意乎巖巖西蜀古
稱天府之奥也江山數千里羌蠻萬餘落歲時風俗豪
侈凡所好尚竒偉譎怪遭值此際得攄胸襟故尤為壮
觀矣先期旬日也嚴徑術洗涯岸洞篁篠熾臺榭有事
之辰也擁幢蓋揖賓客寅及於近郊夘及於北池其降
車也鼙鼓發登舟也絲桐揭解䌫也百戱作覧水府摧
江蘺叱天吳拉馮夷躍龜魚騰蛟螭召琴高嘯宓妃蓬
壺以迴泊若雲蔚而霞披一何壮也及乎耳煩目劇綿
趣静境稍自引去于空闊水波不動四羅羣山簮裾坐
於天上思慮遊於象表又何曠也觀夫水嬉之倫儲精
蓄銳天高日晏思奮餘勇實有赤縣兩為朋曹獻竒較
藝鈎索勝負於是劃萬人之浩擾豁一路之清泚南北
穏徹中無飛鳥爰挂綿彩從風為標爛然長虹横拖空
碧乃計才力量遠邇一號令雷鼓而飛千橈動萬夫呼
閃電流於目眥羽翼生於肘下觀者山立隂助鬭志肺
腸為之沸渭草樹為之偃悴揭竿取勝揚旌而旋觀其
猛厲之氣騰陵之勢崇山可破也青天可登也若使移
於摧堅䧟陣之地寧有對宇宙乎夫文質殊途古今異
宜君子作事得時也是都也有軍旅焉有南詔焉有西
戎焉尚或以清流激湍一觴一詠為賓客之娛者是不
知變也而識者咍之其觀一時之能事成千古之休烈
在今辰也豈與夫永和少長咸集同日而言哉載自顧
薄劣塵厠下介謬處陳璋之任被命首敘敢逡巡乎請
賦八韻以耀蘭亭諸子也先是故太師韋公因是令節
課賓寮賦詩乃取諸黃裳以為韻今尚書繼之以青蓋
欲使其五色相宣耳
九日陪劉中丞賈常侍宴合江亭序
前人
井絡萬方之奥區也重陽四序之佳節也合江一都之
竒勝也張此筵者中司劉公焉監此事者常侍賈公焉
是亭鴻盤如山横架赤霄廣場在下砥平雲集而東西
南北夐然也場中羅崇牙大旆亭上列雕盤玉斝主人
與賓朱紫爛然相與峩冠揖讓而臨之雷鼔震動壺觴
波湧山川風景凌軒入坐地形勝天氣嘉人心洽三者
既極遂成歡娛不知醉之無從也夫和樂之在人心也
未嘗不激於衷而形於外此自然之數是言也其何故
哉禮曰有為而為之曩者藩隅變故主帥殂歿而子繼
弟及者有之毒民殺吏者有之逐將攘位者有之兵戈
一動羶腥數歲今坤維禍起太尉公薨落山川之所控
引兵車之所雜蹂蕃蠻之所連屬師漏於涓滴釁成於
波瀾安危之計懸在絲髮我常侍沉斷玄機發如飊馳
以眄睐之力移山丘之勢我中丞聰明英傑動與神遇
承要約當談笑間萬形施張巳在靈府遂乃推大誠布
大賞誅横猾拔雋異息老稚洗故瑕一日而聲作浹旬
而恩被盈月而政成森然萬戶與令清淨麾幢之所至
也自耆耋至於童孺瞻其馬首拜其玉顔唯恐其不為
父母也故兹會之宴賞今日之愉樂與彼登栢景之山
落孟嘉之帽飲菊酒佩絳囊者豈同日而言哉於戲非
常侍無以康護全蜀非中丞無以恢建盛烈熊羆二美
輝映一時若使載事者聆而書之可以聳忠良而驚奸
慝也載忝幕府之舊謬親文翰憑良會之竒勝來群情
之踴躍敢竭思慮紀其風流至于登臨眺聽之興烟霞
草樹之状即存乎大雅六韻之什此無備焉
中和節陪何大夫會讌序
中和王節也萬國承之樂洪慶也夫天地之大德曰生
發生之盛氣曰春春之於孟也萌動而方微於季也發
泄而過強唯仲春木德乃茂沃生人之愷樂洗萬物之
枯槁當三陽之正中凝四氣之太和以正星鳥以推律
度五年春皇帝負黼扆臨前殿酌天心之旻美順人情
之煦嫗啟襟宸(疑作宸襟)於高瓊建嘉名於振古遂下明詔
詔天下以每年春二月朔旦為中和之節焉凡八紘九
州舟車所至之域莫不嚮風蹈躍承順帝則即今日之
會我岳鄂連帥御史大夫何公蓋所以祗明詔宣德教
而歡萬民也夫景不和無以破昏蒙之氣地不雄無以
壮光華之會且觀夫廣場削平空迥無涯黃鶴前峙以
峥嶸大江旁注而逶迤朝之日晴陽始升鏡清無塵高
楊如煙拂冠垂紳主人乃揖乎英僚上介洎簮裾耆老
之客相與羅拜於北向巳而敘登於阼階之上脱劍搢
笏百戱具舉焉旌旗飄飄馬鳴蕭蕭始金鼓以一振忽
端立而揚鑣鐡衣錚鏦白羽在腰列高的於虛碧翻大
旆於回飊既而鑑(疑作鏗)絲桐耀丸劍齊入體以岑崟罍
涌而川注暄風徐來春日未歛美人盤跚緩步前墀態
生横波怨拂蛾眉感青春之不再歌朱實之離離音綿
緲以切雲羌遠放而如遺樂及於繁奏爵及於無筭愉
一變至於懽懽一變至於醉莫不載時之交泰飲公之
惠洽恬悦饜飫充塞臟腑而巳哉大夫涵青雲之噐極
黃裳之美忠厚方直清明而深竭至忠以輔國啟大誠
以御物下車於江夏自始至於兹日德行浹人於骨髓
禮義澤人於思慮馨香問望久而益茂故地方千里民
蓋百萬口親愛如父母畏威如神明利劍水鏡日懸戶
牖此所以無留訟無冤志熙熙穆穆為清淳之俗焉今
天子以皇極大中之道居鴻寶之位垂二十載矣如天
之覆如地之幬如春之仁如秋之威神聖聰明文武温
龔侔羲農之遐想軼唐虞之絶軌况乎稷契咎夔訏謨
其内也如彼韓侯申甫輯柔其外也如此則何憂乎北
邊何患乎犬戎異日也若飛詔發來大夫有鼎鉉之拜
則天下之理又未可量矣鄙夫樸野亦承玉斝之一人
也授教序述慙靦無措請咸賦八韻用極中和之美焉
簮裾(一夲作簮文)
冬日洛下登樓宴序吳少微
僕抱書劍河洛歲月多矣曷嘗不憶林宗想元禮慨然
今古追思盛德有太原莊雄材特逹信而好事招奬英
竒亦千載一時也取樂文翰不孤風景置旨酒命羣公
列坐層樓觀望天地烟霞咫尺左右娛賓山水凄清縱
横在目其時既晩其日將闌度北牖之凉風下南端之
白日覽物增思遊子多懷乃眷斯文期乎不墜云爾
秋夜侍姑叔讌會序權德輿
叔父至自東周第如新定就長子桐廬尉之養也途出
雲陽德輿之僑居在焉拜慶之後式展讌餞掇蔬焚枮
以實圓方叔父諸姑既就坐羣從伯仲或冠或丱中外
稚孺凡四五十人差其長幼為侍坐之列暢之以旨酒
既醉不諠侑之以清絃中奏彌静夭夭申申其樂無垠
發之於恬曠得之於名教稍間則圓魄照坐微風入林
殘暑盡銷清光交映歌詩類事舉節應觴覺聽視之内
無非和樂雖謝庭羯末之盛雪花柳絮之興及夫情適
於中率禮無違亦一時也乃命編次其文且書其時時
建中四年之七月德輿操觚以序
臘日與諸公龍沙宴集序
清祀嘉平著於三代蓋祭百種以報嗇表一歲之順成
故吾徒亦休澣考勝用文會友龍沙古地大江在下可
以縱遠目可以滌煩襟况簮裾成列觴豆備薦酒酣神
王舉手拊節盡一日之澤遣百慮如遺二三子唯今日
可以酒狂而不書是無勇也
同德寺湊禪師院羣公會集序
穆員
歲五日杜揚州出鎮東洛羣公禮賓用餞會於此堂以
候於戱從公率俗道機變態倦息得於此樂道得於此
衆君子同之員亦同之况乃竹深寒庭雪净禪室境捐
世染坐對天涯甘茗代醪清論如樂蓋勞生之少息羣
心之一勝會耳惜乎夕鳥集暝客散候人至車馬行各
從爾司復返吾患嚮來所聚倏爾成空索過風於前林
求往夢於既寤不可及也尚書郎李君曰其可及者詩
猶庶乎詩之哉
泉州席使君宴邑中赴舉秀才於東湖亭序
歐陽詹
貢士有宴我牧席公新禮也貞元癸酉歲邑有秀士八
人公將首薦(集夲文粹作薦之)于闕下古者相覿相祖有享有
宴享以昭恭儉宴以示慈惠二典為用鮮或克兼諸侯
升俊造於天子遣之日唯行鄉飲酒之禮則享禮也胾
肉玄酒莫飲莫食公念肉不使食則仁不下浹酒不使
飲則歡不上交方欲激邦俗於流醨致王人乎德行而
賢者仁未伊浹才者歡未我交其若蚩蚩何秋七月與
八人者鄉飲之禮既脩乃加之以宴餚移巳膳醴出家
醖求絲桐匏竹以將之選華軒勝境以光之後一日遂
有東湖亭之會公削桑梓之禮執賓主之儀揖讓升堂
雍容就筵樂遍作而性情不流爵無筭而儀形有肅鏘
鏘焉濟濟焉於是老幼來窺盡室盈岐非其親懿則其
閭里皆内訟而誓遷善焉於戱行其教不必耳提而口
授移其風不必門扇而戶吹公斯宴則風移教行其間
矣真盡心竭誠奉主化民之宰也煙景未暮酒德俱飽
有逡巡避位而言曰夫詩者有以美盛德之形容君侯
因片善附小能回一邑之心成一邑之行又昭吾人恭
儉于嘉享示吾人慈惠于清宴回人心成人行周孔之
才也昭恭儉示慈惠管晏之賢也不有歌詠其如六義
何是日人有甘棠泮宫之什客有天水姜閱河東裴參
和潁川陳翊邑人濟陽蔡沼佐贊盛事亦獻雅章小子
公之甿幸鼓微聲先八人者鳴捧豆伺徹時在公之側
覩衆君子之作遂從卜商之後書其旨為首序同上(文粹)
(無此五字)
三月三日茶宴序吕温
三月三日上巳禊飲之日也諸子議以茶酌而代焉乃
撥花砌愛庭隂清風逐人日色留興卧措青靄坐攀香
枝閒鸎近席而未飛紅蘂拂衣而不散乃命酌香沫浮
素杯殷凝琥珀之色不令人醉微覺清思雖五雲仙漿
無復加也座右才子南陽鄒子高陽許侯與二三子頃
為塵外之賞而曷不言詩矣
陪永州崔使君游宴南池序柳宗元
零陵城南環以羣山延以林麓其崖谷之委會則泓然
為池灣然為溪其上多楓柟竹箭哀鳴之禽其下多芡
芰蒲蕖騰波之魚韜涵太虛澹灔閭里誠游觀之佳麗
者巳崔公既來其政寬以肆其風和以廉既樂其人又
樂其身于暮之春徵賢合姻登舟於茲水之津連山倒
垂萬象在下浮空泛景蕩若無外横碧落以中貫凌太
虛而徑度羽觴飛翔匏竹激越熙然而歌婆然而舞持
頥而笑瞪目而倨不知日之將暮則於向之物者可謂
無負矣昔之人知樂之不可常會之不可必也當歡而
悲者有之况公之理行宜去受厚錫而席之賢者率皆
在官蒙澤方將脱鱗介生羽翮夫豈趑趄湘中為顦顇
客耶余既委廢於世恒得與是山水為伍而悼茲會不
可再也故為文志之
送徐從事北游序
此篇當在七百三十二卷餞送門今已移入姑存
其目
遊大林寺序白居易
余與河南元集虛范陽張允中南陽張深之廣平宋郁
安定梁必復范陽張特(集作時)東林寺沙門法演智滿中
堅利辯道深道建神照雲臯息慈寂然凡十七人自遺
愛草堂歴東西二林抵化城憩峯頂登香爐峯宿大林
寺大林窮遠人跡罕到環寺多清流蒼石短松瘦竹寺
中唯板屋木噐其僧皆海東人山高地深時節絶晩于
時孟夏如正二月天山(文粹作梨)桃始華澗草猶短人物風
候與平地聚落不同初到恍然若别造一世界者因成
口號絶句云人間四月芳菲盡山寺桃花始盛開長恨
春歸無處覓(集作覓處)不知轉入此中來既而周覽屋壁見
蕭郎中存魏郎中弘簡李補闕渤三人姓名文句因與
集虛輩歎且曰吁此地實匡廬間第一境由驛路至山
門曾無半日程自蕭魏李遊迨今垂二十年寂寥無繼
來者嗟乎名利之誘人也如此時元和十二年四月九
日太原白樂天序
三遊洞序前人
平淮西之明年冬予自江州司馬授忠州刺史微之自
通州司馬授虢州長史又明年春各祗命之郡與知退
偕行三月十日參會於夷陵翌日微之反棹送予至下
牢戍又翌日將别未忍引舟上下者久之酒酣聞石間
泉聲因捨棹進策步入缺岸初見石如叠如削其怪者
如引臂如垂踵(三字集作如垂如幢)次見泉如瀉如灑甚(集作其)竒
者如懸練如不絶綫遂相與維舟巖下率僕夫芟蕪割
蘙梯危縋滑休而復上者凡四五焉仰睇俯察絶無人
迹但水石相薄磷磷鑿鑿跳珠濺玉驚動耳目自未訖
戌愛不能去俄而峽山昏黑雲破月出光氣含吐互相
明滅晶熒玲瓏象生其中雖有敏口不能名状既而通
夕不寐迨旦將去憐竒惜别且歎且言知退曰斯境勝
絶天地間其有幾乎如之何俯通津綿歲代寂寥委置
罕有到者乎(集無乎字)予曰借此喻彼可為長太息者豈獨
是哉豈獨是哉微之曰誠哉是言矧吾人難相逢斯境
不易得今兩遇於是得無述乎請各賦古調詩二十韻
書於石壁仍命予序而紀之又以吾三人始遊故目為
三遊洞洞在硤州上二十里北峰下兩崖相廞間欲將
來好事者知故備書其事
文苑英華卷七百十一
