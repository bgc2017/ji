文苑英華卷五百五十八宋李昉等編
賀赦一
為崔冀公賀赦表一首
禮部賀改永貞元年表一首
為宰相賀赦表一首
賀上尊號後大赦表一首賀赦表十二首
為崔冀公賀赦表楊於陵
臣某言送赦書使某人至伏奉月日恩制大赦天下臣
聞獻歲之初也惟天所以布和將以發生萬類故降之
春雨俾澤及群品也明后始立也惟君所以使令將以
昭蘇萬國故降之以大赦盖與人更始也伏惟陛下道
叶千齡克膺聖嗣光乘八葉式纂鴻休則高天以布和
法文明以施令故大赦天下殊澤霈然德及羣生宥加
殊死薄賦棄債恤孤養老不頒瑞物所以戒驕也節省
其用所以防侈也卑宮菲食所以昭儉也黜邪去佞所
以懲惡也任才用能所以勸善也賞勞錄效所以報功
也睦親敦族所以明孝也招諫納言所以聞過也尊賢
容衆所以興化也三事用殷六府孔修九功既備無得
而稱四海乂安斯為盛矣矧夫省不急之務損太官之
膳外廢五坊内减六宫釋鷙鳥於長林縱猛獸於深谷
俾鳥獸咸若黔黎用康舉五帝之闕遺行三皇之聖化
自三皇兩漢以来無可比也臣權叨連帥職守藩隅備
位明朝幸逢昌運不獲與千官接武稱慶闕庭無任
禮部賀改永貞元年表柳宗元
臣某等言伏奉今日詔(集作誥命)今月九日冊皇帝改貞元
二十一年為永貞元年自貞元二十一年八月五日昧
爽以前應犯死罪特降從流流以下逓降一等者寳命
方始聖歷用彰載宣照臨之明遂施渙汗之澤臣某等
誠慶誠賀頓首頓首臣伏以(類表作惟)重光下濟積慶旁流
(類表作流行集作旁流)漢祖推奉教之尊文王遂無憂之志正名
紀歷表運行於萬方宥過輕刑流汪濊於四海歡呼抃
蹈遐邇攸同臣某等親奉聖謩仰承大化踴躍之至倍
萬恒情無任蹈舞欣慶之至
為宰相賀赦表(就南郊撰進)
臣某等言伏奉今日制書大赦天下者臣與百執事奉
揚宣布與億兆衆舞抃(一作蹈舞)歡呼自天降和率土同慶
臣某誠歡誠抃頓首頓首伏惟皇帝陛下出震御極建
元發號大明升而六合曉一氣薰而萬物春肆眚措刑
滌瑕蕩穢凡在回首納於歡心矧又祗祀天地孝享宗
廟蠲减租債策徵賢良褒德及先賞功延嗣敬賓養老
念舊睦親生人之積弊盡除有國之頽綱必振况陛下
承二百祀鴻業之重纂十二聖耿光之初始奉嚴禋新
開寳歷天下之目專然觀陛下之動天下之耳顒然聽
陛下之言斯則陛下出一言不終日必逹於朝野舉一
事不浹辰必聞於華夷當疲人求安思理之秋是陛下
敬始慎微之日苟行一善則可以動人聽而歌舞况其
衆美信足以感人心而和平康哉可期天下同慶臣等
謬居重任幸屬休明慙竊股肱喜深骨髄歡抃悚躍倍
萬常情無任鼓舞慶幸之至
賀上尊號後大赦表
臣某言伏奉某月日制書大赦天下跪捧宣命蹈舞歡
呼自天降休率土同慶臣某誠歡誠抃頓首頓首臣聞
玄功盛德非鴻名不能形容物厲人疵非皇澤不能蕩
滌自非上聖莫能兼之伏惟元和聖文神武法天應道
皇帝陛下纂承大業子育群生信及豚魚威殱梟獍削
平寰海混一車書億兆一心願崇大號從人欲而俯膺
盛禮暢時和而廣洽鴻恩蠲减賦租振拔淹滯命黜陟
以别臧否開諫諍而策賢良宿弊必除舊章咸舉帝王
能事盡集於今凡在生靈孰不幸甚臣謬當委擢職奉
詔條抃躍之誠倍萬恒品限以官守不獲稱慶闕庭無
任鼓舞慶幸之至
賀赦表崔融
臣某言臣伏奉(闕)元年十月十日墨制以二月為正
大赦天下服周之冕衣冠混於無外行夏之時正朔覃
於有截伏惟皇帝陛下天地合德歷數在躬交日月於
龍躔會風雲於鳳紀取新之化首出於九皇除舊之恩
曲成於庶類加以載懷孝享肅事天田休聲動於萬國
盛禮懸於百代凡在形氣孰不昭蘇微臣慶偶時来榮
沾日用同草樹而知樂類鳥獸而增歡跡雖限於一隅
心每馳於雙闕抃舞昌運倍百恒情不任屏營之至謹
附賀正使某官奉表稱賀以聞
賀赦表(此下六表英華以為李邕作按邕天寳初卒而六表在代宗德宗憲宗時故英)
(華五百五十九卷有重出一表題云李吉甫又唐類亦然今從之)
李吉甫
臣某言伏奉某月日制大赦天下至德純茂鴻私溥洽
中謝臣聞聖人紹統必建元良王者郊天是崇嚴配伏
惟寳應元聖文武皇帝陛下嗣守鴻業光膺駿命奉先
思孝誠已達於幽明立嫡以長義仍深於燕翼皇猷允
塞墜禮咸甄俯弘作解之恩式布惟新之令若乃滌瑕
蕩穢雷雨之施也茂時育物天地之仁也薄征弛力政
理之源也錄功念舊敦勸之方也加以躬儉節用捐珠
棄玉執喪者俾從逹禮繫獄者咸釋明刑啓進善之門
開(一作廣)直言之路德殷虞夏義掩羲軒凡在宥刑孰不
欣悦
同前(類表作貞元二十一年賀大赦表後篇作賀貞元大赦表)
臣某言伏奉二月二十四日制書大赦天下德洋恩溥
遠洽邇安億兆欣欣罔不幸甚臣某誠歡誠喜頓首頓
首伏惟陛下體元聖之姿膺出符之運(類表及後篇作纂奉昌圖光膺)
(寶歷)統理萬事建中于人躬大禹之菲薄奉(後篇作本)玄元之
慈儉損已以益下約身而愛人捐珠玉而不玩斥綺(類表)
(作纖)麗而不御事有妨於農業物有害於女工人力所疲
上心攸蕩自此罷黜歸于典常若乃投荒禦魅之倫觸
網嬰羅之類或炎裔淪屈骨肉相從或囹圄幽囚饋餉
不至皆陽和所未煦雨露所罕(一作未)霑靡不沐浴天波
昭覩白日然後表捐軀之烈所以勸忠廣自棄之仁所
以敦孝虔奉寢廟輟玉輿之資惠緩市估發金錢之積
異類均懷土之志高年加挾纊之恩斟&KR0008;泉貨之源變
通惠利之弊逋債咸已讜直必容如天之湛恩廣矣稽
古之能事備矣彼鶉衣之徒(類表作珉)鮐背之叟孰不擊中
衢之壤共樂於堯年詠太階之符同躋於夀域况臣謬
當共理職在撫循欣(後篇作惟)抃之誠倍萬恒品不任踊悚
(後篇作悦)之至謹遣當州軍事衙前虞侯王國清奉表陳賀
以聞臣某誠歡誠喜頓首頓首謹言
此篇五百五十九卷重出今已削去
同前
臣某言伏見制書大赦天下以今年正月一日改為元
和元年者臣聞行慶布和允光於獻歲履端居始實屬
於元正將大有以惠人乃順時而布令法五始之要流
恩而降澤統三微之歷觀象而建元正朔所加遐邇忻
戴中賀伏惟皇帝陛下大孝嗣業鴻猷啓圖順天地而
發生均日月而齊照馴洽飛走煦育生靈既承太宗文
武皇帝之耿光禀保夀天皇之嚴訓百神饗德萬國宅
心敷作解之澤布惟新之典將致和平蠲京畿之逋債
言念水旱薄江淮之征賦開羅網以宥過崇勲秩以賞
勞弘褒酬之典澤被幽明旌忠烈之臣賞延於代闡庠
序以勸學愍耆艾而加禮恩覃有截化洽無垠超溢虞
夏掩映軒頊首出千古遐冠百王億萬斯年永荷天禄
臣謬當任用分鎮藩維不獲奔赴闕庭親覩盛禮
同前
臣某言伏奉某月日恩制大赦天下一人百慶百度惟
新戴天履土罔不欣抃中賀臣聞天地元功施雨露以
育物帝王繼統昇日月以垂曜羣品資始萬方文明伏
惟皇帝陛下嗣守鴻業光膺駿命淳化均於四序大德
合於二儀保寧社稷光宅區宇弘孝慈以御下崇恭儉
以垂休恩覃浹旬事冠今古况乃順時布政乘春導和
敷作解之恩宣在宥之典九族既睦四門廣闢而又洗
滌幽縶雷雨之施也歸還流竄羅網之釋也移叙貶黜
覆載之仁也蠲除逋債政理之源也褒寵勲賢激勸之
方也廢金寳之貢有以彰儉德也搜遺逸之士有以表
至公也元勲宿將賞延子孫庶尹卿士榮周存沒廣直
言之路啓進善之門德超虞夏道掩軒頊必將平一殊
俗發揮大猷億萬斯年永荷天緒臣謬當任用述職藩
維不獲奔赴闕庭臣無任云云
同前
臣某言伏奉今月日赦詔自上下下由衷尊尊參天地
之大名貴聖文之崇號休氣宛秀彌漫雲天煙景昭華
光融草樹臣誠歡誠踊(一作躍)再舞再蹈者有以副萬國
之歡情增九廟之炳靈矣臣聞孝子事父誠奉其色忠
臣事君將順其美皆(疑)殊外奬情實内殷超邁盈耳之
言適會因心之義所以然也伏惟陛下道弘一德功盖
四時辰象曷以煥其文雷霆無以雄其武固以業振今
昔事溢名言雖僉臣子之謀莫究方圓之廣所謂塞元
命起兆人羣岳騰聲長河變色宜其雷振於地慶蟄戶
之出幽日飛於天賀霄極(一作漢)之開朗是以神魚載舞
祥鳳載鳴况於人靈况於榮位乎徒張三寸之舌不足
以談聖猷空捐七尺之軀不足以報明主無任大慶欣
抃倍百之至謹遣所部宣德郎某奉表陳賀以聞臣某
誠惶誠恐頓首頓首
同前
臣某言伏奉七月三日册皇太子詔書大赦天下臣聞
元良者宗祀之本枝赦宥者含育之全德伏惟陛下赫
然光大日昇於天巍然崇高岳鎮於地萬齡為度夀物
咸春東海注百川之朝北辰列衆星之拱笑龜鶴之將
老嘲龍鳳之未伸但以禮備儲宫德刑廣物挺黃沙之
罪再荷生成洗白玉之瑕俱承渙汗中外一命錫無戰
之勲夀考百年賙不耕之粟莫不抃舞帝極頌歌聖慈
萬歲之聲夷夏(一作華夷)合聽九成之樂天地同懽臣久沐
鴻恩竟無上答悦豫之至倍百恒情謹因進樂使某陳
賀表以聞
同前獨孤及
臣某言中使某至宣示赦書大赦天下者臣伏以作解
宥過前王之茂典嚴配享神聖朝之縟禮非大孝無以
肅祗宗廟非洪勲不得告承天下伏惟皇帝陛下誕敷
文德昭烈武功鋪於八埏横被四海拯兆人之疾苦恢
累聖之洪業伐叛問罪電發王師為人除災為時誅惡
陛下恬神凝累儲道藴德以義制事以欲從人雷霆之
震也心不恕於兇戾元惡之戮也勲不書於簡策淡泊
功德隂隲萬邦大哉聖王之為君也無得而稱矣頃者
賊臣伺梟獍之變翠華廵遊四方愁冤百神震駭誅剪
大憝清復闕庭事不稽於浹旬慶已延於億萬接踵之
禍又起近郊犬羊猖獗相繼夷滅然後舉墜典脩禮文
鏟革繁苛搜揚嘉遁自上古之所不臣前聖之所未賓
梯航而來悦我聲教掃除氛沴日月載貞大安反側上
下交泰而又發德音降明詔歸過罪已降去鴻名含生
動植許遂其性草木知感况在人倫今以履端之初先
陳盛禮豐絜簡易應時順人展敬於郊壇薦誠於清廟
丕昭列聖咸秩神祗抑臣聞之仲尼曰明乎郊社之禮
禘嘗之義是陛下德合祖宗道符三五慶于祉福與天
無疆鴻私湛恩溥施萬國洗蕩㾗垢咸使維新牢獄空
虚囚拘蕩滌禎祥鬱于川瀆嘉氣塞于乾坤天下臣妾
不勝慶幸
同前
臣某言伏奉今月某日制大赦天下恭承恩詔宣布藩
隅負瑕累者咸荷生成被傷痍者如蒙覆育中賀臣聞
春以首時盖本於陽德澤以周物取象於鴻私伏惟皇
帝陛下出震繼明體元立極作解施會順時致和問安
禮備於三朝班朔恩加於九有猶念刑不可變死不復
生泣辜興慈納隍軫慮與民更始其命惟新禦魑魅者
復還係桎梏者咸宥丹檄(一作激)無滯黃沙已空疎漢網
而遠無不賓祝湯羅而下無犯順雖水旱繫於常數每
惻憂勤以征賦本於黎人載加蠲貸應天以實推已以
誠疇庸懋能自家刑國或圖舊以延賞或錫類以崇先
日月遍燭於幽明雨露不私於中外舊章備舉墜典咸
秩崇儒術所以弘教化旌孝義所以厚時風憫耆耋而
廪賜有差廢横斂而凶荒是禦皆歴代哲王之茂典今
陛下脩(一作揔)而行之洋洋聖謨曠所聞見雖虞帝之孝
殷后之仁垂拱而人無間然鞬&KR1060;而兵不復用方於今
日未足比崇臣幸属昌期謬領藩服官惟責實未效㳙
埃之勞賞及無功亦洽(一作沾)渙汗之寵拜恩竊抃倍萬
恒情
同前劉禹錫
臣某言伏奉今月一日制書改太和十年為開成元年
大赦天下者雷雨作解人神悦随澤及八荒網開三面
臣某誠歡誠喜頓首頓首伏惟皇帝陛下上承乾綱下
立人極用含弘光大之德(集作澤非)副華(集作夷)夏會同之心
獻歲改元惟新景祚先明首罪次及羣妖述睿情以曉
萬方施鴻霈以蘇庶物恤刑(集作辜)宥過已責弛征郡縣
之舊弊悉除賦税之新規咸備停藩方節獻之禮以惠
疲人廻榷筦餘羡之財以資京邑命使展澄清之志察
言求讜直之材弓旌賁于丘園粟帛頒於耆耋(集作艾)爰
以初告御于明庭德音一發於九天和氣驟同(集作周)於
四海開物成務實表於建元應天順人永延於億載臣
幸居近輔先受殊恩不獲稱慶闕庭陪榮班次衆星列
位常拱北辰之尊(集作光)新歲拜章遥獻南山之夀無任
抃躍屏營之至
同前令狐楚
臣某言臣伏奉今月十一(一作五)日制書玄德融明聲聞
於宗廟鴻名光大充塞於乾坤與物皆春大赦天下臣
當時宣流渥澤騰布耿光恩均而萬物昭蘇慶洽而三
軍鼓舞中賀臣聞覆載無私天地所以為大德照臨不
已日月所以為大明六位因時以成功一代(一作人)觀象
而設教肇自古昔垂為憲章伏惟睿聖文武皇帝陛下
並日而明配天為大冠三皇之道弘十聖之風保合太
和緝熙帝載是以廓清氛霧曾不累旬虔(一作處)奉郊禋
未嘗虚歲百蠻梯航以内面萬國歌舞而宅心所謂巍
乎其有成功煥乎其有文章也尚復勞謙仄席勤恤納
隍釋纍繫(一作責)之幽囚無分輕重歸遐遠之放逐不問
存亡棄逋債(一作責)於窮人戒多求於貪吏憫朔邊之介
士厚其寒衣恢武功也褒闕里之胄嗣(一作胤)賁以布帛
振文教也推恩而九族既睦行慶而六師用張忠貞必
表於門閭耆耋遍羞其牢醴百神咸秩一物不遺安人
之所未安理人之所未理天波渙汗綸旨丁寧有以知
天地覆載之仁有以見日月照臨之德天下臣妾不勝
慶幸臣限守藩鎮不獲稱慶闕庭無任抃躍欣賀之至
謹遣某官奉表陳賀以聞(一作皆唐類表)
賀赦表(後篇作為鄭尚書賀登極赦表)
臣某言伏以(類表作奉)二月二十四日制書大赦天下者霈
澤自天鴻恩匝(後篇作遍)地三軍萬姓不勝慶躍(後篇作抃)日聞
天地至大或有所不容日月至明猶(後篇作或)有所不照伏
惟皇帝陛下體元繼統垂象立極齊軒昊之玄化冠唐
虞之至仁敷大號於天中揭明謨於日下臣以為覆載
之德大於天地矣照臨之光明於日月矣何則用刀鋸
而伏斧鑕者無重無輕陛下捨之投豺虎而禦魑魅者
無遠無近(後篇作邇)陛下移(後篇作還)之免逋宿履(後篇作逃獻)畆之
租罷雕華任土之貢出後宫之伎樂還外國之俘囚褒
崇先首於二王敦叙旁周(類表作流)於九族明徵義烈各錄
其裔胄(後篇作胄胤)悉數忠勞遍增其爵級宣股肱之力者
賞延於上(後篇作近)效爪牙之任者賜出於中搜淪滯之才
遷久次之秩聘士既尊於經術問年必本於期(頁)在幽
隠(一作陟降)而不遺雖細微而皆(後篇作之必)及歡聲雷動喜氣
雲騰百姓知聖人之仁萬物覩聖人之作普天率土無
不慶幸臣叨居藩服累沐(後篇作荷)恩榮抃舞欣歡倍百恒
品所守有限不獲稱慶闕庭臣及(後篇作與)將士官吏百姓
等無任踴躍屏營之至
此篇五百五十九卷重出今已削去
文苑英華卷五百五十八
