文苑英華卷八百六十九宋李昉等編
德政一(德政碑凡二卷英華所編失作者先後之次今正之)
隴右監牧(集作校)頌德碑一首
河南隠尹張公碑一首
淮南節度使崔圖碑一首
魏博節度使田弘正碑一首
隴右監牧(集作校)頌德碑一首張說
周禮校人掌王馬之政天子十二閑馬六種閑為一廐
馬二百一十六應乾之策也六廐成校五馬(集粹作良)一駑
是謂之設小備校有左右閑成十二合月之道也駑馬
三良馬之數凡三千四百五十六是謂之大備秦并一
海内六萬騎之國馬盡歸之帝家則周制陋矣漢孝武
冨(一作當)文景儉局(一作約)之積雄衛霍張皇之勢勒兵塞
上廐馬有四十萬疋東漢魏晉國馬陵夷不可復逮武
帝時矣後魏以(二本無此字)胡馬入洛蹴蹹千里軍陣之容
雖壯和鸞之儀亦闕大唐接周隋亂離(文粹作罹)之後承天
下征戰之弊鳩括殘燼(文粹有僅字)得牝牡三千從赤岸澤
徙之隴右始命大僕張萬歲葺其政焉而奕世載德纂
脩其緒肇自貞觀成于麟德四十年間馬至七十萬六
千(二本無此二字)疋置八使以董之設四十八監以掌之跨隴
西金城平凉天水四郡之地輻員千里猶為隘狭更拆
八監布於河曲豐曠之野乃能容之于斯之時天下以
一縑易一馬秦漢之盛未始聞也張氏中廢馬官亂職
或戎狄外攻或師圉内寇垂拱之後二十餘年潜耗大
半所存盖寡開元神武皇帝登大寳受靈符水瑞感而
河龍出星精應而天駟下二年春帝乃簡心膺(二本作腑)善
畜之將卜福祐宜生之長俾領内外閑廐使焉即開國
霍公(文粹作開府霍國公)其人也公名毛仲姓王氏開元佐命之
元勲東國亡王之後裔四伯輔禹與理(集作治)水之謨四
七興漢在經星之列(文粹作裔)清明虚受察含冰鑑籌謀先
覺慮出蓍龜竭無私之忠而善歸天造輸不懈之力而
玄同日用故得騰躍風雲攀附日月策功第一承恩莫
二庭羅魏絳之鍾鼓第賞堂邑(見東方傳二本作京邑非)之山林文
馬蕃錫於晉侯御衣亟(一本作)分於韓信庶姜如玉則降
榮彤管衆子垂髫則抱拜朱茀(二本作弟非)聖人之見之(二本)
(無之字)也必猶爾為之四顧而滿志聖人之不見之(二本無之)
(字)也乃恤然若無與樂其天下仲尼所謂是必才全而
德不形者也夫其處(二本作其處)身則立無跂(疑作跂國語立無跂)正
也視無還端也聽無聲(二本作聳與國語同)成也言無遠視也國
有憂未嘗(二本作)不戚國有慶未嘗不怡其御下則明利
害之鄉阜財求之務使之趨利而避害懷德而畏威身
不離於闕廷令遠行於坰牧亦有不學而暗合於古未
更而懸辯其事然其從政必問於遺訓而咨於故實者
也若夫春祭馬祖夏祭先牧秋祭馬社冬祭馬步敬其
本也日中而出日中而入禁(二本作焚非)原焚牧除蓐釁廐
時其事也潔泉美薦庌凉棧濕翹足而陸交頸相靡宣
其性也攻駒教駣講馭臧僕刻之剔之羈之策之就其
才也不反其性故親人樂藝節樂如舞之心自生不窮
其才故闉(集作闔非)扼鷙曼竊轡詭銜之態不作爾乃舉其
神異則望騊駼騕褭乘黃兹白来儀外廐呈技内櫪朝
刷閬風夕洗天潢(二本作泉)聖皇一馭長夀萬年别其種類
則有研蹄繁鬛小頷遠志曰龍曰騋曰戎曰驥差其毛
物則有蒼白驪黃騂紫驈皇騅(丕馬)駓驒駱(集作&KR3508;非)駰騢駵
雒(集作□駱)鳵(集作鶹非)駮驓駩騧騏騽騝毫骭馬足狼尾魚目
宗廟齊毫戎事齊力田獵齊足罔不畢有元年牧馬二
十四萬疋十三年乃四十三萬疋初有牛三萬五千頭
是年亦五萬頭初有羊一十萬二千口是年亦二十八
萬六千口皇帝東廵狩封岱嶽輦輅既陳羽衛咸備大
駕百里塵烟一色其外又有閑人萬夫散馬千隊骨必
殊貌毛不錯(二本作雜)羣行如動地止若屯雲百蠻震聳四
方抃躍威懷紛紜壯觀揮霍迴衡飲至朝廷宴樂上顧
謂太僕少卿兼秦州都督監牧都副使張景順曰吾馬
幾何其蕃育卿之力也對曰帝之福也仲之令也臣何
力之有因具上其狀帝用嘉焉霍光口無伐辭貌無德
色朝髦庠齒欽(二本作欣)以多之於是明威將軍行左(二本作右)
衛郎將南使梁守忠武將軍行右(文粹作)羽林中郎西使
憑嘉秦(集作泰)右千牛長史北使張知右左驍衛郎將兼
鹽州刺史鹽州監牧使張景遵隴州别駕脩武縣男東
宫監牧使韋衡都使判官果毅齊琛惣監韋績(集作續)及
五使長戸三萬一千人僉曰自開府庇我十三年矣畜
有娩息人無乏匱克厭帝心莫匪嘉績日如停西南兩
使六頃人夫藁榖計八十萬功(二本作工)圍石以息人約費
其政一也納長戸隠田稅三萬五千石以檢私肥公其
政二也减大僕長支乳駱馬錢九千三百貫以窒隟止
散其政三也供軍筋膠十萬七千斤以收絹繕工其政
四也蒔茼&KR0034;苜蓿一千二(二本作九)百頃以茭蓄御(集作禦)冬
其政五也使監官料舊給庫物新秦(集作奏非)置本牧(二本作)
分其利不喪正錢二萬五千貫以實府宜官其政六也
賈死畜貯絹八萬疋往嚴道市僰僮人(集作千)口以出滯
足人其政七也五使(集作候非)長戶數盈三萬墾用給食糧
不外資以勤農却輓其政八也敢問監(二本作郡)牧之事孰
能如(二本作加)於此乎然則稱伐計功前典所貴上以美聖
主擇才之得人下以贊忠臣受任之盡節末以道官屬
承風之成事竟以示後代昭前之令聞是四烈者不可
廢也既而大君有命舊史書功吟咏(二本作詠)瓌竒篆刻金
石秦汧渺渺尚想非子之風魯野區區猶傳史克之頌
誠從此而觀彼夫何足以言哉頌曰皇天考牧兮聖之
君四十三萬兮馬為羣塹汧渭兮垣隴坂飛黃皂兮昆
啼苑山崆峒兮水鳴咽泉噴玉兮草汗血聚如華兮散
如雪性既馴兮才亦絶維國家之大事駕時龍兮祭天
地和鑾發兮文物備維帝皇(二本作皇帝)之七德揔戎馬兮
威萬國綵髦翻兮金介直(二本作冐)有霍公之掌政擇張氏
之舊令天王大(二本作無大字)駕兮仗黃麾大僕驂乘(二本無此字)
兮展輅儀舞月駟兮蹀雲螭神倜儻兮志(二本作)權竒騏
驥溢野兮牛羊日多子孫榮位兮恩寵如何頌皇靈兮
篆金(二本作石)鼔萬斯年兮羣王府
此篇集粹所載如堂邑作京邑駵雒作&KR0008;駱之類
皆印本差誤逐項各注非字當從英華元本
河南尹張公碑韓信卿
惟唐六葉歲在乙未兇臣肇亂殘毒生靈糓洛之郊七
年方平宫廟燔夷府寺為墟隂燔(疑作燐)轉于原隰麋鹿
遊于街陌天子乃命河東郡侯延賞尹於東夏恭惟河
東虔禀聖謨清默無為外務徑簡内無讌嬉勸沮以仁
休息以和視人猶身視邦猶家一年流亡麏至二年土
壤咸闢三年公給人足家有餘積䟽逹河渠導塞提(一作)
(堤)封溝洫化為東川山木流於郡國乃立宗廟乃建(一作)
(搆)寢殿變丘墟為閭里散災祲為和氣公府若虚戸庭
不扄牛馬産畜牧而不羈居守四年遷官罷鎮東人父
子孀獨窮老若遊魚之失於淵栖禽之喪于林於是河
南洛陽洎甸内二十二邑長守將校及佐吏耆艾三軍
之衆相率琢石頌美表揚仁風詞曰惟皇統極繼業嗣
聖兇臣無君矯衆犯順都邑殱殘化為邱樊於烈河東
受命緝熙守一含光體醇忘機以禮代刑以簡重威政
得其恒物遂其生措置典刑士吏自清弭廢鞭笞黎氓
不欺芃芃榛楛變為禾黍氛祲蒙蒙散為祥風乃設堤
防禁遏溢瀑湍猂安流時無水禍乃䟽河渠浸枯决瀦
河渠既流山木浮浮煨燼之中再立清廟荆榛之下再
閱高殿人不知役公有盈羡風聲沛然人化四流歸朝
執憲惠贊皇猷我有牛馬牧而不羈我有兒童路不拾
遺泱泱田疇疇能繼之洪惟夐古淳風揚揚下及有周
亦稱二南烈烈河東實嗣其風
淮南節度使尚書左僕射崔公頌德碑銘并序
李華
在昔召公相武王除人之虐(一作除害去虐)敷命帝庭(一有周公二字)
佐成王卜洛定宅登頌清廟奉康王會朝豐宫克致太
平惟崔公相玄宗保寧聖德鎮安天下輔肅宗掃除凶
穢紹享太平事今上振宣明威撫綏淮海惟申伯翊宣
王登南郊(一作邦是)興周室小白率諸侯征楚翟奉王軄與
崔公叶德同勲皆姜姓也夫議盛德論大功贊大賢舉
其殊倫卓然昭明不書其細申大體也故詩陳方叔之
烈曰方叔元老克壯其猷乂美韓侯之封曰有倬其道
韓侯受命今述崔公亦不名不備官古之制也後魏尚
書亮八代至公海内首族人倫德範公少負文學重名
且兼宏略敡(一作揚)于王庭甲科入仕歴京兆倉曹參軍
再遷司勲員外郎丁太夫人憂以毁聞終喪拜刑部員
外郎兼侍御史知劔南節度留後使逆臣起幽陵陥潼
關至尊哀兆人思古公避狄之義於是帝車西南依我
心膂拜中書侍郎平章事劍南節度採訪使玄宗克讓
聖子家為唐虞公出納王命至于朔方弼諧二聖孝慈
光明自西自東殄殱元惡天討之師岌如山行寇若霜
藁鼓燎無餘(一作存)帝曰爾圖實叶朕志官中書令拜趙
國公公拜稽首臣敢上冐以負天明命帝遂其高俾作
少師師訓東宫兼長邦憲居守洛京乃傳濟王又典汾
州王德日宣汾州阜安乃統江淮主三軍督萬人加工
部尚書時征鎮之司恃勲奸令公獨露奏慝用輟興轉
吏部淮南既清軍有餘逸夷難江南萬里康哉六歲在
鎮心馳王幄戀慕之極至於涕洟(一作流涕)獻章請朝帝恩
降久公不候(一作俟)駕建旆將馳耆耋泣訴吏人遮道即
日詣闕乞留者三百餘人公申諭而行至于京師天子
大悦曰趙國公先帝元臣嘗為朕師自我不見于今六
年有司如朕意待之加尚書左僕射遂淮南之請所部
八州人舞手蹈足秘書省少監兼廬州刺史長樂賈深
有文有武忠于王室推心馭下嘉績升聞戴公仁明思
揚盛德合肥令彭城劉商先後之族臨人惠和老幼(一作)
(臨人惠和一州之老幼)咸曰我州我邑敷王德澤崔公封内我是
以安其仁不銘其德不可謂賢華嘗忝公遊咨以為頌
夫五岳視三公四瀆視諸侯入掌三公之政出踐諸侯
之長昔鄭武公為卿士詩人賦緇衣魯僖公為周賢侯
史克頌埛(一作䮐)野敢附其風(一作前烈)以書公不朽故褒大
臣則王室尊崇美政則王命行不唯頌公尊天王也今
載公朝覲之禮以弘大之其文曰
思崔公出鎮之崇克忠克孝宣帝之武恢帝之功自蜀
自朔至于秦宫出納大命决事于中(一作衷)思崔公烈烈
郁郁以邕以肅乃統淮服洎江之隩(一作澳)闐闐長轂霞
旆霜鏃蠢爾兇毒罔不顛覆思崔公三世元臣德綏生
人乃朝于王王顧殊倫且曰東南飲化如春為朕腹心
寧其永呻(一作吟咏)思崔公入覲于王鑾(一作鸞)聲央央珮玉
以鏘(一作鎗)秉珪奉璋公復于楊四牡其驤公慕彤庭涕
濡于裳思崔公廬江州邑孰不垂泣我公之還陽和起
蟄乃求樂石樂石爰立刊之頌之介福攸集州人斯及
魏博節度使田弘正碑元稹
陛下以元年正月壬戌詔臣稹曰朕有臣弘正自魏入
鎮魏人思之因守臣愬狀其德政乞文於碑(集無此二字)爾
司予言其文以付臣拜稽首退而奏書於陛下曰始安
禄山以玄宗四十三年盗幽州兵劫擊郡縣偷關據京
天下掉撓肅宗征之海内甫定而夾河五十餘州或伏
(集作服)或叛更立迭奪廢置征伐覲見(集作朝覲)賦入之宜皆
自為意五紀四宗容受隠忍田承嗣始有魏博相衛貝
澶之地承嗣卒以其地傳兄子悦悦傳緒緒傳季安既
而季安悍誕滛驕風勃蠱蠧發時(集作具)喜殺左右漸及
於骨肉往往顧妻子曰安用此由是内外惴悸妻元氏
因人不忍移置他所餘一月乃卒是歲先皇帝元和之
七年八月也季安子懷諫始十餘歲衆襲故態名之為
副大使而家臣將士則逆虐用事士衆不分伏日夜相
告曰田中丞興博大孝敬於軍謹廉讀儒家書好言君
臣事儻可依倚為將帥乎聞者皆踴(集作躍)躍一朝牙旗
下衆来捧附興仆地不肻起衆亦不肯去乃大言曰爾
軰即欲用吾語能不殺副大使且使吾取天子恩澤洗
汝痕穢使干萬衆知君臣父子道從我乎皆曰諾遂殺
蔣士則等數十人以興知留後事移懷諫於外明年歸
之朝盖七年之十月四日也乃圖六州之地域籍其人
與三軍之生齒自軍司馬巳下至于郡邑吏人(集作之)廢
置盡獻於先帝詔興以工部尚書長魏博相衛貝澶之
地仍勅司封郎中知制詔裴度使於興且以錢一百十
萬緡賜其軍曲赦管内百姓一年勿復事問耆羸賑乏
困褒殛誅之不以法者魏之人相喜曰歸天子乃如是
耶興又悉取魏之僣服異噐人臣所不當為者斥去之
先帝曰興吾六州之善心者田興也使興弘吾至正不
亦可乎因名曰弘正先是魏諸賓猶僕役也將卒無畏
避弘始求副節度巳下於朝至則迎迓承奉雖功勲將
莫不承者避謁者趨付授咨度始用賓禮先是諸將之
外有權者莫不拘劫妻子以為固四方之来聘問者莫
不防礙出入以為密士吏工賈限其往来人多懼愁稀
復會聚至是皆曠然矣魏之人又相喜曰人之生不當
如是耶滑以水害聞於朝請移河於衛之十四里且役
衛功三萬餘詔弘正議之皆曰壊吾地役吾人以利他
邑古無有也弘正曰魏於滑信彼此矣朝廷何異焉不
時興工以教人讓魏俗丕變先帝多之以右僕射就加
焉十三年又加司空以子布之會蔡有勞也是歲李師
道燒河隂驚洛邑隂通元濟詔弘正誅之明年破賊五
萬於東阿進收鄆之陽谷距其城四十里營焉二月壬
戌劉悟斬師道以其首歸於弘正正入鄆而十二州之
地平以功加司徒平章事復歸於魏其年八月朝覲京
師先帝待之有加焉乞留不獲詔加侍中以遣之又明
年陛下以成德喪師詔弘正入焉初王武俊以戰朱㴞
功得有趙地傳子孫凡三十九年矣至承宗為盧從史
李師道所詿誤先皇帝征而赦之者再受畏慼恧不克
来覲而聞陛下天覆海深悉包悉受乃果自信將朝有
時未行會病將歿以志付其弟承元聽命於朝陛下語
宰相曰弘正在魏吾何患焉即日内出五詔詔弘正為
中書令節度德棣於鎮且詔父子皆為帥以大其威十
一月甲寅成德獻狀曰弘正至自魏魏人哭之鎮人歌
之奉宣奏陳詔條除去僣異猶魏政也且臣聞之德之
至者有二政之大者有三三政一曰仁為惠政二曰法
為善政三曰謙為和政二德一曰忠為令德二曰孝為
吉德今弘正獻魏博六州之地平淄青四代之寇入鎮
冀不測之泉可以為忠矣祖考食宗廟父子分土疆兄
弟羅軒冕可以為孝矣始初山東鍵閉束縛詠而游之
歌而舞之可以為仁矣始初逼越廢怠而制之舉而用
之可以為法矣始初山東傲狠侵取地德以讓之功以
助之可以為謙矣謙法仁孝資之以忠不曰德政謂之
何哉臣謹奉制以一百九十二字付守臣愬銘之石用
申約束銘曰
帝命弘正予言是聽理亂有數其數(集作通)甚明亂則隠
約理由亂生既理復亂生於翫輕唐受天命既理(集作海内)
既平高祖太宗不荒不寧玄宗抑厄其否乃革四十三
年奄有丕宅始視燕寇胡鶵弄兒雖我寵重彼將胡為
所細所忽忽焉而罹四后垂顧山東不夷逮我聖父殷
憂儉尅乘其滛驕乃伐乃殛爾視群㜸胡為而亡潜(集作)
(僣)久而大頑昏暴狂爾亦自視胡為而昌畏兹逼側永
思悠長曩爾之有既克而有在克而守惟爾惟我而今
而後爾雖穹崇無忘辱詬我雖平寧無忘燕寇銘之戒
之以永聲臭
文苑英華卷八百六十九
