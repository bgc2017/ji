文苑英華卷九百三十一宋李昉等編
宦官上
内侍高延福碑一首
内給事郎諫議大夫韋公碑一首
内侍陳盛忠碑一首内侍省孫常楷碑一首
内侍省内侍焦希望碑一首
内侍高君神道碑張說
孝足動天義堪變地河中見三州之姓炳彼精誠南亭
聞再逄之母彰兹竒事不有隂德曠代誰鄰内侍高延
福者將軍力士之兹父也粤自西雲干呂東明䘖璧以
亡王之族處巷伯之官而將軍本系馮亭代家南越未
知父母來奉宮闈老而無子曰悲幼而失親曰苦調之
悲者笙磬異器而同音貌之苦者秦越别狀而共色從
此斷金合要投漆相授承順無違日嚴生乎本性仁慈
匪餙天屬由乎自我父子之名既定姓氏之目遂(集作因)
移大將軍之家去鄭而取衛平原侯之室變國而從甄
亦猶是也既而内侍以鴻漸登朝苒弱(集作蒻)朱紱將軍
以龍樓得主豔耀金章其訓子也温室之樹無言車中
之馬數對其事親也三牲有養志之樂百行無匪疾之
憂至矣哉高氏之子也以思親之願而展親以欲報之
誠而報德神明翕而哀懇荒裔竦而慕義乃有傍求聖
善提挈炎州二紀積離萬里遥至音容莫識涕對茫然
驗七星於子心認雙環於母臂而後深傷頓感若墜谷
而騰(集作登)天藴怨都除類愈矇而覩日於是盡歡兩媪
兼敬三人均養之恩咸不寐於十起反哺之志齊色難
於一堂羣公賀虞潭之親天子歎馮勤之母此復然矣
内侍事主四朝歴官七政專良恭肅著美綸言温(集作中)
謙儉讓得名朝列享年六十有四開元十二年終於來
庭里明年五月葬于(集作於)長樂原繼子力士喪孺慕而
加等葬罄誠而備物義方之經鬱為稱首孝德之傳今
見其人永惟先恩追綴餘烈若夫慈羇旅之稚童仁也
約詩禮之尊教義也貴不居而要避權禮也生推心而
死有託信也仁為德本義為行先禮為身宅信為意田
故仁之報也夀義之報也樂禮之報也安信之報也順
履順居安乘樂享夀此四者生人之偉事目牛之深致
者矣於戲領(集作頂)賜冠馳寵勢偃蹇俗上煜爚君傍者
豈不思景行高山慎視前轍如或少選亡禮顛沛違仁
瞻言四報咫尺千里揚芳樹淑其不務乎余固春秋之
徒也懲不濫而勸不僣義重天綱孝崇仁紀樂諄諄之
誠訓善哀哀之克子不著倚相之書將受邱明之耻九
原之上(集無之字)千目(集作月)深覽俾攀傷知音有以見古史
之心也銘曰
高堂樂未散重壤哀己擗寶帳吹靈衣金尊照塵席苦
長夜之易冺怨寸景之難惜列(集作刻)義聲與孝心萬古
千齡得此石
内給事諫議大夫韋公神道碑于肅
衡嶽之峻極于天作鎮五嶺炎海之包括于地委輸百
川以崇山之靈漲&KR0008;海之闊孕毓粹氣實生英才厥有
韋府君則其人也自豕韋開國積德累業西漢丞相父
子繼為醇儒衣冠相襲傳慶不絶得其姓者見重於時
可謂源深𣲖長本大枝茂者矣公諱某京兆人也祖某
不仕父楚皇任朝散大夫内給事中武德使判宫闈令
事皆奕世載德繼美承家公幼有竒操形神爽邁器宇
沈正識者異之髫齓之年參内侍省出入門閤情志專
良開元十年解褐授内府局丞典御府之藏列内官之
秩懃愿慎密肅恭矜莊洵美可觀碩大且儼事因績著
官以課遷尋充市舶使至於廣府賝賮納貢寶貝委積
上甚嘉之每宣諭諸道曾無寧歲敷敡詔旨人皆說服
天寶初拜朝議郎判宫闈令知本局事至五年加朝散
大夫内謁者監皇唐六葉道泰時康朝野歡娛禮物備
具公以才藝敏悟頻操員職垂青組之榮綰銀艾之寵
受宣詔命侍衞軒墀顧盼增輝時望歸美尋加朝議大
夫拜内給事中判本官事眷遇愈深品秩優異上方垂
衣致理端冕穆清或侍獵長楊扈遊閑館隨雕輦而稱
警接瓊筵而獻壽排金戺登玉堂請奏密命承傳天憲
公之德形於外可得而言公之美暢於中不可得而知
也懿夫近臣之職其來尚矣位著天象官分周制蓋以
萬乘崇嚴九重深邃出納綸旨陪奉宸居宜有司存委
任親重或導從輿輦或典司禁署凡百千數不可殫論
若非理識端詳幹略稱最者則不得揮翰内省分曹局
司以公之才雅有令問嗚呼蘭蓀方茂秋風敗之以乾
元元年七月二十八日終於私第春秋六十有六皇情
軫悼僚執零涕悲夫公歴事兩朝效官三紀其奉上也
敬其與人也忠其蒞職也勤其立身也信雖伯子好善
史游納忠方之於公彼有慙色夫人宋氏德行温厚姿
容婉婌從夫之貴尋封廣平縣君以至德二年先公而
逝乾元二年五月七日合祔於長安縣龍首原禮也嗣
子中散大夫守内侍省上柱國賜紫金魚袋守宗次子
内侍省内侍伯守堅次子内侍省宫教博士守幹皆克
紹前脩佩服嚴訓永慕蓼莪之痛長懷創鉅之悲揚名
顯親頌德褒美昊天罔極孝莫大焉敬述徽猷書於樂
石銘曰
英英韋公山岳粹氣植性敏逹存誠忠懿應物之材刜
鍾之利踐言履信依仁守義五登秩序三掌職司便蕃
省闥密勿軒墀進退容止周旋羽儀壮圖未展遷壑纏
悲鳳城之側龍首之陽墳生宿草魂閟連岡逝川兮茫
茫隴樹兮蒼蒼勒銘兮貞石千古兮傳芳
内侍陳忠盛神道碑裴士淹
夫北辰垂象南面居尊紫禁(一作殿)崇嚴彤庭奥密靜言
近侍允屬能賢其誰見稱則有我陳府君矣公諱忠盛
字懷泰穎川許昌人也其先出自帝舜至遏父為周陶
正受封于陳子孫因以為氏粤若尚書孝德頒賜聞乎
題劍太守高義禮賢為之下榻代襲賢貞門承軒冕因
從官京邑今遂家于長安曾祖(闕)正議大夫内給事
祖守節正議大夫内常侍父文叔銀青光禄大夫内常
侍或肅或乂克寬克仁好古而探墳籍懋官而紆青紫
公幼懷端慤夙著嘉聞飾(一作肅)躬以筮仕服勤以成業
先天歲解褐補内侍省掖庭局監尋轉内僕丞内僕令
秩滿遷内侍伯内謁者監加朝散大夫恪居官次夙夜
惟寅爰被丹霄之澤載延朱紱之慶典新樂之絲桐名
與公偕勤亦至矣騁高衢而方遠何景命而不融以天
寶十三年五月二日遘疾薨於輔興里之私第春秋六
十有五惟公黃中多可素履居貞宅心知訓執事有恪
至若怡神以全道體命以適時義以拯物禮以從政故
能奉絲言而無失馳驛騎而有光俄拜内給事内常侍
尋除朝議大夫守内侍秩序斯崇恩華轉茂位益高而
心益下德逾邁而氣逾和且以幹能尤膺任寄前後奉
使者十有三焉至乃夢三清於太極之府是脩功德志
五樂於無何之鄉式瞻神異崇兹真廟獲彼靈符邁侯
甸而訪仙經歴名山而隨羽客然後稽少陽之必舉懷
令圖而允臧豈惟藝足侍書材優參乘巷伯刺讒之什
史游忠益之規固可謂無競維人温恭淑慎者已以其
年閏十一月九日葬於長安縣承平鄉之南夫人上谷
縣君成氏四德無虧三從罔徙(一作失)先天十四年正月
二十九日後君而亡以乾元三年五月七日合葬于舊
阡(一作塋)禮也長子仙鶴昭武校尉左衞豐浩府折衝次
子仙鳳振威校尉行右金吾衞左中候仙甫才惟轉達
職在春官今上御極釋褐特賜銀章朱紱拜内謁者監
仙賢仙管等太邱父子荀氏弟兄事國以忠奉先惟孝
感寒泉而增慕卜幽宅而罔艱懼遷陵谷式揚碑版銘
曰
帝舜洪胄胡公令名三恪惟甫八代至成本仁祖義國
史家聲椒聊之實莫我與京(其一)懿範彌昌宏材益振果
行育德履信思順執心有恒改過不恡政符省括理必
遊刃(其二)陟遐自邇休有烈光翻飛省闥翊侍巖廊導宣
國命輝耀銀鐺丹誠每竭朱紱斯皇(其三)乘遽周流奚往
非適瑞徵桃塞藥獻梁益新廟真容名山靈跡爰典樂
正奚稽市籍(其四)昊穹不憗殱我惟賢四星猶列一德空
傳慘風雲於故里樹松檟於新阡載刊乎貞石永賁於
幽泉(其五)
内寺省内常寺孫常楷神道碑于邵
易之繫云君子之道或出或處其出也為國藎臣銘勲
彛鼎其處也保家燕居谷神齊物蓋卷舒在我不違其
正而已今得之於孫常侍歟公姓孫氏諱常楷京兆涇
陽人也有魁岸之姿有沈毅之略年甫羈貫而筮仕焉
委質四朝咸著聲績在玄宗朝拔乎羣萃之中始受賞
九層之構兆於此矣在肅宗朝特見寵遇其時襄陽易
帥滑臺命將屬安羯史盜作亂之後兩軍未戢王命或
壅以公有奉使專對之才俾受節鉞將我詔旨襄峴響
風河滑朝宗皆公之力也在代宗朝僕固懷恩擁衆汾
上仍以姦子作亂外邑北窺大鹵之地南侵蒲坂之封
蟻聚鴟張關輔震駭公以單車之使仗節直進誕敷威
德隂携黨與元惡奔潰狡童折首猶以餘衆嘯聚朔陲
公乃通和獯戎俾發義師與郭汾陽等諸軍犄角姦兇
敗績萬國底寧斯又公之勞也前此急宣藩維會計大
務必能盡瘁以奉投艱明明三后稱嘆多矣事今上也
每侍帷幄且曰求舊嘉謀讜詞入陳出秘扈避狄也著
奔問之勤從省方也有執羈之效逮法駕還宮特加褒
奬斯又公之忠也其後晦明生疾屢在長告是能閉朱
門蔽華屋不屑塵事隠几頥神維清淨為師維友愛是
篤物我俱喪不知老之將至云爾本其族姓則春秋時
在衞世卿三國時有吳稱帝晉魏而下代生明哲至大
父孝廉擢第烈考庭玉右金吾衛中候贈兖州刺史或
高上不仕或大用靡臻第其揚歴則四進散官正遷近
職釋褐内侍伯遷文林郎内謁者監賜緋魚袋轉朝議
郎内給事上柱國特加朝散大夫更名常楷擢授内常
侍脩功德夫積善之家其後必大故長兄嘉賓黃州别
駕贈大理少卿仲兄知古故開府儀同三司魏國公公
與開府宣力王家首冠貂璫腰垂銀艾便蕃禁闥炳燿
聯華四紀於兹亦云盛矣貞元五年七月二十三日卒
于廣化里之私第享年六十一明年十二月五日葬于
涇陽縣高平原先塋之側次亡兄之兆蓋不違親而得
族葬之制也夫人魏郡邵氏祔焉用周公之典也初開
府當肅宗朝以直諫忤旨配流費州及代宗踐祚公屢
建勲代密勿之際陳懇友于即日詔追仍復官爵既至
矣特上封章請割衣食之費(闕)於涇陽縣卜爽塏之地
建立伽藍上報皇慈覆幬之恩次展天屬怙恃之功優
詔嘉許錫名曰寶應衆善計費維憶繄公定是職君子
曰開府創之公能就之豈非忠於國孝於家嗚呼吾見
夫二公報主之心昭矣顯親之道終矣異時歲或大侵
人有菜色公常設粥以食餓殍斯不曰仁乎公植性慈
惠尤深象教靡茹葷血務施緇徒斯不曰善乎故歸全
之日恍如先知乃召羣子載授理命尸坐自若奄然而
終談者以為報施明徵矣有子良斌朝議郎前行原王
府錄事參軍上柱國賜緋魚袋克奉前脩雅有令問進
可事國退可幹家先公而亡矣猶子正議大夫行彭王
府諮議系朝議大夫内侍省内給事上柱國充慶州監
軍榮義朝議郎行内典引上柱國僧法律等奉引進之
恩深泣血之感窀穸哀送必處必信以邵嘗備史官見
託銘述蓋春秋褒善之義敢不承之銘曰
兵諫雖忠不可以訓賦詩對心(一作而)亦奚足徇猗哉孫
公不緇不磷以道而退以禮而進摭實去華履剛能順
策名四后克昭忠藎宣諭反側以安觀釁悖叛是殘廼
和獫狁廼復天倫忠焉孝焉家邦必聞移病歸體從吾
所尚道心中接塵世禄積喪之歸真不嬰無妄高平之
原于以卜葬後人與歸觀銘是諒
内侍省内侍焦希望神道碑吳通徵
春秋以立功於時謂之不朽釋氏以不住於相至乎無
生善時者勲業存離相者往來一以是居世其至人之
藴耶維夫事上以忠脩身以道竭節於盛明之代遺情
於寵禄之間通乎大觀與物始終建先脩之所為順理
之期光昭前聞有若左神威軍中護軍焦公兼柱國公
名希望字舊史稱周武王剋殷紂封神農之後於焦至
武王孫康王生子曰文手中有畫如焦字之數又以封
焉爰初啟土實居陜服衆國入于焦因從平陽遂命為
氏其間允文允武或哲或謀代不乏賢可得而略厥後
成以官族寓籍于京兆府之涇陽公之系緒今縣人也
曾祖諱躍太宗撥亂常從征遼拜絳州鳳庭府果毅都
尉祖諱法滿克踐儒行累遷至朝散大夫絳州司馬皇
考諱孝景佩服仁義不交世禄積德之慶鍾美於公公
凝靈純粹秉志剛實耿介不羣風標自遠清襟朗察萬
象無所隠其情見性圓明衆辨不得礙其正以言則窮
其奥得聖人之心以行則用其中合君子之度年及弱
冠選侍彤闈貞松之姿既呈於徑寸層臺之峻亦資於
覆簣守内府局同正丞以陜府元從授承務郎敬恭朝
夕恪守官次忠信以奉上之道禮義以周身之方莊而
能和敏而有勇故可以恭武可以佐文方圓適器無入
而不自得今皇帝之在春宮每加信任洎正宸極爰奬
真純於是朱紱斯皇銀章有耀公夙荷榮渥茂兹寵光
便蕃左右密勿軒陛事君不二志守職惟一心口無擇
言身無悔行見義能勇盡力忘勞其衛主也有匪躬之
節鑾輿既復上懿其誠除給事同正賜金印紫綬益見
親重乃命監射生軍事貞元五年詔以射生軍為神威
軍加内常侍同正兼謁者監賜上柱國餘如故公訓整
戎務練達武經舉傑雋懋勲賞贍財用協師徒我車既
堅我馬斯服至若郊廟之事文衛之儀材官彀騎林植
鱗次若離若合者固足以耀皇威而振國容矣十二年
制加中護軍累遷内侍省内侍同正兼内常侍公受委
愈重執心愈恭守直無隠盡忠在公理軍如家正身率
下上所甚信咸感悦之爰廣舊軍肇建新宇叶比衆志
允成厥列布之以署爰峻壁周講藝有舘公食有堂既
庶既繁兮樂且康為輪為奐兮耀華章廽六龍之日馭
降萬乘之天光以永代垂則威宣上方者也至乃公離
諸見性符道源以明誠弘大覺之因以清靜脩有為之
事動靜無閡喧寂一如不牽外緣不滯禪想以之則貞
固幹事仁者悦其仁義者服其義嘗事上則忠信行巳
以蒞職謂無上法寶諸佛之心自達摩東來實為教祖
公了見真性玄契度門乃於軍士建立精舍上以奉國
下以利人皇上御大明以燭幽發惠日以垂照廣一乘之
妙旨輔萬物之自然及公上奏乃賜額曰真元達摩傳
法之院表正知也每從容而嘆曰性無生滅物有始終
本乎天者為昭明親乎地者為委順是以遺生死外形
骸感冬夜之詩歸於其室備歲時之制允叶前經信所
謂知命不憂達生之情者矣乃建先脩塔於涇陽縣之
東南焦劉渡之西公之故夫人李氏浮圖域中龜謀恊
從鷹(集作雁)影連屬支提鬱起像法恒存吾將老焉可以
無累經言諸相常寂公之志歟嗣子朝榮等克禀趨庭
之訓無虧立身之道以是有後人咸曰休哉惟公之内
誠既率乎天至公之玄達載光乎法器宜乎承睿睠協
師貞紀嘉績茂休聲保黃中之元吉惕塵外之高情既
得瑕邱之地先開張禹之塋仁之報兮夀未極檟可材
兮躬所植表全美於真珉俾後生而作則銘曰
萬物芸芸孰見其真修心踐言實惟哲人猗歟護軍與
道為隣率性居正資忠事君澄心止水勵節貞筠行有
枝葉道無緇磷其動以直克廣厥勲及新營宇載肅鈎
陳衆服其誠上嘉其勤朝章允集睿睠逾殷處貴尚謙
秉志惟純清虚應物恬曠怡神法本無生有非吾身靜觀
其復視喪猶塵委順于何涇川之津鴈塔先啟區中了
人爰植爰脩以躬以親洪流不竭法夀長春表石垂芳
千年日新
文苑英華卷九百三十一
