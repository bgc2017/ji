文苑英華卷一百九宋李昉等編
器用八
竹杖賦一首卭竹杖賦一首
簾賦一首席賦一首
清簟賦二首鎮座石獅子賦一首
砥石賦一首𢷬練賦一首
竹杖賦庾信
桓宣武平荆州外白有(藝文類聚有人字)稱楚丘先生來詣門
下桓公曰名父之子流離江漢孤之責矣及令引進乃
曰噫子老矣鶴髮鷄皮蓬頭歴齒乃是江漢英靈衡荆
杞梓雖有聞於十室幸無求於千里寡人有銅環靈夀
銀角桃枝開木瓜而未落養蓮花而不萎迎仙客於錦
市送游龍於葛陂先生將以養老將以扶危先生笑而
言曰中國明於禮義闇於知人心之憂矣惟我生民雖
復疎條勁柘促節貞筠杖端刻鳥角首圖麟豈能相予
此疾將予此身若乃世變市朝年移陵谷猿吟鷹厲風
霜慘黷楚漢爭衡袁曹競逐獸食無草禽巢無木于時
無懼而慄不寒而戰胡馬哀吟羌笳悽囀親友離絶妻
孥流轉玉關寄書章臺留釧寒關悽愴羈旅悲涼疏毛
抵於矰繳脆骨被於風霜髮種種而愈(一作逾)短眉髟髟
而競長是以憂幹扶疎悲條鬱結宿昔僛醜俄然耆耋
變田鳳於承宫改陽文於鬷蔑潘岳秋興嵇(一作舍)生倦
遊桓譚不樂吳質長愁並皆年華未暮容貌先秋予此
衰矣雖然有以非鬼非蜮乃心憂矣未見從心先求順
耳伯玉何嗟丘明惟恥拉虎捭熊余猶稚童觀形察貌
子實悲翁别有九棘龐眉三槐暮齒孔光謝病袁逢致
仕吳濞不期楊彪喪子明公此贈或非乖理先生乃歌
曰秋藜促節白藋同心終堪荷蓧自足驅禽一傳大夏
空成鄧林
卭竹杖賦庾信
沉冥子遊巴山之岑取竹於北隂㛹娟高節寂歴無心
霜風色苦露染斑深每與龍鍾之族幽翳沉沉文不自
殊質而見賞藴諸鳴鳳之律制以成龍之杖拔條勁直
璘斌色滋和(疑)輪人之不重待羽客以相貽青春欲暮
白雲來遲謀於長者操以從之執末而獻無因自持諸
蔗雖甘不可以倚彼藜雖實不可以美未若處不材之
間當有用之始魯分以爵漢錫以年昔尚爾齒今優我
賢書横几玉塵筵則函之以後拂之以前爾其摘芳林
沼行樂軒除間尊卑之垂悅隨上下之遊紆夫寄根江南
淼淼幽潭傳節大夏悠悠廣野豈比夫接君堂上之履
為君座右之銘而得與綺紳瑶珮出芳房於蕙庭
簾賦孫逖
智者創物有以而然簾之為用博利存焉若乃少婦重
閨王孫華館映錦屏以猗猗增繡戸之煥煥瓊鈎上而
齊女謳珠影垂而楚妃歎蓋私宴之樂飾異在公之達
觀至於因依華省隠映長廊交輝朱紱接影金章隔至
人之清鏡雜僊署之餘香禁鐘啓明納晴天之曙色嚴
城驚(疑作警)夕引華月之宵光盼睞成寶終然允臧豈備
物而致用亦道同於君子輕明無隔將引喻於虚心卷
舒任時足烱誡於行已組織成象含游夏之文繩約善
結得老莊之理豈徒然哉斯盡美矣原夫青青梁苑猗
猗淇澳冒雪停霜是稱脩竹紆匠人之巧思列冡卿之
華屋甘剖節而離根奉榮光而再穆則有製長笛成洞
簫器同握玩聲引風飇徒擅名於昔日詎齊美於今朝
席賦
彼美嘉席施於高堂廣狹有凖卷舒匪常承以彩薦貯
之牙牀玉几蟠蜿而上列寶屏邐迤而外張狎高瑟必
(疑)透響染薰爐以流香瞰金窗以隔影瑩珠箔而凝芳
洎乎禮義多則卑高異行或主或賓浹歡於北院東嚮
西嚮取上於南方南方何有是肴是酒或因食而即前
或屬虚而盡後彼固若是不亦如斯必順時以革易乃
任人以推移不正不坐道通於曩儀寒温暑凊自有其
先規所以簟固夏設席乃冬施傾莊敬以揖讓成(疑作誠)
君子之攸宜管寧别居且申情於分割曾子避坐將有
敏於謙撝若夫行之於俗蘭房之曲有美一人容顔如
玉摳長裾(一作裙)而來就歛雙眉而下矚憐織綴而留心
賞華新而不足凌朝啓鏡入夜燒燭每因眠而取暖加
以羅衾怨孤坐而多寒增之錦褥則有務學之子安貧
順理㓗(一作絜)酒擕琴躭籍翫史居環堵而養性遥太階
而虚俟出陳子之幽扃慕戴公之重美既懷珍而待聘
當彈冠而入仕詩言我心匪席不可卷也斯言豈謬矣
清簟賦仲子陵
創物者必正其名以清命簟惟簟斯清雙入巧作連心
織成始葱蘢而席卷終絢練而砥平本其初則王爾運
心班匠寓目吳谿赤剛楚澤寒竹皓簳冰截素膚縞裂
斷此枝間略其溝節然後角軼手匠妙意文理横生波
瀾洊至雕龍綺錯切玉鱗次澹冰泮而泉開分霜勁而
雪地(疑)信通才之云欲非吾人之所為於是時授形(疑)
暑天旋太陽山成爛石泉若探湯有美一人兮明時節
求暑備兮珍簟長知薜荔之空靡意荃蘭之虚芳若乃
買以兼金緣以純錦思因人之共弊庶君子之安寢出
此入彼俱處芳蘭之室上據下承必兼芬若之枕况乃
虚館方晝華堂且空高梧閟景密篠生風撤文茵與綺
席虚翠幕及朱櫳惟珍簟之在御望美人之來同美人
遲兮隔脩路對珍簟兮日已暮矚筵幌之虚深卧層雲
之空度帶餘霞而歛綺映片月而舒素昭列宿之清光
披青天之薄霧于時輕箑屏用微綃罷服霜簡自凄冰
壺增肅涼風忽至獲五福之康寧炎氣四除忘庶徵之
時燠且物有小而喻大事有淺而用深道之將行我則
開而當暑道之將廢我則卷而在隂是謂清簟之理願
為君子之心
第二獨孤授
楚竹嬋娟英柔碧鮮折其膚以為簟俟方暑而登筵信
服物之妙麗何巧心之纏綿故匠士意其用也清以目
焉有若粉署僊郎翰林高價義鈞膠漆官則同舍獲五
尺之珍簟當三伏之炎夏以為身之所安願與友而共
藉嘉貺允屬其人如玉發緘而冰氣驚容入座而波文
滿目在一物之足貴亦兼金而匪欲親於體有寢處之
同觀(疑)適於時念卷舒之齊躅矧夫畏日赫赫蒸雲爍
石高館沉沉面池枕林芳華交映軒雨(疑)靜深乃爾娛
坐開張聯心清引微飇涼迴夕隂可以娛幽獨可以蕩
煩襟賦明水而詎屏委輕扇而自任幸君之拂拭奉君
之休息襲握蘭之晨芳參覆錦之夜飾貞可比操文用
表德入芙蓉之幕煥以相鮮照瓊樹之姿粲其增色亦
有别號行唐是稱流黃紋織錦象凝霜承以羅綺薦
於玉牀肅葱籠之翠幄取寂歴之洞房夫君不至而碧
鮮迥美人獨居兮清晝長雖或殊姿而異質亦云蠲暑
而致涼物則周用時然斯在遇陽之夕陳於寢以發華
洎隂之興韜於筒而祕彩懼流麝(疑)而將暗同棄席之
見待儻無忘於遺簮為君含情而不改
鎮座石獅子賦(以今日良宴會為韻)閻隨侯
有西域之奇獸獸(疑)嘉名於古今因匠石之著象非虞
羅之所擒若乃良牧見悅觀者同欽以可重而作鎮將
制猛以示心仁而能馴似悅君子之德獸用不擾無假
虞人之箴爾其拂拭為容剖斷成質臨玉簟而雙麗向
雕楹而對出形勢雄壯似生入戸之風浮彩輕明欲奪
臨軒之日用之則進捨之則藏信賢智之堪擬豈飛走
之可當幸兹為玩設彼華堂祝之者震來虩虩對之者
容自鏘鏘俯以瑠璃之砌安以玳瑁之牀芳座豔綺羅
之色錦衣染蘭麝之香光耀銅武彩映銀章威慴百城
褰帷見之而增懼坐鎮千里伏猛無勞於武張有足不
攫若知其豢擾有齒不噬更表於循(一作馴)良豈比夫昔
者作貢從來於遠幸蒙處之羅薦承榮靡倦一為席上
之珍幾對高堂之宴棄置為從於取捨光價幸生乎顧
盼觀乎府庭之内莫之為最其情也無欲於中其質也
見生於外既狎人之不恐亦與物而何害願承剪拂之
恩長表衣冠之會
砥石賦(并序州時在朗)劉禹錫
南方氣泄而雨淫地慝(一有而字)傷物媪神噫濕渝色壊味
雖金之堅亦失恒性始予有珮刀甚良至是澁不可拔
剖其室乃出遡陽眇眡傳刃蒙脊鱗然如痏痂如墨(一作)
(黑)子如青蠅之惡銳氣中錮猶人被病然客有聞焉裒
密石以遺予沃之草映(一作搜)雜以鳥膏切劘下上真質
焯見躊躇四顧返爾謝客微子之貽幾喪吾寶客曰吾
聞諸梅福曰爵禄者天下砥石也高皇帝所以礪世摩
(梅福傳即用此摩字諸本作磨非)鈍有是邪予退感其言作砥石賦
我有利金兮以利為佩遭土卑而慝作兮雄芒為之潛
晦如景昏而蝕既兮與肌漆而為厲顧秋蓬之不可刜
兮尚何(一作可)遊乎髖髀之外利物蒙蔽材人惆悵俾百
沃之至精蟠(一作播)一檢而多恙豈害氣之獨然兮將久
不試而然彼屠者之刀(一作刃)兮獵者之鋌不灌不淬兮
糅錯(一作錫)銜鉛日鼓月揮兮刲腴擊鮮睨熣[穫-禾+火]以耀芒
(一作醜㸌爟以輝芒)蓊淫夷而騰羶豈不涉暑而蒙沴兮鼎用之
而成妍有客自東遺予越砥圭形石質蒼色膩理剗其
鱗皴滑以滫瀡如衣澣垢如鼎出否霧盡披天萍開見
水拭寒焰以破眥擊清音而振耳故態復還寶心再起
既賦形而終用一蒙垢焉何恥感利鈍之有時(一作兮字)寄
雄心於瞪視嗟乎石以砥焉化鈍為利法以砥焉化愚
為智武王得之商俗以厚高帝得之傑材奔走(一作傑材以凑)
得既有自失豈無因漢氏以還三光景分隨道闊狹用
之得人五百餘年唐風始振懸此大(一作天)砥以礱兆民
播生在天成器在君天為人君(二字一作物天)君為人天安有
執利(一作礪)世之具而患乎無賢歟
凡一作皆集本
𢷬練賦魏璀
細腰杵兮木一枝女郎砧兮石五彩聞後響而已續聽
前聲而猶在夜如何其秋未半於是拽魯縞攘皓腕始
於摇揚終於陵亂四振五振驚飛鴈之兩行六舉七舉
遏彩雲而一斷隠高閣而如動度遥城而如散夜有露
兮秋有風杵有聲兮衣有縫佳人聽兮意何窮步逍遥
於涼景暢容與於晴空黃金釵兮碧雲髮白素巾兮青
女月佳人聽兮良未歇擘長虹而乍開凌倒景而將越
是時也餘響未畢微影方流逶迤洞房半入宵夢窈窕
閒館方增客愁李都尉以胡笳動泣向子期以隣笛增
憂古人獨感於聽今者况兼乎秋屬南昌舊福東魯前
丘昇黃綬之堂論文謝賈入素王之廟捧瑟齊由願君
無按龍泉色誰道明珠不可投
文苑英華卷一百九
