文苑英華卷六百二十三宋李昉等編
雜諫論一(雜諫論表凡三卷英華所編失年代次序今正之)
諫山陵制度過厚表一首
論封建表一首
論左右丞湏得其人表一首
諫誥難公卿表一首
論太子初立請尊賢學表一首
論攝養表一首
諫五品已上妻犯姦不没官表二首
請宫中眼花浪見不得輙奏表一首
諫東宫物少於魏府長表一首
諫欲觀起居紀錄表一首
諫山陵制度過厚表(太宗)虞世南(貞觀九年)
臣聞古之聖帝明王所以薄葬者非不欲崇高光顯珍
寶具物以厚其親然審而言之高墳厚隴珍物畢備此
適所以為親之累非曰孝也是以深思遠慮安於菲薄
以為長久萬代之計割其常情以定之耳昔漢成帝造
延昌二陵制度甚厚功費甚多諫大夫劉向上書其言
深切皆合事理其略曰孝文居覇陵悽愴悲懷謂羣臣
曰嗟乎以北山石為槨用紵絮斮陳漆其間豈可動哉
張釋之進曰使其中有可欲雖錮南山猶有隙使其中
無可欲雖無石槨又何戚焉夫死者無終極而國家有
廢興釋之所言為無窮計也孝文寤焉遂以薄葬又漢
氏之法人君之在位三分天下貢賦以一分入山陵武
帝歴年長久比葬陵中不復容物霍光暗於大體奢侈
過度其後至更始之敗赤眉賊入長安破茂陵取物猶
不能盡無故聚斂百姓為盜之用甚無謂也魏文帝於
首陽東為壽陵作終制其略曰昔堯葬壽陵因山為體
無樹無封無立寢殿園邑為棺槨足以蔵骨為衣衾足
以朽肉吾營此不食之地欲使易代之後不知其處無
蔵金玉(一作銀)銅鐵一以瓦器自古及今未有不亡之國
是無不掘之墓喪亂以來漢氏諸陵無不發掘乃至玉
柙金縷骸骨並盡豈不重痛哉若違詔妄有變改吾為
戮屍於地下死而重死不忠不孝使魂而有知將不福
汝以為永制蔵之宗廟魏文此制可謂逹於事矣向使
陛下德止如秦漢之君臣則緘口而已不敢有言伏見
聖德高遠堯舜猶所不逮而俯與秦漢之君同為奢泰
捨堯舜殷周之節儉此臣所以戚戚(一作尤戚)也今為丘隴
如此其内雖不蔵珍寶亦非(一作無)益也萬代之後人但
見高墳大塜(一作墓)豈謂無金玉也(一作即)臣之愚計以為
漢之(一作文)㶚陵既因山勢雖不起墳自然高顯今之所
卜地勢即平不可不起宜依白虎通所陳周制為三仞
之墳其方中制度庶(一作事)事減少事竟之日刻石於陵
側明丘封大小高下之式明器所湏皆以瓦木合於禮
文一不得用金銀銅鐵使後(一作萬)代子孫並皆遵奉一
通蔵之宗廟豈不美乎且臣下除服用三十六日已依
㶚陵今為墳隴又以長陵為法恐非所宜伏願深覽古
今為長久之慮臣之心赤唯願萬歲之後神通常安陛
下之孝名揚於無窮耳
論封建表(太宗)顔師古
臣師古言臣伏聞前年親發聖慮將降明勑博問卿士
議欲封建斯誠天機獨悟妙策深遠既合事宜實惟治
要然而議者不一各執異端或欲追法殷周遠尊上古
天下之地盡為封國庶姓羣官皆錫茅社或云承弊之
後人稀土曠封建之事並未可行不臻至理兩失其中
何者今古異俗文質不同不可空採虛名以乖實效若
即廢罷州縣分為列國無功而受封爵庶姓而專臣吏
非直於理不合亦自制度難成至於盤石之基實資藩
屏皇枝帝子維城是寄伏以漢祖撥亂懲艾前失大啟
九國雜行覇道規模弘遠歴祚延長近代澆浮不樹宗
子雖有王侯之號了(一作而)無藩輔之實故易為傾動顛
而不扶前哲往賢論之已備臣愚以為當今之要莫如
量於遠近分置王國均其戸邑強弱相濟畫野分疆不
得過大間以州縣雜錯而居互相維持永無傾奪使各
守其境而不能為非協力同心則足扶京室陛下然後
命分諸子各就封之為置官僚皆一省選用法令之外
不得擅作威刑朝貢禮儀具為條式一定此制萬世永
久則狂狡絶暴慢之心本朝無怵惕之慮臣輙獻愚管
伏聽採擇塵黷非宜退增戰懼惶恐謹言
論左右丞湏得其人表劉洎(貞觀十一年時)
(為治書侍御史)
臣某言臣聞尚書萬機實為政本伏尋此選授受誠難
是以八座比於文昌二丞方於管轄爰至郎曹(舊唐書本傳作)
(曹郎)上應列宿苟非稱職竊位興譏伏見比來尚書省詔
勑稽停文案壅滯臣誠雖庸劣請述其源貞觀之初未
有令僕于時省務繁雜倍多於今而左丞戴冑右丞魏
徵並曉逹吏方質性平直事應彈舉無所廻避陛下又
假以恩慈自然肅物百為(唐書作司)匪懈抑此之由及杜正
倫續任右丞頗亦厲下比者綱維不舉並為勲親在位
品(貞觀政要作器)非其任功勢相傾凡在官寮未循公道雖欲
自強先懼囂謗所以郎中抑(政要作與)奪唯事諮稟尚書依
違不能(唐書作得)斷決或憚聞奏故事稽延案雖理窮仍更
盤下去無程限來不責遲一經出手便涉年歲(唐書作載)或
希旨失情或避嫌抑理勾司以案成為事了不究是非
尚書用便僻為奉公莫論當否遞相姑息唯務彌縫且
選賢授能非才莫舉天工人代焉可妄加至於懿戚元
勲但宜優其禮秩或年高耄及或積病智昏既無益於
時宜當致之以閒逸久妨賢路殊為不可將救兹宿弊
且宜精簡四員(致要作尚書)左右丞左右司郎中如並得人
自然綱維恪(唐書作略政要作備)舉亦當矯正趨競豈唯息其稽
滯而已(二字唐書作哉)
此篇六百九十六卷疏門重出今已削去
諫誥難公卿表(太宗)前人
臣某言臣聞帝王之與凡庶聖哲之與庸愚上下相懸
擬倫斯絶是知(文粹作若乃)課(舊唐書作以)至愚而對至聖以極
卑而對極尊徒思自強不可得也陛下降恩旨假慈顔
凝旒(後篇作神)以聽其言虛襟以納其說猶恐羣下未敢對
揚况動神機(文粹作聰)縱天辯飾辭以㭊(唐書作拆)其理援古以
排其議欲令凡庶(政要并後篇作蔽)何階應答臣聞皇天以無
言為貴聖人以不言為德老君稱大辯若訥莊生稱(會要)
(後篇作云)至道無文此皆不欲煩也是以齊侯讀書輪扁竊
笑漢皇慕古長[孑(焉-正+?)]陳譏(文粹作詞)此亦不欲勞也且多記則
損心多語(文粹作言)則損氣心氣内損形神外勞初雖不覺
後必為累湏為社稷自愛豈為性好自傷乎竊以今日
昇平皆陛下力行所至欲其(文粹作令)長久匪由辯博但當
忘彼愛憎慎兹取捨每事敦朴無非至公若貞觀之初
則可矣至若秦政強辯失人心於自矜魏文宏才虧衆
望於虛說此才辯之累較然可知矣伏願略兹雄辯浩
然養氣簡彼緗圖(後篇作宏機)淡焉怡目(唐書作自怡後篇作恬想)固萬
壽於南山齊百姓於東戸則天下幸甚皇恩斯畢矣(文粹)
(後篇作皇恩斯畢天下幸甚)
此篇六百七十五卷書門重出今已削去
論太子初立請尊賢學表(後篇作請太子尊賢重道書)
前人
臣某言臣聞郊迎四方孟侯所以成德齒學三讓元良
由是作貞斯皆屈主祀(後篇作禮)之尊申下交之(後篇有明字)義
故得芻言咸薦睿問傍通不出軒庭坐知天壤率由兹
道永為鴻基(後篇作業)者焉至若生乎深宫之中長乎婦人
之手未嘗識憂懼無由曉風俗雖復神機不測天縱生
知而開物成務終由外奬夫宗彼干籥聽兹謠頌何以
辨章庶績甄覈彛倫歴考賢聖咸資琢玉是故周儲上
哲師望奭而加裕漢嗣(政要作兩)深仁引園綺而昭德原夫
太子宗祧是繫善惡之際興亡斯在不勤乎始(合要作苟不勤)
(始)將悔於終是以晁錯上書令先通政術賈誼獻策務
前知禮教竊惟皇太子玉裕挺生金聲夙振明允篤誠
之美孝友仁義之方皆挺自天姿非勞審諭是以華夷
仰德翔沛希風矣然則寢門視(後篇作問)膳已表於三朝藝
宫論道宜弘於四術雖則春秋鼎盛飭躬有漸實恐歲
月易往惰業興譏(後篇作志業難成)取適宴安言(唐書後篇作方)從此
始臣以愚短幸參侍從恩廣離明輕願聞徹不敢曲陳
故事請以聖德言之伏惟陛下誕叡膺圖登庸歴試多
才多藝道著於匡時允武允文功成於□祀萬方即序
九圍清晏尚且雖休勿休日慎一日求異聞於振古勞
睿思於當年乙夜觀書事高漢帝馬上披卷勤過魏后
陛下自勵如此而令太子優游棄日不習圖書臣所未
諭一也加以暫屏機務即寓雕蟲紆(唐書作綜)實思於天文
則長河韜映摛玉字於仙札則霽(唐書作流)霞成彩固以錙
銖萬代冠冕(政要作首冠)百王屈宋不足以升堂鍾張何階
於入室陛下自好(會要作好古)如此而令太子悠然静處不
尋篇翰臣所未諭二也陛下備該(後篇作通)衆藝(唐書作歴該衆妙)
獨秀寰中猶晦天聰(唐書作聽)俯詢凡職聽(後篇作視)朝之隙引
見羣儒(會要并後篇作官)降以温顔訪以今古故得朝廷是非
里閭好惡凡有巨細必關聽覽陛下自行(唐書作好後篇作為)如
此而令太子久入趨侍不接正人臣所未諭三也陛下
若謂無益則何事勞神若謂有成則宜申貽厥後蔑而
不急未見其可伏願俯惟(政要作推)睿範訓及儲君授以良
書娛之嘉客朝(唐書作晨)披經史觀成敗於前蹤晚接賓遊
訪得失於當代間以書札繼以篇章則日聞其所未聞
日見其所未見副德逾(後篇作愈)光羣生之福也竊以良娣
之選遍於中國仰惟聖旨本求内助防微慎遠之慮固
非羣臣所測暨乎微簡人物則與聘納相違監撫二周
未延一士愚謂内既如彼外亦宜然者恐招物議將謂
陛下重内而輕外也古之太子問安而退所以廣敬於
君父異宫而處所以分别於嫌疑令太子一侍天闈動
移旬朔師傅以下無由接見假令供奉有隙暫還東宫
朝謁(政要作拜)既疏且(政要作但)事欣仰規諫之道故所未暇陛
下不可以親教宫寀無因(唐書作由)以進言雖有具寮竟將
何補伏願俯循前躅稍抑下流弘遠大之規展師友之
義則離(唐書作儲)徽克茂帝圖斯廣凡在黎元孰不慶頼太
子温良恭儉聰明睿哲含靈所悉臣豈不知而淺識勤
勤思效愚衷者願滄溟益潤日月增華也云云
此篇六百七十七卷重出今已削去
論攝養表(太宗)岑文本
臣某言臣聞生者天地之大德人者有生之最靈是以
物無大小咸愛其命人無貴賤咸惜其生故聖人弘全
身之道而能免於憂患賢者著養生之術而能終其壽
考嵇康有云導養得理以盡性命上獲千餘歲下可數
百年而皆不精故罕能得之又云夫為稼於湯代偏有
一溉之功雖同焦爛必溉者後枯然則一溉之益不可
誣矣誠哉斯言實為篤論但養生之術固非一途詳求
至理語其大略莫若順陰陽之序節寒温之中何則人
資陰陽以育俟寒温以成雖禀於五常而連類於萬物
在春夏也萬物因而生長人亦宜微受温暖以豐其肌
膚在秋冬也萬物因而收成人亦宜微受寒凉以堅其
筋骨是以貧賤之人皆順其性而疾病者少富貴之人
多違其真而疾病者多是知春生夏長秋收冬蔵此天
道之大經也不順則無以為天下紀綱故日月四時之
順不可失也仲長統曰百年者人之常壽之上者也順
四時節飲食適衣服遠聲色避災患者躋上壽之常道
至於吐故納新熊經鴟顧此乃山林之術非廟堂所行
養生之要唯斯而已竊惟帝王之位尊貴斯極夏則複
殿清暑長廡生寒金罍浮蟻無赫曦之色玉饌含冰有
凄凉之氣冬則温室墐戸曲房掩軒前盈獸炭輕扇可
以在握躬御狐白微汗可以沾襟斯皆陰陽交易寒温
過度雖適一時之性實乖四序之宜故荀卿曰喜怒哀
樂好惡必得其中所以養神也寒温盈虛消息必得其
中所以養氣也寢興動静屈伸必得其中所以養體也
是知攝生之道必在得宜况陛下憂勤之心勞於内豈
可使冬夏之節候虧於外哉伏願降日月之明覽聖賢
之旨順陰陽之序節寒温之中則南山之壽更增於億
年北極之尊永固於萬國云云
諫五品以上妻犯姦不没官表(太宗)
褚遂良
臣遂良言臣聞大聖文明必垂憲法使聽之者知善聞
之者自新謂之中刑而終久無弊糠粃古昔而樹之風
聲冠盖百王光兹至道伏惟陛下心記五車坐談千卷
斷決機務必先至理臣昨日伏見勑門下五品已上官
人妻及女等有犯罪者並沒為官婢夫犯惡逆始用此
刑不然歴代雜刑曾無此凖聖主可以理干臣乞以一
理敢煩天聽夫禁穢防姦既張羅網生民干犯必有其
事今忽有三公六尚書等官當重寄或有子數人半居
文武而此三公六尚書之婦忽犯姦淫披猖衢路沒為
官婢其夫既耻其子亦愧更何顔以在列亦無面以當
官合門耻辱一時俱弃至於九卿之室十二衞將軍之
妻沒為官婢夫豈不愧雖有文武之榦珪璋之質朝廷
之所嗤笑儕流之所指點自貽伊戚理湏屏跡臣恐失
諸人倫其從此起是以古者存其大體而略其細微掩
其家室而用其才能若沒其女亦為狼狽厥父與兄胡
顔自處乞陛下審教化之本詳刑罰之要臣甘從鼎鑊
更請一言忽若郡王近親縣主密屬有如此者若為處
置若沒為官婢則非復國章若不為愆則同罪異罰臣
詳案前載參驗當今輕敢思量實為不可臣荷陛下殊
恩擢居近侍披跡庸流位班四品官高禄厚於臣願足
俛仰而無愆過從容而悅聖顔所以敢犯雷電獻心帷
扆者夙奉深恩願罄微節昔臣有慕汲黯而願其后為
堯舜守兹愚誠欲崇主德雖則畏懼必冀陳聞伏願天
明一垂矜察陛下必以為此事難容理湏懲肅可更付
近臣詳議增加其罪臣未敢出勑手執踟蹰敢冐宸嚴
伏待罪憲
第二表前人
臣遂良言昔人輸寫至誠必通幽顯是以落日廻光飛
泉上出臣丹心不著空祈聽覽擢臣之髮不足讎愆臣
今月五日詣虔化門進封表論五品以上官人妻及女
等有犯罪者沒為官婢既未逹旨下情惶懼臣又再三
思量實為不可唯有身犯叛逆天下不容妻女等始合
配沒自兹以往曾無比例若犯姦罪身即沒官不敬舅
姑則依常律自非中刑不可為教至於一婦沒官其夫
及子同宗合門有大羞辱見在朝者皆不可用郡王近
親縣主密戚或有如此事並具前表夫帝王作典謂之
利用恐其罪而化之不因其罪而利之不驚人心不興
物議教民以善不為異罰則三皇以來二百餘帝禁止
姦穢皆無此法至於明聖獨用此刑既慙古昔終塵德
義然則刑為政教之用政為宗稷之本若再三如此天
下依行臣恐政道因兹漸就流壊是以不避嚴誅更敢
一請若即班行四方談議臣緘口不言罪合萬死執以
陳聞伏候刑憲謹言
請宫中眼花浪見不得輙奏表
前人
臣遂良言昔者聖人之於鬼神也聞之而不獨信知之
而不專恃是以顓頊依於鬼神制之以正不懼驚異增
脩仁德孔子不語怪力亂神伏惟陛下氣盖區中威移
海外擁百萬之陣頓九夷之顙自書史所載未之前聞
夫人歡樂則意氣高悲哀則膽力少自不可信兹訛惑
轉移常操而宫中嬪列謂之婦人恇弱周章眼花浪見
更相恐懼動一驚百雖有孟賁壯志孔翟精誠終不免
聽之心疑聞之意動變異之來具諸前志自湏制之以
貞正厲之以安静謂之為吉則變謂之為祥則嘉如臣
愚見宜勑宫中眼花不浪見不得報告傍人更相恐動
亦不得專輙奏聞如此而不安然臣受死罪謹錄前載
所見皆為吉慶具别狀以聞
諫東宫物少於魏府長表(通鑑在貞觀十六年政要作十三年非)
前人
臣遂良言昔聖人制禮尊嫡卑庶謂之儲君道亞睿極
其為崇重用物不計泉貨財帛與王者共之庶子體卑
不得為例所以塞嫌疑之漸除禍亂之源而先王必本
人情然後制法知有國家必有嫡庶然庶子雖愛不得
超越嫡子正體特湏尊崇如當親者疎當尊者卑(一句一作)
(不能明立定分)則佞巧之姦乘機而動私恩容分(舊唐書作宫公)或至
亂國伏惟陛下功超邃古道冠百王發號施令為世作
法一日萬機未盡其美(唐書作武未盡美)臣職在諫諍無容静
嘿伏見東宫料物歲得四萬叚付市貨賣凡直一萬一
千貫魏府别州封及廪物一年凡直一萬六千貫此便
儲后俸料飜少於諸藩(唐書作魏王)朝野聞見以為非是(唐書)
(作不以為是)陛下往年行幸自洛陽還太子於闕首獻食家
令無物可用遂内出綾綵貨充鼎實預是宫臣誰不聞
見陛下必以為魏府支用見不足人多費廣此理可通
然則至於儲君更宜增益臣謹按文帝披輿地圖等儲
君戸口諸子租歲不過二千萬明德馬后為言亦不偏
得此方防其嗜慾節其驕恣伏願陛下頗擇漢世弘蕩
無偏儲君之用微附古者然晉王陛下親自撫養至於
成立上聖深慈偏所鍾愛傳曰臣聞愛子教之以義方
忠孝恭儉義方之謂國家於東宫略同魏府即日所覩
未有殊别語其將來不可不慮若多其室宇唯欲崇高
賜以金貝使其盈積家人多於餘國良馬超於列藩王
成童之年已得如此長世以後嗜慾方生歲增則欣喜
微減則失意財多則溢罕有克全寵禄過驕安能自制
昔漢竇太后及景帝遂驕恣梁孝王封四十餘城苑方
三百里大治宫室複道彌望財巨萬計入警出蹕小不
得意發病而死宣帝亦驕恣淮陽憲王幾至放敗輔以
退讓之臣僅乃獲免伏願陛下(四字唐書作且魏)王既新出閤
恒存禮制(政要作訓唐書作則)言提其耳且示節儉自可在後月
加歲增愛子豈慮不足微臣庸暗不知大體所有管見
願悉言之特願天明曲垂省覽即日諸王僚佐皆選上
才或榦職有餘識見猶闕莫不誘王財賄偏曲聞奏他
王皆不得我王獨得之以此自矜以兹為美即日僚佐
率多如此愚臣所見特謂不然傳曰上之化下如風之
靡草也則衆人萬語不及陛下一言能成就保全唯在
陛下留意子弟置嚴師傅諸王之國帝弟歸藩何嘗不
德音懇切示其成敗此皆皇唐美制以為稱首諸王尊
奉則無愆失然則芻蕘之說更有可觀愚臣千慮或一
可採伏願陛下廣加教諭他王皆求請有一王獨足陛
下則崇賞之他王皆戲有一王獨愛學陛下則崇賞之
他王好獵有一王獨不遊陛下則崇賞之他王皆營作
有一王獨静處陛下則崇賞之上好之則下為之上賞
之則下趨之雕琢諸王皆成退素如斯䧟敗臣所不聞
薰風所扇日馳千里既教(唐書作敦)之以謙儉又勸之以文
學惟忠惟孝因而奬之道德齊禮乃為良器此所謂聖
人之教不肅而成者也臣以不才叨居諫職甘從鼎鑊
輕敢以聞煩讟之愆伏增戰懼
諫欲觀起居紀錄表(太宗)朱子奢(貞觀中)
臣子奢言今月十六日陛下出聖旨發德音以起居紀
錄書帝王臧否前代但蔵之官人主不見今欲親自觀
覽用知得失愚以為聖德在躬舉無過事史官所述義
歸盡善陛下獨覽起居於事無失若以此法傳示子孫
竊有未喻大唐雖七百之祚天命無改至於曾玄已後
或非上智但中主庸君飾非護短見時史直辭極陳善
惡未必省躬罪已唯當致怨史官但君上尊嚴臣下卑
賤有一於此何地逃刑既不能朱雲廷折董狐無隠排
霜觸電無顧死亡唯應希風順旨全身遠害悠悠千載
何以聞乎所以前代不觀盖為此也其或有未允謹以
奏聞伏待刑憲
文苑英華卷六百二十三
