文苑英華卷八百六十二宋李昉等編
釋十三
揚州龍興寺律師(二字一作經律)碑一首
潤州鶴林寺故徑山大師碑一首
東京大敬愛寺大證禪師碑一首
楊州龍興寺經律院和尚碑李華
菩薩調伏身心具一切智調伏心者為定慧調伏身者
為律議假煩惱而後有身心有身心而後開知見權衡
並用何莫由之如來於鹿野苑中為五俱輪始開此法
持律第一有優波離如來謂戒為性源因定見性定為
慧本因慧得常不依科教無所成實乃宣告四軰攝護
身心命以優波長老集毗尼藏以優波無緣此土摩訶
迦葉啓廸當來而付囑之興禪同祖數世去聖滋遠枝
剖條分令學者所宗四分為盛此間有數息諸觀以攝
亂意是蓋禪那之濫觴也夫沙門奉律猶世間行禮若
傋中和易直之心而無升降周旋之節於為義非為義
非為半人恭惟世間皆歸佛性體無分别俱會一乘勝
妙法蠡爰傾海水明徹寶噐方貯醍醐禪律二門如左
名翼和尚執持戒律兼修定慧恩制落染為人式瞻六
十年矣和尚法號懷仁其人也惟天寶十載十月十四
日晨起盥潄繩床跏趺心奉西方既曛就滅於龍興寺
春秋八十三僧夏六十緇素弟子北拒泗沂南踰嶺徼
望哭者千族會葬者萬人其上首曰越州開元寺僧曇
一福州開元寺僧宣一常州興寧寺僧義宣杭州譚山
寺僧惠鸞東京敬愛寺僧璿光潤州栖霞寺僧法瑜僧
乾印潤州天鄉寺僧法雲揚州崇福寺僧明幽延光寺
僧靈一龍興寺僧惠遠等天下甘露正味調柔人中象
王利根成熟音樂樹下長流福慧之泉雪山峯頂仰見
清涼之日金剛决定煩惱無餘優曇開敷香潔盈滿罔
不成實樂說辨才得法華三昧衆所知識物之依怙法
施之恩重群居之感深哀奉色身經始靈塔于某原像
教也幽公自幼及哀所親侍静言玄梵俯托斯文試言
之曰先陀婆者分於一名摩醯目者夾於三點衆法歸
善群緣體無道豈遠人宏之在我外離諸相猶行邪道
内度四生方為靈覺至若調牛良田唯待天雨渡䭾巨
海何護持囊喻夫靈藥毒草同在林中甘泉淤泥共生
地下疇能了達惟我宗師和尚大原郭氏厥後遷於淮
在孩抱之歲誓齒道門親慈所鍾志不可奪因瑶臺成
律師受具戒律文有往誓所疑時賢或誤一言曲分於
象表精理自得於環中聲振京師如晞日月諸寺固請
綱領乃默而東歸既還揚都府允羣願常誦金剛般若
波羅蜜經如意輪陀羅尼般若佛心我得此心衆生亦
如謂天台止觀色(疑作是)一切經義東山法門是一切佛
乘色空兩亡定慧雙照不可得而稱也寒不加服暑不
攝齊食不求飽居不易坐四方施捨歸於大衆一身有
無均于最下朝廷之士銜命往復路出惟揚終歲百數
不踐門閾以為大羞仰承一聁如洗飢渴和尚與人子
言依於孝與人臣言依於忠與上人言依於敬佛教儒
行合而為一慮學者流誤故親教經論延來者聽受故
大起僧坊將警羣迷故廣圖菩薩因地善護諸命故曲
濟衆生壽量以文字度人故工於翰墨法皆佛法兼採
儒流以我慢為防故自負衣鉢以規範為任故綱正緇
林發揮道宗故上紆睿禮以感慕遺跡故不遠他邦以
龍象參議故再至京國以軌度端明故研精律部黃門
侍郎盧藏用才高名重罕有推挹一見和尚慕味循環
不能離坐退而嘆曰宇宙之内信有當人黃門於院内
置經藏嚴以香燈天地無疆象法常在太子少保陸象
先吏部尚書畢構少府監陸餘慶吏部尚書崔日用祕
書監賀知章禮部尚書裴寬中書侍郎嚴挺之河南尹
崔希逸太守房琯中書侍郎平章事崔渙禮部尚書李
澄詞人汜水尉王昌齡等所瞻奉願同灑掃建塔之地
廣狹如素高卑得中周臨四衢平覩千里門人環侍列
相薦以名香空曠寂寥以哀以慰夫子門人輕重諸侯
之國如來弟子皆為釋梵之師敬悦其風以偈銘曰
佛境無二佛心皆一隨其根源乃起禪律持戒外奬觀
空内謐是藏私耶衆僧秘密昏醉億萬求醒者稀如來
戒定與爾為歸性空因戒垢重初微彼上人者深乎道
機真空不生妙果無得開明戒定洗去怨賊衣染利波
鼻聞簷蔔白月正圓如何昏黑昏黑既巳四軰號咷不
見金櫬空圖白毫月明江闊月落山高廻野孤塔羣心
欝陶訓廸真子森然朗達阿難苾芻迦葉菩薩仙髮承
足諸天奉鉢智火遽燃獨留緇褐月苦淮甸風悲楚川
千株茂樹百道春泉佛日長晦浮圖巋然哀哀龍象大
芘群緣
潤州鶴林寺故徑山大師碑銘
前人
道行無跡妙極無象謂體性空而本源清淨謂諸見滅
而覺照圓明我天人師示第一義師無可說之法義為
不二之門其定也風輪駐機其慧也日宫開照其用也
春泉利物三者備體誰後誰先入無量而不動開法華
而涌(一作踊)出湛兮以有無觀聽而莫測寥焉以遠近思
惟而不窮知(一作智)德皆空為真實際大悲恒寂遍撫群
迷月入百川之中佛匝千花之上修而證者玄同妙有
應而起者旁作化身先大師適來此土化身歟適去他
方補處歟不可得而知也自如來現滅四魔横恣人天
無怙寄命崩崖勝大敵者那羅延身銷(一作消)大毒者伽
陀妙藥拔陥扶墜而生大師大師延陵馬氏諱玄素字
道清崇高紹興於法位(一作外)胄(一作徑)緒不繫於人間慈
母方娠厭患葷肉長至之日誕彌仁尊生有異祥乳育
安静既齓稽首父母求歸法門即日獲請出依精舍如
意年中剃度隸江寧長夀寺即進具巳戒光還照定水
澄源鵝王之不受泥塵香象之頓除羈鎻未之比也身
長七尺體無凢骨眉毛際臉口若方丹目不顧盼聲侔
扣玉入南牛頭山事威大師撞鐘大鳴入海同味迦葉
以頭陀第一大師亦斗藪塵勞聞一知十未嘗請益觀
法無本觀心不生喻金剛之最堅比獅子之無畏圓月
照海高深盡明慧風吹雲宇宙皆淨威大師摩頂謂曰
東南正法待汝興行命於别位開導來學於是騶虞馴
擾表仁之至也衆禽獻果明化之均也接足右繞百千
人俱大師悉以菩薩呼之教習大乘戒妄調伏自性還
源無漸而可隨無頓而可入摩尼照物一切如之吾當
默然無法可說或有信願䨇極懇求心要于我渴仰施
汝醍醐問禪定耶吾無修問智慧耶吾無得道惟心證
不在言通懷(一作壞)帝釋輪終為世論自淨而巳無求色
聲既悟者小無微塵大無三界當悟者内珠雖隠猶作
來因藥草萬殊根莖等潤貌和言寡飢至飽歸或有聞
尊稱而遷善現色身而獨得我無示(一作爾)念道溥慈圓
食不問鹹酸口不言寒暑身同池水飽蚊蚋之飢渴道
離人我順衆生之往來貴賤怨(一作冤)親是法平等故饋
甘味而不辭同於糗糒奉上服而不拒齊於弊褐俾夫
家有道侶府無争人開元中本寺僧法密請至京口潤
州刺史韋銑灑掃鶴林斯(一作茲)焉供養有屠者恣刃(一作)
(忍)積骸如山刺史韋銑聞大師尊名來仰真範忽自感
悟懴伏(一作悔)求哀大師受之又白言和尚大悲當應我
供大師衲衣跏趺未嘗出戶公侯稽首不為動搖至是
如其懇求(一作乞)忻然降詣夫盗隠其罪虎慈其子仁與
不仁皆同佛性無生無滅無去無來今濁流一澄清水
立現諸佛所度我亦度之天寶中揚州僧希玄密請至
廣陵便風馳帆白光引棹楚人相慶佛日度江梁宋齊
魯傾都來會津塞途盈人無立位觧衣投施積若丘陵
皆委於所在行無住捨禮部尚書李憕時為揚州牧齋
心跪謁為衆唱首望慈月者誰不清涼傳百億明燈照
四維上下塵沙之數皆超佛乘二州以貪法之心移牒
踰月均吾喜捨成爾堅牢無非道場還至本處天寶十
一載十一月十一日中夜坐滅嗚呼菩提位中六十一
夏父母之生八十五年起哀位者可思量否至有浮江
而奠望寺而哭十里花雨四天香雲幢幡蓋網光蔽日
月以其月二十一日四衆等號捧金(一作全)身建塔于黃
鶴山西原像法也州伯邑宰執喪師之禮率衆申哀江
湖震悼曩於寺内移居高松互偃涅槃之夕倚桐雙枯
虎狼哀號聲破山谷人祗&KR0579;動天地晦暝(一作冥)及發引
登原風雨如掃慈烏覆野靈鶴徊翔(一無而字)有情無情德
至皆感初達摩祖師傳法三世至信大師信門人達者
曰融大師居牛頭山得自然智慧信大師就而證之且
曰七佛教戒諸三昧門語有差别義無差别群生根噐
各各不同唯最上乘攝而歸一凉風既至百實皆成汝
能揔持吾亦隨喜由是無上覺路分為此宗融大師講
法則金蓮冬敷頓錫而靈泉滿(一作湧)溢東夷西域得(闕)
足者赴會聽焉融授巖大師巖授方大師方授持大師
持授威大師凡七世矣真乘妙緣靈祥嘉應僉具傳錄
布於人世門人法鏡吳中上首是也門人法欽徑山長
老是也觀音普門文殊佛性惟二菩薩重光道源門人
法勵法海親奉微言感延霜露繕崇龕座開構軒楹時
惟海公求(一作永)報師訓廬孔氏之墓起淨明之塔世異
人同泫然長慕僧慧(一作此字)端等蔭旃檀樹皆得身香菩
薩戒弟子故吏部侍郎齊澣故刑部尚書張均故江東
採訪使潤州刺史劉日正故廣州都督梁昇卿故採訪
使潤州刺史徐嶠故採訪使常州刺史劉同昇故潤州
刺史韋昭禮(一作理)故給事中韓賞故御史中丞李丹故
涇陽縣令萬齊融禮部員外郎崔令欽道流人望莫盛
于此弟子嘗聞道於涇山猶樂正子春之于大夫也洗
心瞻仰天漢彌高鏡公門人悟甚深者大理評事楊詣
過去聖賢諸功德藏志之所至無不聞知魯史從告况
乎傳信其文曰
濁金清境在爾銷練磨之瑩之功至乃現膏漬炷然光
明外遍陽升律應草木皆變啓廸瘖瞽惟吾大師息言
成教捨法興悲辰極不動風波自移境因(一作由)心寂道
與人隨杳然玄默湛入無餘性本無(一作非)垢云何淨除
身心冥寂太極淪胥内光無盡萬境同如甘露正味琉
璃妙噐遍施大千無同無異度未度者化周緣備道樹
忽枯涅槃時至我無生滅隨世因緣吉祥殿上應化諸
天寂寂靈塔㴞㴞逝川恒沙劫壞智月常圓
東京大敬愛寺大證禪寺碑王縉
醴泉湧而蠲疾寶炬然而破暗蓮花無染而獨淨夜光
不繫而自得其惟上智乎夫上智之身曲隨世界上智
之心密遊聖境或宿植德本大乘願復來或意生人間
用宏開示非慧見孰能知之大德號曇真姓邊陳留開
封人也厥初為孩禀知特異亦既有識用晦如愚家有
耕桑未嘗問鄉有學校未嘗顧則曰處豐屋何如方丈
馳良馬何如振錫珪組耀世不如被褐金玉滿堂不如
虚白食珍者豈觀飯來香積聽樂者豈聞梵唱云何戰
既勝矣出門絶迹潜嵩少間專於讀誦年至二十遂適
太原受聲聞戒習根本律性甚聰敏博涉經論時同學
者仰之為師久而嘆曰大聖要道存觧脱不入其門非
佛之子乃損落枝葉澄清泉源詣長老大照醒迷觧縳
開心如毛頭掃意塵於色界從此日益喻師能知於四
威儀之中無一刹那有怠不住以至於大寂無作以至
於恒用我正無所虚空未為廣我照能遍日月未為明
震雷破山聞不聞等烈風拔樹見在(一作不見)見等是身無
主興四大假合方寸無生於一切離相猶以為未出心
景彌勒深入大照既沒又尋廣德大師一見而拱手再
見而分座問之於了荅之以默俱詣等妙忽合自他梵
衲之行楞伽之心密契久矣廣德又謝學徒嗷嗷相顧
靡依來求於我嗣續前後皆以寶歸出宅諸子俾稱所
乘渡河三獸自止於分天寶季年禄山作逆陥我洛陽
亂兵蜂螫大德澹然獨在本處天龍潜衛於左右豺狼
仰瞻而讃嘆施財獻供終朝盈門於善惡等以慈於苦
厄久以忍言說不得無畏故也動静皆如自在故也度
(一作廣)衆無邊大願力也依報無量邁種福也夫修行之
有宗旨如水木之有本源始自達摩傳付慧可可傳僧
璨璨傳道信信傳弘忍忍傳大通大通傳大照大照傳
廣德廣德傳大師一一授手一一摩頂相承如嫡密付法
印惟聖智所澄非思議能測也大德既捨眷屬竊為沙
彌身不顧名志在成道聲稱寖遠歸向如林天寶八年
緇侣領袖舉以上聞乃蒙正度初隸東都衛國寺旋為
敬愛寺請充大德遷彼與住此有緣非無因地離人天
之會法如雲門之施衆有塵勞之悟寺盈河潤之福今
學與其進當學起其信善誘不倦得賢則喜利往者導
之以鍵覩奥者辨之以正在定者戒於貪悟所覺者使
之以視(一作遠)遠(一作視)彼來學如菴摩勒果冀其出世如
優曇鉢花齊我者稀故我貴矣寶應二年正月十四日
趺坐如生薪盡火滅年六十夏十四哀纏門人悲及塵
衆樹為之變色獸為之失聲棟折航沉佛土蕭索其年
九月葬於嵩岳寺之北阜大歷二年有司奏諡上聞惻
然乃賜號曰大證禪師縉嘗官登封因學於大照又與
廣德素為知友大德弟子正順即十哲之一也視縉猶
父心用感焉以諸因緣為之強述銘曰
上德不德興慈連悲現於獨界俯為人師以我無思破
彼塵思爾方厭俗我則隨時由多分别妄知垢淨根不
緣塵象豈染鏡法不可著空即是病無得之得絶聖而
聖文字非文字言語非言語云何以觧脱云何而語汝
随宜說方便究竟非我與舍利依嵩山寂寥松栢所
文苑英華卷八百六十二
