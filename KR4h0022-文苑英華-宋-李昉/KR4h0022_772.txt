文苑英華卷七百七十三宋李昉等編
帝德中
開元紀功德頌一首龍池聖德頌一首
大唐封禪(一作祀)壇頌一首
華山述聖頌一首
開元紀功德頌(并序)張九齡
臣聞蠻夷猾夏唐虞已然天之所生類不可絶嘗有拓
境者矣而固也為患或有欵塞者矣而必也無親是以
古之哲王審其若此則限以荒服斷非純臣不貢不王
武功居後不庭不率文德是先三代所以直道百蠻所
以向化逮乎春秋之衰諸侯以力征伐自出戎心大啟
謀夏亂華干盟偪好王綱弛而若綴天道厭而將革則
有彊能攘劫暴息交侵雖雜覇之無成亦反經之所取
其負力者乃塹山堙谷盡境而築長城其黷武者則輓
粟飛芻窮兵以耗中國又失於下策而悔在末年彼王
略之不恢殆千餘載矣夫有其虞而無豫思其患而不
圖所謂能國將安貴聖物豈終否道非固窮鍳之者昊
天救之者英主玄命陰隲付畀(集作俾付)神武我太宗一戎
衣而大定我皇帝再受命而太平不是古而務文不非
今而忘戰以時變而消息與天元(川粹集本作元興天)而合符日
月之所照臨陰陽之所陶冶凡有在地莫不禀朔而東
夏郡縣北隙山戎先是四十年侵軼數百里自茲氣奪
數以病告既威攘之不讋且力制之不可或朝或否為
虺為蛇幽鄣未遑以滅烽邊域安得而弛柝曠日持久
兵連禍結(一作㓗)率由事邊是無寧歲二十二春乃命右
羽林衛大將軍兼御史中丞幽州長史張守珪將中軍
都督諸鎮雄名先路夷裔生風載馳信臣繼發精卒戒
嚴有赫張皇若神公卿大夫未始測也將校部曲亦莫
知也皇帝方淵(集作泉又作日避諱)靖以慮之乾剛以斷之初决
策於九重已收功於萬里矣二十二年冬十有二月中
貴將命元戎受律三軍疾雷於不時二庭喪膽於非意
欲遁則衆潰不保欲拒則兵鋒莫當因而(一作命)偽降幸
且(川粹作以)紓禍遽圖反覆將肆鴟張觀釁先入(集本川粹作人)豈
伊負我以間諜而情得乘猜攜而計從或竒兵以嘗或
厚利以㗖無何變作果自族誅兇元惡首鬼得(集作惑)神
誘假天威而無前覆鳥巢而何有於是諸部大駭率種
(二本作衆)復歸責以不義之尤捨其不臣之罪既服即序有
威且懷載籍以来固未之見也昔我睿祖即句驪於拾
遺今茲聖謀易林胡於反掌獻功有續(一作績)後嗣無忘
(一作怠)百王所廢之勲四夷未賓之俗自我底定巍乎發
(二本作登)皇其若此也於是彼節使與羣帥因東師之凱旋
離而族談合而公議以為主上憫一隅之苦垂不伐之
略以計易戰以兵去兵神斷自天虜平不日且軍未血
刃敵免膏原密承無方之謀坐致不陣之捷有征無戰
真王者之師歟而不彰美於吾君得無臣子之罪不表
聖於帝載曷稱文武之時乃率其屬至於固請帝三讓
德而曰俞哉夫曲成萬類者天為而不有下濟兆庶者
聖成而不居物無謝生於天雖云至道人無歸美(集作功)
於聖何以最靈雖無已無名所宜絶於言象而惟忠與
義固不廢於頌述大雅曰(集作云)徐方既同天子之功又
曰明明天子令問不已其此之謂也臣拜手稽首(集作冄拜)
(頓首)敢獻頌曰
赫赫天威兮被遐荒蠢茲山戎兮不来享(集作王)命南仲
兮整六師出幽陵兮轥九夷簸赤山兮蕩滄海弔無告
兮伐有罪徒不動(集作勤)兮車不殆虜震驚兮兵氣倍昔
負固兮今安在鬼自殱兮裔既平謀既售(集作集)兮聖自
明我不戰兮獻戎捷俾厥後兮揚天聲
聖自明(集作聖日月)
龍池聖德頌(并序)
臣聞昔者玄德升聞皇天眷命元聖有作上帝何言必
見意於休徵不(文粹無不字)忘象於幽贊惟茲降鍳若曰專
精道周萬物者其魄(集作神)尤功濟生人者其祥大粤若
古始肇有君臣巢燧之前寂寥(集作寞)無紀書契而(文粹作之)
後炳煥可觀若乃鬼神睢盱品彙紛錯性命未正吉凶
不定而太昊氏將通其德則河為之出圖人食未粒鳥
獸又茹時不耕稼器無耒耜而神農氏將教其本則天
為之雨栗蚩尤不道炎帝不制銅鐵鑄兵豺狼横厲而
軒轅氏將禁其暴則天為之降玄女洪水方割下民昏
墊堯德莫能弭厥災舜功不能除其害而夏后氏將底
其績則洛為之出書因茲以還(文粹作降)殆(文粹作盖)三千歲矣
其間木火更王雲物告符有若狼銜鉤魚躍舟素靈哭
(文粹作出)黃星見豈不以湯德有慙武善未盡漢道既雜魏
方亦偏唯以一至之應且為興王之兆則未有天錫真
符聖受明(文粹作休)命遠與大禹相續超與上皇比崇如我
國家之盛者焉洪惟龍池盖天之所以祚聖即今上卜
居之舊里(集作真)京師爽塏之地(集作所)傍無竇澤中忽(集作)
(無非)檻(集作濫)泉非常而靈液涓流無機而神池(文粹作化)浸廣
榮光休氣若煙若雲所未嘗(文粹作曾)有則此之出雖清可
以鑑而深不見底鱗介瑰詭於牣(文粹作充蒲)其中時莫知
其所然目(二本作日)徒見其有異中宗採識者之議猒(文粹作壓)
王氣而来遊聖上處或躍之時乘(二本作出)飛龍而合應臨
淄始封也邸第在焉上黨歴試也靈符紹至天其以是
永命我唐圖象(文粹作國家)丁寧有所底止其若茲也夫成
數有時而否至理無代而亡固在乎大聖之生也乘運
而作鼓天下之動安天下之危故奬(集作將)順成功自古
之啟佑之也如彼克定多難自天之恊贊之也如此初
中宗違代(集作氏非)后黨窺隙大盜狃於得志羣慝起而擅
朝(集作權)若綴旌旒然當此時也天與若不取鬼謀或(文粹)
(作若)不恊則我宗祖之業無乃將墜(文粹有而字)億兆之命亦
猶倒懸聖人感(集作蹙)之提劍而起雷電一奮妖沴以清
内難既衰外虞有謐推戴太上臨照(文粹作照臨)萬邦寔天
之為與人更始系皇統維乾綱决綻補壊蕩瑕滌穢而
乃闕典咸備舊章悉舉處窮盡逹在困必通品物資以
再生寰區為之一變然後反華偽於朴還澆醨(集作漓)於
淳以大道為原以至仁為根動推是心以御於事人見
德而興行神享誠而介福故不在於刑罰亦不在於禱
請大造財(文粹作化)成玄猷允(二本作充)塞有如陽春播澤觸類
皆滋太山起雲無遠不徧雖昆蟲草木與蠻貊要荒樂
其所生安其所習在牛羊而勿踐有干戈而載戢又况
於衣冠華夏禮樂家邦而不形(集作刑)於斯湏不久(文粹作彰)
於漸漬者也夫然何教非德何化非經何能亊之不舉
何醇精之未極周漙洋溢成(集作於)乎緝熙至於太和莫
不允若體侔天地之大事出皇王之表豈擎跽曲拳盡
禮極力將欲(二本作用)彦聖不啻其口所能稱誦於吾君所
可殆庶於至德且往者之有開也天感精以降聖聖敬
命以奉天此誠有元則欽明文思及茲報本必嚴祗齋
慄靈慶以屬之神化以答之與初相明其徵乃著紛(集作)
(絲)綸先兆非篤信歟由是言之統天者人合符者聖而
美(集作差)德序命殊尤篤絶豈多乎哉至如古之興王必
有所感五帝更尚五運傍(集作旁)通土者黃中之精於金
為母(集作王)水者善利之物於土為妃苟應(集作配膺)期而有
来必合德而為表是則然矣天其或者亦以阜育羣化
發揮隤(集作茂文粹作番)祉始告以聖有明徵終成乎帝之神
冊因其立象之本會以相乘之數則載祀(集作代)六百歷
紀千年變而通之胡可量也宗子宗正卿褒信郡王璆
(文粹作□)等若干人伯父伯兄仲叔季弟聚族相與詣闕上
言天意昭著固已久矣人事符合亦云至矣而一德是
建太階既平靈臺靈沼赫赫明明天之為大雖莫能名
王之在鎬(集作皇王之鎬)豈無頌聲上初克讓抑而未許至於
累請乃曰俞哉史臣不敏敢獻頌曰
體侔天地(集文粹作包)阜育羣化(群閩本作肇)茫茫元昊載凝載
薄在帝庖犧繼天而作浩浩洪水包山襄陵舜亦命禹
夏氏以興龍圖龜書二王是膺湯武以下夫何足徵
右元命
於鑠巨唐乘運而起纉禹之統(集作績)系堯之紀五聖在
天丕命曾孫高視河洛同符混元亦有黃龍出於靈沼
明明穆穆天子之表
右聖德
倬彼東井昭彰(集作章)于天沉精降液下為靈泉靈泉
有泚其深無底泌之洋洋其甘如醴清德之鑑柔道之
體洪源濬規實天所(集作之)啟
右靈泉(文粹作龍泉)
濯濯靈泉冥(二本作洞)冥皇祗滋液流衍(文粹作行)化為神池曰
止曰行惟聖之作匪鱣匪鮪惟龍之躍植物斯生動物
斯樂天根(集作眼非)有見曾是不涸
右神池
靈有休氣紛紛郁郁如山之苞如雲之族潜龍在下瞻
烏在(集作斯)屋兆云其吉周爰咨詢既契我龜又叶我人
鎬雖舊京其命維新
右休氣
蜿蜿(集作宛彼)黃龍神池自出靈化惚恍(集作恍愡)噴雲沃日告
帝之符其儀孔佶或潜於泉或見在(集作乎)田與時順動
亦應于(集作乎)天克配我皇無德稱焉
右黃龍
大唐封禪(一作祀)壇頌張說
皇唐六葉開元神武皇帝再受命致太平乃封岱宗禪
社首鑿石紀號天文煥發儒臣志美立碣祀(集作祠)壇曰
厥初生人俶有君臣其道茫昧其氣朴略因時歘起與
運而紛落泯泯沒沒而(集作文粹無此字)無聞焉爾後聖人取
法象立名位衣裳以等之甲兵以怛之於是禮樂出而
書記存矣究(集作文粹作反)其源教(集作文粹作致)敬乎天地報其本
致美乎鬼神則封禪者帝王受天命告成功之為也閱
曩聖之奥訓考列辟之通術疇若天而不成曷背道而
靡失由是推之封禪之義有三帝王之略有七七者何
傳不云乎(集本文粹無乎字)道德仁義禮智信順之稱聖哲逆
之號狂悖三者何(集本文粹無此字)一位當五行圖錄之序二
時會四海昇平之運三德具欽明文思之美是謂與天
合符名不死矣(集作已)有一不足而云封禪人且未許其
如天何言舊史者君莫道於陶唐舜禹(文粹作虞舜)臣莫德
於臯陶稷卨三臣備德皆有天下仲尼敘帝王之書繋
魯秦之誓明魯祀周公用王禮秦承伯益按周統孔聖
微旨不其效歟然秦定天下之功高享天禄之日淺天
而未忘庭堅之德也故大命復集於皇家天之贊唐不
惟舊矣其興之也玄靈啟廸黃祗顧懷應歸運以義舉
撫来蘇以利見護也無放夏之慙武也無伐殷之戰高
祖創業四宗重光有德(集本文粹作德有)格天漏泉蒸雲濡露
菌蠢滋育氤氲㴠煦若天地之覆載日月之照臨漙有
形而希(集本文粹作㲽)景罄無外而宅心百有八年于茲矣皇
帝攘(集作襄)内難而啟新命戴睿宗而纉舊服宇宙更闢
朝廷始位盖羲軒氏之造皇圖也九族敦序百姓昭明
萬邦咸和黎民於變立土圭以步歷革銅渾以正天盖
唐虞氏之張帝道也天地四時六官著禮井田三壤五
圻成賦廣九廟以尊祖定六律以和神盖三代之設王
制也武緯之文經之聖謩之神化之然猶戰戰兢兢日
慎一日約規誨以進德遂忠良以代工講習乎無為之
書討論乎集賢之殿寵勇爵貴經門翼乎鵷鸞之列在
庭毅乎貔貅(文粹作豹)之師居鄙人和傍感神寶沓至乾符
坤珍千品萬類超圖軼(集本文粹作益)諜未始聞記我后以人
瑞為心(集本有初字)不以物瑞為意王公卿士儼然進曰休
哉陛下孝至于天政合於(文粹作于)道前年祈后土人獲大
穰間歲祀圓丘日不奄朔感祥以祚聖因事以觀天天
人交合其則不遠意者喬岳(集作文粹作和)埽(集作域)路望翠華
之来上帝儲恩俟蒼璧之禮久矣焉可專讓而廢舊勛
羣臣固言勤帝知罪至於再至於三帝乃揖之曰欽崇
天道俯率嘉話恐德不類敢憚于勤其撰廵狩之儀求
封禪之故既而禮官不誠而備軍政不謀而輯天老練
日雨師洒道六甲按隊八神警蹕孟冬仲旬乘輿乃出
千旗雲列(集本文粹作引)萬戟林行霍濩燐爛飛焰揚精原野
為之震動草木為之風生歴郡縣省謠俗問耆年舉百
祀興墜典葺闕政攸徂之人室家相慶萬方縱觀千里
如堵城邑連歡丘陵聚舞其中垂白之老樂過以泣不
圖蒿里之䰟復見乾封之事堯雲往舜日還神華靈鬱
爛漫乎穹壤之間是月来至於岱宗祗祓齋宫滌(集作亨)
濯靜室凝神玄覧將欵太一議夫泰山者聖帝受天官
之宫天孫㹅人靈之府自昔立國莫知萬數克升中而
建號惟七十而有五我高宗六之而今七矣非夫尊位
盛時明德曠代遼闊難并之甚哉先時將臻夫大封也
累封壇(集本文粹作疆)於高岡築泰壇於陽阯(集作趾)夫其天壇
三襲辰陛十二咸秩衆靈列座有次崇牙樹羽管磬鏞
鼓宫懸於重壝之内干戚釵殳鈎戟戣戵周衛於四門
之外伐國重器傳代絶瑞旅之於中庭玉輦金轂翠冒
黃屋夾之於端路庶官百辟(集作僚)羌夷蠻貊褒成之後
讓王之客叙立於禮神之場髦頭拏牙鐡馬金鏃介冑
如雪旗幟如火遠匝於清禁之野於是乎以(集有夫字)天正
上元法駕徐進屯千乘於平路留羣臣於谷口皇帝御
六龍陟萬仞獨與一二元老執事之人出天門臨日觀
次沆壑宿巉巖赤霄可接白雲在下庚寅祀高祖於上
封以配上帝命衆官於下位以享衆神皇帝冕裘登壇
奠獻俯僂金奏作(集作叶金奏)佾羽舞撞黃鐘歌大吕開閶
闔與天語請(集本文粹作清)將信公奉斗布度懋建皇極勤恤
蒼生招嘏乎未兆禳災乎未萌上下傳節而禮成樂遍
福夀同歸而帝賜神策乃檢玉牒於中頂揚紫燎於高
天庶衷誠而上逹若憑焰而駕煙日轡方旋神心餘眷
五色雲氣拂馬而(集本文粹作以)随人萬歲山呼從天而至地
越翌日尊睿宗侑地祗而禮社首遂張大樂覲東后國
風惟舊無黜幽削爵之誅王澤惟新有𤯝災火賚之慶
不浹日至化洽於人心不崇朝景福遍於天下然後藏
金匱於祏室廻玉鑾於上都煌煌乎真聖朝之能事而
高代之盛節者也于斯之時華戎殊俗異音同歎曰岳
(集本文粹作)合多雨山峻多雲(一作靈)豈有大舉百萬之師尅
期千里之外及行事之日則天無點翳地無纖塵嚴冬
變為韶景寒谷鬱為和氣非至德孰能動天如此其順
者乎昔人云自西自東自南自北無思不服今信知聖
人作而萬物覩其心服之謂矣或曰祭泰折主先后非
禮歟曰是禮也非宜也王者父事天母事地侑神崇孝
無嫌可也且夫柴瘞外事帝王主之烝嘗内事后妃助
之是開元正人倫革弊禮起百王之法也故令千載承
(集本文粹作成)末光聆絶韻咀甘實潄芳潤爍玄妙之至精流
不已之淑聲臣說作頌告於神明四(集作三□)皇墳而六(集作)
(五□)帝典雖吉甫亦莫能名徒採彼輿人之詩曰大矣哉
維天為大維皇則之(集作則)率我萬國受天之祺子孫百
代人神共保綏之云爾而已矣
華山述聖頌(并序)逹奚珣
序曰懸象著明莫大乎日月我聖人之文也發祥儲祉
莫大乎神祗文之所繇興也原夫天作太華氣雄羣山
秉靈伊河受命如響自坤元之所開拓雲帝之所廵遊
祀典雖存宏圖盖闕洞陰陽之不測其惟大聖歟於是
藻翰自天發揮神化建碑于廟以光寵焉乃命朝英實
司其亊經始勿亟庶人子来徒觀其神翰坤珍美石次
玉追琢之際厥聲冷然磨礱之後其光洞納樹之平地
嶷巖斷山六龍盤薄紏其上羣神羅(集作離)立負其下藝
事既畢宸章乃開竊以洪鑪大造之時天動地業秘籙
聿来之日風摇雲起詞義至廣含元(一作光)氣而運行翰
墨至精吐奎星而飛動剛柔相錯神妙無方合而五光
昭離而萬象列宇宙之間粲如也繇是發巖巒之氣色
益祠廟之風稜不怒而威有来加敬盖因大君之一顧
也寵秩榮幸不其至哉初有司以法駕時廵路直斯地
將選巨石先期底功天意若曰夫人神之主也嚴神以
為人也今穡事未已工徒復興人儻失業神將何據方
待歲暮以湏後圖粤若碑版嶪乎刊刻通其變則人不
倦節其用而財不傷俾夫役者逸於從亊天之臨下其
道有赫曲成萬物何往非宜時厥使臣乃昌言曰國之
大事在祀神之所歆在德以德舉事吾君有光比夫周
銘弇山存乎車轍馬跡漢祠少室盖欲遥輿(一作興)輕舉
至誠逮下可同年而道哉頌聲未作詞客之過小人固
陋遊聖難名實頼文宗繼其不逮敢託吕補闕向為之
頌云
天輔聖德配極而崇帝者祖號神行慈旨布澤而洽人
之父兮叶命高嶽喻夀其聲招靈祜兮飛文孤標洒翰
天類使物覩兮騰雄激烈交夫聲芬偃上古兮發潤飄
清揔此先(一作光)氣覆下土兮探異閱妙意力猶懸空作
矩兮徵往到近辭聽相援(一作受)無與伍兮
文苑英華卷七百七十三
