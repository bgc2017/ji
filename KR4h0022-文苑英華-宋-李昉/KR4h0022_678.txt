文苑英華卷六百七十九宋李昉等編
贈答下
上權侍郎書一首
荅獨孤秀才書一首
請符載書一首
謝李巽常侍書一首
李巽再請書一首
再荅李巽書一首
李巽又請書一首
又荅李巽書一首
寄南海王尚書書一首
荅澤潞王尚書書一首
寄贈于尚書書一首
與崔羣書一首
文章上
與李那書一首
李那荅書一首
荅李顒之書一首
上隋高祖革文華書一首
上權侍郎書獨孤郁(載權德輿集)
貞元十三年八月日獨孤郁謹上書于舍人三兄閣下
郁以世舊遂獲謁(文粹有見字)叙故人(文粹權集並無人字)大賢之遇
郁也亦不以常交言之際(文粹無此字)眷意甚露郁𤨏𤨏鬱
堙三年無聞摧頽折羽而不喜者非失意之謂非尤人
之謂蓋將因事自罪而不喜也借如豫章生於臃腫小
木之中樵蘇見之亦以嗟矣一有不嗟則必自與擁腫
者亦不多遠也(一作矣)珠璣混(權集作隠文粹作雜一本作産)於礫石之
中童子弄之亦以驚矣一有不驚則必自與礫石者亦
不多遠也(一作矣)鏌鎁卧於鉛鈍之下(文粹作中)良(文粹作下)工覩
之固亦知矣一有不知則必自與鉛鈍者亦不多遠也
(權集作矣)毛嬙後於宿瘤而行有目者覩之固即分矣一有
不分則必自與宿瘤者亦不多遠也(權集作矣)苟與乎擁腫
礫石鉛鈍宿瘤果無(文粹權集並作輩果)殊異則不能移凡眼所
擇况遇者(文粹作逃乎)良工巧冶有識(文粹有者字)之目哉今禮
部侍郎之目固亦國之良工巧冶有識者之目也於中
再擇再不中是直(文粹作真)已為臃腫礫石鉛鈍宿瘤矣何
止與其(文粹作斯)不遠哉此所以因事自罪而不喜也或諭
之曰今(文粹有子字)之道尚光子之所以不振者晦遏(文粹作遇)
也子之道豐蔀也子且真有崪天之材而隠植之有照
乘之珍而密櫝之有切玉之利而謹橈(如招切劒衣也)之有傾
都之艷而深帷之雖使離婁左執光而右拭背廹而索
之固亦不能知子(文粹無子字)矣子(集無子字)何不移植露光披
鋒示貌使識者覩(文粹有之字)而駭之彼之所誨固亦郁所
不能焉已必不材也必不寶也必不利也必不姝也且
遍過於有識者之目是自揚其短也已必材也必寶也
必利也必姝也雖小示其光鋒幹貌於一人驚我亦已
多矣所不驚者是子(文粹作予)四事果不足異於族凡也郁
病直拙獨大賢於郁分殊尚不能以亟况悠悠者歟郁
常行乎時輩之間多酌其言語善者鄙者而自减盈消
息其言(權集作旨)稍有可驚不敢不於許言者言之今之後
學者或歎曰吁後學何(二字權集作來烏乎)所歸哉此且非宜長
者所當聞也亦非宜長者所不當聞也今朝廷先逹病
在不能公也或能公而不能甚(文粹作為)力也覽其文則贊
美積(文粹作稱)嗟無不至也其間善惡輕重進退則心以别
矣此其所以為不能公也鮮有知其必善而風鼓之不
啻若自其口出此其所以為公不能甚力致使(文粹無使字)
遑遑之倫其下才者亦曰今夫在位者其無公歟其無
心(文粹作公)歟有一善未嘗肯稱也意曰非我事也又慮與
之談者不與我符愛也(權集無也字)是使諸子竊竊然自以
無聞為不辱(一作欲)遂相與擇捷趨邪紛屯於主司之跡
親者苟能致譽則不詰其所以致譽者之賢不肖而曹
趨之矣此實今之躁進苟得之風也在朝廷大賢主而
名之驅而正之於其善者扶之摇(文粹作持)之有善而未具
者决之導之使四方學士知嚮方焉何如其曰非我事
也若使一人曰非我事也十人曰非我事也舉朝廷皆
曰非我事也苟非我事則無所不非我事無所不非我
事則天地之間無乃已寂寥乎昔孔子飾詩書禮樂以
化齊弟子而至天下使孔子亦曰非我事也則今者(集作)
(也)安盡聞夫七十子之賢詩書禮樂之盛七十子亦曰
非我事也又孰為播孔子之聖如此其大乎今文亦如
是朝廷先逹亦如是後之逹者亦如是若(文粹作等)不相播
則人文禮義知己復往之道不幾乎息乎(文粹作矣)郁不肖
辱承大賢之心深矣非又敢以假喻自薦也意欲以大
賢擇衆賢如七十子之徒是亦方孔子於大賢也何如
(自意欲至何如二十五字文粹作意欲以大賢擇衆賢而使七十子之徒亦方孔子於大賢也何如)不宣
郁再拜
答獨孤秀才書權德輿
損四日書問兼示新文閎博峻異有立言致遠之旨焉
其於惠愛纖悉厚重甚善甚善以吾子才志與年三者
皆當以家(文粹作嘉)聲自振若建瓴(文粹有决字)水大冶良工必
有不蘄(文粹作期)至而至者况以日日新又日新之盛哉夫
豫章珠璣鏌鎁毛嬙終不慮隠之櫝之襓之帷之之為
患而為臃腫礫石鉛鈍宿瘤之排蔽但發有疾徐耳來
問云一人驚之亦已多矣豈與族凡校耶此誠得之又
云先逹病不能公或公而不能甚力(文粹作病其無力)今夫滔
滔者或辨之不至而苟善待之及揚聲延譽則鉗口結
舌大凡舉世之病也如鄙夫者直力不足耳亦懼招徠
奔走為津為岐至有竊所愛者則寡矣又豈能廢事也
從古未逹者之望逹者何嘗不如是耶先師七十子所
擬豈敢當也三復戁然無言喻懷其他慕重續候會話
德輿頓首
請符載書李巽
數月不面延企為勞夏首漸熱惟動履安勝巽弊屑推
遣昨者不揆薄劣輙上薦賢之書恩命拜足下太常寺
奉禮郎充南昌軍副使官告已到惟增感慶巽不任忻
愜足下義高德茂文操(一作藻)特秀棲遲衡茅之下籍甚
寰海之内信儒者之徽猷聖朝之公器而玄纁束帛偶
未至者蓋匡阜則邇符君甚遠巽謬臨此地間接清風
激揚多矣向非章疏上逹則麟足無由絆然奉常之拜
亦吾子他日九層之資也但以俯倅吾輩為執事者之
累幸當猥降允副夙誠冀即傾展差浣勤矣謹差押衙
任進朝奉侍官人馬馳狀進(一作奉)迎
謝李巽常侍書符載
某官任進朝至猥賜書札并官告衣服鞍馬等開緘之
後伏知常侍不以載懦劣無取飛章上聞蒙授太常寺
奉禮郎充南昌軍副使者此所謂天子厚澤下潤林泉
諸侯盛禮曲霑固陋斯惟腆薄何緣如是五内慙愧彷
徨失從某弱年不自揆妄植強操祖尚名節嘗以為靜
既砥礪以修道動即功德以被世故棲遲不進垂二十
年雖跡在丘壑而心非長往且山木之挺者憂良匠之
不來室女之容者憂士夫之不娶某雖孱愚材貌俱微
實求知音為之投誠一昨候謁盛府禮數優貸降大人
之嚴重涵小生之闊略顧問采色若有所注居未經時
榮命果來變枯槁為美粹易荷衣(一作蕙)為簪組起締構
於平地生翼羽於雛鷇鴻漸之兆始於兹辰與夫尋常
感恩不同日而語也誠宜掩山扉别巖松扶策病憊祗
赴所職伏以歸山之日嘗於甘子堂中輙以私志上廣
(一作塵)視聽嘗恐道有所未立學有所未周遭值引遇速
貽敗累實欲姑務斂退以備見聞况江西為藩鎮之雄
常侍負伊咎之資署置賓佐四方傾耳或主客懸絶祗
取笑焉故嚮風斂手不敢上道又某童孺酷嗜山水建
中初與友生數人自岷蜀結心匡廬貽至甚病困無以
贍給偶獲一地蓬陋翳薈苟取便易未遑變合(一作更)含
憤不快如病毒螫近者江州李使君以俸錢四萬為某
買山號三澗峯在二林之右孤巖絶壑匡廬之左壊褐
破袍(一作飢懷渴袍)沛然滿篋方將面雲舉構草堂咏歌堯舜
綢繆松柏(一作桂)報償昔年之志而去是有始而無卒有
胷而無心必當為谿猿谷鳥側目相視豈止於林慙澗
恥而已哉伏惟閣下道極上才之美政布中和之化昭
昭德禮攬接士庶凡在草木尚獲暢逹區區鄙素冀見
察納某幼小淪賤胄緒逶迤糟心服道年甫強仕比為
四海之諸侯屬意亦勤矣禮則甚厚實未隨之今常侍
不問賢否事出沉斷恩寵忽至門戶有光銜涕感激不
知所措則自兹日至于沒地出於閣下門闌矣菲薄之
質已為閣下從事矣夫如是雖千里之外猶趨奉左右
也伏計至公大人雅量如淵當見其遐遠樹名異日豈
以一召違命遂賜重乎鄙人時此敢存俯仰既乞守蓬
蓽未獲奔走其官告人馬輩謹並使還府久處荒野詞
意疎蕪干犯尊嚴但增惶恐狂狷幸甚幸甚
再請書李巽
使至奉覽來疏何乃華其詞潔其志未酬所獻壹至於
是區區之意竊有所未然足下之所然也夫洪鐘遇扣
大小必應良劍赴剸泥玉一切知已許與有類於斯細
詳足下之旨徒仰矯榮命俯稽誠禮其所難者但慮側
猿鳥之目咽澗泉之溜何嘗以阻鄙夫之誠為念辱衆
君子之望為意乎且足下之守儒行也亦嘗聞尼父以
司寇為汙已俾升堂者細百里而不宰乎然丈夫立身
之本正在執德義樹功業而已今足下德義已著而功
業未樹其在忽歲月而貪疎曠時至而不行也以足下
才德之美僕素高山仰之豈不能薦足下於朝立可觀
之地矯翼霄漢躍鱗清流以成雅志哉意之所趣輙有
所在方今聖主聰明春秋鼎盛百王術内六合掌中而
近郊跋扈尚或乖化夫主憂臣辱抑所忿憤故僕私心
期足下於遠圖大計耳謹當虚心假寐洒掃庭舘奉候
而已且今之惠然猶往之見辱無屑意也屬簡書有畏
不果躬詣所居幸垂見悉
答書符載
今月二十一日謹遣家人楚山專奉狀伏計已逹任押
衙至猥賜書示并官告衣服等戴荷之至無任下情孟
夏漸熱(云云)即日某侍奉外蒙恩常侍開長者之懷以
國士見遇拔自蓬蓽署職拜官手疏纏綿出於濬發古
人云屈於不知已而伸於知己今常侍知我實獲死所
捧讀之次涕激肝心假如時命不偶溘死朝露平生志
氣已無所恨若齒髮猶壯前途未失即立(二字疑)之忿庶
幾賢逹故前啓求息山林更自磨礪報荅之分正在此
矣伏惟曲賜鑒察免貽聽瑩幸甚幸甚其官告衣服鞍
馬等欲留告身為與職名相聯欲留白衣又與公服同
對捨一取一竊未合度謹令並却附上伏惟委曲鑒照
下情懇望
第三書李巽
再馳狀皆損還答承抗跡未降虚懷猶鬱足下有器業
可以資時松筠之質有異蒲柳然白駒驟過良時易晩
昔夫子從政亦不待韋編三絶况僕虚薄忝承朝寄懼
於覆壓寤寐良賢實冀推明道德俾助薄劣故延仰之
誠有加常旨敢更誠請所望虚副幸甚諸已再具故不
煩云謹差散將葉公著敬候并官告衣服僕馬等延首
北睇以得為榮惟垂昭省不宣李巽重簡
答書符載
專使孟温朝至再蒙示及招誘誨喻激切倍劇前書之
賜議者云得地千里不如一士閣下以泰山之高就蟻
蛭之卑損折威重一至於此是何節士義夫之不投心
服體是何藩臣方伯之不師謙降禮是何澆風弊俗之
不易邪蹈正是何奸臣賊子之不悛暴畏義君子動氣
小人抃手熙熙相賀如見中古如載之不肖猶夫人也
常侍之引遇也如是况今有賢於載者乎是知劇辛趙
往鄒衍齊來抑有以也夫丈夫處世誠宜種道德樹勲
績頽年急節慨如不及然才短而好進者敗謀人而不
審己者危三尺童子明詳斯旨伏覽書示閣下又許與
過以遠圖伏計俯示鄙人實恐孤負聰明視聽失所以
鉛刀為重器以散木為良材反覆思量益用慚惕是以
前後懃懇少求退息欲磨鈍使利拂昏冀明蹄涔之内
灌瀉涓滴料新營山居松桂未盈尺圬墁未快乾即閣
下已在鳳池矣此不揆懦劣敢希提擕助君治國禆補
萬一若素尚飽滿耳某昧於機要識且迂疎敢恃深知
累竭肺腑儻允遂鄙志從容林壑野人之誠也敢不歡
愉以受賜或固使愚陋周旋幕府諸侯之禮也敢不恭
敬以俟命此進退之分繫於主不繫於客也意有虔切
不覺費詞伏惟再垂覽察幸甚幸甚
寄南海王尚書書
尚書以雄才盛業作鎮南服紆精誠之處(疑)答天子之
寄百越乂清幕士燦然甚善甚善公昔典九江載在匡
廬被以淳仁扇以清風中林逋客安樂無横至於敞南
軒之勝開北樓之讌纏綿罇斝操觚發詠者可勝言哉
爾後榮遷亞尹承江陵之歡好超拜容府展襄陽之慶
荷違奉尊嚴不十數年伏以英姿奮登雲霄光華富貴
烜赫當世(某)今藏遁山丘作老書生江湖重阻禮數間
絶尚書或眇不寘慮即小子旦暮敢不馳心於旌戟耶
一昨徑理扁舟遠離潯陽不畏道路時伸賀禮屬船隘
熱劇飲食江水度廬陵百餘里防護無術痁疾動作藥
物荒乏鄰於委踣以今月十八日逹南康使醫工診視
了未蠲愈自揣氣力不任支持遂祈戎使君致健步持
短書并備舊文緘結敬獻閣下運動不偶嬰此疾瘵志
意莫申端緒未展然不獲覩節旄之重挹政化之光仰
首嚮風愁惋盈膺伏計宣逹聰明悉善下賢幸甚幸甚
三月中馮翊嚴謩至山居道楊秀才衡擕挈口累歸心
大府此人氣性岐嶷有縱横之才未遭知己久見堙壓
加以蹖(一作舛)駮聲音不振如鴛雛鎩翮瞻雲興歎况曩
昔承歡厚薄齊同一旦流離棲身失圖北遊不可立家
無路伏惟尚書大厦弘厰能不以蓋覆為意乎伏枕陳
露兢惶展轉不宣某再拜
答澤潞王尚書書
某有舊故為南康郡太守今年夏五月往遊其門至冬
十月歸山下遂於江州盧使君處伏奉書問并覩押衙
盧從史所留示委曲重詞異禮一何特逹捧讀慙恐若
無憑依伏惟尚書忠厚淳粹發於大造靈姿傑立長材
卓然以社稷為生死以勲庸為倚任義感生於慷慨聞
望歸於德禮屬思宏邁遠蹤前人由是天子以山東之
利兵廣土授之使長於諸侯蓋有以也夫翊王公之美
者莫如賢贊策畫之利者莫如才延納優劣不啻十(一作)
(千)百如某者一蓬蓽士也癡緩樸訥無可採擇性嗜閒
退不求聲利頃在山林中飲泉斸藥保養性命時運不
適即覽閱六籍或持竿釣魚以此竟歲人世機事視之
懵然不悟高明横加鄙夫手疏襟素不師文字是所謂
嘗蘇草(一作蒿蘇)而掇蘭蕙簸礫石而揀瓌璧欲自隗始為
天下士君子之先伏知異日截犬戎壹宇宙拯民戴主
在此志也念兹菲薄無用禆補况且多病形憊氣衰不
任策使實貽敗累未獲趨拜謝恩鈴閣又南歸日晩酬
答稽疎瞻望旌麾惶灼無次古人有感一言重一顧期
於隕越請報國士即小子平生之旨豈無是耶伏惟開
懷察納不記疵恡幸甚幸甚不宣某再拜
寄贈于尚書書
朱校書至猥辱書問并示孟處士碑篆端由捧讀彌日
忭躍無次夫旌善人採遺美蓋有位君子之所行志豈
伊薄劣敢議發揮言輕賜重益用惶駭又於朱校書處
恭覩製作約數十篇高格侔山嶽迅勢擬波濤邁氣薄
雲霄遠思躡鴛鴻當世翰墨都無此手臟腑怳怳至今
悸動斯可謂煥乎文章也一昨奉辭伐罪統貔虎之師
沉謀偉略洞入神鬼以鎮則有制以戰則有威巍巍赫
赫聲振寰海斯可謂盛乎武事也文武吉甫佐天子贊
襄使姦臣賊子無萌芽於禍亂者我尚書之謂矣小人
君子咸知幸甚某一凡夫也棲遁匡廬垂二十年讀書
不及於竪儒把筆纔過於常談冺冺人世鄰乎強仕斯
亦不足畏也然徒有愚妄之意愛大名慕大節懸芳竹
帛為千古榮懃懃懇懇正為此耳小子聆閣下之事業
英姿豪韻迥如古人私心歡喜動作顛沛况前旨稠叠
猥賜誘喻令一至峴首(一作山)追賞風景(一作光)小生何人
當此珍重誠宜奔走拜伏旌麾間識征南之儀觀揖當
陽之談話凝襟滯想從兹泄露屬入夏多病氣力衰羸
火雲始生道路且遠瞻仰尊重魂爽飄然若望溟海未
知濟涉如此誠激何緣上逹唯有簡牘可寄肺腸今故
特差祗舍人吕及自潯陽專往奉狀塵獻鈴閣伏惟鑒
察愚朴不責狂瞽幸甚幸甚候問起居之禮謹俟異日
此無多談
與崔羣書韓愈
自足下離東都凡兩度枉問尋承已逹宣州主人仁賢
同列皆君子雖抱羈旅之念亦且可以度日無入而不
自得樂天知命者固前修之所以禦外物者也况足下
度越此等百千輩豈以出處遠近累其靈臺耶宣州雖
稱清涼高爽然皆大江之南風土不並以北將息之道
當先理其心心閒無事然後外患不入風氣所宜可以
審備小小者亦當自不至矣足下之賢雖在窮約猶能
不改其樂况地至近官榮祿厚親愛盡在左右者耶所
以如此云云者以為足下賢者宜在上位託於幕府則
不為得其所是以及之乃相親重之道耳非所以待足
下者(集無者字)也僕自少至今從事於往還朋友間一十七
年矣日月不為不久所與交往相識者千百人非不多
其相與如骨肉兄弟者亦宜(集作且)不少或以事同或以
義取或慕其一善或以其久故或初不甚知而與之已
密其後無大惡因不復决捨或其人雖不皆入於善而
於己已厚雖欲悔之亦不可得(三字集作可乎)凡諸(一作此)淺者
固不足道深者止如此至於心所仰服(集作伏)考之言(集作)
(百)行而無瑕尤窺之閫奥而不見畛域明白淳粹輝光
日新者唯吾崔君一人僕愚陋無所知曉然聖人之書
無所不讀其精粗巨細出入明晦雖不盡識抑不可謂
不涉其流者也以此而推之以此而度之誠知足下出
羣拔萃無謂僕從何而得之也與足下情義寧須言而
後自明耶所以言者懼足下以為吾所與深者多不置
白黑於胸中耳既謂能粗知足下而復懼足下之不我
知亦過也比亦有人說足下誠盡善盡美抑猶有可疑
者僕謂之曰何疑疑者曰君子當有所好惡好惡不可
不明如清河者人無賢愚無不說其善服其為人以是
而疑之耳僕應之曰鳳凰芝草賢愚皆以為美瑞青天
白日奴隸亦知其清明譬之於食物至於遐方異味則
有嗜者有不嗜者至於稻也粱也鱠(集作膾)也肉也豈聞
有不嗜者哉疑者乃解解不解於吾崔君無所損益也
自古賢者少不肖者多自省事以(集作已)來又見賢者恒
不遇不賢者比肩青紫賢者恒無以自存不賢者志滿
氣得賢者雖得卑位則旋而死不賢者或至眉夀不知
造物者意竟如何無乃所好惡與人異心哉又不知無
乃都不省記任其死生夀夭耶未可知也人固有薄卿
相之官千乘之位而甘陋巷菜羹者同是人也猶有好
惡如此之異者况天之與人當必異其所好惡無疑也
合於天而乖於人何害况又時有兼得者耶崔君無怠
崔君無怠(杭蜀集本並作崔君崔君無怠無怠)僕無以自全活者從一官
於此轉困窮甚思自放於伊潁之(集作水)上當亦終得之
近者尤衰憊左車第二牙無故摇動脫去目視昏花尋
常間便不分人顔色兩鬢半白頭髮五分亦白其一鬚
亦有一莖兩莖白者僕家不幸諸父諸兄皆康強早世
如僕者又可以圖於久長哉以此怱怱思與足下相見
一道其懷小兒女滿眼前(六字集作兒女滿前)不能顧念足下何
由得歸北來僕不樂江南官滿便終老嵩山下足下可
相就僕不可去矣珍重自愛慎飲食少思慮唯此之望
愈再拜
文章上
與李那書徐陵
籍甚清徽常懷虚眷山川緬邈河渭像於經星顧望風
流長安遠於期日青要(一作葽詩四月秀葽漢書禮樂志蘴草葽皆草也淮南子青女)
(降霜疑用此章)戒節白露為霜君子惟宜福履多愈雍容廊廟
獻納便繁(一作蕃)留使催書駐馬成檄車騎將軍賓客盈
座丞相長史瞻對有勞脫惠箋繒慰其翹想吾栖遲茂
陵之下卧病漳水之濱廹以崦嵫難為砭藥平生壯意
竊愛篇章忽覿高文載懷勞佇此後殷儀同至止王人
授館用阻班荆常在公筵敬祈名作獲殷公所借陪駕
纔南入重陽閤(一作閣)詩及荆州大乘寺宜陽石像碑四
首鏗鏘並奏能驚趙鞅之魂輝煥相華時瞬安豐之眼
山澤晻靄松竹參差若見三嵕之峯依然四皓之廟甘
泉鹵簿盡(一作備)在清文扶風輦路悉陳華簡昔魏武虚
悵韓王故臺自古文人皆為詞賦未有登兹舊閣歎兹
幽宫標句清新發言哀斷豈止悲聞帝瑟泣望羊碑一
詠歌梁之言便掩盈懷之淚至如披文相質意致縱横
才壯風雲義深淵海方今二乘斯悟同免化誠(疑作城)六
道知歸皆踰大(一作火)宅宜陽(縣名)之作特會幽衿所覩黃
絹之詞彌懷白雲之頌但恨賒遠(二字一作耆閣遠嶽)擅特高峯
開上羅浮康公懸溜不獲銘兹雅頌耀彼幽巖循環(疑缺)
(二字)用忘飢渴握之不置恒如趙璧翫之不足同於玉枕
京師長者好事才人爭造蓬門請觀高製軒車滿路如
看太學之碑街巷相填無異華隂之市但豐城兩劒尚
不阻來韓子雙環必希皆見莫不以好龍無别木鴈可
嗤載望瓊瑶因乏行李金風已勁玉質宜調書不盡言
但聞爻繫徐陵頓首
答書李那
繁霜應管能響豐山之鐘玄雲觸石又動流泉之奏矧
伊物候且或冥符况乃衿期相忘道術楚齊風馬吳會
浮雲行李無因音塵不嗣殷御正銜命來歸嘉言累禮
江南橘茂薊北桑枯隂慘陽舒行止多福足下泰山竹
箭浙水明珠海内風流江南獨步扶風計吏議折祥禽
平陵李廉辦詶文約况復麗藻星鋪雕文錦縟風雲景
物義盡緣情經綸憲章辭殫表奏久以京師紙貴天下
家藏調移齊右之音韻改河西之俗豈直揚雲藻翰獨
留千金嗣宗文雅唯傳好事僕世傳經術才謝劉歆家
有賜書學匪班嗣弱年有意頻愛雕蟲歲月三餘無忘
肄業戶牖之間時安筆硯嚬眉難巧學步非工恒經枚
孺之譏屢被陳思之誚羞逢仲子類居山之鼓琴屢見
子將同本初之車服不謂殷侯虚談成價遂同布鼓輕
嚮雷門燕石空雕終慙比德楚軍雖拂實愧棲桐豈若
邯郸舉袖唯聞變曲協律飛塵必應不顧是以日南寶
貝遥望歸秦合浦文犀更希還漢芳春行獻鸎其鳴矣
懸豫章之床置長安之驛厚築墻垣思逢鄭僑之聘工
歌周頌佇奏延陵之樂書繒有復道意無伸李那頓首
答李顒之書徐陵
近謬枉清音無申窮眷忽辱來告文製兼美君山西盛
族素挺風流河北辭林(一作人)本所嗟賞子桓虚座寧不
敬期伯喈倒屣固以相屬一日復其草土思弊衣裾披
素清顔但覺形穢公輔之量不負高名王佐之才信表
天骨孺子之榻雖其可懸仲康之車彌軫恒眷孤子皆
緣素乏叨簉皇華今日形容無關天壤殘光炯炯慮在
昏明餘息綿綿待盡鐘漏安可以樹揚名士遊處盛賓
來喻泰高如為善謔文艷質寡何似上林華而不實將
同桂樹但忘年之欵昔有張裴(一作華)鄰國之交非無嬰
札儻哀駘可悅甕盎非疑方願投衿庶比傾蓋頃陳陽
之疾歲月增深羊祜之痾秋冬彌劇且年光遒盡觸面
崩心扶力含毫諸不申具孤子徐陵頓首白
上隋高祖革文華書李諤
臣聞古先哲王之化民也必變其視聽防其嗜慾塞其
邪放之心導(一作示)以淳和之路五教六行為訓民(北史作人)
之本詩書禮易為道義之門故能家復孝慈人知禮讓
正俗訓風莫大於此其有上書獻賦制誄鐫銘皆以褒
德序賢明勲證理苟非懲勸義不徒然降及後代風教
漸薄(一作落)魏之三祖更向文詞忽君人之大道好雕蟲
之小藝下民(一作之)從上有同影響争(一作競)騁文華遂成
風俗江左齊梁其弊彌甚貴賤賢愚唯務吟詠遂復遺
理存異尋虚逐微競一韻之竒争一字之巧連篇累牘
不出月露之形積案盈箱唯是風雲之狀世俗以此相
高朝廷據兹取(一作擢)士祿利之路既開愛向之情愈篤
於是閭里童昏貴遊總丱未窺六甲先製五言至如羲
皇舜禹之典伊傅周孔之說不復關心何曾入耳以傲
誕為清虚以緣情為勲業(一作績)指儒素為古拙用詞賦
為君子故文筆日繁其政日亂良由棄大聖之軌模構
無用以為用也捐本逐末流遍天(一作華)壤逓相師祖久
而逾(一作愈)扇及皇(一作大)隋受命聖道聿興屏黜輕浮(北史)
(作浮詞)遏止華偽自非懷經抱質志道依仁不得引預縉
紳參厠纓冕開皇四年普詔天下公私文翰並宜實錄
其年九月泗州刺史司馬幼之文表華豔付所司治(北史)
(作推)罪自是公卿大臣咸知正路(北史作道)莫不鑽仰墳素棄
絶華綺擇先王之令典行大道於兹世如聞外州遠縣
仍踵弊風選吏舉人未遵典則宗族稱孝鄉里歸仁學
必典謨交不苟合則擯落私門不加收齒其學不稽古
逐俗隨時作輕薄之篇章結朋黨而求譽則選充吏軄
舉送天朝蓋由縣令刺史未行風教猶挾私情不存公
道臣既忝憲司軄當紏察若聞風即效恐挂網者多請
勒有司普加搜訪有如此者具狀送臺
一作皆隋書本傳
文苑英華卷六百七十九
