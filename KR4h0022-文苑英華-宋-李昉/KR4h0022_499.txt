文苑英華卷四百九十九宋李昉等編
平農商
工商貨幣一道泉貨一道
錢不行一道㕓肆一道
四民之業優劣一道衣食之源一道
倉廪之實一道息游惰一道
平百貨之價一道
工商貨幣
問夫貿遷化居資貨以通守位聚人理財為用故龜貝
贍於夏殷金幣富於周漢頃國弗崇侈而府無盈儲賦
不加厚而黎庶彌貧實由貨重物輕以臻斯弊若有單
子推權之宜賈生斂散之術其具陳之
對丘真孫
對臣聞哲王之統俗也陳貨洪範通有無之用取市噬
嗑致交易之所至乎九府立其法資幣量其宜盖理本
救人而輕重隨代故周景鑄金穆公規其實漢文造幣
梁傅議其違雖貫朽費濫而市非物輕粱肉不匱而家
非貨重何者淳朴既散澆偽成俗惰農奪其歲功徇利
昧其日用所以負販盈廛分穀布野崇朝思飡則物不
得貴爭利因阜則貨不得賤故弋綈雖御國之所先蒸
人乃乂邦之攸本故賈誼慷慨陳力農之戒仲舒殷勤
明重穀之說今宜思五土之宜勤三時之務教養殖人
賞課田畯重遊適之賦輕力穡之役師李悝於魏邦式
蔡癸於漢代用能遺穗委畆紅粟露積垂拱巖廊擊壤
衢巷詠歌升平豈不盛歟臣學不師古識昧政化勉酬
(一作充賦)枉問敢獻瞽言
泉貨
問羲農之時市井爰立夏殷以往泉貨無聞太公立九
府之法夷吾通萬鍾之蔵輕重良由於出令斂散實在
於得時自此以還資幣數改景王寶貨單穆立母子之
譏文帝四銖賈生深博禍之歎既而白金易賤赤仄難
行小則米石至萬大乃一當五百禁鑄彌重姦錢益多
雖復棄市相尋黥罪日報苟非其術為害更深且示以
厚利隨以重辟是誘良民陷之坑阱朕矚此流弊情甚
傷之故罷均輸之官省塩鐵之利復欲收銅於斷鑄勸
百姓於農桑奪商賈之權塞兼并之路而象稱交易書
載懋遷歷代相承行之已久一日變改公私非便且軍
國所湏虚(一作糜)費猶廣尺寸為用分裂亦難益國寧民
應有長策明言爾志以沃朕心
對宋伯宜
對臣聞楚王明月之珠寒而不可服魏王照室之寶饑
而不可餌然則養羣黎之氣命為萬姓之衣被苟異農
桑義難豊渥雖繼天象日之際猶為血飲但立地甄海
而還誰不粟食質文空變高深自徙親籍躬桑殊途共
致故得時名有道世號無為英聲鼓而未窮茂實飛而
詎已方驗稱為寶者不勞氣白如虹謂之天者不假圓
而似盖且鑄金為貝信有從来漢改四銖秦行半兩用
舍更互廢輕就重之宜損益不常地馬天龍之異復有
豫章銅岳蜀道銅山全歸佞倖之爐頓入諸侯之冶所
以公私太半偽實相蒙姦佞由此而兼并豪戚因兹而
聚斂洛京三鄽之内賈客雲屯齊宫七市之間商人霧
塞乃令東漢楚子高閣浮空西蜀彭家連樓跨術雷車
電騎多出工巧之家列鼎撞鐘無非貨殖之里賓徒藿
肉鮑書不足倫僮僕藜餘張詩莫能序三田為之廢業
五稼由此多荒伏惟陛下依乾度立坤功道則光格四
天德乃牢籠九地五羊銜粟時和之義先表䨇雀飛鳴
歲稔之徵已見尚留情天下之命置懷天下之本欲絶
彼工商斷兹塩鐵乃還淳之要術非進取之權道何者
今東南雖欵西北未平戎馬可馳兵車驟轉假復銅頭
鐵額本無敵於黃軒繕甲行師固有勞於蒼帝誠宜立
彼田畯闢兹泉府既篤墾草之功還脩上林之務耕疆
抗陸織室開扉採彼三條籍兹千畆時行范子擒吳之
秘計兼弘管相霸齊之遠略隴西馬援監舊鑄之司淮
陽汲黯塞姦爐之巧乃復罄杜冶之便宜疏鄭陂之浩
淼羽林創其始中郎嗣其末王基進業勞就沮漳鄧艾
申權功成陳蔡邱陵滅矣禾粟之饒未虧洛水竭焉資
貯之蓄寧減於是脩天陣縱天兵既飲馬於南池遂徵
鶼於西海然後收銅勿用沈璧而歸崇士女於耕桑禁
綺繡於商賈則堯心舜行併可陵勝火職雲司翻能度
越者矣謹對
問錢不行
對岑文本
對去智絶巧聖人之至德斵彫為樸先王之令圖是以
賈多端則貧士多技則匱未有崇兹剞劂競彼奢淫而
能匡國安家宣風致化者矣自文明御宇大拯黔黎繼
禮樂於將絶反淳風於已散庶績伊凝彛倫攸叙雖復
工商異類四民之禁惟宜而錐刀必爭三農之務或失
誠宜絶其麗美敦兹質朴刻玉雕金棄之如草芥揮鋤
執耒紀之以賢良則稼穡惟興勤體之夫知勸怠惰方
革游手之人自除謹對
問鄽肆
對郭正一
對鄽肆之興用存交易山澤之利事屬貿遷是以先王
因井而制居往聖觀爻而立義將以致兹百族通彼萬
商羅肆巨千廣充上積之貨旗亭五里俯映星繁之珍
是使蹀馬迴轅歴闤闠而流溢往商来賈候朝夕以盈
途豈唯灼蓍蔡以觀貞旁臨季主之肆泛萍蟻而開宴
近對文君之壚詎比夫齊宫七市女閭連閉殷室九君
姬屋成列但負販之徒異業趣競刺繡謝其倚門多財
歸其善賈由此聶政屠養無辭屈辱平仲有求終甘湫
隘故知析毫之子不可責以忘機徇利之夫難以徵其
重義况墆翳之侣本異夷齊貨殖之徒率同猗白若通
其小利諒無擁於四人處以淳心恐有乖於一物誠可
除兹濫賄禁彼邪贏則姦黨自消不待曺參之令市無
二價詎止黃軒之風謹對
四民之業優劣
問士農工商四民各業廢一不可取譬五材而闕里致
言鄙於學稼漆園起論爰稱絶巧豈先聖垂文義有優
劣將隨方設教或有(文粹作理或)變通者哉爾其矢陳用啓
前惑
對駱賓王
對出震登皇垂衣裳而馭籙乘乾踐帝順舒慘以(集作而)
字甿莫不畏九士以開基(集作列九土以開疆)因四人而安業故
農為政本兩漢舉力田之勤財曰聚人九市列維金之
利陟龍門而就日入仕弹冠斵蠅翼以成風追工運斧
咸用因人成事隨利濟時盖五帝通規三王茂範然則
泣麟上聖訓三千以領徒夢蝶幽人摶九萬而濟物欲
使丘門志學折(文粹作析)以問農之言漢渚絶機杼以灌園
之巧斯乃變通權教趨舍異(集作適)宜當今海内乂安天
下樂業士食舊德農服先疇自可孫弘獻書以待公車
之詔王丹載酒時慰田家之勞謹對
衣食之源(禮部試第一道貞元十六年)
問周禮庶人不畜者祭無牲不耕者祭無盛不蠶者不
帛不績者不縗皆所以耻不勉抑游惰欲人務衣食之
源也然為政之道當因人所利而利之故脩其教不易
其俗齊其政不易其宜由是農商工賈咸遂生業若驅
彼齊人疆以周索牲盛布帛必由已出無乃物力有限
地宜不然而匱神廢禮誰曰非闕且使日中為市懋遷
有無者更何事焉
對白居易
對利用厚生教之本也從宜隨俗政之要也周禮云不
畜無牲不田無盛不蠶不帛不績不縗盖勸厚生之道
也論語云因人所利而利之盖明從宜之義也夫田畜
蠶績四者之所宜者多土人之所務者衆故周禮舉而
為條目且使居之者無游情無惰業焉其餘非四者雖
不具學則隨其土物生業而勸𨗳之可知矣非謂使物
易業土易宜也夫先王酌教本提政要莫先乎任土辨
物簡能易從然後立為大中垂之不朽者也若謂其驅
天下之人責其所無強其所不能則何異夫求靡(集無靡字)
萍於中陵(集作逵)植橘柚(集無柚字)於江北反地利違物性孰
甚焉豈直易俗失宜匱神廢禮而已且聖人辨九土之
宜别四人之業使各利其利焉各適其適焉猶懼生生
之物不均也故日中為市交易而退所以通貨食遷有
無而後各得其所矣由是言之則大易致人之利(集作制)
周官勸人之典論語利人之道三科具舉有條而不紊
謹對
倉廪之實(禮部試第五道)
問紡績之弊出於女工桑麻不甚加而布帛日已賤蠶
織者勞焉公議者知之欲乎價平其術安在又倉廪之
實生於農畆人有餘則輕之不足則重之故歲一不登
則種植(集作倉)多竭往年時雨愆候宸慈軫懷遣使賑廪
分官賤糶故得餒殍載活麥禾載登思我王度金玉至
輕(集作矣)竊聞耿夀昌常平今古稱便國朝典制亦有斯
倉開元之二十四年又於京城大署賤則加價收糴貴
則約平出糶所以時無艱食亦無傷農今若官司上聞
追葺舊制以時斂散以均貴賤其於羡(集作美)利不亦多
乎
對
對人者邦之本也衣食者人之所由生也古者聖人在上
而下不凍餒者非家衣而戶食之盖能為之開衣食之
源均財用之節也方今倉廪虚而農夫困布帛賤而女
工勞以愚所窺粗知其本何者夫天之數無常故歲一
豐必一儉也衣食之生有限故物有盈即(一作則)有縮也
古人知其必然也故敦儉嗇以足衣務儲蓄以足食是
以堯有九年之水湯有七年之旱野無青草人無菜色
者無他故盖勤儉儲積之所致耳故曰前事之不忘後
事之元龜也當今將欲開美利利天下以厚生生烝人
返貞觀之升平復開元之富夀莫善乎實倉廪均豐
凶則耿夀昌之常平得其要矣今若升聞率循舊制上
自京邑下及郡縣謹豆區以出納督官吏以監臨歲豐
則貴糴以利農歲歉則賤糶以䘏下若水旱作沴則資
為九年之蓄若兵革或動則餽為三軍之糧可以均天
時之豐儉權生物之盈縮循而行之實百代不易之道
也虞災救弊利物寧邦莫斯甚焉然則布帛之賤者由
錢刀之壅也苟粟麥足用泉貨通流則布帛之價輕重
平矣抑居易聞短綆不可以汲深曲士不可以語道小
子狂簡不知所以裁之莫究微言空慙大(集作下)問謹對
息游惰(勸農桑議稅賦復租庸罷緡錢用榖帛)
前人
問一夫不田天下有受其餒者一婦不蠶天下有受其
寒者斯則人之性命繫焉國之貧富屬焉方今人多游
惰地有遺力守本業者浮而不固逐末作者蕩而㤀歸
夫然豈懲戒游惰之失其道耶將敦勸農桑之教不得
其本耶
(此下並於白居易集凖備制科七十五門中摘取二篇其問荅皆居易擬作)
對
對臣伏見今之人舍本業趨末作者非惡本而愛末盖
去無利而就有利也夫人之蚩蚩趨利者甚矣苟利之
所在雖水火亦蹈焉雖白刃亦冒焉故農桑亦有利也
雖曰禁之人亦歸矣而况於勸之乎游惰苟無利也雖
曰勸之亦不為矣而况於禁之乎當今游惰者逸而利
農桑者勞而傷所以傷者由天下錢刀重而穀帛輕也
所以輕者由賦斂失其木也夫賦斂之失其本者量桑
地以出租計夫家以出庸租庸者穀帛而已今則穀帛
之外又責之以錢錢者桑地不生銅私家不敢鑄業於
農者何從得之至乃吏胥追徵官限迫蹙則易其所有
以赴公程當豐歲則賤糶半價不足以充緡錢遇凶年
則息利倍稱不足以償逋債豐凶既皆若此為農者何
所望焉是以商賈大族乘時射利者日以豪富田壟罷
人望歲勤力者日以困貧勞逸既懸利病相誘則農夫
之心盡思釋耒而倚市織婦之手皆欲投杼而刺文至
使田卒汙萊室如懸磬人力罕施而地利多欝天時虚
運而歲功不成臣嘗反覆思之實由穀帛輕而錢刀重
也夫糶甚重(集作貴)錢甚輕則傷人糶甚賤錢甚重則傷
農農傷則生業不專人傷則財用不足故王者平均其
貴賤調節其重輕使百貨通流四人交利然後上無乏
用而下亦阜安方今天下之錢日以减耗或積於國府
或滯於私家若復日月徵求歲時輸納臣恐穀帛之價
轉賤農桑之業轉傷十年已後其弊或甚於今日矣非
所謂平均調節之道也今若量夫家之桑地計穀帛之
(集作為)租庸以石斗登降為差以匹丈多少為等但書估
價並免税錢則任土之利載興易貨之弊自革弊革則
務本者致力利興則趨末者迴心游手於道途市肆者
可易業於西成託跡於軍籍釋流者可反躬於東作欲
其游(集作浮)惰其可得乎加以陛下念稼穯之艱難則薄
斂而人足食矣念紡績之勤苦則省用而人豐財矣念
異貨之敗度則寡欲而人著誠矣念竒器之蕩心則正
德而人歸厚矣其興利除害也如彼又脩已化人也如
此是必應之如谷響(集作響谷)順之如風行斯所謂下令於
流水之源繫人於苞桑之本者矣欲其游(集作浮)惰其可
得乎謹對
平百貨之價(陳斂散之法請禁銷錢鑄器)
問今田疇不加闢而菽粟之估日輕桑麻不加植而布
帛之價日賤是以射時利者賤收而日富勤力穡者輕
用而日貧夫然豈殖貨斂散之節失其宜耶將布帛輕
重之權不得其要耶
對
臣聞穀帛者生於農也器用者化於工也財物者通於
商也錢刀者撡於君也君&KR0757;其一以節其三三者和鈞
非錢不可也夫錢刀重則穀帛輕穀帛輕則農桑困故
散錢以斂之則下無棄穀遺帛矣穀帛貴則財物賤財
物賤則工商勞故散穀以收之則下無廢財棄物矣斂
散得其節輕重便於時則百貨之價自平四人之利咸
遂雖有聖智未有易此而能理也方今關輔之間仍歲
大稔此誠國家散錢斂穀防儉備凶之時也時不可失
伏惟陛下惜之臣又見日者(二字集作今日)人之所以弊者由
錢刀重於穀帛也所以重者由銅利貴於錢刀也何者
夫官家採銅鑄錢成一錢破數錢之費也私家銷錢為
器銷(集作破)一錢成數錢之利也鑄者有程銷者無限雖
則官家逐歲鑄豈能勝私家之日銷哉(集作乎)此所以天
下之錢日减而日重者也今國家行挾銅之律執鑄器
之禁使器無用銅銅既無利則錢不復銷矣此實當今
權節重輕之要也
文苑英華卷四百九十九
