文苑英華卷三百四宋李昉等編
悲悼四
哭人六十二首
張籍五首元稹三首
白居易八首(闕名)一首
賈島六首釋無可一首
杜牧六首姚合一首
張祜二首朱慶餘一首
劉得仁二首許渾六首
雍陶一首温庭筠三首
方干三首李洞二首
項斯一首馬戴二首
聶夷中一首皮日休二首
鄭谷五首陳陶一首
哭元九少尹張籍
平生志業獨相知早結雲山老去期初作學官常對宿
晩登朝列暫同時閑来各數經過地醉後齊吟倡和詩
今日春風花滿宅(一作院)入門行哭見靈帷
哭胡十八前人
早得聲名年尚少尋思(集作常)志氣出風塵文場繼續成
三代家世(集作族)輝華在一身幼子現存(集作生)纔滿月選
書知寫未成人送君帳下衣裳白數尺墳頭栢樹新
哭丘長史前人
曾作先皇殿上臣丹砂久服(一作别)不成真常騎馬在嘶
空櫪自作書留别故人詩句徧傳天下口朝衣長送地
中身最悲昨日同遊處看却春(一作東)風樹樹新(一作春)
没蕃故人前人
前年戍月支城下(集作上)沒全師蕃漢斷消息死生長别
離無人收廢帳歸馬識殘旗欲祭疑君在天涯哭此時
哭孟寂前人
曲江院裏題名處十九人中最少年今日春光君不見
杏花零落寺門前
傷吕衡州二首元稹
望有經綸釣虔收宰相刀鵬心駕風遠雲貎接天高國
待球琳噐家藏虎豹韜盡將千載寶埋入五原蒿
二
鵰鶚生難敵沉檀死更香兒童喧巷市羸老哭碑堂鴈
起沙汀暗雲連海氣黃祝融峯上月幾照北人喪
哭女樊四十韻(虢州長史時作)前人
逝者何由見中人未逹情馬無生角望猿有斷腸鳴去
伴投遐徼来隨夢險程四年巴飬育萬里硤廻縈病是
他鄉染䰟應遠處驚山魈邪去(集作亂)逼沙虱毒潛嬰母
幼看寧辨余慵療不精欲尋方次第俄值疾充盈燈火
徒相守香花祗浪擎蓮初開月梵舜已落朝榮魄散雲
將盡形全玉尚貞空垂兩行血深送一枝瓊秘祝休巫覡
安眠放肆令舊衣和箧施殘藥滿甌傾乳媪閑於社醫
僧媿似酲憫渠深覺瘠(集作賸一作痏)訝佛力難爭騎竹癡猶
子牽車少外甥等長(集作閑)迷過影遥戲誤啼聲汙(集作涴)
紙傷餘畫扶牀念試行獨留呵面鏡誰弄倚墻筝憶昨
工言語憐初妙長成撩風拓鸚舌凌露觸蘭英翠鳳輿
貞女紅蕖捧化生祗憂嫌五濁終恐向三清宿惡諸薰
味懸知衆物名(生而不食薰血虎豹狨猿等皮毛盡惡斥之巴南所無之物及北而默識其名)
(者數輩)環從枯樹得經認寶凾盛愠怒偏憎數分張雅愛
平最憐(一作矜)貪栗妹頻救嬾書兄為占嬌嬈分良多眷
戀誠别恒回面泣歸定出門迎觧怪還家晩長將遠信
呈說人偷罪過要我抱從横騰逹游江舫攀緣看樂棚
和蠻歌字拗學妓舞腰輕迢遞離荒服提(集作持)携到近
京未容誇伎倆惟恨枉聦明往事心千緒新絲鬢百莖
暗忩風報曉秋幌雨聞更敗槿蕭疎舘襄陽敗壞城此
中臨老淚仍自哭孩嬰
哭崔常侍晦叔白居易
頑賤一拳石精珍百鍊金名價既相遠交分何其深中
誠一以合外物不能侵逶迤二十年與世同浮沉晩有
退寒約白首歸雲林垂老忽相失悲哉口語心春日蒿
高陽秋夜清洛隂邱園共誰卜山水共誰尋風月共誰
賞詩篇共誰吟花開共誰看酒熟共誰斟惠死莊杜口
鍾殁師廢琴道理使之然從古非獨今吾道自此孤我
情安可任惟將病眼淚一灑秋風衿
哭皇甫七郎中湜前人
志業同元宴詞華似禰衡多才非福禄薄命是聦明不
得人間夀還留身後名涉江文一首便可敵公卿
寄劉蘇州前人
去年八月哭微子今年八月哭敦詩可堪老淚交流日
多是秋風摇落時泣罷幾回深自念情来一倍苦相思
同年同病同心事除却蘇州更有(一作是)誰
哭劉尚書夢得二首前人
四海齊名白與劉百年交分兩綢繆同貧同病退閑日
一死一生臨老頭杯酒英雄君與操(曹公曰天下英雄惟君與操耳)文
章微婉我知丘(仲尼云后世知丘者春秋又云春秋之旨微而婉也)賢豪雖殁精
靈在應共微之地下遊
二
今日哭君吾道孤寝門淚滿白髭鬚不知箭折弓何用
兼恐唇亡齒亦枯窅窅窮泉埋寶玉駸駸落景挂桑榆
夜臺暮齒期非遠但問前頭相見無
哭雀兒前人
掌珠一顆兒三歲鬢雪千莖父六旬豈料汝先為異物
常憂(集作早知)吾不見成人悲腸自斷非因劒啼眼加昏不
是塵懷抱又空天默默依前重作鄧攸身
微之敦詩晦叔相次薨(一作長)逝巋然自傷因成
二絶前人
一
併失鴛鴦侣空留麋鹿身只應嵩洛下長作獨遊人
二
長夜君先去殘年我幾何秋風滿衫淚泉下故人多
哭從伯祭酒失名
剖符馮翊次以疾拜司成義重疎皆友仁深怨不生昔
居南北省長話水雲情吟諷資高興絲綸發重名經秋
漳浦卧一旦逝川聲自古誰廻得重泉獨往程明靈辭
魏闕冬日冷秦宫孝子號天護銘旌引柩行門闌容足
跡章句許才清劣薄無因報恩知豈謂輕捫膺詞莫吐
奠酒淚先傾從此階前石何人肯念貞(愚魯獻孤石蒙賞孤峭)
哭孟郊賈島
身死聲名在多應萬古傳寡妻無子息破宅帶林泉塜
近登山道詩隨過海舡故人相弔後斜日下寒天(一作天邊)
哭胡遇前人
夭夀知齊理何曾免嘆嗟祭回收朔雪弔罷折寒花野
水秋吟斷空山暮影斜弟兄相識遍那(集作猶)得到(集作見)
君家
哭張籍前人
精靈歸恍惚石磬韻曾聞即日是前古誰人耕此墳舊
遊孤棹遠故域九江分本欲蓬瀛去飡芝御白雲
弔孟恊律前人
才行古人齊生前品位低葬時貧賣馬遠日哭惟妻孤
塜北邙外空齋中岳西集詩應萬首物象徧曾題
哭孟東野前人
蘭無香氣鶴無聲哭盡秋天月不明自從東野先生死
側近雲山得散行(第三百卷三載王建吊東野二詩今此篇乃云島作前卷已詳註今併存)
(之)
哭盧仝前人
賢人無官死不親者亦悲空令古鬼哭更得親隣比平
生四十年惟著白布衣天子未辟召地府誰来追長安
有交友託孤遽棄移塚側誌石短文字行參差無錢買
松栽自生蒿草枝在日贈我文淚流把讀時從兹加敬
重深藏恐失遺
弔從兄島釋無可(見集本)
盡日歎沉淪孤高碣石人詩名從盖代謫宦竟終身蜀
集重編否巴儀薄葬新青門臨舊巷欲見永無因
哭張籍司業(後篇作哭陳陶)前人
先生抱衰疾不起茂陵間夕臨諸孤少荒居弔客還遺
文禪東岳留語葬鄉山多雨銘旌故殘燈素帳閑樂章
誰與集壠樹即堪攀神理今難問予將呌帝關
此詩三百五卷重出今已削去
哭李員外(集作哭池州李使君)杜牧
縉雲新命詔初(一作書)行纔(一作政)是孤䰟受氣(一作夀氣)成黃
壤不知新雨露粉書空(一作唯)換舊銘旌巨卿哭處雲空
(一作魂)斷阿騖歸来月正明多少四年遺愛事鄉閭生子
李為名
聞慶州趙縱使君祭酒與党項戰中箭而死輙
書哀句前人
將軍獨乘鐡騘馬榆溪戰中金僕姑死綏却是古来有
驕將自驚今日無青史文章爭點筆朱門歌舞笑捐軀
誰知我亦輕生者不得君王丈二殳
哭韓綽前人
平生送葬上都門紼翣交横逐去魂歸来冷笑悲身事
喚婦呼兒索酒盆
重到襄陽哭亡友章(集作韋)夀朋(一作重宿襄州哭韋楚老拾遺)
故人墳樹五(集作立)秋風伯道無兒跡更空重到笙歌分
散地隔江吹曲(集作笛)月明中
哭李給事中敏前人
陽陵郭門外坡陀五丈墳九泉如結友兹地好埋君(朱雲)
(葬陽陵郭外)
李甘詩前人
太和八九年訓注極虓虎潜身九地底轉上青天去四
海鏡清澄千官雲片縷公私各閑暇追遊日相伍豈知
祸亂根枝葉潜滋茂九年夏四月天誡若言語烈風駕
地震疾(集作獰)雷驅猛雨夜於正衙階(集作殿)拔去千年樹
吾君不省覺二兇日威武操持北斗柄開閉天關路森
森門庭士縮縮循墻鼠平生負名節一旦如奴虜指名
為鈎黨(集作黨錮)状跡難告訴喜無李杜誅敢憚髠鉗苦當
時仲秋(集作秋夜)月日直曰庚午喧喧皆傳言明晨相登注
予時與和鼎官班各持斧和鼎顧予言(集作云)我死知(集作)
(有)處所當庭裂詔書退立須鼎爼君門曉日開赭按横
霞布儼雅千官容勃欎吾纍怒適属命鄜將(趙儋除鄜坊節度)
昨之傳者誤明日詔書下謫斥南方去夜登青泥坂墜
車傷左股病妻尚在牀稚子初離乳幽蘭思楚澤恨水
啼湘渚怳怳三門魂悠悠一千古其冬二兇敗渙汗開
湯罟賢者須喪亡讒人尚堆貯子於後四年諫官事明
主常欲雪幽冤於時一禆補拜章豈艱難膽薄多憂阻
如何干斗氣竟作炎荒土題此涕滋筆以代投湘賦
哭費拾遺徵君姚合
服儒遵佛(集作師道)旨糲食卧中林誰識先生事無身本是
心空山流水遠故國白雲深日夕誰来哭唯應遠鳥吟
哭汴州(一作夷門)陸大夫張祜
利劒(一作刃)太堅操何妨拔一毛冤深陸機霧憤積伍員
(一作胥)濤直道非無騐(一作險)明時不錄勞誰當青史上卒
為顯詞褒
哭京兆龐尹前人
揚子津頭昔共迷一為京兆隔雲泥故人昨日同時弔
舊馬今朝别處嘶向壁愁眉無復畫扶牀稚齒已能啼
也知世路名堪貴誰信莊周物調齊
哭胡遇朱慶餘
尋僧昨日尚相隨忽見緋幡意可知題處舊詩休更讀
置来新馬憶曾騎不應隨分空營奠終擬求人與立碑
每作宣陽里中過遥聞臨哭淚先垂置来(集作買来)每
作(集作每向)
哭翰林丁侍郎劉得仁
相知出肺腑(一作深過等)非舊亦非親每見鴛鴦侣多揚鄙
拙身即期匡聖主豈料哭賢人應是隨先帝依前作近
臣平生任公直愛弟尚風塵宅閉青松古(集作密)墳臨赤
水新官清仍齒壯兒小復家貧惆悵天難問空流淚滿
巾
哭鮑溶有感
寥落故人宅今来身已亡古苔淺墨沼深竹舊書堂秋
色池臺(一作舘)静雨聲雲水凉無因展交道日暮割心腸
傷馮秀才許渾
旅葬不可問茫茫西隴頭水雲青草濕山月白楊愁琴
信有時罷劒傷無處留淮南舊烟(集作今夜)月孤棹又(集作更)
逄秋
哭虞將軍(一作傷河東虞押衙)前人
自昔(集作白首一作十載)從軍未有名近来孤劍到江城巴童戍
久能番語胡馬調多觧漢行對雪夜窮黃石略望雲秋
計(集作秋筭一作朝筭)黑山程可憐(一作誰知)身死家猶遠汴水東流
無哭聲
傷楊攀處士前人
先生憂道不憂(集作樂清)貧白髮終為不仕身嵇阮沒来無
酒客應劉亡後少詩人山前月照荒(集作孤)墳曉溪上花
開舊宅春昨夜回舟更惆悵至今鐘磬滿南鄰
重傷楊攀處士二首(攀字綠雲集作自號綠雲翁)
前人
綠雲多學術黃髮竟無成酒縱山中性詩流(集作留)海上
名讀書新樹老垂釣舊磯平今日悲前事西風聞哭聲
二
從官任直道幾處脱長裾歿後兒猶小葬来人漸疎新
隣(集作隣翁)占池舘長史(集作門吏)覓圖書身賤難相報平生恨
有餘(集作無復前秋事西齋賦子虚)
傷李秀才前人
曾醉笙歌日正遲醉中相送易前期菊花滿地人亡後
菰葉連天客(集作鴈)過時琴倚舊忩塵漠漠劍埋(集作横)新
塜草離離河陽(集作橋)酒熟平生事更向東流奠一巵
哭饒州吳諫議史君雍陶
忽聞身謝滿朝驚俄感鄱陽罷市情遺愛永存今似古
高名不朽死如生神仙難見青騾事諫議空留白馬名
門舘曾為恩愛客幾廻垂淚過宣平(舊宅在宣平里)
哭盧處士(見三百五卷)温庭筠
和友人悼亡(一作喪歌姬)前人
玉貎潘郎淚滿衣畫羅輕鬢兩霏微紅蘭委露愁難盡
白馬朝天望不歸寶鏡塵昏鸞影在細筝絃斷鴈行稀
春来多少傷心事(集作春風幾許傷情事)碧草侵階粉蝶飛
傷温德彛前人
昔年戎虜犯榆關一破(集作敗)龍城匹馬還侯印不聞封
李廣别(集作他)人邱隴似天山
哭王大夫方干
俗人皆嫉謝臨川果中常情(闕)為政舊規方利國
降生真性已歸天峴亭惋咽知無極渭曲馨香莫計年
從此心喪應畢世忍看墳草讀殘篇
哭秘書姚監前人
寒空此夜落文星星落文存(集作留)萬古名入室幾人成
弟子為儒是處哭先生家無諫草逢明代國有遺篇續
正聲臨曉向(集作曉向平)原陳葬禮悲風吹雨濕銘旌
哭喻鳬前人
日夜役神多損夀先生下世未終年撰碑縱託登龍伴
營奠應支賣鶴錢孤壠隂風吹細草空忩濕氣漬殘篇
人間别更無冤事此事(集作到此)誰能與問天
弔侯圭常侍李洞
我重君能賦君褒我觧詩三堂一拜遇四海兩心知影
挂僧挑燭名傳鶴拂碑涪江弔孤塜片月落峨嵋
弔膳曹從叔郎中前人
華省支殘俸寒蔬辦祭稀安墳對白閣買石折朱衣蜀
客彈琴哭江鷗入宅飛帆吹佳句遠不獨徧王畿
哭南流人項斯
遙見南来使江頭哭問君臨終時有雪亂葬處無雲官
庫空收劍山僧共起墳知名人尚少誰為錄遺文
哭京兆龐尹馬戴
神州喪賢尹父老泣(集作哭)關中未盡群生願纔留及物
功清光沉皎月素業振遺風履跡蒼苔掩珂聲紫陌空
從来受知者會葬漢陵東
哭劉駕博士聶夷中(見集本)
出門四顧望此日何徘徊終南舊山色夫子安在哉君
詩如門戶夕閉晝還開君名如四時春盡夏復来原野
多邱陵纍纍如高臺君墳雖數尺誰與夫子偕
傷盧獻秀才皮日休
從征新價欲陵空一首堪欺左太冲只為白衣聲過重
且非青漢路難通貴侯待寫過門下詞客偷名入巷中
手弄桂枝嫌不折直教身歿負春風
哭進士李洞二首鄭谷
所惜絶吟聲不悲君不榮李端終薄宦賈島有(集作得)高
名旅葬新墳少遺孤遠俗輕猶疑隨計晩昨夜草蟲鳴
二
自聞東蜀病唯我獨(集作最)關情若近長江死想君勝在
生(先生酷愛賈浪仙詩在長江東蜀嶺一作境内浪仙家在此處)瘴蒸丹旐濕燈隔素
帷清塚樹僧栽後新蟬一兩聲
哭建州李員外頻前人
令終歸故里末歲道如初舊友誰為誌清風豈易書雨
墳生野蕨鄉奠釣江魚獨夜吟還泣前年伴直廬
弔禮部常員外序前人
臘雪初晴共舉杯便期攜手上春臺高情惟怕酒不滿
長慟可悲花正開曉奠鶯啼殘漏在風幃燕覓舊巢来
杜陵荒草年年綠醉魄吟魂無復回
弔水部賈員外嵩前人
八韻與五字俱為時所先幽魂應自慰李白墓相連
哭王贊府陳陶
白水流今古青山送死生驅馳三楚掾倏忽一空名金
玉埋臯壤芝蘭哭弟兄龍頭孤後進鵬翅失前程愁變
風雲色悲連鼓角聲落星辭聖代寒夢閉佳城伊昔来
江邑從容副國英德踰棲棘美公亞飲冰清大厦亡孤
直羣儒憶老成白駒悲里巷梁木慟簮纓隴遂添新草
珠還滿舊籝蒼蒼難可問原上晩烟横
文苑英華卷三百四
