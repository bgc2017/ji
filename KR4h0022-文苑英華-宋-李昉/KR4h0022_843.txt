文苑英華卷八百四十四宋李昉等編
封禪
大周降禪碑李嶠
愚臣觀象銅衡紬文金版變化莫神扵開闢崇高莫大
扵富貴隂陽密運帝王操輔相之機歷數潜迴穹壤授
甄陶之業故謂上下同德幽明合契靈祇有命既錫造
扵雍熙人主推功必申虔乎報謁奉符而勤(一作勒是)成展
乎(疑作宷)修祀而益厚增高有道存焉其來尚矣自旦昏
交謝文質逓遷朴略洪荒上行扵萬八千歲陵夷因革
下傳扵七十二家披圖而考其樹風按軌而詳其陳迹
莫不祗肅其事神明其道龍駕帝服疆場扵鄒魯之埛
犧尊象彛藁秸扵云亭之上咸就發生之宇以為禮神
之宅未有迴輿按驛覲中土之神靈刻石泥金崇外方
之禋祀名臣扵是乎斷其去就良史(一作吏非)扵是乎題其
失得然則置表測日陽城當六氣之交際(一作傑凝)林奠山
太室為九封之長神翰降生扵廊廡王畿仰矚扵峯岫
風雷所蓄俯鎮扵三河辰緯所躔旁臨扵四岳立崇乾
事坤之兆䟽就下因高之位捨此地也疇其尚焉歴千
載而撰徽音罕聞先覺超百王而崇軌躅允資元聖我
大周之有天下也鼓道德之林藪恢聖神之事業始扵
閫閾成扵家邦輝光燭扵兩朝德澤流扵八裔登庸納
麓(一作錄)則舜有大功錫範陳謩則禹濟元后謳歌而鼎
新革故揖讓而改物承天由牝馬而御飛龍自頽沙而
臻練(疑作鍊)石盖千帝所不能及六籍所不能談若夫兆
朕鴻源絪緼寳系載千嗣扵改律窮桑連乎夢梓皇天
睠命積大寳而為家聖道會昌擁洪鑪而作極神基將
偃伏搆僊𣲖扵昭回同遠太祖無上孝祖高帝合(一作含)
幾察道盡睿窮神屈帝象而龍潜座台庭而虎變黃星
造魏而文握漢圖赤羽興熙(疑作姬)而武遷商鼎天冊金
輪聖神皇帝遂荒三極奄有萬方御六辯而高馳憑九
霄而下濟若乃玄通不測之智神用無方之業超因越
果名流扵貝葉之書應物隨緣迹滿扵蓮花之會秘恍
忽扵言象徵希微扵䜟籙亦猶寳應慈物推心坐雄帝
之朝吉祥哀時屈巳登女皇之位此之謂神力張寰立
㝢蕩海夷山正八柱之低昂理三光之盈縮乾坤(一作象)
關鑰扵廡下品物鑪錘扵堂(一作掌)内春生夏長循環奉
亭毒之仁暑往寒來奔走赴財成之節此之謂天造左
規右制俯察仰觀揆朱鳥扵南宫契玄龜扵東洛天威
四臨而有截王道一家而無外均霜調露正六合之樞
機叶軌同文立三川之朝市此之謂建國臨戶牖之法
座垂星辰之采章嚮明而居端默以聽號令存扵寬大
規畫出扵易簡循名責實而苟且之弊銷極深研幾而
變通之理得此之謂立政熖煙灰之墜典寫溪谷之遺
音無體無容與天地同節有法有象共隂陽通氣引之
而被乎百代横之而充乎四海此之謂禮樂雷電皆至
先王以折獄致刑歲月履端君子以懸書立法殊井疆
而知禁畫衣冠而不犯疏械破杻掩方載而勝殘解網
取罘閉圓扉而静讞此之謂刑典操盾秉翳立扵賓主
之階縫掖摳衣聚之東西之學辨尊卑扵章服觀禮容
扵爼豆委裘多暇合九德以成歌垂拱無為援五絃而
度曲此之謂文教因農隙而講事順天時而鞠旅定功
在扵歸(一作休)馬保大由乎止戈然後干苞虎皮箭射貍
首鞞鼓不作廟堂懸百勝之威尉候無虞征戍罷三邊
之役此之謂武德籍乎千畆所以備粢盛齊扵九疑所
以嚴禋享苞茅潔乎楚入樽爼隆乎殷奠扵穆顯相而
公侯駿奔肅雝和鳴而祖考來格此之謂孝理金玉是
賤委扵嶄巖之山輿馬不珍捐其騕褭之服御高辛之
黃黼垂孝文之皂綈栝柱茅茨未能埓其卑損藜羹糗
飯無以儔其菲薄此之謂冲挹任臯䕫衡旦之輔酌虞
夏商周之書網羅并包商摧擬議衆目張而彛倫叙羣
才用而庶績康野無遺賢朝無闕典猶且昧旦懃懇方
宵厲惕虚心解顔博愛兼聽防六事察五聲檢身有常
視凖繩而為度祗德罔倦刻盤盂而自警遺身主扵循
物勞巳存乎逸人是以恩澤流通教化洽著龍荒鼠徼
覃㝢外之雍熙鳳穴麟洲奉寰中之度律遠安邇肅地
平天成(一作天平地成)玉律調年珠嚢叶紀棲京坻扵隴畝逸
馬牛扵衢路惸嫠蒙餼班白不提閭閻無犬吠之驚風
俗有鶉居之暇原隰驅軺之使採詩聽歌菑畬(一作緇撮)植
杖之翁擊壤鼓腹和氣旁薄禎符肹蠁招一角五蹄之
仁獸儀九苞六象之仙禽亳墠出其祥麟昆田化其珍
物日烏素毛而丹喙天龜玄甲而青純雲蒸霧涌拜九
洛之璿圖電激雷奔受三清之寳冊若乃山鶼海鲽石
銘巖篆之符候月搖風連葉駢柯之祉神靈之所酬酢廣
大之所薦成紛綸葳蕤紹至疊見董狐之窮墨罄簡書
而未周夷吾之傾辯畢辭談而不盡昇平之浹洽也如
彼符命之昭彰也若此固可以循類帝之事奉丕天之
律聖上方固懷讓德虔守謙光升中之儀推而不莅也
扵是王公庶尹牧伯羣寮粤耆艾惇龐之儒洎蠻夷戎
狄之長咸進而稱曰陛下欽承元命對越上玄廓天地
之宏圖張祖宗之丕業臣妾四極驅馭百靈鼔舞發育
經緯彌綸之績宣滲漉沉潜懷柔容保之恩備是以人
祇順德遐邇宅心玄符畢臻黃瑞盡出幽贊乎祖考(一作)
(考姓)之茂烈發明乎施尊之盛儀意者三塗滅氛二室儲
貺以望屬車之塵久矣帝者雖倦焉得距而巳乎伏願
坦至公之懷捐獨善之意欽若大典疇咨故實上以光
七廟之休德下以納羣生之福祐長為稱首豈不美歟
帝曰俞哉乃包含藝文考練風俗採儒術徵禮官窺五
歲之典章覈四朝之制度叔孫掌事容成諏日以天冊
萬歲二年臘月乙亥闢丹掖開紫微撫玄虬按黃道叶
紀先路靈威並轂五戎促節旗常(一作旌旗)畫垂象之文六
甲分營壁壘曖太隂之氣雷動海運天迴星轉踰鼎觀
而南下望圭臺而左薄陸離方攘煥炳聿皇以届夫嵩
陽萬乘停鑣百司就列文物隠地遺光滿扵竹(一作獨非)宫
輿徒沸川輕壒埋扵石柱天子乃幸齊寢披仙幄靡薜
荔之席陟蟺蜎之臺惟夫蠲意澄心所以至誠盡敬扵
是乎山祗護野風伯清塵玉醴潜滋金砂闇涌神鐘驚
曙峯巖傳九乳之音寒律移暄草樹動三陽之色徵祥
之報影響不違壬午柴燎祀昊天上帝扵南岳顯祖立
極文穆皇帝太祖無上孝明高皇帝侑神作主天子戴
圓冕披大裘登三垓植四邸藉陳蒩秸器用陶匏高炎
四施耀流沙而燭滄海廣樂六變来象物而降天神感
霏煙瑞(一作潏)露之徵延薰風景星之祉大禮既畢應嘉
既臻思欲契精爽扵高明剖靈符扵峻極甲申御金蹕
登玉輿環拱百神導從羣后遂陵桂萼攀松蹬跨峥嶸
而出煙道排列缺而羾天門羽節高揮上下鳥星之次
龜壇下映俯瞰鵬雲之色瓊文祕檢絡之以銀繩寳筭
休期探之扵金策交大靈扵咫尺受洪釐扵億萬然後
倘佯煙霄怊悵古昔凝神扵九天之上遊目扵八紘之
表睠觸石之雷雨爰覃作解之恩仰斗杓之運行仍布
惟新之令是曰大赦改元為萬歲登封元年歡洽幽明
慶沾動植千齡之統由聖代而連九皇萬歲之音自神
仙而周四海休氣低而翔輦神光起而屬天抃舞相趍
以降扵行殿丁亥禪祭后土扵少室下趾東南顯祖妣
立極文穆皇后太祖妣無上孝眀高皇后侑神作主戈
矛山立玉帛星陳登澗沼之毛輯江淮之物禹會之殊
方異俗俱執豆籩漢祠之偉獸珍禽悉加壇墠撫空桑
之琴瑟㪺欝鬯之樽罍咸秩衆靈遍祀羣望席以黃琮
為鎮書以青石為緘元封之謁款(一作款謁)方丘儀因東峙
建武之推功太折禮視北郊陽烏珥而仙鶴飛紫雲騰
而黃霧起靈之来兮如雨瑞之委兮如山扵是事畢功
弘禮周慶洽方欲輯珪璧陳韎任鋪六代之禮文受萬
邦之朝賀宏規大業其盛矣哉盖淳源寖衰叔葉多故
神器不還扵至道尊名或假扵凉德秦嬴極暴企踵扵
無為之朝漢徹窮奢厚顔扵盛德之事人不見義其来
自久我后首出帝先遂康天步登封降禪握宇宙之樞
衡立顯崇功(一作從初)定皇王之軌式鴻勲上格扵窮昊厚
福旁浸扵黎元煒煒煌煌亘寰區而宣壯麗巍巍蕩蕩
横山丘而殷聲名固巳轥前聖之規模開含靈之耳目
方使炎農抱愧愕睨(一作眙)扵梁甫之阿姚舜欽風延佇
扵崇高之路天下之功成矣域中之能事畢矣昔者鳥
獸率舞一人賦元首之篇戎夷来賓四子詠中和之樂
時僅平而頌作俗未泰而歌興况乎咸五登三遠承文
武之烈襲六為七近叶春秋之義神功與二儀並運顯
號將七曜俱懸豈可使時邁無詩扵皇不作臣嶠謬忝
司牧躬陪錯事末光幸煦長傾捧日之心仙石徒攀終
愧凌雲之筆敢承明制而為頌云
天命上君君臨下土靈祗允懷品物咸覩翕受三六時
乘九五扵昭文明粤若稽古關鏁(一作鑰)六氣庭衢八荒
殊隣筐篚絶黨梯航河海晏謐閭閻阜昌琴横帝扆鼓
卧邊場齊衡均度制禮作樂武戢五戎文興四學法宫
布政靈臺視朔化偃中和人還太朴湛恩布濩恊氣氛
氲嘉庾歲積休符日聞祥開草樹慶動煙雲乾冊丹篆
河圖紫文欽若元命率由前典道洽升中功成丕顯神
筴演卦名山除墠翠鳳銜蕤玄龍御辯迴鑾左届弭節
中樞萬騎雷動羣方電趨層壇殷薦登鑾山符駐輦星
躔交神漢曲雷雨下濟輝光仰燭地戶開扉天牢罷獄
萬歲重熙三辰改旭迎隂廣澤報地方畦庭合六舞筵
陳兩圭神靈第(一作茅)瑞臣象天犀牒貫銀縷凾封金泥
禮具德明神觀瑞浹儲筭玉斗賜齡金篋知崇高之可
封悟梁甫之虛躡敷帝道於一藝振天聲於萬葉
文苑英華卷八百四十四
