文苑英華卷二百六宋李昉等編
樂府十五
飛來雙白鶴三首黃鶴一首
烏生八九子一首烏夜啼六首
烏啼曲二首烏棲曲篇六首
晩棲烏一首雉子斑四首
射雉詞一首朱鷺四首
鬭雞篇五首鳴雞篇五首
東飛百勞歌四首燕三首
野田黃雀行四首滄海雀一首
雀乳空城中一首空城雀四首
飛來雙白鶴(一作鵠莊子鵠鶴通用)梁孝元帝
紫盖學仙成能令吴市傾逐舞随疎節聞琴應别聲集
田遥赴影隔霧近相鳴時從洛浦渡飛向遼東城
同前吴邁遠
可憐雙白鶴(一作鵠)雙雙絶塵氛連翩弄光景交頸想(一作)
(遊)青雲逄羅復逄繳雌雄一旦分哀聲流海曲孤呌出
江濆豈不慕前侣為爾不及羣步步一零淚千里猶待
君樂哉新相知悲來生别離持此百年命共逐寸隂移
譬如空山草零落心自知
同前虞世南
飛來雙白鶴奮翼遠凌煙俱棲集紫盖一舉背青田颺
影過伊洛流聲入管絃鳴儔(一作羣)倒景外刷羽閬風前
映海疑浮雪拂澗瀉飛泉燕雀寧知去蜉蝣不識還何
言别儔侣從此間山川顧步已相失徘徊反自憐危心
猶警露哀響詎聞天無因振六翮輕舉復随仙
黃鶴沈佺期
黃鶴佐丹鳳不能群白鷴拂雲遊四海弄影到三山遥
憶君軒上來下天地間明珠世不重知有報恩環
烏生八九子劉孝威
城上烏一年(一作生子)八九雛枝輕巢本狹風多葉早枯氄
毛不自暖張翼強相呼金柝嚴兮翠樓肅蜃壁光兮椒
泥馥虞機衡網不得施猜鷹鷙隼無由逐永願共棲曾
氏冠同瑞周王屋莫啼城上寒猶賢野中宿羽成翮備
各西東丁年賦命有窮通不見高飛帝輦側遠託日輪
中尚逄王吉箭猶嬰后羿弓豈知變彩救燕質入夢祚
昭公流聲表師退集幕示營空靈臺已鑄像流蘇時候
風
烏夜啼梁簡文帝
綠草庭中望明月碧玉堂裏對金鋪鳴絃撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下淚託道單棲城上烏
同前劉孝綽
鵾絃且輟弄鶴操暫停揮别有啼烏曲東西各自飛倡
人怨獨守蕩子殊未歸忽聞生離唱(一作曲)中(一作長)夜泣
羅衣
同前庾信
促柱繁絃非子夜歌聲舞態異前溪御史府中何處宿
洛陽城頭那得棲弹琴蜀郡卓家女織錦城頭劉(一作秦川)
(竇)氏妻詎不自驚長渡洛(一作淚落)到處(一作頭一作道)啼烏何處
(一作恒夜)啼
同前
桂樹懸知遠風竿詎肯低獨憐明月夜孤飛猶未棲虎
賁誰見惜御史詎相携雖然(一作誰言)入絃管終是曲中啼
烏棲曲李白
姑蘇臺上烏棲時吴王宫裏醉西施吴歌楚舞歡未畢
青山猶銜半邊日銀箭金壺漏水多起看秋月墮江波
東方漸高奈爾何
同前劉商
遶林啞啞驚復棲含烟碧樹高枝齊月明露濕枝亦滑
城上女墻西月低愁人出戶聽烏啼團團明月墮墻西
月中有桂樹日中有伴侣何不上天去一聲啼到曙
烏啼曲顧况
玉房掣鎖聲翻葉銀箭添泉霜遶(一作遶霜)堞畢逋撥剌日
(一作月)銜城八九雛飛其母驚此是天上老鵶鳴我聞(一作)
(人間)老鵶無此聲摇風雜珮耿華燭夜聽羽人弹此曲東
方曈曨赤日旭
同前贈張評事楊巨源
可憐楊葉復楊花雪淨烟深碧玉家烏棲不定枝條弱
城頭夜半聲啞啞浮萍流(一作摇又作棲)蕩門前水任罥芙蓉
莫墮沙
烏棲曲四首梁簡文帝
接翮同發燕孤飛獨向楚值雪已迷羣驚風復失侣
二
青牛丹轂七香車可憐今夜宿倡家倡家高樹烏欲棲
羅帷翠被向(一作任)君低
三
浮雲似帳月成(一作如)鈎那能夜夜南陌頭(一作遊)宜城醖
酒今夜(一作宜城投泊今行)熟莫惜停鞍(一作停鞍繫馬)暫棲宿
四
織成屏風金屈膝朱唇玉面燈前出相看意思望君憐
誰能含羞不向前
烏棲篇二首梁元帝
幄中清酒瑪瑙鍾裾邊雜珮琥珀龍欲(一作虚)持寄心(一作)
(君)心不惜共指三星今何夕
二
濃黛輕紅點花色還欲令人不相識金壺夜永誰(一作此夜)
(誰又作夜永詎)能多(一作過)莫恃(一作持)奢用此(一作比)懸河
晩棲烏梁元帝
日暮連翩翼俱向上林棲風多前烏駛雲暗後羣迷路
遠聲難徹飛斜行未齊應從故鄕返幾過入蘭閨借問
倡樓妾何如蕩子啼
雉子斑吳均
可憐雉子斑羣飛集野甸文章始陸離意氣已驚狷幽
并遊俠子直心亦如箭生死(一作以死又作死節)報君恩誰能孤
恩昐
同前張正見
陳倉雉未飛歛翮依芳甸朱冠色尚淺錦臆毛初變雊
麥且專場排花聊勇戰唯當度弱水不怯如臯箭
同前毛處約
春物始芳菲春雉正相追澗響連朝雊花光帶錦衣竄
跡時移影驚媒或亂飛能使如臯路相追巧笑歸
同前江總
麥壟新秋來澤雉屢徘徊依花似叶妬拂草乍驚媒三
春桃照李二月柳争梅暫往如臯路當令巧笑開
射雉詞儲光羲
曝暄理新翳迎春射鳴雉原田遥一色臯陸曠千里遠
聞咿喔聲時見雙飛起羃䍥疎蒿下毰毸深麥裏顧敵
乃忘生争雄方决死仁心貴勇義豈復能傷此超遥下
故墟迢逓廻高畤大夫昔何苦取笑歡妻子
朱鷺王僧儒
因風弄玉水映日上金堤猶持畏羅繳未得異鳬鷖聞
君愛白雉兼同重碧雞未能聲似鳳聊變色如珪願識
昆明路乘流飲復棲
同前裴憲伯
秋來懼寒勁歲去畏冰堅羣飛向葭下奮羽欲南遷暫
戲龍池側時往鳳樓前所歎恩光歇不得久聮翩
同前張正見
金堤有朱鷺刷羽望滄瀛周詩振雅曲漢鼓發竒聲時
將赤鴈並乍逐彩鸞行别有翻潮處異色不相驚
同前蘇子卿
玉山一朱鷺容與入王畿欲向天池飲還遶上林飛金
堤曬羽翮丹水浴毛衣非貪葭下食懷恩自遠歸
鬭雞梁簡文帝
歡樂良無已東郊春可遊百花非一色新田多異流龍
尾横津漢車箱赴戍樓玉冠初警敵芥羽忽猜儔十日
驕既滿九勝勢恒遒脫使田饒見堪能說魯侯
同前劉孝威
丹雞翠羽張妬敵復(一作得)專場翅中含芥粉距外耀金
芒氣踰上黨列名貴(一作愧)下韝良祭橋愁魏后食跖忌
齊王願賜淮南藥一使雲間翔
鬭雞東郊道禇玠
春郊鬭雞侣捧敵兩逄迎妬(一作詭)羣排袖出帶勇向場
驚錦毛侵距散芥羽雜塵生還同戰勝罷耿介寄前鳴
看鬭雞王褒
躞蹀始横行意氣欲相傾妬敵金芒起猜羣芥粉生入
場疑挑戰逐退似追兵誰知函谷下人去獨開城
寒食鬭雞杜淹
寒食東郊上揚韝競出籠花冠初照日芥羽正生風顧
敵知心勇先鳴覺氣雄長翹頻掃陣利距屢通中飛毛
遍綠野灑血漬芳叢雖然百戰勝會自不論功
雞鳴高樹巔梁簡文帝
碧玉好名倡夫壻侍中郎桃花全覆井金門半隠堂時
欣一來下復比雙鴛鴦雞鳴天尚早東烏定未光
晨雞高樹鳴張正見
晨雞振翮鳴迥出擅竒聲蜀郡随金馬天津應玉衡摧
冠驗遠石(集作古非)繫火(用江逌事)出連營争棲斜揭暮觧翼横
飛度試飲淮南藥翻上仙都樹枝低且候潮葉淺還承
露枝低觸嚴霜葉淺向朝陽猜羣怯寶劔勇戰出花場
尚損黃金距誰論白玉璫長鳴逄晉帝恃氣遇周王流
名說魯國分影入陳倉不復愁符朗猶能感孟嘗
賦雞鳴篇岑德潤
鍾響應繁霜晨雞錦臆張簾迥猶侵露枝高已映光排
空下朝揭奮翼上花場雨晦思君子關開脫孟嘗既得
依雲外安用集陳倉
雞鳴曲李廓
星稀月沒入(一作上)五更膠膠角角雞初鳴征人牽馬出
門立辭妻(一作妾)欲向長安(一作安西)行再鳴引頸簷頭下樓
(一作月)中角聲催上馬纔分地色第三鳴旌旆紅塵已出
城婦人上城亂招手夫壻不聞遥哭聲長恨雞鳴别時
苦不遣雞棲近窗戶
同前陳陶
雞聲春曉上林中一聲驚落蝦蟇宫二聲喚破枕邊夢
三聲行人烟海紅平旦慵將百雛語蓬鬆錦繡當陽處
媿君飲食長相呼為君晝鳴下高樹
東飛百勞歌梁武帝
東飛百勞西飛燕黃姑織女時相見誰家兒女對門居
開顔發豔照里閭南窗北牖挂明光羅帷綺帳脂粉香
女兒年紀十五六窈窕無雙顔如玉三春已暮花從風
空留可憐誰與同
同前辛得源
合歡芳樹連理枝荆王神女乍相随誰家妖豔蕩輕舟
含嬌轉昐(一作面)騁風流犀枻蘭橈翠羽盖雲羅霧縠蓮
花帶女兒年紀十六七玉面新粧映朝日落花從風俄
度春空留可憐何處新
此詩二百五卷重出今已削去注異同為一作
同前張柬之
青田白鶴丹山鳳婺女嫦娥兩相送誰家絶世綺帳前
豔粉芳脂映寶鈿窈窕玉堂褰翠幕參差繡戶懸珠箔
絶世三五愛紅粧冶袖長裾蘭麝香春去花枝俄易改
可歎年光不相待
擬古東飛百勞西飛燕李嶠
傳書青鳥迎簫鳳巫嶺荆臺數通夢誰家窈窕住園樓
五馬千金照陌頭羅裙玉珮當軒出點翠施紅競春日
佳人二八盛舞歌羞將百萬呈雙蛾庭前芳樹朝夕改
空駐妍華欲誰待
鷰鷰于飛江總
二月春暉暉雙鷰理毛衣銜花弄靃靡拂葉隠芳菲或
在堂間戲多從幕上飛若作仙人履應向日南歸
雙燕離沈君攸
雙燕雙飛雙情相思容色自故心心不衰雙入幕雙出
闈(一作帷)秋風去春風歸幕上危雙燕離銜羽一别涕泗
垂夜夜孤飛誰相知左廻右顧還相慕翩翩桂水不忍
度懸目掛心思越路縈鬱摧折意(一有終字)不洩願作孤鸞
鏡中絶(一作鏡鸞相對絶)
同前李白
雙燕復雙燕雙飛令人羡玉樓珠閣不獨棲金窗繡戶
長相見柏梁失火去因入吴王宫吴宫又焚蕩雛盡巢
亦空顦顇一身在孀雌憶故雄雙飛難再得傷我寸心
中
野田黃雀行蕭轂
弱軀慙彩飾輕毛非錦文不如(一作知)鴻鶴(一作鵠)志非是
鳳凰羣作風随濯雨入曲應玄雲空城舊侣絶滄海故
朋分寧死明珠弹且避鷹將軍
同前李白
遊莫逐炎洲翠棲莫近吴宫燕吴宫火起焚爾窠炎洲
逐翠遭網羅蕭條兩翅蓬蒿下雖(一作縱)有鷹鸇奈爾(一作)
(若)何
同前儲光羲
嘖嘖野田雀不知軀體微閒穿疎蒿下(一作深蒿裏)爭食復
争飛窮老一犢(一作頽)舍棗多桑樹稀無棗亦何(一作猶可)食
無桑何以衣蕭條穹蒼暮相引時來歸斜路豈不捷渚
田豈不肥水漲路且壊惻惻與心違
野田雀(一作野田黃雀行)僧貫休
高樹風多吹爾巢落蒿深(一作深蒿)葉暖宜爾依泊莫近鶚
類蛛網亦惡飲野田之清水食野田之黃粟深花中睡
勃土(一作𡋯土)裏浴如此即全勝啄太倉之榖而穿人之屋
滄海雀張率
大雀與黃口來自滄海區清晨啄原粒日夕歸(一作依)野
株雖憂鷙鳥擊長懷沸鼎虞况復随時起(一作化)翻飛不
可拘寄言挾彈子莫賤隋侯珠
雀乳空城(一作井)中劉孝威
遠去條支國心知漢德休(一作優)聊棲丞相府過令黃覇
羞挾子須閒地空井共尋求轆轤絲綆絶桔橰金(一作冬)
蘚稠將憐羽翼長誰辭各背遊
空城雀李白
嗷嗷空城雀身計何戚促本與鷦鷯羣不随鳳凰族提
携四黃口飲乳未嘗足食君糠粃餘常恐烏鳶逐(一作啄)
耻涉太行險羞營覆車粟天命有定端守分絶所欲
同前劉駕
饑啄空城土莫近太倉粟一粒不(一作未)充腸却入小人
(一作公子)腹且弔城下(一作上)客豈曾空(一作幾曾害)爾族不聞莊
辛語今日寒蕪綠
同前陳陶
古城濛濛花覆水昔日住人今住鬼野雀荒臺遺子孫
千年飲啄枯桑根不随海燕栢梁去應無玉環銜報恩
近村紅粟香壓枝嗷嗷黃口訴朝饑生來未見鳳凰語
欲飛常怕蜘蛛絲斷腸四隅天四絶清泉綠蒿無恐疑
同前羅隠
雀入官倉中所食能損幾所慮往復頻官倉乃害爾魚
網不在天鳥網不張水飲啄要自然何必空城裏
文苑英華卷二百六
