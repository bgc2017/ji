文苑英華卷九百二十四宋李昉等編
職官三十二(刺史六)
黔州刺史薛舒碑一首
常州刺史獨孤及碑一首
房州刺史杜元徽碑一首
温州刺史裴希先碑一首
黔州刺史薛舒神道碑韋建
名位所以寵賢爵禄所以馭貴德盛者慶遠源深者流
長垂裕後昆啓迪前烈今見其人矣薛氏之先奚仲為
夏車正仲虺為湯左相與滕爭長薛實先封佐漢登台
因而胙土河東冠族代不乏賢五代祖道衡隋吏部侍
郎内史侍郎隋文帝創造霸圖發揮綸翰變當時之文
體高祖收皇朝行臺金部員外天策府學士我太祖之
經綸王業專掌詔檄擅經國之詞宗凡所事業著於史
傳曾祖原超皇朝戶部尚書中書令汾陽縣開國男丹
青景化金玉王度訏謨載於盟府故事畱於臺閣祖毅
皇朝鄜州洛交縣令大子舍人父儒童皇朝京兆府醴
泉縣丞贈梁州都督潛德養蒙晦眀蔵用位不克量道
屈安卑武子之德在人太丘之德益茂府君諱舒字仲
和醴泉府君之長子也元和誕靈純粹時秀覃訏有異
敏惠夙成聞詩禮之義方深仁眀之正性讀書知王霸
大體覽史纂名臣高節脫略細務經濟遠圖銓衡賞擢
年十九授華州司士參軍從累士也轉相州司法參軍
又遷岐州司功參軍鄴郡舊都扶風左輔掾曺之選必
先才地以儒學飾吏以明察涖官筮仕之初有令名再
命而傴不忘循牆之恭三語故稱則聞趨府之譽堆案
之下析滯無虞天寶初寰宇昇平典刑攸叙旁求端士
以授法官拜大理寺丞敬爾繇獄有郡吏抵犯議合惟
輕台臣作威俾令從重伏念累日至於旬時苟有動摇
必將頗類彰書厥狀實曰非辜初秉直而不移終忤權
以獲罪貶青州司戶參軍君子曰守法不回正也移官
無愠達也道不可屈身屈何傷無何授金州司馬遷夷
州刺史舉淹滯擇廉平也至德初遷渝州刺史西通楚
道北控漢中山鎮縉雲峽通明月歌来暮於巴俗願借
畱於梁境昇課最矣君理行第一所居必聞冉季膺政
事之科龔黃獲循良之首累遷巫溪二刺史兼少府監
殿中侍御史溪洞雜類蠻夷徼外綬有素服小有底寧
言語之所不通撫柔之化風靡寶應初皇上以四郊多
壘五谿未安乃拜黔州刺史黔中經略招討官觀察處
置鹽鐵選補等大理卿兼御史中丞黔中者禹貢荆州
之域秦開武陵郡其啓土也大其貨殖也殷有廪君之
土舟擅寡婦之丹穴惠化所感無思不服昆明夷者西
絶域開池習戰漢所未通遠聞德政翻然琛賮尤物来
獻於重譯紫泥寶書屢榮於手詔尋加金紫光禄大夫
御史大夫河東郡開國伯賞茂勲也十郡土氣百域異
俗輕剽啙窳姦宄矯虔示之以威信興之以禮讓華風
變於夷裔膏雨浹於殊壤方將作鎮藩翰永為長城天
不憗遺人將安仰以大歷十年四月二十五日薨於溪
州之公館春秋六十有八勤王事也魏闕將朝来展韓
侯之覲荆州罷市深懷叔子之仁百蠻感慟三軍雨泣
惟君孝悌之性始於閨門忠義之誠聞於邦國少有大
量幼而考成結綬勤王敬恭朝夕精識可以應務眀斷
可以析疑每推是心以接於物魏其廡下金盡散人汜
毓室中衣無常主而雅好文酒醉猶温克陶然忘機傲
然自得儻来軒冕曾不在懷此則山簡之疎曠莊周之
造道貴而不驕謙遜每推於寮友寬而能恕喜愠不見
於家人信大雅之保身中庸之蹈道况乎負才器以身
許國剖郡符簡易之風政行於南國者二紀領藩鎮者
十年凡所條奏上簡聖心汝實專征嘗受元戎之鉞我
惟共理兼榮副相之印充國之功宣右地伏波之式是
南邦遺愛去思古今一揆君外祖故中書令逍遥公韋
嗣立先朝碩德叔父故陳畱郡太守河南採訪使江童
當代著名賢季弟前吏部侍郎今宣州刺史宣歙等州
觀察使邕朝之俊茂既(疑)隋朝至今掌綸翰者四葉天
寶之後膺方面者三人中外相門奕代文學閥閱之大
莫與之京夫人京兆韋氏故工部尚書東都留守虚心
之次女琬(疑作婉)淑之德早映圖史柔明之姿動成師範
方保榮於韓樂奄追悼於潘詩以永泰二年三月殂逝
巫州官舍追贈扶風郡夫人從夫貴也長子長卿貢明
經安親次子左金吾衛兵曺安國早成訓遵皆成器業
才行之美孝友彰聞友志不時相次淪夭三子永王府
參軍安郡髫稚之歲執親之喪致毁而終人踰(疑)所痛
卜云其吉列兆先塋不忘孝也第二女故梓州射洪縣
令杜滔妻至孝純深提攜孤幼江山險阻扶護言歸誠
孝所通龜筮協吉喪事不敢不勉備物必誠必信聖恩
震悼贈禮部尚書賻物三百疋仍令中使監護弔祭儀
仗禮優常等飾終之典迴日月於佳城詔葬之儀濡雨
露於泉隧以大歷十一年七月二十日合祔於萬年縣
栖鳳原禮也季子大常寺奉禮郎遵誠協律郎遵誨太
祝(一作常非)遵訓等七人童丱而孤孺慕罔極松楸已拱地
邇先君棣萼前彫塋連愛子封之若斧尚行夫子之規
坎不及泉自合延陵之禮余沗内弟早荷周旋傳盛德
而備詳叙高行而無愧詞曰汾水源長條山連岡鼎氣
發祥大族其昌車正仕夏鈞衡佐湯贛君法令内史文
章德厚慶遠才優道彰中書政本綸合傳芳時稱茂緒
代濟業祉學小申韓藝通墳史邦有良翰朝推端士拆
滯列曺申冤大理三黜無愠九遷兹始州縣暫勞雲霄
則邇西南重鎮實倚長城夷落風變蠻陬化行駐車決
遺攬轡澄清赤舄命服朱綸錯衡霜飛憲簡露温戎旌
絶域輸(一作納)欵殊方獻誠牙璋既備介圭方覲仁則宜
夀天胡不憗迢遰江山悲涼旅櫬震悼宸扆哀痛藩鎮
詔使護喪同盟執引哀哀孝子煢煢令胤銘德叙功庶
乎傳信
常州刺史獨孤及神道碑崔祐甫
昔劉向稱賈誼言三代與秦亂之意其論甚美達於國
體雖古之尹管(文粹作吕)未能遠過又稱董仲舒有王佐之
才雖伊吕無以加管晏之屬殆不及也烏(文粹作於)戲二君
以偉才當盛漢之崇而位止於下國二千石祐甫聞於
先君僕射曰主恩非臣下之所圖天命豈生人之所制
有唐碩量深識之士曰獨孤常州諱及字至之河南洛
陽人皇朝左千牛元慶之曾孫蔡州刺史思暕之孫殿
中侍御史贈秘書監通理之第四子仕而遭時鵠立於
朝建旟東夏三著嘉績嗚呼痛乎奄忽捐館其時也大
歷十二年夏四月二十九日其地也常州之路寢其夀
也五十三年凡朝士公素見知者後進之士聞義嚮風
者洎濠舒常三州之百姓莫不揕(集作填)膺流背不宴不
相浹辰彌月厚而惜之者往往失聲出涕沱若公有子
朗郁等年未齓厥兄檢校水部員外郎兼侍御史氾方
佐淛河(集無此字)東帥聞喪来奔半旬而至&KR0008;毒之甚情(二本)
(作如)不欲生既受吏人賓客之弔乃忍死(集作哀)謀事以六
月六日引使君之柩去常州歸洛陽其年歲次丁已十
月朔七日葬我使君于河南府夀安縣其原先秘監之
塋以夫人博陵縣君崔氏祔焉禮也水部曰天之降灾
害(二字集作割)于我家仲叔季盡矣吾將老矣吾弟常州之
子未立今不刻石表墓則常州之令名何以傳於後乃
託我故人叙而銘之常州稟元和以生幼有成人之量
秘監府君親授以孝經常州一覽成誦秘監問曰汝志
於何句對曰立身行道揚名於後世是可尚(二字文粹作志)也
自是徧覽五經觀其大義不為章句學成童丁秘監憂
勺飲不入口者累日先夫人同郡長孫氏諭以不可滅
性之義由是微進饘粥杖而後起免喪加於人一等鄉
族稱其孝焉長孫夫人高行明識訓導甚至至常州漸
教成器卓然有立著延陵論君子謂其評議之精在古
人右天寶末以洞曉玄經對策上第超拜華隂縣尉著
古函谷關仙掌二銘格高理精當代詞人無不畏服俄
屬中原兵亂避地於越丁太夫人憂毁瘠過禮既外除
江淮都督使戸部尚書李(闕)奏為掌書記授左金吾衛
兵曺參軍旅之事非其所好未幾返初服今上即位下
詔收俊茂舉滯淹政之大者以公為左拾遺凡所諫諍
直而不訐婉而不撓削藁詭詞(文粹作屬稾訓詞)不傳於外遷
太常博士時新平大長公主之子裴防尚永清公主初
以太子少傅裴遵慶為婚主將行五禮公實相焉中使
口宣詔旨易之大長主後夫姜慶初常州曰婚姻之禮
王化之階以異姓之人主之不可甚矣某不奉詔中書
令汾陽王時為五禮使從焉又百官薨卒定諡之際綜
覈名實皆居其當與嚴河南郢訓答吕荆州諲諡議博
而正當時韙之遷尚書禮部員外郎受詔考第吏部選
人詞翰旌别淑慝朝野稱正上方大䘏黎庶精選牧守
以公為濠州刺史平其徭賦恤其冤弱課績聞上加朝
散大夫遷舒州刺史舒(集有之字)境瀕江傍山羣盜所聚或
(闕)林藪或趦趄城市公惠以柔之武以讋之釋矛服
耒盡為良俗其他如在濠之政居一年璽書勞問就加
尚書司封郎中錫以金章紫綬屬江南旱歉比境之人
流移甚衆公忠(集作悉)心以撫舒獨完安天子聞而休之
擢拜常州刺史常州當全吳之中據名域沃土兵興之
後中華剪覆吳中州府此焉稱大故朝之選牧恒屬意
焉公宣中和平易之教務振人毓德之體百姓蒙化遷
善不知所以安而安吏不忍欺路不拾遺餘糧棲畝膏
露降之(集作庭)公平生聞人之善必揄揚之氣盡與之不
啻若身得之後進有才而業未就者教誨誘掖之惟日
不足公之文章大抵以立憲誡世褒賢遏惡為用故論
議最長其或列于碑頌(文粹作碣)流于詠歌峻如嵩華盛如
江河清如秋風過物邈不可逮公有集二十卷行於代
若夫贊堯舜禹湯之命為誥為典為謨為訓人皆許之
而不吾試論道之位(集作任)宜而不涉前是公之仲兄季
弟伯姊三年之間繼殁執天倫之喪如荼如蓼竟以無
禄天何不仁然則賈與董名位不盡其才吾先君之歎
主恩天命斯見矣其銘曰
常州之德(二本無此字)孝行為大烝烝翼翼以敬以愛友于
兄弟如捧如戴常州之義篤于朋(二本無此字)友用之有恒
行之可久(集作故之曰如一恒之曰可久)扶危拯溺爾身我手常州之
才施于有(二本無此字)政扶柔三部謙以為柄龔遂國僑千
古迭映常州之文究其元(二本無此字)本質取其深(文粹作)豔
從其損在星之緯在衣之衮常州之年止于(二本無于字)身
深去昭昭之盛世與萬鬼而為隣白馬江上青鳥洛濱
鶺鴒在原嗟爾元昆縗絰(二本作在)霑血長號訴冤纂述遺
美謂余不諼我見(二本作覯)之子將二十年相投藥石胡疹
不痊譬我於池子為之泉譬我於桐子為之絃榮不獨
遂難不隻全如何淑明推馥碎堅歛衣楚挽徘徊墓田
望之不見赴之無緣貍首斑如女手拳拳如天如天泣
涕漣漣(二本作貍首斑如女手拳如天如天如泣涕漣如)
房州刺史杜府君神道碑劉大貞
茂天爵者薄人秩韜真機者庇世道是有草莱纓組塵
埃聲利位始階而身退名始存而跡遠者見之府君矣
府君杜氏諱元徽字金剛京兆人也宗啓周封業光魯
史層源演派疊萼舒英以地則因人斯大以世則令郡
望族至若驟諫興王飛謀戰國垂康漢之緒著平吳之
功咸寵冠往賢爵華前載斯粗舉而未能也曾祖良把
府君銀青光禄大夫國子祭酒贈左僕射祖士倫府君
大中大夫左衛大將軍考玄隠府君游擊將軍商州栒
水府折衝上柱國或遵揚儒風或宣肆武烈方傳學省
勲在戎府俾昌而裕毓我今人府君貞量居體中和成
性孝慈根於素風明敏彰於羈貫惟道素是味唯還丹
是慕浮碧落而雲高立秋江而鶴遠既而宗族喻良弓
之業親朋示博帶之義事感於中勉而筮仕解巾暑部
戎校金吾左翊府尋授左監門衛長史晁錯才識始從
掌固揚雄詞賦仍聞執戟滯脩鱗於汙瀆棲逸翮於榆
枌摩重霄躍洪瀾將有日矣然而雅好翰墨尤工弧矢
援毫露垂舍拔星落脩倒薤以偕極掩穿楊而稱妙造
次於是專精無怠况素以飾智於是隳身徇物則儒墨
兩忘也匪江湖而閑匪仁義不修則朝野一致也是用
齊榮賤混淹速歲星逾所名秩乃徙人不堪其望我則
莫之屑其鍊性存神遠希彭羨猶初志也府君之從父
昆弟有懸王官宿債者簡書煙交司空星至悉責薄産
殆將不給且家人嗷嗷泉壤貽懼府君憂攢于貌事甚
在己遂鬻所居之業而代償焉卜遷于西郊之别墅又
有至自西州者官遊既久田屋斯變陶園兼松菊己荒
江宅與桑田俱盡府君復推别墅以居之其仁愛之厚
多此類也屬虜起幽都兵交中原二京弛禁六龍偏幸
府君心壯血憤志圖家國乃激勸親族糾率子弟弦木
礪金有車一乘督責遣之曰吾聞救時者無險易赴難
者無遠邇况文武繼代食君之禄者乎吾夙有林棲之
契又齒髮將暮不有處者誰保家屬汝曺行乎吾欲兼
濟遂提老襁幼集于終南時勲武爭摶齊人大擾戰血
殷野傷魂嘯林丁壯濟師婦姑行餉府君深居事外適
與靜合身絶鼙角目無鋒刃天下鼎沸雲卧恬然伊昔
漢臣擇日而不去秦客緣原以忘返屯往泰還我無凝
滯由是故放蕩形役徜徉家林州閭歸仁疆理息訟儒
書仙錄開卷自得鶴侣鴻儔風期相許實清冥上人也
以乾元二年夏四月十八日遘疾終于長安居德里私
第春秋六十有四夫人渤海郡太夫人高氏媛懿淑茂
柔貞惠和含貞樂道合府君之志以貞元四年秋九月
庚午合葬于咸陽之洪瀆原禮也長子前河北招討都
統領兵馬使銀青光禄大夫檢校太子詹事兼御史中
丞上柱國建安郡王食實封一百五十戶季玭宣茂績
於邦家施湛恩於祖考忠誠好謀深毅能斷當禁衛之
心膂總兵符於掌握皇威揚於外臣節固於中勲庸大
来爵位斯集朝廷以府君重(疑作垂)裕道至貽謀慶深下
詔褒寵用光幽穸贈房州刺史次子冠軍大將軍兼試
太常少卿季璘探賾兵謀妙通劍術致身環列亦著殊
名惟伯與仲孝心罔極莫不切追遠之情循聿修之旨
爰托圖篆式昭令德其詞曰
休祉錫美元淳毓靈是曰哲人惟道之英風質簡遠音
詞淑清優游下秩想象高冥謀能圖國射足觀德藥龜
霜玄書池水墨義自情感仁非教植鬻業推居宗親翼
翼當夷亂華高蹈雲崖子弟從師策勲王家艱難既平
吐納元和玉貌雖全促齡如何詵詵令嗣忠武濟世位
崇銀章權總輿衛是降褒贈載光幽竁攒(疑)詞揚休昭
示来裔
故朝議郎使節温州諸軍事温州刺史充靜海
軍使賜緋魚袋河東裴府君神道碑
權德輿
春秋時賢卿大夫皆叙其代功舊德章明以續(集作績)蓋
黃流玉瓚之寶産於深山清廟夏屋之材秀於中林其
或為珩為珮為節為梲無非禮神用備崇構洪河之東
裴氏在焉自魏晉迨今忠賢輩出士林以為領袖史臣
披於簡策而又奕代降休且公侯上嬪王姬領方州者
可得而言以刻金石曰君諱希先字某四代祖懷節皇
給事中工部侍郎荆楊二州(集無二字)大都督府長史洛州
刺史諡曰定曾祖昭歴司門度支二郎中衛尉太府二
守卿祖確歴左右衛左右金吾衛四大將軍太府卿太
子詹事平陽郡開國公諡曰貞自定公至貞公皆銀青
光禄大夫以至烈考怦仕至鄜(集作麟非)州刺史太子僕贈
絳州刺史凡四代貴仕左曺二千石四衛九列副冬官
尹東朝(集作明非)禮及易名恩深追遠代修其業鍾美於君
君寬裕博厚恭儉莊誠資性端直詞氣閑雅於經書泛
為疏達而不窮章句於吏道通於理述而不求聞問自
解巾而至於捐館凡歴十一官無疵政無違德祗守家
法奉以周旋仕於宫殿始為僕寺進洗馬中允再為家
令仕於國王歴濟陳蜀三府初為騎曺掾次為長史次
為傅其初又為夀安丞後牧臨卭乃遷永嘉班宣六條
撫柔二郡惠和所被夷越嚮方其在朝也以晁錯之智
王陽之道而滯於散地括於久次其分符也仁慈愛利
而必易(集作不苟)簡奉法循理亦不細苛居三年以疾受代
貞觀六年冬十一月沒于鍾陵(集作林非)之私第享年若干
明年八月返葬於長安少陵原之舊塋以夫人永年郡
主祔焉禮也惟郡主玄宗之孫今皇帝之從祖姑也儲
是慶靈生而洵淑窕窈德象婉娩聽從備柔嘉之行成
肅雍之道初天寶十三年詔選資地才令以府君有安
仁武子之美而下嫁焉齊莊以主中饋和樂以宜姻族
作配君子禮同家人嚴祭祀服澣濯者三十六年而没
春秋五十八歲貞元五年也鍾陵之守臣以聞上不視
朝率禮有加嗚呼以公之率履永年之仁淑宜其繁祉
夀考子孫繩繩而生不極其道歿無主其後此伯道之
痛碩人之詩所由作也遺命以兄之子某為副乃列其
祖代官伐請刻豐碑辭之不獲乃繫詞曰
河東右族蕃衍紹績代功世禄昌而熾兮乃生永嘉剖符
承家實而不華諭於義兮二邦靜謐禮之善物朱轓赤
茀亦為貴兮有齊永年作儷仁賢佩玉鎗然四德備兮
天漢之尊平王之孫爛其盈門恭祀事兮返彼玄壤少
陵之上終古悽愴金石識兮
文苑英華卷九百二十四
