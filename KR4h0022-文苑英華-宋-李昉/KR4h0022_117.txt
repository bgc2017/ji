文苑英華卷一百十七宋李昉等編
寶三
明珠賦一首海客探驪珠賦一首
珠還合浦賦三首商丘開泳得明珠賦一
首西域獻徑寸珠賦一首
鍛破驪龍珠賦一首投人夜光賦一首
蟻穿九曲珠賦一首
明珠賦王奉珪
歴衆珍以探美惟明珠之獨妍自然虚静不假雕鐫光
熠熠以照物勢規規而抱圓西山之下隨珠星而隠見
東海之上逐明月而虧全故能色奪琉璃光射金玉鮫
人泣吴江之際遊女弄漢臯之曲在蜀郡而浮青居石
家而自綠無脛而走有感必通去映魏車之裏來還合
浦之中垂輕簾而璀璨綴珠網之玲瓏然明鑒不渝(一作)
(然則鑒微不渝)竒如(疑)何(一作可)賞觀之則符彩溢目捧之則分
明盈掌使野客取於驪龍仙帝歸之象罔豈直水懷川
媚夜光晨朗而已哉偉夫宛轉周流通冥洞幽物有求
於我我於物無求是則文魚謝恩將我酬於漢室靈蛇
報德將我答於隨侯則知珠之為用久矣為用(疑)深矣
一丸則鶴贈於噲參(見搜神記)九曲乃蟻穿於夫子所貴臧
於寶匣不可避於金市有被褐之士懷而不厭敢向君
以暗投請不驚於按劍者也
海客探驪珠賦(以上下其手擘波及龍為韻)張隨
靈海洶洶爰有泉兮其深九重中有明珠上蟠驪龍難
犯之物兮不可觸希代之珍兮不可逢矧夫淵淪之莫
䆒曷揭厲之能從爰有海客賁然來適利實誘衷舉無
遺策乃顧而言曰見機而作不索何獲我心苟專而至
寶可取我力苟定而洪波可擘既覽川媚之容遂探夜
光之魄伊彼勇者吁可駭也俯身於碧沙泉底揮手於
驤龍頷下所謂明淺深斷取捨而已觀其發跡潛往澄
神默想俄徑寸以盈握倏光輝而在掌初解磧礫訝潭
下星懸稍出漣漪謂川旁月上鄙鮫人之慷慨殊赤水
之象罔然則冒險不疑懷貪不思幸竊其寶幸遭其時
向使龍目不寐(一作昧)龍心是欺則必奪爾魄啖爾肌救
蒼黃之不暇何採掇而得之想夫人不亦危矣驗乎事
良亦凄其則知計非爾久利非爾有必以其道亮自至
而無脛是忽其生奚獨虞於傷手亦由貪夫徇財自貽
伊咎君子遠害唯儉是守故車乘見驕於宋客驪珠垂
誡於莊叟於戲我躬不保雖寶謂何彼險不䧟雖珍則
那子産常譏於狎水仲尼昔歎於憑河因政則來格感
恩則匪他漢武帝受報於昆明之岸孟嘗反輝於合浦
之波豈與彼而同科哉驪龍之泉物不敢入緯蕭之子
一以何急其父乃鍛其珠勗其習能往也可及不能往
也不可及
珠還合浦賦(以不貪為寶神物自還為韻)尹樞
驪龍之珠無脛而至駭浪浮彩長川再媚廻夜光之錯
落反明月之瑰異非經漢女之懷寧泣鮫人之淚狀徵
既往莫䆒奚自偶良吏兮斯來遇貪夫兮則閟想夫旋
返之儀圓明可期輝如電轉粲若星馳光浦溆竄蛟螭
映沙礫晃漣漪在暗而投誠則悲路人未鑒沉泉而隠
亦常表帝者無為欣出處兮據德幸浮沉兮中窺是以
特表殊姿潛懷有道中含逸彩上繫玄造醜當時之饕
餮應為政之美好真列郡之尤祥實重泉之至寶於是
煥清瀨輝淺灣奔璀璨走斕班豈能與石前却隨流往
還泛連波之下盈一水之間而已哉茲川兮始明老蚌
兮勿剖瓴甋兮罷笑瓊瑰兮莫偶抱圓質而胥既揚衆
彩而未久方載沈而載浮且曷澣而曷不玉非寶泉戒
貪實為國之司南誠感神德繄物在為政之不咈愚是
以頌其寶而悦其人美斯政而感斯珍想沿洄於舊渚
念涵泳於通津則知美政不遠嘉猷入神故中潛皎皛
下沉奫淪轉則無纇磨而不磷誠丹泉之莫擬諒赤水
之非珍苟或疑此為虚誕願徵之於水濱
第二(同前韻)陸復禮
珠行藏兮與道為隣政善惡兮感物生神私以務貪必
去土而匿耀光之崇儉則還浦而歸淳我政無累匪求
而至宛若中流昭(一作照)然明媚對三光而分色契一德
而潛致盈虚無勝(一作朕)不隨月魄以哉生往返有孚殊
異奔星之出使徒見其表跡罔知其奚自覩映水之新
規謂沈泉之初棄為人利也且一貫以稱珍與衆共之
雖十斛而不匱然知此珠之感唯政是隨當政至而則
至偶俗離而則離人而無道兮不去何以人而有德兮
不復何為止舊浦而可採同暗投而在斯質若纍纍疑
照(疑作點)綴於霄漢色仍皎皎終炫燿乎漣漪且夫彼邦
政悖我則為不居之物彼邦政閒我則能應道而還豈
專巨蚌是剖實惟無脛而走將不貪以共存非甚愛之能
守浦之不吝任變化以往還珠之員來(此二字賦中屢用案書秦誓若弗云)
(來正義曰員即云也集韻云通作員不可妄改)辨政理之奸不誠可以孚明可以
久處泥沙而有光知進退而不苟利用溥博何必取之于
龍頷報德宏多奚猶得之於蛇口其來也所以輔正其
去也所以戒貪警循良之夕惕俾傲狠以知慙勿以珠
為藴蓄勿以珠為珍好且還浦而難期且離邦而難寶
將守之而勿失在閑邪以存道
第三(同前韻)令狐楚
物之多兮珠為珍通其貨而濟乎人纔披沙以皛耀儀
(疑作俄)錯彩以璘玢避無厭之心去在他境歸克儉之政
還乎舊津繇是觀德孰云無神相彼南州昔無廉吏富
期潤屋貪以敗類孤漢主析珪之恩奪蒼梧易米之利
濫源既啓真質斯閟從予舊而不&KR3450;(一作遐)諒天眎兮有
自孟君來止惠政潜施欲不欲之欲為無為之為不召
其珠珠無脛而至不移其俗俗如影之隨爾其狀也上
掩星彩遥迷月規粲粲離離與波逶迤乍入潭心時依
浦口驚泉客之初泣疑馮夷之始剖依於仁里天亦何
言富彼貪夫神之所不沙下兮泥間韜光而自閒映石華
之皎皎雜魚目之鰥鰥豈比黃帝之使象罔玄珠乃得
藺生之詭秦主荆玉斯還繇是發潤洲蘋增輝岸草水
容益媚澤氣彌好川實效珍地寧愛寶隠見諒符乎龍
躍虧全非繫乎蚌老豈惟彰太守之深仁可以表天子
之至道觀夫杲耀外澈英華内含飾君之履兮豈不可
照君之車兮豈不堪猶未遭於采拾尚見滯於江潭雖
舊史之錄與前賢之談終思入掬以騰價永得書紳而
厲貪於惟明時不貴異物徒飭表者招累而握珍者難
屈是珍也居下流而委棄歴終歲而堙鬱望高鑒兮闇
投幸餘波之洗拂
商丘開泳得明珠賦王季友
專心所感偽物皆成若商丘之始泳得明珠於至精以
荷畚之窘揖乘軒之榮曾狎侮之不暇孰招延而有情
惟此翁者古之愚也存已性之任真謂人言之無假守
其抱朴之意不知翫人之事信河水之深曲是寶珠之
所置洪流沃日吁萬丈之層潭絶岸排雲抱千艘之險
地無鳥獸之敢近豈泥沙之可得何長舌之見欺遂投
身於不測膺騰於泉客之繳(疑)足跡於馮夷之域奫淪
未遠覺圓質之當捫滉瀁無涯見孤光之上逼於是握
照乘之珍出重泉之濱星輝耀掌雪彩環身當太陽之
益照射衆象而驚新虚白無瑕粲瓊華而納景清規半
濕炯冰狀而流津足使居常者駭異輕薄者居厚瞪睢
盱之拙目鉗胡盧之笑口不待驪龍之睡無勞巨蚌之
剖超萬頃而一合由素無而忽有彼非他能道在至信
苟至(疑作志)氣之克專實神靈之與進脱用心之疑惑必
在物而多吝故事無可否精求乃獲泉非合浦尚謂出
其明珠地比荆山固可營其拱璧彼移山於海飲羽於
石皆非自然之致力繄敢而後適
西域獻徑寸珠賦(以澤浸四荒非寶遠物為韻)吕穎
西域遐方獻純精之天産申重寶之帝鄉豈不以至誠
感而靈必自順惟德動而坤珍莫藏不然何有慕於中
土而走無脛於外荒彼珠之靈積隂之魄禀金氣而堅
固韞河潤之耀澤布指而小大無差洞物而纖毫不隔
迥夜常滿初月每讓其圓明爽曙欲凝高星自掩其孤
白信殊方所秘亦希代難致奪夏璜以為美齊楚璧而
積異將配天光以輔三助皇明而照四積石峯峻燉煌
路遠馳輝於晦磧之中流皛於白日之晩將為表龍旗
而綴鸞輅必將洿(疑)池臺而耀宫苑殊不知以(一作可)萬
邦為慮(一作獻)者此獻則違以三德為寶者此寶則非價
越千金我當俯念其十産(一作虚)光含徑寸吾將静照於
九圍乃遂況泉而反朴俾其媚川而自輝且立德者惟
儉之本作貢者亦土之任剖蚌而獻既不編於夏書為
器之成尚有干於時禁苟奪山川之精魄是虧雨露之
恩浸所以前代有訓不珍異物誇齊威者再論而皆慚
求蘇則者一言而自屈豈若我全明德體大道照耀也
不假隨侯之珍貞静也自同象罔之寶由是化中國而
及外夷如風之偃草
鍛破驪龍珠賦李迪
彼津之叟兮愛子何多碎驪龍珠兮心赤(疑)匪他為教
誡之大者猗嗟乎其義則那夫此珠者寶之至也産乎
北海之重泉在乎驪龍之頷下海茫茫兮不測龍呀呀
兮若鬭當求利以輕生因沒波而直透潛行伏踴既驚
且覯賣萬死以觸鱗幸一冒而匪寇父兮畜我子則告
之曾是憑怒無然小慈斥其珠而不納乃命石以興詞
且龍之得水變化無已奮迅而江海沸騰一噴而雲雷
四起攖拏山石碎摽捎林木靡不遇睡之時必為韲粉
矣於焉抗手勃然瞋目當鍛孰云於徑寸贖罪寧論於
十斛因而鍛之星芒迸燭雖有虧於照乘亦無譏于毁
櫝豈不知貴踰雙璧價重連城鬻之可以求富獻之可
以取榮將以謀孫翼子慎檢而行平窒苟偷之路安和
性命之情不然者象罔得之而何重天吳得之而何輕
如此則南華之道尊真經之教貴以證輕重之戒以拂
夸矜之累俾龍全難得之珠人獲不貪之利揚風激俗
淳源化被酌斯事之為言繄可以用之而無既
投人夜光賦梁德裕
士有作吏君之具臣玉無能以藉手貨不足於藩身曠
歲月緇風塵為大夫兮既屈因君子兮求伸載剖厥蚌
將投於人恐魚目以相衒乃龍頷以取真得徑寸之寶
是千金之珍表裏照爛晶光洞澈體有象而至圓色無
瑕而自潔滿若墜露明如積雪高秋之夜月孤上長河
之曉星未滅懿此特達湛夫龍光掩趙壁十城之價合
吳鈎千戶之鄉不假琢磨自無白圭之玷匪同銷鑠乃
越黃金之剛願輝君之掌握而燭君之殿堂必將光輔
上台儀形大道慙魏車之承照哂夏璜之有考(考瑕纇也出淮)
(南子)遇物則遷從人攸好飾春申之履曰非難得之貨還
太守之邦蓋是不貪之寶傳可歴代賞無溢尤復喜鑒
於明哲敢自陳於暗投勿以無媒按劍而相拒勿以無
脛委地而不攸(疑)同作貢於楚國而便契於隨侯俾懷
寶之君子盡銷聲而莫遊
蟻穿九曲珠賦(以延一縷以尋之為韻)楊濤
蟻為質兮微渺珠有竅而虚圓苟一縷之是繫雖九曲
而可穿當通幽以洞微絲莫能貫俾有條而不紊蟻可
知先始蠢蠕以中出稍連綿而外延豈不以内彼鴻輝
曳兹纖縷纔容小往之徑乍見規行之迂(於武切曲迴貌見集韻)
入惟追典(疑)窮瑩質以誠難途匪履端觀巧歷而可數
宛轉而進縈紆是尋似登折坂之峻如出重泉之深始
九折以漸逹終一貫而克任去似洞中方遊剖蚌之質
動殊牀下奚聞鬭牛之音是知聖者之使宛如窮理誠
在小而罔遺俾入微而有以蟻周遊而在内進必束身
絲抽縷以貫中出如繞指隔青縈而可見如遥(一作逕)遶
而未已苟非委實而行之安得茹柔而展矣詰屈若茲
周流出之當曲轉之中才可容髮既旁通之後亦既牽
絲苟柔弱之是引則繚繞而奚辭雖云曲徑而入終殊
在垤之時斯則貫纍纍而匪四逹規規而如一求蹊而
投彼夜光出室而曾非時術兹蟲也小而近智故可以
穿無纇之質
文苑英華卷一百十七
