文苑英華卷八百九十宋李昉等編
王爵一(此下三卷英華所編失作者先後今正之)
周上柱國齊王憲碑一首
唐義陽王李琮碑一首
周上柱國齊王憲神道碑庾信
昔者軒皇受姓十有四人周室先封十有五國自爾承
基纂胄保姓受氏雖復千年一聖終是百世同宗故知
昔之東京旣稱大(一作炎)漢再受今之周歷即是鄷都中
興公諱憲字毗賀突恒州武川人也晉太康之世(一作始)
據有黃龍魏孝昌之初奄荒玄莵太祖以百二諸侯三
分天下凾谷先登鴻溝大定功業如此人臣以終公含
章天挺命世誕生降太一之神下文昌之宿珠角擅竒
山庭表德儀範清冷風神軒舉聳動廊廟光華城闕未
逾齠齓已議論天下事人或曰是謂弱木一枝(十二字一作天)
(下衣裘裳先能問曰是問謂若木一枝)旁蔭數國長河一直自然千里風
飈欲遠光景將昇後魏二年封涪城縣開國公時年五
歲也虹蜺滿野是廢當途之高鸑鷟鳴岐實始維新之
命國家光宅受圖欽明秉歴大風初卷長沙始封周元
年進爵安城郡公食邑二千戶仍授使持節驃騎大將
軍開府儀同三司開府同於馬駿秩擬六卿驃騎等於
劉蒼位高三事宗子維城彼多慙色武城二年授使持
節大將軍都督益夀寕(周書作益寕巴瀘)等二十四州諸軍事
益州刺史改封齊國公食邑萬戶公時年十有六王武
子以上將開府未滿立年荀中郎為十用都督才踰弱
冠方之於公已為老矣加復營邱負海齊桓公受脤之
城岷山導江漢武帝求仙之地自非名陵孤竹聲振沉
黎豈得南至穆陵西登積石幸無白虎之患寕待黃龍
之盟卭筰畏威微盧仰德生為立廟刻石頌功成都有
文翁之祀非謂生前漢陽有諸葛之碑止論身後比之
今日豈可同年而語哉保定四年與大司馬蜀國公圍
金墉城師臨洛浦則廣武营奔兵上邙山則河橋路斷
八川風俗五方名利鐵市銅街風飛塵起天和元年徵
還行雍牧公以日月之明威神其政漆沮旣從荆岐即
乂少陽用事路不喘牛仲秋以殷民無驚水二年拜大
司馬仍理(一作厘)小冡宰营室殿軍噐太監天官以邦國
為基是司六典夏官以兵戈為主專謀七德是以噐械
填委旣包吳漢之功宫殿峥嵘彌状蕭何之法時以白
露凉風務閑農隙督兵三萬出自宜陽拔伏龍之城平
姚萇之壘馬陵削樹魏將路窮平隂聽烏齊師其遁天
子冡弟禮絕群公仁義所往事資道德建德元年進爵
為王仍拜大冡宰姬旦封於曲阜不廢居中劉交國於
彭陽無妨常從豈直周召二南並居師傅晉鄭两國俱
為卿士而已哉匈奴突於武川爟火通於灞上公述職
廵御治兵朔方馬邑星飛(一作廻)龍城月動撓留犂(出漢書匈)
(奴傳一作□桃非)之酒經略不前失煙支之山下馬而去東隣
逆命反道敗德囚箕子於寒庫罵文王於玉門天子將
有孟津之師召公獨議公報以誕應天命克成厥勲昔
者秦昭起師於蜀直問張儀晉武用兵於吳惟謀羊祐
於是中軍無帥僉曰有歸五年拜上柱國元戎東討給
王鐡騎二萬先襲太原(一作并州)斗建麾兵天離轉戰虎嘯
風騰雲飛電掩林胡棗栗詎得充饑晉陽荻蒿何能拒
防又加王精兵六萬長圍晉州然後六軍星陳萬騎雷
動中權始及前茅已戰自爾即為前鋒横行入鄴觀彼
車絓槐本馬驚旋濘積甲高昆陽之城尸封塞富平之
水莫不如彼建瓴同斯破竹一朝指揮六合大定是用
光昭下武翼亮中都足以攄祖宗之宿憤觧生民之怨
黷(疑作讎)方當待彼石閭部斯玉鼓經緯天地光華日月
旣而赤烏夾日黃熊入寢實沉無祀桑林不祭宣政元
年六月二十八日薨春秋三十有四季友之亡魯可知
矣齊喪子雅姜其危哉公噐(一作墻)宇淹曠風神透遠璣
鏡照林山河容納置鐏待酌懸鍾聽扣聲動天下光照
四鄰武皇帝以介弟懿親特垂愛友而密謀竒策加禮
敬焉常謂左右曰孔子云自吾有回門人日親其齊王
之謂也用之作宰則萬方恊和用之撫軍則四表懾伏
豈直臯繇為士國無不仁隨會為卿民無群盗愛翫書
籍敦崇禮樂(一作典)管絃入耳則溪谷俱調文雅沿心則
煙霞並韻養由百發落鴈吟猨應奉五行綈緗縹帙雍
容舉止抑揚談論當世以為楷模搢紳以為軌範則少
有壮志頗校兵書玄水降靈糓城授策飛風長柳月角
星眉莫不吟誦在心撰成於手所著兵法凡有五卷六
韜九法(一作地)不用吳起舊書三令五申無勞孫武先誡
可謂有忠孝焉有壯武焉不自驕矜兼(疑作謙)光下物宋
人獻玉不貪為寶百成子高守仁為富不謂以信致欺
為善非樂天年不享嗚呼哀哉以某年月日葬于石安
縣洪瀆川之里原隰悽愴埋於盛德幾年邱陵摇落藴
於才良永矣乃為銘曰
悠哉朔方逖矣窮隂山連鳥道(一作羽)地盡龜林重黎業
大伯翳功深胄其積德必有君臨大祖撥亂喪君有君
(一作有功實君功非)廻地軸策動天文猶臨赤水尚復黃雲諸侯
八百天下三分公之挺生寔惟天假翠微臣(疑作神)降文
昌星下照于四國充于两社(左傳作問于两社)舟檝江河棟梁
華夏水通詞鋒風飛文雅純深之性地(一作義)極天經忠
貞之道事感百靈君親惟一臣子惟寕忠泉出井孝笋
生庭乃宰天官為國之輔是居上將為天之柱乃聖乃
神惟文惟武策高開闢威移雲雨九宫神略三術謨明
天離轉陣月德廽兵黎陽水駭官渡山驚冀州旣載東
原底平溟波欲運弱木將危中峰岳斷半海鵬垂鳳沉
丹穴龍亡黑陂臨淄廢市東武山移千齡萬古英聲在
斯
唐贈陳州刺史義陽王神道碑張說
昔高祖之起唐侯革隋命太宗之威四海正萬邦作藩
帝家用建王國二十一族堯之昭也十有一宗文之穆
也王諱琮字某文帝之孫紀王之子龍種異品鳳毛秀
色仁義天啓德威日就學無不探藝無不䆒故齊王之
胤以爵推恩周公之子以才分政惣角封義陽郡王弱
冠拜歸州刺史又守檀州又撫沂州若敖之舊荆人是
懲單于之衝胡馬自遠淮沂其乂邦國不空遭王運中
微投於南海書稱大去憫失土之諸侯禮不迯誅議無
辜之王子某年月日遘六道酷吏薨于桂林之野春秋
五十神龍之初興廢繼絶追贈陳州刺史王生不得志
殁受遺榮信乎才之短長不如命之豊約德之輕重不
如藝之厚薄古(集作有)矣季子豫州刺史行休髫齓羈旅
(集作孤)託身炎厲藐是餘慶巋然獨存泣血上請迎喪遠
裔開元四年二月至桂州王同氣三人往偕遇禍殯殮
無主封樹缺如歲月茫茫盡為野草(闕)鄰母而失處訪
樵童而莫識議者以為不可復得宜招䰟而改葬行休
拊心蒼昊誓不徒還乃掃亭舘設地席潔齋懇惻覬乎
幽報遂頻夜髣髴(集作象)曲示其端夢□(唐書無此字)王乘舟
舟分為两旣而適野見東洲中斷因忽悟焉隂隱微明
率此類也又靈堂鎻莖一夕自屈管上有三指四迹一
竒二並其旁鐡生文理布列成卦衆駭其異使善易者
張法蓍之曰屈者於文為尸出指者於義為指縱一竒
二並三殯近闕(集作闊)若引渦上(集作山)揆之可以察先王
之心矣考夢恊卜定處刻辰以某月二十八日於桂城
東洲發見神柩舉體咸備而一節闕焉行休甚痛惋若
身(集作自)毁裂其夜又夢王告在南洛州(唐洛書作南洲)厥明直
舊殯而南十有九步沙洲痕下掘而得之安合如故他
日北郭之外又(集無又字)併收二叔父焉於是乎驗蓍之有
徵也孑孑三旐連軸歸飛遥遥百越經途瞻歎零桂人
士(集無士字)以為美談夫至孝潜通精魄昭應虛無之見推
步而有窈冥之體尋求而致雖前誌所詳未有幽感反
覆若斯之昭晰矣以某年月日陪葬於昭陵栢城妃汝
南周氏祔焉禮也妃考曰駙馬都尉梁郡襄公妣曰臨
川大長公主宗周玄胄大君自出左右圖史循環法度
邦有好逑室無(集作先非)偕老以王之故薨于掖宫初永昌
之難王下河南獄妃錄司農寺唯有崔(集作方)氏女(集無女字)
屝屨布衣往來供饋徒行顇色傷動人倫中外咨嗟目
爲勤孝王之(集無之字)二子配在嶲州及六道使之用刑也
長曰行遠以冠就戮次曰行芳以童當捨芳啼號抱行
遠乞代兄命旣不見聽固求同盡西南傷之稱為死悌
君子謂勤孝者仁之厚也死悌者友之難也感神者誠
之至也此三者有以見義陽之義方賢妃之内訓繼體
之崇德夫如是淳美上歸乎本朝盛烈延耀乎邦族安
可闕而不餙碑版無文而已哉銘曰
高邱白雲維堯大理凾谷紫氣維周柱史百代福流千
齡運起冨有海内貴為天子聖帝才子於穆紀王賢王
祚胤倬哉義陽慎徽九德九德有常允釐三郡三郡以
康明夷于飛州崖之下梁木其壊桂林之野不識阡陌
無存松檟于以求之人莫知者哀哀孝子眷眷靈夢語
妙常閤文微甄仲南洛占從東洲億中舊穸移偏新棺
改贈旣克返葬亦附山陵卜去其吉神心允憑人非地
是迹謝名稱青青松栢不顯不承
文苑英華卷八百九十
