文苑英華卷三百四十三宋李昉等編
樓臺宫閣
樓四首臺三首宫三首
閣二首園二首亭五首
經行
封丘作一首發閬中歌一首
金陵歌一首梁園歌一首
襄陽歌一首長安歌一首
鄴城引一首鴻門行一首
顧渚行一首武源行一首
過荆門歌一首
陪侍郎叔華登樓歌(集作宣州謝眺樓餞别校書叔雲)
李白
棄我去者昨日之日不復留亂我心者今日之日足繁
(集作多繁)憂長風萬里送秋鴈對此可以酧(集作酣)高樓蔡氏
(集作蓬萊)文章建安骨中間小謝又清發俱懷逸興壮思飛
欲上青雲(集作天)覽明月抽刀斷水水更流舉杯銷愁愁
復(集作更)愁男兒(集作人生)在世不稱意明朝舉棹還滄洲(集作)
(散髮弄扁舟)
越王樓歌杜甫
綿州州府何磊落顯慶年中越王作孤城西北起高樓
碧瓦朱甍照城郭樓下長江百丈青山頭落日半輪明
君王舊跡今人賞轉見千秋萬古情
江樓曲李賀
樓前流水江陵道鯉魚風起芙蓉老曉釵催(一作催)鬢語
南風抽帆歸來一日功鼉吟浦口飛梅(一作遇飛)雨竿頭酒
旗換青紵簫騷浪白雲差池(一作參差)黃粉油(集作紬)衫寄郎
主新槽酒(一作曲)聲苦(一作善)無力南湖一頃菱花白眼前
便有千里愁小玉開屏見山色
上官昭容書樓歌(貞元十四年友人崔仁亮於東都買得研神記一卷有昭)
(容列名書縫處因用感歎而作是歌)吕温
漢家婕妤唐昭容工詩能賦千載同自言才藝是天真
不服文夫勝婦人歌闌舞罷閒無事縱恣優游(一作柔)弄
文字玉樓寶架中天居緘竒祕異萬卷餘水精編帙綠
鈿軸雲母𢷬紙黃金書風飄(一作吹)花露清旭時綺忩高
掛紅銷帷香囊盛煙繡結絡翠羽拂案碧(集作青)琉璃吟
披嘯卷紛無已皎皎淵機破(一作碎)妍理詞縈綵翰紫鸞
廽思耿寥天碧雲起碧雲起心悠哉境深轉苦坐自催
金梯珠(一作玉)履聲一斷瑶瑎日夜生青苔青苔閟九關
曾比群玉山神仙杳何許遺逸滿人間君不見洛陽南
市賣書肆有人買得研神記紙上香多蠧不成昭容題
處猶分明令人惆悵難為情
春臺引(寒食集畢錄事宅作)陳子昂
感陽春兮生碧草之油油懷宇宙以傷遠登高臺而寫
憂遲美人兮不見恐青歲之遂(集作還)遒從畢公以酣飲
寄林塘而一留綵芳蓀於北渚憶桂樹於南洲何雲木
之英麗而池舘之崇幽星臺秀士月旦諸子嘉(一作喜)青
鳥之辰迎火龍之始挾寶書與瑶琴芳蕙華而蘭靡乃
掩白蘏藉綠芷酒既醉樂未巳擊青鍾歌渌水怨青春
之萎絶贈瑶臺之旖旎願一見而道(集作尊)意結衆芳之
綢繆曷余情之蕩漾(集作瀁)獨青雲以增愁悵三山之飛
鶴憶海上之白鷗且曰群仙去兮青春頽歲華歇兮黃
鳥哀富貴榮樂幾時兮朱宫碧堂生青苔白雲兮歸來
姑蘇臺釋皎然
古臺不見秋草凄却憶吳王全盛時千年月照秋草上
吳王在時幾廻望至今月出君不還世人空對姑蘇山
山中精靈安可覩轍跡人蹤麋鹿聚嬋娟西子傾國容
化作寒陵一堆土
司天臺白居易
司天臺仰觀俯察天人際羲和死來職事廢官不求賢
空取藝昔聞西漢元成間下陵上替(集作上陵下替)謫見天北
辰微暗少光色四星煌煌如火赤耀芒動角射三台半
見(集作上台)半滅中台坼是時非無太史官眼見心知不敢
言明朝趨入明光殿唯奏慶雲夀星見天文時變兩如
斯九重天子不得知不得知安用臺高百尺為
連昌宫詞元稹
連昌宫中滿宫竹歲久無人森似束又有墻頭千葉桃
風動落花紅簌簌宫邊老翁為余泣少年選進(集作進食)因
曾入上皇正在望仙樓太真同凭欄干立樓上樓前盡
珠翠炫轉熒煌照天地歸來如夢復如痴何暇備言宫
裏事初過寒食一百六店舍無煙宫樹綠夜半月高絃
索鳴賀老琵琶定場屋力士傳呼覓念奴念奴潜伴諸
郎宿湏臾覓得又連催特勅銜中許燃燭春嬌滿眼(一作)
(眠)睡紅銷掠削雲鬟旋装束飛上九天歌一聲二十五
郎吹管逐逡廵大遍梁州徹色色龜茲轟綠續李謩擪
笛傍宫墻偷得新飜數般曲平明大駕發行宫萬人鼓
舞在途(集作途路)中百官隊仗避岐薛楊氏諸姨車鬭風明
年十月東都破御路獨(一作猶)存禄山過驅令供頓不敢
藏萬姓無言(集作聲)淚潜墮兩京定後六七年却尋家舍
行宫前莊園燒盡有枯井行宫門閉(文粹作闥)樹宛然爾後
相傳六皇帝不到離宫門久閉往來年少說長安元武
樓成花萼廢去年勅使因破竹偶值門開暫相逐荆榛
櫛比塞池塘狐兔驕癡緣樹木舞榭欹傾基尚在(集作存)
文窗窈窕紗猶綠塵埋粉壁舊花鈿鳥啄風筝碎珠玉
上皇偏愛臨砌花依然御榻臨階斜蛇出鷰巢盤闘拱
菌生香案正當衙寝殿相連端正樓太真梳洗樓上頭
晨光未出簾影黑至今反挂珊瑚鈎指似(集作向)旁人因
慟哭却出宫門淚相續自從此後還閉門夜夜狐狸上
門屋我聞此語心骨悲太平誰致亂者誰翁言野父何
分别眼見耳聞為君說姚崇宋璟作相公勸諫上皇言
語切爕理隂陽禾黍豐調和中外無兵戎長官清強(集作)
(平)太守好㨂選皆言由相公開元欲(集作之)末姚宋死朝
廷漸漸由妃子禄山宫裏養為(集作)兒虢國門前閙如
市弄權宰相不記名憶得依稀(集作依稀憶得)楊與李廟謀(集作)
(謨)顛倒四海摇五十年來作瘡痏今皇神聖丞相明詔
書纔下吳蜀平官軍又取淮西賊此賊亦除天下寕年
年耕種宫前道今年不遣子孫耕老翁此意深望幸努
力廟謀休用兵
驪宫高白居易
高高驪山上有宫朱樓紫殿三四重遲遲兮春日玉甃
暖兮温泉溢嫋嫋兮秋風山蟬鳴兮宫樹紅翠華不來
歲月久墻有衣兮瓦有松吾君在位已五載何不一幸
乎其中西去都城幾多地吾君不來(集作□)有深意一人
出兮不容易六宫從兮百司偹八十一車千萬騎朝有
宴飫暮有賜中人之産數百家未足充君一日費吾君
修已人不知不自逸兮不自嬉吾君愛人人不識不傷
財兮不奪(集作傷)力驪宫高兮高入雲君之來兮為一身
君之不來兮為萬民(集作人)
滕王閣歌王勃
滕王高閣臨江渚珮玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移度幾秋
閣中帝子今何在檻外長江空自流
兩朱閣白居易
兩朱閣南北相對起借問何人家貞元雙帝子帝子吹
簫雙得仙五雲飄颻迎(集作飛)上天第宅亭臺不將去化
為佛寺在人間粧閤(集作閣)妓樓何寂静柳似舞腰池似
鏡花落黃昏悄悄時不聞鼓(集作歌)吹聞鍾磬寺門勑牓
金字書尼院佛庭寬有餘青苔明月多閑地比屋齊(集作)
(疲)人無(一作何)處居憶時平陽宅初置呑併平人幾家地
仙去雙雙作梵宫漸恐人家(集作間)盡為寺
南園李賀
方領蕙帶折角巾杜若已老蘭芷(集作苕)春南山削秀藍
玉合小雨歸去飛長(集作凉)雲熟杏暖香梨葉老草銷(集作)
(梢又註作滿)竹柵鏁池根(集作痕注作漘)鄭公鄉老開酒盎坐泛楚
奏(集作酒)吟招䰟
金谷園歌韋應物
石氏滅金谷園中水流絶當時豪右争驕侈錦為步障
四十里東風吹花雪滿川紫氛(集作氣)凝閣朝景妍洛陽
陌上人廽首絲竹飄颻入青天晉武平吳恣懽醼餘風
靡靡朝廷變嗣世衰微誰肯憂二十四友日日空追遊
追遊詎可足共惜年華促禍端一發埋恨長百草無情
春自綠
勞勞送亭歌(亭在江寕南十五里古送别之所一名臨凔觀)
李白
金陵勞勞送客堂蔓草離離生道傍古情不盡東流水
此日悲風愁白楊我乘素舸同康樂朗詠清川飛夜霜
昔聞牛渚吟五章今來何謝袁家郎苦竹寒聲動秋月
獨宿空簾歸夢長此日(集作此地)
宿東溪李十五山亭王季友
上山下山入山谷溪中落日留我宿松石依依當主人
主人不在意亦足名花出地兩重階絶頂平天一小齋
本意由來是山水何用相逢語(一作話)舊懷
奉和禮部李尚書酬楊著作竹亭歌
權德輿
直城朱戸相邐連九逵丹轂聲闐闐春官自有花源賞
終日南山當目前晨摇玉珮趨温室暮入竹蹊(集作溪)疑
洞天煙銷雨過看不足晴翠鮮颷逗深谷獨謠一曲泛
流霞閑對千竿連净綠縈廽疏鑿隨勝地石磴巖扉光
景異虛齋寂寂清籟吟幽澗紛紛雜英墜家承麟趾貴
劔有龍泉賜上奉明時事無事人間方外興偏多能以
簮纓狎薜蘿嘗通内學青蓮偈更奏新聲白雪歌風入
松雲歸棟鴻飛滅處猶目送蝶舞閒時忽成夢(集作夢忽成)
蘭臺有客叙交情返照中林曳履迎(集作聲)直為君恩(集作)
(思)催造膝東方辨色謁承明
蕭常待癭栢亭歌盧綸
栢之異者山中靈好人截斷為君亭雲翻浪卷不可識
鳥獸成形花倒植莓苔舊點色尚青霹靂殘痕節猶黑
金貂主人漢三老構此窮年下朝早心規目製不暫疲
匠者受詞無一詞清晨拂匣菱生鏡落日凭欄星滿池
攅薨闘拱無斤跡根癭聯懸同素壁數層亂寫雲裏峰
萬片争呈雪中石重簾不動自飄香似到&KR0801;洲白雪(集作)
(玉)堂水精如意方同(集作全)色雲母屏風遂掩光四階綿
綿被纖草草上依微衆山道松間汲井煙翠寒洞裏圍
碁天景好愚儒敢欲賀成功鸞鳳栖翔固不同應念廢
材今接地一枝思寄戸庭中
白沙亭逄吳叟歌韋應物
龍池宫裏上皇時羅衫寶帶香(一作春)風吹滿朝豪士今
已盡欲話舊遊人不知白沙亭上逄(一作遭)吳叟愛客脱
衣且沽酒問之執戟亦先朝零落艱難却負樵親觀文
物蒙雨露見我昔年侍丹霄冬狩春祠無一事歡遊洽
醼多頒賜嘗陪夕月行宫齋每返温泉㶚陵醉星歲再
周十二辰爾來不語今為君盛時忽去良可恨一身(集作)
(生)坎壈何足云
經行高適
封丘作
我本漁樵孟諸野一生自是悠悠者乍可狂歌草澤中
寧堪作吏風塵下只言小邑無所為公門百事皆有期
拜迎官長心欲破(集作碎)鞭撻黎庶令人悲歸(集作悲)來向
家問妻子舉家盡笑(集作道)今如此生事湏依(集作應湏)南畆
田世情付與東流水夢想舊山安在哉為銜君命日(集作)
(且)遲廽乃知梅福徒為爾却(集作轉)憶陶潜歸去來
發閬中歌杜甫
前有毒蛇後猛虎溪行盡日無村塢江風蕭蕭雲拂地
山木慘慘天欲雨女病妻憂歸意速秋花錦石誰復數
别家三月一書來(集作得書)避地何時免愁苦
金陵歌送别范宣李白
石頭巉巖如虎踞陵波欲過滄洲(集作江)去鍾山龍盤走
勢來秀色横分歷陽樹四十餘帝三百秋功名事跡隨
東流白馬小兒(集注作金鞍)誰家子泰清之歲來關囚(集注作吹)
(唇虎嘯鳳凰樓)金陵昔時(集作日)何壮哉席卷英豪天下來冠盖
散為煙霧盡金輿玉座(一作輦)成寒灰扣劔悲吟空咄嗟
梁陳白骨亂如麻天子龍沉景陽井誰歌玉樹後庭花
此事傷(一作北地悲)心不能道城(集作目)下離離長春草送爾
長江萬里心他年來訪南山皓
梁園吟(見三百三十六卷)李白
襄陽歌(見二百一卷)李白
長安道(見一百九十二卷)韋應物
鄴城引張鼎
君不見漢家失綂三靈變魏武争雄六龍戰盪海呑江
制中國廽天運斗應南面隠隠都城紫陌開迢迢分野
黃星見流年不駐漳河水明月俄終鄴國宴文章猶入
管絃新帷座空銷狐兔塵可惜望陵歌舞處松風四面
暮愁人
鴻門行袁瓘
少年買意氣百金不辭費學劔西入秦結交北遊魏秦
魏多報人與代亦殊倫由來不相識皆是暗相親寶馬
青絲轡狐裘貂鼠服(一作皮)晨過劇孟遊暮投咸陽宿然
諾本云云諸侯莫不聞猶思百戰術更逐李將軍始從
㶚陵下遥遥度朔野北風聞楚歌南庭見胡馬胡馬秋
正肥相邀夜合圍戰酣烽火滅路斷救兵稀白刃縱横
逼黃塵飛不息虜騎血灑衣單于淚霑臆獻凱雲臺中
自言塞上雄將軍行失勢部曲遂無功新人不如舊新
(一作舊)人不相救萬里長飄飄十年計不就棄置難重論
驅馬度鴻門行看楚漢事不覺風塵昏寶劔中夜撫悲
歌聊獨舞此曲不可終曲終淚如雨
顧渚行寄裴方舟釋皎然
我有雲泉隣渚山山中茶事頗相關鶗鴂鳴時芳草死
山家漸欲收茶子伯勞飛日芳草滋山僧又是採茶時
由來慣採無近遠隂嶺長兮陽崖淺大寒山下葉未生
小寒山中葉初卷(二山名)吳姹携籠上翠微蒙蒙香刺罥
春衣迷山乍被落花亂度水時驚啼鳥飛家園不遠乘
露摘歸時露綵猶滴瀝初看抽出欺玉英更取煎來
勝金液昨夜西風雨色過朝尋新茗復如何女宫露澁
青芽老堯市人稀紫筍多紫筍青芽誰得識日暮探(疑作)
(採)之長太息清冷真人待子元(仙傳清冷真人裴君與道人真子元為友)貯
此芳香思何極
武源行前人
昔年群盗阻江東吳山動摇楚澤空齊人示戴(二字疑)蜂
蠆毒美稷化為荆棘叢匃匃四顧多窑宂浮雲白波不
妨同萬人死地當虎口一旦生涯懸鼓中昨日將軍徇
死節悉何生昏(二字疑)䧟成血胷中豹略張陣雲握内蛇
矛揮白雪長州南去接孤城居人散盡鼓謲(疑)驚三春
不見芳草色四面惟聞刁斗聲此時狂寇紛如市君當
要衝固深壘縱横計出皆獲全士卒身先每輕死掃平
氛祲望吳門人閑歲美桑柘繁比屋全生受君賜連營
罷戰頂君恩如何弃置功未錄通籍無名滯江曲灞亭
不重李將軍漢爵猶輕蘇屬國荒營寂寂隠山椒春意
空驚故柳條野戰攻城只如此即今誰是霍嫖姚
過荆門歌李紳
荆江水闊煙波轉荆門路遶山葱蒨帆勢侵雲滅又明
山呈(疑作程)背日昏黃見青青麥壠啼飛鴉寂寞野逕棠
梨花行行驅馬萬里遠漸入煙嵐危棧賖林中有鳥飛
幽谷月上千巖一聲哭腸斷思歸不可聞人言恨魄來
巴蜀我聽此鳥祝我魂死勿學此聲銜冤縱為羽族莫
栖息直上青雲呼帝閽此時山月如銜鏡巖岫參差互
輝映皎㓗深看入澗泉分明細見樵人逕隂森鬼廟當
郵亭鷄豚日宰聞羶腥愚夫禍福自迷惑魍魎憑何通
百靈月低山曉問行客已酧椒漿拜荒陌惆悵忠貞徒
自持誰祭山頭望夫石
文苑英華卷三百四十三
