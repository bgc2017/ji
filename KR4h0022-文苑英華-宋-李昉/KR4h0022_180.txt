文苑英華卷一百八十宋李昉等編
省試一
玄元皇帝應見賀聖祚無疆三首
皇帝移晦日為中和節一首
主上元日夢王母獻白玉環一首
元日望含元殿御扇開合一首
元日和布澤一首中和節詔賜公卿尺三首
清明日賜百僚新火三首
九月九日勤政樓觀百寮獻夀一首
南至日隔霜仗望含元殿爐香三首
長至日上公獻夀三首恩賜耆老布帛二首
恩賜魏文貞公諸孫舊第以道直臣二首
御製段太尉碑二首御題國子監門一首
御箭連中䨇兔一首太學創置石經一首
觀南郊回仗一首聞擊壤一首
膏澤多豐年一首東都父老望幸一首
嵩山望幸一首華清宫望幸一首
謁見日將至雙闕一首望凌烟閣一首
望禁苑祥光一首晨光動翠華一首
觀北藩謁廟一首西戎即叙一首
焚裘一首觀慶雲圖三首
府試觀開元皇帝東封圖一首
藩臣戀魏闕一首
玄元皇帝應見賀聖祚無疆殷寅
應歷生周日脩祠表漢年復兹秦嶺上更似霍山前昔
贊神功起今符聖祚延已題金簡字仍訪玉堂仙睿祖
光元始曾孫體又玄言因六夢接慶叶九靈傳北闕心
超矣南山夀固然無由同拜慶竊抃賀陶甄
同前李岑
皇綱歸有道帝系祖玄元運表南山祚神通北極尊大
同齊日月興廢應乾坤聖后趨庭禮宗臣稽首言千官
欣賜覩萬國賀深恩錫宴雲天接飛聲雷地喧祥雲飛
紫閣喜氣繞皇軒未預承天命空勤望帝門
同前趙鐸
聖主今司契神功格上玄豈唯求傅野更有叶鈞天審
夢西山下焚香北闕前道光尊聖日福應集靈年咫尺
真容近巍峩大象懸觴從百寮獻形為萬方傳聲教惟
皇矣英威固邈然慚無美周頌徒上祝堯篇
皇帝移晦日為中和節王季友
皇心不向晦改節號中和淑氣同風景佳名别詠歌湔
裙移舊俗賜尺下新科歷象千年正酺醵四海多花随
春令發鳥度歲陽過天地齊休慶歡聲欲盪波
主上元日夢王母獻白玉環丁澤
夢中朝上日闕下拜天顔彷彿瞻王母分明獻玉環靈
姿趨甲帳悟道契玄關似見霜姿白如看月彩彎霓裳
歸物外鳳歷曉人寰仙聖非相遠昭昭寤寐間
元日望含元殿御扇開合張莒
萬國來初歲千年覩聖君輦迎仙仗出扇匝御香焚俯
對朝元近(雜詠作見)先知曙色分冕旒開處見鐘磬合時聞
影動承朝日花攅似慶雲蒲葵那可比徒用隔炎氛
元日和布澤潘孟陽
至德生成泰咸歡煦育恩流輝沾萬物布澤在三元北
闕祥雲迥東方嘉氣繁青陽初應律蒼玉正臨軒恩洽
因時令風和比化元自慚同草木無以答乾坤
中和節詔賜公卿尺陸復禮
春仲令初吉歡娛樂大中皇恩貞百度寳尺賜羣公欲
使方隅法還令規矩同捧觀珍質麗拜受聖恩崇如荷
丘山重思酬分寸功從兹度天地與國慶無窮
同前裴度
淑景風光媚(景雜詠作節)皇明寵賜重具寮頒玉尺成噐幸
良工豈止尋常用將傳度量同人何不取則物亦頼其
功紫翰宣殊造丹誠勵匪躬奉之無失墜恩澤自天中
同前李觀
陽和行慶賜尺度為臣工(一作及羣工)寵荷乘(一作承)佳節傾
心立大中短長思合製遠近貴相同共荷裁成德將酬
分寸功作程施有用(一作政)垂範播無窮願續延洪(一作南山)
夀千春奉聖躬
清明日賜百寮新火韓濬
朱(一作玉)騎傳紅燭天厨賜近臣火随黃道見烟遶白榆
新榮耀分他日(一作室)恩光共此宸更調金鼎味(一作膳)還
煖玉堂人灼灼千門曉輝輝萬井春應憐螢聚夜瞻望
及東隣
同前史延
上苑連侯第清明及暮春九天初改火萬井屬良辰頒
賜恩逾洽承時慶自(雜詠作亦)均翠烟和柳嫩紅熖出花新
寵命尊三老祥光燭萬人太平當此日空復荷陶甄
同前王濯
御火傳香殿華光及侍臣星流中使馬燭耀九衢人轉
影連金屋分輝麗錦茵熖迎紅蕊發烟染綠條春助律
和風早添爐煖氣新誰憐一寒士猶望照東隣
九月九日勤政樓下觀百寮獻夀
沈亞之
御氣黃花節臨軒紫陌頭早陽生彩仗霽色入仙樓獻
壽皆鴛鷺瞻天盡冕旒菊罇過九日鳳歷肇千秋樂奏
薰風起杯酣瑞影收年年歌舞度此地慶皇休
南至日隔霜仗望含元殿爐香崔立之
千官賀長至萬國拜含元隔仗鑪光出浮霜烟氣飜飄
飄縈内殿漠漠澹前軒聖日開如捧卿雲近欲渾輪囷
洒宫闕蕭索散乾坤願惹天風便披香捧至尊
同前裴次元
冕旒初(一作親)負扆卉服盡朝天晹谷初移(一作移初)日金爐
漸起(一作出御)烟芬香流遠近散漫入貂蟬霜仗凝逾白朱
欄映轉鮮始看浮闕在稍見(一作竟)逐風遷為沐皇家慶
來瞻羽衛前
同前王良士
抗殿疏龍首高樓接上玄節當南至日星是北辰天霜
(一作寳)戟羅仙仗金爐引御(一作瑞)烟霏微霜闕近溶曳九
門(一作州)連拂樹祥光滿分晴曙(一作曉)色鮮一陽今在歷
生植願陶甄
長至日上公獻夀張叔良
鳳闕晴鐘度(一作動)鷄人曉漏長九重初啟鑰三事盡(一作)
(正)稱觴日至龍顔近天旋聖歷昌休光連雪净瑞氣雜
爐香化被君臣洽恩沾士庶康不因稽舊典誰得記(一作)
(紀)朝章
同前李竦
候曉金門闢乘時玉歷長羽儀瞻上宰雲物麗初陽漢
禮方傳珮堯年正捧觴日行臨觀闕帝錫洽珪璋盛美
超三代洪休䧏百祥自憐朝不坐空此詠無疆
同前崔琮
應律三微(一作陽)首朝天萬國同斗邊看子月臺上候祥
風五夜鐘初曉千門日正融玉階文物盛仙仗虎(雜詠作武)
(唐諱虎字)貔雄率舞皆羣辟稱觴即上公南山為聖夀長對
未央宫
恩賜耆老布帛李絳
渙汗中天發殊私海外存衰顔逢聖代華髮受皇恩燭
物明堯日垂衣闢禹門惜時悲落景賜帛慰餘魂厚澤
沽翔泳微生保子孫盛明今尚齒歡洽九衢罇
同前張復元
殊私及耆老聖慮軫黎元布帛忻天錫生成在主恩情
均皆挾纊禮異賁丘園慶洽時方泰仁瞻月告存寧知
酧雨露空識荷乾坤擊壤將何幸徘徊對九門
恩賜魏文貞公諸孫舊第以道直臣
陳彦博
阿衡随逝水池舘主他人天意能酬德雲孫喜庇身生
前由直道殁後振芳塵雨露新恩日芝蘭舊里春勲庸
留一代光彩映諸隣共賀昇平日從兹得諫臣
同前裴大章
邢茅雖舊錫邸第是初榮迹往傷遺事恩深感直聲雲
孫方慶襲池舘忽春生古甃開泉井新禽繞畫楹自然
垂帶礪况復激忠貞必使千年後長書竹帛名
御製段大尉碑葉元良
多難全高節時清軫聖君園塋標石篆雨露降天文義
激忠貞沒詞傷蘭蕙焚國人皆堕淚王府已銘勲揭出
臨新陌長留對古墳睿情幽感處應使九泉聞
同前薛存誠
葬儀從儉禮刊石荷堯君露迹垂繁藻天哀滿麗文詔
深榮嗣子海變記孤墳寳思皆涵象皇心永念勲雅詞
黃絹並渥澤紫泥分青史應同久芳聲萬古聞
御題國子監門前人
宸翰符玄造榮題國子門筆鋒廻日月字勢動乾坤簷
下雲光絶梁間鵲影飜張英聖莫擬索靖妙難言為著
盤龍迹能彰舞鳳蹲更随垂露象常以沐皇恩
御箭連中䨇兔前人
宸遊經上苑羽獵向閒田狡兔初迷窟纖驪詎著鞭三
驅仍百步一發遂䨇連影射含霜草魂消向月弦驩聲
動寒木喜氣滿晴天那似陳王意空垂樂府篇
太學創置石經前人
聖唐復古制德義功無替奥旨悅詩書遺文分篆隸銀
鈎互交映石壁靡塵翳永與乾坤期不逐日月逝儒林
道益廣學者心彌銳從此理化成恩光遍遐裔
觀南郊回仗前人
傳警千門寂南郊綵仗廽但驚龍再見誰識日䨇開德
澤施雲雨恩光變燼灰閱兵貔武振聽樂鳳凰來候刻
移宸輦尊時集觀臺多慚遠臣賤不得禮容陪
聞擊壤前人
堯年聽野老擊壤復何云自謂歡由已寧知德在君氣
平閒易暢聲賀作難分耕鑿方随日恩威比望雲簣桴
均下調和木等南薰無落於吾事誰將帝已聞
膏澤多豐年前人
帝德方多澤莓莓井逕同八方甘雨布四遠報年豐厫
庾千箱在幽流萬壑通候時勤稼穡擊壤樂農功畎畆
人無惰田廬歲不空何湏憂伏臘千載賀堯風
東都父老望幸前人
鑾輿秦地久羽衛洛陽空彼土雖憑固兹川乃得中龍
顔覲白日鶴髮仰清風望幸誠逾邈懷來意不窮昔因
封泰岳今佇躡維嵩天地心無異神祗理亦同翠華翔
渭北玉檢候關東衆願其難阻明君早勒功
嵩山望幸前人
峻極位何崇方知造化功降靈逢聖主望幸表維嵩隐
映連青壁嵯峨向碧空象車因叶瑞龍駕願升中萬歲
聲長在千巖氣轉雄東都歌盛事西笑佇皇風
華清宫望幸前人
驪岫接新豐岧嶤駕碧空鑿山開秘殿隐霧蔽仙宫絳
闕猶棲鳳雕梁尚帶虹温泉曾浴日華舘舊迎風肅穆
瞻雲輦深沉閉綺櫳東郊望幸處瑞氣靄濛濛
謁見日將至䨇闕前人
曉色臨雙闕微臣禮位陪遠驚龍鳳覩誰識冕旒開藹
藹千年盛顒顒萬國來天文標日月時令布雲雷迥出
黃金殿全分白玉臺雕蟲竟何取瞻戀不知廻
望凌烟閣劉公興
畫閣凌虚構遙瞻在九天丹楹崇壯麗素壁繪勲賢靄
靄浮元氣亭亭出瑞烟近看分百辟遠揖誤羣仙圖列
青霄外儀刑紫禁前望中空睿景驤首幾留連
望禁苑祥光蔣防
佳氣生天苑葱蘢幾效祥樹摇三殿際日映九城傍仙
霧寧同色卿雲未可彰眺汾疑鼎氣臨渭想榮光當並
舂陵發應開聖歷長微臣時一望短羽欲飛翔
晨光動翠華闕名
早朝開紫殿佳氣逐清晨北闕華旌在東方曙景新影
連香露合光媚慶雲頻鳥羽飄初定龍文照轉真直宜
冠佩入長愛冕旒親搖動祥雲裏朝朝映侍臣
觀北藩謁廟王卓
肅肅層城裏巍巍祖廟清聖恩覃布濩異域獻精誠冠
盖分行列戎夷變姓名禮終齊百拜心潔盡忠誠瑞氣
千重色簫韶九奏聲仗移迎日轉旆動逐風輕休運威
儀盛豐年爼豆盈不堪慚頌德空此望簮纓
西戎即叙李子昂
懸首藁街中天兵破犬戎營收低隴月旗偃度湟風肅
殺三邊勁蕭條萬里空元戎咸服罪餘孽盡輸忠聖理
符軒化仁恩契禹功降逾洞庭險梟擬郅支窮已散年
(疑)容捷還資妙筭通今朝觀即叙非與獻獒同
焚裘闕名
今主臨前殿懲奢爇異裘忽看陽熖發如覩吉光流麗
彩辭宸扆餘香在御樓火随餘燼滅氣逐遠煙浮素朴
回風變琱華逐志休大垂恭儉德千古揖皇猷
觀慶雲圖闕名
五雲從表瑞藻繪宛成圖柯葉何時改丹青此不渝非
烟色尚麗似盖狀應殊渥彩看猶在輕隂望已無方將
偶翠幄那羡起蒼梧欲識從龍處今逢聖合符
同前柳宗元
設色方成象卿雲示國都九天開秘祉百辟贊嘉謨抱
日依龍衮非烟近御爐高標連汗漫廻望接虚無裂素
榮光發舒華瑞色敷恒將配堯德垂慶代河圖
同前李行敏
縑素傳休祉丹青狀慶雲非烟凝漠漠似盖乍紛紛尚
駐從龍意全舒捧日文光因五色起影向九霄分裂素
觀嘉瑞披圖賀聖君寧同窺汗漫方此覩氛氲
府試觀開元皇帝東封圖馬戴
儼若翠華舉登封圖乍開冕旒明主立冠劍侍臣陪迹
類飛仙去光同拜日來粉痕疑檢玉黛色訝生苔挂壁
雲將起陵風仗若廻年年復東幸魯叟望悠哉
藩臣戀魏闕蔣防
剖竹随皇命分憂鎮大藩恩波懷魏闕獻納望天閽政
奉南風順心依北極尊夢魂通玉陛動息寄朱軒直以
蒸黎念思陳政化源如何子牟意今古道斯存
文苑英華卷一百八十
