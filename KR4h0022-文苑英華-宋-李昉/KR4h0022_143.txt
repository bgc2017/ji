文苑英華卷一百四十三宋李昉等編
草木一
枯樹賦一首高松賦一首
道觀内栢樹賦一首澗底寒松賦一首
同崔少監作雙槿樹賦一首
木蘭賦一首病梨樹賦一首
枯樹賦庾信
殷仲文者(一無此字)風流儒雅海内知名世(一作代)異時移出
為東陽太守常忽忽不樂顧庭槐而歎曰此樹婆娑生
意盡矣至如白鹿貞松青牛文梓根柢盤魄山崖表裏
桂何事而銷亡桐何為而半死昔之三河徙植(一作殖)九
畹移根開花建始之殿落實睢陽之園聲含嶰谷曲抱
雲門將雛集鳳比翼巢鴛臨風亭(一作庭)而唳鶴對月峽
而吟猿廼有拳曲擁腫盤㘭反覆熊虎(一作彪)顧盼魚龍
起伏節竪山連文横水蹙匠石驚視公輸眩目雕鐫始
就剞劂仍加平鱗鏟甲落角摧牙重重碎錦片片真花
紛披草樹散亂煙霞若夫松子古度平仲君遷(左思吳都賦平)
(仲君遷松梓古度)森梢百頃槎枿千年秦則大夫受職漢則將軍
坐焉莫不苔埋菌壓鳥剥蟲穿或(一無此字)低垂於霜露或
(一無此字)撼頓於風煙東海有白木之廟西河有枯桑之社
北陸以楊葉為關南陵以梅根作冶小山則叢桂留人
扶風則長松繫馬豈獨城臨細柳之上塞落桃林之下
若乃山河阻絶飄零離别拔本垂淚傷根瀝血火入空
心膏流斷節横洞口而欹卧頓山腰而半折文斜者百
圍冰碎(一作文衺合體俱碎)理正者千尋瓦(三字一作中心直)裂載癭銜
瘤藏穿抱穴木魅䁡睒(類聚作睒&KR0008;碑夲作睒暘)山精妖孽况復風
雷(一作雲)不感羈旅無歸未能採葛還成食薇沉淪窮巷
蕪沒荆扉既傷摇落彌嗟變衰淮南子云木葉落長年
悲斯之謂矣乃歌曰建章三月火黃河千里槎若非金
谷滿園樹即是河陽一縣花桓大司馬聞而歎曰昔年
種柳依依漢南今看摇落悽愴江潭樹猶如此人何以
堪
高松賦謝偃
登靈岳以遊目極千里兮周睇盡山川之重沓容雲物
之詭怪何兹松之挺茂擢脩幹於孤林映丹霄而有葉
凌青霞而矯心前絶萬仞却倚千尋俯峥嶸之深谷仰
迢遰之層岑霏夕煙而曖景度神飈而流音若乃月起
陽爻歲窮隂律匝地冰厚周空霧密雪積巖而逾峻風
乘林而轉疾結晻霮之愁雲黯蒼茫之寒日於是衆草
零羣木墜千巖槁萬嶺悴獨潔固而不渝常猗猗而結
翠始見貞而表潔乃以叢而辨類夫其深山遂性委液
流津感天地之粹質禀隂陽之精純根含冰而彌固枝
負雪而更新既無懼於玄月寧有悦乎芳春含竒文而
養勁收高節而自珍耻取嫓於稽子嗤受封於亡秦本
絶希於雕刻詎有憂於斧斤若乃流膏可咀嘉實可薦
香有四飛味逾九轉延促齡於度隙駐生涯於流電故
餌之者目改服之者容變紛羽翼而上騰排紫虚而高
扇起九垓而憩息周四海而顧盼信神經而最品寔祕
錄而精選嗟美材之無用悲側路之嶮巇動跬步而致
阻投一足而必危傷拙目之衆毁慨名工之獨知仰徑
寸而靡及屈百尺而自卑縈白雲以舒盖接丹桂而變
枝凝暉遠而澹景纖羅挂而輕颸(一作垂)窮萬祀而不異
歴千秋而不萎豈兹木之足歎亦前賢之所規何吾生
之命舛懷丹誠而莫披心炳朗而無報情蕩滌而不羈
任儻來之否泰委玄運之遭隨戢輕翮而未舉蜿(一作踠)
逸足而莫馳實未榮而先怠寧泛駕而致疲誠責躬而
咎已豈藏瑕而掩疵恒怯進而勇退每知雄而守雌庶
比茲以自勖履貞固而不虧
道觀内栢樹賦(并序)魏徵
玄壇内有栢樹焉封植營護幾乎二紀枝幹扶疎不過
數尺籠於衆草之中覆乎藂棘之下雖磊落節目不改
本性然而翳薈蒙籠莫能自申達也惜其不生高峰臨
絶壑籠日月帶雲霞而與夫擁腫之徒雜糅茲地此豈
所謂方以類聚物以羣分者哉有感於懷喟然而賦其
詞曰
覽大鈞之播化察草木之殊類雨露清(疑)而並榮霜雪
茫而俱悴唯旭旭之庭栢禀自然而醇粹涉青陽不增
其華歴玄英不減其翠原斯木之攸挺植新甫之高岑
干霄漢以上秀絶無地而下臨籠日月以散彩俯雲霞
而結隂邁千祀而逾茂秉四時而一心靈根再徙茲庭
爰植高節未彰貞心誰識既雜沓乎衆草又蕪没乎藂
棘匪王孫之見知志耿介其何極若乃春風起於蘋末
美景麗乎中園水含苔於曲浦草鋪露於平原成蹊花
亂幽谷鸎喧徒耿然而自撫謝桃李而無言至於日窮
於紀歲云暮止飄蓬亂驚愁雲疊起冰凝無際雪飛千
里顧衆類之颯然欝亭亭而孤峙貴不移於本性方有
儷於君子聊染翰以寄懷庶無虧於善始
澗底寒松賦(并序)王勃
歲八月壬子旅遊於蜀尋茅谿之澗深溪絶磴人跡罕
到爰有松焉冒霜停雪蒼然百丈雖崇柯俊穎不能踰
其崖嗚呼斯松託非其所出羣之器何以别乎盖有殊
類而合(一作共)情士因感而成興遂作賦曰
惟松之植於澗之幽盤柯跨嶮深柢憑流寓天地兮何
日霑雨(一作凌雲)露兮幾秋見時華之屢變知俗態之多浮
故其磊落殊狀森稍峻節紫葉吟風蒼條振雪嗟英覽
之希遇保貞容之未缺攀翠崿而形疲指丹霄而望絶
已矣哉盖用輕則資衆器完則施寡信棟梁之已成非
榱桷(一作梲)之相假徒志遠而心屈遂才高而位下斯在
物而有焉余何為而悲者
同崔少監作雙槿樹賦(并序)盧照鄰
日昨於著作局見諸著作競寫雙槿樹賦蓬萊山上即
對神仙芸香閣前仍觀秘寶金懸秦市楊子見而無言
紙貴洛城陸生聞而罷笑故知柔條朽榦吹嘘變其死
生落葉凋花剪拂成其光價方且傳石渠之故事得槿
樹之新名足以脂粉仙臺丹青秘府者也若布衣藜杖
巖栖藿食當堯時而非吏處漢代而無田學涉蕪淺文
多瞽陋宜其屏竄用其静默盖窮而思達人之情也卑
而應高物之理也故疾雷作而蟄蟲飛浮雲興而石磶
潤不可廢也雖云聖朝多士而公實居之草澤有人亦
國家之美事故復奬刷芻鄙作雙槿樹賦詞義猥薄退
增慙靦謹啟賦曰
方丈蓬萊邈矣悠哉芸居石室圖天揆日若乃羲和掌
地太史觀星銅渾玉策寳笥金銘地則圖書之府人則
神仙之靈中有芳蕣欝欝亭亭觀其兩砌分植雙階並
耀葉鏤五衢榮回四照紛廣庭之靃靡隠重廊之窈窱
青陸至而鸎啼朱陽升而花笑紫蔕紅蕤玉蕊蒼枝露
華的皪風色徘徊糝糝衰風妸娜隈緌廹而視之鳴環
動珮歌扇開遠而望之連珠合璧星漢廻狀仙人之羽
盖疑佚女之瑶臺寂寞攸利棲閒此地委命卷舒隨時
榮顇外無嬰夭之禍内有逍遥之致朝朝暮暮落復開
歲歲年年紅似翠若夫遊蜂戱蝶封其萼輕煙弱霧結
其條來不謂之苟去不為之饒(一作去不謂之損來不為之饒)故能出
君子之殊俗入詩人之舊謠齊顯昧於兩曜放生死於
一朝同喪我之非我固雖凋而不凋則有亭伯儒門令
思詩友翰苑曠其吞夢文鋒高而照斗詠蕪滋之朝夕
悲積薪之先後縟繡起於緹粉煙霞生於灌莽豈與巖
幽弱篠澗底枯松徒冒霜而停雪空集鳳而吟龍詎得
奉仙闈之廣價連筆匠之為容已矣哉東方生聞而歎
曰故年花落不留人今年花發非故春倏兮夕隕忽兮
朝新侏儒何功兮短飽曼倩何負兮長貧聊寄辭於庭
樹儻有感於平津
病梨樹賦(并序)
癸酉之歲余卧病於長安光德坊之官舍父老云是鄱
陽公主之邑司昔公主未嫁而卒故其邑廢時有處士
孫君思邈居之君道洽今古學有數術高談正一則古
之蒙莊子深入不二則今之維摩詰及其推步甲子度
量乾坤飛煉石之竒洗胃腸之妙則其甘公洛下閎安
期先生扁鵲之儔也自云開皇辛酉歲生今年九十二
矣詢之鄉里咸云數百歲人矣其語周齊間事歴歴如
眼見以此參之不啻百歲人也然猶視聽不衰神形甚
茂可謂聰明博達不死者矣余年垂強仕則有幽憂之
疾椿菌之性何其遼哉於時天子避暑甘泉邈亦徵詣
行在余獨卧兹邑閴寂無人伏枕十旬閉門三月庭無
衆木惟有病梨一樹圍纔數握高僅盈丈花實顦顇似
不任乎歲寒枝葉零丁絶有意乎朝暮嗟乎同托根於
膏壌俱禀氣於太和而脩短不均榮枯殊質豈賦命之
理得之自然將資生之化有所偏及樹猶如此人何以
堪有感於懷賦之云爾
天象平運方祗廣植挺芳桂於月輪横扶桑於日域建
木聳靈丘之上蟠桃生巨海之側細葉枝連洪柯條直
齊天地之一指任烏兔之栖息或垂隂萬畆或結子千
年何偏施之雨露何獨厚之風煙愍兹珍木離離幽獨
飛茂實於河陽傳芳名於金谷紫澗稱其殊旨玄光表
其仙族爾生何為零丁若斯無輪桷之可用無棟梁之
可施進無違於斤斧退無競於班倕無庭槐之生意有
巖桐之死枝爾其高纔數仞圍僅盈尺脩幹罕雙枯條
每隻葉病多紫花凋少白夕鳥怨其巢危秋蟬悲其翳
窄怯衝颷之摇落忌炎景之臨廹既而地歇蒸霧天收
耀靈西秦明月東井流星顦顇孤影徘徊直形狀金莖
之的的疑石柱之亭亭若夫西海夸父之林南海蚩尤
之樹莫不摩霄拂日藏雲吐霧别有橋邊(一作星橋)朽柱天
上靈查年年歲歲無葉無花榮辱兩齊吉凶同軌寧守
雌以外喪不脩襮而内否亦猶縱酒高賢(一作懸非)佯狂君
子為其脗合置其憂喜生非我生物謂之生死非我死
谷神不死混彭殤於一觀庶筌蹄於兹理
木蘭賦(并序)李華
華容石門山有木蘭樹鄉人不識伐以為薪餘一本方
操柯未下縣令李韶行春見之息馬其隂喟然歎曰功
列桐君之樹名載騷人之詞生於遐深委於薪燎天地
之産珍物將焉用之爰戒虞衡禁其翦伐案本草木蘭
似桂而香去風熱明耳目在木部上篇乃採斫而歸理
疾多驗由是遠近從而採之榦剖枝分殆枯槁矣士之
生世出處語默難乎哉韶余之從子也嘗為余言感而
為賦云
泝長江以遐覽愛楚山之寂寥山有嘉樹兮名木蘭欝
森森以苕苕當聖政之文明降元和於九霄更祲沴之
為虐貫霜雪而不凋白波潤其根柢玄雪暢其枝條沐
春雨之濯濯鳴秋風以蕭蕭素膚紫肌綠葉緗蒂疎密
聳附高卑蔭蔽華如霜雪實若星麗節(一作氣)勁松竹香
濃蘭桂宜不植於人間聊獨立於天際徒翳薈兮為隣
挺堅芳兮此身嘉名列於道書墜露飲乎騷人至若靈
(一作如雲)山霧歇藹藹林樾當楚澤之晨霞映洞庭之夜月
發清明於視聽洗煩濁於心骨韻衆壑之空峒澹微雲
之滅没露草白兮山淒淒鶴既唳兮猿復啼窅深林以
冥冥覆百仞之玄谿彼逸人兮有所思戀芳隂兮步遲
遲悵幽獨兮人莫知懷馨香兮將為誰惋樵父之無惠
混衆木而皆盡指晝(疑)類而揮斤遇仁人之不忍方甘
心而𠞰絶俄固柢於傾殞憐春華而搴芳顧落日而廻
軫達者有言巧(一作功)勞智憂養命蠲疫(一作疾)人胡不求
枝殘體剥澤盡枯留顦顇空山離披素秋鳥避弋而高
翔魚畏網而深遊不材則終其天年能鳴則免於爼羞
奚此木之不終獨隠見而罹憂自昔論(一作淪)芳於朝市
墜實於林丘徒欝咽而無聲可勝言而計籌者哉吾聞
曰人助者信神聽者直則臧倉譛言宣尼失職出處語
默與時消息則子雲投閤方回受殛故知天地無心死
生同域紜紜品物物有其極至人者安性循於自然寧
任夫智之與力也雖賢愚各全其好草木不夭其生植
(一作殖)已而已而翳(疑)不可得
文苑英華卷一百四十三
