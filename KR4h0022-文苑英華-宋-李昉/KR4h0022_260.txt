文苑英華卷二百六十宋李昉等編
寄贈十四
姚合十三首于武陵四首
朱慶餘八首厲元一首
釋無可七首劉得仁十九首
贈太祝張籍姚合
絶妙(集作妙絶)江南曲凄凉愍女詩古風無手敵新語是人
知飛動終由格功夫過却竒儒書參雜(集作添集)卷樂府换
歌詞李白應先拜(集作許)劉禎必有(集作自)疑貧湏君子救
病合國家醫野老(集作客)開山借隣僧與米炊甘窮(集作貧)
辭聘幣依選授(集作受)官資多見愁連曉(集作晩)稀聞債盡
時聖朝文墨(集作物)盛太祝獨低眉(以下十三篇竝見集本惟寄李使君一篇)
(集無)
贈王建司馬前人
久向空門隠交親亦不知文高輕古語(集作意)官冷似前
資老學(集作覺)僧齋健貧還藥價(集作酒債)遲仙方小字寫行
坐把相隨
寄李頻前人
性疎常似病(集作閉門常不出)閒院(一作惟覺)長庭莎朋友来看少
詩書卧讀多命隨才苦(集作共)薄愁與酒(集作醉)相和珍重
君名字新登甲乙科
寄王度前人
顦悴王居士顛狂不稱時天公與貧病時輩便(集作復)輕
欺茅屋隨時賃(集作年借)盤餐逐日移(集作炊)棄嫌官似夢敬
(集作珍)重酒如師無竹栽蘆看思山疊石為静窗邀客睡
(集作留客話)古寺覓僧棋瘦馬寒来死羸童餓得癡唯尋阮
籍傳(集作唯應尋阮籍)心事遠相知
寄賈島前人
漫向城中住兒童不識錢甕頭寒絶酒竈額曉(集作冷)無
煙狂發吟如哭愁来坐似禪新詩有幾首旋被衆人傳
寄李羣玉前人
九衢名與利無計擾閒人道遠輕欺世才高貴重身石
脂稀勝乳玉粉細如塵骨換肌膚膩心虛(集作靈)氣色真
嵩山高到日洛水暖如春居住應安穏黃金幾竈新
懷書寄友人(六韻)前人
精心奉北宗微官在南宫舉世勞無適開門事不窮年
来復幾日蟬去又鳴鴻衰疾誰人問閒情與酒通四隣
寒稍静九陌夜方空知老何山是愚歸幽谷中
寄裴使君(集作喜覽裴中丞詩卷)前人
新詩盈道路清韻似敲金調格江山峻功夫日月深蜀
牋方入寫越客始銷吟後軰難知處朝朝枉用心
寄綘州李使君前人
獨施清静化千里管横汾黎庶應深感朝廷亦細聞心
期在黃老家事是功勲物外湏仙侣人間要使君花多
勻地落(疑)山近滿庭雲戎客無因去西看白日曛
寄陸渾縣尉李景先前人
微俸應(集作還)同請唯君獨自閒地偏無驛路藥賤管仙
山月色生松裏泉聲在石間吟詩復飲酒何事更相關
奉寄(集作和)東都留守令狐相公
前人
除書(集作官)東守洛陽宫恩比藩方任更雄拜表出時傳
七刻排班衙日有三公旌旗嚴重臨關外侍府(集作庭宇)清
深接禁中三十六峯詩酒思朝朝閒望與誰同
寄東都分司白賓客前人
闕下高眠過十旬南宫印綬乞離身詩中得意應千首
海内嫌官只一人賓客分司真是隠山泉遶宅豈辭貧
竹齋晩起多無事唯到龍門寺裏頻
寄狄(文粹作耿)拾遺時魏州從事前人
少在兵馬間長還繫戎軄鷄飛不得遠豈要生羽翼三
年城中遊與君最相識應知我衷腸不苟念衣食主人
樹勲名欲滅天下賊愚雖乏智謀願陳一夫力人生湏
氣健饑凍縛不得睡當一席寬覺乃千里窄古人不懼
死所懼死無益至交不可合一合難離析君嘗相勸勉
苦語毒胷臆百年心知間誰恨(集作限)河南北
贈賣松人于武陵
入市雖求利憐君意獨真欲將寒澗樹賣與翠樓人瘦
葉幾經雪淡花應少春長安種桃李徒染六街塵
友人南遊不廻因而有寄前人
相思春樹綠千里亦依依鄠杜月頻滿瀟湘人不歸桂
花風半落煙草蝶雙飛一别無消息水南車迹稀
早春日山居寄城郭知已前人
陽和潜發蕩寒隂便使川原景象深入戶風泉聲瀝瀝
當軒雲岫自沉沉殘雲帶雨輕飄雪嫩柳含烟小綻金
雖有眼前詩酒興遨遊争得稱閒心
寄友人前人
長安清渭東遊子迹重重皆是紅塵路難尋君馬蹤昔
時輕一别漸老貴相逢應戀嵩陽住嵩陽有古松
孔尚書致仕(因而有寄贈)朱慶餘
高人心易足三表乞身閒與世長(集作因)疎索唯僧得往
還直聲留闕下生計在林間時復逢晴(集作清)景乘車看
遠山
上汴州(集作淮南)令狐相公前人
罷相恩猶在那容處静司政嚴初領節名重更因詩公
事廵營後戎裝拜𠡠時恭聞長與善應念出(集作合在)身遲
贈(集作題寄)王秘書前人
唯求賣(集作買)藥價此外更無機扶病看紅葉辭官着白
衣斷籬通野徑高樹蔭隣扉時復留僧宿餘(集作遊)人見
亦稀
上江州李員外前人
起家聲望重自古更誰過得在朝廷少還因諫諍多經
年愁瘴癘幾處想(一作遇)恩波入境無餘事唯聞父老歌
賀張水部員外拜命前人
省中官最美無似水曹郎前代佳名遜當時重姓張白
鬚吟麗句紅葉吐朝陽徒有歸山意君恩未可忘
發沂州寄田少君前人
識君心未半意欲往經秋見酒聫詩句逢花䟦馬頭别
来唯獨宿夢裏尚同遊所在求飡過無因觧得愁
上張水部前人
出入門闌久兒童亦有情不忘將姓字長說向公卿每
許連床坐時容並馬行恩深轉無語懷抱自分明
贈江夏盧使君前人
詩人中最屈無與使君儔白髮雖求退明時合見收登
山猶自健縱酒可多愁好是能騎馬相逢見鄂州
寄婺州温郎中(時刺睦州)厲玄
積雪没蘭溪隣州望不迷波中分鴈宿樹杪接猿啼婺
女家空在星郎手未携故山新寺額掩泣荷重題(中丞捨宅)
(為寺郎中為題寺額故有此句)
贈王將軍釋無可
勲高絶少年分衛玉階前雄勇明王重温恭執友賢功
書唐史闊(集作闕)名到虜庭偏劒彩浮龍影衣香襲御烟
搜書秋霽閣走馬夕陽田急兔投深草瞋鷹下半天野
人迎邸第朝客醉盤筵位在(集作立)將軍列官随憲府遷
刻心思報國吁氣欲開邊選帥如公議湏知少比肩
寄羽林盧大夫將軍前人
將軍(集作焚香)直禁圍(一作闈)繡服耀(集作黃)金羈羽衞九天静
英豪四塞知望雲回朔鴈隔水射宫麋(一作聽水入宫池)舊國
無歸思秋堂夢戰時門風荀氏敵劒藝霍家推計日旌
旄下蕭蕭萬里追(集作馬隨)
書事寄萬年厲員外前人
帝城皆劇縣令尹美居東遂拜趙張下暫離星象中擁
歸從北闕送上動南宫舉起盆中日驅行草上風不驚
盧犬(集作聞靈鵲)吠漸見夏臺空紫禁黃山遶滄溟素滻通
封疆親日月邑里出王公逐盗千門啟興祥五稼豐胥
徒迎曉集賦稅共秋終條教關天道歌謠入聖聰土膏
寒麥覆人海晝塵蒙廨宇松連翠朝街火散紅文場新
桂茂粉署舊蘭崇留客揮盈爵抽毫詠早鴻(公與諸文士賦早鴻)
(詩也)前騶潘岳貴故里邵平窮勸隠蓮峯久期耕樹谷同
(素約同歸華山樹谷)鳬飛將去葉劍氣尚埋酆(一作豐)何必華隂土
方垂拂拭功
寄姚諫議前人
鳴鞭静路塵寂寞(集作藉藉)諫垣臣凾䟽封還(集作受專)密爐香
立獨親篋多臨水作窗宿卧雲人危坐開寒紙燈前起
草頻
大理正任二十所和江淹擬古三十章寄示
前人
不啻廻青眼應疑似碧雲古風真往哲雅道濫朝聞活
獄威豪右銷時頼典墳如何經濟意未克致吾君
寄殿院薛侍御前人
名高意轉(集作本)閒墻仞日(集作浮俗自)難攀佐蜀連錢出朝
天獬豸還廻翔歴清院彈奏迥離班僧到休揮翰開軒
復觧顔(集作休瀚通玄旨留僧晝掩關)
秋中聞馬戴遊華山因寄前人
三峯待秋上鳥外掛衣巾獨見無窮境應非暫往(集作住)
身水寒仙掌路雲住(集作林静)華陽人欲問壇邊月尋思缺
復新
上翰林丁學士劉得仁
今代如堯代徵(一作崇)賢察衆情久聆推行實然後佐聰
明官自文華重恩因顧問生詞人求作秤天子許和羹
御柳凋霜晩宫泉滴月清直廬寒漏近秋燭白麻成玉
殿移(集作多)時對金輿(集作階)數侍行賜衣香未散借馬色
難名時輩何偏羡儒流此最榮終當聞燮理寰海永昇
平
登第山中舒懷寄上丁學士前人
五字投精鑒慙非大雅詞本求閒賜覽豈料便蒙知幽
拙欣殊幸提携更不疑弱苖湏雨長懶翼在風吹礪鏃
端楊葉光門待桂枝計聞塵裏譽因和禁中詩(學士有禁中詩)
(早春曾命和)
上姚諫議前人
高文與盛德皆謂古無倫聖代生才子明庭有諫臣已
瞻龍衮近漸向鳳池新却憶波濤郡来時島嶼春名因
詩句大家似布衣貧曾暗投新軸頻聞奬滯身照吟清
夕月送藥紫霞人終計依門舘何疑不化鱗
陳情上李景讓大夫前人
一被浮名誤旋遭白髮侵徘徊戀明主夢寐在秋岑遇
物唯多感居常只是吟待時鈐定口經事壓低心辛苦
文場久因緣戚里深(親弟大中元年尚主)老迷新道路窮(集作貧)賣
舊園林晴賞行聞水宵棋坐見參龜留閒去問僧約偶
来尋望喜潜憑鵲娱情願有琴此生如遂意誓死報知
音上德憐孤直唯公拔陸沉丘山恩忽被螻蟻力難任
作鑒明同日聽言重若金從茲更無報(一作限)翹足俟為
霖
上丁學士前人
何處訪岐路青雲但憶歸風塵數年限(集作恨)門舘一生
依外族帝王是中朝故(一作親)舊稀飜令浮議者不許九
霄飛
贈雍陶博士前人
腹是羣書笥官為六義師情高少塵事朝下足閑時有
句同人伏無私胄子知漢廷公議在正與觸邪宜
和鄭先輩謝秩閒居寓書所懷
前人
西風日夜吹萬物共離披近甸新晴後高人得意時慙
閑心亦泰論道面難欺把筆還詩債將琴當酒資藍衫
懸竹桁烏帽掛松枝名占文章重官歸諫憲遲生涯貧
帝里公議到台司室冷沾苔蘚門清絶路岐莫言隣白
屋即賀立丹墀豈慮塵埃久雲霄故有期
夏日感懷寄所知前人
了了見岐路欲行難負心趨時不圓轉自古易湮沉日
正林方合蜩鳴夏已深中郎(一作蔡邕)今遠在誰識爨桐(集作)
(中)音
病中晨起即事寄場中往還前人
昨日離塵裏今朝懶已成豈能為久隠更欲泥浮名虛
牖晨光白幽園曉氣清戴沙尋水去披霧入林行疊葉
孤禽在初陽半樹明桑麻新雨潤蘆荻古波聲易向田
家熟元於世路生病多三徑塞吟苦四隣驚
陳情上知已前人
性與才俱拙名場迹甚微久居顔益厚獨立事多非刻
骨搜新句無人憫白衣明時自堪戀不是不知(集作忘)機
秋夜寄友人前人
永夜無他慮長吟畢二更暗燈摇碧影滯雨滴階聲道
進愁還淺年加睡自輕如何得深術相與捨浮名(集作榮)
寄春坊顧校書前人
寧因不得志寂寞本相宜瞑目冥心坐花開葉合(集作花落)
時數畦蔬甲出半夢鳥聲移只恐龍樓曉(集作吏)歸山又
更(一作見)違
寄雍陶先輩前人
久别青雲士幽人分固然愁心不易去蹇步卒難前盡
落經霜葉頻隂欲雪天歸山自有限豈待白頭年
寄友人前人
所思同海岱所夢亦烟波默坐看山久閒行值寺過獨
吟黃葉亂相去碧峯多幸(一作我)有歸心在君行竟若何
對月寄雍陶前人
圓明寒魄上天地一光中臨水通宵坐知君此興同華
凝衣有露靜極樹無風若向湘江見湘江見底空
喜顧非熊上第其年内索文章
前人
愚為童稚時已觧愛君詩怪得高科晩湏逢聖主知花
前翻有淚鬢上却無絲從此東西(集作歸)去休為墜葉期
寄謝觀前人
十五年餘苦今朝始遇君無慙於白日不枉别孤雲得
失天難問稱揚鬼亦聞此恩銷鏤骨吟坐葉紛紛
贈敬晊助教二首前人
到来常聽說清虛手把玄元七字書仙籍不知名姓有
道情惟見往来疎已能絶粒無饑色早晩休官買隠居
便欲去隨為弟子片雲孤鶴肯相於
二
街西靜觀求居處不到權門到寺頻禁掖人知連狀薦
國庠官滿一家貧清儀都道(一作稱是)蓬瀛客直氣堪為諫
諍臣自顧無成年漸長報恩唯願殺微身
文苑英華卷二百六十
