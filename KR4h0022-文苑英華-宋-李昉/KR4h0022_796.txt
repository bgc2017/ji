文苑英華卷七百九十七宋李昉等編
宫殿
唐重修漢未央宫記一首
廳壁記一
中書
政事堂記一首昭文館大學士壁記一首
翰林
翰林院廳壁記一首
翰林承旨學士廳壁記一首
重修承旨學士&KR0550;壁記一首
翰林院使壁記一首
宫殿
唐重修漢未央宫記裴素
皇帝嗣位之年衆靈悅附日月所照莫不砥厲是以遠
夷慕義琛賮鼎(一作負)來用文明以為理洞風露之所啟
草木茂暢山川景清擊壤鼓腹莫識由乎帝力矣嘗思
勝日聖思閑遠倦大厦之講習想鮮原之遊衍乃命法
駕備宮馭細草迎輦神飈引衣超然肆行造適自得視
往昔之遺館獲漢京之餘址邈風光以遐矚𦕈思古以
論都襟靈洋洋周視若感者久之於是召左護軍中尉
志弘指示之曰此漢遺宫也其金馬石渠神池龍闕往
往而在朕常以古事况今亦欲順考古道訓齊天下也
至是遐歴恍然深念且欲存列漢事悠揚古風耳昔人
有思其人猶愛其樹况悦其風登其址乎吾欲崇其頽
基建斯餘構勿使華麗爰舉舊規而已庶得認其風烟
時有以凝神於此也於是命工度材審曲面勢裁成法
度以就斯宫攅攎拱密玉石碧瓦龍錯層軒烏跂崇墉
粉靜璇題月照舒廊四注以雲委隆臺分據而山屹蟠
虬蜿蜒鱗動梠桷蹲獸却騁姿雄欄檻宏㐮乎豁逹(一作)
(達)跨臨乎涇渭緣竹凝遠繁松藹深竒樹流光丹墀迴
遶於是闢戲馬之廣場開遠目之閑館天地景新山川
勢重廻太華之秀氣列終南之翠屏九嵕&KR1005;&KR1625;而固護
八水分流以縈帶而又揚太液之波繚周帝之垣原隰
成文丹素含華翼樓杳以分張雄虹直而中跱神機一
發廓若懸㝢祥煙瑞彩欝欝䓤䓤瞻廻途(一作遠)以下濟
撫璇璣而高視見秦川風物漢原邐迤感前王興廢知
稼穡艱難吾君用此鏡是非閱思慮豈獨資耳目縱遊
翫也凡殿宇成搆㧾三百四十九間工徒役指萬計武
夫奮力將校呈規然而材匪藻梲塗唯儉静經之營之
不日而成也按漢史高祖初定天下悦卜洛之邑為天
地之中有周室遺風將都之婁敬諫曰陛下取天下與
周室異不可居也夫洛陽四戰之地豈若秦川天府之
國山河形勝真百二之勢乎高祖是日駕如長安其後
七(一作十)年北擊韓王信相國蕭何居守而營未央宫因
龍首山作前後建觀闕街道周廻七十里臺殿四十所
帝還見之怒曰何治宫室之過度也何曰天子以四海
為家非壯麗無以重威德帝悅而就居焉自漢元年乙
未歲至聖唐會昌元年之辛酉凡一千四十有七年矣
其傾頽毁圮悠然邈然竟無有存之者我后𬗟慕古昔
之興時即其舊而新是圖築摧基而繩脩木不侈不約
巍然嶷然時以通覽無方周視有截則有若志弘奉聖
君之旨也志弘姓魚氏代宗皇帝之功臣朝恩之孫也
以績效而封國公由忠義而位上將自揔右廣貞心冠
古陛下龍昇大寶光啟帝運左右同德東西一心變生
人之耳目渙大明之徽懿武力忠壯玄機天啟式是萬
旅吾唐有人由是委以腹心寄之環列上曰忠為令德
有若士良志弘為吾左右矣明年上親見祖考郊天神
雪灑川原塵清城闕陽和風扇綠野烟澹是月也三辰
承初以表無事上乃顧新宫迴玉輦列騎雲動彩仗天
旋乃出金風(疑)由是乎造于未央俯仰周視肅威神而
煌煌遊焉息焉容與悅懌晴山屏開以四遶故城巉然
而隱嶙鮮風美景薰然入座上從容言曰吾今建是殿
且錫之以嘉名名其殿曰通光其東曰韶芳亭其西曰
疑思亭乃立臯門曰端門其應門題曰未央宫所以志
大臣之功力且不忘吾好古也乃命侍臣曰爾為我記
之刻以貞石傳示乎不朽臣素任當承旨不敢固讓惶
恐拜舞而文之時會昌元祀濡大澤之明月也謹記
廳壁一
中書
政亊堂記李華
政事堂者自武德以來已常於門下省議事即以議事
之所(一無此六字)謂之政事堂故長孫無忌起復授司空房
玄齡起復(一無此二字)授左僕射魏徵授太子太師皆知門
下省事至高祖光宅元年裴炎自侍中除中書令執宰
相筆乃遷(一作移)政事堂於中書省記曰政事堂者君不
可以枉道於天反道於地覆道於社稷無道於黎元此
堂得以議之臣不可悖道於君逆道於人黷道於貨亂
道於刑尅一方之命變王者之制此堂得以易(作一移)之
兵不可以(一本無以字下六字同)擅興(一作誅)權不可以擅與(一作施)
貨不可以擅蓄王澤不可以擅奪君恩不可以擅間私
讎不可以擅報公爵不可以擅私此堂得以誅之事不
可以輕入重罪不可以生入死法不可以剥害於人財
不可以擅加於賦情不可以委之於倖亂不可以啟之
於萌伐紊不賞爵紊不封聞(咸作知)荒不救見(或作知)饉不
驚(或作知)逆諫自賢為道傷古此堂得以殺之故曰廟堂
之上樽爼之前有兵有刑有挺有刃有斧鉞有酖(一作鳩)
毒有夷族有破家(或作有破家有覆族)登此堂者得以行之故伊
尹放太甲之不嗣周公逐管蔡之不義霍光去(一作廢)昌
邑之亂梁(一作狄)公正廬陵之位自君弱臣強之後宰相
主生殺之柄天子掩九重之耳爕理化為權衡論道變
為機紐(一作論思變成機務)道變(一本無此二字)傾身禍敗不可勝數列
國有傳青史有名可以為終身之誡無罪記云(十一字或作幸)
(為戒之無罪斯記)一作皆唐文粹
昭文館大學士壁記權德輿
聖人南面以理天下在崇起于(集無于字)教化緝熙于光明
太宗文皇帝敷文德建皇極始於弘文殿側創弘文館
藏書以實之思與大雅閎逹之倫切劘理道金玉王度
盛選重名虞世(集無世字避唐諱)南禇亮而下為之學士更直
密侍於其中其論思應對或至夜艾誕章遠猷講議啟
廸武德貞觀之澤洽於元元厥有助焉其後徙於門下
省景龍初始置大學士名命益重多以宰司處之所以
登閎古先腴潤大政則漢廷之金馬石渠蘭臺延閣方
斯陋矣按六典帝令給事中一人判館事每二府爰立
則統於黃樞而或署(集作置)或否不為恒制後(後字集作孝文後元)
二十年間斯職闕焉前年秋八月今河中司空公居之
今年夏五月相國蕭公居之公粹清莊重山立泉塞苞
孔門之四教藴洪範之三德靜若彛器扣如黃鍾由小
司徒升左輔乃蒞斯職於是戒官師稽憲令貴游青襟
辨志樂群皆循(集作脩)其方而遜其業且以左戶之羨財
百萬附益而脩餙之公署書府靜深華敞清禁之内輔
臣攸居宜乎舒六藝而調四氣於此室也於公之王父
考功府君在中宗朝為直學士懿文含章休有厥聲至
公則聿脩之弘文貽厥之昌阜盡在是矣至若命館之
名(集無名字)冄為脩文終為昭文改復歲月傳諸故志前賢
名氏宜列屋壁公以德輿交代於中臺之任踊躍於大
冶之中惠然授簡使得論次自景龍二年李趙公嶠始
受命為大學士至公凡若干人揭而書之所以備文館
之故實廣台臣之年表抑公之命也不敢辭焉元和二
年秋九月記
翰林
翰林院廳壁記韋處厚
魏晉已後復典綜機密政本中書詔命詞訓皆必由焉
唐有天下因襲前代爰自武德時有密命則温大雅魏
徵李百藥岑文本之屬視草禁中乾封年(一無此字)則劉懿
之(一無之字)周思茂范履冰之倫直(一作秉)筆便坐自此始號
北門學士皆自外召入(一作人)未列秘署玄宗開廣視聽
搜延俊賢始命張說陸堅張九齡徐安貞軰待詔翰林
厥后錫以學士之稱蓋由德成而上與夫術數工藝(一作)
(數術典藝)禮有所異也逮自至德台輔伊說之命將壇出車
之詔(一作誥)霈洽天壤之澤遵揚顧命之重議不及中書
矣尺牘旁午章奏叢至指蹤中外(一作指縱命中)之略謀謨帷
(一作帷)幄之秘隂陽(一作隲)造化嘉猷密勿萌制(一作制萌)乎將
然事構乎無形皆功(一無功字)歸元后而德(一無此字)播興運循
名跡者莫窺其轍想風彩者孰(一作罔)䆒其端雖然臧否
無得而稱矣貞元中由此而居輔弼者十有二(一有焉字)元
和中由此而膺大用者十有六(一有焉字)近日丞相府不由
内庭者斷國論宰法度雖有利器長材未免缺折棹撓
建中(一作以)來簡拔之(一作尤)重故必密如孔光博如延州
文如卿雲學如向歆器如黃顔直如史魚然後得中第
士之游心處已景行於六如者而又餙之以㓗球璋之
行貫金石之誠雖潛聲匿迹而其(二字作莫)能脫乎漢時始
建(一作置)尚書郎五人平天下奏議分直建禮含香握蘭
居錦帳食大官則今之翰林名異而實同也時論以為
登玉清翔紫霄豈蓬山瀛州而足喻乎齊桓公納廐人
編棧之說以為直木傳曲(一作直)則曲無由至曲木傳直
(一作曲)則直無由至後之君子戴明聖恊盛時推廐人之
規移于(一作規矩乎)引賢使如是(一無是字)貫珠駢璧則瑕瑜不
雜矣内給事李常暉内謁者監(一作將)王士政(一作玖)並掌
院事延于(一作近乎)十年與直徇公之議聆於朝端(一無此二字)
中書舍人杜元穎兵部侍郎沈傅師洎諸學士皆涉歴
歲久備乎前文(一作聞)者也李常暉以北閣舊記室别堵
殊義非貫通改于前廳僉(一作時)以為便聖上詔復墜典
留神太古處厚與司勲郎中路隋職參侍讀(一作講)通籍
近署紀述之事前託沈傳師沈公以為稱善之在已不
若使其人讓于處厚(因字一作固陋)無以辭時皇帝統臨四海
之初元也
一作皆翰林志
翰林承旨學士廳壁記元稹
舊制學士無得以承旨為名者顧問應對參會(翰林志作)
(參列)班第旋次(翰林志集並作旋次班第)以官為上下憲宗章武孝皇
帝以永真元年即大位始命鄭公絪為承旨學士位在
諸學士右居在東第一閣乘輿奉郊廟輙得乘廐馬自
浴殿由内朝以從揭雞竿而(翰林志無此字)布大澤則昇丹鳳
之西南隅外賓客進見於麟德(一有殿字)則直上(翰林志作止直集作)
(上直)禁中以俟大凡大詔(二本作誥)令大廢置丞相之密畫内
外之密奏上之所甚注意莫不專受專對他人無得而
參非自異也法不當言用是十七年間由鄭至杜十一
人而九參大政其不至者衞公詔及門而返事適然也
至於張則弄相印以俟其病間者久之卒不興(集作典)命
也已若此則安可以昧陋不肖之稹繼居九丞相二名
卿之後乎俛瞻仰(翰林志作贍仰)覩如遭大賓每自誨其心曰
以若之不俊不明而又使欲惡欹曲攻於内且决亊於
冥冥之中若之(二本無此二字)無暴揚報校(二本作效)之慮遂忿行
於私易易也(入翰林志作遂忿行私易也)然而隂潜之神必有記善
惡之餘者以君父之遇若如是而猶舉枉錯直可乎哉
使若之心忽而為他人盡數若之所為而中不自愧斯
(翰林志作乃)可矣昔魯恭王餘畫先賢於壁以自警臨我以
十一賢之名氏豈直自警哉由是謹述其遷授書于座
隅長慶元年八月十日記
重脩承旨學士壁記丁居晦
尚書元稹承旨學士廳壁記舊題在東廡之右歲月滋
久日爍雨潤牆屋鏬缺文字昧沒不稱深嚴之地院使
郭公王公皆以茂器精識參掌院事顧是言曰吾儕釐
務罄盡心力細大之事人謂無遺而茲獨未暇使衆賢
名氏翳不光耀失今不治後誰治之遂召工賦程不日
而成峭麗齊平粉繪耀明(或作目)玉粹雲輕隨顧而生貫
列英豪使千萬齡無缺無傾工役(一無此字)告休命予紀完
緝(一作葺)之美舊記所載今皆不書開成表號之二年五
月十四日記
一作皆翰林志
翰林院使壁記杜元穎
聖明以文明敷于四海詳擇(一作延)文學之士置於禁署
實掌詔命且備顧問又於内朝選端肅敏裕邁乎等倫
者為之使有二員進則承睿旨而宣於下退則受嘉謨
(一作謀)而逹于上軍國之重亊古今之大體庶政之損益
衆情之異同悉以關攬因而啟發若非有逹識有精材
一心守公百志根正則曷能保維密勿之際傳導吁俞
之間哉故嘗由是職必極其位有若今之右軍梁時進
樞密劉堅焉當先聖躬勤萬務志清九有築壇互登持
柄驟移贊命於是乎出號令於是乎發急宣密付波至
颷去二使之任尤所重難乃以今内給亊李常暉内謁
者監王士政繼領其職既而掃殄淮蔡廓平海岱有魏
以六州底貢常山以二郡獻地北逐犬戎南剪溪蠻凡
兵事之所會符檄之所至籌略之所授告諭之所加决
於一言歘以萬里得失以之而定安危以之而分降自
九天之上行乎四海之外(一作内)無不面奉宸斷在競競
跼□喘汗之中揣切必䆒毫芒靡失不有絶人之神用
其孰能處於此乎勤勞夙夜亦云至矣我皇初纉寶祚
特加寵奬榮以金印紫紱玉帶之賜尋又就遷命秩勲
階兼崇蓋舉勞以行賞也爾其聳善嚮義愛才好直周
旋蚤暮率履無越每聞激忠之詞及有所論必加慰勉
欣喜外形此又列内庭者所共幸也至于增葺院署使
群英有游處之安栽培松筠使多士有吟翫之適表裏
融暢始終堅全固不易得也若無題叙則將來者何以
景行之因移學士舊記遂徵前院使之官族斷自元和
已後列于屋壁焉時庚子歲夏五月一日記
文苑英華卷七百九十七
