文苑英華卷七百十九宋李昉等編
餞送二
送麹郎將使默啜序一首
送吉州杜司戶審言序一首
暉上人房餞齊少府使入京序一首
餞陳少府從軍序一首
送懷州皇甫使君序一首
送尹補闕入京序一首
三月三日於灞水曲餞豫州杜長史别昆季序一
首
送裴五司法赴都序一首
袁侍御序餞永昌獨孤少府序一首
鄴公園池餞韋侍郎神都留守序一首
餞常侍舒公歸覲序一首
餞宋司馬序一首
景龍觀山亭集送密縣高贊府序一首
送李郎中赴京序一首
送李侍御之芳黔中掌選序一首
送張補闕歸鄴序一首
送蔣胄曹充隴右營田判官序一首
送裴參軍充大税使序一首
送遂州紀參軍序一首
送康若虚赴任金鄉序一首
送竇侍御知河西和糴還京序一首
送王侍御赴劍南序一首
送麹郎將使默啜序陳子昂
蓋問北夷不羈之日久矣天子垂玄默穆皇風而狼居
革心蟻伏請職歲一月上將恤戎乃以金革假麹公為
司賓卿載馳錦車諭意雲幕且欲頓單于之膝受呼韓
之朝不踰青春復命紫闕其忠臣烈婦之節感激壯矣
朝廷以遠赴(集作赴此)絶國追送郊邱(集作近郊)登熊山望雁塞
黃雲千里亭臯悠然僉曰賦詩絶句以贈
送吉州杜司戶審言序前人
嗟乎德則有隣才不必貴昔有耕於巖石而名動京師
詞感帝王乃位昇(一作卑)武騎夫豈不遭昌運哉蓋時命
不齊竒偶有數當用賢之世賈誼竄於長沙居好文之
朝崔駟放於遼海况大聖提象羣臣守規杜司戶炳靈
翰林研幾策府有重名於天下而獨秀於朝端徐陳應
劉不得劘其壘何王沈謝適足靡其旗而載筆下寮三
十餘載秉不羈之操物莫同塵合絶唱之音人皆寡和
羣公愛禰衡之俊留在京師天子以桓譚之非謫居外
郡蒼龍閹茂扁舟入吳告别千秋之庭迴掉五湖之曲
朝廷相送駐旌盖於城隅之子孤游淼風帆於天際白
雲自出蒼梧漸遠帝臺半隠坐隔丹霄巴山一望魂斷
渌水於是邀白日藉青蘋追瀟湘之游寄洞庭之樂吳
歈楚舞右琴左壺(一作左琴右壺)將以緩燕客之心慰越人之
思杜君乃挾琴起舞抗首高歌哀皓首而未遇恐青春
(一作雲)之蹉跎且欲攜幽蘭結芳桂飲石泉以節味(一作明節)
詠商山以卒歲返耕餌术吾將老焉羣公嘉之賦詩以
贈凡四十五人具題爵里合絶(集作舍絶)
暉上人房餞齊少府使入京序
前人
永淳二年四月孟夏東海齊子官于此州雖黃綬位輕
而青雲望重故能委邦君而坐嘯屈刺史而知名屬乎
鑾駕廵方諸侯納貢將欲對揚天子命我同行(集作行人)執
玉帛而當朝擁騑驂而戒道指途河渭發引岷嵎粤以
丙丁之日次于暉公别舍蓋言離也爾其巖泉列坐竹
樹交庭吐青藹於軒窗棲白雲於左右參差池榭亂山
水之清隂繚繞階庭雜峯崕之異勢入禪林而避暑肅
風景於中林開水殿而追凉徹氛埃於戶外瑶琴合奏
翠斝時行談窈窕於天人極留連於晷刻既而歡樂極
良辰征攀白日而不迴唱浮雲而告别山光黯黯凝綠
樹之將曛嵐氣沉沉結蒼雲而遂晩雖同交未阻風月
可留岐路方乖關山成恨嗟乎朝廷子入期當貴於崇
朝林嶺吾棲學神仙而未畢青霞路絶朱紱途遥言此
會之何時願相逢而誰代永懷千古豈知仁者之交凡
我三人盍崇不朽之迹斯文未喪題之此山同疏六韻
云爾清隂(集作清音)
餞陳少府從軍序
夫歲月易得古人疾沒代不稱功業未成君子以自強
不息豈非懷其寶思其用然後以取海内之名以定當
年之策展其才力受以驅馳少府叔鳳彩龍章才高位
下班超遠慕每言關塞之勳梁竦長懷恥為州縣之職
屬胡兵犯塞漢將臨邊商君用耕戰之謀充國起屯田
之策皇華出使言收疆場之功白水開筵遂為雲雨之
别爾其蒼龍解角朱鳥司辰溽景薰(集作蒸)天炎光折地
山川漸遠行人動游子之歌樽酒未空送客起貧交之
贈嗟乎楊朱所以泣岐路蘇武所以悲絶國古之來矣
盍各言志以敘離歌
送懷州皇甫使君序宋之問
甸服三百里共京都參化良吏二千石與天子分憂覃
懷奥區必寄能者皇甫使君累司寵職夙著香名威惠
歷刺於外臺風流載欵於京國議者應南宫之象實謂
光朝使乎奏西河之能更勞為郡襜帷即路供帳出郊
宿雨碧滋浮漢城之氣色朝陽紅景入太山之草樹新
豐美酒不換離心函谷重關能摇别恨河内未理暫借
寇恂潁川既輯佇歸黃霸廟堂側席羣公以尚義相高
川陸分途我輩以贈言為貴况筵開灞岸路指太行請
居人贈王粲之詩去者留阮公之作
送尹補闕入京序
河間尹公博物君子解褐調慈州司倉白雲在天不樂
為吏有竹林近鄠杜南山彈琴讀書日益淪放雖道貴
物外久無世情身退名高再顯天爵遂使公卿舉手羔
雁成羣無何勅書到秦徵詣函洛天子以其老成逹學
昂藏有古人風命典著書職在補闕時議以為伯喈得
召仲甫登聞既而藉馬入關西攜老幼重見喬木載馳
舊山念出處事違居人惜别離車將遠凡我同志賦詩
贈行
三月三日於灞水曲餞豫州杜長史别昆季序
前人
上巳佳游近郊春色朱軒映野見東流之祓禊白雲在
天愴南登之送别杜長史言辭灞滻將適荆河戀舊鄉
之喬木藉故園之芳草鴒原四鳥是日分飛輿泉二龍
此時云遠綠潭一望青山四極秦人去國乘右輔之脩
途洛客思歸憶東京之曲水請染翰操紙即事形言各
賦蘭亭之詩咸申葛陂之贈
送裴五司法赴都序
夫有别必感今昔共之蓋理逼聚𣪚事均窮逹望秦是
斷腸之所况念故園懷洛多掩涕之人更分良友裴五
官業傳河寶才誕岳靈彩思有神鬚眉若畫一日不見
鄙恡都生千里送歸風流忽遠朝英出餞迴北走於郊
隅野墅銷雰引南山於庭際客飲恨而歡促席含情而
景遲目喬樹之將華青門戀舊背芳萱之稍吐金谷逢
春舉杯伊何願君軫之少駐賦詩於是旌余志之所之
敢謂座賓盍宣離唱
袁侍御席餞永昌獨孤少府序
前人
春其暮兮勞志士之幽歎友其行矣結吾徒之遠悲豈
不以時物華歲好事者賞而不足名流才子相歡者懷
而不見河南獨孤册風儀松竹詞賦雲泉清義多(一作許)
南史之才選署半(一作曹署)北部之慰袁侍御風霜利器金
石宏材執憲稱柱下之雄禮士採域中之俊爾乃撰辰
開宴考地疏筵落花覆沼懸藤掃砌竹林以清氣娛賓
蘭畹以芳心愛客環坐三尺起君子之風祖道百壺酌
賢人之酒去留交軫舞詠相喧管召魚樂杯薰鸎醉此
時奚(集作生)怨盛集無何是日增悲韶芳亦盡啼烏送晩
遥棲御史之林班馬嘶歸近送舍人之驛夫登高動詠
贈遠形言豈鄙懷之庶幾乃羣公之事業盍請離唱用
貴洛陽之紙焉人採一言各題四韻
鄴公園池餞韋侍郎神都留守序
張說
夫良才出乎休運大任歸乎令德四海既安乃注意於
賢相兩都分正實具瞻於師尹鸞臺侍郎兼左庶子韋
公國之楨幹人之表儀矜嚴有叔子之容持重得楊公
之望門(集作閨)通禁省當朝稱累代之名管綜諸闈帖職
盡一時之美頃以五星東聚八月西巡武王既入於鎬
京君陳當往於洛邑者(集無者字)中日晷之盈縮均天宇之
會同清廟明堂政理之本也敖倉武庫兵食之原也機
務所總半天下之軍國聽訟寔繁連海隅之郡縣恩有
密而處遠事有疎而授親腹心遐寄惟賢是屬歲臨單
閼月在長嬴同蕭何之居守當隂識之留鎮北闕拜辭
西堂宴餞大君垂藻承(集作乘)月露之光榮元良賜服被
星海之耀潤執事以同列之好載壺酒而送行鄴公以
彌甥之禮掃郊園(集有而字)留别此地有離洲别嶼竹館荷
亭曲沼環合而連注叢山相望而間起幽隠長寂蕭條
遠風通終南之雲氣下昆明之水鳥爾其駐馬青林肆
筵碧岸清管四發坐客增悲高臺一望游人忘返韋公
方祗率嘉命保釐成周樹之風聲流我王澤然而臨觴
不樂首路遲遲𤨏闈夕拜戀未央之宫闕錦服晝游懷
杜林之桑梓層城日下高蓋雲飛天子賦詩已載寵行
之史羣公盛集湏傳出宿之文凡若干首合成一卷陸
生何幸暫游朝宰之間商也悲然輕述國風之序云爾
餞常侍舒公歸覲序蘇頲
右𣪚騎常侍兼國子祭酒崇文舘學士舒公邦之碩儒
也富於學深其智秉辟雍之禮講金華之義者嘗有日
焉辨大而言若訥位高而志益下造膝則人無異辭匪
躬則我有餘力儀正可象聲希必應此所以孔光密而
張輔寵也故進避榮而榮自取退崇讓而讓得之既而
命列幡旂焜煌照於西第徒成俎豆眷戀馳乎東國每
洒涕而祈主將候顔以拜親天子懷公逹之舊惜康成
之往乃睠中留久而下制是月惟閏乘春載陽服老萊
之衣飄組丈二擁終童之傳送車數百晨省偉其傳呼
晝游嘉其飲餞來而喜懼經躍鯉之新泉至則光輝對
迴龜之舊浦夫志於道者二三子之莫逮善於孝者千
萬人之所說未有丹誠注於闕下白首登於堂上門生
仰而結轍邦牧趨而負弩豈非訓虞(一作虔非)受封就宗傳
業俾魯師之教者其馮母之榮乎於是絲庭華省之家
虎觀鴻都之士屬鶬鶊鳴矣楊柳依依情摇江上之楓
思結河邊之草吳州日見楚山雲絶莫不捧袂黯然彈
毫以贈庶幾離言之至知儒行之尊歟
餞宋司馬序張九齡
宋司馬才通命塞雲翼泥盤(集作蟠)蔡邕朔方不廢琴書
之業賈誼宣室欲言鬼神之事既而出宿南浦與鴻雁
而(集作以)同歸追餞北梁對江山(集作丘山)而不樂是日渚雲
欲霽林鳥將春惜時物之芳華重情人之自遠羣公有
感中座無歡他日清風自當玄度之夕茲辰零雨得無
子荆之詠遂相與援翰賦詩贈行
景龍觀山亭集送密縣高贊府序
前人
景龍東山初生弟也始其署金牓築鳳臺窮土木之功
極岡巒之勢議與盤古(集作石)同體造化較力何其壮哉
自吾君茅茨不翦采椽不斵既抑華而務實將設教以
垂範以故平陽化焉罷歌舞於其地麻姑見者變桑田
於此時所謂長女之宫鬱為列仙之館其後常(集作嘗)有
好事以為勝游今日芳辰㩦手接袂往往而在祗取樂
焉高十官雌伏都畿星言至止聞殊庭之可尚召嘉客
以相驩徒觀其匠幽竒宅爽塏十里九坂豈唯梁氏之
作千巖萬壑宛是吳中之事青林脩竦(集作聳)而垂綵綠
蘿蒙籠以結隂清流若鏡下照金沙之底雜花如錦傍
緣石菌之崖則可以藻飾形神揮斥氛滓相顧風塵之
表無負雲霄之槩既而東主西賓酒酣樂闋聚必有𣪚
匪伊麋鹿之羣往而不返固亦山林之弊高公乃振衣
而起舉杯有屬却計送人出長安之東道退思征馬向
洛陽之南陌雖暫勞於州縣迫於簿領方欲厭於承明
資其騫躍夫如是相知意氣何恨仳離盍賦詩焉以贈
行者
送李郎中赴京序孫逖
今上有天下之十載鑾輅在鄷而大夫師長庶士御事
分曹成周俾贊居守歲八月詔下東都召水部員外郎
李公拜工部郎中崇德也李公主善秉哲敏才慮行葆
光能明冥樞自逹始以茂才擢第與今中書舍人許公
俱補廣陵掾相與沿逹淮泗嘯謌雲物雅頌有鑠東南
有光官匪慢而趣成道不行而樂在自時厥後蓋四三
年或翰飛禁垣或鷹騰仙闕接武軒陛迭耀冠劍夫豈
求之歟皆温良恭儉譲以得之也所謂謙受益德必聞
崑崙琅玕南國橘柚無遠不届彼何言哉傳置具車候
亭出餞西顥沆碭北隂肅殺風落崤澠霜飛河濆金羈
載馳紫亭何遠夫居四民時地利周所以貴冬官草奏
議應列宿漢所以寵郎署之人也之德也必能簡孚乃
職克休厥聲天秩虛求名(疑)庭反席矣凡今作者賦詩
贈行
送李侍御之芳黔中掌選序
高陽氏之才子侍御其人焉夏之文求也藝兼而有之
矣頃者持斧河朔獨按專城明罰飭法所向風靡是以
有黔中之往俾脩河朔之政不然者何萬里而南為至
如遐荒靡莫之俗置吏羈縻之道則衆賓敘之矣倦談
者何得而稱焉
送張補闕歸鄴序
余射策於洛城南門者有年數矣補闕張子嘗同彙征
逮揮翰於禁庭又聯官於近侍人各有舊所貴於同聲
吾愛其才敢忘於久要承明厭直河朔言歸且鄴惟舊
都漳有深涉昔聞七子今在一門北州為營當有聚星
之會西垣贈别請陳零雨之詩
送蔣胄曹充隴右營田判官序
前人
古之使臣必有命介所以謀闕計事類能撰功蔣侯之
往佐輶軒蓋其義也夫其敏行精識長才博聞克荷詩
禮之訓聿脩清白之業故妙年從官已著老成之風卑
飛未騁共許垂天之翼是行也必能使田有封洫事著
典常儲峙孔殷甲兵不頓愛人許國何以尚茲時中丞
公亢寵天朝而子勤役邊鄙豈不以策名委質者義方
之大訓出入顧復者常情之小慈不貴垂堂之說還嗤
倚門之望懿乎哉又聞君子之遠其子也河隴先秋鷹
隼方擊贊成糾慝今也其時羣公題之賦詩以贈
送裴參軍充大税使序
古之王者税公田衡虞之人給郊廟賜與之用無有遠
邇咸率乃職越會稽郡者海之西鎮國之東門都會蕃
育膏肆兼倍故女有餘布而農有餘粟以方志之所宜
供天府之博斂篚絲紵緡金刀浮江逹河命為汎舟之
役撰功底績實頼飲冰之使是行也裴子為政焉乃命
水工具行器節制費用詳度川陸指洞庭以北上向長
安而西去談笑之外厥有成功樽俎之間見其從事展
使能者非子而誰而疇昔交情今茲吏道歎淪落於荒
服結殷勤於官次喬木之國子其歸乎篁竹之鄉余何
為者肝膽楚越始合終離嗚呼岐路素絲得其幾矣十
月冬旱三江晝晴夢故園之黃落見長河之鴻雁澤國
山水天資助人炎方草樹歲寒未入居者愛客行者徇
公拜神禹之清祠泛伍員之濤水車馬疊跡傾越人於
外郊樓船接艫溢吳歌於寒浦贈君以不拜戒君以登
陟攬涕何道賦詩詠曰(不錄)
送遂州紀參軍序
遂州參軍紀公吾友雲將之令弟也敏於行志於道克
脩民彝允副兄勖噫周公之胤紀為其首天祚明德必
將有後不然何棣華之可久也選曹舉善羣吏湏才九
霄始構一命而傴穆卜吉日遄征畏途緬躋岷峨遐涉
褒漢宿息巖險凌臨湍悍仗信不慄載義必亨方慕忠
臣之志固無垂堂之責爾之寡兄克施有政是則是效
念茲在茲福利則覦心永隔遠嫌則荒言自絶固雖卭
𤏡之産巴蜀之饒不潤脂膏誰謗薏苡懋厥丕德時維
哲人羣公贈言要僕題序
送康若虚赴任金鄉序
昔太史公涉汶泗登鄒嶧以觀孔氏之遺風康子之吏
於是邦有以見古人之心矣况大君出豫將事升中之
禮有司擇人俾佐奉高之邑利在求舊急於使能位俾
才難亦可宗也夫強學者義之用工文者藝之夲明識
者智之府令名者德之輿子曰疑四德以待百事如農
之既勤若射之有志行無越思往無不利彼游刃於理
劇固恢恢乎有餘地矣初余以朋友之故謫居荒服憔
悴湘汾縉雲不調明時殆將十載是舉也所謂理舊汙
續常職信有國之令典知若人之晩成五月鳴蜩載驅
翹翹贈之維何折彼桑條餞之維何席彼莠葽炎雲在
天景風拂野時燠方熾吾子勉之請各賦詩以無忘平
生之好
送竇侍御知河西和糴還京序
高適
天子務西州之實歲糴億計何始於貴取而以耗稱俾
邊兵受寒戰馬多庾輓域中之税鑄海上之山江淮之
人蓋奔命矣豈財賦之地抑以從來將利害之鄉猶有
所關廟堂精思其故表竇公自憲闈而董之關精(集作開釋)
叢脞之病發揮鹵莽之極政之大者不其然歟今農夫
力於必登廉賈知夫勇賤嗚(集作於)戱若惟思之義以見
天下之兵我幕府凉公勤勞王家常用此道干戈所適
戎狄相弔宜哉八月既望公於是領錢糓之要歸奏朝
廷副節制郎中裴公軍司馬員外李公追臺閣之舊游
惜軒車之遠别席樓船於池上泛雲物於城下胡琴(集作)
(笳)羌笛繚繞隈隩儛羅□(集作耾)裴映帶洲渚醉後歡甚
東日遐瞻(集作東林日高)語岐路於樽前指華京於天眇有若
司直崔公之逸韻嘉其廷評數賢之間作適忝斯人之
後敢拜首而序云
送王侍御赴劍南序陶翰
國家既誅卭筰之游魂收滇池之陳地以蠻陬君長未
即叙徼外新國約非甚堅將欲宣王風布中典必候才
英矣監察御史王公志標勁節天假異能秉心而忠義
必聞多方而文武不墜我中丞鮮于公以功名立破城
江南關啟而虜不敢窺城峻而敵不敢守者皆倚匡時
之策仗横行之氣不然者豈有夕捨一尉旦磨(疑作麾)三
軍旴衡於不毛之間决勝於大荒之表取廷評者浹月
登憲府者周星繡衣照於江原風霜掃於劍壁斯不足
畏矣中朝名雅嚮義趨風餞筵傾誠翰墨紛矚百壺追
送來登董原之野萬嶺蒼然更繞華陽之國予以授簡
敢無斯文
文苑英華卷七百十九
