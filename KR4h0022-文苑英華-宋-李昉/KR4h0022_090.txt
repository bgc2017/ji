文苑英華卷九十宋李昉等編
人事一
影賦一首罔兩賦五首
響賦一首聲賦一首
大音希聲賦一首
影賦謝偃
何物類之實繁各異形而辨色惟兹影之靈化獨玄妍
而莫測若乃體無定質應變随方因物成象不拘厥常
苟圭表之有度信天地之可量同寒暑之延促故夏短
而冬長在清明而必朗若晦濁而斯亡同至人之隱顯
類君子之行藏若夫長短侔形曲直應質細故則一毫
必具大物則萬象無失竝片魚而為比偶孤鳥而成匹
帶秋林而暫疎含春樹而還密將度雲而俱遠與奔駟
而同疾至如景霽氛收波清風止平湖數百澄江千里
有象必圖無物不擬羣木懸植叢山倒峙岸底天廻浪
中霞起咸巨細其若一各委曲而相似窺之者莫測其
淺深尋之者罔知其終始苟煙霞之可乘何神丹之足
鍊流金液以命酌指玉京而高瞑(一作宴)含虚無以成體
故日中而不見同希夷以寂寞何罔兩之能眩若夫來
往絶跡出入無間走不可避速不可捐非可以智察難
可以理詮向夜月而處後背朝日而居前何變化之無
定同瞻之而忽焉安仁覧以生悲士龍觀而興笑孫惠
顧以致悚田巴臨而獨照想古人之遺烈(一作形)哀吾生
之不劭守愚直以固窮無明略以求效歲月忽其代序
斑鬢倏而改貌誠既往而莫追徒鑒流以自吊若夫色
動秋水光澄練(一作鍊)金翠羽朝映珠星夜臨近看若淺
遠瞩如深信不入而疑入實非沈而似沈既寄形於流
豔又匿跡於凝隂類聖人之無巳以萬物而為心福應
善而斯臻禍緣愆而必至念全德以守一思改過而無
二寧受屈以懷道不求伸以邀利庶履危以自勖終餘
年而不墜苟刑網之所加雖在親而無肆誠言行之可
錄縱居嫌而勿棄必取捨而無私故捫心而不愧獨水
鏡之鍳物窮妍媸而莫祕誠斯道之可寶請貽戒乎在
位
罔兩賦(以道德希夷仁美為韻)李澥
夫物有形而必累影随形以相保窮希微而歸真信罔
兩之合道豈其取捨焉得醜好諒不由其運行實禀之
於玄造原夫不皦不昧無失無得寧在陽而必遷曷處
隂而自默罔言成象合莊叟之深衷(一作哀)責影辨疑異
田(一作欒)巴之見惑豈徒飾詞比事所以尊道貴德增於
物或有知其長短察於人孰可分其白黑摶之則微聽
之則希將去彼而取此由虚往而實歸明引喻混是非
用之於身豈疾走可息行之於國則至道之肥方來莫
逆故往無思吾有影而何患吾有色而可遺同焉皆得
沒而不衰尋邊鄙契之於罔象鑄扄鐍合之於希夷夫
焉(一作然)則豈止持(莊子何其無特操與釋文特或作持李善五臣注幽通賦並引莊子作持)
操自保納虚為隣復歸無物更何有云匪勞逸之足眩
曷行藏之是親任皇人之化迹通天地之不仁况我國
家道周寥廓德及純粹撝偽歸真絶聖棄智漢隂抱甕
而匿影赤水遺珠而有愧罔兩難明慌惚無累徒以
知人藏化見德思義儻微隂之所及幸餘光兮不我
祕
第二(同前韻)石鎮
粤若窮理盡性在宗載考觀窮玄元訏謨天造憫鷦鷯
之為得處一枝而屬厭詞罔兩而格言詳萬籟於至道
道之為體也無思無慮惟静惟默黃帝得之而升于雲
天維斗得之而運于辰極下空同之路理必諧於襄野
登隐坌之丘(巳注二十九卷羣玉山賦)義無虧於建德爾其問影責
實稽謀惟微審行止之常分固怨菑而用希隂與夜兮
吾所隱火與日兮吾所依若有待而持操誠不恊於天
機且夫步日者足憐蚿者䕫雖鳬鵠(莊子注鵠又作鶴並胡各切)而
異禀將斷續而則悲苟安時以處順惟我心之則夷如
莫邪之或躍必歐冶之見遺客有感之而歎曰大塊勞
我聖人不仁天地無私於覆載隂陽脗合於陶鈞動之
則矯冥之則親汎然無跡瞠然絶塵時既來而不再物
亦煦而知春夫如是則何患無位不作守道安貧而巳
哉於是罔兩卑陬改容逡廵徐避養澹泊懷簡易鄙白
龍之遇制嗤文豹之有累寓百骸於神理休四海之光
被在埏埴於洪鑪得修身之明義
第三(同前韻)蔣至
揖傲吏以逍遥啓真經於探討則知辨彫萬物富有三
寶假影外之微隂喻域中之大道惟彼罔兩同夫紏纆
邈矣難名混兮不測離婁目眩而方見桑弘心計而寧
識其出也與影俱遊其入也與隂相息乃謂影曰子於
我兮何力我於子兮何德將詰之於心請對之於臆殊
途兮同歸孰是兮孰非進豈得苟退殊所希繫我有待
俾爾相依在波瀾而比目升雲漢而聮飛胡乃折責其
持操而欲論乎等威者哉且夫出入随日行藏任時儀
刑長短取象毫釐雖曩華而今槁豈變態而殊姿語默
無滯類達人之舒卷視聽無及符至道之希夷原夫以
隂託影以影輔人行則無跡居必同塵不樂葆太寧悲
賤貧茹藜被褐非所恥腰金鳴玉非所珍誰泣楊朱之
路誰迷宣父之津誠滑疑於至理不夭閼於天真(未見仁字)
(官韻)則知於物有憑處身如寄和光遠害是其道先人後
已是其義鑒之者雖臨水而罕窺畏之者將奔走而奚
避欲明有象之無象有媿知音之意
第四(同前韻)包佶
罔兩謂形豈伊天造試一商㩁此焉探討謂之小入乎
無間謂之大逹於蒼昊雖則名參於異物抑亦理齊於
至道今將議其旨窮其色為(一作無)湼而不緇為繫而不
食或託之於鱗介或生之於羽翼謂子有回日之役謂
子有戴山之力向若執盈似虚大白若黑黽黽有難名
之稱乘乘有可尚之德苟不然者人將奚則彼逐者影
動每相依既不可逼又不可違凌青冥而對舉投汗漫
而雙飛鑒秋葉而逾静臨夕陽而暫微彼何事而相託
此何心而所希罔兩曰我形子影我應子追我憑子之
狀子假我之威寧論立兮與坐夫何操而不持似都捐
於視聽宛冥合於希夷未識形為影之主影亦形之賓
詎可貴之於動息又何怒之於因循使惡跡者止其足
厭影者蔭其身子之意兮焉適唯此求而得仁更憶班
固麗藻漆園清眞述幽通於前烈繼逍遥於後塵沈吟
染翰顧慕書紳於是稽乎古陳乎義常未得其一端固
多慙於明試
第五(同前韻)孫鎣
南華真人立玄古恣探討折罔兩之喻明希夷之道將
欲侔三光之懸為百代之寶其始也若乃天清氣明長
雲如掃呈纖微之虚質揚太陽之杲杲莫不以影為典
以形為則動靜委任濃纖合德欣禦寇之輕盈耻夀陵
之匍匐遇夫明也有似夫亨通遇夫隂也何異於否塞
罔兩責於影曰子實傷躁吾之甚微謂為無也雖微而
必有謂為有也雖可名曰希吾將捨子而去子復何所
歸影乃假詞而諭曰夫鴻鈞造物其道大夷至精者不
思而玄得懵昏者役慮而不知則吾之與爾皆形之隂
也焉得以自頥亦何以舍天地之大德承日月之無私
幸文明之宣照故纖毫而不遺罔兩於是欣然而應曰
此乃邇其身居其神靜躁匪肅吉凶由人雖讒搆不能
以相間安繩墨之竟爾相因繄(疑作懿)夫行高道潔煦然
慈仁規行矩步和光同塵志存禮義上奉君親是以吾
以與爾俱得其真無終食之見捨罔(疑作同)不孤之有隣
豈比夫共體嚚頑本枝險詖隨誇競以馳騁靡道德之
浸漬務呫囁之委曲疲趦趄之巧偽騰浮薄而為名竟
顛蹶以俱累豈與盛明之光燭希薦能而比義
響賦(以庭下雲晩響輕為韻)張彦振
伊二儀之陶蒸(一作甄)覽萬物之生長為隨方而可見獨
不測乎兹響同大道之無質每憑虚而起象既不覩其
洪纖亦罕知其尺丈爾乃依聲以發有待而生觸萬竅
而皆異會五音而共成隨人心之哀樂因感召而重輕
至於驚激萬變高卑千轉臨牝谷而悲多因歸風而去
遠感華鐘於霜曙思孤鴈於秋晩觸物類以成態託空
虚以運形爾其細也草蟲鳴於潛穴至其大也震雷作
於天庭離朱拭目而不見師曠清耳而可聽爾其響發
乎噐必聲有假故噐有盈虚而響為高下隨之則或(一作)
(不)可究及之如或可寫信造化之自然亦焉知其為者
乃有厭處雞羣窮栖海濱垂六翮而未舉鳴九臯而不
聞願託響於星驥希可徹於高雲
聲賦張德昇
夫禮樂相成人之有生物歸乎理感在乎聲聲之所起
其應多矣既聞鄭以戒荒亦稱韶於盡美至若詩陳鐘
鼓禮奏笙篁(疑作簧)音懷律吕韻合宫商或婵娟而如絶
或窈窕而復揚將曲盡而逾妙遇風吹而更長潛鱗競
躍儀鳳来翔嘉此聲之可貴樂吾君之奉常則有思婦
傷離芳年屢換織素寒早調砧夜半垤鳴鸛而初合砌
吟蛩而正亂何此聲之可悲使空閨之浩歎况復金徽
遠奏(一作金微遠戌)玉律窮秋隂風烈烈邊樹脩脩聽胡笳之
互動看隴水之分流何此聲之可怨使征客之含愁亦
有遁世無悶閒居栖託坐嘯竹林忘形菌(一作苔)閣隣宿
鳥之喧藪愛飛泉而噴壑何此聲之獨殊使幽人之為
樂夫意存則言發言發則聲來順之則喜逆之則哀是
以文君聽琴而悅矣子期聞笛而悲哉何悲歎之易感
使衆人之難裁客有吟者澘然下淚吾將不言安知所
謂退失路而流落進無媒而自致思巫峽之猿啼聞洞
庭之葉墜易曰同聲相應同氣相求儻知音之見許期
厚德而相酬
大音希聲賦(以希則能大物理之常為韻)楊發
聲本無形感物而會生彼寂寞歸乎静泰含藏於金石
之中緘默於肺腸之外喻春雷之不震時至則興比洪
鐘之未撞扣之斯大静勝允合於人心玄同遠符於天
籟大道冲漠至音希微叩於寂而音遠求於躁而道違
三年之鳥不鳴驚人可異五絃之琴載絶知音盖希人
生而静物本無機脩於誠而上下交應臻其極而禽獸
咸歸遐想古風𬗟窮太始以彼聲音之道嫓夫動静之
理方歌擊壌堯人式貴於心和未夢鈞天趙簡尚勞於
傾耳鼓能興雨鐘亦候霜沖用可齊於道性善應方契
於天常興公之賦欲成已含金韻夫子之宫未壊猶閟
樂章無象無名不知不識守此虚淡終乎妙極豈逐物
而感通諒與少(疑)而消息損之而益潜運將契於天功
聽之不聞玄化極符於常則幽玄之旨足以明徵海内
於焉而自正天下無得以爭能由是廣可喻於人細可
齊於物聲希者其響必大聲煩者其理斯屈常呼萬歲
維嶽有時而降神將異三人點爾無心於鼓瑟理歸若
訥事契寡詞既不言以足教必於聲而可遺存而不論
馳神於六合之外語不如默鉗口於三緘之時是各從
其類也吾將一以貫之
文苑英華卷九十
