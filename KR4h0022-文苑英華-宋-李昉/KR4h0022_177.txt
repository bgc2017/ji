文苑英華卷一百七十七宋李昉等編
應制十送餞
餞中書侍郎來濟二首
幸望春宫送朔方軍大緫管張仁亶六首
送沙門弘景等還荆州二首
送張說廵邊二十二首送崔日知往潞州二首
餞王晙廵邊二首送宇文融安輯戶口一首
送李邕之任滑臺一首送新除岳牧一首
送十道採訪使及朝使二首
送李尚書入蜀一首
送不蒙都護兼鴻臚卿歸安西一首
餞中書侍郎來濟唐太宗
曖曖去塵昏㶚岸飛飛輕盖指河梁雲峰衣結千重葉
雪岫花開幾樹粧(初學記作芳)深愁黃鶴孤舟遠獨歎青山
别路長聊將分袂沾襟淚還用持添離席觴
奉和餞來濟應詔許敬宗
萬乘騰鑣警岐路百壷供帳餞離宫御溝分水聲難絶
廣宴當歌曲易終興言共傷千里道俯迹聊示五情同
良哉既深留帝念沃化方有贊天聦
奉和幸望春宫送朔方軍大緫管張仁亶
李嶠
玉塞征驕子金符命老臣三軍張武旆萬乘餞行輪
猛氣陵玄朔崇恩降紫宸投醪還結士辭第本忘身露
下鷹初擊風高鴈欲賓方銷塞北祲還静漠南塵
同前劉憲
命將擇耆年圖功勝必全光輝萬乘餞威武二庭宣中
衢横鼓角曠野蔽旌旃推食天厨至投醪御酒傳凉風
過鴈苑殺氣下鷄田分閫恩何極臨岐動睿篇
同前李乂
邊郊草具腓河塞有兵機上宰調梅寄元戎細柳威武
貔東道出鷹隼北庭飛玉匣謀中野金輿下太微投醪
銜餞酌緝衮事征衣勿謂公孫老行聞奏凱歸
同前蘇頲
北風吹早鴈日夕渡河飛氣冷膠應折霜明草正腓老
臣帷幄筭元宰廟堂機飲酒回先蹕(前卷作仙蹕)臨戎觧御
衣軍装乘曉發師律候春歸方佇勲庸盛天詞降紫微
同前鄭愔
御蹕下都門軍麾出塞垣長楊誇武騎細柳接戎軒睿
曲風雲動邊威鼓吹喧坐帷將閫外俱是報明恩
同前李適
地限驕南牧天臨餞北征觧衣延寵命横劍緫威名豹
略恭宸旨雄文動睿情坐觀膜拜入朝夕受降城
送沙門弘景道俊玄奘還荆州應制
李嶠
三乘歸净域萬騎餞通莊就日離亭近彌天别路長荆
南旋杖鉢渭北限津梁何日紆真果還來入帝鄉
同前李乂
初日承歸旨秋風起贈言漢珠留道味江璧返真源地
出南關遠天回北斗尊寧知一柱觀却啓四禪門
送張說廵邊(有序不錄)唐玄宗(附見張說集)
端拱復垂裳長懷御遠方股肱申教義戈劍静要荒命
將綏邊服雄圖出廟堂三台入武帳八座起文昌寶胄
匡朝(集作韓)主華宗輔漢王茂先慚博物平子謝文章盡
節恢時佐輸誠禦寇場三軍臨朔野駟馬即戎行鼔吹
威夷狄旌軒溢(集作益)洛陽雲臺先著美今日更貽芳
將赴朔方軍應制張說
禮樂逢明主韜鈐用老臣恭憑神武策遠禦(集作御)鬼方
人供帳榮恩餞山川喜詔廵天文日月麗朝賦管絃新
幼志傳三略衰材謝六鈞膽猶忠作屏(集作伴)心固(集作故)
道為隣漢保河南地胡清塞北塵早(集作連)年大軍後邇
(集作不)日小康辰劍舞輕離别歌酣忘苦辛從來思博望
許國不謀身
奉和聖製送張尚書廵邊源乾曜
匈奴邇河朔漢地須(集作復)戎旅天子擇英才朝端出監
撫流星下閶闔寶鉞專公輔禮物生光輝宸章(集作意)備
恩詡有征視(集作是)矛戟制勝唯尊爼彼美何壯哉桓桓
擅斯舉聲華振臺閣功德標文武奉國知命輕忘家以
身許安人在勤恤保大殫襟腑此外無異言同情報明
主(以下十篇並附載張說集)
同前張嘉貞
天錫我宗盟元戎付夏卿多才兼將相必勇獨横行經
緯稱人傑文章作代英山川看是陣草木想為兵不待
河冰合猶防塞月明有謀當繫醜無戰且綏氓閫外傳
三略雲中冀一平感恩心共(集作共心)盡悵别旅魂驚直視
前旌掣遥聞後騎鳴還期方定日復此出郊迎
同前宋璟
帝道薄存兵王師尚有征是關司馬法爰命緫戎行盡
(集作畫)閫崇威信分麾盛寵榮聚觀方結轍出祖遂傾城
聖酒江河潤天詞象緯明德風邊草偃勝氣朔雲平宰
國推良噐為軍挹美(集作壯)聲至和常得體不戰即亡精
以智泉寧竭其徐海自清遲還廟堂座贈别故人情
同前盧從愿
上將發文昌中軍静朔方占星引旌節擇日拜壇場禮
樂臨軒送威聲出塞揚安邊俟帷幄制勝在巖廊作鼓
將軍氣投醪壯士觴戒途遵六月離贈動三光槐路清
梅暑蘅臯起(集作赴)麥凉時文仰雄伯耀武震遐荒衽席
知無戰兵戈示不忘佇聞歌杕杜凱入繫名王
同前許景先
文武承邦式風雲感國禎王師親賦政廟略久論兵漢
主知三傑周官統六卿四方分閫受千里坐謀成介胄
辭前殿壺觴宿左營賞延頒賜厚(集作重)宸贈出車榮龍
武三軍氣魚鈴五校名郊雲駐旌羽邊吹引金鉦訓(集作)
(捧)旅方稱德安人更克貞佇觀銘石罷同聽凱歌聲
同前韓休
一德光台象三軍賞(集作掌)夏卿來威申廟略出緫叶師
貞受鉞辭金殿憑(集作凭)軒出(集作去)鼎城曙光搖組甲疎
吹遶雲旌左律方先凱中鼙即訓兵定功張武事陳頌
紀天聲祖宴初留賞宸章更寵行車徒靈雨送林野夕
隂生路極河流遠川長朔氣平南轅遲返旆歸奏謁承
明
同前徐知仁
聖德膺三統皇威備(集作被)八埏大明均照物小醜未寧
邊國相台衡重元戎廟略宣紫泥方受命黃石乃推賢
問罪隂山下安人屬國前度關行照月乘障坐消烟北
闕紆宸藻南橋列祖筵耀威當夏日殺氣指秋天鞞鼓
黿鼉振旌旗鳥獸懸由來詞翰首今見勒燕然
同前崔羽錫
供帳何煌煌公其撫朔方羣僚御餞酌明主降離章關
塞重門下郊岐禁苑傍陳兵宜雨濯(集作洗)卧鼓候風凉
炎景寧云憚神謀肅所將旌搖天月迥騎入塞雲長赫
赫皇威振油油聖澤滂非唯按車甲兼以正封疆叱咤
隂山道澄清瀚海陽虜垣行决勝台座佇為光
同前胡皓
燕公為漢將武德奉文思利用經戎莾英圖叶聖詒塞
沙制長策窮石捲搖旗萬里要相賀三邊又在兹稜威
方逐逐談笑坐怡怡寵餞紛郊道充厨竭御司嘗醪企
行邁聽樂罷漣洏衮旒垂翰墨纓蕤迭賦詩金山無積
阻玉樹有華滋請迨炎風暮歸旌候此時
同前王翰
紫綬尚書印朱軿丞相車登朝身許國出閫將辭家不
憚炎蒸苦親嘗走集賖選徒軍有政(集作令)誓卒爾無譁
帝樂風初起王城日半斜寵行流聖作寅餞照台華騎
歴河南樹旌搖塞北沙榮懷應盡服嚴殺已先加業峻
靈祗保功成道路嗟寧如(集作知恐非)鑿空使遠致石榴花
同前崔泰之
南庭荒服遠北斗將星飛旗鼓臨沙漠旌旄出洛畿關
山遶玉塞烽火映金微屢獻帷謀策頻承廟勝威躞蹀
臨河騎逶迤渡隴旂地脉平千古天聲振九圍車馬生
邊氣戈鋋駐落暉夏近蓬猶轉秋深草未腓餞送紆天
什恩榮賜御衣佇勒燕然頌鳴騶計日歸
同前王丘
德業藴時宗幽符夢象通台司計祈父師律緫元戎出
入敷能政謀猷體至公贈行光睿什宴别感宸衷文炳
高天曜恩垂湛露融建牙之塞表鳴鼓接雲中策密鬼
神祕威成劍騎雄朔門正炎月兵氣已秋風肅殺從此
始方乘天運隆
同前蘇晉
方漢比周年興王今在宣亟聞降虜拜復覩出軍(集作師)
篇祈父萬邦式英猷三略傳筭車申夏政茇舍起戎田
嚴問盈(集作盟)胡苑軍容濟洛川皇情悵關旆詔餞列郊
筵路接禁園草池分御井蓮離聲軫去角居念斷歸蟬
三捷豈云永七擒良信然具寮有誠寄望凱秋風前
同前王光庭
賢相德符充朝推文武雄海波先若鏡關草預從風鉞
助將軍勇威成天子功瓊章九霄發錫宴五衢通玉輾
龍盤帶金装鳳頸騘虎貔分儗儗河洛振熊熊戈劍千
霜白旌旃(集作旗)萬火紅示刑夷狄變流惠鬼神同寇息
軍容偃塵銷朔野空用師敷禮樂非是為獯戎
同前袁暉
出師宣九命分閫用三台始應幕中畫言從天上來丹
青不獨任韜略遂䨇該坐見威稜洽彌彰事業恢旌旗
曉雲送鞞鼓朔風催虜氣銷殘月邊聲韻落梅羽書雄
北地龍漢寢南埃(集作垓)寵戰黃金盡輸戈(集作誠)白日廻
離章宸翰發祖讌國門開欲識恩華盛平生文武才
同前席豫
聖帝重兵權分麾屬大賢中軍仍執節(集作政)丞相復廵
邊翕習戎装動張皇廟略宣朝榮承睿札野餞轉行旃
亭障東緣海沙場北際天春冬見巖(集作嚴)雪朝夕候烽
烟已勒封山記(集作燕山頌)猶聞遣戍篇五營將月合八陣
與雲連經絡(集作略)圖方遠懷柔道更全歸來畫麟閣靄
靄武功傳
同前張九齡
宗臣事有征廟算在休兵天與三台座人當萬里城朔
南方偃革河右暫(集作誓非)揚旌寵錫從仙禁光華出漢京
山川勤遠略原隰軫皇情為奏薰琴唱仍題寶劍名聞
風六郡伏計日五戎平山甫歸應疾留侯功復成歌鐘
旋可望衽席豈難行四牡何時入吾君聽履聲
同前徐堅
至德撫遐荒神兵赴朔方帝思元帥重爰擇股肱良累
相承開地深籌叶子房寄崇專斧鉞禮備設壇場鞞鼓
喧雷電戈劍凛風霜四黃(集作騏)將戒道十乘啟先行聖
賜(集作錫)加恒數天文耀寵光出郊開帳飲寅餞盛離章
雨濯梅林潤風秋麥野凉燕山應勒頌麟閣佇名揚
同前崔日用
軒相推風后周官重夏卿廟謀能允廸韜略又縱横吉
日差(集作四)黃馬宣王六月兵擬清鷄鹿塞先指朔方城
列將懷威撫匈奴畏盛名去當推轂送來佇出郊迎絶
漠蓬將斷華筵槿正榮壯心看舞劍别緒應懸旌睿錫
承優旨乾文復寵行暫勞期永逸赫矣振天聲
同前賀知章
荒憬盡懷忠梯航已自通九攻雖不戰五月尚持戎遣
戍徵周牒恢邊重漢功選車命元宰授律取文雄胄出
天弧上謀成帝幄中詔旂分夏物專討錫唐弓帳宿伊
川(集作生)右鉦傳(集作吹)晉苑東饔人藉蕡實樂正理絲桐
岐陌涵餘雨離川照晩(集作曉)虹恭聞詠方叔千載舞皇
風
賜日知往潞州唐玄宗
潞國開新府壺關寵舊林(集作臨)妙旌循吏德持(集作特)悅
庶甿心禮樂中朝貴仁明列郡欽揚風非贈扇易俗是
張琴藩鎮謳謠滿(集作洽)行宫雨露深會書丞相策先賜
潁川金
奉和賜崔日知往潞州應制張說
聖情留曩鎮佳氣翊興王增戟雄都府高車轉太常川
横八練闊山帶五龍長連帥初恩命天人舊紀綱餞途
飛御藻闔境自生光明主徵循吏何年下鳳凰
餞王晙廵邊唐玄宗
振武威荒服揚文肅遠墟金壇申將禮玉節授軍符免
胄三方外銜刀萬里餘昔時吳會静今日虜庭虚分閫
仍推轂援桴且訓車風颺旌旗遠雨洗甲兵初坐見台
階謐行聞祅祲除檄来湏插羽箭去亦飛書舟檝功斯
著鹽梅望匪疎不應陳七德欲使化先敷
奉和餞王晙巡邊應制張說
六月歌周雅三邊念夏卿欲施攻戰法先作簡稽行禮
樂知謀帥春秋識用兵一勞堪定國萬里即長城策有
和戎利威傳破虜名軍前雨洒道樓上月臨營别藻瑤
華降同衣錦襮榮關山由義近戈甲為恩輕絲竹路傍
散風雲馬上生朝廷謂吉甫邦國望君平
奉和聖製送宇文融安輯戶口應制
前人
至德臨天下勞情遍九圍念兹人去本蓬轉將何依外
避征戍數内傷親黨稀嗟不逢明盛胡能照隐微栢臺
簡行李蘭殿錫朝衣别曲動秋風恩令生春輝使出四
(集作西)海安詔下萬心歸怍無䕫龍佐徒歌鴻鴈飛
送李邕之任滑臺唐玄宗
漢家重東郡宛彼白馬津黎庶既蕃殖臨之勞舊臣遠
别初道路今行方及春課成應第一良牧爾當仁
奉和聖製漕橋東送新除岳牧應制
蘇頲
寶賢不遺俊臺閣盡鵷鸞未若調人切其如簡帝難上
才膺出典中旨念分官特以專城貴深惟列郡安政行
思務本風靡屬勝殘有令田知急無分獄在寬至言題
睿札殊渥洒仙翰詔餞三台降朝榮萬國歡舉杯臨水
發張樂擁橋觀式佇東風會鏘鏘簡玉壇
奉和聖製送十道採訪及朝集使
張九齡
三年一上計萬國趨河洛課最力已陳賞延恩復博垂
衣深共理改瑟期咸若首路廻竹符分鑣揚木鐸戒程
有攸往詔餞無淹泊昭晰動天文殷勤在人瘼侍(集作恃)
久聖念兹克終朝所托行矣當自強春耕庶秋穫
奉和聖製暮春送朝集使歸郡應制
王維
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢垂象滿中州
奉和聖製送李尚書入蜀張九齡
睿言感忠義何有間山川徇節今如此離情空復然皇
心在勤恤德澤委昭宣周月成功已(集作后)明年或勞旋
奉和聖製送不蒙都護兼鴻臚卿歸安西應制
王維
上卿增命服都護揚歸旆雜虜盡朝周諸胡皆自鄶鳴
笳瀚海曲按節陽關外落日下河源寒山盡秋塞萬方
氛祲息六合乾坤泰無戰是天心天心同覆載
文苑英華卷一百七十七
