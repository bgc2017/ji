文苑英華卷四百五十五宋李昉等編
制書八
節鎮四
授韓弘河中節度使制李紳
門下王者統馭萬㝢緝熙庶政必有文武全器柱石之
臣出壯藩岳入和台鼎使其效彰中外聲播華夷所居
而人心自寧所莅而軍令自肅充自任者其惟至公開
府儀同三司守司徒兼中書令上柱國許國公食邑三
千戶韓弘受天地凝粹之氣得山川崇深之靈厚其體
而壯(詔令作莊)其容虚其心而宏其量早洞戎韜之學久膺
節制之權隠然大梁克有成績及功宣盪寇志展勤王
懇申戀闕之誠竟遂來朝之禮位高百辟榮冠一時恩
極而愈恭名光而益勵朕方欲樹以垣翰仗乎忠賢乃
睠關河之首(詔令作守)實惟股肱之郡自昔重寄無非元勲
是用命以上公復茲雄鎮於戲頃居東夏父子偕分閫
之榮今處近郊伯仲並登壇之貴道苟積於忠實頋何
愛於寵章往惟欽哉副我明命可守司徒兼中書令河
中尹充河中晉絳慈隰等州節度觀察處置等使散官
勲封如故主者施行
授柳公綽襄州節度使制蔣防
門下江漢之間襟帶之重歴考前載咸稱上游濱七澤
之川源為一方之都會撫封命帥匪易其人朕所以屬
意忠賢達于寤寐思弘至理暢合(一作洽)元元是用選茲
廉平付以疆土允叶僉議庸歸至公銀青光禄大夫尚
書左丞相柳公綽儒門令緒文苑弘才器含剛堅質抱
沉厚臨事有斷龍泉挺霜雪之鋒處身無瑕大玉藴雲
虹之氣間者擢居臺閣累守方隅長沙流易簡之風鄂
渚肅鼓&KR0911;之令及典司饋運牧長京畿銓綜度官紀綱
百度咸能舉其典則奉以周旋顧惟公忠朕所嘉尚今
乃命爾仗茲旌旄鎮峴首之城池撫襄陽之耆舊於戲
昔羊叔子以寬厚弘其化杜征南以文雅播其猷人到
于今往往稱歎勉爾終始嗣乎風流罔俾二臣獨輝專
美霜臺峻秩人部榮班載光超擢之恩式崇連帥之拜
服我嘉尚爾其欽哉可檢校戶部尚書襄州山南東道
節度等使
授王宰高承恭田牟三道節度使制
封敖
門下朕常日出視朝與三四宰臣百辟卿士詳求理本
期臻大和矧軍旅之事豈忘念慮古者命將必登壇告
廟推轂授脤所以示專征之任也况許昌宜禄鄜疇三
鎮之重一時所難誠當注意之求俱承並命之選銀青
光禄大夫檢校工部尚書兼御史大夫充邠寧節度觀
察處置等使上柱國大原郡開國公食邑三千戶王宰
誠貫金石秀鍾山河文該禮義之源武服鈐符之奥銀
青光禄大夫檢校右散騎常侍兼右金吾衛大將軍御
史大夫充右街使上柱國渤海郡開國公食邑二千戶
高承恭心澄水鏡嚴奪秋霜幼知仁義之方壯慕功名
之業朝散大夫豐州刺史檢校工部尚書兼御史大夫
賜紫金魚袋田牟風雲應兆鵰鴞當秋素懷摶擊之威
夙負騫騰之志而皆公台令嗣勲閥才人奉嚴訓以承
家推大忠而許國游心百氏有志四方知山川險昜之
形識古今興亡之道累更任用咸著聲猷或屏衛四郊
而西戎修舉或誰何右仗而緹騎整嚴或安静朔陲而
虜塵載息吾之用汝不愧知人今以忠武司徒始終誠
節南征北伐每聞盡瘁之誠破敵摧堅必茂策勲之典
洎乎新平捍疆場之要洛郊當控帶之衝固其金湯利
彼牙爪凡為展效皆竭忠誠爾其為吾申惠慈布膏澤
懷忠伏順者延其賞窮羸孤瘵者加其恩使人人知吾
待爾之心其厚若是勿獨以鼓&KR0911;之壯號令之嚴報於
朝廷是曰為政服我休命爾其戒哉舊秩新恩同登八
座之貴摇旌展旆分榮十乘之行宰可本官充陳州節
度使承恭可檢校工部尚書充邠寧節度使牟可守本
官充鄜坊節度使
授史憲忠涇原節度使制
門下旌善所以勸人毓才所以任事其有誠明夙著績
效兼聞舉其風猷以示甄擢况貴擁旄鉞榮分土疆苟
非僉諧豈在良選正議大夫檢校左散騎常侍隴州刺
史充本州防禦使上柱國賜紫金魚袋史憲忠生知臣
節幼學兵符氣高風雲聲振河朔許國之心既壯忘家
之義以明忠必盡於君臣情可斷於昆弟秉是名節服
吾周行使寵滎陽旋歴環衛稱職之論流芳可聽日者
輟於牙爪守在邢隴戎事既肅氓心用安求瘼而承醫
盡痊折煩而迎刃先解頗謂良牧真為才人今以涇上
右軍平原善地左接甸服右連蕃疆固酆鎬之金湯窒
犬戎之巢穴是以擢自郡邸陟于齋壇曳尚書之履聲
舉將軍之戎律爾其静我邊鄙撫我師徒嚴如秋霜愛
若冬日於戲亞夫之營細柳叔度之化穎川彼之何人
茲實望爾憲臺華省節制澄清敬服寵光勉揚茂效可
檢校工部尚書充涇原等節度使
授劉礎鄜坊節度使制
門下渭州之北泰山之東乃眷雕陰寔曰鄜畤兵甲完
勁賦輿殷繁扼朔塞之咽喉為鎬京之管籥苟非勲賢
令嗣術業聞人則不可列彼土疆授之鈇鉞式舉成命
其惟至公銀青光禄大夫檢校左散騎常侍兼左金吾
衛大將軍御史大夫左街使上柱國彭城縣開國公食
邑三百戸劉礎唯爾先父在長慶中自幽陵舉旆歸國
志誠白日節高青雲艱難已來勲績無對果有令嗣何
嘗乏賢而礎居然將才蔚有公望孫吳之機變學則能
通頗牧之功名企而必及踐歴中外周旋寵榮拖朝服
而休問洋洋握郡符而理聲藉藉動有餘裕行多去思
洎官奉誰何力勤廵徼有勞夙夜俻竭忠公是用旌其
器能爰在推擇寵以維翰坐(一作榮)以建牙擁紅旆以臨
戎宣皇風而問俗十乘在列䨇旌啓行節制連營澄清
屬郡長冬官之峻秩冠栢署之崇班無以貴自矜無以
善自伐勉樹爾德克揚家聲敬之戒之無忝休命可檢
校工部尚書兼御史大夫充鄜坊等州節度使
授崔元式太原節度使石雄河中節度使制
前人
門下築壇命將在選攸難建旆臨戎為榮斯極况□汾
有豐沛之舊蒲綘居關輔之雄擢其才能付我憂寄河
中節度使檢校右散騎常侍御史大夫上柱國博陵縣
開國男食邑三百戸崔元式族茂鼎甲器合珪璋明當
察毫智必周物所蒞之職居然有聲晉綘行營諸軍節
度使銀青光禄大夫檢校工部尚書武威縣開國男食
邑三百戶石雄等業擅韜鈐志堅金石勇無前敵義必
忘身所舉之鋒何往不利况佩服榮顯作時津梁或劇
職名藩累聞於尤績或南征北伐常紀於殊勲龔黃之
接武尚優廉白之差肩無媿爾其懿效吾乃宣言陟明
之命是曰彛憲噫并部叛卒已見成擒壺關狡童尚偷
餘息干戈未偃飛輓猶勞爾其外訓甲兵内康黎庶誅
祅剪怪勲庸勿讓於他人布渥行恩愷悌俾流於隣壤
儀曹起部長憲尹京俱成提劍之榮各重擁旄之任敬
服寵命佇聞休聲元式可檢校禮部尚書充太原節度
使雄可守本官充河中節度使仍晉綘行營諸軍征討
等使
授崔龜從嶺南節度使制
門下庾嶺之南五諸侯而番禺㧾其襟帶他官之務豈
相侔焉琛賮叢湊蕃夷交錯非廉平之操不可以勵其
風非幹敏之才不可以齊其俗副我所任惟時之良中
散大夫前宣州觀察使崔龜從襟靈坦夷器局沉厚温
玉外朗澄瀾中深慎言克保其樞機養德善周其藩屏
早藉重價歴登華資望高綸綍之工才見版圖之極常
鎮關輔人懷去思試操銓衡刃有餘利洎乎重剖符竹
初命廉車江左奥區宣為右地一去臨莅五更炎凉風
猷溢聞課第居最陟明之典誰實爾先吾以登齋壇授
戎柄百越稽顙䨇旌建牙可謂宦遊峻(一作過)途儒者極
致旌爾懿效服吾寵光况儀曹居八座之榮副相冠栢
臺之首重以朝命崇其使車爾宜廣施惠慈遠去珠玉
無使伯周獨擅名於合浦隠之未繼美於貪泉佇聞淑
聲用益休命可檢校禮部尚書兼御史大夫充嶺南節
度等使
授盧商東川節度使制
門下入則掌邦計操利權績雖綿於歲時事不虧於國
用經費之道吾所委焉出則築齋壇授戎柄才可寄於
分閫令可信於貞師節制之雄吾將付也苟非全器孰
謂當人正議大夫戶部侍郎兼御史中丞范陽郡開國
子食邑五百戶賜紫金魚袋盧商天生才能性禀忠厚
心鏡融朗情田坦夷固道德於藩籬服仁義之干櫓早
以文行俻由班資休問溢於臺閣善政行於封部先朝
輟自廷尉牧于長洲治成歌謠聲達輦轂亟長憲署委
登廉車揔十連之阜殷澄六郡之風俗由是徵自藩服
歴居劇權貳秋曹而無留獄大京兆而有餘地及授其
征賦較其盈虚屬武車在郊軍食繼輓役其心慮所效
則勤均以勞逸用旌久次梓潼㩀梁蜀之險紅旆雜(一作)
(餙)鼓&KR0911;之嚴仗茲變通允乃文武訓以戎事修其政經
遠俗俟爾而安皇風俟爾而暢布政佇聞於盈耳服榮
無忝於建牙題劒儀曹持綱憲府用光朝寄式壯戎麾
可檢校禮部尚書兼御史大夫東川節度使
授李執方陳許節度使盧弘宣易定節度使制
前人
門下節制之重難其任者莫不貴擁旄鉞榮分疆土連
營申號令之嚴列郡舉澄清之化况許國為河(一作京)洛
之屏中山當朔漠之衝時維重藩吾實注意將命其帥
必資才人義武軍易定節度使銀青光禄大夫檢校吏
部尚書上柱國李執方道茂宗枝業光任用武有成算
文多據經顒顒其資倜儻負丈夫之氣中大夫檢校工
部尚書兼秘書監賜紫金魚袋盧弘宣名重詞苑價高
朝行青雲有聲名玉無玷落落其壯雍容得君子之風
而皆明當察毫智必周物大小惟叩方員靡常求瘼而
為吾良醫折繁而宣爾利刃常踐顯任俱流淑聲或執
金吾而勤晝廵夜警之績或尹京兆而著擒奸擿伏之
名輦轂之下風稜甚舉人有畏矣予常頼之類其勞能
擢在推奬比者河橋作鎮玄武董戎訓練有律於貞師
惠化頗行於問俗回遷易水入拜蓬山耀武庫之戈矛
煥麟臺之圖藉綽有令望宜承寵光建牙三煥其䨇旌
授鉞再榮於十乘天官舊貫人部新曹同假正卿分兼
大憲式示登壇之貴用申列土之榮勉服官常無忝休
命執方可檢校吏部尚書兼御史大夫充陳許節度使
弘宣可檢校戶部尚書充易定節度使
授盧弘正韋讓等徐滑節度使制
李納
門下彭城故壤南據長淮滑臺重鎮(一作藩)西彌嚴邑建
牙謀帥於是攸難合得全才式光並命義成軍節度使
盧弘正識略圓名襟靈倜儻行有枝葉文耀菁華扣洪
鍾而自韻宫商挺鋩刃而前無根節檢校左散騎常侍
駙馬都尉韋讓機謀通敏誠性端和族茂簮纓望兼賢
戚鄙嬴金而必專詩禮挺玉質而不雜風塵並禀粹元
精宜符景運或發聲文囿攘臂吏途休功流美於劇權
理行推高於良翰經武著安人之略事君堅許國之心
或早踐通班騰芳懿行職守交修于列寺出納無愧於
有司操刀呈剸割之能馭黠有神明之稱徊翔中外迭
振徽聲簡自予心膺茲閫寄揔齊邦事節制王師朕以
徐方一軍義勇素著帥臣無狀戎府不寧爾其便道持
行(一作封)著安(一作安堵)闔境推誠宜先乎必信開懷以勖其
後圖使軍城保晏開之安邑居絶夜吠之警然後昭宣
號令折衷恩威務壯其猷以清厥憝(一作慝)將俾望風而
理豈期朞月有成屬在新規注意彌切於戲訓戎撫俗
節用厚生政苟有經人自知禁為邦之道豈易於斯並
進秩於六官仍並榮於三事往踐乃職爾惟戒哉可檢
校戶部尚書工部尚書各兼節度使
授薛元賞昭義軍節度使制
門下上黨古今之重地也束山東之襟要控河内之封
壤擇我良帥屬在全才銀青光禄大夫袁正傳薛元賞
性含弘厚智識圓方秉忠孝以立身參文武而為用早
俻器使雅聞公才誠明與人寬大懷物再尹京邑威名
甚高寇攘之徒相視束手旋以長轂臨于彭城嚴而不
苛通則有守移旆巨野益恢壯猷將材吏師首出藩服
洎揔牢盆之任頗多贍國之能荐分竹符理行居最常
慕子文之道爰從賈誼之徽恬然自居物論歸重是用
擢於傳導命以土田觧長居於戚藩樹高牙於重閫爾
宜貞厥師律邵其農功訓齊撫綏無墮前志(闕)職分五
兵之重南臺膺副相之榮疊處寵光俟乃成效
授陳君從鄜州節度使塞門行營使制
門下洛水交波鄜城舊畤地當寇壘界接王畿外為襟
帶之邦中有賦輿之實屬者黠羌未戢燔燧猶虞置將
或乖征師向老顧(一作思)得頗牧付之邊疆擢吾材臣式
昭竒策邠州刺史陳君從學啓玉鈐志昭甲令機符天
與信愿生知浸染於勲伐之門奮發為英謀之士特禀
雄氣魁然壯猷窮黃石之三編笑長沙之五餌久服戎
旅益通武經遂升外臺俾守栒邑歌𥜗袴而苛慝不作
提卒乘而障塞不驚而又累陳表章願展材效雖遵條
共理仁風見重於朱轓而授脤分麾將星宜明於紫塞
既申引拔寧繫班資爰思鼓&KR0911;乃錫鈇鉞秉列部察廉
之務佐兵車招討之名首戴附蟬之冠位長集烏之府
㧾制師旅振揚軍聲往圖休庸勉答殊寵於戲玉關迢
逓定遠收功先零猖狂營平善計建此勲者彼何人哉
宜堅盡敵之心以固請纓之志無令直筆有愧前修
授李珏揚州節度使制蔣伸
門下維揚右都東南奥壤包淮海之形勝當吳越之要
衝闤闒星繁舟車露委若非人倫碩望台鼎舊臣則何
以鎮撫巨藩允膺僉屬金紫光禄大夫守吏部尚書李
珏器量弘深襟靈冲粹道光朝彦德契人師文章窮三
變之風學術洞九流之奥莊敬形外温和積中松筠自
高珪玉不耀負經國之策藴致君之謨輔弼兩帝始終
一心忠直貫於金石節操勵於冰霜邦家克寧毗倚是
屬敡歴斯久聲猷益光洎受鉞孟津宣風列郡而能訓
齊師旅潤澤蒸黎姦豪懼秋霜之威孤弱懷冬日之愛
載膺參選望洽冡卿銓管無差操鑒惟允惟爾早踐䕫
龍之位再分邵武之權儒臣之榮可謂全美式崇端揆
之重仍兼亞相之雄勉思令圖副我嘉寵
授鄭㳙徐州節度使制
門下地控淮沂俗推豐沛將軍處右既膺分閫之權元
戎啓行必仗貞師之節爰舉成命屬於信臣平盧軍節
度使檢校左散騎常侍鄭㳙峻直無徙堅明有立渾金
發彩夷玉不彫屬文能搴其菁英聚學必窮其根本誠
同匪石利可刜鍾早踐華資備揚稱述憲府常聞於避
馬外臺亦致其擁轅遂列粉闈旋升𤨏闥彌高素望深
竭忠規洎尹正神州益彰才用不施鈎鉅之術自銷桴
鼓之鳴論洽縉紳名喧輦轂爰授征鉞出臨全齊先路
馳聲下車報政黃霸布理人之績寇恂推馭衆之材閱
乃器能式光委寄今以彭門重鎮禹貢名區兵車素號
於精堅舟楫適當其津要求我良翰惟爾僉諧是宜節
費通商均勞齊佚剛柔無忘於迭用威惠必在於兼行
約已豐財正身率下俾夫三軍畏愛一境澄清𢡟昭厥
庸祗服休寵加榮曳履以壯登壇勉副知人佇酬明奬
文苑英華卷四百五十五
