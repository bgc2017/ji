文苑英華卷六百九十一宋李昉等編
遷譴上(遷譴上中下凡三卷英華所編先年代先後今正之其間又有非遷譴者未詳)
使東魏值侯景亂與北齊尚書令求還書一首
上牛弘書一首
為人與蜀父老書二首
與在朝諸賢書一首
在桂州與修史學士吳兢書一首
與韋五虚已書一首
使東魏值侯景亂與北齊尚書令(陳書作僕射楊遵彦)求
還書徐陵
叩頭叩頭夫一言所感凝暉照於魯陽一志冥通飛泉
涌於疎勒况復元首康哉股肱良哉隣國相聞風教相
期者也天道窮剥鍾亂本朝情計馳惶公孫(一作私)鯁懼
而骸骨之請徒淹歲寒顛沛之祈空盈卷軸是所不圖
也非所仰望也執事不聞之乎昔分鼇命鳸之世觀河
拜洛之年則有日烏流災風禽騁暴天傾西柱(一作北)地
缺東門(一作南)盛旱拆三州長波含五岳我大梁膺金圖
而有亢纂玉鏡而猶屯何則聖人不能為時斯固窮通
之恒理也至若荆州刺史湘東王幾(一作機)神之本元寄
名言(一作無寄名言)陶鑄之餘猶為堯舜雖復六代之舞陳於
㹅章九州之音(一作歌)登於司樂虞䕫拊石晉曠調鐘未
足頌此英華(一作聲)無以宣其盛德者也若使郊禋楚翼
寧非祀夏之君龕定京師(一作戡定艱難)即(一作便)是匡周之霸
豈徒豳王徙雍朞月為都堯帝遷河周年成邑方今越
裳藐藐馴雉北飛肅慎茫茫風牛南偃吾君之子含識
知歸而答旨云何所不投身斯(一作其)所未喻一也又聞
(一無此字)晉熙等郡皆入貴朝去我尋陽經塗何幾至於鐺
鐺曉漏(英華作鍾鍾曉鍳恐非)的的宵烽隔溆浦而相聞臨高臺
而可望泉流寳盖(一作盌)遥憶湓城峰號香爐依然廬岳
日者鄱陽嗣王範治兵匯𣲖屯戍瀹波朝夕牋書春秋
方物吾無從以躡屐(一作屩)彼有路而齊鑣豈其然乎斯
不然矣不謂(二字一作又近字)邵陵王綸通和此國郢中上客
雲聚魏都鄴下公卿風馳江浦豈盧龍之逕於彼新開
銅駝之街於我長閉何彼途甚易非勞於五丁我路為
難如登於九折地不私載何其爽歟而答旨云還路無
從斯所未喻二也又(一無此字)晉熙廬江義陽安陸皆云款
附非復危邦計彼中途便當静晏自斯以北桴鼓不鳴
隣憓所通(一無此句)自此以南王靈未缺(一作封疆未壹)如其境外
脱殞輕軀幸非邊吏之羞何在匹夫之命又此賓遊通
無貨殖忝非韓起聘鄭私買玉環吳札過徐躬要寳劍
由來宴錫凡厥囊装行役淹留皆已虚罄散有限之微
財供無期之久客斯可知矣且據圖刎首愚者不為運
斧全身庸流所鑒何則生輕一髮自重千鈞不以賈盜
明矣骨肉不任充鼎俎皮毛不足入貨財盜有道焉吾
無憂也又公家遣使脱有資須本朝非隆平之時遊客
豈皇華之勢輕装獨宿非榮(一作勞)聚囊(一作□)之儀微騎
間行寧望輶軒之禮歸人將從私具驢騾緣道亭郵唯
希蔬粟若曰留之無煩於執事遣之有費於官司或以
顛沛為言或云資装可懼固非通論皆是外篇斯所未
喻三也又若以吾徒應還侯景侯景凶逆殱我國家天
下含靈人懷憤厲既不獲投身社稷衛難乘輿四家&KR2285;
蚩尤千臠割(一作刀剸)王莽安所謂俛眉頓膝歸奉寇讐佩
弭腰鞬為其皂隸又(一無又字)曰者通和方敦曩睦兇人狙
詐遂駭狼心頗擬宋萬之誅彌懼荀罃之請所以奔蹄
勁角專恣憑陵凡我行人偏鍾(一作膺)讐憾正當葅筋醢
骨抽舌&KR0008;肝於彼兇情猶當未雪海内之所知也君侯
之所具焉又聞本朝王公(一作三公)居(一作都)人士女風行雨
散東播西沉城闕(一作京邑)丘墟葌蓬蕭瑟偃師還望咸為
草萊霸陵回首皆(一作俱)霑霜露此又君之所知也彼以
何義争免寇讐我有何勲(一作親)争歸委質昔鉅平貴將
懸重於陸公叔向若流深知於鬷蔑吾雖不敏常慕前
修不圖明庶為(一作有)懷翻其以此量物昔魏氏將亡群
兇挺争諸賢戮力想得其朋為葛榮之黨也(一作邪)為邢
果之徒耶如曰不然斯所未喻四也又(一無此字)假使吾徒
還為兇黨侯景生於趙代家自幽恒在則台司行為連
率山川形勢軍國彛章不勞請著為籌便當屈指能筭
景(英華作重非)以逋逃小醜羊豕同群身寓江臯家留河朔
鄕井鄕邑(一作舂舂井井)如鬼如神其不然乎抑又君之所知
也且夫宫闈秘事皆若雲霄英俊訏謨寧非幃幄或佯
驚以定策或焚藁而奏書朝廷之士猶難參預羇旅之
人何階耳目至於禮樂沿革刑政寬猛謳歌已遠萬舞
成風不知手之舞之足之蹈之也安在搖其牙齒為間
諜者哉若謂復命西朝終奔東虜雖齊梁有隔尉侯奚
殊豈以河曲之難浮而曰江關之有(一作可)濟河橋馬度
曾(一作寧)非宋典之奸關路鷄鳴皆是田文之客何其通
蔽乃爾相妨斯所未喻五也又兵交使在雖著前經儻
同徇僕之尤追肆韓(一作寒)山之怒則凡諸元帥並釋縲
囚爰及偏禆同加恩禮(一作同無剪馘)乃至鍾儀見赦朋笑遵
途襄老蒙歸虞歌引路吾等張&KR0950;拭玉修好尋盟涉泗
之與浮河郊勞至于贈賄公恩既備賓敬無違今者何
諐翻蒙貶責若以此為言斯所未喻六也若曰妖氛永
(英華作未非)久喪亂悠然哀悼(一作我)奔波存其形魄固已銘
兹厚德載此洪恩譬渤澥而俱深方嵩華而猶重但山
梁飲啄非有意於籠樊江海飛浮本無情於鐘鼓况吾
等營魄已謝餘息空留悲默為生何能支久是則雖蒙
養護更夭天年若以此為言斯所未喻七也若云逆豎
殱夷當聽反命高軒繼路飛盖相隨未解其言何能善
謔夫亨屯治亂豈有意於前期謝常侍今年五十有一
吾今年四十有四介已知命儐(一作賓)又杖鄕計彼後生
肩隨而已豈銀臺之要彼未從師金竈之方吾知其訣
正恐南陽菊水竟不延齡東海桑田無由佇(一作可)望若
以此為言斯所未喻八也足下清襟勝託書囿文林凡
曰(一作白)洪荒終于幽厲如吾今日寧有其人爰至春秋
微宜商略夫宗姬殄墜霸道昏凶或執政之多門或陪
臣之涼德故臧孫有禮翻囚與國之賓周伯無諐空怒
天王之使遷箕卿於兩館縶樂(一作驥)子於三年斯匪貪
亂之風邪寧比當今之高列(一作例)也至於雙崤且帝四
海争雄或搆趙而侵燕或連韓而謀魏自永盟於楚殿
躬奪璧於秦庭輸寳鼎以託齊王憑安車而誘梁客其
膏脣敗舌分路揚鑣無罪無辜如兄如弟逮乎中陽受
命天下同規廵省諸華無聞幽辱及三方之霸也孫甘
言以嫵媚(英華作於娥眉非)曹屈詐以羈縻旌軫歲到於勾吳
冠盖年馳於庸蜀則客嘲殊險賓戱已深共盡遊談誰
云猜忤若使搜求故實脱有前蹤恐是叔世之姦謀而
為邦之勝略也抑又聞之雲師火帝澆淳乃異其風龍
躍麟驚王霸雖殊其道莫不崇君親以詔(一作銘)物敦敬
養以治民預有邦家(一作司)曾無隆替吾奉違温凊仍属
亂罹(一作離)寇虜猖狂公私播越蕭軒靡御王舫誰持瞻
望鄕關何心天地自非生憑廪竹身(一作源)出空桑行路
含情猶其相愍嘗以擇官而仕非曰孝家擇事而趨非
云忠國况乎欽承有道驂駕前王郎吏明經䲭鳶知禮
廵方省化咸問高年東序西郊皆尊耆耋吾以圭璋玉
帛通聘來朝屬世道之屯期鍾生民之否運兼年累載
無申元直之祈銜泣吞聲長對公閭之怒情禮之訴飜
(一作將)同逆鱗忠孝之言皆應對(一作齚)舌是所不圖也非
所仰望也且天倫之愛何得忘懷妻子之情誰能無累
夫以清河公主之貴餘姚書佐之家草限高卑皆被驅
掠自東南醜虜抄敗饑民臺署郎官俱餒牆壁况吾生
離死别多歴暄寒孀室嬰兒何可言念如得身還鄕壤
(一作土)躬自推求猶冀提攜俱免凶虐夫四聰不達華陽
君所謂亂臣百姓無冤孫叔敖稱為良相足下高才重
譽參贊經綸非虎(一作豹)非貔聞詩聞禮而中朝大義(一作)
(議)曾未經論清禁嘉謨(一作謀)安能相及諤諤非周舍容
容類胡廣何其無争臣哉歲月如流人(一作半)生何幾晨
看旅鴈心赴江淮昏望牽牛情馳揚越朝千悲而下(一作)
(掩)泣夕(一作暮)萬緒以迴腸不自知其為生不自知其為
死也足下素挺詞峯(一作鋒)兼長理窟匡丞相解頥之說
樂令君清耳之談向所未疑誰能曉諭若鄙言為謬來
旨必通分請灰釘甘從斧鑊何但規規默默齰舌低頭
而已哉若一理存焉猶希矜眷何故(一作必)期令我等必
死齊都足趙魏之黃塵加幽并之片骨遂使東平拱樹
長懷向漢之悲西洛孤墳恒表思鄕之夢干祈已(一作以)
屢哽慟良(一作增)深徐陵叩頭再拜
上牛弘書王孝籍
竊以毒螫噆(一作□)膚則申旦不寐饑寒切體亦卒歲無
聊何則(英華作期非)痛苦難安(二字一作難以安)貧窮易感(二字一作易為)
(感)况懷抱之内水火鑠脂膏腠理之間風霜侵骨髓安
可齰舌緘脣吞聲飲氣惡呻吟之響忍酸辛之酷哉惟
明公尚書(一作明尚書公)動哀矜之色開寬裕之懷咳唾足以
濟活枯鱗吹嘘可以(一作用)騰飛窮羽芬以椒蘭之氣暖
以布帛之詞許小人之請開(一作聞)大君子(一無子字)之聽雖
復山川不遠神明(一作鬼神)在兹信而有徵言無不履猶恐
拯溺遲於援手救縊緩於扶足待越人之舟檝求魯匠
之雲梯則必懸於喬樹之枝没於深泉之底矣夫以一
介貧人七年直省課税(一作役)不免慶賞不沾賣貢禹之
田供釋之(英華作氏)之費有弱子之累乏強兄之親(一作産)加
以老母在堂光隂遲暮寒暑違侍(一作闕)關山迢遙(一作超遠)
齧臂為期前途邈矣(一作逾邈)倚閭之望朝夕已勤謝相如
之病無官可以免發梅福之狂非仙所能避愁疾甚乎
厲鬼人生異夫金石營魂且散恐筮予無徵齎恨入冥
則虚緣恩顧此乃王稽所以致言應侯為之不樂也潛
鬢髮之内居眉睫之間子野未曾聞離朱所不見沈淪
東觀留滯南史終無薦引永同埋殯三世不移雖由寂
寞十年不調實乏知已夫不世出者信(一無信字)聖明之君
也不萬一者誠賢良之臣也以夫不世出而逢不萬一
此小人所以為明尚書幸也坐人物之源運銓衡之柄
反披狐白不好緇衣此小人為明尚書不取也昔荆玉
未剖刖卞和之足百里未用碎禽息之首居得言之地
有用能之資增日月之明無手(一作首)足之戚憚而不(一作)
(弗)為孰知其解夫官或不稱其能士或未伸其屈一夫
竊議語流天下勞不見圖安能無望儻病未及死往還
勉念(一作狂還克念)眄(一作汗)窮愁之間(一作簡)矚(一作屬)離憂之詞
託志於前修通心於來哲使千載之下哀其不遇追咎
執事有玷清塵則不肖之軀死生為累小人之罪方且
未成(一作刊)願少加矜(一作憐)愍留心無忽
一作皆隋書本傳
為人與蜀城父老書王勃
盖聞天地作極不能遷否泰之期川岳薦靈不能改窮
通之數豈非聖賢同業存乎我者所謂才榮辱異流牽
乎彼者所謂命是以龍驤鳳峙(一作翥)伊周成翊贊之功
含糗羹藜顔冉困棲遲之病或先號而後笑或始吉而
終凶事不可量功未必定則知洪濤未接長鯨多陸死
之憂曾風未翔大鵬有雲傾之勢池鰌井鮒亦將鼓鱗
而輕之田鳩野鸚亦將騫翮而侮之及其衝溟渤接扶
搖吹波則江漢倒流騰氣則虹霓掩摩赤岸負蒼天然
後知其力焉吁韓信之無津也昌亭之一餓夫耳馬卿
之失路也臨邛之一食客耳武不足以服衆文不足以
動時長劍屈於無知洪筆淪於不用洎乎雄圖躡運至
尊納背水之謀麗藻昇朝天子賞凌雲之作威加海岳
聲振廊廟彼淮隂之俠少成都之遺老也又焉能知遠
近哉是以鑒物於肇不於成賞士於窮不於達是知卞
和之得玉也精存於岸谷之間張華之得劍也氣發於
星辰之際夫豈琢磨成器然後知其寳剸斷為能然後
知其用哉仰惟鄕耆等並玉山高族金堤勝侣列子弟
於千城耀衣冠於百代或以風雲去國公孫躍馬之年
鐘鼎從王諸葛攀龍之日門庭相接雕甍將綺棟連陳
機杼相和鳳攝將虬梭交響金漿玉饌食客三千綠幘
青裳家僮數百沖襟渺識人多江漢之靈麗藻華文代
有雲泉之氣北齋開敞南館虚閑詩酒同歸琴書合契
忘機得意恥嵇阮之交疎虚席延賓恨原常之客少實
烟霞之藪澤風月之津梁者乎劉仲文之遠識不以乾
没詣梁城閔仲叔之高風不以口腹累安邑雖其已没
生氣猶存况乎屬宇宙之明當天下之泰不能俯拾青
紫高視縉紳攀北極而謁帝王入南宫而取卿相脅肩
側足求哀鍾釡之間低首俛眉取齊斗升之末嗟乎誠
下官所以仰天漢而鬱拂臨江山而慷慨者也但時可
以未遇道可以未行志願可以未成功業可以未就古
之才足以輔王業躡跡屠釣之間功可以濟巨川藏身
版築之下百里奚之負販陳湯之丏貸而况於庸者哉
此僕所以駿奔於顧盼之餘自致於恩光之末也且夫
精神所感尚動神明意氣相交豈慙車馬倘能投心季
子遙存素紵之恩援手應侯先立綈袍之贈豈人之情
也能無報乎方今白藏紹序朱律謝期天高而林野疎
候肅而江山静輕蟬送夏驚晩吹於風園旅鴈乘秋動
宵吟於露渚絲纊成於南畆粇黍被於東阡時計有儲
願履多福下官薄游綿載飄寓淹時歡躓相仍憂虞自
積陟梁鴻之峻岳何暇長謠臨阮籍之長途唯知慟哭
庶憑賙給以濟飄危輕訴短懷佇流嘉耗
二
蜀都廣鎮岷㠊奥壤山分玉宇水向金陵景貺有期英
靈間出榮問休暢幸甚幸甚夫神有可逼渌波驚亡(疑作)
(七)柱之音道有可符玄霜扣九鐘之節豈道窮精祕妙
聽察於無聲理實杳冥玄應通於不測波流柱響波無
入柱之因霜落鐘鳴霜非扣鐘之具矣况乎言忘意得
臭味相求目擊道存神明已接鄭僑之逢吳札無謂殊
方阮籍之對嵇康自然同氣僕雖不敏嘗從事於斯矣
嘗謂薰蕕不共器梟鸞不比翼是以類乎方者按風雲
於千里乖乎類者起山川於一面抑嘗聞之士之生也
其跡可擯而道不可藏其身可辱而志不可奪其有拂
衣投臂遁形滄海之隅裂裳裹足獨立高山之頂量腹
而食度身而衣以鐘鼎為芻豢以衣冠為縲絏方欲策
鸞鳳而撫需(疑作雲)英鞭虹霓而採煙液其次排玉闕指
金門成賈誼之謨樹終軍之策因機入務懷素將相之
門沐露沾霜擁篲公侯之室然則拾青紫於旦暮取功
名於俄頃演文物而動寰中騰聲名而振天下若下官
者可謂慙二途矣而歛手長揖強顔高視低心於蹇躓
之辰忍耻於恓惶之日者哉渭濱留釣鷹揚之業未萌
緇源滯牧鴻漸之資盖寡及其攀窮運接靈期乘雲雷
而清八極和隂陽而調萬品則知冥機所運吉凶倏忽
之間玄命所移飛伏於斯須之際以日月自至聊復(闕)
爾耳方今炎颷謝節爽候關辰風高而宇宙清霜下而
亭郊肅歸雲止鴈流曙響於東津落照開鴻寫晴規於
北岸螢疎夕砌蟬促朝林感序緣情故豐寄賞僕一違
秦隴再革炎凉戒征軸而無因指歸途而有倦故鄉超
曠曾山重複吳宫尚遠頻驚去燕之心楚峽猶賖已下
聞猿之淚徒以風猷未隔道義相存幸承知己之心稍
緩他鄉之思(一作意)昔者虞公再見懸光白璧之前季布
一言猶定黃金之諾况乎交已成於杵臼道已茂於金
蘭希照窮途遠流嘉貺若使恩裁口腹空留安邑之賓
惠闕始終取恨昌亭之客
與在朝諸賢書盧照隣
昔張子房處太傅之尊自䟽於南山隠公孫弘居丞相
之位亦伏地於東方生伯喈已亡孔文舉將老兵而造
膝方回尚在王羲之就倉奴而共談良史書之高賢不
以為累自古朝野曷嘗以人廢言况下官抱疹東山不
干時事偕人唱和何損於朋黨延州子期聞音竊抃猶
冀身膏丹壑脱寳劍於山河骨掩黃塵罷瑶琴於天下
則指(疑作捐)金抵於山谷者非太平之美事乎幽憂子白
在貴州與脩史學士吳兢書宋之問
拙自謀衛降黜炎荒杳尋魑魅之途遠在(一作蒞)雕題之
國颶風摇木饑鼬宵鳴毒瘴横天悲鳶晝落心憑神理
實冀生還關號鬼門常憂死别事未瞑目豈在微身先
君業粹中和才見文武志道游藝名動京師出谷入朝
事多弘益雖崇班去已而隂德被人清議所尊何減驃
騎恐耆舊咸謝竹帛儻遺使盛烈湮沉下情感痛自昔
逸群之器曠俗之才譽雖冠於人倫祿不齊於卿士南
史之筆漏美不書東岱之䰟與名俱滅故史遷述許由
云不遇青雲之士焉足道哉惟君侯禮樂山高文華海
闊古一千歲聞聖賢之書今五百年知作者之運山甫
拾遺於中路時謂得賢蔡邕揮翰於詞林誰其不許往
送家狀蒙啟至公之恩希果實言深蓄自私之感下官
久辭榮擢夙慎禍胎内無負於明祗外冀申於知己豈
謂一人相毀衆口争喧遂以虚聲乃加真罪頼皇明昭
宥腰領賜全空荷再生無階上答恃子以松竹之操期
子以金石之堅幸無雷同懸納謗議見危不易是所望
焉遠識古人之懷敢申窮鳥之請如季布之諾乃重於
黃金延陵之許竟懸於寳劍生負食花之惠死效結草
之誠刺血為書萬不抒一往年恩貸許惠為看起居注
實錄江融别錄使不錯漏國史及高明所撰唐史春秋
等六處並乞逸遺事跡不翳聲塵代業有光實在吾子
遠佇來札以當招䰟秋冬凝寒(一作嚴)惟動(一作所)履休勝
青簡時至(一作汗)願想窮愁白雲遥(一作爰)來希訪生死珍
重珍重
與韋五虚已書陳子昂
命之不來也聖人猶無可奈何况於賢者哉僕常(集作嘗)
竊不自量謂以為得失在人欲竭(集作揭)聞見抗衡當代
之士不知事有大謬異於此望者乃令人慙愧悔赧不
自知大笑顛蹶怪其所以者耳虚已足下何可言耶夫
道之將行也命也道之將廢也命也子昂其如命何雄
筆雄筆棄爾歸吳東山無汨我思無亂我心從此遁矣
屬病不得面談書以述言子昂白
文苑英華卷六百九十一
