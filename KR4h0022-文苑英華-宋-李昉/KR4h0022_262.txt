文苑英華卷二百六十二宋李昉等編
寄贈十六
張祜七首李洞九首
方干二十三首李白一首
李羣玉六首陳陶十一首
寄朗州徐員外張祐
江嶺昔飄蓬人間值俊雄關西今孔子城北舊徐公清
夜游何處良辰此不同傷心幾年事一半在湖中
贈薛鼎臣侍御前人
一命前途遠䨇曹小邑閑夜潮人帶(集作到)郭春霧鳥啼
山淺瀨横沙堰高巖峻石班不堪曾倚棹猶復夢升攀
寄盧載前人
故人盧氏子數載曠佳期少見䨇魚信多聞八米詩侏
儒他甚飽欵段爾應羸勿謂今劉二相逢不熟槌
寄靈澈上人(此詩已見二百二十三卷)
投常州從兄中丞前人
扁舟何所往言入善人邦舊愛鵬摶海今聞虎渡江土
因為政樂儒為說詩降素履冰容靜新詞玉韻樅金魚
聊解帶畫鷁稍移樁邀妓思(集作促坐邀)逃席留賓命倒缸
吏材誰是伍經術世無䨇廣厦當宏構洪鍾併待撞成
龍湏讓邴展驥莫先龐應念宗中末秋螢照一忩
贈淮南將前人
年少好風情垂鞭眦睚行帶金獅子小裘錦麒麟獰揀
匠装銀鐙堆錢買鈿筝李陵雖效死時論亦輕生
寄獻蕭相公前人
東去江干(集作山)是勝遊鼎湖興(集作相)望不堪愁謝安近
日違朝旨傅說當時允帝求暫向聊城飛一箭長為滄
海繫扁舟分明此事無人見白首相看未肯休
贈龐鍊師李洞
家住涪江漢語嬌一聲歌戞玉樓簫睡融春日柔金縷
粧發秋霞戰翠翹兩臉酒醺紅杏妬半胷酥嫩白雲饒
若能携手随仙令皎皎銀河渡鵲橋
述懷二十韻獻覃(疑)相公前人
帝夢求良弼生身屬聖明青雲縣器業白日貫忠貞(一作)
(精)靄靄隨春動忻忻共物榮靜宜浮競息坐覺好風生
萬國聞應躍千門望盡傾瑞含楊柳色氣變管絃聲百
辟尋知度三階正有程魯儒規藴藉周誥美和平碧水
遺幽抱朱絲寄遠情風流秦印綬儀表漢公卿忠讜期
登用回邪自震驚雲開長劍倚路絶一峰横九野方無
事滄溟本不争國將身共計心與衆為城早晩中條下
紅塵一顧清南潭容伴鶴西笑忽遷鶯折樹恩難報懷
仁命甚輕二年猶困辱百口望經營未在英侯選空勞
短羽征知音初(疑作祈)相國從此免長鳴
感知上刑部鄭侍郎前人
門掩白雲司蜀都高卧時隣僧點寒燭宿鳥動秋池帝
誦嘉蓮表人吟寶劍詩石渠流月斷畫角截江吹閑出
黃金勒前飛白鷺鷥公心外國說重望兩朝持净蘚斜
圭影孤窗響錫枝興幽松雪見心苦硯冰知緣丈蟲聲
切過門馬足遲漏殘終卷讀日下大名垂平磧容鵰上
仙山許狖窺數聯金口出死免愧邱為
感恩書事上鳳翔舉義司徒相公
前人
積雪峰西遇奬稱半家寒骨起溝塍鎮時賢相回人鏡
報德慈親點佛燈受鉞已聞諸國静坐籌重見大河澄
功居第一圖煙閣依舊終南滿杜陵
上司空員外前人
禪心高静似疎慵閑客經過不厭重藤杖幾携量積雪
玉鞭曾把數高峰夜眠古卷(疑作巷)當城月秋直清曹入
省鍾禹鑿故鄉歸未得河聲聒老兩三松
春日寄書事一二知已前人
浴馬池西一帶泉開門物景似林川朱衣掩竹人歸縣
白首遺泥鶴上天索米夜燒風折竹無車春飬雪藏鞭
縉紳處士知章句忍使孤窗枕淚眠
廢寺閑居寄懷一二罷省歸郎
前人
貧居廢廟冷吟煙無力争飛類病蟬槐省老郎蒙主棄
月波(一作)孤客望誰憐稅房兼得調猿石買地仍分浴
鶴泉處世堪驚又甚愧一陂山色不言錢
贈昭應沈少前人
行宫接縣判雲泉袍色雖青骨且仙鄠杜憶過梨栗寺
瀟湘曾棹雪霜天華山僧别留茶鼎渭水人來鎻釣船
東送西迎終幾考新詩覓得兩三聯
贈高僕射自安西赴闕(一作贈功臣)
前人
征蠻破虜漢功臣提(一作携)劍歸來萬里身閑倚凌煙金
柱看形容惆悵(一作消瘦)老於真
將謁商州李(集作吕)郎中道出楚州獻韋(集作章)中
丞方干
江流盤復直浮棹出家林商洛路猶遠山陽春已深青
雲應可望白髮未相侵才小知難薦終勞許郭心
贈江南僧前人
忘機室亦空禪與沃州同唯有半庭竹能生竟日風思
山海月上出定印香終繼後傳衣者還湏立雪中
贈葉尊師(此詩已見二百二十九卷)
寄于少監前人
脩持精(一作清)苦振家聲衆鳥那知一鶚情躡履三千皆
後學摶風九萬即前程名將日月同時朽身是山河應
世(一作數)生從此雲泥更懸闊演公(集作漁翁)不合見公卿
寄李頻前人
衆木又摇落望君還不還軒車在何處雨雪滿前山思
苦文星動鄉遥釣渚閑明年見名姓唯我獨何顔
寄普州賈司倉島前人
亂山重復疊何處訪先生豈料多才者空垂不第(集作世)
名閑曹猶得醉薄俸亦勝耕莫問吟詩石年年芳草平
中路寄喻鳬先輩前人
求名如未遂白首亦難歸送我罇中(集作前)酒典君身上
衣寒蕪隨楚盡落葉渡淮稀莫笑(集作嘆)干時晩前心豈
便飛
暮冬書懷呈友人前人
空為梁甫吟誰竟是知音風雪生寒夜鄉園來(疑)舊心
滄江孤棹迥白閣一鍾深君子久忘我此懷甘自沈
東溪别業寄吉州段郎中(此詩已見三百十八卷)
前人
獻王大夫前人
都緣聲價振皇州高卧中條不自由早赴急徵來鳳闕
常陪内宴醉龍樓鏘金五字能援筆釣玉三年信直鈎
必恐借留應不得(集作終不遂)越人相顧已生(集作先)愁
上(集作贈)處州段郎中前人
幸見仙才領郡初郡城孤峭似仙居林(集作松)蘿色裏登
臺閣瀑布聲中閱簿書德重自將天子合情高元與世
人疎寒潭是處深(集作清)連底賓席何心望食魚
茅山贈高(集作洪)拾遺前人
聖代諫臣停諫舌求還(集作歸)故里傲雲霞溪頭講樹遺
(一作䌫)漁艇箧裏朝衣盡(集作輸)酒家但愛身閑辭禄俸那
嫌歲計在桑麻我來幸與諸生異問答時容近絳紗
上越州楊嚴中丞前人
連枝棣萼世無䨇未秉鴻鈞擁大邦折桂早聞推獨步
分憂暫輟過重江晴尋鳳沼雲中樹思遶稽山枕上窗
試把十年辛苦志問津求拜碧油幢
獻王大夫前人
高情不與俗人知耻學諸生取桂枝荀宋五言行世早
巢由三詔出溪遲(大夫佳句云珠箔卷繁星金樽瀉月明行於世)操心已在精
微域落筆皆成典誥詞一鶚難成燕雀伍非熊本是帝
王師賢臣雖藴經邦術明主終無諫獵時莫道百僚憂
禮絶兼聞七郡怕天移直緣材力頭頭贍專被文星步
步隨不信重言通造化湏臾便可變榮衰
謝王大夫奏表前人
非唯言下變榮衰大海可傾山可移如剖夜光歸暗室
似驅春氣入寒枝死灰到底飜騰熖朽骨隨頭却長肥
便殺微躬復何益生成恩重報無期
處州獻盧員外前人
纔下軺車即歲豐方知盛德與天通清聲漸出寰瀛外
喜氣全歸教化中落地遺金終日在經年滯獄當時空
直緣後學無功業不慮文翁不至公
贈李郢端公前人
非惟孤峭與飛動(集作世絶)吟處斯湏能變通物外搜羅添
(一作歸)大雅毫端剪削有餘功山川正氣侵靈府雪月清
輝引思風别得人間上昇術丹霄路在五言中
贈趙常六韻(集作贈趙崇侍御)前人
貴達合逢明聖日風流又及少年時才因出衆人皆嫉
勢欲摩霄自不知迢逓(集作正直)早年聞苦節從容此日見
清規却教鸚鵡呼桃葉便遣嬋娟唱竹枝閑話篇章倚
燭久醉迷歌舞出花遲雲鴻别有回翔便應笑啁噍(一作)
(啾)燕雀卑
山中言事八韻寄李支使前人
豈知經史深相悮兩鬢垂絲百事休受業幾多為弟子
成名一半作公侯前時射鵠徒抛箭此日求魚未上鈎
竹裏斷雲來枕上巖邊片月在牀頭過庭急雨和花落
遶舍澄泉帶葉流緬想遠書聆鵲喜窺尋嘉果覺猿偷
舊詩改處空留韻新醖嘗來不滿篘阮瑀如能問寒餒
風光當日入滄洲
山中言事寄贈蘇判官前人
寸心似火頻求薦兩鬢如霜始息機隔岸雞鳴春耨去
鄰家犬吠夜漁歸倚松長嘯成疎拙拂石欹眠絶是非
執爨縱曾炊橡實紉針争解補荷衣常憑早月來張燭
亦假清風為掩扉多是(集作謝)元瑜憐野賤時廻車馬發
光輝
寄台州孫從事百篇登第初授華亭尉
前人
聖代科名酬志業山川秀色助神機梅真入仕提雄筆
阮瑀從軍着綵衣晝寢不知山雪積春遊應趁(集作趣)夜
潮歸相思莫訝音書絶鳥去猶湏累日飛
贈孫百篇前人
御題百首思縱横半日功夫舉世名羽翼便從吟處出
珠璣續向筆端生莫嫌黃綬官資少必料青雲道路平
才子風流復年少無愁高卧不公卿
贈會稽張少府前人
高節何曾似任官藥苗香潔備常餐一分酒戶添應(集作)
(猶)得五字詩名隠即難笑我無媒成(集作生)鶴髮如君有
夢(一作意)憶漁竿明年莫遣(集作便)還家去鏡裏雲山且共
看
代佳人寄翁參樞先輩李白
等閑經夏復經寒夢裏驚嗟豈暫安南國風光當世少
西陵江浪過江難周旋小字挑燈讀重疊遥山隔霧看
直是為君飡不得書來莫說更加飡
此詩總目及李集皆不載惟英華諸本有之
長沙春望寄涔陽故人李羣玉
清明前(集作别)後雨晴時極浦空嚬一望眉湖畔春山煙
黯黯雲中遠樹墨(集作黑)離離依微水戍聞疎鼓掩映河
橋(集作沙林)見酒旗風煖草長愁似醉行吟無處寄相思
望月寄人(集作懷友)前人
浮雲卷盡月朣朧直出滄溟上碧空盈手冰(集作水)光寒
不濕流天素彩(集作影)静無風酒花蕩漾金罇裏棹影飄
颻玉浪中川路正長難可越美人千里思何窮
辱綿州于中丞書信前人
一緘垂露到雲林中有孫陽念驥心萬木自凋山不動
百川空(集作皆)旱水(集作海)長深風標想見瑶臺鶴詩韻如
聞淥水琴他日縱陪池上酌已應難到暝猿吟(渴疾漸加酒戶)
(日减)
寄長沙許侍御前人
二(集作三)年文會許追隨和遍南朝雜體詩未以綵毫還
郭璞乞留殘錦與&KR0960;遲竹齋琴酒歡成夢水寺煙霞相
(集作賞)對誰今日秋風滿湘浦只令(集作應)搔首詠瓊枝
寄張祜(祜亦未面頻寄聲相聞)前人
越水吳山任興行五湖雲月挂高情不遊都邑稱平子
只向江東作步兵昔歲芳聲到童稚老年佳句遍公卿
如君氣力波瀾地留取隂何沈范名
寄友人前人
野水青山雪後時獨行村落更相思無因一向溪橋醉
處處寒梅映酒旗
寄兵部任畹郎中陳陶
常思劍浦越清塵荳蔲花紅十二春崑玉已成廊廟器
澗松猶是薜蘿身雖同橘柚依南土終媿魁罡近北辰
好向昌時薦遺逸莫教千古弔靈均
贈江南從事張侍郎(疑作御)前人
平南門館鳳凰毛二十華軒立最高幾處談天致雲雨
早時文海得鯨鰲姻聯紫府蕭窗貴職稱青錢繡服豪
江徼無虞才不展可(疑)杯終日詠離騷
贈温州韓使君前人
康樂風流五百年永嘉鈴閣又登賢嚴城鼓動魚驚海
華屋樽開月下天内史筆鋒光案牘鄢陵詩句滿山川
今來誰似韓家貴越絶麾幢鴈影連
閒居寄太學盧璟博士前人
無路青冥奪錦袍耻隨黃雀住蓬蒿碧雲夢後山風起
珠樹詩成海月高久滯鼎書求羽翼未忘龍闕致波濤
閑來長得留侯癖羅列樝梨校六韜
贈漳州張怡使君前人
舊德徐方天下聞當年熊軾繼清芬井田異政光蠻竹
符節深恩隔瘴雲已見嘉祥生北戶嘗嫌夷貊蠧南薰
幾時徵拜征西越學着縵胡從使君
贈容南韋中丞前人
普寧都護軍威重九驛梯航壓要津十二銅魚尊畫戟
三千犀甲擁朱輪風雲已静西山寇閭井全移上國春
不獨來蘇發歌詠天涯半是泣珠人
投贈福建路羅中丞前人
越艷新謠不厭聽樓船高卧静南溟未聞建水窺龍劍
應喜家山接女星三捷楷模光典策一生封爵笑丹青
皇恩幾日西歸去玉樹扶疎正滿庭
贈江南李偕副使前人
世禄三朝壓鳳池桂陵公子漢庭知雷封始賀棠溪劍
花府尋邀玉樹枝幾日坐談誅叛逆列城歸美見歌詩
從軍莫厭千場醉即是金鑾寵命時
賀客府常中丞天府賢兄新除黔南經略
前人
蓬瀛簪笏舊聯行紫極差池降寵章列國山河分鴈字
一門金玉盡龍驤耿家符節朝中美袁氏芝蘭閫外香
烽戍悠悠限巴越佇聽歌詠兩甘棠
祝(疑)贈江西周大夫前人
否極生大賢九元降靈氣獨立正始風蔚然中興瑞淵
淪照三古磊落涵涇渭真貌月懸秋雄詞雷出地具瞻
先皇寵欲踐東華貴咫尺時不來千秋鼎湖淚因分三
輔職進領南平位報政黃覇慙觀兵吕蒙醉歲星臨斗
牛水國嘉祥至不獨蒼生蘇仍兼六騶轡恭聞廟堂略
欲斷匈奴臂剗釋自宸衷平戎在連帥時康簪笏冗世
梗忠良議丘壑非無人松香有私志三朝倚天劍十萬
浮雲騎可使河曲清羣(集作郡)公信兒戲滄溟用謙德百
谷走童稚禦衆付深人參籌湏偉器他年蓬蓽賤願附
鴛鸞翅
旅次銅山途中先寄温州韓使君
前人
亂山滄海曲中有横陽道束馬過銅梁苕華坐堪老鳩
鳴高崖裂熊鬪深樹倒絶壑無坤維重林失蒼昊躋攀
寡儔侣扶接念輿皂俛仰慄嵌空無因掇靈草梯(疑作睇)
窮聞戍鼔魂續頼丘禱敞豁天地歸縈紆村落好悠悠
思蒋徑擾擾愧商皓馳想永嘉侯應傷此懷抱
文苑英華卷二百六十二
