文苑英華卷四百三十三宋李昉等編
赦書十四
雜赦書
曲赦并州管内詔許敬宗
門下上玄育物大德基於施生前哲至仁大造原於去
殺是以矜愼庶獄得其情而泣辜兼濟含靈窮其巢而
解網朕懷此道逾切古人彼蒼垂鑒使膺司牧爰自幼
齒乃屬時屯五岳為封豕之墟四海被長鯨之毒茫茫
區夏並懸命於焚原蠢蠢窮黎咸轉骨於冰谷是用仁
心内發龔討外申吟嘯風雲揭日月而清大祲簸跳山
河補乾坤以正封域捄其垂餌之厄惠其夀考之安煦
以陽和同被發生之貺溽以膏潤申兹愷澤之錫粤自
斯壤首建鴻名資此義徒遂登大寶夫小物不忘禀靈
周於兆庶惟朕懷舊植性同其五情語地雖異中陽論
心不殊代邸今兹黃髮已留連於廣宴在彼赭衣宜霑
恩於宥罪可曲赦并州管内貞觀二十年正月十六日
申時以前大辟罪已下已發覺未發覺已結正未結正
繫囚見徒皆赦除之其犯十惡故殺人劫贓傷人謀殺
人已傷官人枉法受財監治主守自盗所監治并常赦
不免者不在赦例其有挾藏軍器亡命山澤百日不首
復罪如初敢以赦前事相告言者以其罪罪之
安養百姓及諸改革制内制
勅愛人者天地之德育物者陽和之氣朕立極行政體
元順時期於緝熙致彼仁夀今永惟春令慶在發生當
萬有之遂心慮一物之失所救人恤隠雖已著於成式
施惠布德俾更弘於新令其天下百姓有灼然單貧不
存濟者緣租庸先立長行每鄕量放十丁猶恐編戶之
中懸磬者衆限數既少或未優洽若有此色尚軫于懷
特宜每鄕前放三十丁仍準旨條處分待資産稍成任
依恒式其所放丁委縣令對鄕村一一審定務湏得實
仍令太守子細案覆本道使察訪如有不當者本里正
村正先决一百配入軍團縣令解太守本道使不舉者
量貶降十德為武必先禁暴五材並用誰能去兵自古
盖非獲已關山遠戍雖多戀本之情禄位高懸終有懋
功之賞若能感激信可優矜其諸征行人家有兼丁如
載限向滿情愿自相替者宜聽其家内應合更差防及
諸雜差科一切放免古者黜陟幽明廉問風俗匪惟察
吏亦以恤人今考績之期已滿於三載求瘼之意欲觀
於四方宜即選擇使臣分往諸道訪察官吏善惡廵問
百姓疾苦兼太守縣令老耄者比問諸郡或有損處尋
令賑恤猶慮艱辛湏更優矜務使周濟其開元二十九
載内外官所舉太守縣令等朕以撫字之任急於用賢
特令舉親務欲求實翹車既至頓網無遺不限登科皆
令效職既推心而無負期濟理而有成一自守官向已
終秩思聞為政之績以觀推薦之義先有處分必行賞
罰尤湏審察將復前言廻日並具狀奏聞且量地制邑
大小雖殊置吏養人遠近如一比來中下縣令或非精
選吏曹因循徒務填闕天下大率小縣稍多至於蒼生
詎免其弊若無優奬豈致循良既在得人寧拘格限宜
令選人内取中外清資是明經進士應制明法并資蔭
出身有幹局書判者各於當色内量减一兩選注選擬
赴任之日仍令引見朕當察審去就其老弱者更不得
輙注考滿之後準畿官等例三選聽集在任有政績尤
異者三考外委本道採訪使與通狀應是下下縣仍并
升為中下縣又令長字人不可蹙闕比來補授直至選
時亦可縣在僻遠多不情愿遂虛其位累載闕人既無
本官為政不一戶口逃散莫不由兹自今已後宜令選
司先量才注擬如非時有事故等闕者所有當月牒中
書門下於内外官中簡擇進擬遣今所在京員外人數
稍衆既無職事頗亦滯才其高品者宜簡擇量授郡守
六品以下堪理人者亦授縣令俾其效用冀有成績天
下郡縣先有欠公廨本處今既分税錢並準式依本足
例支給使厚其禄以竭其心經國之制省官為本况分
司揆務既有常員授職任人湏存定限若踰程式實紊
紀綱其内外六品以下員外官至考滿後一切並停合
依選例自今以後更不得注擬其皇親諸親幼小及諸
色承恩授官軍功技術内省左右龍武軍并諸番官等
不在此限所司仍具作條件處分且禮經垂訓篇目攸
殊或未盡於通體是有乖於大義昔如堯命四子所以
授時周分六官曾不繫月先王行令盖取於斯苟分至
之可言何弦望之足舉其禮記月令宜改為時令但五
分定位岳鎮總其靈萬物阜成雲雨施其潤上帝攸宅
寰區是仰且岱宗西岳先已封崇其中岳等三方典禮
猶闕朕以眇身紹膺鴻緒紫機夙讓黃屋非尊屬天衢
未亨王室多難載廹公卿之議遂膺歴數之重凛乎馭
朽慄若涉泉自臨萬邦斯為三載頃者居遏密之際莫
議郊禋之禮霜露之恩日月增深今三元告辰萬物伊
始假于清廟升彼圓丘躬耕祈榖率禮斯備大官視膳
而牲潔奉常陳樂而邕和爰自降制之始迄于禮畢之
際祥風候律瑞日揚光卿雲紛集於壇場甘露傍流於
郊甸非常之慶豈獨在予宜因天地之心式覃雷雨之
澤可大赦天下
至都大赦天下制蘇頲
黃門周宅中土秦里上田皆王者之都也時邁觀風載
廵展義皆王者之政也朕嗣守宸極頗移年所冕旒而
視心每周於萬邦車轍所届迹不出於三輔豈懷安於
憚勞姑省費而休力然以設京師者不偏於西據奉宗
廟者亦候於東征安可阻從人之心增徯予之怨是用
闓陽發歲練日簡辰乘和氣以應物御惠風以行令永
言告至載叶伻來顧兹菲躬畏此鴻業下輦而有宫室
即舊不加登臺而有山川覽今猶昔森然在目用軫于
懷思弘遠圖俾作寬典不忘師古之義特布惟新之澤
可大赦天下自開元五年二月三日昧爽已前大辟罪
已下罪無輕重已發覺未發覺已結正未結正繫囚見
徒常赦所不原者咸赦除之唯謀反大逆不在赦限(云)
(云)夫政欲清净詞尚省要間者思致於(一作于)乂未臻其
道文書盈几閣而吏益欺詔命下閭里而人莫諭得非
失於牴牾弊於(詔令作在)煩蕪耶簡而易從禁則難犯令式
格勅有不便者先令尚書省集議刊定宜詳厥衷合于
大體亡命山澤挾藏軍器百日不首復罪如初敢以赦
前事相告言者以其罪罪之赦書日行五百里布告天
下知朕意焉主者施行
大歷四年大赦天下制常衮
勅至理之代先德後刑上歡心以臨下下欣然而奉上
禍亂不作法令何施去聖久遠薄於教化簡書填委獄
訟煩興苛吏舞文冤人致辟思欲刷耻改行厥路無由
豈天地父母慈愛之意也朕主三靈之重託羣后之上
夕惕若厲不敢荒寧内訪卿士外咨方岳日不暇給八
年于兹而大道淳風鬱而不振四郊多壘連歲備邊師
旅在外役費尤廣賦輿輸轉疲耗吾人困竭無聊窮斯
濫矣下之愚昧(舊唐書作下庶暗昧集作下愚闇昧)不見刑網戎士在軍
未習法令犯禁抵罪其徒實繁幽繫狴牢(集作繫牢之間)未詳
事實吏議不决動淹時序傷沮和氣屢彰咎徵此皆朕
之不明教之未至豈上失其道而繩下以刑敢不罪已
以答災𤯝且人者君之肢體害之則君有所傷刑者教
之輔助失之則人無所措慮有冤濫慘然憂傷用明慎
罰之典俾弘在宥之澤其天下見禁囚徒死罪降從流
流已下罪釋放其左降官及流人并移隸等並與量移
仍委所司即勘責送名中書門下奏聽進止如聞縣官
比年率意恣行麤杖不依格令致使殞斃深可哀傷頻
有處分仍聞乖越自今已後非灼然蠧害者不得輙加
非理仍委觀察節度等使嚴加捉搦勿令有犯如違錄
名奏聞量情科貶宣示中外宜悉朕懷
大歷五年大赦天下制
門下惟辟奉天作人父母若天垂戒於上人不安於下
則修德勤政以達至誠恤刑獄之冤滯問閭閻之疾苦
招納諫諍訪求賢良允廸前烈率由兹道朕獲承宗廟
之重托於王侯之上夙夜齋慄莫敢荒寧推誠以撫萬
邦屈已以安百姓憂勤之至日慎一日服御之給損之
又損而涉道猶淺燭理不明國經王度多有廢闕加以
寇戎驟犯軍國煩勞賦重人竭因之歲歉田荒業廢逋
散相仍每深怵悼頻有蠲降兼亦簡求良吏以惠矜人
除去奸兇用達幽枉大變風俗更張刑政冀人和之漸
洽何天𤯝之屢彰固以朕德之寡昧化之衰薄其咎不
遠在予一人亦由郡邑之政未盡條理或貪以害物或
擾以傷農有凌弱暴寡之冤有不均失中之政人無所
措多陷刑辟盖上之教道未至豈忍以文法繩之慘然
憂嗟深自引慝雖靡草麥秋之候方斷薄刑而薰風長
養之時宜寬庶獄大决疎(集作疏)網與之更新其天下見
禁囚徒死罪並降從流流已下並釋放内外文武官及
前資官六品已下并草澤中有碩學專門茂才異等智
謀經武諷諫主文者仰所在州府觀察牧宰精求表薦
如所由搜揚未盡遺逸林間者即宜詣闕自舉親當策
試量能擢用朕每覽漢文詔書至陽和之時草木羣生
之類皆有以自樂而吾百姓或阽於死亡而莫之省緬
然遐想感嘆增懷哀今之人又甚於昔思有贍恤俾安
其居觀察節度使及刺史各宜訓勵所部使奉科條變
貪官之節激循吏之行其清白明著政理殊尤者具以
名聞必加奬擢若冐于貨賄紊我綱紀切宜紏摘當峻
刑憲其官人犯賄(集作贓)經恩免罪者並宜申報中書門
下及所司不得容其却上自王室多故積有歲時皆我
文武之臣中外戮力今天下既定崇德報功與之剖符
傳代不絶至於蒞官述職各宜明慎典刑貽慶子孫永
同休戚於戱武德貞觀之間有若魏徵王珪李靖李勣
房玄齡杜如晦等扶翼大運勤勞王家尊主庇人匪躬
致命咸有一德格于皇天緬然長懷風烈猶在其後嗣
沈翳特加優奬如廟宇荒毁即宜修葺無德不報何日
忘之具鰥寡孤獨老幼貧窮不能自存者委州府縣吏
取諸色官物量事賑給仍招擕戶口勸課農桑應所在
州府有興功役處非灼然急切者宜並停之四瀆五岳
名山大川神明所居風雨是主宜委中書門下分使致
祭以達精誠孝子順孫義夫節婦事跡明著者特加旌
表頒示中外知朕意焉主者施行
大歷七年大赦天下制
門下濟於道者化醇而刑措善於理者綱舉而網疎朕
涉道未弘燭理多昧常亦遐想太古高揖玄風保合太
和在宥天下盖德薄而未臻也是用因時以設教便俗
以立防務盡平恕用伸哀恤又教淺而多犯也加以邊
虞未戢井賦猶繁荒瘵之際寇攘斯起遂令圜土嘉石
之下積有纍囚危章互簡之中困於法吏屬盛陽之候
大暑方蒸永念狴牢何堪鬱灼所以沮傷和氣感致咎
徵天道人事豈相遠也如聞天下諸州自春以來咸(一作)
(或)愆時雨首種不入宿麥未登哀我矜人何恃不恐皆
由朕過益用懼焉惕然憂嗟深自咎責所以悉减常膳
(唐書作减膳撤樂)别居齋宫禱于神明冀獲嘉應仲夏之月静
事無刑以助晏陰以弘長養斷薄决小已過於麥秋繼
長增高宜順乎天意可大赦天下其大歷七年五月十
五日昧爽已前已發覺未發覺已結正未結正應天下
見禁囚徒罪無輕重一切悉宜放免所司(詔令作由)更不湏
類例聞奏宜令諸道節度觀察及諸州牧縣宰於當管
内所有名山靈跡各精誠致祭祈降甘澤冀獲豐稔永
思流弊庶振風猷其巴南諸州仍歲水旱廹於凍餒或
至流離因有剽求苟全性命懼刑網之所及姑嘯聚以
相依抑有由焉盖非獲已永言其弊用軫于懷如能相
率來歸各安生業並無所問咸許自新敢以赦前事相
告言者以其罪罪之亡命山澤挾藏軍器百日不首復
罪如初赦書日行五百里宣示中外咸使知聞主者施
行
大赦京畿三輔
門下古者以季春三月布德行惠恤刑振乏朕親執犧
牲玉帛獲奉于上帝神祗九年于兹矣克已思理明不
能燭昆夷未叙王略猶虞歲會三秦之師日有千金之
費悉索敝賦疲於餽軍侯甸之間徵求耗竭百榖翔貴
關中小歉窮則斯(集作思)濫安能懼刑因而成盗多有犯
法至於軍戎之士致使廪賜不充因之逃亡扺于(詔令作或)
(抵)邦憲事非獲已情亦可察焉(集無此字)近以露濡之感(集作)
(思)明發有懷屬禁煙(集作火)之令節方薦鮪於寢園聖祖
敷佑景靈告祥先天後天載荷嘉貺以陰以雨又助發
生固宜順釋(音曲)成之仁布惟新之命赦罪育物曠然滌
除其京兆府及三輔并京城内諸司諸使見禁囚徒犯
死罪已下特宜釋放其有犯未發覺者罪無輕重亦宜
一切放免如有妄論告者以其罪罪之其官典犯贓不
在免限頃者魚朝恩夙有功勲委之戎事而徵求黎庶
空竭閭閻加之廣有貿易奪人賄利京城之内擅致刑
獄恣行忍虐幽執無辜部領師人乖於撫馭資糧刻薄
勞役煩苛惡稔釁盈自嬰沉痼念其勲舊許以優閑令
罷兵權遂其養疾而宗社降鑒神明所殛羸瘵不起旋
至斃亡既往無追一切不問所管將士等同坐於王事
各效忠(詔令作辛)勤是朕爪牙自致勲業並宜仍舊勿有憂
懼盖以朕誠乖感物明未知人失於授任而臻此也今
則虚懷引咎親御禁戎特(集作必)加優寵以表勞績其資
聖寺禁人并追捕勘責等即宜並停然以王畿艱(集作多)
弊矜恤疲人蠲税罷徭與之休息尚恐流庸罕復貧弱
未安益用憂勤諒資損約京兆府百姓承前應欠負官
物等委所由勘責實在百姓腹内者一切放免其在所
由腹内者不在放限畿内官人手力資課及府官充職
掌名額稍多所有(集作在)祗供不免煩費並諸縣郵逓路
次館驛諸色徵科等一物已上並委中書門下與京兆
尹即會計責取色目一一商量條件處置務令减省以
息煩勞其諸司諸使廻易一切並停不急之務亦宜且
罷農隙之後然準常式宣示中外知朕意焉
赦京城内囚徒制
門下朕以寡薄獲守丕圖恭(詔令作龔)默思道克謹天戒常
恐至誠不達景化未敷寅畏之誠寢興在慮自純陽用
事靈雨愆旬麥雖有秋禾未嘗畝有阻三農之候將貽
百姓之憂是用齋心滌思禱于上下神祗雲從自郊月
未離畢膏澤不降憂勤益深雖水旱成災陰陽恒數而
刑法(集作政刑)失中或致愆伏豈信(集作簡)孚有爽衷敬未誠
歟嗟我矜人䧟於(集作于)刑辟當炎蒸之序在縲絏之中
久積幽冤有傷和氣所以引成湯之六事過實在予寬
大禹之九刑誠存育物期於作解以救如焚其京城見
禁囚徒死罪降從流流已下罪一切釋放仍委中書門
下即䟽理處分訖奏聞雖赦罪從輕或謂之長惡宥過
無小寧失於不經庶空夏臺用緩秋典宣示中外令知
朕意
文苑英華卷四百三十三
