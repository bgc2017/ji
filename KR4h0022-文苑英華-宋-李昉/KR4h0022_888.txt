文苑英華卷八百八十九宋李昉等編
將相七(贈官)
御史大夫贈右丞相程行謀神道碑
贈右僕射王光謙神道碑
贈太師崔倕神道碑
御史大夫贈右丞相程行謀神道碑
蘇頲
御史大夫維弼之副尚書丞相粤官之長若庭堅是勑
山甫為式凝纉之(一作以)懋追榮末(一作未)極可也聖皇執
象增天報功元老恊斯捧日疇貴將詔頌其美稱用命
伯嬰與之佐佑存趙立孤可也廣平之傑出者公名則
字行謀世以字行始終不易源彼二烈泉乎百代門閭
當華嶽之峯碑闕倚桃林之塞遷自吾祖定成我居作
鄭人矣曾祖諱慶隋長子令祖諱德淹隋太康令考諱
藥王皇秋浦令子男樹聲太崇於官閥令長傳業夙振
於台揆况一變從道三稱靡風乎公神靈特應金火殊
發含照灼而更幽蓄堅剛而轉銳常謂處山者猛不採
藜藿成蹊者芳不言桃李静安獨行汎覧羣書以管晏
之謀迪訓貽典用申韓之法徵竒撮要高深廣大盡在
是矣志大好學首中甲科初補潞城尉轉趙之平棘換
虞鄉主簿任非待賢居是適用嬰酷而罷居喪幾滅率
由於至性每不勝哀禮闋入為鄠尉時吳郡顧琮秉銓
調餗致公密啓授萬年尉尋遷左肅政臺監察御史裏
行歴二尉(尉字一作殿字)左右肅政丞侍御史廻復䨇拜周旋
五人悉心果孚履尾奚懼獖豕旣制(闕)於威弧之
張神羊既立挫三思於止戈之武固亦霜驅隼勁露落
鵬槯豈避憸言俄招毁議出為幽州司馬都督薛訥以
元帥綜戎仗權公為在端寮設文備甲兵繕食(一作倉)廪
績絶漠以奔嚴城洞啓遷定州長史未詣軄入除金部
郎中景龍六年鳴牝肆孽分宰京邑先屠戚黨吏部人
相狃獄市皆紛徵拜公長安令丕弊不辜大安所屬無
何除將作少匠少府少監餙&KR0034;蓏(二字疑)愛費閉奢曾不
無益而成有吝豋加七命食千戸俾侯於廣平國轉刑
部侍郎兼檢校送王府長史司寇持平以議罪君王好
直而請由是用刑不頗為善最樂也明年王正月我后
時邁翠華順動蒼駕廵遊幸朔方而經周漢陟河東而
觀舜禹命公爲蒲州刺史本道按察偉儲峙之饒悅股
肱之壮期至人於道路寔君子於雲天然後摶擊守宰
澄清中理上因聽政顧侍臣曰江淮之間風氣果銳吏
諸尤者朕已得之又遷揚州大都督府長史公刈作姦
鉏撓法萬商利於舟檝三具貞於鼓鑄皇念勤矣徵拜
鴻臚卿即殿中監國開賓舘威懷柔服之序王列御府
備物致用之殷則九卿不如六尚書也公力主財巨細
錙銖定豊省翹天地之蘇(三字疑)來自西極溢水衡之貫
獻于北宫擢拜御史大夫朝之紀也夫端以憲軄流為
法家含弘則弊於僶俛竦踊則嫌於激許狂徒(一作徒任)失
得且觀(一作開)興替公之度盖不然森貎寡詞彼憚嚴而
惴察悞(欵)幽(二字一作微)藏密我易躁而安動庶物和矣群
司晏如加尸益榮金紫宣命賚予虛佇丹青尹政嗚呼
方恒位事歘謝期頥享年八十有三以開元十四載春
之孟庚寅綂日薨於洛陽之審政里第宸極悼焉行必
馳組請不釋服曷云多矣(一作也)一尚德二尚厚三尚齒
四尚舊以革而問遺中使者鴻寶金相(一作醫)望自闕逮
凶則撫贈左(一作右)丞相衾常(疑)布帛盡萃其家喪禮葬
數邁超夷等伊我公蹈規懸觧臨事默識至初(疑)為心
至公陳力薄驕奢之行卑乃崇高重明哲之謀尊而夀
考匪有倫有要知至知終何以符契於君臣寵靈於存
殁古未之效也以貞為謚然與其年暮春壬寅十朋啓
塋雙表昭𡑞歸厝于鄭之少華原禮也一子鎮之幼爲
尚舍直長稟義方之誨成幹裕之能以杖扶後起柴毁
孤立凡厥所嗟上之所隕直清而美者則御史彭城劉
彦回同郡宋詢並謂勞人祗服盍承報國聞薦府庭朝
夕棟宇遇甚恩結悲盈涕濡相與開陳詔命甄用詞藻
爰備刊勒宜存妙好顧秩重黎之司日其正兮禮者其
不佞乎粗言銘曰
程伯休父膺厥命兮我公之貞保氏姓兮我公之德宣
歌詠兮至于天官翊明聖兮登以碩老資忠敬兮夀必
待終名轉盛兮卜而獲兆典實令兮嗚呼太史秉直少
華南映望陪我京還即于鄭
贈右僕射王光謙神道碑權德輿
天球白珩産於崇山扣之而清越格人莊士生於隤德
用之而弘大其或含光而耀藏噐不發乃熾而昌是滋
百祥藴而為義方餙而為徽章故太原王公四筮仕而
領通邑五追崇而登端右循政茂於官下湛恩集於身
後有繇然也公諱光謙字某自東漢鴈門太守澤五代
至晉中書令獻之坦之葳蕤德名與吉祥(一作禄)侔盛自
後魏龍驤將軍長社穆侯慧龍五代至隋秘書少監邵
以勲華文學復大其門秘書生隋揚州戶曹參軍來(宰相)
(世系表作楊州司馬孝京)戸曹生皇青州司戸參軍子竒司戸生美
原丞贈太常卿慶賢三代沉晦邁其風訓公即太常府
君之長子也幼而岐嶷長而淳懿絜矩愼獨抱仁戴義
閎深博辯之學稽古禮文之事炳然含章靡不通貫至
若文舒之清脩廉實處冲之剖析玄微安期之弘恕懷
祖之沉静合是家法而躬行之始以門蔭受署凡四徙
官曰幽州三水潞州潞城二主簿絳州萬泉縣丞楚州
淮隂縣令所至之邦二千石必加禮慰薦而公牢譲勇
退卑不可踰及為縣令也務清净之理而去其煩苦推
明誠之本而教以廉隅一同熙熙生殖阜滋楚風丕變
幾至齊魯因喟然曰彼天爵美禄者在仁義與樽酒而
已太邱彭澤豈多秩耶於是放懷於外嗇神於内沉研
象繫之表盤礴天人之際其致知格物不可詳已以開
元二十九年春正月捐舘舍于淮隂年六十九其明年
返葬于河南府偃師縣北山之陽夫人博陵崔氏贈博
陵太夫人繼夫人隴西李氏後夫人同郡武氏贈彭城
郡太夫人餙終三加子貴故也公之才子五人長曰翊
以博(一作文)雅典憲亮直方貞(集作直方貞厲)歴御史中丞在散
騎常侍刑部吏部二侍郎御史大夫贈戶部尚書謚曰
忠惠次曰翺吏理詳明官河南府翟陽縣尉(集作丞)次曰
翃循良愷悌勲德茂盛歴辰朗容三州刺史容管經略
使兼御史中丞河中少尹朔方節度留後汾州刺史單
于副都護鎮武軍使徵拜京兆尹尋兼御史大夫再居
大理寺卿爲福建觀察使入爲太子賓客貞元十二年
檢校禮部尚書東都留守踐履藩垣逾四十年階至特
進爵封本郡次曰向士行清脩為秦州上邽縣尉幼曰
翽文敏有幹裕歴監察御史三原縣令著作郎太子僕
翺向皆不幸蚤夭翽亦命屈其志而忠惠公太原公惣
集休祉為宗工藎臣初忠惠公與肅宗代宗從容言天
下事甚衆且曰文致太平在正名百軄危言悃愊痛詆
(闕)條䟽理道坦然章明沃心前席倚以為相者數矣
雖位(闕)不致而其遺風直聲暴乎天下太原公剖符賦
政累刻金石滅夷越劇賊開地靖人倅蒲也以沉幾銷
急變護單于也以尺書柔獷俗中外官師淑聲流聞保
釐尹正式是東夏安危注意未始有極言代德者以公
之保(集無保字)道未光而慶下鍾惟其有之是以佀之之故
也初以忠惠公扈鑾輅於岷峨其勤匪懈贈公隴州刺
史又以持節印冊命專對於北方間關忠力再贈公秘
書監後以太原公南服嘉庸三贈公為工部尚書以轂
下肅清四贈公為太子少保以閩方報政五贈公為尚
書右僕射噫嘻賢人教忠之業令嗣揚名之孝大君追
遠之澤是三者可為至矣十七年太原公貞于龜筮得
二月壬寅吉於是備八旒七章鷩冕佩玉之餙博陵彭
城二郡太夫人以象服祔焉詔給鹵簿官司喪事慶靈
集於一門光耀被於九原君子然後知積德豐報之不
誣矣至若忠惠之子為守臣太原之壻居台司諸孫昌
阜冠映圭組則列諸碑隂以備代家斵茲琬琰銘公德
美(集作善)其詞曰
有匪(集作匪人)君子兮德行醇備蟬聮烜(集作咺)赫兮峻閥弘
義(闕)靈龜兮懼腊毒之厚味樹風百里兮馳蒲密之
極摯慈和安靖兮闔境如春仲叔容儀兮與古為倫全
才不耀兮流慶後昆忠惠旣没兮太原顕尊五加追命
兮賁茲玄壌隼旟龍劔兮以至師長澤流根葉兮恩及
漏泉夀堂拱木兮以(集無此字)横蒼煙隨武可作兮臧孫有
後崇岡樂石兮昭晰攸久吁嗟王公所為不朽
故朝散大夫檢校尚書吏部郎中兼御史中丞
賜紫金魚袋清河縣開國男贈太師崔倕(宰相世系)
(表作倕)神道碑
太師名倕字某清河東武城人太公望旣封于營邱子
伋嗣侯伋之孫曰穆伯食邑于崔遂以為氏後十四世
至秦末東萊侯意如東萊侯之子伯基始居清河又十
五葉生琰為魏名臣又九葉生休仕後魏為七兵尚書
七兵之弟曰寅為樂安太守公即樂安八代孫始以門
子補鄭州參軍力行好學於子道以孝聞處伯仲間以
友聞讀易至編絶以精義聞至德中戎羯猾夏王師出
征公少有竒志思因時以自奮乃作伐鯨鯢賦上獻旣
聞(集有爾矣二字)果噐之會弟五丞相以善言利得幸盡付利
權始有塩鐵使之目愼選僚属表公為介轉臨晉縣丞
處繁應卒鋩刃不(集作無)頓府罷再遷至太子司議郎韓
晉公時爲戶部侍郎掌邦賦急於用材薦公為監察御
史主河東租庸之務尋轉侍御史充京東平糴使建中
初德宗始親萬機儲精治本有漢宣與我共治(集作理)之
歎謂大臣求可當良二千石者遂以公帶本官權知袁
州刺史朞月有成詔書顯揚就加真秩益以金紫居無
何韓晉公為丞相制國用思公前績乃傳召之抵京師
授檢校戶部郎中兼侍御史幹池塩于蒲脩牢盆謹衡
石煎和旣精飴散乃盈商通而&KR2384;至吏懼而循法民不
絓網而國用益饒歲抄會其所入嬴羡什百詔下褒其
能轉吏部正郎兼御史中丞具加五等之爵方倚以重
任天富其材而不遐其福享齡六十有五貞元七年某
月某日遘疾終于治所上聞悼之因降愍冊贈鄭州刺
史賚錢三百萬以備餙終之禮明年某月某日還葬于
成周之偃師從世墓也累贈至太師夫人隴西李氏汾
州司倉參軍咸一之女生才子六人長曰邠及公終(集作)
(卒)時已為左拾遺後至太常卿次曰鄷後至太府卿次
曰郾至外臺尚書次曰郇今為廷尉次曰鄯至執金吾
季曰郸今為太常卿同中書門下平章事惟夫人姑藏
冠族以蘋蘩組紃輔佐君子為令妻積三十餘年以慈
儉忠厚訓誡諸子為賢母二十有三年當永貞初順宗
踐祚澤流自葉長子邠時為詞臣草册書以文當進階
遂上䟽乞移榮於親優詔允之特封清河郡太君士林
聳慕皆自痛其不及邠為太常鄷為大農咸白髮貴綬
以奉膳羞諸季各以簮裾給事左右愉愉然先意無違
言世榮者舉無與比以子貴累封贈至凉國太夫人元
和八年三(集作二)月十六日捐舘舍夀七十有九是歲某
月某日合祔惟太常及尚書既今相國皆有中書舍人
為禮部侍郎凡五貢賢能得士百四十有八人言兄弟
者許為人瑞崔氏之門六人皆入文昌宫其間三人歴
八侍郎統而論之三代卿兩連率二翰林學士一執金
吾言冠冕者許為世雄與姑臧李范陽盧世為婚媾入
于姻黨無第二流言閥門者許為時表太常二子亦以
才能同入尚書璜為吏部郎&KR1493;為司勲郎其他支孫未
登金閨籍者詵詵然魚貫而進文采(集作業)甚似而孝謹
不衰猗歟君子之澤其所從來遠而有光乎開成已未
歲七月甲辰相君受詔於明庭始操國柄仲冬奉常事
于家禮成起慕悄然永懷曰古者卿大夫廟有鼎墓有
碑皆銘之以紀先德也今備位宰相敢不敡前人之耿
光乃俾家老條白事功咨於學古(集注作士)者徵其詞尚信
也又命宗祝卜柔日告于廟盡誠也儀甚(集作其非)備而敬
有餘斯所謂逹禮之君子遂刊勒如式揭于道周銘曰
奕奕四姓崔為之冠瞻其門墻倬若雲漢善積家肥子
孫多才如彼榱棟必生徂徠太公之後彌二千祀烱如
貫珠焯見圖史顯允太師丕承德基構于其堂亦旣塈
茨生逢艱虞戎夏交師獻賦伐叛忠存乎詞兵興事叢
飛輓四馳歴踐劇軄視屯如夷乃主平糴乃分行使治
粟為邦其道一致蒲實近地塩為利泓使車來思剗弊
立程吏廉商通歲倍其贏奏課連最德音褒明就加執
法好爵兼榮天賦之才不與夀并生樹德本歿揚淑聲
上聞軫懷侑樂為停贈襚之禮侔于公卿萬石貽訓根
於孝友太邱種德乃稔身後家有令子妻為夀母二十
餘年人倫之首六子來侍如龍如虎衆婦來饋維筐及
筥佩玉鳴環交饗庭戶申申秩秩歡不踰矩昔為甲族
今為興門天爵人爵蔚然两尊(集作存)先德蔭之默(集作黯)
如重雲孕和含(集作合)粹濯潤本根景亳之源圖書之川
陽陵帝壇磅礴廽環世安其神世嗣其賢聆德風者拜
于碑前
文苑英華卷八百八十九
