文苑英華卷七十二宋李昉等編
樂二
箜篌賦一首笛賦一首
玉磬賦一首泗濱浮磬賦二首
笙磬同音賦一首子擊磬賦一首
匏賦一首太常觀樂器賦二首
觀樂器賦一首
箜篌賦(以竒弄已闕為韻)失名
山有梧兮猗猗乍雲鬱而風披豈雅琴之獨得諒箜篌
之可為操斧者取則不遠度木者形之又竒篌以姓而
得箜以坎為知考宫商於制氏窮巧妙於般倕虚受其
心北牖之清風合韻曲全其勢南樓之華月半虧雕鏤
雜錯絲組懸垂倚銀屏而燭爛拂綺袖而彰施矧隂陽
之應節盖風俗之能移况乎度曲無方安位必中呼韓
美其寵錫師曠加其撫弄調而合雅聲則殊衆鄙羌笛
之吟龍輕秦樓之吹鳳既而越豔秦娥南隣北里玉戶
卷兮真珠箔清揚婉兮瓠犀齒青樓何處倚城向日九
烏雛綺帳初開綵綬銜花雙鳳子斥瑶瑟而不御彈箜
篌以為美絙朱絃揮玉指邀鄭舞以徐進雜吴娃而競
起靡靡乎蕩心洋洋乎盈耳窮斯樂只我有酒兮嘯也
歌嘆彼狂且公莫度兮宛其死苟哀樂之能變可謂感
人情之不已且禮則常履樂焉可闕禮處身而不至樂
因心而乃發惟弘雅焉鏗鏘守之不變豈桑間與濮上
而能亂越恨牙琴之不知奚由瑟之自伐
笛賦失名
南鄰退食兮北里朝廻門列長戟兮庭張吹臺珠簾半
掩兮錦筵四開蛾眉戾止兮寶笛爰来狎主人與愛客
侑珍羞及玉杯方見稱於嘉賓因得搜其所徵厥草創
自羌首更尚本乎所營伐竹之貞寫龍之吟宰匠於是
董制伶倫於是審聽状以材力質来正直是揮刀斧乃
約繩墨斷絶肌膚刳穿胷臆周繞運同短長合得器雖
蹈乎舛庸性故傷於剸刻故知懷寶者見毁抱明者自
煎向無適於所任始孰多於(疑)此焉何止將就其美苟
成乎名奚惜違理幸承薦揚得奉恩光濡君口手之澤
冒君懷袖之芳不濫吹嘘端含雅正堅外守節虚中俟
命有若違親事主適道釐政樹以風聲逹乎天聽美其
窮不易規管能有截柔指斜據丹脣上列引氣内填流
音外泄更微迭盛將聯復絶及乎和暢平施百志熙熙
拂怨爰作萬夫矍矍協宫商以節宣隨應變以牢絡俾
簫不獨舞鳳瑟不獨躍鱗嘯無以振木歌無以驚塵諒
飛動之咸運豈金石之足倫願罄能兮宅君之掌握願
度曲兮布君之禮樂儻不遺於賞筵顧何辭於樸斲
玉磬賦張仲素
客有觀光於樂府見玉磬之騰英嗟至寶之朋契如截
肪之曲成挺十德以為美諧八音而作程韞櫝未施尚
秘璘玢之色在懸以和乍聞清越之聲當其磬師来求
玉人爰格將古樂之是備自他人而云獲追琢既成磨
礱載白掩凄清之瓊珮洞閑華之水碧然後張之清廟
奏彼朱宫懸簨簴而其容轉麗偶笙簧而其韻暫同眀
半規而似月發異彩而如虹懿此昭質暢矣音律練響
而鳴球可諧還和而浮石非匹爛鮮華之溫潤含正聲
之縝密惠而好我為齊路以足珍蔵或俟時殊泗濱之
自出至於擊拊孔皆備虞韶而克諧清明可貴表尼父
之忘味于以宣古風于以蕩邪氣越羽籥之繁會聆鬼
神於髣髴豈獨質類冰凝響與風興混金石之華清光
不昧較隍池之寶美價斯騰是知叔之離而三代尚紀
子之擊而千古攸稱則知夫樂之所屬本於化俗方將
審音以知政豈在雕金而鏤玉麗矣哉荆山之珍兮可
奏洞庭之曲
泗濱浮磬賦(以美石見質琢之成器為韻)失名
水效珍兮將應時而出珍浮水兮見可寶而逸當入用
之晨豈可藏於密所以次其崖岸露彼真質清眀内融
符彩外溢霄舒夜度遥分蟾兔之輝旭日朝臨下映鮫
人之室皆見其處幽䆳誰見其内眀媚皆知其隨波誰
知其抱器邦家藉之不我遐棄觀其璞將有營工其獻
情(失二字)規模可定剸割方成色光芒而白氣温潤而清
是營是琢且見其能照載考載擊乃知其有聲夫如是
守静而素豈不以有文而明因得之乎名曷觀之乎器
嘻同流不知誰念兹而在兹識者未覩寧寶之而存之
發跡徐方雖則泗濱而見呈祥聖代不同三獻之疑况
貞以自持湼而不緇堅以自秘毁而不變既成何用之
顧宜任當人之薦同百寶而敷陳雜衆類而朝見向若
不合宫徵之韻不叶雅音之績聞之者謂為空言見之
者謂為怪石則以日繫月徒滌盪於風波自秋徂冬難
覬覦於採摭焉可見哲匠顧盼良工追琢奏曲者想乎
簨簴審音者訓其清濁故知秉文者必有時蔵器者不
終否理代之音既作移風之義斯起若不聞大韶大濩
庸詎知夫石之為美
第二(以水中見石可以為磬為韻)失名
禹别九州磬浮泗水為下不昩雖深可視或浮於涘其
滑如砥含餘音而未振潄廻流而增美日月其逝水石
相攻形潛水府律與天通值君子之深識調聖人之大
中備六音以繁會與四氣而玄同于以布聖理于以宣
王風配以閶闔之位應乎夷則之宫伊美石之潛處隔
清波而迭見倘混衆流不逢顧盼詎辭泗水之濱寧受
徐方之薦安可配黃鍾而備清懸乎洎大君之御㝢乃
乘時而光宅作樂以應天象邦之成績設業設簴擊石
撫(疑與拊同)石德音横于覆載至理彰乎損益鳥獸以之率
舞祖考於焉来格固宗廟之登用豈泥沙之棄擲夫人
之度物物無不可制禮作樂實忘已以愛人漾川濟深
亦披沙而求我不以為碌碌不以為瑣瑣將使致中和
非以娱密坐述堯心之克讓豈鄭聲之興禍當其人之
未知確乎安卑無小無大極幽而不隐不擊不考含和
而莫移動符於有德静合於無為不然者何以别清濁
於是考存亡於斯降天神登地祗哉夫和之至者樂音
之清者磬天地之位辨君臣之分定苟失是邪以害直
忠若於佞故君子之所以理躬奸聲不留於聽(未見以字韻)
笙磬同音賦(以樂之和者異器同音為韻)班肅
清明廣大之謂樂度曲節奏由乎器既克諧於五聲諒
同歸乎一致汶陽之孤篠斯有泗濱之浮磬云備吹嘘
爰發摶拊遄至等輔車之相依契歌詩之必類同夫影
響常動静而俱隨象彼塤篪每應感而不匱聯緜並奏
聲音相異(當作和)用不殊途方予唱而汝和(去聲)動而相躅
固無偏而無陂列其容異薰蕕之共器會其理若涇渭
之通波載清載濁貫三才之合樂若浮若沈叶六律而
揚音將九成而備曲比二人之同心如言行之相顧成
乎慥慥冠鐘鼓之迭奏樂彼欽欽雅韻復興時則若舞
鸞鳳和聲互應斯乃如鼓瑟琴音之作也曲無誤者倏
爾合度鏘爾中雅寧有顧於周郎自不感(疑作惑)於子野
訢合皇王之化跡混同車書於天下遠而聞也謂羣鶴
和鳴於碧空近而聽之如廣樂調韻於春風鏗鏘間發
要妙無窮類金蘭之堅芳美而取嫓配文質之彬郁和
而且同何異夫相應在於同聲相資在於同志譬權衡
之並用謂相待而成等韋絃之自節則以同而異原夫
律吕咸在吹擊惟時異周旋而樂只可終始而從之兩
器玄通鳴簧與幽石相感二者冥合竹聲與石聲相追
審至樂之盡美伊斯器之可持
子擊磬賦(以敬眀爾志人將辨之為韻)吕牧
大哉將聖樂天知命憲章文武昭宣孝敬遊道藝之門
觀魯衛之政知禮文之述作繫王道之衰盛將有託於
知音故先擊其浮磬翕如始奏泠然激揚旁達草木獨
調宫商律中乃節而信清引而越以長何一氣之立則
若五色而成章羽可以振振獸可以蹌蹌神人以和舍
此奚取樂懸之位斯焉是將諧協於國風本一於心始
將此易俗非為悅已作於朝而君臣同和聽於家而少
長咸喜不達情者莫究其理不賞音者莫知其旨非有
為而作焉豈苟樂而為爾噫斯道之行如磬之聲合於
制度發以清英應小大以隨擊拊原始終不可將迎伊
物情之滯隔莫不由此而發明謂為藝以吾不試語之
道而知吾志固非繫而不食豈止垂之如墜曾見訪於
萇弘反受嗤於荷蕢彼往而不返欲潔其身如樂之無
節則可奪倫義有昩於反舌耳無間於日新何没没於
隠者亦硜硜於小人必也審音居然大辨動應而溥暢
虚中而獨善使石聲無定則我心可轉初未眀乎弛張
庸詎議乎深淺一雅一變正聲久遣子擊此者亦屢歎
之唯聖有作闡教命䕫乃知樂正雅頌復在於明時
匏賦(以五音克諧次用為韻)李程
自然之器匏也可覩宜標名於曲沃竟入用於樂府將
以驗遺聲追淳古聽自分乎雅鄭亊有動於三五俾夫
繼咸池而嗣六英越大章而跨大武觀其發徵含宫設
商分羽洎清角而雜奏合五色而相輔笙磬愔愔而在
聽鳥獸蹌蹌而率舞其為器也尚質其感人也則深類
韶樂之和自當忘味恥齊竽之濫詎可同音伊昔哲匠
未顧伶官未臨分瓜瓞以為伍將葛藟而是尋空思諧
於音律寧望齊於瑟琴願以刳心去苦葉而展用寧無
滋蔓懼甘瓠之見侵今則規模有制清濁不惑受天和
而乃圓其象生土德而再黃其色不患大而拙用奚能
繫而不食道無自滿我則虚受而持盈物有混成我則
不宰而為德是知察清音而匪匏孰可含雅韻而匪匏
不克矧國家大樂既備萬邦允懷惟異域欽和而内嚮
君子勤禮而外諧至哉聽斯匏之音也可以知太平之
階
太常觀樂器賦達奚珣
昔者聖人之作樂也將以動天地感鬼神節風雅𨗳人
倫樂假器而成用器以樂而見珍或採孤篠(一作孤桐)於鄒
魯或收浮磬於泗濱或斷彼金石或制自陶鈞被諸大
道輝光日新逮乎上皇云謝戰國相滅雄殺氣於五兵
崩禮容於八列大樂之器斯焉是缺剥極則賁天臨我
皇化東戶而咸若歌南風而有光觀奮豫而崇上帝舞
干戚而柔大荒樂器成列盈乎太常客有覩而駭者曰
國之盛事殫所未識雅象純殷藂光翕赩樹羽紛纚崇
牙崩(疑作崱)屴玉管清通瑶琴古色朱絲䟽越之制雷鼔
靈鼉之飾清笳閟列於軍容畫角融怡於武力故能頓
應&KR0615;張柷敔猛獸赫怒而擎鍾金人嵌巖以負簴鸞笙
在目疑髣髴於周王鳳簫可吹紛肸蠁於嬴女况復天
球曜逸金銳(疑)蒙鴻大籥清警虚籟生風怒齊竽之濫
吹壮秦缶之争䧺稽爾既(一作古有)倬猗歟載豐匪天子之
眀德孰以成其衆美總四夷而徵妙越六代而高視思
其鏗鍠嘈囋清暢逶迤五色成文而不亂八風從律而
不虧窮高遠而測深厚故乃盡美而在斯
第二吕指南
客有遊於太常者叔夜才貌長卿文雅歴階戺之間目
簷楹之下彼美聲奏諒先得而聞焉繽紛器物復可今
而觀也絲竹畢備匏土俱陳混季氏之八佾擬(一作桂非)鳬
人之六鈞瑟既稱趙筝還號秦伐脩竹於嶰谷来(一作徵)
浮磬於泗濱羽蟲畫之也可以成鳳翮鱗蟲刻之也可
以作龍脣物以古兮不可識代雖殊兮亦可珍豈直有
斯而已哉徒觀其廣厦駢闐脩廊逼側藴今古之殊號
被丹青之異色賁路鼗鼓干戚羽旌班彬翕赩巨萬盈
億文墨者莫之而記言談者罕之而識嘉夫貴賤攸重
華夷是欽舜湯一舉而進韶濩荒隅一奏而成佅任君
徒見雕瓊鏤玉之餘彩殊不聞宫商徵角之竒音及夫
金臯氣變珠樓春始煌煌帝庭濟濟卿士五樂具奏八
音俱起惟斯器之有作備無為之燕樂紛綺靡之容裔
混魚龍之交錯金木羅張厥用匪常施之於國則政其
攸叙饗之於廟乃神其降祥舞青田之唳鶴儀丹穴之
鳳凰諒鄙人之罄思固難得而備詳
觀樂器賦敬括
明明國章禮樂其康掌在宗伯司乎太常所以納九土
之器物崇百王之經教命伶倫使調凖徵䕫龍使典效
於以遊止非禮不履于以觀焉惟樂之先去瀾漫之淫
視(一作觀)詠清貞之雅篇是瞻是賞必誠必信遊方有日
同季札之来觀入廟以時類孔宣之每問觀其有典有
則為紀為綱土木異象金石殊光宫商節其聲韻絲竹
分其短長錯龜龍以為餙會雲霞而作章垂鐘炫以清
布濃瑟穆以高張堂庭別懸置之次左右分文武之行
節柷敔以鼓動流戛擊以抑揚辨以殊器(一無此四字)遠而
瞻則金石絲竹雜之而殊状俯而察則東西南北懸之
而異方乃既埏埴為之塤篪貌有古象制無新規其氣
混其音吹此土之器也及夫汶陽之篠入用曲沃之匏
見娱爰裁爰截為笙為竽其氣散其音吁此匏之器也
收犬羊之皮取虎豹之鞹為鼗為路是模是度其氣勃
其音博此革之器也嶧陽之桐孤生荆山之玉秀出是
鍊是斲為琴為瑟其氣清其音密此木之器也皆能協
六律暢八聲合天地交神眀調風雨以順序布隂陽以
元亨既粲然以盈目蓋難得而縷名且夫頌功乃作樂
因樂乃造器樂盛而德崇器存而樂備樂為和物之所
器乃積聲之地所以觀器者思述其由聽聲者願歌其
事伊小人之不敏終援翰而翹思
文苑英華卷七十二
