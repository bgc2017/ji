文苑英華卷二百七十四宋李昉等編
送行九
崔峒十七首吉萬一首
朱灣一首朱放二首
苗發一首于良史二首
林珝一首劉復一首
陳存一首鄭嚴一首
徐嶷一首于鵠三首
李遠一首李涉一首
李季蘭一首釋清江一首
釋靈一五首釋法震五首
釋皎然十五首
秋晚送丹徒許明府赴上國因寄江南故人
崔峒
秋暮之彭澤籬花遠近逢君書前日至别後此時重寒
夜江邊月晴天海上峯還知南地客招隠住新豐
送薛仲方歸揚州前人
佳句應無敵貞心不有猜(一作暫回)慚為丈人行怯見後生
才泛舸貪斜月浮橈值早梅綠楊新過雨芳草待君来
送韋員外還京前人
十年離亂後此去若為情春晚香山綠人稀豫(一作穎)水
清野陂看獨樹關路逐殘鸎前殿朝明主應憐白髮生
潤州送友人前人
見君還此地灑淚向江邊國士勞相問家書無處傳荒
城胡(一作閑)馬跡塞木戍人煙一路堪愁思孤舟何渺然
送張芬東歸前人
喧喧五衢上鞍馬自驅馳落日臨阡陌貧交欲别離早
知時事異豈與世人随握手將何贈君心我獨知
送蘇遊上饒前人
愛爾無羈束雲山恣意過一身随遠岫孤棹任輕波世
事關情少漁家寄宿多蘆花泊船處江月奈人何
送陸明甫之旴𣅿前人
陶令之官去窮愁慘别魂白煙横海戍紅葉下淮村澹
浪摇山郭平蕪到縣門政成堪吏隠免就府公恩
江南廻逢趙曜因送任十一交城主簿
前人
江上長相憶因高北望看不知携老幼何處渡艱難屈
指同人盡傷心故里殘遥憐驅疋馬白首到微官
送薛良史往越州謁從叔前人
辭家年(一作日)已久與子分(一作仍)偏深易得相思(一作思鄉)淚
難為欲别心孤雲随浦口幾日到山隂遥想蘭亭下清
風滿竹林
送邱二十二之(一作歸)蘇州前人
積水與寒烟嘉禾路幾千孤猿啼海島羣鴈起湖田曾
寄(一作是)長沙什常(一作嘗)聞大雅篇却將封事去知爾愛
(一作意)閑眠
贈元秘書前人
舊書稍稍出風塵孤客逢秋感此身秦地謬為門下客
淮隂徒笑市中人也聞阮籍尋常醉見說陳平不久貧
幸有故人茅屋在更將閑事問情親
送韋八少府判官歸東京前人
元成世業紫真官文似相如貌勝潘鴻鴈南飛人獨去
雲山一别歲將闌清淮水急桑林晚古驛霜多柿葉寒
瓊樹相思何日見銀鈎數字莫為難
送馮八將軍奏事畢歸滑臺幕府
前人
王門别後到滄州帝里相逢俱白頭自歎馬卿常帶疾
還嗟李廣不封侯棠梨宫裏瞻龍衮細柳營中着虎裘
想到滑臺桑葉落黃河東注杏園秋
送王侍御佐婺州(一作盖少府新除江南尉問風俗)
前人
不須惆悵(一作聞君作尉)向江潭吳越風煙到自諳客路尋常
經竹逕(一作随竹影)人家大抵傍山嵐緣溪花木偏宜遠避
地衣冠盡在(一作向)南唯有夜猿啼海樹思鄉北固(一作國)
意難堪一作皆詩選
越中送王使君赴江華前人
皂盖春風自越溪獨尋芳草桂陽西遠水浮雲随馬去
空山弱篠向雲低遥知異政荆門比舊許新詩康樂齊
萬里相思在何處九疑殘雪白猿啼
送皇甫冉往白田前人
江邊盡日雉鳴飛君向白田何日歸楚地蒹葭連海迥
隋朝楊柳映堤稀津樓故市無行客山舘空庭閉落暉
試問疲人與征戰使君雙淚定沾衣
送賀蘭廣赴選前人
而今用武爾攻文流軰干時獨卧雲白髮青袍趍會府
定應衡鏡却慚君
送阮芳謁李觀察求任(此君曾浪跡長安以詩讓之)
吉萬
往日長安路歡遊不惜年為貪盧女曲用盡阮郎錢身
老方投刺途窮始着鞭猶聞有知已此去不徒然
送李司直歸浙東幕兼寄鮑行(集作參)軍持節大
夫初拜東平郡王朱灣
翩翩書記早行聞二十年來願見君今日相逢悲白髮
同時幾許在青雲人從北固山邊(集作前)去水到西陵(集作)
(谿)渡口分會(集作曾)作王門曳裾客為余前謝鮑參軍
送魏校書朱放
長恨江南足别離幾廻相送復相随楊(一作柳)花撩亂撲
流水愁殺人行知不知
送温台前人
𦕈𦕈天涯君去時浮雲流水自相随人生一世長如客
何必今朝是别離
送司空曙之蘇州苗發
盛門英舊地蟬盡早秋時歸國人皆久移家君獨遲廣
陵經水宿建業有僧期若到西霞寺應看江捴碑
送孫諭德罷官(一作任)往黔州(孫公先牧此州因寄家在彼)
前人
中歲分符典石城兩朝趍陛謁承明闕下昨陳歸老䟽
天南今切去鄉情親知握手三回别几杖扶身萬里行
伯道暮年無嗣子欲將家事托門生
田家秋日送友于良史
蒼茫日初晏遥野雲初收殘雨北山裏夕陽東渡頭子
(一作藤)依漁溓(里忝含鑒二切大水中絶小水出也)合水入田家流何意君
迷駕山林應有秋
江上送友人前人
看爾動行棹未收離别筵千帆忽見及亂却故人船紛
泊鴈羣起逶迤沙漵連長亭十里外應是少人煙
送安養閻主簿還竹(一作故)林林珝
分手怨河梁南征歴漢陽江山追宋玉雲雨夢荆王醉
裏宜城近歌中郢路長更尋棲枳處猶是念仇香
送王倫劉復
春江日未曛楚客酣送君翩翩孤黃(一作島)鶴萬里滄洲
雲四方各有志豈得常顧羣山連巴湘遠水已(一作與)荆
吳分清光日修阻尺素安可論相思寄夢寐瑶草空氛
氲
送劉秀才南歸劉存
為别楊柳垂此别千萬里古路入南山春風生㶚水停
車落日在罷酒離人起蓬戶寄龍沙送歸情詎已
送韋員外赴朔方鄭嚴
白露邊秋早皇華戎事催已推仙省妙更是幕中才出
餞傾朝列深功佇帝臺坐聞長策利終見勒銘廻
送李補闕歸朝徐嶷
駟馬歸咸秦雙鳬出海門還從清切禁再沐聖明恩禮
樂中朝貴文章大雅存江湖多放逸獻替欲誰論
送韋判官歸蘇州(集作門)于鵠
桑乾歸路遠聞說亦愁人有雪常經夏無花空到春下
營雲外火收(一作牧)馬月中塵白首從戎客青袍(集作衫)未
離身
送唐大夫讓節度使歸山前人
年老成功乞罷兵玉階匍匐進旂(集作雙)旌朱門鴛瓦為
仙觀白領狐裘出帝城侍女休梳宫樣髻蕃童新改道
家名到時浸髮春泉裏猶夢江樓簫管聲
别太守前人
花裏南樓春夜寒還如王屋上天壇山中不道無明月
誰肯(集作共)相從到曉看
送友人入蜀李遠
蜀客本多愁君今是勝遊碧藏雲外樹紅露(詩選作壓)驛邊
樓杜魄呼名呌巴江學字流不知煙雨夜何處夢刀州
送魏簡能東遊李涉
獻賦論兵命未通却乘羸馬去(一作出)關東㶚陵原上重
回首十載長安是(一作似)夢中
送韓葵之江西李季蘭
相看指楊柳别恨轉依依萬里西江水孤舟何處歸湓
城潮不到夏口信應稀唯有漁陽鴈年年来去飛
送韋參軍(已見二百七十三卷)釋清江
送别釋靈一
憑高莫送遠看欲斷歸心别恨啼猿苦相思流水深翠
雲南澗影丹桂晚山隂若未来雙鵠遼城何更尋
送殷判官歸上都前人
漾舟雲路客未過夕陽時向背堪遺恨逢迎宿未期水
容愁暮急花影動春遲别後王孫草青青入夢思
送王穎悟佐歸州(集作歸佐緜)前人
客意天南興已闌不堪言别向仙官夢摇玉佩随旄(一作)
(旌)節心到金華憶杏壇荒郊極望歸雲盡瘦馬空嘶落
日殘想得故山青靄裏泉聲入夜獨潺潺
送陳元初卜居麻源前人
欲向麻源隠能尋謝客蹤空山幾十里幽谷第三重嵒
宇寧須葺荷衣不待縫因君見往事為我謝喬松
送朱放前人
苦見人間世思歸洞裏天縱令山鳥語不廢野人眠
送常大夫赴朔方釋法震
關山今不掩軍候鳥先知大漢嫖姚入烏孫部曲随高
旌天外駐寒角月中吹歸到長安第花應再滿枝
送褚先生海上尋鍊師前人
潮落風吹定天吳避客舟近承三殿旨欲向五湖遊不
厭烏皮几新逢鶴氅裘明珠漂斷岸隂火暎中流華盖
芝童引神丹桂女收縣居知縹緲固為識浮邱
送人遊越前人
不須行借問為爾話閩中海島春冬雨江帆来去風道
由元度宅身寄朗陵公縱别何傷遠如今關塞通
送韓侍御自使幕廵海北前人
微雨過山夜洗兵繡衣遥拂海風清幕中運策心猶苦
馬上吟詩卷已成離亭不惜花源醉古道猶看蔓草生
因說元戎能破敵高歌一曲隴關情
丹陽浦送客之海前人
不到終南向幾秋移居更欲近滄洲風吹雨色連村暗
潮擁菱花出岸浮漠漠望中春自豔寥寥泊處夜堪愁
如君豈得空高枕只益天書遣遠求
奉送陸中丞長源詔徵入朝釋皎然
詔下酇侯幕徵賢寵大(一作上)勲才當持漢典道可致堯
君藩牧今榮餞詩流此盛文水從吳渚别樹向楚門分
宿寺期嘉月看山識故雲歸心復(一作欲)何托惆悵在江
濆
奉送李中丞道昌入朝前人
文憲中司盛恩榮外鎮崇諸侯皆取則八使獨推功詔
喜新啣鳳車看舊飾熊去思今武子餘教昔文翁清白
(一作在)如江水仁流是國風先徵二千石掃第望司空
同盧使君幼平郊外送閻侍御歸臺
前人
留餞飛旌駐離亭草色間栢臺今上客竹使舊朝班日
落東西水天寒遠近山古江分楚望殘柳入隋關戀闕
心常積廻軒日不閑芳辰倚門道猶得及春還
同顔使君真卿峴山送李法曹陽冰西上獻書
時有詔徵赴京前人
漢日中郎妙周王太史才雲書捧日去鶴版下天來草
見吳宫發花思御苑開羊公昔(一作惜)風景欲别幾遲廻
送劉法司之越州前人
蕭蕭鳴夜角驅馬背城濠雨後寒流急秋來朔吹高三
山期望海八月欲觀濤幾日西陵路應逢謝法曹
送裴邕之上京前人
辭山偶世清挾策忽西行帆過随江疾衣粘楚雪輕尚
文須獻賦重道莫論兵東觀今多士應高白馬生
送沈秀才之閩中前人
越客不成歌春風起綠波嶺重寒不到海近瘴偏多野
戍桄榔發人家翡翠過翻疑此中好君問定如何
早春送閻主簿遊越兼謁元中丞
前人
輕舸趣不已東風吹綠蘋欲看梅市雪知賞柳家春别
意傾吳醥(一作醑)芳聲動越人山隂三月會内史得嘉賓
送李秀才赴婺州前人
山開江色上孤賞去應遲渌水延吳榜秋風入楚祠(一作)
(詞)猿清獨宿處木落遠行時見說東陽守登樓為爾期
送嚴明府入關謁黎京兆前人
春日異秋風何為怨别同潮廻芳渚沒花落晝山空旅
候聞嘶馬殘陽望斷鴻應思京内史相見直城中
送陸判官歸杭州前人
芳草潛州路乘軺憶再旋餘花故林下殘月舊池邊峯
色雲端寺潮聲海上天明朝富春渚應見謝公船
同顔使君清明日遊因送蕭主簿
前人
誰知賞佳節别意忽相和暮色汀洲遍春情楊柳多高
情戀旌旆極浦宿風波惆悵支山月今宵又(雜詠作不)再過
送李季良北歸前人
風吹殘柳絲(一作綠)孤客𣣔歸時掩抑楚絃絶離披湘葉
衰前軍猶轉戰故國杳難期北望應門雪空吟平子詩
峴山送裴秀山赴舉前人
漢家招秀士峴上送君行萬里見秋色兩河傷遠(一作别)
情王師出西鎬虜寇避(集作寢)東平天府登名後廻看楚
水清
送獨孤使君赴岳州前人
海上仙山屬使君石橋琪樹此来聞他時畫出白團扇
乞取天台一片雲
文苑英華卷二百七十四
