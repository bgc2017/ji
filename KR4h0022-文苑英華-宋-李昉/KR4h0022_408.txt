文苑英華卷四百八宋李昉等編
諸使一
觀察使
授路嗣恭洪州觀察使制常衮
勑朕以守將之重兼文武之寄休否得失實繫於兹至
于海隅爰及鰥寡每以康濟為念終夜永懷所以方面
久缺難於授任今大張藩政高選公卿銀青光祿大夫
檢校戶部尚書知省事上柱國陳留縣開國公路嗣恭
以仁義成準以清公致用練法脩制可以宣明紀綱好
謀全節可以協定危難素精吏事連辟宰府(一有寧字)歴位
忠恪始終秉彛城彼朔方靖我疆土早貳六官之秩再
分五曹之座議刑必中敷教亦寬休望華資積于久次
大江之外封略曠遠用達憂勤之旨屬於親重之臣授
以藩符建兹戎旆仍委廉課俾揚風聲夫潔其流者清
其源正其末者端其本奉爾所守敬無廢命可使持節
都督洪州刺史充江南西道都團練觀察處置等使檢
校戶部尚書及散官勲封如故
授崔灌(舊唐書作瓘)湖南觀察使制
勑刺史案部外廉數州遵俗宣風所繫尤重今海内甫
定方澄化源綱理羣縣大明黜陟安人之寄歴選惟難
必二千石職連(一作連職)者處之朗然明觀以訓天下銀青
光祿大夫前澧州刺史兼侍御史上柱國義豊縣開國
男崔灌嘗守江潭有清静簡易之化勤儉約已精誠感
物小大之政必窮本於人情參以事典出言而信出令
而從獄訟衰止流庸還定息貪官之豪奪懲大姓之雄
強歲無札瘥俗致康乂及澧陽移鎮一其教理故郡黎
庶靡然隨之望風欣然如得父母可謂明恕慈惠吏人
之師也况本之以經術濟之以忠敬更於臺閣練達朝
章而識略沉達可以專方面之任自湘之東制以連率
委之監郡兼亦訓戎彼都之人夙所愛慕參領中憲以
綏一方可使持節都督潭州諸軍事潭州刺史兼御史
中丞充湖南都團練守捉及觀察處置等使仍兼充諸
道營田副使知本道營田事散官勲封如故
授李栖筠浙西觀察使制
勑王制千里之外設方伯選諸侯賢者而命之俾其遵
俗宣風大明黜陟今以刺史條察列郡西漢成式厥惟
舊哉銀青光祿大夫常州刺史充本州團練守捉使上
柱國贊皇縣開國子李栖筠資朴厚之性秉禮義之宗
其學博而精其文簡而當明以辨政居官可紀秩更三
署名重一時抗黃扉之論駮舉冬卿之典制自守毗陵
尤精藩職初剪横江之盜猶多擊柝之虞言撫傷殘克
施惠訓清静少欲以臨其人禮讓之風行於東國考其
績用實最方州震澤之北三吳之會有鹽井銅山有豪
門大賈利之所聚姦之所生資於大才濟我難理加以
中憲雄兹按部慎乃教令薄其征徭無倚法作威無割
下附上勉副朝寄以綏一方可使持節蘇州諸軍事蘇
州刺史御史中丞充浙西西道觀察使處置都團練守
捉及本道營田等使散官勲封如故
加江西魏少遊刑部尚書制
勑古者外薄四海咸逮五長所以考察風俗懋宣理化
苟或副憂人之旨有稱職之名彰善陟明存乎著令金
紫光祿大夫使持節都督洪州諸軍事行洪州刺史兼
御史大夫充江南西道都團練守捉觀察處置等使上
柱國鉅鹿郡開國公魏少遊端慤精敏沉和貞簡秉心
以直臨事不回五踐天臺必辨疑而取正三尹京邑不
吐剛而茹柔守其至公休有令問自十連分寄九江作
牧式是方隅不渝操履停車决訟閉閤生風明示昇黜
蠲除疾苦清静而百城自(一作向)化講藝而三軍知禮定
其賦稅之差勤於轉輸之役事必條理人皆便安亦既
政成不資於周月遷其秩序豈待於滿歲宜分會府之
坐載美方州之績可檢校刑部尚書洪州刺史御史大
夫餘如故
加朱希彩幽州管内觀察使制
勑古以五長八使考察風俗章善癉惡時而颺之則監
部廉部其理也今之元戎有聲績優異者錫命兼領亦
進律之制焉而又實其封邑盖申之以明勸開府儀同
三司試太常卿兼幽州大都督府長史御史大夫持節
充幽州節度兼營田等副大使知節度事經略軍使兼
盧龍節度并管内支度營田及押奚契丹兩蕃等使上
柱國朱希彩貞方以合義純厚以納忠智謀濬發才識
精辨作我垣翰保于幽燕講求刑禮以參軍政敦洽敬
讓以合人心正其綱條郡務大舉東罷渡遼之警比清
戴斗之氣疆吏緩帶戎車稅鞅典從亊簡方面以寧厥
賦惟錯實於天府選勞則大銘在旂常勤職首公有光
相寄委以連率加其真食懋乃勲節服兹寵章可兼充
管内觀察處置使仍賜實封一百戶餘並如故
授辛京杲湖南觀察使制
勑觀察列郡之風督諸軍之事兼兹二柄守分一方其
在素名俾之專任開府儀同三司試太常卿兼御史中
丞同朔方節度副使上柱國晉昌郡王辛京杲居敬可
久盡忠必誠精辨郡務通於典試謙恭下士齊其勞苦
先帝簡拔五原從征嘗參領護早著勲節藩麾佐朕夷
險一心關洛事平莫非謀勝累書忠於甲令終不言於
賞勞尋掌南北之軍復二河汾之鎮内外勤績厥惟茂
哉憂國奉公每形于色牧人馭衆素有其才長沙故郡
湘中千里往建南轅之旆仍領司空之秩訓戎遵俗寵
以居之可使持節都督潭州諸軍事行潭州刺史兼御
史大夫充湖南都團練守捉及觀察處置使仍賜散官
勲封如故
授衞中行陜州觀察使制元稹(集無)
勑邵伯聽事於棠隂之下而人勿翦其樹我知之非忠
信仁愛以得之耶今自關東由洛而右數百里之地盡
置為軺車臣所理盖有以表率方夏張皇京律聿求其
良用副憂寄朝請大夫守華州刺史兼御史中丞衞中
行始以詞賦深美軒然有名甲乙符昇遂拾青紫逮其
書命文鋒益銛能搴菁華以集麗則出補近郡號為廉
能勤而不煩簡而不苟郊迓館糓賓至如歸長劭農人
咸用胥悅移領巨鎮疇將爾先况封壤因連習俗參合
用之政又關陜之甿吾固有虞於爾矣至於觀聽他邑
儀刑下僚旁臨傅說之巖特假趙堯之印遺風未冺官
業具存苟能行之無患不至可守陜州大都督府長史
兼御史大夫充陜虢等州都防禦觀察處置等使
授嚴謩桂管觀察使制白居易
勑漢置部刺史掌奉詔條糺吏理盖今觀察使職耳桂
林秦郡也東控海嶺右扼蠻荒自隋迄今不改戎府地
遠則權重俗殊則理難馴而化之非才不可朝議大夫
前守秘書監驍騎尉賜紫金魚袋嚴謩嘗守商洛刺黔
巫州部縣道謐然安理是能用寬猛相濟之政撫夷夏
雜居之人故也跡其往效式在(集作是)南邦况爾操行端
和文學精茂賓寺書府善于其官勉副前言佇申後命
可使持節都督桂州諸軍亊守桂州刺史兼御史中丞
桂州本管都防禦觀察使處置使散官勲賜如故
授丁公著可檢校左散騎常侍守越州刺史充
浙東觀察使制
勑古者通守之土(集作選守守土)刺史按部從宜務簡今則合
之故任日崇而選日重非廉平簡直兼愷悌之德者曾
不足中吾選焉尚書工部侍郎集賢殿學士丁公著常
(集作嘗)以學行以(集無以字)禮法誨予一人報德圖勞連加寵
擢起曹書殿兼而委之二職增修三命益敬朕以淛河
之左抵于海隅全越奥區延袤千里宜得良帥俾之澄
清往分吾憂無出爾右假左貂而帖中憲操郡印而握
兵符勉哉是行佇聞報政可依前件
授盧士玟瀛州觀察使制
勑夫疆理天下懷(集作)制四方乘時省置何常之有故
方隅未寧務先經略則專委方伯以揔統之及兵革甫
定思弘風化則並命連帥以分理之朕常以幽薊一方
環封千里延袤廣莫專制實難屬元戎改轅新帥進律
因而制置以叶便宜盖王者施張變通之要也京兆尹
盧士玟為人端和蒞政寬簡自尹京輦人甚便安今司
徒總籍甚爾名叶從人望河間列郡乞委士玟因而可
之必易為理况新造之府經始之政勞徠安輯是爾所
能俾昇珥貂(集作俾珥左貂)兼執中憲寵任不細勉哉是行可
使持節瀛莫等州管内觀察處置等使檢校左散騎常
侍兼御史申丞餘如故
授范傳正宣歙觀察使制
勑古之諸侯三載考績選其賢者命為長率所以觀(集作)
(勸)功行而興理化也蘇州刺史范傳正文學政事二美
具焉選自郎署出分符竹江南列郡連領者三所至之
部悉心為理明諭朝旨恭守詔條謹身省事以臨其下
政簡而肅意誠而明吏不能欺人是以息而去思之歎
來暮之謠復有關於人聽雖古循吏蔑以加之朕以陵
陽奥壤土廣人庶其地險要(集作有險)所寄非輕跡其前效
可當此選况黟歙之遺愛尚在吳興之新政方播昇車
便道足慰人心固當望風自安計日而理倚注於是爾
往欽哉可(集作倚注於爾往宜欽哉可)
授裴堪江西觀察使制
勑江西七郡列邑數十土沃人庶今之奥區財賦孔殷
國用所繫兹為重寄宜付長才同州刺史裴堪素蓄噐
幹久經任遇日者資其忠諒入為諫議大夫藉其良能
出為左馮翊曾未周歲政立績成區區一郡未盡其用
鍾陵要鎮可以委之夫簡其條章平其賦役徇公率正
以臨其人而人不安未之有也袛服厥命往修乃官仍
兼中憲以示優寵可江西觀察使兼御史中丞
授薛伾鄜坊觀察使制
勑鄜畤延安抵于中部羌夷種落散在其間戎夏雜居
易擾難理宜選寬明之使通知邊事者委以節制(集作符節)
而糾綏之右金吾將軍薛伾服勤戎職練達吏道出入
中外綿歴歲年能一乃心以宣其力自加寵遇再執金
吾徼廵有嚴夙夜匪懈在公若是何用不臧况為人沉
静外和内肅守封案俗是其所能(集本作内肅外和按俗守封是其所善)宜
輟務於誰何俾宣風於廉察庶乎勞徠諸部綱紀列城
奉詔條以安人參戎索以訓旅欽承厥命往服乃官仍
踐冬卿式光重寄可檢校工部尚書充鄜坊等州觀察
使
授李納浙東觀察使兼御史大夫制
杜牧
勑仲尼以舉賢才則理大禹以能官人則安况西界淛
河東淹左海機杼耕稼提封七州其間繭稅魚鹽衣食
半天下不有可仗豈宜委之正議大夫使持節華州諸
軍事守華州刺史兼御史中丞充潼關防禦鎮國軍等
使上柱國隴西縣開國男食邑三百戶賜紫金魚袋李
納温良恭儉齊莊中正實以君子之德華以才士(集作人)
之詞踐(集作揚)歴清顯昭彰令聞輟自掌言式是近輔子
貢為清廟之器仲弓有南面之才智莫能欺剛亦不吐
表率教化皆有法度今者兵為農噐革作軒車言於共
理在擇循吏是故用已效之績託分寄之任擁蒨旆而
服玄玉化千里而有三軍儒者之榮莫過於此孔子曰
仁者愛人智者知人愛人則疲羸可蘇知人則才幹不
棄土宇既廣殺生在我達此二者可以報政榮加副相
用壓大邦爾其勉之無忝所舉可使持節都督越州諸
軍事守越州刺史兼御史大夫充浙江東道都團練觀
察處置等使散官勲封賜如故
授紇干泉江西觀察使制崔嘏
勑鍾陵奥區楚澤全壤控帶七郡襟連五湖人推征賦
之饒俗擅魚鹽之利静則易理動則難安思得良能以
臻富庶選求之下是舉僉諧中書舍人紇干泉氣惟雅
茂才實變通黃鍾&KR0636;待扣之音青萍蓄善割之用早以
俊造播其馨香霜臺竦介立之標蘭省蔚和光之操洎
司綸綍益茂聲猷粉澤惟工克贊鳳池之美温華自潤
皆推鴻筆之資藴商也之文可以華國布求也之政可
以觀風是用輟於演綸付之廉問必能宣我大化蘇其
遠人佇聞來暮之謠必有借晉之思爾其簡以臨衆清
而自持惠養益厚於疲羸操斷無遺於桀驁一方之任
不愧於前賢五字之精永光於禁掖仍加中憲式峻外
臺可
授鄭亞桂府觀察使制
勑地連五嶺川束三江直千里之奥區雜夷風之阜壤
静則可理動而難安思得長才以綏裔俗求於僉論多
曰汝諧給事中鄭亞識洞古今情惟端愿富三冬之精
學控六變之雄文早昇甲乙之科雅有詞華之譽周旋
粉署堂堂表題柱之榮糾正霜臺肅肅有埋輪之志人
推長者時許多能洎入贊黃樞超居青𤨏彌縫闕漏衮
職以之無遺參酌憲章國典由其益振朕方弘理道志
切惠人精求廉問之才用廣移風之化爾宜將我誠意
布其惠和撫俗必務於潔廉奉已宜思於簡儉無以地
遠而忽其簿書無以官尊而怠於統馭將期富庶必在
嚴明承我寵榮勉思報效
文苑英華卷四百八
