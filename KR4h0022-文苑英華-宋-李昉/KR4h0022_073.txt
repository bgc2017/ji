文苑英華卷七十三宋李昉等編
樂三
太常觀四夷樂賦一首
太學釋奠觀古樂賦一首
冬至日陪位聽太和樂賦一首
太常新復樂懸冬至日薦之圜丘賦一首
吴公子聽樂賦一首
吴公子聽樂觀風賦一首
鈞天樂賦三首
雲韶樂賦一首
太常觀四夷樂賦(以澤被遠夷入附聲頌為韻)
劉公輿
聖皇窮天覆以張宇極地載以光宅端拱協有虞陶唐
獻樂奏戎夷蠻貊豈不以浃洽玄化沐浴聖澤於是鞮
鞻掌其方位太常總其樂器列在天庭陳其鼓吹僸佅
兜離風旋鳥翅其舞也無進旅退旅之容其音也非皦
如繹如之義狄鞮騁能扶婁效智既夷樂之具陳彰帝
德之光被觀其隨樂官入禁苑荷恩覃化及之德無踰
山涉海之遠我聖君文眀立極化本雍熙太和克同於
天地貢樂不假於蠻夷所以司於太常奏於丹墀俾華
夷之風不隔羈縻之義在兹夫其始也伊四部之爰来
闢九門而並入水火之位雕題衣毛以相向金木之方
皮服左衽以對立于以彰四夷之咸賓于以表五兵之
載戢雖搏考之有聲靡塤簴(疑作箎)之可附樂章既異無
勞季札之觀曲度自殊奚假周郎之顧爾其非今非古
乍濁乍清不雜中華之樂自作異方之聲聞奏既移於
白日窮規以悦於皇情於是詔帑藏以頒賜命象胥以
廻衆九夷八蠻喜氣溢於咸鎬六戎五狄歡聲動於岐
雍豈獨納魯廟而見稱獻漢庭而足重微臣賀華夷之
混一敢承舞而獻頌
太學釋奠觀古樂賦(以聲淫及商武亂偕坐為韻)
李程
天子崇儒兮闢此虞庠仲秋上丁兮奠我素王既斯禮
之畢具伊古樂而遂張於是調律吕備宫商笙鏞嘈而
並奏干羽儼其成行進旅退旅爰擊爰拊鳴宫懸起萬
舞設崇牙森樹羽斯道渢渢斯人俣俣和聲合氣綴規
接武聽其韻可以窒欲覽其儀可以道古濟濟祁祁莫
不賁然而来覩有歎者曰太和之音其樂愔愔作以崇
德和而不淫所謂建藻薦之禮革慆堙之心雲英之聲
何質韶濩之樂則深見師襄之擊磬聞瓠巴之鼓琴借
如發揚蹈厲右秉左執其從純其始翕登歌初彌下管
相及朱絃徐泛覺虞舜之風薰玉戚載持想周武之山
立懿其五節清九奏成播殷周之頌無鄭衞之聲廉正
以作姦邪不生盖由德音洋溢樂教衆夥誠無象而不
傳非有功而不可魏文侯昔著於發問賓牟賈嘗稱於
侍坐乃知雅音為邦家之本正樂非耳目之翫可以洽
人神可以彰理亂而况八佾成列八音克諧尊儒訓兮
國風之始闡樂正兮王政不乖夫如是所謂光揚盛禮
和樂孔偕
冬至日陪位聽太和樂賦(以文德光宅天敬萬夀為韻)
陸贄
樂自上古兮和洽是聞日至南極兮隂陽肇分名太和
而順氣取初陽而配君則知天授聖而正歷聖應天而
效勲惟至也去隂就陽惟樂也偃武脩文八佾初陳雜
鸞鳳而容裔九奏斯畢降佳氣之氤氲爾其順元辰體
乾德赫容衞之森肅儼宸位之恭默班禮樂於千品陳
贄幣於萬國濟濟皇皇威容孔彰望北辰以列位指南
山而獻觴慶雲叶符榮觀臺之加(一作崇)麗太陽臨照煴
魏闕而增光於是太常導干羽而前曰八音自設千古
靡隔所以賞諸侯之功暢聖君之澤失其度則惉懘寖
興適其儀則上下咸格清淨順氣而不擾和樂自心而
来宅可以導情欲可以滌煩劇既而筍簴齊列笙竽互
傳偕肅肅而合雅亦啾啾而同玄備以四夷識四海之
無我(一作外)成於九土知九德之咸宣崇易簡豈同於濮
水務德化寧比於鈞天既損之而又損盖斯焉而取焉
故所以移風易俗發號施令周天地而不流匝寰宇而
無競斥鄭衞而不御暢柔(一作虚)和而全正群黎足蹈而
手舞百僚儀肅而心敬則知一人作則萬邦為憲来遠
人以干舞播聲頌而吹萬則鄭之細晉之思不可以勸
湯之放武之伐而猶有怨豈比我照二儀形九有舒太
和之至德居盛陽之元首咸有典而有則固可大而可
久眀眀我后於斯萬夀
太常新復樂懸冬至日薦之圜丘賦(以題中字為韻)
周存
聖人之作樂也將以同和於天地崇祭也將以合奠於
鬼神祭有倫而六宗不忒樂具象而萬國以親皇家握
乾符以御㝢廣樂教以同人雖功成而有作亦襲古而
彌新皦如繹如風俗咸和而自化擊石拊石鳥獸率舞
以来馴頃以賊臣不順悖於典常震驚我師旅竊犯我
紀綱禮樂之儀雖可久而可大文武之道亦一弛而一
張是以七德興而有輯六樂缺而未彰今五典不用百
度載光海外懷仁以有截天下好樂而無荒帝乃誕敷
文教式奏薰絃命太常以修樂將享帝而配天於是繩
五元以氣應考八能而術全侈弇不興鳬氏之規惟妙
上下合度磬師之法可傳爰設業以設簴備宮懸與宿
懸爾其金石具陳鞉鼓間出和其戛擊節以徐疾五色
不亂以成文八風不奸而從律大章彰之已合陶唐之
代韶盡美矣不惟有虞之日既而樂復音和仲冬日至
戒殷薦之祭典將孔明於祀事用享乎上帝乃奏夫圜
丘撞黃鍾而角動扣太簇而徵流大不踰宫而清濁迭
和細不過羽而終始相酬是以六變而天神可禮九成
而帝德惟休大禮畢雅音收居清穆以合理思宥密而
為猶雖化洽時和惟善政所致而風移俗易將復樂之
由
吴公子聽樂賦(以四聲為韻)高郢
延陵季子節高神融博辨精通其識達其聽聰方辭吴
而聘魯因請樂以觀風主人於是設嘉饗進樂工陳金
石絲竹於堂上舞干戚羽旄於庭中客乃凝情滌慮幽
聽遐想翕如也見雅調之始作美矣哉歎至德之彌廣
自周而下自鄶以上備聞變態之音默見興亡之象時
則崇牙對望猛簴相向槌鐘擊鼓乍陵厲而清壮鳴磬
戛絃又發越而寥亮八音宣六律暢馬弭髦而仰秣魚
竦鱗而躍浪(弭髦竦鱗字見吴賦)信可以察邦國政教之盛衰見
造化隂陽之情状及夫曲已終奏斯闋言之者莫隠觀
之者咸悅足使䕫曠心沮牙期思絶是知大樂與天地
同和大禮與天地同節乃為理之樞柄化人之軌轍者
也夫聽者納於耳而察於心伊事也傳於古而繼於今
陽春白雪之歌其和寡流水高山之曲其意深姑使清
濁不亂鄭衞莫侵雖千載之後亦何謝乎前賢之知音
吴公子聽樂觀風賦(以自鄶已下無聞焉為韻)
有東吴子博識洽聞欲觀風於上國期屬意於南薰審
樂聲以殊志將理化之可分名籍籍以播物意飄飄以
凌雲聿来洙泗當周之季禮樂之化已虧文武之音(一作)
(道)亦墜嗟矇瞽之多逸嘆君臣之不自閱鄒魯之儒書
獨可稱其樂爾乃金石迭奏匏革互起主每齊於屈伸
客克諧於音旨弘慈愛於寬裕展肅敬於廉恥和風陶
陶以感心繁音洋洋以盈耳剛不怒兮稽其度柔不懾
兮得其理雖曲度而屢絶尚鏗鏘而未巳政教則異褒
貶無愆題深思於唐俗稱大風於齊篇察邶詩之不困
知鄭祀之不延釋獨(一作猶)憾之南籥愍黍離之東遷是
皆清眀華鑒脩短昭然雖謂千祀曾何聞焉幸遇休命
沐兹至化太和覃於夷狄神功格於上下五英六莖之
義咸池大章之徒與歴代而共樂匪古有而今無且夫
樂著太始配天為大實欲庶物之暢茂非獨五音之繁
會故省樂之理明乎否泰方且樂於無聲又何假聞乎
自鄶
鈞天樂賦(以上天無聲昭錫有道為韻)裴度
嘉大樂之同和惟上帝之申錫豈功成之可致必神遇
而来覿吉夢足徵竒音無斁爰昇天表備聽乎皦如繹
如方悟人間徒聞乎擊石拊石想夫秦穆趙簡遊魂太
清下連宵而無覺上和奏而有聲感之深殊九變之曲
神而化異三代之名則知昭假于下潛通在上俾晝作
夜既尚寐而冥濛好樂無荒乃克諧而瀏亮翕然並作
隠爾盡暢所以娱其精誠所以滌夫昏妄既而受天錫
降天衢空惚恍於沖漠猶髣髴於虚無餘響愔愔而在
聽撫躬眇眇而異途原夫育萬靈騰九有縱未央之娱
樂表不息之悠久永為二主觀樂鈞天假夢中之高會
豈邦内之驩然(一作常)未若我皇沖一氣而獨運協六律
而相宣發善令為鐘鼓播仁聲於管絃將興慶於乾坤
之内非取樂於耳目之前不識不知順天之道旁流喜
氣寧候於鏗鏘盡得歡心詎資於擊考斯乃常聞於率
土不閟於重霄致中和而廣被誠教化之孔昭是曰鈞
天之樂也又何萬舞之與九韶
第二(同前韻)失名
何上天之默默有鈞天之可名盖德至而則至從無聲
而有聲和樂發音與夢寐而潛契精誠自感何耳目之
能營懿乎玄德升聞天降靈貺匪同乎搏拊之和豈在
乎霄雲之上感夫心志達乎肌膚都萬物而有喜聞九
奏而可娱其静也寂寂其動也于于異霜天之鐘應同
漢日之山呼肸蠁兮乍有杳冥兮若無表穆公之休烈
為簡子之祥符以遨以遊實我心之獨得不考不擊豈
他人之是愉惟兹至樂信夫玄造非天私於二君惟天
饗於有道不然何融融洩洩發於自然萬籟不雜八音
相宣且降懽以入夢知惟德之動天實深乎骨髓之内
豈專於視聽之前惟寤語之有說何言詞之能全至哉
無金石之迭代無宫商之先後忽變化於合漠韻鏗鏘
於妙有既登不死之福庭自諧保生之仁夀則知夫天
可通兮道可守自(一作眀)感應之無差知影響之不苟降
鑒匪遥德音孔昭鄙未善之周武甚盡美之虞韶豈獨
聆之兮四肢酣暢感之兮心神洗滌將使道德之不昧
必受如斯之殊錫者也
第三(同前韻)李觀
異哉天地之樂其可聞乎美矣盛矣神夫至夫謂其有
不見其有謂其無不見其無是惟德盛者能感匪詞工
者足愉故昔秦穆之寐也去乎人間即乎天上豁如有
遇杳若無妄大音嘈兮交作上帝儼以延望百神紛紜
而齊赴萬變合沓而殊状日月正其東西星辰分其背
向乃有地祗上謁天仙下朝奕奕翩翩霓裳羽盖之洊
集砰砰磕磕撞鐘擊鼓之相囂舞之者傞傞而中節歌
之者洩洩而匪驕其疾武足畏其徐文足昭遇之以神
殊季札之觀魯樂而忘味類宣尼之聽韶是知窮深極
厚于何不有罕究其真莫尋其首德聲及於無外協氣
積於虚受駭矣乎樂以和(未詳其義)和之至而天用作天之
神而樂克宣其動也與元氣迭運其静也與太虚相全
噫乎哉不可階升者天道但見夫乘宣(疑作虚)躡浩乍如
周文之夢實異季路之禱獲覩天樂之和羅神工之擊
考是天之所合道不虚行九奏未終初疑八佾三歎既
退方異六英徒觀(一作悅)夫鏜鞳之内響優柔之正聲六
幽為之震魄七曜為之重晶而莫識其曲達其情既覺
既悟如喜如戚天樂之遺音在耳天神之仿像猶覿顧
何德而承之受祉於天錫
雲韶樂賦邵軫
帝唐之於宣昭立極本乎神堯彌六葉以開泰接三正
而會朝樂一人之淳德成萬國之謳謠故太宗載櫜而
象舞聞於破陣我后垂拱而作樂嗣曰雲韶夫道者率
性作者謂聖統同積和倫理知政斯古之所以歌九德
誦六詩咸池備矣大章繼之玉戚朱干降及禮文之代
蕢桴筦(一作敔)籥行乎樸略之時若乃周道衰王澤竭正
始之音奔散哀思之風鬱結逾千載而未返以俟我開
元之濬哲噫我樂之方作也天保定武功成紹堯光澤
嗣武重眀感物以風下理心而和聲稽六律之宫變諧
八音而磬清越二十四祀建寅望之夕啓千門以達陽
氣御重城而臨百辟張彩燈之煌煌敞新樓之奕奕甸
師庭燎武賁陛戟命典庸使設簨簴飾羽旄而展金石
納四夷之僸佅兜離奏六代之翕純皦繹乃翌日出雲
韶而舞之徒觀其降輦路臨廣場曳羅裙之嫋嫋鳴玉
佩之鏘鏘始逶迤而並進終婉(一作宛)轉而成行於是合
以絃匏從之磬管昭敬意於廉直本善心之嘽緩克和
四夷應春候而角調取象八風如舞行之綴短霓裳綵
鬭雲髻花垂清歌互舉玉步徐移俯仰有節周旋中規
將導志以變轉幾成文於合離爾其美目流盼輕姿聳
峙或少進而赴商俄善来而應徵貫魚初度驚鴻乍起
容裔自得蹁躚未巳褧衣屢更新態不窮忽舉袖而縈
紫復廻身而拖紅及夫繁音九變曲度將終神人以和
天地攸同立五常之行移四海之風然後樂師告罷退
之惟宫時也皇歡浹睿澤深一人有慶萬國懽心群臣
獻華封之祝天子御薰絃之琴照寰光於合璧式王度
其如金乾道兮下濟湛恩兮汪濊四三皇兮六五帝于
胥樂兮千萬歲
文苑英華卷七十三
