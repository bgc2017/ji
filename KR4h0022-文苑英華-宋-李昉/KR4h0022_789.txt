文苑英華卷七百九十宋李昉等編
雜銘
思舊銘一首
唐故凉州長史元君石柱銘一首
座右銘一首幾銘一首
廬山故女道士梁洞微石碣銘一首
廬山玄德先生碣銘一首
續座右銘一首佛衣銘一首
文塜銘一首隋鼎銘一首
書銘一首陋巷銘一首
卜肆銘一首
思舊銘庾信
歲在攝提星居監德(一作鶉首)梁故觀寧侯蕭永卒嗚呼哀
哉人之滅(一作戚)也既非金石所移士之悲也寧有春秋
之異高臺已傾稷下有聞琴之泣壯士一去燕南有擊
筑之悲項羽之晨起帳中李陵之徘徊岐路韓王孫之
質趙楚公子之留秦無假窮秋于時悲矣况復魚飛武
庫預有棄甲之徵鳥伏翟泉先見横流之肇(一作兆)星紀
吳亡庚辰楚滅紀侯大去鄅子無歸原隰載馳輠(一作轘)
轅長别(一作往)甲裳失矣餘皇棄焉河傾(一作流)酸棗杞梓
與樗櫟俱流海淺蓬萊魚鼈與(一作共)蛟龍共(一作並)盡焚
(一作燃)香複道詎假遊魂載酒屬車寧消愁氣芝蘭蕭艾
之秋形殊而共(一作並)瘁羽毛鱗介之怨聲異而俱哀所
謂天乎乃曰蒼蒼之氣所謂地乎其實摶摶(一作慱慱)之土
怨之徒也何能感焉彫殘殺翮無所假於風飈零落春
枯不足頌於霜露幕府昔開賢俊翹首為羈終歲門人
謝焉至於(一作反乎)東首告辭西陵長往山陽車馬望别郊
門穎川賓客遥悲總(一作私)路嵇叔夜之山庭(一作廬)尚多
楊柳王子猷之舊徑唯餘竹林王孫葬地方為長樂之
宮烈士埋魂即是將軍之墓昔嘗歡宴風月留連追憶
平生宛然心目及乎垂翅秦川關河羈旅降于悲谷之
景實有憂生之情美酒酌焉猶思建鄴之水鳴琴在操
終思華亭之鶴重為此别嗚呼甚哉麟亡星落月死珠
傷瓶罄罍恥芝焚蕙歎所望鐘沉德水聲(一作望)出風雲
劒沒豐城氣存(一作連)牛斗澘然思舊乃作銘云
風雲上慘舟壑潛移駸駸霜露君子先危紀侯大去懷
王不返玉樹長埋風流遂遠荀伯舊(一作鄉故)縣慶封餘邑
萬里歸(一作傷)魂脩門詎入墳横(一作城連)武庫山枕盧龍思
歸道遠返葬無從徒留送鴈空靡長松平陵之東無復
梧桐松聲蕭瑟長起秋風疇昔隆貴提携(一作慘舒)語默託
情稽阮(一作琴)風雲相得有酒如澠終温且克朝陽落鳳
大野傷麟佳城欝欝流寓于秦山陽相送唯餘故人孀
機婺緯獨鳳(一作鶴)孤鸞閨深夜静風高月寒(一作風月俱寒)生
平已矣懷舊(一作故)何期匣中絃絶(一作斷)隣人笛悲昔為
幕府今成繐帷一作皆藝文類聚
唐故凉州長史元君石柱銘張說
公諱仁惠字某河南洛陽人也昔帝軒命子爰宅幽都
天神降祚遂荒北岳其後日月運行風雲經始壇場鄴
洛據天地之圖帶礪山河建侯王(集作王侯)之國公即魏昭
成皇帝之十世孫中書令濮陽王順之曾孫也大父雄
魏濮陽王後改封武陵王昆吾伯嗣越在濮陽之墟琅
琊王子别封武陵之郡孝(集作宇是)文朝降為武陵公太府
卿秦州總管微子去國不替舊章薛侯來朝於焉降等
父胄隋毫(集作濠)豫二州刺史右衛大將軍襲封武陵公
翼亮隋室弘濟王業有佐命之元勲承異朝之世禄文
武籍甚詒燕深長公受金行之正性承冠代之隆烈幼
見岐嶷夙聞噐局(集作聲噐)靈臺雲秀繩墨之宰無施雅韻
天成金石之師何力屬隋綱弛紊神棄不歆卿族衣冠
日失其序獨寐寤宿永懷槃澗之人藏噐待時未射高
墉之隼唐祖龍飛天宇鶴板巖林授公右千牛錄事黌
閈之恩舊也高皇邑子既與盧綰同衣世祖學徒則有
嚴陵共宿久之以公事免為嶲州法曹又歴循州河源
滑州靈昌二縣令克已為政蠻貊化忠信之言直道與
人仕已無喜愠之色永徽在歴石眞構難羣渠(集作兇)既
剪江界蕭條帝念疲甿疇兹俾乂乃授公睦州雉山縣
令乘驛而往下車作則江連(集作逋是)海盜革面未(集作來是)威
然後簡(集作間非)綱鳩人峻策羈吏閑田盡闢鰥寡(一作孤)委
犬彘之餘絶澗無遊豪猾屏蠶漁之氣我有禮樂逹於
山川鬼神物應休貞孚於鳥獸草木朝廷異之拜朝散
大夫行隆州閬中令未至改授雍州渭南令觀人設教
異邑同風遷隆州司馬尋加朝請大夫守凉州都督府
長史分乘兩蕃人康頌作化澄巴濮無侵橘柚之園教
溢河湟不飲蒲萄之酒離歌就具歲夢臨辰命躓脩途
榮慙厚德總章二年終於官舍春秋七十有三夫人安
定梁氏文伯之妻君子以為知禮孟軻之母良史述其
能賢齊德茂於昭途合祔期於幽隧有子懷貞斧藻詩
禮佩踐義方承家有馥芝蘭如也歴官右司員外郎太
子舍人而罹事徙居復歸舊土履霜露于三紀無改素
冠之行違桑梓於十載還守青門之田勤孝在乎追遠
豐感思乎備物武陵公之塋域今順陵栢城之内也山
園有禁奉瞻靡及粤以聖歴二年歲次月朔别卜宅於
咸陽縣肺净(集作浮)原合葬焉公孝友純深風標峻起門
無雜客家有嚴君而佐郡為邦弘風邁德執法不撓去
邪勿疑仲由之政事叔向之遺直豈稱論之典有闕範
則之容將墜仰推(集作惟)代姻恭承哀託郭有道之故事
無媿蔡邕趙文子之將遊永懷隨會寓詞楹石式題賢
壟其銘曰
大哉乾元我族資始有國伊魏曰天之子皇犧姓風帝
姬氏水剏業垂統欝乎舊史崇德象賢允也重軌貞&KR0636;
玉性潤結璇源武公之子平王之孫川流長直光氣能
渾孝深栢顙義重荆潘白珪比節黃金敵言行實剛簡
遊無謟瀆學妙神教書能鬼哭避彼屯運盤桓空谷四
海有王一旦明目佩此芳草遷于喬木亦既從政淑問
克宣秉心如水臨事如絃歴宰四邑高芬屬天元僚兩
郡汪化流泉江河秦蜀嘉聲在焉三光西沒百川東度
天道運廻人隨代故倏忽三紀悲凉千露帝葬橋山傍
壖祖墓天斷舊城(集作域)地開新路路即咸陽阡惟京兆
地氣雲矗長岡龍抱竁掩銅人塋留石鳥塵歇徑滅山
飛海少篆刻揚名亭亭華表
座右銘陳子昂
事父盡孝敬事君端忠貞兄弟敦和睦朋友篤信誠從
官重公慎立身貴廉明待士慕謙讓蒞民尚寬平理訟
惟正直察獄必審情謗議不足怨寵辱詎須驚處滿常
憚溢居高本慮傾詩禮固可學鄭衛不足聽幸能脩實
操何俟釣虚聲白珪玷可滅黃金諾不輕秦穆飲盜馬
楚客報絶纓言行既無擇存沒自揚名
幾銘權德輿
太和熙熙酌而用之旁魄變化皆生乎幾上合乾道萬
物隂隲下為人紀百工咸秩游泳虚無合(集作含)體渾區
乃卷乃舒與羣有居冲用為工方寸為鑪周行不殆造
物可(集本文粹作何)侔一人(文粹作以)制動寡以理衆或行其道或
藏其用盤桓利貞得時大行燮贊裁成粲然文明舒亘
八極藏之無形山川出雲元氣冥冥故曰知幾其神孔
父周文去聖遠矣時無其人見幾而作造形斯悟則(文粹)
(無則字)蘧生可卷顔子殆庶物至知之(文粹作物知至至)節宣好
惡無愆五事無汨百度静之如淵運之如環得喪糾纏
(集作互)相望其間不見其朕莫知其然審而用之吾道常
全
廬山故女道士梁洞微石碣銘符載
有形必盡至精不死默默順道歸根復始靈龜或昏解
得造彼仙師獨覺閉跡山水巖巖廬峯上承太空紫雲
深處石堂在中靈以静生境因圓(一作澹)融神氣無路與
天渾同道昭成毁時則代謝人皆惡遷我不拒化鶴飛
塵外壇寄松下唯餘天風蕭瑟晝夜
廬山玄德先生碣銘
五帝已遠道則寖微眞氣蕭索淳風不歸愛惡糾訐遂
成妍媸鑽鑿正性潰為瘡痍邈哉先生體尚無為爰自
東岳汎然來兹宴坐空山照本冥思萬累去矣視身如
遺時時輔和醇酒一巵谿聲松籟盡為塤箎天有晦明
形亦遷移頹然委順與化相推玄德素風敦薄扶衰瞻
望廬岳煙霞凄其勒堅(一作銘)巖頂與山並垂
續座右銘(并序)白居易
崔子玉作座右銘予竊慕之雖未能盡行常書于屋壁
然其間似有未盡者因續為座右銘云
勿慕貴與富勿憂賤與貧自問道如何(集本文粹作何如下同)貴
賤安足云聞毁勿戚戚聞譽勿忻忻自顧行如何毁譽
安足論無以意傲物以遠辱於人勿以色求亊以自重
其身遊與邪分岐居與正為鄰於中有取捨此外無疎
親脩外以及内静養和與眞養内不遺外動率義與仁
千里始足下高山起微塵吾道亦如此行之貴日新不
敢規他人聊自書諸紳終身且自勖身沒貽後昆後昆
苟反是非我之子孫
佛衣銘(并序)劉禹錫
吾既為僧珠(文粹作琳)撰曹溪第二碑且思所以辯(文粹作辨)六
祖置衣不傳之旨作佛衣銘曰
佛言不行佛衣乃争忽近貴遠古今常情尼父之生土
無一里夢奠之後履存千祀惟昔有梁如象之狂達摩
(文粹作磨)救世來為醫王以言不痊因物乃遷如執符節行
乎復關民不知官望車而畏俗不知佛得衣為貴壞色
之衣道不在兹由之信道所以為寶六祖未彰其出也
微既還狼荒憬俗蚩蚩不有信噐衆生曷歸是開便門
非止傳衣初必有終傳豈無已物必歸盡衣胡久恃先
終知終用乃不窮我道無朽衣於何有其用已陳孰非
芻狗
梓州兜率寺文塜銘(并序)劉蛻
文塜者長沙劉蛻復愚為文不忍棄其草聚而封之也
蛻愚而不銳於用百工之技天不工蛻也而獨文蛻焉
故飲食不忘於文晦明不忘於文悲戚怨憤疾病嬉遊
羣居行役未嘗不以文為懷也適當無亊而天下將以
文為號文明代生植(文粹作殖)明晦皆效文用(集作明)故日月
星辰文乎旂常昆蟲鳥獸文乎彝噐徐方之土文於侯
社夏翟之羽文於旗(二本作旌)旄登龍於章升玉於藻百工
婦人雕礱染練(文粹作塗)以供宗廟祭祀之用(二本作文)豈獨蛻
也生(集作固)知效用不及時文哉然而意嘗(文粹作常)獲助於
天而不獲助於人故其窮雖窮無憾也當勤意之時不
敢嚏不敢咳不敢唾不敢跂(集作跛)倚嗜欲躁競忘之於
心其祗祗畏畏如臨上帝故有粲如星光如貝氣如蛟
宮之水又有黯(集作暗)如屯雲如久隂如枯腐熬燥之色
則有如春陽如華川逶逶迤迤則有如運海如震怒動
蕩怪異夫十為文不得(文粹作滿)十如意少如意則豈非天
助乎常欲使天下聞之而必行勸(文粹作覩)之而必蹈散之
茫洋以為道演之浸潤(二本作遥)以及物然後為農文之使
風雨以時兵文之使戎虜以順文於野文於市使得(二本)
(無此字)其所幽隱之士以出口者使之言材者使之用然
而自振者無力終知者甚稀豈非不獲於人助乎嗚呼
十五年矣實得一(文粹作二)千一百八十紙有塗者乙者有
注揩者有覆背者有硃墨圍者於是以周易筮之遇復
䷗(坤上震下)之同人䷌(乾上離下)筮者曰鳴于地中殷殷隆隆七
日不(文粹作而)復復來其(文粹作而)天下昭融乎它日更召龜而
令(文粹作合)之將聽襲吉卜於火如秦兆惟曰不吉卜於水
不成乎河洛兆則亦惟曰不吉卜於木而悶悶(集作閟之)土
叶吉累累(文粹作纍纍)為塜則汲之兆乎峭峭為壁則魯之
兆乎且其占曰土之文為阿山(二本作山河)為華英將不崩
不竭為滋味而傳乎結為丘陵為其設險乎融為川瀆
率其朝宗乎華為百穀以潔祭禮之粢盛乎不然使其
速腐為墟(集作丘)壤(集有乎字)生芻槀以食牛羊乎化塗泥為
甄陶以作器乎將塊為五色而分封茅社(文粹作茅社分封)乎
流為樂為土鼓為凷(古塊字)桴以泄其和聲乎夷為都邑
以興宮廟坎為洿池以澤生植(一作殖)乎祀為壇竈乎窽
為井墓乎吾皆不得而知也嘗(文粹作當)既不得為吾用唯
速化為百工之用愼毋朽為芝菌以怪人自媚愼毋堅
為金鐵以作貨起争愼毋潏為醴泉以味乎謟口愼毋
禱為城社以狐鼠憑妖愼毋聳為良材以雕斵傷性愼
毋萌為蘭茝以佩服見䙝(文粹作爇非)嗚呼介而為石使之
服(文粹作能)言舒而為螾使之飲泉既而他年遊魂之未返
者亦命巫以巾(七字文粹作亦命巫師而吊)三招之號曰在几閣而
來歸兮奄為塵垢在耳目而來歸兮視不(一作奄視)汝醜在
口吻而來歸兮譽不汝久噫筆絶之年而麟見祟文其
無祟乎唅非珠玉歛無裙襦後世詩禮之儒無驚吾之
幽墟其塚也在莾蒼之野大塊之丘時大唐大中之丁
夘而戊辰之季秋銘云(一本作曰)
文乎文乎有鬼神乎風水惟貞將利其子孫乎
隋鼎銘皮日休
隋氏有鼎其噐非古以詐為金以賊為鑄以虐火煎四
海以毒氣蒸九土天假唐力扛之仁地以澤撲虐火以
德銷毒氣既折其足又齧其耳噫嘻(集作戲)聖王無畜兹
噐
書銘陸龜蒙
太古之時何嘗有欺逮于結繩民始相疑畫卦造書聖
人之為國載文字厥初弗知惟簡惟牘斷(蜀本作折)竹析木
累必充庭負必折軸韋絙(集作編)一絶錯亂名目寖務輕
省𢷬枲剥穀膠綴番番恣其所便蟲篆更隸形模易宣
上下古今卷舒蟬聮薰曝蠧欝疵(集作觕)乎不堅又取珉
石琢磨雕鐫由簡牘下其存四遷壐印章號殷勤識(音志)
焉其巧益甚其訛(集作說)益繁盟契質要朝成夕反(音翻)誥
誓制令尾達(集作違)首言牋檄奏報離方就圓錄注傳記
(集作傳錄注記)醜讎美憐銘誄牌表虚功望賢歌咏賦頌多思
謟權在簡牘者埋沒爛壞無遺一編詞(集作副)以枲縠其
留最延錯謬(集作謬戾)顚倒龍蒙弗刪在珉石者固寵納賂
惟辭是妍鑱鑿既畢名聲冺然堯舜之道以人為傳有
死必繼流乎億年宜斥詐偽焚燒棄捐復以太古結繩
之前
陋巷銘
魯國千乘豈無康逵傳載陋巷以顔居之鄙委側僻樞
(松江夲作翳)桑覆茨簞瓢屢空其樂怡怡聖人之言終日不
違易讚獨入云顔庶幾門直大道堂如飛翬粱肉在御
狼貪豕肥陋巷相去不其遠而我實狂狷蓬蒿所宜勒
于柴荆賢哉是思
卜肆銘
蜀嚴之託蓍龜也以忠孝仁義後來之託蓍龜也以媮
侫險詖美之使怡愉怛之使駭畏小人惟惡是嗜(松江本作)
(視)惟禍是避惟福是覬惟瞽言(二字集作聲)是媚曾不究得
失之所自故幽贊之蓍前列之龜乃化為庸妄(集作妄庸)之
噐嗚呼成都吾不知古為市之地况(集作矧)君平之卜肆
耶強為之銘以刻其意
文苑英華卷七百九十
