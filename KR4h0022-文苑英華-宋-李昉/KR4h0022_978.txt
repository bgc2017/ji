文苑英華卷九百七十九宋李昉等編
交舊二
爲建安王祭苗君文一首
祭黃州高府君文一首祭韋府君文一首
祭率府孫錄事文一首祭孫府君文一首
祭崔侍郎文一首
為河内王祭陸冀州文一首
為吏部侍郎祭故人文一首
祭李侍郎文一首
為王司馬祭甄都督文一首
祭清河房公文一首
為建安王祭苗君文陳子昂
維某年月日朔方道大總管建安郡王攸宜以酒饌之
奠祭故壯武將軍左王齡衞中候左三軍營主苗君之
靈君忠勇兼資戎麾夙濟烏丸作逆赤羽從軍方且任
君先鋒仍馳後勁刈鮮卑之壘摧蹋頓之師執馘獻俘歸
受國賞何圖大勲未立随命先凋永懷咨嗟情用兼慟
故命酒奠告爾殤䰟君其有靈歆兹薄酹嗚呼哀哉尚
饗
祭黃州高府君文前人
維年月日朔孫女夫某等謹以清酌庶羞之奠敢昭告
于故黃州高府君之靈惟府君含德元亨保和光大才
堪濟世而運属承平器允登台而命鍾流(集作淪)落有瑚
璉之寳無廊廟之資豈圖大位不濟幽靈永昧尊儀潜
翳三十餘年玄殯既開黃腸已古今青烏改卜丹旐來
歸窀穸即期幽明永訣某奉事門闌興言追慕實增感
咽竊惟精意以享黍稷非馨敢陳薄酹以獻明靈嗚呼
哀哉伏惟尚饗
祭韋府君文前人
維年月日左拾遺陳子昂謹以少牢清酌之奠致祭故
人臨海韋(一有府字)君之靈惟君孝友自天忠義由已有經
世之略懷軌物之量甘心苦節風雨不改常欲窮則獨
善其身達則兼濟天下感激遐詠邈然青雲何期良策
未從大運奄忽嗚呼哀哉昔君夢奠之時值余寘在叢
棘獄戶咫尺邈若山河話言空存白馬不弔迨天網既
開而宿草成列言笑無由夢寐不接永言感慟何時可
㤀今旌旐言歸關河方遠興言永訣今古長辭鄧攸無
子天道何知洛陽舊陌拱木猶存京兆新阡孤松已植
已矣韋生云何及矣大運之往賢聖同塵嗚呼哀哉伏
惟尚饗
祭率府孫錄事文前人
維年月日朔某等云云古人歎息者恨有志不遂如吾
子良圖方遠(集作興)青雲自致何天道之微昧而仁德之
攸孤忽中年而顛沛從夭運而長徂惟君仁孝自天忠
義由已誠不謝於昔人實有高於烈士然而人知信而
必果有不識於中庸君不慙而(集作於)貞純乃洗心於名
理元常既没墨妙不傳君之逸翰曠代同仙(蜀本作侣)豈圖
此妙未極中道而息懷衆寳而未攄永幽泉而掩魄嗚
呼哀哉平生知已疇昔周旋我之于君交之百年相
視而笑宛然昨日交臂而悲今焉已失人代如此天道
固(集作罔)然所恨君者枉夭當年嗣子孤藐貧寠聯翩無
父何恃有母惸焉嗚呼孫子山濤尚在嵇紹不孤君其
知我無恨泉途嗚呼哀哉伏惟尚饗
祭孫府君文前人
維年月日子昂謹以牲酒之奠致祭故延俊府折衝燕
然(集有平字)孫府君之靈惟君少馳英武早效成功聲雄塞
上名重關中憺稜威於敵國存大節於家風既揮金而
退老方餌玉(集作藥)於仙童何昊天之不弔随大化之云
(集作以長)終白馬故人青烏送往素車永訣黃壚誰賞醑(集作)
(絮)酒盈觴䰟兮尚饗
祭崔侍郎文張說
維神龍三年月朔日兵部郎中員外曹良史等謹以清
酌少牢之奠敬祭故侍郎崔公之靈位以行成名以才
起天臨明代是生君子長戟高門層堂峻址孝友仁愛
衣冠標軌清通正直省闥(集作閣)條理束帶立朝惟國之
俊抑揚吐納金聲玉振器不滯方神無留韻厚奉外不
為假坦率内不違真泛交而容博好施而能均欲人規
已恕已及人故者不遺其故親者無失其親歴否泰能
全其節故令名不離其身方齊六相助明三辰何孤我
德何負兹神摶空隕羽中駕摧輪昔時寮列今為弔賓
凡二三子夙承惠(集作遊)眷聯務七兵歲陽三變分與時
積事由更練謇謇公庭申申私宴慟音徽之永掩懷儀
範之不見戢容止於綴足潜眉目於蒙面哀哉柰何零
涕(集作涕零)如霰緬惟初疾以迄將亡意氣精爽乾乾自強
顧瞻賓客勉勉矜莊几不側弁衾無觧裳話言静密憂
公不㤀猶看駿馬尚聽名倡靡神不禱靡藥不嘗倏然
信宿䰟歸渺茫歲初置酒春中酹觴何吉凶之共域同
歌哭於此堂自古及今人誰不没豈嘆生死所嗟倉卒
脩途未半壯志先伐煢子齔年遺孕(集作胤)數月在親親
與懷舊孰不傷心而痛骨靈(集作虚)奠易收深悲難歇尚
饗
為河内王祭陸冀州文前人
維萬歲通天元年月朔日神兵道大總管河北道按撫
使右金吾大將軍河内郡王以少牢之奠致祭故冀州
刺史陸君之靈戎羯不道侵軼幽都兇渠電滅餘燎星
鋪鳴弓抰(集作怏)柳飲馬長蘆攬集同惡難起無虞梟獍
為依(集作旅)鯨鯤有族裳旗來兵剡弧(集作荻)弦木泮渙吞
噬睢盱觸逐亂舞梯衡(集作衡)潜攻版築鑿齒爭厲熊蟠
未熟踰坦自潰守陴皆哭高扁(集作扄)已陷連櫨(集作樓)復
焚人類薙草城随壊雲僵屍暴骨藉藉紛紛嗟嗟使君
死節無吝政覺成俗兵機不振搆此(集作狡此)猖狂難以德
鎮城為讐保身膏虜刃明明上帝仁覆憫下赫赫神兵
驅馳在野朝告夕赴(集作起)如何不及將守非堅為寇是
急救兵適來涉血猶濕三軍雷歎百戍雨泣天子命我
董戎冀方旌旂介胄千里相望既掃氛濁言巡戰場輯
睦人吏撫寕孤孀徘徊城府悽愴甘棠禮重王事哀深
國殤䰟兮有感歆此嘉嘗尚饗
為吏部侍郎祭故人文張九齡
維開元十年歲次壬戌二月癸酉朔十七日已丑吏部
侍郎某謹以清酌脯醢之奠致祭于故某公之靈聞夫
仁必夀考所謂神道善亦慶延以為信然今夫子之不
福而聖謨之是愆孝友純固禮譲周旋行所以直業所
以專誠公才而天假故官政以日宣節使是式朝宿既
至十部稱賢一人思媚鳳凰于彼雲霄以冀胡然明靈
殱我良懿嗚呼哀哉夫子之逝平生之懷襟抱素合遊
處嘗偕清風對禁文石同儕自茲两掖殆將一紀展轉
清貫仳離君子曷其愛而甫云覯止正司空之掃第属
荆州之罷市欻交臂而相失殷痛心其何已今卜兆有
日祖載在廷颯然象設寞爾音形驅白馬而何見瞻素
車而已扄德音不㤀應甘棠之勿剪交情乃見伊黍稷
之非馨嗚呼哀哉尚饗
祭李侍郎(集作常侍)文前人
維年月朔日中散大夫洪州都督張九齡謹遣倉曹恭
軍李某以醢脯之奠敬祭于故宋國公之靈惟公世載
賢傑天資忠厚外珪組而雖華内水鏡而無垢善常不
伐明能自晦省中之樹訪猶不言車前之馬數而後對
淑慎自已屯(集作否)亨有時孰能違(集作速非)命公此来思結
忠主之戀深去國之悲六&KR0858;斯起五福云欺生涯溘盡
精魄何之嗚呼哀哉追惟曩昔升降雲霄榮華侍從暐
曄光昭日歟月歟有榮有凋丹旐孑孑白驥蕭蕭同官
之感俾余魂銷靈之來歸茲焉旅次瞻望無覩悲辛自
至頃密爾而寄音今寞然而結欷南北于遠幽明永異
何以叙情寄之奠饋尚饗
為王司馬祭甄都督文前人
維開元五年歲次丁已九月丁酉朔十四日庚戌某官
謹以清酌少牢之奠敬祭于廣州都督甄公之靈惟公
禀氣異人為國良臣資忠取義奮翼躍鱗富貴自取聲
名益震故能北擁旄於玄朔南仗節於朱垠行部無幾
卧理斯属棠隂在聽薤歌成曲下流是仰長塗反促始
望雨而随車遽驚風而轉燭嗚呼哀哉甫茲歲首彤檐
載輝今也秋季丹旐言歸嗟(集作旣)寒來而暑往將物改
而人非駟馬不馭雙燕空飛對平生之氣象詠夙昔之
音徽燕越兮地𦕈湖山兮路微奠肴觴而(集作之)在席感
徒御以霑衣嗚呼哀哉尚饗
祭故相國清河房公文杜甫
維唐廣德元年歲次癸卯九月辛丑朔二十二日壬戌
京兆杜甫謹以(集作敬)醴酒茶藕蓴鯽之奠奉祭故相國
清河房公之靈曰嗚呼純朴既散聖人又歿苟非大賢
孰奉天秩唐始受命羣公間出君臣和同德教充溢魏
杜行之夫何畫一婁宋繼之不墜故實百餘年間見有
輔弼及公入相紀綱已失將帥干紀烟塵犯闕王風寢
頓神器圯裂關輔蕭條乘輿播越太子即位揖譲倉卒
小臣用權尊貴倏忽公實匡救忘餐奮發累抗直詞空
聞泣血時遭侵沴國有征伐車駕還京朝廷就列盗本
乘弊誅終不滅高義沉埋赤心蕩析貶官厭路讒口(一作)
(言)到骨致君之誠在困彌切天道闊遠元精茫昧偶生
賢逹不必際會明明我公可去(一作云)時代賈誼慟哭雖
多顛沛仲尼旅人自有遺愛二聖崩日長號荒外後事
所委不在卧内因循寢疾顦顇無悔夭閼(蜀本作死夭)泉途
激揚風槩天柱既折安仰翊戴地維則(一作既)絶安放挾
(集作夾)載豈無羣念我心忉忉不見君子逝水滔滔泄涕
寒谷吞聲賊濠有車爰送有紼爰操撫墳日落(集作晩)掛
劔秋高我公誡子無作爾勞歛以素帛付諸蓬蒿身沒
(集作痊)萬里家無一毫數子哀過他人鬱陶水漿不入日
月其滔州府救喪一二而已自古所歎罕聞知已曩者
書札望公再起往(集作今)來禮數為能(集作態)至此先帝松
栢故鄕枌梓靈之忠孝氣則依倚拾遺補闕視君所履
公之(集作初)罷印人實切齒甫也備位此官盖薄劣耳見
時危急敢愛生死君何不聞刑欲加矣伏奏無成終身
愧耻乾坤惨惨豺虎紛紛蒼生破碎諸將功勲城邑自
守鼙鼓相聞山東雖定㶚上多軍憂恨展轉痛傷氛(集作)
(氤)氲玄黃(集作堂非)非色白赤(集作黑非)不分培塿滿地崑崙無羣
致祭者酒陳情者文何當旅櫬得出江雲嗚呼哀哉尚
饗
文苑英華卷九百七十九
