文苑英華卷四百四十九宋李昉等編
制書二
命相二
權德輿拜相制玉堂遺範
門下夫宰相之任上以代天工輔佐之宜下以立人極
燮調之理(詔令無此四字)爰得忠正方膺股肱正議大夫守太
常卿上柱國襄武縣開國侯賜紫金魚袋權德輿器度
端實智識通敏學成師法文為國華素履常踐於貞方
黃中允合於易簡自出入清列茂著嘉聲名利無屑於
中懷風雨不移(詔令作易)其常性驥騄之質常識於遠途鸞
鳳之姿宜巢於阿閣期于致理推之至公寵以春卿掌
我樞務輔天地之德俾化及平明導隂陽之和使物靡
疵癘予違汝弼言無面從君可臣否事己心同(詔令作許)用
佇弘美式副虚懷可守禮部尚書同中書門下平章事
散官勲封賜如故(元和五年九月)
武元衡冄入相制
門下邦國興理將相是資選衆而舉思賢俾乂故有台
臣外撫宣力已靖於四方衮職迭居懋功復凝於庶職
允兹崇踐爰屬上才前劒南西川節度副大使知節度
事管内度支營田觀察處置統押近界諸藩及西山八
國雲南安撫等使銀青光禄大夫檢校吏部尚書兼門
下侍郎同中書門下平章事成都尹上柱國臨淮郡開
國公食邑二千戶武元衡粹厚端莊簡易常壹有誠明
之道以致用有宏茂之略以佐時貞方自得於性術操
尚不愆於風雨加以懿文合雅聚學承師通禮樂刑政
之源逹古今治變之要歴登華貫休聞穆然洎處鈞衡
中立不倚致君思堯舜之盛修職以邴魏為宗益部大
藩比仗兼濟而能布宣威惠撫蒞蠻髦縣道輯寧疲黎
安息推心而下皆率附正已而人自嚮方臨之累年理
有殊(詔令作異)等朕以出納王命緝熙帝圖緫庶官之職業
為百度之扄鍵惟此重任屬于黃扉分憂遂輟於殿邦
具瞻再歸於碩望爾尚行之以中正煦之以和平毗于
一人膏潤天下祗膺禮命無替徽猷可守門下侍郎同
中書門下平章事兼崇玄舘大學士充太清宫使(元和八年)
(三月)
令狐楚拜相制
門下贊天工而成光濟叶帝力以致昇平非中和禀氣
不能將燮調之道非誠明在躬何以膺弼亮之位况今
積祅(詔令作殄)已弭而邊鄙猶虞大化方行而里閭未泰將
欲舉百度甄群材外撫四夷内輯諸夏納之夀域被以
仁風代予之勤其孰克任眷求斯得是用命之河陽三
城懷州節度使朝議郎持節懷州諸軍事守懷州節度
兼御史大夫賜紫金魚袋令狐楚根於粹厚著以端明
表山立之莊容洞泉渟之精識文高雄冨學茂該通自
頃揮翰掖垣持囊禁署嘗延造膝屢竭沃心發言有(詔令)
(作必)誠臨事無惑藹是公望居然國楨及剖符近郊兼暢
牧人之術仗節分閫尤深馭衆之方可謂器適中外效
宣文武宜展舟檝之用式登鼎鉉之司管于中樞持我
大柄於戲輔翼之任人臣極崇未至而衆馭有歸既處
而其名罕副萬務攸託朕何賴焉爾其敬聽此言渝思
其道行致君之志終始勿渝以報國為期夙夜益勵無
俾厥后有慙知臣可朝議大夫守中書侍郎同中書門
下平章事(元和十四年七月)
李夷簡拜相制
門下致理之道王者由其盡心弼成之功輔臣所以宣
力皇極是建蒼生乃安敷求實難倚任斯重將付大政
必惟僉諧正議大夫守御史大夫上柱國成紀縣開國
侯食邑一千戶賜紫金魚袋李夷簡學(詔令作才)稱通明性
本嚴重守以正直傳之文華羽儀朝端冠耀宗籍早司
邦憲爰緫地征糾逖無聞於避強經費克均其定制中
立不撓孤標出倫聳善激(一作仰)貪法行令肅自鎮漢上
洎臨蜀州儉德載彰清規一貫山岳比厚雷風有常勵
貞峻以理心竭忠勞而奉上人望汲黯印歸趙堯俾之
持綱萬目皆舉固可以綜參庶務允釐百工燮和隂陽
宣發號令是用申命陟于台階於戲說積爾躬夢恊朕
志虚已將求其弘濟鯾言罔懼於怫違道必舉中位無
苟曠膺此寵擢敬哉戒哉可守中書(詔令作門下)侍郎同中
書門下平章事(元和十三年三月)
夏侯孜拜相制
門下篙檝克修航艦以之濟海羽翮可勵(一作厲)鵾鵬於
是摩天朕恭已寰瀛勞誠夢獵將以篙檝賢輔羽翮寳
臣以三代至理之英濟群生並洽之欲載仗舊德期獲
我心劒南西川節度副大使知節度使事管内度支營
田觀察處置統押近界諸蠻及西川八國雲南安撫等
使光禄大夫檢校尚書右僕射同中書門下平章事(元和)
(十三年三月)上柱國譙郡開國公食邑三千戶夏侯孜大昴
分精維嵩挺秀擅四海之賢俊作中朝之表儀禮樂詩
書資其懿範温恭孝愛輔以多才服道以致身含章而
底力經國之用貫百川而不改其清應物之明體萬象
而莫窮其照周踐華列多識舊章郎署諫垣休聲夙振
東陽故絳惠愛洽聞洎甘棠政成會府徵命兼領臺轄
之任冄居邦憲之尊正色無私當官必舉㧾征賦以贍
國幹山澤而富人美利無加遺澤益覩積是朝著(一作德)
昇於台司内竭謨明外弘體理馳咎䕫之極摯陋周漢
之遐蹤克彰為輔之聲允叶有開之契屬者以西南重
鎮邊徼多虞爰頼惠征以隆外閫福星時雨既惠巴庸
景化元和須歸鼎鉉是用召於驛騎待(一作代)以天工重
開集鳳之池冄仰問牛之化弼謨萬務師長庶僚亟付
機衡俾康區夏於戲刀非礪不剖(一作割)魚非水不行為
君誠難得中(一作時)甚易决疑定計吾以爾為神龜肥國
救人吾以爾為上藥盡布四體懋堅一心勉哉勿疑對
揚我休命可尚書左僕射同中書門下平章事散官勲
封如故(咸通三年七月)一作皆唐大詔令
韋執誼入相制
門下宰相之職寅亮緝熙導隂陽之和贊天地之化裁
成百揆揔領庶官非道契時中識通理本則何以敷暢
皇猷(一作極)阜安群庶(一作黎)朕以𦕈身嗣守丕業思立人
紀以承鴻休(一作天)其代予言允屬良弼朝議郎守吏部
郎中騎都尉賜緋魚袋韋執誼孝友忠肅自誠而明茂
實本於宗師英華發於事業久參内署動宜静惠累踐
中臺職修事舉克有令(一作公)望冠于群倫以予冲人恭
默思道是用命爾納誨弼違必能行四方之風成天下
之務祗乃茂(一作&KR2136;乃)職厥惟欽哉可守尚書左丞同中書
門下平章事賜紫金魚袋(永貞元年二月)一作皆唐大詔令
皇甫鎛加恩制
門下選衆舉材俾參大政俟善績丕著嘉謨有成然後
進序台階協宣德務乃制輕重謂之盈虚以經用靡虧
而成功克集黃扉之位式示疇勞具官皇甫鎛器識端
方性尚孤直文發貞而詞去枝葉學為己而政資本根
每脫落於浮榮能優游於劇任志圖經遠心惟徇公自
貳中臺專㧾大計昇之相府兼贊鴻猷屬問罪二方徵
師十萬千金難减於日費百役併萃於司存而供億罔
差中外咸樂(一作若)泉貨無虞於竭涸干戈遂致於清寧
允茲忠勤副我倚任是宜踐居左輔均賦中邦漸於雍
熙期乃成績可守門下侍郎平章事依前判度支
皇甫鎛罷判度支制
門下古者丞相府不接吏盖以任重體大地親禮崇苟
非征討之時豈仗貨財之事爰俾出納歸諸有司用嚴
台庭以輔吾道中大夫守門下侍郎同中書門下平章
事判度支上柱國賜紫金魚袋皇甫鎛精明絶倫乾健
不息藴是器業發為英華頃以守位聚人必資大計因
其能事委以重權致用之機所以經天下之務重輕之
法所以莞天下之財自淮右不虔東平犯順兵車在野
饋食連年而乃庖無折刃御有濡轡既授明命升之股
肱軒裳所瞻崖峯(詔令作岸)益峻請謁自絶其風凛然况贍
給之餘謀慮必至平二方之險阻慮載戢之干戈庸非
坐籌佐朕而致今則百揆攸叙萬邦保和宜全相府之
重勿領計司之劇撫夷夏調隂陽用安元元時乃之職
可守門下侍郎依前同中書門下平章事
程异拜相制
門下漢宣帝弘祖宗之業正刑德之本簡求輔相以致
中興朕祗荷丕圖思揚聖緒每懷舟檝以涉巨川俾人
不迷用底于道今獲良弼式允僉諧朝散大夫守衛尉
卿御史大夫充諸道鹽鐡轉運等使賜紫金魚袋程异
厚德外嚴沉機内朗抱精微以致遠本誠明以格物盡
瘁亊國誠明在公常探化原雅高學術揚歴斯久公望
藹然自位列大寮揔諸劇務逹𣙜酤之利適財賦之方
贍出納於邦家申績效於官業頃以淮夷未殄師旅在
郊有漕輓之勞兼供億之費言念多事恐傷吾人而异
法能變通道益明著言無伐善動必由衷藴夷難致君
之心見懷道佐時之略况屬饋軍之事尚倚良能載閱
前功宜當大用乃服休命俾參中樞爰表秩於冬官仍
兼綜於舊職膺兹重任用表全材爾宜左右朕躬朝夕
啟沃干戈未絶(詔令作戢)尤佇廟謀敬聽斯言副我明奬可
守尚書工部侍郎同中書門下平章事依前充諸道鹽
鐡轉運使(元和十三年九月)
楊收加恩制
門下古先聖哲之御天下也莫不勞於擇賢逸於任已
(一作恭己)是以巖求匪易殷代稱宗畋獲甚難周王受命(一作)
(膺)肆朕在位天授(一作材)正人於言語侍從之間得亮采
惠疇之俊固亦高邁前烈垂休當朝敬遵用汝之文(一作)
(言)爰舉弼予之典雅符不讓斷自無私翰林學士承旨
朝議大夫守尚書兵部侍郎知制誥柱國賜紫金魚袋
楊收器茂渾金寳欽大玉瑩清冰於溽暑挺綠桂於嚴
霜行過曾顔道兼夷惠詞(一作文)冠一時而若非游藝學
該(一作窮)千古而似不能言自鴻飛名場鷺振班列憲署
每聞其守法曲臺咸著於推公所蒞有聲歴試皆可才
(一作用)彰簡要已洽譽於含香業擅精微遂騰輝於視草
戒慎攸至初終莫(一作不)渝常懷造滕之中俾見沃心之
旨謝安體識王儉精(一作才)能動為僉論所諧居益(一作溢)
具瞻之望由是擢於禁苑升以台階求匡輔之勤用燮
和之事(一作俾申匡輔之勤用燮和之重)爾其慕伊周之志弘臯益之
謨九流既分百辟斯正嘉猷可舒於前席妙略尚在於
止戈式序三才允歸一德懋乃致主副予知臣無使載
筆之褒獨稱於姚宋也可守本官同中書門下平章事
散官勲賜如故主者施行(咸通四年五月)
授李逢吉門下侍郎同平章事制
同前
門下朕聞天地洪鑪鼓之者槖籥帝王大業成之者股
肱故堯舜垂衣禹湯恭已弘道任德惟(一作為)予輔臣則
八表清寕萬邦咸乂(一作理)故伊尹之舉臯陶之升庶績
其凝不仁自遠正議大夫守兵部尚書輕車都尉賜紫
金魚袋李逢吉大方比量中正持心貞玉無瑕精(一作堅)
金匪礪(一作在礪)峻節而高山是仰推誠而止水可觀剛柔
所持吐茹無易往以青宫齒學導我典墳儀刑式孚蘭
藿馨茂洎升台席翊奉先朝訏謨密聞獻替潜逹外順
明德中深至言温恭聿修終始一貫朕嗣守丕業思得
賢良將俟和羹期於舊老易之襄漢居以南宫每詢嘉
言啟沃惟允今授之相印委以樞衡代天之工爾在專
任於戲發號施令選賢任(一作與能)能申於百辟之上行於
四海之内朝無黨比人絶澆浮白黑燦然淄澠不溷使
巖廊重位揚我清風弘宣大猷以暢王度可守門下同
中書門下平章事散官勲如故主者施行(長虔二年六月)
一作皆唐大詔令
除鄭朗工部尚書同平章事制
門下雲因龍興龍非雲無以施膏澤臣由君用君非臣
無以播皇猷信乎際會相湏以康天下永念(詔令作言)良弼
常切寤思詳求國禎乃獲時傑通議大夫守御史大夫
上柱國賜紫金魚袋鄭朗間代應期禀靈作瑞王室髦
彦士林菁英温華凝珪玉之姿磊落負棟梁之任諫垣
蘭省常推讜正之風廉俗登壇克懋撫循之績洎領劇
務益見盡忠杜邪徑而啟公途懲奸吏(大制誥作利)而絶私
託饋軍無闕贍國有經委以憲綱尤彰直道是宜毗贊
大業翊宣景化朕以區區齊晉取覇諸侯率由三賢叶
心五臣同德况今四海為宅百辟盈庭未能寇靖塞陲
人歸夀域豈無長策俾及升平惕然疚懷莫知攸措肆
予命汝往踐台階勉弘濟代之功罔致曠官之誚善調
兵食以備我邊虞慎舉典章以貞我庶品敬戒于位惟
其有終可工部尚書同中書門下平章事散官勲賜如
故主者施行(大中十年正月十二日丁巳)
韋貫之授中書侍郎平章事制
門下地拱宸居任膺宰臣宣明大號佐佑丕圖失其道
而庶事靡陳得其道而彛倫攸叙成我柱石在乎鈞衡
况今戎役方殷廟謀為切利用既彰於歴試崇名宜允
於僉諧右丞韋貫之代秉廉清天資貞白竒文包於五
色茂德體於千鈞含和抱公居易求己徊翔禮闥堅明
以辨其妍媸綱轄仙臺密靜克修其班制動有直氣居
無流心洎權登衮職參事樞務平章庶事屢入三臺遠
猷是經中立不倚玄成之慶靈斯集山甫之恭勤日聞
俾重輝於相門爰正位於台座於戲宰相者實執人柄
以為國楨化有未孚于休物有不遂其性俟爾高議副
予虚懷予欲惠于兆庶爾思均賦之宜庸觀在位式序
品物咸亨鼔時風以淳厚吾人流王澤以光昭乃辟服
我成命仰而行之可守中書侍郎平章事
擬門下侍郎平章事制
門下天地至大任四時以成功元首雖尊託三台而佐
理况外居黃閣入奏青蒲寅亮皇猷緝熙帝載以相予
位以安兆人必有夢卜之期式重將明之職求其具位
果獲良臣
擬中書侍郎平章事制
門下四輔齊耀衆星拱於北辰百職分官萬物歸於西
掖翺翔鳳閣泛泳龍池報我祖宗格於上帝今獲良弼
天實賚予
授盧翰劉從一門下中書侍郎平章事制
陸贄
門下(集作勅)寅亮天工弘宣理本俾予從乂時乃輔臣扈
蹕載馳以勞定國懋官遷列式是彛章銀青光禄大夫
行尚書兵部侍郎同中書門下平章事范陽縣開國公
盧翰嚴重不撓貞方自持養恬鎮俗(集作浮)居簡濟(衆言)思
無隠亊必有恒守尚書刑部侍郎同中書門下平章事
賜紫金魚袋劉從一質厚器深識精體遠(集作雅)冲用無
竭真規不渝從容以和出納惟允自鸞(一作鑾)車載駕薄
狩于梁執羈有從我之勤及霤勵匪躬之節交修不逮
(集作怠)庶績其凝俾並命於掖(集作禁)垣仍參掌於樞務今
百度伊始四維載張論駮是非不可以不審宣揚憲令
不可以不明爾其欽承無墜我丕(集作休)命翰可守門下
侍郎同中書門下平章事餘並如故
授劉滋崔造齊映平章事制
門下朕嗣位君臨精求理道小大之務靡不經心日慎
一日于今八載教化未洽蒸黎未康因之以甲兵繼之
以災沴斯固鍳有所不至慮有所未周予衷(集作心)浩然
若涉深水思所以匡我致理助我官人宣其澤而四方
以寧執其要而百工式序允是大任其惟輔臣夢想勞
懷敷求俊乂得兹良弼爰在周行權知吏部侍郎劉滋
操履貞清介然自守居能慎獨動(集作思)不違仁析理究
其精微勵學探於旨趣(集作其旨奥)守給事中賜緋魚袋齊
映修已崔夢識通化源適時有成務之才事上懷匪躬
之節藴蓄器業居為名臣中書舍人賜紫金魚袋齊映
修已以立(集作敬)自明而誠體賢人可大之規用君子時
行(集作中)之道虚受能擇清通不流惟滋之直方可以激
風俗惟造之體度可以振條綱惟映之精深可以該物
理我有大典爾其參之𢡟昭厥猷勿替休聞滋可守(集作)
(左)散騎常侍同平章事造映可各守本官同平章事造
仍賜紫金魚袋其有散官勲封賜並如故(貞元二年正月)
文苑英華卷四百四十九
