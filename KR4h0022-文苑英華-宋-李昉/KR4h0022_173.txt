文苑英華卷一百七十三宋李昉等編
應制六歲時二
七夕五首九日十六首
九日追賞一首雨八首
喜晴一首雪三十二首
七夕
奉和七夕兩儀殿會宴應制李嶠
靈匹三秋會仙期七夕過槎來人泛海橋渡鵲填河帝
緌昇銀閣天機罷玉梭誰言七襄詠重入五絃歌
自李嶠詩至九日門釋廣宣詩共二十首皆見歲
時雜詠
同前趙彦昭
青女三秋節黃姑七月(雜詠作日)期星橋渡玉佩雲閣掩羅
帷河氣通仙掖天文一睿詞今宵望靈(雜詠作雲)漢應得見
蛾眉
同前劉憲
秋吹過雙闕星仙動二靈更深移月鏡河淺渡雲軿殿
上徵方朔人間失武丁天文兹夜裏光照紫微庭
同前李乂
桂宫明月夜蘭殿起秋風雲漢彌年阻星筵此夕同倏
來疑有處旋去已成空睿作鈞天響魂飛在夢中
同前蘇頲
靈媛乘秋發仙装警夜催月光窺欲渡河色辨應來機
石天文寫針樓御賞開竊觀栖鳥至疑向鵲橋廽
九日
九日侍宴樂游苑正陽堂劉苞
上郡良家子幽并游俠兒立乘争飲羽側(類聚作倒)騎競分
(類聚作紛)馳明珂飾華毦金袍(類聚作鞍)映玉羈膳羞殫海陸和
齊眡秋宜雲飛雅琴(類聚作樂)奏風起洞簫吹曲終高宴罷
景落樹隂移微薄承嘉惠飲德良不訾取效續無紀感
恩心自知
九日侍宴(一有樂游苑為西豐侯作八字)何遜
皇德無餘讓重規習(一作襲)帝勛垂衣化比屋眷顧(一作眷領)
慎為君翾飛悅有道卉木荷平分宸(一作神)襟動時豫歲
序属凉氛城霞朝(一作早)晃朗槐霧曉氛(一作氤)氲鸞輿和
(一作和馳)八襲鳳駕起(一作啓)千羣羽觴歡(一作歌)湛露佾舞奏
承雲禁林終宴晩華池物色曛䟽樹翻高葉寒流聚細
文(一作紋)日斜迢逓雨風起嵳峩雲運偶參侯服恩洽厠
朝聞於焉籍多幸歲暮仰游汾晴軒連瑞氣飛惹御香
芬(一作皆藝文類聚)
九日從駕王褒
黃山獵地廣青門官路長律改三秋節氣應九重霜曙
影初分地暗色始成光交旆長秋坂緹幕杏間堂(藝文類聚)
(有此四句)射馬垂雙帶豐貂佩兩璜苑寒梨樹紫山秋菊葉
黃華露霏霏冷輕飈颯颯傷終慙屬車對空假侍中郎
侍宴九日庾肩吾
轍跡光周頌廵遊盛夏功鈎陳萬騎轉閶闔九門(一作關)
通秋暉(一作蝉非)逐行漏朔氣遶相風獻夀重陽節廽鑾上
苑中疏山開輦道間樹出離宫玉醴吹岩(一作承苑)菊銀牀
落井桐御梨寒更紫仙桃秋轉紅飲羽山西射浮雲冀
北騘塵飛(一作揚塵)金埓滿葉破(一作破葉)柳條空騰猨疑矯箭
驚鴈避虚弓彫才濫杞梓花綬接鵷鴻愧乏天庭藻徒
參文雅雄
此詩一百六十九卷重出今已削去注異同為一作
奉和九日賀敱
商飈凝素籥玄覽賁黃圖曉霜驚斷鴈晨吹結相烏寒
花低岸菊凉葉下庭梧澤宫申舊典相圃叶前模玉砌
分彫戟金溝轉鏤衢帶星飛夏箭映月上軒弧慶展簮
裾洽恩融雨露濡天文發丹篆寶思掩玄珠承歡徒聳
抃負弛(一作受施)竊㤀軀
九日侍宴(一有應制得長字)沈佺期
御氣幸金方憑高薦羽觴魏文分(一作須)菊蘃(一作藻)漢武
賜萸房秋變(一作美)銅池色晴添銀樹光(雜詠作去鶴留笙吹歸鴻識舞)
(行)年年(雜詠作臣歉)重九慶日日(一作月)奉天長
此詩一百六十九卷重出今已削去注異同為一作
九日幸臨渭亭應制趙彦昭
秋豫凝仙覽宸遊轉翠華呼鷹下鳥路戱馬出龍沙紫
菊宜新(雜詠作析)夀丹萸辟舊邪須陪長久宴歲歲奉吹花
奉和聖製重陽節宰臣及羣官上夀之作
王維
四海方無事三秋大有年百生逢此日萬夀願齊天芍
藥和金鼎茱萸插玳筵玉堂開右个天樂動宫懸御柳
疎秋景城鵶拂曙烟無窮菊花節長奉栢梁篇
奉和聖製重陽旦日百寮曲江宴示懷
崔元翰
偶聖覩昌期受恩慙弱質幸逢良宴會况是清秋日遠
岫對壺觴澄瀾映簮紱炮羔備豐膳集鳳調鳴律薄劣
厠英豪歡娱㤀衰疾平臯行鴈下曲渚雙鳬出沙岸菊
開花霜枝果垂實天文見成象帝念資勤恤探道得玄
珠齋心居特室豈如横汾唱其事從(雜詠作徒)驕逸
奉和聖製九日言懷賜中書門下及百寮應制
權德輿
令節在豐歲皇情喜乂安絲竹調六律簮裾列千官烟
霜暮景清水木秋光寒筵開曲池上望盡終南端天麗
慶霄漢(集作天文麗慶霄)墨妙驚飛鸞願言黃花酒永奉今日
歡
奉和聖製重陽日中外同歡以詩言志因示羣
臣前人
玉醴宴嘉節拜恩歡有餘煌煌菊花秀馥馥萸芳舒白
露秋稼熟清風天籟虚和聲度簫韶瑞氣深儲胥百辟
皆醉止萬方今晏如宸衷在化成藻思煥瓊琚微臣徒
竊抃豈足歌唐虞
奉和聖製重陽日即事六韻前人
玉燭降寒露我皇歌大風重陽德澤振(雜詠作展)萬國歡娛
同綺陌擁行騎香塵凝曉空神都自藹藹佳氣助葱葱
律呂金石(集作隂陽)暢景光天地通徒然被鴻霈無以報玄
功
奉和聖製豐年多慶九日示懷作
前人
寒露應秋節(集作杪)清光澄曙空澤均行葦厚年慶華黍
豐聲名暢八表宴喜陶九功文麗日月合樂和天地同
聖言在推誠臣軄惟(集作事非)匪躬𤨏細何以報翾飛淳化
中
同前武元衡
令節寰宇泰神都佳氣濃賡歌禹功盛擊壤堯年豐九
奏碧霄裏千官皇澤中南山澹凝黛曲水清涵空金玉
美王度歡康謠國風睿文垂日月永與天無窮
奉和聖製重陽日即事六韻前人
嘉節在陽數至歡朝野同恩随千鍾洽慶屬五稼豐時
菊洗露華秋池涵霄空金絲響仙樂劍舄羅宗公天道
光下濟睿詞敷大中多慙擊壤曲何以逹堯聰
九日菊花詠應制釋廣宣
可訝東籬菊能知節候芳細枝青玉潤繁蘂碎金黃爽
氣浮朝露濃姿帶夜霜泛杯傳夀酒應共樂時康
奉和聖製九月十八日賜百寮追賞因書所懷
權德輿
錫宴朝野洽追歡堯舜情秋堂絲管動水榭烟霞生黃
花媚新霽碧樹含餘清同和六律應交泰萬宇平睿藻
下中天湛恩闡文明小臣諒何幸(集作以)亦此彯華英
雨
庭雨應詔沈約(見初學記)
出空寧可圖入庭倍難賦非烟復非雲如絲復如霧霡
霂裁欲垂霏微不能注雖無千金質聊為一辰趣
發營逢雨應詔虞世南
豫遊欣勝地皇澤乃先(初學記作光)天油雲隂御道膏雨潤
公田隴麥霑如翠山花濕更燃稼穡良所重方復悅豐
年
奉和春日途中喜雨魏知古(見初學記)
皇游向洛城時雨應天行麗日登巖送隂雲出野迎濯
枝林杏發潤葉渚蒲生絲入綸言喜花依錦字明微臣
忝東觀載筆佇西成
詠雨唐太宗
罩雲飄遠岫噴雨泛長河低飛昏嶺腹斜足灑巖阿泫
叢珠締葉起溜鏡圓(一作圖)波濛柳添絲密含吹織空羅
奉和詠雨應詔許敬宗
舞商初赴節湘鷰遠迎秋飄絲交殿網亂滴起池漚激
霤分龍闕斜飛灑鳳樓崇朝方浹㝢宸盼俯凝旒
奉和春日遊苑喜雨應詔李嶠
園樓春正歸入苑弄芳菲密雨迎仙步低雲拂御衣危
花沾易落度鳥濕難飛膏澤登千庾歡情遍九圍
同前李乂(見集本)
僊蹕九成臺香筵萬夀杯一旬初降雨二月早聞雷葉
向朝霽密花含宿潤開幸承天澤豫無使日光催
奉和御製雨後出城觀覽勅朝臣已下
司空曙
上上開鶉野師師出鳳城因知聖主念得遂老農情隴
麥垂秋合郊塵得雨清(集作晴)時新薦玄祖歲足富蒼生
却馬川原静聞鷄水土平薰絃歌舜德和鼎致堯名覧
物欣多稼垂衣御大明史官何所錄稱瑞滿天京
晴
喜晴應詔敕自䟽韻庾信
御辨誠膺錄惟皇稱有建雷澤昔經漁負夏時從販栢
梁驂駟馬高陵馳六傳有序屬賓連無私表平憲河堤
崩故柳秋水高新堰心齋愍昏墊樂徹憐胥怨法輪開
勝辨禪河秉高論王城水鬭息洛浦河圖獻伏泉還習
坎歸風已迴巽桐枝長舊圍蒲節抽新寸山藪欣藏疾
幽棲得無悶有慶兆民同論年天子萬
雪
詠春近餘雪應詔前人
送寒開小苑迎春入上林絲條變柳色香氣動蘭心待
花將對酒留客擬彈琴陪遊愧並作空見奉恩深
喜雪唐太宗
碧昏朝合霧丹卷暝韜霞結葉繁雲色凝瓊遍雪華光
樓皎若粉映幕集疑沙泛柳飛飛絮粧梅片片花照璧
臺圓月飄珠箔穿露瑤潔短長階玉叢高下樹映桐圭
累白縈峯蓮抱素斷續氣將沉徘徊歲云暮懷珍愧隐
德表瑞佇豐年蕊間飛禁苑鶴處舞伊川倘詠幽蘭曲
同歡黃竹篇
奉和喜雪應制許敬宗
嵰州表竒貺閟竹應遐廵何如寓京洛流霰下天津忽
若瓊林曙俄同李逕春姑峯映仙質郢路雜歌塵伏檻
觀花瑞稱觴慶冬積飄河共瀉銀委樹還重璧連山分
掩翠綿霄遠韜碧千里遍浮空五軔咸淪跡機前暉列
素池上侔凌波騰華承玉宇凝照混金娥是日松筠性
欣奏栢梁歌
詠雪唐太宗
潔野凝晨曜装墀帶夕暉集條分樹玉拂浪影泉璣色
灑粧臺粉花飄綺席衣入扇縈離匣點素皎殘機
奉和詠雪應制
寒雲垂廣幕飄霰下天津無轍方祗至有感瑞氣新色
映姑山質舞對洛川神忽奉瑶池韻慙和郢中春
奉和人日清暉閣宴羣臣遇雪應制
李嶠(見雜詠)
三陽遍勝節七日最靈辰行慶傳芳蟻(一作信)升高綴綵
人階前蓂候月樓上雪驚春今日銜天造還疑上漢津
同前宗楚客(見雜詠)
窈窕神仙閣參差雲漢間九重中禁啓七日早春寒太
液天為水蓬萊雪作山今朝上林樹無處不堪攀
同前劉憲
輿輦乘人日登臨上鳳京風尋歌曲颺雪向舞行縈千
官随興合百福與春(雜詠作時)并承恩常若此微賤幸輕生
同前李乂(見雜詠)
上月登樓賞中天御輦飛後庭聮舞唱前席仰恩輝睿
作風雲啓農祥雨雪霏幸陪人勝節長願奉垂衣
同前趙彦昭
出震乘東陸憑高御北辰祥雲應早歲瑞雪候初旬宮
樹千花發階蓂七葉新幸逢今日宴長奉萬年春
同前蘇頲
樓觀空烟裏芳年瑞雪過苑花齊玉樹池水作銀河七
日祥圖起千春御賞多輕飛傳綵勝天上奉薰歌
遊禁苑幸臨渭亭遇雪應制李嶠
同雲接野烟飛雪暗長天拂樹添梅色過樓助粉妍光
含班女扇韻入楚王絃六出迎仙藻千箱答瑞(集作舜)年
同前李適
長樂喜春歸披香瑞雪飛花從銀閣度絮繞玉牎飛寫
曜銜天藻呈祥拂御衣上林紛可望無處不光輝
同前蘇頲
平明敞帝居霰雪下凌虚寫月含珠綴從風薄綺疏年
驚花絮早春應管絃初已屬雲天卦欣承需澤餘
同前李乂
青陽御紫微白雲下彤闈浹壤流天霈緜區灑帝輝水
如銀度燭雲似玉披衣為得因風起還來就日飛
同前徐彦伯
玉律藏冰候彤階飛雪時日寒消不盡風定舞還遲瓊
樹留宸矚琁花入睿詞懸知穆天子黃竹謾言詩
奉和游苑遇雪應制李嶠
散漫祥雲逐聖廻飄飄瑞雪遠天來不能落後争飛絮
故欲迎前綻早梅
同前劉憲
龍驂曉入望春宮正逢春雪舞東風花光併載天文上
寒氣行消御酒中
同前宋之問
紫禁仙輿詰旦來青旗遥倚望春臺不知庭霰今朝落
疑是林花昨夜開
奉和洛陽翫雪應制沈佺期
周王甲子旦漢后德陽宫洒瑞天庭裏驚春御苑中氛
氲生浩氣颯沓舞廻風宸藻光盈尺賡歌樂歲豐
奉和春日翫雪應制宋之問
北闕彤雲掩曙霞東風吹雪舞仙家瓊章定少千人和
銀樹長芳六出花
喜雪應制宗楚客
飄颻瑞雪下山川散漫輕飛集九埏似絮還飛垂柳陌
如花更繞落梅前影随明月團紈扇聲將流水雜鳴絃
共荷神功萬庾積終期聖夀百千年
野次喜雪唐玄宗(附見張說集)
拂曙闢行宮寒高野望通繁雲低遠岫飛雪舞長空賦
象恒依物縈廻屢逐風為知勤恤意先此示年豐
奉和同前應制張說
寒更玉漏催曉色幄(集作御非)前開泱漭雲隂積氛氲風雪
廽山知(集作如)銀作甕宫見璧為(集作成)臺欲驗豐年象飄
颻僊藻來
温湯對雪唐玄宗(附見張說集)
北風吹同雲同雲飛白雪白雪乍廻散北風(集作同雲)何慘
烈未見温泉冰那(集作寧)知火井滅表瑞良在兹庶希可
怡悦
奉和温湯對雪應制張說
瑞雪帶寒風寒風入隂琯隂琯方凝閉寒風更凄斷宫
似瑶林匝(集作布)庭如月華滿正賡挾纊詞非近湯泉暖
校獵義成喜逢大雪率題九韻以示羣臣
唐玄宗
弧矢威天下旌旗搖近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兔落
高矰星狼下飛箭既欣盈尺兆復憶磻溪便歲豐將遇
賢俱荷皇天眷
奉和同前應制張說(見集本)
文教資武功郊畋閱邦政不知仁育久徒看禽獸盛夜
霰氛埃滅朝日山川淨綽仗飛走繁抨弦筋角勁帝射
參神道龍馳合人性五豝連一發百中皆先命勇爵均
萬夫雄圖羅七聖星為吉符老雪作豐年慶喜聽行獵
詩威神入軍令
喜雪唐玄宗(附見張說集)
日觀卜先征時廵順物情風行未備禮雲密遽飄霙委
樹寒花發縈空落絮輕朝如玉已會庭似月猶明既覩
膚先合還欣尺有盈登封何以報因此謝功成
奉和同前應制張說
聖德與天同封巒欲報功詔書期(集作斯)日下靈感應時
通觸石雲呈瑞含花雪告豐積如沙照月散似麵從風
舞集仙臺上歌流帝樂中瑤池百神喜灑路待行宫
同前徐安貞
西宮齋祭近登臨雨雪紛紛天晝隂祗為輕寒無瑞色
頓教正月滿春林蓬萊北上旌門暗花萼南歸馬跡深
自有三農歌帝力還將萬庾答堯心
雜言奉和聖製瑞雪篇張九齡
萬年春三朝日上御明臺旅庭實初瑞雪兮霏微俄同
雲兮蒙密此時騷切隂風生先過金殿有餘清信宿婵
娟飛雪度能使玉人俱掩嫮皓皓樓前月初白紛紛陌
上塵皆素昨訝驕陽積數旬始知和氣待迎新匪惟在
人利曾是扶天意天意豈云遙雪下不崇朝皇情翫無
斁委雪方盈尺草樹紛早榮京坻宛先積君恩誠謂何
歲稔復人和預數斯箱慶應如此雪多朝冕旒兮載悅
想臺(集作臺)笠兮豐(一作農)節倚瑤琴兮或歌(一作侍瑤瑟兮成歌)續
薰風兮瑞雪福寖昌應尤盛瑞雪年年常感聖願以栢
梁作常為柳花詠
文苑英華卷一百七十三
