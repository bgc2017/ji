文苑英華卷九百三十五宋李昉等編
皇親
酅國公墓誌一首信王墓誌一首
鄴國公墓誌一首新平王墓誌一首
睦王墓誌一首郭駙馬墓誌一首
會王墓誌一首
酅國公墓誌一首楊烱
永昌元年春二月甲申朔酅公薨公諱柔字懷順弘農
人也縣犯太原王廟諱改為仙掌焉公即隋煬帝之玄
孫元德太子之曾孫恭帝之孫酅國公行基之子粤若
稽古崇德象賢統承先王脩其禮物惟丞相保寧西漢
惟太尉亮弼東朝功書王家澤流後嗣亦猶司徒之敬
敷五教殷德日新后稷之播時百穀周有大賚隋高祖
昧旦丕顯齊聖廣淵皇天眷佑誕受顧命恭皇帝遜位
明敡能讓天下作賓皇室與國咸休承百代之宗國穪
二王之後公山河積氣清白餘基孝友著于閨門信義
行於邦國從心妙用不出戶庭覃思典墳不窺園圃及
其上公傳位命服居前有怵惕之心無驕矜之色漢之
平帝猶敬劉歆(集作猶封曾侯)魯之戴公尚聞商頌大唐貴為
辰極富有環瀛用三王之禮以同天地奏八代之樂以
答神祇郊上玄定泰畤金繩玉匣日觀登封左个西偏
明堂布政未嘗不虞賓在列周客來庭禮秩尊于百寮
贊拜絶於羣彥(集作后)猶能小心畏懼恪慎肅恭上帝時
歆下人祗恊以為藩屏以訓子孫稟命不融享年五十
有五嗚呼哀哉越某月葬于某原嗣子某官生盡其孝
(集作養)死(集作没)盡其哀學不替於為喪禮有踰於鑚燧卜
其宅兆俾無後艱述其家風謂之不朽其銘曰
有客有客乘殷之馬建于上公尹兹東夏有客有客乘
殷之輅作賓王家率由典故天之蒼蒼人之云亡柏檟
成行魂歸故鄉
故開府儀同三司上柱國贈太傅信王墓誌
常衮
昔周以仁厚之化睦于宗戚而武王之弟有國者三無
官者五漢家雖皇子畢王而猶各守疆土不在京師我
唐以孝理萬國周親並建至玄宗儀制益重寵以留邸
罷其歸藩大第連乎北宫高臺接乎雙闕令舊典不易
特恩有加所以廣親親之道洽骨肉之愛也王諱望字
某玄宗至道大聖大明孝皇帝第某子也母曰盧賢妃
性與其貞氣合於純君親之際止於孝伯仲之間止於
弟重以師傅之教資其賢淑之能實大雅之明哲高陽
之恭懿也在開元時則帝子之寵紫殿温凊(一作靖)彤庭
趨拜鳳姿秀發麟趾光華祚于海邦藩我王室在至德
時則皇弟之貴駟馬之迎深於友愛三雍之獻益用親
禮故詩有行葦勿踐所以昭忠厚也我皇既受命則叔
父之尊安平望高淮南屬長其朝會也不在贊拜之列
其晏私也特加夀觴之敬故書有分王展親所以美敦
敘也至如綠池朱閣素月清風兄弟俱來子孫列侍偃
蹇叢桂淹留芳草内饔分膳賜藥在庭杳然蓬瀛之外
自適天人之樂斯非聖君尊寵之所尚聖王福履之所
宜也以大歷九年十月庚午寢疾薨于上京春秋五十
皇帝設位哀慟輟朝三日乃命中貴人襄事於内邸宗
室屬籍哭於外次既殯又詔司儀備物典策追諡命大
傅光禄勲持節弔祭京兆尹監護喪事以其年十一月
庚申葬于細柳原妃范陽盧氏祔焉禮也嗣子某郡王
某官某乙等孝極其至喪如不勝故事藩王墓銘别詔
論譔微臣惶恐謹而誌之詞曰
玉瓚黃流文祖受命金璽綠綬賢王分慶惟此賢王令
德孝恭尊事天子翼翼邕邕天子敬異優其賜與大輅
之旂玄衮及黼如何不永誰察誰補葬我叔父于渭之
傍曉下蘭坂夕臨芷陽百官會送五校啟行鼓吹悽咽
郊原蒼涼御津門外(集作上御津門)遠睇連岡懷德增慟迴與
更傷
信王第七子贈太常卿鄴國公墓誌
前人
維永泰元年歲在乙已四月壬戌朔十一日壬申有唐
信王第七子儔終于西京之内邸春秋一十有八嗚呼
哀哉詔贈太常卿粤翌日追封鄴國公以其年五月三
十日葬于細柳原禮也公系承霄極慶襲藩維忠肅
立身孝恭成性早聯華於武穆能有裕於文孫令範韶
閒良才美秀敦以友悌絶其交遊器適四科術通六藝
弘此素尚暢於黃中宜其夀昌胡不秀實方固盤石遽
凋本枝皇上義切友于情深悼往睦親軫念懷德增悲
寵贈太常卿特優恒數仍錫苴茅之命用追棣萼之榮
日月有時卜云其吉送終㶚岸載動津門爰命侍臣碑
刊貞石銘曰
玄宗之孫信王之子性與聦悟天姿韶美始能趨拜即
異幼冲觀書魯壁習樂雍宮韞此器能方期光大一朝短
折萬事冥昧皇恩寵贈友愛惟深幽扃永閉長夜沉沉
奉天皇帝長子新平郡王墓誌
維永泰元年歲次乙已二月十七日新平郡王薨于西
京之内邸春秋四十一粤以其年五月七日遷窆于萬
年縣龜川鄉細柳原禮也王諱嚴字伯莊睿宗之曾孫
玄宗之孫奉天皇帝之長子也幼而温良夙乃碩茂動
皆執禮言必稱詩皇孫之中德行推美周邦右戚漢典
開封代繼讓王之尊親承太伯之嗣先朝友愛奕葉追
崇常佳南楚之風每翫西園之月仁者不夀遘疾而終
皇上軫棠棣之悲懷鴈行之慘輟朝震悼義切天倫鷰
𡑞云封龜占從吉俄辭舊邸言向佳城近灞陵之高原
當細柳之吉地丹旐將引玄甲啟行器備飭終禮有異
等嗣子年在童幼執喪而哀詔葬之儀悲聲先遠禮豐
碑之窆(疑)詞在刊銘銘曰文昭武穆天孫帝子好古推
賢樂善歸美親承太伯業繼賢王漢屏斯重周卿有光
人閱於水夜遷於壑長坂蘭摧小山桂折細柳之地灞
陵之川泉扃一閉幽𡑞千年
睦王墓誌銘梁肅
王諱某有唐代宗睿文孝武皇帝之第幾子今皇帝之
愛弟也某年封睦王春秋若干以貞元七年某月日薨
於京師皇上震悼命有司筮宅兆選吉日以明年二月
某辰葬王某縣某鄉某原禮也惟天祐序于皇家惟王
承慶于祖宗方於(集作之)有周康叔實文王之子擬諸炎
漢河間稱武帝之弟天鍾秀氣幼挺全德清明在中淳
耀(集作輝)發外稟先聖之嚴訓則樂善不倦奉吾王之深
愛則敬順日躋至乃因心之孝率性之道(集作義)温良惠
和敏肅端懿學無不探(集作深)藝無不至固已邈焉殊倫
焯(集作綽)於生知者已洎夫備物典策啟土建封桓珪之
重盤石之宗守以清淨行以謙冲不然者何名之茂何
寵之豐方將明上(集作朋三)夀以用五福胡乃天不憗而命
不融此聖人所以深津門之慟凡伯所以惜東平之終
臣肅奉詔銘石寘玄壤之中所以紀兹墳之永固以表
王德於無窮者也銘曰
聖帝介弟於維睦王令問令望于邦有光惟王之賢懿
德日宣受福于天胡不永年東門之路西靡之樹萬有
千古賢王之墓
會王墓誌銘白居易
唐元和五年冬十一月四日會王寢疾薨于内邸大小
殮之日上皆不舉樂不坐朝思也越十二月十八日詔
京兆尹王播就監視葬事窆于萬年縣崇道鄉西趙原
禮也是日又詔翰林學士白居易為之銘誌故事也王
諱纁字某德宗之孫順宗之子陛下之弟幼有仁(集作令)
德早承寵章未冠而王受封于會夫以祖考積(集作定是)德
之慶父兄天日之貴祚(集作胙)土列藩之寵好德樂善之
賢宜乎夀考福延為王室輔嗚呼降年不永二十一而
薨(集作終)哀哉皇帝厚敦(集作惇)睦之恩深友弟之愛故王
之薨也軫悼之念有加於常情王之葬也追尊之儀有
加於常數哀榮兼備斯其謂乎銘曰歲在寅月窮紀萬
年縣崇道里會王薨葬於此
特進贈兖州都督駙馬都尉觀國公楊公墓誌
銘張九齡
公諱某字某弘農華隂人也其先食采於楊因邑為氏
始大於兩漢更盛於周隋司空觀德王我之高祖也台
階論道盟府書勲利建維城澤流後嗣洎右衛將軍贈
兵部尚書府君諱某累葉炳靈六轡承祀而皆千里一
舉逸翰所推五族(集作侯)同拜貴戚莫比公即尚書之子
也誕保中和克紹前烈幼以美秀兼太叔之文長而嘉
聞增季友之業孝悌忠信藴乎生知禮樂詩書成於時
習弱冠以門子調補晉州參軍中宗之在春宫也妙簡
才地將降天孫兼之實難而公惟允以選尚長寧郡主
加朝散大夫拜通事舍人累遷左(集作右)衛郎將神龍元
祀中興在運預聞大策克樹休勲而貴主宜家既增湯
沐列侯傳國復錫山川至是始襲觀國公拜駙馬都尉
左千牛衛將軍加上柱國累遷秘書監兼太子賓客增
秩金紫光禄大夫又特進右散騎常侍左千牛將軍陜
王傳坐事左出巴州刺史入為光禄卿復出為亳襄陳
鄧四州刺史左轉鄜亳許綘四州别駕公性明敏有器
韻不求虚譽而百行允脩不矜小喜而九能咸事至於
入官從政東文西武才既兩可事亦百中且不恃貴而
(集作以)傷義不怙寵而廢公奉以周旋加之撝挹雖在降
出無它悔恡此亦公之善自為謀以道終始者也開元
十二年四月癸夘遘疾薨於絳郡之官舍春秋五十天
子悼焉有制贈使持節都尉兖州諸軍事兖州刺史仍
遣使弔問令還葬京師恤禮有加哀榮異數其年秋九
月甲申葬于北原其孤曰某等煢煢在疚願圖遺後之
人亦知范宣之世禄豈獨臧孫之立言銘曰
巖巖大華作鎮西土祚我諸楊降生厥祖四代而立為
漢元輔爰及胤裔克復光(集作先)古猗嗟觀公不沗前人
荷天休寵為國嘉姻王孫作儷帝子來賓瓊敷玉潤暉
映紛綸乃登王朝乃尊爵秩禄盈萬鍾賦食千室亦克
畏滿亦以戒逸物更盛衰時有得失稟命不融斯人則
亡天歸京兆地還連岡于嗟此室徽音不忘
銀青光禄大夫檢校左散騎常侍兼宫苑閑厩
使駙馬都尉郭公墓誌銘沈亞之
府君諱某其先關西鄭人也大父汾陽王始以武(集作戎)
勲著績為朔方軍副使天寳末玄宗西巡巴蜀肅宗勞
兵于靈武乃率其義虜順夷合兵逐叛得為朔方軍節
度既而二駕還都拜為中書令統兵於外初廣德(集作代宗)
(初)犬戎飲馬昆明至于御溝天子在陜又以擊逐之功
益拜尚書令封汾陽王尊稱尚父乃詔子曖尚昇平公
主都尉主客皆賢故長安中名人文士自李端司空曙
之徒咸遊其門賦詩席酒更日而主生子三人女二人
長今為皇太后府君即其少子初憲宗居邸時親臨主
家納迎如禮及今上即位皇太后昆弟皆寵錫尊官而
府君最少益蒙隆念自汾州刺史入為殿中監尚河西
公主歲餘改宫苑閑廐使府君寬柔和易不守剛决長
慶三(集作二)年七月五日暴疾卒于主家享年三十七
太后聞之驚悼悲哀使者自中宮出按問發疾之狀月
餘乃解以其年十二月十九日葬于京兆某原之上初
西河主前降吳興沈氏生子男一人及郭氏之喪無後
而以沈氏之嗣為之主辦卜葬有期主喪者使其家吏
牽馬操幣至于櫟陽即尉家曰尉之文記事有聞矣願
得為之銘以誌其壙於與敘勲典之事表于墟中云銘
曰河旌崑崙命源惟長䟦于神葉其來泱泱影響邁會
披華吐章靈姻氣交彭而興祥陶以精神涵為濃光保
我國步乃生汾陽在戶作扃横天為梁息災破難以藥
痍瘡帝子入室固如維綱孫為國母沙麓以昌少舅(集作)
(為)姻臣謙寬汪汪禄而不夀念(集作哀)彼中傷惟其流慶
與唐無疆
文苑英華卷九百三十五
