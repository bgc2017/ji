文苑英華卷四百五十三宋李昉等編
制書六
節鎮二
授李燧(緫目作璲)平盧軍節度使制
玉堂遺範
門下跨千里之山河察五城之風俗海物惟錯民庶實
繁作我藩侯斯為重寄膺是任選其惟信臣通議大夫
檢校工部尚書兼少府監充内中尚使上柱國襲岐國
公食邑三千戶實封二百七十戶賜紫金魚袋李燧鍾
鼎垂休勲庸襲慶擅文武之全致藴公忠之大經用富
機權學贍韜略智足成務詞能飾身屢更惟月之曹亟
踐執金之貴嶠南著招撫之績涇上重訓齊之名英烈
之門爾實為冠(一作繼)於戲乃祖乃父克成元勲惟子惟
孫合異常寵是用擢爾于優散之地復爾于節制之雄
擁吾朱旗往鎮青社爾其敷我雨露脩吾政刑竭舟欵
以事君推赤誠以御衆虚已接士傾心禮賢勿恃貴以
自驕罔厚歛以虐下使精銳之號益振於三軍愁歎之
音不興於百姓優寵之典吾何愛焉俾遷秩於秋卿仍
兼榮於弄印勉𢡟休績克終令圖可檢校刑部尚書兼
青州刺史御史大夫充平盧軍節度使登萊棣州觀察
處置等使散官勲封如故主者施行
授鄭愚嶺南節度使制
門下朕推轂求才登壇命將每於邊遠尤屬賢能况邕
南地界蠻鄉甫新戎號外虞連歲創痍焚劫之餘上將
開藩兵甲繕完之始中權所寄慎固尤難(一作慎束固難)用廻
攘接之仁往整律竭之旅某官鄭愚價高東序氣茂南
薰挺超卓之竒名藴精剛之利噐詞源獨潜其波瀾經
笥莫窮其韜略貯(疑)自郄堂搴秀儉府增華霜署諫垣
聮翩羽翰郎曹史舘洋溢聲光益部播戎率之功商嶺
著條刺之跡博洽強志居無流心遠略精能動有餘地
日者熟其業用委以察廉果能宣布惠和講求利病纔
報下車之政已蘇闔境之人發為歌謠流滿道路朕以
郎寧地分零桂共控夷蠻將以重城鎮於兩江壯服領
於西道俾崇旄節用固疆陲而屬統馭有乖拊循生變
戎章既失城守已離宜得通敏之材以敷勞來之旨是
用輟於隣部授以軍麾載觀易地之能俾服揚旌之貴
既懋師節仍長憲臺勉承顧遇之榮佇觀緝柔之績可
守邕州刺史兼御史大夫充領南四道節度觀察處置
等使散官勲封如故主者施行
授孔温裕忠武軍節度使制
門下朕欲考名實以臨八表明賞罰以正萬幾為官擇
人不可廢闕謁郊廟禮之重也設壇場旨之深也稱此
劇選屬于僉諧朝散大夫守尚書戶部侍郎上柱國賜
紫金魚袋孔温裕才為國華德擅邦傑心勁而行密神
清而氣和飛文凌邁於劉曹㓗已庶幾於顔閔高標跂
望迥立正途鳳彩葳蕤棲止碧梧之月鶴情瀟洒徊翔
紫蓋之烟自步武中朝馳聲内署丼泉侍從宣室對敡
相如之工爾實無愧河洛神明之政關防惠養之風授
以版圖陟于蘭省奉二卿之班列司九典之征徭時論
益高官業彌舉宜申茂典式叶至公朕以長葛故城穎
州重地兵甲甚銳賦輿至殷爰委材能俾膺統馭泊于
訓齊師旅潤澤蒸黎導(一作追)爾前功何煩教令知臣之
道不亦至乎玉節彤弓已極儒生之貴儀曹憲印用彰
賢帥之威勿替令圖往祗休命可檢校禮部尚書兼許
州刺史御史大夫充忠武軍節度陳許蔡州觀察處置
等使散官勲賜如故主者施行
授鄭涯山南東道節度使制
門下王者之於元老碩臣優敬為大苟有繫(一作煩)於庶
務則思尊以寵章中外迭居眷惟僉屬文武二柄揭而
授之况弄印之威望已行淚碑之風流未遠將疇茂績
以繼昔賢金紫光禄大夫御史大夫上柱國滎陽郡開
國公食邑三千戶鄭涯鵷鸑瑞時璵璠希代鑒澈止水
氣融冬曦聲塵獨邁於軒裳符彩迥高於輪列多士程
凖大朝羽儀禮容全備於身文和易雅彰於心術自承
明曉對建禮晨趨參密命於北門演綸言於西掖相如
雄麗咸推視草之工孔先莊重空聞言樹之誡屢解交
(疑)於都座兼尹正於二原會府功著於彌綸神州政傳
於表則洎登車按部仗節緫戎移風有佩犢之謠㓗已
有掛魚之操輕裘緩帶而師律以貞投壺雅歌而氓俗
自泰屬者干旄入覲宣室對敡掌地征而天府既饒執
邦憲而朝綱載肅朕以漢臯巨屏峴首名都將鎮上游
必資全德是命輟於副相委以專征仍兼揆路之榮以
示啓行之貴敬踐乃位時惟懋哉可檢校尚書右僕射
守襄州刺史御史大夫充山南東道節度使管内觀察
處置等使散官勲封如故主者施行
授高承恭振武麟勝等軍節度制使
玉堂遺範
門下㝢縣乂安戎夷即叙雖亭障無虞於侵軼而卒乘
難廢於訓齊况乎保固邊方控臨雜虜將付戎律是擇
良才銀青光禄大夫檢校刑部尚書兼右執金吾衛大
將軍御史大夫充右街使上柱國渤海郡開國公食邑
三千戶高承恭爾先父勤勞王家式遏邊陲戡定庸蜀
事存竹帛功銘鼎彛惟爾承恭克荷堂構學通竒正業
擅機謀寬弘得大將之風質厚有端人之操早升朝序
累踐寵榮擁緹騎以徼廵勤彰夙夜建油幢以鎮撫績
著公忠嗣乃家聲為余爪士朕以單于舊地境接外蕃
備紫塞之風煙屏黑山之寇盗是用錫以旄節俾作翰
垣於戲張奐守節(一作正)却酋長之金鐻(一作孟非)陳泰惟公
緘豪右之寶貨遂得羌戎稽顙種落歸心行之非難勉
企前哲罔遺訓誡負我知人仍兼八座之崇式重三軍
之任保兹終始𢡟乃嘉猷可檢校刑部尚書兼安北都
護御史大夫充振武麟勝等軍州節度觀察處置等使
散官勲封如故主者施行
授高璩劒南東川節度使制
門下南荆舊俗政美劉公西陜芳隂勲傳邵伯我用時
傑思齊昔人况梓橦奥區賢彦徊翔之地也稽玉堂之
顯效授黃鉞之殊榮輟諸禁林允叶令典翰林學士承
旨朝議大夫守尚書金部侍郎知制誥上柱國賜紫金
魚袋高璩潘陸重價曾顔上流機神粹和道業堅白呈
瑞質而鳳離丹穴聳孤標而鶚翥(一作劒倚)青天合珪璧之
寒輝咸資逸韻聚雲霞之秀色併在高文光映古今羽
儀中外頃者名場頡頑早振詞科桐閤從容長專奏記
乃升華貫爰近赤墀青𤨏闥中封章不屈紫微天上詔
令無雙王褒真待從之才徐邈擅文儒之譽親提史筆
首列諫垣俄參起部之榮遂陟夏官之貴鬱有公望稱
於朕心雖密贊大猷誠資敏識而將圖善政亦藉長材
眷彼左綿實為雄鎮旁控巴峽高抗(一作問)蜀門前以幢
蓋劇權委任巖廊舊德歲久而功懋軍嚴而吏安改命
廷臣俾嗣仁化按節而去自春徂秋既以疾聞則宣代
用爾之俞往得於僉言勉竭公忠用酬倚注予欲成爾
美志故授以儀曹八座之尊予欲壯爾威聲故帖以憲
闥亞相之秩紅旌啓路紫綬登壇當年得之别是殊寵
勉務勲業副予意焉可檢校禮部尚書兼梓州刺史御
史大夫充劒南東川節度副使知節度事管内觀察處
置等使散官勲如故
授畢諴昭義節度使制
門下築壇申命推轂就途受幢節之榮分藩閫之寄膺
兹重任允屬良臣邠寧䀋慶武等州節度管内營田觀
察處置兼充慶州南路救接鹽州及當道沿途鎮寨粮
料等使朝散大夫檢校工部尚書使持節寧州諸軍事
兼寧州刺史御史大夫上柱國平隂郡開國男食邑三
百戶賜紫金魚袋畢諴宇量凝曠業履端脩抱不器之
才懷盡忠之節聲馳文囿學茂儒林掇芳桂於月中擅
嘉名于日下自升朝籍畢踐清班屢鎮邠郊頗彰績效
得營平屯田之術有伏波備寇之謀曠土多栖畆之粮
窮塞無晏開之壘是宜進律以勸將來尹於神州能安
疲瘵卑張敞擒姦之稱鄙廣漢摘伏之竒衢路絶赭衣
之人閭井稀桴鼓之響用錫武節明余無私乃眷壺關
方擇良帥顧惟郇邑思繼成功副我旁求俾爾俞往陟
以五兵之秩升于八座之榮服兹寵光佇聞報政可檢
校兵部尚書兼潞州大都督府長史御史大夫充昭義
節度副大使知節度事充潞滋邢洺等州觀察處置等
使散官勲賜如故
授徐商崔璵節度使制
門下建牙訓戎登車問俗分山河之委寄授旄鉞之寵
榮非夫試可之才難膺俞往之命河中晉絳慈隰等州
節度觀察處置等使正議大夫檢校戶部尚書兼河中
尹御史大夫上柱國東苑縣開府子食邑五百戶賜紫
金魚袋徐商植性忠厚接物通和愛日可觀澄波莫測
前宣州都團練觀察處置等使正議大夫檢校禮部尚
書兼宣州刺史御史大夫上柱國博陵縣開國子食邑
五百戶賜紫金魚袋崔璵守道堅固行已端方良玉齊
貞霜松比操並以才業優茂累踐清華或視草於内庭
或司言於右掖專一時之美價擅五字之雄詞既彰東
里之能周歴南宫之秩洎築壇作鎮按部化人竭爾忠
勤副余倚屬進律當升于重地酬勞宜處于近關乃眷
漢濱扼東荆郢顧兹蒲阪俯邇郊畿錫以旄幢俾之長
理於戲惟惠可以安百姓惟威可以整三軍推誠而人
必歸心尚廉而吏將自化謹是四者以綏一方服我新
恩勉弘善政商可檢校戶部尚書兼襄州刺史御史大
夫充山南東道節度管内觀察處置等使璵可檢校禮
部尚書兼河中尹御史大夫充河中晉絳慈隰等州節
度觀察處置等使散官勲封如故主者施行
授蔣伸畢諴節度使制
門下入則持大政以調化源出則建高牙以主兵柄安
危所屬選任尤難况地壓夷門鎮雄全晉藉機籌以分
閫資紀律以臨戎爰得上才乃申並命河中節度使金
紫光禄大夫檢校兵部尚書平章事河中尹上護軍樂
安縣開國公食邑二千戶蔣伸道惟天縱氣實間生靈
芝茂三秀之姿威鳳富九苞之彩銀青光禄大夫守兵
部尚書上柱國河東縣開國男食邑三百戶畢諴峻同
嶽立注若川渟祥雲煥五色之章甘雨灑四時之澤而
皆備更華貫周歴清途文飛藻麗之詞位藴名卿之望
或互參禁署咸稱染翰之功或繼秉國鈞俱播和羹之
美以伸輟於台鼎委以旌旄虞城興禮讓之風蒲阪肅
關河之禁馳聲甚遠奏課居高嘉乃懿圖俾遷巨屏以
諴萬機所繫微恙忽嬰願辭傳說之舟却曳鄭崇之履
今則復佩相印載陟齋壇用光推轂之勞式示彛章之
重是咨爾德作于藩垣緫梁國三郡之雄控侯衛中條
之險於戲代天理物允屬英竒撫俗貞師豈勞戒勵服
我嘉命往孚于休伸可檢校兵部尚書平章事充宣武
軍節度汴宋毫等州觀察處置等使諴可檢校工部尚
書平章事兼河中尹充河中節度觀察處置等使散官
勲封如故主者施行
授蔡京嶺南西道節度使制
門下天賦全才所以登將壇而衞王室國有令典所以
舉能吏而懲慢官其有術業優長理行彰顯則宜錫殊
常之命行不次之恩乃崇德報功之旨也朝散大夫權
知太僕卿充荆襄巴南宣慰安撫使上柱國賜紫金魚
袋蔡京學富縑緗文含組繡識略甚遠智能出羣本於
孤貞濟以勤恪驊騮躞蹀向天路以無疑鵰鶚騰凌入
秋雲而不返早以豐藝陟于高科周旋官途振舉官業
簮白筆而獲聞峻節擁朱輪而克播清風班資既崇聞
望彌重去歲藩臣失守蠻寇犯邊永令遐長莫窮根本
用爾竒事申予至懷目前而情偽皆分言下而安危可
决運深謀而禦敵寧遠裔以成勲適及回車召于便殿
敷陳之際備得機宜浣吾憂勤頼爾忠藎遂以月卿之
秩俾酬星使之勞爰籍變通更資宣撫載圖嘉績用洽
優恩朕濱海而南邕為重地城臨甌駱俗本剽輕居常
則委經略之權有事則付節制之任是用改其舊號建
以新軍一時之榮千古無對爾其頒惠養以馭衆示寬
嚴以訓兵濟活鄉閭保安谿洞貂冠近侍之首鳥府亞
相之尊當此寵位宜何如哉於戲特舉徽章直謂殊渥
苟或失職吾何望焉勉於奉公勿以為喜可檢校左散
騎常侍兼邕州刺史御史大夫充嶺南西道節度使觀
察處置等使散官勲封如故
授王安實天雄軍節度使制
門下虜無南牧漢高魏尚之功地霸西戎秦用孟明之
力平襄舊壤成紀雄軍控壓外夷保障中夏請兵出塞
非幢節無以取威謀帥因時非材傑不足授任安邊制
勝移孝為忠俾膺紅旆之榮且用墨縗之典正議大夫
前守右金吾將軍上柱國大原縣開國男食邑三百戶
賜紫金魚袋王安實韜鈐宿將勲閥名門家傳淮水之
靈神授圯橋之略堅剛不拔捷勇欲飛訓武旅以衞宸
嚴握兵符而參禁近匪躬奉上宣力任公剖竹淄川克
茂藩條之政執金緹騎彌昭夙夜之勤朕以七萃屯師
三秦繕塞屬山西之氣俗扼隴首之咽喉地要而城孤
野豐而兵勁張其羽翼可以捍此疆陲壯彼金革無辭
戒於&KR0911;鼓息(疑)專城之舊制築命將之新壇揆務與能
選材伸用苴麻順變聞命登塗載仗出車之令佇揚鎮
遠之聲緫輯師徒撫寧藩部無邀功以生事勿慢政以
啓戎俾老少安懷郊坰静一假南臺之憲印分北落之
朝班勉樹嘉庸以固吾圉可起復忠武將軍守金吾衞
將軍兼秦州刺史御史大夫充天雄軍節度秦城河渭
等州營田觀察處置押藩落等使散官勲封賜如故主
者施行
授温璋王式節度使制
門下豳土名藩懿門奥壤理公劉之故國接煬帝之通
津控地數千帶甲逾萬非威能肅物勇可貞師則何以
備天子之牙爪建上將之旗鼓斷自朕志果叶僉諧武
寧軍節度徐泗宿濠等州觀察處置等使朝議大夫檢
校左散騎常侍兼徐州刺史御史大夫賜紫金魚袋温
璋禀慶德門騰輝儒苑節峻大玉氣敷早春立言鏘韶
濩之音行已植松筠之操嘗以懿問列于通班佳聲克
著於埋輪善價益彰於題柱累换符竹頗洽謳謠前歲
察俗苑溪分麾沛邑禍息&KR0841;蒲之盗風行鈇鉞之權前
浙江東道都團練觀察處置等使銀青光禄大夫檢校
左散騎常侍兼越州刺史御史大夫上柱國襲魏郡開
國公食邑二千戶王式文動星芒學通奥旨早以殊藝
射策明廷孫弘之條奏甚精晁錯之鋪陳無闕既升高
第亟踐清途臨事不回當官有守邇者擢自交趾授以
淛東果能清越水之波瀾掃稽山之祲氣暫舉十連之
化全蘇一境之人而並樂鏡貞明黃陂澹泞風雨不渝
於逵節機謀自契於生知爰命疇庸是加(一作惟膺)𢡟賞乃
眷巨屏宜委弘材三禮百工俱榮於題劒鑿門推轂共
貴於登壇疊是恩光我無愛惜爾宜壯轅門之號令恤
閭井之疲羸務農訓兵俾先南牧之備興利除害永絶
東顧之虞更樹竒功以酬劇寵璋可檢校禮部尚書兼
邠州刺史御史大夫充邠寧節度營田觀察處置等使
式可檢校工部尚書徐州刺史御史大夫充寧武軍節
度徐泗宿濠等州觀察處置等使主者施行
授韋有翼劒南東川節度使制
玉堂遺範
門下授律中權分憂外閫制彼短長之命握予生殺之
機境壓竇渝封含要害克膺委屬必在忠賢朝散大夫
守尚書兵部侍郎兼御史大夫充諸道鹽鐵轉運等使
上柱國賜紫金魚袋韋有翼藴德無隅藏鋒向晦行滋
蘭畹志茂松心當官澄止水之明臨事出龍泉之利早
升台閤備歴清華陳藥石於諫曹司黃素於右掖長纓
得俊美價自騰左輔施河潤之功右陜繼召南之愛佐
于三典麗刑多哀敬之心貳彼五兵整武得弛張之道
委兹權管制以重輕才識變通法均寬猛今以劒外之
封疆夐邈東蜀之輿賦殷繁慎簡難能俾承重寄是舉
報功之典庶恊易禄之文於戲荆州思叔子之仁蜀郡
愛文翁之化壤界相錯風謠尚存罔使潼川獨無賢守
題劒重登壇之貴持綱增攬轡之威往圖嘉庸對我休
命可檢校工部尚書使持節梓州諸軍事兼梓州刺史
御史大夫充劒南東川節度副大使知節度亊營田觀
察處置等使散官勲如故主者施行
文苑英華卷四百五十三
