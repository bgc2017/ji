文苑英華卷六十九宋李昉等編
治道三
梓材賦四首公孫弘開東閣賦四首
公儀休焚機賦一首
京兆府試入國知教賦一首
梓材賦(以理材為器如政之術為韻)郤昂
匠人度有山之梓相文木之理既因性而是度又從繩
而可擬故輪桷適任棟梁資始隂陽之體叶時檃括之
形中軌飾其象乃圖之以鳥獸諧其音必均之以宫徵
苟可擇於棫樸亦何殫夫杞梓徒觀其破擁腫斵瑰材
攅節迸集斜文洞開蜀柿落而雨足交洒郢斤運而風
聲飇來伐之丁丁奂蹙狸之班首斵之槖槖碎空穴之
青苔巧無匪制庸無所施因心則達觸物能為初會方
以成矩乍投圓而得規削斵同功凖量成類方資剖劂
之力乃作馨香之器厥若選德以序辨官以位誠當正
直而無頗亦何患乎綱紀之紊墜小既以此大無不如
文公立號以化俗康叔省功以愼儲仁義有常剛柔貴
識其虚實寬猛相濟勤苦務知其疾徐教在洽人毖於
出令亦猶代大匠斵罕或不傷其性俾夫來者式遵前
聖且脩短得喪亦奚其為政森彼灌木工則度之有倫
有要念兹在兹展矣君子如何勿思思不越乃心逸於
人也明其采章於木也須其丹&KR0238;瞻濟濟之榛楛懿彬
彬之文質雖非班扁之竒妙敢獻斵輪之良術
第二(同前韻)魏縝
昔成王纂位周公輔理命爾康叔尹兹殷土既因命以
申勸欲善終而令始述文武之所脩陳藝術之攸起播
英聲於典訓揚芬烈於國史則知上之化下如梓之材
遵繩墨以運思受鎔模於簡能其度木也佇林衡之畢
選其取制也仰倕和之所開於是既勤樸斵惟所云為
奚兹服用靡尚精竒信其有益取於無私工必止其淫
巧物欲稱其事宜去雕鏤所以昭代俗之反素塗丹雘
所以知禮義之攸施擬古呈功勸象制器或因事以立
法亦憑質而託類臨時通軌開物以利乃作誥於聖人
俾流戒於在位凡教在始而法在初莫不念乎梓匠慎
爾攸居苟方圓之失理是風化之蔑如故王者削殷跡
述周令汲汲賢良孜孜善政招延俊造以輔明盛偉夫
立德垂訓名言在兹凡百斧藻各共乃司勿謂幽昧神
其聽之自然片善無遺羣材靡失輪桷兼採棟梁並出
實有補於大厦方見用於王室擅高曾之規矩騰雅頌
之洋溢闡無疆之淑懿成不朽之政術
第三(同前韻)梁洽
立政施教能簡則理為器擇材唯良是視政有孚而可
大器自斵而稱美學古入官斯可已矣故周公設誡取
鑒梓材百工飾化以物作萬勢曲成而象開栢之可伐
而取諸新甫松之可斷而美於徂徠何備用之徵要信
崇功而大哉觀夫良匠掄木知無不為盡力以獻藝因
材而合規勤樸斵而去夫濫窳尚儉素而昭於軌儀智
者相物後人述器得成風之妙窮運斤之利或經緯乎
隂陽亦法象乎天地上棟下宇資丹雘之餘飾從有之
無通舟車乎遠致嘉兹義之可分而發昭乎在位是尋
是尺其檉其椐每從繩而則正異投刃而皆虚觀梓匠
之斵矣吾是知為政之所如材之既度可施於政若意
匠以合則必由庚而在詠侯其偉而(張衡東京賦侯其偉而)念兹
在兹政有善人則不欺山有木工則度之材有常質政
則匪一每呈器而受用亦相時而陳術夫如是諧利貞
保元吉信前賢之濟代豈小人之能悉
第四(同前韻)王澄
猗嗟掄材者杍(音子木工也)必將有以掄者動不妄施材者
用之為美塗其丹雘之色契乃斵雕之理成乎器用孰
不勤止則知能者軌物其利博哉逹於道必獲乎象酌
於事實在乎材材罔不竒戒乎不知應時可重匪飾胡
為湏度長而契(當作絜)大諒方矩而圓規役是司者勉矣
厥宜亦猶德必輔人材不假器人失德而奚取器非材
而奚利材濫則過於杍人德乖則失乎爾位其有取非
輪桷性實散樗以不材而見棄思入用其焉如豈比山
有之亦脩短惟凖工度也而削理有餘既罕節而抱直
成大厦之厥居者哉夫如是則工以理材為難國以教
人為聖聖體材而存道材象道而成政弘之在人慎乃
出令藏器俟時人罔越思逹乎至極欽哉有司惟試可
矣以材校之守而勿失其德秩秩以人觀材以材觀實
非獨陳伊周之弘義將以翊我唐之政術儻小材之不
遺願雕煥於兹日
公孫弘開東閣賦(以風勢聲理暢休實久為韻)
王昌齡
易窮則變變則乃通二氣相感萬物初蒙拆於陽甲化於
隂風彼君臣有際會屠釣無終窮其未遇也如獸之檻
如禽之籠其合德也起阿衡於莘媵獲太師於渭翁覩
公孫之發迹知漢帝之尊崇陻厄則異元亨則同火有
炎光木有根柢寒者斯附暑者蒙蔽苟得其所亦為大
惠動必有獲自然之勢抑折節以下人亦開國而來詣
衣布被以薄已散金帛以賙濟近乎仁者之心與裘馬
而俱敝以光招賢之策不失終身之計故能多士爰處
僉謀是行拓南蠻之徼增朔方之城大啓侯國載揚天
聲與夫嗤嗤以致誚孰若兢兢而立名僣上則差偪下
則鄙反坫誰咎豚肩陋矣或儉奢而得中即逹人之至
理嗟服勤以抗節在庶幾乎君子璞玉在山白虹在上
精靈不隱物理相暢君任下以不疑臣薦賢以答貺失
之者喪得之者王况乎左右股肱舉爾無妄道有興廢
人亦焉廋屈之則否伸之則休不正其名亦去其實賓
閣既關擁門自佚使賢醜錯雜而不分登駑駘於招士
之室喟然宣父悲之已久儻相府之可依銘盛德於不
朽
第二(同前韻)李琚
客有海上浴德淄川養蒙業因才進位以經通當漢皇
之有道登股肱於此公順天招物德盛聲崇接士於衡
門之下起閣於相府之東陽榮納日隂戶生風爾其建
高規起崇制簷宇深靜垣墻閑衞取木非南澗之才延
賓乃北山之滯訪善不日馴道以歲其選器也則收用
而棄瑕其進德也則取材而遠勢故能克遐厥聲休績
莫京宴私則布衣韋帶自公惟脫粟菜羹服之而德以
廉恥食之而心以和平豈梁肉夏屋而賓實之名哉則
知厚内者德先薄外者事理身正則遠怨心邪則近恥
固惡盈而守冲誠見足而知止太常居甲第之日丞相
作封侯之始是以作漢名相惠音流暢誠前哲之用心
豈後賢之觖望及夫人殁政絶閣廢道休俾馬廄之是
宅奚人德之不脩言念於此我心其瘳故知道劣者事
微徇名者失實奚量才之遠近寧比跡於勞逸(未見久字官韻)
第三(同前韻)楊諫
君立相以道崇相輔仁而協同庶緝多士允釐百工始
於其家且有招賢之義刑于四海大啓尚賢之風猗乎
哉漢武照臨之秋孫弘輔弼之歲能好善以逮下不恃
貴而怙勢子興視夜届賓閤而猶開鸎鳴在春知賢路
之不蔽道有行止時有興廢雖盛明則多士乃知人則
下事遇風雨而不易將安樂以無替善乎立身誰為之
繼夫拔茅者利其彙征開閣者求其友生茅思同茹友
貴同榮故秩秩叙初筵之禮丁丁諧伐木之聲在貴則
勿遺乎賤於舊而孰能無情况閣可以備時之燥濕相
可以為君之聽視賢是斯來賓是攸止升降出入温柔
之始脱粟布被雖逢汲黯之嗤下薦上聞竟遇漢皇之
美况親仁而又崇此亦存乎下理動不為妄德風遐暢
善固有由仁聲允休豈比夫漢臣崇奢後堂空羅夫妓
樂齊相為隘累年不易其狐裘者哉惟其人心酌乎故
實德不遐棄敬之終吉然後知掃門者亦孔之醜望塵
者未離乎咎當效平津而延賓知可大而可久
第四(同前韻)韓液
千載之下凛然清風才生於代道積厥躬洎(一作暨)十五
而逹為百夫之雄時然後遇否極斯通賤不憂貧牧豕
之心在貴而好我招賢之道崇招賢伊何東閣不閉常
虚懷以應物每趍風以接袂屈已於士德必不孤應以
同聲冥而合契爰符禮以為食不倨賢而恃勢故門多
長者之轍奄有輝光座必非常之人亘以年歲豈徒開
閣於暇日之中抑亦留心於接應之際道不虚行有聞
無聲方積善以志其大匪飾非以外其情故人得盛大
之譽館得招賢之名欣其託身之先美其投足之始名
以才著高因下起槐市居尊栢臺是履多士拭目群英
傾耳猶尚德以尊賢將興化以致治豈比夫鄭驛迎而
為賢陳榻解而稱美然以匪階而遷任道而暢自家刑
國封侯作相不出十年之中獨立羣賢之上欽若前哲
惟德之休其儀棣棣其政優優知足則止辭榮而歸順
好賢不倦垂範而空留且資以時須賢為代出得之者
則政舉失之者則政佚安得不開閣以崇敬袪繁華而
摭實誰其嗣之代何不有惟秉鈞與當軸宜欽風而善
誘庶斯道之不虧信昭彰而可久
公儀休焚機賦(以政者為理敦俗為韻)張仲素
物有資於利用則機之功也可錄初離立以待時竟開
張而濟俗言念魯相温其如玉覽下妾而獻藝將自家
而窒欲克勤克儉誠君子之息機焚如棄如示小人之
止足酌其妙也得而言者斯以明貴賤正儒雅龍梭勿
用猶懸素壁之隅星石曾支尚在綠窗之下懿其以彼
火烈彰兹行危諒舍之而是警非弊之而改為鼓鐘于
宫覺前言之嘉喻勞薪用㸑嗟彼世以方知惟此政經
必兹輔理傷抱布之趨來異斷機之所擬燎枯木以烟
散暢清音而風美迢迢之象遠在於天札札(一作軋軋)之聲
不雜於耳且懷柔之理文歸不競何兆庶之淺深在仁
知之游泳道自絶於瑕玷慶旁作乎龜鏡絲麻不緝而
家式致於肥煨燼未除而邦已聞其政是知重為輕根
旨遠道敦息邪嬴於高位澄細流於上源雖屢空於衣
褐實垂裕於子孫
京兆府試入國知教賦(以觀光上國化洽文明為韻)
徐寅
天闢區宇人尊帝王國將入於封部教先知於典章不
宰成功乃合乾坤之德無私鑒物能齊日月之光多士
之操修六經之楷式將欲明其教必在遊於國温柔敦
厚出風雅之詠歌比事屬詞本春秋之黜陟協彼典教
諧斯禮文廣博而樂章具有精微而易象爰分先王所
以總斯御物體彼為君遂使足歴四門親愛之儀已覩
身由萬戶民從之義皆聞莫不周覽金湯潜量王覇審
樂知政以攸類陳詩觀風而相亞是以逢耕讓畔得先
人後已之規察鳥安巢驗惡殺好生之化今吾君興帝
業赫皇明以謙柔而教蠻貊以樸素而教公卿以節儉
而教百姓以農耕而教五兵自然八方走響六合飛聲
豈俟入乎閫閾方能知彼規程其或跋扈未殱陸梁未
向可使拜天闕而俯聽趍帝閽而引望俾其退而補過
警干羽之舞階進以盡忠報聖明之在上士有負書劍
出林巒謁九門而教化斯仰瞻百辟而威儀可觀則知
不上泰山豈覺寰區之大不浮東海寧知溟渤之寬敢
不廣義路懷忠甲開閶闔以聽聲詩賀仁霑而恩洽
文苑英華卷六十九
