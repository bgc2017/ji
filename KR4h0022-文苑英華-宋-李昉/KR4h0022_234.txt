文苑英華卷二百三十四宋李昉等編
寺院二(塔附)
王維十首孟浩然八首
杜甫八首李白三首
祖詠一首丁仙芝一首
高適二首蔡希寂一首
綦毋潜七首宋昱一首
常建一首王昌齡四首
陶翰一首劉眘虚一首
遊化感寺王維
翡翠香煙合瑠璃寳殿平龍宫連棟宇虎穴傍簷楹谷
靜唯松響山深無鳥聲瓊峯當戶拆金澗透林鳴郢路
雲端迥秦川雨外晴雁(集作鳳)王銜果獻鹿女蹈(集作踏)花
行抖擻辭貧里歸依宿化城繞籬生野蕨空館發山櫻
香飯青菰(一作萌)米嘉蔬綠笋莖(集作紫芋羹)誓陪清梵末端
坐學無生
過化感寺曇興上人山院前人
暮持笻竹杖相待虎溪頭催客聞山響歸房逐水流野
花藂發好谷鳥一聲幽夜坐空林寂松風直似秋
過福禪師蘭若前人
巖壑帶松(集作轉微又作帶茅)逕雲林隱法堂羽人飛奏樂天(一作)
(仙)女跪焚香竹外峯偏曙藤隂水更凉欲知禪坐久行
路長春芳
春日上方即事前人
好讀高僧傳時看辟榖方鳩形將刻杖龜殼用支牀柳
色春山映梨花(集作花明)夕鳥藏北窗桃李下閒坐但焚香
遊悟真寺前人
聞道黃金地仍依(集作開)白玉田擲山移巨石呪嶺出飛
泉猛虎同三逕愁猿學四禪買香燃綠桂乞火蹋紅蓮
(集作青蓮)草色摇霞上松聲泛月邊山河窮百二世界滿三
千梵宇聊憑覽(集作憑視)王城遂渺然㶚陵纔出樹渭水欲
連天遠縣分朱郭孤城(集作村)起白煙望雲思聖主披霧
憶羣賢薄宦慙尸素終身擬尚玄誰言草庵客曾和栢
梁篇
登辨覺寺前人
竹逕連(集作從)初地蓮峯出化城窗中三楚静(集作盡)林外
(集作上)九江平嫩(集作輭)草承趺坐長松響梵聲空居法雲
外觀世得無生
資聖寺送甘二前人
浮生信如寄薄宦夫何有來往本無歸别離方正(集作此)
受柳色藹春餘槐隂清夏首不覺御溝上銜悲執杯酒
别弟縉後登青龍寺望藍田山
前人
陌上新别離蒼茫四郊晦登高不見君故山復雲外遠
樹蔽行人長天隱秋塞心悲宦遊子何處飛征蓋
藍田山石門精舍二首前人
落日山水好漾舟信歸風翫寄(集作竒)不覺遠因以緣源
窮遥愛雲木秀初言(集作疑)路不同誰(集作安)知清流轉偶
與前山通
二
捨舟理輕策果然愜所適老僧四五人逍遥蔭松栢朝
梵林未曙夜禪心(集作山)更寂道心及牧童世事問樵客
暝宿長林下焚香卧瑤席澗芳襲人衣山月映石壁再
尋畏迷誤明發更登歴笑謝桃源人花紅復來覿
陪張丞相禮(集作祠)紫蓋山塗經玉泉諸寺
孟浩然
望秩宣王命齋心待漏行青襟列胄子從事有參卿五
馬尋歸路䨇林指化城聞鍾鹿門近照膽玉泉清皂蓋
依林(集作松)憩緇徒擁錫迎天堂(集作宫)上兜率沙界豁迷
明欲就終焉志雖謀計未成(集作先聞智者名)人隨逝水(一作波)
没山逐(一作欲)覆船(一作舟)傾想像若在眼周流空復情(集本)
(添此四句)謝公還欲卧誰與濟蒼(集作羣)生
臘月八日於剡縣石城寺禮拜
前人
石壁開金像香山繞(集作倚)鐵圍下生彌勒見廻向一心
歸松竹(集作竹栢)禪庭古樓臺世界稀夕嵐增氣色餘照發
光輝講席邀談柄泉堂施浴衣願承功德水從此濯塵
機
題容山主(二字集作融公)蘭若前人
精舍買金地(集作開)流泉繞砌廻芰荷薰講席松栢繞(集作)
(映)香臺法雨晴飛(集作霏)去天花晝下來一乘談未了(集作)
(談玄殊未已)歸騎夕陽催
宿萊(集作業)師山房期丁大(集作公)不至
前人
夕陽度西嶺羣壑倏已暝松月生凉意(一作夜凉)風泉滿清
聽樵人歸欲盡磴(一作煙)鳥栖初定之子期未來孤宿(集作)
(琴)候蘿徑
同王九題就師山房前人
晩憩支公寺故人逄右軍軒窗避炎暑翰墨動新文竹
開窗裏日(集作竹蔽簷前日)雨隨階下雲周遊(集作旋)青隂遍吟
卧夕陽曛江静榜(集作棹)歌歇溪深樵語聞歸塗未忍去
携手戀清芬
陪姚使君題惠上人房前人
帶雪梅初暖含煙柳尚青來窺童子偈得聽法王經會
理知無我觀空厭有形迷心應覺悟客思不(集作未)遑寧
雲門寺西六七里聞符公蘭若最幽與薛八同
造前人
謂余獨迷(一作遊)方逄子亦在野結交指松栢問法尋蘭
若小溪劣容舟怪石屢驚馬所居最幽絶所往(集作住)皆
静者密篠夾路旁清泉流舍下(集作雲簇興坐隅天空落階下)上人亦
何問(集作聞)塵念都(集作俱又作皆)已捨四禪合真如一切是虛
假願承甘露潤喜得惠風灑依止此(集作依此託)山門誰願
教(集作誰知效)丘也
疾愈過龍泉寺精舍呈易業二公
前人
亭午聞山鍾起行散(集作送)愁疾尋林採芝去轉谷(集作谷轉)
松翠密旁見精舍開長廊飯僧畢石梁(集作渠)流雪水金
鳥(集作子又作鳥)曜霜橘竹房思舊遊過憩終永日入洞窺石
髓傍崖採蜂蜜日暝辭遠公虎溪相送出
山寺杜甫
野寺殘僧少山園細路高麝香眠石竹鸚鵡啄金桃亂
石通人過懸崖置屋牢上方重閣晩百里見纖毫
奉和裴十四廸新津山寺寄王侍郎(即王蜀州)
前人
何限倚山木吟詩秋葉黃蟬聲集古寺鳥影度寒塘風
物悲遊子登臨憶侍郎老夫探賞(集作典)日隨意宿僧房
題忠州龍興寺所居院壁前人
忠州三峽内井邑聚雲根小市常争道(集作米)孤城早閉
門空看過客淚莫覓主人恩淹泊仍愁虎深居頼獨園
宿贊公房(東京大雲寺主謫此安置)前人
杖錫何來久(集作此)秋風已颯然雨荒深院菊霜倒半池
蓮放逐寧虧(集作違)性虛空不離禪相逄成夜宿隴月向
人圓
上兜率寺前人
兜率知名寺真如會法堂江山有巴蜀棟宇自齊梁庾
信哀雖久何顒好不㤀白牛連遠近且欲上慈航
秦州雜詩前人
秦州城北寺勝跡隗囂宫苔蘚山門古丹青野殿空月
明垂葉露雲逐度溪風清渭無情極愁時獨向東
法鏡寺前人
身危適他州勉彊終勞苦神傷山行深愁破崖寺古嬋
娟碧蘚(集作鮮)净蕭槭寒籜聚洄洄石根水冉冉松上雨
洩雲蒙清晨初日翳復吐朱甍半光烱戶牖粲可數拄
策㤀前期出蘿已亭午冥冥子規呌微逕不敢(集作復)取
同諸公登慈恩寺塔前人
高標跨蒼天(一作穹)烈風無時休自非曠士懷登兹飜百
憂方知象教力立(集作足)可追冥搜仰穿龍蛇窟始驚(集作)
(出)枝撑幽七星在北戶河漢聲西流羲和鞭白日少昊
行清秋秦山忽破碎涇渭不可求俯視但一氣焉能辨
皇州廻首呌虞舜蒼梧雲正愁惜哉瑶池宴(集作飲)日晏
崑崙丘黃鵠去不息哀鳴何所投君看隨陽鴈各有稻
粱謀
秋夜宿龍門香山寺奉寄王方城十七丈國瑩
上人從弟幼成令問李白
朝發汝海東暮棲龍門中水寒夕波急木落秋山空望
極九霄迥賞幽萬壑通目浩沙上月心清松下風玉斗
生網戶銀河耿花宫興在趣方逸歡餘情未終鳳駕憶
王子虎溪懷遠公桂枝坐蕭瑟棣華不復同流恨寄伊
水盈盈焉可窮
流夜郎永華寺寄潯陽羣官前人
朝别凌煙樓賢豪滿行舟暝投永華寺賓散予獨醉願
借九江流添成萬(一作兩)行淚寫意寄廬嶽何當來此地
天命有所懸安得苦愁思
廬山東林寺夜懷前人
我尋青蓮宇獨往謝城闕霜清東林鍾水白虎溪月天
香生虛空天樂鳴不歇宴坐寂不動大干入毫髮湛然
冥真心曠劫斷出沒
題遠公經臺祖詠
蘭若無人到真僧出復稀苔侵行道席雲濕出禪衣澗
(一作溪)鼠緣香案山蟬噪竹扉世間長不見寧止暫㤀歸
和薦福寺英公新構禪堂丁僊芝
上人久棄世中道自㤀筌寂照出羣有了心清衆緣所
成於此地築館開青蓮果藥羅砌下煙虹垂戶前呪中
灑甘露指處流香泉神遠日無事體清宵不眠枳開廬
山法松入漢陽禪一枕四山外虛舟常浩然
宿開善寺贈陳十六高適
駕車出人境避暑投僧家徘徊龍象側如見香林花讀
書不及經飲酒還勝茶知君悟此理所未披袈裟談空
㤀外物持誡破諸邪則是無心地相知(集作相看)唯月華
發廣陵栖靈寺塔前人
淮南富登臨兹塔信竒最直上造雲族憑虛納天籟迥
然碧海西獨立飛鳥外始知高興盡適與賞心會連山
黯吳門喬木吞楚塞城池滿窗下物華(集作象)歸掌内遠
思駐江帆暮晴結春靄軒車疑蠢動造化資大塊何必
了無身然後知所退
登福先寺上方然公禪室蔡希寂
名都標佛刹萬構臨河干舉目上方峻森森青翠攅步
登諸劫盡忽造浮雲端當暑敞扃闥(一作扁闥䆳)却嫌絺綌
寒禪房最高頂静者殊閒安疎雨向空城數峯簾外盤
午鍾振衣坐招我同一飡真味雜飴露衆香唯茞蘭晩
來恣偃俛茶果仍留歡
題鶴林寺綦毋潜
道門(集作林)隱形勝向背臨層霄(集作行法橋)松覆山殿冷花
蔵溪路遙珊珊寳幡挂焰焰明燈燒遲日半空谷春風
連上潮少憑(集作適)水木興暫忝(集作添又作令)身心調願謝携
手客兹山禪誦饒
題栖霞寺前人
南山勢廻合靈境依此住殿轉雲崖隂僧探石泉渡龍
蛇争翕習神鬼皆密護萬壑奔道場羣峰向䨇樹天花
飛不著水月白成路今日觀我身歸心復何處
登天竺寺前人
郡有化城最西窮疊嶂深松門當澗口石路在峰心幽
見夕陽霽高逢暮雨隂佛身瞻紺髮寳地踐黃金雲向
竹溪盡月從花洞臨因物成真悟遺世在兹(集作孤)岑
宿龍興寺前人
香刹夜㤀歸松青古殿扉燈明方丈室珠繫比丘衣白
月傳心净(集作静)青蓮喻法微天花落不盡處處鳥銜飛
題净林(集作招隱)寺山頂禪院前人
招提此山頂下界不相聞塔影挂清漢鍾聲扣(集作和)白
雲觀空静室掩行道衆香焚且駐西來(集作束)駕人天日
未曛
題招隠恂(集作絢)公房前人
開士度人久空山花霧深徒知宴坐處不見有為心蘭
若門對壑田家路隔林還言澄(集作證)法性歸去比黃金
過上人蘭若前人
山頭禪室挂僧衣窗外無人溪鳥飛黃昏半在山下路
却聽鍾(集此作松)聲連翠微
題石窟寺即魏孝文之所置宋昱
梵字開金地香龕鑿鐵圍影中羣象動空裏衆靈飛簾
(一作簷)牖籠朱旭房廊挹翠微瑞蓮生佛步寳樹挂天衣
邀福功雖在興王代久非誰知雲朔外更覩化胡歸
題破山寺後禪院常建(見文粹)
清晨入古寺初日曜(一作朗)高林竹逕通幽處禪房花木
深山光悅鳥性潭影空人心萬籟此都寂但餘鍾磬音
過香積寺王昌齡
不知香積寺數里入雲峰古木無人徑空山何處鍾泉
聲咽危石日色冷青松薄暮空潭曲安禪制毒龍
與蘇盧二員外期遊丈八寺而蘇不至因有此
作前人
共仰頭陁行能㤀世諦情廻看䨇樹闕相去一牛鳴法
向空林說心隨寳地平手巾花疊净香帔稻畦成問道
邀同舍相期宿化城安知不來往翻得似無生
洛陽尉劉晏與府縣諸公茶集天宫寺岸道人
房前人
良友呼我宿明月懸天宫道安風塵外灑掃青林中削
去府縣理豁然神機空自從三湘還始得今夕同舊居
太行北遠官滄海東各有四方事白雲處處通
香積寺禮萬廻平等二聖僧塔
前人
俱無御化來借有乘化歸如彼䨇塔内孰能知是非愚
也駭蒼生聖哉為帝師當時特世出不由天地資萬廻
主此方平等性無違今我一禮心億劫同不移蕭蕭松
栢下諸天來有時
宿天竺寺陶翰
松栢亂巖石西山微徑通天關一峰見宫闕生虛空正
殿倚霞(一作峯)壁千樓(集作上方)標石叢夜來猿鳥静鍾梵響
雲中峰翠映湖月泉聲亂溪風心超諸境外了與懸解
同明發氣候改起視長崖東湖色濃蕩瀁海光漸朦朧
葛僊迹尚在許氏道猶崇獨往古今事幽懷期二公
登廬山峰頂寺劉眘虛
孤峰臨萬象秋風氣何清高庭際南郡出林端西明(一作)
(庭際南郡出林端西江明)山門二緇叟振錫聞幽聲心照有為界業
懸前後生徒(一作雖)知真機静尚與愛網并方首金門路
未遑參道情
文苑英華卷二百三十四
