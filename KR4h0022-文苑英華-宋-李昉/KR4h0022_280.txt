文苑英華卷二百八十宋李昉等編
送行十五
方干二十一首李洞十一首
杜牧七首許渾二十八首
雍陶四首
送姚合員外赴金州方干
受詔從華省開旗發帝州野煙新驛曙殘照古山秋樹
勢連巴沒江聲入楚流唯應化行後吟句上閒樓
以下十一篇並見集本
送江隂霍明府之任前人
遥遥去舸新浸郭葦兼蘋樹列巢灘鶴鄉多釣浦人虹
分陽羡雨浪隔廣陵春知竟三年袂琴書外是貧
送人之日本前人
蒼茫大荒外風教即難知連夜揚帆去經年到岸遲波
濤吞(集作含)左界星斗正東夷(集作定東維)或有歸風便當為
相見期
别喻鳬先輩前人
知心似古人歲久分彌親離别波濤闊留連槐柳新武
陵閑(集作墓陵寒)貫酒漁浦夜垂綸若(集作自)此星居後音書
豈厭頻
送相里燭前人
相逢未作期此送欲(集作相送定)何之不得長年少那堪遠
别離泛湖乘月早踐雪過山遲永望多時立翻如在夢
思
送從兄韋郜前人
道路本無限更(集作又)應何處逢流年莫虚擲華髮不相
容野渡波摇月寒(集作空)城雨翳鐘此心随去馬迢逓過
千峯
送許渾(集作温)前人
壯歲分彌切髫年心正(集作即)同當聞千里去難遣一樽
空翳燭蒹葭雨吹帆橘柚風明年見親族冬(集作盡)集在
懷中
寄朱特前人
登車誤相遠談笑亦何因路入瀟湘樹書随巴蜀人歛
衣寒犯雪傾篋病看春莫貴(集作負)髫年去(集作志)清朝有
獻臣
送趙明府還北前人
故林終不在劒鶴在扁舟盡室無餘俸還家得白頭鐘
催吳岫晚月照渭河流曾是棲安邑恩期異日酬
送鄭端公前人
聖主佇知宣室事豈容才子滯長沙隋珠此去方酬德
趙璧前時悞指瑕驄馬將離江浦月繡衣却照錦林(集作)
(禁中)花應憐寂寞滄洲客霄壤(集作煙漢)塵泥相去賒
送睦州侯郎中赴闕前人
昔著政聲聞國外今留儒術化江東青雲舊路歸仙掖
白雪新詞入聖聰絃管未知銀燭曉旌旗巳待錦帆風
郡人誰(集作難)識酬恩德徧在三年禮遇中
送永嘉王明府之任二首前人
定擬孜孜化海邊須判素髮侮流年波濤不應三(集作雙)
溪水分野長如二月天浮客若容開荻地釣翁應免税
笞田前賢未必全堪學莫讀當時歸去篇
二
雖展縣圖如到縣王程猶入縉雲東山間閣道盤花(集作)
(巖)底海界孤村(集作峯)在浪中禮法未聞離漢制土宜多
說似吳風字人若用非常術唯要旬時便立功
送婺州許錄事前人
之官便是還家路白日堂堂着錦衣八詠遺風資逸興
二溪寒色助清威曙星沒盡提綱去暝角吹殘鎻印歸
笑我中年更愚癖醉醒多在釣魚磯
送錢特卿赴職天台前人
路入仙溪氣象清垂鞭樹石罅中行霧昏不見西陵岸
風急先聞瀑布聲山下縣寮張樂送海邊津吏棹舟迎
詩家弟子無多少唯只於余别有情
送杭州李員外前人
政成何必(集作用)滿三年上界羣仙待謫仙便赴新恩歸
紫禁還從舊路上青天笙歌愁(集作怨)咽當離席更漏丁
東在畫船正殿(集作必恐)駐班留立位前程一步(集作前咫尺)是
爐煙
送孫百篇遊天台前人
東南去路落斜行入樹穿村見赤城遠近常聞(集作時)皆
藥氣高低無處不泉聲映巖月(集作日)向床頭沒濕燭雲
從柱底生更有仙花與靈草(集作鳥)恐君多半不(集作未)知
名
送人宰永泰前人
北人雖泛南流水稱意南行莫恨賒道路先經毛竹嶺
風烟巳(集作漸)近刺桐花舟停漁浦猶為客縣入樵溪似
到家下馬政聲(集作成)王事少應容閩吏日高衙
送晉陵王少府赴選(集作舉)前人
相看不忍盡離觴五兩牽風速去檣遠驛新砧應弄月
初程殘角未吹霜越山直下分吳苑淮水横流入楚鄉
珍重郄家好兄弟明年祿位在何方
送李(集作陳)秀才將遊霅上便議北歸
前人
婆娑戀酒山花盡繚繞還家水路通轉檝擬投(集作從)青
草岸吹帆猶是白蘋風淮邊欲暝軍鼙急洛下光寒苑
樹空詩句因余更孤峭書題不合忘江東
送吳彦融赴舉前人
用心精至自無疑千萬人中似爾(集作汝)稀上國纔將五
字去全家便望(集作待)一枝歸西陵柳路摇鞭盡北固潮
程掛席飛想見明年牓前事當時分散著來衣
送曹郎中棄官南歸(集作南中用軍)李洞
桂水清和天南歸似謫仙繫絛輕象笏買布接蠻舡海
氣蒸鼙軟江風擘(疑作劈)箭偏罷郎吟亂里帝遠豈知賢
龍州送鄭郎中兼寄昌明鄭侍御
前人
待車登沓障經亂集鴒原省壊蘭飄葉臺空栢有根縣
清江入峽樓静雪連村莫隠匡山社機雲受晉恩
送盧郎中赴金州前人
雲明漆嶺高刺郡輟仙曹危棧窺猿頂公庭掃鶴毛出
軍明壁罅話道白眉毫遠集歌謠客舟前泊幾艘
冬日送凉州刺史前人
寵餞西門外雙旌出漢陵未辭金殿日巳夢雪山燈地
遠終峯盡天寒朔氣凝新年行巳到舊典聽難勝吏掃
盤鵰影人遮散馬乘移軍駝䭾角下塞掾河冰獵近崑
崙獸吟招磧石僧重輸右藏實方見左車能兵聚邊風
急城寬夜月澄連營烟火嶺望詔幾廻登
送知己赴任華州前人
東門罷相郡北拜重京華落月開宵印初燈見早麻雞
身紅旆拂仙掌白雲遮塞色侵三縣河聲聒兩衙松根
醒客酒蓮葉隠僧家一道帆飛直中筵嶽影斜書銘尋
雪石澄鼎露金沙鎻合眠闕史杯空啄廟鴉分臺話嵩
洛賽雨拜烟霞樹谷期招隠吟詩煮栢茶
送東宫賈正字遊蜀前人
南朝䭾晉史蜀地瞰巴樓長棧懷宫館疎峯露劍州半
空飛雪化一道白雲流若次江邊邑宗詩為遍搜
送知己赴濮州前人
中路行僧謁郵亭話海濤劒摇林狖落旗閃岳禽高苔
長空州獄花開夢省曹濮陽流政化一半布(一作有)風騷
送人遊天台前人
行李一條籐雲邊曉扣冰丹經如不謬白髮若為能淺
井山(集作仙)人鏡明珠海客燈乃知真隠者笑就漢庭徵
送福州從事前人
嶺前齊鳥飛雨過荔枝肥南斗看應近北人來甚稀湖
浮廉使宴珠照島僧歸幕下聞遷拜何官著茜衣
龍州送友人赴舉前人
獻策赴招携行宫積翠迷(集作西)挈囊秋卷重轉棧晚峯
齊踏月候朝見拂雲看省題飛鳴肯廻顧獨鶴困江泥
送友罷舉赴邊職前人
出剡篇章入雒文無人細讀嘆俱焚莫辭秉笏随紅旆
便好携家住白雲過水象浮蠻境見隔江猿叫漢州聞
高談闊略陳從事盟誓邊庭壯我軍
送容州唐中丞赴鎮杜牧
交趾同星座龍泉佩斗文燒香翠羽帳看舞鬱金裙鷁
首衝瀧浪犀渠拂嶺雲莫教銅柱北長(集作空)說馬將軍
池州春日送前進士蒯希逸前人
芳草復芳草斷腸還斷腸自然堪下淚何必更殘陽楚
岸千萬里燕鴻三兩行有家歸未得况舉别君觴
送劉秀才歸江陵前人
綵服鮮華覲渚宫鱸魚新熟别江東劉郎浦夜侵舡月
宋玉亭春滿(集作弄)袖風落落精神終有立飄飄才思杳
無窮誰人世上為金口借取明時一薦䧺
送國碁王逢前人
王子紋楸一路饒最宜簷雨竹蕭蕭羸形暗去春泉長
猛勢横来野火燒守道還如周柱史鏖兵不羡霍嫖姚
浮生(一作得年)七十更萬日與爾期於局上銷
宣州送裴坦判官往舒州時牧欲赴官歸京
日暖泥融雪半銷行人芳草馬聲驕九華山路雲遮岫
(集作寺)青(集作清)弋江村柳拂橋君意如鴻高的的我心懸
旆正摇摇同来不得同歸去故國逢春一寂寥
送李羣玉赴舉前人
故人别来面如雪一榻拂雲秋影中玉白花紅三百首
五陵誰唱與春風
送人(又云寓言)前人
鴛鴦綉被(集作帳裏)暖芙蓉遥想關山萬里重(集作低泣關山幾萬重)
明鏡半邊釵一股人(集作此)生何處不相逢
送客江行許渾
蕭蕭蘆荻花郢客獨辭家遠棹依山響危檣轉浦斜水
寒澄淺石潮落漲虚沙莫與征徒望鄉園去漸賒
送前緱氏韋明府南遊前人
酒闌横劒歌日暮望關河道直去官早家貧為客多山
昏函谷雨水落洞庭波莫盡遠遊興故園荒薜蘿
送客歸荆(集作湘)楚前人
無辭一樽酒(集作無辭一杯酒)平昔(集作昔日)與君深秋色換歸鬢
曙光生别心桂花山廟冷楓樹水亭(集作樓)隂此路千餘
里應勞楚客吟
送客歸南(集作蘭)溪前人
花下送君處(集作歸路)路長應過秋暮随江鳥宿寒共嶺猿
愁衆水喧巖(集作岩)瀨羣峯抱戍(集作沈)樓因君幾南望曾
向此中遊
筭山津送客歸峽中前人
津亭多别離楊柳半無枝住接猿啼處行逢雁過時江
帆望風急(集作江風颺船急)山月下樓遲此夕歸城郭不眠人
詎知(集作還就西齋宿烟波勞夢思)
送李公自淮楚之南昌(集作送前南陸李少府)
前人
高人亦未閑来往楚雲間劒在心應壯書窮鬢巳斑落
帆秋水寺驅馬夕陽山明日南昌尉空齋又掩關
送客(集作懷江南同志)前人
南國去(集作别)經年雲暗波接天蒲深鸂鶒戲花暖鷓鴣
眠竹暗湘妃廟楓隂楚客船唯應洞庭月萬里共嬋(集作)
(娟)娟
送從兄别駕歸蜀州(并序)前人
從兄彦昭與桂陽令韋伯達貞元年中俱為千牛伯達
官至王府長史長慶中非罪受譴前年會赦復故秩詔
未及而已身沒從兄自蜀而南發旅襯歸葬塗上既而
西還因成十韻贈别
聞與湘南令童年侍玉墀家留秦塞曲官謫瘴溪湄道
直姦臣屏冤深聖主知逝川東去疾霈澤北来遲青漢
龍髯去蒼山馬鬛移風悽聞笛處日慘罷琴時客路黃
公廟鄉關白帝祠已稱鸚鵡賦寧誦鶺鴒詩遠道書難
達長亭酒重(集作莫)持當憑蜀江水萬里寄相思
送從兄歸隠藍溪前人
名高猶素衣(一作氣高聲不達)窮巷掩荆扉漸老故人少久貧
豪客稀塞雲横劒望山月抱琴歸幾日藍溪醉藤花拂
釣磯(一作莫遣藍溪路青苔滿釣磯)
送人歸吳興前人
綠水棹雲月洞庭歸路長春橋懸酒幔夜栅集茶檣巖
影(集作葉)沈溪暖蘋花遶郭香應逢柳太守為說遇瀟湘
送友人罷舉歸東海前人
滄海天塹外何島是新羅舶主辭番遠碁僧入漢多海
風吹白鶻沙日曬紅螺此去知投筆須求利劒磨
送鄭秀才東歸憑達家書前人
欲寄家書客未過閉門心遠洞庭波四鄰花落清(集作兩巖)
(花落夜)風急一逕葦荒秋(集作草荒春)雨多愁泛楚江吟浩渺
憶歸吳岫夢嵯峨貧居不問應知處溪上閑船繫綠蘿
送盧先輩自衡嶽歸(集作赴)復州嘉禮
前人
名振金閨步玉京暫留滄海見高情衆花盛(集作盡)處松
千尺羣鳥喧時鶴一聲朱閣簟凉初(集作疎)雨過碧溪船
動早潮生離心不異西江水直送歸(集作征)帆萬里行
送前東陽于明府由鄂渚歸故林
前人
結束征車換黑貂㶚西風雨正瀟瀟茂陵久病書千卷
彭澤先(集作初)歸酒一瓢帆帶(集作背)夕陽湓水闊棹經秋
月(集作滄海)甑山遥殷勤為謝南溪侣(集作客)白首螢窗未見
招
送陸拾遺東歸前人
獨振儒風遇盛時紫泥初降世人知封章報主非無意
書劒還家自有期秋寺卧雲移棹曉暮江乘月落帆遲
東歸自是緣清興莫比南山詠紫芝
送友人浙西任宰(集作送上元王明府赴任)
前人
莫言名重懶驅雞六代江山碧海西日照蒹葭明楚塞
烟分楊柳暗(集作見)隋堤荒城樹繞(集作暗)沈書浦舊宅村
(集作花)連罨畫溪官滿定應(集作知)歸未得九重霄漢有丹
梯
呈王總下第歸丹陽前人
秦橋(一作樓)西望楚天涯(集作江湄)繫馬春風酒一巵汴水月
明東下疾練塘花發北来(一作歸)遲青山虚戀(集作定沒)安貧
計白髮(集作黃葉)應催獻賦時(一作期)為寄家書報消息(集作憑寄)
(家書為回報)舊鄉(集作君)還有故人知
南樓送餞李明府歸姑蘇(集作將歸姑蘇南樓餞送李明府)
前人
無處登樓不繫情一憑(集作瓶)春酒醉高城漸移羅綺見
山色纔駐筦弦聞水聲花落西亭添别夢柳隂南浦促
歸程前期迢逓今宵短更倚朱欄待月明
送薛洪南遊訪山習業前人
姑蘇城外月初凋同上江樓更寂寥繞壁舊書塵漠漠
隔窗寒竹雨蕭蕭憐君别路随秋鴈盡我離觴任晚潮
從此草玄應有處白雲青草一相招
送客自兩河歸江南(集作西河送客歸江南)
前人
兩河庶(集作西河陳)事巳堪傷南客秋歸路更長臺畔古(集作)
(偃)松悲魏帝苑邊脩竹弔梁王山行露變茱萸色水宿
風披(集作摇)菡萏香遥羡落帆逢舊友綠娥青鬢醉横堂
(集作塘)
送鄭秀才叔姪會送楊秀才昆仲東歸
前人
書劒功遲白髮新異鄉仍送故鄉人阮公留我(集作客)竹
林晩(集作曉)田氏到家荆樹春雪盡塞鴻南翥少風来胡
馬北嘶頻洞庭烟月如終老誰是長楊諫獵人(兩人字疑有悞)
送杜秀才歸桂林(集作往桂州)前人
桂州南去與誰同處處山連水自通兩岸曉霞(集作晚烟)千
里草半帆斜日一江風瘴雨𣣔来楓樹黑火雲初起荔
枝紅愁君路遠銷年月莫滯三湘五嶺中
送嶺南盧判官罷職歸華隂山居
前人
曾事劉琨鴈塞空十年書劒似(一作任)飄蓬東堂舊屈(一作)
(有)移山志南國新留煮海功還掛一帆青草上更開三
徑碧蓮中關西親友如相問巳許滄浪伴釣翁
送武處士歸章洪山居前人
形影無羣消息沈登聞(集作門)三繫(疑)血沾襟皇綱一日
開冤氣青史千年重壯心却望烏臺春樹老獨歸蝸舍
暮雲深他時縱有徵書去雪滿空(集作重)山不可尋
吳門送振武李從事前人
曉促離筵醉玉缸伊川一曲淚雙雙欲移刀筆從新幕
更宿烟霞别舊窗胡馬近秋侵紫塞吳帆乘月下清江
嫖姚若許傳書檄坐築三城看受降
送人之任卭州前人
綠髮監州丹府歸還家樂事我先知羣童竹馬交迎日
二老蘭觴初見時黃卷新書芸委積青山舊路菊離披
亨衢自有横飛勢便到西垣視訓辭
與韓鄭二秀才同舟東下洛中親朋(集作友)送至
景雲寺前人
三十六峯同(集作横)一川綠坡無路草芊芊牛羊晚食鋪
平地鵰鶚晴飛磨遠天洛客盡回臨水寺楚人皆逐下
江舡東西未有相逢日更競(集作把)繁花共醉眠
凌歊臺送韋秀才前人
雲起高臺日未沈數村殘照半巖(一作蘿)隂野蠶成繭桑
柘盡山(集作溪)鳥引雛蒲稗深帆勢依依投極浦鐘聲杳
杳隔前林故山迢逓故人去一夜月明千里心
送徐使君赴岳州雍陶
渺渺楚江上風旗摇去舟馬歸雲夢晩猿叫洞庭秋别
思滿南渡鄉心生北樓巴陵山水郡應(集作偏)稱謝公遊
送裴璋還蜀因亦懷歸前人
客在劒門外新年音信稀自為千里别巳送幾人歸陌
上月(集作日)初落馬前花正飛離言殊未盡春雨滿(集作濕)
行衣
送前鄠縣李少府前人
近出圭峯下還期又不賒身閑多宿寺官滿未移家罷
釣臨秋水開樽對月華(集作向晩花)自當蓬(集作臺)閣選豈得
卧(集作戀)烟霞
送宜春裴明府之任前人
南行春巳滿路半水茫然楚望花當渡湘隂月(集作橘)滿
川山横湖色上帆出鳥行前此任無辭遠親人貴用還
文苑英華卷二百八十
