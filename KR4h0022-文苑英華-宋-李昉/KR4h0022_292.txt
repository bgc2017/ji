文苑英華卷二百九十二宋李昉等編
行邁四
崔顥四首祖詠四首
儲光羲二首宋昱一首
常建一首王昌齡六首
陶翰一首郭向一首
薛據一首高適六首
劉長卿七首崔曙二首
沈頌二首張謂二首
岑參八首李嘉祐四首
錢起一首皇甫曾一首
張繼四首顧况一首
司空曙二首
舟行入剡崔顥
鳴棹下東陽迴舟入剡鄉青山行不盡綠水去何長地
氣秋仍濕江風晩漸凉山梅猶作雨溪橘未知霜謝客
文逾盛林公未可忘多慙越中好流恨閱時芳
晩入汴河前人
昨晩行南楚今朝北泝河客愁能幾日鄉路漸無多晴
景摇津樹春風起棹歌長淮亦已盡寧復畏潮波
發錦沙村前人
北上途未半南行歲已闌孤舟下建德江水入新安海
近山常雨溪深地早寒行行泊不可湏及子陵灘
行經華隂前人
岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
泊揚子岸(已見一百六十四卷)祖詠
江南旅情前人
楚山不可極歸客但蕭條海色晴看雨江聲夜聽潮劍
流南斗近書寄北風遥為報空潭橘無媒贈洛橋
過鄭曲前人
路向榮川谷(一作夕)晴來望盡通細烟生水上圓月在舟
中岸勢迷行客秋聲亂草蟲旅懷勞自慰淅淅有凉風
次圃田居前人
前路入鄭郊尚經百餘里馬煩時欲歇客程去未已落
日桑柘隂遥村煙火起西歸不遑宿中夜渡京水
行次田家溴梁作儲光羲
田家俯長道邀我避炎氛當暑日方晝高天無片雲桑
間禾黍氣柳下牛羊群野雀棲空屋晨風不復聞前登
溴梁坂極望温原曛(集作泉分)逆旅方三舍西山猶未分(集作)
(曛)
夜到洛口入黃河前人
河洲多青草朝暮增(一作滋)客愁客愁惜朝暮枉渚暫(一作)
(聊)停舟中宵大川静解䌫逐歸流浦溆既清曠沿洄非
阻脩登艫望落月擊楫悲新秋儻遇乘槎客永言星漢
游
晩次荆(一作京)江宋昱
孤舟大江水水涉無昏曙雨暗迷津時雲生望鄉處漁
翁閑自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
泊舟盱眙常建
泊舟淮水次霜降夕流清夜久潮侵岸天寒月近城平
沙依鴈宿候館聽鷄鳴鄉國雲霄外誰堪羈旅情
九江口作王昌齡
漭漭江勢闊雨開潯陽秋驛門是高岸望盡黃蘆洲水
與五溪合心期萬里遊明時無棄才謫去隨孤舟鷙鳥
立寒木丈夫佩吳鈎何當報君恩却繫風霜頭
客廣陵前人
樓頭廣陵近九月在南徐秋色明海縣寒煙生里閭夜
帆歸楚客昨日渡江書為問易名叟垂綸不見魚
山行入涇州前人
倦此山路長停驂問賓御坰林往或回(集作林巒信回惑)白日
落何處徙倚望長風滔滔引歸慮微雨隨雲收濛濛傍
山去西臨有邊邑北走盡亭戍涇水横白煙州城隠寒
樹所嗟異風俗已自少(集作省)情趣豈伊戀懷土(集作懷土多)
解物且欣遇(集作觸目忻所遇)
宿㶚上寄侍御璵弟前人
獨飲㶚上亭寒山青門外長雲驟落日桑棗寂已晦古
人驅馳者宿此凡幾代佐邑由東南豈不知進退吾宗
秉全璞楚得璆琳最茅山就一徵栢署起三載道契非
物理神交無留礙知我滄溟心脫略腐儒軰孟冬鑾輿
出湯谷羣臣會半夜馳道喧五侯擁軒蓋是時燕齊客
獻術蓬瀛内甚悅我皇心得與王母對賤臣欲干謁稽
首期殞碎吾(一作哲)弟感我情問易窮否泰良馬足尚踠
寶刀光未淬昨聞羽書飛兵氣連朔塞諸將多失律廟
堂始追悔安能召書生願得論要害戎夷非草木侵逐
使狼狽雖有屠城功亦有降虜軰兵糧如山積恩澤如
雨霈羸卒不可興磧地無足愛若用匹夫策坐令重圍
潰不費黃金資寧求白璧賚明主憂既遠邊事亦可大
荷寵務推誠離言深慷慨霜摇直指草燭引明光珮公
論日夕阻朝廷蹉跎會孤城海門月萬里流光帶不應
百尺松空老鍾山靄
大梁途中作前人
怏怏步長道客行渺無端郊原欲下雪天地稜稜寒當
時每酣醉不覺行路難今日無酒錢悽惶向誰嘆
途中作前人
遊人愁歲晏早起遵王畿墜葉吹未曉䟽林月微微驚
禽棲不定寒獸相因依歎此霜露下復聞鴻鴈飛渺然
江南意惜與中途違羈旅悲壯髮别離念征衣永圖豈
勞止明節期所歸寧厭楚山曲無人長掩扉
早過臨淮陶翰
夜得三渚風晨過臨淮島潮中海氣白城上楚雲早鱗
鱗漁浦帆漭漭蘆洲草川路日浩蕩惄然心如𢷬但言
任倚伏何暇念枯稿范子名屢移蘧公志恒保古人去
已久此理誰足道
途中口號郭向
抱王三朝楚懷書十上秦年年洛陽陌花鳥弄歸人
泊震澤口薛據
日落草木隂舟徒泊江汜蒼茫萬象開合沓聞風水沿
洄値漁翁&KR0772;窱逢樵子雲開天宇静月明照萬里早鴈
湖上飛晨鐘海邊起獨坐嗟遠遊登岸望長洲寥落星
欲盡朣朧氣漸收行藏空自秉智識仍未周伍胥既伏
劍范蠡亦乘流歌竟鼓檝去三江多客愁
魯郡途中遇徐十八錄事(時此公學王書嗟别)
高適
誰為嵩潁客遂經鄒魯鄉前臨少昊墟始覺東蒙長獨
行豈吾心懷古激中腸聖人久已矣游夏遥相望徘徊
野澤間左右多悲傷日出見闕里川平知汶陽弱冠負
高節十年思自強終然不得意去去任行藏
高適此詩已見本集及百家詩選中今英華誤作
王昌齡詩
自淇涉黃河五首前人
朝從北岸來泊船河南滸試共野人言深覺農夫苦去
秋雖薄熟今夏猶未雨耕耘自劬(集作日勤)勞租稅兼舃鹵
園蔬定(詩選作空)寥落産業不足數尚有獻芹心無因見明
主(以下五篇並見集本)
二
兹川方悠悠(集作邈)雲沙無前後古㙮(集作堰)對河壖長林
出淇口獨行非吾意東向(集作南)日已久憂來誰得知且
酌樽中酒
三
皤皤河濱叟相遇似有恥輟榜聊問之答言盡終始一
生雖貧賤九十年未死且喜對兒孫彌慙遠城市結廬
黃河曲垂釣長河裏溟漫望雲沙蕭條聽風水所思強
飯食永願在鄉里萬事吾不知其心只如此
四
孟夏桑葉肥濛濛(集作濃隂)夾長津蠶農有時節田野無閑
人臨水狎漁商(集作樵)望山懷隐淪誰能去京洛憔悴對
風塵
五
南登滑臺上却望河淇間行樹夾流水孤村(集作城)對遠
山念兹川路闊羡爾沙鷗閑遥憶(集作長想)别離處獨(集作猶)
無音信還
餘干旅客劉長卿
摇落暮天迥青楓霜葉稀孤城向水閉獨鳥背人飛渡
口月初上鄰家漁未歸鄉心正欲絶何處𢷬寒衣(以下七篇)
(並見集本)
安州道中經滻水有懷前人
征途逢滻水忽似到秦川借問朝天處猶看落日邊映
沙晴漾漾出磵夜濺濺欲寄西歸恨微波不可傳
松江獨宿前人
洞庭初下葉南客不勝愁明月天涯夜青山江上秋一
官成白首萬里寄滄洲久被浮名繫能無愧海鷗
却歸睦州至七里灘下作前人
南歸猶謫宦獨上子陵灘江樹臨州晩沙禽對水寒山
開斜照在石淺亂流難惆悵梅花發年年此地看
北歸入至德州界偶逢洛陽隣家李光宰
劉長卿
生涯心事已蹉蛇舊路依然此重過近北始知黃葉落
向南空見白雲多炎洲日日人將老寒渚年年水自波
華髮相逢俱若是故園秋草復如何
温湯客舍前人
冬狩温泉歲欲闌宫城佳氣晩宜看湯熏仗裏千旗暖
雪照山邊萬井寒君門獻賦誰相逹客舍無錢輙自安
且喜禮闈秦鏡在還(集作盡)將妍醜赴春官
入桂渚次砂牛穴前人
扁舟傍歸路日暮瀟湘深湘水清見底楚雲淡無心片
帆遵(集作落)桂渚獨夜依楓林楓林月出猿聲苦桂魄(集作)
(渚)天寒桂花吐此中無處不堪愁江客相看淚如雨
途中曉發崔曙
曉霽長風裏勞歌赴遠期雲深(一作輕)歸海疾月滿下山
遲旅望因高盡鄉心遇物悲故林遥不見况在落花時
早發交崖山還太室前人
東林氣微白寒鳥高高翔吾亦别(一作自)兹去北山歸草
堂仲冬正三五日月遥相望蕭蕭過穎上朧朧辨少陽
春冰生積雪野火出枯桑獨往路難盡窮隂人易傷傷
此無依客如何度雪霜(一作蒙雨霜)
早發西山沈頌
遊子空有懷賞心杳無路前程數千里乘夜連輕馭繚
繞松篠中蒼茫猶未曙遥聞孤村犬暗指人家去疲馬
懷澗泉征衣犯霜露喧呼溪鳥驚沙上或騫翥娟娟東
岑月照曜獨歸慮
衛中作前人
衛風愉豔宜春色淇水清泠增暮愁縱使榴花能一醉
終須萱草暫忘憂
辰陽即事張謂
青楓落葉正堪悲黃菊殘花欲待誰水近偏逢寒氣早
山深常見日光遲愁中卜命問周易病裏招魂讀楚詞
自恨不如湘浦鴈春來即是北歸時
邵陵作前人
嘗聞虞帝苦憂人秪為蒼生不為身已到一朝辭北極
何須五月更南廵昔時文武皆銷鑠今日精靈長寂寞
斑竹年來笋自生白蘋春盡花空落遥望零陵見舊丘
蒼梧雲起至今愁唯餘帝子千行淚添作瀟湘萬里秋
奉和杜相公初發京城作岑參
按節辭黃閣登壇戀赤墀銜恩思報主授律遠行師野
鵲迎金印郊雲拂畫旗叨陪幕中客敢和出車詩
登臨洮赴北庭留别(見二百九十九卷)
岑參
晩發五渡前人
客厭巴南地鄉憐劔北天江村片雨外野寺夕陽邊芋
葉藏山逕蘆花間渚田舟行未可住乘月且湏牽
巴南舟中夜事(一作市)前人
渡口欲黃昏歸人争渡喧近鍾清野寺遠火照江村見
鴈思鄉信聞猿積淚痕孤舟萬里夜秋月不堪論
楚夕旅泊古興前人
獨鶴唳江月孤帆凌楚雲秋風冷蕭索蘆荻夜紛紛忽
見湘川老欲訪雲中君騏驎息悲鳴愁見豺虎羣
赴犍為經龍閣道前人
側逕轉(一作摶)月璧危梁透滄波汗流出鳥道膽碎窺魚
窝驟雨暗溪谷歸雲網松蘿屢聞羌兒笛厭聽巴童歌
江路險復永夢魂愁更多聖朝幸典郡不敢嫌岷峨
早上五盤嶺前人
平旦驅駟馬曠然出五盤江廻兩岸闊日隱羣峯攅蒼
翠烟景曙森沉雲樹寒松疎露孤驛花密藏廻灘棧道
溪雨滑畬田原草乾此行為知已不覺蜀道難
奉和相公發益昌前人
相國臨戎發帝京擁旄持節遠横行朝登劔閣雲隨馬
夜(一作晩)渡巴江雨洗兵山花萬朵垂征蓋川柳千條撥
去旌暫别蜀城應計日湏知明主待持衡
自常州還江隂道中作李嘉祐
處處空籬落江村不忍看無人花色慘多雨鳥聲寒黃
覇初臨郡陶潜未去(集作罷)官乘春務征伐誰肯問凋殘
(以下四篇並見集本)
南浦渡口前人
寂寞横塘路新篁覆水低東風潮信滿時雨稻秔齊寡
婦共租税漁人逐鼓鼙慙無卓魯術解印謝黔黎
至七里灘作前人
遷客投于越臨江淚滿衣獨隨流水遠轉覺故人稀萬
木迎秋序千峯駐晩暉行舟猶未巳惆悵暮潮歸
早秋京口旅泊章侍御寄書相問因以贈之時
七夕前人
移家避寇逐行舟厭見南徐江水流吳地征徭非舊日
秣陵凋弊不宜秋千家閉戶無砧杵七夕何人望斗牛
秪有同時騘馬客偏題尺牘問窮愁
春江晩行錢起
斜日片帆隂春風孤客心山來指樵火岸去惜花林海
氣蒸雲黑潮聲隔水(集作雨)深鄉愁不可道(集作過)草色晩
鸎吟
晩至華隂皇甫曾
臘盡促歸心行人及華隂雲霞仙掌出松栢古祠深野
渡水生岸寒川燒隔林温泉程(一作看)漸近宫樹晩沉沉
晩次淮陽張繼
微凉風葉下楚俗轉清閑候舘臨秋水郊扉掩暮山月
明潮漸滿(一作近)露濕鴈初還浮客了無定萍流淮海間
初出徽安門前人
洛陽天子縣金谷石家鄉草色侵官道花枝出苑墻書
成休逐客賦罷遂為郎貧賤非吾事西遊當自強
楓橋夜泊前人
月落烏啼霜滿天江楓漁父(詩選作江楓漁火)對愁眠姑蘇城
外寒山寺夜半鍾聲到客船
閭門即事前人
耕夫召募逐樓船春草青青萬頃田試上吳門窺郡郭
清明幾處有新煙
歴陽苦雨(一作夜雨)顧况
襄(集作哀)城秋雨晦楚客不歸心亥市風煙接隋宫草路
深離憂翻獨笑用事感浮隂夜夜空階響唯余蚯蚓(集作)
(蜻蛚)吟
下武昌江行下岑陽(集作望岑陽)司空曙
悠悠向楚鄉樊口下岑陽雲隱洲渚暗沙高蘆荻黃漁
人共留滯水鳥自喧翔懷土年空盡春風又淼茫
望商山路前人
南見青山道依然去國時已甘長避地誰料有還期雨
霽殘陽薄人愁獨望遲空殘華髮在前事不堪思
文苑英華卷二百九十二
