文苑英華卷七百八十九宋李昉等編
噐用
刀銘三首
唐北京崇福寺銅鐘銘一首
太清觀鐘銘一首素木盤盂銘一首
越州華嚴寺鐘銘一首興唐觀新鐘銘一首
陶噐銘一首
洪州大雲寺銅鐘銘一首
泗州開元寺鐘銘一首陸傪(一作陸參之)檻銘一首
盤石銘一首二銘二首
後二銘二首
刀銘三首庾信
風伯吹鑪雲師煉(一作鍊)冶鐵𦦨朝流金精夜下價重十
城名高千馬
千金穎合百鍊鋒成光連斗氣𦦨動山精身文水動刃
古珠生
斗精遥降山靈下從水文千曲蛇鱗百重燕砥歛刃蜀
水開鋒氣生分景環成屈龍
唐北京崇福寺銅鐘銘(并序)吳少微
夫鐘者梵場之信鼓也聚萬法者莫大乎信鼓是故佛
置信鼓所以窮遠究微一切賢聖恒河沙類者也所以
開教設敬使天下之人善勸而淫懼也所以制鬼神之
端而魔魅不得閃其人(疑衍)姦義刹(一作殺)不得載其毒也
故以聽則不惑以念則受福者信鼓之謂矣洞夫樹之
而不朽功(一作攻)之而不匱颺言曰皇后之舊業(一作葉)也
飛龍在天載華厥號殿赩翼庭煌煌井甃不改耽耽萬
構有鐘在堂窕而不漏越相公御史大夫鉅鹿魏元忠
仗旄鉞振金鼓發秦兵河率利伐獫狁鈎車逐而北之
於是休兵十月入自禪關聞鐘聲薄而觀之曰斯一鼓
鐵也曷以昭蘇羣聾光響皇梵願稅金紫之秩賈梁岷
之銅張而鏞之俾兵(一作碑丘)哮吼埏周俶字(一作叔字)會東郊
不開公於是再有盧龍之役天子申命執金吾南陽張
公仁亶以魏公之事端尹北京保釐府戎左右梁葉纂
鑄洪噐庀工慮鈞塗坯堪劂壤象晞炭墜宣火房&KR0008;飛
廉扇回禄金光轢鉛液注煎凖沸渭爛烻烘赫爇重雲
焮寶界欝攸而不可嚮者句有日矣廼撒乃相制作可
觀嘗試而鏗之聲聞于天得未嘗有大而不槬敏也長
而不掉正也周而無瑕忠也扣之則應信也大扣則麤
厲而猛奮勇也小扣則清逾而温韻仁也剛而為圜天
也含章而貞地也非夫虚(疑)妙純粹幽贊而不測者孰
能致於此故良冶歔欷羣眞恞躍自相與建高臺於西
廂殫土木之瓌峻赫如也則俯紼以累之攢欒以扛之
千人引萬人唱大力斯拔乃登夫懸焉猛虎贔負以奮
翣長絙製(疑作掣)曳以縻&KR0008;(疑)四緇用壯是拒是考始作
也鍠鍠乎雙城井陌震來虩虩少縱也驚遠而懼邇山
訛而河泄蹶狂故顔(魚一字疑)啜爾其亂也天地殷雷霆
鬭魚脫淵羽膋雊虥駮栗栗而汗涸况貔虎與百獸夫
其終也戢怒游威春容將盡久而不絶雄雄乎無間北
方之強能與(疑)罔不諦聽而求時夜於是旭旦之音達
而人用悛惕伐虞泉而人悲衰老鼓昏定而人悞煩愛
(一作受)霄中哉人釋其病昧爽哉人窒(疑)其意欲總九圍
而利萬有者勉是夫初大夫之禱施也人咸曰休哉夫
美而不稱君子以為誣矣若二公美莫不可歌也則其
疇離之頌曰
佛說撞鐘本三聲昭會百衆持六情厥有吒王愛輪(疑)
割故我長擊以護脫因而作偈演之曰一救冥獄湯劒
時二救餓厲釋縲饑三救六畜報愚癡四救修羅勇且
疑凡鑠堅剛十耗一我金再鍊溢(一作滋)百鎰巍巍神力誰
其尸大道至感曰諸佛(此銘序多不可解疑有脫誤)
太清觀鐘銘(并序)蘇頲
大矣哉鐘之為用軒轅氏和音樂(一作聽)之夏后氏陳義
聽之此皇王所寶也太微君上眞撫之紫虚君玄方撫
之此仙聖所珍也國家誕發元系丕承景業(一作耀)與時
偕行惟道則佑以太清觀金庭晃朗玉京崇絶七映嚴
餙四時洞開戞雲璈椎雷鼓嘗有之矣然而陶鑄三品
大造融於得一範圍四名大空合於吹萬其鳬氏鴻鐘
歟工以思專神以響會鐘(一作鑪)用乃息噐或云(一作玄)聚
攫蹲獸而俯(一作旁)捧儼旋蟲而上扶號遠則傳聲希以
節廣於已日普集諸天契九仙於福堂起六幽於苦海
重以珍珠為闕瑠璃作地皓魄初滿清霜始飛近召香
童遥徵羽使時環而載擊載考律應而不舒不疾西昇
路接韻閭闔之清(一作秋)風北斗城連含未央之夕漏非
與其至妙孰臻於此乎在昔圖旂常勒彝鼎者所以建
功樹善紀德昭亊未有萬人斯和傾耳歸眞四魔是革
調心服道徹於千界揚我巨唐之聲懸於億劫齊我巨
唐之筭安可不篆于銘銑者哉其詞曰
碧落朱宮兮欝其崇金振玉扣兮殷而鴻九枚是獻兮
百神工成之不日兮鏗乘風聲無已兮福無窮
素木盤盂銘(并序)
先天歲夏五月頲蒙恩旨傳還洛京時韋祭酒丈人任
膺居守嘗撰素木盤盂分諸好事頲既至丈人垂眷猶
昔銜衣撫孤得拜清顔訴窮欵於此矣他日復往又以
木噐謂(疑)之亦頒斯惠豈散則當棄木有先容而見知
豈朴則能堅噐有晩成而獲贈覩以為誡仍邀作銘退
而力鄙懼不如命
山有木兮全眞而生君子噐之審而用(一作用而)成渾則不
矯受則不盈辯(一作辨)以文直牢因素眞抱朴委性誡奢
遠名慮終謀始能合道精
越州華嚴寺鐘銘(并序)李邕
有同乎源播厥𣲖者夥哉沿之惟輪則終列大輅革以
穴處則崇構夏屋譯梵言於華學象楗槌於景鐘從來
久矣觀其聆妙音奬弘誓艾苦趣警禪門劒輪(疑)在空
法衆斯集鏞之時義大矣哉郡司寇北平楊公沙門師
萌抵净根保耳(一無此字)界妙有忠為迦維之業堅朴象正
之鈞嘗慨靈越樂郊勾吳通邑雖經行大壯塔廟藝釋
訓乃首唱羣吏傳聞庶氓合聽悉心聚糧殫幣鑠文馬
以庀製驤羣龍以範鐘撰祥時歴令日傾郛鄙畢緇黃
舉帆雲屯擊轂雷動百身勇施累讚願言者計以萬億
然後陶人亊爐火正䟽冶風伯鼓槖樂工楊嬉(疑)煥乎
鼎陳蔚焉丘峙手舞者翳景稱慶者振林遲明藏功亭
午卒業於是層臺大起雕簴懸列鯨魚吒怒以震擊蒲
牢跧曲以駭噭隱天綱謍地理刹那昭應一念信心有
無識生幽執鬼物莫不休復净域貞觀眞諦矣有若大
者不槬小者不窕則州鳩之聽曷以臻其間歟其詞曰
大雄立號兮考彼華鐘震發三界兮以覺其聾俾我羣
動兮不罹厥凶君子是象兮載鑠載鎔彌億斯年兮罔
有天鏞
興唐觀新鐘銘(并序)權德輿
聲為陽所以發越金尚羽所以清徹故鳬氏工焉法噐
成焉玄門揭焉與夫樂出虚鏗立號同其功用而信響
受祉之說倍焉興唐觀新鐘者觀主道門威儀太清宮
供奉郄尊師彝素之所創也是觀經構之初與舊鐘俱
當開元甲戍距今七十有七歲啞缺毁棄法音不嗣久
矣師有環中火辯為道流龜龍循其照觀其妙法自然
無為(八字集作觀其妙然後無為)而無不為所以恢玄功弘願力誠
脩而物應言發而響會上士仁人展其助飛廉回禄理
其具精乎六齊合以萬數以心齊以神遇槖地籟騰天
光無害金無耗氣不窕不槬不石不播於是登簴在懸
希聲殷然小大隨扣昏昕警衆周六虚而洞三界投九
幽而清五苦皇都人士游者萃者感於耳和於心躁者
静者懸解師之善利利物可勝道哉古者林鐘景鐘皆
銘其功儒氏之典也推類以鏤文字師之心也銘曰
其動也懸而(集作如)天其用也虚而圓雷大音兮集羣仙
福元后兮斯億年鏗訇響亮鴻都前上入冥兮下徹泉
然後舂容銷散兮返萬物於自然
陶噐銘(并序)歐陽詹
常侍論於長者儳有之曰近代之作玉杯麗則麗矣愚
以不如古之人(集作人之)為陶長者韙之以為知言退而思
其所自多亦不泰(集作沗是)伊人之譽噐以利用道從易簡
利用者貴無往而不適易簡者取立功而匪勤今天下
(集有之字)至富者土也不勞而成者火也夫陶掬攘(集作壤下同)
之(集作以)制焚烝以凝就其不勞因其至富不瑩而冰清
珠睍(集作皖)不鍜而金固石堅一工致功千室以給觳鬲
罍甗瓶缶杯盂大窮擔頭(集作石是)小極圭撮經鼎鑊而自
若在燀爇而莫渝滿堂絶侈靡之譏極(集無此字)提絜無剽
殺之患其功則易簡也其實則利用也其藏又保安也
易簡二儀之理利用五行之本保安立身之方執人之
方履物之本從天地之理此三皇五帝所以内戶不扄
外戶不閉無為之德所由生也豈夫玉杯之獨劣其餘
孰得而儔焉則刓材搜璞窮山越壑磨礱雕琢鑄鍊丹
雘力盡終年之功財殫不訾之産量纔斗合質忌湯火
富(集作寘)家得奢盈之譏(集作議)中懷生賊害之累其功則
非易簡也其實則非利用也其藏又非保安也悖二儀
之理違五行之本乖立身之方此夏桀商紂所以人人
頗邪比屋可戮亡身之禍所由生也省費鮮勞皆備於
物德且如彼而人賤之煩人蠧財不周於用禍又如此
而人貴之久矣哉世之迷亂(集作也)物有賤而可貴亦有
貴而可賤惟賢者能審之小子不幸億而有中誠背常
人之見敬為銘以廣之銘曰
黜汙易杯聖人製噐易簡作程利用為貴稽諸往載陶
(集作極)實攸興裁因掬攘成假焚蒸不雘不丹不雕不刻
自(集作日)結金堅天然冰色財無害産功非殫力量畫洪
纖周窮幽仄物有千金相異我取不費為利用(集作物)有
積巧(集作功)相崇我取不勞為工物有患湯忌火我取往
無不可物有剽殺焚軀我取懷藏不虞心存目視奢尋
彼至堂(集作室)滿堂盈侈莫我生省庸周用所賤謂何賈
害勤人所貴者那可貴不貴物戾其類失類曰昏雖隆
必墜可賤不賤物得其選得選曰明雖幽必見上唯五
帝下洎三王實有以興實有(集作亦有一作實可)以亡蚩蚩百工
孰若我陶敬銘有噐永告滔滔
洪州大雲寺銅鐘銘獨孤及
參變化孕律吕和神人莫疾於聲故天地以雷震萬物
人以樂節八風佛土以鐘警六時天造聖作同符異貫
自眞乘開設其輪三轉像教不墜而法鼓之製在焉(三字)
(集本文粹作制存)彤彤蓮宮于江之濱萬井在其前善惡興乎
人將欲誕敷我法音啓廸我善根(集有我字)是以作萬鈞之
鐘大其噐所以昭其度也侯誰尸之長者杜海洎此方
上士釋(文粹作精)法觀釋法(二字集作精)鸞與比丘衆百三十有
五人實果其願將辦所作于時火官金工循(集作脩)厥戒
令範(集作法)隂陽九六之數以合造化均薄厚侈弇之齊
以諧清濁聚精會神鳩工於其間弘誓既達昏疑皆破
故衆心如城施者成(集作如)市大悲之感與萬靈接(集有况字)
祝融回祿髣髴交應越五日(集本文粹作月)辛丑新鐘成於是
此邦民大和會膜拜縱觀川塞衢隘(集作盈川塞衢)億兆諦聽
鯨魚乃發訇然如扶摇號而萬竅怒霹靂作而崇山破
在坑滿坑在谷滿谷金界岌峇若震若蕩(文粹作盪)既而拗
怒散渙與廻飈俱激度越(集作越若)大千周流六虚經于禁
(集本文粹作嚴)城入于梵宫徘徊乎霜天凌厲乎清夜千門徹
萬戶警魚龍皆奮蟲豸不蟄於是聆其音者貪騃遷善
聾盲知方識浪安流地獄清凉吒王解形刀輪摧藏嚴
乎心者聞聲以知受觀受以悟法若露清耳根鏡照身
業彼金鼓聲氣木鐸徇路整衆孚號方斯陋矣蓋聖人
弘道以勸善因善以建法作法噐以為天下利利者教
之果法者教之因善者教之宗我鐘我懸是訓是崇世
界有極大音無窮
泗州開元寺鐘銘(并序)李翺
維泗州開元寺遭罹水火飄(集作漂)焚之餘僧澄觀與其
徒僧若干復舊室居作大鐘貞元十五年厥功成於是
隴西李翺書辭以紀之
八月梓人功既休戊寅鑄(集無此字)大鐘成先時厥初罹于
天菑波沉火燔既浮為薪既蜚為塵澄觀之初恢復其
居革舊而新環墉如陵臺殿斯嚴乃三其門俾後勿踰
其徒不譁咸服其勤有加于初屋室既同乃範乃鎔乃
作大鐘乃懸于樓以鼓其時以警淮夷非雷非霆鏗號
其聲淮夷來警(集作驚)上天下地弗震弗墜大音無斁千
僧戮力願昭其績乃銘于石
陸傪檻銘
晝日居于是窮性命于是待賓客交其賢者亦于是有
客李(集作曰)翺銘于是
盤石銘(并序)白居易
大和九年夏有山客贈余盤石轉寘於履道里第時屬
炎暑坐卧其上愛而銘之云耳
客從山來遺我盤石圓平膩滑廣袤六尺質凝白雲文
拆煙碧莓苔有斑麋鹿無跡置之竹下風掃露滴坐待
禪僧眠留醉客清冷可愛支體甚適便是白家夏天床
席
二銘(并序)羅衮
黃帝作巾几之法孔甲有盤盂之誡太公陳觴鏡之銘
所以昭成敗而防遺闕也衮不敢追蹟聖賢輙取枕杖
二物而為之銘亦賤士區區(文粹作亦古之賤士不忘君臣)之分也
枕銘
或枕或欹有安有危勿邪其思
杖銘
身之疲杖以扶之國之危賢以圖之
後二銘(并序)
前惟王者之義無所不正或得賢以反國既作枕杖二
銘以風復念時人歉於自脩卒違善反禍或侈滿不能
長嗣因亦銘諸櫛銘諸門以勸
櫛銘(盧仝集作梳銘)
而有髮旦旦思理有心焉有身焉胡不如是(文粹作人之有髮兮)
(旦旦思理有身兮有心兮胡不如是盧仝集作有髮兮朝朝思理有身兮胡不如是)
門銘
金樞玉鍵何足牢止盈脩德後必高
文苑英華卷七百八十九
