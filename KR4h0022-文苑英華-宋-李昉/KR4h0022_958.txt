文苑英華卷九百五十九宋李昉等編
職官二十一
李眀府嘉墓誌一首楊眀府靈崱墓誌一首
楊眀府鷗墓誌一首權眀府有方墓誌一首
白眀府季康墓誌一首
隰川縣令李公墓誌銘楊炯
公諱嘉字大善隴西成紀人也趙郡太守雍州大中正
上開府永康公之孫幽州都督鎮軍大將軍上柱國丹
陽公之子重華以文眀允塞謨九德於臯陶仲尼以恭
儉温良繙六經於柱史將軍李牧人主願其同時河尹
李膺天下思其執御况乎衣冠代美祖考(集有時續二字)家聲
占於日月可宗(集作謂)周之姻(集作姬)姓誓以山河則炎(集作)
(大)漢之劉氏公門承將相地積英靈望之儼然横斷山
而欝起聽其言也注懸河而不竭玉則秦王所見天照
白虹劔則殷帝所傳星浮雲(集作紫是)氣假使蔡中郎之博
學郭有道之人倫何嘗不聞迎王粲而例屣為茅容而
下拜起家為太子左千衛以調升也按河圖於玉版震
一索而為長男考天象於銅渾心前星而為太子直城
霞遶曲障雲平出入青牓之門周旋黑衣之列稍遷越
王府戶曹參軍越之建國也地居南斗之躔王之受封
也禮極東門之拜郎爵(集作郕霍)所以隆懿親恭和所以資
眀德一言而干楚后即從(集作收)雲夢之畋三見而說趙
王仍襲上卿之印又遷隰川令川原爽塏風俗和平晉
獻公之胤夷吾是邑代恭王之子郢容為侯(漢書代恭王子義嗣)
(其父為王楚元王子郢容止為侯今英華云代恭之子郢容為侯未詳而炯集乃云楚代恭王之子郢非容為)
(侯尤不可曉)陽泉依六璧之城孟津合三溪之水公以輜車
就列墨綬當官有蠶績於郕人用牛刀於魯邑市鄽無
競不假鞭絲學校方興唯聞擊石諸侯取其軌則四海
瞻其儀表為杜陵之男子誰繼(集作詣)後曹篾鄉里之小
人願辭彭澤於是退歸初服就養私門戲嬰兒於階下
扶老生於井上尋丁外難(集作艱)哀毁踰制加人一等俯
就三年服闋襲封丹陽公勲上騎都尉公以安車禮盛
賜杖年高(集作侵)被服先王之道游優太平之化左琹右
書謀孫翼子居常飽德不言何氏之萬錢直置當仁豈
特于公之駟馬清風可賞必有鸞鳳相期白雪時遊多
以神仙見屬義形於金石節貫於松筠西山五日之朝
將化羽而生翼北海眀年之(一作大明而)驗便展(集作度)辰而
至已以永淳元年八月二十一日終于京師道政里之
私第享年七十二嗚呼哀哉長子隨州光化縣令守節
等哀纏弔鶴痛結鄰人孝之始也則身體髮膚所以全
其性孝之終也則衣裳棺槨所以成其禮天高八萬想
京兆而可(集作何)從地闊三阡對佳城而有恨越弘道二
年歲次甲申正月甲申朔二十六日已酉陪葬於昭陵
東南之平原炯樗櫟庸材瓶筲小(集作淺)器仰惟先友叨
雅契於金環俯逮婚(集作嘉)姻荷深知於玉潤南容有道
僅聞將聖之言東武建塋俄述安仁之賦(集作誄)嗚呼哀
哉乃作銘曰
愛初帝子堯之大理降及真人國之柱史衣冠百代慶
靈千祀吉兆占熊嘉名贈鯉聿脩厥德必復其始大孝
因心至仁由已肅成門内章華宫裏父任為郎學優則
(集作從)仕陽山之曲蜀江之涘(集作汜)月旦乘鳬田間狎雉
其心若鏡其直如矢亟改炎凉罷歸桑梓象賢舊國安
車暮齒忽愴池臺俄悲生死郭門一望郊煙四起夫復
何言平生已矣
滑州匡城縣令楊君墓誌銘常衮
嘗讀東觀漢記至楊公四世大尉咸有清德泱泱乎鄒
魯之風盡在丞相府矣百有餘年論道王室宜哉自後
卿大夫洎二千石史不絶書以及於公公諱靈崱字靈
崱弘農華隂人也高祖兵部尚書高都公尚希尚希生
宜州别駕丹川公夀旻夀旻生司農少卿徵徵生正議
大夫漢州金堂縣令務道光昭先君之懿範其有後于
關西乎公金堂第二子也幼以五經上第參卿博陵貳
軄郿鄔孫楚長揖桓譚不樂一錄州事會稽稱之再領
縣尹自范至匡化行衛濮公易直子諒之心根於始矣
加以好學止於盖棺德行孝悌温良博愛故宗族稱其
仁朋友稱其信鄉黨稱其敬盖君子之道歟及長從吏
以寬服人官刑不行軄事益辨及與之邑亦尅用乂和
氣充塞於百里頌聲洋洋乎至今其良吏之政歟赤紱
在股下大夫事知止足之分有終焉之志懸車告老飾
巾待期浮雲身世脱屣軒冕追先生於彭澤繼徵士於
太丘斯達者之流歟天寶十四年十二月十日寢疾於
匡城縣歸休之私第春秋七十有三屬賊臣以山東叛
乃公殁之眀日也且告車来甚衆徹子少殯故有闕在
邑南鄙於堂西序啓足牖下上周於身十年于兹百戰
之所折棟餘燼荒墳茂草柱下史能秀武公之嘉客衮
之姻友廣德元年夏四月本詣河外假道於匡訪郗公
之舊邑歸戴侯於故里以其年十月一日合祔於少陵
原禮也夫人河東縣君薛氏婦道母儀六姻取則於我
歸處葛之覃兮及公而終木已拱矣子環在外不及主
喪其誰尸之曰有三女無天何戴無地何履誓合泉壤
感通神眀終還營丘竟同防墓空悲蔡女之孝有媿潘
郎之詞銘曰
夫物云云(老子作芸芸)各復其根事有必至理有固然少陵
古原京兆新阡匡城夫人河東小君同居此地豈恨重
泉誌於方石庸有賢人
犀浦縣令楊府君墓誌銘符載
唐益州犀浦縣令弘農楊府君春秋三十九以大歷十
四年冬十月卒於郫縣之私第且迫多故權窆於是縣
之近郊有才子衡進士擢第官曰左金吾衛倉曹參軍
為桂陽部從事以貞元十五年十月某日啓護於成都
以十六年春二月某日歸葬於鳳翔之陳倉某鄉某原
從先塋也府君諱鷗字叔儀漢太尉次子復之裔羽林
衛大將軍襲(闕)國公之曾孫金吾衛大將軍漢潤䕫濮
等六州刺史令深之孫朝請大夫絳州司馬昭獻之子
發緒洪流丕承和粹世嗣厥德休有光耀府君涵五氣
之英華挺九流之上才端睦孝慈勇義而文年甫弱冠
儔朋推揖鄉里舉考士未果銓試遭司馬捐舘崩迫歸
絳營邱三年服除承順遺命再射羿穀會大盜入國太
上皇南巡以制科登第補修前績怏怏有遺意也解褐
授隴州汧隴縣尉地衝賊要方急完禦公以一尉之柄
捱挽令長驅徒走吏摧沮横猾用張我師天于聞而嘉
之詔授大理評事參佐汾陽公幕府謩猷碩畫實詢我
焉是時公年未三十聲華隠發青萍出匣霜鋩照人人
既心畏我之自負繇是有貝錦之詩焉遂除成都府戶
曹參軍事太夫人在堂公養志氣奉遺體動無違顔唯
疾之憂故州閭稱其孝也孤寡稚弱族居百口饘褐齊
一莫名我爾故朋友尚其義也有從祖父誤淪罪網家
為奴隸宗屬顧視咄嗟而已公破鬻田産露坐佛寺不
計旦夕悉以資贖世母與太夫人重聯娣姒之歡眇焉
室妹奮出泥滓嘉偶於吉士故鄉黨服其仁也於風流
興詠高標夐遠妻嫂姑姊妹羣從子弟又雅為文每良
辰美景指烟月眄琴酒未嘗不操觚拂硯搜拾竒麗不
出庭戶璨如瓊瑶亦一門之盛永泰三載蜀將亂迫公
不從之築塞門戶視死不應相國杜公鴻漸景行操履
奏授犀浦縣令(闕)之鼎用烹小鮮一邑之理固不待
歌頌而知矣時視僚友杜員外甫岑郎中參郗舍人昂
聞公風聲望公飛翔謂青冥寥廓舉翼而至不幸殞落
鄰乎短祚遠邇承風失聲咨嗟與善降祥其安在哉夫
人李氏趙郡之望族也祖崇饒州司馬考譔成都府法
曹夫人貞懿文淑風度眀茂奉上撫下閨門穆然天寶
十四載春秋十七而歸於我在蜀前公二歲而殁故至
二是合祔焉倉曹少孤露始在齠孺荼蓼辛螫厚自砥
礪攻文種譽樹身須時克荷嘉聲君子以為孝嗣矣某
與倉曹為山林之友二十年矣迢遞萬里見託為誌故
(一作為非)得備采風烈銜恤為銘刻於墓門之石銘曰
寶雞古地欝穹崇兮高山大澤氣所鍾兮神歸卜宅安
其中兮延休發祉方未窮兮
再從叔故試大理評事兼徐州蘄縣令府君墓
誌銘權德輿
府君諱有方字某天水略陽人(集有也字)曾祖崇本皇朝散
大夫滑州匡城縣令祖若訥皇右補闕起居郎桂歙梓
三州刺史考倣皇杭州紫溪縣令代以儒門四科為家
法故發於文則菁華施於政則惠龢公承是休德飭躬
踐行得詩之無邪易之通理凡五授命皆以推擇曰左
清道率府兵曹參軍太子通事舍人陳州司法參軍亳
州司士參軍以(集有至字)大理評事兼徐州蘄縣令滿歲南
浮(集作游)遘疾於途以貞元十六年夏五月殁於楚州之
旅館春秋若干夫人河間劉氏樂城公仁軌之元孫也
眀智才淑有子曰長孺弱冠舉進士甲科文行清修苴
枲其容水漿不入以某(集作其)年某月日得吉卜於某地
其引也盖殯也以輿師繁興未遑歸窆於東周之大𡑞
姑刻圓石書其略云公夷通直信睦姻任恤位卑而志
宏居約而家肥有為有守不疾(集作疚是)不跲其初命再命
宫衛贊謁雖未居真秩而四方之嘉招狎至其後掾二
邦奉六條受禄不誣實聞其政或攝領通邑或分乘軺
車皆有裕人之仁急病之義及理於蘄也能遂物之宜
不奪人之時嘉惠善利洽於千室猶即墨桐鄉之理無
不及也又嘗饋師於回中從事於夷門皆有功利稱於
其府其去蘄也西方節將議委以謀猶介撰之重且謂
弓旌之未稱也將以柱後惠文之冠招公章既上而公
大病斯可歎也(集作已)猶子族子自朞及緦侍疾承計崩
波塗潦又以見公夙訓慈仁之所逮也噫噫(集作噫嘻是)自
匡城至公四代而三為縣大夫皆用循政聞且以兩漢
邴曼容陳仲弓為凖故不至豐禄加以梓州之懿文盛
德排抑於時道未光大終於郡節或者蕃祉必復其在
後裔乎此宗門所以有望於公之孤之昌大也既而緘
公理命命以論譔小子愀然涕洟而為之銘曰
恭惟叔父信厚清厲有車翹翹將事匪懈椽吏二部文
而無害施化一同蘄人以乂易象視履謂耆而艾奄然
不淑力命相盩楚挽虞殯風烟晦昧屬詞貞珉寧此厚
載
溧水縣令太原白府君墓誌銘
白居易
公諱季康字某太原人秦武安君起之裔胄北齊五兵
尚書建之五代孫也曾祖諱士通皇朝利州都督祖諱
志善尚衣(集作醫)奉御父諱鏻揚州錄事參軍公即錄事
府君次子歷華州下邽縣(集無縣字)尉懷府河内丞徐州彭
城令江州潯陽令泗(集作宿元和四年始析泗州之虹置宿州太和三年廢七年復置)
州虹縣令宣州溧水令某年月日終(集作殁)於溧水官舍
眀年某月日歸葬於華州下邽縣某鄉某原享年若干
嗚呼公為人温恭信厚為官貞白嚴重友于兄弟慈于
子姪鄉黨推其行交游讓其才自尉下邽至宰溧水皆
以廉潔通濟見知於郡守流譽於眀寮才不遇(集作偶)時
道屈於位而徒勞於州縣竟不致於青雲命矣夫哀哉
公前夫人河東薛氏先公若干年而殁生二子一女女
號鑒虚未笄出家長子某杭州於?尉次子某睦州遂
安尉後夫人高陽敬氏父諱某某官生一子二女女皆
早夭子曰敏中進士出身前試大理評事歷河東鄭滑
邠寧三府掌記夫人在室以孝敬奉親為淑女既嫁以
柔和從夫為順婦及主家以慈正訓子為賢母故敏中
尊其教飾其身升名甲科歷聘公府以文行稱於衆以
禄養榮於親雖自有資(集作兼)財然亦由夫人誨道之所
致也夫人以大和七年正月某日寢疾終於下邽别墅
享年若干以眀年某月某日啓溧水府君薛夫人宅兆
而合祔焉禮也時諸子盡殁獨敏中號泣喪(集作㐮)事託
從祖兄居易誌其(集作于)墓石銘曰
繄我叔父溧水府君治本於家事政施於尉(集作縣)民繄我
叔母高陽夫人德倄于家室慶積於閨門訓著趨庭善
彰卜隣故其嗣子休有令聞
文苑英華卷九百五十九
