文苑英華卷二百五十四宋李昉等編
寄贈八
韋翃十首顧况六首
耿緯六首司空曙十首
章八元三首王建十五首
寄武陵李少府韋翃
小縣春生日(一作山口)公孫吏隠時楚歌催晩醉蠻語入新
詩桂水遥相憶花源暗有期郢門千里外莫怪尺書遲
贈張建前人
結客平陵下當年倚侠遊傳看轆轤劒醉脱鷫鸘裘翠
羽雙鬟妾珠簾百尺樓春風坐相待曉(集作晩)日莫淹留
寄上田僕射前人
家封薛縣異諸田報主榮親道兩全僕射臨戎謝安石
大夫持憲杜延年金裝晝出羅千騎玉案晨飡值萬錢
應念一身留闕下闔門遥寄魯西偏
寄令狐尚書前人
立身榮貴復何如龍節紅旗從板輿妙略多推霍驃騎
能文獨見沈尚書臨風高會千門(一作人)帳映水連營百
乘車他日感恩慙未報舉家猶似涸池魚
贈鄭員外(鄭時在熊尚書幕府)前人
風流不减杜陵時五十為郎未是遲孺子亦知名下士
樂人爭唱卷中詩身齊吏部還多醉心顧尚書自有期
要路眼青(集作看)知已在不應窮巷久低眉
寄劉太真前人
長安道上落花朝羡爾當年賞事饒下筯已憐鵝炙美
開籠不奈鴨媒嬌春衣晩入青楊巷細馬初過皂荚橋
相訪不辭千里遠西風好借木蘭橈
梁城贈一二同幕前人
五營河畔列旌旗吹角鳴鼙日暮時曾是信陵門下客
兩廻相弔不勝悲
贈張千牛前人
蓬萊闕下是君(集作事天)家上路新廻白鼻騧急管盡吹平
樂酒春衣夜宿杜陵花
雜言贈哥舒僕射前人
萬里長城家一生唯報國腰垂紫艾縵(集作綬)手控黃金
勒高視黑矟翁遥吞白騎賊先麾牙門將轉閗黃河北
帳下親兵皆少年錦衣承日繡行纏轆轤寳劍初出鞘
宛轉角弓爭上絃步义抽箭大如笛前把兩矛後雙戟
左盤右射紅塵中鶻入鵶羣有何敵殺將破軍白日餘
廻船舞旆北風初郡公楯鼻好磨墨走馬為君飛羽書
贈别太常李博士兼寄兩省舊遊
前人
兩年戴武弁趨侍明光殿一朝簮惠文客車信陵君簡
異當朝執香非寓直熏差肩何記室携手李將軍玉鐙
初廻酸棗館金鈿正舞石榴裙忽驚萬事隨流水不見
雙旌逐塞雲感舊撫心多戚戚與君相遇頭初白暫誇
五首軍中詩還憶萬年枝上客昨日留歡今送歸空披
秋水映斜暉閑吟佳句對孤鶴惆悵寒霜落葉稀(一作惆悵)
(寒天霜葉落)
從江西至彭蠡入浙西淮南界道中寄齊相公
顧况
大賢舊丞相作鎮江山(一作上)雄自鎮江山(一作上)來何人
得如公處士待徐孺仙人期葛洪一身控上遊八郡趨
下風比屋除畏溺林塘曳烟虹生人罷虔劉井稅均且
(一作以)充大府肅無事歡然(一作言)接悲翁心清百文泉目
送孤飛鴻數年鄱陽掾抱責栖微躬首陽及汨羅無乃
褊(一作偏)其衷楊朱并阮籍未免哀途窮四賢雖得仁此
怨何怱怱老氏齊寵辱於陵一窮通本師留度門平等
冤親同能依二諦法了逹三輪空真境靡方所出離内
外中無邊盡未来定惠雙脩功蹇步慙寸進餙装隨轉
蓬朝從楚水隂夕宿吳洲東吳洲復白雲楚水飄丹楓
晩霞燒廻潮千里光曈曈蓂開海上影桂吐淮南叢何
當翼明庭草木生春(一作昭)融
寄上兵部韓侍郎奉呈李戶部盧刑部杜三侍
郎前人
道路五千里門闌三十年當時携手人今日無半全詠
題官舍内賦韻(一作贈)僧房前公登略彴橋况榜龍(集作&KR2556;)
&KR1956;船遠寺吐朱閣春潮浮綠烟鵷鴻翔鄧林沙鳵飛吳
田諸子紛出祖中宵久留連坐客三千(疑)人皆稱主人
賢國士分如此家臣亦依然身在(一作從)薜蘿中投刺文
案邊故吏已重疊門生從聯翩得罪為何名無階問皇
天出門多岐路命駕無由緣伏承諸侍郎顧念一(一作猶)
迍邅聖代逢三宥營魂空九遷
謝王郎中見贈琴鶴前人
此琴等焦尾此鶴方胎生赴節何徘徊理感物自并獨
立江海上(集作日)一彈天地清朱絃動瑶華白羽飄玉京
因想羡門輩眇然四體輕子喬翔鄧林王母遊層城忽
如(集作然)啟靈署鸞鳳相和鳴何由玉女床(集作女床山)去食
琅玕英
贈朱倣前人
野客歸時無四隣黔婁别久按常貧漁樵舊路不堪入
(一作中住)何處空山猶有人
望初月簡于吏部前人
泬寥中秋夜坐見如鈎月始從西南升又欲西南沒全
移河上影暫透林間缺縱待三五時終為千里别
上湖至破山贈文周蕭元植前人
一别二十年依依過故轍湖上非往態夢想頻虛結二
子伴我行我行感徂節後人應不識前事寒泉咽一别
二十年人堪幾回别
春日書情寄元校書伯和相國元子
耿緯
數歲平津邸諸生出門時羈孤力行早疎賤託身遲芳
草看無厭青山到未期貧居悲老大春日向茅茨衛玠
瓊瑶色元成鼎鼐資友朋漢相府兄弟謝家詩律合聲
雖應勞歌調自悲流年不可住惆悵鏡中絲
贈苖員外前人
為郎日賦詩小謝少年時業繼儒門後心多道者期晩
迴長樂殿新出夜明祠行樂西園暮春風動柳絲
贈嚴維前人
許詢清論重寂寞住山隂野客(集作閣)接荒寺閉(集作雲)門
當古林海田秋熟早湖水夜漁深世上窮通理誰能奈
此心
寄錢起前人
草長花落樹羸病強尋春無復少年意空餘華髮新青
原高見水白社静逢人寄謝南宫客軒車不見親
上裴行軍中丞(此詩又見第三百卷已詳註其下)
前人
胡塵已滅天山外閉閣隂隂日復曛櫪上驊騮嘶鼓角
門前老將識風雲旌旗四面高秋見絲竹千家靜夜聞
莫道古来多計策功成唯有(一作是)李將軍
許州書情寄韓張二舍人前人
謫宦軍城老更悲近来貧夜夢丹墀銀杯乍滅中心火
金鑷唯多兩鬢絲繞履綠苔聞鴈處滿庭黃葉閉門時
故人高步天(一作雲)衢上肯念前程杳未期
贈庾侍御司空曙
年少身無累相逢憶此時雪過雲寺宿酒向竹園期白
髮今催老清琴但起悲唯應逐宗炳内學願為師
秋思呈尹植裴沉鄭銅前人
静與嬾相偶年將衰共催前途歡未集往事恨空来晝
影委紅葉月華消綠苔沉思竟何有坐結玉琴哀
獨遊寄衛長林前人
草綠春陽動遲遲澤畔遊戀花同野蝶愛水劇江鷗身
外唯湏醉人間盡(集作半)是愁那知鳴玉者不羡(集作作)賣
瓜侯
贈李端前人
共憶南樓日登高望若何楚田湖草遠江寺海榴多載
酒尋山宿思人帶雪過東西幾回别此會各蹉跎
謝李端(集作酬李校書端)見贈(已見二百四十三卷)
前人
長安晩望寄程補闕前人
迢逓山河擁帝京參差宫殿接雲平風吹曉漏經長樂
柳帶晴烟出禁城天淨笙歌臨路奏(集作發)日高車馬隔
塵行獨有淺才甘未逹多慙名在魯諸生
早夏寄元校書前人
獨遊野景送(集作自)芳菲高竹林居接翠微綠岸草深蟲
入遍青叢花盡蝶来稀珠荷薦果香寒簞玉柄搖風滿
夏衣蓬蓽永無車馬到更當齋夜憶玄暉
發渝州却寄韋判官韋空曙
紅燭津亭夜見君(一作輝高夜送君)繁絃急管兩紛紛平明分
(或作携)手空江轉唯有猿聲嘯(一作滿)水雲
此詩二百九十二卷重出今已削去注異同為一
作
江園書事寄盧綸前人
種柳江南邊閉門三四年艷花那勝竹凢鳥不如蟬嗜
酒漸嬰(集作因非)渴讀書多欲眠平生故交在白首遠相憐
閑居寄苖發前人
漸向浮生老前期竟若何獨身居處静永夜坐時多厭
逐青林客休吟白雪歌支公有遺寺重與謝(集作戴)安過
寄都官劉員外章八元
舊宅平津邸槐隂接漢宫鳴騶馳道上寒日直廬中白
雪歌偏麗青雲宦早通悠然一縫掖千里快(一作限)清風
歸桐廬舊居寄嚴長史前人
昨辭夫子棹歸舟家在桐廬憶舊邱三月暖時花競發
兩溪分處水争(一作東)流近聞江左(一作老)傳鄊語遥見家
山减旅愁或在醉中愁雪夜懷賢應向剡川遊
初到昭應呈同僚王建
白髮初為吏有慙年少郎自知身上拙不稱世間強(集作)
(忙)秋雨縣墻綠暮山官樹黃同官若容許長借老僧房
上武元衡相公前人
旌旗坐鎮蜀江紅(集作雄)帝命重開舊閣崇褒貶唐書天
歷上捧持堯日慶雲中孤情&KR1199;出鸞凰遠健思潛搜海
岳空長得蕭何為相國自西流水盡朝宗
上張宏靖相公前人
傳封三世盡河東家占中條第一峯早(集作旱)歲天教作
霖雨明時帝用補山龍草開舊路沙痕在日照新池鳳
跡重卑散自知霄漢隔若為門下賜從容
上李吉甫相公前人
聖朝齊賀說逄殷霄漢無雲日月真金鼎調和天膳美
瑶池沐浴賜衣新兩河開地山川正四海休兵造化仁
曾向山東為散吏當今竇憲是賢臣
寄上韓愈侍郎前人
重登太學領儒流學浪詞鋒壓九州不以雄名殊(集作䟽)
野賤唯將直氣折王侯詠傷松桂青山瘦取盡珠璣碧
海愁序述異篇經緫核(集作别)鞭驅險句物先投碑文合
遣貞魂謝史筆應令諂骨羞清俸探將還酒債黃金旋
得起書樓客(集作參)来擬設官人禮朝退多逢月下(集作閣下)
遊見向雲泉求住處若無知薦一生休
贈王内侍樞密前人
三(一作先)朝行坐鎮相隨今上春宫見長(集作小)時脱下御
衣先得(集作偏賜)着進来龍馬每教騎長承密旨歸家少獨
奏邊情(集作機)出殿遲不為(集作自是)姓同偏(集作親)向說九重
爭遣外人知
上裴舍人度前人
小松忩對鳳池開履跡衣重(集作香)逼上台天意皆從彩
毫出宸心盡向紫烟来非時玉案呈宣旨每日金階賜
對(集作謝賜)廻仙侣何因記名姓縣丞頭白走塵埃
上杜元穎學士前人
學士金鑾殿後居天中行坐侍龍輿承恩不許離床謝
密詔長教倚案書馬上喚遮紅嘴鴨船頭看釣赤鱗魚
閑曺散吏無相識猶記荆州拜謁初
贈盧汀諫議前人
青娥不得在床前空室焚香獨自眠功證詩篇離景象
藥(一作樂)成官位屬神仙閑過寺觀長衝夜立送封章直
上天近見蘭臺諸吏說御詩(一作題)新集未教傳
贈華州鄭大夫前人
此官出入鳳池頭通化門前第一州少華山雲當驛起
小敷溪水入城流空閑地内人初滿詞訟牌前草漸稠
報状折開知足雨赦書宣過喜無囚自来不說雙旌貴
恐替長教百姓愁公退晩凉無一事步行携客上南樓
賀楊巨源博士拜虞部員外郎
前人
合歸蘭署已多時上得金梯即未遲兩省郎君開道路
九州山澤属曹司諸生拜别收書卷舊客看來讀制詞
殘着幾九仙(一作丹)藥在分章還遣病夫知
贈郭將軍前人
承恩新拜上將軍當直廵更近五雲天下表章經院過
宫中語笑隔墻聞密封計策非時奏别贈衣裳到處薰
向晩臨階看號簿眼前風景任支分
上胡證將軍前人
書生難得是金吾近日登科記揔無半夜進儺當玉殿
未明排仗到銅壺朱牌上面(集作面上)分官契黃紙頭邊押
勑符恐要番中新道路指揮重畫五城圖
贈賈島前人
盡日吟詩坐忍饑萬人中覓似君稀門當古巷風偏入
鶴放秋原夜不歸迎暖併收新落葉欲寒重着舊生衣
曲江北鴈時時到為(一作尤)愛鸕鷀兩翼(一作水裏)飛
從軍後寄山中友人前人
愛仙無藥住溪貧脱却山衣事漢臣夜半聽鷄梳白髮
天明走馬入紅塵村童近去嫌腥食野鶴高飛避俗人
勞動先生遠相視别来弓箭不離身
文苑英華卷二百五十四
