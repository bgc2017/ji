文苑英華卷三百六十五宋李昉等編
辯論三
復性書三篇君子無榮辱解一首
知道一首
復性書上篇李翺
人之所以為聖人者性也人之所以惑其性者情也喜
怒哀懼愛惡欲七者皆情之所為也情既昏性斯匿矣
非性之過也七者循環而交來故性不能充(文粹作統)也水
之渾也其流不清火之煙也其光不明非水火清明之
過沙不渾流斯清矣煙不欎光斯明矣情不作性斯充
(文粹作統)矣性與情不相先也雖然無性則情無所生矣是
情由性而生情不自情因性而情性不自性由情以明
性者天之命也聖人得之而不惑者也情者性之動也
百姓溺之而不能知其本者也聖人豈其無情也(集作耶)
聖人者寂然不動不往而到不言而神不耀而光制作
參乎天地變化合乎隂陽雖有情也未嘗有情也然則
百姓者豈其無性耶百姓之性與聖人之性弗差也雖
然情之所昏交相攻伐未始有窮故雖終身而不自覩其
性焉火之潜于山石林木之中非不火也江河淮濟之
未流而潛于山非不泉也石弗(集作不)敲木不磨則不能
燒其山林而燥萬物泉之源弗䟽則弗(集作不)能為江為
河為淮為濟東匯大壑浩浩蕩蕩為弗測之深情之動
弗息則弗能復其性而燭天地為不極之明故聖人
者人之先覺者也覺則明否則惑惑則昏明與昏謂之
不同明與昏性本無有則同與不同二皆離矣夫明者
所以對昏昏既滅則明亦不立矣是故誠者聖人之性
(集作性之)也寂然不動廣大清明照乎天地感而遂通天下
之故行止語默無不處于極也復其性者賢人循之而
不已者也不已則能歸其源矣易曰夫聖人者與天地
合其德日月合其明四時合其序鬼神合其吉凶先天
而天弗違後天而奉天時天且弗違而况于人乎况于
鬼神乎此非自外得者也能盡其性而已矣子思曰唯
天下至誠為能盡其性能盡其性則能盡人之性能盡
人之性則能盡物之性能盡物之性則可以贊天地之
化育可以贊天地之化育則可以與天地參矣其次致
曲曲能有誠誠則形形則著著則明明則動動則變變
則化惟天下至誠為能化聖人知人之性之皆善可以
循之不息而至于聖也故制禮以節之作樂以和之
安于仁(集作安于和樂)樂之本也動其中(集作動而中禮)禮之本也故
在車則聞和鸞之聲行步則聞珮玉之音無故不廢琴
瑟視聽言行循禮法而動所以教人忘嗜欲而歸性命
之道也道者至誠而不息也至誠而不息則虛虛而不
息則明明而不息則照(一疊照字)天地而無遺非他也此盡
性命之道也哀哉人人皆可以及于(集作乎)此莫之止而
不為也不亦惑耶昔者聖人以(集作之字)傳于顔子顔子得
之拳拳不失不遠而復其心三月不違仁子曰回也其
庶乎屢空其所以未到于聖人者一息耳非力不能也
短命而死故也其餘升堂者盖皆傳也一氣之所飬一
雨之所膏而得之者各有淺深不必均也子路之死也
石乞盂黶以戈擊之斷纓子路曰君子死冠不免結纓
而死由(集有也字)非好勇而無懼也其心寂然不動故也曾
子之死也曰吾何求焉吾得正而斃焉斯已矣此正性
命之言也子思仲尼之孫得其祖之道述中庸四十七
篇以傳于軻軻曰我四十不動心軻之門人逹者公孫
丑萬章之徒盖傳之矣遭秦焚(集作滅)書中庸之弗焚者
僅有(集作一篇)存焉于是此道廢缺其教授者唯節文章句
(集作節行文章章句)威儀擊劔之術相師焉性命之源則吾弗能
知其所傳矣道之極于剥也必復吾豈復之時耶吾自
六歲讀書但為詞句之學志于道者四年矣與人言之
未嘗有是我者也南觀濤江入于越而吾郡陸参(集作傪)
存焉與之言之陸参(集作傪)曰子之言尼父之心也東方
(集有如字)有聖人焉不出乎此也南方(集有如字)有聖人焉亦不
出乎此也唯子行之不息而已矣嗚呼性命之書雖存
學者莫能明是故皆入于莊列老釋不知者謂夫子之
徒不足以窮性命于(集作之)道信之者皆是也有問于我
我以告之所知而傳焉遂書于書以開誠明之源而缺
絶廢棄不揚之道幾可以傳于時命曰復命書以治(集作)
(理)乎其心以傳乎其人於戲夫子復生不廢吾言矣
復性書中篇
或問曰人之昏也久矣將復其性者必有漸也敢問其
方曰弗慮弗思情則不生情既不生乃為正思正思者
無慮無思也易曰天下何思何慮又曰閑邪存其誠詩
曰思無邪曰已矣乎曰未也此齋戒其心者也猶未離
于静焉有静必(集有有字)動有動必(集有有字)静動静不息是乃
情也易曰吉凶悔吝生乎動者也焉能復其性耶曰如
之何曰方静之時知心無思者是齋戒也知本無有思
動静皆離寂然不動者是至誠也中庸曰誠則明矣易
曰天下之動貞于一者也問曰不思不慮之時物格于
外情應于内如之何而可止也以情止情其可乎曰情
者性之邪也知其為邪本無其心寂然不已(四字集作心寂不取)
邪思自息惟性明照邪何所生如以情止情是乃大情
也情之(集作互)相止其有已乎易曰顔氏之子其殆庶幾
乎有不善未嘗不知知之未嘗復行也易曰不遠復無
祗悔元吉問曰本無有思動静皆離然則聲之來也其
不聞乎物之形也其不見乎曰不覩不聞是非人也視
聽昭昭而不起于見聞者斯可矣無不知也無弗為也
其心寂然光照天地是誠之明也大學曰致知在格物
易曰無思也無為也寂然不動感而遂通天下之故非
天下之至神其孰能與于此曰敢問致知在格物者何
謂也曰物者萬物也格者來也至也物至之時其心昭
昭然明辨焉而不應于物者是致知也是知之至也知
至故意誠意誠故心正心正故身脩身脩而家齊家齊
而國理國理而天下平此所以能参天地者也易曰與
天地相似故不違智周乎萬物而道濟天下故不過旁
行而不流樂天知命故不憂安土敦乎仁故能愛範圍
天地之化而不過曲成萬物而不遺通乎晝夜之道而
知故神無方而易無體一隂一陽之謂道此之謂也曰
生為我說中庸曰不出乎前矣曰我未明也敢問何謂
天命之謂性曰人生而静天之性也性者天之命也率
性之謂道曰(集無此字)何謂也率循也循其源而反其性者
道也道也者至誠也至誠者天之道也誠者定也不動
也脩(集作修)道之謂教曰何謂也曰教也(集作誠之)者人之道
也誠之者擇善而固執之者也循(集作修)是道而歸其本
者明也教也者則可以教天下矣顔子其人也道也者
不可湏臾離也可離非道也說者曰其心不可湏臾動
焉故也動則遠矣非道矣(集作也)變化無方未始離于不
動故也是故君子戒慎乎其所不睹恐懼乎其所不聞
莫見乎隱莫顯乎微故君子慎其獨也說者曰不覩之
覩見莫大焉不聞之聞聞莫甚焉其心不(集作一)動是不
覩之覩弗聞之聞也其復之不遠矣故慎其獨慎其獨
者守其中也問曰昔之注解中庸者與生之言皆不同
何也曰彼以事解者也我以心通者也曰彼亦通于心
乎曰吾不知也曰如生之言修之一日則可以至于聖
人乎曰十年擾之一日止之而求至焉是孟子所謂以
一杯水而救一車薪之火也甚哉止而不息必誠誠而
不息必明明與誠終歲不違則能終身矣造次必于是
顛沛必於是則可以希于至矣故中庸曰至誠無息不
息則久久則徵徵則悠遠悠遠則博厚博厚則高明博
厚所以載物也高明所以覆物也悠久所以成物也博
厚配地高明配天悠久無彊如此者不見而章不動而
變無為而成天地之道(集有故字)可一言而盡(集有之字)也問曰
凡人之性猶聖人之性歟曰桀紂之性猶堯舜之性也
其所以不覩其性者嗜欲好惡之所昏也非性之罪也
曰為不善者非性耶曰非也乃情所為也情有善而(集無)
(此字)不善(集有而字)性無善而(集無此字)不善焉孟子曰人無有不
善水無有不下夫水搏而躍之可使過顙激而行之可
使在山是豈水之性哉其所以導引之者然也人之性
皆善其不善亦猶是也問曰堯舜豈不有情耶曰聖人
至誠而已矣堯舜之舉十六相非喜也流共工放驩兜
殛鯀竄三苖非怒也中于節而已矣其所以皆中節者
設教于(集作於)天下故也易曰知變化之道者其知神之
所為乎中庸曰喜怒哀樂之未發謂之中發而皆中節
謂之和中也者天下之大本也和也者天下之逹道也
致中和天地位焉萬物育焉易曰唯深也故能通天下
之志唯幾也故能成天下之務唯神也故不疾而速不
行而至聖人之謂也問曰人之性猶聖人之性嗜欲愛
惡之心何由而生也曰情者妄也邪也曰邪與妄則無
所因矣妄情滅息本性清明周流六虚所以謂之能復
其性也易曰乾道變化各正性命(又集作論)語曰朝聞道夕
死可矣能正性命故也問曰情之所昏性則(文粹作即)滅也
何以謂之猶聖人之性也曰水之性清激其(文粹作而)渾之
者泥沙也方其渾也清性既遂無有耶久而不動泥沙
自沉清明之性鍳于(集作於)天地非自外來也故其渾也
性本不失及其復也性亦不生人之性亦猶水之性也
問曰人之性本皆善而邪情昏焉敢問聖人之情將復
為嗜欲所渾乎曰不復渾矣情本邪也妄也邪妄無因
人不能復聖人既復其性矣知情之為邪邪既為明所
覺矣覺則無邪邪何由而(一無此字)生也伊尹曰天之道以
先知覺後知先覺覺後覺也予天民之先覺者也予將
以此道覺此民也非予覺之而誰也如將復為嗜欲所
渾是尚不自覺者也而况能覺後人乎曰敢問死何所
之耶曰聖人之所不明書于策者也易曰原始反終故
知死生之說精氣為物游䰟為變是故知鬼神之情状
斯盡之矣子曰未知生焉知死然則原其始而反其終
則可以盡其生之道生之道既盡則死之說不學而自
通矣此非所急也子脩之不息其自知之吾不可以章
章然言非(集作且)書矣
復性書下篇
晝而作夕而休者凡人也作乎非(集無此字)作者也(集無此字)與
萬物皆作休乎非(集無此字)休者也與萬物皆休吾則不類
于凡人晝無所作夕無所休作非吾作也作有物休非
吾休也休有物作耶休耶二者皆離而不存予之所存
者終不亡且離矣(集作也)人之不力于道也(集作者)昏不思
也天地之間萬物生焉人之于萬物一物也其所以異於禽
獸蟲魚者豈非道德之性全乎哉受一氣而成形一為
物而一為人得之甚難也生乎世又非深長之年也以
非深長之年行甚難得之身而不專專于大道肆其心
之所為則其所以自異于禽獸蟲魚者亡幾矣昏而不
思其昏也終不明矣吾之生二十有九年矣思十九年
時如朝日也思九年時亦如朝日也人之受命其長者
不過七十八十年九十百年者則稀矣當百年之時而
視乎(一作其)九十(集無此字)年時也與吾此日之思于前也遠
近其能大相懸耶其又能遠于朝日之時耶然則人之
生也雖享百年若雷電之驚相激也若風之飄而旋也
可知矣况千百人而無一及百年之年者哉故吾之終
日志于道德猶懼未及也彼肆其心之所為者獨何人
耶
君子無榮辱解韋端符
所謂榮與辱者賢不肖之辨也朝暮之所存也君子小
人所以異道而殊名也君子無榮辱小人有辱而無榮
志意脩術業明德行備飾是榮之自内者也由之而爵
列尊榖禄厚無擇而不宜是榮之自外者也君子有諸
内而外者至焉猶是藝之耨之鎛之水澤以時而苖之
猥大者也而世謂之榮是果不足為君子榮也以至貴
于天下立國家偃然若固有之者彼脩之非一日也得
之誠有術也吾所以待之無愧也又何榮乎哉阨窮詈
侮暴怒横逆以至于繋(一作擊)捽逐磔世所謂之辱者是
又果不足為君子辱也問其逄何物也其遭何時也吾
之所以不容用吾之所修可于堯禹孔子而不可于斯
時也吾又何辱乎哉君子無榮非不榮也所以為榮者
出于吾道耳異乎世之所謂幸而榮者也謂種而收者
幸可乎君子無辱非不辱也吾之道大彼不足用吾之
說粹彼不足聞辱誠有所在也猶河海之不可内于拗
涔也是豈河海辱哉故曰君子無榮辱由是為說也小
人有辱無榮曲哆險詭突誕嫉賊是辱自内者也由之
而得刑殺流放是亦有諸内而外者至焉是猶薉蕪之
欝澁之而蓬亂疽結也謂飯肉(一作茹)死者不幸可乎幸
而集(一作售)姦容邪盗有位勢則當時之賢者隂指而默
笑之憤之甚者筆之于書以示戒于後視其所處如鼠
之肥肆于廪也豕之腯澤于欄也其榮乎哉故曰小人
有辱無榮也小人之有辱無榮内外備至而不容說焉
然則就是說吾又有明焉君子非有榮者有仁義之榮
而無勢仕(一作任下同)之榮也在吾之修者堯禹孔子吾將
坦蕩蕩而君師之立其朝躋其堂悟(一作恬)而有之流千
萬世鼻口吾芳醲故曰有仁義之榮也若勢與仕吾又
惡取哉得之吾不屑也流千萬世不遂者稱道而自信
焉惡在乎得與否也故曰無勢仕之榮也若小人則無
適而不辱也學者述道行吾說而審取焉君子小人分
矣
知道房千里
世之所以為逹者貴爵富禄威刑不勝其用珠玉不勝
其計耳熟聲口飫味目厭色斯所謂常情之大欲也世
所以為窮者秩不足以庇身禄不足以充用侮不能威
辱不能刑聲色不足于耳目滋味不甘于口舌斯所謂
常情之大不欲也然而聖人汲汲于禄仕者豈(文粹有不字)
為是耶曰非也聖人為人者也恒人為已者也聖人負
其資得其地逢其時有其禄然後因其鎡基流其德澤
猶水之居高者决而溉之其浸必廣聖人之所以為榮
者導人于仁誼然後使千萬年載其烈光為巍巍之德
功以浹于生人者也恒人之為已者期于厚禄貴位位
以私尊禄以私富益尊而愈驕益富而愈汰以滛快一
日之欲纔放肆于氣未絶之間者也聖人有其時有其
位行其道以及于(文粹作於)人無其時無其位奉其道以自
飾故聖人進不為榮退不為戚而常得其道恒人幸其
時竊其位恣其所為(文粹無此四字)竭人以自足無其時失其
位任其愚以自困故恒人進以為已榮退以為已辱而
常失其道孔子曰鳳鳥不至河不出圖吾已矣夫孔子
歎行已之道足以致是而時王不用已之道道無所施
非歎其身食不方丈衣不文繡也恒人之所悲不逹者
率曰吾妻不能羅𥜗吾兒不能(文粹作得)肉食耳豈常少及
于外物哉聖人以德澤流于人雖九命崇錫不以為厚
以其所賞(文粹作償)果當(或作賞)外其身而公于天下非已幸
也恒人無毫毛以禆于人苟幸得禄仕即逸豫以自怡
以竊取偷得為大黠其所得幸也孔顔聖賢也豈常聞
伐樹瓢飲以為已辱哉姬旦亦賢(文粹作聖)人也豈常聞受
封攝理以為已幸哉是知聖人之樂也内而恒人之樂
也外内故常有餘外故常不足有餘故推于人不足故
取于人有道之人雖鹿裘帶索而人不鄙之者取其内
而忘(文粹作而不取)其外也豪民俠士紫衣金鈎而人不貴之
者文飾于外也若然者冨貴文飾于外也彼之所以仁
誼者質充于内也西子不華嫫母錦縠是不能易其美
惡後之君子窮于時者當思負其内以(文粹作而)自篤無以
其外而謟人逹于時者當思勉其内以自飾無以其外
而驕人苟如是庶幾乎知道矣
文苑英華卷三百六十五
