文苑英華卷六百七十四宋李昉等編
刑法部下
諫刑書二首
申宗人冤獄書一首
救李邕書一首
諫刑書(武后)陳子昂
將仕郎守麟臺正字臣陳子昂謹頓首冐死詣闕上疏
臣本蜀之匹夫官不望逹陛下過意擢臣草莽之下昇
在麟臺之間(集作閣)光寵自天卓若日月微臣固陋將何
克負然臣聞忠臣事君有死無二懷佞不諫罪莫大焉
况在明聖之朝當不諱之日方復鉗口下列俛仰偷榮
非臣之始願也不勝愚惑輙奏狂昧之說伏惟陛下少
加察焉臣聞古之御天下者其政有三王者化之用仁
義也覇者威之任權智也強國脅之務刑罰也是以化
之不足然後威之威之不變然後刑之故至於刑則非
王者之所貴矣凡(集作况)欲光宅天下追功上皇專任刑
殺以為威斷可謂策之失者也伏覩陛下聖德聰明遊
心太古將制靜宇宙保乂黎人發號施令出於誠慊天
下蒼生莫不想望聖風冀見神化道德為政將待於陛
下矣且臣聞之聖人出必有驅除蓋天人之符應休命
也日者東南微孽敢謀亂常陛下順天行誅罪惡咸服
豈非天意欲彰陛下神武之功哉而執事者不察天心
以為人意惡其首亂唱禍法合誅屠將息姦源窮其黨與
遂使陛下大開詔獄重設嚴刑冀以懲創于天下逆黨
親屬及其交游有跡涉嫌疑詞相逮引莫不窮捕考劾
枝蔓(集作葉)蟠拏大或流血小禦魑魅至有姦人熒惑乘
險相誣紏告疑似冀圖爵賞呌于闕下者日有數矣于
時朝廷惶惶莫有固志海内傾聽以相驚恐頼陛下仁
慈憫斯危懼賜以恩詔許其大功巳上一切勿論時人
獲泰謂生再造臣愚(集作愚臣)竊亦欣然賀陛下聖明得天
下之機也不謂議者異見又執前圖比者刑獄紛紛復
起陛下不深思天意以順休期尚以督察為理威刑為
務使前者之詔不信於人愚臣昧焉竊恐非三皇五帝
伐罪弔人之意臣竊觀當今天下百姓思安久矣曩屬
北胡侵塞西戎寇邊兵革相圖(集作屠)向歴十載關河自
北轉輸幽燕秦蜀之西馳騖湟海當時天下疲極矣重
以大兵之後屢遭凶年流離飢殍(集作餓)死喪略半幸頼
陛下以至聖之德撫寧兆人邊境獲安中國無事隂陽
大順年榖累登天下父子始得相養矣故揚州搆禍始
有五旬而海内晏然纖塵不動豈非天下蒸庶厭凶亂
哉臣以此卜之知百姓思安久矣今陛下不務玄默以
救疲人而反任威刑以失其望欲察察為政肅理寰區
愚臣暗昧竊有大惑且臣聞刑者政之末節也先王以
禁暴整亂不得巳而用之今天下幸安萬物思泰陛下
乃以末節之法察理乎人臣愚以為非適變隨時之義
也頃年巳來伏見諸方告密囚累百千計大抵所告皆
以揚州為名及其窮竟百無一實陛下仁慈又屈法容
之傍訴他事亦為推劾遂使姦惡之黨决意相讐睚眦
之嫌即稱有密一人被訟百人滿獄使者推捕冠蓋如
市或謂陛下愛一人而害百人天下喁喁莫知寧所臣
聞自古聖人不有外患必有内憂理之然也臣不敢以
遠古言之請借隋而况臣聞長老言隋之末代天下猶
平煬帝不恭窮黷威武厭居皇極自總元戎以百萬之
師觀兵遼海天下始騷然矣遂使楊玄感挾不臣之勢
有大盗之心欲因人謀以竊皇業乃稱兵中夏將據洛
陽哮闞之勢傾宇宙矣然亂未逾月而首足異處何者
天下之弊未至土崩蒸人之心猶望樂業煬帝不悟暗
忽人機自以為元惡既誅天下無巨猾也皇極之任可
以刑罰理之遂使兵部尚書樊子蓋專行屠戮大窮黨
與海内豪士無不罹殃遂至殺人如麻流血成澤天下
靡然始思為亂矣於是蕭銑朱粲起於荆南李密竇建
德亂於河北四海雲摇遂並起而隋族亡矣豈不哀哉
長老至今談之委曲如是臣竊以此上觀三代夏殷周
興亡下及(集下逮)秦漢魏晉理亂莫不皆以毒刑而致敗
壊也夫大獄一起不能無濫何者刀筆之吏寡識大方
斷獄能者多在急刻文深網密則共稱至公爰及人主
亦謂其奉法於是利在殺人罕能平恕故獄吏相誡以
殺為詞非憎於人也而利在已故上以希人主之旨下
以圖榮身之利徇利既多則不能無濫濫及良善則淫
刑逞矣夫人情莫不自愛其身陛下以此察之豈能無
濫也冤人吁嗟感傷和氣悖亂羣生癘疫水旱隨之則
有凶年人既失業則禍亂之心怵焉而生矣頃來亢陽
愆候密雲而不雨農夫釋耒瞻望嗷嗷豈不由陛下之
有聖德而不降澤於(一有天字)下人也儻旱遂過春廢於時
種今年稼穡必有損矣陛下何不敬承天意以澤恤人
臣聞古者明王重慎刑罰蓋懼此也書不云乎與其殺
不辜寧失不經陛下奈何以堂堂之聖猶務彊覇之威
哉愚臣竊為陛下不取也且愚人安則樂生危則思變
故事有招禍而法有起姦儻大獄未休支黨日廣天下
疑惑相恐無辜人情之變不可不察昔漢武帝時巫蠱
獄起江充行詐惑亂京師致令太子奔走兵交宫闕無
辜被害者以千萬數當此之時劉氏宗廟幾傾覆矣頼
武帝得壺關三老上書廓然感悟夷江充三族餘獄不
論天下以(一作少)安耳臣每讀漢書至此未嘗不為戾太
子流涕也古人云前事之不忘後事之師伏願陛下念
之臣不避湯鑊之罪以螻蟻之命輕觸宸嚴臣非不惡
死而貪生也誠恐負陛下恩遇臣不敢以微命蔽塞聰
明亦非敢欲陛下頓息刑罰望在恤刑耳乞與三事大
夫圖其可否往者不可諫來者猶可追無以臣微而忽
其奏天下幸甚臣子昂誠惶誠恐死罪死罪
二
承務郎守右衛曹參軍臣陳子昂謹頓首昧死上言臣
聞昔者聖人務理天下者美在太平太平之美者在於
刑措臣伏見陛下務太平之理而未美太平之功賤臣
頑微竊惑下列臣前蒙天恩召見恩制賜臣曰既遇非
常之主何不進非常之策臣草木微品天恩降休伏刻
肌骨不敢忘捨今陛下創三皇之業務三皇之理大統
已集神化光明雖伏羲神農昔有天下誠未足比臣敢
不竭節以效愚忠臣聞自古聖王謂之大聖者皆云尚
德崇禮貴仁賤刑刑措不用謂之聖德不稱嚴刑猛制
用獄為禮者也故周有天下八百餘歲而唯頌成康漢
有天下四百餘歲而獨稱文景皆由幾致刑措者也何
則刑者政之末節非太平之資臣竊考之於天天貴生
成驗之於人人愛生育旁稽於聖聖務勝殘皆不云以
刑為德者然則聖王養天下者固當上務順天下務順
(集作濟)人不天不人不可謂理故曰唯天為大唯堯則之
又曰唯天地萬物父母唯人萬物之靈亶聰明作元后
元后作民父母然則為民父母固當貴於德養不可務
於刑殺臣伏惟陛下聖德至大矣應天受命有三皇之
功順人正位有三皇之業拜圖廵洛有三皇之符尊名
顯號有三皇之冊明堂神(一作又)構萬象宣威風雨順時
百榖昌熟可謂足為萬代之規也今天下百姓抱孫弄
子鼔腹以望太平之政矣陛下為天地父母固將務德
以順養之登于太和以協皇極今陛下之政雖盡善矣
然太平之理猶屈於獄官何以言之太平之朝務上下
樂化不宜亂臣賊子日犯天誅比者大獄增多逆徒滋
廣愚臣頑昧初謂皆實乃去月十五日陛下特察詔囚
李珍等無罪明魏真宰有功(一有又字)召見高正臣又重推
元萬頃百僚慶悅皆賀(集作荷)聖明臣乃知亦有無罪之
人挂於疎網者陛下務在寬典獄官務在急刑以傷陛
下之仁以誣太平之政臣竊私恨之頼陛下又獨决天
斷寬蕩羣刑死囚張楚金郭正一弓彭祖王令基等以
凶惡之罪特蒙全活朽骨更肉萬死再生天地神祗實
用同慶何以知之臣伏見去年(集無此字)八月以來天苦霖
雨自陛下赦李珍等罪天朗氣清又九月十八日明堂
享會慶雲抱日五彩紛郁龍章竟天萬品咸觀宇宙同
慶又其月二十一日恩勑免楚金等死初有風雨變為
景雲司刑官屬皆所共見臣聞隂慘者刑也陽舒者德
也慶雲者佳(集作喜)氣也臣伏考之洪範驗之六經聖人
法天天亦助聖休咎之應必不虚來陛下法天垂仁天
助陛下仁化獄吏急法則慘而隂雨陛下赦罪則舒而
陽和君臣歡娛則嘉(集作喜)而見慶雲天意如此陛下豈
可不承順之夫刑者怒也不可以承喜氣今又隂雨臣
恐過在獄官况陛下明堂之理本以崇德配天之業不
以務刑今垂拱法宫且猶議殺布政衢室而未措刑賤
臣頑愚尚疑未可况巍巍大聖光宅天下哉今者繫獄
囚徒多極法者道路之議或是或非陛下何不悉召見
之自詰其罪罪真實者顯示明刑罪有濫者嚴誅獄吏
使天下咸服人知政刑以清太平之治用登仁夀之域
豈非至德克明哉昔鄧太后以天降旱親决洛陽囚徒
良史書之而以為德况陛下大聖億萬超於鄧后者乎
夫獄吏不可信多弄國權自古敗亡聖王所誡陛下萬
代之業千載之名固不可使竹帛書之有虧於此也伏
願熟察以美太平之風賤臣不勝愚懇忠憤之至輙投
諫匭昧死上聞
申宗人冤獄書(武后)
臣聞古人言為國忠臣者必(集作半)死(集有而字)為國諫臣者
必死然而至忠之臣不避死以諫主至聖之主不惡直
以廢忠臣幸逢陛下至聖大明好忠愛直每正言直諫
特見優容今陛下丕(集作方)御寳圖以臨陽舘崇闡玄化
寧濟蒼生固臣真心潔意願陛下至德與三皇比矣然
臣伏見陛下有至聖之德左右無至忠之臣猶使上下
不通内外壅隔臣竊懼之恐後代或以為聖朝無至忠
之臣故臣敢冐萬死越職上奏伏乞天恩寬臣喘息畢
盡忠言臣聞上有聖君下無枉臣昔舜誅四凶堯不罪
舜周公誅管蔡成王不罪周公霍光誅燕王昭帝不罪
子孟何者此數公皆為國討賊為君殄讎假雖擅權猶
不可罪况奉君命而執法者乎臣伏見宗人嘉言有至
忠之誠抱徇公之節執法不撓為國殄讎頃者逆子賊
臣隂構禍難潜圖密計將危社稷當時逆節初露朝野
震驚頼陛下神武之威天機電斷得奉聖决恭順天誅
不顧軀命不避彊禦唯法是守唯惡是讎幸能察罪明
辜窮姦極黨使伏法者自首情實天衢得以清泰萬國
得以歡寧誠是陛下神斷之明抑亦盡忠之效陛下所
以自監察御史擢拜為鳳閣舍人者豈不以表其臣節
報其竭誠使天下之人知其忠懇者也當此之時忠必
見信行必見明自謂專一事君無二也今乃遭誣罔之
罪被構架之詞䧟見疑之辜困無驗之告(集作詰)幽窮詔
獄吏不見明肝血赤心無所控告母年八十老病在牀
抱疾喘息朝不保夕今日身幽獄戶死生斷絶朝蒙國
榮夕為孤囚臣竊痛之頃者至忠而今日受賂辜負聖
主憂及慈親誠足痛恨臣比者固知不免此禍不能度
德量力貪榮冒(集作昧)進以訟受服誰能免尤向使辭寵
讓榮陳力就列雷同衆輩勤恪在公與全軀保妻子之
臣恭默聖代臣固知今日未招此患何者古人云盗憎
主人被堯誅者不能無怨頃來執法誅罪多是國之權
豪父讎子怨豈可勝道親黨隂結同惡相從假使為脯
肉為葅醢(集作假使肝為脯肉為醢)宗誅族滅肝腦塗地彼凶讎者
(集作也)未足以快其心况蒙國寵榮位顯朝列凶讎切齒
怨讟何窮臣竊恐今日之辜巳是讎怨者相結構矣陛
下至聖明察豈不為之照鑒(集作降照)哉儻萬一讎誣濫罪
使凶嚚者得計忠正者見辜為賊報讎豈不枉苦夫孤
直者衆邪之所憎至公者羣惡之所疾寡不敵衆孤不
勝羣共(集作羣一作構)誣成罪聖不能救自古所有非止於今
古者吳起事楚抑削庶族以尊楚君楚國既彊吳起蒙
戮商鞅事秦專討庶孽以明秦法秦國既覇商鞅極刑
晁錯事漢諸侯威彊七國驕侈(集作奢)將陵王室錯削弱
其勢以尊漢景帝不悟惑姦臣之說遂族滅晁氏以此
三臣豈不盡忠願保其君然而身死族滅為讎者所快
皆當代不覺而後代傷之聖主明君可不為之痛傷耶
臣以嘉言雖無三子之智竊恐獲罪或與之同伏惟陛
下仁慈矜憐憫察且臣聞漢高祖謀楚與陳平金四萬斤
及其為帝不問金之出入何者立大功者不責小疵有
大忠者不求小過所謂聖主之至道者也陛下豁逹大
度至聖寬仁超於漢高祖固巳遠矣齷齪小吏何足為
陛下深責哉伏願天恩矜愚赦罪念功補過乞其終養
老母獲盡餘年豈非聖主之恩仁君之惠有禮有訓善
始善終哉臣於嘉言親非骨肉同姓相善臣知其忠然
非是丘園之賢道德之茂大雅明哲能保其身假使獲
罪於天身首異處蓋如一螻蟻耳亦何足可稱然臣念
其曾一日承恩蒙聖主任(集作驅)使而不以赤誠取信今
乃負罪見疑臣實痛之恐累聖主之明傷其老母之夀
身汙明法為後代所悲臣知其忠豈能無惜所以敢冒
萬死乞見矜憐臣若言非至忠苟有僥倖請受誅斬伏
表惶恐魂魄飛揚
救李邕書(見六百一十八卷表門)孔璋
文苑英華卷六百七十四
