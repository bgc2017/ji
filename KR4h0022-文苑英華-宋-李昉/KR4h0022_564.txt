文苑英華卷五百六十五宋李昉等編
賀祥瑞五
賀杭州等龍見表一首賀隰州等龍見表一首
賀常州龍見表一首賀富平縣龍見表一首
皇太子賀白龍見表一首
賀麟跡表一首賀東川麟見表一首
爲魏州成使君賀白狼表一首
中書門下賀文丹國獻白象表一首
賀白鼠表一首
中書門下賀河陽獲白兔表一首
賀白鹿表一首賀白野鷄表一首
中書門下賀邢州獲白雀白山鵲表一首
中書門下賀興慶池白鸕鷀表一首
爲百官賀白鳥表一首
賀杭州等龍見并慶雲朱草表
許敬宗
臣某言臣聞休氣降祥與聖人而合契明靈之貺候昌
辰而咸通自五帝寂寥九皇悠緬神龍逃夏后之世一
去莫追景靈歇伊帝之朝千齡不嗣逮乎茲日翔驟來
儀天道去人何其交際伏惟皇帝陛下化龍(疑作隆)乾棟
施厚大鑪馭三光以照臨摠萬㝢而光宅雖復荒陬之
遠億兆之多一物不安則宵衣載惕四夷有罪則納隍
興歎日者東師作梗類農皇之夙沙交河阻兵等軒后
之獯獫元戎所輶(疑)大漢申湧醴之竒齊斧裁加昌海
效静波之慶既而西師獻捷東岱希封日告禎機歲登
靈稼表裏禔福彰外平而内成幽顕合符叶天意於人
事伏見杭州刺史潘求仁表稱於錢唐縣界見青龍一
又江州刺史左難當稱尋陽縣界見青龍二又得汝州
及沂州狀稱所部各有慶雲見又延州刺史席辨稱臨
貞縣界有朱草生臣等以管窺天之意若曰青者方色
宜順動以東廵龍者帝閑可騑驂於大輅非煙五色雜
雲旗於翠華朱草三英代靈芽於芳籍豈非以茲幽旨
警寤皇情促升中以奉高與臣等自慶一生預逢千載
雖復仲尼將聖恨出圖之未期夷吾大賢嗟比翼之難
致羣臣庸昧竊譬古人幸遇休明勝之多矣披祥溢目
觀祕驚心庇大厦以相歡荷施生而罔謝無任鳬藻之
至
賀隰州等龍見表
臣某等言臣聞徇齊御極玄滬(疑作扈)表其麝鳳文思則
天黃河貺其龍馬是知利充於物乾坤應而合符行出
於身明靈感而幽贊伏惟皇帝陛下道登䆳古功濟懷
生發軫升陑墾災(出漢書)除害坐玉帳振金鼓運天機掩
區縣然後散服林塞偃伯靈臺羈左袵以長纓同文軌
於遐裔禮高年以執酒酳(闕)
通孝敬於神明猶且昧旦丕顯凝旒庶政臨草纓而罪
已削金諜以勝殘化洽風移禮脩樂備是以百靈效職
四海夷波物不疵癘人無啙窳烟雲動色星辰叶契儀
雙觡之駿奔奠飛甘之清醴黃金掞彩紫玉摛英粤自
離陸之前其事無得而聞羲軒之降書契可略而詳焉
未有茂實鴻名若斯光大休徵美端(疑作瑞)如此感通伏
見隰州刺史表裏(疑)異度表稱某月日青龍見隰州
城北大四五圍長八九丈謹按瑞應圖云青龍水之精
乘雨而下不處深泉王者有仁則出竊惟升雲騰霧孔
氏論而不知凌江員舟(疑作負舟)大禹對而猶懼豈如丹文
綠錯驟簡皇情或躍且飛亟遊明世蒸哉懿已絶名(闕)
考歷觀圖將何取譬臣等撫躬私抃鼓腹相歡忽以
微生同沾(一作沾天)大賚逢物覩之昌運覧天祚之禎符開
闢以来未聞斯遇千齡一會猶謂比肩何幸之深親承旦
暮鷰雀相慶實百常情不勝悦豫之至
賀常州龍見表
臣某言臣聞聖人作而萬物覩神靈滋而百寶用是以
飛龍御天五雲勝彩潜龍涵池四海夷波軒帝由其受
圖太昊以之爲紀莫不游泳宫沼騑服輿鑾玉牘丹文
與會昌而契合金䋲綠錯候休明而降祥伏惟皇帝陛
下道極上玄功成下武重光煥籙體睿凝圖至德充於
兩儀大孝刑于四海(一作表)網地張天之謂武制禮裁樂
之謂文惟幾惟深運神樞而不測無爲無事致璇歷於
平分故能網絡九重琢磨三代普天之下用至道而不
知懷生之倫荷大造而無謝於是湛恩洋溢休氣氤氲
上格天下漏泉不私其照日月爲之揚彩不愛其道鱗
介所以騰文神物有徵於斯不忒伏見常州别駕終文
英表稱所部晉陵縣尉信都叔卿等七人以六月十三
日於縣城南雲雨之際見有青龍長數十丈大八九圍
久之乃没謹按熊氏瑞應圖曰有仁聖君子在位不肖
斥退則見惟皇作極感而遂通惟德動天遠無不應是
使四靈嘉瑞叶千祀之登期五色榮光高萬古之靈貺
方且以兹嘉祉造類雲亭頌其徽猷歸功清廟豈與夫
魚生露鼎蔡上荷心竹葦凝珠晨昏合璧校其優劣何
可同年而語哉臣等運偶明時預聞靈慶不任鳬藻之
至
賀富平縣龍見表
臣某等言臣等歴選前辟皇王之道詳焉遐觀曩載致
治之方備矣竊聞垂衣垂拱之世追獯鬻而匪寧乘舟
乘橇之期即析支而僅叙堯民有竄徒謂可封湯禱無
徵非合(一作能)具美道光史册幽贊禎符合擅鴻名俱爲
稱首况以括地成象中天作鏡代玄功而造物叶神化
以開祥取譬前脩豈同年而語矣伏惟皇帝陛下受初
或躍嘯命風雲廓彼重昏裁成環晷張維立極不盈少
選之間邁五登三度越千齡之表施生靈於動植日用
者不知混覆燾於華戎航深者忘遠巍巍乎赫赫乎書
契以来未之聞也猶且留神昧旦克念終朝去歲以膏
澤遲時撤八珍而罪已今春以濯枝未降輟萬騎於甘
泉徇物爲心憂勤至矣於是天先致感畆積餘粮聖敬
日躋虛心效祉近得富平縣令獨孤仁宗奏云十二月
一日白龍見乂得沂州刺史李道遷狀云去年二月内
景雲出又臣聞之天飛水游洞隂陽而不測雲行雨施
混神妙而無端龍之謂靈義彰於此至乃千年韓(疑)慶
四和充瑞名叶尭歌色符軒紀卿雲所貺復在於斯陛
下挺睿哲之資納明靈之祐是以冲天宛宛貫六位以
呈祥秘景紛紛亂五章而發彩故能遠安邇肅理定功
成動而弗違告禪展禮(闕)報功使夫同和之樂與鈞
天而並奏無體之禮對上玄而比隆超出萬古之前獨
立九皇之上道格區宇何其盛歟臣等属會昌之辰曲
成惠日倏聞嘉瑞再佇升中慶頼之深實兼恒抃不任
鳬藻之至
皇太子賀白龍見表崔融
臣等言伏見某官等奏稱某月日玉山宫西南王谷上
有白龍見臣聞天地和平聖人所以乘九五帝王符命
神物所以寤黎蒸粤若皇家既高居而遠望於惟史閣
亦舒圖而負璽(疑)服星辰之冕衮彩奪華蟲建日月之
旂常文騰翠鳳出東方而㩀木天下知春臨北荒而御
火容光是燭風雨順隂陽和五榖登百寶用豈孫氏所
謂出入應命上下以時無道則處有聖則見矣木火中
星長風季月詳乎戴禮則帝嚳成龍之時校以河圖是
黃軒夢龍之晦裁金别宇挺玉名區宫摸抗殿之基山
接陵陽之路翩翩素翼矯矯白鱗果彩霜封風姿雪操
(一作澡)徵鄴城之故事若下神祠探吳郡之遺塵疑過象
冗臣聞感通之效人事可尋嘉瑞之來天心容察地稱
王谷先題王者之名壤號玉山寶兆南山之固天皇以
帝出乎震自天鍾有德之期天后以致飬乎坤承天得
西南之位披圖按諜影響合符漢朝之出在上封特其
小者晉國之来從京兆曾何足云唯我后能得之固前
王所不逮方使見龍于甸一人繫年月之書豈宜囿龍
於池百姓爲朝夕之觀而已臣業謝温文觀聞絶瑞雖
四靈爲畜未足以舞之蹈之而萬國歡心敢忘於美矣
盛矣不勝鳬藻之至
賀麟跡表李嶠
臣某言今月十六日聖上擬檢行安置大像處其夜舊
著大像曜儀院内從南行向北緫有八十一麟跡見外
無入處内有出蹤靈貺潜開禎符顯發唯此仁獸獨冠
毛羣識變知機通靈感化悟金輪之欲轉即見殊祥知
玉輦之方遊先呈異跡九九爲數明歷算之無疆濯濯
咸歌見休明之有應五蹄顯五方之會一角彰一統之
符式廣鴻基方弘象教昔有鳳巢軒閣纓冕相趨龍止
堯壇神祗動色豈若祥開紫掖瑞感玄樞發揮萬劫之
符幽贊三天之果美超五籍珍越四靈曠千古而不聞
超九皇而獨遠臣濫承驅策親覿嘉祥欣慶之情實倍
恒品無任抃躍之至謹奉表陳賀以聞伏請頒示天下
錄付史舘
賀東川麟見表張仲素(元和七年)
臣某言伏見劔南東川觀察使潘孟陽奏龍州寶華山
中有麟見獨角馬蹄遍身光耀并嘉禾二十二莖至八
十九穗麟見與鹿每来同食各畫圖函盛封進者臣
聞六合同歸則麒麟至天下和一則嘉禾生伏惟陛下
昭事上帝凝情衢室宵與滌慮申旦忘倦大敷至化以
永時雍故得希世之祥應我皇運異質卓犖竒彩光明
顧步幽巖發聞郡國神物自生於聖日靈編徒載其嘉
名况大田之中衆穗斯茂沐以膏澤扇其祥風而後呈
彼珍羣承茲共觝必生長畆之秀以明王者之瑞因緣
所驗鄭重合符有以識上聖之心兆至和之本德超千
古慶洽無疆日月所均無思不服臣等幸覩休異喜萬
恒情無任抃躍之至
爲魏州成使君賀白狼表崔融
臣某言某月日得所部魏縣申稱得令孟神符諜稱某
日得佐吏長夀鄉單守中狀稱隆州長夀兩鄉界有白
狼見臣等嘗恐是虛未敢即申因處分諸鄉若有見者
輙令繫取某日長夀鄉致仕前游擊將軍上柱國朱佛
兒於長夀鄉界内逢白狼馴狎無懼人意遂以䋲絡頭
繫得隨送者臣謹按瑞應圖云白狼者金狼精也殷湯
時䘖鉤入于庭王者仁智明哲即至動準法度即見周
宣王時見而犬戎服伏惟皇帝陛下玄期兆朕靈命氤
氲物類有感而必通符祥不召而緫集金精累爍鼓鑄
於隂陽玉毳霜翹騰倚於郊甸應時乃出野心狎而無
驚有道則游貪性馴而不搏亦何必兕豹可履蚖地可
弄者哉徵故事於璇鈐考異聞於玉册出自神符之縣
顯符命之通神來於長夀之鄉明久長之益夀重以陛
下獨尊三界高視四天身運明哲動循法度既合周王
之時仍彰犬戎之服上玄潜驚佛兒来送天尊若曰陛
下飬衆生其如二乎善守其忠亦可知矣謹尋令式唯
合申臺臣以尊號初加神聰顯應守文不奏恐爽靈心
無任懼悚之至謹冒死遣官奉表稱賀以聞其白狼既
非常獸臣未敢即放之山野見令佛兒飬飼伏聽進止
中書門下賀文丹國獻白象表常衮
臣某言今月日内侍董秀至宣進止文丹國王來朝并
獻白象十一頭者臣聞春秋二百四十年不紀祥瑞而
載異國之朝其在周書亦美西戎之獻盖重其德化及
遠天下大同也伏惟陛下以至敬事天地以至孝奉
宗祀武功以定大難文德以懷遠人故舊典未載之邦
前王不賓之長聲教所隔言語莫通悠悠南溟幾千萬
里瞻望中國知有聖人踰海而来歴年方至紳(疑)冐重
阻奔波載馳黃帔餙冠白鐺玩耳伏柔羣象牽置闕前
低徊馴擾稽顙屈膝隨萬國而来庭與百獸而率舞如
知禮樂之節益盛羽儀之容有以彰仁化玄通淳源洽
暢至和大順以兆昌期事軼於軒轅跡超於漢代矣臣
等謬塵樞近獲覩鴻休伏請宣付史官光照簡策無任
慶抃之至
賀白鼠表
臣某言今日内常侍吳承倩宣恩命示臣咸陽縣所進
白鼠臣聞王者將致無疆之休必有非常之應臣竊謂
鼠者隂類四夷之象白者金精西方之色以西方隂類
受制於近郊得非諸戎有納欵之誠中國啟受降之兆
也伏惟陛下俯憂黎獻控馭蠻夷能以禮綏孰云力競
而晝伏夜動時擾於封疆乘障安邊尚勞於師旅今天
且悔禍戎將感恩方委貢於蠻邸遂呈祥於甸邑干戈
既息已有明徵鳥雀之来多慙遠瑞臣等忝居近侍獲
覩禎符歡抃之誠倍萬恒品
中書門下賀河陽獲白兔表
權德輿
臣某等言今日中使楊明義奉宣進止示臣河陽三城
節度使李元淳所奏今月六日於河陽縣城南社壇獲
白兔者謹按孫氏瑞應圖曰王者加恩耆老則白兔見
又前史所稱多自純孝之本(集作感)伏惟皇帝陛下誠合
天地孝通神明玄符嘉祉遠近相屬雖(集作惟)此瑞獸是
稱月精來應昌期皓然雪彩當孟津之壘俯勾龍之壇
邦畿士吏駭視歡賀且自前歲已來中外所列凡在羽
毛之族多呈皎潔之祥今八陵園寢脩復斯畢萬國臣
寮手足相慶盛儀既展靈貺斯臻幽贊素姿若合符契
臣等謬居台鼎倍萬恒情無任慶抃之至伏請宣付史館
謹奉表陳賀以聞(貞元十四年八月二十二日)
賀白鹿表令狐楚
臣某言臣得進奏院狀報中書門下奏賀於醴泉縣建
陵栢城獲白鹿一聖敬日躋禎祥荐至臣某謹按孝經
援神契曰王者德至禽獸則白鹿見伏惟陛下盛德配天
深仁育物和氣交感出爲休徵懿此異獸挺茲竒表在
嶠山之側宛是隨仙来魏闕之前如將率舞天下稱述
兆人歡慶昔者周因征伐而獲漢自祭祀而臻比今無
爲宜有慙德臣某幸逢昭代獲覩玄功欣抃之誠倍百
恒品所守有限不獲隨例稱慶闕庭無任屛營踴躍之
至
中書門下賀白野鷄表
臣某言内常侍吳承倩至宣示臣淮南節度使陳少遊
所進白野鷄者臣聞聖法天以布氣天表聖以呈祥皆
啟廸皇猷發揮至理事均影響必在感通伏惟寶應元
聖文武皇帝陛下德合大和化高前古休徵異瑞以月
繫年方啟(疑衍)率舞以来儀豈(疑)重譯(疑)而作貢臣謹按
瑞應圖云王者仁聖旁流四海則見又云祭祀不相踰
宴會衣服有節則見耿介之性自能馴狎綷雜之姿飜
然純素丹立楹檻雪映雕籠時和自叶於禎祥天意實
彰於變化豈越裳之獻獨美於前王而岱宗之精用呈
於今貺必然之應幽贊如斯載表太平之符克明柔遠
之德臣謬參樞近獲覩鴻休慶躍之情倍萬恒品
中書門下賀邢州獲白雀白山鵲表
權德輿
臣某等言今日伏奉宣示昭義軍節度使李元淳所進
於邢州獲白雀白山鵲各一者謹按孫氏瑞應圖曰王
者奉已儉約尊事耆老則白雀見又晉中興書曰天下
安寧則見伏惟陛下純儉成化乾坤合符敬彼黃髮感
茲霜毳俗既登於夀域事多驗於祥經用應昌時固無
虚月昔神雀效祉乾鵲知来或用以紀年或聞諸往載
豈比山禽叶質靈貺特殊皎潔異姿追飛交映休嘉所
集遐邇同歡臣等忝列台司倍百欣賀無任喜慶之至
謹奉表陳賀以聞
中書門下賀興慶池白鸕鷀表
前人
臣某言伏承陛下以去月九日幸興慶池龍堂爲人祈
雨忽有一白鸕鷀見於池上衆鸕鷀羅列前後如引御
舟明日之夕甘(集作㴻)雨遂降者伏惟陛下子惠元元躬
勤庶政念切時澤虔於祈禱以陛下如傷之誠上感玄
貺在烈祖發祥之地下降靈禽潔白異姿翻飛成列若
應天意以承宸衷族(集作蔟)隂雲於一夕灑霈澤於千里
疾均影響慶浹公私昔周致白翟徒稱遐邇(集作遠)漢歌
赤鴈亦薦郊廟豈比今日感於至誠瑞諜所無蒸人何
幸伏望宣付史册昭示將来臣等備位鼎司倍百懽賀
無任欣慶抃躍之至謹奉表陳賀以聞(貞元十三年四月十二日)
爲百官賀白鳥表令狐楚
臣某等言臣昨二十三日中書宣武軍節度使臣劉彦
佐進白鳥并以鳥及所獻圖示百官臣某伏以殊祥絶
瑞有應斯歸絪緼感通難識其朕惟聖德動於皇天天
意勤於聖后則必昭彰肹蠁靈物荐臻流行葦之仁樹
太平之業毛羽遂性禽鳥呈祥臣等中賀臣謹按孫氏
圖云王者宗廟敬則白鳥至又漢成帝時白鳥集於文
武廟黑鳥皆從頗類此圖去年冬十一月履端之始陛
下擁萬國驅百靈祀圓丘封天老前一日已孝享於宗
廟盡敬致美竭力精誠悲感之音動於列辟孝敬之極
通於神明白鳥之来允答醇至書之史册萬代有詞觀
其素彩皓潔丹觜朱距冰霧(疑作霜)奪色龜龍騰輝參五
雲(周禮雖有五雲又疑别用事)之嘉祥掩百王之能事臣等叨逢昌
運累沐殊私親覩太陽之精克叶大君之祉歡躍抃舞
手足無從不勝犬馬欣慶之至
文苑英華卷五百六十五
