文苑英華卷九百十二宋李昉等編
職官二十(都督二)
瀘州都督王湛碑一首
潭州都督楊志本碑一首
瀘州都督王湛(集作諶)神道碑楊炯
惟漢高祖應天順人祭蚩尤於沛庭斬大蛇於豐澤則
豐沛之豪傑乘於(集作慶)雲矣惟漢光武龍飛鳳翔舉新
市之八千破王尋之百萬則南陽之佐命動於(一作于)天
矣我高祖神堯皇帝以唐侯而建國從晉陽以(集作而)起
兵恊和萬邦光宅天下則太原之衣冠有大勲矣公諱
湛字懷元太原晉陽人也十一代祖卓晉給事中母常
山公主河東有湯沐邑因家焉葬於長夀原故鄉有太
原之號皇業伊始公以中㳙從事(集無事字)賜田鄠杜間今
為雍州人也昔武王定於下人太子賓於上帝基(一作因)
酆鎬而開國籍神仙以(一作而)命氏霸則司徒所讓位天
子所不臣昶則孝弟於閨門務學於師友豈直橫江斬
將南登建業(集作鄴)之臺土食金溝北徙邙山之宅自茲
厥後數百年間國移三統周人共推其代禄家徙五陵
漢朝不易其冠冕祖宗邁後魏中書侍郎彭城王府司
馬周春官大夫都督晉陽侯祖亮本州主簿司木上士
隋贈信州刺史大名革於東魏天命集於西周宗伯所
以辨其儀林衡所以平其守父綽秦孝王府掾仁壽宫
監離石郡通守晉陽侯皇朝石州刺史逆賊劉武周攻
陷郡城因而遇害贈代州總管諡曰烈侯禮也天造草
昧王業艱難周師纔至於太原蕃兵遂入於離石負戶
而汲不能定西戎之禍拆骸而㸑不能解南楚之圍仁
者殺身以成名事(集作君子)有死而無貳公承聖賢之末代
(一作代出)屬喪亂之弘多天子乘輿方清秣陵之氣諸侯斧
鉞莫救驪山之烽國有命而何言邦無道而斯隱大業
之季本州察孝廉非其好也高祖乃操斗極拜圖書再
駕臨於孟津五星合於東井公解衣而濟策杖而行酈
食其之長者逢漢祖而長揖袁曜卿之茂才見曹公而
不拜從平霍邑授紫金光禄大夫入長安加左光禄大
夫歴丞相相國二府典籖參軍事高祖受禪擢為通事
舍人通直散騎侍郎封金水縣侯食邑七百戶稍遷虞
部郎中丁烈侯艱去職尋起為隴西别駕(七字集作尋起為西韓泗)
(州治中轉隆隴二州别駕)商鄜二州刺史上柱國荆州大都督府司
馬冀州刺史定其封邑誓以河山(一作山河)蕭相立功於萬
代留侯決策於千里願持一郡洛陽之任耿純兼攝八
州江東之拜陶侃龍朔三年遷使持節都督瀘榮溱珍
四州諸軍事瀘州刺史江陽縣地(一作郡縣)瀘水提封參伐
下而為益州岐山上而為井絡尺兵再戢黃昌兩日之
歌槃木斯來景伯三年之化功成露冕歲及懸車歎疎
廣之知足慕祁奚之請老乾封二年上書乞骸骨詔公
禄賜同京官仍朝朔望天子歴吉日恊露辰郊上玄祀
清廟詔公行太尉事國之大事攝在有司蒼璧黃琮六
玉以昭天地路鼓隂竹九變而祠祖考名遂身退居常
待終山川則羣望並走星象則中台夜拆春秋九十有
三以咸亨三年(集作永涥二年)七月十七日薨於京師永崇里
諡曰敏(集有侯字)喪事官給賜物三百段粟三百石葬日車
服往還有司監護公幼鍾偏罰毀瘠過人八歲讀書至
無母何恃廢書慟哭歐血數升逮事繼親孝聞州黨恩
深母子比王元之事親夢感天婁(集作夫妻)等行(集作衡)卿之
至孝年纔一紀有若成人吏部薛公見而稱歎穎川之
司馬德操早知劉廙譙國之夏侯泰初深歎(集作明)樂毅
兵次霍邑力戰有功高祖嘉之賜良馬一疋進圍京城
為伏弩所中高祖臨視賜物三百段流血及屨未絶鼓
音左輪朱殷豈敢言病武德之始奉使嶺南馮盎等稽
首稱臣獻琛奉(集作執)贄舍人薛卓遇害北庭詔公責問
單于謝罪賜黃金五十斤雜綵二百段南踰漲海北度
隂山太中大夫去尉佗之黃屋高車使者作匈奴之鐵
劵離石之難也枕干而寢見星而行號泣不絶聲者千
里水漿不入口者數日同武陵之任襲入構諸羌異河
内之張武空持遺劔吳遠由其得銘王裒以之攀栢冀
州境内舊多淫祀褰帷按部申明法禁詔書遷秩百姓
攀車立廟生祠樹碑頌德亦猶欒巴典郡山鬼潛移張
禹牧州江濤不起公出身六十載遺愛二十(集作十二)州遂
罷方岳之官仍居上台之位始於撥亂伊尹之輔成湯
終於太平軒轅之得風后然後拂衣高蹈躬覽載籍著
遺誡十八章盛行於代法文王周易之變象尼父孝經
之篇窮性命之理盡天人之際莊周著論生也若浮史
佚立言沒而不朽越文明元年二月十七日陪葬於獻
陵禮也長子朝散大夫行扶風令遐觀等生芻一束泣
血三年不踰聖人之禮能行大夫之孝京兆載開其新
阡昆吾用昭其舊德百年宫室宛在章臺之東五校軍
營依然茂陵之下其銘曰
昔在湯武阿衡尚父下及高光蕭何鄧禹皇天眷命赫
矣高祖惟岳降神克生元輔攻城野戰張飛關侯竒策
密謀荀彧(集作攸)賈詡始陪營衞仍參幕府旌節龍沙軒
旗象浦出臨方岳入調風雨其生也榮池臺鐘鼓其死
也哀陳兵復土孝乎惟子無父何怙刊石勒銘永傳終
古
潭州都督楊志本碑嚴識玄
惟天子主萬邦家六合内有八揆四岳外有州牧侯長
所以奉若天道綏厥兆人潤飾宏業光發徽頌昔漢宣
帝憫歎息之聲晉武皇緝垂拱之化以為統世御俗政
平訟理與我共此者其惟良二千石乎於戲楊公德邁
其職振文翁黃覇之風粹迪郭賀賈琮之道精底慎財
賦而行其禮典肅恭明神而敬事耆耋旌别淑慝卑(疑)
克畏慕可謂其庶乎博施於人而能濟衆者公諱志本
字文範弘農華隂人也其先出自周姬有伯僑者享封
于晉食邑於楊命氏立宗權輿自此矣夫泓源濬泉則
派流括地盤基窮(闕)則峯岑入天是以德富者其胄露
繁英多者其族雲蔓故朱輪渥彩通侯震於十人白環
深慶太尉傳於四葉天才雄逸自得曹植相推地望增
華恥與王珣為比曾祖晉陳内使舍人臨海王府長史
開蓬蔣遂交愛等九州刺史武康節公隋贈上開府儀
同三司青冀等五州刺史有集行於代有詩入文會集
精詞偉賦詭豔瑰音偶鄒陽之曳門代徐邈之居省割
珪符於比境異俗知歸聞鼓吹於中霄累朝加贈大父
林甫陳貞威將軍廣州都督隋上開府儀同三司渠芳
等五州刺史上郡北平等五郡太守皇朝營州總管絳
州刺史上柱國宜春郡公邑五千戶自吳飛楚聲軼湛
盧從趙入秦價先和氏江南舊國委崇章於大樹關右
新君延茂秩於開府既而隋綱就弛唐䜟行徵公坐聽
蛇分暗(一作皓)期龍躍同荀彧之去紹來議深根等馬援
之辭囂歸陳聚米高祖神堯皇帝深多決勝寔念疇庸
冊命且隆法(一作降)三光而析壤循良是屬寄千里之專
城烈考琮皇朝秦王府庫直太宗文宗文武聖皇帝贈
感舊賦一道詩三篇歴茂梓二州長史沔綏二州刺史
上柱國叶贊經綸預參康濟耿純自結早申獻帛之誠
吳質舊遊時蒙枉騎之眷幡旗長戟門卷紛紛芝蘭玉
樹階庭韡韡公吸太和之英液稟高明之淑氣松骨始
萌早抱凌霜之操瑶精在璞更爍成虹之彩岐嶷自深
惟友(一作燮友)惟孝蒸蒸然純至日茂豈待乎浸潤之功而
後滋也年甫六稔即丁内艱號不輟聲泣下成血絶漿
絶粒毀劇成人大連少連曷云克邁自是名韻激射藝
實汪洋希風者刮聽而彌仰挹道者洗矚而欣契杜安
登學貴戚咸遺其書王粲在門中郎遽倒其履格不期
峻而且(一作在)高標削成量不期深自有天琛水怪施之
於夏屋則可以灑桶編櫨棑之於大川則可以衝濤截
波矣年三十以右親衞調補石州司法參軍鵬圖未騁
鴻漸初升惟敬五行以成三德習于公之待封憲陳氏
之特寬樓煩之南咸知審克離石之境自以無冤轉桂
州都督府法曹參軍清棘犴察梧囚明慎用法而不留
獄都督周道務以公冰襟同潔石性渾堅庇惡木而深
恥飲貪泉而不易奏充嶺南市閹口珠玉使侁侁五嶠
皇皇百越路窮南服境淑西屠握水衝之錢權御府之
產歴剖蚌泣鮫之巨漲窺結綠珊瑚之怪宂自異時魁
傑之士以事而臨其地罕有聲背於黷節全其貞將軍
北旋猶見猜於薏苡大夫南使亦受遺於金裝而公散
國財市蠻寶混之不濁涅而不緇易生人之所難凛然
有伯夷之風矣以外憂去職百里而趨三年無改長輿
哀(一作良)苦國主念以增憂次翁服竟郡守逼而方釋服
闋授始州司法參軍公九章惟精故三政居理小大必
察洽于人心紫蒙軍大使駙馬周道務奏充營田判官
考菑畬相墳衍申李悝盡力之教行商鞅急耕之賞候
采落花動深曳棘故軍頼滋殖人無阻饑轉揚州高郵
縣令加朝散大夫遷雍州吳原令道德齊禮風移俗易
野翟依馴災蝗折去鑠庫兵以為器彈鳴琴以坐堂淮
海之邦衆斯悅矣奏雍州司士邑人斯附矣遷邱州司
馬兼庫平軍靈關道度支運糧使(一作侯非)七羌九兵(一作邱)
時聞暴梗徵師鍊卒式張威防密往通蜀窮關抵駹歴
嚴道之邛崍緣漢嘉之折坂滑壤沮塗(一作坦寧)且疑泉覆
淫澍不開莫殊天漏公審摇中算廣蓄邊儲率擔夫竦
餽卒膺隒堕(一有腸字)腹陘危魚頡鳥頏轠轤不絶軍戎以
濟豈慙流馬之功才幹方申猶兼展驥之任轉始州長
史限以劔閣阻以石門張載勒銘之所范睢通棧之地
邑戶遷逃鄽里疎寂版籍徒紀征賦缺如公綏之斯懷
集之斯至墳無輟享之鬼家有戀本之夫邦國不空既
頼王祥之績吾無憂矣寔惟蔣濟之能制公檢校棣州
刺史俄而東撫叛蕃北寇猖狂鶚鈔虎飛海慼雲拂殘
破城邑殺略吏人激傷血於燕冀鋪割觜於恒碣兩河
之土崩矣百姓之心摇矣則天皇后有命分麾寘懷撲
燎班告羣后時惟念哉公拜書雨泣杖節雷敺申畫郊
圻慎固封守威以震敵惠以保甿故得境内無柝聲野
外無塵影猶祭&KR0686;之有勇虜不敢窺若李廣之能飛寇
恒警避賊平授使持節鄿州刺史蘄州蕪迴楚風輕亟
機連黃石之山江帶青林之浦公敷國典灑朝恩斟化
源撰猷懿鎮動以德闔郡知方息競以義衆事攸教貪
殘盡去自使乳虎浮江災疫不生即有牽牛入界尋除
都督潭衡等七州諸軍事潭州刺史建麾涉境先求異
行停輿決訟應變如神興廢唯降其一書得失每詢於
三老且青陽舊城白鷺通浦控引江嶺括集山谿交賀
所競冠蓋斯雜示之以無欲盜子悅化以歸農激之以
至淳浮客感携而請賦故年景未及於周次風化穆著
於衡湘矣公以老浸生危官疲神耗深惟退身之誠頻
奏乞骸之表制曰潭州都督楊志本歴官歲久懸車禮
及宜遂請老之誠以就歸閒之美可聽致仕於是高謝
方鎮卷懷條察俶圖輕舸特(一作將)去江潭言念安車展
游田里而災禽集舍息馬歸山長沙捐夀昊天不弔維
長安四年秋八月十七日薨于州館享年七十有七號
黎沸境慟庶蔞庭莫不若喪慈親願行衰絰雖倉慈既
殁激深慕於圖形郭伋云亡注隤思於配杜亦蔑兹尚
矣惟公姿範端凝精符朗秀器含經濟而緯以斯文才
抱圓通而幹以洵直弘虚受以廣納資用晦以冲謙遊
其域則童幼警其卑野賤忘其窶泳其波則驕伐以酌
損剛戾以克柔瑰節霜明偉尚烟竦横德輝以爍邦族
鏘嘉聞而滿區縣學成淵海隔風雨而恒觀辨若奔濤
鑄鍵機而不發常慕汲黯寧為管仲維迹在公匪懷私
已率誠任道深祈利物位愈高而魂益厲績既凝而心
更勤食不貳味居不重席俸禄必散於孤親車馬共敝
於同友寔漢元以來未有不若斯人也夫人昌寧郡君
河東長孫氏周尚書左僕射鄶國公侯之孫也體備柔
閑道鍾清懿言而可式動必由禮纖累不挂於心浮偽
豈迴其首肅侍巾櫛勉執綋綖邈邈承姑獲茝蘭而必
獻拳拳訓子見俎豆而斯寧義渥旁周仁光下逮允釐
中事載穆其序端儀麗軌抑不可選歟悲夫朝露未晞
雲無處所同辟司徒之室初得賜封在季武子之階終
聞許合以大定元年卒於蘄州官舍春秋六十九粤神
龍元年八月二十五日合祔於咸陽舊塋禮也田疏畢
陌樹鬱平陵立石前傾依然哭鳥之象野墳旁野别為
埋鹿之標有子前永州司功景前左勲衞鉉(一作鎮)等鳳
毛齊整(一作熠)麟角早成孝思既深觀行無缺勤兼叔度
遥迎蜀漢之喪潔比濬冲不受源州之贈封樹畢矣晨
昏已矣永言報之誠罔極矣將憲乎銘鼎景鍾之迹兹
所以昭德紀功之義迺虔集洪懿俾勒于翠石敢旌不
朽焉其詞曰
龜文爍電龍交先風三軍可指千里易窮疇克光配洪
惟我公侯宗磊落襄系豐融世有象賢門傳清白牧守
連起采章重赫義叶奉圖寵深同席德邁不匱慶流斯
積昭哉嗣服穆穆厥聲恪慎克孝資忠以貞回涯江淮
朗節霜橫儒林直秀吏道旁精爰視決曹志清叢棘人
有哀淚形無愠色肅傳皇皇飲冰翼翼屢酌貪水寧罹
譖薏典農燕塞轉食邛郵稔應銅雀邛來木牛自此康
海旋移蔣州人安偉化虜懾雄謀昔離蘄服去思猶詠
今鎮湘潭來歌轉盛府吏歸殖江神斷娉辭懇今行恩
愈謝病如何迅息不享期頤鷹隨牽旐虎送還輀短矣
清室孤魂久婺既詢鄒母雙棺合兹&KR1071;昧真宅穹崇邱
冡客土新封行椒舊拱惟哲嗣兮精孝泣吳天兮思量
仰構代兮昆吾琢貞石兮岑竦
文苑英華卷九百十二
