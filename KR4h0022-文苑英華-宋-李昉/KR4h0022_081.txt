文苑英華卷八十一宋李昉等編
雜伎一
拔河賦一首漢武帝後庭鞦韆賦一首
内人馬伎賦一首長竿賦一首
季秋朝宴觀内人馬伎賦一首
千秋節勤政樓觀舞馬賦一首
勤政樓花竿賦一首内人蹋毬賦一首
氣毬賦一首
拔河賦薛勝
皇帝大誇遠人以八方平泰百戲繁會令壯士千人分
為二隊名拔河於内實耀武於外伊有司兮晝爾于麻
宵爾于紉成巨索兮高輪囷大合拱兮長千尺爾其東
西之首也派别脈分以挂人胷腋各引而向以牽乎彊
敵載立長旌居中作程苟過差於所誌知勝負之攸平
於是勇士畢登囂聲振騰大魁離立麾之以肱初拗怒
而彊項卒畏威而伏膺皆陳力而就列同拔茅之相仍
瞋目贔屭壯心憑陵執金吾袒紫衣以親鼓柱下史持
白簡以監繩敗無隐惡彊無蔽能咸若吞敵於胷中慘
(與&KR0579;同)莫蠆(疑作蔕)芥又似拔山於肘後匪勞凌兢然後一
鼓作氣再鼓作力三鼓兮其繩則直小不東兮大不東
允執厥中鼉鼓蓬蓬(詩作逄逄)士力未窮身挺拔而不動衣
簾襜以從風闘甚城危急逾國蹙履䧟地而滅趾汗流
殊而可掬隂血作而顔若渥丹張脈僨而體如癭木可
以揮落日而横天閫觸不周而動地軸孰云遇敵遷延
相持蓄縮而已左兮莫往右兮莫來秦皇鞭石而東向
屹不可推巨靈蹋山而西峙嶷乎難摧繩㩧仆而將斷
猶匍匐而不廻大夫以上停眙而㤀食將軍已下虓闞
而成雷千人抃萬人咍呀奔走坌塵埃超拔山兮力不
竭信大國之壯觀哉嗟夫虚聲奚為决勝在場實勇奚
為交争乃傷彼壯士之始至信其鋒之莫當洎標紛以
校力突繩度而就強懦絶倒而臆仰壯乘勢而頭搶紛
縱横以披靡齊拔剌而陸梁天子啓玉齒以璀璨散金
錢而瑩煌勝者皆曰予王之爪牙承王之寵光將曰拔
百城以賈勇豈乃牽一隊而為剛於是匈奴失筯再拜
稱觴曰君雄若此臣國其亡
漢武帝後庭鞦韆賦(并序)高無際
臣無際才非馬融位叨麟閣屬秘書監博陵崔公畫鞦
韆障而得一觀皓齒蛾眉徧於後庭鞦韆之觀樂焉考
古之文苑惟鞦韆賦未有作况鞦韆者千秋也漢武祈
千秋之夀故後宫多鞦韆之樂今因覩斯畫而善前名
臣雖不敏謹述漢武後庭鞦韆賦以歌之詞曰
大哉漢武兮尊一人域中無事兮天下皆春豐比黍稌兮
欲東巡風雨時若兮輝光日新百寮良哉六官(疑作宫)清
謐外無金革之警内馭玉帛之逸王母呈益地之圖素
女授延齡之術河鼓效職於永巷洛神負書而入室當
是時也初度禖鷰之辰未届親蠶之日闘春服競新裳
臨鏡臺耀殿堂態越千金之態香殊百和之香下珠樓
巡玉砌並伍徐出藂三連袂照綠池而嬌多步晴天而
影細妍兮雅佳兮麗争攀桃李之花競說間以紅綈藂
嬌亂立以推進一態嬋娟而上躋乍龍伸而蠖屈將欲
上而復低擢纖手以星曳騰弱質而雲齊一去一來闘
舞空之花蝶雙上雙下亂晴野之虹蜺徑如風捷如電
倏忽顧眄萬人皆見香裾颯以牽空珠汗集而光面時
進時退以遊以遨類七縱而七捨期必高而讓高取其
至樂靡辭其體勞徒觀其天仙步虚飛鳥頡頏飛鳥不
離於羽族天仙不舉而自上漢皇由是闢昭陽臨未央
歌虞舜誡幽王知所以失知所以昌察六宫之閒曠耗
五綵之衣裳念一朝之罷織想十月之寒霜俾游者有
禮乃輟而不荒豈茲賞之為樂盖欲習夫采桑必令動
也無害何必勞而有妨詔宫掖慕共姜克勤筐篚之事
繼美葛覃之章則知漢武之德與堯舜而齊芳於昭聖
王兮穆穆兮皇皇
内人馬伎賦(以文彩節奏發揚蹈厲為韻)李濯
皇帝順時觀武乘暇會羣百蠻在庭如蟻慕於羶附千
官翊聖類星拱之垂文於是時也嚴霜剪木晴空滅雲
都人士女雜沓繽紛或側肩以馳見或奔躍以樂聞衆
觀迭改羣心如待於是渥洼神驥齊逸足以翩翩宫禁
名姝耀雜粧之彩彩莫不游纓寶校玉珂金玦挾刃明
霜衣金被鐵搴旗命伍抽戈按節侔三邊之挑戰壯六
軍之校閱翹趾金鞍之上電去而都閑委身玉鐙之旁
風驚而詭譎人矜綽約之貌馬走流離之血始争鋒於
校場遽寫鞚於金埒若乃楊葉既指琱弓斯彀百步應
的七札皆透天顔微怡雷鼓訇奏由羿忸於手拙幽并
慙於伎陋於是羌髳夷羯(一作夷戎)氊裘窮髮心目愕眙形
神隕越屈膝天庭稽首魏闕荷臣子之忻戴咨譯人以
啓發曰天臨有唐撫綏萬方文德廣洽武義大揚且柔
婦之克妙矧驍夫之可量於是王公卿士手舞足蹈歌
湛露之既浹詠天保之攸報乃言曰斯伎也義同七德
名冠六藝惟便習之至精在教理之發厲是知物無不
學學無不濟我皇豈不曰非婦人之職任盖欲以激君
子之磨銳
季秋朝宴觀内人馬伎賦(同前韻)敬括
夫何至德之極兮越五帝而作君羌柔遠以服外廓㝢
縣而同文若乃寅奉上天疇咨亮采道備淳白朝無闕
殆由是脩樂以省風慮未善而將改高樓隐映廣場肅
潔冠劔惟序奉天子之風儀笙鏞以和得先王之制節
夀觴既已雅樂斯闋然後罷朝宴百寮與耆耋於是旁
分美人下徹金奏玉勒齊習琱弓並彀鴻鶱龍翥却濩
(疑作&KR2671;)略以驍騰左旋右抽突絢練而馳闘沛艾多狀蹁
躚不歇香汗與桂條争薰麗色比桃花競發應繁鼓以
頓挫歴層臺而超越何登降之趫悍乍㢠廻旋以抑揚寶
釵耀目羅衣沐香乍倏忽以變態亦終然而允臧徒觀
其匪疾匪徐以舞以蹈潛中規而六轡沃若動合節而
萬人鼓譟日既逮昏聖心攸憩斯帝王所以因壯觀而
戒逸遂居安而若厲豈淫樂以惑人見終朝於鄭衛
千秋節勤政樓下觀舞馬賦(以態有餘姸貌無停趣為韻)
錢起
惟大唐之握乾符聲諧六律化廣三無能使乘黃服皂龍
馬負圖必將登高率舞豈獨載馳載驅歲八月也一聖之
生千秋之首舉天慶丹陵之會率土獻南山之壽上乃御
層軒臨九有張葛天氏之樂醉陶唐氏之酒感百獸之來
儀即八駿之孔阜於是陳金石儼簪裾廣場天近彩仗晴
初有騢有驈有驔有魚雲聚日下花明露餘帝曰司僕
舞我騏馵可以敷張皇樂可以啓迪歡趣須臾金鼓奏玉
管傳忽兮龍踞愕爾鴻翩頓纓而電落朱鬛驤首而星
流白顛動容合雅度曲遺姸盡庶能於意外期一顧於君
前噴玉生風呈竒變態雖燕王市駿骨貳師馳絶塞豈
比夫舞皇衢娛聖代表吾君之善貸向使垂耳長坂翹
足遠坰天驥之才莫用鹽車之役不停安得播天樂輝皇
靈服御惟允簫韶是聽則知絶羣稱德殊藝逸貌足之
舞之莫匪聖人之教則陳力者願驅策而是效
長竿賦梁涉
伊酺醵之可觀有格澤(大人賦建格澤之脩竿注格澤氣也胡各反澤大各反)之
脩竿勢百常以莖擢文五彩而花攅可負以致遠又行
之匪艱故得一人之慶而為萬國之歡獨步華場偏臨
廣術當太階以影正對重樓而首出岌岌兮高柱承天
亭亭兮若木拂日有美人兮來從紫闈為都盧兮衣錦
褧衣凝靚粧以如玉聳輕身兮若飛倏龍盤而婉轉遂
花落而霏微朝雲乍興神女之初降曉月將落姮娥之
未歸於是伐鼓雷響鳴金星合從正殿以獨步廵廣場
而未匝勢欲傾掉力將彈壓天地為之振動樓臺為之
岌嶪臨人自正兮有異從繩處險而安兮匪同履冰豈
有象於鴻漸終無教於猱升聞北風其凉我則懷將恐
將懼見南山之夀我則喜不騫不崩則知蹲會稽者其
言矯在浚郊者其利少曷若揚王庭越木杪為域中之
大見天下之小哂伏波之銅柱遥居海裔陵漢武之金
莖揭出雲表惟我皇而念茲遂角觝而存之非為作竒
伎庶堯之謗木可為非為作無益庶舜之舞干可持使
遷喬者仰止守直者方斯臨下則正而不譎在上則高
而不危夫是跨越古今標格寰宇聞之者鳬趨雀躍見
之者足蹈手舞非測日之表可儔非凌雲之梯足數將
揭焉以山立或拊之而林聚故知斯竿無親惟力是隣
雖盛德之在木必先容而假人欲為柱兮承彼大厦願
為檝兮當彼要津既呈材以效質樂我王於萬春
勤政樓花竿賦王邕
皇上朝萬國宴千官當獻歲之令節御高樓而賜歡應
和風奏以天樂耀長伎出乎花竿偉夫如山之重如繩
之直挺其質以百尋繢其文以五色將烜赫以誇衆候
鏗鏘而取則高居乃在乎帝庭發跡乃因乎人力於是
玉顔直上金管相催顧影而忽升河漢低首而下指樓
臺整花鈿以容與轉羅袖而徘徊晴空乍臨若虚仙之
踴出片雲時映若仙女之飛來矧夫曲終示危乘危中
矩八方勞觀億計如堵載之者強項超羣登之者纖腰
廻舞猶盡巧於繁節且獻能於聖主廣場合勢則袵舉
成帷衆伎驚心則汗流漂雨或有趫材告捷角力争先
鳴鼉鼓以動地仰花竿而拂天初騰陵以電激倏縹緲
而風旋或暫留以頭挂又却倚而肩連躡足皆安象高
梧之鳳集随形便躍奮喬木之鶯遷然後贔屭用壯廻
還變狀度岌岌之雲梯繞森森之仙㐲通衢為之翕習
太蔟為之條暢人自能藝信咫尺於重霄竿則有材惟
飭磨於大匠是日也悦豫重(疑)情喧闐鎬京角觝慙妙
巴歈寢聲賞含嘉用潤澤寰瀛觀斯樂之為最孰不稱
於美名
内人蹋毬賦(以仁疑玉毬仰術為韻)
毬猶求也展轉馳逐兮將求人而得人(一作仁)毬上有嬪
毬以行於道嬪以立於身出紅樓而色妙對白日而顔
(一作影)新曠古未作于今始陳俾衆伎而皆掩擅竒能而
絶倫於是揚袂疊足(一作色)徘徊躑躅雖進退而有據常
兢兢而自勖毬體兮似珠人顔兮似玉下則雷風之宛
轉上則神仙之結束無習斜流恒為正遊毬不離足足
不離毬弄金盤而神仙欲下舞寶劔則夷狄來投方知
吾君偃武之日脩神仙之術但欲揚其善教豈徒悦其
淑質謂豔色兮可輕使宫女兮程功而出疑履地兮不
履其地疑騰虚兮還踐其實當是時也華庭縱賞萬人
瞻仰洛神遇而恥乘流飛鷰逢而慙在掌幾看制而動
息幾度紛而來往倏而復歸於雲霄何微妙之惚恍
氣毬賦(以圓實之形可貴為韻)仲無頗
氣之為毬合而成質俾騰躍而攸利在吹嘘而取實盡
心規矩初因方以致圓假手彌縫終使滿而不溢苟投
足之有便知入門而無必時也廣場春霽寒食景妍交
争競逐馳突喧闐或略地以丸走乍陵空以月圓可轉
之功混成之會雖無侣而是匹諒有皮之足貴傅毛非
取奚資蔚矣之文實腹可嘉且養浩然之氣觀夫渾兮
無覆塊若有形方勞擊觸曾匪遑寧其升木也許子之
瓢始挂其墜地也魏王之瓠斯零懼欲擠于溝壑將不
出於戶庭智不待乎扄鎻妙乃存乎苞裹堅彊祈致雖
吐納之在君藴蓄為功信盈虚而自我念脩完之是急
如穿鑿之㤀(一作不)可勿(一作㤀)懷棄擲委質操持捨之則
藏豈凝滯之興誚蘇而復上猶輕舉之可思彼跳丸之
與蹴鞠又何足以加之
文苑英華卷八十一
