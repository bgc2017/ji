文苑英華卷三百宋李昉等編
軍旅二
邊將六十四首
邊城將四首吳均
塞外何紛紛胡騎欲成羣爾時始應募來投霍將軍刀
含四尺影劔抱七星文袖間血灑地車中旌拂雲輕軀
如未殯終當厚報君
二
僕本邊城將馳射靈關下箭銜鴈門石氣振武安瓦勲
輕賞廢丘名高拜横野留書應鑿楹傳功須勒社徒傾
七尺命酬恩終自寡
三
聞君報一飡遠送出平野玉標丹霞劔金絡艷光馬高
旗入漢飛長鞭歴地寫曙星海中出曉月山頭下歲晏
坐論功自有思(一作恩)臣者
四
臨淄重蹋鞠曲城好擊刺不要身後名專騁眼前智君
看班定遠立功不負義掣拽二丈旗躑躅雙鳬騎但問
相知否死生無險易
送魏大從軍陳子昂
匈奴猶未滅魏絳復從戎悵别三河道言追六郡雄鴈
山横代北狐塞接雲中勿使燕然上獨有漢臣功
安輯嶺表事平罷歸李嶠
雲端想京縣帝鄉如何見天涯望月臺海路幾悠哉六
月飛鵬去三年瑞雉來境遙銅柱出山險石門開自我
違瀍洛瞻途屢揮霍朝朝寒露多夜夜征衣薄白簡承
朝憲朱方撫夷落既宏天覆廣且諭皇恩博皇恩溢外
區憬俗詠來蘇聲朔臣天子壇場拜老夫絳營韜將略
黃石請兵符返旆收龍虎空營集鳥烏日落澄氣藹憑
高視衿帶東甌抗于越南斗臨吳會春色遶邊陲飛花
出荒外卉服紛如積長川思遊客風生丹桂曉雲起蒼
梧夕去軸艤清江歸軒趨紫陌衣裳會百蠻賝賮委重
關不學金刀使空持寳劔還
送趙頥貞郎中試(集作赴)安西副大都護
張說
絶鎮功難立懸軍命匪輕復承遷相後彌重任賢情將
起神仙地才稱禮樂英長心堪繫虜短語足論兵日授
休門法星教置陣名龍泉恩已著(集作署)鷰頷相終成月
窟窮天遠河源入塞清老夫操别翰承旨頌營平
同餞陽將軍兼原州都督御史中丞
蘇頲
右地接龜沙中朝任虎牙然明方改俗去病不為家將
禮登壇盛軍容出塞華朔風摇漢鼓邊月思胡笳旗合
無邀正(一作整)冠危有觸邪當看榮旋日及此御溝花
送趙都護赴安西張九齡
將相有更踐簡心良獨難遠圖長畫地超拜乃登壇戎
即崑山序車同渤海單義無中國廢情必遠人安他日
文兼武而君(集作今)栗且寬自然來月窟何用刺樓蘭南
去三冬曉(集作晩)西馳萬里寒封侯自有處征馬去嘽嘽
送趙都督赴戈州(得青字)王維
天官動將星漢地(集作沚)柳條青萬里鳴刁斗三軍出井
陘忘身辭鳳闕報國取龍庭豈學書生輩窗中老一經
贈裴旻將軍
腰間寳劔七星文臂上琱弓百戰勲見說雲中擒黠虜
始知天上有將軍
送趙都護赴安西孫逖
外域分都護中臺命職方欲傳清廟略為取劇曹郎已
佩登壇印猶懷伏奏香(一作章)百壺開祖餞駟牡結戎装
青海連西夐黃河帶北凉關山瞻漢月戈劍宿胡霜體
國才先著論兵策復長果持文武術還繼晉(一作壮)當陽
送軍中賀知章
常經絶脉塞復見斷腸流送子成今别令人起昔愁隴
雲晴半雨邊草夏先秋萬里長城寄無貽漢國憂
投贈哥舒開府翰二十韻杜甫
今代麒麟閣何人第一功君王自神武駕馭必英雄開
府當朝傑論兵邁古風先鋒百勝在略地兩隅空青海
傳飛(集作無傳)箭天山早挂弓廉頗仍走敵魏絳已和戎每
惜河湟棄新兼節制通知謀垂眷想出入冠諸公日月
低秦樹乾坤遶漢宫胡人愁逐北宛馬又從東受命邊
沙遠歸來御席同軒墀曾寵鶴畋獵舊非熊茅土加名
數山河誓始終策行宜戰伐契合動昭融勲業青冥上
交親氣槩中未為珠履客巳是白頭翁壮節初題柱生
涯獨轉蓬幾年春草歇今日暮途窮軍事留孫楚行間
識吕蒙防身一(一作腰間有)長劔聊(集作將)欲倚崆峒
送羽林陶將軍李白
將軍出塞擁樓船江上旌旗拂紫烟萬里横戈探虎穴
三杯拔劍舞龍泉莫道詞人無膽氣臨行將贈繞朝鞭
餞王將軍赴雲中孟匡明
貳師憑廟略分閫佐元戎勢亞彤弓寵時推金印雄關
山横代北旌節壮河東日轉前茅影春生細柳風飲冰
君(一作傳)命速揮涕餞(一作别)筵空佇聽隂山静誰争萬里
功
送李大都護常建
單于數不戰都護事邊深君執幕中祕能為高士心海
頭近初月磧裏多愁隂西望郭猶子將分淚滿襟
送單于裴都護赴西河崔顥
征馬出翩翩秋城月正圓單于莫近塞都護欲臨邊漢
驛通烟火胡沙乏井泉功成須獻捷未必去經年
贈梁州張都督前人
聞君為漢將虜騎不南侵出塞清沙漠還家拜羽林風
霜臣節苦歲月主恩深為語西河使知余報國心
古遊俠呈軍中諸將前人
少年負膽氣好勇復知機杖劍出門去孤城逢合圍殺
人遼水去(一作上)走馬漁陽歸錯落金鎻甲蒙茸貂鼠衣
還家且行獵弓矢速如飛地廻鷹犬疾草深狐兔肥腰
間帶兩綬(一作鞬)轉眄生光輝顧謂今日戰如何隨劍威
此詩三百三十三卷重出今已削去注異同為一
作
贈輕車前人
悠悠遠行歸春日涉長道幽冀桑始青洛陽蠶欲老憶
昨戎馬地别時心草草烽火從北來邊城閉常早平生
少相遇未得展懷抱今日杯酒間見君交情好
送南特進歸行營劉長卿
聞道軍書至揚鞭不問家虜雲連白草漢月到黃沙汗
馬河源飲燒羌隴坻遮翩翩新結束去逐李輕車
代邊將有懷前人
少年辭魏闕白首向沙場瘦馬戀秋草征人思故鄉暮
笳吹塞月曉甲帶胡霜自到雲中郡于今百戰強
送人赴安西岑參
上馬帶吳鈎翩翩度隴頭小來思報國不是愛封侯萬
里鄉為夢三邊月作愁早須平敵至無事莫經秋
贈劉將軍韓翃
明光細甲照錏鍜昨日承恩拜虎牙膽大欲欺姜伯約
功多不讓李輕車青巾校尉遥相許黑矟將軍莫太誇
闕下來時親伏奏胡塵未盡不為家
送李將軍赴定州郎士元
䨇旌漢飛將萬里受横戈春色臨關盡黃雲出塞多鼓
鼙悲絶漠烽戍隔長河莫斷隂山路天驕已請和
代員將軍罷戰後歸里贈朔北故人
盧綸
結髮事疆場全生俱到鄉連營防鐵嶺同日破漁陽牧
馬胡天晩移軍磧路長枕戈眠古戍吹角立繁霜歸老
勲仍在酬恩慮未忘獨行過邑里多病對農桑雄劔依
塵席隂符寄藥囊空餘麾下將猶逐羽林郎
贈史開府戴叔倫
南天胡馬獨悲嘶白首相逢話鼓鼙野戰頻年沙朔外
旌竿高與雪峯齊扁舟遠泛輕全楚落日愁看舊紫泥
早晩瑶階歸伏奏獨(一作猶)能畫地取關西
贈淮西賈兵馬使(已見二百五十七卷)
晩秋贈張折衝(此公事制舉)薛業
都尉今無事時清但閉關夜霜戎馬瘦秋草射堂閑位
以穿楊得名因折桂還馮唐真不遇嘆息鬢毛斑
贈老將權德輿
白草黃雲塞上秋曾隨驃騎出并州轆轤劍折虬鬚白
轉戰功多獨不侯
奉使朔方贈郭都護李華
絶塞臨光綠孤營佐貳師鉄衣三月冷金鼓朔風悲都
護徵兵日將軍破虜時揚鞭玉關道廻首望旌旗
河原破賊後贈袁將軍釋法震
白羽三千駐蕭蕭萬里行出關深漢壘帶月破蕃營蔓
草河原色悲笳碎葉聲欲朝王母殿前路駐高旌
贈張開府耿緯
寥落軍城暮重城反照間鼓鼙經雨暗士馬過秋閑慣
守臨邊郡曾營近磧山誰云張校尉萬里鑿空還
代宋州將淮上乞師
唇齒幸相依危亡故郡歸身經百戰後家出數重圍上
將堅深壘殘兵闘落暉嘗聞鐡劒利早晩借餘威
上將軍行前人
蕭關掃定犬羊羣閑閣層城白日曛櫪上驊騮嘶鼓角
門前老將識風雲旌旗四面寒山映簫管千家静夜聞
更想他時看竹帛功成不獨霍將軍
此詩二百五十四卷重出題作上裴行軍中丞詞
頗不同全載於此
贈隣家老將楊巨源
白首羽林郎丁年戍朔方隂天瞻磧落秋日渡遼陽大
漠寒山黑孤城夜月黃十年依蓐食萬里帶金瘡拂雪
陳師祭衝風立教場箭飛瓊羽合旗動火雲張虎翼分
營勢魚鱗擁陣行誓心清塞色鬭血雜沙光戰地晴輝
薄軍門曉氣長寇深争暗襲關迥勒春防身賤竟何訴
天高徒自傷功成封寵將力盡到貧鄉雀老方悲海鷹
衰却念霜空餘孤劔在開匣一霑裳
征人楊衡
西風屢鳴鴈東郊未昇日繁烟羃羃昏暗騎蕭蕭出望
雲愁玉塞眠月想蕙質借問露沾衣何如香滿室
漁陽將張籍
塞深沙草白都護領燕兵放火燒奚帳分旗築漢城下
營看嶺勢尋雪覺人行更向桑乾北擒生問磧名
安西將前人
萬里海西路茫茫邊草秋計程沙塞口望伴驛峯樓雪
暗非時宿沙深獨去愁塞鄉人易老莫住近蕃州
據張籍集安西將送邊使各是一詩今英華送邊
使詩已入二百九十七卷而此安西將一篇却誤
以送邊使詩充之今用集本釐正
征西將前人
黃沙北風起夜半又離(集作翻)營戰馬雪中立探人冰上
行深山旗未展隂磧鼓無聲幾道征西將同收碎葉城
送防秋將前人
白首征西將猶能射戟支元戎選部曲軍吏換旌旗逐
虜招降遠開邊舊壘移重收隴外地應似漢家時
劒氣詞三首姚合
聖朝能用將破敵速如神掉劒龍纏臂開旗火滿身積
屍川有岸流血野無塵今日當場舞須(集作還)知是戰人
二
夜渡黃河水將軍險用師雪聲(集作光)偏著甲風力不禁
旗陣變龍蛇合軍雄鼓角知今朝意氣(集作重起)舞記得戰
酣時
三
破虜行千里三軍氣益(集作意氣)麤展旗遮日黑驅馬踏河
枯隣境求兵略皇恩索陣圖元和太平日自古恐應無
送振武將軍李廓
葉葉歸邊騎風頭萬里乾金装腰帶重錦綘耳衣寒蘆
酒燒蓬煖霜鴻撚箭看黃河古戍道秋雨白漫漫
老將賈島
膽壮亂鬚白金瘡蠧百骸旌旗猶入夢歌舞不開懷鷰
雀來鷹架塵埃滿箭靫自誇勲業重開府是官階
贈王將軍前人
宿衛爐烟近除書墨未乾馬曾金鏃中身有寳刀瘢父
子同時捷君王畫陣看何當為外帥白日出長安
贈金河戍客雍陶
慣獵金河路曾逢雪不迷射鵰青塜北走馬黑山西戍
遠旌幡少年深(一作少年)帳幕低酬恩須盡敵休說夢中閨
罷還邊將前人
白鬚虜將話邊事自失公權怨語多漢主豈勞思李牧
趙王猶是(一作自)用廉頗新鷹飽肉唯閑獵舊劒生衣懶
更磨百戰無功身老去羨他年少渡黃河
贈邊將姚鵠
三邊昔(一作近)日往來通盡是將軍鎮撫功兵統萬人為
上將威加千里懾(一作攝)西戎清笳遶塞吹寒月紅旆當
山肅曉風却恨北荒霑雨露無因掃盡虜庭空
邊將馬戴
玉榼酒頻傾論功笑李陵紅韁跑駿馬金鏃掣秋鷹塞
迥連天雪河深徹底冰誰言提一劒勤苦事中興
送武陵王將軍前人
河外今無事將軍有戰名艱難長劒閣功業少年成曉
仗親雲陛寒宵突禁營朱旗身外色玉漏耳邊聲開閤
談賓至調弓過鴈驚為儒多不達見學請長纓
贈蜀府將蠻入成都頗著功勞
温庭筠
十年分散劒關秋萬事皆隨(一作從)錦水流志(一作心)氣已
曾明漢節功名猶尚帶(一作自滯)吳鈎鵰邊認箭寒雲重馬
上聽笳塞草秋今日逢君倍惆悵灌嬰韓信盡封侯
此詩二百六十一卷重出前已削去注異同為一
作
傷邊將前人
昔年戎虜犯榆關一敗龍城疋馬還侯印不聞封李廣
别人丘隴似天山
送魏尚書赴鎮州行營張祜
河塞日駸駸恩酧報盡深伍員忠是節陸績孝為心坐
激書生憤行歌壮士吟慙非燕地客不得受黃金
贈邊將張喬
將軍誇膽氣功在殺人多對酒擎鍾飲臨風拔劒歌翻
師平碎葉略地取交河應笑孔門客年年羨四科
河湟舊卒前人
少年隨將討河湟頭白時清返故鄉十萬漢兵零落盡
獨吹邊曲向殘陽
宴邊將前人
一曲梁州今不清邊風蕭䬃動江城坐中有老沙場客
横笛休吹塞上聲
邊將二首張蠙
歴戰燕然北功高劒有威聞名外國懼輕命故人稀角
怨星芒動塵愁日色微從為漢都護未得脱征衣
二
按劒立城樓西看極海頭承家為上將開地得邊州磧
迥兵難伏天寒馬易收胡風一度獵吹裂錦貂裘
邊將羅鄴
馬上乘秋欲建勲飛狐夜鬭出師頻若無紫塞煙塵事
誰識青樓歌舞人戰骨沙中金鏃在賀筵花畔玉蟾新
由來邊卒皆如此只是君門合殺身
平陵老將韋莊
白羽金僕姑腰懸雙轆轤前年葱嶺北獨戰雲中胡疋
馬塞垣老一身如鳥孤歸來辭第宅却占平陵居
贈邊將前人
昔因征遠向金微馬出榆關一鳥飛萬里只攜孤劒去
十年空逐塞鴻歸手招都護新降虜身著文皇舊賜衣
只待煙塵報天子壮心無事别無機
文苑英華卷三百
