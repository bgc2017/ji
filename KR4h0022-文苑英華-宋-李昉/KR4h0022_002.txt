文苑英華卷二宋李昉等編
天象二
日賦三首日中有王字賦二首
黃人守日賦一首二黃人守日賦二首
太陽合朔不虧賦一首
日賦李邕
惟元氣之播儀式景曜之騰烈倚崇盖而西轉駿流光
之東晰豈盈縮兮彌歲亦畏愛兮異節暾淑色而布和
赫炎氛而生熱所謂純精至高至明燭龍照灼以首事
踆烏奮迅而演成開天地之司目為帝王之我兄文思
以之寅餞神武以之揭行是以節朝有政逮昃未飡揚
暉而四方動色霽景而萬物聳觀豁雲霧之凝暗觧雪
霜之沍寒願揮戈兮再晝俟傾藿兮長安至若瑞氣浮
烟休徵抱戴乍出海而融朗忽飛天而光大千里發乎
主明五色見於時泰將閉閣兮永言豈覆盆兮貽悔則
有懷人惆悵酌醴獻酬冥一醉兮千日渴一日兮三秋
昔定鼎兮卜洛彼昇天兮上遊處立觀於溟渤遂測景
於嵩丘借如夸父棄策奔走何益夫子重隂道業所欽
嘆遅遅之春日阻悠悠之宿心惜落照於崇木重遥思
於竹林粤若飛箭易及長繩難駐知息影之未寧喜傾
盖之相遇始曝書兮多暇復炙背兮成趣見蘭蕙之有
暉想桃李之可樹别有誓以期皦至以憂長既中時而
必熭亦後甲而見陽與聖人兮齊朗宜君子兮借光卜
在地而占吉說通夢而尋昌匪直燭之滅私行之惟則
若御車之有輪豈摶空之無翼固斡運兮誰使諒周行
而不息重光起於一人合璧旋於八極觀乎翠萍生實
赤羽從軍倘一編之欲授曷三餘之敢聞夕沒銜於黛
巘朝隮夾於火雲何白駒之激急致華髮之繽紛若乃
江湖積氣霧雨經時莓苔連於枕石泥濘汨於川坻仰
蒼蒼而不見俟杲杲而常欺將遣慰兮安適每沉冥兮
自悲借如謫居海上喟息天間有哀猿兮斷續無飛鳥
兮往還事填膺於瘴癘情滿目於雲山未回光於東闕
猶屈指於南蠻乃舉手而歌曰披雲覩日兮目則明就
日瞻雲兮心若驚日爾一日兮何道時哉幾時兮此生
第二李為
仲春上日率公卿大夫朝日於東郊祗祀畢太史進曰
夫日統七紀周旋天地國家災祥之至也惟唐文明日
德不愆今陛下又親設弟禮天下煥爛上曰朕不足以
配日然國經在乎上爾即司之於日有見可使朕聞之
乎太史曰臣聞天高無程日為大明天為至陽日為陽
精則日於天為子象也在人為主在天為日其高明一
也日之初將出兮東方霍爌烘煌地外洩光隂雲含明
閃閃熒熒火炬縱横漸高如懸或若輓上於天而傍倚
諸山海水血色龍魚騰翻上浮焦烟創業之象也日之
中聚焰成珠攢劍成輪青天而白白雲而赤赩赩奕奕
曾不得定目太虛為之晃惑萬物依乎地無不自識太
平之象也春之日葱蘢通曨霍爍晴空赫為大笑滿天
地喜江風晴起錦文出水采錯斕斑花樹之間新橤粉
融萬燈無烟一拂雕梁嬌霞溢乎殿堂繢壁連光温焰
生旁仁恩之象也夏之日烘彤坌勃六合焚炙風不能
為氣天地變色不勝其猛乍摇紫影所照之穴化為火
井草木如燒而未乾焦泉池如炊若將涌沸炎威逼人
疑欲附地或透入室壁潜蒸簟席威怒之象也其於小
則草芥遊蟲戸網隙塵各示其容其為大則東而引千
萬里不見其近出西而引千萬里不見其遠及將暮也
爍乎而低淡乎而頽忽乎變容赤盖下空埃塵濛籠渾
渾黃黃漸無精光黯湛(疑作黮)殷顔不留山巔即墜乎窮
泉丹霞染雲焰焰半天暝隂夕靄薈蔚霮䨴餘光無采
暫明乎千里之外烏鵲尚鳴新月已生長夜自清今昔
頓成良可悲乎夫日之不永也甚矣人之言卯比及看
已可食人之言午比及看已欲昃是故聖人寸隂而惜
願陛下朝視之思創業之難暮視之感淪革之易春夏
視之調喜怒之節中視之將偃乎太平之地又何求焉
臣又聞之聖人為君日祥屢臻五色煜煜天地同文昏
弱之代吞蝕不暇列宿不沒晝而為夜可不務乎故天
有日不能自靈日有光不能自明待聖人而明之也
第三王捧珪
杲杲太陽昇自扶桑既移晷而高下亦候時而短長其
沒也天地為之黯色其出也遠近為之生光及夫春景
初動寒威始歇煦百川以冰開煖千林而花發行乎赤
道應其朱明煎綠潭而水沸爛青雲而火生于斯之時
誠可畏也既而暑退凉進烟歸霧返懸净影以悠揚度
斜暉而晼晩送秋景之已末屬冬隂之方盛融晴雪而
曭朗曝晨霜而温映于斯之時誠可愛也故能明以成
象高以臨空有形必鑒無幽不通在七政雖擅其長照
萬物不競其功抱三足之靈烏挂五彩之輕虹魯陽揮
戈而三舍漢皇握鏡而再中曜凝霜而輕白帶飛霞而
淡紅皎兮潔每守團圓不虧缺曈兮曨暮落西山朝海
東誰復知其動静安能察其始終徒美其委質上浮流
光下濟不擇好惡不遺巨細葵藿向之傾心旂常畫以
增麗匪杖策之能及豈長繩之可繫至若螢火聚燃魚
燭並爇明月高映繁星遠列争散彩以炫晃競騰暉以
照晰見白日之一臨總光沉而影滅則知赫然作色無
物不憚温然為容有情皆翫終而復始既明且煥自非
造化之至精焉能作羣生之壯觀
日中有王字賦(以題為韻次用)鄭錫
至陽之精内含文明成命宥密神化隂隲倬元聖而緯
天爍靈符之在日人文變見玄象貞吉煥爾殊容昭然
異質三陽並列契乾體以成三一氣貫中表聖人之得
一當是時也河清海晏時和歲豐車書混合華夷會同
皇帝乃率百吏禋六宗登臺視朔候律占風祀夕月於
禮神之舘拜朝日於祈年之宫霽氛霧掃烟虹地涯静
天宇空隂魄既沒大明在東吐象成字昭文有融法科
斗以為體並踆烏以處中馮相未覿疇人發蒙此乃聖
人合契至化玄通不然者何得曜靈啓瑞明被於有截
垂光燭地運行而無窮聖人以不宰成能日月以無私
可久偶聖則呈祥逢昏則顯咎貞觀契無為之功休祥
應無疆之夀沒於地我則取誡於明夷登乎天我則呈
形於大有其初見也昭昭彰彰流晶曜芒若神龍負圖
兮呈八卦於羲皇其少登也發色騰光乍見乍藏状靈
龜銜書兮錫九疇於夏王蔽虧若木隠映扶桑曈曨五
雲之表輝煥重輪之旁臨紫宸兮千門洞照出黃道兮
八極增光惟德化成惟王正位兄其日兮姊其月父事
天兮母事地罄六合以為王綂三才而制字道不藏寳
神開奥秘王在日兮垂文日在天兮重懿豈徒色映合
璧光連抱珥三舍廻魯陽之戈再中美漢文之志皇上
以為命不于常惟德是據災逐祥啓福隨禍著知微知
彰一喜一懼因嘉瑞以增德合元符而降祚客有上國
觀光金門獻賦覩日中有字之感成天下至公之務傾
心太陽企踵雲路願回光以暫燭庶千載之一遇
前題喬琮(登科記作喬深)
至尊者王至明者日處其位兮無二配其德兮惟一制
服以象必圖之而並臨視朝以時方候之而俱出懿夫
日實也厥生于東王往也厥居于中其呈祥以下燭必
布德而上通然則日中之有王字者豈不以昭宸聦彰
國風煥乎黃道赫矣蒼穹表皇綱之不紊延聖祚於無
窮者哉且天垂三光日當其首人執六藝書列于後此
神功之所成彼人力而何有况乎烏為鳥矣無慚蒼頡
之能日匪扇焉寧假右軍之手稽圖緯與載籍信可大
而可久豈比夫龜麟龍鳳徒在乎宫沼郊藪適足以勞
於使臣未可以濟乎不朽夫運行不已者天地之常臨
照無私者日月之光美之則配於太昊惡之則比夫夏
王是以逆其時則休亦成咎順其道則否亦為臧故昔
王者莫不觀天文兮順隂陽授人時兮正紀綱而人用
康而邦其昌如此者厥鑒不遠實歸美乎我皇信所謂
承天之序兮襲於休祥者也是知君能則天天必呈瑞
明海内之四目瞻日中之一字士有仰止雲路苦心詞
賦戰欲酣兮日將暮儻魯陽之修戈可借冀和仲之餘
暉可駐願傾葵藿之心希成桃李之樹
黃人守日賦(以四聲為韻)嚴維
聖人之在運也上天為之降祥將以示德遠告時康火
精始凝初臨於嵎谷陽德用事首出於東方作大明兮
其彩白有善守者其人黃惚兮恍兮見於為物之體窈
兮冥兮來於無何之鄉豈惟有德動天影再中於漢帝
至誠感物運(疑作退)三舍於魯陽所謂人者臣之稱日者
君之象三光可得居尊衆靈於焉稱長人所以守日叶
伊臯之弼亮天所以垂休明億兆之所仰實王化之基
格諒神功之肹蠁則知唐虞之代羲和之最蕭索糺紛
如烟如靄又况夫兆慶於合璧告祥於抱戴嘉其氣象
地表雲收天外出暘谷而輪開當亭午而光大映眞人
之麗質爛霓裳與羽旆離婁夐夐以喪明周文咄咄而
延昧屬宇宙以廓清表隂陽以交泰我君如日之昇惟
天是則君臣合體符瑞允塞以太古而望今齊哲聖以
同德
二黃人守日賦(以君德同明遠人來附為韻)滕邁
一氣絪緼宛成形而擎跽相向儼守日而昭彰可分其
色惟黃雖配位乎下土其形有二如輔明於大君原夫
左之右之以引以翼雖髣髴而異體乃焜煌以同色理
殊執熱寧濯曾泉之隅事近負暄杳在離宫之側兩分
夾臨下之照偕出契不孤之德爾其從炎漢以賦象能
環衛以成功白駒乍留守之而無荒無怠踆烏不駐隨
之而自西自東届赤霄而烟雲靡雜循黃道而光彩混
同容裔斯呈交相可名幸因時以融結得託質於昭明
契同心之言是以契合潤通理之飾吾非染成其或杲
杲初晨悠悠云晩曾不斯須而離何虞運行將遠鄙魏
臣捧而在夢笑夸父追而莫返嘉夫儀形似是想像歸
眞離立環乎兩珥聮影遶於重輪遂使慕有道之風歸
我一德奉無私之照惟予二人受其采豈無異色呈乎
瑞不待他辰所以禀中央正氣當四夷咸賓誠宜陽景
廓開翼戴徘徊昇扶桑孰云孑立厠羲和乍若朋來觀
其輝煥瑞牒昭晰雲路委疾徐而不更其守循躔次而
罔愆于度信可以端拱道泰遐荒悅附今所以賦守日
之祥表稱君之裕
前題(同前韻)闕名
日觀天文彼黃人之離立是守麗紫霄而規模乍分揖
杲杲之光豈勞披霧舉駸駸之足詎假憑雲孕靈自禀
於眞宰肖貌方瑞於明君觀其異體同心雙形合力如
左右之司局以扶持而受職樂天成象豈殊連璧之文
就日無私特比鑄金之色所以煥人寰彰土德高尋罔
差其晷度廻騖靡愆于頃刻類聚炎上朋來熱中遥集
丹極廻翔碧空援四彗而克資煩手斵重輪而叶贊玄
功發祥光之照爛將德煇而綂同不然者何以挺兹妙
有倬彼輕清夾輔躔次周旋運行通理之形容可辨和
光之顔色混成當烏采甫臨之初則温温而引耀遇鷄
人未唱之際亦專專以在明髣髴如蘭之契逍遥若木
之程及夫曈曨既昇昭晰將晩厥瑞皆見斯人甚遠宵
依愕夢伴程昱以少留書遇揮戈感魯陽而俱返恭已
無怠旁行有隣化天隅之一氣為日邊之二人久照不
疲匪迷陽於上帝四夷云格方取契於援神所以靈貺
克開容裔徘徊非其時則抱影長往偶乎聖則差肩並
來隨冬曦之煦嫗與夏日之恢台然後竦輕軀恣遐步
分明天表雙美雲路願將守黑之心望離宫而景附
太陽合朔不虧賦(以聖德玄通陽精洞照為韻)
楊發
懸象告祥垂衣表聖隂慝將作而潛滅陽光當虧而更
盛羲和率職徒降物以宵興堯舜臨軒方並明而曉映
上方以憂勤御極睿哲承天聲教既昭乎下土災蝕固
消於上玄景麗高雲已臨照於物外位移正寝空警戒
於事先曉次箕中時惟冬仲天子夕惕而慙慮太史先
期而誓衆於是霧霽閒原雲歸幽洞圓規杲耀發瑞彩
於踆烏愛景冲融動和鳴於彩鳳是月惟朔昇輪自東
煥大社之晨氣照清朝之曉風幣奚假於詞祝鼓寧煩
於奏工遂使皆仰之人既無虞於薄蝕惜隂之士咸有
望於再中諒天聽之自邇信宸心之遂通仰稽聖謨遐
考天則運行雖由於黃道應感自符於玄德輝華增煥
觀光必達於幽隂氛祲皆消揆影無差於晷刻道敷陽
教德叶炎精麟效祉而不鬭葵向影而皆傾觀臺登望
之時漸欣光被史冊退書之際益訝文明至乃揚彩宫
闈增華廊廟人動佳色物含清照若合璧之無瑕比重
輪而有曜黃琬之巧言莫啓由此緘詞叔輒之望歎無
聞徒兹載笑道契玄化禎回太陽躔次罔虧於順晷貞
明以合於重光固齊天而比德垂永永於皇唐
文苑英華卷二
