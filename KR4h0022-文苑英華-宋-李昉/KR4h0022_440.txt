文苑英華卷四百四十宋李昉等編
德音七
雜德音一
貸逃背征役德音編制
門下朕祗膺靈命君臨㝢縣(詔令作區宇)承凋弊之餘拯横
流之難雖復蠲除徭賦督課耕農安集黎元與之休息
然而鯨鯢未剪四海多虞師旅荐興事不獲已及其士
卒浮惰苟求逸樂憚於征役離其營伍因此逃竄潛匿
﨑嶇盜竊為資規免朝夕良由勸勵不明部署失所弛
慢之責在於朕躬琴瑟不調已云變革多墜刑網情實
(一作兼)軫悼宜從寬宥許以自新其義士募人有背軍逃
亡者自武德二年十月二十日以前罪無輕重皆赦除
之饑寒困弊不能自存者所在官司隨事賑給士非素
厲難以應敵設法垂憲期於不犯自今以後有背軍鎮
征役者隨即科處必無容貸宜明宣告咸使聞知(武德二年)
(十月)
原宥代州德音(詔令作宥劉武周餘黨詔)
門下祝網泣辜章乎舊典赦過宥罪著自前經往者劉
武周竊據邊陲擁逼良善石嶺以北皆罹其弊雖復武
周奔竄寄命番夷而殘黨餘氛尚懷旅拒致使朔漠猶
警關塞未寧屢動干戈久違聲教代州總管定襄王大
思勤績克著安輯邊境討擊未賓率其從化朕君臨天
下義存撫育念彼凋弊若納諸隍但朔代黎元逆命日
久今雖歸附仍屢(詔令作懷)反側其代州總管府内石嶺以
北自武德四年二月二十九日以前所有愆犯罪無輕
重悉從原宥可並令安居復業勿使驚擾(武德四年二月)
恤刑慶賜德音(詔令作賜孝義高年粟帛詔)
門下百行之本要道唯孝一言終身恕而已矣春生夏
長寬仁(實錄作簡詔令作裕)之令行焉齊禮道德耻格之義斯在
朕爰自幼年夙禀庭訓豈徒學聞詩禮因令匡定家國
(實錄作國家)是以提三尺之劒起一旅之師戮鯨鯢於原野
拔(實錄作救)蒸黎於塗炭雲雷締構備嘗夷險仁發於心義
形於色大敵必勇匪為身謀大憝必誅志安天下太上
皇留情姑射尚想軒轅駐蹕大安使朕正居紫極顧惟
虚薄辭不獲免祗奉制詔負扆當朝乃眷宫宇載懷冰
谷未明求衣乙夜忘寢静思七政言念九功何以答上
玄之心稱嚴君之志庶欲勤恤典刑舉直錯枉允釐人
瘼親賢用能拯濟困窮抑損澆偽開直言之路廣不諱
之門聞所未聞日慎一日望人皆見德變於志道若一
物失所一人有惡則朕躬之責(實錄有恐字)訓道不明也朕
聞書曰至諴感神况於兆庶乎比聞遠近黔黎耻為盜
賊州縣囹圄多並空虚豈由德教至此自是人心厭亂
因其遷善可以化之朕往因征伐行天下多矣每見村
落丘墟未嘗不撫膺歎息自登九五不許横役一人唯
冀遐邇休息得相存養長育(詔令作幼)有序敬讓興行其孝
義之家賜粟五石高年八十已上粟二石九十已上三
石百歲加絹二疋婦人正月以來生男者粟一石鰥寡
孤獨不能自存逃戶初還交(實錄作歲)無糧貯州縣長官量
加賑恤(詔令作濟)諸州官人或正直廉平刑清訟息(實錄作簡)或
貪婪貨賄害政損人宜令都督刺史以名封進白(實錄作比)
屋之内閭閻之人但有文武才能灼然可取或言行忠
謹堪理時務或在昏亂而肆情遇太平而克已亦錄名
狀與官人同申泣辜慎法前王所重枉繫一日事等三
秋州縣法司特宜存意普告天下知朕意焉(貞觀三年四月)
養老德音(詔令作太上皇康復詔)
門下書不云乎一人有慶兆民頼之朕虔奉大安愛敬
崇極日嚴之養祗慄斯在近日聖躬違豫寢膳有虧憂
懼在懷不遑寧處博求醫術備盡蠲療祈告明靈具陳
懇篤上玄降福遂蒙昭祐應時康愈萬福咸宜喜幸之
隆實兼家國思頒愷樂洽於卿士然而尚齒崇孝德教
所先饗餼是加義超常等諸州都督刺史及文武官人
老人八十以上并孝子旌表門閭者並宜節級賜物以
申饗宴庶使萬國之内同此歡心施于四海皆知朕意
(貞觀四年七月)
優奬太原勲舊德音(詔令作高祖山陵畢賜元從功臣及百姓恩澤詔)
編制
門下高祖大武皇帝天縱神武膺籙受圖可久之德格
乎區宇敦睦九族協和萬邦賢能必進德化潜洽革百
王之弊興三代之風天平地成邇安遠肅至德被於四
海休烈光於千載巍巍蕩蕩無得而稱焉朕嗣膺寶祚
夙夜兢惕思述先志被之率土其内外姻戚平生故舊
太原元從官人及歴試之所文武僚佐爰洎胥吏往雖
每降國恩恐未周悉或才用不申階品屈滯或家道貧
匱子孫淪沉湏有矜量咸使得所先朝憂勞庶政唯以
恤民為本諸州都督刺史政績可稱者宜以名聞奏其
諸州百姓營奉山陵者宜量與(詔令作有)蠲免可令所司詳
為條例聞奏并務從優厚稱朕意焉(貞觀九年十一月)
嗣聖德音(後編作發宣撫使勅)
門下昔者明王之御天下也内有公卿允釐庶績外有
侯伯司牧羣黎猶懼至道不孚淳風或替故有廵狩之
典黜陟幽明行人之官省方察俗用能遐邇咸乂(一作遂性)
情偽無遺於變時雍率其道也朕祗膺嗣德恭守帝圖
上禀過庭之謨下憑士庶之力竭精思理兩載于兹冀
逮小康漸躋至化而區宇遐曠風教未周負扆長懷責
深在已近者奸回搆釁竊起蕭牆宗社降靈應時殱殄
今又恭承聖訓總統大猷率彼百官齊兹七政恐倉廪
不實禮節未興吏靡息於貪殘人或滯於幽枉永言於
此明發疚懷今卜征未及時邁仍遠宜分輶軒慰撫黎
庶畢構等並操履公清識具明允茂績彰於歴試嘉譽
滿於周行宜膺行李載光原隰所至之處申諭朕心并
令屏絶浮華敦崇仁厚務脩孝悌勤事農桑耆老鰥惸
征人家口不自存者咸加恤問德舉言揚唯賢是急若
有良才異等藏器下僚哲人竒士隠淪屠釣審知才行
灼然者各以名聞凡百牧宰洎乎吏人咸悉朕心各敬
乃事勤則不匱仁遠乎哉勉矣勖之以副朕意(先天二年七月)
此篇四百六十一卷重出今已削去
居大明宫德音(一作大明宫成放免囚徒等制)蘇頲
黃門朕聞養人者謂之司牧非逸於人上事天者謂之
帝皇(一作王)盖御乎(一作於)天下故作為棟宇以避燥濕居
於臺榭以順高明斯乃奉時令布政教(一作而行政)也朕以
不德祗膺睿圖寶十家之産愛兆人之力未嘗興功於
土木役思於池籞冀之休乂以致雍熙自律應長贏時
方大暑溽雲屢起温風且至伏以太上皇宴居珍(一作頥)
衞滌慮清閒迹不往於甘泉心每期於汾水朕侍于左
右以奉晨夕助玄默之化則虧於聽理當炎蒸之序又
瀆以囂煩惕焉在懷敢忘順色然大明創兆先聖所營
即舊不加因時而往千門萬戶外雖謂於别宫一日三
朝中自連於複道下所以寧問安之懇上所以資習静
之娛實獲我心禆康政理古有服珍裘者則念人之寒
居夏屋者則念人之熱况此歲阻饑饉甫田不稔或愚
人陷罪圜土穪冤凡厥庶僚將何以恤兩京及諸州宜
令長官親理冤獄除犯名教及官典犯贓并緣祅(一作妖通)
(用)偽以外餘罪徒以下咸宜放免其有茂才異等拔萃
超羣緣無紹介久不聞達者咸令自舉朕當親問其應
宣撫咸使名聞舉人試第四等宜准舊例别加優奬見
任人各量與改轉前資常選人至冬依選例處分其未
出身者兼(一作並)授散官先天以來軍將押衙官等在陣
戰亡者令本軍勘實奏聞其妄說災祥狂惑閭里并令
州縣長官等嚴加捉搦仍令御史金吾訪察繩紏有能
直言極諫補朕之闕者各封狀進朕將親覽如有可採
當加奬擢其皇親諸親及東宫承優任員外檢校等官
近停令至冬處分者有家道貧廹情願外任者亦令所
司勘績闕量才注擬其緣坐流人處置有輕重不類者
令所司勘會聞奏主者施行(開元二年六月八日)
一作皆唐大詔令
營興慶宫德音(一作興慶宫成御朝德音)編制
門下朕昔在藩國此維邸第乾坤未泰隂陽尚蒙則有
神物效靈祥符肇貺飛嘉(一作佳)氣於在田之際湧瑞池
於或躍之時惟此舊居式加新宇周墻僅板於百堵卑
宫不階於三尺棟梁之用毁撤所餘聊以紀天地之休
徵貽子孫之儉約耳屬春令變(一作爰)始時惟發生萬國
來朝千官入賀既稱觴以獻夀宜施惠以布德况農桑
在候稼穡正興或幽彼囹圄獨隔陽和之澤或廹於徭
役不遂農桑之務言及於此軫歎良深其徒已下罪且
令責保其(一作并)應當番兵丁匠等灼然單貧者所由勘
會並放營農所在訴訟長官隨事疏理勿使冤滯非軍
國所要餘不急之務一切並停仍加勸課循植農穡其
河北水損戶既屬春事慮有乏絶不支濟者宜委使與
州縣相度量加賑恤諸處行人之家及鰥寡惸獨不能
自存者州縣長官親加優撫使得存濟應有差科量事
矜放且宣風緝化職在令長有司銓藻之次特宜審擇
其才惟德與刑為政之要頃無聞於風化多取威於檟
楚理人之道其若是乎愚昧之流或輕抵犯宜加曉諭
使識章程其含生之類不得輙有屠殺天下捕獵亦宜
禁斷仍嚴加捉搦百司各遵時令務弘寬大之典使正
理無失稱朕意焉(開元十六年正月二十六日)
一作皆唐大詔令
皇太子納妃德音張九齡
勅禮有謹於初義亦重其本凡是姻媾且宜正於人倫
况在元良更將承於宗祀皇太子鴻儲副是屬仁孝自
然爰從吉辰式備嘉禮上祀(一作事)下繼君子重之言告
言歸朕豈無慰非獨在予之慶宜申與衆之澤應天下
囚徒死罪特宜免死配流嶺南遠處流罪降至徒徒已
下罪並宜釋放其造偽頭首勾合知情受偽人等罪雖
徒流仍使隸於百姓至彼勿許東西諸道征行人家及
鰥寡惸獨委州縣長官檢校矜放差科使安其業中間
有不支濟者量事賑給仍量助其營種長安萬年兩縣
百姓及今月當上彍騎衞士雜匠掌閑幕士駕士工人
樂人供膳主膳官馬主食弓手等並免其家今年地税
三衞細引飛騎萬騎監門長上及禮生有職掌者各减
一年勞在京文武官九品已上見在京外官因公使及
堂上在京新除五品已上外官未辭并致仕官朝朔望
者各賜勲一轉東宫官九品已上及諸司緣禮會祗供
官等更加勲一轉五禮使兵部尚書兼中書令蕭嵩特
封徐國公禮會使黃門侍郎同中書門下平章事韓休
特與三品妃禮會使少府監馮紹正賜紫金魚袋諸副
使及判官更加勲一轉禮官儐者夾侍官及孔目官使
典主旌節等選日優與處分仗内馬家内侍省給使教
坊音聲人緣太子禮會祗供者各賜勲一轉皇太子舅
尚輦奉御趙迥遵特與三品仍改與三品官前右武衞
騎曹趙迥進特與五品仍改與五品官皇太子侍讀侍
書等各加一階皇太子諭德潘蕭特與五品太子妃兄
通事舍人薛愿特與五品仍改與五品官兄吏部常選
怤特與五品仍與五(集作六)品官今日應預會官等各節
級給賜物即宜領取宴慰者所以宣其情頒賜者所以
將其意公卿百辟庶知朕心(開元二十一年五月二十一日)
優恤德音
門下朕猥際休運多謝哲王而哀矜之情大小必慎自
臨寰宇子育黎蒸未嘗行極刑起大獄上玄降鑒應以
祥和叶平邦之典致之仁夀之域自今有犯死刑除十
惡宜令中書門下與法官詳所犯輕重具狀奏聞崇德
尚齒三代不易移風勸俗五教攸先其曾任五品已上
清資官以理去職者所司具錄名奏老疾不堪釐務者
與致仕禄道士女道士宜隸宗正寺僧尼令祠部檢校
百司每旬休節假並不湏親識事追勝為樂以示内外
知朕意焉(開元二十五年正月十七日)
歲初處分德音張九齡
勅天地以大德育羣生(詔令作生羣有)聖人以大寶守萬物古
者受命之君謂之承天之序明有所代夫豈徒然若道
無欽崇命不永保帝實臨汝人曷戴君朕所以每期庶
乎合於仁覆之意也夫伏羲神農黃帝堯舜或誅而不
怒或教而不誅彼亦何為獨臻於此朕自有天下二紀
于兹雖未能畫衣以禁亦未嘗刑人於市而政猶踳駁
俗尚澆漓當是為理之心未返於本耳凡人豈不仁於
父母兄弟不欲於飲食衣服乎而率被無孝友之名不
温飽之困其故何哉盖未聞義方不識善道或任小智
而為偽或見小利而苟得致遠則窮繼之以暴已而身
受戮辱家不相保愚妄之徒類多自陷獄訟之弊恒由
此作吁可悲乎亦在教之不明也盖刑罰者不獲(詔令作得)
已而用之天下黔黎皆朕赤子以誠告示其或知歸何
必用威然後致理先務仁恕寧不懷之且五常循行豈
湏深識六親和睦何待丁寧自宜勉之以副所望刑措
不用道在于兹今獻歲之吉迎氣伊始敬順天常無違
月令所由長史可舉舊章諸有嫗伏孕育之物蠢動生
植(一作靈)之類慎無殺伐致令夭傷九土異宜三農在候
聚衆興役妨時害功特宜禁止以助(一作租)春事至若家
有征鎮人或孤惸物向陽和此獨憂瘁良可憫也亦令
所由(一作在)隨事優恤盖不體仁無以為長不知道無以
用心故道者衆妙之門而心者萬事之統得其要會義
可以兼濟於人失其指歸生不能自全於已故我玄元
皇帝著道德經五千文明乎真宗至於妙用而有位者
未嘗(詔令作之)講習不務清净(一作静)欲令所為之政(詔令作正)教
何從而至于太和者耶百辟卿士各湏詳讀勉存進道
之誠更圖前席之議至如計較小利綜緝煩文邀名且
行去道彌遠違天和氣生人怨心朕甚厭之所不取也
各勵精一共興玄化俾蒼生登於仁夀天下還於淳朴
豈遠乎哉行之可至其老子道德經宜令士庶家藏一
本仍勸習讀使知指要每年貢舉人量减尚書論語一
兩道策准數加老子策俾敦崇道本附益化源朕推誠
與人有此教誡必驗行事豈垂空言今之此勅亦宜家
置一本每湏三省以識朕懷(開元二十二年正月一日)
文苑英華卷四百四十
