文苑英華卷八百二十八宋李昉等編
宴遊六
堂下
潭州楊中丞作東池戴氏堂記一首
永州新堂記一首
泉(瀑附)
惠山寺新泉記一首
杜城郊居王處士鑿山引泉記一首
王處士鑿山引瀑記一首
池上
厨院新池記一首
賀遂員外藥園小山池記一首
長沙東池記一首
堂下
潭州楊中丞作東池戴氏堂記柳宗元
弘農公刺潭三年因東泉為東(集無此字)池環之九里丘陵
林麓距其涯坻島洲渚交其中岸之突而出者水縈之
若玦焉池之勝於是為最公曰是非離世樂道者不宜
有此卒授賓客之選者譙國戴氏曰簡為堂而居之堂
成而勝益竒望之若連艫縻艦(集作檻)與波上下就之顛
倒萬物遼廓眇忽樹之松柏杉櫧被之菱芡芙渠鬱然
而隂粲然而榮凡觀望浮遊之美專於戴氏矣戴氏嘗
以文行累為連帥所賓禮貢之澤宫而志不願仕與人
交取其退讓受諸侯之寵不以自大其離世歟好孔氏
書旁及莊文莫不總統以至虚為極得受益之道其樂
道歟賢者之舉也必以類當弘農公之選而專兹地之
勝豈易而得哉地雖勝得人焉而居之則山若增而高
水若關(集作闢)而廣堂不待飾而已奐矣戴氏以泉池為
宅居以雲物為朋徒攄幽發粹日與之娱則行宜益高
文宜益峻(一有以字)道宜益懋交相贊者也既碩其内又揚
于時吾懼其離世之志不果矣君子謂弘農公刺潭得
其政為東池得其勝授之得其人豈非動而時中者歟
於戴氏堂也見公之德不可以不記
永州新堂記
將為穹谷嵁巖淵池於郊邑之中則必輦山石溝澗壑
凌絶險阻疲極人力乃可以有為也然而求天作地生
之狀咸無得焉逸其人因其地全其天昔之所難今於
是乎在永州實惟九嶷之麓其始度土者環山(集無此字)以
為城有石焉翳于(蜀本作乎)奥草有泉焉伏于土塗蛇虺之
所蟠狸鼠之所遊茂樹惡木嘉葩毒卉亂雜而争植號
為穢墟韋公之來既逾月理甚無事望其地且異之始
命芟其蕪行其塗積之丘如蠲之瀏如既焚既釃竒勢
迭出清濁辨質美惡異位視其植則清秀敷舒視其蓄
則溶漾紆餘怪石森然周于四隅或列或絶(集作跪)或立
或仆竅穴委䆳堆阜突怒乃作棟宇以為觀遊凡其物
類無不合形輔勢效伎於堂廡之下外之連山高原林
麓之崖間厠隠顯邇延野綠遠混天碧咸(集本如此是英華作或非)
會於譙門之内(蜀本作外)已乃延客入觀繼以宴娱或贊且
賀曰見公之作知公之志公之因土而得勝豈不欲(集本)
(如此是英華作以非)因俗以成化公之擇惡而取美豈不欲除殘
而祐仁公之蠲濁而流清豈不欲廢貪而立廉公之居
高以望遠豈不欲家撫而戸饒(集作曉)夫然則是堂也豈
獨草木谷(谷字集作土石水)泉之適歟山原林麓之觀歟將使
繼公之理者視其細知其大也宗元請志諸石措諸屋
漏(零陵石刻作壁編)以為二千石得(集作楷)法
泉(瀑附)
慧山寺新泉記獨孤及
此寺居吳西神山之足山小多泉其高可憑而上山下
有靈池異花載在方志山上有真僧隠客遺事故跡而
披勝錄異者淺(集作賤)近不書無錫令敬澄字深源以割
雞之餘考古按圖葺之(集作而)築之乃飾乃圬有客竟陵
陸羽多識名山大川之名與此峯白雲相與為賓主乃
稽厥創始之所以而志之談者然後知此山之竒方掩
他境(集作此山之方廣勝掩他境)其泉伏湧潛潗泄潺舍下無沚無
竇蓄而弗(集作不)注深源順(集作因)地勢以順水性始雙墾
袤丈之治疏為懸流使瀑布下鍾甘溜湍激若醴濃乳
噴(集作若釃醴乳噴)及(集作發)于禪床周于僧房灌注于德池(集作)
(地)經營于法堂潺潺有聲聆之耳清濯其原飲其泉能
使貪者讓躁者静惰(集作静)者勤道道者堅固境净故也
夫物不自美因人美之泉出於山發於自然非夫人疏
之鑿之之工則水之時用不實濟猶無錫之政頗(集作煩)
民貧深源導之則千室襦袴仁智之所及功用之所格
動者嚮(集作若嚮)答其揆一也余飲其泉而悅之乃志美於
石
杜城郊居王處士鑿山引泉記杜佑
佑此莊貞元中置杜曲之右朱陂之陽路無﨑嶇地復
密邇開池水積川流其草樹蒙茸岡阜擁抱在形勝信
美而躋攀莫由爰有處士琅邪王易簡(一作居易)字高德經
術探於壼祕文章擅於風雅精識窮於治理奥學究於
天人棲遲衡茅粃糠爵禄旁洽他藝尤精術數短褐或
弊簞笥屢空守道安貧不求不競素多山水乘興遊衍
踰月方歸誠士林之逸人衣冠之良士佑景行仰止邀
屈再三惠然肻來披榛周覽因發歎曰懿兹佳景未成
具美蒙泉可導絶頂宜臨而面勢小差朝晡難審庸費
不廣日月非延輿識無不為疑佑獨固請執事於是薙
叢莽呈修篁級詰屈步邐迤竹逕窈窕藤隂玲瓏勝槩
益佳應接不暇登陟遺倦逹於高隅若處煙霄頓覺神
完終南之峻嶺青翠可掬樊川之清流逶迤如帶藏役
春仲成功秋暮其煩匪病不愆於素開雙洞於巖腹當
鬱燠於生寒交清泉於巘上遭旱暵而淙注止則澄澈
動則潺湲宛如天然莫辨所洩懸布垂練摇曳晴空定
東西之方隅正子午之晷度境象一變賓侣咸驚矧其
流觸灣環曲池奫淪美景良辰賢英迭臻泛方舟而騁
懷聽清商而怡神寧知景之將曛勝事嘉趣諒難偹陳
遠祖西漢建平侯家於杜陵綿歴千祀佑實虚薄謬竊
公台作相兩朝空尸高秩初過從心之歲即陳歸老之
誠渥澤猥流皇慈未替特優筋力之禮俯念朝謁之勤
仕適田廬恣尋山水荷天地之大德蒙亭育之厚恩上
答何階競慙是積而枌榆之敬恭肅敢虧每出國門未
嘗公服導從輩悉令簡省芻蕘者莫止唐突及栖弊陋
時會親賓野老衰宗嗇夫游徼亦同列坐或與銜杯由
是盡得歡心庶將協比鄉黨其城曲墟落緇黃童艾杜
名杜氏遍周川原羣情既用光榮老夫唯增祗懼或曰
兹地頗堪遊翫深慮勢家凌奪佑以為不然聖主明君
固當制抑神龍中故中書令韋公嗣立驪山幽栖谷莊
實為勝絶中宗愛女安樂公主恃(一作恬)寵懇求竟不之
許曰大臣産業宜傳後代不可奪也恭惟聖德載在史
策貞元中族叔司空相國黃裳時任太子賓客韋曲莊
亦謂佳麗中貴人復以公主賞愛請買賜與德宗不許
曰城南是杜家鄉里終不得取仰奉聖言布於人聽則
二后皆切禁止所冀常以保安在子孫但履孝資忠謹
身奉法無(疑)欽逹節克守素風復何虞也司徒平章事
岐國公京兆杜佑記
王處士鑿山引瀑記武少儀
琅邪王易簡今之獨行士也雖承冠冕之緒不踐名利
之途怡心曠澹篤志廉直精識雅鑒洞元鏡微司徒相
國好山水之游深吏隠之興啓沃多暇不孤勝賞遇良
辰麗景必載酒攜賓將陶性情屢造郊野每車馬麏至
簮裾蒲席布褐之客唯王生焉得賢而親亦可知矣岐
公有林園亭沼在國南朱陂之陽地名樊川鄕接杜曲
却倚峻阜舊多細泉縈樹石而散流瀝沙壤而潛耗注
未成瀑浮不勝杯王生睨之歎而言曰天造斯境人有
遺功若能疏鑿控會始可見其佳矣公乃命僮使具畚
鍤稽度力用而請王生主之生於是周相地形幽尋水
脉目指頥諭浚微導壅穿或數仞通如一源竇巖腹渠
摠引㳙溜集為(一作于)澄潭始旁决以淙瀉復湧流而環
曲觴斝徐泛自符洛汭之飲管絃乍舉若試舒姑之泉
映碧甃而夏寒間蒼苔而石净懿夫曩滴瀝以珠墮今
潺湲而練垂又何以助清瀾於荷池滋雜芳於藥囿不
易舊所别成新趣岐公乘閒留玩畢景忘疲優游宴適
更異他日矣王生之靈襟巧思不其至歟在昔神龍景
龍之間故人中書令韋公嗣立有别業在驪山之下雲
松泉石竒勝幽絶中宗皇帝嘗親幸焉既而第從臣之
篇詠為國朝之盛美因詔瓊其谷名幽栖谷賜韋公號
逍遥公渥恩稠叠時罕為比上之愛女(一有曰字)安樂公主
恃寵驕恣求無不得遂奏請買韋公此莊以為遊觀之
地上不許之(一作之許)曰大臣所置宜傳子孫不可奪也公
主竟慙而止信足以輝焕史筆作程將來况兹池臺林
圃密邇舊廬所居之别舘也貽厥百代保之無窮猗彼
瀑泉亦與慶流而不竭矣少儀忝公門客竊迹翰苑謬
當授簡俾紀王生之能事因獲略而叙焉其餘則已具
奉常權公之記述故復重列云
池上
廚院新池記李元卿
遇知己而用者匪唯於人物亦有之初廚院因前池餘
𣲖浸潤㘭堂數步及霤纔供廚飪滌器而已邑大夫南
陽范愔迹累人羣心在遐曠每休沐之暇訪道山林見
其有天造池沼之形而遂為溝瀆乃命黃冠等頥指廣
袤鑿周於下駢石以涯之蓄流以深之清瀾忽平秋隂
滿院執㸑無欲清之僕挈瓶無汲深之勞不造機事而
功贍於物范公實所謂新池知己矣靜勝則道純境幽
則神完予與吳天師采真洞府朝夕窺臨瑩澈心膽滑
昏潛遁事苟惬於心則與登姑蘇望五湖而齊矣故因
碑籀餘地刻而誌之猶詩人有泌泉之作大歷五年歲
號閹茂八月一日記
賀遂員外藥園小山池記李華
悅名山大川欲以安身崇德而獨往之士勤勞千里豪
家之制殫竭百金君子不為也賀遂公衣冠之鴻鵠執
憲起草不塵其心夢寐以青山(一作谿)白雲為念庭除有
砥礪之材礎礩之璞立而象之衡巫堂下有畚鍤之㘭
圩&KR0008;之凹陂(一作随)而象之江湖種竹藝藥以佐正性華
實相蔽百有餘品鑿井引汲伏源出山聲聞池中尋竇
而發泉躍波轉而盈沼支流脉散而滿畦一夫躡輪而
三江逼戸十指攒石而羣山倚谿智與化謀至人之用
也其間有書堂琴軒置酒娱賓卑庳而敞若雲天尋丈
而豁如江漢以小觀大則天下之理盡矣心目所自不
忘乎賦情遣辭取興兹境當代文士目為詩園道在抑
末敦元可以扶教趙郡李華舉其略而記之
長沙東池記符載
諸侯之封茅受土荷天子心膂之寄者有旌旗車服之
盛有生殺賞罰之重宜有以鼔鐘池榭而張大之况長
沙大郡也江山亘千里道途控百越有主人焉有大賓
焉渾渾四來擊檝磨軒主人苟不以享讌觀遊而禮之
者即詩人以為褊故我有東池之製焉壬午歲皇帝命
御史中丞楊公領湖南七郡之地公方厚簡重氣岸恢
大以文章禮樂藻績德義踐右史歴文昌登少常伯朝
廷之休聲茂績沛然也以素望膺盛拜故捧詔之日公
卿賀登車之日道路喜下車之日童老慶朞月而苛細
去周歲而兵食足三年而風俗清即觀游池沼之作出
於餘力矣先是佛廟之旁有泉沚焉隂流沮洳不能措
杯於其上加以隙田數百畝磽瘠滲漏不産嘉榖莞莎
(一作葴沙)蒲稗狼藉組織公以重價償僧而求之僧滿志也
於是相地形鑿水路掘卑壤築高岸盡東其勢停深注
淺公以美利僦民而營之民悅隨也居是累月池成大
水既瀦長江(一作坻)平澄無邊天空境眀一來窺臨百骸
以清江湖思遠(一作遠思)著人襟靈右有青蓮梵宇巖巖萬
構朱甍寳刹錯落清晝左有灌木叢林隂靄芊眠不究
幽深(一作深源)四時蒼然柯葉吟風聲若哀絃自北徂南夐
邈悠悠鸛(一作鶴)鷺鳬鷖差池淹留太陽晨曦金波暝浮
氣象詭怪恍惚瀛洲湘西有山黛色沈沈或時無風影
墮池心中間乃背城闉之扄東追風物之遐曠盛笑賓
客泛舟而遊駐彩旌動蘭橈逍遥遠去興隨趣往縈涯
繞嶼不記沿泝晤言始歡間以壺觴絲桐緣雲以凄切
羅綺從風而翠燦(疑作綷&KR0008;)有美一人娥眉嬋娟綺袖自障
清歌采蓮聲發波中宛宛神仙當是時憂者泰褊者曠
勞者逸惛者爽豁七情之底滯蕩百齡之痾恙豈比夫
高陽習家之醉同年而語哉何長沙之卑濕貽搢紳君
子之樂(一作慮)也夫賢逹之藴才智也不得其時即騰凌
宇宙鼓鑄萬物且兹地也朝為蹄涔夕為蓬壺茫茫乎
(一作平是)地波瀾在我識者覩公之為事也量細以度大詳
近以徵遠伏知異日必能成天下之務利天下之物斡
運元化燮調正氣致君雍熙與咎䕫為徒者於此而見
之矣載頃年廬岳嘗辱公顔閱(一作閔)之顧賀榮拜寵自
舊山已(一作以)來拂拭孱陋屢陪遊泛覩盛美而不書者
君子或以為固(一作闕)也乃抉諛才頌賢能以耀乎將來
者也
文苑英華卷八百二十八
