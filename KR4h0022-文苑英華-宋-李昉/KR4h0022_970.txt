文苑英華卷九百七十一宋李昉等編
行狀一
中書令汾隂公薛振行狀一首
左武衛將軍成安子崔獻行狀一首
常州刺史平原郡開國公行狀一首
中書令汾隂公薛振行狀楊烱
高祖德魏給事中黃門侍郎御史中尉散騎常侍直閤
輔國二將軍齊州刺史贈車騎將軍儀同三司華州刺
史諡曰簡懿曾祖孝通魏中書黃門二侍郎銀青光禄
大夫散騎常侍關西道大行臺右丞常山太守汾隂侯
贈車騎將軍儀同三司齊鄭二州刺史祖道衡齊中書
黃門二侍郎隋吏部内史二侍郎上開府儀同三司陵
卭潘㐮四州刺史㐮州總管司隸大夫皇朝贈上開府
臨河縣開國公父收皇朝上開府兼陕東道大行臺金
部郎中天策上將軍府記室參軍文學舘學士上柱國
汾隂縣開國男贈定州刺史太常寺卿諡曰獻河東郡
汾隂縣薛振年六十二字元超狀昔者唐堯之恊和萬
邦也有若四嶽之敬順昊天歷象日月虞舜之慎徽五
典也有若八元之忠肅恭懿宣慈惠和夏禹之分别九
州也有若咎繇之謨眀弼諧允廸厥德殷湯之南征北
怨也有若伊尹之格于皇天姬文之受命作周也有若
虢叔之聞于上帝自唐虞而列考及秦漢而無譏元首
必藉於股肱方隆太平之化賢者必待於明主克致崇
高之業若夫驂駕六龍驅馳七聖斟酌元氣財成天道
者其唯聖人乎弘闡大猷發揮神化匡正八極阜成兆
人其唯良宰乎我大唐之建國也粤若神堯明揚側陋
文王協于朕卜迎太公於渭水高宗求于朕夢得良弼
於傅巖若歲大旱以為霖雨若濟巨川以為舟楫者也
公含天地之間氣依日月之末光能備九德兼資百行
探賾索隠極深研幾齠齡(集作髫齓)之際羞言覇道詞賦之
間己成王佐年六歲襲爵汾隂男十一太宗召見勑弘
文舘讀書十六為神堯皇帝挽郎十九尚和静縣主高
宗升(集作建)儲之日也勑公為太子通事舍人二十二除
太子舍人高宗踐位詔遷朝散大夫守給事中年二十
六尋拜中書舍人弘文舘學士三十二丁太夫人憂去
職起為黃門侍郎固辭不許脩東殿新書畢進爵
為侯公毁瘠過禮多不視事出為饒州刺史上夢
公徵為右成(集有武字)務四十復為東臺侍郎是歲也
放李義府于卭笮舊制流人禁乘馬公為之言左遷簡
州刺史歲餘上官儀伏誅坐詞翰(集作翰墨)往來徙居越嶲
五十三赦還拜正諫大夫五十四遷中書侍郎尋同中
書門下三品兼檢太子左庶子五十九遷中書令車駕
幸洛陽詔公兼戶部尚書與皇太子居守俄以風疾不
視事高宗崩輿疾往神都抗表辭位至於再至於三詔
加金紫光禄大夫仍聽致仕以光宅元年季冬旁死魄
薨於洛陽豐財里之私第嗚呼哀哉公地藉膏腴&KR0666;連
戚里鼎湖長往拜卿子而為郎金牓洞開徵列(集作封)侯
而尚主遂乃彈冠筮仕策名委質叩天門於畫闕攀鳳
翼於紫林(集作宸)凡升右轄者一年居外臺(集作轄)者兩部
(集作月)四遷門下二入中書用能燮理我隂陽經緯我天
地鹽梅我寶鼎梁(一作樑)棟我宸極理百官而察萬人平
邦國而和上下借如風后天姥左右軒皇蕭何曹參謀
猷漢室未有一心事主四十餘年參兩宫而出入歴三
臺而陟降合其道也大壑縱其鯤鵬遇其時也名山出
其雲雨功成輔弼德邁幾深星象不愆方踐中台之位
山川並走竟遊東岱之魂天不愸遺民將安仰越翼日
詔贈光禄大夫使持節都督秦成武渭四州諸軍事秦
州刺史餘如故賜物四百段米粟四百石東園秘噐凶
事給儀仗至墓所往還司賓卿監護璽書弔祭别降中
使賜斂衣一襲雜物百段又詔陪葬乾陵依故事也公
襲封之年也受左傳於同郡韓文汪至天王狩河陽乃
廢書而嘆曰周朝豈無良相何得以臣召君文汪異焉
神堯皇帝婕妤河東郡夫人公之姑也每侍高祖(集作宗)
詞翰高祖(集作宗)嘗顧曰不見婕妤經數日便謂社稷不
安其見重如此上幸温泉射猛獸公奏䟽極諫上深納
焉後因閑居謂公曰我昔在春宫與卿俱少壯光隂倏
忽巳三十年往日賢(集作忠)臣良將索然俱盡我與卿白
首相見卿歴觀書傳君臣共終白首者幾人我觀卿大
憐我我亦記卿深公感咽稽首謝曰先臣早參麾盖文
帝委之以心膂臣又多幸天皇任之以股肱誓期殺身
報國致一人於堯舜伏願天皇遵黃老之術養生衛夀
則天下幸甚賜金二百鎰公有事君之節也不亦忠乎
每讀孝子忠臣傳未嘗不慷慨流涕以為帝舜非孝子
朱虚(集作雲)非忠臣客有譏之者公曰寧有揚君父之過
而稱忠孝哉太夫人薨公每哭嘔血杖而後起上見公
柴毁泣曰朕遂不識卿卿事朕君父一致遂至於滅性
可謂孝乎中書省有一磐石隋内史府君常踞而草詔
及公揮翰躍鱗每見此石未嘗不泫然流涕公有至性
(集作立身)之道也不亦孝乎其年脩晉史筆削之美為當時
最孝敬崩詔公為哀册上(集有行字)幸九成宫勑皇太子赴
行在所置酒别殿享王公以下時太子英王侍皇帝酒
酒酣(集英王皇帝作太子侍酒甘是)公獻夀曰天皇合易象乾將三男
震坎艮今日是也上大悦百官舞蹈稱萬歲賜雜物百
段銀鏤鍾一枚吐蕃不庭詔英王為元帥總戎西討公
賦西征詩一首上稱善嗟嘆者久之因代英王(集作公)屬
和御筆繕寫朝以為榮公有屬詞之美也不亦文乎黃
門侍郎上䟽薦高智周任希古郭正一王義方顧徹(集作)
(&KR0034;)孟利貞等後皆有重名歴登清貫及兼左庶子又表
鄭柤玄沈伯儀賀覬(集作敱)鄧玄捷(集作是)顔強學崔融等
十人為學士天下服其知人公為右成務獻封禪書及
平夷策上深納焉或有抵罪者同類數百經赦令獄官
評經(集作連)年不决竟以死論公上䟽陳其濫詔百寮廷
議獄官及諸宰臣未有所决公酬對如響衆咸服焉上
歎息曰幾令我殺無辜之人百寮莫不震懼後(集作乂)上
疏陳情備塞垣未幾而匃奴背誕公有神通之鑒也不
亦眀乎儀表魁傑鬢眉若畫身長七尺四寸望之&KR0770;然
喜愠不形於色雖至於近習左右胥徒僕妾莫不待之
以禮公有行巳之方也不亦恭乎在(集作牧)饒州六年以
仁明馭下鄱陽北岡上忽生芝草一株郡人以為善政
所感共起一舍號曰芝亭因立碑頌德公有馭人之術
也不亦惠乎在卭都十餘載沉硏易象韋編三絶賦詩
縱酒以樂當年有醉後集三卷行於世(集作代)公有安和
(集作排)之德也不亦康乎上初覽萬幾公上䟽論社稷安
危君臣得失上大驚即日召見不覺膝之前席歎曰覽
卿䟽若暗室而照天光臨明鏡而覩萬象此後寵遇日
隆每軍國大事必參謀帷幄在中書獨掌機務者五年
出納帝命口占數百上曰使卿長在中書一䕫足矣大
駕東廵詔公驂乘上曰朕之留卿若去一目若斷一臂
關西事重一以委卿因賜物百段公有社稷之勲也不
亦重(集作盛)乎若夫有官功者賜其官族有大行者受其
大名公叔列國之陪臣猶安社稷黔婁匹夫之介節不
㤀仁義古今以為通訓書籍以為美談况乎輔佐明主
(集作君)寧濟天下生死無二始終若一業高於六相道貫
於五臣其生也榮同心比於周召其死也哀陪葬均於
(集作乎)衛霍豈使易名之典不及於會同賜諡之文不傳
於終古門生故吏願述德音博士禮官佇聞清議是則
繇鍾之策降於皇魏之年王導之䟽寢於中興之日謹
狀垂拱元年四月四日故中書令汾隂公府功曹姓名
謹狀(二字集作上)文昌臺考功竊聞生為貴臣車服昭其令
德死而不朽諡號光其大名今謹按故府主中書令汾
隂公贈秦州都督薛元超以王佐之才逄太平之會(集作)
(運)撫綏萬國康濟兆人力牧輔軒皇未為盡善臯陶佐
大禹猶有慙德名遂身退生榮死哀羽父之請魯君抑
惟舊典衛侯之諡文子庶幾前列謹上
左武衛將軍成安子崔獻行狀前人
祖弘壽隋獲嘉樂縣開國侯父萬善皇朝左監門將軍
持節隆州諸軍事守隆州刺史(按唐世系表弘夀左監軍䕫嘉男萬善閬州刺)
(史)上護軍安縣開國男諡曰信郡縣鄉里崔獻(獻字表作文)
年六十七夫推其天命南端上將之文考其地靈北極
崆峒之武厭次有東方曼倩卓(集作早)逹於孫吳瑯瑘有
諸葛孔明深期於管樂貞觀九年起家太穆皇后挽郎
十六年授營州都督府參軍事燕齊遼遠所以分置營
州天子命我以參卿軍事太宗文武聖皇帝把金鉞動
璇璣發四方(集作西上)之人爰整其旅問東夷之罪恭行天
罰公自家刑國資父事君樂王粲之神武棄班超之筆
硯一鼓作氣方輕肉食之謀七旬舞干始受昌言之拜
二十三年遷除王府西閤祭酒梁王武者漢皇之少子
廣東苑屬平臺則司馬相如所以騁其詞賦陳思王植
者魏國之天人遊西園擁飛盖則邯鄲子叔所以為其
賓友永徽六年授晉州司士龍朔三年遷岐州司戶剪
桐垂棘珪璧相輝紫鳳寶雞休祥狎至從乾値巽之風
土被山帶河之國邑邦君坐嘯方推太守之名鄰國從
遊始屈陪臣之禮尋丁外憂三年泣血一慟能使禽獸
莫觸其松栢神仙每留其玉石春秋忽變有君子之終
身金革不辭逹賢人之俯就麟德元年有詔起公為左
威衛脩仁府左果毅都尉仍命羽林軍長上乘輿歴日
月步山川詳益地之圖書聽千雲之律吕長城十角盡
入提封高闕三襲並為州縣於是九姓抗表請築安北
府城詔公馳驛許以便宜從事則榮奉中旨計日期還
親降鑾輿待於故都樓上雖復東西萬里張博望之尋
河裝槖千金陸大夫之使越猶未聞降星蹕廻帝車擬
於陶侃扣天門之八襲方於魯陽留白日於三舍若夫
類上帝徧羣神則孔宣父之所刊者五年一狩登泰山
禪梁甫則管夷吾之所識者十有二君秦皇致風雨之
迷魏后積貂羊之恥夫名山之所望非我后而誰哉是
以馭蒼龍控玉(集作翠)鳳隂陽不測發揮於作樂之文天
地無私揖譲於升中之禮公受陪祠汶上扈蹕梁隂列
藩衛於環星受嘉名於捧日與夫茂陵之下獨留符命
之書河洛之間不覩漢家之事豈同年而語也朝鮮舊
壌歌(集作歇)箕子之風謠斗骨危城属阿孫之背誕地惟
孤竹不聞謙譲之名親則同株曾無急難之意特進全
(唐書作泉)男生以蕭墻構孽蔓草方滋欲去危而就安思轉
禍而為福請歸有道所向(集作使者)相望天皇慜一物之推
溝詔公於國城内迎接先之以造化之大示之以雷霆
之威受其璧焚其櫬更徵侍子來朝京闕亦猶酈生憑
軾入齊國而下其城賈誼上書伏匃奴而笞其背乾元
元年詔遷遊騎將軍左威衛義陽府折衝都尉仍加上
柱國右羽林軍長上如故是歲也太子太師英國公登
壇以(集作而)拜鑿門而出紫泥明詔不入於三軍之中黃
石竒兵自行於九天之外山林為室不能有藩籬之險
魚鼈成橋不能有逃亡之路詔公出使預參帷幄進竒
策納嘉謀攘無臂而執無兵戰必勝而攻必取斬大風
之翼霧卷青丘卧長鯨之鱗煙銷碧海二年以平夷功
詔除定遠將軍右武衛中郎將檢校左羽林軍總章二
年詔遷宣威將軍守左武衛將軍檢校右羽林(集無此句)襲
封成安男咸亨二年進爵為子尋奉别勑檢校右羽林
軍餘如故太夫人以桑榆晩節霧露沉疴減年歲之扶
危受皇天之(集作星辰而)賜藥屢陳表䟽方請告歸頻降絲
綸未蒙優許則知忠臣奉上多從孝子之門受命臨戎
始見㤀家之事潘安仁之豈弟始奉輕軒張景胤之純
深終悲畫扇儀鳳三年以内憂觧職尋降詔起復本官
四年加雲麾將軍正除左武衛將軍檢校右羽林軍如
故王人奪服纔聞趙熹之喪明主相憂獨訝何曾之毁
且割哀而從禮將以義而斷恩受軍麾命服之數掌期
門佽飛之職以漢宫清署忽照邊𤇺秦塞長城遂聞胡
馬匃奴未滅霍去病是(集作所)以辭家天子動容周亞夫
於焉不拜調露元年詔公龍門鎮守兼於夏州防捍飲
冰受命倍道兼行鞍甲成勞晦明為疾璽書降下(集作問)
即日追還中使接跡於家庭尚藥綢繆於錫賚人生詎
幾神道何知仰觀於天値三軍之星落俯察於地逢五
將之山崩詔書來北斗之門圖像在南宫之壁以三年
秋七月薨於紫桂宫右羽林軍之官第詔賜御食並錦
被一張常服一襲雜采百五十段贈物一百段粟一百
石勑書弔贈禮越常班喪葬(集作用)所資數優恒典琳琅
觸目日月在懷陶謙則戲引蟠旗賈逵則常陳部伍閨
門有德歡若友朋事君無隠心如鐡石至如出車授鉞
東征西討孤虚向背則雖女子之衆可以當於丈夫前
後折旋則雖婦人之兵可以陷於湯火兔起而鳬舉龍
騰而鳳飛無戰不平無城不尅有如馮異羞言大樹之
功宛(集作或)似魯連不受黃金之賞太平之事業行矣人
主之恩榮備矣山河之寵久預同盟社稷之臣俄悲輟
祭聖君興悼列辟相趨覩高屋而歎良弓聞鼓鼙而
思將帥宏圖秘略寔無得而稱焉追遠飾終請有易其
名者謹狀永隆二年正月十一日故左武衛將軍成安
子府功曹某上尚書省考功名也者功之表也諡也者
行之跡也公叔文子曾辱四鄰之交黔婁先生有餘天
下之貴謹按故府主左武衛將軍上柱國成安子崔獻
誕靈辰昴降德山河漢陽閻忠許有良平之策潁川徐
庶知其管樂之才生覩太平仕逢明主秋風金鼓有司
馬之論兵吉日壇場有將軍之拜職任重而道遠功成
而身退奄息百夫之特彼蒼者天相如千載之人猶有
氣象(集作生氣是)珠𥜗玉匣禮備於喪終筮短龜長事(集作舊)
從於先見(集作遠)易名之道盖取之於舊儀累德之文敢
(一作必)希(集作望)之於執事謹狀
常州刺史平原郡開國公行狀王勃
某州縣洪颷未翔靈鳳垂翼景雲不燭神龍宛頸豈非
時不可以苟遇道不可以虚行聖人作而萬物覩神功
資而百寶用(集作興)是以山川倒徙太階懷息亂之臣天
地摛華(疑離乖)元首佇康時之具則有得其數者於平原
公見之矣自星虹杳祉開寶歷於軒圖雷電窈冥載休
徽(疑作徵)於魯䜟龍驤鳳起覇公存玉壘之雲紫盖黃旌
(疑作旗)王迹著金陵之野故得卿才表秀疊彩駢蹤皂盖
朱幡連州比郡公侯必復子孫承百代之基餘慶不㤀
仁義應千齡之運公鼎門䟽照穴岫翔輝分嶽秀於樊
侯稟辰精於傅說折旋儒舘以六藝為笙簧軒翥翰林
用兩京為鼓吹經邦化俗涉游夏之門庭減竈麾兵得
孫吳之閫奥(一作城)皇天眷命聖武膺圖覩物懷人思功
去罪寰中有事曹參希執帛之榮閫外多虞周緤企中
軍(一作涓)之寵見危授命藏器及時攀鳳羽於九霄候龍
顔(一作附鱗)於千里蕭王内寢頻獻雅誠韓信齊壇屢遷優
秩武德三年授中郎將俄遷大將軍秦王統軍皇基肇
闢天步猶難宸扆應上相之榮仙夢受中權之寄被廬
講將實頼宏圖今日僉謀光應時望于時弄兵竊舉猶
勤甲胄吞沙餌石尚阻河梁公制變以竒盪除以殺七
擒三捷之略緒著轅門拔旗穿札之能勲在盟府五年
六月加上柱國隨班列也剪桐䟽爵分茅建社下斷物
土上格星躔唐虞著其升降周漢明其損益所以羽儀
帝室蕃衛王畿懲惡勸善庸賢叙德高祖勲逾黜夏業
擅戡黎置酒醴於南宫揚旌旆於東府建皇帝之號安
不忘危覽徹侯之籍榮而思報以公乃誠匪懈原始要
終望嚴雪而識寒松觀疾風而知勁草九年封望都縣
男貞觀元年改封縣侯文貔禁旅實著趫雄清道啟行
允兹多士自非譽高朝諷價重人謠仍虧博望之儀必
亂鈎陳之選公早陪戎律夙簡帝心揚歴二宫當仁不
譲授左衛中郎俄遷右虞候率葱山狄壤(一作種)蒲海蠻
陬信要服之外區乃匃奴之右地境隣蛇澤乘勁席(疑)
而鵰騰郡邇酒泉候霄塵而鶚視天子乃停旒側瞻(疑)
負扆晨驚振洪策於古今溢嚴勲於覆載將使八紘昭
泰銀臺應益地之圖九縣平夷瑶水流尋仙之駕貞觀
某年授高昌道行營揔管公道凝三略功標五才逸氣
縱横雄精貫月象物而動鼓&KR0911;肅戰士之容推信而行
歌舞表將軍之德裹糧坐甲輕死等於鴻毛投袂衝冠
重義均於熊掌鑒空歸惠荒度來賓繼鄭吉之前蹤復
張騫之故事廟堂頌德魏闕疇庸光贊六條非公莫可
某年授某州刺史尋以江沲粤域衡霍名區楚情剽狡
吳風澆競火耕水耨郡闕婺女之精竦劔危冠人尋鱄
諸之弊分宣演化卧理切於宸襟易俗遷訛行吟佇於
人望貞觀某年遷睦州刺史政刑不匿考績連最俄授
使持節松州都督今上鈞臺嗣歷鼎邑凝圖百城勞晉
武之心千里揚漢宣之詔璽書加秩縟禮請藩綸煥增
班事高恒典永徽中改沙州刺史屬鼇山亂德鴻水稽
誅扶桑落日之濱妖朋蟻結孤竹尋雲之際孽黨蜂騰
百濟遺黎託懸巢而斬氣三韓别種附危幕而遊魂玉
帳蒐兵佇責苞茅之貢金壇令律將收楛矢之琛龍朔
年中授公熊津道惣管公昔從幕府早厠戎行覽兵法
於軒轅受隂陽於吕望三門五壘得破敵之竒謀大
艦雲梯㹅行軍之妙法故得戰無全陣野靡堅城摐金
將躍馬暫臨銜璧與牽羊相繼豈惟秋方息亂遥聞定
遠之名春谷投心遐憑(疑作想)度遼之策若斯而己矣及
三軍獻捷諸將論功余嘉乃勲作鎮炎野授公廣州都
督改封平原公以途鄰北戶地接南池珠崖魑魅之鄉
銅柱貪殘之境累藩斯寄歴任稱難於是受以春風臨
以夏日明冠婚於縣邑布庠塾於閻閭薤本誅強姦豪
屏氣棠隂察獄惸獨申哀理龔遂之亂䋲觧虞卿之錯
節黃覇得循良之譽績未衒於邊城陳湯有方面之勲
位不登於刺舉兼方具美其式兹乎朝廷以公屢參伯
牧駿歴班條吏不忍欺人無胥怨伏情馭極留連稷野
之童託義訓毗惆悵耶溪之老雖有黃槐紫棘無以易
堯盛嶽名都猶聞借寇麟德元年改授金紫光禄大夫
常州刺史既而天機忽爽大漸彌留玉白徒烈金黃難
化(一作白玉徒前黃金難化)台階側席方膺雉冕之尊玉女停機俄
逢鵲衣之變以某年某月日春秋若干薨于公舍嗚呼
哀哉惟公間氣呈姿靈和叶慶鳳鳴千仞鵬摶萬里情
關峻遠得意於衆妙之門性宇沉凝㤀筌於毁譽之境
因心以至孝悌表於鄉閭臨義而行禄賜均於宗族故
得虬驟(一作釀)蠖屈服冕乘軒臨涕(一作漢)於締搆之辰游
梁於駭亂之際章溝霧闢曳鶡尾而晨趨甲舘煙開奉
髦頭而夜警鳴鼙出塞進李牧之竒誠露冕廵方受蘇
章之直筆方當獻納黃屋揖拜青墀入東寺而掌壺處
南臺而曳履不謂蔵舟夜涉負杖朝興丹丘之化未尋
玄扄之痛俄及故怨深徹樂悲纏罷市者乎謹狀
文苑英華卷九百七十一
