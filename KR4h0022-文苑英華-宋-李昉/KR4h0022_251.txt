文苑英華卷二百五十一宋李昉等編
寄贈五
杜甫十三首李白十八首
投贈韋左相(時兼兵部尚書故云聽履上星辰)杜甫
鳳歷軒轅紀龍飛四十春八荒開夀域一氣轉鴻鈞霖
雨思賢佐丹青憶舊(集作老)臣(公之先人遺風餘烈至今稱之)應圖求駿
馬驚世(集作代)得麒麟沙汰江湖(集作河)濁調和鼎鼐新韋
賢初相漢范叔已歸秦盛業今如此傳經固絶倫豫章
深出地滄海闊無津北斗思喉舌東方領縉紳持衡留
藻鑑聽履上星辰獨步才超古餘波德照隣聰明過管
輅尺牘倒陳遵豈是池中物由来席上珍廟堂知至理
風俗盡還淳才傑俱登用愚蒙但隠淪長卿多病久子
夏索居頻廻首驅流俗生涯似衆人巫咸不可問鄒魯
莫容身感激時將晩蒼茫興有神為君(集作公)歌此曲涕
淚在衣巾
贈韋左丞丈濟前人
左轄頻虛位今年得舊儒相門韋氏任(集作在)經術漢官
(集作臣)湏時議歸前列天倫恨莫俱鴒原荒宿草鳳沼接
亨衢有客雖安命衰容豈壯夫家人憂几杖甲子混泥
塗不謂矜餘力還来謁大巫歲寒仍顧遇日暮且踟蹰
老驥思千里寒(集作飢)鷹待一呼君能微感激亦足慰榛
蕪(一作折骨效區區)
奉贈嚴八閣老前人
扈從(集作扈聖又作今日)登黃閣(集作閤)明公獨妙年蛟龍得雲雨
鵰鶚在秋天客禮容疎放官曹許(集作可)接聫新詩句句
好應任老夫傳
路逢襄陽楊少府入京城戱題四韻附呈楊四
員外綰甫赴華州日許員外為求茯苓
前人
寄語楊員外山寒少茯苓歸来稍暄暖當為斸青冥飜
動龍蛇(集作神仙)窟封題鳥獸形兼將老藤杖扶汝(一作爾)醉
初醒
寄高三十五詹事前人
安穏高詹事兵戈久索居時来如(一作知)宦逹歲晩莫情
疎天上多鴻鴈河(集作池)中足鯉魚相看過半月(集作百)不
寄一行書
寄李十二白(會稽賀知章一見白號為天上謫仙人也)
前人
昔年有狂客號爾謫仙人筆落聞(集作驚)風雨詩成泣鬼
神聲名從此大汨沒一朝伸文彩承殊渥流傳必絶倫
龍舟移棹晩獸錦奪袍新白日来深殿青雲滿後塵乞
歸優詔許遇我夙(集作宿)心親未負幽栖志兼全寵辱身
戱(集作劇)談憐野逸嗜酒見天真醉舞梁園夜行歌泗水
春才高心不展道屈善無隣處士禰衡俊諸生原憲貧
稲粱求未足薏苡謗何頻五嶺炎蒸地三危放逐臣幾
年遭鵩鳥獨泣(一作立)向麒麟蘇武先還漢黃公豈事秦
楚筵辭醴日梁獄上書辰已用當時法誰將此義陳老
吟秋月下病起暮江濱莫怪恩波隔乘槎與問津
贈比部蕭郎中十兄(甫從姑子)前人
有美生人傑由来積德門漢朝丞相系梁日帝王孫藴
藉為郎久魁梧秉哲尊詞華傾後輩風雅藹孤騫宅相
榮姻戚兒童惠討論見知真自幼謀拙媿諸昆漂蕩雲
天闊沉埋日月奔致君時已晩懷古意空存中散山陽
鍜愚公野客(集作谷)村寧紆長者轍歸老任乾坤
同元使君舂陵行(并序)前人
覽道州元使君結舂陵行兼賊退後示官吏作二首志
之曰當天子分憂之地效漢官良吏之目今盗賊未息
知民疾苦得結輩十數公落落然參錯天下為邦伯萬
姓吐氣天下少(一作小)安可待已(一作矣)不意復見比興體
制微婉頓挫之詞感而有詩增諸卷軸簡知我者不必
寄元
遭亂髮盡白轉衰病相縈(一作嬰)沉聫(集作緜)盗賊際狼狽
江漢行歎時藥力薄為客羸瘵成吾人詩家秀博采世
上名粲粲元道州前聖畏後生觀乎舂陵作歘見俊哲
情復見(集作覧)賊退篇結也實國楨賈誼昔流慟匡衡常
引經道州哀(一作憂)黎庶詞氣浩縱横兩章對秋月(一作流水)
一字偕華星致君唐虞際淳朴憶大庭何時降璽書用
汝(集作爾)為丹青獄訟永衰息豈唯偃甲兵悽惻念誅求
薄歛近休明乃知正人意不苟飛長纓凉飈振南岳之
子寵若驚色阻金印大興含滄浪清我多長卿病日久
思朝廷肺枯渴太甚漂泊公孫城呼兒具紙筆隠几臨
軒楹作詩呻吟内墨澹字欹傾感彼危苦詞庶幾知者
聽
寄薛三丈郎中據前人
人生無賢愚飄飄(集作飄颻)若埃塵自非得神仙誰免危其
身與子俱白頭没沒(集作役役)常苦辛雖為尚書郎不及村
野人憶昔村野人其樂難具陳藹藹桑麻交公侯為等
倫天未厭戎馬我輩本常貧子尚客荆州我亦滯江濱
峽中一卧病瘧癘經冬春春復加肺氣(一作復加肺氣疾)此疾
(集作病)盖有因早歲與蘇鄭痛飲情相親二公化為土嗜
酒不失真余今委修短豈得恨命迍聞子心甚壯所過
信席珍上馬不用扶忽(集作每)扶必怒嗔賦詩賓客間揮
灑動八垠乃知盖代手才力老益神青草洞庭湖東浮
滄海漘君山可避暑况足采白蘋子豈無扁舟往復江
漢津我未下瞿唐空念禹功勤聽說松門峽吐藥攬衣
巾高秋却束帶鼓柂(集作枻)視清旻鳳池日澄碧濟濟多
士新余病不能起健者勿逡廵上有明哲君下有行化
臣
贈虞十五司馬前人
遠師虞秘監今喜識玄孫形象丹青逼家聲噐宇存凄
凉憐筆勢浩蕩問詞源爽氣金天豁清談玉露繁佇鳴
南岳鳳欲化北溟鯤文(集作交)態知浮俗儒流不異門過
逢聫客位日夜倒芳樽沙岸風吹葉雲江月上軒百年
嗟已半四座敢辭喧書籍終相與青山隔故園
戱簡鄭廣文前人
廣文到官舍繫馬堂階下醉即(集作則)騎馬歸頗遭官長
罵才名三十年坐客寒無氊近(集作頼)有蘇司業時時與
酒錢
奉贈李八丈判官曛前人
我丈時英特宗枝神堯後珊瑚市則無騄驥人得有早
年見標格秀氣衝(一作通)星斗事業富清機官曹正獨守
頃来樹佳政皆已傳衆口艱難體貴安冗長吾敢取區
區猶歴試炯炯更持久討論實觧頥操割紛應手箧書
積諷諫宫闕限(一作浪)奔走入幕未展才秉鈞孰為偶所
親問淹薄(集作泊)泛愛惜衰朽垂白慕(集作辭)南翁委身希
比叟真成窮轍鮒或似喪家狗秋枯洞庭石風颯長沙
柳高興激荆衡知音為廻首
毒熱寄簡崔評事十六弟前人
大火(一作暑)運金氣荆揚不知秋林下有塌翼水中無行
舟千室但掃地閉關人事休老夫轉不樂旅次兼百憂
蝮蛇暮偃蹇空牀難暗投炎宵惡明燭况乃憶(集作懷)舊
邱開襟仰内弟執熱露白頭束帶負芒刺接居成阻修
何當清霜飛會子臨江樓載聞大易義諷詠詩家流藴
藉異時輩檢身非久(集作苟)求皇皇使臣體信是德業優
楚材擇杞梓大宛(集作漢苑)歸驊騮短章逹我心理為識者
籌
贈張相鎬二首(時逃難病在宿松山作)李白
神噐難竊弄天狼窺紫宸六龍遷白日四海暗紅(集作胡)
塵昊穹降元宰君子方經綸澹然養浩氣歘起持天鈞
秀骨象山岳英謀合鬼神佐漢解鴻門興唐思退身擁
旄秉金鉞伐鼓乘朱輪虎將如電霆揔戎向東廵諸侯
拜馬首猛士騎鯨鱗澤被魚鳥悅令行草木春逢聖(集作)
(聖智)不失時建功及良辰醜虜安足紀可貽幗與巾倒瀉
溟海珠盡為入幕珍馮異獻赤伏鄧生歘来臻至(集作庶)
同昆陽舉再覩漢儀新昔為管將鮑中奔吴隔秦一生
欲報主百代期榮親其事竟不就哀哉難重陳卧病古
松滋蒼山空四隣風雲激壯志枯槁驚常倫聞君自天
来目張氣益振亞夫得劇孟七(集作敵)國空無人捫虱對
桓公願得論悲辛大塊方憶氣何辭鼓青蘋斯言儻不
合歸老漢江濱
二
家本隴西人代(集作先)為漢邊將功略天地中(集作功略盖天地)
名飛青雲上苦戰竟不侯當年頗惆悵世傳崆峒勇氣
激金風壯英烈遺厥孫百代神猶王十五觀竒書作賦
陵相如龍顔惠殊寵麟閣憑天居晩途未云己蹭蹬遭
䜛毁想像晉末時崩騰胡塵起衣冠䧟鋒鏑戎虜盈朝
市石勒窺神州劉聰劫天子撫劒夜吟嘯雄心日千里
誓欲斬鯨鯢澄清洛陽水三台(集作六合)灑霖雨六合(集作萬物)
無凋枯我揮一杯水自笑何區區因人恥成事貴欲决
良圖滅虜不言功飄然陟蓬壺唯有安期舄留之滄海
隅
江夏使君叔席上贈吏部(二字集作史郎中)
前人
鳳凰丹禁裏銜出紫泥書昔放三湘去今還萬死餘仙
郎久為别客舍問何如涸轍思流水浮雲失舊居多慚
華省貴不以逐臣疎復如竹林下而陪芳晏初希君生
羽翼一化北溟魚
贈郭將軍前人
將軍豪蕩有英威昔(集作入)掌銀臺護紫微平明拂劍朝
天去薄暮垂鞭醉酒歸愛子臨風吹玉笛美人嬌月舞
羅衣今日相逢俱失路何年㶚上弄春輝
寄(集作贈)崔侍御三首前人
宛溪霜夜聽猿愁去國長為不繫舟獨憐一鴈飛南海
却羡雙溪解北流高人屢解陳蕃榻過客難登謝朓樓
此處别離同落葉朝朝分散敬亭秋
二
長劒一杯酒男兒方寸心洛陽因劇孟託宿話胷襟但
仰山岳秀不知江海深長安復携手再顧重千金君乃
輶軒佐余叨翰墨林高風摧秀木驚弹落虚禽不取廻
舟興而来命駕尋扶搖應借便桃李願成隂咲吐張儀
舌愁為莊舄吟誰憐明月夜腸斷聽秋砧
三
黃河三尺鯉本住(集作在)孟津居點額不成龍歸来伴凢
魚故人東海客一見借吹噓風濤儻相見(集作因)更欲凌
崑墟何當赤車使再往召相如
贈韋侍御黃裳二首前人
太華生長松亭亭凌霜雪天與百尺高豈為微飈折桃
李賣搖艷路人行且迷春光拂(集作掃)地盡碧蘂(集作葉)成
黃泥願君學長松慎勿作桃李受屈不改心然後知君
子
二
見君乘騘馬知上太行(集作山)道此地果摧輪全身以為
寳我如豐年玉棄置秋田草但勖冰壺心無為歎衰老
安陸白兆山桃花巖寄劉侍御綰
前人
雲卧三十年好閑復愛仙蓬壺雖冥絶鸞鶴心悠然歸
来桃花巖得憩雲窗眠對嶺人共語飲潭猿相連時升
翠微上邈若羅浮巔兩岑抱東壑一嶂横西天樹雜日
易隠崖傾月難圓芳草换野色飛蘿搖春烟入遠構石
室選幽開山田獨此林下意杳無區中緣永辭霜臺客
千載方来旋
贈潘侍御論錢少陽前人
繡衣柱史何昂藏鐵冠白筆横秋霜三軍論事多引納
階前虎士羅干將雖無二十五老者且有一翁錢少陽
眉如松雪齊四皓調笑可以安儲皇君能禮此最下士
九州拭目瞻清光
贈常侍御前人
安石在東山無心濟天下一起振横流功成復瀟灑大
賢有舒卷季葉輕風雅匡復属何人君為知音者傳聞
武安將氣振長平瓦燕趙期洗清周秦保宗社登朝若
有言為訪南遷賈
江行寄崔員外宗之前人
飄飄(集作飄颻)江風起蕭颯海樹秋登艫美清夜挂席移輕
舟月隨碧山轉水合青天流杳如星河上但覺雲林幽
歸路方浩渺(集作浩浩)徂川去悠悠徒悲蕙草歇復聽菱歌
愁岸曲迷後浦沙明瞰前洲懷君未(集作不)可見望遠增
離憂
贈王漢陽前人
天落白玉棺王喬辭葉縣一去未千年漢陽復相見猶
乘飛鳬舄尚識仙人面鬢髮何青青童顔皎如練吾曾
弄海水清淺嗟三變果惬麻姑言時光速流電與君數
杯酒可以窮歡宴白雲歸去来何事坐交戰
贈崔郎中宗之前人
胡鴈拂海翼翺翔鳴素秋驚雲辭沙朔飄薄(集作飄蕩又作薄霧)
迷河洲有如飛蓬人去逐萬里遊登高望浮雲髣髴如
舊邱日從海傍沒水向天邊流長嘯依(集作倚)孤劍目極
心悠悠歲晏歸去来富貴安所求仲尼七十說歴聘莫
見收魯連逃千金珪組豈可酬時歲(集作哉)苟不會草木
為我儔希君同携手長往南山幽
贈崔諮議前人
騄驥本天馬素非伏櫪駒長嘶起凉(集作起清又作向清)風倏忽
凌九區何言西北至却走東南隅世道有翻覆前程難
預圖望君垂(集作希君一)翦拂猶可騁中衢
贈歴陽褚司馬前人
北堂千萬夀侍奉有光輝先教(集作同)稚子舞更着老莱
衣因為小兒啼醉倒月下歸人間無此樂此樂世中稀
江上寄巴東故人前人
漢水波浪遠巫山雲雨飛東風吹客夢西落此中時覺
後思白帝佳人與我違瞿唐饒賈客音信莫令稀
文苑英華卷二百五十一
