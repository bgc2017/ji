文苑英華卷六十宋李昉等編
諷諭
惟皇誡德賦一首贊道賦一首
靈臺賦一首動静交相養賦一首
惟皇誡德賦(并序)謝偃
臣聞理忘亂安忘危逸忘勞得忘失此四者莫不皆然
是以夏桀以瑶臺瓊室為麗而不悟鳴條南巢之禍殷
辛以象箸玉杯為華而不知牧野白旗之敗(一有故字)當其
盛也謂四海為已力及其衰焉乃匹夫之不制故(一無此字)
當其信也謂天下為一心及其疑焉則顧盼皆為讎敵
是知必有其德則誠結戎夷化行荒裔苟失其度則變
生骨肉釁起腹心矣是以為人主者不可忘初處殿堂
者(一無此字)則思前主之所以失朝萬國者(一無此字)則思今已
之所以貴廵府庫則思今日之所以得視功臣則思其
為己之始見名將則思其用力之初苟弗忘舊則人無
易心則何患乎天下之亂(此字一作不化)故朝行之則為堯舜
暮失之則為桀紂豈異人哉其詞曰
周墳籍以遐觀總宇宙而一窺結繩往而莫紀書契來
而可知惟皇王之迭代信步驟之恒規莫不慮失者常
得懷安者必危是以戰戰慄慄日慎一日守約守儉去
奢去逸外無荒禽内無荒色唯賢是授惟人斯恤則四
皇不足五六帝不足七若夫恃聖驕力狠(一作狼)戾屈彊
忠良是棄謟佞斯奬構崇臺以造天穿深池以絶壌厚
賦重歛積寶藏鏹無罪加刑有功不賞則夏桀可二殷
辛易兩在危所恃居勿妄想(一作居安勿忘)功臣無逐故人無
放放故者亡逐功者喪四海岌岌九土漫漫覆之甚易
存之實難是以一人有悦萬國同歡一人失所兆庶俱
殘喜則嚴寒為熱怒則盛夏成寒一動而八方(一作表)亂
一言而天下安舉君過者為(一作曰)忠述主美者為佞苟承
顔以順旨必蔽視而掩聽動雖非而謂神言縱失而稱
聖故曲者亂直邪者醜(一作疑)正改(或作披)法服而不衷(一作)
(朝)變雅(或作邪)音而入鄭雖往古之軌躅亦當今之龜鏡
崔嵬鸞殿赫奕鳳門包四海而稱主冠天下而獨尊既
兄日而姊月亦父乾而母坤視則金翠溢目聽則絲竹
盈耳信賞罰之在躬寔榮辱之由已謂羲皇而易匹言
堯舜之可擬驕志自此而生侈心因兹而起常懼顛而
懼覆必思足而思止勿戒(一作忘)潜龍之初當懷布衣之
始在位稱寶居器曰神鼓鐘庭設玉帛階陳得必有兆失
必(一作亦)有因一替一立或周或秦既承前代當思後人
唯德可久道無常親(一作惟德可以久天道無常親)凡一作皆川本
贊道賦(誡儲貳)李百藥
下臣側聽先聖之格言常覧載籍之遺則伊上天之玄
造洎皇王之建國曰人紀與人綱資立言與立德履之
則率姓成道違之則罔念作忒望興廢如從鈞配吉凶
於繩墨至乃受圖膺籙握鏡君臨因萬物之思化以百
姓而為心體太儀之潜運閱往古以来今盡為善於乙
夜惜勞形於寸隂故能釋增冰於瀚海變寒谷於蹛林
總人靈以胥悦極穹壌而懷音赫矣盛唐大哉靈慶時
惟太始運鍾上聖天縱皇儲固本居正機悟宏遠神姿
凝暎顧三善而畢弘祗四德而為行每趨庭而聞禮常
問寝而資敬奉聖訓以周旋諟天文之明命邁觀喬而
望梓即元龜與明鏡自大道云亡禮教斯起以正君臣
以篤父子君臣之禮父子之親眷情義以兼極諒弘之
而在人豈夏啓與周誦亦丹朱與商均既琱且琢温故
知新惟其忠敬曰孝與仁則可以下光四海上燭三辰
昔三王之教子兼四時以齒學將交發於中外故先之
以禮樂樂以移風易俗禮以安上化人非有悦於鐘鼓
將宣志以和神非有懷於玉帛將克已而庇身生深宫
之中處羣后之上未深思於王業不自彌(周禮用此字以集在五十)
(四卷南郊賦内)於凶妄謂富貴之自然恃崇高以矜尚必恣(疑作)
(啓)驕狠動(疑作而)愆禮儀狎姦諂而縱淫放則前星之耀
遽隠少陽之道斯諒雖天下之為家蹈夷險之非一或
以才而見升或遇讒而受黜足可以省厥休咎觀其得
失請粗為賦陳之覬披文而相質在隆周之積德乃執
契而膺期頼昌發之作貳啓七百之鴻基逮扶蘇之副
秦非有虧於問望以長嫡之隆重監偏師於亭障始禍
則金以寒離厥妖則火不炎上既樹置之違道見宗祧
之遄喪伊漢氏之長世固明兩之遞作高惑戚而寵趙
以天下而為謔惠結皓而因良致羽翼於寥廓景有慚
於鄧子成縱理之淫虐終生患於彊吴由發怒於争博
徹居儲兩時猶幼冲知防年之絶義淺亞夫之矜功故
能恢弘祖業紹三代之遺風遽開博望其明未融哀時
命之竒舛遇讒賊於江充雖借兵以誅亂竟背義而終
凶宣嗣好儒大猷行闡嗟被尤於德教美發言於忠謇
始聞道於韋匡終獲戾於恭顯太孫雜藝雖異定陶馳
道不絶抑惟小善猶見重於通人尚傳芳於前典中興
上嗣明章濟濟俱逹政術咸通經禮極至情於敬愛敦
友于於兄弟是以固東洛之遺基同西周之繼體五官
在魏無聞德音或受譏於妲己且自悦於從禽雖才高
而學冨竟取累於荒淫覧貽厥於明皇構崇基於三世
得秦帝之浮(一作奢)侈亞漢武之才藝遂驅役於羣臣亦
無救於彫弊哀(疑)惟寬愛相表多竒重桃符而致感納
鉅鹿之弘規竟能掃江表之氛穢舉要荒而見羈惠處
東朝察其遺跡在聖德以如初寔御床之可惜悼愍懷
之見廢遇烈風之吹沙盡性靈之神藝亦自敗於凶邪
安能奉其粢盛保此邦家惟韓子之所賜重經術而為
寶咨政理之美惡亦文身之黼藻欣有擇於愚夫慙乞
言於遺老致庶績於咸寕先得人而為盛堯舜以前哲
垂裕文武以多士興詠量其器能審其檢行必宜度幾
而涖職不可違方以從政若其惑於聽受暗於知人則
有道者咸屈無用者必伸謟諛競進以求媚玩好不召
而自臻直言正諫以忠信而獲罪賣官鬻獄以貨賄而
見親於是虧我王度斁我彛倫九鼎遇姦回而遠逝萬
姓望撫我而歸仁蓋造化之至育唯人靈之為貴獄訟
不理有生死之異塗冤結不伸乖隂陽之和氣士之通
塞属之以深文命之修短懸之於酷吏是故帝堯畫象
陳恤隐之言夏禹泣辜盡哀矜之至因取象於大壯乃
峻宇而雕牆將瑶臺與瓊室豈畫棟與虹梁或凌雲以
遐觀或通天而納凉極醉飽而刑(見左傳)人力命痿蹙而
受身殃是故信(一作言)惜十家之産漢帝以昭儉而垂裕
雖成百里之囿周文以子來而克昌彼嘉會而通禮重
旨酒之為德至醉歸而受祉在齊聖而温克若其酗醟
以致昏沉湎而成惑痛殷受與灌夫亦亡家而喪國是
故伊尹以酣室而作戒周公以亂邦而貽則咨幽閒之
令淑實好逑於君子辤玉輦而割愛固班姬之所恥脱
簮珥而思愆亦宣姜之為美乃有禍晉之驪姬亡周之
褒姒盡妖邪於圖書極凶悖於人理傾城傾國思昭示
於後王麗質冶容宜永監於前史復有蒐狩之禮馳射
之場不節之以正義必自致於禽荒匪外形之疲極亦
中心而發狂夫高深不懼胥靡之徒韝緤為娱小豎之
事以宗祏之崇重持先王之名器與鷹犬而並驅陵艱
險而逸轡猶靦面於獲多獨懷情以内媿以小人之愚
鄙忝不貲之恩榮擢無庸於草澤齒陋質於簮纓遇天
道行而兩儀泰喜元良盛而萬國貞以監撫之多暇每
論講於肅成仰惟神之敏速歎將聖之聪明自禮賢於
秋實足歸道於春卿芳年淑景時和氣清華殿䆳兮簾
帷静灌木森兮風雲輕花飄香兮動笑鳥嬌囀兮相鳴
以物華之繁靡尚絶思於將迎猶蹈道之不倦極耽翫
以研精命庸才以載筆謝摛藻於天庭異洞簫之娱侍
殊飛蓋之緣情闕雅言以誦德思報恩以輕生敢下拜
而稽首願永樹於風聲奉皇齡之遐夀冠振古之鴻名
靈臺賦韋承慶
歲已殫夜向闌風威勁霜氣寒月斜臨於棟首河半落
於簷端心耿耿而不寐魂煢煢而未安乃振衣危坐隠
几太息繹思於今古之津佇懷於天地之域粤若天分
地開古往今來物之播焉成萬品人之生也配三才伊
生人之為貴咸賦職於靈臺彼靈臺者舍梓(一作含粹)而起
惟神所止想四大之樞機執五成之端揆統精靈之往
復括(一作恬)性命之終始坎憑惠而宣聽離假明而暢視
六儀竦而承尊百骸運而為使若衆星之拱璿極猶列國
之宗玉扆夫其鼔動陶甄範圍涵育質微用廣如土圭
之凖盈縮精靈器要譬灰琯之調凉燠撫二儀之斡運
必用此而休復閱庶類之區分亦俟兹而大畜奥室資
明於洞戶飛軒寄轉於輕軸靈筠挺防露之篁孤穎秀
梢雲之木其高也巍乎峻峙傑爾孤標上干日月迥冠
雲霄其深也如海之渟如淵之䆳窅萬仞兮沉以清潜
九重兮隠而閟其平也周道如砥君子之夷局其險也
蜀門若劍小人之跂躅彌性場而極覧漙情囿而環瞩
鮮開曠而閒凝多鬱堙而窘促萌一緒而千變兆片機
而萬觸無半刻而恬想乃終年而汨欲大木百圍而窽
竅長河九支而屈曲怒則烈火扇於衝颷喜則春露融
於朝旭懼驚懷其若墜憂結念其如束或漫漫而川浮
或迢迢而山属繁襟霧合而烟聚单思針懸而縷續其
騖時也似飛蛾陵亂而投明燭其趨利也若飢烏聯翩
而爭場粟力方躓而獨騁量已傾而未足吹劍首而聒
虞韶握碔砆而衒荆玉纖埃不譲於山阜巨海見排於
井谷沉浮兮靡定去就兮多途乍排下而進上忽出有
而入無轉息而延緣萬古迴瞬而周流八區形寥寥於
衽席慮淼淼於燕吳乃榮乃華如馳如驅甚飛猱之驕
(作蹻)喬木邁奔兕之逸修衢雖杼軸而無已吾未知其所
圖爾其清濁兩資臧否兼司有縵者而密者幾附之而
益之勇怯於焉競爽明晦所以相欺或外静而中躁或
情愠而顔怡或趣暌而迹偶或言信而誠疑眉睫兩連
(一作視)而相對山河萬重而在兹莫覩其深沉之實抱徒
見其俯僂之虚姿類隂陽之不測疋神鬼之難期不可
審之以權量不可卜之以蓍龜争度長而自我各守勝
而為師設皇綱而懸帝制張地絡而舉天維雖衆條之
所檢轄在斯輛而不能持徵善惡於遥祀訪賢愚於羣
冊軒昊用之而司契堯舜守之而光宅湯武任之以為
王桓文仗之而作伯弘聖道者謂之周孔肆凶德者攝
為桀跖體仁成曾史之行毓智舉良平之策六國起争
交之端三方構鼎峙之迹政焚書而騁暴巨誦典而崇
僻嚭讒胥而獲誅靳譛原而受斥軻發匣而揮匕如睨
楹而抗璧蕭朱始諧而末釁餘耳初好而終隟寵包詐
而昵躬牢藴邪而附石究迴穴於今古鬱繽紛於載籍
匪外物之所嬰諒乃心之攸敵若乃無損無益不盈不
冲湛虚明其若鏡坦宏量其如空静凝神而合道動應
物而修功得至無於象外乘妙有於寰中既脗合而懸
解且兼忘而大同象罔之珠易索槖籥之用無窮入窅
冥而超宇宙翔寥廓而矯樊籠斯上聖之神理邈先幾
而感通諒凡情之靡得徒仰止於余衷至於宅義依仁
棲貞履順崇禮譲之扃闥聳温恭之墻仞赴䚣(作鯁)壑而
全忠處龍鄉而執信情居損而能酌時處遯而無慍(一作)
(道在恒而不振)遊書圃而摭芳挹文河而澡潤循雅度而成則
服嘉言而遣吝乃懿士之清規寔吾人之所徇持弱操
而知勉飭微躬而底慎思不忮而不求絶相靡而相刃
慨投筆而長想聊綴音於末韻
動静交相養賦(并序)白居易
居易常見今之立身從事者有失於動有失於静斯由
動静俱不得其時與理也因述其所以然用自儆遵命
曰動静交相養賦云
天地有常道萬物有常性道不可以終静濟之以動性
不可以終動濟之以静養之則兩全而交利不養之則
兩傷而交病故聖人取諸震以發身受以(一作諸)復而知
命所以莊生(一作子)曰智養恬易曰蒙養正者也吾觀天
文其中有程日明則月晦日晦則月明明晦交養晝夜
乃成吾觀歲功其中有信陽進則隂退陽退則隂進進
退交養寒暑乃順且躁者本於静也斯則躁為民静為
君以民養君教化之根則動養静之道斯存且有者生
於無也斯則無為母有為子以母養子生成之理則静
養動之義明矣所以動之為用在氣為春在鳥為飛在
舟為檝在弩為機不有動也静將疇依所以静之為用
在蟲為蟄在水為止在門為鍵在輪為柅不有静也動
奚資始則知動兮静所伏静兮動所倚吾何以知交養
之然哉以此有以見人之生於世出處相濟必有時而
行非匏瓜不可以長繋人之善其身枉直相循必有時
而屈故尺蠖不可以長伸嗟夫今之人知動之可以成
功不知非其時動必(一作亦)為凶知静之可以立德不知
非其理静亦為賊大矣哉動静之際聖人其難之先之
則過時後之則不及時交養之間不容毫釐故老氏觀
妙顔氏知幾噫非二君子吾誰與歸
文苑英華卷六十
