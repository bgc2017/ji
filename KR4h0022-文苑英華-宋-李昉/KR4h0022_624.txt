文苑英華卷六百二十五宋李昉等編
雜諫論三
論塩鐵表一首
為田神玉謝不許赴上都護喪表一首
論裴延齡表二首
論追制表一首
論請不用奸臣表三首
夔州論利害表二首
為濮陽公論皇太子表一首
諫中官打人表一首
為集賢崔相公論京兆除授表一首
論塩鐵表劉彤
臣聞國之興衰在人不在天政之理亂在變不在習故
殷辛失道雖得歲而亡齊桓反經雖改法而覇此則神
而明之存乎其人之明效也是以五帝不相襲禮三王
不相沿樂者豈祖孫父子自欲殊其業耶誠代異乎宜
而時有所適不得已而然耳故能功格天地道濟生人
三五而來未聞有弊而不遷以之長世(唐諱)者也國家承
亡隋(一作百二)之季開累聖之業至於憲章彛典立教垂訓
(一作統)可謂詳矣然猶倉廪未實流庸未還俗困兼并人
嗟杼軸者所謂能適道矣而未能權積習之見不廻而
隨時之宜未得故也臣聞漢之五葉孝武為政一廐馬
三十萬疋後宫數千萬(貢禹傳孝武取好女數千人以填後宫萬字疑衍)人外
討戎夷内興宫室殫費之甚實百當今然而古費多而
貨有餘今用少而財不足者何也豈非古取山澤而今
取貧人哉取山澤則公利厚而人歸於農取貧人則公
利薄而人去其業此所以古今不一贏儉相懸故先王
之作法也山海有官虞衡有職輕重有術禁發有時一
則專農二則饒國濟人盛事也臣實謂當今宜之夫煮
海為塩採山鑄金伐木為室者豐餘之輩也寒而無衣
饑而無食庸賃自資者窮苦之流也若能求山海厚利
奪豐餘之人輕調徭役免窮苦之子所謂損有餘而益
不足帝王之道可不然乎臣願陛下詔塩鐵木等官收
興利貨貿遷於人則不及數年府有餘儲矣然後下寬
大之令蠲窮獨之徭可以惠羣生可以柔荒服討百蠻
不憂千金之費懷萬國自有三錫之饒雖戎狄降附堯
湯水旱無足虞也如此則成康刑措而頌聲作臣愚易
之臣聞可與守(一作樂)成而難與慮始者常情是也陛下
若允臣愚計便付有司則恐由習常就(闕)無日伏請付
中書門下令妙擇才幹委以使車則愚臣所獻儻裨萬
一奉天適變惟在陛下行之
為田神玉謝不許赴上都護喪表
此篇當在五百九十七卷喪&KR0830;門今已移入姑存
其目
論裴延齡表(德宗)元稹
(按陸贄貞元十年敗元稹元和元年除拾遺相去十一年二表恐非稹作集亦無之)
臣某言臣昨二十五日宰臣伏宣聖旨以陸贄敗官罪
狀不可書於詔命陛下慈仁愛人恩宥愚直仍令後有
所見得以上聞臣忝職諫司不勝大幸臣等前所上表
言陸贄等得罪之由起於讒構此皆延齡每自倡言以
弄威寵及奉宣示奸詐乃明陸贄久在禁垣復典樞要
今之譴責固出聖衷竊以李充勵志䘏人勤身奉職惠
愛之化洽於細微頃以公事之間與延齡相敵未貶之
月延齡亦以語人讒構之端羣情是惑臣聞大臣之體
出於讒辭安可持密勿之言為忿怒之柄朝廷側目遠
邇摇心百官素不能親附延齡者屏氣私門不知自保
陛下聖德下照物無所遺豈獨厚於一夫而乃薄於天
下伏惟發誠謹中官備問閭里有言延齡無罪李充有
過臣實微眇敢逃天誅李充覆族亡家於臣何害事關
大本不敢自私延齡奸計萬殊方司邦賦必能公用財
賄陰結匪人則他時之過彰聞路絶伏以貞觀遺訓日
經宸心去其邪謀以慰天下幸甚幸甚臣不勝懇廹之
至
同前(德宗)前人
臣某言間者陛下親授臣以直言之詔又命臣以言責
之官奉職以來未嘗忘死誓將忠懇上答鎔造竊以裴
延齡虧損聖德瀆亂典章逞其心欲以蝥毒黎元恣其
苛刻以動摇邊鄙弄陛下爵位以公授私人盜陛下威
權以誘脅忠善賢愚注耳朝野同辭臣固不敢飾其繁
文再擾聰明所以晝夜感憤不能自寧者以陛下執刑
賞之柄不僣在人延齡狡詐公行曾不為念伏見去年
十二月五日勑度支計管李玘配流播州張勛配流崖
州仍各決六十斯則延齡自快怒心曲遂其狀陛下聽
之以誠謂為當舉峻其所罰用直羣司罪名及加冤聲
大振陛下深鑒其事詔命中留曾不旬朝馳聞海内使
遠方之人疑陛下明有所擁令無必行奸以䧟君孰任
其咎儻二人獨決延齡之手死不得言化理之失豈不
重乎陛下常以登聞之鼓置之於庭必欲人情纖微不
滯於外比來或事繫度支銜冤上訴皆不即驗問盡付
延齡縲囚衣冠攘奪孤賤身不足償其怒家無以應其
求怨痛内緘誰與為理矰繳盈路動而見拘咫尺天門
不敢上訴延齡之威益熾疲人之苦日深陛下必以延
齡為賢言者皆妄不若明白其罪昭示萬方使延齡無
辜辨之何害儻兇惡滋蔓欝於人心決之不時所傷豈
細臣實寒心銷肉用是為憂伏惟俯鑒聖情召臣問狀
有一非據罪在面欺臣不勝廹切之至
論追制表元稹
臣某言臣聞令之必行於下者(集作必如行之者)信也令苟不
信患莫大焉今陛下初臨㝢内務切黎元至於牧守字
人之官所宜詳擇苟未得人不當虛授苟或任使不可
屢遷臣竊見近除寧州刺史論傪虔州刺史高弘本通
州刺史豆盧靖曾不涉旬並已追制又以杜兼為蘇州
刺史行未半途復改郎署臣不知誰請於陛下而授之
誰請於陛下而追之追之是則授之非授之是則追之
非以非為是者罰必加然後人不敢輕其舉以是為非
者罪必及然後下不敢用其私此先王所以不令而人
從不言而人信豈異事哉率是道也今陛下如綸之令
朝降反汗之詔夕施紛紛紜紜無所歸咎臣竊恐陛下
之命未能取信於朝廷而况取信於天下乎臣伏願陛
下徵舉者之詞察追者之請若舉者之詞直則請而追
之者不得無過若追者之理勝則舉而授之者不得無
辜賞罰是非所宜明當况陛下肇臨黎庶教化惟新詔令之
間四方所仰小有得失天下必聞臣實庸愚謬居諫列
職當言責不敢偷安苟有所補(集有作裨)萬死無恨無任愚
廹懇欵之至謹詣東上閤門奉表以聞
論請不用奸臣表(穆宗)裴度
臣度言臣聞主聖臣直今既遇聖主輙為直臣上答殊
私下塞羣望(一作謗)誓除國蠧無以家為苟獻替之可行
何性命之足惜臣某中謝伏惟文武孝德皇帝陛下纂
(一作恭)承丕業光啟雄圖方殄頑人之風以立太平之事
而逆豎搆亂震驚山東奸臣作朋撓亂(集作敗)國政陛下
欲掃蕩幽鎮先宜肅清朝廷何者為患有大小議事有
先後河朔逆賊只亂山東禁闈奸臣必亂天下是則河
朔患小禁闈患大小者臣等與諸道戎臣必能剪滅大
者非陛下制斷非陛下覺悟無計驅除今文武百寮中
外萬品有心者無不憤忿(集作怨)有口者無不咨嗟直以
威權方重奬用方深有所畏避(集作忌)不敢抵觸恐事未
行而禍已及不為國計且為身計(一作謀)者耳臣比猶懷
(一作思)隠忍不願發明一則以罪惡如山怨謗如雷伏料
聖君(一作明)必自誅殛一則以四方無事萬樞且過紀綱
潜壊賄賂公行待(一作候)其貫盈必自顛覆今屬兇徒擾
攘宸衷憂軫凡有制命繫(一作計)於安危痛此姦臣(一作邪)
恣其欺罔干亂聖略非止一途又與翰苑近(一作舊)臣結
為朋黨(集作黨與)陛下聽其所說則必訪於近臣不知近臣
已先(一作私相)計會更唱迭和蔽惑聰明所以臣自兵興已
來所陳章疏皆是至切(一作事皆要切)所奉(集作連)書詔多有參
差蒙(一作惜)陛下委寄之意不輕被奸臣抑損之事不少
臣所與(一作素知)佞作亦無讐嫌秪是昨者臣請乘傳詣闕
面陳戎事奸臣之黨(一作徒)最所畏懼知臣若到御座之
前必能悉數其罪(一作過)以此百計止臣此行臣又請領
兵齊衆(一作進)逐便討賊(一作攻討)奸臣之黨尤所(一作典加)阻礙
恐臣統率諸道或有成功進退皆受羈牽(集作束)意見悉
遭杜(一作蔽)塞復恐三人(一作復與一二)險狡同辭合力或令兩
道招撫逗留旬時或遣蔚(集作他)州行營拖拽日月但欲
(集作願)令臣失所使臣無成則天下理亂山東勝負悉不
顧矣為臣事君一至於此且陛下前後左右忠良至多
亦有熟會典章亦有飽諳師旅足得任使何獨斯人以
臣愚見若朝中奸臣盡去則河北逆賊不討而自平若
朝中奸臣盡(一作尚)在則河朔逆賊雖平益熾(一作縱平無益)臣
伏讀國史知(集作見)代宗之朝蕃戎侵軼直至畿甸(一作直犯)
(都城)代宗不知盖被程元振壅(一作蒙)蔽幾危社稷當時柳
伉乃太常一博士耳猶抗表歸罪為國除害今臣所任
兼揔將相豈可坐觀兇邪有曀日月臣不勝感恩(一作憤)
嫉惡之至謹附中使趙奉國奉表以聞儻陛下未甚信
臣(一作未信忠言)猶惑奸黨伏乞出臣此表令三事大夫與百
寮集議彼不受責臣合伏辜天鑒孔(集作郎)明照臣肝血
但得天下之人知臣不負陛下則臣雖死之日猶生之
年
第二表(集作狀)前人
臣某言臣聞木有蠧蟲其木必壊國有奸臣其國必亂
伏以前件人為蠧為奸欺下罔上百辟卿士莫不知名
(集作莫敢指名)若不竄逐必為患難陛下雖(一作他)時追悔亦恐
無及臣所以奮不顧身舉明罪惡其第一表第二狀伏
恐聖意含弘留中不行臣謹再寫重進伏乞聖恩宣出
令文武百官於朝堂集議必以臣表狀虛謬牴牾權倖
伏望更加譴責以謝弘簡元稹如弘簡元稹等實為朋
黨實蔽聖聰實是奸邪實作威福伏望議事定刑以謝
天下臣今將赴行營誓除(集作誅)兇寇而憂心在腹不在
四支憂在朝堂(一作廷)不在河朔伏感諸葛亮出師之時
上表言事猶以宫中府中不宜(集作合)同異科犯為善為
惡請申刑賞臣才雖不逮諸葛亮心有慕於古人昧死
聞天伏紙流汗
同前白居易
臣某言臣聞主聖臣忠聖主既明臣輙獻至忠之誠上
理國之典下去邪之疑伏望陛下納臣之諫則海隅蒼
生兵屯咸偃無大臣之諫則國必敗有大臣之諫則國
必安非(疑)元稹之愆其事有實亦不虛矣矯詐亂邪實
元稹之過朝廷俱惡卿士同冤裴度論議之謀陛下已
令奬度之勲不允所請理已為乖今陛下含忍不為竄
逐處之台司同議國典天下人心無不惶戰何執元稹
之言居度散司之職且同議裴度今功業今代一人卿
侯士庶無不同惜今天下欽度者多奉稹者少陛下不
念其功何忍信其奸臣之論况裴度有平蔡之功元稹
有囂軒之過東都留守誠即清閑大勞之功不合居於
散地伏望陛下聖恩照明並無矯言伏乞追裴度别議
寵榮臣素與元稹志(一作至)交不欲發明伏以大臣沉屈
不利於國方斷往日之交以存國章之政臣等職當諫
列不敢不奏謹奉表以聞無任兢廹戰切之極瞻望廻
恩天下同慶(元白交分始終不替方元傾裴白不應有此論列集固無之光謂君直友逆則順君)
(以誅友古有行之者則此奏亦不為過但白非其人也與元稹二表俱非是當以唐書為正)
夔州論利害表劉禹錫
臣某言伏凖元和十二年四月十八日勑諸州刺史如
有利害可言者不限時節任自上表聞奏者臣伏見貞
觀中詔許羣臣各上書言利便馬周時一布衣遂因中
郎將常何獻策二十餘事太宗深竒之盡行其言擢周
為御史(一有裏行二字)至龍朔中璧州刺史鄧弘慶進平素看
精四字堪為酒令高宗嘉之亦行其言遷弘慶為朗州
刺史則知苟有所見雖布衣之賤遠守之微亦可施用
况臣早受國恩德宗朝忝為御史逮今歴事四聖(集作朝)
頻領藩條當陛下至明之時是微臣竭節之日伏以守
在遐郡不敢廣有所陳凖勑上利害及當州公務各具
别狀奏(集作以)聞伏乞聖慈俯賜鑒照無任
同前前人
臣某言伏凖今年四月五日德音宣令諸道觀察使刺
史各具當處利害附驛以聞者伏惟皇帝陛下睿哲自
天纘承列聖善述光志發揚德音率土人臣不勝慶幸
臣虔奉詔旨宣示蒸黎伏以華夏不同土宜各異詳求
利病謹具奏聞伏乞聖慈俯賜昭鑒臣伏覽國史竊見
開元十八年朝集使至京師玄宗臨軒親問利害時宣
州刺史裴耀卿上便宜事論轉運甚詳竟不行下至二
十一年耀卿為京兆尹再以前事奏論方見允納比及
三年漕運七百萬石省脚三十餘萬貫當耀卿前不見
納必有人非之及後數年得(集作方)展其效臣僻守遠郡
敢望言行祗奉詔書或冀萬一伏惟明主擇之無任
為濮陽公論皇太子表李商隠
臣某言今月某日得本道進奏院狀報今月六日宰臣
鄭某等率三省官屬入論皇太子事者禠魄疆場馳魂
輦轂莫知本末伏用驚惶臣中謝臣聞禮贊元良易標
明兩是司司鬯以奉宗祧華夏式瞻邦家大本自昔質
文或異步驟雖殊既立之以賢則輔之有道北宫養德
東序承榮(集作勞非)務近正人用光繼體周則周公為太傅
太公為太師漢則疏氏二賢商山四老内揚孝道外進
忠規猶在去彼猜嫌辨其疑是不由微細輕致動摇乃
得守三十代之丕圖延四百年之景祚著於史冊煥若
丹青伏惟皇帝陛下道冠百王功高三古事窺化本謀
洞機先皇太子自正位春坊傳輝望苑陛下旁延雋乂
以贊温文並學探泉源氣壓浮競嗜魚不進求玦莫從
有王褒之獻箴無卞蘭之奉賦今縱粗乖睿旨微慊聖
心當以猶屬妙齡未加元服或携徒御時縱(一作致)逸遊
樂野夏儲亦嘗觀舞南皮魏副屢見飛觴陛下濬發慈
仁殷勤楷教稍踰規戒即震威靈雖伐木析薪必循其
理而逝梁發笱亦有可虞抑臣又聞父之於子也有嚴
訓而無責善君之於臣也有掩惡而復錄功故得各務
日新並從夕改同寘子(集作于)道不傷其慈儻犯在斯湏
便遺天性過當造次遽抵國章則以古以今孰為令子
在朝在野誰曰全臣虛牽復之微(集作至)言失不貳之深
旨伏以(集作惟)陛下侔覆育於天地霽赫怒於雷霆復許
省勵宫闈卑謝師傅蹈殊休於列聖慰欽矚於兆人臣
才則荒凉志惟朴騃因緣代業蒙被官榮竊諸侯之土
田領大將之旗鼓當車折檻合首他人瀝膽刺心正當
今日而名非朝籍務切軍機道阻且躋佇立以泣龍樓
獻直戴逵之辭翰蔑聞鳳闕拜章張儼之精誠未泯干
冐宸極無任隕涕祈恩之至謹差某官某奉表陳論以
聞
諫中官打人表劉寬
臣某言臣生逢昌運謬列班行官為御史職在舉事齒
髮始壯名籍已至在臣至微誠為多幸所以愛惜朝廷
宗廟之意與元老大臣不殊臣昨遇郊禋得陪盛禮見
執事者說陛下饗獻太廟至穆宗皇帝第九室跪起嗚
咽感動神人臣不覺涕淚知陛下孝德可以化天下矣
又至圓丘覩陛下升降嚴恭之禮不覺手足舞蹈知陛
下誠敬可以逹神明矣如嚮者數事非根於生知禀於
天授固非一朝一夕之所能致推是而論則三皇之德
必可侔五帝之業不足跂洎車駕即路臣實先馳至丹
鳳門南禮物備具忽聞傳說云適有白身數十人於金
鷄竿下奪囚崔發亂打致死有司救止力不能禁兵仗
紛紜僅以格戰瓦礫交下傍中朝臣不勝驚痛盖惜其
無知毁損聖德也如此崔發為縣令有事(疑)當之罪抵
朝廷之法有不赦之科斷自宸衷寘諸刑典則可矣豈
得下人肆意騁憾一時紊亂綱紀敗失國體豈可使縱
恣漸隳也儻陛下欲杜將來之萌絶偏黨之說俾罪人
斯得正是刑名則太平之業日益崇矣臣又以為今日
構扇人數至多若盡加誅恐非中典苟捨而不問實蠧
大猷以臣愚見莫若勑左右軍使尋求首謀者一二十
輩下明詔以示海内知人臣無專殺之文乘間之謀不
敢萌貯庶無私之德與日月盡明又伏聆今日赦書求
理至切令(一作命)諫臣論事遣憲吏執法乘輿服御志在
抑損又以見陛下遵禹湯之旨同堯舜之求臣為耳目
若有所聞而不上啓是臣負陛下之深也焉敢不言不
勝慺慺懇切之至
為集賢崔相公論京兆除授表
錢珝
臣某言今月某日伏奉密詔具審聖旨欲以某官鄭浦
除京兆尹令臣進擬來者出自宸衷敢言違詔事非允
當合具奏聞伏以三輔之雄京兆居首王畿之理專制
甚難歴代重官當今急務比者任用多是丞郎給舍有
才之人或藩方善政之師宣宗皇帝求理之切常輟翰
林學士韋澳授以此官今陛下固合且命中書令其公
選苟或未稱即可改張鄭某自守(疑)周行頗聞静守當
官蒞職亦極恪勤量材則可以序遷進善則無妨奬勸
至於關中戶口本貫京師轂下威權莫先尹正畿甸之
内諸鎮甚多都城之間萬戶來會責辦則供湏極衆整
肅則彈壓且殷鄭浦入仕之初曾為塩州軍事判官幸
守章程粗成勞績因兹際會遂列朝班物望固輕揚歴
未久儻以此官除授必當不叶羣情向者嗣薛王柔以
宗室大臣久兼崇秩事功已著㹅領方宜以浦代之恐
失所稱浦既乏公望又匪異材遽逹宸聰必因薦導失
舉之誤所繋非輕臣知柔出藩便憂京兆之任盖二十
四縣無不凋殘况屬今秋又罹兵火鄉閭劫殺尚且未
安軍鎮侵陵比常多事賦輸之際撫緝尤難頃自黃巢
犯闕災患相繼京畿百姓傷死固多今所保全皆由自
備凡為兵器無不家蔵寇至即設寨依山事已則還鄉
力穡可耕可戰自是精兵今近鎮多強不為無事徵召
外藩騎卒朝廷又乏軍糧昨者猖狂兼為患禍每宜深
戒不可遽忘實任京兆之權兼湏武略不惟便於政理
亦要防於艱虞臣請便言冀合睿算竊見某官李鋋(一作)
(鋌下同)兩朝宿將久立茂勲頗以威名彰於委寄衆情甚
洽公論多推授以尹京必能通濟京畿制置兼以命之
有權則可抑豪強用武則可清奸盜圖安之本全在京
都備患之先無加軍旅鋋之才略得以㹅臨畿内戸人
累經賊寇農收之暇訓練不難鄉閭自強侵擾固息無
事則各營耕稼有慮則便執干戈不假饋糧又非失業
既安必集就便不煩况目下京都未能安堵速湏制置
安得因循非李鋋不可委任事惟(一作權)重難尋已參詳
外度人情内思機便悉宜如此方敢陳論伏乞聖明静
賜睿(一作循)覽以京尹難理之事思當今奸弊之初用非
材無望之人可以控制於此若他時不濟何以謀安雖
欲用典罪之固亦無救於患且李鋋與臣無素分鄭浦
於臣無宿嫌與奪之間公當而已切於此事尋欲兼候
奏聞便屬忽患瘡痍不離枕席近雖潰穴尚有本根固
極虛羸且湏將理寢食敢忘於機務敷陳又隔於天顔
遂敢直奉牋毫粗逹肝膈伏以反正之新致理仍急有
犯無隠臣心合罄於此時從善如流聖政宜先於大者
甚難甚切不敢不論伏以睿斷精明臣等常切感作今
兹論列實冀允從儻或未察愚衷臣實不敢奉詔干冐
宸扆臣某無任惶恐廹切之至
文苑英華卷六百二十五
