文苑英華卷一百四十宋李昉等編
蟲魚二
南有嘉魚賦二首羡魚賦二首
結網求魚賦一首巨鼇冠靈山賦一首
黿鼉為梁賦一首釣鼇賦一首
寅月釁龜賦一首蜃樓賦一首
蚌鷸相持賦一首水母目鰕賦一首
南有嘉魚賦(以樂得賢者次用韻)楊諫
后非賢不乂魚非水不託賢豈晦以養蒙魚在藻而自
樂故比事思理以徵以求如南有嘉魚是網是繳此所謂
旌别淑慝愛人治國為鹽梅之器用作生靈之表則不
然豈延故老於終南收釣翁於渭北張皇勲業者棄此
曾未得我國家憂勞庶績寤寐求賢且束帛戔戔每布
之於寰海豈矰笱罩罩獨烝然於巨川吳坂不遺於騏驥丙
穴載詠於鱏鱣詩人格言必將興之於王國老氏遺戒不
可脫之於重泉所謂持竿執柄者未容易焉爰有深沉
參對純嘏雖臨矰以及繳苟未高於天下徒噞喁於香
餌終夷猶於取捨儻鼎味之見珍丼殺身於庖者
第二(同前韻)李蒙
惟帝王之應運孰無賢而能作雖道洽於唐虞尚翹翹
於林壑彼嘉魚之發興實思賢而共樂蓋(一作念)風俗之
盛衰以廢興為善惡惟魚在淵兮其跡惟深賢在野兮
其道惟默植忠信以自保俟休明而觀國屬王度之清
夷復何求而不得然後為衡為衝(疑)是傚是則成天下
之亹亹定衆人之惑惑國家化造往古政在求賢釣嘉
魚在丙穴得竒士於滋川(呂氏春秋呂望釣於滋川)故開闢之功作
之於我太平之人匪降自天余是以知玉帛之禮至矣
嘉魚之詩大焉若乃日旰而食思彼賢者念兹在兹誰
與天下心不忘於寢處足流詠於風雅斯蓋嘉魚之義
故可得而述也
羨魚賦王起
客有羡魚者立河壖俯臨泉窺綠藻瞰紅蓮彈鋏之歌
逾切觀濠之意彌堅則有頳尾殊品紫鱗異質或依蒲
而自娛或擁芡而争出揚鬐奮鬛已見其由戢尾貫鰓
未知其術是用乘良辰守通津望噞喁而注目聆瀺灂
以勞神乃嘆曰深不測者水藏諸水者鱗營之何及獲
之何因彼不脱於泉徒求於泉下彼不蕩於水奚求於
水濱喪志而退問於漁人漁人曰噫子過矣君子謀不
失利動必合理禽之中也先夫矰繳獸之獲也資乎弓
矢夫吾子坐金堤降玉址(疑作趾)無罶而窺其發發無笱
而思其唯唯此所謂自包其羞不求諸已向若有具施
之於水則和羹可待食肉兹始不為緣木之難自叶忘
筌之美斯言富哉感激而回求詹公之術盡任子之才
器必備藝咸該將中否之不惑希取捨之無猜羡之可
以已也是以結網而復來
第二(并序)敬栝
閏正月旬有八日李崔二侯命余于邑之南澗以求魚
也洎至止人鮮力微網則虚設遂無所獲願莫我從且
漁者卑事非其人猶不可力行特取豈容易哉因貽賦
云
南有澗兮湜湜其流北有人兮温温寡侔涉春水兮以
遨以遊羡嘉魚兮載沉載浮且人以功為志魚以水為
利功高則其事易成水深則其魚易致况我網孔張我
心匪臧網無及則魚以遐遁魚已遁而人猶未忘亦何
異驅倚市者就戰俾善駕者持航雖終朝而筋骨之勞
備盡徒悉力而尺寸之功不揚振振者李胡為乎至此
平陸不可以行舟干將不可以補履歸止歸止振振者
崔胡為乎忽來過屠之嚼何益臨川之羡空廻歸哉歸
哉
結網求魚賦(以臨川羡魚未若結網為韻)王起
網則結緒魚方躍泉其結也疎而不失其躍也瞻之在
前一縱一横既克張於萬目無小無大亦何逃於百川
是以揚鬐振鬛噴沬飛涎初同求於發笱終取義於忘
筌於是當巧孜孜抗精(上林賦抗士卒之精)屑屑細緝絲枲解紛
結絶想江湖之相忘遂綱維之備設搖頳尾以游泳爾
不厭深運素手以繽紛我思善結俾晝作夜日居月諸
成兹密網念彼嘉魚庖犧之舊制無改良罟之新規有
餘獻鮮槀之時兹為謀始烹釡鬲(疑作鬵)之日此乃厥初
且夫注目劬勞丼心健羡於結網兮何有徒噞喁而可
見金盤既設無靃靃以霏霏錦質乍窺徒赫赫而戰戰
孰若氣奪九罭網殊一面始結繩而爰設終在藻而咸
薦疎密由已卷舒從心此紛紛而不紊彼潑潑而方禽
亦何必不網而為子釣斷罟而諫君臨其動則終(疑)其
力不費事有類於組織志未殊於經緯薦尾安在提綱
尚未想飛鴻而則羅曷游魚兮不畏向若臨河廣恣心
賞隨揭厲之淺深當鱗甲之來往出彼赫鰓亦同反掌
營鱣鮪方同濊濊之施罛禁鯤鮞豈比恢恢之漏網則
知無其備者其功略有其具者其利博此不愆其經營
彼無逃於潜躍夫然觸類斯長緣情可託結詩書而為
網網則有條驅爵祿而為魚魚兮咸若吾所以考先賢
之微言悟臨川之妄作
巨鼇冠靈山賦(以滄溟之上神化不測為韻)楊濤
海環四方東為之滄有巨鼇兮其大無極載仙山兮其
力難量是山也根無附麗彼鼇也勢則騰驤積浪淪漣
拖其身而歘以動蕩攅峰廻互加於首而隨以低昂豈
不以稟兹魁大舉其峻極當一動一息之際見翻海廻
山之力延頸而羣嶺騰青聳身而半天映黑徵物象之
無比見神用之罕測亘横天極地之質邈爾形標冠蓬
萊方丈之尊輕如首飾然則神岳之高兮莫知大鼇之
壯兮若兹視鵾鵬如纖芥比嵩華於毫釐嶔崟之容初
結根於無地突兀之狀終冠首於此時舉其大呑舟不
足稱也喻於小戴勝有以似之觀其轉峰巒偃波浪萬
派沸渭特立放曠荷至重而匪重見大壯之用壯風水
之運贔屓而上摩天垠丘山可勝崷崪而高標海上蓬
臺之靈神仙之扄獨冠岧亭横截滄溟莫究其廣大之
形谿谷陵阜嶃嵓紛糺仰戴於首無可無不可(疑)乃與
夫天地相久者哉兹嶺磅礴隨流混淪聳切雲之高且
知其抗首鼓翻波之勢想見其側身順時而或踴或躍
推理而乃聖乃神比愚公之移有異想龍伯之釣無因
兹可謂氣冠渺瀰力(疑)均造化則鼇之載山也以地載
(疑)之力相亞
黿鼉為梁賦(以王師遠征水族冥感為韻)王起
周穆窮轍跡之所經駕黿鼉而咸(疑作感)靈所以濟浩汗
所以通杳冥蜲蜲蜿蜿以代造舟之利匪彫匪刻皆連
外國之形諒人力之不勦信神功而永寧當其師旅闐
闐旌旗肅肅臨九江而澶汗駐八駿而誇(疑作踡)跼望既
濟於未濟終歎無梁思載沉而載浮孰能刳木得不乞
靈於水府假道於介族則黿也不得而深藏鼉也不得
而潜伏既而擘波有聲異狀可驚出層潭而櫛比駕飛
浪而砥平連足俄維比浮柱之初立鏤甲迭映同板築
之相成齊首而繩墨勿用曳尾而規模自呈其利惟博
其安無傾殊滄海之龜構異銀河而鵲征彼詭類之可
覽實至誠之所感假贔屓以臨深託盤跚而習坎其勢
邐迤其狀參差無遠不届惟危具持照赫燮之五刃度
張皇之六師乘以周旋且異琴高之鯉載於沉溺還符
毛寶之龜漁者徒驚工人有耻同罛共羅而罔及畫鶂
雄虹而莫擬題之不可殊長卿之見書抱之則難謝尾
生之沉水是知伐鼉以冐鼓其用匪良解黿而染指其
謀匪臧孰若奮功於舟楫感聖於君王昔在深泉懼屑
没於其穴今符至德忽結構而成梁固蹂躙而無害將
騰躍而有光我皇仁洽道豐文脩武偃要荒畢服淳離
斯返何必驅鼉而駕黿勞師而習(疑)遠
釣鼇賦(以一舉而連六鼇為韻)張友正
東海有三山山有六巨鼇鼇則偃蹇以戴山下横乎大
壑山則穹崇以壓海迥出乎洪濤哂鯨鯢兮瑣細視嵩
華兮秋毫此則鼇之所以為大山之所以為高乃有龍
伯之國巨人攸處謂天生之神物可以充乎鼎爼壯圖
方啓高足云舉曾移十步之餘已奄五山之所於是載
揭長竿别(疑)綸巨緇俯滄溟其流如帶垂芳餌有肉如
坻既投之以潜下果食之而不疑其肉未入於口而鈎
已貫於頥争心既憤勇氣相持崩騰渤澥磅礴嵎夷蹴
天柱裂地維地雖廣兮振矣天雖高而殆而欲出不出
騰躍非一萬川倒流八氣旁溢血呑瓊田之草波陷鮫
人之室輕共工之觸山小夸父之逐日豈長蛇趨閬風
之足數大鵬徙天池而可匹爾其駭百神奔萬族波臣
蕩而失水海若迸而登陸以鼇之靈憑帝之福謂優游
以無窮何瞬息而連六猶將灼其骨豈惟離其肉于以
洎(釋文洎肉汁說文洎灌釡或疑作湘烹也)之幾竭東海之水于以燔之足
盡南山之木羣仙於焉以墊溺三山由是而淪覆且山
之俄(疑)然若與天連鼇以首戴之里數不知其幾千彼
大人兮併之於背負之而顛斯其為大也胡可得言而
稱天(天字疑)恃其人人有所不及恃於力力有所不全若
使以陰陽為網以道德為筌以信智為機於其上以仁
義為餌於其前則所為獲物者其為鼇也大焉
寅月釁龜賦(以擇兹上春虔俟明火為韻)王起
國家謹時以授人敬卜以事神每殺牲以獻歲用釁龜
於孟春法於天不失建寅之正位塗以血而皆祀骨之
至珍是尊是奉必躬必親周官之規不爽呂氏之令惟
新時也斗柄潜移葭灰稍暢簭(一作菙周禮雖有菙氏掌卜又有簭人凢國大)
(事先簭後卜下文云占有待宜兩存之者也)氏之占有待龜人之職無曠由
是發巾笥之下於廟堂之上乾乾兮捧九江之殊形翼
翼兮出十朋之異狀然後刲牲來思流血注兹映乎顔
則渥丹初啓運乎手則研朱乍施所以布幽全之物於
枯槁之姿必勾芒之用事俾僂句之不欺負圖之處既
占獻兆之求心果廹而察也異太史之定墨遠而望焉
謂卜師之揚火物以好生為德我則鑚而堅物以受汚
為累我方告其虔不僭寧同於居蔡見珍皆得於巢蓮
閱山澤之形紛其惟錯染青黑之緣赫以相鮮木德式
臨官占有俟幽贊先知之道啓廸從長之美豈比夫楚
軍鼉鼓虐執蹶由齊國鯨鍾仁稱孟子且車甲之釁也
所以交於神明孰若考元吉謀永貞候青陽之辰是儀
是準設朱殷之色必信必誠用能稽大疑决碩畫罔櫝
中而致毁咸蓍下以慎擇既釁之而有徵願保之而無
斁
蜃樓賦(以海旁蜃氣象樓臺為韻)王起
伊浩汗之鵬壑有岧嶤之蜃樓不因材而結構自以氣
而飛浮閟然無朕赫矣難儔出彼波濤必麗天以成
象化為軒楹(疑)寧假日以銷憂足以掩鼇山於别島漏
(一作陋)蛟室於懸流若乃霧歇煙銷雲歸月(一作天)朗千里
目極八紘心賞惟錯之類咸伏陽侯之波無響於是吐
氛氲騰泱漭隠隱迥出亭亭直上乍明乍滅舒渤澥而
新鮮若合若離結麗譙而博(一作傳)敞雖舟子來萃國工
是仰莫不驚天地之赫靈覩井幹而成象赫奕奕而有
光紛郁郁而難詳影臨貝闕彩曳虹梁比繩墨之曲直
如規矩之圓方岳岳之仙乍窺于天表盈盈之女且愧
於路傍八忩未工百尺非峻伴祥煙於巨浸雜佳氣於
重潤仰層構之如翬必巨川之化蜃大壯冥立全模洞
開吐𠻳而侔華宇呼吸而象瑰材翔鵾拂而不散賀燕
往而復來依稀碧落想像瑶臺旁輝日域下瑩珠胎比
落星之流點綴疑明月之照徘徊則知霞駮雲蔚有壯
麗之貴棟折榱崩無壓覆之畏既變態於倏忽亦憑虛
而髣髴豈比夫鼎居汾水赩赩以騰文劍在豐城雄雄
而增氣方今聖功不宰海物咸在固知吐為樓閣以
全其軀豈爭彼魚鹽弗加於海
蚌鷸相持賦(以洛城風日為韻)郗昂
水濱父老以漁弋為事常持釣緡荷矰繳旦浮瀍澗晩
泝伊洛亂平溆之磷磷步清流之鑿鑿匪畋魚以為務
將釣國而為託異戕(一作夭)忽而害生特自斃而方搏亦
猶守兔者目注於盧犬救(疑)彈者志在於黃雀斬長鯨
而四海晏如得巨魚而千里饜若夫一舉而擒兩固
功全而利博同不狩而獲多齊不耕而自穫訝彼老蚌
含胎孕明鷸是翔禽(一作禽是翔鷸)翼迅體輕或依岸而開合
或遵渚以飛鳴既相遇於茲地亦相殘於此生鷸以利
觜為銛鍔蚌以外骨為堅城鷸以蚌為腐肉可取蚌以
鷸為微禽可營鷸曰今日不雨必刳蚌之腹蚌曰明日
不出必喪鷸之精並相持而坎難俱莫知其困并彼漁
父聞而造曰危哉二蟲吾見爾命之將絶吾知爾力之
已窮胡不潜泳於深水胡不乘高(一作陵)於大風何故枯
骸於波際何故落翮於沙中乃携以俱歸釋此雙疾利
其美用取其形質鷸有羽兮彩映華冠蚌有珠兮光照
巨室雖假物類以為用誠亦辨說之良術莊生寓語於
前古是用廣之於今日
水母目鰕賦(以有相須而後濟者為韻)楊濤
物有相感動無不濟嗟水母之不明假鰕目以能睨
因依倚以自警當行止而有制荷茲眄睞非唯一目之
所加遊彼波瀾固亦兩心之潜契生雖異禀趣則同途
託清明之餘照遵茫昧之微軀誠有利於攸往胡可去
其斯須唯暗(一作音)是投唯明是假彼動容而有類此轉
盼而奚捨乍若蒙駒之未視從彼母兮又似瞽人之將
行待彼相者傋察察於清矑(二字見楊雄傳)之際共悠悠於碧
波之下俾其誠以明之是同我之身也斯則目非獨見
用必更相形質既資於自晦視瞻每比於偷光分水類
之餘睛每能瞿瞿遊泉室而有路曾不倀倀雖則視之
不見終似闇然而章豈不以水母為名鰕居於首委雙
眸而不恡當四望之能久處浩浩之無際瞻之在前俾
冥冥之有知不曰我後由是審利害之所宜俾出處之
從時合之則昭然發蒙固無隱也離之則寂爾無覩豈
不默而既精誠之是逹在終始以相持我無爾虞既(一作)
(恒)司明以不替而(一作爾)為我目其在暗而無疑則知明
不自守昧者為偶物有察而應心功有踰於假手是同
久要之道曾不吾欺每思一盼之恩慙非已有
文苑英華卷一百四十
