文苑英華卷四百三十五宋李昉等編
德音二
賑恤德音上
賑貸(詔令作給)京畿百姓德音玉堂遺範
門下王者布德行惠必順天時發廪賑乏蓋循舊典朕
君臨㝢縣念切黎元思欲咸致其安各阜其業事關恤
下政在便人予無愛焉斯為大本而甸服之内比年豐
穰一歲不登遂至艱食豈非轂下賦役經制猶繁物力
所資凋耗已甚靖言於此愧歎良深今春陽發生田事
具飭苟廹於歉乏不能自存而耕植損(詔令作頓)虧秋成何
望所宜特加恩賚(詔令作惠)蠲彼徵求庶農桑之及時俟(詔令)
(作候)麰麥之方稔式當和煦之候載示憂勤之心我其永
懷俾厚生殖京畿百姓宜共賑給粟三十萬石内八萬
石以京兆府常平義倉粟充其餘以(詔令作用)太倉粟充支
給比者田榖致損芻藁隨之今已過時益難濟辦其并
職田草共一百一十五萬束並宜放免又有常賦錢榖
蠲放之餘貧弊者多慮難輸入欲令寬息湏有憂矜其
京兆府欠去年兩税青苖等錢二萬一千八百貫欠秋
租雜斛斗及職田粟五萬三千三百石並宜放免元和
六年春賑貸京畿百姓義倉粟二十四萬石亦宜放免
朕誠意靡達黎人未康憂積於(詔令作于)衷寤寐增惕爰自
去歲以迄於今存救之恩屢降明詔乃眷長吏職惟親
人爾其檢(詔令作極)慮撫綏指陳利病將我惠澤被于鰥孤
叶於便宜無使勞擾故兹示諭當悉朕懷(元和七年)
賑貸京畿德音
門下朕聞王者之牧黎元也愛之如子視之如傷苟或
風雨不時稼穡不稔則必除煩就簡惜力重勞以圖便
安以阜生業况邦畿之内百役所從雖勤恤之令亟行
而供億之制猶廣重以經夏炎暵自秋霖霪(唐書作㴻)南畝
虧播殖之功西成失豐(唐書作農)登之望内乏口食外牽王
徭豈惟轉徙(唐書作輪非)之虞慮有餓(唐書作餧)殍之患斯盖理
道猶鬱和氣未通永言于兹良所咎歎宜加惠貸式示
誠懷京兆府每年所配折糶粟二十五萬石宜放如百
姓有粟情愿折納者時估外特加優饒今春所貸義倉
粟方属歲飢容至豐熟歲送納元和五年以前諸色逋
租並放百官職田其數甚廣今緣水潦諸處道路不通
宜令所在貯納度支支用令百官據數於太倉請受遭
水旱處所損便與除破不得檢覆朕以為理之本在乎
安人咨爾尹京宰邑之官實惟親人阜俗之寄必當詢
其疾苦奉我詔條當恤隠為心無怠於事罔或徇利於
尅(唐書作剥)不吐剛而茹柔使閭井咸安鰥惸獲濟各勉忠
效宜悉朕懷(元和六年十月戊寅)
遣使賑恤天下遭水百姓勅編制
勅王者欽若天道惠綏下人修已以導其和平推心以
恤乎(詔令作其)災患康時濟理何莫由斯朕以薄德託于人
上勵精庶政思致雍熙而誠不動天政或多闕陰氣作
沴暴風荐臻自江淮而及于荆襄歴陳宋而施于河朔
其間郡邑連有水災城郭多傷公私為害損害(一作壊)廬
舍浸敗田苖或親戚漂淪或資産沉溺為之父母所不
忍聞興言疚懷良深愧憫夙夜祗畏悼于厥心用是寢
不獲安食而忘味特加賑恤庶洽幽明宜令中書舍人
奚陟往江陵府及襄郢復隨鄂申光蔡等州左庶子姚
齊梧往陳許宋亳潁徐泗濠等州秘書少監常(詔今作雷)咸
往恒冀德棣深趙等州京兆尹常武往揚楚廬滁潤蘇
常等州宣慰應諸州百姓因水漂蕩家業淹損田苖交
至乏絶不能自存者委宣撫使量與賑給沉溺死者各
加賜物仍並以所在官中兩税錢物地税米充給其溺
死人所在官為收歛埋瘞用申惻隠以慰幽魂其田苖
所損亦委宣撫使與觀察使刺史約所損多少速具聞
奏於戲一夫不獲一物失所刑罰不中賦歛不均皆可
以損(詔令作傷)陰陽之和致水旱之沴其州縣應有繫囚及
獄訟久未决者委所在長吏即與疏理務從寬簡使絶
滯冤貪官暴吏倚法害公特加懲肅用明典憲災傷之
後切在撫綏咨爾方鎮之臣洎于州縣守宰咸知悉乃
心力設法救人以恤凶災以補傷敗庶令安集式副憂
勤宣布朕懷使各知悉(貞元八年八月)
賑恤遭水災百姓勅
勅惠下䘏人先王之政典視年制用有國之恒規故有
出公粟以賑困窮弛歲征以寬物力救患之道何莫由
兹頃以諸道水災遣使宣慰中心是屬夕惕彌勤省覽
條奏載懷憫惻用加救恤以濟吾人應諸道遭水漂蕩
家業淹損田苖乏絶戶宜共賜米三十萬石所司各據
州府乏絶戶多少速分配每道合給米數聞奏並以度
支見貯米充度支即與本道節度觀察使計費各隨便
近支付委本使差清幹官請受分送合賑給州縣仍令
縣令及本曹官同付人戶務從簡便無至重擾速分給
訖具狀聞奏其州府水損田苖及五六分者今年税米
及諸色官田租子並减放一半損七分以上一切全放
其所减放米如是支用數内應令度支及本道以諸色
錢物充填並委度支條件聞奏其兩税錢所司準舊例
處分朕撫臨兆庶思致和平理化未臻良增寅(一作愧)畏
方鎮守宰職在親人所宜分憂以救艱食必躬必信副
朕意焉(貞元八年十二月)
分命使臣賑恤水旱百姓勅(詔令作遣使賑恤江淮勅)
同前
勅王者立國本於安人暨海隅蒼生不忘弘覆天下至
廣咸務和寧其或郡國罹災存恤至(詔令作為)重發廪蠲賦
時惟舊章獻歲布和前聖高躅朕膺眷命纘承洪緒居
兆人之上五載于兹推大信以撫萬邦體至仁以蕃庶
類夕惕惟厲憂深納隍豈布理猶鬱上玄未感精祲相
盪隂陽或愆近者江淮之間水旱作沴緜亘郡邑自夏
徂秋雖誠禱神祗無愛圭璧而災流下土虧我生成逋
亡靡依凋瘵斯甚疲俗艱食時予之辜當宁疚懷宵衣
興歎憫兹求瘼臨遣使臣分命廵行特加存恤往救災
患冀安流庸俾免其田租或賑以公廪隨便亟給惠此
困窮其元和三年諸道應遭水旱所損州府合放兩税
錢米等損四分以(詔令作已)下者宜凖式處分損四分以上
者並準元和元年六月十八日勅文放免仍委中書門
下即於朝班中擇人分道存撫其有單貧之戶轉徙未
安便於常平義倉所貯斛斗量事賑貸務令存濟副朕
憂軫嗚呼方岳長吏職居親人永言分憂亦惟善政敬
哉有土咸悉予懷(元和四年正月)
亢旱撫恤百姓德音
勅承天理物莫尚於愛人謝譴彌災必先於咎已朕臨
御萬國逮今五年亦常勵精罔敢暇逸誠雖勤而未妥
於事澤雖布而未浹于人吳蜀建功關輔屢稔羣生咸
若荒服會同將何以答昊穹之顧懷承宗社之眷祐固
宜示以災𤯝警予增修自去冬以來時雪微降及此春
暮積為愆陽宿麥不滋首種未入東作慮違於農候西
成何望於歲儲為人父母甚可憂憫况江淮之間歉饉
相屬物力疲耗人心無聊雖存救之術已行而凋傷之
弊猶切是用輟食而歎中夜以興得非刑獄之冤滯未
申貨財之聚歛未息忠鯁之言未盡達不急之務未盡
除有一于兹即傷和氣居高莫喻愧悼是懷爰命禱祠
豈答神祗之望空勤惕厲豈為恤隠之方莫若側身推
誠循政務實法乾坤易簡之理贊天地茂育之仁將以
塞違庶孚于道属陽和之序品彙敷榮俯念繫絏俾從
寬减其京城内見禁囚徒犯死罪非殺人降從流流已
下罪逓降一等鹽鐵使下諸鹽院舊招商所由欠貞元
二年四月已前鹽税錢及永貞元年變法後新鹽利經
貨(詔令作輕貨)折估錢共二十八萬七千七百五十六貫文
並宜放免除此錢外諸色所由人戶及保人有積欠錢
物或資産蕩盡未免禁身或身已死亡繫其妻子雖始
於冐没而終可哀矜宜委鹽鐵轉運使即據狀事䟽理
具可徵可放免數聞奏度支京西京北諸院𣙜鹽使并
畿内在城諸色所由人戶欠負從貞元十一年以後至
貞元十五年終主保逃亡攤徵保人并保人又逃亡及
身在貧窮非家業見存姦猾延引者所欠錢物斛斗柴
草等項亦宜放免亦委度支續具合放數聞奏諸道兩
税外據𣙜率比來創制勅處分非不丁寧如聞或未遵
行尚有此弊永言奉法事豈當然申勅長吏明加禁斷
如刺史承使牒擅於界内𣙜率者先加懲責仍委御史
臺及出使郎官御史察訪聞奏夫制事立程必根源本
未有上敦節儉而下有困窮上好豐盈而下獲安輯顧
財用之所出念耕織之為勞自中原宿兵調賦尤廣更
修無名之貢獻必有無藝之徵求或稱出於羡餘或稱
不破正税相因慕效寢以成風革弊立防何切於此其
諸道進獻除降誕端午冬至元正任以土貢脩其慶賀
其餘雜進除旨條所供及犬馬鷹隼時新滋味之外一
切勒停如違越者所進物送納在藏庫仍委御史臺具
名聞奏如諸道停進奉後尚務因循或有聚歛亦委出
使郎官御史察訪聞奏政理之本在於簡約由内及外
以示率先昨者六宫内人量已放出猶慮内廐之馬其
數稍多委飛龍使等(詔令作即)條流减省續具聞奏嶺南黔
中福建等道百姓雖處遐俗莫匪吾人多罹掠奪之虞
豈無親愛之戀以兹興念良用憫然應緣公私買賣奴
婢宜令所在長吏切加捉搦并審細勘責委知非良人
百姓然許交關有違犯者凖法條處分朕理國濟人以
義為利務於當者必舉詢其弊者必除其在卿士叶心
方岳宣力勉脩爾職以惠黎元慎守彛章咸悉朕意(元和)
(四年三月三日)
賑恤百姓德音(一作賑貸諸道詔)
勅王者本憂人之心有順時之令故及新生之候必弘
利澤之規以此惠人期於阜俗今三陽布和萬物遂性
惟人之窮之者或不能自存朕所以愍然省憂議所賑
救如聞京畿之内緣舊榖已盡宿麥未登尚不足於食
糧豈有餘於播種矧其耕植固在及時念彼徵求尤資
寬貸京兆府宜以常平義倉粟二十四萬石貸借百姓
其諸道州府有乏少糧種處亦委所在官長用常平倉
米借貸淮南浙西宣歙等三道元和四年賑貸米並宜
(詔令作且)停徵容至豐年然後填納編戶之徵既有藝極字
氓之要當恤有無苟徵歛之不時則困弊之無日近緣
諸州送使錢物回充上供合送使者使司又立程限所
以每至歲首給用無資不免量抽夏税新陳未接營辦
尤難委觀察使宜以供軍錢方圖措便輙不得量抽百
姓夏種夏貢(詔令作貢賦)有差先乎任土用幣殊等實在便
人近日所徵布帛並先定物樣一例作中估受納精粗
不等退換者多轉將(詔令作易)貨賣皆致損折其諸道留使
留州錢數内絹帛等但有可用處隨其高下約中估物
價優饒與納則私無棄物官靡逋財其所納見錢仍許
五分之中量徵二分餘三分兼納實估疋叚錢以準貨
本約重輕制之不均遂權百物由是競為蓄聚漸爽流
通粟帛轉錢農桑益廢若無釐革其弊難堪公私交易
十貫錢已上即湏兼用疋叚委度支鹽鐵使及京兆尹
即具作分數條流聞奏茶商等公私便換見錢亦(詔令作並)
湏禁斷自定兩税以來刺史以戶口增减為其殿最故
有折戶以張虚數或分産以繫戶名兼招引浮寄用為
增益至於税額一無所加徒使人心易摇土著者寡觀
察使嚴加訪察必令詣實朕嗣守丕圖于兹七稔每念
萬方所奉唯在一人百姓未康豈安終食故所以賑贍
優貸思致乂安方鎮牧守誠宜遵奉如有違越委御史
臺及出使郎官御史訪察以聞宣示中外明悉朕意(元和)
(六年二月二十八日)
文苑英華卷四百三十五
