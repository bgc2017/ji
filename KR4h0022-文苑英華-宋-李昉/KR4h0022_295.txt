文苑英華卷二百九十五宋李昉等編
行邁七
劉駕二首李頻三首
劉滄二首喻坦之四首
陳陶八首楊䕫一首
許棠五首司空圖四首
鄭谷六首崔塗四首
張喬六首羅鄴四首
杜荀鶴五首王貞白二首
曹松五首羅隠七首
裴說四首
早行劉駕
馬上續殘夢馬嘶時復驚心孤多所虞僮僕近我行棲
禽未分散落月照古城莫羨閑居者溪邊人已行
出門前人
出門羡他人奔走如得途翻思他人意與我或不殊以
兹聊自安默默行九衢生計逐羸馬每出似移居有從
我鄉來但得隣里書田園幾换主夢歸猶荷鋤進猶希
萬一退復何所如况今闢公道安得不躊躇
初離黔中泊江上李頻
去去把青桂平生心不違更蒙蓮府辟兼脱布衣歸碧
岫明殘雪清波漾落暉無窮鷗鳥興日起棹前飛
八月峽石(一作口)作前人
萬里西南水秋來滿峽流亂山無陸路行客在孤舟汹
汹灘聲惡冥冥樹色秋免為三不吊終白一生頭
黔中罷職泛江東前人
黔中初罷職薄俸亦無殘舉目鄉關遠携家旅食難野
梅將雪競江月與沙寒兩鬢愁應白何勞把鏡看
早行劉滄
旅途乘早起(一作景)策馬獨凄凄殘影郡樓月一聲關樹
鷄聽鍾煙柳外問渡水雲西當自勉行役終朝(疑作期)功
業齊
秋月旅途即事前人
驅羸多自感煙草遠郊平鄉路幾時盡旅人終日行渡
邊寒水驛山下夕陽城蕭索更何有秋風向鬢生
大梁道别(見二百八十二卷)喻坦之
發浙江前人
島嶼遍含煙煙中濟大川山城猶轉漏沙浦已摇船海
曙霞浮日江遥水合天此時空闊思翻想涉窮邊
晚泊盱眙前人
廣葦夾深流蕭蕭到海秋宿船横月浦驚鳥遶霜洲雲
濕淮南樹笳清泗水樓徒懸向國思羈跡尚東遊
東(一作春)歸江南前人
歸日值江春看花過楚津草晴蟲網遍沙曉浪痕新蓮
華初浮水鷗鶵已狎人漁心慙未遂空厭路岐塵
早發始興陳陶
雲裏山已曙舟中火初爇綠浦待行橈玄猿催落月沿
流信多美况復秋風發掛席借前期晨鷄莫嘲&KR1116;
清源途中旅思前人
古木閩州道驅羸落照問投村礙野水問店隔荒山身
事幾時了蓬飄何日閑看花滯南國鄉月十灣環
濟浙江(已見二百六十二卷)前人
番禺道中作前人
博羅程遠近海塞愁先入瘴雨出虹蝀蠻江渡山急常
聞島夷俗犀象滿城邑鴈至草猶春潮廻檣半濕丹丘
鳳凰隱水廟蛟龍集何處樹能言幾鄉珠是泣千年趙
佗國覇氣委原隰齷齪笑終軍長纓禍先及
鍾陵道中作前人
原隰經霜蕙草黃塞鴻消息怨流芳秋山落照見麋鹿
南國異花開雪霜煙火近通槃瓠俗水雲深入武陵鄉
曾逢齧缺話東海長憶蕭家青玉床
旅泊塗(疑)江前人
煙雨南江一葉微松潭漁父夜相依斷沙鴈起金精出
孤嶺猿愁木客歸楚國柑橙勞夢想丹陵霞鶴間音徽
無因得似滄溟叟始憶離巢已倦飛
上建溪前人
崆峒一派瀉蒼煙長揖丹丘逐水仙雲樹杳冥通上界
峯蠻廻合下閩川侵星愁過蛟龍國採碧時逢婺女船
已判猿催鬢先白幾重灘瀨在秋天
冬暮旅泊廬陵前人
螺亭倚棹哭飄蓬白浪欺船自向東楚國蕙蘭增悵望
番禺筐篚旅虚空江城雪落千家夢汀渚冰生一夕風
棄置侯鯖任羈束不勞龜瓦問窮通
寧州道中楊夔
城枕蕭關路胡兵日夕臨唯憑一炬火以慰萬人心春
老雪猶重沙寒草不深如何驅匹馬向北獨閑吟
早發洛中許棠
昨夜别清洛不知過石橋雲增中岳大樹隱上陽遥塹
黑初沉月河鳴欲認潮孤村人尚夢無處暫停鑣
客行前人
日日唯草草此生誰我同故國夢魂外長恨别離中人
事萍隨水年光鳥過空欲吟先落淚多是怨途窮
鵰隂道中前人
五月綏州北途程少欝蒸馬依羶草聚人抱濁河澄(邊人)
(多以瓦澄水)疆固長城壘冤深太子陵往來經此地悲苦有
誰能
過湍浦谷前人
西去窮湖處岩崖境不常石形相對聳天勢一條長棧
底鳴流水林端歛夕陽雖隨兵馬至未免畏豺狼
春日鳥延道中前人
窮途厄未窮復此逐歸鴻去路多相似行人半不同山
川藏北狄草木背東風虛負男兒志無因立戰功
江行二首司空圖
地闊分吳塞楓高映楚天廻塘春盡雨方響夜深船行
紀添新夢羈愁甚往年何時京洛路馬上見人煙
二
初程風信好廻望失津樓日帶潮聲晩煙含楚色秋戍
旗當遠客島樹轉驚鷗此去非名利孤帆任白頭
浙江二首前人
華下支離已隔河又來此地避干戈山田漸廣猿時到
村舍新添鷰亦多丹桂石楠宜並長秦雲楚雨暗相和
兒童菜熟迷歸路歸得仍隨牧竪歌
二
西北鄉關近帝京煙塵一片正傷情愁看地色連空色
靜聽歌聲如哭聲紅蓼遮村人不在青山遶檻路難平
從他煙棹更南去休向津頭問去程
潼關道中鄭谷
白道曉霜迷離燈照馬嘶秋風滿關樹殘月隔河西來
往非無倦窮通豈易齊何年歸故社破雨剪春畦
江行前人
漂泊病難任逢人淚滿襟關東多事日天末未歸心夜
雨荆江闊(集作漲)春雲郢樹深殷勤聽漁唱漸漸入吳音
舟行前人
九𣲖迢迢九月殘舟人相語且相寬村逢好處嫌風便
酒到醒來覺夜寒蓼水白波喧夏口柿園紅葉憶長安
季鷹可是思鱸鱠引退自知時所難(集作知時自古難)
遊蜀前人
所向明知是暗投兩行清淚語前流雲横新塞(一作寨)遮
秦甸花落空山入閬州不分黃鸝驚曉夢惟應(集作起)杜
宇信(集作起)春愁梅青麥綠無歸處可得漂漂愛浪遊
倦客前人
十年五年岐路中千里萬里西復東疋馬愁衝晚(集作曉)
村雪孤舟悶阻春江風達士遊來知道在昔賢何必哭
途窮閑烹蘆笋炊菰米會向漁鄉作醉翁
下峽前人
憶子啼猿遶樹哀雨隨孤棹過陽臺波頭未必人頭白
瞥見春風灔澦堆
商山道中崔塗
一日又將暮一年看即殘病知心事少老别故人(一作交)
難山盡路猶險雨餘春却寒那堪更回首烽火是長安
夕次維揚道中前人
秋風吹故城城下獨吟行高樹烏已息古原人尚耕流
年川暗度往事月空明不復嘆岐路馬前塵後生
巴山道中除夜書懷前人
迢逓三巴路羈危萬里身亂山殘雪夜孤燭異鄉春漸
與骨肉遠轉於僮僕親那堪正漂泊明日歲華新
途中懷感前人
久客厭岐路出門吟且悲平生未到處落日獨行時芳
草長不綠故人無重期那堪更南度鄉國已天涯
商山道中張喬
春去計秋期長安在夢思多逢山好處少值客行時雲
起争風勢花交隱澗枝停驂一惆悵應秪嶺猿知
荆楚道中前人
前程曾未到岐路擬何為返照行人急荒郊去鳥遲春
宵多旅夢閏夏遠相期處處牽愁緒無窮是柳絲
江行前人
江風木落天行子感流年萬里波連蜀三更雨到船夢
殘燈影外愁積葦藂邊不是貪名利家無負郭田
吳江旅次前人
行人愁落日去鳥倦遥林曠野鳴流水空山響暮砧旅
徒歸計晚鄉樹别年深寂寞逢村酒漁家一醉吟
東歸有感前人
東風摇衆木即又見花期紫陌頻來日滄江獨去時郡
因兵役苦家為海飜移未老多如此那堪鬢不衰
宿照應前人
夜憶開元事凄凉里巷間薄煙通魏闕明月照驪山半
壁空宫閉連天白道閑清晨更廻首猶向㶚陵還
巴南旅泊羅鄴
巴山惨别魂巴水徹荆門此地若重到居人誰復存落
帆紅葉渡駐馬白雲村却羡南飛鴈年年到故園
東歸前人
日日惟憂行役遲東歸可是有家歸都緣桂玉無門住
不筭山川去路非秦樹夢愁黃鳥囀吳江鈎重(一作憶)錦
鱗肥桃夭杏豔清明近惆悵當時意兩違
早發前人
一點殘燈魯酒醒已携孤劒事離情(集作程)愁看飛雪聞
鷄後獨向長空背鴈行白草近關微有路濁河連底凍
無聲此中來往本迢逓况是驅羸客塞城
行次前人
終日長程復短程一山行盡一山青路傍君子莫相笑
天上由來有客星
秋江(集作夜)晚泊杜荀鶴
一望一蒼然蕭騷起暮天遠山行落日歸鳥渡平川家
是去年别月當今夜(集作夕)圓漁翁似相伴徹曉葦藂邊
秋日旅中前人
浮宦(集作世)浮名能幾何致身流落向天涯少年心壯輕
為客一日病來思在家經雨凍蟬隨葉墮過湖秋鴈趁
雲(集作風)斜前程雖有投人處争柰鄉關日漸賖(集作山頂老猿)
(啼古木渡頭新鴈下平沙不堪吟罷西風起黃葉滿庭寒日斜)
早發前人
東忩未明塵夢蘇呼僮結束登征塗落葉鋪霜馬蹄滑
寒猿哭月人心孤時送(集作逆)帽簷風刮項旋呵鞭手凍
粘鬚青雲快活一未見争得安閑釣五湖
舟行即事前人
年少髭鬚雪欲侵别家三日幾般心朝隨商客憂風色
夜逐漁翁宿葦林秋水鷺飛紅蓼晚暮山猿呌白雲深
重陽酒熟茱萸紫却向江頭倚棹吟
春日行次錢塘却寄台州姚中丞
豈謂無心求上第難安帝里為家貧江南江北閑為客
潮去潮來老却人兩岸雨收鶯語柳一樓風滿角吹春
花前不獨垂鄉淚曾作(集作是)朱門寄食人
曉泊漢陽渡王貞白
落月臨古渡武昌城未開殘燈明市井曉色辨樓臺雲
自蒼梧去水從嶓冡來芳洲號鸚鵡用記禰生才
隨計前人
徒步隨計吏辛勤鬚易凋歸期無定日鄉思羡廻潮冐
雨投前驛侵星過斷橋何堪穆陵路霜葉更瀟瀟
南遊曹松
直道南箕下方諳(一作諸)漲海頭君恩過銅柱戎節限交
州犀占花隂卧波銜瘴色流遠夷君不樂自是北人愁
荆南道中作前人
十月荒郊雪氣催依稀愁色認陽臺遊秦分繫三條燭
出楚心殊一寸灰高柳莫遮寒月落空桑不放夜風廻
如何住在猿聲裏却被蟬吟引下來
嶺南道中前人
百花成實未成歸未必歸心與志違但有壺觴資逸詠
盡交風景入清機半川隂霧藏高木一道晴蜺雜落暉
遊子馬前芳草合鷓鴣啼歇又南飛
春日自吳門之陽羡道中書事
前人
勝異恣遊應未遍路岐猶去幾時還浪花湖闊虹蜺斷
柳線村深鳥雀閑千室綺羅浮畫檝兩州絲竹會茶山
眼前便是神仙事何必湏言洞府間
將入關行次湘隂前人
背顧秦城在何處圖書作伴過湘東神鵶亂噪黃陵近
候鴈斜沉夢澤空打槳天連晴水白燒田雲隔夜山紅
也知漸老巖棲穩爭柰文闈有至公
南康道中羅隠
弱冠負文翰此中聽鹿鳴使君延上榻時軰仰前程丹
桂竟多故白雲空有情惟餘路傍淚沾灑向塵纓
西上(集作所思)前人
西上青雲未有期東浮滄海一(集作去)何遲酒闌夢覺不
稱意花落月明空所思長恐老(集作病)侵多病(集作事)日可
堪忙過少年時闘鷄走狗五陵道惆悵輸他輕薄兒
過廢江寧縣(王昌齡曾尉此縣)前人
縣前水色細鱗鱗一為夫君吊水濱謾把文章矜後代
可知榮貴是他人鸎偷舊韻還成曲草賴餘吟盡解春
我亦有心無處說等閑停棹似迷津
東歸途中作前人
松橘蒼黃覆釣磯早年生計近年違老知風月終堪恨
貧覺家山不易歸别岸客帆和鴈落晚程霜葉向人飛
買臣嚴助精靈在應笑無成一布衣
金陵夜泊前人
冷煙輕淡傍衰藂此夕秦淮駐斷蓬栖鴈遠驚沽酒火
亂鵶高避落帆風地銷王氣波聲急山帶秋隂樹影空
六代精靈人不見思量應在月明中
東歸前人
仙桂高高似有神貂裘弊盡取無因只(集作難)將白髮期
公道不覺丹枝屬别人雙闕往來慙聘(集作請)謁五湖歸
後耻交親盈盤紫蟹千巵酒添得臨岐淚滿巾
早行(集作早發)前人
北去南來無定居此生生計竟何如酷憐一覺平明睡
長被隣鷄半夜啼
過洞庭湖裴說
浪高風力大挂席亦言遲及到堪憂處争如未濟時魚
龍侵莫測雷雨動湏疑此際將情賴何門寄所思
旅行聞寇前人
動步憂多事將行問四隣深山不畏虎當路却防人豪
富田園廢疲羸屋舍新自慙為旅客無計避煙塵
旅中作前人
妄動遠抛山其如餒與寒投人言去易開口說貧難澤
國雲千片湘江竹一竿時明未忍别猶待計窮看
旅次衡陽前人
欲往幾經年今來意豁然江風長借客岳雨不因天戱
鷺飛輕雪驚鴻呌亂絃晚秋紅藕裏十宿寄漁船
文苑英華卷二百九十五
