文苑英華卷六百二十九宋李昉等編
謝恩二
謝弟授官狀四首
謝兄加恩狀二首
為子謝恩狀九首
謝賜母國號狀一首
謝除副使等狀一首
謝賜將士等物狀五首
謝两弟移官就養狀張九齡
右臣两弟蒙恩移官就養老母感戴殊澤戰荷兼深臣
山藪陋材豈堪國用日月私照謬掌綸言犬馬以地近
見矜烏鳥以情至蒙福曲成孝理之賜莫知報效之所
無任悚躍(集作懼)荷恩之至
讓两弟起復授官狀
右臣昨以两弟身名狀涉隠冐家且未正焉能正人所
以陳露奏聞誠欲自律今日高力士宣勑令與两弟京
官慈旨優柔感深骨髓微臣何有叨此殊恩但臣自罹
災殃(集作殃罰)纔踰年序忝承重任不敢顧私而鞠育之恩
終懷罔極几筵在遠奠酧不親唯有两弟在家獲申情
紀今若恭承恩命盡在墨縗將以(集作何心)何顔可偷此(集作)
(以偷)責陛下每弘教義必先名節豈於愚臣不(集作無)少矜
憫若使九臯等獲免罪戾幸無削除在臣闔門已霑殊
澤更令授職俱遠哀次於臣私情實所不忍且於朝議
必多(集作有)喧黷乞寢恩(集作成)命俯亮愚衷冀無玷大猷
豈敢自遂而已不勝哀荷戰懼之至(此是讓狀緣次篇謝两弟授官故英)
(華併入)
謝两弟授官狀
右臣伏奉昨二十日恩命授臣弟九臯殿中丞(集作殿中大監)
九章太子司議郎臣私門積疊殃罰如昨日月逾邁禮
及外除弟九臯等如臣常材(集作加以常材)比伏(集作福)哀疚瞻
望未遠縞素(集作練)猶存非常之恩一朝㧾集慙惶哽咽
罔識言次不知微命餘生何以上答(集作報)大造載悲載
躍(集作懼)五情飛越不勝感戴戰悚之至
為令狐相國謝廻一子官與弟狀
元稹
右臣奉某月日勑以所賜臣一子官廻與臣弟定授(六字)
(集作廻授官弟定)京兆府藍田縣尉者寵過憂深(集作來)恩殊感
極彷徨自顧悚惕難居臣本實凡愚(集作才)猥當重任雖
星辰軌道幸屬聖時歲月環周實妨賢路未蒙罪退益
自慙惶豈謂睿(集作天)慈仍加渥澤特降推恩之命曲成
友愛之私九族生光百身(集作年)何報况藍山(集作田)美邑
黃綬清流旋觀冉冉之趨倍慶怡怡之樂手足交抃形
影相輝空鏤肝心難酬雨露無任抃躍感恩之至
為晉公謝兄林宗為太僕卿狀
苑咸
右臣伏承今日恩制除臣兄太常少卿林宗為太僕卿
明命自天惶忭(一作怍)無地臣兄每私門誓約公道為心
務竭忠勤敢踰涯分豈謂陛下降中旨之詔假望外之
恩拔自奉常正於群僕臣久居宰輔職忝進賢考盤之
詩未能息詠葛藟之蔭先及本根渥澤既重於丘山光
輝復聯於花萼一門為幸九死何酬無任感戴惶悚之
至
為晉公李林甫謝賜兄衣服狀
前人
右臣今月某日中使郭全羽至奉宣聖(一作恩)旨賜臣兄
太僕卿林宗紫衣一副并犀角(集作腰)帶及金魚袋恩出
常倫(一作非常)榮超望表闔門捧戴喜懼失圖臣少遭閔凶
早違怙恃兄弟素少形影相依幸遇休明俱霑官序且
一身叨竊謬踐(一作奉)台衡闔門寵榮皆承天覆恩奬所
及始望已過但兄林宗年力稍(一作俱)侵近嬰風疾常恐
溘先朝露不報前期(一作恩)豈謂睿渥特深鴻私曲被河
海重寄已叨(集作荷)命卿之榮章印崇班更承綬(一作受)服
之賜慶流公族光照私門雖喜鶺鴒(一作鳲鳩)之詩終懼維
鵜之刺無任喜懼感佩之至
此篇五百九十二卷表門重出前已削去注異同
為一作
為晉公謝(疑作讓)男五品官狀
右臣今日曲蒙聖恩處分仙客令與臣男岫五品并授
外郎愚誠懇辭天鑒不察仙客承旨又已進官憂懼失
圖不知死所臣幸承天蔭特荷殊榮無補㳙塵常靦面
目至如邊城克捷狂寇肅清皆睿略玄通聖謀獨斷臣
之遙統但有空名敢冐天功而為已力虛承厚委深是
曠官况在頑童何議延賞假使天慈善誘宸睠曲臨變
其服章已深榮幸更塵清奬何以自安且郎官之任朝
廷俊選無人則缺不可虛授臣男岫性資愚戅無所能
為臣實知之非為矯飾儻謬踐華省深累聖朝必負黃
童之才豈憚祁奚之舉知其不可敢乞收恩制命未行
猶祈更寢無任懇欵之至謹冐死陳請以聞
代王尚書謝一子官狀二首王仲周
右臣素乏噐能謬司方鎮敗公之責夙夜惟憂延世之
榮雨露覃及顧老臣以增懼念童子以何知恩私忽臨
負荷無力不勝惶恐屏營之至
二
臣某言伏見某月日制除臣男憑御史中丞捧讀綸音
驚慙無據臣頃戰伐河北男亦隨身救援李忠頓軍易
定属陛下遷幸聞及河南臣留與論婚娶然得引軍關
右堅保渭橋承筭略於皇明摧兇醜於都邑事關聖運
功匪衆人陛下特以微功錄其小子年未登於弱冠官
已及於中司若以忠孝而升且無往例若由臣(闕)授
是紊國章臣初沐殊私即將陳讓但緣李忠在外方遏
寇戎已行之恩難可追止柔遠之體或要順從勉承不
次之榮益荷無窮之惠君親垂施並居踰等之官父子
同心各獲捐軀之地不勝感荷屏營之至
為人作謝子恩賜狀五首令狐楚
右臣得進奏院狀報中和日伏蒙天恩賜臣男公敏内
宴併賜前件綾羅三十疋銀椀一者臣伏以桃花始開
蓂莢初吐陛下式崇佳節以慶仲春舞八卦於廣庭陳
四詩於别殿道光在鎬義冠濟汾盖所以勞徠勲賢昭
明慈惠男公敏年方童幼智乏老成何殊一芥之微忽
宴九天之上乳口而飡嘗鼎食青襟而陪列朝班越次
之恩已深逾涯之賜仍及色絲成疋爛盈其箱篋白金
為噐皎映於杯盤澤流而九族皆榮信至而萬夫相慶
生子如父無功則同知臣者君報德何日徘徊官次喜
懼交并戎守有限不獲陳謝無任感恩結戀屏營之至
二
右臣得男公敏狀今月十八日中使王希朝到院奉宣
聖旨緣臣男患耳賜絹一百疋以充藥直并遣醫人劉
江診療者臣自受國恩已更歲序其於功績絲髮未伸
夙夜憂兢不知所處男公敏昨緣耳疾今赴上都素乏
義方未能典謁豈意陛下惻隠之德俯加於纖芥敦睦
之慈旁流于枝葉殊恩猥及渥澤曲臨特降醫工厚霑
藥直雛犢之疾料即痊除君親之恩何可報效榮光燭
於府舍喜氣溢乎閨門恩深命輕繼以感泣戎役有限
未獲躬詣闕庭陳謝不勝感戴
三
右臣得進奏官趙履温狀報中使姚文嵩到院奉宣進
旨賜臣男公敏冬至節料羊酒麵等伏以愚臣在邊賤
等螻蟻弱子兼疾微如塵埃豈意陛下施惠必均推恩
皆及屬登臺以望之日降其出如綸之言錫香醪而滿
壺頒肥羜以盈几伏自惟念不勝所蒙一門驚莫大之
榮百衆賀非常之慶未知報效空積慙惶日月高明照
臣忠懇所守有限未獲躬詣闕庭陳謝不勝感戴戀結
之至
四
右臣得進奏院狀報前月二十九日中使某至奉宣進
旨賜臣男公敏歲料羊酒麵等臣自領北藩于今五稔
曾無明略以奉大猷孤直愚忠未足報陛下萬分之一
男公敏伏緣醫療勤赴京都尚未平除爰逢歲節豈意
翩蝐微物飛舞於東風靃靡輕生霑濡於春雨降少牢
而頒賜迃中貴以宣傳麵起玉塵酒含瓊液鼷鼠飲河
之腹聞以滿盈老牛䑛犢之心喜無終極深恩似海弘
覆如天寧唯感激一門實亦光明九族何階報答終日
慙惶空將許國之身誓竭在邊之力所守有限不獲陳
謝無任感恩抃躍之至
五
右臣得進奏院狀報二月二十九日中使某至奉宣進
旨賜臣男公敏寒食節料羊酒麵等至二十一日中使
某又宣賜麥粥餅餤者臣伏以天地之恩所加斯厚君
臣之義有感則深臣自守近藩曾無薄效緣恩處義以
月繋年男公敏未識憲章獲參班序每因令節又沭殊
私班首之羊委其全體擢芒之麥散以輕塵粥既擬於
瓊膏餤有同於萍實出為寵錫皆申上帝之心食以充
盈莫匪小人之腹㳙毫未展饕餮已頻常懷覆餗之憂
有忝分甘之施苟仁之逮下微物敢讓於生成如澤或
因臣𤨏質何堪於負荷官守有限不獲陳謝無任感恩
抃躍之至
同前
右臣得進奏院狀報今月九日中使李朝誠到院奉宣
進旨賜前件節料麵肉等次十日中使徐智嚴奉宣聖
旨又賜麥粥餅餤者寵榮便繁錫賚稠疊或陳於廊廡
或貯在鐏壺酒可駕車麵疑經市而况屑杏實以為粥
味甜於蜜卷牢肉以成餤規大於拳皆出御厨無非仙
饌面墻之目未曾窺見含糗之口忽此捧嘗恩逾涯分
榮冠倫列在微臣而過幸日益憂兢念小子之何知無
由答效身輕施重負荷難勝所守有限不獲陳謝無任
抃躍之至
為蕭相謝賜太夫人國號告身狀
元稹
恩賜臣母國號告身一通右今月日某乙奉宣恩旨賜
臣母前件告身恩光灼耀捧戴兢惶對楊天休無任戰
越臣家傳儒素母實劬勞每織履以資臣宦遊嘗斷織
以勉臣師學念臣庸昧本望非高所希捧檄之榮敢萌
(集作思)開國之慶陛下恩加望外簡自宸衷石窌封疆已
光於萬葉蘃珠文字重降於九重朝野謂之殊私宗族
以(集作為)之榮光臣及臣母以抃以歡誓將齋戒洗心永
奉真人之誥緘縢在笥深藏大帝(集作太常)之符寳過金籯
瑞同鵲印蓼蕭知感雨露難酧無任抃躍兢懼(集作戴恩)之
至
為榮陽公謝除盧副使等官狀
李商隠
新授某官盧戡新授某官任繕
右臣得進奏官某狀報臣所奏盧某等二人奉某月日
勑旨賜授前件官充職者臣謬當廉印合起幕庭撫魚
罩以興懷懼羖皮之廢禮盧戡與臣同年登第少日論
交學富文雄氣孤志逸玉清越而為樂女舒退(集作脫)以
求媒實懷難進之&KR1169;不起後時之歎任繕幼學孝悌㓗
淨精微得君子之時中友鄉人之善者匪因請托實自
諳知皇帝陛下俯照遠藩咸加命秩南臺貼職延閣分
班使戡有紆朱之榮繕無衣白之見已經聖鑒可謂國
華冀收規畫之功共奉澄清之寄不任感恩荷聖(集作得賢)
之至
為人作謝防秋廻賜將士等物狀
令狐楚
右件將士中使朱孝誠監領某月日平安到太原其賞
物並勑給付訖臣伏以受命以行人臣之節斯著及期
而代君父之仁已深陛下愛育武夫綏懷猛士采薇遣
戍既霑挾纊之恩出車勞旋又有分縑之澤纔識家而
競入俄拜賜以嵩呼盡忘征役之勞固感生成之德况
臣叨居將帥獲沐恩波所守有限不獲陳謝
為人作謝賜行營將士疋叚并設料等物狀
前人
右臣得行營兵馬使李黯狀報伏蒙聖恩賜前件疋叚
設料者伏以懷生之類莫匪王臣有事之時唯聽君命
今者天誅小醜恩施羣雄豈謂偏禆皆蒙賜賚需以飲
食比肩而膚革充盈賁於束帛連袂而衣裳華楚空知
飽德何以勝恩競堅摩壘之心争竭拘原之力臣叨居
將帥誓掃寇仇感戴屏營倍萬恒品
為人謝賜行營將士襖子及弓弩狀
前人
右臣得兵馬使李黯狀伏蒙聖恩賜前件物等者伏以
狂賊未平偏師在遠臣並全支噐械厚給衣裝陛下念
以戰爭矜其寒苦特頒星使猥降天波衣絮八蠶之緜
暖如狐腋弓纏九牛之角勁若烏號頒及連營來從國
府遥知被服皆不憚於兵鋒緬想操張盡(一作悉)將穿於
虜骨歡聲感動勇氣蒸騰信山嶽之可移豈妖氛之足
滅臣名叨將帥志掃寇讐沐恩澤而空深效勤勞而尚
淺誓將忠懇以勵驍雄所守有限不獲陳謝
為人謝賜天德防秋將士綿(一作馳下同)絹狀
前人
右臣今月七日中使朱孝誠至伏奉詔書兼宣恩旨賜
前件綿絹等臣伏以武夫之用職在防虞壯士之心樂
從征役陛下仁慈廣被渥澤旁流諭以功名賜之綿帛
荷殊私而東拜悉有兼衣賈餘勇而西行若無遠道同
將日力共振天聲臣猥守藩隅叨居將帥欣榮感戴實
百恒情
為人謝賜將軍官告狀
右臣中使朱孝誠至伏奉詔命慰問臣并宣慰旨允臣
所奏當使諸將官賜前件告身者寵命從天榮光溢路
讙呼感戴皆不自勝臣素是懦愚叨居上將微誠空竭
薄效未伸伏蒙陛下曲降天波俯加王澤華資清秩周
及於百夫喜氣讙聲喧傳於一道家藏寳軸人受綸言
三軍驚非次之榮萬井賀殊情之慶誓將苦節上答明
恩謹准勑捧受分給訖臣與諸將等限以所守不獲詣
闕陳謝無任抃躍之至
文苑英華卷六百二十九
