文苑英華卷二百七十二宋李昉等編
送行七
皇甫曾四首張繼五首
韓翊十五首郎士元十七首
皇甫冉十三首韋應物八首
送杜中丞還京皇甫曾
罷戰廻龍節朝天見鳳池寒生五湖道春及萬年枝召
化多遺愛胡清已畏知懷恩偏(間氣集作多)感别墮淚向旌
麾
以下四篇並見集本
送李中丞歸本道前人
上將宜分閫(一作還專席)雙旌復去秦關河三晉路賓從五
原人碣石山通海滮池(集作滹沲)雪度春(二句一作孤戍雲連海沙洲雪度春)
酬恩看玉劒何處有煙塵
此詩二百九十七卷重出今已削去注異同為一
作
送元侍御充使湖南前人
雲夢南行盡三湘萬里流山川重分首徒御亦悲秋白
簡勞王事清猿助客愁離羣復多病歲晩憶滄洲
送韓司直前人
遊吳還適越来往任風波復送王孫去其如芳草何岸
明殘雪在潮滿夕陽多季子留遺廟停舟試一過
送鄒判官往陳留張繼
齊宋傷心地(一作分廵地)頻年此用兵女停襄邑杼農廢汶
陽耕國使(一作使者)乘軺去諸侯(一作藩)擁節迎深仁荷(一作佩或)
(作闕賴)子薄賦恤黎甿火燎原猶熱波(一作風)摇海未平應
將否泰理一問魯諸生
送竇十九判官使江南前人
遊宦淹星紀裁詩鍊土風今看乘傳去那與問津同南
郡迎(一作過)徐子臨川謁謝公思歸一惆悵于越古亭中
江上送客遊廬山前人
楚客自相送霑裳春水邊晩来風信好併發上江船花
映新林岸雲開瀑布泉惬心應在此佳句向誰傳
奉送王相公赴幽州前人
黃閣開幃幄丹墀拜(一作傳)冕旒位高湯左相權總漢諸
侯不改周南化仍分趙北憂雙旌過易水千騎入幽州
塞草連天暮邊風動地愁無因随(一作陪)遠道結束佩吳
鈎
一作皆中興間氣集
送張中丞歸使幕前人
獨愛主人歸當朝似者稀玉壺分御酒金殿賜春衣拂
席流鶯醉鳴鞭駿馬肥滿臺簪白筆捧手戀清輝
送李侍御赴徐州行營韓翊
少年兼柱史東至舊徐州遠屬平津閣前驅博望侯向
營淮月滿吹角楚天秋客夢依依處雲山對白樓
送崔遇歸淄青幕府前人
平陵車馬客海上見旌旗舊驛千山下殘花一路時春
衣過水冷暮雨出關遲莫道青州客迢迢在夢思
送監軍李判官前人
上客佩吳(集作雙)鈎東城喜再遊舊從張博望新事鄭長
秋蹋水過(集作廻)金勒邊(一作看)風試錦裘知君不久住漢
將掃旄頭
送元詵還江東(一作送太常元博士歸潤州)
前人
過(一作渡)江秋色在詩興與歸心客路随(一作緣)楓岸家人
掃橘林潮聲當晝起山翠近南深(集作沈)幾日華陽洞寒
花引獨(一作獨自)尋
送贊府郭歸淮南前人
駿馬淮南客歸時引望新江聲六合暮楚色萬家春白
紵歌西曲黃苞寄北人不知心賞後早晩見行塵
送孫秀才歸江東前人
過淮芳草歇千里又東歸野水吳山出家林越鳥飛荷
香随去棹梅雨點行衣無數滄江客如君達者稀
送故人歸魯前人
魯作多歸興故人含别情雨餘衫袖冷風急馬蹄輕秋
草靈光殿寒雲曲阜城知君拜親後少婦下機迎
故人含(又玄集作居人愴是)
此詩二百八十四卷重出今已削去
送李中丞赴商州前人
五馬渭橋東連嘶背曉風當年紫髯將他日黑頭公不
異金吾寵兼齊玉將䧺開營春雪下吹曲暮山空香麝
松隂裏寒猿黛色中郡齋多賞事好與故人同
送管城李少府前人
懷禄兼就養更憐趨府心晴山東里近春水北門深新
綬映芳草舊家看遠林還乘鄭小駟躞蹀縣城隂
送客還江東前人
還家不落春風後數日應沽越人酒池畔花深鬪鴨欄
橋邊雨洗藏鵶柳遥憐内舍着新衣復喜鄰家醉落暉
把手閑歌香橘下空山一望鷓鴣飛
送冷朝陽還上元前人
青絲䋏(音昨索也)引木蘭船名遂身歸拜慶年落日澄江烏
榜外秋風疎柳白門前橋通小市家林近山帶平湖野
寺連别後依依寒夢裏共君携手在東田
送高别駕歸汴州前人
信陵門下識君偏駿馬輕裘正少年春雨送歸千里外
東風留醉百花前身随玉帳心應惬官佐銅符勢又全
久客未知何計是參差去借汶陽田
送王光輔歸青州兼寄朱侍御
前人
幾通(集作回又作封)奏事建章宫聖主偏知漢將功身着賜衣
趨闕下口銜天詔出關東蟬聲驛路秋山裡草色河橋
落照中遠憶故人滄海别當年好耀五花騘
送康洗馬歸滑州前人
腰佩雕弓漢射聲東歸銜命見雙旌青絲玉勒康侯馬
孟(集作白)水金堤滑伯城臘雪夜看宜縱飲寒蕪晝獵不
妨行懷君又隔千山外别後春風百草生
送客之江寧(見三百四十一卷)
送裴補闕入河南(集作東)幕郎士元
皎然青𤨏客何事動行軒苦節酬知已清吟去掖垣秋
城臨海樹寒月(一作日)上營門鄒魯詩書地應無鼙鼔喧
送彭偃房由赴朝因寄錢大郎中李十七舍人
前人
衰病已經年西峯望楚天風光欺鬢髮秋色換山川寂
寞浮雲外支離漢水邊平生故人遠君去話澘然
送奚賈歸吳前人
東南富春渚曾是謝公遊今日奚生去新安江正秋(間氣)
(集作流)水容清過客霜(集作楓)葉泮行舟想對蘭(集作想青)亭下
聞猿應自愁
送長沙韋明府之任前人
秋入長沙縣蕭條旅宦心烟波連桂水官舍映楓林雲
日楚天(集作山)暮沙汀白露深遥知訟庭(集作堂)裏佳政在
鳴琴
送洪州李别駕之官前人
南去秋江遠孤舟興自多能將流水引更入洞庭波夏
口帆初上潯陽鴈正過知音在霄漢佐郡豈蹉跎
送孫顧前人
悠然富春客憶與暮潮歸擢第人多羡如君獨步稀亂
流江渡淺遠色海山微若訪新安路嚴陵有釣磯
送張南史(已見二百五十三卷)前人
送李遂之越前人
未習風波事初為東越遊露霑湖草曉月照海山秋梅
市門何處蘭亭水尚流西陵待潮信落日滿孤舟
送鄭正則徐州行營前人
從軍非隴頭帥在古徐州氣勁三河卒功全萬戶侯元
戎閫外略才子幄中籌莫聽關山曲還生塞上愁
送韋湛判官前人
高閣晴江上重陽古戍閑聊因送歸客更此望鄉關惜
别心能醉經秋鬢自斑臨流興不盡惆悵水雲間
送錢拾遺歸兼寄劉校書前人
墟落歲隂暮桑榆烟景昏蟬聲静空舘雨色隔秋原歸
客不可望悠然林外村(一作藍上)終當報芸閣携手醉柴門
送郴縣裴明府之任兼充宣慰
前人
白蘋楚水三湘遠芳草春城二月初連雁北飛看欲盡
孤舟南去意何如渡江野老思求瘼候舘郴人憶下車
别後天涯何所寄故交唯有袖中書
送李敖湖南書記前人
憐君才與阮家同掌記能資亞相䧺入楚豈忘看淚竹
泊舟應自愛江楓誠知客夢烟波裏肯厭猿鳴夜雨中
莫信衡陽書不到年年秋鴈過巴東
送麴司直前人
曙色滄滄兼曙雲朔風烟鴈不堪聞貧交此别無他贈
唯有青山遠送君
送别前人
穆陵關上秋雲起安陸城邊遠行子薄暮寒蟬三兩聲
廻頭故鄉千萬里
送陸員外赴漳州前人
含香臺上栢(集作客)剖竹海邊州驛使(集作楚驛)多歸信閩溪
足亂流今朝永嘉路重見謝公遊
關侯祠送高員外還荆南(集作州)
前人
將軍禀天資義勇貫(一作冠)今昔走馬百戰場一劒萬人
敵誰為感恩義(集作者)竟作(集作是)思歸客流落荆巫(一作巫峡)
間徘徊故鄉隔離筵對祠宇灑酒暮天碧去去勿復言
銜悲向陳(集作塵)跡
送王相公之(集作赴)幽州皇甫冉
自昔蕭曹任難兼衞霍功勤勞無遠近旌節屢西東不
選三河卒還令萬里通鴈行緣古塞馬鬛起長風(集作御閑)
(分善馬武庫出彤弓)遮虜關山静防秋鼓角䧺徒思一攀送羸老
(集作病)蓽門中
獨孤中丞宅筵陪餞韋使君赴昇州
前人
中司龍節貴上客虎符新地控吳襟帶才光(間氣集作高)漢
縉紳泛舟應度臘入境便行春何處歌来暮長江建業
人
送李錄事(一作裴員外)赴饒州
北人南去雪紛紛鴈呌河洲不可聞積水長天随遠客
孤舟(一作荒林又作荒城)極浦足寒雲山從建業千峯遠(一作起)江
到潯陽九𣲖分借問督郵纔弱冠府中年少不如君
送裴員外赴江南(一作西)前人
分務江南遠留歡幕下榮楓林縈(間氣集作違集本作緣)楚塞水
驛到湓城岸草知春晩沙禽好夜驚風帆幾日到(間氣集作)
(度泊)處處暮潮平
送元晟還於潛山所居(已見二百七十一卷)
前人
送竇十九赴京
冰結楊柳津從吳去入秦徒云還上國誰為作中人驛
樹同霜霰漁舟伴苦辛相如求一謁詞賦遠随身
宿嚴維宅送包七前人
江湖同避地分手自依依盡室今為客經秋空念歸歲
儲無别墅寒服羡鄰機草色村橋晩蟬聲江樹稀夜凉
宜共醉時難惜相違何事随陽侣汀洲忽背飛
歸陽羡兼送劉八長卿前人
湖上孤帆别江南謫宦歸前程愁更遠臨水淚霑衣雲
夢春山遍瀟湘過客稀武陵招我隠歲晩向柴扉
送韋判官赴閩中前人
孤棹閩中客雙旌海上軍路人從北少嶺水向南分野
鶴驚(一作傷)秋别林猿忌夜聞漢家崇亞相知汝遠邀勲
送權驊前人
淮海風濤起江關憂思長同悲鵲遶樹猶作鴈随陽山
曉雲和雪汀寒月照霜由来濯纓處漁父愛滄浪
送顧中史(中字詩選作長)往新安前人
由来山水客復道向新安半是乘潮便全非行路難晨
裝(一作秋)林月在夜飲渚沙寒(詩選作野飲浦沙寒)嚴子千年後誰
人釣舊灘
送王司直前人
西塞雲山遠東風道路長人心勝潮水相送過潯陽
送錢塘路少府赴制舉前人
公車待詔詣(一作赴)長安客裏新正阻舊歡遲日未能銷
野雪晴花偏自犯江寒東溟道路通秦塞北闕威儀覩
漢官時許郄詵能對策恩榮請向一枝看(一作皆詩選)
送崔叔清遊越韋應物
忘兹適越意愛我郡齋幽野情豈好謁詩興一相留(集作)
(遠)楚水帶寒樹閶門望去舟方伯憐文士無為成滯遊
送崔肅懿前人
秋風(集作氣)入疎戶離人起晨朝山郡多風雨西樓更蕭
條嗟予淮海老送子關河遥同来不同去沈憂能復銷
重送邱二十二還臨平山居前人
歲中欣(集作始)再覩方来又觧携纔留野艇語已憶故山
棲幽澗人夜汲深林鳥長啼還持郡齋酒慰子霜露悽
送豆盧策秀才前人
歲交冰未泮地卑海氣昏子有京師遊始發吳閶門新
黃含遠林微綠生陳根詩人感時節行道當憂煩古来
濩落者俱不事田園文如金石韻豈乏知音言方辭郡
齋榻為酌離亭樽無為倦羈旅一去高飛飜
送雷監赴闕庭前人
才大無不備出入為時須䧺藩旌理行祕府擢文儒詔
書忽已至焉得久踟蹰方舟赴朝謁觀者盈路衢廣筵
列衆賓送爵無停迂攀餞誠愴恨賀榮且歡娛長陪柏
梁宴日向丹墀趨時方重右職蹉跎獨海隅
送李侍御益赴幽州幕前人
二十揮篇翰三十窮典墳辟書五府至名為四海聞始
從車騎幕今赴嫖姚軍契闊晩相遇卒䠞(集作慼)遽離羣
悠悠行子遠𦕈𦕈川途分登高望燕代日夕生夏雲司
徒擁精甲誓將除國氛儒生幸持斧可以佐功勲無言
羽書急坐闕相思文
餞雍聿之潞州謁李中丞前人
鬱鬱兩相遇出門草青青酒酣拔劒舞慷慨送子(一作君)
行驅馬涉大河日暮懷洛京前登大行路志士亦未平
薄遊五府都高步振英聲主人才且賢重士百金輕絲
竹促飛觴夜宴逹晨星娛樂易淹暮諒在執高情
送邱員外丹還山前人
長棲白雲表暫訪高齋宿還辭郡邑喧歸泛松江渌結
茅(一作臨)隠蒼嶺伐薪響深谷同是山中人不知往来躅
靈芝非庭草遼鶴委池鶩終當署里門一表高陽族
文苑英華卷二百七十二
