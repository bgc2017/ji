文苑英華卷六百十九宋李昉等編
刑法三
執奏裴景仙獄表二首
論夷州刺史楊濬决杖表一首
論刑法不便表二首請替李邕死表一首
為夫謝罪表一首
代郭令公請雪安思順表一首
論王去榮打殺本部縣令表一首
為吳王請罪表一首論潘炎表一首
論御史臺誣謗表一首河南府論被謗表一首
執奏裴景仙獄表(玄宗)李朝隠(時為大理卿)
臣某言伏見武強縣令裴景仙犯乞取贓至五千疋事
發逃走奉勑令集衆殺劫伏以景仙緣乞取犯贓罪不至
死又其曾祖故司空寂往屬締構首預元勲載初年中
家陥非罪凡其(舊唐書作有)兄弟皆被誅夷惟景仙獨存今
見承嗣據贓未當死坐雖(唐書作凖)犯猶入請條十世宥賢
功實宜錄一門絶祀情或可哀願寬暴市之刑俾就投
荒之役則舊勲不棄平典斯允
第二表前人
臣某言臣伏以有斷自天處之極法生殺之柄人主合
專輕重有條臣下當守枉法者枉理而取之十五疋便
抵死刑乞取者因乞為贓數千疋止當流坐今若乞取
得罪便為斬刑後有枉法當科欲加何辟所以為國惜
法期守律文非敢以法隨人曲矜仙命射兔魏苑驚馬
漢橋初震皇赫竟從廷議豈威不能制而法貴有恒又
仙曾祖寂草昧忠節定為元勲位至台司恩倍常數載
初之際枉被破家諸子各陷(唐書作犯)非辜惟仙孑然猶在
且又承嫡繼封主祀若寂勲都棄仙罪特加則叔向之
賢何足稱者若敖之鬼不其餒而捨罪念功乞垂天聽
况應勑决杖乃有犯配流近發德音並(唐書作普)標殊澤杖
者既聽减數流者仍許給程天下顒顆孰不幸甚瞻彼
四海已被深恩豈於一人獨峻恒典伏乞採臣之議致
仙於法則國典有常率土幸甚幸甚(制景仙决杖一百流嶺南惡處)
論夷州刺史楊濬决杖表(開元二十四年)
裴耀卿
臣某言臣伏見夷州刺史楊濬犯贓處死勑决六十配
流者伏以聖恩天覆仁育品(舊唐書作庶)類死罪之責不欲
尸諸市朝全其性命流竄而已所以政致刑措獄無冤
人曠古已來未有斯美臣愚以為全生免死誠為至化
有恥且格為訓將來苟有未安不敢緘默臣以為刺史
縣令與諸吏稍别人之父母風化所瞻一為本部長官
即合終身致敬决杖者五刑之末品施於秩扑徒隸之
間官蔭稍高即免鞭撻今决杖贖死誠則已優解體受
笞事頗為辱法至於死天下共之刑至於辱或有所恥
况本州刺史百姓所崇一朝對其人吏背脊加杖屈辱
頓挫(唐書作屈挫拘執)人或哀矜(唐書作憐)忘其免死之恩且有傷
心之痛恐非敬官長勸風俗之意又雜犯死法(唐書作罪)本
無杖刑奏報三覆然後行决今非時不覆决杖便發儻
獄或未盡又暑熱不耐杖(唐書無杖字)因杖或死即是促期
處分不得順時將欲生之却夭其命又恐非聖心(唐書作明)
寬宥之意臣前後頻在州縣或緣雜犯决人每大暑盛
夏之時决杖多死秋冬已後至有全者伏望凡刺史縣
令於本部决杖及夏暑生長之時所是杖刑並乞停减
即副陛下好生之德於死者皆有再生之恩也臣無任
論刑法不便表李彭年
臣聞明王之理人也設法立制不私喜怒與天下共之忠
臣之事主也竭誠盡節不顧榮辱欲天下利之故得上
下同心法令明一寬而有制從容以和此盖刑措太平
之道也今陛下作人父母勤憂庶政從諫不咈居安慮
危臣所以敢進逆耳之言忘忤旨之罪伏願陛下少垂
照察幸甚臣聞書曰罪疑惟輕功疑惟重與其殺不辜
寧失不經好生之德洽于民心竊見紫微主書趙誨為
取蕃人末河利刀子趁文書特勑處盡趙誨受贓罪不
枉法又異監臨貪以敗官事雖挂網議而定罪國有常
條若必責之以極典假有罪重倣此者陛下復何以加
之於法乎臣又聞政之所興事資賞罰賞罰必信人心
乃安輕重或虧手足無措陛下若以借趙誨之命勵貪
吏之心以臣之愚又將未益(疑)夫法存畫一不啓二門
者盖示人以信也先教後罰寧僣無濫者不陷人以罪
也若有犯必死則非薄刑之意同罪異罰又非畫一之
道何必殺之示信臣非愛人命也惜陛下之法也昔者
渭橋驚馬空見罰金高廟盗環惟聞棄市漢幾刑措職
此之由釋之之言可以為喻伏惟陛下少㽜意焉抑臣
聞之死者不可復生雖欲改過自新其道無由及也殺
氣方深嚴刑在近一物失所聖心不安臣忝諍臣不敢
不奏又典律所制輕重各殊笞杖是輕徒死是重爰自
近日此道便乖凡所决囚例多非命此乃徒刑有必生
之理杖刑為致死之條既紊國經有傷和氣又凡曰造
偽例是死囚伏凖條格先决一首既要之以斬罪何更
加以杖刑臣雖至愚猶將不可凡百逹識孰謂其宜又
周禮論刑刺之典一曰訊羣臣二曰訊羣吏三曰訊萬
民陛下若以臣所言非可用則願陛下訊以羣吏詢諸
宰臣擇善而行國之利也夫古之人臣干救危犯者非
一人也然遇主榮逹者萬無一也(一作焉)其遭咎羅(一作罹)
禍者不可勝數以此觀之豈臣之利也誠為主也伏惟
陛下深察之臣識謝中庸才非上逹猥以承乏叨居諫
官既無涓埃之效實多尸素之責謹獻愚直輕觸威嚴
儻益萬分甘之九死
第二表前人
臣某言臣伏見詔書内外官取受一疋以上科本罪外
放歸田里五疋以上仍於犯處便附貫者臣聞國之大
禮必存其故不易其宜循其教不易其俗故禮曰刑者
侀也一成而不可變此則百代常行之道也周禮曰刑
新國用輕典刑平國用中典刑亂國用重典此又三等
用刑之意也然設三槐九棘之吏入鈞金束矢之條盖
又慎之至也故祥刑則死者不恨而生者不怨怨恨不
生則災害不作災害不作則太平之理也以堯舜之聖
猶曰惟刑恤哉以成康之賢故稱明德慎罰為政之道
可不慎歟自周室浸微穆王荒耄作五刑之屬立三千
之條度時而用所謂刑亂者也春秋之時王道浸壊征
伐交起教化不行子産鑄書見疵扵叔向荀寅設法獲
毁於仲尼偷薄之政自是滋矣秦至始皇專任刑罰赭
衣塞路姦邪並生囹圄成市天下愁苦劉項一呼土崩
瓦解降自魏晉至于陳隋歴代興亡莫不因此故孔子
曰禮樂不興則刑罰不中刑罰不中則民無所措手足
誠哉是言也當今天下有道庶政惟和四方無虞萬邦
從政正可勝殘去殺道德齊禮大革前非淳風一變今
乃下明勑峻刑書深非元元之望也夫刑罰者御人以
威法令者示人以信若成而數變則人之心不安嚴而
必行則獄訟滋起先王所言議事以制不為刑辟者懼
民之有争心也伏惟陛下取鑒前典率由舊章國用常
刑俯收嚴典則政經有序德洽人心萬姓咸曰大哉王心
兹用不犯於有司矣且臣聞寬者仁也政者正也上正
其道下必從之陛下居無為之時行不嚴之化則如風
偃草日用而不知豈待威之以深刑而欲革之以貪性
苟縱免而無恥亦何益於政哉臣又聞之至刑無所用
至政無所理故楊泉物理論曰姦與天地俱生自然之
氣也人主以政御人政寬則姦易禁政急則姦難絶今
法雖大設犯者逾多臣愚以為持政之急老子曰法令
滋章盗賊多有此盖急刑非止姦之意伏願陛下深思
之臣識見近淺才非匡濟謬參列侍忝齒諍臣敢不竭
誠以速官謗儻裨政化雖死猶生
請替李邕死表(玄宗)孔璋
山東布衣臣某言臣聞明主御宇捨過取(舊唐書作用後篇作舉)
能舉(唐書作取)材棄行烈士抗節勇(後篇作奮)不避死見危致(後篇)
(唐書作授)命晉用林父豈念過乎漢用陳平豈念行乎禽息
殞身豈惜(唐書作愛)生乎北郭碎首豈愛死乎向若林父死
(後篇唐書作誅)陳平棄(後篇唐書作死)百里不用晏嬰見逐是晉無赤
狄之利(後篇唐書作土)漢無皇極之尊秦不兼(後篇唐書作并)西戎齊
不覇東海矣臣伏見陳州刺史李邕學成師範文堪經
國剛毅忠烈難不苟免往者張易之弄(唐書作用)權人畏其
口而邕折其角韋氏恃(後篇作持)勢言出禍應(唐書作則禍)而邕
挫其鋒雖身受謫屈終姦謀中損(後篇作殞)然則(二字後篇作即)邕
有大造於我邦家(二字後篇作國)也前宋璟每厚遇者豈以才
重抑嘉其忠於國矣今聞坐贓醜敗厥行且斯人所然
(唐書作能)者拯孤恤窮救乏賙患(唐書作賑惠)積而能(唐書作便)散家
無私聚陛下下吏訊之聞諸道路執法者將極加之以
刑噫天之將喪斯文死在朝夕永辭聖代臣聞生無益
於國不如(唐書作若)殺身以明賢臣顧朽材輪轅(唐書作朽賤庸夫)
無取(後篇作用)徒獸視禽息(後篇唐書作獸息禽視)雖生何為况賢為
國家之寳社稷之衛若喪國家之寳失社稷之衛哲人
云亡國將若之何是臣痛惜深矣臣願以六尺之軀甘
受膏斧以代邕死臣之死所謂落一毛邕之生有足照
千里然臣與邕生平不欵臣知有邕邕不知有臣是臣
不逮邕明矣夫知賢而舉仁也代人任患義也臣獲二
善而死死亦(後篇唐書作且)不朽則又何求陛下若以臣之賤
不足以贖邕鴈門縫腋(後篇唐書作掖)有足效矣伏惟陛下寬
邕之生速臣之死令邕率德改行全(後篇唐書作想)林父之功
使臣得明(後篇作瞑)目黃泉附北郭之跡臣之大願畢矣陛
下若以陽和之始難於用斧鉞俟天成命敢忘伏劔豈
煩大刑然後歸死皇天后土實鑒(唐書作照)臣之心昔吳楚
七國叛周(唐書作國)亞夫得劇孟以為(二字後篇作則)寇不足憂矣
夫以一賢之能敵七國之衆伏惟陛下敷含垢之道存
棄瑕之義遠思劇孟近取李邕豈惟成愷悌之澤實亦
歸天下之望臣先君孔子曰鄉人皆惡之未可也况大
禮之後天地更新捨之(後篇唐書作赦而)復論人誰無罪惟明
主深思之臣聞士為知已者死且臣不為死者所知而
甘於死者豈獨為惜邕之賢亦成陛下矜能之德惟明
主圖之臣璋死罪死罪
此表六百七十四卷重出題作救李邕書内或節
略今已削去
為夫謝罪表李邕妻温氏
妾温氏言邕效職不謹狀涉貪狼逼迫囹圄獲罪以聞
誠宜不待刑書便當殞滅然事有所隠恐負明時天聞
夐遠號訴不敢倉卒之際分從嚴誅豈謂天鑒仁明邕
得生竄荒外再造之幸上答何階死罪死罪邕少習文
章薄竊時譽疾惡如讐往任拾遺奏張昌宗之黨後參
憲府劾武三思之罪坐此為累不容于衆秉邪佞者切
齒攻文章者側目由是頻謫遠郡削跡朝端不見闕庭
何啻十載歲時凝戀聞者傷懷屬國家有事東岳大禮
告成法駕西旋路遵近境邕奉牛酒之獻各展臣子之
心不意天澤曲垂恩私屬沐邕當再躍何以為心懇至
夙誠冀遂申效妾聞正直見用邪佞生憂邕之禍端自
此為始且邕比任外官竟無一議天顔暫顧罪則旋生
諺云士無賢不肖入朝見嫉伏惟陛下明察此言妾之
微軀萬死無恨死罪死罪邕初蒙勘當即便禁身水不
入口向逾五日孤直援寡邪黨相趨窘急至深實不堪
忍氣微息奄惟命(唐書作吏)是聽遺邕手書事生吏口貸百
姓蠶糧(唐書作種)抑稱枉法市羅以進令作贓私吏以為能
守此加罪當時匭使朝堂潛皆守捉號天訴地誰肯為
聞嚴命將行恭往奔逐泣血去國没(唐書作投)骨炎荒長任
欽州示以無用願邕充一卒之用效力明時膏塗朔邊
骨糞沙壤使得身死王事成邕夙心妾則碎首粉身萬
死為足妾夫婦義重當見其志不避罪責冒死上聞儻
天光垂照即當殞滅妾之榮幸實荷再生謹奉表投延
恩匭
代郭令公請雪安思順表(肅宗)邵說
臣某言臣聞郤宛之死罪由無極申侯之戮譖起濤塗
惡直醜正其來自遠伏見故開府儀同三司兼工部尚
書安思順并弟羽林軍大將軍兼太僕卿元真等竭心
聖代宣力先朝或任重疆場或寄深環列刈單于之壘
殿天子之邦播筭竹帛圖形文素既稱名將實為勲臣
哥舒翰與之不叶因謀䧟害云共禄山通應兄弟盡誅
(二字一作盡受誅夷)冤痛之心殁而猶在安禄山牧羊小醜本實
姓康遠自北番來投中夏思順亡父波主哀其孤賤收
在門闌比至成立假之姓氏及禄山擁旄薊北思順授
鉞朔方雖則兄弟而情非黨與禄山未反之日思順屢
已陳聞朝廷百僚無不委悉豈意姦人罔上成此盗憎
生為盡節之臣死為御冤之鬼趙母以先請免坐思順
以變告覆宗死而有知飲恨何極伏惟陛下以至聖之
德紹休帝圖蕩定妖氛肅清寰海軫納隍之念深解網
之仁陷賊衣冠咸蒙齒列豈令思順兄弟獨隔恩私忠
義之臣所為流涕此臣所以特祈昭洗昧死上聞但雪
此一家必萬方感惠何則逝者抱屈尚蒙見申則存者
謀安故無冤濫雖有不賓之俗將聞風而悦服蓄疑之
將當委質而來朝豈惟天下歸仁實亦幽明欽德無任
懇願之至
論王去榮打殺本部縣令表(肅宗)
賈至(至德中)
臣某言伏見宰臣奉宣聖旨將軍王去榮擅打殺富平
縣令杜徽其罪將合寘殊死緣新收陜郡防遏要人特
宜免死削除在身官爵白身配陜郡展效者臣等既忝
職司主在行下伏以聖人誅暴亂定王業必先明(新唐書作)
(示)法令崇禮義於是百姓戮力賢愚悦隨是以漢祖之
始入關約法三章殺人者死不易其則然後能戡定秦
項而帝天下今陛下將欲清雲雨之屯掃攙搶之寇不
自約其法恐異漢祖向時之事將何以成功業哉謹按
王去榮是富平縣百姓朔方偏裨無專殺之權有犯上
之逆且擁(唐書作提)數千之衆不能整齊行列外攻強寇翻
乃無状挾怨内(唐書作私怨)殺縣尹易曰臣弑其君子弑其
父非一朝一夕之故其所由來者漸矣若縱去榮可以
生漸臣聞去榮善放抛石能守城邑曩者陜郡初復非
其人不可守之李光弼太原程千里上黨許兼(唐書作叔冀)
靈昌魯炅南陽賈賁雍丘張廵睢陽無去榮抛石之能
未聞賊能下之也其糧不足者自拔矣何獨陜郡非去
榮不可哉陛下若以抛石一能所犯上者復何止之若
曰上答去榮而誅將來之犯者則是法令不一而招罪
人也今惜一去榮之才而殺十倍去榮之才者不亦其
傷益多乎夫去榮亂逆之人也焉(一作烏)有逆於此順於
彼亂富平而治陜郡悖於縣尹而不悖於君乎况今之
律令太宗之律令也陛下不可惜小才而廢祖宗之法
也伏惟明主棄瑣瑣之能全其遠者大者則禍亂不日
而定師旅因兹整齊矣天下幸甚臣等不勝(云云)
為吳王請罪表(代宗)于邵
臣祗言臣長男岵受國恩榮出典藩翰不能昭宣聖理
協和上下爰抵憲章自貽勦絶臣年過歲制識謝平人
徒以宗親昧於名教罪因兇悖之子敢望全生之分臣
誠惶誠恐頓首頓首臣一自停務因兹杜門瞻闕庭而
待命佇荒陬以投俾(疑作畀)頃者未明去就私喪心魂近
以獲奉刑名公聞信宿尚廻天鑒免肆市朝因其所流
許以自决且身首不異豈足謝於方隅而禮律所均尚
未論於家屬遂使九泉之下猶荷全歸三族之中欣承
在宥微臣朽老無階上答縦填溝壑雖死猶生無任感
恩負德之至謹詣朝堂并領男前梓州刺史某等束身
請罪輕黷宸嚴兢惶無地
論潘炎表(德宗)前人
臣某言伏見今月一日制命以劉晏殊死之責連及前
禮部侍郎潘炎貶授禮州員外司馬天鑒孔明善惡懸
别比諸子壻猶佐上藩凡所見聞莫不欣荷知德刑無
頗而行於代也但臣比見潘炎為性貞純致身無過介
然特立自為一時之選名不為晏稱官不由晏進自晏
處權掌要未嘗以毫髮受遺未嘗以親戚請求頃自晏
居外使而安禮致書疏知而寒温通意都不為之開緘
凡此之類盖非一二所以海内修崇名節者莫不歎伏
以為古人之中罕有儔對自晏伏誅衆望炎免况二年
風疾手足拘攣氣息奄奄藥餌未復奉詔奔波即日登
路籃輿卧載生死難圖臣愚識炎日久知炎至行伏恐
斃一吉士為代所悲冒責上聞庶幾下逹儻蒙聖人廻
聽恤以守道不回賜其殘生許歸田里免隨道殣俯叶
羣心將勸清貞之士以勵貪浮之俗炎之幸也臣愚不
識忌諱干犯湯鑊塵黷宸嚴陷身無地不勝知賢請命
之至謹詣東上閣閤奉表陳列以聞
論御史臺誣謗表(德宗)齊暎
臣某言前月十七日八陵禮畢臣議以為不合不賀宰
相御史臺罰臣一月俸至十九日宰相奉宣聖旨不湏
罰者臣以愚直守職造次執文憲司班列失儀委典書
罰聖慈照鑒特恩釋放兢懼戰越不知所圖臣某中謝
臣伏以昨者八陵之禮百王未行(一作明)特由陛下發於
孝思成此盛典祉歸聖祚慶屬皇家惟當稱賀殿庭豈
合推美臣下事關諂凟禮近嫌疑臣忝職司豈敢苟且
又詳郊廟之禮與臣愚見亦同但緣李汶性褊而剛不
敢對衆陳白所以入諮宰相冀其無跡而停豈圖智小
慮深竟以徇公招咎陛下察臣等守直免臣罰俸懲勸
斯在隕越何酬臣某中謝臣素庸虚叨蒙奬擢身則誠
為賤品官是陛下九卿臺司理在持綱臣則職當執禮
綱失是一時之誤禮失為經(疑)古所非書罰已擅臺威
放罰特關(一作聞)聖造誠合各守職分上答恩私弘陛下
太和之仁示朝廷至公之道豈以蓄憤未洩求過轉深
數日已來衆情共悉臣昨(一有十字)自緣公事頻詣延英李
汶疑臣别有披陳遂欲曲生瑕釁責臣不賀宰相則上
引班列失儀惡臣專守禮文則旁說河南殘破其牒已
公行組織欲杜臣之口近聞又有譛說擬陷臣之身不
敢縷有塵煩自當漸布行路臣孤立無援行公奉職惟
聖明在上微臣必不及冤但恐誣搆日深慈母亦當動
聽臣今不避李汶之怒惟懼失人臣之和夙夜不寧憂
惕成病若更請對轉恐生疑戰汗彷徨不知所處無任
兢懼感恩之至
河南府論被謗表前人
臣某言臣聞修身止謗君子之道尚口自理小人常情
臣雖駑劣不才竊服師父之訓縱有謗讟未嘗辯明久
必自孚庶無所愧况釋謗於已則必過於人棄讓違謙
何醜之甚然命之所切不緣臣身伏以受陛下命官之
初直自聖心所擇遽致遺闕上累皇明此臣不得不辯
一也聞謗臣之詞以驚聽為務或云父子相食或云盗
賊公行山谷之間已有結聚或云坊市之内亦至流亡
儻或上逹天聽則貽憂聖慮又臣不得不辯二也臣某
中謝臣伏以鄰近數州去年皆同水旱惟當府一境前
年先有水災既已積憂又加再歉其間數縣人戶頃者
實多逃移據兩税案所有未歸人戶尚有一千五百已
下有負奬任不勝憂惶自蒙陛下恩慈特發倉儲賑貸
安業者無不懽忻逐食者漸以遷還幸災之人騰謗益
甚致兹嫌怒實此根由蓋緣臣自到任已來事有不幸
曾正冤獄嘗奏貪官且獄是聖衷所明幽魂知感贓是
疫人之害疎網不容當官而行於臣何有今則彛章雖
舉衆怒遂深乃於道路郵亭造其飛語又於往來使客
揚此虚聲轉至沸騰布於遠近且謗臣者以去臣為限
臣不去不休臣若尚安居謗亦滋甚向念時雨未降人
心易摇乞罪微臣以安百姓今月十九日又得南市署
承張斌状送㽜守牒市之意似欲慰人戶詳其牓内之
詞却慮摇動愚下其牒云戶口流散村落空虚恐依山
林變為狂寇攘竊道路隔硋往來者今地即王畿有事
尚令密啓人皆服化虚詞豈可牓陳敢言不利府司又
恐惑於遠聽臣伏以俱承寄任貴務和同今日故就皇
城自取商議既至門首又不見臣臣憂懼轉深不敢不
奏其市牓諸縣見擬移牒請其且收臣既昧通方輙陳
事體兢懼戰越不知所裁今東都幸有臺省之官悉是
朝廷所擇職為耳目身在都城固諳纖微望委勘察庶
事責實甘待刑章無任惶懼懇迫之至
文苑英華卷六百十九
