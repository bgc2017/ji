文苑英華卷八百八十四宋李昉等編
將相二
梁國公姚崇神道碑一首
右僕射太子少師唐璿神道碑一首
侍中兼吏部尚書裴光庭神道碑一首
故開府儀同三司上柱國賜揚州刺史大都督
梁國文真公姚崇神道碑張說
叙曰八柱承天高明之位定四時成象亭毒之功存畫
爲九州禹也堯享鴻名播時百糓棄也舜稱至德由此
言之知人則哲非賢罔乂致君堯舜何代無人有唐元
宰曰梁文貞公者位為帝之四輔才為國之六翮言為
代之軌物行為人之師表蓋維嶽降神應時間出者也
公諱崇字元之姚姓有虞之後遠自吳興近徙于陜今
家洛陽焉烈考長沙文獻公樹勲王室建旟嶲府公紈
綺而孤克廣前業激昂成學榮問日流武庫則矛戟森
然文房則禮樂盡在弱冠補孝敬挽郎又制舉高第歴
佐濮鄭並有聲績(集本文粹作華)入為司刑丞天授之際獄吏
峻密公持法無頗全活者衆進夏官員外郎郎中侍郎
朝廷曰能遂掌軍國遷鳳閣侍郎監脩國史兼相王府
長史始則天人讓王承置醴之顧終以飛龍利見延驂
乘之恩自時厥後恒當大任凡三處兵部尚書三入中
書令一為禮部尚書左庶子又肅政大夫惣靈武庫兵
馬又司僕卿知隴右監牧使出典亳宋常越許申徐潞
揚同十郡景雲初以藩邸舊寮封梁國公食賦百室公
性仁恕行簡易虛懷泛愛而涇渭不雜真率逕(二本作徑)盡
而應變無窮每(文粹作常集作亦)推是心以御於物故所蒞必
甿庶風偃桀驁(二本作狼)化從言不厲而教成政不威而事
理去思觀頌來暮聞歌旣登邦政卒乘輯睦及在宗伯
神人克諧今之中書是為理本謀事兼於百揆論道惣
於三台公執國之鈞金玉王度大渾順序休徵來臻懋
德格天名遂身遜拜開府儀同三司崇其秩逸其志也
初太夫人在堂公受任(文粹作職)西掖頗限扄禁求侍晨昏
優詔旣許尋命(二本作令)還職公固請以泣制曰家有令弟
足慰母心國有棟(集作諫)臣安可暫闕其後部符江表敦
諭起復纕麻外墨欒棘内毁變禮中權通識所貴神龍
之首與聞興復疇其井賦累讓而停夫以革故鼎新大
來小往得喪而不形於色進退而不失其正者鮮矣君
子曰忠不忘親仁也哀不違事義也譲功辭邑禮也濟
代全名智也仁以長人義以和下禮以安上智以周身
宜其光輔四帝軒冕三紀池臺琴筑優游暮齒傳爵土
於祚胤保禄位於終始矣享年七十有一開元九年九
月寢疾薨於東都之慈惠里皇上悼焉國人慕焉撫牀
輟舂曾未云比制贈揚州大都督謚曰文貞禮也十年
二月葬於萬安山之南原在疾也王人賜膳御醫視藥
(集作御藥視醫)于薨也中使弔臨羽儀哀送君臣之義厚莫重
焉子异子(集無子字)奕思綴遺美以寘罔極有詔掌文之官
叙事盛德之老銘功將以寵宗臣揚英烈(闕)乃灑恩仙
翰鏤澤豊䂥日月照臨於佳城煙雲變態於神道寳其
文字别爲群玉之山禁其樵蘇即表三司之墓銘曰
源深自虞𣲖别從吳避地魯陜居家洛都神明遠契岳
瀆真符翊聖斯偶生賢不孤仁將勇濟孝與忠俱學仞
(文粹作刃)攅植文鋒迅驅纔安卑位即聘長途惟實惟有若
虛若無再三軍國一二訏謨戎柄尤重王綸最樞兼司
任切久政榮殊黼藻彌煥丹青靡喻以寬容物以鍳分
區外或形放中恒禮拘箴雖誡口諍亦忘軀但覩渾璞
誰詳瑾瑜伊咎尺寸管樂錙銖名遂身正(二本作名正身遂)言
誠願孚方辭漢禄更辱齊租旣積而散窮歡盡娛川歸
東極日去(集作止)西晡上惻旒扆旁悲路衢藍田美玉荔
浦明珠載廣休慶爰弘典謨豐碑乃立盛業其輔帝念
頻軫仙毫持紆䥴金刻石鳳篆龍圖七耀光動三泉澤
濡銓(文粹作欽)能欽事理欝詞敷求舊銘實慙恧磾蕪(二本作慙)
(磾恧蕪)緬思雲霧尚想江湖有道之德其何以踰延陵之
墓空此嗚呼存殁終始遐哉邈乎
右僕射太子少師唐璿神道碑蘇頲
欽若於天者謂之代工覆冐于人者謂之成務則調元
氣法三象鼓洪爐宜萬物其代工成務之本也簡大僚
所以服其事明先正所以詔其功卜熊羆所以占其兆
從龍虎所以合其應匪徒然而已哉有唐元老宋公侯
矣公諱璿字休璟晉昌酒泉人也昔在夏商大夫陳其
氏姓泊遷汾晉季子聽其聲樂豈軒之後唐之遺乎旣
仕楚而聞魏亦家秦而滅項凉武昭王攬中州之傑居
右地之盟七代祖晉昌宣王和佐厥威霸守其夷險故
累爲郡之首族粤宣公遠我曾祖驃騎大將軍開府儀
同三司贈兖州刺史諱某世位大將軍二千石大父洛
陽令朔方郡贊特贈秦州都督諱某烈考咸陽令贈岐
州刺史諱某操斧鉞班珪瑞者耀洪烈於四世垂餘風
於百里於穆不已莫之與京公初&KR0034;而孤入則孝出則
悌承於母兄之旨及冠而立學以聚問以辨從於師黨
之言焉張嘉運先授於易森然可見者萬象賈公彦次
授於禮坦然可觀者百度射策高第初補吳王典籖歴
綿州邑西尉同州馮翊主簿弗之好也嘗欲屠郅支刺
樓蘭執渾邪逐呼韓始自謀於將帥終見器於公輔遂
爲疎勒道行軍從事策勲至上柱國授營州都督府戶
曹參軍尋以朝散大夫檢校朔州刺史盖養能而成績
矣轉安西副都護檢校庭州刺史長壽中武威軍大惣
管王孝傑之復四鎮實頼其謀表公為西州刺史涉龜
沙薄烏壘矛精絶慰渠此之謂也公至則扶厥傷止其
擅因所利補其闕故西州之士刻石而建碑焉無何遷
靈州都督新昌軍防禦營田等使入蕭關殺都尉絶梓
嶺討符離此之謂也公至則城彼方要其險狎諸野墾
其實故此地之犬者有備而無討矣就加銀青光禄大
夫入拜左豹韜將軍遷司衞卿未幾攝右肅政大夫檢
校凉州都(闕)節隴右諸軍事參警夜之肅嚴不時之
敬事典之常(闕)公是遷受南憲之寵惣四方之役邦
家之急者繄公是任其年麴莾布支率種落數萬寇於
洪源也公訓鉦鐲完甲兵以禦之虜見積尸之凶我懸
斬級之賞遁則忘草在而蒙棘他他籍籍不可勝云朝
實休之除右武衞右金吾二大將軍俾仍舊鎮雖貴而
不留中也先后稽六官之本思五法之要自我聦明惟
天照鍳乃拜公文昌夏官尚書同鳳閤鸞臺平章事隠
心而行正色不撓功多微管議切安劉中宗之踐副君
旁求中庶特轉公大夫太子右庶子加金紫光禄大夫
知政如故召綺里而稱叔孫也属駕言北垂薄伐東鄙
復公爲夏官尚書兼幽營二州都督安柬都護按河北
(一作翔)之州軍(一作軍州)自弼鄘廵遼碣貪夫廉而忌法戰士
逸而待寇且有倫要而無怨讟神功初徵拜輔國大將
軍同中書門下三品遷持進尚書右僕射食實封三百
戶已而居守秦雍今之揆路古曰台司百寮師師萬事
理也分郡闕而興之鎮京師以留之豈冨人之始封亦
鄼侯之大任位益高而勇退年愈邁而思止抗聞旒扆
密奏封章久之聽致仕進封宋國公朝朔望天子方崇
文太學講武宣揚延首鴻儒傾心碩老復以公為太子
少師監脩國史乞言而書法也景雲初匈奴請公主盟
使臣爲約未堅致辭或紿國命公爲持進檢校御史大
夫朔方軍大惣管以禦之伏宸威肅戎令人莫聞於吠
犬騎寧憚於射(闕)舉則全師還而罷事將簡棄軒冕神
明芝木然邦有大禮樂大政刑率由典謨罔不資度享
年八十有六景命不造延和元年七月戊子薨於長安
懷真里第嗚呼哀哉皇上聞哀撤懸出次揮涕追柳莊
而承命(一作亟赴)思鄭産而安歸制贈使持節都督荆州諸
軍事荆州刺史贈物四百叚米粟四百石喪事官給仍
差官四品一人監護有加等也太常考行謚曰忠書不
云殷之得傳用訓朕志而承其道雅不云周之命程是
我戒我師而就其緒於戲惟公浚明前典允迪古訓惣
而成之入則獻規出不言政石建孔光之比决勝千里
通知四夷子房充國之亞爲將軍尊重於位而謝賓客
公之不敢專爲丞相開陳其端以歸人主公之不敢伐
如是則鏤彛噐圖旂常載史宮列盟府矣夫翠鵠犀象
非不鷙也有其用則不全麟鳳龜龍非不靈也無其時
則不至若乃時已偕用不竭身已康名不滅者旣明而
且哲也公上惟祖禰傍至功緦頃於槐里之間謹原之
右卜其兆圖其域各以族而為之度焉臨薨戒諸子曰
儉則自完孝不忘本吾之志矣嗣子陳州刺史先眘左
千牛中郎將先擇等克奉遺命能循懿業以年月日葬
于舊塋亡夫人太原王氏從祔禮也昔禽息進里奚於
秦而穆公之政厚虞邱進叔敖於楚而莊王之力霸故
有世祝而代禄焉則我師臣計功胤子私風小彼秦楚
之事大哉韋平之烈謀可久者敢作銘曰
稽古陶唐惟帝之初遷虞事夏俾侯而起居盤峻峙令
德之祉亦曰綿系誕生君子君子伊何邦之宰臣宰臣
伊何秉我洪鈞登于廟堂王則是保服于戎狄公嘗致
討事惟一心恭乃三命從讓頥老歸閒體正天也不憗
人之云亡大夫掌域郡公會喪咸陽北坂渭水南渡其
如邢山永此防墓(王則是保疑作王躬是保)
侍中兼吏部尚書裴光庭神道碑
張九齡
夫道遵常習故盖人拘於凡也得精亡麤是天縱於聖
也方聖上之拔大師也豈籍譽於朝廷哉徑取士(集作才)
於無跡懸收功於未朕而終致大用克成休勛使祖虛
名者見西子而憎貎工橫議者聞魯連而杜口乃知古
謂則哲維帝其難今之得人遇聖為易能允明主之鍳
不負真賢之實者其在正平中憲公乎公諱光庭字連
城河東聞喜人也伯翳之後與秦同姓始封于裴因邑
命氏在魏晉之際為人物之傑與琅琊王氏相敵時人
謂之八裴八王自茲厥後弈代更盛大王父定周大將
軍馮翊大常瑯琊公大公仁基隋光禄大夫追贈持節
原州都督天之旣厭隋德矣見危致命不亦難乎謚之
曰忠憲春秋之義也父行儉禮部尚書兼定㐮道行軍
大惣管聞喜縣公贈太尉時或有姦(集作奸)王命矣禁暴
安人不謂重乎謚之曰憲尊名典也公即獻公之第七
子降神元和含光不耀越在初服(集作歲)已有老成雖遠
大是圖而近識莫悟學探帝載何事小名業綜人倫豈
矜一善弱歲居太尉獻公喪幼以孝聞尋補弘文舘學
生神龍初明經擢第授家令寺丞轉太常丞加朝散大
夫景龍中以親累外轉尋入為陜王友改右衞郎將丁
晉國大夫憂柴毁骨立殆至滅性服免起為越州别駕
未之就也復除右衞郎將無何遷率府中郎嗟乎有其
道而無其用不可行也得其時而不得其志亦不可行
也公負經綸之器韜王覇之略自委洎外臺棲遲下位
出外從事十數年間坦然而自若者何哉盖知才有所
必伸命有所必與非苟而已開元中聖上思光禄之休
烈嘉太尉之元勲是必象賢其將大受特拜司門郎中
轉兵部侍臺之文始應列宿鴻漸之羽可用爲儀遷鴻
臚少卿以觀其能也是歲天子有事于岱宗諸侯會朝
于行在執籩豆者不限於中外獻琛(集作賝)賮者亦勤於
駿奔莫不來享無有遠近而執正以公代曉邊事職在
行人且曰夷性持(集無此字)翻覆黷盟阻德我今有事戎或
生心我張吾師有備無患若何公曰不可夫封禪者所
以告成功也觀兵者所以威逆命也云亭苖扈非一時
之事也受脤執燔非三代之禮也天方佑我光啓舊服
憬彼獯鬻能違天乎無庸勦人可以諜告從之秋九月
突厥果使其相執失頡利發與其介阿史德暾泥熟來
朝公之謀也東封還遷兵部侍郎所父之職夏卿之亞
存而舉者悉以咨之公於是考遺訓補闕典蒐苖獮狩
之禮詳施䅋簡稽之賦(周禮大司馬施貞分職簡稽卿民集改施仁征)頒九畿
之政設九伐之刑以練國容以精軍實邊鄙不聳帝用
嘉之旣而拜中書侍郎同中書門下平章事兼御史大
夫王出其言霈乎人有歸也天憲惟明肅乎人知禁也
尋加銀青光禄大夫換黃門侍郎俄遷侍中兼吏部尚
書弘文舘學士惣百揆之樞轄酌九流之泉(集作淵唐諱)奥
叶文軌之殷受天人之和木(集作水非)火象鼎其惟實餗山
川出雲用作霖雨時哉之會無得稱焉先是大化之行
務以玄默遵夫易簡舊章在而不議吏道雜以多端公
於是求革故之實契隨時之義作秩序以平之設循資
以定之謹權衡以選之考殿最以參之姦回無所措其
邪噂&KR0689;不能介其量多士動色群方改瞻仰之者邈乎
如山窺之者間不容髮或曰執事無乃惠歟公曰大命
敢不敬歟若然方將致六符於泰階驅百姓於仁壽豈
直睥睨先正(集作世唐諱)紛綸近古汨而隨流守而勿失云
爾哉二十年冬上幸河東祠后土命公兼左軍師禮畢
賜爵正平男加光禄大夫云(集無此字)抑人有言曰樹善莫
如滋積仁莫如重則臧僖之慶有後於魯欒武之德未
絶於仁宜公侯之子孫必復其始也公嘗讀易至乾之
屯升之漸喟然嘆曰物惡有滿而不溢高而不危者哉
旣而居不崇侈動無踰法雖百乘之家萬夫之長冲如
也謂日用不知存諸方冊何天年未永瘼此台臣二十
有一年春三月癸卯遘疾薨於京師平康里之私第春
秋五十八朝廷哀傷冕旒震悼制戶部尚書杜暹即殯
弔祭賵(集作賻)物五百叚粟五百石喪事優厚官供輟朝
三日丁未有詔追贈太師謚曰忠憲使某官某監候喪
事以某月日葬我忠憲公於聞喜之舊塋禮也初知星
者言上相有變良臣將殁謂請譲之公曰使禍可禳而
去則福可祝而來也論者多之以爲知命夫天下之達
道有五所以行之者三曰忠孝仁安君忠也榮親孝也
周物仁也此三者有一於(集作于)身鮮矣而公實兼之且
媚于人者必好其威福賢於事者必羞其謗政公知其
然則以直道匪躬之故忠莫厚焉禮為人子春秋以致
享義於人臣夙夜以從命公知其然則以時告如在之
敬孝莫重焉夫以衡石之任陶鈞之力莫不責於下吏
求備於一人以故舞文雷同疑獄歲構恬而不改浸以
成風公知其故則以信察御物之惠仁莫加焉其行已
奉公皆此類也嘗所著述率于箴規以為惇叙九族本
枝百世(集作代)王者之盛也而義不可以無訓作瑶山往
記維城前軌以諷之微而彰志而晦聖人之舉也道不
可以虛行作續春秋自戰國迄于周隋以統之臣子義
也天人之際備矣非洽聞通理其孰能與於此乎宜其
存無幸人殁有遺愛嗣子積京兆府司錄事參軍孝實
克家動必中禮丕承厚命紆天鍳而增華敢跡前脩琢
豊碑而不朽銘曰
益作舜虞鍼分晉土慶流八族德盛三祖琅琊象賢懷
文佩武光禄忠烈殺身報主尚書出將恢我王略文教
内敷武功外鑠緇衣之弊惟公繼作用晦而明處豐思
約鴻臚好謀夏卿稱職代天施化佐皇立極納于憲府
好是正直乃宅冡司謀猷允塞盡瘁事國夙夜在公居
無闕正殁有餘忠天子命我頌德銘功日月有旣令聞
無窮
文苑英華卷八百八十四
