文苑英華卷二百七宋李昉等編
樂府十六
梁甫吟三首白頭吟三首
遊子吟五首妾薄命九首
妾安所居一首宛轉歌三首
古興九首古曲一首
古歌一首古詞五首
梁甫吟陸瓊
臨淄佳麗地少小習名倡似笑唇朱動非愁眉翠揚掩
抑随竽轉和柔會瑟張輕扇屢迴指飛塵亟遶梁寄言
諸葛相此曲作難忘
同前沈約
龍駕有馳策日御不(一作無)停隂星籥亟廻變氣化坐盈
侵寒花稍耿耿秋海(一作塞)日沉沉高窗仄(一作灰)餘火傾
河駕騰參颷風折暮草驚籜(一作竿)霣層林時雲靄空遠
年冰(一作淵水)結清深奔樞豈易紐殊庭不可臨懷仁每多
意履順孰能禁露清一唯促緩志且移心哀歌步梁甫
歎絶有遺吟(一作音)
同前李白
長嘯梁甫吟何時見陽春君不見朝歌屠叟辭棘津八
十西來釣渭濱寕羞白髮照清(一作綠)水逄時吐(一作壯)氣
思經綸廣張三千六百鈎(一作釣)風期暗與文王親大賢
虎變愚不測當年頗似尋常人又(一作君)不見高陽酒徒
起草中長揖山東隆準公入門開說(一作不拜)騁雄辯兩女
輟洗來趨風東下齊城七十二指旄楚漢如旋蓬狂生
落魄(見酈食其傳)尚如此何况壯士當羣雄我欲攀龍見明
主雷公砰訇震天鼓帝旁投壺多玉女三時大笑生(一作)
(開)電光倏爍晦冥起風雨閶闔九門不可通以額叩關
閽者怒白日不照吾精誠杞國無事憂天傾猰㺄磨牙
競人肉騶虞不折生草莖手接飛猱摶彫虎側足焦原
未言苦智者可卷愚者豪世人見我輕鴻毛力排南山
三壯士齊相殺之用(一作費)二桃吴楚弄兵非(一作無)劇孟
亞夫咍爾為徒勞梁甫吟聲正悲張公兩龍劔神物合
有時風雲感會起屠釣天(一作大)人&KR1160;屼當安之
白頭吟張正見
平生懷直道(一作白首)松桂比真(一作貞)風語默妍媸際沉浮
毁譽中䜛新恩易盡情去寵難終彈珠金市側抵玉泰
山東含香老顔駟執戟異揚雄惆悵崔亭伯幽憂馮敬
通王嬙沒故(一作胡)塞班女棄深宫春苔封履跡秋葉奪
粧紅顔如花落槿鬢似雪飄蓬此時積(一作即)長歎少(一作)
(傷)年誰復同
同前劉希夷(文粹作宋之問)
洛陽城中桃李花飛來飛去落誰家洛陽(一作幽閨)女兒好
顔色行逄落花長歎息今年花開顔色改明年花開復
誰在已見松栢摧為薪更聞桑田變成海古人無復洛
陽東今人還對落花風年年歲歲花相似歲歲年年人
不同寄言全盛紅顔子應憐半死白頭翁此翁白頭真
可憐憶昔紅顔美少年光禄池臺文錦繡將軍樓閣畫
神仙公子王孫芳樹下清歌妙舞落花前一朝卧病無
相識三春行樂在誰邊宛轉蛾眉能幾時須臾鶴髮亂
如絲但看古來歌舞地惟有黃昏鳥雀飛(一作悲)
同前李白
錦水東北流波蕩雙鴛鴦雄巢漢宫月雌弄春草芳寕
同萬死碎綺翼不忍雲間兩分張此時阿嬌正嬌妬獨
坐長門愁日暮但願君恩顧妾深豈憚黃金買詞賦相
如作賦得黃金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兔
絲本無情随風任傾倒誰使女蘿枝而來強縈抱兩草
猶一心人心不如草莫卷龍鬚席從他生網絲且留琥
珀枕會有夢來時覆水再收豈滿杯棄妾已去難重迴
古來得意不相負只今惟見青陵臺
遊子吟顧况
故櫪思疲馬故窠思迷禽浮雲蔽我鄉躑躅遊子吟遊
子悲久滯浮雲欝東岑客堂無絲桐落葉如秋霖囏哉
遠遊子所以悲滯滛一為浮雲詞憤塞誰能禁馳歸(一作)
(暉)百年内惟願展所欽胡為不歸歟坐使年病侵未老
霜遶鬢非狂火燒心大行何難哉北斗不可斟夜静星
河出耿耿辰與參佳人夐青天尺素重於金泬寥羣動
異𦕈默諸境森苔衣上閒階蟋蟀催寒碪立身計幾悮
道險無容針三年不還家萬里遺錦衾夢魂無重阻離
憂罔古今胡為不歸歟辜負匣中琴腰下是何物牽纏
曠登尋朝與名山期夕宿楚水隂楚水殊演漾名山窅
嶇嶔客從洞庭來婉孌瀟湘深橘柚在南國鴻鴈遺其
音下有碧草洲上有青橘林引燭窺洞穴凌波睥天琛
蒲荷影參差鳬鶴雛淋涔浩歌惜芳杜散髮輕華簮胡
為不歸歟淚下沾衣襟鳶飛戾霄漢螻蟻制鱣鱏赫赫
大聖朝日月光照臨聖主雖啓廸吾人分湮沉層城登
(一作發)雲韶王(一作玉)府鏘球琳鹿鳴志豐草况復虞人箴
同前李益
女羞夫婿薄客耻主人賤遭遇同衆流低回愧相見君
非青銅鏡何事空照面莫以衣上塵不為心如練人生
當榮盛待士勿言倦君看白日馳何異弦上箭
同前孟郊
慈母手中線遊子身上衣臨行密密縫意恐遲遲歸誰
言寸草心報得三春暉
同前陳陶
棲烏喜林曙驚蓬傷歲闌關河三尺雪何處是天山朔
風無重衣僕馬飢且寒慘戚别妻子遲回出門難男兒
值休明豈是長泥蟠何者為木偶何人侍金鑾鬱鬱守
貧賤悠悠亦無端進不圖功名退不處巖巒窮通在何
日光景如跳丸富貴苦不早今人摧心肝誓期春之陽
一振摩霄翰
同前聶夷中
萱草生堂階遊子行天涯慈親倚門堂不見萱草花
妾薄命篇梁簡文帝
名都多雅(一作麗)質本自恃容姿蕩子行不(一作未)至秋胡
無定期玉貎歇紅縷(一作臉)長嚬慣翠眉奩鏡迷朝色釙
縫(一作縫鍼)脆故絲本異摇舟咎何關竊虎疑生離誰拊背
溘死詎來遲王嬙貎本絶踉蹌入氊幃盧姬嫁日晩非
復妙(一作少)年時轉山猶可逐(一作遂)烏白望難期妾心徒
自苦旁人會見嗤
同前劉孝威
去年從越障(一作嶂)今歲沒胡庭嚴霜封碣石驚沙暗井
陘玉簮久落鬢羅衣長掛屏浴蠶思洙(一作□)水挑桑憶
鄭坰寄書朝鮮吏留釧武安亭勿言戎夏隔但令(一作念)
心契冥不見豐城劍千祀復同形
同前劉元淑
自從離别守空閨遥聞征戰赴(一作起)雲梯夜夜相思(一作)
(思君又作愁君)遼海北(一作外)年年抛(一作棄)妾渭橋西陽春白日
照空暖紫燕紅(一作銜)花向庭滿彩鸞琴裏怨聲多飛鵲
鏡前梳粧斷誰家夫婿久(一作不)從征應是漁陽别有情
莫道紅顔燕地少家家還似洛陽城且逐新人殊未歸
還令秋至夜霜飛北斗星前横旅(一作度)鴈南樓月下𢷬
寒衣更(一作夜)深聞鴈腸欲絶獨夜挑燈燈復滅暗啼羅
帳空自憐夢度陽關向誰說每吟(一作憐)容貎宛如神何
其(一作如何)薄命不如人願君朝夕燕山至好作明年楊柳
春
同前李白
漢帝重阿嬌貯之黃金屋咳唾落九天随風生珠玉寵
極愛還歇妬深情却疎長門一步地不肯暫回車雨落
不上天覆水最難(一作難再)收君情與妾意各自東西流昔
日芙蓉花今成素秋草以色事他人能得幾時好
同前權德輿
昔住邯鄲年尚少只是嬌羞弄花鳥青樓碧紗大道邊
綠楊日暮風裊裊嬋娟玉貎二八餘自矜(一作憐)顔色花
不如麗質全勝秦氏女藁碪寕用專城居歲去年來年
漸長青蛾(一作春)紅粉全堪賞玉樓珠箔但閒居南陌東
城詎來往韶光日月看漸遲摽梅既落行有時寕知燕
趙娉婷子翻嫁幽并游俠兒年年結束青絲騎出門一
去何時至秋月空懸翡翠簾春幃懶卧鴛鴦被沙塞經
時不寄書深閨愁獨意何如花前拭淚情無限月下調
絃(一作琴)恨有餘别離苦多相見少洞房愁夢何由曉閒
看雙燕淚霏霏静對空床夢悄悄鏡裏紅顔不自禁陌
頭香騎動春心為問佳期早晩是人人總觧有黃金
同前孟郊
不惜十指弦為君千萬彈常恐新聲至(一作發)坐使故聲
殘(一作使我故曲殘)棄置今日悲即是昨日歡將新變故易將
故為新難青山有蘼蕪淚葉常不乾空令後世(一作代)人
采掇幽思攅(一作思幽蘭)
同前曹鄴
薄命常惻惻出門見南北劉郎馬蹄疾何處去不得淚
珠不可收蟲絲不可織知君綠桑下更有新相識
同前盧綸
妾年初二八兩度嫁狂夫薄命今猶在堅貞掃地無
同前孟郊
薄命頭欲白頻年嫁不成秦娥未十五昨日事公卿豈
有機杼力空傳歌舞名妾專脩婦德媒氏却相輕
妾安所居曹鄴
賤妾先無寵蛾眉進不遲一非西北麗無復南城期何
因暫豔逸豈為乏妍姿徒有黃昏望寧遇青樓時惟惜
應門掩方除永巷悲匡床終不共何由横自私
宛轉歌江總
七夕天河白露明八月濤水秋(一作青)風驚樓中恒聞哀
曲響塘上復有苦辛行不觧何意悲秋氣直置(一作致)無
秋悲自生不怨前階促織鳴偏愁别路𢷬衣聲别燕差
池自有返離蟬寂寞詎含情雲聚含(一作懷)清四望臺月
冷相思九重觀欲題芍藥詩不成來採芙蓉花已散金
樽送曲韓娥起玉柱調絲(一作弦)楚妃勸(一作歎)翠眉結恨
不復開寳鬢迎秋度(一作風)前亂湘妃拭淚灑貞筠行樂
玩花(一作筴藥浣衣)何處人步步香飛金薄履盈盈扇掩珊瑚
唇已言採桑期陌上復能觧珮就江濱競入華堂要花
枕争開羽帳奉華茵不惜獨眠前下鈎(一作釣)欲許便作
後來薪後來暝暝同匡(一作玉)牀可憐顔色無比方誰能
巧笑時(一作特)窺井乍取新聲學遶梁宿處留嬌堕黃珥
鏡前含笑弄明璫卷葹摘心心不盡茱萸折葉葉更芳
已聞能歌洞簫賦詎是故愛邯鄲倡
擬古神女宛轉歌二首崔液
風已清月朗琴復鳴掩抑悲千態殷勤是一聲歌宛轉
宛轉和更(一作且)長願為雙鴻鵠比翼共翺翔
二
日已暮長簷鳥應度此時望君君不來此時思君君不
顧歌宛轉宛轉那能異棲宿願為形與影出入恒相逐
古興二首沈徽
蔓草自細微女蘿始夭夭夤緣至百尺榮耀非一朝惠
色高碧嶺流芳薄丹霄如何摧秀木正為餘波漂莖朝
(一作葉)落巗跡英蕤從風颷洪柯不足恃况乃託陵苕
二
長門(一作安)冨豪右信是天下樞戚里笙歌發禁門冠盖
趨攀雲無愧士唾地盡成珠日晏下雙闕烟花亂九衢
恩榮在片言零落亦須臾何意還自及曲池今已無
同前三首寇坦母趙氏
欝蒸更將半暑氣煽飛閣驟雨滿空來當軒卷羅幕度
雲開夕霽宇宙何清廓明月流素光輕風換炎鑠孤鸞
傷對影寳瑟悲别鶴君子去不還摇心欲何託
二
金菊延清霜玉壺多美酒良久(疑作人)猶不歸芳菲豈常
有不惜芳菲歇但傷别離久含情罷斟酌凝怨對窗牖
三
霽雪舒長野寒雲半幽谷嚴風振枯條猿啼抱冰木所
嗟遊宦子少小荷天禄前程未云至悽愴對車僕歲寒
成詠歌日暮棲林樸不憚行險道空悲年運促
同前常建
轆轤井上雙梧桐飛鳥銜花日將沒深閨女兒莫愁年
玉指泠泠怨金碧石榴裙裾蛺蝶飛見人不語顰蛾眉
青絲紅絲雜綠絲織成錦衾當為誰
同前薛據
日中望雙闕(疑)軒盖揚飛塵鳴珮初罷朝自言皆近臣
光華滿道路意氣安可親歸來宴高堂廣筵羅八珍僕
妾盡綺羅歌舞夜逹晨四時固相代誰能久要津已看
覆前車未見易後輪丈夫須兼濟豈得樂一身君今皆
得志肯顧顦顇人
同前李嘉祐
十五小家女雙鬟人不知(一作如)蛾眉暫一見可直千萬
資(一作金餘)自從得向蓬萊裏出入金輿乘玉趾梧桐樹上
春鵶鳴曉伴君王猶未起莫道君恩長不休婕好團扇
苦悲秋君看魏帝鄴都裏惟有銅臺漳水流
同前聶夷中
片玉一塵輕粒粟山丘重唐虞貴民食秪是勤播種前
聖後聖同今人古人共一歲如苦飢金玉何所用(集作將何)
(用)
古曲王褒
青樓臨大道遊俠盡淹留陳王金被馬秦女桂為鈎馳
輪洛城巷鬭雞南陌頭薄暮飛塵起聊為清夜遊
古歌沈佺期
落葉流風向玉臺寒釭愁(一作夜寒秋)思洞房開水晶簾外
金波下雲母窗前銀漢廻玉階隂隂苔蘚色君王履綦
難再得旋(一作璇)閨窈窕秋夜長繡戶徘徊明(一作秋)月光
燕姬綵帳芙蓉色秦女金爐蘭麝香北斗七星横夜半
清歌一曲斷君腸
古詞衛象
鵲血調弓濕未乾鸊鵜新淬劔光寒遼東老將鬢成雪
猶向旄頭夜夜看
同前三首于鵠
素絲帶金地窗間掬飛塵偷得鳳凰釵門前乞行人
二
新長青絲髮啞啞言語黠随人敲銅鏡街頭救明月
三
東家新長兒與妾同時生並長兩心熟到大相呼名
同前曹鄴
高闕礙飛鳥人言是君家經年不歸去愛妾面生花妾
面雖有花妾心非女蘿郎君不自重重(一作教)妾欲如何
文苑英華卷二百七
