文苑英華卷九百四十三宋李昉等編
職官五
李刑部澥墓誌一首裴少尹濟墓誌一首
裴監察墓誌一首穆祕監玄堂誌一首
刑部郎中李府君墓誌穆員
有唐趙郡李府君春秋四十三歷官十有二政以尚書
郎柱下史分王命于江淮上元元年秋八月十三日遘
疾終揚州官舍之次夫人范陽盧氏先府君三年而少
六歲至德二年九月乙亥捐於吳興郡長史之舘屬以
國難家窶靡遑還葬乃各於次而卜宅焉然其引也盖
殯貞元三年嗣子騰世先人之文行仕殿中侍御史惟
周公合祔之事得請于龜冬十有一月奉府君夫人之
喪至自吳楚粤明月五日遷窆于某原禮也府君諱澥
字堅永京源宗𣲖冠盖功伐史氏志其大家牒詳其細
曾祖行敷皇朝曹州離狐縣主簿祖懷一左千牛并州
晉陽縣尉父雍問虢州湖城縣令代有令聞而無違德
府君生而博厚長而敏逹超特簡厲中和直清著書屬
詞居處執事非中道不蹈非聖言不聞天寶中擢進士
調太子校書當時海内無事縉紳之徒以能賦為賢及
門為貴其望登朝也如天之不可階而升而言語侍從
主文典憲之列充其選者必第一流府君以通書舍人
轉左補闕監察御史玄宗季年逆帥兆亂亂成於寵上
莫得聞府君奉使朔陲復而露奏其後以直道不可得
而親疎為誅其不附已者所中配流盧溪郡至德歲起
家宰江隂歷佐晉陵吳興丹陽三郡或參將府張公鎬
軍事其佐郡也廉使輙移真守以避府君大率以古良
二千石之理為之其佐戎也王師頼焉明年克復二京
博求多士徵拜金部員外郎稍遷刑部郎中言逹於上
而惠及於下者非一上元中帝念宗室大臣㧾東南節
制時危任重咨忠賢以貳之詔加府君御史賜銀印朱
紱輟為其介府君方勤王侯伯之事啓其所奉道之將
行也末如命何夫人皇朝刑部郎中瀛汝二州刺史弘
懌之孫吏部員外郎汝州刺史僎之子年若干歸于我
孝友禮樂得之性命越自齠齓聞於家人率是道也移
於夫族而夫族之長幼内外受其厚者報亦如之惟府
君才中公卿而位止下大夫爵宜難老而年夭強仕夫
人憑善之積作賢之合天與之偶命與之違命也雙劔
相從萬里同穴始者鳳凰之兆豈吉凶類乎員辱命長
僚託誌卒葬而巳銘曰
仁夀才貴天之所大如何李公不卿不艾婉婉内子福
孤具美德豐椒蘭年夭桃李似續惟賢永懷奉先成週
還葬於萬斯年
河南少尹裴公墓誌銘前人
唐貞元八年冬十月二十有八日前河南少尹裴公諱
濟字莊時春秋五十卒于京師靖安里之旅舍明年夏
四月朔葬于絳州聞喜縣之故原從先公居禮也高祖
懷節皇朝洛州刺史生太府少卿昭昭生蔡州刺史剛
剛生扶風郡雍縣令據公則雍縣府君之長子也生而
穎秀長而博辯質如瓊枝文如春林尤長記誦之學酷
重許與之契耳目一歷輙在心口意氣相合坐遺形骸
天寶末學優藝全方登俊造之貢俄屬國難家疚嶇﨑
險難以喪往事居之孝稱於所至服闕襄陽節度使来
琪表襄州參軍事屬有勢勝而理負與人争官者州府
畏之公時攝功曹掾守文與直不為之撓琪嘉其所執
升之賓介有疑焉(一作為)輙以咨之他日琪自相位獲譴
已而伏誅凡百門吏逃難觧散公與陳郡殷亮始冐危
於保衞終毁家於葬喪君子難之故司徒李公勉聆公
之節辟以為屬自江西入尹京兆洎節制廣滑汴三府
以公明可折獄利可撥繁權可贍給清可澄察而武可
臨戎官歷金吾掾萬年尉三御史二尚書郎以至于御
史中丞職更推官洎支度觀察二判官以至於行軍司
馬公之奉李公也若體從心李公之任公也若素受彩
李公制用公為利噐李公翺翔公為羽翼厥後李公罷
鎮遷河南少尹故孜孜勵精貳前後之政與我同志者
必以吳公李膺之名歸之其有所執頼于周人者非一
貞元五年受代来朝上京燕息衡門詠歌卒歲以俟道
長末如命何初公之在滑也方屬兩河之驚不敢以非
疾之憂貽於高堂堅請退閒亦既終飬其在汴也有二
千石結根貴幸怙寵傲慢收小惠於下隳大計於上公
數其不供之咎請以去之言而未行拂衣自免未幾彼
果顛覆李公於是厚禮還公且有中軍中憲之授盖進
退終始不違於道多此類也母弟澄檢校膳部郎中潤
大理司直涇前穎州刺史少失先府君之教入學入仕
為郎為邦皆公之訓誘也夫人隴西縣君李氏故太子
賓客翼之子有淑媛之美成公之家事公姑之孝聞焉
奉叔公之友聞焉其輔佐之力由中及外者出處聞焉
今也髽首泣血自雍及綘一號千里行者悲之子曰鋌
弱而有立毁遇成人謂員平生交親見託為誌其文曰
猗歟裴公昭朗直清哭来發跡和李騰聲處則全飬出
能保貞蒸蒸穆穆為子為孫夭閼遐志摧頽壯齡哀哉
哲婦為代之程
監察御史裴府君墓誌銘前人
嗚呼有唐君子河東府君之墓公諱某字某先伯益之
苖裔分秦封晉史牒詳之元魏河北太守萬虎兄弟三
人時稱三虎並仕於魏魏都河洛在天地之中故裴氏
始有中眷之號公則萬虎八代孫也曾祖某冀州都督
府長史祖某温州樂城縣令父某蔡州司田參軍初命
左領軍衞倉曹參軍倅商州刺史李佐戎事遷同官縣
丞李侯移鎮桂林統師南服表公為監察御史介澄察
之政至今二府思李公之美繄公是頼使罷閒于洛陽
不幸遇疾以貞元六年秋八月庚申終于立德里之第
享年四十有五明年辛卯葬于首陽山之陽龜筮與人
三者習吉有子四人男曰綽曰約長(一作次)方齓幼能言
女子孟少綽季少約母弟佐洪州南昌縣尉充本道廉
使從事訃之未及河南夫人穆氏祕書監新安公之季
女惟是一日二日洎踰月之事實弱妻主之吾聞之生
也全其道没也全其素是之謂君子公性充天醇氣與
道冥行本忠恕文以禮樂可不謂全其道乎遘癘彌年
待變彌月疾能銷公之體而不能滅公之和命能夭公
之生而不能汨公之正可不謂全其素乎表之以君子
言之者無愧銘曰
夀不與仁相會貴不與才相期福不與善相報命不與
事相随何四者之乖剌而不并集於斯已矣乎非夫人
之為慟而誰為
祕書監致仕穆玄堂誌前人
唐貞元十年十一月二十一日公棄飬于東都歸義里
私第適寢明年四月嗣子贊洎質員賞奉遷靈座祔曾
王父母于偃師首陽山之北原贊等惟刻石識墓非周
孔之訓宋齊以来有之所以藏馨香俟陵谷不可闕也
太夫人河東郡太夫人命曰禮經三月之事所以必誠
必信勿之有悔焉者盖孝子自盡之謂然則自盡之大
莫大於紀述平素貽簡幽明假詞他人不足以猒自盡
之義公諱寧字某十一代祖崇元魏宜都王其後孝文
自代遷洛陽遂為洛陽人奕葉王公與魏終五代祖伽
皇朝殷州安陽令贈刺史太常卿高祖弘遠水部員外
郎曾祖固禮祕書郎祖思恭稷州錄事參軍贈光禄少
卿考元休相州安陽令贈同州刺史自宜都至殷州以
淳粹之氣相遺自殷州至同州以清白之風相授傳洪
範九疇究天人之際皇王得之不出戶庭而天下治學
者得之為王者師公則同州君之元子鍾天元和發地
禎祥性得於孝友忠烈生齊於聦明正直淵深峻極漙
博閎厚用先王之禮樂節而文之是以外冨直道中積
至行始厲高節終全盛德宣尼稱道之將行命也將廢
命也命也者似繋一人之謂小子則曰公之道將行時
也將廢時也使我公之得志也天下至公立大道行風
教厚人倫正天之未俾當時臻乎此也豈繋公之命乎
盖天能使公道可奮乎百代而不洽乎當年才可周乎
萬物而不極於莅所天之不全歟時之不合歟天寶中
一命景城郡鹽山尉在官五年凡七宰旁邑三紀郡政
二介使臣禄山作亂以郡有煑海之冨屬城之乘(一作衆)
使其黨曰劉道玄以假守之公乃紏合同志首唱大義
梟道玄以絶禄山而郡佐畏懦多與公駮史思明統衆
来寇郡俾公保東光縣拒之思明駭公之才使騎將持
書通好公立斬其使以徇于邑且封其書于郡郡佐逾
恐且虞思明之見讐也趣公罷攝公嘗佐黜陟使分廵
列郡與平原守顔公真卿隂圖禄山當亂所以禦之之
畫至是密遣家僮以手䟽詣顔公書無他辭曰夫子為
衞君乎六字而已顔公執書感泣即日以軍師之禮致
公公之許顔公也以長子屬于母弟曰唯所往苟不絶
先人之祀吾無累也既而從顔公登埤誓衆以必死與
之俱生援絶孤城公志愈厲顔公麾下有非公所制者
伺公請沐中夜迫顔公跳比及於河公方自拔他日顔
公詣行在所自訟有立者公之力無成者巳之咎肅宗
嗟嘆以璽書徵公且謂顔公曰由廷尉評以諫議大夫
待之既至會顔公以言事忤旨其議遂寢上元乾元之
間累官史府尚書省分王命于河南征鎮之軍僅十餘
帥憑勲怙寵乘國艱危自以不叛為文靡顧文法公以
至誠格之大順激之清明律之由公徵令者相率如響
元帥李光弼將貳於上屢奸於公公守正不遷積與之
隟日宣不令之言欲公畏之公自泗抵徐馳驛輙至理
折其口義勝其心泄其温於包藏奪其謀於將發代宗
聞焉為一二宰臣話之至於歎息于時周鄭路塞東南
貢賦之有入漕漢江轉商山招擇文武全才以守夏口
我于是有專城連率之寄金印紫綬之寵詔書下日百
城肅然清風先翔甘雨随灑荆越吳蜀之冨朞月傾之
俄封長江與淮西對境厥帥董秦多俾腹心為其津戍
拉商旅斷中流畏公明威拱手如梏舟檝上下如行其
家萬里来臻若赴于市部有酷吏姻連勲臣敢為貪狼
靡所畏忌公糺發贓罪暴之于朝且以鞭扑懲其悔慢
我於是有再黜之咎勲臣故也居五稔有詔徵入牽復
臺省大歷七年淮南旱和州以師旅後瘡痍深慎選良
牧用膺明命視人如子理事如醫居一閠人忘其傷又
一閠人忘其化無何受代代者冒以天寶季年版籍之
額洎即日所授數上聞是時兵興二十年矣異曰版籍
百無一存代宗震驚以為亡失在我故有泉州之貶初
公屬以徵發之弊抗於刺舉之司既而代至則不知代
者之指斐然歟將有為歟贊守闕訟冤三歲聞徹降而
御史即州訊問則公初年季年戶增數倍使者還報會
今上龍興拜太子右諭德詔曰令子申父之冤憲臣授
(舊唐書本傳作奉)君之命楚劔不衝於牛斗秦臺自洗於埃塵
其明如此宫坊飬德優遊卒歲每台輔易位宜以舉直
措枉或曰公卿缺員僉議所屬則中外之望必集于公
而前後宰政率以不附離之見憚故久滯於次公嘗自
卜進退以深識為元龜且時不我容我不時徇則非吾
之進也在於退乎默默然有浩歸之志凡謝病垂滿十
旬而時議迫隘公望充塞不得巳而起者三泚之亂公
方杜門請急出無車馬假乘于故人太子少師韋公倫
棄家逃汙出城信宿方審乎所在而奔焉轉祕書少監
右庶子錄奉天興元之勤也大駕還宫百官復位公曰
可以行吾志矣移疾罷免東歸吾土陵(疑)後五年就加
秘書監致仕遂公之志也考槃于瀍洛之上卜勝于北
山之陽良辰暇日盡四時之賞以仁自冨以道自貴以
孝慈為稼穡以友愛為塤箎十年春喟然手䟽述麟德
中高宗天皇大帝詔問張公藝九代同居故事撰為家
令賜諸子諸婦人各一通贊等暨諸婦拜泣受賜公曰
吾之理命也是年秋違裕冬棄背夀七十九公伯姊元
夫人與公同禀至性有高世之德公率太夫人所以敬
飬之道逹於神明公之教育成人者高祖曾祖兄弟洎
孤甥姪與贊等所以威以勸之慈以撫之壹之乎天性
之至外姻僮僕不知所以别焉性嗜讀書無學不綜經
窮入室之奥史精歷代之博非聖人之教道則知而不
言每語及三代損益以逮於國朝典故莫匪成誦聞者
退徵於卷則文字甲子靡差毫釐或為卿大夫話其世
代盖郯子范子自言其祖不之逮也仕四朝更三紀歷
官二十五政德義政事無非殊效且未嘗有如分之報
而三黜一免由之善與人交始不以諂瀆合終不以生
死異嘗從王事歷佐權臣入於朋家之門雖周鄭交惡
田竇奪移彼不我疑我不彼貳嘗宴居誨羣子曰吾聞
君子之事親也飬志為大吾之志也直道而已爾事君
事人或枉其道日以三牲五鼎充吾庖非飬也苟繼吾
志或承患難則義重於生宜從其重焉贊等祗荷嚴訓
仕於天朝贊以御史中丞質以右補闕皆以守職不避
強禦並罹譴逐員以侍御史佐東都留守不敢陷所事
殺無辜賞以監察御史呌帝閽觧兄難迭逢困尼公申
誡曰先王之道洎爾友朋之議及吾異日之訓爾無虧
焉愛子者教之以義方不聞以詔爾其勉之贊等永惟
古人有欲飬不待之痛公高尚不仕侍飬十年而贊等
官薄命竒不自拯於不才不孝之分内乏擊鮮之獻外
貽非疾之憂是以上天明神罰以不得自死之苦夫不
死之道有不敢不能贊等伏念為公之嗣且太夫人在
堂是則不敢負不肖不逮於義劣不能死荒不及文哀
舉大端永閟幽宅
文苑英華卷九百四十三
