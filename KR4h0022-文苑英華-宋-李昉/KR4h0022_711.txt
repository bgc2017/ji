文苑英華卷七百十二宋李昉等編
詩集一
玉臺新詠集序一首
河嶽英靈集序一首
篋中集序一首
華陽屬和集序一首
大唐中興間氣集序一首
左補闕安定皇甫公集序一首
吳興晝公集序一首
右諫議大夫韋君集序一首
唐使君盛山唱和集序一首
玉臺新詠集序徐陵
凌雲槩日由余之所未窺千門萬戶張衡之所曾賦周
王璧臺之上漢帝金屋之中玉樹以珊瑚作枝珠簾以
瑇瑁為匣(一作押)其中有麗人焉其人也五陵豪族充選
掖庭四姓良家馳名永巷亦有潁川新市河間觀津本
號嬌娥曾名巧笑楚王宫内無不推其細腰衛國佳人
俱言訝其纖手閱(一作說)詩敦禮非直(二字一作豈)東鄰之自
媒婉約風流無(一無此字)異西施之被教弟兄協律自(一作生)
小學歌少長河陽由來能舞琵琶新曲無待石崇箜篌
雜引(一作句)非因(一作關)曹植傳鼓瑟於楊家得吹簫於秦
女以至寵聞長樂陳后知而不平畫出天仙閼氏覽而
遥妒至如東鄰巧笑來侍寝於更衣西子微顰得横陳
於甲帳陪游馺娑(思我切)騁纖腰於結風長樂鴛鴦奏新
聲於度曲粧明(一作鳴)蟬之薄鬢照墜(一作墮)馬之垂鬟反
插金鈿横抽寳樹南都石黛最發雙蛾北地燕支(一作胭脂)
偏開兩靨亦有嶺上仙童分丸魏帝腰中寳鳳授歷軒
轅金星與婺女争華麝月共姮娥競爽驚鸞冶袖時飄
韓掾之香飛燕長裾宜結陳王之佩雖非圖畫入甘泉
而不分言異神仙戱陽臺而無别真可謂傾國傾城無
對無雙者也加以天情開朗逸思雕華妙解文章尤工
詩賦琉璃研匣終日隨身翡翠筆牀無時離手清文滿
篋非唯芍藥之花新製連篇寕止蒲萄之樹九日登高
時有緣情之作萬年公主非無累德之辭其佳麗也如
彼其才情也如此既而椒宫(一作房)宛轉柘館隂岑絳劍
晨嚴銅鋪晝净(一作銅梁畫靖)三星未夕不事懷衾五日猶余
(疑)誰能理曲優游少託寂寞多閒厭長樂之疎鐘勞宫
中(一作中宫)之緩箭輕身無力怯南宫之𢷬衣生長深宫笑
扶風之織錦雖復投壺玉女為歡盡於百嬌争博齊姬
心賞窮於六齒(一作箸)無怡情於暇景唯屬意於新詩可
得代彼萱蘇微蠲愁疾但往世名篇當今巧製分諸(一作)
(封)麟閣散在鴻都不務(一作藉)連章無由披覽於是然脂
暝寫弄筆(一作墨)晨書選(一作撰)錄艷歌凡為十卷曾無參
於雅頌亦靡濫於風人涇渭之間若斯而巳也麗以金
繩装之寳軸三臺妙札亦龍伸蠖屈之書五色花牋皆
河北膠東之紙高按(疑)鉛粉仍定魯魚之文辟惡生香
聊防羽陵之蠧靈飛六甲高擅玉函鴻烈仙方長推丹
枕至如青牛帳裏餘曲既(一作未)終朱鳥窗前新粧已竟
方當開茲縹帙散此緗編(一作縚䋲)永對玩於書帷長循環
於纖手豈如鄧學春秋儒者之功難習竇傳却老金丹之
術不成固勝西蜀豪家託情窮於魯殿東臺甲館流詠
止於洞簫孌彼諸姬聊同棄日猗與彤管無或譏焉(一作)
(皆藝文類聚)
河嶽英靈集序殷璠
序曰梁昭明太子撰文選後相效著述者十餘家咸自
稱盡善高聽之士或未全許且大同至於天寳把筆者
近千人除勢要及賄賂者中間灼然可尚者五分無二
豈得逢詩輙贊往往盈帙蓋身後立節當無詭隨其應
詮揀不精玉石相混致令衆口銷鑠為知音所痛夫文
友神清體雅編紀者能審鑒諸體安詳所來方可定其
優劣論其取捨至如曹劉詩多直致語少切對或五字
並側或十字俱平而逸價終存然挈缾膚受之流責古
人不辨宫商詞句質素恥相師範於是攻乎異端妄為
穿鑿理則不足言常有餘都無比興但貴輕艷雖滿篋
笥將何用之自蕭氏以還尤增矯飾武德初微波尚在
貞觀末標格漸高景雲中頗通遠調開元十五年聲律
風骨始備矣寔由主上惡華好朴去偽從真使海内詞
人翕然遵古有周風雅再闡今日璠雖不侫竊嘗好事
常願刪略羣才贊聖朝之美爰因退迹得遂宿心粤若
王維王昌齡儲光羲等三十五人皆河嶽英靈也此集
即以河嶽英靈為稱詩一百七十首分為上下卷起甲
寅終乙酉論次于序以品藻各冠于篇額如名不副實
才不合道縱壓梁竇終無取焉
篋中集序元結
元結作篋中集或問曰公所集之詩何以訂之對曰風
雅不興幾及千歲(集作年)溺于時者世無人哉嗚呼有名
位不顯年夀不終獨無知音不見稱頌死而巳矣誰云
無之近世作者更相沿襲拘限聲病喜尚形似且以流
易為辭不知喪於雅正然哉彼則指詠時物會諧絲竹
與歌兒舞女生汙惑之聲於私室可矣若令方直之士
大雅君子聽而誦之則未見其可矣吳興沈千運獨挺
於流俗之中強攘於巳溺之後窮老不惑五十餘年凡
所為文皆與時異故朋友後生稍見師效能似類者有
五六人於戱自沈公及二三子皆以正直而無禄位皆
以忠信而久貧賤皆以仁讓而至喪亡異於是者顯於
(集夲文粹作榮)當世誰為辯士吾欲問之天下兵興於今六歲
人皆務武斯焉誰嗣巳長逝者遺文𣪚失方阻絶者不
見近作盡篋中所有搃編次之命曰篋中集且欲傳之
親故冀其不亡於今凡七人詩二十二首時乾元三年
也
華陽屬和集序于邵
六義詩人之藴雅貫三極而正存象外班九流而化行
天下夫然則游夏登科於孔門獨擅文學雖風流萬古
而不易者文乎哉且日新之謂盛德業崇之謂不朽自
大劍之南在漢有文翁實長西蜀開設學校為來者宗
師順流千載而餘芳不泯歷魏有高朕晉有張華皆好
古博聞能述道事講信脩睦傳之無窮是以在緜巴有
渝有挾鼓濮率相勸道人無隐焉洎大歷初尚書左僕
射冀國崔公登壇受命邊鄙不聳既國用偃武而家將
訓文近取諸身旁求是類高選幕客無非其人彬彬然
文質協乎中而英華發乎外矣殿中侍御史滎陽鄭公
道同斯應參乎理戎以玉帳之暇而清詞間作盈我懷
袖式歌且謠以為離羣索居誰與晤語故自相府及冀
公逹於儲公凡所獻酬纉為三卷仍以屬和為集之目
夫屬和者唱予和汝擊發商徵亦取諸伐木相求之義
斯蓋鄭君之意也同聲于邵聞而且喜即之寓目曄若
春榮遂講我以宣布咨我以序引取彼敝帚無相患焉
大唐中興間氣集序高仲武
詩人之所作夲諸心心有所感而形於言言合典謨則
列於風雅暨乎梁昭明載述巳往撰集者數家㩁(集作𣙜)
其風流正聲最備其餘著錄或未至正焉何者英華失
於浮游玉臺陷於淫靡珠英但紀朝士丹陽祗(集作止)錄
吳人此由曲學專門何(集作無)暇兼包衆善使夫大雅君
子所以對卷而(集作起)長歎也唐興一百七十載屬方隅
叛渙戎事紛綸業文之人述作中廢粤若肅宗先帝以
殷憂啟聖反正中興伏惟皇帝以出震繼明保安區宇
國風雅頌蔚然復興所謂文明御時上以化下者也某
不揆菲陋輙罄謏聞博訪詞林採察謠俗起自至德元
年首終于大歷末年作者數千選者二十六人五言詩
一百四十首七言詩附之列為兩卷略敘品彙人倫命
曰中興間氣集且夫微言雖絶大制猶存詳略其臧否
尚可擬議古之作者因事造端敷弘體要立義以全其
制因文以寄其心著王政之興衰國風之善否豈其苟
悦權右取媚薄俗哉今之所收殆革斯弊但使體状(集作)
(格)風雅理致清新期觀者易心聽者竦耳則朝野通取
(集作載)格律兼收自鄶以下非所附隸凡百君子幸詳至
公(二字集作於至理矣)
左補闕安定皇甫公集序獨孤及
五言詩之源生於國風廣於離騷著於李蘇盛於曹劉
其所自者遠矣當漢魏間(集作之間)雖以(文粹作已)朴𣪚為噐作
者猶質有餘而文不足以今揆昔則有朱絃疎越大羹
遺味之歎歷千餘歲至沈詹事宋員外(集作考功)始財成六
律(文粹作吕)彰施五色使言之而中倫歌之而成聲緣情綺
靡之功至是乃備雖去雅寖遠其麗有過於古者亦猶
路鼗出於土鼓篆籀生於鳥跡也沈宋既歿而崔司勳
顥王右丞維復崛起於開元天寳之間得其門而入者
當代不過數人補闕其人也補闕諱冉字茂政玄晏先
生之後也(集夲文粹無也字)銀青光禄大夫澤州刺史諱敬德
之曾孫朝散大夫饒州樂平縣令諱价之孫中散大夫
潭州長(集作刺)史諱顗之子十歲能屬文十五而老成右
丞相曲江張公深所歎異謂清穎秀拔有江徐之風伯
父秘書少監彬尤噐之於是令問休暢舉進士第一歷
無錫縣(集夲文粹無此字)尉左金吾兵曹今相國太原公之推
轂河南也辟為書記大歷二年遷左拾遺轉左補闕奉
使江表因省家至丹陽朝廷虛三署郎位以待君之復
不幸短命年方五十四而歿嗚呼惜哉君忠恕廉恪居
官可紀孝友恭讓自内形外言必依仁交不苟合得喪
喜愠罕見於容故覩君述作知君所尚以景命不永斯
文未臻其極也蓋存於遺札者凡三百有五十篇其詩
大略以古之比興就今之聲律涵詠風騷憲章顔謝至
若麗曲感動逸思奔發則天機獨得非師資所奬每舞
雩詠歸或金谷文會曲水脩禊南浦愴别新意(文粹作聲)秀
句輙加於常時一等才鍾於情故也君母弟殿中侍御
史曾字孝常與君同禀學詩之訓君有誨誘之助焉既
而麗藻競爽盛名相亞同乎聲者方之景陽孟陽孝常
既除喪懼遺製之墜於地也以予與茂政前後為諫官
故䘖痛編次(集夲文粹作集)以論撰見託遂著其始終以冠于
篇
吳興晝公集序于頔
詩自風雅道息二百餘年而騷人作其旨愁思其文婉
麗亡楚之變風歟至西漢李陵蘇武始全為五言詩體
源於國風流於騷故多憂傷離遠之情梁昭明所造文
選錄古詩十九首亡其姓氏觀其詞蓋東漢之世李蘇
之流自建安中王仲宣曹子建鼔其風晉世陸士衡潘
安仁揚其波王曹以氣勝潘陸以文尚氣勝者魏祖興
武功於二京已覆文尚者晉武圖帝業於五胡肇亂觀
其人文興亡之迹人焉廋哉宋高祖平桓玄定江表文
帝繼業五年間江左寕謐魏晉文章鬱然復興康樂侯
謝靈運獨步江南俯視潘陸其文炳而麗其氣逸而暢
驅風雷於江山變晴昏於洲渚煙雲以之慘淡景氣為
其澄霽信江表之文英五言之麗則者也逮乎高(一作濟)
世宣城守謝玄暉亦得其詞調函於風格不侔康樂矣
梁陳已降雖作者不絶而五言之道不勝其情矣有唐
吳興間士釋皎然字清晝即康樂之十世孫也得詩人
之奥旨傳乃祖之精華江南詩人莫不楷範由於緣情
綺靡故詞多芳澤師古典制故律尚清壮其或發明玄
理則深契真如人不可得而思議也貞元壬申歲余分
刺吳興之明年集賢殿御書院有命徵其文集余自採
而編之得詩五百四十六首分為十卷納於延閣書府
上人以余嘗著詩述論前代之詩逸(疑)託予集序辭不
獲已略志其變上人之植情和順禀質端懿中秘空寂
外開方便妙言說於文字了心境於定慧又釋門之慈
航智炬也余游方内者何足以扣玄關謝氏世為詩人
豈佛書所謂習氣云
右(集作左下同)諫議大夫韋君集序
權德輿
洙泗門人登四科者唯稱端木賜卜商可與言詩以其
善於取類敏於喻禮然則緣情詠言感物造端發為人
文必本王澤貞元十二年夏四月庚辰皇帝御麟德殿
命通儒碩生與緇黃上手(集作首)雜論奥賾互相發明繇
是京兆韋君以四門博士召見三玄六學博辯宏大精
義具舉宸心乃愉尋獻七百字詩一章詞華彬蔚詔旨
優荅浹日授秘書郎踰月遷右補闕未半歲拜右諫議
大夫其餘以文發身以直事君言語侍從論思諷議賈
生當受釐之問方朔擅不窮之智近臣渥命榮冠一時
薦紳競勸巖谷(集作穴)皆聳初君年十一嘗賦銅雀臺絶
句右拾遺李白見而大駭因授以古樂府之學且以瓌
竒軼拔為已任至弱冠乃喟然曰四始五際今既遠矣
會情靈(集作性)者因於物象窮比興者在於聲律蓋辯以
麗麗以則得於無間合於天倪者其在是乎彼惠休稱
謝永嘉如芙蓉出水鍾嶸謂范尚書如流風回雪吾知
之矣遂苦心藻慮儷詞比事纖密清巧度越羣倫嘗著
天竹寺六十(集作十六)韻魯郡文忠公序引而和之使畫工
圖於仁祠摘句配境偕為勝絶又於江南著卧疾二十
韻晉國忠肅公手翰以美之曰卓爾獨立其在我韋生
乎其為名臣宗公所稱賞如此又與竟陵陸鴻漸杼山
僧皎然為方外之侣沉冥博約為日最久而不名一行
不滯一方故其曳羽衣也則曰遺名攝方袍也則曰塵
外被(集作披)儒服也則今之名字著焉周流三教出入無
際寄詞詣理必於斯文自貞元五年始以晉公從事至
京師迨今十年所著凡三百篇嘗因休沐悉以見示德
輿鄙昧不能言詩徒以掖垣之寮辱命為序豈愛之厚
而忘其不能歟前此論著别為篇第後此者方紬懷仙
章句而不復賦人間之事矣今茲詩集以類相從獻酬
屬和因亦編次且以聖誕日麟德殿三教講論詩為首
凡十卷云
唐使君盛山唱和集序
古者采詩成聲以觀風俗士君子以文會友緣情放言
言必類而思無邪悼谷風而嘉伐木同其聲氣則有唱
和樂在名教而相博約此北海唐君文編盛山集之所
由作也初文編以英華籍甚輝動朝右書法草奏為明
庭羽儀談者謂翰飛密侍潤色名命如取諸懷之易也
八年夏佩盛山印綬朱兩轓而西天子雅知其文采慰
勉甚厚且曰第如新涖分我憂歎於是惠而保之四封
熙熙比歲連課為百城表率十九年冬既受代轉遷于
䕫上方以愷悌紓息之為大人文華國之為細或者藴
而决之使目不暇瞬庸詎知嚮時歲月不來之推轂邪
理盛山十二年其屬詩多矣非交脩繼和不在此編至
於營合道志詠言比事有久敬之義焉暌携寤歎惆悵
感發有離羣之思焉班春悲秋行部遲容有記事之敏
焉煙雲草木比興形似有寓物之麗焉方言善謔離合
變化引而伸之以極其致昔魏文帝稱劉公幹五言詩
之善者妙絶一時抱朴子云讀二陸之文恐其卷盡今
覽盛山之作有似之凡漢庭公卿左右曹方國二千石
軍司馬部從事暨巖棲處士令弟才子稽合屬和二十
有三人共若干篇盍簮則七子偕賦發函亦千里善應
尊賢下士備見於斯葳蕤照燭雖南金青玉之不若也
噫文編所友善者僕多善之周星之間物故殆半梁寬
中楊懋功尤為莫逆文友零落如何可言况其雅音已
矣多歎三復感念涕洟集於筆端是集也編於德輿嘗
有木桃瓊瑶之往復辱求序引所不敢讓者俟夫子徵
還道舊之日破涕為笑於斯文也
文苑英華卷七百十二
