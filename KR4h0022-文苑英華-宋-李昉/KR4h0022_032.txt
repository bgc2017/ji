文苑英華卷三十二宋李昉等編
水一
水德賦一首水彰五色賦一首
鑒止水賦三首止水賦二首
如石投水賦三首
水德賦梁洽
大哉乎兹水獨靈長以利貞分位象於八卦得柔謙於
五行混之不濁流之不盈蓄恬澹以凝潤含虚無而洞
清其近窺也若冰鮮與玉潔映曙空而内澈其遥視也
如雨罷而日晶澄遠氣於初晴德之深與上善而均美
讓之大居下流而不爭處地為泉源則江漢朝宗之義
立在天為霧露則隂陽爕理之功成辨涇渭於九流雖
衆不雜察媸妍於萬象在隠皆明亦何異翹翹邦彦濟
濟朝英作我吏部為周亞卿昔掌地官其守土也能審
今來會府其應物也以精廻廣照之能比其妙識以無
偏之志喻此持衡故得自陜以東更仰知人之鑒普天
之下皆稱如凖之平則有登舟未涉處轍未停遊子隴
頭嗚咽斷腸之奏知音席上傳聞盈耳之聲儻爲廣由
中之德流潤下之情則所謂清通之一過可以濯吾纓
水彰五色賦(以渥彩彰明必資乎水爲韻)
善利無方莫先乎水識(疑)當潤色之際必取務滋之旨
黑黃蒼赤皆類其激物黼黻文章咸本而資始德旣洽
於濟物色且叶於通理自得玄之又玄何謝美之爲美
于以增曄曄于以散煌煌浴飛翬於陳寶浸社土於徐
方染氏繄而衆彩繁糅繢人因而品彙咸彰博我以文
不獨專於潤下用而不竭將以效其靈長原夫被物如
濡霑顔載渥狀暮山而翠疊法朝景而霞駮遠同墨氏
類素絲之屢遷尚想蜀江嘉貝錦之斯濯飾衮衣而煥
爛成繡服之葳蕤何采章之不昧(一作勝)由浸潤之所資
漸以化成能令素以爲絢期於敷演孰謂涅而不緇既
得色斯舉矣亦可狎而翫之不假濯於滄浪寧同資於
碧海凝瑞霞之炫燿發慶雲之光彩寫補天之績鍊石
之資必該圖應聖之祥威鳳之儀咸在佐益丹而惟其
深矣當後素而不曰白乎流濕之光允若受采之時是
須且比成人之美實同因物有孚助其言而載隨炳其
用而無必乍成藻火之文幾變素紈之匹榮光可愛初
謂出河之符備色咸宣更入夢江之筆先王所以因而
立旨諭以相成含章而其輝未著發澤而其道彌精儻
不苟於體用庶可致於文明
鑒止水賦(以澄虚納照遇象分形爲韻)吕温
水止矣靜之其徐物鑒矣久而益虚既(一作且)無情於美
惡又奚議夫親疎委質由來所期乎上善同利忘筌已
悟寧患乎至清無魚若乃廻塘月皎(一作抱)高岸環合泥
滓湛而(一作然)自沉金沙烱其不雜同道德以虚而受異
川澤唯汙是納有斐君子此焉明徵氣隨浪(一作波)息心
與源澄端形赴影如木從繩其表微也挂金鏡而當晝
其索隠也隔玉壺而見冰爾其色必洞澈(一作激)光無滉
瀁不蒸蓊欎之氣不激潺湲之響百丈在目千仞指掌
惡每自乎中見美實非乎外奬鑒形之始方似以身觀
身得意之間乃同求象忘象觀其下倒星漢上披煙雲
守其常而性將偶(一作道)合居其止(一作所)而物以羣分君
鑒之以平心臨下必簡臣鑒之以(一作而)勵節在邦必聞
妍媸無形兮惟人所召物我兼進(一作遺)兮水無不(一作私)
照廉士以之洗心(二字一作立誠)至人以之觀妙豈比夫逝者
如水敵若建瓴(一作流若激矢波如建瓴)不舍晝夜爭輸滄溟徒乖
躁静之理莫辨真偽之形者哉邦家以道(一作邦國以賢)爲止
水鑒有餘裕羣形鱗集萬景雲附(一作衆象景附)濫巾竊吹者
十手所(一作共)指研精摭實者千載一遇夫如是姑自攝
其威儀亦何憂而何懼凢一作皆集夲
第二(同前韻)張仲素
水可取鑒人能就諸將審已以徵實必含形而内虚其
止也靜其清也徐方湛兮而皎鏡異沔彼而淪胥符上
善之心自多弘納見無私之狀臨或躊躇資坎德之深
矣諧至人之淡如當其曉日增鮮光風未度旣淸泠以
爰止持烱戒以爲喻等濫觴之猶蓄何一杯之是措諒
善惡之咸觀必形影之自遇豈獨無當五色空涵衆文
伊吉凶之肇起如動静之潜分俯而窺似神交之淡泊
默而察若靈化之絪緼且義叶養蒙道深觀竅洞虚無
以責有在清明而惟肖心不同也常稱厚貌之疑鑑之
精兮未若重泉之照辨妍媸而無失固潔著而爲妙斯
所以田巴覽之而獨悲陸雲觀之而自笑若乃芳塘始
啓白水初澄有美人兮方覿坐曲岸而情凝毫髮已分
想沉姿而映藻清華不動見浮彩之生靈是知聲有往
而必復者謂其響答水以止而能鑒者謂之冥合方取
則於川渟孰混歸於海納此亦紀人事垂正經庶在觀
身而責影豈徒品物而流形今則萬頃方臨羣容在掌
隨方圓以見意在清通而賦象苟明鑒之不遺願飭躬
而是往
第三(同前韻)王季友
鑒於水者不在於廣大而(疑)在於澄渟奔流則崇山莫
辨静息則纖芥必形故能任人倫之巨細隨物色之丹
青皆一鑒而洞逹若三光之出冥因見底之清成照膽
之朗以無心而應物皆潔已而呈象如白日之輝輝無
孤蓬之振盪憑虚之狀信有姸而有媸閱實之明固無
偏而無黨若乃仙井舊渫華池旣瀦中無浴鳥下絶游
魚疑金鏡之湛寂若瑠璃之至虚當其來見威儀之酷
似及其去無朕迹於淪胥向使潺湲不息噴薄長住將
沃日而騰虹或因山而瀑布遭駭飇之歘起值潜虬之
交騖雖有淸明之本質豈能使形影之相遇是知專而
静可以居要明而動亦不能照斯大道之指歸豈常情
之感召得懲躁之爲誡知飾容之惟肖人觀於水旣定
而後詳水鑒於人當止而爲妙照其美也非所愛照其
惡也非所憎不分明於有位不掩映於無朋諒可移性
俾居於正直豈懷鑒貌獨貴於清澄想夫煙雨初霽泥
沙不雜明看皎練止若冰合忽形來而影見類聲往而
響答在良賢而暫窺宜陋軀之愧納今者貞清特異穎
燿前聞雖萬形之森列終一鑒而區分
止水賦(以清審洞澈涵容爲韻)劉清
(開元五年登科記第十三劉廷玉至第十七劉凝無劉清名)
觀乎太古之初乾坤定列有坎方一德之大成江河四
瀆之別注仙海以環流度星橋而靡竭立體清靜舒光
朗澈觀五行以獨舉潤萬物而齊悅豈惟以善下之故
長應流行抑亦能遇坎則止以竭爲平居荒野而不動
合寒虚而自清晝則煙雲亂出夜則星象羅生若乃湖
稱青草澤若雲夢淺深瀠(一作瀯)渟表裏寒洞當朱陽之
夏晩遇白露之秋仲紫關之鴻鴈飛來綠浦之蓮舟風
送旣能止而利物所以歸之者衆亦有凰鳳之沼明月
之潭每澄流於庭院常不注於東南蒙寮寀之玩洽渾
琴酌而相參以遊以賞如液如涵若英賢之取則類貞
咸之是湛届夫玉(一作宙)宇初晴風飇載寢籠碧天而似
鏡展紅霞而若錦納衆影而不遺比羣情而特甚用使
至人觀之而心察智者樂之而情審逹士愛而欲臨高
節聞而願飲復乃養龜鶴藏魚龍怪石積明珠重虚以
受物謙而克從有一人兮充賦每咨歎於澗松飾淸顔
而自肅希止水而今逢則知無美惡以畢鑒豈徒取乎
矯容
第二(同前韻)王泠然
嘗聞神心保正天道害盈漏巵添而復出欹器備而還
傾豈若兹水居然可名旣混之而不濁又澄之而不清
時止則止時行則行峻隄防則其源見塞開汲引則其
道能亨安波不動與物無爭如方圓之得性何寵辱之
能驚故爲國者取象於止水使其政公平爲身者亦同
於止水使其心至明至察可尚柔謙何禀思遠道則一
葦能航守貧居則一瓢可飲接下流則卑以自牧鑒羣
物則寬而能審誠用之而捨之在去泰而去甚水之爲
德也長水之爲功也衆散成雲雨畜作潭洞浮芥則傲
吏措杯種瓜則幽人抱甕無朝夕之出納有飛沉之狎
弄徒觀其深虚見底咫尺宜探千流並入萬象皆涵摇
樹影於靑岸落山光於碧潭其仁可以濟物其義可以
激貪旣而壅之不流蒙則未决照春物而畫屏相似映
晴空而明鏡無別雨來而圓點亂生風靜而長波自滅
任天時以開閉隨王澤而盈絶受涓滴而逾深處冰壺
而更澈書云視水責影能見形容視人行事能知吉凶
政煩則人擾水濁則魚喁夫子欲精神而不惑俾榮利
無繫於心胸比浮雲之於我觀止水而爲容兀兮若枯
木坐忘澹兮若虚舟見逢正道未遠斯言可從儻不違
(疑作遺)於射鮒希有便於登龍
如石投水賦(以仁義忠信公平能諫爲韻)劉闢
聖之求賢也詳明水之受物也柔順石遇柔而不阻臣
俟明而必進漢祖興兮昌言納留侯輔兮皇威振喻石
水以興詞配鹽梅而稱雋堅脆性異應廣納而來投尊
卑禮殊致精誠而取信伊水爲體旣清而平猶君爲德
既貞而明石豈自投假海納之弘量臣非苟進由天聽
而察誠用率於有類將感於無情虚而受者其理遠含
而容者其道行何幽邃之能間奚渺瀰之足驚夫國之
勃興必多賢智繼九臣之跡膺三傑之義煥發英藻呈
龍章與鳳姿敬宣嘉猷謂嶽生而天賜豈不由山有巨
石水有通津忽擊流以澎湃俄答響於奫淪雖源深流
長乃入無不至而體柔處潤則託有所因移他山之貞
質依上善之全仁夫水石之奥旨與君臣之等倫今天
子端居穆淸時和海晏念投石之契爰求秉鈞思箴闕
之規載徵驟諫由是如石之義啓投水之情通彼以誠
應我亦符同懸天爵之榮獲斯人瑞尊五嶽之禮視乎
上公恆啓沃以爲志方淸明而在躬比石固業欽賢纉
功儻或水不周容石乃無由寓質君不虚己臣則曷能
推忠可以垂誡訓可以流德風則知聖既作兮政惟恆
石既投兮賢必澄敢獻良哉之詠願揚美於廉能
第二(以聖奬忠直從諫如流爲韻)盧肇
石比臣心水猶君德誠見投而不阻如從諫而無極蓋
所以作仁聖思正直清逾萬頃能容落落之姿操或一
拳以透沉沉之色惟我聖后啓乎宸聦每以淡然之德
能取確爾之功言乎水也逾漢祖之虚受稱乎石也遇
留侯之盡忠是以王事竭誠羣臣報政具懷鑿鑿之美
允納洋洋之聖君心潤下已覃滂沛之恩臣志補天願
表堅貞之性故得朝廷肅穆上下交慶小伊傅以輸忠
配唐虞而比盛者也當其欲進嘉謀心懷隠憂思衮職
而有補隨諫鼓以來投於是咸趨丹陛若蹈洪流且推
誠而上逹亦虚心而下求既乃契皇情承天奬介然允
臻乎浹洽渙若盡納其忠讜一言初進開龍顔而似激
圓波萬國皆聞入宸心而若流淸響乃知窺日月之光
有虧必諫震雷霆之怒有諫必從雖磊落以難進乃廣
大而見容既無悔以無尤子産徒言於狎水那將恐而
將懼韓非奚患於櫻龍且夫瓊瑶爲報而匪珍夜光處
暗而多患未若我喻水於盛德比投於納諫允當上善
之求勿謂下流之訕遂用握金鏡臨玉除忠言得進以
無隠聖慮每徵於往初如是則祥符出惠澤舒將無事
而無諫見寰瀛之晏如
第三(同前韻)白敏中
石明臣節水喻聖聰順投既因於納諫虚受必俟乎輸
忠從以讜言出清規而有中類夫貞節入碧浪以無窮
爰自人謀式彰天奬言必在乎能發道奚疑於虚往自
懷從善聞蹇蹇於股肱何異臨川運磷磷於指掌理既
符於水石事且契於雲龍佇啓心而是贊在虚已而能
容石投水而誠資手敏臣佐君而詎得面從當手敏則
水不傷淸匪面從則君能立政嘉獻替而無爽幸遭逄
而有慶致至堅於玄奥象以得賢受可轉於清流因之
啓聖所以垂衣廣納側席深居言之者何嘗率爾聞之
者足以啓予攻玉之形隨帝心之沃若補天之質應王
澤之濡如既而流謗靡行沉幾自得當持重而無撓冀
臨深而不惑逆於耳而順於心黜其邪而褒其直用礪
金於睿鑒渙汗潜通舉韞玉於恩波津涯莫測於是宣
教化罷畋遊開直道務旁求發揮諤諤之明節會合洋
洋之聖謀石以貞堅本無疑於虚擲水惟柔順安有阻
於暗投夫然則臣心磊落而上逹君德汪洋而下流况
乎舟楫之道大行不侮不慢藥石之言盡入何憂何患
當道泰而人悅固河清而海晏彼漢高之用留侯未若
吾皇之納諫
文苑英華卷三十二
