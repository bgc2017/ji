文苑英華卷七百宋李昉等編
文集二
駙馬喬君集序一首南陽公集序一首
陳氏集序一首上官昭容集序一首
駙馬都尉喬君集序盧照隣
昔文王既没道不在於兹乎尼父充生禮盡歸於是矣
其後荀卿孟子服儒者之褒衣屈平宋玉弄詞人之柔
翰禮樂之道已顛墜於斯文雅頌之風猶綿聯於季葉
痛乎王澤既竭諸侯為麋鹿之場帝圖伊梗天下作豺
狼之國秦人一滅舊章大愚黔首群書赴火化崑岳之
高煙儒士投坑變蓬萊之巨壑樂沈於海河間王初睠
睠於古篇禮適諸夷齊叔孫區區於綿蕝安國討論科
斗五典叶從史遷祖述獲麟八書爰創衣冠禮樂重聞
三代之風玉帛謳歌無墜六經之業鬱其興詠大雅於
是為群自此迄今年逾千祀聖門論賦相如為入室之
雄闕里裁詩公幹即升堂之客陸平原龍驚學海浮天
泉以安流鮑參軍鶴翥文場代黃金之平埒臨曲臺之
上路面通衢之小苑蓮紅水碧堪釣叟之淹留桂白山
青宜王孫之攀折香車貴士不掩龍關縫掖書生時通
驛騎坐蘭徑敞松扉北牖動而清風來南軒幽而白雲
起欣然命駕弔曲江之隑淵興盡而歸聆伊川之笙吹
三朝慶謁趨劍履於南宫五日歸休聞歌鐘於北里雍
容車騎屢動雕章嘯傲煙霞仍涵寳思奢不敗德笑金
谷之羅紈儉不邀名悲蘭陵之芻布榮期三樂君實四
之平子四愁我無一矣君教訓子弟不讀非聖之書撫
愛家僮常恐名奴之辱婚嫁巳畢欲就金丹輪盖非榮
猶思道樹明霞曉挹終登不死之庭甘露秋團儻踐無
生之岸凡所著述多以適意為宗雅愛清靈(疑作虚)不以
繁詞為貴足以傳諸好事貽厥孫謀故撰而存之凡為
若干卷云爾
南陽公集序
昔者龍蹲東魯陳禮樂而救蒼生虎據西秦焚詩書以
愚黔首通其變參天二地謂之神合其機一隂一陽謂
之聖是以楚漢方鬭蕭曹絳灌負長劍於此時袁曹已
平徐陳應劉弄柔翰於當代聖人方士之行亦各異時
而並宜謳歌玉帛之書何必同條而共貫文質再而復
殷周之損益足徵驪翰三而始(疑作改)虞夏之興亡可及
美哉煥乎斯文之功大矣自獲麟絶筆一千三四百年
游夏之門時有荀卿孟子屈宋之後直至賈誼相如兩
班叙事得丘明之風骨二陸裁詩含公幹之竒偉鄴中
新體共許音韻文成江左諸人咸好瓌姿豔發精傅爽
麗顔延之急病於江鮑之間疎散風流謝宣城緩步於
向劉之上北方重濁獨盧黃門往往高飛南國輕清惟
庾中丞時時不墜嗟乎古今之士逓相毀譽至有操我
戈矛啟其墨守三都既麗徵夏熟於上林九辯已高責
舂歌於下里蹐駮之論紛然遂多近日劉勰文心鍾嶸
詩評異議蜂起高談不息人慙西氏空論拾翠之容質
謝南金徒辯荆蓬之妙拔十得五雖曰肩隨聞一知二
猶為臆說俞曰未可人稱屢中化魯成魚曷云其遠非
夫妙諧鐘律體會風騷筆有餘妍思無停趣作龜作鏡
聽歌曲而知亡為龍為光觀禮容而識大齊魯一變之
道唐虞百代之文懸日月於胷懷挫風雲於毫翰含今
古之制扣宫徵之聲細則出入無間麤則彌綸區宇逶
迤綽約如玉女之千嬌突兀崢嶸似靈龜之孤朴乘槎
上漢誰問坳塘(莊子作唐)之淺深荷戟入秦寧議長安之遠
近是非未定曹子建皓首為期離合俱傷陸平叔終身
流恨超然若此適可操刀自兹已降徒勞舉斧八病爰
超沈隠侯永作拘囚四聲未分梁武帝長為聾俗後生
莫曉更恨文律煩苛知音者稀常恐詞林交喪雅頌不
作則後死者焉得而聞乎貞觀年中太宗外厭兵革垂
衣裳於萬國舞千戚於兩階留思政塗内興文事虞李
岑許之儔以文章進王魏來禇之輩以材術顯咸能起
自布衣蔚為卿相雍容侍從朝夕獻納我之得人於斯
為盛虞博通萬句對問不休李長於五言下筆無滯岑
君論詰亹亹聽者忘疲許生章奏翩翩談之未易王侍
中政事精密明達舊章魏太師直氣鯁辭兼包古義禇
河南風標特峻早鏘聲於冊府變風變雅立體不拘於
一塗既博既精為學遍遊於百氏自豸冠指佞雞樹登
賢内掌機密外修國史晨趨有暇持綵筆於瑤軒夕拜
多閒弄雕章於琴席含毫顧盼漢家之城闕風烟逸韻
縱横秦地之林泉魚鳥黃山羽獵幾奏瓊篇汾水樓船
參聞寳思南津弔屈去逐蒼梧之雲西路悲昂來挽葱
巖之雪江湖廊廟造次不忒其儀沙塞朝廷顛沛必歸
於漢是使名流俱至親翰闐門愛客相尋雞談滿席嚶
嚶好鳥花欲白兮柳將飛潎潎遊魚蓮欲紅兮蘋可望
綠樽恒湛齊閣臨霞綺札逾新園亭坐月凡所著述一
千有餘篇今之刊寫成三十卷餘早遊西鎬及周史之
闕文晩卧東山憶漢庭之遺事平津侯之賓館馬廐蕭
條李司隸之仙舟龍門荒毀交交黃鳥集於栩兮集於
桑營營蒼蠅止於樊兮止於棘九原可作松有隧兮兔
有埏三湘不追川無梁兮鳥無徑輟斤之慟何獨莊周
聞笛而悲寧惟向秀徒勤觀海未知渤潏之倪永好談
天莫究氤氳之數遂抽短翰為之序云
陳氏集序盧藏用
昔孔宣父以天縱之才自衛返魯迺刪書詩(書文粹作定禮)述
易道而修(陳集作作)春秋數千百年文章燦然可觀者(文粹無者)
(字)也孔子殁二百歲而騷人作於是婉麗浮侈之法行
焉漢興二百年賈誼馬遷為之傑憲章禮樂有老成人
(文粹無人字)之風長卿子雲之儔瑰詭萬變亦竒特之士也
惜其王公大人之言溺其(陳集文粹並作於)流雜而不顯其後
班張崔蔡曹劉潘陸隨波而作雖大雅不足然其遺風
餘烈尚有典刑宋齊已來(文粹作末字)盖顦顇矣逶迤陵頽
流靡忘返至於徐庾天之將喪斯文也後進之士若上
官儀者繼踵而生於是風雅之道掃地盡矣易曰物不
可以終否故受之以泰道喪百歲而得陳君君名(陳集作諱)
子昂字伯玉蜀人也崛起江漢虚視函夏卓立千古横
制頽波天下翕然質文一變非夫岷峨之精巫廬之靈
則何以生此故有(文粹作其)諫爭之辭則為政之先也昭夷
之碣則議論之當也國殤之文則大雅之怨也徐君之
議則刑禮之中也至於感激頓挫微顯闡幽庶幾見變
化之朕以接乎天人之際者則感遇之篇存焉觀其逸
足駸駸方將摶扶搖而陵太清躐遺風而薄嵩岱吾見
其進未見其止惜乎湮厄當世道不偶時委骨巴山年
志俱夭故其文未極嗚呼聰明精粹而淪剥貪饕桀驁
以顯榮天乎天乎吾始未知夫天焉昔嘗與余有忘形
之契四海之内一人而已良友殁矣天其喪予今採其
遺文可存者編而次之凡十卷恨不逢作者不得列於
詩人之什悲夫故粗論文(陳集有文字)變而為之序至於王
霸之才卓犖之行則存之别傳以繼於終篇云耳
上官昭容集序張說
臣聞七聲無主律吕綜其和五彩無章黼黻交其麗是
知氣有噎鬱非巧辭莫之通形有萬變非工文莫之寫
先王以是繼天地究人神聞寂寞覽(文粹作鑒)幽昧文之辭
義大矣哉上官昭容者故中庸侍郎儀之孫也明淑挺
生才華絶代敏識聰聽探微鏡理開卷海納宛若前聞
搖筆雲飛咸同宿構初沛國夫人之方娠也夢巨人俾
(集作昇)之大秤曰以是秤量天下既而昭容生彌月夫人
弄之曰秤量天下豈在子乎孩遂啞啞應之曰是生而
能言盖為靈也越在襁褓入於掖庭天實啟之故毀家
而資國運將興也故成德而受任自則天久視之後中
宗景龍之際十數年間六合清謐内峻圖書之府外闢
修文之館搜英獵俊野無遺才右職以精學為先大臣
以無文為恥每豫遊宫觀行幸河山白雲起而帝歌翠
華飛而臣賦雅頌之盛與三代同風豈惟聖后之好文
亦云奥主之協讃者也古者有女史記功書過復有女
尚書决事宫閤昭容兩朝專美一日萬機顧問不遺應
接如響雖漢稱班媛晉譽左嬪文章之道不殊輔佐之
功則異跡祕九天之上身没重泉之下嘉猷令範代罕
得聞庶幾後學嗚呼何仰然則大君據四海之圖懸百
靈之命喜則九圍挾纊怒則千里流血静則黔黎乂安
動則蒼甿罷弊入耳之語諒其難乎貴而勢大者疑賤
而禮絶者隔近而言輕者忽遠而章忠者忤惟窈窕柔
慢(文粹作曼)誘掖善心忘味九德之衢傾情六藝之圃故登
崑廵海之意寝剪胡刈越之威息璿臺珍服之態消從
禽嗜樂之端廢獨使温柔之教漸於生人風雅之聲流
於來葉非夫玄黃毓粹貞明助思衆妙挨識群靈挾志
誕異人之寳授興王之瑞(集作端)其孰能臻斯懿乎鎮國
太平公主道高帝妹才重天人昔嘗共遊東壁同宴北
渚倏來忽往物在人亡憫雕琯之殘言悲素扇之空曲
上聞天子求椒掖之故事有命史臣叙蘭臺之新集凡
若干卷列之如左
文苑英華卷七百
