文苑英華卷一百四十二宋李昉等編
蟲魚四
蚯蚓賦一首蟾蜍賦一首
尺蠖賦一首蝸牛賦一首
聽秋蟲賦一首蜘蛛賦二首
蒲盧賦一首燈蛾賦二首
螳蜋拒轍賦一首蟄蟲始振賦一首
蟋蟀鳴西堂賦一首蚍蜉賦一首
蚯蚓賦東方虬
惟隂陽之播氣寔萬類以呈形有微蟲之禀質應甲子
而濕生雨欲垂而乃見暑既至而先鳴乍逶迤而鱔屈
或宛轉而蛇行内乏筋骨外無手足任性行止物擊便
曲徒進退而皓首竟不知其所欲東西詰屈南北夤緣
上食塵塊下飲淵泉應軒轅土德之王入蔡邕勸學之
篇其體甚微其用至專墐泥塗以自保觸鹽滋而罔全
豈造化之賦命信歸之於自然
蟾蜍賦
觀夫天地之道轉萬物以自然鱗蟲之衆有蟾蜍而可
稱焉鳥吾知其擇木魚吾知其在泉此皆嬰刀爼以生
患而我獨沉冥而得全爾其文章睆目銳頭皤腹本無
牙齒之用寧懼鷹鸇之逐或處于泉或漸于陸常不離
於跬步亦何擇於栖宿當夫流潦初溢隂霖未晴乘清
秋之凉夜放響耳之繁聲澒洞雷殷混萬籟而為一喧
豗鼓怒怛異類以相驚既莫知其所止故乃時逢則鳴
觀其忘機似智稱善不伐進而無悔耻魚之曝鰓退亦
能謀笑龜之灼骨方將樂彼泥中與井底安能出夫河
長與海闊稱其異則畫地成川謂其神則登天入月豈
直窪㘭之内而見其浮沒意兹蟾蜍匪陋攸居沼沚之
毛恣涵泳之無斁蘋藻之菜兼糗糧而有餘方其鳴孔
公若聞于鼓吹當其怒越子反駐乎乘輿彼龍蛇之蟄
也吾不知其所如
尺蠖賦
六氣氤氲四時平分天道恍惚是生萬物化而為鳥兮
有鳴鳳之來儀化而為蟲兮有尺蠖之能屈原夫蠖之
為生也不飲不食非榮非利無欲近道處身似智幸禀
天地之生亦承雲雨之施哂摶擊而争疾輕爪牙而自
致其勇也不怯雷霆之聲其慎也寧勞鷹隼之鷙浩然
無悶之境獨處不争之地多其順時而出就暖而長吐
微絲以逍遥蹙緩步而來往當静泉澄遇躁風興屈伸
進退翼翼繩繩同吹萬而生養體抱一以含宏聖人書
之以作誡君子行之而足徵况不才之下士敢求伸以
自矜
蝸牛賦(并序)馬吉甫
甲辰歲夏五月余寓居官舍時雨初止有蝸牛蠢蠢緣
堂砌而上恐致踐履之禍因命稚子移於墻隂乃潜角
縮殼而有自衛之意退為賦云
蕤賓仲月逆旅孤亭薄官春罷閒門晝扃雲漫漫兮雨
冥冥荷蕖紅兮苔蘚青卷隂風於北幌閒(疑)皓月於南
櫺觀蝸牛之蕃育何詭錯之殊形若乃順隂而起背陽
而化夤緣於草木縈委於臺榭傍庭廡以徐廻循墻隅
而亂下纖角内奮寧交觸氏之兵堅殼外圖(疑)終結野
人之舍闕爪牙兮自達無羽翼兮相借本忘情於蚌守
亦何憚於鴟嚇故其投迹多閒冥心寡欲進不奔競退
非飲啄吸大道之淳精體中庸之止足匪徇(一作同)物而
天(疑)悔恒居沖而守樸昇清流兮不為寵頓黃汙兮不
為辱豈蜾識之可量何蜺量(疑)之能較借如海蛤無脛
江龜有靈懷珠胎以自伐韜玉兆以先形蜋之捕也後
黃雀而寧懼魚之貪也前翠竿而不驚觀萬夫而恕己
會千載而作程乃知無用之為用求生而喪生
聽秋蟲賦李子卿
時不與兮歲不留一葉落兮天地秋况白露之夜遥聽
隂蟲之啾啾且鳴因夜急思以秋苦始趯趯而緣階轉
喓喓而入戶輕颺颯而韻合殘溜泠而響聚隴水咽而
應然峽猿啼而何取由是知悲秋者自此生興感物者
因兹為主則有三年逐臣千里遠客鄉路何處君門且
隔吟澤畔之風秋卧江臯之煙夕逆旅愁聽鳴蛩四壁
欲觧寒衣蕭然淚滴婕妤恩薄義猶辭輦永巷秋深層
城夜淺凉月斜照明河近轉塵滿瓊鈎珠簾不卷秋聲
四入曼睩雙泫長樂歌鍾悲來莫辨香衢甲第趙李經
過霞擁繡軸風調玉珂高堂引滿醉舞婆娑承(一作永)夕
之樂孰知其他清露醒後遶砌聲多瞪視凝聽傷如之
何去歲良人遠征絶域錦書欲寄翩翩鴈翼不語朝紡
含嚬夜織其那空閨悲鳴亂逼欲夢飜驚方愁更憶腸
絶聲聲門前月色貧士失職寂寞下帷蘭葉風敗苔痕
雨滋覽鏡而玄髮將白拂塵而素衣己緇柴門日暝響
沸茅茨展轉孤枕偏驚故時念懸鶉之正弊恨躍馬之
將遲何必葉落自長年悲且蟲之聲也無端人之聽也
多緒亦由心羈者多感激志苦者易悽楚苟有任於行
藏亦何嗟於寒暑水之積也鱗斯奮風之厚也翼斯舉
彼數蟲兮何知且逍遥以容與
蜘蛛賦賈餗
凉風起兮秋初步簷宇兮躊躇有微蟲之窈窕挂輕影
於空虚績不待筐固無求於蟹結而成網若有羡於魚
觀其周旋細密往復輕疾縷積於纖綸成若屈其身也
或垂之如墜其絲也亦動而愈出成章無札札之聲不
漏得恢恢之質夜居於外同熠燿之宵行日就其功異
蛾子之時術於是規模既辨詭麗無儔纖羅礙日薄霧
含秋圜影初成有似毁方而合輕絲乍吐還同不茹其
柔塵飛空而罥結葉下樹而縈留可以待遊蟲於死地
為終日之養羞嗟夫積少者多因微者大始一絲而輕
絡成衆目之交會言其巧乃織婦不如語其功孰雕蟲
可配豈徒玩廻文之縹緲閱浮景之明昧風乍觸而將
紛露微霑而成纇實亦愛其組織憐於琢磨將懸心而
有待信役力而無他容有志業未騁勤勞則多文章徒
緝職競不羅覩在戶之呈妍爾功既就慙閉門而守拙
吾道如何
第二敬括
蠢爾蠨蛸樂居閒邃不資毛羽以為力不假暉光以為
媚挺自然之巧蓄多端之思託玉堂以謀生賞(疑作當)金
忩而得地得地於中因而致功委曲面實廻環(一作旋)接
空踠長絲於柔指拖纖網於輕躬妙技將臨愛南軒之
上月清心欲就愁北戶之生風始裔裔而將盡幾緜緜
而不窮是經是構既勤既勖或連延於壁隅時蒙羃於
楹曲雜花幌而左右交引緣錦屏而遠近相屬爾其乾
坤(一作乾乾)務生運動多情窈窕前移有作調(疑)梭之勢逶
迤下退無聞震懾之聲遠而瞻籠絡紛披如罾罟罘罳
之結出廹而察嬋娟斐斖似綾紈綺縠之綴成至如河
漢佳人濮陽美婦蜀江新製秦樓妙手將積功之多途
固仁智而同夀且驗以張弛效其縈紆疎而不漏細而
勿逾貼飛花則亂錦霑皓露則垂珠彼蒼蠅兮則營營
而見縶此粉蝶兮亦栩栩而就拘則知繫縲絏者信非
其罪囚羑里者又匪其辜韓非所以飲恨伍子所以捐
軀痛凝脂兮若爾祝(一作想)一面而得乎雖復龍之神兮
深其穴而自全隼之捷兮高其巢而取樂龍竟入於炮
醢隼終嬰於弋繳彼守道者當然况履危而可作既而
倚伏無次職此之由應塞而止從波而流四時可以投
契五湖可以泛舟即松石之堪保奚名利之足求子徒
羈牽於弋網期遠害而能無少憂
蒲盧賦(以教彼他蟲變成時類為韻)
究政化之所歸於蒲盧而可見負么麽之異族能教誨
而知變大鈞所播各異禀而殊方二氣相生遂改形而
革面初其穿土取彼桑蟲負以蛸飛之勢寘諸蝸舍之
中以氣相感以類相通笑鄧攸之軰無兒絶其天性若
何晏之為假子養在公宫薨薨鼓翅咽咽傳意本乃與
吾同物孰云所畜非類如能肖貌便若假寐因蠕動而
稍分與胎教而齊致蠆尾潜出蜂腰未備將革故而就
新諒末同而本異嗟乎俱為化育别感生成已改其狀
復移其情躡糞土而股戰弄清風而翅輕漸能羽化永
别跂行具體皆遷雖似通於應變無心而守曾不知其
改更連拳未己奮迅復止謂我自然莫知所以舉螳蜋
之臂而動振莎雞之羽乃起化形如蝶既以忘於神遷
委蛻若蟬信難窮於天理雖離本質亦匪殊姿遇穴入
易逢花去遲見其類而却為非類遇(一作過)其支(一作枝下同)
而飜訝何支衆彙皆同昔不非兮今不是含生無别彼
一時兮此一時然則聖人舉以立言指而垂教謂微蟲
兮猶知適變矧伊人兮不能胥效於戲其形稍别其類
靡他煦然而方隨氣母蠢爾而共禀天和吾徵夫蜾蠃
之與螟蛉也見品物而居多
燈蛾賦(以人皆曰予知為韻)陳仲師
燈者火也尊而不親奚斯蟲之𦕈質飜體密而意馴必
將蹈火而後止是以疑冰之與隣雖異探湯執熱之情
可見不蒙明照暗投之罪則均是以鴈飛無忘於避繳
龍蟄有貴乎存神於以知無知之智有以同自知之人
無損於明雖光暉可借自貽其咎與壓溺同塵始其燄
燄中開青煙爰發&KR1415;&KR1415;(一作薨薨)四足白羽若月燋爛唐突
離披觸蹷人心卒然天意若曰嬰焚灼者何如玉石之
俱盡處高明者曷若烏兔之屢闕且繼彼覆車雖百夫
死難而無餘納諸密網狀衆鳥驚飛而在初循環責實
宛轉投虚沉脂膏則屈死觸烟燄則焚如自我構患非
天禍予愛水螢之光載浮熠熠笑鼎魚之樂其薨(疑作斃)
徐徐阽乎焦原可叶其義投畀炎火莫之知避曷若晨
雞候明以自得火鼠就躁(疑作燥)而無累莫不守之以為
順居之以為智是蛾也餘光可託留影如寄排朱燄扇
輕吹胡麋(疑作糜)爛於瞬息為腐餘之容易若然者蠢蠢
之類將外強而必乖炎炎之著非内熱之所懷既油然
相煦於膏火亦瞥然相忘於形骸吾所以知捐軀於鼎
鑊與是道而孔階
第二范鳴鶴
流月半庭兮頽光初夕金釭坐明兮凝暉的的蛾繚繞
而未息意沉潛而自溺逝者已往存者可哀伊戚戚之
未畢俄栩栩而復來覩前軌之已覆因委命而不回彼
尚無恨哉殊化難窮神理斯昧物情無傷亦或貽害每
捐慮於進止恒忘懷於否泰任逍遥以無營將何負而
顛沛如膏之明豈怪前死比薰之馥豈惜同燬儔二美
而多慙痛一生之虚委明不可投投之必斃膏不可赴
赴之必泥彼優遊之萬端奚於斯乎失計始來也吾故
知其必凶及死也吾未識於所從何生微而智劣苟不
若於自空爾愛候明何不候日光隂不留尚存爾質爾
愛候明何不候月素華將移爾猶不滅何相繼以焚軀
竟不知謀之為拙玄豹深隠終不效幾是蟲以慾卒與
命違豈若不死之僊鼠待昏夕而後飛
螳蜋拒轍賦(以怒臂當車生不知量為韻)陳硎
蠢彼微蟲勇而不懼當往來之轍跡阻東西之馳騖聞
轞轞而虎蹲佇鱗鱗而狼顧見危致命方確爾而靡遷
唯敵是求乃毅然而增怒且肖形卓犖植性強梁豈奔
衝之足畏非會遠而不當逸性喬桀雄姿激昂拖輕軀
致命死地壯前趾若有巨防觀卧轍之時似當黃霸想
埋輪之處何憚張綱其或輸糓千箱御姬百兩方擊轂
之自遠已張拳而相向死且如歸路何能譲苟不折節
於焉用壯睅其目曾不見機揮以肱豈為知量其理何
如其生忽諸禍甚觸株之兔危同戲鼎之魚行無逗撓
豈必籧篨在聖人之經誠宜避地非長者之轍詎肯廻
車且麟傷豈仁龍醢非智思控搏而莫及喻壓溺而何
啻不若履薄兢兢臨深惴惴任肖翹之可適曷強禦之
不避微茫膚血豈足殷其左輪展轉路塵寧止斷其右
臂居當假息動必阽危捨鳴蟬而莫捕蔑黃雀而不知
儻所據非據亦何斯違斯謂豺狼之不若念虺蜴而何
為且含氣之類求生之厚豈必賢哉曷云能不獨不降
志自貽伊咎誠轥轢之所加諒虀粉而何有奚必矜夫
趯趯冐彼彭彭願陳力之方盛意當途之足驚曲循天
理深居物情徒紏紛而莫紀固密勿而難明倘不載馳
載驅廣人之用當念無輗無軏遂爾之生
蟄蟲始振賦(以和氣初發幽蟄潜啓為韻)王起
蟄以寒閉春以陽和閉者待時而後振和者煦物而無
頗萬穴之中或羽毛而櫛比積塊之下或鱗甲而駢羅
咸蠢蠢以潜發應熙熙之屢過則知出處有時變通為
貴煦嫗斯感嚴凝罔畏跂行喙息負日月之融光蠕動
蠉飛得天地之仁氣爾其形分土石色動丘墟潜乎野
處達彼巖居歴窮隂而兹久當獻歲之厥初思麗景之
鳴躍念和氣以吹嘘順於時比應雷之雉感於候同上
水(疑作冰)之魚况夫勾芒整轡太蔟紀月蒸以絪緼斂其
觱發或振羽而不倦或動股而不歇細則肹蠁以凌空
巨則連蜷而映窟處否藏周逢時出幽順地之理承天
之休將昭蘇而忽變豈枯槁而為儔想像山川依稀原
隰氣且布於感動形無違於燥濕秘邃泥蟠依稀土蟄
青雲之表期蜿蜿以龍升繡戶之前佇翩翩而鷰入則
知離於淹滯託彼沉潜苟存身而有待必坯戶而是瞻
豈唯月令舊章紀之而無斁時訓前典徵之而不厭客
有窮屈伸之理得行藏之體固無恨於陸沉將必俟於
天啓
蟋蟀鳴西堂賦(以始入於門漸藏床下為韻)張隨
歲云秋矣秋亦暮止西堂寂聽之時蟋蟀寒吟之始紛
稍稍(一作哨哨)以驚節洞喓喓以横耳若夫八月在宇三秋
及門清韻晝動哀音夜繁潘生感而增思宋玉傷而斷
魂於時招摇北馳河漢西瀉煙澄寥廓露肅原野背暑
而出爾草間驚寒而入我床下或有聲相應氣相依雜
蠨蛸於内屏混燿熠於前除羅幌燈寂珠簾月疎掖庭
聞而夜久華省聽而秋餘若乃愁雲結隂暮雨流濕拂
寒威之密邇當暝色而逾急我堂既在我室既入亦何
異羣鳥養羞昆蟲閉蟄嬾婦也唯爾可以促女巧羈人
也唯爾可以催客泣夜如何其夜未央天晴地白月如
霜士有衣絺綌坐藜床怨空階之槁葉聆暗壁之寒螿
乃言曰何彼蛩矣與時行藏火氛鬱蒸迹邁於中野秋
氣融朗聲聞於西堂然後屏輕箑卷凉簟時歲忽以徂
謝功名曷其荏苒美豳化之有成陋晉風之太儉夫如
是莫不驚白露之蟲躍望青雲之鴻漸
蚍蜉賦(并序)李德裕
此郡多蚍蜉余(一無此字)所居臨流寔蕃(一作繁)其類或聚於
衽席或入於盤盂終日厭苦而不知可禦之術因戲為
此賦令稚子煜(一作煜)和之
惟江潭之下國况幽居於澤畔何螻蟻之微物亦有徒
而凌亂或泮散於經笥或夤緣於食案余乃戲而問之
曰爾能居厚地而漏山阿無乃處吾身而為大患蟻不
能言詞以臆宣其旨曰我禀形於造化亦一氣之所甄
嘗濟齊師之乏曾聞媯德之羶覩封穴而知雨驗寸壌
而得泉以時術(三字一作出以時)而不息故學者得而稱焉戴
笠而遊若巨鰲之冠神嶽繞磨而行如日月之麗青天
若乃依垤緣壁淫淫奕奕其聚無聲其行無跡值晏温
而出遊當祁寒而入隙迅雷作而靡(一作不)駭微雨灑而
自適生維(一作雖)瑣細亦有行藏止若羣羊之聚進如旅
鴈之翔乘其便也雖鱣鯨而可至(一作制)無其勢也雖蛭
螾而不傷今願悔過戢於(一作于)垣墻豈敢同青蠅之點
白汙君子之衣裳
文苑英華卷一百四十二
