文苑英華卷一百十宋李昉等編
器用九
律筒賦一首河南府試筌蹄賦一首
得魚忘筌賦一首錐處囊賦一首
處囊錐賦一首濾水羅賦一首
鹿盧賦一首桔橰賦一首
甕賦一首鐵火筯賦一首
律筒賦高郢
碧鮮之竹採而為筒定名以律一式(疑)厥功厥功伊何
所指必捷下彼高鳥紛如墜葉徒觀夫抱璞見素旨遠
謀深不煩筋角不飾碧金直道而行故外端其體當無
有用故内空其心於是步郊原窺林樾律凝其影運一
氣以潛通箭戢其芒出數尋而勁發鏃如擊電羽若奔
月我命處而精誠彼不虞而殞越亦如毛生耀穎初晦
跡以躊躇周氏銜枚竟收功於倏忽煙栖霞宿擇木排
空莫不洞胷裂眥奪魄喪躬朝在林泉之上夕登柈俎
之中足使掇蟬失妙彈雀非工潘令慙黃間之弩廐尹
賤綠沉之弓有士遇之喟然歎曰律者氣之管法之名
竹者材之勁性之貞兼此而用之匪亨向也杍(已注在前)人
不錄虞氏不營混樗散而長棄何器用之能成孔父云
舍之則藏用之則行信不虚矣
河南府試筌蹄賦邵說
至道玄默真宗朴素莫究其源孰知其故將假物以明
象乃忘言而立喻若筌在魚若蹄在兔苟或藪澤之内
以時而肅設溪澗之間應節而周布乃凌岑壑忘蹄與
筌興言薄狩命駕忘旋魚潑潑以隨波樂只兔爰爰而
得性怡然好之者徒發歎於終日觀之者空起羨於臨
川斯無虞於即鹿寧有望於烹鮮於戲道有興廢時有
通塞羡魚如之何匪筌不得逐兔如之何匪蹄不克猶
蹄在兔兔既獲而蹄可以亡猶筌在魚魚既烹而筌可
以息亦何異遊道藩者揮郢匠之斤遇道樞者削公輸
之墨彼損之而又損故不得而有得是以聖人立教所
寶惟真勤求若喪之旨遠索忘言之津還淳返朴求於
道要絶聖棄智無為實賓故卓立攻始輝光日新夫子
將欲論筌蹄於宜觀盍若考前途而後遵
得魚忘筌賦(以適道知歸言象皆遣為韻)陳仲節
魚也者重泉之微因筌而索與玄珠而同歸筌也者虚
舟是依因魚而棄將緣(疑)木而有違始鈎深以假器於
是終釋手而喻指之非詎比弓藏方隨矯木靡因火化
奚貴焚機所以乍觀象於十日終遺形於九圍其得也
且非貪餌誰曰在藻既涉無而恬鱗斯獲將遺有而虚
室是寶其忘也寧捨不材匪投有昊陶唐絶巧棄智故
然雖愛必捐若遁圓離方孰謂不由其道故無用者木
上之罾則虧有情者在梁之翼何為彼用拙徒觀於進
退此情留寧識於推移故曰因動而忘筌為後覺投虚
自得魚匪前知豈殊舟既焚而空闊先濟屣將脫而止
足由斯于以探幽落焉藏往方之俯拾故何啻於盈筐
爰取坐遷義非同於解網必也窺清泚憑浩蕩是務得
一不矜牽兩夤緣而來為得魚之象必也祛其意窒其
源舟無五覆道遣三幡展轉而棄為忘筌之言使彈鋏
嘉賓不樂烹鮮之味投竿公子何勞餌犗之煩若然投
者諒非赴澤在虚心而自適諒非卷懷將適道以孔皆
然後蟬蛻萬象鴻毛百骸有漁人聞而辨之曰是言也
始以神遇終將理遣謂鱗介非掩豆之實以巨浸為覆
盆之淺然乎哉吾何必鳴榔而遊衍
錐處囊賦(以素礪鋒穎居然自彰為韻)
惟國生賢囊錐喻焉囊之體也柔不能挫其銳錐之資
也利自可以(疑衍一字)攻其堅固脫穎而出矣豈潛芒而蔑
然當其組織而備鍜鍊而利既括之而無咎亦藏之而
轉祕察其所安觀其所自則錐也遇處囊之日囊也為
置錐之地爾其捨之則藏輝然有光匪宣其利將掩其
鋩質雖蒙其磨錯鋒已露其雪霜既隠之而斯見亦抑
之而復揚笑矢之在櫜潛而勿用殊玉之被褐闇然不
彰無謂其利博其功細用每施於補履色更因於作礪
彌堅者觸之必通嘗巧者用無不濟是以銛鋒不得而
永潛輕縷不得以久蔽其受也含虚其出也有餘柔以
外表剛而内居囊若擲於荆卿我殊於藥囊若焚於郭
璞我異於書亦當蓄其銳露其穎罔退尺以韜光每進
寸而懸影漏禇中之物比之不同爭錐末之人窺之自
警誰謂利器密其彌縫用之則行或可執其柄動而逾出
不可當其鋒宜掌握而為美豈緘縢而是從别有藏器未
遇飾躬有素囊之既處嗟毛遂之未知錐之可方儻平
原之一顧
處囊錐賦(以賢者處代必聞其人為韻)獨孤申叔
囊之為物也虚受而無遺錐之為器也利用而攸資彼
式處焉必將勁而出矣此乃柔止安得固而藏之遂得
耀穎於紉縫之處呈銛於挫銳之時諒遏之兮不可非
剛克兮何其烱烱乎從革之資纖纖乎徑寸之質露微
鋩以外見透虚囊而首出方同人之處晦靜以求伸比
達士之奮奇物莫能屈既藏身於不固寧脱穎之無必
觀其觸之必徹指之必穿方將動而愈出孰曰鑽之彌
堅所以趙氏克明因之而興喻毛生不讓比之而自賢
信立德而法矣誠有待而言焉且賢之在代也或默或
語猶錐之在囊也或出或處囊雖固兮錐必自分代雖
溷兮賢罔同羣豈比夫不銳者載繁(疑)載考而莫出不
善者四十五十而無聞是以匪無思乎指地將有望於
决雲吐穎呈鋒磨礪而自我投奇擢異提擕而在君嗟
乎道之將行也必有用我者彼賢未達雖執鞭而尚從
我道有庸寧補履而為下向使無銛鍔之珍為鉛刀之
倫縮勁挺於囊橐受頑鈍於陶鈞復何異恍惚之内物
鴟夷之中人君子曰是事也可以為鑒戒可以明進退
豈獨美於一時蓋垂規於百代
濾水羅賦(以濾彼水蟲疎而無漏為韻)白行簡
羅之名兮惟一羅之用兮不同彼以獲禽為利此以救
物為功象夫天而圓其外體乎道而虚其中執拯溺之
心忘乎雲鳥表好生之德及其水蟲觀其膺用之初裁
成之始利物提挈順時行止夕挂於壁若滿月之在天
曉用於人狀圓荷之在水爾乃匪虚實如有無心寧勞
於凝滯體非憚於沾濡伊紗燈之護蟲則理齊而功倍
彼綸巾之漉酒乃跡同而用殊若夫氣爽秋曉景光春
晝臨桐井之銀牀近蓮塘之玉甃於是銅瓶傾瀉金盆
俯就迸千點之珠光垂一帶之水溜初疑散絲之雨灑
綠雲而亂飛又似瀑布之泉穿碧烟而下透且夫環之
勁鐵取其堅而不朽羃以輕紗取其疎而無漏彰妙用
於不凡表深仁而善救濾顔生之瓢水欲飲而徐清漉
范令之釜魚將烹而獲宥然則開三面者其仁未如張
一目者其害有餘曷若篩麽蟲而必礙投勺水而皆虚
縱醯鷄為解羅之鳥捨井鮒為漏網之魚斯則用資於
生不資於殺仁在乎密不在乎疎夫以道存仁恕水何
大而不濾物莫隠欺蟲何微而見遺雖焦螟之生必全
有以小為貴者江漢之流雖大盡可一以貫之功且知
其至矣用寧憂於已而客有撫而歌曰玉卮無當兮安
可擬風瓢有聲兮不足比惟濾羅之用也大哉故取此
而去彼
鹿盧賦(以利用汲引為韻)仲子陵
智者創物以見意立成鹿盧以為天下利木德摽象金
行效事與桔橰之用則同比筍簴之形不異井之勿幕
瓶亦汔至當於要路之津存乎兼濟之地忠也陳力而
就列孝也致養而不匱圓靜則智士之心通流乃仁者
之志故鹿盧之體一有君子之道四觀其得位攸處居
中特立從繩以寸工假器以尺汲自上下下者念兹以
有成虚往實來者釋此而何執利物不言利急人之所急
捨之則其道可卷而懷用之則其功可俯而拾及夫挈
瓶所施懸綆所統崇朝以聞乎三捷永日何啻乎七縱
為萬人仰與天下共其靜也則無機之機其動也則有
用之用德必不孤賢亦有凖泉蒙者道為之廢井渫者
心為之軫無忘乎牽攣蓋存乎汲引斯亦惠而不費乎
賢人之業於是乎盡也
桔橰賦王契
智者濟時以設功強名之曰桔橰何朴斵之太簡俾力
役兮不勞作固兮為我之身臨深兮是我之理若虞機
張如鳥斯企山有木因工見汲引之能巽乎水自我成
潤物之美不羸瓶而上出何抱甕之勤止執虚趨下雖
自屈於勞形持滿因高終見伸於知己鄭圃之側潘園
之旁溝塍綺錯畎畆相望帶嘉蔬兮映芳草背古岸兮
面垂楊欲建標以取别能舉直而自強若垂竿兮匪釣
象爟火兮無光不忘機以棄俗乃習坎而為常隨用捨
而俯仰應淺深而短長重泉之水兮不滯九畹之蘭兮
益芳雖欲絶學以棄智其若得存而失亡歌曰大道隠
兮世人薄無為守拙空寂寞老圃之道可行何恥見機
而作
甕賦衛棻
古人得象兮創經營肇彼羣橐兮疏厥名瞻兹甕之為
質乃陶人之所成非耳目之華侈留器用之深情若乃
虚以為量滿而戒溢内容乃體外堅其質在埏埴之厥
初諒邀奇於斯日濟家人之攸務故陳力乎虚室藏用
所資詎可談悉至如原憲貧病蓬戸攸居以甕為牖含
風自虚知道而樂其神晏如及夫漢隂抱甕高情悠邈
絶乎澆風敦其至朴同夫大道於焉卓犖若夫吏部既
醉乘興來眠漏𫝊永夕酒泛如泉酣飲無度其人在旃
考異宏圖微(疑)奇遐紀條支之鳥卵猶類園客之繭形
可擬非心虚之可測徒耳聞而是矣厥品之為用自禮
經以疏跡固有順於時須乃全之而不易含虚而稱從
宜所適粤若稽古兮聖唐銀甕常滿兮珍光靈液滋兮
寶物用呈絶瑞兮詠太康小子同螢爝之微火耿光凝
於斯章
鐵火筯賦(以堅剛挺質用捨因時為韻)楊洽
物亦有用人莫能捐惟兹鐵筯既直且堅挺剛姿以執
熱揮勁質以凌煙安國罷悲於灰死莊生坐得於火傳
交莖璀璨並影聯翩動而必隨殊叔出而季處持則偕
至豈彼後而我先有協不孤之德無愧同心之賢至如
玄冬方沍寒夜未央獸炭初爇朱火未光必資之以夾
輔終俟我而擊揚焚如焰發赫爾威張解嚴凝於寒室
播温暖於高堂奪功錦(一作綿)纊挫氣雪霜夫如是則筯
之為用也至矣於何不臧銳其末而去其利端其本而
秉其剛信尺箠之莫儔何支策之足重專權有吝故我
獨任而無成雙美可嘉故我兩莖而為用抱素冰㓗含
光雪新同舟檝之共濟並輔車之相因差池其道勁挺
其質止則疊雙用無廢一雖炎赫之難持終歲寒之可
必嗟象筯之宜捨始階亂而傾社鄙囊錐之孤挺卒矜
名於露穎伊瑣瑣之自持獨錚錚而在兹佐洪爐而罔
忒煩素手而何辭因依獲所用捨隨時儻提握之不棄
甘銷鑠以為期
文苑英華卷一百十
