文苑英華卷八百六十五宋李昉等編
釋十六
杭州大覺寺碑一首
湖州法華寺大光太師碑一首
東林寺經藏碑一首
杭州徑山寺大覺禪師碑銘并序
李吉甫
如來自滅度之後以心印相付囑凡二十八祖至菩提
達摩紹興大教指授後學後之學者始以南北為二宗
又自達摩三世傳法于信禪師信傳牛頭融禪師融傳
鶴林馬素禪師素傳于徑山山傳國一禪師二宗之外
又别門也於戱法不外來本同一性惟佛與佛轉相證
知其傳也無文字語言以為說其入也無門階經術以
為漸悟如夢覺得本自心誰其語(一作悟)之國一大師其
人矣太師諱法欽俗姓朱氏吳都(一作郡)崑山人也身長
六尺色像第一修眸蓮敷方口如丹嶷焉若峻山清孤
泊焉若大風海上故揖道德之噐者識天人之師焉春
秋二十有八將就賓貢途經丹陽雅聞鶴林馬素之名
往申款謁還得超然自詣如來密印一念盡傳王子妙
力他人莫識即日剃落是真出家因問以所從素公曰
逄徑則止隨汝心也他日遊方至餘杭西山問於樵人
曰此天目山之上徑大師感鶴林逄徑之言知雪山成
道之所於是蔭松藉草不立茅茨無非道場於此宴坐
之久邦人有構室者大師亦因而安處心不住于三界
名自聞于十方華隂學徒來者成市矣天寶二祀受具
戒于龍泉法崙和尚雖不現身意亦不捨外儀於我性
中無非自在大歷初代宗睿武皇帝高其名而徵之授
以肩輿迎於内殿既而幡幢設以(疑)龍象圖繞萬乘有
順風之請兆民渴灑露之仁問我所行終無少法尋制
於章敬寺安置自王公逮於士庶其詣者日有千人司
徒楊公綰情遊道樞行出人表大師一見於衆二三目
之過此默然吾無示說楊公亦退而嘆曰此方外高士
也固當順之不宜羈致尋求歸山詔允其請因賜策曰
國一大師仍以所居為徑山寺焉初大師宴居山林人
罕接禮及召赴京邑途經郡國譬若優曇一現師子聲
聞晞光赴響者轂擊肩摩投衣布金者邱累陵聚大師
隨而檀施皆散之建中初自徑山徙居於龍興寺余杭
者為吳東藩濱越西境馳軺軒者數道通濱驛者萬里
故中朝御命之士於是往覆外國占風之侣盡此(一作此為)
奔走不踐門閾耻如瘖聾而太師意絶將迎禮無差别
我心既等法亦同如貞元八年歲在壬申十二月二十
八夜無疾順化報齡七十九僧臘五十先是一日誡門
人令設六齋其徒有未悟者以日暮恐不克集事大師
曰若過明日則無所及既而善緣普會珍供豐盈大師
意若辭訣體無患苦逮中霄跏趺示滅本郡太守王公
顔即時表聞上為虛欷以大師玄慈默照負荷衆生賜
諡曰大覺禪師海内伏膺於道者靡不承問叩心悵惘
號慕明年二月八日奉全身于院庭之内遵遺命也建
塔安神申門人之意也嗚呼為人尊師凡將五紀居唯
一床衣止一衲冬無纊㲲夏不絺綌遠近檀施或一日
累千金悉命歸於常住為十方之奉未嘗受施亦不施
人雖物外去來而我心常寂自象教之興數百年矣人
之信道者方怖畏於罪垢愛見於莊嚴其餘小慧則以
生滅為心垢淨為别捨道由徑傷肌自瘡至人應化醫
其病故大師貞立迷妄除其憃冥破一切相歸無餘道
乳毒既去正味常存衆生妄除法亦如故嘗有設問於
(一作于)大師曰今傳舍有二使郵吏為刲一羊二使既聞
一人救一人不救罪福異之乎大師曰救者慈悲不救
者觧脱惟大師性和言簡罕所論說問者百千對無一
二時證了義心依善根未度者道豈遠人應度者吾無
雜味日行空界盡欲昏癡珠現鏡中自然明了或居多
靈異或事符先覺至若飲毒不害遇疾不醫玄鶴代闇
植柳為蓋者此昭昭於視聽者不可備紀於我法門皆
為妄見今不書(一作為)尊上乘也弟子實相門人上首傳
受秘藏導揚真宗甚乎有若似夫子之言庚桑得老𣆀
之道以吉甫連蹇當代歸依釋流俾筌難名強著無蹟
其詞曰
水無動性風止動滅鏡非塵體塵去鏡澈衆生自性本
同諸佛求法妄纏坐禪心没如來滅後誰證無生大士
密授真源湛明道離言說法潤根莖師心是法無法修
行我體本空空非實性既除我相亦遣空病誓如乳毒
毒去味正天師得之斯為䆒竟何有涅槃適去他方教
無生滅道有行藏不見舟筏空流大江蒼蒼遥山成道
之所至人應化萬物皆覩報蓋形滅人亡地古刻頌豐
碑永存(一作全)澗戶
湖州法華寺大光天師碑李紳
賢劫千佛生於後世法輪逓轉應現隨相或國王大臣
宰官居士降生有地不以色相故如來言以色見我聲
音求我為行邪道故不以金色瑞相蓮花化生降胎示
報以潜靈聖上人姓唐氏生於邑之安吉母梅氏竒孕
而夢協靈祥在娠而不茹葷血既生能言不為戱弄未
齓之歲思求佛乘發念法華三月通貫傳凡(疑作梵)音于
性禀精護念於神契經聲一發而頑鄙革心晝集夜持
而七部圓滿從容音響指顧閑雅雖捷口利辯者皆隨
慕念及登戒之歲僧儀首冠西遊長安祥氣達於函關
瑞相通于帝夢上上以持經為國詣闕請見肅宗皇帝
召對禁中上拱而嘆曰昔夢吳僧口念大乘五光隨發
音容宛若協我嘉徵因錫名大光以瑞唐姓肅宗元年
降誕之辰會齋于定國寺因賜上人墨詔許以天下名
寺持意往者住持令内臣趙思温送于千福寺持經道
場經日四七而吳音清亮常達(一作通)聖聽上表異其事
令高力士以宣諭焉後居藍田精舍先期而寺僧夢天
童來降稱曰大光經聲達(一作通)于峯頂師既宴坐自見
神手從天而降撫光之心師乃憶先達抱玉大師常志
斯言今高其法音當有神輔夕夢神僧乳見于心命光
口飲自是功力顯揚神形不勞尋山探幽偶墜窮谷龍
泉莫測淪溺其間心靈了然無所惑亂因以本經多寶
塔為誠願持十萬遍恍然出泉若有神捧後詔住資聖
寺大師以慈親在吳未荅慈力表乞歸養恩未許還猶
繫煩惱之念遂生無妄之疾策蹇強力將投于泉驢伏
不前羣烏佛頂心既時覺疾乃隨瘳昔如來䨇鵲巢頂
而定惠堅明大師羣鳥摩首而煩疑觧脱廼以寶軸加
餙首載法華于千福寺行道日夜事命有詔許還既止
烏程崇修寶塔日持法華偈以成往願焉永泰元年浙
西廉察使韋元甫表大師為六郡别駕道場將念之音
大歷癸丑歲文忠公顔真卿領郡余先人主邑烏程余
生未朞歲乳病暴作而不啼不覽者七辰師至命乳母
洗滌焚香乃朗念法華至功德品遂起席而坐拱而開
目師飲以杯水遂命乳哺疾乃隨愈大師視而笑曰汝
何願返之速乎因以法師易余幼名已及成童之歲貞
元中余甫弱冠再遊霅上舟泊之次大師以貯于溪側
而笑曰戱撫如兒童焉余為州將飲醉於舘大師引宿
於道場夜分將醒白光滿室朗然如畫覩大師宴坐妙
音方闡若聞毫相經音既息光亦隨歛余是歲西邁辭
大師于法筵撫予頂曰爾得徑山之言我則無以為諭
行矣自愛去留有時空王教平等者護念大師以永貞
元年十二月黑月既夕示滅于法華寺經之院獸號鳥
墜山林驚振異香飄馥二日不息是月告刺史顔防曰
去矣人世無牽夢泡大師熙和暢達無入而不自得焉
隨機見教經行無閡維摩詰之儔也知機同如藏往察
來默而不顯晉寶公之倫也經通梵界瑞降天童靈(一作)
(佛)相神光昭融顯見曇上人之徒也大哉明德慈悲護
世通異相于王者示法輪之寶重昏外識於黎庶懼色
相之迷妄是以居若長橋動如浮雲隨鷗自親入獸不
亂一衲四十歲無浣濯而誠香芬馥一飰七十載滋禪
悦而膚體溫然余遭大師留駐于世而不覩大師寂滅
之日年踰耳順昏寄塵勞無法舸以濟河悲火宅之迷
室忝門徒者(一作跡忝門者)追書梵宫時予烏臺舊僚天官郎
敬君守郡吳興寄言刊石銘曰
多寶如來聞經誦塔伴尼闡教以宏正法受持三世以
成賢劫或降忉利或生人天金相不顯真如默傳明燈
繼熖水月分圓示抱金(疑)德資于上賢體實戒珠心惟
法鏡懷寶不迷含光不竟(欵)布夷要妙法凝清淨發諭
開蒙藏機匿聖瑞協皇夢功致天童聲宣梵界響達宸
聦降靈神手捧溺龍宫跡隠三昧心符六通金粟分身
普賢馳象譬諭言詞光明顯相仁滋一雨功歸無量法
性天高慈門海曠我昔嬰兒迷蒙疾痼靡曰沉魄返年
師駐梵音耳聽神光目覩白馬先鑣迷津莫泝鼔音以
息慈雲不浮寶樹摧葉祥泉涸流稠林喪斧苦海沉舟
色相歸空法身無際莫測往來誰分顯晦三表闡仁深
乎宴諦
東林寺經藏碑李肇
釋迦者流有十二部經由(或作猶)儒之詩書易禮樂春秋
皆立言垂教之本儒無文字則天下久已大壞三藏之
說不行西方聖人之教幾乎息矣若聲聞乘之四諦門
緣覺乘之十二因緣門菩薩乘之六波羅密門以至佛
乘之一切種智生而知之則已學而知之者向微(一作自非)
斯文是必懵然不自知其術也人主擅萬乘之權富有
四海至于生死報應之際常(一作恒)必瞿然有生之徒奔
走之不暇實由斯言之烜赫而致化(一作比)夫塔廟莊嚴
之為像教其用大矣佛有天龍大會未嘗不以契經為
事佛滅後大迦葉召于羅漢結集法藏阿難傳焉西土
以胡文紀之謂之梵書科斗文字之類也著于貝葉謂
之梵夾殺青為簡之類也後漢天竺人摩騰始至中國
出其文四十二章翻為隸書其後稍稍不絶至晉沙門
法護遍遊西國逹言語之不通者䆒三十六書之體而
還梵書之詁訓音義然後大備雖為道滋廣而難能亦
甚蓋以事生六合之外教出五常之後時人無能知者
少則誤於文句大則失其宗旨道安嘗嘆釋經有五失
本三不易故信奉之代亦以名臣佐而成之自漢永平
至唐開元祖述之士凡一百七十六人有桑門之重譯
有居士之覃思有長老之辯論有才人之撰集校其經
律論傳記文集刪改之揔五千四十八卷號為實錄其
中貞觀法師玄裝(一作述)作居多五分其數有其一其為
該博首出前軰而歷代精舍能者藏之方之蘭臺祕閣
而不繫之官府也五都之市十室之邑必設書寫之肆
惟王公達于衆庶靡不求之以至徼福祐防患難嚴之
堂室載之舟車此其所以浩瀚於九流也廬山山岳之
神秀而東西林為海内名刹有惠遠道安(一作生是)之遺風
四百餘年鐘磬之音不絶然而三藏經論闕而無補元
和四年雲門僧靈徹流竄而歸棲泊此山將去言于廉
問武陽韋公公應曰(一作之是)如響往年公夫人蘭陵蕭氏
終有釵梳(一作釧)珮服之資而於荆州買良田數頃收其
租入以奉檀施至是取之增以清白之俸而經營焉爰
即洪州諸寺雜理其事琱凾餙軸漬蘗磨墨僧謀而吏
書(一作藏)暑往(一作兆是)而寒就先命度地之宜以圖建置默
設規制懸成剞劂(一作□疑)乃結構而浮于江以至于東林
施為殿堂用尊祕藏得浮槎大德義彤為之主受持灑
掃者七人以備名山之闕而資學者公之素志爾初彤
公受具(一作葉)於廬山浮槎寺嘗討大藏惡其部帙繁亂
將理之不可遂發宏誓四十餘夏果得至焉於是搜遠
近之逸凾墜卷目在辭亡者得之互文合部者兼之斷
品獨行者類之本同名異者存之以偽亂真者標之又
病前賢編次不以注疏入藏非尊師之意并開元庚午
之後洎德宗神武孝文皇帝之季年相繼新譯大凡匕
目四千九百餘卷立為别藏著雜錄七卷以條貫之合
開元崇福舊錄揔一萬卷舉藏以志亟隨亟以命軸微
塵句偈如在常中然後金口之說流于娑婆者盡在於
兹山也五年韋公薨七年博陵崔公以仁和政成憫默
舊績由是東林以遺公得請篆刻之盛其成公故家府
從事李肇為之文曰
多羅之教神道不測迦葉承之布西域兮毗尼之用其
法翼翼優波受之垂作則兮阿曇之文演暢宗極苾芻
龍象甚竒特兮三者之藏傾如轥墨王公大人為之餙
兮韋公之績崔公之德及兹寶藏何崱屴兮崇崇彤(一作)
(二)公合發願力傳之歷劫千百億兮鑪峯之北靈壇之
側系之迦陁金石刻兮
一作皆續廬山記
文苑英華卷八百六十五
