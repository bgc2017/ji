文苑英華卷八百四十九宋李昉等編
道二
益州至真觀主黎君碑一首
江州冲陽觀碑一首
衢州開元觀碑一首
益州至真觀主黎君碑盧照隣
若夫三清上列瑶關控日月之圖八洞深居貝闕吐山
河之鎮雖復扶桑大帝傳赤字於東華安寶神君受青
符於南極猶未能發揮不宰復歸無物之功開鑿妙門
言謝有為之業其馮馮翼翼百姓存焉而不知杳杳冥
冥萬族死之而無愠獨為衆化之宗者其為元始天尊
乎暨乎蹩蹩(疑作蹩躠)為仁跛跛(疑作跂踶)為義鴻臚傳小儒之
具緘縢為大盜之術堯禹生而天下火馳姬孔出而羣
方鼎沸則有氤氲祖帝發皓鬢於東周兆朕皇輿飛紫
雲於西道鳳交開景返徐甲之營魂龍光照天杜宣尼
之神氣得一吹萬有大造於蒼生把十蹈五樹靈基於
寶祚能使秦皇東指見赤舄而長懷漢帝北遊望青煙
而下拜於是靈山水府俱為練玉之場甲第離宫多入
空歌之地青牛道士按錦節於中都白鹿仙人列瑶壇
於八表乃劔門西拒卭關南望星橋對斗像銀漢之秋
横月硤縈城疑兔輪之曉落武騎遷昇之路冠盖雲飛
文翁講肄之堂英靈霧聚巖開&KR0818;桂藴金碧之祥光磵
吐夭桃積神仙之粹氣至真觀者隋開皇二年之所立
也尋屬煬帝驕滛蜀主奢僣冕旒多事有慙七聖之遊
几杖不朝未遑八仙之術紫臺(一作盖)初構霜露霑衣碧
洞新開蓬萊變海仙居制度與雲雷而共屯象帝威儀
將市朝而猶梗皇家纂戎牝谷乘大道而驅除盤根賴
鄉擁真人之閥閱高祖以汾陽如雪當金闕之上僊太
宗以峒山順風屬瑶景之下視武皇帝凝旒紫閣懸鏡
丹臺運璇極而正乾坤坐闓陽而調風雨變銅渾於九
洛鱗羽登歌鳴玉鑾於四清煙霞變色焚符破璽更聞
繩燧之初剖斗折衡重覩人倫之制銀書紀岱登日觀
以論功玉牒封梁下雲邱而校美千齡胎化中(疑)以駕
羽之期萬歲巖者獻以華封之壽耕田鑿井者不知自
然鼓腹擊壤者不知帝力嗚呼豈非道風幽贊之效與
乃迴輿詔蹕親幸譙若奉策老君為太上皇帝仍令天
下諸州各置觀一所於是碧樓三襲上接虹蜺絳闕九
成下交星兩(疑作雨)乘雲御氣日夕於關山薦璧投金歲
時於岳瀆此觀地當極(一作樞)要任切會昌南隣覆錦之
城西逼吞珠之界使星連注皇華結轍既而綠地榛蕪
朱宫版蕩非夫位膺金策名載瓊軒為紫帝之羣賓列
黃庭之上格孰能居此(一無此二字)棟梁平圃丹雘長樓大
開流電之庭廣制明霞之宇觀主三洞法師姓黎諱某
廣漢雒人也金天命秩即有天地之官火正分司實掌
羲和之任夏殷之際代為伯相或食邑於魯或書社於
衞故魯之黎城衞之黎陽即其地也魏晉之交或立功
於吳剖符於蜀在吳者其後封於壽春黎將故城有黎
氏之墓石文石關之(一作文)字在焉在蜀苻堅時秦為蜀
郡太守北齊時練山為益州刺史故子孫因家於蜀法
師練山之六代孫也祖宗父泉(一有州字)並為州郡都主簿
平正七職之任蜀文公之好智固讓朝恩秦子勅之多
才終從郡辟禮儀體式鄉校取式於公曹獄訟章程府
主責成於平正時無留事復聞坐嘯之談野有讓耕重
聽行歌之樂玄珠結慶剖江漢之圓流紫胞貽祉動岷
精之垂曜豫章七歲非復常材朝陽五色豈云凡鳥初
登小學笑孔墨之神勞一見玄書以彭&KR1334;為己任玉笈
雲囊之術龍緘鳳藴之圖莫不吞楚夢於胷中指魯城
於掌上臨長水而飲犢不就堯徵卧巨澤而牧羊徒勞
漢使冥邱聳駕左肘符觀化之辰諄壑停裝横目傳栖
真之地貞觀之末有昭慶大法師魁岸堂堂威儀肅肅
列(疑作裂)圓冠而楚(疑作焚)俗制横大陂(一作帳)而抗山谷聲
若坻頽辯均濤發仲尼河目飛電驚人子貢斗脣連環
動坐昂昂不雜如獨鶴之映羣鳥(一作雞)矯矯無雙狀真
龍之對芻狗于時三蜀耆老咸相謂曰興大道者其在
兹乎初襲羽裠且莅貞陽小觀纔麾玉柄已馳天下大
名尋而廣漢士人固請法師為靈集觀主去長桑之故
苑臨隠坌(莊子作弅)之斯(疑作新)邱經之營之既彫斯斵銀臺
中天而孤出珠樹匝地而叢生同赤城之建標有黃房
之貞構觀中先有天尊真人石像大小萬餘區年代寖
深儀範凋缺沉沉寶座積萬古之塵埃邈邈瓊顔被千
齡之苔蘚法師睹斯而流涕曰不圖先聖尊容零落於
此是重胘即路無胈(音鉢)永哀櫛沐幾於四時栖遑周於
百舍誓將崇輯事畢然後寢食為期鄉曲争持錢帛競
施珍寶費餘巨萬役不崇朝還開紫翠之容更表圓明
之色行益州刺史駙馬都尉喬居主壻懿親勲門盛族
任高方面寄功西南法師道叶半千神凝正一而至真
福地荒凉日久不有上德其誰振之又表請師為至真
觀主法師升堂慷慨吐納玄科攝齊寮亮分明紫訣詞
鋒雲鬱觸劔石以飛揚義壑泉奔横玉輪而浩蕩入其
門者披煙霧於九天聞其音者聽咸韶於三月由是戶
外之履魚貫江水堂下之賓鴈行關塞黃老之學復於
今矣則有王孫之黨都公之論名亞春陵氣高韓魏鸘
裘玉劒散圓庭以陸離驥子銀鞍委山衢而沛艾法師
以兹衆施即於天宫後起大講堂并造長廊二十餘丈
琳堂鬱其峙起星闈忽以環周仰呌窱以嶙峋下峥嶸
以廣朗隂娥假道窺玉女於南軒陽鳥迴轡佋(疑)青禽
於北閣又於觀内鑄銅鐘一口重七十斤立石壇三級
週迴一百步懸黍璣於碧落明月流光建瓊乳於玄都
飛霜蓄韻壇開錦砌類江浦之澄霞庭列瑶階疑崐邱
之積雪每至三辰法會八景(一作境非)真遊霓裳蕩耀魄之
華羽盖轉風雲之路通天亘景兼造化之全模帶鳥䘖
虹連飛動之奇勢可謂德光而功濟道勝而名揚者也
前長史范陽公一代羽儀門傾四海前長史譙國公兩
朝肺腑威動百城並屈銀黃俱伸交素法師雍容坐鎮
嘯傲行藏雖郭先生之禮峻晉侯蒙莊子之身輕梁相
不能尚也若夫言出於口龍驥所不能追行成於心王
公所不能及悲懷絢(疑作徇)物風雨晦而愈勤苦節横秋
冰霜急而逾固戶居環堵而歲計有餘道周稊禆而日
用無竭又於學射靈山别立仙居一所即至真之珠庭
也栽松蒔栢與月樹而交輪刻角彫甍共星樓而接翼
蒼郊却倚猶太行之北登錦肆前通似灞陵之南望華
表千年之鶴未見成都津亭八月之龍時歸鄉里法師
出家入道三十餘年弟子所得襯施不可稱量盡入修
營咸供衆用見諸疾苦便開五色之囊遇彼饑寒輙有
千金之費巾拂之外餘無所留凡所經過洪濟多矣法
師又於咸亨二年正月十八日寢疾之際聞空中有聲
曰天上今欲相煩為玉京觀主法師辭以至真功德未
就固請不得(一無得字)行少選之間所疾便愈左右侍者無
不同聞自是遠近道俗咸共驚嗟曰天下(疑作上)知余不
肖將棄余矣上座監齋某等並流迴左映策地景於丹
田浩氣中升養天倪於紫室雖復同班玉籍並列仙宫
(一作官)每屈宗師之道仍修弟子之敬亦猶被衣齧缺同
德而相尊雲將鴻濛比肩而相下大弟子並仙庭十哲
道家童師閉門鍊火陪嘯父之高煙卜肆驅筠記壺公
之遠御咸用輯瓊臺之墜典正騫樹之頽風散在人間
敷揚道教可謂庚桑嵔&KR1041;(莊子作畏&KR1041;)致大穣以匡時范相
鴟夷行計然而濟俗僉曰吾師也整(莊子作□)萬物而不以
為戾(莊子作義)利萬代而不以為仁逍遥乎有無之表仿偟
乎塵垢之外東郭順子無擇存而不論伯昏瞀人禦寇
論而不議豈使為山九仞道不列於珠庭築館三休功
未書於瑶版下官迷方看博邀赤斧於萬(一作㝢)山失路
乘槎問君平於蜀郡汾陽處子目擊而言忘漢隂丈人
德全而機謝是用搜竒井絡題片石於靈邱觀藝協晨
見乘雲之飛將蒼蒼中野同銷地媪之魂眇眇太初獨
昧天師之化其詞曰
象帝之先其誰之子徒觀其妙莫究其始果而勿代為
而不恃強為之名謂之道紀(其一)太朴云季孝慈已彰邈
邈帝祖繩繩帝鄉曰神曰聖為龍為光千年受籙萬古
稱王(其二)於鑠帝唐丕承天秩道風吹萬玄猷配一五載
乘雲三山禮一薦璧延士投金訪術(其三)地分輿井城連
劒闕錦瀨開霞嵋峯吐月白雲舒卷青山迴沒芸(一作菌)
閣香飛桃源花發(其四)紫宸高映丹宫洞開巖舒金碧地
起樓臺鶴飛龍度鸞歌鳳迴星雨交接風煙去來(其五)寶
龜涵影玉顔乃睠神劔九光華冠萬變(一作絢)日軒朝敞
雲歌夕轉紫樹瓊鍾玄壇竹院(其六)偉與上士昭哉至人
笙簧道德粉澤人倫汾陽處子箕山外臣遂荒白屋奄
有玄津(其七)玉扄將墜金階無主草滋紅壁苔凝繡柱式
佇賢才崇其雘(疑作彠)矩福庭霞煥仙徒霧聚(其八)縹緲四
真雍容十哲俱升紫宇並邀清節松子排烟焦君卧雪
辨雲懸㝢神遊朝徹(其九)玉壘庭坤珠鄉勝踐鐘鼎紛靄
江山悠緬薛縣池平來州水淺懸日月於鼇極播天人
於鳳椽(其十)
唐江州冲陽觀碑李湜
夫大易究天地之心老經遊道德之奥非先非後無始
無終不行而至不疾而速跨億齡而超萬祀不以為長
馳寸晷而迫分陰寧云是促寒暑乘之而斡運四時行
矣動植禀之以資生萬物成矣若乃注元精而懸斗極
皇運以興陶正氣以立乾維帝圖爰起故軒后以道登
于雲天唐后以德遜於尊位其餘法寶歴揔璿衡皆以
冲妙宰域中玄通御天下逮秦皇慢德漢武驕真幸集
靈之宫遊祈年之館心非至懇意屬無厭徒健羨於一
時竟貽嗤於萬代眷言魏晉咸璅璅焉迄至陳隋並區
區者是知道之昌也無為之化若斯道之喪也有累之
求若此然則否終則泰窮變乃通得之一朝必復昌運
我大唐之御極也應盤古而開混沌法太一而掃攙搶
降靈元始之前提象太初之外乾坤翕闢飛龍之德在
天河洛經通神馬之圖出地高祖神堯皇帝鑣宫授籙
推亡懷負勝之圖太宗文武聖皇帝豐戶收祥馭朽握
瑶光之運高宗天皇大帝撫大鈞而司左契執大象而
御中樞籠徽於七十二君飛英於萬八千歲中宗孝和
皇帝小心恭孝大度寬仁上奉宗祧下安黎庶睿宗大
聖真皇帝神功不宰聖謨廣運以由庚而安壽域以洪
範而享昌年開元神武皇帝變代重光創業垂綂撥亂
反正應天順人知微知彰朝北辰而刊玉惟精惟一會
九牧而鑄金惟幾也能使遐邇肅清惟神也能使幽明
暢謐濛汜扺於𤾉谷同文同軌大板際於冰邱一尉一
候其公卿也則伊周贊翼其牧守也則邵杜綏懷文以
化成虞庠有籝金之業法惟刑措夏臺鮮辨璧之疑爾
其南畆澄清有如京如坻之積東山舉逸無在薖在軸
之幽大樂舉而音律諧大禮備而威儀整民(一作俗)知和
樂人識訓章加以九苞六象之禽止庭巢閣雙觡五蹄
之獸入囿馴郊慶雲舒玉葉之隂甘露洒金莖之潤海
貝積而江珠滿山車至而澤馬來其餘絶瑞殊尤應圖
合諜者不可勝紀焉由是赤駱青旗坐明庭而頒國政
金繩玉版封日觀而紀天符曷以臻兹盖皇上得玉真
之要道也故能範圍三大陶冶六虚侯其偉(文選作褘)而眄
其美矣冲陽觀者梁普通二年刺史邵陵王奏置奉詔
造焉其觀當置之際山頂常有雙鶴栖託每天氣清朗
日色晴明西飛雲衢東至廬岳其居也乃爽塏之層阜
博敞之奥區南眺平原北臨激水松子之峯非遠王喬
之嶺猶存左對崇巖右瞻穹岫排雲掩日背隂向陽狀
若幃屏圖經之數載矣以其仙鶴冲翥居處向陽二美
可嘉故有冲陽之稱矣其地也上躔景緯牛斗寓其精
下料山澤廬江嶮其鎮徒觀其(一作夫)數峯朵壑而浪水
瀼階風被邃(一作灑)庭雲葉鏤楶瑶林寶蘂髣髴三珠之
麗邃宇崇堂依稀七寶之飾真容式備道氣殊高少華
金童捧金(疑)鑪而入侍太清玉女持真訣而來儀鑿沼
營壇宛在風塵之外藥堂經藏蕭然松石之間此實玄
聖之殊庭列仙之遊館也逮于垂拱四年冬遂為野火
所侵回祿揚光軒廊發燄崐山之火燎及芝田麋氏之
災煙侵桂棟致令玄門殆毁仙構俄傾迄至開元之初
猶闕真君之院爰有北岳先生洞玄蘇慕道等凝真牝
谷養素清溪長往之迹逾高幽貞之志彌遠多端濟物
寡欲探微痛此荒蕪乘兹捨施衣布之外衾被罔留撫
遺迹而興工想金摹而崇葺日役攸勸風匠是憑洞關
(疑作闢)妙門式圖真彙炳乎丹鋪翠幌奐若秋水春臺鏤
度玄關重裝昔像影升玄籥更飾仙儀鳳憩龍盤宛然
功備把十蹈五鈎繩極妙能事斯畢不其然矣刺史趙
郡李訥弓傳虎石將軍横北塞之勲構襲龍門司隸擅
東都之望愷悌君子名教中人詞場則蘭桂叢生學海
則蓬壺對出聲流宸扆道暢黎烝風符三月之春人荷
二天之福别駕趙郡李承胤即州將之族父也長史京
兆韋公胤司馬滎陽潘公綬並題輿九派展驥二梁雅
譽邁沂土之歌美政完荆南之價化宣千里無勞庾亮
之書功贊六條自得應詹之佐司軍功參軍長孫子尚
司倉參軍姚令珣員外司倉參軍江克勵司兵參軍孫
司弼司法參軍張延祚參軍陳德直嚴幹等八音繼響
以同舉五色聯暉而異趣鳳藻揚日鶯遷弄春梁竦深
恥屈為州縣王彬博綜甫就典兵徐稚枉器於功曹楊
球屈聲於從事豫章擢七年之秀鷦鵬即六月之圖縣
令黃撝主簿周暉尉宋不羇孫匪逸等並椅桐梓杞珠
貝球琅禮樂專門詩書領藝家邦共理忠孝相資博通
應時恭勤揆務嚴明既斷擿伏如神割滯豈異於解牛
繩僣不殊於逐鳥鄉人楊公定周仁珙等茂族高門魁
岸豪傑或掛冠而從三樂或結轡而騁九衢咸捨淨財
以追冥祐具題爵里勒在碑隂所冀證福今生銷災往
劫某傾(疑作頃)因祗役齊沐朝真躬謁崇祠覩茲勝躅悠
然長想悵矣高風此際綱維道明祈請雖幼懷輕舉竊
好神仙未逢太上之家不遇麻姑之席自惟庸鄙輕讃
玄功何敢述其天倪但俱書其甲子昭宣不朽而為頌
曰
大哉元氣邈矣真圖寧窮妙象罔究鴻鑪道氣方振澆
風未敷發揮玄錄何賢墨儒(其一)睢盱莫測肹蠁難名蟬
蛻滓濁神遊太清沉尸載起枯骸更生韜光祕訣養正
真經(其二)變相(疑作朴)從彫驅淳入詐質文互起昏明逓謝
燧火御圖觀龍演卦詭類千品殊形萬化(其三)於戲主唐
異聖冲光化吞邃古聲超上皇六幽允塞三靈再昌御
九登運得一乘陽(其四)禀(集作亶)惟皇猷光宅天休張我玄
籥清我道流雙童晩憩四子晨遊山棲白鶴關度青牛
(其五)至人有為重爻是考芸閣三襲琳鑒七寶海聖澄真
天神御昊含潄靈液規模玄老(其六)一人有慶萬姓攸資
仰稽真宰式練精思往焚仙桂今植靈芝惟其嗣美賴
我尊師(其七)王命良臣作牧江曲英英佐貳濟濟寮屬中
和演化威恩動俗衆妙所歸羣生是屬(其八)廬峰之右吳
江之南仙居隠隠邃宇耽耽道原巨濟洞穴難探荃微
思拙文何以堪(其九)
衢州開元觀碑顧况
玉太上也謂之三清淵神靈也謂之三洞洞之法金&KR2565;
玉珮之書玉馬之劵迴車畢道夫(一作天)誥也負石填河
師誓也得之者上騰九天失之者下釁十祖故曰萬劫
祕而五千文行蕭武好佛法道士桃攪釋藏徒聊順帝
旨強說為大教佛經故論者短之多稱道家唯有老子
兩卷井蛙不知尾閭也大哉玉皇上極金闕青童紫微
扶桑之君仲侯左靈東華之君人雖位在上清而猶臣
妾玉皇太上已下如陪臣焉凡三十六天三十六洞地
道下通華陽林屋傍通龍邱九巖其土神秀厥生道奥
徐先生名含真中書侍郎(闕)貞之族子也傳八景之真
文掘(疑作握)九光之靈符隸乎此觀初棟宇壇墠惟彼瓦
礫鬱為草莽先生之功林堂象設始吐光彩蕭寥同映
養屯茹氣蹈火吞刀之士不可呼而來夫道可不遇(一作)
(遏)文復何昌銘曰
天地未生聖人未作隂陽坱圠日月磅礴道隠乎先氣
流形博乃播羣法靈神沃若奔景無天迴元豁落(其一)帝
作玉府以般靈居四輔之目三清之書不得其人曠劫
祕諸臣拜稽顙以度(一作處)寶魄之明浩輿(其二)
况往嘗盜開靈書罰露天誥免冠自懲慮不塞咎戾夫
其文以自贖盖欲鋪簡神明非為道士所發自貞元辛
未歲九月哉生明余窮愁幽憤思以自適吟咏道篇以
攄煩襟時長安尉杜陵史鎬在焉為余搦管揮洒後漢
神仙之士王次仲者善為此書余今日見史侯如漢世
矣
文苑英華卷八百四十九
