文苑英華卷五百六十七宋李昉等編
賀捷二
爲百寮賀僕固懷恩死并諸道破賊表一首
爲崔大夫賀破吐蕃表一首
賀郭子儀破吐蕃表一首
賀擒周智光表一首
賀劒南破西蕃表一首
賀破山南賊表一首
爲崔中丞賀討田承嗣表一首
賀張獻恭破賊表一首
賀收涇州表一首
賀破賊表一首賀破吐蕃表一首
賀劍南奏破吐蕃表一首
中書門下賀雲南軍破吐蕃劍山保定城表一首
中書門下賀元誼李文通出洛州城表一首
中書門下賀汴州擒李廼表一首
中書門下賀靈武破吐蕃表一首
中書門下賀蔡州破賊表一首
賀蔡州破賊表一首賀靈武破吐蕃表一首
爲百寮賀僕固懷恩死并諸道破賊表(代宗)
闕名(永泰元年)
臣某等言臣伏聞逆賊僕固懷恩以去月九日死於靈
州鳴沙縣又見成德軍節度使李寶臣露布斬逆賊蔚
州刺史曹楚王并破党項部落收諸蕃漢官兵(一作捷)及
百姓等三萬餘衆又邠寧節度使白孝德破僕固琡下
兵馬及吐蕃斬首三千級生擒一百九十五人獲馬八
百疋兼鳳翔節度使李抱玉亦破吐蕃羌渾等三千餘
衆收其軍資器械不可勝數者臣聞積德者天之所啟
反道者鬼得而誅逆賊懷恩者氊裘雜種出身微賤陛
下以其久經驅策嘗立功勲任以樞機(一作中樞)升之上將
而豺狼其性梟獍其(一作爲)心連結西蕃因依北虜大爲
人患二年於兹謂旅拒可以偷生猖狂可以集事曾不
知逆天暴物其惡貫盈故王師未加而元兇自斃又曹
楚王去順效逆與之連衡更唱迭和同爲不道李寶臣
恭行天罰遂戮鯨鯢其餘吐蕃之兵羌渾之旅或敺役
邠土或陵逼鳳翔白孝德䧟之於前李抱玉破之於後
既已剪其兩翼方且覆其全軍信宿(一作聞非)之間數道皆
捷彼進無所入退無所從殄掃妖羣指期非遠臣歴考
近事因知天意自禄山開釁思明亂常迄于懷恩三凶
繼跡始雖俶擾旋見敗亡社稷危而復安天地否而重
泰足明皇穹保佑歷數延長卜年之慶永代無極臣等
幸逄昌運忝列朝行慶躍之誠倍萬恒品無任歡抃之
至
爲崔大夫賀破吐蕃表(代宗)浩虚舟(永泰元年)
臣某言伏見關内河東副元帥朔方節度使司徒兼中
書令汾陽郡王郭子儀八月日奏狀今月日先軍李懷
光於監州界大破吐蕃及吐谷渾賊一萬餘衆獲馬六
千七百五十疋牛羊器械未知定數者臣聞戎狄無厭
厚將自斃兇殘不革舉必生擒惟此犬羊屢侵壃埸陛
下頃雖遣將猶命緩追冀承含育之恩以變貪婪之性
今乃先時入塞乘間犯邊鬼得而誅人皆自戰偏師暫
出舉衆大奔係彼牛馬獲其生級數逾萬計威懾四夷
陛下神化無方聖功潜被資於秘略成此殊勲臣承恩
入朝次行分陜雖捷書傳慶已竊抃於道(一作途)中而賀
表陳誠願先馳於闕下無任之至
賀郭子儀破吐蕃表(代宗)于邵(永泰元年)
臣某言今日吳承倩至奉宣進止示臣關内河東副元
帥司徒兼中書令汾陽王郭子儀奏捷狀李懷光於監
州界積石川大破吐蕃一萬餘衆生擒斬首共六千餘
級獲牛馬及噐械不可勝數者伏以聖略遠加制勝前
定神功不測告捷如期吐蕃忘國厚恩歲犯邊境陛下
料其進退知其無策親以規模授於諸將以鹽夏之路
地曠人稀嘗語臣曰此賊秋中必來擾鹽夏今覩成擒
之處果於所料之中俘馘既多羊馬甚衆此皆宸心懸
照不差毫髮天威遠被克壯師徒遂令智勇雲起妖氛
電掃合符聖斷有此豐功子儀狀云又計日追蹤必當
再捷者臣以蕃醜久逋聖誅從此氣衰必當瓦解坐視
無外之慶載美即叙之勲罷柝可期戢戈有望親承睿
筭忽驗於今奉覩戎捷不勝慶快之至
賀擒周智光表(代宗)獨孤受(永泰二年)
臣等言臣聞征而無戰者王者之師也將而必誅者春
秋之義也臣伏見周智光傲很頑虐昏迷猖狡(集作狂)敢
專生殺之威以慢王度崇餙姦慝之志自干天誅陛下
謂罪在己躬視人如子永言式遏之義不得已而用師
而將纔受鉞兵未血刃已梟元惡之首載安舊汚之俗
昔漢征黥布望塵(集作陣)而憂殷伐鬼方積年乃克豈若
陛下朝命將帥夕殱渠魁制勝神速從古未有臣等不
勝慶快之至
賀劔南破西蕃表(代宗)常衮(大歷十年)
臣某言今日伏見劔南西川節度使崔寧所奏露布十
一月七日於劔南大破吐蕃斬首八千五百級生擒九
百四十二人獲馬牛器械一千萬計者陛下以西戎負
恩連歲設備近興武旅遠鑠王師故隴上或虞卭南每
捷事同符契謀動鬼神凡在臣庶不勝慶快伏以西蜀
一隅犬戎乘隙聖謀潜運藩帥龔行以我同力出其不
意故得邊兵無遺鏃之費狂寇有(一作致)輿尸之凶名王
首將既充俘馘要塞堅城亦入封守神武之德莫測掃
除之勢足徵天聲一臨風動萬國則方隅不擾候我綏
懷夷夏大同期於指掌臣等覩兹大捷愧乏嘉謀慶躍
之誠實倍恒品
賀破山南賊表(代宗)
臣某言中使某至示臣山南西道露布破吐蕃高安堡
五百人又生擒堡使等七人又破急援兵馬二千餘人
者大獲帥長驅其畜牧焚其資儲夷其堡隊獲覩慶捷
喜倍(一作萬)恒情臣伏以秋成以來羣帥宣力陛下皆先
授方略合如符契以蕃醜東寇猶窺疆埸受命獻恭掩
征巢穴允膺密旨精擇竒鋒行於險中出其料外遂使
恃固之壘遽復于隍將領之渠盡衿其甲猶不悔禍更
招援軍以犬羊恃衆之羣當貔虎輕齎之旅雖終日猶
鬭殱耗相仍而乘夕盡逃覆亡不暇聖謀方舉西候遂
寧神算既行北郊以靖遠周萬里之外甫料四夷之情
中詔是(闕)所征皆捷苟承成命皆可指期故卭道拜章
於前漢池拜章於後復留睿略更布新書軍中皆必勝之
師天下無不賓之虜臣幸參樞近更乏嘉猷拜舞失容
以慙以賀
爲崔中丞賀討田承嗣表(代宗)常衮(大歷十一年)
臣某言中使某至奉宣某月日敕承嗣本輔逆臣罪當
三夷陛下垂包荒之德開自新之路假以台衮冀其悛
革豈謂豺狼之心飽而增兇動摇隣境慢易君命天下
臣子雖扼腕攘臂願食其肉畏懼陛下不敢自發今陛
下殷然震雷霆之怒下誅購之令戴髮横目莫不憤激
臣受國恩守在遠藩不得驅策駑蹇列於將臣巨猾之
首竟爲他斷撫劔慙恥心䰟馳越臣又知鯨鯢既盡蜂
蠆自滅陛下垂衣裳以臨萬邦無爲之政行同(一作繼)大舜
無任慶快感憤之至
賀張獻恭破賊表(代宗)
臣某言今月中使某至伏蒙聖恩宣示南山西道節度
使檢校工部尚書張獻恭所奏露布破岷州吐蕃十萬
餘衆生擒百餘人并獲牛馬及燒焚賊倉庫甲仗並盡
者伏以吐蕃背恩負約屢擾邊陲惡稔禍盈自招喪敗
聖謀潜運尅捷相仍自秋已來制勝非一頃則收功朔
北今又獻凱山南皆陛下指受規模尅期進取遂令啣
命之將感義之徒伏順争先奉詞掩襲未鼓而收城壘
既戰而殱寇戎策備火攻威同電掃廻軍乘勝又破柘
川殺獲追擒不可勝數嘯聚之黨今已戮除噍類之餘
自當殄滅廓清右地計日可期斯實皇威遠覃睿略先
定動罔遺策舉必有功臣謬踐台陛親承睿筭無任踴
躍之至
賀收涇州表(德宗)
臣某言中使王開諫李重芝等至伏奉敕旨送吐火羅
王子并曹義臣家口共四十四人配漳泉等州安置伏
聞大破兇醜收復涇州梟斬帥劉元等傳送闕下餘黨
悉降西陲底定凡在臣庶不勝慶快臣聞聖人有作神
契必先用彰睿謀小有邊患以威天下大告武成因兹
斬效(疑)罔不率俾伏惟聖神文武皇帝陛下德合天地
明罰以法雷霆道符炎黃有征以懲姦宄蠢兹狂狡敢
拒封圻梟獍之心不知恩愛豺狼之性輒肆傷殘聖慈以
玄造曲成神武不殺時寬嚴旨頻許自新益用恣雎竟
無悛革然夏后之征扈氏召六卿以恭行周文之伐密
人示萬邦以整旅咸在侯甸之内亦效訓誓之勤於是
我伐用張親授經略而執迷不復雖困猶闘暫假游氛
尚稽靈誅皇赫斯怒天威震耀簡車馬以大閱命將帥
以長驅飛舞梯衝瞰臨壁壘兇徒悚慄義士激昂梟懸
渠魁檻送支黨上以告清廟下以布遐方人神豁憤朝
野大慶百二之塞外虞解嚴十萬之師餘勇可息則日
月所照敢不來庭戎夏大同期於指掌臣謬承重寄喜
萬恒情無任慶躍之至謹奉表陳賀以聞
賀破賊表(德宗)于邵
臣某言臣聞春生秋殺天之令也撫順討逆國之教也
故王者上法震耀下脩典刑雖當垂拱之朝亦整干戈
之用伏見今月十日神策行營節度使尚可孤破藍田
賊保生擒賊偽署御史大夫仇敬忠斬獲共二千餘人
者初從摩壘旋即合圍因乘破竹之威不漏枯池之網
中賀伏惟皇帝陛下聲教以文暢禍亂以武戮奄有華
夏光臨統歷日者蕞爾朱泚怙亂涇原腥穢宫闕僣賊
神器隂連叛將竊緩輿屍實由逆賊仇忠敬等姦兇相
資狡惡爲事因山㩀嶮欲抗雷霆之誅積粟税(一作挽)芻
冀延晷刻之命殊不知天威不遠睿筭何逃未終瘈狗
之狂已觸駭&KR1706;之勢餘兇奪魄義衆增威掃氛祲於順
風復京師於不日臣謬兼統帥濫(一作久)緫禁戎矢石不
親虛當坐制之地兇渠尚在終決前驅之心無任慶快
之至
賀破吐蕃表(德宗)齊映
臣某言伏聞南蠻以六月某日大破吐蕃弄視等城擒
戮俘獲不可勝計者臣聞德之所綏在遠咸服義之所
棄雖暴必亡蠢兹犬戎敢肆兇戾久稽天討時動邊塵
人神共讐夷夏同憤遂使南蠻奮旅仗義争先覆其保
障之恃奪彼肥饒之地斬馘萬級俘計千羣掦天聲於
區外正王略於殊俗自非陛下道超帝圖化協神用武
先七德守在四夷安得使百蠻稽服潜被聲教始左衽
以請吏俄倒戈而效誠捨其唇齒之資爲我爪牙之用
雖書稱即叙詩美來威方之聖功彼有慙德臣謬膺朝
寄待位東土不獲隨例稱慶闕庭抃躍之誠倍萬恒品
不勝慶快之至
賀劔南奏破吐蕃表(德宗)令狐楚
臣某言當道進奏院狀報六月某日劔南節度使韋臯
狀奏破吐蕃五千餘衆生擒大酋官七人陣上殺一百
五十餘人收獲牛馬四百餘頭疋器械一千五百餘事
者吉語遠及歡聲相接中賀臣聞順實臣道伏頭者至
柔而全禮爲天經無禮者雖衆必敗陛下君臨萬國天
覆兆人恩覃于幽微澤及乎荒遠蠢兹蕃醜假息西陲
惟天地含弘之心未能剪滅以豺狼貪戾之性輙欲(一作)
(肆)陸梁爰整其師不攻而取此皆降睿略於天上頒明
謀於閫外制士之死命得人之歡心所以殪戎如羊破
虜如蝨敺彼牛馬獲其侯王威加于殊域武暢于羣動
自然赤山之壤可蹈清海之波可涉必當封土刻石以
垂天聲戎臣司武獲覩其慶不勝歡抃之至
中書門下賀雲南軍破吐蕃劍山保定城表(德宗)
權德輿
臣某言伏見劔南西川節度使某官某所奏兵馬使宋
晃前月十八日與雲南軍合勢攻破吐蕃劍山保定城
當日斬城使者伏以聲教所被遐邇大同蠢兹西戎尚
有遺類或犯亭鄣且稽靈誅陛下睿筭無窮天威遠震
以夷裔感恩之衆佐藩隅制勝之臣取以多方累獻戎
捷事皆前定必禀聖謀(集作謨)斬將搴旗出於料外堅城
便地盡落彀中通荒服會朝之途絶餘孽窺覦之隙奉
威懷之命以律而臧兼夷夏之師在和而克此皆陛下
神武潜運妖氛永清由是成擒自當盡敵臣等謬當樞
近媿乏廟謀幸覩成功不勝大慶無任欣抃之至謹奉
表陳賀以聞(貞元元年十二月三日)
中書門下賀元誼李文通出洛州城表(德宗)
前人
臣某言臣等今日面奉進止元誼李文通等蒙恩宥過
以今月七日將領將士出洛州城者伏惟皇帝陛下聖
神之化懷保元元仁洽好生感深格物誼等列於守將
本以忠勞師旅之間失於慮始蒼黃之際自謂匪人士
吏危疑謀猷回遹陛下以震耀所及殺傷則多曲成以
誘其衷持久以通其變愀然軫念不忍致誅待以初心
許之遷善指其開壁率衆来朝實頼亭毒之恩再全臣
子之節宥兹一眚昭示萬方睿慈所弘動植知幸臣等
虛薄備位台司愧無調鼎之能獲覩止戈之慶無任欣
抃踴躍之至謹奉表陳賀以聞(貞元十二年正月十三日)
中書門下賀汴州擒李廼表(德宗)
臣某言中使某乙奉宣進止汴州以今月三日擒送李
廼軍州並已寧帖者伏以聖德含弘在宥天下而匪人
醜類自抵刑章李廼本以庸微謬從軍校潜懷狂戾輙
擾師徒乘其疾病坐邀職秩怙亂以逞志專戮以作威
人思納忠義不同惡俄就械繫一方晏然雖梟獍之心
暫求假息而鷹鸇之逐曾不崇朝衆情交欣以待朝旨
陛下命將相之重撫按是邦明書罪人且示輕典成命
方下浚郊以清聖謨炳然若合符契足使義士勵節貪
夫革心禀化畏威無有遠近(集作邇)臣等繆居台鉉每奉
德音愧乏嘉猷以承睿略無任懽忻慶幸之至謹奉表
陳賀以聞(貞元十二年七月九日)
中書門下賀靈武破吐蕃表
臣某等言臣等今日面奉德音靈武大破吐蕃擒生斬
將者伏以睿謀武經隂隲上略兵符所授攻戰多方蠢
兹犬羊尚勞爟燧羣師禀命中權戒嚴掎角相因初設
險於三覆竒正合發俄獻功於七擒數酋渠之首級積
戎械於亭候勝氣餘勇鼓行無前即叙可期有征斯在
臣等繆居樞掖莫效㳙埃每承以律之貞空荷止戈之
運無任慶快踴躍之至謹奉表陳賀以聞(貞元十四年十二月二十)
(九日)
中書門下賀蔡州破賊表(德宗)
臣某等言伏奉宣示蔡州行營招討使韓全義所奏云
四月二十七日於逆賊吳少誠界破賊騾子及馬步軍
三千餘人賊弟吳少陽棄衆奔遁者伏惟陛下聖神廣
運丕冐萬方而顛越匪彛自蹈鋒刃德音累降曉告不
悛禁暴安人酌於軍志命師授律發於宸心整旅有嚴
拊循决勝據便地以三覆分銳師而九攻村官突騎奮
勵精勇啟行所及莫敢枝梧奔北之徒自相蹈藉威謀
克壯殺獲斯多更俟便宜續圖攻取蒙輪超乘靡不賈
餘長轂鈎援期於盡殪此皆睿筭前定純臣協心佇清
淮濆以慶天下臣等謬居樞近喜倍(集作萬)恒情無任欣
抃踴躍之至謹奉表陳賀以聞(貞元十六年五月四日)
賀蔡州破賊表(德宗)張仲素
臣某言伏聞蔡州營田招討(一作招討行營)韓全義今月某日
大破賊軍斬首擒生其數至廣臣某中賀臣聞天覆至大負
慝者必降雷電之討君恩至重失節者須示斧鉞之誅
賊臣吳少誠輙因將帥之權遂肆豺狼之性聖恩含忍
久示招携敢固執迷未即歸罪今全義親承睿旨度禀
聖謨暫師臨境羣兇授首梟斬元惡計日可期廓清淮
濆在兹一舉臣謬忝地官之職情同率土之歡欣快之
誠倍百常品無任踴躍之至
賀靈武破吐蕃表(德宗)令狐楚
臣某言臣得朔方節度使李欒牒稱十一月二十日大
破吐蕃者千里喧傳三軍快抃臣某誠歡誠喜頓首頓
首臣聞天生四夷用别荒服國有二柄誰能去兵伏惟
陛下臣妾兆人庭衢六合溟波静息車軌混同萬里清
平三分底定而吐蕃羶臊醜類狂狡隂計乘陵凍草妄
竊邊疆相鼠無牙安能穿屋羝羊羸角徒欲觸藩是以
神聖啟其將心忠勇成於士力兵既落於天上虜乃(一作)
(果)陷於彀中箝口之馬僨車而縶者千蹄(一作嗷)辮髮之
人爲俘輿屍者萬指降旗載路棄甲滿野遥知水赤坐
想風腥此皆宗祖儲靈朝廷決策破碎戎膽振騰天威
凡百人臣不勝踊躍臣某未申絲髮謬緫旗旌欣歡憤
激倍萬恒品所守有限不獲稱慶
此表合在本卷令狐楚賀劔南吐蕃之後元誤入
六百三十七卷賀狀内今移附卷末
文苑英華卷五百六十七
