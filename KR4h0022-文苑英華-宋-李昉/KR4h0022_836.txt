文苑英華卷八百三十七宋李昉等編
后妃哀冊文上(此下二卷英華所編不依年代先後今正之)
太穆皇后哀冊文一首
文德皇后哀冊文一首
則天皇后哀冊文一首
和恩皇后哀冊文一首
昭成皇太后哀冊文一首
哀皇后哀冊文一首
貞順皇后哀冊文一首
太穆皇后哀冊文李百藥
維貞觀九年歲次癸未冬十月辛丑朔二日庚寅太穆
皇后梓宫啓自夀安陵將祔于獻陵其日至尊親奉奠
于太安宫乃使兼太尉某設祖于行宫禮也龍攅夙啓
翟輅朝陳方祗靖德圓魄虚神哀子嗣皇帝諱攀弓劔
而長號想禕䄖之弗御痛異宫之隔禮切分心於窮慮
二南風化萬古徽音式昭史冊如玉如金其詞曰
玄功肹響景福氤氲將開樞電且應黃雲曰惟基命于
昭德性配天不失復夏無競門德丕承華宗遞興皇家
漢氏祥發慶膺冥符世胄並會休徵帝妃北渚聖母東
陵祕景隂陵含章嬪則柔順弘範幽閑毓德率禮無違
尊師罔忒言昭圖史聲芳邦國帝錄將啓天妹言歸塗
山表貺渭汭增暉外求方淑内鍳幾微蘋蘩夕牖絲枲
中闈琴瑟匪諧冰霜慙㓗道叶離明貞符兊悦潜德勿
用内教爰(詔令作奚)設世罕交泰時虧地節膺期集祉含和
履正華渚降祥高襟誕聖潜著軒象朱彰靈命奄御雲
衣俄飛天鏡嗚呼哀哉受終撫運馭極乘乾物思厚德
政闕承天瑶罇委奠金屋虚筵嗟故劔之無託歎房樂
之徒懸嗚呼哀哉宸駕上僊玉几垂裕率土遏密同軌
畢赴背櫟陽之神宇指原陵之封樹悼虞妃之不從遵
周典而遷祔嗚呼哀哉蒼茫昭世冥漠神心松庭幽寂
隧路凝深儼龍輼而未進切鳳吹之哀吟水㴞㴞而不
息日黯黯而將沉百神驚而玄兆(詔令作宫)邃萬國動而寒
山隂晦重雲於畢陌結微霜於糓林嗚呼哀哉極寰宇
之儀訓播英聲於先後惟皇運之天長配靈崐而地久
流凱風於椒掖散白露於陵阜軼任姒之高縱(疑作蹤)邁
嵩華而不朽嗚呼哀哉
文德皇后哀冊文虞世南
維貞觀十年歲次甲申六月已未朔二十一日乙夘大
行皇后崩于立政殿粤九月十一日丁酉將遷座於(文粹)
(詔令作于)昭陵禮也殯宫夕啓靈轜曉前儼帷㡩於空殿肅
陛衛於靈筵皇帝親臨霄載義深追遠瞻青蒲而永絶
悼玉階之莫反蜃輅將引鳳罇已徹爰詔記言式揚徽
烈其詞曰
二儀合德兩曜齊光列聖觀象邦家克昌猗歟華族英
靈降祉比齊越姜疋宋踰子育德高門騰芬素里體仁
將聖披圖閱史造舟為梁嗣徽前德履和思順自家刑
國淑問不已柔風允塞紃組執勤璁珩垂則時逢昌聖
運屬休徵代邸膺歷唐侯嗣興紫宫並曜黃道階昇化
宣風始業贊丕承比德無競凝神不測應物逹(二本作通)理
撫機先識體備簡(文粹作賢)能暉無朓側績苞九亂恩加八
極性道希夷言容莊敬戒奢處約懷冲履正景暖風暄
霜嚴冰净領略三古箴規六行源濬流遠時昌祚延國
貞誕叡皇支挺賢談高辯日學冠通玄慈訓所及懿德
光前五福云備千齡方永地紀絶維月輪韜景晨興弗
豫德音彌整馬鬛無封鶴珠斯屏嗚呼哀哉異人神於
倏忽變容服於平生改清蹕以哀梚易朱旗以素旌昔
照朝景響環珮於增城今冥永夜吟松栢於山楹嗚呼
哀哉氣變灰飛暑退寒襲煙觸樹而凝慘露分枝而泫
(文粹作垂)泣聞哀鴈之夕飛聽悲風之曉急仰雲霄而永慕
慟陵寢其何及嗚呼哀哉悲玄武而北轅絶牽牛而横
度途去去而逾遠馬駸駸而不駐想渭水之貫都歎黃
山而隠霧嗚呼哀哉嗟人生之浮促若飄風之過牖牖
何風而暫停人何生而能久惟承天與載物邈慈深而
德厚邁任姒之高蹤播英聲而無朽嗚呼哀哉
則天大聖皇后哀冊文崔融
維神龍元年歲次乙已十二月已已朔二十六日甲午
(文粹作十一月二十日唐會要作十二月二十六日大詔令作十一月已已朔二十六日甲午新舊唐書并通)
(鑑並十一月壬寅按通鑑目錄十一月丁丑朔壬寅即二十六日)大行則天大聖皇后
崩于洛陽宫之觀象(文粹作仙居)殿旋殯于集仙殿之西階
粤二年歲次丙午(闕)月朔日將遷祔于乾陵禮也祖庭
火燼攅宫月曉雲戴黼翣風牽絳旐儼天衛之蒼蒼邈
神遊(詔令作宸儀文粹作神義)之窅窅哀子嗣皇帝諱慕切充窮誠
殷遣奠瞻象服其如在攀龍車而不見閟慈範於長陵
戢神暉於前殿示人軌訓先(詔令作前)王典則爰命史臣颺
言聖德其詞曰
天生后稷飛鳥覆翼天護武王躍魚隕航施于成康武
子有光豐沛之疆河汾之陽異氣發祥聖后其昌穆穆
皇皇作合于唐至哉坤德沉潜剛克竒相月&KR2016;惠心淵
(唐諱二本作泉)塞蘋藻必恭(二本作惟勤)紘綖是則訓自閨閫風行
邦國九(二本作七)廟肅祗六宫允釐中和外睦遐邇清夷家
道以正王化之基皇曰内(文粹作納)輔后其謀咨謀咨伊始
(文粹作攸俟)皇用嘉止亦既顧命聿懷代已聖后謙冲辭不
獲已從宜稱制於斯為美仗義當責忘軀濟厄神噐權
臨大運匪革宗祧永固寰區奄宅負扆肅(詔令作淑)清垂旒
光赫洸洸(文粹作洗洗非)我君四海無氛英才遠略鴻業大勲
雷霆其武日月其文灑以甘露覆之慶雲制禮作樂還
淳返樸宗祀明堂崇儒太學四海(文粹作夷)慕化九夷(文粹作戎)
禀朔沉璧大河泥金中岳巍乎成功靡(文粹作翕)然向風乃
復明辟深惟至公歸閑於太庭之館受養於長樂之宫
品彙胥悅謳歌載隆鼎祚既穆璇(文粹作珽非)樞已肅庶保
太和長介景福如何靡怙而降斯酷后弄孫其未淹(文粹)
(作掩)人喪妣其焉速嗣皇擗摽(文粹作踊)列辟扶服九族(文粹作親)
號咷萬姓荼毒嗚呼哀哉積憂勞而弗悆(文粹作不豫)兮搆
氛沴而成災逢冰霜(詔令作霰)之慘烈兮見草木之凋摧感
大漸之將逝(文粹作至)兮遺惠言而不廻付聖子其得所兮
顧黎元曰念哉頒寵錫以留訣兮節禮數以(文粹作而)送哀
邈終天而一往(文粹作去)兮復何時而下来嗚呼哀哉光隂
荏苒兮氣序廻互泣盡冬霜兮悲生春露攅塗云啓兮
同軌畢赴湘川未(文粹作不)從兮漢瑩盖祔古則禮(文粹作祀非)
闕今也儀具嗚呼哀哉夜漏盡兮晨輓發轉湘風兮摇
畫月厭河洛兮不臨去嵩邙兮飄忽指咸陽之陵(二本作園)
寢歴長安之宫闕旋六馬兮須斯考三龜兮中歇嗚呼
哀哉出國門兮林邱(文粹作夷曲)覽舊迹兮新憂具(文粹作備)物
森兮如在(詔令作無改)良辰闕兮莫留當赫曦之盛夏宛蕭
瑟之窮秋山隠隠兮崩裂水廻廻兮逆流嗚呼哀哉掛
旌旐於松煙即宫闈於夜泉下幽翳兮無日上穹隆兮
盖天隧路嚴兮百靈拱殿垣虚兮萬國旋如有望而不
至怨西陵之茫然嗚呼哀哉軼(二本作攝)帝皇之高風兮稽
母后(文粹作欽文母)之餘懿時来存乎(文粹作兮)立極(詔令有兮字)數往
歸乎(二本作兮)配地何通變之有恒兮而始終之無愧惟正
辭(文粹作聖慈)之可法(詔令有兮字)播徽音(詔令作休聲)於後嗣嗚呼
哀哉
和恩皇后哀冊文蘇頲
維景雲元年歲次庚戌十月戊寅朔二十日丁酉和恩
皇后䰟歸于仙靈宫之寢殿粤十一月戊申朔二日已
酉招祔于定陵禮也皇帝翼翼而承洪緒親親而居寳
位痛終鮮於棣華哀不從於行淚祔自姬冊招因漢圖
神既来兮雲之際神將往兮山之隅象物中嚴容車外
設間(一作聞)竒香兮藹如在委微燼兮空若滅當四海之
遏音延六宫而告訣有司忝直清之寄奉旨宜方大之
烈其詞曰
乾道元亨川維永貞德由覆合功佇載成帝典攸正人
倫則厚以光虞嬪思媚京婦貴胄昌演華宗慶膺書藏
乃命符得而興展我之媛惟皇之出主家選容師氏練
吉觴賀紫掖軿歸朱邸儉而中規榮必循禮(闕)覯止
婉兮孌兮陳詩佩玉執事裁桂姜后通言衛臣知行是
脩密静能服莊敬芬若蘭吐華若李穠光摇采翟歘同
飛龍房樂懸而莫御國風詠而猶廣豈娥靈之有憑而
羽化之無像嗚呼哀哉至業隆於祀夏尊名冠於升唐
披麗人之金屋見仙鳥之瑶筐才窈窕兮時已逝事蹉
跎兮夜不𤾉潜太虚以滅景長自依乎清光萬邦攀於
晏駕七月會於同軌往寓集青之臺今招洒丹之水上
僊厭俗以求故内則在隂而追美無不之兮有来長作
合於神理對撟山之墜舄垂渭溪之造舟群動觀而雨
洒(疑作泗)柔明進而燭幽嗚呼哀哉聽鳴鷄以徒奏悲服
馬以空發簫鼓還兮遺朔風松楸翳兮吐微月歸杏陵
其永閟絶柘館而靡尋資謂德之良史啚配和之徽音
嗚呼哀哉
昭成皇太后哀冊文劉子玄
維開元四年歲次景辰秋八月(詔令作七非)甲辰朔十七日
庚申昭成皇太后梓宫啓自靖陵將遷祔于橋陵皇帝
乃使某官姓名設祖于行宫禮也丹旐既舒玄宫載闢
俶龍輼而命駕指鮒隅而卜宅哀子嗣皇帝諱瞻蓼莪
而罔極感芣苢而增傷嗟鏡奩之不御痛珠匣之無光
緬考前烈(闕)稽舊史顧西(唐詔令作南)陵以永懷託東觀而
書美其詞曰
觀津鍾祉平陵誕靈作嬪西漢為母東京地專戚里門
承后族重覩玉衣再開金屋爰初笄総寔負(詔令作表)才賢
學殫詩禮工極紘綖方松等勁比菊齊妍慶膺懷月祥
兆捫天膠東胙土濟南開國邦媛思才河魴佇德柔閒
植性婉順成則六行畢彰四訓無忒粤自朱邸来昇紫
微政成閫闥化穆閨闈孕毓三母牢籠二妃桃天闡譽
葛藟增徽五福多爽百齡過隙地裂方祗天傾圓魄歸
神蒿里滅彩椒掖德音若存儀形遽隔嗚呼哀哉痛鍾
宸扆禮極哀榮謚踰光烈儀比功成尋周闕之先夢奉
堯門之舊名撫遺鏡而增咽攬賜衣而疚情嗚呼哀哉
龜兆恊謀龍輴戒轍指黃山以徐轉背青門而永訣挽
鐸鏘其競喧旒旐儼其齊列萬國慘而潜怛(詔令作潜泫)六
宫悲而慟絶嗚呼哀哉𡑞入松徑園歸榖林見寒山之
月苦聞拱樹之風吟玉座空兮夀宫寂金釭閉兮泉戶
深想清徽之不昧寄彤管以流音嗚呼哀哉
哀皇后哀冊文(高宗太子弘追封孝敬皇帝之妃)
宋温璩
維開元六年歲次戊午夏五月甲午朔三日景申哀皇
后裴氏梓宫啓自先殯將遷祔于恭陵之山塋禮也皇
上御寰區而翼翼纂洪緒而親親感上仙於周嗣(一作副)
痛未從於虞嬪攀鶴駕於終古贈鷖輅而增新時無遠
而惟吉物有容而必陳纂芳佇思徵幽寄神載揚清懿
之烈爰屬有司之臣其詞曰
月麗雲昇靈叶爽馮&KR1548;鄉茂族晉邑丕承土厚河廣祥
發慶膺公侯必復紱冕攸興艮精兊象室(疑作宜)家化國
昌胄延和榮門誕德淑問不已柔風允塞素里揚英清
閨仰則一人元良萬邦大本天作之合興能烈壼家本
楙於漢封地先歸於(一作于)晉衮主饋旌善駕酒騰歡承
暉養德奉景訪安摇金羽之頻頻結環珮之珊珊賁日
月之光色妙靈象而無端含章握文敬微慎獨崇法服
於翬組接懿筐於蠶簇覲皇英而上親祗宵燭而下睦
庶無違於信順期有憑於福靈忽虧光於輪月奄落彩
於前星爽仁夀於偕老遘天禍而斯丁瞻神宇之惟漠
感靈衣之靡形驚廻風於靈(一作虚)殿宿衆鳥於空庭顧
長御以揮(一作□)涕甘自殉於山扄制歴時而遽終情徇
節(一作循)而恒苦草驕春而繞砌蟲吟秋而入戶限百刻
之不延調(一作周)六脉其誰顧(一作補)嗚呼哀哉殂謝緬其
永久氣節漫(一作浸)以流換感窀穸之冥漠(一作幽偏)軫皇情
以凄歎稽舊章之典禮崇新命之綸渙濟天地而德合
綜神靈而道貫嗚呼哀哉日吉兮晨良玉佩兮金章命
騏校以進駕翊龍輈而上驤代靈靴於河鼓建參旗於
太常號宫女之嗷嗷(一作噭噭)遣使臣之皇皇騰魚軒兮背
北渚亂鳳管兮越南岡當赫曦之畏日如徙靡之秋光
望層城而不返遵厚夜而何長嗚呼哀哉(一疊此四字)神理
惟昧萬物同宅人生有終駟馬過隙訊虞妃於千(一作前)
古聞賓帝於在昔感伊洛於(一作之)山川懷靈仙之顯(一作)
(影)迹彼宵形兮天壤云誰固兮金石惟彤管之芳輝與
青史而無斁嗚呼哀哉
真順皇后哀冊文徐安貞
維開元二十五年歲次丁丑十二月庚子朔七日丙午
惠妃武氏薨于興慶宫之前院移殯春宫麗正殿之西
階粤翌日乃命有司持節冊謚曰真順皇后以旌德餙
終也洎明年春二月己亥朔二十二日庚申將遷座于
敬陵禮也啓攅塗於春禁候重門於初旭轉靈衛於金
根緬哀懷於上國亦既有命銘于貞玉其詞曰
風之始者(闕)備内職選才淑政兼翊戴化錫丕祉繁
華鍾美我天后之從孫周桓王之季子于渭之涘重開
戚里鵷鸞飛翔珮玉鏘鏘自莘野(一作捷妤)而三命乃率先
於鴈行出言有章彤管有光孝慈之心諒自天啓鞠育
孫幼恩流愷悌七子既均六宫有禮貴主三分於外館
賢王兩闢於朱邸彼隂教惟微承日月之光輝輔聖人
之至德故動用而無違驪谷湯泉天行慕律屬車之汭
陪遊之日孰謂蕩邪兹焉遇疾(闕)焚香山以邀元吉却
届重城彌晉永畢思勿藥之有喜痛還年之無術嗚呼
哀哉覧舊舘兮洞開踐芳塵兮徘徊指丼泉之畫像謂
德音之在哉自昔層(唐詔令作增)城之宫椒風之殿獲遇明
(詔令作時)主是矜邦媛有平生之渥恩無淪沒之餘眷况真
順之寵錫伊往古之莫見卜兆(詔令作地)考常三龜既良園
陵蒼蒼在國之陽傍芙蓉而左轉怨桃李之春芳風卷
旌旆繁笳委咽中使護道懿見辭訣山藏玉衣地留金
穴惟清㶚之永矣流國風而不竭嗚呼哀哉
文苑英華卷八百三十七
