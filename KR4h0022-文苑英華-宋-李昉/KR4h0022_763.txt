文苑英華卷七百六十四宋李昉等編
祭祀
先代帝王及先聖先師議一首
昊天上帝及五帝異同議一首
論配坐議一首功臣配饗議一首
禘祫議一首加籩豆增服紀議二首
景皇帝配昊天上帝議一首
禘祫議一首敬鬼神議一首
先代帝王及先聖先師議(顯慶二年七月十七日)
長孫無忌(許敬宗同議)
議曰謹按禮記祭法云聖王之制祭祀也(舊唐志作功)法施於
人則祀之以死勤事則祀之以勞定國則祀之能禦大
災則祀之能捍大患則祀之又云堯舜禹湯文武皆有
勲烈於人及日月星辰人所瞻仰非此族也不在祀典
凖此帝王合與日月同例恒加祭饗議在報功爰及隋
代並遵斯典其漢高祖祭法無文但以前代迄今多行
秦漢故事始皇無道所以棄之漢祖典章法垂於後自
隋已上亦在祀例伏惟大唐稽古垂化網羅前典唯此
一議(一作禮)咸秩未申今新禮及令無祭先代帝王之文
今請聿遵故實(唐志作事)修附禮令依舊三年一祭仍以仲
春之月祭唐堯于平陽以契配祭虞舜於河東以咎繇
配祭夏禹于安邑以伯益配祭殷湯于偃師以伊尹配
祭周文王于鄷以太公配祭周武王于鎬以周公召公
配祭高祖于長陵以蕭何配又按新禮孔子為先聖顔
回為先師又凖貞觀二十一年詔亦以孔子為先聖更
添左丘明等二十二人與顔回俱配尼(通典作宣)父於太學
並為先師今據永徽令改用周公為先聖遂黜孔子為
先師顔回丘明並為從祀謹按禮記云凡學春官釋奠
於其先師鄭玄注云官謂詩書禮義(通典作禮樂詩書)之官也
先師者若漢禮有高堂生樂有制氏詩有毛公書有伏
生可以為師者又禮記云始立學釋奠于先聖鄭玄注
云若周公孔子也據禮為定昭然自别聖則非周即孔
師則偏善一經漢魏以(會要作已)來取捨各異顔回夫子互
作先師周公宣父迭(通典作臾)為先聖求其節文逓有得失
所以貞觀之末(通典作制)親降綸言依禮記之明文酌康成
之奥說正夫子為先聖加衆儒為先師永垂制於後昆
革往代之訛謬而今新令不詳制旨輙事刊(通典作更)改遂
違明詔但成王幼年周公踐極(通典作攝政)制禮作樂功比
王者所以禹湯文武成王周公為六君子又說明王孝
道乃述周公嚴配此即周公(會要作姬旦)鴻業合同王者祀
之仲尼生衰周之末拯文喪之弊祖述堯舜憲章文武
弘聖教於六經闡儒風於千代(通典作載)故孟軻稱生靈以
來一人而已自漢以來(會要作降)奕葉封(通典作繼)侯崇奉其聖
迄於今日胡可降兹上哲貶乎(通典會要作俯入)先師且又丘
明之徒見行其學貶為從祀亦無故事今請改令從詔
於義為允其周公仍依别禮配享武王謹議
此篇自祭唐堯至凖貞觀共八十九字英華元脱
去今以舊唐志會要添入
昊天上帝及五帝異同議
議曰依(舊唐志作據)祠令及新禮並用鄭玄六天之議(通典會要)
(作義)圜丘祀昊天上帝南郊祭(通典作祠)太微感帝明堂祭太
微五天帝臣等謹按鄭玄此義唯據緯書所說六天皆
謂(通典作為)星象而昊天上帝不屬穹蒼故注月令及周
官皆謂圜丘所祭昊天上帝為北辰星曜魄寳又說孝
經郊祀后稷以配天及眀堂嚴父以配天皆為太微五
帝考其所說乖(諸本作舛)謬特深按周易云日月麗乎(唐志)
(作於會要作于)天百榖草木麗乎(同丄)地又云在天成象在地成
形足明辰象非天草木非地毛詩傳云元氣廣(諸本作昊)大
則稱昊天據遠視之蒼然(六字諸本作遠視蒼蒼)則稱蒼天此則
天以蒼昊為體不入星辰之例且天地各一是曰兩儀
天尚無二焉得有六是以王肅羣儒咸駮此義又檢太
史圜丘圖昊天上帝座外别有北辰座與鄭義不同得太
史令李淳風等狀稱昊天上帝圖位自在壇上北辰自
在第三(通典會要作二)等與北斗並列(通典作别)為星官内座之首
不同鄭玄據緯書之(唐志通典作所)說此乃羲和所掌觀象制
圖推步有徵(通典作恒)相沿(唐志通典作緣)不謬又按史記天官書
等太微宫有五帝者自是五精之神五星所奉以其是
人主之象故况之曰帝亦如房心為天王之例(文粹作象)豈
是天乎周禮云兆五帝於四郊又云祀五帝則掌百官
之誓戒唯稱五帝皆不言天此自太微之神本非昊天
(諸本作穹昊)之祭又孝經惟云郊祀后稷無别(通典作别無)圜丘
之文王肅等皆以為郊即圜丘圜丘即郊猶王城京師
異名同實符合經典其義甚明而今從鄭說分為兩祭
圜丘之外别有南郊違棄正經理深未允且校吏部式
惟有南郊陪位更不别載圜丘式文旣遵王肅祠令仍
行鄭義令式相乖理宜改革又孝經云嚴父莫大於配
天下文即云周公宗祀文王於明堂以配上帝則是明
堂所祠正在配天而以為但祭星官反違明義又按月
令孟春之月祈榖於上帝左傳亦云凡祀啟蟄而郊郊
而後耕故郊祀后稷以祈農事然則啟蟄郊天自以祈
榖謂為感帝之祭事甚不經今請憲章姬孔取王去(唐志)
(作考取王)鄭四郊迎氣存太微五帝之祀南郊明堂廢緯書
六天之義其方丘祭地之外别有神州謂之北郊分地
為二旣無典據理又不通亦請合為(會要作於)一祀以符古
義仍並請循(唐志作條)附式令永垂後則謹議
論配坐議(文粹作唐太宗皇帝配天議)前人(顯慶元年)
議曰臣等謹尋方册歴考前規宗祀明堂必配上帝而
伏犧五代本配五郊所入明堂自緣從祀今以太宗作
配理有未安伏見永徽二年七月詔建明堂伏惟陛下
天縱孝(舊唐志作聖)德追奉太宗以(唐志文粹作已)遵嚴配當時高
祖先在明堂禮司致惑竟未遷祀率意定儀遂便著令
乃以太宗文皇帝降配五人帝雖復亦在明堂不得對
越天帝深乖明詔之意又與先典不同謹按孝經曰(二本)
(作云)孝莫大於嚴父嚴父莫大於配天昔者周公宗祀文
王於明堂以配上帝伏尋詔意義在於斯今所司行令
殊為失旨又尋漢魏晉宋歴代禮儀並無父子同配明
堂之儀(二本作義)惟祭法云周人禘嚳而郊稷祖文王而宗武
王鄭玄註曰禘郊祖宗謂祭祀以配食也禘謂祭昊天
於圜丘郊謂祭上帝於南郊祖宗謂祭五帝五神於明
堂也尋鄭玄(二本作比)註乃以祖宗合為一祭又以文武共
在明堂連袵配祠(唐志作祀)良為謬矣故王肅駮曰古者祖
有功而宗有德祖宗自是不毁之名非謂配食於明堂
者也審如鄭義則孝經當言祖祀文王於明堂不得言
宗祀也凡宗者尊也周人旣祖其廟又尊其祀孰謂祖
於明堂者乎鄭引孝經以解祭法而不曉周公本意殊
非仲尼之義旨也又解宗祀武王云配勾芒之類是謂
五神位在堂下武王降位失君叙矣又按六韜云武王
伐紂雪深丈餘五車二馬行無轍跡詣營求謁武王怪
而問焉太公對曰此必五方之神來受事耳遂以其名
召入各以其職令(唐志作命)焉旣而克殷風調雨順豈有生
來受職殁則配之降尊敵卑理不然矣故春秋外傳曰
禘郊祖宗報五者國之祀典也傳言五者故知各是一
事非謂祖宗合祀於明堂也臣謹上考殷周下洎貞觀
並無一代兩帝同配於明堂唯南齊蕭氏以武明昆季
並於明堂配食事乃不經不(二本作未)足援據又檢武德時
令以元皇帝配於明堂兼配感生帝至貞觀初緣情革
禮奉祀高祖配於明堂奉遷代祖專配感帝此則聖朝
故事已有逓遷之典取法宗(文粹作崇)廟古之制焉伏惟太
祖景皇帝締構(唐志作搆室)有周建絶代之丕業啟祚汾晉
創歴聖之洪基(文粹作歴聖之洪緒)德邁發生道符立極又代祖
元皇帝潜鱗韞慶屈道事周導濬發之靈源肇光宅之
垂裕稱祖清廟萬代不遷請停配祀以符古義伏惟高
祖太武皇帝躬受天命奄有神州創改制物(文粹作創改舊物)
體元居正為國始祖抑有舊章昔者(文粹作有)炎漢高帝當
塗太祖皆以受命例並配天請遵故實奉祀高祖於圜
丘以配昊天上帝伏惟太宗文皇帝道格上玄功清下
瀆拯率土之塗炭布大造於生靈(唐書作協天造於上靈)請准詔
書宗祀於明堂以配上帝又請依武德故事並(二本作兼)配
感帝作主斯乃二祖德隆(文粹作業)永不遷廟兩聖功大各
得配天遠協孝經近申詔意臣等叨濫職定彛章敢執
禮經昧死陳情(疑作請)謹議
功臣配饗議顔師古(貞觀十六年)
議曰竊以肅恭禋祀經邦彛訓追遠念功歴代鴻典故
當立文定制適事從宜垂裕後昆永貽憲則聖皇馭㝢
玄化醇深錯綜遺文苞括舊藝於穆清廟備孝享於吉
蠲股肱良哉豫銘常之配侑爰發明詔俾命率由秩宗
致請博謀僚列淺聞寡見無足觀採但禮經殘缺年載
遐深傳習各殊執見靡一爾雅說祀禘為大祭公羊義
大事謂祫何休所釋又異鄭玄然皆一配之文曾無重
祀之證是非衆論雖曰踳駮隆殺二端厥趣可覩謹按
祫者合食禘乃諦祭禘小於祫理則非疑商書稱從與
其大享周禮著祭於大烝是知小祀不及功臣其事又
無可惑魏晉以降莫不通行中間雖經差失梁朝又以
矯正有齊立號朝宗河朔周氏命歷卜食咸陽修定禮
義皆有憑據同遵此典未嘗釐革今欲更改實謂非宜
六經莫見斯文三雍不顯(會要作揚)其跡悠悠之論蔑足云
也且夫無豐于昵昔賢著誡黷則不敬祀典明文徒見
異端假從臆說煩而非當於義無取又尋古之配祭皆
在於冬據其時月益明非禘况乎臣之立功各因所奉
享祀之日從主升配禘之為祭自於本室廟未毁者不
至太祖之庭君旣不來而臣獨當祀列對揚尊極乃非
所事豈容山河之誓務乎殷重霜露之感從於簡略論
情即理孰曰可安今請祫配功臣禘則不豫(會要作及)依經
合義進退為允謹議
禘祫議(上元三年)史玄璨
議曰按禮三年一祫五年一禘公羊傳云五年而再殷
祭兩文雖互其義略同禮記正義引(通典會要作列)鄭玄禘祫
志云春秋僖公三十三年十二月薨文公二年八月丁
卯大事(諸本作享下同)于太廟公羊傳云大事者何大祫也是
三月喪畢新君二年當祫明年春(唐志作當)禘于羣廟僖公
(二字唐志作又宣公八年禘僖公也)宣公八年皆有禘則後禘去前禘五
年以此定之則新君二年祫三年禘自爾以後五年而
載(諸本作再)殷祭則六年當祫八年當禘又昭公十年齊歸
薨至十三年喪畢當祫為平丘之會冬公如晉(通典會要作齊)
至十四年祫十五年禘傳云有事于武宫是也至十八
年祫二十年禘二十三年祫二十五年禘昭公二十五
年有事于㐮公是也如上所云則禘已後隔三年祫祫
已後隔二年禘此則有合禮經不違傳義謹議
加籩豆增服紀議崔沔(開元二十三年)
議曰伏凖今月十八日恩赦節文宗廟致享務在豐潔
禮經沿革必本人情籩豆之薦或未能備物服制之紀
或有所未通者謹按太常奏狀陸海所産鮮美之味隨
所有者皆充祭用今旣湏豐理應加數宗廟之奠每座
籩豆各加十二者臣竊聞識禮樂之情者能作知禮樂
之文者能述述作之義聖賢所重禮樂之本(文粹作制)古今
所崇變而通之所以久也所謂變者變其文也所謂通
者通其情也祭祀(通典作禮)之興肇於太古人所飲食必先
嚴獻未有火化茹毛飲血則有毛血之薦未有麴蘖汙
罇杯飲則有玄酒之奠施及後王禮物漸備作為酒醴
伏(會要作用)其犧牲以致馨香以極豐潔故有三牲八簋之
盛五齊九獻之殷然以神道至(文粹作尚)玄可存而不能(文粹)
(會要作可)測也祭禮至(文粹作上)敬可備而不敢(通典作可)廢也是以
毛血腥爓(文粹作血腥爓熟)玄罇犧象靡不畢登於明薦矣然
而薦貴於新味不尚䙝雖則備物猶存節制故禮云凡
天之所生地之所長苟可薦者莫不咸在備物之情也
又曰三牲之爼八簋之實美物備矣昆蟲之異草木之
實隂陽之物備矣此節制之文也鉶爼籩豆簠簋罇罍
之實皆周人之時饌也其用通於燕饗賓客而周公制
禮咸(文粹有異字)與毛血玄酒同薦於先晉中郎盧諶近古
之知禮者也著家祭禮觀其所薦皆晉時常食不復純
(文粹作盡)用禮之舊文然則當時飲食不可闕於祀(文粹作祠)祭
明矣是變禮文而通其情也我國家由禮立訓因時制
範考圖史於前典稽周漢之舊儀清廟舊時享祀(四字諸本)
(作時享)禮饌畢陳用周之制也而古式存焉園寢上食時
膳具設遵漢法也而珍味極焉職貢來(一作助)祭致遠物
也有新必薦順時令也苑囿之内躬稼所取蒐狩之時
親發所中莫不割鮮擇美薦而後食盡誠敬也若此至
矣復何加焉但當申勑有司祭如神在無或簡怠增勖
(文粹作勖增)虔誠其進貢珍羞或時物(會要作及時)鮮美考諸祀
(通典文粹作祠)典有所漏略皆詳擇名目編諸甲令因宜而
薦以類相從則新鮮肥濃盡在是矣不必加於籩豆之
數也至於祭噐隨物所宜故太羹古食也盛於㽅㽅古
噐也和羹時饌也盛於鉶鉶時噐也亦有古饌而盛於
時噐故毛血盛於盤玄酒盛於罇未有薦時饌而追
用古噐者由古質而今文便於事也雖加籩豆十二味
足以盡天下美物而措諸清廟有兼倍之名近於侈矣
昔魯人丹桓宫之楹又刻其桷春秋書以非禮禦孫諫
曰儉德之恭也侈惡之大也先君有恭德而君納諸惡
無乃不可乎是不以越禮而享宗廟(四字文粹作而崇侈於宗廟)也
又據漢書藝文志墨家之流出於清廟是以貴儉由此
觀之清廟之不尚於奢舊矣太常所請恐未可行又按
太常奏狀今酌獻酒爵制度全小僅未(通典作無)一合執持
甚難不可全依古制猶望稍湏廣大者(文粹作臣)竊據禮文
有以小為貴者獻以爵貴其小也不可反制(諸本作小不及制)
敬而非禮是有司之失其傳也固可隨失釐正無待其
(諸本並無其字)議而後革然禮失於敬猶奢而寧儉非大過也
未知今制何所依凖請兼詳令式據文而行又按太常
奏狀外祖父母服請加至大功九月姨舅加至小功五
月堂姨舅舅母服諸加至袒免竊聞大道旣隠天下為
家聖人因之然後制禮禮教之設本於(舊唐志作為)正家家
道正而天下定矣正家之道不可以二(唐志作貳)總一之(唐志)
(作定)義理歸本宗父以尊崇母以厭降豈忘愛敬宜存倫
序是以内有齊斬外皆緦麻尊名所加不過一等此先
王不易之道也前聖所志後賢所傳其來久矣昔辛有
適伊川見被髮而祭於野者曰不及百年此其戎乎其
禮先亡矣往修新(唐志會要作貞觀修)禮時改舊儀(唐志會要作章)漸廣
渭陽之恩不遵(會要作尊)洙泗之典及弘道之後唐元(會要作隆)
(乃明皇諱)之間國命再移於外族矣禮云徵兆儻或斯見(會要)
(作因斯見矣)天人之際可不誡哉開元初補闕盧履冰嘗進
狀論喪服輕重勑令僉議于時羣(會要作衆)議紛拏各安所
(唐志會要作積)習太常禮部奏依舊定皇帝(唐志會要作陛下)運稽古
之思發獨斷之明至開元八年特降别勑一依古禮事
復典故(唐志作故實)人知方向式固宗盟社稷之福更圖異
議竊所未詳願守八年明旨以為萬代成法謹議
同前楊仲昌
議曰伏奉去月二十七日勑太常卿韋縚奏稱正月十
八日恩赦節文籩豆之薦或未能備物服制之紀或有
所未通宜令禮官學士詳具奏令諸馨香之物丼旨新
鮮肥濃之味陸海所産皆充祭用每座籩豆各加十二
酒爵制度亦令廣大者褊學固陋嘗聞於師猥參廷議
之末思答守官之用謹按禮曰夫祭不欲煩煩則黷(文粹)
(有祭字)亦不欲簡簡則怠又鄭玄云人生尚䙝食鬼神則
不然神農時雖有黍稷猶未有酒醴及後聖作為醴酪
猶存玄酒示不忘古春秋曰蘋蘩蕰藻之菜潢汙行潦
之水可羞於王公可薦於鬼神又曰大羹不致(唐志作和)粢
食不鑿此明君人者有國奉先敬神嚴享豈肥濃以為
尚(唐志文粹作上)將儉約以表誠則陸海之物鮮肥之類旣乖
禮云(文粹作文)之情而變作者之法皆充祭用非所詳也(會要)
(作宜)易曰樽酒簋貳用缶納約自牖此明祭存(會要作尚)簡易
不在繁奢所以一樽之酒貳簋之奠為明祀也抑又聞
之夫義以出禮禮以體政違則有紊是稱不經薦肥濃
則䙝味有登加籩爵則事非師古與其别行新制寧如
謹守舊章又漢家園陵八節上食自兹以降代行其典
國初貞觀之後禮法刊定今陵寢見有八節之奠兼朔
望常食聖心追遠每物加薦不敢黷於宗廟請施(會要有行)
(字)之於園陵愚忝主司顧非知禮布之執事惟裁擇焉
又外祖父母請加至大功九月姨舅齊類加至小功五
月堂姨舅舅母並請加至袒免者謹按(會要作臣聞)儀禮曰
外親皆緦又曰外祖父母以尊加從母以名加並為小
功五月其為舅緦鄭文貞公魏徵已議同從母例加至
小功五月訖今之所加豈異前旨雖文貞賢也而周孔
聖也以賢改聖後學何從堂舅堂姨舅母並升為袒免
則何以祖述禮經乎如以外祖父母加至大功則豈無
加報於外孫乎如以外孫為報服大功則本宗庶孫何
同等而相陵乎儻必如是深所不便竊恐内外乖序親
疎奪倫情之所沿何所不至理必然也昔子路有姊之
喪而不除孔子問之子路對曰吾寡兄弟而不忍也子
曰先王制禮行道之人皆不忍也子路聞而遂除之此
則聖人因言以立訓援事而抑情是明例也禮不云乎
無輕議禮明其蟠於天地並彼日月賢者由之安敢小
有損益也况乎喪服之紀先王大猷奉以周旋以匡人
道一詞偶措千載是遵涉於異端豈曰弘教伏望各依
正禮以厚儒風太常所請增加愚見以為不可謹議
右二篇舊唐志會要通典以服紀不當入祭祀遂
並分兩處唯英華總為一議盖元詔併指二事當
仍英華之舊
景皇帝配昊天上帝議獨孤及(永泰二年)
謹按禮經王者禘其祖之所自出而以祖配之凡受命
始封之君皆為太祖繼太祖(唐志會要有已字)下六廟則以親盡
迭毁而太祖之廟雖百代不遷此五帝三王所以尊祖
敬宗也故受命於神宗禹也而夏后氏祖顓頊而郊鯀
纉禹黜夏湯也而殷人郊冥而祖契革命作周武王也
而周人郊稷而祖文王則自古必以首封之君配昊天
上帝唯漢氏崛起豐沛豐公太公皆無位無功德不可
以為祖宗故漢以高皇帝為太祖其先世微故也非足
為後代法伏惟太祖景皇帝以柱國之任翼周弼魏肇
啟(文粹作成)王業建封于唐高祖因之遂以為有天下之號
天所命也亦猶契之封商后稷之封邰郊禘祖宗之位
宜在百代不遷之典郊祀太祖宗祀高祖猶周之祖文
王而宗武王也今若以高祖創業當躋其祀是棄三代
之令典尊(文粹會要作遵)漢氏(文粹作代)之末制黜景皇帝之大業
同於豐公太公之不祀反古違道斯(文粹作失)孰甚焉(舊唐志作)
(孰莫大焉會要作孰將甚焉)夫追尊景皇帝廟號太祖高祖太宗所
以崇尊(會要作尊崇)之禮也若配天之位旣易(唐志作異)則太祖
之號宜廢祀之不修廟亦當毁尊祖報本之道其墜於
(唐志作于)地乎漢制擅議宗廟以大不敬論今武德貞觀之
憲章未改國家方將敬祀事以和神人禘郊之間恐非
所宜言(文粹作臣)謹稽禮之舊文參諸夏殷周漢故事配食
天帝之制(自謹稽至此二十字唐志作謹稽禮文參諸往制)請仍舊禮(文粹作典)謹
議
禘祫議韓愈(貞元十八年)
右今月十六日勑旨宜令百寮議限五日内聞奏者將
仕郎守國子監四門博士臣韓愈謹獻議曰伏以陛下
追孝祖宗肅恭(集作敬)祀事凡有疑(三字集作凡在擬議)不敢自專
聿求厥中延訪羣下然而禮文繁漫所執各殊自建中
之初迄至今歲屢經禘祫未合適從臣生遭聖明涵泳
恩澤雖賤不及議而志切(集作在)效忠今輙先舉衆議之
非然後申明其說一曰獻懿廟之主(集作之祖)宜永藏之夾
室臣以為不可夫祫者合也毁廟之主皆當合食於太
祖獻懿二祖即毁廟主也今雖藏於夾室至禘祫之時
豈得不食於太廟乎名曰合祭而二祖不得登(集作祭)焉
不可謂之合矣二曰獻懿廟主宜毁之宜瘞之(六字集作宜毁)
(而瘞之)臣又以為不可謹按禮記云(集無云字)天子立七廟一
壇一墠其毁廟之主皆藏於祧廟雖百代不毁祫則陳
於太廟而饗焉自魏晉以降始有毁瘞之議事非經據
竟不可施行今國家德厚流光創立九廟以周制推之
獻懿二祖猶在壇墠之位况於毁瘞而不禘祫乎三曰
獻懿廟主宜各遷於其陵所臣又以為不可二祖之祭
於京師列於太廟也二百年矣今一朝遷之豈惟(文粹有使)
(字)人聽疑惑抑恐二祖之靈眷顧依遲(集作違)不即饗於
下國也四曰獻懿廟主宜附於興聖廟而不禘祫臣又
以為不可傳曰祭如在景皇帝雖為太祖於其屬乃獻懿
之子孫也今欲正其子東嚮之位廢其父之(杭本作子)大祭
固不可為典矣五曰獻懿二祖宜别立廟於京師臣又
以為不可夫禮有所降情有所殺是故去廟為祧去祧
為壇去壇為墠去墠為鬼漸而遠之(集作之遠)其祭益稀昔
者魯立煬宫春秋非之以為不常取已毁之廟旣藏之
主而復築宫以祭之今所議與此正同又雖違禮立廟
至於禘祫也合食則禘無所主(集作其所)廢祭則於義(集作禮注)
(作經)不通此五說者皆所不可故臣博采前聞求其折中
以為殷祖玄王周祖后稷太祖之上皆自為帝又其代
數已遠不復祭之故太祖得正東嚮之位子孫從昭穆
之列禮所稱者盖以(集作自)紀一時之宜非傳於後代之
法也傳曰子雖齊聖不先父食盖言子為父屈也景皇
帝雖太祖也其於獻懿則子孫也當禘祫之時獻祖宜
居東嚮之位景皇帝宜從昭穆之列祖以孫尊孫以祖
屈求之神道豈遠人情又常祭甚衆(集作頻)禘祫(集作合祭)甚
寡則是太祖所屈之祭至少所伸之祭至多比於伸孫
之尊廢祖之祭不亦順乎事異殷周禮從而變非所失
禮也臣伏以制禮作樂者天子之職也陛下以臣議為
有可采粗合天心斷而行之是則為禮如以為猶或可
疑乞召臣對面陳得失庶有發明謹議
敬鬼神議李谿
古人言敬鬼神之禮有禱祠祭祀皆所以立不刊之典
而教人孝悌非謂能為禍福而求益則何以言祈福歟
若然者則必知鬼神之所在矣不然則何以知其益耶
且書稱帝堯命重黎絶地天通無有降格以言天神不
降于地地人不奸于天(注云謬矣)各有其所自然不擾也左
氏傳稱大禹鑄鼎象物使人知神姦莫能逄魑魅魍魎
此亦言捍禦僻邪也今據史記列堯先禹後年代甚明
若旣使重黎能絶地天通則人神已不降格矣夏禹何
所加益而鑄鼎耶若禹非妄作實欲知神姦則是重黎
不能絶天地之通矣研斯二說將為妄則列之經史以
為實則甚相悖今不知鬼神尚在域中耶為前聖所遏
絶而不通也有無之間果未可詳辨以為果有耶則宣
尼固當語神而不拒子路問事也以為果無耶則丕山
蹊隧之逄不列於史策旣千里著論亦無復也自此已
往或謂之有或謂之無竟無定止有無尚未知而君子
敬之豈足求益耶然道固若是矣道斯在豈必徼福而
後為哉若徼福而後為則是内懷詐偽曲謟之心非不
愧乎屋漏也今江東委巷之禮祠夏禹蜀人則祠先主
與武侯祈祝徼福昧亦甚矣且夏之後桀奔南巢蜀之
後主面縛於成都苟有神禹先主武侯之靈何不救也
豈有未能救其骨肉子孫而愛他人乎推而考之則鬼
神未必能專為利害也設令能害盈福謙饗于克誠亦
惟德所動吉凶由人而已豈變化所為哉易曰小人不
見利不勸不威不懲若以鬼神未能福人而無敬是不
見利不勸也未能禍人而無懼是不威不懲也可以君
子而同於小人乎是故敬而無失匪有他也禁滛祀勵
疏怠匪求益也苟有前聖之典籍在則禱祠祈福亦設
教論道而已故君子敬順而勿疑
文苑英華卷七百六十四
