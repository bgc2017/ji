文苑英華卷九百七十五宋李昉等編
行狀五
祕書少監陳京行狀一首
叚太尉逸事狀一首
右散騎常侍宜城伯柳公行狀一首
祕書少監陳公行狀柳宗元
五代祖叔明陳宜都王曾祖某皇會稽郡司馬祖某皇晉
陵郡司功參軍父兼右補闕翰林學士贈祕書少監某
州某縣某鄉某里陳京年若干狀公姓陳氏自潁川來
隸京兆萬年胄貴里諱京既冠字曰慶復舉進士為太
子正字咸陽尉太常博士左補闕尚書膳部考功員外
郎司封郎中給事中祕書少監自考功已(集作以)來凡四
命為集賢學士德宗登遐公病疴輿曳就位備哀敬之
節由是滋甚遂以所居官致仕貞元二十一年四月二
十五日終于安邑里妻黨之室無子伯兄前監察御史
璫仲兄前大理評事萇以公文行之大者告于嘗吏于
公者使辭而陳之大歷中公始來京師中書常舍人衮
楊舍人炎讀其文驚以相視曰子雲之徒也常以兄之
子妻公由是名聞遊太原太原尹喜曰重客至矣授舘
致餼厚以泉布獻焉公曰非是為也某嘗為北都賦未
就願即而就焉其宫室城郭之大河山之富關閈之壯
與其土疆之所出風俗之所安王業之所由興苟得聞
而覩之足矣若曰受大利是以利來非(集作盖異)前志也吾
不能敢辭遂逆大河踰北山彷徉而歸賦成果傳天下
為咸陽尉留府廷主文章决大事得其道為博士舉疵
禮修墜典合于大中者衆焉涇人作難公徒行以出奔
聞官守段忠烈之死上議罷朝七日宰相曰不可方居
行宫無以安天下公進曰是非宰相之言天子褒大節
哀大臣天下所以安也况其特異者乎上用之其勞勤
侍從謀議可否時之所頼者大廵狩告(集作住所)至上行罪
已之道焉曰凡我執事之臣無所任罪予惟不謹於理
而有是也將復前之為相者公曰天子加惠羣臣而引
慝焉德之厚也而為相者復無以大警于後且示天下
率其黨争之上變於色在列者咸恟而退公大呼曰趙
需等勿退遂進而盡其辭焉不果復上迎訪太后聞(集作)
(問)數歲外頗怠其禮公密䟽發之天子感悦焉初禮部
試士有與親戚者則附于考功莫不隂授其旨意而為
進退者及公則否卓然有有司之道不可犯也太廟闕
東向之禮且久矣公自為博士補闕尚書郎給事中凡
二十年動(集作勤)以為請殷祭之不墜繄公之忠懇是頼
故宜有赤紱銀魚之報焉昭陵山峻而高寢宫在其上
内官懲其上下之勤輓汲之難也謁于上請更之上下
其議宰相承而諷之召官屬使如其請公曰斯太宗之
志也其儉足以為法其嚴足以有奉吾敢顧其私容而
贊(集作替)之也奏議不可上又下其議凡是公者六七人
其餘皆曰更之便上獨斷焉曰京議得矣從之在集賢
奏祕書官六員隸殿内而刊校益理納資為胥而仕者
罷之求遺書凡增繕者乃作藝文新志制為之名曰貞
元御府羣書新錄始御府有食本錢月權其贏以為膳
有餘則學士與校理官頒分之學士當受三倍由公而
殺其二書史之始至入禮幣錢六十緡亦皆分焉公悉
致之官以理府署作書閣廣羣官之堂不取於將作少
府而用大足居門下簡武官議典禮上以為能益器之
與信臣議且致相位遇公有感疾使視之疾甚不能知
人遂不用鄭吏部高太常為相而以祕書命公所以示
優之也公有文草(集作章)若干卷深茂古老慕司馬相如
揚雄之詞而其詁訓多尚書爾雅之說紀事樸實不苟
悦於人世得以傳藁其學自聖人之書以至百家諸子
之言推黃炎之事涉歴代洎國朝之故實鈎引貫穿舉
大包小若太倉之蓄崇山之載浩浩乎不可知也豈揚
子所謂仲尼駕說者耶夫其忠烈之褒也相府之有誡
也太廟之東向也昭陵之不更其故也官守之不奪也
立言之不可誣也利之不苟就也害之不苟去也其忠
類朱雲其孝類潁考叔其廉類公儀休而又文學以輔
之(五字文集作以之學以輔之)而天子以為之知既得其道又得其
時而不為公卿者病也故議者咸惜其始而哀其終焉
公之喪凡五十四日而夫人又歿毁也夫人之父曰偕
司農卿祖曰某贈太子太保宗元故集賢史也得公之
遺事於其家書而授公之友以誌公之墓謹狀貞元八
年(集作永貞元年是)八月五日尚書禮部員外郎柳宗元狀
段太尉逸事狀柳宗元
太尉始為涇州刺史時汾陽王以副元帥居蒲王子晞
為尚書領行營節度使寓軍邠州縱士卒無頼邠人偷
嗜暴惡者率以貨竄名軍伍中則肆志吏不得問日羣
行丐取於市不嗛輙奮擊折人手足推釜鬲甕盎盈(集作)
(棄)道上袒(集作把)臂徐去至撞殺孕婦人邠寧節度使白
孝德以王故戚不敢言太尉自州以狀白府願計事至
則曰天子以生人分(集作付)公理公見人被暴害因恬然
且大亂若何孝德曰願奉教太尉曰某為涇州甚適少
事今不忍人無暴寇(集作寇暴)死以亂天子邊事公誠以都
虞候命某者能為公已亂使公之人不得害孝德曰幸
甚如太尉請既署一月晞軍士十七人入市取酒以刃
刺酒翁壞釀器酒流(集作留)溝中太尉列卒取十七人皆
斷頭注槊上植市門外晞一營大譟盡甲孝德震恐召
太尉曰將奈何太尉曰無傷也請辭于軍孝德使數十
人從太尉太尉盡辭去觧佩刀選老躄者一人持馬至
晞門下甲者出太尉笑且入焉曰殺一老卒何甲也吾
戴吾頭來矣甲者諤因諭曰尚書固負若屬耶元帥固
負若屬耶奈何欲以亂敗郭氏為白尚書出聽我言晞
出見太尉太尉曰副元帥勲塞天地當務(一有為字)始終今
尚書恣卒為暴且亂亂天子邊欲誰歸罪罪且及副元
帥今邠人惡子弟以貨竄名軍籍中殺害人如是不止
幾日不大亂大亂由尚書出人皆曰尚書倚副元帥不
戢士然則郭氏功名其與存者幾何言未畢晞冄拜曰
公幸教晞以道恩甚大願舉(集作奉)軍以從顧叱左右曰
皆觧甲散還火伍中敢譁者死太尉曰吾未晡食請假
設草具既食曰吾疾作願留宿門下命持馬者去旦日
來遂卧軍中晞不解衣戒候擊柝衛太尉且俱至孝德
所謝不能請改過邠州由是無禍先是太尉在涇州為
營田官涇大將焦令諶取人田自占數十頃給與農曰
且熟歸我半是歲大旱野無草農以告諶諶曰我知入
數而已不知旱也督責益急農且飢死無以償即告太
尉太尉判狀辭甚巽使人來(集作永)諭諶諶盛怒召農者
曰我畏段某耶何敢言我取判鋪背上以大杖擊二十垂
死輿來庭中太尉大泣曰乃我困汝即自取水洗去血
裂裳衣瘡手注善藥旦夕自哺農者然後食取騎馬賣
市糓代償勿使知淮西寓軍帥尹少榮剛直士也入見
諶大罵曰汝誠人耶涇州野如赭人且飢死而必得糓
又用杖擊無罪者段公仁信大人也而汝不知敬今段
公惟一馬賤賣市糓入汝汝又取不恥凡為人傲天災
犯大人擊無罪者又取仁者糓使王人出無馬汝將何
以視天地尚不愧奴隸耶諶雖暴抗然聞言則大愧流
汗不能食曰吾終不可以見段公一昔(集作夕同)自恨死及
太尉自涇州以司農徵戒其族過岐朱泚幸致貨幣慎
勿納及過泚固致大綾三百兩(集作疋)太尉壻韋晤堅拒
不得命至都太尉怒曰果不用吾言晤謝曰處賤無以
拒也太尉曰然終不以在吾第以如司農治事堂棲之
梁木上泚反太尉終吏以告泚泚取視之其故封識具
存
段太尉逸事如右
元和九年某月日守永州司馬員外置同正員柳宗元
謹上史舘今之稱太尉大節者(集作出入二字)以為武人一時
奮不慮死以取名天下不知太尉之所立如是宗元嘗
出入岐周邠斄間過真定北上馬嶺歴亭鄣堡戍竊好
問老校退卒能言其事太尉為人喣喣(集作姁姁)常低首拱
手促(集作行)步言氣卑弱未嘗以色待物人視之儒者也
遇不可必逹志决非偶然者會州刺史崔公來言行信
(集作信行)直備太尉遺事覆校無疑或恐尚逸墜未集大史
氏敢以狀私於執事謹狀
故銀青光禄大夫右散騎常侍輕車都尉宜城
縣開國伯柳公行狀柳宗元
曾祖善才皇荆王侍讀祖尚素皇潤州曲河縣令父慶
休皇渤海郡渤海縣丞贈蔡州刺史工部尚書汝州梁
縣梁城鄉思義里柳渾年七十四狀公字惟深其先河
東人晉永嘉年有濟南太守卓者去其土代仕江左公
實後之柳氏自黃帝后稷降於周魯以字命族因地受
氏載在左氏内外傳及太史公書自卓至公十有一代
為士林盛族著于南朝歴代史及柳氏家諜惟公質貎
魁傑度量宏大弘和博逹而遇節必立恢曠放弛而應
機能斷其居室奉養撫字之誠儀于宗戚而内行著其
蒞政柔仁端直之德洽于府寺而外美彰焉凡為學略
章句之煩亂採摭奥旨以知道為宗凡為文去藻飾之
華靡汪洋自肆以適已為用自始學至于大成躭嗜文
集注意鑚礪倦不知遊息威不待夏楚儒言經(蜀本作雅)旨
夙有聞知年十餘歲有稱神巫來告曰若相法當天且
賤幸而為釋可以緩而死耳位禄非若事也公諸父素
加撫愛尤所信異遽命奪去其業從巫之言也公不然
之(二字集作可)且曰夫性命之理聖人所罕言搢紳者(集有所字)
不道巫何為而能言之耶(集作盡之也)且令從之而生去聖
人之教而為異術不若速死之愈也於是為學甚篤其
在童幼固不惑於譎怪(集作怪譎)矣開元中舉汝州進士計
偕百數公為之冠禮部侍郎韋陟異而目之一舉上第調
授宋州單父尉操斷舉措通乎細大㓗廉檢守形於造
次加雲騎尉秩滿江南西道連帥聞其名辟至公府以
信州都邑人罹凶害靡弊殘耗假守永豐令公於是用
重典以威奸暴鋪大和以惠鰥嫠敺除物害消去人隠
吏無招權乾没之患政無犯令尨戎(集作茸)之蠧宰制聽
斷漸於無訟(集作訟息)耕夫復於疆封(集作封疆)商旅交於關市
既庶而富廉耻興焉既富而教庠塾列焉里閈大變克
有能稱遂表為洪州豐城令到職如永豐之政而仁厚
加焉授衢州司馬夫噐宏者恥效以圭撮之任足逸者
難局以尋常之地公遂滅跡藏用遁隠于武寧山羣公
交書諸侯走幣皆謝絶不就方將究賢人之業窮君子
之儒味道腴以代膏粱動德耀(集作德耀)而輕紱冕遺榮飬
素恬淡如也朝右籍甚有聲徵拜御史公曰君命也安
敢逃乎即日裝束上道公常好大體不為細故家之廹
速(集作束)非其志也以疾辭授右補闕不隠忠以固位不
形直以干(集作于)名除殿中侍御史賜緋魚袋赴江西與
租庸使議復𣙜鐡及常平倉便宜制置得以專任(蜀本作征)
和鈞關石之緒出納平準之宜國利人逸得其要術(集作)
(道)遷侍御史充江南西道都團練判官時属支郡不知
連帥之職公請出廵盡征之地大詰姦謬所至風動其
有非常之政裕于人者必舉其課績歸之使府而(集無而字)
又以文采慇懃歌詠之俾其風謠誦聲聞于他部逹于
京師而後已改祠部員外郎轉司勲郎中餘如故就拜
袁州刺史公於是酌古良牧之政宜於今者宗而奉之
考諸理國之說稱於人者承而守之均利噐用以致其
富昭明物則以教之禮示優裕之德以周惠利緩九賦
推廣厚之心以固和慈保萬人明其制量臨長羣吏示
之法禁考中備敗無不得其極理行高第朝廷休之召
拜諫議大夫充浙江東西道黜陟使將舉其能政端于
外邦也公則脩虞書之考績舉漢代之課第處亊詳諦
無依違故縱之敗奉法端審無隠忌峭刻之文時分部
所繋於公尤重陵江並海竟吳越之域皆所蒞焉復命
稱職加朝散大夫又拜左庶子集賢殿學士奉翊儲后
脩其宫政統理文籍紀于祕府拜尚書左丞直而多容簡
而有制去苛削之文而吏皆率法務宏大之道而政不
失中加銀青光禄大夫遷為右散騎常侍涇卒之亂公
以變起卒遽盡室奔匿于終南山賊徒訪公所在追以
相印既及公而問焉公變名氏以紿之捐家属以委之
賊遂執公愛子榜箠訊問折其右肱而公不之顧即步
入窮谷披草徑踰蓁(集作秦)嶺由褒駱朝于行宫上嘉其
誠節不時召見公頓首流涕累陳計畫賊平策勲賜輕
車都尉封宜城縣開國伯拜尚書兵部侍郎初公名載
字元輿至是奏請改命以滌偽署之汙是歲盜據淮滸
方議討戮宰相以大理評事李元平者有名以為才堪
攘寇拜為汝州羣臣望聲徇利者皆曰德舉公獨慷慨
言於朝曰是夫喋喋衒玉而賈名者也王衍誤天下殷
浩敗中軍華而不實異代同德往且見獲何寇之攘時
人不之信也未幾盜襲汝州以元平歸凡百莫不嗟服
焉俄以本官同中書門下平章事登庸翊聖(集作登翊聖皇)匡
弼大政造膝盡規諫之志當事無矜大之容援下情于
上以酌天心順嘉譽于外用彰君德故(一有致字)績用茂著
而人罕知之然其彰布於外敷聞在下者十有一二焉
貞元初上以甸服長人天下理本於是親擇郎吏分宰
於京師外部未幾而人謠大和擊壤之頌歸於帝力上
召丞相告之左僕射平章(蜀本有重字)事張延賞忭蹈稱慶
公俯伏不賀且曰甸服之政固宜慎重然則此屑屑者
特京兆尹之職耳陛下當擇臣軰以輔聖德臣當選京
兆以承大化京兆當求令長以親細事夫然後宜捨此
而致理可謂愛人矣然非王政之大倫也不知所賀上
深然之漢惠悦曹參之言絳侯慙曲逆之對考之前志我
無負焉既而西戎乘間入邑詐以請盟侍中北平王璲
建議許之自公卿已(集作以)下莫有異慮公獨陳謀獻畫
言戎之詐固不可許竟留中不下而前議遂行於是册
命上將涖盟諸戎果縱兵逼好大毆掠而去上召對前
殿嘉嘆者久之時諫臣有廷争陷於訕上者上未之善
也公從容候間陳古以諷所以示寬裕之德招讜
正之言詞旨切直意氣懃懇動合聖謨卒見納用
無何工人有以埋乘輿服器得罪於左右者有司以
盜易御物請論如法制初可之公不奉詔因抗疏
曰跡其罪狀未甚指明方春殺人懼(集作恐)傷和氣
上覽之大悦即原其罪刑官慎恤之事正於邦典
聖君含育之德彰于天下論者難之時上相與光禄卿
裴腆不協候公休沐以御酒或闕隂請貶之制命既行
公堅執不下請訊支計之吏校其供入之實原本定罪
窮理辯刑而腆竟獲宥克復本職白志貞有羈靮之勤
獻利(集作謀)屢中上嘉其功效特寵異之方議大用公以
為胥徒雜類出自微賤負乘致寇盜之招也累䟽以聞
而止公竭誠盡忠憂勞庶務有耄㤀之疾懇逼(集作廹)陳
譲除右散騎常侍罷知政事貞元五年二月五日薨於
昌化里終於散地故褒贈不及惟公致君之志孜孜焉
不有怠也立誠之節侃侃焉無所屈也故處心積慮博
蹇之道表于朝端弼違釋回朴忠之誠沃於帝念内有
敢言之勇進當不諱之明用能直道自逹而無罪悔者
也公累更重任禄秩之厚布于宗姻無一㕓之土以處
其子孫無一畆之宫以聚其族属待禄而飽傭室而安
終身坦蕩而細故不入其逹生知足落落如此夫其孝
恭慈仁義行也(集作子恭父慈善行也)拊循致理能政也直廉㓗
静儉德也拒疑獨斷明識也其冐危以扞牧圉大節也
犯顔以陳訏謨至忠也有一於此尚宜旌褒矧兹備體
烏(集作焉)可以已固當餙以榮號章示後來而故吏遺孤
淪寓遐壌久稽尋典罪在宗属敢用評隲舊行敷贊遺
風若乃揚孔氏褒貶之文舉周公懲勸之法徵於誄諡
則有司存謹狀貞元十五年三(集作正)月日故銀青光禄
大夫右散騎常侍輕車都尉宜城縣開國伯柳公孫將
仕郎守集賢殿正字宗元謹上(後有尚書考功狀英華元編在八百四十一卷)
(諡議門)
文苑英華卷九百七十五
