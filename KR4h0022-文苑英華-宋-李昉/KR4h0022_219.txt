文苑英華卷二百十九宋李昉等編
釋門一(五十首)
何遜一首劉孝先一首
蕭子雲一首孔德紹一首
武三思一首蘇味道一首
宋之問三首王維二首
孫逖一首孟浩然二首
杜甫一首李白二首
王昌齡二首劉長卿九首
張謂二首岑參三首
李嘉祐二首錢起四首
皇甫曾七首皇甫冉一首
張南史三首
富陽浦口和朗上人梁何遜
客心愁日暮徙倚空望歸山煙斂樹色江水映霞輝獨
鶴凌空(集作煙)逝雙鳬出浪飛故鄉千餘里兹夕寒無衣
草堂寺尋無名法師梁劉孝先
飛鏡點青天(古詩曰破鏡飛上天)横照滿樓前深(一作空)林生夜冷
複閣上霄煙葉動花中露湍鳴閣(疑作谷)裏泉竹風聲若
雨山蟲聽似蟬摘果仍荷藉酌水用花傳一巵(一作杯)聊
自飲萬事且蕭然
贈海法師還甑山梁蕭子雲
直心好邱壑偏悦幽棲人忽聞甑山旅蒿(一作嵩)里自相
親泬寥晩霖霽重叠晴雲新秋至蟬鳴柳風高路起塵
動余憶山思惆悵惜荷巾
送舍利宿定晉巖隋孔德紹
仁祠表虚曠祇園展肅恭棲息翠微嶺登頓白雲峰映
流看夜月臨風聽曉鐘澗芳千步草崖隂百丈松蕭然
遥路絶無復市朝蹤
秋日於天中寺尋復禮上人
唐武三思
妙域三時殿香巖七净(一作寶)宮金繩先界道玉柄即談
空喻栰知何極傳燈竟不窮彌天高義遠初地勝因通
理詣歸一處心行不二中有無雙惑遣真俗兩緣同摘
葉疑焚翠投花若散(一作棄)紅網珠遥映日簷鐸近吟風
定沼寒光素禪枝暝色葱願隨方便力長冀釋塵籠
和武三思於天中寺尋復禮上人之作
蘇味道
藩戚三雍暇禪居二室隈忽聞從桂苑移步踐花臺敏
學推多藝高談屬辯才是非寧滯著空有掠嫌猜五術
幽機暢三番妙鍵開味同甘露灑香似朔風來砌古留
方石池清辨燒灰人尋鶴洲返月逐虎溪廻連(一作企)躅
瞻飛盖攀游想玉(一作渡)杯願陪為善樂從此去塵埃
自衡陽至韶州謁能禪師宋之問
謫居窺(集作竄)炎壑孤帆淼不繫别家萬里餘流目三春
際猿啼(一作鳴)山館曉虹飲江臯霽湘岸竹泉幽行峯石
囷(集作門)閉嶺嶂窮攀越風濤極沿濟吾師在韶陽欣此
得躬詣洗慮賓空寂焚香結精(集作清)誓願以有漏軀聿
薰無生惠物用益冲曠心源日閑細伊我獲此途游道
悔晩計宗師信捨法擯落文史藝坐禪羅浮中尋異窮
(集作南)海裔何辭禦魑魅自可乘炎癘廻首望舊鄉雲林
浩虧蔽不作别離苦歸期多年歲
見南山夕陽召鑒師不至前人
夕陽黯晴碧(集作暮)山翠互明滅此中意無限要與開士
說徒鬱仲舉思誰(集作詎)廻道林轍孤興欲待誰(集作誰待)待
此湖上月
浣紗篇贈陸上人前人
越女顔如花越王聞浣紗國微不自寵獻作吳宫娃山
藪半潛匿苧蘿更蒙遮一行霸勾踐再顧傾夫差艷色
奪常人效顰亦相誇一朝還舊都靚粧尋若耶鳥驚入
松網魚畏沉荷花始覺冶容妄方悟羣心邪欽子秉幽
意世人共稱嗟願言托君懷儻類蓬生麻家住雷門曲
高閣凌飛霞淋漓翠羽帳旖旎綵雲車春風艷楚舞秋
月綿(一作纏)胡笳自昔專嬌愛襲玩唯矜奢達本知空寂
棄彼猶泥沙永割偏執性自長薰脩芽携妾不障道来
止妾西家
夏日過青龍寺謁操禪師王維
龍鍾一老翁徐步謁禪宫欲問義心義遥知空病空山
河天眼裏世界法身中莫怪銷炎熱能生大地風
飯覆釡山僧前人
晩知清淨(一作静)理曰與人羣疎將候遠山僧先期掃敝
廬果從雲峰裏顧我蓬蒿居藉草飯松屑焚香看道書
燃燈晝欲盡鳴磬夜方初一悟寂為樂此生閒有餘思
歸何必深身世猶空虚
送新羅法師還國孫逖
異域今無外高僧代(集作世)所稀苦心歸(集作窮)寂滅宴坐
得精微持鉢何年至傳燈是日歸上卿揮别操(一作藻)中
禁下禪衣海闊杯還度雲遙錫更飛此行迷處所何以
慰虔祈
秦中感秋寄遠上人孟浩然
一丘常欲卧三徑苦無資北山(一作上)非吾願東林懷我
師黃金燃桂盡壯志逐年衰旦(一作日)夕凉風至聞蟬但
益悲
尋香山湛上人前人
朝遊訪名山山遠若(一作宕又作在)空翠氛氲亘百里日入行
始至谷口聞鐘聲林端識香氣杕策尋故人觧鞍暫停
騎石門殊豁險篁逕(一作逍遥)轉森邃法侶欣相逢清談曉
不寐平生慕真隠累日探靈異野老朝入田(集作雲)山僧
暮歸寺松泉多清(集作逸)響苔壁饒古意願言投此山身
世永(集作兩)相棄
别贊上人杜甫
百川日東流客去亦不息我生苦漂蕩何時有終極贊
公釋門老放逐来上國還為世塵嬰頗帶憔悴色楊枝
晨在手豆子雨已熟是身如浮雲安可限南北異縣逢
舊交(集作友)初忻寫胷臆天長關塞遠(集作寒)歲暮饑寒(集作)
(凍)逼野風吹征衣欲别向曛黑馬鳴(集作嘶)思故櫪歸鳥
盡斂翼古来聚散地宿昔長荆棘相看俱衰年出處各
努力
答族姪僧中孚贈玉泉仙人掌茶
李白
常聞玉泉山山洞多乳窟仙鼠如白鴉倒懸深溪月茗
生此中石玉泉流不歇根柯灑芳津採服潤肌骨楚老
卷綠葉枝枝相接連曝成仙人掌似拍洪崖肩舉世未
見之其名定誰傳宗英乃禪客(集作伯)投贈有佳篇清鏡
燭無鹽顧慙西子妍朝坐有餘興長吟播諸天
别東林寺山僧前人
東林送客處月出白猿啼笑别廬山遠何煩過虎溪
送東林廉上人歸廬山王昌齡
石溪流已亂苔徑人漸微日暮東林下山僧還獨歸昔
為廬峯意况與遠公違道性深寂寞世情多是非會尋
名山去豈復望清輝
遇薛明府謁聰上人前人
欣逢栢梁故共謁聰公禪石室無人到繩床見虎眠隂
崖常抱雪枯澗為生泉出處雖云異同歡在法筵
送少微上人遊天台劉長卿
石橋人不到獨往更迢迢乞食山家少尋鐘野寺遥松
門風自掃瀑布雪難銷秋夜聞清梵餘音逐海潮
送靈澈上人歸嵩陽蘭巖前人
南地隨緣久東林幾歲空暮山門獨掩青(集作春)草路難
通作梵連松韻焚香入桂叢唯將舊瓶鉢却寄白雲中
送道標上人歸南嶽前人
悠悠(集作然)倚孤棹却憶卧中林江草行將(集作將歸)遠湘山
獨往深白雲留不住綠水去無心衡嶽千峯亂禪房何
處尋
送勤照和尚往睢陽赴太守請
前人
燃燈傳七祖杖錫為諸侯来去(集作去住)雲無意東西水自
流青山春滿目白月夜隨舟知到梁園下蒼生賴(集作眷)
此遊
初夜(集作至)碧澗招明契上人前人
漸老知身累初寒曝背眠白雲留永日黃葉減餘年猿
護窗前樹泉澆谷口田沃洲能共隠不用道林錢
秋夜肅公房喜普門上人自陽羨山至
前人
山棲久不見林下偶同遊早晩来香積何人住沃洲寒
禽驚後夜古木帶高秋却入千峰去孤雲不可留
禪智寺上方懷演和尚寺即和尚所創
前人
絶巘東林寺高僧惠遠公買園隋苑下持(集作捧)鉢楚城
中斗極千燈近煙波萬井通遠山低月殿寒木露花宫
紺宇燒香静滄洲罷(集作擺)霧空鴈来秋色裏曙起早潮
東飛錫今何在蒼生待發蒙白雲飛送客黃(集作庭)葉自
辭風捨筏追開士迴舟狎釣翁平生江海意唯共白鷗
同
送靈澈上人還越中前人
禪客無心杖錫還沃洲深處草堂閒身隨弊履(集作屨)經
殘雪手綻寒衣入舊山獨向清溪依樹下空留白月在
人間那堪别後(集作夜)長相憶雲木蒼蒼但閉關
送惠法師遊天台因懷知大師故居
前人
翠屏瀑布(集作水)知何在鳥道猿啼過幾重落日獨摇金
策去深山誰向石橋逢定攀巖下(集作上)叢生桂欲買雲
中若箇峯憶想東林禪誦處寂寥唯聽舊時鐘
送僧張謂
童子學脩道誦經求出家手持貝多葉心念優曇花得
度(一作處)北洲近隨緣東路賒一身求清静百毳納袈裟
鍾嶺更飛錫爐峯期結跏深心大海水廣願度恒沙此
去不堪别彼行安可涯慇懃結香火来世上牛車
送青龍一公前人
事佛輕金印勤王度玉關不知從樹下還肯到人間楚
水青蓮淨吳門白日閒聖朝須助理絶莫愛東山
偃師東與韓樽同詣暉上人即事
岑參
山隂老僧解楞伽潁陽歸客遠相過煙深草濕昨夜雨
雨後秋風渡漕河空山終日塵事少出(一作平)郊遠見人
行緲(一作小)尚書磧上黃昏鐘别駕渡頭一歸鳥
寄青城龍溪&KR3194;道人前人
五嶽之丈人西望青懵懵雲開露崖嶠百里見石稜龍
溪盤中峰上有蓮花僧絶頂少蘭若四時嵐翠凝身同
雲虚無心與溪清澄誦戒龍每聽賦詩人則稱杉風冷
袈裟石壁懸孤燈久欲謝微禄誓將歸大乘願聞開士
說庶以心相應
晩過盤石寺禮鄭和尚前人
暫詣高僧話来尋野寺孤岸花藏水碓溪竹映風鑪頂
上巢新鵲衣中帶舊珠談禪未得去輟棹且踟蹰
送宏志上人歸湖州李嘉祐
山林唯好静行住不妨禪高月穿松徑殘陽過水泉(一作)
(田)詩從宿世悟法為本師傳能使南人敬脩持香火緣
同皇甫冉赴官留别靈一上人
前人
法許廬山遠詩傳休上人獨歸雙樹宿静與百花親對
酒(集作劫)須留興觀空已悟身能令折腰客遥賞竹房春
山齋獨坐喜元上人見訪(二字一作至)
錢起
舍下虎溪逕煙霞入暝開柴門兼竹静山月與僧来心
瑩紅蓮水言忘綠茗杯前峯曙更好(集作早)斜漢欲西迴
静夜酬通上人問疾前人
東林生早凉高枕遠公房大士看心後中宵滴漏長驚
蟬出暗柳微月映迴廊何事沉痾久含毫問藥王
送僧歸日本前人
上國隨緣去(集作至)東(集作来)途若夢行浮天滄海遠去世
法舟輕水月通禪觀魚龍聽梵聲唯憐塔燈影萬里眼
中明
送外孫(一作從孫)懷素師還鄉覲省(素善草書此詩見二百八十四)
(卷)
贈鑒上人皇甫曾
律儀傳教誘僧臘老煙霄樹色依禪誦泉聲入寂寥寶
龕經末劫畫壁見南朝深竹風開合寒潭月動摇息心
歸静理愛道坐中宵更欲尋真去乘船過海潮
西陵寄一公前人
西陵遇風雨(集作過風處)自古是通津終日空江上雲山若
待人汀洲寒事早魚鳥興情新南望稽山路吾心有所
親
題贈雲門邕(一作邑)上人(此詩見二百三十五卷)
秋夕寄懷契上人前人
已見槿花朝委露獨悲憔悴在人群真僧出世心無事
静夜名香手自焚窗臨絶澗聞流水客至孤峰掃白雲
更想清晨誦經處獨看松上雨紛紛
送著公歸越前人
誰能愁此别到越會相逢長憶雲門寺門前千萬峰石
床埋積雪山路倒枯松莫學白衣士無人知去蹤
送普門上人還陽羡前人
花宮雖(集作難)久别道者憶千燈殘雪入林路暮山歸寺
僧日光依嫩草泉響滴春冰何用求方便看心是一乘
同杜相公對山僧前人
吏散重門掩僧来閣復閒遠心馳北闕春興寄東山草
長風光裏鸎啼静默間芳晨不可駐惆悵暮禽還
送延陵法師往上都皇甫冉
延陵初罷講建業去隨緣翻譯推多學壇場最少年浣
衣隨野水乞食向人煙遍禮南峯頂焚香古像前
西陵懷靈一上人兼寄朱放張南史
淮海風濤起江關憂思長同悲鵲遶樹獨坐鴈隨陽山
晩雲藏(一作和)雪汀寒月照霜由来濯纓處漁父愛滄浪
寄静虚上人雲門前人
寒日白雲裏法侶自提携竹徑通城下松門隔水西方
同沃洲去不自武陵迷髣髴心疑處(一作知處)高峯是會稽
秋夜聞鴈寄南十五兼呈空和尚
前人
晩節聞君道趣深結茅栽樹近東林禪(一作大)師幾度曾
摩頂高士何年更發心北渚三更聞過雁西城萬木動
寒砧不見支公與元度相思擁膝坐長吟
文苑英華卷二百十九
