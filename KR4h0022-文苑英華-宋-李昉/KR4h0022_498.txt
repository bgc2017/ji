文苑英華卷四百九十八宋李昉等編
刑法下
恤刑二道刑法得失一道
往代為刑是非一道眚災肆赦一道
止獄措刑一道論刑法之弊一道
使人畏愛悅服一道議肉刑一道
刑禮道一道
恤刑
問易稱議獄書載恤刑人命所懸於兹為重然姬旦制
三典之宜蕭何定九章之律漢文除肉刑之科孝景減
笞箠之令互相沿革雖復不同意在明威終資慎罰今
既道符太古德侔往初化越可封時當刑措專欲道德
齊禮纔畫衣冠反朴還淳肌膚不慘復恐隨時之義草
艾不足懲其愆揆事立方赭墨無以防其偽歴代輕重
舍用之規幸為陳之何者便俗
對辛崇敏
對某聞天播四時資寒暑而成歲國持二柄愼賞罰而
稱權然逖聽上皇異冠鞸而知禁洎乎後葉廼黥刖以
懲非故議獄緩刑著乎易象欽哉惟恤勒在虞書姬旦
佐周量國政而為三典蕭何輔漢取秦法而定九章逮
文景仁明幾稱刑措減笞箠之令除肉刑之科降及當
塗至於典午或逓相輕重筆削異端雖變易隨時各殊
塗而並駕禁邪助禮乃一揆而同歸我皇睿哲欽明丕
承寶祚道高連陸績邁羲軒玄德潜通神功侔於造化
損已利物惠澤洽於含靈馭俗調風布春官之大禮明
威止殺削秋荼之繁刑任臯陶以士師命定國為廷尉
惟明克允人自不偷比屋有可封之人道路無赭衣之
伍納黎元於仁夀反甿俗於淳和蕩蕩巍巍無德而稱
矣五刑八議金科玉條沿革合其規模損益得其輕重
較如畫一法無二門用化洽於時雍將行之而不犯循
之為美改作非宜謹對
同前劉藏器
對結繩以往闕文字而不傳觀跡以來煥圖書而可矚
日温月冷既暢之以隂陽左春右秋亦效之以生殺方
之四序取則二儀震雷霆以曜威象天討而明罰至如
赭衣艾筆(管子治古無肉刑而有象刑供艾畢設赭衣注畢與韠同又古字筆畢通用)之制
用於唐虞之朝劓刖宫割之刑施於夏殷之日既申之
以三刺亦放之以五流鄭産鑄書吕侯訓贖秦吹鼎鑊
漢調菹醢變三章而制九章減五百而笞二百歴當塗
而互用涉典午而兼行今德冠往初功高䆳古既反真
淳之俗還歸仁義之衢解網泣辜惟刑是恤斷而難續
夙采緹縈之言議獄緩刑久納温舒之奏不輕不重非
省非繁既合時宜無勞横議謹對
刑法得失
問象五星七宿法壅水勝金是何刑焉深惑其義賣爵
緡錢之令越官朝會之律見知腹誹之法直指夏蘭之
使不知誰制莫委所由因戱加杖其人絶命解鬭觸刃
從子殞躬有若此流將欲何斷夫杖妻面致大辟之科
婦搏姑耳從減死之論斯之所決於禮安乎鮑昱赦東
海之殺人陳忠縱穎川之請代如其得失亦可聞諸
對
對某聞弧矢以威用刑之迹遂兆雷電皆至折獄之義
仍明乃有金朴異儔行乎舜日劓刖殊類施於姬年莫
不䟽密隨時輕重沿事語其數各有像焉土壅水而不
流宫條斯凖火勝金而逾墨黥法是依於(疑作放)七宿異節
之精實惟臏罰則五星應改之變爰在劓科上郡罹旱
孝景復循(漢食貨志作修)賣爵南畆不出武帝遂下緡錢越官
起於(一作自)張湯朝會興於趙禹公孫生見知之漸顔異
為腹誹之初直指夏蘭之輩出於慘刻之日斯並虚生
(疑作虐主)所得(一作行)佞臣攸致至若因戲杖而絶命觸鬭刃
以亡身既有誤致之由斷取罰金之議妻則為室夫亦
稱天雖云杖面陷(一作詎)容大辟良為情疑後主肆其不
敬由斯之故方致極刑婦之承姑嚴於子道豈此陵辱
以從減論然則鮑昱之科於義失矣仲遠之駁與禮符
焉赦子母之情非無高趣縱昆季之代已在前譏謹對
往代為刑是非
問乾靈著象聖人仰則左生右殺天之道也先寬後猛
王之度焉何則反魯删詩下車而誅少正入關約法締
構而封雍齒為往迹之浮言為後塗之令則若云刑法
不施於淳朴殺戮必用於凋訛則感電前皇不應染刃
望雲後帝方示草纓沉吟久之未知孰是至於宜獄宜
犴五刑九刑清室黃沙之肇基執秩僕區之創迹墨幪
抵罪點服記刑誤法理而揮刀謬刑名而伏劔咸晦胎
祖側佇根由方聽安于之言復迓(疑作訝)温舒之奏景慕
埋桐之術欣聞觀璧之規欲揆何人得階斯理鍾繇王
朗尚且相持叔向鄭僑猶疑競爽度長絜大誰最指南
勝躅高縱(音蹤)何代為是
對
對天道未醨混彼我於非馬上德云失迫聚散於驅鷄
所以聖照幾先賢圖事始創禮崇敬攸開揖讓之端設
法明威用杜姦邪之路然則昌戶受歷斬凶殘於鳳墟
夀丘馭圖剪姦回於鹿野將銜勒以控奔馬興隄防以
給羣流既繫事以惨舒亦隨時而賞戮遂使仲尼反魯
先誅少正高祖入秦遽封雍齒上如黃神攝運丹陵纂
歷步驟之軌髣髴殊塗亭毒之規依稀一致况乎時屯
競逐理便於干戈道秦(疑作泰)讓夷義歸於玉帛斯則銅
兵玉玦固可舉於軒皇艾服草纓豈謬施於唐帝至於
宜獄宜犴詩人因賦以誡時五刑九刑晉臣貽書以訓
俗卯金啓漢詔青室以懲奸典午承曹建黃沙而肅物
晉疏執秩楚設僕區令尹之調馭長安點服化探丸之
子唐侯之光宅天下墨幪致鑿頂之夫法或謬加李離
伏劔刑疑濫及勾踐揮刀屬以安于絶簡之詞温舒緩
刑之奏候埋桐以察理擬觀璧以照姦擅彼高蹤雖云
可尚自我作古夫復何遠且魏朝御史議駁鍾繇之疎
晉室大夫書譴鄭産之醜荷校滅耳迷悔吝於六爻騁
轍荒心垂欽恤於三鍰欲允時須議將安属未若踐臯
陶之勝躅詔于公以度長詳彼刑書無溺情於愛惡揣
兹心稱不撓法於重輕自然束影還淳並三皇以比迹
削彫歸朴局(一作並)五帝而遐蹤謹對
眚災肆赦(禮部試第二道)
問書曰眚災肆赦又曰宥過無大而禮云執禁以齊衆
不赦過若然豈為政以德不足耻格峻立必罰斯為禮
乎詩稱既明且哲以保其身易稱利用安身以崇德也
而論語云無求生以害仁有殺身以成仁若然則明哲
者不成仁歟殺身者非崇德歟
對白居易
對聖王以刑禮為大竇(集作憂)理亂繫焉君子以仁德為
大竇(集作寶)死生一焉故邦有用禮而不(集作大)理者有用
刑而小康者古人有崇德而遠害者有蹈仁而守死者
其指歸之義可得而知焉在乎聖王乘時君子行道也
何者當其王道融人心質善者衆而不善者鮮一人不
善衆人惡之故赦之可也所以表好生惡殺且臻乎仁
夀之域矣而肆赦宥過之典由兹作焉及夫大道隠至
德衰善者鮮而不善者衆一人不善衆人效之故殺(集作)
(赦)之不可也所以月日懲惡勸善且革其澆醨之俗矣而
執禁不赦之制(集作文)由兹興焉此聖王(集有所以二字)隨時以
立制順變而致理非謂德政之不若刑罰也然則君子
之為君子者為能先其道後其身守其常則以道善乎
身罹其變則不以身害乎道故明哲保身亦道也巢許
得之求仁殺身亦道也夷齊得之雖殊時異致同歸於
一揆矣何以覈諸觀乎古聖賢之用心也苟守道而死
死而(集作且)不朽是非死也苟失道而生生而不仁是非
生也向使夷齊生於唐虞之代安知不明哲保身歟巢
許生於殷周之際安知不求仁殺身歟盖否與泰各繫
於時也生與死同歸於道也由斯而觀則非謂崇德者
不為成人殺身者不為明哲矣鳴呼聖王立教同出而
異名君子行道百慮而一致亦猶水火之相戾同根於
冥數共濟於人用也亦猶寒暑之相反同本於元氣共
濟於歲功乎則用刑措刑之道保身殺身之義昭昭可
知歟謹對
止獄措刑(在富而教之)
問成康御宇囹圄空虚文景繼統刑罰不用太宗化下
而人不犯成此功者其效安在桀紂在上比屋可誅秦
氏為君赭衣滿道致此弊者其故安在今欲鍳桀紂秦
氏之弊繼周漢太宗之功使人有(集無有字)耻且格刑措不
用備詳本末著之於篇
(自此至卷終並於白居易集凖備制科七十五門中摘取五篇其問荅皆居易擬作)
對
對臣聞仲尼之訓也既庶矣而後富之既富矣而後教
之管子亦云倉廪實知禮節衣食足知榮辱然則食足
財豊而後禮教所由興也禮行教立而後刑罰所由措
也盖前事之不忘後事之元龜臣請以前事明之當周
成康之時天下富夀人知耻格故囹圄空虚四十餘年
當漢文景之時節用勸農海内殷實人人自愛不犯刑
法故每歲決獄僅至四百及我太宗之朝勤儉化人人
用富庶加以德教致于升平故一歲斷刑不滿三十雖
則明聖慎刑賢良恤獄之所致也然亦由天下之人生
厚德正而寡過也當桀紂之時暴征讐斂萬姓窮苦有
怨無耻姦宄並興故是時也比屋可戮及秦之時厚賦
以竭人財遠役以殫人力力殫財竭盡為寇賊羣盜滿
山赭衣塞道故每歲斷罪數至十萬雖則暴君淫刑姦
吏弄法之所致也然亦由天下之人貧困思邪而多罪
也由是觀之刑之繁省繫於罪之衆寡也教之廢興繫
於人之貧富也聖王不患刑之繁而患罪之衆不患教
之廢而患人之貧故人苟富則教斯興矣罪苟寡則刑
斯省矣是以財産不均貧富相併雖堯舜為主不能息
忿爭而省刑獄也衣食不充凍餒並至雖臯陶為士不
能止姦宄而去盗賊也若失之於本求之於末雖聖賢
並出(集作生)臣竊以為難矣至若察小大之獄審輕重之
刑定加減於科條得情偽於聲(集作察)色此有司平刑之
要也非王者恤刑之德也至若盡欽恤之道竭哀矜之
誠使生者不怨死者不恨此王者恤刑之德也非聖人
措刑之道也必欲端影於表澄流於源則在乎富其人
崇其教開其廉耻之路塞其冤濫之門使人内樂其生
外畏其罪則必過犯自省刑罰自措斯所謂致羣心於
有耻立大制於不嚴古者有畫衣冠異章服而人不犯
者由此道素行也
論刑法之弊(升法科選法吏)
問今之法貞觀之法今之官貞觀之官昔何為而大和
今何為而未理事同效異其故何哉將刑法不便於時
耶而官吏不得其人耶
對
對臣伏以今之刑法太宗之刑法也今之天下太宗之
天下也何乃用於昔而俗以寧一行於今而人未和平
(集作休和)臣以為刑法不便於時是官吏不循其法也此由
朝廷輕法學賤法吏故應其科與補其吏者率非君子
也其多小人也盖刑法者君子行之則誠信而簡易簡
易則人安小人行之則詐偽而滋章滋章則俗敝此所
以刑一而用二法同而理殊者也矧又律令塵蠧於棧
閣制勑堆盈於案几官不徧覩法無定科今則條理輕
重之文盡詢于法直是使國家生殺之柄假手於小人
小人之心孰不可忍至有黷貨賄者矣有怙親愛者矣
有陷讐怨者矣有畏權豪者矣有欺賤弱者矣是以重
輕加減隨其喜怒出入比附由乎愛憎官不察其所由
人不知其所避若然則雖有貞觀之法苟無貞觀之吏
欲其行善無乃難乎陛下誠欲申明舊章剗革前弊則
在乎高其科重其吏而已臣謹按漢制以四科辟士其
三曰明習法(集作律)令足以決狐疑能按章覆問文中(一作任)
御史者辟而用之伏惟陛下懸法學為上科則應之者
必俊乂也升法吏為清列則授之者必賢良也然後考
其能奬其善明察守文者擢為御史欽恤用情者遷為
法官如此則仁恕之誠廉平之氣不散於簡牘之間矣
掊尅之心舞文之弊不生於刀筆之下矣與夫愚詐小
吏竊而弄之者功相萬也臣又聞管仲奪伯氏之邑沒
無怨言季羔刖門者之足亡而獲宥孔明黜廖立之位
死而垂泣三子者可謂能用刑矣臣伏思之亦何代無
其人乎(集作哉)在乎求而用之考而奬之而已伏惟陛下
再三察焉
使人畏愛悅服(理大罪赦小過)
問政不可寬寬則人慢刑不可急急則人殘故失於恢
恢則漏網而為弊務於察察則及泉而不祥將使寬猛
適宜疎密合制上施畏愛之道下有悅服之心刑政之
中何者為得
對
對臣聞聖人在上使天下畏而愛之悦而服之者由乎
理大罪赦小過也書曰宥過無大况小者乎刑故無小
况大者乎故宥其小者仁也仁以容之則天下之心愛
而悅之矣刑其大者義也義以糾之則天下之心畏而
服之矣臣竊見國家用法似異於是何則糾察之政急
於朝官而寬於外官懲戒之刑加於小吏而縱於長吏
是故權輕而過小者或反繩之寄重而罪大者或反赦
(集作舍)之臣伏思之恐非先王宥過刑故之道也然則小
大之喻其猶魚耶魚之在泉者小也察之不祥魚之吞
舟者大也漏之不可刑煩猶水濁水濁則魚喁政慢(集作)
(寬)猶防決防決則魚逝是以善為理者舉其綱疎其網
綱舉則所羅者大矣網疎則所漏者小矣(集作也)伏惟陛
下舉其綱於長吏疎其網於朝官舍小過以示仁理大
罪而明義則畏愛悅服之化暗(集作闇)然而日彰於天下
矣
議肉刑(可廢不可用)
問肉刑者其來尚矣其廢久矣前賢之論是非紛然今
欲棄而不行法或乖於稽古若舉而復用義恐失於隨
時取舍之間何者為可
對
對臣伏以漢除肉刑迨今千有餘祀其間博聞逹識之
士議其是非者多矣欲廢之者則曰刻膚革斷支體人
主忍而用之則愷悌惻隠之心乖矣此緹縈所謂雖欲
改過自新其道亡繇者也其欲復之者則曰任箠令用
鞭刑酷吏倚而行之則專殺濫死之弊作矣此班固所
謂以死罔人失本惠者也臣以為議事者宜徵其實用
刑者宜酌其情若以情實言之則可廢而不可復也何
者夫肉刑者盖刵劓㧻黥刖之類耳書所謂五虐之刑
也昔苖人始淫為之而天既降咎及秦人又虐用之而
天下亦離心夫如是則豈無濫死者耶漢文帝始除去
之而刑罰以清我太宗亦因而棄之而人用不犯夫如
是則豈有罔人者耶此臣所謂徵其實者也臣又聞聖
人之用刑也輕重適時變用舍順人情不必乎反今之
宜復古之制也况肉刑廢之久矣人莫識焉今一朝卒
然用之或絶筋或折骨或傷面(集作面傷)則見者必痛其心
聞者必駭其耳又非聖人適時變順人情之意者徵之
於實既如彼酌之於情又若(集作如)此可否之驗豈不明
哉傳曰君子為政貴因循而重改作又曰利不百不變
法臣以為復之有害而無利也其可變而改作乎
刑禮道(迭相為用)
問聖人之致理也以刑糾人惡故人知勸懼以禮道人
情故人知耻格以道率人性故人反淳和三者之用不
可廢也議者將偏舉而行耶將並建而用耶從其宜先
後有次耶成其功優劣有殊耶然則相今日之所宜酌
今日之所急將欲致理三者奚先
對
對臣聞人之性情者君之土田也其荒也則薙之以刑
其闢也則蒔之以禮其植也則穫之以道故刑行而後
禮立禮立而後道生始則失道而後禮中則失禮而後
刑終則脩刑以復禮脩禮以復道故曰刑者禮之門禮
者道之根知其門守其根則王化成矣然則王化之有
三者猶天之有兩曜(集作㬬)歲之有四時廢一不可也並
用亦不可也在乎舉之有次措之有倫而已何者夫刑
者可以禁人之惡不能防人之情禮者可以防人之情
不能率人之性道者可以率人之性又不能禁人之惡
循環表裏迭相為用故王者觀理亂之深淺順刑禮之
後先當其懲惡抑淫致人於勸懼莫先於刑剗邪窒慾
致人於耻格莫尚於禮反和復朴致人於敦厚莫大於
道是以衰亂之代則弛禮而張刑而平定之時則省刑
而弘禮清淨之日則殺禮而任道亦如祁寒之節則疎
水而俯火徂暑之候則遠火而狎水順歲候者適水火
之用逹時變者得刑禮之宜適其用逹其宜則天下之
理畢矣王者之化成矣將欲校(集作較)其長短原其始終
順其變而先後殊備其用而優劣等離而言之則異致
合而理之則同功其要者在乎舉有次措有倫適其用
逹其宜而已方今華夷有截内外無虞人思休和俗已
平康是則國家殺刑罰之日崇禮樂之時所以文易化
成道易馴致者由得其時也今其時得矣伏惟陛下措
而不失焉
文苑英華卷四百九十八
