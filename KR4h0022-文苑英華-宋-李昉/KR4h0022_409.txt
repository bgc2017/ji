文苑英華卷四百九宋李昉等編
諸使二
防禦使
授韓洪山南東道防禦使等制賈至
勑襄陽太守韓洪左補闕韓絃等令德之後象賢而立
克光代業不墜家聲或謀府冲深才膺鎮禦或文律典
麗詞叶絲綸今寇虐未清邦家多事用武之地宜徵竒
傑掌翰之職故(一作政)擇英髦洪可山南東道防禦使絃
可考功員外郎知制誥
授竇紹山南東道防禦使等制
門下永王傅竇紹侍御史崔伯陽等強學立名檢身從
政實有忠貞之操仍兼鎮禦之才荆州上遊襄陽衝要
北據漢沔利盡南海連綴吳蜀非才勿居永思諸葛之
謀佇振祖生之任紹可江陵防禦使伯陽可襄陽防禦
使餘並如故
授李廣璨江南防禦使制
勑前蜀郡長史李廣璨閑邪存誠貞固幹事或因旁累
往從遷謫凶逆未翦江介多虞式遏寇戎是仗才傑建
康巨鎮長洲右苑使臣之選咸曰其難勖乃謀猷佐斯
旄鉞可守丹陽太守
授魯冕襄陽郡防禦使制
勑成允成功者才也確乎不拔者節也惟才與節可以
戡禍亂定邦家南陽太守魯冕忠肅懿文仁而能武歴
危難之隙見貞固之誠自翰守南陽載離寒暑城孤師
寡負戶以汲虜不得進江漢賴寧古之忠賢無以加也
夫功崇者則授以高位才大者必委之厚權漢水方城
國之要害宜加亞相之任兼收御衆之功(一作兼收南雍之人)可
依前件
授元載豫章防禦使制
勑荆吳之交撫之以連率貢賦所入董之以使臣非通
才多可曷稱斯任守職方員外郎元載識度明允幹能
貞固懷龍泉之利器抱鴻羽之榮姿彌綸典章能練南
宫故亊精詳政理嘗聞五府交辟豫章雄鎮襟帶江湖
干戈始寧安人是切俾爾藩守緝熙厥政可豫章太守
授杜濟東川防禦使制常衮
勑在(疑作左)綿之東地方千里有被山帶江之險藉安人
禦侮之能太中大夫檢校尚書駕部郎中兼侍御史充
山南劍卭副元帥判官勾當劍南東川事賜紫金魚袋
杜濟明敏通識達於政理本以忠信飾之文學利器能
斷長才多可累佐戎幕勤宣武經於蜀之疆積有邊效
九伐之謀必勝三軍之士多師選在人望委兹藩守用
能訓其師旅惠此閭閻俾參中憲之任兼懋臨戎之績
可使持節梓州諸軍事守梓州刺史兼御史中丞充劍
南東川防禦使散官賜如故
授栢貞節䕫忠等州防禦使制
勑開府儀同三司試太常卿使持節卭州諸軍事兼卭
州刺史御史中丞南防禦使及卭南招討使上柱國鉅
鹿縣開國子栢貞節雅有器幹深於戎律藴三略以經
武秉一心而事君蜀之西疆久典戎務惠和馭衆義勇
安邊克勵公忠尤彰名節令聞休績良深嘉重山硤雄
重(一作鎮)江關要衝實藉兼才俾膺兹任佇申禦遏之用
仍懋緝綏之術可使持節都督䕫州諸軍事兼䕫州刺
史依前兼御史中丞充䕫忠萬歸涪等州都防禦使本
官勲封如故
授高重同州刺史兼防禦使制李虞仲
勑漢號左馮翊分理浩穰近者非清名顯秩不在兹選
正議大夫行給事中上柱國渤海縣開國男食邑三百
戶賜紫金魚袋高重沉厚守道貞介操身以禮法為踐
履之途以學行為游泳之地堅金不耗止水無波穆然
士風休有美論屬者侍周禁署駮議𤨏闈重席有戴憑
之名通經得陳邵之美侍從之暇附益弘多移於牧人
宜有善政吾以商原故地灃水攸同襟帶山川接畛甸
服掌離宫之管鑰領近關之式遏俾揚風化思得兼材
爾宜提舉政經蘇息物力清静率下以奉詔條用答寵
榮勿替休問可使持節同州諸軍事同州刺史充本州
防禦長春宫等使散官勲封賜如故
授李偲隴州刺史兼防禦使制崔嘏
勑隴陜之西地連蕃境雖舅甥和好絶塞無虞而邊徼
撫循長才以藉爾武能禦寇智可圖功早推奉國之誠
共許統戎之略及位分六校職長千夫彌彰夙夜之勞
益盡爪牙之用是思寵擢委以疆場爾宜推赤心以任
人勵玄甲而訓士約以奉已忠以報君無興踴虜之功
更許(一作起)事邊之計静能制動安亦慮危勉而行之富
貴可保將表戎旌之盛仍兼專席之榮可隴州刺史兼
御史大夫充本州刺史防禦使
授李繼文隴州防禦使制錢珝
勑旁據汧陽横當隴首地有提封之盛軍多帶甲之雄
既用良材宜膺正秩具官李繼文久從戎旅深達機謀
忠信交脩德刑並務御衆而推勞必報徇公而約法甚
明元帥上聞朝章可舉兼進祝鳩之命更揚建隼之威
夫牧伯之居憂寄寔重使功名之充位在冨貴而可圖
已列諸侯勉為政事可依前件
授潁州刺史充本州防禦使王敬蕘加檢校太
子太保制
勑書云若網在綱有條而不紊故國家化條施於天下
者牧伯謹而舉之政不紊矣具官王敬蕘始學司馬法
克勵諸侯劒奮之以果敢之氣濟之以練達之謀自握
郡符頗圖成績潁水則清年數且深理濟彌遠耕桑滿
地(一作野)不奪農時卒乘在軍未忘武備遂得見稱元帥
是當善舉化條保民之崇增秩甚貴吾用漢家之典爾
登循吏之名更務克終斯為守貴可依前件
授齊州刺史充武肅軍防禦使朱玭加檢校司
空制
勑歴下名地也司空貴秩也處名地而增貴秩者非夫
稱推澤洽物情焉得獨受寵章重宣王化具官朱玭當
年思立學武有經固忠順之本根以機權為枝葉且能
刺部兼務睦隣酌寬猛以守常就變通而處衆為善難
掩不伐愈彰見求福於自謀信唯人之可召乃行茂典
用叶公言可依前件
授鹽州刺史李太直充本州防禦使制
前人
勑有土之寄帶夫(一作虜)鄣者不其難乎鞠旅所以謹提
防揚威所以遏滛蕩試材既可正秩無疑具官李太直
昔爾伯氏嘗居五原以塤箎相和之勞致邊境無虞之
樂而天倫有戚戎律可歸乃自人情繼臨軍政勇則匪
恕智必好謀知金湯不在乎城池而耳目不專於旗鼓
勤於宣礪(一作勵又作力)别用壯心去假守之舊名當諸侯之
高位更圖善最無恃寵休勿使漢家獨稱魏尚可依前
件
授前河西防禦押蕃落等使馮繼文檢校工部
尚書依前充河西防禦招撫等使制
薛廷珪
勑廼眷西梁為吾右地襟帶河曲屏制蕃使厥土豊穰
其俗信厚委之鎮撫率仗勲勤不有奇材孰膺妙簡具
官馮繼文傳符圯上擅價山西敦詩書設預備之謀脩
禮樂為戰争之器能知軍誌雅有戎容明斥候而辨孤
虛恤士伍而愛君子決戰百勝彎弧六鈞動惟鷹揚静
則山立乃者仗其韜略錫以土疆旌旗啓行蛇豕當路
既沮已成之命能安静勝之謀欽屬久勞名噐斯在爰
昇喉舌再統貔貅復我舊恩成爾夙志防禦西夏控壓
三州爾其敷我憂勤宣我教化無禮必敗好戰則亡戢
兵而善撫疲人殷備而自求多福祗予恩寄佩我訓詞
報政可觀陟明斯在可
團練使
授辛德謙丹延團練使制常衮
勑上郡北地義渠故國臨制戎狄屏于關中當此襟要
難於鎮守前朔方留後左廂兵馬使同節度副使開府
儀同三司試太常卿兼御史中丞單于副都護充振武
軍使上柱國辛德謙山西出將代有勲業長才偉略主
之以忠峻節明斷服之以禮頃者職貳留府朔重(一作垂)
分鎮横絶大漠堅守孤城能詳武經載討軍實推以恩
信濟其威懷士卒知方羌夷服化休有茂績著於北邊
用觀勞臣俾膺重任委以藩事捍兹戎疆列在儲寀之
右參於憲臺之長中外兼榮服我嘉命可試太子詹事
兼御史大夫持節都督延州諸軍事兼延州刺史充丹
延兩州都團練使守捉使散官勲封如故
加韋之晉御史大夫制
勑古有牧伯連率所以大明黜陟其後廉使監郡亦其
任也奉六條詔書察二千石已下風化綱紀實所繫焉
時居部稱最則當遷復留以德授賜今或增秩存於令
典銀青光祿大夫檢校秘書監兼衡州刺史御史中丞
充湖南都團練守捉觀察處置等使上柱國扶陽縣開
國男韋之晉以道自處行成乎身言合精理文多雅興
學以潤政當孔氏之徒忠而好謀得兵家之要委在方
面實參戎重鎮衡陽之一都刺湘中之諸郡清静廉簡
以禮化之三老孝悌遵其德訓百城強猾服其威懷薄
刑名以宣慈均賦役而恤隱地臨南越溪洞伏戎能清
篁竹之風屢入苞茅之貢事各條理俗皆便安非大信
至公何以臻此處風憲之長旌理行之尤彰善勸能允
兹休命可兼御史大夫餘如故
授崔昭宣州團練使制
勑宣城彰(一作附)郡有牛渚介石之險江左多以護兵之
臣鎮焉國家舊制即廉使之部任兼將守寄功於今始
(一作姑)務靖人中符朝美銀青光祿大夫守右散騎常侍
博陵縣開國子崔昭長才大略濬發無前納忠事君強
學濟吏何劇之不處何難之不居嘗領雍洛屬當殘弊
令簡訟平官曹肅給懲姦攝暴都鄙以清風化可行於
四方歌謠豈止於千里敬事憂國始終端誠再列貂行
久承顧問從容喻旨軒闥增華方頼於左右羽儀以之
匡益外中委遇其分一也急在要重時而迭之察俗訓
戎歸於辨理參執閑邪之憲仍加馭貴之爵奉法遵職
俾人易從可使持節宣州諸軍事宣州刺史兼御史中
丞充宣歙池等州都團練守捉及觀察處置等使并採
石軍仍進封博陵縣侯食邑一千戶散官如故
授陳少遊浙江東道團練使制
勑東南一尉在吳越之境海隅蒼生連甌閩之俗既分
八使兼督諸戎祿勲任良以濟煩重朝散大夫宣州刺
史兼御史中丞宣歙池等州都團練守捉及觀察處置
等使上柱國賜紫金魚袋陳少遊清亮肅敬識通才達
度於禮而舉得其中積於理而動必歸當參考經術交
脩政刑歴三臺之郎吏首四方之俊選左輔内史嘗寄
風化中軍大夫實毗鎮撫事任皆適聲華朗然自彰(疑)
郡分憂于湖申儆悉心以周務忘已以愛人舉綱條之
目繕完守之備忠敏内緝服而不離威略外懷親而不
暴載清苛慝盡復流庸雖膠東之戶口八萬潁川之理
行第一殆無以過也明試以功允兹章陟稱遷大鎮用
表懋能仍副丞相以戒羣岳可使持節都督越州諸軍
事守越州刺史兼御史大夫充浙江東道都團練守捉
觀察處置等使散官勲賜如故
授魏少遊洪吉等州團練使制
門下東分九江南控百越緫兵車之會當水陸之衝式
遏澄清實難其任金紫光祿大夫行尚書刑部侍郎上
柱國鉅鹿郡開國公魏少遊當官而行直道而進有剛
毅能斷之性予之以冲和有精密至察之才濟之以仁
恕三尹京邑四方承流不私身以餙名多去思之遺愛
秋典貳職夏臺無冤海隅蒼生疇咨俾乂眷求良吏出
守雄藩宜兼亞相之重式光連率之寄可使持節都督
洪州諸軍事守洪州刺史兼御史大夫江南西道洪吉
虔撫信袁江饒等州都團練守捉觀察處置及莫傜等
使散官勲封如故
授象武感疊宕等州團練使制
勑開府儀同三司試光祿卿使持節扶州諸軍事兼扶
州刺史攝節度副使扶文兩州招討團練使兼綿劒龍
遂渝合普漢扶文等一十一州行營兵馬都虞候上柱
國交川郡王象武感器幹識略資之以經遠公忠廉謹
守之而有常早探黃石之符久列朱轓之任外鄰戎境
内撫疲民誠信不渝威懷相濟克懋分憂之化尤彰式
遏之勲右地數州尚多艱阻將論(疑)朝旨以綏邊虞不
有兼才孰能成務俾參戎重之副仍錫賞延之寵可試
殿中監使持節疊州諸軍事兼疊州刺史充本州團練
守捉使兼充疊宕兩州招討使同隴右節度副使仍與
一子六品官賜緋魚袋勲封如故
授獨孤問俗鄂岳等州團練使制
前人
勑荆吳邊帶之口江漢朝宗之會尚有戎備難於任人
外攘内撫文武迭用銀青光祿大夫試秘書監壽州刺
史兼侍御史本州團練守捉使及諸道營使下(疑)本州
營田使上柱國獨孤問俗才暢於理識通於政居之以
簡敬濟之以廉能中朝清秩更於奬拔外臺雄鎮多所
典領嘉績休聲較然明著壽春之課尤最當時守於一
郡未展其用可以倚辦煩重保綏險要督數郡之戎事
參中司之憲列陟明增秩懋爾在公可使持節都督鄂
州諸軍事鄂州刺史兼御史中丞充鄂岳沔等三州都
團練守捉使散官勲如故
授李昌岠辰錦等州團練使制
勑彊楚之裔古之蠻方雜武谿之種落通夜郎之邊壤
唐蒙開道馬援南征即其地也國朝舊制方數千里悉
統於連帥今以遐闊難守遂分督以綏之正議大夫試
光禄卿前兼海州刺史李昌岠素有識略達於事體剛
柔相濟文武中立居職可紀實浮於名廼者以幹時之
才刺瀕海之郡惠和簡潔所謂理平思我遠人眷求良
吏撫辰陽之舊俗攘縣道之多虞訓戎數州俾爾專任
參領中憲式榮按部可試秘書監使持節都督辰州諸
軍事辰州刺史兼御史中丞充辰溪巫錦業等五州都
團練守捉使散官如故
文苑英華卷四百九
