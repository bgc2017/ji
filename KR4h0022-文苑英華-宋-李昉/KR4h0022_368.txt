文苑英華卷三百六十八宋李昉等編
箴誡
五誡
持衡(并序)彈琴(并序)
對鏡(并序)辭金
冰壺(并序)
守誡口兵誡
猶子蔚適越誡
三誡
臨江之麋黔之驢
永某氏之鼠
敵誡箴言(并序)
五誡姚元崇
持衡(一作執秤)誡
持衡者(一作秤者衡衡)天下平也君子執之以平其心夫衡在
天所以齊七政在人所以均萬物稱物平施為政以則
(一作公)毫釐不差輕重必得是執衡持平之義也(一作是執秤衡)
(之理也)聖人為衡四方取則志守公正(一作平)體兼平(一作正)
直用於天官銓綜斯德用(一作行)於里閈紛競以息故南
北(一作西)以對左右以持稱物低昂不差毫釐使錙銖不
惑輕重無疑智不能矯愚不能欺存信去詐以公滅私
王道無偏(一作無偏無黨)君子無黨(一作似之)法者天下公器官者
庶人師長(一作之師)其身率(一作既)正不令而行在下無怨唯
上之平故曰上之所為下必從矣上之所教人亦效矣
(一作上之所仰人皆其向我之所教人皆其效)心苟至公人將大同心能執一
政乃無失嗟爾多士欽哉勉旃庶此觀穪(一作庶以觀則)同夫
佩弦
彈琴誡(并序)
琴者樂之和也君子撫之以和人心夫其調五音諧六
律則移風易俗感舞禽獸而况和人乎故身不下堂不
言而理者蓋鳴琴故也
樂導至化聲感人情故易俗以雅樂和人以正聲樂有
琴瑟音有商徵琴音能調天下以治異而相應以和為
美和而不同如彼君子故善為政者若彈琴宫君商臣
則治國之道大急小緩豈安人之心不調者改張踰於
立法聲悲者調下感於知音昔武城單父以弦歌樂職
鄒忌雍門以辯對匡國美此調撫而人是則昭告後來
無怠於德
對(文粹作執)鏡誡(并序)
執鏡者(文粹無者字)取其明也夫内涵虚心外分朗鑒萬(文粹)
(無萬字)物不可以匿詐衆象(二字文粹作體)無得以逃形是以野
鹿窺而慙山鷄對而舞故君子是繪是畫置之座隅蓋
將照姦回之心絶險詖之路也詩曰我心匪鑒不可以
茹亦其理焉
秦樓明鏡鑒有餘暉色自凝曉光能洞微飾以鞶組匣
以珠璣龍繞池卧烏臨月飛傍入四隣中延萬象濟物
攸溥利人斯廣握在帝心則宇宙融朗懸諸銓臣則翹
楚瞻仰且明不匿瑕君子是嘉不疲屢照君子是效嗟
爾在職為代作則刑不可濫政不可賊凡今之人鮮務
為德紛綸謟媚汨沒忠直當須如鏡之明斷可以平如
鏡之潔斷可以决敢告後來無忝前哲
辭金誡(并序)
辭金者取其廉慎也昔子罕辭玉以不貪為寳楊震辭
金以四知為慎列前古之清潔為將來之龜鏡原其立
者俯而揖讓也跪者仰而受恭也俾左右顧盼又得謙
恭之道焉
古之君子策名委質翼翼小心乾乾終日慎乎在位欽
乃攸司請謁者咸息苞苴者必辭爾以金玉為寳吾以
廉謹為師爾以夜昏可納吾將暗室不欺若爾有贈吾
今取之爾其喪寳吾則懷非故曰欲人不知莫若勿(一作)
(不)為欲無悔恡不若守慎慎之伊何主誡在乎瓜李悔
之伊何讟謗由乎薏苡慎則禍之不及貪則災之所起
苟自謹身必無謗耻凡所從政當須正已誡往脩來慎
終如始
冰壺誡(并序)
冰壺者清潔之志(文粹作至)也君子對之示不忘乎清也夫
洞徹無瑕澄空見底當官明白者有類是乎故内懷冰
清外涵玉潤此君子冰壺之德也
玉本無瑕冰亦至潔方圓相映表裏皆澈喻彼貞廉能
守其節凡今之人就列稱臣當官以割剥為務在上以
財賄為親豈異夫象之有齒以焚其身魚之貪餌必曝
其鱗故君子讓榮不憂辭滿為珍以備其德以全其真
與其濁富寧比清貧吳隠酌泉龐恭致水席皮洗幘緼
袍空裏雖清畏人知而所知遠矣嗟爾在位禄厚官尊
固當聳廉勤之節塞貪競之門冰壺是對烱誡猶存以
此清白遺其子孫
守誡韓愈
詩曰大邦維翰書曰以蕃王室諸侯之於天子不唯守
土地奉職貢而已固將有以翰蕃之也今之人有宅於
山者知猛獸之為害則必高其柴楥而外施窞穽以待
之宅於都者知穿窬之為盗則必峻其垣墻而内固扄
鐍以防之此野人鄙夫之所及非有過人之智而後能
也今之通都大邑介於屈(文粹作倔下同)強之間而不知為之
備噫亦惑矣野人鄙夫能之而王公大人反不能焉豈
材力有不足歟蓋以為不足為而不為耳天下之禍莫
大於不足為而不為材力不足次之不足為者敵至而
不知材力不足者先事而思則其於禍也有間矣彼之
屈強者帶甲荷戈不知其多少其綿地則千里而與我
壤地相錯無有丘陵江河洞庭孟門之關其間又自知
其不得與天下齒朝夕舉踵引頸冀天下之有事以乘
吾之便此其暴於猛獸穿窬也甚矣嗚呼胡知之而不
為之備乎哉賁育之不戒童子之不抗魯鷄之不期越
(一作蜀)鷄之不支今夫鹿之於豹非不巍然大矣然而卒
為之擒者瓜牙之材不同猛怯之資殊也曰然則如之
何而備之曰在得人
口兵誡(并序)劉禹錫
余讀蒙莊書曰兵莫慘於志莫邪為下缺然知志(一作智)
士之傷夫生也他日讀遠祖中壘校尉書曰口者兵也
䀌然知言之為兵又慘乎志因博考前載極其兩端夫
志兵之薄人激烈抗憤不過無從容於世耳口兵之起
其形渥焉&KR0008;是知吾祖之言為急作戒以書于盤盂
五兩之傷藥之可平一言成疴智不能明人或罹兵道
塗奔救投方效技思恐其後人或罹譛比肩狐疑借有
紛觧毀輙隨之故曰舌端之孽慘乎楚䥫夷竈誠謀執
戈以驅掩人誠智折笄以(一作之)詈賢者誨子信其有旨
發言之難往古(集作伸舌)猶爾辯為詐謀默為德基玉櫝不
啓焉能瑕疵犨麋深居孰謂可嗤我誡於口(集作我口之啓)惟
心之捫無為我兵當為我藩以慎為(一作謹)鍵以忍為閽
可以多食勿以多言
猶子蔚適越誡劉禹錫
猶子蔚晨跪于席端曰臣幼承叔父訓始勾萌至於扶
疎前日不自意有司以名汚賢能書又不自意被丞相
府召為從事重競累媿懼貽叔父羞今當行乞辭以為
戒余曰若知彛器乎始乎斵輪因人(一作磨斵輪囷)規矩中度
外枵然而有容者理膩質堅後加密石焉風戾日晞不
剖(集作副)不聲然後青黃之鳥獸之餙乎瑶金貴在清廟
其用也羃以養潔其藏也櫝以養光苟措非其所一有
毫髮之傷儡然與破甑為伍矣汝之始成人猶器之作
朴是宜力學為礱斵親賢為青黃睦僚友為瑶金忠所
奉為清廟盡敬以為羃慎微以為櫝去怠以護傷在勤
而行之耳設有人思披重霄而挹顥氣病無階而升有
力者揭層挮而倚泰山然而一舉足而一高非獨揭梯
者所能也凡大位未嘗曠故世多貴人唯天爵并者乃
可偉耳夫偉人之一顧踰乎華章而一非亦慘乎黥刖
行矣慎諸吾見垂天之雲在爾肩掖間矣昔吾友柳儀
曹嘗謂吾文雋而膏味無窮而炙愈出也遲汝到丞相
府居一二日袖吾文入謁以取質焉丞相吾友也汝事
所從如事諸父借有不如意推起敬之心以奉焉無忽
三戒(并序)柳宗元
吾恒惡世之人不知推已之本而乘物以逞或依勢以
干非其類出技以怒強竊時以肆暴然卒迨于禍有客
談麋驢鼠三物似其事作三戒
臨江之麋
臨江之人畋得麋麑畜之入門羣犬垂涎揚尾皆來其
人怒怛之自是日抱就犬習示之使勿動稍使與之戱
積久犬皆如人意麋麑稍大忘已之麋也以為犬良我
友抵觸偃仆益狎犬畏主人與之俯仰甚善然時啖其
舌三年麋出門見外犬在道甚衆走欲與為戱外犬見
而喜且怒共殺食之狼藉道上麋至死終不悟
黔之驢
黔無驢有好事者船載驢以入至則無可用放之山下
虎見之尨然大物也以為神蔽林間窺之稍出近之憗
憗然莫相知他日驢一鳴虎大駭遠遁以為且噬已也
甚恐然往來視之覺無異能者益習其聲又近出前後
終不敢搏稍近益狎蕩倚衝冐驢不勝怒蹄之虎因喜
計之曰技止此耳因跳踉大[口闞]斷其喉盡其肉乃去噫
形之尨也類有德聲之宏也類有能向不出其技虎雖
猛疑畏卒不敢取今若是焉悲夫
永某氏之鼠
永有某氏者畏日拘忌異甚以為已生歲直子鼠子神
也愛鼠不畜猫又禁僮勿擊鼠倉廪庖厨悉以資鼠不
問由是鼠相告皆來某氏飽食而無禍某氏室無完器
椸無完衣飲食大率鼠之餘也晝纍纍與人兼行夜則
竊齧鬭暴其聲萬状不可以寢終不厭數歲某氏徙居
他州後人來居鼠為態如故其人曰是隂類惡物也盗
暴尤甚且何以至是乎哉假五六猫闔門撤瓦灌穴購
僮羅捕之殺鼠如丘棄之隠處臰數月乃已嗚呼彼以
其飽食無禍為可恒也哉
敵戒
皆知敵之仇而不知為益之尤皆知敵之害而不知為
利之大秦有六國兢兢以強六國既除&KR1138;&KR1138;乃亡晉敗
楚鄢范文為患厲之不圖舉國造怨孟孫惡臧孟死臧
恤藥石去矣吾亡無日智能知之猶卒以危矧今之人
曾不是思敵存而懼敵去而舞廢備自盈秪益為瘉敵
存滅禍敵去召過有能知此道大名播懲病克夀矜壮
死暴縱慾不戒匪愚伊耄我作戒詩思者無咎
箴言(并序)白居易
貞元十有五年天子命中書舍人渤海公領禮部貢舉
事越明年春居易以進士舉一上登第洎翼日至於旬
時伏念固陋懼不克副公之選充王之賓乃自陳戒于
德作箴言曰
我聞古君子人疾沒世名不稱耻邦有道貧且賤今我
生休明代二十有六年乃策名名既聞於君乃干禄禄
將及於親升聞逮養繄公之德之死矢報矢報之義靡
他惟勵乃志遠乃猷俾德日新道日就是報於公匪報
於公是光于躬匪光于躬是華于邦吁其念哉其勖哉
庶俾行中規文中倫學惟時習罔怠棄位惟馴致罔躁
求一德五常陶甄于内四科六義斧藻于外若御輿既
勒銜策乃克駿奔若冶刃既砥淬礪乃克用利無曰擢
甲科名既立而自廣自滿尚念為山九仞虧于一簣無
曰登一第位其逹而自欺自得尚念行千里始于足下
嗚呼我無監於止水當監於斯文庶勉斯厥止慎厥終
日顧於箴言無作身之羞公之羞
文苑英華卷三百六十八
