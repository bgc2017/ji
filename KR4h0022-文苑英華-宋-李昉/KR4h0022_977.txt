文苑英華卷九百七十八宋李昉等編
交舊一
祭荆州刺史隂道方文一首
祭處士仲長子光文一首
祭劉少監文一首祭郝少保文一首
祭陸郪縣文一首祭汾隂公文一首
祭趙郎將文一首祭梁宣王文一首
祭魯忠王文一首祭汝南王文一首
祭杜學士審言文一首祭楊盈川文一首
祭王城門文一首
祭荆州刺史隂道方文魏收
維太昌元年十二月庚申朔越十二日辛未友人鉅鹿
魏收謹以清酌少牢之饌敬祭于荆州刺史隂君之靈
嗚呼哀哉惟君世載不殞英聲在兹風流有属自爾弘
之孝為行本忠實身基既言斯立罄禮窮詩器則清賞
才惟英博於暢風雷蕭條丘壑顧言朝市忘懷淡薄比
契沉冥均情寂寞往塵守官及爾同僚塤箎合韻琴瑟
俱調丹墀踵武清道齊鑣跡淪閑曠心共津濠乃眷平
生相忻多趣殷勤宴喜流連辭賦溘矣不追長違世務
詠歌徒在音徽空樹昔猶肢體與子裘裳今其往也生
死殊方形骸何促天地何長申兹沃酹贈以哀傷嗚呼
哀哉
祭處士仲長子光文王勣
歲月日隣人王勣(集作績)謹以魚醴之奠敬祭仲長先生
之靈曰明道若昧進道若退鳥飛知還龍亢必(集作若)悔
嗟嗟夫子理融其内不忮不求無憎無愛古人有言微
妙玄通藏用以密飬正以蒙嗟嗟夫子允執其(集作厥)中
不見其始孰知其終蕩蕩心跡(集作止足)悠悠默語周覧人
事退居河渚何去何從誰求(集作棄)誰與聊同聚散亦均
寒暑大矣夫子其生若浮至矣夫子其死若休鄕黨不
懼朋友(集作友朋)不憂素琴猶在黃經尚留老來難(集作不)婚
梁鴻難偶筵無饋奠室無箕帚嗟嗟夫子豈圖其後金
玉滿堂莫為之守(集作道為之友)凡我故人素服臨旃葛巾從
窆桐棺以遷墳不易壠坎不及泉苟無怛(疑作恒)化于何
問天道性既喪仁義鋒起祭非古也禮之為始吾從其
俗敢告夫子清樽薄奠神其歆止
為薛令作祭劉少監文楊烱
中書令河東薛某謹以清酌中牢之奠敬祭故少監劉
公之靈惟此陶唐有此冀方上天祚漢人神攸贊開國
承家枝分葉散三貂赫赫於臺省駟馬諼諼於里閈德
之有隣吐符兮降神家之積慶受禄兮宜君星躔可以
衝南越都邑可以貿(集作質)西秦言鄭公之不死謂張衡
之後身雍州為積高之地初登吏部尚書即㗋舌之端
始拜郎官見天子而題柱侍明光而握蘭入麒麟之閣
圖書掌於河洛測璇玉之璣造化窮於制作大風積也
方絶於雲天有力負之生悲於溝壑嗚呼哀哉言念平
生求其友聲適我願兮共得朋從之道又吾姨也俱承
下嫁之榮良辰美景必窮於樂事茂林修竹每叶於高
情援茝蘭而無愧指金石以當行誰言倏忽遽隔幽明
人非兮地是心折兮骨驚卜日兮先遠隂靈凝兮歲將
晩臨平郊兮望行幰君一去兮何時返石室兮沉沉蓬
萊山兮寂又隂蒼烟漫兮紫苔深陳絮酒兮涕沾襟嗚
呼哀哉
詹事府官寮祭郝少保文前人
少詹事鄧玄機永昌令令狐恩府司直王思善楊烱主
簿鄭行該等謹以清酌庶饈之奠敬祭太子少保郝公
之靈若夫星象降質山川受氣以道為尊以和為貴軒
后夢之於大澤文王卜之於清渭實馮舟檝之功(集作力)
必藉鹽梅之味昭昭北斗宫號文昌隠隠西掖池名鳳
凰增萬機而恭政本定五字而對休光珥豐貂之韡韡
識遺佩之鏘鏘懸車之歲方稱國老步輦之榮遂居師
保劉蕃以光禄緝訓和嶠以尚書贊道百年方享於期
頥五福冀徵於夀考西山訪藥北壁尋經金丹不化玉
釡何成梁木斯壊曲池坐平府庭颯而變色寮屬慘而
相驚嗚呼哀哉玄機等親聞教義夙承提奬懷德音之
不忘痛丹壑之長往門舘閴寂簾帷彷像奠行潦之蘋
蘩庶明靈之降饗嗚呼哀哉
為梓州官属祭陸郪縣文前人
維垂拱二年太歲景戍正月壬寅朔二十二日癸亥長
史劉某謹以清酌庶羞之奠敬祭陸明府之靈夫萬里
之别猶使飲淚成血思德音之斷絶况百年之分能不
憂心如薰想公子兮氛氲惟彼積德挺生夫君天垂白
氣地發黃雲江則有沱(集作氾是)為國之紀君傳其政愛人
如子山則有梁鎮(集作國)兹一方君弘其道視人如傷久
勞于外路阻且長曾未朞月人之云亡嗚呼哀哉哀哀
弱嗣朝暮一嗌皎皎孀妻饋乎下室蜀門如劔長安如
日歸路何從我心如(集作之)疾嗚呼哀哉凡我在位羈官
邊城共戮力兮誰言死生思其人兮造其庭恍無見兮
寂無聲稱觴兮酹酒心折兮骨驚嗚呼哀哉
祭汾隂公文前人
維大唐光宅之元祀太歲甲申冬十有二月戊寅朔丁
亥御辰楊烱以柔毛清酒(集作酌)之奠敢昭告于故中書
令汾隂公之靈(靈字集作貴神)嗚呼哀哉惟公含純德而載誕
兮禀元精而秀出(集作特秀非)備百行而立身兮半千年而
委質属天地之貞觀兮逄聖人之得一若䕫龍稷卨之
寅(集作翊)亮舜朝兮若蕭曹魏邴之謀猷漢室懸大名於
宇宙兮立大勲於輔弼如何斯人而有斯疾曾未遐壽
中年殯(疑作殞)卒嗚呼哀哉若夫家傳寶鼎地闢金溝文
則属詞而比事兮學則八索而九丘入則東藩之上相
兮出則南面之諸侯(集作通)唯盡善兮未善固雖休而勿
休既知退而知進兮亦能剛而能柔大才則九功惟叙
兮大智則萬物潜周崇德廣業兮樂天知命而不憂嗚
呼哀哉門舘虚兮寂寞歲窮隂兮摇落備物儼兮以(集作)
(如)存光靈𦕈兮焉託垂繐帷與祖帳兮罷歌臺與舞閤
天子惜其毗余兮羣臣思其可作嗚呼哀哉俯循兮弱
齡叨襲兮簮纓公夕拜之時也既齒跡於渠閣公春華
之日也又陪遊於層(集作郡)城恭两宫而承顧盻兮歷二
紀而洽恩榮郭有道之青(集作題)目兮蔡中郎之下迎倏
焉今古非復平生無德不報兮願摩頂而至足有生必
死兮空飲恨而吞聲天慘慘兮氣冥冥月窮紀兮日上
丁籍白茅兮無咎和黍稷兮非馨嗚呼哀哉
為李緫管祭趙郎將文駱賓王
姚州道大緫管李義祭趙郎將之靈惟靈降精辰象委
質昌期棄筆文場早徇封侯之志彯纓武帳坐昇戎秩
之榮属須補挻祅(集作妖)昆池(集作明)習戰應星文而動將
奉天罰以揚威不能弘廟筭於五(集作四)戎叶神謀於九
變致使(集作令)王師失律凶狡憑陵嶲亢南臨同五谿之
深入卭關北阻類雙崤之不歸亭候多虞故有負於明
代春秋責帥豈無愧於幽途悲夫任賢與能明君之事
也陳力就列忠臣之義也郎將雖見危授命固誠節之
有餘臨難圖(集作權)機何智謀之不足嗚呼哀哉義猥以
散才謬專分閫途經夷落路踐戎場停疲驂於九泉悲
來有地痛遺骸於四野泣下無從暫輟征旅之勤爰崇
掩骼之義庶幽靈有托梧丘息入夢之䰟壯士不還薤
露起送終之曲嗚呼哀哉九真邊徼萬里長安城危疏
勒山峻臯蘭因原為隴即壤成棺夕隂低而平蕪晦秋
風急而荒戌寒嗚呼哀哉異域幽埏但見新栽松柏他
鄉古木非復舊邑枌榆感平生其若(集作斯)在聊申絮酒
儻聦明之不昧式(集作或)薦單(集作簞)醪
為宗尚書祭梁宣王文宋之問
維大唐景龍元年歲次丁未十月乙未朔四日戊戌兵
部尚書宗楚客弟將作大匠秦客等謹以清酌庶羞之
奠致祭于梁宣王之靈惟王神岳降靈英姿濟代在周
錫梁社之寵翊唐有代邸之勳不謂業在必安而釁生
非意賊臣結黨大(集作奔)黷宸闈逆子弄兵輊(集作讒)誣懿
戚密謀奉主惟以國家為心飛(集作非)祸及門飜令父子
併命九重軫念悼舟檝之堙没百辟興嗟愴衣冠之殄
悴楚客等早承輝眄夙忝(集作奉)娛遊姻屬謬接於葭莩
兄弟竊方於鴈(集作橘)序叨列五等同事两朝昔以高義
銘心今猶德音在耳嚴慈永往伯季凋零友睦申於長
昧成立冀於猶子而家不悔祸俱斃仇人(集作讐)入私庭
而痛深過王門而悲極竹池舊賞看鴈鶩之猶歸蒿里
新歌恨天人之永逝嗚呼哀哉九原撰日萬古營䰟士
(集作人)悲高駕帝慟津門殯(疑作殞)賢輔而星圻(一作折非)害良
臣而霧昏想平生之如此(集作在)庶髣髴於斯樽尚饗
為宗尚書兄弟祭魯忠王文前人
維景龍二年歲次戊申月日兵部尚書楚客弟將作大
匠秦客等謹以清酌之奠敢昭告于魯忠王之靈惟王
寶鼎因地瑶林肅(某作蔽)天靈資海岳質冠神仙德潤猶
雨機清若泉不孤大造飜摧少(集作小)年百身豈贖四序
云變慈軫玉扆悲盈金殿令德彌秀徽容難見悼前歲
之今日共銜酸於隙電錦鸞失偶臺鳳悲隻玳席賓空
金鄕戸閴徑不踐兮苔紫庭不遊兮草碧敢申賦於童
𦕈痛平生之姻戚嗚呼哀哉雁池送夏馬埓迎秋露白
天净雲低隴愁恨名王之淪枉悲促運之浮休蓄哀思
而成泣憑聦明而致羞小山一平兮多桂樹故人雖在
兮罷蘭遊心追往而將絶淚横目兮(集作而)難收嗚呼哀
哉尚饗
為常特進已下祭汝南王文前人
維大唐景龍二年歲次戊申月日某官某等謹以清酌
之奠祭(祭字集作敢昭告)于汝南王之靈相門踵德王實挺生
天資温克神與聦明人稱玉樹我嗣金籯芝庭欲秀桂
林將逐惟彼鴈堂(集作黨)墜兹鴻陸魅奪精氣墳迷草(集作)
(卉)木漢皇纂籙周母參功夷夏(集作憂)昭洗幽明感通九
䰟見日一葉随風孝極先妃丹旐前歸慈殷諸季素旐
(集作旒)相次楚甿啜泣秦人下淚荆分自久棣落無餘悲
炎海之下制惟(集作懷)觀津之上書鳶忌南而跕水鴈愛
北而随車嗚呼凡在枝戚銜恩極遍寵賁濯龍榮同化
鷰獨傷元子冥寞無見玉宸下感金屋增悲珠亡祸速
沙崩慶遲綠車為贈黃泉各(集作永)思官舍攸止先塋甫
託齊國返葬随原可作靈之歸來無惑甌駱尚饗
祭杜學士審言文前人
維大唐景龍二年歲次戊申月日考功員外郎宋之問
謹以清酌之奠敬祭于故修文舘學士杜君之靈嗚呼
位曰大(集作天)寶才曰天爵辭(集作鮮)業備而官成名(集作多)
聲高而命薄屈原不終於楚相揚雄自投於漢閣代生
人而豈無人違代而咸若運鍾唐虞崇文寵儒國求至
寶家獻靈珠後俊(二字集作復)有王楊盧駱繼之以子跡(集作)
(躍)雲衢王也(集作服)才参卿於西陜楊也終遠宰於東吳
盧則哀其栖山而卧疾駱則不能保族而全軀由運然
也莫(集作聊)以福夀自衞將神忌也不得華實斯俱惟靈
昭昭度越諸子言必得俊意常通理其含潤也若和風
欲曙摇露氣于春林其秉豔也似凉雨半晴懸日光(集作)
(足)於秋水衆轍同遵者擯落羣心不際者探擬人也不
幸而則亡名兮可大而不死君(集作靈)之栖遑自昔迷方逢
時泰兮欲逹聞數竒兮自傷属文母之丕運應才子之
明敭援淪秀於蘭畹侍遊仙於柏梁命以著作拜之為
郎始翔鴛於清列旋禦魅於炎荒遺旅鴈兮超彭蠡作
編人兮居越裳(集作常)殊許靖之新適憶虞飜之舊鄕惟
皇龍興冄施法度拂洗溟渤騫(集作鶱)翔雨露通籍於八
舍禁門摇筆于萬年芳樹仰赤墀兮非遠謂白首兮方
遇君病何病到此彌留藥雖(集作勤)餌兮寕愈針不及兮
可憂雖則妙醫莫識實冀明神獲瘳嗚呼哀哉君(集作靈下)
(三字同)之將亡其言也善余向十旬日或冄展君感斯意
贈言宛轉識金石之契密悔文章之交淺命子誡妻既
懇且辨自予(集作僕也)與君弱歲遊執文翰共許風露(集作霞)
相浥况窮海兮同竄復文房兮並入川流遽閱隙電初
過昔乘運兮如此今造冥兮若何懷君疇昔(集作好)兮恨
已積念君恩惠(集作近惠)兮情倍多道之南宅囷之東粟使
君孤之有餘寕我家之不足籍籍流議喧喧薄俗名全
每困於鑠金身没誰恨其埋玉空落長松千尺詎置生
芻一束倬彼韋公贈殷禮縟善乎崔子理感情属相識
有素見覧(集作賢)增勖登君詞賦於雲臺之上藏君齒髮
於緱山之曲緱氏山兮山上雲秦城郊兮郊外墳孟冬
十日兮共歸君(集作送夫君)君(集作靈下同)有靈兮聞不聞我咀
瑶屑君知自久坐泣焚芝遥哀畫柳闕視(集作親)祖載爰
(集作爱非)遺(集作遣非)巵酒願歆悲誠將告良友尚饗
祭楊盈川文前人
維大周某年月日西河宋某謹以清酌脯羞之奠敬祭
于楊子之靈曰自古皆死不朽者文北河吐(集作流)液西
岳生靈(集作吐雲)爰叶(集作叶神)通氣降精于君伏道孔門遊刃
諸子精微博識黃中通理属詞比事宗經匠史玉璞金
渾風摇雲起聞人之善若任諸已受人之恩許之以死
惟子堅剛氣陵秋霜行不苟合言不苟㤀大君有命徵
子文房余亦叨沗随君頡頏同趨北禁并拜東堂志事
俱得形骸两㤀載罹寒暑貧病洛陽裘馬同弊老幼均
糧自君出宰南浮江海余嘗苦饑今日猶在之子妙年
香名早傳從來金馬夙昔崇賢門庭若市翰墨如泉千
載之後聞而凛然死而不㤀問余何傷傷余命薄益州
零落生平(集作平生)之言幽顯相託痛君不嗣匪我孤諾君
有兄弟同心異體陟岡增哀歸葬以禮旅櫬飄零于洛
之汀我之懷矣感歎入冥見子之弟類子之形悼往心
絶慰存涕盈古人有言一死一生昔子(集作之)往矣追送
傾城今子來也乃知交情惟郭是戚有崔不易來哭來
祭哀文在席惟席可(集作何)依冰雪四滿家人哀哀賓徑
微斷今我傷悲情懃昔時子文子翰我緘我持子宅子
兆我營我思子有神鍳我言不欺我有絮酒子其歆之
我亦引滿儻昭神期䰟兮歸來聞余此詞
祭王城門文前人
維長安二年歲次月日司禮主簿宋某謹以清酌之奠
敬祭于故宫尹丞太原王君之靈惟靈顯考抗志恬漠
九辟奚顧一丘自樂行儀(集作擬)巢由言重許郭粤我先
人比德同道理閫探索詞源論討翰墨具存有真有草
古人至(集作之)言朋友世親王氏兄弟既義(集作禮)且仁撫
我則厚莫殊天倫粤我幼蒙哀纏岵屺急難相顧若出
諸已聞過必箴見善斯喜盛德之後昔聞其昌之子壯
年朱紱始光賀者在門哭者在堂慰君之兄撫君之子
郭門祖祭平生已矣問天何言閉恨泉裏嗚呼哀哉尚
饗
文苑英華卷九百七十八
