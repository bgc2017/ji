文苑英華卷六百五十八宋李昉等編
投知一
爲蘇令本與岑内史啓一首
上明員外啓一首上許左丞啓一首
上郎都督啓一首上司列太常伯啓一首
上李少常伯啓一首上兖州刺史啓一首
上兖州崔長史啓一首上兖州張司馬啓一首
為蘇令本與岑内史啟陳子昂
某啟某聞子以母貴自古通方禮以親榮在昔恒理豈
非奉上之道休泰必同膝下之恩親愛先及伏惟舅寵
居密戚位列崇班實富貴於當今允尊榮於前代居得
言之地據至要之途九族同欣皆憑於奬盼六親咸頼
仰德於恩波莫不拂飾(集作拭)生其羽儀談薦長其光價
某自惟末品忝在甥徒早蒙撫育之恩不殊骨肉之愛
自痛無福家禍遂纏爰在孤遺載延慈眷愛同諸子禮
越常流遂得教訓成人策名從宦舅又曲垂顧念恩甚
庭闈渭陽之情實多荷戴猥以庸薄叨累周行自委質
戎班(集作昭)昭(集作班)名果毅經今一十三載(集作歲)矣而竟
未一遷仰望儕流莫不皆居顯位旋觀時輩亦已再歴
榮班猥亦何人(集作獨某一人)空嗟留滯雖命途乖舛良或甘心
然親貴盈朝豈忘提奬所以仰瞻恩惠不棄於疎微冀
降慈仁(集作流)有憐於孤賤伏願舅大弘收採之眷特垂
咳唾之恩矜憫小子使得宦及朋友寵以親榮私門載
昌幽冥是頼豈不幸甚豈不幸甚無任企仰之至謹奉
啓不宣謹啟
上明員外啓王勃
某啟側聞金烏聳轡俯圓燧而抽光瑶兔浮輪候方諸
而吐液斯則洪纖異數冥符造化之津高下相懸精契
陶鈞之表故知聲同義合存長幼於三州理隔氣殊置
山川於一面神交可託風雲於杵臼之間道不虚行涇
渭於簮裾之列其有跡申知已投爵里於思齊事廹當
仁抱龍泉而願割雖荆山已峻多輕抵鵲之珍而渤澥
方春敢進歸鳬之景伏惟丈人珠躔降德銑社抽英河
岳縱其神器煙霞發其符采江東第一家傳正始之音
日下無雙譽重名流之首三冬文史先兆跡於青衿百
里絃歌即馳芳於墨綬彭澤陶潜之菊勝氣仍存河陽
潘岳之花芳風遂遠榮加從𬒮(一作秩)上清蘭府之遊寵
奪攀輪更掌蓬山之務麟圖緝諡定榮辱於三泉鵷閤
(一作閣)裁書考薰蕕於四部既鶴鳴雲路望偃朝端鴻漸
星臺俯諧僉議廉平譽號李宣伯之當官雅操繩時山
巨源之稱職加以文場武庫發揮廊廟之師瓊樹瑶林
寥廓風塵之表一丘一壑同阮籍於西山一嘯一歌列
嵇康於北面詞條鬱霧遥騰駕日(一作月)之隂辨鍔横霜
直上衝星之氣鳬鐘蓄韻聞片言而指掌鸞鏡懸心見
一善而明目情源九𣲖士流欣滿腹之期德宇干門詞
人有庇身之望方當坐談帝席雄視羣公豈徒比跡天
府雌伏郎官而已哉某崇徽啓緒盛德在家承太子之
仙宗析將軍之遠系米輪在漢列高士於三台青蓋浮
江扈平王於七姓遺風舊烈尚存清白之基祖德家聲
代有縱横之目及金陵東覆玉馬西奔髦頭傑起文儒
繼出鳳鳴朝日森梢煙雨之標龍躍雲津盤礴江山之
氣雖雄名雅譽隨朔野而揚聲而華冕雕軒比南風而
不競陳太丘之積善羔鴈成羣謝車騎之餘芳蘭蓀不
替趨庭洽訓共歌未萼之篇避席承觀猶守青箱之業
嘗謂酣神北阜藉春渚而忘歸動影南櫺坐秋山而長
往不意蘭臯獨嘯輕交委鶴之書芝澗行謠坐辱飛龍
之使年殊賈誼仰宣室而方同業謝劉繇俯長途而遂
恧塞上浮雲之跡空倦吳山隋侯明月之珠終悲暗室
豈不知拂衣長謝林泉多倦(一作倨)俗之因安枕有餘廟
堂非養高之所松楹坐月臨黛壑而遐征桂席攀風俯
青嵓而自足而欲俛首屈膝逡廵多士之林弔影慙魂
骯髒文昌之府徒以牛蹄已倦臨文壑而驤鱗羊角可
逢想高衢而撫翼參名國士方叨智伯之恩揮迹奉常
冀雪公孫之恥識正平於處士雖在孔融期仲容於望
外終資許允猶恐先馳折翮頻驚鶂路之風再舉枯鱗
空擊龍門之水丈人借以顔色資以恩波垂雅契於長
年叙情交於累代情加倒屐知步頃之生光禮極昇堂
覺聲名之有地是用俯抽丹思上凟清顔鏤殊奬於肝
膽銜德音於咳唾懦夫增氣先歌易水之風壯士投心
思赴吳宫之火恩崇命淺瞻吕梁而可泛山高海深涉
孟門而何險謹啟
上許左丞啓
某啟自違阻恩華嬰纏風恙守愚空谷歛跡仙臺同衛
玠之虚羸談非正始愧劉楨之逸氣卧似漳濱朝野既
殊風猷遂隔望芝蘭之漸遠覺鄙吝之都生所以暫下
松丘言游洛邑永懷前倦(疑)逡廵元禮之門延首下風
匍匐文章之府實願稍捐人事少奉清言質儒釋之幽
疑訪空玄之極境願聞者道敢披江海之心所進者榮
非慕軒裳之重雖齒絶位殊空塵左右而道存目擊豈
隔形骸輕陟階堂伏深悸越謹啓
上郎都督啟
某啟某聞古之君子重神交而貴道合者以其得披心
胷而盡志義也是以叔牙苟在管仲分多而不貪無知
尚存陳平受謗而非罪何則逹其趣者能申其迹收其
大者能讓其細也今某東鄙之一書生耳少懷耿亮頗
慕高烈俛仰相得則屠博可遊造次不諧則軒冕異路
蒙君侯國士之遇受君侯長者之禮繾綣談謔殷勤誨
誘今有情而不告是不盡也有窘而不託是有疑也將
恐季布無侣於後葉孫臏獨稱於前古嗟乎可以竭誠
矣敢不盡言乎勃家大人天下獨行者也性惡儲歛家
無擔石自延國譴遠宰邊隅常願全雅志於暮齒揚素
風於下邑而道里&KR1925;遥資糧窘鮮秩寡鍾釜債盈數萬
此某所以側目扼腕臨深履薄庶逢知已之厚以成大
人之峻節也古人有言富觀其所與貧觀其所取又曰
損有餘補不足於君侯何如哉然則定其交而後求敢
無愧已易其心而後語夫何飾讓賑給之義既惟其常
厚薄之差伏希俯訪輕塵視聽伏增兢惕
上司列太常伯啓駱賓王
側聞魯澤祥麟希委質於宣父吳坂逸驥實長鳴於孫
陽是則所貴在乎見知所屈(集作伸)由乎知已故彫其樸
嶧陽(集作山)有半死之桐賞其聲柯亭無永枯之竹伏惟
明常伯公儀天聳幹(集作構)横九霄而拓基浸地開源控
四紀而䟽𣲖自赤文薦祉曲阜分帝子之靈紫氣浮山
(集作仙)凾谷誕真人之秀本支百代君子萬年道叶神交
黃石授帝師之略德攸(集作由)天縱白雲(集作星)降王輔之
精至若峯秀學山列三墳而仰止瀾清筆海䟽四瀆(集作)
(委九流)以朝宗登小魯之巖辨練光於曳馬臨大吳之國
識寳氣於連牛垂秋實於談叢絢春華於詞苑辯河飛
箭激流翻白馬之津文江散珠圓波潄驪龍之穴是用
德茂麟趾削桐葉以分珪道煥鵷(集作宛鶴)池映桃花而曳
綬既而揆留皇鍳忠簡帝心奉職春宫燦離光於青殿
代工天府明台曜於紫宸綜理玄風爕諧元氣含暉禮
閣皎愛日以流光散(集作毓)彩文昌映德星而開照若乃
識度弘遠器宇䟽通明允篤誠盛業隆於厚土惠和忠
肅玄功格於上天則伊陟謝其緝熙巫咸慙其保乂舉
才應器與士無私水鏡澄華炫金波於靈府冰壺徹鍳
朗玉燭於神機則鄧攸莫際其瀾盧毓罕窺其術故使
妍蚩各安其分輕重不失其權五教克敷百揆時叙折
衝千里魯連談笑之功師表一時郭泰人倫之度加以
分庭讓士虚右(集作席)禮賢片善經心揖仲宣於蔡席一
言合道接然明於鄭階賓王蓬廬布衣桑樞韋帶自弱
齡植操本謝聲名中年誓心不祈(集作期)聞逹上則執鞭
為仕王庭希干禄之勞次則捧檄入官私室庶代耕之
願(集作禄)然而忠不聞於十室學無專於一經退異善交
(集作藏)進殊巧宦摶羊角而高翥浩若無津附驥尾而(集作)
(以)上馳邈焉難託實欲投竿垂餌晦幽(集作名)跡於渭濱
抱甕灌園絶機心於漢渚幸屬乾坤貞觀烏兔光華嵩
山動萬歲之聲德水應千年之色雖無為光宅欣預比
屋之封而有道賤貧恥作歸田之賦於是朅來甕牖利
見金門指帝鄉以望雲赴長安而就日美芹之秀(集作願)
徒有獻於至尊蟠木之姿誰為容於左右明公惟幾成
務論道經邦一顧之隆駘足踰於仙鹿片言之重魚目
軼於靈蛇庶望顧兔離(集作羅非)箕動薰風於舜海從龍潤
礎霈甘雨(集作澤)於堯雲則膾餘之魚希振鱗於吳水膳
後之豕翻化龜於魯津趨拜階庭(集作拜伏階墀)增其冰谷謹
啓
上李少常伯啓
賓王啓竊惟隂陽作炭化一氣以陶甄天地為爐混萬
物於(集作為)芻狗然則璧輪均照或流景於萊城玉燭平
分猶(集作獨)翔寒於黍谷是知隆汙逓(集作迭)襲榮顇相仍
(集作循)得氣者繁滋失時者零落伏惟(集作以)君侯䟽乾激
𣲖龍門開竹箭之波鎮地横基鵠翅峙蓮花之岳(集作嶺)
曜重輝於若月炳疊彩於非烟至若瑞動赤光著元勲
於東漢烽驚紫塞宣武功於北征奕葉龍光蟬聮龜組
德攸天縱白星降王輔之精道叶神光黃石授帝師之
略故得三千運北擊舜海以遊鱗九萬圖南望堯雲而
矯翰折衝千里魯連談笑之功師表一時郭泰人倫之
度於是九重銜紱昭星彩(集作影非)於宸維四逹埋輪震(集作)
(振)霜威于(集作於)權右加以分庭讓士虚席(集作坐)禮賢片
善必甄揖虞翻於東箭一言可記許顧榮以南金某蟠
木朽株散樗賤質牆面難用灰心易寒(集作然)退無毛薛
之交進乏金張之援塊然獨處(集作居)一紀于(集乍十載於)兹
矣然而日夜相代歎(集作笑)溝壑以(集作之)非遥貧病交侵
思薜蘿而可託常欲乘幽控寂追綺季於青山樂道栖
真從魯連於滄海幸屬舜門廣闢漢幣交馳遂得佇嘯
高丘應箕文而動韻聆吟大野浮艮爻(集作軸)以流隂將
恐在藻纖鱗終絶(集作寡)登龍之望槍榆弱羽徒仰摶鵬
之高所覬曲逮恩光滋餘潤於東里襲承道(集作遵)引託
輕葛(集作夢疑作蔓)於南樛撫已多慙覘躬彌懼(集作修躬增懼)謹啓
上兖州刺史啟
側聞未遇孫陽鹽車無絶塵之跡時逢和氏荆山有連
城之珍豈若聽清音於㸑餘則枯桐發響收夜光於玄
璧則怪石騰輝在物猶然况於含識者矣伏惟明使君
公鳳穴振儀龍門標峻瓊姿(集作彫)岳立表秀干雲霞煥
霜飛瑶貞鏡鍳(集作霞煥霜霏澄虚鍳物)既而代工天府忠簡帝心
擁熊蓋(集作軾)而撫百城建隼旟而臨千里坐堂敷惠恩
纏去思剖竹垂仁式歌來暮清凝夜燭化警晨烏外勖
九農内弘五教導之以禮樂齊之以刑書約法遵寬誤
示(二字集作設)蒲鞭之耻發(集作立)言唯信結(集無結字)控竹馬之
期甘雨隨車雲低輕重之蓋還珠合浦波含遠近之星
至如卧理稱難坐嘯匪易披裳問疾垂愛景以字人褰
帷廣聽穆薰風以(集作而)扇物飛(集作嚴)霜秋降叶隼擊而
防小人零雨(集作露)春濡飾羔旌而禮君子於是仁風革
俗(集作仁必有勇)吏不忍欺美譽鬱於三高(集作齊)芳猷勝於萬
古若乃清規遠鏡皎月色於靈臺玄鍳虚凝穆松風於
智府硏機十箧探賾九流縟綺(集作翠)萼於詞林綷仙花
於筆苑文江飜浪織玉㶑以韜霞學海驚瀾綴珠連(集作)
(鱗)於濯錦加以懸榻待士擁篲禮賢汲引忘疲奬提不
倦懷經味道之客望範圍以駿奔兼流包略之夫窺義
園而遐集求小善於毫芥顧正禮於二龍振幽滯於泥
沙許公明於一驥某淹中故俗休列朴厚之清(集作弘)規
稷下遺氓祗陶禮義之餘化頗遊簡素少閱縑緗每蟋
蟀凄吟映素雪於書帳莎雞振羽截翠(集作碧)蒲於翰池
既而學異懷蛟才非夢鳥價乍齊於南漢芳不重於東
山幸屬日月光華雲霞紛郁方結羡魚之網將謠扣角
之詞奮短翮於榆枌(集作槍榆)希高標之餘拂躍纖鱗於涓
滴望鴻澤(集作浪)之微霑所冀顧盼曲流翦拂增價則鉛
刀起一割之用跛鼈致千里之行是以(集作知)竊混吹於
齊竽濫飛聲於郢唱(集作路)抱山鷄而自恧顧遼豕以多
慙輕觸威顔不遑流汗謹啓
上兖州崔長史啓
側承酆城戢耀駭電之輝俄剖沙丘蜿跡籋(集作躡)雲之
轡載馳然則激澑(集作瑞)侵星佩潜蛟於壯武騰鑣歴塊
騁蹀駿於咸陽且煦轍波鱗側羡鼇潭之躍觸籠雲翼
局望鵬隅(集作田)之迅是以齊郊夕唱牛歌掞白水之詞
漢境朝趨車候驚拂塵之思伏惟某公騰瀾浴景濬靈
𣲖以含珠擢榦梢雲翊淮巖而聳桂崇基疊秀匡覇道
於周盟茂緒聮輝贊文場於漢戚偉龍章之秀質騰孔
雀於(集作之)觹年叶鳳彩之(集作於)英姿辨蟾精於弱歲(集作)
(日)靈臺宏遠聘霄練於霜潭策府幽深絢朝虹於璧渚
心波湛漢詠魄曜於黃陂情岳干天韞(集作韜)風雲於稽
巘龍津共濟競忻登御之車蕪室欽賢必攬(集作擁)澄清
之轡鬱文條而耀彩藻逸潘花曄詞峯而衒價光浮衛
玉然則昆溪既琢必見山川之精樹羽已懸行嗣雲韶
之響是以佐龜隂而演化務肅萬城(集作百城)翼(集作甫)麟壤
以宣風恩覃千里徽猷克著逾盛德於休徵聲績聿宣
軼規模(集作模規)於恭祖佩吕刀而紹美㠯(集作已)贊褰帷之
遊屈龐驥而流芳(集作末伸)將叶順風之問(集作將騁仁風之駕)加以
側階引彦鍳宋(集作宗)子之微言倒屣迎賓辨王生之雅
量故使圓流之下探照乘於長波高岫之巔剖連城於
幽石某瓶筲小器鷦蚊末品斜帶嶧梧戢晞陽之厚德
旁隣汶篠慕貫時之貞勁直以容膝一丘曲阜之瓢遽
切枕肱五畝成都之壁已勞擔石厭於糟糠負薪疲於
短褐然則少奉過庭之訓長趨克已之方弋志書林咀
風騷於七略耘情義圃偃圖籍於九流洒惠澤於陽波
(集作渥於羊波)屢泛文通之麥峻曲岸於鶯谷時遺公叔之冠
雖不能縱逸韻於霜臯唳野致九天之響而頗亦蓄餘
芬於露薄垂薰有十步之芳而乃恧迹魯鴻悲荆山之
抵鵲簉鳴韓犬歎稽阜之横梁方今玉管(集作琯)躔秋金
風動籟吳宫歸乙望隂岫以依遲素林反鴈候朝陽(集作)
(潮陽)而低舉籝金味道之子候纁帛以彈冠屑玉含毫之
人望弓旌而蹺(集作翹)足竊不揆於庸識輙輕擬於揚庭
所冀恩波時流(集作留)咳唾儻蒙(集作能)分其斗水濟濡沫
之枯鱗惠以餘光賑孀居(集作棲)之寒女得使伏櫪駑蹇
希騏騮(集作驥)而蹀足竄棘翩翾排鵷鸞而刷羽則捐軀
匪恡碎首無詞雖復投報楊金君子以之貽惠(集作戒)效
誠魏草小人知所懷恩輕凟威嚴懼深履尾載塵聽覧
廹甚蹈冰謹啓
上兖州張司馬啓
某啓竊聞網澗緝裳傃指雲於偃蓋排虚止棘附絶電
於纖離然則左方為容鏘金有階於蟠木無因而至按
劍致懼於連城是以賃牘干榮發仞資於禽息求光抱
燧束髮濟於于髠伏惟某官瓊峯聳峭儼㬢觀而爭峙
瑶𣲖驚瀾泝天潢而比濬漢臺引路夕翊浮雲之隂晉
閤垂璫朝曄文星之苑劍池濯彩耀震德於渥津弱水
摛祥炫離精於丹穴辨懸瞳於朗鏡肇自鐫年對似魄
於虧陽光乎弱歲言阿(一作辨言)激箭浴紫貝以飛湍情岳
驚峯蔽丹霄而傑峻文條擢秀馥長坂之幽蘭筆苑揚
葩曄小山之丹桂松飈結韻縉紳藉以雌黃嵓電流光
通賢資其月旦於是佐褰帷於魯甸威讋列藩匡露冕
於梁隂恩覃絶境緝諧鱗(疑作麟)甸下白鶴於仙庭輔弼
鳬郊重黃金於帝里加以奬拔幽滯汲引英髦錫以吹
嘘暖燕郊之隂谷延之顧盼熖漢圄之寒灰某篠𣲖庸
微桐巖賤伍託根鄒邑時聞闕里之音接閈雩津屢聽
杏壇之說加以承斷織之慈訓得銳思於書林奉過庭
之嚴規遂容情於義圃方欲閉門却掃養拙以終年幽
遁鑿杯甘貧而卒歲直以栖遲五畆獲鷦鷯之數粒蕭
條三逕匱侏儒之斗儲雖則放曠林泉頗得閑居之趣
而乃寂寥蓬戶惟深色養之憂是以望檄動容慨南陽
而閴寂祈名夙駕嘆郢路而依遲方今凉秋屇節嚴飈
扇序衡陽極浦振朝音於負霜寒臯迥甸驚宵吟於静
野弓旌之禮斯及辟聘之際是期不揆庸愚輕斯自衒
所冀分其末照惠以餘波得預觀光全由咳唾倘雲鑣
釋絏申其潄玉之音霜匣開輝照以盤蛟之影則隂山
之雀敢懷飡蘂之心漢東之蛇期致投珠之報不勝窘
廹之至謹啓
文苑英華卷六百五十八
