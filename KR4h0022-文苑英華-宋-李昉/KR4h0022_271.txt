文苑英華卷二百七十一宋李昉等編
送行六
崔曙一首沈頌二首
熊曜一首邱為一首
張謂八首岑參十首
張仲甫一首徐嶷一首
苑咸一首包何三首
李嘉祐二十首張南史五首
錢起八首賈至六首
鮑防一首
送薛據之宋州崔曙
無媒嗟失路有道亦乘流客處不堪别異鄉應共愁我
生早孤賤淪落居北州風土至今憶山河皆昔遊一從
文章事兩京春復秋君去問相識幾人成白頭
送金文學還日東沈頌
君家東海東君去因秋風漫漫指鄉路悠悠如夢中烟
霧積孤島波濤連大空冒險當不懼皇恩措爾躬
送人還吳前人
人心不忘鄉矧余客已久送君江南去秋醉洛陽酒贈
言幽徑蘭别思河堤柳征帆暮風急望望空延首
送楊諫議赴河西節度判官兼呈韓王兩侍郎
熊曜
賢哉征西將幕府多俊人籌議秉刀尺話言在經綸先
鞭羡之子走馬辭咸秦庭論許名實數公當即真行行
弄文翰婉婉光使臣今者所從誰不聞歌苦辛黃雲蕭
關道白日驚沙塵虜寇有時獵漢兵行復(一作仍夜)廵王師
已無戰傳檄奉良臣
送閻校書之越丘為
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
送裴侍御還上都張謂
楚地勞行役秦城罷鼓鼙舟移洞庭岸路出武陵溪江
月随人影山花逐馬蹄離魂將别夢先爾到關西
餞田尚書兖州前人
忠義三朝喜威名四海聞更秉歸路詔猶憶破胡勲别
路逢霜雨行營對雪雲明朝郭門外長揖大將軍
送韋侍御赴上都前人
天朝辟書下風憲取才難更謁麒麟殿重簮獬豸冠月
明湘水夜霜重桂林寒别後頭堪白時時鏡裏看
送杜侍御赴上都前人
避馬臺中貴登車嶺外遥還因貢賦禮来謁大明朝地
入商山路鄉連洛水橋承恩返南越罇酒重相邀
道林寺送莫侍御前人
何處堪留客香林隔翠微薜蘿通驛騎松竹挂朝衣霜
引臺烏集風驚塔鴈飛飲茶勝飲酒聊以送君歸
别睢陽故人前人
少小客遊梁依然似故鄉城池經戰陣人物恨存亡夏
雨桑條綠秋風麥穗黃有書無寄處相送一霑裳
送黃甫齡宰交河前人
將軍帳下来從容小邑彈琴不易逢樓上胡笳傳别怨
罇中臘酒為誰濃行人醉出䨇門道少婦愁看七里烽
今日相如輕武騎多應朝暮客臨卭
别韋郎中前人
星軺計日赴岷峨雲樹連天阻笑歌南入洞庭随鴈去
西過巫峽聽猿多峥嶸洲上飛黃葉灧澦堆邊起白波
不醉郢中桑落酒教人無奈别離何
奉送李太保兼御史大夫充渭北節度使(即太尉光)
(弼之弟)岑參
詔出未央宫登壇近摠戎上公周太保副相漢司空弓
抱(一作挽)關西月旗翻渭北風弟兄皆許國天地荷成功
以下十篇並見集本
趙少尹南亭送鄭侍御歸東臺
前人
江(集作紅)亭酒瓮香白面繡衣郎砌冷蟲喧座簾疎雨到
床鍾催離興急絃逐(詩選作緩)醉歌長關樹應先落随君滿
路(集作鬢)霜
送崔員外入奏因訪故園前人
欲謁明光殿應趨建禮門仙郎去得意亞相正承恩竹
裡巴山道花間漢水源憑將兩行淚為訪邵平園
送韋侍御先歸京前人
聞𣣔朝龍闕應須拂豸冠風霜随鴈去炎暑為君寒客
淚題書落鄉愁對酒寬先憑報親友後月到長安
送裴侍御趁歲赴京前人
羡他驄馬郎元日謁明光立處聞天語朝回惹御香臺
寒栢樹綠江暖柳條黃惜别津亭暮揮戈憶魯陽
送陽子前人
斗酒渭城邊壚頭耐醉眠梨花千樹雪柳(一作楊)葉萬條
煙惜别添壺醒臨岐贈馬鞭看君穎上去新月到家圓
送鄭少府赴滏陽前人
子真河朔尉邑里帶清漳春草迎袍色晴光拂綬香青
山入官舍黃鳥出宫牆若到銅臺上應憐魏寢荒
送王大昌齡赴江寧前人
對酒寂不語悵然愁(一作悲)送君明時未得用白首徒工
(集作攻)文澤國從一官滄波幾千里羣公滿天闕獨去過
淮水舊家冨春渚常憶卧江樓自聞君欲行頻夢南徐
州窮巷獨閉門寒燈静深屋北風吹微雪抱被肯同宿
君行到京口正是桃花時舟中饒孤興湖上多新詩潛
虬且深蟠黃鶴舉未晩惜君青雲器努力加飡飯
送楊瑗(集作張子)尉南海前人
不擇南州尉高堂有老親縣樓重蜃氣邑里雜鮫人海
暗三山雨江明五嶺春此方多寶玉慎莫厭清貧
送楊錄事充潼關判官(得江字)前人
夫子方寸裏秋天(集作秋清)澄霽江關西望第一郡内政無
䨇狹室下珠箔連宵傾玉缸平明猶(一作使乎仍)未醉斜日
(一作月)隠高(集作書)窗
送李司直使吳張仲甫
使臣(間氣集作君)方擁傳王事遠辭家震澤逢殘雨新豐過
(間氣集作遇)落花水萍千葉散風柳萬條斜何處有離恨春
江無限沙(有離恨又玄集作看離恨)
送馬向入蜀徐嶷
遊子出咸京巴山萬里城白雲連鳥道青壁逓猿聲雨
雪經泥坂煙花望錦城工文人共許應紀蜀中行
送大理正攝御史判凉州别駕
范咸
天子念西(一作邊)疆資君去不遑垂銀棘庭印持斧栢臺
綱雪下天山白泉枯塞草黃佇聞河隴外還繼海沂康
送韋侍御奉使江嶺諸道催青苗錢
包何
遠近從王事南行處處經手持霜簡白心在夏苗青廻
鴈書應報愁猿客屢聽因君使絶域萬物盡来庭
送李侍君赴泉州前人
傍海皆荒服分符重漢臣雲山百越路市井十洲人執
玉来朝遠還珠入貢頻連年不見雪到處即行春
送王文宰江隂前人
郡北乘流去花間竟日行海魚朝滿市江鳥夜喧城止
酒非關病援琴不在聲應緣五斗米數日滯淵明
送王諫議充東都留守判官李嘉祐
時稱謝康樂别事漢平津衰柳寒關道高車左掖臣背
河看北鴈到洛問東人憶昔遊金谷相看華髮新
以下二十篇並見集本
送王牧往吉州謁王使君叔前人
細草綠汀洲王孫耐薄遊年華初冠帶文體舊弓裘野
渡花爭發春塘水亂流使君憐小阮應念倚門愁
送韋司直西行(見二百二十八卷)前人
送韋(集作袁)員外宣慰勸農却赴洪州使院(見二百九)
(十七卷)前人
送張勸(集作觀)歸袁州前人
羡爾湘東去煙花尚可親綠芳深映馬遠岫逓迎人饑
狖啼初日殘鸎惜暮春遥憐謝典客(一作客興)佳句又應新
送王正字山寺讀書前人
欲究先儒教還過支遁居山階閒聽法竹逕獨看書向
日荷新捲迎秋柳半疎風流有佳句又(集作不)似帶煙鋤
送房明府罷長寧令湖州客舍
前人
君為萬里宰恩及五湖人未滿先求退歸閑不厭貧遠
峯晴更近殘柳雨還新要自趨丹陛明年幾樹親
送嚴二擢第東歸前人
隳官就賓薦時輩詎争先盛業推儒行高科獨少年迎
秋見衰葉餘照逐鳴蟬舊里三峯下開門古縣(一作道)前
送冷朝陽及第東歸江寧前人
高第由佳句諸生似者稀長安帶酒别建業候潮歸稚
子歡迎棹鄰人為掃扉含情過舊浦鷗鳥亦依依
晩春送吉校書歸楚州(曾為道士)前人
詩人饒楚思淮上及春歸舊浦菱花發(集作待)閑門柳絮
飛高名鄉曲重少事道流稀定向漁家醉殘陽卧釣磯
送李中丞楊判官前人
射策名先著論兵氣自䧺能全季布諾不道魯連功流
水蒹葭外諸山睥睨中别君秋日晩廻首夕陽空
送嚴維歸越州前人
艱難只用武歸向淛江(集作河)東松雪千山暮林泉一水
通鄉心緣綠草野思看青楓春好(集作日)偏相憶裁書寄
剡中
送韋邕少府入鍾山(見一百七十一卷)
前人
司勲王郎中宅送韋九郎中往濠州
前人
憐爾因同舍看書似外家出關逢落葉傍水見寒花送
遠添愁思將衰戀(集作念)歲華清淮倍相憶廻日莫令賖
送王端赴朝前人
君承明主意日日上丹墀東閣論兵後南宫草奏期人
稀傍河處槐暗入關時獨遣吳州客平陵結夢思
送杜侍御還廣陵前人
慚君從弱歲(一作冠)顧我比諸昆同事元戎久俱承國士
恩随鸎過淮水看柳向轅門草色金陵岸思心那可論
送上官侍御赴黔中前人
莫向黔中路令人到欲迷水聲巫峡裏山色夜郎西樹
隔朝雲合猿窺曉日(集作月)啼南方饒翠羽知爾飲清溪
潤州陽别駕宅送蔣侍御收兵歸揚州
前人
沴氣清金虎兵威壯鐵冠揚旌川色暝(一作暗)吹角水風
寒人對輜軿醉花看(集作垂)睥睨殘羡歸丞相府(集作閣一作問)
空望舊門闌前人
此詩二百三十五卷重出今已削去詳注在前
送元侍御還荆南幕府前人
迢逓荆州路山多水又分霜林澹寒日胡鴈蔽南雲八
座由持節三湘亦置軍自當行直指應不為功勲
送宋(集作朱)中舍遊江東前人
孤城郭外送王孫越水吳洲共爾論野寺山邊斜有逕
漁家行裏半開門青楓獨映摇前浦白鷺閑飛過遠村
若到西陵征戰處不看秋草自傷(一作銷)魂
送司空十四北遊宋州張南史
九拒危城下蕭條送爾歸寒風吹畫角暮雪犯征衣道
里猶成間親朋重與違白雲愁欲斷看入大梁飛
送朱大遊塞前人
歲暮一為别江湖聊自寬且無人事處誰為客行難郢
曲憐公子吳州憶伯鸞蒼蒼遠山際松栢獨宜寒
送鄭錄事赴太原前人
歎息不相見紅顔今白頭重為西候别方起北風愁六
月胡天冷䨇城汾水流盧諶即故吏還復向并州
送余贊善使還赴薛尚書幕前人
音書不可論河塞雪紛紛鴈足期蘇武狐裘見薛君城
池通紫陌鞍馬入黃雲遠棹(一作憶)漳渠水平流幾處分
送李侍御入茅山採藥前人
苦縣家風在茅山道錄傳聊聽驄馬使却就紫陽仙江
海生岐路雲霞入洞天莫令千歲鶴飛到草堂前
送王相公赴(集作歸)范陽錢起
翊聖銜恩重頻年按節行安危皆報國文武不緣名受
脤仍調鼎為霖更洗兵幕開丞相閣旗摠貳師營料敵
知無戰安邊自有征代雲横馬首燕鴈拂笳聲出鎮關
河静歸看日月明欲知瞻戀(集作望)切遲暮一書生
以下七篇並見集本
送劉相公江淮(集作東萬)催轉運事(此詩擅場)
前人
國用資戎事臣勞為主憂將徵任土貢更發濟川舟擁
傳星還去過池鳳不留唯高飲冰節稍淺别家愁落葉
籬邊雨孤山海上秋遥知謝公興微月在江樓
送郎使君(集作補闕)東歸前人
無事共干世多時廢隠淪相看戀簪組不覺老風塵勸
酒憐今别傷心倍去春徒言對萱草何處慰離人
送彈琴李長史赴洪州前人
携(集作抱)琴為傲吏孤棹復南行幾渡秋江水皆添白雪
聲佳期来客夢幽興緩王程佐牧無勞問心和政自平
送沈少府還江寧前人
遠官碧雲外此行皆興牽湖山入閭井鷗鳥傍神仙斜
日背鄉樹春潮迎客船江樓新興(一作詠)發應與政聲傳
送楊著作往(集作歸)東海前人
楊柳出關色東君千里期酒酣暫輕别路遠始相思欲
識離心盡斜陽(一作光)到海時
送張管記從軍前人
邊事多勞役儒衣逐鼓鼙日寒關樹外峯盡塞雲西河
廣蓬難渡天遥鴈漸低班超封定遠之子去思齊
送嚴士良侍奉詹事南旋前人
䟽傅獨知止曾參善愛親江山侍行邁長幼出囂(一作風)
塵握手想千古此心能幾人風光滿長路草色傍征輪
日夕望荆楚鸎鳴芳杜春汀煙日(集作漁烟月)下淺花島(集作)
(㠘)水中新點翰時(集作遥)相憶含情寄(集作向)白蘋
送王員外赴長沙賈至
携手登臨處巴陵天一隅春生雲夢澤水溢洞庭湖共
歎虞翻社同悲阮籍途長沙舊卑濕今古不應殊
以下六篇並見集本前人
送夏侯參軍赴廣州前人
聞道衡陽外由来鴈不飛送君從此去書信定應稀雲
海南溟遠煙波北渚微勉哉孫楚吏綵服正光輝
長沙别李六侍御前人
月明湘水白霜落洞庭乾放逐長沙外相逢路正難雲
歸帝鄉遠鴈報朔方寒此别迎襟淚雍門不假彈
送陸協律端州前人
越井人南去湘川水北流江邊數杯酒海外一孤舟嶺
嶠同遷客京華即舊遊春心將别恨萬里共悠悠
送李侍御前人
我年四十餘已歎前路短羈離洞庭上安得不引滿李
侯忘情者與我同疎懶孤帆泣瀟湘望遠心欲斷
送耿副使歸長沙前人
畫舸欲南歸江亭且留宴日暮湖上雲蕭蕭若流霰昨
夜相知者明發不可見惆悵西北風高帆為誰扇
送薛補闕入朝鮑防
平原門下十餘人獨受恩多未殺身每歎陸家兄弟少
更憐楊氏子孫貧柴門豈斷施行馬魯酒那堪醉近臣
賴有軍中(一作將軍)遺令在猶將談笑静風塵
文苑英華卷二百七十一
