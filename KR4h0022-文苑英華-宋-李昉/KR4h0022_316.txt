文苑英華卷三百十六宋李昉等編
居處六
亭六十九首
逍遥溪亭王建
逍遥公在此徘徊帝改溪名起石臺車馬到春常借看
子孫因選暫歸來稀疎野竹人移折零落蕉花雨打開
無主青山何所直賣供官稅不如灰
江亭寓目盧拱
江郭帶林巒津亭倚檻看水風蒲葉戰沙雨鷺鷥寒晩
木初凋柳秋叢欲敗蘭哀猿自相呌鄉淚好無端
題楊侍郎新亭劉商
毗陵過柱史簡易在茅茨芳草和花種脩篁帶笋移逕
幽人未賞簷靜鷰初窺野客憐霜壁青松畫一枝
題賈廵官林亭楊巨源
白鳥閒栖亭樹枝綠罇仍對菊花籬許詢本愛交禪侣
陳實由來是好兒明月出雲秋舘思遠泉經雨夜忩知
門前長者無虛轍一片寒光動水池
盧十五竹亭送姪偁(文粹作俌)歸山
楊衡
落葉寒擁壁清霜夜沾石正是憶山時復送歸山客殷
勤一樽酒曉月當牎白
步出武陵東亭臨江偶望劉禹錫
鷹至威風候霜餘變林麓孤帆帶日來寒空轉沙曲戍
遥旗影動津晩艣聲促月上彩霞收漁歌遠相續
劉駙馬水亭避暑前人
千竿竹翠數蓮紅水閣虚凉玉簟空琥珀盞烘疑漏酒
水精簾瑩更通風賜冰滿椀沉朱實法饌盈盤覆碧籠
盡日逍遥却(集作避)煩暑再三珍重主人翁
道州夏日郡内北橋新亭書懷贈何元二處士
吕温
結構池梁上登臨日幾廻晴空交密葉隂岸積蒼苔爽
氣中央滿清風四面來振衣生羽翰高枕出塵埃齊物
漁何樂忘機鳥不猜閒銷炎晝靜(集作盡)選(集作靜)勝火雲
開僻遠宜孱性優游頼廢材願為長泛梗莫作重燃灰
守道窮非過先時動是災寄言徐孺子賓榻且徘徊
和李使君三郎早秋城北亭宴崔司士因寄關
中張評事(三字一作兄弟)前人
黃花古城路上盡見青山桑柘晴川口牛羊落照間野
情隨卷幔塵事隔重關道合偏重賞官微獨不閒鶴分
琴久罷書到鴈應還為謝登臨客瓊林(一作枝)寄一攀
此詩二百十五卷重出前已削去
雲溪西亭晩望張籍
雲水碧悠悠西亭柳岸頭夕隂生遠岫斜照逐廻流此
地動歸思逢人方倦遊吳興耆舊盡空見白蘋州
題韋郎中新亭前人
起得幽亭景復新碧莎地上更無塵琴書著盡猶嫌少
松竹栽多不(集作亦)稱貧藥酒欲開期好客朝衣暫脫見
閒身成名同日官連署此處經過有幾人
東亭閑坐白居易
東亭盡日坐誰伴寂寥身綠樹(集作桂)為佳客紅蕉當美
人笑言雖不接情狀似相親若不(集作不作)悠悠想如何度
晩春
松江亭携樂觀魚宴宿前人
震澤平蕪岸松(一作吳)江落葉波在官常夢想為客始經
過水面排罾網船頭簇綺羅朝盤鱠紅鯉夜燭舞青蛾
鴈斷知風急湖平得(集作見)月多繁絃(集作絲)與促管不解
和漁歌
題周皓(一作浩)大夫新亭前人
東道常為主南亭列大(集作别待)賓規摹何日創境(集作景)致
一時新廣砌羅紅藥高(集作疎)窗蔭綠筠鎖開賓閣晩(集作)
(曉)梯上妓樓春置醴寧三爵加籩過八珍茶香飄紫笋
膾縷落紅鱗輝赫車輿閙珍竒鳥獸馴獼猴看櫪馬鸚
鵡唤家人錦額簾高捲銀花盞謾廵勸嘗光禄酒(周簾光禄)
(卿)許看洛川神(周有家妓數十人)斂翠凝歌黛流香動舞巾裙
翻繡鸂鶒梳䧟鈿麒麟笛怨音含楚箏嬌語帶秦侍兒
催畫燭醉客吐文茵投轄多連曙(集作夜)鳴珂更達晨入
朝紆紫綬待漏擁朱輪貴介交三事光榮照四隣甘濃
將奉客稳煖不緣身十載歌鍾地三朝節鉞臣愛才心
倜儻敦舊禮殷勤門以招賢盛家因好事貧始知豪傑
意富貴為交親
奉和李大夫題忘筌新亭前人
翠巘公門對朱軒野逕連只開新戶牖不改舊風煙虚
室閒生白高情淡入玄酒客同坐勸詩借屬城傳自笑
滄江畔遥思絳帳前亭臺隨處(一作事)有爭敢比忘筌
題嚴氏竹亭戎昱
子陵栖遁處堪繫野人心溪水侵山影嵐煙向竹隂忘
機看白日留客醉瑶琴愛此多詩興歸來步步吟
題湖亭(詩選作移家别湖上亭)前人
好是春風湖上亭柳條藤蔓繫離情黃鸎久住渾相識
欲别頻啼三(一作四)五聲
流杯亭李德祐
激水自山椒折波分淺瀨廻還疑古篆詰曲如縈帶寧
愬羽觴遲惟貪(一作歡)親友會欲知中聖處皎月臨松蓋
早秋龍興寺江亭閒眺憶龍門山居寄崔張舊
從事
江亭感秋至蘭逕悲露泫秔稻秀晩川杉松蔚(集作欝)晴
巘嗟余有林壑茲夕念繁(集作原)衍綠竹(集作篠)連嶺多青
莎近溪淺淵明菊猶在仲蔚蒿莫剪喬木粲陵霄(集作苕)
隂崖積幽蘚遥思伊川水北度龍門峴蒼翠雙闕間逶
迤清溪(一作灘)轉故人在鄉國歲晏路悠𬗟惆悵此生涯
無由共登踐
登江亭晩眺賈島
浩渺浸雲根煙嵐沒遠村鳥啼沙有跡帆過浪無痕望
水知柔性看山欲捲魂縱情猶未已廻馬欲黃昏
宿杜司空東亭
牀頭枕是溪中石井底泉通竹下池宿客未眠當半夜
獨聞山雨到來時
登田中丞高亭前人
亭高林表迥嵯峨獨坐秋宵不寐多玉(集作白)兔玉人歌
裏出白雲雖白(集作似)不相過(集作和)
寄和蔡州中丞(一作寄蔡州田郎中)題蔣亭
釋無可
遺跡仍(一作遺路惟)留蔡幽人出漢(一作往)朝門深荒徑在亭
迥數峯遥岸石欹相倚(一作對)忩松偃未凋尋思方一去
豈待使君招
題崔駙馬林亭前人
宫花野藥半相和藤蔓參差惜不科纖草連門留徑細
高樓出樹見山多洞中避暑青苔滿池上吟詩白鳥過
更買太湖千片石疊成雲頂綠嵯峨
宣義亭子劉得仁
暮色遶高亭南山出竹青夜深斜舫月風定一池星島
嶼無人跡菰蒲有鶴翎此中休便可何必泛滄溟
冬日題駱家亭子前人
亭臺臘月時松竹見貞姿林積煙藏日風吹水合池恨
無人此住静有鶴相窺是景與秋景吟詩亦各宜
題何氏池亭周賀
信是虛閒地亭高亦有苔遶池逢石坐穿竹到山廻果
落纖萍散龜行細草開主人偏好事終不厭頻來
題袁(集作元)處士高亭杜牧
水接西江(集作江西)天外聲小齋松影拂雲平何人教我吹
長笛興倚秋(集作春)風弄月明
題池州貴池亭前人
勢比陵歊宋武臺分明百里遠帆開蜀江雪浪西江起
(集作滿)強半春風(集作寒)去却來
與張處士同題(集作訪)李隠居林亭(集作不遇)
許渾
千巖萬壑獨携琴知在陵(集作龍)陽不可尋去轍已平秋
草遍(集作色變)空齋長掩暮雲深霜肥橡栗留(集作霜嚴枳橘)山鼠
月冷菰蒲散(一作泛)水禽惟有西隣(一作林)張仲蔚坐來同
愴别離心
此詩二百十七卷重出今已削去注異同為一作
題陸侍御林亭前人
野水通池石疊臺五營無事隠雄材松齋下馬書千卷
蘭舫逢人酒一杯寒樹雪晴紅豔吐遠山雲曉翠光來
定知别後無多日海柳江花次第開
同孫盧二仙侣遊樊明府林亭(集作湘南徐明府余之南陵久)
(不還家因題林舘)前人
湘南官罷(集作滿)不歸來高閣經年掩綠苔魚溢池塘秋
雨過鳥還(集作環)洲島暮潮廻(集作雲回)階前石穏碁中局忩
外山寒(集作高)酒滿杯借問先生獨行處(集作在)一(集作遠)籬
疎菊又花開
秋晴獨立南亭楊發
晝對南風獨閉關暗期幽鳥去仍還如今有待終身貴
未若忘機盡日閒心似蒙莊遊物(一作象)外官慙許掾在
人間開襟自向清風笑無限秋光為解顔
宿晉昌亭聞驚禽李商隠
羈緒鰥鰥夜景侵高忩不掩見驚禽行(集作飛)來曲渚煙
方合過盡南塘樹更深胡馬嘶和榆塞笛楚猿吟雜橘
村砧失羣掛木知何限遠隔天涯共此心
奉和秘監從翁夏日陜州河亭晩望
姚鵠
洪河何處望一境在孤煙極野如藍日長波似鏡年卷
簾花影裏倚檻鶴巢邊煆熖侵旌旆灘聲雜管絃鍾微
來疊岫帆遠落遥天過客多相訪(一作指)應疑會水仙
和徐薰先輩秋日遊涇州南亭呈二三同年
多少歡情泛鷁舟桂枝同折塞同遊聲喧海上巢松鶴
影落杯中過水鷗送日暮鍾交戌嶺呌雲寒角動城樓
酒酣笑話秋風裏誰道槐花更起愁
偶題林亭(集作題友人池亭)温庭筠
月榭風亭繞曲池粉墻(集作垣)廻互瓦參差侵簷片白摇
飜影落鏡愁紅寫倒枝鸂鶒刷毛花蕩漾鷺鷥拳足雪
離披山翁醉後如相憶羽扇清罇我自知
題懷貞亭舊遊(集作崔公池亭)前人
皎鏡方(集作芳)塘菡蓞秋此來重見採蓮舟誰能不遂(集作)
(逐)當年樂還恐添為(集作成)異日愁紅豔花(集作景)多風嫋
嫋碧空雲斷水悠悠簷前依舊青山色盡日無人獨上
樓
陪河中節度使遊河亭前人
倚欄愁立獨徘徊欲賦慙非宋玉才滿座山光摇劔戟
遶城波色動樓臺鳥飛天外斜陽盡人過橋心倒影來
添得五湖多少恨柳花飄蕩似寒梅
題樟亭張祐(見集本)
曉霽憑虚檻雲山四望通地盤江岸絶天暎海門空樹
色連秋靄潮聲入夜風年年此光景催盡白頭翁
題昭應王明府溪亭趙嘏
靖節何須彭澤逢菊洲松島水悠溶行人自折門前柳
高鳥不離溪畔峰曉渭度簷帆的的晩原含雨樹重重
軒車過盡無公事枕上一聲長樂鍾
南亭前人
孤亭影出亂花中悵望無人此醉同聽盡暮鍾猶獨坐
水邊襟袖起春風
許州德星亭薛能
漢水南流東有堤堤邊亭是武陵溪槎松配石堪僧坐
蘂杏含香欲烏啼高處月生蒼海外遠郊山在夕陽西
頻來不是軍從事只戴沙巾只杖藜
題河中亭子前人
河擘雙流島在中島中亭上正南空蒲根舊浸臨關道
沙色遥飛傍苑風晴見樹卑知岳大晩聞車亂覺橋通
無窮勝事應須宿霜白蒹葭月在東
此詩三百十五卷重出前已削去
旅次洋州寓居郝氏林亭方干
舉目縱然非我有思量自在故山時鶴盤遠勢投孤嶼
蟬曳殘聲過别枝凉月照牎(集作床)欹枕倦澄泉遶石泛
觴遲青雲未得平行去夢到江頭身在茲(集作江南身在羈)
書吳道士隠林亭前人
蘚榭沙亭蘿篠隂依稀氣象似山林橘枝亞樹香(集作路黃)
苞重井脉牽湖碧甃深稚子遮門留熟客驚蟬入葉避
遊禽四隣不見孤高事(集作處)飜笑騰騰只醉吟
題陸州吕郎中郡内(集作中)環溪亭
前人
為是仙才登望處風光便是武陵春閒花半落猶邀蝶
白鳥雙飛不避人樹影興餘侵枕簟荷香坐久着衣巾
暫來此地非多日明主那容借寇恂
題越州南郭袁秀才林亭前人
清邃林亭指畫開幽巖别𣲖像天台坐牽蕉葉題詩語
(一作句)醉觸松(集作藤)花落酒杯白鳥不歸山裏去紅鱗多
自鏡中來終年此地為吟伴(集作侣)早起尋君薄暮廻
湘隂江亭寄友人李羣玉
湘岸初晴淑景遲風光正是客愁時幽花暮(集作夜)落騷
人水芳草春深帝子祠往事隔年如過夢舊遊回首謾
勞(集作追)思煙波自此扁舟去酌酒聮文杳未期
秋宿潤州劉處士江亭李洞
北夢風吹斷江邊處士亭吟生萬井月看盡(集作見)一天
星浪靜魚衝石(集作鎖)窗高鶴聽經東南渺(集作杳)無畔世
界半滄溟
苑中題友人林亭李頻
林邑藏巖洞幽栖趣若何春篁兼笋密夏鳥雜雛多坐
有清風起林無暑氣過亂書還就葉真飲不聽歌片景
明紅蘚斜隂暎綠蘿雄文終不惜莫便棄高科
題耿處士林亭喻坦之
身向閒中老生涯本路然草堂山木下魚艇鳥花邊窺
井猿兼鹿啼林鳥雜蟬何時人事了依此亦高眠
題賈氏林泉聶夷中
市朝束名利林泉繫清通豈知黃塵内迥有白雲蹤輕
流逗密篠直幹入寬空高吟五君詠疑對九華峰我知
種竹心欲扇清凉風我知决泉意將明濟物功有琴不
張絃衆星列梧桐須知淡泊聽聲在無聲中地非樵者
路武陵又何逢秪慮迷所歸池上日西東
水軒鄭谷
日日狎沙禽偷安且放吟讀書老不入愛酒病還深亂
(集作兼)後為羈(集作饑)客兵餘問故林楊花滿床席搔首度
春隂
望湖亭前人
湘水似伊水湘人非故人登臨何獨語風柳自摇春
七松亭張喬
七松亭上望秦川高鳥閒雲滿目前已比子真耕(一作棲)
谷口豈同陶令卧江邊臨崖把卷驚廻燒掃石留僧聽
遠泉明月影中宫漏近珮聲應宿使朝天
題圭峰下長孫家林亭韓琮
趙國林亭二百年綠苔如毯葛如煙閒期竹色摇霜看
醉惜松聲枕月眠出樹圭峯寒壓坐入籬沙瀨碧流天
明知富貴非身物莫為金章堕此仙
和容南韋中丞題瑞亭白鷺白鼠六眸龜嘉蓮
陳陶
伏波恩信動南夷交趾喧傳四瑞詩鷰鼠孕靈褒上德
龜蓮增耀答無私廻翔雪侣窺簷處照暎紅巢出水時
盡寫流傳(集作風流)在軒檻嘉祥從此百年(一作城)知
夏晩望嵩亭有懷羅鄴
正憐雲水與心違湖上亭高對翠微盡日不妨憑檻望
終年未必有家歸青蟬漸傍幽叢噪白鳥時穿返照飛
此地又愁無計住一竿何處是因依
題蔣亭前人
西風才起一蟬鳴便算關河馬上程碧浪鷁舟從此别
丹霄鵠箭忽無成二年芳思隨雲雨幾日離歌望(一作怨)
旆旌廻首横塘更東望露荷煙菊倍傷情
題水簾亭(一作洞)
亂泉飛下翠屏中名共真珠巧綴同一片長垂今與古
半山遥聽雨兼風雖無舒卷隨人意自有潺湲濟物功
每向暑天來往見疑將仙子隔房櫳
偶題離亭前人
萬般名利不關身況待山平海變塵五月波濤爭下峽
滿堂金玉為何人謾誇浮世青雲貴未盡離桮白髮新
誰似雨蓬蓬底客渚花汀鳥自相親
江亭别裴饒羅隠
行杯且待怨歌終多病憐君事事同衰鬢别來光景裏
故鄉歸去亂離中乾坤墊裂三分在井邑摧殘一半空
日晩長亭問西使不堪車馬上萍蓬
關亭春望前人
關畔風雲拂馬頭馬前春事共悠悠風欺岸柳長條困
露浥山花小朵愁信越功名高似狗裴王氣力大於牛
未知至竟將何用渭水涇泥(一作川)一向流
于越亭前人
楚水蕭蕭多病身強凭危檻過殘春高城自有陵兼谷
流水那知越與秦岸下藤蘿隂作怪橋邊蛟蜃夜欺人
琵琶洲遠江村闊廻首征途(一作帆)淚滿巾
李郎中林亭曹松
秪向砌邊流野水樽前上下看魚兒笋溪已長過人竹
藤徑從添拂面絲若許白猿垂近戶即無紅菓壓低枝
大才必擬逍遥去更遣何人佐盛時
漢南郵亭裴說
高閣水風清開門日送迎帆張獨烏起樂奏大魚驚驟
雨拖山過微風拂面生閒吟雖得句留此謝多情
蒲津河亭唐彦謙
宿雨清秋霽景澄廣亭高樹更晨興煙横博望乘槎水
日上文王避雨陵孤棹夷悠期獨往曲欄愁絶悔長凭
思鄉懷古人傷别此際哀吟幾不勝
東亭茶宴女郎鮑君徽
閒朝向曉出簾櫳茗宴東亭四望通遠眺城池山色裏
俯聆絃管水聲中幽篁引沼新抽翠芳槿低簷欲吐紅
坐久此中無限興更憐團扇起清風
文苑英華卷三百十六
