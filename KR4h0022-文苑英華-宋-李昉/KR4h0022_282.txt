文苑英華卷二百八十二宋李昉等編
送行十七
劉駕三首李頻十二首
章碣一首皮日休二首
許棠七首聶夷中一首
鄭谷十三首楊䕫三首
杜荀鶴三首周繇六首
喻坦之四首黃滔四首
送友人登第東歸劉駕
同家楚天涯相識秦雲西古來懸弧義豈顧子與妻携
手踐名場正遇公道開君昇我雖黜感恩同所懷有馬
不復羸有奴不復飢㶚岸槐花落却是出關時青門一
瓢空分手去遲遲期君轍未平我事繼東歸
送李殷遊京西前人
十年夢相識一覩俄見别征駕在我傍草草意難說君
居洞庭日詩句滿魏闕如何萬里來青桂看人折行装
不及備西去偶成决(一作缺)孟夏出都門紅塵客衣熱荒
城見羊馬野舘具薇蕨邊塞漸無虞依宿常待月西園
置酒地日夕簮裾列壯志安可留樽前槐花發
送人登第東歸前人
學古既到古反求鍳者難見詩未識君疑生建安前海
畔豈無家終難成故山得失雖由命世途多險艱我皇
追古風文柄付大賢此時如為君果在甲科間晩逹多
早貴舉世咸為然一夕顔却少雖病心且安所居似清
明冷竈起新烟高情懶行樂花盛僕馬前歸程不淹留
指期到田園香醪四鄰&KR0836;霜橘千株繁肯憶長安夜論
詩風雪寒
送許侍御歸潤州李頻
家山近石頭遂意在東浮祖席離烏府歸帆轉蜃樓隂
霞出海𣪚落日向潮流别有為霖日孤雲未自由
送人歸滄州前人
風色又西轉坐為千里分高帆背楚落寒日逆潮曛斷
燒緣喬木盤鵰隐片雲鄉園有戰地歸去始休軍
送人南歸前人
行行野雪薄寒氣日通春故國又芳草滄江終白身遊
歸花落滿睡起鳥啼新不得無來札空令借問人
送人往太原前人
并州非故國所去又何思玁狁方為寇嫖姚正用師戍
煙來有號邊雪下無時更想經綿上應逄禁火期
送人歸新定前人
歸心常共知歸路不相隨彼此無依倚東西又别離山
花含雨亞江樹逆(一作送)潮欹莫戀漁樵興人生各有期
送孫明秀才往潘州訪(詩選作謁)韋卿
前人
北鳥飛不到北人誰(詩選作今)去遊天涯浮瘴水嶺外問潘
州草木春冬茂猿猱日夜愁定知遷客淚唯(詩選作只)敢對
君流
送人往太原前人
離亭聊把酒此路徹邊頭草白鴈初下時清人去遊汾
河流晉地塞雪滿并州别後相思夜遥看北斗愁
初下(集作來盡)遥看(集作空看)
送人遊淮南(詩選作之揚州)前人
一别長安後晨征更信鷄河聲入峽急地勢出關低綠
樹叢垓下青蕪澗楚西路長知不惡隨處得(詩選作好)詩題
送九江狄明府前人
字人脩祖德清白定聞傳匹馬離秦去孤帆入楚懸關
中寒食雨湖上暑衣天四考兼重攝相和(疑作知)住幾年
送人赴湖南前人
關門鳥道中飛轉(疑作傳)復乘騘暮雪離秦甸春雲入楚
宫平蕪天共闊積水地多空使府懸帆待能銷幾日風
送友人東歸前人
白社思歸處青門見去人鄉連茂苑樹路入廣陵塵海
日潮浮曉湖山雪帶春猶期來帝里未得是閒身
漢上送人西歸前人
此日看行意令人動遠心野銜天去盡山夾漢來深疊
浪翻殘雪高帆引片隂唯應留别句畢我白頭吟
送韋岫郎中典泗州章碣
玉皇恩詔别星班去壓徐方分野間有鳥盡巢垂汴柳
無樓不對隔淮山旌旗漸向行時擁案牘應從到日閒
想憶朝天獨吟坐旋飛新作過秦關
送令狐𥙷闕歸朝皮日休
文如日月氣如虹舉國重生正始風且願仲山居左掖
只憂徐邈入南宫朝衣正在天香裏諫草應焚禁漏中
為說明年今日事晉廷新拜黑頭公
送從弟皮崇歸復州前人
羡爾優游正少年竟陵風(集作烟)月似吳天車螯近岸無
勞(詩選作妨)取舴艋隨風不費牽處處路旁千頃稻家家門
外一渠蓮殷勤莫笑襄陽住為愛南溪縮項鯿
送裴拾遺赴畿令許棠
受謫因廷諫茲(一作東)行不出關直廬辭玉陛上馬向仙
山地古桑麻廣城偏僕御閒懸齋高枕卧應夢犯天顔
送王侍御越城令前人
戴豸忽驅鷄東南上句溪路過金谷盡帆轉石城西水
樹連天暗山禽遶縣啼江人諳舊化那復俟招携
送李頻之南陵主簿前人
赴縣是還鄉途程豈覺長聽鶯離㶚岸盪槳入陵陽野
蕨生公署閒雲拂印牀晴天調膳外垂釣有池塘
李員外知揚州留後前人
帝命分留後東南向楚天幾程廽送騎中路上迎船冶
列開山鑄民分酌海煎青雲名素重此去豈經年
送龍州樊使君前人
曾見卭人說龍州地未深碧溪飛白鳥紅旆映青林土
産唯宜藥王租只貢金政成閒宴日誰伴使君吟
送從弟歸泉州前人
問省歸南服懸帆任北風何山猶見雪半路已無鴻瘴
雜春雲重星垂海夜空往來如不住亦是一年中
送前汝州李侍御罷宣城前人
吟詩早得名戴豸又加榮下國閒歸去他人少此情雲
移寒嶠出燒夾夜江明重引池塘思還登謝朓城
送友人歸江南聶夷中
皇州五更鼓月落西南維此時有行客别我孤舟歸上
國身無主下第誠可悲
送徐澳端公南歸鄭谷
青衿離白社朱紱始言歸此去多應羡初心盡不違江
帆和日落越鳥近鄉飛一路春風裡楊花雪滿衣
送祠部曹郎中鄴出守洋州前人
為儒欣出守上路亦戎裝舊制詩多諷分憂俗必康開
懷江稻&KR0836;寄信露橙香郡閣清吟夜寒星識望郎
送水部張郎中彦回之宰洛陽
前人
何遜蘭休握陶潜柳正垂官清真塞詔事簡好吟詩春
漏懷丹闕凉船泛碧伊已虛西閣位朝夕鳳書追
送吏部曹郎中鄴免官南歸前人
高名向己求古韻古無儔風月抛蘭省江山向桂(一作復)
州賢人知止足中歲便歸休雲鶴深相待公卿不易留
滿朝張祖席半路上仙舟篋重藏吳畫茶新換越甌郡
迎紅燭宴寺宿翠嵐樓觸目成幽興全家是勝遊篷聲
漁叟雨葦色鷺鷥秋久别郊園改將歸里巷修桑麻勝
禄食節序免鄉愁陽朔花迎棹崇賢葉滿溝(郎中崇賢里有幽居)
席春歡促膝簷日暖扶(集作挽梳)頭道暢應為蝶(集作虎)時來
必問牛終湏康庶品未爽潄寒流議在歸群望情難戀
自由小生誠淺拙早歲便依投夏課每垂奬雪天常見
憂遠招陪宿直首薦向公侯攀送偏揮灑龍鍾志未醻
送進士盧棨東歸前人
㶚岸草凄凄離觴我獨携流年俱老大失意又東西曉
楚山雲滿春吳水樹低到家梅雨歇猶有子規啼
送人之九江謁郡侯苖員外前人
澤國尋知己南浮不偶遊湓城分楚塞廬嶽對江州曉
飯(一作泛)臨孤嶼春帆入亂流䨇旌相望處月白庾公樓
送進士許彬前人
泗上未休兵壺關事可驚流年催我老遠道念君行殘
雪臨晴水寒梅發故城何當食新稻歲稔又時平
送太學顔時明經及第東歸前人
平楚干戈後田園失耦耕艱難登一第喪(一作離)亂省諸
兄樹没春江漲人繁野渡晴閒來思學舘猶夢雪&KR1084;明
送京參翁先軰歸閩中前人
觧印東歸去人情此際多名高五七字道勝兩重科宿
舘明寒燭吟船兀夜波家山春更好越鳥在庭柯
送沈(集作田)光前人
九陌低迷誰問我五湖流浪可悲君著書笑破蘇司業
賦詠思齊鄭廣文理棹好携三百首阻風湏飲幾千分
耒陽江口春山綠慟哭應尋杜甫墳
送進士韋序赴舉前人
丹霞照上三清路瑞錦裁成五色毫波浪不能隨(集作傾)
世態鸞凰應得入吾曹秋山晩水吟情遠雪竹風松醉
格高預想明年騰躍處龍津春碧浸仙桃
送進士吳延保及第後南遊前人
得意却思尋舊跡新銜未得上蘭臺吟看秋艸出關去
逄見故人隨計來勝地昔年詩板在清歌幾處郡筵開
江湖易見淹留興莫待春風吹(集作綻)瘦梅
淮上與友人别前人
揚子江頭楊柳春楊花愁殺渡江人數聲風笛離亭晩
君向瀟湘我向秦
送張相公出征楊䕫
得意在當年登壇秉國權漢推周勃重晉譲趙宣賢儒
德尼丘降兵鈐太白傳援毫飛鳳藻發匣吼龍泉歴火
金難耗凌霜桂益堅從來稱玉潔此更譲朱妍鴛鷺臻
門下貔貅擁帳前去知清朔漠行不費陶甄獻畫符中
旨推誠契上玄願將班固筆書頌勒燕然
送杜郎中入茶山脩貢前人
一道澄瀾徹底清仙郎輕棹出重城採蘋虚得當時稱
述職那同此日榮劔戟步經(一作搖)高障黑綺羅光動百
花明謝公携妓東山去何似乘春奉詔行
送鄭谷前人
春江瀲瀲清且急春雨濛濛密復疎一曲狂歌兩行淚
送君兼寄故鄉書
送賓貢登第後歸海東杜荀鶴
歸捷中華第登船鬢未絲直應天上桂别有海東枝國
界波窮處鄉心日出時西風送君去莫慮到家遲
以下三篇並見集本
送人南遊前人
凡遊南國者未有不蹉跎到海路雖盡(集作難盡)掛帆人更
多潮沙分象跡花洞響蟲歌縱有投文處於君能幾何
亂後送友人(集作送人遇亂)歸湘中前人
家枕三湘岸門前即釣磯漁竿壯歲别鶴髮亂時歸岳
暖無猿呌江春有鷰飛平生書劔在莫便學忘機
送江州薛尚書(一作郎中)周繇
匡廬千萬峯影匝郡城中忽佩虎符去遥疑鳥道通烟
霞時滿郭波浪暮連空樹翳樓臺月帆飛鼓角風郡齋
多岳客鄉戶半漁翁王事行春外題詩寄遠公
送邊上從事前人
戎装佩鏌鎁走馬逐輕車衰草城邊路殘陽壠上笳黃
河穿漢界青塜出胡沙提筆男兒事功名立可誇
送洛陽崔員外前人
塞詔除嵩洛觀圖見廢興城遷周古鼎地列漢諸陵日
送歸朝客時招住嶽僧郡齋臺閣滿公退即吟登
送人尉黔中前人
盤山行幾驛水路復通巴峽漲三川雪園開四季花公
庭飛白鳥官俸請丹砂知尉黔中後高吟採物華
送楊環校書歸廣南前人
天南行李半波濤灘樹枝枝拂戲猱初着藍衫從遠嶠
乍辭雲署泊輕艘山村象路桄榔葉海外人收翡翠毛
名宦兩成歸舊隐徧尋親友興何饒
送宇文虞前人
此别欲何往未言歸故林行車新歲近落日亂山深野
店寒無客風窠動有禽潜知經目事大半是愁吟
送友人遊東川喻坦之
食盡湏分散將行幾願留春兼三月閏人擬半年遊風
俗同吳地山川擁梓州思君登棧道猿嘯始應愁
送友人南中訪舊知前人
春盡大方遊思君便白頭地蒸川有毒天暖樹無秋水
接三巴險猿分五嶺愁為緣知己分南國必淹留
大梁送友人東遊前人
自古東西路舟車此地分蟇(一作河)聲梁苑夜草色楚田
曛鴈已多南去蝉猶在此聞聖朝無諫獵何計謁明君
此詩二百九十五卷重出今已削去注異同為一
作
送友人遊蜀前人
為儒早得名為客不憂程春盡離丹闕花繁到錦城雪
消巴水漲日上劔關明預想廽來樹秋蟬已數聲
送陳明府歸衡黃滔
雛鶴兼雛(一作留)下單車出柳烟三年兩殊考一日數離
筵久别潮波綠相思嶽月圓翠蘿曾隐處定恐却求仙
送翁拾遺前人
還家俄赴闕别思肯凄凄山坐軺車看詩將諫筆題天
開中國大地設四維低拜舞吾君後青雲更有梯
遊邊送友人前人
虜酒不能濃縱傾愁亦重關河初落日霜雪下窮冬野
燒枯蓬旋沙風匹馬衝薊門雖漢土遊子莫從容
送友人遊邊前人
銜杯國門外分手見殘陽何日還南越今朝往北荒沙
城經雨壊虜騎入秋狂新詠關山月歸吟鬢白霜
文苑英華卷二百八十二
