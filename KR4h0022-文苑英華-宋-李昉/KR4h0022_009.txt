文苑英華卷九宋李昉等編
天象九
泰階六符賦三首北斗賦一首
二氣合景星賦二首天晴景星見賦三首
景星見賦一首
泰階六符賦(以元亨利貞為韻)錢起
考星象之躔次探瑞氣之奥源得泰階於前史總六符
以為言既出没以候君德又熒煌以麗乾元玄德升聞
慶一人而祥發白雲夜卷映九霄而色繁爾其祥德而
發觀瑞而明德正則正俗平則平何君王之播理俾品
物以咸亨股肱掩于稷契輔翌賢於阿衡人迹其卑憑
至誠而上感天象守默因列宿而下呈配兩曜以齊美
非衆宿之敢争豈比夫聚彼德星潁上賢人所感托於
箕尾巖間傅說之精而已哉故符之燦兮有明義符之
爛兮有深意其形昭晰其理奥秘朝發於天而應於地
向夜月而滅没拂曙光而蒼翠上通其象分三台而為
六下應於人感一德之不二皆英主之所有匪常君之
能致原其所出將表上帝之心考其所歸實惟天子之
利爾其臨大國懸太清德之所感符乃無情既依高以
託質亦以數而為名與物無競避太陽之光色相時而
作表明王之利貞火映玄天似燭龍之銜吐珠沉漢水
無巨蚌之虧盈豈光輝之足異亦感應之可驚忝觀光
於上國仰霄漢以屏營
第二(同前韻)婁玄穎
倬彼垂象悠哉混元列泰階而有曜應洪化而無言歴
歴映天連光於維斗昭昭初月接影於軒轅總而言之
三台之號攸著詳而察也六符之騐斯存聖人有以仰
觀於變其教彌敦今上握符正位出震居尊宫壼肅穆
巖廊政分奉其三無庶欽崇乎道德致其五至洵光被乎
乾坤此上台所以曜而不昏也若乃山川降精卜夢斯
并野無遺彦朝滿羣英稷契䕫龍謀謨乎三署龔黃卓
魯鎮撫於百城上下以之和睦品物以之咸亨此中台
所以烱然而明矣夫其羣甿是頼一藝必精農無事而
狎野仕有禄而代耕康衢之童久閑於歌詠擊壤之老
無謝於生成此下台所以皎爾而晶矣故能通燭寰瀛
交泰天地信景鑠兮物有序降休徵兮靈必至曷比夫
兩曜合璧作祥瑞之一端五星連珠為太平之一致况
其照耀熠熠其精純粹分輝既象於六爻比影復侔於
三事盛其德而高其色通乎微而洞其秘大易所謂自
天祐之吉無不利者也乃作歌曰君臣穆兮純化清玉
衡正兮泰階平嘉歷數兮無極配乾坤兮永貞
第三(同前韻)房寬
天垂象其徒實繁聖作則克叶元元故六符之效祉同
五星之可言匪侵名於傅說不奪彩於軒轅有道則見
熲然以明示萬物之咸若表三階之砥平歴歴珠貫煌
煌弁横高以視卑八表仰其不忒低而能燭四海悅其
光榮昔昧者謂前王之淫縱今明者彰我后之元亨既
歸仁於垂拱亦叶政於阿衡寧不以燮理詣極耿光莫
京麴糵以之作醴鹽梅於是調羹近取諸身長乎庶類
率土雖廣至德遐備救旱則霖雨為先濟川則舟楫是
利不然者奚得與南極而齊出拱北辰而為次跂彼無
報既織女之多慙晥爾服箱知牽牛之增媿繼東井之
應福何潁川之足懿事契其誠萬邦以貞亦既啓瑞終
然永清且逢時而不隐猶牧謙而作程每避日以照曜
孰與月而争晶順秋冬以廻斡隨河漢以低傾寧直降
龍駟之特禀應仙郎之美名信可久而可大等無臭而
無聲謬窺管以體物幸芻蕘之見并
北斗賦(以成象在天維北有斗為韻)崔損
倬垂象以昭回惟帝居之曰斗壯魁台以立極建衡杓
而為首齊七政而均序五行臨四海而横制九有所以
附乾樞壓坤紐携龍枕參左槍右棓總列宿而環衛中
宫體羣臣而輔弼元后範圍六合紀綱四維其道不昧
其照無私若乃銅渾作式未央取則其變可考其動可
測履端於始當獻歲以指南舉正於中在隂方而主北
觀夫峥嶸纚聮若綴若懸冰散珠圓乍似拔長劍而倚
天揭西柄以戒滿拱北辰而處偏乘三台而斡運齊七
曜而廻旋酌天地之心豈酒漿之可挹分寒暑之氣較
鈞石而罔愆躔次靡失歷數斯在晝其隐也不争曜於
太陽昏必見焉能藏暉於真宰照萬國兮猶魚從網宗
百川兮比朝於海參差北斗闌干太清環帝座之焜耀
薄河漢之縱横不應豐以中見每居次而自明總五緯
于天統行四時而歲成非止雄橋梁於巴蜀壯都邑於
咸京而已於是萬人攸仰萬物取象寔星之長
二氣合景星賦(以其狀無常出有道之國為韻)裴度
星麗天中君居人上觀星文之高朗見君德之洪暢矧
乎景以為君氣之可望徒亘其二方之色靡知其千變
之狀故隐不可思見無與期必潜拱而玄感乃粲然而
著之諒精誠之盡逹若影響而相追且夫浩浩隂隲昭
昭元吉匪乘運而生將俟時而出方今統三才而不爽
叶一德而無失所以列其數而惟三等其色而如一既
參差而比相亦錯落而為質非烟非霧相羃䍥以氤氲
散彩耀芒遠精明而成實懿其燭彼天衢同日月之列
於三無瑞我元首旌號令之敷於九有不然何以渾青
赤之悠揚掩斗牛之熒煌或助月於晦朔或偶聖而昭
彰昔在周公之攝贊幼主周武之肆伐大商皆立功而
本政亦效祉而垂光未若明庭而治國無事而降康斯
時也豈虚其應斯瑞也則惟其常是以瑩霏微之中形
璀璨之色仰嘉氣之来輝煥喻他方之歸道德陋虞舜
之近加於房小唐堯之纔出於翼瞻之踴躍如北面之
事一人照之清明若南向之觀萬國豈同乎嘒彼躔次
行諸歲時昏在昴中示春物之將蠢爾申為斗建兆秋
風之欲凄其雖窮運數於晷刻未甄邦國之清夷窅綿
邈兮玄造在休徵兮載考何燁煜於重霄信恢宏於治
道手抃目駭兮載賡歌於大寶
第二(同前韻)
國家握乾符定天保禮樂修而叶德星辰行而軌道是
以南方之氣共列色於少陽北斗之靈乃垂衣於玄造
是時玉燭調律攝提司方巽為發生我則青而呈瑞離
為正位我則赤而啓祥其數也合三才而列曜其色也
表一德而中黃雖感而匪遠亦見不于常所以合天地
之貞觀明教化之昭彰應朱鳥之精生而垂翼躔踆烏
之道出則加房觀其氤氲映空光明在上乍元氣之肇
分若連珠之遠狀是以覩天道因德而祐符我皇乘土
而王乃知惟天為大惟聖則之聖觀象以立極天應聖
而無私故星合度於三統氣不奸於四時者也若乃鎮
之所加歲之所守則合氣而出有精淪五老台坼六符
則乘氣而入無豈惟繫隐見於虚實定躔舍之徐疾瞻
寶玉而非獨衝斗俾滂沱而徒云離畢所以掩萬代而
莫類超百祥而獨出不然者何以表至化之文明見玄
象之隂隲於是天子占太史命有司諒修德而無怠在
降福而不遅是必隐於凶孽是必耀於孝思嗚呼後代
不敬曷其太史退乃書曰于時君臣同德蠻夷率職道
合上帝信孚下國於是二氣正而叶和三星黃而合色
承清問而載言俾洪裔而作則
天晴景星見賦(以有道之邦德星昭見為韻)夏方慶
煥彼景星麗于蒼昊其隐也隂魄晦而氛霧作其見也
夜景明而欃槍掃敷大信以何言抑殊祥而是考所
以叶天經符帝道既表應而無欺亦照臨而不私祚聖
而德斯至矣懸象而人皆仰之向晦且殊於中見在天
寧比乎明夷垂至精而契至理宏蕩蕩而播巍巍不然
出房孰稱乎舜德居翼何貴乎堯時今我皇齊七政以
作則奉三無以御極上天降祥景星昭德固云其道不
遠孰謂其神不測晦明始見助皇化之惟明動息靡常
類乾健而不息應陽精乃三其數彰土德乃黃其色既
不孤而有隣信元吉而柔克時也雲歛遥素天澄遠青
纖塵不起微露斯零掩映孤月乘陵衆星回燭北辰似
將朝乎帝座傍窺南極疑欲覲乎天庭激高風以熠熠
耿斜漢之熒熒青赤以辨其方合散以通其變連二氣
而初吐混三光而乍見否泰之運式孚天地之心可見
景星之瑞也曷與為雙俾具瞻於萬邦景星之德也配
乎悠久粲熒煌於九有于以贊高明于以示休咎察無
聲之載非我何知彰有道之邦非我何守不私其用胡
繼明於月晦之時克保其謙故騰輝於日入之後是時
天鑒匪遥德聲孔昭煥赫綿古光揚聖朝豈徒並連珠
而邁同色流碧落而耀青霄
第二(同前韻)陶拱
我皇以化洽四夷德應昌期能使嘉祥昭於國典景星
耀於天維豈徒呈光芒而出矣遇精彩而見之于時玄
穹正清白日初匿爛景星之效質絢佳氣以競色起青
方者縈瑞彩以葱蘢發赤位者統祥光而翕赩比懷珠
而其狀匪異等抱珥而其儀不忒懿吐黃以争光矧聚
三而表德莫不熒煌於碧漢焜燿於青霄照下土而乍
朗掩繁星而自昭或半虧其形類蟾魄而當晦朔或中
虚其狀疑金環之在泬寥故得為帝王之美作祥符之
首信歴代之罕見既今辰而方有稽往牒之隐見騐前
經之休咎則天下和平域中殷阜佐朗月而其色惟盛
臨安邦而其美不朽所以呈祥帝室效祉天庭表我皇
之道泰彰我君之德馨豈比夫漢代稱竒空聞乎再中
之日堯年紀異徒傳乎入昴之星而已乎則知天贊巨
唐神依至道必著明於玄象寔垂曜於蒼昊叶妙理於
上德表鴻休於大造不然者何為效靈莫匹具美無雙
駭遠目於千里播英聲於萬邦是以綏厥黎庶垂諸史
傳德匪星而不著星匪德而莫見盖應運於英精亦叶
時之靈變雖云瑞之衆祥之多未可比兹星之獨擅
第三(同前韻)李子蘭
君德惟馨天文效靈於是廓氛霧掃青冥發彼嘉氣浮
兹景星南有光而霞赤東有色而烟青合彼氣之郁郁
渾此色之冥冥昭然在天明乎有德仰其狀而可嘉究
其靈而莫測君有至道不間玄以韜光時無纖埃必在
天而發色或出或處念兹在兹占莫知其常度出必應
乎盛時所以當今夕而彰矣向青霄而仰之乘乎方色
遵彼天逵泰階正其位五星守其維然後見兹星之昭
燭經彼天以逶迤晴空寥寥列星炫炫紛乎二氣始若
烟而非烟烱彼羣星初乍隐而乍見並我質之惟黃緫
彼氣而成絢霏微類干吕之雲輝赫如繞樞之電星氣
合會光華動摇二氣之色交至三星之狀孔昭曭朗惟
明疑沐其雲露光芒振曜若擊夫天飇明麗太極遐映
青昊呈貺遥對乎三台效祥何慙於五老克表王德信
由玄造在翼常瑞於堯年居房永叶乎舜道載美往牒
今祥我邦觀兹瑞之尤異知景福之攸降當其次天關
歴牛斗既應道而昭格豈越度於前後出無常處向樂
土以是臨仰之彌高登靈臺而可偶是知景星之為德
也必得瑞一時光九有乃傳芳而永久
景星見賦(以垂象含輝有道則見為韻)
皇天有知明命不疑既何言而守默亦懸象而高垂彼
星之見者下符睿哲上麗圓規將旌德之治亂必審時
而推移故行藏克叶乎道盈縮不失其宜於是稽其義
觀其象色煥炳光烱晃挂青漢粲粲其輝連白榆歴歴
其狀天以祚聖垂玄精而臨下聖以應天憑至誠而感
上覩其貌美天文之昭昭原其本知王道之蕩蕩盖以
瑞本斯表祥光是含五緯知讓七紀懷慙與時俱明兮
皇化齊美將聖共出兮玄德相參豈同夫入蜀而使臣
應其二在戸而詩人詠其三徒觀其象高而遠質明而
微如曙燈之欲滅若秋螢之不飛夜則出焉麗乾元以
發彩晝而隐也讓太陽而藏輝不然則安知國家無為
無事垂拱垂衣乎我唐至德可久立功不朽澤及四海
化被九有繄彼景星契我元首俾千品萬類仰而知其
太平四夷八蠻瞻而慕乎聖后若然則其騐可徵其事
可考伊星之叶聖如風之偃草其靈也在乎或出或處
其應也彰乎有道無道彼漢祖之聚五星唐堯之感五
老未若帝命是錫生靈載造天禄無疆鴻業永保者也
原夫莫大匪天莫明匪德天也惟德是輔德也惟天是
則是以垂一星而呈萬國其明孔彰其儀不忒至若雲
開天碧昭然可覿炳如金粟燦若銀礫煌煌其明爛爛
其色九霄静而載揚光芒千里望而不違咫尺客有觀
天文察時變惟景星之所在信有道而則見美盛德之
形容懷斯文而願薦
文苑英華卷九
