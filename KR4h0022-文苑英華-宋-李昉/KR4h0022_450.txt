文苑英華卷四百五十宋李昉等編
制書三
命相三
授王播中書侍郎平章事兼鹽鐡使副制
元稹
門下昔蕭何用新造之漢而能調發子弟完補報亡使
關東糧饋不絶者以其盡得秦之圖籍而周知其衆寡
也我國家秉十一聖之區㝢提億兆人之生齒而曰不
能足食足兵朕甚懵焉得非調隂陽撫夷夏者不欲侵
貨泉之任而主會計較虚盈者不得參邦國之重乎予
今(集作將)兼之允在能者諸道鹽鐡轉運等使大中大夫
守刑部尚書騎都尉太源縣開國男賜紫金魚袋王播
在德宗時以封詔入仕踐履(詔令作更)臺閣由御史中丞京
兆尹掌縣官鹽鐡為春曹(集作官)尚書乃長邑髦(詔令作&KR0034;)以
控蠻蜓盡稱厥職逹于予聞馹(詔令作泊)詔徵還便殿與語
得所未得聞所未聞(詔令作開吾未開)昭然發蒙幾至前席重
委操剸鋩刃益精國有羡財而人不加賦東師在野物
力蕭然不有主張孰能戡濟是用命爾作相仍以舊務
因之爾為(詔令作其集作則)西備戎羌東定燕冀内實九府外
豐萬人百度群倫罔不在爾於戲典謨訓誥行之具存
邪正是非知之孔易予唯以不敏不明(集有兹字)故用爾(集疊)
(爾字)為股肱耳目又安能以(詔令無以字)一二戒誨垂之空言
爾其自勵于爾心無令觀聽者論爾於鄉校可守中書
侍郎同中書門下平章事依前允諸道鹽鐡轉運等使
散官勲封賜如故(長慶元年十月)
授張弘靖門下侍郎平章事制
白居易
門下夫佐佑天子燮理隂陽平章法度登進賢哲外撫
夷狄内安元元使百官各修其職一物不失其所此宰
相之任也朕思得良弼訓致此道咨命予汝其殆庶乎
具官張弘靖惟乃祖乃父代居相位咸有成績于旂常
爾其忠正恭肅文以禮樂日濟其美振揚家聲一時之
人謂之才子亟登清貫益著令聞洎出刺陜部移鎮蒲
坂政不苛細甚得人心寮吏將卒皆樂為用清簡之化
聞於京師由是鄭風緇衣之好漢廷玄成之美朝望時
議翕然與之人謀既同朕志亦定乃用登爾以(集作于)左
輔授爾以大政尚克欽乃嘉命業乃代官竭其股肱服
我前訓嗚呼三代為相邦家之光爾其敬(集作念)哉無替
乃前人之徽烈
授李絳平章事制
門下昔在堯舜聰眀文思尚頼良臣實以相濟况朕薄
德不逮先王是用急疾於求賢置之於左右俾承弼納
誨以匡不逮言或(集作雖)逆耳必求諸道事苟利人咸可
其奏茲足以宣股肱之力成天下之務歴選多士爰得
良輔乃降厥命其聽之哉具官李綘齊莊嚴重内眀外
直進退舉措有大臣體自參内職每備顧問忠讜之操
終始(集作然)不渝及貳地官專領財賦未逾周月亦有成
績歴試多可人望攸歸俾登中樞無易綘者於戲爾以
文學入仕以正直奉上才膺大用職亦屢遷十年之間
位至丞相何以報國在乎匪躬欽哉懋哉無忝朕命
授韋貫之中書侍郎平章事制
門下周宣漢宣繼世之主一得申甫一得魏邴咸克致
理號為中興朕嗣位以來永鑒前烈惟是賢俊寤寐求
思歴選周行乃獲時彦宜以政柄舉而授之具官韋貫
之温重明正國之公器當官必守臨事能斷簡在朕志
迨今累年乃者擢居諫司以觀其直出領符竹以觀其
理煩之以劇務以觀其用訪之以大政以觀其體歴試
必中而衆望允屬倚之為相僉曰宜哉可守中書侍郎
同中書門下平章事夫臣事君則(集作以)忠后從諫則聖
靡不有始鮮克有終理化不成恒由於此今我與爾永
終是圖雖休不(集作勿)休以臻其極嗚呼二宣之業吾有
望焉
授武元衡門下侍郎平章事制
門下朕嗣守丕業行將十年實頼一二輔臣與之共理
故外鎮方域則仗以為將有綘侯厚重之資有丙吉寬
大之風自登台司克諧(集作厭)人望頃屬巴蜀軍後人殘
權委節旄俾往鎮撫信及夷獠(集作貊)恩加疲瘵每因利
以施物(集作惠)不易俗而修教政無苟簡人用便安惠茲
一方時乃之績報政已久屬望益深宜歸左甫車以參大
政夫坦然公道可以叙衆才曠然虛懷可以應群物(集作)
(務)弼違救失不以尤悔為慮進善絀(集作懲)惡不以親讎
自嫌用此輔君足為名相欽率是道往復乃官可守門
下侍郎同中書門下平章事
授段文昌中書侍郎平章亊制
杜元穎
門下眷求輔(詔令作良)弼期在濟時必惟才臣乃克成務况
端潔剛毅可以肅具寮敏裕周通可以熙庶績外無飾
虚之體(詔令作禮)中有效實之誠簡于朕心乃命以位朝散
大夫守中書舍人翰林學士武騎尉賜紫金魚袋段文
昌門襲忠勲器包才傑廣而不雜峻而能温修詞每掇
其菁英(詔令作華)所尚者風格發言必探於指要所貴者變
通識古今理亂之源知遐邇利病之本自掌文翰苑列
籍金門出入五年恭勤一致屬朕初承寳命屢進嘉猷
諒我憂惕之懷竭其公忠之力(詔令作志)昨因召見更用(詔令)
(作有)咨詢造膝之言注意斯得必能奉將明之大任申獻
替於虚襟爰升鼎鉉之司冀展舟檝之用於戲萬物之
始九有所瞻將致治平可不兢勵爾其夙夜惟慮輔道
朕躬使四夷咸賓百度惟乂(詔令作理)阜俗必蘇其疲瘵審
官無欝其賢能理當詳於機深道當固於久大惟自誠
可以化物惟克已可以律人勉哉戒哉無忝我首命之
重可守中書侍郎同中書門下平章事(元和十五年閏正月)
授李鄘門下侍郎平章事制蔣防
門下凝(詔令作弼)成庶政必屬於長材經制四方是資於碩
望况參酌理本燮和化源苟非傑賢孰允斯任爰立舊
德將諧具瞻淮南節度副大使知節度事管内度支營
田觀察處置等使銀青光禄大夫檢校尚書左僕射兼
揚州大都督府長史御史大夫上柱國江夏縣開國侯
食邑一千戶李鄘性惟直方器本弘固冲敏足以成務
通明可以質疑懷匡主之忠規藴經邦之遠略歴居雄
鎮累服大寮臺閣藩方動留成式資為重望綽有餘材
必能翼宣鴻猷導迎嘉祉是用徵拜陟于黃樞竭爾訏
謨司我號令法期畫一俗俾康寧寅亮庶工屬在良弼
(詔令作輔)可守門下侍郎同中書門下平章事散官勲賜如
故(元和十二年十月)
授蕭俛門下侍郎平章制類制
門下天生蒸民樹之司牧非輔弼不能宣其教化非忠
賢無以廣其謀猷其履道居真開物成務才能彰於人
望績方著於國均是宜表式周行歴踐樞禁朝議大夫
守中書侍郎平章事蕭俛器懷沉正風度夷逹識藴通
人之量文為君子之儒守道易知臨亊難奪内庭推謹
密之效司憲弘端肅之規所以仗其公忠寄之啟沃嘉
乃匡益副予簡求思序德以任賢冀資忠而致理俾光
明渥再踐台階無替前勞往服休命於戲秉一心者時
惟良弼宰萬物者是資化源后德惟臣予既虚心而納
誨國家在相爾宜勵節以致誠無媿知人式佇明效可
門下侍郎平章事
授崔鉉魏扶拜相制沈詢
門下潤色王業允俟於良臣丹青帝圖必資於宰匠朕
嗣膺大寳思闡鴻猷永惟化源實屬髦傑斯所以(三字詔令)
(作所期)調六氣以遂物摠萬機而富人夢帝賚予爰立作
相正議大夫守御史大夫崔鉉山河秀氣經緯長才金
聲含正始之和玉立在風塵之表正議大夫行尚書兵
部侍郎判部事魏扶天與全德性惟中庸有致遠之宏
謀負佐王之盛業並操身特立抱器挺生高標旁映於
羣倫明識動符於大雅早登善顯&KR0640;閱休嘉穆然清明
欝有素望居易求已秉仁立誠每懷憂國之心益竭徇
公之志或早以精慮升於鼎司深陳造膝之言密勵匪
躬之節或嘗以敏用服于大寮智有洞於機權才復深
(詔令作推)於練達爰委綱憲仗名節而立朝亦摠地卿嘗會
計而經國紀綱式叙征稅益饒陟其休庸付以大柄朕
欲宣明號令弘濟生靈致寰海之乂安復河隍之土宇
爾從容奏議朝夕揣摩副華夏之具瞻展舟航之大用
輔教化本乎無隐辨雅正在於至公俾踐中台同參庶
務敬服明訓式揚茂勲鉉可中書侍郎同中書門下平
章事扶可守本官同中書門下平章事(大中三年四月)
崔龜從拜相制崔璵
門下丹青神化寅亮天工將寄陶鈞必歸才望故漢中
大業魏邴克贊其謨謀開元盛時姚宋同匡其治理嘗
覽前代緬懷斯人寤寐以求夢卜(一作以冀)終叶適當舉衆
不讓知賢戶部尚書判度支崔龜從道峻嵩華志凌烟
霄氣包元精識邁前哲巖廊符瑞禮樂英華弘通多鑒
物之明堅直(詔令作正)抱佐時之術而學窮源委詞涌濤波
吐論素勵於公忠理躬不踰於信厚烈火方熾珪璋更
寒飛霜已嚴竹柏猶翠自出入劇職徊翔清途經歴五
年恭勤一貫粉署潔賜衣之操掖垣高白鳳之文澄清
宣威節制持重既位延舊德再掌地圖任切良材柄專
國用閭閻不困帑藏有餘邦賦程均節之能軍食表供
須之效我有好爵本邀茂勲况乎國楨宜在(一作任)人傑
是用命汝同心弼予升于鼎司執此政柄吉甫德全於
文武彦回望著於台衡既諧具瞻寔允元輔(詔令作當)酌古
訓以恢令猷帖人部喉舌之雄免計曹經費之務期爾
鎮撫式彰顯崇於戲惟木從䋲載懷藥石之誡惟風偃
草冀流霖雨之功與其順美以昭忠不若盡規而輔德
與其嚴刑而就理不若齊禮以安人佇聞嘉言共底交
泰無令伊傅獨美典墳可戶部尚書同中書門下平章
事(大中四年六月)
魏謨拜相制沈詢
門下天不能獨運任寒暑而成歲功君所以稱尊仗股
肱而熙帝載高拱巖廊之上卒成天地之宜故風后登
庸軒圖以穆文終佐理漢業遂昌何莫由斯夫豈相遠
爰感風雲之會果符夢卜之求屬在休期俾升良弼戶
部侍郎判戶部事魏謨膺賢運之間氣負王佐之宏材
山岳孤高珪璋特逹道德忠信資以修身文章政事乃
其餘力自騰芳詞苑振跡諫垣文宗知臣深加寵遇檢
校甚峻守道不回未至逹官蔚為國器星霜屢變流落
幾途秀木摧風燎原見玉汲黯心存乎廟廊望之志在
於本朝朕獲奉寳圖勵精理本盡伸人隠思變時雍佇
聞宣室之言是有夕扉之拜偉其風望委以憲綱正色
立朝不仁自遠貳于卿秩掌我地征吏不敢欺身無伐
善彌見精強之用頗聞流衍之能朕常咨以謨謀觀其
識略動中理會慮必輸忠切劘每頼其沃心慨慷不忘
於造膝是宜樹為名表載之休聲俾增耀(詔令作輝)於三台
庶(詔令作允)僉諧於四岳於戲鹽梅之調元鼎舟檝之濟巨
川(詔令作調鹽梅之元鼎濟舟檝之巨川)上維四方之安危下繫群生之
舒慘居是任者不其重歟夫激濁揚清衆自聳善著誠
去偽人斯歸厚爾其開張教化之具導迎隂陽之和使
萬物各遂其宜百官得任其體昔爾先祖為唐輔臣人
鏡之名阿衡比德爾尚纂承義訓克嗣清風勉思貽厥
之謀以闡將明之業勿畏嫌而避事無執謙以自疑永
孚于休用觀乃績可守本官同中書門下平章事依前
判戶部事(大中五年十月戊辰)
授裴休中書門下平章事依前判鹽鉄制
前人
門下我國家之稱至理其惟貞觀開元乎雖盛德成於
祖宗而致君存乎輔弼委是丕構付予冲人實咨獻臣
共荷洪業俾登玉鉉用振金聲正議大夫守禮部尚書
充諸道鹽鐡轉運等使裴休明堂棟梁清廟瑚璉道崇
五美學綜九流持去邪與善之心藴尊主濟時之術早
昇甲乙首冠賢良諫垣馳讜正之名史氏動直言之筆
羽儀著定律吕縉紳仙闈道播於彌綸右掖詞推於潤
色三臨藩郡皆垂良史之能四貳卿曹益見大臣之體
洎乎司泉貨之重筦山澤之財用適變通法均寬猛大
計如富彊之業常規多饒羡之功人無告勞刃有餘地
是可以載光衮職爰陟台階式贊雍熙宜膺夢卜爾其
允釐庶績俾(詔令作盛)起訏謨涉大川而示吾津涯馭六馬
而遺吾銜策俾臻皇極克嗣前修於戲人代天工予違
汝弼悉乃心力作吾股肱無使阿衡專美於殷家山甫
獨稱於周室勉弘懿德勿忝虚懷可守本官同中書門
下平章事依前充諸道鹽鐡轉運等使
授王摶中書侍郎同中書門下平章事判戶部
制吳融
門下朕聞王茂弘官在治中已恭佐命謝安石身為相
掾常切憂時後果俱秉國鈞克諧人望忠誠懿烈焜燿
册書孰謂我朝鍾茲丕運厥有佳士龍興壯圖植勁草
於衷腸繫苞桑於宗社特立當代何慙古人將表至公
爰申異渥具官王摶霜高一鶚玉拔孤峯孕和煦於情
田自華而實道縱横於義路無(一作何)往不通藴是淑聲
居然上品縶駒埸裏早颯清塵振鷺行中難究逸翰踐
揚三署横絶一時實名教之丹青乃縉紳之領袖昨者
朕失遵王度致降天災釁起蕭墻幽加洊棘而頼能謀
於上相說彼中權反正乘輿肅清輦轂疇其忠節雖已
擢於禁林惜此竒才難久留於誥命豈在凝神軒夢問
兆周畋用之不疑命以爰立既調金鉉仍緫版圖必務
豐財以資經費於戲爾前未逹則能有奮於時此後所
行不宜苟安於位獻可替否滅私徇公慎保初心勿孤
大任
授陸扆平章事制楊鉅
門下昔在太宗時則有房杜持國鈞在玄宗時則有姚
宋司政柄降于列聖代濟名臣宜搜間代之賢冀適濟
時之用其有懷(詔令作壊)材已試亮節孔彰俾膺霖雨之求
期正彛倫之叙式舉茂典吾無所私翰林學士承旨銀
青光禄大夫守尚書左丞知制誥上柱國嘉興縣開國
男食邑三百戶陸扆簡節正音温光瑞玉咸濩抱降神
之韻珪璋挺華國之容包倚相之典墳紹平原之詞藻
爰自高才赴召丹地代言絲綸必本於典謨獻納已觀
其事業仍歲扈和鑾之狩六年專詔誥之勤讜正自持
聞望彌峻况爾伯祖贄昔以才行嘗居禁林當德宗避
狄之時(詔令作秋)實乃祖納忠(詔令作言)之日積其偉節升于鼎
司書命諫章流在人口是用選自密勿陟之台衡昭于
前光期於休命(詔令作期以後效)職我人柄貳茲地官既表殊
恩且明丕訓於戲姦宄(詔令作兇)尚熾干革未平生靈流離
宗稷榛莾爾其舉墜典正頽綱進賢良遠姦慝勿依違
而避事無拱默以叨恩(詔令作𣗳)庶乎艱難有望康濟往踐
乃位敬而戒之可尚書戶部侍郎同中書門下平章事
餘如故(三年七月)
授孫渥平章事制(詔令作孫渥判戶部制)
門下在天成象拱帝座者三台在地稱崇鎮方輿者五
嶽我有賢輔立于(詔令作乎)大朝恊三台照耀之功契五岳
匡扶之力既凝庶績宜峻徽章正議大夫守中書侍郎
同中書門下平章事上柱國賜紫金魚袋某壁立孤峯
渭清一𣲖早以閨門之行聞於鄉黨之間(詔令作鄊里)張融
高文聚為玉海孫綽麗賦擲作金聲頗喧驚座之詞華
遂整冲天之羽翼鵬張上國顔淵首冠於諸科弓招小
山穆生道優於置醴厥後簮御史筆講博士書從容累
踐於南宫諫諍俄升於左闥蘭香見忌玉冷多猜比騷
人湘浦之行繼賈誼長沙之役朕自知直道召歸掖垣
每於敷陳必盡肺腑因朱雲折檻之對識張華王佐之
才斷自中宸爰立作相彌縫不倦匡益居先操心願革
於澆浮進善必先於行實搜抉沉滯拔用隠淪致我時
風自爾而厚張說當玄宗之代初啟集賢竇參居德宗
之朝别分戶部一則寵九流之墳籍一則萃四海之賦
輿式仗英規遂兹兼領高建楚子之爵貴升鄭衆之階
勉殄寇讎以復廟社可銀青光祿大夫依前中書侍郎
同中書門下平章事集賢殿大學士兼判戶部事仍封
樂安縣開國子食邑五百戶
授朱朴平章事制韓儀
門下夢傅巖而得真相殷道中興獵渭濱而載獻臣周
朝致理是知顯諸仁而藏諸用君子但守其沉機懷其
寳而迷其邦大器曷虚其(一作於)顯位朕自逢多難渴佇
英賢暗禱鬼神明祈日月果得哲輔契于勤求(詔令作契予)
朝散大夫守國子毛詩慱士柱國賜紫金魚袋朱朴學
業優深識用精敏久徊翔而不振彌貞吉以自多朕知
其才遂召與語理亂立分於言下聞所未聞兵農皆在
於彀中得所未得不覺前席為之改容須委化權用昌
衰運是乃振於庠序陟於鈞衡自我拔竒寧拘品秩於
戲時風甚薄國步方艱兵戈未息於近郊經制日隳於
故事宫闕焚蕩邑里凋虚外則未殄元兇内則未凝庶
績整我綱紀成我雍熙百度群倫俟爾康濟勉思敬戒
以服寵光(詔令作章)可朝議大夫同中書門下平章事上柱
國賜紫金魚袋(乾寧三年八月)
授王摶平章事制
門下朕聞軒轅得力牧而為五帝先夏禹任臯陶而為
三王祖雖不言而化自契於玄功而端拱仰成實資於
哲輔况有嘗持大柄久竭訏謨振寅亮於巖廊立惠廸
之軌躅俾乃舊貫再委平衡斷自朕懷用符僉屬扶危
匡國致理功臣新授武勝軍節度浙江東道管内觀察
處置兼宣撫等使金紫光禄大夫檢校尚書右僕射同
中書門下平章事使持節越州諸軍事越州刺史上柱
國(闕)開國公食邑二千戶王摶道潔秋霜文含夏
采(詔令作春彩)動不踰矩立必正方行中孚絶類之貞保大
有匪彭之節訥於言而敏於行深恥名浮竭其力而致
其身唯將道勝頃歲朕察其才智可委鈞衡拔自貳卿
升之四輔果能推誠憂國罄慮匡時啟沃心之嘉猷進
苦口之良藥洎汧岐叛換京國戒嚴罔懼觸鱗屢陳逆
耳且摶以明君待我故每敢極言我以忠臣任摶亦常
加奬納深知盡瘁永用寘懷自鑾輅省方難(詔令作艱)危扈
蹕澄心無撓臨事應機為時而生信非虚言昨以初清
鏡水新蕩稽山慎擇周才以康疲俗是乃(詔令作用)輟於台
鼎俾踐師壇念卿前後奏陳有犯無隠吾雖不敏深諒
至忠静復卿言皆合朕志讜正之事久而彌芳雖浙左
(詔令作右)之瘡夷誠思惠養顧岐陽之祅逆尤藉機籌且歸
班瑞之符却秉代天之筆爾其内凝庶績外殄元兇勉
精醫國之謀報我知臣之德天官重位光禄崇階兼以
命之用旌寵數服兹休命可不慎歟可光禄大夫守吏
部尚書同中書門下平章事功臣勲封並如故(乾寧三年正月)
文苑英華卷四百五十
