文苑英華卷九百六十二宋李昉等編
雜二
張處士恪墓誌一首徐氏子巖墓誌一首
殤子韋八墓誌一首鄭處士稷墓誌一首
李傪墓誌一首殤子穆若愚墓誌一首
裴處士墓誌一首侯處士高墓誌一首
鄭君子挽墓誌一首駱處士峻墓誌一首
盧秀才霈墓誌一首龔進士軺墓誌一首
處士張府君墓誌銘張說
府君諱恪其先晉人晉有張老韓有開地漢有留侯侯
八代孫皓為司空司空子宇為北平太守遭漢亂離家
於范陽至玄孫華復為晉司空遇難子孫南渡其處者
或寓於蒲坂周齊間有歸者因從(一有徙字)焉君晉司空十
一代孫也曾祖徵君諱子犯祖河東郡從事諱晙(集作俊)
父道通館學士諱弋德音遺範詳諸家諜君孤紹單門
傍無兄弟苗而不秀未仕而卒道未融於邦國位未揚
於王庭故老之口浸遠好事之書又闕是後生不得預
聞焉哀哉嗣子晉州洪同丞隲襁褓縗麻育於舅氏夫
人隴西董氏常州長史雄之女也早年守義唯鞠一子
嚴而有檢勤而善訓成先人之丕烈貽後嗣之積善微
太夫人德則張氏幾將墜焉開耀元年十二月二十七
日終于(集作於)鄜城縣世婦馮氏之别業春秋七十有二
先君之違世也太夫人在堂大門(闕)殯日月逾邁有志
未從是諸孫疾馬若履淵谷以景龍三年歲次己酉冬
十月二十六日克葬王父王母於蒲坂東司空之村成
先志也銘曰
綿綿王父續我靈基幼而植德人莫知之烈烈王母克
明克類教成鬻子光我族嗣中條之北大河之東丘陵
桑梓鬱鬱崇崇千年啟室百歲來同永惟先志欽成厥
終
徐氏子墓誌銘前人
徐氏子者名巖字某司封員外郎堅之第四子也驥子
睨雲風毛洗日孝友因性聰敏若神置在膝前已會星
辰之氣戲于床下能記賓主之詞及總角成童精意好
學聞一知十升堂覩奥下筆成章而倫要發言為論而
卓詭識者咸謂增世搆之崇藴益源流之洪潤雖甘茂
之孫十二飛辯班彪之子九歲能文不尚之也天乎何
辜顔淵無命年十有三歲大定元年九月遭疾而没嗚
呼哀哉琱月始生不見其盈瓊枝方秀不見其茂悲哉
銘曰
生日何淺死路何深珠碎脁月花殘稚林哀哀父母孰
處其心
殤子韋八墓誌獨孤及
殤子河南獨孤氏小字韋八以其弱而未名也故以字
稱北齊司空行臺尚書令臨川郡王之七代孫有唐安
南郡長史府君之曾孫潁川郡長史府君之孫左驍衛
兵曹參軍公之元子秘書省著作郎京兆偉(偉集字作韋儧)之
甥生有竒表温朗(集作明)聰秀覃訏於保姆傳婢之手嶷
然異於凢童氣閑體和取與必時諸父諸母每謂興我
家者必此兒也賓客之至者看玉人不暇儻蒙(集無此字)假
以壽命則成器致位未易度也不幸多病大歷六年歲
次辛亥(集作丑非)十二月二十二日夭於舒州壽至(集作止)五
歲三(集作四非)十甲子長幼惋毒六姻悼惜嗚呼天將不昌
吾後裔乎不然曷使此孩不至於(集作于)成歟大歷八年
夏四月十六日以其喪歸葬洛陽祔于王父(集有母字)宅兆
之側其仲父銜涕書其始終紀于墓云
此篇誤編在九百六十六卷婦人門今移於此
鄭處士墓誌梁肅
歲在戊午六月戊子處士滎陽鄭君卒于常州福業寺
庚寅權窆于某鄉原嗚呼處士之為人也入則孝出則
悌直而不犯柔而不懾好讀周易及太史公書嘗遊於
(集無於字)南巢作弔夏桀文其辭甚典(集作正一作工)足見其質嚮
使天假之壽與之禄則其道可熾坎壈世故行年三十
三(集作二)而夭哀哉處士諱稷故酸棗令某之孫今黃巖
令季江之子故吏部侍郎贈左僕射齊公澣之外孫也
合内外之休德成中和之茂行使夫生不得其辰沒不
見其親託遺骸於他土顧稚子而未識痛矣夫斯命也
於是書石以誌卒葬且懼年祀超忽故月而日之
李傪(集作隴西李君)墓誌前人
君諱傪姓李氏隴西成紀人涼武昭王玄盛之後曾祖
如順皇朝太子洗馬生大父元恭開元中以文學政事
歴大理卿判尚書吏部侍郎侍郎生烈考訥官至太府
寺丞君承家(集作夙承)休緒少有令聞孝敬仁順弘毅貞亮
非禮不言見善必行行有餘力則覃思六經揭厲百氏
是故淳秀之氣播為文章發於事業難於進易於退道
不苟行位不虚受常州刺史獨孤公及之臨舒城聞而
悦之辟為(集作如非)從事府遷於常州君亦至焉獨孤公文
德為天下望君入則從容討論出則勤慮政事議者以
君建大名致厚位必自此始不幸短命享年若干以大
歷十二(集無此字)年春三月甲子寢疾而沒焉(集無此字)嗚呼天
與之才天(集無天字一本作又)與之器不與之壽不與之位天何
言哉君娶范陽盧韶女一子越在襁褓哭泣無主其仲
兄武進尉迅銜天倫之哀謀及卜筮以是月既朢抱其
孤送君之喪權窆于正勤佛寺之北原時不利不克反
葬(集作喪)故也友人安定梁肅紀其終始德善著于石俾
來者有以知君子之墓云
殤子穆若愚墓誌穆員
穆若愚唐秘書監新安公之孫前御史中丞公之第五
子貌宜貴壽神宜才藝氣宜淑哲生七年而夭痛莫如
之時諸父不天方集荼蓼一慟之外且相諭曰老氏謂
身為大患然則人之生也適與患並男子既亂以往患
於是始此子也生無有生之患没有無患之樂(一作生無生之)
(患莫無死之患)歘然與大化潛契曠然與太古為鄰齊彼彭𥅆
為歸坏土命也如何偃師首陽山之北原吾祖宗之所
宅翌日遷祔於先府君之後又翌日窆焉貞元十一年
六月二十五日叔父員記
裴處士墓誌前人
唐貞元四年春正月員太夫人惟杜氏西階之事命長
子貲咨於家君習於卜筮展孝思於罔極抒孔懷於同
氣躬備如新之庶物洎一日二人之具授從父之弟湊
浮舟于河啟殯于淇二月癸巳舅氏奉我外王父朝城
府君王母豐縣君劉氏洎伯舅之喪至自衛先是卜兆
于偃師首陽山之北原壬寅遷朝城豊君歸於貞宅伯
舅祔焉伯舅諱浩字某皇朝并州石艾縣丞文行曾孫
絳縣令玄度孫魏州朝城令翔之第二子也孝弟篤實
可移於事君肅恭信順可施於有政行成於進而名未
之歸學優於用而禄未之及天寶末天下亂藏於衛州
之别墅昏氛四塞犲虎信狺行無所從退迫咥噬殷憂
不壽發疾而終時至德三年二月二月春秋三十有五
夫人京兆韋氏挈未童之孤孫是逃鋒刃保朝夕之不
遑而踰月之禮蓋闕乃於其所殯焉我慈親念羈魂之
靡託者心不忘痛永言改葬與大事俱世道多故坎壈
未集嗣子佐餘力能學含章而文仕潤州參軍杭州司
田越在東南計之靡及夫人後元年棄養於潤州官舍
將謀同穴蓋時趣道遠如佐之不至且俟佐焉然則夫
人之家聲美行請讓於來者之誌銘曰
嗚呼没而無知也盡我慈親之情成爾孝子之志而已
矣如有知也父母與子相見泉隧其樂融融其樂洩洩
彼美家室昔如琴瑟他年令嗣祔玄堂使我長夜覩白
日
處士侯君墓誌李翺
侯高字玄覽上谷人少為道士學黃老練氣保形之術
居廬山號華陽居士每激發則為文達意其高處駸駸
乎(集有有字)漢魏之風性剛勁懷救物之略自儕周昌王陵
所如固不合視貴善宦者如糞溲與平昌孟郊東野昌
黎韓愈退之隴西李渤濬之河南獨孤朗用晦隴西李
翺習之相往來汴州亂兵士殺留後陸長源東取劉逸
淮乃作弔汴州文投之大川以訴貞元十五年翺遇玄
覽於蘇州出其詞以示翺翺謂孟東野曰(蜀本有我字)誠之
至者必上通上帝聞之劉逸淮其將不久後數月而劉
逸淮竟死其首章曰穹穹與厚厚兮鳥憤予而不攄翺
以為與屈原宋玉景差相上下自東方朔嚴忌皆不及
也達奚撫為楚州起攝盱眙祭酒李公遜刺衢州請治
信安其觀察浙東又宰于剡三縣皆有政不幸得心疾
留其子狗兒於翺家而歸廬山不到卒於江西其子婿
王適使傭吉勉求君所如(蜀本作知)值君卒吉勉以君喪殯
於襄州之野而復於適適又死適之妻使吉勉來告於
翺翺以狗兒歸適妻居二年適妻又死狗兒尚童翺慮
吉勉之短長不可期則君之喪終不墳矣故使吉勉往
葬之而識其墓以示狗兒
有唐君子鄭公墓誌銘歐陽詹
貞元十一年歲在乙亥某月日清源郡晉江縣君子鄭
公年若干終于其居州閭親識遠近漣涕重吉人也嗚
呼把梓植於深林雖人不知不妨其為天下之材也珠
玉碎於重泉雖人未玩不妨其喪天下之寶也公之生
則深林之材公之沒則重泉之寶不知而有未玩而亡
哀哉公諱晩字秀(集作季)實其先宅滎陽永嘉之遷遠祖
自江上更徙于閩今為清源晉江人曾祖某官祖某官
父某官太夫人同郡潁川陳氏育者三男三女公則長
男也自七八歲則明敏嚴潔無復童心洎十二三則温
良貞亮有成人之德既冠儀表可觀孝悌惠和侔於前
哲人望無間時譽皆歸鳳不近腥龍多自盤優遊仁里
四十不試詹有若如(集無如字)人之妹獲配於公公太夫人
早亡(集作世)妹不逮事則見公霜露之感蒸嘗之敬公尊
府君近捐甘旨妹及同養則見公晨昏之愛縗斬之至
奉公居閨門鄉黨者十有五年故(集作顧)詹於公善良内
外兼得受命不永其如命何蘭芳(集作芬)蕙馨或亦中敗
惜哉子二人皆幼公在日名之曰彥文彥章詹既在京
師不遂撫慰來人有述實孺能號妻亦聞哀有過人禮
不逾制定(集作窆)取遠日堂殯三年以貞元十三(集作二)年
某月日永厝于郡城東偏闡儒里常熟湖之北原禮也
妹有遠告咨余題誌既忝親(集作貞)懿實舊知人江嶺則
遐想像不昧取斯(集作思)芳茂為寄銘墓誌云(集作以寄為銘)銘
曰
有斐秀(集作季)實君子之禎忠信温良自幼而行少不改
任長更推誠材植遠林寶産遐壤無知無玩自生自喪
骨肉歸土用瘞斯原嗚呼斯原永棲君子之魂
駱處士墓誌杜牧
灞陵駱處士名峻字肅之華州華隂人也當建中四年
年二十遊京師值泚亂為其黨源休拘委以軍(集無此字)事
處士逸一日夕行二百里拜親於華隂因啟度賊終不
能東出百里間鄉里不足憂願得一見天子於艱危中
遂入奉天至漢中屢以兵食干執事者後長安李懷光
踵叛關中公私饋李馬渾兵十餘萬計日餉食有司因
請授處士岳州巴陵尉繫職於饋運間後四遷至揚州
(至作上)士曹參軍至元和初以母喪去職哀哭濱死終喪
因曰汙(音烏)吾跡二十餘年食豐衣鮮以有養也今可以
行吾志也乃於灞陵東坂(集作坡)下得永(集作水)樹以居之
相國杜公黃裳在蒲津相國張公弘靖在并州大梁渾
尚書鎬在易定潘侍郎孟陽在蜀之東川司徒薛公萃
(集作革疑作苹)在鄭滑皆挈卑詞幣馬至門曰處士不能一起
助我為治乎皆以疾辭長慶初桂府觀察使杜公凡兩
拜章乞為梧州刺史詔因授之衆皆曰今黃家洞賊熾
邕容兵連敗縮首不出猶鼎鱉耳交阯殺都護復旱亂
相仍朝廷豈捐此三處不以公治之而反置公為梧守
耶處士慘而讓祗以疾辭解訖不言其他爾後人知其
堅不可復動矣田三百畝果蔬占其一捽墾辛苦不受
一人錢惠朝之名士多造其廬未嘗以栖退超脱之高
露於言色温敬畏下如勇於仕進者論及當代利病活
人綏邊之策必亹亹盡吐冀達於在位者至於安危機
鍵之語默不出口尤不信浮圖學有言者必約其條目
引六經以窒之曰是乃其徒盜夫子之旨而為其詞是
安能自為之善圖山水狀鑒者比之朱審王維之儔鄉
里百家鬭訟(集作訴)吉凶一來決之凡三十六年無一日
不自得也以會昌元年十一月某日卒年七十九以某
年月日歸葬於華隂縣先人之墓處士常曰相國劉公
晏不急征不横賦承喪亂(集作亂亾)之餘食數十萬兵者二
十餘年斯過蕭何遠矣每長短校量今古富人強國之
術我烈祖司徒岐國公丞相趙國公李公當貞元元和
時儒學術業冠天下每與處士語未嘗不嗟嘆其才恨
其尚壯不可屈以仕優禮接之嗚呼賢哉銘曰
不見可欲使心不亂古之作者窮栖自斷(作鍛)子伯子至
王霸夕臥向栩相趙馬良車煥子夏高弟心中交戰處
士之居洛(集作落)青門畔文駟連羇繡軿(集作軒)交貫危冠
自喜(音戲)前(集作首)縈後絆言訖揖去一如不見我齒未衰
誰為(集作知)已知岐公主師見必迎喜語必移時論兵計
食屈指無遺功名富貴不能鈎(集作釣)之諸侯六辟南服
一麾笑而不答亦無是非三百畝田百實滋繁(集作繁滋)三
十六年食具衣完人(集作今)其去矣誰知其端嗚呼賢哉
范陽盧秀才墓誌前人
秀才盧生名霈字子中自天寶後三世(集作代)或仕燕或
仕趙兩地皆多良田畜馬生年二十未知古有人曰周
公孔夫子者擊毬飲酒馬射走兔語言習尚無非攻守
戰鬭之事鎮州有儒者黃建鎮人敬之呼為先生建因
語生以先王儒學之道因復曰自河而南有土地數萬
里可以燕趙比者百數十處有西京東京西東(集作京是)有
天子公卿士人畦居兩京間皆億萬家萬國皆持其土
産出其珍異時節朝貢一取約束無禁限疑忌廣大寬
易嬉遊終日但能為先王儒學之道可得其公卿之位
顯榮富貴流及子孫至老不見戰爭殺戮生立悟其言
即隂約母弟雲竊家駿馬日馳三百里夜抵襄國界捨
馬走行徑入王屋山請詣道士觀道士憐之置之外門
廡下席地而處始聞孝經(集作開孝經)論語布褐不襪捽草
為茹或竟日不得食如此凡十年年三十有文有學日
閑習人事誠敬通達汝洛間士人稍稍知之開成三年
來京師舉進士以(集作於是)羣輩中酋酋然凡曰進士知名
者多趨之願與之為交生嘗曰丈夫一日得志天子召
坐於前以笏畫地取山東一百二十城唯我知其甚易
耳因言燕趙間山川夷險教令風俗人情之所短長三
十年來王師攻擊利與不利其所來由明白如彩畫一
一可以目覩開成四年客遊代州南歸某月某日於晉
州霍邑縣界晝日盜殺之京師名進士聞之多有哭者
資其弟雲至霍邑取生喪來長安以某年某月某日葬
於城南某縣某鄉某里其所資費皆出於交游間曾祖
昌嗣涿州刺史祖顓(集作顗)易州長史父勸鎮州石邑令
某常以生之才節薦生列(集無列字)於公卿間聞之死哭之
因誌其墓
進士龔軺墓誌前人
會昌五年十二月牧自秋浦守桐廬路由錢塘龔軺袖
詩以進士名來謁時刺史趙郡李播曰龔秀才詩人兼
善鼓琴因令操流波弄清越可聽及飲酒頗工(集作攻)章
程謹雅而和飲罷牧南去舟中閱其詩有山水閑淡之
思後四年守吳興因與進士嚴惲言及鬼神事嚴生曰
有進士龔軺去歲來此晝坐客館中若有二人召軺者
軺命馬甚速始跨鞍馬驚墮地折左脛旬日卒余始了
然憶錢塘見軺時徐徐尋思如昨日事因知尚殯于野
乃命軍吏徐良改葬于卞山南去州城西北一十五里
嚴生與軺善亦不知其鄉里源流故不得記嗚呼胡為
而來二鬼驚馬折脛而死哉大中五年辛未歲五月三
(集作二)日記
文苑英華卷九百六十二
