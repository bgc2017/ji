文苑英華卷二百三十七宋李昉等編
寺院五(塔附)
楊巨源六首楊衡四首
韓愈一首陳羽一首
劉禹錫三首白居易六首
李紳一首劉商三首
姚合四首賈島八首
釋無可六首周賀四首
劉得仁九首
和鄭少師相公題慈恩寺禪院
楊巨源
舊寺長桐孫朝天是聖恩謝公詩更老蕭傅道方尊白
法知深得蒼生要重論若為將此望心地向空門
同趙校書題普救寺前人
東門高處天一望幾悠然白浪過城下青山滿寺前塵
光分驛道嵐色到人煙氣象須文字逢君大雅篇
春日與劉評事過故證(一作澄)上人院
前人
曾共劉諮議同時事道林與君方掩淚來客是知心階
雪凌春積鍾煙向夕深依然舊童子相送出花隂
春雪題興善寺廣宣上人竹院
前人
皎潔青蓮客焚香對雪朝竹風催淅瀝花雨讓飄颻觸
(一作灑)石和雲積縈池拂水消只應將日月顔色不相饒
和鄭少師尋興善寺廣宣上人不遇
前人
放心蓮境去又值竹房空幾韻飄寒玉餘清不在風
夏日苦熱同長孫主簿過仁夀寺納凉
前人
火入天地鑪南方正何劇四郊長雲紅六合太陽赤爀
爀沸泉壑燄燄燋砂石思減祝融權期匡諸子宅因投
竹林寺一問青蓮客心空得清凉理證等喧寂開襟天
籟廻步履雨花積微風動珠簾惠氣入瑶席境閒性方
謐塵遠趣皆適淹駕殊未還朱欄敞虛碧
遊峽山寺楊衡
結構天南畔勝絶固難儔幸蒙時所漏遂得恣閒遊路
石蔭松蓋檻藤維鶴舟雨霽花木潤風和景氣柔寳殿
敞丹扉靈幡垂絳旒照曜芙蓉壺金人居上頭翔禽拂
危刹落日避層樓端溪瀰漫駛曲澗潺湲流高居何重
沓登覽自夷猶煙霞無隱態巖洞詎遺幽奔駟非久耀
馳波肯暫留會從香火緣滅跡此山丘
宿陟岵寺雲律師院前人
像宇鬱參差寳林疎復密中有彌天子燃燈坐虛室心
澄紅蓮喻跡羈青眼律玉鑪揚翠煙金經開縹帙肆陳
堅固學破我夢幻質碧水灑塵纓凉扇當夏日宿禽詎
相保迸火煙欲失願廻戚促勞趨隅事休逸
題山寺前人
千峯白露後雲壁挂殘燈曙色海邊日經聲松下僧意
閒門不閉年去水空澄稽首如何問森羅盡一乘
宿吉祥寺寄廬山隠者前人
風鳴雲外鍾鶴宿千年松相思杳不見月出山重重(一作)
(孤月出山重)
題臨瀧寺韓愈
不覺離家已五千仍將衰病入瀧船潮州(集作陽)未到吾
能(集作人先)說海氣昏昏水拍天
題清鏡寺留别陳羽
路入千山愁自知雪花撩亂壓松枝世間(一作人)並道别
離苦誰信山僧輕别離
宿誠禪師山房題贈二首劉禹錫
宴坐白雲端青江直下看來人望金刹講席繞香壇虎
嘯夜林動鼉鳴秋澗寒衆音從(集作徒)起滅心在净(集作定)
中觀
二
不出孤峯上人間四十秋視身如傳舍閱世甚東流法
為因緣立心從次第修中宵問真偈有住是吾憂
和河南裴尹侍郎宿齋太平寺詣九龍祠祈雨
二十韻前人
有事九龍廟潔齋梵王祠玉簫何時絶碧樹空凉颸吏
散埃壒息月高庭宇宜重城肅穆閉澗水潺湲時人稀
夜復閒慮静境亦隨緬懷斷鼇足凝想乘鸞姿朱明盛
農節膏澤方愆期瞻言五靈瑞能救百榖萎咿喔晨鷄
鳴闌干斗杓(一作柄)垂脩容謁神像注意陳正辭驚飈起
泓泉若召雷雨師黑煙聳鱗甲灑液如棼絲豐隆震天
衢列缺揮火旗炎空忽凄緊高霤懸綆縻生物己滂霈
濕雲稍離披丹霞啟南陸白水含東菑熙熙飛走適藹
藹草樹滋浮光動宫觀遠思盈川坻吳公敏於政謝守
工為詩商山有病客(一作者)言賀舒厖眉
題東虎(一作武)丘寺六韻白居易
香刹看非遠祗園入始深龍蟠松矯矯玉立竹森森怪
石千僧坐靈池一劔沉海當亭兩面山在寺中心酒熟
憑花勸詩成倩鳥吟寄言軒冕客此地好抽簮
送王十八歸山寄題仙遊寺前人
曾於太白峯前往數到仙遊寺裏來黑水澄時潭底出
白雲破處洞門開林間暖酒燒紅葉石上題詩掃綠苔
惆悵舊遊那(集作無)復到菊花時節羡(一作侍)君廻
夜遊西武丘寺八韻前人
不厭西丘寺閒來即一過舟船轉雲島樓閣出煙蘿路
入青松影門臨白月波魚跳驚秉燭猿覷怪鳴珂摇曳
䨇紅旆娉婷十翠娥香花助羅綺鍾梵避笙歌領郡時
將久遊山數幾何一年十二度非少亦非多
孤山寺遇雨前人
拂波雲色重灑葉雨聲繁水鳥(集作鷺)䨇飛起風荷一向
翻空濛連北岸蕭颯入東軒或擬湖中宿留船在寺門
旅泊景空寺宿幽上人院前人
不與人境接寺門開向山暮鍾寒鳥聚秋雨病僧閒月
隱雲樹外螢飛廊宇間幸投花界宿暫得静心顔
宿靈巖寺上院前人
高高白月上青林客去僧歸獨夜深葷血屏除唯對酒
歌鍾放散只留琴更無俗物當人眼但有泉聲洗我心
最愛曉亭東望好太湖煙水綠沉沉
憶登西霞寺峯懷望(效梁簡文)李紳
香印煙火息法堂鍾磬餘紗燈耿晨熖釋子安禪居林
葉脫紅影竹煙含綺疏星珠錯落耀月宇參差虛顧眺
匪恣適曠襟懷卷舒江海淼清盪丘陵何所如滔滔可
問津耕者非長沮茅嶺感仙客蕭園成古墟移步下碧
峯沙澗更躊躇鳥噪啄秋果翠驚銜素魚廻塘彩鷁來
落影標(一作在)箖箊漾漾棹飜月蕭蕭風襲袪勞歌起舊
思感歎竟難攄却數共遊者凋落非里閭
同徐城季明府遊重光寺題晃師房
劉商
野寺僧房遠陶潜引客來鳥喧殘果落蘭敗幾花開真
性知無住微言欲望廻竹風清磬晩歸策步蒼苔
題悟空寺前人
扁舟水淼淼曲岸復長塘古寺春山上登樓憶故鄉雲
煙横極浦花木擁廻廊更有思歸意晴明陟上方
題廢禪居寺前人
凋殘精舍在連步訪緇衣古殿門空掩楊花雪亂飛鶴
巢松影薄僧少磬(一作誦)聲稀青眼能留客疎鍾逼夜歸
過無可上人院姚合
寥寥聽不盡孤磬與疎鍾煩惱師長别清凉我暫逢蟻
行經古蘚鶴毳落深松自想歸時路塵埃復幾重
題雲花寺寳上人院前人
九陌最幽寺吾師院復深煙霜同覆屋松竹雜成林鳥
語境微(集作彌)寂客來機自沉早年(集作知)如到此應不帶
朝簮
僧院引泉(巳見一百六十四卷)前人
題山寺前人
千重山崦裏樓閣影參差未暇尋僧院先看置寺碑竹
深行漸暗石穩坐多時古塔蛇蟲善隂廊鳥雀癡雲開
上界近泉落下方遲為愛青桐葉因題滿樹詩
靈凖上人院賈島
掩扉常太半(集作當太白)臘數等松椿禁漏來遥(一作遲)夜山
泉落近隣經聲終卷曉草色幾芽春海内知名士交遊
湯上人
昇道精舍南臺對月寄姚合前人
月向南臺見秋霖洗滌餘出逢危葉落静益衆峯疎冷
露尋時有禪窗此夜虛相思聊悵望潤氣徧衣裾(集作初非)
題青龍寺鏡公房前人
一夕曾留宿終南摇落時孤燈岡舍掩殘磬雪風吹樹
老因寒折泉深出井遲疎慵豈有事多失上方期
宿贇上人房前人
階前多是竹閒地擬栽松朱點草書跡雪平麻履蹤御
溝寒夜雨宫寺静時鍾此室無他事來尋(集作多)不厭重
就可公宿前人
十里尋幽寺寒流數𣲖分僧同雪夜坐雁向草堂聞静
語終燈焰餘生許嶠雲猶(集作由)來多抱疾聲不達明君
宿慈恩寺郁公房前人
病身來寄宿自掃一牀閒反照臨江磬新秋過雨山竹
隂移冷月荷氣帶禪關獨往天台意方從内請還
崇聖寺斌公房前人
近來唯一食樹下掩禪扉落日寒山磬多年壊衲衣白
鬚長更剃青靄遠還歸仍說遊南岳經行是息機
早秋寄題天竺靈隱寺前人
峯前峯後寺新秋絶頂高窗見沃州人在定中聞蟋蟀
鶴曾棲處挂獼(一作猿)猴山鍾夜度空江水汀草(一作月)寒
生古石樓心憶懸帆身未遂謝公此地昔年遊
宿西嶽白石院釋無可
白石上嵌空寒雲西復東瀑流懸住處雛鶴失禪中岳
壁松多古壇基雪不通未能親近去擁褐媿相同
青龍寺縱公房前人
從誰得法印(一作傳印法非)不離上方傳夕磬城霜下寒窗竹
月圓燈(一作煙)殘衰木落(一作畔)客往磧(一作客住積)雲邊未隱
滄洲去時來於此禪
過石谿寺寄姚員外前人
門逕衆峯頭盤巖復轉溝雲僧隨樹老古木落紅流峽
狖有時到秦人今日遊謝公多晩望此境在南樓
安國寺静居法師故院前人
雨後清凉境因過欲不廻井甘桐有露竹迸地多苔幡
映宫牆動香從御苑(一作殿)來青牛舊經䟽寥落有誰開
遊山寺前人
千峯盤路盡林寺昔何名步步入山影房房聞水聲多
年人跡斷殘日石隂清自可求居止安閒過此生
寄題廬山二林寺前人
廬岳東南秀香花惠遠蹤名齊崧(一作高)嶺峻氣比沃州
濃積岫連何處幽崖越幾重䨇流湓隱隱九𣲖棹憧憧
山限東西寺林交旦暮鍾半天傾瀑溜數郡見罏峯巖
並金繩道潭分玉像容江微匡俗路日杲晉朝松㯶逕
新苞拆梅籬故葉壅嵐光生疊砌霞焰發高墉窗籟虛
聞狖庭煙黑過龍定僧仙嶠起逋客虎溪逢濩落垂楊
戸荒凉種杏封塔留紅舍利池吐白芙蓉畫壁披(一作和)
雲見禪衣對鶴縫喧經泉滴瀝没履草丰茸翠竇歌攀
乳苔橋側杖笻探竒盈夢想搜峭滌心胷冥奥終難盡
登臨惜未從上方薇蕨滿歸去養乖慵
入隱静寺途中作周賀
亂雲遥遠寺入路認青松鳥翅緣巢影僧鞋印雪蹤草
煙連野燒溪霧隔霜鍾更問樵人院猶言過數峯(集作更遇)
(樵人說猶言過數峯)
空上人移居太雲寺前人
竹谿人請住何日向中峯瓦舍山情少齋身病色濃臘
高移坐次菊淺露行蹤來往湓城下三年兩度逢
宿甄山南溪晝公院前人
從來作何客别離經半年却來峯頂宿知廢甄南禪餘
霧沉斜月孤燈照落泉何時閒事盡相伴老溪邊
宿隱静寺上方前人
一宿五峯林渡寺虚廊中夜磬聲分疎林未(一作纔)落上
方月深澗忽生平地雲高鳥背泉栖静境遠人當燭想
遺文暫來此地歇勞足望斷故山滄海濆
宿僧院劉得仁
禪地(集作定)無塵夜焚香話所歸樹摇幽鳥夢螢入定僧
衣破月斜天半高河下霧(集作露)微飜令嫌白月(集作日)動
即與心違
題景元禪師院前人
古僧精進者師復是誰流道貴(一作愧)行無我禪難說到
頭汲泉羸鶴立擁褐(集作毳)老猿愁曾住深山院何如此
院幽
宿普濟寺前人
京寺數何窮清閒此不同曲江臨閣北御苑(一作水)自牆
東廣陌車音急危樓夕景通亂峯沉暝野毒暑過秋空
幡颺虛無裏星生杳靄中月光籠月殿蓮氣入蓮宫綴
草凉天露吹人古木風飲茶除假寐聞磬釋塵蒙童子
眠苔净高僧話漏終俄撞曉鍾後萬井復朣朧
青龍寺僧院前人
常多簮組客非獨看高松此地堪終日開門見數峯苔
新禽跡少泉冷樹隂重師意如山裏空房曉暮鍾
冬日題邵公院前人
無事關多掩隂階竹拂苔勁風吹雪聚渴鳥啄冰開樹
向寒山得人從瀑布來終期天目老擎錫逐雲廻
夏日遊慈恩寺前人
何處消長日慈恩精舍頻僧高容野客樹密絶囂塵閒
上凌虚塔相逄避暑人却愁歸去路馬跡並車輪
晩遊慈恩寺前人
寺去幽居近每來因採薇伴僧行不困臨水語㤀歸磬
動青林晩人驚白鷺飛堪嗟浮俗事皆與道相違
秋晩與友人遊青龍寺前人
直(集作高)視終南秀西風度閣凉一生同隙影幾處好山
光暮鳥投羸木寒鍾送夕陽因居話心地川暝宿僧房
慈恩寺塔下避暑前人
古松凌巨塔修竹映空廊竟日聞虛籟深山止(集作只)此
凉僧真生我敬水澹發茶香坐久東樓望(集作上)鍾聲振
(集作送)夕陽
文苑英華卷二百三十七
