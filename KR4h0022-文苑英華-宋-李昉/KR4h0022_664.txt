文苑英華卷六百六十五宋李昉等編
雜啟上
答趙王啓一首
上門下裴相公啟一首
上白相公啓一首
上宰相啟一首
上虢州崔相公啓一首
上崔相公罷相啓一首
上前鄭滑周尚書啟一首
上前易定盧尚書啟一首
上中書李舍人啟一首
為崔從事寄尚書彭城公啟一首
上兵部相公啟一首
上時相啟一首
上河東公啟三首
端午日上所知劍并衣服啟二首(闕)
答趙王啟庾信
某啓仰承張幕全韓連營上地澠池置陣解鄧禹之圍
凾谷開關削王元之印鋒旗朝上刁斗夜鳴彌雄壯士
之心足起横行之志況復才人出娉還得賢夫塞外有
夫人之城軍中有女子之氣都尉青旗即時春色將軍
大樹已復花開雲氣浮壘流星汎枕細舞長歌横簫直
笛當乎(一作干)此時青雲之上信不學無術本分泥沉忽
逄天造搜揚仄陋今者遂總憲司預聞刊鼎獻歲刑書
既應懸法上春木鐸方須徇人但年髮已秋性靈久竭
嘉石肺石無以測量舌端鼻端惟知繁擁乖展一月遂
涉兩年頫首東瞻山河千里風塵未盡霜露沾衣仰願
珍宜以為身寶謹啓
上門下裴相公啓劉禹錫
某啓嚮(集作曩)者淮右逋誅即戎歲久天子齋戒以命元
臣登壇之日上略前定從九天而下縱以神兵分六符
之光拂(集作掃)其長彗授鉞於西顥之半策勲於北陸之
初功成偃節復執大柄君臣相遇播於樂章山河啓封
載在盟府上方注意人益具瞻因魚水之叶符極䕫龍
之事業時屬四始恩覃萬方致君及物其德兩大古先
俊賢所未備者我從容而保之殆非人事抑有幽贊夫
異同之論我以獨見剖之文武之道我以全材統之崇
高之位我以大功居之造物之權我以虚心運之然持
盈之術古所難也實在隂施拯(集作及)物厚其德基以左
右功庸而百禄是荷人所欣戴久而愈(集作逾)宜昔袁
太尉不忍錮人而楚獄衰息一言之慶而子孫丕承以
今日將明之材行前脩博施之義筆端膚寸澤及九垠
猶夫疾耕必有滯穗某頃堕(集作墜)危厄常受厚恩誼盟
於心要之自效常懼廢死荒服永孤願言敢因賀牋一
寄丹懇顧非竒理不足以縈於冲襟然利於行者固在
乎常談而卓詭孤特之言未必利於行也伏惟以愚言
與賢者參之謹啓
上白相公啓杜牧
某啓伏惟相公上佐聖主獨專魁柄封殖艮善脩整紀
綱練羣臣謹百職考功績覈名實大張公室盡閉私門
盛德大功直筆實光於簡册清節細行祝史不愧於神
明天下望之為凖繩朝廷倚之為依據畢公克勤小物
周公煥發大猷丙吉陋按吏於公庭袁安不錮人於聖
代衛將軍有常揖之客張子孺無謝恩之人吉甫率由
舊章魏相能明故事房杜不以求備取人不以已長格
物姚梁公先有司脩舊法下位各得言其志百司各得
盡其材求於古人之賢皆集相公之德如以尺量刀解
粉布墨畫小大銖黍丸角尖缺各盡其分皆當其任是
以庶人不議鄉校無言天下欣欣若更生者自此黃髮
之老待哺之子不見兵戈不離抱撫清廟之祭四夷来
助蒼生之願百志皆成顒顒萬方實懸斯望某遠守僻
左無因起居但採風謠亦能歌詠無任攀戀激切之至
謹啓
上宰相啓薛逢
伏以玉燭開年金儀應歷軒律風煖羲輪馭遲草木以
之萌芽禽魚以之翔沬伏以相公化弘動植道洽雍熙
吹嘘必自於幽深暄潤不遺於枯枿如某兀如枯木性
若寒灰沐和風而莫振柯條應陽管而纔知動息伏惟
相公模於心匠待以天成鼓鑄賢愚區分貴賤動用隂
陽之炭開張天地之鑪量其小者則為盎為盂舉其重
者則成鍾成鼎苟圓方式序幽陋不遺及兹發生俾遂
春氣生死甚幸
上虢州崔相公啓
相公河嶽鍾靈芝蘭藴德頃因直道常中佞人阻絶九
重播遷萬里無非中正發言而天地鑒知不負神明冒
險而靈祗附助所以恬和自得寢膳長安雖經夷貊之
長途不爍江山之沴氣皇天眷祐於焉有徵伏惟相公
道濟中興仁歸厚德即當重開鑑冶再設權衡俾器用
各適圓方錙銖不失輕重天下幸甚逄此時或因陶鑄
得叙宗彛佇從長養之時復覩昇平之代自相公歸官
虢略尋欲附狀起居伏以革吏卑微不敢輕肆塵黷昨
者從孫薛誠過此令候方便咨逹姓名𤨏𤨏形骸或希
記憶謹啓
上崔相公罷相啓
某聞川梁壅而舟檝施禾黍登而霖雨霽天地常數古
今共然伏惟相公理逹卷舒用明進退調隂陽以成歲
受功於天執謙讓以歸仁弘道於已所謂進退惟正卷
舒適時某每念庸虚常蒙匠化當幽滯之求振拔則且
願持權在卑懇之望廕庥復稍思稅駕從古難者於今
見之雖范蠡登舟子房避世方之高躅何足比肩慺慺
懇誠伏望深鑒
上前鄭滑周尚書啓
尚書筆綜文經機参武緯虚已應物推誠濟時澄明而
識内融操剸而鋒不露在文宗時以詞藻参近密峭若
孤峰在武宗時以韜略鎮藩維殷然巨防謂往無不利
用皆適時今者急詔徵還開襟待見必當付以舟楫委
之陶甄空濟兆人鎔範庶物天下幸甚此時或希匠化
獲備圓方資天地之太和沐唐虞之至化生死幸甚
上前易定盧尚書啓
尚書文從心匠武自天機西南貞右界之師東北振中
山之旅莫不皆争死節願答深仁乃者訓撫二州折衝
四境飲成德盧龍之帥盡醉禮容啖天雄横海之師被
充文教故得人知爼豆俗廢干戈嚴城夜開外戸不閉
遂使常山蛇陣翻成干戚之文易水劍歌遽變鹿鳴之
奏雖去病不師吳起世祖常合伏波方之變通曾何比
數佇見翺翔温樹刷盪天池代著中興風還太古此時
或將歌詠獲偶(一作贊)雍熙心醉堯罇神迷舜樂百生幸
甚
上中書李舍人啓
某啓某聞枝枯幹悴助莖葉者烟蘿棟橈梁欹能扶持
者匠石是以茂盛自豐於莖葉孤危全頼於扶持若不
為枝梧則立見傾弛某因緣恩顧輙吐肺肝伏惟念以
風波必垂拯濟生死幸甚某家望陵遲𦕈然孤藐飄流
勤苦垂三十年分分自登粒粒自啄取第不因於故舊
蒙知皆自於雋賢每用飲水清心閉門守道南宫試藝
三篇徒獻於九重東觀讐書七稔纔登於一邑同時流
軰盡列班行獨此後時有慙先逹得不沉吟俛首局促
哀鳴某自守一官倏爾兩考惟將勤儉用免悔尤刻意
撫綏纔成條貫曹無宿案獄罕係囚孤弱者貸之以恩
豪強者繩之以法置公𪠘草三千束粟三百石小有供
湏了無率配洎徵三稅不鞭一胥公署無喧雀羅可設
縣南峽口羣盜所居白晝劫人赤丸殺吏某自到縣百
計方圓峽南(闕)北各置一鋪仍選有身手健兩處共置
十人給與園場兼之杵臼往来應援旦夕隄防自此已
還盜賊弭息其餘恢張𪠘宇搜抉姦欺澄清鎮軍檢轄
僚吏乃至招携戶目復使人夫利物之由不可具數昨
者秋收自京回縣舍人面喚詢諸所圖上戴恩知莫能
比喻某比者依投仁宇首尾三年苟非同聲未嘗接武
輙將勤苦勉自進脩豈假再言素應詳熟尚想罇前即
席月下談詩偏於才雋之場曲借吹嘘之便其奈驚湍
暗激利觜潜傷清要班資寂寥擬議自料於家必孝於
國必忠於事必勤於身必正刑於兄弟至於家邦亦何
必貴擬齊桓富侔盜跖復念誓志不識古人盟府策勲
用為已事至於亭嶂山川之險易儲蓄(一作軍儲)經費之有
無戈鋌利便之短長戎狄土風之好尚莫不心摩意揣
慮計神籌言從智符事與機會陳思王之自試不獨古
人班定遠之束書焉知来者既蒙憂軫得以諮謀伏惟
念以迷方指其捷路生死幸甚今所期者國庠博士赤
縣子男儻蒙歴試諸艱便作秦隴刺史不妨緣階取貴
因效建功事列罇彛名光史册生死幸甚所謂射已之
鵠無信旁人苟能自審行藏不致甚費恩力伏望憫其
孤立曲賜重言俾枯荑再生於青楊朽骨重肥於白日
誓當觸槐全盾結草抗回生為厮養之臣死作掃除之
鬼生死幸甚如或責其狂妄校以尊卑躁僣之辜生死
惟命伏惟俯垂仁恕幸甚不備謹啓
為崔從事寄尚書彭城公啓李商隠
福啓福聞雀辭楊館常懷資篋之恩鷰别張巢永結雕
梁之戀推誠況物某有類焉始者尚書晞髮丹山騰身
紫府曉趨清禁則瓊樹一枝夜直黃闈則金釭二等人
寰莫見塵路難逢而某志在諱窮勇於永益輙干皂隸
自露菲葑寶肆廻腸只期和氏醫門投足永念倉公果
蒙愍彼顓愚溢為題品勾萌始逹依周囿以揚翹滴瀝
纔分託靈光而振響遥輕(集作輕軒)短羽驟化窮鱗每欲陶
冶肺肝耕耘筆硯粗調宫徵以謝陽秋而義有多塗情
非一概辭煩轉野意密彌賖雖途逭如韓遂之書反覆
類(集作若)葛洪之紙終無髣髴可得端倪去歲洛陽獲陪
良宴頻趨絳帳累坐青氊況聞懇拒台階請從藩屏舉
郄超之幕畫數阮瑀之軍書懸以嘉招刑於善謔何言
違阻復賀光隂潼水千波巴山萬嶂接漏天之露雨隔
嶓冡之烟霜皓月圓時樹有何依之鵲悲風起處巖無
不斷之猿煎嚮義之初心(集作孤)軫懷仁之勁氣竊惟秦
鏡當察衛桃一昨伏承擁節浚郊建牙随岸將求捧幣
申好裂裳就塗接枚叟之餘光奉鄒生之末座又伏慮
旋登殷夢俄奉周畋徵詔已行拜塵無及徘徊失措欝
悒誰聊必也華榻長懸簡書無廢即割任安之席堪哂
無圖負田叔之鈴可嗟非據伏惟慎安寝膳勉護興居
早秉信圭速調大鼎至於禱祝實倍等倫半菽思貯於
神倉一勺願投於靈海道之云遠更開殷浩之凾書不
盡言重灑楊朱之淚攀戀感激不知所裁伏惟俯賜監
照謹啓
上兵部相公啓
商隠啓伏奉指命令書元和中太清宫寄張相公舊詩
上石者昨一日書訖伏以賦曠代之清詞宜當時之重
德昔以道均契稷始染江毫今因慶襲韋平仍鐫宋石
依於檜井䧟彼椒牆扶持固在於神明悠久必同於天
地況惟陋質(集作菲陋)早預生徒仰夫子之文章曾無具體
辱郎君之謙下尚遣濡翰空塵寡和之音素乏入神之
妙恩長感集格鈍慙深但恐涕洟終班琬琰下情無任
戰汗之至
上時相啓
商隠啓暮春之初甘澤仍降既聞沾足又欲開晴實關
爕和克致豐阜繁隂初合則傅說為霖媚景將開則趙
衰呈日獲依恩養定見昇平絶路左之喘牛用驚丙吉
無廐中之惡馬以役任安偃仰興居惟有歌詠瞻仰(集作)
(望)闈闥不勝肺肝謹啓
上河東公啓三首
商隠啓兩日前於張評事處伏覩手筆兼評事傳指意
於樂籍中賜一人以備紉補某悼傷已来光隂未幾梧
桐半死才有述哀靈光猶存且兼多病眷言息胤不暇
提携或小於叔夜之男或幼於伯喈之女檢庾信苟娘
之啓常有酸辛詠陶潜通子之詩每嗟漂泊所賴因依
德宇馳驟府庭方思效命旌旄不敢載懷鄉土錦茵象
榻石館金臺入則陪奉光塵出則揣麾鉛鈍兼之早歲
志在玄門及到此都更敦夙契自安衰薄微得端倪至
於南國妖姬叢臺妙妓雖有涉於篇什實不接於風流
況張懿仙本自無雙曾来獨立既從上將又託英僚汲
縣勒銘方依崔瑗漢庭曳履猶憶鄭崇寧復河裏飛星
雲間墜(集作堕)月窺西家之宋玉恨東舍之王昌誠出恩
私非所宜稱伏惟克從至願賜寢前言使國人盡保展
禽酒肆不疑阮籍則恩憂之理何以加焉干冒尊嚴伏
用惶灼謹啓
二
商隠啓某聞周朝貝葉列妙引於王褒梁日枳園灑芳
詞於沈約必資乎鴻筆麗藻刻乎真金翠珉然後可以
充足人天發揮龍象苟其曖昧即匪莊嚴爰託亨塗夙
聞妙喻雖從幕府常在道場猶恨出俗情微破邪工少
二百日斷酒有謝蕭綱十一年長齋多慙王奐仰戀東
閤未歸西林近者財俸有餘津梁是念適依勝絶微復
經營伏以妙法蓮華經者諸經中王最尊最勝始自童
幼常所護持或公幹漳濱有時疾疹或謝安海上此日
風波恍惚之間感騐非少今年於此州長平山慧義精
舍經藏院特剏石壁五間金字勒上件經七卷既成勝
果思託其音伏惟尚書有夫子之文章備如来之行願
不逢惠遠已飛廬岳之書未見簡栖便制頭陁之頌是
敢右繞三匝仰希一言庶使鵝殿增輝龍宫發色流傳
沙界震動風輪報恩於蓮目果脣奪美於江毫蔡絹伏
希道念得降神鋒瞻望旌幢携持碪斧曝身布髮以俟
還辭無任懇廹之至謹啓
三
商隠啓伏奉榮示伏蒙仁恩撰金字法華經記一首正
冠薦笏跪捧伏讀聽儀鳳之簫管秪恐曲終對仙客之
棋枰仍憂路盡欣榮羡慕造次失常昨者爰託翠珉將
翻具夾方資護念粗翼標題換骨惟望於一丸剜身止
求於半偈豈謂尚書載持夢筆仰拂文星入不二法門
住第一義諦儒童菩薩始作仲尼金粟如來方為摩詰
鋪舒於無上藻輝於至真而又以七喻之微較五常之
典脗然合契永矣同塗既令弟子言詩又與聲聞受(集作)
(授)記一佛出世萬人所望不知孱微何以負荷便當刻
之鳥篆置彼龍宮此則吹之以宋玉之風照之以謝莊
之月彼則傳之於赤髭疏主示之於白足禪師然後負
箒趨門前芻入廐以鈴奴為勸(集作歡)友與車御為良朋
冀必從公以謝嘉命過此而往不知所圖下情無任距
躍感激歡喜信受之至謹啟
文苑英華卷六百六十五
