文苑英華卷八百八十八宋李昉等編
將相六
故丞相尚書左僕射贈太尉王公神道碑一首
故丞相太子少師贈太尉牛公神道碑一首
故丞相尚書左僕射太尉王公神道碑
李宗閔
上即位五年正月丞相左僕射太原王公以癸已(一作未)
發疾其明日遂薨於位天子震悼慜惻遽命内謁者詣
其室索其所以飲食寢作之端既詳其無他狀遂贈(一作)
(賻)布帛菽粟率用峻等旣又不塞痛軫之意加内府之
絹千疋以賜之為之罷朝三日命兵部侍郎一人持節
駕駟馬(一無馬字)簫鼓出自正殿直抵柩前冊公為太尉葬
有日官給秘噐及就途遣王人亟臨視之命羽葆旂常
輅車之餙皆及墓俟其返虞鼓聲四節於里第而還示
不與常制等也其子鎮以宗閔晩陪公於相位之末稍
窺公之行請銘其烈以垂其後且不宜拒遂鋪其犖犖
所能言者於金石云於公諱播字明敡太原人周靈王
太子晉之後以歴世爲王因而受氏高祖滿汾州長史
生大璡嘉州司馬給事中司馬生昇(一作昇非)咸陽縣令太
子少師少師生恕揚州倉曹參軍尚書左僕射公僕射
元子也忠敬而本仁寬明而有制内顯而敏外肅而和
貞元十年舉進士第是歲策賢良以直言校書於集賢
殿其言平戎經國之術粲然可舉調尉盩厔斷獄首出
御史中丞李汶愛之奏為監察御史(闕)雲陽丞源咸季
以贓免用疑文不宜調而調因謁於臺遂捕劾之追奸
胥窮律旨奏流咸季刑曹郎(一作部)罷所居官給事中以
省詔非是奪俸緣而坐罪者甚衆自是風聲不可遏矣
為侍(一無侍字)御史時京兆李實文皇寵(一作所)委能禍福卿
士凡其榮衰繫所附背舉朝迎避其鋒公在途而實來
揖公移文詆之其詞可羞實遂奏公為三原令求其不
足於禮以持之公至尹署洎群吏之舘還其邑敬府之
禮無不具實旣出其筭反加畏焉縣之編於戸者多中
貴人前令率不能自爲其政施(一作馳)張牽之公悉召所
謂貴人入坐堂中(一當作其)拜曰敬桑梓宜如是也邑人大
駭從其所指爲長安令朝廷方恩于頔而以帝女嫁其
子民有與于氏蒼頭同盗人馬者前令捕民而縱其蒼
頭公始至縣即立取其奴與民均其法知御史雜事京
師饑糓起價京西諸侯相率閉粟公移之簡書徵秦晉
泛舟之說西鎮惴惴收去條令粟流于秦元和四年為
御史中丞歲中知京兆尹六年為刑部侍郎充塩鉄轉
運使上言流人會赦而歸獨豐(一作配)囚爲隔遂無還者
請率以七歲爲竟至今用之尋加福部尚書益以御史
大夫又以戸部尚書節度西蜀長慶初覲穆宗言中外
之事遂留為刑部尚書復幹塩鐡冬拜中書侍郎平章
事仍其職匡維激發始以進賢為急上方有意河朔以
財賦始出於下(一作方)十一二年公用相印為淮南節度
使以其職隨之四年言事者謂塩運之設宜留京師用
制方上加檢校司空去其使未幾上念公成法又以使
属公加司徒今上踐祚急詔徵公至即拜左僕射同中
書門下平章事仍其使尋兼太清宫使累進爵至太原
郡開國公食邑二千戸進階至金紫光禄大夫年七十
二而薨公入官三十二政逮事六帝出綂楚蜀之師入
極台宰之尊前後三惣塩鐵旣出(一作去)又復幾二十年
天之所覆地之所載寕有獨私於公耶必有以當其然
也一署吏苟不犯無能奪其任者歲時奏課至於榮太
史胥次遷亦如之故人用安其為善莫有欺公者雖遠
至海裔若惣轡笞捶窮年不死一吏貶一職而羣務自
濟凡朝廷平淮取鄆屠汴下滄景干戈不息者十五六
年饋餉資費隨其緩急而立辦沛然若神給其間溝琵
琶導穎河以漕輕舟師人坐受其飽䟽三門挽沉石以
濟巨艫關中遂亡其饑薦皇甫鏄之強敏而鏄反短公
於上公猶不知上謂其長者論景忠信矯制釋(一無此字)逗
撓之將期必抵於罪時服其敢深涉徐境導齟齬而為
忠槩人曰真宰相噐也權征之外有雜緍率貢内帑號
爲羡進貞元中歲不過十二萬緍及公歲貢百萬緍凡
國有大征伐不慮其費之有無洎丞相晉公專征討之
事兵食悉出於公公方(一無方字)從容以贊其成及滄景平
公有叶力之助自御中丞京兆尹惣賦秉政未嘗書笏
為記善於啓奏天子不能自守其喜怒公以專志持務
密匡於上行已寡徒不喜伐露由是數帝任遇多被恩
澤權利去晉如在諸已人多意公能詭合於時及公再
持相印與晉國洎一二公同輔於上趨嚮甚直雅符於
道苟所舉公是公必扶之即非是公遂嘿嘿不和由是
上知公厚重而同列亦聳待之乃見公之所為與嚮之
不知者期公盖甚戾也公旣屈於名而伸於富貴豈非
盛德君子神明之所祐耶故夫人清河崔氏給事中銳
之女嗣子鎮(一作式)前(一前無字)秘書丞砥服名教不以丞相
子自居其身次曰冰始參(一作授)京兆府參軍事其噐甚
遠(一作宏噐度遠)公之仲弟曰炎季弟曰起與公三人俱用文
學奮於江左西遊長安七中甲乙時議偉之公向(一無向字)
歿不幾日而起以戸部尚書司國之計門闥之士交(一作)
(咸)來哭賀群吏之執籍繁夥一如公之時其亦於世難
求也其從事故相國程公异今荆州相國叚公文昌其
他分居中外羅于(一作諸)臺閣者不啻三十人銘曰在歲
太和惟帝聖神圖任舊台(一作臣)乃相太原維是太原福
禄其奔再持化權樞揆聮聮兩綂劇藩楚淮蜀坤始自
元和公秉貨泉歴憲穆敬(一作憲穆敬文)洎(一作頃)茲聖君四帝
財征去公孰親惟煑惟鑄惟範惟聚(或作惟聚惟輓)東掃北殄
上之所怒帶甲百萬唯(一作餱)食唯巨俾公尸之不勞而
具變通以時物無滯遺(一作阻)綱條一施莫越其規御衆
以仁中控其機信行恩馳罔有詐欺公之惟揚漕務其
將公之留庭職與公并首尾貫聮已二十年相府使符
隨其興殂公之敏智顯爵自至不紛其外姑真(一作直)其
裏始承其風畏公之䆳及與之同泳公之義(一作易)仁人
之跡殁而乃熾揭於兹碑不仆不倚
故丞相太子少師贈太尉牛公神道碑
李珏
天球河圖有國之大寶麒麟鳳凰王者之嘉瑞方於賢
彦即又次焉天佑我唐才傑間出輔時興化代有其人
公諱僧孺字思黯隴西狄道人本子姓漢有牛崇為隴
西主簿因家焉代為西州豪族八代祖弘仕隋為吏部
尚書封竒章公佐佑文帝有重名於時高祖鳳及(一無及字)
中宗時為春官侍郎掌國史曾祖休克集州刺史贈給
事中祖父紹太常博士贈太尉父幼聞華州鄭縣尉贈
太保公七歲而孤依倚外族周氏嶽嶽卓卓有老成之
風以喪禮自處未嘗戱弄年十五知先竒章公城南有
隋室賜田數頃書千卷乃辭親肄習孜孜矻矻不捨蚤
夜洎(一作自)四五年業成舉進士軒然有聲時韋崖州(闕)
網羅賢雋知公名願與交公䄂文往謁一見如舊由
是公卿籍甚名動京師得上第聮以賢良方正舉又冠
甲科策中盛言時事無有隠避持權者深忌之出為伊
闕尉名府賢侯羔鴈繼至封章屢薦每為中執事所阻
皆不滿秩從潞帥郗士美簡授管記三奏不得請竟除
河南尉會有次對大寮因言事觧於上前遷監察御史
丁太夫人憂服闋除本官轉殿中公以文高氣直累歲
堙屈問望所属推美於臺閣間入省拜禮部員外郎時
孟尚書簡有重望以地官貳卿兼領綱憲薦公知雜轉
都官員外兼侍御史免憲職授考功員外郎集賢學士
穆宗即位宰相稱其能遷庫部郎中掌書命召對與語
上德之面賜五品服未幾遷中丞每對延英必移時盖
言天下事有武將直臣為宿州刺史豪奪聚歛以貨數
百萬厚結權貴公按之為有力者排幾不免竟以詞堅
理直上意廻直臣乃得罪由是上以清直知又面賜金
紫拜戸部侍郎時望允(一作允)塞中書令韓弘以財投分
公拒而不受上因他事得(一作知)之愈賢公遂作相持重
顧大體不言細事嘗謂同列諸相曰致理之本流品為
先彛倫攸叙盖謂此也每惜名噐力與同列争方鎮以
不廉聞(一作問)者輙奏貶以賄賂求進者必阻之先是李
司徒逢吉與杜循州元穎同作相穆宗寢疾議建儲貳
與公不恊後元穎出鎮井絡逢吉銜之思有釋憾於政
事堂謂公曰西川前有廢邱謀上熟知之來日延英發
其事公不知慎勿沮議公曰王導有言吾雖不殺伯仁
伯仁由我而死正近此耳又安得不言哉逢吉喑嗚而
止敬宗年少嗣位公雅善敷奏每言一事必本末陳之
上甚倚愛同列挾中助力赫赫妬公之賢公亦思避其
鎽三上䟽求外任上以武昌善地建節幢兼相印以授
之旣至問人所病害咸言鄂土疎薄歲一脩城役工誅
茅人用咨怨公默許心計埏泥範塼未及三年盡換舊
制崇墉堅壁人到于今頼之文宗嗣位二年公入覲詔
復相位上雅知公名一見恨得之晩會宋相申錫以廉
介聞巨姦鄭注挾北軍勢卜射取財貨富侔於國忌宋
之直隂畫詭計誣與藩邸通因内臣而上其變造作似
是衆皆符會上驚聞激怒下法吏議其罪諫官伏閣争
不得公入侍密啓上意乃寬止於郡佐公實右力今李
崖州鎮劔南西川上言西蕃别屯以維州降帶甲之士
甚銳其地要害得之足以壯邊部徐圖河湟此其漸也
上疑不决下南宫議百執事皆是西川奏公獨曰國家
近與昆夷軟血四鎮晏然今若自虧大信犬戎恃衆見
詰渝盟彼直我曲未可量也上曰丞相之言是詔還維
州初德裕承籍地勢自負機術公介特素不與之交及
是大不平遂成宿憾公與李尚書宗閔同輔政出入殿
省進退有度上偏目公曰卿才類霍光異日可属大事
公懼滿辭位再陳封章寵加端寮出鎮淮海不改相印
再登將壇揚州當江淮之衝習偷薄之俗公清净簡易
化人易風俾及五年臻於(一作于)至理倉廪實禮義行刑
措政成脫屣歸洛優詔屢降雅志不回拜檢校司空東
都留守文宗將有大制置大除授必降中使假於他方
入皇城宣密旨獻可替否如在君前其信重也如此俄
以左僕射徵王人就賜官告特明異禮公感恩雖厚退
身愈堅一對而歸不詣相第亦有中阻未諧人情又加
相印出為漢南節度使制出上悔之𣣔追成命公固辭
上曰且不與卿周歲别出都門特賜清廟噐六事皆範
金餙玉如古時制宣曰以卿精忠用以貺别寵待之禮
當時無儔公到㐮州均井稅薄地征人用胥悅咸歌來
暮武宗初纉極聽信未一行險者乘時而起凶德參會
倒置天下事清賢名被斥逐惟公位高德重最難摇撼
&KR0008;□齟齬幾至二年屬大水壊居人廬舍公以實上聞
仇家得以逞志舉两漢故事生災異策免降授太子少
師時議不平又還檢校司徒兼太子太保俄又改太傅
再臨東郊劉從諫死劉禎自擅以招義軍阻命天兵誅
討五年方尅上喜甚素忌公者媒孽鍜鍊誣公與從諫
交上怒下詔旬日三貶公至循州長史鑿空指鹿四海
之士咸冤之公推運逹命恬然如得好官時踰嶺越險
二年在海上無所苦今上即位大明善惡三遷至少保
轉少師牽復高位分司東洛池臺琴酒逍遥自娛賢士
大夫尚其軌躅未半歲遘疾薨于東都城南之别墅自
嬰疾至于捐舘譚笑語言寔居自若口占理命纖悉無
遺上聞為之軫悼聮日不視政公卿相吊正人雪涕册
贈太尉遣大僚吊祭公端明商重忠厚誠慤平居私室
如見(一作對)大賓不喜釋老唯宗儒教早與韓吏部皇甫
郎中為文章友其名相上下晩與白少傅劉尚書為詩
酒侣其韻無高卑前後作鎮皆佩相印辟署多名難其
(一作於)進而勇於退儉必中禮貴而不奢知命逹理保和
居易三領大鎮接護軍以禮貎不至交歡再入中書待
樞(一本有密字)使以公平不容請托有恩必報有讐不校韋
崖州於公恩也嫁二女歸名士薦長子豋用行李崖州
於公讐也恤竄譎之窮途厚供待於逆旅其厚德歟亦
難能也夫人同郡辛氏贈僕射秘之女賢明懿淑稱於
族&KR0666;有子五人曰叢曰蔚能嗣其業皆擢進士第蔚監
察御史叢使府恊律曰奉倩洛陽尉二人未知名公以
大中戊辰歲十二月二十九日薨以大中已已歲五月
十九日葬小子不佞早棲門墻考選第叨殊等之科開
賓筵忝入幕之吏國士相遇筆札見知周旋欵眷垂三
十載刊石表墓(一作德)分也難辭公歴官三十一政作相
一十九年逮事六宗光輔四帝承主恩必由直道觧相
印實無罪名自少及長不失色於人佐時理家無悖入
之貨持身斤斤(一作不撓)履道甚夷嘗病在高位者不知止
足終日抗論尅期拜章竟不及年俾孤美志銘曰
公之生兮禀星辰公之道兮侔古人(一無此句)公之才兮渾
而真公之性兮威且仁公之文兮班馬隣公之藝兮游
夏均公之儉兮自我身公之簡兮無雜賓公之貞兮肅
人倫公之愼兮質鬼神公之相兮平如均公為邦兮政
如春公不幸兮罹數屯公無辜兮介于循天開日明兮
堯舜為君舉直措枉兮幽冤必伸牽復高資兮言旋洛
濱逍遥琴筑兮無異隱淪屈指懸車兮歉(一作&KR0794;)然十旬
數懷未遂兮美疹來臻悲纏冕旒兮哀慟縉紳寵贈加
等兮冠于台臣有司軄喪兮歸葬咸秦觀者歎息兮國
人酸辛袁安餘慶兮令嗣兟兟陳寔道廣兮門生振振
乃纉徽猷兮刻干貞珉碑(闕)字兮名德長新
文苑英華卷八百八十八
