文苑英華卷五百五十三宋李昉等編
賀登極
代張仁亶賀中宗登極表一首
賀肅宗登極上玄宗表一首
賀登極表八首
賀郊禮
賀拜南郊表二首賀饗太廟拜南郊表一首
賀南郊表一首為郭令公賀南郊大禮表一首
為桂府王中丞賀南郊表一首
賀登極
代張仁亶賀中宗登極表吳少微(神龍元年)
臣仁亶言今月一日春官牒至皇帝陛下去月(按新舊唐書正)
(月丙午中宗即位時張仁亶知洛州所上表作去月為是類表作五月非也)二十五日光臨
寶極誕告萬方億兆羣生抃舞欣(一作歡)賀(一有微臣罔不幸甚六字)
中賀臣聞皇天愛人則有非常之主聖人受命必復先
王之業伏惟皇帝陛下明德動天輯寧國家張乾坤之
重位紹文武之耿光日月再貞正朔惟序百神啓祐九
服咸若(類表作熙)天下元元不勝慶戴臣夙仕皇朝被荷恩
化荏苒勤役復遇聖朝(一作明)扶(一作枯)朽再生慶抃(類表作踴)
(躍)之情倍萬恒品臣忝官州域未獲馳賀闕庭(一無此十一字)
此篇一本作吕温代鄭相賀登極表其間異同注
為一作吕集亦無此其誤何疑
賀肅宗即位上玄宗表顔真卿
臣真卿言六月二十七日伏承賊陷潼闕駕幸蜀郡李
光弼郭子儀等正圍博陵郡收兵入土門王師既還百
姓震恐憂惶危懼若無所歸臣不勝悲憤之深遂遣脚
力人張雲子間道上表猶恐不逹又差招討判官信都
郡武邑縣主簿李詵(集作銑下同)相繼間行詵及雲子前後
並到靈武郡奉皇帝七月十二勅伏承陛下命皇太子
踐祚改元皇帝上陛下尊號曰上皇天帝臣及官吏僧
道耆夀百姓等蹈舞抃躍不勝感咽其張雲子回皇帝
授臣工部尚書兼御史大夫其李詵回又授臣銀青光
祿大夫顧以庸微預叨寵命道路隔絶辭讓無由進退
失圖伏增惶懼竊以逆賊安禄山孤負聖恩憑陵㝢縣
禍盈惡稔尚稽天誅今皇帝撫軍蒼生賈勇豐鎬河洛
指期可平伏願陛下垂拱頥神以覩廓清之慶臣官守
有限不獲随例(一作到)闕庭無任懇款悲戀之至
代崔冀公賀登極表于公異
臣某言今月五日寅時大理少卿馬炫至未時監軍使
判官奚官局丞程仙望至累承恩命宣慰臣及軍府將
吏僧道百姓等半日之間二使連至六辰之内五奉詔
書恩旨便蕃顧問稠疊感懼交集競隕失圖中賀臣聞
玄穹降災吉凶常數儲后繼立周漢舊儀伏惟陛下承
(類表作纂)八葉之重熙叶千齡之廣運以為四海務重不可
以一日而無君九廟禮崇不可以一朝而乏饗是以順
先皇三日之詔允羣臣五表之請克遵古訓虔奉國經
俯抑聖情以臨寶位大頒睠(類表作新)命再造寰區海内悲
歡天下幸甚臣謬司節制職守方隅不得與萬計連行
同參盛禮千官並列稱慶闕庭無任抃躍屏營之至
代路尚書賀登極表王緯
臣某言臣伏聞陛下以某月日虔奉典冊允升寶位凡
在羣生孰不感慶中賀臣聞大人繼明品物皆照聖人
首出萬國咸寧是以殷宗恭默纘成湯之業漢明聦哲
繼光武之緒伏惟陛下並離開耀體乾成德神武著乎
撫軍孝敬形于主鬯洎受遺嗣政正位居體以荷大業
載緝重光布詔號於華裔慰人神於遏密此所以溥天
之下食土之毛喜抃踊躍而不知其止者臣守職藩鎮
不獲稱賀瞻望闕庭無任屏營之至
代鄭尚書賀登極表令狐楚
臣某言伏承皇帝光膺冊命踐登寶位率土臣子抃慶
滋深中賀臣聞天子之孝以纂承為重聖人之寶以𫝊
授為公伏惟皇帝陛下德合乾符道光天字廓寰區以
御歷灑渥澤而飛龍上以代太上之憂勤下以副羣生
之欣戴溥𫝊天旨大洽人心喜氣騰輝晴雲動色黎元
率舞將校𫝊呼即日而萬姓歡康累旬而四海清謐臣
職當統帥寄重方隅慶賀之誠倍萬常品限以所守不
獲奔赴闕庭
代孔侍郎蕃中賀順宗登極表吕温
臣臬言六月十六(集作四)日入蕃告哀使右(類表作左)金吾將
軍兼御史中丞田景度至吐蕃列舘伏承皇帝陛下以
正月二十六日明德奉天纂臨宸極重光昇耀百化惟
新澤被幽遐慶覃動植中賀臣聞和氣既蒸勾萌具(集作)
(必類表作且非)達時雨將降柱礎猶知臣從役單車閉留絶域
天臨日照而别處幽隂雷動風行而兀為聾瞶伏頼(英華)
(作願恐非)陛下義敦柔遠禮及窮荒始獲虔奉德音仰霑聖
澤具寮就列無階蹈詠之初庶物效靈獨在飛沉之後
舛薄鍾命耻玷自躬疚心厚顔罔知攸措今月七日自
列(集作别)舘回至河州大夏川即以十二日進發星言夕
惕豈敢遑寧瞻望天(集作闕)庭載深感懼(類表作躍)無任喜抃
屏營之至
賀登極表柳宗元
臣某言太子中舍嚴公弼至伏奉某月日勅書慰諭伏
承陛下以某月日虔奉典冊允昇寶位凡在羣生孰不
慶幸臣某誠歡誠抃頓首頓首臣聞天地泰而聖人出
雷雨解而品物榮是以五行迭用木火更其位十葉重
光宗廟輔其德殷宗恭默再開(集作□)成湯之業漢文聰
明克承高祖(集作帝)之緒陛下重離出曜體乾繼統主鬯
彰孝恭之美撫軍著神武之功欽承遺訓永保鴻業遏
密之中施雨露以被物遐邇之地覩日月之繼明則四
維之外八極之表人神胥悦草木皆春煦嫗生成不失
覆載况臣謬膺守土(集作藩守)累受國恩爰自出身洎乎領
鎮沐浴聖澤優游昌時不獲覩闕庭之禮展臣庶之分
戴天荷聖倍萬恒情
賀登極表劉禹錫
臣某言伏見詔書正月二十六日皇帝陛下嗣登寶位
萬國同歡日月繼明乾坤交泰中賀伏惟皇帝陛下欽
承顧命惟懷永圖以大孝奉宗祧以至仁蘇品物洞照
寰海統和神人聖祚遥(集作延)長從今無極羣生鼓舞自
此大寧臣限守遐藩恪居官次
代李相賀登極表王超(總目作起)
臣某言臣伏聞陛下式遵典章正位宸極臣聞大明繼
照雖昧者必昭其視震雷發聲雖聵者必逹其聽是以
聖人鼓萬物而耳目咸革感人心而天下太平致理興
邦率由茲道中賀伏惟陛下紹累聖之鴻緒冠前王之
盛烈祥符荐委景福攸臻纂武繼文重光累洽自宣猷
上嗣育德儲闈仁孝表於域中慈儉彰於天下由是餒
者思食瘠者思豐曶爽咸耀於光明枯朽更延於惠澤
顒顒億兆咸沐惟新鼓舞而四表歡心運行而二儀貞
觀臣夙承朝奬謬列藩條歡抃之誠倍萬恒品
第二表
臣某言臣聞帝堯之禪虞舜也業歸乎異代漢祖之尊
太上也禮徇乎虚名有棄屣而傳七廟之重斯則堯圖
非遠漢道未全卓(一作倬)哉冠鴻名而超古始者孰若今
之盛也陛下孝至通三上極於君父德均吹萬下被於
生靈大聖所以宣昭庶品由其利見聖作物覩天清地
平故雖冰霰傷和之姿人情慢蔽之物宿隂茲觧惡氛
未除無不仰南至而自銷随東風而盡變坐見可封之
俗更覃無外之恩率(一作植)土之甿俱霑覆育秉靈之内
無不謳吟遐邇歡康昭聾發瞽臣謬忝朝列久總藩條
賀南郊
賀拜南郊表王晙
臣晙言臣聞鴻勲大猷必崇昭饗至德廣運莫先郊禋
伏惟陛下紹皇開圖纂聖興業舉昭祀之典尊嚴配之
義(類表作儀)伏以長至陽升用書雲物玄穹有事祐福無窮
畿嶽會同卉木咸悅臣獨擐甲朔野履冰(一作理兵)河外不
獲躬陪玉(一作大)輅預奉圓壇屏營塞垣抃躍何已無任
翹翹鳬藻之至
同前
臣某言臣伏承陛下親拜(類表作幸)南郊恭禋上帝竭孝誠
於殷薦示彛訓於兆人寰海無虞(類表作波)玄穹啓祐百靈
效(類表作受)職九服駿奔燔燎洞合於神光日月共禎於瑞
色乾坤交泰動植歡榮臣限以守職在藩不獲趨陪大
禮無任慶躍屏營之至
賀饗太廟拜南郊表
臣某言臣得度支鹽鐵轉運副使戶部侍郎潘孟陽狀
報伏承皇帝陛下以來年正月四日謁玄元宮五日饗
太廟六日拜南郊制命施行中外慶抃臣某誠歡誠抃
頓首頓首臣聞四氣首時履端為貴六經重祭報本是
先伏惟皇帝陛下光啓睿圖纂承寶歷功格宇宙德冠
勲華以建寅之吉辰備用辛之大禮祗事宮(類表作宗)廟克
禋烈祖之嚴對越天地聿脩孝孫之敬萬靈從祀以肹
饗(與蠁通用)四夷率職而駿奔樂奏(一作變)九成神降百福臣
幸逢昌運外守藩條不及侍蒼輅之後塵仰泰壇之盛
典心馳魏闕目極漢儀踴躍海隅倍萬恒品
賀南郊表令狐楚
臣某言伏奉聖旨以來年正月五日朝獻太清宫饗太
廟七日有事於南郊宜令所司凖式者敬莫大於朝宗
廟嚴莫大於饗郊丘此二帝三王與聖祖神宗之所以
總百靈而臨萬國巍乎盛烈也伏惟皇帝陛下光膺大
寶茂對上玄盡誠信以奉先極婉愉而致養孝光夷貊
悌逹神明方將告成功敷顯號惟天為大俾衆庶咸新
如日之昇與品物相見六幽傾耳四海翹首凡在臣下
不勝慶幸而臣謬貞師律叨守戎藩不得捧豆籩於清
廟之中執玉帛于泰壇之下仰觀盛禮伏賀鴻休聳踴
轅門無任戀結屏營之至謹遣某官某奉表陳賀以聞
為郭令公賀南郊大禮表邵說
臣某言伏承今月二日冊皇太子六日朝獻太清宮七
日享太廟八日有事于南郊者欵謁宮廟尊崇祖禰展
郊(類表作敬)天之禮百神受職弘主鬯之義萬國以貞率土
之濱孰不忻戴臣限以出鎮闕覩盛事(類表作儀)仰白日以
心馳望赤(類表作彤)墀而手抃無任歡慶之至
為桂府王珙中丞賀南郊表令狐楚
臣某言伏奉十一月十日制書南郊大禮畢大赦天下
者湛恩龐鴻大號渙汗際天接地孰不慶幸中賀臣聞
禘嘗之禮所以仁祖禰也郊祀之儀所以尊天地也五
帝之前簣桴土鼓致其敬敬有餘矣而禮不足三王以
降金罍玉斝備其禮禮有餘矣而敬不(一作未)聞秦之增
封也覬望神仙漢之郊丘也禳除災害雖無文而咸秩
終有廢而莫舉猶可以編在方冊垂其鴻名豈若國家
參文質于六經之中陛下酌損益於百代之後既(文粹作順)
昊天之承命得黎人之歡心九穀有年四方無事然後
因吉土迎長日咸池屢舞(文粹作奏)太簇登歌萬靈識周旋
之位百神知饗獻之節雲欽(文粹作散)而柴燎高逹風清而
蕭薌遠聞信大報之無私亦玄鑒之不昧臣當時集軍
州(文粹作將)官吏僧道百姓等丁寧宣示訖惟天之意莫遺
於細微如日之輝不隔於幽遠頑鈍知感鬼神懷柔何
則(文粹作者)刑莫大於成獄陛下捨之罪無輕重恩莫深於
延賞陛下推之澤及存殁行道求志敢於直言者既許
以親覽觸綸墨網屏於(文粹作在)遠方者又移之近郊减來
歲之新税(文粹作租)昭其儉也棄七歲(文粹作比年)之逋債弘諸
仁也念勲臣而樹勲者益勸尊有德而不德者知慙賜
羸老有粟帛之優禮神祗無牲幣之愛此所謂幽室盡
曉枯條遍春雷雨作而蟄蟲昭蘇疾風(文粹風雲)行而窮(文粹)
(作籠)鳥飛舞率土臣下(文粹作妾)不勝大慶况臣蒙被恩澤獲
齒生類會守遠郡阻窺盛禮徘徊天外目與心斷無任
抃躍戀結之至謹遣突將王清朝等奉表陳賀以聞
文苑英華卷五百五十三
