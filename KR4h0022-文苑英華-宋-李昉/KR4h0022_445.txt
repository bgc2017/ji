文苑英華卷四百四十五宋李昉等編
冊文四
諸王冊文二
冊漢中王瑀等文賈至(見唐大詔令)
維天寶十五載歲次景申七月戊子朔皇帝若曰咨爾
漢中王瑀臮御史中丞魏仲犀王室多難兇逆未誅是
用建爾子姪以為藩屏命爾忠良以攝傅相安危繫是
舉可不慎歟夫王侯之體則以任能從諫為本親賢仗
信為則好問樂善為心安仁容衆為節然後能建其功
業夾輔王室是以漢之宗王多委政守相故能享祚長
久令聞不已朕聞汝瑀能寬大儉約樂善好賢敦悅詩
書動必由正而久於高簡未習政途又聞仲犀才幹振
舉憂勤庶績必能固爾磐石匡補闕漏軍旅之事必委
其專獄訟之煩必與其决簡賢任能必使其舉懲惡勸
善必任其斷惟協惟睦其政乃成同德合義何往不濟
於戲瑀其鎮撫黎人莊肅守位仲犀其悉心戮力贊我
維城瑀有任賢之名仲犀有忠勤之績匡復社稷戡定
寇讐在此行也勖哉其無替朕命
冊魏王文玉堂遺範
維咸通三年歲次(闕)皇帝
若曰夫翦珪分器事炳周經裂地䟽封道光漢冊莫不
克隆磐石作固本枝並建親賢以崇藩翰朝有定制朕
安得私爰稽盛時俾隆錫社咨爾長男佾通輝日月禀
慶霄漢(詔令作黃)蔭若木之凝華派璿源之積潤天姿岐嶷
神侍(疑)聦明早彰樂善之規夙有辦牘之知卓爾器度
藹然徽猷宜荷寵章以開土宇今遣使門下侍郎兼吏
部尚書平章事杜悰副使左散騎常侍趙格等持節命
(詔令作冊)爾為魏王於戲河外名都漳滏奥宅爾其竭奉上
之孝敬慎臨下之儀刑守道宜鑒於遠名尊賢無忘於
置醴用新魯衞之政以昭間平之德服我休命可不慎
歟
冊凉王文
維某年月日皇帝若曰夫維城作捍實隆定鼎之業犬
牙列國以盛建瓴之功故廣樹戚蕃畢王子弟歴朝茂
典列聖宏規舉而行之朕不敢廢咨爾第三男侹分暉
紫極託(詔令作挺)質丹宫器度沉詳姿容端粹藹有成人之
量形乎佩韘之年志翫楚詩情通沛易不勞師傅之訓
動形忠孝之規爰嘉令猷俾建侯社今遣使門下侍郎
兼吏部尚書平章事杜悰副使左散騎常侍趙格等持
節冊爾為凉王爾其奄長洪河大啓西土紹于前烈恢
我舊疆敬慎於朱邸之間謹睦於玳筵之上靖恭其位
克廣其心無從匪彜服我休命
冊蜀王文
維某年月日皇帝若曰夫堯序九族周列五等事高維
翰(或作幹)道在睦親况居帝子之尊宜荷封王之典用彰
慶羡以固洪基咨爾第三男佶符彩昭融姿容朗悟騰
英日域儲秀星樞已多秤象之能纔是勝衣之歲静不
好弄言必成文曾無紈綺之心每服詩書之訓嘉其幼
智錫以大封今遣使門下侍郎兼吏部尚書平章事杜
悰副使左散騎常侍趙格等持節冊爾為蜀王爾其宅
于坤維建諸赤社䟽以江漢鎮以岷嶓列為侯王邇我
宫禁以謹恭而接下秉忠孝以律身服是寵光終于戒
慎
擬冊齊王文劉禹錫(以下四萹集無)
維某年月日皇帝若曰啟茲東國境于青州略嵎夷導
濰淄鹽絺貢庭檿絲入篚粤在少昊為爽鳩之域沃若
殷商乃薄姑之丘周實太公之國積海岱之饒習戎革
之盛因俗簡禮其政易成咨爾第二子某直諒多聞温
裕有立樂於為善力其未能行本貞廉言依忠孝固可
錫茲青社俾藩于東是用命使某官某乙持節冊命爾
為齊王往欽哉宜聽朕命夫敬人可以理國然後已可
以得人謂已不明任賢良以為明謂已不德資師傅以
為德國安則備爾忠孝人散則忝爾君親慎乃厥修無
替休命
擬冊楚王文
維某年月日皇帝若曰衡岳峙靈雲夢潤德錫十朋以
備神物包三眷以供王祭浮江潜漢寔曰渚宫俗輕而
佻上難其化咨爾第三子某正性自得懿行克修廣淡
居心寬裕推已移此成器綏于荆蠻錫爾赤社以屏南
土是用命使某官某乙持節冊命爾為楚王往欽哉宜
聽朕命於戲布政在寬革俗先信分吾之憂以惠黎庶
勵爾之志以報君親為子為臣克忠克孝臻於二德在
理一邦祗敬勿休無忝我命
擬冊邠王文
維某年月日皇帝若曰朕讀詩至豳風見古公亶父之
跡然後知王業之難仰惟我太祖太宗之&KR0808;沐風雨以
啟天下是用兢惕若墜泉谷豳之舊地積德之餘俗厚
而忠人悅其上王于茲土克𢡟賢戚咨爾第四子某質
重性和神清氣茂威儀儼若恬淡寡言介然風規坐鎮
流俗固可將吾勤儉宣化豳郊錫爾白社藩于西土是
用命使某官某乙持節冊命爾為邠王往欽哉宜聽朕
命於戲播種者后稷公劉之業善繼者古公亶父之志
積德行義國人戴之詩有七月之章非惟王業艱難亦
俗阜化成之風也爾其日夜思之談以温柔之教無奪
農時使獨戴周德以忝我一人之命
擬冊晉王文
維某年月日皇帝若曰涉河之東千里而廣右浸衞水
左據常山蒲坂唐堯所封之丘歴山虞舜隠耕之地晉
陽我高祖誓衆之野本晉國也而謂之唐其人憂深思
遠有帝堯之遺風焉故我國家因之以啟王業將我朝
政保茲舊邦克建戚藩以任賢德咨爾第五男某和裕
禀質端貞理身撝謙似不能好善如不足行歸於厚口
無擇言本孝克家資忠體國固可嚴奉啟聖之域綏懷
積德之邦錫爾黑社以藩于北是用命使某官某乙持
節冊命爾為晉王往欽哉宜聽朕命於戲踐唐堯之地
理虞舜之人開高祖之域爾其兢兢底慎以臨其人思
流愷悌之風祗敬興王之地無一舉足以忘我祖宗艱
難之業往利厥土以孚于休
封鄂王制蔣伸(見唐大詔令)
門下周家受命諸子䟽封漢氏造邦二等垂制式崇藩
屏思固本根逮于國朝必稽典憲太宗創久長之業乃
建親賢列聖遵繼守之文廣分土宇朕獲承丕構敢廢
彛章非唯永保於皇基蓋亦無私於天下第六男潤生
而聦敏性則溫恭孝敬夙彰誠明日至能服詩書之教
居然禮義之姿雖在幼年動由義訓周旋知為善之樂
謙和無自伐之心足(一作是)可以膺犬牙之封&KR0779;麟趾之
慶授以茅社錫其桐珪俾為戚藩以輔王室爾宜繼二
南之美躅習三雍之舊儀敬服斯言用光禮命可封鄂
王令所司備禮冊命(大中五年六月)
封棣王制沈詢
門下朕聞王者建植子弟胙以茅土將欲蕃昌磐石深
固本根周漢之隆率由斯道及我列聖每用舊章所以
撫安生靈保祐中外朕恭承天序敢紊前規爰加立愛
之恩庶廣推公之義憲宗第十八子惴生則温柔性惟
聦達神邁氣朗閱(詔令作聞)禮知方藴積中之粹和資奉上
之孝敬必能副予之(詔令無之字)友愛始終令圖以耀金枝
以輔王室是合俾開朱邸盛建戚藩載啟唐虞之風用
崇麟趾之慶嗚呼惟茲盛典用别親賢必思繼美二南
紹休五等佩維城之重思外屏之尊無怠無荒服我丕
命可封棣王仍令擇日備禮冊命(大中六年十一月)
冊景王文錢珝
維年月日皇帝若曰周官八統其一親親漢制皇子為
王得使立社于國固本之大哲后皆然咨爾第八男祕
當襁褓(詔令作保抱)之間有敏惠之性亦既緫角遂能勝衣
默識天經潜滋日就未嘗玩物可以䟽封乃告守龜且
聞叶吉來受茲典永為東藩今遣某官某乙持節冊爾
為景王嗚呼見厥賢而能思賢爾則必賢矣知可逸而
能無逸爾則常逸矣是宜廣王緒承丕休敬而聽之罔
失厥度
冊輝王文
維年月日皇帝若曰古君子篤於親者使天下興於仁
也故二王五子之封非獨立愛而已咨爾第九男祚克
岐之質見善欲遷禀訓導而必開故戲言而不受一隅
以(詔令作已)逹四術可陳乃申胙土之章俾奉成人之美(詔令)
(作禮)今遣某官某乙持節冊爾為輝王於戲為臣為子皆
在爾躬有器有名敢私國典錫類則非孝不可遠耻則
非恭不能無替聿修以光利建白茅金璽昭物具焉爾
其夙夜循思用稱休命(乾寧四年十月)
冊祁王文
維年月日皇帝若曰廟立之重天序可承將茂本枝式
遵懸法庸就至公之體諒非吝子之心咨爾第十男祺
植性惟貞(詔令作和)挺才亦秀飾躬罔念於紈素樂善欲㤀
於鼔鐘㭊壤之休自天而體臨軒之命秉禮則安今遣
某官某乙持節冊爾為祁王於戱保在深宫鮮知政(詔令)
(作正)範在(一作任)之作傳我必擇人苟有如韋孟之諷諭安
國之輔導者爾當俯聽其言勤行其教使我自家之訓
克刑于(詔令作彰於)萬邦而固爾建社之寵不其大哉(乾寧四年)
(十月)
冊雅王文
維年月日皇帝若曰周王之嗣分茅土者十五國漢景
之代書簡冊者十三王朕以寡昧之資奉神靈之統每
顧諸子實惟天休期訓導之將成諒封建而可享咨爾
第十一男楨方當稚齒復在深宫有知憂知懼之心見
聞詩聞禮之志(詔令作學詩學禮之性)自然而禀最樂不渝遂詔
有司往申舊典今遣某官某乙持節冊爾為雅王於戲
受冊之命重屬汝躬列聖在宫百辟在位在天必聽在
位必觀罔怠交修用承多祐(光化元年十一月)
册瓊王文
維某年月日皇帝若曰不廢懿親大封同姓吾嘗觀於
經籍矣然而歴代賢君正名用典必擇材行使之光昭
其可以子弟之私恩冒先王之成憲朕雖不德必慎有
為咨爾第十二男祥於兒戲之時多幼敏之智謂之材
也不曰近乎處昆弟之間有推讓之性言其行也不曰
類乎是宜䟽封且命申誥今遣某官某乙持節冊爾為
瓊王噫作德日休爾則逸作偽日拙爾則勞擇利而行
令名斯至
封棣王虔王沂王遂王制陸扆
門下我國家奄宅中區光啓祖業析珪胙土唯親與賢
故本根茂而枝葉榮王室尊而藩屏壮肆予𦕈末叨獲
纂承頼至道之玄慈鍾列聖之餘慶顧茲胤嗣實謂蕃
昌爰稽典謨用建邦土第三男祤星辰毓粹岳瀆降靈
早彰岐嶷之姿克禀徇齊之度第五男禊龜龍應瑞鵰
鶚凌空温恭自得於天和穎悟實由於神賦第六男禋
璆琳挺秀鸑鷟呈祥爰當好弄之年雅號夙成之器第
七男禕珠璣耀彩菌簵含貞風神潜茂於端莊質性已
彰於惠敏而皆生知孝敬志樂文儒問安靡曠於晨昏
禀訓每由於詩禮智有刻舟之妙辯多對日之竒是宜
分以白茅錫其朱邸叶犬牙於漢制光麟趾於周詩厭
次名邦境連於齊魯南康粤壤上接於荆吴琅琊廓(詔令)
(作敦)儒素之風遂寧實阜殷之俗咸稱重地各服徽章於
戲器以琢成道由學顯勉禀君親之教敬承友傅之規
勿追平樂之歡無好任城之勇懋建厥德永享于休祤
可封棣王禊可封虔王禋可封沂王禕可封遂王仍令
所司擇日備禮冊命主者施行(乾寕元年十月)
皇第十一男禎封雅王第十二男祥封瓊王制
張玄晏
門下成周之建藩翰也本以宗盟大漢之分茅社也先
諸子弟推強幹弱枝之義遵自家刑國之文用能夾輔
公朝尊奬王室朕上承宗廟下撫黎元固安(詔令作妥)萬邦
惠綏群品事必在於師古理寧繫於徇私爰舉舊章式
為令典第十一男楨忠肅挺秀清明在躬孝敬本於生
知端粹資乎神授藴題鞭之妙思慕置醴之前規第十
二男祥美秀呈姿溫良毓德體寬雅以情(詔令作成)性持愿
恭而立身踵為善之懿圖繼好學之休譽咸在齠齔克
守義方必當益茂清徽俱為令器是用各分圭瑞並列
封疆申以渥恩委之善地於戲當綺紈之歲膺茅土之
榮鳳序聮芳犬牙錫壤爾宜簡以蒞衆儉而在公善友
應徐敬師申白交修魯衞之政俾成虞芮之風往惟欽
哉服我丕訓&KR1027;可封雅王祥可封瓊王仍令所司擇日
備禮冊命主者施行(光化元年十一月)
皇帝第八男祕第九男祚第十男祺封王制(詔令)
(作封景王輝王祁王制)鄭璘
門下昔者明王臨御之理立德於至道茂緒於惟親朕
嗣守丕圖祗若鴻訓未嘗不稽古以建于邦家勵精以
奉我皇唐之宗祖况洎漢而還封冊之重抑有前典煥
乎彜章當知子之敢私亦内舉之良媿第八男祕粹和
包美謹厚自居踐禮樂之德文佩詩書之義府第九男
祚生而向善夙賦好謙克明教導之風蔚有端莊之質
第十男祺後星表(詔令作增)潤甲觀呈祥妙彰岐嶷之姿雅
得聦明之性而又並標嘉器皆禀温文慰沃且多寵數
宜舉爰擇重地式崇其名於戲恭乃修持服諸訓順俾
成(詔令作盛)磐石之固允膺典禮之榮勉樹令徽各欽休命
祕可封景王祚可封輝王祺可封祁王(乾寕四年十月)
文苑英華卷四百四十五
