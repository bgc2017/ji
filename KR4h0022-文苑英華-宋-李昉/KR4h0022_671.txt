文苑英華卷六百七十二宋李昉等編
節度下(刺史附)
與于襄州(集作陽)書一首
上(集作與)張徐州薦薛公逹書一首
代張籍與李浙東遜書一首
上賈滑州書一首
與京西節度使刑部尚書書一首
與池州李使君書一首
與宣州崔大夫書一首
與浙西盧郎中(集作大夫)書一首
幕職上
與顧記室書一首
上雍州高長史書一首
節度下(刺史附)
與于襄州(集作陽)書韓愈
七月三日將仕郎守國子四門博士韓愈謹再(集無再字)奉
書尚書閣下夫士之能享大名顯當世者莫不有先逹
(集作進)之士負天下之望者為之前焉士之能垂休光照
後世者亦莫不有後進之士負天下之望者為之後焉
莫為之前雖美而不彰莫為之後雖盛而不傳是二人
者未始不相須也然而千百載乃一相遇焉豈上之人
無可援下之人無可推歟何其相須之殷而相遇之疎
也以故在下之人負其能不肯謟其上上之人負其位
不肯顧其下故高材多慼慼之窮盛位無赫赫之光是
二人者之所為皆過也未嘗干之不可謂上無其人未
嘗求之不可謂下無其人愈之誦此言久矣而未嘗敢
以聞於人側聞閣下抱不世(别本一有出人二字)之才特立(集有而字)
獨行道方而事實卷舒不隨乎時文武惟其所用豈愈
所謂其人哉抑未聞後進之士有遇知於左右獲禮於
閣(集作門)下者豈求之而未得耶將志存乎立功而事專
乎報主雖遇其人而未暇禮耶何其宜聞而久不聞也
愈雖不才其自處不敢後於恒人閣下將求之也(集無也字)
而未得歟古人有言曰(集無曰字)請自隗始愈今者惟朝夕
芻米僕賃之資是急是(集無是字)不過費閣下一朝之宴(集作)
(享)而足也如曰吾志存乎立功而事專乎報主雖遇其
人未暇禮焉則非愈之所敢知也世之齷齪者既不足
以(集作與)語之磊落竒偉之人又不能聽焉則信乎命之
窮也謹獻舊所為文一十八首如賜觀覽亦足以知其
志之所存焉(集無焉字)愈恐懼再拜
上(集作與)張徐州薦薛公逹書
愈聞士有已未逹而逹人者大夫意寧實之哉小子誠
其人今言則無故過濡恩惠思以極報之謂也伏惟閣
下仁義風天下任帝室宏竒名譽之美刑政之威化道
(集作導)之事使四方無聲色之娛(集作則無四方聲色之娛)金帛之富
車服之制以從之(一無此三字)則亦稱顯位雍容暇豫而(一作)
(於)又何求則可以取特逹不羈之士奉之以非常之禮
俾耀名天下答天子鴻恩側見河東薛公逹年二十有
六抱驚世之偉材發言挺志夐絶(集作拔)天秀服仁食義
融内光外直剛簡質與世不常想其升朝廷議凛瑩冰
玉隱慝潜姦滅心鑠謀然今尚幽塞未光&KR0802;(集作彌非)縮銛
利靜(集作靖)居河洛惟高公之清風驅馬千里文以為贄
求拜華軒公則見之矣(集作以)遇采(集作未)甚厚懼左右者
不明喜蔽能善黷視聽不以今之譽言(九字集作黷聽不令之言)故
小子忘懼激憤獻此惟公明之夫垂纖餌溟泉冀吞舟
之魚則疎施薄禮天下取特逹之士亦難大夫其裁之
代張籍與李浙東遜書
日月前某官某謹東嚮再拜寓書浙東觀察使中丞李
公閣下籍聞議論者皆云方今居方伯連帥之職坐一
方得(集作能)專制於其境内者惟閣下心事犖犖與俗輩
不同籍固以藏之(集作於)胷中矣近者閣下從事李協律
翺到京師籍於李君友也不見六七年聞其至馳往省
之問無恙外不暇出一言且先賀其得賢主人李君曰
子豈盡知之乎吾將盡言之數日籍益聞所不聞籍私
獨喜常以為自今已(集作以)後不復有如古人者於今忽
有之退而自悲不幸兩目不見物無用於天下胷中雖
有知識家無錢財寸步不能自致今去李中丞五千里
何由致其身於其人之側開口一吐出胷中之竒乎因
飲泣不能語既數日復自奮曰無所能人乃宜以盲廢
有所能人雖盲當廢(集有棄字)於俗輩不當廢於行古人之
道者浙水東七州戶不下數百萬不盲者何限李中丞
取人固當問其賢與不賢不當計其盲與不盲也當今
盲於心者皆是也若籍自謂獨盲於目爾其心則能别
(集作固能計)是非若賜之坐而問之其口固能言也幸未死
實欲一吐出(蜀本有心中二字)平生所知見閣下能信尚置(蜀本)
(作致)之於門耶籍又善於(集作為)古詩使其心不以憂衣食
亂(集有也字)閣下無事時一致之座側使跪進其所有閣下
憑几而聽之未必不如聽(集作聆)吹竹彈絲敲金擊石也
夫盲者業專於藝必精故樂工皆盲籍倘可與此輩比
並乎使籍誠不以蓄妻子憂飢寒亂心有錢財以濟醫
藥其盲未甚庶幾復見天地日月目得不廢則自今至
死之年皆閣下之賜也閣下濟之以已絶之年賜之以
既盲之視其恩輕重大小籍宜如何報也閣下裁之(集無)
(之字)度之籍慙靦再拜
上賈滑州書
愈聞儒服者不敢用他藝(蜀本作術)干進又惟古執贄之禮
竊整頓舊所著文一十五章(集作首)以為贄而喻所以然
之意於此曰豐山上有鐘焉人所不可至霜既降則鏗
然鳴蓋氣之感非自鳴也愈年二十有三讀書學文十
五年言行不敢戾於古人愚故(集作固)泯泯不能自計周
流四方無所適歸伏惟閣下昭融古之典義含和(蜀本作華)
發英作唐德元(集作臣)簡棄詭說保任皇極是宜小子刻
心竦慕又焉得不感而鳴哉徒以獻策閣下方勤行役
且有負薪之疾不得稽首軒階遂拜書家僕(集作童)待命
於鄭之逆旅伏以小子之文可見於十五章之内小子
之志可見於此書與之進敢不勉與之退敢不從(集作退)
進退之際實惟閣下裁之
與京西節度使刑部尚書書
月日客有昌黎韓愈者謹再拜上書閣下布衣之士身
居窮約不借勢於王公大人則無以成其志王公大人
功業顯著不借譽於布衣之士則無以廣其名是故布
衣之士雖甚賤而不謟王公大人雖甚貴而不驕其事
勢相須其(文粹作而)先後相資也今閣下為王爪牙為國藩
垣威行如秋仁行如春戎狄棄甲而遠遁朝廷高枕而
不虞是豈負大丈夫平生之志願哉是豈負明天子非
常之顧遇哉赫赫乎洸洸乎功業逐日以新名聲隨風
而流宜乎讙呼海隅高談之士奔走天下慕義之人使
或願馳一傳或願操一戈納君於唐虞收地於河隍然
而未至乎(一作於)是者亦蓋有其說云(集作蓋亦有說云)豈非待
士之道未甚厚遇士之禮未甚優請粗言其事閣下試
詳而聽之夫士之來也必有求於閣下夫以貧賤而求
於富貴正其宜也閣下之財不可以徧施於天下在擇
其人之賢愚而厚薄等級之可也假如賢者至閣下乃
一見之愚者至不得見焉則賢者莫不至而愚者日遠
矣假如愚者至閣下以千金與之賢者至亦(集作又)以千
金與之則愚者莫不至而賢者日遠矣欲求得(集作待)士
之道盡於此而已矣欲求士之賢愚在於精鑒博採之
而已矣精鑒於已(集有也字)固已得其十七八矣又博採於
人百無一二遺者焉若果能(集作行)是道愈見天下之竹
帛不足(蜀本有以字)書閣下之功德天下之金石不足(蜀本有以)
(字)頌閣下之形容矣愈也固布衣之士也生七歲而讀
書十三而能文二十五而擢第於春官以文名於四方
前古之興亡未嘗不經於心也當世之得失未嘗不留
於意也嘗(集作常)以天下之安危在邊故六月于邁來觀
其師及至此都徘徊而不能速去者誠悅閣下之義願
少立於階墀之下(集作際)望見君子之威儀也居十日而
不敢進謁者誠以左右無先為容也懼閣下以衆人視
之則殺身不足以滅恥徒悔恨於無窮故先陳此書序
其所以來之(集有之字)意閣下其毋以為狂而以禮進退之
幸甚(集本疊幸甚字)韓(集無韓字)愈再拜
與池州李使君書杜牧
景業足下僕與足下齒同而道不同足下性俊逹堅明
心正而氣和飾以温慎故處世顯明無罪悔僕之所禀
闊略疎易輕微而忽小然其天與其心知邪柔利已偷
苟讒謟可以進取知而不能行之非不能行之抑復見
惡之不能忍一同坐與之交語故有知之者有怒之者
怒不附已者怒不恬言柔舌道其盛美者怒守直道而
違已者知之者皆齒少氣銳讀書以賢才自許但見古
人行事真當如此未得官職不親形勢㓗㓗小(集作少)輩
之徒也怒僕者足以裂僕之腸折僕之脛知僕者不能
持一飯與(集作資)僕僕之不死已幸况為刺史聚骨肉妻
子衣食有餘乃大幸也敢望其他然與足下之所受性
固不得伍列齊立亦抵足下疆壠畦畔間耳故足下憐
僕之厚僕仰足下之多在京城間家事人事終日促束
不得日出所懷以自曉自然不敢以輩流間期足下也
去歲乞假自江漢間歸京乃知足下出官之由勇於為
義向者僕之期足下之心果為不謬私自喜賀足下果
不負天所付與僕所期向二者所以為喜且自賀也幸
甚幸甚夫子曰吾少也賤故多能鄙事復曰不試故藝
聖人尚以少賤不試乃能多能有藝况他人哉僕與足
下年未三十為諸侯幕府吏未四十為天子廷臣不為
甚賤不為不試矣今者齒各甚壯為刺史各得小郡俱
處僻左幸天下無事人安榖熟無兵期軍須逋負諍訴
之勤足以為學自強自勉於未聞未見之間僕不足道
雖能為學亦無所益如足下之才之時真可惜也向者
所謂俊逹堅明心正而氣和飾以温慎此才之可惜也
年四十為刺史得僻左小郡有衣食無為吏之苦此時
之可惜也僕以為天資足下有異日名聲績業光于前
後正在今日可不勉之僕常念生百代之下未必為不
幸何者以其書具而事多也今之言者必曰使聖人微
旨不傳乃鄭玄輩為注疏(集作解)之罪僕觀其所觧釋明
白完具雖聖人復生必挈置數子坐於游夏之位若使
玄輩解釋不足為師安得聖人復生如周公夫子親授
微旨然後為學是則聖人不生終不為學假如聖人復
生即亦隨而汨(一作滑)之矣此則不學之徒好出大言欺
亂常人耳自漢以降其有國者成敗廢興事業蹤跡一
二億萬青黃白黑據實控(集作空)有皆可圖畫考其來由
裁其長短十得四五足以應當時之務矣不似古人窮
天鑿玄躡於無蹤筭於忽微然後能為學也故曰生百
代之下未必為不幸也夫子曰三人行必有我師焉此
乃隨所見聞能不亡失而思念至也楚王問萍實對曰
吾往年聞童謠而知之此乃以童子為師耳既參之於
上古復酌之於見聞乃能為聖人也諸葛孔明曰諸公
讀書乃欲為博士耳此蓋滯於所見不知適變名為腐
儒亦學者之一病僕自元和以來以至今日其所見聞
名公才人之所討論典刑制度征伐叛亂考其當時參
於前古能不忘失而思念亦可以為一家事業矣但隨
見隨忘隨聞隨廢輕目重耳之過此亦學者之一病也
如足下天與之性萬萬與僕相遠僕自知頑滯不能苦
心為學假使能學之亦不能出而施之懇懇欲成足下
之美異日冀受足下之教於一官一局而無過失而已
自古未有不學而能垂名於後代者足下勉之大江之
南夏候鬱濕易生百疾足下氣俊胷臆間不以悁忿是
非貯之邪氣不能侵慎隂(一作防)是脫大醉繼飲其他無
所道牧再拜
與宣州崔大夫書
某再拜閣下以德行文章有位於明時如望江漢見其
去之呇天洸汪澶漫不知其所為終始也復自開幕府
已來辟取當時之名士禮接待遇各盡其意後進㓗㓗
以節業自持者無不願受閣下廻首一顧舒氣快意自
以滿足今藩鎮之貴土地兵甲及生殺與奪在一出口
終日矜高與門下後進之士權得失去就分寸銖黍(一作)
(兩)間多是其人也獨閣下不自矜高不設塹壘曲垂情
意以盡待士之禮然後知後進㓗㓗以節業自持者無
不願受閣下廻首一顧舒氣决意自以滿足此固然也
非敢苟佞其詞以取媚也不知閣下俯仰延遇之去就
幣帛筐篚之多少飲食獻酬之和樂各用何道閑夜永
日三五相聚危言峻論知與不知莫不願盡心於閣下
夀考福祿祝之無窮牧雖不肖則亦千百間其一人數
也鹿鳴宴羣臣詩曰既飲食之復實幣帛筐篚以將其
厚意然後忠臣嘉賓得盡其心矣吉日詩曰宣王能慎
微接下無不盡心以奉其上焉自古雖尊為天子未有
不用此而能得多士盡心也未有不得多士之盡心而
得樹功立業流於歌詩也况於諸侯哉夫子曰君子疾
沒世而名不稱司馬遷曰自古富貴其名磨滅不可勝
紀靜言思之令人感動激發當寐而寤在飢而飽伏希
閣下濬之益深築之益高緘鐍之益固使天下之人異
日奉閣下之德不替今日則為宰相長育人材興起教
化國朝房杜姚宋不足過也某於流輩無所知識承風
望光徒有輸心效節之志今謹錄雜詩一卷獻上非敢
用此求知蓋欲導其志無以為先也往年應進士舉曾
投獻筆語亦蒙亟稱於時今十五年矣於頑懵中為之
不已矣(集作久)於其事(一有不字)能不稍工不敢再錄新述恐
煩尊重無任惶懼某再拜
與浙西盧郎中(集作大夫)書
牧頓首再拜牧年二十六由校書郎入沈公幕府自應
舉得官凡半載既非生知復(集作亦)未涉人事齒少意銳
舉止動作一無所據至於報效施展朋友與游吏事取
捨之道未知東西南北宜所趨嚮此時郎中一顧(一本有而)
(字)憐之手擕指畫一一誘教叮寧纖悉兩府六年不嫌
不怠使牧無大過而粗知所以為守者實由郎中之力
也去歲乞假路由漢上員外七官以牧嘗獲知於郎中
惠然不疑推置於肺腑(集作肝)間牧恃郎中之知亦敢自
道其志公私謀議各悉所懷一俯一仰如久而深者久
欲資郎中員外之為階級遠干尊重欲望收䘏䑛筆伸
紙以復踰於三四因曰既階級矣爰(集作步)欲升堂與排
闥而入者事不同日式微詩曰何其處也必有與也言
必有仁義與我所以處而不去也進退計忖不宜得罪
今敢謹寫所為文一十四首編為一卷繼進於後愛之
不倦為之不已不至於工今以為獻無任慙惶然特為
進說之端非敢因此求知不勝攀戀惕懼之至牧再拜
幕職上(此非郡幕)
與顧記室書徐陵
吾伏事天朝本非舊隸殿下殊恩遠垂薦拔故常戰戰
慄慄甘心痛謹庶其愚老無負明據近者既居臺轄惟
務奉公去年正月十五日尚書官大朝元凱既集丞郎
肅然忽有陳慶之見陳暄者帽簪釘額絛布裹頭虜袍
通踝胡靴至膝直來郎座遍相排抱或坐或立且歌且
詠吾即呼舍吏責列不答而走反為憾恚妄相䧟辱至
六月初遂作盲書便見誣謗聖朝明鑒悉知虚罔惟云
吾取徐樞為臺郎南司檢問了不窮推承訓劾為信言
致成隳免此事冤枉天下所無吾市徐樞宅為錢四萬
任人市估文勝歴然不蒙申理見枉虚巧二者樞是故
少府卿鱗之子鱗殞身侯景之役又為西臺所贈兖州
左衛官位甚高未知其子何忝郎署魏晉之前如為又
遠宋齊以降其例甚多如徐愛阮佃夫之子可不得郎
官耶紀文卿公向璡皆為列棘豈冗雜曹郎乎三者樞
入身梁朝解褐岳陽王小府墨曹承聖時為故敬常晉
安王諷席文墨具存陜西官爵乃多浮濫更補臺郎不
為勝擢未知何忽推宅貨官四者徐領軍節度自啓樞
為郎勅付選序吾既不啓據又不為選職所可相關止
是得中侯相聞為呈啓而已以此見罪一何冤濫吾昔
在承華是弟所悉行年六十無復儕儔非意餘生忽此
誣謗堯有驚於讒說孔將惑於拾塵雖復聖主機明不
能委照殿下德高兩獻風美二南億兆歸心衣冠有託
久願通啓披訴聖明伏見軍戎(一作戎機)多務所以不敢祈
冐弟與吾遊眷烝(一作亟)廻星紀故人如此寧不矜歎耶
侍言有便云何且為啓聞一蒙神鑒照其枉直方殖幽
泉無恨灰壤伏覲謁帝承明緒言多次服矜遺老曲賜
湔濯則殿下前時妄澤匪復偏私遂吳良延薦之恩無
王丹所舉之謬吾得方辭武騎永附梁賓雖魏(疑作愧)家
丞庶呈秋實緣弟深眷故此敬憑干謁非宜益懷悚慨
徐陵白
上雍州高長史書李嶠
八月十五日三原縣尉趙國李嶠謹再拜奉書明長史
(一作長史明公)執事嘗聞諸師曰易稱君子或出或處蓋君子
與(一作以)時消息從道汙隆故其處則閉重玄坐虚白龍
盤鳳跱(一作峙)桂郁蘭芬下生川嶽之氣上發星辰之象
其出則摛景光吐文質風雲相召日月争明撫八翼而
登太階提七星而酌元氣夫然故終始享吉進退利貞
今嶠當休明之期權去就之分滄州密邇未貞嘉遁之
名(一作爻)閶闔洞開不列亨衢之步顧嘗希仕尺寸徇祿
升斗僮僕之與鄰趨走之為使婆娑塵垢之下踸踔藩
籬之際區區短懷亦云可見矣抑貧賤實難降志顛沛
不可違仁是用終夜九廻一朝三省懼斯言之或玷將
細德之為累至於有文無害之政得玉喪寳之談服以
周旋庶乎聞逹然以守其愚直任此拙難(一作艱)入門無
為言之侣出谷罕求聲之援生平琴曲唯以下調相哀
疇昔朋遊詎有中人見識誠不幾乎幽蘭芳蕙實有愧
乎枯木朽株自獲忝微班預聞賤事佩紛綸之雅訓承
肅穆之清塵有日矣亦曾越嚴序趨下風希口吻之芳
音候眉宇之陽氣而堂上百里鬷明無撤器之因門下
三年毛遂乏處囊之地雖願披心膽欲進欵誠雲漢逾
邈風流遂遠夫客果有能(或作客至不孤)不孤(或作果有)彈劒之石
士實難盡誰知執矢之工此昔人所以慷慨於神交慇
懃於知已者也伏惟君侯日門翔照天池撫翼厨開銘
鼎庭列歌鐘吐亹亹之言植堂堂之望河陽春樹開四
照於詞林洞庭秋水清九流於心鏡若夫標置度量權
衡物理蕭公畫策不深(一作探)弘遠之規孟子持籌未極
精微之數粤若啟(一作登)金閣排玉堂利見九五差蹤二
八或奏昌言伏丹地(一作墀)而心啓或(一作乃)廽天奬立(一作)
(憑)紫樞而自逸南宫秘署出入生光西京神輔指麾成
俗固已羽儀振鷺黼藻羣龍者焉下走家本燕南君侯
昔臨趙北負書懷刺方致維桑之禮賁帛翹車行(一作幸)
枉錯薪之駕愷悌之慈允洽敷腴之好不忘洎解褐中
林易農下邑希光東壁猶是貧女舊鄰激水西江非復
逹人前惠鄙賤(一作陋)之質未改提奬之恩巳别昔時薑
桂早因得地而生今兹桃李翻以無言受棄豈非時亨
其會命基(一作塞)其通者乎今餘秩無幾解巾有日便當
斂襟初服收拙後塵何去何從罷龜策之臧否自開自
落任天地之榮枯宜其卷舌吞聲滅形削跡不干執事
之紀無煩左右之聽徒恨勤誠累歲而丹慊不通服道
彌年而白頭成諺所以低廽(一作徊)岐路杼軸蓬心搦翰
操觚而不能自已者也夫引往納來江海所以深廣損
上益下乾坤所以光大是故虚已之求有屈位而伸道
汎接之愛或開懷而受物若乃崇峻宫垣扃鑰閫奥使
屬睇之目隔愈深而照窮仰止之心限彌高而望絶仰
(一作御)賓以之失位篲客以之亡(一作無)門將恐慕義之夫
思為黃鵠之舉企景之客不作真龍之遊願君侯垂古
人之風申國士之分假其白璧之契接以黃金之言不
忽當年要之卒歲則重如熊掌府中饒敢(一作取)義之賓
輕若鴻毛節下有徇生之士矣敢薦狂斐(一作妄)惟君侯
擇焉嶠再拜
文苑英華卷六百七十二
