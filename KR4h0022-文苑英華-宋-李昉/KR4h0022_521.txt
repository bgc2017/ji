文苑英華卷五百二十二宋李昉等編
刑獄門二十八道
流人降徒判一道竒請他比議判一道
誘人致罪判一道因丑致罪判一道
詐稱官銜判一道犯徒加杖判一道
觧桎判一道刑罰疑赦判一道
告密判一道贓賄判一道
吏犯徵贓判一道主簿取受判一道
尉用官布判一道未上假借判一道
乾没稍食判一道取錢授官判一道
受囚財物判一道脱枷取絹判一道
免罪不謝判一道子行盜判一道
冒名事發判一道請不用赦判一道
失囚判一道遇毒判一道
被妻毆判一道稽緩制書判一道
刺史違法判一道私發制書判一道
流人降徒判
大理申去年流人恩降徒今徒會慮合免刑部駁制免
徒罪此非本坐不許徒者冤訴
對
曼倩持法恭聞至理之名公閭在官雅得平反之稱與
其失善寧可利淫頃以澤被寰中風行水上象雷雨以
作觧自昆蟲而必及五流之罪恩降一至於徒年三宥
之條會慮復加於清雪渙然無咎咸與惟新大理以慮
合從寬雅符平典刑部以徒非本坐何太深文
竒(音基)請他比議判
法司以竒請他比議為蠲除而留臺持之不宜數變乃
引聖智之所為患(前漢刑法志竒請他比日以益滋議可蠲除者或曰法難數變此庸人不)
(逹疑塞治道聖智之所常患者也)
對
政貴有常理惟體要明罰勑法取誡於先王議獄緩死
致誠於君子俾其科條克叙輕重有倫惟齊非齊以殺
止殺事必謀始則司契之義明道先仍舊則改作之功
末鄭僑鑄鼎猶慙叔向之言周滿作刑稱耄吕侯之策
况聖君御物天下文明人識舊章國懸常典舞文巧詆
非則於張湯捨虐從寬有依於定國矧乃漢盜陵土惟
輕載美於釋之於昭八議誠以類而可徵永言三尺復
何慙於師古
誘人致罪判
甲誘丁致罪令其同坐云人各有心
對
率心無邪詩參履福作偽背道經喻焚身若從惡而自
貽將異罪而同罰利交相㗖唯甲與丁隣德不慕於田
蘇樂禍更移於齊豹謗招惡子名近盜夸且飭躬無良
以欲敗度誘人汙迹以(一作於)義傷風六行舉挂於爰書兩
造不聞於在宥待窮實狀方寘科條(一作刑)
因丑致罪判
癸因丑致罪所由欲科之及丑自死癸云罪人則亡我
更何若(一作善)所由亦不知作何處分
對
生諒不謹法必繩愆既三禁而無移在五月(一作用)而難
捨丑孽不可逭鬼得而誅癸戮出於身官慢其業雖天
網不漏亦未失刑而職司是虧攸宜坐罪且罪有輕重
失亦降差刑難變於一成減可從其二等
詐稱官銜判
辛詐稱官銜取給州縣所司以偽論不伏仰正斷
對
辛在德多凉於朝不齒九班之榮未及三思之志闕如
妄稱爵里之尊以求州縣之給詐難久恃偽果自彰行
詐為官仲由以欺天見誚言偽而辨少正以左道受誅
前史以舉其不然在律又繩其有過理宜緘口何恤薄
言
犯徒加杖判
乙犯徒訴家無兼丁縣斷加杖人告其有妻年二十一
已上
對
麗刑務輕罰懲非死若膚受之訟則哀矜難原乙何人
哉有耻未格不化厥訓自貽伊咎當從傅氏之策若赴
驪山之徒謂無兼丁則合加杖而配有偶應是克家來
訟無稽未宜易法縣且失律豈曰能官人之糾謬斯(一作)
(誰)謂不宜(一作他人之糾謬謂不直)
觧桎判
得甲送徒道觧桎梏恣所過御史糾訴云尅期俱至無
違者
對
法在安人刑忌留獄苟信不繼則噬膚而莫懲如得其
情則緩死而無逸惟彼甲者奉詔送徒觧其桎梏遵大
易之利用申其甲庚係小子而且格承命為信義則乖
於守官推誠於物仁或昭其恤下與其刑兹無赦利武
人之貞曷若感而遂通資文明以悦且虞廷作法人不
敢欺鍾離縱徒尅期而至有叶良吏無瀆簡彝欲依騘
馬之糾恐越鷞鳩之法
刑罰疑赦判
甲刑罰之疑俱赦有司以刑不上備省科之云適輕下
服諸罰有權
對
先王立辟議事以制得情勿喜寧失不經故三宥以順
時重一成而不改水懷中典亦謹無良惟罰與刑有疑
俱赦厚倫正俗立教在寬二罪並興載難上備五聽無
濫宜遵下服既有權而適道當惻隠而從輕不俾少懲
將為允當
告密判
雍州申綿州告密囚王禮告本州人有謀反行至散關
夜已將半關吏以其夜到不為開門禮緣事急遂越關
而度至留守所告關令趙秀并自首越關事到神都法
司斷秀應為而不為主簿批為不當舉牒議卿判秀當
知反而不告下符科結秀經廉使披訴仰正斷
對
王禮生於劔表長自巴中身在重關之外心馳魏闕之
下踰岷越嶂雖效赤誠觸網冒羅遂縈丹筆何者但緣
謀反律有明條本州既不告言他邑寧且寢默必也同
夫兆(一作風)火應合控彼星昴何湏乘夜犯關侵宵越棧
異田文之徑度不聽鷄鳴殊孫龍之縱辨無論馬色雖
未詳其五聽聊請扣其兩端告密縱使非虚越關無宜
首免
贓賄判
河南縣丞張季昭貸官錢一千貫私用縣令王楷糾從
枉法季昭云既立帖取明即擬還不伏御史宋冲斷為
真盜
對
雷電作威先王以嚴刑斷獄脂膏不潤古人以從政立
身故貪乃敗名子罕以不貪為寳財悖而入疎廣以多
財累愚河南帝城四方取則毗贊之職必惟其人季昭
策名清時沐我玄化不能獨峻其節有戾冰霜翻乃難
滿為心自同溪壑况飛龍在運振鷺盈朝官材必孚名
器無假不義而富聞夫子之有言刑故無赦著文王之
作罰臨財苟得古則恥之陳力不能今也宜止黃圖貴
令欲以枉法定刑繡衣御史斷為真盜論罪既立文帖
應有限期或即結刑恐成疑獄空仰九天之問慙無一
割之能待結事由寘之邦典
吏犯徵贓判
吏人犯枉法贓會恩免罪所由不徵正贓御史舉以非
枉法不伏
對
肆眚從輕前王以之宥罪一成不變君子於焉盡心黠
吏伊何罔知紀極貪藩身之貨自底不經沐渙汗之恩
幸而獲宥雖小懲大誡既曰刑其恤哉而免罪徵贓尚
謂罔之生也酌彼三尺折以片言柱後為官御史之舉非斯
當頥中有物所由之不伏未孚敢肆剛腸輕申直筆
主簿取受判
外州申屬縣主簿部内取受州將不之罪也出錢與之
對
束紳從官既儋人爵析珪銜命湏代天工不息惡木之
隂不畏貪泉之味豈溪壑其志山川其心錢且深藏非
從地出金常密受不畏天知效無彰於萬分法宜加於
三尺州將情為寬簡道取敦龐必令上化用孚將使下
僚知恥若過而能改合道期於反經若情不自悛罰罪
當於懲惡請更研問方事科條
尉用官布判
鄖縣尉單則將官布七百端質錢還債經一百日合科
何罪
對
單則策名柱下述職江濱才靡效於一身害已深於五
蠧用公府之財酬私門之債虧貞節於箭巖汨清流於
鏡水九章彝憲不惠姦疑三尺明科無捨刑故雖復陪
填已畢終是濫竊成愆指事論情實嬰疎網披文按法
或蔽蒙襟委諸兩造之司庶盡片言之斷
未上假借判
丁受官未上於所部假借科其監臨不伏
對
命官以賢底禄以道猶未涖事胡為賄聞無魏子之悛
心有叔魚之黷貨即為假借曾不内愧于躬式冒刑典
仍欲外文其過實叨懫之自速非監臨之謂何加言是
丁不可迯罪
乾没稍食判
乙主稍食輒自乾没為方書所劾
對
列爵分官用資監守臨班掌務必藉廉平其有黷貨居
心類長安之小吏不貪為寳殊宋國之司城時所未容
法宜難捨况主茲稍食慢彼嚴章竊人之財從已之欲
方書職惟糾謬本曰懲非罪即不誣任依輕典
取錢授官判
得楊甲選以錢十萬金三十斤求山乙得官後被告大
理以甲選數合留官不越次會恩洗滌甲不觧任錢金
不追刑部斷甲觧見任徵乙金錢
對
學古入官不聞黷貨以賢制爵安可非材楊甲人實妄
庸謬參調選山乙志惟貪冐多受金錢良以職謝巨源
賢慙伯起鴻猷載黜是則難容大理同拘自貽伊戚承
恩合免雖則棘署守文會赦獨徵實亦仙臺直筆請依
省斷竊謂為宜
受囚財物判
丁受囚財增其語贓輕减罪省司駁議非當鬻獄
對
鬻獄賈直實誡魯史舞文巧詆用存漢策小大之察必
惟其情輕重之權固茲無濫眷彼丁者職在監臨貨以
藩身見魯豹之裂帶貪而速戾同叔魚之敗官且無属
厭難以末減省司忠告實謂平反
脱枷取絹判
祁陽縣尉董則任大理獄吏與囚脱枷取絹兩疋斷除
名
對
刑政所存為國之本有倫有要弘慎斯歸就重就輕哀
矜無失董則事緣贓賄斷彼除名黷貨於無器之時定
罪於有官之日問既承引斷亦甘心兩縑雖則難容雙
啓終湏審䆒脱枷狀非枉法凖絹不至徒年除名雖據
本條斷罪宜無覆定永州申上不詳前任之文刑部重
尋妙得無官之列除名之坐未可依前罪不合徒何容
濫罰
免罪不謝判
得乙有罪丁救以免乙不謝或責之乙云不為己
對白居易
在公而行誠非為己懷惠以謝則涉徇私彼既求仁而
得仁此宜以直而報直乙惟獲戾丁乃觧紛以為非罪
而拘冶長見稱於尼父直言以免叔向寧謝於祁奚論
恩則丘山不勝在道而江湖可忘况情非私謁可以不
愧於人義在公行實亦(一作已)無求於我盍加遺直勿聽
責言
子行盜判
得甲告其子行盜或誚其父子不相為(一作容)隠甲云大
義滅親
對
法許原情慈通隠惡俾恩流于下亦直在其中甲齒忝
人倫忍傷天性義方失教曾莫愧于父頑攘竊成姦尚
不為其子隠道既虧於庭訓禮遂闕於家肥且情比樂
羊可謂不慈傷教况罪非石厚徒云大義滅親是不及
情所宜致誚
冒名事發判
得丁冒名事發法司凖法科罪節度使奏丁在官有善
(集作美)政請免罪真授以勸能者法司以亂法不許
對
宥則利淫誅為(一作則)傷善失人猶可壞法實難丁僣濫
為心僶俛從事始假名而作偽咎則自貽及勵節而為
官政將可取節使以功惟補過情(一作請)欲勸能憲司以
仁不惠姦議難亂紀制宜經久理貴從長見小善而必
求才雖苟得踰大防而不禁弊將若何濟時不在於一
夫守法宜守乎三尺盍懲行詐勿許拜真
請不用赦判
得乙上封請永不用赦大理云廢赦何以使人自新乙
云數赦則姦生恐弊轉甚
對
刑乃天威赦惟王澤于以御下存乎建中上封以宥過
利淫倖門宜閉大理以盪邪除舊權道當行皆推濟國
之誠未逹隨時之義何則政包寬猛法有弛張習以生
常則起為姦之弊廢而不用何成作觧之恩請思砭石
之言兼詠蓼蕭之什數則不可無之亦難
失囚判
得甲為獄吏囚走限内他人獲之甲請免罪
對
圜土不嚴罪人其遁亡而由己誠曰慢官獲則因人其
何補過相彼維甲所謂攸司不念恪居儆于羑里旋聞
失守逸乃楚囚雖非故縱所因曾是慢常而致徒稱勿
佚未可塞違得於他人自是疎網無漏失其所職豈可
出柙不科無貪假手之功固念(集作合)甘心於責(集作罰)
遇毒判
得丙於逆旅食噬腊遇毒而死其黨訟之主人云買之
有處
對
生不可保死必有因盍知命於喪予豈尤人於食我丙
秋蓬方轉朝薤欲晞旅次方來將受飱而已生涯溘盡
當終食之間且非祭地之餘(集作疑)自是逄天之戚永言
其黨不察所由死且焉知徒云噬腊之毒買而有據請
無寘堇之嫌誠虐士之可哀在主人而何咎幸思恕物
無妄罪人
被妻毆判
得甲居家被妻毆笞之隣人告其違法縣斷徒三年妻
訴云非夫告不伏
對
禮貴妻柔則宜禁暴罪非夫告未可麗刑何彼無良於
斯有怒三從罔敬待以庸奴之心一杖所加辱於女子
之手作威信傷於婦順(集作道)不告未失(集作爽)於夫義(集作)
(和)招訟於隣誠愧聲聞於外斷徒不伏未乖直在其中
雖未(集作非)家肥難從縣責
稽緩制書判
得甲為所由稽緩制書法直斷合徒一年訴云違未經
十日
對
王命急宣行無停晷制書稽緩罪有常刑將欲正其科
繩必先揆以時日甲懈位敗度慢令速尤蓄怠棄之心
既虧臣節壅駿奔之命自抵國章然則審時勾稽考程
定罪法直以役當朞月所由以違未浹辰將計年以斷
徒恐乖閱實請據日而加等庶叶决平是曰由文俾乎
息訟
刺史違法判
得丙為錄事恭軍刺史有違法事丙封狀奏聞或責其
失事長之道丙云不敢不忠于國
對
守位居常小宜事大持法舉正卑可糾尊丙名署外臺
身由中立直宜自守郡郵之政必行明不相蒙州將之
邪無隐且六條枉撓百事滋昏苟不提綱是為漏網雖
舉違犯上虧敬長之小心而陳奏盡忠得事君之大節
既非下訕難抑上聞
私發制書判
得丁私發制書法司斷依漏洩坐丁訴云非密事請當
本罪
對
君命是專刑其無小王言非密罪則從輕丁乃攸司屬
當行下不慎厥德擅發如綸之言自災于身難求疎網
之漏然則法通加減罪有重輕必也志在私行唯當專
逹之責如或事關樞密則科漏洩之辜請驗跡於紫泥
方定刑於丹筆
文苑英華卷五百二十二
