文苑英華卷二百五十九宋李昉等編
寄贈十三
孟郊九首張籍一十二首
李廓一首章孝標六首
賈島二十三首
擢第後東歸書懷獻座主吕侍郎
孟郊
昔歲辭親淚今為戀恩泣去住情難竝别離景易戢夭
矯太空鱗曾為小泉蟄幽意獨沉時震雷忽相及神行
既不宰直制(集作致)非所執至運本遺功輕生各(一作苦)自
立大君思此化良佐自然集寶鏡無私光時文有新習
慈親誠(集作誡)志就賤子歸情急擢第謝靈臺牽衣出皇
邑行襟海日曙逸抱江風入蒹葭綠波浪芙蓉紅岸濕
雲寺勢動摇山鍾韻噓吸舊遊期再踐懸水得重挹松
蘿雖可居青紫終當拾
以下九篇並見集本
贈張端公前人
君子量不極胷吞百川流嫉邪霜意(一作氣)直問客(集作俗)
春辭柔日戶晝暉靜月杯宵景幽詠驚芙蓉發嘯激風
飈秋鸞步獨無侣鶴音清(一作仍)寡儔幸霑分寸顧散此
千萬憂
古意贈梁補闕前人
曲木忌日影䜛人畏賢明自来(集作然)照燭間不受邪佞
輕不有百鍊火孰知寸金情(集作精)銅鉛正同鑄願分麤
與精(集作金鉛正同鑪願分精與麄以避精字)
贈章仇兵馬使(集作大隠詠章仇將軍良弃功守貧)
前人
飲君滄(一作江)海心誰能辯淺深揖君高山岳(集作山岳德)誰
能齊嶔岑東海精為月西岳氣凝金進則萬景盡退則
羣物隂吾(集作我)欲薦此言天門峻沉沉風飈亦感激為
我颼颼吟
上河陽李大夫前人
上將秉神略至兵無血(集作猛)威三軍當嚴冬一撫勝重
衣寒(集作霜)劒奪衆景夜星失長輝蒼鷹獨立時惡鳥不
敢飛武牢鎻天關河橋紐地機大君(集作軍)奚以安守此
稱者稀貧士少顔色貴門多輕肥試登山岳高始(文粹作方)
見草木微山岳恩既廣草木心皆(一作亦)歸
奉贈蘇州韋使君前人
謝客吟一聲霜落群聽清文含元氣柔鼓動萬物輕嘉
木依性植曲枝亦不生塵埃徐庾詞金玉曹劉名章句
作雅正江山益鮮明蘋萍一浪草菰蒲片池榮曾終(集作)
(是)康樂詠如今攀(集作搴)其英顧惟菲薄質亦願將此行
(集作并)
大隠詠崔從事鄭以正隳官(集作以直隳職)
前人
古人留清風千載遥贈君破松見真心裂竹見直紋(集作)
(看直文)殘月色不改高賢德常新家懷詩書富宅抱草木
貧安排一泉深(集作安得一啼泉)未化千尺鱗含意永不語釣
璜幽水濱
題陸鴻漸上饒新開山舍前人
驚彼武陵牀移歸北巖邊開亭擬貯雲鑿石先得泉嘯
竹索(集作引)清吹吟花討(集作成)新篇乃知高潔情擺落區
中緣
贈韓愈前人
何以定交契贈君高山石何以寶貞資(集作寶貞堅文粹作保貞妍又)
(作寶貞賢)贈君青松色貧交過此外無可相彩飾更有石(集作)
(聞君首)鼠詩吟之堪淚滴(集作淚空滴)其(集作石)鼠既穿墉又齧
機上絲穿墉有閒土齧機無餘絲(集作齧絲無餘衣盖連押兩絲字)朝
吟枯桑柘暮泣空杼機豈是無巧妙絲斷將何施衆人
尚肥華志士多羸饑願君保此節天意多察微
登城寄王秘書建張籍
聞君住鶴嶺西望自(集作月)依依遠客偏相憶登城獨不
歸十年為道侣幾處共柴扉今日煙霞外人間得見稀
以下十二篇並見集本
寄昭應王中丞前人
借得街西宅開門御(集作渭)水頭長貧唯要健漸老不禁
愁獨凭藤書案空懸竹酒篘春風石甕寺會擬待(集作意共)
君遊
贈姚合少府前人
病来辭赤縣案上有丹經為客燒茶竈教兒掃竹庭(集作)
(亭)詩成添舊卷酒盡卧空瓶闕下今遺逸誰占(集作聸)隠
士(一作者)星
舟行寄李湖州前人
客行(集作愁)無次第川路動(集作重)辛勤藻密舟行澁(集作藻密)
(行舟澁一作萍密移舟澁)灣多檝轉頻(集作轉楫頻)薄遊空感惠客(集作失)
寄自憐貧頼誦(一作有)汀洲句(一作問)時時慰遠人
此詩二百九十三卷重出今已削去注異同為一
作
書懷寄王秘書前人
白髮如今欲滿頭從来(一作前)百計(集作事)盡應休唯(集作祗)
於觸事(集作目)湏防病不擬將心更養愁下藥遠求新熟
酒看山多上最高樓頼君同在京華内(集作城住)每到花時
免獨遊
贈王秘書前人
不曾浪出謁公侯唯向花間水畔遊每酌新泉看藥竈
多收古噐在書樓有官只作山人老平地能開洞穴幽
自顧閒思無别事(集作自領閑司了無事)得来君處喜相留
寄白二十二舍人前人
蚤知内詔遇先輩蹭蹬江南百事疎湓浦城中為上佐
爐峯寺後着幽居偏依仙法多求藥長共僧遊不讀書
三省此来名望重肯容君意(集作去)樂樵漁
寄蘇州白二十二使君前人
三朝出入紫微臣頭白金章未在身登第蚤年同座主
題書今日是(集作異)州人閶門柳色煙中遠茂苑鶯聲雨
後新此處吟詩向山寺知君望斷(集作望却)曲江春
寄元員外前人
外郎直罷無餘事歸掃書堂對藥爐門巷不教當閙市
(集作要市)詩篇轉覺足功夫月明臺上惟僧到夜静坊中有
酒沽朝省入頻閒日少可能同作舊遊無
贈趙將軍前人
當年膽略已縱横每見妖星氣不(集作未)平身貴蚤登龍
尾道功高自破鹿頭城尋常得對論邊事委曲承恩掌
内兵會取安西將報國凌煙閣上蚤(集作大)書名
贈賈島前人
籬落荒凉僮僕饑樂遊原上住多時蹇驢放飽騎將去
(集作出)秋卷裝成寄與誰拄杖傍田尋野菜封書乞米趁
朝炊姓名未上登科記身屈唯應内史知
贈商州王使君前人
銜命南来會郡堂却思朝裏接班行才雄猶是山城守
道薄初為水部郎選勝相留開客舘尋幽更引到僧房
明朝從此辭君去獨出商關路漸長
上令狐舍人李廓
名引(集作利)生愁地貧居歲(集作逐)月移買書添架上斷酒
逐(集作過)花時宿客嫌吟苦乖童恨睡遲近来唯儉静將
此答深知
思越州山水寄朱慶餘章孝標
窗戶潮頭雪雲霞鏡裏天島桐秋送雨江艇暮摇煙藕
折蓮芽脆茶桃茗荈鮮還將歐冶劒更淬若耶泉
蜀中上王尚書前人
梓桐花幕碧雲浮天許文星寄上頭武略詔環輝(一作劍鋒)
(環)相府詩情錦浪浴山州丁香風裏飛牋草卭竹煙中
動酒鈎自古高名閒不得肯容王粲賦登樓
贈劉侍郎子弟三人一時及第
前人
文動星辰衣彩霞問誰兄弟是劉家鴈行雲接參差翼
庭樹風開次第花天假聲名喧日月國憑騷雅變浮華
曾看晉漢儒家(一作流)傳龍虎雖多不足誇
題東林寺寄江州李員外前人
山勢稜層入杳冥寺形高下趁山行象牙床坐蓮花佛
瑪瑙凾盛貝葉經日映砌隂移寶閣風吹天樂動金鈴
門前更有清江水便是潯陽太守廳
錢塘贈武侍御翊黃前人
曾將心劒作戈矛一戰名場造化愁花錦文章開四面
天人科第上(集作占)三頭鴛鴻待侣飛清(集作中)禁山水緣
(集作延)情住外州時伴庾公看海月好詩吟斷望潮樓
贈陸鬯浙西進詩除官前人
帝城雲物得陽春水國煙花失主人昨日天風吹樂府
六宫絃管一時新
再投李益常侍賈島
何處初投刺當時赴尹京淹留花木變然諾肺腸傾避
暑蟬移樹登高鴈過城人家嵩岳色公府洛河聲聯句
逢秋盡嘗茶見月生新衣裁白紵思從曲江行
以下二十二篇竝見集本
寄錢庶子前人
曲江春水滿北岸枕(集作掩)柴關祗有僧隣舍全無物映
山樹隂終日掃詩債(集作藥價)隔年還猶記聽琴夜寒燈竹
屋間
宿姚合宅寄張司業前人
閒宵因集會柱史話先生身愛無一事心期往四明松
枝影摇動石磬響寒清誰伴南齋宿月高霜滿城
黃子陂上韓吏部前人
石樓雲一别二十二三春相逐升堂者幾為埋骨人涕
流聞染(集作度)瘴病起賀還秦曾是今(集作令)勤道非唯卹
在屯疎衣蕉縷細爽味茗芽新鍾絶滴殘雨螢多無近
鄰溪潭承到數位秩見辭頻若箇山招隱機忘任此身
喜姚郎中自杭州回前人
路多楓樹林累日泊清隂来去泛流水翛然適此心一
披江上作三起月中吟東省期司諫雲門悔不尋
贈李金州前人
綺里祠前後山程踐白雲泝流隨大旆登岸見全軍曉
角吹入夢秋風卷鴈羣霧開方露日漢水底沙分
寄宋州田中丞前人
古郡近南徐關河萬里餘相思深夜雨(集作後)未逹去年
(集作秋)書自别知音少誰忘識面初舊山期已久門掩數
畦蔬
寄劉侍郎前人
衣多苔蘚痕猶擬更趨村(集作門)自夏雖無病經秋不過
原積泉留代鴈疊岫(集作嶼)隔巴猿琴月西齋集如今豈
復言
秋暮寄友人前人
寥落關河暮霜風樹葉低遠天垂地外寒日下山西有
志煙霞切無家歲月迷清宵話白閣已負數年棲
寄胡遇前人
一自殘春别經炎復到凉螢從枯樹出蛩入破階藏落
葉書勝紙閑砧(一作砥)坐當床東門因送客相訪也何妨
寄武功姚主簿前人
居枕江沱北情懸渭曲西數宵曾夢見幾度得書批驛
路穿荒坂公田帶淤泥静棋功奥妙閒作韻清凄鋤草
留叢藥尋山上柏(集作石)梯客迴河水漲風起夕陽低空
地苔連井孤村火隔溪卷簾黃葉落鏁印子規啼隴色
澄秋月邊聲入戰鼙會湏過縣去况是屢招携
重與彭兵曹前人
故人在城裏休寄海邊書漸去老不遠别来情豈疎硯
冰催臘日山雀到貧居羡有平戎計官家(集作蒙)别勅書
(一作官名勑盡除前已押書字)
寄賀蘭朋吉前人
往往東林下花香似火焚故園從小别夜杵(集作雨)近秋
聞野菜連寒水枯株簇古墳泛舟同遠客尋寺入幽雲
斜日扉多掩荒田徑細分相思蟬幾處偶坐蝶成羣會
宿曾論道登高省議文苦吟遥可想邊葉向紛紛
上邠寧邢司徒前人
箭頭破帖全(集作渾)無敵杖底敲毬遠有聲馬走千蹄朝
萬乘地分三郡擁雙旌春風欲盡山花發曉角初吹客
夢驚不是邢公来鎮此長安西北未能行
處州李使君改任遂州因寄贈
前人
庭樹幾株隂入戶主人何在客聞蟬鑰開原上高樓鎻
瓶汲池東古井泉因趁(集作趁静)野僧曾後到休吟隣叟始
安眠仙都弱(集作山)水誰能憶西去風濤書滿船
投龐少尹前人
閉戶息機搔白首中庭一樹有清隂年年不改風塵趣
日日轉多泉石心病起望山臺上立覺来聽雨燭前吟
龐公相識元和歲眷分依依能至今
賀龐少尹除太常少卿前人
太白山前終日見十旬假滿擬秋尋中峯絶頂非無路
北闕除書又入林朝謁此時閒野屐宿齋何處正鳴砧
省中石蹬陪隨步唯賞煙霞不厭深
贈翰林學士前人
清重無過知内制從前禮絶外庭人看花在處多隨駕
召宴無時不覲(集作及)身馬自賜来騎覺穩詩緣見徹語
長(集作當)新應憐獨向名場苦曾十餘年浪度(集作過)春
寄韓潮州前人
此身(集作心)曾與木蘭舟直到天南潮水頭隔嶺篇章来
華岳出關書信過瀧流峯懸驛路殘雲斷海浸城根老
樹秋一夕瘴煙風捲盡月明初上浪西樓
黎陽寄姚合前人
魏都城裏遊從熟才子齋中止泊多去日綠楊垂紫陌
歸時白草映(集作夾)黃河新詩不覺千廻詠古鏡還曾一
(集作曾經幾)番磨惆悵心思滑臺北滿杯濃酒與愁和
三月晦日贈劉評事(已見一百五十七卷)
前人
戱贈友人前人
一日不作詩心源如廢井筆硯為轆轤吟咏作縻綆朝
来重汲引依舊得清冷書贈同懷人詞中多苦辛
寄遠前人
别腸多鬱紆豈能肥肌膚始知相結密不及相結疎疎
别恨應少密離恨難祛門前南流水中有北飛魚魚飛
向北海可以寄遠書不惜寄遠書故人今在無况此數
尺身阻彼萬里途自非日月光難以知子軀
文苑英華卷二百五十九
