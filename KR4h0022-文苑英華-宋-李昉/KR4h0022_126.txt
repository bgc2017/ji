文苑英華卷一百二十六宋李昉等編
紀行
玄覧賦一首東征賦一首
玄覧賦梁孝元帝
歲次旃蒙月建司空變凌隂之吕扇廣莫之風蕭子褰
帷九水作牧三宫乃盱衡而言曰惟天為大惟堯則之
惟地蓋厚惟王國之粤我皇之握鏡實乃神而乃聖陳
六聯於八則弘九職於三令運璇樞而御宇執玉衡而
齊政大矣廣矣無德而稱俯齱齵於軒羲諒斗筲於子
姒包河圖與洛書括龍官乎鳳紀超大德於百王高鴻
名於萬祀惟天縱於副后踰啓誦而惟首既倫儒於肅
成復斷獄於長壽豈止丕莊屈膝將令班鄭捧帚譬衢
樽而待酌若懸鐘之湏扣前踰繫象之外聲高洙泗之
右伊俯已之顓愚謬聯萼於天衢筮東門而畫野創南
國而分墟詔伯宗以為儐誥内史而策書用分兹於茅
社從侯服而俾予類金獸以封建非桐珪以錫虞爾其
湘水之東即我龜蒙魏甘露而分邑吳太平而定中鎮
麟山之崔嵬傍龍跡其(一作而)穹窿金城高而相属石燕
起而依風豈連鑣於分陜羡追蹤於二公彼琅臺之作
守有彭泗之嘉名殊竝海之分地異魚石之所城經沈
子之高墉蓋水運之堤封謝禮樂之干櫓閱武騎之輣
衝軾錦車而前騖驅魚軒而繼蹤無復鸞歌鳳舞唯對
綠柳青松留吳宫之宿鷰響平陵之夜鐘(樂府詩遠聽平陵鐘)飛
余轡而西征戍太真之舊營鳴節鼔之金鐲屯戎車於
石城戮滔天之封豕斬横海之長鯨每輟書而歎息景
樹德之風聲從王役於鏡中浮文鷁而載鴻經謝亭而
帳飲想彦伯之高(或作仁)風度五城而騁望見三冀之無
窮故以飛雲蒼隼白鱧青桐金吾舍利鳴鶴紫宫眺方
嶽乎雲間望赤坂之朱殷想真長之送别懷思曠之還
山此檜檝而方遠彼松舟而未閒倦旅泊於新丘同渭
水之不流或千人而竝唱乍萬人而相鈎毁橋由於瑗
度鑿空資於仲謀睇三茅之靈秘懷九轉之仙記紫臺
石室之文青首銀函之字獨有披霧之心彌軫凌雲之
志捫殷碑之愴望挹延州之高譲井觱沸而䖤蟺勢﨑
嶇而低昂見傳巴之度曲開(疑作聞)安歌之浩唱想觀樂
乎朝陽憶紆衣乎夕張廻途(疑作余)舲之美風聳余棹乎
雲陽彼桑梓之必敬况松(疑作枌)榆之舊鄉將遊目於五
湖乃浩覧(或作夕結覧非)於姑蘇臨閶門之跨水聳重闕而開
都睇太伯之卜祀爰避國於勾吳去西滸之樂政尊東
夷之楷模時渡谷水之陽尚想嘉禾之方壯慶亭於吳
后雄檇李於越王觀泉亭之涌波崖巍巍而峩峩張素
蓋而縈洲嶼馳白馬而越江沲鼔洪濤於萬里曾未動
於纖羅及戾止乎東歐(疑作甌)登玉笥與銅牛山東武而
遥集鴈南海而飛浮巖亭亭其似蓋氣苕苕其若樓登
舜橋而延首瞰禹井而淹留御史之牀猶在督護之門
不脩雖濫同於借寇愧人瘼之何求皇覧揆余之忠誠
詔入謁於承明既攝州於淮海且作尹乎中京慕張生
之摘伏挹邊延之勵精珥金貂而待問鳴玉佩而趨庭
兼三河及三輔總九緯乎九經揚王庭之俊選聞褎然
於前則時濫假於中台掌邦教之觀國乍南宫而薦士
且右鄉而表德判辟雍之樂語辯金馬之儒墨驅安車
以騁望壯天居之麗極詳夫皇王爰處本無定所堯都
平陽舜在冀方玄王居亳成周卜洛故知黃旗紫蓋域
中為天地之所合風雨之所會蔭美氣之葱葱浮卿雲
之靄靄聳梁山而成闕縈長淮而似帶昔者甘泉暉章
平樂未央凌霄飛雨麒麟鳳凰九華仁壽百福明光玉
階紫闈雕柱錦墻木蘭為棟文杏為梁温臺冬燠秋窗
夏凉甲乙之帳庚辛之枋未有祗園之右齊之仁壽用
擬舟航長為稱首日殿月宫金池珠叢七重迢逓千柱
玲瓏虹橋左(或作右)跨鴈苑南通紫紺之堂臨水青蓮之
臺帶風及夫皦光未旭更籌曙促猶然陽燧之火尚執
驪龍之燭或帶桃花之綬乍響玄山之玉爰八命而建
旟誠非親而勿居應鳴(一作膺)鞞於龍角覆緹幕於熊車
開轅門於淮渚泛艅皇之容與吟紫騮之長歌奏玄雲
之疊鼔開右座而納文設左廣而投武(或作光而招武)既風起
而雲飛復摧班而拉虎泛樓船而鬱紆憶覇楚之雄圖
悲騅馬之不逝忘鹿逐之長驅豈烏江之天險資赤帝
之神符於是途經灌壘(或作罍)水分當利彼吳王之連和
延魏后之交質趙將軍之建節辛侍中之奉使亮鼎足
其何言限脩江而為二泊九井而問津蓋六服之都會
方函谷之設險譬魯陽之襟帶觀棄繻之裂帛見高車
之輔軑顧濡湏之故巘每當食而忘飯鬭二虎於江干
爭兩龍於脩坂既凱捷而來旋遂鳴鐃而獨返彼銅山
之可傷何驕容之無方已築長洲之苑復實海陵之倉
遂稱兵而内侮宜朝起而夕亡原西陵以肇基始衝梯
於士治載為前茅之首實表勤王之師同薏苡之興謗
成貝錦之深疑良弓藏而高鳥盡入不謙而出不辭遊
雷中而徜徉遇日吉而辰良祀公瑾以桂酒薦魯肅以
椒漿賓(疑)討曹之英策蓋謀桓之秘方衣披披而屢舞
神欣欣而樂康弔劉安於下雉聊載懷於惇史或策杖
而龍飛或叱石而羊起將雞鳴於天上逐(疑)埋䰟於蒿
里匪仙道之云偽蓋為仁其由已經釣臺而高邁過鄂
渚而西浮變青門之三襲為黃塵之一丘城逶迆而中
斷階坡陁而半留分沙羡而啓鎮即開蕃(與藩同)於夏州
星尚連於翼軫舍兼分於斗牛麗滄浪之水清良信美
乎濯纓嗟(疑)其釣而非釣復何慮而何營羌有願而不
護(疑作獲)拂蘭橈而上征冬已謝而春辭聊方舟而水嬉
看白沙而似雪望却月而成眉臨石渚其如鏡玩弱柳
其猶絲停赤壁而延佇聊愴望而方思吳水鄉之舟檝
魏陸産之臯貔本吳長而魏短况地利與天時結憤風
而炎上燎原火於驚颸灰霧霏而擊馬箭參差而麗龜
成班車之逸氣碎當途於鹿麋分洞庭於吳上限東益
於巴丘如淄澠之相别似涇渭之分流雖滔滔而直瀉
終耿耿而横浮想蘭香之薦枕懷娥皇之夜遊若夫子
瑜設險之記閻遨遊(或作浪)湧之地既下車而踐境早詢
求於方志曉泊鬻拳之津夕瞻荒谷之寺居柳下而布
德坐棠隂而高視班六條於宰邑賢十部於從事每題
輿於仲舉豈虛名乎叔治藉務隙於登臨乃紛吾之本
志時復設羽蓋揚旌旆乘雕玉從貝帶浮雲起登高唐
泛枉渚望涔陽荆棘生於龍門之下狐兔穴于馬牧之
旁臨章華而流(一作留)盼見舊楚之凄凉試極目乎千里
何春心之可傷其舊(一無此字)渚宫也夾江帶阡布濩井
田通達(一作連)交道高門接連人要(一作腰)水心之劔家
有給(一作家給火)耕之田既追隨而得性寔燕處而超然若
平臺之中觀閣相通雄梁渡水壯翼臨空金堤之路銅
鞮之宫閣寫凌霄樓布麗譙横走馬而為觀擬牽牛而
作橋爾乃樹之榛栗椅桐梓漆三色(一作巴)黃甘千戶朱
橘桃蔭井而成蹊萍浮江而泛實蟬鳴枝而候稻范飛
冠(蜂也)而吐蜜復有水底石髮山筋地骨書帶新抽屏風
互發反魂長生靈夀女貞金鹽玉䜴堯韭舜榮交譲之
目代謝之名忘憂長樂桃杷(疑)鼔箏竹則篔簹綠箓交
戰策皮淚沾虞后龍還葛陂便娟防露(七諫便娟之竹葳蕤而防露)
檀欒夾池聊右書而左琴且繼踵於華隂彼門人之問
(疑)道各家求而有心先鉛擿於魚魯乃紛定於陶隂識
三家之云謬知五門之可尋時仰禀於皇猷討巴濮於
裨鯈乃稜威於華墨出車檻之云修觀月窟之入附覩
日勒之來遊既虎牙而成號又龍額而為侯仰皇德之
洪深疑朱離(詩注西夷之樂曰朱離)於佅(文選東都賦僸佅兜離李善注佅東夷之樂也)
任見白題之蹋鼔看烏孫之學琴獻桂條之良賮奉桃
枝之怪琛嗤聚米於馬援哂畫地於臧旻彼蠢爾之為
鯁伊憑陵而未靜異黃巾於黑山非綠林於青嶺余喟
然以指蹤實濟寬而持猛負步光之文劔驚漢陽之夕
景麾靈琚之左轉光玳簮而右篸白雲(一作霜)生而陣合
紅塵起而軍暗於是驅驌驦命蹶張廻翠蓋之金瓜臨
絳宫之玉堂擬都護之戊巳模荆尸之甲裳作齊軍之
減竈斆燕師之卧墻觀田畯於虞澤命車右而前驅猶
從戎於細柳若驅馬於長榆矜猿鳴之抱木傷兔走之
依株每惻然而作色方載馳而轉軾閱放麑而興憫對
亂鱗而動惻矧高宴於城隅駐五馬而踟蹰乃(此上疑作燐)
有青琴碧玉絳樹綠珠西河王豹東野綿駒蘭釭夕然
合璧斜天照流風之廻雪映出水之初蓮非吾心之所
悦曾未始而流連濫叨榮於分陜踰一紀之星躔子既
生而冠字嗟留滯以迥邅罷臨邊之瑞節觀楚黎之卧
轍向秋野之蒼茫對寒江之幽咽散歸雲之鬱蓊吐長
風之飉&KR0146;聞羌笛之哀怨聽胡笳之悽切慘(疑作摻)余袂
兮淚成行攀余轅兮不忍别奉信珪而入朝驅駟馬(一作)
(駿馬)而乘軺既緫司於戎旅亦兼餙於豊貂登贙踞而目
極忽平原之已超帶方逵之九軌接馳道之三條彼重
門之擊柝馮霞起以建標雜丹樓以藻井間青山於綺
寮耆(疑)落星之嵸巃覩㸌火之迢遥鬱如蓬萊之臨滄
海憬如崑崙之出絳霄函夏之所覿江漢之所朝若夫
天不愛道地不愛寶賓連(瑞木見白虎通)紫逹(文選曲水詩序作紫脫)華
平朱草(見東觀記)麒麟五色飛兔雙翼集我君圃之旁遊我
帝梧之側于斯時也天子郊禘于圜丘高玉簡於東漢
邁金版於西周奏蒼璧而服大裘樂有雲翹之舞牲非
蠒栗之牛設黃琮而禮地望方澤乎神州節會咸池之
琯冕無繁露之旒觀三農乎九榖薦黍稷之穜稑命甸
師而清塵詔封人而出宿敬青壇而致虞動翠耜而祈
榖時季春之上已臨祓禊乎沼沚杏花發於露寒棘實
浮於濛汜爰長久之御節採日精於山趾天策夜而動
星鈎陳朝而按軌予是時也陪玉軑餙金羈驅騄駬曜
翠羆乘倜儻控權竒寶劔昭晰綵&KR0008;陸離乍俯馬足時
仰月支見靈烏之占巽觀司南之候離習執鞭而珥筆
雖日夕而忘疲奥(疑)重明堂地景(一有邑字)已(丙巳乃明堂之方梁未諱)
(丙或唐人寫丙作景耳)乎正陽乃八窗而四逹開上員而下方置
隂鍳之明(或作以朝)水設珪瓉而盈觴誶天官乎冡宰服端
委而辯方虔植物之蕰藻鄙將饗之牛羊藉鴻私而置
傳復推轂而懷方泝蛟川於滙澤㳂鵠塞於潯陽何蠡
川之浩浩而匡岫之蒼蒼其匡岫也盤紆崷崪嶾嶙鬱
律峻極于天干霄秀出岑嶔﨑嶬烏兔蔽虧㟏岈豁聞
(疑作開)背原面野噴飛流於天末鼔雷霆於巖下聳高舘
於雲中聯藂祠於星社雕甍綺閣吁可畏其欲落雲霧
杳冥縈萬嶺而俱青照曜山莊岧嶤石梁鴈門餘帳隆
安故床鏡臨江而分影鑪銜花而共香若乃羽族徘徊
察風應雷鴛鴦感夢乾鵲知來露華挾䳄而肅侣銜環
帶壟而合(或作舍)猜孔接影而䬙颺鶄交頸而毰毸爾其
彭蠡際天用長百川沸渭渝溢㶑淡連延大則浩汗滉
漾細則澆灌潺湲遇祈(或作神)颷之弗爽彼所(或作祈)報之
無愆且摶摇以九萬乍高颷而三千其中則有瀺灂嘉
魚鷰羽龍鬚戴星含石蒲(疑)身雉軀乍浮圓鏡時泛明
珠報蕩子之長信送仙人之短書耻觀魚而為樂觧舒
鴈於高繳必冀孔愉之龜當如噲參之鶴愾衝冠而發
憤嗟吾人之施薄觀進退於我生每篤靖而居貞羞為
金谷之富不矯石閭之清每鞠躬而遵節藉王道之既
平貴靜者人所便予得之於自然非三百之不足惜五
十於豊年笑汙斜之行潦喜甘雨於石田飛新梅於倡
粉拂輕絮於房綿月芝抽而曉落燈花開而夜燃菊從
風而金散荷帶水而珠圓已寤歌於折柳復行吟而採
蓮課七分與六日推兩地與參天夕章程而勾股亦剡
注而參連幼墳籍以自娛迄方今而不渝雲氣芝英之
簡懸針倒薤之書緘乎蒸栗之帙餙乎酸棗之珠擬河
獻之留真希淳儒(一作于)之席珍笑彭聃之下士聊重義
而自欣(一作臨秋水之至樂登春臺而自欣)鑿戶牖而長望混木鴈而兼
陳嗟今來而古往方(一作聊)絶筆於獲麟
凢一作皆藝文類聚節文
東征賦高適
歲在甲申秋窮季月高子遊梁復久方適楚以超忽望
君門之悠哉微先容以效拙始(一作姑)不隱而不仕宜漂
淪而播越出東苑而遂行㳂濁河而兹始感隋皇之敗
德劃平原而為此西馳洛汭東竝淮涘地豁山開川流
波委六宫景從千官邐迤龍舟錦帆照耀乎數千(一有百字)
里大駕將去羣盗日起尸位者卷舌而偷生直諫者觧
頤而後死寄腹心於梟獍任手足於蛇虺終(一作既)受殺
於匹夫尚興疑於愛子豈不為窮力役於征戰務淫逸
於奢侈六軍悲牧野之師萬姓哭遼陽之鬼嗟顛覆於
瞬(一作曩)目指年代於流水唯見長亭之煙火悲(一無此字)曠
野之荆杞至鄼縣之舊邑懷蕭相之高風既屈節於主
吏每歸誠於沛公始俱起於天下乃從定於關中推金
帛於他人挹圖籍於我躬按山川之險阻敕(一作救)天地
於(一作之)屯蒙嘉盈俸以增邑方挹(一作指)蹤而建功納邵
平以防患舉曹參而告終經絰城而永望想譙郡而銷
憂慨魏武之雄圖終大濟以横流用兵戈以威四海挾
天子而令諸侯乃擅命以誅伏徒矯跡以安劉吾始未
知夫逆順胡寧比(一作德字)於殷周下符離之西偏臨彭城
之高岸連山鬱而(一作其)漭蕩分大澤(三字一作大埤平)乎渺漫
憶(一無此字)昔天未厭禍項氏叛换觧齊歸楚自蕭擊漢天
地無色風塵潰亂憫君王之坎軻混士卒以奔散苟炎
運之克昌豈人生之塗炭次靈璧之逆旅面垓下之遺
墟嗟魯公之慷慨聞楚聲之(一作而)悒於歌拔山之(一作以)
涕洟竊覇圖而莫居捐(一作擯)亞父之何甚悲虞姬之有
餘出重圍而狼狽至隂陵以躊躇顧天亡以自負雖身
死兮焉如登夏丘而寓(一作縱)目對蒲隧而愁予聞(一作問)
取慮之斯在徵長直而舍諸宿徐縣之廻津惟偃王之
舊域方以小而事大豈無位而有德彼皆昏暴以喪邦
(一作民)伊何仁義而亡國高延陵而(一作之)挂劔慕班彪之
述職湎(一作緬)沛水之悠悠俯婁林之行(一作紆)直即日河
滸依然泗上山川土田耳目清曠眺睢(一作淮)源之呀豁
倚(倚一作偉)楚關之雄壯挂輕席於中流順長風以破浪過
盱眙之邑屋傷義帝之波蕩雖(一作歎)三戶之亡秦知萬
人以離項越龜山而訪泊入漁浦而待潮鴻鴈飛兮木
葉下楚歌悲兮雨瀟瀟霜封野樹冰凍寒苖岸草無色
蘆花自飄幸息肩於人事願投跡於漁樵思魏闕而天
遠向秦川而路遥候鳴雞以進帆趨亂流以爭迅縱孤
舟於浩大撫垂堂以誡慎遵往主(二字一作在渚)於淮隂徵昔
賢於韓信哀王孫以(一作之)寄食嘉漂母之無愠鄙亭長
之不仁乃晨炊而嗇恡忽從龍以獲騁遂擒豹以自奮
破全趙有竒謀(三字一作而用竒)稱假齊以益振幸辭通以感
惠俄結豨而謀釁當處(一作在)約而心亨曷持盈而不順
陵赤岸之迢逓棹白波之紆餘歴山陽之村野投㐮賁
之邑居人多耆(一作嗜)艾俗喜觀漁連葭葦於郊甸雜汀
洲於里閭感百川之朝宗彌結念於歸歟日杲杲以麗
天雲飄飄以卷舒魯放情而(一作於)蹈海丘永歎於乘桴
遇坎則止吾今不知其所如哉
凢一作皆川本文粹乃集本
文苑英華卷一百二十六
