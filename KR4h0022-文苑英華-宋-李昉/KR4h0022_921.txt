文苑英華卷九百二十二宋李昉等編
職官三十(刺史四)
贈涇州刺史牛意碑一首
贈隴州刺史王行果碑一首
贈邠州刺史韋鈞碑夀州刺史郭敬之碑一首
贈涇州刺史牛公神道碑張九齡
夫志道莫先於無欲福善莫大於有後始而晦跡終不
近名非道德之合歟生我勞臣立而(集作于)遠績非善慶
所致歟所謂伊人其在牛公者矣公諱意字某其先子
姓實始殷後有牛父者則宋之大夫胤裔蕃衍人物更
盛邯為護羌校尉崇為隴西主簿遂家隴上是稱冠族
其後因官安定爰處鶉觚今為郡人亦既重代矣公之
族祖有奇章公者隋室宗臣風流篤厚典章損益百代
可知天下稱之地靈斯在大父通秉志高尚守道不攜
當時交辟辭疾不起父會弱齡早代有才無祿公夙遘
閔凶終鮮兄弟性具純至孝思罔極幼以孑立志不違
邪與道為徒求仁自我不屑軒冕考槃邱園雖云屢空
晏如也六郡自古五方雜錯負力怙利上氣好武人庶
相放風俗不純及公冲和其返真樸外以義行格物内
以默識頤神不飾智以驚愚不棄同而即異有恒其德
無斁于(集作於)人隣落為之變風狼戾以之率化公既浮
雲不義介石惟一或勸之仕但笑而不言飛鴻冥冥胡
可量也開元六年隨子西征以就色養春秋高矣道茂
年衰魂氣其歸賢德共盡越五月寝疾終於伏羌之官
舍時年七十有六冬十一月歸葬于北原夫人同郡王
氏不享偕老先是即代母儀婦德宋子齊姜自歸于我
宜而(集爾)作家室不有配德曷生此子有子仙客為國之
良用商君耕戰之圖修充國屯田之具出言可復所計
而然邊捍長城主恩前席且以子貴之義有加父存之
禮玄澤下逮素風激揚隂德所流大福斯至十八年有
詔贈涇州長史二十二年冬且有後命贈使持節涇州
諸軍事涇州刺史夫人追封太原郡夫人於戲存有累
仁沒有餘烈福自昭於互體道非冀於異時及其影嚮
同符寵光如答雖松楸已拱而章綬(集作緩)載華死有可
作無異會稽之節生苟為恥安用鴈門之肉貴與不貴
可不然乎嗣子銀青光祿大夫太僕卿判凉州持節河
西節度兼隴西郡牧都使支度營田使隴右採訪處置
使攝御史大夫隴西縣開國子仙客叩心追遠昊(集作號)
天莫逮以為先美蓋闕後嗣有愧且澤漏幽壤得不銘
思名典本州豈徒錫羡而己銘曰
隴上多豪山西好武使君貞獨幼不斯取惟道為徒與
代為矩善有餘慶風亦變古不學而知不行而至跡有
相混名有自異出入百年終始一意福流于後神明其
亊行止於身用存互體厥子嘉績中朝縟禮邙廻壠隧
門重旌棨逸人之墓今同郡邸
長安縣尉贈隴州刺史王府君神道碑
李邕
邕聞才不必用度(疑作慶)有必鍾盡滯或牽於時首正終
會於古故志氣也不謀於食而謀於道生祿也不在其
身即在其子始終備致後起追褒謀翼孔彰前循邁種
互體相發他日同時哀榮大来幽明通感長河一曲所
以端其濬源高山四成所以極其層阜粤未可測已府
君諱行果字某大原晉陽人也其先柢于嚳稷幹于季
文枝于翦離條于吉駿代關絶(疑)史朝弗曠官自古及
今令名不去六代祖叡後魏尚書令封中山王贈太宰
諡曰宣五代祖襲吏部尚書嗣中山王諡曰惠高祖忻
散騎常侍北肆州刺史諡曰穆曾祖子景徐州别駕北
豫州司馬祖元季府君屬隋政分崩賢人伏匿誓言避
地執心葆光廹以族弟本州遠慮物義辟大中正開府
儀同三司考有方府君皇朝岷州刺史皆寵義從禮尊
仁依信增業以行道兼濟以守官府君間氣茂靈上德
純粹風度簡曠神清秀按衣冠禮樂超等出徒博達聰
明舉衆敵國無成足乎多藝不器非其一名讀聖人之
書閱上將之略每及忠公大節孝友至情太息戸庭垂
涕枕席憮然有開物致君之意立德顯親之心皇士目
之通才許之好人(一作仁)從田蘇之遊求已慕藺生之義
至於手畫耳聽口誦目數覆碑背局答難詩賦公每屑
焉人所服者弱冠以方聞授潤州司兵參軍事自頃上
官養求同家侵欲或專咨儉嗇或懷其安荒一覯禮容
載敷先訓不俟憲矩若對神明信所謂正剌邪德形物
至於此也未幾宅岷州府君憂七日絶漿三年廬墓泣
變青柏祥臻素鳥野老明徵邦牧表異府君泣面而視
瀝肝而言曰所不死者恐貽慈母痛悼豈願居卑外買
聲名叩頭止之外除宋州司戸參軍日者甫(疑)無水虎
(唐諱)土為凶年奸吏舞文詭隨畢賦詩誅求公聚作為賙
恤者習為常焉府君位其農郊什其居室正之以法糾
之以詞勿言寬征足革舊染議者以為平宰社肉武習
宫人一葉知秋百為有典矣總章歲駒麗負海欺天國
家汎舟討罰御急宣之明命濟懸軍之見粮董其轉輸
舉于幹職是役也繄公遷長安尉無何丁太夫人艱禮
異於經毁甚於昔且二尊孝等偏罰事殊往顧慈親今
極真性臨穴號呌仰天殞絶嗚呼孝歟春秋三十有七
夫經德而夭代人所悲執喪而滅錫類所痛有一於此
則可以束名教感人倫况兼而極乎夫人中山甄氏父
雍州豐崇府左别將黃陂縣開國男食邑三百戸行府
君之息女嬪有令言母有彛則從夫德貴訓子業崇力
遷於山祔同於穴粤以景龍三年歲次已酉十一月庚
寅朔十三日壬寅合葬于洛陽清風鄉之原禮也長子
晙慷慨英達激揚忠孝誦習文史昭宣幹(一作韜)略元宰
經國上將眎師申通明之偉才竭寅亮之誠節其志如
石其心如丹五間三連少籍多得空始(一作細疑)無所逞其
計合散無所用其鋒李牧十年武侯七縱盡兵聲(一作勢)
於河外揚主威於海濱三士列其多備九原備其光寵
開元十一年九月八日制曰存樹其名沒而不朽緬惟
褒飾弘是典章兵部尚書同中書門下三品上柱國行
果粹靈誕和敏德成器高節夙著盛名有歸雅志未伸
促齡永謝象賢之美不展於亨衢而積善之徵克崇於
後嗣歲紀方邈徽猷自遠宜申寵贈使持節隴州諸軍
事隴州刺史勲如故次子曔故邠州永夀宰神和體正
經明行脩有角無齒惟天之道與才不夀匪身之辜兄
也孔懷緬然增感願述光德克贊豐碑高燥有以壯孝
心樵蘇有以敬賢墓其詞曰德不孤慶有績迹時晦賢
必復名實才尊匪祿博技藝窮簡竹耳暫聞心以蓄手
未止目猶逐碑可背弈能覆坐嘯委行道勖孝深至滅
太蹙奬教義揚雅俗位嘗卑齡雖促推仁信致戬榖鍾
令子發華族振武旅廣文囿經廟堂掃邊服昭皇考贈
丹轂臣義著子道足哀且榮幽既燭考罔己性相屬碑
乃建神所福
贈邠州刺史韋公神道碑韓休
夫賢者所以稱至業也居賢而德故有尊位者所以叙
才用也有才而位不必貴緬覿志則代有其人焉公諱
鈞字季和京兆杜陵人也昔大彭授征伐之任揔齊羣
后立為商伯扶陽擅儒雅之道儀刑列辟起為漢相由
是邁種厥德光昭盛門軒裳奕葉以濟美靈庭肸蠁而
相屬故夫重暉洪業啟彼玄緒淳德介祉歸諸後昆者
焉曾祖澄皇朝國子祭酒儒門肇業國庠貽訓祖慶植
皇朝舒密二州刺史政成師長化洽黎元父璠皇朝駕
部員外郎譽重國楨道高人望光膺三署之拜克彰九
德之美公淳輝秉靈鴻芬錫祉含英秀發揚光炯曜其
少也則珪璜自然克有成器其長也則禮樂攸在光其
大名式是古訓洽于前烈懷利器而待割含虚明而獨
照學無不綜窺先王之書府言必有則得夫子之文章
挹其道則虚往而實歸論其德則敬容而貴允所謂樂
只君子邦家之暉者也解褐以常調授綿州魏城丞矯
層翰凌絶壑立兹政聲弘彼邦教以尤異擢授雍州長
安尉未幾遷雍州司士參軍超于輦劇佐此神京既位
以才遷亦高由政舉無何轉洛州陸渾令京臯底績河
縣為榮銅墨載美絃歌用譽以親累出為晏州嵯峨縣
丞尋改授雅州司功參軍遷雍州三原縣令又改授邠
州三水令又改岐州扶風令窮通在命喜愠在我當運
而寵辱不驚養空而逝止恒適用能因事立訓自公滅
私雖得喪繫乎其時亦風軌存乎所蒞者矣嗚呼物不
可終否道不可以遂喪夷然順之艱以禎之俾夫人亨
則自天而祐之矣景龍二年聖人發明制褒有功授太
子司議郎内供奉尋正除乃遷尚輦奉御恭承嘉惠肅
奉彛則膺美選於禮門拜殊榮於御府又以親累授果
州司馬尋改授漢州司馬公道直而正德貞而修雖行
必恒存而運無常泰善不違已固無負於神明累則因
人亟又從於貶降且人有厚於德而薄於命行其道而
屈其身者歟栖遲下列竟以卒歲以開元十一年十二
月十九日遘疾終於漢州之官舍春秋六十有四惟公
含弘光大洵秀冲雅澹然而靜漻乎以清神崖自高海
量孰測韞隨和以增美將&KR0581;蘭而共芬而天爵斯茂朝
宗莫及盛名空(一作斯)在昌運不留可為長歎息者也以
開元十二年七月二十五日遷窆於萬年縣洪固鄉陪
先塋禮也公之第四女蘭畹生秀金閨植德以良家之
選參帝子之榮克彰慶善之餘允協徽章之命開元二
年正月四日乃下制贈公邠州刺史贈先夫人薛氏晉
國夫人制曰代榮簪組才稱楨幹方居參佐淹謝中年
朝選良家既聞餘慶義崇恩禮爰在飾終且分符節之
榮無沗笳簫之夢可贈使持節邠州刺史并贈夫人為
晉國夫人非夫弘風勵俗明察在人豈能褒崇光兹訓
翼者也君子曰管氏之世祀不亦宜乎其斯之謂歟有
子尚舍直長悗然等晉之明用幹蠱而克永惟孝思訓
我淳則爰播美於穹壤用圖芳於篆刻乃為銘曰
緬彼大彭兮佐於有商自我楚傳兮慶流扶陽逮兹後
昆兮奕世以昌誕此明德兮與時而光良玉不斵兮幽
蘭自芳為邦之彦兮為人之綱明德之修兮而命之不
臧既道崇而位薄亦身沒而名揚嗚呼積其善也聞季
女之寵章崇其構也稱鄭公之不亡勒貞石旌高堂德
音昭昭以孔彰俾夫墮淚之美者豈獨峴山之陽
夀州刺史郭公神道碑苖晉卿
公諱敬之字敬之昔王季之列乎周虢叔之胤或謂郭
建國命氏百代可知則有燕昭築臺尊賢師隗漢祖分
邑行賞封亭曾祖廣意光禄大夫生益儒為馮翊之表
也鷄犬之聲相聞公先祖後徙宅於華山之下今為華
州鄭縣人也烈祖履球金州司倉大父昶凉州司法并
丕緒齊美不殞其名端操履正有恒其德故鄉黨交友
以為法度嘗語人曰吾居閒而不悶其寂望榮而不貴
其厚有道則仕豈牽乎禄則居之所以從好利貞亦其
自然所以不至大官大邑也各尚其志夫復何言皇考
通美厚主簿器大孤特識兼精照明究羣書英聲誇邁
於遠近矣初履畿甸縉紳歸高將昇臺閣雲霄自遠惜
乎才仰餘地命嗟促齡公受天正性承家高範(一作轍)致
用成於私室可試進於公門望刑而高深莫窺聽言而
是非不惑所蒞造適不可得其詳也凡歴州椽至别駕
者三轉府寮遷郎將者五兼國練監牧使各一除吉渭
綏夀刺史共四州累勲上柱國進階中大夫其牧守之
理皆政聞一方化行千里變俗思義(一作施恩)酌物(一作斟酌)從
宜而節費尚儉用簡鎮靜清可率下寬能安衆舉事皆
當察情必盡所謂愷悌君子民之父母何異乎仁風甘
雨被於萬物也故天子璽書慰勉以彰分憂休蹟之聞
焉未盡百禄可延三夀享年七十八以天寶三年正月
十日遘疾終于京師常樂里之私第聞者永懷咨嗟垂
涕夫人平原郡君河内向氏配哲生才夫賢子令德高
佐美慈加訓深嗚呼哀哉慶可延而靈不祐先窮泉而
别華堂天寶十三載四月二十日合祔於京兆少陵原
禮也頃羯虜犯順王師討逆公之子子儀任揔元戎誓
清大盗常山擒敵之後靈武翊聖之初成我六軍前驅
效死於是掃秦里之寇復開奉天繫陜郊之俘更收洛
邑加以蒲坂之下淇水之上摧暴廓地二城無虞况師
不遷延功皆戰伐豈敢言病必先啓行此由許國捐軀
輸忠奮勇或謂公曰書勲疇賞莫與為二公曰我國家
將去否復必反正仗聖威而誰敢不雄奉睿謀而舉無
遺策非為已力所謂天功帝曰朕嘉爾竭誠稟命平凶
除惡遂自御史大夫拜兵部尚書同中書門下平章事
俄而改司空換僕射又除司徒兼中書令列爵代國實
賦千戶盖武定聲偉若兹巍巍者也他日又追贈公亡
祖兵部尚書亡考太保亡妣魏國夫人弟姪子孫亦皆
進禄位紆金紫此又殊常之恩也太保公禮畢封樹悲
深歲月今慶延身後仰雨露而無涯德發生前比金石
而不朽永言淑德實在昭宣無窮之聞光乎刊刻銘曰
北州望崇左輔源同代無達(疑)德慶延我公仁能濟衆
信必由衷邑(疑)裏支持凛凜清風知周才美君子不器
掾州佐藩戎秩軍使砥開直道筆遣流事騏驥長途可
遣百轡四郡循良政一人康道之軌度終然允臧於惟
聖善輔以義方何怙何恃痛極悲長少陵原上盡為幽
宅何代邱隴誰家松柏司徒所天太保追策哀榮超冠
千秋聖澤行由已全名自人傳勒茲銘記表于墓田繼
代者來知先德行路者過想遺賢紀實昭懿俾奮億年
文苑英華卷九百二十二
