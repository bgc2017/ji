文苑英華卷二百十五宋李昉等編
人事二
宴集六十八首
陪宋中丞武昌夜飲懷古李白
清景南樓夜風流在武昌庾公愛秋月乘興坐胡床龍
笛吹寒水天河落曉霜我心還不淺懷古醉餘觴
流夜郎至江夏陪長史叔及薛明府宴興德寺
南閣前人
紺殿横江上青山落鏡中岸回沙不盡日映水成空天
樂流香閣蓮舟颺晩風恭陪竹林宴留醉與陶公
春日陪楊江寧及諸官宴北湖感古
前人
昔聞顔光禄攀龍宴明(集作京)湖樓船入天鏡帳殿開雲
衢君王歌大風如樂豐沛都延年獻佳作邈與詩人俱
我来不及此獨立鍾山孤楊宰穆清風芳聲騰海隅英
寮光簪組(集作滿四坐)粲然(集作若)瓊林敷鷁首弄倒景蛾眉
掇明珠新絃綵(一作採集作来)黎園古舞嬌吳歈曲度繞雲漢
四座(集作聽者)皆歡娛雞栖何嘈嘈松(集作沿)月拂笙竽古之
帝宮苑今乃人樵蘇感此勸一觴願君覆瓢壺盛時當
作樂無令後賢吁
趙都護宅宴别盧象(見集本)
結客候旌麾元戎復在斯文開都護府兵動羽林兒黠
虜多飜覆謀臣有别離智同天所授恩共日相隨漢使
開賓幕胡笳送酒巵風霜迎馬首雨雪事魚麗在策應
無戰深情屬載馳不應行萬里明主寄安危
宴吳王宅祖詠(見集本)
吳王承國寵列第禁城東連夜徵辭客當春試舞童砌
分池水岸窗度竹林風更待西園月金罇樂未終
清川口宴張郎中别業前人
田家復近臣别業不遺親霽日園林好清明煙火新以
文常會友唯德自成鄰池沼窗隂晩杯觴藥味春簷前
花覆地竹外鳥窺人何必桃源裏深居作隠淪
何九於客舍集王昌齡
客有住桂陽亦如巢林鳥罍觴且終宴功業曾未了山
月空齋時江月高樓曉門前泊舟檝行次入松篠此意
投贈君滄波風嫋嫋
晦日陪辛大夫宴南亭劉長卿
月晦逢休澣年光逐宴移早鶯留客醉春日為人遲蓂
草全無葉梅花遍壓枝政閒風景好莫比峴山時
同諸公袁郎中宴筵喜加章服
前人
手詔来筵上腰金向粉闈勲名傳舊閣蹈舞著新衣白
社同遊在滄洲此會稀寒笳發後殿秋草送西歸世難
常摧敵時閒已息機魯連功可讓千載一相輝
西庭夜宴喜評事兄拜命前人
猶是南州吏江城又一春隔簾湖上月對酒眼中人棘
寺初銜命梅仙已誤身無心羡榮禄唯侍却垂綸
惠福寺與陳劉諸官茶會得西字
前人
到此機事遣自嫌塵網迷因知萬法幻盡與浮雲齊疎
竹映高枕空花隨杖藜香飄諸天外日隠雙林西傲(集作)
(微)吏方見狎真僧幸相携能令歸客意不復還東溪
夏日宴魏萬成湘水亭前人
何年家在此江濱(一作濆)幾度門前北渚春白髮亂生相
顧老黃鶯自語豈知人
梁州陪趙行軍龍崗寺北庭泛舟宴王侍御得
長字岑參
誰宴霜臺使行軍粉署郎唱歌江鳥沒吹笛岸花香酒
影摇新月灘聲聒夕陽江鐘聞已暮歸棹綠川長
早春陪崔中丞浣花溪宴得暄字
張謂
旌節臨溪口寒郊斗覺暄紅亭移酒席畫鷁逗江村雲
帶歌聲颺風飄舞袖翻花開催秉燭川上欲黃昏
讌鄭伯璵宅前人
正月風光好逢君上客稀曉風吹鳥囀春雪帶花飛堂
上吹金管庭前試舞衣俸錢供酒價行子未須歸
郡南亭子宴(集作春宴)前人
亭子春城外朱門向綠林柳枝經雨重松色帶煙深漉
酒迎仙客穿池集水禽白雲常在眼聊足慰人心
夜同宴用人字前人
北斗回新歲東園值早春竹風能醒酒花月解留人邑
宰陶元亮山家鄭子真平生頗同道相見日相親
春園家宴前人
南園春色正相宜老婦同行少婦隨竹裏登臺人不見
花間覓路鳥先知櫻桃解結垂簷子楊柳能低入戶枝
山簡醉来歌一曲參差笑殺郢中兒
與從弟正字從兄兵曹宴集林園
李嘉祐
竹窗松戶有佳期美酒香茶慰所思輔嗣外甥還解易
惠連羣從總能詩簷前花落春深後谷裏鶯啼日暮時
去路歸程仍待月垂韁不控馬行遲
晩春宴集無錫蔡長官(集作明府)西亭
前人
茅簷閒寂寂無事覺人和井近時澆圃城低下見河興
緣芳草積情向遠峯多别日歸吳地停橈更一過
秋晩招隠寺東峰茶宴(送内弟閻伯均歸江州)
前人
萬畦新稲傍山村數里深松到寺門幸有香茶留釋子
不堪秋草送王孫烟塵怨别唯愁隔井邑蕭條誰忍論
莫怪臨岐獨垂淚魏舒偏念外家恩
此詩二百三十六卷重出今已削去
夜宴南陵留别前人
雪滿前庭月色閒主人留客未能還預愁明日相離處
匹馬千山與萬山
秋夜與梁鍠宴錢起
客到衡門(集作閒林)下林香芳蕙時(集作林香蕙草時)好風時(集作能)
自至明月不須期秋水翻荷影晴霜脆柳枝(集作絲)微官
是底物許日廢言詩
陪考功王(集作韋)員外城東池亭宴
前人
無雙錦帳郎絶景有池塘(集作絶境有林塘)鶴静疎羣羽蓮開
失衆芳青(集作晴)山看不厭流水趣何長日晩催歸騎鐘
聲促(集作下)德陽
太子李舍人城東别業與二三文友逃暑
前人
下馬失炎暑重門深綠篁宮臣禮嘉客林表開蘭堂兹
日(一作夕)興難盡澄罍照墨場東林晩来好極目趣何長
鳥道掛疎雨人家殘夕陽城隅擁歸騎留酌(集作醉)戀瓊
芳
奉陪郭常侍宴滻水山池前人
掖垣携愛客勝地賞年光向竹過賓館尋山到妓堂歌
聲掩金谷舞態出平陽池滿簪裙影花添蘭麝香鶯啼
春未老酒冷日猶長安石風流事須歸騎省郎
陪郭常侍令公東亭宴集前人
盛業山河列重名劒履榮珥貂為相子開閣引時英美
景池臺色佳期宴賞情詞人載筆至仙妓出花迎暗竹
朱輪轉回塘玉珮鳴舞衫招戲蝶歌扇隔啼鶯飲德心
皆醉披雲興轉清不愁歡樂盡積慶在和羹
春夜皇甫冉宅歡(疑)酒張繼
流落時相見悲歡共此情興因罇酒洽愁為故人輕暗
滴花垂露斜暉月過城那知横吹曲江外作邊聲
禇主簿宅會畢庶子錢員外郎使君
韓翃
開甕臘酒熟主人心賞同暮天疎竹上殘雪亂山中更
喜宣城印朝廷與謝公
華州夜宴庾侍御宅前人
世故他年别心期此夜同千峯孤燭外片雨一更中酒
客逢山簡詩人得謝公自憐驅匹馬拂曙向關東
春日陪兩省諸公宴張舍人宅郎士元
懶尋芳草徑来接侍臣筵山色知殘雨墻隂覺暮天鶯
歸漢宮柳花隔杜陵烟地與東城接春光醉目前
春宴王起城東别業前人
柳陌乍隨洲勢轉花源忽傍竹隂開䏸令瀑水清人境
直取流鶯送酒杯山下古松當綺席簷前片雨滴春苔
地主同聲復同舍留連不畏夕陽催
宴趙氏昆季書院盧綸
詩禮挹餘波相歡在琢磨琴罇方會集珠玉忽駢羅謝
族風流盛于門福慶多花攅騏驥櫪錦絢鳳凰窠詠雪
因饒妹書經欲換鵝仍聞廣練被更有遠儒過
春日喜雨奉陪馬侍中宴白樓前人
鸛鵠相呼綠野寬鼎臣閒倚玉欄干黃河擁沫流仍急
蒼嶺和雲色更寒艷艷風光呈瑞歲泠泠歌頌振琱盤
今朝醉舞同鄉老不覺頻傾(集作欹)獬豸冠
九日奉陪渾侍中宴白鶴樓前人
露白菊氛氳西樓盛襲文玉筵秋令節金鉞漢元勲說
劒風生座抽琴鶴遶雲謏儒無以答願得備前軍
此詩三百十二卷重出今已削去
和李太守早秋城北亭宴司士因寄關中兄弟
(見三百十六卷)
丁評事宅秋夜宴集柳中庸
翠幕卷回廊銀燈開後堂風驚擁砌葉月冷滿庭霜綺
席人將醉繁絃夜未央共憐今促席誰道客愁長
郡齋雨中與諸文士宴集韋應物
兵衛森畫戟宴寢凝清香海上風雨至逍遥池閣凉煩
痾近(集作正)消散嘉賓復滿堂自慙居處崇未覩斯民康
理會是非遣性達形跡忘鮮肥屬時禁蔬菓幸見嘗俯
飲一杯酒仰聆金玉章神歡體自輕意欲(集作氣)凌風翔
吳中盛文史羣彦今汪洋方知大藩地豈曰財賦強
宴李錄事前人
與君十五侍皇闈曉拂爐烟上玉墀花開漢苑經過處
雪下驪山沐浴時近臣零落今誰在仙駕飄颻不可思
此日相逢思曩(集作舊)日一杯成喜亦成愁
軍中冬宴前人
滄海已云晏皇恩猶念勤宴論(集作式宴)徧恒秩柔遠迨(集作)
(及)斯人兹邦實大藩伐鼓軍樂陳是時冬服成戎士氣
益振虎竹謬朝寄英賢降上賓徒罄周旋禮愧無海陸
珍庭中丸劒爛堂上歌吹新光景不知晩觥杓(集作酌)豈
能(一作言)頻簞(集作單)醪昔所感大醵况同忻顧謂軍中士
仰答何由申
翫花與衛長林(二字集作象)同醉司空曙
衰鬢千莖雪(集作白)他鄉一樹花今朝與君醉忘却在長
沙
早春夜集耿拾遺宅李端
如何逋客會忽在侍臣家新草猶停雪寒梅未稱花銜
杯雞欲唱逗月鴈應斜年齒俱憔悴誰堪故國賒
軍中醉飲寄沈八劉叟暢當
酒渴愛江清餘酣潄晩汀軟莎欹坐稳冷石醉眠醒野
膳隨行帳華音發從伶數杯君不見都已遣沈冥
偶宴西蜀摩訶池前人
珍木鬱波池風荷左右披淺觴寧及醉慢舸不知移蔭
簟流光冷凝簪照影欹胡為獨羈者雪涕向漣漪
殷卿宅夜宴張南史
日暗城烏宿天寒櫪馬嘶詞人留上客妓女出中閨積
雪連燈照回廊映竹迷太常今夜宴誰不醉如泥
陸璞宅秋暮雨中探韻同作(已見一百五十三卷)
前人
江鄉故人偶集客舍戴叔倫
天秋月又滿城闕夜千重還作江南會翻疑夢裏逢風
枝鳴散(集作驚暗)鵲露草覆寒蛩羈旅長堪醉相留畏曉鐘
勸陸三前人
寒郊好天氣勸酒莫辭頻擾擾鍾陵市無窮不醉人
奉酧盧端公飲後贈諸公見示之作
前人
佐幕臨戎(集作人)旌旆間五營無事萬家閒風吹楊柳漸
拂地日映樓臺欲下山綺席晝開留上客朱門半掩擬
重關當時不敢辭先醉悟(一作悞)逐羣公倒載還
此詩二百四十四卷重出今已削去
奉陪李大夫九日龍沙宴會(得遲字)
權德輿
龍沙重九會千騎駐旌旗水木秋光淨絲桐雅奏遲烟
蕪斂暝色霜菊發寒姿今日從公醉全勝落帽時
韋賓客宅與朱博士宴集前人
累抗乞身章湛恩比上庠賓筵徵稷嗣家法自扶陽簪
組歡言久琴壺雅興長隂嵐冒苔石輕籟韻風篁佩玉
三朝貴揮金百慮忘因知臥商雒豈勝白雲鄉
閏春宴花溪嚴侍御莊戎昱
一團春翠色云是子陵家山帶新晴雨溪留閏月花瓶
開巾漉酒地拆笋抽芽綵縟承顔服朝朝奏白華
冬夜宴梁十二廳前人
故人能愛客秉燭會吾曹家為朋徒罄心緣翰墨勞夜
寒銷臘酒霜冷重綈袍醉臥西窗下時聞鴈響高
宴城東莊崔惠
一月生人笑幾回相逢相值且銜杯眼看春色如流水
今日殘花昨日開
同前崔敏童
一年過又一年春百歲曾無百歲人䏸向花中幾回醉
十千沽酒莫辭貧
五言奉和顔使君修韻海畢州中重宴
釋皎然
世學高南郡身封盛魯邦九流宗韻海七字挹文江借
賞雲歸堞留歡月在窗不知名教樂千載與誰雙
五言冬至日陪裴端公使君清水堂宴集
前人
亞歲崇高(雜咏作嘉)宴華軒照綠波渚芳迎氣早山翠向晴
多推往知時訓書羣(疑作祥)辨政和從公惜日短留賞夜
如何
五言晦日陪顔使君白蘋洲集得東字
前人
南朝分古郡山水似湘東堤月吳風在洲居(雜咏作湔車)楚
客同桂寒初結旆(雜咏作佩)蘋小欲成叢時晦佳遊促高歌
聽未終
五言陪盧判官水堂夜宴前人
暑氣當宵盡徘徊坐月前静依山堞近凉入水屏偏久
是栖林客初逢佐幕賢愛君高野意烹茗酌淪漣
春夜與諸公同宴呈陸郎中前人
南國宴佳賓交情老倍親月慙紅淚燭花笑白頭人寶
瑟絙(一作恒)餘怨瓊枝不讓春更聞歌子夜桃李艷粧新
春晩奉陪相公西亭宴集武元衡
林(一作花)苑春向闌高會重邀歡感物惜芳景放懷因綵
翰玉顔穠處並銀燭焰中看若折持相贈風光益别難
奉陪相公西亭夜宴陸郎中崔備
賓閣玳筵開通宵遞玉杯塵隨歌扇起雪逐舞衣廻剪
燭清光發添香煖氣来令君敦宿好更為一徘徊
同前王良士
芳氣襲猗蘭青雲展舊歡仙来紅燭下花發綵毫端海
岳期方遠松筠歲正寒仍聞言贈處一字重琅玕
同前蕭祐
宏閣陳芳宴佳賓此會難交逢貴日重醉得少時歡斂
黛凝歌思求音足筆端一聞清佩動珠玉夜珊珊
同前盧士政
華堂良宴開星使自天来舞轉朱絲(一作絃)逐歌餘素扇
回水光臨曲檻夜色靄高臺不在賓階末何由接上台
同前獨孤寔
仙郎膺上才夜宴接三台燭引銀河轉花連錦帳開静
看歌扇舉不覺舞腰回寥落東方曙無辭盡玉杯
和劉員外陪韓僕射野亭公宴
楊巨源
好客風流瑇瑁簪重簷高幕曉沉沉綺筵霜重旌旗滿
玉帳天清絃管聲繁戲徒過魯儒目衆歡方集漢郎心
寒笳一曲嚴城暮雲騎連嘶香外林
邵州陪王郎中宴前人
西塞無塵多玉筵貔貅鴛鷺儼相連紅茵照水開罇爼
翠幕當雲發管絃歌態曉臨團扇静舞容春映薄衫妍
魯儒縱使他時有不似歡娛及少年
文苑英華卷二百十五
