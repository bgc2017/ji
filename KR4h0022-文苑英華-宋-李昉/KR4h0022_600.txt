文苑英華卷六百一宋李昉等編
陳情一(陳情表二卷英華所編失年代先後今正之)
陳情表一首
為人陳情表一首
陳情表一首
為水潦災異陳情表一首
為任虚白陳情表一首
陳情表一首
陳情表三首
初至益州上訖陳情表一首
辭上滑州刺史陳情表一首
為崔僕射陳情表一首
代高尚書陳情表一首
為趙侍郎陳情表一首
陳情表(陳文帝時)沈烟
臣嬰生不幸弱冠而孤母(英華作諸非)子零丁兄弟相長謹
身為養仕不擇官承襲朝命偶在亂世(一作宦成梁朝命存亂世)冐
危履險自死輕生妻息誅夷昆季屠(一作冥)滅但餘老母
(一作餘臣母子)得逢興運臣母妾劉今年八十有一臣叔母妾
丘七十有五私(一作臣)門弟姪故自無人妾丘兒孫又久
亡滅兩家侍養餘臣一人前帝知臣之孤煢眷臣以州
里不欲使頓居草萊又復矜臣温凊所以一年之内再
三休沐臣之屢披丹欵頻冐宸鑒非欲苟避(一作違)朝廷
遠離畿輦一者以年將六十而湯火居心每跪讀家書
前懼後喜温枕扇席無復成童二者職居彛憲邦之司
直若自虧身禮何問國章前德綢繆始許哀放内侍近
臣多悉此者正以選賢與能廣求明哲趑趄荏苒未始
取才而上玄降戾奄至今日德音在耳墳土遽乾悠悠
皇天哀此困(一作罔)極兼臣私心煎切彌廹近時悽悽之
祈轉忘塵觸伏惟陛下睿德聰明嗣興下武刑于四海
弘此孝治寸管求天仰歸帳(一作帷)扆有感必應實望明
時(一作聖明)特乞霈然申其私禮則王者之德覃及無方矧
彼翔沈孰非㴠養云云
為人陳情表陳子昂
臣某言臣門衰祚薄少遭險舋行年三歲嚴父早亡慈
母鞠育哀惸相養臣又尫羸少多疾病(集作疹)零丁孤苦
僅得成人老母愍(一作憫)臣孤薄恐不能負荷教誨師氏
訓以義方家貧無資績紡(集作紡績)以給束修衣褐並出母
指臣既無姊妹寡有兄弟衡門獨立惟形與影母子相
視惸惸靡依罹此艱虞歴二十載臣稍以成立忝跡朝
班薄祿微資始期色養私情獲遂(集作既獲)母子同(集作相)歡
殃罰不圖老母見背攀號何及泣血漣洏于時日月非
便(集作宜)權殯京兆歲序速遷於今若干年臣本貫河東
墳隧無改先人丘壠桑梓猶存而老(集作亡)母客居未歸
舊土宿草滋蔓(集作成列)拱樹荒凉興言感傷增以崩咽今
卜居宅兆將入舊塋明年吉辰最是良便過於此際未
有尅期臣謬齒王人職在驅役今歲奉使已至居延單
行虜廷絶漠千里臣雖萬死無答鴻恩恐先朝露有負
老母(集作眷知)伏惟陛下仁隱自天孝思在物哀臣孤苦降
鑒幽微(集作冥)使臣來年得營葬具且斬草舊域合骨先
墳保送羈靈獲申子道烏鳥之志已(集作獲)遂私情遷舉
事終(集作遷定事卑)馳影奔赴雖其(集作即)殞殁甘心無恨(集作憾)
云云
陳情表(高宗)員半千
臣某言臣貧窮孤露家資不滿千錢乳杖藜糗朝夕纔
充一飯有田三十畆有粟五十石聞陛下封神嶽舉英
才(唐書作豪英一作英才)貨賣以充糧食奔走而歸帝里京官九
品無瓜葛之親立身三十有餘志懷松栢之操不能糴
賤販貴取利於錐刀㪷酒隻雞求舉將何以辦投匭進
欵奉勑送天官捧以當心似懸龍鏡家乏以守若戴鼇
山於今立身未蒙一任臣恨不能益國死將以選地不
賜臣一職剖判疑滯移風易俗以報陛下深恩若使臣
平章軍國爕理隂陽臣不如稷契若使臣十年成賦一
代稱美臣不如左太冲若使臣荷戈出戰除兇去逆臣
不如李廣若使臣七步成文一定無改臣不愧子建若
使臣飛書走檄援筆立成臣不愧枚臯陛下何惜玉階
前方寸地不使臣披露肝膽抑揚辭翰請陛下召天下
才子三五千人與臣同試詩策判牋表論勒字數定一
人在前(疑作臣)先者陛下斬臣頭粉臣骨懸於都市以謝
天下才子望陛下收臣才與臣官如用臣芻蕘之言一
辭一句敢陳於玉階之前如棄臣微見即燒詩書焚筆
硯獨坐幽巖看陛下召得何人舉得何士無任鬱結之
至
為水潦災異陳情表(武后)李嶠
臣嶠言臣聞明主程才先求於稱職忠臣效用必務於
量已然後庶官無廢百度以康若使假鳳登朝真龍不
馭將緣鶴之鼎方憂於折足和鸞之駕必誠於傾輈豈
徒鍾鼓生祆蠻夷起笑而已臣瓶筲賤器駑蹇輕姿同
鼯鼠之五伎不成異飛鴻之六翮兼備遭逢幸會累叨
階級陛下降非常之澤垂不次之恩昇之冡司握九流
之銓管委以樞近參萬幾之損益𫝊說作舟之命徒奉
箴規仲山補衮之談曾微答效致令衡鏡失序紀綱不
張官僚日增府庫歲减謬職之謗或譏於畫虎續貂敗
官之尤有議於諠盧吠鵲(韓盧宋犬名鵲或作鵠非)下生朝野之蠧
上悖隂陽之和水潦為災慮深於昏墊黎氓尖稔憂在
於溝壑軫皇情於南面墜國庾於西成虧爕理之則失
平分之度推其咎戾實在微臣昔者堯逢阻饑而四岳
咨訪漢遇災異而三公策免舉遺才而求俊乂退不肖
而清庶官厥有由來著于古昔臣緝熙莫效尸曠無成
以擁腫之凡材抱支離之痼疾久懷致寇之祿猶帶妨
官之綬靦目而視不遑自安是用啓處慚惶寢興誡惕
思解鵜鶘之服願辭鵷鷺之行庶得保愚公之廬避賢
者之路以寧衆口之囂謗以答三靈之譴咎則物情朝
序誰不謂宜昔干木辭第恒思衛生營平寢瘵不忘憂
國當今兵戎未静費務方多人庶空虚官僚苟且不可
不深為防慮妙思政術臣銜恩佩德念咎慙榮雖智效
無聞自甘於罷黜而庸短所見猶樂於輸畫不勝區區
之意謹昧死陳利害事一封幸當明主不諱之朝敢效
愚臣無隱之節倘蒙赦其狂直收其固陋乃冀有益纖
芥效添山海無任悚懼懇誠之至謹詣朝堂奉表陳情
以聞
為任虚白陳情表吳少微
臣某言臣亡父某昔在聖朝累蒙進任亟登麟閣纉校
秘文衛迹鳳池翊謀神化内陳青𤨏之拜出有朱輪之
寵何其休哉而恩榮未報舋禍潜起闔門而就拘連頸
而待戮陛下發雲軺(一作雲霓或作雲蜺)之彩廻霜電之威捨過
好生全棄嶺表一蒙渙汗欣借命之恩萬里奔波無乞
骸之望竄身邊裔皓首荒隅以臨年之危坐炎方之瘴
雖欲勿死其可得乎遠謝闕庭奄先泉路旅襯期朽今
猶未還興言血下號懼交集臣某中謝陛下通天之歲
復降恩勑追魏某崔某及臣亡父等赴都元忠或入處
台相出臨藩牧門庭曜軒組之榮妻子厭梁錦之美其
李乙雖死亦蒙贈官子某又登微(一作顯)職惟臣一門之
内存亡俱不霑恩臣之不天亦胡顔上訴然比生則孤
臣豈敢同死則存李獨優皇天平分豈其偏施伏惟皇
帝陛下惠育羣生無幽不燭臣之孤苦皇天所鑒父終
嶺外喪在關中宇宙雖廣無一㕓之地弟妹幼稚絶斗
舂之儲兩柩雙䰟未遑安厝臣所以鯁情割懇忍而未
死者竊為此耳倘雲雨之賜復潤無私則南有歸來之
䰟北無高堂之位臣之幸也不任崩廹之至謹奉表以
聞輕觸宸嚴伏知待罪
陳情表(玄宗)張文成(開元初)
萬死糞土臣文成言臣忝朝班幸蒙驅策不了一使罪
應至死自可鉗口吞聲伏待刑書灰身粉骨甘從斧鉞
豈可昆蟲惜命雀鼠貪生區區微心有所未盡臣平生
好學頗愛文章雖不逮於詞人濫流傳於視草近來撰
集詩賦表記等若干卷編集擬進繕寫未周負譴明時
方從極典恐士衡止息華亭之淚不聞嵇康顧影廣陵
之音永絶缺簡零落抱痛幽泉昔司馬遷請就腐刑以
終史記漢武帝愍其至懇矜而許之伏願陛下遂臣萬
請之心寬臣百日之命集錄繕寫奉進闕庭微願獲申
就死無恨然則歸罪廷尉肆諸市朝腰領横分有同仙
化(一作苑)肝腦塗地百代如生骸骨埋塵千載不朽無任
迫切之至
陳情表(已見五百七十九卷)張說
第二表(已見五百七十九卷)前人
同前蘇頲
臣某言臣伏奉今月十三日制鑾駕閏九月十日幸長
安陛下東封禮還西賓係望顒顒品物不獨耆老屬黃
壤年豐翠華時邁制書爰降懇願咸逹相聚忻躍不知
所裁跡諠路衢聲溢歌頌若臣者奉辭軒屋縈疾鎬京
常恐先犬馬填溝壑朝聞既獲瞑目猶生臣某誠歡誠
喜頓首頓首死罪死罪臣彌曠旬深官曹事缺乞解見
職罄陳前表又伏奉今月五日勑以晉司務閑不妨醫
療所請辭官不須者臣志不動天身何容地周章慙悸
惶駭戰慄退則恩被羽翼德均造化臣之不敢止也進
則匍匐罕遂支羸薾然臣之不能任也臣所進退失守
涕洟嗚咽宜其重請骸骨豈可虚榮省署竊以鴻私俾
療成貸特矜日夜翹清蹕之途炎凉近素秋之節臣希
眇視跛履手之足之覬憑渥以還魂輙延慈而待罪不
勝悚踴悕懼之切謹附起居使朝議郎右補闕内供奉
臣李鄰奉表以聞臣無任
初至益州上訖陳情表
臣某言奉辭闕庭馳詣州府以某月日上訖臣某中謝
臣禀識愚妄受恩忝越十有四年中書省三命承明廬
臣竊比方倍逾於是特編皇揆不以人進久於近密衆
莫過臣厚施如丘山微功罕絲髮遂叨宰弼莫允瞻望
心慮何補血誠徒勤陛下深慈矜愚至德念舊以臣頗
習儒訓更超宗伯臣益用慙負匪遑底寧豈悟西南重
鎮巴蜀粤壤爰雜縣道且聯軍戎付臣兼之才實不逮
審(疑作竊)自能省亟經聞徹誠謂憑威可盡力諭指期致
命臣敢辭事誰云效忠及當官而行臨事益懼者竟乏
邊鄙之筭倘貽朝廷之辱其於静人蠲役懲吏抑強惟
國之政庶臣能勉流波出浦而嗚咽玄鷰辭巢而顧慕
况若臣者最蒙聖渥雲山萬里霄漢獨遠載惕拜章失
圖無任
辭上滑州刺史陳情表李邕
臣某言臣素無藝能積負訕謗衆口之多自可銷金怨
讐之心每堪殞首伏惟陛下至明大聖察之纖微淳德
上仁洗之瑕穢山川納者不擇薰蕕天地覆之是霑雨
露且久荷惠渥大底官榮今臣蒙國用累及軀命事出
涯分之外恩加父母之深已逝之魂復歸朽質既存之
地更忝高班雖欲殺身未能報德彌慚持禄有以保名
秋鷰將辭必徘徊於大厦老馬離秣終顧步於華軒况
臣今兹六十有七光隂荏苒行止欹危就木之時未知
幾日懸車之歲僅有三年不任違遠涕戀之至
為崔僕射陳情表(代宗)于邵
臣某言臣聞行師命將必先保大服戎共武方議膚公
所以協和軍蒐戡定時難伏惟寳應元聖文武皇帝陛
下誕膺天命以撫方夏洪惟眷圖用征不譓上敬天授
下咨人力則殊方異俗罔不率俾蠢兹西戎猶肆逆命
勞我薄伐示人有征夷不亂華自宜殄滅盈不可久神
亦禍滛天之道也臣近得上都所由報狀伏承受相府
元帥之寄領漁陽突騎之衆分邵土鎮守之師内無所
疑外無所怨上讓下兢禮合義均不為身謀同奬王室
此皆陛下明為元首德洽藎臣夷吾必知其小大孔明
遂均於魚水不然豈同德度力偶俱無猜以此討戎何
戎不滅以此論道何道不平臣蒙國寵靈榮加九族功
慙白馬位逹綠車每承聖敬日躋輙願殺身是效今日
之會實契丹誠無任感時悃欵之至謹遣某官奉表陳
情以聞
代高尚書陳情表
臣某言臣本凡才智略無取因緣際會驟歴班榮分閫
尹京實為塵忝頃者鳳翔之日蕃漢憑陵臣嘗激勵羌
渾竟𠞰戎虜方將席卷永息邊虞旋奉德音遽令入奏
微誠莫展殃舋已鍾痛骨摧心載崩載咽荼毒未幾起
復舊官累表陳乞不蒙允許及犬戎搆禍憑陵京城陛
下授臣檢校刑部尚書都知元帥中軍兵馬使雖承恩
命未有軍行麾下之人纔盈數騎空懷赴難莫克使綏
仰天椎心伏增憤激不踰信宿便屬蒼黃未知鸞駕東
廵且欲荆襄陪扈累遭剽掠始逹藍田更逢子儀留臣
計事招集亡散共收上都比至入城又奏臣住奔波險
阻契闊山川進慙將帥之臣退羞羈絏之僕顧惟狼狽
寢寐兢惶臣某誠惶誠恐稽首頓首死罪死罪今又亡
母在殯欲祔舊塋先遠戒期正當此月干戈之際寇盗
為虞小有不安永負生(疑作亡)母願終子道以奉亡靈倘
封樹有成雖隕越無恨伏望許臣畢事之日得令奔走
陜郊碎首行間甘心罪責無任兢惕屏營之至
為趙侍郎陳情表
臣某言臣以固陋累蒙奬擢猥厠朝列與羣賢並始自
給事驟遷侍郎贊貳冬官典司邦教屬師旅之後庶政
從權會府舊章多所曠廢惟禮部兵部度支職務尚存
頗同往昔餘曹空間案牘全稀一飯而歸竟日無事此
臣所以寢興長想俛仰增慙何則受恩至深報德無所
未裨毫髮虛費稻梁伏以人君命官期於述職人臣量
力不叨非據寧有食君上之禄為保妻子之謀臣内顧
塵忝尤增愧懼頃陛下躬决庶務萬方不言而理遠近
承式幸當天下無事未敢上塵其愚今承嗣背德阻兵
全魏靈曜失道謀亂大梁犬戎為患獯虜伺隙雖禍盈
惡稔終冀梟夷而調兵轉粟在彼疲弊乃羣下憂國之
日微臣赴難之秋况諸道牧守闕人頗衆是敢不揆薄
劣特祈任使如或領一郡或統數城綏懷將卒招復逃
散近當狂寇俯制奔衝必使人業耕桑盗無充斥昔子
建之表愁求自試充國之對無踰老臣豈徒冐寵干榮
實欲酬恩立節臣年甫知命筋力猶強策勵駑蹇庶成
萬一無任懇悃廹切之至
文苑英華卷六百一
