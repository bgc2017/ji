文苑英華卷七百二十三宋李昉等編
餞送六
送渭南劉少府執經赴東都省覲序一首
奉送元城主簿兄赴任序一首
送開封李少府勉自江南還赴京序一首
送弟愐之京序一首送李白之曹南序一首
送薛處士業遊廬山序一首
送張處士申還舊居序一首
送史處士歸滏陽别業序一首
送張徵君遊江南序一首
前夏干越亭奉餞韋卿使君公赴婺州序一首
仲秋奉餞蕭郎中使君赴潤州序一首
送張都督赴嘉州序一首
送王郎中赴蘄州序一首
送李員外入朝序一首
送峽州劉使君忠州李使君序一首
送賈中允之襄陽序一首
送太子僕馬公序一首
送趙評事赴東都序一首
送譚正字之上都序一首送劉恊律序一首
送紀奉禮之容州序一首
送李校書歸江西序一首
宴餞崔十二弟校書之容州序一首
送藺舍人兼武州長史序一首
送藺侍御史還序一首
送渭南劉少府執經赴東都省覲序
獨孤及
彼徇名者遭時多故乘地高勢罕不争先着(集無着字)鞭而
(集無而字)務飛速以誇當代獨吾子以文行裕蠱思不出其
位奉籝金之所遺羞地芥而不拾其初筮仕(集作以筮)也典
校秘書秘書之職脩尉于渭南渭南無粃政歲二月以
紛帨觽燧歸覲于洛白華之戀也和氣用事春物滿眼
之子于征五綵其服想成臯花合糓洛水大是吾子拜
嘉慶問清高之日歟夫克家而家肥策名而名彰居官
而官辨孝之大者則貂蟬羔鴈在子外府姑務遠圖何
嗟少别到洛陽為我寄聲謝鳴皐故山杼離如之何詩
以贈遠
奉送元城主簿兄赴任序前人
往歲兄之尉鉅鹿(二字集作匡)德刑成禮義舉粃政杜紊綱
緝人曰蒞民如此其逹(一作志)必大十四年春王正月再
命于元城元城地雄人悍土壤賦錯處宋衛中山燕齊
趙魏之都會三川輻凑四術轂擊兄方以德舉吏此大
都(集作邦)則千里之迹兆於是矣彼徒勞者其鶱翥之濫
觴乎歲物已春秦山草綠(集作日綠)亦既撰(集作選)吉駕言徂
東豈不知棠棣之詩廢則和樂之詩(集作好)缺盍使伯氏
仲氏偕詠歌之以贈行邁
送開封李少府勉自江南還赴京序
前人
世或謂邦有道穀或謂全於德者不以徇名降志彼於
致命猶數數然孰與李侯兩忘而脗合之張其天機與
道出處道長則陳力筮仕績成而退藏於密戰勝江海
之上然後乘歸流而返舊京乃知凌雲麗天則切玉利
噐於夫子為鄧林之一葉耳而精微純粹豈中士所能
得其門哉然當今堯親九族契敷五教材之美者工將
度之子雖忘機機未忘子庸詎知泥蟠沙卧不為雲霄
之鑿柄乎但蘭舟桂檝倏忽鳥逝朔風(集作方)秋草柰離
憂何緣情者莫近於詩二三子盍詠歌以為贈
送弟愐之京序
蒼龍居玄&KR1102;之歲與爾吹塤箎於長安靈臺之下當時
爾方青衿余適紈袴各志小學相期大來其後爾以經
術薦遂觀藝乎(集作光於)上國余牢落兩河為病所繋星分
雨散十有二載中間暫携手一笑者及今二三年(五字集作)
(及今而三)昨日遊寓今成疇昔此會綿邈空在(集作存)夢想豈
不欲申橘柚之性詠和樂之什樂未終也别又繼之然
君子脩誠則物應克已則名彰爾能珪璋特逹甲胄忠
信致逸足於千里吾有望焉方務遠圖何嗟少别到秦
地有問吾事者為報江湖間心
送李白之曹南序
曩子之入秦也上方覧子虛之賦喜相如同時由是朝
詣公車夕揮宸翰一旦襥被金馬蓬累而行出入燕宋
與白雲為伍然則適來時行也適去時止也彼碌碌者
徒見三河之遊倦百鎰之金盡乃議子於得失虧成之
間曾不知才全者無虧成志全者無得失進與退於道
德乎何有是日也出車桐門特之(集作將駕)于曹仙藥滿囊
道書盈篋異乎莊舄之辭越仲尼之去魯矣送子何所
平臺之隅短歌薄酒擊筑相和大丈夫各乘風波未始
有極哀樂且不足累上士之心况小别乎請皆賦詩以
見交態
送薛處士業遊廬山序
薛侯敦於詩固於學敏於行時然後言言而寡尤口不
言禄禄亦不及識其真者也(集作以)為永歎而薛侯居之
澹如君子哉若人也方以城市鄙於丘壑倦遊不如嘉
遯是月也拂纓上之塵西遊廬山山上有峯頂大林下
有東林西林化成(英華作城非)遺愛六寺慧遠道生二公昔
嘗眷戀於斯焉履痕屐齒遍滿崖谷神期盻蠁恒若對
面之子之往獲心契矣苟藏器於身時行則行大之將
來隠顯一致彼安貞者其或有(集作為)利涉之樞機乎趙
補闕驊王侍御定張評事有略各以文為貺記行邁之
所以然余亦持片言用代疎麻瑶華之贈
送張處士申還舊居序
海水不揚波久矣故昆蟲草木得遂本性䕫益巢由(集作)
(許)各安其節天鍾静於子而博之以文洞(集作大)壑無底
虛舟任觸世皆尚白獨守太玄顧流俗而不言退將脩
乎初服吾於是見全人之操矣了(集作乃)知白雲上下盖
無心自出黃鶴飛去當有時而來他年孤舟冀再會於
五湖之口
送史處士歸滏陽别業序
初史侯至是(集作自)帝丘僕方釃酒於蔣氏之館揖讓堂
下由東階升於是一酌而賓禮舉再酌而交態接三酌
而威儀幡幡深衷畢見醉裏(集作中)投分客中忘形吾固
知握手難常嘉會可惜其聚也言不浹日而意氣感其
散也興未及盡而離憂至則臨觴徙倚孰能不以之黯
然窮隂欲臘漳滏冰厚班馬連嘶歸雲無色非詩何以
離羣者之志
送張徵君遊江南序
初貞元二年進賢星明於是夫子與廣陵馬曾俱以玄
纁辟焉一命而俯受服赤墀之下子守(集作丼)節不奪歸
耕南陽議者稱馬之利用陋子之獨善及以為不然君
子之道舒之則雲蒸雨降以救大旱卷之則天倪道機
不盈一握姑務忠信以安聖時則歌國風於畎畆是亦
為政有民人焉有社禝焉何必薄遊然後稱德至是夏
六月以菰菜之興扁舟而東是行也與夫乘桴揚舲者
不同日矣津樓望極(集作直望)江漢在目少别非志士所悲
深衷豈短章能見桃源秋至僕當搴其仙實俟子於武
陵之南溪
首夏干越亭奉餞韋卿使君公赴婺州序
劉長卿
今年春王正月皇帝居紫宸正殿擇東南諸侯以我公
為少光禄自姑蘇行春於東陽愛人也頃公之在吳值
欃槍搆戾南犯斗牛(集作牛斗)波動滄海塵飛金陵公夷險
一心忠勇增氣四面皆敵姑蘇獨静卧甲霜天洗兵寒
水竟使浙西士庶不見烟塵公之力也朝廷聞而多之
以為姑蘇之人已理東陽之人未化是邦(一作拜)也宜哉
卿月既明仁風載清出入數藩從容九棘在虞秦而皆
智豈滕薛而異名頌聲洋洋實此行矣干越便道金華
前山梅花過時槐色獨(集作猶)在白雲芳草盡入詩興公
實秉文律將(集作特)為詞雄逶迤退公知八詠之有繼作
矣
仲秋奉餞蕭郎中使君赴潤州序
前人
皇帝臨軒旰食憂濟在人擇良二千石與之共理民有
疾苦得以安之吏有侵漁得以去之為風化之本繫黎
元之命不其難哉故内外闕官自卿大夫以下多責成
元輔唯剖竹分符寄决在禁中又以政貴有成化難數
易至於理行超異公論當徵但增秩賜金或移典大郡
而已由是我蕭公建隼兹地化行五年漢庭群公方待
以右(集作美)職而竟有南徐之命盖天子憂遠人而緩徵
拜也公才可以濟物德可以化人五行之用備四時之
氣足不立法而去弊不示禁而止奸寒者有衣饑者有
食百城萬井若百(集作衆)草之得陽春亦不知其所以然
而然也詔書既至公乃向闕北拜腰章遂行南徐之人
望公如歸此邦之人去公如失千騎照路出於東郊男
女滿野壺漿更奏泣涕以送(集作涕泣如雨)邀遮以晉或攀我
車或維我舟臨風鳴笳慷慨高秋君子是(集無此字)謂有古
人之遺愛矣凡工文者得無詩乎
送張都督赴嘉州序于邵
伊人之平康由我以專逹否則政弛人何頼焉在昔漢
宣永懷至理思與二千石之良者共之貞深(一作竟探)其元
以化天下非道熙陟降理際天地(一作人)則不可膺是高
選尚書左僕射冀國公審才以底用論定而後請將欲
更蘇息復整齊且如張公無出其右繄受授則為潜怛
彼嘉陽之人所益多矣况學致廣大心自精微議道置
法若示諸掌一舉雲翼三十為郎分兵領部義然後取
公以之才大時論用少以今之多艱乎謂用大則用之
大用小則用之小在我而已抑無懵焉良月撰吉輕舟
既具長空青冥未有黃落緹騎百從載旌而前戈矛生
風左右如武且犀灘古地熊阜外虞通波萬里并客攸
攝其無以易者盍思無邪耶嘗寮為心望此行矣大幕
邀餞三軍助較(一作教)樂只君子如何可忘而後利涉信
宿人歸父母其顔渥丹下令如春受教賜知常謀始(疑)
不浹年而國賦足軍實倍啓廸恢逹為諸侯雄
送王郎中赴蘄州序
大君當宁之七載也日月會於降婁有詔尚書倉部郎
中王公恭寬敏惠出典于蘄蘄之上有革車外賦有牙
幢華領思與良二千石共理者朝廷久之亦既俞往允
茲僉屬曾未浹辰抗手言邁惜此别易合宴公堂期其
出郊于以送遠且觀坐彼一方困于無告誰為禁暴聞
公知歸邦非人則不寧政無從則奚措今所往者人安
之哉公之下車曾是為念以公之素範不敢言利因公
之善價無乃近名惟名之崇惟德是累將善救物繄公
冀焉然後導逹其和發萌以慮化行無二當借寇恂理
平第一更徵黃覇他日之會賓寮有光悠悠旆旌灔灔
春物想青林之漲水見黃石之平磯佳興未孤前期猶
邈賦詩追餞者翰林之故事吾何間然
送李員外入朝序
食租衣稅王者之常賦自至德改元之後兵連天下軍
用仰給四方諸侯各有戎事將發内布外而王命急宣
不咨皇華無以專逹前十數軰皆課登而旋今尚書戶
部郎李公中朝駿選次董斯任以西蜀最大南賝多賈
委之斯來于以藏事是以數年于茲卒多前功冀公憂
國忘家一心同德方錫貢以納貺度於常筭故泉榖之
分必先此矣遠(疑作達)于上京然及方鎮遂能入者億計
行者接武秦郊不關持此更費冀公之勤其國本也如
此李公之逹於時用也如彼使乎誰務將膺對敡挾兩
驂以戒途歌四牡而復命北驛開餞中軍宴私滿院香
風雜花潜送廣庭張樂妙音交作冀公以請召未許送
君先鞭我心如馳不敢留止行復題已赤管俯伏青蒲
答天子休命當使臣之始賞者爾
送峽州劉使君忠州李使君序
國有戎事今兹十年外姦内宄略無寧歲是以人之思
理不教而然者久矣夫非良二千石則無以光昭帝命
勤恤人隠自邑居蕩析牧守承弊中和頌聲斯道寖息
今皇帝之臨御也嘗垂意於理道夫能官人則能安人
為官而擇人俾受夫頼尚書駕部郎中劉公司門員外
郎李公分命之拜中朝駿選劉公之舉也以宣慈惠和
李公之得也以温良恭儉咸推大略仁而愛人文學政
事家邦必逹矧兹偏隅由我專制苟利於物其可易乎
然後理兵期於知禁求瘼在乎不擾澤流愷悌汔可小
康豈潁川之姦黨散落濟南之畏如大府而已夀星之
會凉秋八月言辭北闕將騖南轅借(疑作惜)王馬之不留
合六官以追餞乃卜勝撰吉咸集于吏部郎元公之居
室地遠朝市家藏水木納終峯於宇下道漆園於方外
風廻景泛匪寒匪燠入室而芝蘭襲人趨庭而珠玉交
輝琴言自清座右必誡夫然則行者可以慰遠道居者
可以依翰林二公於是撫席而言曰西楚風殊東巴路
迥高堂雲雨遇荆門而可見皇州冠盖别瀟水以長懷
多謝故人醑我以酒寵我之作羣公何謂以不腆斯文
遂冠于篇首惣南宫之賦者凡四十有六章次之爵里
亦當使君之佳傳云
送賈中允之襄陽序
孔宣父說儒者之行有自立焉有近人焉有交友焉研
精六藝較明舊史冠天人之際探得失之源非自立歟
仗義而居立信為寳難得易失不謀苟合非近人歟終
始之要膠固也患難之失身命也益者損者吾其擇焉
非交友歟夫然則道之將行周流四海而無匱者庸可
既乎頃年隠廬山之霧去秋舉湘江之帆聞有道而來
終有得而去所合必義所依必仁凡諸揖奉惜此言别
累卜勝踐屢邀醉心雖雲蒸霧毒猶勝炎風而疎桐衰
柳亦傍秋色時之所感事有攸會切於覲問而速是行
者則尚書季父領鎮南之軍伐淮西之叛方除天地之
害載戢干戈之威用重望繋人渴日為久與尚書備相
知之分憶昨執手于今三年負累遐荒莫由展禮南北
不援我勞如何願即寤寐之勤永奉通明之德
送太子僕馬公序
嘗讀舊史氏見汲長孺之為人與之並生其時則隨從
長者不敢避風雨况今之有人而捨勤乎太子僕馬公
骨鯁端莊則如此而布和展惠信而好古煥乎其有文
章則汲生之所不及明矣方將摶空直上高視寥廓秉
尚父黃鉞登范睢青雲顧夫蒼生不為負矣屬羣盗未
息四郊猶虞春闈無事冬日可愛故自南自北從諸侯
遊如竹箭之有筠雖霰雪之奚及未可量也予固不敏
奉以周旋幾合獻酬之禮且陪文酒之事青溪白雲引
我歸思槭槭寒水颼颼冰岸道勝獨往高歌以行夫至
人逹觀物無不可出則耀金組入則狎蓽蘿盖與時消
息在我舒卷群公悵别則如之何
送趙評事赴東都序
大盗既滅東郊遂啓前馳龜蒙左夾遼碣過數千里革
戎反華彼阻戎之餘承復禹之慶駿奔走滌怨思兼諸
匪人因得請命連踵闕下歸甚忘亡(一作志忘非)是以身田
(一作由非)身筐之貢不待錫而至者已紛組(一作紛)於長府申
命職方郎中滎陽鄭公逹于伊洛以惣其事夫劇不可
以專精故資於命介道且求於兼適必託乎至公大理
評事天水趙侯當交辟之下膺至公之選罷戎西府受
詔東周虛舟出不繋之外景鍾為待叩之用故士君子
隨之而不避風雨則文行忠信不其末(一作美)歟鳳翔尹
兼御史大夫高公勤於容禮廹此王命曾是公器與時
共之追鋒告行惜别而已行軍司馬侍御史李公玉帳
居左金樽叙離群公當筵相顧不足白日陶暑青槐好
隂牙幢宴如亦既醉止左右歡甚詩人興全争論逸價
特以餉趙故拜命之辱輙冠于首篇
送譚正字之上都序
皇上御㝢之明年布和發號其在野無遺賢將以啓廸
理本蓋古先哲王之前大者分命十使周流天下弓旌
一舉澗陸其空戶部侍郎趙君故得譚子於瀟湘矣譚
子受薦不拜趙君當薦不避朝廷官之不疑君子悅是
三者之備公也者而(一作其)至矣哉况恭懿明允文為在
禮發言有章臨事不(一作無)惑可以入備顧問出咨典謨
豈止祖述六藝指歸舊史栖遲龍樓之下寂寞鉛槧之
間哉僕孤奉盛明黜佐藩徼不自意而邂逅相遇念一
老而得之周旋嘗與語(一作話)言為我消息日月之會時
惟季冬星廻于天歲且更始䁆慘(一作驂)蕭索長年所悲
豈堪伊人告我以去方將背九疑之積阻泛蒼梧以連
海經界于分(疑)廣合于上都謁崇明馳象魏講舊於知
已從事於吾黨雲霄之外自此而階遷客者何叙之而
已
送劉恊律序
予廣德年三掌注起居建中初擢修國史討論之際嘗
覧周朝作相奕世載德名列於紫微傳於青史者今恊
律劉侯之先歟恊律富有文采挺然秀拔懷長策以待
時感知己而為用似續以才而不階門戶求合以道而
不惮風塵士君子之行有足多也零桂雖秋凉風未至
江山&KR1210;邈言出東路帆席悠悠指途南海南海有國之
重鎮北方之東西中土之士庶䑸連轂擊合會於其間
者日千百焉况中丞元公載緝斯人言愍其旅金節始
按休聲洽聞求賢重官方賀封往(疑)老夫病矣負累杜
門幾煩相問挹我以禮媿無風水之便且有登臨之别
行矣自愛吾無間然
送紀奉禮之容州序
紀氏之子曰文楚資於事母敬以愛兼則百行可知博
於好古而功業著則文采可知丈夫於代能有是而無
倦加體道以自牧出入中外身無擇行為不逹者未之
有也頃屬世故家貧背胡越嶺執㸑以養當車就安人
皆知之用是不乏所以長者繼轍來者升堂既榮於親
又悅其子甚大慶也夫時有通塞事有從宜親安道存
適則為可容州經略之府南據交阯北逹蒼梧李郎中
受委中朝聮典大郡凡有化理悉為世程紀子嚮風慕
義不遠千里釋板輿即輕舸晨飡夕膳不改舊物從一
樂土之一樂土誰其間焉郎中之愛子良鈞業擅家寳
官登王畿美秀而文芝蘭可襲吾子一見足以滌塵慮
慰客遊與諸子之得子亦何以異也行矣自愛時興元
大赦之仲春桂林遷客于邵之别序云
送李校書歸江西序
與子中外表也親之至也異姓莫先暌隔不面老而方
合可謂(一作為)長歎息矣曷期遠會于零桂之間哉大火
之交南秋可畏其欻如蒸其華轉鮮昏霾而禽鳥欲絶
㬢赫而薄鑠無措易練不足以禦流汗並燎不足以敵
炎氛(一作氣)予遷客也是丼其艱子薄遊也何在斯弊况
依藉門戶本儒家之文行緫貫隂陽乃王官之武備聦
明精密道不苟合真吾人之益者也以世多故始家廬
陵悲鄉國之𦕈邈想丘園以蕪沒羈旅南土復何言哉
季子無金未下妻嫂淮隂寓漂終取王侯無以風雨為
晦無以名位自薄乘時體命其乃光乎予屬湘東之命
子有滏西之役非適之適我勞如何雲天茫茫行矣自
愛
宴餞崔十二弟校書之容州序
方伯盧公因牙門之清淨闢前館之爽塏乃命宿設具
牢加籩言邀故人以寵行也清河崔子曰真源嘗典校
石渠應諸侯之聘踐言勵行積學累藝(一作仁)而建中初
天下文明懼乎遺逸黜陟十道君舉先在有詔集於京
師將以更秩旣而容管經略處置使隴西李公從而請
焉猗歟真源以受命底禄已利也以從人之求國務也
身不可先於國禄不可急於求翻然廻車假道于桂盧
公執疇昔之好惜今辰之别朝陽初升賓筵始合子夜
云艾主賦未晞觵觶交飛而取樂塤箎相恊以奏雅盧
公意未之盡將命以篇顧謂遷客曰罷論幾何日輟使
復何日請子之叙我今夕于子離席而辭曰老者敗者
僚者(一作也)末也憂能傷人思無可者公之所命其得人
乎公曰得哉是敢操簡而進發言有素一以論我公之
講舊一以樂李公之得賢風煙不殊南北暫間顯允崔
子勖哉令聞云
送藺舍人兼武州長史序
舍人丈以元昆尹京之明月始為西府連辟將展驥足
於廣西之地所以懲彼叛亂與人休息君子謂此舉也
得於治理失於屈賢譬諸汙池而集鵷鳳矣然則國家
多故亭障猶虞不為利遷可以道進所居則化我何在
焉况瓌姿偉望約之以禮兄友弟悌必因子心無終食
之間違仁矧三州之與四海云爾勉此于邁怡然告别
羣鸎尚囀四月猶花長江一望翠幈如畫佳興滿目曷
唯宦遊監察御史楊公特進兼鴻臚吴公慰相宴接情
言不盡諸公陪歡各以義洽邵野人也實沗中表趨風
自允渴日增勤俄然仳離如失羽翼郊坰之送惜也何
言
送藺侍御史還序
河龍(疑)之塞秋為邊防每歲徵師郡縣強家之子能控
弦帶甲勇為人敵而應召焉行軍司馬侍御史藺公戒
茲戎昭來閱軍實威用震罰而不及人爰興六月之師
集我三邊之事况長源自清但挹朝海大厦已構尚勞
持斧位寵杜詩之選職由韓厥之寄參彼玉帳鎮茲金
方亦既勤矣由是正風俗恤人隠刑章無煩(一作無頗)頒賦
惟允上行下效(一作交)心莫不盡大鴻臚吴公國之良二
千石也必先中權之令載勤東道之禮金蘭用譽風味
相合樂只君子會于公堂清絃發越洋洋乎盈耳一夕
三醉主人曰未也若然者群公陪歡其有間乎秋八月
鶗鴂始鳴衆芳皆歇我有歸思整轅而西晴川淅瀝日
上旌旆寒野莽蒼風入筯竿况肅殺以時虜騎方下元
戎之師且有後命行軍欲久留得乎請言詩以寵餞薦
周旋而不墜耳
文苑英華卷七百二十三
