文苑英華卷四百四十八宋李昉等編
制書一
命相一
房琯文部尚書同平章事制賈至
勑憲部侍郎房琯清識雅量工文茂學秉忠義之規靡
憚艱險挺松筠之操寧移歲寒宜承題劍之榮式允濟
川之望可文部尚書同中書門下平章事(天寶十五載七月十四日)
封郭元振為代國公制太平内制
門下大臣立事夷險不易良相昇朝安危所繫兵部尚
書同中書門下三品郭元振偉才生代宏量匡時經綸
文武今之王佐出入將相古之人傑夙侍帷幄疇咨廟
堂思致堯舜以期管樂朕往在儲闈洎登寶位每觀其
聞義感激願别忠邪立誠慷慨密陳弘益爾其至矣朕
實嘉之頃者梟獍興謀干戈作釁太上皇命朕討除元
振又馳奉宸極始則賚予為弼終則寧朕問安可謂格
于皇天貫于白日元惡既剪品物維新昌言是圖朕豈
忘舊宜開井邑永誓山河可封代國公食實封四百戶
張說拜中書令制
門下殷命百工傅膺審象漢推三傑良屬運籌不有斯
人孰賚予弼尚書左丞張說居正合道體真理精朕昔
在承華首延翰望談經之際欽若讜言撝翰之間潤色
鴻業屢陳匡益見嫉姦回頃雖抗跡疎遠而載懷飢渴
今群兇己服大猷伊始永言亮采光朕側席之期俾咨
啟沃成朕濟川之望宜發(疑作登)鼎鉉式綜絲綸
姚元之拜相制同前
門下王佐之重師兵之任勞求屏翰膺此具瞻同州刺
史姚元之宏略冠時偉才生代識精鍳遠正辭強學有
忠臣之操得賢相之風累踐台陛匡益斯在頃居藩郡
循良是屬載懷一德分命六官訏謨允歸文武兼濟式
憑帷幄之筭宜副韜鈐之委
劉幽永拜左僕射知軍國事制(已入三百八十五卷)
同前
盧懷慎拜相制同前
門下宰輔之任謨猷是屬不有大才孰康景化黃門侍
郎盧懷慎貞良敦朴孝悌仁厚度量深於江海堅清邁
於冰雪事皆體大詎觀非聖之書心必在公雅契惟賢
之典故能危言正色直道匪躬比之微管而求得說宜
寵鎻闈參乎鼎座可同紫微黃門平章事(開元元年十二月)
源乾曜拜相制同前
門下軒夢三相舜舉八元必佇人傑以宣邦政尚書左
丞上柱國安陽縣開國男源乾曜博文強學逹識周才
貞白可以勵時道義可以弘物虚懷同於抱月懸鏡不
疲利噐比於成風刜鐘無滯固可充左曹之駮議翊中
臺(詔令作禁)之謀猷用參金鉉之司兼踐玉壼之制(詔令作副)可
黃門侍郎同紫微黃門平章事勲封如故(開元四年十一月)
宋璟蘇頲拜相制(詔令作宋璟兼黃門監蘇頲平章事制)
同前
門下(詔令作黃門)虞廷稱盛任於䕫龍周邦以寧屬於閎散
是知出納惟允必藉英竒啓沃有光實資茂彦銀青光
禄大夫守刑部尚書上柱國廣平郡開國公宋璟宇量
凝峻執心勁直銀青光禄大夫行紫微侍郎兼知制誥
上柱國許國公蘇頲風檢詳密藻思清華或掌憲南宫
持平邦典或揮翰西掖匡輔政途咸竭奉上之心俱盡
匪躬之節九流俟其澄序衆務資其弼諧宜委銓衡兼
侍帷幄璟可守吏部尚書兼黃門監頲可同紫微黃門
平章事散官勲封並各如故(開元四年閠十二月)
張說拜相制(詔令作張說同三品制)
門下乾坤以隂陽化成后王以輔相興理(詔令作弼)所以寅
亮天工(詔令作極)緝熙帝圖非夫大賢孰寄斯任天平軍節
度大使右羽林將軍兼并州長史攝御史大夫燕國公
兼修國史張說挺其公才生我王國體文武之道則出
將入相盡忠貞之節亦前疑後丞諒可以弘此大猷揔
其邦政允釐庶績保乂皇家可守兵部尚書同中書門
下三品勲封脩國史如故仍即馳驛赴京(開元九年九月)
張說拜中書令王晙拜相制(詔令作張說中書令王晙同三品制)
同前
門下周稱内史以司號令漢曰尚書是主喉舌用平邦
典以佐王教兵部尚書兼中書令張說履道體正經邦
(詔令作德)立言吏部尚書王晙忠肅剛簡博聞宏識並才包
王佐望重時英内訓五品外清九服嘉謨必盡庶績允
釐(詔令作康)宜參五臣之命以正三台之象說可中書令晙
可兵部尚書同中書門下三品(開元十一年四月)
陳希烈拜相制同前
門下仲虺相湯言宣雅誥子魚相魏任揔中兵將代天
工允憑時傑光禄大夫門下侍郎同中書門下平章事
集賢院弘文館學士崇玄武館大學士太清太微宫使
上柱國臨穎縣開國侯陳希烈逸量弘逹英才卓邁既
服直而成範亦忠賢(詔令作亦賢忠)而炳德學該流略義惟守
於經門文麗風騷言必銓於理要自黃樞貳職侍講金
華紫府弘真參謀玉鉉歲月逾久而其道彌光人師有
屬於在三王度式歌於畫一疇咨既允亮采惟熙宜正
貂蟬之榮用兼喉舌之寄可行左相兼兵部尚書餘如
故(天寶六載三月)
韋見素拜相制同前
門下緝熙帝載必候大賢砥礪公才允膺殊奬銀青光
禄大夫行尚書吏部侍郎上柱國彭城郡開國公韋見
素風度宏遠操履貞固懷至公之節守難奪之誠學冨
典墳每思經濟之義文雄縉紳豈獨彫蟲之英荐居東
挺顧問有光累拜南宫銓衡式序清素之業惠澤彌彰
爾惟不矜朕志先定信可發揮邦政翊贊台陛(詔令作階)將
弘夢卜之感俾協蒼生(詔令作黎元)之望可守武部尚書同
中書門下平章事集賢院學士知門下省事散官勲封
如故(天寶十三載八月)
除韋嗣立鳳閣侍郎平章事制同前
鸞臺鳳池清切鸞渚便藩(詔令作繁)出納兩闈允資一德中
散大夫天官侍郎韋嗣立當朝人傑(詔令作望)奕代相門道
周性全才高識遠誠以待物寬而容衆往司綸翰五字
見推洎處提衡九流式序懷宗廟之掌有社稷之能宜
竭忠賢翊宣政化可守鳳閣侍郎同鳳閣鸞臺平章事
散官如故主者施行(長安四年正月)
除唐休璟左庶子同鳳閣鸞臺三品制
同前
鸞臺獻替儲闈管綜王職聿求多士必在正人夏官尚
書同鳳閣鸞臺三品上柱國酒泉縣開國公唐休璟業
履清醇恭肅忠亮言必從行學以知道居八座之重握
四嶽之要出將入相允文允武謀猷是屬弘益以深頃
以暮年固辭退位就閑去劇優賢尚齒巨源請老仍參
翼贊之榮叔子養德選預國朝之議宜輟五曹之務俾
同三令之班可金紫光禄大夫行太子左庶子依舊同
鳳閣鸞臺三品勲封如故主者施行
除裴耀卿黃門侍郎張九齡中書侍郎同平章
事制徐安貞
勑(詔令作門下)風雲之感必生王佐廊廟之任爰在柱臣中
大夫守京兆尹護軍借紫金魚袋裴耀卿含元精之休
體度弘遠正議大夫前檢校中書侍郎集賢院學士仍
副知院事上柱國賜金紫魚袋曲江縣開國男張九齡
挺生人之秀噐識通明並風望素高人倫是仰可以叶
彼寅亮當兹啓沃幹時待士既資鼎實之和為國急賢
寧惟金革之事耀卿可黃門侍郎同中書門下平章事
弘文舘學士散官勲如故張九齡可起復中書侍郎同
中書門下平章事兼修國史餘如故主者施行(開元二十一年)
(十二月)
除韓休黃門侍郎平章事制張九齡
勑思致雍熙聿求元輔久勞夢寐延彼周行太中大夫
守尚書右丞上柱國韓休藴道弘深秉德經遠清裁可
以範物素行可以律人一自登朝備聞體國志存公亮
誠著始終而羽翼朕躬金玉王度人望是在朝選無踰
宜拜命於郎闈俾兼和於鼎實可守黃門侍郎同中書
門下平章事(開元二十一年三月)
李吉甫拜相制玉堂遺範
門下昔周宣王思弘文武之道則以申甫代天工漢宣
帝思繼祖宗之風則以邴魏執邦政是以克從(一作紹)前
烈俱稱中興朕以𦕈身託于人上亦思所以續(一作纉)列
聖之緒致太階之平懷柔四夷親附百姓將成莫大之
業遂獲非常之才授之鈞衡俾作舟楫銀青光禄大夫
行中書舍人翰林學士上柱國李吉甫符彩外發清明
内融體仁而温抱義而峻識洞精賾知皇王致理之由
學該古今窮天人相與之際自擢於綸閣列在禁闈鼓
三變之文潤色王度揔五才之用參贊廟謨化俗思邁
於成康致君願及於堯舜當注意之所向每罄心而必
陳深中不回獨立無懼經綸常見其道逹激切每(一作多)
至於涕零王綱以張蜀寇斯殄左右密勿實由嘉言降
神而生輔朕為理調三光以序六氣遂物情而熙帝猷
是為中樞司我大本命爾俞往其惟勖哉於戲宰相之
任安危所繫百辟為憲萬邦所瞻與其明察以為光不
若嚴重而有制與其將順於其美不若匡救於纖違審
涇渭以序人倫謹䋲墨以正天下交泰之運其若斯乎
敬聽朕言以踐乃職可守中書侍郎同中書門下平章
事散官勲如故主者施行(元和二年正月一作唐大詔令)
裴垍拜相制白居易
門下朕聞后德惟臣良臣惟聖在太宗時實有房杜贊
貞觀之業在玄宗時則(集作實)有姚宋輔開元之化咸克
祐我烈祖格于皇天朕祗奉丕圖𢡟繼前烈思欲貞百
度和萬邦建中于人垂拱而治永惟房宋之化寤寐求
思至誠感通上帝眷祐果賚良弼輔予一人正議大夫
行尚書戶部侍郎上柱國賜紫金魚袋裴垍噐得天爵
文為國華行有根源言(集作詞)無枝葉忠敬恭順輔之以
誠心方㓗貞廉輔之以通識玉立不倚扣之(集作金和)有聲
洎潤色(集作洎内掌)綸言密恭樞務嚴重得大臣之體溫雅
秉君子之文每獻納之時動有直氣當顧訪之際言無
隐情遠圖是經大事能斷匡予不逮時乃之功及領地
官且司邦賦會計務劇出納事殷投利刃而皆虚委紛
絲而必理歴試兹(集作已)久全才益彰宜登中樞以允僉
望夫宰輔者下執邦柄上代天工為國蓍龜注人耳目
爾尚降乃德以親百姓廣乃志以序九流匡朕心而(集作)
(以)清化源從人欲以致和氣予欲宣力汝為股肱予欲
詢謀汝為心膂予違望于(一作於)汝弼勿謂不從汝言逆
于朕心必求諸道獨立勿懼直躬而行明聽斯言敬慎
厥(集作乃)位嗚(集作烏)虖罔俾房宋專美于前可守中書侍
郎同中書門下平章事散官勲賜如故主者施行(元和六年)
(十一月)
李絳拜相制玉堂遺範
門下司重柄者允屬于長才熙大猷者固資於端士朕
纉鴻緒撫有萬方夙夜祗勤懼遠於道故注意宰輔勞
懷夢想誠以得失之效邦家所繫疇若僉論簡予深衷
必惟其人是舉成命朝議郎守尚書戸部侍郎驍騎尉
賜紫金魚袋李絳質秀珪玉文含彩彰抱噐挺生居貞
特立有史魚秉直之操勵山甫匪懈之誠忠孝兩全學
識兼茂清標可以範雅俗正氣可以肅群倫頃自周行
俾恭密命動由於(詔令作必以)義知無不為蹇蹇懷匡濟之
心孜孜陳遠大之略言無隠避居則静專貫于初終其
道一致地卿之貳爰委典司理財先示於簡廉利物每
懲其聚歛經通立制噐用彌光臺閣之間欝有公望是
宜權衡百度宰理庶工允副具瞻宰我樞密於戲予欲
驅人俗以躋冨壽感人心而致和平爾尚修明憲章宣
布德澤必寬(詔令作廣)大其志無皦察為公恒其道以秉彛
裕其體以臨下各任以職無忘陳平之言苟便於人勿
憚蕭何之請敬茲寵擢其懋式哉可朝議大夫守中書
侍郎同中書門下平章事勲賜如故主者施行(元和六年十一)
(月)
張弘靖拜相制
門下虞以為盛猶咨五臣殷之用興亦頼三后朕勵精
恭已十載于兹常以國鈞委之公輔務熙庶績敢怠旁
求思欲左右有人在廣股肱之任歴選列辟洎于藩維
冀獲賢能俾匡正道爰兹所命允屬至懷河中晉絳慈
隰等州節度支營田觀察處置等使正議大夫檢校禮
部尚書兼河中尹御史大夫上柱國開平縣開國子食
邑五百戶賜紫金魚袋張弘靖德緻(詔令作禀)精微噐含冲
用溫恭諒實明允克誠素推君子之風雅有大臣之體
藴積稽古之學發揮經緯之文嘗司朕言動叶謨訓歴
踐清貫具揚淑聲爰綂方州載膺節制奉法遵制存(詔令)
(作首)公無私人無不懷績用丕茂予欲正百工之理成太
平之階若臨巨川以重舟楫是用命爾列于中台每念
臣隣之規以貞棟崇之吉少翁積慶嗣德漢廷文子勤
身繼匡晉室爾惟朝夕納誨以翊朕躬是資衮職之勤
式重緇衣之美仍帥司寇之屬俾靖臯陶之刑懋宣厥
猷往踐于位可守刑部尚書平章事散官勲如故(元和六年)
(六月)
韋貫之拜相制
門下弼成大化參叙彛倫克廣元首之明其服股肱之
任朕所以不自暇逸務求賢能式重舟檝之才以弘經
濟之道疇若予志僉諧乃公中大夫守尚書右丞上輕
車都尉賜紫金魚袋韋貫之清明在躬禮樂之噐藴珪
璋特逹之德茂廉正慱雅之規静而知微動必有守凡
踐列位備聞嘉猷當官而行臨事能斷道可鎮於風俗
望彌積於朝倫(詔令作論)是宜和靖隂陽紀綱邦國命作心
膂列于台階夫能慮四方揆百事愛利萬物辨論群材
示公忘私時乃之職而况圖靖藩服繫在廟謀爾惟順
下以訓人奉上以宣力因衆功而致用熙(詔令作象非)衆志
以為心朝夕獻可否之誠經綸底文武之績祗膺厥命
勿懈于時可守尚書右丞平章事散官勲如故(元和九年十二)
(月)
張弘靖拜相制
門下贊天地之化阜成萬物正邦國之紀康于群生夢
寐旁求精誠上逹况乎明誠以久嘉猷日聞股肱之任
耳目所注具官弘靖實天生德惟嶽降神端方静深信
厚溫密質抱荆山之璞光含魏國之寶錯爾素履穆然
清風出備爪牙緫近關之紀律入膺喉舌練中臺之法
制從容宰輔密勿鼎司誠惟在公慮必經國濟川舟檝
人望具瞻和羹鹽梅朕志先定宜登右弼之任用正中
台之耀纂乃祖考光于家邦於戲天工人代予違汝翼
必當悉乃力同乃心役天下之才以貞百度通天下之
志以佐萬幾唯直道是行唯讜言是進内懷親附拯黎
元之方困外思鎮撫偃兵甲於將興勿罔養以崇名無
逡循而避事對揚成命時乃之休可守中書門下平章
事
李逢吉拜相制
門下朕觀古先哲王興化致理未嘗不選建良弼熙寧
庶工俾之敷陳大猷左右乃辟者也朝議郎守中書舍
人權知禮部貢舉輕車都尉賜緋魚袋李逢吉䟽通而
守於經制質厚而輔以文章貞恒自居和易待物體賢
人之志業茂端士之風規履歴班行發揮事任厥心匪
懈所至有聲自彌綸粉闈駮正𤨏闥且司言於右掖嘗
納訓於東儲誠明一貫聞望旁洽俾司貢士彌著嘉聞
方今外興不得己之師内有不獲安之俗恒忘食於將
旰務求衣於未明冀清原野之誅用止干戈之役登爾
匡輔代予憂勤爾宜宣至化於吾人告嘉猷於厥后銷
弭氛祲導迎和平事有不舉其中政或未孚於下爾惟
啓沃無乃面從可朝議大夫守門下侍郎平章事賜紫
金魚袋(元和十一年二月)
王涯拜相制
門下上宰參職所以法三台之耀中樞議政在乎遂萬
邦之宜朕獲承鴻休思建皇極冀沃心而納誨恒注意
以求賢通議大夫尚書工部侍郎知制誥翰林學士上
柱國清源縣開國男食邑三百戶賜紫金魚袋王涯動
直静專踐方居易挺歲寒之勁質抱夙夜之端誠言唯
守中慮每經遠屬者禁垣揮翰五字日宣選部持衡九
流風動荐居肘腋之地歴試股肱之才進嘗伏於青蒲
出不洩其温樹牟融得大臣之節毛玠有古人之風詢
廟筭以生知論兵鈐而暗合方今戎馬尚駕郊壘猶多
必俟清明以消氛沴是用宥(詔令作付)以機密陟于崇高爾
其發號令以端其四方陳便宜以寬于百姓行臺閣之
故事弘朝廷之大體秉德以立徇公不回俾予一人垂
拱而理敬聽朕命茂哉(詔令作戒)茂哉可守中書侍郎平章
事(元和十一年十二月)
裴度拜相制
門下輔相之任重作於股肱經濟之才難注人(或作任之)耳
目苟非慮周(一作研)物表識洞事先則何以出納中樞平
章大政詢于時論僉曰汝諧朝議郎守御史中丞兼尚
書刑部侍郎飛騎賜紫金魚袋裴度勁直循道清通(一作)
(明)秉彛文融菁華行茂枝葉居然廊廟之器出于領
袖之門西掖司言南臺執憲常懷遠(一作常陳明)略屢告嘉
猷實宣力以徇公况(一作能)外身而憂國霜雪無改雷風
有恒朕欲旋觀其能用試於事俾歴戎閫載馳使軒王
澤渙汗以遐宣軍情密勿而上逹將議抽擢因罹震驚
崇道德之藩籬士有致命資忠信之甲胄兵無容刃人
具瞻爾天方賚予昆命于龜爰立作相爾其展四體堅
一心廣其道以用賢厚其風以易俗五兵未戢爾惟保
定武功百姓未康爾惟勤恤人隠臨事必斷當官而行
齊台階於底平補衮職之有闕光膺慎選其戒之哉可
朝議大夫守中書侍郎同中書門下平章事勲賜如故
(元和十年六月)
一作皆唐大詔
崔羣拜相制同前
門下成萬方之化通天下之志緝熙帝載昭暢玄猷在
于股肱之臣共凝理本旁求時彦以叙彛倫朝散大夫
守尚書戶部侍郎上護軍賜紫金魚袋崔羣粹密由道
端莊保和本清明之上才體博厚之重德學貫通儒之
業詞含大雅之風居敬有恒循性能斷自然宥(三字一作自承)
我密命職參内庭高文煥若(一作發)於綸言敏識詳逹於
國典伏奏無撓直躬不回勤勞八年始終一致春闈取
士必後其浮華地官理才能制其輕重儉惟(一作以)約己
忠惟事君才適而用深望積而實著風猷己洽於人聽
忠勤(一作已屬)方注於朕心乃膺(一作爰咨)審象之誠以副具瞻
之地况奸兇叛逆尚駕戎車未明求衣思戢干櫓爾宜
酌古今之見舉刑政之中守(一作艱)厥位以代天工陳其
謨以明皇極敬茲重命往踐台階可守中書侍郎同中
書門下平章事散官勲賜如故(元和十二年七月)
一作皆唐大詔令
文苑英華卷四百四十八
