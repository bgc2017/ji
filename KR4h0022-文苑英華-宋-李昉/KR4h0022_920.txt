文苑英華卷九百二十一宋李昉等編
職官二十九
贈丹州刺史先府君碑一首
括州刺史贈工部尚書馮昭泰碑一首
豫州刺史魏叔瑜碑一首
常州刺史平貞眷碑一首
贈丹州刺史先府君神道碑張說
府君諱隲字成隲范陽方城人也張子曰揮帝軒之胤
肇勲弦木賜(集作錫)姓上矣詩有卿士孝友史有留侯世
家八葉至東漢司空皓公子宇北平太守始居范陽四
葉至西晉司空華公子韙(一作禕)散騎常侍乃僑江左昆
孫太常復歸洛河故河東有司空砦洛陽有散騎里後
司空至府君十二代不失仁義矣王公諱戈周通道館
學士考諱格(集作恪)無禄早世府君煢生遺育四代單緒
家世尚儒不及伯魚之訓外祖為理遂讀咎繇之書以
明法歴饒長子二尉介休主簿洪洞丞以所願乎下事
乎上以所願乎上交乎下反身與人何往不順臺選貞
白覆囚山南人謂是行有典刑矣昊天不弔年五十二
調露元年十二月乙卯捐背於縣廨夫人長樂縣太君
馮氏父威藍田丞敬循法度踐涉圖史顧復幼孤將就
成立家道不殞夫人是賴享年七十有二傾背於東都
康俗里第光瑶說不天夙遭閔凶又集荼蓼先王制禮
不敢從滅以景龍二年七月已卯安厝於萬安山陽祔
從周禮也惟先君不禄俸不奉親不機杼不資身僚舊
無鷄黍之接况非其類乎族姻無魚菽之受况其人吏
乎是全其高而善其獨也過四十始閱六籍觀詩得之
厚觀書得之恒觀禮得之别觀樂得之和觀春秋得之
正觀易得之元曰君子多乎哉事斯一言而已矣每誦
道記三復三寶曰至人之心有以垂世又聞之太夫人
云吾有子五十載非其疾無一日之憂太夫人亦云吾
事夫子三十年耳無忤聲目無暴色先君子之違世也
其憂戀者尊堂在殯歟聖善在堂歟我諸孤無日敢忘
及王母終養二祖封崇亦尚克家成遺志(集作訓)矣若夫
安親孝也宜家義也翼子慈也軌迹隠乎含光故當代
罕耀馨香發乎潛德故明神終勞先大夫久而益榮歿
而不朽蓋此景雲二年天子嘉侍臣之匪躬念前人之
藴德二月乙已詔曰故官某毓德高邁蔵器下僚代載
儒雅家傳清白河東佐邑長不欺之風山南覆囚溢無
冤之聽徂謝永久丘墳不飾唘兹令胤貞事先朝宜崇
追遠之恩以表揚名之志可贈使持節丹州刺史王澤
漏乎泉壤國禮崇乎宗廟漢帝論士恨不見李牧之為
人曾子思親泣無逮楚王之厚禄道存運往痛矣餘悲
緬尋前哲之所以聞無聲於四海視不見於百代者匪
銘頌歟柏麟蔡邕其則不遠嗚呼霜露交積松檟滋深
兄弟永懷相顧將老胡伯虎豈敢掩大人之情陳季方
何足知家君之德小人銜恤非曰能文莫假辭於他者
務傳信於我也銘曰
猗嚴考用玄妙體太和竭高志貞夫一戒其多孝于親
正于家刑于訓清厥心晦厥迹畏厥聞(集無聞字)寶如何其
謙儉孝(集無孝字)慈皇哉褒德永世有詞
故括州刺史贈工部尚書馮公神道碑
金之為寶百鍊而惟精玉之稱德久幽而不昧聖人美
焉君子比焉可鑠也不可奪其剛可毁也不可汚其潔
偉哉馮公秉斯操矣公諱昭泰字遇聖長樂人也說學
於故史豈不聞舅氏之厥初乎畢公建德乎周畢萬大
名乎(集作于)魏别封之裔遂氏馮城秦則丞相並時漢則
將軍重世積仁鍾慶王者鬱興間晉南浮因燕北號家
變成國為天下雄勲業競五覇之先子孫齊二王之後
公即昭成皇帝之十代孫也高祖大將軍隨州刺史長
山公謙以寇恂之才翊戴周武曾祖兵部尚書左僕射
魏國公世基以曺參之力經濟隋文大父尚書右(集作左)
丞檢校御史大夫少府監揚州刺(集作長)史安昌公命長
命以佳吏之名勤勞皇室考仁高亮無祿子道不究故
公幼而襲安昌公焉清明激澈標格峻堅夏翟耿介無
矯飾於韋弦寒松青冥不受令於霜雪專經覩奥習法
精理起家左奉格(集作裕是)改讓賢府果毅換文州司馬為
酷吏所陷罷官久之調榮州長史屬城慢法按而繩之
入計會府讐家横訟明勅杖其愬者遷公宋州司馬朝
廷翕然知有王法復假左臺侍御史江南道廉察使類
會高等加朝散大夫進潞州長史堆崖受湍獨醒見嫉
轉湖州長史公束濕不回聚蚊交訕(集作訟)貶為饒州司
馬未行降使詳覆拜鄂州刺史制曰公志氣剛勁操履
貞潔歴佐藩條咸有聲稱詰奸繆不避強禦苦節清威
若凌霜雪頃因讒毁遂有貶降使者按問皎然明白俾
從優奬特加寵命其在江夏異政風行入為太子家令
兼知内外鑄錢事國泉是殷盗鎔乃絶河朔淫雨帝思
作乂俾公檢校邢州刺史散有賙無人忘歉歲帝乃璽
書勞焉其旨曰卿忠於事君簡以臨下忘私徇公之美
歌謠所載擒奸摘伏之竒吏人攸仰雖陳朔之貶黜邪
慝王業之斥除貪殘無以加也一郡清靜副朕意焉其
後以戚思(疑作恩集無此字)累移睦州刺史復為郡小所譖左
授泉州司馬未之任又貶榮州司馬公砥節荒服天高
聽卑旋除温州長史俄復舊階拜括州刺史水國瀐洳
告疾言歸景龍三年六月十三日終於蘇州之逆旅春
秋六十有五正人歎息舊吏(集作蒞)傷感公清白傳家信
義高世門有竒士室無長物夫其善於鈎距長於衿帶
法嚴令峻人寬吏急當官而行不畏(集作避)讒慝之口除
惡務本不求愷悌之譽出入從官十有六職以謗獲貶
者五洗謗特遷者四不曰忠乎將無悔於九死不曰直
乎焉往而不三黜故人謝而名益著迹遠而風可懷也
皇上志其持法不撓贈大理卿本其坐樹無言諡之曰
節窀穸之事一以官供哀榮之禮被於存歿於時天子
嚴謁山陵訓人追孝推心庶物瀉澤幽泉公長子少府
監紹正次子給事中紹烈並構層堂仰延榮贈乃贈公
工部尚書君子曰孝必錫類忠則不墜臧孫達其有後
乎鄭公業為不忘矣夫人瑯琊君右(集作左)相邢公及善
之女垂拱一年三十六而夭後夫人彭城君鴻臚卿善
因之孫女景龍三年五十有五而逝所謂齊姜昭前邦
媛輝後碧樹光落悲同孫楚之妻紅蘭漸苞貴在馮勤
之母以開元十八年十月壬寅葬我節公於長安縣高
陽原夫人王氏劉氏祔焉禮也長子紹正少府監第四
子紹忠未仕第五子紹烈御史中丞孝乎二連之心思
崇三絶之美魏主来顧賞幼婦之碑秦師不侵尊死士
之壟揚名稱代道遠乎哉銘曰
古之志士忠不違(集為)作難倬哉馮公矯此雲翰嚚嚚(集作)
(囂囂)羣小彼何足算屢困忠直天下改觀經用百年窮達
相半貽慶二子雙承天渙嚴嚴大理人命是懸聖明表
贈王道無偏六卿冬官百工攸序韓稜雖沒龍泉可許
邱陵鼓舞兮改谷移山(集作桑改壑移)歲月崩波兮有去不還
唯德音與頌石傳不朽於人間也(集無也字)
豫州刺史魏叔瑜神道碑前人
公諱叔瑜字思瑾曰魏氏鉅鹿曲陽人也考太師鄭文
貞公致君皇極配神清廟故祖德胄系叙於太宗之先
碑矣公生育慶緒天然炳胎教之姿少長德門日用成
躬率之化性盤於孝友習狃於禮樂俛仰中則從容蹈
道加以專精好古旁通多藝聖人之所志聞一而反三
君子之所能舉十而知九與同生璘琬知名當代始以
門資補左千牛轉洛州司兵司議郎職方郎中太子洗
馬出為懷州長史歴慶慈儀豫四州刺史春華韡於兩
宫時雨零於四郡觀風之使所在聲聞變雅之老到今
遺詠其年春秋五十有一終於豫州葬於(集作于)舊城大
人原王氏祔焉禮也議者以公不避強禦有昭子之政
事不為皎厲有康子之隠德虚已尚賢有文侯之樂善
重諾分急有信陵之高義人鮮有一况兼四乎公賦入
封君妹歸帝子車馬無戚里之盛衣服有儒者之節儉
而得禮富而無驕蓋奉先人(集作此字)之素履也公善於草
隸妙絶時人以筆意傳次子華及甥河東薛稷世稱前
有虞褚後有薛魏此又貽訓之餘美也嗟夫公學埒向
歆操齊固爕若天假三夀朝登六事則鄭之柏武可尋
漢之韋平一揆而年近知命位止方州落鵬翼於半霄
負天之力莫展頓龍媒於局路追風之勢斯畢九原不
作誰將與歸二子獻華追完先德俾余作頌以慰罔極
銘曰
昂昂豫州毓粹含道欽若古訓思文烈考於穆烈考維
國之師公承丕構思皇纘之發軫臺閣風流榮問建麾
千里澤霶四郡位未充德命不遂才彼蒼孤善謂之何
哉子孫必復邱封永久穆如清風振芳(集作芬)厥後
常州刺史平貞眷神道碑前人
公諱貞眷字密一字間從燕國薊人也蓋晉之公族有
韓國者列於世家韓之餘子食平邑者因為氏姓有漢
丞相改造繡衣在魏薊侯宅兹玄社故瓜瓞綿于三輔
枝葉盛乎兩燕魏齊之間世濟其美公即北齊司空公
鑒之曾孫秘書郎子敬之季孫故偃師令直容之叔子
鍾積慶之洪胤包太和之粹靈敦龐沈靜直方簡易仁
義根心政理(闕)性度以禮義文以詩書戶部尚書清河
崔知悌朝望人倫公之文友深賞延譽遠近宗焉始以
司成館進士補盧州慎縣尉刺史盧寶胤舉器蔵下寮
轉冀州大都督府(闕)縣尉換晉州洪洞縣主簿北平陽
道昕氣尚標舉河東裴知禮鑒裁精技陽推以孝友資
身裴亦薦以經邦興化徙雍州新豐縣尉盧少儒引為
檢點判官差卒選校小大推允休議登聞擢監御史裏
行奉使黔中監選有䍧牱謝鳳節仁奏罷漢官專任首
領公上其挾姦樹黨俶擾藩落天子悟焉再使置吏遠
夷騷而旋定舊貫改而復完又駉牧在野攘竊是繁耗
以歲月莫之禁禦公軺車上隴羣慝畢露表監官斛斯
果之軰奪職者九人沒蔵者萬計牧圉知禁思無邪矣
開耀間吐蕃侵境師旅不給乃購運酬勲募耕入選利
之所聚詐亦居焉公與大理正王守一於河蘭鄯廓四
州推獲僦糴王希古盧種王誕其徒二千餘人正處其
罪爰德(集作得)我直授監察御史内艱去職居喪過毁死
孝貽憂光宅初肇延兩臺分典百郡服闋授右臺監察
御史廵察河南澄清郡邑昇賢弊罪能執其中類功最
加兩階拜右肅政殿中侍御史郎官法天古難其選固
美斯在再拜司勲員外郎永昌中遭凶黨網羅為周興
所奏貶温州固安令州特舉清白改鴻州櫟陽令邑多
猾人屢宰敗駕公威簡有素誠結無欺(一作敗)率是而行
人用不擾獄行自靜狼戾反慤詔書嘉譽加朝散大夫
又罹密徒貝錦為河内所鞫降括州員外司倉尋而事
白進吉州司馬神龍中興官反舊政窮鱗沛而縱壑墜
羽翼而順風拜司門郎中兼衛王司馬無何正除衛王
司馬拜太子左庶子以節愍之禍出為涪州刺史未往
又轉盧州刺史致仕久之景龍中復起左諭德兼榮文
館學士詔曰公縉紳耆彦操履清純令譽播于始終嘉
績宣於中外儲闈論諭雅望尤高宜申朝典俾加徽服
可銀青光禄大夫又攝詹事東都留守拜常州刺史居
歲優詔致仕享年八十若干先天元年仲冬薨於河南
之正平里第遺令近地便葬斂以終服開元二年冬卜
葬於伊闕之西夫人河東縣君柳氏祔焉禮也公出入
四朝歴官二十其進也皆釋(疑作擇)能錄勤惟德是與其
退也必含垢受屈在涅不淄子文之量從可知凡撰純
孝友悌傳各一篇以匡儲后撰先君親友傳十卷以篤
故舊撰家譜家誌各十卷以明系本撰河南廵察記十
卷以辨風俗非通理博物立誠錫類者其孰能見志以
著書因事以設誡若斯之盛也有文集十卷行於代初
公侍祠清廟有麾士之宜而先考偃師贈蒲州長史自
祖考三葉塋無碑記公咨諸通儒而追建銘碣幽趙之
士以為美談夫為子則頌德以尊祖飾終以榮親孝之
大也為臣則不枉毫髮以顧私不避豺狼以撓法忠之
至也潔志則利不涉口欲不萌心清之源也履道則不
俛眉以悅勢不屈色以苟容正之方也詩曰仲山甫舉
之公有其德傳曰左丘明恥之公有其直總是四善遠
齊二賢於是芬苾令問優游眉夀惠風激于勝流丕績
敷于哲后然以忤彼權貴保茲介特不登三階以正四
國貞白之似愾焉太息其孤總授充窮泣血靡所寘懷
俾余作頌布哀豐石恭惟先人之寮友常奉長者之話
言公雅珍確實不尚華靡敬順風規直紀行事業廣詞
褊萬無髣髴少子授八分之妙獨善當時公平日惠愛
故存之刊刻詞曰峩峩淑德克生休命履孝蹈忠含清
體正如玉之潔如金之鏡高明徇(疑作洵)美學以潤之官
方正亊靜以鎮之嚴嚴憲府公三峻之赫赫儲宫公三
訓之道有行廢時有否泰三入三黜無愠無喜鼓缶而
歌懸車致仕全歸葬儉允也君子西山幽幽東川悠悠
雲過墳闕風薄松楸人亡道存榮往哀留貽世作則行
歸於周
文苑英華卷九百二十一
