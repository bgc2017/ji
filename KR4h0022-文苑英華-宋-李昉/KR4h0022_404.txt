文苑英華卷四百四宋李昉等編
東宫二
左右庶子
授王方慶左庶子制李嶠
鸞臺昇降銅樓輔弼(一作弼諧)玉裕必求時望以隆國本麟
臺監王方慶盛門良緒敏學豐才道業夙彰言行無玷
備歴清顯式昭幹具體温恭之性造次不違守廉退之
風終始若一實舊德之明允見通人之老成昔張良以
三傑之才始傅儲右史丹資八舍之重方護春宫簡賢
任能抑有前事宜膺九德之選用光三善之業可行太
子左庶子散官勲如故
授姚元之等兼太子庶子制蘇頲
勑元儲者萬國之貞端士者一時之選自匪英傑孰當
調護銀青光祿大夫守兵部尚書同中書門下三品上
柱國梁縣開國公姚元之中散大夫檢校吏部尚書同
中書門下三品宋璟等並以賢良方正茂才異等著於
天下揚于王庭忠而在公孝以為政見義難奪立誠不
回發揮文教博(一作錯)綜儒術故能生此王國戴于朕躬
屬少陽初建承華洞啓使股肱之良宣諭道德雖典厥
二柄實務兹官必俟大臣俾兼中庶元之可兼左庶子
璟可兼右庶子餘如故
授韋杭太子左庶子制
黃門銀青光祿大夫行兵部侍郎上柱國韋杭公直有
檢清芳無欲自然禮儀餙以文雅臺閣許其精練縉紳
推其望實故可以發揮夏籥光踐春華宜從綺季之遊
益重王商之拜可行太子左庶子散官勲如故主者施
行
授崔珪太子左庶子制
門下太子左庶子崔珪和氣由衷通才應物衣冠貴其
雅道筆札資其利用宫坊效職聲實攸歸曾是遞(一作爰)
遷宜從後命可太子左庶子散官勲如故
授崔秀太子左庶子制
門下古者官宿其業吏不數變將欲觀其始終因以别
其能否若用舍非當遲速不倫是開趨競之門豈曰和
均之道宗正少卿崔秀等名迹早著朝廷所推各勑(一作)
(效)一官已經四稔誠器能有用久次當遷宜副僉諧俾
膺並命且承平日久從仕者多必憑考績方議進轉但
須慎守豈滯其能如或躁求是招其累速則不達謙而
必亨凡今庶僚宜悉朕意可依前件
授郭虛已太子左庶子制
門下朝議郎守駕部員外郎兼御史中丞朔方節度行
軍司馬關内道採訪處置使賜紫金魚袋郭虛已雅才
明達和氣清深致遠之資文而餙吏徐雅之用剛且近
仁累踐臺閣頻更任使懋功斯久賞善當遷擢以正人
宜拜職於中庶增其寵服俾兼榮於獨坐可朝散大夫
守左庶子兼御史中丞餘如故
授張謂太子左庶子制常衮
勑中散大夫前守潭州刺史本州團練守捉使上柱國
河内縣開國子賜紫金魚袋張謂往以鴻筆麗藻列於
近侍典謨訓誥多所潤色較然素節鬱有盛名言念華
山之廵不忘潁川之從(一作舊或作徙)俾之領郡亦謂理平而
孝悌閑博禮容循謹宜在公選首兹正人旌書課第之
目參相春坊之重可守太子左庶子散官勲封如故
授李廙太子左庶子制
門下銀靑光祿大夫前行給事中上柱國隴西縣開國
公李廙德崇業廣多識前言究墳典之至精考禮樂之
所極時有著述贍而不流其在家邦率由忠儉歴位要
重秉兹諒直久以病免澹然自居混冥元和放(一作屏)絶
外務每制度未決質文或差常亦處正大議冠諸宗室
儲宫綜事可謂優閑豈廹以朝議且頒其祿賜煩於贊
相寄在親賢可行太子左庶子散官勲封如故主者施
行
授楊歸厚太子右庶子制李虞仲
勑為宫相者非班位已深名望有素則不可也前東都
留守判官朝議郎檢校太子右庶子兼侍御史上柱國
賜緋魚袋楊歸厚詞場英華諫省勤舊及典列郡政聲
必聞乃者罷符印之勞佐保釐之重賢士君子歎其不
遷儲闈屬寮中庶為美爰用分職爾其往哉可守太子
右庶子分司東都散官勲賜如故
授前沂王傅賜紫殷盈孫可太子右庶子等制
錢珝
勑具官某等習與性成至哉夏書之訓也故近則相習
習則相成國有儲君戒之在習於其附近實屬上僚盈
孫學本六經遂達四教出言行事常得指歸是以宫相
命之且欲近吾元良利於所習其爾必(三字疑)聞荷前為
博士官竟不就列堅求縣長務供養之資圖樂退居爾
能于祿載典而興(一作)有所嘉焉可依前件
太子中允
授于復業太子中允制李嶠
鸞臺新除朝議大夫守隨州刺史于復業志識端雅藝
能詳洽既罷臺閣方驅節傳銅樓俟俊銀牓翹賢漢水
觀風且輟彤襜之務瑶山聽樂宜煦黃離之景可守太
子中允散官如故主者施行
授于光寓太子中允制蘇頲
黃門正議大夫行太子左贊善大夫于光寓立言踐行
悅禮敦詩為文可觀從吏不忝往登仙閣閑練馳聲洎
在雄藩清公應務宜以大夫之列更增端士之華可行
太子中允散官如故主者施行
授李寮太子中允制
勑李寮賓于諸侯之府者次于公朝之吏籍其參畫則
就加甄擢獻其賢能則入選寮事其長有勞可書昇于
東朝(闕)愿之請勉奉清秩無曠厥官可依前件
太子司議郎
授魏慤太子司議郎制
勑朝議郎前行洛州錄事參軍魏慤措心和暢祗事清
審擢選殊尤早從殷劇司州㧾錄已提郡吏之綱望苑
求賢宜在正人之列可太子司議郎
授張肩太子司議郎制
勑朝議郎前守渭州司馬上柱國武城縣開國男張肩
公清衆知虛白已任政先慈惠理尚仁明每執效官之
心必聞奏課之首承華佇雋博望甄才用旌賢相之家
宜在正人之列可行太子司議郎散官勲如故
授許誠感太子司議郎等制
門下朝散大夫行殿中侍御史上柱國許誠感朝議大
夫守澤州别駕上柱國嘉興縣開國子姚昌潤等或持
邦憲才幹稱多或貳藩條公勤克著青宫列侍玄閣脩
文宜拜職於兩司仍佐軍於三蜀誠感可行太子司議
郎昌潤可守著作郎仍充劔南節度判官勲封各如故
左右諭德
授楊禎太子右諭德制
黃門大中大夫前試剡王府長史上柱國鄭國公楊禎
敬以安仁恭而合禮相門華胤夙著清徽王邸元寮復
膺高選屬肇開於博望宜審諭於承華可行太子右諭
德餘如故主者施行
授殷承業太子左諭德等制孫逖
門下朝議大夫宗正少卿殷承業行宗正丞王利涉等
咸以噐能各升班序克勤於事不忝其名九族之司既
無取於異姓兩宫之地宜有命於分官承業可太子右
諭德利涉可國子監丞
授許從之太子右諭德制常衮
勑朝議郎試太子司議郎賜緋魚袋許從之學究儒流
文推策府行能優敏政事通明公勤之效備彰於履歴
遲暮之年固資於頥養俾遷階秩仍遂休閑可朝散大
夫守太子右諭德致仕
授王寅太子左諭德制
勑關内河東副元帥隨軍要籍朝議郎試秘書省著作
郎賜緋魚袋王寅業繼儒門才通吏術嘗踐清秩不渝
素檢自參戎府更展文韜進職宫僚用嘉勤績可試太
子左諭德餘如故
左右贊善
授相王男成噐太子左贊善大夫制
李嶠
鸞臺相王男壽春郡王成噐毓彩桂山承規椒掖韶容
霞舉美志月將望苑翹才瑶山佇俊宜參多士之選俾
從正人之列可中大夫太子左贊善大夫勲封如故主
者施行
授王瑀太子左贊善大夫制蘇頲
黃門通議大夫行宋王府諮議參軍上柱國王瑀雅清
理識尤茂風檢藝能素優名教為樂雍容朱邸已聞諷
議之先(一作華)侍從青宫宜在文儒之列可行太子左贊
善散官如故主者施行
授蘇徵太子右贊善大夫制
黃門正議大夫行綘州司馬上柱國蘇徵名公之訓能
遺清白才子馳聲特稱敏贍往從遷貶不詘姦邪遂使
揚歴官次滯遺年序宜旌綘郡之康式寵青宫之列可
太子右贊善大夫散官如故主者施行
授吳昇太子左贊善大夫制
黃門朝議大夫前守陜王府諮議參軍上柱國吳昇悟
理明達用心微妙博以才藝精於談吐西園月上亟聞
飛蓋之篇東陸春歸宜聽鳴笳之響可守太子左贊善
大夫散官勲如故主者施行
授甘暉太子贊善大夫等制孫逖
勑主客員外郎甘暉前代州長史元嘉福等或遊心淡
泊常有慕於幽人或從事劬勞頗知名於邊郡各循班
列仍度噐能宜序東朝之列俾遷外藩之佐暉可守太
子贊善大夫嘉福可守戎州長史散官如故
授蕭誠太子左贊善大夫制
勑朝議郎恒州司馬隨軍副使幽州節度驅使上柱國
借緋魚袋蕭誠早標明敏久著聲名詞翰推工才能適
用頃從戎幕嘗募征夫宜遷翊贊之榮仍效撫綏之術
可守太子左贊善大夫依前幽州節度驅使仍專檢校
管内諸軍新召長遠往來徤兒事
授韋汭太子贊善大夫等制
門下朝散大夫守忠王府諮議參軍韋汭等各有才噐
備彰名實頃膺朝選久在王門儲貳作貞既承於新令
慶賞行惠必先於舊僚宜叶典章用增班秩可
授師良太子左贊善大夫制常衮
勑朝議大夫前舒州别駕直中書師良久直禁垣參典
書命既精文理尤達事經常遠其私亦過於慎夙夜有
恪歲時積勞顧班列而頗淹在朝章而可舉藩僚之選
以序而進(一作遷)可守太子左贊善大夫依前直中書散
官勲封如故
授王幹太子左贊善大夫制
勑福建節度孔目官朝議郎試左金吾衞長史上柱國
賜緋魚袋王幹文林郎壽州錄事上柱國郭皎等貞以
幹事敏于在公掌戎門之條目精詳著稱董方州之財
賦底慎惟勤宜懋乃官以疇其效幹可試太子左贊善
大夫餘如故皎可朝議郎行鄂州武昌縣尉勲如故
授孫履暉太子左贊善大夫制
勑渭亳節度知兵馬使銀青光祿大夫試殿中監孫朝
俊父朝議郎行原州司戶參軍上柱國孫履暉器韞黃
中行敦素尚勤於學藝守以謙光頃踐班資未申才用
顧其胤嗣積有勲勞宜列宫寮俾光庭訓可試太子右
贊善大夫散官勲如故
太子洗馬
授竇元泰太子洗馬制蘇頲
勑昭成皇后四從叔朝議郎行黃州司馬竇元泰觀津
之榮累秩外戚伏波之訓方□後昆可勸導宗黨儀刑
門族俾登洗馬之秩罔忝濯龍之戒可太子洗馬員外
置同正官散官如故仍為長檢校本族子弟事
授李思詮太子洗馬等制
勑朝散郎守忠王友翰林供奉兼侍諸王等書李思詮
等官分望府名著周行咸以其長各施於用藩維樂善
已陟於元良僚屬延恩俾遷於列位可依前件
太子舍人
授蕭嵩太子舍人制
黃門朝請大夫殿中侍御史内供奉判尚書司勲員外
郎上柱國蕭嵩沈密有才清方不競郎官御史已膺臺
閣之求端士正人宜副宫坊之選可行太子舍人散官
勲如故主者施行
授姚奕太子舍人制
黃門中散大夫行鴻臚寺丞上柱國夏縣開國公姚奕
循環禮輿祗若謙柄清白為事文章著名宜升景倩之
才更拜當時之秩可行太子舍人散官勲封如故主者
施行
授崔縝太子舍人制
勑福建等州節度下都知館驛官朝散郎守大理司直
賜緋魚袋崔縝爰資藝文以飾吏事名參使局效著郵
亭速置多方(一作才)急宣應命類能舉賢懋賞分官俾膺
儲寀之任仍踐憲臣之列可試太子舍人兼監察御史
餘如故
授崔宥太子舍人制
勑殿中侍御史内供奉宥早循學行累踐班資尤推吏
道之能克展官常之效頃持風憲備洽聲猷眷求(闕)
列彼儲寀宜膺朝選式奬公才可守太子舍人
授紀千鈞太子舍人等制
勑奉議郎試太子左贊善大夫京兆府推勾官輕車都
尉向遊仙奉議郎前行宣州司戶參軍京兆推勾官上
護軍紀千鈞等各有藝能兼推吏幹通於文法檢以貞
廉公勤不偷課效斯著俾遷階秩之寵仍加章服之榮
遊仙可朝散大夫守義王府長史勲如故千鈞可太子
通事舍人散官勲如故
文苑英華卷四百四
