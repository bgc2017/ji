文苑英華卷三百五十九宋李昉等編
帝道
擬劇秦美新一首玉諜真紀一首
唐真符觧一首唐天志一首
擬劇秦美新岑文本
伊太極草昧元氣氤氲二儀肇闢三才乃分火化之風
既往結繩之政無聞遐哉邈矣故靡得而云也逮乎書
契興爻彖辨皇王著謚號闡歴選列聖逖聽貴篆犧農
崇行道之化堯舜弘揖譲之風湯武以干戈而稱盡美
成康以刑厝而表成功雖步驟殊時澆淳異世(一作帝)道
有文質政有隆替不在天文因人垂制規模煥其有章
聲實渺其難繼異哉秦氏之為政也恃崤函之作固因
襄文之餘烈窮起剪之暴兵納鞅斯之邪說兼兩州之
地削六雄之轍先王之道廢曩聖之德滅利觜長距殫
蒼生之命刮語焚書愚黔首之性海内訾其凶滅天下
苦其苛政於是懷道挾術之士背三秦而遠跡抱樸飬
素之夫竄九夷而自適趙高閻樂啓其亂陳勝吳廣伺
其隙喪六璽於二代隳七廟於一擲永鑒其弊吁其劇
歟粤若漢祖之龍飛踐宸極居大寳感素靈之符行玄
聖之道靖大亂以永寧濟斯人於難老洎文景之纂歷
乃守文之有聲逮武宣之繼統亦王功之有成然而闕
皇王之要道慙天地之至精仍踵秦之制度尚沿秦之
章程既無聞於改作孰與發其聲明雖時乘於六位實
紿誚於三靈者矣我有新之創業也累功而據帝圖積
德而膺寳命政化洽於巖廓惠澤溢於號令四表荷其
亭毒萬物遂其正性帝典闕者既補王綱弛者咸正其
德也彌厚其道也彌盛若夫文軌大同夷狄嚮風武功
也制禮裁樂遷風變俗文教也肇改正朔爰變服色至
聖也盡禮郊禋致敬鬼神大孝也幽人咸洎竒士畢至
濬哲也既厝刑書亦廢囹圄鴻德也是以天不愛其道
地不愛其寳龜威浮洛飛黃服皂一角九尾之瑞朝夕
埛牧并柯共穗之祥日月畿服超邃古之芳英邁前王
之簡牘其天意也如此其人事也如彼諒可以披綠圖
詔青史降齊郊下嬴里登介邱以昭德同梁甫以播美
摛記牒於無窮播歌誦而盈耳俾夫千載之上往聖惡
其鴻名百代之後下王奉其英聲固皇極於造化合至
道於神明豈不美哉豈不美哉
玉諜真記謝偃
粤一氣未分之前二儀肇闢之始綿哉邈矣固無得而
稱焉洎乎立極斷鼇補天煉石三光抱日之帝九色乘
雲之皇龜文發而八封成鳥跡命而六體備於是書契
著矣文籍興焉是以褒貶定于一言美惡在乎千里或
揖讓以崇文德或干戈而擅武功雖五運代昌三正更
襲質文殊軌馳驟異規莫不詳諸典策可備而言矣爰
自近代迄乎周秦兵革迭興英雄(一作某)互起假名竊號
者三分有二干紀亂常者十居其九是以八維幅裂四
海瓜分玉壘稱王金陵謀帝重以中原塗炭戎羯憑陵
衣冠禮樂掃地將盡數百年間未聞(一作定)正朔我聖王
之受命也則九服翹心三靈竚睠振乾維以綴象舉地
絡以籠人曩者炎運將終九域淪䧟於是披丹霄而軒
鵬翼駕玄海而截鯨鱗俯拔嵩華仰廽星漢納風雲於
懷抱鼔雷電於胷臆流雕矢於日谷横文劔於天外所
以八狄乘風九夷請朔固可以包鎮虞夏跨躡殷周於
是體天制作順時立極進力牧於沮澤求風后於海隅
所以三傑並臻十亂咸集故能佐命垂統飾化開業也
所以神功茂績通幽洞冥反無為於上皇復淳朴於太
素是以歌五英則八風順奏六德則百獸舞至於素毳
丹羽極飛走之祥頳萼華叢窮草木之瑞天無所秘地
無所隠圖史(一作籍)所莫紀篆諜所未詳莫不昭晰相暉
紛綸交映充庭滿囿盈郊洽野豈止二氣運而景星出
三文著而神鳳儀而已哉於皇上帝於始月首日乃負
斧扆御華軒駐金根陳五輦千門既啓萬國咸萃金石
備列琛贐畢陳於是九司三事羣公百辟相與端紱理
纓趨而進曰臣聞惟天為大聖人所以取則謂地盖厚
皇王所以受圖是知仰觀俯察明靈斯在上戴下履福
應攸歸莫不順之者獲昌違之者致咎臣逖聽邃古遐
觀往諜睿君哲主無易茲道雖復七十二代書契莫司
至於登介丘基孕地建顯號施尊名展禮告成其義一
也此乃百王之壯觀萬古之丕業昔齊桓以三代之功
處諸侯之位尚睥睨梁甫睠顧太山况乎扼四海吞萬
國寵九域括八荒如何湮没而無聞哉夫登封者所以
昜姓奉繼興絶崇功不可闕也是可闕也則神可誣而
天可欺矣今陛下乃欲貶惡百靈拒絶羣議虧厥真紀
昧茲懿德使泰山指望梁甫失幸金繩脱檢玉牒收文
瑞日潜暉德星晦色此非所以發榮舒德應天順時垂
裕百代激流千祀者也臣等盡慮悉心不敢奉詔胷計
腹議切欲獻忠往者九章淪次五緯(一作紀)失方遂令歸
餘爽終履端乖始陛下既考之以玉律又則之以金儀
定千載之差辰正百王之廢朔符洛下之明驗復容成
之妙旨此又聖德之感也伏願陛下上祗天休下順坤
德叶羣神之里從億兆之心清蹕云亭鳴鑾岱岳肆射
牛之禮展大澤之詩垂紺幄而佇羣神謁紫壇而陳衆
瑞使白雲朝起靈光夜燭應千齡之期流萬歲之響則
四溟受福天下稱泰臣等敢資靈貺合符瑞之至極願
以固請於是乃凛然動色曰過乎何辭之飾也朕聞惟
德弗逮罔有克惟言弗審罔有徵觀乎周漢之苟進退
足惡矣縱天命有在予將崇讓焉於是搢紳之徒俯而
謝仰而頌德曰
明明聖範巍巍至德玄化難名神功靡測上包乾蒙下
括坤城五岳塵銷四溟波息仁風綿浹惠澤下霈船海
極琛梯山窮貝九譯同德萬里齊信宿彗收芒朝雲觧
陳階蓂晦落庭軼晨鮮氤氲和氣蕭索非煙輸重璧合
星次珠聮鴻名始茂景祚方延霧闢雲岸霞褰日觀山
川效祉人神叶贊靈貺凝祥光華啓旦播美貞石馳芳
柔翰德盈彌損道積逾中禮成思大樂變推功譲為政
始益寡謙終千齡展美萬古承風
唐貞符觧柳宗元
負罪臣宗元惶恐(一作懼)言所貶州(三字文粹作貶所)量移流人
吳武陵為臣言董仲舒對三代受命之符誠然非耶臣
曰非也何獨仲舒爾自司馬相如劉向楊雄班彪彪子
固皆沿襲嗤嗤推古瑞物以配受命其言類淫巫瞽史
誑亂後代不足以知聖人立極之本顯至德揚大公(一作)
(功)甚(一作皆)失厥趣臣為尚書郎時嘗著貞符言唐家正
德受命於生人之意累積厚久宜享年無極之義本末
閎闊會貶逐中輟不克究備武陵即扣頭邀臣此大事
不宜以辱故休缺使聖王之典不立無以抑詭類拔正
道表覈萬代臣不勝奮激即具為書念終冺没蠻夷不
聞於時獨(一作猶)不為也苟一明大道施于人代(集作世)臣
死無所憾用是自决臣宗元稽首拜手以聞曰
孰稱古初朴蒙倥侗而無争厥流以訛越乃奮敓(文粹作擊)
鬪怒振動專肆為滛威曰是不知道惟人之初摠摠而
生林林而羣雲霜(文粹作霜雪)風雨雷電暴其外於是乃知
架巢空穴挽草木取皮革饑渴牝牡之欲敺其内於是
乃知噬禽獸咀菓榖合隅而居交焉而争際(文粹作暌)焉而
鬪力大者摶齒利者齧爪剛者决羣衆者軋兵良者殺
披披藉藉草野塗血然後強有力者出而治之往往為
曹於險阻用號令起而君臣什伍之法立德紹者嗣道
怠者奪於是有聖人焉曰黃帝遊(集作道)其兵車交貫乎
其内一統類齊劑量然猶大公之道不克建於是有聖
人焉曰堯置州牧四岳持而綱之立有德有功有才(集無)
(此二字)有能者參而維之運臂率指屈伸把握莫不統率
堯年老舉聖人而禪焉大公乃克建由是觀之厥初罔
匪(一作不)極亂而後稍可為也而非德不樹故仲尼叙書
於堯曰克明峻德於舜曰濬哲文明於禹曰文命祗承
於帝於湯曰克寬克仁彰信萬民於武王曰有道曾孫
稽揆典誓貞哉維茲德實受命之符以奠永祀後之妖
淫嚚昏好怪之徒乃始陳大電大虹玄鳥巨跡白狼白
魚流火之烏以為符斯皆詭譎闊誕甚可羞也而莫知
本於厥貞漢用大度克懷於有氓登能庸賢濯痍煦寒
以廖以熙茲其為符也而其妄臣妾乃下取虺蛇上引
天光推類號休用夸誣於無知之垊增以騶虞神鼎脅
敺縱臾俾東之太山石閭作大號謂之封禪皆尚書所
無有莽述成效卒奮驁逆其後有賢帝曰光武克綏天
下復承舊物猶崇赤伏以玷厥德魏晉而下龐亂鉤裂
厥符不貞邦用不靖亦罔克久駮乎無以議(文粹作譏)為也
積大亂至于隋氏環四海以為鼎跨九垠以為鑪㸑以
毒燎煽以虐熖其人沸湧灼爛號呼騰蹈莫有救止於
是大聖乃起丕降霖雨濬滌蕩(集作盪)沃蒸為清氛疏為
冷風人乃漻然休然相晞(文粹作歸)以生相持以成相弭以
寧刳(集作琢)屑屠剔膏流節離之禍不作而人乃克完平
舒愉尸其肌膚以逹(集作逞)于夷途焚折抵掎奔走轉死
之害不起而人乃克鳩類集族歌舞悦懌用祗于元德
徒奮袒呼犒迎義旅讙動六合至于麾下大盗豪據阻
命遏德義威殄戮咸墜厥緒無劉于虐人乃並受休嘉
去隋氏克歸于唐躑躅謳歌灝灝和寧帝庸威栗惟人
之為敬奠厥賦積藏于下是謂豐國鄉為義廩歛發謹
飭歲丁大祲(集作侵)人以有年簡于厥初刑不殘而懲是
謂嚴威小屬而支(文粹作小厲而有非)大生而孥愷悌祗敬用底
于理凡其所欲不謁而獲凡其所惡不祈而息四夷稽
服不作兵革不竭貨力丕揚于後嗣用垂于常(一作帝)式
十聖濟厥治孝仁平寬惟祖之則澤久而逾深仁增而
益高人之戴唐永永無窮是故受命不于天于其人休
符不于祥于其仁惟人之仁匪祥于天匪祥于天茲惟
貞符哉未有喪仁而久者也未有恃祥而夀者也商之
王以桑榖昌以雉雊大宋之君以德(文粹作法)星夀鄭以龍
衰魯以麟弱白雉亡漢黃犀死莾惡在其為符也不勝
唐德之代光紹明濬深鴻龐大保人斯無疆宜薦于郊
廟文之雅詩祗告于德之休帝曰諶哉乃黜休祥之奏
貞符之奥思德之所未大求仁之所未備以抵于邦治
以敬于人事其詩曰(此下集有六字)於穆敬德黎人皇皇(集作之)
惟貞厥符浩浩將將(集作之)仁函于膚刃莫畢屠澤熯(文粹)
于㸑沸(一作鬻)炎以澣殄厥凶德乃敺乃夷懿其休風是
煦是吹父子熙熙相寧以嬉賦徹而藏厚我糗糧(集作粮)
形輕以清我完(文粹作俾我)靡傷貽我子孫百代是康十聖
嗣于理神后之子子思孝父文亦患已(集作昜患于已)拱之戴
之神具爾宜(集作神其祐焉)載揚于雅承天之嘏天之誠神宜
鑒于仁神之曷依宜仁之歸滌訟(集作濮沿)于北祝栗于南
幅員西東祗一乃心祝唐之紀後天罔墜祝皇之夀與
地咸久曷徒祝之心誠篤之戶(文粹作神)恊人同道以告之
(闕)彌(文粹有億字)萬年不震不危我代之延永永毗之人增
以崇曷不爾思有號于天僉曰嗚呼咨爾皇靈無替厥
符
唐天志歐陽詹
天雖覆育生生如有(集作其)情則或與或否其與也非徒
與其否也非徒否受命有生生者率其道反其道之致
焉率則與反則否斯理也固必信至皇帝以孚皇唐百
七十有五載皇帝御宇之十四祀也歲在辛未實貞元
七年其受命率道天與生生如其情之秋歟神哉靈哉
明允惠和哉是歲之天也亭乎其正洞九霄之清澈清
澈之中若有同夫有求者欝乎其變浮五色以薰郁薰
郁之中若有察夫所厭者稱物之性應時之欲手足之
赴人心羽翼之循鳥情農夫在畦蠶婦在林商或舟車
工或烻艧願燥願濕罔不從志其餘則三光流序六氣
時行上至事事下洎營營羽毛鱗介勾甲芽萌求諸濡
渥則常雨求諸煦旭則常晴求諸吹盪則常風求諸恬
謐則常寧求諸煙雲則常隂求諸日月則常明非不雨
也非不晴也非不風也非不寧也非不隂也非不明也
合雨而後雨物不乏其雨合晴而後晴物不乏其晴合
風而後風物不乏其風合寧而後寧物不乏其寧合隂
而後隂物不乏其隂合明而後明物不乏其明實皇帝
知上帝以生生為已物與其禍福配已得失而冥之欽
若兢若温如穆如心性二儀支體四時似續上玄之效
(文粹作命)與夫人心能領天之憂承父之命繼堂紹構得其
心贈遺獻酧愜其中則財賄器物惟意是役(一作用)牧圉
臺隸唯意是用(一作役)以其役無不當也以其用無不宜
也土德勝天寳隨維唐皇帝則唐天子第九子也既克
負荷上天所以雅意焉且煙雲風雨亦天之財賄也日
月星辰亦天之器物也神祗精靈亦天之牧圉臺隸也
是以皇帝動息神祗莫不隨旨趣精靈莫不由肅穆寂
寥絡繹虚無囊篋日月管鑰風雨敬恭誅責而啓閉多
少之故將蔭庥施煙雲若自請帷幕而使張矣將灑潤
散氣風雨若自請盆翣而使澆扇矣將烜清晝布陽德
若自請爐竈而使燀灼矣將光幽夜啓隂靈若自請燈
燭而使昭明矣處植維茲含靈不折以莓莓熙熙蓋子
祗父慈相為福釐也凡書惡紀善雖史官之職箴淫述
德或人所通規鯫生則人之一匹夫耳謳吟日月而為
之志若簡策已載復何言哉儻猶未也庶補其闕是歲
也扶風竇公參河中董公晉輔政之三年趙郡李公紓
為天官之四年范陽盧公徵為地官之元年范陽張公
濛為春官之二(集作三)年昌黎韓公佪為夏官之三年吳
郡陸公贄同為夏官之二年京兆杜公黃裳為秋官之
二年清河張公式(文粹作或)為冬官之五年夫太宰六官於
天子之為理棼(一作亦)澄派而清洪流者故列于斯志之
末
文苑英華卷三百五十九
