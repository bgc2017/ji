文苑英華卷一百六十二宋李昉等編
地部四
海十五首江三十八首
潮八首
海
早出廵行矚望山海王筠
王生臨廣隰潘子望洪河同軫懷歸思俱興年逝歌(闕)
二子承臉淚滂沱剖符瀛海外結綬層山阿因心
留惻憫恕已息煩苛繕築循時隟興動藉民和高門惟
壯麗脩雉亦駢羅層樓已閱幾(二字疑)複道亦經過昧旦
清隂上風氣入纖蘿雲起垂天翼水動連山波奔濤延
瀾汗積翠遠嵯峨鄉關屢回曲還顧杳蹉跎曾微肅肅
羽望路空如何
望海隋煬帝
碧海雖欣矚金臺空有聞遠水翻如岸遥山倒似雲斷
濤還共合連浪或時分馴鷗舊可狎卉木足為羣方知
小姑射誰復與臨汾
季秋觀海前人
孟軻叙遊聖枚乘說瘉疾逖聽乃前聞臨深驗兹日浮
天迥無岸合虛(初學記作含靈)固非一委輸百谷歸朝宗萬川
溢汾空(初學記作城)碧霧晴連洲彩雲密欣同夫子觀深愧
玄虛筆
奉和望海虞茂
清蹕臨溟漲巨海望滔滔十洲雲霧遠三山波浪高長
瀾疑浴日連島類奔濤神遊藐汾射睿藻冠風騷縱然
雖觀海何以效㳙毫
望海祖孝徵
登高臨巨壑不知千萬里雲島相接連風濤無極已時
看遠鴻度但(類聚作乍)見驚鷗起不假送將歸自然傷客子
海李嶠
習坎䟽丹壑朝宗合紫微三山巨鰲湧萬里大鵬飛樓
寫春雲色珠含明月輝會因添霧露方逐衆川歸
景龍四年春祠海宋之問
肅事祠春溟宵齋洗蒙慮鷄鳴見日出鷺下驚濤騖地
闊八荒近天廻百川澍筵端接空曲目外唯雰霧暖氣
物象來周遊晦明互致牲匪玄享禋滌期靈煦的的波
際禽沄沄島間樹安期今何在方丈蔑尋路仙事與世
隔冥搜徒已屢四明背羣山遺老莫辨處撫中良自慨
弱齡忝恩遇三入文史林兩拜神仙署雖歎出關遠始知
臨海趣賞來空自多理勝孰能喻留楫竟何待徙倚忽
云暮
歲暮海上作孟浩然
仲尼既已歿予亦浮于海又見斗柄廻始知新歲改虛
舟任所適垂釣非有待為問乘槎人滄浪復誰在
和賀蘭判官望北海作高適
聖代務平典輶軒推上才迢遥溟海際曠望滄波開四
牡未皇息三山安在哉巨鼇不可釣高浪何崔嵬湛湛
朝百谷茫茫連九垓挹流納廣大觀異增遲廻日出見
魚目月圓知蚌胎跡非想像到心以精靈猜遠色帶孤
嶼虛聲涵殷雷風行越裳貢水遏天吳災攬轡隼將擊
忘機鷗復來緣情韻騷雅獨立遺塵埃吏道竟吾用翰
林仍忝陪長鳴謝知已所媿非龍媒
西陵口觀海薛據
漸河(一作長江)漫湯湯近海勢彌廣在昔胚渾凝融為百川
長地形失端倪天色潜滉瀁東南際萬重(一作里)極目自
(一作遠)無象山影乍沉浮湖波忽來往孤帆或不見棹歌
猶想像日暮長風起客心空振蕩浦口雲未收潭中月
初上林嶼幾邅廻亭臯時偃仰歲晏訪蓬瀛真遊非外
奬
海上作宋務光
曠哉潮汐池大哉乾坤力浩浩去無際沄沄深不測崩
騰歙衆流泱&KR1071;環中國鱗介錯殊品氛霞饒翠色天波
混莫分島樹遥難識漢主探靈怪秦皇恣遊陟搜竒大
壑東竦望成山北方術徒相誤蓬萊安可得吾君略仙
道至化孚淳默驚浪晏窮溟飛航通絶域馬韓底厥貢
龍伯倄其職粤我遘休明匪躬朝正直敢輸鷹隼摯以
問豺狼忒海路行已殫輶軒未皇息勞歌玄月暮旅睇
滄海極魏闕渺雲端馳心附歸翼
越中問海客劉眘虛
風雨滄洲暮一帆今始歸自云發南海萬里速如飛初
謂落何處永將無所依冥茫漸西見山色越中微誰念
去時遠人經此路稀泊舟悲且泣使我亦沾衣浮海焉
用說憶鄉難久違縱為魯連子山路有柴扉
望海周繇
蒼茫空泛日四顧絶人煙半浸中華岸旁通異域船島
間應有國波外恐無天欲作乘槎客翻愁去隔年
蒲門戍觀海作陳陶
廓落溟漲曉蒲門欝蒼蒼登樓禮東君旭日生扶桑毫
釐見蓬瀛含吐金銀光草木露未晞蜃樓氣若藏欲遊
蟠桃國慮涉魑魅鄉徐市惑秦朝何人在巖廊惜哉千
童子葬骨於眇茫恭聞槎客言東池接天潢即此聘牛
女曰祈長夀方靈津水清淺余亦慕脩航
南海曹松
傾騰界漢沃諸蠻立望何如畫此看無地不同方覺遠
共天無别始知寬文魮隔霧朝含磬老蚌凌波夜吐丹
萬状千形皆得意長鯨獨自轉身難
江
渡浙江劉孝綽
季秋弦望後輕寒朝夕殊商人泣紈扇客子夢羅襦憂
方自難遣况復阻川隅日暮愁隂合繞樹噪寒烏濛漠
江煙上蒼茫沙嶼蕪觧䌫辭東越接舳騖西徂懸帆似
馳驥飛棹若驚鳬言歸遊俠窟方從冠蓋衢
泛永康江沈約
長枝萌紫葉清源泛綠苔山光浮水至春色犯寒來臨
睍信永矣望美曖悠哉寄言幽閨夢羅袖勿空裁
渡新安江貽京邑遊好前人
眷言訪舟客兹川信可珍洞徹隨深淺皎鏡無冬春千
仞寫喬樹百丈見遊鱗滄浪有時濁清濟涸無津豈若
乘斯去俯映石磷磷紛吾隔囂滓寧假濯衣巾願以潺
湲水霑君纓上塵
濟浙江任昉
昧旦乘輕風江湖忽來往或為歸波送乍逐飜江上近
岸無暇目遠峯更興想綠樹懸宿根丹崖頽久壤
奉和汎江庾信
春江下白帝畫舸向黃牛錦䌫廻沙磧蘭橈避荻洲濕
花隨水泛空巢逐樹流建平船柹下荆門戰艦浮岸社
多喬木山城足廻樓日落江風静龍吟迥上游
夏日臨江隋煬帝
夏簟(初學記作潭)蔭脩竹高崖坐長楓日落滄江静雲散遠
山空鷺飛林外白蓮開水上紅逍遥有餘興悵望情不
終
入柳江薛道衡
仗節遵嚴會揚舲泝急流征塗非白馬水勢類黃牛
跳波鳴石磧濺沫擁沙洲岸廹(初學記作廻)槎倒轉灘長船
却浮緣崖頻斷挽挂壁屢移鉤還憶青絲騎東方來上
頭
初渡江虞世基
歛策暫廻首掩涕望江濱無復東南氣空隨西北雲
渡漢江李百藥
東流既瀰瀰南紀信滔滔水激沉碑岸波駭弄珠臯含
星映淺石浮蓋下奔濤溜闊霞光近川長曉氣高檣烏
轉輕翼戲鳥落風毛客心既多緒長歌且代勞
王師渡漢水經襄陽前人
導漾䟽源遠歸海會流長延波接荆夢通望邇沮漳高
岸沉碑影曲溆麗珠光雲昏翠島沒水廣素濤揚閱川
已多歎遐睇幾增傷臨溪猶駐馬望峴欲霑裳喬木下
寒葉亭林落曉霜山公不可遇誰與訪高陽
九江口南濟北接蘄春南與潯陽岸
蘇味道
江路一悠哉滔滔九派來遠潭昏似霧前浦沸成雷鱗
介多潜育漁商幾泝洄風摇蜀柹下日照楚萍開近潄
湓城曲斜吹蠡澤隈錫龜猶入貢浮獸罷為災津吏揮
橈疾郵僮整傳催歸心誰可問為視落潮廻
夜渡吳松江懷古宋之問
宿帆震澤口曉渡松江濆棹發魚龍氣舟衝鴻鴈羣寒
潮頓覺滿暗浦稍將分氣赤海生日光清湖起雲水鄕
盡天衞歎息為吳君謀士伏劔死至今悲所聞
漢江前人
嶺外音書斷經冬復歴春近卿情更怯不敢問來人
夜渡江姚元崇
夜渚帶浮煙蒼茫晦遠天舟輕不覺動䌫急始知牽聽
草遥尋岸聞香暗識蓮唯看孤帆影常似客心懸
春江晩景張九齡
江林皆秀發雲日復相鮮征路那逄此春心益眇然興
來祗自得佳處莫能傳薄暮津亭下餘花滿客船
初入湘江(集作中)有喜前人
征鞍窮郢路歸棹入湘流望鳥唯貪疾聞猿亦罷愁兩
邊楓作岸數處橘為洲却記從來意翻疑夢裏遊
湘中作前人
湘流繞南嶽絶目轉青青懷禄未云已瞻途屢所經煙
嶼宜春望林猿莫夜聽永路日多緒孤舟天復冥浮波
從此去嗟嗟勞我形
漢江臨泛王維
楚塞三湘接荆門九派通江流天地外山色有無中郡
邑浮前浦波瀾動遠空襄陽好風日留醉與山公
凌朝浮江旅思韋承慶
天晴上初日春水送孤舟山遠疑無樹潮平似不流岸
花榮且落江鳥沒還浮羈望傷千里長歌遣四愁
江上逄春張均
離憂耿未和春慮忽蹉跎擇木猿知去尋泥鷰獨過驚
花翻霽日垂柳拂煙波激意屢怡賞無如鄉念何
和李侍御渡松滋江孟浩然
南紀西江闊皇華御史雄截流寧假檝挂席自生風寮
宷争攀鷁魚龍亦避騘坐聞白雪唱飜入棹歌中
横江詞四首李白
横江西望阻西秦漢水東流揚子津白浪如山那可渡
狂風愁殺峭帆人
二
海神東過惡風廻浪打天門石壁開浙江八月何如此
濤似連山噴雪來
三
人言横江好儂道横江惡猛風吹倒天門山(集作一風三日吹倒)
(山)白浪高於瓦官閣
四
日(集作月)暈天風霧不開海鯨東蹙百川廻驚波一起三
山動公無渡河歸去來
江上琴興常建
江上調玉琴一絃清一心泠泠七絃遍萬木澄幽隂能
使江月白又令江水深始知梧桐枝可以徽黃金
此詩二百二十二卷重出今已削去注異同為一
作
與鮮于庶子泛漢江岑參
急管更湏吹金杯莫遣遲酒光紅琥珀江色碧琉璃日
影浮歸棹蘆花罥釣絲山公醉不醉問取葛疆知
江上愁思二首陳羽
江上翁開門開門向衰草只知愁子孫不覺生涯老
二
江上草莖枯莖枯葉復焦那堪芳意盡夜夜沒寒潮
江頭張籍
晩步隨江遠來帆過眼頻試尋新住客少見故鄉人廻
首憐歸翼長吟任此身應同南浦鴈更見嶺頭春
九江北岸遇風雨白居易
黃梅縣邊黃梅雨白頭浪裏白頭翁九江闊處不見岸
五月將盡多惡風人間穏路應無限何事抛身來此中
此詩二百九十三卷重出今已削去
漢江杜牧
溶溶漾漾白鷗飛綠淨春深好染衣南去北來人自老
夕陽長送釣船歸
嘉陵江薛逢
備問嘉陵江水湄百川東去爾西之但教清淺源流在
天路朝宗會有期
江岸即事温庭筠
水容侵古岸峯影度青蘋廟竹唯聞鳥江帆不見人雀
聲花外暝客思柳邊春别恨轉難盡年年(集作行行)汀草新
江邊趙嘏
終日勞車馬江邊欵竹扉殘花春浪闊小酒故人稀戍
鼓客帆遠津雲夕照微何由兄與弟俱及暮春歸
江際鄭谷
杳杳漁舟破暝煙疎疎蘆葦舊江天那堪流落逄摇落
可得澘然是偶然萬頃白波迷宿鷺一林黃葉送寒蟬
兵車未息年華促早晩閒吟向滻川
濟浙江陳陶
適越一輕艘凌兢截鷺濤曙光金海近晴雪玉峯高静
寇思投筆傷時欲釣鼇壮心殊未展登涉漫勞勞
此詩二百九十五卷重出今已削去注異同為一
作
桂江曹松
未識佳人尋桂水水雲先觧傍壺觴笋林次第添斑竹
鶵鳥參差護錦囊(南中有錦囊鳥)乳洞此時連越井石樓何日
到仙鄉如飛似堕皆青壁畫手不強元化強
潮
賦得觀潮(類聚作濤)滿任昉
雲容雜浪起楚水漫吳流漸看遥樹沒稍見碧天浮漁
人迷舊浦海鳥失前洲不測滄溟曠輕鮮幸自游
上虞鄉亭觀濤津渚學潘安仁河陽縣詩
劉孝綽
昔余筮賓始衣冠仕洛陽無貲徒有任一命忝為郎再
踐神仙側三入崇賢傍東朝禮髦俊虛薄厠才良遊談
侍名理搦管創文章引籍陪下膳横經參上庠誰謂服
事淺契闊變炎凉一朝謬為吏結綬去承光烹鮮徒可
習治民終未長化鷄仰季智馴雉推仲康(魯恭字也)此城隣
夏穴橚矗茂筠篁孝碑黃絹語神濤白鷺翔遨遊佳可
望釋事上川梁秋江凍雨絶反景照移塘纖羅殊未動
駭水忽如湯乍出連山合時如高蓋張漂沙黃沫聚礐
石素波揚榜人不敢唱舟子詎能航離家復臨水眷然
思故鄉中來不可絶奕奕苦人腸泝洄若無阻謝病反
清漳
乘潮至漁浦作陶翰
艤棹乘早潮潮來如風雨樟亭忽已隠界峯莫及覩崩
騰心為失浩蕩目無主風停浪始開漾漾入漁浦雲
景共澄霽江山相吞吐偉哉造化靈此事從終古流沫
誠足誡商歌調易苦頗因忠信全客念猶栩栩
樟亭觀濤宋昱
濤來勢轉雄獵獵架長風雷震雲霓裏山飛霜雪中激
流高失岸吹澇上侵空翕闢乾坤異盈虛日月同艅艎
從陸起州浦隔阡通跳沫噴巖翠飜波帶景紅怒湍初
抵北却浪浚(疑作復)歸東寂聽堪增勇晴看自發蒙伍生
傳或謬枚叟說難工來信應無己申威亦匪窮衝騰如
决勝廻合似相攻委質任平視誰能涯始終
看潮前人
浙江悠悠海西曲一日波濤兩飜覆錢塘郭裏看潮人
直到白頭看不足
觀濤二首朱慶餘
不知來遠近但見白峨峨風雨飜前駐魚龍逆上波聲
長勢未盡曉去夕還過要路横天塹其如造化何
二
木落霜飛天地清空江百里見潮生鮮飇出海魚龍
氣晴雪噴山雷鼔聲雲日半隂川漸滿客帆皆過浪難
平高樓曉望無窮意丹葉黃花繞郡城
潮(集作錢塘江潮)羅隠
怒聲洶洶勢悠悠羅刹江邊地欲浮漫道往來存大信
也知飜覆向平流狂抛巨浸疑傾底猛過西陵似有頭
至竟朝昏誰主掌好騎赬鯉問陽侯
文苑英華卷一百六十二
