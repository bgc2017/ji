文苑英華卷九百六宋李昉等編
職官十四(諸將軍三)
周車騎大將軍賀婁慈碑一首
唐左將軍魏哲碑一首
後周明威將軍梁待賓碑一首
周車騎大將軍賀婁公神道碑
庾信
昔者軒邱命氏初分兄弟之姓若水降居始建諸侯之
國自是以官為族因地為宗水𣲖枝分其可知矣公諱
慈字元達本姓張清河東武城人也仕於周張仲為孝
友謀於晉張彦為賢臣韓有開地則五世強國趙有孟
談則三卿不戰祖慶少習邊將憑伏智勇雖復五車行
簡不取博士之名一卷兵書即以將軍自許角端在手
必無齊魯之侵蓮花插腰甚得蛟龍之氣為車騎大將
軍儀同三司散騎常侍覇城開國伯贈河州刺史父璨
公子公孫有鎡基於天下良弓良冶有世業於家風書
則百家可知劔則千人可敵三槐以鼐鼎象物知其神
奸五等以桓珪旆(疑)瑞守其宫室君以才望兼而有之
終於使持節車騎大將軍儀同三司散騎常侍武定縣
開國公贈秉河州刺史兼山岳之靈受星辰之氣年在
髫髮甫就勝衣竹馬來迎已知名於郭伋羊車在道即
見賞於王澄豈直童子眀經書生說卦而已至如禪河
清論秋水高談故以辨折龜林聲馳鹿苑國家官族君
為首姓起家車騎大將軍儀同三司襲魯為公邑合一
千六百戶弱冠登朝傳呼甚寵漢魏台鼎故無此比中
朝方伯罕有其年大冡宰任總機衡是勤王略惜君忠
壯委以爪牙鎮左廂親信出梁州防主華陽西極漢水
東流巴濮既寧沉黎即静保定四年王師北伐以君驍
勇被召將兵師下宜陽身登函谷將燒白馬之城以覆
烏巢之壘既而中途甚雨未獲圍原軍師聞喪不成侵
宋柱國趙王今上之第九弟也文則河間上書武則任
城置陣作鎮岷邱陽旍(一作軫)錦水白虎之俗難安黃龍
之盟不定以君智略入佐中權天和元年授使持節大
都督治柱國㧾府司錄仍轉司馬餘官封如故相如西
喻鏤石於靈山武侯南征浮舡於瀘水方之今日彼獨
何人九品課工為上之下四年入朝歸事宰旅即受載
師大夫將命齊國尋盟出境即用和隣入國聞喪仍從
會葬之禮可使南面此之謂乎尋以本官入治軍正至
如渭水兵書存心為志軒邱陣法聚石成圍既得師不
疲勞兵無怨讟入陪中禁更領儀同邸客城池門闌戶
籍咸資廵警並用司存帝城近臣公室密戚如逢司隸
似畏都官既而孤城鄭嫗不相其年巴水深翁不醫其
疾春秋三十有三奄捐官舍吕子眀之疾甚歎軫吳王
阮文瑜之長逝悲深魏主有詔贈某官禮也以建德四
年三月日歸葬於河州苑川郡之禁山公六郡良家西
河望族地壯金行人雄塞氣兵書七卷河水浮來射法
三篇天弧夜下鋒旗不息刁斗恒驚猶得馬上讀書軍
中習禮太史子儀善於謀策諸葛公休長於撫馭四代
儀同三司七世河州刺史鍾鼎成烈冠盖連隂謂生為
貴臣死為貴神者也但以遊魂久客反葬途遠道阻山
長妻孤子幼哀聲滿野愁氣連雲况復松檟飄颻方臨
武威之戍丘陵廻遠直對臨兆之城馬援亡於武溪尸
柩返於魏里梁鴻死於會稽妻子歸於平陵嗚呼哀哉
嶇﨑遠矣昔者繁昌祠前即有黃金之碣德陽基下猶
𫝊青石之碑是謂勒功乃為銘曰
七葉佐漢五世相韓忠臣入仕孝友當官青城仙洞黃
石祠壇臺堪走馬書足廻鸞武定風飈霜城嚴肅並馳
雙𫝊俱分兩行重世刺舉連鑣衮服草靡青邱風馳赤
谷世不乏賢挺兹上嗣孝有三德忠無二志劔足身挺
書堪面試旍節既秉高蟬且珥龜轉印凾蛇盤綬笥左
右將軍前後常侍繼踵五侯因循三事旍&KR0999;九坂艫舳
雙流還驅木馬更引金牛江波錦落火井星浮蹲酒望
帝安歌蜀侯受服河陽偏師洛浦置陣成臯連旗廣武
朝兵减竈夜營多鼓箭起六麋鋒摧九虎倏忽人世俄
然今古崇發兩星毉驚二竪遊魂通夢言返舊塋紫泥
賜冊黃腸贈行途登石紐路入金城寒關樹直秋塞雲
平劔埋合柱書藏鑿楹武侯為廟欒公為社雲盖低臨
電裳紛下碑枕金龜松横石馬永矣身世留名華夏
唐左將軍魏哲神道碑楊炯
天經地緯(集作經天緯地)之帝求(集作□)制禮作樂之才撥亂反
正之君資拔山超海之力繼韶夏而崇號謚非無陣戰
之風披皇圖而稽文武(集作帝非)或(集作咸非)用干戈之道故能
彌綸宗廟彈壓山川苞四海以為家一六合而光宅是
以二十八宿懸列將而察休徵三十五星聚天軍而赫
符彩吕望垂竿於渭涘道峻匡周張良授策(集作履)於圯
橋功崇佐漢乃有心如鐵石氣若風雲洛䜟書名(集作名書)
河圖秘象青聯(集作絲)雷燭歴大塊以三休碧羽霜凄倚
渾(一作暉)天而一息岑彭許允征南鎮北之名馮異王昌
大樹中軍之號杜太行而泥凾谷猛氣無前戳封豕而
斬長鯨雄圖不測元戎十乘驅衛霍於前矛甲士三千
(集作千人)列孫吳於後殿秋風白露執金鼓而齊六軍太山
黃河折銅符而光百代建廟堂之策為社稷之臣孰能
與於此乎在我真將軍矣公諱哲字知人鉅鹿曲陽人
也七代祖靖非前秦征北大將軍鎮北地上郡其後子
孫因居(集作家)於寧州襄樂縣開國承家之始誕姓命氏
之源大名發於本支當途峻於(集作其)層構三辰欝欝天
街分畢昴之都九野茫茫地險列(集作裂)山河之境丞相
以萬機論道匡大運以(集作而)震威嚴尚書以八座當官
贊金行而標領袖文昭武穆方駕齊驅公子王孫朱輪
華轂大鵬垂翰馭風伯而指南溟天馬騰姿偶(集作按)雲
師而集東道祖唐隋天水郡丞河陽都尉瑶林瓊(集作玉)
樹擢標格以千尋圓折方流委波濤而萬頃雄飛有望
豈惟京兆之丞隂德不愆何直丹陽之尉父寳皇朝通
議大夫總管府司參軍事東家孔子至德生於上天南
國申侯眀靈誕於中岳居(集作君)朝翊贊道先王之法言
公府弼諧對上天之休命若夫聖人作而萬物覩元首
眀而庶事康日月粲其光華山川欝其雲雨則有英靈
間出丹陵諧白獸之旌(集作祥)符瑞挺生黑帝感蒼龍之
傑隋珠一寸魏后揚眉和璧千金秦王動色顔生殆庶
聞於竹馬之年揚子參玄發自銅車之歲建情峯而直
上疏筆海以横流彫墻則百堵皆興峻宇則千門並列
可大可久無忘簡易之途為子為臣率由忠孝之境郭
林宗之披霧豈敢名言孔文舉之欽風每相推薦若乃
五才(左傳作材)並用誰能去兵七德兼施止戈為武出師於
九天之上暗合兵書取法(集作暌)於十日之前懸符射法
固以文武之道揄揚滿於城中將相之才籍甚聞於海
内貞觀十五年起家補國子博士(集作學士)喬(集作環)林掃日
驚白鳳於詞條璧水澄天駭彫龍於義壑班超慷慨常
懷萬里之心季路平生每負三軍之氣十六年勑授左
翊衞北門長上祿賜同京(集有官字)仍令為飛騎等講禮鄧
司徒之舊事馬上讀(集作披)書祭征虜之前聞營中習禮
宫(集作杏)花如錦還臨拜將之壇槐葉成帷復對聞軍之
市自皇王眷命大帝應期運璇衡而制八方調玉燭而
臨四極玄菟白狼之野來奉衣簮蟠桃析木之鄉尚迷
聲教太宗文皇帝操斗極把鈎陳因百姓之心問三韓
之罪勝殘去殺上馮宗廟之威禁暴戢兵(一作姦)下藉熊
羆之用公丹心白刃本自輕生六郡三河由來重氣烏
江討逆剖(集作割)項籍於五侯涿(集作鹿)野懲奸磔蚩尤於
四宰(集作豕)二十年詔除游擊將軍右武侯信義府右(集作)
(左)果毅都尉長上如故顯慶二年以内憂解職痛深吳
隱哀(集作禮)極顔丁蹐厚地以崩魂訴高天如泣血紫泥
垂渙頻降璽書墨縗(集作紱)臨戎遂從金革三年詔除左
衛清宫府左果毅都尉尋圉谷府折衝都尉並長上如
故又以應詔舉對策甲科遷左騎衛郎將于時長榆歴
歴烽火猶驚高柳依依邊風尚急關山夜月遂為毳幕
之秋西北浮雲翻作穹廬之景(集作氣)四年詔公為鐵勒
道行軍緫管陳兵玉塞按節金微學常山之蛇擬麗譙
之鸛(集作鶴)鍾鼓嘈噆上聞於天旌旗繽紛下蟠於地伏
尸百萬因瀚海而藏舟闢地數千即燕山而築觀武臣
雄略氣慴西零神將宏圖威加北敵麟德元年詔遷左
驍騎中郎將尋檢校右監門左武衞將軍本官如故昔
者封禪陟雲亭之後七十二君圖書出河洛以還三千
餘歲振兵釋旅方崇薦帝之儀道洽功成必致禋(集作因)
天之禮粤以皇家闢統之五十年今上開基之十七載
登封告禪玉諜金繩建顯號而施尊名揚英聲而騰茂
實華夷輯睦皆承萬歲之恩朝野歡娛咸奉千年之慶
乾封元年詔加眀威將軍本官如故大風遺孽叛換青
邱小水殘魂憑陵碧海率百官於文祖尚興彭蠡之師
會萬國於塗山猶有防風之戮是歲也詔公為遼東道
行軍總管營雄(集作軍營)對日兵氣横(集作浮)天開玉堂而按
部坐金城而勒陣闕鞏之甲犀兕七重艅艎之船舳艫
千里駕鼉梁於聖海秦皇息鞭石之威泛鼇鈎於仙洲
愚叟罷移(集作拔非)山之力然後風行電卷斬將屠城塞丹
浦之遥源伐黑(集作拔緣)林之奥本王孫公子(集作何孫曰子)名霑
皂隸之臣深(集作凙)谷太山境入樵漁之囿二年詔加上
柱國仍檢校安東都護導之以德齊之以刑威振六官
風揚五部兵戈載戢無勞尉侯之虞桴鼓希聞寧有穿
窬之盗仰太陽而晞湛露方預四朝臨逝水而急寒風
俄悲一去齊(集作薛)孟嘗之下淚高榭曲池魯司寇之悲
(集作行)歌頽山壊木長安杳杳(集作𦕈𦕈)還符日近之言京兆
悠悠理(一作竟)絶天高之問紫關生入判自無期繡服危
(集作晨)還竟知何日總章二年三月十六日遘疾薨於府
第春秋五十有四嗚呼哀哉詔贈左監門將軍禮也唯
公被服忠孝周旋禮樂仁者見之謂有(集作之)仁智者見
之謂有(集作之)知研幾冊府金縢玉版之書索隱兵鈐玄
女黃公之法每建旟推轂三令五申躬擐甲胄親當矢
石軍井未建(集作達)如臨盗水之源軍竈未炊似對嗟來
之食由是南馳北走東討西伐(集作征)擲(集作運)之無旁按
之無下載匡(集作載筐漢書天文志作載筐)宫裏遥登將軍之壇(集作階)
閣飛星(集作旗)邊獨列(集作踐)中軍之位雖龍泉匿字薰歇
光沉而麟(一作鳳)閣飛名天長地久夫人扶風氏隋濠州
刺史(闕)之孫也五松春豔牽少女之祥風八桂秋雲降
仙娥之寳魄謝家之子歌柳絮而知慙劉氏之妻頌椒
花而自恥三周按禮無虧内則之風四德揚𬎼載闡中
閨之訓宿盤(集作蟠)龍於月境(集作鏡)早没鸞床(集作林)矯飛
翼於霞樓先沉鳳穴珠星璧月終陪季子之階金鼎銀
罇竟列齊侯之寢以貞觀十五年五月五日終于某所
越咸亨元年某月日袝於某原長子瓜州司倉擇木次
子右(集作左)衛親衛玄封等門傳萬石庭列雙珠花萼争
榮芝蘭藹秀(集作疊藹)天經地義欽承避席之談日就月將
虔奉超庭之教變槐檀而瀝膽木石悲酸代露霜以崩
心幽眀感動葬之以禮登之以時生民(集作人)之本盡矣
死生之義備矣孝子之事親終矣於是門生故吏共緝
家聲才子文人思傳盛德庶使蘭相如之壯(集作生)氣歴
千載而猶存隨季(集作武)子之餘風盡(集作登)九原而可作
其詞曰
文王受命畢公餘慶玉樹聯芳金枝叠映三分並列七
雄齊競建國承家重熙累盛功宣蹈舞德流歌詠河洛
垂文山川吐(集作出)雲驪珠育照虹玉呈文(集作氣)直立孤
聳天然不羣棲遲膠塾悅懌(集作敦閱)邱墳恥為儒者自許
將軍伊祁不懌軒轅討逆陣擁遼河岳鎮(集作屯)碣石班
超投翰揚雄執戟弓合三才刀長四尺爰清尉侯載澄
疆場得人者昌失人者亡皇恩俾乂帝曰眀敭幽桂含
馥滋蘭吐芳承天待詔觀國賓王茂實(集作續)斯遠音聲
(一作華)克彰鵬池淼漫鷄山禍亂出閫(集作門)辭家夷凶静
難金微瓦解玉亭水泮扈駕命旋(集作天門)陪祠日觀萬邦
胥悅千齡啓旦斗骨危城占蹄舉兵丸山霧塞渤海波
驚帝赫斯怒王師有征虔劉北貎(疑作循集作類)戡剪東眀遵
以文軌宣其德刑太微上將文昌貴相非熊非羆令聞
令望寵踰軍幕榮參武帳本謂來朝何期返葬原野蕭
瑟風烟悽愴天道如何吞恨者多松風夜響薤露晨歌
秋月如練春波(集作雲)似羅榮華滅後寒暑經過青烏邱
壠白馬山河
後周明威將軍梁公神道碑
盖聞君為元首臣作股肱或論道三槐或折衝千里至
有道存爼豆藝總干戈高視翰墨之英猶布瓜牙之旅
䆒青編於學府業有多聞受黃石於兵符筭無遺策故
得九功咸叙七德攸彰文武不墜公實兼美公諱待賓
安定臨涇人也竦以英才遠邁知州縣之徒勞鴻以抗
節遐征覧帝京而有作由是五噫標興播金石而騰徽
七貴承榮綰銀黃(一作璜非)而叠茂貞規盛烈映史凝圖粗
紀詠歌無俟詳確高祖禦後魏駙馬都尉侍中少保金
紫光祿大夫揚州總管贈太尉謚昭公食邑二千戶銀
牓增輝玉壺流渥位隆三少化浹五胥既而幽壠埋魂
終降槐庭之贈高門納駟式居茅社之封曾祖睿宇文
周駙馬都尉鄜秦二州總管光禄大夫兵部尚書隋益
州總管蔣國公贈司空食邑三千戶白水時清乳武之
謠行息光祿武垂異扣馬之諫必申加以主西子之羣
英名高八座遵文翁之遺訓學富三巴茂先榮級忽光
泉壤漢祖寵章永有帶礪祖演隋沙州刺史上柱國公
踐仲寧之餘躅奸邪歛手簽(疑)孝仁之遠蹤羣兇革面
連州跨郡邁陶氏之隆基開國承家掩張門之累葉父
贊隋左千牛備身驪山府上騎上柱國唐朝豐王府諮
議雲州司馬冀州長蔣國公襲良弓於簪笏榮侍紫宫
翼雕戟於巖廊肅趨丹地西園坐謶(疑作讌)侣眀月而飛
文北土行康望浮雲而展足公漸潤膏腴發靈川嶽七
年可識抱杞梓而呈才千里見知負騏驥而騁駿靈臺
遠鍳與霜月而齊眀智府弘深共烟波而等曠踐仁義
於區域白璧已輕許然諾於樞機黃金豈重因心孝友
宜於自然率志謙冲得乎而(疑作所)性不脂韋而求達不
詭計而自媒被玉軸之文章三冬遽足窮金壇之秘訣
百戰不孤譽滿寰中聲盖天下而學優將仕允屬名家
欲昇鴻漸之姿終佇鶴鳴之問以唐朝麟德二年補左
親衛從資例也屬金甲出戰玉帳論兵從命文昌問罪
遼碣公提戈赴海投筆從燕智者有謀仁者必勇孤鋒
直進九種於是克清疋馬横行三韓由其殄&KR0008;疇庸賞
最我有力焉俯洽恩波泛承勲級即綬上柱國公深漸
位薄命舛數竒雖霑勒石之勲未展披堅之效嗟呼揚
子雲之才藻空疲執戟馬相如之文詞猶勞武騎今古
同貫夫復何言既而從牒隨班牽絲(闕)務起家拜朝議
郎永淳元年正月三十日(一無此字)授伊州伊吾縣丞非所
好也路(闕)金河途連玉塞塵沙共起烽火相驚秋草將
腓胡笳動吹寒膠欲折敵騎騰雲公佐佑多方掌司攸
寄服叛懷遠擒奸擿伏於是寇敵不敢窺邊歌頌因兹
溢境曾未朞月正(疑作政)令大行特簡帝心超居不次永
淳二年二月四日制授昭節校尉守右衛蒲州府佐果
毅仍令長上兼於上陽洛城等門供奉公洞曉戎章妙
詳兵律軍國是頼戎幕允歸由是徼道長廵嚴扄每奉
朝求夕警不怠於風霜善投能防更申於閑皂其年十
月七日奉勑命於仗内祥麟廐檢校馬公識高東野職
參西極勵銜策而追風逐日加剪拂則絶電奔星駃騠
將駙騄齊衡驥騮共騊駼伏櫪於是龍媒間出麟友挺
生伯樂多謝於精微日磾有慙於秣養恩制褒奬又加
崇秩文眀元年二月二十日遷游擊將軍仍依舊長上
大周革命兩儀開闢爰覃作解之恩式暢惟新之典勤
勞夙著體望允歸拜職遷榮寔符僉議天授元年九月
十六日加威武將軍守左玉鈐衞翊善府折衝都尉依
舊長上封安定縣開國男食邑三百戶公祗奉王庭職
司兵衛八屯由其增峻五校於是克宣翼翼兢心積劬
勞於歲月勤勤忠志懷跼蹐於序時憂能傷人竟成沉
疾以長壽二年正月六日終於神都旌善里私第春秋
五十惟公弱不好弄卓爾不羣九歲眀詩七齡通易月
初能對即習黃童目不相訓還慙夫子經耳不忘歴口
不遺性沉深有器度能倜儻無拓(闕)重交友雅愛林
泉月幌風襟每吟謠於牋綵花新葉早必賞會於琴樽
加以啼猿落鴈之竒鸞驚鳳翥之妙瀉水懸河之辨背
碑覆局之精標映前哲公實多敏至孝過人雍和絶俗
事父母則造次不違友弟兄則温柔必盡既風樹興感
霜露纏悲聿脩之德惟新欲報之恩罔極虔誠大象弘
誓小年(疑作乘)廣樹慈仁庶憑因果月抽官俸日减私財
並入薰脩咸資檀施故得雕檀之妙俯對禪龕記葉之
文式盈梵宇粤以大周長壽二年歲次癸已二月辛酉
朔二十四日甲申遷窆於雍州藍田縣驪山原舊塋禮
也葬事之屬一皆官給鼓吹儀仗(一作事儀)送至墓所墳開
白日終留恨於滕城禮被皇家忽霑榮於霍隧嗚呼哀
哉嗣子左千牛去疑哀纏泣栢思結飡荼仰庭禮而不
追覩极書而增慕恐玄穹倚杵碧海成桑敬勒貞堅乃
為銘曰
大哉嬴國遠矣少梁與秦同祖今則夏陽爰暨伯翳胙
土惟良自兹厥後人物克昌逮乎漢朝令望不已三至
連輝七侯承祉或顯或晦有文有史舄奕珪璋芬芳蘭
芷少保名揚司空道泰惟祖惟禰蟬聯軒盖挺生令則
在邦之最丱歲騰芳&KR0034;年超靄君號神童晩稱英傑佩
仁服義又眀且哲七步立成五行不輟家惟萬卷韋實
三絶詞高許下學富淹中志惟謹潔心亦冲融温淳植
性朗潤在躬閨門禮洽朋友財通思若雲飛辨同河瀉
兼該小說邕容大雅武擅孫吳文標董賈樹下啼猿封
中試馬且文且武(闕)登位海隅不賓命我偏帥既陪
勒石還從飲至輔翊百里褒昇佐貳既總兵權入司宫
掖徼道宵警禁門曉闢式重其駿載懷斯癖我馬既良
我軍既雄折衝千里趨奉九重行承芝詔坐啓茅封恨
深負米榮暨擊鍾爰持戒律思答慈容將福有徵謂仁
必壽如何淑德遭此凶咎孺慕崩心惸婺宿首泉扄一
間(疑作閉)天長地久
文苑英華卷九百六
