文苑英華卷七百八宋李昉等編
遊宴一
春日孫學士宅宴序一首
梓潼南江泛舟序一首
秋日宴季處士宅序一首
秋日遊蓮池序一首
夏日宴宋五官宅觀畫障序一首
夏日登韓城門樓寓望序一首
夏日登龍門樓寓望序一首
越州秋日宴山亭序一首
仲氏宅宴序一首上已浮江宴序一首
秋日宴洛陽序一首遊山廟序一首
守歲序一首三月上已祓禊序一首
晩秋遊武檐山寺序一首
夏日宴張二林亭序一首
綿州北亭羣公宴序一首
宇文德陽宅秋夜山亭宴序一首
遊冀州韓家園序一首與員四等宴序一首
春日孫學士宅宴序王勃
若夫懷放曠寥廓之心非江山不能宣其氣負欝快不
平之思非琴酒不能洩其情則林泉為進退之場樽酒
是言談之地白衣送酒青陽在節鳬鴈亂而江湖春梅
柳開而庭院晩楚屈平之瞻望放子何之王仲宣之登
臨䰟兮往矣侠客時有且傾鸚鵡之杯文人代輕聊舉
麒麟之筆人采一字四韻成篇
梓潼南江泛舟序前人
咸亨二年六月癸已梓潼縣令韋君以清湛幽凝鎮流
靖俗境内無事艤舟於江潭縱觀於丘壑渺然有山林
陂澤之思遂長懷悠想周覽極睇思其人則吕望藉茅
於磻溪之隂屈平制芰於涔陽之浦覺瀛洲方丈森然
在目於是間以投壺讐以妙論亦有嘉餚旨酒鳴絃朗
笛以補尋幽之致焉預於斯者若干人爾
秋日宴季處士宅序前人
若夫爭名於朝廷者則冠蓋相趨遁迹於丘園者則林
泉見託雖語嘿非一物我不同而逍遥皆得性之場動
息匪自然之地故有季處士者遠辭濠上来遊鏡中披
白雲以開筵俯青溪而命酌昔時西北則我地之琳琅
今日東南乃他鄕之竹箭又此夜乘槎之客猶對仙家
坐菊之賓尚臨清賞既而依稀舊識歡吳鄭之班荆落
莫新交申孔程之傾蓋向時朱夏俄涉素秋金風生而
景物清白露下而光隂晩庭前柳葉纔聽鳴蟬野外蘆
花行看江上數人之内幾度琴樽百年之中少時風月
蘭亭有昔時之會竹林無今日之歡大(一作丈)夫不縱志
於生平何屈節於名利人之情矣豈曰不然人賦一言
各申其志使夫千載之下四海之中後之視今知我咏
懷抱於兹日
秋日遊蓮池序前人
人間齷齪抱風雲者幾人庶俗紛紜得英竒者何有煙
霞召我相望道術之門文酒起予放浪沉潛之地少留
逸客塞鴈飛鳴北斗横而天地秋西金用而風露降幽
居少事野性多閒登石岸而鋪筵坐沙場而列席琳瑯
觸目朗月清風之俊人珠玉在傍鸞鳳虬龍之君子汀
洲地遠波濤濺日月之輝人野路殊原隰擁神仙之氣
平郊樹直曲浦蓮肥隠士泥清仙人水綠越林亭而極
望生死都捐出宇宙以長懷心靈若喪悲夫秋者愁也
酌濁酒以蕩幽襟志之所之用清文而銷積恨我之懷
矣能無情乎
夏日宴宋五官宅觀畫障序前人
宋五官芝庭襲譽盛文史於三冬桂幄凝驩照綺羅於
九夏樽浮綠蟻每披仙霧之文障列青牛更寫行雲之
態爾其龍編繡質貿錦分花隠映樓臺比窗簾之在旦
參差花葉若桃李之恒春楚媛調絃韓娥對酒虹橋度
幔鵲鏡臨粧佩引琅玕詎動懷風之韻鞍廻玳瑁唯奔
逐日之姿魚鳥冷而相親泉石紛而在翫宋家斯近雖
别謝於登垣秦氏未遥自堪留於駐馬驚鴻擅美丹青
貴近質之竒吐鳳標華宫徵得緣情之趣遞揚筆妙式
暢辭端
夏日登韓城門樓寓望序前人
下官狂走不調東西南北之人也流離歲月羈旅山川
輟仙駕於殊鄕遇良朋於異縣面勝地陟危樓放曠懷
抱驅馳耳目韓原奥壤昔時開戰鬪之場秦塞雄都今
日列山河之郡池臺左右覺風雲之助人林麓周廻觀
巖泉之入興則有驚花亂下戲鳥平飛荷葉滋而曉霧
繁竹院静而炎氣息賞歡文酒思挽雲霄人賦一言庶
旌六韻云爾
夏日登龍門樓寓望序前人
夫益者三友助道術可存同心三人助金蘭可浴况乎
詩書舊好被樂廣之高天鄕黨新知掃顔回之陋巷尋
勝地叙清蕪脫野客之荷衣入幽人之桂坐榴花浮酌
對文章而無憂葛蔓調絃撫鍾期而有遇既而南方夏
晩北牖晴開中園之弱柳含煙曠野之隂雲蔽日低虹
飲水向溪谷而全斜戲鳥凌空狎林亭而半度興含情
逸共敦行役之期搦管含毫獨對晉人之序
越州秋日宴山亭序前人
昔王子敬瑯琊之名士常懷習氏之園阮嗣宗陳留之
俊人直至山陽之坐豈非琴樽遠契必兆朕於佳辰風
月高情每留連於勝地是以東山可望林泉生謝客之
文南國多才江山助屈平之氣况乎揚子雲之故地巖
壑依然宓子賤之芳猷絃歌在屬紅蘭翠菊俯映砂亭
黛柏蒼松深環玉砌參差夕樹煙侵橘柚之園的歴秋
荷月照芙蓉之水既而星廻漢轉露下風高銀燭掩花
瑶觴抒興一時仙馭方深擯俗之懷五際飛文請動緣
情之作人分一字四韻成篇
仲氏宅宴序前人
僕不幸在流俗而嗜煙霞恨林泉不比德而嵇阮不同
時處良辰而欝怏仰高風而杼柚者多矣豈夫司馬卿
之車騎上客盈門仲長統之園林羣英在席坐卧南郭
蕭條東野江波浩曠晴山紛積嘉鴛鸞之接翼曜江漢
之多才顧斜景而危心瞻火雲而變色思傳勝餞敢振
文鋒蓋同席者高人薛曜等耳盍各賦詩放懷叙志俾
山川獲申於知已煙霞受制於吾徒也
上已浮江宴序前人
吾之生也有極時之過也多緒若夫遭主后之聖明屬
天地之貞觀得畎畆之相保以農桑為業而託形宇宙
者幸矣况乃偃泊山水遨遊風月樽酒於其外文墨於
其間則造化之於我得矣太平之縱我多矣無(疑)以上
已芳節雲開勝地大江浩曠群小紛紏出重城而振策
下長浦而方舟林壑清其顧盼風雲蕩其懷抱于時序
躔青律運啟朱明輕荑秀而郊戌青落花盡而亭臯晩
丹鸎紫蝶候芳晷而騰姿早鷰歸鴻俟迅風而弄影巖
暄蕙密野淑蘭滋弱荷抽紫疎萍泛綠於是儼松舲於
石㠗停桂檝於璇潭指林岸而長懷出河洲而極睇妍
粧袨服香驚北渚之風翠幕玄帷彩綴南津之霧若乃
尋曲渚歴廻溪榜謳齊引漁歌互起飛沙濺石湍流百
勢翠嶮丹崖岡巒萬色亦有銀鈎犯浪掛頳翼於文竿
瓊轄(疑)乘波耀錦鱗於畫網鍾期在聽玄雲白雪之琴
阮籍同歸紫柱蒼梧之酧既而遊&KR0777;興遠景促時淹野
日照晴山煙送晩方披襟朗詠饑斜光於碧岫之前散
髮高吟對明月於青溪之下客懷既暢遊思遄征視泉
石而如歸佇雲霞而有自昔周川故事初傳曲路之悲
江甸名流始命山隂之筆盍遵清轍共抒幽襟俾後之
視今亦猶今之視昔一言均賦六韻齊疏誰知後来者
難輙以先成為次
秋日宴洛陽序前人
夫以東京勝地南吕高秋三塗鎮而九𣲖分白露下而
清風肅或出或處人多朝野之歡以嬉以遊時極登臨
之所征衣流寓切下走之蓬襟解榻邀期屬上賓之桂
席於是齊道實欵琴樽倜儻論心留連促膝但有潘楊
之密戚(一作契)得無管鮑之深知簮組盛而車馬喧庭宇
虚而管絃亮近臨銅陌斜控銀墟菊照新花泛輕香於
遠次荷凋晩葉翻翠影於長波聽矚方窮獻酬逾洽年
忘小大傲天地於平生志混榮枯得林泉之意氣願長
繩以繋日幾近光隂思短札以凌雲或陳歌咏人採古
韻成者先呈
遊山廟序前人
吾之有生二十載矣雅厭城闕酷嗜江海常學仙經博
涉道記知軒冕可以理隔鸞鳳可以術待而事親多衣
食之虞登朝有聲利之迫清識滯於煩城仙骨摧於俗
境嗚呼阮籍意疎嵇康體放有自来矣常恐運促風火
身非金石遂令林壑交喪煙霞板蕩此僕所以懷泉塗
而惴恐臨山河而歎息者也粤以勝友良暇相與遊於
玄武西山廟蓋蜀郡三靈峯也山東有道君廟古者相
傳以名焉爾其丹壑藂倚玄崖糾合俯臨萬仞平視重
巒乘杳冥之絶境屬芬華之暮節玉房跨霄而懸居瓊
臺出雲而高峙亦有野獸羣狎山鶯互囀崇松埓巨柏
爭隂積瀨與幽湍合響𦕈𦕈焉逸逸焉王孫何以不歸
羽人何以長往其玄都紫微之事耶方歛手鐘鼎息肩
巖石絶視聽於寰中置形骸於度外不其然乎時預乎
斯者濟隂鹿弘胤安陽邵令遠耳盍詩以言志不以韻
數裁焉
守歲序前人
歲月易盡光隂難駐春秋冬夏錯四序之凉炎甲乙丙
丁紀三朝之歷數十二月之隂氣玉律窮年一萬歲之
休禎金觴獻夀賁(周禮作鼖)鼓雷動煙火星流侲子黃童
統鈎陳而驅赤疫諸王等集陳玉帛而謁(一作朝)諸侯京
兆天中竦樓臺而徹漢長安路上亂車馬而飛塵王丞
相之登臨行將在目戴侍中之重席忽爾明朝槐火滅
而寒氣消蘆灰飛而春風起魚鱗布葉爛五色而翻光
鳳腦吐花燦百枝而引照悲夫年歲將晩志事寥落公
孫弘之甲第天子未知王仲宣之文章公卿不識對他
鄕之風景憶故里之琴歌柏葉為銘影(疑)泛新年之酒
椒花入頌先開獻歲之詞作者七人同為六韻
三月上已祓禊序前人
觀夫天下四方以宇宙為城池人生百年用林泉為窟
宅雖朝野殊致出處異途莫不擁冠蓋於煙霞披薜蘿
於山水况乎山隂舊地王逸少之池亭水曲新交許玄
度之風月琴臺寥落猶停隠遁之賓釀渚荒凉尚遏逢
迎之客仙舟溶裔(一作曳)若海上之槎来羽蓋參差似遼
東之鶴舉或昂騏驥或泛飛鳬俱安名利之場各得逍
遥之地而上屬無為之道下棲玄邈之風永淳二年暮
春三月遲遲風景出沒媚於郊原片片仙雲遠近生於
林薄雜花爭發非止桃蹊羣鳥亂飛有踰鸚谷王孫春
草處處爭鮮仲阮芳園家家並翠於是携旨酒列芳筵
先祓禊於長洲却申交於促席良談吐玉長江與斜漢
爭流清歌遶梁白雲將紅塵並落他鄕易感增悽恨於
兹辰羈客何情更歡娛於此日加以今之視昔已非昔
日之歡後之視今亦是今時之會人之情也能不應乎
且題姓字以表襟懷使夫會稽竹箭則推我於東南崑
阜琳琅亦歸予於西北
晩秋遊武擔山寺序前人
若夫虎丘仙鎮吳王殉歿之墟驪嶠崇基秦帝升遐之
宅雖珠衣玉匣下賁窮泉而廣岫長林終成勝境亦有
霍將軍之大隧廻寫祁連樗里子之孤墳竟開長樂豈
如武擔靈嶽開明故地蜀夫人之葬迹任文公之死所
岡巒隠隠化為闍崛之峰松柏蒼蒼即入祗園之樹引
星垣於沓障下布金沙棲日觀於長崖傍臨石鏡瑶臺
玉甃尚控霞宫寳刹香壇猶芬仙闕琱瓏接映臺凝夢
諸(疑)之雲璧題相暉殿寫長門之月美人虹影下綴虬
幡少女風吟遥喧鳳鐸羣公以玉律豐暇傃林壑而延
情錦署多閒想巖泉而結興於是披桂幌歴松扉梵筵
霞屬禪扄煙敞雞林俊賞蕭蕭鷲嶺之居鹿苑仙談亹
亹龍宫之偈于時金方啟序玉律驚秋朔風四面寒雲
千里層軒廻霞齊萬物於三休綺席乘雲窮九垓於一
息碧雞靈宇山川極望石兕長江汀洲在目龍鑣翠轄
駢闐上路之遊列榭崇闉磊落名都之氣渺渺焉洋洋
焉信三蜀之竒觀也昔者升高能賦勝事仍存登嶽長
謠清標未遠敢攀盛烈下揆幽襟庶旌西土之遊遠嗣
東平之唱云爾
夏日宴張二林亭序前人
張二官松駕乘閒桂筵追賞引簮裾之勝侣狎丘壑之
神交辭縱於解頥道深於喻指香杯濁醴是河朔之平
生雄筆清詞得高陽之意氣林亭曠望季倫調伎之園
泉石周游子晉登仙之浦舟浮葉影簟積花文黃雀度
而飊驚丹烏傾而日晩出處之情一致筌蹄之義兩忘
沉轄留驤眺乘羊於衛玉彈毫可作明擲地於孫金共
題横吹之篇用記兹辰之樂人採一字四韻成篇
綿州北亭羣公宴序前人
下官(一作客)人間獨傲海内少徒志不屈於王侯身不絶
於塵俗孤吟五嶽長嘯三山昔往東吳已有梁鴻之志
今来西蜀非無張載之懷况乎踐名場携勝友風月無
幾琴酒俄乖半面十年一别千里何少府故人攀桂撫
金石而論心韓法曹新餞班荆臨江湖而執手離亭北
望煙霞生故國之悲别舘南開風雨積他鄕之思于時
蒼雲寡色白日無光沙塵起而桂浦昏鳬鴈下而蘆洲
晩傍隣蒼野霜風橘柚之園斜枕碧潭直斷芙蓉之水
既而登臨惜别驂駕少留季札何人親逢贈縞子
荆不慜思掛傾城惆悵北梁揖琴臺而漸間徘徊東道
思錦署以行遥嗟乎人事乖矣江山遠矣請命離前之
筆為題别後之資五際飛文想羣公之不讓一言可贈
知下筆之有神
宇文德陽宅秋夜山亭宴序前人
若夫龍津宴喜地切登仙鳳閣玄虚門稱好事亦有以
登山臨水長想巨源秋風明月每思玄度未有能星馳
一介留美跡於芳亭雲委八行抒勞思於彩筆遂令啟
瑶緘者攀勝集而長懷披瓊翰者仰高筵而不暇王子
猷之獨興不覺浮舟嵇叔夜之相知欣然命駕琴樽重
賞始詣臨卭口腹良遊未辭安邑乃知兩鄕投分林泉
可攘袂而遊千里同心煙霞可傳檄而定友人河南宇
文嶠清虚君子中山郎餘令風流名士或三秋意契闢
林院而開襟或一面新交叙風雲而倒屣彭澤陶潜之
菊影泛仙樽河陽潘岳之花光縣妙理(疑)巖巖思壁家
藏虹岫之珍淼淼言河客探驪泉之寳禺同金碧暫照
詞場巴漢英靈潜光翰院亹亹焉蕭蕭焉信天下之竒
託也于時白藏開序青女御律金風高而林野動秋露
下而江山静琴亭酒榭磊落乘煙竹徑松扉參差向月
魚鱗積磴還昇蘭桂之峯鴛翼分橋即映芙蓉之水亦
有紅蘋綠荇亘渚連翹玉帶瑶華分楹間植池簾夕敞
香牽十步之風岫幌宵褰氣襲三危之露縱冲襟於俗
表留逸契於人間東山之賞在焉南澗之情不遠夫以
中牟馴雉猶嬰觸網之悲單父歌魚罕繼鳴琴之趣俾
夫一同詩酒不撓於牽絲千載巖溪無慙於景燭云爾
遊冀州韓家園序前人
銅溝水北石鼓山東星辰當畢昴之墟風俗是唐虞之
國雖接燕分晉稱天子之舊都而向術當衢有高人之
甲第祥風塞戶瑞氣冲庭芳酒滿而綠水春朗月閒而
素琴薦家童掃地蕭條仲舉之園長者盈門廓落東平
之室梧桐生霧楊柳摇風眺望而林泉有餘奔走而煙
霞足用神龍起伏俱調鼎鑊之滋鳴鳳雌雄並入笙竽
之奏高情壯思有抑揚天地之心雄筆竒才有鼓怒風
雲之氣南庭興晩東徑隂生石髓拆而隠士歸玉山崩
而野人醉僉為文在我卜翰苑當仁王羲之之蘭亭五
百餘年直至今人之賞石季倫之梓澤二十四友始得
吾徒之遊陶陶然落落然則大唐調露之元年獻歲正
月也
與員四等宴序前人
自嵇阮寂寥伊班超忽高筵不嗣中宵誰賞古今惜芳
辰者停鶴軫於風衢懷幽契者佇鸞觴於月徑已矣哉
林壑遂喪煙霞少對良會不恒神交復幾請沃非常之
思但宣絶代之遊託同志於百齡求知已於千載道之
存矣無乃然乎人賦一言俱裁四韻
文苑英華卷七百八
