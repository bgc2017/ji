文苑英華卷二百四十九宋李昉等編
寄贈三
盧照隣六首駱賓王三首
杜淹一首陳子昂五首
喬知之一首李嶠三首
李乂二首崔湜一首
杜審言三首宋之問一首
李適一首徐彦伯二首
贈益府羣官盧照隣
一鳥自北燕飛來向西蜀單棲劍門上獨舞岷山足昂
藏多古貌哀怨有新曲羣鳳從之遊問之何所欲荅言寒
鄉子飄飄萬餘里不息惡木枝不飲盜泉水常思稻粱遇
願棲梧桐樹智者不我邀愚夫余不顧所以成獨坐耿耿
歲云暮日夕苦風霜思歸赴洛陽羽翮毛衣短關山道路
長明月留客思白雲迷故鄉誰能借風便一舉凌蒼蒼
山行寄劉李二參軍前人
萬里煙塵客三春桃李時事去紛無限愁來不自持狂
歌欲道(一作歎)鳳失路反占龜草礙人行緩花繁鳥度遲
彼美參卿事留連求友詩安知倦遊子兩鬢漸如絲
贈益府裴錄事前人
忽忽歲云暮相望限風煙長歌欲對酒危坐遂停絃停
絃變霜露對酒懷朋故朝看桂蟾晩夜聞鴻鴈度何時
還桂晩不同攀浮雲映丹壑明月滿青山青山雲路深
丹壑月華臨耿耿離憂積空令星鬢(一作髮)侵
首春貽京邑文士前人
寂寂罷將迎門無車馬聲横琴答山水披卷閱公卿忽
聞歲云晏倚杖出簷楹寒辭楊柳陌春滿(一作别)鳳凰城
梅花扶院吐蘭葉遶階生覽鏡改容色藏書留姓名時
來不假問生死任交情
于時春也慨然有江湖之思寄贈柳九隴
盧照鄰
提琴一萬里負書三十年晨攀偃蹇樹暮宿清泠泉翔
禽鳴我側旅獸過我前無人且無事獨酌還獨眠遥聞
彭澤宰高弄武城絃形骸寄文墨意氣託神仙我有壼
中要題為物外篇將以貽好道道遠莫致旃相思勞日
夜相望阻風煙坐惜春華晩徒令客思懸水去東南地
氣凝西北天關山悲蜀道花鳥憶秦川天子何時問公
卿本亦憐自哀還自樂歸藪復歸田海屋銀為柱雲車
電作鞭儻遇鸞將鶴誰論貂與蟬萊洲頻度淺桃實幾
成圓寄言飛鳬舄歲晏同聯翩
至望喜矚目言懷貽劒外知巳
前人
聖圖夷九折神化掩三分緘愁赴蜀道題拙奉虞薰隠
轔度深谷遥裔上高雲碧流遞榮(疑作縈)注青山互糾紛
澗松咽風緒巖花濯露文思北常依馭圖南每喪羣無
由召宣室何以答吾君
在江南贈宋五之問駱賓王
井絡雙源濬潯陽(集作陽侯)九派長輪波(集作淪波)通地穴委輪
下歸塘别島籠朝蜃連洲擁夕陽(集作漲)韞珠澄(集作成)積
潤讓璧動浮光浮光凝析木(一作折木)積閏疎圓沚玉輪&KR0636;
地開劍閣(一作匝)連星起風煙標廻秀英靈信多美懷德
踐遺芳端操慙謀已謀已繆觀光牽跡強棲遑揆拙迷
三省勞生暗(集作昧)兩忘彈隨(一作冠)空被笑獻楚自多傷
一朝殊語默千里異(一作易集作暴)炎涼炎涼幾遷貿水(一作川)
陸疲臻湊積水架吳濤連山横楚岫風月雖殊昔星河
猶是舊姑蘇望南浦邯鄲通北走北走平生親南浦别
離津瀟湘一超忽洞庭多苦辛秋江無綠芷寒汀有白
蘋采采(集作之)將何遺故人漳水濱漳濱已遼遠江潭未
旋返為聽短歌行當憶(集作想)長洲苑露金薰菊岸風珮
摇蘭坂蟬鳴稻葉秋鴈起蘆花晩秋天(集作晩秋)雲日明亭
臯風露清獨負平生氣重(集作空)牽摇落情占星非聚德
夢月詎懸名寂寥傷楚奏悽斷泣秦聲秦聲懷舊里楚
奏悲無已郢路少知音藂臺富竒士温輝凌愛日壮氣
驚寒水一顧重風雲三冬足文史文史盛紛綸京洛多
風塵猶輕(一作由來)五車富未重一囊貧李仙非(集作悲)易託
蘇鬼曲(集作尚)難因不惜勞歌盡誰為聽陽春
在軍中贈先還知巳前人
蓬轉俱行役瓜時獨未還䰟迷金闕路望斷玉門關獻
凱多慙霍論封幾謝班風塵催白首歲月損紅顔落鴈
低秋塞驚鳬起暝灣胡霜如劍鍔漢月似刀鐶别有(集作)
(後)邊亭樹相思幾度攀
早秋出塞寄東臺詳正學士前人
促駕踰三水長驅望五原天階(集作街)分斗極地理接樓
煩漢月明關隴戎(集作胡)雲聚塞垣山川殊物候風壤異
涼暄(集作温)戍古秋塵合沙寒宿霧繁昔余迷學步投跡
忝詞源蘭渚浮延閣蓬山欵禁園彯纓陪紱冕載筆偶
璵璠汲冡寧詳蠧秦牢詎辯冤一朝從匪(集作篚)服千里
騖輕軒鄉夢隨䰟斷邊聲入聽喧南圖終鎩(集作歛)翮北
上遽摧轅弔影慙連茹浮生倦觸藩數竒何以託桃李
自無言
寄贈齊公杜淹
冠盖遊梁日詩書同志年佩蘭長坂上攀桂小山前結
交淡若水履道直如弦此觀終未極於兹獨播遷頳衣
登蜀道白首别秦川淚隨溝水逝心逐曉旌懸去去逾
千里悠悠隔九天郊野間長薄城闕隠凝煙關門共月
對山路與雲連此時寸心裏難用尺書傳
入東陽峽與李明府船前後不相及
陳子昂
東巖初解纜南浦遂離羣出沒同洲島棲泊異汀濆風
煙猶可望歌笑浩難聞路轉青山合峯廻白日曛奔濤
上漫漫積浪(集作水)下沄沄倏忽猶疑及差池復兩分離
離開(集作間)遠樹藹藹沒遥氛地入巴陵道星連牛斗文
孤狖啼寒月哀鴻呌斷雲仙舟不可見摇(集作遥)思坐氛
氲
贈嚴倉曹乞推命錄前人
少學縱横術遊楚復遊燕棲遑長委命富貴未知天聞
道沈冥客青囊有秘編(集作篇)九宫探萬象三算極重玄
願奉唐生訣將知躍馬年非同墨翟問空滯殺(集作至)龍
川
度峽口山贈喬補闕知之王二無競
前人
峽口大漢南横絶界中國叢石相(集作何)紛糾赤山復翕
赩遠望多衆客逼之無異色摧(集作崔)崒乍孤斷逶迤屢
回直信關胡馬衝亦拒漢邊塞豈依(集作伊)山河險將順
休明德物壮誠有衰勢高(集作雄)良易極邐迤忽而盡決
漭平不息之子黃金軀如何北(集作此)荒域雲臺盛多士
待君丹墀側
贈趙貞固二首前人
回中烽火入塞上追兵起此時邊朔寒登隴思君子東
顧望漢京南山雲霧裏
二
赤螭媚其彩(集作形)婉孌蒼梧泉昔者琅琊子躬耕亦愷
(集作慨)然美人豈遐曠之子乃前賢良辰在何許白日屢
頽遷道心固微密神用無留連舒可彌宇宙攬之不盈
拳蓬茅(集作蒿)久蕪沒金石徒精堅良寶委短褐閑琴獨
嬋娟
擬古贈陳子昂喬知之
惸惸孤形影悄悄獨遊心以此從王事常與子同衾别
離三河間征戰二庭深(一作延隂)胡天夜雨露胡鴈晨南翔
節物感離别(一作居)同衾違(一作還)故鄉南歸日將遠北方
尚蓬飄孟秋七月時相送出外郊海風吹涼木邊聲暗
(一作響)梢梢勤役千萬里將臨五十年心事為誰道抽琴
歌坐筵一彈再三歎賓御涕潺湲送君竟此曲從茲長
絶絃
此詩二百六卷重出今已削去注異同為一作
扈從還洛呈侍從羣官李嶠
四海帝王家兩都周漢室觀風昔來幸御氣今旋蹕雷
奮(疑)六合開天行萬乘出玄冥奉時駕白矩參戎律後
隊咽節聲前驅嚴罕罼輝光射東井禁令横西秩帳殿
别陽秋旌門臨甲乙將交洛城雨稍遠長安日邙鞏雲
外來咸秦霧中失孟冬霜霰下是日農功畢天道向歸
餘皇情美隂隲行在名岳禮逓問高年疾祝鳥既開羅
調人更張瑟登源(疑)采謳頌俯谷求才術邑罕懸磬貧
山無挂瓢逸垂恩浹寰宇展義該文質德澤盛軒遊哀
矜深禹恤申歌地廬駭獻夀衢樽溢瑞色抱氤氲寒光
變蕭飋宗枝旦奭輔侍從王劉疋並緝蛟龍書同簮鳳
凰筆陶甄荷吹萬里歸(一作頌歸又作婺婦)歎明一歡與道路長
顧隨談笑密叨應廊廟選謬齒䕫龍弼喜搆大廈成慙
非隆棟吉
晩景帳然簡二三子前人
楚客秋悲動梁臺夕望餘梧桐稍下葉山桂欲開花氣
引迎風露光收向晩霞長歌白水曲空對綠池華
田假限疾不獲還莊載想田園兼思親友贈杜
幽素前人
遊宦勞牽網風塵久化衣迹馳東苑路望阻北巖扉及
此乘休告聊將狎遁肥十旬俄委疹(一作疾)三逕且殊歸
茂陵窅難即(一作仰)靈臺暫可依疲痾旅城寺延想屬郊
畿夕夢園林是晨瞻邑里非綠疇良已穢清濠曠不追
野花何處落山月幾秋暉彼美符商致(一作政)優遊絶漢
機高情物累遣逸氣煙霞飛樂道方無悶懷賢獨有違
樽虛舊園酒琴静故人徽夏沼蓮初發秋田麥稍稀何
當攜手去歲暮(一作日暮)採芳菲
此詩三百十七卷重出今已削去注異同為一作
寄胡皓時在南中李乂
徭役苦流滯風波限泝洄江流通地骨山道繞天台有
鳥圖南去無人自北來閉門滄海曲雲霧待君開
招諭有懷贈同行人前人
遠遊冒艱阻深入勞存諭春去辭園門秋還在(一作任)邊
戌軒車行未返節序催難駐陌上悲轉蓬園中想芳樹
蜀山自紛糾岷水恒奔注臨泛多苦懷登攀寡歡趣永
夕飛滛雨崇朝蒸毒霧不求綏嶺桃寧美卭鄉蒟白浪
行欲静驄馬何常驅(唐韻區遇切刻集者未如此音或改為駐而不知前已押催難駐誤)
(矣)願接軺旆塵聮翩東北騖
襄陽早秋寄岑侍郎崔湜
江城秋氣早旭旦坐南闈落葉驚衰鬢清霜换旅衣時
來矜早達事往覺前非體道徒推理防身終昧微故人
金華省肅穆秉天機誰念江漢廣蹉跎心事違
贈蘇味道杜審言
北地寒應苦南庭戍未歸邊聲亂羌笛朔風卷戎衣雨
雪關山暗風霜草木稀胡兵戰欲盡漢卒尚重圍雲静
妖星落秋深塞馬肥據鞍雄劍動插筆羽書飛輿駕還
京邑朋遊滿帝畿方期乘(集作來)獻凱歌舞共春輝
贈崔融前人
十年俱薄宦萬里各他方雲天斷書札風土異炎涼太
息幽蘭紫勞歌竒樹黃日疑懷叔度夜似憶真長北使
從江左東歸在洛陽相逢慰疇昔相對叙存亡草深窮
巷敗(集作毁)竹盡故園荒雅(集作稚)節君彌固衰顔余自傷
人事盈虛改交遊寵辱妨雀羅争去翟鶴氅競尋王思
極歡娛至明情詎可忘連騎追佳賞城中及路傍琴樽
行宴席巖沼卧詞場三川宿雨霽四月晩花芳復此開
懸榻寧唯入後堂興酣雊&KR0008;舞言洽鳳凰翔高選俄遷
職嚴程已飭装撫躬銜道義攜手戀輝光玉振先推美
金銘舊所防勿嗟離别易行役共時康
贈蘇綰書記前人
知君書記本翩翩為許從戎赴朔邊紅粉樓中應計日
燕支山下莫經年
入崖口五渡寄李適宋之問
抱琴問(一作登集作經)絶壑栰木泝清川路竒(一作極)意謂盡勢
廻趣轉綿人遠草木秀山深雲景鮮余負海岳情自惜
微尚年(一作然)彌曠十餘載今來宛仍全未窺仙源極獨
進野人船時攀乳竇憩屢薄天窗眠夜絃響松月朝檝
弄苔淵(一作泉)固冥物(一作因冥象)外理永謝區中緣碧潭可
遺老丹砂堪學仙莫使馳光暮空令龜鶴憐(一作皆文粹及集本)
答宋十一崖口五渡見贈李適
聞君訪遠山躋險造幽絶眇然青雲境觀竒彌年月登
嶺亦泝溪孤舟亊㳂越崿嶂傳彩翠崖磴互敧缺石林
上攅聚(一作叢)金澗下明滅捫壁窺丹井梯苔瞰乳穴忽
枉巖中贈對玩未嘗輟慇懃獨往事委曲練(一作鍊)藥說
迨(一作邀)予名山期從爾泛海澨歲晏秉宿心斯言非徒
設(一作皆文粹)
和李適答宋之問徐彦伯
聞有獨往客拂衣捐世心結欣薄枉渚撰念縈舊林經
亘去崖合冥綿歸壑深琪樹環碧彩金潭生翠隂沿洄
弄沙榜詭仄眺明岑夕聞桂裏猿曉玩松上禽雜珮藴
孤袖瓊敷綴雙襟(文粹作矜)我懷滄洲想懿爾白雲吟秉願
理方協存期迹易尋茲言庶不負為報巖中琴
贈劉舍人古意前人
女牀聞(初學記作閟)靈鳥文章世所稀巢君碧梧樹舞君青
瑣闈或言鳳池樂撫翼更西飛鳳池環禁林仙閣靄沉
沉璇題激流日珠綴綿清隂郁穆帝言重熒煌台座深
風張丹戺翮月弄紫庭音衆彩結不散孤英跂莫尋浩
歌向蘭渚婉孌故儔心
文苑英華卷二百四十九
