文苑英華卷九百九十一宋李昉等編
親族一
為高力士祭父文一首祭二先文一首
祭叔父文二首祭姑文一首
祭舅文一首
為王司馬祭妻父文一首
祭外舅房州李使君文一首
重祭外舅司徒文一首祭外姑文一首
為高力士祭父文張說
維開元十七年月日孝子力士敢告于考潘州府軍妣
南海太君之靈小子不天夙齡凶閔身嬰寇剽家值虜
裂幸供掃洒之餘遂蒙侍從之顧扶戴明聖逼畏艱難
大固不敢不密小亦不敢不誠事必記心言無漏口日
慎一日將二十年玉弁加首金章在佩先靈納祐明神
降鍳阿母遠至於京華妹兄自拔于泥滓咸以官漸榮
禄姻通士林慈顔復慶(集作顧復)於目前同氣展歡於膝下
又緣幼育高氏變族移家敬愛盡於二堂温凊周於一
紀不圖無狀招禍永見孤棄聖主恩華曲逮存没邑封
舊郡官贈本邦親感(集作恩)君澤子承父意致命報天誓
有同於皦日竭忠資孝志無忝於幽泉敬惟靈懷慰聞
昭遂先遠有日卜兆新塋遥啟尊魂合祔良壌哀迫祖
載攀戀湏臾謹以清酌少牢恭陳遣奠盈罇不舉虚饌
莫嘗號天叩地殞絶何仰
祭二先文(閩本作追贈祭文)張九齡
維開元二十二年歲次乙亥孤子九齡謹遣弟某等謹
以清酌脯醢(集作醢脯)庶羞之奠敢昭告于先考先妣之靈
九齡積罪昊天天實降罰嚴廕永遠(集作隔)慈顔重違欲
報劬勞終天何及某夙承教誨幸有所成(集作幸而有成)忝(集作)
(崇)國竉靈猥當大任聖上義存延賞追贈所天(集作及)朝
恩優渥跪承摧感伏惟昭亮享慈(集作兹是)殊錫今謹具贈
太常卿廣州都督告身并桂陽郡大夫人告身及玉帶
金章紫衣各一副伏惟尚饗
祭處士房叔父文李商隱
某爰在童蒙最承教誘違訣雖久音旨長存近者以壇
山舊塋忽罹風水夀堂圮壊宰樹凋傾雖崩則不脩聞
諸前哲(集作聖)但墮而罔治那俟他人况真隱昭(集作貽)芳
鴻儒著美豈可令趙岐之表墊彼玄扄郭泰之碑淪於
夜壑載惟瑊頊藐爾孤冲誠呌號之不停顧營辨之無
素某等輙考諸蓍筮别卜邱封使羲叟以令日吉時奉
移神寢奢無僣縟儉免虧疎是期永閟尊靈長安幽穸
眠牛有慶自及於諸孤白馬垂祥豈祈(集作均)於猶子追
懷莫及感切徒深更思平昔之時兼預生徒之列陸公
賜杖念榮益以何成殷氏著文媿獻酬而早屈引進之
恩方極禍凶之感俄鍾誰言一記之餘又奉再遷之兆
哀深永往情極初聞矧宗緒衰微簮纓殆歇五服之内
一身有官將使澤底名家翻同單系山東舊族不及寒
門靜思肯構之文敢怠成書之託瑊等既幽明無累年
志漸成則當授以詩書諭其婚宦使烝嘗有奉名教無
虧靈其鍳此微誠助夫至願敢有求於必大庶免歎於
忽諸迫其哀憂兼之瘵恙曾非遐遠不獲躬親瀝血裁
詞叩心寫懇長風破浪敢忘昔日之規南巷齊名永絶
今生之望冀因薄奠少降明輝延慕酸傷不能堪處苦
痛至深永痛至深
為鄭從事妻李氏祭從父文前人
有美吾門實系公族絳霄結蔭皇極流輝自嚴君以交
辟延榮仲父以立朝衍慶叔父雖禮疎五服而義叶一
家馬援於兒姪之間一情無異王華在弟兄之列數從
猶親吉人寡辭君子無諍屬者以獻賦不遇投筆從戎
鏡水稽山聊屈觀書之望甬東淛右始開傳(集作侍)劒之
名經塗幾千去國數歲爰因職貢来奉闕庭傳車方馳
朝露溘至禍生朽索釁起揚鞭始驚香而不禁俄折臂
而無望嗚呼存亡恒(集作定)理夀夭常期所悲者方次中
途所痛者非因美疢稅鞅告痛肩輿數晨既鍼艾之莫
徵果含禭而斯及况乎合室遠在海涯一女方羈二子
未丱人生甚痛天道奚言今以國家(集作家國)載遥干戈未
息尚稽歸祔乃議從權定鼎城東永通門外南瞻嵩嶺
北望邙山式崇寓殯之封且作藏神之室必也慶延異
日時屬通年先温序之思歸俟臧孫之有後二十一姪
女早蒙慈撫久歎違離今又從夫山東食貧洛水將療
無及驚悲有加敢因祭酹(集作酒醊)之馨聊冀精靈之降嗚
呼叔父永鍳卑誠
祭韓氏老姑文(故安定韓尚書太夫人)前人
猗歟我家世奉玄德譲弟受封勤王賜國名芳彛鼎勲
盈史册季孟國高秦晉欒(集作樂)郄恭惟柔範載禀淵塞
既作女師乃為嬪則潁水波清梁園月明言從百兩且
拜雙旌計(集作託)侯令弟配國名卿入從述職出輔專征
螽斯不妬鳳凰和鳴此時同慶東都(集作郡)分榮使者責
梁公子專魏帝念元昆人思仲氏杖節赴敵斬芻盡瘁
無以家為或從王事禮優内子詩美夫人冕紘瑱紞山
蕨澗蘋子元罕見冀缺如賓綠衣有感翟茀仍新遽歎
夜川遄聞晝哭原阡舊署孟隣斯卜閒居獻夀作賦之
官弓裘望襲菽水承歡福善餘基好謙舊祉復自良人
集于之子爰從上蔡去臨易水空報登壇未聞曳履晁
父先歸莫之能比趙母上言盖不得已寒暄結恙燥濕
為疵徒虛百禄靡效三毉嗚呼夀夭所賦彭殤不移誰
能了悟孰不憂悲何兹逹識乃克先知同易簀以就正
如買棺而指期苟有所累安能及斯道遠轘轅程遥河
洛建兆臨塗移舟就壑日惨林嶺風凄灌薄積靄茫茫
行煙漠漠某等誠深通舊情恊先親始自童子至于成
人年將二紀恩冠六姻念升堂之如昨慟幽夜之無晨
歌停行路舂輟比隣雖寓辭之有所終含酸而莫伸壺
清媿酹(集作酧)爼薄羞芹唯餘彤管有美清塵嗚呼哀哉
為李郎中祭舅竇端州文前人
始虞命(集作燕)夏暴于玄穹功垂刊木德叶堙洪洎帝相
之難作誕少康於竇中由屯獲吉因生受封降及後代
傳勲繼庸西京則嬰為外戚東漢則融居上公愍陽城
之不享始移籍於扶風源遠更清基高自(集作足)峻有焯
明靈藹然休問陋巷不憂坦途方進月遠標儀霞高映
論玉寧韞匱錐要處囊宜伸尚屈將集猶翔潜師大易
謙尊以光誓安老氏債少易償爰紆銅墨是宰濠梁宓
琴時奏潘樹逾芳入贊朝儀言揚事舉圭璧蠻夷弁冕
文武吐辭含韻知今博古進揖退揚從規合矩復陶啓
位殿省承榮孔門之束帶無忝漢宫之綿蕝難更君子
(集有之字)信讒小人(集有之字)道長未暇閉關難期稅鞅暫持符
竹遠出羅網誰識卑飛因成利往銅梁改秩錦里經時
人去而琴臺壊棟文移而石室摧基劉弘之重銘葛廟
王商之更立嚴祠隴首云歸端溪遽逐角豈觸藩臂終
困木海闊天盡山深霧毒許靖他鄉有名無禄馬超正
色宜歌反哭何為善之無憑而降災之甚速某欽惟教
義夙所依因在昔家世勤王實殷高旌大旆結駟飛輪
慶豈遺於自出榮實垂(集作萃)於外姻一紀已来艱凶遄
及嗟宅相以無取懼堂構之不集詎言渭水之乖離竟
絶西州之出入嗚呼哀哉違京背闕古陌荒阡松門積
靄隴首停(集作行)煙祖庭是日乞墅何年淚有血而皆墮
憤無膺而可填况玕剖郡符璟持使節塞遠城迥河窮
路絶顧後瞻前形孤影孑長號出次重拜臨穴酒濃清
醴(集作酒醴清濃)殽羞羅列庶有鍳於斯文冀不同於虛設
為王司馬祭妻父文張九齡
維年月朔日某乙謹遣(集作具)少牢清酌之奠敬祭(集作于)
故某公府君之靈惟公聫葉公侯振景天朝昔也時来
則地分茅土今也福過則海變桑田豈唯魑魅之憂方
為蝼蟻之患嗚呼哀哉始更榮盛早睦嘉姻謬入郄公
之選當荷戴侯之遇情契闊而彌積義流離而益固公
之謫官(集作䆠)某又犯時永矣去國賁然来思雖窮途之
至此幸隣境之在兹所忌者法豈忘於私聞析聲而密
邇畏簡書而間之然猶風煙可冀翰墨無輟心已運於
虛舟跡尚濡於涸轍驟寒暑之徂謝紛吉凶之廻穴京
兆之使忽追廣陵之音遽絶嗚呼哀哉平生多感自傷
千里之心已矣長辭徒發九原(集作泉)之歎計疇昔之光
寵痛淪亡於旅竄嘗許恤人之孤况霑愛子之半謹因
遣奠(閩本作遣尊酧)敢昭(集作昭告)明靈心不可倦德以為馨匪羞
是薦惟魂是聽遣行人於信宿空泫目於郊坰嗚呼哀
哉尚饗
祭外舅房州李使君文符載
波澗濬廣根柢深長沃日淮海捎雲豫章氣韻孤高鴛
鴻翺翔高行端簡秉心直方在天寳中族大且光一門
六姻鳴玉琅琅作宰藍田政聳民康栖遲半刺亦振芬
芳才盛位卑厥聲昭彰遂登侯牧答時之望雨洩雲蒸
虬螭騰&KR0750;清路方騁羽鱗摧傷嗚呼昔公典郡歸江之
涘小子旋蜀道途舍此扁舟旋泊弱植殘鄙公辱車馬
晤言則喜與能奬善感慨知已意敵周親禮成半子迫
切寧覲不遑留止爰方浹旬遽征千里縈紆岩嶂浩蕩
雲水惠愛纏綿簡書填委食貧多故淹歴周祀遠侍板
輿敬符深旨嗚呼哀哉歲暮朐䏰(䕫州雲安縣之古號)積雪皚皚
旅舘蕭條凶訃亦来望風一號使人甚哀心腸結塞彌
旬不開公嘗好古服膺儒藝擅美素琴騰芳草隸泊拜
靈座清塵四蔽札蠧徽銷空知灑涕嗚呼公用中孚納
人于誠人負長者薄塵頌聲道孤無隣怨抑不平逝景
潜晦崇山忽傾孀稚冤號自硤徂荆霜降露濡毒漬中
情今則虔恭歸厝先塋靈有安宅道無弛程泬寥之晨
萬象凄清野曠鴻斷天色光明煌煌素車翩翩銘旌出
祖荒逵惋慟交并聞諸格言黍稷非馨意有所欽生芻
豈輕湛彼罇罍冀降明靈儻精爽之如在庶哀詞之是
聽
重祭外舅司徒公文李商隱
嗚呼哀哉人之生也變而往耶人之逝也變而来耶冥
寞之間杳惚之内虛變而有氣氣變而有形形變而有
生今將歸生於形歸形於氣漠然其不識浩然其無歸
則雖有憂喜悲歡而亦勿能措(二字集作用)於其間矣苟或
以變而之有變而之無若朝昏之相交若春夏之相易
則四時見代尚動於情豈百生莫追遂可無恨儻或去
此亦孰貴於最靈哉嗚呼公之世胄勲華職官&KR2348;歴並
已託於寄奠備在前文今所以重具酒牢載形翰墨盖
意有所未盡痛有所難忘以公之平生之恩曩昔顧盻
屬纊之夕不得聞啓手之言祖庭之時不得在執紼之
列終哀且痛其可(集作何)道耶嗚呼七十之年人誰不及
二公之位人誰不登何數月之間不及從心之歲聞天
有慟方登論道之司時泰命屯才長運否為善何益彼
蒼難知昔澤怪既明告(集作吉)敖釋桓公之病隂德未報
夏侯知邴吉不亡何昔有其傳今無其證豈人言之不
當將天道之或欺雖北海懸定薨期長沙前覺灾至偃
如巨室去若歸人處順不憂得正之喜在公之德斯盛
在物之痛何言矧乎再軫慮居屢垂理命簡子將戰之
誓唯止桐棺晏嬰送死之文寧思石槨素車僕馬疎巾
弊帷成一代之清規揚百古之休問所謂有始有卒高
明(集作朗)令終嗚呼往在涇川始受殊遇綢繆之迹豈無
他人樽空花朝燈盡夜室忘名器(集作品)於貴賤去形跡
於尊卑語皇王致理之文(集作源)考聖哲行藏之旨每有
論次必蒙褒稱及移秩農鄉分憂舊許羈牽少暇陪奉
多違跡疎意通期賖道密紵衣縞帶雅貺或比於僑吳
荆釵布裙高義每符於梁孟今則已矣安可贖乎(集作兮)
嗚呼哀哉千里歸途東門故第數尺素帛一爐香煙耿
賓從之云歸儼盤筵而不御小君多恙諸孤善喪昇
堂輙啼下馬先哭含懷舊極撫事新傷植玉求歸已輕
於舊日立(集作泣)珠報惠寧盡於兹辰况邢氏吾姨蕭門
仲妹愛深猶女思切仁兄撫婺緯以增摧闔孀閨而永
慟草荄土梗旁助酸辛高烏深魚遥添怨咽嗚呼精神
何往形氣安歸苟才能有所未伸勲庸有所未極則其
強氣宜有異聞玉骨化於終(集作鍾)山楸栢實於裘氏驚
愚駭俗佇有聞焉嗚呼姜氏懷安之規既聞之矣畢萬
名數之慶可稱也哉(集作夫)篋有遺經匣藏傳劔積兹餘
慶必有揚名愚方遁迹邱園游心墳素前耕後餉併食
易衣不忮不求道誠有在自媒自衒病或未能雖吕範
以久貧本冶長之無罪昔公愛女今愚病妻内動肝肺
外揮血淚得仲尼三尺之喙論意無窮盡文通五色之
毫書情莫既嗚呼哀哉公其監之(此篇原編入九目九十卷交舊門今移于)
(此)
祭外姑宇文夫人文陳子昂
維年月日朔女夫陳子昂謹以清酌嘉𬞞之奠奉祭于
故高氏河南宇文夫人之靈恭聞夫人有清穆之德皓
㓗之行淳懿肅恭内外仰則而道(集作遣)風素範蕙敷蘭
滋用能惠心光浮氛氲梁沚崇嚴壼訓芬郁母儀中饋
柔嘉娣姒有則豈圖慈顔幽翳於今十年毫木(集作汪木)已
拱尊靈廓然今吉辰叶應幽殯方開容象如在器質已
灰改卜有(集作禮)典宅兆方遷山園既列祖載行焉哀子
號咷女也蝉(集作婵)媛於(集作終)天永訣泣血流連子昂謬
承嘉惠預叨姻戚生事早暌送終空積竊聞精意以享
黍稷非馨敢陳薄酹以獻明靈伏惟夫人明神尚饗
文苑英華卷九百九十一
