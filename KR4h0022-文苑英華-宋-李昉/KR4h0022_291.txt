文苑英華卷二百九十一宋李昉等編
行邁三
張九齡十一首張子容二首
王維四首孫逖六首
賀知章一首孟浩然十二首
杜甫十首李白五首
張軫一首蔡希寂一首
綦毋潜一首
初發道中寄還(集作遠)張九齡
日夜鄉山遠秋風復此時舊聞胡馬思今聽楚猿悲念
别朝昏苦懷歸歲月遲壯圖空不息常恐髮如絲(以下一十)
(篇並見集本)
自豫章南還江上作前人
歸去江南水磷磷見底清轉逢空闊處聊洗滯留情浦
樹遙如待沙鷗近若迎津途别有趣況乃濯吾纓
自始興谿夜上赴嶺前人
常蓄名山意兹為世網牽征途屢及此初服已非然日
落青巖際谿行綠篠邊去舟乘月後歸馬息人前數曲
迷幽嶂連圻觸暗泉深林風緒結遥夜客情懸非梗胡
為泛無膏亦自煎不知行役者相樂在何年
初入湘中有喜前人
湘中作(以上二詩並見一百六十二卷)前人
浮沉(前篇作浮波集作浮沒)前人
自湘水南行前人
落日催行舫逶遲(集作迤)洲渚間誰云有物役乘此更休
閑暝色生前浦清暉發近山中流澹容與唯愛鳥飛還
耒陽谿夜行前人
乘夕棹歸舟緣源路轉幽月明看嶺樹風静聽溪流嵐
氣船間入霜華衣上浮猿聲雖此夜不是别家愁
自彭蠡湖初入江前人
江岫殊空闊雲烟處處浮上來群噪鳥中去獨行舟牢
落誰相顧逶迤日自愁更將心問影于役復何求
初發曲江谿中前人
谿流清且深松石復隂臨正爾可嘉處胡為無賞心我
猶不忍别物亦有緣侵自非常行邁誰能知此音
西江(一作河)夜行前人
遥夜人何在澄潭月裏行悠悠天宇曠切切故鄉情外
物寂無擾中流澹自清念歸春服(集作林葉)換愁坐露華生
獨有汀洲鶴宵分乍一鳴
南陽道中作前人
登郢屬歲隂及晩懵所適復聞東漢主遺此南都迹佳
氣藹厥初覇圖紛在昔兹邦稱貴近與世嘗薰赫遭遇
感風雲變衰空草澤不識鄧公樹猶傳隂后石驅馬歴
闉闍荆榛翳阡陌事去物無象感來心不懌懷古到窮
秋興言傷遠客眇默遵岐路辛勤弊行役雲鴈號相呼
林麕走自索顧憶徇書劍未嘗安枕席豈暇墨突黔空
持遼豕白迷復期非遠歸歟賞農隙
自樂城赴永嘉枉路泛白湖寄松楊李少府
張子容
西行礙淺石北轉入溪橋樹色煙輕重湖光風動摇百
花亂飛雪萬嶺叠青霄猿挂臨潭篠鷗迎出浦橈惟應
賞心客兹路不言遥
泛永嘉江日暮廻舟前人
無雲天欲暮轉鷁大江清歸路煙中遠廻舟月上行傍
潭窺竹暗出嶼見沙明更值微風起乘流絲管聲
早入滎陽界王維
泛舟入滎澤兹邑乃雄藩河曲閭閻隘川中煙火繁因
人見風俗入境聞方言秋野田疇盛朝光市井喧魚商
波上客鷄犬岸傍村前路白雲外孤帆安可論
宿鄭州前人
朝與周人辭暮投鄭人宿他鄉絶儔侣孤客親僮僕宛
洛望不見秋霖晦平陸田父草際歸村童雨中牧主人
東臯上時稼遶茒屋蟲鳴(集作思)機杼休(集作悲)雀喧禾黍
熟明當渡京水昨夜(集作晩)猶金谷此去欲何之(集作言)窮
邊徇微禄
自大散已往深林密竹磴道盤曲四五十里至
黃牛嶺見黃花川前人
危徑幾萬轉數里將三休廻環見徒侣隱映隔林邱颯
颯松上雨潺潺石中流靜言深林裏長嘯高山頭望見
南山陽白日(集作露)靄悠悠青臯麗已净綠樹鬱如浮曾
是厭蒙密曠然消人憂
曉行巴峽前人
際曉投巴峽餘春憶帝京晴江一女浣朝日衆鷄鳴水
國舟中市山橋樹杪行登高萬井出眺迥二流明人作
殊方語鸎為舊國聲頼多(集作諳)山水趣稍解别離情
淮隂夜宿孫逖
水國南無畔扁舟北未期鄉情淮上失歸夢郢中疑木
落知寒近山長見日遲客行心緒亂不及洛陽時
二
永夕卧煙塘蕭條天一方秋風淮木落寒夜楚歌長宿
莾非中土鱸魚豈我鄉孤舟行已倦南越尚茫茫
下京口埭夜行前人
孤帆度綠氛寒浦落紅曛江樹朝來出吳歌夜漸聞南
溟接潮水北斗近鄉雲行役從兹去歸情入鴈羣
山行遇雨前人
驟雨晝氛氲空天夜不分暗山唯覺電窮海但生雲涉
澗猜行潦緣崖畏宿氛夜來江月霽棹唱此中聞
夜到潤州前人
夜入丹陽郡天高氣象秋海隅雲漢轉江畔火星流城
郭(一作府)傳金柝閭閻閉綠洲客行凢幾夜新月再如鈎
夜宿浙江前人
扁舟夜入江潭泊露白風高氣蕭索富春渚上潮未還
天姥岑邊月初落煙水茫茫多苦心更聞江上越人吟
洛陽城闕何時見西北浮雲朝暝深
曉發賀知章
江臯聞曙鍾輕栧理還&KR1956;海潮夜約約川露晨溶溶如
見沙上鳥猶霾雲外峯故鄉渺無際明發懷朋從
夜渡湘江孟浩然
客行(集作舟)貪利涉夜(集作闇)裏渡湘川露氣聞香(集作芳)杜
歌聲識暗(集作采)蓮榜人投崖火漁子宿潭煙行旅遥(集作)
(時)相問涔(集作潯)陽何處邊
泝江至武昌城前人
家本江湖上歲時歸思催客心徒欲速世路共(集作苦)邅
廻殘凍因風解新正度臘開行看武昌柳髣髴映樓(集作)
(陽)臺
旅行欲泊宣州界(集作夜泊宣城界)孟浩然
西塞沿江島南陵問驛樓湖平津渡闊風止客帆收去
去懷前浦茫茫泛夕流石逢羅刹礙山泊敬亭幽火熾
梅根渚煙迷楊葉洲離家復水宿相伴頼江(集作沙)鷗
行至漢川作(集作出行東山望漢川)前人
異縣非吾土連山盡綠篁平田出郭少盤壠(集作坂)入雲
長萬壑歸於漢千峯劃彼蒼猿聲亂楚峽人語滯巴鄉
石上攅椒樹藤間養(集作綴)蜜房雪餘春未暖嵐解晝初
陽征馬疲登頓歸帆愛渺茫坐欣沿溜下信宿見浮(集作)
(維)桑
自洛之越前人
遑遑三十載書劔兩無成山水尋吳越風塵厭洛京扁
舟泛湖海長揖謝公卿且樂杯中酒(集作物)誰論世上名
晩泊潯陽望廬山前人
掛帆(一作去聲集作席恐不知側音耳)幾千里名山都未逢泊舟潯陽
郭始見香爐峯嘗讀遠公傳永懷塵外蹤東林精舍在
(集作近)日暮空(集作但)聞鍾
歸至郢中前人
遠遊經海嶠返棹歴山河(集作歸山阿)日夕見喬木鄉園成
(集作關在)伐柯愁隨江路盡喜入郢門多左右看桑土(集作上)
依然即匪他
早發漁浦潭前人
晨旭光蒼茫(集作東旭早光茫)渚禽似(集作已)驚聒卧聞漁浦口
橈聲暗相撥日出氣象分始知江路闊美人常晏然(集作)
(起)照影弄流沫飲水畏驚猿祭魚常(集作時)見獺舟行自
無悶况值晴景豁
建德江宿前人
移舟泊幽(集作煙)渚日暮客愁新野曠天低樹江清月近
人
問舟子前人
向夕問舟子前程復(集作無)幾多灣頭正好泊淮裏足風
波
濟江問舟人前人
潮落江平未有風扁舟共濟與君同時時引領望天末
何處青山是越中
遠遊杜甫
江闊浮高棟雲長出斷山塵沙連越嶲風雨暗荆蠻鴈
矯銜蘆内猿啼失木間弊裘蘇季子歴國未知還
晩行口號前人
三川不可望(集作到)歸路晩山稠落鴈浮寒水饑烏集戍
樓市朝今日異喪亂幾時休遠愧梁江緫還家尚黑頭
早發射洪縣南途中江上作前人
將老憂貧窶筋力豈能及征途復侵星得使諸病入鄙
人寡道氣在困無獨立促裝逐徒侣達曙陵險澁寒日
出霧遲青江轉山急僕夫行不進駑馬若維縶汀洲稍
疎放風景開快(一作悁)悒空慰所尚懷終非曩遊集衰顔
偶一破勝事難屢挹茫然阮籍途更灑楊朱泣
發同谷縣(乾元二年自隴右赴劔南)前人
賢有不黔突聖有不暖席况我饑愚人(一作夫)焉得(集作能)
尚安宅始來此山中休駕喜地僻柰何迫物累一歲時
行役忡忡去絶境杳杳更遠適停驂龍潭雲廻首白崖
石臨岐别數子握手淚再滴交情無舊深窮老多慘戚平
生懶拙意偶值棲遁跡去住與願違仰慙林間翮
早行前人
歌哭俱在曉行邁有期程孤舟似昨日聞見同一聲飛
鳥散(集作數)求食潜魚亦(一作向)獨驚前王作網罟設法害
生成碧藻非不暮(集作茂)高帆終日征干戈未(集作異)揖讓
崩迫開其情
次晩洲前人
參錯雲石稠坡陁風濤壯晩洲適知名秀色固異狀棹
經垂猿把身在度鳥上擺浪散帙妨危沙折花當羈離
暫愉悦羸老返惆悵中原未解兵吾得終疎放
過津口前人
南岳自兹近湘流東逝深和風引桂檝春日漲雲岑回
首過津口而多楓樹林白魚困密網黃鳥喧佳音物微
限通塞惻隱仁者心瓮餘不盡酒膝有無聲琴聖賢兩
寂寞渺渺獨開襟
早發前人
有求常百慮斯文亦吾病以兹朋故多窮老驅馳併早
行篙師怠掛席風不正昔人戒垂堂今則奚奔命濤翻
黑蛟躍日出黃霧映煩促瘴豈侵頽倚睡還醒僕夫問
盥櫛暮顔&KR0804;青鏡隨意簮葛巾仰慙林花盛側聞夜來
寇幸喜囊中净艱危作遠客干請傷直性薇蕨餓首陽
粟馬資歴聘賤子欲適從疑悟此二柄
次空靈岸前人
沄沄逆素浪落落展青眺幸有舟檝遲得盡所歴妙空
靈霞石峻楓栝隱奔峭青春猶有(一作無)私白日亦偏照
可使營吾居(一作屋)終焉託長嘯毒瘴未足憂兵戈滿邊
徼嚮者留遺恨耻為逹人誚回帆覬賞延佳處領其要
宿花石戍杜甫
午辭空靈(一作虛)岑夕得花石戍岸疎開闢水(一作山)木雜
今古樹地蒸南風盛春熱西日暮四序本平分氣候何
廻互茫茫天造間理亂豈恒數繫舟盤藤輪杖策古樵
路罷人不在村野圃泉自注柴扉雖蕪沒農噐尚牢固
山東殘逆氣吳楚守王度誰能扣君門下令減征賦
夜宿(集作泊)牛渚李白
牛渚西江夜青天無片雲登舟望秋月空憶謝將軍余
亦能高詠斯人不可聞明朝掛帆席楓葉落紛紛
宿白鷺洲寄楊江寧前人
朝别朱雀門暮棲白鷺洲波光摇海月星影入城樓望
美金陵宰如思瓊樹憂徒令魂作夢翻覺夜成秋綠水
解人意為餘西北流因聲玉琴裏蕩漾寄君愁
金陵阻風雪書懷寄楊江寧(一作新林浦阻風寄友人)
前人
潮水定可信天風難與期清晨西北轉薄暮東風吹以
此難挂席洄㳂頗淹遲使索金陵書又叨賢宰知絃歌
止過客惠化聞京師海月破團景菰蔣生綠池昨日(一作)
(見)北湖花初開未滿枝今看(集作朝)白門柳夾道垂青絲
歲物忽如此我來復幾時紛紛江上雪草草客中悲明
發板橋浦空吟謝眺詩
流夜郎半道承恩放還兼欣尅復之美書懷示
息秀才前人
黃口為人羅白龍乃魚服得罪豈怨天以愚陷網目鯨
鯢未剪滅豺狼(一作虎)屢翻覆悲作(一作化)楚地囚何由秦
庭哭遭逢二明主前後兩遷逐去國愁夜郎投身竄荒
谷半道雪屯蒙曠如鳥出籠遥欣尅復美光武安可同
天子廵劒閣儲皇守扶風揚袂正北辰開襟攬群雄胡
兵出月窟雷破關之東左掃因右拂旋收洛陽宫迴輿
入咸京席卷六合通叱咤開帝業手成天地功大駕還
長安兩日忽再中一朝讓寳位劒璽傳無窮媿無秋毫
力誰念矍鑠翁弋者何所慕高飛仰冥鴻棄劒學丹砂
臨鑪雙玉童寄言息夫子歲晩涉方蓬
客中作前人
蘭陵美酒欝金香玉盌盛来琥珀光但使主人能醉客
不知何處是他鄉
舟行早發張軫
夜帆時未發同侣暗相催山曉月初下江鳴潮欲来稍
分揚子岸不辨越王臺自客水鄉裏舟行知幾迴
陜中作蔡希寂
西别秦關近東行陜服長川源餘讓畔歌吹憶遺棠河
水流城下山雲起路傍更憐棲泊處池館繞林篁
早發上東門綦毋潜
十五能行西入秦三十無家作路人時命不將明主合
素衣空染洛陽塵
文苑英華卷二百九十一
