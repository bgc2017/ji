文苑英華卷三百八十宋李昉等編
北省一
侍中
沈文季加侍中詔沈約
門下散騎常侍尚書左僕射西豐縣開國侯新除鎮軍
將軍沈文季業宇流正鑑識超凡秉兹恭恪誠著匪躬
難起非慮密邇墉圻(疑)罄力盡勤萬雉增固寵服攸加
實為朝典可侍中僕射新除侯如故主者速施行
崔慧景加侍中詔
門下護軍將軍樂安縣開國子慧景志氣淹通識履詳
正誠烈欵盡義簡朕心加榮近侍抑惟廟(疑)序可加侍
中子如故主者速施行
王亮王瑩加授詔
門下京輔葉貫端副要重政首民經任切朝寄尚書左
僕射亮濬哲淵深道風清邈時京(疑)民譽僉望所歸中
領軍南徐州大中正南鄉侯瑩德宇夷曠鑑識凝遠(闕)
恊隆内外允諧逆徒從慝躬衛時難氛祲既澄並宜
光贊緝熙穆兹景化亮可侍中丹陽尹瑩可侍中尚書
左僕射本官中正侯並如故主者速施行
臨川王子晉南康侯子恪遷授詔
前人
門下侍中臨川王子晉志業清敏器尚夷通秘書監右
領軍南康縣開國侯子恪理識閑悟思懷韻警宜出聞
朝政入侍帷幄子晉可左臣(疑是民字避唐諱)尚書子恪可侍
中王侯並如故主者速施行
王茂加侍中詔
門下居中作衛號望清重任摠儲宫朝難其選望蔡縣
開國公新除尚書右僕射茂器度淹弘志局詳稳契闊
艱夷情深恒寄顯命載加允副僉屬可侍中衛將軍領
太子詹事開國公如故給鼓吹一部主者施行
中書令
授張說中書令制蘇頲
門下咸有其德委廊廟之元宰知無不為歸掖垣之成
務銀青光禄大夫檢校中書令上柱國燕國公張說含
和育粹特表人師懸解精通見期王佐立言布(唐詔令作希)
文武之用定策勵忠公之典才冠代而不有功至大而
若虚自頃弘益時政發揮王道萬事必理一心從乂以
觀其獨伯起慎於四知常得其貞叔敖謹於三省(詔令作者)
故能深而不竭久而彌芳宣大號於紫宸潤昌圖於清
禁我憑柱石爾作鹽梅正名之謂群議斯集可守中書
令散官勲封如故主者施行(先天二年九月十一日)
授姚崇兼紫微令制
黃門天之紫微地在清禁宰臣為重庶政攸先不有殊
才曷云兼寄金紫光禄大夫兵部尚書同紫微黃門三
品監修國史上柱國梁國公姚崇河山粹氣禮樂清英
德量在寬公心益厚(詔令作謹)詞必體要行之自遠學以窮
微志於可大允兹忠讜光我謀謩聞善若驚欲仁斯至
衣冠以為蓍蔡廊廟資其柱石朕之欽者管樂人之傑
者蕭張遂能以身許國開物成務邦是用乂朝惟得賢
北辰環拱西垣近密俾因題劍之榮式演如絲之命可
兼紫微令餘如故主者施行(開元元年十月二十日)
授劉幽求同中書門下三品制
前人
門下弼諧庶政亮采有邦不遇人傑孰膺王佐金紫光
禄大夫守尚書左僕射知軍國大事監修國史上柱國
徐國公劉幽求偉量天假宏才代出子産之道四既取
諸身咎繇之德九以成其用伊昔遘屯感義(詔令作憤)謀始
洎于開泰防萌釁初景化俟其丹青讒詞變於白黑頃
居炎瘴受釐之對莫聞重踐台衡從政之言益啓睠兹
密勿方聽訏謨宜兼委於掖垣仍具瞻於禮闥可同中
書門下三品餘如故主者施行(先天二年九月八日)
門下侍郎
授崔日用黃門侍郎制
門下才為於時以宣可大之業精貫於日以定非常之
勛古稱王佐今乃人傑大中大夫守兵部侍郎兼知雍
州長史修文館學士騎都尉安平縣開國子崔日用果
行育德修辭立誠孝則揚親忠於事主堂堂乎貌暢君
子之風諤諤其言藴大臣之節故能書讀萬卷文窮四
始高步登朝平心待物日者醜孽未殄嘉謀潜斷臨危
不顧見義而作是用底寧實所繄頼師兵戢矣京兆晏
如宜緝台階之政式拜掖垣之寵可銀青光禄大夫行
黃門侍郎參知機務學士勲封如故主者施行
授張庭珪黃門侍郎
黃門東西禁掖出納王言精選賢良用存駮正正議大
夫行尚書禮部侍郎上柱國兼判尚書左丞張廷珪文
儒秀士謇諤忠貞汪洋有大雅之風明敏得至公之操
言惟及霤曩歲嘗聞學則臨池當時莫比自歴遷臺省
受理綱轄聲塵益茂問實攸稱俾登青闥之榮式踐丹
墀之列可黃門侍郎勲如故主者施行
中書侍郎
授薛稷中書侍郎制
門下慶傳於家者代濟其美才許於國者時無與譲由
是密勿為用訏謨所歸銀青光禄大夫行黃門侍郎修
文館學士河東縣開國男參知機務薛稷河汾之英廊
廟之寶相門前社則名優作誥詞場舊業則譽動飛文
公貞性成仁和道勝坦然之量羣物不干其静穆如之
風九流不測其度頃罹多難克仗嘉謀翼戴朕躬保寧
王室厥功茂矣朝廷頼焉俾廻踐於綸闈以增輝於鼎
席可行中書侍郎餘如故主者施行
授徐安貞中書侍郎制孫逖
門下中樞之要久闕其官仄席而求實難其選中大夫
檢校尚書工部侍郎兼集賢院學士上柱國徐安貞清
才特逹雅量深沉為德行之宗師是文詞之雄伯頃司
水土兼典圖書博綜維精彌綸有叙王言是属公議攸
歸宜增秩於五字俾齊名於三入可守中書侍郎餘如
故
左右常侍
授觧琬左散騎常侍制蘇頲
門下散騎之列豐貂入侍選於耆艾用均師友金紫光
禄大夫致仕上柱國解琬文合騷雅學殚經籍百城分
按南憲是繩萬里出師西戎即序頃以剖符從政解印
歸休章既拜而遂行禮及傳而則往雖風規莫擬而志
力猶茂乞言伊属寧忘賜杖之榮替否旁求宜副安車
之命可行左散騎常侍散官勲如故主者施行
授禇無量右散騎常侍制
黃門獻納之任虚求是属列于侍臣莫匪耆舊銀青光
禄大夫前散騎常侍上柱國禇無量佩服純行周旋雅
道夙侍金華之講屢膺石渠之命故能禮自柔嘉動多
忠益頃在艱罰近終喪禮覃思研精華皓不倦直辭讜
議清明可觀俾重春卿之儒還居德璉之任可右散騎
常侍勲如故主者施行
授王晙左散騎常侍制
黃門侍臣之任朝廷所重賞善惟速兼才是先銀青光
禄大夫并州大都督府長史上柱國王晙志力堅剛風
情慷慨傳為書癖成誦在心言應筆精目懸於手受一
方之委惣三軍之令士卒感恩以争效獯戎滅迹而皆
遠功其茂矣朕實休之用憑龍豹之韜更踐貂蝉之位
可左散騎常侍兼檢校并州大都督府長史勲如故主
者施行
授李季卿右散騎常侍李&KR0636;尚書右丞制
常衮
門下侍從出入贊清禁之事管轄紏正錄中臺之書多
用儒雅必求公亮正議大夫守尚書吏部侍郎集賢侍
制隴西縣開國子賜紫金魚袋李季卿碩量寬弘雄詞
典麗道素可尚風猷自遠銀青光禄大夫前行尚書右
丞兼御史大夫充河北宣慰使㐮武縣開國公李&KR0636;文
以禮樂主於忠信雅有學行通於禮體並才望推重聲
華茂著端(集作竭)誠之效早見於艱虞從政之績備彰於
事任簡廉無私純白不染守以直道行其至公載馳輶
軒善喻中旨歴踐臺閣率由舊章拔選部之滯才留左
曹之駮議士林公族歸美攸多或久次懋官已深於滿
歲或外除過禮且聞於踰月宜遷顧問之職俾膺惣典
之授季卿可守右散騎常侍餘如故&KR0636;可尚書右(集作左)
丞散官封如故主者施行
授崔昭右散騎常侍制
門下散騎以贊𨗳侍從承答顧問前代參用言語政事
之臣(集作官)俾其盡規忠益以穆朝化也今位望逾重選
之更精銀青光禄大夫前京兆尹兼御史中丞博陵縣
開國子崔昭經之以文敏紀之以憲則直而不肆剛而
能容精識知微長材致遠不易於風雨之晦不争於險
易之途常所委遇多在雄劇理平之美居最一時任畿
甸(集作邦畿)千里之重齊趙張三王之政事當其適義合於
權檢肅姦豪撫懷孤老資奉軍國從容贍濟翼翼之化
刑(集作布)于四方予欲左右有人訪求得失服兹舊列俾
爾廻翔可守右散騎常侍散官封如故
授能元皓左散騎常侍制
門下聮八貂之貴同二府之品望尊而事不親地近而
職非密盖賢逹之所尚俾勞臣而處休命(集作令)所以廣
其員而盛其選也太子賓客兼光禄卿上柱國河南郡
開國公能元皓以忠烈自將以勇謀用師夷險一心精
剛百鍊不奪之節貫於風霜殊常之勲銘在鍾鼎杲更
任遇休有令聞出入龍樓已先調護之列優游騎省載
昇顧問之地可行左散騎常侍餘如故
授郭晞左散騎常侍制
勑切問之司實參朝議僉諧之命允属時髦同朔方節
度副使特進試殿中監察御史大夫充朔方先鋒兵馬
使上柱國太原郡開國公郭晞文武成器公忠亮(集作立)
節年方稚髦理適經通詩禮之方服於廷訓韜鈐之略
禀自朝謀以少年之才雄有老成之持重俾張我武克
定西疆業其勲以象賢大其門而出將兵嚴既解朝選
攸歸舉以令聞允兹近侍可行左散騎常侍散官勲封
如故
授蔣渙右散騎常侍制
門下獻納之重周爰是咨必擇通賢用光近對銀青光
禄大夫光禄卿上柱國汝南郡開國公蔣渙德弘禮器
學貫儒流孝友彰其令名文詞是其餘力合大雅之明
哲逹中庸之隠微清方有恒華皓益固直道而處風猷
自高爰藉論思之才用膺侍從之事副予良選佇爾嘉
言可右散騎常侍散官勲封如故
授裴向左散騎常侍制元稹
勑周文王侍從之臣無可使結韈者我知之矣左右前
後無非令人朕以將壯之年臣妾天下司其忽(集作忿)速
其在於持重温良之士以鑑之乎前陜虢等州都防禦
觀察處置等使中散大夫陜州大都督府長史兼御史
中丞萬全縣(河東有萬泉縣無萬全縣)開國子賜紫金魚袋裴向
縉紳之徒言其閨門之行僅至於衣無常主兒無常父
矣推是為政仁何遠乎是以發自王畿至于陜服多歴
年所終無尤違每移孝友之風以懲強暴之俗甘棠之
下廉譲興焉予欲用垂璫夾乘之官以代吾盤盂韋弦
之戒不亦可乎守左騎常侍散官封賜如故
授孔戣右散騎常侍制白居易
勑昔齊桓公心體懈堕則隰朋侍漢武帝(衆本雖同疑是)親
重儒術則劉向從今之常侍是其任(集作選)矣中吾選者
莫匪正人(集作稱其任者唯正人乎)大中大夫守尚書吏部侍郎上
柱國賜紫金魚袋孔戣言行謹直風操端莊肅然禮容
清廟之器始自筮仕至(集作迄)于天官虚舟為心利刃在
手全材具美時論多之可使珥貂立于(集作吾)左右從容
侍從以備顧問隰朋劉向豈遠乎哉可右散騎常侍
授歸登右散騎常侍制
勑近侍之列騎省為貴歴代迄今選任頗重必詢望實
而後命之工部侍郎歸登朴忠沉厚心無適莫(集作詭詐)介
圭不飾止水無波澹然自居以致名稱抱此素行歴踐
清貫掌議左掖貳職冬官歲時滋深體望益茂可以備
顧問應對之選列言語侍從之臣冠貂附蝉立之于右
訪諸時論僉以為然可守右散騎常侍
授趙真齡右散騎常侍制杜牧
勑仲尼曰慎擇邇臣為人之道(集作導)夫言語應對之選
為顧問耳目之官若非善良必致壅害朝散大夫守太
子賓客上柱國漢中郡開國公食邑二千戶賜紫金魚
趙真齡其先君子祗事祖宗出入屏毗餘四十載爾為
令嗣克肖素風好學頗專樹善不倦凡曰賢彦無不與
遊雲水登臨多聞放志風塵趨競殊不縈心是以長人
有慈惠之名處官無纖介之失其為行已斯亦多矣丹
墀文陛之内貂羽金蝉之榮超以授之無忝所舉可守
右散騎常侍散官勲封賜如故
授令狐定右散騎常侍制崔嘏
勑前西川節度副使令狐定夫言語侍從之臣朝夕論
思獻納必求明誠端厚文而不佻者以備吾之顧問今
以定業茂儒素道光縉紳恬於晉取之機鬱有貞方之
譽踐歴華貫周旋正途佐台席而籌畫居多登副車而
聲猷甚暢從知既久畢志方歸嘉其委質之誠寵以附
蝉之貴阮貂換酒潘直逢秋既榮高閣之居亦有逹人
之美勉思清切以遂優游可依前件
授裴廷裕左散騎常侍制錢翊
勑具官裴廷裕國之用材在乎稱職况詞臣之任君命
所垂苟詳慎之有乖繫事機而實重既聞輿論得以移
官以爾學植素深文鋒甚銳自居侍從亦謂勤勞乃推
游刃之功庶叶匿瑕之道未能降秩且復立朝珥貂猶
假於寵光夾乘仍親於左右將存大體以息多言可依
前件
授李澥右(總目作左)散騎常侍制薛廷珪
勑國家龍朔中有侍極官今之左右常侍也前代崇寵
秩比侍中密參帷幄之謀時號清重之選從容獻納允
属名儒今執政言爾具官李澥地實華腴性惟貞介聚
學為已修禮藩身清明照物以忘疲澹泊居貞而有守
來司綸誥潤色推工去卧雲山含章見譽增重價誠由
於合櫃固深根頗異夫揠苖久漏搜羅幾為遺逸昇之
近署官以豐貂宜俟併伸勉從虚佇可守右散騎常侍
文苑英華卷三百八十
