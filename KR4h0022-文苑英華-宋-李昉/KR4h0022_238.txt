文苑英華卷二百三十八宋李昉等編
寺院六(塔附)
温庭筠十首杜牧三首
許渾十首喻鳬五首
盧肇一首趙嘏十首
方干六首李洞十首
李羣玉二首陳陶二首
張祜七首羅鄴一首
宿灃曲僧舍温庭筠
東郊和氣新芳靄遠如塵客舍(一作路)停疲馬僧牆畫故
人沃田桑景晩平野菜花春更想嚴家瀨微風蕩白蘋
和友人盤石寺逢舊友前人
楚寺上方宿滿堂皆舊遊月溪逢遠客煙浪有歸舟江
館白蘋夜水關紅葉秋西風吹暮雨江(一作汀)草更堪愁
宿一公精舍前人
夜闌黃葉寺瓶錫兩俱能松下石橋路雨中山殿燈(一作)
(松下石橋雨山中佛殿燈)茶爐天姥客棋席剡溪僧還笑長門賦高
秋卧茂陵
月中宿雲居寺上方前人
虚閣披衣坐寒階踏葉行衆星中夜少圓月上方明靄
盡無林色喧餘有澗聲秪應愁恨事還逐晩光生
題終南佛塔寺前人
鳴泉隔翠微千里到柴扉地勝人無慾林昏虎有威澗
苔侵客屨山雪入禪衣桂樹芳隂在還期歲晏歸
題西明寺僧院前人
曾識匡山遠法師低松片石對前墀為尋名畫來過寺
因訪閒人得看棋新雁參差雲碧處寒鴉寥落(集作撩亂)葉
紅時自知終有張華識不向滄洲理釣絲
宿松門寺前人
白石青崖世界分卷簾孤坐獨氛氲林間禪室春深雪
潭上龍堂夜半雲落日蒼(一作荒)凉登閣在曉鍾摇蕩隔
江(一作牆)聞西山舊是經行地願漱寒瓶逐領軍
馬嵬佛寺前人
荒雞夜唱戰塵深五鼓雕輿過上林才信傾城是真語
直教塗地始甘心兩重秦苑成千里一炷胡香抵(集作直)
萬金曼倩死來無絶藝後人誰肯惜青禽(司馬相如傳注青禽古神)
(女也)
清凉寺前人
黃花紅樹謝芳蹊宫殿參差黛巘西詩閣曉窗蔵雪嶺
畫堂秋水接藍溪松飄晩吹摐金鐸竹蔭寒苔上石梯
妙跡竒名竟何在下方煙暝草萋萋
開聖寺前人
路分溪石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨静塔下僧歸影殿空
猶有南朝舊碑在敢(集作耻)將興廢問漁翁(集作休公)
寄題甘露寺北軒杜牧
曾上蓬萊宫裏行北軒欄檻最留情孤高堪弄桓伊笛
縹緲宜聞子晉笙天接海門秋水色煙籠鹿(一作隋)苑暮
鍾聲他年會著荷衣去不向山僧道姓名
題禪院前人
航(集作&KR1553;)船一棹百分空千載(集作十歲)青春不負公今日鬢
絲禪榻畔茶煙悠(集作輕)颺落花中(集作風)
題宣州開元寺(寺置於東晉時)前人
南朝謝朓城東吳最深處亡國去如鴻遺寺蔵煙塢樓
飛九十尺廊環四百柱高高下下中風繞松桂樹青苔
照朱閣白鳥兩相語溪聲入僧夢月色輝粉渚(集作堵)閱
景無旦夕憑(一作凭)欄有今古留我酒一樽前山看春雨
將歸塗口宿鬱林寺道元上人院
許渾
西巖一磬長僧起樹蒼蒼開殿灑寒水誦經焚曉(一作晩)
香竹風雲漸散杉露月猶光無復重來此歸舟凌夕陽
潼關蘭若前人
來往幾經過前軒枕大河遠帆春水闊高寺夕陽多蝶
影下紅藥鳥聲喧綠蘿故山歸未得徒詠採芝歌
題恩德寺前人
樓臺横復重猶在(集作有)半巖空蘿洞淺深水竹廊高下
風晴山疎雨外(集作後)秋樹斷雲中未竟平生意孤帆又
向東
崇聖寺(寺即故行宫)前人
西林本行殿池榭日坡陁雨過水初漲雲開山漸多晩
街垂御柳秋院閉宫莎借問龍歸處鼎湖空碧波
與裴三十秀才自越西歸望亭阻凍登虎丘精
舍前人
春草越吳關(集作間)心期旦夕還酒鄉逄客病詩境遇僧
閒倚棹冰交(集作生)浦登樓雪滿山東風猶(集作不)可待歸
鬢巳(集作坐)班班
下第寓居崇聖寺感事前人
懷玉泣京華舊山歸路賒静依禪客院幽學野人家林
晩鳥争樹園春蜂護花東門有閒地誰種邵平瓜
渚(集作洛)東蘭若夜歸前人
一衲老禪床吾生半異鄉管絃愁裏醉書劔夢中忙鳥
急山初暝蟬稀樹正凉又歸何處去塵路月蒼蒼
寓居開元寺(集作開元精舍)酬薛秀才見贈(集作貽)
前人
知巳蕭條信陸沉茂陵扶病卧西林芰荷風起客堂静
松桂月高僧院深清露下時傷旅鬢白雲歸處寄鄉心
勞君詩思猶相憶題在書(集作空)齋夜夜吟
和河南楊少尹奉陪薛司空石笋詩
前人
暖溪寒井碧巖前謝傅賓朋盛綺筵雲斷石峯高竝笋
日臨山勢遠開蓮閒留幢節低春水醉擁(一作領)笙歌出
暮煙聞道詩成歸巳夕柳風花露月初圓
題蘇州虎丘寺僧院前人
暫引寒泉濯遠塵此生多是異鄉人荆溪夜雨花飛疾
吳苑秋風月滿頻萬里高低門(一作雲)外路百年榮辱夢
中身世間誰似西林客一卧煙霞四十春
遊山北(集作北山)寺喻鳬
煙岡影畔寺遊步此時孤庭静衆藥在鶴閒䨇檜枯藍
峯露秋院㶚水入春厨便可棲心跡如何返舊途
冬日題無可上人院前人
入戶道心生茶閒踏葉行瀉風瓶水澁承雪鶴巢傾閣
北長河氣窗東一檜聲詩言與禪味語默此皆清
遊雲際寺前人
澗壑吼風雷香門(集作禪關)絕頂開閣寒僧不下鍾定虎常
來(常一作長)鳥啄林梢果鼯跳竹裏苔心源無一事塵界擬
休回
題翠微寺前人
沿溪又陟嶺始喜入(集作到)前軒鍾度鳥沉壑殿扄雲濕
幡凉泉墮衆石古木徹疎猿月上僧偕近(集作初定)斯遊豈
易言
隠(集作岫)禪師南溪蘭若前人
錫影配瓶光孤溪(集作脩心)默草堂水懸青石磴鍾動白雲
床樹色含殘雨河流帶夕陽唯應無月夜暝目見他方
題甘露寺盧肇
北固巖端寺佳名自上台地從京口斷山到海門廻曙
色煙中滅潮聲日下來一隅通雉蝶千仞聳樓臺林暗
疑降虎江空想渡杯福庭增氣象仙磬落昭回覺路花
非染流年景謾催隋宫凋綠草晉室散黃埃西蜀波湍
盡東溟日月開如登最高處應得見蓬萊
重遊楚國寺趙嘏
往事飄然去(集作竟)不廻空餘山色在樓臺池塘風(集作春)
暖雁尋去松桂寺高(集作松檜樹高)人獨來莊叟著書真達者
賈生揮涕信悠哉老僧心地閒於水猶被流年日月催
(集作白髮催)
宿楚國寺有懷前人
風動衰荷寂寞香斷煙殘月共蒼蒼寒生晩寺波摇壁
紅墮疎林葉滿床起雁似驚南浦棹隂雲欲護北樓霜
江邊松菊荒應盡八月長安夜正長
宿靈巖寺(即古吳宫)前人
明月溪頭寺蟲聲滿橘洲倚欄香徑晩移石太湖秋古
樹(一作老樹集作樹老)雲歸盡荒臺(集作臺荒)水更流無人見惆悵獨
上最高樓
越中寺居前人
遲客疎林下斜溪小艇通野橋連寺月高竹半樓風水
静魚吹浪枝閒烏下空數峯相向綠日夕郡城東
初入寺居寄上元相公(巳見二百二十三卷題作越中寺居寄上主人)
遶竹(前篇作看竹)恩酬(前篇作酬恩)
浙東陪元相公遊雲門寺前人
松下山前一逕通燭迎千騎滿山(集作川)紅溪雲乍歛幽
(一作高)巖雨曉氣初高(集作開)大旆風小檻宴花容客醉上
方看竹與僧同歸來吹盡嚴城角路轉高(集作横)塘亂水
東
題天鄉寺神亮上人院亮不出院五年(巳見二百二十)
(三卷題作贈天卿寺神亮上人)前人
題虎丘山西寺(巳見二百三十六卷)前人
早發剡中法堂寺(集作石城寺)前人
暫夕勞生樹色閒(集作半日)平明塵事(集作機慮)又相關吟辭
宿處煙霞去(一作外)心(集作身)負秋來水石閒竹戶半開鍾
未絶松枝静霽鶴初還明朝一倍堪惆悵廻首塵中見
此山
三像寺酬元秘書前人
官總芸香閣署蓬可憐詩句落春風偶然侍坐水聲裏
還許醉吟松影中車馬照來紅樹合煙霞詠盡翠微空
不因高寺閒回首誰識飄飄(一作飄零)一塞翁
此詩二百六十三卷重出今已削去
宿四祖寺前人
千株松下䨇峯寺一盞燈前萬里身自是心猨不調伏
祖師元是世間人
寒食宿先天寺無可上人房方干
䨇扉檜下開寄宿石房苔幡北燈花動城西雪霰來收
棋想雲夢罷茗議天台同憶前年臘師初白閣廻
題寶林山禪院前人
山捧亭臺郭遶山徑盤蒼翠到山巔巖中古井雖通海
窟裏隂雲不上天羅列衆星依木末週廻萬室在簷前
我來可要師(集作歸)禪老一寸寒灰已達禪
題應天寺上方兼呈謙上人前人
中天坐卧見人寰峭石垂藤不易攀晴卷風雷歸故壑
夜和猿鳥鎖寒山勢横綠野蒼茫外影落平湖㶑灔間
師在西巖最高處路尋之字(一作子)見禪關
題報恩寺上方前人
來來先上上方看眼界無窮世界寬巖溜噴空晴似雨
林蘿礙日夏多寒衆山迢逓皆相疊一路高低不記盤
清峭關心惜歸去他時夢到亦難拚(集作判)
書法華寺上方禪師(一作僧)壁前人
砌下松巔有鶴栖孤猿亦在鶴邊啼卧聞雷雨歸巖早
坐覺(集作見)星辰去地低一徑穿緣應在(集作就)郭千花掩
映似無溪是非生死多憂惱此日憑(集作蒙)師為破迷
題法華寺絶頂禪家壁前人
蒼翠岧嶤逼窅冥下方雷雨上方晴飛流便向砌邊挂
片月影從窗外行馴鹿不知誰結侣野禽多是自呼名
只應禪者無來去坐看千山白髮生
秋宿荆上人禪房李洞
江房無葉落松影帶山高滿寺中秋月孤窗入夜濤舊
真懸磬壁老髮逐銅刀卧看曉耕者與師知苦勞
宿書僧(一作記)院前人
夜水筆前澄時推外學能書成百箇字庭轉幾遭燈寄
墨天壇吏分牋蜀國僧為題江寺塔牌挂入雲層
冬日題覺公牛頭蘭若前人
天寒高木静一磬隔川(一作窗)聞鼎水看山汲臺香拂(一作)
(掃)雪焚鶴歸遥認刹僧步不離雲石室開禪後輪珠謝
聖君
題維摩暢上人房朽枿(集作寒櫟)
前人
諸方遊幾臘五夏五峯銷越講迎騎象(一作馬)蕃齋懴射
鵰冷笻書雪倚朽枿話雲燒從此棲林老瞥然三萬朝
題西明寺攻文林復僧房前人
誰寄湘(一作江)南信隂窗硯起津燒痕碑入集海角寺留
真樓憩長空鳥鐘驚半闕人御溝圓月會似在草堂身
題竹溪禪院前人
溪邊山一色水擁竹千竿鳥觸翠微濕人居酷暑寒風
搖瓶影翠(一作碎)砂䧟屨痕端爽極青崖樹流平綠峽灘
閒來披衲數漲後卷經看三境通禪寂埃塵染着難
題新安國寺前人
佛亦遇艱難重興疊廢壇偃松枝舊折畫竹粉新乾開
講宫娃聽抛生禁鳥飡鍾聲常入夢天竺化長安
宿鳳翔天柱寺窮易元上人房
前人
天柱暮相逄吟思天柱峯墨研清露月茶吸白雲鍾卧
語身粘蘚參(一作安)禪(集作行禪)頂拂松探(一作深)玄為一訣(一作)
(决)明日去臨卭
題西明自覺上人房前人
御溝尋岸行遠岫見雲生松下度三伏磬中銷五更雨
霖經閣白日閃剃刀明海畔終湏去燒燈老國清
題雲際寺前人
門開風雪頂上徹困飛禽猿戲青冥裏人行紫翠(一作閣)
隂臘雲冰下出夜磬月中尋盡欲居巖室如何不(一作一)
住心
登蒲澗寺後二巖二首李羣玉
五仙騎五羊何代降兹鄉澗有堯時韭(集作堯年韭菖蒲也)山餘
禹代(集作日)糧樓臺籠海色草樹羡(集作發)天香吟嘯秋(集作)
(浩笑波)光裏浮溟興甚長
二
行盡﨑嶇路驚從汗漫遊青天豁眼客(集作快)碧海醒心
秋便欲尋河漢因之犯斗牛九霄身自致何必遇(一作問)
浮丘
題居上人法華新院陳陶
浮名深般若方等設蓮華鍾唄成僧國湖山稱法家一
塵多寶塔千佛大牛車能誘泥犂客超然識聚沙
題豫章西山香城寺前人
十地巖宫禮竺皇旃檀樓閣半天香祗園樹老梵聲小
雪嶺花香燈影長霄漢落泉供月界蓬壺靈鳥侍雲房
何年七七空人降金錫珠壇滿上方
杭州孤山寺張祜
樓臺聳碧岑一徑入湖心不雨山長潤無雲水自隂斷
橋荒蘚澁空院落花深獨(集作猶)憶西窗夜(集作月一作外)鍾聲
盡此(集作在此一作到此)林
此詩一百五十九卷重出今已削去注異同為一
作
常州無錫縣惠山寺前人
舊宅人何在空門客自過泉聲到池盡山(集作月)色上樓
多小洞穿(集作生)斜竹重階夾廋莎殷勤(集作望)入城市雲
水暮鍾和
潤州甘露寺前人
千重構横險高步出塵埃日月光先到(集作見)江山勢盡
來冷雲虚水石清露滴樓臺况是東溟上平生憶(集作意)
一開
金山寺前人
一宿金山頂(集作寺)微茫水國分(集作超然離世群)僧歸夜船月
龍出曉堂雲樹影中流見鍾聲兩岸聞因悲(集作飜思)在朝
市終日醉醺醺
石頭城寺前人
山勢抱煙光重門突屼傍連簷金(一作天)像閣半壁石龕
廊碧樹叢高頂清池占下方徒悲宦遊意盡日老僧房
題招隠寺前人
千年戴顒宅佛廟此崇脩古寺(集作井)人名在清泉鹿跡
幽竹光寒閉院山影夜蔵樓未得高僧旨煙霞空暫遊
秋夜登潤州慈和寺上方(二字集作塔)
前人
清夜浮埃暫歇(集作暫出又作歇)鄽塔輪金照露華鮮人行中
路月生海鶴語上方星滿天樓影半(集作暗)連深岸水鍾
聲寒徹遠林(集作溪)煙僧房閉盡下樓去一半夢魂離(集作)
(歸)世緣
夏日宿靈巖寺宗公院羅鄴
寺入千巖石路長孤吟一宿遠公房卧聽半夜杉壇雨
轉覺中峯枕簟凉花界已無悲喜念塵襟自足是非妨
他年縱使重來此息得心猿鬢已霜
文苑英華卷二百三十八
