文苑英華卷二百三十五宋李昉等編
寺院三(塔附)
劉長卿十首李頎二首
崔曙一首張謂二首
岑參五首包佶一首
李嘉祐四首皇甫曾三首
皇甫冉三首張繼一首
韓翃四首褚朝陽一首
郎士元二首顧况四首
耿緯三首司空曙六首
冷朝陽二首李益二首
李端四首暢當一首
過隠空和尚故居劉長卿
自從飛錫去人到沃州稀林下期何在山中春獨歸蹋
花尋舊徑映竹掩空扉寥落東峰上猶堪靜者依(以下九篇)
(並見集本)
秋夜雨中諸公過靈光寺所居
前人
晤語青蓮合重關閉夕隂向人寒燭静帶雨夜鍾深流
水從他事孤雲任此心不能捐斗粟終日愧瑶琴
秋夜北山精舍觀體如師梵前人
焚香奏仙唄向夕遍空山清切兼秋遠威儀對月閒静
分巖響答散逐海潮還幸得風吹去隨人到世間
自道林寺西入石路至麓山寺過法崇禪師故
居前人
山僧候谷口石路掃(集作拂)莓苔深入泉源去遥從樹杪
廻塗隨青靄散鍾過白雲來野雪空齋掩嵐(集作山)風古
殿開桂寒知自發松老問誰栽惆悵湘江上何人更渡
杯
登思禪寺題上方前人
西峰上方處臺榭隠朦朧(集作上方幽且暮臺殿隠朦朧)遠磬秋山裏
青(集作清)猿古木中衆溪連竹路諸嶺共松風儻許棲林
下甘成白首翁
宿北山於禪寺(集作蘭若二字)前人
上方鳴夕磬林下一僧還密行傳人少禪心對虎閒青
松臨古路白月滿寒山舊識窗前桂經霜更待攀
集梁耿開元寺所居院前人
到君幽卧處為我掃莓苔花雨晴天(集作無時)落松風終日
來路經深竹過門向遠山開豈得長高枕中朝正用才
將赴嶺外留題蕭寺遠公院寺即梁朝蕭内史
創前人
竹房遥閉上方幽苔蘚(集作徑)蒼蒼訪昔游内史舊山空
日暮南朝古木向人秋天香月色同(集作空)僧室葉落猿
啼訪(集作送又作傍)客舟此去播遷明主意白雲何事苦(集作欲)
相留
陪元侍御(集作郎)遊支硎山寺前人
支公去己久寂寞龍華會古木閒空山蒼然暮相對林
巒非一狀水石有餘態密竹藏晦明群峰争向背峰峰
帶落日步步入青靄香氣空翠中猿聲暮雲外留連南
臺客想像西方内因逐溪水還觀心兩無礙
登揚州栖(集作西)靈寺塔前人
化塔凌虛空雄規壓川澤亭亭楚雲外千里看不隔遥
對黃金臺浮輝亂相射盤梯(一作根)接元氣半壁棲夜宅
(集作魄)稍登諸級盡若騁排霜(集作霄)翮向是滄波人巳為
青雲客雨飛千拱霽日在萬家夕鳥處高却低天涯遠
如廹江流入空翠海嶠現微碧向暮期下來誰堪復行
役
無名上人東林禪居李頎
草堂每多暇時謁山僧門所對但群木終朝無一言我
心愛流水此地臨清源含吐山上日蔽虧松(一作雲)外村
孤峰隔身世百衲老寒暄禪戶積朝雪花龕來暮猿顧
余守耕稼十載隠田園蘿篠慰春波巖潭恣討論洩雲
豈知限至道莫探元且願啓開籥於焉微尚存
宿香山寺石樓前人
夜宿翠微半高樓聞暗泉漁舟帶遠火山磬發孤煙殿
壯(一作衣拂)雲松外門清河漢邊峰巒低枕席世界接人天
靄靄花出霧輝輝星映川東林曙鸎滿惆悵欲言旋
宿大和尚塔贈如上人兼呈常孫二山人
崔曙
支公己寂滅影塔山上古更有真僧來道場救諸苦一
乘微妙法寓宿清净土身心能自觀色相了無取森森
松映月漠漠雲近戶嶺外飛雪明夜來前山雨燃燈見
棲鴿作禮聞信鼓曉霽南軒開秋華净天宇願言出世
塵謝爾申及甫
同諸公遊雲公禪寺張謂
共許尋鷄足誰能惜馬蹄長空净雲雨斜月半虹蜺簷
下千峯轉窗前萬木低看山尋徑遠聽鳥入林迷地與
喧卑隔人將物我齊不知樵客意何事武陵溪
長沙失火後戲題蓮花寺前人
金園寳刹半長沙燒劫旁延一萬家樓殿總隨煙焰盡
火中何處有蓮花
同崔三十侍御灌口夜宿報恩寺
岑參
聞君尋野寺夜(一作便)宿支公房溪月冷深殿江雲擁廻
廊燃燈松林静煑茗柴門香勝事不可接相思幽興長
雪後與群公過報(集作慈)恩寺前人
乘興忽相招僧房暮與朝雪融䨇樹濕紗閉一燈燒竹
林山低塔藤間院接(集作隔)橋歸家好欲懶俗慮向來銷
上嘉州青衣山中峯題惠净上人幽居寄兵部
楊郎中前人
青衣誰開鑿獨在水中央浮舟一躋攀側逕緣穹蒼絶
頂詣高僧豁然登上方諸嶺一何小三江奔茫茫蘭若
向西開峨嵋正相當猿鳥樂幽磬松蘿泛天香江雲入
袈裟山月吐繩床早知清净理人乃機心㤀尚少名宦
拘聿來夷獠鄉吾友不可見鬱為尚書郎早歲愛丹經
留心向青囊眇眇雲智遠幽幽海懷長勝賞難與俱引
領遥相望為政愧無術分憂幸時康君子滿天朝老夫
憶滄浪况值廬山遠抽簮歸法王
登嘉州凌雲寺作前人
寺出飛鳥外青峯戴朱樓摶壁躋半空喜得登上頭始
知宇宙闊下看三江流天晴見峨嵋如向波上浮迥曠
煙景豁隂森㯶柟稠願割區中緣永從塵外遊廻風旋
虎穴飛雨當龍湫僧房雲濛濛夏月寒颼颼廻合俯近
郭寥落見遠舟勝槩無端倪天宫可淹留一官詎足道
欲去令人愁
終南雲際精舍尋法澄上人前人
昨夜雲際宿適從西風廻不見林中僧微雨潭上來諸
峯皆晴翠秦嶺獨不開石鼓有時鳴秦王安在哉水深
斷山口吼沬相喧豗噴壁四時雨傍村終日雷北瞻長
安道日夕生塵埃若訪張仲蔚衡門映蒿萊
䨇山逢信公所居包佶
遥禮前朝塔微聞後夜鍾人間第四祖雲裏一䨇峯積
雪封苔逕多年亞石松傳心不傳法誰可繼高蹤
奉陪韋潤州游鶴林寺李嘉祐
按文苑英華共有二詩並題作奉陪韋潤州游鶴
林寺今觀李嘉祐集其一篇乃是潤州楊别駕宅
送蔣侍御收兵歸揚州詩兼巳收入第二百七十
一卷送行門中英華誤抄于此姑存其目
奉陪韋潤州游鶴林寺前人
野寺江城近䨇旌五馬過禪心超忍辱梵語問多羅松
竹閒僧老雲煙晩日多(集作和)寒塘歸路轉清磬隔微波
同皇甫侍御題薦福寺一公房
前人
虛室獨焚香林空静磬長閒窺數竿竹老在一繩床啜
茗翻真偈燃燈繼夕陽人歸遠相送步履出廻廊
題道虔上人竹房前人
詩思禪心共竹閒任他流水向人間手持如意高窗裏
斜日江邊(集作沿江)千萬山
奉和陪韋中丞使君游鶴林寺
皇甫曾
古寺傳燈久層城閉閣閒香花同法侣旌旆入深山寒
磬虛空裏孤雲起滅間謝公憶高卧徒望(集作仰)欲東(集作)
(㤀)還
贈吳門邕上人院前人
春山臨(集作唯)一室獨坐草萋萋身寂心成道花開鳥自
啼細泉松逕裏返景竹林西晩與門人别依依出虎溪
此詩二百十九卷重出今己削去
題普門上人房前人
支公身巳老長在沃州多慧力堪傳教禪功久伏魔雲
山隨坐夏江草伴頭陁借問廻(一作明)心者賢愚去幾何
題昭上人房皇甫冉
沃州傳教後百衲老空林慮盡朝昏磬禪隨坐卧心鶴
飛湖草迥門閉野雲深願(一作地)與天台接中峯早晩尋
招隠寺送閻判官還江州前人
離别那逄秋氣悲東林更作上方期共知客路浮雲外
暫愛僧房墜葉時長江九𣲖人歸少寒嶺千重雁度遲
借問潯陽在何處每看潮落一相思
詶裴補闕吳寺見尋前人
東林初結構巳有晩鍾聲窗戶背流水房廊半架城遠
山重疊見芳草淺深生每與君携手多煩長老迎
安公房問法張繼
流年一日復一日世事何時是了時試向東林問禪伯
遣將心地學瑠璃
同中書劉舍人題青龍上房韓翃
西掖歸來後東林静者期遠峯春雪裏寒竹暮天時笑
問(集作從疑)金人偈閒聽寳月詩更憐茶興在(一作藥興)好出下
方遲
題薦福寺衡岳煉師房前人
春城乞食還高論此中閒僧臘階前樹禪心江上山疎
簾看雪捲深戶映花關晩送門人出鍾聲杳靄間(又玄集作)
(瞑靄間)
題僧房前人
披衣聞客至關鎖此時開鳴磬夕陽盡捲簾秋氣(集作色)
來名香連竹逕清梵出花臺身在心無住他方到幾廻
題青龍寺澹然師房前人
䨇林彼上人詩興轉相親竹裏經聲晩門前山色春卷
簾苔點净下筯藥苖新記取無生理歸來問此身
題少室山寺褚朝陽
飛閣青霞裏先秋獨早凉天花映窗近月桂拂簷香華
岳三峯少黃河一帶長空間指歸路煙際有垂楊
酬王季友秋夜宿露臺寺見寄
郎士元
石林精舍虎溪中夜扣禪扉憶遠公月在上方諸品静
心持半法(一作偈)萬緣空蒼苔古道行應徧落木寒泉聽
不窮更憶䨇峯最高頂此心期與故人同
柏林寺南望前人
溪上遥聞精舍鍾泊舟微徑渡深松青山霽夜雲猶在
盡出西南四五峯
鄱陽大雲寺一公房顧况
盡日陪游處斜暉竹院清定中觀有漏言下證無生色
界聊傳法空門不用情欲知相去近鍾鼓兩聞聲
題歙山棲霞寺前人
明徵君舊宅陳後主題詩跡在人亡處山空月滿時寳
缾無破響道樹有低枝巳是傷離客仍逄靳尚祠
經廢寺前人
不知何世界有處似南朝石路無人掃松門被火燒斷
幡猶挂刹故板尚搘橋數卷殘經在多年字欲銷
獨游青龍寺前人
春風入香刹暇日獨游衍曠然蓮花臺作禮月光面乘
兹第八識出彼超二見擺落區中緣無邊廣弘願長廊
朝雨畢古木時禽囀積翠暖遥原雜(集作離)英紛似霰鳳
城騰月窟龍首横天堰蟻步避危階蠅飛響深殿大通
智勝佛幾劫道場現
題莊上人房(巳見二百二十二卷)耿湋
廢慶寳寺前人
黃葉前朝寺無僧寒(一作閒)殿開池晴龜出暴松暝鶴飛
廻古井碑横草隂廊畫雜苔禪宫亦銷歇塵世轉堪哀
雨中宿義興寺前人
遥夜宿東林蟲聲階草深高風初落葉多雨未歸心家
國身猶負星霜鬢己侵滄洲縱不去何處有知音
早春遊報(集作慈)恩寺南池司空曙
山(集作出)寺臨池水春愁望遠生踏橋逢鶴起尋竹值泉
横新柳絲猶短柔(集作輕)蘋葉未成還如虎溪上日暮伴
僧行
送曹三原猗遊山寺前人
山踏青蕪盡凉秋古寺深何時得蓮葉此夜更聞琴窮
水雲同穴過僧虎共林慇懃如念我遺爾挂冠心
宿青龍寺故曇上人院前人
年深宫院在舊客自相逢閉戶臨寒竹無人有夜鍾降
龍今巳去巢鶴竟何從坐見繁星曉凄凉識舊峯
秋喜盧綸同宿寺(己見二百十七卷)前人
題靈雲寺前人
春山古寺遶滄波石磴盤空鳥道過百丈金身開翠殿
萬龕燈焰隔煙蘿雲生客到侵衣濕花落僧禪覆地多
不與方袍同結社下歸塵世竟如何
題暕上人院前人
閉門不出自焚香擁褐看山歲月長雨後綠苔生石井
秋來黃葉徧繩床身閒何處無真性年老曾來(集作言)隠
故鄉更說本師同學在幾時携手向(集作見)衡陽
同張深秀才遊華巖寺冷朝陽
同遊雲外寺渡水入禪關立掃窗前石坐看池上山有
僧飛錫到留客話松間不是緣名利好來長伴閒
宿栢巖寺前人
幽寺在巖中行唯一逕通客吟孤嶠月蟬噪數枝風秋
色生苔砌泉聲入梵宫吾師修道處不與世間同
入南山至金師蘭若李益
木落水歸壑寂然無始心南行有真子被褐息山隂石
路瑶草散松門寒景深吾師亦何受自起定中吟
與王楚同登青龍寺上方前人
連岡出古寺流睇移芳讌鳥没漢諸陵草平秦故殿摇
光淺深樹拂木參差鷰春心斷易迷遠目傷難徧壯日
各輕年暮年方自見
同皇甫侍御題惟一上人房李端
焚香居一室盡日見空林得道歸(集作輕)年暮安禪愛夜
深東西皆是夢存殁豈關心唯羡諸童子通(集作持)經在
竹隂
同裴員外宿薦福寺僧舍前人
潘安秋興動凉夜宿僧房倚杖雲離月垂簾竹有霜暗
(集作廻)風生遠逕墜(集作墮)葉颯長廊一與交親會空貽别
後傷
宿深上人院(集作房)聽遠泉前人
泉聲宜遠聽入夜對支公斷絶來方盡潺湲咽又通何
年出石下幾里在山中君(集作若)問窮源處禪門(集作心)與
此同
題雲際寺凖公房前人
高僧居處似天台錫杖銅缾對綠苔竹巷雨晴新鳥囀
山房日午老人來園中鹿過椒枝動潭底龍游水沬開
獨夜燃香禮遺像空林月没始應廻
宿報恩寺精舍暢當
鍾梵送沉景星多露漸光風中蘭靡靡月下樹蒼蒼夜
殿若山横深松如澗凉羸然虎溪子遲我一虛床杳杳
空寂舍濛濛蓮桂香擁褐依西壁紗燈靄中央
文苑英華卷二百三十五
