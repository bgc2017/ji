文苑英華卷七百一宋李昉等編
文集三
孔補闕集序一首洛州張司馬集序一首
尚書崔孝公集序一首
揚州功曹蕭君集序一首
楊騎曹集序一首
工部侍郎李公集序一首
文編序一首
殿中侍御史蕭君文章集錄序一首
孔補闕集序張說
唐會稽孔季詡(集作翊)字季和識真之士也弱冠制舉授
校書郎轉國子主簿年三十一卒於左補闕祖紹安中
書舍人考楨絳州刺史季和清規素業有奕代之訓依
仁游藝真聖者之後永昌之始接跡(集作踐)書坊有廣漢
陳子昂鉅鹿魏知古高陽許望信都杜澄昌樂谷倚廣
陵馬懷素東萊王無競河南元希聲臨淄李伯魚譙國
桓彦範僉謂季和神清韻遠析理探微衞叔寶之比也
嗚呼人斯云亡世閱多故十年之外零落將盡而後來
(集作死)者皆首華金步鳴玉負璽丹池揮翰紫宸何嘗不
拜職之日歎在劉王喬臨壇之時恨無謝益夀者矣頃
見許州之子風裁可觀潘子之門有尼夏侯之學傳建
集作者五卷以示予稱從弟四人皆良噐愴相如之遺
草幸公業之不亡自(集作因)叙曩意存之篇首云爾
洛州張司馬集序
夫言者志之所之文者物之相雜然則心不可藴故發
揮以形容辭不可陋故錯綜以潤色萬象(集作物)鼓舞入
有名之地五音繁雜(集作會)出無聲之境非窮神體妙其
孰能與乎洛州司馬張公名希元中山人也族高辰象
氣壯河山神作銅鈎天開金印孝友内植禮樂外滋勵
行閨庭鄉人謂之曾子飛名都邑諸儒號曰聖童下帷
覃思穿牀(集作墻)嗜古蓬山芸觀之書群玉懸金之記魯
宫藏篆沒冡遺編無不日覧萬言暗識三篋博學吞九
流之要處盈若虚雄辯敵四海之鋒退藏於密漢王問
策知帝者之師楚子聞名實諸侯之選故得雄飛白簡
鷹揚丹筆卷䄡帷於天郡設鈎距於皇州(集作都)若乃抗
埋輪之章執驚馬之議旌贒有通德之教疾惡存署背
之文繼軌前途遇物成興理關刑政咸歸故事之臺義
涉箴規盡入名臣之奏加以許與氣類交遊豪傑仕遘
夷險身更否泰昔嘗攝戎幽昜謫居邛嶲亭臯漫漫興
去國之悲旗鼓洶洶助從軍之樂時復江鸎遷樹(集作谷)
隴鷹出雲夢上京之臺沼想故山之風月發言而宫商
應摇筆而綺繡飛逸勢標起(集作孤標)寄(集作竒)情新拔靈仙
變化星漢昭回感激精微混韶武於金奏天然壯麗綷
雲霞於玉樓當代名流翕然崇(集作宗)尚自大夫之頌成
室太史之賦京都魏則十龍儒雅晉則三陽(張載字孟陽弟協字)
(景陽亢字季陽並有才藻属綴英華誤作楊)藻綴朝分南北運迄周隋文人
才子重世間出豈止周流(集作柟榴)體物陳琳得以示人鷦
鷯寄辭阮籍稱其王佐故以開國籍鱗次乎史傳之首
入文場羽儀乎天下之半公增繁榮葉桂林之一枝彌
廣源流(集作𣲖非)荆江之九𣲖宗門多士斯為盛與且如承
家舊德之基賓王歴官之序玉琯銅渾之數黃公玄女
之符(英華作冠)落猿殪兕(英華作哭非)之巧顧鵲廻鸞之妙詳諸
别傳可略言焉某室邇蘭芬族聮棣萼荷千里之嘉奬
接四友之良遊謹撰令引式題前集七子賦詩期取類
於鄭志一家垂範庶齊衡於孔藂來日新文請諸(集作侯)
君子起儀鳳之後景龍以(集作之)前凡若干卷列之如目
贈禮部尚書孝公崔沔集序李華
文章本乎作者而哀樂繋乎時本乎作者六經之志也
繋乎時者樂文武而哀幽厲也立身揚名有國有家化
人成俗安危存亡於是乎觀之宣于志者曰言飾而成
之曰文有德之文信無德之文詐臯陶之歌史克之頌
信也子朝之告宰嚭之詞詐也而士君子耻之夫子之
文章偃商傳焉偃商歿而孔伋孟軻作蓋六經之遺也
屈平宋玉哀而傷靡而不遠六經之道遯矣論及後世
力足者不能知之知之者力或不足則文義浸以微矣
文顧行行顧文此其與於古歟帝唐文行大(一無大字)臣太
子賓客贈禮部尚書博陵孝公崔氏諱沔字若(唐書作善)冲
安平公愷之少子也世為德表門為上族振發純英滋
漸名訓大包淑和高厲遐清行先乎孝藝裕乎文資孝
可以股肱王室揆文可以弼成邦教進士登第舉賢良
方正對策第一召見拜校書郎歴陸渾主簿朝廷以公
直躬正詞擢左補闕以公嫉邪忿佞除殿中侍御史文
端武淑遷起居舍人學該典禮拜尚書祠部員外郎議
事惟允遷給事中立言成訓改中書舍人辭乞就飬授
虞部郎中節高天下擢御史中丞剛亦不吐降著作郎
道冠儒林遷祕書少監動為人範除左庶子宜均大政
拜中書侍郎望尊地逼出為魏州刺史人惟求舊入拜
(一作為)左散騎常侍貳東宫居守集賢院學士祕書監太
子賓客兼懷州刺史罷州復職副守薨于位時開元二
十四年冬仲月旬有七日春秋六十七贈禮部尚書海
内冠帶涕哀宗師公為御史緩(一作紏)輸誠之囚(一作岡)持
國屬之罪為給事中拒貴倖怙恩之詔削大臣忤旨之
刑為中丞數發太倉减上林禽鳥之給以賑艱食陜東
之人仆而復起宦官犯法執以按劾權寵屏息朝章大
行推舉時賢(一作權貢舉時)得陸尚書景融李揚州瑱宋上黨
遥宋兵部鼎等僉為國噐在中書詔命之出上考天時
下從人心異於斯者必替其否在魏州屬雨水敗稼乃
弛禁便人先行後聞活者萬計公自為常侍賓客恒任
介正德播天下而不容於朝置之散地竟孤其道時乎
初公與元兄御史渾齊名弱冠遊京師縉紳儒學之士
皆曰崔氏伯仲必至台司既而御史君夭沒公終于(一作)
(於)副守則向之所屬適為人慟悲哉公之侍疾也孝逹
于神祗居憂也哀貫乎天地喪期有數而茹蔬終身慈
不貸姦貞不肆直道勝而齊物德全而及人博厚崇高
篤實有耀儔於古烈盖魯衛之君子歟在魏州車駕東
廵關外諸侯公為上第由是分掌選署仕進之族知勸
焉親友(一作交)隣里饑者待公而炊寒者待公而裘烝嘗
之奠待公而後具故禄廪雖厚家未嘗足開元中天下
富穣車服過制公菲飲食卑宫室濯衣澣冠俾人瞻我
而化其不化者亦慙乎心矣見天下之善如不及從而
佐之見天下之不善如探湯從而誨之則卒蹈於中庸
飜然於不廸巳過半矣中朝議政或疑羣謀未允公援
六經伸百氏覆於時事亊舉其中天下莫不諷誦焉文
集經亂離多散逸今其存者二十九卷長子成甫進士
擢第校書郎陜縣尉知名當時不幸早世嗣子祐甫論
譔先志一卷為第三十卷傳祖禰之美合於禮經見公
文章知公行事則人倫之叙治亂之源備矣豈唯化物
諧聲為文章而巳乎奉詔脩道德經疏藏于三閣行乎
天下反魏晉之浮誕合玄言於世教其於道也至乎哉
祐甫純孝而文直清而和希公門者謂公存焉明發不
寐泣次遺文以華北州隣壤婚姻之舊嘗趨公門備閱
家編祐甫代華為校書郎華以是味公之道也熟詞則
不敏有古之直焉(一作皆唐文粹)
揚州功曹蕭穎士文集序
開元天寶間詞人以德行著於時者曰河南元君德秀
字紫芝其行事(一無此三字)趙郡李華為墓(一無墓字)碣巳書之
矣(一無此四字)以文學著於時者曰蘭陵蕭君穎士字茂挺
梁(一有國字)鄱陽忠烈王之後曾祖某官大父某官考諱某
莒縣丞咸有德不至尊位(一作咸有位不至尊)君七歲能誦數經
背碑覆局十歲以文章知名十五譽高(一作滿)天下十九
進士擢第歴金壇尉揚(一作桂)州參軍祕書正字河南參
軍辭官避地江左永王修書請君君遁逃不與相見淮
南節度使(三字一作連帥)表君為功曹參軍(一作揚州功曹)相國諸道
租庸使第五琦請君為介君以先世寄殯嵩條(一作濮)因
之遷祔終事至汝南而歿嗚呼春秋若干天下儒林為
之顦顇君為金壇尉也會官不成為揚州參軍也丁家
艱(一作難)去官為正字也親故請君著書未終篇御史中
丞(二字一作府)以君為慢官離局奏謫罷職為河南參軍也
寮屬多嫉君才名上司以吏道(一作事)責君君拂衣渡江
遇天下多(一作有)故其高節深識皎皎如此君以為六州
之俊(一作君謂六經之後)有屈原宋玉文甚雄壯而不能經厥後
有賈誼文詞最(一作詳)正近於理體枚乘司馬相如亦瓌
麗才士然而不近風雅揚雄用意頗深班彪識理張衡
宏曠曹植豐贍王粲超逸嵇康標舉此外皆金相玉質
所尚或殊不能備舉左思詩賦有雅頌遺風于寶著論
近(一有乎字)王化根源此後夐絶無聞焉(一作此外皆夐絶無聞)近日
陳拾遺子昂文體最正以此而言見君之述作矣(五字一作)
(君述作)君以文章制度為已任時人咸以此許之不幸歿
於旅次文集若干卷(一作有文十卷)行於代(一作世)其篇目雖存
章句遺落(一作逸)古所謂有其義而無其詞者也(一有是字)後
之為文者取以為法焉今海内至廣人民至衆求君之
比不可復得難乎哉君有一子(二字作子一人)曰存為蘇州常
熟縣主簿雅有父(一作家)風知名於代(一作世)以華平生最
深見託為叙力疾直書云爾(一作皆唐文粹)
楊騎曹集序
開元天寶之間海内和平君子得從容於學以是詞人
材碩者衆然將相屢非其人化流于苟進成俗故體道
者寡矣夫子門人德行言語政事文學四者無人兼之
雖德尊於藝亦難乎備也後之學者希慕先賢其著也
亦名高天下行修言道以文吾見其人矣弘農楊君諱
極字齊物隋觀德王之後祖正基魯王府諮議父珣永
平令得進士舉邦族高之君幼孤事繼母以孝聞讀書
務盡其義為文務申其志義盡則君子之道弘矣志申
則君子之言信矣舉進士時刑部侍郎樂安孫公逖以
文章之冠為考功員外郎精試羣材君以南陽張茂之
京兆杜鴻漸瑯邪顔真卿蘭陵蕭穎士河東柳芳天水
趙驊頓丘李琚趙郡李㟧李卿南陽張階(唐登科記有李㐾李欣張)
(錯無李卿張階)常山閻防范陽張南容高平郗昂等連年高第
華亦與焉既而丁艱禮足哀餘名教稱之外調補太子
正字歴右驍衛騎曹參軍求道於弘正禪師百千人中
獨受心要與清和張茂之房安禹鉅鹿魏幼卿為禪惠
之交河南元德秀陸據崔噐范陽盧治(疑作冶)為道義之
交大官薦賢使臣請介莫不推君為首以方外為意不
之受也識者讜議以論道許之質純氣和動必由道談
笑中雅名理入玄所著文章多入玄中雅之才者也不
幸嬰風疾逝于京洛享年五十八向道之流聞之涕洟
君及張房既沒而狂胡起逆殘虐天下神祐善人安静
其終始乎終始之理至矣遊方之内為哀遊方之外為
道或固然歟永泰二年余旅疾延陵故人之孤更來候
余君子孤年十餘一身奉親孝敬和敏有先人風與余
隣居炊汲相望候余小間捧君之集十卷詩賦贊序頌
記策凡一百七十五篇咨余為序眎之愴然且名之曰
德元字之曰長宗昔許衛尉與徐孝穆(徐陵字孝穆英華誤改孝為荐)
友善衞尉孤善心年在童孺奉孝穆牋曲盡孝穆憐之
延譽當時况德元在羇旅之中集先人文拜乎床下求
宣往烈余於孝穆之感不其倍乎乃如其篇第因舉其
行事以德元幼孤不知先父之執故為備陳之
工部侍郎李公集序賈至
易曰觀乎天文以察時變觀乎人文以化成天下然則
唐虞賡歌殷周雅頌美文之盛也厥後四夷交侵諸侯
征伐文王之道將墜地於是仲尼刪詩述昜作春秋而
叙帝王之書三代文章炳然可觀洎騷人怨靡楊馬詭
麗班張崔蔡曹王潘陸揚波扇颷大變風雅宋齊梁隋
盪而不返昔延陵聽樂知諸侯之興亡覽數代述作固
足驗夫理亂之源也皇唐紹周繼漢頌聲大作神龍中
興朝稱多士濟濟儒術煥乎文章則我李公傑立當代
於戲斯文將喪久矣習鄭衞者難與言咸頀之節被氈
裘者難與議周公之服而公當頽靡之中振洋洋之聲
可謂深見堯舜之道宣尼之旨鮮哉希矣觀作者之意
得易之變知書之逹究詩之微極春秋之褒貶可謂孔
門之弟洙泗遺徒失其韻俗揚波扇颷餔糟啜醨時有
婉麗之什浮豔之句皆牽於詔旨迫於時事然亦音(𡭗作)
(言)近而興深語細而諷大罔有不含六經之奥義覽者
其知夫子之牆乎至先大夫與公有皮鮑之知公嗣子
吏部侍郎季卿與至有聲譽之好德業度量弱歲聞之
於趨庭公文學編簡中年得之於吏部所見異辭所傳
異文敢不序焉夫具游夏之文學不備顔子之德行許
郭之機覽未聞班張之贊述而公文與行恊識與才并
是故大名震於當代德慶流於後葉不其偉歟
文編序元結
天寶十二年漫叟以進士獲薦名在禮部會有司考校
舊文作文編納于有司當時叟方年少(集作少年)在顯名跡
切耻時人諂邪以取進姦亂以致身徑欲填陥穽於方
正之路推(他回反)時人於禮讓之庭不能得之故優游於
林壑怏悢(上於亮下於讓)於當世是以所為之文可戒可勸可
安可順侍郎楊公見文編歎曰以上第汚元子耳有司
得元子是頼叟少師友仲(集作中)行公(公時為國子司業)公聞之
諭叟曰於戲吾常恐直道絶而不續不虞陽(集作揚)公於
子相續如縷明年有司於都堂策問群士叟竟在(在集作辱)
(於)上第爾來十五年矣更經喪亂所望全活豈欲跡參
(集作忝)戎旅苟在冠冕觸踐機危以為榮利盖辭謝不免
未能逃命故所為之文多退讓者多激發者多嗟恨者
多傷閔者其意必欲勸之忠孝誘以仁惠急於公直守
其節分如此非救時勸俗之所須者歟叟在此州今五
年矣地偏事簡得以文史自娛乃次第近作合於舊編
凡二百三首分為十卷復命曰文編示門人弟子(集作子弟)
可傳之於筐篋耳叟之命稱則著于自釋云不錄時大
歷三年丁未中也
殿中侍御史蕭(集作府字)君文章集錄序
獨孤及
詩者志之所之也(七字集作足志者言足言者文)情動於中而形於聲
文之微也粲于歌頌暢于事業文之著也君子脩其詞
立其誠生以比興弘道歿以述作垂裕此之謂不朽侍
御諱立南蘭陵人也御史中丞汝州刺史府君之仲子
奕世純厚(集作嘏)及公始大襁褓克岐十五而立神静氣
和才與道并孝悌忠信以為已任行有餘力故幼而學
文嘗謂揚馬言大而迂屈宋詞侈而怨沿其流者或文
質交喪雅盛相奪盍為之中道乎故夫子之文章深其
致婉其旨直而不野麗而不豔天寶元年詔徵賢良方
正以備多士公時年十七射策甲科盛名翕然震怛(集作)
(諠)京邑論者知遠大之跡自此始也既而荏苒宦途遭
遇世故歴佐戎幕周旋江海攸徂之邦必聞其政嘉謩
成績藏在諸侯之策既言中其倫亦動與古會由是自
廷尉評拜監察御史轉殿中丞(丞集作侍御史)觀其逐逐利往
冥冥翰飛方將乘驚風以騁騖視青雲如咫尺天道何
善而無報與其才而不與其夀成其噐而不成其志命
矣夫斯才也而有斯年也公之元兄尚書庫部員外郎
兼侍御史曰某與公俱以文學政事為臺閣領袖丹穴
之雙鳳纔舉棠棣之一花先落天倫之慟可勝既耶以
公瑰姿璞(集作瑋)度利噐淑德與東流皆逝今則已矣可
以藏遺芳以示後嗣者其唯夙昔麗藻平生翰墨乎於
是茹痛開緘收(集作收)血散帙緝其遺札得詩賦贊論表
啓序頌銘誄誌記凡若干篇編為五卷以為集錄庶幾
弔賈生者省(集作賦)鵬集之日問相如者知封禪(集作禪草)猶
存云爾
文苑英華卷七百一
