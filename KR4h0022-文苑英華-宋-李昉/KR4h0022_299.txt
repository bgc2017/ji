文苑英華卷二百九十九宋李昉等編
軍旅一
講閱三首征伐十九首
邊塞五十四首
講閱
從齊武帝瑯瑘講武應詔沈約
九功播祧墠七德陳武縣展事昌國圖息兵由重戰皇
情咨閱典出車迨辰選飾徒映寒隰翻綏臨廣甸颯沓
佩吳戈參差腰夏箭風旆舒復卷雲霞清以轉(一作雲葭清以)
(轉)輕舞信徘徊前歌且遥衍秋原嘶代馬朱光浮楚練
虹壑寫飛文巖阿藻餘絢發震岳靈從揚旌水華變憑
高訓武則中天起遐眷鳳蓋掩洪河珠旗掃(集作拂)長汧
方待翠華舉遠適瑶池宴
從駕觀講武庾信
校戰出長楊兵欄入鬭場置陣横雲起開營鴈翼張門
嫌磁石礙馬畏鐵菱傷龍淵觸牛斗繁弱駭天狼落星
奔驥騄浮雲上驌驦急風吹戰鼓高塵擁貝裝駭猿時
落木驚鴻屢斷行樹寒條更直山枯菊轉芳豹略推全
勝龍圖(一作韜)揖所長小臣欣寓目還知奉會昌
奉和杜員外扈從教閱李嶠
杪冬嚴殺氣窮紀送頽光薄狩三農隙大閱五戎場莱
田初起燒蘭野正開防夾岸虹旗轉分明獸罟張燕弧
帶曉月吳劔動秋霜原啟前禽路山縈後騎行雲區墜
日羽星苑斃天狼禮振軍容肅威宣武節揚神心體殷
祝靈兆叶姬祥幸陪仙駕末欣採翰林芳
征伐
送北征祖珽
翠旗臨塞道靈鼓出桑乾祁山歛雰霧瀚海息波瀾戍
亭秋雨急關門朔氣寒方繫單于頸歌舞入長安
同前裴讓之
沙漠胡塵起關山𤇺燧驚皇威奮武略上將揔神兵商
(類聚作高)臺朔風駛絶野寒雲生匈奴定遠近壯士欲横行
南征蘇子卿
一朝遊桂水萬里别長安故鄉夢中近邊愁酒上寬劔
鋒但湏利戎衣不畏單南中地氣(一作氣多)暖少婦莫(類聚作早)
愁寒
從駕送軍沈炯(見類聚)
惟堯稱乃武軒后號神兵吊民資知勇治亂屬師貞我
君膺寶業歴駕視前英浦海方無浪夷山未有平星光
下結旆劔氣上舒精雲開萬嶺徹日麗百川明撫鼓山
靈應詔蹕水祗驚
奉報趙王出師在道賜詩庾信
上將出東平先定下江兵彎弧伏石動振鼓沸沙鳴横
海將軍號長風駿馬名雨歇殘虹斷雲歸一鴈征暗巖
朝石濕空山夜火明低橋澗底渡狹路花中行錦車同
建節魚軒異泊榮軍中女子氣塞外夫人城小人乖攝
養岐路阻逢迎幾月芝田熟何年金竈成哀笳關塞曲
嘶馬别離聲王子身為寶深思不倚衡
和趙王送從軍前人
樓船聊習戰白羽試撝軍山城對却月岸陳底平雲赤
地懸弩影流星抱劔文胡笳遥警夜塞馬暗嘶羣客行
明月硤猿聲不可聞
軍師凱旋自邕州順流舟中李嶠
鳴鞞入嶂口汎舸歴川湄尚想江陵陣猶疑下瀨師岸
廻帆影疾風送鼓聲遲萍葉沾蘭槳林花拂桂旗弓鳴
蒼隼落劔動白猿悲芳樹吟羌管幽篁入楚詞(一作祠)全
軍多勝策無戰在明時寄謝山東妙長纓徒自期
平胡二章(并序)唐玄宗
戎羯不虔竊我荒服命偏師之浮剪彼應期而咸殄一
麾克定告捷相仍爰命是詩以言其志(集作愛作是詩聊以言志)
雜虜忽猖狂無何敢亂常羽書朝繼入烽火夜相望將
出凶門勇兵因死地強蒙輪皆突騎按劔盡鷹揚鼓角
雄山野龍蛇入戰場流膏潤沙漠濺血染鋒鋩霧廓清
玄塞雲開靜朔方武功今已立文德愧前王
二
邊服胡塵起長安漢將飛龍蛇開陣法貔武振軍威詐
虜腦塗地征夫血染衣今朝書奏入明日凱歌歸
奉和御製二首裴灌
玄漠聖恩通由來書軌同忽聞窺月滿相聚寇雲中廟
略占黃氣神兵出綘宫將軍行逐虜使者亦知戎一舉
轒輼减再麾沙朔空直將威禁暴非用武為雄飲至明
軍禮疇勲錫武功干戈還載戢文德在唐風
二
殊類驕無長王師示有征中軍纔授律妖寇已亡精斬
虜還遮塞綏降更築城從來攻必克天策振竒兵
同前韓休
南牧正紛紛長河起塞氛王兵徵選士金鉞拜將軍疊
鼓遥邊吹連旌暗朔雲祅星乘夜落吉氣入朝分始見
幽烽警俄看烈火焚功成奏凱樂戰罷策歸勲盛德陳
清廟神謨屬大君叨榮逢姬伯率舞詠時文
夏日都門送司馬員外逸客孫員外佺北征
沈佺期
二庭追虜騎六月動周師廟略天人授軍麾相國持復
言徵二妙才令重當時畫省連征橐横門共别詞雲迎
出塞馬風卷渡河旗計日方夷寇旋聞杖杜詩
同前(時相王為元帥魏大夫元忠為副)李乂
日逐滋南寇天威撫北垂折珪行仗節持印且分麾羽
&KR0702;雙鳬去兵車駟馬馳虎旗懸氣色龍劔抱雄雌候月
期戡剪經時念别離坐聞關隴外無復引弓兒
送兵還作(集作薊中作)高適
策馬自沙海上(集作長)驅登塞垣邊城高(集作向)蕭條白日
黃雲昏一到征戰處每愁胡虜翻豈無安邊書諸將已
承恩惆悵孫吳事歸來獨閉門
從軍北征李益
天山雪後海風寒横笛偏吹行路難磧裏征人三千萬
一時回向月中(集作明)看
聽曉角前人
繁霜一夜落平蕪吹角當城片月孤無數塞鴻飛不度
秋風卷入小單于
平戎(時諫官論比虜未回天德軍師請收城備胡之際)
趙嘏
邊聲一夜殷秋鼙牙帳連𤇺擁萬蹄武帝未能忘塞北
仲舒纔足使膠西冰横曉渡胡兵合雪滿窮沙漢騎迷
自古平戎有良策將軍不用倚雲梯
降虜前人
廣武溪頭降虜稀一聲寒角怨金微河湟不在春風地
歌舞空裁雪夜衣鐵馬半嘶邊草去狼煙高映塞鴻飛
揚雄尚白相如吃今日何人從獵歸
邊塞
於北平作唐太宗
翠野駐戎軒盧龍轉征旆遥山麗如綺長流縈似帶海
氣百重樓巗松千丈蓋兹焉可遊賞何必襄城外
和邊城秋氣早李義甫
金微凝素節玉律應清葭邊馬秋聲急征鴻曉陣斜關
樹凋凉葉塞草落寒花霧暗長川景雲昏大漠沙溪深
路難越川平望超忽極望斷煙飄遥落驚蓬沒霜結龍
城吹水照龜林月日色夏猶冷霜華春未歇睿作高紫
宸分明映玄闕
冀北春望崔液
廻首覽燕趙春生兩河間曠然餘萬里際海不見山雨
歇青林潤煙空綠野閑問鄉無處所目送白雲關
邊愁崔湜
九月蓬根斷三邊草葉腓風塵馬變色霜雪劒生衣客
思愁隂晩邊書驛騎歸殷勤鳳樓上還袂及春暉
早春邊城還歸前人
大漢羽書飛長城未解圍山川凌玉障旌節下金微路
向南庭遠書因北鴈稀鄉關摇别思風雪故戎衣歲盡
仍為客春還尚未歸明年征騎返歌舞及芳菲
塞外三首鄭愔
塞外蕭條望征人此路賖邊聲亂朔馬秋引動胡笳遥
障侵歸日長城帶晩霞斷蓬飛古戍連鴈聚寒沙海暗
雲無葉山春雪作花丈夫期報主萬里獨歸家
二
荒壘三秋夕窮郊萬里平海隂凝獨樹日氣下連營戎
旆霜疑重邊裘夜更輕將軍猶轉戰都尉不成名折柳
悲春曲吹笳斷夜聲明年塞(一作漢)使返須築受降城
三
陽鳥南飛夜隂山北地寒漢家征戍客年歲在樓蘭玉
塞朔風起金河秋月團邊聲入鼓吹霜氣下旌竿海外
歸書斷天涯旅鬢殘子卿猶奉使恒向節旄看
邊秋薄暮蘇頲
海外秋鷹繫霜前旅鴈歸邊風思鞞鼓落日慘旌麾浦
暗漁舟入川長獵騎稀客悲逢薄暮况乃事戎機
送張判官赴河西王維
單車曾出塞報國敢邀勲見逐張征虜令思霍冠軍沙
平連白雪蓬卷入黃雲慷慨倚長劒高歌一送君
送元二使安西前人
渭城朝雨裛輕塵客舍青青柳色新(集作春)勸君更盡一
杯酒西出陽關無故人
送劉司直赴安西前人
絶域陽關道胡沙與塞塵三春時有鴈萬里少行人苜
蓿隨天馬蒲萄逐漢臣當令外國懼不敢覓和親
遼西作崔顥
燕郊芳歲晩殘雪凍邊城四月青草合遼陽春水生胡
人正牧馬漢將日徵兵露重寶劒濕沙虛金鼓鳴寒衣
著已盡春服與誰(文粹作誰與)成寄語洛陽使為傳邊塞情
發臨洮赴北庭留别岑參
聞說輪臺路年(集作連)年見雪飛春風曾(集作長)不到漢使
亦來(一作應)稀白草通疎勒青山過武威勤王不敢道遠
思(一作思向)夢中歸
此詩二百九十二卷重出前已削去注異同為
一作
磧西(集作石)題送李判官入京前人
一身從遠使萬里向安西漢月垂鄉淚胡沙損馬蹄尋
河愁地盡過磧覺天低送子軍中飲家書醉裏題
過磧前人
黃沙磧裏客行迷四望雲天直下低為言地盡天還盡
行到西安更向西
營州高適
營州少年滿(集作歇)原野狐(集作皮)裘蒙茸獵城下魯酒千
杯不醉人胡兒十歲能騎馬
凉州王之渙
黃河直上白雲間一片孤城萬仞山羌笛何須怨楊柳
春光不度玉門關
邊頭作李端
邠郊泉脉動落日上城樓羊馬水草足羌胡帳幕稠
射鵰過海岸傳箭脅邊州何事歸朝將今年又拜侯
過五原至飲馬泉(集作監州胡兒飲馬泉)李益
綠楊著水宛(集作草)如煙舊是胡兒飲馬泉幾處吹笳明
月夜何時倚劒白雲天從來凍合關山路今日分流漢
使前莫遣行人照容鬢恐驚憔悴入新年
塞北行次度破訥沙前人
眼見風來砂旋移經年不省草生時莫言(集作無論)塞北無
春到(集作至)縱有春來何處知
上黃堆峰(集作𤇺堆)前人
心期紫閣山中月身過黃堆峰(集作堆𤇺)上雲年髮已從書
劒老戎衣更逐霍將軍
送客還幽州前人
惆悵秦城送獨歸薊門雲樹遠依依秋來莫射南來鴈
從遣乘春(集作風)更北飛
此詩二百七十五卷重出前已削去
早發破訥沙前人
破訥沙頭鴈正飛鸊鵜泉上戰初歸平明日出東南地
滿磧寒光生鉄衣
此詩二百九十三卷重出前已削去
宿金河戍張震
朝發鐵麟驛夕宿金河戍奔波急王程一日千里路但
見容鬢改不知歲華暮悠悠沙漠行王事彌多故
邊詞張敬忠
五原春色舊來遲二月垂楊未掛絲即今河畔冰開日
正是長安花落時
邊行書事(又玄集作塞上行)李昌符
朔野煙塵起天軍又舉戈隂風向晩急殺氣入秋多(又一)
(集作莽蒼蘆關北孤城帳幕多客軍甘入陣老將望廻戈)樹盡禽棲草冰堅路在河
汾陽無繼者(集作尋下世)離(集作羌)虜肯先和
近無西耗李敬芳
遠戎兵壓境遷客淚横襟𤇺候驚春塞縲囚困越吟自
憐牛馬走未識犬羊心一月無消息西居日又沉
送張司直往單于于鵠
若過并州北誰人不憶家塞堡(一作深)無去伴路盡到平
沙磧冷唯逢鴈天春不見花莫隨邊將意垂老事輕車
邊思楊衡
蘇武節毛盡李陵音信稀梅當隴上發人向隴頭歸
思遊邊友人賈島
凝愁對孤燭昨日飲離杯葉下故人去天中新鴈來連
沙秋草薄帶雪暮山開苑北紅塵道何時見遠回
送友人遊塞前人
飄蓬多塞下君見益&KR1008;然廻磧沙銜日長河水接天夜
泉行客火曉戍向京煙少結相思恨佳期芳草前
塞上行作劉得仁
鄉井久離别窮邊觸目愁主人居外地塞雪下中秋鴈
舉之衡翅河渟入虜流將軍心莫苦向此取封侯
登臨洮望蕭關李昌符
漸覺風沙暗蕭關欲到時兒童能探火婦女解縫旗川
絶銜魚鷺林多帶箭麋暫來戎馬地不敢苦吟詩
送友人出塞姚鵠
帝城春色著寒梅去恨離懷醉不開作(一作相)别欲將何
計免此行應又隔年回入河殘日鵰西盡卷雪驚蓬馬
上來有思莫忘清寒學衆傳君負佐王才
邊遊項斯
古鎮門前候長安路在東天晴槐葉霧日暮葦花風塞
舘皆無簟儒裝亦有弓防秋故鄉卒曾喜語音同
邊城寫眺馬戴
聊凭危堞望暗起異鄉情塞曲關防絶山昏霧露生河
灘胡鴈下戎壘漢聲(一作鼓)驚獨對殘秋色狂歌淚滿纓
送友人邊遊廻薛能(一作馬戴)
遊子新從絶塞廻自言曾上李陵臺罇前語盡北風起
秋色蕭條胡鴈來
送李溟出塞前人
邊城官尚(集作向)惡况乃是羈遊别路應相(一作多)憶離亭
更少留黃沙人外闊飛雪馬前稠甚險穹廬宿無為過
代州
此詩二百八十一卷重出前巳削去注異同為一
作
送友人出塞前人
榆關早不可何况出榆關春草臨岐斷邊樓帶日閑人
歸穹帳外鳥發廢營間此地秋堪(集作堪愁)想霜前作意還
回中作温庭筠
莽莽雲空遠色愁嗚嗚戍角上高樓吳姬怨思吹雙管
燕客悲歌動(集作别)五侯千里關山邊草暮一星烽火朔
雲秋夜來霜重西風起隴水無聲凍(一作噎)不流
送人往北寒李頻
上馬問雲中長川送北風日西身獨去山轉路無窮樹
隔高關斷沙連大漠空君看河外將早晩合平戎
代北言懷喻坦之
困馬榆關北那堪落景催路行沙不絶風與雪兼來草
得春猶白鴻侵夏始廻行人莫遠入戍角有餘哀
書邊事二首張喬
調角斷清秋征人倚戍樓春風對青塜白日落梁州大
漠無兵阻窮邊有客遊蕃情如此水長願向春流
二
萬里沙西寇已平犬羊羣外築空城分營夜火燒雲遠
教獵秋鵰掠草輕秦將力隨胡馬竭蕃河流入漢家清
羌戎不識干戈老須賀明時聖主明
送人遊邊鄭谷
春亦怯邊遊此行風正秋别離逢雨夜道路向雲州磧
樹藏城遠河沙漾日流將軍方破虜莫惜獻良籌
京(集作凉)西即事韓宗
秋草河蘭起陣雲凉州唯向管絃聞豺狼毳幕三千帳
貔虎金郊十萬軍候騎北來驚有說戍樓西望悔為文
昭陽亦待平安火誰握旌旗不見勲
邊思周朴
年高來遠戍白首罷干戎夜色薊門火秋聲邊塞風磧
浮悲老馬月滿引新弓百戰山隂去唯添上將雄
邊庭送别張蠙
一生雖達理遠别亦相悲白髮無修處青松有老時暮
煙傳戍起寒日隔沙垂若是長安去何難定後期
登單于臺前人
邊兵春盡回獨上單于臺白日地中出黃河天上來沙
翻痕似浪風急響疑雷欲向隂關度隂關曉不開
過蕭關前人
出得蕭關北儒衣不稱身隴狐來試客沙鶻下欺人曉
戍殘衙火晴原起獵塵邊戎莫相忌非是霍家親
薊北書事前人
度磧如經海茫然但見空戍樓承落日沙塞礙驚蓬暑
過燕僧出時平虜客通逢人皆上將誰有定邊功
朔方書事前人
秋盡角聲苦逄入唯荷戈城池向隴小岐路出關多鴈
遠行垂地𤇺高影入河仍聞黑山寇又覓漢家和
邊夜羅隠
光景漂如水生涯轉似萍鴈門窮朔路牛斗故鄉星地
盡人(一作書罷愁)誰切歌終淚自零夜闌廻首算何處不長
亭
文苑英華卷二百九十九
