文苑英華卷六百二十六宋李昉等編
遺表
遺表一首
為王尚書遺表一首
權文公遺表一首
為昭義李相公作遺表一首
代僕射濮陽公遺表一首
代彭陽公遺表一首
代安平公遺表一首
遺表房玄齡
臣聞兵惡不戢武貴止戈當今聖化所覃無遠不泊(一作)
(届)上古所不臣者陛下皆能臣之所不制者皆能制之
詳觀今古為中國患害者無過(一作如)突厥遂能坐運神
策不設(一作下)殿堂大小可汗相次束手分典禁衞執戟
行間其後延陀鴟張尋就夷戮(一作滅)鐡勒慕義請置州
縣沙漠以北萬里無塵至於高昌叛換於流沙吐渾首
鼠於積石偏師薄伐俱從平蕩高麗歴代逋誅莫能討
(一作擊)伐陛下責其逆亂殺(一作弑)主虐人親㹅六軍問罪
遼碣未經旬日即拔遼東前後虜獲數十萬計分配諸
州無處不滿雪往代之宿耻掩崤陵之枯骨比功校德
萬倍於古(一作前王)此聖主(一作心)之所自知微臣安敢備說
且陛下仁風被於率土孝德彰於配天覩夷狄之將亡
則指期周(一作數)歲授將帥之節度則決機萬里屈指而
推(一作假)驛視景而望書符應若神算無遺策擢將於行
伍之中取士於凡庸之末遠夷單使一見不忘小臣之
名未嘗再問箭穿七札弓貫六鈞加以留情墳典屬意
篇章(一作什)翰(一作筆)邁鍾張詞(一作辭)窮班馬文鋒既振則
宫徵(一作則管磬)自諧輕毫暫飛則花蘤競發撫萬姓以慈
惠遇羣臣有(一作以)禮法褒毫髮(一作秋毫)之善解吞舟之網
逆耳之諫必聽膚受之訴斯絶好生之德禁障塞於江
湖惡殺之仁息鼓刀於屠肆鳬鸛(一作鶴)荷稻粱之惠犬
馬蒙帷盖之恩降乘吮思摩之瘡登堂臨魏徵之柩哭
戰亡之卒則哀動六軍負填道之薪則精感天地重黔
黎之大命特盡心於庶獄臣識昏憒豈足論聖功之深
遠談天德之高大哉陛下兼衆美而有之靡不備具微
臣深為陛下惜之重之愛之寶之周易曰知進而不知
退知存而不知亡知得而不知喪又曰知進退存亡而
不失其正者其惟聖人乎由此言之進者(一作有)退之義
存者(一作是)亡之機得者(一作有)喪之理老臣所以為陛下
惜之者盖為此(一作此謂)也老子曰知足不辱知止不殆謂
陛下威名功德亦可足矣拓土(一作地)開疆亦可止矣彼
高麗者邊夷賤類不足待以仁義不可責以常禮古來
以魚鱉畜之宜從闊略若必欲絶其種類深恐獸窮則
搏且陛下每決一死囚必令三覆五奏進素膳停音樂
者盖以人命所重感動聖慈也况今兵士之徒無一罪
戾無故驅之於城(一作行)陳之間委之於鋒刃之下使肝
腦塗地魂魄無歸令其老父(英華作人非)孤兒寡妻慈母望
䡺車而掩泣抱枯骨而(一作以)推心足以變動陰陽感傷
和氣實天地(一作下)之冤痛也且兵(一有者字)凶器戰(一有者字)危
事不得已而用之向使高麗違失臣節而陛下誅之可
也侵擾百姓而陛下滅之可也久長為中國患而陛下
除之可也有一於此雖日殺萬夫不足為愧今無三條
坐煩中國内為舊王雪耻外為新羅報讐豈非所存者
小所損者大願陛下遵皇祖老子知(一作止)足之誡以保
萬代巍巍之名發霈然之恩降寬大之詔順陽春以布
澤許高麗以自新焚陵波之船罷應募之衆自然華夷
慶頼遠肅邇安臣老病三公旦殞天地所恨竟無塵露
少(一作微)增海岳謹述(一作罄)殘魂餘息預代結草之誠儻
蒙錄此哀鳴即臣死且不朽(一作皆唐舊書本傳)
為王尚書遺表
臣某聞死生者天地之常數忠孝者臣子之本心某孝
未立於家忠未報於國而桑榆遽廹風燭俄驚雖脩短
之分偶然而古今之歎一也臣受性頑疎昧於攝理常
服石乳頗歴歲年始自去冬微覺發動皇慈軫念睿渥
旁流特賜秘方兼傳要訣王人荐至驛騎載馳竊見聖
心密聞天語方驗君臣之藥旋瞑眩之功碎首微軀無
階上答將謂載安營魄更長皮膚得霑雨露之慈可延
犬馬之命不悟才微任重福過災生從此月十二日已
後舊疾再發氣緒羸憊心慮沉綿徒加藥餌竟未瘳損
自二十二日已後轉覺危惙生意寂寥視陰恐盡渴日
不足臣自揣度必難保全雖覆載所容亭育之恩至廣
且鬼神不捨膏肓之計已成永辭明聖憂在漏刻臣自
荷深恩謬居方鎮三承寵命六變霜星撫俗臨戎幸無
敗闕此皆陛下聖謨弘貸玄貺昭宣誓欲乘此遭逢少
施勞效使千載之後知聖代有守土之臣焉永懷楊僕
之移關常念子牟之戀闕是以仍歲抗表備述本誠瞻
望軒墀冀獲朝覲儻丹誠曲遂玄鑒俯從則臣此生没
齒無恨豈意隠慝為咎至誠不通徒(一作孰)知生也有涯
何遽死之將至行潦微波望朝宗而先竭衰楊弱質待
歲寒而已凋無由假魯陽之戈空想結杜回之草伏惟
聖念俯察哀懷仰天無聲伏表流涕無任感戀歔欷之
至
權文公遺表
臣某言生逢聖時獲事陛下以臣戅朴(一作朴)備位將相
幸免罪戾實無裨補福過災生二年以來脚疾痺緩近
自旬日咽喉氣痛漸就危惙慮不支持永辭聖明涕流
嗚咽伏惟皇帝陛下繼十一葉休運承二百年景祚平
吳定蜀掃蕩淮夷巍巍功德與天地凖今縱有疥癬不
足平夷伏惟以愷悌之仁弘寬大之本為九州自愛使
萬古同福則臣幽冥之下同生物受賜無任感恩攀戀
悲激之至
代僕射濮陽公遺表李商隠
臣某言臣聞螻蟻知雨雖通感於玄天蒲柳望秋必凋
華於厚夜况臣攝生寡要將命無方寒暑頓侵精神坐
竭竈乏傳薪之火餘熖幾何隙無留影之駒殘光即盡
叩心戀闕忍死(集作命)封章呌白日而不廻望青天而永
訣臣某中謝臣雖忝望族本實將家自先臣出㹅郊圻
遇任大國静無師旅被服元化翺翔盛時遂與季弟參
無俱以詞場就貢久而不調因以上書自薦求通干時
願試芸香作吏始筮仕於德宗瑞節臨戎復分憂于陛
下雖性分有限而忠誠不移(一作磨)固無韓彭為將之能
實慕趙竇散財之義兩踰嶺嶠四建牙旗約已潔身絶
甘分少良田五頃慮莫及於子孫厚禄萬鍾惠頗霑於
賓客恭承詔命以守藩條而掌事者徒以元和中吕元
膺留守東都李師古潜謀洛邑託以郡邸入之甲兵臣
當時為元膺賓僚值師古竊發藍衫不脫竹簡仍持因
為麾兵虜其明師遂以將材相許戎統見期頡頏遐途
纂脩舊服光吟以再遷授頻仍昨者分領許昌兼臨河
内當上黨阻兵之始是孽童拒詔之初臣方將奮勵疲
駑指揮精銳所冀解鞍赤狄息駕晉城大攘蜂蠆之羣
以雪人神之憤自前月某日後軍聲大振賊勢稍衰人
一其心士百其勇鷰頷有相曾無定遠之期馬革裹尸
實負伏波之願而精誠靡著素心(集作志望)見違拔抱之意
方堅就木之期俄及忽自今月某日疾生腹蔵弊及筋
骸藥劑之攻擊愈深神理之禱祠無益固已騰名鬼籙
收氣人寰復燃無望於死灰更起難同於仆樹然臣素
窺長者曾慕逹人省於變化之端粗識死生之理豈其
有貪富貴敢冀延長但以未報國恩未誅賊黨視胄長
免對弓莫彎思犬馬以自悲悼(集作怛)鍾漏之先廹志有
所在傷如之何撫節而乏淚以流伏&KR0758;而無血可衉臣
某中謝其行營三軍已舉牒差某官某河陽留務差某
官某懷州留務差某官某訖並皆授之方略各有司存
至於(集作竊計)旬日必無逗撓臣又伏思任司農大卿之日
授忠武統帥之時紫殿承恩彤庭入對躬瞻堯日親沐
舜風獲覩陛下神武之姿獲聞陛下憂勤之旨即北蕃
小寇東土微妖(集作戎)亦何足煩陛下之甲兵汙陛下之
鈇鑕伏望時推明略光闡睿圖内則收德裕讓夷紳絃
之嘉謨外則任彦佐允逹宰沔之威力廓清華夏昭薦
祖宗然後廢玉勒成鏤金垂烈臣雖百死復何恨焉臣
精爽已虧言辭失次氣無復續蒙以纊而莫勝口不能
言飯用貝而何益故園(集作國)千里明君萬年永將覆載
之恩長入幽明之路殘魂不昧雖温序之思歸枯骨有
知遇杜回而必抗廻望聖(集作照)代哀號不能無任荒惙
攀戀之至
代彭陽公遺表
臣某言臣聞逹士格言以生為逆旅古者垂訓謂死為
歸人苟得其終何怛於化臣永惟際會獲偶昇平鐘鼎
之勲莫彰風露之姿先盡雖無非大數亦有負清朝今
則舉纊陳詞對棺忍死白日無分玄夜何長淚兼血垂
目與魂(集作雲)斷臣某中謝臣早緣儒學得厠人曹克紹
家聲不虧士行詞賦貢名於宗伯書檄應聘於諸侯東
泛西浮南登北走時惟倚馬人或薦雄西掖承榮得以
言之無罪曲臺備位粗明物有其官允謂才難便叨郎
選振衣華省履歴名曹高步内庭光揚密命憲宗皇帝
以臣行多餘力忠絶他腸進無所因静以有立過蒙顧
問深降褒稱乃於同列之中獨許非常之拜殊恩既浹
當路相排旅翮未高孤根已動河潼為郡盟津統師溺
以待援痿而念起憲皇旁(集作講)求輔相即記姓名果遣
急徵仍加大用戴君之力雖弱許國之誠在兹實有微
衷可裨玄化况初誅背叛務活疲羸方伏奏於鳳扆之
前忽庀徒於鳥耘之次小吏抵罪邪臣結謀指之有名
默不得訴空甘罪戾仰託聖明粗得生還幾臨死所其
後官移賓護四年不竭於承華任改察廉一日暫留於
分陜欲舉而墜將安更危頼敬宗皇帝纉乃丕圖是思
求舊振於洛宅榮彼夷門自兹以來敢虛其遇周旋五
紀鎮守惟切分憂前後两歸闕庭皆非久次拙直不同
於衆讒毁每集其躬含意未宣救過不暇伏思自長慶
厥後開成之前凡幾忝遷升幾遭退斥若非不欺天地
不負君親至於機微尋合顛隕伏惟皇帝陛下道超覆
載仁極照臨既委銅塩又分端揆逮今控壓亦在重難
陛下之恩微臣何益微臣之節陛下方知興言及兹碎
首殊晚然臣從心之年已至致政之禮(英華作理非)宜遵尋
欲拜章以求歸老伏以諸道節制頻歲更移其於送迎
例多積累臣在此雖無一毫侵損亦無纖介(集作芥)誅求
而帑蔵甚殷倉儲有羡特緣行李忍過秋冬而江山之
氣候難常蒲柳之蕭衰易見自夏則膝脛無力入冬則
(集作又)腸胃不調對冠冕而始訝儻來指墳墓而已知息
處昨今月八日臣已召男國子博士緒左補闕&KR0008;左武
衞兵曹參軍綸等示以殁期遺之治命使内則雍和私
室外則竭盡公家兼約其送終務遵儉約(集作所務遵儉)勿為
從俗以至慮居至十二日夜有僕夫告臣云火星隕地
雅當正室洞照一庭臣即端坐俟時正辭無撓臣之年
亦極矣臣之榮亦足矣以祖以父皆蒙褒寵有弟有子
並列班行全腰領以從前人歸體魄以事先帝此不自
逹誠為甚惡但以將掩泉扃不得重辭雲臺重(集作更)陳
尸諫猶進瞽言雖呌呼而不能豈誠明之敢忘伏惟皇
帝陛下春秋鼎盛華夏鏡清是脩教化之初是復理安
之始然自前年以來敗譴者至多誅戮者不少伏望普
加鴻造稍霽皇威没者昭洗以雲雷存者霑濡以雨露
自然五稼嘉熟兆人樂康用臣將盡之苦言慰臣永蟄
之幽魄臣某云云臣當道兵馬已差監軍使竇千乘勾
當其節度留務差行軍司馬趙祝觀察留務差節度判
官杜勝訖有舊規模無新革易悉(集作必)當輯睦決無諠
驚臣心雖澄定氣已危促辭多逾切鳴急更哀升屋而
三號豈來赴壑而一去無返忠誠直道竟埋没於外藩
腐骨枯骸空歸全於故國廻望昭代無任攀戀永訣之
至謹奉表代辭以聞臣某誠號(集作哀)誠咽頓首頓首
代安平公遺表
臣某言臣聞風葉露華榮落之姿何定夏朝冬日短長
之數難移臣幸屬昌期謬登貴位(集作任)行年五十五歴
官二十三念犬馬之常期死亦非夭柰君親之厚施生
以無酬是以時及含珠命餘屬纊心猶向闕手尚封章
撫躬而氣息奄然戀主而方寸亂矣臣某中謝臣少而
羈屑長乃遭逢常將直道而行實以明經入仕王畿作
吏非州縣之職徒勞侯國從知愧軍旅之事未學憲宗
皇帝謂臣剛決擢以憲司穆宗皇帝謂臣才能登之郎
選忝霜威而無所摧拉歴星紀(集作叨星經)而有紊次躔旋
屬皇帝陛下大明御宇至道承乾澄汰之初臣不居有
過超躍之際臣獨出常倫高選掖垣箴規未效入居𤨏
闥論駁無聞自去年秋來典河關兼臨甸服唯當静而
阜俗清以繩姦粗致豐穰幸逃逋責豈意陛下謂臣奄
有三縣未稱其能謂臣出以一麾未足為貴爰降綸綍
移之藩方錫以海隅與之嶽鎮將吾君之驍果萬計使
得㹅齊聮吾君之牧伯三人以居廵屬時雖相羡臣實
深憂既辱聖恩果遭鬼瞰況臣素無微恙未及大年方
思高掛(英華作卧非)饋魚不燃官燭成陛下比屋可封之化
分陛下一夫不獲之憂志願未伸大期俄廹忽自今月
十日夜暴染霍亂并兩脅氣㾏當時檢驗方書煎和藥
物百計療治(唐諱)一無痊除至十一日辰時轉加困劇漸
不支持想彼孤魂已遊岱嶽念兹二竪徒訪秦醫對印
執符碎心殞首人之到此命也如何戀深而乏力以言
泣盡而無血可繼臣某誠哀誠戀頓首頓首臣當道三
軍將士凖前使李文悅例差監軍使元順通勾當訖臣
與順通雖近同王事已備見公才假之統臨必能和協
其團練觀察兩使事差都團練廵官盧涇勾當訖臣亦
授之方略示以規模伏惟聖明不至憂軫臣精神危促
言詞爽錯行當窮塵埋骨枯木容身螻蟻卜隣烏鳶食
祭黃河兩曲長安幾千生入舊關望絶班超之請力封
遺奏痛深來歙之辭廻望昭代不勝荒惙眷戀之至謹
差某奉表代辭以聞
文苑英華卷六百二十六
