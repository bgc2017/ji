文苑英華卷一宋李昉等編
天象一
天賦二首碧落賦一首
天行健賦一首乾坤為天地賦一首
披霧見青天賦一首煉石補天賦一首
管中窺天賦二首三無私賦一首
天賦劉允濟
臣聞混成發粹大道含元興於物祖首自胚渾分泰階
而立極光耀魄以司尊懸兩明而必照列五緯而無言
驅馭隂陽裁成風雨叶乾位而凝化建坤儀而作輔錯
落九垓岧嶤八柱燦黃道而開域闢紫宫而為宇横斗
樞以旋運廓星漢之昭回緫三統之遷易乘五運之遞
來察文明而降祥瑞觀草昧而動雲雷託璇樞之妙術
應玉管之浮灰柔克斯高聽卑逾廣覆燾千容苞含(一作)
(包羅)萬象載光道德聿符刑賞既霆震而霜威亦春生而
夏長其功不測其變惟神大哉其施曠乎其仁周八紘
而化育籠四海而陶鈞雖感通而下濟終輔翼而無親
登大寶於上皇發神圖於下帝憑理亂而倚伏候昏明
而開閉遘堯舜以降禎休遇辛癸而呈祲沴歴成敗而
無爽在興亡而必契深機不測神化靈長雖覃恩於列
聖必歸功於有唐發星辰而效祉雜烟雲以降祥大猷
載洽景貺斯彰浹庶品以光被樂羣生於會昌軼大庭
而包太昊孕玄頊而掩朱襄見乾心之祚聖即靈運之
無方造化唯遠生成不極沾廣惠於禽魚預湛恩於動
植非測管以能喻豈戴盆之可識欣大賚於天成激長
歌於帝力
第二
彼蒼者天成形物先初鴻蒙以質判漸輕清而體圓生
五材以亭毒運六氣以陶甄故使晦明相繼寒暑遞遷
遠眺其原兮亦極之無極近詳其理兮固玄之又玄諒
神功之罕測寔靈造之自然徒觀其潜化不言惟德是
輔列九野而為號峙八山而為柱其為道也或比之以
張弓其入夢也或方之於漱乳憫鄒衍則嚴霜夏降應
陳寔則繁星夜聚孔階遠而難登樂霧披而已覩雖覆
繖之可嫓豈鍊石之能補美夫有功不伐無遠不蓋德
冠三才名參四大日朝上而疑璧河夜横而如帶破鏡
飛乎其所長劍倚乎其外違之則風雨差錯順之則隂
陽交泰况乎觀文察變害盈尚默則大著美於唐君慮
崩見譏於把國徒瞻蕩蕩之體孰辨蒼蒼之色在玉衡
以齊政任銅史以司刻名既入於四知光鎮臨於八極
顧惟仰嘆載之無力思斡運之莫原惟遠近之難識儻
聞鳴臯之響願奮垂雲之翼嗟天道之大哉非管窺之
可測
碧落賦翟楚賢
散幽情於曩昔凝浩思於典墳太初與其太始高下混
其未分將視之而不見欲聽之而不聞爰及寥廓其猶
槖籥輕清為天而氤氲重濁為地而盤礴爾其動也風
雨如晦雷電共作爾其靜也體象皎鏡是開碧落其色
清瑩其狀冥寞雖離婁明目兮未能窮其形其體浩瀚
其勢渺漫縱夸父逐日兮不能窮其畔浮滄海兮氣渾
映青山兮色亂為萬物之羣首作衆材之壯觀至妙至
極至神至虛莫能測其末莫能定其初五石難補九野
環舒星辰麗之而照耀日月憑之而居諸非吾人之所
仰實列仙之攸居爾乃遺塵俗務遐躅養空栖無懲忿
窒欲陵清高而自遠振羽衣以相屬七日王君永别緱
山之上千年丁令暫下遼水之曲别有懷真俗外流念
仙家撫龜鶴而增感顧蜉蝣而自嗟乃鍊心清志洗煩
蕩邪凝魂於秘術馳妙於飡霞雲梯非遠天路還賖情
恒寄於綿邈願有托於靈槎
天行健賦(以天德以陽故能行健為韻)
大哉乾元神不可測其内也剛其外也直直所以保合
太和剛所以運行不息故王者奉之而垂化君子體之
而進德者也原夫天者乾之形乾者天之名用九以則
得一而清名也者純陽之經形也者太無之精語其動
兮孰知其動語其行兮孰知其行得不詳其所由稽其
所以歴土圭以窮妙因渾儀而探理左出右没不行則
何以變三辰之度上騰下降不動則何以為萬物之始
履柔兮居常配坤兮秉陽笠也誰覆弓也誰張四德雖
具未足以擬議十翼雖廣未足以披攘微乎哉得於幽
者道盛乎哉得于道者王緜緜若存戸樞不蠧較之則
火井易滅當之則金柅難固持剛靡失既兼柔克之資
用壯罔虧亦取易知之故是以為君為首為金為冰杳
冥兮不慮乎盈縮寂寥兮何有於騫崩喻彼成形是顯
飛龍之象精其致遠因推良馬之能且夫天也者陽乾
也者健窺之於裏則其象歴歴瞻之於表則其容慁慁
不言非涉於可名不拔方知乎善運大道非物豈容媧
后之功小說惑人何傷秦宓之論皇家恩流品物禮達
上玄垂文明畫一之令秉神武不殺之權推之蕩蕩守
之虔虔儒不知其異信所為親上而法天者歟
乾坤為天地賦(以取類著言神乎玄理為韻)陸肱
昔者聖人之作易也以乾為天以坤為地於乾則資始
羣品在坤乃資生萬類乾為竒矣以三而契彼天經坤
蓋偶焉以六而昭乎地位吾嘗仰以觀其氣俯以察其
區豈非乾者陽也坤者隂乎於陽乃天之德於隂乃地
之符亦猶陽與剛偶隂與柔俱於剛乃天之儀於柔乃
地之樞况乃取諸物以非真取諸身而非據是則取之
上而彖象咸立取之下而吉凶斯著元亨之道配柔克
以同歸光大之名與沉潜而俱去於乾則易知可察至
健斯全其運也直其息也專為君而長為首而先為馬
以居要為男而體玄大矣哉確然示易若天之父萬物
焉於坤則簡能可立至順為理其闢也震其翕也止為
臣於主為腹於已為牛以當用為女而資始至矣哉隤
然示簡若地之母萬物矣故能酌此生植通諸鬼神究
其情於大壯播其義於家人否以知屈泰以知伸受以
復而其心見考之咸而其感陳亦何異分彼混茫清為
天而濁為地定其律吕宫曰君而商曰臣既生而太極
為初竝用而三才斯取彼策也三百六十此數也五十
有五所以凖此知道采之立言列之而其象顯演之而
其卦繁蓋動靜之二體緫牢籠之衆門斯可謂明覆載
之德識化育之功故曰堯舜垂衣裳而天下治蓋取諸
乾坤
披霧見青天賦(以瑩然可仰無不清心為韻)王起
欝彼宿霧蔽乎遠天霧晻靄以氣徹天清泠而色鮮仰
之彌高五里始分其杳爾積而能散三光忽映其粲然
昔人引之以喻見賢竒姿允叶美質相宣豈徒卷冥
冥之淨綠覿昭昭於上玄始其雜氛昏掩高朗霏微有
色散漫無象文豹去之而退藏螣蛇游之而來往將欲
縱遥睇滌煩想則蒼蒼大圜之色願豁其清明英英上
德之容亦如其瞻仰及夫收地表歇天衢啓晨光之有
耀闢麗景而多娛於是碧落如邇青冥若無既仰之而
不及將覯止而豈殊且欲蓋而彰人與天而合契不言
而信天與貌而相符則知賢為衆夥人不知兮蔽之孰
可天實悠久霧不披兮覩之則不故將通顯於幽情配
美於高明空蒙既同於席卷寥廓乃喻於冰清惟人也
玉立斯映惟天也管窺莫競既遐邇之無氛自心神而
可瑩状烟消於幕幕始露澄潭凝塵洗之濛濛自開朗
鏡所以彰風采之異見光儀之盛异哉一言之美萬祀
攸欽陋决雲而觀劍小披沙而見金有美人兮青陽是
仰藻鏡斯臨自然比天於霄漢卷霧於沉隂亦何必觀
樂廣之容始欽重器信衛瓘之說方獲明心者哉
煉石補天賦(以煉彼堅貞將補其闕為韻)闕名
天何言哉有闕則補持五石而是用俾四時而能取成
乎圓象故資可轉之功定彼乾儀盖俟至堅之主所以
裨覆燾仰周普磨礱入鍛成功豈濫於宋人緝綴為勞
至德何慙於山甫乾道甚明配彼清真類鼓鑄而可致
冀穹玄而是營石不能言默助無為之化天將假手潜
因妙用而成則知媧氏之為功也體物情立取法志生
眄悠遠而求則象規圓而作程小大寧遺俾隨形以溥
博嵳峩不墜皆投質於輕清若乃玄造呈材神功效技
他山以綴象帝自邇卿雲初觸當碧落以麗乎銀漢同
流激青霄而節彼天象又玄石質既堅究勤勞而日月
逝矣成廣大而星辰繫焉暖積素之烟尚疑苔點降如
絲之雨終若溜穿觀夫圓則九重功惟百煉眷無親而
克敬當有道而可見言柔與剛崇高是將運有徒於晝
夜比為炭於隂陽織女停梭受支機於河漢荆人抱璞
嗟韞玉於穹蒼補之伊何以當其闕照悠悠於峻極驅
鑿鑿於超忽想夫取鍛之日排剛之時齟齬不安或表
艱難之步清明於外猶生錯落之姿正圓虛之廣矣下
長風而凄其是知補上天於煉石蓋虛實之相資焉
管中窺天賦張仲素
管為物兮虚受天為體兮據安能因徑寸之内將窮轉
轂之端用當其無蒼蒼之色何盡微而不大恢恢之状
則難故雖無私以居上信可因物而仰觀於是正瞻視
品清澄察九垠之際極一目之能髣髴其形難識翼摩
之鵠依稀其状猶如背負之鵬或因夫窺牖是見且異
夫置階而升風息八方烟消四極默淳淳之靈嚮湛悠
悠之神域乃執輕管納麗則遥睇罔愆審窺不忒虛其
内雖高明之可分小其形胡廣大之能測故使蓋影多
掩笠形半匿月既滿而猶虧日將中而如昃掌握之内
安得容其九重咫尺之中豈能盡其五色且管之為質
也秉直天之為體也含虛天執虛而秉陽垂象管抱直
而利有用無信大小之有異亦遐邇以斯殊窺臨既加
徒云其至矣貞觀必得信安可測夫若然則固知事不
可以近圖遠物不可以小謀大小謀大則立而致尤近
圖遠則坐而賈害故方朔言也明俟時之難莊周著之
表遊方之外客有勤學孜孜憂心悄悄服仁義而罔捨
守翰墨而自矯將搦管而是窺願天上之不遺微眇
第二
惟大也不可以小測惟高也難可以近知况窮天之至
象徒執管而潜窺驟景風激馳光電移迷蒼蒼之正色
杳的的而成規桂魄未圓餘輝來而尚溢陽烏當書遠
色照而全虧當其懸象在天明眸在管環視而遠維不
極仰觀而長河若斷雲明滅而浮影時聚星曖昧而流
光倏滿紫微黃道斯蔽其縱横北陸南躔曷究其長短
觀其悠然遠象浩矣玄穹老氏守真不窺而自見禆公
億度屢中而無功况乎溥博四極之大依微徑寸之中
詎能分其經緯固且昧其變通若乃迢夜澄月高飇掃
霧衆形必流羣象斯布邈上下之遠邇夐東西之晷度
疇能筭其盈縮孰可研於推步玄機莫覩徒騁離朱之
明大象都迷安徵平子之賦且夫莫細匪管莫高匪天
仰瞻而範圍斯昧垂覆而周流自遷則知德之微難以
片言語道之廣難以一理詮苟持此而不捨吾未見極
深而造玄者矣
三無私賦(以平上去入為韻)范榮
天得一以清地得一以寧日月得一以明聖人法之以
化成無私之謂莫之與京三者不忒天下和平天之道
也存乎至輕潜運而三光是麗不言而四時是行夏以
長春以生亭毒之德以無私覆為名地之義也為利至
廣大流百川細包草莽因金風而物成熟遇木德乃氣
騰上且無私載坤德存乎易象月之來日之往無幽不
燭有形斯仰其照無私實至明而稱朗若天地不能存
之以信則生成之理息日月不能存之以明則終古之
道爽渾蓋惟不失其常羲和自得其所掌今我天子因
無私以成心每宵衣以達曙奉此三道守而勿去大象
是執選賢為急昭昭為大與天地而相參明明鑒下齊
日月而出入天光發乎幽滯仁聲振於潜蟄儔陽之德
因時行而有階起予者商想兹道而無級苟志斯道立
之斯立當軸者斯焉取斯何憂乎地芥之難拾
文苑英華卷一
