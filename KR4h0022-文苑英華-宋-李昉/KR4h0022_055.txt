文苑英華卷五十五宋李昉等編
禋祀二
至日圓丘祀昊天上帝賦二首
東郊迎氣賦一首東郊迎春賦二首
西郊迎秋賦二首北郊迎冬賦一首
東郊朝日賦一首南郊享夀星賦一首
至日圓丘祀昊天上帝賦(以題為韵)蕭穎士
政教之始莫重乎郊祀郊祀之先莫尊乎昊天是以前
王垂之於典訓後帝奉之以周旋以事大矣其儀盛焉
日之至也所以明氣之至丘之圓也亦以象天之圓於
是致齋於宫合樂於律羣有司肅肅以儆戒百執事乾
乾而莊慄牲用騂犢以貴誠酌用玄酒以明質豈但愛
人而尊祖蓋欲報天而主日天子迺乘玉輅駕蒼虬搢
方珽服大裘率九儀之卿士從五等之諸侯旌旗露卷
冠蓋雲浮展國容於御路行大禮乎郊丘百役既備司
儀辨位劍佩紛紜以陸離鐘鼓鏗訇而沸渭君明其義
臣敬其事執鸞刀以啓毛奠蒼璧以為贄爵一獻而上
下胥悦樂六成而神祗麏至後乃取血膋陳玉幣寘于
薪樵(一作積薪)之上燔于嘉壇之際飛燎煙於太清合蕭光
於上帝是以神降我福人懷我惠時罔凶荒物無疵癘
致洪化於仁夀豈不由肅敬於大祭客有旅遊函關欽
兹至道觀祀事於國典仰明靈於有昊敢陳輿頌式播
玄造頌曰日南至兮既望祀太一兮圓丘上萬斯年兮
承天貺
第二(同前韻)賈餗
惟天為大惟聖奉天所以就陽位郊上玄禮高明之覆
育荅生植之陶甄告太一以祗敬擁神休而吉蠲於是
採遺範於周故封土以成丘取法於乾故象形以應圓
顧椒糈之莫逹憑柴燎以斯傳是時星昏東壁日躔南
至爰命有司肅將祀事羅幄帟以雲黕駢罍爼以鱗次
藉白茅兮取諸潔薦蒼璧兮象其類皇威允穆司儀辨
等而以班明德惟馨祝史陳辭而不愧於是啓禁扃警
仙蹕千官拱立六龍齊膝濟濟鏘鏘匪徐匪疾奉常告
備乘輿乃出覆玉葉之卿雲昭扶桑之初日齋心滌慮
所以感無不通樂徧禮成故能神降之吉觀夫廣場還
合泰壇五畤告萬物之生成當一陽之初晷揖羣望以
咸秩列衆靈以備祀紫微開兮天意通元氣調兮薰風
起祀之大者莫盛茲道展敬乎皇心報功乎玄造奏搏
拊之清樂徹純殷之蒼昊寔祀典之所崇諒邦家之攸
保若乃陳以牲幣酌以秬鬯歌大吕以為節舞雲門以
為状逹誠於氤氲之際降靈於閶闔之上騰瑞氣而宛
延燭神光兮溥暢我國家報本克禋順時脩祭配太祖
於座于以敬宗祀皇天於郊為能饗帝此所以神祗降
鍳天人合契保昌運兮永貞崇明祀兮不替
東郊迎氣賦(以青陸朝覿陽和啓蟄為韻)賈餗
聖人克崇祀典大啓皇綱布發生之新令遵迎氣之舊
章于以式綏景福于以弘開化光南至生春送固沍之
玄律東郊展禮迎煦嫗於青陽于時太史陳詞歲發其
木天子乃警仙蹕纛黃屋蒼龍矯首以虚徐玉輅啓行
而肅穆千官萬騎拱神位於中霄太皥勾芒扇和風於
東陸明德惟馨蒼精降靈寒色尚留於壇墠淑氣已生
乎杳冥少陽始來随初日而其輝未赤新春乍應拂大
旌而其色彌青天統則彰禮容斯覿樂聲動蕩於木氣
黃道麗彩於蒼璧(一本云樂聲動盪于黃道麗彩初鱗於蒼璧)氣先四序克
配於木德震宫光被八紘不逃於金壺玉歷迎之伊何
神人以和明命既頒於執事遐邇必聞於賡歌時也韶
景熙熙仁風習習日月克符於躔次草木遂生于原隰
施惠而榖雨垂恩發號而春雷起蟄其道孔昭其律已
調禮展於斯且殊夫禮月之夕拜之於曉有類乎拜日
之朝我后崇五帝之經教酌三代之典禮振六樂之鏘
鏘列千官之濟濟八音已陳夫濩武萬祗既歆於壇陛
夫如是者惟聖所符惟天所啓故迎氣之祀事正皇王
之大體者矣
東郊迎春賦(以立春之日備禮東郊為韻)王起
我皇則銅渾而有倫應木德之惟新展東郊之盛禮出
左个而迎春所以先庚有秩舊典攸遵將欽承上帝而
敬授於下人者也於是法駕鏗鏘嚴城翕習見太史之
先謁知勾芒之已及都人士女候彩仗以駿奔文物聲
明擁翠華而鱗集莫不聽玉漏而雷動起靈壇而嶽立
於是闢重門遵九逵服蒼玉載青旗草木之萌必因兹
而動矣原野之蟄亦自此而啓之展聖容之穆穆引天
步之遲遲有翼有嚴不徐不疾百辟陪乘千官扈蹕遵
皇衢而却轉度青門而廻出八鑾振響随解凍之和風
五輅騰輝映麗天之遲日東郊之中肅穆會同爼豆莘
莘而駭目衣冠楚楚而鞠躬祥雲為之郁靄佳氣為之
葱蘢青帝克禋必来顧而來饗玄穹廣覆何自西而自
東當是時也四遐縱觀五服來備瞻聖皇之廻輪知太
昊之整轡登臺者漸樂擊壌者咸遂莫不荷煦嫗於隂
陽感溫仁於天地夫然則跂行可以不夭根著可以漸
苞貴(疑作異)逆暑之吹豳空聞乎德肅於火殊迎寒於旁
磔何足以禮行於郊則知和氣熙熙盛容濟濟必蒼龍
之整駕當青鳥之司啓握金鏡而明王道調玉燭而昭
國體莫不在迎春之盛禮
第二(以天子率公侯共行事為韻)謝觀
玄冥之政已息青帝之令將行太史先三日以奏天子
率千官以迎是知齋沐夙興虔恭慎慄命奉常按東郊
以嚴備詔金吾肅中禁以警蹕内外相比上下是率俄
而斗轉招摇日當甲乙裭玄冕於殘漏掛青衣於曉律
翠華忽舉見閶闔之初開蒼龍啓行與朝陽而對出觀
夫飛輦輅儼珠旒萬騎而前分儀仗千乘而後列公侯
出青門之郊至祈神之地簨簴羅植珍羞有次陳靈威
於中宫之座設太昊於配享之位東嚮西嚮勾芒歲星
而對列左之右之三辰七宿以相厠既竭百辟之心用
展一人之事帝乃玉色以進磬折而前求發生之候不
忒祈溫和之氣罔愆盡敬於地冀祐於天一拜而北陸
之寒去矣再拜而東方之風煦然獻酬既已尊卑備矣
拂祥光於龍顔之上納和氣於御衣之裏鳳詔還闕金
輿反軌逐舉措而凝令載行随指顧而發生四起我風
有截郊祀無假於文王我化無為律吕不勞於鄒子故
乃布德施政遠逹幽通高卑咸沐貴賤攸同始振蟄蟲
在好生惡殺遂行慶賜可滅私狗公乃得化洽方隅恩
光岐雍遵古典以立則授人時而敬用願迎乎千春萬春
與夷夏之所共
西郊迎秋賦張秀明
彼玄天平分以成乎歲也惟日有令將法於王者服蒼
玉而應春居明堂而順夏既随時而有義皆率禮而無
捨若乃律中夷則神司蓐收凉風以厲大火西流草木
不芳誰忍聞於鶗鴂囹圄再繕亦申命於鷞(一作爽一作州)鳩先
三日而太史以謁率百官而天子乃遊然後天仗齊列
野慶清秋乘白輅而啓行載白旗而扈從天顔廼(一作斯)
穆帝典攸重彼詞客與史臣咸作歌而陳頌既啓鑾輅
爰居總章備水潦修隄防鴻鴈將賓待横舟於汾曲鷹
隼已擊且校獵於長楊實惟道映三五何啻聲超百王
而已哉别有原憲長貧仲尼少賤朝遊白社驚一葉之
辭秋夜宿靈臺聚羣螢而燭卷既覩西郊之禮將述東
山之禅欣庇影於禹隂願陳力於周諺
第二(以題為韵)馬逢
稽夫王者御極上法璿衡分五方以辨位察四時以作
程節既云徂躬履端而御歷氣之將始必出郊以親迎
然後人心不惑君德用明是時火官威寝金精氣浮有
司来奏詰旦迎秋皇帝乃齋心以待曉御衮龍以垂旒
俄而金闕戒辰司魚鑰以撒鍊玉漏將曉直雞人以獻
籌乘輿乃駕赫奕皇州天仗倏以雲合風旗閃而星流
馳六飛以啓道騰八駿以夾輈祝(疑作祀)三辰與七宿儼
公卿與諸侯在位則其帝少皥配坐則其神蓐收我皇
乃順時候育黔黎佩白(一作皇)綬執白圭盛德在金就金方
以蕆事西成有望出國門以面西豈比夫簫鼓徒樂於汾
水玉帛空朝於會稽誡辰既畢酒縮靈茅笙鏞謁廟粱
稻充庖日轉天旋既將歸於北極雲行雨霈匪空自於
西郊是月也天地始肅秋冬(疑)將布勞我農民張我王
度疑獄在斷命司寇而按囚徒遠方来賓發天兵而開
武庫然後人畏威而自正俗知禁而刑措休祥畢至則
河湧靈圖慶賜遂行乃山呼聖祚於赫哉國容既備時
令將徂樂萬姓以雍熙惣(疑)百川而奔注余亦願於賓
王效武賁而作賦
北郊迎冬賦(以題為韻)王起
我皇審緹幕候玄英法天之序作人之程律變於冬必
順時而冬命水盛於北亦随方而北迎所以修舊典闡
鴻名受太史之先謁率羣辟而躬營况肅殺以北陸將
昭宣乎上京于時時和歲豐勞農息力結冰於坎改火
於國天欣玉燭之太和人受銅渾之罔忒由是文物成
聲明飾皇皇濟濟鏘鏘翼翼向仙蹕之駐方引旆於司
南望曉星之殘尚建杓於禮北及夫禁城啓寒漏極分
天仗而雲布遵皇衢而繩直嚴颷絶玄輅之響愛日動
鐡驪之色一人由之而展容萬姓於焉而仰德既而臻
靈壇薦嘉餚奠之以玉縮之以茅雖布政於玄堂以居
乎左个而司晨者黑帝必祭於北郊蓋示敬於端冕非
取樂於懸匏及夫整宸儀迴天步考時訓而咸若稽月
令而畢賦導嚴凝之氣無奪其倫應廣莫之風不愆于
度則知北郊之為禮所以佐天而成功亦以感神而叶
中故宜百神肸蠁萬㝢朝宗豈止運行而成歲閉蟄而
為冬
東郊朝日賦(以國家行仲春之令為韵)陸贄
日為炎精君實陽德明至乃照臨下土德盛則光被四
國天垂象聖作則候春分之節時則罔愆順周官之儀
事乃不忒於是載青旂儼翠華蓋留殘月旗拂朝霞咸
濟濟以皇皇備禮容於邦家天子躬整服以待曙心既
誠而望賖倏而罷嚴更闢禁城五輅齊駕八鸞啓行風
出郊而草偃澤先路而塵清卷餘靄於林薄動神光於
旆旌初破鏡而半掩忽成輪而上征杲耀榮光分輝於
千品萬類烟煴瑞色均燭於四夷八紘一人端冕以仰
拜百辟奉璋而竭誠故曰天為父日為兄和氣旁通帝
德與日德俱遠清光相對帝心與日心齊明時也春事
既用夾鍾律中登觀臺而瑞集覩芳甸而農衆東為陽
位故出拜於國東仲居時中乃展禮於春仲既而盛禮
畢陳鍚鑾回輪家有罄室巷無居人備禮服之燦燦殷
游車之轔轔人望如草我澤如春惟天德與聖夀配朝
日而長新伊兹禮之可持歴前代而脩之漢拜庭中成
煩䙝之細事魏朝歲首失禮經於舊時國家欽若天命
率由時令矯前王之失德修古典而施敬俾伯夷之掌
禮侔軒后以作聖恭承命於春卿遂觀光而興詠
南郊享夀星賦周鈐
玉露初降金風正秋有夀星之發彩出離方而若浮太
史于是奏時令贊天休謂三光之丕顯蓋萬乘之勤脩
天子乃命有司灌鬱鬯登靈壇以蕆事敬南極而延望
當其氛霧寢煙霞曠循大象之昭回見孤光之寥亮月
来歲往常居赤帝之前目擊心祈空仰碧霄之上所欲
精誠斯感肸蠁潜交矚神靈兮心馳箕斗奠椒漿兮酌
滿陶匏事異乞言殊養老於東序祭惟合禮同祀月於
西郊時也隂陽正位晝夜平分思薦祉於人夀遂大享
乎天文則知秩天宗用郊祀斯祭也象在角亢壇用戊
已月皎皎而清漢波流夜蕭蕭而白榆風起齋心常潔
蘋蘩之薦已申夀域光開龜鶴之年可俟祀事既道之
南恍惚兮光臨爼豆依稀兮氣動煙嵐由是見星躔之
不爽知君德之相参彼牛女迢逓以增思参商隐見而
差失處圓靈兮徒分炳煥於敬授兮未為真吉曷若我
冠衆星而稱老當三秋而迥出既有補於乾坤詎廢書
於時日是宜執犧象展雞彛召馮相而司歷命祝史以
陳辭如此則所謂一人有慶兆民賴之
文苑英華卷五十五
