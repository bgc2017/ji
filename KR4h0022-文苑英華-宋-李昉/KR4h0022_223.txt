文苑英華卷二百二十三宋李昉等編
釋門五(六十五首)
温庭筠九首方干十首
李洞七首張祜七首
許渾四首雍陶二首
李商隠二首姚鵠一首
項斯四首趙嘏五首
馬戴六首顧非熊三首
李頻五首
贈楚雲上人温庭筠
松根滿苔石盡日閉禪關有伴年年月無家處處山煙
波五湖遠瓶屨一身閒岳寺蕙蘭晩幾時幽鳥還
贈越僧岳雲(集作雪)二首前人
蘭亭舊都講今日意如何有樹關深院無塵到淺莎僧
居隨處好人事出門多不及新春鳥(集作鴈)年年鏡水波
二
世機銷已盡巾屨亦飄然一室故山月滿缾秋澗泉禪
庵過微雪鄉寺隔寒煙應共白蓮客相期松桂前
宿白盖峰寺寄僧前人
山房霜氣晴一宿遂平生閣上見林影月中聞澗聲佛
燈銷永夜僧磬徹寒更不學何居士焚香為宦情
渚宫晩春寄咸秦上人前人
風華已渺然獨立思江天鳬鴈野塘水牛羊春草煙秦
原晩重疊㶚浪夜潺湲今日思歸客愁容滿鏡前
送僧東遊前人
師歸舊山去此别已悽然燈影秋江寺篷聲夜雨船鷗
飛吳市外麟卧晉陵前若到東林社誰人更問禪
盤石寺留别成公前人
槲葉蕭蕭帶葦風寺前歸客别支公三秋岸雪花初白
一夜林霜葉盡紅山疊楚天雲壓塞浪遥吳苑水連空
悠然旅榜頻㢠首無復松忩半偈同
寄清源(一作凉)寺僧前人
石路無塵竹逕開昔年曾伴戴顒來忩間半偈聞鐘後
松下殘碁送客廽簾(或作簷)向玉峯藏(一作籠)夜雪砌因藍
(或作流)水長秋苔白蓮社(或作會)裏如相問為說(或作說與)遊人
是姓雷
此詩二百六十一卷重出今已削去注異同為一
作
訪知元上人遇暴經因有贈前人
縹帙無塵滿畫廊終山弟子静焚香惠能未肯傳心法
張湛徒勞與眼方風颺檀煙銷篆印日移松影過禪牀
客兒自有翻經處江上秋來蕙草荒
送鏡空上人遊江南方干
去住如雲鶴飄然不可留何山逢後夏一食在孤舟細
雨蓮塘晩疎蟬橘岸秋應懷舊溪月夜過石忩流
贈雪竇峯禪師前人
飛流(集作泉)濺禪石瓶屨每(集作注亦)生苔海上山不淺天邊
人自來度年隨檜栢獨夜任風雷獵者聞疎磬知師入
定廽
贈瑪瑙禪師歸京(集作贈瑪瑙山禪者)前人
蒲(集作芿)草不停獸因師山更靈村林朝乞食風雨夜開
扄井味兼松粉雲根著藻缾塵勞如醉夢到此暫能醒
寄石湓清越上人前人
寺處唯高僻雲生石枕前静吟應(集作因)得句獨夜不妨
禪忩接停猿樹嵒飛浴鶴泉相思有書札俱倩獵人傳
贈詩僧懷觀(集作静)前人
多生餘習在時復却微吟坐夏莓苔匝(集作合)行禪檜栢
深入山成白首學道是初心心地不移變徒勞(集作云)寒
暑侵
贈鏡公前人
幽獨迢遥夜夜清神更閒高風吹越國(集作樹)細露濕湖
山月皎微吟後鐘鳴不寐間如教累簪組此興定(集作豈)
相關
贈乾素上人前人
苦用貞心傳弟子即應低眼看公卿水中明月無蹤跡
風裏浮雲可計程庭際孤松隨鶴立忩間清磬學蟬鳴
料師多劫長如此豈筭前生與後生
贈式上人前人
縱居&KR0911;角喧闐處亦共雲溪䆳僻同萬慮全離方寸内
一生多(一作多生半)在五言中芰荷葉上難留(集作停)雨松桂
(集作檜)枝間自有風莫笑旅人終日醉吾將大醉與禪通
思桐廬舊居便送鑒上人前人
莫道東南路不賖思歸一步是天涯林中夜半雙臺月
(嚴光釣臺渚有東西臺)洲上春深九里花(桐廬有九里洲)綠樹遶村含細
雨寒潮背郭卷平沙聞師却到鄉中去為我殷勤謝酒
家
送僧歸日本前人
四極雖云共二儀晦明前後即難知西方尚在星辰下
東域已過寅卯時大海浪中分國界扶桑樹底是天涯
蒲帆若有歸風便到岸猶湏隔歲期
送僧遊安南李洞
春往海南邊秋聞半路蟬鯨吹洗鉢水犀觸點燈船島
嶼分諸國星河共一天長安却回日松偃舊房前
聽白公話舊前人
險倚石屏風秋濤夢越中前朝吟會破故國講流終北
地聞巴狖南山看磧鴻樓高驚雨闊木落覺城空兔滿
期姚監蟬稀别塞公净瓶光照客拄杖朽生蟲平地塔
千尺半天燈一籠祝堯譚幾句旋瀉海濤東
喜鸞公自蜀歸前人
禁院閉生臺尋師到綠槐寺高猿看講鐘動鳥知齋拂
石月盈箒濾泉花滿篩歸來逄聖節吟步上堯階
寄翠微無學禪師前人
遠近衆心歸禪居占翠微展經猿識字聽法虎知非泉
注城池夢霞生侍衛衣玄機不可學何以(一作似)總無機
題贈遠上人前人
海岳(一作島)兩無邊去來都偶然齒因吟後冷心向静中
圓蟲網花宫井鴻鳴(一作嘶)雨夜天葉書歸舊寺應附載
鐘船
寄淮海慧澤上人前人
海濤浪滿舊征衣長憶初程宿翠微竹裏橋鳴知馬過
塔中燈露見鴻飛眉毫(一作毛)别後應盈尺巖木歸来已
幾圍(集作歸来定數圍)他日願師容一榻煎茶掃地習忘機(集作)
(學忘機)
叙舊遊寄棲白前人
老著重袍坐石房竺經休讀白眉長省衝鼇沒投江島
曾看魚飛倚海檣曉炙凍盂原日氣夜挑蓮碗禁燈光
吟詩五嶺尋無可倏忽如今四十霜
贈仲儀(集作義)上人張祜
星霜幾朝寺香火静中(集作居)人黃葉不驚意青山無事
身抛生臺上月結座履中塵自說一乘果(集作詩課)别來時
更新
以下十首並見集本
高閒上人前人
座上辭安國禪房戀沃洲道心黃葉(集作蘖)老詩思碧雲
秋卷軸朝廷餞書函内庫收陶欣入社叟生怯論經儔
日色屏初揭風聲筆未休長波溢海岸(溢集作浮)大點出嵩
丘不絶羲之法難窮智永(集作禪知)流殷勤一牋在留著看
銀鈎
贈慧昌上人前人
半巖開一室香穗細氤(集作氛)氲石上潄秋水月中行夏
雲律持僧講䟽經譯(集作誦)梵書文好是風廊下飄飄挂
褐裙
寄靈徹上人前人
老僧何處寺秋夢遶江濱獨樹月中鶴孤舟雲外人榮
華長指幻病久不(一作自)觀身應笑無成者滄洲垂一綸
此詩二百六十二卷重出今已削去
題(集作寄)靈隠寺師一上人十韻
前人
八十空門子深山土木骸片衣閒自衲單食老長齋道
性終能遣人情少不乖樔枸居上院薜荔俯層階洗鉢
前臨水窺門外有(集作掩)柴朗吟揮竹拂高揖曳芒鞋迸
笋斜穿塢飛泉下噴崖種花忻土潤撥石慮沙埋舊住
師招隠初臨(集作徵)我詠懷何當緣(集作聊當因)興翫更為表
新牌
贈志凝上人前人
悟色身無染觀空事不生道心長日笑覺路幾年行片
月山房静孤雲海棹輕願為塵外契一就智珠明
毁浮圖年逄東林寺僧前人
可惜東林寺空門(一作閒)失所依翻經謝靈運畫壁陸探
微隙地泉聲在荒途馬跡稀殷勤話僧輩未敢保儒衣
早發中巖寺别契真上人許渾
蒼蒼松桂隂殘月半西岑素壁寒燈暗紅爐夜火深厨
開山鼠散鐘盡嶺猿吟行役方如此逢師懶話心
和友人送僧歸桂州靈巖寺前人
楚客送僧歸故鄉海門帆勢落瀟湘碧雲千里暮愁合
白雪一聲春思長滿院草花平講石遶龕藤葉盖禪牀
憐師不得隨師去已戴儒冠事素王
(許渾集有詩二首其一題作和浙西劉三復送僧南歸其一作和友人送僧歸桂州靈巖)
(寺今文苑英華既誤以送僧南歸為歸靈巖寺又兩詩前四句同後四句異今注于下楚)
(客送僧歸桂陽海門帆勢極瀟湘碧雲千里暮愁合白雪一聲春思長柳絮擁堤添衲軟)
(松花浮水注瓶香南宗長老幾年别聞道半嵓多影堂)
送元晝上人歸蘇州兼寄張厚
前人
三年無事客吳鄉南宅春深(集作南陷春園)碧草長共醉八門
廻畫舸還尋(集作獨還)三徑掩書堂前山雨過池塘滿小院
秋歸枕簞凉經歲别離心盡苦何堪紅葉(集作黃葉)下清漳
泊蒜山津聞東林寺光儀上人物故
前人
雲齋曾宿借方袍因說浮生大夢勞言下是非齊虎尾
宿來榮辱比鴻毛孤舟千棹水猶闊寒殿一燈夜更高
明日東林有誰在不堪秋磬拂煙濤
贈宗静上人雍陶
世上方傳教山中未得歸閒花飄講席馴鴿汙禪衣積
雨誰過寺殘鐘自掩扉寒來垂頂帽白髮剃應稀
憶山寄僧前人
塵路誰知踏雪蹤到來空認出雲峯天晴遠見月中樹
風便細聽煙際鐘閱(一作慢)世數思僧並院憶山長羡鶴
歸松新愁舊恨都難說半在眉間半在胷
送臻師二首李商隠
昔去靈山非佛席今來滄海欲求珠楞伽頂上清凉地
善眼仙人憶我無
二
苦海迷途去未因東遊過此幾微塵何當百億蓮花上
一一蓮花見佛身
送僧歸新羅姚鵠
淼淼萬餘里扁舟發落暉滄溟何歲别白首此時歸寒
暑途中變人煙嶺外稀驚天巨鼇起(集作闊)蔽日大鵬飛
雪入行沙履雲生坐石衣漢風深習得休恨(一作去恨)本心
違
寄石橋僧項斯
逄師入山日道住石橋邊别後無人見秋來幾處蟬溪
中雲隔寺夜半雪添泉生有天台約應無却(一作冄)出緣
日東(一作本)僧前人
雲水絶歸路來時風送船已無身後念猶坐病中禪深
壁藏燈影空忩出艾煙要人知是客白日指生緣
送僧前人
靈山巡未遍不作住持心逢寺暫投宿是山皆獨尋有
時過静界在處想空林從小即行脚出家來至今
送僧遊南岳前人
心知衡岳路不怕去人稀船裏猶鳴磬溪頭自曝衣有
家從小别是寺却言歸料得逢寒住當船雪滿扉
贈天卿(一作鄕)寺神亮上人(師不下寺已五年)
趙嘏
五看春盡此江濆花自零風日自曛空有慈悲隨物念
已無蹤跡在人羣迎秋日色簷前見入夜鐘聲竹外聞
笑指白蓮心自得世間煩惱是浮雲
此篇二百三十八卷重出今已削去
題崇聖寺簡雲端僧錄前人
暮塵飄盡客愁長來扣禪關月滿廊宋玉逢秋空雪涕
净名無地可容牀高雲覆檻千巖樹疎磬含風一夜霜
廽首故園紅葉外只將多病告醫王
尋僧前人
溪戶無人百(一作谷)鳥飛石橋横木挂禪衣看雲日暮倚
松立野水亂鳴僧未歸
越中寺居寄上主人前人
野寺初容訪静來晩晴江上見樓臺中林有路到花盡
一日無人(一作愁)看竹廻自曬詩書經雨後别留門戶為
僧開苦心若是酬恩事不敢吟春憶酒杯
此篇二百三十八卷重出今已削去
送僧歸廬山前人
禪棲忽憶五峯遊去著方袍謝列侯花啓樓臺千葉曙
錫含風雨一枝秋題詩片石侵雲在洗鉢泉香覆菊流
却憶前年别師處馬嘶殘月虎溪頭
送僧歸金山寺馬戴
金陵江色裏蟬急向秋分迥寺横洲島歸僧度水雲夕
陽依岸盡清磬隔潮聞遥想禪林下鑪香帶月焚(集作對月)
(焚)
寄終南真空禪師前人
閒想白雲外了然清净僧松門山半寺雨夜佛前燈此
境可長往浮生自不能一從林下别瀑布幾成冰
齋後寄白閤僧前人
蒼翠霾高雪西峯鳥外看久披山衲壊孤坐石床寒盥
手水泉滴燃燈夜燒殘終朝老雲嶠煑藥伴中飡
贈禪僧前人
弟子人天遍童年在沃州開禪山木長浣衲海沙秋振
錫搖汀月持瓶接瀑流赤城何日上鄙願從師遊
贈别空公前人
雲門秋却入微徑久無人後夜中峯月空林百衲身寂
寥寒磬盡盥潄瀑泉新履跡誰相見松風掃石塵
集姚殿中宅期無可不至(見二百十七卷)
前人
送僧歸洞庭顧非熊
江山萬萬重歸去指何峰未入連雲寺先齋越浪鐘島
香廻棧栢(一作橘)秋蔭出庵松若救吾人病湏降震澤龍
贈覺真上人前人
長安車馬地此院閉松聲新罷九天講舊曾諸岳行能
詩因作偈好客豈關名約我中秋夜共來看月明
寄太白無能禪師前人
太白山中寺師居最上方獵人偷佛火櫟鼠戱禪牀定
久衣塵積行稀徑草長有誰來問法林杪過殘陽
冬夜山中尋僧李頻
夜山深雪後月下獨尋師若得長閒日應無暫别時葉
寒凋欲盡泉凍落微遲即此天明去重來又未期
贈立規上人前人
竹向空齋合無僧在四隣去雲離坐石斜月到禪身樹
老風終夜山寒雪見春不知諸祖後傳印自何人
送元遂上人前人
白衣遊帝鄉已得事空王却返湖山寺高禪水月房雨
中過岳(一作月)黑秋後宿船凉廻顧秦人語他僧宿上方
送清江上人歸東林前人
風濤幾千里歸路半乘舟此地難相别何人更共留坐
經嵩頂夏行值洛陽秋到寺安禪夕江雲過石樓
送僧之天台前人
一錫隨緣起天台又去登長亭舊别路落日獨行僧夜
燒山何處秋帆浪幾層他時授巾拂莫說老無能
文苑英華卷二百二十三
