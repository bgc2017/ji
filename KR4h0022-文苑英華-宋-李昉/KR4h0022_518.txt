文苑英華卷五百十九宋李昉等編
祭祀四
雜祭祀門二十八道
祭闕頒誥判七道大夫采地祭判二道
庶子牲祭失禮判一道士祭判三道
疋士大牢祭判一道士不合設壇判三道
用牲于門判一道歸胙判八道
祭器判一道祭器奢僣判一道
祭闕頒誥判
所司有禮事不頒誥所由斷徒訴不伏
對斐子建
禮典之制期諸豐潔祼鬯將行無宜秕稗是以有司卜
日而頒教所由先庚而讀法故能籩豆有楚殷薦聿修
皇祖降歆萬壽攸酢孝孫有慶百禄是荷若後時而不
陳則臨事而或闕偶俱罹謗須一辨明彼以不戒視成
居然有罰此以未承憲令無狀可明俱曰宫臣當須慎
守既(一作自)貽伊慼尚曰奚為
同前常建
祀禮孔殷以供百姓禮容不肅奚(疑作豈)崇二獻興言國
典厥在司存頒之猶恐不供不頒將何集事俾左社右
廟奚捧幣薦牲方澤圓丘曷焚柴埋玉欲加之罪安得
有詞必也禮或重輕法存降殺將定所刑之典須明所
祭之神議以從徒宜其後命
同前
祀事孔明展誠告備崇享獻之道則歌舞其牲嘉滌濯
之容則詔相其禮取則不遠聞斯行諸政貴有恒人用
不撓雖小祭大祭課乃機宜而充人亨人曷不頒布况
卸(疑作郵)罰麗事職汝之由天子有司是堪自頒龜玉毁
櫝曷所逃刑
同前薛彦國
國有祀典以和神人思不出位是主蠲潔苟越率履不
承權輿難乎守官直以窒惕所司實掌其祭或承之羞
備物不頒於職人戒嚴有乖於先甲遂使奉牲之告不
及於肆師降神之典無聞於六變闕而為罪宜灼薰心
過而必聞自貽噬腊詳諸秩典俾罰鬼薪
同前郭庭誨
於糾禮官無辱祀典欽若天地肅恭神人如何有司失
其頒誥將季氏之暗失由也之質明致使槱燎不供難
為象祭爟火無設便乖漢典宗伯或差於三望太常乍
闕於六宗職此之由而襲其守而天秩有禮罔不克集
寘以徒坐復何疑焉
同前梁乘
受福之祭固存乎肅恭出令以言實在乎頒告繄有司
之不腆乃事神而未逹不能先備禮物預頒祀典存彼
舊章介茲景福雖自牖納約所貴齋心倘入廟未知將
何措手若也禮則斯缺人心匪虔信且未孚福將何所
且祀有大小罰有重輕大則合寘於徒刑小則宜從於
笞坐須明大小方辨重輕
同前薛大球
祀以追孝祭以馭神厥儀孔昭執事有恪欲使粢盛豐
備祖考歆黍稷(一作禾稷)之馨珪璧允植川嶽享沉浮之薦
所司不供其職俾人用迷鍾鼓或闕於鏗鏘籩豆恒乖
於薦楚法既將紊神其舍(一作吐)諸且無翼翼之容曷降
穣穣之福自底不類嘖有煩言固乃曠我之官告曰轉
爾于恤斷從徒罪斯乃銳乎翻事言焉其何補也
大夫采地祭判
得宗人掌三辰之法以猶鬼神祗之居辨其名物保章
不供本職輙事左道人云采地所祀
對
天子建國法合掌於三辰諸侯立家禮許脩其五祀非
直為之紏禁抑亦辨其名物各有職守無相奪倫至如
日月運行陰陽消息乾坤測度之法山川沉埋之儀盖
存公道希憲於觀臺豈合私為輙陳於采地宗人所祀
正當左道之條保氏所陳深得禮刑之制
同前
三代命祀厥有禮文六官陳殷匪無名秩思不出職舉
必在公神人之官各恭爾位爼豆之事實有司存伊彼
宗人祭於采地苟不失禮夫何間言殊季孫之見嗤振
(疑作旅)于岱嶽異晉侯之有疾不祀羽泉今茲掌彼三辰
不脩其法紊我禋祀之道以猶鬼神之居祝詞爰論名
物徒辨不以為禮神其享諸保章祠彼上玄昔(疑作習)茲
左道不恕其咎何所逭逃
庶子牲祭失禮判
得庶子為大夫以上牲祭其家人告其失禮辭云宗子
為士不可以貴就賤
對王緯
霜露孝思朔月(一作日)殷祭申其爵禄格以祖考苟或違
經是同匹嫡相彼庶子命為大夫體異承祧位踰齒族
固令奉其常祀從以大宗獻上牲於歲時稱介子於工
祝使僾然之歎不絶於聲如在之義復存於目乃黯於
祀典越我顛毛恃肥腯之牲牷或將或肆繄豐盛之黍
稷于豆于登假(一作嘏)祖禰之恩二重寔疑於夫子竊蒸
嘗之薦三廟奚取於私家仍聞就賤之辭豈聽如流之
責寔誣之祭人何以觀
士祭判
為士殺犬豕或人告君子遠庖厨凡有血氣之類不身
踐訴云有故凖禮不坐
對
禮以制人命以防慾是彰品秩無取僣差苟豐約之不
踰於德義而斯美乙周行已寘沗曰王臣班列尚微盖
為元士曾靖恭其位不虧莊敬之文當官而行既不越
於時式執禮以動亦何恤於人言屬霜露既零春秋匪
懈爰脩饗祀載展牲牷近彼庖厨雖則踐於血氣潔茲
犬豕頗亦薦於夫(疑)膏既稱有故而殺難議不經之科
或人詞游宜以麗法
同前曹詵
禮探寧儉士有等威苟不體於牲牢則無儀於享祭惟
乙命士克由舊章入戶僾然感四時而展敬祭神如在
瞻一廟以式思告全將啓其血毛備物乃利(一作封)於犬
豕脩戴禮而不忒豈吕刑而可加或人何斯居然昧識
好生軫憲徒有效於愛羊速訟不稽寧無慙於相鼠雖
庖厨可遠身踐(一作剪)則誠爽至仁而蠲潔在躬親割乃
允孚主敬稱以有故于何議刑
同前崔曙
孝子饗親祭神如在主人肅客式宴以衎籩豆有楚無
償西隣之言餼牢不竭是陳東道之禮觀乙為士聞斯
行諸曰殺羔羊尚流詁訓歲脩犬豕何爽大經同燕人
愛(疑)思雖踐血氣異翨氏之業終遠庖厨將食節而事
時豈厚味而腊毒或人興訟捨禮何之有孚致辭勿問
元吉
疋士大牢祭判
疋士大牢而祭
對
祀典所興人倫共仰違越行禮章程不容疋士下流陋
巷微物竒才有慙於梓漆利器無逮於干將事於鬼神
陳於爼豆如在申敬惟馨展禮著於行潦無妨於預祀
輙薦大牢載虧於非月既斯故犯宜寘于刑
士不合設壇判
甲嘗有大事祫於王父及其曾高遂設壇為墠或曰僣
而不經甲稱且有後命
對
祭盡於敬是敦孝享備其鼎爼潔爾牛羊克孚濟濟之
容實受穣穣之福眷言宗廟罔黷蒸嘗甲何人斯每事
無問干彼祫典昧斯國經靡虔於寢之儀苟踰立廟之
制有禱而祭實越等威我高我曾雖罄由衷之道為壇
為墠且貽僣上之責前言匪習後命奚施待窮越禮之
詞然正恤刑之典
同前劉公輔
聖教因親人事有禮春秋祭祀以時思之眷言於甲慎
終追遠祫父志高展於孝敬將序昭穆以列尊卑神明
始交哀樂兼半祝史陳信曾無媿詞彼或何為忽乎興
訟然則五廟諸侯大夫此之等差非無典誥儻貴通五
爵甲稱固則有憑如位列萬人或告不宜無當請責名
品方正刑書
同前
孝以思親祭之如在既申怵惕式備蒸嘗惟甲承家方
茲主鬯遵先王之法有事宗枋讀非月之書方申禘典
既而享獻其潔壇墠克除在祀之敬不乖陳信之儀無
闕有何所犯旋告不經請從後命之詞靡取無稽之訟
用牲于門判
洛水溢有司用牲于門或非之云苟濟於物祀之何爽
對
瞻彼洛矣其水泱泱雲澄綠潭樹夾清岸天作霖雨時
維浸溢縱栢舟而難泛豈一葦之可航永惟主司能業
爾職載懷黔首用祭玄冥巨浪無倪已不分於牛馬明
德可恃乃展敬於牲牷漢皇之歌彰夫舊史周官之禮
著自前聞何彼人斯行葦末學事則有據非將奚為
歸胙判
甲監享以胙歸父餕而祭
對康子元
無文咸秩既重於肅雍有功則祭或防於跛倚甲以棘
匕方載式預監牲茅縮以陳遂聞歸胙餕食煙逹應非
尊者之餘胙致曰嚴自入先生之饌用此而祭頗乖經
禮之儀未及於刑須黜平典之議
同前晁良貞
精意以享敬于展牲率禮莫違洽乎歸胙甲以膚敏典
司蒸禴分以貴骨爰封介葛之犧奉乎高堂用入老萊
之膳恩必逮下子道或霑其食餘祭示有先神理詎歆
其餕末既比慶封之祀難許叔氏之禮
同前母嬰
宗廟崇儀禴嘗明祀先王有以尊祖考歴代所由追饗
敬惟甲趨召奠奉蒸羞與於蜡賓非喟然之有歎侍於
邦祭聞立者之無跛接神旌而下御來盡恭肅送靈驛
而方行去昇微滅𦕈威儀之奕奕期降福之穰穰已而
往辟云除笙鏞則闕罷儀於國休事於家致胙以歸奉
其親乎則可既餘為餕因設祭而何乖永言禮經瞻所
祠(一作祀)典匪伊天降寧惟地出有誤於事貽謗何逭
同前鄭齊望
三才既分六宗爰設或因地事地或因天事天明堂尊
嚴配之儀清廟崇禘祫之典國之盛禮其何以先神之
至誠罔不或降於是陳以簠簋薦之犧牲瑟奏空桑管
吹孤竹甲言參大享監彼有司獻灌無虧福祐攸洽貴
骨以頒於高品賤禮(疑作體)仍霑於庶寮他日鯉趨且聞
歸胙今朝神惠更用祭先錫類之美則多黷禮之嫌宜
避
同前韋述
郊廟蒸嘗春秋禴祀執膰成禮受胙為榮甲位列周行
職惟神監舉信從政須慎威儀屬有事宗祊無虧肅敬
鄒人問禮非惟黍稷之馨祝史正詞抑亦牲牷必備既
而三獻徹爼肆夏尸還天子多歡始預受釐之福先生
有饌遂欣歸胙之榮初則視膳在堂終則降福於廟雖
必嘗君賜頗取則於前規而不捨餕餘誠有違於昔典
非復必齋之慎審乖如在之儀何慢神之致尤惟失禮
而斯取
同前袁暉
餕餘不祭昭彼前聞事且違經慙於逹者甲沗居官序
式陪精意悅分胙以言旋鄙過屠而自足瞻白華之養
孝則盡誠昧非月之言理難逃責遠儔知禮雖惡於鄒
人近取恤刑宜寬於漢典
同前牛上士
祀祭以神官司執事昔者由也曾陪季氏之庭孰謂鄒
人每入魯侯之廟甲既策名朝列監享嚴禋剛鬛柔毛
不化庖人之饌白茅醴酒遽聞歸胙之榮食美思親無
乖孝養餕餘有祭暫越禮經柴也之愚雖聞小過參也
之魯何妨大倫以禮許人則吾豈敢棄瑕錄用將子有
聞論情雖欲薄言與進未宜深責
同前單有隣
甲幸彼曲成官同直指不彼(一作被)澤宫之誡與監清廟
之儀執燭薦腥禮循朝饋崇牙樹羽樂遽撤懸方致美
於吉蠲即同班於福肉榮仍在已禄逮其親詠蘭陔之
詩晨昏少力申綵服之養烏鳥多歡用廣中厨因茲外
胙為中之道始則著於先嘗食父之餘終必歸於致祭
且聖人之禮祭示有先夫婦各差父子異數盡於是矣
何所疑焉
祭器判
少府監申稱太常寺牒稱須造罇罍彛器并舟光不詳
形狀制度請裁下
對
先王制物禮器為先商周虞夏容形各異象罇之儀爰
刻象以成形玉斝之名遂以玉而為餙疊雲采采如開
五色之雲彛鳥軒軒似翥六時之鳥舟其足也夫復奚
疑少府自有常儀太常非無舊凖更請裁下未爽公方
至於規模(一作矩)並在於此如愚管見謂叶通途
祭器奢僣判
甲餙祭器以連行劾其奢僣訴禮也
對
殷之六瑚周之八簋始有列於雞象終見釁於猳豚陳
其犧牲備以鼎爼用嚴莊敬則著品章是以有舟有罍
資適用之恒理廢禁棜禁分貴賤之攸宜賻布之餘則
以是具畫布之羃則見將施苟禮典而是違信奢僣而
逾陷甲祧廟其主祭器為先方用展於蒸嘗忽謬崇於
樸斵博以庶物損其葆大考揮風之妙思得天巧之良
工規制旋開鱗甲斯覩開絃(疑作聞絃)樂影宛似出於重泉
擁劒潜形坐見儀於四豆雕其物象紊所欽崇(一作承)况
黍稷而非馨何刻畫而為用且外骨内骨連行仄行同
於剞劂之功以儷陶匏之器非取義於鄉士本嚴禮於
邦家託以私門實忘公憲同管仲之&KR0866;簋昔所為非擬
季氏之舞庭孰不可忍此而捨罪予其何誅尚未覩於
滅吞(一作口)實有違於噬嗑
文苑英華卷五百十九
