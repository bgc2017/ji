文苑英華卷八百六十宋李昉等編
釋十一
杭州開元寺新塔碑一首
杭州餘杭縣龍泉寺故大律師碑一首
衢州龍興寺故律師体公碑一首
荆州南泉大雲寺故蘭若和尚碑一首
杭州開元寺新塔碑一首李華
漢永平中佛教初至洛陽始置寺度騰蘭二(一作三)德古
者官之庭府稱寺盖賓而尊之比於曹署此其源也杭
州開元寺梁天監四年豫州刺史譙郡戴朔捨宅為寺
寺號方興名僧惠圜營建之後處士戴元范賓恭增餙
之至開元二十六年改為開元寺庭基坦方䨇塔樹起
日月逝矣材朽將傾廣德三年三月西塔壊凶荒之後
人願莫展太常卿兼杭州刺史張公伯儀忠簡帝心威
静吳越駐車跪禮徘徊感嘆乃捨清白之俸為君為親
修而復之兵部員外郎兼侍御史范公倫人之珪璋國
之俊彦(四字一作望者)法師什曇獻上座什雲卿寺主什崇遠
都維那什惠逹什法祥長樂寺什曇景等戒香扶其永
誓道力護其成功于是劒南荆揚之巨材諸郡倕輸之
懿匠竭耗神眀三年畢事乙栗結仡穿貫顥氣晃爚景
象烘若鎔金距畢(疑作卑)躋高凡為七級級有佛事環廽
昫轉幢網通映如梵什宫踐乎上府俯視萬井有若棋
布仰瞻天宇雲在身下傍眺江山列在掌端過乎阯謂
傾峯動&KR0034;岌業其側既鏤以丹素餙以青紫(九字一作既雕既鏤)
(以素以青浴綠漬紫)掀腸閃目百變百移如有靈物𡻭(一作累)跪稜
層雷嵬攅欒摽江壓湖孤島突天不可名也霞照丹戶
如開日宫風摇和鈴若下天樂聲徹有頂輪蔭空界影
入清江形鎮大地所濟者廣巍巍度門先大德什懷亮
住持之固如山不動先(一作老)法師什道貞華嚴祕宗香
象至底先法師什藏暉三藏扄鑰五方啟之過去人緣
在世慈願不有偈頌其如佛恩華嘗官是邦感深霜露
忝大常一面與兵部為寮敬申其美以佐法門之宏觀
其文曰(闕)亭亭揭堅廽出江甸秋天泬寥百里獨見
如海浮來如地踊現以壯州邑以調群心餌藥觧病依
舟濟深卿曹郎署共布黃金
杭州餘杭縣龍泉寺故大律師碑
前人
大朴既雕淳源不復生人溺于迷妄自拔無由我梵惟
哀之力現靈東方雷起羣蟄間生龍象調御人天巍巍
乎大眀燭幽而品物知向矣噫稠林枝幹榮枯不息火
宅煙熖起滅相尋於衆生速壊之身有諸佛常存之性
垢衣纏寶而不見濁水求珠而未得法無高下根有淺
深由是啟禪那證入之門立毗尼攝護之藏土因水而
成噐火得薪而待燃惟此二宗更相為用律行嚴用(一無)
(此字)奉則净無瑕缺戒定(一無此字)光深照則測見本源次修
定門而自調伏云何為大定地雖傾而不動云何為脩
我心雖寂而無住然後登般若之岸上楞伽之峯以此
身為法身了無得為真得或有默脩元契於文義受教
頓悟於宗師不由門階徑造堂室微塵學者時得一人
復有大悲空隘而不窮弘誓海涸而不盡俯從像法以
導世間則我大律師其人也師諱道一字法崙餘杭嚴
氏生族姓之家是為因地作如來之子寕有本緣故祖
考不書尊上乘也禮峻山岳神閑江海機對敏洽應受
融眀自襁褓至於成童顔色無違視聽皆正年甫八歲
辭親就師鴻鵠入冥自然方外蓮花出水不染泥(一作世)
間十七預剃度隸龍泉寺受具于光州岸律師行相珠
圓滌流鏡澈始就山隂聽岸講涅槃經師既歸而為衆
敷闡同時聽者奉以為師恭惟此經佛最後說教旨深
圓故草元著義法華經大事因緣授聲聞記口誦心奉
誓盡當來金剛經滅度無邊悉離諸相誦起信論滌除
邪妄開導心宗常所受持皆為義什於華嚴入普賢性
海於維摩得不二法門凡歴見聞莫非心證從文悟理
也白日頓眀于世界飛鳥自在于空中從理乘如也嘗
謂天台觀門往誓深教吾所歸也夫垢因戒净惠定以
生未有愛尚存而坐登三昧每嘆曰持心繫于刹那求
道本於清净使學徒觧怠由軌範不眀教之興衰在我
而已矣乃護一席(闕)心必隨嘗講大乘方攝齊登座侍
者布蓆微爽律文即命撤席澣衣以俟眀日其檢身激
下皆此類也自是江南律學砥礪彌精矣至若齊場星
列談座雲繞四衆仰山王之高萬里赴龍宫之會遠夷
逾海而來聽長老順風而請益至仁生滅至辨成簡判
折疑問若陽和觧冰弘敷妙理如止水觀月化童蒙為
上智伏我慢為調柔引諸佛戒定之池浴衆生輕重之
垢垢自流去池常湛然又以儒墨者般若之笙簧詞賦
者伽陀之鼓吹故博通外學時復著文在我法中無非
佛事故李大理昇期崔河南希逸嘗撫本州麾幢往復
故成御史廣業令廬華州元裕兵部韓員外賞屈身郡
邑䑳舸洄沿及鄕人故汴州何司戶寒同與叩絶韻於
清風味元機于永夕廬山師友今古一時誠願密弘崇
脩本寺導容纓綱高殿棟宇工人殫其百櫨信士竭其
千金佛宫嚴麗一方勝絶寫大藏經手自刊校學者頼
焉席常住因通給無閡凡聖均焉於天竺寺造慈氏變
相憑高為臺與衆均福光靈肸蠁如在會中永以報生
育劬勞之恩光先師訓誘之德不離宴坐應者如歸天
寶十三年春忽洒飾道場端理經論惟銅瓶錫枤留置
左右具見五天大德十八羅漢幡蓋迎引請與俱西二
月八日恬然化滅報齡七十六僧臘五十七生以其日
滅亦如之昔同如來捨位之辰今是菩薩往生之日古
先大士無此眀徵先時院庭有百合兩本對發白花光
如月輪照於昏夜嗚呼慈雲既歸花亦彫萎物感如是
人哀可知至某月日遷厝于寺之西偏江嶺淮湖緇麻
縞素茶毗之會聲動山川寂寥原野人亡地古悲夫一
為人師六十年矣遠名利故不遊京國樂閑安故不出
戶庭有請方去故深慈密行莫得而究焉門人之冠者
一行禪師惠罕法師律梁寺乾應律師蘇州東林寺懷
哲律師湖州開元寺惠燈少眀之記長者寶藏脩身執
持導師化城無處瞻仰眷属之賢有若族人神都等如
來影中怖畏都盡力生今地哀號不窮以華悅曾史之
風尚竺乾之道追書本行見託斯文銘曰苕溪教源
因戒生定百千人俱見性清净裂除意網磨拂心鏡雖
會一乘終脩萬行說法登壇天龍諦聽湏彌峯頂白月
孤映彼迷方者從我得正報盡生盡歸自法身最朝涕
泣江上門人炬滅隂夜舟沉海津雪山靈草無復青春
欲報之德蒼蒼罔極既斷言語又非空色假言喻空觀
我為則
衢州龍興寺故律師體公碑
噐為外物挹泉者噐有以濟饑渴也身為妄聚奉道者
身有以成大覺也泉不離噐道不離身噐存則饑渴洗
除身脩則大覺無礙故律為知見根本開入扄戶持其
要得其宗者有若長老體公蓋毗尼之堂室尸羅之燈
炬三昧之舟筏也信安有名山名川山秀川清家為將
宗母曰徐性地靈開祐降神而生徐氏既孕夢婆羅門
告曰姊當生男詔興大法長老既齓好聚沙起窣堵波
焚草為香採花為供年十有五瓊章鶴姿兄為净安寺
上首乃往從學日誦萬言兄歎曰吾祖父昆弟六人出
家受習之速無其比也年二十一通大乘小乘千紙如
意年中配度净安寺遊問會稽遇光律師受其戒誦戒
至三日属衆僧布席登座宣說無有遺文住洛京五年
與本州策律師東陽超至法師同講問為法門儀表萬
歲元年歸信安禀受者千人由是江南律範端嚴第一
衲衣袒肩跣足行乞手蒔松竹繕造僧房苦行貫天地
大慈包世界於辨才得自在於文義得觧脫于人法得
無我於觀照得甚深刺史徐嶠之率參佐縣吏耆艾以
降請居龍興寺迎供者多不知同日紛然辨鬭聞於長
老曰吾脩無諍三昧不唯自利弘願利人咄因吾身生
彼嗔恨乃别立一室(闕)纔方丈晏然安居不踐門閾刺
史李暢跪請移居大方至於涕淚俯如其請因入法華
三昧口不息誦身不親席大事因緣我得心證請左溪
大師講止觀鑄鍾七十斤隣州長吏稽首延請結艦浮
川幢蓋彌望瞻禮萬計行無住悲建講堂門樓厨庫房
宇畫諸佛刹鑿放生池聞者敬觀者信聽者悟日月無
私之照江湖不言之潤如來權實之門其至矣哉收材
江湖方構佛殿羣盜據州寺半為墟址如鳥巢形若枯
木凶猾棄刃稽首歸仁寶應二年六月九日自升䋲床
跌坐而滅享齡九十二僧臘七十一緇素號慟楚越悽
悲至廣德元年十二月三日焚于州西某原起塔安神
諸佛之遺教也唯長老貌清神遠仁深行獨卓為道噐
注為法源謙非外儀質乃内(一作哀非)至若調伏住持之固
禮誦跪繞之勤耄期不衰寒暑如一學窮必究理精必
詣猶自以為功微道淺未足為師真金純金萬寶之最
也趺滅之夕則異香滿室閉塔之日則羣鶴翔鳴信安
王禕趙太常頥真鄭庶子倬李中丞丹前相國李梁公
峴皆為此州躬往圍繞趙太常敬因長老立文殊萬聖
之象李梁公增感先人泣下䨇林之間長老在世靈徵
繁多日輪降照於梁端大龍脩敬于池上寒蒲(一作笋)㨩
擢于冰下彩芝□瑩於禪室慶雲覆會仰歎千人此其
盛者弟子僧會藏爰自童蒙服勤左右四十年矣惠命
阿難結集如來之言顔氏之子鑚仰素王之道杭州靈
隐寺大德惠遠婺州開元寺大德清辨本州六度寺大
德惠炬(一作矩)大乘寺主浩然本寺上座惠逹寺主法會
都維那神爽等輪王之位我敬奉之妙光之法我敬行
之爰請伽陁式播元烈銘曰
付嘱戒藏遵行威儀光還性靜翼具禽飛止法根本深
仁得之蓮花不濡性本清淨彼上人者無時非定定不
離儀儀不離性色身雖滅此滅皆寂寂然不動斯為正
真鎔金起塔哀斷門人
荆州南泉大雲寺故蘭若和尚碑
前人
肇有含氣則鷹鸇逐鳥虎狼噬人人最靈于其間嗜欲
萌而六根動利害交而五兵作文(一作雲疑)演乾坤至於性
命老陳道德循於天下不究因緣之本不知大千之廣
而内盗方扇心塵益悖長圍合于三界猛熖流于四生
乘時雷震惟佛能救(一作救世)於是超六度之岸轉三乘之
輪馭指南於迷路建高燈于黑夜翻海滅熖擎山潰圍
蒼生既孤再獲慈母人天之奉大矣遠矣微塵法門吾
道一貫承此印者歸乎上仁和尚諱惠真南陽冠族張
氏也父大禮銀青光禄大夫坊州刺史靈降右闕慶延
仁宗太夫人陳氏誦法華經屢有祥應既誕和尚體益
康寧而衾褥彌㓗每啼聞誦經則止而聽之六歲發言
輙諧經義七歲誦書日記萬言默誦(一作尋)法華經安樂
行品因捨儒學專精大乘年十三剃度隸西京開業寺
事高僧滿意意公門人皆釋侣珪璋和尚年幼道尊以
為之冠十六受十戒持護峻整名重京師進具經旨遍
覧毗尼意謂未圓尋文果闕乃往天竺求梵本至海上
遇净三藏自摩詰陀還净公謂曰西方學者亦殊宗貫
假欲詮正如異執柯(一作就何)因悉授所賫律集與之俱返
纔二年間罔不懸觧績成手部名曰毗尼孤濟藴始以
五月十六日結夏安居僧聞盡愕喧然雷動門人來問
答曰迦利底迦星此其候門人未逹既而無畏三藏以
五月十五日至京師衆僧怪而問故三藏曰五視(一作是)
迦利底迦星合時來正當日結夏耳迦利底迦星即火
星也由是緇林聳歎與聖人(一無人字)合符梵僧長老尚多
初至長安和尚修謁膜拜方半多公喜曰爾非真耶留
之座隅密付心要當陽弘景禪師國都教宗帝室尊奉
欲以上法靈境歸之和尚衣(疑)請京輔大德一十四人
同住南泉以和尚為首昔智者大師受法於衡岳祖師
至和尚六葉福種(一作鍾)荆土龍象相承步至南泉歴詮
幽勝因起蘭若居焉地與心寂同吾定力室與空眀同
吾惠照躬行勤儉以率門人人所不堪我將禪悅至於
捨寢息齊寒暑食止一味茶不非時嘗遇歲荒野人茹
草和尚如之門人勸諭對曰順正行事亦如來教也中
宗聞之將以禮召時弘景禪師在座啟于上曰此人遥
敬則可願陛下不知強也撰菩提心記示心初因開佛
知見升堂入室者則必親授此外物(一無物字)祕之立教之
宗以律斷身嫌戒降心過應捨而常在無行而不息離
心色(一作色心)則净净皆亦離則無生内外中間無非實際
要因四攝成就五身始以上觀悟入終於蓮花正受平
等法門究竟於此師子國目加三藏來謁嘆曰印度聞
仁者名以為古人不知在世(一作界)本國奉持心記久矣
其尊稱微言冥䆒佛心而神扄(一作局)遐域一行禪師服
勤規訓聰眀辨逹首出當既奉詔徵泣辭和尚而自咎
曰弟子於和尚法中痛無少分後與無畏譯毘盧經義
有不安日以求正决於一言聞者洗心每謂以法授人
不宜容易從人受法鮮克有終故善來衆生悉蒙慈覆
至於悟戒承法千無一焉或問南北教門豈無差别對
曰家家門外有長安道又問曰脩行功用遠近當殊荅
曰滴水下巖則知朝海又問曰無信根如何勸發曰兒
喉既閉乳母號慟(一作奚為)大悲無緣亦為歔欷嚴而(一作端嚴)
簡重慈而有威望門能進者寡矣弟尚書右丞紹真行
備乎身德及乎人元老太保陸公象先名臣韓京兆朝
宗宋兵部鼎韋刑部虚舟僉契慈緣而承善誘如其仁
哉天寶十年二月既望北首右脇卧入禪定中夜而滅
享齡七十九經夏六十報年之限涅槃之時同於如來
昔未曾有遺命門人曰聖教無服慎勿行之弟子正知
法璨等哀聞大千感動他界先時䨇泉竭大霧昏白光
照室半若横血法門無蔭之徵也刑部韋侍郎時臨荆
州躬護喪事以三月一日厝于西巖山林變衰鳥獸號
咽有意于道者莫不椎心洒涕和尚質孤晴山神瑩澄
海妙聲宣布而剛強悽感慈眼運照而濁惱清凉使祥
光洞明枯木蕃榮得舍利於神人教天龍於冥晦其元
慈幽護則病者愈死者生高僧遥請而帝夢叶學徒聽
法而天樂下昭聞殊方不可殫載初聞一行終天子賜
謚曰大惠禪師及和尚滅度追謚同之二方如來皆同
一號此其證也正知者闍梨持和尚心印璨法闍梨轉
和尚義輪以華聞風永懷俾強名道其辭曰
荆南正法大士相傳灌頂尊記乃吾師焉(一作吾師受焉)備脩
衆善不染羣緣法華三昧惠照無邊菩薩普門我願亦
然煩惱牙折菩提鏡懸戒比秋月法若春泉不動南楚
仁周大千本來常净自性無遷漸則生頓光依魄圓隨
順生死芭蕉豈堅蕭蕭塔樹永對爐煙
文苑英華卷八百六十
