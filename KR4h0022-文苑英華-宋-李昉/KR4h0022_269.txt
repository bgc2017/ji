文苑英華卷二百六十九宋李昉等編
送行四
杜甫十三首李白二十一首
劉希夷三首盧象二首
祖詠一首綦毋潛六首
常建四首
奉送郭中丞兼太僕卿充隴右節度使三十韻
杜甫
詔發山西將秋屯隴右兵凄凉餘部曲燀赫舊家聲鵬
鶚乘時去驊騮顧主鳴艱難湏上策容易即前程斜日
當軒蓋高風捲旆旌松悲天水冷沙亂雪山清和虜猶
懷惠防邊詎敢驚古來於異域鎮静示專征燕薊奔封
豕周秦觸駭鯨中原何慘(陸機功臣贊作慘)黷餘孽尚縱横箭
入昭陽殿笳吟細柳營内人紅袖泣王子白衣行宸極
妖星動園陵殺氣平空餘金盌出無復繐帷輕毁廟天
飛雨焚宫火徹明罘罳朝共落輪桷夜同傾三月師逾
整羣胡勢(一作兇)就烹瘡痍(一作恭承)親接戰勇決(一作餘勇)冠垂
成妙譽期元宰殊恩且列卿幾時廻節鉞戮力掃欃槍
圭竇三千士雲梯七十城耻非齊說客甘(一作祗)似魯諸
生通籍微班忝周行獨坐榮隨肩趨漏刻短髮寄簪纓
徑欲依劉表還疑厭禰衡漸衰那此别忍淚獨含情廢
邑狐狸語空村虎豹争人頻墜塗炭公豈忘精誠元帥
調新律前軍壓舊京安邊仍扈從莫作(一作無使)後功名
送陵州路使君赴任前人
王室比多難高官皆武臣幽燕通使者岳牧用詞人國
待賢良急君當拔擢新佩刀成氣象行盖出風塵戰伐
乾坤破瘡痍府庫貧衆寮宜潔白萬役但(一作盡)平均霄
漢瞻佳士泥塗任此身秋天正摇落廻首大江濱
送梓州李使君赴(集作之)任前人
藉甚黃丞相能名自潁川近看除刺史還喜得吾賢五
馬何時到雙魚會早傳老思笻竹杖冬要錦衾眠不作
臨岐恨唯聽舉最先火雲揮汗日山驛醒心泉遇害陳
公殞于今蜀道憐君行射洪縣為我一澘然
郪城西原送李判官兄武判官弟赴成都
前人
憑高送所親久坐惜芳辰遠水非無浪他山自有春野
花隨處發官柳著行新天際傷愁别離筵何太頻
從江送衛十八倉曺還京因寄岑中允參范郎
中季明前人
遲日深江水輕舟送别筵帝鄉愁緒外春色淚痕邊見
酒湏(一作應)相憶將詩莫浪傳若逢岑與范為報各衰年
泛江送客前人
二月頻送客東津江欲平烟花山際重舟檝浪前輕淚
逐勸杯落(一作士)愁連吹笛生離筵不隔日那得易為情
送路六侍御入朝前人
童稚親情四十年中間消息兩茫然更為後會知何地
忽漫相逢是别筵不分桃花紅勝錦生憎柳絮白於綿
劍南春色還無頼觸忤愁人到酒邊
送李校(集作秘)書赴杜相公幕前人
青簾白舫益州來巫峡秋濤天地迴石出倒聽楓葉下
櫓摇背指菊花開貪趨相府今晨發恐失佳期後命催
南極一星朝北斗五雲多處是三台
送翰林張司馬南海勒碑相國製文
前人
冠冕通南極文章落上台詔從三殿去碑到百蠻開野
館濃花發春帆細雨來不知滄海使(集作上)天遣幾時回
送衛二十四司直充嶺南掌選崔郎中判官兼
寄韋韶州前人
選曹分五嶺使者歷三湘才美膺推薦君行佐紀綱佳
聲期共遠雅節在週防明白山濤鑒嫌疑陸賈装故人
海外少春日嶺南長憑報韶州牧新詩作寄將
夏日楊長寧(一作官)宅送崔侍御常正字入京
前人
醉酒揚雄宅升堂子賤琴不堪垂老鬢還對欲分襟天
地西江遠星辰北斗深烏臺俯麟閣長夏白頭吟
送孔巢父遊江東兼呈李白前人
巢父掉頭不肯住東將入海隨煙霧詩卷長留天地間
釣竿欲拂珊瑚樹深山大澤龍蛇遠春寒野隂風景暮
蓬萊織女回雲車指點虚無引歸路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
幾歲寄我空中書南尋禹穴見李白(一作若逢李白騎鯨魚)道甫
問訊今何如
送高司直尋封(一作赴)閬州前人
丹雀銜書來暮栖何鄉樹驊騮事天子辛苦在道路司
直非冗官荒山甚無趣借問泛舟人胡為入雲霧與子
姻婭間既親亦有故萬里長江邊邂逅一相遇長卿消
渴再公幹沉綿屢清談慰老夫開卷得佳句時見文章
士欣然淡情素伏枕聞别離疇能忍漂寓良會苦短促
溪行水奔注熊羆咆空林遊子慎馳騖西謁巴中侯艱
險如跬步主人不世才先帝常特顧拔為天軍佐崇大
王法度淮海生清風南翁尚思慕公宫造廣厦木石乃
無數初聞伐松柏猶卧天一柱我瘦(一作病)書不成成字
讀亦誤為我問故人勞心練征戍
送客歸吳李白
江村秋雨歇酒盡一帆飛路歴波濤去家唯坐卧歸島
花開灼灼汀柳細依依别後無餘事還應掃釣磯
送友生遊峽中前人
風静楊柳垂看花又别離幾年同在此今日各驅馳峡
裏聞猿呌山頭見月時慇懃一杯酒珍重歲寒姿
送袁明府任長江前人
别離楊柳青樽酒表丹誠古道携琴去深山見峡迎暖
風花繞樹秋雨草沿城自此長江内無因夜犬驚
杭州送裴大擇時赴廬州長史
西江天柱遠東越海門深去割辭親戀行憂報國心好
風吹落日流水引長吟五月披裘者應知不取金
送史司馬崔相公幕前人
峥嶸丞相府清切鳳凰池羡爾瑶臺鶴高棲瓊樹枝歸
飛晴日好吟弄惠風吹正有乘軒樂初當學舞時珍禽
在羅網微命苦猶絲願托周周羽相銜漢水湄
送張舍人之江東前人
張翰江東去正值秋風時天清一鴈遠海闊孤帆遲白
日行欲暮滄海(集作波)杳難期吳洲如見月千里幸相思
送紀秀才遊越前人
海水不滿眼觀濤難稱心即知蓬萊石却是巨鼇簮送
爾遊華頂令余發舄吟僊人居射的道士住山隂禹穴
尋溪入雲門隔嶺深綠蘿秋月夜相憶在鳴琴
送趙雲卿前人
白玉一杯酒綠楊三月時春風餘幾日兩鬢各成絲秉
燭唯湏飲投竿也未遲如逢渭川獵猶可帝王師
送友人尋越中山水前人
聞道稽山去偏宜謝客才千巖泉灑落萬壑樹縈廻東
海横秦望西陵繞越臺湖清雙鏡曉濤白雪山來八月
枚乘筆三吳張翰杯此中多逸興早晩向天台
送侯十一前人
朱亥已擊晉侯嬴尚隠身時無魏公子豈貴抱關人余
亦不火食遊梁同在陳空餘湛盧劔贈爾託交親
送梁四歸陳平前人
玉壺挈美酒送别強為歡大火南星月長郊北路難殷
王期負鼎汶水豈(集作起)垂竿莫學東山卧參差老謝安
金陵送張十一再遊東吳前人
張翰黃花句風流五百年誰人今繼作夫子世稱賢再
動遊吳棹還浮入海船春光白門柳霞色赤城天去國
難為别思歸各未旋空餘賈生淚相顧共悽然
送楊少府赴選前人
大國置衡鏡凖平天地心羣賢無邪人朗鍳窮清深吾
君詠南風衮冕弹鳴琴時泰多美士京國會纓簮山苗
落澗底幽松出高岑夫子有盛才主司得球琳流水非
鄭曲前行(一作前後)遇知音衣工剪綺繡一悞傷千金何惜
刀尺餘不裁寒女衾我非彈冠者感别但開襟空谷無
白駒賢人豈悲(一作獨)吟大道安棄物時來或招尋爾見
山吏部當應無陸沉
送程劉二侍御兼獨孤判官赴安西幕府
前人
安西幕府多才雄喧喧唯道三數公繡衣貂裘明積雪
飛書走檄如飄風朝辭明主出紫宫銀鞍送别金城空
天外飛霜下葱海火旗雲馬生光彩胡塞塵清計日歸
漢家草綠遥相待
送儲邕之武昌前人
黃鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾謂
楚人重詩傳謝朓清滄浪吾有曲寄入棹歌聲
金鄉送韋八之西京前人
客自長安來還歸長安去狂風吹我心西挂咸陽樹此
情不可道此别何時遇望望不見君連山起煙霧
送裴十八圖南歸嵩山二首前人
何處可為别長安青綺門胡姬招素手延客醉金樽臨
當上馬時我獨與君言風吹芳蘭折日沒鳥雀喧舉手
指飛鴻此心(集作情)難具論同歸無早晩潁水有清源
二
思君潁水綠忽復歸嵩岑歸時莫洗耳為我洗其心洗
心得真情洗耳徒賣(集作買)名謝公終一起相與濟蒼生
送張秀才謁高中丞(并序)前人
余時繫潯陽獄中正讀留侯傳秀才張孟熊藴滅胡之
策將之廣陵謁高中丞余嘉(一作希)子房之風感激於斯
人因作是詩以送之
秦帝淪玉鏡留侯降氛氲感激黃石老經過滄海君壯
士揮金搥報讐六合聞智勇冠終古蕭陳難與群兩龍
争鬪時天地動風雲酒酣舞長劍倉卒解漢紛宇宙初
倒懸洪溝勢將分英謀信竒絶夫子揚清芬胡月入紫
微三光亂天文高公鎮淮海談笑廓妖氛採爾幕中畫
(集作所振雄略期)戡難光殊勲我無燕霜感玉石俱燒焚但洒
一行淚臨岐竟何云
同王昌齡送族弟襄歸桂陽前人
秦地見碧草楚謠對清樽把酒爾何思鷓鴣啼南園予
欲(一作亦)羅浮隠猶懷明主恩躊躇紫宫戀孤(一作辜)負滄
洲言終然無心雲海上同飛飜相期乃不淺幽桂有芳
根(一作雜芬蓀)
送賀賓客歸越前人
鏡湖流水漾清(一作春始)波征客歸舟逸興多山隂道士如
相見應寫黃庭換(一作取)白鵝
送友人之新豐劉希夷
日暮秋風起關山斷别情淚隨黃葉下愁向綠樽生野
路歸驂轉河洲宿鳥驚賓遊寬旅宴王事促嚴程
餞李秀才赴舉前人
鴻鵠振羽翮翻飛入帝鄉朝鳴集銀樹暝宿下金塘日
月天門近風煙夜路長自憐窮浦鴈歲歲不隨陽
洛中晴月别殷四入關前人
清洛浮橋南渡頭天明(集作晶)萬里林葉秋(集作華洲散)晴看
石瀨尤無數曉入圓潭浸(集作漫)不流微雲一點曙煙起
南陌憧憧遍行子欲將此意與君論復道秦關向千里
送綦毋潛盧象
夫君不得意本自滄海(集作江)來高足未云騁虛舟復空
廻淮海楓葉落㶚岸桃花開去家暫為閑(一作出廵暫為間)浮
沉安繫哉如何天覆物還遣世遺才欲隠秦將漢當關
王與裴離筵對寒食别雨乘春雷會有徵書到荷衣且
慢裁
送祖詠前人
田家宜伏臘歲晏子言歸石路雪初下荒村(一作山)鷄共
飛東原同(一作多)煙火北澗隱寒輝滿酌野人酒倦聞隣
女機胡為因樵採幾日被(集作解)朝衣
送劉高郵稅使入都祖詠
常聞積歸思昨日復(一作又)兼秋鄉路京華遠王程江水
流吳歌喧兩岸楚客醉孤舟漸覺潮初上悽然多暮愁
送崔員外黔中監選綦毋潜
持衡出帝畿星指夜郎飛神女雲迎馬荆門雨濕衣聽
猿收淚罷繫鴈待書稀蠻貊雖殊俗知君肝膽微
送章彛下第前人
長安渭(集作㶚)橋路行客别時心獻賦温泉畢無媒衛闕
深黃鶯啼就馬白日暗歸林三十名未立君還惜寸隂
送賈恒明州兼寄温張二司戶
前人
越客新安别秦人舊國情舟乘晩風便月帶上潮平花
露西施石雲峯勾踐城明州報兩掾相憶二毛生
送宋秀才前人
冠古稱榮盛當時數戟門舊交丞相子繼世五侯孫長
劒倚天外短書盈萬言秋風一送别江上黯銷魂
送平判官入秦前人
謫遠自安命三年已忘歸同心願執手驛騎到門扉云
是帝鄉去軍書謁紫微曾為金馬客向日淚霑衣
送儲十二還莊城前人
西坂河繚繞青林問子家天寒噪野雀日晩度城鴉寂
歴道傍樹曈曨原上霞兹情不可說長恨隱淪賖
送樊十少府常建
微風吹霜氣寒影流前除落日未能别蕭蕭林下虛愁
煙閉千里仙尉其何如因送别鶴操贈之雙鯉魚鯉魚
在金盤别鶴哀有餘心事則如此請君開素書
送陸懽前人
聖代甘(疑)秀才陸生何考槃南山高松樹不合空摧殘
九月湖上别北風秋雨寒慇懃嘆孤鳳早食金琅玕
送李十一尉臨溪前人
泠泠花下琴君唱渡江(一作頭)吟天際一帆影預懸離别
心以言神仙尉因致瑶華音廻軫撫商調越溪澄碧林
送宇文六前人
花映隋楊水徹(一作漢水)清曉(一作微)風林裏一花輕即今江
北還如此愁殺江南離别情
文苑英華卷二百六十九
