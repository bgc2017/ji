文苑英華卷三百九十一宋李昉等編
南省七
左右司員外郎
授柳渙左司員外郎制蘇頲
勑朝議郎行起居舍人判左司員外郎柳渙襟情雅正
藝能敏洽珥筆記言才光東觀張燈起草譽動南宫宜
同滿歲之遷式副為郎之舉可行左司員外郎散官如
故
授姜昂右司員外郎等制
勑尚書金部員外郎姜昂殿中侍御史李常等勵節脩
身敏才通識金曹典事頗效精勤白簡繩違久聞堅正
皆能奉職宜稱遷升昂可尚書右司員外郎常可行侍
御史散官勲如故
吏部員外郎
授鄭叔則吏部員外郎制常衮
勑朝議郎檢校尚書吏部員外郎鄭叔則志經含章仗
雅師儉罔有擇行未嘗近名省理辨疑時稱簡達才盛
居東之佐禮處司南之重高選髦士以分劇曹正其舊
員允是新命可尚書吏部員外郎散官如故
授李建吏部員外郎制白居易
勑六官之屬選部郎首之歴代以來諸曹郎之中擇其
踐歴久考第高加以有噐局律度者遷焉今之選任亦
由是矣兵部員外郎李建文行才理公勤課績可以具
美宜居厥官歲調方殷勉勤爾事可吏部員外郎
司封員外郎
授李知止司封員外郎等制孫逖
勑至公之用本無偏黨惟善斯擢豈隔親疎四從叔前
京兆府奉天縣令上柱國知止等咸有人才見推公族
秉惟清之操兼致遠之資朕每精念同盟不勤于德當
懸右職以觀其徒先委宗卿精為内舉量能考行歴載
踰時名數則多升聞盖寡倘膺是選諒在得人固可擢
以清要遷於臺閣將觀志於七子冀齊名於八人宜各
悉心佇聞成績可依前件書不云乎九族既睦平章百
姓盖由内而理外必自近而及遠凢我懿戚可不愼歟
違道慢常義無私於王法謹身勵節恩豈薄於他人期
於率先勵我風俗深宜自勉以副明言
授邢宇司封員外郎制賈至
勑前戶部員外郎邢宇雅志冲澹敏識精達養閑移疾
亦有歲年南宫地清列宿虛位擢才進善以佐邦理可
守司封員外郎
授班肅司封員外郎制元稹
勑朝議郎前坊州刺史賜緋魚袋班肅馳競之徒能於
寒暑之際不以憂畏移其厚薄之道者鮮矣聞爾為祠
部員外郎時值吾黜姦之日游其門者莫不跧竄奔迸
懼罹其身惟爾安分不渝進退有素縉紳之論有以多
之復爾中臺以厚吾俗勉愼其始無輕所從可行尚書
司封員外郎餘如故
授馮韜司封員外郎等制崔嘏
勑分列宿之位應覆被之榮入可以封還詔書出可以
分領符竹優游於粉署之内談笑於錦帳之前苟非清
才不在斯選以韜文章炳煥獨步詞科以同靖門胄光
華深通聖典荆玉韜含章之美霜鐘蓄待扣之音是用
升彼名曹擢於芸閣文昌之地職業非輕式佇彌綸更
期遷陟韜可司封員外郎同靖可金部員外郎
司勲員外郎
授李畬司勲員外郎制蘇頲
勑朝議郎行殿中侍御史李畬雅負才學能循名教蒞
官執憲歴歲愈聞清操默識為時所重俾樹聲於勲府
宜矯步於仙闈可尚書司勲員外郎散官如故
授李岫司勲員外郎制孫逖
勑朝議郎行京兆府司錄參軍上柱國李岫訓禀詩禮
才稱英妙既博藝而能文亦謹身而勵節疆場決勝是
賴於台臣爵服懋功宜及於胤子雖讓為德主父則固
辭而賞以恩延國有恒典俾增章紱之寵仍在神仙之
地可朝散大夫行尚書司勲員外郎勲如故
考功員外郎
授裴耀卿檢校考功員外郎制
蘇頲
勑朝散大夫行河南府士曹參軍裴耀卿士行純密文
詞典麗時人許其清秀職事推其綜核惟才是舉方憑
止水之明在位斯聞佇考觀光之彦可檢校考功員外
郎
戶部員外郎
授張博濟戶部員外郎制孫逖
勑朝議郎行河南府司錄參軍張博濟心和識遠藝博
詞優清白承於教忠通明達於從政頃在河洛備聞紀
綱郎官選俊雅望攸歸時宰避親良才久滯宜膺特命
俾踐劇曹可尚書戶部員外郎散官如故
授權審戶部員外郎制杜牧
勑文林郎守尚書水部員外郎權審湖嶺旱暵百姓枵
耗老弱死道上彊壯入賊巾爰求使臣以救其弊執事
者上言爾審學古有文通知理道遂使乘驛視吾饑人
果能臨事知權受命達旨慰撫流散宣導恩澤蠲貸逋
逸能裁闊狹大小輕重各合事宜雖古所謂直指繡衣
美俗使者言之於爾無以過焉用超名曹以酬往效無
曠官業勉服休命可守尚書戶部員外郎散官如故
禮部員外郎徐彦樞改授戶部員外郎制
薛廷珪
勑具官徐彦樞吾前以儀曹員外郎南宫劇選求思時
彦克副僉諧聞爾先臣在會昌中事武宗皇帝文行脩
整綽有令名亦由至公膺此愼選得人之盛于今稱之
而彦樞趣嚮規為能紹先志俾之繼美亦謂當才而能
以爾令兄執吾大柄絜矩彌峻避嫌不居牢讓之心確
乎山立今吾又安敢以流薄所尚凂爾操脩改司人曹
允叶中道亦欲使彦若(乃彦樞之兄曾作相)展四體以事我秉一
心而律人靡不有初(一有鮮克有終四字非)爾無忘於自勵其下
皆讓予庶幾乎有聞稽乃檢身慮吾假噐自待之旨何
其優哉可
度支員外郎
授李元紘度支員外郎制蘇頲
勑朝議郎守潤州司馬李元紘清真不雜恬雅自居部
劇著於祠曹養能傳於宰邑頃聞出佐方馳日下之聲
爰佇入官猶屈黃中之美宜遷郎位以寵相門可行尚
書度支員外郎散官如故
金部員外郎
授崔夷甫金部員外郎等制常衮
勑宣議郎守尚書駕部員外郎賜緋魚袋崔夷甫朝散
大夫行尚書祠部員外郎上柱國韋&KR3066;(疑作&KR1780;)等清心在
公彊力從政縱横之辯嘗亦專達緣飾以儒素推彊敏
參訂(集作久參)奏議頗練朝章宜從滿歲之遷俾轉(集作輔)分
曹之次夷甫可尚書金部員外郎散官賜如故&KR3066;可行
尚書倉部員外郎散官勲如故
倉部員外郎
授陳惠滿倉部員外郎等制蘇頲
黃門朝議大夫行尚書祠部員外郎兼判倉部員外郎
上柱國陳惠滿操履堅剛能守文法朝請大夫前行太
子舍人上柱國蕭嵩風情瀟灑見推才噐並頡頏清貫
籍甚芳猷大事曰祀蒸人以粒宜奉舊章俾承新命惠
滿可行尚書倉部員外郎嵩可行尚書祠部員外郎散
官勲各如故主者施行
授崔鄯倉部員外郎判度支案制
白居易
勑奉天縣令崔鄯大凢南宫郎無非愼選者也况地官
之屬有堆案盈几之文有月計歲會之課故員郎不可
踰時缺不待滿歲遷(一作故員不可逾時缺郎不待滿歲遷)事劇才難斷
可知矣而鄯自操白簡宰赤縣繩舉違謬惠養鰥惸皆
有善聲著于官次豈能於彼而不能於此乎宜率廪人
佐計務決繁折滯期有可觀可依前件
禮部員外郎
授李莘禮部員外郎制賈至
勑九隴令李莘學行薰茂藻思清新譽流京劇政洽巴
庸會府章奏之殷春官典禮之要任難其選才可當人
可試禮部員外郎
授張元夫禮部員外郎制白居易
勑殿中侍御史張元夫官有秩清而選妙者其儀曹外
郎之謂乎凢殿内御史雖文才秀出功課高等者滿歲
而授猶曰美遷有如元夫連膺二選歴彼踐此僉以為
宜况怒飛青冥翔集禁陛由兹去者十八九焉汝知之
乎思有以稱可尚書禮部員外郎
授徐商禮部員外郎制李德裕
勑朝議郎殿中侍御史内供奉上柱國徐商于公以容
駟高門虞氏以昇卿名子其所全活不聞大賢猶誠感
幽神慶流苗裔矧乃祖往以淑問嘗為理官屬政在吕
宗謀傾王室將相陷辟忠良受誣而深念郡獄之冤固
拒詔使分别楚囚之濫自履危機義激命輕仁為己任
有是陰德宜覃後昆爾風度粹和文詞温麗列於清憲
雅有貞標既旌先正之忠爰舉賞延之典勉修官業無
替家聲可
授宇文臨禮部員外郎制崔嘏
勑凢在南宫必資望實而儀曹之選益難其人以爾松
篁清韻瓌璧貞姿以文學為積行之基用規檢為脩身
之具餙外以舉其衆能居中自持其謙益佐雲幕而鬱
有佳聲處霜臺而介然獨立玉墀之下益振金相載筆
之間共推直史是宜遷于粉署光彼文星勉膺起草之
求無忝握蘭之美可
授徐彦樞禮部員外郎制薛廷珪
勑具官徐彦樞文昌列曹代稱清署宗伯之重時難厥
官其在外郎選擢尤重率多虚位以待當才聞爾澹以
立身謙而履道情田萬頃瑶林將玉樹森羅文律九成
調露與承雲交奏動必由禮人無間言克承德行之規
不染脂膏之態介然自立無愧前修是用聽彼羣情懋
兹劇選斯文重振資爾之嘉謀時政有疑佇爾之讜論
勉臨厥職紹乃家風敬蹈冰泉以成踐履可
祠部員外郎
授韋少遊祠部員外郎等制賈至
勑左補闕直弘文館韋少遊脩詞懿文終温且惠守右
監門衛冑曹參軍許登振藻揚采穆如清風並藏噐於
身陳力就列南宫即位是登柱史(一作題柱)之才左禁諫臣
方求折檻之直少遊可檢校祠部員外郎登可右拾遺
授禇長孺祠部員外郎制常衮
勑朝議郎行起居郎集賢殿直學士禇長孺等國之才
人(一作俊乂)拔乎羣萃精力於學五經之大儒覃思於文三
變而合雅繫年秉直及霤盡規侍從之勞著於厥服含
香載筆允茲並命可依前件
授蕭睦祠部員外郎制李虞仲
勑朝散大夫使持節袁州諸軍事守袁州刺史上柱國
蕭睦中臺緫天下之務分以郎吏各有司存前代用人
率為愼選以爾克茂才實嘗擢科名操尚端貞職業脩
舉累登使局頃綰郡章(一作仍領郡符)去常見思居不自伐是
宜陟以郎署竚其彌綸能稽舊章則無敗事可行尚書
祠部員外郎散官勲如故
授李隲(總目作韋陟)祠部員外郎等制
崔嘏
勑由憲府而入文昌自藩方而并粉署既為佳選亦舉
滯才爾等皆以文藻發身馨香馳譽早茂閨門之行久
從賓幕之遊或賜告經時頗積退藏之美或綱丞上請
雅膺選擢之科祠膳清曹省闈右地勉思起草無念應
星隲可祠部員外郎特可膳部員外郎
授章仇兼瓊主客員外郎制
勑殿中侍御史章仇兼瓊雅有堅操嘗懷遠圖義不辭
勞忠能盡節頃逾砂磧能正糾繩興國利於懸車振朝
威於絶漠甄其績用宜遷禮閣之榮寄以澄清仍受憲
臣之任可尚書主客員外郎餘如故
授裴薦攝主客員外郎制賈至
勑左拾遺裴薦正直而温洵美且惠有紛綸之詞藻懷
耿介之志氣自居近侍屢獻讜言中原未寧隣國是協
俾領攝於郎署為專對之使人(一作者)可攝主客員外郎
授陸海主客員外郎制常衮
勑朝議郎侍御史内供奉賜緋魚袋陸海儒流貫穿詞
韻清麗貞以自檢峻而能通執法允歸於詳當閑邪不
畏於彊禦雖近遷柱史未終滿歲之勞而高選星郎實
在一時之俊俾參奏議期有損益可行尚書主客員外
郎散官賜如故
膳部員外郎
授房宗偃膳部員外郎制
勑朝議郎侍御史内供奉充山南西道節度管内支度
營田副使賜緋魚袋房宗偃孝謹之風克傳素業賢良
之噐早負清才頃主方書兼毗戎政澹雅高潔在公著
美臺郎之盛妙選當人處以彌綸玆謂稱職可行尚書
膳部員外郎散官勲如故
授李德脩膳部員外郎制白居易
勑尚書左曹(集作士)郎自奏議彌綸外凢邦之牲豆之品
醴膳之數實糾理之今文昌長佐(一作洎)春官卿以朝散
大夫守秘書丞上柱國李德脩籍訓于台庭業官于書
府揆才考第得補為郎司膳缺員爾宜專掌可尚書膳
部員外郎餘如故
文苑英華卷三百九十一
