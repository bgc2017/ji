文苑英華卷二百四宋李昉等編
樂府十三
長門怨二十首長信宫五首
西宫秋(一作愁)怨二首昭君怨三十五首
班婕妤怨九首銅雀臺七首
銅雀妓九首湘妃怨二首
長門怨喬備
秋入長門殿木落洞房虚妾思宵徒静君恩日更疎墜
露清金閣流螢點玉除還將閨裏恨遙問馬相如
同前沈佺期
月皎風泠泠長門次掖庭玉階聞墜葉羅幌見飛螢清
露凝珠綴流塵下翠屏妾心君未察愁嘆劇繁星
同前崔顥
君王寵初歇棄妾長門宫紫殿青苔滿高樓明月空夜
愁生枕席春意罷簾櫳泣盡無人問容華落鏡中
同前劉長卿
何事長門閉珠簾只自垂月移深殿早春向後宫遲蕙
草生閒地梨花發舊枝芳菲似恩幸看著(一作却)被風吹
同前岑參
君王嫌妾妬閒妾在長門舞袖垂新寵愁眉結舊恩綠
錢侵(一作生)履跡紅粉濕啼痕羞被夭桃(一作桃花)笑看春獨
不言
同前賈至
獨坐思千里春庭曉景長鸎喧翡翠幕柳覆欝金堂舞
蝶縈愁緒繁花對靚粧深情託瑶瑟絃斷不成章
同前盧綸
空宫古廊殿寒月落斜暉卧聽未央曲滿箱歌舞衣
同前釋皎然
春風日月閉長門摇動春心似夢䰟若遣花開只笑妾
不如桃李自(一作正)無言
同前戴叔倫
自憶專房寵曾居第一流移恩向他處(一作向處去又作向何去)暫
妬不容收夜静(一作夕)管絃(一作絃管)絶月明宫殿秋空將舊
時意長望鳳凰樓
同前裴文泰(一作交太)
自閉長門經幾秋羅衣濕盡淚還流一種蛾眉明月夜
南宫歌吹(一作管)北宫愁
同前齊澣
宫殿沉沉月欲分昭陽更漏不堪聞珊瑚枕上千行淚
不是思君是恨君(一作半是思君半恨君)
同前劉臯
營營孤思逼寂寂長門夜(一作夕)妾妬亦知非(一作君)君恩
那不借(一作惜)携琴就玉階調悲聲未諧將心寄(一作記)明
月流影入君懷
同前劉言史
獨坐爐邊結夜愁暫時恩去亦難收(一作留)手持金筯垂
紅淚亂撥寒灰不舉頭
同前耿緯
聞道昭陽宴嚬蛾落葉中清歌逐寒月遙夜入深宫
同前楊衡
絲聲繁兮管聲急珠簾不捲風吹入萬遍凝愁枕上聽
千廻候命花間立望望昭陽信不來廻眸獨掩紅巾泣
同前劉緩
雨滴梧桐秋夜長愁心和淚(一作雨)到昭陽啼痕不學君
恩斷拭却千行更萬行
同前劉得仁
争得一人聞此怨長門深夜有妍姝早知雨露翻相誤
只插荆釵嫁匹夫
同前張喬(一作劉駕)
御泉長繞鳳凰樓自(一作只)是恩波别處流閒蝶舞衣歸
未得夜來砧杵六宫秋
同前二首王貞白
寂寞故宫春殘燈曉尚存從来非妾過(一作妬)偶爾失君
恩花落傷容鬢鶯啼驚夢魂翠華如可待應免老長門
二
葉落長門静苔生永巷幽相思對明月獨坐向空樓鑾
駕迷終轉蛾眉老自愁昭陽歌舞伴此夕未知秋
右長門怨詩劉臯耿緯楊衡劉緩王貞白第二首
皆用昭陽字按昭陽乃趙飛燕事與陳后長門宫
不相關此所未詳
長信宫(一作婕妤怨)崔國輔
長信宫中草年年愁處生為(一作時又作故)侵珠履跡不使玉
階行
同前(一作長信怨)王昌齡
金井梧桐秋葉黃珠簾不捲夜來霜薰籠(一作金爐)玉枕無
顔色卧聽南官(一作宫中)清漏長
二
奉箒平明秋(一作金)殿開且(一作暫)將團扇共徘徊玉顔不
及寒鴉色猶帶昭陽日影來
右三首此集元在長門怨中今以文粹及郭茂倩
樂府改作長信宫
同前田氏
團圓手中扇昔為君所持今日君棄捐復值秋風時悲
將入篋笥自嘆知何為
同前劉方平
夢裏君王近宫中河漢高秋風能再熱團扇不辤勞
同前王昌齡
芙蓉不及美人粧水殿風來珠翠香誰問(一作分)含啼掩
秋扇空懸明月待君王
二
西宮夜静百花香欲捲珠簾春恨長斜抱雲和深見月
朧朧樹色隠昭陽
昭君怨梁簡文帝
玉豔光瑶質金鈿婉黛紅一去葡萄觀長别披香宫秋
檐照漢月愁帳入胡風妙工偏見詆無由情恨通
同前沈約
朝發披香殿夕濟汾隂河於兹懷九折自此歛雙蛾霑
粧如(一作凝)湛露繞臉(一作臆)狀流波日見奔沙起稍覺轉
蓬多胡風犯肌骨非直傷綺羅銜涕試南望關山鬱嵯
峨始作傷春曲終成苦寒歌唯有三五夜明月暫經過
同前武陵王
塞外無春色邊城有夙霜誰堪覽明鏡持許照紅粧
同前何遜(一何妥)
昔聞别鶴弄已自軫離情今來昭君曲還悲秋草并
同前梁王叔英妻劉氏
一生竟何定萬事良(一作最)難保丹青失舊儀玉匣成秋
草想妾辭關淚至今猶未燥漢使汝南還殷勤為人道
同前二首梁范静妻沈氏
早信丹青巧重賂(一作貨)洛陽(毛延夀長安人作洛陽非)師千金畫(一作)
(買)蟬鬢百萬寫蛾眉
二
今朝猶漢地明旦入胡關高堂歌吹少遊子夢中還(一作)
(情寄南雲反思逐北風還)
同前梁施榮泰
重羅下椒閣舉袖拂胡塵寂寞(一作唧唧)撫心嘆蛾眉誤殺
人
同前張正見
塞樹暗胡塵霜樓明漢月淚染上春衣憂變華年髮
同前隂鏗(一作陳昭)
跨鞍今永訣垂淚别親賓漢地随行盡胡關逐望新交
河擁寒霧(一作露)隴日(一作首)䦣沙塵唯有孤明月猶能送
遠(一作遠送)人
同前二首庾信
拭啼辭戚里廻顧望昭陽鏡失菱花影釵除却月梁圍
腰無一尺垂淚有千行綠衫承馬汗紅袖拂秋霜别曲
真多恨哀絃須更張
二
斂眉光禄塞遙望夫人城片片紅粧落雙雙淚眼生冰
河牽馬度雪路抱鞍行朔風入骨冷夜月照心明方調
琴上曲變作胡笳聲
同前陳後主
圖形漢宫裏遙聘單于庭狼山聚雲暗龍沙飛雪輕笳
吟度隴咽笛轉出關鳴啼粧塞(一作寒)葉下初月愁眉生
(一作愁眉初生月)只餘馬上曲猶作别時聲
同前薛道衡
我本良家子充選入椒庭不蒙女使進更失畫師情蛾
眉非本質蟬鬢改真形專由妾命薄(一作蹇)誤使君恩輕
啼霑(一作落)渭橋路嘆别長安城夜依(一作今夜)寒草宿朝逐
(一作朝朝)轉蓬征却望關山迥前瞻沙漠平胡風帶秋月嘶
馬雜笳聲毛裘易羅綺氊帳代帷屏自知蓮臉歇羞看
菱花明釵落終應棄髮(一作髻)解不須縈何用單于重詎
假閼氏名駃騠聊強食桐酒未能傾心随故鄉斷愁逐
塞雲生漢宫如有憶為視旄頭星
同前盧照隣
金殿思中絶交河使漸稀肝腸随(一作辭)玉輦形影向金
微漢宫草應綠胡庭沙正飛願逐三秋鴈年年一度歸
同前駱賓王
斂容辭豹尾緘恨(一作怨)度龍鱗金鈿明漢月玉筯染胡
塵粧(一作古)鏡菱花暗愁眉柳葉顰唯有清笳曲時聞芳
樹春
同前張文琮
我途飛萬里廻首望三秦忽見天山雪還疑上苑春玉
痕垂淚粉(一作粉淚)羅袂拂胡塵為得夢中曲還悲遠嫁人
同前二首董思恭
琵琶馬上彈行路曲中難漢月正南遠燕山直北寒髻
鬟風拂亂(一作散)眉黛雪沾殘斟酒紅顔改(一作盡)徒勞握
鏡看(一作何勞鏡裏看)
二
新年猶尚小那堪遠聘秦裾衫沾馬汗眉黛染胡塵舉
眼無相識路逢皆異人唯有梅將李猶帶故鄉春
同前三首陳方虬
漢道今(一作初)全盛朝廷足武臣何煩(一作湏)薄命妾辛苦
遠和親
二
揜涕辭丹鳳銜悲向白龍單于浪驚喜無復舊時容
三
塞外無青草(一作胡地無花草)春來不似春自然衣帶緩非是
覓(一作為)腰身
同前郭元振
聞有河南(一作南河)信傳言殺畫師始知君念(一作惠)重更復
惜(一作遣盡)蛾眉
同前
銜悲出漢關落淚洒胡鞍關榆三夏凍塞柳九春寒眉
任愁中結腰随帶裏寬别曲易悽斷哀絃不忍彈
同前顧朝陽
莫將鉛粉匣不用鏡花光一去邊城路何情更畫粧影
銷胡地月衣盡漢宮香妾死非關命都(一作抵)緣怨斷腸
同前上官儀
玉關春色曉(一作晩)金河路幾千琴悲桂條上笛怨柳花
前霧掩臨粧鳳(一作月)風驚入鬢蟬緘書待還使淚盡白
高(一作雲又作日)天
同前二首李白
漢家秦地月流影送明妃一上玉關道天涯去不歸漢
月還從東方出明妃西嫁無来日焉支長寒雪作花娥
眉顦顇没胡沙生乏黃金枉圖畫死留青塜使人嗟
二
昭君拂玉鞍上馬啼紅頰今日漢宫人明朝胡地妾
同前二首儲光羲
日暮驚沙亂雪飛旁人相勸易羅衣強来前帳看歌舞
共待單于夜獵歸
二
胡王知妾不勝悲樂府皆傳漢國詞朝来馬上箜篌引
稍似雲(一作宫)中閒夜時
同前釋皎然
自倚嬋娟望主恩誰知美惡忽相翻黃金不買漢宫貌
青塜空埋胡地魂
同前梁氏瓊
自古有(一作無)和親天移(一作貽)到妾身朔(一作胡)風嘶去馬
漢月弔行輪衣薄狼山雪粧成虜塞春回看父母國生
死畢胡塵
同前白居易
明妃風貌最娉婷合在椒房應四星只得長(一作當)年備
宫掖何曾專夜奉帳(一作幃)屏見疎從道迷圖畫知屈那
教配虜庭自是君恩薄如紙不湏一向恨丹青
同前二首(時年十七)
滿面胡沙滿面風眉銷殘黛臉銷紅愁苦辛勤顦顇盡
如今却似畫圖中
二
漢使却廻憑寄語黃金何日贖蛾眉君王若問妾顔色
莫道不如宫裏時
班婕妤怨梁孔翁歸
長門與長信日暮九重空雷聲聽隠隠車響絶籠籠(一作)
(瓏瓏)恩光随妙舞團扇逐秋風鉛花誰不見(一作慕)人意自
難同(一作終)
同前梁劉孝綽
應門寂已閉非復後庭時况在青春日萋萋綠草滋妾
身似秋扇君恩絶履綦誰(一作詎)憶遊輕輦徒令(一作從今)賤
妾辭
同前梁何思澄
寂寂長信晩雀聲愁洞房蜘蛛網高閣駮蘚被長廊虚
殿簾帷寂小階花蘂香悠悠視日暮還復守(一作拂)空床
同前梁徐俳妻劉氏
日暮應門閉愁思百端生况復昭陽近風傳歌吹聲寵
移真(一作終)不恨讒枉太無情抵言爭分理非妬(一作獨)舞
腰輕
同前陳隂鏗
栢梁新寵盛長信昔恩傾誰為諸人巧(一作詩書重)翻為歌
舞輕花月分窗進苔草共階生睫(一作妾又作憶)淚衫前滿单
眠魂(一作夢)裏驚可惜逢秋扇何用合歡名
同前崔湜
不分君恩斷新粧視鏡中容華尚春日嬌色已秋風枕
席臨燈(一作窗)曉屏帳(一作帷屏)向月空年年後庭樹榮落在
深宫
同前王維
宫殿生秋草君王寵(一作恩)幸疎那堪聞鳳吹門外度金
轝
同前女郎劉雲
君恩不可再(一作見)妾豈如秋扇秋扇尚有時妾身永微
賤莫言朝花不復落嬌容幾奪昭陽殿
同前陳標
掌上恩移玉帳空香珠滿眼泣春風飄零怨柳凋眉翠
狼籍愁桃墜臉紅鳳輦秪應三殿北鸞聲不散五湖中
笙歌處處廻天睠獨自無情長信宮
銅雀臺荀仲舉
高臺秋色晩銅雀(一作直置又作直望)已淒然况復歸風便松聲
入管(一作斷)絃淚逐梁塵下心随團扇捐誰堪三五夜空
對月光圓
同前張正見
荒凉銅雀晩摇落墓田通雲慘當歌日松吟欲舞風人
疎瑶席冷曲罷繐帷空可惜年年(一作將)淚俱盡望陵中
同前劉廷琦
銅雀宮觀委灰塵魏主園陵漳水濱即今西望猶堪思
况復當時歌舞人
同前賈至
日暮銅臺静西陵鳥雀歸撫絃心斷絶聽管淚霏微(一作)
(霏霏)靈柩臨期奠空床卷寢衣蒼蒼川上月應照妾魂飛
同前馬戴
魏宫歌舞地蝶戱鳥還鳴玉座人難想(一作到)銅臺雨滴
平西陵樹不見漳浦草空生萬恨盡埋此徒懸千載名
同前女郎張琰(一作瑛)
君王冥漠不可見銅雀歌舞空徘徊西陵憤憤悲宿鳥
高殿沉沉閉青苔青苔無人跡紅粉空自哀
同前女郎程長文
君王去後行人絶簫竽不響歌喉咽雄劒無威光彩沉
寶琴零落金星滅玉階寂寂墜秋露月照當時歌舞處
當時歌舞人不廻化為今日西陵灰
銅雀妓何遜
秋風木葉落蕭瑟管絃清望陵歌對酒向帳舞空城寂
寂庭(一作簷)宇曠飄飄帷幔輕曲終相顧起日暮松栢聲
同前劉孝綽
雀臺三五日絃(一作歌)吹似佳期况復(一作更對)西陵晩松風
吹繐(一作飄素)帷危弦斷復續(一作更接)妾心傷(一作心傷於)此時誰
言留客袂還(一作翻)掩望陵悲
同前喬知之
金閣早(一作惜)分香鉛華不重粧空餘強歌舞(一作歌舞地)猶
是為君王哀絃調已絶曲豔不湏長共看西陵暮秋烟
生白楊
同前高適
日暮銅雀迥秋(一作幽)深玉座清蕭森松栢望委鬱羅綺
(一作綺羅)情君恩不再得(一作再重)妾舞為誰輕
同前李邕
西陵望何及絃管徒在兹誰言死者益但令生者悲丈
夫有餘志兒女焉足私擾擾多俗情投迹互相師直節
豈感激荒滛乃淒其潁水有許由西山有伯夷頌聲何
寂寥唯聞銅雀詩君舉良未易永為後代嗤
同前釋皎然
強開鐏酒向陵看憶得君王舊日歡不覺餘歌悲自斷
非關豔色(一作曲)轉聲難
同前朱放
恨唱歌聲咽愁飜舞袖遲西陵日欲暮是妾斷腸時
同前劉方年
遺令奉君王嚬蛾強一粧歲移陵樹色恩在舞衣香玉
座生秋氣銅臺下夕陽淚痕沾井幹舞袖為誰長
同前歐陽詹
蕭條登古臺廻首黃金屋落葉不歸林高陵永為谷粧
容徒自麗舞態閱誰目惆悵繐帷空(一作鳴咽練帳前)歌聲苦
於哭
湘妃怨陳羽
二妃愁(一作怨)處雲沉沉二妃怨(一作哭)處湘江(一作水)深商
人酒滴廟前草蕭索(一作颯)風生斑竹林
同前王貞白
舜欲省蠻陬南巡非逸遊九山沉白日二女泣滄洲目
極楚雲斷恨深湘水流至今聞鼓瑟咽絶不勝愁
文苑英華卷二百四
