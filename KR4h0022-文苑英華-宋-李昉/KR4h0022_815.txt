文苑英華卷八百十六宋李昉等編
學校(講論附)
問國學記一首
國學新修五經壁本記一首
崑山縣學記一首
太學張博士講禮記記一首
文章
太宗飛白書答詔記一首
故刑部尚書中山李公詩法記一首
移顔魯公詩記一首吳郡詩石記一首
香山寺白氏洛中集記一首
東林寺建碑記一首
學校(講論附)
問國學(文粹作庠)記舒元輿
先王建太學法以教國胄子欲敺人歸義府也故設官
區掌嚴大其事明公侯卿大夫必由是出元輿既求售
(一作善)藝於闕下謂今之太學猶古之太學將欲觀焉自
以為下士小儒未嘗覩天子庠序欲往時先三日齋沐
而後行行及門下脱盖下車循墻而趨請於謁者曰吾
欲觀禮於太學將每事問之於子可乎謁者許諾遂前
導之初過於朱門門闔沉沉問曰此魯聖人之宫也遂
拜之次至于西有高門門中有厦屋問之曰此論堂也
予愧非(一作予懼其)鴻學方論不敢入導者曰此無人乃虚
堂爾予惑(一作感)之遂入見庭廣數畆盡墾為圃矣心益
惑復問導者曰此老圃所宅子安得欺我耶導者曰此
積年無儒論故庭得(一無得字)化為廢地久為官(一作宫)於此
者圃之非圃所宅也循廊升堂堂中無机榻有苔草没
地予立其上悽慘滿眼大不稱嚮之意復為導者引又
至一門問之曰此國子舘也入其門其庭其堂如入論
堂俄又歴至三館門問之曰廣文也太學也四門也入
其門其庭其堂如國子其生徒去聖人之奥如堂舘之
蕪嗟乎詩書禮樂國之洪源也濬其源天下可以光潤
窒其源天下為之顦顇故唐堯知其如此亦先命廷臣
典三禮教胄子誕敷文德於天下天下之屋皆可封及
夏殷時其孟也則必能(一無能字)濬之其季也則皆自窒之
自窒之時天下之屋皆可誅至周室有文武周公勃焉
(一作興)而作復唐虞之道行五六(一作七八)百年而付仲尼仲
尼承之孜孜日夜席之(一無之字)不暇(一作敢)暖祖述之憲章
之發揮(一無揮字)於鄒魯恢(一無此字)張於洙泗上摩躪三光下
垂之無窮其徒有入室者升堂者及門者散滿天下雖
丁周季而天下姦臣賊子猶解曰周孔之教不敢妄動
以此則文之教豈可須臾而(一無而字)㢮耶至嬴政犯之窒
其源源未絶而已自絶於天(一有下字)矣漢初纔息干戈復
濬其源而伏生公孫弘倪寬卜式之徒並出維持戰爭
之漢二百年間無所失墜皆周公仲尼之力也國家用
干戈取天下其道正於漢氏及闢儒官(一作宫)立素王祠
設學官命生徒崇盛舘宇固亦不下漢氏然自寇生幽
陵軍旅之事始勝爼豆故太學之道不得不衰凉今皇
帝傳大寳七祀生獻吴濞蜀禪於邸(一作郊)廟梟夏逆首
殛潞子(一無子字)姦帥拔魏世家此用兩階之舞可謂至矣
今溟澥無揚(一無此字)波兵器可以蒙之虎皮矣乃大修周
公仲尼之道之時也而太學且猶衰凉之若此豈非有
司之不供職耶羣公卿士之不留意耶不然何使巍巍
國庠寂寞不(或作無)聞回也賜也說繹(一作釋)道義之聲雖
舘宇雲合鞠為荒圃可謂大國設虚(一作虚設)以自欺也愚
其不敢取(一作愚甚不取)且懼周公仲尼之道沒墜於泉遂記
其所荒之大略以喻有司(一作皆唐文粹)
國學新修五經壁本記劉禹錫
初大歷中名儒張參為國子司業始詳(集無詳字)定五經書
于論堂東西廂之壁辨齊魯之音取其宜考古今之文
取其正繇是諸生之師心曲學偏聽臆說咸束之而歸
于大同揭揭高懸積六十歲(文粹作載)崩剥汙衊淟(一作冺)然
不鮮今天子尚文章尊典籍於苑囿不加尺椽而成均
以治國學上言遽賜千萬時祭酒皥實尸之博士公肅
實佐之國庠重嚴過者必式遂以羨贏再新壁書懲前
土塗不克以夀乃析堅木負墉而比(集作宇)之其制如版
牘而高廣其平如粉澤而潔滑皆(集作背)施隂關使衆如
一附離之際無迹而尋堂皇靚深兩屋(集作廉)相照申命
國子能通法書者分章揆日遜其業而繕寫焉筆削既
成讐校既精白黑彬班瞭然飛動以蒙来求煥若星辰
以敬来趨肅如神明以疑来質决若蓍蔡由京師而風
天下覃及九譯咸知宗師非止服縫掖者(一有談字)鑽仰而
已於是學官陳師正等暨生徒凡四百二十有八人請
金石刻且歌之曰我有學宇既傾而成之我有壁經既
昧而明之孰規模之孰發揮之祭酒維齊博士維韋俾
我學徒絃歌(文粹作詠)以時切切祁祁不遨不嬉庶乎遒人
来采我詩時余為禮部郎凡瞽宗之事得以開决故書
之以移史官宜附于藝文志
崑山縣學記梁肅
學之制與政損益故學(二字集作政)舉則道舉道汙則政汙
崑山吴東(集作都)鄙之縣先是縣有文宣王廟廟堂之後
有學室中年兵饉荐臻堂宇大壊方郡縣多故故未遍
繕完其後長民者或因而葺之以民尚未泰故講習之
事設而不備大歷九年太原王綱以大理司直兼縣令
既而釋奠于廟退而嘆曰夫化民成俗以學為本是而
不崇何政之為乃諭三老主吏整序民飾班事大啟室
于廟垣之右聚五經於其間以邑人沈嗣宗躬履經學
俾為博士於是遐邇學徒或童或冠不召而至如歸市
焉公聽治之暇則往敷大猷以聳之博考明德以翼之
優而柔之使自求之揭而厲之使自趨之故民見德而
興行行於鄉黨洽於四境父篤其子兄勉其弟有不被
儒服而行莫不耻焉僉曰公主于(二字集作之)設教矯其末
不墜其本易其俗不失其宜也傳曰本立而道生昔崔
瑗有南陽文學志王粲有荆州文學志皆表儒訓以著
不朽遂繼其流為縣學記俾来者知我邑經藝文教之
所以興是歲龍集乙卯公為縣之明年也
太學張博士講禮記記歐陽詹
說釋典籍謂之講講之為言耩(公項切&KR3442;也集作韝非下同)也如農
之耕田疇焉田疇將植而求實雖耕矣必耩分其畦隴嘉
穀由是乎生典籍將肄以求明雖習矣必講窮其旨趣
儒術由是乎成我國庠春享先師後更月命太學博士
清河張公講禮記成儒術也聖祖三刊經九公通其六
精于五而禮記在乎其中禮也者御人之大故首于羣
籍而講之束修既行筵肆乃設公就几北坐南面直講
抗牘南座北面大司成端委居于東小司成率屬列于
西國子師長序公侯子孫自其舘太學師長序卿(集作鄕)
大夫子孫自其舘四門師長序八方俊造自其舘廣文
師長序天下秀彦自其舘其餘法家墨家書筭家輟業
以從(集作輟肄業以明)亦自其舘沒階雲来即席鱗居攒弁如
星連襟成帷公先申有禮之本次陳用禮之要正三代
損益得失定百家䟽義長短鎔乎作者之意注乎學者
之耳河傾于懸風落于天清泠灑蕩幽遠無泥所昧鏡
徹於靈臺所疑冰釋於心泉後一日聞于朝百司達官
造者半後一日聞于都九城知名造者半皆尋聲得器
虚来實歸予職在下庠亦掌有教道不足訓領徒從公
惟始洎終覩公之美敬書盛事記諸屋壁并列當時執
簡摳衣者于左偏貞元十四年五月二十七日記
文章
太宗飛白書答詔記權德輿
太宗文皇帝飛白書十二句五十五字(集有者字)貞觀十六
年答左散驃常侍劉洎之詔也吾觀古之令主未嘗不
虚已以納諫古之良臣未嘗不匪躬以盡直然後百度
貞九有清係此物也初太宗與公卿大臣往復古義以
聰明示羣下洎退而上書其大旨以為動神機縱天辯
不若凝旒虚襟以至公慎取捨而已故沃心以納優詔
以答嘉其忠故以誠詞渥其禮故以手翰史臣實錄具
載其事有都官郎中竇泉者博古尚藝貞元初得其書
於人間太清宫道士盧元卿又得之於竇氏元卿工為
篆隸八分諸書且其家法保而藏之久矣元和五年夏
四月予以太常齋薦于宫師因出以示予予乃整衣冠
離次捧視且以見聖唐建巍巍無窮之基在此編也至
若縹緲鴻翥(一作飛)之勢輕濃蟬翼之狀子敬白而不飛
子雲飛而不白稽合衆美裁成絶藝(集作勢)又以見哲王
之餘裕書圃之逸品云
故刑部尚書中山李公詩法記蘇頲
唐開元四年太歲丙辰二月戊申朔二十六日癸酉銀
青光禄大夫刑部尚書昭文舘學士中山公甍于京師
宣陽里私第享年六十先五日扈駕自新豐湯井還其
日奉制持節復賽於湯所以降雨故也還歴二日自說
齋祭滌濯之事願言也(一無也字)賦詩至其夕賓友皆散因
作扈從詩十韻遲明命以示頲詩成而寢奄忽生災此
即夫子獲麟之卒章也既殮公子壻右金吾倉曹博陵
崔望之自其家取以見遺嗚呼翰墨未燥形神已離舉
朝驚嗟之聲不崇朝而達於遠矣公文特稱於世每謂
知音則寡同氣相求逮觀此詞何異於理正在心而為
詠豈交臂而相失曾未數刻恨不回車擊節而如舊也
撫膺一慟不覺涕之漣而痛矣中山長無見日雖子期
不聽存者可以絶絃而相如有作殁者竟傳遺草故錄
如右記其事云
移顔魯公詩記鄭薰
顔魯公既用貞鯁為元載所忌由刑部尚書貶夷陵郡
别駕大歷六年又以前秩轉廬陵郡道出宣州之溧水
縣縣之南經古烈士左伯桃墓節槩交感即於墓下作
詩一首自題於蒲塘之客舍(一作舘)詞韻凄激點畫嶄壯
窮國藝之竒事厥後洎于大中丁丑歲八十七年矣孤
宇夐閴扄縢不固久為飄曝薪牧所困一挑半剔往往
洿缺余作鎮到此有客謂余者(一作曰)惜之立召工將王
少儒領其部匠鑿垣複匣移窞于北望樓之西隅且以
為郡居之勝絶鐫石其下俾後之觀者知改置之意無
忽大中十二年十一月十九日宣歙池觀察使檢校右
散騎常侍兼御史大夫鄭薰記
顔公以永泰二年丙午二月貶峽州别駕旬餘改吉
州司馬六月次江州之廬山有東西林題名必以秋
至吉是年十一月改元大歷故次年丁未十月公遊
青原寺題名便稱大歷二年又明年戊申五月移撫
州刺史巳酉庚戌皆在官六年辛亥閏三月代到而
四月書麻姑壇記猶以撫州繋銜今於文集及石刻
攷之是歲八月次上元縣乃自撫歸京時也上元與
溧水實為鄰邑今皆隸昇州當時溧水則隸宣城公
題詩烈士墓在六年與此記合然鄭薰唐名臣記謂
公由刑部尚書貶夷陵郡大歷六年又以前秩轉廬
陵郡道出溧水不應謬誤如此七年九月公復刺湖
州八年正月赴上(一本以丁丑為丁酉非)
吳郡詩石記白居易
貞元初韋應物為蘇州刺史(二字集作牧)房孺復為杭州牧皆
豪(一作碩)人也韋嗜詩房嗜酒每與賓友一醉一詠其風
流雅韻名播於吴中或目韋房為詩酒仙(集有時字)予始年
十四五旅于二郡以幼賤不得與游宴尤覺其才調高
而郡守尊以當時心言異日蘇杭苟獲一郡足矣及今
自中書舍人間領二州去年脫杭印今年佩蘇印既醉
於彼又吟於此酣歌狂什亦往往在人口中則蘇杭之
風景韋房之詩酒兼有之矣豈始望(集作願)及此哉然二
郡之物狀人情與曩時不異前後相去三十七年江山
是而齒髮非又可嗟矣韋在此州歌詩甚多有郡宴詩
云兵衛森畫戟燕寢凝清香當時最為警策今刻此篇
于石傳貽將来因以予旬宴一章亦附于後雖雅俗不
類各詠一時之志偶書石背且償其初心焉寳歷元年
七月二十日蘇州刺史白居易題
香山寺白氏洛中集記
白氏洛中集者樂天在洛所著書也太和三年春樂天
始以太子賓客分司東都及茲十有二年矣其間賦格
律詩凡八百首合為十卷今納于龍門香山寺經藏堂
夫以狂簡斐然之文而歸依支提法寳藏者於意何我
有本願願以今生世俗文字之業狂言綺語之過轉為
將来世世讚佛乘之因轉法輪之緣也十方三世諸佛
應知噫經堂未滅記石未冺之間乘此願力安知我他
生不復游是寺復覩斯文得宿命通省今日事如智大
師記靈山於前會羊叔子識金環於後身者歟於戲(二字)
(一作嘻)垂老之年絶筆於此有知我者亦無隠焉大唐開
成五年十一月二日中大夫守太子少傅馮翊縣開國
侯上柱國賜紫金魚袋白居易樂天記
東林寺建碑記張文新
北海守李公文人之雄書品之能者也開元十九年作
東林寺碑手筆一軸俾模而刊石藏於寺者凡百一十
三歲僧之歴居者不啻大千數未始有議建竪者釋雲
臯本謝氏子讀書為文將就鄉賦舉進士遇明師悟寂
滅之樂因髠頭就學遂僧于東林且有年矣一旦視碑
卷嗟曰遠公之名德振千古東林之聲籍冠宇内而是
詞是翰記其所由然誠天下之妙絶山門之光大儒釋
之美談也宜乎始至而揭諸顯敞俾文士名僧趨嚮之
不暇是何卷於塵中踰百載莫石莫刊將焉用僧予僧
門一士也一杖一屣(一作履)足以歴岨嶮一鉢一衲足以
了朝夕不著不繋視千萬里若尋丈間遂裹足道途東
西南北募緣以成其事會河東裴公自中書舍人開廉
府于鍾陵敷文行政教之餘得六度三乘之奥聞臯志
願亦垂信施因自染翰贊列爵秩名氏于卷末又有以
增名迹重為光也臯乃得模而刊於碑會昌三年四月
磨礱既成遂光遂平鐫之硜硜夬象奎呈如蛇如龍如
飛如行(一作走)如筯玉在漆如玄穹列星立之亭亭弗磷
弗傾于寺之明余時刺茲郡因減俸緡屋其上且嘉(一作)
(票)臯建志不苟古人云智過千人謂之英臯之有决補
遺事之智有﨑嶇辛苦以成其智之(一作智字)實過於百一
十三年歴居之僧遠矣庸不謂為僧之英乎故記(一有之字)
碑之隂(一作皆續廬山記不若元本為是後題觀察使裴刺史張文新等立碑今不錄)
文苑英華卷八百十六
