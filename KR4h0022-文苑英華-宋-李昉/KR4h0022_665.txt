文苑英華卷六百六十六宋李昉等編
雜啟下
上蕭舍人啟一首
為前邕府叚大夫上宰相啟一首
上崔大夫啟一首
未召試先與奉常啟一首
未召試先與孫相公啟一首
上承旨崔侍郎啟一首
先與承郎啟一首
答魏博羅太尉啟一首
至襄州寄江陵啟一首
謝刑部蕭郎中啟一首
謝屯田金郎中啟一首
辭宣武鄭尚書啟一首
謝湖南于常侍啟一首
謝江都鄭長官啟一首
謝徐學士啟一首
代新及第人謝鹽鐵使啟一首
上蕭舍人啟温庭筠
某啟某聞周公當國東伐淮夷陸抗持權北臨江漢或
陳師鞠旅或築室反耕然後王府圖功台庭陟恪猶垂
壯烈尚播雄圖屬者邊塞失和羌豪俶擾烟塵驟起𤇺
燧相連犬牙秦雍之疆蠆尾河汾之地雖登壇授鉞屢
選中權而禁暴安人殊無上策相公手捐相印腰佩兵
符威不搴旗信惟盈缶莫不周勤體物嘔喻垂仁足食
足兵俄成於富庶惟風及雨立致於生成今者再振萬
機重宣五教方從易簡及表優崇凡列陶鎔咸增抃賀
從此罇彛著德鍾鼎流芳四海遐瞻共卜歸還之兆一
陽初建便當霖雨之期某忝預恩知實踰倫等
為前邕府段大夫上宰相啟
某聞欒氏垂恩延於十世屈生罹譴不過三年雖行一
切之科宜聽九刑之訴某謬因門廕獲沗朝私雖位以
恩遷而官由政舉累經重事皆立微勞頃年初沗邕南
頗常釐弊事皆條奏不敢曠官冰蘗自居膏腴不染南
蠻俶擾邊徼先聞始事詳觀飛章備述黃伯選根基深
固溪洞酋豪凖詔懷来署之軍職李蒙妄因非罪忽使
誅鋤某離任之初濫稱遺愛伍營校隊千里農商呌譟
盈途牽留截鐙爰從初任以至罷還不戮一夫聞於衆
聽其後既經焚蕩又遣統臨糠籺不充菅蓬自覆曾無
禄賜惟抱憂危至無尺絹貫緍以為歸費及蒙罪狀煥
在絲綸以為徒沗官常曾無制置且經營甫爾物力未
周拜䟽將行替人俄至仰恩波而不浹駐官局以何由
懦怯請兵才非將帥今者九州徵發萬里喧騰憑賊請
鋒已至城下則以三千土著衆寡如何兩任經年曾無
掩襲雖有烟塵之候不踰朝貢之州無勞北軍已自抽
退伏念至德建中之際長蛇犬豕之間願報國恩盡靡
(一作縻)家族松楸未拱帶礪猶存顧慙無用之軀旋漏不
私之貸僑居乞食蓬轉萍飄生作窮人死為羞(一作醜)鬼
伏惟相公業開伊吕朗鏡臨人運值堯湯平衡宰物伏
乞錄其勲舊假以生成免令家廟豐碑尚垂蟲篆私庭
陋巷長設雀羅戀闕傷魂臨途結欷無任懇廹
上崔大夫啟
伏承已踐埋輪光膺弄印夙承知遇欣賀伏深大夫二
十三兄鏡社光輝珠庭宅慶居方可裕秉直無徒誠宜
便捨蛙符来調鼎鼐而乃芝田挺秀不許於三農蕙畆
流芳寧同於百卉伏想稽山靈爽鏡水澄明仰止尊高
居然勝絶隐貧居而坐聞絲管謂仙家而行有旌旗竊
料已餙廉車行離郡界高風在律爽氣盈軒未窮臯壤
之秋已領江山之秀瞻望恩顧攀結倍深
未召試先與奉常啟張玄宴
某啟某人惟冗末地匪清華異前脩稽古之勤乏往彦
求已之志偶塵科級旋履宦途甘蒙碌碌之嗤實愧堂
堂之稱惟思勇退秪欲自強孰謂僕射念及孤沉奬兹
顓僻遇孔梨之津潤别借齒牙因姜被之包容俯明肝
膈昨日晩面承尊旨曲奉温言直欲拔自沉泥置之霄
漢恩既生於望外喜載溢於情衷况憫恤垂仁念惜兼
至假毛羽而使之騫翥廻鞭策而俾學騰驤盡自生成
益隆丘嶽但慮藝無所取材不足稱仰累埏鎔或孤擡
舉誓節永依於門館醻曠冀盡於死生苟違斯言是欺
皎日
未召試先與孫相公啟
某啟某昨日早趨崇屏面奉弘慈承許與之恩言荷提
拔之隆旨循涯自失沒齒知歸某孤拙無媒迂疎寡合
且乏幹時之具仍慙悅世之機一沗班行八移年歷未
絶遭逄之望分無騫翥之期伏以某官光輔丕圖啟迪
昌運當此艱危之際克展經綸之才孰謂庸虚亟塵褒
採況丹霄侍從清籞遨遊畀資枚馬之流以闡堯湯之
化顧兹孱薄詎稱論思倍懷感激之心冀竭效酬之節
但以鉛刀鈍質不可厠於龍泉瓦缶凡姿固難齊於神
鼎雖感恩而載切實顧已以難勝
上承旨崔侍郎啟
某啟某才非敏逹器異閎深乏百凾飛翰之能虧九紙
課詩之業植操虚陵於霜雪干時未脱於塵埃自沗班
行尋踰涯分豈謂承旨侍郎念兹單拙憫及埋沈密廻
吹借之隆私顯示挈維之重德今日早面承尊旨曲奉
恩言必欲拔自泥沙置之霄漢擇千里驊騮之足未棄
駑駘合九成韶濩之音不遺惉懘感深泣下喜過悲来
但虞不稱雕鎪實慮有孤提拔循涯揣分感德慙恩之
至
先與承郎啟
某啟某伏思借其毛羽則鎩翮者能飛鼓以笙簧則無
心者知感輙陳引喻仰謝吹嘘某濮上庸音墦間賤品
植操但期於霜雪趨時未脫於塵埃徒激攀棲難希褒
勵近者伏見宫相楊侍郎右司趙員外奉揚尊旨竊話
昌言伏審侍郎學士俯錄鯫微奬稱孱薄指其迂拙謂
以貞脩假鉛紅於蕞陋之姿廻剖劂於離竒之木感深
泣下喜過悲来
答魏博羅太尉啟羅衮
衮啟都衙侯司徒到京伏奉寵誨卑情無任欣躍兢戴
之至伏以太尉二十二叔國步萦心藩條繋慮籌筭方
殷於大者緘封宜略於小哉況衮再從宗盟至為卑末
庶僚品秩仍是𤨏微乃蒙掛在風襟形於賜問奬餙用
光其曖昧慰安將勵其辛勤蓬島音書異術靡勞於方
士蕺山翰墨真蹤遽覩於羲之捧且不勝喜難自定亦
復載窺隆旨深省賤軀豈叔父私恩偏存睦族王侯公
道廣及懷才蓋以大尉二十二叔學擅鴻儒詞摛麗藻
臨戎按節全忘掌武之尊握牘含毫但記為文之客得
不終身永佩拭目頻觀秘之若三皇内文寳之如歴代
傳璽言慙善對謝宗哲以何因義貴能酬銘已知而莫
極榮荷惶灼不任下情
至襄州寄江陵啟
衮啟伏念昨將蓬蔕久寓棠隂德隆於雲夢之山惠浸
於瞿塘之水已於荆聶備講恩讐豈向舂陵徒陳主客
伏以令公雄才不世茂績無倫威揚戎閫之先仁洽士
林之表頃以竿麾暴國漂流幸許其棲簷今則羽衛還
宫資遣又令其赴闕斯可謂事關舒&KR0894;恩極始終其往
也異彈鋏以求車其去也免吹篪而乞食遂使仲宣遭
亂休假日以登樓明遠還都得侵星而赴路力非可報
感豈勝言倏爾辭違漸成遐阻出荆門而廻首詎見麾
幢渡漢水以盟心惟懷金石以今月十九日發襄州邐
迤北去攀涕結戀不任下情謹附狀啟陳伏惟俯賜鑒
察
謝刑部蕭郎中啟羅隠
某啟某伏以内揣荒蕪早乖投獻近者某官曲傳尊旨
伏蒙郎中賜及卷紙令寫近詩捧對憂榮莫知所處某
利非楚鐡鈍甚燕錐濩落危棖低摧壯節藏豹之功夫
不至屠龍之事業愈疎爰自南國辭耕東堂奉貢劍迷
船畔膠在柱間靡旗而何啻再奔繞樹而豈惟三匝所
以騷人避熱不忘吹虀玄客求聞長憂蓋醬姑息於輿
臺之類殷勤於閽侍之徒而猶往往拒闕時時毁櫝豈
謂郎中俯敦吾道欲堰頽波不憚客嘲先從隗始寓剡
藤而下授指巴句以旁徵榮異當年事殊近俗而況風
流漸冺翰墨難言别路萬般中堂千里雖欲壞虞卿之
履(一作屨)詎肯動心哭羊陟之門何嘗留意復安有對紛
華而輟玩叩寂寞以搜遺因使斯文亦歸清鑒揣厚旨
而時猶可待荷殊私而力欲不任寧惟玄晏吟詩空增
紙價兼冀武卿窺後免逐灰寒謹啟
謝屯田金郎中啟
某啟某揣摩不至蹇剥無圖爰自畫虎貽譏掇蜩逞傴
坎軻於風塵之際流離於灰琯之間雖瀝膽隳肝竟將
誰訴而煎皮熬髮終不自醫已甘與物沉浮随波上下
今月某日見某官伏知郎中玉壺委鑑金口開譚驅雲
於道士梁間校籍於真官筆下欲使餘杭美酒必醉蔡
經崑嶠仙桃先霑曼倩承吉兆而心神駭越對嘉音而
涕泗縱横某散拙非才牽纏失計通衢十二惟弊黑貂
故里三千但勞黃耳欲索身而莫可將問路而愈迷若
非郎中暖律旁吹和風外扇擢之於枯荄之側致之於
芳英之中則蝶舞鶯啼空緘永恨春来秋去便過此生
謹啟
辭宣武鄭尚書啟
某啟某聞鄭思農之東去絳紗感深吾道謝記室之西
辭朱邸戀切所知雖定名之分則殊而懷德之心不異
其有栖羸樂厩飬病醫門海鷰辭巢即摧萍影林烏繞
樹忽軫蓬心又安得下棄席於詩人感崩波於行客某
也風塵下物天地中材光逸門寒無因自進揚雄口吃
徒欲解嘲屬者尚書置驛恩寬敦風志大孔文舉之干
元禮既沗登門徐孺子之謁陳蕃俄蒙下榻淹延館宇
荏苒春秋稻粱有異於他人觴豆時陪於上客那言此
際遽愴離聲背重德於丘山揖紅塵於道路𬗟懷今日
杳不勝情加以貢部傷心名場落羽獸因鬭困羊以多
亡前瞻既倦於吹虀内顧徒悲於求劍昔也来慙賦雪
謬稱梁苑之游今則去類乞師已抱秦庭之哭倚征輪
而悵望指斷鞭以夷猶尚書儻或仙客壺中旁均日月
山公啟裏别借篇題無令一葉先秋遂對滿堂垂泣捨
此丹湏九轉桃指千年天也如何時乎不再謹啟
謝湖南于常侍啟
某啟某今月十九日已至界首廻望旌棨涕泗不任某
莊櫟麤疎庾膏昏鈍不能量力嘗欲干名随貢部以恓
惶將鄰十上看時人之顔色豈止一朝進則刺滅許都
退則歌終漢壘地雖至公人莫用容憑執㸑以無由假
鄰光而不得常侍獨於此際降以深仁奏仇覽之官資
近陳遵之尺牘福由無妄榮亦何酬近者以江表歲饑
吳中力困旨甘既闕晨夕繋懷常侍不顧人言將逾事
例給使府留州之物代衡陽計歲之資俾以東歸救其
恓(一作栖)旅蔡澤北遊之日缾甑不存陸生南返之年槖
裝皆滿聊將自衒粗可諱窮但以感切違梁情深去魯
辭畫戟而心猶佀醉上孤舟而淚始如流蓋以非故舊
之由緣無強近之慰薦祗因奬善便與致身如某之孤
賤者則多似某之遭逄者則少以兹自誓安可暫忘今
則尚有廻期猶寬旅思石尤風定橋口浪衰展(一作屏)片
席以高飛指重湖而直過地名北渚長牽楚客之心水
到東吳敢忘湘波(一作江)之色謹啟
謝江都鄭長官啟
長官鏤筆才清探驪價重因循世態放蕩宦游劇譚以
鷄肋況時偶對以馬曹當職而自黃塵北犯翠輦南廵
張掾投(一作抽)簮雖離齊邸陶公染翰本慟晉朝於半郊
半郭之中有一詠一觴之趣為謀甚逸所得何多芳草
遠山纔供掇拾晴陽媚景别受指撝登臨則光禄寒山
悲歎則雍丘明月憑何徑隧逹此津涯某海曲迷聲夀
陵忘步蛇虚盡足鵠不中心將風霜委地之姿值兵革
滔天之日正平刺滅屢窘輿臺叔夜燈殘頻逄鬼魅梁
苑之舊遊永已鄴都之作者寂然豈謂長官獨好斯文
仍流散地牙絃久絶秦缶增慚那言吾道陵持(疑作遲)猶
見騷人風骨牽牛不暇希驥莫從輙敢效彼蠅頭騰於
魚網保持所切已高黃絹之名傳寫可知旋長烏絲之
價謹啟
謝徐學士啟顧雲
某啟某聞隋珠暗投路人興忿荆玉三獻明主懷疑非
至珍之有纇有瑕亦明鑒之難逄難遇況某樵歌俗韻
牛鐸凡聲雖委巷末途時聞中律而曲卑調下難感知
音洎儒術中微時文稍變原玉之風流漸遠淵雲之事
業攸歸亦常悵望危津潺湲阮路歛毫興感掩卷長嗟
今也河薦綠圖山張(疑)翠檢開張網罟漁獵英髦周渭
商(一作殷)巖皆辭釣築抱關負鼎盡掛簮裾必有人賢出
扶聖教歴詢時論實屬高才伏惟學士瑶圃呈祥尼丘
降瑞名題仙署足躡瀛洲束晢臺前閑披碧簡秦王府
裏時閱瑶籖徐觀動息之蹤已積鈞鎔之望某所以携
持陋唱塵玷朱門駭愕未遑軒車忽至俯留榮誨下奬
微才拜啟琅凾跪吟華藻笙簧滿耳雕煥盈眸某嘗徧
閱縑緗亦聞先逹時接後来遠則沈隐侯之奬何伯言
纔聞發論近則韓文公之知李長吉始議及門未有曲
示恩私顯留翰墨才微往彦遇倍昔時仰戴恩榮已增
銘篆謹當卷之璧軸餙以錦牋置在書囊永為家寳
代新及第人謝鹽鐡使啟
某學慙辯豹業媿藏螢且乏智囊況無經笥雖冰盤凍
筯素所牽懷而長笛短簫亦嘗關慮豈謂攻堅少益雕
朽難能劉子駿之醬甌屢蒙相誚陸士衡之酒甕每沐
見嘲内揣龍鍾深甘棄置去年因收敗卒決戰文場奮
藻儒林争衡筆陣方憂殿騎忽擢丙科姓名遽接於英
髦骨肉初違於凍餒懷仁空極欲報無由徒銘效死之
心未得殺身之地近見某官說竊知侍郎以沉淪軫念
汲引開懷欲廣薦衡遂先始隗訖使變商為角化&KR0894;成
舒備雅奏於文絃偃和光於暖谷遐沾厚惠咸出深仁
今也周渭告祥殷巖叶夢前籌待運鏤鼎思調明主繋
心蒼生企踵某幸將微𦕈預託鈞衡願居擁篲之先獲
厠掃門之末庶因灰粉少措毫芒下情無任
文苑英華卷六百六十六
