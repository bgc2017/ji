文苑英華卷三百四十宋李昉等編
雜贈
江總一首任華二首
杜甫四首李白一首
張謂一首崔顥一首
王季友三首僧鸞一首
贈袁洗馬篇(見二百六十六卷)江總
雜言贈杜拾遺任華
杜拾遺名甫第二才甚竒任生與君别别來幾多時何
曾一日不相思杜拾遺知不知昨日有人誦得數篇黃
絹詞吾怪異竒特(一作其特異)借問果稱是(集作果然稱)杜二之
所為勢攖虎豹氣騰蛟螭滄海(一作波)無風似鼓蕩華岳
平地欲奔馳曹劉俯仰慙大敵沈謝逡廵稱小兒昔在
帝城中盛名君一箇諸人見所作無不心膽破郎官叢
裏作狂歌丞相閣中常醉卧前年皇帝歸長安承恩闊
步青雲端積翠扈遊花匼匝披香寓直月團欒英才特
達承天睠公卿誰不相欽羡只緣汲黯好直言遂使安
仁却為掾如今避地錦城隅幕下英寮每日相隨(集作就)
提玉壺半醉起舞捋髭鬚乍低乍昂傍若無古人制禮
但為防俗士豈得為君設之乎而我不飛不鳴亦何以
只待朝廷有知己亦曾讀却無限書拙詩一句兩句在
人耳如今看之總無益又不能﨑嶇傍朝市且當事耕
稼豈得便從爾南陽葛亮為友朋東山謝安作隣里閒
常把琴(一作抱琴)弄悶即携樽起鶯啼二月三月時花發千
山萬山裏此中幽廣無人知火急將書憑驛吏為報杜
拾遺
雜言贈李白前人
古來文章有奔逸氣聳高格清人心神驚人魂魄我聞
當今有李白大鵬賦鴻猷文嗤長卿笑子雲班張所作
璅細不入耳未知卿雲得在嗤笑限否登廬山觀瀑布
海風吹不斷江月照還明余愛此兩句登天台望渤海
雲垂大鵬飛山壓巨鼇背斯言亦好在至於他所作多
不拘常律振起擺騰既俊且逸或醉中掃紙或乘興(一作)
(興來)走筆手下忽然(一作有)片雲飛眼前劃見孤峯出而我
有時白日忽欲睡覽之不覺歘然起攘臂任生知有君
君還知有任生未中間聞道在長安及余戾止君已江
東訪元丹邂逅不得見君面每常把(一作有時)酒向東望良
久見說往年在翰林胷中矛戟何森森新詩傳在宮人
口佳句不離明主心身騎天馬多意氣目送飛鴻對豪
貴承恩詔入凡幾廻待詔歸來仍半醉權臣妬盛名羣
犬多吠聲有勅放君却歸隠淪處高歌大笑出關去且
向東山為外臣諸侯交迓馳朱輪白璧一䨇買交者黃
金百鎰相知人平生傲岸其志(一無此二字)不可測數(一無此字)
十年為客未曾一日低顔色八詠樓中坦腹眠五侯門
下無心憶繁花越臺上細柳吳宮側綠水青山知有君
白雲明月偏相識養高兼養閒可見不可攀莊周萬物
外范蠡五湖間又聞(一作人傳)訪道滄海上丁令王喬時(一作)
(每)還往蓬萊經是曾到來方丈豈唯方一丈伊余每欲
乘興遠相尋江湖擁隔勞寸心今朝忽遇東飛翼寄此
一章表胷臆儻能報我一片言但訪任華有人識
入奏行贈竇侍御(時統檢察使)杜甫
竇侍御驥之子鳳之雛年未三十忠義俱骨鯁絶代無
烱如一叚清冰出萬壑置在迎風寒露之玉壺柘(一作蔗)
漿歸厨金盌凍洗滌煩熱足以寧君軀政(卞圜杜詩注作整)用
䟱通合典則戚聯豪貴躭文儒甲兵(集作兵革)未息人未蘇
天子亦念西南隅吐蕃憑陵氣頗麤竇氏檢察應時須
(一作才能俱)運糧䋲橋壯士喜斬木火井窮(集作寒)猿呼八州
刺史思一戰三城守邊却可圖此行入奏計未小密奉
聖主(集作旨)恩宜殊繡衣春當(卞氏註作飄飄)霄漢立綵服日向
(卞氏註作燦燦)庭闈趨(一有開濟人所仰飛騰時正須十字)省郎京尹必俯拾江
花未落(四字卞氏注作多暇)還成都携酒肯訪浣花老為君著衫
捋髭鬚(十四字一作肯訪浣花老翁無為君酣酒滿眼酤與奴白飯馬青芻)
徒步歸行贈李特進借馬(自鳳翔往鄜州途經邠州作)
前人
明公壯年值時危經濟實藉英雄姿國之社稷今若是
武定禍亂非公誰鳳翔千官且飽飯衣馬不復能輕肥
青袍朝士最困者白頭拾遺徒步歸人生交契無老少
論心(集作交)何必先同調妻子山中哭向天須公櫪上追
風驃
此詩三百五十卷重出今已削去
贈嚴二别駕相逄(集作從)歌前人
我行入東川十步一回首成都亂罷氣蕭瑟浣花草堂
亦何有梓中(卞氏杜詩作州)豪貴(卞氏作俊)大者誰本州從事知名
久把臂開樽飲我酒酒酣擊劒蛟龍吼烏帽拂塵青螺
(卞氏注作織又注作騾)粟紫衣將炙緋衣走銅盤燒蠟光(卞氏注作炎)
吐日夜如何其初促膝黃昏始扣主人門誰謂俄頃(卞氏)
(注作我傾)膠在漆萬事盡付形骸外百年未及(集作見)歡娛畢
神傾意豁真佳士久客多憂今愈疾高視乾坤又可(卞氏)
(注作何)愁一軀交態何悠悠垂老遇君未恨晩似君須向
古人求
贈裴施州前人
廊廟之具裴施州宿昔一逄無此流金鍾大鏞在東序
冰壺玉衡(集作珩)懸清秋自從相遇减(集作咸)多病三歲為
客寬邊愁堯有四岳明至理漢二千石真分憂幾度寄
書白監北苦寒贈我青絲(集作羔)裘霜雪回光避錦繡蛟
龍(集作龍蛇)動篋蟠銀鈎紫衣使者辭復命再拜故人謝佳
政將老已失子孫憂後來况接才華盛遥憶書樓碧池
映(集無此句)
憶舊遊贈(集作寄)誰李白
憶昔洛陽薰糟邱為余天津橋南造酒樓黃金白璧買
歌笑一醉累日(集作月)輕王侯海内賢豪青雲客就中與
君(一作一遇又作一見)心莫逆廻山轉海不作難傾情倒意無所
惜我向淮南攀桂枝君留洛北愁夢思不忍别還相隨
相隨迢迢訪仙城三十六曲水廻縈一溪初入千花明
萬壑度盡唯松聲銀鞍金絡到平地漢東太守來相迎
紫陽之真人邀我吹玉笙飡霞樓上動仙樂嘈然宛似
鸞鳳鳴袖長管吹欲輕舉漢東(集作中)太守醉起(一作酣歌)舞
手持錦袍覆我身我醉横眠枕其股當筵意氣凌九霄
星離雨散不終朝分飛楚關山水遥余既還山尋故巢
君亦歸家(一作思歸)渡渭橋君家嚴君勇貔虎(一作武)作尹并
州遏戎虜五月相呼度太行摧輪不道羊腸苦行來京
北(一作北京)歲月深感君貴義輕黃金瓊杯綺食青玉案使
我醉飽無歸心時時出向西城(集作城西)曲晉祠流水如碧
玉浮舟弄水簫鼓鳴微波龍鱗莎草綠興來携妓恣經
過其若楊花似雪何紅粧欲醉宜斜日(一作如花落)百尺清
潭寫翠蛾翠蛾嬋娟初月輝美人更唱舞羅衣清風吹
歌入空去歌曲自繞行雲飛此時歡(一作行)樂難再遇西
遊因獻長楊賦北闕青雲不可期東山白首還歸去渭
水橋南(集作渭橋南頭)一遇君鄼臺之北又離羣問余别恨今
多少(集作鸎飛求友滿芳樹)落花春暮爭(集作送客何)紛紛言亦不可
盡情亦不可極(集作情亦不可盡言亦不可極恐非)呼兒長跪緘此詞寄
君千里遥相憶
贈喬林張謂(一作劉眘虛)
去年上策不見收今年寄食仍淹留羡君有酒能便醉
羡君無錢能不憂如今五侯不愛(文粹作待)客羡君不過(文粹)
(作問集作愛)五侯宅如今七賢方自尊羡君不過七賢(兩用七賢)
(諸本皆作七貴)門人生(集作丈夫)會應有知己世上悠悠何足論
此詩三百五十三卷重出前已削去
贈王威古(見二百五十卷)崔顥
代賀令譽贈沈千運(見二百五十二卷)王季友
滑州贈崔士灌(前篇作高士)(見二百三十卷)
前人
贈(一作酬)李十六岐(見二百四十四卷)前人
贈李粲秀才(字輝册)僧鸞
隴西輝冊真才子搜竒探險無倫比筆下銛磨巨闕鋒
胸中静灧西江水哀絃古樂清人耳月露漙漙激(一作激寒)
(哭)秋鬼苔地無塵到曉吟杉松老葉風乾起十軸示余
三百篇金碧爛光燒蜀牋雄芒逸氣測不得使我躑躅
成狂顛大郊遠闊空無邊凝明淡綠收餘煙曠懷相對
景何限落日亂岑清倚天又驚大舶帆高懸行濤擘浪
陵飛仙回首瞥見五千仞撲下香爐瀑布泉何事古人
誇八斗焉敢今朝定妍醜颯風驅雨暫不停始向場中
稱大手駿如健鶻鶚與鵰拏雲獵野翻重霄狐狸竄伏
不敢動却下䨇鳴當迅飈愁如湘靈哭湘浦咽咽哀音
隔雲霧九嶷深翠轉巍峩仙骨寒消不知處清同野客
敲越甌丁當急響涵清(一作中)愁鸞雛相引呌未定霜結
夜闌仍在樓高若太空露雲物片白激(疑)青皆髣髴仙
鶴閑從淨碧飛巨鼇頭戴蓬萊出前莗歌詩唯翰林神
仙老格何高深鞭馳造化繞筆轉燦爛不為酸苦吟夢
乘明月清沉沉飛到天台天姥岑傾湖湧海數百字字
字不朽長摐金此日移(一作多)君可儔侣堆珠疊璣滿玄
圃終日並轡遊崑崙十二樓中宴王母
文苑英華卷三百四十
