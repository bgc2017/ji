文苑英華卷三百八十一宋李昉等編
北省二
給事中
授于惟謙給事中制李嶠
鸞臺文昌右司郎中于惟謙局量宏深理識精遠幹能
兼備詞學並優會府提綱雖佇才用鎻闥待問更資弘
益宜登侍從之職以光清切之署可朝請(一作議)大夫守
給事中
授于經野給事中制蘇頲
門下尚書兵部郎中上柱國于經野雅量端實閒機密
静有恒其操無擇斯言理必中於䋲墨才見推於扎翰
中臺奏草已承更直之榮左曹顧問宜接雙遊之美可
朝請大夫守給事中勲如故
授李懷讓給事中制
黃門朝議大夫尚書兵部郎中上柱國李懷讓直方自
守貞獨不羣理可析於毫芒文可成於藻繪雖手揮繁
綜而心寄閒遠絲綸所屬嘗推起草之能駮正是司更
接遊蘭之寵可守給事中散官勲如故
授柳渙給事中制
勑朝議郎守尚書司門郎中柳渙學思優博禮容莊敬
藴公直之志有廉正之風早以聲華亟從推擇丹墀列
侍必遷英髦青闥命官宜參顧問可守給事中散官勲
如故
授褚廷誨給事中制孫逖
門下朝議大夫守諫議大夫上柱國禇廷誨師臣舊業
官序良才文儒實百行之資翰墨當一時之妙駮正為
務疇咨所難宜遷左禁之榮式允中朝之望可守給事
中散官如故
授裴遵慶給事中制賈至
勑禮部郎中裴遵慶清正介直公才雅望智能利物行
可檢人今東夏務殷宰臣任重是資髦士以佐輶軒宜
居駮議之職仍領銓衡之務可給事中
授崔㝢給事中制
門下會稽太守崔㝢識敏而周器清而直有冉季之政
事兼應劉之詞藻累昇臺省咸以才遷驟歴藩僚時惟
德舉左曹樞近爰司駮正宜擇士林之秀俾參鸞渚之榮
可給事中
授張孚給事中制
勑司膳郎中張孚果行育德疏通知遠是瑚璉之良器
抱豫章之美才文以藻身屢得詞場之雋公而持操更
推吏道之能譽洽禮闈風清憲簡宜擢拜於青𤨏俾駮
議於黃樞可給事中
授賀若察給事中制常衮
門下中散大夫行尚書吏部郎中賀若察講求學術藻
餙藝文顧言行以檢身酌知能以經務任參六典選重
一時從容管劇每識通而理當逹練起草亦體大而思
精聲猷並茂公望惟允分曹殿中職在論駮尚書奏議
俾爾平之可給事中散官如故主者施行
授崔侁蕭直給事中制
門下銀青光禄大夫御史中丞東都留臺崔侁峻而能
通和而有節朝議郎守太子左庶子賜紫金魚袋蕭直
性資高朗識詣冲妙各以文儒致用貞亮處心(集作自處)持
綱憲府必執其中贊事宫坊允歸於正彰聞望於公器
振英華於士林顧兹掖垣素用髦彦文昌奏議多所論
駮俾承並命式副良選侁可行給事中散官如故直可
守給事中散官賜如故主者施行
授趙㳙給事中制
門下朝議郎檢校尚書吏部郎中兼御史中丞賜緋魚
袋趙㳙純白高朗儒林表儀炳文揚彩時謂清拔早以
賢良茂異服我周行歴踐三臺之列嘗參二陜之佐其
於事典多所精詳頃毗荆舒尋罷戎務近侍方缺選才
正難評南宫之上書次東廂之奏事夙夜思職爾無面
從可守給事中散官賜如故
授韋諤給事中制
門下通議大夫行尚書吏部郎中彭城郡開國公韋諤
在人之德承家積厚先致美以施政終秉彛以存誠朝
之清序多所階歴參我六典冠於諸曹學以辨異文以
决滯五年勤職時謂淹才宜守(集作侍從)殿中以平臺議詔
書未當實得封還官能守常事尠失中是有選用爾其
揚之可行給事中散官封如故主者施行
授鄭覃給事中制白居易
勑給事中之職凡制勑有未(集作不)便於時者得封奏之
刑獄有未合於理者得駮正之天下冤滯無告者得與
御史糾理之有司選補不當者得與侍中裁退之率是
而行號為稱職故不專於掌侍奉讃詔令而已中大夫
行諫議大夫雲騎尉滎陽縣開國男食邑三百戶鄭覃
清節直行正色審詞(集作寡言)先臣之風藹然猶在自居首
諫益勵謇諤擢領是職必有可觀亦欲天下聞之知吾
奬骨鯁之臣來諫諍之道也可行給事中散官勲如故
授孔戣等給事制
勑渾金璞玉方圭圓珠雖性異質殊皆國寶也是故能
官人者亦辨而用之諫議大夫孔戣静專貞白不涉聲
利執言守事無所依違駕部郎中薛存誠廉潔直方飭
以詞藻中立不倚介然風規吏部員外郎王涯端明精
實加之以敏懿文茂學尤推於時並歴踐朝行恪勤官
次諫垣郎署藹其休聲宜加公奬擢在近侍左右禁闥
可以同升必能評奏臺議發揚綸誥臨事有立屬詞可
觀各隨所長分命以職祗奉乃事無替厥猷戣存誠並
可給事中涯可兵部員外郎知制誥
授竇易直給事中制
勑前御史中丞竇易直器質識智厚重開敏文合法要
學通政經累踐臺郎擢司邦憲寬猛舉措甚得其中官
不易方府無留事前因病免今以才遷俾升𤨏闈用(集作)
(以)備顧問凡制令奏議官獄典章苟有依違皆得駮正
所任不細宜敬乃官可給事中
授崔璹給事中等制崔嘏
勑𤨏闈冠三省之高太常列九寺之右凡所選擢必俟
才賢惟爾璹以賓筵雅度早踐霜臺儔以正殿雄詞超
昇省署文雅當於題柱列郡洽於褰帷迭居二尹之雄
並處亞卿之列而皆本以明敏發為文學玉在湼而不
緇金投火而彌勁眷言久次(一作春闈既久)是用遷昇我有絲
綸期汝論駮我有金石資爾諧和無沗官常自貽公譲
(一作議)璹可給事中儔可太常少卿
諫議大夫
授薛稷諫議大夫制蘇頲
門下中散大夫行尚書禮部郎中脩文館直學士河東
縣開國男薛稷奕代雄詞身濟其美光時雅量士慕其
風故能懸帳絶倫昇堂覩奥掖垣密勿字列黃縑仙闥
從容文(一作雲)飛赤管箴闕之任惟賢是擇俾登才子式
寵諫臣可諫議大夫餘如故主者施行
授吳競諫議大夫制
黃門朝議大夫前行尚書水部郎中兼脩國史上柱國
長垣縣開國男吳競雅思周密素風清曠著書微婉東
觀是稱起草閑逹南宫所重宜列諫臣之位復膺良史
之才可守諫議大夫兼脩國史散官勲如故主者施行
授尹愔諫議大夫制孫逖
門下右省署掌諫之官立司過之史所以書君舉箴王
闕不次而授唯才是與道士尹愔識洞微妙心遊淡泊
袛服玄言弘敷聖教雖渾齊萬物獨詣於清真而博通
九流兼逹於儒墨朕方貴無名之璞期不言之化資其
妙道寘彼周行宜居納誨之職仍存記言之地可朝請
大夫守諫議大夫集賢院學士兼知史官事
授宋渾諫議大夫制
門下朝議大夫前行尚書駕部郎中上柱國襄國縣開
國男宋渾清才敏識人望時英未可易量將其必復頃
辭省闥言侍庭闈雖私心則然而公用久闕策名委質
非無古人之訓移孝為忠宜在諍臣之列可守諫議大
夫散官如故
授楊慎矜諫議大夫制
門下太子右贊善大夫兼御史專知大府出納權知御
史中丞事楊慎矜堅正有才通明足用久持天憲兼掌
國泉竭忠公之一心杜訛偽之千變爰升獨坐用肅具
寮而潜懇固辭執謙難奪願收恩於後命祈盡節於前
功得失不驚將敦薄俗始終如一以勤守官特遂由衷
之誠仍居出納之任(一作納諫之職)可行諫議大夫兼侍御史
仍依舊知大府出納
授高適諫議大夫制賈至
勑監察御史高適右(一作立)節貞峻直躬高朗感激效(一作)
(懷)經濟之略紛綸瞻風(一作文)雅之才長策遠圖可云大
體讜言毅(一作義)色寔謂忠良(一作臣)宜廽紏逖之任俾超
諫諍(一作風諭)之職可守諫議大夫一作皆舊唐書
授張鎬諫議大夫制
門下侍御史南汝(疑)節度判官張鎬崇德廣業宣慈惠
和主善為師志古之道或直而温可以居諫諍之任或
強而誼可以在凖䋲之職或理而敬可以司草奏之繁
官得其人鮮有敗事列於鴛鷺僉曰惟允可諫議大夫
授暢璀(總目作楊璀)諫議大夫制
勑為川者决之使𨗳為臣者宣之使言故堯有敢諫之
鼓誹謗之木此其所以聖也楚靈稱凡百箴諫吾盡知
之無怫吾慮此其所以敗也朕嗣守鴻業時方艱難實
頼有位之士匡其不及故注意諫臣必求諸道關内鹽
河判官暢璀頥真餋正精潔惠和有質直而無流心秉
忠信而持讜議頃歲去職晦跡丘園愛其身以有待餋
其志以有為厥德不回允諧司議可兼諫議大夫餘如
故於戲宫之竒懦不能強諫春秋以為之失常臧僖伯
繼論納郜鼎君子稱必有餘慶予違汝弼汝無面從(舊唐)
(書有暢&KR1493;傳嘗為諫議大夫)
授王延昌諫議大夫兼侍御史制
前人
門下古者天子有諍臣七人而事君有犯無隠故能獻
可替否從諫則聖京兆少尹知雜王延昌學於古訓秉
心塞淵以文藝之資飭幹時之器頃者彌綸省闥綱紀
臺憲舊章克舉雅望攸歸貳政浩穣雖藉其條理列職
規諷更思其讜直諫大夫之密侍御史之雄爾宜兼之
以匡予理可諫議大夫兼侍御史知雜餘並如故
授宋晦諫議大夫制常衮
勑通議大夫檢校尚書兵部郎中兼侍御史上柱國宋
晦忠潔簡惠和而不流理暢思精適於羣務位以才逹
政以禮成往者理軍岐陽贊我戎事(集無此字)重艱貞之操
義有可懷臺閣更拜久於清秩外掌邦賦任居其艱(集作)
(難)底慎均節以資經費事皆求當慮不及私積勞可書
責實當進加以亮直行之有恒屬諫臣之高選參髦士
之大用以匡不逮無伏嘉言可行諫議大夫散官勲如
故
授李收諫議大夫制
勅書曰后德惟臣不德惟臣實頼左右前後有位之士
匡其不及天子有諍臣職在司過若有犯無隠獻可替
否則曠然丕變時惟休哉中散大夫前行尚書兵部郎
中贊皇縣開國男李收敏而好學文以彰之清澹寡欲
不以得喪千慮往屬時難保兹艱貞事君之節足以存
勸歴踐郎署率由舊章而仗雅居正可參諷議無或尸
官以㒺聞當(闕)見以箴闕也可諫議大夫散官封如故
授崔郾諫議大夫制元稹
勅朝散大夫守尚書吏部郎中上護軍崔郾昔我太宗
文皇帝以魏徵為人鏡而姦膽形於下逆耳聞於上及
徵沒而猶嘆過失之不聞夫以朕之不敏不明託於人
上月環其七而善惡蔑然豈諫議之臣未盡規於不德
耶朕甚懼焉以爾郾端愿(集作厚)誠明濟之文學柔而能
立謙而逾(集作愈)光命汝弼予式冀無過於戱宋景公一
諸侯耳尚感列星(集作而陳星退)之詞齊威王獨何人哉能辨
日聞之候爾其極諫無隠朕不漏言可守諫議大夫散
官勲如故
授元晦諫議大夫制李德裕
勅昔汲黯薄(一作為)淮陽守願出入禁闥補過拾遺則諫
諍之任實資諒直我求其比今得正人吏部郎中元晦
往在内庭嘗感先顧奮發忠懇不私形骸伏俯青蒲至
於雪涕數共工之罪不蔽堯聦辨垣平之詐益彰文德
近因旌别邪正宰弼上言以魯公藏罟莫如寘革於左
右漢后輯檻孰若列□於公卿是用命爾登於文陛其
副我寵擢不替初心勿沽小名以枉大節勉服官業期
於有終可諫議大夫
授李方右諫議大夫等制崔嘏
勅居諫納之地副銓綜之司致予聦明適彼倫要自非
端方正直之士檢身御衆之才則何以輸及霤之忠誠
奉提衡之藻鍳爾等皆擢秀瑶林飛華桂苑早登俊造
共許清貞入憲府而自竦孤標歴文昌而更光列宿分
符茂績遠稽於龔黃視草雄詞舊推於賈馬是用擢居
右省陟彼首曹爾宜徵五諫之司佐三銓之任無疑逆
耳必在精心勉服寵光益揚善價可依前件
授姚勖右諫議大夫等制
勅朕高居穆清端拱思理尚慮旒纊蔽吾聦明故精求
諫納之臣投我藥石之語而天官正郎地連藻鏡職佐
銓衡必資明幹之才以副經通之目以勖端方雅厚正
以操心以簡求和易周旋敏於臨事而皆富文奥學早
昇俊造之科利用長才累處重難之任是用擢於粉署
置在禁垣昇自外郎膺兹首選爾其詳求五諫左右三
銓勉思及霤之志更致提衡之美勖可右諫議大夫簡
求可吏部郎中
授董禹左諫議大夫制薛廷珪
勅朝廷具位之臣得直言天子過失太平之基也矧司
我諫議列吾軒墀啓乃心而沃我心盡爾言而攻我過
眷求之道時惟艱哉具官董禹疊中詞科優有藝文西
漢故事甘泉遺儀聞其討論多所詳悉逮事先帝頗揚
直聲徵還周行歴踐臺閣靡所附麗能精典墳公論推
其才術鄉校言乎淹恤今擢爾為諫議大夫置朕左右
勉揚厥職往副旁求夫立肺石挹獸樽扶將顛祛未寤
在履正直務去將迎爾或推公朕豈憚改書紳銘座服
我訓詞佇稱人情勿(闕)可右諫議大夫
文苑英華卷三百八十一
