文苑英華卷二百六十五宋李昉等編
寄贈十九
韓琮二首羅鄴四首
高極一首喻坦之三首
張喬八首王貞白二首
黃韜六首張蠙六首
楊䕫一首羅隠十七首
王轂一首曹松二首
沈顔一首裴說五首
唐彦謙六首李山甫一首
晩春江晴寄友人韓琮
晩日低霞綺晴山遠畫眉春青(絶句詩選作青青)河畔草不是
望鄉時
秋晩信州推院親友或責無書即事寄答
前人
官信安仁拙書非叔夜慵謬馳驄馬傳難附鯉魚封萬
里勞何補千年運忝逢不量横草力虚慕入雲蹤潔水
空澄鑑持鉛亦礪鋒月寒深夜桂霜凛近秋松憲摘無
逃魏冤申得夢馮問貍將挾虎纖蠆敢虞蜂商吹移砧
調春華改鏡容歸期方畹積愁思暮山重仙鼠猶驚燕
莎雞欲變蛩唯應碧湘浦雲落及芙蓉
聞友人入越幕因寄之羅鄴
稽嶺春生酒凍銷煙鬟蒨袖恃嬌嬈峰邊聚雪晴香老
波上長虹晩影摇正哭阮途歸未得更聞江筆赴嘉招
人間榮悴真堪恨坐想征軒鬢未凋
途中寄友人前人
秋庭悵望别君初折柳分襟十載餘相見或因中夜夢
寄來多是隔年書携樽座外花空老垂釣江頭柳漸疎
裁得詩憑千里鴈吟來寧不憶吾廬
赴職單于留獻所知前人
職忝翩翩逐建牙笈隨征騎入胡沙定將千里書憑鴈
應看三春雪似花年長有心終報國時清到處便營家
逢秋不擬同張翰為憶鱸魚却嘆嗟
下第書懷寄友人前人
清世誰能辨陸沉相逢休作憶山吟若教仙桂在平地
更有何人肯苦心去國漢妃還似玉亡家石氏豈無金
且安懷抱休惆悵琴瑟調高樽酒深
及第後贈試官高極
公子求賢未識真欲將毛遂比常倫當時不及三千客
今日如何十九人
陳情謹獻中丞喻坦之
孤拙竟何營徒希折桂名始終誰肯薦得失自難明貢
乏雄文獻歸無瘠土耕滄江長發夢紫陌久慙行意縱
求知切才唯懼鍳精五言非琢玉十載看遷鶯進取心
甘鈍傷嗟骨每驚塵襟痕積淚客鬢白新莖顧盼身愖
教吹噓羽覺生依門情轉切荷德力湏傾奬善猶憐貢
垂恩必不輕從兹便提絜雲路自生榮
寄華隂姚少府前人
泰華當公署為官興可知硯和青靄凍簾對白雲垂峻
掌光浮日危蓮影入池料於三考内應惜德音移
晩泊富春寄友人前人
江鍾寒夕微江鳥望巢飛木落山城出潮生海棹歸獨
吟霜島月誰寄雪天衣此别三千里關西信更稀
劉補闕自九華山拜官因以寄獻
張喬
冥鴻夕不羣徵拜動天文地主迎過郡山僧送出雲登
車殘月在宿館亂離分若更思林下還湏共致君
寄南中友人前人
相夢如相見相思去後頻舊時行處斷華髮别來新浪
動三湘月煙藏五嶺春又無歸北客書札寄何人
寄績溪陳明府前人
古邑猿聲裏空城只半存岸移無舊路沙漲别成村鼓
角喧京口山江盡汝濆六朝興廢地行子一銷魂
寄處士梁燭前人
賢哉君子風誦與古人同採藥楚雲裏移家湘水東星
霜秋野闊雨雹夜山空早晩相招隠深耕老此中
贈進士顧雲前人
潮檻煙波别釣津西京同似荻洲貧不知守道歸何日
相對無言盡幾春晴景遠山花外暮(疑)雲邊(疑)高盖水
邊蘋與君愁寂無消處賖酒清門送楚人
城南寓居寄知已前人
花木閒門苔蘚生滻川特去得吟情病來久絶洞庭信
年長却思廬岳耕落日獨歸林下宿暮雲多遶水邊行
干時退出長如此頻愧相憂道姓名
贈友人前人
自說安貧歸未能竹邊門掩小池冰典琴賖酒吟過寺
送客思鄉上㶚陵待月夜留煙島客憶雲閒話翠微僧
幾時獻了相如賦共向嵩山採茯苓
二
九霄無詔下何事觸青塵宅帶松蘿僻田惟猿鳥親吟
看仙掌月期有洞庭人莫問煙霞句懸知見岳神
秋日旅懷寄右省鄭拾遺王貞白
永夕愁不寐草蟲喧客庭半忩分曉月當枕落殘星鬢
髮遊梁白家山近越青知音在諫省苦調有誰聽
贈劉凝評事前人
棘寺官初罷梁園静掩扉春深顔子巷花映老萊衣談
史曾無滯攻書已造微即膺新寵命稱慶向庭闈
寄鄭縣李侍郎黃滔
古縣新煙火東西入客詩静如長暇日貧更似閒時僧
借松蘿主人將雨雪期三年一官罷岳石看成碑
贈李補闕前人
魯史蜀琴旁陶然舉一觴夕陽明島嶼秋水淺池塘世
亂憐官替家貧值歲荒前峯亦曾宿知有辟寒方
寄敷水盧校書前人
諫省垂清論仙曹豈久臨雖專良史業未畏直臣心路
入丹霄近家藏華嶽深還如韓吏部誰不望知音
贈明州霍員外前人
惠化如施雨隣州亦可依正衙無吏近高會覺人稀海
日旗邊出沙禽角外歸四明多隠客閒約到巖扉
寄獻梓桐山侯侍郎前人
漢宫行廟略簪笏落人間直道三湘水高情四皓山賜
衣僧脫去表奏主批還地得松蘿塢泉通雨雪灣東門
添故事南省缺新班(時有新命不赴)片石秋從露幽忩夜不關
夢餘蟾隠映吟次鳥綿蠻可惜相如作當時事悉閒
寄刑部盧員外前人
誰識在官意開門樹色間尋幽頻宿寺乞假擬遊山半
白侵吟鬢微紅見藥顔不知今夜月幾客得同閒
贈曹郎中張蠙
所作高前古封章自曲臺細看明主意終用出人才省
印尋僧鎻書樓領鶴開南山有舊友時向白雲來
亂中寄友人前人
别來難覓信何處避艱危鬢黑無多日塵清是幾時人
情將厭武王澤即興詩若便懷深隠還應聖主知
寄友人前人
戀道欲何如東西遠索居長疑即見面翻致久無書甸
麥深藏雉淮苔淺露魚相思不我會明月屢盈虚
贈别山友前人
從容無限意不獨為離羣年長驚黃葉時清見白雲舊
山廽馬見寒瀑别家聞相與存吾道窮通各自分
别後寄友生(詩選作人)前人
上馬如飛鳥飄然隔去塵共看今夜月獨作異鄉人就
養江田熟移居并賦新襄陽曾卜隠應與孟家隣
途次績溪先寄陳明府前人
入境風煙好憂人不易傳新居多是客舊隠半成仙山
斷雲衝騎溪長柳拂船何當許過縣聞有箧中篇
寄當陽袁皓明府楊䕫
高人為縣在南京竹遶琴堂水遶城地古既資携酒興
務閑偏長看山情松軒待月僧同坐藥圃尋花鶴伴行
百里甚堪留惠愛莫教空說魯恭名
投宣武鄭尚書二十韻羅隠
漢代簪纓盛梁園雉堞雄物情湏重德時論在明公族
大踰開魏神高本降嵩世家唯蹇諤官業即清通翰苑
論思外綸闈嘯傲中健毫驚綵鳳高步出冥鴻履歴雖
吾道行藏必聖聰絳霄無繫滯浙水忽西東庾監高樓
月袁郎滿座風四朝存故事兩地有全功去去才湏展
行行道益隆避權辭憲署仗節出南宫鴈影相承接龍
圖共始終自然湏作礪不必恨臨戎幕下蓮花盛竿頭
㺗佩紅騎兒逢郭伋戰(疑)士得文翁人地應無比簞瓢
柰屢空因思一枝桂已作斷根蓬往事應歸捷勞歌且
責躬殷勤信陵館今日自途窮
投浙東王大夫二十韻前人
越嶺千峯秀淮流一𣲖長暫憑開物手來展濟時方舊
跡蘭亭在高風桂樹香地清無等級天闊任徊翔麈尾
譚何勝螭頭筆更狂直曾批鳳詔高已冠鵷行嘯傲辭
民部雍容出帝鄉趙堯推印綬勾踐與封疆水占仙人
吹城留御史牀嘉兵鄒潤甫百姓賀知章席煖飛鸚鵡
塵輕駐驌驦夜歌珠斷續晴舞雪悠揚化向棠隂布春
隨棣萼芳盛名韜不得雄略晦彌彰自愧三冬學未窺
數仞墻感深唯刻骨時去欲沾裳想望魚燒尾咨嗟鼠
齧腸可能因蹇拙便合老滄浪題柱心猶壯移山志未
忘深慙百般病今日問醫王
投寄韋左(一作右)丞前人
赤璧徵文聘中臺拜郄詵班資參令僕曹署轄星辰幞
被從誰起持綱自此新舉明朝典數封納詔書頻禁樹
曾摛藻臺烏舊避塵便應酬倚注何處活窮鱗
寄易定公乘億侍郎(侍郎有明皇再見阿蠻舞及龍池柳賦時稱魁絶也)
前人
謝舞仍宫柳高竒世少䨇侍中生不到園令死湏降班
秩通烏府尊罍近(集作奉)碧幢昭王有餘烈試為禱迷邦
寄侯博士前人
規諫揚雄賦邅廻賈誼官久貧還往少孤立轉遷難清
鏡流年急高槐旅舍寒侏儒亦何有飽食向長安
寄大理寺徐郎中前人
佐棘竟誰同因思證聖中事雖亡(集作忘)顯報理合有隂
功官緒詵枝老生涯(集作生塵)范甑空幾時潘好禮重與話
清風(證聖中徐有功為大理少卿執法平恕鹿城主簿潘好禮著論以美之也)
寄蘇拾遺(拾遺許公之後今猶居開元中舊第)前人
前人
早歲長楊賦當年諫獵書格高時輩伏言切宦情疎慷
慨傳丹桂艱難保舊居退朝焚諫草能忘(集作望)馬相如
寄剡縣主簿前人
金庭養真地珠篆勾稽官境勝堪長往時危喜暫安洞
連滄海闊山擁赤城寒他日抛塵土因君擬煉丹
感德叙懷寄上羅鄴王三首(集作秋日有酬)
前人
盛(集作舊)業傳家有寶(集作佩)刀况(集作近)聞餘力更揮毫腰
間印佩黃金重(集作綬黃樞貴)卷裏詩裁(集作文章)白雪高宴罷嘉
賓吟鳳藻獵廽(集作歸)諸將問龍韜分茅列土(集作登壇甲子)纔
三十猶擬回頭賭錦袍
二(集作寄酬鄴王羅令公)
營室東廻蔭赤(集作斤)丘少年承襲擁清油坐調金鼎尊
明主横把琱戈傲列侯書札二王争巧拙篇章七子謝
(集作避)風流西園舊跡今應在衰老無因奉勝遊
三
脉散源分歴幾朝縱然官宦只賓(集作卑)僚正憂末𣲖論
滄海忽見高枝拂絳霄百(集作千)萬貔貅趨玉帳三千賓
客冠(集作弭)金貂良時難得吾宗少應念衰門(京本作寒門)久
(集作更)寂寥
淮南(集作廣陵)李僕射借示近詩因有投獻
前人
朝論國計暮論兵餘力猶隨鳳藻生語繼盤盂抛俗格
氣通(集作兼)河岳帶商聲閑尋綺思千花麗静想高吟六
藝(集作義)清文柄已持堯典在更堪回首向(集作問)緣情
寄京闕陸郎中昆仲前人
柏臺蘭署四周旋賓榻何妨鴈影連纔見玳簪欹細柳
便知油幕勝紅蓮家從入洛聲名大跡為依劉事分偏
争柰亂離人漸少麥成(集作城)新賦許誰傳
贈湖州(集作霅州)裴郎中前人
貴提金印出咸秦瀟洒江城兩度春一𣲖水清疑見膽
數重山翠欲留人望崇早合歸黃閣詩好何妨戀白蘋
自是受恩心未足却垂䨇翅羡吳筠
寄前宣州竇常侍前人
往年西謁謝元暉樽酒留歡醉始歸曲檻柳濃(一作垂)鶯
未老小園花煖(集作嫩)蝶初飛噴香瑞獸金三尺舞雪佳
人玉一圍今日亂離尋不得滿蓑風雨釣漁磯
寄徐濟前人
往年疎懶共江湖月滿花香記得無霜壓楚蓮秋後折
雨催蠻酒夜深沽紅塵偶别(一作到)迷前事丹桂相輕愧
後圖(集作徒)出得函關抽得手從來不及阮元瑜
贈宣武盧從事前人
前年帝里望(集作從)行塵記得仙家第四人泉煖舊諳龍
偃息露寒初見鶴精神歌聽(集作聲)上榻梁園晩夢遶殘
鍾汜水春知有箧中編集(集作什)在只應從此是經綸
贈蒼溪王明府有文在手曰長生
王轂
執手長生在人皆號地仙水雲真遂性龜鶴足(一作定)齊
年但以酒養氣何言命在天况無婚嫁累應拍尚平肩
贈南陵李主簿曹松
外邑官同隠寧勞短使趨看雲情自足愛酒逸應無簟
席遺棋子衣裳惹印朱仍聞陂水近亦擬棹菰蒲
山中寒夜呈進士許棠前人
山中(集作寒)草堂煖寂夜有良朋讀易明(集作分)高燭煎茶
取折(集作拆)冰庭垂河半角忩露月微稜俱入論心地争
無俗者憎
書懷寄友人沈顔
江湖勞遍尋祗自長愁襟到處慵開口何人可話心登
樓得句遠望月抒情深却憶山齋後猿聲相伴吟
春早寄華下同人裴說
正是花時節思君寢復興市沽終不醉春夢亦無憑岳
面懸清雨河心走濁冰東門一條路離恨正相仍
贈衡山令前人
君吟十二載(集作三十載)辛苦必能官造化猶難隠生靈豈
易謾猿跳高岳静魚擺大江寬與我為同道相留夜話
閑
南中縣令前人
寂寥雖下邑良宰有清威苦節長如病為官豈肯肥山
多村地狹水淺客舟稀上國搜賢急陶公早晩歸
寄曹松前人
莫見苦吟遲吟遲鬢亦絲鬢斑猶可染詩病却難醫山
暝雲横處星稠月側時冥搜不可得一句至公知
贈賓貢前人
惟君懷至業萬里信悠悠路向東溟出枝來北闕求家
無一夜夢帆掛隔年秋鬢髮争禁得孤舟往復愁
秋霽夜吟寄友人唐彦謙
槐柳蕭疎溽暑收商金頻伏火西流塵衣歲晩緣身賤
雨簟更深滿背秋前事悲凉何足道遠書慵懶未能修
唯思待月高梧下更就東林訪惠休
賀李昌時禁苑新命前人
玉簡金文直上清禁垣丹地閉嚴扃黃扉議政參元化
紫殿稱觴拂夀星萬戶千門迷步武非煙非霧隔儀形
塵中舊侣無音信知道遼東鶴姓丁
又寄前人
振鷺翔鸞集禁闈玉堂珠樹瑩風儀不知親到靈和殿
張緒何如柳一枝
上巳日寄韓八(已見一百五十七卷)
寄蒋二十四前人
鳥囀蜂飛日漸長旅人情味悔思量禪門淡泊無心地
世事生疎欲面墻二月雲煙迷柳色九衢風土帶花香
大知高士禁愁寂試倚闌干莫斷腸
寄懷前人
有客傷春復怨離夕陽亭畔草青時淚從紅蠟無由制
腸比朱絃恐更危梅向好風唯是笑柳因微雨不勝垂
䨇溪未去饒歸夢夜夜孤眠枕獨欹
赴舉寄别所知李山甫
腰劍囊書出戶遲壮心吾命兩相疑麻衣盡舉一䨇手
桂樹只生三十枝黃祖不憐鸚鵡客志公偏賞麒麟兒
叔牙知我應相痛回首天涯寄所思
文苑英華卷二百六十五
