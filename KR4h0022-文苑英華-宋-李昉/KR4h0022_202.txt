文苑英華卷二百二宋李昉等編
樂府十一
長相思十五首有所思二十首
君子有所思一首自君之出矣五首
古離别九首?離别一首
遠别離一首久别離一首
長别離一首生别離二首
别離曲
長相思梁昭明太子
相思終無(一作無終)極長夜起歎息徒見貌嬋(一作㛹)娟寧知
心有憶寸心無所因願附歸飛翼
同前二首張率
長相思久離别美人之遠如雨絶獨延佇中心結望雲
雲遠散(一作去遠)望鳥鳥飛滅遠望終若斯珠淚不能雪
二
長相思久别離所思何在若天垂鬱陶相望不得知玉
階月夕映羅帷風夜吹相思不能寢坐望天河移
同前(雜言)陸瓊
長相思久(一作遠)離别一罷鴛鴦鋒矢絶(一作一罷鴛文綺薦絶)鴻
始(一作巳)去柳堪結室冷鏡凝冰庭幽花似雪容貌春春
減(一作朝朝改)書字朝朝(一作看看)滅
同前徐陵
長相思望歸難傳聞更始戍樓蘭(一作傳聞奉詔戍臯蘭)龍城遠
鴈門寒愁來瘦轉劇衣帶自然寬念君今(一作君今念)不見
誰為抱腰看
同前王磋
長相思久離别兩同心(一作心同)憶不相徹悲風凄愁雲結
柳葉眉上銷菱花鏡中滅鴈封歸飛斷鯉素還流絶
同前二首江總
長相思久離别征夫去遠幽芳滅(一作芳音滅又作幽芳歇)湘水深
隴頭咽紅羅斗帳裏綠綺清弦絶逶迤百尺樓愁思三
秋結
二
長相思久别離春風送鷰入簷窺開脂粉弄花枝紅樓
千愁色玉筯兩行垂心心不相照望望何由知
同前蘇頲
君不見天津橋下東流水南望龍門北朝市楊柳青青
苑北垂桃紅李白花參差花參差柳堪結此時憶君心
斷絶
同前李白
長相思在長安絡緯秋啼金井欄微霜凄凄簟色寒孤
燈不寐(一作眀)思欲絶卷帷望月空長嘆佳期迢迢(一作美人)
(如花)隔雲端上有青冥之高天下有綠水之波瀾天長路
遠魂飛苦夢行(一作魂)不到關山難長相思摧心肝
同前權德輿
少小别潘郎嬌羞倚畫堂有時裁尺素無事約殘黃鵲
語臨粧鏡花飛落繡床相思不解說眀月照空房
同前劉復
長相思在桂林蒼梧山遠瀟湘深秋堂零淚倚金瑟朱
顔摇落隨光隂長宵嘹唳命鴻侣河漢蒼蒼隔牛女寧
知一水不可度况復萬山修且阻綵絲織綺文雙鴛昔
時贈君君可憐何言一去瓶落井流塵歇滅金爐前
同前陳羽
長相思長相思相思無限極相思苦相思相思損容色
容色真可惜相思不可徹日日長相思相思腸斷絶腸
斷絶淚還續閒人莫作相思曲
同前武元衡
長相思隴雲愁單于臺上望伊州鴈書絶蟬鬢秋行人
山北(一作天一)畔暮雨海西頭殷勤大河水東注不還流
同前曹鄴
妾顔與日改君心與日新三年得一書猶在湘之濱料
君相輕意知妾無至親况當受明禮不合再嫁人願君
多生日化質為妾身
有所思梁簡文帝
昔未離長信金翠奉乘輿何言人事異宿昔故恩疎寂
寞錦筵静玲瓏玉殿虚掩閨泣團扇羅幌詠蘼蕪
同前梁昭明太子
公子路遠(一作遠行)隔乃在天一方望望江山阻悠悠道(一作)
(坂)路長别前秋葉落别後春花芳雷歎一流(一作聲)響雨
汨忽成行悵望情無極引領心(一作傾心還)自傷
同前王筠
丹墀生細草紫殿網(一作納)輕隂曖曖巫山遠悠悠湘水
深徒歌轆轤劍空貽瑇瑁簮望君終不見屑淚且微吟
同前庾肩吾
佳期杳(一作竟)不歸春物生芳菲拂匣看離扇開箱見别
衣井桐生未合宫槐卷復稀不及銜泥鷰從来相逐飛
同前王僧孺
夜風吹熠燿朝光照辟邪(一作昔邪瓦松也)幾銷蘼蕪葉空落
蒲萄(一作桃)花不堪長織素誰能獨浣紗光隂復何極望
促反成賖知君自蕩子奈妾亦倡家
同前劉繪
别離安可再而我更重之(一作佳人重更之)佳人不相見明月
空在帷共銜滿堂酌獨歛向隅眉中心亂如雪寧知有
所思
同前費昶
上林鳥欲飛長門日行(一作將)暮所思鬱不已空想丹墀
步簾動意君來雷聲似車度北方佳麗子窈窕能廻顧
夫君自迷惑非為妾心妬
同前裴讓之
夢中雖暫見及覺始知非展轉不能寐徙倚獨披衣凄
凄曉風急晻晻月光微室空當(一作常)達旦所思終不歸
同前顧野王
賤妾有所思良人久征戍笳鳴故(一作胡)塞表(一作塞城表)花
閒(一作開)落芳樹白登澄月色黃龍起烟霧還聞雉子斑
非復長征賦
同前張正見
深閨久離别積怨轉生愁徒思裂帛鴈空上望歸樓看
花憶塞草對月想邊愁相思日日夜(一作度)淚臉年年流
同前陸系
别念恨城闉還思樓上人淚想愁(一作離)前落愁開(一作聞)
别後新月来疑舞扇花度憶歌塵只看月彩(一作今度)裏那
似隔河津
同前陳後主
佳人在北燕相望渭橋邊團團落日樹耿耿曙河天愁
多明月下淚盡鴈行前别心不可寄唯餘琴上絃
同前盧思道
長門與長信憂思並難任洞房明月下空庭綠草深怨
歌裁潔(一作紈)素能賦受黃金復聞隔湘水猶言限桂林
悽悽日已暮誰見此時心
同前楊烱
賤妾留南楚征夫向北燕三秋方一日少别比千年不
掩嚬紅縷無論數綠錢相思明月夜迢逓白雲天
同前沈佺期
君子事行役再空芳歲期美人曠延佇萬里浮雲思園
槿綻紅豔郊桑柔綠滋坐看長夏晩秋月照羅帷
同前(一作君子有所思)李白
紫閣連終南青冥天倪色憑崖望咸陽宫闕羅北極萬
井驚畫出九衢如絃直渭水清銀河横天流不息朝野
盛文物衣冠何翕赩廏馬散連山軍容威絶域伊臯運
元化衞霍輸筋力歌鍾樂休明(一作未休)榮去(一作至)老還逼
圓光任(一作過)滿缺太陽移中昃不散東海金何爭西輝
匿無作牛山悲惻愴淚霑臆
同前韋應物
借問江(一作堤)上柳青青為誰春空遊昨日地不見昨日
人繚繞萬家井往來車馬塵莫道無相識要非心所親
同前陳陶
欲唱玄雲曲知音復誰是採掇情未來臨池畫春水
同前王貞白
芙蓉出水時偶爾便分離自此無因見長教挂所思殘
春不入夢芳信欲傳誰寂寞秋堂下空吟小謝詩
同前女郎劉雲
朝亦有所思暮亦有所思登樓望君處靄靄蕭關道掩
淚向浮雲誰知妾懷抱(一作靄靄浮雲飛浮雲遮却陽關道向晩誰知妾懷抱)玉
井蒼苔春院深桐花落(一作池)盡無人掃
君子有所思沈約
晨策終南首顧望咸陽川戚里遡層闕甲舘連(一作負)崇
阡複塗希傑(一作紫)閣重臺擬望仙巴姬幽蘭奏鄭女陽
春絃共矜紅顔日俱(一作但)忘白髮年寂寞茂陵宅炫(一作)
(照)曜未央蟬無以五鼎盛顧嗤三徑玄
自君之出矣鮑令暉
自君之出矣臨軒不解顔砧杵夜不發高門恒晝(一作畫恒)
關幃(一作帷)中浮(一作帷中流)熠燿庭前華紫蘭物枯識節異
鴻歸知客寒近取暮秋盡餘思待春(一作君)還
同前范雲
自君之出矣羅帳咽秋風思君如蔓草連延不可窮
同前陳叔達(一作賈馮吉)
自君之出矣紅顔轉憔悴思君如明燭煎心且銜淚
同前賈馮吉(一作陳叔達)
自君之出矣明鏡罷紅粧思君如夜燭煎淚幾千行
同前徐幹
自君之出矣明鏡不曾持(一作暗不治)思君如流水無有窮
巳時
古别離沈佺期
白水東悠悠中有西行舟舟行有反棹水去無還流奈
何生别者戚戚懷遠遊遠遊誰當惜所悲會難收自居
間芳麗青陽四五遒皓月掩蘭室光風虛蕙樓相思無
明晦長歎累冬秋離居久(一作分)遲暮高駕何淹留
同前王適
昔歲驚楊柳高樓悲獨守今年芳樹枝孤栖怨别離珠
簾晝不捲羅幔晩長垂苦調琴先覺愁容鏡獨知頻年
鴈去(一作頻來鴈渡)無消息罷却鴛紋(一作去鴛文)何用織夜還羅
帳空有情春著裙腰自無力青軒桃李落紛紛紫庭蘭
蕙日氛氲已能憔悴今如此更復含情一待君
同前孟雲卿
朝日上高臺離人怨秋草但見萬里天不見萬里道君
行夲遥遠苦樂誠(一作良)難保宿昔夢同衾憂心夢顛倒
含酸欲誰訴輾轉傷懷抱結髮年已深(一作遲)征行去何
早寒暄有時謝顦顇難再好人皆算年夀死者何曾老
少壯會無(一作見)期水深風浩浩
同前二首趙微明
離别無遠近事歡情亦悲不聞車輪聲後會將何時去
日忘寄書來日乖前期縱知明當還一息千萬思
二
為别未幾日一日如三秋猶疑望可見日日上高樓唯
見分手處白蘋滿芳洲寸心寧死别不忍生離憂
同前姚係
凉風已嫋嫋露重木蘭枝獨上高樓望行人遠不知輕
寒入洞戶明月滿秋池燕去鴻來至年年是别離
同前釋皎然
太湖三山口吳王在時道寂寞千載心無人見春草誰
堪忍緘默(一作緘怨者)老特(一作特此)傷懷抱孤舟畏狂風一夜
(一作點)宿煙島望所思兮若何月蕩漾兮空波雲離離兮
北斷鴻(一作鴈)𦕈𦕈兮南多身去兮天畔心拆兮湖岸春
(一作山)風胡為兮塞路使我歸夢兮撩亂
同前權德輿
人生天地間瞥若六轡馳夭夀旣常數奈何生别離跡
當中人域正情日已衰是非千萬境杳靄情塵滋出門
事何常暫别亦難期冉冉歎流景悠悠限山陂盡此一
夕歡華樽會前墀雞鳴東方曙夙駕臨通逵欲出懶(一作)
(強)移步欲留難致詞兩情不得已念此留何為天明去
已遠寂默居人歸入門復上堂怳怳生驚疑經履同遊
處猶言常相随覽物或臨盤翻怪來何遲乃知前日歡
本為今日悲翻思(一作持此)别後心寧及未見時則知交疎
分久久翻易持報君未别人(一作後)别後當自知
同前孟郊
松遷(一作山)雲繚繞萍合(一作路)水分離雲去有歸日水分
無合時芳景役雙目(一作春芳役雙眼)春色柔四肢楊柳織别
愁千條萬條絲
?别離白居易
不得哭?别離不得語暗相思兩心之外無人知深籠
夜鎖獨栖鳥利劍春斷連理枝河水雖清濁有日(一作雖)
(有清日)烏頭雖黑白有時(一作有白時)唯有潛離與暗别彼此
甘心無後期
遠别離李白
遠别離古有皇英之二女乃在洞庭之南瀟湘之浦海
水直下萬里深誰人不言此離苦日慘慘兮雲冥冥猩
猩啼烟兮鬼嘯雨我縱言之將何𥙷皇穹竊恐不照予
之忠誠雷憑憑兮欲吼怒堯舜當之亦禪禹君失臣兮
龍為魚權歸臣兮鼠變虎或云堯幽囚舜野死九嶷聮
綿皆相似重瞳孤墳竟何是帝子泣兮綠雲間随風波
兮去無還慟哭兮遠望見蒼梧之深山蒼梧山崩湘水
絶竹上之淚乃可滅
久别離前人
别來幾春未還家玉窗五見櫻桃花况有錦字書開緘
令(一作使)人嗟此腸斷彼心絶雲鬟霧(一作綠)鬢罷擥(一作梳)
結愁如廻飈亂白雪去年寄書報陽臺今年寄書重相
催東風兮東風為我吹行雲使西來待來竟不來落花
寂寞(一作寂寂)委青苔
長别離吴邁遠
生離不可聞况復長相思如何與君别當我盛(一作少)年
時蕙華每摇蕩妾心長(一作空)自持榮乏草木歡悴劇霜
露悲富貴貌難老(一作身難變)貧賤顔易衰持此斷君腸君
亦宜自疑淮隂有逸將折羽不曾飛楚有扛鼎士出門
不得歸正為隆凖公杖劍入紫微君才定如何白日下
爭暉
生别離梁簡文帝
别離四絃聲相思雙笛引一去十三年復無數書(一作好音)
信
同前白居易
食蘖不易食梅難蘖能苦兮梅能酸未如生别之為難
苦在心兮酸在肝晨雞再鳴殘月沒征馬嘶風(一作連嘶)行
人出廻看骨肉哭一聲梅酸蘖苦甘如蜜黃河水白黃
雲秋行人河邊相對愁天寒野(一作路)曠何處宿棠梨葉
戰風颼颼生離别生離别憂從中(一作何)來無斷絶憂積
(一作極)心勞血氣衰未年三十生白髮
離别曲孟雲卿
結髮生離别相思復相保何知日已久五變庭中草耿
耿大(一作天)海途悠悠吴江島但懼(一作恐)不出門出門無
遠道遠道行既難家貧衣正(一作服)單嚴風吹積雪晨起
鼻何酸生人各有志(一作意)豈不懷所安分明上天(一作天上)
日生死誓同歡
文苑英華卷二百二
