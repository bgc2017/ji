文苑英華卷四百三十七宋李昉等編
德音四
招撫德音
長慶元年德音(詔令作討鎮州王庭湊德音)元稹
門下朕嘗讀玄元書至於佳兵者是樂殺人因念自孩
名之逮于羈丱不三十年不能為成人豈忍以一朝之
忿驅而殺之然而田弘正首以六州之衆歸於朝廷開
先帝之雄圖變河朔之舊俗除去苛暴昭宣惠和愛人
如身養士如子拊循教訓必以忠孝為先是以魏之師
徒一年而知恩二年而知禮三年而相與讓於道矣故
南征淮蔡東伐青齊北定趙地元勲茂績皆自魏師肆
我憲宗付之心膂入則輔弼出則藩宣推誠不疑近實
無比顧朕小子獲受丕圖嗣守不遑何暇恢復而承元
請覲冀部擇才苟非勲賢不敢輕授是用咨我元老臨
於是邦而又寵諸將以懋官加三軍以厚賜(集作賞)復其
租入惠彼烝黎於此一方之人可謂無有不至而鴞音
未革狼顧猶存忍害忠良恣為殘賊臨軒震悼撫几驚
嗟天乎不仁一至於此朕下為君父上奉祖宗毁舟楫
於鯨鯢䧟股肱於蛇豕尚欲因循忍耻僶俛偷安非惟
傷心於田氏之子孫亦將何顔謁先帝之陵廟人神共
憤卿士協謀咸願誅夷用申冤痛便合興師進討以剪
奸兇尚念一軍之中豈無義勇倉卒變動必非衆謀苟
得其魁餘復何罪(集作苟得罪人其餘何過)宜令魏博横海昭義河
東義武等軍各出全軍以臨界首仍各飛書檄具諭朝
旨如王庭湊能執首謀為亂扇動三軍者送赴隣道或
就鎮州處置然後束身歸朝必當升(一作超)奬授三品正
員官並與實封二(一作五)百戶其餘三軍將士一切不問
其中大將等或有能相喻勸翻然改圖者各隨事跡便
當(集當作加)寵擢如王庭湊仍遂迷不寤諸道宜便進軍以
時剪滅苟不得已至於用師其有效忠則宜懸賞如有
能梟斬兇渠者先是六品以下官宜與三品正員先是
五品以上官節級升進仍與實封三百戶庄宅各一區
錢二萬貫以一州歸順者便與當州刺史仍賜實封二
百戶如先是本州刺史以一州歸順者升(集作超)三資與
官仍賜實封三百戶以一縣歸順者升(一作超)兩資與官
仍賜實封一百戶如有能率所管兵馬及(一作并)以城來
降者並升(一作超)三資與官仍賜實封一百戶賜錢一
萬貫以身降者亦與轉改仍賜錢帛應付行營將士如
有能梟斬兇渠者亦准前例處分其有城鎮將士百姓
等守節拒賊身死王事者各委長吏優給其家仍具事
跡聞奏當加褒贈其有潛謀誅斬渠魁被其屠戮者宜
(一作便)便加追贈并賜錢帛仍與一子官諸軍所至不得
妄加殺戮及焚燒廬舍掠奪資産并有拘執以為俘馘
其管内州縣有能自置義營堡柵王師所至能相率來
歸各加酧奬時當秋候務切農功近界之人懼廢耕織
應緣軍務所湏並不得干擾百姓如要車牛夫役及工
匠之類並宜和僱湏各情願仍優給價錢賊平之後應
立功將士並與升資改官節級賜物其長行官健歸降
者亦當優厚褒賞幽陵變擾誠為亂常以其旁及(詔令作害)
賓寮有異上品台鉉較其輕重示以招擕尚開迷復之
門用廣自新之路如聞賊中文牒妄作異端皆云(一作指)
朝廷徵兵欲戍邊塞此皆狂詐扇動人心况今邊上甲
兵足以備禦欲令悉知(一作委)故重宣明仍委所在即時
(一作節將)以此告諭昔者堯舜之俗比屋可封虞芮之人讓
畔可感仁義則水火可蹈忠信則蠻貊可行由是言之
亦在化之而已逮我理長何其遠哉豈朕之滿假荒寧
自聖而不可教耶將朝之魁梧骨鯁自持而莫我念耶
二者之來皆朕不敏内省終夕其心浩(一作歉)然於戲封
域之中干戈作矣廊廟罇爼無忘弭寧布告朕懷以湏
良畫主者施行(八月十四日)
長慶三年德音(一作破汴州李㝏勅)編制
勅理天下者務安於(一作於安)遠邇致康濟者資懷於(一作於懷)
兆人朕統馭萬邦式敷王度任藩方以俾乂冀干戈之
載戢虔恭惕勵(一作厲)未始暫忘推予是心布及中外昨
者夷門逆將遽遂興師(一作夷門逐帥遂將興師)蒼皇變生士庶無
告逆賊李㝏驅掠忍害流離毒痛在浚之郊若鼎將爨
逼脅我軍士盜竊我戈鋌驅馳外坰敢肆蜂蠆朕所以
丕降明命未即誅夷(一作未行天誅)容其革心以俟迷復盖以
一方軫念三面開羅將弘愛物之私用表好生之施而
鴞音恣醜狼顧憑兇危巢已焚禽息猶若光顔韓充曹
華智興等感激忠勇揮戈誓師雷奮鼓旗所向風靡逆
黨殱殄郊原霧清熊羆之師漸及摩壘夫疾風斯來而
勁草方辨熾火將燎而良金益明果聞義烈之臣奮起
轅門之内一揮斬首三令無喧嚴城洞開以候來師永
言忠效是賜寵章其梟斬逆賊李㝏宣武軍都知兵馬
使李質已從别勅處分忠武兖海汝寧鄭滑等軍將士
等感主帥之忠誠忘身赴敵視寇仇而忿嫉决命争登
高承簡以睢陽一郡之師當蛇豕奔衝之勢咸能勦其
醜類如刈草菅各振軍聲用宣武略其忠武兖海汝寧
鄭滑應赴行營及宋州將士等並節級各有賞物已别
處分支遣(一作給)委本軍據功勞額例給散歸還之時仍
加宴勞朕念彼無辜墜兹塗炭横為凶險驅脅傷夷其
汴州管内州縣官吏軍鎮將健及諸色職掌人等皆罹
脅汙自拔無由撫事量情亦可矜恕除同惡巨蠧者其
餘一切不問仍加牓示如或妄有恐嚇言告者科其反
坐之罪干戈暫興里閭必害眷言農畝是廢耕桑其汴
宋鄭三州罹此兇逆士馬屯集供給(一作繫)併繁雖事乃
旬(一作徇)時而人亦勞止予懷軫念豈忘憂矜其三州府
(一作界)内有兵馬所到縣百姓或被驚擾處宜於今年秋
税内三分量放免一分仍委州縣長吏切加綏撫其賊
中雜差點子弟夫役並宜放還鄕里俾安生業其中有
不能自存者量事優恤應百姓中有被分外無名賦歛
者並當時勒停義士忠臣見於死節賞功褒美冀及傷
魂惠恤其孤庶明報效官軍有陣亡將士等并李㝏為
亂已來有潛謀孝順誠節可嘉并因此遇害者並委本
道(一作軍)審勘具名銜事跡申奏當與甄奬及加褒贈仍
令本軍優賞(一作給)其家三年不停衣糧并委所在州縣
速於收葬量事致祭其將士有因戰陣傷損尤甚以至
(一作致)殘廢者各委本軍加厚優恤仍勿停解掩骼埋胔
國之令典逼於兇醜誠可傷嗟念其本亦吾人盖亦事
非獲已經戰陣處所有賊中遺骸並委所在州縣隨時
收瘞勿令暴露於戲弔伐之道予遵格言靖寇安人豈
忘終日朕載&KR1060;弓矢思保黎元而雨露所均動植所繫
一夫竊歎朕每興懷况兹浚郊都邑之會所以慎擇將
帥期於乂安今寇孽已清封壤寧息師之所處用軫予
衷將申宥恤之恩庶息瘡痍之後布告中外咸使聞知
(八月二十五日)一作皆唐大詔令
叙用勲舊武臣德音
勅朕聞昭德示威先王所以用武禁暴夷難後代安能
去兵故文德誕敷武備宣耀外以環禦四海内以底靖
中原則軍旅之制有經師律之能必表朕纂承鴻業虔
奉丕圖宵分永懷何以康濟豈獨鼓鼙有感方思將帥
之臣征伐為心乃寵干戈之士况文武並用古之格言
勲舊不酬勞者何勸惟我高祖太宗以晉陽之旅平一
海内肅宗以靈武之衆收復二京代宗有郟郊元從之
臣德宗有奉天戡難之士每念勲伐無忘寢懷如聞近
日武班之中淹滯頗久雖負才略無由足(一作是又作自)明又
有諸道薦送大將或隨節度歸朝自今已後宜令神策
大將軍軍使及南衙常參武官各具由歴授官年月前
後功績(一作勲)牒送中書門下若勲伐素高人才特異者
候有相當用處即具聞奏量加奬擢其常參武官資考
深久未得遷轉者准具員年月與改轉不得令有滯淹
其先授文官者亦宜凖此使幕賓僚皆有年限(一作代)改
轉軍府(一作將)大將豈可獨不序遷自今已後諸道節度
都團練經略等使下各隨本處是大將名目已曾授監
察已上官者並限三周年量與改轉如有功效合非時
與改轉者不在此限其職名是兵馬使都虞候押衙已
上前後並未曾奏官者亦仰量績效奏官轅門委質營
壘分師有役干戈無由耕稼(一作稼穡)况自天寶已後屯兵
七十餘年皆成父子之軍不習農桑之業一朝罷歸壠
畆頓絶衣糧言念饑寒深用嗟憫應天下節度都團練
防禦經略等軍所置軍數各委本道據守舊額以度(一作)
(為)定數不得輙有减省其有逃亡病死及過犯解退當
時揀擇有武力藝能者添補奮於行陣决命殞(一作損)軀
不顧危亡每嘉忠烈官健有死王事者三周年不得停
本分衣糧如有父兄子弟試其武藝堪在軍中承名請
衣糧者先湏收補孝本安親深惟(一作惟深)養老敷恩惠以
慰耆年應軍將及官健有父母年及九十以上委本道
本州每至節歲量與酒麵優養守塞備邊固不可廢烟
塵既静亭障無虞諸道舊有防秋兵馬已在邊上者自
依年限替代近者師旅屯集饋餉頗多不免於諸道留
州留使錢内每貫量留三百文以充國用幽鎮既已洗
雪供費亦漸有常其河北諸道及山(一作河)東兖鄆淄青
汴宋陳許徐泗澤潞河陽鄭滑等道并邊上諸鎮並不
用抽(一作尊)刁斗晨嚴烽烟夜謹勤勞沙塞寒苦邊陲其
沿邊鎮戍降子等並委所管節度及城鎮使量與優賞
仍與交番上交使其勞逸得均使命往來本於傳達軍
期緊急遂至繁多非惟郵傳不供抑亦號令難一自今
已後應緣山東行營兵馬未歸本道已來進退事機並
宜轉委節度使仍仰條疏舊弊一一奏聞除事關廹切
湏遣專使外其餘書詔文牒一切分付度支入遞發遣
制使中使到諸道行營不得輙受人事錢帛及行非理
鞭扑當加訪察義不優容𣙜筦之設誠為救弊隨方適
變所貴便人其河南河北鹽法宜委鹽鐵使與節度使
審度會計商量務以便人為法閱習土宜則通吏理既
因試效可驗政能應河北諸道宜委觀察使訪察管内
見攝官中如有實(一作或字)清強有才能課績者具前後所
攝年月并事跡聞奏當與正(一作改)授從政之方必原風
俗視人相土乃合所宜弛張在達於無私法令所期於
不擾(一作撓)應河北諸道并鄆兗青等州道應有新舊科
條有不便於人不宜於俗者委宣慰使與所在長吏商
量廢置務從人欲於戲朕戴天子人操執重器不以四
海之富而恃其力每以百姓為念而兢于心慮文教之
未敷思武略之多闕所以輟食當宁求衣未明揣摩萬
幾寧止三省頃以馭(一作御)宇之歲藩方乂安委于廟謀
以輯軍政而有司不達苟以惜費為心致滋停減之名
無裨毫釐之用使軍中老幼愁歎無歸朕博聽羣言用
革前弊舉其指(一作旨)要冀協羣(一作人)情庶乎侯伯列城
與我師旅勵精撫士用副憂勤中外布宣明知朕意(長慶)
(三年三月十日)一作皆唐大詔令
長慶三年德音(一作赦鎮州德音)
門下仲尼有言詩云執轡如組審此言可以為天下也
盖為聖人組脩其身而成文於彼故伯益贊禹則曰滿
招損謙受益所以服有苖夏后啟亦云吾德未至教未
善故能克有扈苟齊俗有禮化人以躬尚可感於神明
柔於蠻貊况累聖遺教昇平舊風堅金在鎔惟人之所
鑄猛獸在柙由人之所馴因而撫之敢忘前訓朕以菲
德纂承鴻緒屬先皇掃刷中㝢康濟兆人八表晏然五
兵咸息常兢懷於繼述思致理於和平豈以樂戰為心
佳兵在念而鎮州以承宗云亡自歸誠欵幽州以劉總
懇志願釋兵符相繼來同無思不服非朕勤於遠略力
以致之亦既綏柔咸加霈澤不愛金帛以惠我戎士不
恡爵賞以寵其偏禆復以一二台臣常推謹厚(一作愿)庶
將朕志以靖方隅而佚於既安莫能思患曾未累月旋
聞叛離朕亦欲因其人心命將興師顧念弘正盡忠先
朝身嬰陷(一作伐)害受於(一作家受)屠戮為之元首能不痛心
是用下制先申告諭求其兇惡冀釋幽冤仍令四面節
制各守封境不欲遽加誅討所望自效忠誠而將士等
懼罪以相保王庭湊為衆所逼固其封壤捍以兵鋒每
聞戰爭永念黎庶為之君父乂何忍乎是用輟食忘寢
晝夜萬慮恭惟烈祖之訓必用兼愛之心務以安人為
國本不以窮武為威力顧予寡昧敢忘遵承為追念而
(一作以)興師已極君臣之分為(一作以)軫憂而捨罪豈非帝
王之道况王庭湊倉卒之際固(一作本)非始謀接之以恩
榮自當展其志義委之以戎鎮必冀效於勲庸禍福無
門行之則是弛張在我用亦何常苟推信誠便保忠順
苟得其衆孰非吾人擢而任(一作用)之式示光(一作榮)寵宜
特原雪仍授檢校右散騎常侍兼鎮州大都督府長史
御史大夫充成德軍節度鎮冀深趙等州觀察處置等
使應成德軍將士官爵(一作吏)一切依舊待之如初仍令
兵部侍郎韓愈充宣慰使於戲朕於彼三軍惠非不至
於彼闔境恩非不周今弘寬大之典以應陽和之令使
離散者見親愛之樂暴露者歸室家之安各宜感悦以
就寧泰布告中外體朕意焉主者施行
一作皆唐大詔令
朝元御正殿德音
勅朕以寡昧獲守重器兢勵(一作厲)畏惕于兹五年皇王
之事罔不脩備而大典有闕舉而補(一作行)之粤以元正
朝(一作御)于正殿百辟咸序萬方來庭思欲推至仁以布
和奉天時以(一作而)施令况上玄貽慶列聖垂休輔于予
躬以致寧復思與臣庶同被慶靈俾兹囚隸亦洽流澤
自今年正月一日已前犯死罪者並降從流流罪以下
遞减一等其故殺官典犯贓犯十惡者並不在降等之
列左降官未曾經量移者與量移近處流人各據本年
限與减一年如本限止一年者放還朝賀之禮國之盛
事肅恭班位敷贊威儀俾申慶典以示弘普其應元日
緣朝賀行事官三品以上賜爵一級四品以下加一階
文武常參官并六品以下及宗子應陪臣者并諸道賀
正使各賜勲一轉先已至上柱國者任廻與周親諸藩
陪位賜物有差今兵革甫寧典常未(一作粗)舉雖慙至理
可謂小康唯水旱猶虞黎元(一作烝黎)重困公私蓄積頗有
未豐宜令諸道觀察使刺史各具當處利害其有弊事
可革有便(一作益)於人者并言何術可以漸致富庶附驛
以聞亦不用專使詣闕以為煩費其封畿之内百姓利
病令(一作委)京兆河南尹具以條奏於戲束帶立朝必咨
忠讜濟時利物式佇謨猷其文武百寮各上封事極言
得失無有所隠如有事可施行者便委中書門下量加
奬用朕以執契馭時任賢興化孜孜王道期致太和凡
在官寮宜悉此意(長慶四年正月一日)一作皆唐大詔令
文苑英華卷四百三十七
