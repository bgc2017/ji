文苑英華卷六百五十七宋李昉等編
上文章啟下
上吏部侍郎帝京篇啟一首
獻李相公雜文啟一首上湖南李中丞啟一首
獻江陵趙相公雜文啟一首
寄嚴東川啟一首上裴門下啟一首
上襄陽李僕射啟一首上興元權尚書啟一首
上令狐相公詩啟一首
為舉人獻韓郎中琮啟一首
為先輩獻集賢相公啟一首
獻相國京兆公啟一首上知已文章啟一首
獻詩啟一首上蔣侍郎啟二首
上裴相公啟一首
上吏部侍郎帝京篇啟駱賓王
賓王啟昨引注日垂索鄙文拜手(集作首)驚魂承恩累息
楚翬丹質在荆南以懷(集作多)慙遼豕白頭望河東而載
恧賓王散材易朽蟠木難容雖少好讀書無謝高鳳而
老不曉事有類揚雄徒以易象六爻幽贊通(集作適)乎政
本詩人五際比興存(集作在)乎國風故體物成章必寓(集作)
(寫)情於小雅登高能賦豈圖榮於大夫蓋欲樂道遺榮
從心所好非敢希聲刻鵠竊譽雕蟲至若資(集作質)醜行
以自媒衒庸音而苟進固立身之殊(集作岐)路行已之外
篇矣君侯藴明略以佐時虚靈臺以照物觀梁父之曲
識卧龍於孔明聽康衢之歌得飯牛於寗戚是用異人
翹首俊乂歸誠獨此(集作猥以)疵賤之姿謬奉清通之盼雖
仲由之瑟終閟響於丘門而宋玉之謠儻均音於郢路
敢忘(英華作望非)下里輕用(集作冒)上呈庶道叶起予陳卜商
之四始恐吾幾失子效然明於一言拜首增慙憂心如
醉謹啟
獻揚州李吉甫相公雜文啟柳宗元
宗元啟始閤下為尚書郎薦寵下輩士之顯於門闥者
以十數而某尚幼不得與於厮役及閤下遭讒妬在外
十餘年又不得效薄伎於前以希一字之褒貶公道之
行也閤下乃始為贊書訓辭擅文雅於朝以宗天下而
某又以此時去表著之位受放逐之罰薦仍囚錮視日
請命進退違背思欲一日伏於(集作在)門下而不可得常
恐抱斯志以沒卒無以知於門下冥冥長懷魂魄幽憤
故敢及其能言貢書編文冒昧嚴威以畢其志伏惟覽
觀焉幸甚幸甚閤下相天子致太平用之郊報則天神
降地祇出用之經邦則百貨殖萬物成用之文教則經
術興行用之武事則暴亂剪滅依倚而冒榮者盡去幽
隠而懷道者畢出然後中分主憂以臨東諸侯而天下
無患盛德大業光明如此而又有周公接下之道斯某
所以廢錮擯(集作濱)死而猶欲致其志焉閤下儻以一言
而揚舉之則畢命荒裔固不恨矣謹獻雜文十首(六字一作)
(謹以雜文十首上獻)縲囚而干丞相大罪也寧為有聞而死不為
無聞而生去就乖野不勝大懼謹啟
上湖南李中丞啟
宗元啟宗元無異能獨好為文章始用此以進終用此
以退今者畏罪悔咎伏匿惴慄猶未能去之時時舉首
長吟哀歌舒泄幽欝因取筆以書紉韋而編略成數卷
伏念閤下以文章昇大僚統方隅而某幸緣罪辜得與
編人齒於部内不以此時露其所為以希大君子顧視
則為陋劣而自棄也敢飾近文及在京師官命所草者
凡三卷合四十三篇不敢繁故也儻或以為有可采者
當繕錄其餘以增几席之汙去就鄙野伏用兢惶謹啟
獻江陵趙相公雜文啟
宗元啟往者常侍坐於崔比部聞其言曰今之為文莫
有居趙司勲右者自是恒欲飾其所論著薦之閤下病
其未就將進且退者殆十數焉幸以廢逐伏匿獲申其
業類於嚮者若有可觀然又以罪惡顯大甘死荒野不
能出其固陋以求知於閤下則固昧昧徒生於世矣謹
獻雜文十首儻還以數字定其是非使得存於世則雖
生與蠻夷居魂與魑魅遊所不辭也輕黷威尊(集作重)伏
增戰懼(集作惶灼)謹啟
寄(一作上)嚴東川啟
宗元啟伏惟僕射以仁厚蓄生人以勇義平國難而劍
門用兵之事最為天下倡首取其險固為我要衝王師
得以由其門而入彷徉布護遂無留滯是閤下之勲力
宜著於萬祀而不已也某負罪俟命晷刻觀望道里深
遠不得悉聞當時之威聲然而竊以累受顧念踴躍盛
德唯恐沒身炎瘴卒無以少報於閤下是以晝夜恟恟
不克自寧今身雖敗棄庶幾其文猶或傳於世又焉知
非因閤下之功烈所以為不朽之一端也敢默默而已
乎謹撰劍門銘一首惶恐上獻誠無以稱宏大之略亦
足以發平生之心不勝慙愧戰越之至謹啟
上裴門下啟
宗元啟伏以周漢二宣中興之業歌於大雅載在(蜀本作於)
史官然而申甫作輔方召專淮夷之功魏丙謀謩辛趙
致罕羌之績文武所注中外莫同伏惟相公天授皇家
聖賢克合謀協德一以致太平入有申甫魏丙之勤出
兼方召辛趙之事東取淮右北服恒陽略不代出功無
與讓故天下文士皆願秉筆牘勤思慮以贊述洪業(集作)
(烈)闡揚大勲某雖敗辱斥遂守在蠻裔猶欲振發枯稿
决䟽潢汙罄效蚩鄙少佐毫髮謹撰平淮夷雅二篇恐
懼不敢進獻私願徹聲聞於下執事庶宥罪戾以明其
心出位僣言惶戰交積無任踴躍屏營之至不宣謹啟
上襄陽李僕射啟
宗元啟昔周宣中興得賢臣召虎師出江漢以平淮夷
故其詩曰江漢之滸王命召虎其卒章曰于周受命自
召祖命以明虎者召公之孫克承其先也今天子中興
而得閤下亦出江漢以平淮夷克承于先西平王其事
正類然而未有嗣大雅之說以布天下以施後代豈聖
唐之文雅獨愧(集作後於)周室哉某身雖䧟敗而其論著往
往不為世屈意者殆不可自薄自匿以墜斯時苟有補
萬分之一雖死無憾謹撰平淮夷雅二篇齋沐上獻誠
醜言滛聲不足以當金石庶繼代(集作代)洪烈稗官里人
得采而歌之不勝憤踴之至輕黷威尊戰越交深謹啟
上興元權尚書啟元稹
某啟某聞周諸侯生桓文時而不列於盟會則夷狄之
以其微不能自達於盟主也元和以来貞元而下閤下
主文之盟餘二十年矣某亦盗語言於經籍卒未能效
互鄉之進甚自羞之自陛下以環梁十六州之地授閤
下麾蓋鉄棨玄纛青旌晨(一作泉皆可疑)魚符竹信車朱左右
轓府置軍司馬以下官屬刻節而㹅制之則某實為環
内之州司馬而又移族謁醫在閤下治所私心歡欣願
改前耻然而吏通之初有言通之州幽隂險蒸瘴之甚
者私又自憐其才命俱困恐不能復脫於通由是生心
悉所為文留置友善冀異日善惡不忘於朋類耳筐箧
之内遂無遺餘方創新(一作雜)詞以須供(一作洪)贄不幸瘡
痍暴侵手足沉廢恐一旦神棄其形終不得自進於閤
下因用官通已来所作詩及常記憶者共五十首又文
書中得遷廟議移史官書戡難紀并在通時敘詩一章
次為卷軸封用上獻塵黷尊重帖伏廻遑謹以啟陳不
宣謹啟
上令狐相公詩啟
某啟某初不好文章徒以仕無他技(一作岐)強由科試及
有罪譴棄之後自以為廢滯潦倒不復以文字有聞於
人矣曾不知好事者抉摘芻蕪塵黷(一作微)尊重竊承相
公直於廊廟間道某詩句昨又面奉教約令獻舊文戰
汗悚踴(一作躍)慙忝無地某始自御史府謫官於外今十
餘年矣閒誕無事遂用力於詩章日益月滋有詩至千
餘首其間感物寓意可備矇瞽之諷逹者有之詞直氣
麤罪戾是懼固不敢陳露於人唯杯酒光景間屢為小
碎篇章以自吟暢然以為律體卑庳(一作下)格力不揚苟
無姿態則䧟流俗常欲得思深語近韻律調新屬對無
差而風情自遠然而病未能也江湘(集作湖)間多有新進
小生不知天下文有宗主(一作宋玉非)妄相倣傚(一作教)而又
從而失之遂至於(一無於字)支離褊淺之詞皆自謂(二字一作目)
為元和詩體某又與同門生白居易友善居易雅能為
詩就中愛驅駕文字窮極聲韻或為千言或為五百言
律詩以相投寄小生自審不能有以過之往往戱排舊
韻别創新詞名為次韻相酬蓋欲以難相挑耳江湘(一作)
(湖)間為詩者復相傚(三字一作或相倣斆)力或(一作或力)不足則至於
顛倒語言重複首尾韻同意等不異前篇亦自謂(二字一作)
(目)為元和詩體而司文者考變雅之由往往歸咎於某
嘗以為雕蟲小事不足自明聞相公記憶累旬已來實
懼糞土之墻庇以(一作於)大厦便(一作使)不復摧壊實(一作永)
為版築者之誤輙敢撰(一作繕)寫古體歌詩一百首百韻
至兩韻律詩又一百首合為五卷奉啟跪陳或希搆厦
之餘一賜觀覽知小生於章句中欒櫨榱桷之材盡曾
量度則十餘年之邅廻不為無用矣(三字一作無所用心耳)詞旨
𤨏劣冒凟尊嚴俯伏(一作伏候)刑書不敢逃讓死罪死罪
一作皆唐文粹
為舉人獻韓郎中琮啓李商隠
某啓某少承嚴訓早學古文非聖之書未嘗關慮論都
之賦頗亦留神徒以不授(集作受非)綵毫未吞瑞鳥馳名江
左陸機莫及於材多擅譽鄴中王粲終聞於體弱上下
羣士差池累年頃者輙露䟱蕪不思狂簡捧爝火以干
日御動已光銷抱布鼓以詣雷門忽然聲寝不謂郎中
搜才路廣登客門寬望犬附書冀雞談易特垂題目曲
賜丹青旋屬榮嶓從行神州視膳同孟陽之覲蜀比孝
若之歸齊雖佩恩私竟乖陳謝光隂荏苒誠抱勤拳今
此秋期遂有天幸更奉禰衡之刺敢無鬷蔑之言某在
京多時自夏有疾失外郡薦名之限俯神臯試士之期
物情既集於宗師公選果歸於令季懷材者皆云道泰
抱器者自謂時来以卞和為玉人無不收之瓊玖得蹇
修為媒氏無不嫁之娉娗(集作婷)是以願託一拳潛布百
兩顧方流而有託慮良會之猶賖伏惟郎中與先輩賢
弟價重兩劉譽高二陸比李膺則仙舟對棹方馬融則
絳帳雙褰若某者雖陋若左思瘦同沈約無庾信之腰
腹乏崔琰之鬚眉然至於感分識歸銜誠議報將酬楊
寶則就雀求環欲答孔愉則從龜覓印推其異類不後
他人謹復陳(集作軸)新文重干清鍳馬卿室邇孔子墻高
遲面莫由隳肝無所任重道遠方懷驥坂之長鳴一日
三秋空詠馬嵬之清什知深可恃言切成煩幽谷未見
於鶯喬曲沼空勤於鳬藻仰瞻几閣伏待簡書謹啓
為先軰獻集賢相公啓
某啓某竊觀(集作覩)貞觀朝書伏見文皇帝因夢吹塵方
求風后于畋問卜始載磻溪事偉於王圖(集作塗)道光於
帝載下惟敷袵上則虛襟纏綿圖緯之前窈窕天人之
際崇基立極四足雖斷於神(集作巨)鼇開物成功七竅仍
沾於混沌禹羞乘輦舜耻弹琴白馬已見於將雛朱草
仍聞於滯穗共工蚩尤之軰與二負同抱豕常晉耳之
徒與七騶共御是以今上貽謀負扆相公以餘慶持衡
用十一德之資贊七百年之祚古猶今也仁豈遠乎伏
惟相公日觀同光天球並價揚鋒露鍔則武庫常開散
藻摛華則文星鎮見一言悟主三接承恩季孟伊繇友
朋蕭邴漢皇發論十萬常愧於淮隂齊后推誠一二皆
歸於仲父百度既已貞矣九流又復清焉墻東竈北隐
淪者咸欲呈材猿飲鳥言僻陋者皆思入貢莊生獻臂
揚子拔毛三百篇之詩更無諷刺二百年之史永絶譏
嫌斯乃百代可知一言可(集作以)蔽豈立錐側管可折齒
尋環巍乎煥乎盛矣美矣若某者剖(集作刳)心寡竅對面
多墻小比焦螟敢矜巢窟微同觸氏寕務戰争徒以簮
紱承家階庭受訓堂中得桂已有前叨幕下開蓮仍當
後忝所宜結囊無咎綵服為榮絶方朔之上書罷禰衡
之投刺直以措心賢路誓志昌時旣慕義無窮思有道
則見伏惟相公霧能蔚豹燔(集作雷)可燒龍為百氏之指
南作九州之木鐸任安彦國已在於廐中揚子馬卿並
歸於門下而猶飢渴未副影響無寕請客者不觧衿裯
當關者空有皮骨此某所以淮山遠至漢棧斯来望姬
旦之吐飡冀張華之倒屣以昇堂客衆擁篲人多苟無
鬷蔑之言難佐仲宣之陋今輙以嘗所著文若干首上
獻伏惟少廻巖電微駐台星固無望於討論庶或觀於
指趣儻蕭稂可刈菅蒯無遺蒙文宣一字之褒得玄宴
三都之序便若神巫去癘司命添年禱祝之誠造次於
是門遥閶闔路隔瀛洲於人世存思空移氣序以塵中
仰望未見端倪希陪上士之流終預群仙之末祈恩望
德乃百斯生干冒威嚴下情無任惶懼感激之至謹啓
獻相國京兆公啓前人
某啓人禀五行之秀偹七情之動必有詠嘆以通性靈
故隂慘陽舒其塗不一安樂哀思厥源數千遠則鄘邶
曹齊以揚領袖近則李蘇顔謝用極菁華嘈噆而鐘鼓
在懸煥爛而錦繡入翫刺時見志各有取焉某爰自弱
齡側聞古義㽜連薄宦感念離群東至泰山空吟梁父
南遊郢澤徒和陽春遊於自得之場實竊德音之選伏
惟相公旣秉(集作康)大政復振斯文論風雨則秋枿(英華作卉)
(非)芬華語霜霰則春條零落發軔於風力觧鞍於伊咎
宫商資正始之音寒暑協中和之序是故贄其纓拾俟
被斧斤神氣雖怯於大巫名字願聞於下客舊詩一百
首謹封如别延之設問希鮑照之一言何遜著名繫沈
約之三讀干冒嚴重延望恩輝進退之間若據泉谷伏
惟俯賜容納謹啟
上知已文章啓杜牧
某啓某少小好為文章伏以侍郎文師也是敢謹貢七
篇以為視聽之汙伏以元和功德凢人盡當詠歌(文粹作歌)
(詠)紀叙之故作燕將錄往年吊伐之道未甚得所故作
罪言自艱難来始(文粹作以来)卒伍傭役軰多據兵為天子
諸侯故作原六十衛諸侯或恃功不識古道以至為反
側叛亂故作與劉司徒書處士之名即古之巢由伊吕
軰近者往往自名之故作送薛處士序寶歴大起宫室
廣聲色故作阿房宫賦有盧終南山下常有耕田著書
志故作望故園賦雖未能盡(集作深)窺古人得與揖譲笑
言亦或的的分其狀貌矣自四年来在大君子門下恭
承指顧納束於政理簿書間永不執卷上都有舊第唯
書萬卷終南山下有舊盧頗有水樹當以耒耜筆硯歸
其間及髮齒甚壮冀有成立他日捧持一遊門下為拜
謁之先或希一奬今者所獻但有輕凟尊嚴之罪亦何
所取伏惟少假誅責生死幸甚謹啓
獻詩啓
某啓某苦心為詩本求高絶不務奇麗不涉習俗不今
不古處於中間旣無其才徒有其意篇成在紙多自焚
之今謹錄一百五十篇編為一軸封留獻上握風捕影
鑄木鏤冰敢求恩知但希鐫琢干凟尊重下情無任惶
懼之至謹啟
上蔣侍郎啓二首温庭筠
某聞有以疎賤而聞至貴者古人之所譏笑有以單外
而蘄末契者君子之所兢戒何則無因以至遽庸辨其
姸蚩豈有為而然曾不計於能否有詼嘲異狀詭激常
姿希彼顧瞻斯為衒造則亦受嗤於識者見詆於通人
者矣抑又聞三月而行士人之常凖十年乃字女子之
常期未為干世之心厥有後時之歎某尋常(一作亡)爵里
謬詞盤盂離方遁圓因陋成寡亦嘗硏窮簡籍耽味聲
詩頗識前脩之懿圖盖聞長者之餘論顓愚自任并介
相忘質文異變之方驪翰殊風之旨粗承師法敢墜緹
緗伏以侍郎弘繼濟之機謀運搜羅之默識思將菲質
来掛平衡遂揚南紀之清源謹效東臯之素謁越石父
彼何人也夙佩遺文趙臺卿豈欺我哉敬承餘烈輙以
常所為文若干首上獻
二
某聞朔禽違雪海鳥知風苟曰含靈咸思擇地况乎謬
窺墳索常禀盤盂從師於洙泗之間擢跡於湘江之表
能不成周問道先詣伯陽故綘侍言唯從叔向伏惟侍
郎禀生成之秀窮先哲之姿言成訓謨信比暄燠某率
兹孤植緬彼单詩持擊缶之凡音嗣操琴之舊事於是
持撾自警割席相徵味謝氏之膏腴弄顔生之組繡勞
神焦慮消日㤀年雖天分不多尚慙於風雅而人功斯
極劣近於謳歌頃常撰刺門人投書齊帥蒙垂盼飾致
在褒稱既而文囿求知神州就選遂得生芻表意腐箒
生姿永言棲託之懷不在翾飛之後今者南飈已扇高
壤蕭衰楚貢將来津途悵望高堂有念末路增悲願持
欵啟之心先偵生成之施倘或洛陽仲暠(仲暠仲山甫之後)猶
記姓名建業張逹方宏採拾則百靈斯畢一顧為榮謹
以新詩若干首上獻延露蛬聲皇華下調有慙狂瞽不
稱仁私無任依投之至
上裴相公啓
某啓聞效珍者先詣隋和蠲養(疑)者必求倉扁苟無懸
觧難語竒功至於有道之年猶抱無辜之恨斯則沒為
癘氣来撓至平敷作冤聲將垂不極此亦王公大人之
所慷慨義夫志士之所歔欷某性實顓蒙噐惟頑固纂
脩祖業遠愧孔琳承襲門風近慙張岱自頃爰田錫寵
鏤鼎傳芳占數遼西横經稷下因得仰窮師法竊弄篇
題思欲紐儒門之絶維恢常(一作帝)典之休烈俄屬羈孤
牽軫藜藿難虞處默無衾徒然夜歎修齡絶米安事晨
炊既而羈齒侯門旅遊淮上投書自逹懷刺求知豈期
杜摯相傾臧倉見嫉守土者以㤀情積惡當權者以承
意中傷直視孤危横相陵阻絶飛馳之路塞飲啄之塗
射血有冤呌天無路此乃通人見愍多士具聞徒共興
嗟靡能昭雪竊見玄宗皇帝初融景命遽惻宸襟收拭
瑕疵申明枉結劉丞相尋揚優詔蘇許公潤色昌謩五
十年間風俗敦厚逮及翔泳未安其所雨暘不得其和
匹夫匹婦之吁嗟一聚一鄕之幽欝欲期昭泰必仰陶
鈞某進抱疑危退無依據暗處四拘之列不沾渙汗之
私與煨燼而俱捐比昆蟲而絶望則是康莊並軌偏哭
於窮途日月懸空獨彰於豐蔀伏以相公致堯業裕佐
禹功高百姓咸被其仁一物不違於性儻或在途興嘆
解彼右(一作左)驂彈劍有聞遷于代舍瞻風自卜與古為
徒此道不誣貞明未遠謹以文賦詩各一卷率以抱獻
縑緗儉陋造寫繁蕪干冒尊高無任惶灼
文苑英華卷六百五十七
