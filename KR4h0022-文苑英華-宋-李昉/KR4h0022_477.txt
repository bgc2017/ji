文苑英華卷四百七十七宋李昉等編
文苑
詞標文苑策三道
玄經
洞曉玄經策一道
詞標文苑策科(永昌元年)
第一道
問朕聞立極開基之主經文緯武之君莫不象法(集作法象)
殊流汚隆異制至於安人導俗咸即運以垂芳緝化宣
風各因時而播美是以道孚繩木爰膺九翼之年圖秘
龜龍用啟六爻之代窮桑御歷押(集作狎)威鳳以分(集作踐)
司軒后(集作丘)列位因景雲而命軄徵汾陽之跡則十政
方凝俯河濱之化則四門攸闢祥披玉斗理九土以興
功祚徙金精調五聲而作教周崇六禮仁義之道為先
漢設三章王覇之圖斯雜皆所以牢籠八際櫽括三靈
齊四大以居尊叶五神而稱正且隨時之義既不相沿
師古之言又聞前誥朕欽承先聖顧(集作對)越上玄當宁
興懷真切推溝之慮凝旒結想方深馭朽之情思所以
式展宏猷勉康庶績而撫兹薄德昧此永圖爾等積學
多聞含章獨秀未顯疇庸之德宜申待扣之音適時之
務何先經國之圖何取(集作最)帝皇之道奚是王覇之理
奚非佇聽良謨朕將親覽
對張說
對臣聞舜命昌言漢徵極諫嘗覧千古賢哉二君今陛
下發德音下明制(集作詔)選空巖穴訪匝輿臺大哉邈乎
過之遠矣臣以草莽(集作芳)之賤謬當(集作忝)車乘之招誠
不足以庶幾王庭充塞天問(集作充塞天闕非)伏讀聖旨乃知
天情之所在(集作存)焉臣聞昔者鳥跡代繩龜(集作龍)文演
卦水土遷王時更萬祀金木互興人非一姓(集作性非)暨乎
三皇五帝氏往夏商(集作殷)周漢氏作或導人以禮樂或
驅俗以政刑或革(集作救)弊以忠敬或沿風以文武非師
古之誥有殊盖隨時之義且異(集作異也)伏惟聖母神皇陛
下誕受鴻基光膺駿命若曰(集作粤若)立極格天之業論道
布政之典任賢克暴之功出洛飛雲之瑞此並藏緯玉
冊勒休金版鬱映於前古揚光於後葉者矣至於(集作若)
創業垂統之則宏猷永圖之義(集作美)重光三聖載(集作再)
清六合可不謂然乎猶或惕慮推溝勞謙馭朽謝文明
於薄德想疇庸於清(集作下)問此陛下之至譲也愚臣何
足以知之策曰適時之務何先經國之圖何取(集作最)臣
聞古者因人以立法乘時以設教以義制事以禮制心
夫人者理得則氣和業安則心固崇譲則不競知耻則
遠刑若強人之所不能雖令不(集作莫)勸禁人之所必犯
雖罰且違故曰政不欲煩煩則數數則政無定(集作煩則數改)
(數改無定)人懷苟免之心網不欲密密則巧巧則文多傷(集作)
(密則深文深文多傷)下有非辜之懼竊見今之俗吏或匪正人以
刻為明以苛為察以剥下為利以附上為誠綜覈之詞
(集作司)考課專於刀筆撫字之宰軄務具於(集作為)簿書陛
下日昃雖勤守宰風化多闕臣以為將行美政必先擇
人失政謂之虐人失人謂之傷政舍人為政雖勤何為
伏願陛下進經術之士退掊克(集作刻)之吏崇簡易之化
流愷悌之風畫一成歌此適時之務也慎賢而用此經
國之圖也苟能英才不棄大化方隆而猶曰朝謝垂衣
野非擊壌則文武之道尚何言哉堯舜之君徒虚語耳
策曰帝皇之道奚是王覇之理奚非者布在方冊臣聞
之矣聖(集作皇)人御歷上淳而下信帝者應(集作膺)期君明
而臣哲周用王道教化一而人從漢雜覇道(集作攻)刑政
嚴而俗偽故親譽優於畏侮文景劣於成康謹對
第二道
問朕禮崇三典方弘慎罰之規書著五刑不以深文為
義朕母(集作君非)臨赤縣子育黔黎夏日貽憂懼青牛之結
氣秋荼軫念慮丹筆之成冤然以人尚掛於湯羅情倍
深於禹泣頃者荆郊起祲淮甸興(集作服挺)祅朕惟罪彼元
凶餘黨並從寬宥今敬真(徐敬業弟)之軰猶藴狼心不荷再
生之恩重構三藩之逆還嬰巨釁便犯嚴科豈止殺之
方乖於折衷將小慈之澤爽彼大猷子大夫等學富三
冬才高十室刑政之要寔所明閑傾此虚襟佇聞良說
對
對臣聞刑以助教德以閑邪先王慎於好生大易誡於
緩死今陛下母(集作父非)臨黔首子育蒼生孚佑下人克配
上帝然有東南小侵荆蠻遠郊雖聖德泣辜尚用防風
之戮天心罪已仍勞淮甸之師(集作征)其有詿誤閭閻脅
從井邑陛下愍孤孀於海淮恤困窮於江漢捨從寬宥
此陛下之恩也而蕞爾餘孽蠢兹頑兇思弄兵於漢地
之下將構釁(集作難)於戎狄之域罪盈稔貫禍得萌芽此
又陛下之明也今陛下乃賜臣策曰豈止殺之方乖於
折衷將小慈之澤爽彼大猷臣實見折衷大猷之規不
知小乖微爽之義也策曰刑政之要實所明閑臣聞政
同(集作猶)水火刑譬陰陽頃者三監亂常有司既糾之以
猛于今四罪咸服陛下宜濟之以寬明肆赦之渥恩安
萬人之反側布深仁於羅鳥收至察於泉魚豈不大哉
天下幸甚且夫人者甿也暗而不可罔庶者衆也愚而
不可欺是以(集作故)刑在必澄不在必慘政在必信不在
必苛故明王之理天下也刑一則人畏而不干政簡則
俗齊而不偽於是禍亂不作災害不生君安於上臣(一作)
(人)悦於下百姓日用(集作而字)不知其然四海之内風行(六字)
(集作四海風動)惟帝之則道暢鍾石聲流舞詠其行已也非他
所理者以此刑政之要庶幾一隅謹對
第三道
問朕聞仰觀乾象房心為布政之宮俯察坤元河洛建
(前篇作惟)受圖之所是以上稽珠緯得風雨之和下表圭躔
(集作[門@里])均遠近之節定都考室斯焉是崇顧以庸虚謬(集作)
(恭)膺大寳乾乾夕惕每軫納隍之懷栗栗(集作懔懔)宵興恒
勞馭朽之念而昊穹眷命靈貺屢彰雲構既隆天城斯
畢是用内省多愧上答愈(集作逾)勤將欲殷薦有常嚴配
不墜光啟惟新之躅申明祀典之方順四時以布和風
考五物以作(集作而行)正氣盛禮之要猶慮未弘爾等並積
學基身含章表質或遠從賓薦(集作貢)聲滿於州閭或遐
應搜楊譽光於朝選採皇王之奥旨援(一作拔)周漢之前
蹤藴(集作儲)彼胷襟咸應備曉未知何代之政參酌(集作詳)
適中何禮之規施用為切(前篇作當)務從必簡之道式(前篇作庶)
崇可久之基陳彼(集作試陳)嘉謀爾其揚㩁思擢太常之第
副朕求賢之懷(集作意)
此篇問目又載四百七十二卷前已削去
對
對伏惟陛下則天法地畏命重人據河洛之規模緫風
雨之交會軒后魚圖之水建邦設都周公龜墨之地考
堂作室靈祗降福嘉祥薦祉制同神造力以子來時(集作)
(將)以殷薦上帝至德也嚴配先王至孝也加以八風攸
序四時克諧無得而稱能事畢矣猶復執勞謙之不已
懼盛禮之未弘訪末學之臣詢稽古之政斯事體大臣
何足言然而敢不欽承以竭涓滴耳策曰何代之政參
詳適中何禮之規施用為切臣謹錯綜三五明徵典墳
(集作謨)竊以緯武經文布方策而非遠英風顯號流頌聲
而可襲未有反義背德而致昇平之政棄古(集作禮)違經
以克永終之禄莫不發號施令(集作德惠)法乾坤而(集作之)動
静執契懸衡順金木之刑德(集作政)是故青陽玄室遵季
孟而觀風白輅朱旗乘(集作因)離兊而布政養老用上庠
之禮教胄取大學之義環水著辟雍之名嚮陽表明堂
之位蓋所以享羣瑞朝諸侯班正(集作朝)朔調景緯成簡
易之業(集作基)崇久大之基(集作業)也皇王奥旨庶此詳探
周漢前蹤固難守(集作專)用臣才智駑劣草莽鯫生至如
軍國務廣政刑理急但至敬無文信言不美陛下欲聽
其說必觀於事將逆(集作違)其謀先求諸道危言抵禁破
膽寒心伏惟聖主稽(集作稍)留天聽謹對
洞曉玄經策(天寳闕年)
問大象無體玄功陰隲雖禀生之類萬殊而含道之原
一致是以至人垂訓將以利物演為真宗貽厥後學包
括六藝周流八表或因事以立言或寓言以(集作而)詮意
至如交樂於天交食於地不相與為事不期(集作相)與為
謀善無所私惡無所棄施之於教何以(集作所)勸勉經曰
不争善勝不言善應正直如䋲平易如水常務斯道何
(集作曷)往不臻又曰善建不拔善抱不脱子孫以祭祀不
輟斯言信矣昔放勛欽明光宅天下人歌擊壌政叶雍
熙可謂善乎建抱善(集作免)乎拔脫宜其帝緒(集作絲)蕃遠
貽厥孫謀綿綿瓜瓞邁德垂裕何丹朱之不嗣而祭祀
輟乎又天無二日民無二王若以天下觀天下豈有二
君乎夫君為元首臣為股肱君無賢臣誰與共理粤若
舜舉八元致垂拱之化漢用三傑成覇王之業夏殷之
末任佞去(集作棄)賢宗社淪亡為無匡輔經稱不尚賢者
其旨何也(集作哉)聖人立教專氣致柔故刑不欲勞往不
欲竭深根固蔕可以常存則有朝穆肆任(集作固穆肆枉非)勞
逸過度促齡損性却(集作都)以為然又有惟静惟清守貞
守朴二經之說何取則焉又聞善攝生者動與吉會虎
不措爪兵難容刃單豹嵓居水飲身代俱損壽永色孺
不免噬搏何衛生之不異而利害之頓殊子既洞曉玄
經探微索隱矛盾若此何以會明側席虚心佇聞啟沃
對獨孤及
對臣聞道之為物無名無形蓋聖人酌而用之推而弘
之取其精以脩身用其麤以頓(集作拔)物從本降跡散朴
為噐於是有可道之道忘言之言其大略雖以冲寂為
宗虛極為體然妙用無朕故不可致詰今陛下詰其體
探其宗豈不欲因言演教其(集作於)教遺有夫長風吹而
衆竅號則大無不動細無不應况陛下用為大道(作大道為)
(非)以鼓羣有臣則吹萬之一音也敢不唱於衆竅之末
臣謹按天有施地有利用天之施以處其和謂之交樂
分地之利以養其正謂之交食夫相與生於有為有為
生於有事有事則謀名存矣善惡生於公私公私生於
用用則棄名立矣然聖人有為不為焉有事無事焉有
謀不謀焉有善無善焉有惡無惡焉冺善惡於一致合
同異於萬殊則妙門可存教父斯立(一作在)臣又按道德
經云天罔恢恢疎而不失常有司殺者殺之此不争善
勝之應也文宣王稱天何言哉四時行焉百物生焉此
不言善應之驗也周書云無偏無黨王道蕩蕩此正直
如䋲之效也經又云居善地心善泉(英華作淵非)與善仁(集作)
(人)言善信(英華於字非)此平易如水之證也陛下垣(集作弘)其
言挹其道以為天下式三(集作四)十有二載矣且復推功
外名不有不恃考言詢事若冲若缺詔臣等曰常務斯
道曷往不臻臣鯫生也焉知其辨雖然有一於此願陛
下守而勿失與神為一使神不遠於人人不遠於天天
人合并(集作契)如影響交應則甚夷之道焉往而不臻夫
有國者必善建皇極善抱至道道之不存傾其宗遷其
社之謂拔桀放(集作奔)南巢受死牧野是也極之不建失
其噐亡(一作喪)其國之謂脫太康去洛汭幽王敗驪山厲
王流彘是也至如堯知天歴在躬故以至公官天下天
下戴之而不辭知丹朱不肖又以至公禪天下天下去
之而不怨可謂邁德矣其後裔更覇迭王重之以御龍
唐社之代禄可謂垂裕矣陛下興廢繼絶立五帝祠即
(集作節)春秋備其祭典亦可謂祭祀不輟矣方之拔脱臣
謂不同經曰不尚賢使民不争大哉聖人之知微知彰
乎天尚賢者國家之所當先然古先聖人曰(二字集作王)雖
求賢審官其用未始不無為也而聖人能無為於求賢
不能使無為無迹存則有為者尚之以為利於是有餙
智以驚愚脩身以明汙其漸起於一時之名其弊存乎
千載之後不尚賢者非謂廢股肱之任絶臣輔之力也
盖欲因時致功功成則遺(集作遣)而遺之因義立事事遂
則有而無之無之則跡滅跡滅則争息争息則於為無
為於事無事雖八元以翼唐弼虞三傑之戡秦滅項其
無為無事一也若夫齊天地冥萬物莫大於全真專氣
致柔全真之本也惟清惟静全真之中也各然其所然
各可其所可全真之末也設教者三合其道一以貫之
雖逍遥與道養殊途然性静與力命同轍苟因其命(集作)
(合)而較其分則子産不得不勞於刑政朝穆不得不逸
於肆任若矯其肆任之性以徇刑政之端是續鳬截鶴
虧其全矣故聖人以大猷御六氣之辨以大方合二經
之旨明應變無方立言不一學者宜忘言以䆒其體統
不可執言以滯其(集作於)筌蹄經不云乎返(老子作及)者道之
動惟動而常静静可以取則權足以合義義無反經凡
養生者以本為精以物為麄閉其外慎其内迹不踐凶
危之境故兵不能容其刃心不居馮暴之地故虎安得
措其爪苟守其精而遺其麤故得於内而喪(集作於)其外
外内無以持其分則衛生之經悖矣謂之不異臣竊異
之至如希微大體徼妙玄鍵陛下得黃帝之遺珠久矣
雖廣成無所陳其至精傅說無所用其舟楫啟沃之問
豈臣及之有黷睿謀懼隕越于下謹對
文苑英華卷四百七十七
