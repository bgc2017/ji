文苑英華卷六百八宋李昉等編
雜上請二
將加神龍尊號羣官請公除表一首
為崔冀公請赴山陵表一首
為宰相請不停千秋節宴會表一首
請入湯表一首
代郭令公請雪裴僕射表一首
為衛尉許卿請留男表一首
為人請合祔表一首
為崔僕射請弟寬當元載累表一首
為郭令公請授四節度大使及五府大都督表一
首
安西請衣賜表一首
請置兩省官表一首
為趙侍郎乞歸河中侍兄表一首
為王相公請改六書表一首
為河東副元帥馬司徒請刻御製箴銘碑表一首
為中書門下請追尊號表一首
中書省請冊皇后表一首
史舘王相公請冊淑妃何氏為皇后表一首
將加神龍尊號羣官請公除表蘇頲
此篇當在五百七十一卷遷祔門今已移入姑存
其目
為崔冀公請赴山陵表(已見五百七十一卷)
于公異
為宰相請不停千秋節宴會表(玄宗)
孫逖
臣等伏見太常卿韋縚奏稱京兆韓朝宗面承進止云
若更不雨即停作千秋節者臣等伏以千秋令節萬壽
良辰上以答皇天啓聖之休下以展蒼生務農之望禮
白帝賽田神著在典式久通誠感陛下以經旬不雨憂
人軫念有阻羣情將停盛德(疑)勤恤之旨被物以深而
祈報之歡於義難間况近城郊甸雖以愆陽自餘郡縣
頻霑霈澤今自東京起居使魏方進至臣等親問方進
云自陜以東數日一雨秋稼滋茂特異常年此則萬庾
可期三農無害近郊之内雖未霑霈率土之濱已知豐
衍太平令典豈可闕如又數年以來此禮頻廢臣子之
地獻壽無因朝野之情多歡莫展特希天鑒俯暢人心
請入湯表常衮
臣衮言臣先患腰膝比成積疾自從趍侍漸覺痊除每
屬隂寒即微發動近加秋冷轉不支持半身風痺右足
拘急謂其冷甚因以熱攻遂覺頭旋兼之眼暗寒温相
觸調息實難伏蒙聖慈特賜醫藥殊造至深灰粉酬恩
未申萬一生成之功雖則頓瘳積久之癥固難速效沉
綿增劇憂懼失圖先因入湯常愈斯疾漸逼冬候今正
其時伏望天恩許臣就湯將息駑駘蹇步冀效驅馳螻
蟻微誠庶廻昭鑒無任懇廹之至謹奉表陳乞以聞
代郭令公請雪裴僕射表(代宗)邵說(大歴中)
臣某言臣聞忠邪不可以並立善惡不可以同羣吳任
宰嚭而伍胥鴟夷楚任靳尚而屈原放逐遠惟前事孰
不痛心伏見灃州刺史裴冕明允忠肅道高德厚匪躬
無怠有謇諤之風首佐先帝驅馳靈武贊雲雷之業成
社稷之勲程元振忌其直道(缺)方遂加誣構(缺)謫荒裔
天下稱冤空懷醜正之悲莫雪盗憎之耻今姦邪屏退
聖政文明百度惟貞四門已穆而寰海之内元元之人
莫不延首德音思聞至化伏願特令追冕列在朝廷俾
之台座端揆庶僚平章百姓處訏謨之任當爕理之權
必能叶和萬邦致君堯舜臣位兼將相職忝股肱竊思
賢傑共熙帝載無任懇廹之至
為衛尉許卿請留男表于邵
臣某言臣男某官某頃年二十一二因外人招誘性乏
天和臣又拙訓遂交遊非類妄用錢物臣恐滋蔓累及
家私臣某年任寧州刺史表請磧西效力離鄉别親庶
其思過臣遽(缺)流竄比屬艱難遐荒萬里分為阻絶近
節度使差奏軍事會臣待罪輦轂重與相見至京以來
臣竊窺察誘其由衷似辨君親近於觀志屢申懇倒願
留晨昏夫物感人情况兹天屬苟及於此惕然關心臣
今齒髮衰暮唯生此子倘其改行家有所傳九原之下
可以塞責臣昨詢問磧西職掌殊非要重伏乞聖慈廻
鑒許為父子如初便留效節東軍與叔冀逐急征討盡
其武用或樹功勲王事不殊殘寇又切臣得地近時復
知聞縱其不賢猶可備(缺)老臣之幸至微至賤輕黷宸
嚴靦冐之求戰越無地
為人請合祔表前人
臣某言臣固不肖寵由父任累荷朝奬非臣本才永惟
筮仕之初濫觴有地感舊恩愛竊係于心故開府儀同
三司兼太常卿李承光頃充河西兵馬使天寶年中錄
臣帳下自兹效用得列戎班出入五凉艱勤一紀風雨
寒暑未嘗廢離俄屬幽燕作逆伊洛䧟寇蒲潼不關天
地交閉承光臨計自失倉卒西還亦既通表華陽奉牋
靈武枕干待命俟期而往曾未信宿先朝賜書敦叙兄
弟如家人禮當是時也臣親見之開緘涕流是日便發
及至行在特加天下兵馬副元帥改名匡國扈蹕彭原
别承誥旨因此伏法當瘞朔陲身雖受刑家免拏戮遽
蒙昭雪發使宣恩特令安存葬日官給今長男願見充
鎮西副將次子諤又知覃懷兵馬女婿周鼎分閫河西
咸受綠車之榮並為白馬之將聖朝寵寄洎男及女臣
謂匡國雖死猶生近以孀妻告終願從合祔諤等銜血
無由上陳將傳銘誄未正官爵且匡國非禁人收視之
責微臣當故吏願言之時輙冐宸聦乞從優贈縱前封
尚在詎敢追榮倘後命有加方期復魄則衛青有時將
葬而欒布不負一言黃泉有知丹慊斯在無任懇欵求
哀之至謹詣某門奉表陳乞以聞
為崔僕射請弟寬當元載累表前人
臣寧言伏見詔命以中書侍郎元載黷貨無厭姦邪迹
露國有明憲已寘嚴科臣弟御史中丞寬頃緣長春宫
事蒙恩充載判官今罪累所加寬亦合從譴責念其愚
直罹此禍階每荷聖朝奬拔之私累忝中臺精選之務
因逾所效寵貴當時上答之期分知死所臣忝骨肉之
分休戚是均夙夜震驚反側難措朝典輕重不為微臣
伏乞聖恩無以私貸伏增惶懼之至謹遣某官某奉表
請罪以聞
為郭令公請授四節度大使及五府大都督表
王諫
臣某言皇太子者王之枝葉固當使之繁茂以蔭本根
國家自頃以來率由此道莫不重其職任以維四方如
朔方范陽河南隴右劒南等州節度大使并五府大都
督一切並用皇子以相監統内以制姦宄外以威寇戎
雖未合封建舊章亦所以廣維城盤石之義也自羯胡
肆逆海内糜沸務求武將授以兵權於是大使大都督
之職廢而不復用矣近日僕固㻛梟夷之後陛下以朔
方巨鎮寇逆未平將授其使賜臣靈州大都督單于安
西大都護朔方節度使此一時之事非經久之術今妖
氛電掃中外小康忝職樞衡代天理物固合遵守舊典
宣明國章豈可復竊大名紊亂常式此臣所以内懷冰
炭俛仰增慙伏乞選之親王授以斯任俾臣兼靈州長
史及副大都護節度大使佐理其中并諸府節度亦望
凖此處置四夷聞親王分鎮必當遠近畏威將亦絶其
覦心不敢妄動又大元帥頃者並無親王為之自皇太
子冊在春宫遂罷斯職今但置元帥司馬而元帥未有
其人四方將帥之臣無所禀命亦望陛下復授皇太子
以振兵威此國家要務也臣前月已具聞奏陳其事猶
懼陛下未察愚言不以為念是以敢再三抵冐昧死上
陳倘允臣所祈天下幸甚無任懇願之至
安西請衣賜表
臣奉某月日勑令臣河西㨂招五千人赴磧西逐面防
捍者臣到西安之日安西早以翻營軍令有行困不敢
息鉄衣不解吹角便行邊庭路長去去彌遠往還三萬
里辛苦二周年朝行雪山暮宿水澗溪深路細水麤(缺)
大約一程少亦百渡人膚皴裂道上血流畜蹄穿跙
(才與切行不進也)路傍骨積征馬被甲塞草不肥戰士戎衣胡
風盡化今邊秋早冷赤肉迎霜臣凖勑放還實恐磧途
凍死伏惟矜慈育物遠念單寒請令安西給付綿帛盖
其凍露路免疆(疑作僵)屍生入鉄門死將不朽
請置兩省官表權德輿
臣德輿言臣聞堯之為君也百工允釐舜之官人也九
德咸事伏惟陛下文明御㝢建用大中德厚侔於(集無於字)
二儀利澤施及(集無及字)四海中外庶政寢興求思舉一事
必稽於禮法命一官必詢其望實故朝無虛授時絶幸
人厲精萬樞超冠前古可封之俗比屋相歡詩曰嗟我
懷人寘彼周行言思其才也又曰翹翹錯薪言刈其楚
言選於衆也盖在旌别能否循責功實以爵䘵為砥礪
以羣才為鋩刃則舉不失職人效其能左右掖垣首承
詔命奉行詳覆各有攸司然後下於中臺頒於海内誠
至重也彌綸政事侍奉軒墀分曹十員今則殆絶昔衛
多君子晉有卿材况巍巍聖朝淳化所被濟濟多士豈
謝古人要重之司曠闕既久則事有所壅吏得為非亦
慮四方聞知謂朝廷乏士事關理道豈止官常臣以凡
庸過蒙慈渥塵汙清近超(集作逾)越等倫前後對敭備承
奬飾德音顧問魂爽震驚而朴訥孱微不能自逹又去
四月三日面奉進止令臣有所見即條䟽奏來者輙以
愚管手䟽上陳(集作聞)干黷宸嚴伏待罪責無任兢懼隕
越之至謹奉表以聞
為趙侍郎乞歸河中侍兄表
臣某言臣私門積釁幼集荼蓼頼諸兄訓育得漸有成
比登官序各限中外聚居則少離别則多(類表作為别居多)兄
薰頃任河中少尹先因風痺成疾手足不理于今累年
中間迎到上都(類表作京)臣自躬親方藥兄以枌榆松檟盡
在河東懷土之心暫來輙去近從數月頗益沉綿形貌
支離言詞蹇澁甥侄數軰年盡兒童雖在左右未能侍
(類表作奉)養欲重迎至此在兄則羸瘵難堪將馳往近關顧
臣為官守所繫魂銷氣索志往形留百憂攅心動失次
第伏以聖慈涵育至德潜通肖翹之倫各遂其性特乞
罷臣所職許以還鄉倘得數歲侍兄必冀沉痾有間然
後星言匍匐稽首闕庭臣之至願於斯萬足無任懇願
廹切之至
為王相公請改六書表(武后)
臣某言臣聞兩儀定位法象必在於區分百物正名稱
謂不可以相奪然則當至公之運勿用於權處大朴之
辰宜循其本臣竊見周官保氏教國子六書一曰指事
二曰象形三曰諧聲四曰會意五曰轉注六曰假借夫
假借者謂本無其字假用音者也昔伏羲氏仰觀法於
天俯觀法於地爰造書契是生文籍夫書者著也篆者
傳也所以昭著誓言傳之不朽推意結字斷天下之疑
垂萌示象紀天下之德安可穿鑿音韻假濫言詞者哉
自史籀篇亡李斯簡脫古文有數物類難周雖魯恭王
壊孔子之宅河内女子毁老𣆀之家而屋壁之餘門庭
盖尠敬侯所寫凋訛於正始之間汲冡所開散落於太
原之際由是後儒晚學苦音訓之繁耆生故老嗟異同
之雜下兼案牘旁洎質劑聽受施行莫能見曉規摹典
憲於何取則不有釐改孰導羣疑當今受神冊鑄寶鼎
封禪之隆固將九皇比德文章之盛豈直三代同風百
官以理萬人以察臣此(一作比)伏見御筆前後所製新字
等神功開合天地盤旋於筆端玄造運行日月相望於
紙上玉牒石記無以校其幽深河圖洛書不能方其麗
則臣幸承皇訓親沐聖猷窺東國一札之文奉西京七
言之詠劉德之陳雅樂雖未澄心劉儻(一作黨)之學史書
頗嘗遊目輙欲循環睿旨罄竭蒙情凡所借音並加新
字將令分有一定無汨於源流理或萬殊各隨其事業
以此化俗佇微益於毫釐以此教人儻不虧於影響伏
乞上玄卑聽至道曲成矜此庸愚霈然聽許臣即望以
類撰綴隨了進呈輕觸冕旒不勝惶惕之至
為河東副元帥馬司徒請刻御製箴銘碑表(德)
(宗)
臣燧言臣前竊睹御製賜靈鹽節度使杜希全君臣箴
一篇輙請刻石於太原興王之都與玄宗所製起義堂
頌碑並列垂訓後代光示萬邦伏奉批表及賜臣等手
詔俯蒙允許仍賜臣一本又賜臣御製宸扆台衡銘二
首并叙精義微言深于羲文之旨明訓大誡叶于舜禹
之謩&KR0636;(類表作凾)周詩而軼商頌凖天地而懸日月五彩彰
施而溢目八音均調以動心至於上下咸和君臣交儆
僻邪無自而入猜虐不萌於中欝堙底伏之氣宣強悍
(類表作憸巧)讒諛之說冺援申甫以作誡紹唐虞而追蹤誠
文教之極而至治(唐諱)之本也臣餘生陋質材朽功微陛
下奬勵過深寵錫逾厚使得獲睹殊觀接聞至音目以
勲賢稱其威武跪捧震駭顧循悚怍實願周旋奉戴内
以為子孫藏恢演昭宣外以垂金石刻今者琢磨已就
刊勒方施至於(類表作其)次序篇章論載年月未敢即定謹
令圖畫進上仍請於碑首正面刻(類表作利)作御製箴銘四
字其下刻年號月日字建箴銘二首并序其碑首隂面
伏請凖起義堂頌碑例刻年號月日字建其下刻臣所
上表䟽伏蒙批表勑語及所賜臣手詔庶使後之觀者
尋其并連究其本末以知盛德之事懿鑠丕顯游揚無
極臣之所願也不勝忻懼悃懇之至謹遣某官臣某奉
表以聞臣誠懽誠喜頓首頓首謹言
為中書門下請追尊號表(宣宗)杜牧
臣某等言伏以收復河湟廊開土宇北絶梓嶺西過榆
溪壯中夏起塞之雄奪西戎理弓之地至使強虜不敢
觸鋒山鎻七關地闢千里歌貍首而息射詠杕杜以勞
旋聖德神功超今越古某月日臣某等於延英殿面奉
德音陛下以克定舊疆獲成先志歸功祖考追尊鴻名
臣等伏念國家之為理也溢三皇之軌躅奮百代之上
下天寶之未天下大(集作泰)寧恃富貴(集作庶)而醉飽非(集作)
(無)虞韜干戈而兇逆僣作大歴貞元之際河北河南之
地朝廷行姑息之政郡國皆叛亂之臣苟且之令行畫
一之法廢日增月長雄唱雌和李錡宗子劉闢書生東
據石頭西斷劒閣朝廷所有唯止西京伏惟憲宗皇帝
順上帝之心酌列聖之法爵不踰德(集作等)舉不失賢親
端莊之正人去側媚之邪士(集作親莊正之人去側媚之士)然後提挈
綱紀震疊雷霆誅夷羣兇洒掃四海百度如律九功可
歌天業益張聖統無極詩曰惠我無疆子孫保之復曰
周雖舊邦其命維新伏惟元和之初(集作功)實開中興之
業伏惟聖敬文思和武光孝皇帝陛下修先王之大道
行天下之逹德廣問延諫褒直盡下首雪冤獄常對法
官是(集作則字)虞舜䘏刑文王慎罰無以過也開張聦明延
納諫諍守職業者無職不舉被言責者無事不言皆獲
甄昇豈惟假借夫仲尼以三人有我師大禹以愚夫能
勝予是仲尼之好問大禹之拜言無以過也是以百姓
手足皆安於錯置四海風俗益臻於和平尚猶子(集作午)
夜觀書日昃聽政下採人病上求天端帝典曰聖敬日
躋湯銘曰日日新是誠(集無誠字)陛下之德有以方之(集作過之)
仲尼曰禹立三年百姓以仁遂仰陛下之至理知孔聖
之可驗矣西戎強盛自古無之包有引弓之人盡臣(集作)
(為)跨馬之國天下獻力備邊不克四海輸賦養兵不足
廣川薦草盡為所有健兵倅馬不可當鋒雖李廣材能
充國沉勇但能閉壁(集作疊)豈敢交綏伏惟聖敬文思和
武光孝皇帝陛下畜睿筭於雲(集作霄)漢之表畫聖謀於
造化之先捕虜將軍射聲校尉羽林突陣之騎酒泉校
尉(集作射)之兵親自指蹤同時受命信星效祉靈旗呈祥
壁壘言言而洞開渠魁纍纍以(集作而)自縳觧辮削袵投
戈委弓懾怛威靈懽呼冠帶破種徙域空漠净邊指北
海而封燕然中西域而立幕府鄭吉之理烏壘班超之
鎮他乾大庇生人一寬天下昔漢武帝之逐北虜四海
耗半殷高宗之伐鬼方三年乃克尚書班史稱德詠功
今陛下用仁義為干戈以恩信為疆場所求必至有開
必先不遺一矢不頓一刃洗八聖廽首(集作旰食)之恨刷百
年亡地之羞小雅盡興大業無極為而不有歸功先帝
禮曰天子有善讓德于天仲尼曰武王周公其逹孝乎
盖以善於繼述能光祖考今者陛下謙讓之道符於禮
經繼述之孝稱於孔聖臣等待罪宰相目覩昇平謹具
太常追尊順宗皇帝憲宗皇帝謚號如前伏候(集作聽)勑
旨
尚書(易高宗伐鬼方今云尚書得非通稱上古或逸書乎)
中書省請冊皇后表錢珝
臣某等言伏聞禮云男正位于外女正位于内乃欲承
天休正人紀事宗廟奉蒸嘗是以詩有關睢貫三百篇
之首用以佐天下而正夫婦乃政之所由興也伏以聖
唐積仁累德列聖重光莫不師古以訓人弘禮以敦本
遂得九垓從化萬國用康曩者彛倫稍愆王道微缺使
龍樓曠主鬯之位翟衣闕助祭之規則外和而國安内
和而家理安得而致也必將有以待之伏惟陛下纉列
聖之洪業恢百王之令圖爰建東宫再振墜典凡居寰
海莫不忻歡百辟庶臣所懷尚慊盖以中壼之位未立
六宫之政未崇臣案天極四星一為正妃上天垂象不
可虛其應伏聞淑妃某氏以坤厚之性母範有融淑懿
之姿光乎内理用能誕生哲嗣克當天心竊願陛下思
啓大猷仰弘丕訓淑妃某氏特依故事冊為皇后使六
宫之内一以遵承所為王政之所由興而風化天下臣
等位叨近密職在絲綸朝廷舊章合有論請上期聖造
特賜允從輕冐宸嚴無任恐戰之至
史館王相公請冊淑妃何氏為皇后表
前人
臣某言臣聞乾坤相配所以全覆載之功日月相隨所
以明照臨之道惟王建后惟后助王若乾坤相配以成
功若日月相隨而行道古皇有制歴代皆然伏惟皇帝
陛下法天作聖引古為師興邦則啓於聦明為禮必循
於先哲然則中宫久曠隂教罔修伏自累朝遂同廢典
四海絶仰觀之表九嬪無所統之尊誰詠國風空垂易
象永惟委墜可謂因循漢氏以來舊章不易常先立后
始可建儲今元良已視於東朝而柔順未臨於内職既
虛正位莫叙大倫臣等每奉清光累陳彛憲竊詳睿旨
俯鑒愚衷請問守龜必當告吉掖庭累行詎無白鷰之
徵簡策正名宜受金螭之錫是以敢干旒扆進拜封章
伏乞申命有司擇定良日俾行盛禮自叶至公冐黷宸
衷臣等無任懇廹惶恐之至
文苑英華卷六百八
