文苑英華卷八十六宋李昉等編
符瑞三
温洛賦一首河出榮光賦一首
梓潼神鼎賦一首丹甑賦二首
仁夀鏡賦一首西王母獻白玉琯賦一首
白玉琯賦一首紫玉見南山賦一首
咸陽獲寶符賦一首昆田化為金賦一首
温洛賦(以上天何言因物表聖為韻)鄭宗哲
惟上天降厥瑞瑞著于用(疑)惟君人臨厥聖聖通于天
由盛德之應矣化清洛之温然當短至之時景為凛烈
及暄變之際應在淪漣散彼皇明受茲靈貺奚獨禀於
和氣乃潜感於深浪遂使清冰不戒於洲渚之曲白露
罷凝於蒹葭之上狎而翫信温温以異流廹而觀亦滔
滔以難量爾其發自山谷會於河濱其外也皎兮如鏡
其中也煦然如春夏蟲不疑失輕冰於曲渚秋鴻欲去
戀微暖於通津豈止玄覽不昧呈祥有因測彼淺深窮
兹浩渺方將表瑞氣於澄潔豈獨激巨浪於昏曉揭厲
之軰謂祁寒初失於波中游泳之徒疑薰風遠志(疑)於
天表若夫德至則應天且不言就其深則酌之不竭變
其性乃即之也温狀真宰為爐於其底意鄒子吹律於
其凉(疑)彼火井之熒煌湯泉之滃欝徒及時於四氣寧
善利於萬物德之感其感良多水之瑞其瑞惟何方將
吹籟之共凜忽猶鼓槖之相和霽日初懸似陽燧之藏
深瀨紅霞不散若隂火之在空波方今地不藏寶天惟
瑞聖兹水也有時而温由一人之德盛
河出榮光賦吕温
麗乎天者曰漢紀乎地者惟河居上善以利物順朝宗
而致和時否則為災而獨昏墊運至則呈瑞以叶謳歌
豈徒列四瀆以居貴與百川而随波者乎當其布德惟
新儲慶兹始濁色既變榮光乃起乍若燭龍噴熖上騰
鍾嶺之雲又似陽烏㢠廻翔下落咸池之水增華一代振
曜千祀信能陵晏海而比崇蔑浴曰而專美時則纖埃
不驚和風充盈大野初霽圓靈始清皎且潔兮孤明不
雜煥其炳兮五色斯呈祥煙歛彩瑞日韜晶掩輕雲而
旁屬拂薰風而上征百辟具瞻孰云其相照一人乃眷
自合於皇明庶品昭蘇衆幽光被大哉有國之慶赫矣
為君之瑞曈曨玄黃熠爚丹翠洞鑒龍宫之人朗見馬
圖之字昔在温洛致美化於陶唐復效靈於我皇先後
叶德今古和光比屋觀其自化遐荒望以來王詎比流
景集壇獨作郊天之應赤光照室空稱誕帝之祥而已
哉客有目觀榮河心傾聖日儻餘光而見及庶幽谷之
可出
梓潼神鼎賦(以靈瑞珍寶出為韻)盧庾
於戱德包生植者不能動彼天之道瑞及飛走者未能
感無一(疑)之寶故知瑞之大者下及無心之金石德之
深者上合不言之玄造我國家高選物理光天順人膺
景命闡坤珍由是函谷關旁靈符出而啓聖梓潼郡内
寶鼎光乎取新此鼎者聖人之大寶有國之神器量則
弘深體乃殊異嶷如斷山之&KR0886;(一作崇)崒屹若巨鰲之贔
屭峙其足者可以象三德虚其心者將以含萬類不汲
而滿不燃而沸内烹餁以養賢上歊雲而作瑞應火木
之卦既調鹽梅鏤山川之容且禦魑魅是鼎也豈徒靈
感亦有&KR0833;識不假彫鐫宛然文字實彼天之所錫表吾
石之至異揭五百代之昌符成六萬年之寶位與夫遷鼎
郟鄏卜代三十卜年七百者不可同日而議宜書于冊
于帝之庭以合明應以昭神靈士有聞而嘆曰昔黃帝
作寶鼎三秦帝奠神鼎一周之衰也沉泗水而隐藏漢
之盛也在汾隂而見出未有能來(疑作表)聖夀之無疆應
人文以純(一作終)吉竊亦欲負鼎于明主啓心而獻術若
能使我徵于有商豈見遺于今日
丹甑賦(以國有豐年為韻)薛邕
神物昭見聖人是則五位時序兮萬邦以寧百祥薦臻
兮一人之德鼓茲靈器呈我王國有物有憑匪雕匪刻
察其狀而玄妙相其儀而不忒諒幽贊而克(一作曲)成矧
徽猶之允塞是知竒制可久嘉名不朽類君子之心以
虚而受同至人之德終善且有既應盛而自滿不假於
盤瓶亦詎炊而自熟何勞於薪槱擬神鼎之有用掩欹
噐而無咎豈以塵見范丹之空賂為紀國之醜者矣且
夫清明在躬符瑞由衷誠之必感感而遂通獻白環於
重華克明濬哲錫玄圭於文命告厥成功此唐堯之表
貺盖王母之欽風曷若自然挺出為瑞斯崇其應不昧
其用無窮莫因埏埴寧埃磨礱以彰我君聖以報我年
豐而已哉客有賦而歌曰玄德日用兮象帝之先丹甑
時見兮神物光妍中含虚兮體道上應規兮法天染人
無所施其彩飾陶人無所效其貞堅以享以孝兮可以
饋(疑作饙)饎多稌多黍兮屢兹豐年
第二(同前韻)史翽
皇矣上帝臨下有則玄德升聞榮問充塞三光明而品
物昭報四氣序而黎人不忒雖休勿休惟静惟默偉夫
自然之丹甑方作瑞于明德應皇運而無疆報時豐於
有國其業可大其功可久既申命以自天類有孚而盈
缶循環外映爰假象以為名濩落内虚信當無而入有
明夫既耨既穫表此不稂不莠將有開而必先固茲器
之可守天應靈貺人期至豐不汲而滿將寶鼎而齊列
不炊而沸與温泉而比崇異鈞陶之有作符造化之為
功千倉以之而發詠萬姓無嗟乎屢空且夫人為國本
食乃人天朝有代耕之秩野多擊壤之賢豈不以休徵
畢至瑞應無邊正色斯呈以明於聖感天資可尚是表
其豐年影亭亭於瑞日光泛泛於祥煙九功咸序八政
攸先超三皇而軼五帝尚何足夫比肩
仁夀鏡賦(并序)
天寶初有獻書闕下者言巴蜀之間有石鏡見於巖之
半仁夀之字昭然可觀僕深竒之因而為賦
主上恢大寶闡鴻休仁風揚而玄德布夀星暉而皇化
流故得靈仙啓瑞石鏡涵秋無往不形鑒乃侔於止水
有來而應道可喻於虚舟懿夫化自天鈞質非鎔造亭
午克(疑)射靈朝曙早來洞穴之九仙對商山之四皓炳崐岫
之龍燭倒風壇之竹掃光能照乘不遺象罔之珠跡在幽
巖為啟崆峒之道動如秋水之澄皎如寒雪之凝駐清夜
之圓月挂長河之片冰其形不由於拂拭其勢豈假於鉤
繩君則無心惟德之斯感山非自爾喜神之有凴左猨吟
右虎嘯萬籟相聒羣容必召雖復晉有金飾之美魏有銀
華之妙何如庸魅而野鹿羞窺愛舞而山雞自照昔之寫
刑(一作形)仁壽見膽咸陽倚玳瑁而稱麗挂珊瑚而益光
名傳歲月事著縑緗咸播美於前古孰歸功於我皇鏡
為之鑒與明德之合符石類於金惟聖躬之初應可以示
後世之千葉可以軌前王之萬乘記事之簡以光良史之
書頌美之詞更動詩人之興法天法地之謂仁不騫不
崩之謂壽惟仁也故能昭泰惟壽也故能長久萬人咸
識鄙石室之仙經六體自然輕漢園之卧柳我大君猶
抑而不納謙而不有小人無益於補天庶斯文之不朽
西王母獻白玉琯賦(以聖道昭格神物呈祥為韻)
高郢
君有德兮必體道以傳芳物有靈兮必順時以呈祥君
感物而德著物應君以名彰於皇有虞道光先聖既受
終於納麓乃禋宗而齊政光被人神澤周遐夐故得靈
祥效祉西母來朝霓裳璀璨羽服飄颻駕鸞鶴兮御松
喬陵碧落兮戾丹霄宴瑶池於旭日賓魏闕而崇朝其
始至也天地氤氲彤庭赫其奕奕其既覿也階墀皓&KR0008;素
琯爛其昭昭巳而森列䕫龍張皇金石仙侣齒於臣位
靈物陳其賓席真質貞明神光激射可使青𤨏失翠丹
墀罷赤舞獸見而㢠廻眸儀鳳觀而委翮信希代之名寶
旌有虞之光格若乃虚心守白圓質懷貞功高律吕用
等權衡價奪崑山之價聲如嶰谷之聲則随(一作趙)之璧
楚之珩杯遇殷而入用玦因魏而來呈雖見稱於中古
固難可而與京是知琯之為物信其直而不屈琯之既
神乃歴代而可珍始與時而沿革竟随物而沉淪否不
可終得之於道既逄奚景之賞寧從卞和之抱人亦如
斯堅貞美好願同和而見用以窺天而不寶
白玉琯賦(以神人來獻以和八音為韻)王起
玉琯絶倫受之於神希夷感化皎潔含真既比德而為
美亦諧音而可珍肇自夐絶發兹璘玢匪剖石於和氏
乃成噐於羽人伊昔帝鄉所傳王室未獻虹彩潜射蜺
旌並建鸞鶴映之以生光烟霞奏之以適願同鈞天之
樂靈境獨聞在層城之宫人寰共遠既而舜德有感王
母來過獻之皎皎捧之峨峨重華遂得其符瑞百靈永
謝其琢磨儻比以為笙知鳳吹之不遠如秉之為笛曷
龍吟之足多豈徒嘒嘒於兹竹碌碌於随和若乃觀其
戾止察其所以質非干(疑作竽)籟韻含宫徵圓其表而合
規虚其中而通理光連素手雖提握之不㤀色映丹唇
在吹嘘而成美其捨也無聲之樂其獲也無疆之祉虚
而不屈老氏之籥乍同磨而不磷戎人之環孰比况乎
知白自守無瑕可猜色迷瓊樹影雜瑶臺懷清越之音
不扣(一作求)於扣感馨香之德不召而來固仙侣之所執
非玉人之取材則知素琯之祥玄理可察將使律合於
六音諧於八傳真人之逸韻資聖王之大戛宜乎藏九
重之深為百代之欽騰輝爛爛和俗愔愔使伶倫之筩
自慙叶律俾女史之管空媿垂箴無以窺天之心而㤀
至德之音
紫玉見南山賦(以由德通祥至如影響為韻)李覲
南山之陽何珍不藏昭皇家之至德發紫玉之禎祥熒
熒兮千嵓動色烱烱兮萬壑生光映于林謂羣鳳之集
上據于石辨衆珉之居旁固己聞於往牒遂荐臻于我
皇稽夫所自無脛而至每隠曜而不欺曷招携之可致
所以瑞於有道將委質而式孚出非其時則韜光而自
棄南眺穹崇玉見于中貞姿豈琢勁質非礱遠而望焉
與彩雲而搖曳即而察也雜嘉氣之葱蘢對白璧而即
異配玄珪而攸同故瑞無應而不至事有感而遂通通
人莫測孰知其色由是王者憑之而致理君子觀之而
比德明琬琰之在兹豈瑕瑜之有匿原乎玉之處幽儉
德是脩德表玉而應瑞玉用德而降休盖真宰之潜運
知神功之所由不然安得揖至寶於潜谷闡皇風於大
猷而已哉若乃外徹中朗泠然如響佩服之處雖貴乎
山玄抵鵲之時㒺懷於土壤大矣哉瑞無常居因化所
如惟德是依彼自彰於符契不貪為寶我何待而沽諸
故客有觀光而歌曰歸太素兮遠蠻屏有瑞玉兮見霄
嶺浮紫氣於雲際混清輝於水影庶南山之不騫期我
皇之惟永
咸陽獲寶符賦
君生人者在乎寶位守寶位者在乎靈符鎮四海而攸
重臨萬方而作孚時或遘迍暫淪精於甸邑道將昭泰
旋應德於皇衢日者兇師犯順賊臣附進随黃鉞以外
遷與翠華而西幸苟遇運之云否將随時而匿影忽影
脱於金繩遂沉埋於土梗既而寇盡天府駕旋京師衣
冠再朝於紫殿文物重布於丹墀聖上愍兹符之闕遺
恒寤寐以求之結精誠而仰望契幽昧以思惟皇心退
脩已聞於其政神器大集又叶於其期其形欲呈其氣
先覿何五色之可愛與三光而相射光凝渭濱之苑宜
玉樹之青青媚貫王都之川狀銀河之奕奕載求載索
甸人斯獲捧之而片月下來懷處而長虹上格臨宸扆同
舜德之文明照階墀叶堯心之光宅玉鈕惟舊芝埿尚
新螭文外發鳥篆中陳題為天子之寶實撫遠方之人
彼之近縣俯接城闉我唐既斬蕃將於橋上漢氏亦拜
單于於渭濱不然者曷不呈於異境而見於他辰者也
當其大君出令布蠻夷之政匪我無以重其成命遠人
底寧執玉帛於庭匪我無以闡其威靈足知寶符之復
光我昭代唐雖舊邦其命惟再頌聲作于外喜氣溢于
内藏之王府將神鼎以俱崇列彼帝庭與寶圭而相對
盛矣哉我唐之景祚信三皇之作配
昆田化為金賦(以祭祀明潔神化之金為韻)
地有百瑞美者惟金其見寡其應深故因神而呈足表
至誠之道從物以化更彰肅祭之心其祭惟何首山之
事其祭則那我皇所致始馨香以享德終潔敬而展意
向清漢以式瞻庶嘉祥於一至於是乎神報以福帝受
以釐昆田之上金化于兹考出地之形時則亡也觀從
革之狀維其有之原其始也未辨厥名莫知其價紛雜
乎珍異昭彰乎晝夜呈祥於水雖得神而生入息於時
亦待神而化及其變也倏忽而成爛然而明初比粟而
散點竟如螢以亂呈昔混丹沙南面之虔誠始荅今輝
瑶草西方之正色遂生山下熒煌田間昭晰向曙而野
花齊媚入暝而天星共列祥風拂而逾麗瑞露濡而更
潔至若随車表舜還雨來秦或因初以出或從本而陳
未有遷移以禮變化從神以彼瑞為兹瑞易前珍為後
珍則知寶非神而不見其祥神非寶而莫臨其祭訪古
而昆田宛在閱史而清風不替别有泥沙久沉光影常
翳顧兹神之所開亦化形而表帝
文苑英華卷八十六
