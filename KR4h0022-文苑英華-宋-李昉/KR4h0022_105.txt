文苑英華卷一百五宋李昉等編
器用四
八月五日花萼樓賜百官明鏡賦一首
金鏡賦一首千秋鏡賦一首
太原進鐵鏡賦一首鏡花賦一首
古鏡賦一首照寳鏡賦一首
山雞舞鏡賦二首屈刀為鏡賦一首
八月五日花萼樓賜百官明鏡賦
趙自勵
天下之美風猷崇五日重千秋歡心達於四海聖澤均
於九州是日也天子以載誕昔辰同漢武猗蘭之殿登
高撫政則聖文花萼之樓皇帝乃御龍衮拱洪休申景
命於萬方㝢縣賜明鏡於百辟公侯偉其爛矣生光炯
爾明發色洞秋水精涵夜月均曲池之引照或淺或深
比太陽之圓明不盈不闕咨爾千品勖爾萬官欽哉明
主之錫訓爾為臣之難手平者必正體靜者必安水清
則鑒澈表直則影端居燥濕而不變是之謂可久無小
大而虚受是之謂内寬可以勵心者堅白可以接翼者
鵷鸞擬兹鏡之在匣則何憂乎考槃於是羣公卿士警
扈仙蹕寵賚自天恩深此日執明鏡者無所私其照對
明鏡者無所隠其質並陳力以效能各呈才而獻術莫
不再拜稽首奉承天子之休備有德於咸一
金鏡賦(并序)崔膺
鏡之鑒也雲不能蔽風不能摇涵虚待物物莫之撓有
同君子執恒德不惑於變故志而賦焉
太隂之精流為金英隠耀山谷待人啓明在鏡未辨因
和(疑作扣)得聲良工懷擇銷鍊專誠我非工不能成器工
非我無以發名於是考斗建候天清波上飛燄日中鑄
成磨洗既畢澄瑩秋日玉匣初開寒光飛出仰暎晴空
天地洞通萬象在中虚涵不窮湛為寒潭摇為飛電任
在公以無心有妍媸而自見鬼無遁靈怪無隠形潛應
變蝕氣運青冥向陽烏而燧發照金波而水泠或青春
曉霽挂於廣庭照耀承霤皓景延晝乍見紅顔之外透
忽驚粉壁而中漏待物以虚無大不受烟蘿遥列於階
前青翠倒寫於堂後或夜懸高閣或遠臨澄江色合天
而為一規分月而成雙玄蟾躍影於藻井姮娥飛豔於
前窗有時深房倚在暗壁隔簾帷之重掩誘雲山而入
隟方高臨以思玄見寥天之凝碧若乃窮隂歲暮風沙
號怒雲掩七曜而光絶波揚百川而影滅宇宙晦蒙我
獨皎潔羣物蕩摇不撓澄澈時清則動日月而揚輝天
昏則與氛霧而迥别人皆持此以飾容余將鑒之以明
節
千秋鏡賦(以鵲飛如向月龍盤似暎池為韻)張彙
伊惟仲秋日在端午我皇帝出震蘭殿誕膺紫微祥光
夜合佳氣晨飛聖人作而萬物覩固先天而天不違是
以禮容之盛六葉交暎或體天以設軌或因時而布令
乃啓新節獻金鏡刑于四海加于百姓虚以受物則萬
象必涵金以平心而九流惟正當其時也天宫戚里公
侯卿士各薦其明用申知己雖大小而殊致必規圓而
相似且夫考工垂典匠人有作或鑄或鎔是磨是削刻
以為龍鏤以成鵲初臨玉扆透鸞景而將飛末樹金墀
拂菱花而不著徒觀其用之則滿捨之則虚固無私於
物類非取鑒以焉如爾其提握見重光芒未歇若清潭
之無比類瑶池之有月加以題古字隠盤龍無藏菲薄
無漏纖濃暎空而天地且霽照遠而山河更重豈獨淋
漓玳瑁之床澄澈芙蓉之帳熒熒綺疏之下皎皎青樓
之上有美人兮無良媒飾娥眉而相向者也所以吾君
欽崇萬化錫賚百官其表不枉其形必端詩所謂我心
匪鑒豈不戒於遊盤别有照象無疲含光未知方有期
於見膽竊自比於臨池儻先容之可致庶斯焉而取斯
太原進鐵鏡賦(以清光含衆象為韻)喬琳
晉人用鐵兮從革無方其或五金同鑄百鍊為鋼雕鐫
而雲龍動色磨瑩而冰雪生光爛成形於寳鏡期將達
於明王故有徹侯君(疑)守方物底貢擇使而天驥共飛
登車而海月相送妍媸之鑒已久肝膽願呈者衆鏡之
既明星衢是亨列照而三光共霽凝輝而四海俱清應
人無疲知道不虚受處已不厚見心乎砥平若乃宇宙
清朗提擕偃仰旁窺而山澤入懷俯視而雲霄在掌雖
因時而委照不候物以呈象圓規可轉處順之物攸先
勁質無虧持盈之道彌長墨客因進而歌曰金之精兮
衆寳所參鏡之明兮羣象所含清至瑩兮氛埃不雜明
至察兮醜類相慙幸忝秦臺之一鑒與飛鵲而圖南
鏡花賦何據
金鏡精寳兮珠秀華臺插珊瑚之樹鈎垂菡萏之花暎
若無質循則有體洞碧空其何際湛清潭其絶底鸞舞
翮於曈曨龍怒鱗於清泚淮南王懸而玩之東方朔見
而稱曰此瑾瑜之榮碝磩之英負隂而内景冰澈面陽
而外景花明惚兮恍其中有象杳兮冥其中有精爾乃
遇妖閒之佚女淘(疑)清爽之芳時爭捧鴛匣臨乎鳳墀
既翻輪而隠耀又飛花以生姿如玉之明如雪之皎度
翠壁以星落薄乘鹿而霜皛拂高凌深緣隟入奥乍滅
没而在空遂迷失其所造徒美夫不根不蔕扈扈煌煌
若漢臯靈媛解仙佩洛川神女獻明璫似珠水(梁簡文鏡銘水)
(淨珠明)之皎皎日月之相望芒角璀錯罔兩摇揚至用在
無兮摶之不得極虚為有兮應而不藏淮南王曰旨哉
大夫之體物也
古鏡賦(以明達古今鑒無善惡為韻)
此鏡何代良工鑄成四規是徹百鍊彌輕裁冰比麗止
水侔清時開寳匣以厭山精時既荷於提挈敢有疲於
將迎所以圖象必盡運(疑)態必呈天地不藏毫髮不形
悅孤鸞之舞影怨垂淚之表情曉挂玉堂將助晴陽之
照夜流金鵲不讓太隂之明夫其月曙開奩窗昏啓闥
目短自見因君以達髮亂未理待我將豁曩者久積氛
霧半沾沙土蟾埋影澀痕深翳聚其性不耗其器不窳
何造化之寄物歴春秋之萬古幸得懷鉛再治負局斯
臨盤龍發彩玄兔生隂篋笥見賞緇塵不侵鑒窮高遠
光燭湮沉舉棄物於未發喜昔人之遺音(未見今字官韻)何異
荆山辨玉豐城識劒蓂莢虧而轉麗乎(疑)冰鋪而不陷
近日而陽燧無焰向人而玄髮奪鑒若乃秦樓對月魏
乘臨珠共照而車中轉麗雙明而臺上不孤持衡在人
銓署重其進退元龜不遠掌握通於有無夫其創物斯
妙成規作典蓋視有同異而鑒無深淺秦得金以龍興
夏亡玉而國翦喻無不至作戒示於後昆湛而不流比
水通於上善國工是作端形是託將審已於寸心察衆
人之所惡
照寳鏡賦(以殊寳潜翳照之必呈為韻)王起
先賢鍊金鏡之英照懷寳之精寳之産兮逾祕鏡之瑩
兮至明藏諸土中雖沉埋而為恨引於地表終錯落而
皆呈將竭工巧灼爍堅貞以通幽為用以利物為情豈
惟雕盤龍而耀彩鏤飛鵲而增榮若乃金玉方潜珠璣
未出或山藪而埋照或土石而混質連城之價蔑聞照
乘之光遂失雖卞和之欲獻我色猶深雖隨侯之見求
我藏猶密然後玉匣啓銀華溢用物而不將不迎隨人
而無固無必乃夜入榛蕪傍求瑾瑜冰彩前射月華正
孤將善價而無隠與佳氣而相符在樓臺之中我用無
展當藍田之下厥道斯殊遂使的皪珠色朗然合契皎潔
瓊華洞然無翳時暎山玄之氣乍透菱花之際璞由是
而成琢金因之而作礪是知鏡能融朗寳莫沉潜彼照
膽而必徹此藏器而無淹集琬琰之資鸞形乍合騰磨
礱之色虹氣斯占固其涵清明之質體虚無之道滿堂
由是而獲珍厚地詎聞乎藏寳豈比夫魏宫之所施秦
臺之所持鍳鉛華之小者曷懷異而求之况有處幽沉
戢光耀愧無不琢之質復仰無私之照
山雞舞鏡賦(以麗容可珍照之則舞為韻)皇甫湜
有珍禽兮在南土金碧其容質蔽蔽(二字疑)其毛羽翫夫
色必自鑒以呈形愛其儀故乃見而屢舞從裔壤貢丹
墀未識僛僛之狀徒觀采采之姿是詢孺子爰發此思
知照水而自窺尚且心乎愛矣俾對鏡而言舞不勞歌
以送之於是爛出雕籠鶯成綺翼奇章若繢翠彩如織
瞥然影起乍躞蹀以多姿歘爾形分遂蹁躚而可則苞
七步之節奏備八佾之程式俄俯仰乍逡巡透雪彩而
姿逸洞銀華而色新錦臆雙呈因疑其若合花毛兩向
未知其孰親(一作真)視月中兔形自隠窺臺上鵲影慙陳
駭目自遺百戲忘飡奚顧八珍對百鍊而流睇翻五色
而交麗異巴渝而折旋類夏采而行綴摇金距知非善
鬭所為轉朱身庶與來儀相契方激昂而匪懈將偃仰
而增銳誰云不節之儀式表能勤之繼暎朱光而影耀
射金景而私照兩邊而分寸不差一體而纖毫必肖類
鳳因簫感哂鶴為琴召豈假為冠於漢然仰我威容不
同似木於齊方稱乎觀妙宜其鸞回於綺殿雪落於青
瑣雖自好而則然必假鑒而獲可變態盡其妍不曲折
擬諸形容幸無私於一照庶餘光而可從
第二(同前韻)趙殷輅
雞開美錦鏡隠蟠龍雞則彪炳兮五雲之狀鏡則清澄
兮止水之容是得比形鼓舞偶影相從䠥&KR0887;初臨向月
輪而迴眸婉婉翩翾將顧暎菱花而疊足重重質貌既
異威儀可覩進退雅符於節奏曲折冥契於規矩投身
宛轉若赴簫韶之音矯翼連軒似合桑林之舞形其動
矣影亦隨之類塤篪之並得同律吕之相追故人之視
焉知分形之有别禽之悅也謂一體之無疑不馳心於
綠水自結念於丹墀豈比夫在仙都而思曉入雅頌而
興詩者哉徒觀夫雞不倦臨鏡無疲照覩其形而屢舞
謂其侣而相召寧知大樂之同和自合無聲之要妙且
鑒物兮在我故欲照兮無可無不可其稟氣也合德諒
兹舞而有典兮有則傃日而鳴遇隂而息雞之在鏡類
鸞翔之入雲空鏡之納雞若朝霞之暎潭色原其始也
徘徊山谷綿歴星辰每念栖於丹闕兹獲貢於虞人由
是辭荒徼入函秦優游青禁顧盼紫宸則昔之在山也
雖藴姿而誰語今之舞鏡也方呈質以效珍孰與夫翻
飛青崖之側照(一作昭)彰幽洞之濱五德備兮其容不細
衆彩煥兮厥狀逾麗幸朗鑒之斯臨奠(疑)獻奇於魏帝
屈刀為鏡賦(以神仙異術變化無方為韻)崔護
惟刀鏡之異名共堅剛以為質懿靈仙之手澤得微妙
之心術銛鋒始拔乍盤屈以規圓明鑒俄成駭拂拭而
光溢則知道藝之祕變化之神實希夷而有德寧積習
而可臻瞥然而電影初散煥爾而菱花已新用不假物
力非因人可以矯而揉可以引而伸歘應手以從革爛
含光而足珍霜刃既摧冰光乃見自金鐶而耀彩入寳
匣而增絢道高欒氏鄙噴酒而雨飛術邁壺公輕投杖
而龍變諒成形於顧指豈勤力於鑄鍊在剸剖之則遺
將妍媸而必辨仙術斯遠人情匪量雖五金勁質百鍊
純鋼或卷舒而在意信玄妙之無方利用無虧同切玉
於周后明輝既就齊照膽於秦王軼前志而稱奇著幽
經以標異始挈而雄鋩若失屢照而清光不匱覩神迹
之昭彰識靈訣之奥祕是將手以為炭心以為爐既可
引而可屈亦何有而何無考乎誠與玄而契稽乎理為
道之俱异哉術亦無詐將本之於神化法不可傳徒仰
之於列仙雖改其狀不淪其堅初徑挺以繩直終青熒
而月圓昔也為刀則犀兕之可斷今也作鏡知鑒照之
無偏儻或收於一割與鸞影而鶯遷
文苑英華卷一百五
