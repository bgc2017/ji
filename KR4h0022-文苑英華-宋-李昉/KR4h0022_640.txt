文苑英華卷六百四十一宋李昉等編
進貢中
降誕日進物狀十五首
進農書狀一首
進碑文狀二首
進詩狀一首
進新舊文十卷狀一首
進畫馬屏風狀一首
進東封圖狀一首
進西北邊圖經狀一首
進哀册文狀二首
降誕日進光明砂等狀呂頌
右臣伏以大電遶樞千年感聖神光照室六合歸尊恭
惟降誕之辰是啓乾坤之祚普天稱慶率土同歡仰舜
日而徘徊望堯雲而忭躍前件光明砂等金丹上品著
在仙經願因(一作延)不朽之姿永固長生之壽
二
右臣伏以上玄降聖之時皇帝出震之日天垂景曜遶
北斗以呈祥人竭歡心願南山而為壽前件光明砂丹
石等管内所出服餌所尚生依山谷誠有驗於仙方貢
自蠻夷幸得充於御府臣藩守有限不獲稱慶闕庭
降誕日進物狀裴次元
右臣伏以摇光之祥貫月於佳夕遶樞之感降聖於良
辰歡浹寰瀛慶延寶祚百靈效祉固增壽於南山萬國
一心皆貢珍於北闕臣謬膺廉問分鎮甌閩當朝宷之
稱觴身居遐遠望長安而瞻日戀積心魂前件女口及
銀器衣箱等稽禹貢之文敢遵任土比野芥(疑作芹)之獻
空願竭心冀因此而展誠豈以菲而廢禮輕凟旒扆隕
越伏深
降誕日進馬及織成紅綿地衣狀
于邵
右臣伏以今月十九日陛下降誕之辰萬國駿奔二儀
交泰玉帛方陳於闕下慶抃實匝於寰中臣謬荷殊恩
思登壽域伏以馬則雄姿未織(此句疑)誠謝於權竒織成
乃異於宷箱宜或存於煥爛懿慈致遠之用宜秉含章
之資憑物遵(疑)誠感恩祝聖所獻雖慙於萬國均情實
邁於等夷臣不勝懇悃之至
為京兆李尹降誕日進衣狀劉禹錫
衣一副四事(云云)右伏以德水方清真龍下降天長地
久瞻北極而常尊獻壽稱觴配南山之(集作而)永固臣地
叨(集作居)宗屬職忝尹京慶賀之誠倍萬常品前件衣服
謹詣銀臺門奉進輕瀆旒扆伏用兢惕(集作皇)
降誕日進銀器物及零陵香等狀
令狐楚
右伏以千年元命之符四月正陽之氣出震吉日繼乾
良辰黃河再清冠中古之表德恒星不見掩西方之誕
聖前件器物或堅白無玷或馨香有聞敢同率土之心
以續如天之壽干冒宸扆伏增戰越
降誕日進鞍馬等狀
右臣伏以繞樞之電曾委瑞於軒皇照室之光昔呈祥
於漢后伏惟皇帝陛下貴從天下明在日中當四月之
正陽(闕)千年之聖運人神叶慶朝野同歡臣任重戎旃
路遥天闕懽呼萬歲如聞山嶽之聲傾竭一心庶均葵
藿之志前件馬等誠非珍異頗似柔馴干冒宸嚴伏增
戰越
二
右伏以月惟首夏氣叶正陽一人慶誕之辰萬國樂康
之日臣某屬連枝葉守在邊陲覩河水之既清知冬松
之盛(一作益)茂前件馬并鞍轡等安其馴教考以精誠敢
緣九族之恩願續萬年之夀干冒宸扆無任戰越
三
右臣伏以大電繞樞之辰普天咸慶神光照室之夜匝
地同歡臣限守邊陲未朝雲闕尚想河清之色如聞里
社之聲前件馬鞍等久似柔馴皆經考教任土作貢慙
述職於微臣如日之升願並明於聖主干冒陳獻伏增
戰越
四
右臣伏以里社既鳴斗樞爰電誕生元聖允叶純陽實
萬國同歡之時而千齡兆慶之日臣某限從邊役違奉
天慈飲河每挹於清瀾向闕遥瞻於紫氣前件鞍馬等
駿非金骨麗乏錦韉慙無照地之光願獻呼嵩(一作山)之
夀干冒陳獻伏增戰越
降誕日為楊大夫奏修功德并進馬狀
前人
右臣伏以居至道之尊其唯元命助無疆之祚亦在勝
因是以千年為慶誕之期百福有莊嚴之義伏惟皇帝
陛下以文武道為天人師降生於純陽之月纘承于大
寶之位效祉而四天奔走流懽而萬國謳歌臣某職在
鍳司土無珍異恨無以拜上玄之慶酬厚載之仁敢伏
普通轉修經戒仰申誠懇以就有為之功上為聖神庶
資無量之夀其馬久令教習頗似柔馴願承内廐之恩
以備屬車之駕干冒塵瀆不任戰汗之至
降誕日進器物狀王仲周
右伏以執氣牧人運歸聖德天臨日照慶集嘉辰瞻太
極之肇分仰濛汜之初浴歡忻感戴踴躍屏營臣限守
方隅不獲稱賀上件銀器等随伏奉進
二
右伏以紫氣充庭黃河變色用符昌運式表誕彌雖聖
夀齊天不假封人之祝而獻芹為禮空馳野老之誠上
件銀器綿錦綾綺等謹遣某官随狀奉進
三
右伏以厥日誕祥惟天降聖歡連率土慶集兹辰前件
器物雖竭愚誠欲申上獻顧惟簡薄難備下陳伏以陛
下勤恤為心慈儉成德是用恭行聖旨為禮不寶遠物
為珍臣限以跼守遐藩不獲申慶天闕竊同纖草長傾
向日之誠願比封人遠獻如山之夀無任戀慕歡躍之
至
四
右伏以四月孟夏千年聖期社鳴表祥河清叶慶臣於
是日限守列藩不獲望南山以獻觴聞擊石以率舞屏
營戀慕不知所裁上件品物等謹遣某官随狀奉獻
進農書狀(農書三卷)柳宗元
右伏奉某月日制(集作勅)宜以二月一日為中和節
所司進農書永為恒式者臣伏以平秩東作虞書
立制俶載南畝周雅垂文此皆奉天時以授人盡地利
而豐食自陛下惟新令節益勵農功既立典於可傳每
陳書而作則耕鑿之力敷帝力於嘉謨稼穡之艱動天
心於睿覧(集作鑒)勤勞率下超邁古先凡在率土不勝幸
甚前件農書謹函封進謹奏
進田弘正碑文狀元稹
田弘正魏慱德政碑文右前件碑文伏蒙御札朱書遣
臣撰述恩生望外事出宸衷銘鏤骨肌難酬雨露中謝
臣伏以陛下所以令臣與弘正立碑盖欲遣魏博及鎮
州將吏等並知弘正首懷忠義以致功勲臣若苟務文
章廣徵經典非惟將吏不會亦恐弘正未詳雖臨四逹
之衢難掩萬人之口臣所以效馬遷史體叙事直書約
李斯碑文勒銘稱制使弘正見銘而戒逸將吏觀叙而
愛忠不隐實功不為溢美文雖朴野事頗彰明伏乞天
慈特留宸鍳其碑文謹随狀封進謹具奏聞伏聽勅旨
進幽州紀聖功碑文狀李德裕
奉宣令臣撰述者伏以北狄悍勇於四夷前代聖王莫
能制伏昨者回鶻雖乘危蹙勢已内侵豺狼之師尚餘
十萬陛下神武雄斷智出無方震天威以霆聲碎獯戎
而瓦觧武功盛烈高視百王豈比周穆犬戎之征荒服
不至漢武馬邑之詐群帥無功將垂耿光宜命鴻筆臣
學慚(集作藝)荒淺久病衰羸(集作殘)紀軒后之功徒知竭思
叙唐堯之德終愧難名採其功狀稍似摭實今已撰訖
謹連進上輕瀆宸嚴(集作扆)不任惶越謹錄奏聞
進詩狀元稹
臣某雜詩十卷右臣面奉聖旨令臣寫錄一雜詩進来
者伏惟皇帝陛下學深江海文動星辰乙夜觀書秋風
賦詠微臣入院之始學士等盛傳陛下親批賀雨一章
體備鸞凰思深(集作含)珠玉臣雖不得目覩宸翰臣實竊
得心念聖言既仰燭龍之光難逞聚螢之照欲為陳獻
益自慚惶况臣九歲學詩少經貧賤十年謫宦備極恓
惶凡所為文多因感激故自古風詩至今樂府稍存寄
興頗近謳謠雖無作者之風粗中遒人之採自律詩一
百韻至於兩韻七言或因朋友戲投或因悲歡(集作或以悲傷)
自遣既無六義皆出一時詞旨繁蕪倍增慚恐今謹随
狀陳進(集作進呈)無任戰汗屏營之至
進新舊文十卷狀李德裕
四月二十三日奉宣令臣進来者伏以揚雄云童子雕
蟲篆刻壯夫不為臣往在弱齡即好詞賦性情(集作情性)所
作衰老不忘屬吏職歲深文業多廢意之所感時乃成
章豈謂擊壤庸音謬入帝堯之聽巴渝末曲猥蒙漢祖
之知跼蹐慙惶神魂飛越謹錄新舊文十卷進上輕瀆
宸嚴無任兢惕
代李尚書進畫馬屏風狀李翺(集無)
右臣近得前件馬樣以其圖寫諸家稍殊試為短屏備
以文彩觀其體閑色浮氣逸神駿練影吳浦指山川而
不摇花攢上林若雨露之新洗或屈膝千里或長鳴九
霄昔以負圖為寶今願捍蔽成功形影不殊效用何别
謹裁成十二扇随狀奉進若以時從啓閉猶足靖於埃
塵儻將用以驅馳庶可效其䈥力輙敢輕冒戰懼伏深
為裴相公進東封圖狀劉禹錫(見集本)
集賢殿御書院開元東封圖一面右臣謹按開元十三
年玄宗皇帝以天下太平登封東岳聲名文物振耀古
今伏惟陛下丕承耿光再闡鴻業祖宗盛事紹復有期
臣所以寫成此圖輙敢上獻至於繪畫躬自指撝徵史
氏之文纂禮容之要山川氣象悉擬真形羽衞威儀咸
稽故實所冀睿情一覧遐想玄蹤臣叨榮過深抱疾已
久望陛下告成之日心必前知嗟老臣將謝之年身恐
不見疲羸之際感激倍深前件圖差某官乙謹詣光順
門奉進謹奏
進西北邊圖經狀元稹
京西京北圖經四卷右臣今月二日進京西北圖一面
山川險易細大無遺猶慮幅尺高低閱覧有煩於睿鑒
屋壁施設俯仰頗勞於聖躬尋於古今圖籍之中纂撰
京西京北圖經共成四卷所冀袵席之上欹枕而郡邑
可觀遊幸之時倚馬而山川盡在又太和公主下嫁伏
恐聖慮念其道遠臣今具錄天德城已北至廽鶻衙帳
已来食宿井泉附於圖經之内并别寫一本與圖經序
謹同封進其圖四卷随狀進呈
進憲宗哀册文狀令狐楚
右奉勅令臣撰者臣今撰了謹連如後竊以揚先帝無
疆之德薦陛下罔極之恩宜擇能者永垂不朽聖意以
臣備位相府策名文場忘其庸虛賜以撰述頃自哀迷
重疊心緒摧落雖磨鉛雕朽已竭其精誠捧日窺天難
窮其高遠干冒封進無任悲躍屏營之至
進貞懿皇后哀册文狀常衮
右奉進旨令臣撰詞訖謹随狀封進伏以纂述坤儀弘
宣聖悼禮有追册文以叙哀前代以来舊章不易屬詞
之重高選文臣晉之恭后則王彪之顔延年咸製其詞
哀華著稱至貞觀中文德皇后遷座特詔虞世南撰述
編於文館永播徽音此二臣者皆以鴻藻奮於一時用
能紀皇壼之風煥青史之簡臣才學甚淺典策非工承
詔兢悚匪惶夙夜伏自循省叨竊至深陛下往命貴妃
追封殊號册諡之令皆臣奉行德範柔明多所遺闕退
思鄙薄于今愧赧况又獲承慈旨重紀芳猷雖竭庸虛
慚無麗藻屬文明天下多士盈朝顧其式瞻何以昭示
冒嚴上獻益用兢惶無任戰懼之至
文苑英華卷六百四十一
