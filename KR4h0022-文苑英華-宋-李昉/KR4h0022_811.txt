文苑英華卷八百十二宋李昉等編
城門
楚州修城南門記一首全義縣復北門記一首
水門(斗門附)
通愛敬陂水門記一首汴州東西水門記一首
新修漕河石斗門記一首
橋
汾河義橋記一首中渭橋記一首
井
義井記一首觀風驛新井記一首
城門
楚州修城南門記鄭吉
今上元年春正月楚州新作内城之南門何以言新因
舊之去也何以言作更從王制也王制若何曰天子諸
侯臺門也何稱内城别於外郛(一作交非)也春秋傳曰南門
者法門也南面而治者政令之所出也楚大邦也日者
草創南雖設譙門卑且陋但闔兩扉為露棚於前振軍
旅(一作鼓)焉露棚不能蔽風雨亟理而亟壊由是刺史兼
御史中丞李公新作之公名荀隴西成紀人用文學德
行進嘗言於賓客曰走前為戎曹郎白於執政曰太平
時天下有府兵今散矣而折衝果毅郎將戍官等軰尚
冗食焉艱難後天下有州兵而軍籍多空名庫兵皆刓
(一作刻)腐安不忘危易道也有備無患軍志也晉室尚清
言代馬譟河洛天寳怙富庶燕盗腥中原職司(一有空字)其
守言非出位幸相公裁之當時執政雖似不為意他日
揖走於列曰泝淮而上(一作止)達於潁而州兵之益團練
者纚聮五郡焉楚最東為名部疆土綿遠帶甲四千人
征賦二萬計屯田五千頃凡兵賦食三者相通也公嘗
亟言兵願試鋒穎焉召對延英得列以聞可脂轄矣故
遂授銅虎符竹使符来此公始下朱轓遽視城洫簡兵
甲閱卒伍若不適於意者楚人再無歲負租逋糓甚多
乃去鄉胥之啄害民者歛賦與之緩期人戴其惠征租
力人入(一無入字)矣得善用籌者勾稽公物之出入抉負財
且二百萬俾軍吏之敏察者覘公田之稼得將隠謾之
糓不翅萬斛掌公財而坐于市占軍籍而蔽其家計其
入僅足其廪食牧財而斥其人外廄有征馬雖不滿四
千蹄而槀粟脂藥之用圉牧將卒之列繁且耗公曰幸
天下無事就有道(一作既有急)而此悉罷去之月省費三萬
藏有墆財矣乃完補卒伍乃犀利甲兵乃飫飽吏士乃
恢崇規制掾曹有公膳牙門有常饔胥史有官厨衛卒
有給食合而言之曰廪飡錢者三百七十人先是以歲
用不足常自正月迄于仲夏凡曰廩飡錢者皆半之俟
斂新賦而后復之或災沴水旱賦不畢入於終歲不復
公曰寧損他費焉有責其盡力而使之歉復耶悉賙之
仍筆於檢日用約若今歲後或不易羊羹之敗其無虞
乎由是吏胥醺其德將卒許之死矣士伍寒燠有若賜
衣詔以歲貢征緡賦之嚮者泉輕幣重而賦之以帛而
士得其贏今也泉重而幣輕猶賦之以帛官受其利公
曰吾心有不安焉盍(一作盡)賦以緡苟不足即與帛而時
其物之價而直之既聞令讙聲動壁壘皆曰有君如此
使我蹈水火可也乃新南門巉然而樓增以舊五之二
焉劃為䨇門出者由左入者由右夾築高阜類觀闕而
非者九(一作凡)軍壘皆爾命之曰却敵慮壚土之易陂陁
也鱗甓而塗固之周施檻楯其駐也建大旆鳴笳鼓以
司昏曉焉其戎也卷旆援枹於樓中以謹擊柝以嚴教
令以壮都鄙以張軍聲為理若此足塞執政之云兵賦
食三者相通試鋒(一作笔)穎之說矣凡畚築攻木瓴甓塗
塈者無慮備於軍伍而州閭人皆来縱觀耳既休役勞
工顧謂告曰子學舊史願為我記日月不願黼飾空言
曰古者國有史舉事必書舉國有詩王者採之知其國
之風自秦郡縣天下史之與詩皆止矣獨有銘功記事
文之金石者近於國史國風之類歟然言之不文不能
播遠請將俟作者公曰否子焉用辭既不得命乃考三
(亦無此字)實以書往歲有將作少監李姓陽冰名善籕書尤
工為大字瑰碩多力郡邑省寺得其署題者榮而葆之
大歷中客於楚因大署州門昔人措之於西偏至是公
易之於南門以表揭遠近或曰宏制異蹟公(一作若)相期
於數十年間斯盛事也不可以不識故著之於末仲春
貞陵復土羣臣上言請御端門赦天下改元上思慕未
許故猶以大中紀年十四年四月二十一日謹記
全義縣復北門記柳宗元
賢者之興而愚者之廢廢而復之為是習而循之為非
恒人且猶知之不足乎列也然而復其事必由乎賢者
推是類以從於政其事(集無此字)可少哉賢莫大於成功愚
莫大(蜀本作甚)於恡且誣桂之中嶺而邑者曰全義衛公城
之南越以平盧遵為全義視其城塞北門鑿他雉以出
入且(二字集作問之其門人曰)餘百年矣或曰巫言是不利於令故
塞之或曰以賓旅之多有懼竭其餼饋者欲廻(去聲)其塗
故塞之遵曰是非誣且恡(集作恡且誣)歟賢者之作思以利
乎人反是罪也余是復之詢于羣吏吏叶厥謀上于大
府大府以俞邑人便焉讙舞里閭居者思主其家行者
樂出其塗由道(二字本作由是道以)廢邪用賢棄愚惟(集作推)以革
物而(集作宜)民之蘇若是而不列殆非孔子之徒歟(集作也)
故為(集作為之)記云
水門(斗門附)
通愛敬陂水門記梁肅
歲在戊辰揚州牧杜公命新作西門所以通水庸致人
利也冬十有二月土木之工告畢從事徵其始請刻石
以為記云書載濬畎澮距川傳稱為川者决之使導然
盖(一作導)與政損益政舉則道舉政汙則道汙汙則革革
則久賢哲之治也當開元以前京(集作荆)江岸於揚子海
潮内于䢴溝過茱萸灣北至邵伯堰湯湯涣涣無隘滯
之患其後江𣲖南徙波不及遠河流寖惡日淤月填若
歲不雨則鞠為泥塗舟檝陸沉困于牛車積臭含敗人
中其氣為疾為瘵長民者時興人徒以事開鑿既費累
鉅萬或妨奪農功殫財竭力隨導随塞人不寬息物不
滋殖百有餘年矣貞元初公由(集作以)秋官之貳出鎮兹
土既下車乃驗圖考地謀新革故(一作謀利革害)相川源度水
勢自江東而西循蜀岡之右得其浸曰句城湖又得其
浸曰愛敬陂方圓百里支輔四集盈而不流决而可注
圖以上聞帝用嘉允乃召工徒修利舊防節以斗門釃
為長源直截城隅以灌河渠水無羡溢道不廻迂(集作遠)
於是變濁為清激淺為深潔清澹澄(集作泊)可灌可鍳然
後漕輓以興商旅以通自北自南泰然歡康其夾隄之
田旱暵得其溉霖潦得其歸化磽薄為膏腴者不知幾
千萬畝野人誦曰膴膴原田自今以始歲其(集有)豊年都
人誦曰沔彼流水我邦是紀鍾美不知嚮非我公有先
物之知移俗之才則曷能運可大之謀蠲累世之弊繇
旬朔之勞致無疆之逸宜乎人之永歎(一作詠歎)也如此按
陂塘本魏廣陵守陳登所設時人愛其功而敬其事故
以名之謝文静(晉書作靖)成偃又以召公之德為稱有魏以
還五百餘載不朽之績及公而三皆在斯邦不其盛歟
水門之作將以重成功示長利非登臨游宴之為嘻後
之人抑可以知
汴州東西水門記(并序)韓愈
貞元十四年正月戊子隴西公命作東西水門越三月
辛巳朔水門成三日癸未大合樂設水嬉會監軍司馬
賓佐寮屬將校熊羆之士肅四方之賓客以落之士女
龢會闐郭溢郛既卒事其從事昌黎韓愈請紀其(集無其字)
成績其詞曰維汴州河水自中注厥初距河為城其不
(集作弗)合者誕寘聮鎻于河宵浮晝沉舟不(閤本作用)潛通然
其襟抱虧䟽風氣宣洩邑居弗寧訛言屢騰歴載已来
孰䆒孰思皇帝御天下十有八載此邦之人遭逢疾威
嚚童噭嘑劫衆阻兵懔懔慄慄若墜若覆時維隴西公
(李勉)受命作藩爰自洛京單車来臨遂持(集作拯)其危遂去
其疵弗肅弗厲薰為太(集作大)和神應祥福五榖穰熟既
庶而豐人力有餘監軍是諮(集作咨)司馬是謀乃作水門為
邦之郛以固風氣以扞(集作閈)寇偷黃流渾渾飛閣渠渠
因而飾之匪為觀遊天子之武維隴西公是布天子之
淳(集注云一作天下之文)維隴西公是宣河之沄沄源于崑崙天
子萬祀公多受祉乃伐山石刻之日月尚俾来者知作
者(集無者字)之所始
新修漕河石斗門記穆員
分洛為漕斗門在都城東(一作門字)南中橋之右舊制喉不
深口不速其流随之水斯溢旱斯涸東有斜堰俾其来
往終歲不修輙壊修則水積高而迤南北北傷則洛亘
邙趾南傷則魚遊井鄽不脩則漕復于陸且其地與岸
皆寘薪焉不再閏而(一作不)一易每歲繕塞斜堰洎南北
堤橋之費相與盈萬其斗門之工不計盖其弊者也安
平公治三川之暇顧念於此之疾未去且曰水之性導
無不順(一作利)壅無不害善為水者唯其所趣使若自然
其要在於不與之競而已是用浚斗門之下以量其入
庳斜堰之上以歸其餘庶乎饒不為增傷不為減盈萬
之費歲收於公而通海之波率土之運東西交騖合朝
宗之義焉中橋之旁有古堰廢石沉于泥沙公乃發而
轉之以代寘薪之制省於自他山而致者盖百之一猶
懼剛之不勝柔岸化於水乃受規矩俾之追琢如斧斯
銳以分其衝如月斯仰以折其勢積石山鬭中流湯湯
南隣鑿龍永代無愧上濟行邁是為通橋歲三月興作
四月畢事(一作事畢)人不見始而覩其終垺其功用不足於
常歲之數而不朽之利與皇都洛水垂之無窮焉嗚呼
物之至柔者水不得其理者懷山襄陵其次决隄防隤
城邑夫唯不爭之力然後勝之天下之理一理也制天
下之至強者其唯不爭乎於水也見公之政於政也見
公之德異日觀易簡久大之業此非其一隅哉公以為
成公之志者實肆其勤命以名氏刻于岸石仍俾末吏
謹而書之貞元四年四月丁亥日記
橋
汾河義橋記崔祐甫
絳人有成橋于稷山縣南汾河水上入境稱曰孝子詢
之三十喪父母五十猶(一作由)縗麻故其鄉黨捨氏不名
貴之也初兹縣有具舟之役隣邑有官修之梁自太原
西河上黨平陽至于絳逹于雍繇卒廹程賈人射利濟
舟為捷渡口如肆孝子川上喟然嘆曰夫来者如斯其
可勝紀欲速不逹式(或作其)在兹乎見義不為非勇也臨
難不濟非義也廼願棄家乞諸他郡枯槁藍縷日恒歲
積自河間(一作阿關)而東陶唐儉風食貨艱難閭里褊小率
令遠馳驟邇饋餉耆耋(一作耄)喻美於編戶丁男捨耒而
攻木義聲感也汾流湯湯河滸牽射潰(一作隤)沙徙岸呀
呷轉騰畚築於激射之旁根柱於沸渭之下是慮是圖
功就其十八九矣其年秋七月天作霪(一作滛)雨湍悍(或作)
(激)襄陵噫大水不仁前功蕩矣邑老鄕人涕泗而弔之
曰力竭于(一作於)子天不恤是而已矣顧而不應且有後
圖徵詩人之嘉謀參作者之遠慮曳索辮篾縶舟戾舸
(一作航)白露下而謀始止於凌澌杜春冰觧而興功止於
水潦降一夫(一作嘆)不可奪志三年其有成功廣可
方軌平可轉轂去其飾成在(一作成無)丹雘取其固勢
異虹蜺僉義於孝子之功也故曰義橋昔周王以
懿戚封建吳札美盛德遺人西臨孟津北對姑射
山河風土其肯徒然所以義表專(一作顓)門功烈隣
境難其一善矧乃兼之由是縣人誌之于石(一作皆唐)
(文粹)
中渭橋記喬潭
自鳥鼠穴者兹水廣矣依(一作稅)鳳凰城者兹橋壯矣水
朝巨海而不竭橋通大路而居要不然豈自秦至我唐
六千甲子而獨(一作猶)存也稽厥弘道(一作造)率兹帝圻(一作)
(畿)候天根之見當農務之隙司金司木鳩而積也水工
木工速而至也揮刃落雪荷鍤成雲京兆尹紫綬(一作紱)
而董之邑吏墨綬以臨之遠邇子来結構勿亟無小無
大咸稱天(一作于)休經之營之不愆于素丹柱插於坎䧟
(一作窞)朱欄赩而電炫(一作烻)乃虹引成勢猶鵲填就功連
横門抵禁苑南馳終嶺商洛北走滇池鄜畤濟濟有衆
憧憧往来車馬載馳而不危水潦起漲而轉固人思啓
者吾其能濟赩赩赫赫轟轟闐闐且周穆之駕黿鼉振
千祀也東明之聚魚鼈稱一時也孰若我由也(一作之)而
必達憑之而必安若以匹敵夫何遠矣潭遂(一作遽)因行
邁覩兹崇飾將刊石以表跡敢搦札以記事赤奮若歲流
火之月也
井
義井記邵真
義以發衷形外昭施物也井以下汲上導彰濟人也河
間公鑿井於城垣之次陽門通莊之右偏署曰義正哉
導之深源經以(一作之)善利庇彼䆳宇達于交衢鐵其瓶
以永不羸石其甃以給無泥飛輪周散泄竇前注淬(一作)
(泙)而平之随用不私主發生以流潤當赫曦以伏炎在
摇落而激清抵凝沍而不閉環四序以一其惠俾憧憧
者知飲濯所嚮焉蔑燠𤾉之虞濟煩乏之艱昏懵者得
以淘盪瘵痗者由之蠲愈滌汰氛坌沃洒蒸灼澹然不
改與地配久化囂闠為閒敞隣梵宫以(一作之)清淨脩廊
對開連樓鬱峙嘯真侣以宴息速嘉客以盥潄(一作溉)指
心而授應日而就彼豐福吉禄繁榮重(一作祉崇)慶欲不萃
於河間之門得乎故北寺司刑上卿也南(一作西)臺專席
中丞也戎府佐政司馬也參貳外閫顯榮當朝鶱鶱青
冥前視萬里是鑿井為濟川之漸斵輪為秉軸之兆可
轉盼而待矣公才蔚量碩質貞氣淳名膺王府心拂塵
累制(一作料)物以經遠恤人以遂誠廻俸節財蕆事彰義
將獻祉于大君貢休于元戎歸夀于高堂三事體大公
之弘誓乃戒司翰者書實刊記揭于井外時大歷六年
春三月記
一作皆文粹
觀風驛新井記崔黃中
自荆門至清宫三百里雖水泉味鹹鑿井䟽源往往而
有中間觀風驛三十里㳙滴不流磽确而瘠長亭短亭
三百餘家終日挈瓶入谷而汲暨乎暑氣炎煽天地燒
爍金石提綆半路已成温湯居者既往来(一作性命)難通行
者固不保其往元和六載我司空鄭公節度荆南下車
之日緝寧巴徼統正楚風䟽導濆溜未暇細務三年政
閒事已(一作簡)因議路室委餼之事饑乏汲引之道訪於
幕中寮佐僉曰地形峭峻意功多未即贊公公曰登陸
求蓮誠宜不卜然貳師鑿井焉有檻(一作濫)泉愚叟移山
素無巨力志之所至神亦或昭苟利於人不計藏鏹支
使庾承度宣貞絶俗仗義真(一作直)副成規終此殊績於
是程功蕆事穴其路隅一之日興畚鍤俾應鼛鼓騰沙
掊土二之日困于石飛鎚敲火轉石磊硪三之日計功
(一作工)未畢瀸泉仄出泛濫渤潏井上千夫[口闞]噪喧呼揚
灑甘溢(一作泉)提缶争先巷無居人語笑道邊嗟乎夫善
政養人之術皆日就月將然孜孜而化曷若鄭公興一
言土石之役濟萬古生靈之命匠意於衆慮之表見機
於不牽之初如此翊君為堯舜之代惠澤必浸於昆蟲
贊國為華胥之朝恩波必滋於草木况濟人於聲教之
外愛物於象數之中立德已来無出其右易曰改邑不
改井以君子清規長存鄭公有焉黃中猥從鄕(一作鄕從)第
得厠賓筵覩事揚嘉猶未盡焉(一作善)冀後来多士經此
樂土知有仁焉時元和七年歲在壬辰十二月二十三
日
文苑英華卷八百十二
