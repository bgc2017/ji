文苑英華卷四百七宋李昉等編
京府二
萬年縣尹
授秦守一萬年縣令制蘇頲
黃門楚州刺史上柱國南安縣開國公秦守一才稱幹
理迹遊文藝敏而當劇明以燭姦星闥副於求郎河東
美其為宰事殷輦轂時佇絃歌既掦百里之風更緝萬
年之政可通議大夫行萬年縣令勲封如故主者施行
授鄭巖萬年縣令制孫逖
門下中大夫行尚書刑部郎中上柱國鄭巖形神俊秀
理識通明標幹術於公方飾文詞於吏道累登華省嘗
典劇曹宜遷取則之邑更展撥煩之用可行京兆府萬
年縣令
授唐慶萬年縣令制元稹
勑朝議郎守尚書比部郎中賜緋魚袋唐慶輦轂之下
豪黠僄輕擾之則獄市不容緩之則囊橐相聚是以前
代惟京令得與御史丞分進道路以其捕逐之急也執
事言爾慶頃搉束池鹵生息倍稱布露飴散(飴鹽散鹽見周禮)
於羅落之間而盜賊終不敢進(集作近)推是為理真吾所
求之劇令也無或畏避以艱惸婺可守萬年縣令餘如
故
授孔戢萬年縣令制白居易
勑京邑令缺多擇尚書郎有才理者補之兵部員外郎
孔戢自御史府遷夏官之屬凡所蒞職一心奉公在郎
署間稱有名實加以文學緣飾吏能俾宰京劇佇有成
效可萬年縣令
長安縣令
授鄭仙客長安縣令制李嶠
勑朝散大夫行鼎州長史鄭仙客識量淹通理懷沉正
攝官無怠歴職有聲三輔名畿五方雜俗求人之瘼惟
帝所難宜遷題坐之風俾試鳴絃之化可檢校長安縣
令散官如故
授趙昇卿長安縣令制蘇頲
勑朝議郎守尚書戶部郎中上柱國趙昇卿識融而遠
心密而堅行副其才文參於吏遊刃之美盡中桑林含
香之能獨推蘭握市朝所令輦轂惟溱宜拜神京之宰
用懲使(疑作俠)窟之姦可守長安縣令散官勲封如故
授徐演長安縣令等制常衮
勑朝議郎行尚書工部員外郎賜緋魚袋韋覃朝奉郎
行尚書倉部員外郎上柱國賜緋魚袋徐演等噐行純
備文以彰之尤通政體必本經術直道以進當官而行
執憲字人早揚厥職自參俊茂之選各舉彌綸之要遵
我風化始於京兆(一作邑)素稱雄劇今則倉廪空虛戎車
未寧兵食屢調稅有倍征之重用過經費之數公私抗
(一作積)弊人戶離(闕)雖難理之任又屬艱虞而制事之宜
亦有工拙苟或貞介純白端誠奉公恭敬以仁明察以
斷不虐鰥寡不阿貴強以兹撫馭庶有蘇息擇才而授
政豈遠哉俾爾化神臯之俗分司隸之路考其能否當
有遷黜勉思誡勑以副憂勤覃可守萬年縣令散官勲
賜如故演可守長安縣令散官勲賜亦如故
授楊魯士長安縣令等制崔嘏
勑兵部郎中楊魯士等朕方以親人之任重其守宰欲
使中外迭處周旋可觀至今於尚書省御史府以時序
遷者亦皆推於公議復中念孔門以政事文學列為四
科而魯士等各擅其能久而益勵付之劇縣分以名曹
必能展剖繁㭊滯之才副題柱含香之美且有後命爾
其敬哉
授前左司員外郎趙均長安縣令制
錢珝
勑具官某慎行於家能養其親也慎言於朝能保其身
也士大夫有是二者列於周行善用恬和且聞淹恤循
於常典安可滯遷屬京縣寓理之難度材云急流亡未
復賦歛猶虛以爾所慎之多必當克集其事錫兹銀印
耀彼綵衣承寵而將慶問安思報而勉圖為政可依前
件
河南縣令
授鄭璿河南縣令制蘇頲
黃門正議大夫行尚書職方郎中上柱國鄭璿士門雅
望名教是先吏道通才聲塵自遠嵩邙帝宅周漢王都
宜廻起草之能佇息鳴桴之聽可知河南縣令散官勲
如故主者施行
授何士乂河南縣令制白居易
勑漢朝郎官出宰百里故(集有令字)京邑令缺多命尚書郎
補焉朝議郎行尚書水部員外郎何士乂慎檢(集作交)和
易介然有常守而勿失可使從政然能佩弦以自導帶
星以自勤則緩急勞逸之間必使適宜而會理矣以爾
思退故吾進之可守河南縣令散官勲如故
授盧攸河南縣令等制崔嘏
勑前知嘉興監盧攸前知湖南院韋宙等國朝之制自
外府正郎至于郡丞半刺不由會府之所選授者中外
臣僚歲終得以聞薦而有司鍜鍊其簿籍參校其資級
夏五月各以其名來上惟爾攸等或以文學再登科第
或以才人早居賓幕或以利用累司榷筦之繁或以薦
延久佐州邦之理嘉乃成績俾其叙遷至于赤縣銅印
之榮三川綱轄之任皆吾之慎選也爾其勉之
洛陽縣令
授崔隱甫洛陽縣令制蘇頲
黃門正議大夫行汾州長史崔隱甫抗迹清循在公明
察素禀才識早聞簡練故以正而不撓和而不同廼眷
有洛是稱中土百里居官四方作則宜副曹攄之選俾
旌王渙之能可檢校洛陽縣令散官如故主者施行
授徐鍔洛陽縣令制孫逖
門下司封郎中徐鍔業繼文儒才優斷割明而不滯幹
則有威五等是司已傳名於臺妙四方之會宜展用於
京劇可河南府洛陽縣令
授楊晉洛陽縣令制常衮
勑朝議郎守尚書金部郎中楊晉性方行純識敏才達
本以經術通於理體和而中禮善不近名仙署廻翔士
林推重字人京邑多選臺郎風雨所會俾分洛師之劇
桴鼓不鳴佇繼董宣之政可守洛陽縣令仍賜緋魚袋
散官如故
授崔咸洛陽縣令制白居易
勑度支員外郎崔咸漢以四科辟士求多略不惑強明
斷決者任三輔令故今四京令缺亦擇尚書郎有才理
者補之而咸在郎署中推為利用加以詞學緣飾吏能
操割洛陽必有餘刃然宰大邑如烹小鮮人擾則疲魚
撓(集作擾)則餒寬猛吐茹其監于兹可洛陽縣令
西畿縣令
授元欽裕櫟陽縣令制蘇頲
門下正議大夫行雍州藍田縣令元欽裕從政美才幹
時良具山稱多玉已鳴弦於屬城地是雨金將候蹕於
馳道使助王訢之辯宜符尹賞之遷可行雍州櫟陽縣
令散官如故
授韋光業高陵縣令制
勑朝議郎行岐州陳倉縣令韋光業效官敏濟臨事明
察嘉其墨綬聲以淡(疑)於雞祠(見漢郊祀志)遷以黃圖政佇
成於鹿苑(見唐地理志)可京兆府高陵縣令
授樊象藍田縣令制孫逖
門下行京兆府司錄參軍樊象發跡詞場馳名吏職克
勤於位皆著其能掾彼神州既彰人譽宰于近縣俾叶
時湏可京兆府藍田縣令
授柳子華昭應縣令制常衮
勑朝議郎前守池州刺史上柱國賜緋魚袋柳子華藻
飾以文周通於事剛腸正色奉法無私臨難而忠義偘
然處煩而典禮不易頃者守春秋鵲岸之地介東南牛
渚之險既明且察吏不敢欺大姓悅從伏戎(一作盜賊又作伏賊)
散落政殊績異風俗一清地雄神臯秩視京縣國朝舊
制亦以刺郡入補副予良選惠此疲人可守京兆府昭
應縣令散官勲賜如故
授東畿令吉旻西畿令制元稹
勑前河南府登封縣令吉旻邦畿之宰任得其人盖有
以乂我黎庶足以張吾京師也自輦轂在鎬瀍洛務輕
長令之善康東人者往往移隸内史今京兆尹季同以
敀有幹蠱之稱流聞于西遂陳換縣之求無替字人之
術可守京兆尹渭南縣令
授裴寰奉先縣令制前人
勑裴寰等尹正務重自掾屬已下至于邦畿之長往往
選署以聞從而可之亦委任責成之義也以爾等或理
謀居最或保任稱能將委劇曹亦專近邑各懋乃職用
酬爾知可依前件
授韋珩等西畿令制前人
勑河陽節度參議兼監察御史韋珩前懷州武德令李
鄂等昔先王眚災肆赦則殊死以降無不宥免而受財
(集作賄)枉法者常罪(集作常常)罪之以此防吏吏猶有豪奪於
人者朕甚憫焉日者覃懷有過籍之賦使吾百姓無聊
生於下非珩等為吾發覺則吾終不得聞東人之疾苦
矣今美原藍田皆吾甸内之邑爾其為吾飬理生息以
惠困窮使天下長人之吏知朕(集有明字)用廉激貪之意焉
珩可守美原令鄂可藍旧令
授李寘咸陽縣令制白居易
勑某官李寘近者西戎(集作夷)犯塞詔諸將出師司計臣
俊言寘有應辦才可司饋餉故自京府掾假臺郎憲職
以命之屬寇遁師旋未展其用况在公族推有器幹今
授銅印俾宰咸陽夫庶官之理同歸撫字之任為急西
郊咫尺佇爾能聲可京兆府咸陽縣令
授徐登醴泉縣令制前人
勑徐登京兆尹言登前為涇陽令清廉簡直奉法愛人
請補醴泉冄考其績昔子路理蒲仲尼誨曰愛而恕可
以容困温而斷可以抑姦今醴泉人與蒲相類宜用此
道往訓養之歲時之間期於報政可醴泉縣令
授李友文興平縣令制崔嘏
勑前鄂州觀察使殿中供奉李友文等畿甸之内百役
是(闕)
授蔣邕濟源縣令制
勑夫任事之官親於人者莫切於令長也非其才則百
里告病得其人則元元獲安况授其臣在乎所舉獻狀
推允用觀爾能邕可河南府濟源縣令餘如故
授王沂永寧縣令范傳規安邑縣令制
元稹
勑前汴宋亳潁等州觀察推官殿中侍御史内供奉賜
緋魚袋王沂前宣武軍節度推官監察御史裏行范傳
規等比制諸侯吏府罷則歸之有司以第叙常秩近或
不時以聞謬異前詔朕申明之以復故典而去歲司徒
弘以沂等入覲因獻其能越在後庚之前且寵上台之
請命汝好爵時予加恩勉字邦畿無虐黎獻沂可河南
府永寧縣令傳規可守陜州安邑縣令餘如故
授元壽陸渾縣令制崔嘏
勑右補闕元夀縣令親人之任在昔為難况我每念疲
甿思於共理爾有利用可為此官宜輟任於諫垣俾足
才於宰邑觧牛利刃來鹿殊祥勉思三異之能無忽百
里之地可
授前右補闕孫握長水縣令賜緋制
錢珝
勑具官某士大夫不能理其身而能理於人未之有也
爾嘗以文行進取科名列士(一作任)華資詎非素志一旦
自(一作身)退朝實多之所謂能理其身固可理於人矣加
之朱綬用表積中寧無所操施為善政可依前件
文苑英華卷四百七
