文苑英華卷七百七宋李昉等編
文集九
樊南甲集序一首樊南乙集序一首
權公集序一首文泉子集序一首
笠澤藂書序一首陳先生集序一首
陳先生集後序一首湘南應用集序一首
舟中錄序一首
樊南甲集序李商隠
樊南生十六能著才(集作十)論聖論以古文出諸公間後
聯為鄆相國華太守所憐居門下時勅定奏記始通今
體後又兩為秘省房中官恣展古集往往咽噱於任范
徐庾之間有請作文或時得好對切事聲勢物景衷(集作)
(哀)上浮壯能感動人十年京師寒且餓人或目曰韓文
杜詩彭楊章檄樊南窮凍人或知之仲弟聖僕(羲叟)特善
古文居會昌中進士為第一二嘗表(集無表字)以今體規我
而未為(集作焉)能休大中元(集作九非)年被奏入嶺(集作領)當(去聲)
表記所為亦多冬如南郡舟中忽復括其所藏火燹(息淺)
(反)墨汚(烏汚反)半有墜落因削筆衡山洗硯湘江以類相
等色得四百三十三件作二十卷喚曰樊南四六四六
之名六博格五四數六甲之取也未足矜十月十二日
夜月明序
樊南乙集序前人
余為桂林從事日嘗使南郡舟中序所為四六作二十
編明年正月自南郡歸二月府貶選為盩厔尉與班縣
令武公劉官人同見尹尹即留假參軍事專章奏屬天
子事邊康季榮首得七關數月(集作日)李玭得秦州月餘
朱叔明又得長樂州而益丞相亦尋取維州聯為章賀
時同僚有京兆韋觀文河南房魯樂安孫朴京兆韋嶠
天水趙璜長樂馮顓彭城劉允章是數輩者皆能文字
每著一篇則取本去是歲葬牛太尉天下設祭者百數
他日尹言吾太尉之薨有杜司勲之誌與子之奠文二
事(集有文字)為不朽十月尚書范陽公以徐戎凶悍節度闕
判官奏入幕故事軍中移易牒刺皆不關决記室判官
專掌之其關記室者記室假故余亦參雜應用明年府
薨選為博士在國子監太學始主事講經(集作始復欲註書講經)
申誦古道教太學生(三字集作天下學生)為文章七月尚書河東
公守蜀東川奏為記室十月得見吳郡張黯見代改判
上軍時公始陳兵新教作場(集作新練兵作教場)閱數兵實判官
務檢舉條理不暇筆硯明年記室請如京師復攝其事
自桂林至是所為已五六百篇其間可取者四百而已
三年已来喪失家道平居忽忽不樂始尅意事佛方願
打鐘掃地為清凉山行者於文墨意緒闊略為置大牛
(集作太平)篋塗逭破裂不復條貫十月弘農楊本勝始来軍
中本勝賢而文尤樂收聚牋刺因懇索其素所有會前
四六置京師不可取者乃強聯桂林至是所可取者以
時以類亦為二十編名之曰(三字集作為)四六乙此事非平
生所專尚應求備卒不足以為名直欲以塞本勝多愛
我之意遂書其首是夕是大中七年十一月十日夜火
盡燈暗前無鬼鳥一如大中元年十(集作十二)月十二日夜
時(是序前四六之夕)書罷永明不成寐(集作書罷永歎際明而不成寐)
權公集序楊嗣復
唐有天下二百二十載用文章顯於時代有其人然而
自成童就傅以及考終命解巾筮仕以及鈞衡師保造
次必於文(集作是)視聽必於文(集作是)采章(集作文采)皆正色而
無駁雜調韻皆正聲而無竒邪滔滔然如河(集作滔滔然如江河)
(文粹作滔滔如河)東注不知其極而又處命書綸綍之任專考
覈品藻之柄參化成輔翊之勲初中終全而有之得之
於相國文公矣公諱德輿字載之天水人也族望祖宗
之遠當官行已之道語在國史銘於壙而碑於途此不
敢詳今所載者因緣文業而已早歲為淮南江西從事
掾管記室之任屬詞詣理奏入而報可移文走檄疆事
寧解登朝為起居舍人改駕部員外郎換司勲郎中遷
中書舍人凡四任九年專掌詔誥大則發德音修典冊
灑朝廷之利澤增盛德之形容小則褒才能叙官業區
分(文粹作分别)流品申明誡(集作沮)勸無誕詞無巧語誠直温
潤真王者之言公昔自纂錄為制集五十卷託於友人
湖南觀察使楊公憑為之序故今不在編次之(文粹無之字)
内其他千名萬狀隨意所屬牢籠今古窮極微細周流
於親愛情理之間磅礴於勲賢久大之業不為利疚不
以菲廢本乎道以行乎文故能獨步當時人人心服非
以德爵齒挟而致之貞元中奉詔考定賢良草澤之士
昇名者(文粹作士)十七人及為禮部侍郎擢進士第者七十
有餘(文粹作二)鸞鳳杞梓舉集其門登輔相之位者前後凡
十人其他征鎮岳牧文昌掖垣之選不可悉數方且繼
居重任者猶森然(十字文粹作繼居其重任者今猶森然)非精識洞鑒其
詞而知其人何以臻此耶憲宗皇帝紹開中興始以(集作)
(初)英明申威提法武功既愈(文粹作俞)文教是圖元和五年
冬執政暴疾既瘖且痺未旬日而公作相憲章儒術潤
色王度使和聲順氣發自廊廟而鬯浃於幽遐我之所
長時久(文粹作以)推戴玉立冰㓗無緇磷遷染之譏以文德
自終豈徒然哉嗣復不佞發跡門館儀曹台席皆忝前
躅公之元子中書舍人璩不幸短命其嗣憲孫(文粹作子憲)
泣奉文集求鄙詞以冠篇首雖觀於巨海難挹波濤而
藉用白茅所資誠敬其五十卷次第具在集目謹序
文泉子集序劉蛻
於西華主之降也其三月辛夘夜未半野水入廬漬壊
簡策既明日燎其書有不可玩其辭者噫當初不敢自
明其書十五年矣今水之来寇余命也已矣故自褐衣
以来辛夘以前收其微(集作微)詞屬意古今上下之間者
為外内篇焉復收其怨抑頌記嬰於仁義者雜為諸篇
焉物不可以終雜故離為十卷離則名之不絶故授之
以為文泉泉之時義大矣哉盖覃以九流之文旨配以
不竭之義曰泉崖谷結(集作枯)珠璣昧則將救之雲雷亢
粢盛乾則將救之余豈垂之空文哉自辛夘迄甲午覆
研(五見切)于襄陽之野
笠澤藂書序陸龜蒙
藂書者藂脞之書也藂脞猶細碎也細而不遺大可知
其所容矣乾符六年春卧于笠澤之瀨敗屋數間盖蠧
書十餘箧帕(集作伯)男兒裁三尺許長䃣齒猶未遍教以
藥劑象梧子大小外研墨泚筆供紙札而已體中不甚
(集作堪)羸耄時亦隠几強坐内壹欝則外揚為聲音歌詩
賦頌銘記傳叙往往雜發不類不次渾而載之得稱為
藂書自當(去聲)諼(集作緩)憂之一物非敢露世家耳目故凡
所諱其中略無避焉
陳先生集序黃滔
唐設進士科垂三百年有司之取士也喻之明鏡喻之
平衡未嘗不以至公為之主而得喪之際或失於明鏡
或差於平衡何哉俾其負不羈之才藴出人之行殁身
末路抱恨泉臺者多矣嗚呼豈天之否其至公之道耶
抑人之自坎其命耶潁川陳先生實斯人之謂歟先生
諱黯字希孺父諱贄通經及第娶江夏黃夫人賢而生
先生無昆弟姊妹十歲能詩十三袖詩一通謁清源牧
其首篇詠歌河陽花向時豆新愈(瘡之如豆)牧戲之曰藻才
而花貌胡不詠歌先生應聲曰玳瑁應難比班犀定不
加天嫌未端正滿面與裝花繇是聲名大振於州里十
七為詞賦作蘇武謁漢武帝陵廟賦便為作者推伏二
十為文先生松姿柳態山屹波注語默有程進退可法
早孤亊太夫人彌孝熙熙愉愉承顔侍膳雖隆雲霄之
望終確綵衣之戀既而及其子蔚冠太夫人勉之曰付
蔚於潘岳之筵俟爾於㕁詵之桂方起於鄉薦求試貢
闈已過不惑之年矣及會昌乙丑逮咸通乙酉其間以
寧家兼在疚之日斷絶往来吳楚之江山辛勤秦雍之
槐蟬嗟嘆知已之許與同郡王肱蕭樞同邑林顥漳浦
赫連韜福州陳蔇陳發詹雄同時而名價相上下嗚呼
斯八賢皆以不羈之才出人之行懇乎進趨恂恂乎鄉
黨而無所成豈天之意否其公耶抑人之自坎其命也
俾有司失其明鏡差其平衡之如是結冤氣於冥路之
中抱永恨於泉臺之下豈不甚歟先生之文詞不尚竒
切於理也意不偶立重師古也其詩篇詞賦牋檄皆精
而切故於官試尤工滔即先生之内姪也自丱趨隅洎
隨計之歲先生下世後二十年而忝登科第東歸之日
求遺藁其家經兵火也少得其文三十首他處得詩若
干首敬俟增而後述天復元年滔叨閩相之辟旋使錢
塘與羅郎中隠遇曰咸通初與先生定交於蒲津秋試賦
則五老化為流星詩則漢武横汾先生之試官嚴郎中
下都之吟諷秋場五十人之降仰今遺藁可藂願為之
序既還不及求增謹以所得之文賦詩牋分為三卷收
淚搦管為之前序蔣㝢正郎為之後序正郎負宇内之
雄名也用釋泉臺之恨時天復二年壬戍秋七月十日
陳先生集後序羅隠
潁川陳先生諱黯字希孺曩者與予聲跡相接於京師
各獲譽於進取咸通庚寅歲膠其道於蒲津秋試之場
自後俱為小宗伯所困不一某(疑)甲申春告予以婚嫁
之牽制東歸青門撡執之後余亦東遊逮大梁時故杭
州盧員外潯在幕齎其文軸謂余曰陳君罷而東豈期
斯文之終窒乎子東及之為我歸其文而激其来余至
維揚及歸其文遵其言相懽月而後别為我謝范陽公
龍門之役不復顧矣由是音塵杜絶天復元年四門博
士江夏君通家相好于吳越面余論及場中曩之名士
及希孺之表也余不覺愴然懷舊明年黃君以其文章
德業為之序以㝢俾予繋述遂得申斯言嗚呼大唐設
進士科三百年矣得之者或非常之人失之者或非常
之人若陳希孺之才美則非常之人失者矣夫德行莫
若敦於親戚文章莫若大於流傳今已備於江夏之筆
矣余不克再敬止書交道于是噫
湘南應用集序前人
隠大中末即在貢籍中命薄地卑自已夘至于庚寅一
十二年看人變化去年冬河南公按察長沙郡隠因請
事筆硯以資甘旨明年夏隠得衡陽縣主簿時硖州盧
侍御自龍城至右司張員外遊曲江廻皆謂隠不宜佐
屬邑(二字集作作此等邑)於戱隠自卜也審江表一白丁耳安有
空將卷軸與公相子弟爭名幸而知非得以减過冬十
月乞假歸覲阻風於洞庭青草間因思湘南文書十不
一二蓋以失落於馬上軍前故也今分為三卷而舉牒
祠祭者亦與焉某月二十四日序
舟中錄序錢珝
乙夘歲冬十一月余以尚書郎得掌誥命庚申歲夏六
月以舍人獲譴佐撫州馳暑道病秋八月自襄陽浮而
下舟行無役因解束書視所為辭藁剪剪(一作翦翦)冗碎可
存者得五百四十篇丞相表奏百篇區别編聯為二十
卷夫體正而有倫辭約而居要始終明白兹所以為誥
也國朝聲名辭臣率能由是而作堂闥秘邃不與漢魏
爭高下而荒學小子以一目視其穴隙間其可見堂奥
而得規摹哉以是代天子言誠不知而作也古者黜幽
不過考三載之績余冒居六年見考無績用思黜不亦
宜乎所編聯不敢以集稱理諸舟中遂曰舟中錄是年
九月錢珝自序於沔陽之南
笠澤藂書序乾符六年春卧于笠澤之瀨(集作自乾符六)
(年春卧病于笠澤之濱)裁三尺(集作裁未三尺)
文苑英華卷七百七
