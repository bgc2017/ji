文苑英華卷六百十八宋李昉等編
刑法二
為百僚請加王慈徵等罪罰表一首
百僚賀恩制逆人親屬不為累表一首
為將軍程處弼謝放流表二首
為蘇宏暉謝罪表二首
謝免罪表一首
為人謝放父罪表一首
請寬宥與張易之往還人表一首
請代父死表一首
為百僚請加王慈徵等罪罰表(武后)
李嶠
臣某等言伏見逆人王慈徵等並擢自凡庸累承恩奬
遂得叨榮秩職此禁戎任切爪牙寄同心膂而忠勤之
志莫效於鷹鸇悖逆之愆反同於梟獍向使邪謀不洩
隂計遂成將恐變起宫闈禍生肘腋此實靈祇之所切
齒臣子之所寒心若但寘以恒科委之常憲何以明大
憝之愆咎杜元凶之覬覦望請汙其宫室轘之都市用
遵雷電之象允叶春秋之義則衣冠塞望夷夏甘心無
任憤切之誠謹冒死陳請臣某等誠惶誠恐頓首頓首
死罪死罪謹言
百僚賀恩制逆人親屬不為累表(武后)
前人
臣某已下文武官九品以上二千七百五十人等言臣
等伏見今月九日恩制緣逆人親屬有能公勤清白者
自當隨材擢用不以為瑕宜各坦懷佇收來效臣等仰
承恩造伏誦德音感戴屏營忭舞相屬臣某等誠歡誠
喜頓首頓首死罪死罪臣聞父殛子興聖賢忠厚之教
身死宗戮季末陵夷之道或罰不及嗣或禍并其族淳
朴浸往惻隠不逮於昆蟲(一作蚊)法令滋章網羅必及於
麛卵天厭淫虐誕興明聖掃百王之餘弊張網羅而更
理去貪殘而遂生育品物昭蘇哀獄訟而緩虔劉寰瀛
凱懌刻薄之風盡敦厚之化流猶且締想納隍凝情溝
壑在予之旨固以(一作已)刑于萬方拯物之心豈直解其三
面日者亂臣干紀巨猾㴞天將傾渤海之流且觸崑山
之柱陛下傷澆浞之為變弔管蔡之不臧法雷電之威
誅而不怨(一作怒)用春秋之義斷必以情擢其髮而葬其
尸殱其魁而宥其黨漢主三夷之法黜而不行秦皇九
族之刑矜而莫用至若瓜連萍託枝附葉隨或玉石難
分或淄澠易混俱削嫌疑之迹豈從寬大之文遷州貶
縣纔示於小懲竄海投沙尚班於榮級則是我有大造
於羣兇也而聖慈無已天澤踰隆並運四時乃錫造於
平分之外不遺萬物尚加惠於曲成之表使枯朽之榦
向秋而更榮窮涸之鱗在轍而能躍藏其疾而含其垢
責其效而要其功雖魏士之私於外朝獲安反側商人
之染於汙俗咸與維新無以匹此含弘方斯滌蕩陛下
祚始鄷鎬嗣周家之忠信卜於瀍洛承夏鼎之休明三
后在天日歆於盛德四夷為守永慕於高義方當鬼神
降福豈止黎庶歸心臣等沐道昌期叨榮顯列觀太平
之德禮聽中和之詩頌雨露之施徒仰於財成天地之
仁豈議於酬答無任欣戴踴躍之至謹詣朝堂奉表陳
賀以聞臣某等誠歡誠喜頓首頓首死罪死罪謹言
為將軍程處弼謝(集作辭)放流表(武后)
陳子昂
糞土臣某言臣以殃舋姪搆凶逆臣合宗族誅戮以顯國
刑不謂天慈哀矜宥從寬典全臣骸骨生竄遐荒窮魂
再造以崩以躍臣某中謝臣聞忠臣事君如子事父窮
痛之至則呼所親何者君父恩深臣子懇切況臣蒙陛
下恩遇如子於母今為子不孝為臣不忠長辭闕庭永
殁荒裔悲窮痛恨荼毒誰依即使朽骨埋魂長滅泉壤
懇誠莫展幽翳明恩實恐隠慝於君不盡臣節明神誅
殛瞑目貽殃輙敢隳裂肝心罄竭誠懇殘喘冒死期少
謝恩伏惟聖母神皇陛下哀矜(集作憐)垂察臣某中謝臣
聞犬馬賤畜尚知主恩草木無心猶感德化臣雖駑猥
不足比人負榮懷恩能無感激臣山東孤賤(一作子)朝無
親故性識愚鈍才無可堪非能矯迹立方(一作身)飾行軌
物假借名譽為時吹嘘遂得宿衛階墀忝職郎將勤勞
莫紀尸素已多任經十有三年竟無一階升錄臣之駑
劣於此可見而貪榮冒寵尚不知歸陛下應天受圖恢
纂大業又不以臣駑鈍特見褒昇擢任中郎委以心膂
在職未幾即校檢將軍纔逾一年又加正授未盈三載
貴顯朝端寵渥隆崇莫與臣比臣每刻肌骨曉夜思惟
臣以何功謬私天造超羣越輩顯赫明朝應由臣天性
專愚志一守直(一作志守一直)行不負物心不愧神盡忠事君
竭力養母所以聖慈幽鑒曲昭懇誠寵任無疑委同親
近不然愚臣何取(集作以)叨此殊私(集作恩)臣兇險罪深母
不終養爰初遘疾以至終亡天慈再三降醫賜藥酒脯
珍膳繼踵臣門優問慇懃若同親戚臣之子母何德於
天子貴母榮恩禮重疊臣誠不孝至頑至嚚蒙此恩榮
豈無感戴臣愚性為善不願人知非敢自矜用為僥倖
皇天后土實見赤心臣往任郎將之日陛下特以臣貧
賜錢(集作銀)及綵臣以天恩非分矜憫賜臣懷戴之心祈
懇宜報遂用於天宫寺寫經造像半為聖主半為老親
臣以君親之恩所宜並報報是常理不合人知自爾造
成實(集作一)無知者臣今日獲罪不合上言實以事君之
心所宜罄盡善惡有隐恐負赤誠况(集作恐)臣長没黃泉
無見聖日區區之意安可不陳臣每以陛下恩深微臣
命淺常願湮宗滅族獲報萬分何圖誠效未申凶孽先
集逆天反道背德孤恩汙辱門宗虧缺臣節此臣所以
椎心泣血仰天號跳長負陛下之恩終無上報之日煩
冤屠(一作荼)毒心肝以糜比者待罪幽囚已合殞身碎首
為奉陛下賜書示諭照察臣心所以捧戴偷生假息殘
喘令已蒙寬刑(集作法)兄弟獲全投竄遐荒甘禦魑魅臣
之慶頼復何可言所恨亡母棄背即遭此禍几筵塗炭
孤魂煢煢存者流離亡者哀痛辛酸幽顕為代所悲應
由臣不孝不忠延此禍酷何以面目下(集作將)見先臣何
以心顔拜辭天闕生死無措永訣於今即以某月日部
勒妻子奔波就道即應死滅結草幽泉伏願母母神皇
陛下至尊寶神為萬姓加膳天下禔福以祐蒼生壽如
(集作若)南山永永無極不勝戀慕感咽之至
為將軍程處弼謝放流表(武后)前人
臣某言臣無教訓家有逆子臣合湮(集作汚)宗滅族以顯
國刑天慈哀矜放從流竄臣為慶賴已是非圖今月日
遂蒙天恩以臣所坐流刑特從釋放窮骸朽骨一朝再
生踴躍章惶再崩再隕(前篇作罔知所措)臣某中謝臣山東孤
子朝無親故智(集作性)識愚魯非有材能陛下超羣越輩
崇以榮寵昔任郎將十有三年遂無涓埃一階昇錄自
陛下踐極謬荷恩私冒寵叨榮超絶時輩越從郎將檢
校將軍纔逾一年即加正授皆是宸眷非有因人寵渥
崇隆(前篇作隆崇)莫與臣(前篇作為)比臣之孤賤貴(前篇作榮)顯知慙
臣又凶殃積罪甘投魑魅孤負陛下之恩永為遐荒之
鬼肝腦塗地無以微酧豈謂天造曲矜恩及枯骨收骸
溝壑反魄幽泉使魑魅窮魂重生聖日糞土殘命不滅
荒陬負(集作荷)德戴恩萬死無報不勝感荷再生之慶
此篇五百九十卷重出前已削去
為副大緫管營(集作屯營)大將軍蘇弘暉謝罪表(武后)
前人
臣聞獫狁不恭周王致其大戮將軍失律漢制被其嚴
刑未有逆命矯天而逋釁鼓之罰亡師沮衆遂寬戴社
之誅伏惟天冊金輪皇帝陛下肅恭上帝子育羣生萬
國所以宅心百蠻由其屈膝而契丹兇狡敢竊邊陲毒
虐生靈暴殄天物皇兵順伐仗仁義以龔行窮寇姦回
憑險阻而猶鬭臣等仁虧聖略知(集作智)昧詭圖遂以熊
羆之師挫於犬羊之旅誠合結纓軍壘抵罪國章陛下
以堯舜深仁且緩三苗之伐禹湯罪已不與萬方之辜
遂得齒劍餘魂更參授鉞之任死綏之魄復同挾纊之
恩四夷慕義以來甦三軍感恩而忭躍(集作踴)瘡痍再起
俘馘是圖將士同心誓雪孟明之恥殤魂共憤思抗杜回
之讐臣等殉義忘生報恩惟死不勝(集作任)感激慶戴之至
同前(武后)前人
臣某言伏奉某月日已前赦書赦臣萬死纔削見任官
秩還復本將軍名始慶再生即榮寵命宛轉踴躍感戴
慙惶臣某中謝臣聞鑿門受拜(集作律)本合忘生對敵臨
戎殉節惟死此乃國家恒典軍政嚴科臣妄以薄(集作庸)
才謬叨重任不能深圖遠筭馘醜摧凶以宣廟略之威
永息邊人之患屬以軍前挫衂士卒奔亡臣後繼驅馳
戰鬭交合川谷地險客主勢殊步馬相懸左右受敵决
死争命(集作决命争死)力盡途窮遂以貔貅之師衂於犬羊之
衆誠合(集作宜)刎首謝罪(集作國)殺身報國(集作恩)陛下弘湯
禹之仁務寬大之典愚臣同孟明之侣遂免嚴誅白骨
在榮丹慊未冺誓將枕戈嘗膽殄逆梟凶躬為士卒之
先以雪殤魂之憤肝腦塗地少答鴻私不勝荷戴再生
榮幸之至
謝免罪表(武后)前人
臣某言今月日司刑少卿郭某奉宣勑旨以臣所犯特
從放免伏對恩命魂魄飛揚臣某中謝臣巴蜀微賤名
教未聞陛下降非常之恩加不次之命拔臣草野謬齒
衣冠臣私門宗祖幽顯榮慶豈止微臣一身而已臣宜
肅恭名節上答聖恩不圖誤識凶人坐緣逆黨論臣罪
累實(一作死)有餘辜肝腦塗地不足塞責陛下弘慈育之
典寬在宥之刑矜臣草萊憫臣愚昧特恕萬死賜以再
生臣身首獲全已是非分官服具在臣何敢安臣若貪
冒寵私靦顔恩造復塵舊職以玷清猷螻蟻微心實慙
面目伏見南(集作西)有未賓之虜北有逆命之戎尚稽天
誅未息邊戍臣請束身塞上奮命賊庭效一卒之力答
再生之施庶陛下威命綏動(集作服)荒夷愚臣罪戾將補
萬一若臣獲死鋒鏑為厲犬戎(集作羊)古人結草實臣懇
願不勝大造再生荷戴之至
為人謝放父罪表(集作為張著作謝父官表武后)
前人
臣某言臣父某守官不謹獲罪自躬犯非清廉法宜不赦
實由臣為子不孝使臣(集無臣字)父陷刑憲天恩不盡(集作肅)
嚴科放全首領臣得父子相見已是非圖豈謂天澤無
涯更垂休命臣父子兄弟免罪從榮載惶載殞實慶實
躍臣某中謝臣父子凡品守道幽微天恩矜憐(集作憫)見
垂採錄叨承恩幸厠列陪臣自得侍奉已來於今十有
八載雖藝業無紀勞勣不聞小心恭勤實免愆過明明
昊天實昭實察不敢有二不敢有私夙夜兢兢悚(集作祇)
惕若厲所以父母兄弟皆荷恩私叨職謬官並在(集作預)
供奉摩頂至趾豈足上酧愚臣兢兢實慙夙夜(集作實慄)不
意臣父昏(集作衰)耄恃寵忘公貪潤微財取犯朝憲應由
(集作是)臣不忠不孝使(集作事)父無良廉恥不修幾諫有闕
遂使陷於刑法玷國憲章(集作有玷國章)臣之萬死無補此責
刻肌刻骨泣血泣天恨負聖恩以媿朝列臣宜代父蒙
罪自殞闕庭不合偷安尚求苟免誠以天波昭洗得更
自新以忍垢偷生克躬自勵冀將(集作期效)萬一補過酬恩
灰軀糜骨以甘心願伏惟神皇陛下恩同父母矜照懇
誠信臣(集作其)赤心實有罄竭云云
請寬宥與張易之往還人表(中宗)
張廷珪
臣聞國之威柄在於賞罰賞中則人知勸罰中則人知
沮二者苟得則四海獲安二者乖宜則萬人無措况陛
下始復初業(一作先業)甫登寶位率土顒然欽佇聖化凡欲
興(一作舉)事亦何容易外有竊議臣請盡言至如張易之
兄弟窮罪極逆蒼生苦之良有歲月憑託城社無所告
訴陛下仁聖明斷憂在黎元一朝誅夷孰不慶忭在於
親故並合從坐然量宜制法理或未弘何者然也臣歴
觀自古以來革故即新之際莫不先行誅戮以服衆心
此皆素無人望理藉如此今陛下先朝子孫唐德未改
乃天地之眷人祇之望非陛下而誰誠宜布恩施德以
答之崇仁尚寬以理之豈更誅夷以虧至德况易之兄
弟榮盛多時趨附之徒天下大半欲盡殺之則罪不加
衆欲少殺之則法難畫一在都城者乍可有數遍四方
者未知幾人反側者多不可不察安之之理必在於寬
自非至親及於謀首請一原宥令其自新仁風大行在
斯一舉臣無任云云
請代父死表(玄宗)張不耀(開元初)
臣某言臣聞哀哀父母生我劬勞欲報之恩昊天罔極
臣父文成充使不了特寘嚴刑罪小責深不勝冤苦街
衢驚歎長幼咸嗟皇天后土實所鑒照臣聞有理不申
枉填溝壑臣子情切骨肉恩深請以微軀代父當死乞
寬父之殘命展愚臣之孝心伏乞天命俯垂矜察不耀
萬死猶荷再生臣父朝無近親孤宦獨立苗疎難植根
淺易危無風而自倒不寒而自戰李全交接邪作蠱舞
法弄權虐甚周興酷殊來俊枉陷良善以立已功惡貫
已盈貪殘事敗不慙顔厚猶事紏繩不懼皇天仍居憲
府罪輕責重其枉實深但恨明時虚編咎晦(疑)伏願陛
下採輿人之誦聽左右之言乞不濫無辜庶冤魂重返
即臣雖死之日猶生之年不任酷裂之至冒死投匭以
聞
文苑英華卷六百十八
