文苑英華卷九十八宋李昉等編
志二
虚室賦一首宴居賦一首
巖棲賦一首述初賦一首
幽懷賦一首釋懷賦一首
問大鈞賦一首
虚室賦張說
明月忩前古樹檐邊無北堂之樽酒絶南隣之管絃理
涉虚趣心階靜緣室惟生白人則思玄厭百慮之勞止
歸一途之兀然嗟乎巧智首亂禮樂增矯名起異端利
成貪兆役二見之交戰驅五神而雜擾形何費而不衰
性何煩而不夭每竭源而追末必志(一作忘)多而獲少玉
帳瓊宫圖奢務豐朱門金穴恃滿矜隆榮與慾(一作辱)而
俱盛事隨憂而不窮陷營為之桎梏留健羨之池籠心
元是幻法本皆空莫不因無證實假異生同魚何知而
樂水蛇何意而憐風大哉默識守此玄通顧瞻天下還
如夢中
宴居賦(并序)魏歸仁(一作仁歸)
張校書作虚室賦以示予文旨清峻玄義深遠予味之
有感聊為宴居賦以和之其詞曰
氣序忽諸日月其除夏盡炎歇秋至凉初地僻而人物
自少庭閒乃室宇成虚寂爾無悟蕭然宴居覽聖賢於
上古窺得失於前書或智之不足或愚而有餘諒千變
而萬化尤難得而備疏若夫名因行立身(一作官)由才致
官要則謗議斯起譽高必䜛毁自(一作俱)至所以君子逃
名逹人避位養性以安其體摛文以見其志且貴不如
賤善亦同惡貴則但益憂勞善乃未離貪著徒憐顛覆
之禍虚纏愛慾之縛前事既忘後車焉託儻來未足有
慰或去可以無怍固當絶於可否齊其適莫聞寵詎驚
其心居陋寧改其樂蓋老氏稱德所貴先慈孔門之道
一以貫之於常則有允出厥兹(一作於帝則允出茲在兹)屈伸委運
行用隨時既無去無取亦何慮何思
凢一作見張說集
巖棲賦吳筠
感玄聖之垂訓悟已親而名疎言可放而從默身應卷
而忽舒爰鷦鷯之巢林在一枝而有餘性所悅而難違
託茲山以結廬果栖遲而我愜即逍遥之靈墟觀其繚
崇巒横峻谷激泌泉羅森木後巍峩以縈紏前參差而
聳伏追隂壑之夏凉偃陽崖之冬燠美勁節於松筠翫
幽芳於蘭菊虚籟清耳閒雲瑩目因海鶴以警夜任鵾
鷄以知旭慮静於無擾神恬於寡慾於是歌考槃於詩
人諷嘉遯於大易遠浮俗之艱險消毁譽之損益蹈方
外之坦途信可免於兢惕既即隂以息影由不行而滅
跡雖區中之末計實世途(一作表)之良(一作長)策人所棄而
已收故處約而恒適覽無見以收視聽無聲以黜聰和
匪專於旨酒樂奚必於絲桐焚清香以練氣啓玉檢而
擊蒙期遺滯於昭曠庶近真於感通鑒太虚之有象覆
妙用之非空朝天甚簡採藥多暇形猶資於吐納意已
迸於將迓知道無廢興而物有存謝故挹生本而常生
體化宗而不化蕭蕭絶塵境誰與鄰(一作與誰為鄰)跡遠而朋
遊(一作友)益曠機忘而鳥獸可馴韻靡叶於當時心常依
於古人仰由皓之逸軌詠羲農之化淳師黃老之玄奥
友松喬之道真慙無功之逮物良獨善於吾身秪所幸
其自得敢韜精於隱淪
述初賦(并序)梁肅
予幼而漂流遂寓於江海之上與鳬鴈為伍有年矣或
禄仕以代樵牧其暇則以羣籍自娛又嘗染重膇疾每
求長桑氏之術以為療其他未之思也方俟(一作疾字)間則
追尚平五嶽之遊無幾何會明詔以監察御史徵俄轉
右補闕羈守職次未遑自免江湖之思漫如也間一歲
加翰林學士領東宫侍讀之事既微且陋載荷天睠上
不能宣令(一作上)德通古今當論思之任次不足弘三善
備教諭充端士之列每省名位眄章綬中心&KR1826;然不欲
寢食無一日而安(一作忘)者三年於茲其媿畏乃如是時
步自中禁休於里巷病攻其外神倦於中囂焉忘形思
及道本然後知一動一靜萬化殊塗寂然同歸未始有
物且不知夫曩歲之浮遊與今之局束彼乎此乎是歟
非歟杳不得其倪矣於是作述初賦以紀懷且貽諸同
志焉耳
&KR1826;然(一作惄然)
我洪系兮肇昭耿乎伊唐始贊禹以陳謨末開國而為
梁遭暴嬴以滅周兮涉天漢而方彰社(一作祖)郃陽而守
九江(系祖漢廷尉郃陽侯諱放見漢書武威九江太守高山侯諱統見後漢書)逮七序而見
光(後漢侍中褒親愍侯諱竦作七序有傳云耳)維凉牧之豐融(後漢黃門侍郎凉州刺史)
(侍中關内侯諱寬見魏書)咨散騎之徇節(晉散騎常侍馮翊太守扶風鄉侯諱廙死愍帝之難)
(贈吏部尚書益州刺史見晉書)遭匡攘以遷逝遵河右以蟬蛻(晉蜀郡太守寧)
(州刺史扶風鄉侯諱廸生酒泉太守關内侯諱秋避亂居張掖)綿侯服以守業傳龜組
而罔替(自酒泉以下六世郡守關内侯)煒司空之藩魏弘茂德為表綴
(魏大將軍洛州刺史贈侍中司空郃陽公諱越見後魏書)翼翼尚書允明且哲(司空之孫)
(隋御史大夫刑部尚書邯鄲敬公諱晄隋書有傳)納言執法乃遂乃逹播五葉
而逮予垂慎(一作奮)身之芳烈伊孤朦(一作蒙)之薄祜撫生
植之多艱豈前脩之將墜藐才菲(一作下)而體孱奉徙宅
之善教得帶經之殘編諒不師而不訓烏(一作焉)識立德
與立言洎章甫之在首始礪志以就賢思琢璞以解蔽
終扞格而難前升九(一作孔)顥之宏軌探乾坤之大紀求
專直與翕闢問性命之終始曰君子之不用實未成之
所擬苟體健以立誠何剛柔之不履慨尋繹以内省觀
萬動之攸歸若捫天而罔階知集木之匪危何大道之
汗漫(一作坦慢)悼(一作惟)吾人之崎巇(一作戱)仰前哲(二字一作哲賢)之
休風屢惆(一作怊)悵以忸怩且自擊以自考亦三復而九
思庶初筮以發蒙敢捨龜而觀頥美海嶽之靜深援幽
人以為(二字一作而與)期聿投迹於林中就拙者之所宜屬夫
上有聖帝旁求俊又戴馳車乘搜及𤨏細彼執持憲簡
與匡補闕載宜乎學該紀律識洞經制故(一作胡)小人之
備官幸不招損而速戾(一有斯字)時也天光鏡乎宇内洪稜
憺乎荒外上躬祀於泰壇先假廟以告配百神受職以
咸秩萬國駿奔而來祭肆覲創五月之吉朝宗盛三朝
之會月窟日際風行雨霈謬參侍從之臣獲睹人神之
泰又感(一作盛)夫翰苑崇秘人文是經樂正司業元良以
貞講藝承華視草承明莫不才侔相如道博桓榮何皇
鑒之偏屬降湛恩於鯫生若側足以登塗方飭躬以效
誠&KR0719;書紳之猶怠慮數馬之非精晝兢兢以徊徨夕默
默以屏營豈不以命重才輕惕(一作隕字)墜而不敢寧也我
寓(一作㝢)我居於彼南里匪揚車騎實遠朝市羌歸沐以
斯憩聊優游以休止旁枕大道其平如水南望南山横
空黛起君子所履小人所視乍掃室以自安殊塞門而
不仕於是有竹有梧清風穆如放懷端居玄宇(一作默)自
虚遺原憲(一作思)之貧病忘&KR1108;武之智愚喪我南郭之几
盡性西域(一作方)之書悟幻有之遷幹得環中之妙樞合
乃一指流為萬塗審物我之同域又遑遑其焉如何睿
后之渥飾宜克恭以忘劬惟(一作奚)少海之洪瀾豈勺水
之云輸伊志慮之久曠矧疲疴之集予徒端直以勿二
又焉能以(一無此字)為乎有無冥冥飛鴻其虚其徐英英白
雲亦卷亦舒吾企夫物之未及故浩然而述初
幽懷賦(并序)李翺
朋友有相嘆者賦幽懷以答之其詞曰
衆囂囂而雜處兮或嗟老而羞卑(一作感老而嗟卑)視予心之
不能(一無此字)然兮慮行道之猶非儻中懷之自得兮終老
死其何悲昔孔門之多賢兮惟回也為庶幾越(一作超)羣
情以獨去兮指聖域而高追因(一作固)簞食與瓢飲兮寧
服輕而駕肥望若人其何如兮慙吾德之纖微躬不田
而飽食兮妻不織兮(一作而)豐衣援聖賢而比度兮何僥
倖之能希念所懷之未展兮非悼已而陳私自禄山之
始兵兮歲周甲而未夷何神堯之郡縣兮乃家傳而自
持稅生人而育卒兮列高城以相維何茲勢(一作世)之可
久兮宜永念而遐思有(一有三字)苖之逆命兮舞干羽以來
之惟政刑(二字一作刑德)之既脩兮無遠邇而咸歸當高祖之
初起兮提一旅之羸師能順天而用衆兮竟掃寇而戡
隋(已注在前)况天子之神明兮有烈祖之前規剗弊政而還
本兮如反掌之易為苟廟堂之治德兮何下邑之能違
哀余生之賤遠兮包深懷而告誰嗟此誠之不逹兮惜
此道而(一作之)無遺獨中夜以潛嘆兮匪吾憂之所宜
凢一作皆集本
釋懷賦(并序)
讀黨錮傳哀直道之多尤不容作釋懷賦其詞曰
懷夫人之欝欝兮歴晦蚤而傷(一作不)離吾心直以無差
兮惟上天其能知袤於(一作崇)德而必好兮忠何尤而甚
(一作彼)疑彼陳詞之多人兮胡不去衆而訊之進盡言之
不信兮退遠去而不獲弗騐實而考省兮固余道之所
厄昔師商之親(一作規)聖兮德既均而行革惟肝腸之有
殊兮守不同其何責願披懷而竭聞兮道既塞而已行
路非險而不通兮人忘我而異情王章直而獄死兮李
固忠而䧟刑自古世之所悲兮矧末俗之衰誠哀貞心
之潔白兮疾苖莠之紛生令農夫以手鋤兮反翦去乎
嘉莖豈捐(一作豈不指)穢而語之兮詳(一作佯)瞪矒而不肯聽
欲釋去而不忍兮終留滯亦(一作以)何成當晨夕(一作旦)而
步丘(一作立)兮仰白日而自明處一世之若流兮何久求
(一作永)而傷情樂此言而自(一作内)抑兮壯大觀於兢生拔
馨香之茞蘭兮樹蒿蔚以羅列斥通路(一作道)而使蕪兮
戀棘逕之中絶置春秋而徇心兮羌與此其奚别昔誓
辭而幼(一作約)文兮期共死以皆居嗟而(而作所)守之既異
兮乃漫汗而遺初心皓白而不容兮非市直而望利忠
不顧兮立忘(一作忠不顧而立忘兮)交不同而行棄悲夫不徇已
而必仇兮諒非水火其可(一作何)畏猥(一作獨)吾行之不然
兮直愧心而懼義嘉山松之蒼蒼兮歲苦寒而亦瘁(一作)
(顇)吾固樂其貞剛兮夫何尤乎小異欲静默而絶聲兮
豈不悼厥初之所志抑此懷而不可兮終永夜以歔欷
(一作嘘唏)
凡一作皆集本
問大鈞賦(并序)劉禹錫
始余失臺郎為刺史又貶州司馬俟罪朗州三見閏月
人咸曰數之極理當遷焉因作謫九年賦以自廣是歲
臘月詔追明年自闕下重領連山郡印綬人咸曰美惡
周必復第行無恤歲杪其復乎居五年不得調歲二月
有事於社前一日致齋孤居慮靜滯念數起伊人理之
不可以曉也將質諸神乎謹貢誠馳精敢問大鈞其夕
有遇寤而次第其辭以為賦
圓方相函兮浩其無垠窅冥翕闢兮走三辰以騰振孰
主張是兮有工其神迎隨不見兮強名之曰大鈞敧以
臨下兮巍乎雄尊天為獨陽高不可問工居其中與人
差近身執其權心平其運循名想像或(一作斯)可以訊曰
嘻蒙之未生其猶泥耳落乎埏埴惟鈞所指忽然為人
為幸大矣工賦其形七情與俱嗇智不受畀之以愚坦
坦之衢萬人所趨蒙一布武化為畏途人或譽之百說
徒虚人或排之半言有餘物壯則老乃惟其常否終則
傾亦不可長老先期而驟至兮否踰數而叵量雖一夫
不獲兮亦大化之攸病謹薦誠上問兮俛伏以聽是夕
寢熟夢遊乎無何有之鄉抗陛級乎重霄兮異人間之
景光中有威神巾金巾(見黃庭經一作甲)而煒煌命之使前兮
其音琅琅曰吾大化之一工也居上臨下廉其不平汝
今有辭吾一以聽播形肖貎生類積億槖籥圈匡鎔鍊
消息我之司智初不爾嗇不守以愚覆為汝賊既賦汝
形輔之聰明盍求世師資適攸宜胡然抗心(一作志)遐想
前烈倚梯青冥舉足斯跌韜爾智斧無為自伐鑿竅太
繁天和乃洩利逕前誘多逄覆轍名腸内煎外火非熱
今哀汝窮將厚汝愚剔去剛健納之柔濡塞前竅之傷
夷(一作疾)兮招太和而與居貰以待人兮急以自拘道存
壼奥無示四隅軌(一作骩)物之勢不作兮見傷之機自無
汝不善用吾焉嗇乎且夫貞而騰氣者膴膴健而垂精
者昊昊我居其中猶輪是蹈以不息為體以日新為道
倮鱗蜚走灌莾苞皂乃牙乃甲乃殈乃剖陽榮隂悴生
濡死槁(一作薨)各乘氣化不以意造賦大運兮無有淑惡
彼多方兮自生醜好爾奚不德余以驟壯姑尤我以速
老耶觀汝自為又或不然赤子哇哇忽其能言亦既名
物幾時蹁躚春耕其丘投種之日釋耒而嘆何時實栗
望所未至謂余舒舒欲其久留謂我瞥如我一子二誰
之曲與彼蒹葭之蒼蒼兮霜霰苦而中堅松竹之皸皴
索籜兮不若榯筍之可憐納材葦而搆明堂兮固容消
而力完揚且之晳兮不可以常然當錫爾以老成蒼眉
皓髯山立時行去敵氣與矜色兮噤危言以端誠俾人
望之侮黷不生爾之所得孰與壯多不善處老問余而
何受教而廽蘧蘧形開嚮之威神孰為來哉乃遽衣促
盥端慮滌想委佩低簪持簿叩顙而言曰楚臣天問不
訓今臣過幸一獻三售始厚以愚終期以壽忘上問之
罪濯已然之咎心增故術腹飽新授馳神清玄拜手稽
首
文苑英華卷九十八
