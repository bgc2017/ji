文苑英華卷四百六十二宋李昉等編
詔勑四
廵幸
幸新豐及同州勑蘇頲
勑虞之四朝且編區㝢漢之三輔本同京師善於古者
考於今發乎邇者應乎遠若順豫之事缺則紊於王制
廵遊之典備則慮於人勞朕受命膺期勵精設教幸乾
坤幽贊風雨咸若百物既阜三農已登同穎薦(詔令作獻)於
宗廟穭穗生於羣國我無大桀實欣於歲取人有小康
未果於時邁但左翊之地近入黃圖新豐之邑甫鄰青
綺山川宫館咫尺相望欲過㶚亭而涉&KR0008;(音義新豐水名)經沙
阜而臨渭見彼耆耋問其疾苦察長吏之政恤黎甿之
冤盖所以展義陳詩觀風問俗始自畿甸化於天下宜
以今月二十五日幸長春宫停五日緣頓所湏並令所
司支備一事以上不得干擾州縣發日唯量將飛騎萬
騎行更不湏别遣兵馬及妄有科喚朕此行之處不得
進奉在路有稱冤苦州縣不能疏决者委御史金吾收
狀為進各勉所職副朕意焉(開元二年九月十一日)
幸東都制
黃門朕聞遂物之宜上則聽其和樂違人之欲下則生
於怨思一物安可弗遂萬人安可固違且先王卜征觀
乎風俗大易順動應乎天地由是廵以五載尚徧於人
寰設於(詔令作為)两京况稱於帝宅東幸西顧乃其常也然
朕以行必清道不為無事至而供帳是則有勞故恤人
之隠憂人不足於今四年矣遂使東土耆老傾心而徯
予中朝公卿屢言以沃朕或謂國之中洛王者上地均
諸侯之賦當天下之樞陸行漕引方舟擊舦費省萬計
利踰十倍更知夫便於物者非自奉以懷安嗟於人者
豈不誠(詔令作識)而阻願於是乎見品彙之阜因京坻之饒
則無奪農矣陳太師之言獻史臣之頌則無缺政矣信
可以偹法駕乘陽春歸於成周布我時令以來年正月
五日行幸東都仍取北路所司凖式主者施行(開元四年十二)
(月三日)
幸長安制
門下觀俗省方所以愛人治國尊崇(一作宗尊)廟貌所以事
神享親欽若昔典此言大哉(一作義)朕祗膺鴻業積念咸
秦去歲欲幸洛京已發成命旋屬重營太廟(一作天室)因將
中止誠以其䋲則板功且未即展軨效駕信弗可違終
四覲於東方恒載馳於西土流晷不駐通喪永畢象居
始成如在增慕朕之前志日夕(一作夜)匪遑故可以詩陳
肅邕禮極禋祀神明之奥(一作噢)時惟雍州稼穡有年莫
若關輔王假用吉后來其蘇實獲我心俾從人欲可以
今年十月取北路幸長安所司凖式務在節省無得勞
費主者施行(開元六年六月六日)
幸西京制張九齡
勑朕所時邁皆順物情頃屬關輔無年遽爾東幸固非
為已將以息人今百榖既成庶務皆省而五陵所奉誠
在京師安可更留周南有闕時薦宜以來年正月七日
取南路幸西京所司凖式應行幸所湏務從節减所申
明為條例勿使勞煩
玄宗幸普安郡制賈至
門下我唐受命百有十載德澤浸於荒裔聲教被於殊
鄰紹三代之統緒綜百王之禮樂我高祖神堯皇帝奄
有大寶應天順人我太宗文武聖皇帝戡難造邦光澤
天下我高宗天皇大帝脩文偃武惠綏四方我中宗孝
和皇帝聿遵孝德惟新其命我睿宗大聖真皇帝清明
在躬玄化溥暢朕承累聖之洪訓荷祖宗之丕緒兢兢
業業不敢自寧往歲韋氏作逆宗社將墜是用翼載先
後掃盪兇徒宸極既真寰區載晏爾來在位垂五十年
中原幸無師旅戎狄歲來朝貢夙興旰食勤念蒼生庶
弘至理永躋仁夀媿無帝堯之聖德而有寄體之不明
致令賊臣内外為患蔽朕耳目遠朕忠良或竊弄威權
或厚歛重賦泉(一作蟻)壤一漏成此滔天構逆召戎馳突
中夏傾覆我河洛擾亂我崤函使衣冠奔走於草莽黎
庶狼狽於鋒鏑伊朕薄德不能守厥位貽禍海内負兹
蒼生是用罪已責躬寤寐戰灼上媿乎天地下媿乎庶
人外媿乎四夷内媿乎九族乾乾惕厲思雪大恥夫定
禍亂者必仗於羣才理國家者先固其根本太子某忠
肅恭懿說禮敦詩好勇多謀加之果斷永王璘盛王琦
豐王珙皆孝友謹恪樂善好賢頃在禁中而習政事察
其圖慮可試艱難夫宫相之才師傅之任必資雅善允
屬忠貞况四海多虞二京未復今當慎擇實惟其人太
子某宜充天下兵馬元帥仍都統朔方河東北及平盧
等節度使與諸路及諸副大使等計會南牧長安洛陽
以御史中丞裴冕兼左庶子隴西郡公劉秩試守右庶
子永王璘宜充山南東道及黔中江南西路節度採訪
等使江陵大都督如故以少府監竇紹為之傅以長沙
郡太守李峴為副都大使仍授江陵郡大都督府長史
兼御史中丞盛王琦宜充廣陵郡大都督府長史仍領
江南路及淮南河北等路節度採訪都大使依前江陵
郡都督府長史劉彙為之傅以廣陵郡長史李成式為
都(一作副)大使兼御史中丞豐王珙宜充武威郡大都督
仍領河西隴右安西北庭等路節度採訪都大使以隴
西郡太守鄧景山為之傅兼武威郡都督府長史御史
中丞充都副使應湏兵馬甲仗噐械糧賜等並於當路
自供其諸路本節度採訪度支防禦等使號王巨等並
依前充使其署官屬及本路郡縣官並各任便自簡擇
五品以下任署置訖聞奏六品以下任便授已後一時
聞奏其授京官九品以上並先授名聞奏聽進止其武
官折衝以下並賞借緋紫任量功便處分訖聞奏其有
文武竒才隠在林藪宜加辟命量事奬擢於戲咨爾元
子等敬聽朕命謹恭祗敬以見師𫝊端莊簡肅以蒞衆
官慈恤惠愛以飬百姓忠恕哀敬以折庶獄色不可犯
以臨軍政犯而必恕以納忠規往欽哉無替朕命
搜賢詔隋文帝
日往月來唯天所以運序山鎮川流唯地所以宣氣運
序則寒暑無差宣氣則雲雨有作故能成天地之大德
育萬物而為功况以一人君於四海睹物欲運獨見致
治不藉羣才未之有也是以唐堯欽明命羲和以居岳
虞舜睿德升元凱而作相伊尹鼎爼之媵為殷之阿衡
吕望漁釣之夫為周之尚父此則鳴鶴在隂其子必和
風雲之從龍虎賢哲之應聖明君德不回臣道以正故
能通天地之和順隂陽之序豈不猶元首而有股肱乎
自王道衰人風薄居上莫能公道以御物為下必踵私
法以希時上下相蒙君臣義失義失則政乖政乖則人
困盖同德之風難嗣離德之軌易追則任者不休休者
不任則衆口鑠金戮辱之禍不測是以行歌避代辭位
灌園卷而可懷黜而無愠放逐江湖之上沉赴河海之
流所以自潔而不悔者也至於閭閻秀異之士鄉曲博
雅之儒言足以佐時行足以勵俗遺棄於草野堙滅而
無聞豈勝道哉所以覽古而嘆息者也方今區宇一家
煙火萬里百姓乂安四夷賓服豈是人功實乃天意朕
惟夙夜祗懼將所以上嗣明靈是以小心勵已日慎一
日以黎元在念憂兆庶未康以庶政為懷慮一物失所
雖求傅巖莫見幽人徒想崆峒未聞至道唯恐商歌於
長夜抱關於夷門遠迹犬羊之間屈身僕隸(隋書本紀作僮僕)
之伍其令州縣搜揚賢哲皆取明知今古通識治亂究
政教之本逹禮樂之源不限多少不得妄舉限以三旬
咸令進路徵召將送必湏以聞(隋書作禮仁夀三年七月丁邜)此詔英
華止載庶政為懷已下而無前叚今以隋書本紀增入
舉賢良詔(一作搜訪才能詔)許敬宗
門下高明之天資星辰以麗象博厚之地藉川岳而成
形况於帝王體元立極臨馭萬物字飬生民(一作靈)者乎
所以致治(一作政)之君遠讒佞近忠良屈已以伸人故能
成其治(一作化)為亂之主親不肖疎賢臣虐下以恣情用
能成其亂明君遵彼而興國暗主行此而亡身是以朽
壤毁於蓮蓬巨蠧傷於翠葉蓮蓬墜澗竟無反嶺之期
翠葉隨風終無歸林之望故知亡者難以復生敗者不
可重全所以御朽臨冰銘心自戒宵興旰食側席思賢
庶欲博訪丘園搜採英俊弼我王道臻於太平(一作化焉)可
令天下諸州明揚側陋所部之内不限吏民(一作人唐太宗時二)
(名不偏諱高宗雖諱治此詔又在貞觀間今唐大詔令易民為靈為人易治為政為化疑是後人追改)其
有服道栖仁澄心礪操出片言而標物範備百行以綜
人師質高視於琳琅人不間於曾閔潔志丘園揚名里
閈或甄明政術曉逹公方禀木鐸於孔門受金科於鄭
相竒謨(一作謀)開發明略可以佐時識鑒清通偉才堪於
幹國或含章傑出命世挺生麗藻遒文馳楚澤而方駕
鈎深覩奥振梁苑以先鳴業擅專門訓高載筆或辯調
春囿(一作圃)談瑩秋天發研機於一言起飛電於三寸盖
期(一作蓄斯)奔箭未遂揚廷並宜推擇咸同舉薦以禮將送
具狀奏聞限以今冬並與考使同赴庶擬焚林之舉咸
矯翼於巖廊尺木之階方振鱗於遊霧翹心俊乂稱朕
意焉主者施行(貞觀二年正月六日)一作皆唐大詔令
搜揚懷才隠逸等勑蘇頲
勑立政之本惟賢是切朕祗膺大歷殷鑒遠圖揚于王
庭生此王國朕之所望久矣豈徵辟為事未極於巖藪
而高尚絶塵見遺於草澤將何以舉逸而勸賁然來思
且才之或偏噐罔求備故非臧文之智則尚其言收曲
逆之竒則捐其行過而能改仁遠乎哉天下諸州有懷
才隠逸跅弛不調及失職冤人等並令諸道檢察使博
訪具以名聞副朕饑渴之懷庶廣搜揚之義(先天二年十一月四)
(日)
詔天下搜賢俊制賈至
勑朕聞惟理亂在庶官是以先王旁求俊彦思皇多士以
倡九牧阜成兆人頃者姦臣執權專利冐寵惟正直是
醜惟邪佞是比壅塞賢路罔蔽天聦使忠臣不得盡其
謀才士不得展其用廢三載之黜陟寢九德之推擇多
有老於郎署滯於丘園吏稱無人才不給位朕以薄質
嗣守大寶寇戎未殄王業惟艱(詔令作難)兢兢乾乾日慎一
日緬惟堯舜求賢之意周公吐握之義思欲廣進髦乂
輔寧邦家實頼公卿大夫弘我視聽易曰方以類聚語
曰舉爾所知凡宰相王臣宜加搜擇其常參官及郡縣
長史上佐等皆從歴試而踐通榮如各知其密行異能
博學深識才堪濟代術可利人名不彰聞位不充量湮
淪屠釣流落風波者一善可錄便宜公舉遠則裁(詔令作訪)
表附驛近則進狀奏聞勿避親讐無限儕伍其有獨負
竒才未逄知已即仰投匭并所在陳狀自論長官登時
與奏夫惟(詔令作兹)薦士非止一舉永為恒典有即登聞昔
荀桓子立翟之功士伯受瓜衍之邑柳下惠賢而不舉
臧文仲被竊位之名春秋書之千載不朽凡百在位可
不勉歟宜宣示中外令知朕意(至德二載四月八日)
求訪賢良詔制集
鸞臺上之臨下道莫貴於求賢臣之事君功豈踰於進
善所以允凝庶績式静羣方成大厦之凌雲濟巨川之
沃日故周稱多士著美風謠漢號得人垂芳竹素歴觀
前代罔不由兹朕雖宵分輟寢日旰㤀食勉思政術不
憚劬勞而九域之至廣豈一人之獨化必佇材能共成
羽翼雖復羣龍在位振鷺充庭仍恐屠釣或違薖軸尚
隠未殫巖穴之美或委丘園之秀所以屢廽旌帛頻遣
搜揚推薦之道相尋而虚佇之懷未愜永言於此寤寐
以之宜令文武官五品以上各舉所知其有抱梁棟之
才可以丹青神化藴韜鈐之略可以振耀天威資道德
之方可以奬訓風俗踐孝友之行可以勸率生靈抱儒
素之業可以師範國胄蓄文藻之思可以方駕詞人守
貞諒之節可以直言無隠履清白之操可以守職不渝
凡此八科實談三道取人以噐求才務適所司仍具為
限程副朕意焉主者施行
舉賢制
鸞臺朕聞璧月珠星實為麗天之象蒼波翠岳爰標紀
地之形是知正位辨方體元建極不憑羣彦孰贊皇猷
事緫萬機心覃億兆恒靡遑於寢食誠罔憚於憂勤佇
賢良則終宵失寢(一作寐)詢政道則竟日停餐豈直未明
求衣昃晷忘食而已比者屢垂旌帛頻訪丘園雖志切
於旁求然未逄於俊乂待舟航而涉水思羽翼而陵虚
今者更啓搜揚庶得不遺草澤其有文可以經邦國武
可以定邊疆藴梁棟之宏材堪將相之重任無隔士庶
具以名聞若舉得其人必當擢以不次如妄相推薦(一作)
(薦耀)亦寘科䋲所冀多士襲於隆周得人踰於盛漢布告
遐邇知朕意焉
搜訪賢良詔
鸞臺朕聞文武之道憑經緯而開國春秋之功藉生殺
而成歲雖復車書混一中黃之雄氣諒存温煦方滋太
白之高星必應事既不昧理乃固然朕自臨御天下憂
勞兆庶宵衣佇旦望調東戶之風旰食忘眠希緝南薰
之化故得中外禔福遐邇乂安控蟠桃於滋穴之墟通
細柳於炎洲之域楚鋒越刃俱鑠大農之冶俠客雄兒
皆服鴻都之肆今若循其至理任彼無為則取夬之道
有餘止戈之義不足况金方起暴玉河未静偷安榆鬼
之鄉竊險麻奴之地然而北幽向化已事和親之禮而
西璟(疑作悞)負恩不習用師之偹隨時之義寧可自然當
土宇曠脩人物繁富三門九地之秘豈謝前規白猨蒼
兕之竒何慙曩烈或英謀冠代雄略過人緫韓白以先
驅掩孫吳而得儁或力能拔距勇絶蒙輪冐白刃其如
歸掃蒼璧而不顧或迹隠鄽肆身託村閭行雖犯於俗
流噐乃堪於拯難或捷如迅電走若追風彎弧則七札
洞開奔陳則重圍自潰並有思於制命俱未遇於時湏
可令文武内外官五品及七品以上清官及外官刺史
都督等於當管部内即令具舉且十室之邑忠信尚存
三人同行我師猶在會湏搜訪不得稱無薦若不虚自
從褒異之典舉非其士豈漏貶責之科所司明為條例
布告遠近知朕意焉
籍田制張九齡
門下粢盛所以奉神祗耕籍所以助人力既義率於下
而敬在其中是為先農存諸大典故周宣不復於古而
虢公致諫漢文能修其制而班史美談朕自御極以來
勤(集作動)咨故實唯是十畆未展三推匱神困人降災移
歲靡不在此良以憮然今星紀既周土膏將動去農祥
而不日考帝籍之以時朕其親耕以實御廩宜令禮官
博士詳擇典故有司速即施行
籍田制
門下昔者受命為君體元立極未有不謹於禮而能見
教於人朕其庶乎有慙作者方册存而可舉舊章闕(集作)
(絶)而復尋自古所行無一而廢將以上乞靈於宗社(前篇)
(作社稷)下蒙福於黎元朕兹精誠天實降鑒今則獻(二字前篇)
(作嗣)歲初吉農事將起(前篇作興)禮有先於耕籍義緣奉於粢
盛是所嚴祗敢不敬事故躬載耒耜親率公卿以先萬
姓遂終千畆謂敦本之為大(集作爾)可布澤之更深宜有
順於發生俾無偏於行惠可大赦天下自開元二十三
年正月十八日昧爽以前大辟罪已下罪無輕重已發
覺未發覺已結正未結正繫囚見徒咸赦除之其犯十
惡死罪不在赦限自餘死罪特宜配流嶺南遠惡處官
典犯贓本犯至死貶與嶺南遠惡左降官至流者亦量
貶與遠官典配諸軍效力計贓至徒仍不得重令却上
天下諸州損免處地税先矜於(詔令作枚)其非損免處有貧
乏未納者並一切放免京兆河南府秦州百姓有諸色
勾徵及逋懸欠負亦宜放免其在官典及倉督等腹内
者不在免限天下色役爰及支用務令節减并諸州貢
賦先令中書門下均融减省宜凖前勑速即條奏損免
州税戶錢未納并七等已上戶租先未處分及五色資
錢課未納灼然不辦者並放至蠶麦秋收已來贖納損
免州逃兵健兒承前訪捉不獲合取籍人充替自資装
送軍程期逼廹頗亦辛苦並放至蠶麥已後發遣仍令
所司預與軍州計會諸軍征行人並令州縣存恤其行
人有父母年七十已上者委本道採訪使檢責取實牒
報本軍即放還本貫軍司據闕數募取徤兒充替行人
及防丁有身亡者為造棺櫬遞還本處(詔令作鄉)諸州應發
遣防丁去本貫一千里已上比來除正課之外給一丁
充資多不濟辦宜更量與資助两京城内今年所有諸
雜夫役並宜免放應湏使役以諸色錢和雇取充農桑
是時不得妨奪州縣長官倍加勸課孝子順孫義夫節
婦旌表門閭鰥寡惸獨不能自存量加優恤天下侍老
百歲已上版授上州刺史九十中州刺史七十已上上
州司馬其九十以上所由仍量給酒肉各令存問亞獻
皇太子鴻賜物二千疋終獻慶王潭賜物一千疋邠王
守禮等各賜物一千疋忠王浚已下各賜物三百疋夾
侍正衣進珪捧珪汝陽郡王淳等各賜物二百疋皇太
子夾侍正衣等各賜物一百疋裴耀卿張九齡李林甫
自其翊贊誠有忠益頒賞以序等數湏優宜與一子官
仍各賜物三百疋二王後各賜物一百疋長公主公主
各與一子官仍各賜物二百疋嗣王郡主縣主各賜物
一百五十疋在京文武官見任及致仕并諸色陪位官
一品賜物八十疋二品七十疋三品六十疋四品五十
疋五品四十疋七品六品三十端(詔令作叚)八品九品二十
端(詔令作叚)節度使大夫(三字詔令作副大使)三都留守京兆尹各一
百疋四大都督府長史諸道採訪使各八十疋諸賜物
應两給者從一處給其耕官及待耕官各賜勲两轉丞
相蕭嵩與一子官仍賜物二百疋攝九卿諸侯等各與
一子出身仍各賜物一百五十疋侍耕執牛官各賜物
一百二十疋昇壇行事官脩禮儀官及刺史判官等更
賜一階應入三品及五品官階相當减四考聽入攝司
徒信安郡王禕禮儀官韋縚既不叙階禕與一子官賜
物二百疋縚與一子出身賜物一百五十疋其昇壇及
脩禮儀两兼者從一加階應與一子官及出身者若無
子聽廽與周親供奉及押階不昇壇并壇下行事及助
耕勒牛官别勑差中書門下差定人等泛階合入三品
五品官階至考未定者待考定日聽叙非待考者賜勲
四轉未承别賜者各賜一等知頓使賜物一百疋脩壇
場長官屯官撰玉冊文官各賜物捌拾疋書玉冊官賜
物五十疋管籍田縣令賜物六十疋在東京文武官朝
集使外官充十道採訪使并判官諸道節度副大使并
諸方通表使諸勑使判官新除五品已上官未赴任都
城畿縣令見陪位者三品以上轉爵一級四品已下進
一階皇親諸親及九廟子孫不入等陪位者并外文武
官九品已上各賜勲一轉諸蕃入朝及賀正蕃客應陪
位者共賜物五十疋節級分付南北衙行從宿衛齋宫
者及文武官押當有職掌并諸色雜職掌并應耕公卿
從官等各賜勲一轉萬騎及飛騎見當上者各賜勲一
轉其宿衛齋宫者加賜物三叚仗内坊侍諸色行從人
各賜物三叚彍騎蕃兵角弓手拏手官馬主見至(詔令無至)
(字)當番及留帖人掌閑幕士駕士供膳習馭工人樂人
見當有上職掌并庶人應耕者各賜物三叚齋郎禮生
贊者行事者并减两年勞無勞可减者齋郎放出身禮
生贊者選日稍優與處分三衛(詔令作闕)七色見當番并流
外行署及蕃官見上有職掌者各賜勲一轉河南洛陽縣
陪位父老各賜物五叚近壇百姓各免今年雜差科宗
廟致享務在豐潔禮經沿革必本人情籩豆之薦或未
能備物服制之紀或有所未通宜令禮官學士詳議具
奏朕自臨天下二紀於兹不敢荒寧日加兢惕(前篇作日增兢)
(業)而災𤯝未彌黎人未康若有由而然則在予之責有
能直言極諫者具以狀聞每渴賢良無忘鑒寐頃雖虚
佇未副旁求其才有王覇之略學究天人之際智勇堪
將帥之選政能當牧宰之舉者五品已上清官及將軍
(詔令作軍將)都督刺史各舉一人孝悌力田鄉閭推挹者本
州長官勘責有才堪應務者各以名聞致仕久歴清資
始終著稱年漸衰邁情有可矜量與改職依前致仕宗
子中有才行著聞比尚沉屈者委宗正勘實奏聞唐充
兩營立功宫任折衝並改與郎將郎將改與中郎其亡
官失爵量加收叙五嶽四瀆名山大川及自古聖帝明
王忠臣良相宜令所司(二字集作所在官長)精潔(集作以禮)致祭赦書
有所未該者所司比類奏聞亡命山澤挾藏軍噐百日
不首復罪如初敢以赦前事相言告者以其罪罪之都
城内賜酺三日赦書日行五百里布告遐邇咸使知聞
主者施行
前四百三十二卷赦書門有此全篇題作籍田赦
今籍田門所載乃節文自門下至赦天下而止已
削前卷錄全文于此
勸農訪民所疾苦詔沈約(見齊書鬱林王)
(本紀)
門下執耜暫蹇則如懸比室秉機或惰則無褐終年非
怠非荒雖曰王道不稂不莠實寄(齊書作頼)民和頃歲多稼
無麥遺秉如積而三登之美未臻萬斯之基尚遠且風
土異宜百民舛務刑章治緒未必同源妨本害政事非
一揆冕旒屬念無㤀夙興可嚴下州郡務兹(齊書作滋)耕殖
相畝闢疇廣開地利深樹國本克阜民天又詢訪獄市
博聽謠俗傷風損化各以條聞無使瘥瘼之苦載興比
屋主者詳為科(齊書作條)格稱朕意焉(隆昌元年正月)
勸農制類制
勅農為政本食者人天豐荒相半天之常道隂陽或愆
(一作舛)人則為弊頃者關輔秦雍月離于畢沿河至海雨
澤愆期秋糓不登宿麥全少雖令賑給慮未存濟朕視
之如子繫于一人元元何辜將致捐瘠朕之不德深用
耿然宜令戶部侍郎馬懷素往河南道少府監源乾曜
往河北道安撫存問其有不收麥處量與賑恤令及秋
收仍與牧宰等勸課黍稌及粟糓使得支繼應有蕃役
非灼然要者宜委使人量事停減訖奏聞公私不急之
務及事有不便於時皆湏節省以拯饑乏至於冤滯不
申刑獄不理亦委使人隨事處分百姓間有竒才異行
藏噐抱璞委棄草澤婆娑州里者官人内或貪殘有聲
但從私室或循默自守無益公家者還日各具名聞奏
所至分明告示務加優養稱朕意焉
文苑英華卷四百六十二
