文苑英華卷四十四宋李昉等編
京都
西都賦一首
東都賦一首
兩都賦(并表)李庾
臣伏見漢諸儒若班固張衡者皆賦都邑盛稱漢隆當
王道升平火德丕赫數子歌詠發著後代今自隋室遷
都而我宅焉廣狹榮陋與漢殊狀言時則有六姓千齡
之變言地則非秦基周室之故宜乎稱漢於彼述我於
此臣幸生聖時天下休樂雖未及固衡之位敢效臯陶
奚斯庶幾之誠謹冒死再拜獻兩都賦凡若干言以詘
夸漢者昭聞我十四聖之制度請付史氏賦曰
洛汭先生客於上京問里人以秦漢咸陽故事里人曰先生
不習乎哉秦址薪矣漢址蕪矣西去一舍鞠為墟矣代遠
時移作新都矣先生曰賓者不識藐然老沈懵歲亡而
日遠願聞古而知今為我源說恭承玉音里人曰昔者
帝兆唐居命隋先基乃假隋權是開中原既權二年為
唐遷都周榛秦莽平無枿餘文驅煬迎卒于侑傳若天
使項氏死勞而授漢休也唐開禪壇新都之門闢殿軋
宫以朝諸侯時則有若房魏作弼英鄂執律南陽故人
河間帝室戎衣既脫瑞氣洋溢讙聲傳於億兆煬燎致
乎太一乃會漢酺發周賚謐萬類渟四海遂開國以報
功差子男之五等然後構閣圖形榮號凌煙指河帶以
山礪書天子之縉紳其制度也擁乾休正坤儀平兩曜
據北辰斥咸陽而會龍首右社稷而左宗廟宣達周衢
址以十二棋張府寺局以百吏環以文昌二十四署六
部提統按星分度儼憲臺而西列肅隂館(一作宫)於北戸
建倍員於前王總維綱於御史端國(原闕八字按文粹此處接寫不作)
(闕文)朝儀(一作儀朝)實周察乎左右其内則有太極承端通址
含元日出東榮月沈西軒倚九嵕之下麓涵太液之清
瀾龍道雙迴鳳門五開煙籠凝碧風静蓬萊東則左閣
(一作閤)當辰延英耽耽宣徽洞達温室隅南接以重離緜
乎少陽是為二宫複道邃廊西則月華重啓銀臺内向
中書在焉密用宰相宦者别省延緣右藏建子亭於屏
外設蘭錡於廡下天子端朝明庭九賓發少府之冕旒
陳奉常之書(一作官)勲肅勾陳以辟護翼雉扇而對分雞
人乃下鶴唱先聞千官就日萬品趨雲漏遲遲而東轉
風習習而南薰外則國子招徒疏館開軒左立太學前
惇廣文膳豐中厨就教九年稽以博士總之成均秘書
典籍品命校郎横閣三重闡正鉛黃若六藝之條貫百
氏之縱横交錯發論禮形而樂聲太傅在前少傅在後
載言載筆出納謨誥鵷動鸞飛振玉鏘金殷廟羞瑚璉
之器楚材慚杞梓之林已而燮和隂陽經緯天地採摭
軒昊牢籠虞夏闢孔子之學堂敷一代之風雅此王者
之文教也親兵百萬制以神策紫身豹首金腰火額獵
霞張旆剥犀綴革奮目而虎眦振髯而蝟磔柔六鈞貫
七札對天仗以司戈分玉墀而執戟别有陳旌賜旂(一作)
(鉞)閫外四七依榆關以作鎮拒柳營而開壁逐虜則出
塞飛塵伐叛則救暘作澤此王者之武威也唐禮既行
三代同風徵叔孫之春官命伯夷之秩宗則有封禪巡
狩謁天拜祖明堂辟雍王者之事有司勿失次有朝廷
之位班爵之序器服車馬以節文武不僣不濫羣臣之
事有司以告下有内族外姻以殺以隆五禮各殊陳吉
儀凶一室是形天下大同百姓之事有司以教故以内
則敬以外則嚴以家則肥以國則昌卿士翼翼公侯皇
皇在野熙熙在朝蹌蹌夫如是夸周而正魯胡可殫詳
洎乎樂之設也以德配樂陳器以作革木匏竹簨簴磬
鏄命官二署諧以協律以奏廟貌祖考來格以陳宫庭
簫韶九成鳳皇來儀以布天下手之舞之足之蹈之及
乎御胤衣集舞童或獻凱作名以宣帝功或布字綴行
以達皇風此禮經之所未紀䕫戛之所不同刑期無刑
辟以止辟三章寘漢祖之德肆赦緩穆王之法於是天
子御端門詔天下渙汗發澤與民更始建金雞於仗内
聳修竿而揭起其下則税三關解鋃鐺(見說文)追共工徙
驩兜煦舜絃浹堯年臺收白簡史閣丹筆摠秩官之計
料不踰乎三十斥匡衡之失論罪温舒之不足司刑無
鬼哭之庭大理有烏巢之獄又若薦祖建宫玄元之庭
霞帔雲冠飄飄太清天子將有事也歲豆時籩夏簋殷
鉶傳金爐之御煙開甲帳之琳琅此王者之示孝也對
里連街帝宅王家青門列檻棠棣分華勤政外名花萼
中題屹雲中而佩鳳杳天外而舒蜺於是天子設千席
羞百醴家人齒筵愉愉濟濟此王者之示悌也盛則長
隄砥平錯則纓弁繁(一作煩)夥佩印分魚九參六佐肅威
儀於行蓋指戒途於前馬待漏未開朝騎沓街雞鳴朱
邸火度青槐先導擘雲後車奮雷遞(一作亘)以嚴聲不生
微埃人寒物慄統以京尹臨人秉殺罔敢不謹豪家戚
里金張許史走騎如龍行車若(一作如)水拉枯請命曾不
仰視配前秦與後趙(文粹作前尹前有趙張後有王似謂京三王但疑倒用)固異
代而殊擬其地勢也負秦章臺倚漢甘泉帶涇渭之富
流挾終南之壽山指重城於二華拓外門於兩關元素
交川㶚滻在焉斷虹偃蹇而亘梁拖輪走驟而蹄奔度
萬國以向朝趨魏闕之通(一作東)門赤縣統劇停阡帝鄉
長安萬年乾封明堂藍田左掎鄠杜前張分圻連乎馮
翊畫郊接乎岐陽排吳山而抵蜀亘氐谷而通商天子
穆清環衞陳兵將軍之號三番六營至乃辨曉警昏主
在金吾鼓列六條外傳通衢備以嚴兵羅以周廬禁動
息人用戒不虞其中則御水分溝昆明下流在野决溉
入宫環洲菰織蒲紉芡贄菱羞渚戲元鷁沙眠白鷗其
遠也深有蛟潭派作龍湫涘接河漢波通女牛其近也
方塘含春曲沼澄秋戸閉煙浦家藏畫舟爾乃農家東
作厥土黃壤樹以桑柘翳薈乎南畝以秔以稌以稷以
黍以輸太倉天子之儲土厚地中温寒以宜門多杖者
室有蕃兒承化發謠帝力不知則有程鄭之家白闥朱
軒(一作白馬朱駢)崇基峻砌待四高門(一作待駟開關)木秀茸葩紅舒
綠繁挺碩果於華林育豐蔬於中園珠箔晝晦金缸夜
明羅繡巾㡚鼓瑟吹笙譁族陳賓以樂乎太平貨隧分
㕓物次駢連中署肆師夕咽朝昏越璞楚琛蜀賄巴賨
裁綺張繡紋軸蕉筒聲教之所被車書之所通交錯雜
沓斯焉會同黃宅緇廬金篆玉扄以張帝居用壯天庭
千形萬聲不可多名天子奉堯舜之道勤后稷之功當
仲夏而獻繭立中和而視農然後黼黻時備粢盛告豐
其接下情也則堯鼓不懸晉木不列鎔金作軌四門是
揭人靡迷邦士無諱訐示收才而問𤯝上諫行而冤達
當其萬國貢珍四夷納賮賦用舟通財因輦進地官計
國度支主吝百姓既足斯焉充牣復若天府萬品以備
供職登饌則光禄獻厨命駕則太僕承軾其樂人也大
啓九門(一作重)分開三殿齒羣臣(一作官)於次坐徵公族於
内宴于以訓恭儉于以示慈惠戲族咸在百弄迭改視
仙童之霓裳覩壯夫之角觝御階晝隂帝坐春深繽紛
宦闥窈窕嬪林既受賜於逮昏盡拜帛而懷金與衆之
樂一日於此先生獨不習乎其四郊也或有乘時之舊
址亡國之遺蹤天子迎四氣衋然改容曰是足以懷傷
於耳目作戒於心胷昔秦政肆刑秦民共傾楚澤大呼
分隳列城徒罷驪山役休上林秦址既遷鴻門至今此
東郊之事也隋苑廣袤罝籠南山占地萬頃不為人間
齊門失耕禽游獸閑代謝物移繚垣不完此南郊之事
也豐水悠悠文王作周傳艱子孫衰平遂遷乃睠鎬都
武王宅居國失赧遜(一作死)豐鎬皆蕪此西郊之事也漢
設五畤以主淫祀欒誑徐誣將求永久天子親拜太牢
黍牡事亡地存為天下笑此北郊之事也故因迎春則
鑒秦敗知恃刑不如恃德也因迎夏則鑒隋怠知獵獸
不如獵賢也因迎秋則鑒周勤知祖基作艱傳萬年也
因迎冬則鑒漢誤知去淫即正獲天祚也四鑒以陳澤
于生人四德以懋格于上下故我高祖一呼大定安都
居正傳今皇帝一十四聖是知禪國也禪都也非得隋
之命是得天之命
右賦西都
先生曰富哉言乎堯舜之事吾知之矣然天地旁魄奥
區不一九衢六陌亦稱河洛始乎周卜今自隋革進八
百里作唐東宅成者居者(一作功成者居)余得其故用悉聞見
丕我王度子不識乎顛煬奮華中原毒痡順天應人文
皇赫圖王充不來建德相依阻我東人不蘇義旗高祖
西安文皇舞干一挂戎衣邦(一作我)人保完彭城獻級東
功乃立則創業之事不獨于西也至天后(三字一作高祖至于天后)
(非)朝匪伊是居於焉逍遥明帝大同出震開宫恩波爾
鄉洩源于東則太平之事不獨于鎬也若乃用(一作周)洛
為池帶河(一作漕)為沼洞八門之會要控二梁之夭矯在
隋之始(一有移字)劃前規之隘侈舊制之陋指半舍而新布
乃集工而成就重城不居萬盜齊構訖大業於義寧廓
皇家而遜授既而天踵以正地産以實禎符所記(一作禎祥)
(以記)嘉名不一表賢則河水變清瑞聖則洛圖屢出帝功
既成封禪禮行顯祖光宗勒岱而祈嵩我甸我郊三聖
之靈壇在焉赤縣神州與京比儔逕東山之貢賦扼關
外之諸侯直齊梁而駕輅引淮汴而通舟太行枕甸發
址崇垓覃懷鎮封上干昭回鑿門導伊兩阜屏開育仁
頥智堂奥(一作隅)庭隈爾其左掖通東右掖洞西籠故地
之銅駞抱舊里之玉雞御溝接派苑樹通堤抗鳳樓於
内庭矗端門於天街上陽别宫丹粉多狀鴛瓦鱗翠虹
梁疊壯横延百堵高量十丈出地標圖臨流寫障霄倚
霞連屹屹言言翼太和而聳觀側賓曜而疏軒若蓬萊
之真侣瀛洲之列仙鸞駕鶴車往來于中天嚴城曉啓
千門萬戸建衞對營開扄接牖翠華在鎬分官以守監
署惟三卿曹亦九臺閣高閌支馭(一作友叙)東方仍(一作乃)俾
二官别持憲綱赫若夏日凜如秋霜威動乎甌閩之國
風行乎燕薊之鄉郊圻作固兵屯(一作屯兵)孟津千里無煙
萬夫狺狺實兼武牢以食濟温唯是咽㗋屬于將軍禮
樂所流厥惟舊周追魯俗而為隣化殷頑而作柔異材
挺擢多士優游原膴膴而耕溺水濺濺而洗由士得天
爵孝稱行原身行大節里有旌門以繼前修以垂後昆
榮一時之史籍聳當代之人倫兄友弟恭位皆崇榮石
記標衢棣萼為名螭首龜趺嶷峙雙形指兩馮而遠邁
對二陸而遐征至若里巷之新名閭閻之近革(二字一作舊識)
或區區於傳說或瑣瑣於典冊非儆戒於將來何侈言
之敢作且二誥尚存始卜維艱四姓所都季年乃遷或
得于聞或得于傳幸子勿譁試為子發乎齒牙里人曰
諾先生曰郟鄏之地中居帝域賢相聖營龜符墨食成
王定鼎以休姬德三十承孫八百祚年祖功寖微衰平
乃遷幽用婦烽諸侯疾怨夷元敬朔太史不頒百派分
波争涸其源汜水而鄭陽翟而韓晉盟河陽秦戍新安
一旅之兵一同(一作雷)之土嬴氏乘之不享文武此周之
失都也南陽真人復運漢基舊邦維新上稱康時光武
而釀明醴和醨冲質不長桓靈自縱后戚立權内官分
弄四星耀斗百桷摧棟陽弱隂彊劉輕曹重此後漢之
失都也魏丕徙許促齡四十彊臣執柄三嗣徒立政由
甯氏王髦莫奮瓦解土崩炎居奐遜此魏之失都也晉
始三世亂興永嘉蕭牆構兵沈閼稱戈浩浩逆流天下
墊波八王既分五馬南奔左衽之裘乃來中原此西晉
之失都也故權在諸侯則姬氏平權在内官則漢室傾
權在彊臣則魏狃權在親戚則晉走是四者各以其故
權與勢移運隨鼎去從古如斯謂之何如世治則都世
亂則墟時清則優偃政弊則戚居勿謂往代試言前載
開元太平海波不驚乃駕神都東人誇榮時則轔轔其
車殷殷其徒行者不賫衣食委衢冠冕之夫綺羅之婦
百室連歌千筵接舞高樓大觀陳賓宴侣金堂玉戸絲
哇(一作鳴)管語我道如堯我稅如貉貧庾而稲賤笥如(一作)
(而)禓比屋相視恥衣空帛開場分肆不列麰麥同軌同
文晝呼夜讙父懌子愉去經(一作徑)而盤既兆既億動動
植植無聲之樂薰然不息稽成康之周隆考文景之漢
休㩁代繫時不為彼優我俗既饒我人既驕安不思危
逸而忘勞故天寳之季漁陽兵起逆旗南指我無堅壘
匝甸鼙動衝天羯腥門開麗景殿據武成殺人如刈焚
廬若薙蜀駕先移允師後誓傷四年之委燼奮二將以
建勲天落妖彗風摧陣雲及夫掃臺榭之灰收京野之
骨徵郡國之版在驗地官之籍列太平之人已十無七
八至德復興六紀于兹七聖儲休平癰補痍故含識之
士女植髮之童兒皆能痛其喪亂而期我康時今四方
之事叟不知也惟洛泱泱濱盈萬室惟城職職市鄽駢
集比年大有稍藏以實都人嬉賀有笑無慄咸曰將睹
乎貞觀之風開元之日鄉里之人思萬乘之威儀幸物
阜而時和指康衢而引領作望幸之賡歌歌曰曉雲行
兮西風慶摇裔兮龍在中望雲光兮拜千百西澤霈兮
均東澤里人曰誠哉是言前年日南至天子謁太清(一有)
(宫字)太廟郊天祀地既畢事執謙端珽謂公卿大夫曰予
在人上歴祀三四年穀比登未極于富人庶稍蕃未臻
于壽動植小遂猶有枯天日月所至猶照叛土戎狄雖
貢西地猶虜今行大禮得不媿望于天而獻羞于祖是
尚以聖政為憂未意於行幸也先生曰大哉為君用是
言也理是事也則千里如郊萬里如圻在西而東均處
内而外肥吾歸息鄉里之謠安堯舜之時將齊驅於壽
域何近喜而遠悲則知鑒四姓之覆轍嗣重葉之休烈
用是言也理是事也即有都者在東在西可也
右賦東都
文苑英華卷四十四
