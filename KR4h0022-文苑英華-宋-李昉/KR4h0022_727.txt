文苑英華卷七百二十八宋李昉等編
餞送十一
送崔端公赴江陵度支院序一首
送韋起居老舅假滿歸嵩陽舊居序一首
送崔二十三丈諭德承恩致仕東歸舊山序一首
送徐諮議假滿東歸序一首
送杜少尹閣老赴東都序一首
送許祕書赴江西使府序一首
月夜汎舟重送許祕書聮句序一首
送張校書歸湖南序一首
送陸校書赴祕省序一首
送薛十九丈授將作主簿分司東都序一首
送許協律判官赴西川序一首
送嶺南韋評事赴使序一首
送李十弟侍御赴嶺南序一首
送李十二弟侍御赴成都序一首
送李十兄判官赴黔中序一首
送商州崔判官序一首
送右龍武鄭錄事東遊序一首
送台州崔錄事丈赴官序一首
招隠寺上方送馬典設歸上都序一首
送睦州李司功赴任序一首
送當途馬少府赴任序一首
送義興袁少府赴官序一首
送崔端公赴江陵度支院序權德輿
今年春上始命二小司徒主量入經費之節辨繇賦𣙜
筦之法皆内有郎吏外有從事多冠惠文冠分道將命
督課郡國其或才軼羣倫望重縉紳者總二府之職而
兼領之故執事有今茲南荆之命用能選也初執事以
名聲文采為士林所仰方退然深居於華陽僊府講道
肄業恬曠自居諸公之辟日至山下且以道勝於内則
出處不殊儒衣昂然徐就知已及參捴世物更若劇職
動成故事去如始至論文變則能窮損益之旨商功利
則能通輕重之權故數年之間三踐憲司赤紱在服襜
如褒博諸生榮之歲十二月自鍾陵抵江陵驅車即路
不憚冰雪况騷楚遺韻楓江遠目在此路也情如之何
五言詩送别之始故自戴臨川蕭王二柱史已降皆徵
文貺遠字用五而詞多楚者以地理所歴且行古之道
也
送韋起居老舅假滿歸嵩陽舊居序
前人
九年正月左史韋公移疾既踰時左曹以聞得請當免
遂以角巾野服如東周舊山(集有前此二字恐非)中朝廷搢(集作薦)
紳先生之徒車轂擊於通馗觴酒交於竹林執其衣袪
惜乎分隂弦晦屢移其懽不厭或發於歌詠以將厚意
外孫權德輿序而言曰大凡士之生世有二道焉其出
也宣其功緒播其利澤納忠服勞以服天下其處也味
道之腴與古為徒休影息跡以閒身世不如是者細則
牽於利欲大則囿於得喪識真者羞之公之先扶陽始
以丞相致仕為西漢盛典逍遥以安車不屈為北朝外
臣至是左史又能伸其志以弘其世嘉遯德風盛乎一
門况吾君用大和理萬物動者静者各遂其方則陳力
以致用㓗身以弘教其利一也故左史得以聦明為駢
枝以名聲為纏繳無耗氣無焚和退然葆真獨與道往
鷗鳥不動家人忘貧是行也朵頥者知懼矣出車家林
揮手青門擁途而祖者唯恐不及合歡也忘印紱之輕
重陳詩也無章句之約束放言無擇造適則笑行觴無
筭既醉而罷虧成彼是曾不得(集無此字)棲於念慮之中而
惠風閒雲飄拂左右動用視聽無非大方推(集作排)是類
而廣之則泛清伊陟嵩丘又可知也小生無以為贈謹
序其所以然附于編(集作篇)
奉送崔二十三丈諭德承恩致仕東歸舊山序
前人
大易之言君子也有出處語默之異或有猷有為以宣
事功或不營(集作勞)不忮以順天理則陳力廟廊之上潔
身(集有於字)巖石之下皆其所也至於振風聲以助時化無
乃處者裕乎丈人燕居積四十年而天爵人爵合發至
亰師周月而觧巾致政之詔再下豈徒然哉初躬耕於
延州三茅山之趾安仁食力聲利不入心虛(集作靈)曠而
體胖道義富而家肥閨門淑行流於鄉黨泊然與白雲
鷗鳥同其無事去年春鶴書下江南江南守臣多方以
起之至止之日褐衣召見未受命而被以章紱既受命
而侍於宫朝循性蹈道不遷於物抗章乞身詞直而明
凢五上而後得請之詔下寵秩優禮周行聳視上以為
天下之本至重必資賢人以奉三善故命職命官皆在
於是及不得已而賜告也猶以審諭道德處之不然者
豈無他豐禄耶盖尊元良以貞萬國聖人之心也&KR1077;夫
士能自審出處之宜而不惑者鮮矣或圖(集作囿)於利欲
四顧滿志或沒於黨類不能自還嚮非強志峻節皦然
清厲大圭不瑑獨鶴無侣難乎哉追思曩歲一踐巖逕
盖二(集作三)十年矣徐話舊故有悲有歡唯冥冥翰飛不
可及已輕裝喜氣心與道勝軟輪徐驅故山有輝想夫
草堂環合喬松千餘本交柯翳景吟泫風露幅巾長謠
偃放其間一氣不耗四支交暢清時外臣其樂如何非
仁聖不能全不奪之操非堅強(集作明)不能果獨往之志
惇史古風復行於今群公惜别飛盖擁道如漢廷祖二
䟽故事而類之以歌詩德輿泝其心源也熟故斯言不
怍
送徐諮議假滿東歸序前人
徐生用經術歴太學太常二博士諮議于王門徊翔于
天朝褎衣赤紱官品第五移疾請告歸息于讓王之舊
鄉其進也量力其退也脩性斯可嘉矣國朝禮文酌損
三代最為詳正生所洽通而又采獲古今亡於禮之禮
者考論稽合頗有條貫故顧居守夷仲徐左曹元封今
歸侯公和皆深知之生喟然曰州閭逹者凋落大半吾
過懸車數歲已為夀班在下大夫不云賤况天爵貴於
纓冕田廬樂於都邑思雲卧水宿食稻與漁則華榱列
鼎不如是之適賈勇於退不能留行可以言賀胡為愴
别鄙夫嘗游息三吳間殆二十年每耳聞水國如話鄉
黨則徐生亦吾之僑舊也可忘情耶商皓遠矣以不才
者處之退朝隠几幸類休沐江海之思油然而生適因
送歸愛此行色時歲荏苒去異粻無幾何多疾早衰筋
骸日耗乞身自便雖未敢言涉江而南聊寄夢想秋九
月太子賓客權德輿序
送杜少尹閣老赴東都序
叔通之於文學政事若雄鋩百練窽卻中節比年(二字集作)
(頃)由東曹郎給事黃門俄以中執法守上洛得幹支郡
視方任焉乃(集作及)今亞尹洛師實顓府政冬十月至自
繞霤來朝京師三接面命出車就道凢所以慈惠東人
者得悉數焉以叔通之華資茂實而湏長師於後命者
盖使洛邑耆老周知功化然後尺一詔條焜燿恩禮夫
如是則吳公之理平第一不復專美於前書矣又豈以
翺翔(集作旬翔)疾徐為叔通道耶岐燕元老理具惜别文昌
六職夏官卿趙公而下舉白出祖交歡道舊鄙人病不
能醉亦笑言擊節於其間衆君子皆賦愧序引之辱
送許校書赴江西使府序前人
紳冕之士角逐於名聲者必以射策東堂校文石渠為
稱首於公範言之皆其細者予與公範尋世好以約交
道獲申十年之敬出處多故及茲再會久飽諸公之議
今日得之心包大猷口析精理可以稽合同異懸照是
非夫然者焯當世之譽交大府之辟疾若機響不亦宜
乎國家尚用兵車之會且思磐石之固俾賢王秉旄節
主江西諸侯辟書四下大搜雋望公範拂拭縫掖從容
長裾赴知己之命伸丈夫之志固當酌六經精義以贊
軍政俾介胄之下禮譲興行且以中庸明誠之根本覃
思於文藻致用於政事發硎投刃固在於遠者大者庸
詎知今茲一舉非圖南之羊角耶臨岐話别送以勉固
志業而已若愀然涕下以聚散為念此可略也衆君子
置之
月夜泛舟重送許校書聮句序前人
公範持江西辟書駕言即路其出處之跡與婉婉之畫
鄙人不腆已為之序引且吴抵鍾陵二千里而遥凢我
諸生愴離讌之不足(集有序字)故再徵斯會秋月若晝方舟
泝沿笑言不譁引滿造適公範乃握管作三字麗句僕
與二三子聮而繼之申之以四五六七以廣其事如其
風煙月露與行者居者之思各見于詞
送張校書歸湖南序前人
予初與知柔交相見(集有之禮而退四字)雖未知其歸而意其賢
逮今七年方再會於鍾陵交歡歡甚言理理詣其容温
然而不飾邊幅其中曠然而不施扃鐍渴善好義困而
彌彰(集作固)締交(集作文)親仁久而益敬其於官名虧成之
際則得之自是不得自是故年過四十方一命典校諸
生以為屈甚(集作善)而張恬然儒冠峩峩不耻敝緼吟詠
古道以文自娱獻歲南征者以寓環堵於長沙故也亦
將參質文於屈宋詳歲時於荆楚楓樹千里片帆烏飛
晨征夜泊無非詩興彼湘君帝子之遺迹江蘺杜蘅之
春色皆落君彀中矣而修軷者得無詞焉(集作乎)
送陸校書赴祕省序前人
陸氏為江南冠族子容一門將(集作特)以文藻行實振起
風緒叔父羣從歲為儀曹首科子容亦登甲乙讐校秘
書(集作書府)繇是君子謂春官天官之舉不失人子容之名
不過實歲七月將泝江流如(集作入)京師途出練湖實(集作)
(賓)訪予言别予業以貧病不能自振方具藁笠鎡基耕
鑿吴門子容以名聲文采官遊上國吳秦之遠道出處
之殊致在此别也情如之何子容諸父深源方源我族
之出有早歲遊處之舊故得君之道因是而深别離愀
愴亦用加等於序引也所不敢辭
送薛十九丈授將作主簿分司東都序
前人
丈人罷碭山尉之歲德輿未(一作年)既齓寓居南徐拜手
之初就傅未足以遜志歌詩未足以類事嬉于親(集作硯)
席不知苞羞會離之際亦命之賦爾來向三十年矣因
緣進越濫次于朝而丈人以河隂丞滿歲參調亦既感
泣悲歡相乘微辨風采乍疑夢想而又徵楊惲史氏之
學發羊曇西州之歎家風代德有所未知遺文逸簡甫
獲傳授以丈人素履厚行含章立誠黃流(集作琮)白珩璨
然内照可以書惇史激薄俗者有焉方安舒以㓗已耻
孟晉(孟勉也晉進也出漢書)以枉道俛首受署不競於時方今王
在在鎬東人望幸百執事之府署盡備擇才以理繕工
之属分領厥司所趨者静其禄不薄(集作不薄其禄)且以嵩峯
之下素業在焉與夫角逐於亰劇者異日論也離觴舉
白征盖就途因以弱歲菲詞發篋見示且曰今日之别
其可默耶直書下情拜命之辱
送許協律判官赴西川序前人
十年冬予與今左曹相君兵部郎崔君同受詔禁中雜
閱對策以第其等將命於廷有請程百職之功緒者且
以郎吏課曹為言時相君為吏部郎崔為右補闕因相
顧曰直言方譏切吾黨其可捨諸予撫手賀之以為得
雋及後詔下徵他日之詞則許生也典校滿歲西遊岷
峨丞相彭城公雅聞其才辟以從事十三年冬以府檄
計事至于亰師獻歲廻車釃酒祖道以子之直而和敏
而文策名於天府叶志於元臣摶迅颷翔層雲將賀不
暇給而别何為愴衆君子中飲(集作歡)皆賦使鄙夫類之
送嶺南韋評事赴使序
大夫杜公用德禮威信訓齊南海居二年以部從事檄
召京兆韋君君温文裕蠱銳於術學在綺襦青衿之歲
粲若冰玉年方冠仕至廷尉評擁大府之傳赴賢主人
之命其徒榮之且楩柟巨幹不産培塿則知天鍾美茂
亦多在世德其要在聿修之不怠而已彼吏理與將命
事之細者况新發於硎鋩刃韜(集作溢)匣不折不缺之誡
豈足為執事道耶予嘗被公辟書辱在下介顧以多病
不敢遠遊南方祈(集作蘄)執事者芳訊見及則詳言美化
佇為中和樂職之頌以抒下情
送李十弟侍御赴嶺南序前人
士君子之發令名沽善價鮮不由四征從事進者翔集
翰飛盖視其府之輕重耳則侍御之今日猶鄙夫之昔
時也因想昔與今徐方連帥王僕射德素盛府主公楊
尚書逹夫同登龍門於鍾陵爾來二十年矣二賢以大
僚碩望當明天子注意分閫之重鄙夫顧無所用亦五
叨中臺俯仰印綬以過量自愧追懷舊恩敢忘其所自
耶况侍御温良敏肅用文術自贊初為州里所舉俄属
聖朝以舊勲推恩累更禄仕(集作位)再至京劇今茲簮法
冠駕軺軒感於已知不計勤遠又焉知圖南水激(莊子作擊)
之變化不在此耶既賀侍御所從又悅逹夫之舉賓主
之間仁義(集作所字)在焉欵門告别思以言為貺至若洪範
之攸好德盤銘之日日新皆侍御所執也又(集作今)何言
焉敬謝逹夫慎夏自愛無金玉爾音而已
送李十二弟侍御赴成都序前人
相國臨淮公觀風俗於井絡之下辟禮所及皆雋人賢
士隴西李侯虛中敏厚而文嘗再中正鵠於大(集無大字)春
官天官氏同門生已翰飛三臺出入承明獨用恬退結
黃綬於伊洛或静以勝熱或贏而不囂予意其必遇真
工大冶以發鋩刃今果峩惠文趨黃閣(集作閤)視其所舉
問其所從可以交賀矣行當見相君政成一方執介圭
歸上亰(集作台)則掖垣侍從之選不在從事之賢者吾不
信也中外零落始衰多疾祖道握手漼然涕洟至若銅
梁玉壘之勝踐使軒賓榻之盛集皆備於歌詩者之說
不能悉數云
送李十兄判官赴黔中序前人
今名卿賢大夫繇參佐而升者十七八盖刷羽幕廷而
翰飛天朝異日之濟否視所從之輕重故予内兄以黔
巫之地為夷途安流者受署於中執法王君故也以王
君之馨香望實宜處清近久矣惟天愛人授茲一方則
兄之赴知已誠可賀也兄端明文敏焯見吏理奉本府
之書奏陳遠人之便宜已(集作以)事復命驅車就路敢用
觴酒宴軷繫之以言曰武陵辰溪四封十五郡大凡五
十餘城以仁佐賢寧彼縣道婉婉語(集作話)言化為風謠
然後徵理行之第一獻賓寮之功用夫如是得不謂所
從之重乎京師離羣咏嘆仁政寓辭鈴閣之下無金玉
其音
送商州崔判官序前人
商於之地與郊圻接畛藩部條職顓逹於京師且有賦
輿得署賓介今二千石以宗室貞幹自中臺郎出守首
辟博陵崔君君温恪廉清且以文敏緣餙三命官至汜
水主簿吏理有聞以中外之勲華文雅所憑者厚遊必
有方(集作常)翔而後集然則君之委質商之報政二者其
相為用乎園綺風聲夢想如在古祠喬木為寄遐心
送右龍武鄭錄事東遊序前人
予弱歲時從師於黨塾鄭生已用經術上第誦古先格
言圓冠紳帶綽綽温雅里閈僑居年輩為長迨今踰二
紀三徙官至親軍紀綱掾青袍化緇班鬢如艾徐道舊
故悲歡相因以鄭生之理文脩行而職業未稱得不為
大來之將然歟抑食浮於人者或腊毒歟予不知也今
則請急於環列遵途於江介懷舊遊也吴中多賢士君
子居易求志為予多謝之
送台州崔錄事二十一丈赴官序
前人
夏四月臨海紀綱掾崔雅璋受命選部出東門是歲重
表甥權德輿始至京師寓居同里顧其室空無以自貺
遠輙竊仁者之義申之以言云古之君子脩誠以慎獨
居易以養正行實中茂而纓轂外華其或不至則安之
若命盖直已而不必用蹈道而不必行居今行古者實
鮮而雅璋是已言必踐學必思四命官率由會府進不
苟而交不黷簡廉肅給推心為理滿歲罷去則與令弟
躬耕於茅山之下睦姻食力修家法考農政嘻嘻申申
有義有仁起於棖闑被於鄉黨之動也之静也得古之
遺風闇然而未彰不易其方寧蹇連以終否無竒衺以
害正華髮承弁知者嘆之且夫列郡之督郵視天臺之
司轄地征之衆寡賦政之細大為樞為柅何莫由斯予
獨知臨海之人受賜不暇矣又况琪樹風清石橋月明
羽人僊子髣髴如覿遺(集作遣)有涉無與境而勝象外之
歡可勝既乎今大君子主制河東諸侯府多雋賢且有
雅璋者庸詎知今日適越不為異時之大來耶二三君
子送遠加等釃酒以祖道歌詩以發志賢雅璋而思仙
山故也各見于詞
招隠寺上方送馬典設歸上都序
前人
扶風馬諫茂直直方中和之性發於恬曠放言遣詞示
(集作亦)有餘力知名舊矣故相得甚歡觀覧其卷則警會
心府三復不倦若霜鴻清唳松雪孤映或諸生所不能
至者而茂直至之且多特(集作持)操尤病苟進故調於南
宫仕於東朝戰勝無悶官閒更適適相遇於南徐俄愴
離居官局所係言旋上國予乃與一二疎放之客詣精
廬上方主人又以啜茗籍芳代夫飛觴舉白玄言至論
代夫握手流涕時物且舉靈臺曠然晴江有楓千里在
目茂直深於詩者衆君子以詩貺之
送睦州李司功赴任序
郡功曹實亞都吏而冠六聮選部銓署勤於他職李侯
宗室子器幹明茂蒞官處煩率無留事清脩緣餙傾心
於士友此其可尚也予接李侯中外之姻十二年矣曩
歲既展禮属予有禮官之命來趨闕下今兹得調甫獲
再會又属予承乏代斵於儀曹不得授舘以觴酒相歡
纔數四耳征盖將去離憂惄然竊聞太夫人賢明有䦱
(英華作□非)門訓誡予之内妹主中饋勸以義出則事良二
千石分曹賦事入則順承慈歡琴瑟静好名教之樂豈
待多禄耶富春江漁(集作魚)浦潭紀行之詩與郡中坐嘯
主諾之謠吾知之矣族属羈滯於江南者衆寓書難徧
悉為多謝
送當途馬少府赴官序
予始與馬生相遇於南徐州皆以刊(集作列非)校冗員涵泳
文誼生以既不得調廼反初服與計偕予放浪(集有於字)江
湖間因為東諸侯辟召旋忝朝命與漢廷臣並行於西
垣南官中時生窮閻(集作蘭)旅食射策未中積歲於靈臺
之下儒衣甚敝詩思不詘亦與其徒三數生嬉春感秋
觴酌吟嘯視豪游曠貴者傲如也先皇帝不以僕不肖
使操刈楚之柄輙以得士自賀豈惟竊不遺不偷之目
而已耶今兹(一作之)出青門結黃綬筮仕賦禄於東南之
奥區且曰外兄州尊理行充茂所以利攸往而不薄於
中都官誠有由也然則郡齋言詩幕廷主畫雖欲勇退
其可逃乎清和之月草木條暢京邑氣正在陽則舒方
宜會合坐嘆離索追計舊故向三十年湖塘里巷疑在
前日各有班鬢愴茲離襟又何可言也為予敬謝中丞
君乃者南康永嘉廬江晉陵已為二千石表率今當明
天子守臣之寄為仁由已固又與前四郡不侔賦政之
暇知君自熟豈敢為曹丘耶但交賀而已
送義興袁少府赴官序
過江山水陽羡居最性質夷淡者得之愈深袁生愿恭
文敏渴善好學今兹試吏其本可書先正南陽王實扶
中興之運光啓土宇慶流後昆國有令典延世命官觧
巾筮仕偶得佳境况青春之年綵衣黃綬出則為政入
則承歡以世德遺直而慎脩之不怠異時必復此其推
輪歟追思童丱(集作年)游寓兹地煙潭雲洞杳窱静深邑
中諸生多業文者亦清輝勝槩之所發也生其勉之名
(集作有)衛許胄曹首類歌詩鏘然在聽猥徵不腆俾叙夫
羣篇
文苑英華卷七百二十八
