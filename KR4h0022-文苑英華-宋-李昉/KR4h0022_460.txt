文苑英華卷四百六十宋李昉等編
詔勑二
朝集使
處分朝集使勑蘇頲
勑朝集使等朕自臨萬邦倏已三載何嘗不兢兢業業
勵精政道思欲棄末敦本阜俗安人寰瀛之間日月以
繼所以急於農務不奪人時富而教之庶乎可致夫苛
政甚於猛虎貪人比之蝥賊頃雖臨軒遣使(詔令作臨遣使臣)
未能澄正此弊或刻以害物或擾以妨農或背公向私
或全身養望至使錢糓不入杼軸其空損瘠相仍流庸
莫返且四方事廣一人獨化共理之寄非卿而誰卿等
至州逓相勖勉(詔今作勵)勤恤孤弱勸率耕桑各效清勤無
或隳廢(詔令作怠開元三年三月十五日)
同前張九齡
勑朝集使等朕恭已承天守文繼位布一心於兆庶明
四目於萬方恒恐道或未周物不遂性旁求俊乂共理
黎元于咨(集作茲)羣辟寧不我副凡今政要略有四端衣
食本於農桑禮義興於學校流亡出於不足争訟由於
無耻故先王務其三時將以厚生也修其五教將以惇
俗也有國有家同知此義不患不知患在不行耳且長
吏數改政教屢移在官當先為國理人各惕其職不當
冐榮干進苟利其身澆俗不可不革淳風不可不長近
令刺史在任四考方遷實欲始終其情黜陟斯繫必若
縣得良宰萬戶息肩州有賢牧千里觧帶仁政不遥行
之則是皆能勵節朕復何憂且如浮迯客戶所在安輯
征鎮人家每事優當(集作卹)倉廪(集作儲)惟實賦役惟均鰥
寡撫存盗賊禁止郵驛無弊姦訛不生念茲八事朕常
屬(集作屢)想嗟爾庶尹可不用心卿等還州逓相勸勉遵
此王度恤彼下人敬順天常無違月令夫星列躔次土
分區域休咎之徵惟人所感善必知生惡亦有由每至
歲成當加賞罰宜知朕意(詔令有焉字)竝即好去(開元十二年三月十)
(三日)
處分十道朝集使勑
勑朕臨御天下二十餘載每思至理實仗羣賢何嘗不
敷求循良共底于道隼旟熊軾光寵有加丼露鳳凰寂
寥無紀豈朕之不德感致所然為庶尹所能已極於此
是用寤寐增歎殷憂(集作勤)永懷更為後圖或未晩也且
一郡之政繫一人(集作已)之能泉源既清蓬麻自直為長
吏者可不勉之卿等至州遞相慰誨以副共理之意用
光分命(集作憂)之委且如河南(集無此二字)江左爰及山南歲
小不登人已菜色皆由好逐朝夕之利而無水旱之儲
卒遇凶年莫非艱食此則政乖慮始人無勸分欲免流
庸不可得也夫萌(詔令作氓)者冥也豈能自謀政者正也當
矯其弊所有長吏可不勉歟相其物土之宜務以耕桑
之本時無妨奪吏不侵漁既富而教奚畏不理至若征
鎮役重孤弱命窮特湏哀矜以遂仁恕其餘常科所禁
自可舉而行之豈煩縷說但(集作方)振綱領乃者庚子制
書已明理要徐思其意勿謂空言若風教未弘議能蓋
闕競入朝計冀幸遷除勿曰不知而(集作將)自誣也方牧
參佐各宜思之朕所待賢能不惜官秩唯聲實是與唯
理行是憑古者刺史入為三公郎官出宰百里豈有限
也何在汲汲不安於理郡哉誠須勵精以俟後命並即
好去(開元三十一年閏三月一日)
處分朝集使勑
勑朕受命子人義兼君父思致可封之化(集作地)無忘終
食之間自有萬邦幾將二紀而刑政或舛風俗尚澆行
所望而未至顧本懷而自失雖朕之不德在予之過有
歸而卿等共理患已之誠豈到至如典郡(集作州)當侯伯
之尊宰邑敵子男之寵好進之軰且不務於政成欲速
(集作達)之心獨未思於義取朕所以數戒勑以見意增禄
秩以勸能何嘗有公方清白者不升理道循良者不用
聲績未著黎庶未康牧守來(集作未)朝而輙遷參佐踰年
而競入此獨為人之資地耳豈是責成之意耶以故一
切還州將矯弊也(集作其弊)卿等至彼明諭朕意知不以中
外為隔惟以億兆為憂頃以天下浮逃先有處分所在
括附便入差科輙相容隱亦令紏告如聞長吏不甚存
心致令流庸更滋前弊未革自行此法即有姦生逃者
租庸類多乾沒長吏明察豈其然乎此色每年别須申
省比類多少以為殿最又獄訟所寄人命是懸近恐妨
農特原輕繫俾加閱實乃多幽枉都畿尚爾郡縣可知
各已貶官用懲主吏自今以後天下繫囚非應申覆知
證在遠而就中稍重者不得過十日次不得過五日其
餘輕科量宜决遣不得因此復加楚毒且外臺者長吏
主之至如禮義不興耕桑不勸孤寒(詔令作寡)不恤徭役不
均不肅吏人不清盗賊不懲侵暴不紏姦訛有一於此
是誰之過其遊僧幻者誑誘愚人窮其根萌特湏禁絶
諸軍征鎮每遣憂矜如聞比來未免辛苦特宜撫恤使
得安存今農扈戒期耕夫在野事非急切不得追呼卿
等至州一一宣示當遣察問勿不用心竝(集作即)宜好去
(開元二十一年四月一日)
處分十道朝集使勑
勑十道及朝集使等信賞以勸能必罰以懲惡謂之二
柄所以一人朕念彼黎元比遭水旱而賦役不等浮惰
相仍且無緝寧漸用凋弊所以慎擇長吏兼命使臣寵
數所加亦云不薄知(詔令作智)能自效豈為是圖政之殊尤
永用虚佇且郡縣所理黎庶是切善為政者防於未然
(詔令作萌)均其有無省其差役事事有豫早為之所雖遭歲
惡固亦人安况在豐年不能招輯遂使戶多虚挾(詔令作掛)
人均苦攤務欲削除更成詭故(詔令作固)已迯者未必得(集作)
(為)削為姦者因此便除一啓其端豈勝其弊向若州有
明牧縣有良宰而精心緝理豈若是乎卿等至州將朕
此意優柔慰勉各令用心招撫流庸補綴居業使免助
迯之費是為救弊之先此不存心更知何理且刺史縣
令專任不輕自有非違將何率勵至於親識遊客憑恃
威權囑託下寮搖動獄訟或差遣不當致令損失或處
置(集作分)有乖便致煩擾兼有不肅諸吏唯只自謹一身
姦豪盗賊無所畏懼是虚荷榮寵徒資禄秩此而可容
孰為尸曠並委諸道條察具狀奏聞今丼澤以時耕桑
為重不急之務先已勒停宜更申明勿妨春事諸處百
姓貧寠者多雖有壠畆或無牛力勸率相助令其有秋
所繫囚徒速宜(集作令)决斷無令冤滯致有妨奪鰥寡惸
獨征鎮之家倍湏存恤勿有科喚朕所懸爵秩唯待賢
能若政舉一州惠施一縣使者廉問必以狀聞既能副
於朕懷亦當待以不次誠可復也豈食言哉並宜(集作即)
好去(開元二十一年)
勑朝集使八道
勑朝集使等朕聞御寰瀛者不可以獨化養黎庶(詔令作獻)
者必存於共理故專一方親百姓能致循良之術使無
愁苦之聲非牧伯之賢疇能於此所以精求臺閣歴選
縉紳常舉百寮之要以先六制之重虚想佳政用成庶
績自去冬入計者則循名責實詢事考言雖不無等差
終未有殊異得非歲時或淺風教未洽耶故一切不除
各再臨所典至於敬耆老恤煢弱止姦盗挫豪強人不
忍欺吏不敢犯田疇墾闢獄圄空虛徭役必平浮(詔令作逋)
逃自復門杜請謁庭無滯留若是者廼關乎職思可以
力致至於弭災𤯝集休祥尚德義崇禮樂儒風大長道
化滂流耕夫克讓織婦知節草木不夭昆䖝咸遂扇彼
淳源登茲壽域若是者亦弘之在我仁遠乎哉豈惟禄
秩就加當以公卿入拜其或靡副朝奬不恭朕言陟既
有之黜故宜及勉㫋逾往各勤我班瑞之分命(開元六年三月)
(六日)
又
勑諭朝集使朕聞天生蒸民薄于四海天有成命孚于
萬邦必内立公卿外建侯伯后非賢罔使賢非后罔事
借耳以廣聽假目以遐覽則諭上旨通下情庶政諧而
羣萌樂矣由是三考黜陟百官會疑昔之訓然耶朕以
薄德祚膺寶位受乾坤之顧荷宗廟之靈凛乎若涉春
冰如馭朽索責在司牧所頼分憂曷嘗不想望賢才馨
香至化七年于茲矣咨爾羣嶽實邦之良服勤政圖深
佇嘉績豈為吏罕久與人未信何由異絶寥寂厥聲恭
惟永圖當副虚矚孔子曰苟有用我者三月有成漢宣
曰庶人安於田里無愁恨之心者政平訟理也以為太
守數易則下不安誠哉是諭矣今之牧守古之諸侯寵
數特加情寄尤切故躬饗庭内則飲食宴樂幣帛筐篚
入至朕前則敷袵以陳命席而對所冀仁且不遠言之
必行以副朕憂勞之心託卿勤恤之助卿等宜慎厥始
成厥終往欽哉祗守而興操一州之統分六條之察念
茲在茲用光我班瑞之命有賞有罰朕無戲言並即好
去(開元七年三月十一日)
又
勑朕自君臨區域子育黎庶歲年是慎夙夜惟寅而誠
或不孚信(詔令作政)猶未洽所在旱澇屢觀章表因饑饉而
為理竭憂勞以養人非夫二千石孰應斯委下戶給之
高戶貸之所須賑恤竝先處分至於常賦則著恒典檢
據成損蠲减有條又近日已來中外少事差科調發殆
至於無處馭通融當免於弊不知卿等從州來日百姓
間得安穏否以其閭閻未便勑令有闕且以陳聞副我
深寄時寒涉路並平安好且三兩日尋親識後取曹司
進止(開元七年十月二日)
又
勑朕聞諸禮曰刑禁暴爵舉賢則政均矣好惡著則賢
不肖别矣其道然也(詔令作耶)朕以虚薄祗膺景命荷宗社
之靈當億兆之責曷嘗不早朝晏坐畏天愛人思欲保
其和樂躋於仁壽則與我共理者其唯良二千石乎每
計吏還州與之陞見示其賞罰錫以筐篚亦云命而已
矣而朝集使豫州刺史裴綱分典刑獄為政煩苛頃歲
不登合議蠲復部人有訴便致科繩縣長為言仍遭留
繫御史推按遽以實聞虐政弊人一至於此朕夙夜競
惕匪遑寧居尋遣使存問其諸道有損處已量加賑恤
水旱不時實朕之過惠養失所分刺之由是用黜綱於
嶺裔儆彼羣嶽朕於蒼生若保赤子為之均田邑制廬
井必欲其時和年登遠安邇肅託于牧宰代以躬親故
歴難其官誠經國致理之意也夫德惟善政政在養人
故土煩則草木不長水煩則魚鱉不大必也寬恕貴乎
清淨諸刺史都督宜問疾苦拯窮貧杜畋(詔令作侵)漁察冤
獄至於賦役務從减省深刻為事人何以堪私惠苟行
法或將墜理須折衷用存楷式其百姓有便者随事條
奏朕將親覽焉欽爾有官各勤為政如風化允穆課績
殊尤當擢之不次旌乃厥美凡百庶邦敬聽朕命(開元八年)
(二月十八日)
又
勑朝集使古者班(一作覲)羣后比萬國黜幽陟明循政思
理罔之廢也朕以虚薄屬當期運受命穹昊司牧黎元
何嘗不中夜求衣分晝忘食欲其日月所燭霜露所墜
不獨親其親不獨子其子五糓豐殖萬物阜安為無為
事無事與能共化于茲八年矣而淳源未還至道猶鬱
豈朕之不德耶將吏之不賢耶徭賦或繁耶綱維或紊
耶故延入陛階躬問得失悉如卿所對則朕無憂矣書
曰知之非艱行之惟艱語曰仁遠乎哉我欲仁斯仁至
矣卿等宜祗典厥職克正其身修于國章允茲朝寄因
乎風俗示之訓誘必也道德齊禮以公滅私田里息愁
怨之聲邦家聞寬厚之化乃及優賞如或依勢作威倚
法以削流亡未至教令不行加乃常罰自餘宜依别勑
處分勤恤人隱以副朕懷竝即好去(開元八年三月十一日)
又
勑朝集使等朕承天丕命子育萬方樹之師長俾敷景
化將以固茲邦本致諸昇平而大道𬗟然淳風未暢租
賦頗减戶口猶虚水旱相仍耕桑莫贍蓋朕之不德而
吏之無方永言於茲良增歎息往歲河南失稔時屬薦
饑州將貪名不為檢覆致令貧弱萍流外境責其政理
有從貶黜因茲以來率多妄破或式外奏免或損中加
數至如密州去秋奏澇𬋩戶二萬八千八百不損者兩
戶而已無田商賈之流雷同入數自餘諸州不損戶即
丁少得損戶則丁多天災流行豈應徧併皆是不度國
用取媚下人曩之刻薄也如彼今之踰濫也如此不副
朕意一至於斯疎怠之愆雖已會赦尸曠之跡豈不多
慙當令所司比類澄汰卿等與朕共理實惟分憂各勉
思政途以匡不逮其百姓間事理(詔令作物)去冬赦書已處
分訖若人有疾苦卿有姦豪不勤農蠶不崇學校並宜
敦勸以正風俗逃亡人戶必藉招携差科之間務令停
减如臺省處事有不穏便於時者具利害聞奏勿復依
隨以損百姓卿等至州之日宜一留念(詔令作意)用綏我庶
人竝即好去(開元十年正月十一日)
又
勑朝集使等朕君臨㝢内子育黎元何嘗不簡易愛人
勤恤庶政天下至廣不能獨任故樹之方牧咨其共理
而淳化未敷至道猶鬱庸賦未减戶口且虚水旱相仍
倉儲莫贍無聞慈惠之政未息凋弊之流豈朕之不明
而吏之無術言念於此用惻于懷卿等是行勉思厥政
百姓聞有鰥寡惸獨不能存濟者務令優養游業浮惰
不勤稼穡者特令懲肅敦以學校勸以農桑差科之間
務使平允逃亡之戶兼藉招携令其下人使得蘇息諸
州遭澇之處多是政理無方或堤堰不修或溝渠未洩
頻已處分竟無成禀常破(詔令作被)租庸是何檢校至州之
日各宜勸勉應合修塞開導宜預施功若不暫勞何以
獲利已令御史分知訖宜勵所職勿犯常科今考課績
深者已有除改資歴淺者更佇良能應還州人已令所
司各與賜物待駕發後三五日别親識並即好去(開元十年)
(二月二十七日)
又
勑朝集使等弘風善俗寄於良吏求瘼卹隱職在親人
朕並建藩牧擇其師長欽若古訓俾人用康而教化或
未洽黎甿或未定(詔令作寧)攘竊者時有犯禁逋亡者罕聞
復業豈朕敦諭之道尚闕而牧宰之訓未明歟永念於
此不忘旰昃卿等咸承朝寄分掌外臺共理之道期於
康濟至若率身以正馭衆以仁而下不化者未之有也
卿等還州宜禁侵漁絶浮惰惸獨鰥寡時(詔令作尤)資惠育
盗賊祅訛特宜禁斷其征鎮人家每湏優當科歛之事
必在均平頃者水災薦及河朔朕思無不至憂彼元元
發倉廪漕江河以賑之蠲租稅停征役以安之今屬春
陽布和農事方起慮有乏絶致妨耕桑雖已令(詔令作遣)使
宣撫或恐事未周贍如有未及(詔令作支)濟者即便量事賑
給諸道有損之處亦宜准此朕不欲一物失所一夫不
獲納羣生於仁夀躋大化於升平卿等各宜恭守朝章
宣布朕意雖萬方有罪敢(詔令作莫)忘在予而三載考績湏
徵行事安人稱職可不勉歟並宜好去(開元十六年十二月十七日)
文苑英華卷四百六十
