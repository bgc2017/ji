文苑英華卷二百十一宋李昉等編
樂府二十
登名山篇一首秦王卷衣二首
上留田二首古挽歌七首
怨歌行五首悲哉行五首
懷哉行一首獨不見五首
定情篇一首雜曲五首
憶昔行一首偪仄行一首
胡笳曲六首雲中行一首
長干行一首小長干行一首
江風行一首
登名山篇李巨仁
名山稱地鎮(一作本鎮地)千仞(一作迢遞)上凌霄雲開金闕迥(一作)
(雲披金澗近)霧起石梁遥翠微横鳥路珠澗入(一作樹拂)星橋風
急青溪晩霞散赤城朝寓目幽棲地(一作客)駕言(一作尋)追
綺季避世(一作跡絶)桃源士忘情漆園吏抽簪傲九辟脱屣
輕千駟沉冥負俗心蕭灑(一作疎索)凌雲意蒼蒼聳極天伏
眺盡山川疊峰如積浪分涯若斷(一作斜)煙淺深聞渡雨
輕重聽飛泉採藥逢三島尋真值(一作遇)九仙藏書凡幾
代看博已經年逝將追羽客千載一来旋
秦王卷衣吴均
咸陽春草芳秦帝捲衣裳玉檢茱萸匣(一作帶)金泥蘇合
香初芳熏(一作動)複帳餘輝曜寶(一作玉)牀當須晏(一作晏又作早)
朝罷(一作須臾朝晏罷)持此贈華(一作龍)陽
同前陳標
秦家漢闕靄春煙珠樹瓊枝近碧天御氣馨香蘇合啟
簾光浮動水精懸霏微羅縠隨芳袖宛轉鮫綃逐寶筵
從此咸陽一回首暮雲愁色已千年
上留田梁簡文帝
正月土膏初欲發天馬照曜動農祥田家斗酒群相勞
為歌長安金鳳凰
同前李白
行至上留田孤墳何峥嶸積此萬古恨春草不復生悲
風四邊来腸斷白楊聲借問誰家地埋沒蒿里塋古老
向余言言是上留田蓬科馬鬛今已平昔之弟死兄不
葬他人扵此舉銘旌一鳥死百鳥鳴一獸走百獸驚桓
山(出家語)之禽別離苦欲去回翔不能征田氏倉卒骨肉
分青天白日摧紫荆交讓之木本同形東枝顦顇西枝
榮無心之物尚如此參商胡乃尋天兵孤竹延陵讓國
揚名高風緬邈頽波激清尺布之謠塞耳不能聽
古挽歌祖孝徵
昔日(一作時)驅駟馬謁帝長楊宮旌懸白雲外騎獵紅塵
中今来向漳浦素蓋轉悲風榮華與歌笑萬事盡成空
同前王烈(郭茂倩樂府作趙微明)
寒日高不(一作蒿上)明凄凄郭東路素車誰家子丹旐引將
去原下荆棘叢叢邊有新墓人生病長(一作間痛傷)別此是
長別處日暮(一作曠野)何蕭蕭風悲(一作青松)白楊樹
同前孟雲卿
草草閭(一作門)巷喧塗車儼成位冥寂(一作冥冥)何所須盡我
生人意北邙路非遠此別終天地臨穴頻撫棺至哀反
無淚爾形未衰老爾色猶(一作息纔)童穉骨肉安(一作不)可離
皇天若容易房帷即靈帳(一作虚張)庭宇為哀次薤露歌若
斯人生盡如寄
同前白居易
丹旐何飛揚素驂亦悲鳴晨光照閭巷轜車儼欲行蕭
條九月天晩出洛陽城(一作哀挽出重城)借問送者誰妻子與
弟兄蒼蒼古原上(一作上古原)峩峩開新塋含酸一悲(一作慟)
哭異日同哀聲舊壠轉蕪絶新塋日羅列春風秋草北
邙山此地年年生死别
同前三首于鵠
雙轍出郭門綿綿東西道送死多扵生幾人得終老見
此切肝腸(一作肺肝)唯有(一作不如)歸山好不聞哀哭聲默默安
懷抱時盡從奄終(一作物化)又免生憂𢷬(一作擾)世間夀者稀
盡為悲傷早(一作惱)
二
送哭誰家車靈車紫帶長青童抱何物明月與香囊可
惜羅衣色看舁入水泉莫愁埏道暗燒漆得千年
三
隂風吹黃蒿挽歌渡秋水車馬却歸城孤墳明月(一作月明)
裏
怨歌行梁簡文帝
十五頗有餘日照杏梁初蛾眉本多嫉掩鼻特成虚持
此傾城貌翻為不肖軀秋風吹海水寒霜依玉除月光
臨戶映荷花依浪舒望簷悲隻翼窺沼泣王餘(魚名)苔生
履處沒草合行人疎裂紈傷不盡歸骨恨難袪早知長
信別不避後園輿
同前張正見
新豐妖冶地遊侠競驕奢池臺間羅綺桃李雜煙霞蓋
影分連騎衣香合並車艷粉驚飛蝶紅粧映落花舞衫
飄冶袖歌扇掩團(一作圓)紗玉帳(一作牀)珠簾捲金樓鏡月
斜還疑蕭史鳳不及季倫家
同前虞世南
紫殿秋風冷雕甍落(一作白)日沉裁紈悽斷曲織素引(一作)
(別)離心掖庭若(一作羞)改畫長門不惜金寵移恩稍薄情
疎恨轉深香銷翠羽帳弦斷鳳凰琴鏡前紅粉歇階上
綠苔侵誰言掩歌扇翻作白頭吟
同前吳少微
城南有怨婦含愁傍芳(一作倚蘭)叢自謂二八時歌舞入漢
宮皇恩數流盼承幸玉堂中綠栢黃花催夜酒錦衣羅
袖逐春風建章西宮煥若神燕趙美女三千人君王厭
德不忘新况群艷冶紛来陳是時別君不再見三十三
春長信殿長信重門晝掩關清房曉帳幽且閑綺窗蟲
網氛塵色文軒鶯樹(一作對)桃李顔天王貴宮不貯老浩
然掩淚(一作淚隕)今来還自憐春色轉晩暮試逐佳遊芳草
路小腰麗女奪人竒金鞍少年曾不顧歸来誰為夫請
謝西家婦莫辭先醉解羅襦
同前曹鄴
丈夫好弓劒行坐說金吾喜聞有行役結束不待車官
田贈倡婦留妾侍舅姑舅姑皆已死庭花半是蕪中妹
尋適人生女亦嫁夫何曾寄消息他處却有書嚴風厲
中野女子心易孤貧賤又相負封侯意何如
悲哉行孟雲卿
孤兒去慈親遠客喪主人莫吟苦辛曲此曲誰忍聞可
聞不可說去去無期別行人念前程不待參辰沒朝亦
恒苦饑暮亦恒苦饑飄飄萬餘里貧賤多是非少年莫
遠遊遠遊多不歸
同前王昌齡
每聽白頭吟人間易憂怨若非滄浪子安得從所願北
上太行山臨風閱吹萬長雲數千里倏忽還膚寸觀其
微滅時精意莫能論百年不容易是處生草蔓始悟海
上人辭君永飛遁
同前陳陶
中嶽仇先生遺余餌松方服之一千日肢體生異香步
履如風旋天涯一齎糧仍云為地仙不得朝虛皇狡兔
有三穴人生又何常悲哉二廉士餓死扵首陽
懷哉行薛據
明時無廢人廣厦無棄材良工不我顧有因寧自媒懷
策望君門歲晏空遲廻秦城多車馬日夕飛塵埃伐鼓
千門啟鳴珂雙闕来我聞雲雨施天下罔不該何意斯
人徒棄之如死灰主好臣必效時禁權必開俗流實驕
矜得志輕草莱文王頼多士漢帝資羣才一言拜將相
片善咸居台丈夫何不遇為泣黃金臺
獨不見劉孝威
夫壻結纓簪偏蒙漢寵深中人引臥内副車遊上林綬
染瑯琊草蟬鑄武威金分家移甲第留妾住河隂獨寢
鴛鴦被自理鳳凰琴誰憐雙玉筯流面復流襟
同前柳惲
別島望風(一作雲)臺天顔(一作泉)臨水殿芳草生未積春花
落如霰出從張公子還過趙飛鷰奉箒長信宮誰知獨
不見
同前王訓
日晩宜春暮風軟上林朝對酒近初節開樓當夜嬌石
橋通小澗竹路上青霄持底誰見許長愁成細腰
同前戴叔倫
前宮路非遠舊苑春將遍玉戶看早梅雕梁數飛(一作歸)
鷰身輕逐舞袖香暖傳歌扇自和秋風詞長侍昭陽殿
誰信後庭人年年獨不見
同前武元衡
荆門一柱觀楚國三休殿環珮儼(一作仰)神仙輝光生顧
盼春風細腰舞明月高堂宴夢澤水連雲渚宮花似霰
俄驚白日晩始悟炎凉變別鳬異波潮(一作濤)離鴻分海
縣南北斷相聞嘆嗟獨不見
定情篇喬知之
共君結新婚歲寒心未卜相與遊春園各隨性(一作情)所
逐君愛菖蒲花妾感苦寒竹天(一作菖)花多艷姿寒竹有
貞葉此時妾比君君心不如妾簪玉步河堤夭(一作妖)韶
援綠荑鳬雁將子遊鶯鷰從雙棲君向(一作念)春光好妾
對(一作向)春光啼君時不得意棄妾還金閨結言本同心
悲歡何未齊怨咽前致辭願得申所悲人間丈夫易世
路婦難為始如經天月(一作始經天月照)終若流星馳天月恒
終始流星無定期長思(一作信)佳麗人失意非蛾眉廬江
小吏(一作史)婦非關織作遲本願長相對今以(一作已)長相
思復有宦遊子結綬從梁陳燕居崇三朝去来歴九春
誓心妾終始蠶桑奉所親歸願未克從黃金贈路人潔
婦懷明義從沈河之津于今千萬年誰當問水濱更憶
倡家樓夫壻事封侯去時思照灼去罷心悠悠不矜(一作)
(憐)妾歲晏十載隴西頭以兹常惕惕百慮恒盈積由来
共結褵幾人同匪石故歲雕梁鷰雙去歸(一作今)来隻今
日玉庭梅朝紅暮成碧碧榮始芬敷黃葉已淅瀝何用
念芳春芳春有流易何用重歡娛歡娛俄戚戚家本巫
山陽歸去路何長叙言情未盡采菉已盈筐桑榆日反
景物色盈高岡下有碧流水上有丹桂芳(一作香)桂花(一作)
(枝)不須折碧水自清(一作碧流清且)潔贈君比芳菲愛(一作受)惠
常不歇(一作滅)贈君比(一作淚)潺湲相思無斷絶妾有秦家
鏡寶匣裝珠璣鑑来年二八不記易隂暉妾無光寂寂
妾至鄙(一作委照影)依依今日特為贈相識莫相違
雜曲二首王筠
烏還夜已逼蟲飛曉尚賒桂月徒留影蘭燈(一作臺)空結
花
二
可憐洛城東芳樹摇春風丹霞映白日細雨帶輕虹
同前傅縡
新人新寵住蘭堂翠帳金屏瑇瑁牀叢星不如珠簾色
度月還同粉壁光從来著名推趙子復有丹唇發皓齒
一嬌一態本難逢如畫如花定相似樓臺宛轉曲皆通
絃管逶迤徹下風此殿笑語恒長共旁省歡娛不復同
訝許人情太厚薄分恩賦念能斟酌多作綉被為雙鴛
(一作鴛鴦)長弄綺琴贈別鶴人今投寵要須堅會使歲寒恒
度前共取星辰作心抱無轉無移千萬年
同前徐陵
傾城得意已無儔洞房連閣未消(一作閤未消)愁宮中本造
鴛鴦殿為誰新起(一作為起新粧)鳳凰樓綠黛紅顔兩相發千
嬌百態情無歇舞衫回袖勝春風歌扇當窗似秋月碧
玉宮妓自翩妍絳樹新聲最可憐張星舊在天河上從
来張姓本連天二八年時不憂度旁邊得寵誰相妬立
春歷日自當新正月春幡底舊故流蘇錦帳桂香囊織
成羅幔隠燈光祇應私將琥珀枕暝暝来上珊瑚牀
同前江總
行行春逕蘼蕪綠織素那復解琴心乍惬南階悲綠草
誰堪東陌怨黃金紅顔素月俱三五夫壻何在今追虜
關山隴月春雪深(一作冰)誰見人啼花照戸
憶昔行杜甫
憶昔北尋小有洞洪河怒濤過輕舸辛勤不見華蓋君
艮岑青輝慘么麽千崖無人萬壑静三步回頭五步坐
秋山眼冷魂未歸仙賞心違淚交墮弟子誰依白茅室
盧老獨啟青銅鎖巾拂香餘搗藥塵階除灰死燒丹火
懸圃滄洲莽空闊金節羽衣飄婀娜落日初霞閃餘映
倏忽東西無不可松風磵水聲合時青兕黃熊啼向我
徒然咨嗟撫遺迹至今夢想仍猶左秘訣隠文須内教
晩歲何功使願果更討衡陽董鍊師南浮早鼓瀟湘柂
偪仄行(贈畢四燿)
偪仄何偪仄我居巷南子巷北可恨鄰里間十日不一
見顔色自從官馬送還官行路難行澁如棘我貧無乘
非無足昔者相過今不得實不是愛微軀又非關足無
力徒步翻愁官長怒此心炯炯君應識曉来急雨春風
顛睡美不聞鐘鼓傳東家蹇驢許借我泥滑不敢騎朝
天已令請急會通籍男兒信(一作性)命絶可憐焉能終日
心拳拳憶君誦詩神凛然辛夷始花亦已落况我與子
非壯年街頭酒價常苦貴方外酒徒稀醉眠速宜相就
飲一斗恰有三百青銅錢
此詩三百五十卷重出今已削去
胡笳曲二首江洪
藏器欲邀(一作逢)時年来不相讓紅顔征戍兒白首邊城
將
二
落日慘無光臨河獨飲馬飋䫻夕風高聯翩飛雁下
同前陶宏景
負扆飛天歷與奪徒紛紜百年四五代終是甲辰君
同前鄭愔
漢將留邊朔遥遥歲序深誰堪牧馬思正是胡笳吟曲
斷關山月聲悲雨雪隂傳書問蘇武陵也獨何心
同前王昌齡
城南虜已合一夜幾重圍自有金笳引能霑出塞衣聽
臨關月苦清入海風微三奏高樓曉胡人掩淚歸
同前王貞白
隴底悲笳引隴頭鳴北風一輪霜月落萬里塞天空戍
卒淚應盡胡兒笑未終争教班定遠不念玉關中
雲中行薛童
雲中小兒吹金管向晩因風一川滿塞北雲高心已悲
城南木落腸堪斷憶昔魏家都此方凉風觀前朝百王
千門曉映山川色雙闕遥連日月光舉杯稱夀永相保
日夕歌鐘徹清昊將軍汗馬百戰場天子射獸五原草
寂寞金輿去不歸陵上黃沙塵路飛河邊不語傷流水
川上含情歎落暉此時獨立無所見日暮寒風吹客衣
長干行李白
妾髮初覆額折花門前劇郎騎竹馬来遶牀弄青梅同
居長干里兩小無嫌猜十四為君婦羞顔未曾開低頭
向暗壁千喚不一回十五始展眉願同塵與灰常存抱
柱信豈(一作耻)上望夫臺十六君遠行瞿塘灔澦堆五月
不可觸猿聲天上哀門前遲(一作舊)行跡一一生綠苔苔
深不能掃葉落秋風早八月蝴蝶来(一作黃)雙飛西園草
感此傷妾心坐愁紅顔老早晩下三巴預將書報家相
迎不道遠直至長風沙
小長干行前人(類詩作張潮)
憶昔深閨裏煙塵不曾識嫁與長干人沙頭候風色五
月南風興思君下江(一作巴)陵八月秋(一作西)風起看(一作想)
君發揚子去時(一作多)悲如何見少別離多湘潭幾人(一作)
(日又作月)到妾夢常(一作越)風波昨夜狂風度吹折江頭樹淼
淼暗無邊行人在何處好乘浮雲騘佳期蘭渚東鴛鴦
綠蒲上翡翠錦屏中自憐十五餘顔色桃花紅那作商
人婦愁水復愁風
江風行(一作長江行)張潮
壻貧如珠玉壻富如埃塵貧時不忘舊富貴多寵新妾
本富家女與君為偶匹惠好一何深中門不曾出妾有
綉衣裳葳蕤金縷光念君貧與賤易此從遠方三千路
役思發竟(一作去)悔不已日暮情更来空望去時水孟夏
麥始秀江上多南風商賈歸欲盡君今尚巴東巴東有
巫山窈窕神女顔常恐遊此方(一作山)果然不知還
文苑英華卷二百十一
