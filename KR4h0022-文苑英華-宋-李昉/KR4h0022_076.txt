文苑英華卷七十六宋李昉等編
樂六
無聲樂賦二首審樂知政賦二首
樂德教胄子賦六首
無聲樂賦高逞
樂而無聲和之至聲而有象樂之器特飭樂以彰物非
克和之大義故保和而遺飾然後至樂之道備樂不可
以見見之非樂也是樂之形樂不可以聞聞之非樂也
是樂之聲天廣其覆地厚其生四時和萬物成絪緼煦
嫗何樂能名豈非有之為粗無之為精魚泳重泉獸安
茂草鳥頡頏於雲路人逍遥於至道咸自適於中情亦
何擊而何考厥初造化衆籟未吟寂兮寥兮有此至音
無聽之以耳將聽之以心漠然内虚充以真素處此道
者無日不聞於律度倏爾中動遷於内形涉此流者沒
身而不得一聽得意貴於忘言得魚貴於㤀筌堯人致
歌於擊壤陶令取逸於無絃音留情以待物亦同禮於
自然此樂也平而不偏正而不回貧且賤不以之去富
與貴不以之来顔生得之陋巷而自然殷紂失之北鄙
而人哀樂云樂云鐘鼓云乎哉
第二(以區宇輯寧時要為韻)張楷
神既和而人不可誣化將兆兮道與之俱故聖人張樂
於無聲之境以造化夫寰區樂之作焉所以節百事物
既㤀矣於是奉三無其用秩秩其風于于發自靈府達
於道樞樂師盈前(一作庭)政行於靡擊靡考㳙衣在御化
成而不曳不婁爰自周隋上達堯禹或理或亂時更萬
主誰不欲肅清家邦統一區宇莫能知無聲之樂而政
教斯聚慆堙既考於鳴絃節宣豈專乎促柱移風莫大
於出令修德不在乎觀舞故曰猶有五起政之所急徵
之則道存微眀行之則人用寧輯所謂君子設法貴與
物宜日聞之政四方以寧過此以往余亦知其不經肆
皇家之首出庶物也高張政典而疎數適中深具揖讓
而剛柔洽時且無惉懘之風豈蕩然而不反何異嘽諧
之作故賁然以来思是以素王閒居而觀卜商體政以
妙願盡趨隅之禮以聞愷悌之要不可以耳察又難以
目照方知夙夜之詩遂合無聲之兆(一作衡)
審樂知政賦(以善聽其樂能識於政為韻依次用)失名
昔先王省風作樂象物制典賓讌服禮神歆降戩六代
各異五音相演盛衰感召而自生理亂區分而可辨列
國殊化化形於聲淫正難分分之者善於是師曠陳樂
而立伯牙注耳而聽鐘師擊鐘磬師擊磬考鼓振革撰
土木以相宣懸匏(一作瓠)裁笙發絲竹而逓鎣審正聲之
發防奸聲之徑俾夫鄭不干雅正不近佞混音者澄醉
歌者醒集九成而儀羽自降立六變而致物斯定惟政
在人惟聲無私興亡繫焉逆順應之天將是懲神告勿
疑卜商之告文侯古則如此端賜之問師乙歌如何其
堂上堂下既獻既酢百拜終禮八音合樂天地潛會鬼
神相索遂使浃洽充塞馨臭上登和樂無親惟德是弘
惉懘無凖惟惡是朋聲雖無常聽其有恒盖致理者妙
非習樂者能惡可鑒誡德可奮興惟周后棄播種黍稷
惟文王昌不邇聲色雅頌廢於後昆幽厲隳於正直觀
邑人之備樂知天子之深識既而䃂緩有餘其樂只且
聲之感化浸潤相於審音達性飛沉翔泳自上化下敢
告執政
第二(以同彼吴札觀樂於魯為韻依次用)獨孤申叔
樂之為樂也布五氣和八風政之為大也包有截被無
窮雖尋源泝異而致用是同故政行而樂作而樂在其
中是以重華昭昭兮簫韶若此獨夫靡靡兮顛沛如彼
鄭衞作而濮上慄焉絃歌聞而武城樂只為政之善否
實由樂之張弛惟審樂之大義其梗槩也如是若乃終
始類四維廣大象八區成質文於五色齊宥密於三無
奏宫而君位斯合動商而臣道克符角之鳴人斯度矣
徵之應事而形乎理方玄氣政亦隂敷彼師曠傾耳而
在晉季札發跡而在吴惟樂之道也盖精微於此乎不
然何以深聽密察善惡凶札寂慮居安静志遐觀故將
亡之音哀以思至理之感柔而寬是故君子審音以知
樂存亡必見乎未兆理亂亦在乎先覺其道亂也憔(禮記)
(作噍)殺作而繟(禮記作嘽)慢興其世理也乘(一作来)騏驎而棲鸑
鷟則是政之所以樂亦依於苟聽五聲以悖矣諒八音
而忽諸方今九功已成八佾斯舞鼓虙羲之琴瑟植虞
舜之干羽故能仁洽道廣澤融德溥聽之㤀味殊三月
之在齊化之式臧寧一變而至魯客有作樂之賦者將
含容於上古
樂德教胄子賦(以育材訓人之本為韻依次用)李彦方
王子垂訓導於門子戒驕盈於代禄厲師嚴以成教誨
敷樂德而宣化育長能從而可久幼能正以不黷悅之
以道寧假乎干戚羽旄動之斯和詎資乎匏土革木是
知深於樂者豈徒然哉暢生成於夀域導純粹於靈臺
眀眀而六德是以蕩蕩而群心有開瞻之在前佇將成
於國棟由乎充選(一作由此而選)庶有嗣於鄉材登於雋造釋
其奸回聆旨(疑作音)乃接武而至樂善而差肩載来且於
中者表得中而可尊和者逹至和而不紊繄吾道之克
廣諒乃心之是訓青衿選其悅學綘帳資乎待問于以
識琬琰之姿于以言始終之訓然則祗者敬也居敬足
以修身彝者常也守常而能化人萃群生之濟濟達誘
善以循循肅穆以居而文眀有耀條暢斯及而樂教惟
新然後以孝友俾其師資春秋則教夙夜惟寅弘廣博
易良人胥效矣美父母兄弟誰能間之内必成性外無
越思匪鏗鏘而感物咸敬順以親師異齊國之聞於宣
父叶虞帝之命以后䕫惟德音之是進豈奸聲之能混
入于國學習者由是知歸祭于瞽宗享者於焉報本至
哉聖人之設教諒終古而無損
第二(同前韻)羅讓
至樂之極兮德教所畜德者體中和而定剛柔教者正
情性而靖(一作端)耳目既垂法於國胄亦布政於方族四
術允正(一作孚)三行祗肅所以眀俊選之標表所以致才
賢之藴育比師嚴而道尊信仁行而禮復樂正初協司
成理該被其風而道其志滌其濫而釋其回持筋骸以
固束刷性靈而洞開德義可依異射宫之取士程凖斯
在同杍人(諸賦用杍人即椊字俗本多妄改)之理材樂且致之行之廣
運内無聲以是託表中庸以垂訓在敬遜以務時資端
慤而待問斯乃成性所臻斆學相因既廣博而克已抑
直易以藩身不待考擊兮教備無假拊搏兮行醇以
道應物以樂和人事且符於米廩義且暢於成均將俟
乎綺紈之子率變何患乎膏粱之性難馴苟以我於木
鐸爾宜必誠必信苟以我於藻鏡爾寧不智不仁庶居
之也洩洩諒誨之乎諄諄在聲音之道兮以律度是維
諧和是司在德教之術兮以友敬為儀忠孝為師固捨
彼而取此念鑽之而仰之足使放心精正體道希夷罷
鏗鏘於師氏識眀命於后䕫寧鼓箧而徒至必摳衣以
慎兹俾行乎鄉黨尊尊長長俾立乎黌塾庸庸祗祗夫
然則寬愿者日益簡傲者曰損習語舞而殊源敦詩書
而異壼斯教也教之至誠天下之本
第三(同前韻)徐至
至哉樂為德也保太和茂生育是以先王法之以成教
樂正尊之以示睦將磨琢於仁義匪鏗鏘於匏竹洋洋
乎節以惠和煦煦然致其恭肅其儀不忒故容止可觀
其道既弘乃進退可復信月將而日就庶不諂而不瀆
且有教無類道之原来廉讓之風斯扇愷悌之德不回
趨隅以繼其志待問以成其材于以見易和之容参於
前也中庸之德夫何遠哉何必朱干玉戚一起一僨將
以宫商克懸角徵潛運鳬趨碧沼皆籍籍於令名魚貫
青衿各愔愔於淑問百行由是内融三德於焉成順俾
夫遷善者樂以陳修已者德以真樂者樂也可以樂其
孝友德者得也可以得其忠臣昔后䕫所以推其典樂
虞舜所以稱其聖人豈不以人心感樂樂有其倫者哉
今國家德教綏于九有禮樂達乎四維樸素遠符於軒
氏和樂方軼於周詩多士濟濟百寮師師眀誠之德可
見中和之樂在兹自君臣達乎父子性成也何莫由之
由之伊何行之非遠亦由端本去末化遐自閫然後外
可以維城中可以補衮於與樂乎實教人之大本
第四(同前韻)鄭方
國有學家有塾播樂德之文采率胄子以化育始先激
其清濁而後攻其節目鼓箧之士宣聲音以相和函杖
(曲禮曰函文注或作挟杖)之時俾心志而思服語于效(疑作郊)者執德
不回道以樂者知陽必来盈耳之聲詎作理心之教有
開實俎豆之聞矣寧鐘鼓而云哉動於外而暢於中使
和其性進以德而舉以事各盡其材惟其斆學必有謨
訓咸養以致和強學以待問觀德畢賢愚之貫序德同
長幼之分豈不以樂之至也通乎神教之至也慎乎身
惟彼樂之為德是彰教之有倫不在匏竹設金石振乃
貴於祗庸備孝友陳豈不念終始而典學美教化於成
均遂乃與誦諷觀屈伸斯可以移風易俗不止於温故
知新保和於心暢五聲而授之有道將遜其業崇四術
而弘之在人厥類可知允懷在兹諒審樂以知政由切
問而近思初感至音聽角聲而惻隠變矣終懷雅性聞
羽奏而寬大似之且被之以簫管加之以訓辭升學而
在於春候合射而戒於秋時然則不教以中和不能知
學不教以博依不能安詩是以學者為王化之端樂者
繫國風之本故曰觀大學之道然後剛知困而滿知損
第五(同前韻)劉積中
惟天惠人惟王司牧必資立樂以化被聚賢而政肅樂
垂六德允接於生靈人抱七情於是乎修睦故命樂官
宣樂德之旨教國子俾國人思服施行而萬邦作乂動
蕩而羣生茂育原其詔司樂闢靈臺選國中之胄子集
宇内之瓌材示中和於前俾行而不怠尊祇庸於次將
守而不回實克孝而克友必無間而無猜緬賾謨猷眀
徵義訓樂同和而會極綱有條而不紊中為忠告俾邪
者奉忠格之心和乃適正制剛者守調適之分非有象
以外感乃無聲而潛運祇敬不逾(疑)庸言是尊率威儀
而允淑致言行之惟醇睦烝烝之孝誠全乎天性勗怡
怡之友義原乎天倫設教之規爰立列樂之事方陳是
將崇德教播成均議道自已建中于人夫就學必時為
樂在兹春誦夏絃順陽而樂功猶懋無虐無傲率下而
樂德增丕所以舜命伯伯讓䕫立之以四教道之以六
詩然後學制敦浹國經允釐通至性於倫理垂善教於
師資慕其人則遐不謂矣仰其教則學以知之方今政
舉道光文修武偃播崇德為宣風之始訓國子為化人
之本忝承教之在躬庶聲名之不遠
第六(同前韻)杜周士
國家自誠而眀講信修睦既移風以設教每登賢而制
禄由是命司樂之職率(一作掌)彼成均教舞勺之童取諸
鄉族常德咸事庸言可復納諸軌物則物有其容攝以
威儀則儀無不淑日就月將不疾而速于以見中和之
教克修杞梓之材可育觀鼓箧請益攝齊員来嚴師尊
道至矣休哉捧函丈之筵無思不厭聽撞鐘之問有說
心(疑作必)該心不忘於翼翼視有主於梅(疑)梅審依仁即
童蒙之求我語成器如杍人(注在前篇)之禮(疑作理)材且鼓舞
鏗鏘徒聞於物格興道諷誦亦資於釋回豈如中以理
心和而適分敬居簡而可久德有常而不紊孝寔天經
友為義訓本其至也可以賾天地之情引而伸之可以
暢雍熙之運則知通(一作敦)和章德在聖與仁革蒙惑於
初志致輝光於日新于以代天工則庶績時序于以施
邦教則百姓皆淳斯可為理以樂成俗師以賢得人於
戲至教在兹無從匪彝合游洋以来學任道德而為資
孝友祇庸則無不順者自上下下可咸使由之夫然則
樂之教也義微而婉以八音為制以六德為本既履孝
而資忠宜任重而道遠若然者安得不慎其終而思其
反者也
文苑英華卷七十六
