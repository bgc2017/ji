文苑英華卷八百三十八宋李昉等編
后妃哀冊文下
恭皇后哀冊文一首
承天皇后哀冊文一首
貞懿皇后哀冊文一首
元獻皇太后哀冊文一首
章敬皇后哀冊文一首
昭德皇后哀冊文一首
懿安皇太后哀冊文一首
恭皇后哀冊文韋良嗣
維開元二十八年歲次庚辰月朔日寧皇后元氏薨于
西京之第旋窆于某塋天未忘釁相次徂落其明歲十
一月二十四日王薨在殯制冊為讓皇帝且有後命追
諡妃為恭皇后盖以王有讓統之寔而妃有恭德之美
所以考行追崇皆聖皇天倫篤愛有光於古先者也粤
天寶元年五月乙巳朔十七日庚申將遷祔于惠陵王
薨及葬凡為七月天子之禮也命侍臣叙以書冊其詞
曰
皇矣有熊處于玄宫衣冠所在祗胤無窮以武而興復
于土中以文始大元氣比崇禮侔周恪慶漸柔風展我
邦媛倫昭有融至静委和如天克令莫莫中谷夭夭作
詠黃繶尊容素紗增映鍳圖閱火隂儀壼政帝寵元昆
妃承累命降家人之禮擬隂安之盛(漢書文紀隂安侯高帝㛐)鵲巢
化行人倫以正貳(一作或)幾望於終古故守冲而益敬祥
開夢兆服媚蘭蓀女延湯邑男受推恩綠車齊軫綵戟
盈門各禀柔訓常貽話言天授戩榖無非播諦歸賵事
凶毁臺成沴圓月忽蝕朝雲亦霽滅綵韶陽收華邸第
嗚呼哀哉魯宫未考漢門處哀帝以讓而追諡后從夫
而永陪䄖翬(一作翬䄖)暫舉璋瓉誰開用小君之備物怨吾
王之不来嗚呼哀哉娥輪半上蜃輅將移逗(一作追)䨇旐
兮遲遲卷六衣兮披披青門一别兮不駐素滻既濟兮
相隨入長陵之松栢顧漢苑兮參差司馬門兮罍罍恭
后墳兮在斯嗚呼哀哉
承天皇后哀冊文楊炎
維大歷三年歲次景午四月乙未朔五日庚子故齊王
諡曰承天皇帝妃張氏諡曰恭順皇后天寶末賊臣搆
難王從二聖南幸成都自武功定策禁中扈先帝於靈
武以是年八月薨于行在今上錄功追遠詔諡鴻名以
大歷三年六月遷座于咸陽禮也雲翿宿懸天鷄空嚮
(一作響)建翠鳳以䨇引度蒼龍以(一作而)長往皇帝慟極天
倫齊於開舘望桂輿之蕭颯撫蘭臺之腸(一作傷)斷爰詔
近臣遺音是纂其詞曰
皇國氛氲麗于天文本枝百代連(一作聯)華千載維王斯
會其祥則大祖武之烈宗文之配令德純粹温恭慈愛
和必有節動而無悔持盈以冲明道若昧金玉是飾鼓
鍾于外伊昔慶衍維皇握圖天孫載弄甲觀晨趨善問
居講嚴師服儒瓊林秋實寶萼晴敷皇用錫土苴茅剖
符大邦之幹滄海之隅遥分朱邸近植青梧愛鍾嘉惠
寵被宸渥從侍寢門觀風太學禮聞齒讓聽辨聲樂歴
運中否災鯨搆昏初避夷狄(一作帝初避狄)聖有昌言王叶羣
議天廻乘轅適于硭碭之野進于閶闔之門雲趨北河
電掃中原方從廟告言守藩垣忽川逝于東海怨夜長
于西園嗚呼哀哉志業見於屯蒙勲名留於天壤成宗
禋之有聖(一作歸)悲歡愛之易喪獨精聚而䰟遊奉君親
以長往展我邦媛德容可仰魯舘而家齊風是長翟拜
三月軿歸百兩豈鳳吹之有行(一作有歸)而虹銷之無像嗚
呼哀哉帝念伊始晬容生憂傷桂絆之幽蠧望山河之
林邱觧劔龍(一作龍劔)而追慟燭鴻徽以冥搜駕之輅旗服
以冕裘儼千官於天衛(一作衢)將合祔而從周嗚呼哀哉
笳鼓宵陳河山曉發地坱乾(一作北)兮聲遠天空同兮影
沒入幽隧之穹林伏盤原之宫闕嗚呼哀哉考至公與
至性見為子兮為臣臨難不忘其社稷感時思致於君
親短而非病逝豈同塵惟德名與盛典可觀法以求仁
嗚呼哀哉
貞懿皇后哀冊文常衮
維大歴十年歲次(集本文粹作在)辛夘十月辛酉朔七日丁夘
(舊唐書文粹作六日景寅)貴妃獨孤氏薨粤明日追諡曰貞懿皇后
殯于内殿之西階十三年十月癸酉(唐書文粹如此是英華及大詔令作)
(六月十七日癸酉非)乃命攝大尉銀青光禄大夫守門下侍郎同
中書門下平章事河内郡開國公常衮持節冊命以其
月(英華唐書文粹如此是惟大詔令作其年十月癸酉朔)二十五日丁酉遷座于
藏陵禮也素紗列位黼帟周庭輅升玉綴軒缺珠櫺(唐書)
(集粹作攎)皇帝悼鸞掖以追懷感麟趾(唐書作迹)而增慟備百禮
以殷遣命六宫而哀送宗祝薦告司儀降收爰詔侍臣
紀垂鴻休其詞曰
祚祉悠久寵靈誕受元魏藩戚周隋帝后五侯迭興七
貴居右肇啓皇運光膺文母纉女是因以綱大倫生知
隂教育我蒸人瑞雲呈彩瑶星降神聦明睿知婉麗貞
仁惟昔天鑒娉(唐書文粹作搜)求才淑龍德在田葛覃于谷周
姜胥宇漢后推轂王業惟艱嬪風已穆繼文傳聖嗣徽
克令不曜其光乃終有慶祗奉園寢肅恭靈命越在哀
煢聿追孝敬文織絲組朱綠玄黃上供祭服以祀明堂
法度有節不待珩璜萹訓之製自盈縑緗叙我邦族風
于天下始於憂勤叶成皇化慈厚諸女寵臨下嫁登進
賢才勞謙日夜服繒示儉脫珥(唐書文粹作簮)申誡訪問後言
讌遊夙退内和羣娣動有矜誨外睦諸親泣辭封拜闕
翟有期(唐書文粹作日)親蠶(集作躬親)俟時忽歸清漢言復方祗萬
乘悼懷羣生(文粹作臣)慕思玉衣追慶金劔(唐書文粹作劔疑作紉)同
儀嗚呼哀哉去昭陽兮窅然乘雲駕兮何在人代宛兮
如舊炎凉倏兮已改翠葆森以成列素旗儼而相待言
從玉兆之貞永閟瑶華(集作池)之綵别長秋之西苑過望
春而(諸本作兮)南登招帝子於(唐書文粹作于)北渚從母后於東陵
(后之女葉國公主葬城東地卑濕至是從祔東陵云)下玉(唐書文粹作土)清兮動金翠外
無像兮中有憑合簫挽而(唐書作以)攅咽從(諸本作結)雲雨之(詔令)
(作而)凄凝吾君感於幽期俯曾亭而望思慘嬪媛載穆象
服攸宜鸞輅爰正翬衣在斯藹藹邦媛雍雍母儀先天
毓德早歲聞師日月有期山陵甫制六綍齊引八神警
衛龍帷儼其載陳驥服騁以偕逝率土雷動殊方雪涕
去城闕之遲遲望郊原之翳翳背黃山而北指渡清渭
以東轅野色慘以凝幕青(詔令作春)雲重而垂軒儼騑驂以
就駕慘徒御而不喧捨層城之禁掖向新廟之陵園嗚
呼哀哉遵周道之合祔美時風之同穴列容衛於山阿
若平生之像設擬靈(疑)金之凄楚泛薤露之清切痛脩
夜之不陽歎行芳之永絶嗚呼哀哉緬惟在昔嬪德斯
臧夫婦以正邦家之光明明淑德誕聖配皇肅威靈之
如在欽懿範之不忘嗚呼哀哉
章敬皇后哀冊文裴士淹
維寶應二年歲次癸夘閠正月乙巳朔五日己酉大行
章敬皇后啓自先殯十六日庚申膺冊禮于行宫粤三
月二十七日庚午將遷祔于建陵禮也素帟遐敞彛罇
曉薦風藹椒塗月虚蘭殿哀子嗣皇帝諱悲深玄夜慟
切聖慈爰講(一作脩)六服之禮允廸二南之詩示寰區以
壼則恭典冊以台司鸞旆曳音蜃輅遷轍辭臣奉詔敢
揚徽烈其詞曰
圓方配德耀魄齊明王化之本國風以清於穆宗盟(一作)
(周)貽謀先覺太伯崇讓延陵聽樂藴乎純嘏施及繁
昌斗維儲慶軒緯流祥入懷梦月滿室騰光蘋藻無替
紘綖有章待年祕景率禮含芳象服是宜造舟成詠顧
史垂則稱詩以延佇極容衛之(文粹作以)盡時摇巾袂兮遠
訣隔軒檻兮羣悲不復見兮廻御輦傷如何兮軫睿慈
下蘭臯兮背芷陽旌悠悠兮野蒼蒼帶白花兮掩淚衣
玄帉兮斷腸當盛明之(唐書文粹作兮)共樂忽幽處兮獨傷去
故庭而(諸兮作)日遠即新宫兮夜長襚無文繡之飾噐無
珠貝之蔵盖自我之立制形(諸本作刑)有國之大坊(詔令作防二字)
(禮記通用唐書文粹作方)嗚呼哀哉見送往之空歸歎終焉之如此
方土神兮是與非甘泉盡兮疑復似遺音在於玉瑱陳
迹留於金戺獻萬夀兮無期存二南之餘美嗚呼哀哉
元獻皇太后哀冊文蕭昕
維寶應二年歲次癸夘閏正月乙巳朔十六日庚申元
獻皇太后啓殯于永昌之陵寢安神于細柳之亭宫粤
三月甲辰朔十三日乙夘將遷座于泰陵禮也諡冊昭
禮容車儼駕皇帝執通喪而在疚遵遠日以戒期悼憫
凶之荐及痛皇妣以御悲泣外郊而阻禮將撤奠於有
司命宗伯之貳職陳明德以為詞其詞曰
兩儀判質二曜分形乾剛坤順陽德隂靈嬪風以婉婦
道惟聽王教斯立邦家以寧渭水定祥塗山恊德式敷
隂教用光内則紃組克脩蘋蘩是軄雜佩相警副笄盡
飾族承嵩(詔令作蓮)岳德備椒房福履蘭殿祥開畫堂黃花
襲慶彤管貽芳姜嫄佐嚳堯母興唐靈婺沉彩仙娥墜
魄厚夜無歸重泉永隔義存故劔禮備追冊先志克遵
爰開故宅坤儀展敬啓廸四聦誕敷六行蘭芳桂郁霜
皎冰净鷰集瑶筐鸞廻金鏡化光葛虆務先穜稑載靡
震驚宵淪朓朒柔明既進隂教惟肅必戒浮華遠登才
淑寧觀戲馬嘗往濯龍堯門協慶莘野聮蹤禕䄠凝彩
璁珩有容志循簡易體備肅雍維德之行令問不已繡
輪羽盖玉階金戺式昭範於人倫竟韜華於地紀六宫
揮涕于清禁萬㝢銜冤於神理嗚呼哀哉宗祧永固濬
哲膺期仁涵動植慶浹華夷捧鏡奩而增欷臨甲觀而
纏悲望松楸兮逾遠感霜露兮何追湘川有君漢陵宜
祔露衛攸心禮章加數瑞雲呈紫而轉妍廞服變黃而
無蠧想層城於北闕背夀原於東路應門寂寂以長閉
同軌轔轔而畢赴嗚呼哀哉閟泉闈兮有洫引池紼兮
方昭吟古木於靈囿遡悲風於渭橋繁笳凝而凄切輕
旆轉而蕭條衣潜覆兮猶在香遠聞兮而不消嗚呼哀
哉鳴鷄奏而夙興服馬嚴而曉發慘河山之淑氣怨桃
李之嘉月雖立極與觀圖繋池光而禋設猗彤管兮有
煒贊徽音兮無歇嗚呼哀哉
昭德皇后哀冊文韓滉
維貞元二年歲次景寅十一月丁亥朔十二日戊戌大
行皇后崩于兩儀殿旋殯于西階越朞(一作三)年歲次丁
夘二月景辰朔二十九日甲申大行昭德皇后將遷座
于陵臺禮也長秋宵闢靈輼夙備哀笳候曉咽梚增欷
容衛儼默祖庭愔邃動長情以自失矧孝思之天至哀
子皇太子痛鳳翣之將引哀陵雲之永訣號遣奠以登
餕臨凱風以泣血臣滉奉詔式揚懿烈其詞曰
坤厚載物乾道由儀成象大矣貞徽纂之芳聞在郡(詩在)
(洽之陽)俔表天施風弘王雅慶發明離静恭之德斯贊庶
方之教聿熙誠軒星之降彩何玉華之遽(一作荐)萎嗚呼
哀哉桂舘纏哀椒塗燎寢翬衣卷玉龍杠綢錦内朝遽
閟公宫曷禀彤管空貽黃桑罷絍宸衷深悼於故劔儲
貳(一作兩)痛絶於勺飲惟華宗之遠派寔統業(一作系)於周
王猗烈祖之上僊固命氏之靈長沙麓之徽爰契筮華
(一作儇)之慶載洋穆嘉猷於洲涘躋盛德之(一作於)任姜居
内輔以同休飾芳音(一作隂化)以融光賦樛木以逮下鄙脫
簮以自彰夙著當熊之績早膺靈鳳之祥布一德以蕃
衍貞萬國以元良章順簡以柔克奚辰蝕而靡常掩圓
魄以就晦絶坤維而不張嗚呼哀哉臣妾何恃宫壼安
仰凑永巷以晨謁瞻蘭殿以凝想庭寥寥以增曖繐䄡
䄡以不敞激號唱以俱發逹蒼冥以振響嗚呼哀哉通
靈甫搆天京啓阡夀原春慘新宫晝玄珠𥜗已禭玉座
將遷哀嬪負璽泣御收筵鷖輅徐轉鸞旗遵前慟皇情
以餘渥下北極以辭天想衣練以崇儉絶傾筐而詠賢
嗚呼哀哉瑶齊永閟鞶鑑長委靈仙𦕈邈母儀在紀媯
汭同風塗山繼美配祗薦號騰英流祉惟皇儲之孺慕
方銜血以頓毁掩禮經之前蹤逹天下之孝理遵(一作尊)
睿懷之慘怛昭天行之終始垂千古而自揚(一作傷)豈臣
詞之足擬嗚呼哀哉
懿安皇太后哀冊文封敖
維大中二年歲次戊辰夏五月己未朔二十一日己夘
懿安皇太后崩于興慶宫冷井殿旋殯于大内兩儀殿
之西階粤十一月丁未朔二十六日壬午遷座于景陵
之别寢命大尉具陳祖饋殿廷禮也池紼就列神攅啓
封晴霜拂禁曙月彎空叶龜謀之吉兆儼蜃衛於行宫
皇帝孝本自天禮期踰節仰遺令之是禀仰宸衷而敢
越宵載既備祖庭爰設緬行珮之徂征駐輼輈(疑作輬)之
去轍顧謂簡冊克揚休烈臣敖奉詔敢獻文曰
大圓清升大方渾凝日正陽德月司隂職人倫既分伉
云儷云自甿之畢逹帝之尊有國有家以君以親光光
母后列列門胄鼎胤中榮天枝外秀河祥岳祉蘭香玉
美汾陽之孫昇平之子有命既集来嬪帝宮奉維城之
中饋光戚里之華容赫赫憲皇龍潜未躍貽孫鍾紫極
之慶知子奉青宫之樂惟后之明執禮而行恭敬必嚴
於父道盥潄將俟乎鷄鳴及二聖歸真三光正色日朗
黃道月盈霄極中興是贊隂教維則時詠肅雍功推輔
翼服澣濯以警其華煥讓封拜以誠乎謙抑蘋藻㓗蠲
於宗廟葛藟吟諷於宫掖高禖有慶大電膺祥誕元良
而立極纉丕構而圖昌於是養素便殿齋心洞房宸嚴
捧負孝道輝光噫馳飈兮未幾迅朝露兮何常人代之
推遷莫極仙家之日月猶長婦事三朝母臨五葉禮益
上載恩方下接無何秘籙求真(闕)門悟劫追弓劔之悠
遠感霜露之履涉謂十地兮何躋謂丹梯兮可攝金屋
不知其長往&KR0686;管空遺乎舊法嗚呼哀哉姜嫄讓德任
氏推名仰符軒耀俯順坤靈容範不邀乎箴史婉娩自
恊乎柔明終厭浮代期歸福庭謝明時於清禁即脩夜
之玄扄嗚呼哀哉蘭殿靈(唐詔令作虚)嚴椒房幽寂日下珠
簾塵生粉壁禁樹暮兮煙慘宫瓦寒兮霜白瞻象設兮
如在捧禕䄖兮成昔嗚呼哀哉車書畢會容衛周陳黃
山指路清渭臨津姑射之雲霓自遠鮒隅之簫鼓空聞
想冥冥於寥廓徒望望於逡廵嗚呼哀哉天上無歸人
間一别盻三清之縹緲畱四德之昭晰詩著隂陽之詠
書徵卜筮之說啓叶吉於新阡爽同歸於故穴雖夀宫
相望參差陵附之煙而仙路有(詔令作何)期繾綣瑶池之月
嗚呼哀哉
文苑英華卷八百三十八
