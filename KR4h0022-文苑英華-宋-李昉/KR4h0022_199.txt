文苑英華卷一百九十九宋李昉等編
樂府八
從軍行四十三首古悔從軍行一首
從軍有苦樂行一首軍中行一首
從軍行二首梁簡文帝
雲中亭嶂(一作障)羽檄驚甘泉烽火夜深(一作通夜)明二師將
軍新築營嫖姚校尉初出征復有山西將絶世受(一作愛)
雄名三門應遁甲五壘學神兵白雲随陣(一作旆)色蒼山
答鼓聲先平小月障却滅大宛城善馬還長樂黃金付
水衡小婦趙人能鼓瑟侍婢初笄解鄭聲迤邐觀鵝翼
參差覩鴈行庭前柳花(一作桃花又作柳絮)飛欲合必應紅粧起
見(一作來起)迎
二
貳師惜善馬樓蘭貪愛財前年平(一作出)右地今歲討輪
臺魚雲望旗聚龍沙隨陣開冰城朝浴鐡地道夜䘖枚
將軍號令密天子璽書催何時反舊里遥見下機來
同前梁元帝
寶劔飾龍烟長虹畫彩旃山虚和鐃管水靜瀉樓船連
雞隨火度燧象帶烽然洞庭曉風急瀟湘夜月圓荀令
多文藻臨戎賦雅篇
同前蕭子雲(一作顯)
左角名王侵漢邊輕薄家子(一作良家)惡少年縱横向沮澤
凌厲取沙田黃塵不見景飛蓬恒滿天邀功封浞野竊
寵拜(一作却)祁連春風春月將進酒妖姬舞女亂君前
同前劉孝儀
冠軍輕俠射長平自觧(一作合)圍木落雕弓燥氣秋征馬
肥賢王皆屈膝幕府復申威何為從軍樂往還速如飛
同前沈約
惜哉征夫子憂恨良獨多浮天出鯷海束馬渡交河雪
縈九折嶝風卷(集作風堅)萬里波維舟無夕島秣驥乏年莎
凌濤富驚沬援木闕垂蘿江颸鳴疊嶼流雲照層阿玄
埃晦朔馬白日照吳戈寝興動征怨寤寐起還歌晨装
豈輟驚夕疊(一作夕壘)詎淹和苦哉遠征人悲矣將如何
同前戴暠(樂府作吳均)
長安夜刺閨(夜警投刺於門下)胡騎犯(一作白)銅鞮詔書發隴右
召募取關西劔懸三尺鞘鎧累七重犀督軍鳴戰鼓逴
夜數更鞞侵星向柳塞際暗入榆溪秦涇含藥鴆晉火
逐飛雞逼泉開(一作通)地道望敵竪雲梯隂山日不暮(一作)
(著)長城風自凄弓寒折錦&KR0008;(七入反字林云雜錦錦&KR0008;以被弓)馬凍滑
斜蹄燕旗竿上脆羌吹(一作笛)管中嘶登山成(一作試)下趙
憑軾且平齊當令函谷上唯用一丸泥
同前二首張正見
胡兵屯薊北漢將起山西故人輕百戰聊欲定三齊風
前噴畫角雲上舞飛梯鴈塞秋聲遠龍沙雲路迷燕然
自可勒函谷詎湏泥
二
將軍定朔邊刁斗出祁連高柳横絶塞長榆接遠天井
泉含凍碣烽火照山燃欲知客心斷危旌萬里懸
同前二首王褒
兵書久閑習征戰數曾經講戎平樂觀學戲(一作覽獻)羽林
亭西征度疎勒東驅出井陘牧馬濱長渭營軍毒上涇
平雲如陣色半月類城形羽書封信璽詔使動流星對
岸流沙白緣河柳色青將幕恒臨斗旌門常背刑勲封
瀚海石功勒燕然銘兵勢因麾下軍圖送掖庭誰憐下
玉筯向幕掩金屏
二
黃河流水急驄馬送征人谷望河陽縣橋渡小平津惡
少年(一作多)遊俠結客好輕身代風愁櫪馬胡霜宜角筋
羽書勞警急邊鞍倦苦辛康居因漢使盧龍有(一作稱)魏
臣荒戍唯看柳邊城不識春男兒重意氣無為羞賤貧
同前庾信
河圖論陣氣金匱辨星文地中聞鼓角天上下將軍函
犀恒七屬絡鐡本千羣飛梯聊度絳合弩暫凌汾寇陣
先中斷妖營即兩分連烽對嶺度嘶馬隔河聞箭飛如
疾雨城崩似壞雲英王於此戰何用武安君
同前周趙王
遼東烽火照甘泉薊北庭障接燕然水凍菖蒲未生節
關寒榆莢(一作葉)不成錢
同前盧思道
朔方烽火照甘泉長安飛將出祁連犀渠玉劔良家子
白馬金羈(一作鞍)俠少年平明偃月屯右地薄暮魚麗逐
左賢谷中石虎經銜箭山上金人曾祭天天涯一去無
窮已薊門迢遞三千里朝見馬嶺黃沙合夕望龍城陣
雲起庭中竒樹已堪攀塞外征人殊未還白雪初下天
山外浮雲直上(一作向)五原關(一作間)關山萬里不可越誰
能坐對芳菲月流水本自斷人腸堅冰舊來傷馬骨邊
庭節物與華異冬霰秋霜春不歇長風蕭蕭度水來歸
鴈連連映天沒從軍行從軍萬里出龍庭單于渭橋今
已拜將軍何處覓功名
同前明餘慶
三邊烽亂警十里且横行風卷常山陣笳喧細柳營劔
花寒不落弓月曉逾明會取淮南地持(一作特)作朔方城
同前三首虞世南
塗山烽候警弭節度龍城冀馬樓蘭將燕犀上谷兵劔
寒花不落弓曉月逾明凛凜嚴霜節冰壮黃河絶蔽日
卷征蓬浮天散飛雪全兵值月滿精騎乘膠折結髮早
驅馳辛苦事旌(一作旄)麾馬凍重關冷輪摧九折危獨有
山西將年年屬數竒
二
爟(一作烽)火發金徽連營出武威孤城寒雪起絶陣虜塵
飛俠客吸龍劔惡少縵胡衣朝摩骨都壘夜解谷蠡圍
蕭關遠無極蒲海廣難依沙鐙離旌斷晴川候馬歸交
河梁已畢燕山旆欲飛(一作施)方知萬里相侯服見(一作有)
光輝
同前楊烱
烽火照西京心中自不平牙璋辭鳳闕鐡騎繞龍城雪
暗凋旗畫風多雜鼓聲寕為百夫長勝作一書生
同前駱賓王
平生一顧重(一作念)意氣溢三軍野日分戈影天星合劔
文弓弦抱漢月馬足踐胡塵不求生入塞唯留死報君
同前(西征軍行遇風)崔融
北風卷塵沙左右不相識颯颯吹萬里昏昏同一色馬
煩莫敢進人怠未遑食草木春更悲天景畫相匿夙齡
慕忠勇雅尚存孤直覽史懷浸驕讀詩歎孔棘及茲戎
旅地忝從書記職兵氣騰百荒軍聲動四極坐覺威靈
遠行看氛祲息愚臣何以料倚馬申微力
同前前人
穹廬殺氣亂金方五將神兵下玉堂天子旌旗過細柳
匈奴運數盡枯楊關頭落月横西夜塞下凝雲斷地荒
漠漠邊塵飛衆鳥昏昏朔氣聚羣羊依稀蜀杖迷新竹
髣髴胡麻識故桑臨海舊來聞驃騎尋河本自有中郎
坐看戰壁為平土近侍軍營作破羌
同前喬知之
南庭結白露北風掃黃葉此時鴻鴈來驚鳴催思妾曲
房理針線平砧𢷬文練鴛綺裁易成龍鄉信難見窈窕
九重閨寂寞十年啼紗忩白雲宿羅幌月光棲雲月曉
微微愁思流黃機玉霜凍珠履金吹薄羅衣漢家已得
地君去將何事宛轉結蠶書寂寥無鴈使平生荷恩信
本為容華進况復落紅顔蟬聲催綠鬢
同前劉希夷
秋天風颯颯(一作秋風來瑟瑟)羣胡馬行疾嚴城晝不開伏兵
暗相失天子廟堂拜將軍凶門出紛紛晉(一作洛)陽道(一作)
(伊洛間)戎馬幾萬疋軍門壓黃河兵氣衝白日平生懷伏
劔慷慨即投筆南登漢月孤北走代(一作燕)雲密近取韓
彭計早知孫吳術丈夫清萬里誰能掃一室
同前王寵
兒生三日掌上珠鷰頷猿肱穠李膚十五學劔北擊胡
羌歌燕筑送城隅城隅路接伊川驛河陽渡頭邯鄲陌
可憐少年把手時黃鳥雙飛(一作雙雙)黎花白秦皇築城三
千里西自臨洮東遼水山邊疊疊(一作壘)黑雲飛海畔莓
莓青草死從來戰鬭不求勲殺身為君君不聞鳳凰樓
上吹急管落日徘徊腸先斷
同前賀潮清
朔風乘月寇邊城軍書插羽刺(一作賜)中京天子金壇拜
飛將單于玉塞振佳兵騎射先鳴推任俠龍韜决勝佇
時英聞有河書客愔愔理帷帟常山啓覇圖泥水先天
策銜珠浴鐡向桑乾疊旗膏劔指烏丸鳴雞已報關山
曉來鴈遥傳沙塞寒直為甘心從苦節隴頭流水長嗚
咽邊樹蕭蕭不覺春天山漠漠長飛雪魚麗陣接雲塞
平鴈翼營通海月明始看晉幕飛鵝入旋聞齊壘鳴鳥
(一作烏)聲自從一戍燕支山春光幾度晉陽關金河未轉
青絲騎玉筯應啼紅粉顔鴻歸燕相續池邊芳未綠已
見氛(一作氣)清細柳營莫更春歌落梅曲烽沉竈減靜邊
亭海晏山空肅已寕行望鳳京旋凱捷重來麟閣畫丹
青
同前王維
吹角動行人喧喧行人起笳應(一作悲)馬嘶亂爭渡金河
水日暮沙漠垂力戰(一作戰聲)煙塵裏盡繫番王頸歸來報
天子
同前李昂
漢家未得燕支山征戍年年沙朔間塞下長駐流血馬
雲中恒聞(一作閉)玉門關隂山瀚海千萬里此日桑河凍
流水稽洛山邊胡騎來漁陽戍裏烽煙起長途羽檄何
相望天子按劔思北方羽林練士拭金甲將軍校戰出
玉堂幽凌異域風煙改亭嶂連連古今在夜聞鴻鴈南
渡河曉望旌旗北臨海塞沙飛淅瀝遥裔連窮蹟玄漠
雲平初合陣西山月出聞鳴鏑城南百戰多辛苦路旁
死臥黃沙人戎衣不脱隨霜雪汗馬䟃𧽼長被鐡楊葉
樓中不寄書蓮花劔上空流血匈奴未滅不言家駐逐
行行邊徼賖歸心海外是明月别思天邊夢落花落花
廻望何悠悠芳樹無來渡隴頭春雲不變陽關雪桑葉
先知胡地秋田疇不賣盧龍策竇憲思勒燕然石麾兵
靜北垂日照交河湄欲令塞上無干戚會待單于繫頸
時
同前崔國輔
塞北胡霜下營州索兵救夜間(一作夜夜)偷道行將軍馬亦
瘦刀光照塞月陣色明如晝傳聞賊滿山已共前鋒鬭
同前王昌齡
關城榆葉早疎黃日暮雲沙古戰場表請廻軍掩塵骨
莫教兵士哭龍荒
同前四首劉長卿
廻看虜騎合城下漢兵稀白刃兩相向黃雲愁不飛手
中無尺鐡徒欲穿(一作突)長圍
二
草枯秋塞上望見漁陽郭胡馬嘶一聲漢兵淚雙落誰
為吮癰者此事今人薄
三
目極鴈門道青青邊草春一身事征戰疋馬同苦辛(一作)
(辛勤)末路成白首功歸天下人
四
黃沙一萬里白首無人憐報國劔已折歸鄉身幸全單
于古臺下邊色寒蒼然
同前三首李約
看圖閑教陣畫地靜論邊烏壘天西戍鷹姿塞上川路
長唯筭月(一作湏筭日)書遠每題年無復生還望翻思未别
前
二
柵壕(一作高)三面鬭箭盡舉烽頻營柳和煙暮關榆帶雪
春邊城多老將磧路少歸人殺盡金(一作點盡三)河卒年年
添塞塵
三
堠火起雕(與鵰同)城塵沙擁戰聲遊軍藏漢幟降騎說蕃
情霜落&KR0008;沱(一作淲池)淺秋深太白明嫖姚方虎視不覺說
(一作請)添兵
同前杜顔
秋草馬蹄輕角弓持弦急去為龍城候正值胡兵襲軍
氣横大荒戰酣日將入長風金鼓動白露(一作霧)鐡衣濕
四起愁邊聲南轅時佇立斷蓬孤自轉寒鴈飛相及萬
里雲沙漲平川(一作路平)冰霰澁夜聞漢使歸獨向刀環泣
同前盧綸
二十在邊城軍中得勇名卷旗爭(集作收)敗馬占(一作斵)磧
護(集作擁)殘兵覆陣烏鳶起燒山草木鳴(集作明)塞閒思遠
獵師老厭分營雪嶺無人跡冰河足(集作有)鴈聲李陵甘
此沒惆悵漢公卿
同前釋皎然
候騎出紛紛元戎霍冠軍漢鼙秋&KR0008;地羌火晝燒雲一
里戍(一作萬里戍)城合三邊羽檄分烏孫驅不(一作未)盡肯顧
遼陽勲
同前三首姚合
朝朝十指痛唯署點兵符貧賤依前在顛狂一半無身
慙山友棄膽頼酒杯扶誰道從軍樂春來鑷白鬚
二
每日尋兵籍經年(集作時)别酒徒眼疼長不校肺病且還
無僮僕驚衣窄親情覺語麄幾時得歸去依舊作山夫
三
濫得進士名才用苦不長性僻藝亦獨十年作詩(引)章
六義雖粗成名字猶未揚將軍俯招引遣脱儒衣裳常
恐虚受恩不慣(一作能)把刀鎗又無遠籌略坐使虜滅亡
昨來發兵師各各赴戰場顧我同老弱不得随戎行丈
夫生世間職分貴所當從軍不出門豈異病在牀誰不
戀其家其家無風霜鷹鶻念搏擊豈貴食滿腸
同前王貞白
從軍(集作從事)朔方久未省用干戈祗以恩信及自然遠塞
和邊聲動白草燒色入枯河每度因看獵令人勇氣多
古悔從軍行
憶昔仗孤劔十年從軍威論兵親玉帳逐虜過金微隴
水秋先凍關雲漢(一作寒)不飛辛懃功業在麟閣志猶(集作)
(多)違
從軍有苦樂行李益
勞者且莫(一作勿)歌我欲歌送(一作送君)觴行(一作從)軍有苦樂
此曲樂未央僕居在(一作本居又作本起)隴上隴水斷人腸東過
秦宫路宫路入咸陽時逢漢帝出諫獵至長楊詎馳遊
俠窟非結少年場一旦承嘉惠輕身(一作命)重恩光秉筆
參帷帟從軍至朔方邊馬(一作地)多隂風草木自凄凉斷
絶西海(一作海雲)去出沒胡沙長參差引鴈翼隱轔騰軍装
劔文夜如水馬汗凉(一作凍)成霜使(一作狹)氣五都少矜功
六郡良山河起目前睚眦死路傍北逐驅種(一作獯)虜西
臨復舊疆昔還尠餘資今出乃贏粮一矢弢(一作㢰)夏服
我弓不再張寄語丈夫雄苦樂身自當
文苑英華卷一百九十九
