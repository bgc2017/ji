文苑英華卷五百二宋李昉等編
求賢
求賢三道高潔之士二道
請以族類求賢一道尊賢一道
請行賞罰以勸舉賢一道
文學
議文章一道採詩一道
救學者之失一道黜子書一道
書史百家三道
射御
射御一道
求賢
問選賢舉能秀造參用今之所薦誠為得人未聞含聲
待扣乃有不耕而穫十室忠信理亦難誣若遂踐於清
朝仗何材而(一作於)濟物又二老歸周見稱何德八元佐
(一作仕)舜見述何功兹泉以何術見稱莘邑以何辭作相
雲臺畫象述其先麟閣稱名標其道
對
對昔者聖人之立極也選衆舉能列官分職以通天地
之德以類亭毒之功臣哉隣哉時用遠矣主上重光纉
曜紹開中興拜輶軒於受命之初希俊賢於御極之日
兹乃義軒之志堯禹之心勤求道要(闕)所望於清光哉
故鄧林有必至之才崑山無藏價之寳可不謂然乎走
(一作臣)以妄庸藝無兼採繆從卑列應此嘉薦誠非鈍朽
所能塞充然天休(一作光)震動虚求秀逸揚於王庭亦僶
俛矣顧當參明試獻嘉猷竭謏聞敷大體言用身退以
酧萬一豈所謂不耕而穫邀名幸時而已哉今見屬有
司恭承下問懋陳常務自謂無竒若得飭躬召見對揚
天休下學上達舒憤竭情則亦引諭隂陽較明時政之
要感激狂直甄摭授受之宜效其涓埃以增海岳耳若
遂踐清朝濟時成務其道甚大惟變所適俾聞後命則
藏器而動顧以更僕亦何盡言曲學鯫生居今志古若
乃忠為令德功實佐時披卷懷人恨為異代雖慙非博
物敢不揚言則夫西伯善養夷齊以讓國歸老帝舜舉
能元凱以通才授職維師尚父韜鈐乃適道之功相時
阿衡鼎飪為獻君之術雲臺紀績吳鄧懿其元勲麟閣
圖功衛霍流其茂實謹對
求賢(見四百八十二卷題作賢良方正第二道策)吳師道
同前
問棘津登輔不因階於尺木莘郊作相豈憑資於累遷
蓋道有攸存時無可廢爰暨澆訛必修(一作循)班序先容
乃器因地拔萃共相沿襲遂成標凖今聖人務切懸旌
心摇啟繇(一作旆)雖衣冠華胤已喬遷於周列而衡泌幽
人罕遥集於魏鼎豈英靈不孕於山澤將物理自係於
古今無蔽爾辭切陳其致
對上官儀
對鳳德方亨必資英輔龍光未聘實俟明君既藏器以
須時亦虛襟而待物莫不理符靈應道叶冥通類霜降
而鍾鳴同雲蒸而礎潤秘策赴之如投水神心應之若
轉規用能感會一時抑揚千古是以沉鱗暫躍遂游泳
於天漢墜羽纔遷乃騰驤於日陸弘心體之妙旨播舟
水之嘉謨義列丹青德融金璧迨乎時鍾季叔化漸澆
訛拔萃之惠罕流因地之階愈篤使西都金(一作陳)子奕
葉稱榮東國袁生八公為貴廷尉之明窮識理十載無
知黃門之妙極摛文八遷寧進徒使干星秀氣永翳窮
塵照廡竒光長湮幽石自可循風市馬襲軌求龍三年
不虧七年無廢戔戔束帛指丘園而畢陳翹翹車乘望
林泉而載轄則材標海若霧集丹墀德表星精雲飛紫
闕豈直高尚之士遥集於台司衡泌之儔喬遷於鼎職
謹對
高潔之士
問惟堯則天全穎陽之節惟禹奠州遂滄州之美然則
高潔之士出於盛明廉恥之賓不生澆季自皇唐受命
驅駕前古貞遁不聞風軌莫繼豈端操之範獨秘於往
辰將奔競之徒頓騁於兹日緬懷長往有懵深衷貯聽
離(一作諸)賢以袪心疚
對
對則天分命箕山多長往之賓濬畝劬勞滄州有肥遁
之客是以北荒孤竹甘(一作隠)草澤而輕周南岳紫芝翫
林泉而恥漢此蓋為匹夫小節未達汾陽之旨獨行幽
姿寧動少微之宿豈若大風在夢非熊入兆下箕尾而
稱師委旄頭而作傅自大君有命遠頓天紘盡岩穴之
英竒揔濠梁之薖軸脱荷裳而襲朱&KR0807;觧薜蘿而綰青
綬五尺童子羞稱荷篠三事大夫耻觀瓢飲將使鄭君
谷口擅不言之謠曹相府門多清净之化方知聖人在
上真隐不獲全其高淳風所偃幽真不能固其節麛卵
(一作麛貍)得性麟鳳所以呈姿山林不夭風雲以之通氣物
既禀和而適變士亦感類而相從調餁自可怡神烹鮮
足堪養性猶謂寒泉獨善未臻授手之仁薪槱兼濟有
助興王之道謹對
同前田備(總目作田恪)
對聖人出震博訪芻蕘大帝登庸詢謀師相是以周稱
尚父吕望擢自磻溪殷曰得賢傅說求諸版築莫不舟
梁羽翮鼎實鹽梅表區㝢之明明成朝廷之濟濟自隆
周洎乎幽厲朝政在於諸侯炎漢至于哀平威權任乎
卿相貂蟬耀彩雄俊遍五侯之門劔履生光賓客滿四
豪之第吹竽彈劔犬吠鷄鳴用才各任所能取士不求
其備弓旌之命非道德之門蒲帛之徵乖有道之室方
今前疑後丞龍翰鳳翼左輔右弼岳氣星精加以徵逸
璞於岩廊索遺珠於窮海丘園之下羔鴈成行閭巷之
中軒軺相次玄纁之禮既備巢父長謝山林珪璧之問
不空夷齊豈食薇蕨
請以族類求賢白居易
問自古以來君者無不思求其賢賢者罔不思效其用
君賢兩不相遇其故何哉今欲求之辨之(集無此二字)其術
安在
(此下七篇並於白居易集備制科七十五門中摘取問答皆居易作)
對
對臣聞人君者無不思求其賢人臣者無不思效其用
然而君求賢而不得臣效用而無由者豈不以貴賤相
懸朝野相隔堂遠於千里門深於九重雖臣有慺慺之
誠何由上達雖君有孜孜之念無因下知上下茫然兩
不相遇如此則豈惟賢者不用矧又用者不賢所以從
古已来亂多而理少者實此之由也臣以為求賢有術
辨賢有方術者各審其族類使之推薦而已矣近取諸
喻其猶線與矢乎線因針而入矢待弦而發雖有線矢
苟無針弦求自致焉不可得也夫必以族類者盖賢愚
有貫善惡有倫若以類求必以類至此亦猶水流濕火
就燥自然之理也何則人以德義立身者必交於德義
不交於險僻以正直克已者必朋(集作用)於正直不朋於
頗邪以貪冐為意者必比於貪冐不比於貞廉以悖慢
肆心者狎於悖慢不狎於恭謹何者事相害而不相習
(集作利)性相戾而不相從此乃天地常倫人物常理必然
之勢也則賢與不肖以此知之伏惟陛下欲求而致之
也則思因針待弦之勢欲辨而别之也則察流濕就燥
之徒得其勢必彙征而自來審其徒則(集作必)羣分而自
見求之於(集作之人)術辨之於(集作之人)方於是乎在(集有此字)矣
尊賢(用厚禮以致大賢也)
問國家歲貢俊逸(集作造)日求賢良何則所得者率尋常
之才所來者非師友之佐豈時無大賢乎將求之不得
其道乎
對
對臣聞政理之先先於行道行道之本本於得賢得賢
之由由乎審禮若禮之厚薄定於此則賢之優劣應於
彼有(集作故)黜位而朝西面而事則師之才至矣先之以
身下之以色則友之才至矣展皮幣之禮盡揖讓之儀
則大臣之才至矣南面而坐使者先焉則左右之才至
矣凭几據床以令召焉則厮役之才至矣是以得師者
帝得友者王得大臣者覇得左右者弱得厮役者亂然
則求師而得友求友而得臣者有矣未有求臣而得友
求友而得師者也是故圖帝而成王圖王而成覇者有
矣未有圖覇而成王圖王而成帝者也夫以夷吾之賢
為不可召之臣桓公所以覇齊也孔明之才為非屈致
之士劉氏所以圖蜀也夫欲覇一國圖一方猶審其禮
行其道焉况於開帝王之業垂無疆之休苟無尊賢之
風師友之佐則安能弘其理恢其化乎國家有天下二
百年政無不施德無不備唯尊賢之禮未與三代同風
陛下誠能行之則盡善盡美之事畢矣
請行賞罰以勸舉賢
問頃者累下詔旨令舉所知獻其狀莫匪賢能授以官
罕聞政績將人不易知耶將容易其所舉耶
對
對臣伏見頃者德宗皇帝頒下詔旨令舉所知自是内
外百寮歲有聞薦有司各詳其狀咸命以官語其數誠
得多士之名考其才或非盡善之實何則得賢由舉擇
慎審慎審由賞罰必行自十年以來未聞有司以得所
舉賞一人以失所舉罪一人則内外之薦恐未專精出
處之賢或有遺(集作違)濫斯所以合陛下尚有未得賢之
嘆也伏唯申命所舉深詔有司量其短長之才授以小
大之職然後明察臧否精考課最得人者行進賢之賞
謬舉者坐不當之辜自然上下精詳遠近懲勸謹關梁
以相保責輪轅以相承(集作求)俾夫草靡風行達於天下
則天下之耳盡為陛下聽天下之目盡為陛下視明其
視則舉不失德廣其聽則野無遺賢而後官得其才事
得其序如此則陛下但凝神端拱而天下理矣
議文章(碑碣詞賦)
問國家撫天下以文明奬多士以文學二百餘載文章
炳(集作化)焉然則述作之文久而生弊書事者罕問於直
筆褒美者多覩其虛詞今欲去偽抑淫芟蕪剗穢黜華
於枝葉反實於根原引而求之其義(集作道)安在
對
對臣謹按易曰觀乎人文以化天下記曰文王以文理
則文之用大矣哉自三代以還斯文不振故天以將喪
之弊授我國家國家以文德應天以文教牧人以文行
選賢以文學取士二百餘載煥乎文章故士無賢不肖
率意於文矣然臣聞大成不能無小弊大美不能無小
疵是以凡今秉筆之徒率爾而言者有矣斐然成章者
有矣故歌詞賦頌讃誄碑碣之製往往有虚美者焉(集作)
(矣)有愧詞者焉(集作矣)若行於時則誣善惡而惑當世若
傳於後則混真偽而礙將來臣伏思之恐非先王之理
化成之教也其古之為文者上以備王教繫國風下以
存警誡通諷諭故懲勸善惡之柄執於文士褒貶之際
焉補察得失之端操於詩人美刺之間焉今褒貶之文
不覈實則勸懲之義缺矣美刺之詩不稽政則補察之
義廢矣雖雕章鏤句將焉用之臣又聞稂莠稗秕生於
糓反害於糓者也淫詞麗藻生於文反傷於文者也故
耘者耘稂莠稗秕所以飬糓也王者刪淫詞麗藻所以
養文也伏唯陛下詔主文之司諭養文之旨俾詞賦合
警誡諷諭者雖質雖野採而奬之碑誄有虛美愧詞者
雖華雖麗禁而絶之若然則為文者必當尚實抑美者
誠宜去偽小疵小弊蕩然無遺矣則何慮乎文章不與
三代同風哉(集作同風歟)
採詩(以補察時政)
問聖人之致理也在乎酌人言察人情而後行為政順
為教者也然則一人之耳焉(集作安)得遍聞天下之言乎
一人之心安得盡知天下之情乎今欲立採詩之官開
諷刺之道察其得失之政通其上下之情大夫以為何
如
對
對臣聞聖王酌人之言補已之過所以立理本道(一作遵)
化源也將在乎選觀風之使建採詩之官俾乎歌詠之
聲諷刺之興日採於下歲獻於上者也所謂言之者無
罪聞之者足以自戒大凡人之感於事則必動於情然
後興於嗟嘆發於吟咏而形於歌詩矣故聞蓼蕭之詩
則知澤及四海也聞禾黍之詠則知時和歲豐也聞北
風之言則知威虐及人也聞碩鼠之刺則知重歛於下
也聞廣袖高髻之謠則知風俗之奢蕩也聞誰其穫者
婦與姑之言則知征役之廢業也故國風之盛衰由斯
而見也王政之得失由斯而聞也人情之哀樂由斯而
知也然後君臣親覽而斟酌焉政之廢者修之闕者補
之人之憂者樂之勞者逸之所謂善防川者决之使導
善理人者宣之使言故政有毫髮之善者下必知也教
有錙銖之失者上必聞也則上之誠明何憂乎不下達
下之利病何患乎不上知上下交和内外胥悦若此而
不臻至理不致升平自開闢以來未之聞也老子曰不
出戶知天下斯之謂歟
救學者之失(禮樂詩書)
問學者政之根理之本國家設庠序以崇儒術張禮樂
而厚國風師資肅以尊嚴文物煥其明偹何則學詩書
者拘於文而不通其旨習禮樂者滯於數而不達其情
故安上之禮未行化人之學將落今欲使工祝知先王
之道生徒究聖賢之心詩書不失於愚誣禮樂無聞於
盈減積之為言行播之為風化何為何作得至於斯
對
對臣聞化人動衆學為先焉安上尊君禮為本焉故古
之王者未有不先於學本於禮而能建國君人經天緯
地者也國家刪定六經之義裁成五禮之文為學者之
先知生人之大惠也故命太常以典禮樂立太學以教
詩書將欲以(集作使)四術並舉而行之萬人相從而化之
(集無之字)然臣觀太學生徒讀(集作誦)詩書之文而不知詩書
之旨太常工祝執禮樂之器而不識禮樂之情遺其旨
則作忠興孝之義不彰失其情則同敬同愛之誠不著
所謂棄本而從末棄精而得粗至使陛下語學有將落
之憂顧禮有未行之嘆者此由官失其業師非其人故
但有脩習之名而無訓道之實也伏望審官(集作工)師之
能否辨教學之是非講詩者以六義風賦為宗不專於
鳥獸草木之名也讀書者以四代典謨為旨不專於章
句詁訓之文也習禮者以上下長幼為節不專於俎豆
之數裼襲之容也學樂者以忠和孝友為德不專於節
奏之變綴兆之度也夫然則詩書無愚誣之失禮樂無
盈減之差積而行立者乃升之於朝廷習而事成者乃
用之於宗廟是故温柔敦厚之教疏通知遠之訓暢於
中而和於外矣莊敬威嚴之貌易直子諒之心行於上
而流於下矣則覩之者莫不承順聞之者莫不率從管
乎人情出乎理道欲人不化上不安其可得乎
問子書
對
對臣聞仲尼沒而微言絶七十子喪而大義乖大義乖
則小說興微言絶則異端起於是乎岐分派别而百氏
之書作焉然則六家之異同馬遷論之備矣九流之得
失班固序之詳矣是非取舍較然可知今陛下將欲抑
諸子之殊途遵聖人之要道則莫若弘四術之正義崇
九經之格言故正義著明則六家之異見不除而自退
矣格言具舉則九流之偏說不禁而自隠矣夫如是則
六家九流尚為之隠退况百氏之殊文詭製得不藏匿
而消蕩乎斯所謂排小說而扶大義斥異端而闡微言
辨惑嚮方化人成俗之略也伏惟陛下必行之
書史百家
問卦分江使(莊子神龜為清江使河伯之所)圖演天文文籍於是濫觴
書契以之抽緒皇墳帝典述紀言以聯鑣五傳六經貯
禮樂而齊騖斯並懸諸日月煥乎文章至如諸子相騰
小說奔競有慚屑玉之化無異雜鉛之寳請用於火恐
招傅奕之譏將扇其風復爽芟夷之義上塗交戰一為
觧環百兩之篇孰關其善七分之術孰著其能誰求天
下之書誰决塜中之籙識二簡者何子觀四轍者何人
京兆耆舊之篇起於何代陳留神仙之傳創自何人誰
先孝子之圖誰首逸人之記倘無談於雕棘將有薦於
拔茅
對許南容
對夫皇王範物經籍訓人澆浮之說漸列文質之規斯
變故九流異軫(一作軼)百氏齊鑣枝分葉布千門萬戶雖
復言有蹐駮理或叢殘時招屑玉之譏(闕)起雜鉛之議
妨工惑善招惡(左傳昭德今作招惡疑)塞違比夫群岳參差各有
蔽虧之勢衆川浩蕩俱資潤澤之功且夫三代之道未
能無弊六經之教尚皆有失其於子史何獨尤之若以
失而便廢則書禮之法可捨短而從長去泰而除惡咸
用於火竊未為得各言其志亦何傷乎乃好尚不同撰
述各異並流鉛槧咸著蓬山京房惟善於七分張覇心
明於百兩荀勖决塜中之籙陳農求天下之書識二簡
者廣微(束晳字也)觀四轍者周穆京兆耆舊光武創其篇陳
留神仙阮蒼述其事梁鴻作逸人之傳(一作記)劉向修孝
子之圖斯並賢者傳之不朽謹對
同前李令琛
對日月經天星辰助其明耀江河紀地畎澮資其廣深
俱麗於乾綱同歸於坤(一作坎)軸况六經既出百子並騖
萬卷五車七略四部組織仁義琢磨道德雖非全璧之
珍亦是連珠之寳當有求書之官遠探禹穴近聞汲塜
之文具修蠧簡或隂陽不謬朱紫自分仲任叢殘之譏
並非通論稚用翡翠之喻實得大方豈重以芟夷加之
翦截敢申直筆以塞異端則有百兩之篇張覇所善七
分之術京房獨精陳農訪天下之書荀勖决塜中之策
識二簡者束晢觀四轍者穆王京兆耆舊之篇創於光
武陳留神仙之傳起自阮蒼劉向修孝子之圖梁鴻首
逸人之記謹對
同前
對自龍馬出河爰分八卦靈龜薦洛乃見九疇文字以
興典謨斯起即有姬公秀出制禮樂以匡周宣父挺生
刪詩書而反魯莫不憲章文武祖述唐虞開兆庶之心
靈啓群主之耳目洎乎尼山落構梁木興歌大義云亡
諸子爰(一作漫)起於是墨承諸廟孟繫司徒(八字一作承請廟係司徒)
文子開教於五神范蠡逞能於千樹孫武絢其韜略蒙
叟混其鵬蜩葛洪述内外之篇劉安論黃白之秘楊託
思於全性鄒銳想於談天商君既擅於刑書尹文亦諒
於名實吕韋博識載摛懸市之文鬼谷多才爰初飛籕
之作自兹以後其流甚繁雖云有異於微言亦可觀於
小道或激揚仁義或囊括政刑或富國成家或懲惡勸
善進既資於助國退亦取於理身實翰墨之泉源信文
章之隆藪故馬遷修史列之九流班固叙書著之七略
今欲議其刪削語以芟夷便是絶學者之多聞爽國家
之廣略學雖不敏未敢從命謹對
射御
問五曹演妙六轡騰英吹虀延竒貫葉騁術眷茲兼藝
理國曰資取要適時何者為急然則旁觀往籍逖聽前
規六藝之道同歸十哲之流必習何則書數之事獨列
於學官而射御之利不分於師氏今欲鳴鸞逐水落鴈
穿楊並列膠庠可乎不可至若魏臺漢帳誰擅其能三
正一侯孰當其禮軒轅訪道驂其乘者何人夏禹奠山
究其理者奚是近從曹馬遠逮羲軒所創之功並宜别
白
對
對觀天察地必籍於四時奠主安人莫先於六藝若乃
九官(筭法六藝數也)秘法六範(轡也六藝御也)竒功懸針垂露(六藝書也)之
能落鴈啼猿(六藝射也)之妙永言四術咸濟於時譬以五行
理難廢一至於出入軍國之謀道達隂陽之氣取要適
時射御為急者先王建國正位辨方順文武以分官仰
星辰而布教使僕者知其五御射者掌其六耦各班師
氏咸有司存此則垂範將來為國要道何必附輿執轡
同歸鴈序之庭七禮五豝(射也)並列鴻都之學亊資仍舊
無或改焉爾其仲將之署魏臺梁鵠之題漢帳聲傳千
載能抗兩朝三正實諸侯之儀一侯乃大夫之禮軒轅
訪道昌㝢驂其乘夏后奠山竪亥窮其理紛綸前史逖
聽可尋竊以遠覽羲軒近觀曹馬心計不過於隸首善
御孰若於王良史籕飛毫鍾繇騁翰后羿持箭李廣張
弦所創之人所工之亊略陳一二固難悉備謹對
文苑英華卷五百二
