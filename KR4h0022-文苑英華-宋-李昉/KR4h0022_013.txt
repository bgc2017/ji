文苑英華卷十三宋李昉等編
天象十三
風賦一首風不鳴條賦二首
瞽者告恊風賦一首風過簫賦二首
南風之薰賦四首
風賦鄭磻隱
惟兹風之興寂獨玄妙而無形託萬物以成象隨八卦
而立名大則宇宙普洽小則纖毫必經翕翕習習清清
泠泠排春樹而如動帶秋蓬而似輕所以炎清順夏勁
厲隨冬入金縢而彰聖道通蘭臺而表雌雄飄玉蘂於
濃草零圭葉於衰桐候吳範於帷内御列子於空中爾
乃下振方輿上飛圓蓋懷壯士之適秦悦高皇之還沛
乍靃靡於衆卉時颼飀於藂籟若乃乘陵高迥出入幽
微摇寶釵於雲髻動環珮於羅衣飄遊絲以隂映舞輕
雪以零飛銅烏迎而廻翼胡馬聽而思歸乍來復往有
聲無象驚塵則白日晝昏卷霧則珠星夜朗蕭瑟長松
之下嘹唳高樓之上送夕鼓而傳音掃晨鐘而成響出
幽巷而摇拂擊華堂而清敞浸淫遷延散漫聮綿送清
聲於琴上落細粉於忩前乍卷通天之霧時飄覆水之
煙勃起則大木斯拔暫息則洪波肅然或動或静時來
歘失聆之兮有聞察之兮無質形乃虚無體兼散逸雖
含毫而搦管豈神仙之能述
風不鳴條賦(以扇微和於五日之候為韻)
柔條之杪兮低垂和風之起兮舒遲極柔而動摇斯易
至和而音響則遺習習兮便人順以巽也嫋嫋兮不紊
默而識之風自南而薰條可結如線氣引容裔色摇葱
蒨穆若無聞蠢然可見中林静拂寧喧許子之瓢圓葉
孤翻似動班姬之扇霽景相煦芳塵共飛條冉冉以順
動風徐徐而表微蕩弱質以婀娜視之若有播清飇之
溥暢聽之則希觀其谷興隧出匪徐匪疾彼條暢而無
聲信木訥而可匹此焉表瑞既偶聖於萬年于以應期
恒不違於五日荏苒虚徐條風相於將墜而復舉若卷
而還舒契彼無言静入桃蹊之上示諸有德潜來草偃
之餘細影中糅浮光上透亦謂扇其微和豈將摧其獨
秀諧清净之理助發生之候風如以諷俾聖教以無私
條若以調配樂和而不奏飄以長逝翛然遂多煦大塊
而爰發泛柔木而惟和髣髴兮還同轉蕙寂寥兮無撓
静柯道合知微時方太古嫋其長而輕颺合其和而不
吐暗起軍營之柳取象於銜枚潜飄清廟之松同和於
土鼓彼化鵬摶於九萬此至人御於十五與夫不明之
道兮曾何足數
第二(以天下和平則如此為韻)陳章
風之起兮不觸而行條之應兮有動無聲察微祥於生
植表静理於承平輕摇而曉露初滴暗裊而春鳩轉鳴
入楊園而若舞拂花逕而如迎寂兮寞兮自南自北其
去莫止其來可測方縈仙樹萬年之影稍垂爰報聖時
五日之期不忒長養資於皇化沉潜契乎玄德似有心
於松柏之内上下依依類無言於桃李之間往來默默
嫩葉隨轉柔荑共舒颺絲光於空際惹絮影於春餘聽
莫得聞訝繁柯之蔑爾視之不見驚疊萼之攅如倏自
邇而通遐俄起彼而集此順八方之候若有若無調四
序之宜時止則止由是輕纔偃草細不揚波異秋吟之
摧木同春扇於微和均習習之容寧比夫空穴而至絶
蕭蕭之響誰謂其高臺則多散漫千林翺翔九野脩通
匪亂於疾徐溥暢必齊其高下含其元也亦類於人焉
静以化之乃符於王者片塵靡驚於厚地羣籟皆息於
晴天對翩翩之鶡鳥任嘒嘒之鳴蝉感之深殊桂鳴於
秦樹害乎物鄙禾偃於周田我國家化將時茂德與風
傳佇見傾梧之後棲儀鳳於君前
瞽者告恊風賦(以審音静專脩職知候為韻)王起
瞽惟審聲風實應候候至而厥風肇扇聲和而有瞽斯
奏知夫天道則清泠必聞揚於王庭亦威儀可究所以
贊欽若明敬授先五日而可傳信三推而不謬于時凛
冽方謝温仁始宣雜葱蘢之佳氣和郁靄之祥煙樂師
乃告平野臨大田其視則惟昧其聽則惟專寧體於舞
松之間得其煦嫗傾耳於偃草之際宣彼暄妍曰此融
風將聞於天既而進退匪徐周旋可則逶迤於紫殿之
下俯僂於丹墀之側豈無相於倀倀方鞠躬而翼翼廼
進而言曰陛下以美利利四海以仁宥宥萬國調玉燭
而設邦教法銅渾而立人極所以八風不姦六律無忒
臣以樂吏之賤謬知君子之德先王所寶惟糓所大惟
食必俟恊風以候力穡順時而教導蓋國之章有聲而
薦聞廼臣之職今者起幽谷拂平林蕭條注耳寂寞拂
襟有薰兮動地之氣無颯然鳴條之音逹勾萌其和以
布庤錢鎛其儀可尋且兢兢懔懔是微臣音之審習習
飀飀彰陛下德之脩固宜荅休徵乘麗景躬千畆率萬
井諒神倉之委積則齊宫之清净表聖時之咸若昭國
典之思永皇上垂拱無為居高聽卑察邇言悦矇瞍之
告咨故實敦稼穡之宜謀盛禮度宏規豈虢公之言是
則是效而周王之代不識不知
風過簫賦(以無為斯化有感潜應為韻)范傳正
風為氣兮溥暢簫在物而虚受何相會於自然合無情
於妙有泠泠斯韻習習占久如聞松蓋之巔寧比土囊
之口颯爾而至鏘然輙隨響纔度已俄遠聲成文而不
虧其虚其實是可披襟而納以條以暢何煩鼓腹之吹
彼孔雀下降鳳凰來儀雖見美於格物豈不慚於有為
彼簫之韻惟風所借或激越於清曉或凄凉於永夜寂
寞之内爰生不考之音希夷之間是合不言而化謂越
客乍流其遺響謂秦女遥度其仙駕散彼寥夐復於沉
潜被治國之風以安以樂在敬心所感乃直乃廉動有
輕重應無洪纖解愠且和可並鼓琴之唱不姦而順亦
其從律之占若乃察其所感蓋有符於玄漠豈惟契於
閑澹籟之所之智之所知誠萬殊之舛錯終一貫而逶
迤風從虎兮飄忽簫象鳳兮参差何體異之如彼而音
同之若斯豈不以宫商所合唱和為稱類霜鐘之暗叩
同灰管之潜應時然後起風匪躁求激而乃揚簫為静
勝彼鈞天之音肹蠁洞庭之樂虚無豈比風簫之感召
亦由律吕之相須異搜竒於蔡笛鄙濫吹於齊竽徵顔
成南郭之言浩然難究擬宋玉王褒之賦庶或同途
第二(同前韻)夏方慶
風之過兮一氣之作簫之應也衆音以殊雖高下以異
響終合散而同途體宫商而自得韻清濁以相須動必
造適用當其無怡然理順昭與道俱以(疑)由一人之化
為而不有萬物之心以虚為受帝於何力各自遂其生
成天且不言乃能恒於悠久觀夫指大塊之噫氣裁衆
管而聲隨始飂飂兮清越終杳杳以逶迤遠而聆之初
疑白虎方嘯近而察也旋驚丹鳳來儀知化本之有朕
見天籟之在斯道固無名物罔不感彼命宫而商應信
陽舒而隂慘雲何事而從龍水何情而習坎故逹人作
用而虚清其心大道不疵乃滌其玄覽之風也扇其輕
重之簫也應以洪纖彼若疾而飄我則以號以噭彼若
和而静我則若沉若潜曷異夫暴心感而麤以厲敬心
感而直以廉爾其斷續清空蕭寥永夜歴虚無而輕飇
自遠拂松竹而幽韻相借微聞闕下伴金奏之發天庭
迥徹雲中疑笙簫之隨羽駕莊生託之以齊物子綦由
是而觀化化之至矣茲焉可知風乃不私其用簫亦自
得其宜玄元立言事無事我后垂拱為無為君子曰風
簫也罔(疑)不争其善勝契不言而自應是將觀彼以化
成豈獨因之而比興
南風之薰賦(以悦人阜財生物咸遂為韻)張正元
昔者南風和醇明德惟新創五法而配夏感萬物以如
春不然者䕫何以得為典樂舜何以尊為聖人者哉其
風乃周流遐裔蕩滌庶物廓宇宙以澄清屏腐餘之伊
欝故表太平之至理卑寰宇之無咈也且順而隨時曰
巽氣之相感曰咸合之寧間於幽林曠野散之何啻乎
萬壑千巖當其南正司辰朱明應節我風在德何以驗
乎枯桑我風在仁何必候於空穴物既斯悦薰不在乎
器人奚以欽物莫能同葉不在乎蘭人何以結(此數句疑有顛)
(倒)知執德不回嘉祥有開始斯人之解愠倏儀鳳以爰
來有孚顒若至德休哉足以成天下之務畜天下之財
今國家以義為利知風之自實皇猷之穆穆因皇道之
易易竹帛之功斯在絲桐之音不墜夫如是未有靈瑞
之不臻生成之不遂者也寧與夫蓬振塵驚颼飀淒清
或敗物者有墜或中人而喪精未若我皇内恊正德外
和厚生在乎野而草自偃入乎林而條不鳴是則良哉
元首克洽九有仰南風兮何翕爾而純和幸得詠時康
與俗阜
第二(同前韻)吳仲舒
歌南風之薰兮肇自前烈美凱風以時兮流乎俊哲澹
澹蕩蕩生乎無間馥馥微微播於有截故功成作樂而
上下昭著治定制禮而君臣有别吾亦乘日月之至明
致中和之令節言而履之萬國稱慶動而法之千寮胥
悦此所謂規模帝舜慰洽吾人操五絃之琴而八風從
律徵三代之樂而六氣平均使天下霈然而有感窮海
外颯爾而知春至於傳之永久垂之不朽可以動萌芽
可以榮林藪薰風之有德也使國富以人安薰風之有
惠也使時和而俗阜若乃燠佳氣兮允塞掃祥煙兮乍
開早綻青門之柳先驚上苑之梅晦入陽春之曲潜吹
玉管之灰此亦韶年之麗景况有順時而豐財或披襟
而乍對或臨水而輕拂承長養則芳氣襲於一人闡煦
嫗則膏露霑於萬物斯以發號施令前規後監三農以
之恊洽兆人以之無(疑)咸如此則典禮備麟鳳至吾道
不樂兮發身有時薰風自南兮萬物咸遂物本無情因
時而生百姓日用而不覺五音歲兆於未萌儻高飇之
借便順下風而長鳴
第三(同前韻)李夷亮
時之和兮道之至彼南風兮舒以肆發於地鼓萬物以
生成登於天叶三光而能粹豈不以律有度而感應樂
無聲而大備郁郁也從四氣之攸分熙熙然見羣芳之
已遂若乃涉維夏背芳晨蒸人已乂率土惟淳雲物必
書識煙霞之改舊君臣有禮知動植之懷仁符玄化越
洪鈞式觀風於我后終解愠於吾人伊昔虞帝君臨憂
勞是切將納隍為已任垂大訓於前烈援琴寫操知庶
政之惟和負扆居尊俾含生之是悦然後澤及幽巖九
區克咸(無側聲韻或疑此下脱句)氣揚湮欝四海無咈且攸叙於彜
倫故無遺於一物國家敬授惟明稽古作程式宣其和
以厚其生是以東作之勤不遺於帝力南風之詠屢起
於皇情亹亹多士茫茫萬有猶偃草而咸若沐薰風之
自久惟德斯碩惟財孔阜
第四(同前韻)李叔
至矣哉如天之君聲明化淳穆南端而作樂播薰風以
養人順聖時而和則氣無留慝解吾氓之愠故物無不
親所以應乎品類遍乎天地感一德而當陽處八方之
正位使夫微者必扇幽者必遂不以動而有光和而能
至風之始也日月貞明星辰齊平然後蕩蕩而起熙熙
而生觸類而煦然長育無朕而潜來備盈行而有孚倚
五絃而調四氣廣而不費匝九垓而周八紘非比夫抵
華葉陵高城轉藂蕙而渥彩合萬籟而成聲者也風之
逹也本於元首播於羣有使五福富昌萬物殷阜宜其
叶無為之大化匪獨革有苗之小醜亦有廣莫北動閶
闔東來不如自其南而掩器一其薰而阜財則知端拱
垂黻化人無拂則必合其君資其物豈惟三國不監二
叔不咸徒偃其禾而表其讒故我君烈烈行道有截歌
祖德而庶事用康諧舜樂而鳴琴不徹被南風之溥暢
慰遠黎之胥悦士有欲摶風於九霄希假勢於一挈
文苑英華卷十三
