文苑英華卷六百五十九宋李昉等編
投知二
上齊州張司馬啟一首
上廉察使啟一首上瑕丘韋明府啟一首
上梁明府啟一首上郭贊府啟一首
與湖南李中丞啟一首
上大理崔大卿啟一首
上齊州張司馬啟駱賓王
某啟昔者薛邑聞歌揖馮諼於彈鋏夷門停(集作命)駕顧
侯嬴於抱關何則志合風雲戴笠均乎乘馬情諧道術
忘筌貴乎得魚是以挹(集作揖)蘭言於斷金效(集作交)蓬心
於匪石庶清音動(集作默)聽賞流水於牙絃妙思通神叶
成風於郢匠伏惟司馬公䟽源白水浸地軸以輪波纂
慶黃軒感星精而誕命綴珠華於七曜聯玉葉於五雲
至夫神石呈(一作摛)祥靈鈎(集作鈞非)表貺千年馭鶴振仙駕
(集作氣)於帝鄉七葉珥貂襲榮光於戚里固以紛綸國牒
昭晰家聲洎乎鹿走周原相(集作輔)秦圖以興覇蛇分沛
澤翼漢運以基皇常山王之玉潤金聲博望侯之蘭薰
桂馥羽儀百代掩梁竇以霞褰鍾鼎一時罩袁楊而岳
立固(集作故)得重規遠鏡湛月路以流清茂趾(集作祉)遐鋪
架雲門而擢秀公飛英鳳穴藻五色以凝華顯曜驪泉
(集作穎耀龍泉)含九重而流(集作毓)潤風情疎朗霜明月净(集作湛)
之姿氣骨端嚴雪白冰清之槩若乃性符神授道擅生
知挫三端於情峯朝九流於學海博聞強記辨晉國之
黃熊將聖多能識吳門之白馬言泉漱潤驚瀑布以飛
瀾文江澹清含濯錦而翻浪欝槐市而(集作以)增茂穆蘭
室以流芳於是祥(集作翔)鱣應符觀光上國飛龍成卦利
見大人摶羊角以垂天展驥足而騰景翼化二(集作二藩)邸
挹敬祖之清廉光贊外臺陳君回之亮直推公平而折
獄磔鼠謝其嚴明擁端慤而行仁化地慙其智勇加以
清規日舉湛虚照於冰壺玄鑒露凝朗機心於水鏡謙
光自牧恭已愛人片善必甄揖虞翻於東箭一言可紀
許顧榮於南金但某疾抱支離材均擁腫進不能握蘭
分竹綰銀黃於雲臺退不能絶粒茹芝煉金丹於地肺
而出沒風塵之内漂淪名利之間知(集作遊)無毛薛之交
仕乏金張之援塊然獨居(集作處)者一紀于(集作於)茲矣然
而日夜相代想(集作恐)溝壑之非遥貧(集作窮)病交侵思薜
蘿之可託尚欲乘幽控寂(集作常願處幽樓寂)追夏黃於商山樂
道栖真從魯連於滄海豈圖語默易爽心跡難并(集作逃)
陟(集作從)橋之恨愈(集作逾)深攀桂之情徒結是用絶心(集作)
(深)乾沒躭閱丘墳謁子將於南荆訪康成於北海西遊
梁益效(集作仰)司馬王楊之風東入臨淄慕淳于管晏之
智瞻言前古徒欲思齊俯惟當今空勞懷刺不意雲浮
礎潤霜落鍾鳴揖郭泰於虚舟有道斯世賞鬷明於撤
爼盛德猶存雖雅調清歌誠寡和於郢路而庸音濫吹
竊混奏於齊竽輕課撮囊揄揚盛德庶幾金波離畢零
陵之石自飛瑶光建寅蕭丘之火暫爇學慙麟角德輕
(集作類)鴻毛愧汗如漿憂心若厲謹啟
上廉察使啟
賓王啟每讀書見古人負米之情捧檄之操未嘗不廢
書輟卷流涕傷心何則情蓄於中事符則感形潜於内
迹應斯通而悦帝力以栖魂情欣養素仰皇華而息(集作)
(暢)慮敢用披丹伏惟某公源控玉輪激神濤而㴠地基
䟽金闕架飛㞯以韜雲洎乎鹿駭周躔(集作鹿走周原)覇燕圖
於即墨蛇分沛澤封漢爵於華城福禄攸鍾公侯必復
炳靈丹穴習(集作襲)吉黃裳若乃峯秀學山列三墳而仰
止瀾清筆海委九流以朝宗登小魯之山辨練光於曳
(集作亂)馬臨大吳之國識寶氣於連牛垂秋實於翰林絢
春花於文苑清規湛秀照月旦於雕談素論凝玄開夜
光於妙辯既而業成麟角引茅茹而彈冠道映鵷池絢
桃林(集作花)而曳綬揆留皇鑒忠簡帝心奉職春宫標離
光於青殿代工天府明神(集作名)耀於紫宸故得龍綍垂
光戢兩星而開照鶴盖浮影翼五雲以連陰賓王大塊
流形小人餘慶幸河神入昴映白榆而(集作以)流祥江使
負圖上(集作泛)青蓮而薦兆薰風廣扇聖日多(集作揚)暉進
不能高議靈(集作雲)臺談社禝之上務退不能銷形地肺
揖箕潁之餘芳而出沒風塵漂(集作湮)淪名利十年無禄
(集作棣)萬里惟桑既而日遠長安處蓬門而西笑雲飄吳
會追松江(集作遥松浦)以南浮冀塵跡於丘中絶漢機於俗
網獲承歡於膝下馭潘輿於家園不悟地絡遐張維白
駒於空谷天羅廽布弋黃鶴於高雲顧已以駑鈍合(集作)
(並)從媒衒力農賤事未免東臯之勞反哺私情遽切南
陔之詠少希顧復敢(集作輙)布懇誠雖噬指(集作臍)思歸空
軫倚閭之望而齧臂求仕非圖高盖之榮明公資孝履
忠恕已及物惟幾成務論道經邦庶得顧兔離箕(集作星)
動清風於舜海從龍潤礎霈甘雨於堯雲則白羽書生
自銘恩於食稻黃衣童子將賽德於飡花拜首廽惶傾
心虔霡謹啟
上瑕丘韋明府啟
賓王啟側聞觸籠戢翮負垂天而跼形伏櫪羈蹄望絶
塵而跪足故以遊蓮絏網(集作遇絏)悟宋玉(疑)於嬰羅在藻
迷波顧蒙莊於煦轍是以臨淄遣婦寄束緼於齊隣邯
鄲下客效處囊於趙相伏惟明府公締跡(集作址)瓊峯靈
丘(集作岳)蔽丹霄之景圖基珠浦(集作溜)神𣲖(集作流)沃清漢
之波玉札飛文綜宏詞於楚傅(集作博)金籝緝藝味玄(集作)
(雅)道於扶陽孕蘭畹而生姿灃㶚踵高門之慶産銅谿
而寫鍔荆藍資象緯(集作德)之禎早(集作幼)辨羝羊演飛龍
之秘策夙談孔雀對家禽之麗詞赤野浮炫價之光珠
胎榮色丹穴陪来儀之迅鳳姿含影靈襟轉璧詢逸照
於蘭池神府驚頻韻清音於桂浦談叢散馥韜餘芳(集作)
(韞餘氣)於九蘭筆海飛濤駭洪波於八水於是綰銅麟甸
製錦鳬郊化浹下車恩孚攬轡德聲洽詠仁風飄十地
之雄道化徧謠惠露洒三天之渥狎中牟之馴雉豈懼
驍媒驚重泉之瑞鸞非關照舞雖則塵飛范甑垂銀有
結綬之華而乃調理密絃烹雞屈函牛之量加以招携
白屋勸誘青衿延張必於䳱輪引王終於倒屣遂使漱
流逸客望驥足以雲蒸栖泌遺材(集作才)欵龍門而霧會
賓王緯蕭末品拾艾幽人寓跡雩壇挹危直之秘說托
根磬渚戢戰勝之良談(集作圖)幸以奉訓趨庭采(集作束)情
田於理窟從師負笈芸性織於書圃(集作林)至於九流百
氏頗綜緝於(三字集作忽其)異端萬卷五車亦研精(集作乎)其奥
旨將欲優游三樂負杖以終年栖遲一丘鳴絃而卒歲
以糠𬞞(集作糟糠)不贍甘旨之養屢空簞笥無餘(集作資)朝夕
之歡寧展是以祈南陽之捧檄擬毛義之清塵思魯國
之執鞭蹈孔丘之餘志屬以商(集作蛬)秋應節素(集作鴈)序
戒時飊金將露玉俱清柳黛與荷緗漸歇寔含毫振藻
之日(集作際)摛經析理之期不揆雕朽之材竊冀遷喬之
路輙祈泛愛輕用自媒倘荆璞無致於見疑(集作無見致疑)夜
光不逢於(集無於字)按劍則沉骸九死終望銜珠殞首三泉
猶希結草載塵清覽(一作鑒)矚影外驚(集作載塵清矚跼影外慙)冒黷
威嚴循心内駭謹啟
上梁明府啟
賓王啟竊聞薛邑聞琴揖馮諼於彈鋏夷門佇駕顧侯
羸於抱關何則志合風雲載笠均乎乘馬情諧道術忘
筌貴乎得魚是用挹蘭言於斷金效蓬心於匪石庶清
音動聽賞流水於牙絃妙思通神叶薰風於郢匠(以上與上)
(張司馬啟同)伏惟某公儀天峙構層基控射牛之峯浸地開
源驚濤疏釣鼇之浦至夫封侯廟食掩金張以騫翥三
主七公罩袁楊而岳立故得重規遠鏡湛月露以流清
茂趾霞鋪駕雲門而擢秀若乃博聞強記辨晉國之黃
熊將聖多能識吳門之白馬言泉漱廻驚瀑布以飛瀾
文江澹虚㴠濯錦而翻浪(自□袁揚至翻浪七十七字與上張司馬啟同)於是
功超食跖位典烹鮮水鏡澄瀾照孤鸞之舞影鳴琴動
操叶馴翬之雅音既而盛德有隣佐皇華而省俗居羣
不器扈輶軒而觀風某疾抱支離材均擁腫自弱齡植
操本謝聲名中年誓心不祈聞逹始則執鞭為仕帝里
希干禄之榮次則捧檄入官私庭無代耕之樂然而忠
不聞於十世學無專於一經退異善交進殊巧宦摶羊
角而遐翥浩矣無津附驥尾以上馳邈焉難託實欲垂
竿投餌晦名跡於渭濱抱甕灌園絶機心於漢渚幸屬
乾坤貞觀烏兔光華嵩山動萬歲之聲德水應千年之
色雖無為光宅欣預比屋之封而有道賤貧耻作歸田
之賦(從有弱齡至之賦一百五十三字與前卷上太常伯啟同)明公顧盼成餙咳唾
為恩漏微潤於江波流末光於隣燭幽禽栖木侣丹山
於帝梧鳴石浮川應黃鍾於仙管敢布心也詎能望焉
謹啟(集載此篇題目同而詞有詳略異同今錄于後某啟昔者聞歌薛邑賞彈鋏於馮諼佇駕夷門揖抱)
(關於侯子豈惟成風之斵妙思通神流水之絃清音入聽况夬志合者蓬心可采情諧者蘭味寧忘伏惟某公)
(儀天峙構層基控射牛之峯浸地開源驚濤䟽釣鼇之浦至夫封侯廟食掩金許以霞褰三主七公單袁楊而)
(岳立於是功超振鷺位典烹鮮水鏡澄瀾照翔鸞之舞影鳴琴動操叶馴雉之雅音既而盛德有隣佐皇華而)
(撫俗君子不器扈輶軒以觀風某蒲石播遷聲嚮蓬轉不叶十室無專一經攀驥逸而無由仰鵬飛而自失公)
(顧盼成餙咳唾為恩庶微潤於江波冀末光於隣燭使幽禽遷木侣丹山於帝梧鳴石在川應黃鍾於仙管敢)
(布心也詎能望焉謹啟)
上郭贊府啟
賓王啟側聞樞精嘯谷韻清籟於驚蘋震德昇乾靉玄
枝而布族雖涸鱗濡沫終觖望於鯨潭(集作波)而泆羽槍
榆頗思遷於鶯樹伏惟贊府公瓊階(集作基)疊秀積珠構
於三龍玉幹驚華曄瑶林於八桂仙飛有道榮河泛高
尚之舟德驗通神靈策洞幽冥之境産耶谿而濯質鍾
鐔廓豐匣之姿孕鍾嶺而飛華虹玉絢荆巖之氣松秋
表勁翊頳霞而插極菊晩馳芳㴠清露而凝(集作泫)沼鑒
懸龍鏡朗逸照於咸陽韻入鳬鍾驚洪音於長樂心源
泛藻控鰲壑以朝宗情岳披蓮掩龜岑而作鎮惠牛曜
辨驚荀鶴於談叢楊鳳摛文詠鄒龍於筆海故得佐銅
章於磬渚側扇文鰩之風貳黑綬於桐郊潜誘祥鸞之
化絃揮單父弼清韻於嵇琴乳(集作化)狎中牟翊馴翬於
潘雉加以延賓致驛接士式閭(集作廬)採援芻微邁欽賢
於司隸提奬幽滯軼取俊於淳于賓王甕牖輕生席門
賤品幸得(集作以)參名比屋悅(集作稅非)康衢以自悟預迹畊
夫(集作耦耕)欣日出而知作且(集作又)以家傳素業弋書林而
騁志少奉庭訓(集作闈)馳文圃以游䰟(集作踐文回以魚䰟)至於摽
卷青箱頗側探其奥旨竹書石記亦幽求於異(集作其邃)源
雖未能響(集作呌)徹帝門(集作閽)聲馳宰府而頗亦見推里
閈譽浹鄉閭方今銀箭躔秋金壺應節吮墨翅足希造
杖(集作期籩迹)於一枝味道彈冠望横經而(集作於)重席不量
庸昧竊冀揚庭伏乞恩波暫垂廻眄倘使陳留逸調下
採柯亭之篠會稽陰德流(集作傍)眷餘谿之蔡則廻眸之
報不獨著於前龜清亮之音詎專聞(集作誰專稱)於往笛雖
滄溟遠量敢(集作永)不媿於牛涔而嵩岱洪恩終懵酬於
蟻穴(集作蛭)輕瀆(集作喧)視聽戰讋誠深(集作憂讋惟深)猥黷階庭
兢惶交集謹啟
與湖南李中丞啟柳宗元
宗元啟某嘗讀列子書有言於鄭子陽者曰列禦寇盖
有道之士也居君之地而窮若不好士使之然乎子陽
於是以君命輸粟於列子列子不受固常高其志又讀
孟子書言諸侯之於士曰使之窮於吾地則賙之賙之
亦可受也又怪孟子以希聖之才命代而出不卓然自
異以潔白其德取食於諸侯不以為非斷而言之則列
子獨往(集作任)之士唯已一毛之為愛故遁以自免孟子
兼濟(蜀本作愛)之士唯利萬物之為謀故當而不辭今某處
則無列子之道出則無孟子之謀窮則去讓而自求至
則捧受而無慚斯固為貪陵苟冒人矣董生曰明明求
財利唯恐困乏者庶人之事也是皆詬耻之大者而無
所避之何也以為士則黜辱為農則斥遠無伎不可以
為工無貲(集作貨)不可以為商抱大罪處窮徼以當惡歲
而無廪食又不自列於閤下則非所以待(集作示)君子之
意也伏惟覽子陽孟子之說以垂德惠無使惶惶然控
于他邦重為董生所笑則縲囚之幸大矣謹啟
上大理崔太卿應制舉不敏啟
宗元啟伏聞古之知已者不待来求而後施德舉能而
已其受德者不待成身而後拜賜感知而已故不扣而
響不介而合則其舉必至而其感亦甚斯道遁去遼闊
千祀何為乎今之世哉若某者智不能經大務斷大事
非有恢傑之才學不能探奥義窮章句為腐爛之儒雖
或寘力於文學勤勤懇懇於(集作于)歲時然而未能極聖
人之規矩恢作者之聞見勞費翰墨徒爾拖縫掖曳大
帶遊於朋齒且有愧色豈有能乎哉閣下何見待之厚
也始者自謂抱無用之文載不肖之容雖振身泥塗仰
晞雲霄何由而能哉遂用收視内顧頫首絶望甘以沒
沒也今者果不自意他日𤨏𤨏之著述幸得流於袵席
接在視聽閤下乃謂可以蹈遠大之途及制作之門决
然而不疑介然而獨聽是何收採之特逹而顧念之勤
備乎且閤下知其為人何如哉其貌之美陋質之細大
心之賢不肖閤下固未知也而一遇文字志在濟拔斯
盖古之知已者已故曰古之知已者不待来求而後施
德者也然則亟来而求者誠不料也某向以應博學宏
詞之舉會閤下辱臨考第司其升降當此之時意謂運
合事并適丁厥時其私心日以自負也無何閤下以鯤
鱗之勢不容尺澤悠爾而自放廓然而高邁其不我知
者遂排退(集作逐)而委之委之誠當也使古之知已猶在
豈若是求多乎哉夫仕進之路昔者竊聞于師矣太上
有專遠之能乘時得君不由乎表著之列而取將相行
其政焉其次有文行之美積能累榮不由乎舉甲乙歴
科第登乎表著之列顯其名焉又其次則曰吾未嘗舉
甲乙也未嘗歴科第也彼朝廷之位吾何修而可以登
之乎必求舉是科也然後得而登之其下不能知其利
又不能務其往則曰舉天下而好之吾何為獨不然由
是觀之有愛錐刀者以舉是科為悅者也有争尋常者
以登乎朝廷為悅者也有慕權貴之位者以將相為悅
者也有樂行其政者以理天下為悅者也然則舉甲乙
歴科第固為末而已矣得之不加榮喪之不加憂苟成
其名於遠大者何補焉然而至於感知之道則細大一
矣成敗亦一矣故亦(集無此字)曰其受德者不待成身而後
拜賜然則幸成其身者固末節也盖不知求之下者不
足以收特逹之士而不知成身之末者不足以承賢逹
之遇審矣伏以閤下德足以儀世才足以輔聖文足以
當宗師之位學足以冠儒術之首誠為賢逹之表也顧
視下位豈容易而收哉而某樸野昧劣進不知退不可
以言乎德不能植志於義而必以文字求逹不可以言
乎才秉翰執簡敗北而歸不可以言乎文登場應對剌
謬經旨不可以言乎學固非特逹之器也附省陋質豈
容易而承之哉叨冒大遇穢累高鑒喜懼交爭不克寧
居竊感荀罃如實出已之德敢希豫讓國士遇我之報
伏候門屏敢俟招納謹奉啟以代投刺之禮伏惟以知
已之道終撫薦焉不宣謹啟
文苑英華卷六百五十九
