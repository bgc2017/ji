文苑英華卷一百十九宋李昉等編
寶五絲帛一
珊瑚樹賦一首碎琥珀枕賦一首
通犀賦一首琥珀拾芥賦一首
不寶金玉賦一首蜀江春日文君濯錦賦
一首廻文錦賦二首
臨風舒錦賦一首海人獻文錦賦一首
珊瑚樹賦仲子陵
珊瑚生矣于彼滄溟稟精於天地之氣擢秀於魚龍之
庭含九泉之滋液冠百寶之神靈在涅不緇既同象玉
之潔有枝無葉亦如貝樹之形當其萌芽欲成根柢初
結同堅冰之有漸類隂火之潛爇瓊枝碩茂鐵網森列
貫纖目而玲瓏映重泉而昭晰海人於是方舟以進拭
目而觀牽夫密網出彼清瀾潤奪白虹之氣光連赤玉
之盤厥價伊何有逾於琥珀其色則爾取類於雞冠及
夫漢帝思仙神君降質堂惟大小帳有甲乙植以珊瑚
之樹綴以明珠之實何幽茂以陵秋獨青葱而照日亦
有王家貴戚石氏財雄争豪世上使氣胷中視珊瑚之
若芥運如意以成風彼植之爲貴此碎之又何謂諒無
補於經綸徒見稱於祥瑞今也聖人御天所寶惟賢歛
雲物之容不書於策斮珠玉之脛而沉於泉車有龍首
鸞衡不以珊瑚爲柱馬有乘黃兹白(四字見文選曲水詩序)不以
珊瑚爲鞭故雖古人之所貴獨吾君能捨旃
碎琥珀枕賦(以良藥是資竒物非寶爲韻)獨孤授
琥珀爲枕兮可保而持欲加首兮金瘡是資况無用於
寢戈之日固非全於枕轡之時在寶難求不藉金之堅
也其脆易破無勞斧以斮(一作斯)之豈為我寶用安爾止
况將展轉之狀用救通中之痏分好惡於千歲之姿定
剛柔於一人之捶莫投金柱相如之璧則非不隕霜鋒
子雲之珍焉是夫其鏗然始解發耀騰暉定錙銖詎論
乎大小考多少未極乎精微異色旁分兮渙然冰釋虹
光中裂兮溘爾星飛然後霞彩斷角勢違豈同摘玉之
流去彼取此殊異毁珠之日辨是與非美夫節彼用物
視其豐約始如席上之珍忽碎封中之藥念刮骨之痛
爾將束手於無爲在抗首(一作道)之時我則曲肱而奚若
故遠於患無或不良扣兩端兮乍疑分寶摧一角兮尚
可含章在目無全似假庖丁之術應手而碎不同石氏
之強誰謂大道不寶吾道則屈固非合散之流不是羣
分之物假以衒將(疑)爲美絶代稱竒昔爲永堅之好今
傷善價之儀偕苻氏之堅名果遭貞石同五鹿之神角
或遇金槌猶能動彩熠熠馳精杲杲難分走海之靈尚
認沙洹之寶徒美夫棄其異而斥其好曾不知失其枕
而獲其道
通犀賦(以温潤而澤厥文自然爲韻)王損
犀有異角其名通天外徑挺以孤聳内清明而自全匪
刻匪雕既含章而無隱如追如琢(一作瑑)亦通理於未然
當其遠徵搜備琛賮得自烏弋之野斷以龍泉之刃瑟
兮素理如線之狀既呈灼爾清光似玉之开(疑作形)方潤
豐下銳上勢圓質峻倘成象以表竒必駭雞而取信明
徵以騐分剸是資美勝截肪之日珍逾剖蚌之時素光
的的而中貫玄彩規規而外滋良玉無瑕既呈竒而異
矣白圭有玷將配美兮遠而故其分堅貞比金石光通
上下色潤膏澤透掌而纖粟必分窺天而秋毫不隔況
本精粹蓄絪緼依稀象物皎潔成文或似雙魚伏綠水
而鬐鬛皆見偶成孤鶴翔碧霄而羽翮斯分則知變態
不恒衆美難越契人情之用矣豈天意之貽厥故能貞
而不變明而不昏粲竒文之烱烱暢美質之温温則貝
有文兮不必爲異羲列卦兮何足而論究其所然徵其
所自雖常情難得之貨蓋造物偶然之意何異夫筆誤
點而狀蠅蟲食菜(疑作葉)而成字若然者則文犀之美故
不足爲瑰異
琥珀拾芥賦何據
天地之根孰知其源倏而化化歘爾存存琥珀拾芥鳳
形精蕞物之冥會出乎意外於是氣以冥合物猶化造
礎因雲以積潤燧取火而就燥伊琥珀之為珠亦鳳形
而吸草既璀錯以瓊豔又熒煌而金藻爾乃探其至賾
持其自然手與心惬視與目全美寶擢色以臨矣飛芒
乘虚而附焉此見幾而作間不可省彼因感而應道不
可傳故能異質脗合殊途玄通播形的皪透影玲瓏似
乎月含桂以貞明泉泛籜而映净雲發彩於虹玉竹乘
隂於鵲鏡虞都尉見而言曰昔者楓丹崖綺松翠山衣
膏淪甘壤珠孕清輝全其真詎蜂巢之所僭守其朴寧
鶴卵之能希進乎潔已一薰一蕕而並採德以繄物拾
蕭拾艾而同歸且珠之於寶也至貴芥之於草也至微
不以貴而黜菅蒯不以寶(疑作微)而替葑菲君無謂我腐
為螢有耀君之經是照君無謂我弱為舟有徵君之
流可乘物猶尚爾人亦諒只若太初之偶蒹葭長公之
俯青紫生芻對如玉之容芳荷被懷琰之士則珠豈草
以相期芥得珠以成美吾乃今知然乎至矣
不寶金玉賦(以君子立身無利財賄為韻)蔣防
聖哲之人含道德以自貴遠瓌竒而不珍被褐所懷上
恃慈儉以為主作礪於用下推忠信以為臣俾得各歸
於其璞庶將靡失於其真異彼滿堂且由乎知足殊夫
潤屋焉藉以發身慮知損而賈害比行妨而賤賄寧因
衆口以鑠自絶匹夫之罪當令與土同價誰重一籯念
其將石俱焚奚誇陸海塞淫奢之路彰廉潔之徒諒縱
横而抵鵲豈鎔範以為符抑好貨之心自家刑國秉不
貪之志雖有若無顧毁櫝兮則那念稱穴之可恥獻而
辭也足愧彼宋人欲乃攫之誠(一作誡)書乎列子還兹磧
礫之内宜彼巖巒之隈類亞父之碎斗鄙昭王之築臺
虚而盈將以禮義為器藏諸用何須府庫之財靡近取
於藍田詎遠求於林邑却玲瓏兮塵翳守清淨兮冰立
或黃或白得之而必捐如錫如珪踐之而不拾空韞石
以自晦孰披沙而強分苦受欺於田父嗤冒賞於商君
執固窮以去奢視同累塊喻至富於來學輕如浮雲於
是國尚親仁民從棄利戒多藏於百貨思寡欲於萬
類所攻惟善寧採之于荆山所揀惟賢任雨之於秦
地
蜀江春日文君濯錦賦張何
粤惟姑洗應律勾芒御辰鴈橋風暖犀浦花新疊嶂縈
郭長楊映津軒車照地士女驚人風土堪樂山川可珍
歲時不殊於荆楚形勝有類夫咸秦晩景彌秀晴江轉
春即有卓氏名姝相如麗室織迴文之重錦豔傾國之
妖質鳴梭靜夜促杼春日布葉扶疎安花巧密寫庭葵
而不欠擬山鳥而能悉績縷嫌遲嚬蛾慕疾乍離披而
成段或煥爛而成匹言濯春流鳴環乃出於是近深沉
傍清泚朱顔始映珍篋方啓其始入也疑芳樹影落澗
中少將安焉若晴霞色照潭底奪五雲長風未散泫(一作)
(勝)百花微雨新洗爾乃曝林厓出泉洞遲日徐轉和風
緩送稍變迴鸞全分舞鳳戲蝶時遶嬌鸎欲弄乘春景
而方收俟王正而入貢懿其彩色足重鮮明可嘉青為
禁柳紅作宫花能使御(疑作飾)尉榮障夫人飾車郎官居
而列宿郡守衣而還家若夫齊紈之與楚練豈非細縠
之與輕紗
迴文錦賦(以文思精絶今古傳賞為韻)張仲素
昔竇滔之于役從軍伊少婦兮玉潔蘭薰對鳴機以抽
恨織美錦而成文攅萬緒之荏苒揉衆綵之絪緼腸迥
而綠字初結髮亂而青絲共棼萋兮斐兮常屬思於黃
絹不日不月長寄懷於碧雲其始也軫蕙心蓄藻思披
流黃之渥彩等後素之繪事循環而覽夫言豈一端宛
轉而求則韻皆居次寫别既久怨心有盈錦霞駮而增
麗詩綺靡而緣情自發於巧心素手何慙於墨妙筆精
當其用寄遠方臨風載閱跡類雕蟲文如委纈既連珠
而復貫又通理而不絶居人言念緘萬恨而在中君子
寘懷字三歲而寧滅是繹是尋攻乎織紝宛而成章見
色絲之麗永以為好表美人之心儻或以新而代故豈
殊陋古而榮今黼黻不同愁閱目而等耀彩章自異懼
䜛口之見侵況復委篋多年化塵千古方爛兮如在復
燦兮可覩藻豔波旋環迴輻圓藴四愁而難解煥五采
以相鮮猶或踰繡段勝彩牋貴以文自奪鴛衾之價贈
乎遠無勞雁足之傳且物在人亡留思長想謂其文之
著也可卷而懷謂其製之貴焉乃攄而賞若知七襄之
非匹豈玉案之虚往
第二(同前韻)皇甫威
彼美人兮懸隴雲念塞上之征客迴機中之錦文千里
馳心十年誓志相關山之延夢託丹素而垂意札札鳴
杼紛紛績翠梭曳緒而龍迴錦披雲而鳳至情生萬象
功歸一致綠為芳草怨王孫之不歸紅作仙花發美人
之幽思懿夫逹其意者在乎誠為其藝者貴乎精顧異
物之可賞諒同心之所成離披而芳樹搖影煥爛而明
霞近榮振素手以鳴機蘭閨霜集歛翠蛾而績縷紗窗
月生則知妙極十全才光一絶既以彰其意亦以表乎
節類乎錦卓氏服以妍精言乎詩謝女慙乎清切稽六
義而不忒方百花而迥别心唯念遠將績縷以同營字
是迴文與愁腸而共結成乎手發乎心銳精思而在今
方之紈比之素積玄功而冠古笑草露之輕薄勝林花
之新吐宛矣麗矣錯金彩以成章寂兮寥兮零玉筯而
如雨於是閱披風前光文爛然百花互進五色相宣文
彬彬而愴矣彩重重而恨焉匪類雕蟲工乎織豈徒悅
目寄乎邊寫片心之贈遠代尺素之相傳一則託乎情
一則存於想謂乎錦也可裁心乎足賞君乎君乎發緘
封知精誠之不爽
臨風舒錦賦(以賦之明麗當如此為韻)閻楚封
風響清韻錦明色絲閱攅花之麗綵當偃草之驚時拂
袖而起翻光益滋始暉暉之展也俄習習以動之且爛
兮則舒爰假不周之力及斐然而異誠同絶妙之詞爾
其黼黻言開浸淫遠度藴鳴(一作投)梭之巧思比擲地之
麗賦暉光亂起如蕩漾之波翻彩狀閒飄若逶迤之霞
布觀夫引曳交映彰施煥盈當大塊之初發遇迴文之
已成奪雲彩曜日晶激飀飀而愈疾動獵獵而增明向
水而搖似挂帆之欲去當筵而列謂施障之將行況復
入座輕泠横空掣曳當蜀郡之新濯擬潘文而更麗絪
緼乍舉時牽素手之中煦嫗潛來遠自青蘋之際晩映
花戶暗臨洞房簸烟暉之照判(疑)騰藻豔而飄揚裊輕
吹鑠流光扇涵和而迥觸攄炳麗而前當五色相宣喻
體物之詞彩八風迭起駭織文之鳥章且蕭颯初戾紅
明正舒照瑣窗而粲矣煥雲幄以暉如彩曜克宣諒本
因於剪飾精華可翫終亦藉其吹嘘是知修時者莫貴
其精微製錦者莫尚其綺靡善染翰之瑰麗狀臨風之
旖旎懿哉文之義也諒發明之在此
海人獻文錦賦(以珍物時來以應君德為韻)李君房
彼潛織兮泉室之人曳文綃兮結冰縷灼錦彩兮照花
新背窮海以入貢望君門而效珍于以獻之爰彰至德
非同㡛氏之練更異仙家之織臨風始啓全含琪樹之
芳向闕爰開遥寫蜃樓之色固竒工之所就蚩(疑作豈)常
情之可識當其綵縷方織鳴梭靜聞絢霞光於隂火綴
縟藻於卿雲舞鳳翔鸞乍徘徊而撫翼重葩疊葉紛宛
轉以成文疑映地之花折似飲渚之虹分弄杼斯成既
呈妍於泉客垂衣可仰欣有奉於明君啟瑶緘而駭視
方霧縠而難擬離披耀彩臨玉砌以蓮舒燦爛生姿映
金門而霞起固將保(疑作寶)其所異孰能識其所以投熾
熖而靡燎為灰濯清流而不濡於水原夫獻琛方至捧
篋員來臨虚庭而障倚俯洞戶以屏開蝶翩翻而誤起
鳥眄睞以驚迴物無情而自感化有孚而斯應以文為
貴寧同巷伯之詩表德方來且異美人之贈非同禹貢
不謝堯時對天庭而照燭向麗景而葳蕤皎潔凝光爰
識冰蠶之緒霏微發色不唯園客之絲既而煥彼文章
作為黼黻方可重於遠人寧有譏於翫物
文苑英華卷一百十九
