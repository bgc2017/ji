文苑英華卷六百三十一宋李昉等編
謝恩四
夀昌節謝酒食狀一首
嘉會節宰相謝酒食狀一首
中和節謝賜尺狀一首清明謝賜火狀一首
為人端午謝賜物等狀四首
社日謝賜羊酒海味及茶等狀一首
重九謝賜餻酒等狀一首
臘日謝賜物狀八首
夀昌節謝酒食(集作茶酒)狀(宣宗生日)杜牧
右(臣)某等言伏以大慶吉辰榮霑錫宴鴻恩繼至王人
荐臨旨酒名肴(集作茶)玉食仙果來於御府莫匪天慈適
口忘憂已滿小人之腹殺身粉骨難酬聖主之恩(臣)無
任感恩抃躍之至
嘉會節宰相謝酒食狀(昭宗生日)錢珝
右伏以香火至誠祝後天於萬歲弦匏飾喜會率土於
三春敢望宸衷恩隆輔弼王人逓(一作遽)降寵錫爰加酒
醖既陳炮燔兼至名茶馥郁嘉果駢羅嘗珍而食指先
驚敢忘盈滿竊位而憂心已醉寧待獻酬仰望睿慈(臣)
某等無任兢感懽抃屏營之至
中和節謝賜尺狀白居易
右今日奉宣賜臣等前件紅牙銀寸尺各一者伏以中
和戒(集作届)節慶賜申恩當晝夜平分之時頒度量合同
之令况以紅牙為尺白金(集作銀)為寸美而有度煥以相
宣逮下明忖度之心為上表裁成之德慶澤所及歡心
畢同臣等塵忝日深寵錫歲至雖恩光下濟咫尺之顔
不違而尸素内慙分寸之功未效捧受愧畏倍萬恒情
謹具奏聞謹奏
清明謝賜火狀
右今日高品官唐國珍就宅宣旨賜臣新火者伏以節
過藏煙時當改火助和氣以發滯表皇明而燭幽臣顧
以賤微荷兹榮耀就賜而照臨第宅聚觀而光動里閭
降實自天非因榆柳之燧仰之如日空傾葵藿之心徒
奉恩輝豈勝欣戴
為人謝端午賜物等狀令狐楚
右中使王進卿至伏奉詔書慰問臣兼宣恩旨賜臣及
諸將衣并百索銀器等者臣伏以夏之為仁實由乎長
養王者所寳莫重於賢能故事將錫長年皆於今月因
頒珍翫遐及庶方誠上帝之殊私信天朝之盛典臣才
無所取政不足稱獲守司存已為尸忝豈意九天之慶
賜每歲必來五日之祥期(一作祺祥)無年不受衣裳霧疊詔
書雲繁篋中盈綵絲之索案上滿真金之器方圓通用
紅紫交光命輕而服拜難勝身賤而鋪塵不稱以榮為
懼當喜而憂終無補於成功空有慙於僣賞並凖勑奉
受兼分給諸將訖所守有限不獲陳謝
為安平公謝端午賜物狀李商隱
右今月某日中使某至奉宣恩旨賜臣手詔一通兼前
件端午紫衣銀器百索并大將衣者乾文昭融睿賜稠
疊恩生望外榮積懼中臣已當時宣布給散訖伏以正
陽令月端午佳辰渥澤合止於勲賢錫賚宜先於戚屬
臣遠臨東魯久去上京豈望仁時同躋夀域八行明詔
伏讀而不啻千鈞一襲輕衣跪捧而若無三伏况又綵
縷出仙蠶之蠒貞金凝姹女之魂持可戒盈帶堪延筭
豈微臣獨忝在列校不遺華楚成行永願千春而奉聖
綿長共保常期五日以霑恩臣與大將等無任感激懇
悃之至
為滎陽公端午謝賜物狀
右中使某至奉宣恩旨賜臣端午紫衣一副百索一軸
銀器二事大將衣三副并賜臣手詔一通者伏以五神
定位祝融司長養之功六律鈞和蕤賓有酧酢之義故
節推戴禮日著漢儀彼艾人遠具於歲時角黍近標於
風土乃耆舊傳聞之末亦(集作是)君親慶賜之原伏惟皇
帝陛下克協樂章允符時訓恩(集作仁)霑近戚惠浹元僚
臣守介蠻圻程遥鳳闕敢希瘴嶠特降乾文輕縞染衣
真金備器海綃掩麗渠盌藏珍拜受若驚跪捧如失嘗
衣國僑之紵被服多慙久携顔氏之瓢捧持未慣當晝
而不假交扇向日而唯宜飲冰况又將以綵絲縈諸畫
軸用禳故炁兼續收齡爰自微臣頗流諸校鞠躬被寵
全踰錫帶之榮覩物傳輝實動請纓之思唯當仰承帝
力粗舉藩條誓相率於明時庶同登於夀域臣與大將
等無任望闕感恩抃舞屏營之至
謝賜端午衣物狀張次宗
右伏以中暑良時沐蘭令節王人乘驛初降於九霄内
府頒衣遽霑於千里臣忝膺寄任未展涓埃節候每移
尸曠增懼陛下殊私荐及寵賜不忘天書覩經緯之文
麗服見裁縫之妙捧其珍玩價重於兼金賜以綵絲恩
深於延筭况寵周將校問及偏禆爭馳就日之誠益勵
酧恩之節
社日謝賜羊酒海味及茶等狀
常衮
右中使某至伏蒙聖慈賜前件羊酒等臣謬塵重任已
積歲時日有餐錢月受高俸過蒙温飫常愧有餘内省
謀猷實慙不足益彰尸忝深誡滿盈屬上戊御辰勞農
報社賜兼海陸品極珍鮮上減御飱(一作饔)下豐私室何
功而受承寵若驚惶恐拜恩戰懼交集無任戴荷欣抃
之至
重九謝賜餻酒等狀
右中使劉君夀等至伏奉恩命賜臣前件餻酒等仍令
樂飲者伏以玄月戒時清風應律宜於長久欣聖祚之
夀昌復見芳華喜陽數之重合時恩忽降節賜荐加王
人寵臨御膳分旨膏以粉餌蒸以餹䬾綠芋金茅紫蔗
筠節茱萸清酒嘗聞舊俗之傳薏苡調腸今覩靈珍之
味此饔人苑吏上獻嘉辰豈伊凡品微生下霑殊貺賜
宴既聯於伯仲覃恩更及於室家稠疊寵光低迴隕越
一門同慶萬死何酧
臘日謝賜口脂歷日狀鄭絪
伏以王人戾止天書遠降於閩川星躔既回蓂&KR1318;猥頒
於遐服推步允符於聖祚先天克合於歲功三百六旬
斯須而咸覩二十四氣瞬息而可知(一作回)又賜以蘭膏
錫之絳雪衆香流澤芳潤忽光於悴容五藥蠲痾瘴癘
潜銷於腠理仰榮知忝承寵益驚閶闔九門歲時結戀
於䨇闕方隅萬里展效期激於丹誠敷惠未洽於遠人
拜賜濫同於重鎮觀風察俗志有立於涓塵比物省躬
恩何酧於覆載臣某不勝歡躍屏營之至
為昭義李相公謝賜臘日口脂狀
崔行先
右中使某至伏奉勑書墨詔緣大禮後慰問(臣)及將士
官吏等又緣近臘日便賜臣前件藥物(臣)謬履鈞衡守
兹戎鎮星霜屢改渥澤逾深内悚外慙不知所措文明
啟運殷荐告成郊廟展嚴禋之儀蒸黎洽時雍之化大
宥五刑之典廣霑萬物之恩自天有慶與人更始(臣)名
器俱忝宸睠曲臨節近嘉平恩延寵錫香膏凝潤於寳
器上藥秘重於仙方澤變衰顔不知老之將至光生憊
質空驚疾乃有瘳祗奉舊章式披新歷想天長而地久
看日往而月來無任云云
臘日謝賜口脂紅雪等狀
右中使某至伏奉手詔慰問(臣)及將士等又緣臘日賜
(臣)口脂紅雪并新&KR1318;日等伏以蜡節嘉辰載於六籍皇
恩隆洽賚及萬方金膏不秘於上清蘭澤遠傳於中禁
加以玄霜絳雪素能愈病(一作疾)析酲顧惟賤庸承此恩
造隕越無地惶悚失圖縱知死所豈答玄造載頒新歷
永傳億萬斯年欣奉明時獲辨七十二候無任(云云)
為王大夫謝恩賜口脂歷日狀
前人
右中使某至伏奉手詔慰拊(臣)及將士等又賜臘日口
脂并新歷日等伏以清祀嘉名載於前典實追歡之盛
節亦和樂之良辰况天休光臨聖慈遐布顧(臣)賤陋竊
奉明恩感戴周全不知所措蠲邪愈疾驗絳雪於仙方
却老駐顔覩瓊膏於寳器式頒聖歷仰贊皇猷永為四
海之尊更續千齡之夀(臣)不勝歡躍(云云)
為人謝賜口脂等并歷日狀令狐楚
右中使吳千金至伏奉勑書慰問臣并賜前件口脂臘
脂紅雪紫雪各一合并歷日一卷等者伏以歲將更始
節及嘉平陛下凝香為膏聚藥成散頒日月於歷上奮
龍鸞於筆端星分九天之使雲布一日之澤此誠無私
之殊造均養之深仁而臣空抱愚忠曾無方略一居藩
鎮三度受恩朱奩忽開鮮膩與芳馨相雜素編既列閏
餘將分至不差披尋而齒筭延長塗傅而口容芳潤油
雲之覆逾廣無以勝任綿地之封粗安未為報效捧受
嘗翫形神渙然無任感戴之至
謝賜臘日口脂紅雪紫雪歷日等狀
右中使董文萼至伏奉詔書慰問(臣)并宣恩旨賜臣前
件物等者臣伏以天書垂露御歷頒年靈膏有瓊液之
容仙散擬雪花之狀司天推步定分至於四時尚藥煎
和辨君臣於百品無不關於睿想發自宸衷下錫勲烈
之臣猶無(一作獨不)過分幸霑庸微之質實所難勝况乏潤
身之資欣蒙苦口之利謹當奉揚節候下告于萬人宣
播光輝旁誇於九族殊私未答渥澤逾深夙夜寢興不
任感戴
為人謝賜男歲節料并口脂臘脂等狀
右臣得男公敏狀稱伏奉恩旨賜歲節料麵兩石羊一
腔酒五㪷口脂臘脂紅雪各一合者(臣)謬以庸虚叨塵
(一作庸)任使陛下前因蜡日已降使臣既霑澤口之膏又
賜雪煩之散一從捧受實未遑寧豈疲病小男復蒙寵
賜(一作錫)酒漿口腹充溢於杯盤藥餌脂膏馨香于懷袖
雖君父用賞延之義微細不遺而臣子非立功之人光
輝斯極豈德澤之私於一物俾恩波之重若三山夙夜
寢興以榮為懼珹守有限不獲陳謝無任感慶屏營之
至
臘日謝賜口脂(集作蠟)狀白居易
右今日蒙賜臣前件口脂(集作蠟)及紅雪澡豆等仍以時
寒特加慰問者伏以時逢臘節候屬祁寒豈意聖慈不
忘微賤念嚴凝而加之煦嫗慮皸瘃而潤以脂膏嘉(集作)
(喜)氣動中歡容發外挾纊之恩甫及(集作所勉)和則體舒不
龜之澤既霑感而手舞臣等省躬懷愧因物喻情豈止
飲德縈心空(集作唯)驚寵賜必擬澡身勵節以答鴻私感
躍之誠倍萬恒品謹具奏聞謹奏
文苑英華卷六百三十一
