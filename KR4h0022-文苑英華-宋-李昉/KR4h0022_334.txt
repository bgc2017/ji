文苑英華卷三百三十四宋李昉等編
音樂上
方響二首鍾一首磬二首
琴七首筝四首琵琶三首
方響歌李沇
敲金扣石聲相陵遥空冷静天正澄寶瓶下井轆轤急
小娃弄索傷淸冰穿絲透管音未歇廻風繞指驚泉咽
季倫怒擊珊瑚摧靈芸(王子年拾遺薛靈芸魏文帝美人也)整鬢步摇折
十六葉中侵索光寒玲震月雜珮璫雲和不覺羅餘怨
蓮峯一夜啼琴姜急節寫商商恨促秦愁越調逡巡足
夢入仙樓戞殘曲飛霜稜稜上秋玉
同前牛殳
樂中何樂偏堪賞無過夜深聽方響緩擊急擊曲未終
暴雨飄飄生坐上鏗鏗鐺鐺寒重重盤渦蹙𣲖鳴蛟龍
高樓漏滴金壺水碎雹打著山寺鍾又似公卿入朝去
環珮鳴玉長街路忽然碎打入破聲石崇推倒珊瑚樹
長短參差十六片敲擊宮商無不遍此樂不教外人聞
尋常只向堂前宴
聽鍾歌梁豫章王蕭綜
聽鍾鳴當知在帝城西樹隠落月東牎見曉星霧露朏
朏月分明烏啼啞啞已流聲驚客思動客情客情客思
欝縱横翩翩孤鴈何所栖依依别鶴夜半啼今歲行已
暮雨雪尚凄凄飛蓬旦夕起楊柳尚翻低氣欎結涕滂
沱鄉思無所托強作聽鍾歌
華原磬(天寶中始廢泗濱磬用華原石代之詢諸磬人具言其故一長老云泗濱磬下)
(調不能和得華原磬考之乃和由是不改)白居易
華原磬華原磬古人不聽今人聽泗濱石泗濱石今人
不擊古人擊古人今人(集作今人古人)何不同用之捨之由樂
工樂工雖在耳如壁不分淸濁即為聾梨園弟子調律
呂知有新聲不如古古稱浮磬出泗濱立辨致死聲感
人宮懸一聽華原石君心遂忘封疆臣果然胡寇從燕
起武臣少肯封疆死始知樂與時政通豈聽鏗鏘而已
矣磬襄入海去不歸長安市兒(集作人)為樂師華原磬與
泗濱石清濁兩音(集作聲)誰得知
慈恩寺石磬歌盧綸
靈山石磬生海西波(集作海)濤平處與山齊長眉老僧同
佛力呪使鮫人往求得珠穴沉成綠浪痕天衣拂盡蒼
苔色星漢徘徊山有風禪翁静扣月明中群仙下雲龍
出水鸞鶴交飛半空裏山精木魅不可聽落葉秋砧一
時起梵宮香散(集作杳杳)響泠泠無數沙門昏夢醒古廊燈
下見行道疎柳池邊聞誦經徒使(集作壯)洪鍾秘高閣萬
金費盡工雕鑿豈如全質挂靑松數葉殘雲一片峯吾
師寶之壽中國願同却石無終極
送尹補闕元凱琴歌張說(見本集)
鳳哉鳳哉琢琅玕飲瑶池棲崑崙之山哉中國有聖人
感和氣飛來飛來自歌自舞先王冊府麒麟之臺羇雌
衆雛故山曲其鳴喈喈其鳴喈喈欲往銜之欲去未去
别鸞鷺似徘徊似徘徊明年阿閣梧桐花葉開羣飛鳳
歸來羣飛鳳歸來
雅琴篇司馬逸客
亭亭嶧陽樹落落千萬尋獨抱出雲節孤生不作林影
摇綠波水彩絢丹霞岑直幹思有托雅志期所任匠者
果晉盼彫斵為雅琴文以楚山玉錯以昆吾金虬鳳吐
竒狀商徵含清音雅調感君子一撫一弄懷知已不見
鍾期百年餘還憶朝朝幾千里馬卿臺上應蕪沒阮籍
帷前空已矣山情水意君不知拂匣調絃為誰理調絃
拂匣倍含情况復空山秋月明隴水悲風已嗚咽離鵾
别鶴更凄淸將軍塞外多竒操中散林間有正聲正聲
諧風雅欲竟此曲誰知者自言幽隠乏先容不道人物
知音寡誰能一奏和天地誰能再撫歡朝野朝野歡娛
樂未央車馬駢闐盛彩章歲歲汾川事簫鼓朝朝伊水
聽笙簧窈窕樓臺臨上路妖嬌歌舞出平陽彈絃本自
稱仁祖吹管由來許季長猶憐雅歌淡無味綠水白雲
誰相貴還將逸調賞幽心不覺繁聲論遠意傳聞帝樂
奏鈞天儻冀微躬備五絃願持東武宮商韻長奏南薰
億萬年
宜城放琴客歌(并序)顧况
琴客宜城愛妾也宜城請老愛妾出嫁不禁人之欲而
私耳目之娛達者也况承命作歌
佳人玉立生此(一作北)方家住邯鄲不是倡頭髻䰀鬌手
爪長善撫琴瑟有文章新妍籠裙雲母光朱絃綠水喧
洞房忽聞斗酒初决絶日暮浮雲古離别巴猿啾啾峽
泉咽淚落羅衣顔色暍不知誰家更張設絲履墻偏釵
股折南山闌干千丈雪七十非人不暖熱人情厭薄(一作)
(消歇)古共然相公心在持事堅上善若水任方圓憶昨好
之今棄捐服藥不如獨自眠從他更嫁一少年
琴歌趙摶
綠琴製自桐孫枝十年牎下無人知淸聲不與衆樂雜
所以屈受塵埃欺七絃脆斷蟲絲朽辨别不曾逢好手
琴聲若似琵琶聲賣與時人應已久玉徽冷落無光彩
堪恨鍾期不相待鳳轉吟幽鶴舞時撚弄錚摐聲亦在
向曾守貧貧不徹賤價與人人不别前廻忍淚却收來
泣向秋風两條血乃知凡俗難可名輕者却重重者輕
真龍不聖土龍聖鳳凰啞舌鴟梟鳴何殊此琴哀怨苦
寂寞沉埋在幽戶萬重山水不肯聽俗耳樂聞人打鼓
知君立身待分義驅喝風雷在平地一生從事不因人
健(闕)窣雲皆自致不辭重拂絃上塵市㕓不買多讒人
莫辭憔悴與買取為君一曲號靑春
聽董庭蘭彈琴兼寄房給事(文粹作聽董大彈胡笳聲兼語弄寄)
(房給事)李頎
蔡女昔造胡笳聲一彈一十有八拍胡人落淚向邊草
漢使斷腸對歸客古戍蒼蒼烽火寒大荒隂沉飛雪白
先拂商絃後角羽四郊秋葉驚槭槭董夫子通神明深
沉(文粹作山)竊聽來妖精言遲更速皆應手將往復還(文粹作旋)
如有情空山百鳥散還合萬里孤雲閒且淸(文粹作浮雲隂且明)
悽(文粹作嘶)酸雛鴈失羣夜斷絶胡兒戀母聲川為靜其波
鳥亦罷其鳴烏珠部落家鄉遠邏逤沙塵哀怨生幽音
變調忽飄灑長風吹林雨堕瓦迸泉颯颯飛木末野鹿
呦呦走堂下長安城連東掖垣鳳凰池對靑𤨏門高才
脫略名與利日夕望君抱琴至
琴歌送别前人
主人有(一作飲)酒歡今夕請奏鳴琴廣陵客月照城頭烏
半飛霜凄高樹風入衣銅鑪華燭燭增輝初彈綠水後
楚妃一聲似動物皆靜四座無言星欲稀淸懷奉使千
餘里敢告雲山從此始
聽從叔琴彈三峽流泉歌李季蘭
妾家本住巫山雲巫山流泉(郊茂倩樂府作水)常自聞玉琴彈
出轉寥夐直似當時夢中聽三峽迢迢幾千里一時流
入幽閨裏(樂府作深閨裏文粹作幽闈裏)巨石崩崖指下生飛波走(文粹)
(作遠)浪絃中起初疑噴怒(樂府作湧)含雷風又似嗚咽流不通
廻湍曲瀨勢(文粹作意)將盡時復滴瀝平沙中憶昔阮公為
此曲能使仲容聽不足一彈既罷還一彈願似(文粹作比)流
泉鎮相續
李湖州孺人彈筝歌顧况
武帝昇天晉法曲凄情掩抑絃柱促上陽宮人(一作女)怨
靑苔此夜想夫憐碧玉思婦高樓刺壁窺(一作看)愁猿呌
月鸚呼兒寸心十指有長短妙入神處無人知獨把梁
州凢幾拍風沙對面胡秦隔聽中忘却前溪碧醉後猶
疑邊草白
鄭女彈筝歌
鄭女八歲能彈筝春風吹落天上聲一聲雍門淚承睫
兩聲赤鯉露鬐鬛三聲白猿臂拓頰鄭女出參丈人時
落花惹斷遊空絲高樓不掩許聲出羞殺百舌黃鶯兒
宴席賦得姚美人搊筝歌(美人曾在禁中)
盧綸
出簾仍有細筝隨見罷翻令恨識遲微收皓腕纏紅袖
深遏朱絃低翠眉忽然高張應繁節玉指廻旋若飛雪
鳳簫龍管寂不喧繡幕紗窗儼秋月有時輕弄和郎歌
慢處聲遲情更多已愁紅臉能佯醉又恐朱門難再過
昭陽伴裏最聦明出到人間纔長成遥知禁曲難翻處
猶自君王說小名
觀李中丞美人軋筝歌(時量移湖州長史)
釋皎然
君家雙美姬善歌工筝人莫知軋用蜀竹絃楚絲淸哇
宛轉聲相隨夜静酒闌佳月前高張冰引仍(一作何)淵淵
美人矜名曲不誤蹙響時時如迸泉趙瑟素所嘉齊謳
世稱絶筝歌一動凢音輟凝絃且莫停金罍聲已闋雅
聲來游魚噞喁鶴徘徊主人高情始為開高情放浪出
常格偶世有名道無跡勲業先登上將科文章首冠諸
人籍每笑石崇無道情輕身重色禍亦成君有佳人當
禪伴於中不廢學飬生愛君天然性寡欲家貧禄薄常
知足謫宦無愠如古人交道忘言比前躅不意全家萬
里來湖中再見春山綠吳興公舍幽且閑何妨寄隠在
其間時議名齊謝太傅更有携妓似東山
劉禪奴彈琵琶歌(感相國韓公夢)顧况
樂府只傳横吹好琵琶寫出關山道羈鴈出塞繞黃雲
邊馬仰天嘶白草明妃愁(一作怨)中漢使廻蔡琰愁處胡
笳哀鬼神知妙欲收響隂風切切四面來李陵寄書别
蘇武自有生人無此苦當時若值霍驃姚滅盡烏孫奪
公主
琵琶引(并序)白居易
元和十年予左遷九江郡司馬明年秋送客湓浦口聞
舟中夜彈琵琶者聽其音錚錚然有京都(集作邑)聲問其
人本是長安倡女嘗學琵琶於穆曹二善才年長色衰
委身為賈人婦遂命酒使快彈數曲曲罷憫然(集作默)自
叙少小時歡樂事今漂淪憔悴轉徙於江湖間予出官
二年恬然自安感斯人言是夕始覺有遷謫意因為長
句歌以贈之凡六百一十六言命曰琵琶引
潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月
忽聞水上琵琶聲主人忘歸客不發尋聲暗問彈者誰
琵琶聲停欲語遲移船相近邀相見添酒㢠燈重開宴
千呼萬喚始出來猶把(一作抱)琵琶半遮面轉軸撥弦三
五(集作兩)聲未成曲調先有情絃絃掩抑聲聲思似訴平
生不得志低眉信手續續彈說盡心中無限事輕攏慢
撚抹復挑初為霓裳後綠腰(集作六么從俗)大絃嘈嘈如急雨
小絃切切如私語嘈嘈切切錯雜彈大珠小珠落玉盤
間關鸎語花底滑幽咽泉流水(一作冰)下灘冰泉冷澁絃
凝(集作疑)絶凝(集作疑)絶不通聲暫歇别有幽情(集作愁)暗恨
生此時無聲勝有聲銀瓶乍破水漿迸鐵騎突出刀鎗
鳴曲終收撥當心畫四絃一聲如裂帛東船西舫悄無
言唯有(集作見)江心秋月白沉吟放撥插絃中整頓衣裳
起歛容自言本是京城女家近(集作在)蝦蟇陵下住十三
學得琵琶成名屬教坊第一部曲罷曾教善才伏粧成
每被秋娘妬五陵年少爭纏頭一曲紅綃不知數鈿頭
雲篦擊節碎血色羅裙翻酒汙今年歡笑復明年秋月
春風等閒度弟走從軍阿姨死暮去朝來顔色故門前
冷落鞍馬稀老大嫁作商人婦商人重利輕離别前月
浮梁買茶去去來江口守空船遶船月明江水寒夜深
忽夢少年事啼粧淚落(集作夢啼粧淚)紅闌干我聞琵琶己嘆
息又聞此語重唧唧同是天涯淪落人相逢(集作悲)何必
曾相識我從去年離(集作辭)帝京謫居卧病潯陽城潯陽
小處無音樂終歲不聞絲竹聲住近湓江地低濕黃蘆
苦竹遶宅生其間旦暮聞何物杜鵑啼哭猿哀鳴春江
花朝秋月夜往往取酒還獨(集作自)傾豈無山歌與村笛
嘔啞嘲&KR1116;難為聽今夜聞君琵琶語如聽仙樂耳暫明
莫辭更坐彈一曲為君翻作琵琶行感我此言良久立
却坐促絃絃轉急凄凄不似向前聲滿座重聞皆掩泣
就中泣下(一作淚)誰最多江州司馬靑衫濕
琵琶行牛殳
何人斸得一片木三尺春冰五音足一彈决破真珠囊
迸落金盤聲斷續飄飄颻颻寒丁丁蟲豸出蟄神鬼驚
秋鴻呌侣代雲黑猩猩夜啼蠻月明潏潏汨汨聲不定
胡雛學漢語未正苦似長安月蝕時滿城敲鼓聲噒噒
靑山飛起不壓物野水流來欲濕人傷心憶得陳後主
春殿半酣細腰舞黃鶯百舌正相呼玉樹後庭花帶雨
二妃哭處山重重二妃沒後雲溶溶夜深霜露鎻空廟
零落一叢斑竹風金谷園中草初綠石崇一弄思歸曲
當時二十四友人手把金杯聽不足又似賈客蜀道間
千鐸萬磬鳴空山未若此調呦呦兮啁啁嘈嘈兮啾啾
引之於山獸不能走吹之於水魚不能遊方知此藝不
可有人間萬事憑雙手若何為我再三彈送却花前一
樽酒
文苑英華卷三百三十四
