文苑英華卷七百四十八宋李昉等編
兄弟賓友
兄弟論一首正交論一首
臣友論一首賓客論一首
兄弟論(并序)常德志
余以天倫篤睦日重月深每惟兄弟孔懷在物無喻嘗
讀陸士衡之兄弟文懃懃懇懇未嘗不廢卷歎息向其
為人而世人云陸機兄弟同居以之為異傷哉斯固異
其所稀見也將恐悠悠千載不無此感(疑作惑)敢託陸之
旨以作論云客謂陸平原曰吾聞天降地騰夫婦之情
見矣星分岳列兄弟之義存焉是以聖人之立教也上
稽玄極下順人情故使判合為同穴之親昆季有異居
之道斯則人倫之大典豈作者之謬陳哉而子大夫名
爲習禮伯仲無門庭之别室家匪琴瑟之間雖激揚風
俗獨爲君子違道任心將使先人事也事不師古蒙竊
惑焉豈有說乎願聞其旨平原曰何居斯言之玷可謂
末學膚受曾莫是師即如君子之談必且輕於身而累
於俗以(疑是矣)獨不聞夫六龍方駕斯有御天之功駟馬
班如用效行地之力是故大鵬之始宛轉北溟鄧林之
初婆娑下土至於羽翮相資遂能負蒼天而遊罩青雲
而立此則相湏之道弘也至如梁山萬仞上干星辰楚
殿三休俯臨風雨及土石異勢榱桷分離遂與沙麓俱
崩坳塘(莊子作堂)共冺此則相湏之道乖也是知同德者易
爲功離心者難爲力在物猶爾而况人乎然不善其(疑作)
(莫)大於不睦溺於情者薄於義寡於私者豊於道故牝
鷄晨鳴三賢奴戮關睢樂得十亂同知故名賢之所聞
豈烏有之談也且夫兄弟者同天共地均氣連形方手
足而猶輕擬山岳而更重雲蛇可斷兄弟之道無分鶺
鴒載飛急難之情斯切先王知兄弟之爲重也故歌之
於韶夏之舞誦之於風雅之篇敦骨肉而正人倫風鬼
神而動天地大矣哉請爲左右梗槩其說夫兄弟之情
也受之於天性生之於自然不假物以成親不因言而
結愛鬩墻不妨於禦侮踰里猶惜於伐樹馭朽則湏洛
而歌彎弓則涕泣而道斯乃情存於不捨義形於惻隠
豈如悠悠良辰從容永歎而已是以四鳥禽也不能各
(疑)離别之聲三荆木也不能忍分張之痛矧在人流有
靦面目拆枝分骨如何勿傷至於夫妻之爲義矣非有
血屬之親譬猶風虎雲龍騰嘯相感如髧彼兩髦結歡
二族始有共牢之禮終爲同穴之親斯亦未爲輕也然
而德在聽從主唯蘋藻不可以寄百里之命不可以託
六尺之孤况有棄姓無常拂衣再醮至如買臣之室主
父之妻固未可以言也自非道讃移天德均惟鵲孰能
長螽斯之羽翼茂葛藟之夲根者乎是以通人君子動
無失德全同生之重則恭順有章戒惟家之索而椒蘭
無替夫妻和於鼎飪兄弟穆於清風綠衣無燕燕之悲
角弓匪騂騂之歎其或分星宅土開國承家則能藩屏
維城左右王室力足拔山不敢問九鼎之重才能動俗
不敢窺司馬之門遂使封豕長蛇望國門而歛迹井蛙
幕燕覩盤石而飛鳴故能夲支百代洪基峻極配合二
儀平章百姓其在白屋黃冠蓽門圭竇三逕五畆有足
相容至有同衾共席推梨譲棗樂以簟瓢榮同華萼死
生契闊白刃交前弟瘦兄肥無胥遠矣爾其友于怡怡
揚名以顯高視風俗長揖縉紳斯文足爲樂也而無頼
之徒不思其友或溺於私愛棄彼天倫生在膏腴乘藉
地勢錫珪分竹奄有山河不能輔車相依股肱同患乃
欲摇動我家宗拔塞我本源竟而青蝇飛於干旌無極
遊於二壘集矢長勺撫劔共池是以五爭四裂非關蛇
鬪之妖九合一匡猶見蟲流之禍鬼神不勝其酷生民
不勝其弊吁可畏也何其謬哉又有里閈之人䋲樞之
子栖息不過於蓬蓽咀嚼不越於糟糠無財可不忿争
乃復尺布斗粟不能相容睚眦蠆介側目切齒遂使蕞
爾箕帚蠢爾孩童萋菲其章成是貝錦於是乎分裂蝸
角稱競鴻毛骨肉爲行路之人兄弟無陟崗之望痛矣
悲矣何必情矣宫之竒脣亡之歎深可撫心王叔冶斷
臂之言足爲流涕其知也如此其謬也如彼遠乎得失
豈可同年而語哉是知禍福無門唯人所召静言成敗
則可得而論何則存亡之道若行邁之有途得之者安
於廟堂失之者顛沛斯及至如三叔狼顧七國(闕)連貔
虎摶噬江山表裏當其時也滄波可汲而斷泰山可蹋
而覆朱旗尚卷蒼兕未馳不待高壘之謀勿俟銜枚之
陣固以冰判瓦觧魚潰鳥驚身膏草莾名彰史策經過
者爲之廻車言談者爲之洗耳斯豈時不利而兵不勁
者哉固以天地所不容人神所同悪者也斯乃在和不
在衆在德不在強商周之不敵亦所聞也假使驅長狄
駕遺風宋萬附輿慶忌參乘勍弓飲石長劔挂頭(疑作頥)
冠鷄佩猳拖象拉兕然而使之超九折跨三危浮吕梁
赴滄海五尺童子知其必亡何則道之非也苟令心腹
無瑕昆季輯穆雖使要離策杖不占緩步周流九逵容
可危乎近者劉荆州之意氣袁渤海之縱横當其吐納
荆揚鞭笞河朔猛將厲於鵰鶚謀臣盛於雲雨從容嘯
咤有席卷八荒之心固以震慴人靈熏灼宇宙者既而
良圖未就壯志先秋瘡痏實生蕭牆糜潰天道與人事共
往生人與草木俱萎雖睦於曹公尚無旰食之暇安得
馬上而舞哉斯有惑之甚也豈如稷契昇朝同心同德
魯衞爲政雖休勿休得使康哉良哉洋洋盈耳卜代卜
年之祚悠悠無極是知管蔡之玉食不如夷齊之餓死
君頽之萬舞不如延陵之退耕詩不云乎彼令兄弟綽有
餘裕(一作綽綽有裕)不令兄弟交相爲瘉善哉言也吾無間然
今吾子以同穴者重之於天倫異居者成之於行路是
見詩人之糟粕未睹宫牆之室家固未可與適道也若
以骨肉遠而爲疎即手足無心腹之用判合近而爲重
即衣衾爲血屬之親若衣衾附體而可離手足遠身而
可絶斯則室家之不侔於兄弟固亦明矣况作者之意
有異是乎夫異家者所以避私同穴者示以不返(一作及)
故傳曰昆季一體又兄弟之道無分然而有分者何謂
異居同財者若委支體於行路阻天倫於胡越固非其
所願聞(疑)也且余聞士龍少遭憫凶攀風樹而興歎懷
仁義以㒺極零丁齡齓霜露摧心契闊九夷更相爲命
常恐黃耳蕭條白駒超忽洞庭木葉零巖花落無時雖
復飲啄相依光華未著跼天蹐地每(一作心)深慙德友于
兄弟何日忘之將謂吾子有以成教而反問我比以流
俗祗足以攪其心慮非所望於吾賢也於是客赧然而
起曰僕固小人無聞至道雖生堯舜之代未登孔子之
堂苟有胷而無心遂逐情而忘性言排名義之外身䧟
泥塗之下今子大夫幸而見睹博我以友弟弘我以禮
經洋洋乎理出天人之表恢恢焉道周仁義之鄉而今
而後謹聞命矣是知安社稷御邦家調隂陽化風俗播
清猷於緗素垂令範於黎甿横之於天地而自安處之
於生死而無慮者其惟兄弟乎
正交論李華
上古無文飽於和氣從化而避何交之哉至於善悪分
利害競而後有交交天命也附奔走之友夫走(疑)天縱
也亦然微鮑子之知管氏則諸夏遷爲左祍無歸生之
說屈建則椒舉死於他國大者濟天下叔牙夷吾是也
小者全宗族聲子伍舉是也慈明奉元禮一如大人真
長喪仲祖臨柩慟色由是近於骨肉之恩不止交遊而
已矣王邑崇繼前好父事君卿梁松恃貴遺舊構䧟伏
波兩存其道而後兼善是知人事艱難僅發於造次生
死變禮不必更相代朋友漸於講習緣情而親於我爲
重憂危相急仕進相推望而不從厚實生怨詩曰喪亂
旣平旣安且寧美道義相成也又曰將恐將懼維予與
汝將安將樂汝轉棄予哀勢利相傾也三代之教自家
行國樹之以師經啓其心而脩則家事理次定朋友端
其姓(疑作性)術攝稱從之聲與實諧次諸侯無貢士及於
政是以富有賢哲動符六經王策旣衰小雅皆廢諸侯
無貢士之理司馬無論材之政猷或先王教存國有君
子聖人生於魯七十子遍遊諸侯文武之道噎口(疑)復
明孔伋孟軻之徒並不儒尊漢代人心尚朴辟署由州
羣(疑作郡)公府往往有竒節駭俗之士東京宗祖好學海
内翕然是以王室多柱石之臣交遊有死生之友降及
魏晉亦未甚媮近代無鄉里之選多寄隸京師隨時聚
散懷牒自命積以爲常吠形一發羣響雷應銓擇多誤
知之固難使名實兩虧朋友道薄盖由此也况衆邪爲
雄孤正失守誘中人之姓(疑作性)昜於不善求便身之路
庸未直道不從流俗脩身俟死者益寡焉加以三尊闕
師訓之喪朋友無寢門之哭學府無衰服之制禮亡浸
遠言者爲非人從以偷俗用不篤弊在不專經學淪於
苟免者也師之儒宗則道不尊道不尊則門人不親友
非學者則義不固義不固則交道不重選不由鄉則情
不繫府情不繫府則舉薦寡恩三者化人之大端而情
禮盡曠徼倖道長而純慤道消悲夫禮首於冠而成人
筮日筮賓即事於廟同師之友鄉邦之族醮而禮之禓
(疑)相與字之身何以不嚴友何以不敬雖有暴慢無自
入焉嗚呼士夫略之禮以墜於地久矣信義不厚斯有
漸歟後進未較是以非辯者多附成而遠敗成或非輕
敗或非義三代之理不能無是矧弊末乎於是大雅之
友掃除無忘(疑作妄)之交風動利招則不悔機㒺名眩則
甘心鼎鑊傾之以勢則不畏於天地餌之以權則忍絶
其親愛苟患所不至故詩有谷風之刺禮有邦朋之禁
以此防人猶或踰之嗟夫竒巧釣情者明哲所悪鋒芒
逆物者道家不取受施忘惠者仁義之蠧跡均心異者
蠻貊之俗面附背擕者人道所棄遠賢奔利者商販之
行俞可強不者僕妾恒姓(疑作性)愛子遺親者犬彘之心
若然者無代無之嗚呼至交之道殆絶乎如有唱而無
應非唱者過也善交者不好甘而悪章貴棄同而即和
鮑叔潔廉而敬管仲三歸至知之契故無與二君子不
器交議宜然義在切切偲偲匡救其闕善則輔宣之過
則以規誨之不從則一心以蔽之不幸寘於刑辟則生
死以全之傳曰朋友無大故不棄此之謂也苟能久要
之約必存平生之言可復如樓護終身與吕公同食張
裔養楊恭母如親則室家有歸人誰虞死古者言之不
出耻躬之不逮也行之難言之得無訒乎務省諸身而
已矣
臣友論李德裕
君之擇臣士之擇友當以氣志爲先患難爲急漢高以
周勃可屬大事又曰安劉氏者必勃也文帝戒太子曰
即有緩急(用粹作急緩)亞夫真可任將兵此皆得於氣志之
間而後知可以託孤寄命矣何者人君不能無緩急(川粹)
(作急緩)士君子未嘗免於(集無於字)憂患故漢高知周勃可託
文帝識亞夫可任信陵降志於朱亥爰盎不拒於劇孟
且夫周文由閎天而禦侮宣孟以彌明而免難孔聖得
仲由而不聞惡言宋祖失穆之而謂人輕我則擇臣求
友得不先於此乎太倉令淳于公歎生子不生男緩急
非有益也女緹縈自傷乃上書贖父罪詩曰鶺鴒在原
兄弟急難父子兄弟未嘗不以赴急難爲仁孝况朋友
之際本以義合貴盛則相湏(集作望)以力憂患而不拯其
危自保榮華坐觀顛覆可不痛哉昔衞青之衰也故人
多事冠軍而任安不去吳章之敗也門人更名他師而
幼孺自效此所以可貴也善人良士祗可以淡水相成
虚舟相值聞其患也則策足先去曰見幾而作不俟終
日知其危也則奉身而退曰旣明且哲以保其身(集有良字)
士之人如是曷若識劇孟朱亥哉
賓客論
古人稱周公吐握下士而天下歸心惟周公則可何也
文王之子武王之弟成王之叔父於天下無嫌矣故唯
周公則可(深知他人不可故再言之)禀上聖之資邪不得入是以好
士不爲累也漢武爲戾太子立慱望苑使通賓客多以
異端進者始皆欲招賢人而天下賢人少小人多賢人
難進小人昜合難進者鴻冥昜合者膠固矣何以知之
劉濞有枚乘鄒陽不用其言而應高田禄伯爲其羽翼
劉武有鄒陽韓安國不用其謀而羊勝公孫詭爲其腹
心劉安行隂德好文辭雖爱神仙黃白未害為善終以
左吳伍被而敗以是而知雖骨肉之親非周公聖德皆
不可也班固稱四豪者六國之罪人也今不復論矣吕
不韋習戰國之餘風陳豨值漢綱之疎闊逮乎魏其武
安終以權勢相傾自武安之後天子切齒魏霍改節則
賓客之為害固可知矣公孫弘起客舘開東閣以延(蜀夲)
(有賓客二字)賢人與參謀議非也然謂之賢人必非黨附朝
宰交亂將相者矣其時武帝躬親萬機嚴明御下人自
守法不敢為非宰相唯有平津政出一空(音孔出吕覧)自然
無傾奪之勢其食(袁本作賓)客故人不居顯位似未足為朝
廷患也然主父偃言朔方地肥饒阻河蒙恬築城以逐
匈奴滅胡之本公孫弘以爲不可朱買臣發十難弘不
能得其一又奏人不得挾弓弩吾丘夀王以為不便上
以難丞相丞相詘服則知平津之賓客不及天子之近
臣明矣雖有賓客(川粹作舘)何益於謀議哉况近世秉大政
者常不下三四人而輕薄遊相門與柳槐(集作槐柳)齊列所
謀以傾奪為首所議以勢利為先是以魏其武安之徒
共成禍敗劉班殷鐡之客不相往來又役奸智獻其計
者導其邪徑苟合匪人世道險巇無不由此昔漢武謂
田蚡曰君除吏盡未吾亦欲除吏哀帝責鄭崇曰君門
如市人(集本無人字)何以欲禁切主上皆賓客之害也余謂
丞相閉關謝絶賓客則朝廷靜矣
文苑英華卷七百四十八
