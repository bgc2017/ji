文苑英華卷三百五十七宋李昉等編
騷四
讒風伯一首愬螭一首
哀溺一首憎王孫一首
逐畢方一首罵尸蟲一首
招海賈一首
讒(一作訟)風伯韓愈
維茲之旱兮其誰之由我知其端兮風伯是尤山升雲
兮澤上氣雷鞭車兮電摇幟雨濅濅兮將欲墜風伯怒
兮雲不得止暘烏之仁兮念此下民閟其光兮不鬭其
神嗟風伯兮其將(集作獨)謂何我於爾兮豈有其他求其
時兮脩祀事羊甚肥兮酒甚旨食足飽兮飲足醉風伯
之怒兮誰使雲屏屏兮吹使醨之氣將交兮吹使離之
鑠之使氣(集作雲)不得化寒之使雲(集作氣)不得施嗟爾風
伯兮欲逃其罪其又何辭上天孔明兮有紀有綱我今
(集作今我)上訟兮其罪誰當天誅加兮不可悔風伯雖(一作之)
死兮人誰汝(一作爾)傷
愬螭(并序)柳宗元
零陵城西有螭室于江法曹史唐登浴其崖螭牽以入
一昔(集作夕)浮水上吾聞凡山川必有神司之抑有是耶
於是作愬螭投之江曰
天明地幽孰主之兮夀善夭殤終何為兮堆山釃江司
者誰兮突然為人使有知兮畏危慮害趨走祗兮父母
孔愛妻子嘻兮出入公門不獲非兮浟浟湘流清且微
兮隂幽洞石蓄怪螭兮胡濯益熱卒無歸兮親戚呌號
閭里思兮魂其安游覲湘纍兮嗟爾怪螭害江湄兮游
(集作延)泳重瀾(集作淵)物莫威兮蟉形决目潜伺窺兮膏血
是利私自肥兮歲既大旱澤莫施焉妖猾下民使顛危
焉充心飽腹肆敖嬉兮洋洋往復流逶迤兮惟神高明
胡縱斯兮蔑棄無辜逞怪姿兮胡不降罰肅川坁兮舟
者欣欣游者熙兮蒲魚浸用吉無疑兮牲牷玉帛人是
依兮匪神之愬將安期兮神之有亡於是推兮投之北
流心孔悲兮
哀溺(并序)前人
永(集作零陵)之氓咸善游一日水暴甚有五六氓乘小船絶
湘水中濟船破皆游(集作浮)其一氓盡力而不能尋常其
侣曰汝善游最也今何後為曰吾腰千錢重是以後曰
何不去之不應摇其首有頃益怠已濟者立岸上呼且
號曰汝愚之甚蔽之甚身且死何以貨為又摇其首遂
溺死吾哀之且若是得不有大貨之溺大氓者乎於是
作哀溺文
吾哀游(集作溺)者之死貨兮惟大氓之為憂泄濤鼓以風
湧兮浩滉盪而無舟不讓禄以辭富兮又旁窺而詭求
手足亂而無如兮負重踰乎崇丘既摇(集作浮)頥而滅膂
兮不忍(集作欲)釋利而離尤呼號者之莫救兮愈摇首以
沉流髮披鬟以舞淵(集作瀾)兮魂倀倀而焉遊龜黿互進
以爭食兮魚鮪族而為羞始貪贏而(集作以)嗇厚兮終負
禍而懷讎前既沒而後不知懲兮更攬取而無時休哀
茲氓之蔽愚兮反賊已而從仇不量多以自諫兮姑指
幸者而為謀夫人固靈於鳥魚兮胡昧罻而蒙鈎大者
死大兮小者死小善遊雖最兮卒以道夭與害偕行兮
以死自繞推今而鍳古兮鮮克以保其生衣寶焚紂兮
專利滅榮豺狼死而猶餓兮牛腹尸而不盈民既貿貿
而無知兮故與彼咸諡為氓死者不足哀兮冀中人之為
余再更噫
憎王孫(幷序)前人
猨王孫居異山德異性不能相容猨之德静以恒類仁
譲孝慈居相愛食相先行有列飲有序不幸乖離則其
鳴哀有難則内其柔弱者不踐稼蔬木實未熟相與視
之謹既熟嘯呼羣萃然後食衎衎焉山之小草木必環而
行遂其植故猿之居山恒欝然王孫之德躁以囂勃諍
號呶唶唶疆疆雖羣不相善也食相噬齧行無列飲無
序乖離而不思有難推其柔弱者以免好踐稼𬞞所過
狼藉披攘木實未熟輙齕齩捉(集作投)注竊取人食皆知
自實其嗛(以頰貯食曰嗛)山之小草木必陵挫折挽使之瘁然
後已故王孫之居山恒蒿然以是猨羣衆則逐王孫王
孫羣衆亦齚猨猨棄去終不與抗然則物之甚可憎莫
王孫若也余棄山間久見其趣如是作憎王孫云
湘水之浟浟兮其上羣山胡茲欝而彼瘁兮善惡異居
其間惡者王孫兮善者猨環行遂植兮止暴殘王孫兮
甚可憎噫山之靈兮胡不賊旃跳踉呌囂兮衝目宣齗
外以敗物兮内以諍羣排鬪善類兮譁駭披紛盗取民
食兮私已不分充嗛果腹兮驕傲驩欣嘉華美木兮碩
而繁羣披競齧兮枯株根毁成敗實兮更怒喧居民厭
苦兮號穹旻王孫兮甚可憎噫山之靈兮胡獨不聞猨
之仁兮受逐不校退優游兮惟德是傚廉來同兮聖囚
禹稷合兮凶誅羣小遂兮君子違大人聚兮孽無餘善
與惡不同鄉兮否泰既兆其盈虛伊細大之固然兮乃
禍福之攸趋王孫兮甚可憎噫山之靈兮胡逸而居
逐畢方(幷序)前人
永州元和七年夏多火炎日夜數十發少尚五六發過
三月乃止八年夏又如之人咸無安處老弱燔死晨不
㸑暝不燭皆列座屋上左右視罷不能(集作得)休盖類物
為之者訛言相驚云有怪鳥莫實其狀山海經云章義
之山有鳥如鶴一足赤文白喙其名曰畢方見則其邑
有譌火若今火者其可謂譌歟而人又有(文粹作有以)鳥傳
者其畢方歟遂邑中狀而圖之禳而磔之為之文而逐
之
后皇庇人兮敬授其材大施棟宇小蔽草萊各有攸宅
兮時闔而門火炎為用兮化食生(一作先)財胡今茲之怪
戾兮日十爇而窮灾朝儲清以聮邃兮夕蕩覆而為灰
焚傷羸老兮炭死童孩呌號隳突兮戶駭人哀祖夫狂
走兮倏忽往來欝攸孽暴(音剥)兮混合恢台民氣不舒兮
僵踣㒹頹休炊息燎兮仄伏煨煤門甍晦黑兮啓伺姦
回若墜之天兮若生之鬼令行不訛兮國恐盍已問之
禹書畢方是祟嗟爾畢方兮胡肆其志皇亶聰明兮念
此下地災皇所愛兮僇死無貳幽形扇毒兮隂險詭異
汝今不懲兮衆愬咸至皇斯震怒兮殄絶汝類祝融悔
禍兮回禄屏氣太隂施威兮玄冥行事汝雖赤其文隻
其趾逞工衒巧莫救汝死黠知亟去兮愚乃止此高飛
兮翺翔遠伏兮無傷海之南兮天之裔汝優游兮可卒
歲皇不恕兮永汝世日之良兮今速逝急急如律令
罵尸蟲(并序)前人
有道士言人家有尸蟲三處腹中伺人隠微失誤輙籍
記日庚申幸其人之昏睡出讒于帝以求饗以是人多
謫過疾癘夭死柳子特不信曰吾聞聰明正直者為神
帝神之尤者其為聰明正直宜大也安有下比(集作以非)隂
穢小蟲縱其徂詭延其變詐以害于物而又悦之以饗
其為不宜也殊甚吾意斯蟲若果為是則帝必將怒而
戮之投于下土以殄其類俾夫人咸得安其性命而苛
慝不作然後為帝也余既處卑不得質之于帝而嫉斯
蟲之說為文而罵之來尸蟲汝曷不自形其形隂幽詭
仄而寓乎人以賊厥靈膏肓是處兮不擇穢卑潜覷默
聽兮導人為非冥持札牘兮摇動禍機卑陬拳縮兮宅
體險微以曲為形以邪為質以仁為凶以僣為吉以滛
諛謟誣為族類以中正和平為罪疾以通行直遂為顛
蹶以逆施反鬪為安佚僣下謾上恒其心術妬人之能
幸人之失利昏伺睡旁睨竊出走讒于帝遽入自屈羃
然無聲其意乃畢求味已口胡人之恤彼脩蛕恙心短
蟯穴胃外搜疥癘下索瘘痔食人肥膏(集作侵人肌膚)為已得
味世皆禍之則惟汝類良醫刮殺聚毒攻餌旋死無餘
乃行正氣汝雖巧能未必為利帝之聰明宜好正直寧
懸嘉饗答汝讒慝叱付九關貽虎豹食下民舞躍荷帝
之力是則宜然何利之得速收汝(集有之字)生速滅汝(集有之字)
精蓐收震怒將勑雷霆擊汝酆都糜爛縱横俟帝之命
廼施于刑羣邪殄夷(一作殊)大道顯名害氣永革厚人之
生豈不聖且神歟祝曰尸蟲逐禍無所伏下民百禄惟
帝之功以受景福尸蟲誅禍無所廬下民其蘇惟帝之
德萬福來符臣拜稽首敢告于玄都
招海賈前人
咨海賈兮君胡以利易生而卒離其形(一作刑)大海盪汨
兮顛倒日月龍魚傾側兮神怪隳突蒼茫無形兮往來
遽卒隂陽開闔兮氛霧滃渤君不返兮逝恍惚舟航軒
昂兮下上飄鼓騰趠(一作踔)嶢嵲兮萬里一覩崒入泓坳
兮視天若畝奔螭出抃兮翔鵬振舞天吳八(一作九)首兮
更笑迭怒垂涎閃舌兮揮霍旁午君不返兮終為虜墨
齒棧(集作黑齒&KR2605;)齴鱗文肌三角駢列耳離披反齗义牙踔
嶔崖蛇首狶鬛虎豹皮羣没互出讙遨嬉臭腥百里霧
雨瀰君不返兮以充飢弱水蓄縮其下不極投之必沉
負羽無力鯨鯢疑畏滛滛嶷嶷君不返兮卒自賊怪石
森立涵重淵高下列(集作迾)置滔危顛崩濤搜疏剡戈鋌
君不返兮砉沉顛(疊用㒹字義不同)其外大泊泙奫淪終古廻
薄旋天垠八方易位更錯陳君不返兮亂星辰東極西
傾海流下(集作不)屬冺冺超忽紛盪沃殆而一跌兮沸入
湯谷舳艫霏觧梢若木君不返兮魂焉薄海若嗇貨號
(一作兮)風雷巨鼇頷首岳山頹猖狂震虩翻九垓君不返
兮糜以摧咨海賈兮君胡樂出幽險而疾平夷恟駭愁
苦而以忘其歸上黨昜野恬以舒蹈蹂厚土堅無虞岐
路脉布彌九區出無入有百貨俱周游傲睨神自如撞
鍾擊鮮恣歡娛君不返兮欲誰須膠鬲得聖捐塩魚范
子去相安陶朱吕氏行賈南面孤弘羊心計登謀謨煑
鹽大冶九卿居禄秩山委收國租賢智走諾争下車逍
遥縱傲世所趨君不返兮謚為愚咨海賈兮賈尚不可
為而又海是圖死為險魄兮生為貪夫亦獨何樂哉歸
來兮寧君軀
文苑英華卷三百五十七
