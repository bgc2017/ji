文苑英華卷七百十五宋李昉等編
詩序一
夏日諸公見尋訪詩序一首
入蜀紀行詩序一首
登秘書省閣詩序一首
崇文舘宴集詩序一首
李舍人山亭詩序一首
送徐錄事詩序一首
送并州旻上人詩序一首
晦日藥園詩序一首
羣官尋楊隠居詩序一首
宴皇甫兵曹宅詩序一首
送東海孫尉詩序一首
樂府雜詩序一首
宴梓州南亭詩序一首
七日綿州泛舟詩序一首
楊明府過訪詩序一首
宴鳳泉石翁神祠詩序一首
初春於圭峰送益府竇參軍宴詩序一首
洪崖子鸞鳥詩序一首
送工部尚書弟赴定州詩序一首
送毛明府詩序一首
會諸友詩序一首
夏日諸公見尋訪詩序王勃
天地不仁造化無力授僕以幽憂孤憤之性禀僕以耿
介不平之氣頓忘山岳坎坷於唐堯之朝傲想煙霞顦
顇於聖明之代情可知矣頼乎神交勝友得山澤之虯
龍隠路幽居降雲霄之鸞鳳楊公沈公行之者仁義禮
知用之者乾元亨利玄經苦而白鳳翔素牒開而紫麟
降金門待詔謁天子於朝廷石室尋真訪下官(一作客)於
丘壑幽人待士非無北壁之書隠士迎賓自有西山之
饌席門蓬巷佇高士之來游叢桂幽蘭喜王孫之相對
山南花囿澗北松林黃雀至而清風生白鶴飛而蒼雲
起停琴綠水仲長統之歡娛置酒青山郭子期之賓客
足可銀鈎人探一字四韻成篇
入蜀紀行詩序
總章二年五月癸夘余自長安觀景物於蜀遂出褒斜
之隘道抵岷峨之絶徑超玄谿歷翠阜迨彌月而臻焉
若乃採江山之俊勢觀天地之竒作丹壑争流青峰雜
起陵濤鼓怒以伏注天壁嵯峨而横立亦宇宙之絶者
也雖莊周詫吕梁之險韓侯怯孟門之峻曾何足云蓋
登培塿者起衡霍之心游涓澮者發江湖之思况乎躬
覽勝事足踐靈區煙霞為朝夕之資風月得林泉之助
嗟乎山川之感召多矣余能無情哉爰成文律用宣行
唱編爲三十首投諸好事焉
登秘書省閣詩序楊盈川
若夫麒麟鳳凰之署三臺四部之經周王羣玉之山漢
帝蓬萊之室觀星文而考南北大象入於機衡披帝册
而質龍神負圖出於河洛司先王之載籍掌制書之典
謨劉向沉研楊雄寂寞之士於茲翰墨馬融該博傅毅
文章之才此焉游處莫不出言斯善有道則尊黼黻其
德行珪璋其事業心同匪石逹人千載之交手握靈珠
文士一都之會陶泓(集作隂)寡務油素多閒命蘭芷之君
子坐芸香之秘閣徒觀其重欄四絶閣道三休紅梁紫
柱金鋪玉磶平看日月唐都之物候可知坐望山川裴
秀之輿圖在即虹蜺為之回帶寒暑由其隔闊豈直崑
崙十二瀛海千尋西州有百尺之樓東國有千秋之觀
于時五行金王八月秋分風生閶闔之門日在中衡之
道煙雲悽慘白露下而四郊空林野蒼茫青天高而九
州迥登山臨水無非宋玉之詞高閣連雲有似安仁之
興列芳饌命雕觴扼腕抵掌劇談戱笑假使神仙可得
自茂松喬富貴在天終輕許史間之以博奕申之以詠
謌陶陶然樂在其中矣登高而賦羣公陳力於大夫聞
善若驚下走自強於玄晏輕為引序綴在辭章
崇文館宴集詩序
天下之器也神立貳者所以經其化聖人之寶也大建
儲者所以贊其庸易所謂照於四方禮所謂貞於萬國
皇家以中樞北極清都有天子之宫儲后以大火前星
蒼震有乾男之位因心也孝常問安於寝門行已也恭
每不絶於馳道有父子君臣之道焉有夏干冬羽之事
焉於是發德音降明詔封紫泥於璽禁傳墨令於銀書
齒于成均所以明其長幼通于博望所以昭其賓客東
方曼倩之文史即預禖祠甪里先生之羽翼仍參獻夀
為賓者四友等黃龍之簡才論奏者八人同赤烏之下
士莫不縉紳舊德縫掖名儒衣簮拜高闕之門驂駕陪
直城之路琢磨其道玉質而金相黼黻其詞雲蒸而電
激琴書暇景風月名辰周旋揖讓觀禮儀之溢目合異
離堅聞辯論之盈耳八珍方饌寒温取適於四時一獻
雕觴賓主交懽於百拜爾其清垣繚繞丹禁逶迤魚鑰
則環鎻晨開雀窗則銅樓旦闢周廬綺合廨署星分左
輔右弼之宫此焉攸集先馬後車之任於是乎在顧循
庸菲濫沐恩榮屬多士之後塵預羣公之末坐聽笙竽
於北里退思齊國之音覿瓌寶於東山自恥燕臺之石
千年有属咸蹈舞於時康四坐勿喧請謳歌於帝力小
子狂簡題其序云
李舍人山亭詩序
永嘉有高陽公山亭者今為李舍人别墅也廊宇重複
樓臺左右煙霞棲梁棟之間竹樹在洲汀(一作汀洲)之外龜
山對出背東武而飛來鶴阜相臨向東吳而不進青溪
數曲赤巖千文寥廓兮恍惚似蓬嶺之難行深䆳兮𦕈
然若桃源之失路信可謂赤縣幽棲黃圖勝景從來八
子闢高陽之邑居今日四郊逢舍人之置驛故知樊家
失業遂作庾公之園習氏不游終成濮隂之地其人也
凝脂點漆瓊樹瑶林學富文史言成凖的葭莩為漢帝
之親凡蔣是周公之裔田孟嘗之待客照飯無疑孔文
舉之邀懽樽中自溢三冬事隙五日歸休奏金石而滿
堂召琳琅而觸目心焉而醉德焉而飽大隠朝市本無
車馬之喧不出戶庭坐得雲霄之致於是乎百年無幾
萬事徒勞唯談笑可以遣平生唯文詞可以陳心賞既
因良會咸請賦詩雖向之所歡已為陳迹俾千載之下
感於斯文
送徐錄事詩序
徐學士風流倩倩容貌堂堂汝南則顔子更生洛下則
神人重出書有萬覧之者實符於鄭玄州有九游之者
頗類於班固懷岐嶓之舊迹想江漢之遺風粤在於永
淳元年孟夏四月始以内率府錄事出攝蒼溪縣主簿
同彼漆園之莊周聊居賤職異乎安定之梁竦不憚勞
人騑驂而欲行紛紜而戒道是日也鶴鳴于野龍昇于
天詩成流火之文易占清風之卦聖主以叶時同律義
在於省方皇儲以守器承祧任隆於監國留臺務静博
望時閒於是久敬之善交平生之故友臨御溝而帳飲
就離亭而出宿居成别易坐覺悲來平原二客追子高
而已遠河上諸公餞林宗而有慕兩鄉風月萬里江山
脩路為下泣之思長天非寄愁之所何以劇(疑作處)我戒
之必軾何以贈行上路不拜孫子荆傾國之送豈若是
乎潘安仁金谷之篇盡於思(一作斯)矣
送并州旻上人詩序楊盈川
三元日月不能改弦望之期四序炎凉不能移變通之
運况乎人生天地嶽鎮東西良時美景始雲蒸而電激
臨水登山忽風流而雨𣪚道之常也復何言哉是旻上
人天骨多竒神情獨王法門梁棟豈非龍象之雄晉國
英靈即是河汾之寶道尊德貴所以名稱並聞盡性窮
神所以身心不動徧觀天下暫游城闕劉真長之遠致
雅契高風習鑿齒之宏才深期上德芝蘭一面暫悦新
知垂棘連城將游舊府雞山法衆餞行於素滻之濱麟
閣良朋祖送於青門之外是日也河山雨氣原野秋隂
風烟凄而禁籞寒草木落而城隍晩雲中振錫有如鴻
鵠之飛水上乘杯更似神仙之别左石為之魂動金石
由其色變恒山岱岳看寶鼎於風雲帝里神州對長安
於白日兩鄉綿邈何當惠遠之游千里相思空有關山
之望羣賢僉議咸可賦詩題其爵里編之簡牘
晦日藥園詩序
天下皆知禮之為貴用周旋揖讓之儀天下皆知樂之
為盛節金石絲簧之變是則忠信之薄飾容貌於矜莊
風俗之微陶性靈於歌舞殊不知逹人君子遺形骸於
得喪之機心照神交混榮辱於是非之境非若諸公者
大夫之相知也以為煙霞可賞歲月難留遂欲極千載
之交懽窮百年之樂事莫不如珪如璋令聞令望濟濟
鏘鏘同會於文場者也于時丁丑之年孟春之晦歲隂
入於星紀斗柄臨于析木衣冠雜沓出城闕而盤游車
馬駢闐俯河濱而帳飲乃有神州福地上藥中園左太
沖所云當衢向術潘安仁以為面郊後市九莖仙草摇
八卦之祥風四照靈葩泫三危之寶露豈直帝神農旋
赤鞭而驅毒崔文子擁朱幡以救人山圖採之而得道
姮娥竊之而奔月若斯而已哉加以回溪潄石茂林脩
竹澹風日之逶迤妙山泉之體勢然後芳杜若藉芝蘭
高論參玄飛觴舉白凡我良友同聲相應心冥寵辱推
富貴於皇天事一窮通任運隨於大命若使適情知足
則玉帛子女為伐性之源逹變通機則尊官厚禄非保
全之地所以列坐羲皇之代安歌帝堯之力陽光稍晩
高興未闌請諸文會之游共紀當年之事凡厥衆作列
之於後
羣官尋楊隠居詩序
若夫太華千仞長河萬里則吾土之山澤壮於域中西
漢十輪東京四代則吾宗之人物盛於天下乃有渾金
璞玉鳳戢龍蟠方圓作其輿蓋日月為其扄牖天光下
燭懸少微之一星地氣上騰發大雲之五色以其不貪
為寶均珠玉以咳唾以無事為貴比旂常於糞土諸侯
不敢以交游相得三府不敢以辟命相期與夫形在江
海心游魏闕跡混朝市名為大隠可得同年而語哉天
子巡於下都望於中嶽軒皇駐蹕將尋大塊之居堯帝
省方終全潁陽之節羣賢以公私有暇休沐多閒忽乎
將行指林壑而非遠莞爾而笑覧煙霞而在矚登坱圠
踐莓苔阮籍之見蘇門止聞鸞嘯盧敖之逢高士詎識
鳶肩憶桑海而無時問桃源之易失寒山四絶烟霧蒼
蒼古樹千年藤蘿漠漠誅茅作室挂席為門石隠磷而
環階水潺湲而匝砌乃相與旁求勝境遍窺靈跡論其
八洞實唯明月之宫相其五山即是交風之地仙臺可
望石室猶存極人生之勝踐得林野之竒趣杯浮若聖
已茂松喬清論凝神坐驚河漢游仙可致無勞郭璞之
言招隠成文敢嗣劉安之作
宴皇甫兵曹宅詩序
皇甫君冠冕於安定李校書羽儀於隴西岑正字明目
於漢南石宫坊指(疑作抵)掌於河朔高侯邦之司直下走
齊之濫吹若夫風雲龍虎水火隂陽隔千里而應之莫
不潜契於同聲矣聖明千載區宇一家掩八紘以得之
莫不高會於中京矣是日也河圖適至海鯨初死五
嶽四凟漢皇帝崇其望祀一日三朝周天子展其莊敬
君臣慶色朝野歡心玄晏先生開甲第而留賓二三君
子赴龍門而廣讌隂雲已墨肅氣彌高霜寒萬里之園
冰納千金之水面郊後市即為潘岳之居累代通家咸
言李膺之客百年何計相知在於我心四海何求為樂
止於名教抽毫進牘皆請賦詩日暮途遠聊裁序引
送東海孫尉詩序
東川孫尉文章動俗符彩射人官裁下士宣大夫之三
德運偶上皇作東南之一尉庸才擾擾流俗喧喧談遠
近為等差敘中外為優劣殊不知三元合朔九州同軌
蓬瀛可訪還疑上苑之中日月不占更似靈臺之下彼
其之子未為後時凡我友朋無勞疑别徒以士之相見
人之相知必欲軒蓋逢迎朝游夕處亦常烟波阻絶風
流雨散去矣孫侯遠離隔矣但當晨看旅雁君逢繫帛
之書夕望牽牛余候乘槎之客未能免俗何莫賦詩綴
集衆篇列之如左
樂府雜詩序盧照隣
聞夫歌以詠言庭堅有歌虞之曲頌以紀德奚斯有頌
魯之篇四始六義存亡播矣八音九闋哀樂生焉是以
叔譽聞詩驗同盟之成敗延陵聽樂知列國之典彝王
澤竭而頌聲寢伯功衰而詩道缺秦皇滅學星琯千年
漢武崇文市朝八變通儒作相徵博士於諸侯中使驅
車訪遺編於四海發詔東觀縫掖成隂獻書南宫懷鉛
踵武王風國詠共驪翰而升沉里頌途歌隨質文而沿
革以少卿長别起高唱於河梁平子多愁寄遥情於壠
坂南浦動關山之役作者悲離東京興黨錮之誅詞人
哀怨其後鼓吹樂府新聲起於鄴中山水風雲逸韻生
於江左言古興者多以西漢為崇議今文者或用東朝
為美落梅芳樹共體千篇隴水巫山殊名一意亦猶負
日於珍狐之下沉螢於燭龍之前辛勤逐影更似悲狂
罕見鑿空曾未先覺潘陸顔謝蹈迷津而不歸任沈江
劉來亂轍而彌遠其有發揮新題孤飛百代之前開鑿
古人獨步九流之上自我作古粤在茲乎樂府者侍御
史賈君之所作也君升堂入室踐龜字以長驅藏翼蓄
鱗展龍圖以高視林宗一見許以王佐之才士季相看
知有公卿之量南國蛟龍之燿下觸詞鋒東家科斗之
書來游筆海朝陽弄翮即踐中京太行垂耳先鳴上路
當赤縣之樞鑰作高臺之羽儀動息無格於温仁顛沛
安由乎正義玉墀伏奏謹依汲直之聞銅術埋輪先定雍
門之罪霜臺有暇文律動於京師繡服無私錦字飛於
天下九成宫者信天子之殊庭羣仙之一都也五城既
遠得崑閬於神京三山已沉見蓬萊於右輔紫樓金閣
雕石壁而鏤羣峰碧甃銅池俯銀津而横衆壑離宫地
險丹磵四周徼道天迴翠屏千仞衛尉寢蒙茸之署將
軍無刁斗之警中巖罷燠飛霜為之夏凝大谷生寒層
淮以之秋沍天子萬乘驅鳳輦於西郊羣公百僚扈龍
軒而北輔春秋絡驛冠蓋滿於青山寒暑推移旌節喧
於黃首夕宿雞神之野朝登鳳女之臺青鳥時飛白雲
無極千年啟聖邈同汾水之陽七日期仙願類緱山之
曲經過者徒知其美揄揚者未歌其事恭聞首唱遂屬
洛陽之才俯視前脩將麗長安之道平恩公當朝舊相
一顧增榮親行翰墨之林光標唱和之道於是懷文之
士莫不嚮風靡然動麟閣之雕章發鴻都之寶思雲飛
綺札代郡接於蒼梧泉湧華篇岷波連於碣石萬殊斯
應千里不違同晨風之鴪北林似秋水之歸東壑洋洋
盈耳豈徒懸魯之音郁郁文哉非復從周之說故可論
諸典故被以笙鏞爰有中山郎徐令雅好著書時稱博
物探亡篇於古壁徵逸簡於道人撰而集之命余為序
時禠巾三蜀歸卧一丘𣪚髮書林狂歌學市雖江湖廓
朗賓廡蕭條綺季留侯神交彷彿遂復驅偪幽憂之疾
經緯朝廷之言凡一百一篇分為上下兩卷俾夫舞雩
周道知小雅之歡娛擊壤堯年識太平之歌詠云爾
宴梓州南亭詩序
梓州城池亭者長史張公聽訟之别所也徒觀其巖嶂
重複川流灌注雲窗綺閣負繡堞之逶迤澗戶山樓帶
金隍之繚繞信巴蜀之竒制也時鳳扆多閒上得和平
之政鯷瀛有截下無交争之人以公寄切上僚故久無
州將連四千石之重任總十萬井之雄班職逾劇而道
彌高位逾崇而德彌廣市獄無事時狎鳥於城隅邦國
不空旦觀魚於濠上賓階月上横連蜷之桂枝野院風
歸動葳蕤之萱草則有明珠愛客置芳酒於十旬羽服
神交契仙游於五日圓潭寫鏡光浮落日之津雜樹開
帷彩綴飛煙之路藤蘿杳藹挂疎隂以送秋鳬雁參差
結流音而將夕百年之歡不再千里之賀何常下客悽
惶暫停歸轡高人賞翫豈輟斯文咸請賦詩六韻成章
云爾
七日綿州泛舟詩序
諸公迹寓市朝心游江海訪竒交於千里惜良辰於寸
隂常恐辜負琴書荒凉山水於是脱屣人事鳴棹川隅
言追挂犢之才用卜牽牛之賞邊生經笥送炎氣以濯
纓郝氏書囊臨秋光而曝背似遇緱山之客還疑星漢
之游願駐景於高天想乘霓於縮地繁絲亂響凉酎時
斟戱翔羽於平沙釣潜鯉於曲浦乘流則逝不覺忘歸
咸可賦詩探韻成作
楊明府過訪詩序
夫清風動駕謁阮籍於山陽素雪乘舟訪戴逵於江路
猶名高好事迹標良史未有鶯臨綺月筵開許郭之談
花聚繁星門杠荀陳之馭泛煙光於紫㶑翻露色於丹
滋亭臯一望平蕪千里萋萋芳草童兒牧馬之場亹亹
朝川野老休牛之塔釣臺隠隠先生之桑梓可知茨嶺
巖巖隠士之風流尚在豈使臨卭樽酒歌舞無聲彭澤
琴書田園寢詠(其詩不錄)
宴鳳泉石翁神祠詩序
夫圯上黃公靈期已遠湘中玄乙化跡難徵况乎神理
巋然近帶青溪之路瓌資可望俯控丹巖之下予以歸
骸空谷言隔市朝濯髮長川載罹寒暑心灰兩寂長無
具爾之歡形木雙枯將有終焉之志不悟喬鶯始囀喈
喈於鶺鴒野萼初開韡韡於棠棣命壺觴而引宴即沐
新蘭尋磵戶以安歌仍攀野桂萋萋春草王孫游兮不
歸秩秩斯干幽人去而忘返鼓我舞我脩袖滿於中巖
神之聽之多祜興於觸石爰有嘉命咸遣賦詩請題四
韻列之如右
初春於圭峯(集作邪嶺)送益府竇參軍宴詩序
駱賓王
分首三秦(集作春非)送歸(集作君)千里青天(集作山)白日非舊國
之春秋玉斝金樽(集作翠斝金樽)是他鄉之杯酒况復圭峯南
望切登高之情渭水北流動臨川之歎于時寒光將歇
春景未華殘雪飄花猶開六出輕冰涵鏡未解三川晨
風軫孫楚之情岐路下楊朱之淚雖載言載笑賞風月
於離前而一詠一吟寄心期於别後詩言志也可不云
乎
洪崖子鸞鳥詩序陳子昂
鸞鳥篇者晉人洪崖子之所作也洪崖子遁我玄魁賁
其默行矯迹汾水習隠洛陽乘白驢衣羽褐游朝市之
際雜縉紳之間時人或將襲其青牛師薊子訓之陳迹
也常以翠鸞時棲明王之瑞君子獨立矯世之方於是
和墨澹情灑翰縟意寄孤興於露月沉浮標於山海乃
集瑶圖洗玉池翩翩然又以自得也時尚輦奉御梁國
喬偘聞其風而悦之乃刻羽引(集作剪)商霏(集作飛)毫掞牘
扣歸昌之律叶朝陽之音率諸君子屬而和之者十有
五子(集無子字)余始未(集作末)知夫洪崖也喬子慕義命余序
之凡若干首
送工部尚書弟赴定州詩序張說
宵旰天子送冬卿之詩也河朔愆歲恒陽俟(英華作侯非)牧
借威六官導俗千里俾乎列城遷仰止之化隣境蒙波
及之澤不然者豈一小郡而勞大賢哉尚書河東侯朝
廷之舊宰也操法度於掌握運陶鈞於方寸是將敷皇
惠寒谷挾纊而知暄暢君恩疲人飲德而自飽蘇其槁
瘁樂我陽和亢宗殿國亦望於此于時春帶餘寒野銜
殘雪太官重味御酒百壺供帳臨岐假絲竹以留宴傾
城出餞會文章以寵行三台厚常寮之意八座深聯事
之矚既而離人遽起班馬争嘶尋太行之遠(集作連)山想
邯鄲之長陌雖仰瞻鴻雁來往易於前期而相對桑榆
遲暮難於遠别送歸之地歡恨(集作悵)如何應制華篇凡
若干首鶱翔鸞鳳欲挂千金之木紏合虬(集作蛟)龍附藏
羣玉之府置之懷袖以慰遐心云爾
送毛明府詩序
昔之謂良宰者講道議行訓俗式人出自郎官遷登郡
守不以才限流品位紆寵賄(集作賂)聖歷之際任賢稽古
毛明府執德不回發言無擇雍容文雅罷曲池(集作江)之
曳裾樽酒絃歌即平鄉之製錦甲朝辭洛宴别嘉賓孟
夏涉河路踐芳草眷彼燕趙頃罹戎羯金革毒三北之
師杼軸醜二東之賦毛公將勝苛居簡止濁除濫(集作徐清)
不下堂而為理有入境而先歎朋知坐間弦望何時盡
賦金谷之詩遠送邯鄲之陌愛而不見同夫樹萱
會諸友詩序
谷子者昔與說聯務蓬山出入三載亊志相得情深友
于尋屬吾人秩(集作秋)遷迫吏畿劇愛而不見春也再(集作)
(載)華今說復謝書坊補他職窮猿之意不(集作無)擇深林
喜且把袂舊筵解帶餘日卧玩文墨笑談平生茲歡豈
多後面方永沉沉春雨人亦淹留
文苑英華卷七百十五
