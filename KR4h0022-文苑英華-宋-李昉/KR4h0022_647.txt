文苑英華卷六百四十八宋李昉等編
露布二
河西破蕃賊露布一首
兵部奏劔南節度破西山賊露布一首
兵部奏桂州破西原賊露布一首
西平王李晟收西京露布一首
河西破蕃賊露布闕名
朝議大夫守左散騎侍郎河西節度經略使營田九姓
長行轉運等副使判武威郡事赤水軍使攝御史中丞
賜紫金魚袋上柱國臣某破蕃賊露布事尚書兵部臣
聞背施怒隣惡貫以滿者天誅之行慶布澤德政以順
者人從之况乎夷背其隣有貫盈之罪王將服叛舉德
政之役彼曲我直何可敵哉蠢茲吐蕃僻在西裔山川
禽獸以處之造物者以限之於外區也我國家貞觀之
際戎有微服來朝太宗因而異之㗖以金帛終其身不
敢近漢邊矣中宗之享國許修舊好姑務息人乃割愛
主以降之至今朝廷無西顧之患洎我開元天寶聖文
神武皇帝陛下嗣宅丕業文化遐被非不以德和之矣
然彼戎以承數代之患晏安七十年之間而得掠諸夷
之種落猶纖草之滋蔓因怙其衆轉以作讐悉國興師
犯我河隴天罰有罪大敗其衆既而戎有(疑)旋悔願得
比為舅甥我皇帝以天地為心山澤含垢重使信以綏
撫盖不忍以蠻夷而疲其中國人也噫卵而翼之犬長
吠主反伐勃律之屬國匿我四(疑)亂之亡人誘我石堡
之城踐我蕃禾之麥多行背德是惡貫矣我皇帝怒之
密發中詔使乘不虞以襲之臣以統五原之帥擁中軍
之師奉聖略憑天威以今月初戒太初之巖引高牙而
出十二月會于大斗之南擇精騎五千皆蓬頭突鬢劔
服之士乃遣都知兵馬使左羽林軍大將軍安波主帥
之先鋒使右羽林大將軍李守義副之十將中馬軍副
使折衝李廣琛等部之臣自以馬步三千餘大斗建康
三水張掖等五大賊路為應接别委行軍司馬大理司
直攝殿中侍御史盧幼臨領步兵五百過合黎川為聲
援又使大將軍渾大寧將軍契苾嘉賓各領步兵於三
水賊境為掎角波主等將辭臣戒之曰爾豈不聞乎天
子之怒伏尸者百萬將軍之權得專誅戮爾須自大斗
南山来入取建康西路而歸當吾所戰鋒可斷飛烏若
不尅于敵逗留却(一作既非)行汝則有大刑雖尅于敵故道
而還汝亦有大刑緣隴以西賊必知懼縱為多備亦可
鼓行此本出於聖謀縱舉覺必亦無慮諸將乃敢于勇
决進不顧身十二日至新城南吐蕃已燒盡野草列火
如晝諸將曰賊果知備矣因躡其烽燧高揭旌旗氣雄
雷霆聲疾風雨十五日至清海北界遇吐蕃兩軍遊奕
二千餘騎波主乃使先鋒使大將軍李守義領鐡騎一
千穿賊之中取背而陣又使先鋒副使郎將安貞領騎
二百摩賊之壘斬馘而旋又使中馬軍副使李廣琛領
勃律馬騎一千攻其旁又使節度總管李朱師等領兵
八百騎亢其下使右馬軍副使張仁賢以遊兵(一作卒)一
千敵其南北東西左右横集而兵氣初銳馬逸不止弓
矢三注而連發長劔四按而無前初頽廢與(一作而)苟在
終蹂踐而皆盡誰為其後徒言魂魄歸天不報國恩飜
聞肝腦塗地則向之為寇今已殱焉自朝至于日中凡
斬二(一作三)千餘級十六日進至魚海軍千里煙塵百道
旗鼓波主已先遣前軍副使折衝傳光越設伏于便道
及交矢石又使節度總管唐朝英等寇(疑)而偽奔戎争
追之遇伏皆死(一作斃)因得戮巨鯨於魚海墜封豕于鹿
泉平積骸成京觀斬魚海軍大使劔具一人生禽魚海
軍副使金字告身論悉諾匝生擒棄軍大使節度悉諾
榖生擒遊奕副使諾匝生擒副使金字告身拱齎生擒
魚海軍副使銀字告身統牙胡其餘偏禆難以盡(一作備)
載斬首三千級生俘千餘人牛馬羊駝八萬餘頭數獲
未畢虜救潜来在山滿山在谷滿谷顧盼之際合圍數
重諸將皆曰兵法所謂致之死地今則是也亦焉能䧟
於虜廷辱眀主之深料乎於是謀夫一心士戰倍力擇強
弩長戟為外拒寘輜重生級于其内雖喜獲多急何能
保其俘囚有因動而將變且驅而斬之其虜畜有力極
而難致則擁而焚之候暴夜之時望歸路而突之其初
也銜枚屏氣鬼神無聲既出則奮臂大呼天地摇動暗
(疑作諸)將馳逐而玄黃且戰且行一千餘里馬無齕草之
所人無抔(一作旅)飲之地共食冰雪傳飡糗糧猶能夜盗
虜之勞使自攻殺朝拔虜之幟争為致師凡七八日間
約三百餘陣至合河之北斬得二丈之綏而莽布之更
益其銳兵追截我歸路安波主懼其危逼請救其後軍
臣遂遣副使劉之(一作友)儒等領後軍二千騎迎之會中
使駱元表至臣行軍使善子雄監之同往救兵既至旌
旗相望其氣益振又戰數合虜既不利夜遂遁逃臣聞
軍得歸便牒安波主虜之去也必謂我不能復追之必
出其不意可使安思順反戈却入必盡擒之遂束(疑作東)
精騎二千與之又使副使娑羅度抱一二丈城副使李
可朱副之臣别差大斗軍副使烏懷愿討擊副使哥舒
翰等領精騎一千應之分前麾随間道蔽山乘夜晨壓
賊營或馬淖其妖夢之時或刃遊于假寐之際死生同
泯不知其云前有朱衣旃裘保而相拒首已飛于異處
身猶僵而兀立不可勝紀其有漏網得逸擐甲復来耻
於生降窮以死决不免戈矛以撞㧙而擁坑谷以頹填
而就拉拘十不存一所以擒金銀告身副使三人斬首
千餘俘囚二百餘人獲牛馬羊駝共三千餘頭疋器械
新物一萬餘事謂我再尅而虜再敗矣皆會漢境一如
往哲之朝善(一作苦非)戰以来人所不覩臣試迹前事行之
惟艱且李陵之兵盡矢窮緤為之虜秦人之勞師襲遠
再敗其師未有如今之深入能勝歸者此乃陛下神斷
之謀也聖威之被也不然豈季冬之月天地嚴凝齎孤
軍十月(疑作日)之糧入絶域重阻之地横跳千里連鼓數
軍討而復擒歸而復襲一日三捷震天聲而凱旋臣獨
輯甲兵日討軍實終當拔邏些城青地斬贊普之首以
懸北闕則臣之願畢矣不勝慶快之至謹遣某官奉露
布以聞
兵部奏劔南節度破西山賊露布(玄宗)
楊譚
臣聞天分四序寒暑莫同地裂八陣華夷各異言語不
達詎可以政令齊包茅不供乃可以干戈服黃軒有涿
鹿之戰以定火災顓頊有共工之陣以平水害逖聽前
古無能去兵將用撫柔遐荒混一書軌豈徒勞師玩寇
黷武殘人而已哉伏惟開元天地之大寶聖文神武應
道皇帝陛下清静端極無為體道祖文德而耀昌期種
虜觧甲恢武功而運上策皆慕化之賓惟彼西戎可逃
天孽豈謂慈仁廣覆猶見背陽之禽聲教傍羅尚有吠
堯之犬伏以南蠻亂德恃險偷生吐蕃舉國興兵資其
叛逆頃者西山戰士及八國子弟因其窘逼遂欲憑陵
敢懷猶鬭之心来犯必誅之令以正月五日率故洪臘
城裹囊邛三節度兵馬八萬餘人分為六道攻圍萬安
柔遠眀威平戎及保寧都護衛等五城驅牛馬有甚於
谷量運干戈實踰于山積萬安城使金吾衛將軍張知
海柔遠城使右金吾衛大將軍于仙障平戎城使武衛
劉元果眀威副使折衝管希光攝保寧都護折衝馬仙
童等久戍邊隅備閑攻守或自固堅壁不發懸門或蓄
其精銳誘以羸弱賊等不虞設詐競欲登陴再鼓當彼
竭之餘一舉得我盈之勢矢石齊發噍類無遺前後殺
傷不可勝紀八國招討副使左羽林軍大將軍董當左
羽林軍將軍董旁郎董畢郎右羽林董利董哥弄左驍
衛將軍董利峰(一作蓬)左武衛將軍董奉仇左威衛翊府
中郎將先鋒党利才統八國子弟八千餘衆并都護武
士府健兒一千餘衆間道設伏潜入深林旗鼓相望晝
夜苦戰自其月十五日都護武士殺賊衆退散至十七
日遂攻合所圍眀威柔遠兩城兵馬併力死戰攻萬安
新城十八日都知西山子弟兵馬副使左金吾衛大將
軍攝臨翼郡太守董郤麴左羽林軍大將軍兼静郡太
守董元智右羽林大將軍兼蓬山郡太守董懷恩右驍
衛將軍兼歸誠郡太守董思賢江源郡太守董懿(一作慤)
右驍衛大將軍董仁羆折衝董弄封等領八郡驍勇并
蕃漢武士等七千人自蓬娑路取牙山出其不意銜枚
夜襲賊等震驚遂相殘戮棄其輜重稍欲抽軍蒼黃之
際前後(一作剪除)略盡漂杵之血方此非少積觀之屍今茲
目覩同州節度副使都知兵馬使左羽林大將軍兼通
化郡太守譚元管受遣左金吾衛將軍裴振攝維川郡
長史折衝張粲雲山守捉使折衝姚高偘攝天保郡折
衝楊夏日攝司馬董元勒(一作勤)等率健彍三千人自滴
慱領入競施掎角之勢各陳擒縱之謀自正月五日至
二月五日前後轉戰五十餘陣生擒吐蕃哥末國王渠
時兵馬副使翟步離并士衆等二千餘人斬獲故節度
副使且禄翁都知使乞吕徐男律熙等械牛馬羊等二
十餘萬右威衛郎將康裕昌保寧都護府長史鍾景等
恭承將命挺劔重圍宣傳聖恩曉諭將士遂得賈勇萬
夫激節以小克衆實仗天威取亂推亡誠因廟算今長
鯨就戮封豕載屠桃塞放牛徒聞往牒華陽歸馬希遇
聖朝無任慶快之至謹遣威衛郎將楊如海奉露布以
聞軍資器械别簿錄上
兵部奏桂州破西原賊露布(肅宗)
楊譚
臣聞聲教無外修文德以来遠人職貢有虧耀武威而
討亡命然則五材並用金革為遏亂之資八卦相宣弧
矢乃濟時之具事非獲已道豈為侔將治衆以安人必
除殘而禁暴歴覽今古誰能去兵未有舍禮樂而致昇
平奮干戈而弘大業者也伏惟乾元大聖光天文武孝
感皇帝陛下眀齊日月德配天地化周異類澤洎無垠
寰宇已墜而更興社稷將顛而復振崇勲累績曠古莫
儔蠢茲魑魅之鄉敢恃犬羊之衆據其險要恣其寇攘
西原羈縻舊染聲教被其不閭(二字一作險皆可疑)誘引同惡者
多僣稱王侯偽署官爵旌旗蔽野鼓角沸天恣殺戮以
威人將玉帛而濟衆方圓數千里控帶十八州丁壯並
執其干戈子女盡充其僕隸自謂強盛轉加兇頑廹之
則鳥散獸驚緩之則蟻結蜂聚老幼奔走耕稼失時萬
井無烟兆人失業不賓王化于兹四稔臣前年銜命到
州深入招慰示之仁信許其自新猶尚憑陵每行攻劫
管内州縣日漸流離村落焚燒廬井空竭伏奉去年三
月十日勅遣中使魏(一作衛)朝璨宣慰凡諸首領皆賜勅
書再三曉諭許其官爵但以炎方人物躁競者多承平
已来久絶朝命自蒙提奬感激殊私戮力同心傾家竭
産訓勉子弟策勵甲兵介胄自出於私門糧儲不損于
官廩向非陛下化周動植德及遐荒豈有不勞王師坐
清氛祲去年二月二日睦州武陽珠(唐書作朱)蘭金溪黃橙
等一百餘洞大賊帥偽號中越王廖殿(此下偽號唐書與英華顛錯不)
(同)偽號桂南王莫淳偽號拓南王相公(唐書作文)偽號越南
王莫尋(唐書作潯)偽號象郡王梁泰(唐書作奉)偽號鎮南王羅成
(唐書作誠)偽號戎成王莫禱偽號南海王羅品等潜相結搆
約二十萬衆跨壤連州志如梟獍風號雨嘯心等豺狼
仍欲先破嶺南後圖嶺北遠近百姓皆不聊生臣遂激
勸將士宣傳聖旨誘以厚賞使其盡節皆决命苦戰非
無損傷不顧危亡志懷忠勇大首領梧州長史鎮南副
都護攝柳州刺史西原遊奕使張維南勸率首領統茲
軍政萬夫齊進一舉無遺都知兵馬使朝散大夫象州
刺史成匝領當管及柳州刺史衡州等戰手共一萬人
卷其旌旗踰挺争先膺有渠魁當陣斬獲經略副使朝
議郎行賀州長史穆成搆防禦副使朝議郎梧州長史
任早梧州刺史本州防禦使李抗先鋒總管梧州長史
秦匡朝四界遊奕使廣州番禺府折衝譚崇慰及總管
子將等五百餘人并西原環古等州首領方子彈甘令
暉羅承韋張九觧宋原等五百餘人各領子弟并部外
義征及總管内戰手共成二十萬衆或擐甲伏兵縱其
救援或致果决勝扼其喉咽左右夾攻飛走無路諸將
及首領等義在竭誠以死無生以晝繼夜或攻或圍當
其彼竭之餘遂得我盈之勢封豕既戮長蛇又屠餘黨
喧騰自相蹂踐勢如觧籜事等摧枯指揮而夷獠喪氣
(一作魂)叱咤而山川阻色賊等既因失律不知所向或連
袂墜谷自成積觀之尸或帶刃投江有同漂杵之血横
行歲久驕縱日深勢如雷霆莫敢拒敵臣乃陳師誓衆
思各忘軀自春徂冬凡經二百餘日前後苦戰各三十
餘陣破賊二十萬衆斬首五十餘級以頭首喪亡餘黨
奔亂窮滅之後然始求降臣伏以人無盡劉道忌太甚
因陛下好生之德合陛下至仁之心於是宣傳聖恩示
其生路大賊帥武承裴敬簡(唐書作武裴承韋敬簡)等二人餘衆
竄伏無地周章失圖觧(一作衿)甲轅門面縛請罪臣便脱
其桎梏仍加宴賞兼賚疋帛散于營農各分疆界使其
斥堠遞相轄控永絶憂虞今臣管内亦且寧帖實賴天
威遠偹(疑作被)廟算遐臨靖彼兇殘康兹億兆無任慶躍
之至謹遣所部官桂州臨桂縣丞朱璟謹奉露布以聞
其立功將士首領别簿奏上
西平王李晟收西京露布(一作破朱泚露布德宗)
于公異
神策軍京畿渭北商華鄜坊丹延等州兵馬副元帥李
晟於苑墻内神䴥倉東南連白苑(二唐書作華)破逆賊朱泚
兵馬收復上都露布事尚書兵部臣聞春司生榮秋司
(一作主)殺伐若終始煦嫗(一作殺伐)則不能成歲功仁則順成
暴則殘滅(一作滅絶)若一貫邪正則不能建大中是以(一作故)
春秋序行則通天和而母元氣(一作通天和而充氣母)德刑具舉
則協王道而經彛倫亂由是除兵不可去堯舜禹湯之
德統元立極之君或制五兵或張九伐盖欲攘剔兇戾
(一作攘削姦寇)乂安(一作保乂)生靈補雍熙之未洽佐聲教之不暨
有以然者抑實為焉(一作何)伏惟皇帝陛下溥博法于乾
坤貞眀侔于日月陶埏六籍表正萬邦揚高祖太宗之
耿光奉肅宗代宗之丕烈自纂承(一作大)前緒高居穆清
率土承有截之風懷生無不遂之性(一作物)頃者邊鄙或
聳干戈爰設有征無戰許蔡傒首領之誅陸梁背誕涇
原生肘腋之變逆賊朱泚所以委身凶德假翮姦徒熒
惑我生人僣賊我神器聚為起穢之物腥彼宫闈散作
旬始之妖孛于躔次先皇帝懷柔河朔敷佑下人錄其
率化之類(一作績)加以登朝(一作優以登賢)之禮恩澤汪濊集凡
庶之門名器燻灼加闒茸之軰(一作質)謂(一作冀)革桀跖(一作)
(驁)將馴大和殊不知惡木生槎枿之荑瘈(一作猰)狗吠豢
牢之主頃屬鑾輿順動郊畿(一作圻)駐蹕而泚乃嘯兇命
醜阻兵安忍長戟(一作戈)指闕流矢射天穿高墉以鼠牙
毒王師以蠆尾罪浮(一作踰)羿浞惡貫梟獍是以萬方糾
(一作憤)怒九服囂騰思齒劔者投袂而興争倳(一作淬)刃者
不期而會屬賊臣聞(一作伺)釁隂貸凶謀中(一作既)緩雷霆
之誅遂延頃(一作晷)刻之命臣是用祗承睿算恭行天罰
(一作討)攝衣登壇眀君親(一作臣)之大義禡牙宜(一作饗)社假
神祇之幽贊以今月二十五日更(一無更字)總領師徒直趨
都邑略㶚滻而(一作以)揚旆瞰囿游(一作苑囿)而下營土濠(一作)
(垡扶滑切)雲舒木柵(一作棚)林植養威蓄銳直殄元兇(一作兇渠)卧
鼓偃旗猶輕小利賊初陵犯略以(一作巳略)芟夷謂其氣竭
而来歸尚敢尸居而作固敵若可縱師多奚為遂(一無遂字)
至二十七日會諸將於中權占勝風于大旆未鼓而人
心粗勵先庚而軍令凝嚴各懷報主之誠(一作報國之心)盡(一作)
(争)淬復讐之刃臣知其可用遂此疾(一作長)驅五月二十
八日寅時華州鎮國軍節度使駱元光神策行營商州
節度使兼御史大夫尚可孤本軍副使都知兵馬使御
史大夫吳說(一作詵)都虞候兼御史大夫邢君牙京西行
營都知兵馬使檢校工(一作刑)部尚書孟涉右廂兵馬使
御史大夫康英俊隴州節度右廂兵馬使郭審全又權
文成神策行營商州節度都虞候彭元(一作光)俊等受(一作)
(承)命于牙旗之下分麾于轅門之外將士等超乘賈勇
免胄啓行夾川陸而左旋右抽抵丘陵而侵(一作浸)滛布
濩聲塞宇宙氣雄鉦鼓陳兵于光泰門外悉(一作盡)銳於
神䴥倉東繚垣坌(一作槯)以成塵滋水涸而為地左廣未
歸(一作離)於舊壘前偏巳交于賊鋒若降于天若(一作如)出
於地賊帥姚令言張芝(一作雲二唐書作張廷之)等志懷剽(一作僄)狡
心(一作言)尚憑陵作忠盡謀力則不及怙亂賊義氣則(一作)
(如)有餘勢如(一作同)颷馳衆若蜂(一作螽)集横列堅陣勢(一作)
(旁)連高岡猶張蹭蹬之鱗更舉螳蜋之臂衙前兵馬使
兼御史大夫王必知牙官兼刀斧將兼御史中丞史萬
頃等自相誓約又令軍行(一作又合軍聲)指麾而貔(一作貙)兕作
威感激而風雲動色遂先登進擊深入合攻七擒連發
而星馳兩翼旁行(一作張)而雲合霜刃吐(一作交)光而揮霍
(一作霍曜)鼉鼓騰聲而隱轔賊方土崩我乃霆擊乘其蹈(一作)
(路)藉遂至于上蘭取彼鯨鯢直通乎(一作於)中禁段誠諫
賊之心膂既就生擒涇原將(一作沈厚運)賊之羽毛終制死
命故其係頸求活投戈乞降崩騰于蓁莽(一作莽蒼)之間震
懾于旌麾之下臣以其今(一作雖)染汙俗昔實平人推赤
心以如初敷皇(一作王)化而咸(一作如)一姚令言等力扞王
師退而復合惡烏將墜尚顧危巢妖狐就擒猶守舊穴
自夘及申(一作自夘以及酉來)拒而復攻讙譟之聲山傾而河泄
鼓&KR0911;之氣霆鬭而電奔(一作雷馳)屏翳發向敵之風回禄扇
燎原之熖馬逸不止人怒未舒既自北而徂南竟輿屍
(一作尸)而折首又使决勝軍節度使工部尚書唐良臣右
廂兵馬使御史大夫趙光鏟(一作銑唐書作銑)義武軍兵馬使
楊萬榮左步軍使御史大夫孟日華馬軍將田子竒霍
去憞(一作傲)郝覲等(一無等字)華州節度使左廂先軍兵馬使
馬英華右先鋒兵馬使董泚(華州至董泚二十三字一作華州在廂兵馬使馬英)
(古先鋒兵馬使董玼)神策行營商州節度兵馬使賈慎金右廂左
都虞候張望都等領馬步為副勢均破浪攻若(一作甚)決
河雖其盗(一作恃)武庫之五兵憑宫垣之萬雉及茲翦滅
才(一作纔同)欲乘陵曾無(一作乏)鐏刃之鋒巳失藩籬之固遂
生擒偽署侍中董泰中書侍郎平章事蔣鎮左(一作右)僕
射同平章事張光晃(一無晃字)兵馬使李倩敬釭等逆賊朱
泚與同惡姚令言張芝等輕騎走出臣巳遣兵馬使田
子竒等追躡計即梟(一作誅)夷臣竊以此賊包藏逆謀參
會凶德祲沴(一作氛)其氣豺虎其心背先皇亭育之恩傷
陛下玄默之化漢之莽卓未足等夷晉有敦玄自當超
軼子暴其父隂侵於陽自古未有如泚之大者也或者
上天之意申儆于巨唐中興之期先(一作光)啓于陛下然
則(二字一作不然何)王師奮伐(一作發)勢無駐於建瓴醜類搶攘
功有輕于折箠猶慙(一作逃)密網尚反隻輪誠當盡敵之
時更發追亡之騎且稽分體未即燃臍快億兆之歡心
復(一作蕩)宗社之深耻即當梟戮用申刑典今巳肅清宫
禁祇(一作修)謁寢園鍾簴不移廟貎如故盡為(二字一作盖)宸
極之所垂祐(一作象)列聖之所雄都神扶業業之傾天降
穰穰之福不然豈免於毁圯之患崩剥之虞者哉此皆
上天降鑒睿慮潜(一作旁)施制兵要於事先規雄武(一作圖)
於彀内再造可封之俗因櫜不戰之功左武右文銷鋒
鑄鏑澹乎華胥之代(一作夢)冥(一作熙)然葛天之風臣謬寄
台司幸當統帥乏吉甫之文武缺郤縠之詩書此皆諸
衆叶心羣帥宣力非臣庸瑣敢自矜大臣不勝慶快之
極謹差監軍使王敬親牙觀御史大夫符郡王邵張少
引謹奉露布以聞
文苑英華卷六百四十八
