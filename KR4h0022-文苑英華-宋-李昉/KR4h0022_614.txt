文苑英華卷六百十五宋李昉等編
邊防二
爲崔僕射遣高正平論邊事表一首
爲杭州李使君李藏用守杭州功表一首
爲郭令公請停親征表一首
奏投降吐蕃表一首
爲王尚書奏洛州事宜并進翻城副將李澄表一首
爲王大夫奏元誼防秋表一首
爲趙侍郎論兵表一首代李侍郎論兵表一首
請赴行營表一首論西戎表一首
爲崔僕射遣高正平論邊事表(代宗)
于昭
臣某言去五月日已差知衙事袁遥獻狀露誠工塵聖
德猶恐帳下之士未盡對敡邊隅之要不復專達今害
馬己去時政鼎新期於昇平天下屬望臣叨榮冒寵十
有二年雖夙興夜寐將補不足智小任大其缺實多臣
某誠惶誠恐頓者頓首伏惟寳應元聖文武皇帝陛下
纂戎立極俯鑒下人思無不周明必以察故得迷道自
返横波易流搜遺逸以在庭叶夢卜而作相頒命布德
奉天順人海隅蒼生孰不遂性臣僻守三蜀跼踳一方
想通籍而轉疎望賡歌而莫及頃者正月之役中路詔
還雖迫外懷之虞頗貽膚受之愬嘗膽空知其有苦剖
心無足以自明未知此生朝拜何日臣本道度支判官
檢校虞部員外郎高正平佐臣理戎積有年歲文學政
事不忝前脩應緣三軍遠支近費無臣無細一與臣同
陛下初擇宰臣旁求利害勒赴庭闕以代臣行近日山
西將軍頻執蕃邏詢其動静確有所傳必擬横分劔門
圖䧟全蜀其勢甚大必在防虞正平此行臣意兼切伏
乞聖鑒俯垂聽納則内獻心腹外執干戈王室有開萬
死無恨心馳魏闕不爲身謀望斷玉關終期生入無任
奉國忘家之至奉表陳懇以聞
爲杭州李使君論李藏用守杭州功表(武宗)
獨孤及
臣某言臣聞當逆賊劉展擁兵過江之日變起倉卒鋒
不可當人心動摇物情危殆(集作駭)五道節制望風潰散
自淮而南至於海隅遂無敢保一城能守一節者惟少
府少監李藏用以宗室近屬憂國如家臨危抗憤忠勇
奮發收聚散卒紏合義士(集作師)挺身履險出萬死一生
之地與賊轉戰堅守蘇州相持經月殺獲過當使凶賊
徒(集作徒逆)黨鋒銳挫衂自此王師始(集作載)張賊衆知懼其
後以外援不至衆寡懸絶遂移師就嶮(集作險)退保杭州
當此之時江淮諸軍已散平盧之師未至三分全吳賊
有其二藏用且募戰士(集作且戰)獨守孤城以忠義感激令
驍雄樂用旬月之内致死士三千賊遣僞將張景超孫
待封等盡銳率衆分道來攻藏用與士卒等戮力一心
義形於色殊死决戰奮不顧身遂能兵鋒所加無不摧
陷皆一舉盡敵覆而屠之前後俘斬虜獲至數萬計向
使微夫人之力扞此州之境則江介土宇盡爲戎疆海
隅蒼生非復我有由是浙江之西(集作外)南至閩嶺士庶
免有波迸道路窮寇不能(集作敢)搪突藩籬(集有屏息二字)風波
宴然百姓樂業父不喪子兄不哭弟藏用之功也今都
統使停本職已罷孤軍無主莫知適從將士嗷嗷未有
所隸天聽高邈無人爲言遂使殊勳見委忠節未錄口
不言賞賞亦不及伏恐非聖朝旌有德表有功之義今
逆賊雖殄人心猶携山洞海島往往結聚睦州草竊爲
蠧尤深惟憚藏用之兵是以未敢進逼若此軍一散必
群盗交侵則臣此州危亡是懼伏望早降恩旨以荅其
勤惕之勲榮委以(集作之一)戎政俾揔統所領以鎮遏江表
實江東萬姓顒顒之望艱難之際人多異言(集作二心)以宗
子維城智勇如此必能使寇賊姦宄不敢窺伺間隙江
淮足以高枕而卧陛下無有(集作可無)東顧之憂臣屬忝葭
莩任居牧守安危之分臣實預焉無任懇欵之至
爲郭令公請停親征表(代宗)前人
臣某言經略副使太子右諭德傅濤至伏承鑾駕欲有
親征恭聞聖旨載惶載懼臣以薄劣謬揔元戎受命於
朝成師以出雖志期靖難而力未摧兇邦甸多虞有貽聖
慮遂使六軍雷動七萃天行臣實無能萬死餘責然臣
面辭之日已具奏聞假令寇賊猖獗猶願陛下務於持
重内安宗廟外固人心臣之素懷正在於此縱微臣智
力淺短終無所成陛下仍湏别擇英才授之師律豈有
事非至切便欲親戎誠恐上國衣冠自生震恐遠方士
庶更有驚疑以臣觀之竊謂非便兇虜傷沮其勢式遏
(集作其運已窮)天威赫赫所向皆靡陛下責成之日愚臣死難
之秋伏望付臣以專征委臣以集事回鑾上國端拱中
朝豈惟微臣受賜抑亦萬方幸甚謹奉表以聞
奏投降吐蕃表于公異
臣某言臣聞夏禹興師西戎即叙漢宣嗣位北狄稱藩
則知自古帝王未有不先文德而後甲兵撫諸華而柔
荒服然後(一作則)列在墳籍號爲昇平伏覩今月某日吐
蕃東道節度南奔息下吐蕃浪斯多斯獵人并馬十五
疋投降者此皆聖澤昭宣太和廣被夷狄(一作戎狄)左袵邊
徼無虞臣某中謝伏惟皇帝陛下以至聖統業以大明
乘時休戰伐於阪泉布風教於宣室化無不洽俗無不
賓獨西蕃累犯邊疆自爲崛強多從戰敗少有生降今
者之來實異於昔蓋以違天己久負約頗深竊盜河湟
震驚邊鄙神既惡稔時將可誅漸開離析之端是叶恢
張之運臣獲受榮遇方揔藩維當臨斬戎王將置藁街
之下提封漢境願窮葱嶺之西萌兆在兹不敢不賀無
任喜抃之極
爲王尚書奏洛州事宜并進翻城副將李澄表(德宗)
前人
臣某言自元誼亂常已經寒暑王師討逆久未凱旋臣
待罪轅門若臨泉谷渠魁未滅寢食不寧臣某中謝臣
自春初以來便爲持久之計控引洛水環繞賊城築室
反耕示其安堵冀憑廟略克剪兇徒臣所設隄防頗爲
堅厚秋來軍用又勝常年壠畝之間不知賊在臣與弟
五守進商量且務撫綏蕞爾一城偷安晷刻今水勢滋
漲營壘安閑惟務訓師未嘗徹警賊城之内是物皆竭
狡計已窮頻有降人審知實事臣若四面谿(一作豁)水一
向取城量力校功計日當克算其日數以待地乾須至
冬中水凍然後可事集或慮亡命之賊伺隙奔馳兼恐
猖狂之儔爲之聲援若但以水力爲灌澍不停旬月之
閒賊城必壊中則促其急變外則伐其異謀不假梯衝
不費戈甲竊思上策實謂萬全况秋風漸高寒氣已至
城中士健懸望冬装其元誼等無可支持惟行誑惑既
以廹其凍餒仍更苦其勤勞據此事情即當變潰昨
者將軍劉南華等溺死臣己奏聞訖臣緣得城中欵䟽
皆願歸降前後尅期非止一度臣若不使人接應有似
拒其輸誠若不激其義心即何以勸其效命所以事湏
赴約有此差池伏惟聖鑒俯賜詳覽其城所與計會前
後帛書謹錄白并元本同封進所謀翻城人四面知敵
副將李澄臣已補充衙前十將伏恐皇情憂軫要親問
事宜臣謹令隨崔烈入奏(云云)
爲王大夫奏元誼防秋表(德宗)王行先
臣某言洛州元誼等防秋將士以今月日盡(一作教)發上
道訖氛沴清廓藩維底寧臣某中謝伏惟皇帝陛下玄
德昇聞鴻猷允洽致生靈於富壽均覆載於乾坤舞兩
階之干而苗民有格收三面之網而庶類知歸頃者元
誼等竊據城池載經寒暑䧟危疑之死地抵逗撓之刑
草逭業逋誅視隂假息臣統兹卒乘臨問郊坰不能執
桴鼓於行間盡敵而反擁旌旗於閫外胡顔自安每貽
宵旰之憂實負春秋之責伏以陛下好生宥過軫悼發
哀許其悛心納其請命俾遵向闕之路使足勤王之師祅
星見日而自銷喜氣乘春而乃發凡在率土孰不歡心
况臣所部實增忭躍臣恨以職拘戎旅不獲稱賀闕庭
無任悚戀屏營之至
爲趙侍郎論兵表(代宗)(此表當在德宗之前)
臣某言臣聞慰理之代不無逆節軒轅用師於中冀唐
堯出征於丹浦啓戰有扈文王伐崇以至聖除至兇至
順除至逆或小戰而勝或因壘而降誠審於用兵得其
道也伏見承嗣旅拒倏已再歲靈曜䟦扈今又踰時天
兵四合竟未殱殄得非千慮一失未盡制敵之方乎臣
常終夜不寢詳推其故不敢膚引遠古安危之體請以
天寳至德以來成敗言之夫以禄山隂深姦矯真巨猾
也兇詐逆謀之計亦無元海石勒之流當其發幽燕陷
洛陽涉淆函傾秦雍當國家理平之運忘戰日深初命
將出師若封常清高仙芝哥舒翰程千里遇寇必敗奔
北相望此則未究敵情小之而不設備以至於是也先
聖寤既往之失苦心焦思發號靈武觀兵鳳翔良將勁
卒風馳景附勇者爲之用智者效其謀命陛下爲元帥
以儲貳之重威四遠俾子儀爲副以節制之任鎮九軍
卒能恢復咸洛削平㝢縣此先聖之雄略陛下之有憾
也其後相城之役陛下不行衆無適從竟以潰奔洎思
明繼逆毒甚禄山狡筭猖狂抑又有次光弼守河陽以
挫其勢朝恩鎮陜服以制其侵陵竟未能覆其巢穴屬
陛下紹興皇極乂命元子爲帥俾懷恩爲副以討之復
能梟夷巨逆抵定東夏始自先聖與二兇相持無帥則
無功有帥則有克士庶之所深知今河北河南更唱迭
和然其用兵暴急與曩者二兇懸殊非惟才之不逮抑
亦事之有異禄山思明之卒死而無退今承嗣靈曜之
衆豈有是耶禄山思明之馬既多而且逸今承嗣靈曜
之騎豈可方耶禄山思明横行而無懼今承嗣靈曜深
居而入保臣竊料其非不欲也蓋違天道失人心歸之
退而自固其滅亡之兆了然可知幸北有寳臣朱滔與
承嗣合勢西有忠臣李俛與馬燧連衡惟正已小有逗
遛未肯戮力此正當陛下命帥專征之日豈可持疑而
不斷哉儻陛下採臣愚計時有臨遣忠淳者必叶心競
進携二者必遷善來同未踰旬時當有成績如或務於
含垢偷以過時不立元帥寄之諸將乘吐蕃寇盜回紇
敺侵人心動摇賊勢滋蔓事宜一失無可柰何則吐蕃回
紇四支之病承嗣靈曜腹心之病四支不理未足爲憂腹心
或病此則爲患若内外受敵膏肓已成雖逢和扁計(疑作針)藥
無及又聞二賊奏請言詞不恒河北則數云請降河南則云
今已翻賊豈遷延晷刻以候(一作至)西郵有虞伏惟與公卿大
夫審圖利害在於神速不可遲回昔諸葛亮聞孫權破
曹休軍因上䟽蜀主云群疑滿腹衆難塞胸今歲不征明年
不戰使孫策坐大併有江東蜀主深感其言終以覺寤臣
忝六官之貳待罪朝行内慙塵忝無補毫髮近者抵冒輙上
封章已歴兩旬未蒙召見伏以君臣之際家國共同君安臣
榮國危家敗此臣所以竟夕不寢伏敢再陳其愚伏願省臣
前章覽臣此䟽天下幸甚天下幸甚無任惶懼之至
代李侍郎論兵表(集作代論伐劍南更發兵表憲宗)
吕温(元和元年)
臣某言臣伏見某月日詔旨更發太原鳳翔及神策諸
鎮兵赴劒南東川者陛下睿算無遺神武必斷與人除
害順天行誅奮如霆之威乘破竹之勢期於久逸無憚
一勞大正國經永清時祲百王盛事千古英聲天下幸
甚然或時事之可否兵家之利害(集作病)道途之險易將
帥之宜稱不可不深圖遠計原始要終狂夫有可擇之
言愚者有一得之慮管窺所至願效微誠(集作忠)臣竊以
爲古今用兵皆在將勇師和政齊計勝不必多兵廣衆
然後成功今高崇文等諸將所統已約一萬五千餘人以
整擊亂以順討逆授以(集作之)廟算假之天威馘醜挫兇
霈有餘力若更多徵征鎮廣命師旅(集作合師)臣竊計之其
患有五一則高崇文素非大將拔自偏鎮忠勇雖著威
聲未振(集作洽)本兵既少兼統則多將皆權隸士非素撫
雖是銳師勢同烏合居常則猶可脅制臨敵則何以指
揮非惟崇文才分有限此亦自古兵家所難臣不敢廣
引載籍上煩聖聽請直以近事明之哥舒翰潼關之守
郭子儀相州之圍韓全義激水之役皆以兵多將雜而
致敗衂許叔冀之保靈昌李光弼之全河陽李晟之收
復京邑皆以兵少將一而建大功成敗昭然布在人口
二則貞元以來天下無事四方節將人各懷安陛下覆
燾惟新理先清静今以西南小醜久稽天誅自春徂夏
(集作冬非)徵發已廣見在兵力破賊有餘若更務濟師屢聞
動衆山嶮(集作劔)深阻暑濕爲沴北人南役誰不憚行去
土離家動生愁怨往年涇州叛卒職此之由事繫安危
不可不察三則吐蕃約盟(集作盟好)未定窺伺在心間諜往
來急於郵傳又必持兩端之計與劉闢交通若聞發兵
西南多亂(集作取)邊鎮秋風即至虜馬已肥冒隙乘虚必
有侵軼事出萬一悔何可追四則劉闢窮寇保險逃死
雖禍淫助順天道甚明而兵凶戰危人事難必脫或貔
虎之師少不如意蜂蟻猶聚假息旬時攻守之間動湏
應援固當潜鋒養銳以逸待勞今便悉兵後將何繼五
則劍川磽塉居人食且不充蜀路險艱餉運無由多致
今屯兵日費何啻萬金數州麥粟貴糴(集作糴且)將盡千里
飛輓所濟幾何若更加兵實難供贍一夫脱有菜色三
軍無復鬭心幸可少以成功何必多而爲(集作成非)患今太
原及神策等軍已上道者其數頗多足辦戎事其鳳翔
等鎮未發之兵伏乞聖恩且勒權停續候事宜以議行
止臣謬膺重任過蒙恩遇輙率狂瞽輕黷宸嚴苟利國
家甘心鼎鑊無任兢惶懇廹之至謹奉表陳奏以聞
請赴行營表(為淮南杜相公憲宗)劉禹錫
臣佑言臣自守淮濆已周星紀虔奉朝典粗安遐方素
效未聞新恩荐及身曳兩綬寄深一隅蚊蚋負山力誠
不足鷹鸇逐鳥志則有餘臣再授兵符夙參軍幕被堅
執銳雖未經於戎行受制(集作制勝)伐謀亦嘗習於事業自
忝藩翰屬時清平無施汗馬之勞但詠鞬櫜之什今則
遭遇殊奬委之專征以臣率先是臣素志况聞徐州士
衆本無叛心倉卒之間危疑至此臣請自臨疆場親領
紀綱裂帛繫書諭其禍福椎牛饗士養以威聲冀宣皇
風照兹蠢類以忠義感脅從之伍以含弘安反側之徒
革面悛心期乎不日其揚州留務請令行軍司馬路應
權知伏乞聖慈俯賜照鑒
論西戎表(為淮南杜相公憲宗)前人
臣佑言臣一辭闕庭已經二載官當重任身受厚恩既
懷子牟戀闕之心又負臧文竊位之責所以歌頌聖德
禆補箴規塵露至微不任懇迫臣遠祖詩顯名漢代出
牧南陽讜言善策隨事獻納忠醇之至聞於中外遺風
可襲有激愚衷臣是以輙竭聞見粗陳梗概雖不盡陛
下聖明萬分之一然臣子之心有直必獻伏唯皇帝陛
下德合天地道躋文武弛張普博上(集作事)法隂陽氣均
生成人霑亭育凡是氛沴覆以春和銷除容納皆如聖
意寬宥肆赦實賴皇明河中誅鋤不勞兵革淮右底定
不戮一人慶浹萬邦事出千古近又西戎背約寇犯王
師陛下弘貸(集作貸其)豺狼矜其兇悍布以恩澤果此知慚
功因德成不以兵革(集作制)故詩云獫狁孔熾書稱蠻夷
猾夏臣觀自古帝王不忍小忿貽大患故竭耗中國盡
心邊陲至必滅昆明之城平大宛之種豈足發揮皇猷
增榮簡冊故賢哲之論薄衛霍之功陛下鏡歴代無益
之端脩大君文德之教遂得北狄深藏五城晏閉百蠻
嚮化四海無虞惟此小蕃尚迷聲教陛下示之大信弘
以舊恩雖關防暫驚而𤇺燧旋罷臣負恩方鎮初懼寇
戎正於憂廹之時果聞仁聖之諭攘却兇孽不勞干戈
臣静思遠圖爲國久計莫若存信施惠多愧其心歲通
玉帛待以客禮昭宣聖德擇奉誼之臣恢拓皇威選謹
邊之將積粟塞下坐甲關中以逸待勞以高御下重其
金玉之贈結以舅甥之歡小來則慰安大至則嚴備明
其斥候不撓不侵則戎狄爲可封之人沙場無戰死之
骨若天下無事人安歲稔然後訓兵命將破虜摧衡原
州營田靈武盡復舊地通使安西國家長筭悉在於此
計熟事定舉必有功苟未可圖豈宜容易此皆陛下朝
夕倦談之事前後立驗之謀臣質性頑疎籌畫庸近受
恩非據敢忘獻忠犬馬之心實所罄盡謹遣某官奉表
(云云)
文苑英華卷六百十五
