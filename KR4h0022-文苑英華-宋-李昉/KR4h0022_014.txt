文苑英華卷十四宋李昉等編
天象十四
喜雨賦一首奉和聖製喜雨賦五首
賀雨賦一首秋霖賦一首
雨不破塊賦一首密雨如散絲賦一首
喜雨賦唐玄宗(見張說集中)
仰重華之齊政步文命之彜倫何天道之云遠亦明徵
之在人迄中夏而自春遘愆陽而為亢雲重結而復解
雨纔滴而還障山祠植珪而不答田畯倚耒而怊悵京
兆來奏音官撰曲將土龍而矯首請神巫而頓足彼有
憑而可舉予何抑而未許恐歲凶之及人寧天譴於我
身(一有爾字)乃潔齋壇墠五精是祠暴立炎赫三日為期上
帝臨我衷誠不欺重泉蒸潤觸石吐滋平雲黯而鋪幕
密雨森其散絲無雷無電不震不眩匪疾匪徐乍合乍
疎泛草泊樹垂珠點露過闕入樓含烟雜霧或噴薄而
攅集或淋漓而灌注亂積水之圓文拂微風之斜度寰
海浹而康樂畎畆欣而相顧絲管合兮夜將曉芙蓉開
兮日未暮原夫雨之為德也無小大之異情無高卑之
不平無華朽之偏潤無臭薰之隔榮喜夫雨之今應也
起(一作赴)一言而不舍(一作捨)經累辰(一作旬)而廣瀉納清隂
之浮涼同顥氣之飄灑感作霖於殷命諷其滂於周雅
家尚知乎禮節國有望於豐霸小陽臺之神人却大宛
之走馬觀雲行而雨施吾何事乎天下
奉和聖製喜雨賦張說
愚(一作史)臣啟先王之册府校絶瑞於祥經樂雲雨之平
施齊品物之流形帝王争(一作益)重而為寳麟鳳自輕而
讓靈况愆時之(一作而)渴望歘(一作欲)意逹而神聽是月也
朱明漸半紫榴未吐恐降災兮此下人(一作民)罄虔祈兮
我仁主退象龍之禮禱斥持鷺之貌舞屏翳慙其廢職
祝融悔其遷怒山泱漭而出雲天霶&KR0034;而下雨速一言
而感應尅三日而周溥氣滃靄(一作蓊)以黭黮聲颯灑以
蕭條漼(一作璀)如雲(一作銀)漢之屑落散(一作燦)似珠泉之歕
(一作噴)澆街㕓漫其潢潦臯壤萋其綠苗舒四溟之清潤
卷六合之喧(一作煩)囂咸澡骨於神液共歡心於聖朝借
如五月有梅雨之名三春有榖雨之氣越人以泥牛待
沃胡土以賣(一作士賣土)龍求費出員嶠而石香入成都而
酒味彼偏方與小節非大人之所貴復有送地(一作山)祗
於鬱島迎海后於葛川疾雷碎其山裂走電曄其海燃
天子作愁霖之賦詞人綴苦雨之篇墻屋壊於倒井黍
稷沉於下田乃凶祲之不令曷休徵之有焉請言瑞雨
之可喜也恊氣交泰嘉生是頼湛覃而不溺衍溢而無
害東漸出日之表西被無雷之外南窮火鼠之譯北盡
燭龍之會天文則雲漢昭回天(一作王)澤則江河滂沛雖
欲談天而窺管孰知堯德之為大
第二韓休
聖人調玉燭握金鏡乘正陽而馭六氣之辨考中星而
授四時之命所以平三階而齊七政惟十有六祀日躔
於南紀火德方盛炎曛自始主上問飛候之或失徵驕
陽之所起未明求衣當食昃晷恐六事之害政引萬方
而罪已乃設槱燎奠椒醑豈史巫之紛若惟誠德之是
與稽玄穹以誓期樂形影以增佇善言既發靈應無越
天垂貫斗之雲神召離星之月有渰淒淒南山朝隮林
鳴隂鳥澗隐晴霓九光之霞冠於雲日五色之氣映於
巖谿始攅團而未下終颯洒而俱齊合散縈直紛飛驟
息肇自千畆周於八極及乎公田我私(二字疑)長我黍稷
我箱既萬我庾惟億人咸謂之神功爾孰知夫帝力若
乃拂珠箔含綺䟽微霧氣於金掌糅香煙於玉除下碧
雲而隂合滴銅池而響餘君王乃倚雲閣憑雨殿臨清
署奏繁薦欣大德之在生知上靈之有睠於斯時也一
人有慶萬國歡心羣臣獻華封之夀天子御薰絃之琴
昭宸文於合璧式王度其如金乾道兮下濟湛恩兮汪
濊四三皇兮六五帝于胥樂兮萬千歲
第三徐安貞
惟大君之執象襲先帝之重玄體至精而御物用明德
而動天自乘春兮當暑洎三時而不雨何隂陽而併隔
瞻雲漢以延佇而雍州之積高乃神明之舊府君告有
司無作淫祠圖應龍兮何召望愚婦兮何期禦愆伏之
六沴唯蕩蕩之上帝信天道之悠哉固人事之所制爾
其圜壇方墠聚以禁林拂瑶席兮列神座藉白茅兮推
聖心却華蓋而特立當赫曦之正臨幽應如響明徵在
今油然作雲鬱山川之氣凄兮為雨變天地之隂乘空
離合煙霏霧雜散影微微清神不稀無雷電之相廹但
蕭條而自飛迥颯灑於天聽襲清凉於御衣如泰嶽之
朝下似陽臺之暮歸林籞增飾城池共色八水青田千
門紫極洗原隰於龍鱗拂甍標於鳳翼伊萬物之同潤
况油油之黍稷匝寰海而為期指咸林而一息吾君乃
升玉堂闢金殿既滌炎暑是開清宴聽金石之克諧知
神人之合抃濟濟三事稽首而言效靈䕫之鼓舞聮振
鷺而飛飜欣復夏王之膳無邀漢后之恩微臣束紳國
史秉筆階戺仰宸儀之法度聞天韻之宫徵大舜之慶
雲已發武帝之秋風莫比欽豐歲之餘裕賾先天之至
理陋星斗之占冠靈臺之紀猶誡奢靡之事信明明天
子
第四賈登
聖人在位體天法地示人以五行應天以五事修其貌
也時雨若正其言也時暘至彼氣象之或乖將反身而
可致皇哉我君玄德敷聞御極而三才交正乘時而四
序平分十有六年以至今載旬有一雨不愆乎晦所謂
玄化之功行於太平之代粤在春餘而乘夏初或土官
以位或火正其居土勝於水午衝於子陽景且曜隂風
莫起當天數之適然非歲行之常紀惟帝念茲聞諸有
司或獻舞雩之請或陳齋社之期省而不錄云奪農時
直以萬乘之貴躬親三日之祠王言既出聖心惟一天
昭厥誠神降之吉霈然為雨不俟終日明明聖后知微
知彰廸彼炎暑化為清凉恐二氣之相廹於兆人而不
臧以身作戒因物考祥當是時也收其威而雷不敢作
隐其耀而電不能爍昭其令而風不憒憤布其和而氣
不交錯徒以玄默為貞清明惟神簡服用興德仁如此
者上獨感其雲行下獨成其雨施六合雖廣一朝畢被
其始至也歴亂希微霧雜煙霏其少進也湛覃凌厲泉
飛飇逝驚碎滴於瑶池噴懸流於錦砌傳聲竹樹之末
濯色菱荷之際乘日用而此多仰豐年而可計帝乃罷
薰風之絃奏其雨之篇歸功於大造致美於皇天詞因
喜降義以情傳是禮也且高於商武斯文也復掩於周
宣非聖德之兼濟何以臻於此焉巍乎聖主謙以自輔
慮其率土猶稱疾苦申命文武更求多祜又吹之以軒
后大風又沐之以殷宗霖雨潤再洽兮恩重溥自朝廷
兮至草莽鑠皇篇兮熙帝譜于胥德兮振萬古
第五李宙
既五月兮生一隂猶不雨兮思作霖聖自咎兮天同德
誠下荅兮神孔歆臣聞澤不潤下意將乾封豈大明在
御而荒歲或逄禮有旱暵之舞詩有昭回之詠陛下退
史巫之紛若追后土之虔敬以乾坤而合德何造化之
不測當赫曦兮是時與霶𩃱兮為期粤三日而將澍未
崇朝而已布霏微露立之壇霡霂風旋之步𬗟察獄以
臨幸嘗禱林而戒懼曷若不言而順於隂隲曰肅而變
其陽數非破塊與鳴條惟滌場及灑路靈臺是升斯考
休徵渾儀已緯更酌元亨爾乃紫微凉夏彤庭景深初
泛灔於太液復蕭條於上林傾菡萏而花舞散青葱而
葉吟宜刻漏於銀箭雜秋聲於玉琴龍虎飛騰兮多氣
色鸛鶴鳴呌兮有清音况田畯之至喜奉聖人以為心
惟大君之德也如雨施於上玄如澤漏於重泉浸四溟
而無遠洞萬物而無偏喜羣生之遂也山不翦其毛髮河
不汚其宫闕思就紺而生虹願從風而移月絶奔雷以
無景静行雲以不發願依稀兮其奚多雖三五而可越
賀雨賦沈瑱
臣聞堯以欽明文思察洪水而其咨湯以布昭聖武綿
鑠石而不雨彼穹蒼之災沴豈睿君與聖主我明德之
馨香終時康而俗阜大唐以率俾蠻夏莫非王土主上
以光宅君臨粤若稽古以淑德崇化為乾作輔其廣運
也包二儀以覆載其亭育也想羣生之父母聖謨洋洋
嘉言孔彰惟精惟一無怠無荒百姓有過引之歸已一
物失所納之於隍夫人之所重者食也政之所先者農
也近歲以冬雪不盈春雲少澤綠疇合瘁朱夏將革無
西畢之霶𩃱有南威之赫奕我藝闕秀甫田虚闢湘鷰
垂翼而不飛應龍矯首而何益爾乃邦人大恐皇念勤
眷思轉災以為祥宜樹美而除譴移正寝徹豐膳釋幽
冤索遺彦逹聰明目廣視聽於四方恤獄緩刑開網羅
於三面誡絶崇慝懲離黨援衮路清泰階平君臣咸一
邦家輯寧天方悔咎淪孽垂休降靈雲布族而靄䨴電
驚空而煌熒殷雷震而闐闐飛雨零而冥冥夫其森沈
散漫颯灑淩亂瀝液汪洋周流津漢(疑)濯上林之靃靡
漲昆明之瀾汗驟繁響於闕庭浮清風於樓觀玄澤優
而霽止晴光炳兮澄涣奔餘潦於廻塘掛晴虹於霄漢
阡陌條暢而增綺黍稷芬榮而若换野老熙熙農人相
持嘉廪儲之望歲喜甘霈之流滋鼓腹擊壤賡歌稱詩
詩曰有渰凄凄興雨祁祁雨我公田遂及我私皇上睟
容有穆神心載怡羣卿大夫濟濟纓緌拜手稽首足之
蹈之賀農祥於介福答聖造於休期有諫議大夫沈瑱
因進而稱曰臣聞昔者飛雉升鼎用墜殷宗之德熒惑
守心旋移宋景之慝禾苗盡起孺子感動於周公桑榖
並生太戊獲相於伊陟夫君人者修已以敬乾乾日昃
奉堯舜以為心崇禮譲而為則放黜回佞敷求讜直使
人以時用丘明之昏定異物不貴誡老氏之難得哀賑
惸嫠勉敦稼穡自然災伏至誠感於天地及當而行湛
恩浹於寰瀛珍絡繹瑞縱横海氣蒙晏河光吐榮甘露
凝而醴泉湧麒麟遊而鳳凰鳴烟雲蕭索而紛郁日月
光華而淑清我后慎終如始用晦為明為而不有冲而
不盈向之能事動植由庚
秋霖賦盧照隣
覽萬物兮竊獨悲此秋霖風横天而瑟瑟雲覆海而沉
沉居人對之憂不觧行客見之思已深若乃千井埋烟
百㕓涵潦青苔被壁綠萍生道於時巷無馬跡林無鳥
聲野隂霾而自晦山幽曖而不明長塗未半茫茫漫漫
莫不埋輪據鞍銜悽茹歎借如尼父去魯圍陳畏匡將
飢不爨欲濟無梁問長沮與桀溺逢漢隂與楚狂長櫛
風而雨沐(三字一作以沐雨)永悽悽(一作栖栖)以遑遑及夫屈平既
放登高一望湛湛江水悠悠千里泣故國之長秋見玄
雲之四起嗟夫子卿北海伏波南川金河别鴈銅柱辭
鳶關山天骨霜露凋年眺窮隂兮斷地看積水兮連天
别有東國儒生西都才客屋漏鉛槧家虚甔石茅棟淋
淋蓬門寂寂蕪碧草於園徑聚綠塵於庖甓玉為粒兮
桂為薪堂有琴兮室無人抗高情以出俗馳精義以入
神論甚(一作有)能鳴之鴈書成已泣之麟覩皇天之淫溢
孰不隅坐而含嚬已矣哉若夫繡轂銀鞍金杯玉盤坐
卧珠璧左右羅紈流酒為海積肉為巒視㐮陵而(一作與)
昏墊曾不輟乎此懽豈知乎堯舜(一作禹)之癯瘠而孔墨
之艱難凡一作皆初學記節文
雨不破塊賦(以微雨流潤用表豐年為韻)王起
國有休徵天作靈雨不為霖以破塊自呈祥而潤土既
霑既足克成五稼之豐不疾不徐詎作三農之苦惟雨
也映於遥天惟塊也列於大田彼以泛洒為利此以生
植為先玄雲不開色霏微而方密黑壌相映形磊落以
皆全詎為暴於終日自成功於有年觀其散漫初來空
濛如振不遺一撮之小不爽一旬之信滋螻蟻之穴何
患沾濡帶蚯蚓之形亦懷膏潤其色如晦其飄甚微纚
連異質優渥同歸如原野之霧合似隴畝之塵飛色潤
方圓形沾大小東作之耕斯著西成之功必表青黎不
散佇秀麥之芃芃白壤常存宜散絲之皎皎是知妖魃
(元作魅)見也則枯旱為憂商羊舞也則泥塗見修孰若霡
霂微漬霶&KR0034;不流所以見太平之美所以彰至聖之休
故宜美土疆資播種宣老圃之志作曾孫之頌祁祁美
瑞九土之澤克施每每有形三日之霖勿用是知雨無
破塊年必屢豐積而不載感之則通何沃土之不浹何
瘠壌之不同夫如是則受塊之人共欣其天賜擊壌之
老將明其帝功
密雨如散絲賦(以微密相續集布如絲為韻)李鐸
散萬物者莫潤乎雨鈞百貨者莫細乎絲雨將應時既
盈空而沃若絲將比密爰委(一作賦)質以棼之原夫清畢
啟隂夕陽向暮散輕霞以成綺矗玄雲而似布於是霡
霂郊野霏微草樹蔽重霄之靄靄猶委緒風暎遠岫之
濛濛乍迷縠霧髣髴將久輕盈匪疎濛蔑浣紗之際浸
淫濯錦之餘織婦停梭似曳方經之緒舟人罷釣疑牽
或躍之魚由是揚素彩降碧虚忘機别天庭之睆彼拂
鬢驚韶髮之皤如徒觀其散影有經分行無匹始斜足
以色麗俄交反(疑)而勢密輕沾素服懷墨子之悲時遥
隔布泉誤詩人之怨日皎皎容潔綿綿體微絶而復尋
等蛛網而共掛垂之如墜連雪絮以輕飛仰之盈目紛
如可矚彼時澤之長懸若天經之恒續秦臺蟻行豈惟
珠曲乃穿湘浦鷰飛不獨鳥方驚觸有以灑炎炎之苦
有以慰蚩蚩之俗且晴晦之異圖牒之祥則有雲如繒
以遥列星曳練而可望布霑霈而莫能與比齊綿密而
曷足其相彼龍見而方雩與決雲而齊給或流電而未
止或破塊而併集曾未若汗漫於率土之濱表王言之
澤及
文苑英華卷十四
