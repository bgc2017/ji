文苑英華卷一千宋李昉等編
哀弔下
弔古戰場文一首弔夷齊文一首
弔漢武文一首弔萇弘文一首
弔屈原文一首弔樂生文一首
弔道殣文一首弔韓弇没胡中文一首
弔古戰場文李華
浩浩兮(一作乎)平沙無垠夐不見人河水縈帶羣山糾紛
黯兮&KR0579;(一作慘)悴風悲日曛蓬斷草枮凛若霜晨鳥飛不
下獸挺亡羣亭長告予曰此古戰場也嘗(一作常)覆三軍
往往鬼哭天隂則聞傷心哉秦歟漢歟將近代歟吾悼
(浙本作聞)夫齊魏徭戍荆韓召募萬里奔走連年暴露沙草
晨牧(浙本作收)冰河夜渡地闊天長不知歸路寄身鋒刃臆
腷(一作腷臆)誰愬秦漢而還多事四夷中州耗斁無代(一作世)
無之古稱戎夏不抗王師文教失宣武臣用竒竒兵有
異於仁義王道迂闊而莫為嗚呼噫嘻吾想夫北風振
漠敵兵伺便主將驕敵畿(一作期)門受戰野竪旌(一作旄)旗
川廻組練法重心駭威尊命賤利鏃穿骨驚沙入面主
客相搏山川震眩聲折(一作析)江河勢崩雷電至若窮隂
凝閉凛冽海隅積雪沒脛堅冰在鬚鷙鳥休(集作依)巢馬
亦(一作征馬)踟蹰繒纊無温墜指裂膚當此苦(集作沍)寒天假
強徒憑陵殺氣以相剪屠徑截輜重横攻士卒都尉新
降將軍復沒屍踣渃水(一作填屍巨港)之岸血滿長城之窟無
貴無賤同為枯骨可勝言乎(一作哉)鼔衰兮力竭(一作盡)矢
盡(一作竭)兮絃絶白刃交兮寶刀折兩軍蹙兮生死决降
矣哉終身夷狄鬭(一作戰)矣哉曝骨沙礫鳥無聲兮山寂
寂夜正長兮風淅淅魂魄怨(一作結)兮天沉沉鬼神聚兮
雲羃羃日光寒兮草短月色苦兮霜白傷心慘目有如
是耶吾聞之牧用趙卒大破林胡開地千里遁逃匈奴
漢傾天下財殫力痡任人而已其在多乎周逐玁(一作獫)
狁北至太原既城朔方全師而還飲至策勲和樂且閑
穆穆棣棣君臣之間秦起長城竟海為關荼毒生民(一作)
(人)萬里朱殷漢擊匈奴雖得隂山枕骸遍野功不補患
蒼蒼蒸人(一作民)誰無父母提携捧負畏其不夀誰無兄
弟如足如手誰無夫婦如賓如友生也何恩殺之何(一作)
(如)咎其存其殁家莫聞知人或有言將信將疑悁悁(一作)
(娟娟)心目寤(一作寢)寐見之布奠傾觴哭望天涯天為之愁
(一作天地為愁)草木悽悲弔祭不至魂靈(一作精魂)無依必有凶年
人其流離嗚呼噫嘻時耶命耶從古如斯為之奈何守
在四夷
一作皆唐文粹
弔夷齊文柳識
洪河之東兮首陽穹崇側聞孤竹二子昔也餒在其中
偕隠胡為得仁而死青苔古木蒼雲秋水魂兮来何依
兮去何止掇澗谿之毛薦精誠而已初先生鴻逸中洲
鸞伏西山顧薇蕨之離離歌唐虞之不還謂易暴兮文
(一作又)武謂墨縗兮胡顔時一吒兮忘饑若有誚兮于巖
之間(一作關)豈不以冠弊在於上履新居(一作處)於下且曰
一人之正位孰知三聖之純嘏譲周之意不其然乎是
以知先生所恤者偏矣夫(一無此字)當昔夷羊在牧商(浙粹作殷)
綱觧結乾道息坤維絶鯨吞噬兮鬼妖孽王奮厥武天
意若曰覆昏暴資濬哲於是二老歸而八百會一戎衣
而九有截况乎旗錫黃鳥珪命赤烏俾荷巨(一作鉅)橋之
施俾伸羑里之辜故能山立雨集電掃風驅及下車也
五刃不礪於武庫九駿伏轅於文途雖二士不食而兆
人其蘇既其溥天率土咸為周人(一作溥天周土率土周人)吁嗟先
生逃將何臻萬姓歸飾兮獨欝乎方寸六合莽蕩兮終
跼於(一作乎)一身雖忤時而過周固(一作終)臣心而惻殷
所以不食其食求仁得仁然非一端事各其志若皆旁
通以阜厥躬以濟其利則焉有貞節之規各親之事靈
乎雖非與道而保生可(一作乃)勖為臣之不二
一作皆唐文粹
弔漢武帝文(并序)李觀(集無)
閱太史氏書見漢武之御極雖非蹈道之主亦英雄之
君也然觀其内傳有學神仙與築三山焉飲露食霞希
升汗漫激流延石用擬林泉嗚呼履其位而不知所以
守好其事而不知所以從夫一物各異道萬彙不同致
帝王之與神仙林泉之與朝市猶鱗羣毛族川陸分之
日居月諸晝夜常之麒麟不可又處泉蛟龍不可更居
藪玉兔莫(闕)於旦金烏莫瞻於宵附其翼者兩其足與
其角者一其齒不兼之兼乂理昭然帝者冥本於觀人
仙者冥先於遠世以林泉為意者可居於藪澤以天下
為念者可謹於朝廷是以唐虞堯舜無野心子普許由
辭寶祚誠以帝王於神仙有隔林泉將朝市難并也今
據唐堯虞舜之地而求子普許由之志不亦迂而可痛
哉况君子所以懽心屈體為僕御元元所以刲膏割血
為飽暖又非圖林泉而學仙也傷心久之戊辰歲秋八
月周覽秦原次茂陵之下既覩永歸之地彌懷所行之
事且夫承天統物豈無足稱之德歟盖觀日月高明有
時虧昃珠玉貞㓗不免瑕疵徘徊路隅興言而弔曰
赫赫兮炎靈降神造漢秦楚四葉重茂翹英荐新首出
羣龍卓為世祖秋風揚文夏日昭武柔不化之人闢(一作)
(闡)未名之土雖殊仁聖之后是異凡庸之主伊何才有
不周事非所事求非所求惟此帝謨相夫仙道魚處重
淵獸居茂草辨乎朝市别以林泉日由旦陸月麗宵天
跡既兩分理難齊尅若死將生猶南與北貪臣王公鞅
掌可以勤萬幾欲升汗漫逍遥者可以為匹夫愛深宫
秘殿者可以垂旒纊好青山渌水者可以棲江湖飲露
乘景激流貫都苟能同致實曰殊途堯舜曰聖巢由匪
愚確乎守一亦以難俱况夫小人唯唯罔圖山水君子
乾乾孰為神仙嗚呼哀哉前鑒孔彰高臺深池夫差以
伐尋山越海嬴致其亡有一於此未或無殃胡為乃辰
于窮厥方舟全虎臂車出羊腸已臨塗炭幾絶包桑反
覆前聞痛心疾首藥石無人瑾瑜有垢暑来寒往時移
代久吉壟將頽惡聲不朽日臨宇宙有時而虧目覩毫
釐或不見眥將為而不知復知而故為嗚呼噫嘻
弔萇弘文柳宗元
有周之羸兮邦國異圖臣乘君則兮王易為侯威強逆
制兮鬱命輔(集作甫)幽疹蟲(集作蠱)膠密兮肝膽為仇(集作尤)
姦權蒙貨兮忠勇以劉伊時云侔(集作幸)兮大夫之羞嗚
呼危哉河渭潰溢兮横軀以抑嵩高坼陊兮舉手排直
壓溺之不慮兮堅剛以為式知死不可撓兮明章人極
夫何大夫之炳烈兮王不寤夫讒賊卒施快於慓狡兮
怛就制乎強國松栢之劉兮蓊茸欣植盗驪折足兮罷
駑抗臆鷙鳥之高翔兮孽狐惴而不食竊畏忌以羣朋
兮夫孰病百而伸一挺寡以校衆兮古聖人之所難矧
援羸以威慠兮兹固蹈殆而違安殺身之匪予戚兮閔
宗周之不完豈成城以夸功兮哀清廟之將殘嫉彪子
之肆誕兮彌皇覽以為謾姑舍道以從世兮焉用夫考
古而登賢指白日而致憤(集疊憤字)兮卒頽幽而不列版上
帝而飛精兮黮寥廓而殄絶朅馮雲以羾愬兮終冥冥
以欝結欲登山以號辭兮愈洋洋以超忽心沍涸其不
化兮形凝冰而自慄圖(一作思)始而慮末兮非大夫之操
䧟瑕委厄兮固衰世之道知不可而愈進兮誓不偷以
自好陳誡以定命兮侔貞臣以(集無此字)與為友比干之以
仁類(集作義)兮緬遼絶以不羣伯夷殉㓗以莫怨兮孰克
軌其遺塵苟誠端之内虧兮雖耆(永州本作耉)老其誰珍古
固有一死兮賢者樂得其所大夫死忠兮君子所與嗚
呼哀哉敬弔忠甫
弔屈原文(已見三百五十六卷)
弔樂生(柳州本作毅)文(并序)前人
許縱自燕来曰燕之南有墓焉其志曰樂生之墓余聞
而哀之其返也與之文使弔焉
大厦之騫兮風雨萃之車亡其軸兮乘者棄之嗚呼夫
子兮不幸類之尚何為哉昭不可留兮道不可常畏死
疾走兮枉顧彷徨燕復為齊兮東海洋洋嗟夫子之專
直兮不慮後而為防胡去規而就矩兮卒䧟滯以流亡
惜功美之不就兮俾愚昧之周章豈夫子之不能兮無
亦惡是之惶惶仁夫對趙之悃欵兮誠不忍其故邦君
子之容與兮彌億載而愈光諒遭時之不然兮匪謀慮
之不長怨(集作跽)陳辭以隕涕兮仰視天之茫茫苟偷世
之謂何兮言(一作信)余心之所(集作不)臧
弔道殣文(并序)獨孤及
辛丑歲大旱三吳饑甚人相食明年大疫死者什七八
城郭邑居為之空虚而存者無食歿者無柩(集作棺)殯悲
哀之送大抵雖其父母妻子亦啖其肉而棄其體於田
野由是道路積骨相枝&KR0008;枕藉者彌二千里春秋已来
不書或謂縣官處師旅饑饉之弊宜禳災於未然既(集作)
(本時)不時賑恤又苦(一有之字)以杼軸故及是及以為不然當
陽九之厄隂陽俱(浙本無此字)錯而災沴降天也非人也於
是延陵包佶作道殣文盖小雅雲漢之流也及亦裴回
(集作斐然)獻弔且告之運命云
八風不知(集作和是)六氣不均上天疾威大厲荐臻俾災流
行殄殱斯人此(疑作比)自淮沂逹於(集作于)海隅札瘥夭昏
亦既毒痡匪蹈密網匪罹萑蒲饑饉降喪淪胥以鋪人
生寄世孰非遠客嗟爾賦命天年逼廹生不餬其口死
不掩其骼曠野茫茫僵屍纍纍髑髏峥嶸如堆如坻里
閭無煙雞犬去之死非爾所鬼其餒而水滔(集作䧟)歷陽
貴賤同傾秦坑趙軍(集作卒)肉填長平實天不傭謂禍莫
京爾復胡為無辜命并將天夭閼之則如勿生司殺之
柄孰云孔明伊昔太古上玄同之(集作之世)天無鞠凶物無
癘疪(集作疪癘)父不喪子兄不哭弟亦有華胥民夀千年隂
陽常和玉燭常燃彼何人斯而生斯時聖人既興大道
亦隨外戶反閉賢愚相欺我先王乃作五兵固不得已
而用之堯舜既沒揖譲不傳黃鉞白旄謂之應天德乃
下衰干戈相連陽九祅興災纏凶年鳥皆夜啼(集作鳴)人
失其全食盡力罷守死道邊不自爾(集作我)後不自我(集作)
(爾)先萬世一時運有固然帝在法宫清問下民青旗鑾
輅時令惟新協風布和天下皆春爾往莫及委骸窮塵
命不可問嗚呼蒼旻
弔韓弇没番中文(集題作弔監察御史韓弇沒番文)
李觀
維唐貞元元年匈奴上欵乞盟天子以其言誠乃命上
將往墠於邊(文粹隂山)而聽其誓言監察御史韓君載筆而
随焉我上將杖九廟之信而首盟其間以戎人心為心
戎乘我不虞而有(有字集作昧受)詭謀我計無素成而姦已宿
盟(二本作姦以宿萌)故勇者死奔者追而韓君為之擒(文粹有矣字)
嗚呼有備無患軍志也戎人安所暴其詐千慮一失聖
人也韓君所(文粹作是)以為之虜天其或者將用訓(二字作警)我
非福戎也韓君之為擒其幾(文粹作繋)命歟五年于今(集作兹)生
死不尋謂之生豈復還期謂之死承承(文粹作永永集作往往)湮沈
或曰死矣惄如是切傷歌者之心(一作曾是切商弦之心)絶國浩浩
窮西亘天(二字作極濱)強蕃據(一本作居)之雄視狺狺(文粹作齗齗)流
沙無波隂山無春邊草不綠塞鴻不賓秦有長城漢有
遺人死者為鬼生者為臣哀哀(集作曾)韓君生死窮辛鬼
能靈人能語君生其所死其所今两寂然必(文粹作心)由中
阻君初奉使(二本作役)意氣(集作咫尺)西道白珪之貺唾掌可保
激義(文粹作魯)陽之虜(二本作勇)歎典屬之老及(文粹作乃)即於事不
能盡(二本作晝)竒從軍之籌君固職之可疑不疑事果用危
(集作固用阽危)羣羌(文粹作羌戎)髬髵坐刃我師擒卒揕胷(二本作倉卒閻)
(胷)血殷朔陲實死者悲(文粹作痛)非禽者智(集作非生之悲粹作非禽之悲)
夾谷之會不聞仲尼秦中八(集作九)月黃葉始下長風西
来烈烈飄瓦(集作野)望君申弔有(集作亦)懼来者已乎一魂
世(文粹作時)也命也
文苑英華卷一千
