文苑英華卷八十八宋李昉等編
符瑞五
蓂莢賦二首指佞草賦三首
朱草合朔賦一首瑞麥賦二首
平露賦一首嘉禾合穎賦一首
甸人獻嘉禾賦一首
蓂莢賦(以呈瑞聖朝為韻)程諫
堯階蓂莢兮實稱休禎盖歴代而難值至我后而斯呈
植之以前墀左墄映之而鏤檻丹楹激薰風而葉轉迎
太陽而心傾日往月來深符大小之數時和歷應因見
天地之情觀乎榮謝以月德為常卷舒以日數成類随
初吉以增茂暄然自春度既望以漸零翛然如寄體盈
虚而方同得道任消息而匪殊有智金波桂樹遠合象
於彫榮炎漢芝房近方慙於祥瑞彼朱草與萐蒲曷於
兹而擬議則知聖作物覩物興由聖聖於赫而克著元
亨物效祥而天莫之令然而蓂之為應也博蓂之為瑞
也昭贊睿主則太平在邇測隂靈則時變不遥初也則
日益一日終也則宵盡一宵弱質浹金莖之露輕姿散
玉戶之飈或曰麟在郊而合圖牒鳳來儀以聽簫韶雖
咸見而可貴於列迹而斯超豈如蒙賁著總集於厚地
焜燿於皇朝
第二(同前韻)吕諲
聖人法天兮無物不成皇天輔聖兮有貺必呈蓂莢之
嘉植爰乃應乎休禎禀神(疑)靈以擢質因堯階而得名
抽莖䔿䔿布葉英英二八而落三五而盈隂德自然仰
蟾蜍而知晦太陽常近與葵藿而同傾爾乃丕體其祥
博考其義所以厚上天之德所以表皇王之瑞其國亂
也則植之猶難其國理也則生之孔易惟我后之欽若
亦合符而受賜承榮金殿旁沾三露之滋每奉玉階上
蔭五雲之施豈無萱草以悦其性豈無靈芝以彰其盛
芝擢其秀既以紛綸於策書萱樹於堂曷能彌縫於明
聖未若蓂莢生於皇朝與夫髦士來應弓招受成於天
諒多聞於國瑞託得其地且有異於山苖竊預談於王
道庶有望於遷喬
指佞草賦(以靈草無心有佞必指為韻)梁肅
聖澤濡煦兮動植斯形相彼瑞草兮逄時效靈體嘉生
於浩氣秉直道於彤庭昔在堯帝至化惟馨伊屈軼之
芳貞恊王猷與國經有皇睿后德動杳冥二氣暢而羣
生遂百祥來而萬宇寧矧夫佞者小人之道直者為國
之寶雖紏正於邦憲實發明於瑞草象恭言偽於是焉
去而勿疑葉布莖分何患乎辨之不早若乃一人當宁
(一作宇)超黃越虞百辟來朝日臨雲趨風力論道伊咎陳
謨瑞草在前疇敢以諛故曰物生於有有生於無感此變
化發為禎符不然彼植物之何知乃同功於帝俞天道
不言聖人無心寓形闡教其用則深禾穎降於周王芝
房發於漢后信呈豐兮告慶并垂美於不朽彼(集作比)直
指以去邪諒於功乎何有我明主所以超三英之躅彼
靈草所以為百瑞之首有由然也史魚守直宣父惡佞
佞直不分邦家靡定惟草所指惟皇所聽指歸乎一聽
戒乎失苟君(集作執)道之不弘徒倚瑞以自必重曰曄彼
草兮直而指佞聖之瑞兮時之禮頌皇休兮無極已
第二(同前韻)沈封
伊嘉卉兮昔生軒庭盖歴代而莫觀其狀至我后而方
覩其形對右平與左墄間朱草與彤庭(一作階蓂)薰風晝灑
湛露宵零所以彰吾君之睿聖所以表吾君之德馨匪
然何以於昭其異有赫厥靈根莖竦擢枝葉静好惡夫
佞允叶乎聖心作乎祥特異於靈草况今勤施五至克
奉三無多忠良之士絶䜛佞之夫非斯草之助化何以
臻於此乎指佞之為德也廣指佞之為瑞也深逢聖斯
生介一人之景福有佞必指俾百寮而革心故能殊衆
芳之質標羣瑞之首彼獬豸之觸邪抵罪在法則嚴伊
平露之傾葉知方於人何有孰若我應明聖指邪佞昔
之輔德告軒后之功成今也呈祥贊吾君之理定一名
屈軼千載挺出有佞則指孰云無必豈比夫萐蒲空扇
於堯厨芝房徒歌於漢室哉足以彰郅理薦嘉祉君子
在位我則恭默以傾心佞人入朝我則無私以直指信
可以美芳聲於雅頌垂不朽於國史
第三(同前韻)鄭轅
旒扆肅誠天地降靈藎臣咸造屈軼生庭翠影如植皇
心以寧暑屏寒生感萐蒲之代謝日來月往異蓂莢之
飄零舄奕玄造誕生厥草表忠蹇之不遲懼壬佞之何
早宵承湛露密葉如傾晝偃薰風纖莖若掃猗那且都
歌詠難模其生也則一其道也乃殊育於軒階其指或
有生於聖代其用則無是靈草之無心以聖人之為心
對危行而不侮覿巧言而則侵榮乎砌隂實為龜為鏡
肅我皇度式如玉如金冠卉之首綿代曠有茅三脊之
可封芝九莖而延夀曷若兹草之盛莫之與並類貂蟬
之性潔均獬豸之質勁得詩人之無邪行(疑)孔門之遠
佞於鑠屈軼邈乎迥出遇唐復生應時作實經百王而
影戢歴(一作越)千祀而宥密如執法之不回奉直道而自
必所以野退宵人朝多髦士同魚水之合契絶螮蝀之
莫指封思齊於大夫名可比於君子謝有香之蘭蓀惡
無言之桃李
朱草合朔賦韋模當
縣官執大法闡大猷道惟行遠化必通幽彼朱草以合
朔示皇天之降休月始而生用資乎隂隲月虧而落事
契夫冥搜其於作候靡或不由乃知天㒺私親神惟輔
德苟明智之有務必冥報而無忒或産水涯或生巖側
布赤葉之蒨練挺朱柯之翕赩既周復而莫窮與乾坤
而不極誰究其義吾知其為美一人之化洽俾萬國而
澤被由是節候不疑生榮以時依天聽以叶祉順月魄
以呈姿朔告合焉表皇化之無異草名朱也比丹心兮
自持較瑞不慙於蓂莢稱珍豈讓夫(一作乎)靈芝觀其光
彩妍媚文理密緻資亭毒以榮落以神祗之奥祕三五
之前逐蟾光以潜長二八之後與桂華之(一作而)暗墜匪
權量之能侔將漏刻而齊致其氣芬芳其色焜煌聖帝
攸感靈仙是常何纖芥之微物遇休明而效祥諒君恩
之克播致天意之溥將可以同覩日月共貫隂陽豈止
漬玄醴變金漿而已哉懿夫分莖灼爍擢穎超遥候朔
自呈詎比夫偶陽而動既望斯隕寧同乎見晛曰消幽
玄不測神化孔昭自然澤浸有截化行無外三光並明
兩儀交泰於靈草以配歷冠古今而為大
瑞麥賦任瑗
建極惟皇昭鑠于光出豫考卜乘時省方西自酆鎬東
廵洛陽順天遊而有度協日晷之云長徵賢宣室布政
明堂風雨時序黎庶其康盡物稱瑞窮靈委祥明含(疑)
日月則階蓂恒秀澤及草木(一作莾)而隴麥登芳於是闢
離宫通禁苑覩兹瑞之所應實皇恩之燭遠朝任得人
時唯賢相九流分職三旗恊亮稱堯舜之允敷同益贊
而禹唱曰珍瑞麥生我皇國凌寒而秀彰聖之德願載
東觀之書以歌南薰之則既而帝曰欽哉天符聿來俾
予光于四表惟爾翼于中台念幽芳之遂性知棫樸之
當材且夫麥之為瑞其德至矣居寒自生當暑薦美含
實珠净耀芒鋒起既標詠於詩人亦稱竒於縑史當其
芃芃于野漸漸其秀將嗣榖以登年豈凌霜而不茂在
昔唐叔嘉禾伊育昭彼周王天人斯穆今惟聖帝此焉
攸淑&KR0636;之如春也及晝而繁榮就之如日也來牟而紛
郁則有小儒怡然鼓腹照水鏡之光鑒恭歴選之題目
未登高而賦成庶陳美於金竹者也
第二高敭庭
聖人順動文思欽明天地貞觀品物咸亨去憑虚而就
安處面周洛而背咸京雲旗電發霜戟林行太隂用事
其日在斗萬國來庭百神奔走泉潜動而荄落水益壯
而冰厚冠異氣於繚垣吐嘉麰於寒藪不忌風雪全抽
兩穗逼日月之光華得雲雨之攸利芒纖纖而擢隴葉
青青而聳翠同黍谷之移暄類榆林之因地瑞紀增煥
嘉禾異殖出天苑以(一作之)稱竒訪人寰而未識凌玉霜
而表勁挺金莖而孤植顧擢穎於年和望生成於地力
倬彼藩翰其代天工即漢庭之相國類晉室之清通拜
殊祥而北首列圖史於南宫紆粹容於有穆冠鴻業而
無窮實穎實栗是崇是奉可以為瑚璉之姿可以為穜
稑之種偉長至之馭序同少陽之在候成粒貴於鳥銜
覆苖期於雉雊夫瑞也百王之珍事其生也二儀之大
德道泰則稱物呈形政乖則羣方皆忒伊小草之何幸
逢大人之允塞願均照於離明祁作禎(疑作楨)於王國
平露賦
惟唐累慶唯天眷命植平露之殊祥表吾君之睿聖不
窺於牖可以辨百寮之賢不下於堂可以觀四方之政
其儀可尚其義可覈平也者所以表太平之時露也者
所以彰雨露之澤以此知庶類光贊神功昭格也希代
以出曠古而無空嘗覩於青史獨有驗於祥圖借如嘉
禾合穗且生於隴畝萐蒲扇食未遠於庖厨孰與夫薦
祉於彤庭之際含榮於紫殿之前亭亭莖擢的的規圓
屬乾坤交泰風烈昭宣是以執正自守居中不偏偶香
階之蓂莢對玉戶之賓連以承君顧眄以奉君周旋非
夫聖哲首出英賢在位君臣同心上下一致五帝可以
六三王可以四亦曷能感於兹瑞如或政有所缺道有
未光則低枝傾盖應是知方寧兹物兮自爾信有神兮
所將似能存於烱誡豈獨效於禎祥客有聞之而歎曰
於戱哉莫瑞匪靈匪聖莫丁偉兹平露卓爾祥經物之
咸若國之康寧覩珍符之有炳敢不頌乎德馨頌曰官
為賢兮政無失君與臣兮德惟一伊平露兮應時出彰
聖代(一作出)兮光史筆
嘉禾合穎賦張禎祥
南山之下兮無人之境力穡此中兮均夫躁静勞則不
憚既寒耕而熱耘慶有所歸忽異畝而同穎莖駢惜芃
芃之色秀合垂䔿䔿之影此焉觀瑞亦秪以異比於木
乃連理之祥在於人盖同心之義稃己聞於二米莖乃
殊於九穗豈非德之能及實聖朝之所致爰考休徵豐
年是憑麥兩岐而能匹茅三脊而徒稱固神倉之可貯
期郊廟之以升欲薦堯階且聞秷秷之獲(疑作穫)將登禹
膳遂入烰烰(氣出盛也)之烝天道玄默瑞以表德豈無沃土
而光於我家豈無異方而祚此王國不有嘉生孰謂賓
榮友朋之心因取興於連茹兄弟之樂遂作戒於分荆
佇聞唐叔之獻頌我后之昇平
甸人獻嘉禾賦趙蕃
聖上崇國本致時康動玄象之昭鑒産嘉禾而應祥甸
人於是具畚鍤修封疆啓芳穎於修畛薦靈姿於我皇
懿夫挺拔(疑作枝)自分連拳相接始穰穰而齊實終矯矯
而異葉殊其本均二氣以發生同乎心表一德之和恊
不然者寧擢秀於墳衍載具美於圖牒徵其瑞質稽彼
大同見芬敷而共貫信縈結以交通則知符乎帝道發
自天功合穗之珍方將效祉於今日異畝之美豈獨標
竒於古風於是野老歡心田夫盡力宛移根於沃壤之
際俄發耀於丹墀之側祥煙近拂乍疑連理之形喜氣
傍臨更辨合歡之色彌彰執契之道載助惟馨之德爾
其天鑒非遠神珍是呈始苕亭而間出終夭矯而曲成
豈比躬稼之時盡化晉君之草挺生之歲克符漢帝之
名向令質委離披孤生苯䔿安得臨玉砌邇龍衮設穜
稜(疑作稑)之萌芽為理化之根本是知六府惟序萬邦式
孚茅三脊而非偶獸共觝而自殊未若耀青芳於近甸
垂嘉貺於靈圖况復聖慮彌深皇猷思永梯山航海未
足契其休光菲食卑宫將欲示其豐省斯所謂騰茂實
於厚地故薦穗於重穎
文苑英華卷八十八
