文苑英華卷七百十七宋李昉等編
詩序三
奉送前合州徐使君赴上都詩序一首
緱山道中五詠詩序一首
蝗旱詩序一首
聯句詩序一首
上巳日燕太學聽琴詩序一首
送陸員外出刺歙州詩序一首
荆潭酬唱詩序一首
凌助教蓬屋題詩序一首
愚溪詩序一首
法華寺西亭夜飲賦詩序一首
王氏伯仲唱和詩序一首
婁二十四秀才花下對酒唱和詩序一首
香山居士寫真詩序一首
序洛詩序一首
題致仕武賓客嵩山舊隠詩序一首
在會稽與京邑游好詩序一首
題望春詩序一首
堂陽亭子詩序一首
奉送前合州徐使君赴上都詩序
穆員
二月中節時芳為人柳先攀折而垂水待臨泛而滿花
迎酒客而笑鶯隨詩人而吟有良二千石徐公解印南
國將赴鎬京與東風遲日偕至洛中賢士大夫以公著
(一作香)名茂實詩言酒態相從於賞春之場其潤色也與
鶯花並東溪南陌詩鋒函合迭為晉楚者日有聞焉惜
乎偕賦不疲羣芳未老而不謀者别中道間之嚮之待
人攀折臨泛與笑而吟者又似有意乎傷且怨矣矧同
游者之心乎僕也貧不知春病不逮會諸公以異日徵
文之籍不獲辭焉所以敘作者之意共歎春未去而公
去故其思也同
緱山道中五詠詩序
仲春之節洛師還近郊亞尹尚書郎御史元公李公韋
公將事如軍賞心百里予時有所繋不克與偕三君子
賦嵩峰漢陵維源竹澗仙壇五篇遺我居者善乎詩之
時用也如繪出其芳鏡涵羣象翬呈鮮彩琴韻雅音俛
仰吟咏之間若在春元之上晴峰之下境移衆目勝集
我心詩之時用也如此否則一時得之人與閒雲並𣪚
興與夕陽俱盡春與殘花共謝游者居者等無及焉他
日屬和之聲洛陽為之動既編次盈什則不可不紀其
所以然
蝗旱詩序
甲子歲秋大旱螽蝗生其為異也聽如疾風視如飛雨
仰如隂雲俯如流水乃至天降其高地增其厚明為之
昏其災也如農夫薙草繁霜凋木烈火燎原嗚呼甚矣
矧夫既枯之稼僅遺之粒其可望也余時從師於東周
居鎮之府僚友霍搃賦蝗旱詩一章七十有二句其指
兵生蝗蝗生和和生瑞猶夫空谷之響立表之影以其
類至必然若乃春秋書災紀異之法詩人風化美刺之
義備閱章句則知其文余味之深敘者以為引
聯句詩序吕温
河東柳茂直與余有潘楊之睦且道義相得也余兄弟
志守拙默不交當世晨昏之外静專一室顧我者唯茂
直而已以為切磋蓋常事討論有宴息導(集作道)志氣徒
然起憤議世事(集作時事文粹作時世)余欲無言其或晴天曠景
浩蕩多思永夜高月耿耿不寐或風露初曉怳若有得
或煙雨如晦緬懷所思則(文粹作不然)何以節宣慘舒暢逹
情性其有易於詩乎乃因翰墨之餘琴酒之暇屬物命
篇聯珠迭唱(文粹作唱玉)審韻諧律同聲相應研情比象造
境皆會亦猶衆壑合注浸(集作霈)為大川羣山出雲混成
一氣朗宣五色微闡六義雖小道必有可觀其在茲矣
茂直命余序述存以編簡俾後之觀者知吾黨所立之
濫觴
上巳日燕太學聽彈琴詩序韓愈
與衆樂之之謂樂樂而不失其正(蜀夲作節)又樂之尤(閣本作光)
也四方無鬭争金革之聲京師之人既庶且豐天子念
致理之艱難樂居安之閒暇肇置三令節詔公卿羣有
司至于其日率厥官屬飲酒以樂所以同其休宣其和
感其心成其文者也三月初吉實惟其時司業武公少
儀於是搃太學儒官三十有六人列燕於(集作于)祭酒之
堂樽俎既陳肴羞惟時醆斝敘行(蜀本作有序)獻酬有容歌
風雅之古辭斥夷狄之新聲褒衣危冠愉愉(蜀夲作與與)如
也有一儒生魁然其形抱琴而來歴階而升坐于樽俎
之南鼓有虞氏之南風賡之以文王宣父之操優游夷
愉廣厚高明追三代之遺音想舞雩之詠歎及暮而還
(集作退)皆充然若有所得也武公於是作歌詩以美之命
屬官咸作之命四門博士昌黎韓愈敘之
送陸員外出刺歙州詩序
貞元十八年二月十八日祠部員外郎陸君出刺歙州
朝廷夙夜之賢都邑游居(集作從)之良齎咨涕洟咸以為
不當去歙大州也刺史尊官也繇郎官而往者前後相
望也當今賦出於天下江南居十九宣使之所察歙為
富州宰臣之所薦聞天子之所選用其不輕而重也較
然矣如是而齎咨涕洟以為不當去者陸公之道行乎
朝廷則天下望其賜刺一州則專而不能或(閣夲作咸)謂(集無)
(此字)先一州而後天下豈吾君與吾相之心哉於是昌黎
韓愈道願留者之心而泄其思作詩曰我衣之華(一作美)
兮我佩之光(集有兮字)陸君之去兮誰與翺翔(集有兮字)歛此大
惠兮施于一州今其去矣(一作兮)胡不為留我作此詩歌
于逵道無疾其驅天子有詔
荆潭裴均楊憑唱和詩序(唐藝文志有裴均荆潭唱和集一卷即此)
(也元和九年均師荆南諸夲作垍並非)
從事有示愈以荆潭酬唱詩者愈既受以卒業(一作集非)因
仰而言曰夫和平之音淡薄而愁思之聲要妙懽愉之
辭難工而窮苦之言易好也是故文章之作恒發於羈
旅草野至若王公貴人氣得志滿(集作氣滿志得)非性能而好
之則不暇以為今公開鎮蠻荆統郡惟九常侍楊公領
湖之南壤地二千里德刑之政並勤爵禄之報兩崇乃
能存志乎詩書寓辭乎詠歌往復循環(集作還)有唱斯和
搜竒抉怪雕鏤文字與韋布閭里顦顇專一之士較其
毫釐分寸鏗鏘發金石幽𦕈感鬼神信所謂材全而能
鉅者也兩府之從事與部屬之吏屬而和之苟在編者
咸可觀也宜乎施之樂章紀諸册書從事曰子之言是
也告於公書以為荆潭唱和詩序
凌助教蓬屋題詩序柳宗元
儒有蓬戶甕牖而自立者河間凌士變窮討六籍皆有
著述而尤邃春秋為儒官守道端莊植志不回在京師
十二年家夲吳地(集作也)欲歸而不可得遂構蓬室以備
揖讓之位棟宇簡易僅除風雨蓋大江之南其舊俗也
由是不出環堵坐入吳甸包山震澤若在牖外所謂求
仁而得斯固然歟與夫南音越吟慕望而不獲者異日
道也夫厚人倫懷舊俗固六義之夲羣公是以有發德
之什書在屋壁余序而引之
愚溪詩序
灌水之陽有溪焉東流入於瀟水或曰冉氏嘗居也故
姓是溪曰(集作為)冉溪或曰可以染也名之以其能故謂
之染溪余以愚觸罪謫瀟水上愛是溪入二三里得其
尤絶者家焉古有愚公谷今予家是溪而名莫能定土
之居者猶齗齗然不可以不更也故更之為愚溪愚溪
之上買小邱為愚邱自愚邱東北行六十步得泉焉又
買居之為愚泉愚泉凡六穴皆出山下平地蓋上出也
合流屈曲而南為愚溝遂負土累石塞其隘為愚池愚
池之東為愚堂其南為愚亭池之中為愚島嘉木異石
錯置皆山水之竒者以余故咸以愚辱焉夫水智者樂
也今是溪獨見辱於愚何哉蓋其流甚下不可以溉灌
又峻急多坻石大舟不可入也幽邃淺狹蛟龍不屑不
能興雲雨無以利世而適類於余然則雖辱而愚之可
也寗武子邦無道則愚智而為愚者也顔子終日不違
如愚睿而為愚者也皆不得為真愚今予遭有道而違
於理悖於事故凡為愚者莫我若也夫然則天下莫能
争是溪余得專而名焉溪雖莫利於世而善鍳萬類清
瑩秀徹鏘鳴金石能使愚者喜笑眷慕樂而不能去也
余雖不合於俗亦頗以文墨自慰潄滌萬物牢籠百態
而無所避之以愚辭歌愚溪則茫然而不違昏然而同
歸超鴻濛混希夷寂寥而莫我知也於是作八愚詩紀
于溪石上
法華寺西亭夜飲賦詩序
余既謫永州以法華浮圖之西臨陂池邱陵大江連山
其高可以上其遠可以望遂伐木為亭以臨風雨觀物
初而游乎顥氣之始間歲元克已由柱下史亦謫焉而
來無幾何以文從余者多萃焉是夜會茲亭者凡八人
既醉克巳欲志是會以貽於(集作于)後咸命為詩而授余
序昔趙孟至於鄭賦七子以觀鄭志克巳其慕趙者歟
卜子夏為詩序使後世知風雅之道余其慕卜者歟誠
使斯文也而傳於世庶乎其近於古矣
王氏伯仲唱和詩序
僕聞之世其家業不隕者雖古猶今(集作乏)也求之於今
而有獲焉王氏子某與余通家代為文儒自先天已(集作)
(以)來策名聞逹柔(集作秉)毫翰而踐文昌登禁掖者紛綸
華耀繼武而起士大夫掉鞅於文囿者咸不得攀而倫
之乙亥歲余自南徐來執文貺余詞有遠致又著論非
班昭不能讀(集作續)父兄之書而乃徼狂疾之功以為名
吾知其奉儒素之道專矣問以兄弟嗣來京師會于舊
里若璩瑒在魏機雲入洛由是正聲迭奏雅引更和播
損箎之音韻調律吕之氣候穆然清風發在簡素非(集無)
(此字非)文章之胄曷能及茲况宗兄握炳然之文以贊關
右(集作石)豸(集作薦)冠銀章榮映江湖則嚮時之美談必復
其始某也謂余傳卜氏之學宜敘于首章操斧於班郢
之門斯強顔耳詩凡若干首
婁二十四秀才花下對酒唱和詩序
前人
君子遭世之理則呻呼踴躍以求知於世而遁隠之志
息焉於是感激憤悱思奮其志略以效於當世必(集作故)
形於文字申於歌詠是故(集無故字)有其具而未得行其道
者之為也婁君志乎道而遭乎理之世其道宜行而其
術未用故為文而歌之有求知之辭以余弟同志而偕
未逹故為贈詩以悼時之往也余既困辱不得預暏世
之光明而幽乎楚越之問故合文士以申其致將俟夫
木鐸以間於金石大凡編辭於斯者太平之不遇人也
香山居士寫真詩序白居易
元和五年余為左拾遺翰林學士奉詔寫真於集賢殿
御書院時年三(英華作四非)十七會昌二年罷太子少傅為
白衣居士又寫真於香山寺經藏(集作藏經)堂時年七十一
前後相望殆將三紀觀今照昔慨然自歎者久之形容
非一世事幾變自(集作因)題六字以寫其(集作所)懷
序洛詩序
序洛詩樂天自序在洛之詩也予歷覧古今歌詩自風
騷之後蘇李以還(李陵蘇武始為五言詩)次及鮑謝徒迄于李杜
輩其間詞人聞知者累百詩章流傳者巨(集作鉅)萬觀其
所自多因讒冤譴逐征戍行旅凍餒病老存歿别離情
發於中文形於外故憤憂怨傷之作通計今古十(集作什)
八九焉世所謂文士多數竒詩人尤命薄於斯見矣又
有以知理安之世少離亂之時多亦明矣予不佞喜文
嗜酒(集作詩)自幼及老著詩數千首以其多也故章句在
人口姓字落詩流雖才不逮古人然所作不啻數千首
以其多矣作一數竒命薄之士亦有餘矣今夀過耳順
幸無病苦官至三品免罹饑寒此一樂也太和二年詔
授刑部侍郎明年病免歸洛旋授太子賓客分司東都
居二年就領河南尹事又三年病免歸履道里第再授
賓客分司自太和三年春至八年夏在洛凡五周歲作
詩四百三十二首除喪朋哭子十數篇外其他皆寄懷
於酒或取意於琴閒適有餘酣樂不暇苦詞無一字憂
歎無一聲豈牽強所能致耶蓋亦發中而形外耳斯樂
也實夲之於省分知足濟之以家給身閒文之以觴詠
絃歌飾之以山水風月此而不適何往而適哉茲又以
重吾樂也余嘗云理世之音安以樂閒居之詩泰以適
苟非理世安得閒居故集洛詩别為序引不獨記東都
履道里有閒居泰適之叟亦欲知皇唐太和歲有理世
安樂之音集而序之以俟夫採詩者甲寅歲七月十日
去爾
題致仕武賓客嵩山舊隠詩序
顧雲
賓客諱攸緒則天皇后從姪也天授中封安平郡王遷
殿中監出為揚州大督府長史聖歷中棄官隠居嵩山
避榮寵也想其始來捫危選勝駕迴裁基鈿走伊波控
隠士飲牛之渚螺排緱嶠對仙人駕鶴之峰移紫府之
全模寫清都之勝槩王桃植砌董杏栽壇帳合蘿高床
平石古飛流界練貫幽響於風湍曙景張屛掛清光於
露壑時或春花發盡秋雨晴初虚籟調風斜窗印月吞
露華兮潄煙液而樂天和吟酒賦兮唱吟歌焉知帝力
及龍圖去吕龜鼎還劉中宗皇帝方欲訪道崑巖鳴鸞
茨岫遥飛鶴版親授蒲軒扣蓬藋之荒扉遠徵枚乘掃
臯䕫之右席強走嚴陵莫不黃屋翹襟高霞疊夢由是
輕鷗出浦明月離雲纔拜宸階旋登甲觀以公嘗棲洞
府不喜塵機雖當掛珮垂紳愈若投羅觸罟及飛章上
闕雪泣辭天帳祖席於青門轄仙裝於紫陌乃知飛霜
匝野水雀(疑作冰雀)留不死之蠶烈日熒暝珠岸有不枯之
草故能振清風於戚里飛逸響於雲逵宜乎與禄産分
鑣夷齊結轍比夫吞腥咽腐懷禄偷安者不亦優乎今
則八桂森指五芝零落立松崖而盡日不見王孫掃石
壁以題詩别招逋客豈無來哲能紹玄蹤聊剖短章用
旌高烈時睿文英武明德至仁廣孝皇帝御宇十二歲
也龍集辛夘律中林鐘十二月丙寅題
在會稽與京邑游好詩序
造化之功東南之勝獨會稽知名前代詞人才子謝公
之倫多所吟賞湖山青秀超絶上國羣峰接連萬水都
會昇高而望極目所窮蒼然黯然兀然淡然先春喣然
似畫似翠似水似冰似霜似鏡削玉似劍者霞布似窈
窕者霜清似英絶者如是者千状萬態綿亘數百里間
則夫磐龍於泉巢鳳於山藴玉於石藏珠於澗(一作淵)固
必有矣真駭目喪精之所也其土沃其人文雖逼閩蠻
而不知(疑作失)禮節雖枕江海而不甚瘴疫斯焉郡邑一
何勝哉將天地之樂萃於此耶至於物土所産風氣所
被鳥獸草木之竒妖冶嬋娟之出前聖靈蹤往哲盛事
此傳記所詳不假重言也斯但粗述其勝耳僕雖乏才
自侍從至此晨夕習業之外游覽所得吟詠煙月攄𣪚
情志自足一時之興也亦足快哉然時或倚檻南臨回
首西望相交朋遠誰與同之每思往年於京洛間見時
俗之士浮淺之流多誇邑外人家有水木田園庄舍甚
為竒勝可比江山嘗與俱往謂信然今在此乃知前者
之悠悠妄誇耳不足聽且夫方壺員嶠桃源洞天自標
真聖之居不與囂塵相接非但計幽隠巳也至於人寰
所有游觀必常(一作當)顯敞知名若會稽山水深不可測
高不可及如是乃能孕靈怪藏珍寳生霞雲而盡勝槩
耳豈於十畆之地朝夕之間鑿為汙池植為幽藪源流
既邇根抵可知深不過藏青蛙密不過棲烏鵲而能出
竒為勝哉今之君子多尚竒好事貴逹顯揚幽僻仄陋
則言之而實不足徵也不然則是人能與造物争功矣
今序其亊貽諸朋好知之者幸棄彼冗𤨏而同此游也
為通理矣輒以數篇鄙拙寄贈誠玷視聽貴盡其樂以
資笑言
題望春亭詩序楊䕫
夫樓閣亭榭之建其名既殊其制亦異至於瞰江流跨
嶺脊延親賓合歌樂晴朝月夕肆坐放懷蓋其致一也
然則有以位名之者以氏名之者以且干(二字疑作景後同)名
之者以意名之者取近而言以位名之於洪州滕王閣
是也以氏名之於江州庾樓是也以且干名之者於鄂
州黃鶴樓是也以意名之今見望春亭焉望之名愚知
之矣或曰誌其始建之時也其未然乎四時相序春實
稱首春德發生德合仁也愛民之務莫先於仁仁以合
天天以合仁治道盡矣意望者其在茲乎於是賦五言
詩一章八句
堂陽亭子詩序劉詠
堂陽縣者王趙古封清彰大邑厥貢惟上其民實繁山
川超絶於水經物産闐駢於地誌覽高海岸過田光春
雪之言會出河魴動張翰秋風之思為貨泉之藪澤乃
煙月之津梁者焉其東亭也地壓上流名居勝境傍依
古堞下瞰平原羅物象於簷楹簇江山於左右一川風
景隨青暮以長新四面煙花逐炎凉而各異至若春草
碧春波青雲乍合雨初晴風颺柳花汀鷺起棹穿荷葉
浦魚驚此景也桃源金谷謬得其名又若秋蓼紅秋水
綠菡蓞香鳬鷗浴陌上人歌隴首詞月中魚唱江南曲
此時也青草洞庭比之不足故得蘭臺俊彦蓬島神仙
或因税駕之飲競縱臨川之賞乃有扶風員外悉皆留
題粉壁著詠雕梁隋珠與趙璧相鮮鳳竹共鸞絲迭奏
迴鏘詞律妙盡精華乃文苑之儀型實翰林之圭臬詠
竊窺宗伯強述荒蕪何異對烏兔而耀螢光見珠璣而
衒魚目熟知不可安忍無言輒憑藤角之花少紀蘭臺
之事白沙製序徒向慕於古人渌水裁詩竟有虧於先
哲遽成一絶以厠羣英者矣天祐初春月日戊寅謹序
文苑英華卷七百十七
