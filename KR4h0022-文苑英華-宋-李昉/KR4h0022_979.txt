文苑英華卷九百八十宋李昉等編
交舊三
祭劉評事兄文一首祭劉左丞文一首
祭友人張五兄文一首
祭亡友揚州功曹蕭公文一首
祭董大使文一首祭李中丞文一首
祭嚴尚書文一首祭李相公文一首
祭李侍郎文一首祭員郎中文一首
祭衢州李司士文一首祭裴尚書文一首
祭劉評事兄文李華
維乾元二年歲次己亥六月乙未朔三日丁酉趙郡李
華祭于劉三兄之靈惟兄高韻曠度拔於時倫德契中
和道符深仁泉明其照情性其文疎近無二心冥則親
雅敦名教素遠權利夷險一節通塞一致有時不適與
道偕醉跡(一作事)随沉浮量混同異白雲何遠清風自至
人或知兄王佐之器豈人無福而兄夭年浙東幕庭喪
此一賢識與不識辛酸泫然秦失五羖舂不相杵清標
高志行乃動主繄我夫子列在中士軄無所統談笑而
已居室言善感於千里綿江越湖掩涕相視追懷晨夜
(一作曩辰)道則同謀定交梁國周旋两都更相默喜吾道不
孤契闊艱難誰榮誰枯良願再諧握手東吳羈旅情倍
天倫豈殊去歲季冬將膺使檄累辱來召陵江掛席持
酒歡酣憂懷頓釋携手終日晤言竟夕無食不均無衣
不易題序申餞情深義激贈言綢繆寵我行役涉泗而
還遽焉遘厲猶復垂念尺書相繼將慶有瘳俄哀永逝
萎我盛德天故(擬作胡)不惠嗚呼痛哉華江濱憔悴風濕
所侵疾不果問喪不果臨無由執紼從茲破琴異鄉之
慟於此何心不言少别便爲古今嗚呼痛哉光烈幕府
親兄重兄恩深撫孤義感平生臨吊盡哀行路涕零躬
護喪事推以信誠古風復存今見哀榮嗚呼痛哉孀妻
晝哭弱子縗絰蕭蕭旅塋空對江月想像遊處心呼鬱
結羽毛相依忍此凋缺寢門之悲悽斷吳越蘇門朗嘯
於此長絶泣戒將命往申微醊此如不祭祗益酸咽兄
性與道合栖心福庭故於是奠不列葷腥願垂惠照以
濟幽靈值佛開法長爲弟兄素心惟此敢告冥冥尚饗
祭劉左丞文前人
維年月日左補闕趙郡李華謹奉清酌微奠祭于故國
子祭酒劉十六兄之靈痛矣夫時方刑措誼傅長沙運
丁中興衍廢于家命與道乖末如之何先師微言行已
堙塞續儒濟德俾世為則專門繼起人用不惑季孟叔
仲並華于國文傾遷固理破楊墨濁斯渾清曲莫容直
孤玉沉韻高鴻墜翼疇昔之年逆虜悖天帝命西平董
戎于關上宰姦回蔽眀怙權阻以監撫海内飜然督哥
舒將盍不速轅(一作哥舒督將盍速東轅)兄在西陲飛章上言喻
引古今易亡為存時憚姦邪不聞帝閽文武房公慷慨
獨論迎吠狺狺竟寢斯文華沗諫官亦嘗披肝千里同
氣寤寐永歎請受(一作授)監收(一作帥)請(一作用)鎮豐安乞固
上黨乞備太原心竭犬馬亊屈羣頑哥舒表華掌記轅
門明明仁兄紹介三軍舉族在此懼為福(疑)原竟廹方
寸孤天負恩聖朝孝理未忍行戮爰詔三司伏念哀鞫
綱脱(一作釋)烏鳥恩開桎梏實賴仁人再春枯木房公介
然明華於朝兄志提挈出泥登霄言于宰司大啓學徒
陳沈洎華可備師儒堂堂昌言光我囚拘楮中不行何
日忘諸功曹垂侍恩比天倫手足是比榮枯一人友愛
惟深憐眷益親難阨流離存亡永分冀遊門閫以慰酸
辛誰謂凋落今惟二人嗚呼哀哉弟參邦憲兄鎮海夷
誰云存殁共彼有期謂天無親胡與善違孺子攀號遠
奉裳帷季氏呼天割我四支平生故人横涕交頥寄窆
空原時迨(一作追)興師官尊地偏禮不成儀回望舊邦素
車遲遲潯陽地古舉目悽悲執紼流慟誰堪此時余生
易感况已衰羸泣薦潢汙䰟兮臨之尚饗
祭亡友張五兄文前人
維永泰二年歲次丙午正月某朔日趙郡李華謹遣從
姪詹事府丞廉以茶乳蔬果之奠敬祭于亡友張兄博
士之靈嗚呼痛哉先生之終人倫不幸况乎小子最飽
道風何悲如之先生以道為貴以德為富以樂天知命
為夀則非其道而貴者賤也非其德而富者貧也不樂
天不知命而夀者夭也然先王道貴德富加以樂天知
命之夀固無恨矣所痛者仁而無後天道何以為善與
神理何以為正直滔滔江水此慟何窮嗚呼哀哉華殘
年衰病足不履地撫&KR0574;而哭欲往無由千里申奠不任
酸咽仁兄先生俯監悲懷尚饗
祭亡友揚州功曹蕭公文前人
維乾元三年二月十日孤子趙郡(一無此二字)李華以清酌
之奠祭于故亡友揚州功曹蘭陵蕭公之靈嗚呼茂挺
平生相知情體如一歲月之别俄成古今天乎喪予此
痛何極華釁罸深重艱棘所鍾殊方永慕觸目號裂孤
窮易感况哭故人以足下才惟挺生名盖天下道孤命
屈淪阨終身避亂全㓗忠也冒危遷祔孝也有王佐之才
先師之訓而殁于道路何負於天乎痛哉華疇昔之歲
幸忝周旋足下不棄愚劣一言契合古稱管鮑今則蕭
李有過必規無文不講知名當世實賴若人循環往復
何日㤀此華等(一作而况)泣血千里羈旅相依聞其(一作此)一
哀心骨皆斷夫痛之至者言不能宣是欲寄辭祗益填
塞茂挺茂挺君其降靈尚饗一作皆唐文粹
祭董大使文崔祐甫
維寶應元年歲次壬寅月日祭于隴西董府君之靈曰
秋日凄凄百卉具腓城寺無主人焉適歸矧蓄廕庥之
望飜遇死喪之威弔随慶集事與心違良知與主昨是
今非嗚呼哀哉追惟曩歲永豐之遊清川倚棹廣路停
輈道路契闊燕言綢繆倏焉陳迹曾不少留幾成海變
何啻星周勁翮翺翔上陵蒼蒼俯憐燕雀畏逼藩牆議
以銜羽將貽稻粱望國酸(疑作駿)奔初念楮中之惠及門
問故俄增掛劔之傷嗚呼哀哉干旐棨戟撤而不見繐
蒙戶而風悲葦遠庭而靈(疑作露)泣邦人輟舂殱良何速
属吏霑襟于河從禄永無像於形儀庶有憑於軌躅羞
匏葉而為薦比隻雞而可續嗚呼哀哉尚饗
為吏部李侍郎祭蘇州李中丞文
獨孤及
年月日某官某乙謹以清酌少牢之奠敬祭于故蘇州
刺史兼御史中丞贈吏部侍郎李公之靈嗚呼天以純
粹鍾美於公孝友慈惠公廉貞直事君以忠臨節有勇
可以師表鄕黨儀刑縉紳宜荷百禄乃朋三夀執司物
化曾莫輔德諸父不死公獨返真官不過八命年未逾
六十豈五藥乖養九藏失節以及此乎將脩短之域窮
逹之數止於是乎前期幽報如所修乎俯觀前生(集作生前)
亦有恨乎昔公出入臺閣勤勞王事驅馳(集作馳驅)使車周
旋天下克已奉軄一何正也姑蘇之役姦倖構難公秉
義勇誅其渠魁海寇圍逼勾吳震駭公帥羸師克剪太
敵竒謀生於死地貞節見於孤城夫豈惡生誓無奪志
臨危致命一何壯也濯纓來朝祗若王命三府高議方
以黃散咨公天乎無知不從人欲旅櫬委於空舘妻孥
恨於遠道其來也駟馬朱幡其往也孤轊丹旐天子興
悼台臣雨(集作雪)泣情鍾我輩其(集作哀)可旣乎綰等義惟
寮友季卿等属沗宗族歎愛如昨書札猶新伸眉未久
(集作幾)交臂或(集作忽)失形骸留此䰟魄何之鳴琴潺湲恍
若在耳前路冥寞良遊無期靈之來兮歆此薄酌(集作酹)
尚饗
為元相公祭嚴尚書文前人
年月朔日某官某乙謹以清酌少牢之奠敬祭于黃門
侍郎兼吏部尚書御史大夫嚴公之靈嗚呼天惟難(集作)
(匪)諶才不必夀冉牛(集作耕)斯疾顔回知(集作短)命吉凶無
朕(集作腓非)凡聖共惑惟公茂質見於芳年茵蠢九葩磊落
(集作砢)千丈嘗戮力當代以智開物若發硎之刃决雲切
玉長安浩穰憲綱疎漏天子命公尹京執法能秉直道
以張皇綱(以智至皇綱三十七字集夲如此英華止作以智開庶物以道張皇網)盗奔訟
清周月報政巴蜀亟擾上為旰食自公(集作公之)攸徂亦既
(集作既亦)遄已昆夷授首卭僰歛化及位(集作加)冡卿為天喉
舌謂當任極台鉉壽如岡陵青雲何攀白日忽暮嗟來
桑扈溘與化往孰云夫君而有斯阨芳叢(集作叢蘭)春敗大壑
夜失非君興哀吾誰為慟昔公先中書以道銷讒勝不
踐衮軄公復筭屈短歲卒無相印蒼生孤望前後同悲
曩子論交於予投分形接意敵聲應事感俱涉世故累
荷寵榮余忝台司公亦亞相大駕東狩卒(集作護)陪属車
各負羈紲又同(集作同扞)牧圉誠節見於多難交態彰於困
蒙願言悉心共奬王室鎮蜀之後(集作候)南北頗限猶易
前期未嗟少别别未艾也死生間之夙昔歡愛今返為
悲真宰何人夀夭誰司善而無報天豈余欺憶昨攸往
火旗電輜今也來思白馬龍轜鯉書遂絶雞黍無期惜
無寶劔掛君松枝旨酒一壺幽明此辭尚享
為楊左丞祭李相公文前人
年月日尚書左丞楊綰吏部侍郎王廷昌刑部侍郎魏
少遊工部侍郎徐浩謹以清酌少牢之奠敬祭于故相
國李公之靈嗚呼宗祏儲祉降神生公禀天純懿為國
柱石負荷代業儀刑本枝九居邊(集作專)城六處八座五
領憲府两登台司惟公廉忠信是務惟寬厚清净是守
危言獻可未嘗脂韋取容直躬而行不為權幸改操三
已無愠一麾乃出其茂勲崇名遺芳餘事輝映策牘標
凖縉紳所涖之邦于今頌美若鄭人之思子産周人之
歌召伯謂公福如山阜夀登期頥為天子元老以弼成
庶政溘與化往嗚呼曷歸何萬人之具瞻與天命之相
違窺遺塵於臺閣想見公之容徽嗟道申而夀短(集作屈)
痛跡是而人非綰等恭承嘉惠昔嘗登門接後堂之歡
娛參東閣之討論謔浪在耳書札具存柰何少别忽間
九泉(集作原)尚享
為吏部楊侍郎祭李侍郎(集作常侍)文
前人
年月某官某乙謹以清酌少牢之奠敬祭于故右散騎
常侍贈禮部尚書李公之靈嗚呼冲和(集作粹)之氣生德
於公忠孝貞諒聦明宏逹卓犖特立英明虚受自司翰
持衡觀風執法周旋三閣出入十載能直其道而正其
身致命臨節仁而有勇造次顛沛義形於色莊敬發乎
談笑孝謹聞于(集作乎)閨門若天祚明德神與正直公宜
錫慶鍾夀俾大而昌于何官不至三事年不及六十積
德無報為仁者惑焉今行及先遠將安宅兆嗟来桑扈
往無返期追思平生夙昔歡好懇欵交臂之分勤拳(集作)
(殷勤)同心之言今則冥漠無非夢想非夫人之為慟而誰
為慟不知神之所在彼乎此乎旨酒一樽以為别乎(集作)
(庶以為别)尚饗
為明州獨孤俊臣(集作使君)祭員郎中文
前人
某月日某官某乙謹以觴豆之奠敬祭于故某部郎中
兼某州刺史員公之靈吳越愆歲元元艱食帝咨四岳
分命于公以公克勤于邦克儉于家忠而能立剛亦不
吐出入臺閣將十五載動合律度言為程式及兹剖符
銜疾受命而慨然有表正東夏澄清江湖之心海隅蒼
生方仰(集作望)公以大庇朝廷縉紳期公以上台而悠悠
蒼天屈公以下夀時既得(集作須)而命不與致未窮而生
有涯嗚呼哀哉昔公繡衣持斧余忝接武於朝公負譴
投荒余亦左袵異域山川有間交情無極各随波流在
天一方險阻艱難亦既備嘗邂逅相遇荆蠻之鄕惠而
好我何日能㤀浙右巨鎮甬東孤城風烟接壌(集作相接)弔
伐同盟未及前驅莫申微誠遽聞沉痼(集作荷)忽間死生
九原誰歸萬事長往夙昔歡愛無非夢想舟遊壑走吾
將安仰隻雞之薦靈兮來(集作歆)饗
祭衢州李司士文前人
年月朔日前華隂縣尉獨孤及謹以清酌庶羞之奠敬
祭于衢州司士參軍李君之靈惟君砥節勵行抱粹含
純剛亦不吐直而能温筮仕誠立安卑道存宜錫難老
亦高其門如(集作柰)何盛德廹此短晨追惟夙昔修好於
君託以良援申之婚姻勸我以義敦我以仁各徇薄宦
俱期致身頃復離别幾為胡秦契闊乖阻艱難苦辛君
恨靡盬陳力甌閩余集于(集作茶)蓼零丁海濱弔恤何深
舊好惟勤(集作殷)贈言如昨尺素猶新倏忽長往吾誰與
親常日音徽平生懿文今則已矣長為古人憐君不知
哭君不聞瀝酒墳草洒淚隴雲庶因薄奠髣髴精神尚
饗
為華隂李太守祭裴尚書文前人
年月日華隂郡守李某謹以清酌少牢(集作庶羞)之奠敬祭
于故禮部尚書河東裴公之靈嗚呼元精純粹生德于
公峻極降祉真明在躬濯纓登朝事君以忠出入三閣
周旋两宫褰帷井陘推轂盧龍喉舌是寄令(集作淑)聞斯
崇鯤背垂天鴻毛順風亦既左官時更困蒙夷險能一
(集作齊)高明有融三已無愠再命滋恭肇受方伯俄昇秩
宗將陳謨謀以佐時雍如何不弔降此鞠凶珠履聲絶
蒼生望窮機返太素勲留區中(集作景鍾)杳杳龍轜瞻言徂
東敬飾薄奠邀神昊穹靈顧來享髣髴聲(集作音)容嗚呼
哀哉尚饗
文苑英華卷九百八十
