文苑英華卷五十九宋李昉等編
行幸二
温湯御毬賦一首迴鑾賦一首
駕幸太學賦一首
駕幸宣輝門觀試舉人賦二首
駕幸春明樓試武藝絶倫賦一首
漢文帝幸細柳營賦一首
沛父老留漢祖賦一首穆天子宴瑶池賦一首
温湯御毬賦閻寬
天寶六載孟冬十月霜清東野斗指北闕已畢三農亦
休百工皇帝思溫湯而順動幸會昌之離宫越三日下
明詔伊蹵鞠之戲者蓋用兵之技也武由是存義不可
捨頃徒習於禁中今將示於天下廣場惟新掃除克净平
望若砥下看猶鏡微露滴而必聞纖塵飛而不映欲觀
乎天子之入先受乎將軍之令宛駒驥駿體佶心閑銀鞍
月上華勒星還細尾促結高鬐難攀儼齊足以驤首待
馳騖乎其間羽林孤兒力壮身勇蓋稷門而未揵(疑作徤)
攀秦鼎而非重積習為常成規親奉咸技癢而願效望
鳴鑾而跂踵雲開紫殿日臨丹墀無譁衆士其局各司
聖神之主於是乎帥師君前决死且不敢辭珠毬忽擲
月仗争擊并驅分鑣交臂叠跡或目留而形往或出羣
而受敵禀王命以周旋去天威兮咫尺有騁趫材專工
接来未拂地而還起乍從空而倒廻密隂林而自却堅
石壁而迎開百發百中如電如雷更生竒絶能出慮表
善學都盧仍騎騕䮍輕劇騰狖迅拚(一作伴)鷙鳥梢虚而
訝人手長攅角而疑馬身小分都驟滿别部行收哮噉
則破山盪谷踴躍則跳巒簸丘争靡違於君子中寕謝
於諸侯况賞罰之必信旌君國之大猷其中志氣超神
眉目勝畫地祗衞蹕山靈捧靶衆沸渭以紛紜獨雍容
而閒暇俄(詩側弁之俄)冠而雲散五色揮策而日廻三舍状
威鳳之飛翔等神龍之變化此神人兮有作豈臣子之
齊駕是時也天宇闢睿情歡命京尹將属官美斯場之
寵麗成今日之遊盤詳其指揮雅標幹事之首察其任
使孰為知人之難遂賞功而褒德何縑縞之戔戔尹乃
拜手稽首逡巡不受曰子來之功臣何力之有夫稱物
以平施則可大而可久故職司與役徒亦恩加其賜厚
且稱兹藝精鍊古來罕見寓今斯成伐謀足擅可以震
疊戎狄康寧㝢縣漢祖未悟果有白登之圍唐堯闕修
載勞丹浦之戰然明者覩於未兆戒者圖於不見城誠
狹頗積往來之勤馬雖調恐生銜橜之變憑覧則至樂
躬親則非便帝曰俞忠哉真知言之選
廻鑾賦歐陽詹
夫何降一人兮將凝帖乎萬方神其精而傑其質兮赫
赫巍巍(一作赫赫奕奕)以昂昂膺千年之寶歷承八聖之重光
道為紀德為綱仁為宅義為防化悠悠而蕩蕩風習習
以洋洋沐雨露以蕃昌燭日月以皆康癸亥(一作丑非)之歲
太皡司(一作之)政乃作幸于西順上帝之令將行曰相彼
元元以哲后為父母視淫君猶芻狗予其在德則夷狄
皆予之子也伊重關擊柝於予誰(三字一作虞誰為)守乎予其
不淑則骨肉實予讎敵也雖金城湯池於予何有乎四
門大開七寝停警歘凛凓以風清霄寂澄(三字一作寂澄疑)而
月静于時厥有頑民從愚至逆假鴻恩以出入弄神器
於間隙於是天忿地怒人惨神惻積憤(一作沴)氣以交衝
叠冤心以潜逼災變流演妖氛充塞山河列以長晦日
月存而無色明則士庶幽則靈(一作神)祗豚魚有識草木
無知企喁喁以嗷嗷望我后之來儀如孺子之憶慈親
焉如涸鱗之念長津焉如枯苖之待膏雨焉如籠鳥之
仰林莽焉既而文物無荒聲明有素木葉猶飛金風未
暮聖澤西浹天顔東顧廻旌旗整鑾輅雨師啓途風伯
前驅豐隆布令列缺行誅神功莫仇天力誰虞櫛繽紛
於冥宰駢駱驛乎虚無洗地軸拂天衢殱有罪福無辜
雰霾掃蕩於寰區塵埃滌濯乎皇都元兇不戮而淪痡
品物未覩而遥蘇爾其靈物既先乘輿乃從雲車煙馭
春心日容欝霏霏以葳蕤輝熠熠以嚴顒祥風&KR2078;&KR2078;以
淫淫瑞色靄靄(一作雨)以溶溶蒙蘢焉虹蜺之榮儀鳳髣
髴焉烟靄(二字一作江霧)之送遊龍若夷若夏乃愚乃賢振振
駢駢殷殷闐闐巷如流以湯湯野若草以芊芊雲浮巨
嶽水集洪川至喜翻悲含淚而前曰自沐玄化冥冥綿
綿如載于天如飲于泉卒歲永年皆謂自然異日殷憂
方昭厥由歸歟歸歟人其待(一作侍)居是日也皇帝乃闢
金門升(一作出)紫宫宣睿旨將天衷熙乎若微雷淑氣暢
昆蟲芬乎若韶光麗景發青葱下蟠厚地上洽玄穹扶
桑而西虞泉而東百福交通萬彙大同白日三舍以逡
廵瞪丕征以融融南山萬歲以争(一無此字)呼頷聲若動而
崇崇至矣哉之德也深乎大乎滂乎沛乎爾其汪濊乎
可謂上合天經下叶坤靈旁繞(一作統)神明中獲人情故
能不守有與之守不争有與之争此一舉也足見天地
之心足辨人神之意諒無黨以無偏唯夫道德之比者
也凡一作皆集本
駕幸太學賦(以人安國泰大播儒風為韵)朱休
皇帝念儒林之繁會當天地之交泰降萬乘以爰來使
八方而咸頼視其鼓篋之地文在其中禮於釋菜之庭
化行乎外睿想難喻精搜典謨属車連延輾御陌而後
入翠華容裔向文囿以前驅(未見儒字官韻)臺觀惟新墻垣盡
飾宗伯禮賢以蕆事司成執經(一作心)而奉職端冕旒而
綵仗初立始駐六龍發聲教而翠華未旋以行萬國整
衣裳之楚楚習威儀之翼翼入門而冠劒陸離布位而
貂蝉逼側若乃展先師之禮示後進之人張國容以貴
道闡文教以尊神升夫子之堂所謂以德行行周公之
禮豈可不躬親不然者何以自謙於至聖而親饗於陪
臣哉是以講學斯陳德音遠播念月將而日就各呈材
而切磋(唐韻有磋字千箇切與磋義同改作效課恐非)龍顔不遠顧探索之惟
勤(一作顧平日之克勤)天步下臨曷斯湏之敢惰雲布星攅周回
可觀彼儒風之習習資睿思之安安頥指於學海儒林
自因澤及目擊乎䧺詞麗藻誰謂才難恩下育而冬暖
命遐宣而晝寒濟時以勸學為先居上以易俗稱大俾
惰遊者咸思於經籍好勇者亦高其冠帶既而宣化畢
盛禮終繳素志播皇風轉龍旂於祥烟之表返鑾輅於
瑞氣之中盛矣哉載筆之史不紀乎教化之宫
駕幸宣輝門觀試舉人賦(并序擇以君聖臣肅精多士為韻)
失名
籍于天田之歲也洎正月下明詔及仲秋萃賢良凡今
才人莫不麏至他他籍籍不可勝言于以躬親示納人
之獻可也為之加膳示恤之以飫賜也既自渴賢不足
實為觀國之光君舉必書敢賦其事
惟天為大則之者我君有嚴有翼乃武乃文據天地之
大寶建社稷之元勲道不虚行於從政乎何有試可乃
己俾濫吹者區(一作羣)分於是移千官以就日闢高闕以
連雲濟濟罄山林之士峩峩列鵷鷺之羣且木以從繩
則正君以從諫則聖廣開替否之規遂下昌言之命采
彛倫翹錯薪能官於是乎癉惡則哲自可以知人得孫
弘為舉首趨倚相為史臣儼端居於咫尺恭大問以絲
綸睿旨臨天威肅咸怵惕之若厲俱進退之維谷將畢
力於謨猷乃竭誠於啟沃帝載惟貞垂範作程有典有
則惟一惟精重席表其彰善持衡所以貴平便便有司
能奉法而宣令高高在位更責實以循名觀賢謂何務
於慎擇或告之誡訓或旌之束帛日軒豈疲於端想躬
親不德於胡獲夫如是王者無外誰為方外之臣野無
遺賢誰為在野之客獨有扣角勞歌憂心孔多仰天門以
難呌咏碩人之在阿(一作薖)則知代實須才生此多士惟賢
非后不食惟后非賢不理一技稱最徒仰惠堂之榮三道
登科敢望太常之美儻連茹之終及乃願一申於知己也
第二(同前韻)張彦震
望之如雲聖人為君克敷厥德以嶷鴻勲大庇黎元始
躬耕而載籍旁求俊彦終訪道而崇文於穆我皇乃神
乃聖開四目以達聦掩八紘而布政羣龍順啟沃之旨
多士奉疇咨之命大哉邈乎於斯為盛爾其庶士冢宰
百寮近臣大夫師長之旅版築巖穴之人舉爾所知乃
寸長無捨裒然而至雖片善必申於是朝無遺逸野絶
沉淪顒卬於鳳闕之下鼓舞於鴻漸之辰且聖澤昭宣
惟聞(一作恭)有典有則天威咫尺孰謂不躬不親伊何(原本)
(此處闕四字)百寮增肅仰清問而矯首拜昌言而俯伏烝哉
髦士綠(一作錄)驥方呈於長衢賁於丘園白駒自来於空
谷亦既贊休命亦既陳厥成將獻可而替否必覃思而
研精意彼逸足侔乎先鳴錯翹薪以刈楚聊濯(疑作擢)桂而
敷榮懿乎文物明明威儀赫赫摇綵仗於雲路闢禁圍
於廣陌雖知人不易實在乎區分而天鍳孔明自彰乎
慎擇夫然才為世出才應時多以才從政兮國有恒典
以才為輔兮人知匪他于以代天工則百寮矜式于以
掌邦憲則庶事恊和亦自此立功亦自此致理邁前王
之躅垂可大之紀維翼翼之聖朝務濟濟之多士豈止
夫堯吁舜咨可疇德而已哉
駕幸春明樓試武藝絶倫賦(以弧矢之利威天下為韻)
韋肇
有武備者國之嘉謨習武事者人之令圖其在易也徵
之擊柝其在禮也取彼懸弧蓋居安慮危而兵不可去
策名委質而藝不可無我皇富有四海光宅八區然猶
軫懷未達愓慮不虞欲以廣盛業於二柄選䧺才於百
夫時乃駕幸於層樓闢場乎九軌森其羽衛揭以弧矢
列簮佩而儼立端冕旒而高視詔曰惟爾力人惟爾爪
士食我場藿今則至矣歌乎采蘩試可乃已於是拜手
稽首足之蹈之騁伎於非常之日爭鋒於拔類之時則
有六鈞用壮百中無疑和容就列省括于兹射用藏弓
不獨主皮之善發殊罕忌而無失鵠之嗤可謂措柸至
習捨䟦(疑作拔詩捨拔則獲)必至盡其妙而不棄前修擅其功而
若有餘地天顔既瞩且賞麗龜之功人意所傾敢争射
隼之利又若蒙輪之俊超乘如飛騁廣場之永埓覧繁
弱而忘歸左旋右抽擢兩肩於敏手奮髯增氣示衆目
以餘威立表取凖臨危應機盤過身之矛所投皆中執
如組之轡所向無違宸心用多其勇捷觀者咸服其精
微至有術非五善取匪十全不能定是非於已分而又
争利害於君前莫不心戰股慄落羽驚弦豈搜揚之不
至諒工拙之相懸夫試也者為求於衆捷也者為同於
天明(疑作非)僥倖之可竊周旌(一作精)勸之無偏是以詣闕
者數百計而升明者纔一二焉其或進而不濫動必合
雅靡蹲甲以自媒思觀禮之見假始僶俛於法度忽蒼
黃於取捨信其命而有之亦不得而無也宜乎召墨客
授行者書絶藝於詞臣傳不朽於天下
漢文帝幸細柳營賦(以將軍出令漢帝徐行為韻)
馮韜
虜犯榆塞軍屯柳營觀文帝勞師之禮得亞夫為將之
名其始也威獨立氣横行由棘門而及㶚上列千騎而
陳五兵羽衛爰来威儀既盛馬壮而塵起旗整而風勁
全忘以律自矜萬乘之尊是用加囂未發三軍之令及
其廻鳳蓋駐金輿師徒方俟於倏往介胄俄驚其勃如
人心為之激發天步為之躊躇方警蹕之初傳自南自
北洎鑾鈴之有節匪疾匪徐偉夫推轂而行受脤而出
苟心腹之無二視尊卑之如一足使他將顔厚餘兇股
慄戈鋋有耀壓㶚水之波瀾士馬無聲悄轅門之風日
焜燿今古光昭典墳振天聲於絶漠笑兒戲於諸軍山
河保誓竹帛垂勲守官而敢違上命不戰而自息祅氛
暴去彊秦功成大漢炎火興而劉氏將熾旄頭燿而胡
羣尚叛思堂堂之陣用拓封疆得糾糾之夫以平禍亂
宜其威加異類才出非常精貫金石貞含冰霜近鎮秦
城之上遥臨渭水之將(詩在渭之將蓋將側也况是官韻不知者誤改作傍)觀爾
類之可殱帥安得奪諒我戰之則克敵何以當國家威
武有制寇銷蜂蠆之毒臣展瓜牙之衛斯幸也誠則可
嘉殊足稱於其帝
穆天子宴瑶池賦(以衆仙護儀靈感斯集為韻)
張仲素
昔穆王之御天下蕩志思玄凝然眇然將以肆車馬之
遠迹訪崑閬之羣仙既而獲八駿以為乘興(疑)六龍而
並騖謂升天可冀寕為海右之廵行地無彊漸出人間
之路弱水已踰層城是赴洎夫展王母之容貎見列仙
之軒輅絳宫玄圃異故鄉之樓臺鳳舞鸞歌勝至樂之
韶濩澄光渺瀰極望瑶池湛水容之漫漭蕩日彩以参
差遠近洲沚駢羅羽儀蕩蕩五雲冐芝田而不散翩翩
三鳥拂珠樹以相隨金液是嘗玉杯是挹桃杏之花競
秀蓬瀛之侣遥集遊仙可戀覺天路之日長惟帝念歸
懼人間之景急嗟乎道不可測理難具形且復滛神之
與驕志啄腐之與呑腥固不可以長遊仙境久會衆靈
於是廻輕軒反飛鞚却瞻遼廓而無見尚聞簫鼔之餘
弄雖周文之歌鎬宴且異尋仙秦穆之享鈞天常稱在
夢此則詣之者身從之者衆稽彼異錄陳兹所窺後之
王者樂以聞斯方士彩童幾涉風波之阻金莖玉露寕
延隟駟之馳故我后端拱穆清無為玄感却走馬而萬
方以泰不出戶而八紘盡覧彼乃輕萬里而崇一朝孰
若濟羣生於屯坎
沛父老留漢高祖賦(以願止前驅得申深意為韻)
王啓
漢祖還鄉兮鑾駕將還沛中父老兮留戀澘然憶故舊
於干戈之後叙綢繆於旌旂之前白髮多傷鳳輦願停
於此日翠華一去皇恩再返於何年昔以羣盗并興我
皇斯起英明天授其昌運神武日聞於舊里今則秦楚
勢傾鼓鼙聲止聖代而陽和煦物元首明哉暮年而蒲
柳傷秋老夫耄矣然而黃屋才降丹誠未申豈可風馳
天仗雷動車輪一則以情深閭里一則以義重君臣隆
凖龍顔昔是故鄉之子奉觴獻夀今為率土之人乃曰
陛下創業定傾順天立極臣等犬馬難效星霜屢逼窺
泗水則凄若舊風指芒碭則依然故邑眷戀難盡沉瀾
易得昔日望雲之瑞豈有明言當時貰酒之家堪驚默
識帝乃駐天步遂人心戈矛山立貔虎煙深草澤初興
雲路而蛟龍奮翼鄉園重到烟空而鸞鶴歸林時也親
友咸臻少年并至縱兆民如子恩更洽於故人雖四海
為家情頗深於舊意(官韻一本作地非)往事如覩流光若驅望
幸誠異攀轅則殊交遊既阻於秦時堪悲今昔黎庶正
忻于堯日自恨桑榆已而雙淚盡垂一言斯獻請沛為
湯沐之邑實臣愜生死之願是使萬歲千秋杳冥無恨
文苑英華卷五十九
