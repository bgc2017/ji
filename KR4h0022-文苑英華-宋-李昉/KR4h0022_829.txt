文苑英華卷八百三十宋李昉等編
紀事上
伯樂川記一首鄭駙馬孝行記一首
上元二年豫章冠蓋盛集記一首
京兆府司錄加秩記一首
宣州開元以來良吏記一首
土洑鎮保寧記一首
伯樂川記孫逖
太原元帥黃門侍郎李公國之宗盟朝之俊(一作唆)德以
元凱之忠肅兼桓文之節制戊辰歲秋七月公以疆埸
之事會幽州長史李公于伯樂川王命也公(一作以)駕四
牡鏘八鸞旆旌悠悠車轞嘽嘽乙未出于北京戊戌次
于横野已亥至于會封人戒備軍吏宿設立會表于高
阜僻轅門於大荒漁陽精銳太原材力駟介八百徒兵
三千戈如林羽若月少長有禮賓主不悖蚩尤衂其五
兵若敖慙其六卒洸洸乎信可以懾穹廬而震高闕也
於是地主致餼以昭饗宴之禮君子有儀以訓上下之
則歌蔓草之相遇笑投壺之失辭大庖既盈釃酒有藇
胥樂周於卒乘屬厭及於輿臺慈惠之德於是乎在夫
幽州太原襟帶之地自河以北幽州制之自河以東太
原制之在兩軍之交當二境之上厥有棄地皆為曠林
守之則表裏之勢全舍之則候(一作俟)望之路隔公料以
古今度其川原獻方略而入覲於王議工徒而東為此
會爰究爰度匪遊匪追蓐食無再舍之勤干諏(左傳作干掫干)
(胡旦切釋文諏通用)為一夕之衛不愆(一作志)於素返旆而旋君子
謂此會也能用典矣初公之始至太原也酌於人賦於
事以為節用者國之善政於是乎減戌卒以寬其征修
備者武之善經於是乎致秋集以襃其旅足食者人之
所庇於是乎賞屯兵以丈其力近利者奸之所生於是
乎禁和糴以懲其弊然後序山澤之險廣亭燧之虞候
騎出於長城爟火通於大漠畫田定賦講射訓騶蓄信
義為國寶修德刑為戰器行之一年軍乃有節邊鄙不
聳龔黃之教也雖魏絳有和戎之利郤縠有敦詩之德
申伯之式是南邦韓侯之奄受北國曷云比議未足量
力公之與幽州李公也義均伯仲芳若蘭茝(一作蕙蕑)周諸
侯以異姓為後晉大夫以同官為寮入亞六卿共行司
馬之法出膺九命俱受元戎之律詩曰維其有之是以
似之其二公之謂矣不書所會將何述焉揚厥美於(一無)
(此字)萬斯年俾夫來世知二公相見在此川也
鄭駙馬孝行記獨孤及
特進駙馬都尉榮陽鄭□潛曜其字睿宗外孫玄宗之
甥代國長公主之才子也膚敏而文生知純孝開元中
長公主寢疾公年二十八觿燧(集本從内則元本作燧詩云容兮遂兮)侍
左右帶不解面不靧者累月嘗藥請禱憂懇備至而疾
無瘳乃刺血濡翰書為榮(集作策)祝請命於上下神祗願
以身代親之身乞靈祈死泣盡繼血既而誠逹於神感
而遂契徹夜俟命焚其章畢(集作草)獨神道許三字在存
於(二字集作乎)煨燼之中翌日長公主疾間公固命左右勿
敢言其請天之章公之客尹靈琛之詞也向微靈琛言
之則人莫知之者矣君子謂天道遠人道邇其死生冥
運吉凶隂隲未嘗與天同功也而孝子竭誠上玄為感
神符靈貺來若響答乃知行或精至則幽冥不能逃其
應而况人乎鄭氏之子其事親也可謂孝矣惟武王周
公與天合德三壇之祝宜有丕應若公者地(集作也)在綺
襦紈袴之中非有植璧秉珪之禮而精誠上逹神亦降
福非德性純至其孰能致感如此其速者歟公開元二
十八年尚玄宗第十二女臨晉長公主主柔眀而賢輔
佐以禮公力行好學處貴不驕䟦履夷險無替忠信歴
太僕光禄卿嗣滎陽郡公佩金印列長戟垂三十餘載
克荷大業而崇其家聲善而必慶為不誣矣懼他日史
氏闕疑也故著之於篇
上元二年豫章冠盖盛集記
鳳凰鵷雛翔於碧霄非梧竹不下而食賢人君子有四
方之志非樂國不適其土豫章郡左九江而右洞庭按
苗氏(豫章類集作民)之遺墟非觀風按部參事蒞職者(二字集作貳職)
則長者車轍莫由至也歲次辛丑(集有孟字)春正月東諸侯
之師有事於淮西是役也以蜂蠆竊發華夷(類聚作夏)震驚
執事者匪遑啓居亦既播越我都督防禦觀察處置使
兼御史中丞常公元甫克振遠略殷為長城且修好於
隣侯從交相見執(集作敦)同盟戮力之義圖靖難勤王之
舉故三吳舟車八使冠盖名公髦士羣后庶尹輳輻(類聚)
(作輻輳)鱗集其來如歸於是戸部尚書兼御史大夫李公
峘至自廣陵越州刺史兼御史中丞杜公鴻漸至自會
稽潤州刺史試鴻臚少卿韋公儇至自京口蘇州刺史
韋公之晉至自吳廬州刺史(唐書類集長史)前尚書右丞徐公
浩至自合肥由是越人吳人荆人徐人以其孥行駱驛
荐至大江之涯於是乎弘舸巨鷁舳接艫隘輶車鸞鑣
䡺挂轂擊每講射合禮賓主好會峨星弁執象笏鴈行
而揖者五十有九人凡處八座者一歴中書者三尚書
司轄者貳建隼旟者九冠獬豸者十乙其載筆掖垣曳
裾廷寺分曹環衛典校蓬閣者印綬纍然若差肩駕於
宇下(集作印纍纍綬若若架肩於宇下駕肩類集作肩駕)翼如也夫衛甸侯也以
多君子而誇列國梁孝王漢寵弟也有鄒枚嚴馬之盛
而焜燿後世孰與以(類集無以字)一郡之狹五湖之阻而濟
濟俊乂馳軒冕而就客位者殆九州多士之半則鵷鳳
羣翔而萃至(集作止)不若也彼昔人所稱(集作平)方斯其陋
乎歲二月楚氛掃除江介底定然後皆整歸旆分鑣言
旋縶維莫從音徽將遠不頌不述後嗣何觀公於是謹
而目(集作月)之且列其爵里名氏於舘俾來世知衆君子
之車塵在此境也
京兆府司錄加秩記于邵
司錄之職雅有前志著乎屋壁舊矣自乾元元年四月
皇帝郊於上玄用柴禮以報功也施惠行慶大庇於生
人厥有條目其一在天下糺曹而加秩以為此官郡府
之樞轄政之小大自我褒貶若網之在綱猶衣之有領
襘人存政舉所益則多盖聖人之新意為國之大體由
此作者時論宜之副相李公兼領京兆祗奉明詔深難
其選自中及外心必參之趙郡李侯春自監察御史出
行虞鄉令到官九十日表之而還則向來之言無所闕
矣希(希字一作上布)此令下乃宏舉咸有一德庶乎賡歌凡厥
能事此非所載猶恐逓遷之後混而為别不務首題孰
(一作貺)為夫子愚以李侯同聲之故見副舉善之方謹而
志之敢以專逹如後之觀者將辨乎始事覧此中記非
公誰歟
宣州開元以來良吏記陳簡甫
君子所貴乎德積於中而化行於外大可以篆鐘鼎次
可以備謳歌所謂古人遺愛歿而不朽者也宣州秦故
郡之地阻以重山緣以大江封方數百里而銅陵鐵冶
繁阜乎其中故其俗佻而侈其人勁而悍屬鞬揭鈠者
習以為恒易於寇&KR1327;昔號難治武德中天下既定唯兹
後附自是朝廷艱厥官非勲賢崇茂者文明中正者清
貞孤拔者法令峻整者無以刻符為邑焉先天之前人
物緬淪矣自開元距今惠化浹物清循(一作修)邁倫故事
傳於府中淑問存諸故老得之數公焉有若裴曜卿者
兹公輔之器受分憂之任以為立政在於樹本樹本在
於設教設教在於率身乃潔其源舉其端削煩苛布寬
惠簡易(一作易簡)得而庶務修愷悌行而羣心化赭衣堊面
者知禁鄉校黨序者胥勸自是宣人始服教矣開元癸
酉歲國家以天下久平四海繁富慮吏之不率人之不
康乃詔分十道署廉察以督之此州統江南之西包譚
衡十有六州而班公景倩始受命焉公清廉以飭躬苦
節以從政以為法者國之柄天下之評寬則阿阿則公
室之權削矣急則刻刻則下民之怨生矣江右荒服政
紊俗訛濟之以猛弛張在我乃布甲令舉直繩恤人之
疾苦除吏之貪暴踰年坐賄削免者百有餘輩澄清之
政於是乎得矣有若竹公承構特高孤貞行懿直方秉
法以馭下去邪以為治鰥惸於是乎康豪奸於是乎息
矣代班之政不易其舊閱歲而屬城放黜者幾乎前焉
初上以遐方罔廸邦禁思文法之臣而二公繼蒞於兹
政斯清人斯寧俾吾楚之俗不愆於度者二公是賴豈
比夫延年有掃墓之稱郅都垂蒼鷹之號彼皆刻深而
我不濫可同年而語哉有若裴公敦復者繼班竹之餘
承法理之極變而通之使人不倦推而廣之使人知化
振綱而羣目張舉大而細故削破觚為圓齊變至魯澆
俗由是觀於義矣有若涇大夫李偁者行温而恭政清
而簡不矯激以干譽不嚴厲以臨下反躬而令行存誠
而化逹天寶初自太平長遷於涇涇與太平壤距而俗
二游(疑作洊)為二邑僅盈十稔盖久於其道而惠和之德
漸於人之氣血矣故溢於去思夥於歌謠後卒此州長
史以同鄉之愛歸竁於涇而家因寓焉廣德初羣盗蜂
軼連陷州縣人士罹難者比肩而李公之閭獨完由羣
盗聚而保之且曰無忘其德也於戲召公之化勿翦其
棠柳季之仁不薪其墓(傅亮修漢諸陵教曰展季之壟樵蘇有刑)豈若凶寇
懷惠束手侵掠又難於古之人矣招討使給事中表公
異而上聞詔贈宣州刺史旌善也有若司功掾張邈者
清而廉謹而信非自公無以舉非禄稍無以入私謁杜
於居官餽贈絶於故吏肅肅然有寒松真玉之操焉由
是累辟使車令奉丹墀青冥之階其在兹也昔在漢世
黃覇課最於潁川魯恭化流於中牟皆異時齊芳高暎
簡牒曷若一州之政年未三紀而循良者六人歟大歷
初兼御史中丞陳公揔方鎮臨此州緬想前哲徵諸輿
誦以為旌賢者所以崇德作頌者所以垂勸以數君之
美霈乎在人而不播絃歌傳於竹素逶迤靡迤(一作頽靡)與
尋常者共貫則何以激清風教發揮盛業歟以小子學
乎春秋(一有氏字)世於文翰爰命操簡用紀餘烈其里氏族
望期世家存焉故不書大歷乙酉歲三月二十五日記
土洑鎮保寧記符載
夏口至西南四百里其山曰西塞其鎮曰土洑山鎮相
距可百許丈崖岸中斷呀然摩霄大江浩浩横注其下
其餘控荆衡走揚越氣雄勢傑岡連水滙者盖數千里
此天用設險於吳楚也苟邊將不虔化為豺狼以一鼓
之鐵一丘之木撑鬭鍵鏁絶流束隘則江介之勝吞八九
於鎮中矣在昔僭吳偏宋或攻或守年代紛綸莫不悉
數永泰中代宗以董秦為淮西節度是鎮隸焉秦素兇
戅昧懵王度乘先朝寬大之典幸是地咽喉之固雖無
䟦扈之志而多割剥之暴至於士民工商連檣如雲必
將沿於斯泝於斯主守者乃高其門閱厲其威容恣奸
吏巧誣聽部伍強丐誤差毫釐誘入罪地輸其緡錢魚
鹽丹漆羽毛小則半取之大則竭索之愁痛之聲雷動
宇内小人君子咸謂為蠻夷之域無何季希烈自禆將
驅除董秦奪其兵柄其土洑之民方組織禍階軍食不
足督索之酷倍百前政甲子歲希烈大逆不道皇帝震
怒命宗臣曹王臯肅將天威詰誅暴亂節制江西之事
春二月王乞靈宗廟一戰而克故是鎮復歸於我遠近
皆輟涕為笑姁愉相賀枯骸瘠體脫去擔負然否則傾
矣而未甚泰元年夏四月國家裂諸侯之地俾大夫盧
公藩壤沔卾以江蘄等六大郡屬之車始至而沴氣肅
清令始設而軸轄滿盈和始扇而魚龞不驚浹辰之下
舊染汚俗咸與保寧矣昨野人出自山林來謁上郡帆
次於檻側卒不識禁將不呵問無逗留於時無裒歛於
貨向至暮夜則漁者唱樵者和蕩蕩然罷鳴柝吠犬之
驚嗚(一作於)戲昔登太行摧輸之險今踐通衢如砥之泰
非所託遇仁賢所守用德義則孰能致此歟是知王者
之御四海得賢而治失人而亂諸侯之守封略以德則
固恃險則亡其猶影響耶况大夫寬仁惠和文武光明
存易簡為約束萬夫知禁倚誠信為政令千里自化變
我澆俗寖為貞淳若察近以遠則他日手持陶鈞心運
動植嗤嗤横目知愛(疑作受)其大賴矣小子感前後之殊
事樂人庶之服悅故為保寧記以獻敢無愧詞貞元丙
寅歲夏五月三日山客符載記
文苑英華卷八百三十
