文苑英華卷八百七十五宋李昉等編
臺
攀龍臺碑一首
攀龍臺碑李嶠
粤若太極始搆氤氲含五氣之精元貽既分鼓舞立三
才之位由太朴而觀成象自流形而臻物備因乾坤之
變化相后辟之經綸則知肇創雲雷非一聖之事奄荒
區夏由浸昌(一作崇)之業是以岐酆受命武王戢商野之
戈譙亳開基文后遷漢宫之鼎若乃提六合之樞紐扣
二儀之鐍鑰日月既出方利(闕)於通三風雲未知(一作和)
尚勞謙於初九蓄宏圖於緣鶴(用伊尹事鵠鶴通用)之邸垂慶緒
於斷鰲之運屈伸應物而無累於時進退隨方而不違
於道非聖人之睿智其孰能與於此乎大周無上孝眀
高帝諱某字某太原文水人也其先出自周平王少子
有文在其手曰武因以姓氏居沛之竹邑晉尚書僕射
開府儀同三司薛候陔其後也六代祖洽仕魏封於晉
陽食采文水子孫因家焉夫其受氏中古開階上業軒
轅以青龍進駕配永循機少昊以玄鳥名官修方正度
高辛之首戴干盾后棄之躬勤稼穡或四妃分孕隨肩
執天下之圖或三聖連衡踵武司域中之契宗支繼眀
而襲嘉帝載重熙而累洽雖七百休祚暫遷於質文而
九王尊名復光於歴數自非慶鍾長發神應遠期人鬼
贊其謀猷乾坤扶其統緒豈能出入百代周旋萬朞至
道淳風未昏而已旦洪鑪大寶既舊而還新家纂迎日
之符門傳配天之業環三辰於斗極不足比其崇高灌
四瀆於滄溟未能儔其深遠若夫振氓育德屈道不王
舄奕於昭穆之間頡頏於公卿之位蓋詳諸惇史可得
而略高祖成皇帝宏才碩量經文緯武曾祖章敬皇帝
達學通儒金聲玉振大父昭安皇帝心冥道德志挾九
區顯考文穆皇帝理會幾神名高四海帝即文穆之第
四子也母文穆皇后嘗祈晉祠於水濱得文石一枚大
如鷰卵上有紫文成日月兩字異而吞之其夕夢日入
寝門光耀滿室巳而懷孕遂産帝焉及載誕之宵夢人
稱唐叔虞者謂后曰余受命于帝保護聖子驚寤而帝
已生眀日紫氣氛氲覆冐其城(一無此字)上俄而化為五色
髣髴若文綉之衣左右親賓莫不駭異及長龍顔方面
身長八尺背有黑字象北斗之形昔者禱于郊禖拾卵
而興王業游乎温洛吞珠而立帝期(疑)譙宫誕而青氣
發祥猗殿生而丹㬢授彩亦有御蘭感夢皇天之命伯
鯈剪葉開封上帝之名太叔咸躋未然之兆竝獲將来
之應猶不能比蹤神貺埓美聖符况乃龍顔武肩(帝王世紀)
(文王龍顔虎肩)有含良(春秋元命苞文王四乳是謂含良)之骨法載鈴懷斗似
高密(禹之字也出世紀)之容状是故生而聖知幼而聦達敏給
於論天之始徇齊於對日之初甫及勝衣究緹緗之頥
(疑作賾)逮乎束髮殫鞶帨之巧淳深孝悌之性闇發天機
弘裕仁慈之風匪因師習太后嘗被重疾不愈經時帝
扶侍起居品嘗藥物僅踰蒼舒秤象之歲未及子建誦
詩之年履不正絇衣不解帶及丁荼蓼號慕嘔血七日
無水漿之膳三年罷鹽酪之滋扶杖而行殆至毁滅雖
孝文之服勤累載高宗之諒隂三祀無以加也常有大
節罕營小方志立功名而不求苟得心重氣俠而動循
常憲道德深富規模弘遠曠心將江海齊逸宏量與宇
宙同寬是以單父通人識其殊異之表大梁竒士許以
霸王之略文穆皇帝(一作后)則哲之鍳恒易其難惟幾之
神每前其用嘗從容謂諸子曰吾家累仁千祀積德重
葉餘慶所及宜在子孫今觀汝曹悉王佐才也然草創
經綸之際聖賢馳䳱之秋騰嘯而馭風雲叱咤而成功
業其在士彠耳以如天之聖用知子之眀隐括所在錙
銖不繆豈如趙邦謀嗣唯驗於藏寶楚國擇才更憑於
埋璧及文穆之棄代也帝廬于墓塋負土成墳手植松
栢喪紀之節復如居穆后之哀有芝草生于廬前羣鳥
(一作雀)數萬銜土集于墳上山中舊多猛獸行李艱阻至
是皆逃竄絶迹時人以為純孝之感焉隋高祖雅聞帝
名屢加辟召友人同郡叔孫賀博通之士也隂陽術數
無所不該謂帝曰公状貎非常但玉埋未發耳終居人
上勿為事先帝亦知隋統將終乃稱疾不應漢王諒以
戚藩之重作牧太原乃親率官僚造門致禮深加敦諭
逼令進發帝不得巳起應眀敡至仁夀宫属隋文帝寝
疾有勅舘于内史省以須後命帝高名宿望傾動當朝
承風仰流揖拜無地衣冠如宗海之赴士庶均在田之
覩司空觀王雄左僕射楊素吏部尚書牛弘兵部尚書
柳述咸與抗禮延登首席中郎之下迎王粲計吏之長
揖桓逢千載風流復存斯舉帝風儀偉麗占對詳眀朝
端改容左右属目雄等素欽才辯欲探閫奥争出異同
互興名理而洪鍾有虚受之量眀鏡體不疲之德詞同
炙輠應若扣機立定雌黃既堪羸(疑)后前膝坐離堅白
足使田巴杜口觀王既特相欽慕牛弘亦深加敬異竝
虚心降節投分申交而楊素負才恥已不若雖外示接
引而内懷猜忌乃私謂觀玉牛弘曰吾觀武氏風骨實
有英雄之度今太平無事安用此人不如除之王等不
答而柳述又潜遣相工視帝知之深不自安會隋文帝
崩因移病出外素等以為偽迹從此欲構禍端頼觀王
牛弘營護得免漢高以英威冠代取忌范曾(漢書作增)劉主
以倜儻出羣見疑曹操比方前事有若合符帝既脱網
羅深自隐匿雖室家追訪猶見碭山之雲而㕓里去還
下(一作不)就丹陵之日辭杜城之弋獵罷雷澤之魚釣獨
覧前志長懷古人有行高於時有行濟於物輙慷慨擊
節殷勤留想便欲冥道契於一朝託神交於千載塤箎
唱和自多跗萼之觀(疑)風景遊遨無乏林泉之興歲將
晏也龍蟠鳳戢者久之大業七年煬帝徵天下精兵會
於涿鹿將親授節鉞以伐遼左旌旗亘於千里轉運盈
於萬軸閭閻失業郡縣不安帝謂諸兄曰夷狄不賓肇
於上古自當置之度外耳未有紆萬乘而讐小忿擾羣
生而赴非急夫兵猶火也不戢自焚禍亂之萌從此始
矣既而六師魚潰九野鴻飛竟兆天亡之徵卒成土崩
之勢帝於是慨然有志方思濡足乃討論兵法商確將
率上自黃帝下訖有隋考其謀略機權稽其成敗得失
竝列名氏為之讃論殫魚鈴武韜之術究玄女黃公之
符勒成一家凡三十卷名曰古今典要制高秦肆事軼
魯門可以刻秘牒而昇(一作升)廟堂可以藏名山而懸日
月聖人之心情可見矣天下之能事備矣于時兵戈屢
擾饑饉荐臻英傑懷逐鹿之心氓黎有瞻烏之懼期謝
公之出處以卜興衰待韓王之從就而論勝負與能之
託時議攸歸長吏猜焉數令相覘帝自惟人望懼發禍
機欲混迹而同塵且韜光而向晦乃出應期命為河北
道總管府騎司參軍智周變通道兼語默戢大鵬之舉
遂集榆枋降應龍之神還游塪穽楊玄感之作亂也後
主方重討遼東玄感進圍洛陽官兵頻戰不利城中大
駭議欲出降時帝在東都懼其失計遽往見留守樊子
蓋為陳用兵形勢制敵權宜論玄感必敗之徵說都城
可守之策子蓋大悦拜而從之爾後軍謀一皆諮禀卒
擒玄感帝之力焉後主歸自遼陽子蓋方之行所邀帝
同發擬相推薦帝知後主猜忌不願多取功名深自謙
撝發言懇到子蓋心悟嘆息而罷於是沉(疑作汎)以軍功
奏授正議大夫遷晉陽公宫留守司鎧參軍無忌之克
敵讓封仲連之立功辭位比我休德曾何足云帝既博
通羣書兼善衆術拂龜端策未勞詢於詹尹推歴考度
無假訪於山稽大業十二年後主幸江都宫帝私謂諸
兄曰此行也不復還矣繇是鄉里宗族勸帝起義帝每
自推算知時命未符又念叔孫賀之言故抑而不許初
李密為楊玄感謀主玄感不能從及聞帝與樊子蓋運
籌所揣皆如密意乃歎曰天下竒才也遂遣書招帝帝
笑而不從諸兄素聞密名勸帝帝曰密雖有才氣未能
經遠欲圖功業終恐無成會唐高祖安撫太原便留鎮
守帝觀之曰雄傑簡易聰明神武此可與從事矣投刺
往謁焉賈文和之揣君酈食其之觀將翔而後集可謂
明也高祖亦虚心結契握手推誠周文之得姜牙載以
騑服成湯之逢伊尹告之宗廟便應爪牙之任即承心
膂之託高陽賊歴山飛来寇帝從高祖擊之弧彎六鈞
箭穿七札隨手必䧟當皆靡亂神兵掩擊醜虜大殱熊
山之破赤眉不比其捷犬邑之摧青犢未儔其㒞(光武大破)
(青犢十餘萬於野王孫之射犬)高祖嗟嘆賞賜甚多軍師凱旋便過帝
宅樂飲經宿恩情逾重其後數過輙宿遂以為常帝嘗
夜行聞有稱唐公為天子者登遣尋索了無其人又夢
從高祖乘馬登天俱以手捫日月於是具以状白并獻
所撰兵書高祖大懽益以自負置其書於箱箧後皆按
以從事聞程昱之夢即以為名聽張良之言皆納其策
所謂天授豈但人謀高祖將舉義兵令帝領徒於城内
義旗建授中郎將兼司鎧參軍陪斬木之經始奉披荆
之締構異中涓之受職同别校之分麾從破吕州進授
右光祿師至霍邑隋將宋老生發兵拒險軍不得進羣
下多請引還者高祖將從之帝直入切諫高祖乃止决
機於龍闘之日定策於狐疑之辰笑禆諶之請車同子
房之借箸實建王業事符天啓霍邑定拜夀陽縣開國
公食邑一千戶屠城斬邑既憑帷幄之謀開國承家即
啓山河之賦京師平遷光禄大夫賜宅一區錢三百萬
綵五千叚(一作疋)灌嬰之頻從征伐始拜大夫去病之累
著勲庸方開甲第釋干戈而論爼豆起桴鼓而立君臣
式是儀禮允歸通博義寧元年拜禮部侍郎餘如故儀
刑斯在命服有輝肅事南宫雖懋於春典司言東掖更
資於夕拜遷黃門侍郎餘竝如故職參持蓋位連負璽
茂先之博覧圖籍譽滿玉堂務伯之提正綱維名高瑣
闥錄前後功效改封義原郡開國公增邑一千戶賜良
馬二百匹粟萬(一無此字)二千石爰膺嘉賞遂啓大邦解漢
皇之驂寧比其惠分吳主之粟未齊其寵武德元年拜
内史令帝累讓不受改授納言又固辭乃授上柱國金
紫光祿大夫散騎常侍同中書門下三品兼檢校并鉞
將軍賜田三百頃奴婢三百人綵物二萬叚黃金五百
斤别食實封五百戶金章紫綬玉鼎黃扉柱國齊元相
之班將軍比命卿之服膺上賞而平軍國坐中樞而議
文武恩榮兼被時軰莫儔三年拜工部尚書餘並如故
差肩八座配象七星以百揆之樞衡參萬機之損益德
績兼備聲望日隆于時軍旅猶殷憲章未洽帝盡心翼
亮推誠匡輔入有造膝之謀外弘匪躬之義興復乎九
疇之叙彌綸乎百度之闕頽綱所以克振令典於是畢
修高祖之禮絶羣彦進封膺(唐書作應一本作晉)國公加實封八
百戶餘竝如故高祖又謂帝曰朕在并州之日恒往卿
家今欲使卿一門三公用微答主人之意也是日封帝
長兄司農卿士稜為宣城郡公次兄行臺左丞相士逸
為六安郡公(舊唐書作安陸縣公)竝食邑一千戶歡比連席之舊
契均同舍之游酬德踰於二錢報恩過於一笥闔門受
邑寧唯吳漢之子孫舉宗畢侯豈直蕭何之兄弟爾後
高祖行幸常令帝總留臺亊兼知南北牙兵馬判六曹
尚書相國之處秦中蓋資鎮撫令君之住許下仍參籌
畫具瞻惟允是謂國鈞時帝先缺中闈高祖親為求偶
謂帝曰隋納言遂寧公楊達才為英傑地則膏腴今有
女賢眀可以輔德秦晉之疋不能加也於是特降綸言
俾成姻對高祖自為帝婚主遣桂陽公主專知女家降
六禮於璿樞指三星於金宂魯夫人(一作大夫)之嫁女卿士
送迎張公子之取妻乘輿供帳作儷於鳳凰之兆相從
於孔雀之樓伐柯則歡其食魚流行則美其巢鵲是配
琴瑟爰宜室家欽若有行即孝眀高皇后妃也始同媯
水之聘終啓塗山之業永言好合若有神靈之契焉憬
彼塗泥寔惟淮海襟帶全楚咽喉勁越雖孫權故業久
黜霸圖而劉濞餘祅(一作妖)仍多反氣杜伏威初行僣逆
輔公祏繼以亂亡泉藪未懲萑蒲猶在帝思俾乂遂紆
時哲以本官權檢校楊州大都督府長史賜錦袍寶帶
一具爾乃撫之以誠恕經之以權略鈎距闇施既問羊
而知馬網羅潜設亦因魚而得鴻降北海之渠未踰期
月盡(一作勦)南山之盗詎假旬時然後商旅安行農桑野
次化被三吳之俗威行百越之境輶軒符節之使復下
於蠻陬齒革羽毛之琛還輸於王國矣始高祖之餞帝
也期以半年及江湖既平帝將入覲父老數百人詣闕
上表乞更留一年穎川之還借寇恂臨淮之重祈侯霸
儔功語德彼獨何人璽書褒焉復留鎮撫九年太宗以
儲宫統事乃徵帝入朝寵賜頻繁事以殊禮荆河奥壤
密邇瀍洛自昔股肱之郡由来戰争之場飛水初澄雖
免鯨吞之患藂祠未翦尚有狐鳴之妖受委共康非賢
勿授使持節豫息舒道等四州諸軍事豫州都督賜黃
金二百斤朱轓首途吏人抃舞而交謁皂蓋臨府盗賊
驚惶而請命傾巢咸附闔境肅然棄戟捐矛既如張霸
之政術含哺鼓腹更似岑熙之歌詠利州都督義安郡
王孝常稱亂劍南扇動夷落孝常誅死餘黨分竄劫掠
未息朝廷患之太宗博訪羣寮咸以為非帝不可貞觀
元年拜利隆始静西龍等六州諸軍事利州都督郡惟
遐徼地實偏陬尋蜀帝新開之途經漢主舊燒之棧渝
人賨旅獸駭禽驚帝招輯叛亡撫循老弱賑其匱乏開
其降首百城櫜弓而不用羣盗束手而来歸弘以善貸
之恩赦其既然之罪未移弦望郡境乂安制書褒揚增
邑五百戶賜珍物服玩黃次公政稱長者裂壌開封杜
伯侯動無間然賜書增秩五年改授荆峡灃朗岳果松
等七州諸軍事荆州大都督眷兹上流實惟舊楚接荆
臺之跨跱連渚宫之形勝一都之會昔號難治帝仁化
久覃威名先著褰帷而十部咸肅閉閣而萬殊皆理寬
力役之事急農桑之業狴圄空而京坻實姦回息而禮
義興市不倚門田多讓畔烝人罷訟詠河上之甘棠游
女無思歌漢濱之喬木流化實同於二陜宣風寧止於
六條先是微属亢陽頗傷時稼帝乃親往長沙寺迎阿
育王像而祈焉俄而油雲勃興大雨洪澍倏忽而四境
滂霈須臾而千里霑洽申虔未踰於晷刻降福遄同於
影響一州歎駭稱有神眀是知元符未臻且列於公侯
之位帝道潜契實冥於天地之德昔者姬文事紂行化
始自於江池晉武平吳樹勲實由於荆土誠作霸之基
址乃興王之窟宅况復風煙氣色樓臺邇翔鳳之川邑
里光輝阡陌通卧龍之境爰紆不世之主將建非常之
業於是乎百物呈瑞三靈降休游殷朝之白狼止酆尹
之丹爵含牙之獸遁迹於殊隣同穎之禾垂苖於近甸
惠愛之德著矣皇王之迹兆矣然後白氣流而聖人感
黃河清而聖人生奄有六宫遂荒三象化千乘而為萬
國撫四海而成一家起藩屏之會昌致寰瀛之景福大
矣哉九年唐高祖崩帝奉諱號慟因以成疾太宗遣名
醫診療道路相望醫以病候將深勸令進藥帝因舉聲
大哭嘔血而崩敬想忠義之風𬗟惟臣主之分求諸古
昔未之聞也時年五十九遺令歸葬文水因山為墳穿
足容棺斂以時服灞陵之不藏金寶紀市之無變㕓肆
惟聖達節千載同風於是具僚失圖闔境哀慟農商號
於野士女哭於衢三月停竽瑟之音冄期深考妣之慕
寧止東城故老安歌對陳氏之祠復見南峴吏人垂涕
望羊公之碣太宗聞帝崩状嗟悼久之(一作良久)曰可謂忠
孝之士乃命史官書之追贈禮部尚書配食太上皇廟
贈物八百叚米粟八百石官造靈轝送達故鄉仍委本
州大都督英國公李勣監護喪事緣喪所須竝令官給
遣郎中一人馳驛吊祭諡曰忠孝公禮也天皇大帝嗣
膺乾歷光闡帝猷思盛德而有懷念元功而載佇永徽
元年改贈使持節都督并汾慈嵐四州諸軍事并州大
都督餘竝如故聖上肇開隂耀正位坤元永徽六年又
下制贈司空如故顯慶元年又贈司徒改封周國公食
邑四千戶咸亨元年贈太尉兼太子太師太原郡王食
邑五千戶以文水三百戶充奉陵邑置令丞已下官夫
源流廣而津𣲖長枝葉繁而本根茂况立德之祀奄百
代而全昌謀孫之基冠千齡而首出與夫東漢外戚西
京異姓不同年而語矣文眀元年皇帝臨朝追崇為魏
王食邑一千戶永昌元年羣臣以名號不稱抗表固請
於是上尊號曰忠孝太皇及鍾石變聲謳歌有奉皇帝
欽受終之茂躅御惟新之景命改正朔而營宗廟定郊
丘而立社稷聿尊故實光啓鴻名乃奉册尊大皇為孝
眀高皇帝陵曰昊陵廟曰太祖推大功而增大號奉先
之義存焉享皇極而配皇天敬始之誠備矣仍以為千
人起邑名未光於寝園萬戶陪陵班僅齊於令長恩廣
崇陽之稱更增奉眀之秩聖歴二年乃下制改昊陵署
為攀龍臺加置官属佐吏灤水將九河齊濬橋山與四
岳争高然後肅敬之儀旁絶於恒數尊崇之志上申於
罔極蓋天子之孝也庸小人之可談乎初晉陽懿公既
受田於文水有紫氣發於其地上衝太微占者以為當
有聖人興於此邦至是而天下宗周符於所占矣帝神
氣和雅天姿英邁率爾坦易而無廢務儼然威容實可
親呢俾好賢而樂善博識而多聞游談者空慕其風鑚
仰者不知其度若乃觀文察理覩奥鈎深推六畫而見
三才覆四營而窮萬象斯乃皇風之所以際天人也敦
本抑末納祜蠲邪探秘術於九門致成功於六府斯乃
大帝之所以慈氓庶也語竒正縱横之術論帝王仁義
之兵教貙武熊羆作舟車器械斯乃軒后之所以張武
功也温良濬哲惇懿文眀觀象乎藻火之衣聽言於宫
商之律斯乃媯水之所以昭文德也聲為律而身為度
勤於國而匱於家沐雨而櫛風卑宫而菲食斯乃夏王
之所以求諸已也引罪讓德持尊下卑虚襟於藥石之
言屈體於芻蕘之議斯乃商后之所以聽於人也不傲
不逸多藝多才求賢審官興法立度通刑政之要達禮
樂之情斯乃周公之所以勤王事也宫牆罕測性道難
聞筆削所裁羣賢無措言之地憲章所綴百代成不刊
之式斯乃孔宣父之所以正人倫也兼列聖之純懿總
百王之事業時運未集東臯輟鴻鶴之心天衢既亨北
面就人臣之禮似文命之匡虞歴都君之輔唐政終能
與時俯仰隨運汙隆居位恒屈其身蒞官必行其道是
以參謀帷幄則消薄蝕而殞攙搶助理鹽梅則成雍熙
而作舟檝名裕於八能之士德高於五聖之臣及錫瑞
分珪牧州典郡其人變而衆化其政賢而郡美入稱来
晩謳歌迎節傳之車出有去思號泣擁襜帷之路豈唯
南征而北怨固亦西泣而東悲仁覃於鷄犬之鄉澤浸
於蟻螻之宂用能摛光表之盛業啓格天之洪緒存膺
顯位彤弓開九命之尊歿享大名紫籙登萬乘之貴豈
非天道人亊祐賢福善之徵歟皇帝念過隙之不留哀
終天之罕報欽致孝之前轍(一作執)仰增名之舊式以為
廟堂作頌公業纔播於朱絲簡書策勲德音不傳於翠
琰將謀相質之亊更弘顯達之躅載紆中旨爰命下臣
考泗水之遺風求弇山之故事奉天經而揚詞藻圖帝
範而懸金石將使神功睿業配圓象而照臨茂烈崇徽
共方儀而永久跪承大命而為頌曰
厥初剖判肇有君臣體國經野司天属人三微遞襲五
運相因惟德是輔惟乾罔親(其一)謙莊斯崇荒侈則替金
鏡易失玉儀難繼於皇聖周獨與神契受籙千祀重光
百世(其二)軒謝摯立辛遷稷升岐山光啓鄷水丕承淳耀
中缺靈符更興三才奄有八景時乘(其三)方隆慶基誕生
睿德齊聖剛毅欽眀柔克行為天經語成帝則文冠楊
史學窮儒墨(其四)僶俛三聘觀光九重未交劉徹先揖袁
逢路險難進才高不容言辭吠犬退保潜龍(其五)人忌英
雄物疵孤直隨運出處與時消息遂汨泥沙爰栖枳棘
擇木候主摶風舉翼(其六)披荆晉野借箸汾圻霍邑通路
秦關啓扉策無遺兆慮必先機漢主分食蕭王解衣(其七)
裂壤疇庸升朝致績勲刻彛鼎任司衡石玉鉉調梅金
壇秉戚職備文武道光帷帟(其八)恩洎同胞禮加内主魚
貫納幣鴈行分土外舘施衿中臺曳組榮被親戚慶隆
今古(其九)三事出牧九卿為守憂(一作患)人急才屈道資祐
淮水卧汲穎川借寇龔遂買牛宋均浮獸(其十)荆吳異俗
梁豫殊鄉德績均被椒蘭共芳歌迎来軸泣送歸艎朝
禮斯懋宸心孔臧(其十一)堯得聖臣納諸大麓舜讓才子
止其枚卜况我皇眀兼而韞櫝徒屈時命罔終天禄(其十)
(二)戢耀南紀遷神北維二分齊德三馬同基漢曲圖像
江沲立祠存流美化歿有餘思(其十三)欽若大君奄荒天
位率由禮樂仰尊名器禋郊展儀升壇立謚祗敬巳洽
孝思無匱(其十四)衣冠軫慕園寝加隆裸擇殷士歌留沛
童弇山垂裕濟水銘功流德音乎翠琰配貞觀於玄穹
(其十五)
文苑英華卷八百七十五
