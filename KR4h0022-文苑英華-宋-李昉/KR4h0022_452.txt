文苑英華卷四百五十二宋李昉等編
制書五
節鎮一
授崔希逸左散騎常侍兼河西節度副大使制
大平内制
門下位恭顧問必擇正人道重威懷實資良帥朝散大
夫使持節陜州諸軍士守陜州刺史上護軍水陸轉運
使崔希逸雅稱瓌偉(一作偉度)常聞大節沉略有制精識必
斷鎮臨湟塞守在羌戎且利安邊兼資用武宜其謀此
令德式叶遠圖俾聮寵於軒墀往綏靖於河隴可守左
散騎常侍持節河西節度經略支度營田九姓長行轉
運等副大使知節度凉州事赤水使隴右河西採訪處
置使仍賜紫金魚袋散官勲如故
授李尚隠戶部尚書益州長史劒南節度採訪
使制
門下司徒之職事殷九賦連率之任寄重十州兼而統
之其在能者銀青光禄大夫守大子詹事上柱國高邑
縣開國子李尚隠長才致用直道為謀大任亟登晩節
彌厲臨事克斷不敢於煩苛去邪勿疑無避於強禦必
能内均土壤外撫華戎保息萬人俾脩夏官之典澄清
三屬仍㧾使臣之務可守戶部尚書兼益州大都督府
長史持節劒南節度營田副大使兼節度採訪處置使
散官勲封如故
授烏重胤河陽節度使制
門下鎮衞甸服控臨河津當五達之要衝主三軍之號
令自頃選任多用勲勤必為忠良乃稱奬擢昭儀軍節
度右廂都押衙兼馬軍都知兵馬使同州節度副使銀
青光禄大夫檢校太子賓客兼潞州大都督府左司馬
御史中丞上柱國張掖郡開國公烏重胤禀㓗白之性
抱堅貞之資任湮不緇凌寒益茂承家得孫吳之術許
國慕辛李之風固已業擅戎韜聲滿軍府乃者山東整
旅河右致誅守臣習非浸以成過事君不信撫衆無恩
言多隠欺政務苛刻孤我委遇自虧功名士心咸忿其
驕矜人力頗怨其凋盡雖趣召而有命蓋羣情之不容
惟爾跡在轅門屬當此際一言秉禮百姓(一作衆)無譁居
常表持重(一作正)之難臨事見知幾之勇况地當師次營
壓膚塵人情素悦而易從軍令既明而自戢眷兹諒實
可委蕃垣必能同士伍之衣食知黎元之病苦繼前政
之風躅為將來之表儀是用拜之壇場授以旌鉞命副
相之崇秩牧覃懷之舊封式佇嘉猷用報明奬夫行高
則名著事舉則功存立政在初為人(疑作仁)由已無或墜
替欽承寵光可使持節懷州刺史御史大夫充河陽三
城懷州節度營田等使散官勲並如故主者施行
授鄭涯義武軍節度使制玉堂遺範
門下鮮虞(一作于)舊國上谷雄藩㧾中山之甲兵接薊門
之封壤睠求良帥允屬碩臣銀青光禄大夫守太子賓
客分司東都上柱國滎陽縣開國男食邑三百戶鄭涯
弘廓宏才易簡正性雅(一作偉)量溟廣貞標嶽孤通鈐匱
之竒書負珪璋之雅器自發揚術業歴踐清途懿聞淑
聲推為茂德日者常(一作嘗)膺奬任屢鎮方隅惠愛洽於
轅門謳歌溢於閻井洎謫居遐激旅處洛師惕厲日聞
屯夷一貫是命載圖來效復議寵遷於戲選將之難古
今為重而况易水之上尤藉謀猷爰求惟舊之賢式重
作藩之寄爾其勉思鎮馭益念訓齊惟克已可以愛人
唯推恩可以撫衆壞帳豈專於仁祖(晉謝尚宋仁祖)褰帷宜嗣
於賈琮俾外秩於春卿更增榮於亞相往承休命無忝
新恩可檢校禮部尚書使持節定州諸軍事兼定州刺
史御史大夫充義武軍節度易定等州觀察處置北平
軍等使散官勲封如故主者施行(大中九年九月十四日)
一作皆大中制誥
授劉悟滑州節度使制
門下王者驅大順以道至和不能無狡寇天將廓沴氣
以息暴亂則必有忠臣非處迷何以明其勁節非嘉奬
何以表其尤功况討罰之初詔命斯著高懸寵爵獲則
當之淄青都知兵馬使金紫光禄大夫試殿中監察御
史上柱國劉悟忠孝(一作勲)之後義勇為心久淪跡而未
伸每蓄謀以思奮屬姦兇負阻將帥徂征宣威已震於
河山肆逆猶固其巢窟遂能潜通密欵先事指期决策
於萬衆之中挺身於重城之内感深而信誓若一氣直
而神明為徒梟彼渠魁殱厥醜類乃飛章以馳獻繄大
慶之遐聞臨軒載懷是舉斯命眷彼雄鎮惟兹滑臺有
二郡察俗之殷其人勁而剛有三軍制節之重其士毅
以肅俾膺分閫式委觀風超昇題劒之名所以崇其望
兼假弄印之任所以峻其威䟽封廣載其土田真養爰
優其戶賦仍加厚賜用示深恩高門大啓於通衢别墅
榮分於沃野凢是賞典稱乎國章於戲在昔天寶季年
羯胡首難惟悟之祖職居平虜能戮賊臣竟通朝命賜
名以旌其忠授鉞以仗其材今悟又能除妖可謂濟美
勉持忠孝以保家邦可檢校工部尚書使持節滑州諸
軍事云云
授田興魏府節度使制
門下經邦制理先務於安人乘義秉忠(一作秉義納忠)良存乎
體國有其堅持正性動合衆心材當與能善可垂勸則
宜荷推轂之寄為分閫之臣建侯貞節宣我利澤魏慱
光軍步射都知兵馬使同州節度副使僉校祕書少監
御史中丞沂國公田興深明有融忠孝是力介若金石
通乎弛張效用思齊於昔賢㓗誠期報於君父生此王
國跡淪戎藩逢時乃彰會節有立日者元臣即代胤子
幼年小人任事以作威諸將屏息而增懼政理兹紊刑
章亟乖羣情危疑幾至顛越朕用憂憫方圖輯寧而興
任在轅門心惟大體義勇斯奮姦兇伏辜士心所歸不
令而肅征鎮安固厥庸茂焉既而保貴胄之家將致上
國全故帥之績永復中軍表章屢陳情懇備至以勲則
特異以義則可觀周旋令圖盖有餘裕朕高懸爵命以
待能賢嘉爾殊勞允宜懋賞晉軍謀帥郄縠嘗學於詩
書漢將議功竇融實冠於名節魏郊巨鎮河上奥區仗
鉞可以宣國威觀風可以率彛典習俗至於丕變疲甿
徯而(一作於)汔康佇光策書用寄心膂榮級俾登於七命
顯秩超踐於六卿仍兼副相之雄以重元戎之寄服兹
休命其懋戒哉可銀青光禄大夫檢校工部尚書兼御
史大夫充魏慱等州節度觀察處置支度營田等使
授范希朝神策軍(三字一作京西行營)節度使制
玉堂遺範
門下古之命將帥修封疆在於整軍非以耀武故繕理亭
障訓齊車徒以申國威以固王略非誠節昭(一作茂)著無以
分統六師非勲績彰明無以并護諸將副茲重任實在忠
賢特進檢校右僕射右金吾衛大將軍充右街使成紀男
范希朝有貞臣之節有良將之風識逹武經學綜兵要臨
事能斷好謀而成嘗領元戎鎮于朔野控河上(一作中)之塞
拒漢南之庭脩其政刑諭以威德士吏向化(一作慕)裔夷綏
懷入覲京師策勲王府泊司警衛禁旅增嚴直道彌彰嘉
庸益茂固可以緫統北落節制西陲成魏絳和戎之勲振
晁錯備邊之策俾異俗率化穡人成功師乘以和𤇺候無
警懋建(一作昭)丕績時乃之休可開府儀同三司檢校左僕
射兼右神策軍京西諸城鎮行營兵馬節度使封如故
一作皆唐大詔令
授韓弘宣武軍節度使制
門下綂制大刑㧾率羣帥功庸既獻于社爵服宜加於
朝翼宣帝猷出納王命持綱以揆百度贊道以釐庶工
時惟宥密昔所華重寵我元輔昭其茂勲淮西諸軍行
營兵馬都統宣武軍節度副大使知節度事管内支度
營田汴宋亳穎等州觀察處置等使金紫光禄大夫守
司徒同中書門下平章事使持節汴州諸軍事守汴州
刺史上柱國穎川郡開國公食邑三百戶韓弘天毓間
氣時推上材静蓄滄波不測之深動發迅雷殷然之勢
竭彼肝膈參予股肱殿于中邦式是四表自淮濆俶擾
將校徂征而原燎方揚妖氣不歛爰命巖廊之傑董兹
貔武之師薦其忠誠勵彼勇節參掌廟算指授神機策
畫得於慮深威略宣於致遠俾趨重地遂援堅城彀中
全謀果立竒績既殄兇醜宜疇厥庸載加常伯之崇以
正宰司之位詔爵增邑懋兹休勲爾其敬之服我成命
可守司徒兼侍中使持節汴州諸軍事兼汴州刺史充
宣武軍節度副大使知節度事管内支度營田汴宋亳
穎州等觀察處置等使許國公食邑三千戶散官勲賜
如故主者施行
授張弘靖太原節度使制
門下授鉄鉞之賜其惟爪牙掌管籥之司允歸心腹况
乎天兵作鎮王業成都全晉山河陶唐風俗外以威懷
七狄内以承衞二京操節度戎師之權兼澄清列郡之
寄訓齊五校表率一方歴選元僚無逾上相中書令張
弘靖高蓋若慶大珪含章和順在中莊敬發外翼翼有
致君之道兢兢懷許國之忠言觀器能早授方任風謠
果洽於分陜膏潤實彰於近關洎登為鼎臣輔我衮職
出納萬務清明一心弘宣遠猷慎守成式夢帝所頼(疑)
伊人是瞻朕以龍山之前卒(疑作辛)乘殷會鴈塞之上稽
胡雜居求明略以拊循資盛名而鎮定是用輟於鈞軸
授以節旄崇高超列於天官密勿遥參於台席敬聽後
命載揚先聲在負元初乃考成肅公弼諧德宗以敷景
化肆予嗣位推爾業官匪惟勤勞于我邦兹亦光輝于
爾室於戲入而惟輔出而為藩行思永圖勿替舊服可
檢校吏部尚書平章事云云
授裴度彰義軍節度使制令狐楚
門下輔弼之臣軍國是頼興化致理則秉鈞以居取威
成(一作定)功則分閫而出所以同君臣之體而一中外之
任焉屬者問罪汝南致誅淮右蓋欲刷其汙俗弔彼頑
人雖棄(一作挈)地求生者實繁有徒而嬰城執迷者未革
(一作剪)其志(一作類)何獸困而猶鬭豈鳥窮之無歸歟由是
遥聽鼓鼙沂輟樞軸授以成筭(一作更張琴瑟煩我台席)董兹戎㫋
朝議大夫守中書侍郎同中書門下平章事飛騎尉賜
紫金魚袋裴度為時降生協朕夢卜精辨宣力堅明納
忠當軸而才謀老成運籌而智略前定司其樞務備知
四方之事付以兵要必得萬人之心是用禱于(一作於)上
玄擇(一作練)此吉日帶丞相之印綬所以尊其名賜諸侯
之斧鉞所以重其命爾宜大布清問恢壯徽猷感勵連
營蕩平多壘召懷孤疾字育夷傷况淮西一軍素效忠
節過海赴難史策上(一作書)勲建中初攻破襄陽擒滅崇
義此(一作比)者脅於兇逆歸命無由每念前勞常思安撫
所以内輟佐輔為之師帥實欲保全慰喻使各得其宜
爾往欽哉無越我丕訓可守門下侍郎同中書門下平
章事使持節蔡州諸軍事兼蔡州刺史充彰義軍節度
管内度支營田使(一作事)申光蔡等州觀察處置等使仍
充淮西宣慰處置使散官勲如故
一作皆唐大詔令
授崔弘禮天平軍節度使制
玉堂遺範
門下節制師戎(一作旅)考(一作廉)察風俗誠藩方之倚任實
朝廷之注意至於簡拔常所重難况齊魯分疆河朔接
境遏寇虞而固封守宣德教而按州部付之專柄思得
全才是用輟近輔之循良撫東平之凋瘵式孚成命所
為至公正議大夫云云崔弘禮文學發身擴之以襟度
忠信為主輔之以誠明累分郡符亦㧾戎鎮理行第一
奏課連最來必畏晩去常見思挹長者之聲光得大臣
之體要屬樂陵未靖戎事方殷上宰憂勞舊恙纏迫念
茲易置期在惠安當使恩威並行剛柔適用率之以義
則無不化齊之以禮則罔不服恢武略以經務清吏職
而約法必有餘地以康吾人大將鼓旗諸侯弓矢文昌
顯秩憲府雄班參以命之寵茲俞往承我休德勿替前
修可檢校戶部尚書使持節鄆州諸軍事兼鄆州刺史
御史大夫充天平軍節度鄆曹濮等觀察處置使散官
勲如故
授李愬山南東道節度使制(詔令作李愬移鎮加官階爵邑制)
玉堂遺範
門下伐叛除兇必俟乎竒略進封超位允答於殊庸况
四紀逋誅三州竊據積妖遺育縱亂(一作逆)挻災累年徂
征一舉主致論功既當(一作歸)於異等議賞豈待於踰時
唐隨鄧等州節度觀察處置等使通議大夫檢校左散
騎常侍使持節鄧州諸軍事兼鄧州刺史御史大夫賜
金紫魚袋李愬宗臣之胤王國克生毅勇蓄深温良煦
外禮樂戰攻(一無攻字)之器默識其源詩書義理(一無理字)之府
洞窺其室雖早昇朝序而末展將材頃以懸瓠滔天宿
兵既久方城壓境易帥頗頻永懷韜略之家必有弓裘
之嗣將(一作分)執金鼓載持干旄果副眷求克揚威令緝
傷夷之後振怯為雄制密邇之間保危成固推忠厚以
感物本信惠而知人一其鬭心厲厥(一作彼)死力乘虚徑
襲負雪兼行風驅如合於百神雷發(一作震)若出於九地
堅城立潰狡豎坐擒遺甿安堵以知歸餘黨釋甲而請
命古之良將其孰過焉已申獻捷之儀當舉策勲之典
爰擇(一作授)名部俾恢重藩自洛而遥惟襄為大綿亘楚
服横臨漢津揔八郡以澄清秉三軍之節制式因加地
往繼沉碑特遷左揆之尊崇茲(一作以崇)天秩仍假南臺之
長峻彼(一作用峻)霜威表以勲階賜之茅社(一作土)戶豐真食
門貴延恩洽此寵榮從于茂烈於戲天鑒非遠(一作眛)不
庭者必誅王爵無私有功者是享揚名濟美惟孝著於
家聲鍾鼎山河惟忠光于國籍凢曰臣子得無企歟可
銀青光禄大夫檢校尚書左僕射使持節襄州諸軍事
兼(一作守)襄州刺史御史大夫充山南道節度管内度支
營田襄鄧唐隨復郢均房等州觀察處置等使仍賜上
柱國封梁國公食邑三千戶并賜食實封五(一作三)百戶
與一子五品正員官主者施行
一作皆唐大詔令
授李光顔忠武軍節度使制
門下授鈇鉞之寄當兵車之會力鋤兇險志殄寇讎星
霜固難奪之誠始終見師貞之節嘉猷益茂力集休勲
宜崇寵光肆于時夏考諸前志斯為大經忠武軍節度
使李光顔崆峒秀氣為時生才謙和不流簡厚能斷本
忠信以經武閱詩書以理戎首職北垣聲雄大鹵受命
既平於朔野懸車亦剪其巴庸已積功勞銘在鍾釡朕
以淮濆負固歴紀稽誅自授兵符獨運明略分營先得
其地險呑敵屢挫於賊鋒嘗下名城拔其趙幟制勝之
術動合鬼神百戰表於忘軀一心注於報國歲月滋久
堅誠不回當兇妖就執之初是潰黨乞降之際单騎以
入其柵壘免胄而弔其傷殘納之不疑乃見全德今欃
槍已滅申蔡無虞寢興以思用息戎馬則報功顯秩位
宜重於三公馭貴殊勲賦亦開於千乘陟論道之優禮
奬述職之崇名爾其敬之無替舊服可檢校司空使持
節許州諸軍事兼許州刺史御史大夫依前充忠武軍
節度管内度支營田陳許等州觀察處置等使仍賜上
柱國封武威郡開國公食邑二千戶散官勲如故主者
施行
授裴休荆南節度使制
門下王者分職設官所以理天下外建州牧侯伯内置
公卿大夫故野無遺賢朝無闕政俾率土絶愁嘆之音
接畛有富庶之泰當是選也豈可易乎具官裴休巖廊
重德文學宗師才為代生智尚物表發言所以興家國
修已可以伏華夷自奮藻儒林射策藝圃廽處顔冉之
列疊昇晁董之科濟代之心已彰於事業奉君之志皆
推於友朋抗䟽七人之官正色三署之内縉紳多士慕
高韻以指南貝錦巧詞自退身於有北遂金玉王度丹
青憲章三領廉車一剖符竹皆著去思之稱共興(一作歌)
來慕之謠宏圖豈滯於割鷄令問果還於振鷺委茲文
柄任之春闈大呈公鑒之明傋傳德(疑作得)人之美板籍
繁務筦㩁劇權成富國之竒謀施安邊之大略先皇帝
夢想髦彦勵精理道採以公論付以化權致百度之惟
貞覺三台之益重羌戎擾叛調發時雨之師農畆廢荒
申明作霖之旨凡所經濟知無不為四鎮入境而獲安
三軍推誠而俱感整(疑)盡臣節何愧古人朕以全楚奥
區荆衡重地凑舟車之都會控湖嶺之要衝藉爾分憂
施吾惠澤蘇彼疲瘵勿倦殷繁玉帳兵符既榮冠於今
日文場武庫當繼蹤於昔賢(一作時)祗服典章無替徽烈
可檢校尚書右僕射兼江陵尹御史大夫充荆南節度
觀察處置等使散官勲封如故主者施行
文苑英華卷四百五十二
