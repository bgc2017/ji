文苑英華卷一百七十九宋李昉等編
應令(應教附)
應令三十七首應教二十四首
應令
侍遊新亭應令梁簡文帝
神襟愍行邁岐路愴徘徊遥瞻十里陌傍望九成臺鳳
管流虚谷龍騎藉春荄曉光浮野映朝煙承日廻沙文
浪中積春隂江上來柳葉帶風轉桃花含雨開聖情藴
珠綺札命表英才顧憐碔砆質何以儷瓊瓌
餞廬陵内史王脩應令前人
餞行臨上節開筵命羽觴廻池瀉飛棟濃雲垂畫堂疎
槐未合影反日暫流光園梅歛新藻階蕙結初芳
奉和簡文帝太子應令劉孝威
太子天下本元良萬國貞周朝推上嗣漢代慙重明前
星涵瑞彩洊雷揚遠聲三善得樂正百行紀司成九流
遍已辨七經咸所精博聞強子政高才陵長卿禮尊逾
屈已德盛益卑情仙菊(類聚作氣)貽鍾相儒道推桓榮延賢
博望苑視膳長安城園綺随金輅浮丘侍玉笙智囊前
歛笏端士後垂纓九仙良所重四海更垂纓(初學記作誰輕類聚)
(作東傾)斑輪同笨乘甲舘(類聚作觀)齊蓬衡
奉和六月壬午應令前人
玄圃棲金碧虚澗挹(一作抱)琨瑤築山圖碣岫穿池控(一作)
(類)海潮雷奔石鯨動水闊牽牛遙乘黿猶怯渡鞭石遂
成(一作類為)橋崖崩下生窟壁峭上干霄噪蛙常&KR0870;沸遊魚
或自跳荒徑横臨浦空舟斜插橈愁鴟集古樹白鷺隐
青苖神(一作乍)心重丘壑散步(一作微)懷漁樵石壘元卿徑
枝掛許由瓢伊臣本寂寞(一作默)由來畏市朝為貪山水
心所意惟逍遙寄言周伯沆勞君擅縠綃
侍宴餞陸倕應令蕭子顯
儲皇餞離送廣命傳羽觴侍遊追曲水開宴等清漳新
泉已激浪初卉始含芳雨罷葉增綠日斜樹影長
餞張惠紹應令劉孝綽
鮮雲積上月凍雨晦初陽廻風翻(類聚作揚集作飄)淑氣落景
煥(集本類聚並作渙)新光竹萌始防露桂樾(集作梃)已含芳瑤階
變杜若玉沼發攅蔣聖襟(集作衿)惜岐路曲宴闢蘭堂
侍宴離亭應令前人
轘轅東北望江漢西南永羽旗映日移鐃吹臨風警令
王愍追送纚(集本類聚並作䌫)舟宴俄頃掩𬒮眺征雲銜杯惜
餘景首燕徒有心局步何所(集本類聚並作由)騁
侍宴集賢堂應令前人
北閣(類聚作閤)時既(一作見)啓西園又已闢官屬引鴻鷺朝行
命金璧伊臣獨何取隆恩徒自昔布武登玉墀委坐陪
瑤席綢繆參宴笑淹留奉觴醳壺人告漏晩烟霞起將
夕反景入池林餘光映泉石
侍宴應令庾肩吾
副君時暇豫曾城聊近遊清池瀉飛閣疎樹出龍樓北
陸冰方壯西園春欲抽(類聚作周)梅心芳屢動蒲節促難收
徒然欣(類聚作須)並命無以厠應劉
侍宴宣猷堂宴湘東王應令前人
陳王驂駕反副后西園遊並命登飛閣列樹(類聚作坐)對芳
洲桂岩逢暮序菊水值窮秋竹徑簫聲發蘭門琴曲幽
徒奉文成誦空知思若抽
從皇太子出玄圃應令前人
春光起麗譙屣步陟山椒閣影臨飛盖鶯鳴入洞簫水
還澄故渚樹長合前橋綠荷生綺葉丹藤上細苗顧循
慙良藻何用擬瓊瑤
侍宴宣猷堂應令前人
副君德將聖陳王才掞天歸來宴平樂置酒對林泉爐
香雜山氣殿影入池漣豔舞時移節新歌屢上絃聽曲
慙回顧思經徒欲眠
侍宴餞湘東王應令前人
陳王從遊士高宴入承華並載同連璧雕文類簡(一作揀)
沙落猿時動樹墜雪乍(類聚作慙)搖花念此離筵促方愁別
路賖
奉和太子納凉梧下應令前人
北圍凉氣早步輦暫逍遙避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生蘇葉青花出稲苖無因學仙藻雲氣從飄颻
奉和春夜應令前人
春牖對芳洲珠簾新上鈎燒香知夜漏刻燭驗更籌天
禽下北閣織女入西樓月皎疑非夜林疎似更秋水光
懸蕩壁山翠下添流詎假西園讌無勞飛盖遊
暮遊山水應令得磧字前人
餘香屬清夜西園恣遊歴入逕轉金輿開橋通畫艗(類聚)
(作鷁)細藤初上援新流漸涵磧雲峰沒城柳電影開巖壁
侍宴餞新安太守蕭幾應令劉孺
芝蓋延藻(類聚作近薄)景畫石寫油雲玄覽多該洽聖思究
前聞微密操(類聚作探)精義優游妙典墳餞飲参多士言贈
賦新文
侍宴餞東陽太守蕭子雲應令張纉
仲月發初陽輕寒帶春序綠池觧餘凍丹霞霄(疑)新雨
良守謁承明仙舟式(類聚作戒)蘭渚皇儲惜將邁金樽留宴
醑
征虜亭送新安王應令徐陵
鳳吹臨南浦神駕餞東平亭迴漳水乘旆轉洛濱笙地
凍斑輪響風嚴羽蓋輕燒田雲色暗古樹雪花明岐路
一迴首流襟動睿情
奉和夏日應令庾信
珠(初學記作朱)簾卷嚴日翠幕蔽重陽五月炎蒸氣(初學記作氣蒸)
三時刻漏長麥随風裏熟梅逐雨中黃開冰帶井水和
粉雜生香衫含蕉葉氣扇動竹風凉早菱生軟角初蓮
開細房願陪仙鶴舉洛浦聽笙簧
侍宴東宫應令于仲文
銅樓充震位銀牓集佳賓青宫列紺幰紫陌結朱輪絃
調寶瑟曲歌動畫梁塵金巵傾斗酒瓊筵列八珍花驚
度翠羽萍散躍赬鱗承恩叨並作扣寂繞陽春
侍皇太子宴應令沈君道
副君監撫暇禁苑暫停輿(初學記作車)水落金沙淺雲高玉
葉疎随厨白羽扇(學記作燕)逐釣紫鱗魚飽德良無已榮陪
終宴餘
同前(一作和初春宴東堂應令)劉端
睿賞叶春芳開筵臨畫堂庭梅飄早粉簷柳變初黃八
珍羅玉爼九醖湛金觴筝響流飛閣歌塵拂妓行何必
西園夜空承明月光
奉和悲秋應令王胄
秋天擬文學秋水擅莊蒙草濕蒹葭露波卷洞庭風便
坐飜桑葉(一作莢)長坂歇蘭藂簷喧猶有鷰波(疑作陂)静未
來鴻蝉噪(一作唱)聞疑斷池清映似空劉安悲落木曹植
歎征蓬重明豈凝滯無累在淵冲随時四序合應物五
情同發言形惻隐睿作挺神功下材均朽木何以慕雕
蟲
此篇前五韻按初學記作蕭慤秋日詩文苑一百
五十八卷復云庾信作而此卷乃十韻共題王胄
作觀其詞意只是一篇當以此本為正
宴樂修堂應令江總(見初學記)
肅城通甲觀承華啓畫堂北宫降恩賞西園度羽觴殊
思奉玉裕終宴在金房庭暉連樹彩簷影接雲光仙如
伊水駕樂似洞庭張弹絲命琴瑟吹竹動笙簧庸疎濫
應阮衰朽惡連章
奉和初秋西園應令蕭慤(見初學記)
池亭三伏後林舘九秋前清泠間泉石散漫雜風煙蕖
開千葉影榴豔百枝燃約嶺停飛旆凌波動畫船
奉和初春出遊應令李百藥
鳴笳出望苑飛蓋下芝田水光浮落照霞彩淡輕煙柳
色臨三月梅花隔二年日斜歸騎動餘興滿山川
奉和禁苑餞别應令禇亮
大蕃初錫瑞出牧邇皇京暫以綠車重言承朱傳榮舒
桃臨遠騎垂柳映京營惠化宣千里威風動百城禁篽
芳春(初學記作嘉)節神襟餞送情金笳催别景玉管切離聲
野花開且落山鳥哢還驚微臣夙多幸薄宦奉儲明鈞
臺慚作賦伊水濫聞笙懷德良知久酬恩識命輕
奉和同太子監守違戀韓王元嘉
乾象開層構離明啓少陽卜征從獻吉守噐屬元良逖
矣凌周頌遙哉掩漢莊好士傾南洛多才盛北陽(初學記作)
(場)地分丹鷟嶺途間白雲鄉儲誠虔曉夕宸愛積炎凉
珠璧連霄漢萬物仰重光
同前薛元超
儲禁銅扉啓宸行玉[車犬]遙空懷夀街吏尚隔寢門朝地
首瞻龍戟塵外想鸞鑣飛文映仙牓瀝思叶神飈帝念
紆蒼陸乾文煥紫霄雲塘横筆海平圃(山海經槐江之山實維帝之平)
(圃)振詞條欲應重輪曲鏘洋韻九韶
汴水早發應令虞世基
夏山朝萬國軒庭會百神成功疇與讓盛德今為隣區
宇屬平一庶類仰陶鈞鑾蹕臨河濟裘冕肅柴禋啓行
分七萃備物象三辰祁祁亘原隰濟濟咸搢紳𤾉谷昇
朝景青丘發早春衮衣敷帝則分噐叙彛倫臨淄成誦
美河間雅樂陳薰風穆已被茂實久逾新
奉和長春宫應令虞世南
瑤山盛風樂南皮象逸遊何如事廵撫民瘼諒斯求文
鶴揚輕蓋蒼龍飾桂舟汎沫縈沙㠘寒澌擁急流路指
八仙舘途經百尺樓眷言昔游踐回駕且淹留後車喧
鳳吹前旌映采斿龍驂駐六馬飛閣上三休調諧金石
奏歡洽羽觴浮天文徒可仰何以厠琳球
追從鸞輿夕頓戱下應令前人
重輪依紫極前耀奉丹霄天經戀宸扆帝命扈仙鑣乘
星開鶴禁帶月下虹橋銀書含曉色金輅轉晨飈霧徹
軒雲(初學記作營)近塵暗斗城遙蓮花分綉萼竹箭下驚潮
撫已慙龍幹承恩集鳳條瑤山盛風樂抽簡薦徒謠
春日出苑遊曯唐玄宗
三陽麗景早芳辰四序佳園物候新梅花百般障去路
垂柳千條暗廻津鳥飛直為驚風葉魚沒都由怯岸人
唯願聖主南山夀何愁不賞萬年春
和同前應令張說
禁林艷裔發青陽春望逍遙出畫堂雨洗亭臯千畆綠
風吹桃李一園香鶴飛不去随青管魚躍飜來入綵航
睿賞歡承天保定遒文更覩日重光
同前賈曾
銅龍曉闢問安廻金輅春遊博望開渭水清光搖草樹
終南佳氣入樓臺招賢已從商山客託乘還徵鄴下才
臣在東周&KR0870;留滯忻逢睿藻日邊来
皇太子頻賜存問并索唱和新詩因有陳謝
釋廣宣
望苑招延後禪扉訪道餘秪言俟文雅何意及庸虚率
性多非學緣情偶自書清風聞寺響白日見心初重道
逢軒后崇儒過魏儲青宫列芳梓玄圃積瓊琚鄭鼠寧
容者齊竽久舍諸空懷受恩感含思幾躊躇
應教
和晉安王薄晩逐涼北樓廻應教
庾肩吾
向夕紛諠屏迎凉飛觀中樹影臨城日窗含度水風遙
天如接岸帆影似陵空陪文慙宋玉徒等侍蘭宫
詠朝牀應教前人
傳名乃外域入用信中京足欹形已正文斜體自平臨
堂對遠客命旅誓初征何如淄舘下淹留奉盛明
奉和汎舟漢水往萬山應教前人
桂棹沙棠船飄揚横大川映巖沉水底激浪起雲邊廻
(一作回)岸高花發春塘細草懸陪歌乘睿賞接醴侍恩筵
誰云李與郭獨得似神仙
北園新齋成應教庾信
紅粉跂鳥翼山節拱蘭枝畫梁雲氣繞雕窗玉女窺月
懸唯反照蓮開長倒垂盤根細壊石行雨暴澆池長藤
連格徙高樹帶巢移鳥聲唯雜曲花風直亂吹白虎題
書觀玄熊帖射皮文絃入舞曲月扇掩歌兒玉節調笙
管金船代酒巵若論曹子建天人本共知
春初賦得池應教張正見
遙天收密雨高閣映奔曦雪盡青山路冰消綠水池春
光落雲葉花影發晴枝琴樽奉終宴風月豈云疲
從籍田應衡陽王教前人
帝京惟赤縣宸居映紫微塗山萬國仰滄海百川歸東
作事平秩仲月祀靈威含光開早扇閶闔啓朝扉洛城
鐘漏息靈臺雲霧卷森森虎戟前靄靄鸞旗轉屬車猶
(類聚作遊)綘闕風馬(類聚作鳥)度丹巘帳殿幸金輿旌門擁玉輦
玉輦帶飛烟金輿映綠川雨師清遠路風伯静遙天分
渠通沃野激水入(類聚作繞)公田草發青壇外花飛蒼玉邊
蒼玉臨(初學記作陳)珪璧青壇躬帝籍冐撅乃三吹齊衡均
百辟蘭場儼芝駕桂圃芳瑤席山禽詠管絃野獸和鐘
(初學記作金)石鐘石既相和江海復無波梁客簮裾盛陳王
文雅多脩塗參弱駘喬木閉(類聚作問)輕蘿幸承温吹末擊
壌自為歌
衡陽王秋夜應制前人
雎苑凉風入章臺雲氣收螢光連燭動月影帶河流綠
綺朱絃泛黃花素蟻浮高軒揚䴡藻即事賦新秋
賦得新題梅林輕雨應教前人
梅樹耿長虹芳林散輕雨蜀郡随仙去陽臺帶雲聚飄
花更濯枝潤石還侵柱誰(初學記作詎)得零陵鷰随風時共
舞
詠雪應衡陽王教前人
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
暮秋望月示學士各釋愁應教徐儀
碣石寒光遠(闕)秋色高長洲正下葉曲岸已飛濤君
王悵晩節延佇謁神臯復屬西園夜輕輦暫遊遨遊遨
未云賞蒼梧孤月上枝間影合離波上光来往此夕未
央宫應照仙人掌掌高明轉淨夜深留睿想處處敞高
扄流照滿珠庭重輪入雅曲合璧應祥經燦爛浮珠網
參差間玉星山幽有芳桂林静發新蓂蓂開在帝城分
枝共月明斜暉漸西落彌軫(闕)歸情驂駕且來遊聖藻
命舒愁詢芻以蠲痗參妙本難酬良吏稱太閎因時命
應劉楚王追綠兕齊后出青丘馳原落雲翼截水曳吞
舟無勞子虚咤即事可忘憂
賦得微雨諸葛穎
微雨間(初學記作闇)東峰散漫灑長松澗滿新流濁山霑積
翠濃風起還吹鷰雲來本送龍登年随玉燭名山定可
封
奉和望山應教蕭慤
仙遊本多趣復此上秋初巖低石倒嶮嶺高松更疎峰
形疑鳥翅塞路似狼居矚望清(初學記作情)無已詞殚意有
餘
奉和濟黃河應教前人
大蕃連帝室驂駕奉皇猷未明驅羽騎凌晨方畫舟津
城度維錦岸柳夾緹油鐃(初學記作鍾)聲揚别島旗影照滄
流早光生劍服朝風起節樓滔滔細波動裔裔輕舷浮
廻橈避近磧放舳下前洲全疑上天漢不異謁蓬丘望
知雲氣合聽識水聲秋從軍何等樂喜從神仙遊
奉和晩日楊子江應教柳顧言
詰旦金鐃發驂駕出城闉鮮雲臨葆盖細草藉斑輪千
里烟霞色四望江山春梅風吹落蘂酒雨減輕塵日斜
歡未畢睿想良非一風生叠浪起霧卷孤帆出掞藻麗
繁星高論光朝日空美鄒枚侣終謝淵雲筆
(初學記亦載一篇其題目與柳顧言姓名並同詩却云大江都會所長洲有舊名西流控岷蜀東汎邇蓬)
(瀛未覩纖羅動先聽遠濤聲空濛雲色晦浹叠浪花生欲知暮雨歇當觀飛旆輕未詳孰是)
梅夏應教薛道衡
長廊連紫殿細雨應黃梅浮雲半空上清吹隔池來集
鳳桐花散勝龜蓮葉開幸逢為善樂頻降濟時才
詠寒食闘鷄應秦王教杜淹
寒食東郊上(雜詠作道)揚韝競出籠花冠初照日芥羽正生
風願敵知心勇先鳴覺氣雄長翹頻掃陣利爪(雜詠作距)屢
通中飛毛遍綠野灑血積(雜詠作散)芳藂雖然百戰勝會自
不論功
奉教追赴九成宫途中口號李嶠
委質承仙翰祗命遄遙策事偶從梁游人非背淮客長
驅歴川阜迥眺窮原澤欝欝桑柘繁油油禾黍積雨餘
林氣静日下山光夕未攀叢桂巖猶倦飄蓬陌行當奉
麾盖慰此勞行役
宴龍泓(有序不錄)武三思
登臨開勝託眺矚盡良游嵒崿縈紆上澄潭曲屈流泛
蘭清興洽折桂野文遒别後相思處﨑嶇碧澗幽
奉和梁王宴龍泓應教宋之問
水府淪幽壑星軺下太微鳥驚司僕馭花落侍臣衣芳
樹搖春晩晴雲遶坐飛淮王正留客不醉莫言歸
奉和夏日遊山應教蔡文恭
首夏林壑清薄暮烟霞上連巗聳百仞絶澗臨千丈照
灼晩花鮮潺湲夕流響悠然動睿思息駕尋真賞掞彼
渦州作懷兹洛濱想竊吹等齊竽何用承恩奬
勅借岐王九成宫避暑之作應教
王維
帝子遠辭丹鳳闕天書遙借翠微宫隔窗雲霧生衣上
捲幔山泉入鏡中林下水聲喧笑語巗間樹色隐房櫳
仙家未必能勝此何事吹笙向碧空
從岐王過楊氏别業應教前人
楊子談經處淮王載酒過興闌啼鳥換坐久落花多逕
轉廻銀燭林開散玉珂嚴城時未啓前路擁笙歌
從岐王夜宴衛家山池應教前人
座客香貂滿宫娃綺幔張澗花輕粉色山月吐燈光積
翠紗窗透(集作暗)飛泉綉戸凉還將歌舞出歸路莫愁長
文苑英華卷一百七十九
