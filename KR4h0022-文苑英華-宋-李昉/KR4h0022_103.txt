文苑英華卷一百三宋李昉等編
器用二
天子劒賦一首金劒出匣賦一首
斬蛟奪寶劒賦一首刜鐘無聲賦一首
金躍求為鏌鎁賦一首歐冶子鑄劒賦一首
昆吾切玉劒賦一首漁父辭劒賦一首
斬蛇劒賦一首
天子劒賦(以天生神物聖君用之為韻)李君元
物之利者稱乎劒人之尊者稱乎天固一人之所執諒
四海之攸先必當曜武德靜氛烟舉之無上揮之莫前
獨立而光連日月横行而氣壓山川請詳其功夫莫之
盛偉夫至寶克符元聖東溟之大不足淬其鋒北斗之
高乍若迴其柄信玄功之不宰曷凶德之能競足令六
合靜三光正佩服而寰中小康指揮而天下大定夫然
則鄙歐冶掩平津賤鏌鎁棄淳鈞彼勇不過於匹士我
威方御於兆人偶聖斯呈天地感通之謂道逢昏是去
隂陽不測之謂神豈比高祖提之而起沛始皇按之而
王秦為斯劒之等倫哉原其始也吹氣母鍊元精為爐
而九土開闢鼓橐而八風克生應以六律制以五行帶
之以恒山渤海鋒之以燕谿石城故能所向無敵莫之
與京既而徵三度亦以正三統劃宇宙以玄通宰乾坤
而利用彼蓮花發色玉貝騰文揮大野之中疾如雷電
倚長天之外上决浮雲爭能擊刺較勢繽紛所謂一夫
之勇非為四海之君如是則犀不足剸鐘不足刜繄以
聖功配兹神物我皇應昌期恢盛時不耀兵鋒設道德
以為固不先武力抗仁義以為師人神協贊遐邇平夷
真所謂天子之劒也敢繼莊生而賦之
金劒出匣賦韋肇
劒者主生殺之氣匣者同隠見之心鳴於其中或幽閉
以為恨出乎其外信利用以則深豈徒飾以調(疑作琱)玉
比之兼金剉雄鋩而不舉緘異氣而嘗沉者哉故劒利
於人匣因於劒蓋所以為重俾神物而不䙝亦所以表
能將瑞光而亦驗其始也若耶之溪涸赤堇之山開良
金既選歐冶爰來合純精而鑄鍊召太一與風雷厥功
既勤曠歲月而方就厥狀斯見法隂陽之所裁於是工
技之儔金鏤為匣制其象也錯玳瑁與瓊瑰韜而藏諸
祕龍鱗與龜甲故楚王之未識我含其章風胡之將鑒
我耀其光發匣而覩爛然非常環啓蜯以吐月刃披雲
而降霜若金隄始開横秋水之漫漫如青天欲倚散陽
彩之煌煌夫惟義也動而必言(疑作吉)夫惟神也行而無
迹號龍泉而其善可珍指斗牛而其光可射用悔(疑作晦)
之際思顧盼而無遺出幽之時思佩服之無斁伊昔三
劒氣凌九霄臨敵高揮而血流千里復讐虚擊而疾不
崇朝苟蒙蔽而未發雖晏隂之莫昭且劒之在匣蓄銳
而誰玩劒之出匣器利而能斷亦將試銛鍔於鯨鯢决
浮雲於天漢或提擕之未及尚埋淪而可歎願進用於
張華如見知於雷煥
斬蛟奪寶劒賦(以追殘水族濟彼驚濤為韻)獨孤授
昔佽飛兮言越川湄佩寶劒兮安流自持進孤棹以將
半乃雙蛟而見追曳紐搖環欲奪晶熒之氣呼風吸浪
先呈夭矯之姿初其勁楫將移輕帆未濟嗟履險以多
變歎韜鋒而自衞俄而積水怒隂雲蔽彼拏空攖霧之
狀當一明一晦之際其來也壘白刃旗短袂不足以當
其勢朱鬐赤鬛夾巨艦以風馳火尾金鱗奪雄鋩而電
逝乃言曰彼亦何逃徒為汝勞衝黭黮(二字一作晦淡)以天暝
蹙嵯峨而浪高徒觀夫鼎爾騰沸雷然怒號雖欲榖其
口牙其刀抗爾以千艘踣若質流若膏爾能傷予之一
毛既激氣於烟景忽碎爾於靈濤是知計於生而不計
於死利於劒而不利於水互出没以神闘洶崩騰而陣
起舟傍奪魄求形於似海之喉岸側甘心挂骨於如霜
之齒及其沸渭碎(疑作砰)訇風號雷驚驤首如玄雲阻色
騰眸而白日韜精須臾勇氣勵神機生拂首摧爪奮喉
裂纓方澒洞於重嶮已支離於浚瀛於是海蕩山覆川
停浪肅莫不駭其類奔其族玄黃之血隨重沫於淵淪
磔裂之形蝕餘威而蹙縮卒使劒返人安鱗窮血殘極
浦烟霽澄江景闌逶迤然鷁首光轉錯落爾龍泉影寒
冰彩猶鮮激金鐺之昭曜星文尚濕歸寶匣以闌干嗟
乎冥心者其勝如此恃力者其形若彼徒欲徵怪異壯
奇詭至今人語其風見英姿之卓爾
刜鐘無聲賦(以利刃無滯合神為用為韻)
劒挺銛鋒鐘列重器何百鍊之堅鋼向千鈞而效試刜
於有質若無質以通玄中乎有聲若無聲而斷棄則知
淬磨歲久雄稜霜利不然焉能逗撓獸之刑以中開使
發鯨之聲而靜閟想提握以輕奮宜鏗錚而應刃忽投
剛以泯入狀體柔而理順遂使風胡延視喜見其雄鋒
子野聳聽莫聞其為(疑作遺)韻爾乃理將神契跡與道俱
透兹堅重泯若虚無於是觀其用而駭矣取其類而比
夫當破堅之時方切玉而則異迨絶響之後狀決雲而
匪殊是以知其獲揮刜之效微齟齬之虞勿以簨簴可
憑猶懷抵礙勿以金石之固尚藴含胡宜其暗彰發揮
靜應凌厲冰結於直透之始泉默於旁通之際莫知所
觸故寂兮寥兮不輕其鋒信無凝無滯於戲亦由(由猶通用)
道之肥者往無不通藝之至者物無不合苟藴藏於求
用必開張而盡納載原斯器夫莫與鄰當耿介以發銳
若感通而應神所以願於重而宣利干於大以求伸果
然刜音而不錚為異銛鍔而無厚可珍則剸玄犀奚可
以擬議輕白羽曷足以等倫故君子謂青萍干將之刃
也可以比德於吾人
金躍求為鏌鎁賦(以大冶無私祥金乃躍為韻)
白行簡
金有利用躍而呈祥騰沸渭之炎彩耀赫奕之雄光始
則沉潜將委形於鍜鑄終能踊躍求效用於鋒鋩於是
挺奇姿奪良冶歎凡目之莫辨懼名工之或捨既翕赩
之在鎔尚淵淪之未寫迸紫光而傍射期遊刃以剸犀
烘赤氣而上衝願成形於斬馬徒觀其扇巨橐鑠利金
聲激射勢浮沉鳬氏傾耳以駭意歐冶拭目以窺臨既
而赫矣不常爛然有待紅霞聚蓄於穹谷滄波跳出於
溟海風雷於是借威日月為之揚彩自殊美玉豈韞櫝
以沽諸願比琱戈庶因兹而礪乃若夫流晶表異變態
無私象君子有剛柔之性同聖人不凝滯於時蓮鍔尚
融若踊決雲之刃雪鋒未鑄如呈切玉之姿矧夫騰躍
在中發揚於外君若形銷製噐我則保其堅貞君若應
用衞身我則期於遠大懿其鑠為金而不離效其祥而
自殊幸托跡於鎔範希效質於規模彼號巨闕出昆吾
龍藻龜文既以稱其昔有指晉麾鄭孰可使其今無嗟
乎光彩陸離揮(疑作輝)華彰灼疑狂電之乍發狀長星之
不落異十日之俱流殊衆口之相鑠精靈有感不憚豐
城之沉神光無方願繼延平之躍哂備物之鈎戟恥分
形於錢鎛客有仰詳(疑)金以立誠庶堅貞之有託
歐冶子鑄劒賦(以雷公發鼓蛟龍捧爐為韻)
先王之御天下也與物為公知文不足以獨理故資武
以為雄弧矢之利以征不服劒戟之用以威遠戎俾梯
山而入貢故率土而向風懿夫歐冶實曰良工鑄龍泉
之劒鍊耶溪之銅於是制良模啓鴻爐炎炭赫以震爇
大冶屹而山孤其始作也烟氣成陣橐聲若雷三光動
色六氣飛灰蛟龍捧爐雷公擊節龍勢初成玉匣新發
利可吹毛光能瑩雪此劒之德百夫稱傑此劒之用千
里流血豈比乎解牛之刃自謂良庖倒載之干虎皮以
包蒙莊說之以喻道周處憑之以斬蛟荆軻一拔以擊
秦柱漢祖三尺以定天下士庶得以安身王侯得以闢
土是知劒也藉以防虞豈比樂云不在鐘鼓既而切玉
期用剸犀是逢嘗聞靜亂舊說為龍佩服是宜則聖
哲攸重棄捐不可故牛斗是衝馮諼再彈而見於下客
季札一返空挂於長松逮夫邊塵欲飛邦人斯恐猛士
揮戈謀臣賈勇是殲是滅再持再捧四夷懾之以寧居
一人得之以垂拱是劒也古今之重是劒也荷君之寵
昆吾切玉劒賦(以利刃無儔堅剛必截為韻)金厚載
劒者金之利器玉者寶之至堅韜百鍊之形迥倚天而
入用斷十德之質信如泥而莫全蓋以淬礪呈彩磨礱
發鮮開匣寶之炯爾切連城而爛然原其周穆西征戎
王獻至刃決雲以增價鍔開蓮以逾利明星耀色固已
直於千金白玉雖堅纔可當於一試於是搜韞匵示精
剛謀剸割輝鋒鋩舉連環而動月掌盈尺以凝霜投刃
皆虚無騞然之異響應機立斷俄凜若以分光暎日惟
明摇容轉潔乍毁方以旁達忽離堅而中絶仰鋒亂起
初每謂如花飛應手全開終有疑於冰裂固可以鄙牛
斗之氣衝陋蛟螭之精截應用無敵清貞莫儔銷白虹
以影碎耀青蛇而色秋黯黯文開獨(疑作猶)庭中而電轉
熒熒屑落類掌下以星流素彩交光清文耀質既衛身
之可保豈化龍而無必色離温潤光開縝密形錯落以
膚寒彩璘玢而皆溢是知器有異而神符物至精而用
殊向若鍜非良冶質匪昆吾則安能充遠戎之獻斷抵
鵲之徒倘遇英雄必提擕而可以時逢琬琰固剪截之
如無嘉乎資礪乃之功剖温其之潤剸犀莫比其銛鍔
斬馬難齊於利刃夫如是知鍜鍊之至精切璠璵而可
信
漁父辭劒賦(以濟人之急取利誠非為韻)宋言
彼子胥兮亡命江湄賴漁父兮停橈在兹既横流而濟
矣因解劒以酧之厚意慇懃何惜千金之器高情特達
竟陳三讓之辭稽其去國無途迷津獨立前臨積水之
阻後有追兵之急躊躇而鶴髮相哀顧盼而漁舟可入
憂心盡展憑刳木以何虞渡口雖遥挂輕帆而已及繇
是拂拭青萍披陳素誠念險難以知我顧提擕而賜卿
拔三尺之熒熒波間電落横七星之凜凜掌上風生叟
乃莞爾興言搘頤話志本期浩淼以排難詎可倉惶而
徇利酧仁報惠誠多公子之心害義傷廉異日(一作且異)老
夫之意况乎此楚令方急嚴刑具陳盡索奔亡之黨先
誅隱匿之人若以爵禄為念華榮是親則械爾躬而赴
國持爾劒以防身整棹西歸自受執珪之賞論功北面
寧亡切玉之珍蓋由惻隠為心艱危是濟方圖散髮之
樂豈假吹毛之銳情高而俗慮難量語罷而鳴榔忽逝
連環吐月空臨玉匣之間一葉乘風漸入寒烟之際豈
不以識達精微言窮是非棄霜刃以長往弄雲濤而不
歸寂寞巖烟沉東流之渺渺凄涼浦樹含落日以依依
異乎義立一朝名超萬古决雲之異狀徒逞皎日之深
誠不取則知美范蠡而述魯連信斯人之可伍
斬蛇劒賦(以仗劒斬蛇金鋩水鍔為韻)徐寅
磨霜礪雲(疑作雪)兮熒煌錯落伊逐鹿之英聖有斬蛇之
鋒鍔蓋以麾正乾坤劃兮(疑作分)善惡楚國之姦雄徒爾
烹若窮鱗常山之首尾胡為斷如朽索斯劒也上應君
臨舒陽慘隂有其道則威若身兮靈若心無其道則鉛
其刃兮木其鐔唯上德之在火協紅爐之躍金莫不龍
活三尺霆飛半尋是何靈貺之異天啓之始而乃振戎
衣授秋水匣辭乎豐沛之邑腰入乎崤函之里日月方
暝雲雷未起有大蟒以横路礙潜龍之舉趾於是上較
天意下量地紀視銛鋒而何斯違斯擊怪物而宛其死
矣然後挫七雄削多壘豈唯仗之剪路蛇而戮封豕蓋
將提之令諸侯而禪天子得非秦毒之奢變作長蛇漢
德之儉化為神劒奢以儉陷蛇以劒斬道在晦而須顯
事有增而必減果聞哭白帝之亡符赤帝之昌雖行大
義亦假雄鋩莫不龜文龍藻玉鏤金裝世亂將用時清
則藏十二年兮如我淬七十陣兮摧而剛空山吞象之
鱗豈鈋(五禾切削也)蓮鍔大澤銜珠之血不汙星光然後歴
興亡繼得喪漢之滅兮魏之受魏之衰兮晉之仗晉火
起兮高飛豈混煙煤之狀
文苑英華卷一百三
