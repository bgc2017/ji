文苑英華卷四百四十一宋李昉等編
德音八
雜德音二
建中四年德音(一作建中四年伐西河叛帥勞慰本道百姓勑)
編制
勑朕嗣守鴻緒(一作大業)于(一作於)今五年承祖宗之休烈受
明靈之耿命曷嘗不損已求瘼視人如傷思省徭賦以
阜(一作康)邦俗納羣生於夀域躋大化於昇平而德固虚
薄志不昭感叛人未附戎馬方殷在予之責鑒寐多懼
自兩河背誕兇逆相囡殺害非辜盗竊城邑摇蕩我邊
鄙荐食我黎元勞我師徒費我征賦累更時歲未克底
寧朕子育萬人務康暴亂棄其細故待以初誠申之以
大信示之以好惡將冀迷乃知復困則思通亦欲先德
後刑有征無戰不勞師旅以及和平而包藏禍心自搆
扇亂(一作自相搆)侮慢朝旨偷盗甲兵去順效逆曾無悛志
謂天可罔謂責可逃緩之則為患日深逼之則矯窮困
抗挾藏姦(一作詐)慝詭毒萬端陷誤忠良申雪無路朕為
人父母實為痛心豈可忍此姦回為之覆燾是以大整
師旅肅將天誅載清㝢縣以息黎庶事不得已而至於
斯頃以軍興飛輓相次供億之費餽餉之勤屢擾農商
或擅其利州縣征賦重及疲人朕期(一作心)於止戈日冀
蠲復先志未就後慮繼之微責既加名目猶廣百姓私
養岡以自贍惟是夙夜不遑安寧豈不知耕織之艱難
轉輸之勞苦每一念至載深憂旰儻上玄垂鑒烈祖降
靈憑將帥之設謀股肱之戮力俾我一戎永清四海則
頒賦名目當日悉停兩稅定數亦各減放以便萬姓咸
與昭蘇各委節度觀察使及刺史縣令所在郡(一作部)邑
明加曉諭使悉(一作知)子意朕欝于大道遠邇未寧必藉
(一作假)人力以靖多難宜宣布中外咸使聞知(七月十一日)
放免諸道先停放將士資糧德音
編制(見唐大詔令)
勑興理化者務積於人長國家者以義為利故歛之欲
薄而使之以時然後億兆歡心遠邇欣戴政平俗阜必
本於兹朕服承天命撫臨區夏憂矜在慮宵旰忘勞苟
可以助化寧人便時益下事無大小皆盡其心比以中
夏甫寧頗勤經費遂收諸道停減將士糧斛用叶權宜
言念疫甿重兹供億頃雖疏理轉送猶勞睠彼東南良
深矜歎夫崇儉可以足用節事可以豐財所當約已菲
躬量宜濟務豈資厚取方給軍須思息遺黎俾蠲徭賦
其貞元二年三年已前所收諸道停減放歸營農將士
軍資糧斛錢米等緣送納向畢任依前勑收管其貞元
四年已徵到及在路者即依前送其在百姓腹内者並
宜令放免其貞元五年已畢每年合收一百七萬八百
八十八貫石宜並放免仍委每道觀察使具當管每州
都放錢數聞奏並各下本州曉示百姓令知其悉於戲
人惟邦本本固邦寧百姓苟豐君孰不足式敷簡惠俾
革煩擾庶其安逸各務農桑布告遐邇明知朕意(貞元四年)
(十月)
會昌元年彗星見避正殿德音内制
門下天道運行二氣交感著明不息罔有僣差苟或變
見是為至誡朕以寡德祖宗眷祐撫臨四海茂育群生
夙夜祗慄思臻和洽年穀幸豐方期冨庶而德有所未
至信有所未孚妖星謫見既(一作旬)望未咸天乖常象咎
徵昭然觀占次舍寝興愧惕雖罪已之詞常申謝譴而
在予之責更示深衷是用側已修身以答天意冀有感
召導迎休祥自此未御正殿宰臣與群官有司(一作群有司之)
(官)且於延英聽命慎刑審獄理滯申恩冀絶冤結以通
和氣其天下見禁囚徒京城内宜委宰臣一人於尚書
省詳覆如情状冤屈䟽理訖且錄聞奏諸州府各委長
吏親自覆問不得信任官吏令有冤誣不急之務或慮
勞力且令休罷亦示(一作是)恤人應京城及諸州内府及
公廨寺觀如非要切所有營繕並勒權停救患備災為
政之本言念黎庶彌切憂勤應今年諸道水災蝗虫諸
州縣或有存恤未及處並委所在長吏與鹽鐵度支延
院同訪問聞奏或恐明年又有水旱蝗虫其近江州縣
今正當農隙各委本道加築隄防及勸課百姓種植五
豆以備災患其常平義倉先有收貯未足處切令校料
不得信任所由欺隱永思天誡用警畋遊克已省躬損
之又損其臘日京兆府及諸司進食並宜權停於戲譴
告之徵幽微玄遠上天垂耀鑒(一作烱)誡彰明思獲銷禳
深用兢勵遐思殷宗之道修德以勝妖𬗟懷宋景之賢
發言而退舍將欲推誠以御物化災而為祥庶或感通
以遂福應宣示中外宜諒至懷主者施行(十一月十五日)
太和六年德音(一作水災令百官早言事及優恤人戶詔)
門下朕聞王者之理天下一物失所興納隍之咎一夫
不獲歎時予之辜雖饑疫凶荒國家代有而隂陽祲沴
儆戒朕躬自諸道水旱害人疾疫相繼宵旰罪已興寝
疚懷屡降詔書俾副勤恤發廪蠲賦救患賑貧亦為至
矣今長史申奏札瘥猶甚盖教化未感於庶蒸(一作蒸人)精
誠未格於天地法令之或爽官吏之或(舊唐書作為)非百姓
寖冤稅役多弊奸贓未去農業失時有一于兹皆傷和
氣並委内外文武常參官一一條流各具所見聞奏必
當親覽無憚直言其諸道應有災荒處其疫死(一作疾疫)之
家有一門盡殁者仰官給凶具隨事瘞藏如有一家口
累因疫死一半者其長吏量事即與本戶稅錢三分中
减一分死一半已上者與减本戶稅錢一半其疫疾未
定處並委長吏差官廵撫量給藥醫詢問救療之術各
加拯濟事具(一作畢)條流奏來其有一家長大者皆死所
餘孩稚拾貳至襁褓者不能自活必至殀殤委長吏勸
其近親收飬仍官中給兩月米糧(五字一作給糧兩月)亦具都數
聞奏江淮諸道既有凶荒賦入上供悉多蠲减國用常
限或慮不充其度支鹽鐵戶部及百司除諸軍衣糧布
帛及宗廟祭享切急所須并常科用外所有舊例市賣
貯備雜物一事已上並仰權停待歲熟時豐别舉處分
於戲朕自臨御于今七年兢兢乾乾不敢自逸而冲昧
寡德未能燮調暵旱水災或罹於藩郡夭亡疾苦或横
(一作害)於生人悼於厥心省已自責其州府長吏各奉詔
條勉加拯恤凡在中外宜體朕懷主者施行(五月二十八日)
太和八年疾愈德音内制
門下朕祗若天命纉承睿圖正統紀以清庶方序彜倫
以貞百度慄慄寅畏于茲九年雖儉已飭躬推誠育物
懼有未至不遑晏寧屬節氣交時疾恙嬰體列聖垂佑
涉旬復初既上慶於兩宫宜覃恩於兆姓庶與寰宇同
茲福祥自太和八年二月九日昧爽巳前天下應犯死
罪降從流流徒等已下罪逓减一等唯官典犯贓及諸
色所由破用官錢故殺十惡等罪不在此限左降官流
人緣近有(三字亦作宜凖)去年八月九日勑宜即與處分為政
之要必在去煩厚下之恩莫先已責應度支戶部鹽鐵
積欠錢物或囚繫多年資産巳盡或本身淪没展轉難
徵簿書之中虚有名數囹圄之下常積滯冤言念于斯
所當矜恤其度支戶部鹽鐵應有懸欠各委本司具其
可徵可放數條流聞奏不得容有姦濫在京諸司諸使
食利錢其元舉人已納利計數五倍已上者本利並放
其有人戶逃死攤徵保人其保人納利計兩倍已上者
其本利亦並放免其納利未滿此數者待納利數足徵
本停利其諸色私債止於一倍不得利上生利仍委本
縣各為詳理處分京邑之中本無𣙜酤屬真元用兵已
(一作之)後費用積廣始定店戶等第令其納𣙜况萬戶(一作)
(方)所聚私釀至多禁令既不可施𣙜利自無所入徒立
顆額殊非惠人其長安兩縣見徵納𣙜錢一萬五千一
十(一無此字)貫八百文若先次者並放免其𣙜酒錢起今日
已後亦宜並停比者滄寇干紀稽誅數年諸道興師累
獻戎捷時方討叛難議釋縲免死戍邊已為(一作有)恩貸
今滄州一道久被朝章念其懷土之心必有向隅之歎
俾之遂性用洽優恩其諸道所送滄州將健配流及邊
鎮營田役使者共一千三百五十九人並委本道節度
觀察使據見在人放歸本管如有已效軍職及自有生
業不願去者亦任便住董昌齡自至邕州累平溪洞兵
威所向首惡皆擒然每念蒼生無非赤子况在荒徼尤
當撫循其溪洞如有未歸附者向後非因侵擾更不用
進討仍加存撫使各懷安其所獲黃洞百姓並分配側
近州縣令自營生不得沒為奴婢將充賞給如元是奴
婢者即任充賞南海蕃舶本以慕化而來固在接以恩
仁使其感悅如聞比年長吏多務徵求嗟怨之聲達於
殊俗况朕方寶勤儉豈受(一作愛)遐琛深慮遠人未安率
稅猶重思有矜恤以示綏懷其嶺南福建及楊州蕃客
宜委節度觀察使常加存問除舶脚收市進奉外任其
來往通流自為交易不得重加率稅天下諸州府如有
冤滯未伸宜委御史臺及出使郎官察訪聞奏於戲朕
百靈所祐獲遂痊和虔奉神休敢㤀昭報其五岳四瀆
天下名山大川各委所在長吏致祭仍加豐㓗以副精
誠朕以寡德上奉丕構宗社流慶玄穹叶靈微恙愆和
旋就康復渥澤恩及於人瘼儆戒先自於朕躬俾我華
夷共歡冨夀中外臣庶宜體予懷主者施行(二月九日)
一作皆唐大詔令
䟽理囚徒量移左降官等德音編制
門下朕聞惟天為大惟堯則之施及文王昭事上帝朕
遐思古訓順考前文仰止於皇王之間規範於堯文之
際始如徒涉而望超溟渤中若策蹇而求躡雲霄思逮
於三希之則至由是力於恭已銳以濟人九載於茲一
致不怠然而德未甚腆信未甚孚雖懷汔可之詩敢企
康哉之詠尚頼社稷降祐祖宗垂休兵革向寧朝野斯
乂自頃誕施渥澤冀獲霶流猶慮莫及昭蘇愈多乏困
今則夏田豐稔倍於常時不足之憂暫免興慮又以西
成未保蟲蝗是慮(一作虞)永惟惠䘏之宜庶叶銷禳之要
苟能利於百姓頼於四方可使稼穡有年邊疆無事則
惟恐不及豈憚於必行是用更理闕遺再新提舉一陽
斯始爰開蕩滌之恩晏隂將成式繼矜蠲之令副我誠
切在爾司存應京畿及天下見禁囚徒暑毒之時要令
䟽理牢獄之内慮有滯冤宜令臺府及諸軍司并所在
州縣長吏據見禁囚徒流限德音到後七日内親詳罪
名䟽理訖聞奏不得更延引時日除非巨蠧有碍去年
赦條外餘並節級逓减一等從輕處分左降官及諸色
流人近雖累有赦令皆以沾恩欲其悔過自新豈恡頻
施霈澤經去年赦條已得量移者更與量移合復資者
准則例處分其去年十一月十日後至今年五月以前
續有左降官及流人亦便與量移如今放還者所司速
與處分内人久在深宫常膺役使不惟勤勞可憫固亦
親愛是思宜令揀選宫人五百人放出各歸其家屬俾
無離怨用叶推恩見在宫人尚令揀放諸節進奉宜有
指揮應諸親及公郡主等每年端午及延慶并嬪妃生
日所進人(一作女)口自今已後宜並停進鷹鷂之設本資
畋遊朕端居穆清不好馳騁所宜改放以遂物情左右
神策軍各放二十聯伍坊放三十九聮飛龍放一十九
聮其左右神策軍每年進鷹鷂放(一作於)數内停减春秋
二社兩進九月十五日各停進鷹二聮共停一十四聮
應租庄宅使司産業庄磑店鋪所欠租斛斗草及舍課
地頭等錢所由人戶貧窮無以(一作可)徵納年歲既遠虚
繫簿書緣咸通七年赦條不該今宜從大中三年至大
中十三年已前並令放免京兆府奏雲陽等一十二縣
百姓論去年宿種麥苖下子後旋被蝗虫食損今年盡
不滋生雖京畿之間去冬蠲放不少但以疲人懇訴須
務哀矜已令府司差官廵檢如有損處即時特與减放
令府司具合放數指實聞奏戍役辛勤道途綿歷將還
鄉土在贍供須安南邕州已奏放回北軍其餘頓逓經
過本州縣界並須如法先自備辦摐排比切不得臨時
差配百姓及借索擾人仍錄前後德音赦條於鄉村分
明榜示不得違越仍委所在長吏嚴立條置專加覺察
枷禁所施在防奸蠧舉便欠負未涉重條如開府縣禁
人或錄私債及有銅身監逐無計營生須有條流俾其
存濟自今已前應百姓舉欠人債如無物産抵當及身
無職任請受(一作奉)所在州縣及諸軍司須寬與期限切
不得禁銅校料令其失業又輙不得許利上生利及回
利作本重重徵收如有違越勘實奏聞去年德音條流
事件極多貴其普及生靈惠沾寰宇尚聞所赦令在未
盡施行今重舉明俾無留滯宜令天下長吏差清強判
官專勾當切更分明檢舉一一據事節施行訖奏聞如
更因循必行朝典其所差判官仍速具名銜分析聞奏
好生之德宜及禽魚宇(一作卵)育之時須加條制舊勑每
年起三月一日至五月末不許採捕水虫禽鳥雖有舊
勑(一作勑禁)尚恐因循宜令臺府并諸軍司每及時禁之月
更嚴提撕勿使違犯儉德之修聖賢所重近日俗多澆
靡時尚矜誇朕常慕素風斯遵儉制去年赦文之内已
曾明有指揮所宜克副朕心用誡奢僣東川每年進蜜
浸荔枝道路遥遠勞費至多自今已後令宜停進布告
中外稱朕意焉主者施行(咸通八年五月十八日)
一作皆唐大詔令
䟽理京城諸司及諸州軍府囚徒德音
編制
勑慎恤刑獄大易格言語曰如得其情哀矜而勿喜而
獄吏苛刻務在舞文守臣因循罕聞親(一作視)事以此械
繫之輩溢於狴岸逮(一作追)捕之徒繁於簡牘實傷和氣
用(一作因)致沴氛况時屬熇蒸化先茂育並赦罪戾式順
生成應天下所禁繫罪人非(一作除)十惡五逆及故意殺
人造作(一作合造)毒藥持仗行劫開發墳墓外餘宜並䟽理
什放如或信任人吏多有生情繫留續察訪得知本道
觀察使判官州府本曹官必加懲譴以誡慢易勑到十
日内䟽理分析聞奏(咸通十二年五月十六日)
一作皆舊唐書
文苑英華卷四百四十一
