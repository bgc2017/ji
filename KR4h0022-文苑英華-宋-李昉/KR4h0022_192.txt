文苑英華卷一百九十二宋李昉等編
樂府一(樂府共六十卷以藝文類聚初學記文粹諸人文集并郭茂倩劉次莊樂府參校注下同)
(者為一作)
京洛篇二首帝王所居篇一首
帝京篇十一首煌煌京洛篇二首
新城安樂宫三首凌雲臺二首
長安道十六首洛陽十七首
京洛篇梁簡文帝
南遊偃師縣斜上㶚陵東廻瞻龍首堞遥望德陽宫重
門遠照曜天閣復穹㝫城旁疑複道樹裏識松風黃河
入洛水丹泉繞射熊夜輪懸素魄朝天(一作光)蕩碧空秋
霜曉驅鴈春雨暮成虹咸(一作曲)陽(曲陽侯漢外戚王根也)造甲第
高安還禁中劉蒼歸作相竇憲出臨戎此時車馬合兹
晨冠蓋通誰知兩京盛歡宴遂無窮
同前李巨仁
京洛類神仙藹藹却雲烟漸臺臨太液玉樹並甘泉車
喧平樂外騎擁濯龍前競結蕭朱綬爭攀李郭船獨悲
韓長孺死灰猶未燃
帝王所居篇張正見
崤函雄帝宅宛雒壮皇居紫微臨複道丹水亘通渠沉
沉飛雨殿藹藹承明廬兩宫分槩日雙闕並凌虚休氣
充青𤨏榮光入綺疎霞明仁夀鏡日照凌雲書鳴鸞背
鳷鵲詔蹕幸儲胥長楊飛玉輦御宿陟金輿柳葉緹飄
騎槐花影翻車薄暮歸平樂歌鐘滿玉除
帝京篇(並作十首)唐太宗
秦川雄帝宅函谷壮皇居綺殿千尋起離宫百雉餘連
甍遥接漢飛觀迥凌虚日月隱層闕風煙出綺䟽
二
巖廊罷機務崇文聊駐輦玉匣啓龍圖金繩披鳥(一作鳳)
篆韋編斷方續縹帙舒還卷對此乃忘憂(一作淹留)欹案觀
墳典
三
移步出詞林停輿欣武宴琱弓寫明月駿馬疑流電驚
鴈落虚弦啼猿悲急箭閱賞誠多美於兹乃忘倦
四
鳴笳臨樂舘眺聽歡芳節急管韻朱絃清歌凝白雪彩
鳳肅來儀玄鶴紛成列去兹鄭衞聲雅音方可悦
五
芳辰開(一作追)逸趣禁苑信多竒橋形通漢上峯勢接雲
危煙霞交隱映花鳥自參差何如肆轍跡萬里賞瑶池
六
飛蓋去芳園蘭橈遊翠渚梁(一作萍)間日影亂荷處香風
舉桂檝滿中川絃歌振長嶼豈獨汾河曲方為歡宴所
七
落日(一作日落)雙闕昏廻輿九重暮長烟引(一作散)初碧皎月
澄輕素褰幌翫琴書開軒引雲霧斜漢耿層閣清風摇
玉樹
八
歡樂難再逢芳晨真(一作良)可惜玉酒泛(一作溢)雲罍蘭肴
陳綺席千鍾合堯禹百獸諧金石得志重寸隂忘懷輕
尺璧
九
建章歡賞夕二八盡妖妍羅綺昭陽殿芬芳瑇瑁筵珮
移星正動扇掩月初圓無勞上玄圃即此對神仙
十
以兹遊觀極悠然獨長想披卷覽前蹤撫躬尋既往望
古茅茨約瞻今蘭殿廣人道惡高危虚心誡盈蕩奉天
竭誠敬臨民思惠養納善察忠諫明科慎刑賞五六誠
難繼四三非易仰廣待淳化敷方嗣云亭響
同前駱賓王
山河千里國城闕九重門不睹皇居壮安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重關一百二漢家離宫三十六桂
殿隂岑對玉樓椒房窈窕連金屋三條九陌鳳(一作麗)城
隈萬戶千門平旦開複道斜通鳷鵲觀交衢直指鳳凰
臺劍履南宫入簪纓北闕來聲明冠寰宇文物象昭回
鈎陳肅蘭戺璧沼浮槐市銅羽應風廻金莖承露起校
文天禄閣習戰昆明水朱邸接(一作抗)平臺黃扉通戚里
平臺戚里帶崇墉炊(一作灼)金饌玉待鳴鐘小堂綺帳三
千戶大道青樓十二重寶蓋雕鞍金絡馬蘭忩繡柱玉
盤龍繡(一作綺)柱璇題粉壁映鏘金鳴玉王侯盛王侯貴
人多近臣朝遊北里暮南隣陸賈分金將燕喜陳遵投
轄正留賓趙李經過密蕭朱交結親丹鳳朱城白日暮
青牛紺幰紅塵度俠客珠彈垂楊道倡婦銀鈎採桑路
倡家桃李自芬(一作芳)菲京華遊俠事(一作盛)輕肥延年女
弟雙鳳入羅敷使君千騎歸同心結縷帶連理織成衣
春朝桂樽樽百味秋夜蘭燈燈九微翠幌珠簾不獨映
清歌寶瑟自相依且論三萬六千是寕知四十九年非
古來名(一作榮)利若浮雲人生倚仗信離(一作難)分始見田
竇相移代我聞衞霍有功勲未厭金陵氣先開石槨文
朱門無復張公子㶚亭誰畏李將軍相顧百齡皆有待
居然萬物咸應改桂枝芳氣已銷亡栢梁高宴今何在
春去春來若自馳爭名爭利徒爾為久留郎署終難遇
空掃相門誰見知當時(一作莫矜)一旦擅豪華自古千載長
驕奢倏忽摶風生羽翼須臾失浪委泥沙黃雀徒巢桂
青門遂種瓜黃金銷鑠素絲變一貴一賤交情見紅顔
宿昔白頭新脱粟布衣輕故人故人有湮淪新知無意
氣灰死韓安國羅傷翟廷尉已矣哉歸去來馬卿辭蜀
多文藻楊雄仕漢乏良媒三冬自矜成足用十年不調
幾邅廻汲黯薪逾積孫弘閣未開誰惜長沙傅(一作賦)獨
負洛陽才
煌煌京洛行張正見
千門儼西漢萬戶擅東京凌雲霞上起鳷鵲月中生風
塵暮不息簫管夜恒鳴唯(一作誰)當賣藥樹不入長安城
同前戴暠
欲知佳麗地為君陳帝京由來稱俠窟爭利復爭名鑄
銅門外馬刻石水中鯨黑龍過飲渭丹鳳俯臨城羣公
邀(一作惡)郭觧天子問黃瓊詔幸平陽第騎指伏波營五
侯同拜爵七貴各垂纓衣風飄颻起車塵暗浪生舞見
淮南法歌聞齊后聲揮金留客坐饌玉待鐘鳴獨有文
園客(一作令)偏嗟武騎輕
新城安樂宫梁簡文帝
遥看雲霧裏(一作中)刻(一作列)桷映丹虹珠簾通曉日金華
拂夜風欲知歌管處來過安樂宫
同前隂鏗
新宫實壮哉雲裏望樓臺迢逓翔鵾仰聯(一作連)翩賀鷰
(一作雀)來重簷寒露(一作霧)宿返景(一作返井又作丹井)夏蓮開砌石
披新錦花梁畫早梅欲知安樂盛歌管雜塵埃
同前陳子良
春色照蘭宫秦女旦忩中柳葉來眉上桃花落臉紅拂
塵開扇匣卷帳却薰籠衫薄偏憎日裙輕更畏風
凌雲臺謝舉
綺甍懸桂棟隱映傍(一作月旁又作曖)槁柯勢高凌玉井臨迥
度金波易覺凉風至早飛秋葉(一作鴈)過高臺相思曲望
遠騷人歌幸矚(一作屬)此迢遰知承寒露多(一作雲霧多)
同前王褒
高臺懸百尺中央殊未窮北臨酸棗寺西眺明光宫城
旁抵雙府林裏對相風書題鹿盧牓觀寫飛廉銅忩開
神女電梁映美人虹虞捐濫失寵鄭瞀特懷忠莊生垂
翠釣昭儀拒(一作抵)鬭熊馳輪有盈闕人道亦汗隆還念
西陵舞非復鄴城中
長安道梁簡文帝
神臯開隴右陸海實西秦推輪抵赤縣(一作金槌抵長樂)複道
向宜春落花依度幰垂柳拂行人金張與(一作及)許史夜
夜尚留賓
同前梁元帝
西接長楸道南望小平津飛甍臨綺翼輕軒影畫輪雕
鞍承赭汗槐路起紅塵燕姬雜趙女淹留重上春
同前庾肩吾
桂宫延複道黃山開廣路遠聽平陵鐘遥識新豐樹合
殿生光彩離宫起煙霧日落歌吹還塵飛車馬度
同前蕭賁
前登㶚陵岸還瞻渭水流城形類北斗橋勢似牽牛飛
軒駕良駟寶劍雜輕裘經過狹斜里(一作裏)日暮興(一作與又)
(作直)淹留
同前徐陵
輦道乘雙闕豪雄被五都横橋象天漢法駕應坤圖韓
康賣良藥董偃鬻明珠喧喧擁車騎非但執金吾
同前陳晤
長安開繡陌三條向綺門張敞車單馬韓嫣乘副軒寵
深來借殿功多競買園將軍夜夜返絃歌著曙喧
同前顧野王
鳳樓臨廣路仙掌入煙霞章臺京兆馬逸陌富平車東
門疏廣餞北闕董賢家渭橋縱觀罷安能訪狹斜
同前阮卓
長安馳道上鐘鼓(一作鳴)宫寺開殘雲銷鳳闕宿霧歛章
臺騎轉金吾度車鳴丞相來藹藹東都晩羣公騶御廻
同前江總
翠蓋乘輕霧(一作露)金羈照落暉五侯新拜罷七貴早朝
歸轟轟紫陌上藹藹紅塵飛日暮延年(一作平)客風花拂
舞衣
同前沈佺期
秦地平如掌層城入(一作出)雲漢樓閣九衢春車馬千門
旦綠槐開復合紅塵聚還散日晩鬭鷄還(一作廻)經過狹
斜看
同前崔顥
長安甲第高入雲誰家居住霍將軍日晩朝廻擁賓從
路旁拜揖何紛紛莫言炙手手可熱湏臾火盡灰亦滅
莫言貧賤即可欺人生富貴自有時一朝天子賜顔色
世上悠悠應始知
同前皇甫冉
長安九城路戚里五豪家結束趨平樂聯翩抵狹斜高
樓臨積水複道出繁花唯有相如宅蓬門度歲華
同前韋應物
漢家宫殿含雲烟兩宫十里相連(一作聯)延晨霞出沒弄
丹闕春雨霏微似甘泉(一作春雨依微自甘泉)甘泉(一作春雨)依微春
尚早長安貴遊愛芳草寶馬横來下建章香車却轉避
馳道貴遊誰最貴衛霍世難比何能蒙主恩幸遇邊塵
起歸來甲第拱皇居朱門峩峩臨九衢中有流蘇合歡
之寶帳一百二十鳳凰羅列銜明珠下有金(一作錦)鋪翠
被之燦爛博山吐香五雲散麗人綺閤情飄颻頭上鴛
釵雙翠翹低鬟曳袖廻春雪聚黛一聲愁碧霄山珍海
錯棄藩籬烹犢炮羔如折葵既請列侯封部曲還將金
印授廬兒歡榮若此何所苦所(一作但)苦白日西南馳
此詩三百四十二卷重出今已削去注異同為一
作
同前白居易
花枝缺處青樓開豔歌一曲酒一杯美人勸我急行樂
自古朱顔不再來君不見外州客長安道一廻來一廻
老
同前薛能
汲汲復營營東西連兩京關繻古若在山岳累應成各
自有身事不相知姓名交馳兼(一作喧)衆類分散入重城
此去應(集作此路去)無盡萬方人旋(一作始)生空餘片言苦來
往覓劉禎
同前王貞白
曉鼓人已行暮鼓人未息梯航萬國來爭先貢金帛不
問賢與愚但論官與職如何貧書生只獻安邊策
洛陽道梁簡文帝
洛陽佳麗所大道滿春光遊童初(一作時)挾彈蠶妾始提
筐金鞍照(一作被)龍馬羅袖(一作袂)拂春桑玉車爭晩入潘
果溢高廂
同前庾肩吾
徼道臨河曲層城傍漢(作洛)川金門纔出柳銅井半含泉
日起罘罳外車廻雙闕前潘生時未返遥心從眷然
同前岑敬之
喧喧洛川(一作水)濱欝欝小平津路傍桃李節陌上採桑
春聚車看衛玠連手望安仁復有能留客莫愁嬌態新
同前張正見
層城啔旦扉上洛滿春輝柳影緣溝合槐花夾路飛蘇
合彈珠罷黃間負翳歸紅塵暮不息相看連騎稀
同前陳瑄
洛陽九逵上(一作衢上)羅綺四時春路傍避驄馬車中看玉
人鎮西歌豔曲臨淄逢麗神欲知雙璧價潘夏正連茵
同前車&KR0008;
洛陽道八達洛陽城九重重關如隱起雙闕似芙蓉王
孫重行樂公子好遊從别有傾人處佳麗夜相逢
同前二首徐陵
綠柳三春暗紅塵百戲多東門向金馬南陌接銅駝華
軒翼葆吹飛蓋響鳴珂潘郎車欲滿無奈擲如何
二
洛陽馳道上春日起塵埃濯龍望如水(一作霧)河橋渡似
雷聞珂知馬蹀傍幔見甍開相看不得語密意眼中來
同前王瑳
洛陽夜漏盡九重平旦開日照蒼龍闕煙遶鳳凰臺浮
雲翻似蓋流水到成雷曹王鬭鷄返潘仁載果來
同前二首江總
德陽穿洛水伊闕邇河橋仙舟李膺棹小馬王戎鑣杏
堂歌吹合槐路風塵饒綠珠銜淚舞孫秀強相邀
二
小平臨四逹(一作路四逹)長楸聽五鐘玉節迎司隸錦車歸
濯龍絃歌聲不息環珮響相從花障蕩舟笑日映下山
蓬
同前沈佺期
九門開路邑雙闕對河橋白日青春道軒裳半夏朝乘
羊稚子看拾翠美人嬌行樂歸恒晩香塵撲地遥
同前
白玉誰家郎廻車度天津看花東陌上驚動洛陽人
同前馮著
洛陽宫中花柳春洛陽道上無人行皮裘氊帳不相識
萬戶千門閉春色春色深君王一去何時尋春色深春
雨洒周南一望堪淚下蓬萊殿中寝胡人鳷鵲臺前放
胡馬聞君欲入西秦(一作秦西)行君行不用過天津天津橋
上多胡塵洛陽道上愁殺人
同前任翻
幢幢洛陽道塵下生春草行者豈無家無人在家老鷄
鳴前結束爭去恐不早百年路傍盡白日車中曉求富
江海狹取貴山岳小二端立在途奔走無由了
同前王貞白
喧喧洛陽路奔走爭先步唯恐著鞭遲誰能更廻顧覆
車雖在前潤屋何曾懼賢哉只二䟽東門掛冠去
同前于武陵
浮世若浮雲千廻故復新旋添青草塜更有白頭人歲
暮客將老雪晴山欲春行行車與馬不盡洛陽塵
文苑英華卷一百九十二
