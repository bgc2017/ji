文苑英華卷五百八宋李昉等編
樂門十九道
樂官樂司請考判二道夷樂判一道
旄人奏散判二道瞽相判一道
樂懸畫蜙蝑判四道鍾官所鑄判二道
笙師不施舂牘判一道笛判一道
琴有殺聲判一道學琴不進判一道
學歌玄晏判一道樂師教舞判一道
習結風伎判一道
樂官樂師請考判
丙任樂司博士教弟子難色五周成請進考所司以不
能發蒙教不進考不伏
對王智明
聖人返古之道崇尚雅樂笙鏞鏘洋絲竹宴衍后䕫節
響子野垂聽文侯睹而存魏仲尼悦而留齊故列其樂
司班以胄子九變至妙五年成聲(一作八音克諧)奏之方澤地
祗昇登之圓丘天神降師則獲考所由奚疑童蒙之來
可以漸進功不聞教胡用抑為格令無文謂宜憑據
同前姜立佑
和以人神文之金石所以發揮時政導揚國風惟丙職
在伶倫克諧聲律笙鏞以間本歌頌而知音鍾鼓是陳
謂鏗鏘之在耳師也有教藝則不孤故得遠會生徒方
來胃子教成難色功正在於發蒙奬勸多方亦何疑於
進考
夷樂鞮鞻為任判
甲為鞮鞻乃以為南方所習將訓之於人人以為非訴
其有謬甲不伏
對
萬邦作乂同乎文軌百度為貞崇其禮樂祖考來格神
人以和必四夷而克諧明庶士之交正國家一其區㝢
無思不伏歲覲有差方物斯備越裳重譯爰歸翡翠之
&KR0008;大宛久關(一作開)攸聞汗血之獻故得鞮鞻是列(一作别)
聲律會同諭彼來王昭其率舞擊石拊石歎入予於以
雅以南通乎聲頌泉魚涵泳聽朱絃而屢昇雲鳳鶱
廻訓金奏而不去考都鄙之所習順操土風混夷夏之
聲塵以廣朝命各得其所無相奪倫明九序之惟歌均
兩階之無事甲之所訓亦無懵焉人則未從其為過矣
且南方北方之樂惟禁惟任之名既人絶而路殊誠有
條而不紊辨方正位允執其中明罰勅法亦可不罔
旄人奏散判
日本請吏賜宴于朝旄人奏散不以靺為惠文冠所持
辭云屬鞮鞻氏
對張秀明
國家有道日本請吏皇恩載洽式宴于朝眷彼旄人掌
我夷樂邊夏不雜聲未動(一作勤)於禁靺風霜有典罪已
彰於惠文雖御史彈毫雅存綱紀而旄人有訴請問鞮
鞻
同前常無欲
中國有孚殊方委欵不遠波海來趨天闕仰衣冠而竭
誠願臣妾而見訴國客茲備式宴且酣方樂未陳闕歌
與舞旄人典斯鍾鼓職彼韎任既乖周舍之宜須寘疎
遺之罰為惠文所抵信得其由推鞮鞻之愆(一作僣)未聞
其可
瞽相判
得太常備宿懸於大祭有瞽而無相步所由請罪之
對
禮以導志樂以和聲為儐詔而率先陳相步而汲引是
立扶工之稱式陳視瞭之司相須而成兼濟為道乃鍾
牙之比義實陳雷之喻堅等彼塤箎寧聞獨用均兹黼
黻必在同施惟太常之官曹司雅樂之制度虔承大祭
恭備宿懸杳杳嚴更滴銀壺而始唱鏘鏘逸韻考金奏
而斯聞會彼工人咸資瞽者心則通於師曠目非類於
離婁子夏新名徒起移冠之號荆軻舊客終聞擊筑之
娛質明而行已敷容於肅敬晏朝而退爰輟響於宫商
祝史正詞良非矯舉相步乖位何懵規儀就以逡巡其
誰告導若蒙泉之無適非大車之利往雖六變六同不
齊其節而及階及席是闕于言良未展於扶工禮將至
於顛越此而不罰其有何誅
樂懸畫蜙蝑判
得樂懸上畫蜙蝑所司以細碎失禮不伏
對
樂備鐘鼓功存雕刻必資萬物之飾以助成噐之雄况
猛簴趪趪負筍嶷嶷懸以千石扣乎萬鈞積而為形畢
存旁行之彙微而裨著何隔羽鳴之族所司昩禮未曰
博通且考工之記實存其目梓人之職亦著恒規盡伯
益之能名咸一䕫而可變事既有據刑欲何施
同前范貞朏
體國經野在乎六職審材辨噐謂之百工須任宜以播
聲當舉類以為用故臝者羽者爰摽大獸之名連行紆
行實曰小蟲之屬施大於筍簴發爾標形篆小於宗彛
寂然為象有此成則斯無替之何彼所司用荒厥職以
為細碎不亦宜乎
同前朱溫(一作縕)
昔者先王制禮作樂也象物昭著厥儀孔殷大夏雲門
既脩之於千帝金鍾玉磬亦畫之於五采用能文物以
紀聲名有差習之以和人悦衆播之以移風易俗當今
命䕫奏樂使鳳振羽豈蟹蟲之虚責何蜙蝑之矯言應
為細碎微軀别有所餙輕清雅樂此非其任所司是舉
深得其宜請革前非仍科後罪
同前
應天為同合雷作氣殊以堵肆設其&KR1607;業式覩周禮爰
命工人備物雕鐫兼節丹漆怒鯨與翼鳴僉賦旁行將
跳躍咸脩因木生姿似得隂陽之氣異體分象各類清
濁之音有何疎失以為細碎稽古未爽不伏何疑
鍾官所鑄判
庚為鍾官所鑄不充歲計工部按其罪訴云鉛錫未足
對沈逢年
國家業藉承平道惟禮樂既克諧之是冀豈鍾鼓之云
乎調白雪之琴薰風已被蓄應霜之氣職務司存必俟
洪鍾之功更叶陶鈞之力况和戎魏絳須錫歌鍾救衛
于奚理存名噐豈得時須有失歲計不充懼金玉之科
條託鉛錫之闕乏何不豫呈功課早計有無遠乎鑄銅
之山近取罰鍰之坐寘棘之典今也何逃握蘭之見斯
焉謂得
同前鄭若方
我皇開元首正禮交樂舉智力者盡其謀能聰明者竭
其視聽不勤爾職自貽伊咎相彼鳬氏實乃鯨鍾理宜
鎔鑄有方必使功程無闕鍾之為用其大矣哉至若密
勿九重奏晷漏於銅史鏗鍧萬樂應宫懸於玉階可以
和人神可以節寒暑庚乃不率厥典坐於縱墮鉛錫未
足胡不昌言尸曠有歸虚為詭訴且六師分掌四方取
則既參詳於甲令亦簡孚於庚罪績用莫展誠自得之
寮佐斯替固其宜矣
笙師不施舂牘判
甲為笙師以教陔樂不施舂牘等三品科之訴不伏
對
六同分序則備禮文九夏成章式明詩頌所以賓射喪
祭軍旅會同必將有陳罔或無度永言舂牘喻此安絃
以諧八音實為三品伐檀欒於雲夢影落梢雲採貞勁
于仙壇色移寒雪夙開揮斵素列廣脩因玉潤之呈姿
節金奏以為用惟甲司至有昩欽承無相奪倫未求諸
已不以其道輕欲訓人杳眇笙歌詎騫廻於鳳影嬋娟
篠簜殊髣髴於龍鳴應雅莫脩塤箎坐缺至若教之陔
夏用以娛賓候終宴而言歸慮沉酣而越禮為之行節
肅以威儀釀取歎於傾家飲無罪於終日遵其聲律必
在和均忽貽顧於周郎豈忘味於宣父不謀其政遐棄
厥司當審詞以定刑庶先迷而後得
笛判
甲削碧鮮以當簻本四加一所由科其不節訴不伏
對
玉潤碧鮮靄青冥之秀色龍吟鳳吹發寥亮之飛聲始
立制於工人方勸(一作歡)侑於君子簡易爰在繁會斯深
惟甲練精而成厥象躋攀絶巘陟彼九成剸削真姿製
為雙笛撫羌人之遺躅裁以當簻感越客而興悲方延
作賦霜候無變寧俟斵磨風韻將調遠資律度加君明
之後出畢以五音佇叔夏之前規奏其三調落梅香遍
目滿風前折柳隂疎横分塞上固無失於倫序宛有叶
於和均不節論辜未知其可
琴有殺聲判
甲鼓琴多殺聲丙與其隣懸鏡於樹以盤水察之盡達
微隠甲訟丙非理云恐有害人
對
綠琴高張觸物易操朱絃促調緣心應聲既峩峩以在
山亦蕩蕩而著水甲逢有道每歌詠於南薰丙屬無為
亦歡娛於北里彈絲静聽無聞獨鶴之吟外物生情忽
作捕蟬之思平生雅意妙曲先知邂逅商音有隣便覺
鏡懸於樹儗桂魄之澄空水止於盤若冰壺之在鑑隠
微必察善惡斯彰纔聞蔡氏之絃遽作淮南之術迹或
多於猜忌罪無極(一作抵)於章程事則可憑訟宜(一作乃)無
咎
學琴不進判
乙學鼓琴於伶曹十日不進將撻之訟云未得其教仰
正斷
對李希言
愔愔琴德先聖所營詠薰風以觧愠歌白雪而成操士
具不撤國有其官將以盪滌放心發揚和氣不有君子
其能爾乎乙學安絃同宣尼之不進伶將執朴異師襄
之下拜已習其數又得其人聞(一作問)諸禦寇之書是曰
文王之操若伶人子弟宣文職官苟慢常以致尤遂餙
詞以文過則夏楚之道何所疑焉
學歌玄宴判
得丙學歌玄宴多肉好之音人告非時
對李靈光
圓首方足戴天履地禀隂陽生殺之氣有喜怒哀樂之
心舞所以節宣禮容歌所以吟詠情性故端木發問豈
盡師乙之節薛談學謳未窮秦青之技才有用捨命有
通塞滄浪水清不行南楚白石山爛遂感東齊窮者或
歌道固難廢惟丙所學應有攸歸微妙之音雖聞是習
貞俗之禮(一作韻)亦復懸殊悼彼玄宴之辰宜暢清都之
奏紫芝仙客揭雅曲於重玄丹洞羽人吹真聲於倒景
(一作碧落)聆彼肉好竒殊骨間既非慶雲韶夏之作又匪白
雪陽春之調暌彼嘉會乖茲正聲人告非時雅符通典
樂師教舞判
甲年十三為國子樂師教之舞象甲不受命樂師將撻
甲云違禮不伏
對
夏序殷膠建國重務飬老尊齒先王大猷所以長幼分
規道業差序或殊誦習將明告教射御書數分制則於
樂章中和祗庸遵規儀於性府既大成以方就圓(一作爰)
小舞而首陳必在凖䋲無或差忒興言國子辯慧斯文
系彼勲華金張錫慶遵其禮樂游夏申歡學必幼儀言
辭外傅年深舞勺及踐上庠春誦夏絃深其順節尊師
重道寧願踰閑佩觹之辰成童未及摳衣之日舞象何
先雖欲速於有知終見陷於無度儻乎聞一知二亦何
守其彝倫必也非禮勿言固可徇之年限制於未亂詳
兹雅得紀綱扑作教刑撫事難從捶楚
習結風伎判
得乙習結風之伎縣長以其惰業責之
對
舞以盡意用察其形或因序而持芬有傳規而去籥是
以六英方變用禮神祗八佾成章以和邦國雖聲歌而
會理終鄭雅而殊制陳之典則誡以怠荒乙也妄庸居
然訓習非策名於樂府潜託志於結風謂小吏之期仙
鳳凰均影學參軍之式宴鸜鵒成衣長䄂蹁蹮(一作蹣跚)未
呈妙於風結鳴絃紏舉爰寘罪於霜科足訓疲人誠為
茂宰宜從改革無或因循
文苑英華卷五百八
