文苑英華卷三百五十四宋李昉等編
騷一
五悲文五首弔屈詞三章
五悲文(并序)盧照隣
自古為文者多以九七為題目乃有九歌九辨九章七
發七啓其流不一余以為天有五星地有五嶽人有五
章(一作常)禮有五禮樂有五聲五者亦在天地之數今造
五悲以申萬物之情傳之好事耳
悲才難
一悲曰恭聞古之君子兮將遠適乎百蠻何故違父母
之宗國從禽獸於末班將矯詞兮不往將背俗兮不還
寧曲成而薄喪不直敗以厚顔彼聖人兮猶若此况不
肖於中間古往今來邈矣悠哉嵇生玉折顔子蘭摧人
兮代兮俱盡代兮人兮共哀(一作人代代兮俱盡代人人兮共哀)至如左
丘失明冉耕有疾兵法作而猶臏史記修而下室高明
者鬼瞰其門正直者人怨其筆雖為鏡於前代終抱痛
於今日别有漢陽計掾邠國臺卿抗希代之竒節負超
時之令名坎壈九死離披再生伊才智之為患故賢哲
之所嬰若乃賈長沙之數竒崔亭伯之不偶思欲削魯
史之高行鉗楊墨之辨口為書為禮驅季俗於三古之
前垂譽垂聲正頽綱於百王之後天子聞之而欲用羣
公畏之而莫取徒窘蠢於泥沙竟龍鍾於塵垢異乎稽
之古人則如彼考之今代又如此近有魏郡王公曰方
華隂楊氏曰亨咸能博逹竒偉覃思研精探孔門之禮
樂吞鬼谷之縱横嶽秀泉澄如川如陵高談則龍騰豹
變下筆則煙飛霧凝王則官終於郡吏楊則官止於邑
丞何異夫操太阿以烹小鮮飛夜光而弹伏翼灼金龜
兮訪兆邀玉騏兮騁力雖勞形而竭思吾固知其不得
予之昆兮曰杲之余之季兮曰昂之杲也杲杲兮如三
足之鳥昂也昂昂焉如千里之駒杲之為人也風流儒
雅為一代之和玉昂之為人也文章卓犖為四海之隋
珠並蘭馨兮桂郁俱龍駒兮鳳雛生於戰國則管樂之
噐長於闕里則游夏之徒以方圓異用遭遇殊時故才
高而位下咸默默以遲遲青青子衿兮時向晩黃黃我
綬兮鬢如絲昆兮何責坐乾封兮老矣季兮何負横武
陵而棄之舉天下兮稱屈何暗室之足欺為小人之所
笑為通賢之所悲童子尚知其不可矧衡鏡與蓍龜故
曰至道之精窅窅冥冥至道之極昏昏默默焚符破璽
而人朴鄙剖斗折衡而民不争捩(莊子作儷)工倕之指而天
下始巧膠離朱之目而天下始明然後除其矯黠之患
安其性命之精太平之代萬物肫肫凡聖脗合賢愚滑
昏公卿不接友長吏不迎尊當成康勿用何暇談其兵
甲典謨既作焉得耀其書論雖有晏嬰子産將頓伏於
閭巷雖有冉求季路且耕牧於田園彼尋常之才子又
焉可以勝言命鸞鳳兮逐雀驅龍驥兮捕鼠使掌事者
校其功兮孰能與隼狸而齊舉金為舟兮瑇瑁楫不可
以涉丘陵些珠為衣兮翡翠裳不可以混樵蒸些何噐
用之乖剌悼斯人之勤奓(一作些)倚長巖以為枕兮吸流
光以高卧見城市以盈虛若蚊䖟之相過當其時也巢
由滿野不知稷禹之尊周召盈朝莫救夷齊之餓若夫
管仲不遇齊桓則城陽之贅婿太公不遭姬伯亦棘津
之漁夫一義一仁柴也來兮由也醢一忠一孝微子去
兮箕子奴聖人百慮而一致君子同歸而殊途推既焚
兮胥既溺桀亦放兮文亦拘笙簧六籍則秦谷有坑儒
之痛黼藻百行則漢家有黨錮之誅鄴都傾覆飛禍纏
於高鼻洛陽板蕩横死坐其無鬚喔吚栗斯口含天憲
睚眦蠆芥屍僵路隅變化與屈伸交逐窮逹與存亡並
驅因其所有而有之則萬物無不有就其所無而無之
則萬物無不無有竅而生寧唯混沌無用而飽何獨侏
儒是以蘧伯玉卷兮長卷寗武子愚兮更愚庭有樹兮
樹有荆園有鳥兮鳥有鴒鴒其鳴矣思諸兄矣荆其顇
矣思諸季矣巖有芳桂隰有棠棣枝巃嵸兮相樛葉翩
翻兮相翳天之生胡寧不惠何始吉兮初征悲終凶於
未濟
悲窮通
二悲曰流淚公子傷心久之歴萬古以抽恨横八荒而
選悲有幽巖之卧客兀中林而坐思形枯槁以﨑峨足
聮踡以緇釐悄悄兮忽愴愴𦕈𦕈兮惆悵超遥兮獨蹇
淹留兮空谷天片片而雲愁山幽幽而谷哭露垂泣於
幽草風含悲於拱木徒觀其頂集飛塵凥埋積雪骸骨
半死血氣中絶四支萎墮五官欹缺皮襞積而千皺衣
聮褰而百結毛落鬚秃無叔子之明眉脣亡齒寒有張
儀之羞舌仰而視睛翳其若瞢俯而動身羸而欲折神
若存而若亡生不生而不滅其所居也不㸑其所狎也
非人古樹為伴朝霞作隣不隂森以多晦傍恍惚兮無
根枌門草合石路苔新公子方撫其背兮曳其裾曰子
非有唐之文士歟燕地之高門歟昔也子之少則玉樹
金枝及其長則龍章鳳姿立身則淹中不足言其禮揮
翰則江左莫敢論其詩每兢兢於暗室恒詡詡於明時
常謂五府交辟三臺共推朝紆會稽之綬夕獻長楊之
辭痛私門之禍速惜公車之詔遲豈期晦明乖序寒燠
愆度鱗傷羽折筋變肉蠧離披於丹澗之隅觳&KR1100;於藪
山之路已焉哉已焉哉崑山玉石忽摧頽事去矣事去
矣古今聖賢悲何已天道如何自古相嗟項羽帳中之
飲荆卿昜水之歌何壯夫之懦節伊兒女之情多借如
蘇武生還温序死節王陵之母伏劔杞梁之妻泣血事
盖廹於功名情有並於貞烈若關羽漢隂田横海島孤
城已廹疲兵尚老離離碣石之鴻羃羃江潭之草廽首
永訣吞聲何道及夫獻帝偷生懷王客死哀西都之城
闕憶南荆之朝市鳳凰樓上隴山雲鸚鵡洲前吳江水
一離一别兮漢家宫掖似神仙獨坐獨悲(一作獨愁獨怨)兮楚
國英華競桃李别有士安多疾顔竒不起馬援困於壼
頭冉耕悲於牖裏平生書劔宿昔琴樽研精殫於玉册
博思浹於銅渾思欲為龜為鏡立德立言成天下之亹
亹定古今之諄諄一朝溘卧萬事寧論君徒見丘中之
饒朽骨豈知陌上之有遊魂假使百年兮(一作之)上壽又
何足以存存
悲昔遊
三悲曰竒峯合沓半隠天綠蘿蒙蘢水潺湲因嵌巖以
為室就芬芳以列筵川谷縈廽兮迷徑路山嶂重複兮
無人煙當䫜顤之洞壑臨泱咽之奔泉中有幽憂之子
長寂寞以思禪容色踳踳形神綿綿形半生而半死氣
一絶而一連自言少小(一作年)遊宦來從北燕淮南芳桂
之嶺峴北明珠之川東魯則過仲尼之故宅西蜀則耕
武侯之薄田舊鄉舊國白雲邊飛雪飛蓬暗遠天暫辭
薊門千萬里少别昭丘三十年昔時人物都應謝聞道
城隍今可憐忽憶揚州揚子津遥思蜀道蜀橋人鴛鴦
渚兮羅綺月茱萸灣兮楊柳春煙波淼淼帶平沙門棧
(一作閤道)連延狹復邪山頭交讓之木浦口同心之華嚴君
平之卜肆戴安道之貧家月犯少微弔吳中之隠士星
干織女乘海上之仙槎長安綺城二十重金作鳳凰銅
作龍蕩蕩千門如錦綉巖巖雙闕似芙蓉題字於扶風
之柱繋馬於驪山之松㶚池則金人列岸太華則玉女
臨峯平明共戱東陵陌薄暮遥聞北闕鍾洛陽大道何
紛紛榮光休氣曉氛氲交衢近投東西署複道遥通南
北軍漢帝能拜嵩邱石陳王巧賦洛川雲河水河橋木
蘭栧金閨金谷石榴裙曾入西城看歌舞也出東郊送
使君一朝顦顇無氣力曝骸委骨龍門側當時相重若
鴻鐘今日相輕比蟬翼驅代情兮共此何余哀之能得
使我孤猿哀怨獨鶴驚鳴蘿月寡色風泉罷聲嗟昊天
之不弔悲后土之無情松架森沉兮戶内(一作何)掩石樓
摧折兮柱將傾竊不敢當雨露之恩專長痛恨於此生
悲今日
四悲曰傾盖若舊白頭如新嘗為(疑作謂)談過其實辨而
非真自高枕箕潁長揖交親以蕙蘭為九族以風煙為
四鄰朝朝獨坐惟見羣峯合沓年年孤卧常對古樹輪
囷相弔相哭則有饑鼯啼夜相慶相賀則有好鳥歌春
林麌麌兮多鹿山蒼蒼兮少人時向西溪汲水或就東
巖負薪百年之中皆為白骨千里之外時見黃塵平生
連袂宿昔啣杯談風雲於城闕弄花竹於池臺皆是西
園上客東觀高才超班匹賈含鄒吐枚一琴一書校竒
蹤於既往一歌一詠垂妙製於將來絃將調而雪舞筆
屢走而雲迴自謂蘭交永合松契長并通宵扼腕終日
盱衡罵蕭朱為賈竪目張陳為老兵悲蒼黃兮驟變恨
消長之相傾貴而不驕人皆共推晏平仲死且不朽吾
每獨稱楊(疑相范)巨卿及其蹇産推聮支離括撮已濡首
兮將死尚摇尾兮求活莊西貸而魚窮姬東徂而狼䟦
今皆慶弔都斷存亡永闊憑駟馬而不追寄雙魚而莫
逹向時之清談尚存今日之相知已没則有河濱漂母
隴上樵夫盤食(一作飡)帶粟粥麵兼麩藜羹一簋濁酒一
壺夫負妻戴男歡女娛攀重巒之岝㠋歴飛澗之﨑嶇
哀王孫而進饋問公子之所湏因謂予曰哀哉可憐聖
人之過久矣君子之罪多焉詩書禮樂適足衰人之神
用宗族朋友不足駐人之頽年削跡伐衛孔席由來不
暖摩頂至踵墨突何時有煙一朝至此萬事徒然自昔
相逢把臂談玄(六字一作相逢把臂相見談玄)横彫龍於翠札飛縞鳳
於瓊筵各自雲騰羽化谷變鸎遷鳴香車於闕下曳珠
履於君前豈憶荒山之幽絶寧知枯骨之可憐傳語千
秋萬古寄言白日黃泉雖有羣書萬卷不及囊中一錢
悲人生
五悲曰禮樂既作仁義不愆死生有命富貴在天一變
一化一虧一全去其外物歸於内篇(一作歸其自然)儒與道兮
方計於前其書萬卷其學千年鍾鼔玉帛蹩躠邊(一作蹁)
蹮金木水火混合推遷六合之内慕其風兮如市百代
之後隨其流兮若川三界九地往返周旋四生六道出
没牽聮硠硠礚礚蠢蠢翾翾受苦受樂可悲可憐有超
然之大聖歴曠劫以為期戒定惠觧非隂入慈悲喜捨
非見思聞儒道之高論乃撞鐘而應之曰止止善男子
觀向時之華說乃天子之辯士請弄宜僚之丸以合兩
家之美若夫正君臣定名色威儀爼豆郊廟社稷適足
誇耀時俗奔競功名使六藝相亂四海相争我者遺其
無我生者哀其無生(二句一作有者遺其無死者哀其生)孰與乎身肉手
足濟生人之塗炭國城府庫恤貧者之經營捨其有愛
以至於無愛捨其有行以至於無行若夫呼吸吐納全
身養精反於大素飛騰上清與乾坤合其壽與日月齊
其明適足增長諸見未能永證無生孰與夫離常離斷
不始不終恒在三昧常遊六通不生不住無所處不去
不滅無所窮放毫光而普照盡法界與虛空苦者代其
勞苦蒙者導其愚蒙施語行事未嘗稱倦根力覺道不
以為功所言未畢儒道二客離席再拜稽首而言曰大
聖哉孔晩聞道聃今已老徒知其一未究其術何異夫
戴盆望天倚杖逐日蒼蒼之氣未辯昭昭之光已失嗚
呼優優羣品遑遑衆人雖鑿其竅未知其身來從何道
去止何津誰為其業誰作其因一翻一覆兮如掌一生
一死兮若輪不有大聖誰起大悲請北面而趨伏願終
身而教之
弔屈原辭三章(并序)劉蛻
吁三閭大夫之事司馬相如(集作長卿)班孟堅各有言蛻不
載故也噫大夫之賢懷王之事蛻得之涕泗下衣濡毫
瀝辭(集作血)噫大夫之為臣千萬年其誰肖宋玉淮南王
劉向東方朔王褒繼有悼語蛻一小儒也思賢人之作
悲哿(集作苛)人之侫著弔屈原(集無此字)辭三章弔公之志也
雨濛湘波浮檝搖歌既(集無既字)而悲伸紙披辭祈公兮采
之
哀湘竹
悵二妃之淚竹圓紅滴滴兮臨乎煙沚竦枝與脩幹兮
吟哀風之不已搖勁節而錦舒兮垂高蔭(集作隂)而自美
招翔鸞之與翠鳳兮緝晴霞之數里繁柯重乎舜祠兮
瘦影疊乎湘水諒高節之自任(集作佳)兮匪庭篠之云比
鄙衆蔭之延接兮耻凡羽之棲止入清溪之浪聲兮無
笙簧之相擬恨葉翻波兮騷屑之風露滴煙蒙兮濯纓
之子悵靈均之節兮依然想眞姿兮千年若此
下清江
清江之上兮心夷猶清江之下兮煙波浮風軟雨絲兮
湘波高雲昏竹暗兮鬼神愁遠霞開兮烏(一作鳥)帆隨碧
江平兮桂檝移帶隠虹兮衣凝雲披(一作被)薜荔兮扈江
蘺歲華高兮水東注秋色下兮紅蘭渡瓴甋合兮荆和
喪岐鳳翔兮龍媒去又曰心既㓗兮道雲端水之浪兮
人之(集無之字)波瀾浪可平兮人心不可平波瀾一翻兮孰
測其情水之深兮不曰深悵前恨兮淚沾襟
招魂(集作招帝子)
招湘靈兮澄瀾之渚雲蔽煙沉兮明月之浦唱宵歌兮
撫雲璫擊鳴根兮薦清醑鸞去鳳飛兮雲不歸九疑疊
翠兮横湘雨䬃輕颷兮揚微波激楚怨兮下湘娥緝荷
盖兮集雲壇㓗桂席兮紉芳(一作奠椒)蘭霞為裳兮瓊為珮
舉雲旗兮持風幡若有來兮窸窣敲懸珂兮珊珊張孔
盖兮臨瑶臺月凝袖兮雲裁冠目眇眇兮千里春悵(集作)
(恨)無言兮蒼梧濱戢蕙帶兮握芳芬撫(集作拂)瑤琴(集作瑟)
兮淚斑筠乘桂櫂兮下清湘拖無(集作金)波兮涉滄浪(集作)
(茫)九疑之翠兮不可尋懷沙之水兮恨之深
文苑英華卷三百五十四
