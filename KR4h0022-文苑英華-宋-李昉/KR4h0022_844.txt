文苑英華卷八百四十五宋孝昉等編
儒一
益州夫子廟碑一首
遂州長江縣先聖廟堂碑一首
益州夫子廟碑王勃
述夫帝車南指遁七曜扵中階華盖西臨藏五雲扵太
甲雖復星辰蕩越三元之軌躅可尋雷雨沸騰六氣之
經綸有序然則撫銅渾而觀變化則萬象之動不足多
也握瑶鏡而臨事業則萬機之凑不足大也故知功有
所服龜龍不能謝鱗介之尊器有所歸江漢不能竊朝
宗之柄是以朱陽登而九有照紫泉清而萬物覩粤若
皇靈草昧風驪受河洛之圖帝象權輿雲鳳錫乾坤之
瑞高辛堯舜氏沒大夏殷周氏作逹其變遂成天下之
文極其數遂定天下之象衣冠度律随鼎器而重光玉
帛謳歌反宗禋而大備洎乎三川失御九服蒙塵爼豆
喪而王澤竭鐘鼓衰而頌聲寢召陵高會諸侯輕漢水
之威踐土同盟天子窘河陽之召三微制度乘戰道而
横流千載英華與王風而掃地大業不可以終喪彛倫
不可以遂絶由是山河兆朕素王開受命之符天地氤
氲玄聖舉乘時之策興九圍之廢典振六合之頽綱有
道存焉斯文備矣夫子姓孔氏諱丘字仲尼魯國鄒人
也帝天乙之靈苖宋微子之洪緒自玄禽翦夏浮寶玉
扵南巢白馬朝周載旌旗扵北面五仙神器琮璜高列
帝之榮三命雄圖鍾鼎冠承家之禮商丘誕睿下屬扵
防山泗水載靈遥馳扵汶上禮樂由其委輸人儀所以
來蘇排禍亂而搆乾元掃荒屯而樹真宰聖人之大業
也若乃承百王之丕運揔千聖之殊姿人靈昭有作之
期嶽瀆降非常之表珠衡玉斗徵象緯扵天經贙據龍
蹲集風雲扵地紀亦猶三階瞰月恒星知太紫之宫八
柱衝霄羣嶺辨中黃之宅聖人之至象也若乃順時而
動用晦而眀紆聖哲扵常師混波流扵不問太陽亭午
收爝火扵丹衡(一作欋)滄浪浮天控涓涔扵翠渚西周捧
𬒮仙公留紫氣之書東海摳衣郯子叙青雲之秩接輿
非聖詢去就扵狂歌童子何知屈炎凉扵詭問聖人之
降跡也若乃參神揆訓錄道和倪辱太白扵中都絆乘
黃扵下邑湛無為之跡而衆務同并馳不言之化而羣
方取則雖復電旌(一作旌旄)羽旆齊人張夹谷之威八佾三
雍桓氏逼公宫之制洎乎歴階而進宣武備而斬俳優
推義而行肅刑書而誅正夘用能使四方知罪争歸舊
好之田三家變色願執陪臣之禮聖人之成務也若乃
乘機動用歴聘棲遑神經幽顯志大宇宙東西南北推
心扵暴亂之朝恭儉温良授手扵危亡之國道之將行
也命道之將廢也命歸齊去魯發浩歎扵衰周厄宋圍
陳奏悲歌扵下蔡聖人之救時也若乃筐篚六藝笙簧
五典折旋洙泗之間探賾唐虞之際三千弟子攀睿化
而升堂七十門人奉洪規而入室從周定禮憲章知損
益之源反魯裁詩雅頌得絃歌之音備物而存道下學
而上逹援神叙教降赤製扵南宫運斗陳經動玄符扵
北洛聖人之立教也若乃觀象設教法三百八十四爻
四十有九窮神知化應萬二千五百(周易作萬有一千五百二十)五
十有五成變化而行鬼神觀隂陽而倚天地以鼓天下
之動以定天下之疑索衆妙扵重玄纂羣微扵太素聖
人之讃易也若乃靈襟不測睿視無涯石砮昭集隼之
庭土缶驗羵羊之井稽山南望識皓骨扵封禺蠡澤東
浮考丹萍扵夢渚麟圖鑒遠金編題佐漢之符鳳德鈎
深玉策筮亡秦之兆聖人之觀化也時義遠矣能事畢
矣然後拂衣方外脱屣人間奠楹興夕夢之災負杖起
晨歌之跡撓虹梁扵大厦物莫能宗(一作文)摧日觀扵魯
丘吾將安仰明均兩曜不能遷代謝之期序合四時不
能革盈虚之數適来夫子時也適去夫子順也為而不
有用九五而長驅成而勿居撫雲霓而高視聖人之應
化也自四教遠而微言絶十哲喪而大義乖九師争大
易之門五傳裂春秋之輻六體分扵楚晉四始𣲖扵齊
韓淹中之妙鍵不追稷下之高風代起百家騰躍攀戸
牖而同歸萬匹驅馳仰陶鈞而共貫猶使絲簧金石長
懸闕里之堂荆棘蓬蒿不入昌平之墓聖人之遺風也
遵揚十聖光被六虚乘素履而保安貞垂黃裳而獲元
吉故能貴而無位履端扵太極之初高而無名布政扵
皇王之首千秋所不能易百代所不能移萬乘資以興
衰四海由其輕重雖復質文交映瞻禴祀而長存金火
逓遷奉琴書而罔絶(一作綱紀)盖易曰觀乎人文以化成天
下又云聖人以神道設教而萬物服焉豈古之聰明睿
智神武而不殺者夫國家襲宇宙之淳精據明靈之寶
位高祖武皇帝以黃旗問罪仗金策以勞華夷太宗文
武皇帝以朱翟承天穆玉衡而正區宇皇上宣祖宗之
累洽奉文武之重光稽歷數而坐明堂陳禮容而謁太
廟八神齊饗停旒太史之宫六辨同和駐蹕華胥之野
文物隠地聲名動天樂繁九俗禮盛三古冠帶混幷之
所書軌八絃(疑作紘)閭閻兼匝之鄉煙火四極竭河追日
夸父力盡扵楹間越海陵山豎亥塗窮扵廡下薰腴廣
被景貺潜周乾象著而常文清坤靈滋而衆寶用溢金
膏扵紫洞雨露均華栖玉燭扵玄都風雷順軌丹蓂翠
菌藻繪軒庭鳳彩龍姿激揚池御殊徵肸蠁不召而自
至茂祉昭彰無幽而不洽雖復帝臣南面降衢室而無
為岱畎東臨陟名山而有事靈命不可以辭也大典不
可以推也由是六戎宵警横紫殿而摐金五校晨驅蹴
玄雲而噴玉星羅海運嶽鎮川渟登碧墠而會神祇御
玄壇而禮天地金箱玉冊益睿筭扵無疆玳檢銀繩署
靈機扵不竭功既成矣道既貞矣歴先王之舊國懷列
聖之遺塵翔赤驥而下雲亭吟翠虬而望鄒魯泗濱休
駕杳疑汾水之陽尼岫凝鑾暫似銅(疑作峒)山之典廼下
詔曰可追贈太師託鹽梅扵異代鼎路生光寄舟楫扵
同時泉塗改照咸亨元年又下詔曰宣尼有縱自天體
膺上哲合兩儀之簡易為億載之師表顧唯寢廟義在
欽崇如聞諸州縣孔子廟堂及學館有破壊并向来未
造生徒無肄業之所先師闕奠祭之儀久致飄零深非
敬本宜令諸州縣官司速加營葺九隴(一作成都)縣學廟堂
者大唐龍朔三年鄉人之所建也爾其州分化鳥境徇
蹲鴟羸(疑)錦室扵中區託銅梁扵古地玉輪斜界神龍
蟠沮澤之雲石鏡遥臨寶牒祕(一作馬蹀)禺山之影天帝會
昌之國上照乾維英靈秀山之鄉傍清地絡庠序由其
紏合纓弁所以會同文翁之景化不渝智士之風猷自
遠扵是䨇川舊老攀帝奬而翹心三蜀名儒想成均而
變色探周規扵舊宅詢漢制扵新(一作成)都開基扵四會
之躔授矩扵三農之隙土階無級就擊壤扵新懽茅茨
不剪易橧巢扵故事莊壇文杏即架椽欒夹(一作樊)谷幽
蘭爰䟽戸牖儀形莞爾似聞沂水之歌列侍誾如若奉
農山之對緇帷曉闢横組帶扵西河絳帳宵懸聚青襟
扵北海雖秋禮冬詩之化巳洽扵齊人而宣風觀俗之
規實歸扵上宰銀青光禄大夫譙國公諱崇義大武皇
帝之支孫河間大王之長子高秋九月振玉贙扵唐丘
寶算千齡躍璇虯扵大渚我國家靈命東朝抗裘冕之
尊宗子維城南面襲軒裳之重析玄元之(一有胤字)緒擁朱
虚之(一有禄字)位拜玉節扵秦京輝金璋扵蜀郡玄機應物
潜銷水怪之災丹筆申冤俯絶山精之訟魏文侯之擁
篲道在而謙尊董相國之垂帷風行而俗易司馬宇文
公諱純河南洛陽人也皇根帝緒列五鼎扵三朝青鎻
丹梯(一作墀)跨千尋(一作種)扵十紀仲舉澄清之轡未極夷
塗士元卿相之材先登(一作猶先)上佐冰壺精鑒遥清玉壘
之郊霜鏡懸明下映金城之城縣令柳公諱明字太易
河東人也梁岳之英長河之靈沭雲漢之粹精(一作精粹)荷
天衢之元亨旌旗赫弈扵中古珪組陸離扵下葉鳳巖
抽律擢層秀扵龍門驪穴騰姿吐榮光扵貝闕自朱絲
就列光膺令宰之榮墨綬馳芬高踐郎官之右仙鳬旦
舉影入銅章乳翟朝飛聲含玉軫臨卭客位自高文雅
之庭彭澤賓門猶主壺觴之境曠懷足以御物長策足
以服人重泉之惠訓大行單父之謳謠遂遠猶為夏絃
春誦俗化之樞機西序東膠政刑之根本上祗朝憲下
奉藩維爰搜複廟之儀載闡重欄(疑作櫩)之制三門四表
燠(疑作煥)矣惟新十(一作上)哲宗師肅焉如在將使圓冠方
領再行鄒魯之風銳氣英聲一變賓(疑作賨)渝之俗扵是
侍郎幽思摛鳳藻扵瓌林丞相高材排鳳姿扵璧沼遺
榮處士開簾詮孝悌之機頌德賢臣持節聽中和之樂
其為政也可久其為志也可大方當變化台極儀刑萬
宇豈徒偃仰聽事風教一同而巳哉勃幼乏逸才少有
竒志虚舟獨泛乘學海之波瀾直轡高驅踐詞場之閫
閾觀質文之否泰衆矣考聖賢之去就多矣自生人以
来未有如夫子者也嗟呼今古代絶江湖路遠恨不得
親承妙旨攝齊扵游夏之間躬奉德音攘袂扵天人之
際撫身名而永悼瞻棟宇而長懷嗚呼哀哉敢為銘曰
五帝既沒三王不歸天地震動隂陽亂飛山崩海竭月
缺星圍禮樂無主宗禋遂微(其一)大哉神聖與時迴博(疑作)
(薄)應運而生繼天而作龍躍浩蕩鵬飛寥廓奄有人宗
遂荒天爵(其二)尼山降彩泗濱騰氣志匡六合神經萬類
夹谷登庸中都歴試睿情貫一玄猷絶四(其三)栖遑教跡
寂寞河圖違齊出宋歴楚辭吳風衰俗毁禮去朝無麟
書巳卷鳳德終孤(其四)杳杳靈命茫茫天秩吾道難衍斯
文易失式宣六藝財成四術虚往實歸外堂内室&KR0008;邈
矣能仁悠哉化主力制羣辟權傾終古陸離彩粲蟬聮
茅土陟海輕河登山小魯(其六)皇家載造神風四極檢玉
題祥龜金署德聿懷聖跡同亨天則廼春(疑作眷)台庭爰
昇衮職(其七)玉津同𣲖金堤茂版智士高風文翁澤遠甿
淳壤沃聲和俗愿載啓仁祠遂光儒苑(其八)沉沉壼奥肅
肅扃除靈儀若在侍列(一作列侍)如初槐新市密杏古壇疎
楹疑置奠壁似藏書(其九)泛泛寰中悠悠天下徇名則衆
知音盖寡碝石參瓊迷風亂雅仲尼既沒夫何為者(其十)
遂州長江縣先聖孔子廟堂碑楊烱
法象莫大扵天地變通莫大乎四時懸象著明莫大乎
日月備物致用莫大乎聖人夫子諱丘字仲尼魯國鄒
人也龜龍負䜟帝鴻驅八翼之軒魚鳥呈文天乙降三
分之璧五十二戰權輿驟帝之都(一作基)二十七征草昧
馳王之業平域中之禍亂掃天下之虔劉以盛德大業
之尊當開階立燧之重及其山崩海竭日薄星迴歷數
不還謳謠遂遠元子賓周而建國二王之車服可尋上
卿翼宋而承家三命之衣冠再襲是故隂陽混合洩符
瑞扵平鄉宇宙氤氲灑休徵扵闕里龍峻而龜背月角
而雷聲有軒帝之殊姿有殷王之異表山開遁甲尼丘
落扵紫垣星掌巫咸鈎鈐墜扵蒼陸净光童子来遊震
(一作姬)旦之郊乾象明靈(一作虚)俯下庖犧之國十五而志
學三十而有成申下問扵伯陽屈帝師扵郯子天為木
鐸九州知發號之期吾豈匏瓜一國有来蘇之望常(疑作)
(嘗)登委吏稍踐中都天下可臨諸侯取則以之禮而國
定司空之官以成禮以之義而國平司寇之官以成義
掌山林扵夏典物得其生聽訟獄扵秋官人忘其死大
夫亂法仍行兩觀之誅陪臣執權即問三雍之罪強公
室而(集無此字)弱私家叙君臣而(集無此字)明長幼用能使犧牲
秬鬯不登闤闠之庭羽戟旌旄不列壇場之位當是時
也三光薄蝕九土分崩夷狄有君中華無主(集作禮)周京
赫赫成康之至教蔑聞魯國巖巖賢聖之餘風可墜河
圖未出吾道不行周流八方經營四海治(集作政)亂運也
窮通命也荷天下之至聖仍逄盗跖之軍仗天下之至
和猶有匡人之逼德生扵我樂天命而何憂文不在兹
臨大難而無懼使仁者必信安有伯夷使智者必行安
有王子豈三千擊水牛蹄不能鼓横海之鱗九萬摶風
鷄羽不能扇垂天之翼然後上不臣天子下不事諸侯
乘殷之輅服周之冕或屈伸於季孟之間或動静扵魚
龍之際下學而上逹將聖而多能博而無名信而好古
察殷周之禮樂損益可知觀杞宋之文章賢才不足數
年學易㐲羲龍馬之圖三月聞韶嬀帝鳳凰之典信在
(集作存)乎德術(集作行非)數貫於神明(集作四時)意見乎時制作侔
扵造化巳所不欲則一言可以終身人之莫違則一言
可以亡國惡鄭衛之亂雅樂惡利口之覆邦家榮辱定
扵樞機褒貶存乎簡牘精誠密召北門(集作辰)開紫掖之
星福應全来中極敷玄雲(集作涌之玄象)之氣乃若知幽明之
故見天地之心有感而遂通不行而克至年當甲子潜
知起漢之萌運(集作音)叶宫商預察亡秦之兆星移大火
追責天司月入陽街(集作純陽)無勞(集作行無)兩備季桓子羵羊
之井推木石之禎祥陳惠公集隼之庭驗蠻夷之貢賦
然後歴三辰而玉步照四極而金聲坐扵緇帷之林浮
扵亶州之海門生七十仰天路以無階弟子三千望宫
墻而不入哲人之能事畢矣先王之至德行矣配乎二
象不能遷必至之期參乎兩曜不能稽有(集作有非)常之動
南遊楚國遂聞衰鳳之歌西狩魯郊獨下傷麟之泣夫
子周靈王二十一年冬十月庚子生至魯哀公十有六
年夏四月已丑卒凡享年七十二于今一千餘歲泰山
頽而梁木壊微言絶而大義乖傳饗祀扵百家奉琴書
扵十代秦始皇見登床之識(集作識)始亂衣裳魯恭王看
壊壁之書猶聞絲竹漢圖起扵六千日賜金之禮載優
魏德行扵五千年刻石之風未冺述文(集作序字)武者皆憲
章扵聖人修學校(集有書字)者僉折衷扵夫子自革(集作韋)鞲
玉歴毳幕瑶圖皇天無皂白之徵戎狄起豺狼之釁摧
六律絶笙竽塞師(集作瞽)曠之耳天下之人廢其聽矣散
五彩滅文章膠離朱之目天下之人黜其明矣我高祖
神堯皇帝因三靈之寶歷藉萬國之歡心風起北方月
行中道削平宇宙(集作雷雨)戢干戈扵羊馬之年彈壓華夷
照文物扵龍蛇之代太宗文武聖皇帝昇瑶壇扵曲洛
受玉版扵平河經天緯地盪海夷嶽坐玄宫而密轉紫
微光帝宅之尊戴黃屋以(一作而)深居赤縣列(一作襲)神州
之貴今上天無私覆道不虚行馭六氣而平太階乘八
風而制羣動星連月合層臺而有觀羽之勞海(一作日)晏
河移直茟有書祥之倦封太山而禪梁甫千載同歸敞
衢室而築明堂百靈咸秩雲行雨施品物流形天尊地
卑乾坤定矣若乃虞夏商周之禮考正朔而三遷東南
西北之人混風聲而一變環林拂日映高柳而對扶桑
圓海澄天走鯤池而㴠象浦粤以乾封元(一作三非)年有詔
追贈夫子為太師咸亨元年又詔州縣官司營葺學廟
憑風雲扵異代照日月扵殊途死者有知歿而無朽如
綸如綍大君扵號令之嚴匪朴匪雕上宰極司存之敬
長江令楊公弘農華隂人也即華山公之孫大將軍之
子朱宫帶地明河一葦之西黃闕中天神嶽千花之北
山川壯麗扵區宇人物繁多扵海内齊九龍而闊步一
門鍾豹變之榮襲五公而長驅四代赫蟬聯之祉出忠
入孝誕秀興賢冠盖城邑池臺鐘鼓英靈輻凑鏘鏘萬
玉之門嘉瑞駢羅濟濟千金之子是故北方多士太一
壯其(集作一壯表乎)魁梧南國仙人中書偉其端雅椅桐可仰
丹漆兼(集作重)施照明月扵胸懷吐清風扵襟袖臧武仲
之智卞莊子之勇(集作法)可以為大臣矣韓尚書之臨八
座發跡下邳卓太尉之踐三階來從密縣自操刃入仕
聞魯邑之絃聲解劒分司察豐城之寶氣汝隂徐令大
號無䨇河内王君時稱未有飛雪千里不能改松栢之
心名都十城不能動夷齊之行先是殊方暴客常(集作恒)
嚴鉅野之兵絶磴奸豪每縱潢池之虣(集作虐)數州常以
為(集作久)弊歴政所不能移行人為之聚衆(集作扸疑)耕父由
其釋耒公英謀獨斷銳氣無前奮一劔而戮元兇馳單車
而躡遺噍道旁牛馬並屬羅衡縣内神明皆稱傳琰若
乃山林猛獸動星象而垂文江漢貙甿(集作毗)鼓風飈而
作愾城門六閉未防虞吏之災都市三言終有三君之
暴公雄心裂眥壯髮衝冠按東海之金刀飛北斗之石
箭岡巒不擾有符劉孟之城坑穽無虞更似童君之邑
自非愛人猶子視物如傷豈能躬斬兇渠親除災害與
夫赤䋲不用道被扵瑕丘桴鼓希聞化移扵京洛可同
年語哉然後示之以禮儀陳之以庠序興役鳩工(集無此句)
憑三時之閒暇薄賦輕徭視(集作[瓜見])四野之川原依城負
峽青泥險磴斜連白馬之關赤岸長波遠注黃牛之(夾)
懸四刀而開益部照參伐扵天光賦三錯而闢梁州(集作)
(長江)絶岷(集作㞶)嶓扵地德背山臨水掩全蜀之膏腴望月
占星採公宫之法度丹墻數仞吐納雲霞椽柱三間蔽
虧風雨瑠璃曉闢東宫雀目之忩玳瑁朝懸西漢蛇鱗
之桷圖光芒扵北斗聖質猶生赫符彩扵連珠宏姿可
想至扵月衡月凖山額山庭偘偘星文堂堂日角莫不
向之如在疑遊北上之山望之儼然似瞩東流之水博
士助教某等西州聞望南國英靈駭飛兔扵文場躍雕
龍扵茟海楊雄博識神遊象繫之端李洽幽通思入璣
衡之表每至韶光令月朱鳥乘春爽氣高天玄龜送歷
瓊籩玉豆中堂奉先聖之儀石磬金鐘南面習諸侯之
禮華陽曾子鼓箧来遊蜀國顔子摳衣請學絃歌在側
(集作聽)還昇武騎之臺禮樂居前重覩文翁之室祁祁茂
德濟濟時英聖人千載之風儒者一都之會丞主簿尉
某等青田戒露望華盖而長鳴綠地生風下仙閣(一作閭)
而直轡大夫貞節還居内史之丞文學明誠(集作經)猶(集作)
(盡)歴南昌之尉鄉望姓名等王孫獵騎騁原隰之盤遊
公子文鋒叙江山之體勢符偉明以都官謝職逄有道
而相推趙元叔以郡吏從班見司徒而不拜僉以鄉閭
少事風月多懷命童子扵雲臺就門人扵相圃冬禮春
詩之化再造䨇川淹中稷下之風一匡二(集作三)蜀若夫
平南壯烈沉流水扵裁碑逐北勲庸(集作元勲)登燕山而刻
頌庾太尉新亭之墓尚有黃金鄭康成通德之門猶存
白瓦况乎功苞大象績被蒼生豈使銘典闕如音塵不
嗣是則(集作用)雕墻峻宇列冠盖扵宜城塞陌填街考春
秋扵太學小子狂簡不知所以裁之夫子之文章今可
得言也詞曰
西崑玉闕南海金堂惟愡惟恍一隂一陽三辰赫赫九
土茫茫太極天帝神州地皇驪連上古混沌中央降及
軒頊終扵夏商四時玉斗五緯珠囊聖德千載淳風八
荒天開赤籙日照青光識叶金匱兵符玉璜化隆文武
澤盛(集作仞)成康天子穆穆諸侯皇皇春秋代謝宗社危
亡帝典無(集作垂)象人倫不綱山河命德天地興祥禮樂
三變文明一匡原承少典祚啓成湯吹律丹鳳御符(一作)
(鈎)白狼三仁去國再命循墻不有積善其何以昌降靈
鄒邑誕哲平鄉月角摛彩星鈐吐芒文行忠信恭儉温
良或默或語能柔能剛學而不厭師亦何常通禮明德
尊賢毁方古之君子昔者明王道叶公旦神交帝唐攝
官從事服冕端章示之以德臨之以莊澤如春雨威若
秋霜男女斯别尊卑克彰時逄版蕩運属悽遑入齊損
味居陳絶糧登山極目臨水倘佯無道斯隠捨之則藏
季孫大賚敬叔揄揚問官郯子受樂師襄神明叶贊雅
頌鏗鏘紫麟遥集丹烏遠翔生靈水火家國舟航功符
日用德叶天長倏嗟崩嶽奄歎摧梁昧昧神道悠悠彼
蒼書開懷宅䜟識(集作發)登床與代輕重因時弛張氊裘
黼黻沙漠壇場璣衡慘&KR0008;載籍膏肓汾河水白晉野星
黃軒電臨斗殷雷(集作雲)入房九圍臣妾八極城隍東序
西序上庠下庠粤惟銅墨實號金箱(集作相)靈山地輔德
水天潢芝蘭秀出羔鴈成行玉匣孤劒瑶臺驌驦懲奸
搖(集作挫是)右濟猛移蝗風傳積石道被滄浪絲言涣汗經
葺相望夏井蓮植秋窗桂芳綉楹文琰綺綴明璫四注
飛閣三休步廊禮行釋菜敬盡明薌圖非有若地異空
桑伏羲書契女媧笙簧匏土金石珪琮璧璋高門程鄭
碩學王楊威儀秩秩宫徵瑲瑲山棲烏(集作弔)鳥冰宿鴛
鴦蜀門荷戟江津濫觴落星高堰明月回塘丹碑不朽
清廟無疆
文苑英華卷八百四十五
