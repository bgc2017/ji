文苑英華卷二百五十八宋李昉等編
寄贈十二
劉禹錫十七首白居易二十三首
殷堯藩一首
分司東都蒙襄陽李司徒相公書問因以奉寄
劉禹錫
蚤忝金馬客暮(集作晩)為商洛翁知名四海内多病一生
中舉世往還盡何人心事同幾時登峴首恃舊揖三公
以下十七篇並見集本
元和癸巳歲仲春詔發江陵偏師問罪蠻徼後
命宣慰釋兵歸降凱旋之辰率爾成詠寄荆
南嚴司空前人
蠻水阻朝宗兵符下渚宫前籌得上策無戰已成功漢
使星飛入夷心草偃同歡謠開竹棧拜舞擲桑弓就日
知冰釋投人念鳥窮網羅三面觧章奏九重通卉服聯
操袂雕題盡鞠躬降幡秋練白驛騎晝塵紅火號休傳
警機橋罷亘空登山不見虜振旆自生風江遠煙波静
軍廻氣色雄佇看聞喜後金石賜元戎
贈澧州高大夫司馬霞寓前人
前年牧(集作收)錦城馬踏血泥行千里追戎首三軍許勇
名殘兵疑鶴唳空壘辨烏聲一誤雲中級南遊湘水清
請告東歸發㶚橋却寄諸僚友
前人
征徒出㶚涘廻首傷如何故人雲水(集作雨)散滿目山川
多行車無停軌流景同迅波前歡漸成昔感歎益勞歌
思歸寄山中友人前人
蕭條對秋色相憶在雲泉木落病身起潮平歸思懸凉
鍾山頂寺暝火渡頭船此地非吾土閒留又一年
途次華州陪錢大夫登城北樓春望因覩李崔
令狐三相國唱和之什翰林舊侣繼踵華城
山水清高鸞鳳翔集皆忝夙眷遂題是詩
前人
城樓四望出風塵見盡關西渭北春百二山河歸(集作推)
上國一雙旌旆委名臣壁中今日題詩處(一作句)天上同
時草詔人莫怪老郎呈濫吹宦途離别舊情親
蘇州白舍人寄新詩有歎蚤白無兒之句因以
贈之前人
莫嗟華髮與無兒却是人間久遠期雪裏高山頭白早
海中仙果子生遲于公必有高門慶謝守何煩曉鏡悲
幸免如新分非淺祝君長詠夢熊(一作羆)詩
河南王少尹宅讌張常侍白舍人兼呈盧李二
副使(時充弔册烏司徒使至洛中此詩見二百十六卷)滿地(此篇作滿院)
前人
覽董評事思歸之什因以詩贈
前人
幾年油幕佐征東却泛滄浪狎釣童欹枕醉眠成戱蝶
抱琴閒望送歸鴻文儒自襲膠西相倚伏能齊塞上翁
更說扁舟動鄊思青菰已熟柰秋風
蚤春對雪寄澧州元郎中前人
新賜魚書墨未乾賢人暫屈遠人安朝驅旌旆行時令
夜見星辰憶舊官梅蘂覆階鈴閣暖雪峯當戶戟枝寒
寧知楚客思公子北望長吟澧有蘭
蒙恩轉儀曹郎依前充集賢學士舉韓潮州自
代因寄七言前人
翔鸞闕下謝恩初通籍由来在石渠暫入南宫判祥瑞
還歸内殿閱圖書故人猶在三江外同病凢經二紀餘
今日薦君嗟久滯不唯文體似相如
竇朗州見示與澧州元郎中蚤秋贈荅命同作
前人
隣境諸侯同舍郎芷江蘭浦恨無梁秋風門外旌旗動
曉露庭中橘柚香玉簟微凉宜白晝金笳入暮應清商
騷人昨夜聞鶗鴂不歎流年惜衆芳
贈致仕滕庶子先軰(時及第人中最老)
前人
朝服歸来晝錦榮登科記上更無兄夀觴每使(一作許)曾
孫獻勝境長携衆妓行矍鑠據鞍能騁健殷勤把酒尚
多情凌寒却向山隂去衣繡郎君雪裏迎(時令子為御史主務在越)
(中)
美温尚書鎮定興元以詩寄賀
前人
旌旗入境犬無聲戮盡鯨鯢漢水清從此世人開眼目
始知名將出書生
寄陕州姚中丞前人
八月天地肅二陵風雨收旌旗闕下来雲日關東秋禹
跡想前事漢臺餘故丘徘徊襟帶地左右帝王州留滯
悲昔老恩光榮徹侯相思望棠樹一寄商聲謳
為郎分司寄上都同舍前人
籍通金馬門身在銅駝陌省闥書無塵宫樹遠凝碧荒
階蘚淺深(集作荒街淺深轍)古渡潺湲石唯有嵩丘雲堪誇蚤
朝客
裴祭酒尚書見示春歸城南青松塢别墅寄王
佐丞高侍郎之什命同作
蚤宦閱人事晩懷生道機時從學省出獨望郊園歸野
彴渡春水山花映巖扉石頭觧金章林下步綠薇青松
鬱成塢脩竹盈尺圍吟風起天籟蔽日無炎威危逕盤
羊腸連甍聳暈飛幽谷響樵斧澄江(集作潭)環釣磯因高
見帝城冠蓋揚光輝白雲難持寄清韻投所希二公如
長離比翼翔太微含情謝林壑酧唱迸(一作酬贈駢)珠璣顧
予久郎潜愁寂對芳菲一聞丘中趣再撫黃(一作再聽撫)金
徽
寄獻北都留守裴令公白居易
天上中台正人間一品高(中書令上應中台司徒官一品)休明值堯舜
勲業過蕭曹始擅文三捷(進士及第博學制策連登三科)終兼武六韜
動人名赫赫憂國意忉忉伐(集作盪)蔡擒封豕(吴元濟)平齊
斬巨鰲(李師道也)兩河收土宇四海定波濤寵重移宫籥(自東)
(都留守授北京留守)恩新换閫旄保釐東宅静(周公召公東治洛宅)守護北
門牢晉國封疆闊幷州士馬豪胡兵驚赤幟邊雁避烏
號令下流如水仁沾澤似膏路喧歌五袴軍醉感單醪
將校森貔武賓僚儼雋髦客無煩夜柝吏不犯秋毫神
在臺駘助魂亡獫狁逃德星銷彗孛霖雨滅腥臊烽戍
高臨代關河遠控洮汾雲時(集作晴)漠漠朔吹冷颾颾豹
尾交衙戟虬髯捧佩刀通天白犀帶照地紫麟袍羌管
吹楊柳燕姬酌葡萄(葡萄酒出太原)銀含鑿落線(集作盞)金屑琵
琶槽遥想從軍樂應忘報國勞紫微留北闕(中書令即紫微令也)
綠野寄東臯(綠野堂在東都午橋庄也)忽憶前時會多慙下客叨清
宵陪讌話美景從遊遨花月還同賞琴詩雅自操朱絃
拂宫徵洪筆振風騷近竹開方丈依林架桔槹春池八
九曲畫舫兩三艘徑滑苔粘屐潭深水沒篙綠絲縈岸
柳紅粉映樓桃(皆午橋庄中景物之佳者)為穆先陳醴(居易每十齋日在會常蒙)
(以三勒湯代酒)招劉共藉糟(劉夢得也)舞鬟金翡翠歌頸玉蠐螬盛
德終難退明時豈易遭公雖慕張范(張良范蠡)帝未捨伊臯
眷戀心方結踟蹰首已搔鸞鳳上寥廓燕雀住蓬蒿欲
獻文狂簡徒煩思鬱陶可憐四百字輕重抵鴻毛
以下二十三篇並見集本
錢侍郎使君以題廬山草堂詩見示以戱之(集作)
(見寄因酬之)前人
殷勤江郡守悵望掖垣郎慙見新瓊什思歸舊草堂事
随心未得名與道相妨若不休官去人間到老忙
贈江州李十使君員外前人
我本江湖上悠悠任運身朝隨採樵(集作賣藥)客暮伴打(集作)
(釣)魚人跡為燒丹隠家緣嗜酒貧經過剡溪雪尋覓武
陵春豈有疎狂性堪為侍從臣仰頭驚鳳闕下口觸龍
鱗劒珮辭天上風波向海濱非賢虚偶聖無屈可(集作敢)
求伸昔去曾同日今來即後塵(元和末余與李員外同日黜官今又相次出為)
(刺史)中年俱白髮(集作鬢)左宦各朱輪長短才雖異榮枯事
略均殷勤李員外不合不相親
初到郡齋寄錢湖州李蘇州聊取二郡一哂故
有落句之戱前人
俱来滄海郡半作白頭翁謾道風煙接何曾笑語同吏
稀秋稅畢客散晩庭空霽後當樓月潮來滿座風霅溪
殊冷僻茂苑太繁雄唯有(集作此)錢塘郡閒忙恰得中
初冬蚤起寄夢得前人
起戴烏紗帽行披白布裘爐温先煖酒手冷未梳頭蚤
景煙霜白初寒鳥雀愁詩成遣誰和還是寄蘇州
春盡日天津橋醉吟偶呈李尹侍郎
前人
宿雨洗天津無泥未有塵初晴迎蚤夏落照送殘春興
發詩随口狂来酒寄身水邊行嵬峩橋上立逡廵䟽傅
心情老吳公政化新三川徒有主風景屬閑人
洛下閒居寄山南令狐相公前人
已收身向園林下猶寄名於禄仕間不鍜嵇康彌懶静
無金䟽傅更貧閒支分門内餘生計謝絶朝中舊往還
唯是相君未忘得時思漢水夢巴山
元微之新除浙東觀察喜得相(一作杭)隣
前人
稽山鏡水歡遊地犀帶(一作角)金章榮貴身官職比君雖
校小封疆與我且為隣郡樓對望(一作翫)千山(集作峯)月江
界平分兩岸春杭越風光詩酒主相看更合與何人
花前有感兼呈崔相公劉郎中
前人
落花如雪鬢如霜醉拾(集作把)花看益自傷少日為文(集作)
(名)多檢束長年無興可顛狂四時輪轉春常少百刻支
分夜苦長何事共同(集作同生)壬子歲老於崔相及劉郎(余同)
(崔劉同年獨蚤衰白)
侍中晉公欲到東洛先蒙書問期宿龍門思往
感今輙獻長句前人
昔蒙興化池頭送(太和三年春居易授賓客分司東京時蒙侍中於興化里池上宴送)今
許龍門潭上期聚散但慙長見念榮枯安敢道相思功
成名遂来雖久雲卧山遊去未遲聞說風情筋力在只
如初破蔡州時
寄荆(集作山)南淮南二相公前人
故交海内只三人兩(集作二)座巖廊一卧雲老愛詩書應
是(集作還似)我榮兼將相不如君百年膠漆初心在萬里煙
霄中路分阿閣鸞凰(一作阿鸞彩鳳)野田鶴誰(集作何)人信道舊
同羣
縣西郊秋寄贈馬造(集作逹)前人
紫閣峯西清渭東野煙深處夕陽中風荷落(一作老)葉蕭
條綠水蓼開(一作殘)花寂寞紅我厭宦遊君失意可憐秋
思兩心同
見于給事暇日上直寄南省諸郎官詩因以戱
贈(此詩已見一百九十一卷)
夜宿江浦聞元九(集作八)改官因寄此什
前人
君遊丹陛已三遷我泛滄浪亦二年劍珮曉趨雙鳳闕
煙波夜宿一漁船交親盡在青雲上鄊國遥抛白日邊
若報生涯應笑殺結茅栽芋種畬田
江樓晩眺景物鮮竒吟翫成篇寄水部張籍員
外前人
澹煙疎雨間斜陽江色鮮明海氣凉蜃散雲收破樓閣
虹殘水照斷橋梁風翻白浪花千片鴈破晴天字一行
好着丹青圖畫(集作寫)取題詩寄與水曹郎
立秋夕凉風忽至炎暑稍消即事詠懷寄汴州
節度李二十尚書前人
嫋嫋簷樹動好風西南来紅缸霏微滅碧幌飄颻開披
襟有餘凉拂簟無纖埃但喜煩暑退不惜光隂催河秋
稍清淺月午方徘徊或行或坐卧體適心悠哉美人在
浚都旌旗繞樓臺雖非滄溟阻難見如蓬莱蝉迎節又
換鴈送書未迴君位日寵重我年日摧頹無因風月下
一與共持杯(集作一舉平生杯)
同夢得暮春寄賀東西川二楊尚書
前人
龍節對持真可愛鴈行相接更堪誇兩川風景同三月
千里江山屬一家魯衞定知聯氣色潘楊亦覺有光華
(予與二公皆忝姻戚)應憐洛下分司伴冷宴閒遊老看花
寄贈元九前人
自我從宦遊七年在長安所得唯元九(集作君)乃知定交
難豈無山上苖徑寸無歲寒豈無要津水咫尺有波瀾
之子異於是久要(集作處)誓不諼無波古井水有節秋竹
竿一為同心友三及芳歲蘭花下鞍馬遊雪中杯酒歡
衡門相逢迎不具帶與冠春風日高睡秋月夜深看不
為同登第(集作科)不為同署官所合在方寸心中(集作源)無
異端
贈吳舟前人
巧者力若(集作苦)勞智者心若愁(集作憂)愛君無巧智終歲
閒悠悠嘗登御史府亦佐東諸侯手操紏繆簡心運决
勝籌宦途似風水君心如虛舟汎然而不有進退得自
由今来脱豸冠時往侍龍樓官曹稱心静居處隨跡幽
冬負南榮日支體甚温柔夏卧北窗風枕席如凉秋南
山入舍下酒甕在床頭人間有閒地何必隱林丘顧我
愚且昧勞生殊未休一入君(集作金)門直星霜三四周主
恩信難報近地徒久留終當乞閒官退與夫子遊
潯陽歲晩寄元八郎中庾三十三員外
前人
閱水年將暮燒金道未成丹砂不肯死白髮事湏生病
肺慙杯滿衰顔忌鏡明春深舊鄉夢歲晩故交情一别
浮雲散雙贍列宿榮螭頭階下立龍尾道前行封事頻
聞奏除書數見名虛懷事僚友平步取公卿漏盡雞人
報朝回女使(集作幼女)迎可憐白司馬老大在湓城
醉贈劉二十八使君前人
為我引杯添酒飲與君把筯擊盤歌詩稱國手徒為爾
命壓人頭不柰何舉眼風光常寂寞滿朝官職獨蹉跎
亦知合被才名折二十三年折太多
初到忠州贈李大夫前人
好在天涯李使君江頭相見日黃昏吏人生梗都如鹿
市井疎蕪只抵村一隻葉舟當驛步百層石蹬上州門
更無平地堪行處虛受朱輪五馬恩
歎春風兼贈李二十侍郎前人
樹根雪盡催花發池畔(集作岸)冰消放草生惟有鬢霜依
舊白春風與我獨無情
醉贈劉十二(一作寄嶺南張明府)殷堯藩
春草正萋萋知君過惡溪鸎將吉日語猿共猓然啼别
路魂先斷還家夢幾迷定尋雷令劍應識越王笄樹色
多於北潮聲少向西椰花好為酒誰伴醉如泥
文苑英華卷二百五十八
