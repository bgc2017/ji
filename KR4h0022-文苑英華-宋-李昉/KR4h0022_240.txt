文苑英華卷二百四十宋李昉等編
酬和一
吳均十首周興嗣三首
沈約二首任昉一首
王僧孺一首庾肩吾一首
蕭子雲一首裴子野一首
劉孝綽三首王筠二首
袁朗一首吕讓一首
庾信二首李那一首
王胄二首周若冰一首
孫萬夀三首庾抱一首
酬聞人侍郎别三首吳均
悵然心不樂萬里尚(類聚作向集作何)悠悠凌朝(集作湖日)憩枉渚
薄暮遵江洲君往青山上(類聚集本並作居住青門上)我發灞陵頭
相思自有處明月清風樓(類聚作春風明月樓集作風月在南樓)
二
整棹北川湄廻首望城邑林疎風至少山高雲度急共
懷萬里心各作千行泣欲見終無緣思君空佇立
三
舉首川之折離鴻四向飛子憐三湘薛(集本薛與薛同莎也此字相類)
(當考)我憶五陵薇但使同喜遁何必共輕肥思君美如玉
不覺淚沾衣
此首英華不載據集本添入
詶郭臨蒸(類聚作丞)吳均
聞君立名義我亦倦晨征馬在城上蹀劔自腰中鳴白
日遼川暗黃塵隴坻生(類聚作驚)願君但銜酒新(類作深)知有
素誠
和蕭洗馬古意前人
賤妾思不堪採桑渭城南帶減連枝繡髮亂鳳凰簮花
舞依長薄蛾(類聚作鵝)飛愛綠潭無由報君德流涕向春蠶
詶周參軍前人
日暮憂人起倚戶長(一作匣悵)無懽水傳洞庭遠風送雁門
寒江南霜雪重相如衣服單沉雲隠喬(集作高)樹細雨滅
層巒且(集作是)當對樽酒朱絃永夜彈
答柳惲前人
清晨發隴西日暮飛狐谷秋月照層嶺寒風掃高木霧
露夜侵衣關山曉催軸君去欲何之參差間原陸一見
終無緣懷悲空滿目
酬蕭新浦王洗馬三首前人
始可結交者文酒滿金壺圍棋帝臺局繫馬秦王浦長
劔皆玉具短笛悉銀塗送歸日愁滿留客袂紛吾今成
栢山上秋風星散烏
二
思君出江湄慷慨臨長薄獨對東方酒誰舉指南酌崇
蘭白帶飛青鵁紫纓絡一年流淚同萬里相思各胡為
舍旃去故人在宛洛
三
僕本二陵徒英豪(一作俊)多久要角觝良家兒期門惡年
少身紆丈二組手擎尺一詔問子行何去高帆艤江干
今夜杯酒别明朝江水邊莓莓看細雨漠漠視濃煙颯
灑八銅箭低昂五會船欲知故人者江南共採蓮悒然
心不樂跨馬出城壕觀濤看白鷺望草見青袍青袍行
中把蔽草覆平野公子不垂堂紛紛吾(一作紛吾故)交者肘
懸辟邪印屋曜鴛鴦瓦翩翩流水車蕭蕭曳練馬是時
君别我青莎沒馬蹄連連文蠶蠒鷖鷖伺朝鷄今日予
懷友積雪滿東西
答吳均三首周興嗣
明燈照暗室邊韶對趙壹但酌中山酒唯甘江浦橘風
動雲入箕雨至月離畢王丹贈不拜(後漢王丹贈陳遵以不拜出東觀記)
是我相知日
二
驚鳬起北海儀鳳飛上林騫低不同翼歡楚亦殊音曀
曀夕雲起落落曉星沉李陵報蘇武但令知我心
三
昔别襄城村同會長安市誰學萊蕪甑本得王喬履階
前養素鶴池中飴赤鯉一往玉壺上兼復見蕭史
酬孔通直逷懷蓬居沈約
閶闔既洞啟龍樓亦高闢兩宫集鸞步二闈(類聚作闥)引通
籍伊爾亊清途紛吾供(一作驚)賤役
酬謝宣城朓前人
王喬飛鳬舄東方金馬門從宦非宦侣避世非避諠揆
余發皇鑒短翮屢飛飜晨趨朝建禮晩沐卧郊園賓至
下塵榻憂來命綠尊昔賢侔時雨今守馥蘭蓀神交疲
夢寐路遠隔思存
答劉孝綽任昉
閱水既成瀾蔵舟遂移壑彼美洛陽子投我懷秋作久
敬類誠言吹嘘似嘲謔兼稱夏雲盡復陳秋樹索詎慰
耋嗟人徒深老夫託
秋日愁居答孔主簿王僧孺(見類聚)
首夏雲物善晝暑旦猶清日華隨水汎樹影逐風輕依
簾野馬合當戶昔邪生物我一無際人鳥不相驚儻過
北山北聊訪法高(一作喬)卿(法真字高卿見後漢逸民傳)
和衛尉新喻侯巡城口號庾肩吾
維城寄右戚巡警屬勤王南瞻通㶚岸北眺指横芒入
漢飛延閣臨雲上建章步逐天津遠城隨秋夜長露槐
落金氣風寮上新凉
東郊望春詶王建安雋晩遊蕭子雲(見類聚)
金塘綠泉滿上園梨蘂落蛺蝶戀殘花黃鶯對餘萼芳
菲滿郊甸蕙氣生蘭薄子家冠蓋里我館幽棲郭綠柳
蔭長溪便橋限清洛相去能幾許一水終疎索
答張真威(一作成)臯裴子野
匈奴時未服(一作滅)連年被甲兵明君思將帥方聽鼓鼙
聲吾生委逸翮撫劔起徂征非將(一作徒)慕辛李聊欲逞
良平出車既方軌絶漠且横行豈伊長纓繫行見黃河
清雖令懦夫勇念别猶有情感子盈篇贈握翫以為榮
跂予振凱歌(一作旋凱)含毫備勒成(一作銘)
詶陸長史倕劉孝綽
王粲始一别猶且(集作自)歎風雲况余屢之遠與子亟離
群如何持此念復為今日分分悲宛如昨弦望殊揮霍
行舟雖不見行程猶可度度君路應遠期寄新詩返相
望且相思勞朝復勞晩(集作相望接風煙相思勞歲晩)薄暮閽人進果
得承芳信(集作訊)殷勤覽妙書留連披雅韻洌洲財(集作才)
賦總慈山行(集作非)旅鎮已切臨睨情遽動思歸引歸歟
不可即前途方未極覽諷欲諼誚研尋還慨息來喻勖
雕金比質非所任虚薄無時(集作舉無)用徘徊守故林屏居
青門外結宇覇城隂竹庭已南映池牖復東(集作西)臨喬
枝貫簷上垂條拂戶隂條開風暫入葉合影還沉帷屏
溽早露階霤擾昏禽衡門謝車馬賓席簡衣簮雖愧陽
春曲寧無流水琴蕭條聊(集作寡)屬和寂寞少知音平生
竟何託懷抱共君深一朝四美廢方見百憂侵曰余濫
官守因之泝廬九水接淺源隂山帶荆門(集作臺)右從容
少職事疲病疎僚友命駕獨尋幽淹留宿廬阜廬阜擅
高名岧岧(集作迢)陵太清舒雲類紫府標霞同赤城北山
輪難進東封馬易驚未若兹山險車騎息逢迎石横路
似絶徑側樹如傾蒙籠乍一啟磥硊無暫平倚巖忽廻
望援蘿遂上征乍觀秦帝石復憩周王城交峯隠玉流
對澗距金楹風傳鳳臺琯雲度洛濱笙紫書時不至丹
爐且未成無因追羽翮及爾宴蓬瀛蓬瀛不可託悵然
反城郭日斜歸路遠偶憩庵園閣雖異商人勞聊比化
城樂影塔圖花樹經臺總香藥月殿曜朱幡風輪和寶
鐸園楥即重嶺階基仍巨壑朝湲響甍棟夜水聲帷薄
餘景騖登臨方宵盡談謔談謔有名僧惠義似傳燈遠
師教逾闡生公道復弘乘非汲引法善㤀招報能積迷
頓已悟為懽得未曾為懽誠已往坐卧猶懷想况復心
所親兹地多諧賞惜哉無輕軸更泛輪(集作淪)湖上可思
不可見離念空盈蕩賈生傅南國平子相東阿優遊匡
贊罷縱横辭賦多方才幸同貫無令絶詠歌幽谷雖云
阻煩君計吏過
答何記室遜劉孝綽
遊子倦飄蓬瞻途杳未窮晨征凌迸水暮宿犯頽風出
洲分去鷰向浦逐歸鴻蘭芽隠陳葉荻苖抽故叢忽憶
園間柳猶傷江際楓吾生棄武騎高視獨餘雄既殫孝
王産兼傾卓氏僮罷籍睢陽囿陪謁建章宫紛余似鑿
枘方圓殊未工黑貂久自敝黃金屢已空去辭追楚穆
還耕偶漢馮巧拙良為異出處嗟莫同若厭蘭臺右見
訪㶚陵東
答張左西前人
相思如三月相望非兩宫持此連枝樹暫作背飛鴻若
人惠思我摛藻蔚雕蟲仙掌方晞露靈烏正轉風力假
排重翮相與北山叢
和衛尉新喻侯巡城口號王筠
閶闔曖已昏鈎陳杳將暮棲烏城上返晩雀林中度屯
衛時巡警凝威肆安步閣道趨文昌禁兵連武庫銅烏
迎早風金掌承朝露罘罳分曉色睥睨生秋霧維城任
寄隆空想靈均賦伊余方病免丘園保恬素
酬張淮南别前人
故人杯酒别天清明月亮露下寒葭中風起秋江上衣
染潺湲淚棹泛參差浪匕首直千金七寶雕華裝生離
何用表頼此持相餉
和洗掾登城南坂望京邑袁朗
二華連陌塞九隴綂金方奥區稱富貴重險擅雄強龍
飛㶚水上鳳集岐山陽神臯多瑞跡列代有興王我后
膺靈命爰求宅兹土宸居法太微建國資天府玄風融
黎庶德澤浸區宇醒醉各相扶謳歌從聖主南登少陵
岸還望帝城中帝城何欝欝佳氣廼葱葱金鳳凌綺觀
璇題敞蘭宫複道東西合交衢南北通萬國朝前殿群
公議宣室鳴珮含早風華蟬曜朝日栢梁宴初罷千鍾
歡未畢端拱肅巖廊思賢聽琴瑟逶迤萬雉列隠軫千
閭布飛甍夾御溝曲臺臨上路處處歌鍾鳴喧闐車馬
度日落長楸間含情兩相顧是月冬之季隂寒晝不開
驚風四面集飛雪千里廻狐白登廊廟牛衣出(一作弃)草
萊詎知韓長孺無復重燃灰
和入京吕讓
俘囚經萬里憔悴度三春髮改河陽鬢衣餘京洛塵鍾
儀悲去楚隨會泣留秦既謝平吳利終成失路人
奉報寄洛州庾信
舟師會孟津甲子陳東隣雷轅驚戰鼓劔室動金神幕
府風雲氣軍門關塞人長旍析鳥羽合甲抱犀鱗星芒
一丈焰月暈七重輪黎陽水稍綠官渡柳應春無庸奉
天睠驅傳牧南秦繁詞勞簡牘雜俗弊風塵上洛逢都
尉商山見逸民留滯終南下唯當一史臣
和劉儀同前人
止戈興禮樂脩文盛典謨壁開金石篆河浮雲霧圖芸
香上延閤碑石向鴻都誦書徵博士明經拜大夫壁池
寒水落學市舊槐枯高談變白馬雄辯塞飛狐月落將
軍樹風驚御史烏子雲猶汗簡温舒正削蒲連雲雖有
閣終欲想江湖
和奉重適陽關李那
銜悲向玉關垂泪上瑤臺舞閣懸新網歌梁積故埃紫
庭生綠草丹墀染碧苔金扉晝常掩朱簾夜暗開方池
含水思芳樹結風哀行雨歸將絶朝雲去不廻獨有西
陵上松聲薄暮來
答賀屬王胄
外黃初邸客蜀郡晩琴聲本欲從張耳何曾說馬卿定
知遊道日非是弟如行高文擬雜珮善謔間瑶瓊前書
言家室末叙挂簮纓問仁寧伐國揚波豈亂清聞有陽
臺客(一作客曲)常留入愛(一作梦)情無為嗟獨割空引助庖名
詶陸常侍前人
相知四十年别離萬餘里君留五湖曲予去三河涘寒
松君後凋溺灰余僅死何言西北雲復覿東南美深交
不㤀故飛觴敦宴喜贈藻發中情竒音邁流徵追惟中
歲日於斯同憩止思之宛如昨倏焉逾二紀疇昔多朋
好一旦埋蒿里無人莫已知有慟傷知已抱臂還相泣
巋然吾與子霑襟行自念哀哉亦已矣吾歸在漆園著
書試詞理勞息乃殊致存亡寧異軌大路不能遵咄哉
情何鄙
答江學士協周若冰
弱齡愛邱壑與子亟㤀歸開襟對泉石携手翫芳菲忽
逢朝市變斯樂眇難追氣意酒中改容顔鏡裏衰祁寒
傷暮節落景促餘暉野曠蓬常轉林遥鳥倦飛故友輕
金玉萬里嗣音徽鄉關不可望客淚徒霑衣
和孔侍郎觀太常奏新樂(已上見二百十二卷)
孫萬夀
答楊世子前人
太華五千仞長河九萬里山川藴玉石人物多君子丞
相朝所宗太尉國之紀若人惟傑出濟世承餘祉趍庭
遵教義博物兼文史寄聲振宛洛雅論窮名理伊余苦
疲病寂寞罕賓遊不言驅駟馬於焉訪一丘縞紵始云
贈膠漆乃相投伏枕空長想驂蹇遂無由忽此承來翰
華藻殊輝煥雖則濫吹嘘可以蠲憂歎懷袖終不滅掌
握方留翫和風初應律山鶯已復新芳菲徒自好節物
不關人勞歌雖有曲無以報陽春
和周記室遊舊京前人
大夫愍周廟王子泣殷墟自然心斷絶何關繫慘舒僕
本漳濱士舊國亦淪胥紫陌風塵起青毡冠盖疎臺留
子建賦宫落仲將書譙周自題柱商容誰表閭聞君懷
古曲同病亦漣如方知周處嘆前后信非虛
和樂記室憶江水庾抱
遥想觀濤處猶憶採蓮歌無因關塞葉共下洞庭波
文苑英華卷二百四十
