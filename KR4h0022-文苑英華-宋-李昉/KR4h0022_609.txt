文苑英華卷六百十宋李昉等編
進文章一(進文章表二卷英華所編失年代先後今正之)
進象經賦表一首
聖製故司空魏徵挽歌詞表一首
為李祕書上祖集表一首
上九成宫頌表一首
上拜南郊頌表一首
進洛圖頌表一首
為朝集使絳州刺史孔禎等進大酺詩表一首
為鳳閣侍郎王方慶進書法表一首
為鳳閣侍郎王方慶進南齊臨軒圖表一首
進神鳳頌表一首
為陳御史進奉和秋景觀競渡詩表一首
進東嶽朝覲頌表一首
進孝烏頌表一首
進喜雪詩表一首
進封西嶽賦表一首
進鵰賦表一首
為陳正卿進續尚書表一首
進象經賦表(周武帝)庾信
臣某言臣伏讀聖製象經并觀象戲私心踴躍不勝抃
舞伏以性與天道本絶尋求直以懸諸日月遂獲瞻仰
九州既奠近對河圖四轍中繩全觀玉策未飛玄鶴先
聞金石之聲不上赤城獨見煙霞之氣置管而測光景
愈高沉玉而觀淵泉益遠寢不自涯課虛為賦詞非寥
亮學無雕刻遂敢陳述誠為厚顔况復日之遠近本非
童子所問天之渾蓋豈是書生所談冐用奏聞伏增流
汗之至
聖製故司空魏徵挽歌詞表(唐太宗)
禇亮
臣亮言伏見聖製故司空鄭國公挽詞十首詞窮清曲
理備哀傷漢武北管之書更慙追遠魏文南皮之歎取
愧悼亡與辰緯而相暉隨鍾石而俱振魏徵早逄興運
譽美當朝為聖主之賢臣預能官於多士出納通顯憑
藉寵私忠誠所到心力同盡而逝水不追清徽永謝樹
碑荒壠已叨相質之文哀歌泉路復降高堂之曲事重
一時榮流千載臣趨侍學林竊觀睿藻不入玉山屢逢
盈尺如遊珠水常都照車慶抃之深唯知舞詠不任下
情
為李祕書上祖集表上官儀
臣某言臣聞漢朝中葉陳農求訪於圖書魏歴初基袁
渙請收於篇籍遂使容臺增餙曲府載輝雅道照於前
古風流被於末裔伏惟陛下睿德緯天神功光表截海
班朔益地延圖垂衣視典探羣玉之幽賾虛已緣情動
兼金之歌詠由是芸香祕室青簡具陳璧水上庠漆書
咸集臣大父隋金州刺史元操筮仕登朝官成三代學
綜書部思洽詞源雖歲序寂寥微塵無弭河東薛道衡
人推才傑范陽盧思道時號文宗並叶契相忘齊聲比
價競炫梁車之寳争擒鄴騎之珍而二家文集久蒙宸
照獨於臣門未汙天燭貽厥之訓在臣宜守獻書之典
有國通規今繕寫已訖合若干卷謹詣闕奉進
上九成宫頌表(高宗)王勃
臣某言臣聞帝機無朕道洽則時邕靈化不言功成則
頌顯伏惟陛下體元纂極模神建隧(疑)棟梁三氣(疑)庭
衝六合松軒夜警杳冥姑射之心茅殿晨凝寥廓峒山
之駕臣霑風太上庇影華胥仰衢室而無階候襄城而
有地雖望卑平叔空勤景福之詞而文謝子雲願竭甘
泉之思謹憑天造輙貢九成宫頌二十四章攀紫墀而
絶望呌丹闕而累息臣誠惶誠恐死罪死罪謹言
上拜南郊頌表(高宗)前人
臣伏見㧾章元年十二月四日詔既清東寇將覲南岳
甫資元勲旋窺大典伏惟皇帝陛下黼藻神器御策睿
圖用天老之前機戮防風之後至為而不恃懸寳位於
中宸卑以自居託靈符於上帝禮凝蒼璧瑞溢玄珪紫
旻降祐黃祗叶矩微臣學不照吉才不曠時窺宇宙之
神功覩郊禋之盛節時非苟邁懷雅頌而知歸道不虛
行想謳歌而有志豈與夫周傳考室裁稱棟宇之規漢
奏甘泉未息嬉遊之諷比興衰於列代較馳驟於同衢
而已謹憑天則輙貢拜南郊頌十章文不足竒意有遺
美臣誠惶誠恐謹言
進洛圖頌表(武后)崔融
臣某言奉某年月日勑令臣撰洛圖頌伏以陛下聖烈
豐懿應期首出珍(一作元)符炳鑠曠代罕聞雖臯繇歌虞
伯禹申歎其或生於今日尚不足以談天况臣涉學盖
淺揆才多陋安可潤色皇化對揚神休竊讀古文幽尋
舊式言大道者莫先於典誥序以之生焉美盛德者莫
近於詩什頌以之成焉其辭婉而微其事簡而要今臣
斟酌前訓擬議鴻猷述洛圖頌一篇并序謹詣宣議(一作)
(義)門奉進誠未能探索玄奥憲章經書庶幾竭肝膽效
塵露增日月之末光階天地而不朽斯亦微臣之願足
矣臣拜手稽首冐顔以聞死罪死罪
為朝集使綘州刺史孔禎等進大酺詩表(武后)
李嶠
臣禎等言臣聞謠誦必採而風俗可觀舞詠既陳而德
音不冺伏惟金輪聖神皇帝陛下金口屈道璿樞正辰
慶徽號於法宫撫懷生於净國玄猷再闡紫極重光天
地合德而同休黎氓改視而易聽萬方欣戴百寮抃舞
臣等備列下藩預承大慶三年入計行趨玉帛之禮五
日賜酺即奏雲天之宴覩光靈之赫奕接恩貺之綢繆
酬報何階空誓心而銘骨嗟嘆不足遂抽毫而授簡非
效狂而貢斐實有感而求音同盍各於二三冀揄揚於
萬一并題序引式光鴻造雖戴天辯日誠不窺於兩童
而講德陳詩庶無慙於四言不量疎野輕敢薦聞繕寫
畢功進上如别繫轅之陋輙簉響於雲門化草之微遂
馳光於日谷旋顧庸鄙追增悚汗臣禎等無任
為鳳閣侍郎王方慶進書法表(武后)
前人
臣某言奉墨勑令臣家所有書法並將進來但臣家書
法屬隋季亂離並多墜失臣十代再從伯祖羲之書先
有四十餘紙貞觀十二年太宗文武皇帝購求遺迹臣
亡父先臣私直並將奉進一不敢留今之所存唯有一
卷并臣十一代祖導已下書一秩十卷謹隨狀進上但
臣弓冶不嗣堂構缺然雖奉納楹多逢壊璧亡失之外
所餘無幾私珍緹襲方遺子孫不謂兩曜廽光九霄俯
聽曲延採拾遂登旒扆使千載遺寳重增於光價九泉
深隧更奉於恩渥寵被私門榮霑異代懷恩慕遠感佩
兼深臣方慶誠惶誠恐頓首頓首死罪死罪謹言
為鳳閣侍郎王方慶進南齊臨軒圖表
臣某言臣家有齊帝臨軒圖是南齊袁倩下手所畫私
門傳寳以為妙絶伏惟聖情兼尚睿鑒旁周稽古軼於
虞聦幽求過於魏覽萬機多暇百代可知或厭遊娛儻
存觀省臣暮年多幸得奉休明竊謂珍竒無容隠默近
從京宅取到不獲早以上聞今謹詣闕隨狀奉進輕塵
旒扆伏用慙惶屏營之至
進神鳳頌表(武后)陳子昂(天授元年)
臣子昂言臣聞昔周道昌而頌聲作遂能昭配天地光
烈祖宗垂之無窮永為代典伏惟聖神皇帝陛下闡玄
極昇紫圖光有唐基以啓周室不改舊物天下惟新皇
王已來未嘗覩也臣聞仲尼曰聖人丘不得而見之矣
又曰舜禹之有天下丘不預也又曰鳳鳥不至河不出
圖丘已矣夫皆傷不得見大道之行而欝悒也臣草鄙
愚陋生長休明親逢聖人又覩昌運舜禹之政河洛之
圖悉皆目見幸亦多矣今者鳳鳥來赤雀至慶雲見休
氣昇大周受命之珍符也不稽元命探祕文採風謠揮
象物紀天人之會以協頌聲則臣下之過也有國彛典
其可闕乎臣不揣固(集作朴)陋輙獻神鳳頌四章以言大
周受命之事誠未足以潤色鴻業揄掦盛美亦小臣區
區丹慊(文粹作悃)之至謹詣洛城南奉進塵冐冕旒伏表慙
惶云云
為陳御史進奉和秋景觀競渡詩表(武后)
前人
臣某言臣伏見去月日御製秋景務餘聊觀競渡故陳
先作式佇來篇凡六韻天文爰降品彙咸亨金簡潜開
珍圖斯見臣聞白雲興詠漢遊汾水之詞黃竹申歌周
舞瑶池之駕然而志崇遠轍事式(集作或)勞人故文思之
化未光太清之道猶(集作攸)闕伏惟聖母神皇陛下太虹
齊聖感月含神玄德茂於皇階文明照於天下用能提
玉斗把(集作挹)璇衡百神景從三靈叶贊青雲出洛爰開
受命之符赤甲萦河終御興王之寳非窮神之至德者
其孰能格(集作與)於是哉既而黃屋務閑紫極時暇洞庭
張樂思接軫於軒遊媯水披圖想同參於堯輦然而遠
而勞物者未若近而安人動而勤已者豈比静而神泰
於是徙金蹕鳴玉鑾清禁林御池殿肅波臣(集作神)而戒
事命舟子為水嬉彩鷁蓮歌乍起吳江(集作江吳)之引青龍
桂檝時謳越女(集作時摇毆越)之風鳥逝虯(集作虬)驚沸珠潭而
競逐雪飛電集横玉浦而流光信可以娛樂性靈發揮
文物皇歡允洽白日俄光於是奏薰風於管絃詠嚴雲
於林籞帝歌爰作天藻遐(集作攸)彰黼帳帷宫縟文房之
綉綵祥煙(集作雲)瑞景霏翰苑之榮光信探賾(集作道)於玄
苞得斯文於紫極太平允矣元首康哉方欲朝明堂之
宫輯(集作受)羣后之瑞尊崇顯籙(集作號)光啓聖圖封玉嵩
丘以接千年之統泥金少室攸增萬歲之規卓哉煌煌
聖君之表也微臣曲學蓬戶竊位蘭臺未聞騘馬之謠
非有雕龍之思鞠躬霜署謬覩於天章逖聽鈞臺側聞
於帝樂天文尊貴不遠於下臣帝寳殊(集作珍)崇曲宣於
近貴竊以為君唱臣和固不隔於尊卑宫變商從方允
諧於金石輙用齋心扣寂假翰求詞將以攀日月之末
光繼螢爝之微照不勝(云云)
進東嶽朝覲頌表(玄宗)蘇頲
臣頲言臣學不淵(唐諱)博詞盖實滯陛下過聽被恩最久
喜規封岱增天帝王壯觀臣以宗伯秩禮陪清道之輿
臣之幸一也又伏覩自天垂象銘岳昭訓臣已有司上
載封禪(一作光封)之烈臣之幸二也臣再三之幸萬百常情
臣某(中謝)臣東京奉旨竊聞刻石三頌臣草一敷聖主之
玄猷次紀宰臣之鴻筆斯事至大咎繇吉甫之難也臣
自料度不勝惶悚而議者謂臣光榮之至死且不朽臣
以羸疾翳然言罕能述忠(闕)愚臣極思慮罄肝膽而
為之伏希演脩德之符非敢助親文之化儻以潤色鴻
業一蒙睿覽則臣之至懇萬殞知歸輕塵冕旒若寘冰
谷無任區區戰灼之至
進孝烏頌表楊譚
草莾臣譚言臣聞自昔皇王撫運提象天錫禎應以光
盛業臣伏見以為至道有孚能招異類深仁所協克順
天心陛下孝理天下孩視羣動恩被羽族感通陽精雖
器車馬圖洋溢祕府而黃龍丹雀委積近郊此或為常
不甚專美豈如孝烏俯爾營巢不懼不驚以育羣子臣
幸逢昌運好覽休祥萬古殄圖安能有此百代良史未
之前聞况宿(一作肅)穆紫宸曉夕嚴警會弁星列瓜士雲
屯燕雀飛梁無相賀之所魚龍在棟成駭目之觀唯此
孝烏晏然能馴明陛下深愛子物之慈表皇太子歸哺
報恩之孝首出象(疑作衆)瑞莫與之齊謹按符瑞圖云宗
廟肅敬則孝烏至昔范覽對蜀主言慈烏知孝誠飬之
禽必有(缺)方懷而至者陛下聖策遠備威震遐戎略地
攻城無歲不克巴蜀之外今斯獲醜慈烏效祉可謂有
徵加以遠降日輪近巢天宇據北辰以永固豈南飛以
遠枝自古攸傳無聞此瑞願陳不朽垂裕將來謹獻孝
烏旌德頌七首雖論揚之美有愧於清風葵藿之心無
忘於捧日謹投延恩匭奉表以聞冐觸宸嚴伏增戰越
臣譚誠恐頓首死罪謹告
進喜雪詩表李邕
臣邕言一昨瑞雪愆期農人阻望陛下以億兆勤慮倉
廪貽憂禋祀玄冥祈禱黑帝固能至誠應物聖德動天
朔雪下於龍山海神朝於鳳闕是以途歌邑舞野慶朝
歡荷一人之渥恩為四海之膏澤臣仰思揚化伏念輔
時雖力減鴻毛而情殷鶴立無任喜躍慶賀之至謹昧
死詣金闕門陳表貢詩一章臣邕誠惶誠恐
進封西嶽賦表(玄宗)杜甫
臣甫言臣本杜陵諸生年過四十經術淺陋進無補於
明時退常困於衣食盖長安一匹夫耳頃歲國家有事
于(集作於)郊廟幸得奏賦待制於集賢委學官試文章再
降恩澤仍猥以臣名實相副送隸有司參列選序然臣
之本分甘棄置永疑始望不及此豈意頭白之後竟以
短篇隻字遂曾聞徹辰極一動人主是臣無負於文少
(集作少小)多病貧窮好學者也(集作已)在臣光榮雖死萬足至
於仕進非所(集作敢)望也日夜憂廹復未知何以上答聖
慈明臣子之效况臣常有肺氣之疾恐忽復先草露塗
糞土而所懷冥漠實孤負皇恩敢攄竭憤懣領略丕則
作封西嶽賦一首以勸所覬明主覽而留意焉先是御
製西嶽碑文之卒章曰待予安人富國然後徐思其事
此盖陛下之至謙也今兹人安是也(集作已)今兹國富是
也(集作已)况符瑞翕習福應交至何翠華之脉脉乎維嶽
固陛下本命以永(一作承)嗣業維嶽授陛下元弼克生司
空斯又不可以寢也(集作已)伏惟天子霈然留意焉春將
披圖視典冬乃展采錯事日尚浩闊人匪勞止庶可試
哉微臣不任區區懇禱之極謹詣延恩匭奉表進賦以
聞臣甫誠惶誠恐頓首頓首謹言
進鵰賦表(已見一百二十六卷玄宗)前人
為陳正卿進續尚書表(玄宗)蕭穎士
臣某言臣林莾介賤幼而強學竊聞諸大易之說曰觀
乎天文以察時變觀乎人文以化成天下夫察乎變者
立德以貞其象成乎化者立言以贊其效故太極列三
階五緯於上聖人著三墳五典於下至哉文乎天人合
應名數指歸之大統也今之言文字者始於太昊徵訓
典者本於唐堯振頽綱者孰若漢朝興盛業(一作言)者莫
如聖代是則太昊朕之軒轅章之唐堯祖之虞舜述之
漢高作之光武維之祖宗開之陛下因(一作固)之臣愚以
為太昊至于(一作於)我高祖太宗軒轅之于(一作於)我開元
聖文神武皇帝陛下稱廣運者四代繼成功者四君咸
宜布昭睿典光熙德政矣然則伏羲創文籍黃帝立史
官太古淳奥權輿朴略至陶唐氏而後大備故孔子美
之曰堯之為君也煥乎其有文章由是叙帝王之書首
唐虞之典於堯則曰欽明文思於舜則曰誕敷文德文
之時義大矣哉夏商已後德弗及舜仲尼雖(一作雜)目其
書而不為典言未能察變成化比唐虞之際也何則夏
之興也泣辜殊於政(一作至)理殷之興也慙德乖於雅樂
周之興也謂武微於盡善其不為帝典宜矣陵夷僣亂
以暨暴秦剗亂墳籍瞽聾兆廉王者之風殄矣先王(一作)
(生人)之道窮矣天之未喪斯文也故帝道復興於漢家數
百年中(一作間)而憲章具舉夫其推步律歷帝堯分命之
典也增修封禪帝舜時廵之義也約三章之法以正咎
繇之刑班四時之舞以續(一作纉)后夔之樂臣竊覩(一作觀)
三代之作貽範垂訓體國綏人雖載祀緜(一作延)長德澤
深遠皆因循轍迹故弗易其事孔子曰殷因於夏禮周
因於殷禮所損益可知也未有踵七雄交争(一作戰)之末
繼六籍焚如之後帝典缺而更張淳風醨而載洽若夫
漢氏之難者也(八字一作若大漢者也)且義帝之喪三軍縞服異
夫湯武之放弑其君矣諸吕之郤(一作亂)浹辰底定異夫
羿浞之驟移其祚矣中興之盛華戎率服異夫吳楚之
僣竊其名矣夫如是有漢之美固可以肩虞后千載一
時之運歟曹馬以還曾何足擬四分五裂朝成暮敗其
間雖晉平吳蜀隋舉梁陳混并未幾危亡荐及法令不
足以禁齊人聲名不足以垂後裔其於帝道疎矣又况
乎南遷淮海北起胡(一作獯)戎者邪兹又二朝之不若也
臣聞乾道運行否終則泰上帝有以輔文明之哲后表
光宅之休期必將乘喪亂之極繼驅除之運故有周之
末禮樂崩壊連横合從俱非正朔則秦氏略定而漢代
以興在晉之亡㝢縣崩拆南吳北虜各擅名號則隋氏
削平而聖朝以作此天意也不然何秦隋二葉而亡也
若彼唐漢一家之盛也如此於赫盛唐正百王之闕思
文陛下光五聖之嗣啓運應期之符吊人伐罪之義制
禮作樂之本郊天禪地之位萬庾三登之穰河海晏清
(一作河清海晏)之瑞舞七旬而殊俗格歌六律而薰風至故以
(一作已)騰子姒而絶景挹媯邪而高議矣又何東晉後魏
梁陳周齊之足道哉誠宜詔史官(一作臣)敷帝載炳唐虞
之故實黜遷固(一作商周)之遺制矣漢氏已略之於前皇唐
復曠之於後臣實惜焉知而不述則臣子之罪也臣誠
(一作實)愚淺陋(一無陋字)竊不自揆敢緣聖朝稽古之道陛下
文思之德耕牧餘(一作解)暇輙復著書討尋載籍于兹一
紀謹上今文(四字一作今謹上)續尚書一部凡若干篇卷始有
漢二典次我唐二典以續夫前書堯舜之典也其餘文
景明章之後魏晉宋齊已還南訖有陳北起元魏歴周
隋洎夫高氏以至聖朝㹅一十三(一作二)代詔策章䟽頌
歌符檄忠臣之正議武士之權謀類而刊之次以年代
以續夫夏商周秦魯之篇也臣聞古者右史記事左史
記言舉其大略前書之義備矣孔聖沒而微言絶暴秦
興而挾書罪雖戰國遺策舊章駮亂於從横漢臣者紀
新體互紛(一作約)於表志其道末者其文雜其才淺者其
意煩豈聖人存易簡之旨盡芟夷之義也昔文宣脩帝
者之書究三王之季臣性非天縱學異人師禀生何幸
親逢帝(一作聖)代此皆文武聖皇之遺旨臣愚曷足以知
之何者臣嘗伏讀貞觀實錄昔太宗因聽政之暇觀覽
尚書謂侍臣曰朕每庶幾(一作希)唐虞亦欲公等齊肩稷
契又曰令數百年外讀我國史豈獨窺兩漢哉臣故知
有漢之功業與我唐之化理俱可以繼夫唐虞之盛也
伏惟陛下玄德昭升至仁廣被廼二十一年正月制曰
各勵精一志(一作心)共興玄化俾蒼生登於仁壽天下還
於淳樸愚臣緬述太宗之旨伏思(一作惟)陛下之詔固非
(一作宜)取類於三代之間也勒成帝典不亦宜乎陛下睿
思雄飛宸章間發質文一變風雅大興臣聞水之細者
江海假其深材之短者棟梁資其峻陛下必謂臣所著
小有可觀賜以召見闕庭一垂試問臣採摭之外亦以
學文縱不能光揚盛美猶庶乎細水短材之益則聖旨
之含容大矣臣之誠願畢矣
文苑英華卷六百十
