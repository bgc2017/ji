文苑英華卷五百九十六宋李昉等編
節朔謝物二
謝臘日賜臘脂口脂表一首
謝賜香藥面脂表一首
謝賜新歷日及口脂面藥等表一首
謝墨詔賜歷日口脂表一首
為郭令公謝臘日賜香藥表一首
為郭令公出上都赴奉天行營勑賜錦戰袍并口
脂等謝表一首
謝勑書賜臘日口脂等表十四首
謝停賜口脂臘脂表一首
謝賜鍾馗及歷日表三首
謝臘日賜臘脂口脂表李嶠
臣某等言品官劉阿道至奉墨勑賜臣等臘脂口脂等
物恩命忽臨喜抃交至手舞足蹈心慚意悚伏以安寧
戒序嘉平在節白日臨於陽谷繁霜入於露寒蘅枺始
楟(疑)桂筵豐暇青牛帳裏未輟鑪香朱鳥窗前新調鉛
粉因三冬之吉慶造六宮之脂澤糅之以辛夷甲煎燃
之以桂火蘭蘇氣溢象奩香衝翠幄以光金屋之仙鄉
以賜瑶房之帝嬪南國容華之人從來未識西京妖冶
之妾何時可見臣等叨膺天命謬㧾留臺雖天動星廻
暫違於侍從而雲行雨施更延於恩渥猥承郵驛曲賜
絲綸分八子之膏腴及三臣之𤨏賤竊窺明鏡已覺衣
冠之不任旋顧粧奩遂成箕箒之多幸身輕塵露佩德
空深貺等丘山殞身何答無任踴躍屛營之至
謝賜香藥面脂表張九齡
臣某言某至宣勑旨賜臣裛衣香面脂及小通中散等
藥捧日月之光寒移雪海沭雲雨之澤春入花門雕奩
忽開珠囊暫觧蘭薰異氣玉潤凝脂藥自天來不假淮
王之術香宜風度如傳荀令之衣臣才謝中人位參上
將疆場效淺山嶽恩深唯因受遇之多轉覺輕生之速
臣無任
謝賜新歷日及口脂面藥等表邵說(英華作張說非)
臣某言中使某至伏奉某月日墨詔賜臣新歴日一通
并口脂面藥紅雪紫雪等窮溟之上寵詔忽臨大蜡之
辰慶賜爰及跪承慈渥戰汗失容臣往塵近掖實曠天
心洎守遐藩多昧戎略殊私未答官謗將營陛下聖德
包荒宸嚴曲貸猶存寵任便浹恩波覆燾不遺於遐陬
賜賚亟霑於尸素况日官頒歴承敬授之規綸旨宣慈
沐逾涯之奬蘭膏滋潤綘雪珍芳捧持而炎瘴自消潤
餙而衰容坐變丘山非重草芥至微雖百其身豈酬鴻
造無任感恩瞻戀之至
謝墨詔賜歷日口脂表
臣某言伏奉月日墨詔等恩波遠被寵賜荐臨捧持傾
心跼踳無據臣某中謝臣分麾五嶺謬竊殊榮蒞鎮三
年竟無微效陛下不遺舊齒猶奬非才恩禮浹於遐藩
慶賜覃於令節天心宏覆慈旨優醲頒聖歷以授時降
寵恩而撫俗薰風溥抃陽景照臨輝華遍於草木抃舞
盈於路衢蘭膏綘雪沭雨露之湛恩陋質凡姿荷乾坤
之厚施伏以三元在近國度維新百辟獻芹獨馳心而
望闕二毛垂領唯懇願以朝天犬馬微誠感戀逾切無
任感恩戀主屏營之至
為郭令公謝臘日賜香藥表
臣某言月日中使某至伏奉恩旨勑賜臣臘日香藥金
花銀合子两枚(一作面)面脂一合裛香二袋澡豆一袋者
開奩氣馥拜蹈增慚臣中謝伏以時當大蜡節號嘉平
歡已洽於人神賜仍周於黻冕沐兹芳澤傅以香蘇忖
陋體而何幸顧頽齡而可駐丘山施重雨露恩深感戴
慙惶不知所報無任荷恩稠疊之至
為郭令公出上都赴奉天行營勑賜錦戰袍并
口脂等謝表王諫
臣某言臣今日已時至臨臯驛西開府魚朝恩見奉宣
進止賜臣錦戰袍等又未時至管城驛縣中使至賜臣
瓜兩顆聖慈荐及寵賜頻加榮有同於衣錦恩乃及於
挾纊重裘莫比被練非堅以此臨戎期於盡敵况傅之
香澤分以甘瓜推食㨂衣未足為喻誓當畢命少答殊
私身膏草野實伸至願無任受恩稠疊之至
謝勑書賜臘日口脂等表吕頌
臣某言中使某至伏奉勑書手詔并賜臣歷日藥物及
銀合等千年聖歷忽降遐荒萬里天書更臨下土臣某
中謝臣駑駘賤質草木微生謬荷國恩擢居方鎮按俗
闕澄清之任臨戎無毫髮之功累授殊私荐霑芳澤况
靈長上藥列在仙方芬馥蘭膏出於中禁豈臣庸陋宜
此寵榮感戴天恩不勝抃躍
同前
臣某言中使某至奉宣聖旨賜臣臘日香藥口脂等宸
私曲被殊賜荐加祗奉恩榮荷戴惶灼臣中謝陛下德
施周普蜡百神而魚蟲不遺慈澤旁流錫羣下而細微
皆及謬承良藥之貺豈當同體之榮龜首(疑作手)既沐其
芳馨香膏又霑於脣吻賁餙之道備幸於臣澤浹肌膚
恩深骸骨撫心揣分慙厚施於天休賤質庸陋荷曲誠
於玄造實為僥倖何以克堪涓埃無補於綱維濡渥有
加於蓬賤丘山惠重螻蟻命輕靦厚顔於(一作以)死生覬
忘軀而徇節臣無任
同前
臣某言中使某至伏奉宣賜臣紅雪口脂各一合降自
重霄賚于賤品承旨慶抃省躬慙惶臣某中謝臣謬處
凖繩遂更律候每慙效薄常懼食浮豈謂特迃鴻私猥
霑殊賜時當蜡臘澤浹幽微彩雪蠲邪無虞於美疢芳
膏盡餙有愧於陋容徒罄丹誠不知上答無任感戴之
至
同前
臣某言中使某至伏奉勑書慰諭并宣進止賜臣紅雪
紫雪口脂等慶賜以時寵光逮下捧詔心慄承恩汗流
中謝伏以玄律送寒清霜戒臘九天布惠萬類發生臣
以庸虛謬當任使觀風未久按部無能而陛下俯念守
臣恩同勲舊詔垂御札藥禀仙方降蘭澤以傳馨頒玉
歷以示慶實慙固陋忽被光輝撫躬循已終夕愧厲謹
當訓整師旅收養黎甿敷雨露之恩宣日月之照俾瘡
痍漸復江湖安流庶於㳙毫上答山岳伏惟皇鑒俯照
丹誠無任
同前常衮
臣某言内侍蒙日新等至奉宣恩命賜臣面脂口脂香
藥澡豆并銀鉼子等伏以受任以來殊私未答每更節
候慙曠歲時屬玄律送寒清霜戒臘陛下爰脩大蜡用
告順成既息田夫復祭先嗇臣以涓埃莫效冰炭相仍
年糓未登人財益匱致滋不稔之咎實媿報農之辰兢
惶失圖啓處無地聖慈全宥寵錫過優珍噐鮮華蘭膏
芳潤以疪賤之質忽降御香以靦冒之容忽澡天澤省
躬無措跪奉何施粉骨酬恩未伸萬一無任感戴欣懼
之至謹奉表陳謝以聞
同前
臣某言中使某至伏奉某月日勑書并手詔勞勉臣等
兼賜臣衣一副臘日口脂紅雪一合中和尺一貞元八
年歷日一通陛下道邁古先德動天地凡於一物必寄
聖慈欲臣𥜗暖惸嫠故衣裳是賜欲臣除去人患故良
藥下霑欲臣永駐衰容故馨香流潤新歷方啓慶昌運
之無窮彛尺辨才審度量之不昧力微賜重捧戴兢惶
臣無任
同前
臣某言中使郭昕至伏奉手詔并賜臘日口脂紅雪貞
元九年歷日等拜受怔營不知所措臣某中謝伏以玉
散降於仙宫金膏流於秘藏含芳咀味覺六府之和潤
骨凝膚改三年之觀况復惟新聖歴受朔齊人稱慶戴
恩倍萬恒品不勝踴躍之至
同前
臣某言中使吳千金至伏奉十一月九日賜勑書手詔
存問臣及將吏百姓等自天渙汗徧施稚孺普及纖細
歡呼未暇聖念再加老幼捧恩感動肌骨又以臘日將
及賜臣紅雪口脂各一合貞元十五年歷日一通跪啓
緘封榮抃相集伏以方傳上仙藥成中禁却老除患妙
絶如神嘗所聞知豈期親授况階&KR1396;候朔晷度不差蒲
柳微生又膺天歷恩波逾重跼蹐難勝不任感恩荷聖
踴躍之至
同前李舟
臣某言今月日中使内府丞張某至伏奉勑書賜臣及
軍將臘日面脂香袋紅雪澡豆等殊私忽臨捧戴無力
手足蹈舞心魂若驚臣某中謝伏惟陛下以節遇嘉平
律當凝閉爰布發生之德猥承頒賜之榮膏液廣霑降
中天之渥澤生香遠及藴西域之芳馨苦口以愈沉疴
澡身以滌塵垢無任感戴屏營之至
同前
臣某言中使至伏奉勑書手詔賜臣新歷日一本口脂
面脂紅雪紫雪金花各一枝并賜臣春衣一副牙尺一
枚大將衣兩副宸翰忽臨殊賜兼及蠻夷捧詔抃躍輕
生將吏受恩誓心效死臣某中謝伏以令節嘉平曲承
寵賚凝膏芳潤獲滋蒲柳之容寶噐珍竒遠承日月之
照謬當重寄星歲屢移恩積丘山功無毫髮况玄隂云
暮斗柄初廻已霑芳澤之恩兼降中和之服頒賜尺於
王度布新歷於荒陬躍抃徘徊莫知所報臣無任
同前韓翃
臣某言中使某至伏奉勑書宣慰臣及將士等并賜臣
毋申國太夫人口脂一合面脂一合澡豆一貼并賜臣
温香一合兼賜將士口脂等聖慈稠疊感戴無階臣某
中謝臣絲髮效微乾坤施重因時受賜覩物知恩寵及
澡身榮加潤色恭嘗御藥心則和平新受國香人其服
媚餙犬羊之賤質齊鴛鷺之增慶恩必及於慈親澤兼
流於宿將感戴洪恩無任抃躍屏營之至
同前劉禹錫
臣某言今日中使某官至奉宣詔書賜臣及將士臘日
口脂香藥紅雪等自天有命蹐地無容虛受寵光翻成
憂負臣某中謝臣位居方鎮才實凡庸郡邑臨人未移
風於弊俗歲時頒物空竊賜於聖明特降璽書重加靈
藥潤之膏液襲以蘭芳期美疢以蠲除冀頽顔而可駐
殊私不遺於一物曲澤下及於三軍未報主恩慙於犬
馬唯將臣節死於封疆無任
同前
臣某言中使霍子璘至奉宣聖旨存問臣及將士官吏
僧道耆夀百姓等兼賜臣墨詔及貞元十七年新歷一
軸臘日面脂口脂紅雪紫雪并金花銀合二金稜合二
皇明遠燭殊(集作恩)錫荐臻抃舞失容捧戴無措臣某中
謝伏惟皇帝陛下立極御人順時布政禮崇大蜡澤浹
遐藩臣叨榮日深竊位時久謬廻宸睠猥降王人天書
下臨覩三光之照耀玉歷爰授知四氣之環周雕奩既
開珍藥斯見膏凝雪瑩含液騰芳頓光蒲柳之容永去
癘疵之患命輕恩重上答何階無任屏營之至
同前令狐楚
臣某言去年十二月中使至奉宣勑書手詔兼賜臣口
脂紅雪各一合十年歷日一通捧緘跪發以喜以駭臣
某中謝臣聞平分四時堯有歷象聚蓄百藥周之憲章
至若雪散擁紅紫之名香膏藴蘭薰之氣合自金鼎貯
於雕奩是宜寵錫大臣榮加有德用灑非常之澤式彰
不次之恩而臣遠守嶺隅賤同凡噐曾無薄技上答殊
私陛下惠與雲行德如天覆發於中禁及此下藩諭以
綸綍之言頒其啓閉之節脂膏一潤覺面目之有功藥
石載攻知肺腑之去疾誓當延年聖代戮力清朝戴昊
天而不勝瞻魏闕而增戀臣無任
謝停賜口脂臘脂表權德輿
臣某言伏奉今月十七日手詔以諸道每年合送口脂
(集作臘)及尺既非厚賜未足伸恩以方鎮勞煩道路為敝
一例停罷貴適便宜以示臣者恩自九天澤同(集作周)萬
宇伏讀詔旨仰荷皇明臣某誠懽誠喜頓首頓首臣聞
務其大者捨其細存其廣者遺其狹故先師有寧儉之
教禮經有必簡之文陛下誠切愛人志於求瘼口臘香
澤豈均雨露之濡尺寸度數曷比乾坤之大以道途勞
費傳置將迎鑒在事先慮周物表去煩就省約已便人
合簡易於二儀燭休明於四裔臣謬居分土獲奉德旨
(集作音)抃賀之誠倍萬恒品無任感戴悅懌之至謹奉表
陳謝以聞臣某誠懽誠喜頓首頓首謹言
謝賜鍾馗及歷日表張說
臣某言中使至奉宣聖旨賜畫鍾馗一及新歷日一軸
者猥降王人俯臨私室榮鍾睿澤寵被恩輝臣某中謝
伏以星紀廻天陽和應律萬國仰惟新之慶九霄垂湛
露之恩爰及下臣亦承殊賜屏祛羣厲繢神象以無邪
允授人時頒歷日而敬授臣性惟愚懦才與軄乖特蒙
聖慈委以信任既負叨榮之責亦懷非據之憂積愧心
顔難勝愓厲豈謂光廻蓬蓽念等勲賢慶賜之榮賤微
常及感深犬馬戴重丘山無任
同前劉禹錫
臣某言中使某至奉宣聖旨賜臣畫鍾馗一新歷日一
軸恩降雲霄光生里巷雖當歲暮如煦陽和臣某中謝
伏以將慶新年聿脩(集作循)故事繢其神象表去厲之方
頒以歴書敬授時之始微臣何幸天意不遺
同前
臣某言高品某至奉宣聖旨賜臣畫鍾馗一新歷日一
軸星紀方廻雖逢歲盡恩輝忽降已覺春來伏以圖寫
威神驅除羣厲頒行律歷敬授四時施張有嚴既增門
戶之貴動用叶吉常為掌握之珍瞻仰披尋皆知聖澤
無任欣戴之至
文苑英華卷五百九十六
