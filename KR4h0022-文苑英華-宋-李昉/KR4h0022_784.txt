文苑英華卷七百八十五宋李昉等編
紀德
太尉房公德銘一首四皓銘一首
世德銘一首
塔廟上(畫像附)
大愛刹寺刹下銘一首
秦州天水部麥積山佛龕銘一首
周故内供奉學士懷州河内縣尉陳公石人銘一
首燕然軍人畫像銘一首
皇誕日畫像銘一首唐故悼王石塔銘一首
唐故寶應寺上座内道場臨壇大律銘師多寶塔
銘一首
唐丞相太尉房公德銘李華
玄宗季年逆將持兵天賜房公言正其傾羣兇害直事
乃不行虜起幽陵連覆二京帝慈蒸人避狄西蜀爰命
監國(文粹作撫)理兵北朔登賢為輔讓子以續公賫册書亦
捧瑞玉聖人神聖天地咸若子孝臣忠元元踴躍命帥
中軍謀殲羿浞人或有言志屈道行公曰不可屈則佞
生柄不在公衆昏曀明退師儲宫出守函谷入為尚書
正色諤諤又刺汾澮遽臨彭濮何負而東何負而西公
受挫抑邦人悽悽帝懷明德悲(文粹作俾)我不迷徵拜秋官
僉曰休哉薨殂閬中國瘁人哀喬嶽隕躓輔星昏霾天
子洟涕追崇上台巖巖岱宗瞻其峻極赫赫房公尊其
盛德昔撫宜春列邦是式建銘江濱以慰南國
四皓銘
天静地一默成四時人妙其用三靈推移遯蛻秦禍出
扶漢危道不可屈南山採芝抱和全默(一作飽和全終)皆享期
頥山下水濱四墳纍纍悚慕玄風徘徊古祠
世德銘權德輿
肅肅我祖玄鳥自天天乙革夏武丁相賢手文命子開
國于權肇荒南荆瓜瓞綿綿爰暨周衰征伐下顓凌暴
紛紛遇楚而顚嬴呑四方我邦用遷乃宅隴坻乃封甘
泉漢魏之際德業(集作守相)相繼或仁或哲亦夷亦惠圖諜
葳蕤十有三世伊川其戎晉化為東九州輻裂苻有關
中明明安丘濡跡匪躬二紀清夷明謨之功元魏以降
苴茅繼封宜昌鄜域仍世儀同洸洸平凉策勲于隋乃
破公祏尅其枚廻運偶聖時土田載開仗節建旄自東
徂西才子六人承家鍾慶百里同休南宫並命自時厥
後德輝愈盛不享大官世名文行我曾王父弱歲觀光
聲䡍太學名登奉常偉節三虎聯華並芳翰苑春生士
林鳳(集作風)翔迨至王父保和居易人文獨步天爵自貴
展禽下位賈生不試至今德聲尚聳清議郁郁世範先
子承之大節明義人倫宗師行極忠孝道冥希夷卷舒
無方焯燿當時曰予無狀齓歲而孤不知義方藐爾惷
愚亦既羈丱甫習詩書以直為師與時寖疎琅琅清風
皦皦士則及兹頑童是玷是辱聿脩之誡大懼不克夙
夜以思敢銘世德
塔廟
大愛敬寺刹下銘梁簡文帝
夫波若眞空導大(一作羣)生於假域涅槃有岸引未度於
無邊應此十千現兹權實隨方攝受孰能弘濟皇帝照
盡神原心凝寂境深慈降跡下答蚳蝝握鏡斷鼇經綸
世祖(一作阻)故能天地貞觀日月重光業曠四弘功侔十
力惠雲旦聚浸澤灑於遐外法炬夜明揚光燭於梵頂
因心孝愛道契神明昭事誠享曰隆哀敬金車答瑞追
德慶於虞年甘露登祀比嘉祥於漢日既而理局舜圖
事終典思所以功超域外道邁寰中廣樹大緣增隆勝
善事等净名齊方便於圓極跡均妙掌襲兩寶於冥因
乃於鍾山竹澗奉為皇考太祖文皇帝造大愛敬寺焉
惟茲神岳勢負龍形均太華之四成狀彭門之雙起曲
澗推移激水精之浪清風窈蕩散雲母之行顯帶皇邑
標地德之慶雲彌望帝躔矚神居之敞麗昔鴈泉之願
眞如所隲鷲形之岳大聖攸居創此伽藍同符往跡以
普通三年歲次壬寅二月癸亥朔八月庚午建七層靈
㙮百旬既聳千龕乃設漸山啓基踰於禁□國土金刹
長表邁於意樂世界朱幡轉曜寶鈴韻響聞聲者入道
見形者除累仙衣梵帶去鴈㙮而來遊天香風笙辭鶴
城而下集靈祗叶贊有識歸依四將五龍翹勤翼衛八
臂三目頂帶護持雖復劫盡恒沙衣消巨石儼如常位
妙相長存作銘曰
朕哉睿聖至矣炎精功昭鳳紀德契雲名冥符七覺爰
極四生儀形懋典道駿有聲皇心閔睇理篤天誠八萬
神構二四雲并懸梁浮柱沓起飛楹日輪下蓋承露上
擎玉凾藴色珠髮韜明花(一作光)窟炎聚石影光輕天下
欽仰幽願(一作顯)贊成法舟斯濟惠海方清淨界無毁金
地永貞
秦州天水郡麥積崖(一作山)佛龕銘(并序)
庾信
麥積崖者乃隴底之名山河西之靈岳高峯尋雲深谷
無量方之鷲島迹遁三(一作二)禪譬彼鶴鳴虚飛六甲鳥
道乍窮羊腸或斷雲如鵬翼忽已垂天樹若桂華翻能
拂日是以飛錫遥來渡杯遠至䟽山鑿洞鬱為淨土拜
燈王於石室乃假馭風禮花首於山龕方資控鶴大都
督李允信者籍以宿植深悟法門乃於壁之南崖梯雲
鑿道奉為亡父造七佛龕似刻浮檀如攻水玉從容滿
月照曜青蓮影現須彌香聞忉利如斯塵野還開說法
之堂猶彼香山更對安居之佛昔者如來追福有報恩
之經菩薩去家有思親之供敢緣斯義乃作銘曰(一作云)
鎮地鬱盤基乾峻極石關十上銅梁九息百仞崖横千
尋松植(一作直)隂兔假道陽烏飛(一作廻)翼載□䟽山穿龕
架嶺糺紛星漢廻旋光景壁累經文龕重佛影彫輪月
殿刻鏡花堂橫鐫石壁闇鑿山梁雷乘法鼓樹積天香
嗽泉珉谷吹塵石牀集靈眞館藏仙册府芝洞秋房(一作)
(分)檀林春乳水谷銀沙山樓石柱異嶺共雲同峯别雨
冀城餘俗河西舊風水聲幽咽山勢崆峒法雲常住慧
日無窮方域芥盡不變天宫
周故内供奉學士懷州河内縣尉陳公(集作君)石
人銘陳子昂
君諱該字彦表綿州顯武人也其先自穎川遷蜀(一有上字)
矣曾祖某祖某考永貴皆養高不仕君少好學能屬文
上元元年州貢進士對策高第釋褐授將仕郎其明年
制勑天下大儒司屬少卿楊守納薦君應詞殫(集作彈)文
律對策高第勑授茂州石泉縣主簿開耀元年制舉太
子舍人司議郎太府少卿元知讓應制薦君於朝堂對
策高第勑授隆州蒼谿縣主簿垂拱四年又應制學綜
古今對策高第勑授懷州河内縣尉凡歴所職皆以清
廉仁愛著聞有周革命天授二(集作三)年恩勑自河内追
入閤供奉居未朞年不幸遇疾於神都積善坊考終厥
命時年六十三歸葬於豆圖(集作圌)山之陽原禮也嗚呼
哀哉古人有云餙顔夷之行不逢青雲之士而聲名磨
滅者有之矣嗚呼我陳君敦懿玄默浩(集作潔)清温良馴
道執恕(集作志)好古博學(集作好學博古)恂恂焉行高職卑不改
其操學優禄薄不怨於天四舉有道三歴下位晏如也
非諄諄淑人其誰能湼此(集無此字)而不渝哉夫知命可謂
君子矣好學可謂為文矣丹書不藏於勲府青史不昭
於方册於戱一絶故老之口孰知夫子之賢哉吾與君
族人也能服美其德尚矣昔子雲稱李元常璿叙令伯
皆歿而不朽後世(集作代)稱之斯非若人之徒歟吾豈默
而無述其銘曰
誾誾君子好斯文兮縟藻盤章潛卿雲兮棲遲下位允
升聞兮金署玉堂見吾君兮鸞階鴻漸期紫氛兮鐘鳴
漏盡竟蘭焚兮儒行墨節將何云兮恭承遺言立石人
兮金刻丹書記歲辰兮青龍甲午銘兹墳兮
燕然軍人畫像銘(并序)
龍集丙戍有唐制匈奴五十六載蓋署其君長以郡縣
畜之荒服賴寧古所莫記是歲也金微(集作徽非)州都督僕
固始傑(集作桀)驁惑亂其人天子命左豹韜衛將軍劉敬
周(集作同)發河西騎士自居延海入以討之特勑左補闕
喬知之攝侍御史護其軍事夏五月師舍于同城方絶
大漠以臨瀚海君子曰兵者凶噐仁者惡之醜虜猖狂
厥自招咎今至尊不得已而順伐帝(集作嘗)聞西方之聖
有能仁者凶殘(集作吉)之業各報以直則使元惡授首羣
甿不孤兵無血刃荒戎底定豈不在於大雄乎諸將部
校僉曰允哉將軍乃飭躬率士卒因古祠廟圖畫形容
有古之彌勒像耶(集作也)天人備容丹素畢彩蓋以昭乎
景福也乃作頌曰(盱江本作銘曰)
耀天兵兮征荒服絶雲漢(集作漢)兮出玄極白羽旆(集作餙)
兮青雲旗簫鼓鳴兮士馬悲願左右兮浮屠道備丹青
兮妙天寶功既畢兮業既成神之來兮福冥冥
皇誕日畫像銘(并序)蘇頲
蓋聞上聖膺期流虹演慶大仙昭事滿月開祥故能因
時叶符感通福應伏惟太上皇提衡御極握鏡臨人萬
㝢宅心百蠻翹首緬懷姑射乃傳政於繼名寂想耆闍
用崇因而詮妙既而炎曦戒律序屬長羸大電繞樞辰
推載誕顧猗蘭之不遠攀寶樹以先低則有敬範眞容
虔資願力泊功德成就莊嚴圓滿近披金縷澈珠頂以
凝華傍暎水精寫瓊毫而洞色有緣起念無疆薦祉格
于上下普逮飛沉咸啟方便之門轉躋仁夀之域敢為
銘曰
惟皇誕睿承於宥密惟佛生天同於夢日爰規法相是
獻福田脣含妙果步起芳蓮仙宫所出曠劫方傳
大唐故悼王石㙮銘(并序)
唐開元五年歲在丁已四月庚午朔二十一日庚寅故
悼王薨於上陽之中禁年曰二歲而未及周嗚呼哀哉
王即開元神武皇帝第九之愛子也以某月二十七日
景申葬於萬安山之東南嶺壙唯五尺棺不三寸壘石
㙮一丈于其上不雕不礱從省薄也其銘曰
南有萬安兮北有洛城城可望兮天之京嗚呼悼王寧
不戀兮嗚呼悼王寧不見兮倚素㙮兮陵翠微空不礙
兮雲則飛嗚呼悼王兮其何(一作來)歸
唐故寶應寺上座内道場臨壇大律師多寶㙮
銘(并序)權德輿
京師東門二里所多寶㙮者沙門靈凑等為先大師薦
祉盡敬之地也大師諱圓敬姓陳氏河南陸渾人報年
六十四經夏四十四以貞元八年春正月厭代入滅於
保夀寺越十有五日遷窆于龍首北原距兹㙮西北十
餘步初大師入道依本縣思遠寺微公通法蓮經寶應
二年制度編僧籍於東京長夀寺受具於白馬寺本(一作)
(奉)律師口雲無德義言不信解以為遵道途而歸(集作抵)都
邑涉門閾而躋堂皇故尸羅毗尼以攝妄想五部四分
是為扄鍵然後因定發惠登最上乘優婆鞠(一作匊)多由
是道也敷暢微妙攘除癡冥如一燈傳照一雨潤物弘
我法者可勝道哉代宗朝徵入内道場累詔受興善安
國寶慶等寺綱首又充僧錄尋授寶夀寺上座賜律院
以居授瑜伽灌頂密契之法講楞伽經起信論譯虚空
藏經鑒義潤文世典羣書靡不該貫無非宴座道埸沃
天心以了義照佛日於中禁鬱為龍象大拯斯人將滅
之夕備申告誡中夜累足如期順化其智惠歟其解脫
歟法子苾芻縗服成列仰護念慈衷之旨捨蓮華多寶
之義厥後十五年而功用成丹素觚稜石輪火齊施於
外聖像眞言多羅祗夜凾於内又以見凑公成就付囑
而為上首况不出戶庭持經萬徧願力斯滿嚴餙斯崇
勒銘于兹以示塵劫銘曰
三生不駐如電如瀑七情格攻如蠆如蝮彼上人者為
世導師乃精毗尼以攝羣疑弘道日大化緣斯畢建兹
嚴事如地湧出國門之東萬㝢來同斯為寶所獨(集作燭)
耀無窮
(温陵黃伯光曰此卷及後卷中㙮銘皆僧墓誌也英華編入銘中殊不類愚意當刪出别為一卷附諸墓)
(誌之後今姑仍舊識之以諗覽者焉)
文苑英華卷七百八十五
