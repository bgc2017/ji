文苑英華卷四百宋李昉等編
館殿(監官附)
史館脩撰
授沈傳師左拾遺史館脩撰制
白居易
勑京兆府鄠縣尉沈傳師庶職之重者其史氏歟歴代
以來甚難其選非雄文博學輔之以通識者則無以稱
命今兹命爾其有旨哉昔談之書遷能脩之彪之史固
能終之惟爾先父嘗譔建中實錄文質詳略頗得其中
爾宜繼前志率前脩無忝爾父之官之職可
授韓愈比部郎中史館修撰制
勑太學博士韓愈學術精博文力雄健立詞措意有班
馬之風求之一時甚不易得加以性方道直介然有守
不交勢利自致名望可使執簡列為史官記亊書法必
無所苟仍遷郎位用示褒升可依前件
授考功員外郎鄭璘司勲員外郎盧擇並充史
館脩撰制薛廷珪
勑具官鄭璘等堯舜禹湯文武之善桀紂幽厲之違非
直筆信史後王莫得而詳也我國家列聖行事亦具書
于史官將以昭示後昆垂訓不朽紀綱專摠於丞相筆
削分任於名儒非夫望藴司南才膺載筆者不當其選
而崇望言爾璘等博聞強識繩直冰清四時之和氣襲
人一字之褒貶惟正聞見事典(一作業)周知故實可以著
不刊之書論司過之史爾宜詳於注記紀乎言動之非
繼彼春秋明乎得失之跡彰善癉惡無忿疾厥心舉直
錯枉無上下其手佇聞稱職當議陟明可
授陸鼎史館知脩撰制常衮
勑左補闕陸鼎終始于學以致其道先儒未詳多所究
博(一作精究)秉南史之遺直補東觀之闕文左右諫曹所宜
迭處鴻都講藝亦在論思可左補闕充史館脩撰
授荀尚史館脩撰制
勑處士荀尚昔荀卿荀悅並有著書而尚遠承儒史之
業深得述作之意思精大體經通王道慨然(一作慷慨)論事
來自山東灼見古今之宜熟數理安之册嘉樂賢俊副
于懷人春秋一字使之潤色結綬京輔進而祿之行成
乎身不患無位可華州下邽縣尉充史館脩撰
校理
授夏侯瞳忠武軍節度副使薛途涇陽尉充集
賢校理等制杜牧
勑前昭義軍節度判官朝議郎殿中侍御史内供奉夏
侯瞳等瞳以科名詞學開敏多才久遊諸侯常藴令聞
周知吏理兼能潔身戎臣上言願為毗贊既諾仕以委
質宜直道以酬知途以文行策名節趣(一作趣尚)清遠言於
後進實為秀人延閣典校丞相所請勉循階級以至堂
奥可依前件
授蕭孜著作郎裴佑之陜府廵官崔滔櫟陽縣
尉集賢校理等制
勑在春秋時晉為諸侯國也尚立公族大夫教育諸卿
之子富有賢哲不假搜聘召同列而會者三百餘年况
今天覆盡得而禹畫無遺名卿賢相之家清風素範之
族子孫森羅髦雋並作次第叙用豈歎乏才匭使判官
將仕郎守國子監太學博士蕭孜等或以秀異得舉文
學決科或以行實立身遭逢知已皆後生可畏之士為
當時有才之人東觀著述延(集作殿)閣典校參畫幕府開
導獻納清秋美職二者兼之不由階級安至堂奥勉於
脩慎以俟超昇可依前件
授李毗集賢校理等制崔嘏
勑秘書正字集賢校理李毗等披書殿讎校之文秉東
觀鉛黃之筆必選其雄詞擲地敏學通天者而授之爾
等皆以後來之英前達所許人推領袖名於縉紳或荆
山藴片玉之姿或桂樹擇一枝之秀五常師於中道萬
里視其長途况我台臣監領二職以爾上請是謂得人
宜思結綬之榮各勉分飛之勢推輪覆簣其在兹乎毗
可藍田縣尉充集賢校理澣可興平縣尉直史館
授前京兆府參軍錢珝藍田縣尉充集賢校理
鄉貢進士崔昭緯秘書省秘書郎充集賢校
理制薛廷珪
勑具官錢珝等儒術可以厚風俗人文可以化天下帝
王興創不能遺之粤我皇祖肇基丕闡兹道反隋氏之
政追孔門之風鼓篋升筵者餘八千人邦寧本固者垂
三百載貽厥冲眇不敢昏迷佐予中興乃眷於是良重
集賢藏書之府故用丞相司之得選官屬將慎廢墜以
珝禮為身幹慎得言樞奉典刑之遺無辱趙氏以昭緯
名冠來籍道絶下交居德行之科不減顔子方設鉛槧
有期丹黃爾宜窮四部之多正五體之别無使我集賢
殿不及漢興之東觀秘書也勉矣哉可
授戶部廵官秘書省校書郎楊玢武功縣尉充
集賢校理制錢珝
勑具官楊玢士子由科而進得為館殿吏者俯視華資
如拾地芥然而道不益固名不益彰則朝之華資其可
俯視而拾之哉玢質秀氣實自立頗強窺其所為誠在
於道固名彰之本也今既列書殿仍懷令圖奚患華資
不能俯拾可依前件
授李轂河南府參軍充集賢校理制
李磎
勑李轂書府皆以丞相為大學士盖理化之本在焉而
集賢嘗鄙仙殿之稱時之論者亦以為尤重今太學士
謂爾轂儒學賢相之後以進士擢科今典籍散亡編簡
殘缺轂紹儒學之業實進士之名儻能討尋質正請使
校羣書焉予嘉而聽之參軍府庭則序官然耳河南京
兆大何足論噫苟能副太學士之委諫官御史豈恡汝
遷可依前件
太常博士
授陳貞節太常博士制蘇頲
勑宣議郎右拾遺内供奉陳貞節卞寳輝光楚材翹秀
窮禮經之奥博踐詞律之風雅參名列侍每獻昌言掌
亊奉常宜銓令典可守太常博士散官如故
授鄭涵等太常博士制白居易
勑具官鄭涵等並早以文行久從吏職軰流之間頗為
淹滯况雅有學識進脩不已禮官方缺宜當此選凡朝
廷禮制或損益有疑中外諡議或褒貶不決爾為博士
皆得正之所任非輕各敬乃事並可依前件
授蕭峴太常博士制杜牧
勑禮至則無怨樂至則不争揖讓而理天下者禮樂是
也今國家上法三代下採兩漢質文降殺皆有舊章今
命博士非欲草具(集作革其)儀法但使提舉考習而已登仕
郎守秘書省著作佐郎蕭峴聞爾昆弟之間著友愛之
稱復能於知已依投之地竭力報效况乎富有文學默
守恬退執(一作操)心處巳不亦多乎爾其為吾折中輕重
詳校疑似使祝宗卜史之徒不敢以近習欺爾斯則可
矣勉於自強可守太常博士散官如故
授杜濛太常博士制
勑守左拾遺杜濛爾五廟祖常佐太宗同安生人共為
天下者也爾能自以文學策名清時升為諫臣豈曰虛
設如聞同列墻進而不爾容爾亦拜章自陳極詞貢情
乃令徵辨盡知其由僉曰爾以齒少有才不能韜晦或
處衆矜巳或遇事𥚹衷言於慎微則亦乖矣仕於清貫
斯豈廢乎考衆惡必察之言徵怨不在大之說官移禮
寺跡去掖垣屈既伸眉事亦存體酌此二者頗得中道
况乎職業至重藴蓄可施無使衆多復有窺測可守太
常博士
秘書郎
授衛惲(一作暉)校書郎制常衮
勑三品子衛惲漢制有任子之令國朝二千石理行尤
異者賞亦及之况幼有令聞服於經訓校書(集作文)秘閣
以奬其才可宣義郎試秘書省校書郎
授張籍秘書郎制元稹
勑張籍傳云王澤竭而詩不作又曰采詩以觀人風斯
亦警予之一事也以爾籍雅尚古文不從流俗切磨諷
興有助政經而又居貧晏然廉退不競俾任石渠之職
思聞木鐸之音可守秘書郎
授王建秘書郎制白居易
勑太府丞王建太府丞與秘書郎品秩同而祿廪一今
所轉移者欲職得宜而才適用也詩人之作麗以則建
為文近之矣故其所著章句往往在人口中求之軰流
亦不易得帑藏之吏非爾官也而翺翔書府吟咏秘閣
改命是職不亦可乎可秘書郎
授劉縱秘書郎制杜牧
勑具官劉縱徒步詣闕上獻封章又自叙其先臣陳許
間事皆歴歴可聽公侯子弟多溺於驕邪爾能讀書學
文自可嘉奬圖籍之府命爾為郎豈惟振滯求能且不
欲使勲勞(一作勞能)之後栖栖於塵土中也可秘書省秘書郎
著作郎
授崔融著作郎制李嶠
鸞臺具官崔融長才廣度贍學多聞詞麗楊班行高曾
史外臺美其方正中省推其良直永言司典尤俟得人
載筆西垣既藉微婉紬文東觀更資博通宜昇著作之
庭兼踐記言之地可著作郎仍兼(一作於)右史内供奉官
授吳兢著作郎制蘇頲
黃門朝議大夫守諫議大夫上柱國兼脩國史吳兢袛
服言行貫穿典籍藴良史之才擅巨儒之義頃專筆削
仍侍軒階而官之正名禮不以諱宜著書於麟閣復載
(一作□)籍於鴻都可行著作郎兼昭文館學士餘如故主
者施行
授胡皓著作郎
黃門朝議大夫檢校秘書丞兼昭文館學士上柱國胡
皓屬文用思知名最久才清調遠寓興皆新頃掌秘文
佇刊良史宜擢金閨之彦用光石渠之作可行著作郎
餘如故主者施行
授司馬利賓著作郎等制孫逖
勑朝議郎行秘書省著作佐郎司馬利賓等或富於學
業或精於吏能公清為潔已之資詞賦有成名之美舉
其同術宜並拜於軒墀甄其異用俾分官於儒館可依
前件
祭酒
授楊嶠國子祭酒制蘇頲
黃門師氏之職訓於胄子儒林之選必俟賢人魏州刺
史上柱國北平縣開國子楊嶠直清莊敬浩素純密伏
膺勤業道在其中因心執禮行成於内樹風有循良之
課試劇聞精練之能往在東都攝於西序巾卷資其導
誘紀綱正其頽弊惟教之立厥聲孔臧俾崇於釋菜逾
勸於攻木可國子祭酒勲封如故主者施行
授劉瑗國子祭酒等制孫逖
門下名器所歸必徵於才實進用之序亦憑於歲年邠
王傅上柱國豐縣開國男劉瑗等備聞素行累踐清資
佩服文儒周旋禮讓效官惟謹考績皆深以類而遷既
有均於平施至公斯在亦何患於後時宜悉虛懷各從
分職可依前件
授太僕卿賜紫李涪國子祭酒制
錢珝
勑右武以來國子失教聖域何遠儒風寖衰今朕考元
龜備法駕言旋京師有日矣姑欲開六學之署以教諸
生而張吾理道之本思得通四術者以蒞厥職(一作官)具
官李涪以爾受爵素高去朝斯久奉車親重乃以太僕
命之宗籍宿儒時謂非稱擢居雅秩幸得其人以爾藴
學之優當吾選求之要勉來分職昭我用才可依前件
授前左散騎常侍楊授國子祭酒制
薛廷珪
勑具官楊授乃睠膠庠文學所聚聿求臨長必在通儒
以授洛下高才關西冠籍台庭襲慶士族揚芳守欹噐
之不盈蹈黃裳之元吉策名筮仕垂四十年流落栖遲
失騫翥勢所嗟暮齒久困窮途勉當文理之朝蒞乃成
均之職我惟求舊爾往崇儒載推尚齒之恩仍假納言
之任噫隸名之籍今無聞焉丘園之秀為我屬意敬承
休命以振斯文可依前件
司業
授崔挹成均司業制李嶠
鸞臺大中大夫使持節博州諸軍事守博州刺史崔挹
懷才抱噐悅禮敦詩博究毁陵深窮壊壁秦章漢綬雖
踐吏途魯衣宋冠無輟儒行虎門齒胄蟻術横經重道
尊師於是乎在宜罷外臺之任俾昇上庠之秩可行成
均司業散官如故主者施行
授鄭諝國子司業制蘇頲
黃門銀青光禄大夫宋王府長史上柱國襄城縣開國
伯鄭諝純固仁厚温恭雅實嘗覧墳籍克脩言行玳筵
承寵已參佐於王門瓊林講藝用周旋於師氏可行國
子司業散官勲封如故主者施行
授裴巨卿國子司業等制孫逖
門下朝議大夫著作郎裴巨卿厚德馴行性與淳和朝
請大夫殿中丞上柱國張九臯雅量清才體合明允咸
推遠(一作達)識皆有令名能勵節於朝廷將致美於兄弟
詩書是悦宜當六學之師章奏惟難更擅一臺之妙巨
卿可國子司業九臯可尚書職方郎中散官勲如故
授裴廸太僕卿元鎬京兆少尹盧玭國子司業
等制薛廷珪
勑具官裴廸等天子擢侯府之彦昇諸周行掄材奬勞
斯謂彛制逮于搜索淪滯羽儀膠庠四面取人一時慎
選以廸卿材應聘儒席稱珍以鎬幕畫有聞賓榮具美
以玭華宗輝譽官路流芳各負所長求伸其志而諸侯
之府裨贊是繄驗安劉戴舜之功見難進易退之道太
僕禦侮貳尹優賢司成古官歴代清選唯爾三子來服
訓詞交脩厥官以稱我意可
文苑英華卷四百
