文苑英華卷七百四十七宋李昉等編
釋
明道論一首梁武帝論一首
食貨
戶口人丁論一首平凖論一首
食貨論二首貨殖論一首
釋
明道論(并序)傅縡
縡篤信佛教從興皇惠朗法師受三論盡通其學時有
大心暠法師著無諍論以詆之縡乃為明道論用釋其
難其論曰
無諍論言此(一作比)有知(一作智)三論者雷同詆訶(一作訶詆)恣
言罪狀摭(一作歴)毁諸師非斤宿(一作衆)學論中道而執徧
心語忘懷而競獨勝方與(一作學非)數論更為讐敵讐敵既
構諍鬭大生以此之心而成罪業罪業不止豈不重增
生死大苦聚集荅曰三論之興為日久矣龍樹創其源
除内學之徧見提婆揚其旨蕩外道之邪執欲使清源
流而不擁玄風闡而無墜其言曠其意遠其道博其流
深斯固龍象之騰驤鯤鵬之摶運蹇乘决羽豈能觖望
於其問哉頃代澆薄時無曠士苟習小學以化蒙心漸
染(英華作丹)成俗遂迷正路唯競穿鑿各肆掎摭(一作營造)枝葉
(英華作彼業非)徒繁夲源日翳一師解釋復異一師甲(一作更)改
舊宗乙(一作各)立新意同學之中取捨(一作窹)復别如是展
轉添糅倍多惣而用之心無的凖擇而行之何者為正
豈不渾沌傷竅蝮蛇斷手(一作嘉樹弊牙)雖復人說非馬家握
靈蛇以無當之巵同畫地之餅矣其所(一作於)失道不亦
宜乎攝山之學則不如是守一遵本無改作之過約文
申意杜臆斷之情言無預說理非宿搆覩緣則(一作爾)乃
應見敵然後動縱横絡繹忽恍杳冥或彌綸而不窮或
消散而無所煥乎有文章蹤朕不可得深乎不可量即
事而非遠凢相酬對隨理詳覈而有(一作有何)嫉詐干犯諸
師且諸師始(一作所)說為是可毁為不可毁若可毁者毁
故為衰若不可毁毁自不及法師何獨蔽護不聽毁乎
且教有小有大(四字一作有大小)備在聖誥大乘之文則斥其
道(一作則指斥小道)今弘大法寧得不言大乘之意耶斯則褒
貶之事從佛(一作弘)放學與奪之辭依經議論可(一作何)得
見佛說而信順在我語而忤逆無諍平等心如是耶且
忿恚煩惱凢夫恒性失理之徒率皆有此豈不(一作可)以
三脩未惬六師懷恨而藴湼槃妙法永不宣揚但冀其
忿憤之心既極恬淡之悟自成耳人面不同其心以異
或有辭意相反有心口相符豈得必謂他人說中道而
心偏執已行無諍外不違而内平等讐敵闘訟豈我事
焉罪業聚集闘諍者所畏耳無諍論言攝山大師誘進
化道則不如此即習行於無諍者也導悟之德既往淳
一之風已澆競勝之心呵毁之興盛於兹矣吾願息諍
以通道讓勝以忘德何必排撥(一作怫)異家生其恚怒者
乎若中道之心行於成實亦能不諍若以徧著之心說
於中論不(一作亦)得有諍固知諍與不諍不(一無不字)徧在一
法答曰攝山大師實無諍矣但法師實未哀其節彼靜
守幽谷寂爾無為凢有訓勉莫匪同志從容語嘿物無
間然故使(一無使字)其意雖深其言甚約今之敷暢地勢不
能(一作然)處王城之隈居聚落之内呼吸顧望之客脣吻
縱横之士奮鋒穎勵羽翼明目張膽被堅執銳騁異家
衍别辭(一作解)窺何間隙邀冀短長與相酬對𣙜(一作桶)其
輕重豈得默默無言唯唯應命必須掎摭同異發摘玼
瑕忘身而弘道忤俗而通教以此為病蓋(一作益)知未達
若令大師當此之地亦何必默已而為法師所責邪法
師又言吾願息諍以通道讓勝以忘德道德之事不止
不在諍與不諍讓與不讓也此語真是世(一作人)間所重
法師慕而言之竟未知勝若為可讓也若他人道高則
自勝不勞讓矣他人道劣則雖讓而無益矣欲讓之辭
將非虛設中道之心無處不可成實三論何事致乖但
須息守株之解除膠柱之意是事皆中也來者言諍與
不諍不徧在一法何為獨褒無諍邪詎非矛盾無諍論
言邪正得失勝負是非必矣非謂所說之法而有定相
論勝劣也若異論是非以徧著為失言無是無非消彼
得失以此論為勝妙者他論所不及此亦為失也何者
凢心所破豈無心於能破則勝負之心不忘寧不在(一作)
(存)勝者乎斯則務矜我為得棄他人(一無人字)之失即有取
捨大生是非便是諍論答曰言為心使心受言詮和合
根塵鼓動風氣故成語也事必由心實如來說至於心
告偽以使口口行詐以應心外和而内險言随而意逆
求利飬引聲名入道之人在家之士斯輩非一聖人所
以曲成教誡深致防枉(一作杜)說現在之殃咎叙將來之
患害此文明著甚於日月猶在忘愛軀冐峻制䧟湯炭
甘虀粉必行而不顧也豈能悅無諍之作而回首革音
耶若虀道之人宣化之士心知勝也口言勝也心知劣
也口言劣也亦無所包藏亦無所忌惮但直心而行之
耳他道雖劣聖人之教也已道雖優亦聖人之教也我
勝則聖人勝我(一作他)劣則聖人劣聖人之優劣蓋根緣
所宜示(一作然)於彼於此何所厚薄哉雖復終日按劒通
夜擊柝瞑目以爭得失作氣以求勝負勝負在誰處乎
有心之與無心徒欲分别虚空耳何意不許我誠(一作論)
說而使我謙退此謂鷦鵬已翔於寥廓而虞者猶窺藪
澤而求之嗟乎丈夫當弘斯道矣無諍論言無諍之道
通於内外子所言須諫(一無諫字)諍者此用末而救本失本
而營末者也今為子言之何則若依外典尋書契之前
至淳之世朴質其心行不言之教當於此時民至老死
不相往來而各得其所復有何諍乎固知本末不諍是
物之貞矣答曰諍與不諍不可徧執本之與末又安可
知由未不諍寧知非末於今而諍何驗非本夫居後而
望前則為前居前而望後則為後而前後之事猶如彼
此彼呼此為彼此呼彼為此(一作彼)彼此之名的居誰處
以此而言(一作言之)萬事可知也本末前後是非善惡可恒
專(一作守)耶何得自信聰明廢他耳目夫水泡生滅火輪
旋轉入牢穽受羈紲生憂畏起煩惱其失何哉不與道
相應而起諸見故也相應者則不然無為也無不為也
善惡不能偕而未曾離善惡生死不能至亦終然在生
死故得永離而任放焉是以聖人念繞枉(一作桎)之不脱
愍黏膠之難離故殷勤教詔(一作示)備諸便巧希向之徒
涉求之(一作有)類雖鱗角難成象形易失寧得不反覆(一作)
(髣髴)遐路勉勵短晨且當念已身之善惡莫揣他物而欲
分别也(一作而)言我聰明我知見我計較我思惟以此而
言亦為疎矣他人者實難測或可是凢夫貞爾亦可是
聖人俯同時俗所宜見果報所應覩安得肆胷襟盡情
性而生譏誚乎正應虛已而遊乎世使俛仰於電露之
間耳明月在天衆水皆見清風既至羣籟必響吾豈逆
物哉不入鮑魚不甘腐鼠吾豈同物哉誰能知我共行
斯路浩浩乎堂堂乎豈復見有諍為非無諍為是此則
諍者自諍無諍者自無諍吾俱申(一無申字)取而用之寧勞
法師費功夫點筆紙但申於無諍弟子疲脣舌消晷漏
唯對於明道戱論哉糟粕哉必欲具(一作且)考眞偽暫觀
得失無過依賢聖之言檢行藏之理始終研究表裏綜
覈使浮辭無所用詐道自然消請待後筵以觀其妙矣
一作皆陳書本傳
梁武帝論(所論出於釋氏故全以釋典明之)李德裕
世人疑梁武建佛刹三百餘所而國破家亡其禍甚酷
以為釋氏之力不能拯其顛危余以為不然也釋氏有
六波羅密檀波羅密是其一也又曰難捨能捨大者頭
目支體其次國城妻子此所謂難捨也余嘗深求此理
夲戒其不貪能自微不有其寶必不貪(集作操)人所寶與
老氏之無欲知足司城之不貪為寶其義一也庸夫謂
之作福斯為妄矣而梁武所建佛刹未嘗自損一毫或
出自有司或厚斂氓俗竭經國之費破生人之産勞役
不止杼柚其空閏位偏方不堪其苦(集作弊)以此邀(集作徽)
福(蜀夲作以徼身福)不其悖哉此梁武帝所以不免也
食貨
戶口人丁論杜佑
昔賢云倉廪實知禮節衣食足知榮辱夫子適衞冉子
僕曰美哉庶矣(一本作子曰庶矣哉仍有冉子曰三字)既庶矣又何加焉
曰富之既富矣又何加焉曰教之故知國足則人(一作政)
康家足則教從反是而理者未之有也夫家足不在於
逃稅國足不在於重歛若逃稅則不土著而人貧重歛
則多飬羸而國貧不其然乎(管子曰以正戶籍謂之飬羸羸者大賈蓄家也正數)
(之戶既避其賦則至浮浪以大賈蓄家之所役屬自取其利也)三代以前井田定賦秦
革周制漢因秦法魏晉以降名數雖繁亦有良規可(一作)
(不)救時弊昔東晉之宅江南也慕容符姚迭居中土人
無定夲傷理為深遂有庚戌土斷之令則國(二字一作財)豐
俗阜寔由於兹其後法制廢弛舊弊復起義熙之際重
舉而行已然之效著在前志隋受周禪得戶三百六十
萬開皇元年平陳又收戶五十萬洎于大業二年干戈
不用唯十八載有戶八百九十萬矣(自平陳後又加四百八十餘萬)其
時承元魏之亂(一作西魏喪亂)周齊分據暴君慢吏賦重役勤
人不堪命多依豪室禁網隳紊姦偽尤滋高熲覩冗俗
(一作流冗)之病建輸籍之法於是定其名輕其數於是(一無此二)
(字)使人知浮客(謂避公稅依強家作佃家也)被強家收半夲(一作大半)之
賦為編甿奉公上蒙輕減之征先以(一無以字)敷其信後行
其令蒸庶懷惠奸無所容隋氏資儲遍於天下俗康人
阜(一作人俗康阜)熲之力焉功侔管(一作規蕭)葛道亞伊吕近代已
(一作以)來未之有也國家貞觀之(一無之字)中有戶三百萬至
天寶末百三十餘年纔如隋氏之數聖唐之盛邁於西
漢約計天下編戶合踰元始之間而名籍所少三百餘
萬直以選賢授仕(一作任)多在藝文才與職乖法因事弊
隳循名責實之義闕考言詢事之道乖(一無此字)崇秩之所
至美價之所歸不無輕薄之曹浮華之位習程典親簿
領謂之淺俗務根夲去枝葉因以迂闊風流相尚奔競
相驅職事委於羣胥貨賄行於公府而至此也自建中
初天下編甿一百三十萬賴分命黜陟重為按比收入
公稅增倍其(一作而)餘遂令賦有常規人知定制貪冐之
吏莫得生奸狡猾之甿皆破(一作被)其籍誠適時之令典
拯弊之良圖而使臣制置各殊或有輕重未一仍屬多
故兵革荐興浮冗之輩今則衆矣徵輸之數亦以闕矣
舊額既在見人漸難(一作艱)詳今日之宜酌晉隋故事版
圖可增其倍征繕自減其半賦既均一人知稅輕免流
離之患益農桑之業安人濟用莫過於斯矣古之理人
(一作為理)也在於周知人數乃均其事役則庶功以興國富
家足教敷(一作從)化被風齊俗和夫然故災沴不生悖亂
不起所以周官有比閭族黨州鄉縣遂均輸(一無此二字)之
制維持其政綱紀其人孟冬司徒獻人數於王王拜而
受之其敬之守之如此之重也及理道乖方版圖脱漏
人如鳥獸飛走莫制家以之乏國以之貧奸宄漸興傾
覆不悟斯政之大者遠者將求理平之道非無其夲歟
一作皆通典
平凖論(凖一作糴)
昔我國家之全盛也約計歲之恒賦錢榖布帛五千餘
萬經費之外常積羡餘遇百姓不足而每有蠲恤自天
寶之始邊境多功寵錫既崇給用殊廣出納之賦支計
屢空於是言利之臣繼進而道行矣割剝為務岐路多
端每歲所入增數百萬既而隴右有青海之師范陽有
天門之役朔方布思之背叛劔南羅鳳之憑陵或全軍
不返或連城而䧟先之以師旅因之以荐饑兇逆承隟
構兵兩京無藩籬之固蓋是人事豈唯天時𬗟惟高祖
太宗開國創業作程垂訓薄賦輕徭澤及萬方黎人懷
惠是以肅宗中興之績周月而能成之雖神筭睿謀舉
無遺策戎臣介夫能竭其力抑亦累聖積仁之所及也
(及一作致)夫德厚則感深感深則難摇人心所繫故速戡大
難少康平王是也若斂厚則情離情離則易動人心己
去故遂為獨夫殷辛胡亥是也今甲兵未息經費尚繁
重則人不堪輕則用不足酌古之道(一作要)適今之宜既
弊而思變乃澤涸而復流(五字一作澤流而無竭)夫欲人之安也
在於薄斂斂之薄也在於節用若用之不節寧斂之欲
薄其可得乎先在省不急之費定經用之數使下之人
知上有優恤之心取非獲已自然樂其輸矣古之取於
人也唯食土之毛謂什一而稅役人之力謂一歲三日
未有直斂人之財而得其無怨况取之不簿令之不均
乎自燧人氏逮于三王皆通輕重之法以制國用以抑
兼并致財足而食豐人安而政洽誠為邦之所急理道
之所先豈常才之士而能達也人(一作民)者瞑也可使由
之不可使因之審其衆寡量其優劣饒贍之道自有其
術歴觀制作之者固非易遇其人周之興也得太公齊
之覇也得管仲魏之富也得李悝秦之強也得商鞅後
周有蘇綽隋氏有高熲此六賢者上以成王業興覇圖
次以富國強兵立事可法其漢代桑弘羊耿壽昌之輩
皆起自賈竪雖夲於求利而(一作猶)事有成績自兹以降
雖無代無人其於經邦正俗興利除害懷濟時之略韞
致理之規(一作機)者蓋不可多見矣農者有國之夲也先
使各安其業是以隨其受田稅其所殖焉豈可徵求貨
物捨其所有而責其所無者哉天下農人皆當糶鬻豪
商富室乘急賤收至於(一作旋致)罄竭更仍貴糴(一作糶)往復
受弊無有已時欲其安業不可得也故晁錯曰欲人務
農在於貴粟貴粟之道在於使人以粟為賞罰如此農
人有利(一作錢)粟有所洩謂官以法取收之也誠如是則
天下之田盡闢天下之倉盡盈然後行其軌數度其輕
重化以王道扇之和風率循禮義之方皆登仁壽之域
斯不難矣往者(一作在昔)堯湯水旱作沴而人無捐瘠以國
有儲蓄若賦斂之數重黎庶之力竭而公府之積無經
歲之用不幸有一二千里水旱蟲霜或一方興師動衆
廢於蓻殖者寧免賦闕而用乏人流而國危者哉
一作皆通典
食貨論柳芳
論曰昔開元初宇文融首以稅客戶籍外剩田戶口色
役之策行於天下其後天寶間韋堅又以穿廣運潭興
漕之利楊愼矜王鉷楊國忠等議財貨之政君子曰融
等之敗也豈不哀哉詩云人之多僻無自立辟融等之
謂也初玄宗以雄武之才再開唐統賢臣左右威至在
已姚崇宋璟蘇頲等皆以骨鯁大臣鎮以清靜朝有著
定下無覬覦四夷來宼驅之而已百姓富饒稅之而己
繼以張嘉貞張說守而勿失自後賦役頓重豪猾兼并
強者以才力相君弱者以侵漁失業人逃役者多浮寄
於閭里縣收其名謂之客戶雜於居人者十一二矣蓋
漢魏以來浮戶流人之類也是時也天子方欲因士馬
之衆賈將帥之勇高視六合慨然有制御夷狄之心然
懼士旅之不供流傭之未復思覩竒畫之士以發皇明
蓋有日矣而宇文融揣摩上旨欵開(疑)謁見天子前席
而見之恨得之晩言發融口策合主心不出數年之中
獨立羣臣之上無德而祿卒以敗亡既而天子方事四
夷國用不足多融之能追而悔焉於是楊崇禮又以善
計財帛見幸然廉謹自守與人無害故能獲終融死且
十餘年始用韋堅及崇禮愼矜皆以計利興功中人主
脅權相滅為天下笑而王鉷楊國忠威震海内尤為暴
横人反思融矣大凢數子少者帶數使多者帶二十使
判官佐使遍於天下客戶倍於往時主司守以取决備
員而己四十年間覆族者五葉(疑)人賈害豈天道毁(疑作)
(歟)夫先王收人之制既富而聚之以興利也儉則散之
以除害也所以裒多益寡稱物平施降及後代亦克用
乂禮記曰倉廪實而知榮辱人苟不足而可理者自古
及今未之有也觀數子之意欲竭人財乘主之欲殚天
下之力以供國竊王者之柄以徇已奪(疑作奮)其長觜以
鼓天下於是權歸掌握利出胷臆呼吸指顧舟車沸渭
於萬里之外矣人以豐財為利而融輩竭之矣向之所
利者豈不反歟而數子方自以為功無讓坐受富貴斧
鉞已在其後而謂身安於泰山及其死之(疑)葅醢不足
以謝天下豈不愚哉於戱以玄宗之才業為中興君奸
臣一說利動明主堅等窺其餘烈不顧萬死者貪爵祿
也蓋國之利噐不可以示人
同前李德裕
人君不以聚貨制用之臣處將相弼諧之任則奸邪無
所容矣左右貴倖知所愛之人非宰相之噐以此職為
發身之捷徑取位之要津皆由此汲引以塞訕謗(集作論)
領其(集作此)職者竊天子之財以為之賄聚貨者所以得
升矣(集有貴字)操其竒贏乘上之意(集作急)集(集作售)於有司以
取倍利制用者所以得進矣二(集作三)司皆有官属分部
以主郡國貴倖得其寶賂多託賈人汙吏處之頗類牧
羊而畜豺飬魚而縱獺欲其不侵不暴焉可得也故盗
用貨泉多張空簿國用日䠞生人日困揚雄上書言(蜀夲)
(作云)漢武運帑藏之財填廬(漢書作盧)山之壑今貨入權門甚
於是矣孟獻子有言與其有聚歛之臣寧有盗臣子輿
以利國為非揚雄以𣙜酤興歎稱其職者必能(集作皆)挾
商工之術有良賈之才壽昌習分銖之事弘羊折秋毫
之數小人以為能君子所不忍為也卜式言天久不雨
獨烹弘羊天乃雨焉有仲尼之鳴鼓將攻卜式之欲烹
致雨而反居相位可不為之甚慟(集作痛)哉
貨殖論
欲知將相之賢不肖視其貨殖之厚薄彼貨殖厚者可
以廻天機斡河嶽使左右貴倖役當世奸人如孝子之
飬父母矣陰陽不能為其寇寒暑不能成其疾鬼神不
能促其數雷霆不能震其邪是以危而不困老而不死
縱人世(集作生)之大欲處將相之極位(集作休)兄弟光華子
孫安樂昔公孫朝穆好酒及色而不慕榮祿鄧析猶謂
之真人况兼有榮祿乎後世雖有貶之者如用鈇鉞於
糞土施桎梏於朽株無害於其身矣則大易之害盈福
謙老氏之多藏厚亡不足信矣昔秦時得金策謂之天
醉豈天之常醉哉故晉世唯貴於錢神漢台不慙於銅
臭謂子文無兼日之積顔氏(集作生)樂一瓢之飲晏平仲
祀不掩豆公儀休愠(集作相)以拔葵皆為薄命之人矣如
向者四賢天與之生則生天與之壽則壽窮逹壽夭皆
在彼蒼而望貴倖之知奸人之譽終身不可得矣余有
力命賦以致其意庶後之知我者興歎而己
文苑英華卷七百四十七
