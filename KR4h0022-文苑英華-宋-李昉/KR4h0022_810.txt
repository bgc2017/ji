文苑英華卷八百十一宋李昉等編
城
萬勝岡新城記一首東安鎮新築羅城記一首
杭州羅城記一首歙州重築新城記一首
萬勝岡新城記(集作錄)沈亞之
元和九年蔡之帥死其子元濟以其土叛逸掠陳汝之
間冬縱兵臨夀春屠馬塘走其守令狐通焚霍丘淮南
郡邑大駭民人卷席而居上聞之怒謫其守明年春詔
執金吾李將軍馳傳出守之既至收其壊卒聚夀春城
使人勞井閭而市貨耕桑之業始復民人莫知復為戰
矣八月乙巳乃(集無乃字)夜引兵南出霍丘百四十里又折
而西四十里營於萬勝岡築新城初將度曰吾士卒萍
合之衆也易散而難役吾以築壘令之必苦難使寇聞
之必襲吾思欲其自用乃召諸將謂曰吾旦日望氣其
状有寇謹備之令諸軍分營連居環廻之間十有餘里
各視營之所向宜為數堵之垣以禦暴矢耳諸將素竒
將軍言歸而亟曉其卒故所命立就將軍與監軍使出
周視之(集作還)以(集作至)武寧大稱築者之能勞以酒帛語
寵其將因曰既已幸周繚之善也他將恥其功之不類
乃復興即日而垣周將軍監軍使出具牛酒為勞因士
卒之樂又令曰山澤之地其土瘠漓今時方秋浸潦用
事謂衆之功難為也顧其(集作為)垣今日而周明日而壊
吾為諸君惜之誠能致其厚則土藏(去聲)氣色脉力相輔
雖霖潦不為患矣築者皆悅復爭為厚及竟將軍監軍
使出視之復勞曰嗟乎諸君之能衆士之功也既周且
厚始為(集作謂)其垣今則城矣因自吟曰城乎城乎使其
增數仞其(集作而)飾之寇雖蚩尤寧敢犯我乎遂歸諸將
相謂曰乃者將軍之詞得無意其高耶吾黨亦(集作魁字)醜
其卑矣復增其築於是新城遂具明日果寇来望見皆
愕然因至新城傍具(集作俱)張喉高言指城上曰為我曹
敬謝將軍訖辭而去諸將盡伏寇亦以王覧(集作賢)董重
質營其側拒之十一月戊辰將軍將卒萬餘西渡澗渠
上史蔟岡與賊陣自平明至日中進退相延不得合及
日側將軍乃謀曰彼必乘暮伺吾還兵擊我必矣於是
引兵急切履寇進退數里(集作急攻寇寇延退數里)乃以精兵分伏
其兩隅復自進(集作延)退間拔其羸老先復令軍中曰皆
坐賊之後見官幟有引渡者以為兵怠俱還遂大呼疾
馳東下於是伏兵皆奮斷其後賊大潰殺傷千餘生得
數十人官卒死者亦數百人是時李時亮為先鋒將使
百騎遊擊左右獨五人環馳如轂至賊麾下斬其將王
覧(集作賢)繼轡轉鬭而歸十一年夏高霞㝢敗於随(集作隋)
唐既謫盡發其卒屬陳秋捕得寇兵盡罷南境之備俱
東備矣九月使偏將軍李曜領步卒數百人從險道夜
行(集無行字)銜枚入寇境西過九女原百餘里屠其堡衆三
十餘壘又使義營諸將西北境(集作傍)安陽山破其土附
屯戍之衆數十百人招其降民男女萬戶得其將二人
用之久之朝之卿士以為將軍怠於戰或發其語而客
亦有来誥(集作語)於將軍曰始天下高將軍之義以將軍
兵臨三州之寇謂一舉而取何為久不稱其獲與將軍
曰子之望吾非也夫鋤深根者必利其鍤乃吾之部多
吳楚耕販之人習於沮澤之上彼魚鳥之性其生也(集作)
(矣)恇恇如偷見其游翔之羣非不多也及撫掌而駭之
即争為潰矣而寇亦素難吾名常以精卒待我今驅是
於欹谷之間與寇决鬭譬由畜彘之禦窮狼寧有所抗
盖居之嚴城以固其意令旦暮從壁上望見寇騎號呼
奔突之狀以熟其目然吾又常喻以風雲勝敗之語(集作)
(語之二字)以壯所恃如目熟而恃壯及其可用吾伺其利而
擊之期於必勝此吾所效也十一年冬詔書促戰十月
乙未上遣中貴人来臨視將軍於是圖其陣於帳中令
諸將各識其序旦暮擊鼓教士卒為分合圓方之勢備
畫所用將軍出客有難之者(集作日)自建中於今淮夷三
叛其間矣雖蒙赦令然未嘗斯須忘戰故介兵人傳其
兵父訓之子兄教之弟非戰事不語是寇以將軍名聞
天下故(集作固)不敢犯自將軍西出疆屯兵於萬勝城以
控其要濠水而東連次江淮之間郡邑之人耕桑自力
展(集作輸)轉相屬曾不為寇虞此將軍之功也以強計毅
誠招其轉禍之人繼来如繩此將軍之用也今將軍不
以此為百全之基驅貊越之人身自蒙堅而與必死之
寇决命頃刻即萬有一不如(集作知)將軍之指東土之固
將安仰哉對曰此吾以熟於計久矣然吾昔嘗仕於河
塞十有餘年(集作公字)若僂之忘伸也前行始入覲不意蒙
寵於過悮使率師振旅吾之力唯其所屈(集作指)已死效
夫馬随羇而引者也羇之使馳則為之馳羇緩則步安
有擇塗陸而避僵蹶哉如有從(集作縱)之不前銜之不止
徒見撻賤之棄焉得延頸踠足以待御且聖上旦暮待
績於吾中貴繼至亦吾蒙羇之日也何敢自引於便而
已矣遂以十一月庚辰夜漏過四十刻引兵西渡上史
蔟收(集作牧)之下矚賊壘分練(集作銖)皆察及日中大風從
西(集作西猛)起折幹廻幟將軍謂中貴人曰今日之候非其
利也願屯兵堡史蔟以伺之中貴人曰某受命視公戰
不視公守將軍不得已乃陣中軍為前武寧軍次之左
右輔皆親兵戰凡十合會廬宣之軍居間聞戰聲自驚
潰失次且遁時賊軍方苦中軍武寧之殺傷幾欲引去
及聞廬宣之軍驚潰即分精兵數百勁突所潰以擊之
而將軍復與中軍武寧深逐賊而(集作西)行數十里因與
廬宣之軍相棄廬宣之軍先遁去卒無所傷至暮中軍
力鬭遂死其將曹惟直張忠信楊渾等及卒死者數百
人武寧死者亦數百人還軍新城雖無功者亦勞之以
故士卒無戰苦畏叛之患時亞之客夀春得詳其語而
書之以備史聽
東安鎮新築羅城記羅隠
天下自懿考僖皇之後綱領不振龐勛王郢觝&KR2053;(古觸字)
於前仙芝君長踐踏於後所以齊寇攘臂一噪四海瓦
解自爾枝牽蔓引可口而咬其或一壘之不謹一板之
不嚴則刳剔之不暇雖十室之邑三戶之鄉必壁塹以
備之籬落以抗之况大藩之襟帶吾土之繫倚者乎杭
之别部舊有八郡之目其始以破山倚旌八將之功所
致也而東安主領者今副戎杜君君尋其擒逆朗於京
口破從實於毗陵天子寵之拜常州刺史遂付其兵於
子弟焉撫於内者曰建思禦於外者曰建徽經度於季
孟之間者曰建孚相(一作泊)君解印而歸淮叛淝偷連壓
封部元帥大丞相彭城王始授君以板築之要濠塹之
廣袤地里之横亘皆取則於大丞相一之日鳩其民人
相其險易惟帥有令惟汝克從二之日度其資糧卜其
力用經之營之厥畫惟禀三之日命其將曰可球汝當
從役于杭必能識大丞相意善匠吾事勿令不如丞相
指揮曰侔汝工(一作王)曰温汝率鐸令等二十一將翼侔
以進曰&KR0008;洎儼汝督防遏備禦二都之士卒以介於侔
之左右曰勲汝司吾儲廪謹吾出入城者若有墜惟汝
之咎起大順辛亥年秋七月壬戍訖于明年夏四月庚
寅蟠東矗西岡連城周(一作離連坎周)植乎二千五百步隆者
就之窪者盈之民不毁擔時不妨務夏五月甲辰司徒
犒羣帥于城下若畚者皆與焉不三四年楊行密持淮
南節以稱盗豕突猘衝擾我疆境而東安郡尤為其所
忌行密藏(一作減)安仁義之精銳分田頵陶雅之敢勇以
攻東安城樓櫓翔空矢石交迸翊日我軍憑其城斃賊
將于城外者數四溝塞塹堙悉以(一作其)等色自是羣寇
不復有圖朔(一作南)之意是知人非城則無以為捍城非
人則無以自固不有城也人何以安不有將也城何以
堅于時紫溪(一作綏又作湲)竄保城火建寧不守静江無將奔
我而活者四鎮之生聚焉噫天下之無事也吾鄉則有
河間凌淮(一作凖)宗一濮陽吴降已下南汝袁不約還朴
以文學進天下之有事也吾鄉則君建至于子弟伯仲
及諸將佐以武藝稱豈文武之柄倚伏而然後(疑作復)江
山禀受與時消息者乎隠亦嘗以先師之道千名貢府
進取未半(一作牢)九鼎羹沸文既不用武非所習今則老
矣高謝三君杜君以鐫勒見徵不敢堅讓乾寧五年六
月二十一日記
杭州羅城記
大凡藩籬之設者所以規其内溝洫之限者所以虞其
外華夏之制其揆一焉故魯之祝丘齊之小糓猶以多
事不時而城况在州郡之内乎自大寇犯闕天下兵革
而江左尤所繁併余始以郡之子城歲月滋久基址老
爛狹而且卑每至點閱士馬不足廻轉遂與諸郡聚議
崇建雉堞夾以南北矗然而峙帑藏得以牢固軍士得
以帳幕是所謂固吾圉以是年上奏天子嘉以拙政優
詔奬飾以為牧人之道其盡此乎俄而孫儒叛蔡渡江
侵我西鄙以剪以逐蹶于宛陵勁弩之次泛舟之助我
有力焉後始念子城之謀未足以為百姓計東眄巨浸
輳閩夷之舟櫓北倚郭邑通商旅之寳貨苟或侮劫之
不意攘偷之無状則向者吾皇優詔適足以自榮由是
復與十三都經緯羅郭上上下下如響而應爰自秋七
月丁巳訖于冬十有一月某日由北郭以分其勢左右
而翼合于冷水源綿亘若干里其高若千丈其厚得之
半民庶之負販童耄之緩急燕越之車盖及吾境者俾
無他慮千百年後知我者以此城罪我者亦以此城苟
得之於人而損之已者吾無愧與(一作歟)某年月日記
歙州重築新城記楊䕫
天祐丁卯歲月直辛亥有星自積水流入于輿鬼知天
者曰輿鬼之宿是為鶉首於辰在未之衡日丑為星紀
則牛斗之分也㩀兹星祥秦之鄣郡漢之丹陽其有水
為沴乎厥應當在戊辰之丁巳明年夏四月辛丑宣歙
睦雨周一甲子平地水丈餘四日而後止新安郡之新
城繼為暴水所汨雉堞咸圯都帥太尉潯陽公周視其
壊色沮神戚(一作蹙)將捐去而莫修則功存之可秘也將
徵役以完舊則民勩之可憚也迨于兩月不遑發命又
念強敵未殄方礪鏃伺間豈可惜費重力慢蓄輕守以
速寇心乎秋八月乃頒役於五邑先降簡于邑令且誡
其程功無使隠民厄於豪族擅諸利俾率怨于下以益
上者(二字一作吾)匪德也邑令承命躬自閱籍功之延促事
之繁簡由窶向豐罔有弗均於是五邑之民不再命而
麏至於新(一作所)城之下凡板幹畚築之用皆未令而具
初公廵壘觀設(一作毁)審賾厥由且歎其雖新水之異以
害兹城亦始構之疎以稔其失也烏有於泛沙流石之
上而能為永永之基哉乃命指揮使劉贇徐璋三城使
朱環及節級等各畫分而督役遂諭以城之舊址浮而
斯濫今當發深一仞抉去砂石實以精壤重加鎮築然
後廣其宿基增諸石(一作鹵)版必使堅永侔于鐡壁役或
務棘棘則民瘃築或務慼慼則民疲弗棘弗慼繫爾曹
寬猛之有中也無以苛忍相矜無以遄速為代諸侯受
教夙夜胥勖勉于恪勤以勵厥躬故執畚者䋲䋲操斧
者詵詵輦壌輸財蟻列子臻笑語忻忻(一作聽聽)争先有期
自旭及晡役未嘗懈遠而望之則疊巘層巒屹如天設
廹而視之則崇岡連阜捷若神化迴合叢倚崖束山抱
建邦則險此焉是覯自八月庚子興役暨十月之壬寅
而役罷工者函斧築者閤鍤太尉潯陽公建旆而廵諸
乃曰城之完屋之新實麗實堅非諸邑之奉公焉得民
不擾而力齊乎非諸校之盡節焉得役不煩而功速乎
所以見二三子之忠勤以佑吾政也自公之臨是邦也
法明而兵勁刑審而罰中故民樂其化安其土及徵庸
而屬邑之民父誨其子兄教之弟以公之問俗也未嘗
有猾吏之擾以公之撫封也未嘗有外寇之虞以公之
治戎也葵藿之禁無敢有觸者以公之奬善也鱗介之
美無敢有侵(一作侜)者故十五餘年綽綽焉如鱗之潛遇
其淵廣雍雍焉若禽之棲獲其蒙翳絶釣網之慮無畢
(一作羅)弋之患詩所謂愷悌君子民之父母見于我公矣
今水壊城壘重興畚築苟或進退不副公之用是謂奸
慈父之命其為悖戾神豈爾容哉故民不俟令而争集
不勞促而自課非恩信之昭感何以迨乎此哉(一作勞)於
戲事有竒績有異不克稱頌以流于裔秉筆者之過也
閿鄉楊䕫自勝弁力學以暨於髮落齒墮屬兹喪亂洎
在民伍獲承公殊衆之遇每歎其有志無時許將其促
鱗弱介遊泳於豐沼無以酬奬之意敢撰重築新城記
以獻時歲在降婁周正之月十一日記
文苑英華卷八百十一
