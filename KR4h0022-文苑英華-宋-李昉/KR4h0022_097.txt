文苑英華卷九十七宋李昉等編
志一
小園賦一首脩心賦一首
述志賦一首遊北山賦一首
小園賦庾信
若夫一枝之上巢父得安巢之所一壺之中壺公有容
身之地况乎管寧藜牀雖穿而可坐嵇康鍜竈既煗而
堪眠豈必連闥洞房南陽樊重之第綠墀青𤨏西漢王
根之宅余有數畝弊廬寂寞人外聊以擬伏臘聊以避
風霜雖復晏嬰近市不求朝夕之利潘岳面城且適閒
居之樂况乃黃鶴戒露非有意於輪軒爰居避風本無
情於鐘鼓陸機則兄弟同居韓康則舅甥不别蝸角蚊
睫又足相容者也爾乃窟室徘徊聊同鑿坯桐間露落
柳下風來琴號珠柱書名玉杯有棠梨而無舘足酸棗
而非臺猶得欹側八九丈縱横數十步榆柳三兩行梨
桃百餘樹撥蒙密兮見忩行欹斜兮得路蟬有翳(一作翕)
兮不驚雉無羅兮何懼草樹混淆枝格相交山為簣覆
地(一作水)有堂坳藏狸並窟乳鵲重巢連珠細菌長柄寒
匏可以療饑可以棲遲㩻䧢(㩻丘奇切說文㩻䧢也藝文類聚作崎嶇)兮狹
室穿漏兮茅茨簷直倚而妨帽戶平行而礙眉坐帳無
鶴支牀有龜鳥多閒暇花隨四時心則歴陵枯木髮則
睢陽亂絲非暇(疑作夏)日而可畏異秋天而可悲一寸二
寸之魚三竿兩竿之竹雲氣蔭於叢蓍金精養於秋菊
棗酸梨酢桃榹李薁(藝文類聚無雲氣至李薁四句却添離披落格之藤爛漫無叢之菊)
落葉半牀狂花滿屋名為野人之家是謂愚公之谷試
(一作誠)偃息於茂林迺久羨於抽簪雖有門而長閉實無
水而恒沉三春負鋤相識五月披裘見尋問葛洪之藥
性訪京房之卜林草無忘憂之意花無長樂之心鳥何
事而逐酒魚何情而聽琴加以寒暑異令乖違德性崔
駰以不樂損年吳質以長愁養病鎮宅神以薶石厭山
精而照鏡屢動莊舄之吟幾行魏顆之命薄晩閒閨老
幼相擕蓬頭王覇之子椎髻梁鴻之妻燋麥兩甕寒菜
一畦風騷騷而樹急(一作樹搔搔而風急)天慘慘而雲低聚空倉
而雀噪驚懶婦而蟬嘶(一作啼)昔草濫於吹嘘藉文言之
慶餘門有通德家承(一作藏)賜書或陪玄武之觀時參鳳
凰之墟觀受釐於宣室賦垂楊於直廬遂乃山崩川竭
冰碎瓦裂大盜潛移長離永滅摧直轡於三危碎平途
於九折荆軻有寒水之悲蘇武有秋風之别關山則風
月悽愴隴水則肝腸斷絶龜言此地之寒鶴訝今年之
雪百靈(一作齡)兮倏忽精(一作菁)華兮已晩不雪鴈門之踦
先念鴻陸之遠非淮海兮可變非金丹兮能轉不曝骨
於(一作兮)龍門終低頭於(一作兮)馬坂諒天造兮昧昧嗟生
民兮渾渾
凢一作皆藝文類聚
脩心賦(并序)江總
太清四年秋七月避地於會稽龍華寺此伽藍者余六
世祖宋尚書右僕射州陵侯元嘉二十四年之所搆也
侯之王父晉護軍將軍彪昔涖此邦卜居山隂都陽里
貽厥子孫有終焉之志寺域則宅之舊基左江右湖面
山背壑東西陵跨南北紆縈聊與苦節名僧同銷日月
曉脩經戒夕覽圖書寢處風雲憑棲水月不意華戎莫
辨朝市傾淪以此傷情固可知矣啜泣濡翰豈攄欝結
庶後生君子憫余此槩焉
嘉南斗之分次肇東越之靈秘表檜風於韓什著鎮山
於周紀藴大禹之金書鐫暴秦之石字太史來而探穴
鍾離去而開笥信竹箭之為珍何碔砆之罕直奉盛德
之鴻祀寓安禪之古寺實豫章之舊圃成黃金之勝地
遂寂默之幽心若鏡中之遠尋面曾阜之超忽邇平湖
之迥深山條偃蹇水葉侵淫挂猿朝落饑鼯夜吟菓叢
藥苑桃蹊橘林捎雲拂日結暗生隂保自然之雅趣鄙
人間之荒雜望島嶼之邅廻面江源之重沓泛流月之
夜迥曳光烟之曉匝風引蜩而嘶噪雨鳴林而修颯鳥
稍狎而知來雲無情而自合爾廼野開靈塔地築禪居
喜園迢遞樂樹扶疎經行藉草宴坐臨渠持戒振錫庇
影甘蔬堅固之林可喻寂滅之場暫如異曲終而悲起
非木落而愁如豈降志而辱身不露才而揚已鍾風雨
之掩藹倦鷄鳴之聒耳幸避地而高棲憑調御之遺旨
折四辯之微言悟三乘之妙理遣十纏之繫縛祛五惑
之塵滓久遺榮於勢利庶忘累於妻子感意氣於疇日
寄知音於來祀何遠客之可悲私自憐其何已
之遠尋(陳書作而遠尋)庇影(陳書作度影)掩藹(陳書作如晦)私自(陳書)
(作知自)
述志賦(并序)隋蕭皇后
帝每遊幸后常(二字一作未嘗)不隨從時復(一作后)見帝失德心
知不敢措言(一作心知不可不敢措言)因為述志賦以自寄其詞曰
承積善之餘慶備箕帚於皇庭恐脩名之不立時(一作將)
負累於先靈廼夙夜而匪懈實寅懼於玄冥雖自然(作一)
(強)而不息亮愚懵(一作蒙)之所(一作多)滯思盡(一作竭)節於天
衢才追心而弗逮宴庸薄之多幸荷隆寵之嘉惠頼天
高而地厚属王道之昇平均二儀之覆載與日月而齊
明廼春生以(一作而)夏長等品物而同榮願立志於恭儉
私自兢於戒盈孰有念於知足苟無希於濫名惟至德
之弘深情不邇於聲色感懷舊之餘恩求故劔於宸極
叨不世之殊眄謬非才而奉職何寵禄之踰分兮(一無兮字)
撫胷襟兮(一作而)未識雖沐浴於恩光内慚惶而累息顧
微躬之寡昧思令淑之良難實不遑於啟處將何情而
自安若臨深而履薄心戰慄其如寒夫居高思危持滿
防溢(一作夫居高而必危每處滿而防溢)知恣夸之非道乃攝生於沖謐
嗟寵辱之易驚上無為而抱一履謙光而守貞(一作志)且
顧(一作願)安乎容膝珠簾玉箔之奇金屋瑶臺之美雖時
俗之崇麗蓋吾(一作哲)人之所鄙何(一作愧)絺綌之不工豈
絲竹而喧耳知道德之可尊明善惡之由已屏(一作蕩)囂
煩之俗慮乃伏膺於經史綜箴誡以訓心觀女史而作
軌遵古賢之令範冀福禄之能綏時脩經(一作躬)而三省
覺今是而昨非嗤黃老之捐(一作損)思信為善之何依(一作)
(可歸)慕周姬之遺風美虞妃之聖則仰先哲之高才貴(一作)
(慕)至人之休德質菲薄而難蹤心恬愉而去惑乃平生
之耿介實(一作寔)禮義之所遵雖生質之不敏庶積行以
成仁懼逹人之蓋寡謂何求而自陳誠素志之難寫同
絶筆於獲麟
凢一作皆北史本傳
遊北山賦(并序)王勣
吾(一作余)周人也本家於祁永嘉之際扈從江右(一作扈遷江右)
地實儒素人多高烈穆公感(一作銜)建元之耻歸於洛陽
同州悲永安之事退居河曲始則晉陽(一有之字)開國終乃
安康(一有之字)受田墳壟寓居倏焉五葉桑榆成蔭(一作列)俄
將百年勣南山故情老而彌篤東坡餘業悠哉自寧酒
甕多於步兵黍田廣於彭澤皇甫謐之心事壟畝終焉
仲長統之規模園林幸足獨居南渚時遊北山聊度世
(一作日)以為娛忽經年而㤀返西窮馬谷北逹牛溪丘壑
依然風烟滿目孫登獨坐對嵇阮而無言王覇(後漢逸民)幽
居與妻孥而有興(二字一作共去)忩臨水石砌遶松篁類(一作歌)
田叟(一作園)之去來亦已久矣望山林之故道何其樂(一作)
(悠)哉詩者志之所之賦者詩之流也式抽短思即為賦
云(四字一作而賦焉)
天道悠悠人生若浮古來賢聖皆成去留八眉四乳龍
顔鳳頭殷憂一世(一作代)零落千秋暫時南面相將北遊
玉殿金輿之大業郊天祀(一作祭)地之洪休榮深貴(二字一作)
(情厚)重樂不供愁何况數十年之將(一作宰)相五百里之公
侯兢兢業業長懼(一作思)長憂昔怪燕昭與漢武今識圖
仙之有由人誰不願直是難求聞鼎湖之(一作而)欲信怪
橋山之遽脩玉臺金闕大海水之中流瑶林碧樹崑崙
山之上頭不得輕飛如石燕終是徒勞乘土牛已矣哉
世事自此而可見又何為乎惘惘棄卜筮而不占(一有餘字)
將縱心而長往任物孤遊遺情直上覺老釋之言繁(一作)
(煩)恨文宣之技癢彼事業之遷斥豈明神(一作神明)之宰掌
物無待而成章(一作物無往而感彰)生有資而必養嗟大道之泯
没見人情之委枉禮費日於千儀易勞心於萬象審機
事之不息知澆源之浸長鳥何事而嬰羅魚何為而在
網生物詭隔精靈惚恍莊周三月而不朝瞿曇六年而
遐想有是夫况吾之不如先達乎請息交而自逸聊習
静而為娛遂披林樾(一作槭)進陟㩻䧢(一作嵓區)連峯雜起複
嶂環紆歴丹危而尋捷(一作絶)徑攀翠險而覓脩塗聳飛
情於遐(一作霞)道振逸想於烟衢重林合沓以齊列崩崖
磊砢而相扶覩森沉於絶磵視晃朗於高嵎自謂摶風
飈而出埃壒邈若朝玄宫而謁紫都碧巒之下清溪之
曲望隱隱而纔通聽微微而不屬眷然引領茲焉頓足
步擁石(一作路)而邅廻視横烟而斷續古藤曳紫寒苔布
綠洞裏觀書巖邊對局髣髴靈蹤(一作應)依稀仙躅竈(一作)
(爐)何代而銷金杯何年而溜玉石室幽藹沙場照燭松
落落而風廻(一作回)桂蒼蒼而露溽月未側而先隂霞方
昇而後(一作已)旭喜方外之浩蕩嘆人間之窘束况乃幽
谷藏真傍無四鄰紫房半掩玄壇尚新逄閬風之逸客
直蓬萊之故人忽遽梧而策杖亦披裘而負薪荷衣薜
帶藜杖葛巾出芝田而計畝入桃源而問津昆丘(一作山)
若礪渤澥揚塵栽碧柰而何日種瓊瓜而幾春自然詭
異非徒隱淪乃有上元仙骨太清神手走電奔雷耘空
蒔朽河間之業不齊貫淮南之術無虚受(一作靈受後有伊林間而)
(虚受)祝(一作呪)動南極符廻北斗偓佺贈藥麻姑送酒青龍
就食(一作養)於甲辰玄牛自拘於乙丑永懷世事天長地
久瞻顧(一作顧瞻)流俗紅顔白首儻千秋(一作歲)之可營亦何
為而自輕昔時君子曾聞上征忽逄真客誡(一作試)問仙
經談九華之易就叙三英之可成拭丹鑪而調石髓裛
翠釜而出金精珠流玉結雪耀霜明咸謂刀圭暫近足
使雲車下迎紛吾人之狹見覺羣疑而自拂使捉足而
咸(一作相)安亦何為乎此物彼赤城與玄圃豈憑虚而搆
窟但水月之非真譬聲色之無佛過矣劉向于嗟葛洪
指期繋影依方捕風誰能離世何處逃空假使遊八洞
之金室坐三清之玉宫長懷企羨豈出樊籠徒勞海上
何事雲中昔日蔣元詡之三徑陶淵明之五柳君平坐
卜於市門子真躬耕於谷口或託閭閈或歴(一作潛)山藪
咸遂性而同樂豈違方而别(一作列)守吾無所徒(一作余無所求)
斯焉獨遊屬天下之無(一作多)事遇山東(一作中)之可留聊
將度日忽已經秋菊花兩岸松聲一丘不能役心而守
道故將委運而乘流伊林間而(一作之)虚受固樵隱之俱
託逄去老於中溪(一作逄故客於中流)遇還童於絶壑雲峯龜甲
而重聚霞岫(一作璧)龍鱗而結絡水出浦而潺潺(一作淺淺)霧
含川而漠漠是忻是賞爰遊爰豫結蘿幌而迎宵敞茅
軒而待曙爾其雜樹相糾長條交茹葉動猿來花驚鳥
去起公子之殊賞瞻(一作談)王孫之遠慮山水幽尋風雲
路深蘭忩左闢(一作辟)菌閣斜(一作邪)臨石當階而虎踞泉
映(一作度)牖而龍吟月照南浦烟生北林閱丘壑之新趣
縱江湖之舊心道集吾室風吹我襟松花栢葉之醇酎
鳳翮龍唇之素琴白牛溪裏峯(一作岡)巒四峙信茲山之
宜(一作奥)域昔吾兄之所止許由避地張超成市察俗刪
詩依經正史康成負笈而相繼根矩摳衣而未已組帶
青衿鏘鏘儗儗階庭禮樂生徒把梓山似尼丘泉疑洙
泗(吾兄通字仲淹生於隋末守道不仕大業中隱居此溪續孔氏六經近百餘卷門人弟子相成故此溪今)
(號王子溪焉自相成而下一作相趨成市故溪今號王孔子之溪也沫泗一作泗溪)忽焉四散於
今二紀地猶如昨人今(一作多)已矣念昔日之良遊憶當
時之君子佩蘭蔭竹誅茅席茞(一作芷)樹即環林(一作曲)門
(一作林)成闕里姚仲由之正色薛莊周之言理(此溪集門人常以百)
(數惟河南董恒南陽程元中山賈瓊河東薛收太山姚義太原温彦博京兆杜淹等十餘人相為後來題目而)
(姚義慷慨方之仲由薛收理識方之莊周薛實妙玄理耳慷慨下一有同濟二字理識方之四字一作以理)
(逹稱方耳一作也)觸石横肱逄流洗耳取樂經籍忘懷憂喜時
挾策而驅羊或投竿而釣鯉何圖一旦邈成千紀木壊
山頽舟移谷徙北岡之上東巖之前講堂猶在碑書(一作)
(石)宛然想問(一作聞)道於中壼(一作室)憶横經於下筵壇場
草樹院(一作苑)宇風烟昔文中之僻處諒遭時之喪亂局
逸步而湏時蓄竒聲而待旦旅人小吉明夷大難建功
則鳴鳳不聞脩書則獲麟為斷惜矣吾兄遭時不平殁
身之後天下文明坐門人於廊廟瘞夫子於佳城死而
可作何時復生式瞻虚舘載步前楹眷眷長想悠悠我
情爼豆衣冠之舊地金石絲竹之餘聲没而不朽我何
所營(吾兄仲淹以大業十三年卒於鄉余時年三十三門人諡為文中子及皇家受命門人多至公輔而)
(文中之道未行于時吾因遊此溪周覧故迹蓋傷高賢之不遇耳文中下一有子字吾一作余耳一作也)
臨故墟而掩抑指歸途而歎惜(一作息)往往溪横時時路
塞忽登崇岫依然舊識地迥心遥山高視直望烟火於
桑梓辨溝塍於鄉國前臨(一作斜連)姑射之西正是汾河(一作)
(河汾)之北悵矣懷抱悠然川域憶昔過庭童顔稚齡何賞
不極何遊不經弄春風於磵戶詠秋月於山扃北忩照
雪南軒聚螢綵衣扇枕緇布問(一作聞)經何斯樂之易失
倏銜哀而茹恤天未悔禍遭家不秩子敬先亡公明早
卒吾自此而浩蕩又逄時之不仁天地遂閉雲雷漸屯
與沮溺而同趣(一作往)共夷齊而隱身幸收元吉坐(一作生)
偶昌辰容北海之嘉遁許南山之不臣養拙辭官全(一作)
(含)和保真豈若馮敬通(一作生)之誹(一作訓)世趙元淑之尤
人殷憂耻賤憔悴傷貧探井臼之(一作而)無樂歴山河而
苦辛豈知(一作如)我家身(一作生)事都盧(一作廢)棄置不念當
歸寧圖遠志坐青山而方(一作非)隱遊碧(一作綠)潭而已(一作)
(似)喜舊之出處(二字一作山裏)絶氛埃登高日暮心悠哉子平
一去何時返仲叔長遊遂不來幽蘭獨(一作燭)夜之琴曲
桂樹陵晨之酒杯丘園散誕窟室徘徊坐等梧(一作枯)木
心同死灰亦有山羞野饌蘭漿木(一作水)麨把葉煎羹松
根溜醥既採藥而為食諒隨情而不矯負鍤春前腰鎌
歲杪草漸密而饒蟬(一作默)樹彌高(一作深)而足鳥地寂寞
而森深(一作沉)路縱横而窈窕野亭鶴唳山梁雉鷕遠遊
之所幽棲之次或抱犢而新來乍聞鷄而始至藋畦一
兩茅齋數四山為險而無人嶺時平而有地石菌抽葉
金芝吐穗鏡執(一作厭)山精刀驅水魅泉繞砌而魚躍樹
横忩而鳥萃天網何寬人生幾難(一作人心豈難)飲河知足巢
林必安亦何榮於拾紫亦何羨於還丹紅藜促節之仗
綠籜斑文之冠野飡二簋園蔬一盤送阮籍而長嘯得
劉靈而甚懽曉入柴戶暮歸藥欄老萊地僻鄒生谷寒
楊柳則條垂鍜沼杏樹則花飛坐壇賦或(一作成)鼓吹詩
如彈丸擕始醉之鳴鶴對新婚之伯鸞我有懷抱蕭然
自保古人則與子(二字一作難與)同歸紛吾則此焉將老磵溪
沼沚(一作者)之蘋艾丘陵坂險之桑棗接果移桑(一作棠)栽
苗散稻不藏無用之器不愛非常之寳抵玉驚禽揮金
薙草接朋友於杯案弄兒童(一作孫)於襁褓樂山澤之浮
遊笑江潭之枯槁戒非佞佛齋非媚道無譽無功形骸
自空坐成老圃居成(一作為)下農身與世而相棄賞隨山
而不窮披衣竈北逐食墻東儻有白頭四皓龐眉八公
小童乘日仙人馭風鄉老則杖頭安鳥邦君則車邊畫
熊心期闇合道術潛同解來相訪愚公谷中
文苑英華卷九十七
