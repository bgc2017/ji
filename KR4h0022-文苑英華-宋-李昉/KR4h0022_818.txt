文苑英華卷八百十九宋李昉等編
釋氏三
佛像下
彭城公寫經畫西方像記一首
畫西方幀記一首畫彌勒上生幀記一首
易州抱陽山定惠寺新造文殊師利菩薩記一首
興唐寺毗沙門天王記一首
經上
大唐金剛般若石經記一首
夀州法華院石經堂記一首
東林寺經藏西廊記一首
華嚴經社石記一首
香山寺新修經藏堂記一首
佛像下
彭城公寫經畫西方像記盧子駿
滁州長史盧子駿太和六年十一月十七日自南譙抵
鍾離謁太守彭城劉公公以鯫生文苑之舊常無疵瑕
歡好同昔年宴游無虚日因及開元佛寺指大乘經藏
曰我召傭書人書寫也西墉有西方像焉我俾畫工圖
形也鑿戶牖以為廟我命梓人庀事也厥功暨秋七月
而畢先時公由廷尉評佐畫中書令田公於鎮州田令
公將朝天子藉公上請事未訖而田令公遇害從事者
皆死白刃毒流於妻孥亂兵相約曰評事國士也議帥
(一作師)前未嘗不忠遇吾儕未嘗不信安可負評事耶駭
評事家者衆誅之由是良賤獨無横禍未幾天子震怒
命將討賊鎮州阻絶公莫得知其家公曰吾孀姊依我
少妻從我姊之子吾之子皆齒稚得脫虎口者非大聖
相祐其可保全乎哉遂血淚横下歸誠虔禱曰吾姊吾
妻吾甥吾兒無恙而出寇境者則丹青極樂世界一鋪
寫金剛般若波羅蜜經一千卷以酬焉不則吾終身不
禄仕也明年公之長幼高下咸自賊中至君子曰劉公
起諸生擅名文場為聖朝博士損益禮樂簮白筆瞻我
衣冠者不犯居粉署大彌綸之績收濠梁著来蘇之謠
履道坦夷濟物平施加以為弟之悌為夫之義為舅之
惠為父之慈其在詩曰允矣君子展也大成公宜延洪
我國家康濟乎兆庶有皇天之福祐靈祇之相助化危
為安彌禍為福信修身飭行之報矣非祈佛之效也且
徵之亂日公之同僚無一免者而公不在亂邦祈佛之
辰公之同僚黨屬盡夷滅而公之家恬然無事可以明
矣于公獄吏耳守法能平尚慶流後嗣矧公之於家也
友愛如此於國也賢明如是鎮之狂寇其如公何而今
公捐清俸鳩衆工毫相嚴備心法闡揚緘之以寶龕邃
之以紺殿煌煌焉言言焉斯亦公不欺夙誠而欲復言
也子駿辱公之遊于兹二紀熟公之懿範仰公之嘉猷
因喜幽顯有答故刊石以祗命云太和六年十二月五
日濠州刺史彭城劉(闕)建
畫西方幀(文粹作㡧)記白居易
我本師釋迦如来說(一作記)言從是西方過一(集無一字)十萬
億佛土有世界號極樂以無八苦四惡道故也其國號
净土以無三毒五濁業故也其佛號阿彌陀以夀無量
願無量功德相好光明無量故也諦觀此娑婆世界微
塵衆生無賢愚無貴賤無幼艾有起心歸佛者舉手合
掌必先嚮西方有怖厄苦惱者開口發聲必先念阿彌
陀佛又範金合土刻石織文乃至印本(集本文粹作水)聚沙童
子戲者莫不率以阿彌陀佛為上首不知其然而然由
是而觀是彼如来有大誓願於此衆生衆生有大因緣
於彼國土明矣不然者南北東方(集作東南北方)遇見(二字二本作過)
(去見在)未来佛多矣何獨如是哉唐中大夫太子少傅上
柱國馮翊縣開國男(二本作侯)賜紫金魚袋白居易當衰暮
之歲中風痺之疾乃捨俸錢三萬命工人杜宗敬按阿
彌陀無量夀二經畫西方世界一部高九尺廣丈有三
尺彌勒(集作陀)尊佛坐中央觀音勢至二大士侍左右天
人瞻仰眷屬圍繞樓臺伎樂水樹花鳥七寶嚴飾五綵
彰施爛爛煌煌功德成就弟子居易焚香稽首跪於佛
前起慈悲心發弘誓願願此功德廽施一切衆生一切
衆生有如我老者如我病者皆願(集作願皆)離苦得樂斷惡
修善不越南部便覩西方白毫大光應念来感青蓮上
品隨願往生從見在身盡未来際常得親近而供養也
欲重宣明(二本無此字)此願而偈讚云
極樂世界清净土無諸惡道及衆苦願如老身病苦者
同生無量夀佛所開成五年三月十五日記
畫彌勒上生幀(集作㡧)記
南贍部洲大唐國東都香山寺居士太原人白樂天年
老病風因身有苦遍念一切惡趣衆生願同我身離苦
得樂由是命繪事按經文仰兜率天宫想彌勒内衆以
丹素金碧形容之以香火花果供養之一禮一贊所生
功德若我老病苦者皆得如本願焉本願云何先是樂
天歸三寶持十齋受八戒者有年歲矣常日月焚香佛
前稽首發願願當今来世與一切衆生同彌勒上生隨
慈氏下降生生劫劫與慈氏俱永離生死流終成無上
道今因老病重此證明所以表不忘初心而必果本願
也慈氏在上實聞斯言言訖作禮自為此記時開成五
年三月日
易州抱陽山定惠寺新造文殊師利菩薩記
邵真
恒北山之鎮也易朔門之衝也山形東下萬嶺相屬得
抱陽之一峯岌然孤標對引雙翼前面豁向陽光抱中
故以抱陽名山山有定惠寺建于隋開皇成于今大歷
左有精舍上有寶坊憑巖架壑崛起堂殿甃石為趾飛
空構梁廽廊盤磴層閣鬱峙陽崖森竦以木秀隂壁沮
洳以泉灑可以資蔭庥可以備飲濯朝日上海千巖下
平晴雲捲霄百里前盡萬靈之所孕育衆聖之所栖憩
賓延真至驅伏魔怪導聾俗於覺路化空山為金界羌
難得而畢載也皇帝御天下之十三年至化汪濊被於
無垠紹興像法荷護釋種我成德節度使太子太傅尚
書左僕射兼御史大夫隴西郡王李公寶臣光膺朝寄
主東之諸侯保和師旅(一作人)康靖方夏民既咸理法亦
隨建遺功墜跡悉命修復有若新羅真子曰談藏浮海
而至止於山間廽向懇到發其言願乃於寺内建文殊
師利菩薩堂焉又於堂内立我隴西王洎夫人邠國夫
人谷氏真形於其次所以存相展敬荷恩昭報也規心
匠智庀徒蕆事徵工攻木陶瓴窮沙凝礫人隨悦来事
與念就乃畢上木乃備丹素綵錯翬飛霞張電烻儼八
部以營衛列四天以護持如登化城忽入空境作禮端
肅則文殊垂教之跡可歸也潔誠趨奉則隴西護法之
恩可報也夫大雄現世乘化演教隂濟羣動冺而歸無
大賢佐世康物毗政協宣元氣退而不有以性(一作無)相
示不以文字成元純冥符其理宗一則歸向者不必入
毗耶之會方受真如之旨虔敬者不必趨丞相之府方
承文告之令心念目覩隨而應祉於此堂也息真子之
心廽是顯績樹為介福固(一作故)我皇極不騫不崩登我
明祚如岡如陵俾我隴西公位尊而夀功業長久俾我
邠國既熾而昌福履穰穰轉輔公朝以作鎮配茲山以
等固宜之哉真實掌中軍之記敢拜嘉命書于貞石時
大歷甲寅歲孟冬旣望
興唐寺毗沙門天王記盧弘正
毗沙門天王者佛之臂指也右扼吴鈎左持寶塔其旨
將以摧羣魔護佛事善善惡惡保綏斯人在開元則玄
宗圖像於旗章在元和則憲皇交神於夢寐佑人(一作仁)
濟難皆有隂功自時厥後雖百夫之長必資以指揮十
室之邑亦嚴其廟宇戢齊強暴無煩狴牢敏以(一作於)為
政者必因而證樹之興唐寺僧道契者惠智之人也眄
隙地得勝槩肇基厥事始唱而求其和焉前刺史范陽
盧公周仁薪骨塗肉以立之後刺史河南渾公鋒施丹
凝素以完之終而司勲京兆韋公磻揮金致繢以美之
窺三君子同心構物之道顧斯人之肥瘠(一作也)豈一朝
一夕一手一足之功哉弘正惴惴兢兢大懼三賢相因
之績由我或隳而巳余(一作爾)視斯像且未有增一毫之
力視斯人其獲有所(一作其有所獲)施為耶撫事及政為之記
云時開成三年十二月十五日
經上
大唐金剛般若石經記釋真言
有唐相國寺大德曰景融建金剛般若石經于大梁當
唐氏帝天下百六十有八祀貞元元年龍集乙丑皇帝
拜南郊之来月壬戍立于寺奉國報慈從昔願也夫先
佛者法法空則境證後佛者教教離則言亡雖至德而
無形亦假名而有後繇是脫靈之源流重華於漢土慧
命之懸解載頌於魯文融公宣之與慧命俟(疑)矣公性
惟明敏量秉淳固生而好學幼則老成孝傳鄉黨名冠
緇宿心堅不玷之玉行滿上弦之月為儒之龜鏡則在
三之義全紹佛之弓冶則第一之道立加以才高利用
迹著通方掌僧有火光之烈待客有泉水之稱不求虚
飾外以浮榮異世同流聮芳並美公以出塵而不為(闕)
而不為邦之史(一作吏)常追昊天之報每蓄維
桑之敬遭逢世故蕩溺兵間定亂之術非孫吴不可問
安之禮非荀趙不大君親之效我復何有遂乃恭已懇
志建言有謀以為至聖無私會感必通正智無情在幾
必兆因疇遺訓歴考故實願欲(一作為)寫誦章句潛融觀
照持三輪空成萬象印禍不却而自抑福不招而自集
本無為以寧家體淳化以建國則知刑賞之内權衡制
之刑賞之外我法綏之事無績而有忠功不伐而多義
斷其今古度以優劣苟折骨刺血于皮紙則節苦而難
就欲垂露懸針於竹素則工費而易朽所以徵藍田之
美璞擬繁昌之麗刻庶暫勞而永固與天長以地久(一作)
(與天地以長久)於是月殿西次雕楹南嚮四序光景六時香煙
模可以廣千萬經觀可以更億兆衆公與真言十年之
長三紀之故假詞抒意難讓課虚謝命含毫感事題記
者也
夀州法華院石經堂記李紳
如来以萬門萬行普示衆生隨其性根用假方便水月
觀像萬泉俱鍳識真如者知非在水慧燈傳照百千同
朗識佛智者知燈在覺是以如来開三乘諭演菩薩旨
傳十二輪渡生死海是經之要妙諸佛之心印卷舒萬
法(一作卷)彰示凡聖信觧得入入為真諦無我無我無為
無為無生無滅諸佛如来不以寂滅自樂無生自處故
現生滅以示羣迷入煩惱中解衆生縛入有相中示衆
生滅是以諸佛如来以一切衆生煩惱苦海無明罪垢
為觧脫方便故經有火宅窮子以弘法諭有衆生有煩
惱離煩惱即諸佛有煩惱即衆生煩惱蓋纏不知明覺
如寐如病佛為解寐療病衆生昏業不能解釋故如来
廣清净教開是經典用曉迷愚以示方便聞是經者發
菩提心持是經者入如来智一禮一敬皆資勝因刻于
貞石瞻仰常覩表佛慈旨無言現言刊諸蓮宫永乘福
慧太和六年歲在壬子七月既缺之二日書
東林寺經藏西廊記白居易
元和初江西觀察使韋君丹於廬山東林寺神運殿左
甘露壇右建修多羅藏一所土木丹漆之外飾以多寶
相好嚴麗鄰之(集作諸)鬼功雖兩都四方或未前見一切
經典盡在乎(集作于)内蓋釋宫之天禄石渠也初藏既成
南東北廊亦具獨西未作而韋君薨迨今十餘年風日
所飄燥雨雪所沾濕西南一隅壊有日矣僧(集有坊字)衆惜
之予亦惜之非不是圖財力不足暨十三年予作景雲
律師塔碑成景雲弟子饋絹百疋予法施净財義不已
有即日移用作藏西廊因請寺長老演公滿公琳公等
經之寺綱維令果(集作杲)靈達等成之蓋欲護前功償始
願非布施相功德心也其集經名數與創藏由緣詳于
李肇碑文此但書新作西廊而已十四年月日忠州刺
史白居易記
華嚴經社石記
有杭州龍興寺僧南操當長慶二年請靈隠寺僧道峯
講大方廣佛華嚴經至華藏(集作嚴)世界品聞廣博嚴净
事操歡喜發願於白黑衆中勸千萬人(集疊人字)轉華嚴經
一部十萬人中又勸千人(集疊人字)諷華嚴經一卷每歲四
季月其衆大龢(集作聚)會於是攝之以社齊之以齋自二
年夏至今年秋凡十有四齋每齋操捧香跪啓於佛曰
願我来世生華嚴藏世界大香水海上寶蓮金輪中毗
盧遮那如来前與十萬人俱斯足矣又於衆中募財置
良田十頃歲取其利永給齋用予前牧杭州時見(集作聞)
操發是願今牧蘇州時見操成是功操自杭詣(一作之)蘇
凡三請於予曰操八十二矣朝夕待(集作迨)盡恐社與齋
来者不能繼其志乞為記誡俾無廢墜予即十萬人中
一人也宜乎志而贊之噫吾聞一毛之施一飯之供終
不壊滅况田千畆齋四時用不竭之征備無窮之供乎
噫吾聞一願之力一偈之功終不壊滅况十二部經常
出於百千人口乎况十萬部經常入於百千人耳乎吾
知操徒必果是願若經之句義若經之功神則存乎本
傳若社人之姓字若財施之名數則列于别碑斯石之
文但叙見願即来緣而已寶歷二年九月二十五日前
蘇州刺史白居易記
香山寺新修經藏堂記
先是樂天發願修香山寺既就(事具前記)迨今七八年寺有
佛像有僧徒而無經典寂寥精舍不聞法音三寶闕一
我願未滿乃於諸寺藏外雜散經中得遺編墜軸者數
百卷秩以開元經緣按而校之於是絶者續之亡者補
之稽諸藏目名數乃足合新舊大小乘經律論集凡五
千二百七十卷乃作六藏分而護焉寺西北隅有隙屋
三間土木將壊乃增修改飾為經藏堂堂東西間闢四
牎置六藏藏二門啓閉有時出納有籍堂中間置高廣
佛座一座上列金色像五百像後畫(集作設)西方極樂世
界圖一菩薩影二環座懸文旛二十有四榻席巾九洎
供養之器咸具焉各為道場簡儉嚴净開成五年九月
二十五日堂成藏成道場成以香火釁之以飲食樂之
以管磬歌舞供養之與閑振源濟釗操洲暢八長老及
比丘衆百二十人圍繞讚歎之又别募清净七人日日
供齋粥給香燭十二部經次第諷讀俾夫經梵之音晝
夜相續洋洋乎盈耳哉忻忻乎滿目(集作願)哉爾時道場
主佛弟子香山居士白樂天欲使浮圖之徒游者歸依
居者護持故刻石以記之
文苑英華卷八百十九
