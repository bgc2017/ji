文苑英華卷五百五十六宋李昉等編
封禪
勸封禪表二首宰相請封禪表二首
賀封禪表二首代赤縣父老勸封禪表一首
請許王公百官封太山表一首
明堂
代宗奉御賀明堂成表一首
代百官賀明堂成上禮表一首
封禪
勸封禪表許敬宗
臣某等言臣緬尋三古縦觀百王裁玉牒之靈文酌金
繩之雅誥稽諸列辟用考當今徵天意於禎禨(類表作禨祥)
昭昭乎溢目察人心於謠詠洋洋乎盈耳參三才之奥
賾驗百神之感通諒可出震登封申明聖政乘春告禪
仰答玄功而睿旨謙冲固違僉願徇茲小讓淹斯大典
臣等愚思竊所未喻臣某等誠惶誠恐頓首頓首死罪
死罪臣聞崇高不極至哉乾象之尊博厚無涯大矣坤
靈之德若乃代兩儀以亭育體覆燾(類表作載)之無私法四
序以平分運隂陽而不測者非聖人孰能與於此乎是
以天道會昌靈命(類表作歷數)係於元后帝圖昭格禋禮歸
於昊(一作)穹鴻名列乎三大廣運由乎一體齊明合德
抑斯之謂歟粤自生民肇興司牧朱襄昊英之日黃軒
葛天之世莫不雷鼗振響節萬舞(一作象字)於雲門大路脂
輪籍千藁於嬴里使夫空桑孤竹仰鈞天而合奏十碑
再累齊厚地以相終斯道既行遂(一作常)為稱首奉天之
務義極於茲伏惟皇帝陛下陶冶生靈雕鎪品彙立四
維於草昧再造寰區射九日之流金鬱興精曜德淪垓
表功凝帝先於是戸牖三光提封六合不言而化搴炎
燧之菁華無為可測(類表作則)軼堯舜之文軌故已道光紫
極慶溢玄(類表作乾)元豈與夫七十二君可齊年而語矣是
以圓精朗鑒睠欽明之同德方祗效祉祚至仁之比義
馳薰風而驛膏露靈心急於置郵驟澤馬而騖山車神
物切於推轂上帝之性(類表作情)已見天人之際乃交推之
(一作而)不居疇克與(一作與為)讓臣等中謝臣又聞之太岳臨
雲登其峰而小天下岱宗零雨不崇朝而彌海内信天
地之關鍵為人祗之會同雖復稽社分區玄亭允峙隂
崖俯禪猶或多途陽嶠乾封必歸斯境自九皇而發迹
歴萬代而無差曩者帝道浸微淳風不競南茅北秬綿
百世而寂寥升中告成歴千祀而湮墜使太山靡紀梁
甫曠廵復盛(一作庶復)禮於休明企來蘇於肆覲大夫之樹
傾柔荑以望塵仙人之閭聳危峰而佇貺中外禔福幽
明會徵敬候翠華之旗紀號青(類表作正非)陽之日實望夙
恭儲祉仰副元符召圓冠徵博帶緝無懷之逸憲採夷
吾之舊文式道錫鑾錯事介丘之表飛英騰茂展采日
觀之前闡絶代之丕業盡天子之能事榮貺(類表作鏡)融乎
往初尊號(類表作名)洽乎區有則懷生之類冠帶之倫甘夕
死於朝聞傾朝野而相賀接萬齡於旦暮亦何樂以如
之臣等預在普天咸蒙大造呌帝閽而引領佇神儀之
改容昧死干陳期於獲命不任悾款之至謹詣闕奉表
以聞
同前上官儀
臣某等言臣聞乾元惟大播四序而無言坤儀益厚寧
萬象而復(一作得)一至於號均三大體覆載以曲成聖表
千齡順剛柔以藏用是以可久可大永固皇王之緒貞
觀(一作一)貞明獨照陶鈞之上故可登封泰嶽類帝以尊
天降禪肅然禋宗以厚地伏惟陛下膺圖紹(一作受)籙儀
天纂鏡受昭華而光寶位正璣衡而握金符銷伏鼇而
綴上玄剪應龍而清下瀆於是靈臺偃伯暢轂埋輪刑
政肅(一作蓆)清削秋荼之繁蕪(一作舞)雅頌(一作光□)先烈激圓
海之漪瀾就月幽覃則燭龍開景薰風遠暢則蟠木增
華没羽浮金之章昭載筆於仙室韋韝卉袵(一作服)之首
襲長纓於蘭錡九疇式序七德攸宣發神化之(一作於)丹
青敷禮義之粉澤既而睿德潛通至誠冥召禎圖載啓
神物發揮雙觡呈班馴擾於君囿九芝獻彩燭耀於帝
池太史標祥鏡流千里卿雲表貺凝華五色江茅鄗黍
歲時鱗萃東鰈西鶼日月波屬鴻符巨慶疇可詳言誠
廼岱郊佇遂云坰望蹕臣某等誠惶誠恐死罪死罪永
言遐載𬗟鏡前徽王迹(一作籍)之所葳蕤帝圖之所凝遠
龍官結繩之后鳥紀垂衣之君治定功成俱備升中之
禮塵清海晏咸申謁欵之誠異世同符千載一揆諒以
增高益厚式酬靈睠陛下德(一作道)光宙始文(一作德)煥震
初蓆蘿而因(一作固)萬物典裒而濟下元(一作天下)鎔範生靈
張四維於地絡締構函夏建八柱於玄樞宏規絶跡功
無與二駕三五而遥集超八九而騰驤加以璇歷啓徵
(一作微)躔南至於朔旦金鼓問罪削左袵於交河固可恭
柴燎之展采穆靈壇之禋敬焉得徇小節於冲挹忘至
公之鴻典絶三神之歡拒萬方之志雖復翹心天路未
留三舍之感延佇帝閣(一作閽)逾邈(一作邈若)九霄之望伏惟
(一作願)陛下紆瑶池之渺轡屈姑射之凝神酌令典於中
樽遵時邁於嬴里採公卿之嘉議覧搢紳之讜辭逸記
重甄頽章再紐詔雨師以先路命風伯以清塵六飛案
軌九旗齊列榮光承幰非煙翼衡輯瑞而嘉肆覲瘞玉
而恭儲祉(一作禮非)方使日觀增華仙閭改飾神光宵映若
流照於舂陵雲色晝開似凝暉於豐谷表咸池於翠㞯
(一作奏咸韶於翠池)萬歲叶其殷薦席藁(一作祖非)秸於紫壇八神歆
其明祀籠千古之偉觀孕七百之丕業臣等命與時偕
濯景昌運優游渠閣之内怊悵南風之絃棲息蓬山之
阿弋釣先皇之道至於朝猷國紀頗踐奥隅陛下推而
不居竊所未喻欝云梁之典缺懷庭之儀沮神主之欲
漏貪天之議伏願杲其日出照其(一無其字)傾陽之心(一作正)
油然作雲降其(一無其字)離畢之澤庶使飛英騰茂秘玉檢
而遐𫝊手舞足蹈扈翠華於喬嶽云云(一作皆唐類表)
宰相請封禪表蔣欽緒
侍中臣乾曜中書令臣說等言臣聞自古受天命居大
寶者必登嵩高之嶽行封禪之事所以展誠敬報神祗
三五迄今未之闕也是以高宗因文武之業盛岱亭之
禮方册所記虞夏同風聖移三朝年經五紀封崇之典
缺而未備(會要作脩)山川望幸屬在今日陛下靖多難遵(諸本)
(作繼)先朝天所啓也承天統臨萬邦天所命也焉得(會要作可)
不陟東嶽禪(會要作封)云亭報上玄之靈恩紹高宗之鴻烈
則天地之意宗廟之心將何以克厭哉且陛下即位以
來十有四載創九廟禮二郊大舜之孝敬也叙(會要作敦)九
族友兄弟文王之慈惠也卑宮室菲飲食夏禹之恭儉
也道稽古德日新帝堯之文思也憐黔首惠蒼生成湯
之深仁也化玄漠風大和軒皇之至理也至如日月星
辰(類表作雲)山河草木羽毛鱗介窮(會要作嘉)祥極瑞盖以荐至
而為常衆(諸本作繁)多而不錄正以天平地成人和歲稔可
以報於神明矣鴻生碩儒上章奏而請封禪者前後千
百(會要作數)聖情撝挹天鑒未廻臣等仰考聖(會要作神)心傍採
衆望封巒(一作高)展禮時不可抑陛下縱不欲以成功告
天豈不以天休報德臣等昧死上請以聞
再請封禪表
臣乾曜說等言臣等考天人之際稽億兆之姓以為理
定功成登封告禪鴻名盛則屬在聖明陛下讓德冲深
未允羣請神祗觖望臣等懼焉且今四海和平百蠻率
職莫不含道德之甘實嗅仁義之馨香(一作惟聲)是以上帝
聿懷名山望幸珍符荐委(一作委至)年糓屢登開闢已來未
之有也臣聞自古受命而封禪者七十二君安有殊風
絶業以方今(一作相方)也然猶躡梁甫登太山飛英聲騰茂
實而陛下功德之美符瑞之富固以孕虞夏含(一作凌)殷
周有何退讓逡廵於大禮哉夫昭報天地至敬也嚴配
祖宗大孝也厚福蒼生博惠也發策紀號丕業也陛下
安可以闕哉天地之符彰矣祖宗之靈著矣蒼生之望
勤矣禮樂之文備矣陛下安可以辭哉故臣等願因神
祗之叶贊順華夏之懇誠早稽舊章特降明詔庶及仲
春農桑之隙以展廵狩肆覲之儀則天下幸甚(一作皆唐類表)
賀封禪表蘇頲
臣頲等言伏以升中禮旋降禪云(一作於非)始五玉既輯萬
方胥頼臣等中賀臣聞封太山禪梁甫天下之壯觀王
者之丕業伏惟開元神武皇帝陛下以天覆之大地容
之厚車書不及而来王日月所臨而奉朔周年七百未
可語於期運漢里三萬曾何校於提封大和浹區㝢榮
貺彌川陸將辭上帝之休靡抗鴻儒之議式考南至之
度爰備東廵之禮列戎夷之君長聚華夏之玉帛惠化
潜扇納人歡以錫符淳風外流奉天符以行事遂登日
觀拜雲封泥瑞芝檢珍玉導以六穗之禾犧以雙觡之
獸茅黍畢陳鶼鰈咸在六宗起典則百神之禮具羣臣
(一作后)充庭則肆覲之儀洽乃藏秘冊昭尊名山稱歲以
效祥乘温以儲祉而叶同之令再造於黔黎增廣之仁
更張於品物歸功當格於藝祖致美永延於岱宗斯所
謂皇哉唐哉唐哉皇哉者也臣等不勝大慶謹奉表稱
賀以聞臣頲等無任
同前崔融
臣某等言伏奉某日詔書有某年月日有事於中嶽恭
聞大禮不勝欣抃臣聞廵狩者何觀人風而協時月封
禪者何增天高而益地厚然則聖帝臨下必有玉帛萬
國之事焉明王在上必有柴望百神之禮焉伏惟天皇
御寶位膺璿歷宅顥氣以開元鼓淳風以成化宗文祖
武之業天祚彌光制禮作樂之功皇猷載遠四方無事
不聞犬吠於中國六合同歸唯睹鴈行於道路恩周動
植德洞淪冥東魚西鳥不召而自至玄秬黃麰應圖而
合牒嵩維中嶽洛陽下都三臺崛起五衢相映風雨交
會實惟天地之中威靈肅然固是神明所伏可以光昭
累聖可以謁欵上玄展時邁於仙宫叶歲廵於福地象
天之道備法駕而非遥望君之来因名山而有日臣等
飲(一作欵)和昌運冒寵崇班用雖徵於犬馬情諒兼於鳥
獸三呼在聽欣承漢后之儀羣議不行竊鄙晉皇之德
限以官守不獲稱賀(一作慶)軒墀無任悚踴之至謹附某
奉表申賀以聞
代赤縣父老勸封禪表陳子昂
臣某等聞帝功既大必昭告於上玄元首(一作命)攸尊必
升封於厚載故七十二主能恢萬代之規三五六經以
為百王之典伏惟陛下膺(集作應)天受命握紀登樞包括
乾坤之靈亭毒神明之化故能開天寶闡地珍温洛所
以升圖榮河由其薦籙羣神既贊衆瑞交馳謳歌於是
大歸禮樂以致咸備陛下仰順天意允答神休垂顯號
以居宸建明堂而理物百僚惟允萬國咸寧然則嵩嶽
神宗望玉鑾而來禪天中仙族佇金駕以崇封實大禮
(一作德)之昌期膺告成之茂典况神都為八方之極太室
居五嶽之尊陛下垂統紫微大昌皇運報功崇德允協
神心應天順人雅符靈望皇圖聖業實在於茲臣等叨
預堯封久忘帝力竊聞聖人封禪天下所以會昌山嶽
成功皇夀由其配永臣等既為陛下赤子又為萬姓慈
親實願上報天功下順人望勒成嵩嶽大顯尊名不勝
慶幸之至
請許王公百官封太山表張說
臣說等言臣聞聖人者與天地合其德故珍符休命不
可得而辭鴻名盛典不可得而讓陛下功格上玄(後篇作天)
澤流厚載三五之盛莫能比崇登封告成理叶幽贊故
符瑞必臻天意也書軌大同人事也菽粟屢登和平也
刑罰不用至理也今陛下稽天意以固辭違人事以久
讓是和平而不崇昭報至理而闕薦祖宗億兆之姓(集作)
(情)猶知不可况上帝臨照神(集作祖)宗顧諟(後篇作托)其可止
乎願納王公卿士列嶽縉紳之衆望廻命有司速定大
典臣等不勝懇禱敢昧死再拜(集作陳)上言
此篇又載六百卷今已削去
明堂
代家(一作宗)奉御賀明堂成表崔融
臣某言臣聞昭昭(一作明明)上天五座列降神之府赫赫中
國几筵開布政之宫自軒皇肇制帝堯嗣作歴虞夏而
惟新在殷周而克壮斯在尊祖配帝從時統天節寒暑
而吹律順隂陽以班令降及有漢頗採前章雖年惟屢
豐而日不暇給過此以往寂寥無聲伏惟天冊金輪聖
神皇帝陛下興復舊邦光啓新邑萬物睹而聖人作百
寶用而神靈滋遠肅邇安功成道洽泥金刻玉紀脩中
嶽之儀乘鑾駕龍更葺正陽之禮乾策坤策具(一作是)禀
宸聰左个右个親承叡式朴略淹中莫能言其制度﨑
嶇汶上疇克(一作以)效其規模土事不文木事不鏤九柱
自立豈藉瑯瑘之飛二石潛開寧煩榖城之採版築星
奔而化造斧斤風動而神助聖有通於上帝産無費於
中人由是日抱紅輝雲叢紫靄霜毛下翥電翼羣飛夕
見神光似對莊嚴之國晝聞仙響疑過數(一作妓非)樂之天
匪日而成衝霄特起仰浮圓笠俯鎮方輿金鸑鷟而將
飛玉驪龍而若動三辰引曜相望於複道之間六氣氤
氲旁魄於重檐之半可以發大教陳盛容會百神朝萬
國比二儀而永固齊四序而偕行允所謂穆穆皇皇巍
巍蕩蕩者矣微臣攀光日月荷蔭天休接五尚之隆班
霑九清之下列方圓罕任叨重寄之(一作於)程材輪桷無
施濫殊私(一作恩)於構厦仰之不逮雖謝於鵾翔成輙相
歡竊同於燕賀手舞足蹈倍百恒情無任悚躍之至謹
奉表稱賀以聞
代百官賀明堂成上禮表
臣某以下文武官若干人等上言臣等聞上帝居高懸
太微之府先王建國闡宗祀之堂不有聖人誰其經始
伏惟天册金輪聖神皇帝陛下尊祖揚禰嚴禋之德再
光統天順時布政之道尤急親紆睿思躬運玄模故能
上合乾象下當坤策柱將扶而已立石未鑿而懸開丹
鷟踶甍似鳴岐而遠至蒼蚪繞棟疑出河而欲飛神光
熠爚(一作燿)於向晚仙樂清泠而方晝月惟孟夏時屬正
陽張文物於闕庭震聲名於㝢縣聖皇戾止諸侯在列
穆穆焉顒顒焉交喜氣於三靈動歡心於萬類者也臣
等進窺朝典既逢嘗麥之辰旋顧野誠輕襲獻芹之禮
謹上禮若干轝如别項滋疎鶴鼎(一作反)味劣鱻庖何以
延萐莆之凉契芝英之夀無任對懇之至謹奉表稱賀
随進以聞
文苑英華卷五百五十六
