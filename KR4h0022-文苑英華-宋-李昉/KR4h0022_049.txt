文苑英華卷四十九宋李昉等編
宫室三
象魏賦二首花萼樓賦五首
勤政樓視朔觀雲物賦一首(已見第十一卷)
廣達樓賦一首吹笛樓賦一首
象魏賦(以象懸國章道崇政理為韻)顔真卿
曰有唐之建都兮蓋法天而立象濬重門於北極聳雙
闕以南敞夾黃道而嶷峙干青雲之直上豈一人之是
憑抑萬國之攸仰洎乎青陽戒節玉紀迴天萬戸聞漏
以傳響百寮執贄而獻年遒人之木鐸既徇天子之金
章是懸觀乎渙發大號孚崇聖德澤如春流義若泉塞
公卿翼翼而仰化黎庶欣欣而無忒自皇明而播九重
由京師而降萬國美哉真盛代之聖明也爾其闕之為
用也叶古典布新章積非煙之疊疊羃佳氣之蒼蒼扣
峻墉以龍峙屹中天而鳳翔伯玉過而必肅子牟懷而
不忘若乃盤礴國門巍峩穹昊覆瑶草於輦路接青槐
於馳道亘玉斗而彌永半金城以處好既悦功於子來
抑有符於靈造及夫霜天肅(一作廓)霽曙景涵風對巖廊
而隠轔映玉樹以玲瓏既岌岌以嶪嶪亦穹穹而崇崇
縱黃金與紫貝孰並美而傳功童子何知謬膺邦政徒
欲竭其鄙思諒難酬於嘉命且賦頌之作本乎情性雖
杼軸而屢空聊高歌以焉(疑作為)詠辭曰巍巍雙闕兮岳
立雲峙政令因斯以綿有兮黎元賴此以獲理敢頌美
於一時庶流芳於千祀
第二(以雙闕似雲浮為韻)黎逢
王者施令善人為邦法制惟明伊典章而有六象魏攸
設信高闕之以雙故其政坦蕩其教敦龐亦既懸之四
方取則及乎瞻也羣心自降觀夫立如建標旁異懸钀
俯明庭之若砥夾馳道其如髮將欲朝百蠻之酋帥集
九命之簮笏豈徒競崑閬之瑶臺象河宫之貝闕高齊
嵩華勢比恒碣聚北斗之瑞雲挂西山之落月令者政
之端春者歲之始非遒人之徇路陋秦伯之懸市取象
則金牓為奢指字則銀鈎可似建中于下無或不美六
官有成萬姓允理惟精惟一道深黃帝之書不削不刊
義合素王之史客有鄒魯之徒為之頌曰巖巖雙闕上
干青雲明于著令煥乎成文萬人承式九有來君彼駟
牧與露寢曾何足以稱云夫象者制法之流魏者大名
之尤合二美以成德懸千古而為儔四門穆焉少正之
誅何有大道行矣仲尼之歎焉求豈唯興禮讓息澆浮
而已哉
花萼樓賦(以花萼樓賦一首并序為韻)高蓋
開元中歲天子築宫於長安東郛有以眷夫代邸之義
舊者中宫起樓臨瞰於外乃以花萼相輝為名蓋所以
敦友悌之義也銀牓天題金扉御闕俯盡一國旁分萬
里崇崇乎實帝城之壯觀也是時海内賓薦之士咸遊
仙署馳神累日以待問於有司有司盛稱兹樓並命賦
之小子庸蔽敢同頌美詞曰
惟唐六代盛德被於幽遐彌玄都暨丹穴奄扶海與流
沙莫不推福祚之攸永極威靈之所加敦夲既同夫羲
軒之日睦親又比乎棠棣之花裂土苴茅以表慶錫珪
分瑞以聮華信可以受無窮之祉而保乂我皇家者哉
迺命有司濬池隍繕城郭將崇大壯之義載考方中之
作繚垣墻以周舊宫設井幹而為新閣既凖既繩以揆
以度望馳道而通禁林走建章而抵長樂攢畫栱以交
映列綺窗以相薄金鋪摇吹以玲瓏珠綴含煙而錯落
飾以粉繪塗之丹雘飛梁迴繞於虹光藻井倒垂乎蓮
萼信神明之保護亦列仙之憑託於是乘輿乃登夫翠
輦而建華旒鈎陳警道兮環衛周命期門使按蹕將有
事乎娱遊六龍驤首以啓路八駿騰光而夾輈且肅肅
以穆穆幸夫花萼之樓然後層軒四敞聖情周顧遥窺
函谷之雲近識昆池之樹綠野物(疑作初)霽分渭北之川
原青門洞開覽山東之貢賦亦以崇友悌之德勸農桑
之務豈止唯臨鄠杜之郊空指邯鄲之路而已哉且壯
麗難匹光華匪一馮禁夜以孤明隠垂楊而半出赫昈
昈以宏敞肅隠隠而静謐非匠氏之竒工梓人之妙術
孰能至於是哉歲如何其歲之首花萼樓兮對仙酒願
比華封兮祝我聖君千萬壽歲如何其歲始正花萼樓
兮開御營願同吉甫兮頌我聖君億載聲蓋聖人去有
欲反無名深宫皓素高名(疑作居)穆清觀羣材之樂業朝
諸侯而嚮明即知華夷欣慶冠帶混并均五氣之善叶
三光之精嗟乎時難再得歲不我與跡已混於沈滯心
未齊於出處此小子之所以瞻梁棟以自非仰雲霄而
失序
第二(同前韻)王諲
我唐有國塹炎海而苑絶漠封日域而堤流沙生堯舜
而開統誕文景而承家于兹百有二十載開元皇帝御
極居藩符五馬之兆在天豈一龍能加愛弟則淮南之
仙術名王則臨淄之才華朝有土階之約宫靡瑶臺之
奢飾舊館而納景建飛觀而臨霞長公子之自薄塞主
人之相誇非徒擬花萼之(三字一作於不壯不)麗盖取諸棠棣之
華請循其始仍舊而作珍林自生靈池不鑿下池塘之
煙霧植夜(疑作掖)垣之花萼鳬鷖翕習而來止樓臺&KR1132;嵼
而相錯雨日而雲起澄潭霽夕而月懸高閣歸梁國於
上苑通代邸於平樂洞複道而為臨幸矗曾城而作垠
堮於是于城之&KR1101;建此飛樓横邐迤而十丈上崚嶒而
三休仰接天漢俯瞰皇州百鄽之所迴合九逵之所夷
猶總萬象之多少極二曜之環周為棟宇之殊觀實崇
高之寡仇盖術(疑)者之不陋亦帝王之所遊規模制度
去奢維素方面曲折匠石所務浮欄鬱律而却偃飛甍
參差而前注連磴道而内屬曳軒窗之横騖龍獸撫柱
而相驚虹蜺亘薄而齊布塗椒蘭以為馥銜明月而為
炷牓題仲將之手頌登文考之賦六合清朗天地静謐
明主垂裳賢臣屈膝龍輿親覽珠旗曉出言羽衛以清
帳勅太史之擇日點翠幕而夾道列雲影而竟術萬國
争馳而駢會千官畢扈而咸秩宫闕迢遥其若浮郡國
森羅以如一廣宴頒大官之膳鴻霈寬司寇之律獻春
之望嚴更羅守月上南山燈連北斗魚啟鑰於樓上龍
銜燭於帳口帝城縱觀而駕肩王官望瞻而仰首鼓吹
更落琴笙夜久清歌齊升而切漢妙舞連軒而垂手張
廣樂以建和示至樂於羣有天子偃伯天下高臨穆清
理國以道與代作程不純儉以愆德不徇奢而害盈建
宫而豐其屋則遵求舊作室而節其用則示閑情其孝
友也署為花萼之號其動(疑)人也則牓以正本之名何
聖人之啟意物與道而相并秦作阿房而窮侈靡漢宫
未央以自尊榮由是展禮樂開塾序太學時薦列國奉
舉擇仙郎為清選之官闢星臺為明試之所顧無智士
之知難而勞能者之虚佇
第三(同前韻)張甫
粤若帝業盛惟皇家宅秦都雍枕梁通巴開别館以對
赫飾離宫而再華叙温恭之深愛沐棠棣之榮華當其
代邸初構華池方鑿鴻鴈新來潛龍未躍磐石利建維
城固作授車東華(一作平)之門飛蓋西園之樂升降五位
周環四託維梓維匠爰謀爰度建彩樓規層閣欒櫨跂
翼以攢鬭枝掌杈牙(見靈光殿賦)而相搏凌兢雲垂嶪岌星
錯風恬氣隠雨霽煙廓中坐平望數香街之往來馮檻
下觀盡天京之郊郭厲丹鳳陵白鶴浮網玲瓏流光灼
爍隂移翠伏影(一作摇)碧潭之清泠日上金題照錦林之
花萼帝曰惟休順豫而遊躋攀初極眺覽還周登萬樂
或歌或舞列千品乃公乃侯莫不傾赤縣竭神州士女
都集衣冠盡留悉(一作同)觀聖旨共仰皇猷掩宫扉則聞
簫聲之下漢卷珠箔則覩天人之在樓至若(此下一有恭惟字)
乃趣是求室(一作立)喻政有光於聽覽事無妨於農賦邈
以迥出花容玉質綺樹紛映類仙臺之下空天光照臨
若秦樓之上日列衆窗以啟扉䟽重門而夾室紅塵晝
歛則數之疑千綠雲暮屯則望之如一理孝(一作孝禮)光大
敦敬則友撫安戎狄調六合以為家敦睦友于冠百王
而為首化猷方行土無不并演湯禹之仁惠灑唐虞之
頌聲士庶從而言曰觀其壯則知至尊之攸處察其功
則知萬人之是與欽其號則知昆弟之相穆見其儀則
知君臣之有序此聖情方在於玄邈豈小人之賦能舉
第四(同前韻)陶舉
粤若稽古大哉皇家叶聰明於六聖敦孝友於四遐睦
親親以相及樂韡韡以同華漢后龍宫建邸園之水樹
梁王鴈沼通禁掖之煙花(一有仍字)峻隅以立制葺重樓之
可嘉嘉其謂何感物而作取諸棠棣目以花萼既揆日
而爰謀亦占星而是度奢必去泰儉而匪薄素壁照曜
以霜皜丹桂翕赩而霞錯疊欒櫨之夭矯繞軒檻之周
流雖麗萼之不足實規模而寡仇秦皇祈年之觀漢武
井幹之樓在縱驕而彼得豈興竒而我儔若乃百寮望
幸一人流煦君御下而觀風臣登高而獻賦信布澤而
昭德豈徒樂而是務術徑直千鄽閈如一察近遠而皆
盡指纖微而匪失前卷珠簾後却疎牖分渭北之川光
别終南之峯首千門迴霽百陌微明翠幄凝煙暖青軒
以靄映紅荷浸水嬌綠浦以縈盈咨謀景暇遊務晨并
爰居爰處載笑載語萬人是察九族惟叙猶側聽於輿
言或敢揚於君舉
第五(同前韻)敬括
大哉神武四三皇而作主赫矣勛華一六合而為家莫
不北荒于窮髮西極于流沙故得殊方效祥則黃金紫
玉禁苑呈瑞則芝草仙花彼成康與文景又安足以道
耶美夫一人有作庶品咸若以為不壯不麗無以彰至
尊是用上棟下宇將以信景禄於是建百堵之崇墉起
九重之層閣上鬱律兮中窈窕靈煌煌兮神漠漠形直
舉而孤標勢將飛而不却俯蘭叢之長坂對旗亭之延
郭鑾輿屢降豈寫望於桂巖金牓遄開遂興名於花萼
懿哉鴻紛以光寵夫何佳氣之蕭索洎夫冰開御溝春
滿皇州青氣始霽旭日初浮皇帝乃被法服登兹樓羅
綵仗駐鳴騶開繡戸之銀鏁卷珠簾之玉鈎冠蓋穆然
而仰敬睟容端拱而倚旒將欲居北辰而觀萬國嚮南
面而朝諸侯豈徒爰居爰處以遨以遊而已哉邈邈陵
雲崇崇作固虹梁&KR1894;蟉而霞赩皓壁皛晃而月素亘以
遐路近對東郭之門周以繚垣遥接上林之樹流雲衝
牖而中斷飛鳥拂簷而斜度賁育之捷猶愕眙而不能
躋揚馬之才斯侍從而為之賦若乃雷雨作解乾坤得
一澤布三春歡逢五日陳簮笏之濟濟耀威儀之秩秩
皇帝乃臻夫此樓也若其旁倚鳳城却瞻龍首帟幕夥
以分布車徒紛以相輮奉常陳百戲之樂大官進千鍾
之酒巍巍天子南面上壽德洽蒼生樂乎大有别有失
路營營棲遲此情時哉未遇命也難并參歲賦兮徒延
佇懷明君兮變芳序思入仕以盡忠悵良時而誰與儻
仙郎之高鑒冀夫鵷鷺而為侣
廣達樓賦(以珠簾無隔露為韻)李濯
聖人定天保據皇圖法乾坤之正位當河洛而建都閟
宸居於斗極立象魏於天衢明堂㨖雲可以恭祖考之
配土圭測景可以驗盈縮之符蓋將以同光日月比德
唐虞以為損之又損不可取則觀象不壯不麗安可威
戎耀胡乃截(疑作蕆)匠石命班輸審曲之官必萃明中之
士載驅建崇樓於闕下聳飛閣於城隅諒惟新以樸斵
蓋仍舊之規模因子來而悦使豈殫力以為娱材露桐
栢階駢碔砆應龍蜿蟺以驤宇猛獸贔屭以乘桴明璫
藻耀於懸井朱鳥騫飜於薄櫨璇題景曜銀牓霞鋪及
(疑)麗譙而崛起疊井幹以相扶月透欀壁星懸網珠莫
不功侔造化妙盡洪纖雉堞相望而闇連宫闕門闈廣
達而俯接閭閻德陽傍倚少室前瞻散春光於玉戸擁
佳氣於珠簾桂棟連雲巢儀彩鳳蓂枝濯秀影伴初蟾
若乃皇輿戾止羽衛龍趨召西園之花萼奏百里之笙
竽湛堯罇而百辟和暢皦舜樂而四海歡愉窮歡浹日
宴樂成需下金屋之仙伎出瓊樓之艷姝飛曼唱則衆
類斯洽激清聲則煩憂自無皇情穆然聖慮夕惕數路
必達四門廣闢撤懸損膳捐金抵璧懼侈心之有萌恐
澆俗之未革乃延直史引詞客正八音稽六籍以為深
居内視不足以觀政化是用發號施令將欲以省力役
慮一物之乖所念九重而斯隔故坐衢室以觀謗登總
章而側席乃命遒人以勸農宣木鐸以徇路求大隗之
至道示赫胥之太素樂俗安居者皤皤而鼓腹啜菽飲
水者熙熙而含哺撫(一作播)薰風歌湛露開罪洛陽之獄
望氣大庭之庫象乎帝先廓我鼎祚巍巍乎應天地之
變通蕩蕩乎作皇王之軌度
吹笛樓賦(以時平故事有吹笛樓為韻)鄭瀆
路出東門當川原静處以凝望見櫺檻蕭然而起愁問
於垂白荷鋤叟云是明皇吹笛樓龍吟洛水兮韻如在
鳳去喬山兮君不留當昔開元之時天下無事鴻恩不
間於中土鑾駕常遊於北地姚公宋公之智略動必諮
謀寧王薛王之忠貞出皆參侍西則秦京東則洛城八
百里之歌鐘斷續五十年之寰海升平于時駐清蹕御
丹楹執簫管而宸衷時(一作暗)悦臨曲欄而睿思俄生莫
不湘絃罷彈泗磬休擊楚舞態止齊謳韻寂九天歛霧
送芳景於瓊軒萬籟韜音讓嘉名於玉笛既運指而有
規乃濡脣而是吹林巒兮髣髴如變寒暑兮須臾可移
折楊柳之數聲鴈驚前渚落梅花之一曲鳥散芳枝自
從弓劍有遺星霜頻度綺窗蕭索以將毁繡嶺連延而
若故竟無六律繼當時紫府之清音空有一條是往日
翠華之來路雕檐寂寞兮鏤檻堪依隟駟寧迴兮煙鸞
莫追三山迢遞在何處萬姓淒凉無見時宫商之杳眇
難尋雲消雨散榱桷之傾欹若此月慘風悲苟非德邁
三皇化敷九有龍馭雖逝鴻名不朽則斯樓也寂寞空
存安得往來霑襟而稽首
文苑英華卷四十九
