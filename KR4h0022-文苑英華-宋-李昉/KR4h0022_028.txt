文苑英華卷二十八宋李昉等編
地類四
華山賦二首掌上蓮峯賦一首
華山仙掌賦一首仙掌賦二首
晨光麗仙掌賦一首巨靈擘太華賦一首
謁華山嶽廟賦一首
華山賦(并序)楊敬之
臣有意諷賦久不得發偶出東門三百里抵華嶽宿于
趾下明日試望其形容則縮然懼紛然樂蹙然憂歊然
嬉快然欲追雲將浴乎天河浩然毁衣裳晞髮而悲歌
怯欲深蔵果欲必行熱若宅爐寒若室冰薰然以和怫
然不平三復晦明以摇其精萬態既窮乃還其真形骸
以安百鈞去背然後知身之治而見其難焉於是既留
無成辭以長歎翛然一人下于崖金玉其聲霜雪其顔
傳則有之代無其鄰姑射之神蒙莊云始不敢視然得
與言粲然笑曰用若之求周大物用若之智窮無端三
四日得無顛倒反側於胷中乎是非操其心而自别者
耶雖然喜若之專而教若之聽無多傳
嶽之初成二儀氣糊(一作凝)其間小積焉為丘大積焉為
山山之大者曰(一作為)嶽嶽其數五予尸其一焉嶽之尊
燭日月居乾坤諸山並馳附麗其根渾渾河流從禹以
来(一作從南而来)自北而奔姑射九嵕荆巫梁岷道(一有之字)之云
遠兮徒遥而賓嶽之形物類無儀(二字一作不可階)其上無齊
其傍無依舉之千仞不為崇抑之千仞不為卑天雨初
霽三峯相差虹蜺出其中来飲河濱(一作湄)特立無朋似
乎賢人守位北面似乎(二字作而)一為臣望之如雲就之如
天仰不見其巔肅何芊芊蟠五百里當諸侯田嶽之作
鬼神反覆蛟龍不敢伏若歲大旱鞭之扑之走之馳之
甘雨瀾(一作爛)漫百川東逝千里而散噫氣蹶不(一作然)怒
乎幽巖漸於聞(一作漸于人間)其聲瀏瀏嶽之殊巧說不(一有可字)
窮見于(一作乎)中天挲挲而掌峩峩而蓮起者似人伏者
似獸坳者似池洼者似臼欹者似弁呀者似口突者似
柜(一作距)翼者似抱文乎文質乎質動乎動息乎息鳴乎
鳴默乎默上上下下千品萬類似是而非似非而是其
無(一作乃)繕人事吾焉(一作安)得畢議議予(二字作今)作帝耳目
相其聰眀下瞩九州在宥羣生初太易時其人俞俞其
主人者始乎容成卒乎神農中間數十君姓氏可稱其
徒以飲食為事未有仁義時哉時哉又何(一作曷)足涖是
後敬乎天成乎人者必闢其心假其神與之齡降其人
故黃(一作軒轅)有盛德蚩尤為賊生物不遂帝乃(一作軒轅)用力
大事不可獨治降以后牧三人有心烈火就撲其子之
子其孫之孫咸明且仁雖德之衰物其所(一作處)宜繇夏
以降湯發仁以王癸受暴以亡太(一作甲)戊誦釗不敢有
加唯遵(一作道)其常享國遂長天事著矣莫見乎高而謂
其茫茫予受帝命億有萬歲而不敢怠遑臣贊之曰若
此古矣祖矣大矣異(一作廣)矣富矣庶矣駭矣怖矣上古
之事粗知之矣而神之言又聞之矣然神起居於上宫
室於下(一作上)如此而(一作之)久矣其所見何如也曰見若
咫尺田千畝矣見若環堵城千雉矣見若桮水池百里
矣見若蟻垤臺九層矣醯雞往来周東西矣蠛蠓紛紜
(一作紛)秦速亡矣蜂巢(一作窠)聯聯起阿房矣俄而復然立
建章矣小星奕奕焚咸陽矣纍纍繭栗祖龍蔵矣其下
千載更改興壊悲愁辛苦循其上矣臣又問云(一作曰)古
有封禪今讀書者云得其傳云(一有失其傳三字)語言棼(一作紛)
綸於神何如也曰若(一有知之乎三字)聞聖人撫天下(一有哀天下三)
(字)既信於天下則因山嶽而質于天不敢多物若秦皇
漢武則率海内以奉祭祀圖福其身(一作已)故廟祠相望
壇墠迤邐盛氣臭夸金玉聚薪以燔積灰以(一作如)封天
下怠矣然猶歉歉(一作慊慊)不足秦由是替(一作薙)漢由是弱
眀天子得賢者在位能者在職廟堂之上垂衣裳而已
(一有於字)封禪存可也亡可也
第二(并序)逹奚珣
太華之山削成四面方直者五千餘仞盖嶽之雄也往
因行邁望之不及今来何幸作尉于茲因而賦之以歌
厥美
華山惟嶽羣嶽之雄天開厥状神致其功昔與襄山連
岡不絶河水長注横流曲折神元再造拓崖而兩分仙
掌常存倚天而迥列其後多歷年所至于夏王窮地絡
正乾綱綠甲之功既就玄圭之業有光定我祀典因為
舊章同夫三事偉哉煌煌徒觀其倚伏而起削成而峻
作秦塞之高標為豫州之巨鎮其南接楚其北臨晉嶔
乎數都之間豈惟直上者五千餘仞遠疑將適近若將
騰氤氲綠潤霮䨴青凝發地壁立連天石稜披重霄而
自致與元氣而相陵旁望羣山兮盡為幽側猶夫南面
兮用資峻極巍巍乎掩夏雲之竒峯蒼蒼然合秋天之
正色近壓關輔載樞京國此其所以為嶽者也若乃人
寰不遠勝氣常清石含古色泉落秋聲懸(一作層)巖蔽虧
謂乾坤之闔闢洞壑幽邃泛雷雨之滿盈怳怳乎又似
龍虎潜伏鬼神含精伊彼崇林望之盡目参灝氣而森
秀侔斷山之遥矗仙草殊品靈花異族不以無人而不
芳香風麗乎函谷皆負靈造是潤是黷具物靈繁故難
詳鞫蕭條世俗髣髴神仙玉女眀祠星壇尚在羊公舊
室石榻常穿霧雨迷處雲臺巍然則知大象所存何有
於古列真攸萃寧獨於先國家南正司天北正司地人
神不擾方嶽定位森森象設之若生憺憺威稜而可畏
宗伯制禮巫咸視事殺氣每登騂剛必備盖所謂敬而
無黷厲夫精意此則邦之禮物也受命如響依人而榮
攸歆盛德載答嘉生不愆旬時作為雲雨白漿既挹黃
玉斯覩隤止如山永康中土此則神之叶贊也初披山
嶽非無壮麗或隠峯於羣嶺或結根於荒裔空聞象外
之談何貴人間之世而我直兩都之大道當三條之正
中偏近日月高謝紛濛通天之氣成天之功鑾輅常幸
聲眀有融能事無爽揚言莫窮舉天下而爭長故難可
比而崇
掌上蓮峯賦(以題為韻)吕令問
衆山邐迤曾何足仰未若太華崪為之長削成三峯壁
立千丈伊昔太虚結而為山伊昔巨靈拓而為掌擘開
元象崛起原(疑作厚)壤當少隂而德合秋成據丁酉而氣
涵金爽深沉其色菡蓞其状雲霞不映而其勢彌雄塵
露將禆而其高靡讓掌形仙蹠石容天壮雖造次於自
然若䥴磨於意匠晦夕霧而羣峯乍隠煦朝陽而衆壑
相向繇是考圖籍高為四嶽之先眄靈竒勢出九天之
上若乃雲摇羽盖鶴掛飛泉危峯並吐巨掌高懸異蓬
萊之鼇泛海若崑崙之柱承天清露降零小為盤而仰
漢陽烏假道疑覆日之孤蓮不但子先之霓裳時見羊
公之石榻仍全况乎運唘皇家應河源而降望豈比詩
歌周德美嵩甫之生賢者哉既而嵐氣霽媚煙光晩濃
林巒一色嵒崿千重想清虚而可覩歎攀陟兮無從歌
曰苔至滑兮石無蹤道不可得仙不可逢儻賜一丸生
羽翼願輕舉於三峯
華山仙掌賦(以化作有端遥存麗壮為韻)尹樞
覧削成之峯見靈掌之状拓跡崇岫據竒疊嶂迢亭上
竦赫奕東向高蹤可覿猶存二華之間纖指遥臨遠蹠
重霄之上爾其依峭壁據叢巒排物外撫雲端羽客遐
指都人竦觀據開闢之殊致若騰陵而上干惟昔巨靈
唘斯太華拓崇崇而喬嶽西靡决浩浩而洪流東下故
能遵八川安萬化幹厚土存中夏姜嫄歆於帝武跡可
相倫伯禹遵於龍門功亦齊霸厥道可遵厥狀斯存仰
摧天漢遥臨國門蓮萼高生如將搴擷桂枝傍倚狀欲
攀援試冥搜於玄造諒遺跡於坤元若乃傍攀冥濛上
指寥落右倚岑嶺左臨絶壑紛詭狀之無朕諒神功之
有作星壇未没必俟於捧持石鼓常鳴庸非其拊搏揖
之永久斯為不朽嗟列嶽之所無小終南之何有喻天
地唯資於一物拯沉溺豈藉於煩手常抗跡於介丘乃
遺芳於崇阜依乎泬寥揭彼嶕嶢聳昈昈於千仞擢纖
纖於九霄折若華於暮景捧麗日於晴朝既瞻眺之無
斁望提携之匪遥共仰瓌姿徒懷壮麗如排霧雰似拂
昏曀遐窺巨跡猶存體物之辭迥瞰崇朝暫寫凌雲之
勢
仙掌賦(以指掌極瞻峩然秋碧為韻)喻餗
行盡煙蘿仙峯隠嶙兮高掌巍峩無得而踰扼金方之
險固不言而信指秦地之山河觀其贔屭削成崟岑遠
蹠斡開元氣剖破凝碧五千餘仞兮似假扶持百二之
都兮如能指畫每勞瞻望徂秦適洛之人誰可攀援駕
鶴驂鸞之客勢比捫天形標一拳旁臨而靄靄無際直
上而巉巉克全稍謂動摇帶晨光而耀若如同拊擊聞
石鼓以轟然可以引羣生麾八極孤標承露之狀想蓄
拔山之力霽雨飛盡見毛女同掌上之人嵐岫叢分封
蓮峯為握中之色勢孤聳於巖巖形不類於纖纖拆煙
霧以斯出控關防而可瞻夕清而丹桂輪低疑將禠佩
晝短而六龍駕逸似欲攀髯拏攫難窮規模酷似莓苔
剥綠以盈握葛藟駢青而繞指因罅裂以文成偶嵌空
而脉起齊大道之悠久挈坤維之綱紀有客西遊時當
凜秋始憑軾以遐睇惟攀雲而寫憂吾聞太華中立黃
河西流有巨靈兮受天之命擘竒峯兮裂帛斯柔故得
一帶東引致洪濤而直注千尋西峙標異跡以長留况
乃豫鎮稱雄秦城是仰沉潜之右臂斯見示化之前蹤
可賞豈非大壮皇都制遐荒而示諸掌
第二(以白帝西下黃河北来為韻)房元洛
造化巍巍表迹西夏蓄巨靈之贔屭擇雄峯以照寫迥
抗羣嶽旁臨九野誰謂河廣我則視之於掌中誰謂山
高我則數之於指下駭乎哉當其清濁未判兆朕未彰
孰謂真宰廓此殊常奠峻崿之葱翠分靈掌之玄黃直
指無虧受金莖之勁質如山不動合仁義於聖王爾其
雲散天澄煙消雨霽旭日暉映隂崖虧蔽狀若拍紅霞
之霏微捧青霄之摇曳察其迹也雖見於東峯混其嶽
焉是配於秋帝及乎蓐收謝玄冥格日彩寒霜氣白上
捫星漢左控虞虢南聳羣嶺北臨廣陌將招泛槎之仙
如指迷途之客至其嵐翠朝欝輕雲夕過桂影依稀而
流照松風髣髴而扇和時也靄靄溶溶疑掩冰紈之被
蒼蒼羃羃如揮舞袖之羅功洽於人則擘太華扳長河
俾安流而不極遹徂東而自北千古獲其永賴兆庶階
於夀域同彼補天之功陋其拔山之力然而山匪我開
功匪我裁班形今古任質徘徊人之睹也因似而生意
靈之契也曷究其從来風物已凄我来自西駭高掌之
隠嶙思元化之端倪願税駕以攀覧庶登路而見携
晨光麗仙掌賦(以有如攀青天捧白日為韻)潘存實
晴天既曙峻嶽凝青仰熙熙之旭將吐見高高之掌呈
形假彼晶光庶有分於清濁挺茲秀異示無雙於杳冥
燠矣而昇岧然相射浮豔華之爛爛靡太虚之奕奕寫
乾坤之麗色先覺曈曨廓煙霧之餘姿轉見眀白疑参
若木似坼芙蕖杲杲之容漸積惨惨之状不如下映而
千巖共曉上照而丹霞共舒影曜人間每當曕曕之早
跡居物外長承煦煦之初昭昭以臨峩峩莫匹向空凝
彩若月下之對金莖遶指流輝異樓上之呈素質既炫
晃之旁逹亦孤標而獨出幸當清淨之晨免敵沉隂之
日佳氣或爍朝雲不還發明媚於紫霄之際擎彩翠於
碧落之間自彰和朗寕俟躋攀遥揮六龍迥臨萬有初
分焜燿訝髣髴以成文俯掬清光信爛漫而入手則知
事不自妍理資相鮮因流光德獲照金天想清風旁来
宛其穆若視晴景中駐何愧拳然故得無私功博潤色
道全當八極洞開之次眀二儀交泰之先豈獨擘洪濛
而干造化設形象以配神仙而已哉於是靈蹤長聳日
華長捧不然何羣山邐迤而相奉
巨靈擘太華賦(以神力所作開山導河為韻)關圖
太華崔嵬伊巨靈兮其壯哉挺高掌以遐舉擘孤峯而
洞開功侔造化勢越風雷劃千仞之巖巒屹從地裂决
九河之波浪杳自天来昔者混茫是生磅礴惟神無朕
配天有作念彼流之未通頋茲山之可却將以闢迢逓
正嶄鑿惬心而再定川原應手而别開林壑靈意將伸
雄稜益振蓄怒贔屭注情嶙峋謂釣鼇不足以駭人鞭
石不足以騁神指揮而疊嶂知改盼睞而三峯可新然
後攘臂效能端身任力捫蒼靄以天半折翠微於月側
若百神將萃而潜動二儀欲判而未息嵐光兩向猶連
松栢之聲黛影中開已斷雲霞之色豈不以閟形幽默
拓跡巍峩致用而扶持天地程功而變化山河分積翠
於空中千年軋漢唘通津於指下萬里騰波豁丹崖於
天阻呀峭壁而相距勢且異於兩傷力自弘於一舉截
仙子幽棲之洞壮王者建都之所盖以神開夀域靈固
人寰廓峻極於倏忽標削成而險難超大禹之理水小
愚公之移山竹箭波中路竟深於導逹蓮花峯外跡終
寄於躋攀是知事冠杳冥理歸玄奥石有時而分裂水
有時而疏導信乎宰物者之使然非人情之所到
謁華山嶽廟賦姚幹
沐蘭湯兮同之子采白蘋於南澗羞府君之眀祀祠肅
肅兮山之下神萃萃兮凛千古辛夷楣兮葯殿房載雲
旗兮駕虬虎澹閟宫之瀏侐紛進拜於軒宇靈連蜷兮
既留予蹁(一作扁)蹮而屢舞願馨香而嘉薦豈神祗之或
吐精享既周歷勝飛眸東拓巨靈之掌北控長河之流
殷其雷也寕示口於贔屭成其物也配祀典於清秋豈
徒三峯峻秀四面若削扇萬壑以雲騰飛長天而雨落
將有開之必先實明神之攸作則神也無私正直自持
禍淫福善幽鍳無遺余總角之年每專精於書圃洎乎
既冠之日亦切磋於文詞謂一飛之摩昊胡十上之遊
悲聞至誠之必應何功名之太遲豈媚竈而先獲寕守
道之後時神乎神乎莫使心疑我后之文思望賢如調
饑礪乃鋒刃以俟鹿鳴之時收片玉於宗伯冀神兮無
我欺
文苑英華卷二十八
