文苑英華卷七百三宋李昉等編
文集五
右拾遺朱君集序一首
監察御史儲公集序一首
相公李公集序一首
秘書監包府君集序一首
常州刺史獨孤公集後序一首
補闕李君前集序一首
崔處士集序一首
右僕射姚公集序一首
右拾遺吳郡朱君集序顧况
因都國出麟角鳳喙為續斷之膠與本無異朱君能以
煙霞風景補綴藻繡符於自然山深月清中有猿嘯復
如新安江水文魚彩石歴歴可數其杳瓊翛颯若有人
衣薜荔而隱女蘿立意皆新可創離聲樂友之什情思
最切雖有諫職心遊江湖謝病而來慕出塵之侣精好
涅槃維摩經愛人為善有志未就終於廣陵舟中識與
不識聆風嚮義相與興歎我主人延陵包君兵部李侍
郎禮部劉侍郎皆有託孤之舊子郁襲其先行敬事父
友泣捧遺文祈余冠序
監察御史儲公集序(光羲)
聖人賢人皆鍾運而生述聖賢之意亦鍾運盛衰矣開
元十四年嚴黃門知考功以魯國儲公進士高第與崔
國輔員外綦母潜著作同時其明年擢第常建少府王
龍標昌齡此數人皆當時之秀而侍御聲價隱隱轥轢
諸子其文篇賦論凡七十卷雖無雲雷之會意氣相感
而扶危拯(儲集作急)病綽有賢逹之風拔身虜庭竟陷危邦
士生不融可以言命然窺其鴻黃窈窕之學金石管磬
之聲如登瑶臺而進玉府靈篇邃宇景物寥映綠流翠
草佳木好鳥不足稱珍嗣息曰溶亦鳳毛駿骨恐墜先
志泝洄千里泣拜告余曰(集作云)我先人與王右丞伯仲
之歡也相國縉雲嘗以序冠編次會縉雲之謫亡焉後
軰據文之士風流不接故小子獲忝操簡伏恐魂遊無
方嗤責造次茫茫古道不見來者豈以龍戰害乎鹿鳴
(集作門)齊竽競吹燕石争寶嗚呼薄遊之士未躋一峯己
代其峻登閬風者乃知其迤邐昏明掩豁將盡復通之
者其若是乎
丞相鄴侯李泌文集序梁肅
唐興九世天子以人文化成天下王澤洽頌聲作洋洋
焉與三代同風其輔相之臣曰鄴侯李公泌字長源用
比興之文行易簡之道贊事盛聖辨章品物疎通以盡
理閎麗而合雅舒卷之道必形於辭其偉矣夫予嘗論
古者(集作之)聰明睿智之君忠肅恭懿之臣叙六府三事
同八風七律莫不言之成文歌之成聲然後浹於人心
人心安以樂播於風俗風俗厚以順其有不由此者為
理則粗在音則煩粗之弊也悖(集作朴)煩之甚也亂用其
道行其位者歴選百千不得十數嘻才難不其然乎開
元中公七歲見丞相始興張公九齡張駭其聰異授以
屬辭之要許以輔相之業洎始興末不六十載公果至
宰相封侯有文集二十卷其習嘉遯則有滄浪紫府之
詩其在王庭則有君臣賡載之歌或依隱以翫世或主
文以譎諫步驟六義發揚時風觀其詞者有以見上之
任人始興之知人者己初太上當陽公以處士延登内
殿實敷黃老之訓至德初宣皇以元良受禪公則獻太
階頌昭纂堯之道睿文以廣平伐罪公則握中權之柄
參復夏之功大德不官既追五嶽之隱大用不噐終踐
代天之職方將熙庶工以成邦教載直筆以修唐書命
之不融凡百興歎既薨之來載皇上負扆之暇思索時
文徵公遺編藏諸御府於是公之文辭光大一門(四字集作)
(大光)近歲(集作間一歲)肅以監察御史徵詣京師始得集錄於
公子繁且以序述見託公之執友諫議大夫北平陽城
亦謂予曰鄴侯經邦緯俗之謨立言垂世之譽(集無此六字)
獨善兼濟之略藏在册牘載於碑表唯斯言不可以不
傳於後嘗謂肅曰(集無此四字)吾子辭直盍存乎篇序既咏
嘆之不足因著其所以然貽諸好事者凡詩三百篇誌
表記(集作頌)贊序議述又百有二十其五十篇缺獨著其
目云
秘書監包府君集序
文章之道與政通矣世教之汚崇人風之薄厚與立言
立事者邪正臧否皆在焉故登高能賦可以觀者與圖
事誦詩三百可以將命可與專對若子産入陳以文辭
為功仲尼弟子用文學命科文學者或不偹德行德行
者或不兼政事於戲才全其難乎有唐故秘書監丹陽
公包氏諱佶字幼正烈考集賢院學士大理司直贈秘
書監諱融實以文藻盛名揚於開元中洎公與兄起居
何又世其業競爽於天寶之後(二字集作末其後)一動一静必
形於文辭由是議者稱為二包孝友之美聞於天下擬
諸孔門則何居(集作得)德行公居政事而偕以文為主不
其偉歟諷諭其從政則執度行志率誠會理不苟簡晦
昧以撓其守故其言體要而動有事功易稱君子之光
傳美忠文之實公之謂也(集作矣)
常州刺史獨孤及集後序
大歷丁已歲夏四月有唐文宗常州刺史獨孤公薨于
位秋九月既葬(集無此五字)門下士(集作客又作生)安定梁肅咨謀
先逹稽覽故志以公茂德映乎當世美化加乎百姓若
發揚秀氣磅礴古訓則在乎斯文斯文之盛不可以莫
之紀也於是綴其遺草三百篇為二十卷以示後嗣且
(集作乃)繫其辭曰夫大者天道其次人文在昔聖王以之
經緯百度臣下以之弼成五教德又下衰則怨刺形於
歌詠諷議彰乎史册故道德仁義非文不明禮樂刑政
非文不立文之興廢視世之治亂文之高下視才之厚
薄唐興接前代澆醨之後承文章顛墜之運王風下扇
舊俗稍革(集作作者迭起)不及百年文體反正其後時寢和溢
而文亦隨之天寶中作者數人頗節之以禮(集無其後至以禮二)
(十三字)洎公為之(集作之為)於是(集作則又)操道德為根本揔經籍
(集作禮樂)為冠帶以易之精義詩之雅興(集作訓)春秋之褒貶
屬之於辭故其文寬而簡直而婉辨而不華博厚而高
明論人無虚美比事為實錄天下凛然復睹兩漢之遺
風善乎中書舍人崔公祐甫之言也曰常州之文以立
憲誡世褒賢遏惡為用故議論最長其或列于(集作於)碑
頌流於詠謌峻如嵩華浩於(集作盛如)江河若贊堯舜禹湯
之命為誥為典為謨為訓人皆許之而不吾試論道之
位宜而不陟誠(集作哀)哉公諱及字至之秘書監府君之
中(集作第四)子道與之粹天授(集作付)之德聰明博逹剛毅正
直中行獨復動静可則孝弟(集作仁厚)積為文本文藝成乎
餘力凡(集作其)立言必忠孝大倫王霸大略權正大義古
今大體其中雖波騰雷動𧺫伏萬變而殊流會歸同志
於道故於賦遠遊頌嘯臺見公放懷大觀超邁流俗於
仙掌凾谷二銘延陵論八陣圖記見公識探神化智(集作)
(理)合權道於議郊祀配天之禮吕諲盧奕之謚見公闡
明典訓綜覈名實若夫述聖道以揚儒風則陳留郡文
宣王廟碑福州新學碑成功以旌善人則張平原頌李
常侍姚尚書嚴庶子緯給事穎叔墓銘(集作誌)鄭氏孝行
記李睢陽楊懷州碑纂世德以貽後昆則先秘書監靈
表陳黃老之義於是有對策文演釋氏之奥於是有鏡
智禪師碑於論文變之損益於是有李遐叔集序稱物
狀以怡情性(集作稱物狀之美而暢其性情)於是有瑯琊溪述盧氏竹
亭記抒久要於存歿之間則祭賈尚書相里侍郎元郎
中(集作員外)李叔子文其餘紀物叙事一篇一咏皆足以追
蹤往烈裁正狂簡噫天其以述作之柄授夫子乎不然
則吾黨安得遭遇乎斯文也初公視肅以友肅亦仰公
猶師每申之話言必先德禮(集作道德)而後文學且曰後世
雖有作者六籍其不可及已荀孟朴而少文屈宋華而
無根有以取正其賈生史遷班孟堅云爾吾子可以(集作)
(唯子可與)共學當視庶子成名(四字集作當視斯文)肅(集作鄙)承其言大
發蒙惑(集作用發吾覆)今則巳矣知我者其誰哉遂銜涕為叙
俾來者於是(集作有以)觀夫子之志若立身行道始終出處
皆載昜銘之狀故不備之(集作於)此篇
補闕李君前集序
文之作上所以發揚道德正性命之紀次所以財成典
禮厚人倫之義又其次所以昭顯義類立天下之中三
代之後其流𣲖别炎漢制度以覇王道雜之故其文亦
二賈生馬遷劉向班固其文博厚出於王風者也枚叔
相如揚雄張衡其文雄富出於覇塗者也其後作者理
勝則文薄文勝則理消理消則言愈繁繁則(集作斯)亂矣
文薄則意愈巧巧則(集作斯)弱矣故文本於道失道則博
(集傳)作之以氣氣不足則餙之以辭盖道能兼氣氣能兼
辭不當則文斯敗矣唐有天下幾二百載而文章三振
初則廣漢陳子昂以風雅革浮侈次則燕國張公說以
宏茂廣波瀾天寶已(集作以)還則李員外蕭功曹賈常侍
獨孤常州比肩而出(集作作)故其道益熾若乃其氣全其
辭辨(六字集作其辭源辨博)馳騖古今之際高步天地之間則有
左補闕李君君名翰趙郡贊皇人也天姿朗秀率性聰
逹博涉經籍其文尤工故其作叙治亂則明白坦蕩紓
餘(集作徐)條暢端如貫珠之可觀也陳道義則游泳情性
探微豁冥渙乎春冰之將泮也廣勸戒則得失相維吉
凶相追焯乎元龜之在前也頌公美則温直顯融恊于
大中穆如清風之中人也議者又謂君之才若崇山出
雲神禹導河觸石而彌六合隨山而注巨壑盖無物足
以導其氣而閱其行者也世所謂文章之雄捨君其(集作)
(而)誰歟弱冠進士登科觧褐補衛縣尉其後以奏(集作書)
記再參淮南節度軍謀累遷大理司直天子聞其才召
拜左補闕俄加翰林學士夫士之處世用捨計(集作□)乎
才進退牽乎時始君筮仕值蔽善者當路故屈於下位
(天寶末房公琯韋公陟薦公充史官諫司之任當國者不聽乃已)中歲多難時方用武
故屈於外藩及夫入宣室而揮宸翰也方用人文以餙
王度則因疾罷免嘻昔之君子賢人運與事并得信其
志者稀(集作寡)矣(集作病)其餘屬雅道喪缺黃鐘棄本(集作毀棄)
若孟子撼坷士安多病亦何可勝論唯斯文足以振當
世餘烈足以遺後嗣此之謂不朽君既退歸居於河南
之陽翟家愈貧而禄不及志逾(集作愈)邁而文益壯暇日
以嘗所述作三十卷目為前集命予序之君與予實有
伯喈仲宣之義故書于篇
崔處士集序王仲舒
帝唐綏珮之士年未壯其文老成者曰博陵崔秀文峻
亮而堅剛貞而和止(疑)立而毅其行也不邇聲利其文
也文質相制才氣相發於古人立意中往往振起風雅
知君者謂君得詩禮之際自然之機故也方將逞詞縱
翰為邦國之聞人遭命否厄若干年而夭嗚呼惜哉嘗
曰文之難為久矣世有執異端為公是驅法政為利物
或雕刻雪月以趣佻巧或侈衒奇詭以新聞見或拘實
而忘雄或餙辭而契本使曲直亂次褒貶錯行作者以
壓溺處之未嘗吊也深而通簡而茂華而不流純而不
朴仁義物體之序屬辭興事之端於大化也粲而不殊
作者之教吾其奉哉由是治帝王之制度以啓箴諫則
漢宣中興頌作焉諷前史之闕以貞黜陟則翟儀贊形
焉較英雄之功伐以傳後世則三傑頌存焉其餘暢賢
人之德評一時之事不附於彼而立於才纍然貫珠於
遺體不可備舉與君游者猶是文揆人人在於餘地則
君妙識深行又足徵矣噫夫彼化工醇其噐堅其志而
不使之遂豈將惑於從善者之心乎余於君從母之昆
弟也嘗為碣銘志君之文篇目遺逸乃綜而次之叙而
引之翟儀(疑作翟義王莾時人)
右僕射贈太子太保姚公集序
權德輿(見集本)
文章者其士之藴耶微斯文則士之道不彰不明又况
宗公大君子綱紀百度琢磨九德以至於經大猷斷大
事不由此塗出者猶瞽之無相歟盖修之有本末得之
有厚薄耳至若推於心術暢於事業行顧言言中倫者
太保有焉太保姓姚氏諱南仲吳興人博究古今安舒
方重外清和而内剛明有直質而無流心學於詩之愷
悌昜之貞厲且曰史魚仲山甫吾之師也故以之修身
以之懿文其遜志肄業通逹強立則博約以明義類郊
居宴息勇退肥遁則吟咏以逹情性詳延特起對有明
法拾遺補闕在帝左右義激於中書陳於前肝膈悃愊
以盡規為已任切於時病者皆精為上言之䟽兩河安
危夷門要害盍建元侯以屏東夏疾吏道雜而多端條
陳選部官人之法轂下饑旱舉成湯六事凡如此書數
十上請改卜貞懿皇后陵地一篇尤深切著明武皇嚮
納被以命服因詔侍臣極言得失宰司上賀百執事聳
視以為雖神爵黃龍炎漢紀年之瑞不若是也周旋臺
閣損益文憲由左馮翊理陜州教化清平分閫東郡閑
邪秉直志氣所伸勇若諸賁天下之人稱焉竟以貞勝
而登端右是皆以立誠居業言而履之之效也故其含
章匪躬諷議居多其他則歌詩有逸韻叙事為實錄皆
据根抵而無枝葉愔愔然君子大儒之言其在是乎昔
公之理海塩而介浙右也德輿方僑於吳辱忘年之歡
暨叨貳六職而公入踐師長馨香茂實耳目聞知公嗣
子太僕主簿衮孝謹而文永懷罔極捧公述作二百篇
列為十編以論次見授故粗舉公之所履與為文之旨
而叙之云爾
文苑英華卷七百三
