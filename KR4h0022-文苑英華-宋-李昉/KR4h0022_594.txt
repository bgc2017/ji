文苑英華卷五百九十五宋李昉等編
節朔謝物(宴賜附)
謝端午賜物表一首謝端午賜衣表一首
為田神玉謝端午物表一首
謝端午賜衣及噐物等表六首
謝社日賜羊酒等表一首
謝冬至賜羊酒等表二首
謝賜遊曲江宴表一首
謝京城東亭子宴送表一首
三月三日為百官謝賜宴表一首
謝觀内宴表一首
為宰相謝賜永穆公主池亭遊宴表一首
謝賜宴表一首為楊中丞謝設表一首
代百僚謝許遊宴表一首
為宰相謝内宴表一首
為兩省官謝内宴表一首
謝端午賜物表李嶠
臣某言中使某至伏奉手詔慰諭并宣口勑賜臣端午
衣一副及銀椀百索等兼賜大將衣若干副者天書綢
繆聖澤汪濊被服輝煥承恩隕越臣某中謝臣聞日移
東井律應南風正陽為納慶之辰長嬴表文運之節臣
謬膺任使備位守臣撫封而多愧無能望闕而遥思獻
夀而陛下恩覃率土寵並勲賢俯因初五之辰遠頒尺
一之詔衣垂纖靡之盛噐餙雕刻之珍則辟邪寧假於
赤符蠲癘詎勞於朱索况賜霑禆將化洽方隅仰荷殊
私實慚非據誓將誕敷渥澤保定藩維變淳風於邑里
宣戎政於軍旅俾谿洞安静波濤不驚伏惟皇明俯照
丹慊臣無任
謝端午賜衣表
臣某言中使某至伏奉手詔慰諭并奉宣聖旨賜臣端
午衣一副銀椀百索等大將衣两副者王人遠臨天賚
下逮承恩捧詔悸心汗流臣伏以正陽届節初五授時
萬國獻珍以稱夀九天垂衣而納慶至如靡麗出於王
府頒賜及於方隅盖所以褒寵有功旌異有德顧臣庸
劣未補㳙毫沐日月之齊明與勲賢而並命猥將固陋
之質獲兹噐用之深衣䧏九天懼興刺於鵜翼縷分五
色增長夀於堯年何角黍之足稱豈纖繒之為比况賚
及禆將澤被戎行顧兹殊賜實愧非㩀臣一至湖湘再
周星歲扇皇風而蘇息黎庶布聖澤而底定封疆今井
賦不愆軍旅知訓庶期獷悍之俗獲躋仁夀之域伏惟
鴻造俯察丹誠無任
為田神玉謝端午物表張說
(田神玉大歴中為節度張說開元十八年卒此表疑邵說代作英華恐誤)
臣某言中使某至賜臣母趙國太夫人手詔并衣一副
銀椀一事百索十軸兼賜臣勑書及手詔并衣一副銀
椀一事百索十軸又賜將軍等衣共五副百索共二十
軸者聖慈稠疊感戴無階臣某中謝臣恭守舊規謬知
重務功慙毫髮寵荷丘山滿篋詔書偏承睿顧傾家服
玩皆自天來叶彼良時旌其益夀淮南藥椀對此殊輕
漢帝露盤方斯匪重索盈千縷衣倍五時雨露恩深不
遺於老母乾坤施廣遍及於下臣受賜若驚銜恩載躍
誓當戮力祗奉威靈縱有百身何階報效臣無任感恩
謝端午賜衣及噐物等表常衮
臣衮言中使羅希皎至奉宣恩旨賜臣衣二襲金銀噐
物十事百索两軸扇一柄特降王人俯臨私第捧承殊
賚祗荷失圖臣衮誠惶誠恐頓首頓首伏以聖政惟新
方求至理天心所待豈止常才在臣庸愚何足驅使自
受恩宸扆已積三旬尸素廟堂未有能事固宜歸責誠
合避賢聖恩優容寵渥逾厚今属三(疑)陽届節五日御
辰下濟天光曲流睿澤王人班噐司服䧏衣餙其盤盂
示以金玉王度緫其領會(一作繪)將何以黼藻朝章佩色
絲而表祥捧輕箑而迎暑寵光逾分憂負難勝出自禁
中珍華未覩在於臣下服用敢安旣承餙外之恩彌積
善中之懼無任感戴屛營之至
二
臣某言中使某至奉宣聖旨賜臣衣两襲金銀噐物十
事扇一柄百索两軸伏以塵辱台司曠廢事任遭逢若
此報效無聞罪譴未知已荷曲成之施庸愚不逮恐傷
則哲之明所以極冒宸嚴懇祈罷黜中慈未允外責彌
深徘徊渥恩靦愧朝列四時之鍚累沐寵私五日之慶
又蒙榮賚衣服噐用特䧏珍華疵賤凡微曷堪光餙况
師旅在外疆界未寧日費千金簞無半菽今有功之士
賞或未周無益之官(一作臣)寵之過厚已紆成命不敢上
辭惶赦拜恩實慙虚受無任荷懼之至謹奉謝表以聞
同前吕頌
臣某言中使至伏奉詔書并賜臣衣一副金花銀椀二
枚百索一軸大將衣两副大明生東無遠不照時雨潤
物有形必霑臣某中謝伏以朱明届節端午良辰寳歴
叶於重離聖夀齊於两曜臣凡愚賤質草木微軀謬居
藩鎮之榮獲守黔巫之地豈意聖慈天覆不隔遐荒珍
物出於九重麗服延於萬品臣與將校等雖備戎旅素
乏勲庸當蠻徼廓清之時霑普恩頒賚之慶榮分閫外
喜溢行間仰戴殊私罔知所報不勝忭躍之至
同前權德輿
臣某言中使陳忠玠至伏奉(集作准)前月十七日手詔賜
臣端午衣一副銀椀二隻銀鈔羅二(集作砂羅)百索一軸并
大將衣服等慶賜遠䧏天顔如臨恩光綢繆噐服輝麗
成周士吏居守輿師喜氣歡聲以感以抃臣某誠欣誠
荷頓首頓首伏以斗杓建午之初日永星火之際隂陽
慶接天地氣交陛下法象乾坤順行時令賀獻本臣子
之志寵賚延君上之恩孱微無庸跼踳斯甚佩長命之
縷俾夀而臧捧在笥之衣既安且吉然後大敷渥澤盡
感鴻私顧已難酬此生何幸無任荷戴踴躍之至謹附
中使陳忠玠奉表陳謝以聞臣誠歡誠抃頓首頓首謹
言
同前劉禹鍚
臣某言中使劉元弼至奉宣聖旨慰勞臣及將佐官吏
僧道耆老(集作夀)百姓等兼賜臣墨詔并衣一副金花噐
三事絲索(集作綵絲)一軸大將衣四副綵絲五軸寵光荐至
慶賜曲霑抃舞失容捧戴無力臣某中謝伏以朱明仲
月端午佳辰萬國被薰風之和九天垂湛露之澤臣幸
逢休運獲守外藩叨承睿慈猥霑(集作受)榮賚發詔而煥
窺宸翰(集作象)振衣而頓失炎威色絲表祥載光於佩服
珍噐充玩盡飾於圓方恩輝既盈喜懼交集下延禆將
共荷鴻私
二
臣某言德音曲被喜溢羣情厚賜遐頒榮霑陋質臣某
中謝伏以𬎼賓在律端午御辰慶列丹墀守藩莫及恩
随綵縷捧軸難勝况衣極珍纖凉生温暑噐皆照爛光
發戶庭竊慙彼已之詩敢忘滿盈之誡惟當蒞戎有勇
訓俗知方永懷銘縷之誠冀申赴蹈之節臣與大將無
任感戴踴躍之至
謝社日賜羊酒等表常衮
臣某言内常侍王子昇至宣奉聖旨以社日賜臣羊酒
脯腊海味油麵粳米等仍特賜藥飲者喜抃失容兢慙
無措臣誠惶誠悚頓首頓首臣叨踐台階已速官謗聖
慈矜宥殊貸曲全猶使省近掖之文重高門之地白骨
再起飛魂復還感恩若驚雖死何答伏以宰輔之任爕
和所關自頃愆陽向逾累月近方䧏雨今復周旬致令
水旱不時隂陽失序若令歸責臣亦何逃故事昭然所
宜黜免且勾龍立社祀典攸書大稷主農國章斯在以
享田祖以報秋成今穎實未登粢盛乖望是君積憂之
日是臣獲戾之時豈望慶自雲天曲容酒食之宴恩霑
疵賤下及膏粱之珍醉樂空比於堯人宰乎實慙於漢
相無功受賜有靦何逃上戴寵私益深惶愓無任忭躍
屏營之至
謝冬至賜羊酒等表
臣某言中使某至奉宣恩旨以至節賜臣米麵羊酒猪
鹿雜味等伏以非才曠官微臣之愧耻待寬責薄聖造
之矜容貸罪則多負恩已甚進思無補退復何顔以周
官之職且乖於水旱而漢臣之賜空積於歲時属北陸
涸隂南郊迎日古今良節朝野同休天慈過深榮賚逾
厚王人結駟膳宰駢輜特减内庖之珍遍賜遠方之異
光華里閈充溢門閭臣本布衣列於賤品千年遇聖忽
至層霄萬死酬恩豈禆大化素甘藜糗既飽於粱肉多
乏濁醪既醉於醇酎荐沐非常之寵不知所忝之由少
長對筵悲歡相慶何功而至此何力以任之捧戴若驚
慚惶交集無任
同前
臣某言中使某至奉宣恩命以至節賜臣者聖旨頻䧏
榮賚過優以周官百品之珍載頒其實雖魏臣五熟之
釡豈容其多受賜踰涯拜恩失次臣出自孤微素常貧
苦食不滿腹竊誡脩身且祭不揜豆飯惟脫粟昔賢之
美其儉可師敢望豊盈重彰尸曠而雨露偏施歲時益
榮俾奉先之饗味兼陸海合族之宴甘及膏粱又沐深
慈下霑中饋以感以慶啓處難勝無德無功慙惶罔極
(云云)
謝賜遊曲江宴表李邕
臣邕等言臣聞昔時人君之德也大撫萬國必親諸侯
是以通下情序賓禮伏惟陛下因遇上已收接下臣順
發生之時宏在鎬之宴仙厨和鼎浹洽於廣筵舜瑟(一作)
(樂)歌風均調於曲水士女車騎充溢山川林薄光華纚
連城闕臣等撫躬何幸報德無階空慙尸素之名豈適
輪轅之用不任戴荷忭躍之至謹詣朝堂奉表以聞
謝京城東亭子宴送表張說
臣某言力士至奉宣勑以臣臨岐特令賜宴恭承惠渥
念及庸微天地同仁木石知感不勝惶悚戴荷之極臣
某中謝臣歴觀自古君臣凡所際會或因緣黨進或延
接功成故未竭而知不言而信豈有地孤援寡毁衆謗
深察蒙蔽之中致曠蕩之外逢陛下特逹之遇當陛下
聖明之朝事出非常澤均恩重今者誓將瀝血未足竭
誠徒欲殺身豈能報德至如勵精勤政與直守公酬陛
下憂人之心行陛下宏道之化安敢失墜以負神明但
凾關路遥長安日遠不任戀主悽愴之至
三月三日為百官謝賜宴表宋璟
臣某言臣伏以漢崇元已齊曰上遊咸聞執蘭以盛禊
飲洛水之會囂呼不足紀也永和之遊僻陋不足追也
臣等生逢多幸遇會聖明賜與榮渥逾溢涯分詢於史
策超軼古今臣某中謝伏惟皇帝陛下屈已愛人布和
施恩慶賞所及萬國歡心財成之道與天悠久爰以令
節錫宴公亭萃(集作翠)帟文茵俱來天上嘉餚清酤亦自
大官欣歡之聲浹於億兆銜感之至形於頌歌而天心
霈然宸章煥發曲蒙賜示捧讀兢懼涵泳五音光輝二
雅流於管磬永播無窮豈臣庸愚詎能思度今狂虜衰
息年糓屢登俗被湛恩人歸夀域讌遊高會適助時康
况上宰冡卿脩簮長劍前後羅列小大相從所以序聖
朝之多士為百代之風流臣等叨榮無任懇廹報效何
日進退知慚不勝欣抃之至
謝觀内宴表
臣某等言伏以雲韶是稱天樂華夷不覩庶品徒瞻伏
惟皇帝陛下慶浹人神惠敷雲雨合飲於八仙伎䧏於
九重遂使六樂增唱萬人駭嘆豈激楚之足匹何鈞天
之能擬况復飾無貨寳衣用大帛遠而望之如金翠之
旅近而觀之同弋綈而髣其廣大也可以俗應陽和其
純儉也可以人知軌物故能作程海内垂裕天長望編
史冊永彰明聖臣等不勝悅豫之至
為宰相謝賜永穆公主池亭遊宴表
孫逖
臣某言内使趙侃奉宣恩旨賜臣等明日於永穆公主
池亭遊宴者謬承天澤頻賜春遊小人之腹每辱於珍
膳下里之聽屢聞於仙樂殊私荐及榮施難酬雖朝野
多歡實樂太平之運而㳙埃莫效彌慙非據之恩無任
悚灼之至謹奉表陳謝以聞
謝賜宴表常衮
臣某言臣一昨特荷聖慈曲承寵會今日又奉進旨臣
兄太常丞臣某亦霑内宴仍賜錦綵百疋衣一襲并銀
噐等非據之任已忝股肱曲承之恩更及骨肉仰天增
愧何地有安臣某中謝臣聞禮之制也以飲食親宗族
詩之義也以愷樂宴嘉賓以通上下之情以展君臣之
義將以禆於風化故無謬於寵私伏惟陛下稽古以理
宗儒之教示其恭儉之訓溥頒雨露之恩叶時布和式
崇饗宴至於需以酒食昭其慈惠必先宗戚次及舊勲
臣出於孤賤又乏功勞無所克堪豈宜齒列臣兄何幸
又沐殊榮寵極膳羞之珍禮優筐篚之至合生成於同
氣聚慶賀於私庭昔人獨咏於鹿鳴在臣兼輝於鴈序
手足無措揣分空慙形影相顧捐軀何答臣無任
為楊中丞(集作湖南)謝設表柳宗元
臣某言中使某乙至奉宣聖旨賜臣長樂驛設者恩榮
特殊宴飲斯及顧兹厚禮猥集微躬臣某誠懽誠慶頓
首頓首臣以多幸属此昌時任重方隅職參文武甘受
素飡之刺知無肉食之謀以憂以惶寢寐無措豈謂鴻
私繼至豊膳爰來陸海兼陳酒(集作飴)醴皆設庶當奉揚
聖澤覃布遠人流愷樂於皇風均乳哺於赤子少陳微
效上答殊私無任感恩抃(集作欣)躍之至
代百僚謝許遊宴表吕温
臣某等言今月二十三日宰臣奉宣進旨(集作止)如聞百
寮士庶等親友追遊公私宴集及晝日出城餞送每慮
奏報自今已後各暢所懷者志存必信義切同休令行
如春神應若響寒木暉潤嚴風變和推已感於人心發
生先於天意臣某中謝臣聞與人同其樂者不必盡致
於韶夏之庭在夫不奪其歡而已與物致於(集作其)誠者
不必日效於丹青之信在夫不察其細而已况乎縉紳
之樂名教聚皆以類臣子之事君父遊必有方豈足輕
聳物情遽塵天聽伏惟皇帝陛下光纂十聖威臨萬方
(集作國)神武功就人文化成窮溟無波豐歲將宴(集作晏)樂
奏穆清感深乎共樂之道駕言遊幸思所以適人之方
爰詔輔臣式將明命優諭卿士逹於庶人琴筑追遊無
憚京輦(集作轂)輜輧送遠勿限嚴城禁吏司之苛察盡朝
野之歡泰始覺飛沉之樂宇宙之寬物不自疑人知所
措(集作得所)在宗載考夜飲承湛露之恩求友相鳴時宴奉
祥(集作需)雲之慶浹休聲於夷夏蒸喜氣於山川千載之
昌運允符百王之遺美斯舉臣等謬膺寄任親奉休明
方感生成之德更蒙優貸之詔恭承睿旨務竭歡心飽
思属厭醉念温克戒竹林之虚誕去金谷之浮華君雖
不察於泉魚臣敢有愧於屋漏承歡且懼居寵彌驚稽
首知慚殺身何報無任感恩兢愓之至
為宰相謝内宴表錢珝
臣某言臣聞古之王道美在詩人爰徵式宴之名則有
鹿鳴之什爼豆既列筐篚亦陳羣臣享而受之得使盡
其心也能追古道實在哲王臣某中謝伏惟尊號皇帝
陛下聖文有作臨照克明昨者以告見祖宗率兩宮而
偕行重典祈禱天地感百神而已報豐年方属清和更
宏慈惠遂當暇日乃闢廣場既接輔臣兼延卿士我心
則悅洞開咫尺之顔不醉無歸畢降獻酬之禮而又深
形睿旨新製樂章但臣等忠則有思拙而無補陛下勉
其翼戴播在絃歌竊聽鏗鏘空知慚感為恩如此何力
可勝徒以宫殿餙同(疑)文符混一舞成竒字更俟太平
待季子之請觀笑吳宫之教戰盡如觧愠詎異聞韶况
凡有嘉籩親令下筯巨細之事指顧不違鴻私曲被於
茲辰寵遇頗踰於往列仍蒙賜賚且極纖華伏自侍宴
已來還家自省爕理欲酬於玄造終乏嘉謨傳聞空徧
於遠方彌光聖德君臣共樂史冊可書臣某等無任銜
恩涕感歡榮忭躍之至
為兩省官謝内宴表
臣某等言臣聞謂傾心於百辟向日雖同觀拱極於衆
星在天各遠所以會朝之地每隔丹墀而燕私之嘉忽
親黼扆注渥恩而則可求故實以未聞事出常倫感深
庶位臣某等伏以考擊鍾鼓鋪陳几席恭惟列聖常命
周行且属宴安仍湏物用匪勞規畫始就歡娛今陛下
以尚念多難不為自逸外開貢輸之數内無饒羡之資
盖以臨昧旦而謁宗祧彛章必具仰昊天而祈稼穡甘
澤已頻方當行慶之時且欲與人同樂昨者昭垂睿睠
俯接羣僚忘憂而飲備六清既飽而羞踰百品戒膳夫
之失飪詔酒正以如澠賜者鮮闕行之皆徧&KR0918;喜則聲
從禹律製曲則音自堯聦樂和而鳳鳥應來舞妙而薰
風共轉曲形文字全為生靈承天詔以咸觀兼聞金石
泛恩波而已醉不待罇罍栢梁殿唯召詞臣華林園亦
非密座共當異寵難並茲辰光束帶而更勵立朝顧綵
繒而彌慚勝質則微臣非徒享滋味聽鏗鏘而已霑纓
感德稽首拜章臣某等無任荷恩激切榮躍屛營之至
謹奉表陳謝以聞
文苑英華卷五百九十五
