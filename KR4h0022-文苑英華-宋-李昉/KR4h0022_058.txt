文苑英華卷五十八宋李昉等編
行幸一
三月三日華林園馬射賦一首
臨層臺賦一首駕幸溫泉宫賦一首
駕幸華清宫賦一首駕幸九成宫賦一首
駕幸天安宫賦一首駕幸芙蓉園賦一首
三月三日華林園馬射賦(并序)庾信
臣聞堯以仲春之月刻玉而遊河舜以甲子之朝披圖
而廵洛夏后瑶臺之上或御二龍周王玄圃之前猶驂
八駿我大周之創業也南正司天北正司地平九黎之
亂定三危之罪雲紀御官鳥司從職皇王有秉歴之符
玄珪有成功之瑞豈直天地合德日月光華而已哉皇
帝以上聖之姿膺下武之運通乾象之靈啓神明之德
夷典秩宗見之三禮䕫為樂正聞之九成克已備於禮
容威風揔於戎政加以卑躬菲食皂帳綈衣百姓為心
四海為念西郊不雨即動皇情東作未登彌廻天眷兵
革無會非有待於丹烏宫觀不移故無勞於白鷰銀瓮
金舡山車澤馬豈止竹葦(一作革)兩草共垂甘露青赤三
氣同為景星雕題鑿齒識海水而来王烏弋黃皮騐東
風而受吏于時玄鳥司歷蒼龍御行羔獻冰開桐葉(疑作)
(華)萍生(一作合)皇帝幸於華林之園玉衡正而泰階平閶
闔開而勾陳轉千乘雷動萬騎雲屯落花與芝蓋同飛
楊柳共春旗一色乃命羣臣陳大射之禮雖行祓禊之
飲即用春蒐之儀止立行宫裁舒帳殿階無玉壁(一作甃)
既異河間之碑戶不金鋪殊非許昌之賦洞庭既張承
雲乃奏騶虞九節貍首七章正飾五彩之雲壺寕百福
之酒唐弓九合冬幹春膠夏箭三成青莖赤羽於是選
朱汗之馬校黃金之埒紅陽飛鵲紫鷰晨風唐成公之
驌驦海西侯之千里莫不飲羽銜竿吟猿落雁鐘鼓震
地埃塵漲天酒以罍行餚由鼎進彩則錦市俱移錢則
銅山合徙太史聽鼓而論功司馬張旃而賞獲上則雲
布雨施下則山藏海納實天下之至樂景福之歡欣者
也既而若木將低金波欲上天顧惟穆賓歌惟醉雖復暫
離北闕聊宴西城即同酆水之朝更是岐山之會小臣
不舉奉詔為文以管窺天以蠡酌海盛德形容豈陳梗
槩
歲次昭陽月在大梁其日上已其時少陽春史司職青
祗效祥徵萬騎於平樂開千門於建章属車灑酒複道
焚香皇帝翊四圍於帝(一作西)閑(翊四校於僊園)迴六龍於天苑
對宣曲之平林望甘泉之長坂華蓋平飛風烏細轉路
直城遥林長騎遠帷宫宿設帳殿開筵傍臨細柳斜界
宜年開鶴列之陣靡魚鬚之旃行漏抱刻前旌載鳶河
湄(一作涯)薙草渭口澆泉堋雲五色的暈重圓陽管既調
春絃實撫揔章恊律成均樹羽翔鳳為林靈芝為圃草
銜長帶桐垂細乳鳥囀歌来花濃雪聚玉律調鐘金錞
節鼓於是咀銜拉鐡逐日追風并試長楸之埓俱下蘭
池之宫鳴鞭則汗赭入勒則塵紅既觀賢於大射乃頒
政於司弓變三驅而畫鹿登百尺而懸熊繁弱振地鐵
驪蹋空禮正六耦詩歌九節七札俱穿五豝同穴弓如
明月對堋馬似浮雲向埓鴈失羣而行斷猿求林而路
絶控玉勒而摇星跨金鞍而動月乃有六郡良家(二字一作)
(䧺才)五陵豪(一作高)選新迴馬邑之兵始罷龍城之戰將軍
戎服来參武讌尚帶(一作帶尚)流星猶乘(一作乘猶)奔電始聽鼔
而唱籌即移竿而標箭馬噴沾衣塵驚灑面石偃水而
澆園花乘風而繞殿熊耳刻杯飛雲畫罍水衡之錢山
積織室之錦霞開司筵賞至酒正杯来至樂則賢乎秋
水歡笑則勝上春臺既而日下澤宫筵闌相圃悵徙蹕
之留歡眷廻鑾之餘舞(一作武)欲使石梁銜箭銅山飲羽
横弧於楚水之蛟飛鏃於吴亭之虎况復恭已無為南
風在斯非有心於蜓翼豈留情於戟枝唯觀揖譲之禮
蓋取威䧺之儀
臨層臺賦唐太宗
惟萬幾之暇景屏千慮於巖廊玄英移其暮節白日黯
其斜光欝金階兮起霧碧玉宇兮流霜延複道於阿閤
啓重門於建章爾乃崇基廻(一作回)搆危簷間出暑終冬
臺寒濃夏室望彫軒之拱漢觀鏤檻之擎日柱引桂而
圓虚芬舒蓮而倒實霞觀近兮紅逼烟樓遥兮翠密念
作者兮為勞愧居之而有逸於是慨然自思情懷不怡
雖移新之建址實從故而裁基鍳前王之御世亦因機
而化之换卑宫於穴處改巢樹於茅茨何燥濕之殊致
乃澆淳之换時有前前之累改無後後之相師只若阿
房初制窮八荒之巧藝甘泉始成極三秦之壮麗工靡
日而不勞役無時而暫憩加以長城亘地絶脉遐荒疊
鄣峙漢層簷映廊反是中華之弊翻資北狄之強烽纔
烟而已備河欲凍而先防玉帛殫於帑藏黎庶殞於風
霜噴胡塵於渭水騰朔馬於漁陽罄有限之賦歛給無
厭之豺狼既陵轢於千古乃虔思於百王屬虚躬之纂
武登皇圖而御宇弘三策於廟堂變千機於狂虜頓王
綱於沙漠製雲羅於海浦移種落殄凶渠卷毳帳掃穹
廬門無關於地軸戶不納於天樞肆黎元於耕鑿一文
軌於車書循今蹤兮覧前跡俯層城兮臨太液鑑高深
之外固蕩心神而内益有土木之二勞非干戈之兩役
雖復重基數仞異細柳之初營疊岸盈丈開上林而翫
兵彼露臺之一儉乃延德於蒼生此崇基之漸泰方起
謗於黎甿利懷小而忘大害弃重而思輕是猶蜀侯之
貪金喪其國於岷峨智伯之縱辯迷自灌於洪波鍳損
益而為寡殊禍福而成多故庸愚之尚志豈賢逹之殊
智至若膏雨雲飛八紘廣被信觸類而流澤非有求於
報施故為施(二字一作故知施)而不自務(疑作矜)者亦成功之大
義愛(疑作受)而不知感者乃悖德之深累澄遣心意坐怡
情抱一德是珍萬物非寶不避辱於真惡豈求榮於偽
好既同德而同心共流芳於王(一作至)道
駕幸温泉宫賦(以天下安樂明主宴遊為韻)林琨
寒郊已暮兮景氣澄鮮遥林罷色兮古岫蒼然我皇將
出豫滌思觀風獵賢於是旭月霽野慶雲靄天指鳳城
之香陌得驪阜之甘泉乃垂(疑作乘)琱玉之輿駕飛黃之
馬羅霜仗於㶚亭之上駐清蹕於泰山之下賦汾水於
秋風詠在鎬於周雅若其嚴氣盛隂雲寒冰生巨壑雪
滿層巒河海方閉温泉正湍豈獨鍳天心於曲渚藻聖
慮於清瀾洞上善之為信秉至柔之自安伊昔竹殿始
秋梧宫未落空望幸之杳眇怨嬉遊之寂寞芸從馥於
玉階月虚容於金閤接遠樹於新豐韻曉鐘於長樂皇
歡是并品物咸亨逶迤清泚皎潔澄明奏鈞天而寒谷
變律陳羽衞而隂飇换晴故能蠲憂除患利用永貞于
時澤洽羣臣恩遍區宇野豐(一作農)擊壌則有頌於康哉
帝之何力空𢋫歌于聖主因返旆迴鑾逍遥近甸度祥
光之蕭索鬱佳氣之葱蒨鈎陳不改下輦成宴誡軹道
而興嗟想磻溪而流盼然後省娱遊之樂念淳朴之儔
開靈液之廣潤與萬姓而同休施兔罝於中谷賁束帛
於巖幽獨有執戟三道栖遲一丘空想臣朔之列常陪
漢武之遊
駕幸華清宫賦(以温泉毖湧盪邪難老為韵)韓休
惟我皇御宇兮法象乾坤天步順動兮行幸斯存雨師
灑路兮九門洞啓千旗火生兮萬乘雷奔紫雲霏微随
六龍而欲散還聚白日照耀候一人兮當寒却温蓋上
豫遊以叶運豈伊沐浴而足論若乃北騎殿後鈎陳啟
前辭紫殿而魚不在藻出青門而龍乃見田霜戟森森
以星布玉輅迢迢而天旋聲明動野文物藻川月落鳳
城已涉於玄㶚日生暘谷俄届於甘泉於是登三休兮
憩神轡朝百辟兮禮容備玉堂憑艮面鶉野以高明石
溜象蒙遶龍宫之清毖處無為兮既端拱時或濯兮湯
泉湧聖躬清兮聖德廣四目明兮四聦朗與元氣之氛
氲如晴空之滌盪觀夫巍峩宫闕隠映烟霞上(一作盤)薄
鳥道經廻日車路(一作横)臨八水(一作永)砌比萬家樓觀排
空時既知於降聖忠良在位諒勿疑於去邪儒有鵬無
翼風有摶每俟命以居易尚媿身於才難觀國光以舉
踵歴華清而展歡不𢋫歌以忭舞夫何足以自安乃為
歌曰素秋歸兮玄冬早王是時兮出西鎬幸華清兮順
天道瓊樓架虚兮靈仙保長生殿前兮樹難老甘液流
兮聖躬可澡俾吾皇兮億千夀考
駕幸九成宫賦(以順時出豫觀風展義為韵)李子卿
皇帝握靈符之三(一作千)載也天地穆清星日輝潤野訪
遺逸朝登傑雋化則垂拱而成令則不言而信時廵之
儀展秋獮之禮順思訪俗而觀人若乘乾而出震右輔
伊邇離宫在兹前瞻鳴鳳之岫傍指神雞之祠渭水煙
波接苑中之洲渚岐山雲物落禁裏之軒墀誡(疑作俄)而
迴鑾輅載羽旗為宴鎬之樂動横汾之詞况不勞於百
姓而有務於三時者哉由是叶清秋練吉日乘石洗皇
輿出七騶按隊千乘扈蹕戈矛林森士馬櫛比始地嶪
而天旋終電馳而飆疾翻然而八駿騫騰霍濩而六龍
奔逸雷公轉轂風伯按馭朱旗列而秋野生春金甲照
而暮川增曙陋漢帝之遊衍哂秦皇之逸豫祥煙不散
近飛搶壘之間瑞草常開併拂車宫之處廣陌鳴鑾異
彼遊盤訪百年之疾苦知五稼之艱難成王之蒐由是
問古公之政有以觀翠華来兮野老喜屬車至兮國人
歡詎比夫隴塞回中妄開行幸之路泰郊畤上虚立禮
神之壇穆然深宫駐蹕其中樓枕嶺而倒影殿當川而
抱(一作施)虹閟䆳而寒暑隔岧嶤而雲霧通前視八水傍
臨九嵕所以明四目逹四聦凝睿想播玄風比遊心於
汗漫侔得道於崆峒亦既下輦於是(一作焉)端冕補闕政
修墜典大風之歌作湛露之恩展於是振旅建旄廻鑾
返轡百蠻懼威武萬姓知教義若臣者巖穴久服丘園
来賁未有燭於皇明竊以覩於人瑞敢獻揚䧺之賦庶
獲有司之議
駕幸天安宫賦吕令問
卓哉有唐之開元也拉五帝而軼三皇洒雲雨之霶澤
炯日月之重光惠及豚魚則鳥獸咸若化被草木則行
葦不傷爾其尚節儉反貞淳照之如日育之如春猶以
為震出而亨則随方而東狩豫順以動則因時而西廵
非以肆志放欲盖乃觀風勞人於是乎天子乃命羣寮
考吉日升玉輦馳清蹕霍濩沸渭鏗訇洋溢龍輿馳(一作)
(駭)地杳空山而自鳴紅旗照天轉洛橋而半出若乃宸
襟遠覧睿賞遐宣則野泛佳氣樹生彩烟過澠池而懷
古入傅巖而想賢覧唐墟之遺跡嘉舜風之慨然白雲
初飛澡秋思於汾水黃河一變濯聖慮於秦川是以問
年德(一作高年)恤惸獨望秩山浸肆覲羣牧屬車所止罔不
清肅乃有邑老田父進而歌曰歲既稔而時清我后来
兮應天行東都士庶扶輪送西土諸侯掃地迎君之德
兮德無有路旁勞賚皆牛酒乘輿一至長安城千秋萬
歲南山夀
駕幸芙蓉園賦失名
紫禁彤庭兮二月春戲蝶流鶯兮百處新借問此来遊
幸所是日芳菲最惹人乘桂苑之春晩值芳林之雨霽
徵聲都尉之門召舞平陽之第的皪綵仗逶迤羅袂兩
兩相看步摇簪一一共鬪承雲髻鳴鑾漸出轉佩相從
仙宫萬戶層城九重綵扇似月從騎如龍奏清笳於楊
柳下天蓋於芙蓉㶚川宛轉秦郊綺錯北極儀鳳之樓
南隣隠豹之崿入紅園而移步輦俯綠池而卷行幕鳴
管則嬌鳥不飛拂簟則輕花自落留連帳殿彌望帷宫
水摇摇而岸花紫煙微微而野樹紅鳴文鷁於波面奏
嬌鶯于掌中千鍾獻堯之酒五絃歌舜之風日落前溪
雲垂後殿陌上氣合花間露泫徐飛睿藻再融神盼羣
公既奏栢梁文萬乘方廽瑶池醼
文苑英華卷五十八
