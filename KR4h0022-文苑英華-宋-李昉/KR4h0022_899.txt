文苑英華卷九百宋李昉等編
職官八(東宫官一)
周太子太保步陸逞碑一首
唐贈太子少保劉知柔碑一首
唐贈太子少保崔公碑一首
周太子太保步陸逞神道碑庾信
公諱逞字季明本姓陸吳郡(一有吳字)人也君子至止既紹
虞賓鳳凰于飛實興齊國南越使者觧漢帝之衣西陵
將軍覆吳王之蓋曾祖載為宋王司馬留鎮關中赫連
之亂仗劒魏室黃河參陵或亡追路烏江艤船更無歸
迹今為河南洛陽人也高祖冠軍將軍營州刺史吳人
有降附者悉領為别軍自是官師擁鐸更為吳越之兵
君子習流别有樓船之陣父政驃騎大將軍儀同三司
恒州刺史中都獻公太祖扶危濟傾經綸夷阻報君之
恥遠襲平原以高平覇業所基委命留事關中餽食非
直滎陽之師河内供軍豈但淇園之竹公秉照晉之靈
降明神之德猛虎振檻七年不驚羝羊觸藩九齡能對
諸兄以公先君愛子稱之曰仁推而襲封雖復季末大
成之心守節(疑有闕誤)既遭燻穴翻從壓紐太祖初封函谷
始合諸侯以公詞令參謀機密故得戎政克宣師言無
漏賜姓步陸孤氏委鹿輅而論都入鴻門而舞劒方之
吹律綽有餘榮出身羽林監輕車將軍除尚書右丞官
聯會計務殷平凖水衡貫朽常平粟紅授使持節車騎
大將軍儀同三司增邑千戶尋遷駕部中大夫領兵部
中大夫領蕃部(疑誤)東京鼎實先加鄧隲之勲西晉官人
多用山濤之啓豈若五王登朝必司賓主之禮六龍御
轡定取鸞和之節御正以官觸父名不拜會稽有王會
之名其子不為太守博陵有王沉之封其兒不為刺史
遷驃騎大將軍開府入掌納言治司宗伯又為軍司馬
軄居常伯勤問於南宫位管王言連官於北斗豈止郊
天祀地龍門嶰谷之聲贊鼔頒旗白露凉風之月闇夜
有人餉羅數十匹公閉門不受行人干觸具以聞奏朝
野稱之太尉楊震高(疑作直)推故吏之金凉州張奐高揖
羌人之馬清畏人知我無慙德齊國通和封人受使以
公有出境之才見命張旜之禮既珠盤㰱血定楚國之
連名七首登壇反齊人之侵地是謂使乎固稱光國久
(疑)輔公侯五陵鐘鼎桐街柳市塵起風飛乃授京兆尹
增邑通前一千六百戶餘官如故上林兵息蘭池盗静
不學王陽平生鑄金之術未同張敞終日章臺之遊家
僮暮行還得遺錢於道并白絁十匹公訪得其主即以
還之見金於路指以示人得錢於道留持掛樹方之今
日異代同風俄遷司會治小司馬重緫六軍再操八柄
考績入於歲成論功書之年表尋授宜州諸軍事宜州
刺史露冕觀風停車待雨百城觧印惮朱穆之威千里
相迎受王基之德曾未朞月被勅追還眷眷吏民不無
河内之請依依故老實念黎陽之别少陽養德前星守
器尊師讓齒必俟賢能乃授太子太保方之劉寔道高
於大邦(疑作郡)譬以山濤榮深於小輦本有消渴之疾常
餌金石自理舊疾微增奄捐館舍茂陵之下不留封禅
之書校尉之營惟餘服食之器嗚呼哀哉春秋四十有
七建德二年五月十一日也天子以大臣之喪躬輟聽
訟東朝以師傅之尊親臨攅祭詔贈某官(本傳作贈大將軍)諡
某公禮也以今三年正月十日葬於京兆之高陽原夫
人郁久閭西遇王姬愛敬肅恭言容令淑有聞箴爨無
廢紘綖爰在盛年先從大夜今節婦開墳松栢已拱季
孫成寝丘陵始同况復圖畫賢妃(一作姻)方在甘泉之室
瘞埋才子即用高陽之原公儀表外明風神内照器量
深沉階基不測事君惟忠事親惟孝言為世範行為士
則留連墳索怊悵文詞霜府錄於尚書天官緫於司會
出入匡贊常帶數軄身具六龜腰恒四綬陳平密謀既
非天子所見荀彧上策又非諸侯所聞其為郡也惟取
赤土封書其為州也唯以青鹽換粟留家則千樹無資
遺子則一經而已嫡子操至性過禮純孝不遺墳前之
樹染淚者先枯庭際之禽聞悲者則下銘曰
山連日觀水枕滇機富春沙起開陽柱飛大夫屈節將
軍振威南越受吏西陵觧圍昔我烈祖垂翅秦中白馬
無路烏江不通笛吟鄉里琴哀土風營州恒州擁旄世
載壮節旃衿人雄關塞直河穿趙平雲臨代生謂立功
没為留愛降兹岳瀆誕此貞明祥符雲氣慶合星精宫
惟定策殿柱書名忠泉暗漏孝笋寒生世属殷周時逢
楚漢天下三分鴻溝一半以我明略來參匡贊日乃再
中天成兩旦遞參三事歴副六卿天師(一作司)光宅地載
謨明春官定禮夏官治兵䜟言默識温樹無名謙恭周
密言行無乖忠公兕殪隂德蛇埋軍國紛總部領瑱階
(一作偕)馬不入廐金不入懷具瞻惟德高山惟仰甲觀初
登龍樓初上東國桓榮西京疎廣年齡俄頃風電相摧
銘旌兩沒池柳雙廽煢煢胤子在(一作御)疚銜哀身彰野
火心懼天雷日月其除榮終哀始馬歸司隸書還太史
歴對天星墳連地市山勢接飛松形蓋起德音無絶平
原忽矣
唐贈太子少保劉知柔神道碑
李邕
邕聞古之常銓今之大寳或藉地因勢或經德自身或
經(疑)樂國工或詞學時秀或貴盛終吉或等祀老成或
廣孝聞家或納忠刑國有一於是則百斯慶書于牘大
其聞矧乃揔集高曾備致昆弟悉數以周稱同原而合
流息女擇於賢夫胤子訓於良冶首止光寵出入震耀
若此表裏者矣府君姓劉氏諱知柔字某彭城人也其
先府君母弟銀青光禄大夫左常侍崇文舘學士修國
史子玄按史諜推之楚孝王囂之後粤若伯豫談經景
瑜志學令言穎邁王喬名理迴仁之撫綏内使之節義
是以嗣前人食舊德鼔簧史傳柱石邦家其來遠矣高
祖魏驃騎大將軍北州刺史禕府君諡曰懿曾祖齊散騎
常侍文林舘學士岷府君祖朝散大夫陳留縣長玄邃
(唐宰相世系作隋留縣長務本)府君考宋州司馬贈徐州刺史藏器府
君莫不都長忠方簡質貞亮業行優絶政理殊尤府君
稚節一成立年博逹典學為海懿文為林鎮重為山幽
静為谷清淡事約言遣理深謙常後身儉不逼下至若
儀刑碩偉風神散逸立若尸祭坐若肅賓認金不爭闕
馬引罪公庭絶於私議虚室造於玄門遠遺之觀(一作覩)
物則(一作得)名顔子之聞一知十無以過也嘗以為權略
多舋皦察不詳和令乃私静勝而言(一作立)立(一作言)莫神
怨行莫人誅固能陳無兵火無爇變奪物性延集福根
然後至精啓純全德居厚崇化務俗樹德垂聲可也識
者以為張華茂才荀彧遠略雖曰王佐則無天年今府
君二者兼之一言得矣觀藝知巧覩葉知秋吉禄大來
夀考休佑吾無間然矣逮計考甲科薄遊異迹宅憂殆
滅有命從師辭爵廬墳受錫表闕黨錮光復佐職難(疑作)
(艱)貞歴荆府司馬史氏詳矣自皇運啓聖清途授德典
國胄司人曹拜司業兼侍讀漸也府君雅伏忠公固拒
權寵耻或趨貴哲不易方出荆府長史復戶部徙同宋
二州揚益二府一淮南廉察再山東廵撫加銀青光禄
大夫進爵彭城侯大府有四公居其三要轄有三公提
其兩冡卿有九公自属國二年尚書有六公以司空十
載分爵有五公當侯伯之榮居守有一公兼宗祏之寄
廵使有十公兼東土之俗疑輔有三公首儲宫之傅至
於仁以養之義以行之慎憲以恤人闢土以祈榖制曰
黃覇之奉法循理錫以高車郭賀之惠化仁明加其冕
服至於發貯賑施書板賦財已(一作以字)擊單于且平水土
制曰出膺賢守則郡國循良入侯名臣則衣冠凖的俾
遷榮於北斗宜作範於南宫夫如是有足以論道經邦
助天開化增河海之渥澤近日月之景光府君止足發
衷辭滿得地終讓八座還忌三旌聖上錄德序功養老
懷舊就成頥攝(一作妾)留連間矌制曰乃建儲貳聿求賓
客允兹懋官惟爾崇德府君固乞骸骨退守田園息(疑作)
(恩一作思)命如第尚給全禄嗚呼日有昃歲有除澤藏山風
振海矧伊人也矧伊人也春秋七十有五以開元十一
年六月十五日遇疾薨於東都康俗里之私第皇情震
悼追褒荐及制曰簮纓舊德楨幹通才清以立身儉而
率下出入三署綢繆兩宫曾不憖遺奄然喪逝言念遺
老惻悼于懷宜寵贈章式旌泉壤可贈太子少保物二
百叚米粟各二百石葬日官供幔幕手力等太常考行
諡曰文以某年月日葬于河南府緱氏縣景文山原禮
也府君昔在平日深戒厚葬祖載服用子壻黃門侍郎
宗子暠所營奉祀子某官某等追惟先志臨穴長號謹
以焚之殆無遺者尚曰史冊者揚乎名碑版者紀于迹
今願杼哀敬却樵蘇發頌聲彰末嗣邕曰唯唯敢不十
一千百焉其詞曰
漢起沛楚封徐代(一作氏)則九慶實餘惟英秀閱(一作粤)卓
犖㧾文史張禮樂諫而尊道而勝集百禄延周稱貴自
取(闕)可榮弟紫紱壻黃門始孝思後忠烈歴中外偹名
節歲彌長聲更揚隐属國老文昌懷遠圖忌太盛謝人
爵委天命月有虧日有昃皇恩動物情惻猗孝子奉惟
(疑作遺)訓服用薄哀榮順布史簡繼碑石名教開幽明激
唐贈太子太師崔公神道碑李華
禮之中庸曰父為士子為大夫葬以士祭以大夫是禮
也於國為恩於人為孝朝廷贈趙公之先人故晉州司
法參軍贈清河太守三至太子少師褒少師之德揚趙
公之孝國之恩也書之洪範曰是訓是行以近天子之
光趙公奉若少師之訓為國股肱翊大君之明可謂忠
矣傳曰有明德者必昌於後世後必有逹人故叔梁紇
有子曰文宣王陳仲弓有孫曰司空羣積德於身以垂
厥後猶洪河廣大於涓流太山峻極於丘陵藴百行惟
少師宣六德惟趙公父慈子孝移孝於忠盛矣哉維烈
山氏以稼穡代畋漁伯夷以秩禮諧神人太公以大勲
平禍亂季子以讓德辭社稷崔氏其後也有魏名臣琰
䧏至宋度支郎中贈冀州刺史元孫隕身成名興起百
代生魏吏部尚書左僕射貞烈公亮六為吏部郎三為
吏部尚書再為大中正連部二千石一為大將軍歴侍
中太常光禄大夫男為部官女為九嬪與伯父之子僕
射休首出羣姓為海内甲門孫曰肇師以令望為中書
侍郎以才辯為聘梁使中書孫諱道淹北齊安州㧾管
椽生少師之祖諱方騫皇朝萬年主簿臨洺子臨洺子
生少師烈考諱貞固皇朝武功主簿贈吏部尚書娶趙
郡李氏新定之子高都之姪中外之甲光標士林少師
諱景晊清河東武城人也三歲丁太夫人憂十二居武
功艱號哭無時隣里輟相終制讀書歲不踐閾一覽數
紙終身不忘年十七與親兄晙一舉明經同年擢第二
十三(一作三十二)調補梁州南鄭縣尉以能政聞轉蜀州晉
原縣尉以清白器幹為按察使倪若水表薦大理評事
以親累貶利州葭萌丞歴梓州鹽亭丞晉州司法參軍
公風度詳雅器宇方深有道者悦之而不厭不仁者憚
之而遷善蘧瑗在衛衛多君子子賤居魯魯有賢人若
至聽詞必察臨事能斷吏不忍欺人不敢犯刺史齊景
胄洎州長舉公清明中正差充支使畢構代齊假為判
官開元三年終於官舍春秋四十權庴於邙山玄元廟
西北原公之逝也宗族嘆曰孝可以動神祗而不夀僚
友歎曰仁可以師天下而不貴聞者歎曰清可以激貪
俗而不昌命矣天乎盛德不(疑作必)興宜其(疑作有)後也夫
人滎陽鄭氏皇朝兵部郎中衛州刺史玄昇之子吏部
侍郎平章事愔之女弟以德範儀少師以才明訓趙公
天寳十二年享齡六十九終於京兆崇賢里殯於長安
南杜陵原有一子二女神龍中申明舊詔著之甲令以
五姓婚媾冠冕天下物惡太盛禁相為姻隴西李寳之
六子太原王瓊之四子滎陽鄭温之三子范陽盧子遷
之四子盧輔之六子公之八代祖元孫之二子博陵崔
懿之八子趙郡李楷之四子士望四十四人之後同䧏
明詔斯可謂美宗族人物而表冠冕矣在周則邵單為
公族媯嬴為上國西京竇傅之貴東漢袁楊之盛魏(一作)
(晉)以荀陳為德門南朝以王謝為高望方之於公川谷
江海也嗣子圖以文學早知名射策上第官歴臺省尋
拜蜀郡長史兼御史中丞加節度使時安禄山起幽朔
連䧟潼關賫表腰金懇迎玄宗省表垂泣召宰相謂曰
世亂識忠良今見之矣除中書侍郎益州長史節度等
如故及乘輿至蜀朝廷羽儀如京之制終古難之肅宗
幸彭原將復天下以劒南無事不假此人詔赴行在咨
以締構扈從還宫日月並照玄宗獲申聖慈肅宗獲申
聖孝鄼侯功大博陵賞尊(一作高)詔曰一匡天下大庇生
人遷特進中書令集賢殿大學士修國史封趙國公昔
成王以曲阜命周公王曰叔父親親也以營丘命太公
王曰叔舅賢賢也惟肅宗亦以趙國錫崔公今上以少
師贈先公三代之極教也後轉太子少師兼御史大夫
東京留守尋為工部尚書揚州長史浙江東西二道觀
察使吏部尚書知省事餘如故又轉尚書右僕射四年
某月日龜筮叶吉奉少師滎陽夫人之喪合祔於東京
河南邙山之某原禮也世傳清白子孝臣忠山東士大
夫以五姓婚姻為第一朝廷衣冠以尚書端揆為貴士
惟公兼之清河崔氏至趙公三代僕射可謂盡善矣太
山羊衜世傳清德北海范毓兒無常親揔此二者為公
家法華學放史氏敢播風烈焉昔孔悝銘鼎備舉前代
史克頌魯獨美僖公用以誕敷先人照示後代在禮然
也今兹在頌書國家之孝理列聖君之得人崔氏之世
緒少師之懿範趙公之孝思士正祖德末(一作未是)為不朽
崔氏之門為不朽矣若終(疑)者華安得不頌之其文曰
周之上公譲為大夫秦之司徒家於冀都伯從清河德
緒繁多仕至揚州出將封侯惟德惟器魏之中尉降及
元魏羣從並貴才如尚書德如評事古之廷評伏念惟
刑我聞德聲繼佐葭萌安道和俗化行三蜀彼汾之曲
片言折獄清風人穆升聞輦轂葦轍蒲帷公行不歸哲
人其萎後賢用微滎陽夫人柔明佐君嫁有嘉聞首代
馨芬高陽才子唐虞多士克先趙公大雅爰起有子如
是可謂孝矣崇原既平伊洛攸清永安厥靈萬有斯年
子孫以寧
文苑英華卷九百
