文苑英華卷八百五十九宋李昉等編
釋十
鄭州大雲寺碑一首
楚州淮隂縣婆羅樹碑一首
五臺山清凉寺碑一首
台州乾元國清寺碑一首
鄭州大雲寺碑李邕
恭惟黃屋者異唐堯之大雅精舍者曷什迦之廣乘將
以示崇高弘誘進俾夫壯麗加于四海瞻仰攝於群情
酌言永圖即理一貫矣大雲寺者鄭國慈緣之所建也
觀其肇允枚卜爰適底居所感彌多光靈滋茂固以星
晷上憲人統下稽執天物之大中合元宫之妙相豈止
宅豐壌盤名州厦屋雲隂沙門玉立而已於是象設巨
麗法供魁殊尊容乃神靈眷所仗則有寶座蓮動現身
金光不同於凡復歸于静至使彌留咸華遠人孔殷香
饌比肩花盖擊轂一心不起則從願應如二見無物則
随施逾疾故能飛名勝出福履嘉祥昭升累朝發弘歴
聖粤我高祖堯皇帝俟時登庸從(一作縱)觀興感再駕尚
軔五轉欲承鳳難(疑)矞雲龍睇霄極馳睿想於幽贊禱
法力於大雄創建漆象一軀植净根也洎我高宗天皇
大帝纉祖匡業繼眀德暉萬流澄&KR0801;八風叶律齊致功
於化造將有事於岱宗道由是邦言念兹者寺中留綉
像一幀實也丁厥則天皇大后奉遺托孤與權改物母
儀覇迹閫政神噐追惟乾蔭永動皇情眀啟度門宣遊
覺路乃降綉像一鋪廣也借如崇建塔宇附麗朝闕憑
縣官之力散王府之財中使相望匠人經始則有之矣
未或介在草澤僻居里閭發皇明於日中落寵錫于天
上有如此之盛者也日者通莊載堙繚垣式遏門途弗
敞面勢匪宏浮雲在天蝦蟆蝕月具瞻者渴高眀之歎
歸止者憤翳欝之心寺主俗姓李氏名婆諦隴西姑臧
人也發趣如因彌入禪寂雖獨得斷相而同人有為乃
陳詣府庭移牒省闥引仍舊之直矯易恒之枉申報曠
祀奔走宣勞終于訟真成我道勝是以頽墻埧塹焚䒹
平場廣途褰開層構踴出疑若當陽豁若揵徑洛師之
道盪胷冷然决渠滎波之水所謂形便得裝嚴具行李
榮觀羣(一作郡)邑景矣長史河東柳冲府君道融至和性
與元德從心絲譜遊刃翰林推轂演成誓言同事是刊
厥懿豈伐于功其詞曰
鄭之法宇兮在城一隅大雄應感兮休徵有殊累聖克
念兮象設三鋪佛身圓對兮神光發圖乃奉靈勝兮至
自彼都面勢推(一作惟)隔兮頽垣朽株南望不及兮欝然
坐拘觀者佇眙兮願履夷途碩德感發兮執心匪渝豈
用歴紀兮兹事乃敷刻石傳懿兮表此亨衢
楚州淮隂縣婆羅樹碑
觀厥好德存樹愛人及烏有情不忘雖小可作夫施及
者也則有宗廟加敬墟墓增悲覩物可懷比事期廣此
觸類者也矧及通感靈變元符聖迹根柢净土碩茂佛
時燭金山之祕影聮玉毫之殊相至若渥日法會茶毗
應身䨇樹之間光覆僧祗之衆安可混曜散木比列清
林議上茅之生喻堅固之神造者也婆羅樹者非中下
物土所宜有者已婆婆十畆映蔚千人密幄足以綴飛
颷高盖足以轉流景惡禽翔而不集好高止而不與巢
有以多矣然深識者雖能(疑)徊仰止而莫知宜識慱物
者雖沉吟引稱而莫辦嘉名華葉自竒榮枯常異隨所
方面額貞靈應東瘁則青郊苦而歲不稔西茂則白藏
泰而秋有成惟南匪他自北嘗爾或季春肇發或仲夏
萌生早光豐隨晩暮儉若且槁莖後吐芬條前秀差池
旬日奄忽齊同無今者(疑)可殊非物理所測古老多怪
時俗每驚巫者占於鬼謀議者感於神樹證聖載有三
藏義净還自西城(疑作域)建(疑作逮)兹中土宿因依齊戒瞻
嘆演夫本處真之舊間(疑作聞)原其始也榮灼道成之際
䆒其來也𣙜藏薪盡之餘或森列四方或合并二體常
青不壊應現分榮變白有終示滅同盡昔與什迦蔭首
今為羣生立緣夫佛病從人(有一來字)大慈感故樹萎因物
悲理然化能分身半枯即是以有合相後茂還齊宜其
表正聖神靈貺品彙以變見一攝而稱讃十方者也淮
隂縣者江海通津淮楚巨防彌越走蜀會閩驛吳七發
枚乘之邱三傑楚王之窟勝引飛輿商旅接艫每至同
雲冐山終風振壑官子惕息橋工疚懷魚貫延其萬艘
霧集坌於層渚莫不膜拜圍繞焚香護持復悔多尤廻
析景福於是風水相借物色同和挂帆啟行萬舳駿邁
浮山崛起而䟽巘慶雲亂飛而北峯雖電影施鞭夸父
杖策罔可喻其神速曷云狀其豁快者哉州牧宗子名
仲康廣孝惟家大忠刑國播清政以主郡儀古式以在
人知微知彰有禮有樂别駕扶風竇公名誡盈盛門貴
仕懿懷令名利用以厚生眀略以營道上交不謟下交
不黷司馬宗子名曰景虚受賢交幹用柔克退遂中律
先後自公且觀麟趾之詩未弘驥子之任邑宰清河張
公名松質藐自稚節忽乎傳(一作慱)聞始于能賦而彰中
於成噐而立牧人通忽徇物合權威肅攝於神眀慈惠
安其父母豈依政理自有才名莫不净慮(一作浮盧)一乘追
攀八樹歎徒植而多感惟化生而永懷大啟上緣率以
檀施碩直得多道暉寺主道元上座道約都維那曇一
寺皆妙覺圓常什門上首痛金棺而既往駭堅林而在
兹鄉里司徒元簡戴元景王元珪張仁藝王懷儼劉元
隠沈信祥等夙悟大師深入真際勤行進力護供儼莊
楊州東大雲寺法師希元廣𣲖清流固祗懷本戒行有
以鎮浮俗利言有以誨蒙求既憑籍於衆心亦謀眀于
獨得是標靈跡乃建豐碑其詞曰
政化之理兮甘棠猶存寶乘之妙兮婆羅是郭欽厥道
成兮八相克尊感乎示跡兮一歸可捫與佛合緣兮榮
落同時歘爾化生兮變誰思休咎略徵(一作休真徵)兮伺察
不欺流俗莫識兮綿曠驚疑上人西方(一作還)兮覯止僧
悲發呈靈貺兮堅固在兹方國傳聞兮想象悽其廽首
正信兮頂禮護持優曇千年兮曷足儀之
五臺山清凉寺碑
上尊王之分護大千也甘露以洒之慈雲以覆之香風
以熏之惠日以暖之忽恍乎無相之體通淍(疑作洞)乎有
形之類演正法降毒龍在清凉之山苑經行之地其山
也左溟渤右孟津恒岳揭其前隂山屋(一作崖)其後五峯
對聳四望崇崇蓄隂陽之神秀含造化之竒特每至丹
霄出日俯拍雲霞清漢無波下看星月可以侔鷲嶺可
以闢蓮宫在炎漢時卜中箭領用肇造我清凉寺在北
齊時以八州租稅食我緇徒焉歴代帝王莫不崇餙洎
我唐開元天寶聖文神武應道皇帝丕弘妙教大闡元
宗渥澤浸而恒河流景福丞而鐵山固仍復舊號祗以
修先是長安年中勑國師德感供以幡花文殊應見于
代具大神變法大光眀儼兮似或存倏兮無處所凡稽
首咸懷欣擇傍顧此身盡在光影其畢棄咎乃罔不休
示立諸相而無所立廣度群生而無所度非大聖至神
覆護其孰能如此者歟夫其清凉之為狀也壯矣麗矣
高矣博矣靡可得而詳矣赫奕奕而燭地崒巍巍而翊
(疑作&KR0008;)天寒暑隔閡于簷楣雷風擊薄於軒牖星樓月殿
憑林跨谷香窟花堂枕峯卧嶺尊顔有睟像設無聲觀
之者發惠而興敬居之者應如而合道天花覆地積雪
交輝梵響乘虚遠山相答珍木靈草仰施而紛榮神鍾
異香降祥而聞聽凄風烈烈詎辨冬春奔溜潺潺不知
晨暮經所謂吉祥之宅豈虚也哉開元二十有八載帝
之元女曰永穆公主銀漢炳靈瓊娥耀質發我上願歸
乎大雄爰捨金錢聿崇妙力奉為皇帝恭造净土諸像
欽鑄銅鍾一駢之以七寶合之以三金影摇安樂之界
聲震閻浮之國足以滌除煩惱足以開鍳聾盲二沙門
清白懷忠置陳于禪林之院樹法幢以供之聲梵樂以
安之惟時孟秋月望慶雲出山西北圓光五百餘丈有
萬菩薩同見其間前後感應不遽數意者其福我聖君
乎天寶七載貴妃兄銀青光禄大夫弘農縣開國男上
柱國鴻臚卿楊銛奉為聖主寫一切經五千四十八卷
般若四教天台䟽論二千卷俾鎮寺焉海墨樹筆竹紙
花書密藏妙輪千童萬品置之以寶案盛之以玉箱上
裭祐于君親下澤潤於黔庶善夫上座曇財寺主神慶
都維那智詵入妙覺海登大空山大德忠翰(一作幹)智空
曇開如岸玉寶先覺蓮花不染高僧清超净法雲光庭
觀谷蔭禪枝巖栖戒葉並鸞鳳比德龍象叶心豈即舊
而增脩亦惟新而超(一作起)構備致靈應昭彰邑郡以為
智德斯遺靡籌稱謂句偈不忘式圖刊勒敢承前短強
述斯文銘曰
天作五山兮寔曰五臺山(一作臺)上出泉兮有龍為災大
聖煦嫗兮戢毒徘徊西南其刹兮赫赫枚枚翠微之上兮
崒崫崔嵬金容月滿兮寶座蓮開祈我聖皇兮其至矣
哉以感以通兮為祉為福前際后際兮無去無來
台州乾元國清寺碑李華
天寶十五載逆將犯闕塵翳郊廟上皇哀蒼生避狄幸
蜀皇帝誓復君父之耻理兵于朔方避狄仁之盛也復
耻孝之大也惟仁盛孝大故(疑)不逾年而收京師奉陵
寢凶孽走而天降之戮化(一作元)氣和而人至于道巍巍
乎堯舜之烈不足比崇天子齊心元默運行慈煦為(一作)
(與)元吉卿士妙講(一作議妙)化之宗以為五帝三王之道皆
如來六度之餘也厥初生人降及中古君臣父子日用
而不知故玄聖昇竺乾而師有古先聖宣尼有言三皇
五帝皆非聖者而西方有聖人其為大千之尊乳育群
聖眀矣夫玉帛非為禮之本捨玉帛則無以為禮象餙
豈施教之源捨象餙則無以為教建塔廟為禮(一作尊威)容
履霜堅冰物有其漸於是卿士從兆人從九圍之中列
刹相望矣盈川非古邑也襟東江西山因而城之寺在
遠郊信者勞止自官吏耆耋至於商旅咸以津梁未建
為媿為羞邑城之西有净名廢寺背連山而面通川杉
栝晝暝緇褐經行寒潭夕清車馬無聲境勝心閑十金
果成耆夀徐君贊錄事徐知古等請於縣令隴西李公
平平請于前刺史趙郡李公丹丹請于河南等五道度
支使御史中丞京兆第五公琦琦聞於天子墨制曰可
僧義璿等伏以乾元之初元惡掃除國步既清廟易名
牓因改曰乾元國清寺昭&KR0790;功也自所志(一作治)洎於州
縣之長僚吏以降多捨清白之俸徵梓人求繪工為民
儲福為佛成宫高殿倚雲長廊生風蓮花出界開在空
中自江南無有是刹上座某等至某都維那某奉前佛
之心印得輪王之髻珠第五公以上智利國人登宰輔
李使君以全德公才持憲為郎今刺史陳郡殷公日用
忠武傑出長城江海專知官司馬隴西李公乾嘉峻(一作)
(俊)能操綱清可激俗縣令李令宗室(闕)儒政之善者皆
易簡詣於真境清净符于度門醍醐勝(闕)甘露妙源正
性無說弘之在言其詞曰
東裔名刹西方樂土吳山倚垣越水當戶檉松黝靄下
有象潭龍在泉中水容耽耽景象光澈江湖氣含天清
寶界地湧靈龕大聖蒸蒸動乎天地百神奔走戎服既
備命將誓師殄殱逆類奉迎太上開闢正位神人什憤
品物咸遂鼓舞賡歌上通元氣無思不泊雜沓禎瑞輪
帝御㝢像法昭融項(一作湏)彌四洲建大(一作大起)蓮宫倬彼
盈川秀冠越中縣有德政州有名公奉宣&KR0790;謀爰度崇
工(一作爰崇)梵侣開士慈雲惠風願言上報聖夀無窮建表
勒名堂堂乎鍾
文苑英華卷八百五十九
