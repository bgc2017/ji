文苑英華卷五百三十七宋李昉等編
襲封孝感門十八道
襲封
佯狂讓弟判二道嗣足不良判三道
子姪承襲判一道當襲偽逃判一道
用父蔭判一道請封爵贖罪判一道
孝感
澤中得堇判二道夢得籬粟判三道
赤烏巢門判一道投牋獲弟判二道
嫂疾得藥判一道
襲封
佯狂讓弟判
陳乙襲爵遂佯狂以讓弟甲嗣爵後方入仕隣人告甲
非嫡子不合襲
對房自厚
德懋懋官功懋懋賞是崇開國之典以致承家之事陳
乙志符前彦愛結友于雖佯狂之或違亦志義之可尚
循令問而克嗣固不當仁依德言而靡渝理應承嫡况
乃操刀使割能則無傷執射從畋貫乃斯獲仕進所取
孝弟歸先苟以讓而入官能濟人而輔國以之立長可
不謂賢隣告失宜竊以為得
同前廉方俊
封襲大典存乎嫡嗣公侯滎胄貽厥後昆陳乙以代先
崇班天賜重爵嗣業相繼家聲遠傳不好榮身克遵於
謙讓欲求封弟乃致於佯狂祖業斯廣友于多稱法雖
有乖恒典事則不爽人情昔玄成見承非妨入仕今陳
甲為襲難可寘刑
嗣足不良判
丙食一縣嗣子足不良請立其弟禮司不許云古有其
道
對
大夫稱家榮高食采冢子當室業茂本枝盈大足徵期
克昌於魏國六三能履或取笑於齊堂弱足者居奉身
而退據康叔之命以崇次及察韓黯之衷雅符高讓則
先茅舊土今也載傳孤竹遺風此焉無替法聽棄疾禮
貴象賢立弟捨兄理復何惑
同前張洌
藉慶食邑象賢繼踵承家之道將不媿於前脩疇嗣之
宜庶遥符於古義眷言長嫡疾乃天然既類郤克之刑
(一作形)將同孟縶之廢且仲子立衍循魯禮而知歸韋家
封成鏡班書而有序瞻惟乙情未爽通規在律雖違行
權則可請停司禁無拒乙辭
同前席預
錫爵唘土將以疇庸開國承家寄于令嗣乙受封一邑
參榮五等高門不昌厥子嬰疾昔郤克為使取笑齊人
孟縶不侯稱於魯史况主喪祭之禮如有朝覲之儀繼
代非輕擇賢而立有符故事無爽通途
子姪承襲判
武功申將軍沛公王伯宜身死無子孫其妻陳氏遂養
伯宜再從姪承襲事
對
辨方經野天子之疇庸開國承家諸侯之立社盟河誓
嶽藩屏之任攸歸鏤鼎銘鍾公侯之業為大門驅駟馬
路擁旛(一作幡)旗謀孫寄於衆(疑作象)賢嗣子希於必復伯
宜太微參代登上將之榮階黃土白茅踐通侯之貴族
千二百石與群后而俱朝二十八星共功臣而並列當
陽侯之文武空勒高碑孟嘗君之池臺終同下淚數竒
興歎殊李廣之無封天道何言傷鄧攸之不嗣陳氏鸞
傷玉鏡鹤怨瑶徽分劍匣之沉浮異椅梧之生死崩城
一慟非無杞婦之哀染竹千行自有湘妃之泣對霜閨
而憫默徒念平生撫猶子而傷心空思繼絶立嫡違法
自有全科無後國除宜從甲令
當襲偽喑判
甲從軍戰亡嗣子當襲偽喑讓人告訴病
對楊伯曦(總目作湯)
天子建國酌疇庸之典諸侯立家重延賞之業甲位居
戍旅道在干城覩三邊之羽書獻七縱之竒計閫外之
事既受命於瓜時軍中之法幾申號於葱嶺雖王師有
征而胡兵尚寇甲第之歡未展庚日之悲已及逝者何
追空怨盧龍之塞嗣子克荷爰受白茅之封眷彼鴈行
同夫鳥啄韋賢之子固是齊芳劉憲之兄宜其等列棣
華有訓桃李無言不慙孤竹之風願守延陵之節前史
嘉其德讓今人胡乃告論即議霜科寧符日用
用父蔭判
得乙請用父蔭所司以贈官降正官蔭一等乙云父死
王事合與正官同
對白居易
官分正贈蔭列品階既(集作如)酬死繼之勲則厚賞延之
寵今追思乙父勵乃臣節捐軀致命尚克底(一作立)定爾
功繼代勸能豈忘勤恤我後椒聊既稱有實桃李未可
無隂忠且忘身優宜及嗣如或病捐館舍贈官當合降
階今則死衞國家叙蔭所宜同正庶旌義烈用叶條章
請封爵贖罪判
得丁氏有邑號犯罪當贖請同封爵之例所司不許辭
云邑號不因夫子而致
對
邑號旌賢國章議貴如或不能自庇則將焉用其封丁
氏恩&KR1113;閨門罪罹邦憲寵匪他致既因表以勲賢咎雖
自貽亦可免於刑戮若不從其寬典則何貴於虛封漢
恤緹縈猶聞贖父齊分石窌豈不庇身宜聽輯矣之辭
難奪贖兮之請
孝感門
澤中得堇判
王祖母饑病立冬劉公孫因澤中取土得堇粟遺之後
有火過於西隣隣告云妖有司科之使司奏請旌異
對馮待徵
至誠感神天道應善雖欲蔽德其如予何王祖母病既
日臻甘脆蓋闕劉公孫孝惟天性墾鑿多勤坐北堂而
摇(一作招)魂仰南陔而結思是頼天靈其鑒地輸其珍綠
堇欺霜而沓榮紅粟無稼而呈粒此一竒也又何如(一作)
(賀)焉况丹燄飛空以災糜竺之室玄應必感不昧劉殷
之家隣者奚愚以厚誣而害物有司何酷載重詰而傷
仁明哉使乎清識遠矣舉直錯枉揚于王庭蒙雖不才
請從斯矣
同前
玄象凝邈群品必具流潛昭著衆感無隐懿哉公孫躬
履節養悼彼祖母歘纏饑疾心乎謂何天亦明視驗粟
有殊於籬下泣堇終同乎澤中可謂嗣德劉殷追縱李
密激芳塵於西蜀藹嘉聲於東晉霜竹擢笋自可包羞
冰魚振鱗頗亦慙德第如蔡順伏柩劉昆叩頭驚風由
其蓄緒洪焱為之卷燄精誠所致緗素&KR0879;列嗟乎至孝
孤其善隣所司科妖將涉厚誣之酷明使旌異深符清
德之美
夢得籬粟判
索和誠(一作成下同)家貧至孝夢西籬下有粟掘得十五鍾
鄕人以告非營求所得請納官
對員峴
穹壤之福允及君子純嘏之徵良歸盛德索和誠孝揔
心極義切天經其行則晉代荀何其道則孔門曾閔獲
西籬之粟遂(一作便)貽俗士之譏採南陔之蘭應招獄官
之訟愚謂不可(一作如此)况夫賢哉
同前楊守納
索和至孝居家貧窶因心則烏鳥翔翺弊服則懸鶉碎
羽立錐無地門挂陳平之席至誠動天庭列孟宗之笋
五芝繁茂氣雜仙露四壁森羅隙流頽日遂得玄穹降
祉紅粟呈祥不資南畝之勤自有西籬之錫諒貞符所
降非純孝之精欲以表斯孰能若此鄕人庸謬妄相詆
訐不違劉殷之德須遵吕侯之典
同前
索和中和産德純孝為人親之所安類曾參之至性生
無所飬同子路之嗟貧定省切南陔之心殷憂有北門
之興精誠所至動於鬼神吉夢有徵啓茲靈貺遂使鍾
盈積粟自能貯於西籬庾得如坻無假事於南畆動天
地而降福集人靈之休慶美劉殷之孝行再覩於茲伊
索氏之鄉(一作化)人一何狂簡天之所賜不合納官告者
誕(一作游)詞固宜反坐
赤烏巢門判
乙喪親之後家有赤烏巢門白兔遊墓人告不報官司
對
仁者曾輿孝哉閔子感彼天道通乎神明乙以顔色為
難温凊是切顧罔極而何報當永錫以攸居致愛敬之
歡盡哀戚之性宣父為政足可連芳穎叔稱純行堪施
及志義冲㓗精神洞昭故得赤烏巢門白兔遊墓霞明
丹翼赩日彩以揚光霜映素毛皓月華而皎質匪徒衒
美寧用報官人也無良訐之非直乙兮惟孝善則可嘉
宜表陳遺之感用旌吳順之行
投牋獲弟判
河内縣苟君林乘冰省舅冰陷而逝兄倫求屍不獲遂
作牋與河伯經宿冰開獲君林執牋出鄉人告稱妖惑
對
覃懷舊壤野王遺跡元凱造舟於後忿生食邑於前自
晉唘山陽鄭錫河沃精靈有作人物代興相彼君林實
為茂族感如存之念恭自出之心憑河履冰自貽陷溺
終墜而死當柰若何類無忌之永休比元陽之相負况
鴒原稱詠本在急難凡今之人莫如兄弟嫂溺禮通於
援手季没義切於投牋孝悌之心聰明正直靈鑒在斯
信宿之間克&KR0879;喪禮誠有應於今日事無隔於古人告
以為妖未符通識誣人之罪法有恒規請據愆尤以定
刑典
同前
風化所行德義為本煥彼經籍形諸典謨君林行著循
良道存甥舅比韓君之不别若劉生之酷似秦渭之際
寧止康公贈璜晉河之隂非無子犯投壁故使薄冰必
履微軀不恡乘遊水而長往泳龍宫而久辭兄倫志切
鴒原情敦鴈序散彼棣(一作花)萼恨盈東注之流(一作川)投
于牋牒泣下西門之恨(疑)惟德降美至誠感神芳聲列
於緗帙雅譽標於今古執牋而出自可矜於至仁鄉人
告妖恐或紊於常典
嫂疾得藥判
顔甲飬寡嫂疾求藥無出有童子授之化鳥而去隣告
妖異甲不伏
對
天鑒昭著神心正直苟精誠而聿敷何貺施而靡應顔
甲族承先哲行不違仁寧見倨於下機每防嫌於通問
榮擢棣萼痛違愛於仁兄諷起伯梁遂虔心於寡嫂衣
冠肅敬方禮國而躬勤衾枕嬰纏忽孀閨而寢疾四時
有厲始見攻裏五藥無資爰將暝昡至誠攸感異兆旋
臻豈童子之何知有神人之叶契香囊遽委俄曕見於
靈蛇歛衽方廻宛遷形於翥鳥聮翩彩翮疑徵入夢之
祥坱扎玄功即降痊疴之慶勿藥有喜道則雖殊無言
不酬(一作讐)義終可尚鄉黨稱孝固是當仁隣伍生誣何
誠蔽善
文苑英華卷五百三十七
