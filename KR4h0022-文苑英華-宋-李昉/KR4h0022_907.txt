文苑英華卷九百八宋李昉等編
軄官十六(諸將軍五)
右武衛將軍柳嘉泰碑一首
左武衛將軍白道生碑一首
雲麾將軍郭千里碑一首
雲麾將軍李楷洛碑一首
右武衛將軍柳公神道碑郭訥
公諱嘉泰字元亨其先魯展氏自司空無駭至于展禽
食邑柳下遂因采錫姓魯為楚滅遷於晉之解縣今為
河東解人也洎衞之莊漢之祉褒之講論六義琮之黃
金一笥赫弈勲業代有其人夫乾之垂象也上將躔於
五緯坤之導河也中條控於一曲以毓粹應德岳以降
神生賢賢可以為王爪牙德可以為國禦侮孰任其所
事則公庶幾焉曾祖則隋左衞騎曹參軍皇贈蒲州長
史堙厄卑位有才無時李葉蕩而困於先號聖人作而
光於後命祖奭皇中書令河東公厚德載庶物直心尹
天下齊七政於璣衡致一人於仁壽雖子孺之周密方
進之通眀不是過也父爽皇贈朝散大夫鄜州司空遜
而守忠敏以承德故有臺之樂未寵於皇庭而斯皇之
榮遂餙於泉壤三代繼業盛達公承累行之慶靈稟中
和之粹氣粤自羈貫迨乎成人矗其堤防森是矛戟直
節以成果勇温德而著令儀其行已也恭其親師也謹
其從政也恪其取友也義奉長者之深(闕)不越中庸讀
夫子之微言取其大略公幼丁太夫人艱襁褓之内若
有所失景雲元年先帝在藩以公女兄為妃則申王之
舅以外戚解褐授左金吾衞中侯則知傅昭儀之淑德
載誕恭王李夫人之麗容是榮恊律公循道執一體正
無貳不以怙寵而倨貴不以苟榮而屑禮無何丁鄜州
府君艱一粥之食杖而能起無時之號泣以繼血先帝
龍飛公猶在疾制令起復疑為左領軍衞左郎將賜緋
魚袋腰絰外除心喪内毁朝廷韙之開元二年申王以
伯舅重奏公為本府左帳内典軍九年又遷右衞率前
郎將十年又轉剡王府諮議十三年加游騎將軍守左
衞中郎十八年定遠將軍守左清道率或參桂巖之文
雅或握蘭騎之兵權肅宫道則荀埋(疑)之清和翊周廬
則衞綰之醇謹二十七年又加眀威將軍守右武衞將
軍上柱國賜紫金魚袋任同許褚職惟萬歲戎旅孔循
禁衞斯整煥彼章綬崇其寵榮故一心事君凡遷徙官
位不矯訐以沽譽不介獨以轢羣所蒞必聞所適必當
來有其惠去有其恩無潘岳之一除免子文之三黜縉
紳之士以為美談以其年七月遇疾彌留有加無間御
醫驛路中使在門猶能正不溷邪故巫覡莫進殁必合
度故手足全歸以八月四日終於長安開化里之私第
春秋六十有一遺誡薄葬眀主驚悼久之詔使就第贈
物三百段粟百石葬者量借手力縵幕威儀簫鼓餙終
之典斯為盛矣以十二月二日歸窆於萬洪固之原禮
也羽儀道路觀霍葬之紛紛龍虎㒺原見勝城之欝欝
公萬頃旁注千尋直上碩量瑰材敏識丼節家人莫見
其喜愠時輩但美其風流其存也子罕之不貪其殁也
國僑之遺愛故欒棘斬焉謂之善居也金革不避謂之
從權也貴而不滿謂之鳴謙也仕而守節謂之公器也
疾而得正謂之知禮也終而薄殮謂之達道也詩曰人
之云亡邦國殄瘁其此之謂乎夫人王氏瑯琊郡君晝
哭之外庀喪字孤嗣子祐良等遑遑焉過禮之孝也哀
哉碑篆盡假於余柔翰徒施實慙於墨妙貞石既刻有
愧於色絲其詞曰
將軍本胄出自周後羽父諸族展禽食柳自兹保姓才
與時偶涉河居東賢哲代有鼎氣潜毓河精隂受降生
將軍百夫之首眀鑑思瑩洪鍾待扣三紀典兵一心事
后賢妃之季名王之舅梁苑寵崇漢家恩厚朱軒繡軸
金印紫綬渥洼籋雲清平衝斗位纔上將年未中壽遇
疾徹懸全歸啓手杜陵東栢秦原栢阜旌轉城隅烟凝
谷口屬屬孤胤哀哀孀婦松檟淺深岡巒左右通溝刻
石天長地久嗚呼將軍殁而不朽
左武衛將軍白公神道碑于益
淳維之地上載斗極其氣勁悍其人驍雄間生將才恢
我王略其革去故俗鼎從新風建功惟忠戡難以武常
袵戈革每襟邊陲服士連華重代襲祉啓迪後嗣光照
前人可得而言也公諱道生其先呼韓之宗谷蠡之胤
代居南部早入中原漢興論封特命弓高之秩周臣赴
會爰書潞子之班祖廣琛雲麾將軍左羽林大將軍心
膂北軍爪牙中壘徼道以肅期門有嚴父崇禮忠武將
軍左金吾衞翊府中郎將軄副緹騎名雄鶡冠驚於誰
何勤以夙夜公誕自朔漠習于干戈太公之符如已神
授孫子之要動皆暗合心傾奉國膽略禦邊鎮在疆場
統其蕃部尋為寧朔州刺史兼部落主恩附獷俗威除
寇攘軍門罷扄虜騎遠遁開元中信安郡王禕以宗室
之賢受登壇之寄每有討伐命公先鋒寇必能嘗險不
避難馘黠虜之首繋林胡之俘仍授河湟大破戎醜數
實過當議功居多一自捍邊三十餘載終于左衞大將
軍春秋六十夫積善疇慶嗣續不忘辛氏繼封耿門多
將求之於代公實有焉其子朔方先鋒使同節度副使
開府儀同三司試太子詹事左武衞大將軍上柱國南
陽郡王元光乃勇絶倫而忠能力九伐之際常為戰鋒
勞旋策勲議績當最封開八國秩亞三司皇上寵乃茂
功義崇追遠恩光照於幽穸厚澤降于豐泉贈公太子
賓客夫人康氏為越國太夫人喪事官供有加常等以
永泰元年三月二十四日遷窆於萬年縣鳳棲原禮也
雙旐同引千車會送更刊貞石式建豐碑同武庫之間
樵蘇永禁比祁連之象丘壠長存銘曰
地在玄門代為良將名重關西氣雄塞上繼秉金鉞載
居玉帳戰必為鋒居當保障粤有令子時高茂勲援戈
揮日杖劔决雲東平寇孽西掃妖氛志由忠立名以勇
聞刻兹貞石以表孤墳
雲麾將軍郭公神道碑楊炎
山之西出將地之右主兵故前有辛李之雄後稱周郭
之盛四族者貔武其人風雲其氣出入千載蕃落憂之
皇唐一宇宙之初數邊蕃之罪太白上而天兵利隂精
盛而神將出於是郭氏之室世並五侯丹華轂者三十
人分采地者三千戶劔騎鼎食氣盖關山開閤而珠履
成行宴享而山玄滿座中興之俊鴻臚間出始以一劔
而震清海(一侮作漢)年未三十名冠雲臺位為國之長城身
主人之大命銘旂羽葆小韓侯之故事龍旆青社增召
伯之舊封則祖宗之盛未始聞也鴻臚即世關隴不震
天其永思戡定之代故盛業集于金吾金吾名千里即
鴻臚之孫出於荆藍之中長於松栢之下虎頭駢脅曲
踊雷聲猿臂過挾輈之材鷹揚表下韝之志始以將門
子往還隴上開元中西討石國負羽先登特拜游擊將
軍折衝都尉駕龍媒於殷路舞雙劔於前席二十六載
詔公與中使劉玄復開葱嶺以功勝敵不能軍班師授
左武衞將軍特賜衣甲一副超才也後五載有苑門之
後走射鵰之羣拜左衞將軍嶺巖人陣既成列而破石
城天險不待戰而降累遷左金吾衞大將軍驟兼玉門
軍使未行而遇疾嗟呼病生刮骨志屈噉肝累喉白刃
之中垂翅青雲之上以天寶十一載二月薨于武威之
第春秋若干夫人弘農郡君楊氏綘郡長史之孫臨洮
軍使雲之女河華茂氣齊姜盛族知(疑作和)于鳴鳳而外
姻致駕宜爾幹母而君子好逑始於龍劔雙飛中而雲
虹獨感春秋若干有子一人曰某果毅都尉山西將種
塞下雄兒周郎之豪勇冠軍終子之精魂先返年二十
一先公而夭郭氏本自周王之穆其在昔也漢有司徒
司空魏有車騎驃騎或竹馬垂信或金玉(疑作宂)稱豪世
后佐漢以補天賢王築舘而為道其在今也一門三戟
六乘七侯伊吾反昭於前鴻臚特坐於長河萬里敵國
四方每賓祭往來蒐除大閱望帶裳者知宗廟之盛執
金鼓者成父子之軍世德後來公其濟美則勲配祀典
中乏主祭之名哀及路人内無朝哭之位此窈窕之數
孰可問哉猶子子鸞善達禮以繼門族樂主辨以濟險
艱荀令君為不亡趙將軍其有子以十三載某月葬我
公于武威東原非緩也實卜年龍蟠天井岡伏山形閟
星象於玄宫起風烟於松闕將軍鼓吹廻過細柳之營
天子輅車出祖茂陵之道銘曰
壯哉強魂凜然風雨一劔刳鯨空拳搏虎錫以翿鼓觼
&KR0008;鞗瑲騂騎佩組革彼莊姜䄖翟珩璜言念君子乃心
無忘精返太白魂歸故鄕雙墳巍然流水湯湯秦雲如
牛磵石如羊二龍於此父子同岡
雲麾將軍李府君神道碑前人
斗極之下曰幽都其氣角立其風精悍常山之下曰涿
野其鎮碣石其神蚩尤海岳廻抱府君出焉雲龍感召
府君感焉惟天永保唐運故府君來朝克生保臣輔寧
大業坐中台者二子銘鼎鼐者六朝當國宣九合之勲
昇堂有八元之族府君諱楷洛先族漢校尉之裔也世
居其(疑)北遂食堅昆之地實主崆峒之人大為王侯小
為侯伯其精薄日月其動破山川厥後東遷復為鮮卑
之右府君英眀淳渾神踴天飛威嚴生介胃之容魁岸
本山河之狀雙舞長劔左盤琱戈虎嘯于窮溟雲從於
大澤有沉謀以忠(一作惠)中國有長技以服諸戎天子聞
而思之密命竒士要之信誓君子曰井谷不可以遊龜
龍儀垤不可以栽松栢淮隂去楚百里絶虞尚父從周
樂生歸燕此必精合於王覇魄見於祥符宜乎萬方而
趨一言而感矣是年冬府君與帳下騎士言曰吾乃祖
本漢將辱於單于之庭而今千年大恥壯士當建功大
國上駕真龍曷有遇風雨而泥蟠無卷舒以蜿變由是
奮躍遼海飜飛上京其來也戎羯生憂其至也幽燕罷
警上御前殿庭列千官鍾石畢陳君臣相賀始問其姓
因賜以家族特拜玉鈐衞將軍先賜以大弓文馬又拜
左奉宸内供奉升玉堂飱沆瀣矣帝曰余欲成幽都殪
死市乃命府君為朔方討擊大總管於是雲麾鐵騎川
動地踴左飲青海北登狼山帝曰余欲宅嵎夷破鴨綠
擊靺鞨俘林胡乃命府君兼幽州經略使於是間榆關
横障塞三以竒伏五以勝歸帝曰余欲軍北方之野乃
命府君為清軍於是敵也無氣𦦨之作士也無踴躍之
勞帝曰欲護坰牧使於是憑列走隊法掩亭院神螭水
瑞孔阜充碩帝曰余欲書日月之常教熊羆之旅咨爾
職典彼朔方復命府君為節度副使於是鎮之以德宣
之以威師和年豐罔或不若帝曰余欲配鈎陳之位養
死事之孤乃命府君為左羽林將軍於是蓬頭射聲上
貫牛斗帝曰余欲屠石堡疇其代謀僉曰府君乃命佐
中權發大號於是玄黃灑血玉石俱摧載(闕)中兩蕃不
庭有詔府君尋盟舊國單車從漢二憾來同敵人變心
懼我為患乘主客之勢合貔貅之兇甲興于門車結其
外府君復為死地丼為國羞仰而騰駒若與神遇横跳
出於虎口伏念歎於龍顔的盧之師惡可喻也吐蕃之
寇河源衝下憑矣矢石交作府君以精騎一旅濟河之
(一作而)南萬火燎乎他山三軍出其間道驚寇四潰重圍
自解加竈之竒孰云多也初府君將赴征西謂所親曰
余往必尅敵殆不能歸及班師獻捷殁於中路眀達人
之委順君子之終鄧公之勇曷其智也至若秉季布之
然諾法穰苴之政教動於軍誌舉合吏能竒謀絶於揣
摩故事留於風俗神對歷象精(缺)晦眀勤道不形進而
人莫見也為政以德寵而久彌尊也始自天后之末至
於聖皇之朝前後錄功凡二十四命食邑二千七百戶
封薊郡開國公又加雲麾將軍參定國者兩軍拖侯服
者四紀會兵車者百勝出帳下者千人國有事未嘗不
動勞無私可謂知禮故得大命三錫重侯累封輅車山
玄藏于大室壯圖未極沉疾生勞臨合浦之秋伏波將
老望河源之道征虜不歸某年某月日薨于靈州懷定
縣之師次享年六十有七追贈營州都督賻物三百疋
米粟三百石以眀年某月日詔葬于富平縣檀山原禮
也夫人某郡都鴻臚卿某之女異氣祥合高門欝興卜
隣也鍾鼎再懸受祿也䕫龍在席元子太尉臨淮郡王
兼侍中光弼河圖鈎合上感神精磅礡于隂陽之和同
符於元命之紀次子將作監光彦氣含精勁仁服孝慈
列侯于千石之家從事于四方之志少子太保光進命
匹忠義縱横知名天之辰象物之粹靈乾元中大尉以
東諸侯三會于河再以駀髳濟于淮海天子美齊桓之
志系凡蔣之盟以府君炳德丕赫積流仁慶追考功績
發于簡書謚曰忠累有褒贈號韓國夫人於是建廟堂
命宗祝室有山龍之服饗有金石之和昭宣令圖煥然
銘篆以炎掌史之官也奉命為詞徘徊大名頌耿弇有
終有慶慷慨觀德美張仲為子為臣銘曰茫茫上天下
降狼星崆峒之野焜燿其形於赫巨唐風雨是經矧伊
本邦曷不來庭煌煌府君為國之翰從順干戎威讐勦
亂隂剛萃靈㝅碣精悍志不可翫綿綿塞草天地(疑)之
下北拒狼山野無敵馬殊勲大績玉劔玄社天空武庫
海折崑崙在昔遺慶魯之臧孫曰聖在天勤于至道既
命太尉亦崇太保一門四龍三作元老赫赫元老氣合
清貞白髮垂冕高堂有親帝命韓國祚于夫人亦詔薊
邱下寵眀神左鑿貞石垂于將來矧我洪勛上懸雲臺
彼邱之頽此澤之堆悠悠令息萬古不回
文苑英華卷九百八
