文苑英華卷三百九十四宋李昉等編
憲臺二
御史知雜
授崔寬侍御史知雜事制常衮
勑朝散大夫守尚書考功郎中長春宫使判官賜紫金
魚袋崔寬南臺自兩丞之亞以久於其職者參領羣務
近制或選尚書郎累更執憲著稱一時多以本秩行御
史曹事以寬介直方潔秉彛守中學可辨政文皆達理
試用有績素知其才近司考課事任猶簡足以兼濟存
乎使能佇揚峻風無或廢命可兼侍御史知雜事如故
授李㻆侍御史知雜事制
勑殿中侍御史内供奉李㻆宗室良才士林雅望懿以
文行精於吏術近參清憲益著令名舉兹臺綱屬在公
器宜膺俊選佇揚厥職衣以朱紱光兹白簡可侍御史
知雜事仍賜緋魚袋
授高允恭兼侍御史知雜事制元稹
勑御史府不以一職名官盖揔察羣司典掌衆政副其
丞者是選尤難而御史丞僧孺首以朝議郎守尚書戶
部郎中判度支案飛騎尉高允恭聞於予曰允恭始以
儒家子能文入官在監察御史時分務東臺無所顧慮
為刑部郎中守訓典復以人曹郎佐掌邦計懸石允釐
撓之(集作而)不煩簡而無傲静專動直志行脩明乞以臺
郎兼授憲簡雜錯之務一以咨之朕俞其言爾其自勵
(集作勉)無俾僧孺昧於知人可守(一作以)本官兼侍御史知
雜事餘如故
授崔琯職方郎中御史知雜事制
白居易
勑近歲以來副相多缺朝綱國紀咸委中憲而侍御史
一人得揔臺事以左右之今御史中丞德裕以中散大
夫行尚書吏部員外郎上柱國崔琯守文無害蒞事惟
精在郎署中推有才理奏補是職請觀其能因而可之
仍加寵秩操執舉錯爾無自輕可守尚書職方郎中兼
侍御史知雜事餘散官勲如故
授鄭處晦職方員外郎兼侍御史知雜事制
杜牧
勑朝議郎行尚書職方員外郎上柱國賜緋魚袋鄭處
晦御史中丞韋有翼上言曰御史府其屬三十人例以
中臺郎官一人稽參其事以重風憲如曰處晦族清冑
貴能文博學人倫義理無不講求朝廷典章飽於聞見
乞為副貳以佐紀綱以爾處晦嘗居内庭草具密命自
以疾去于今惜之頗俞其言如我自得有翼為爾之知
已予為有翼之德隣上下交舉豈有私愛勉脩職業所
報非一可守本官兼侍御史知雜事散官勲賜如故
授兵部郎中鄭黃庭兼侍御史知雜事制
錢珝
勑具官鄭黃庭法者治之具也以人就之則得其所理
矣而執法之吏剛失入虐柔失入懦有善執者惟居其
中今御史中丞歸昌以贊貳之闕推擇斯難舉爾之書
稱善頗至亦聞爾端肅詳慎能理其身移之當官信可
陳力夫理之不勝吏實相循處剛與柔期于無失審固
在已遵行有章克念居中斯為善執可依前件
授禮部員外郎集賢院直學士賜紫金魚袋王
摶刑部郎中兼御史知雜事制
錢珝
勑御史中丞光逢以望執憲縉紳間咸觀其初故選薦
府僚審而後定以爾學文惟博藏噐則深正道甚夷有
進不競其守則峻其用必通斯可正秋曹郎率白簡吏
貳綱紀之服執而整墮矣古皇之庭實生屈軼安得今
之服冕不若其古者之為草乎官有舊章爾當明舉可
依前件
授王摶兵部員外郎兼侍御史知雜事等制
李磎
勑持紀綱以貳于中司書言動以歸于太史二者亦重
矣而躁競者徒利於轉遷囂薄者止貪於清近問以職
業則杳如物外遂使南臺無典章可采東觀無注記可
求壊法曠官莫斯為甚某官王摶等並以科籍早登朝
列而憲署以摶茂族英才嘗雜事於亞相皆言其所藴
蓄未盡施設請復兼柱下進省曹以用之丞相以柅大
臣令子日禀訓於名父皆言其所聞見妙得規模請引
之朕前委直筆以觀之是用同奬擢無所疑焉爾其勵
乃冰霜謹乃毫簡勿循往例以正時風可依前件
侍御史
授鼎州司兵參軍崔昇等侍御史制
李嶠
勑承議郎前行鼎州司兵參軍崔昇等學可從政文能
按章幹局並優清勤咸著丹墀持法既佇良才白簡繩
違尤資器識宜膺石室之命俾參鐵冠之侶可依前件
授何彦則侍御史制李㢠秀
鸞臺朝議郎行佐肅政臺侍御史上柱國借緋何彦則
風標峻遠志懷毅烈學妙(一作涉)羣言行歸直道營屯河
右克贍軍儲校律湟中載清夷落歲寒彌勵終始不渝
宜承懋賞之恩允穆增榮之典可朝散大夫左肅政臺
侍御史勲如故
授慕容珣侍御史制蘇頲
門下朝議郎行密州司馬員外置同正員慕容珣志竭
忠讜才充學行方書之&KR1015;門傳御史直繩必踐廷奏姦
人凜然生風不避當道醜正非罪遺賢久(一作攸)歎長鯨
已戮擊隼方秋宜貴寵章復膺清憲可朝散(一作議)大夫
行御史臺侍御史主者施行
授禇璆侍御史制
勑通直郎監察御史裏行驍騎尉禇璆清識雅致遒文
贍學養能見其盤錯臨事杜於脂韋比騖輕軺且持嚴
簡逢二庭之寇無乏於餽軍徵萬里之兵有聞於赴敵
念勞斯屬懋賞攸憑增遷御史之端式寵侍臣之列可
侍御史勲如故
授張遊侍御史制
勑朝議郎行司農寺丞張遊清方自居專直不撓秋風
始擊每勵鷹鸇歲寒後凋斯見松栢國儲在於紅粟王
憲持於白簡式寄人天之重更聞臺閣之遷可行侍御
史散官如故
授游子騫等侍御史制
勑營田使游子騫等砥操礪行慎言檢迹清公乃持法
之端詞學皆養能之要臨事必果已畏神羊執心不回
先聞擊隼宜在鸞階之列用成烏府之遷可依前件主
者施行
授楊瑒侍御史制
勑朝議郎行殿中侍御史楊瑒風度凝整器懷沉密清
心所以激貪明識由其應務頃司王憲深練朝經體文
質以會理適柔剛以為用必能履繩作則執簡弘宜夙
從臺閣之遷更寵軒墀之列可行侍御史散官如故
授呂周侍御史等制孫逖
勑行殿中侍御史呂周等體資(一作含)忠厚器韞通明能
兼餙吏之文更有過人之實並膺明選克振朝綱宜展
才於草議俾遷榮於執法可依前件
授元巽侍御史制常衮
勑朝議郎侍御史内供奉元巽踐行直方秉心純密懿文
經務持法奉公積勞既深令聞斯洽宜從職員之正式
光風憲之選可侍御史散官如故
授蔣將明侍御史制
勑宣議郎殿中侍御史供奉東都留臺蔣將明祗服文
儒精詳禮體持素範以行已秉清心而在公執法不違
峻風自遠俾遷柱史分領臺綱可守侍御史東都留臺
散官如故
授崔益侍御史制
勅通議大夫侍御史内供奉前諸道營田使判官靈昌
郡開國公崔益積德垂裕清才致遠久佐稷農之重仍
參邦憲之列事必精當勤而有成宜正臺綱以明朝奬
可侍御史散官封如故
授孫會侍御史制
勑朝散大夫侍御史内供奉充福建節度判官知上都
留後賜緋魚袋孫會聞義執禮直以方外守信敦睦斷
無他腸紹儒門之學行工詩人之比興服我清憲介于
戎車休有令名動皆成務允是公選正其命秩可行侍
御史散官賜如故
授杜暹等侍御史制韓休
勑朝議郎行殿中侍御史杜暹禮樂之器直方效節通
直郎殿中侍御史内供奉馮宗文儒之業堅正在心咸
以清公副兹望實風霜既肅臺閣推美持我邦憲載穆
時談俾遷周史之能更奉楚冠之任並可侍御史
授裴注等侍御史制元稹
勑水部員外郎(五字集作諸道鹽鐵轉運東都留後兼侍御史)裴注等法者古
今所以(集無以字)公共也一日去之則百職盡墜是以秦漢
以降御史府莫不用剛果勁正之士以維持紀綱季代
(集作氏)而還埋輪破柱之徒絶不復出朕甚(闕)焉去歲以
來俾(集作比)命御史丞為宰相盖欲慰薦人之不敢為也
爾等或以吏最或以學聞當僧孺慎簡之初遇朝廷渴
用之日又安可廻惑顧慮於豪黠而姑以揖讓步趨之
際為塞職乎可依前件
授李蔚侍御史盧潘殿中侍御史等制
杜牧
勑將仕郎殿中侍御史李蔚劔南西川節度判官朝議
郎檢校尚書禮部員外郎檢校御史上柱國賜緋魚袋
盧潘等夫法不立而化行惡不去而善進雖使堯舜在
上未之有也故御史之舉職者前代有埋輪都亭之奏
國朝亦有戴豸正殿之劾若非端勁知名之士不在斯
選蔚以文行進用已著勞效潘以儒雅流聞今膺拔擢
有司列狀詞旨頗公使吾綱目盡張隄防不壊不在法
吏其在他乎朕闢祗宫之門開天下之口企以待理無
有厚薄爾等吐茹侮畏之道能不愧於詩人斯塞職矣
可不勉之蔚可守侍御史散官如故潘可行殿中侍御
史散官勲賜如故
授温璋侍御史制崔嘏
勑大理丞温璋朝廷用人不獨取名聲暢茂曹唱羣和
而命之至於御史府尤藉才能以責官業前時隂率衆
吏搆成姦謀焚我帑聚其主事以火事上聞付于理寺
而璋於羣疑之中獨出明見比令左驗事則果然此真
憲府之任也俾戴豸冠仍加朱紱勉思奉職無忝我用
才之意可依前件
授盧就等侍御史制
勑前義武軍節度判官盧就東川節度判官爾朱杭等
侍御史居其府則掌領推按糾繩愆尤立於朝則正其
視瞻峻彼風範官號清重才資鯁直拔而用之不在階
級爾就爾杭立身有文能用嘉猷參于將席憲丞上請
咸曰得人嗚呼神羊在庭屈軼在砌觸邪指佞二物可
師無為畜縮以孤我誠臣之舉可依前件
授崔義進侍御史趙光裔鄭祁殿中丞李皎監
察等制薛廷珪
勑崔義進等吾近以風憲之任委諸名卿中外肅然佇
其振舉果於掄選能掇菁英且言澄澹秉彛進退由禮
(句)義進之脩整也無怠(句)墻岸山立(句)時情藹然(句)光
裔之峭直也不黨(句)英華發外(句)清勁積中(句)祁之藴
蓄也無多謝於前脩(句)聞善若驚(句)覆簣不止(句)皎之
砥礪也頗自彊於遠槩皆克荷先訓來為聞人俾之整
肅周行懲艾風殺(一作教皆可疑)觸邪指佞庶有可觀爾當其
才朕俞其請各揚厥職懋對天休可依前件
文苑英華卷三百九十四
