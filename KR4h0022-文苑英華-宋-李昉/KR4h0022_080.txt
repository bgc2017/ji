文苑英華卷八十宋李昉等編
鐘鼓
霜鐘賦一首夜聞山寺鐘賦一首
觀鑄鐘賦一首洪鐘賦一首
鼓鐘于宫賦一首長樂鐘賦一首
敢諫鼓賦一首諫鼓賦一首
數里鼓賦一首六街鼓賦一首
霜鐘賦(并序)喬潭
南陽有豐山山有鐘霜降則鳴斯氣感而應也潭忝預
少宗伯逹奚公特逹之遇擢秀才甲科庶幾人間有是
譽處然南陽則公隠居之舊也故為霜鐘賦以廣知音
豐山之峰巉巖積翠之石森爽凌(一作冐)寒之松上無鳥
飛(一作飛鳥)下無人蹤深(一作何)杳杳以静謐有天然之古鐘
兩欒神資九乳靈化寧失制於侈弇豈遺音於窕摦每
簴器以自閑常宿懸而不下(一作每虚氣以自得常宿懸以警下)動於耳
而藏於心必高秋之良夜於是泬寥兮日暮而天晶蕭
瑟兮霜落而風清爽氣無朕前来滿盈跳然出復(一作復出)
鏗爾有聲信不擊而不考能大鳴而小鳴始則函(一作含)
胡擁鬱旋復充詘紆閒若往若還徘徊其間爾其舒肆
奔放長齊(一作欒)遠暢乍浮空以紆餘更觸物而瀏亮入
林蕭蕭在水湯湯泛濫淺瀨聯綿疎篁夜鶴怨兮彌若
寒猿悲兮更長餘韻舂容隨風悠揚遶於洞庭浮於瀟
湘梧楸紛以離披蒹葭颯其蒼蒼及夫夜已艾兮彌静
山無人兮月冷時(一作初)肅肅而(一作以)自凄復硠硠而虚
警其動愈出其来甚徐合於元化遊於太虚轉達(一作遠)
而盡誰知所如聊獨立(一作坐)以傾聽恍若失其躊躇聽
不及已想存其餘方其寒氣曉集鏘然應急發越林巒
周流井邑前聲未盡後韻相及羇臣之空館屢来思婦
之高樓偏入莫不恍然驚夢歔欷掩泣夫鐘之應霜也
應以無心士之知己也貴其知音不鼓而鳴者其聲遠
不言而信者其分深故自然之聲無假於煩手特達之
分不資於騰口吾欲徵華鐘喻良友懷音退(一作淵)默藏
器虚受可以適南陽待清霜之一扣亂曰風籟起兮喧
長薄霜鐘鳴兮動哀壑合大塊兮聲無作雖有聞兮常
寂寞
夜聞山寺鐘賦(時宿高山少林寺)李子卿
寒月山空蕭蕭遠風有客静聽雙林之中鷲嶺深兮夜
分後龍宫隠兮洪鐘扣蒲牢鬭兮獅子吼魍魎懾兮魑
魅走搏泉頂兮隤谷口入有間兮出無有其發地也衆
竅怒兮群籟起既聾山兮從(疑)噎水石鼓震於四荒雲
雷飛於百里其在空也漫兮浩浩殷兮雄雄若陽臺之
散雨似溟海之生風其稍絶也小不窕兮細不緊斷還
連兮遠而近著回風而欲散值輕吹而更引寂兮寥兮
忽不知其所盡或有宴坐真境觀空禪林將冺萬法是
資一音惟其来無所見其跡察其去不可得而尋繁焉
則應應而無心葉蠒曾是而問(一作聞或作問)縛驚猿因斯而
受擒别有道冀隠淪學傳文囿鏗爾而作賈勇在於横
撞洞然而来含毫思於一扣嶺上曈曨星漢移松楓颯
颯風(未詳)吾欲不書山鐘之状何歌於斯詠於斯
觀鑄鐘賦翟楚賢
隂陽作炭兮天地為爐陶甄庶類兮品物昭蘇上法下
象兮智者紀圖終宵盡日兮工人製模圖之如何情專
思苦模之如何聚沙凝土金堅以為樣度窕摦而成規
矩設機關立扉戶憑虚無以蹙凝疑槖籥之有主尊鳬
氏之宏規鑄龍宫之信鼓青蓮妙果兮蒼生所怙檀施
如山兮縱觀如堵回禄用事兮烈氣激揚飛廉呈巧兮
熾聲赫怒沸沸渭渭奪於日光霍[穫-禾+火]燐亂青熒蒼黃玄
穹之星夜落焉可侔象赤城之霞朝起無以比方疑崑
崙之飛爍吸晴天之太陽聚徒侣走匠石煎金膏煉鉛
液青白之氣畜精粗之氣適伶人奏樂以先譟法侣焚
香而接迹願(疑)觀者攅眸以奔騰畏焮者連袂以辟易
開竇泉注歸模電射固倏空而成功乃踟蹰而方闢攅
鍤開長繩曳衆力拔群扛制歸禪關之清淨亂埃窞之
堙瘞禮含禀說之文旋起熊龍之勢懸於簴鼓於宫氣
凌厲聲沖沖清塵濁警昏蒙惟良匠之鎔鑄尚其如此
况鴻鈞之陶冶行乎至公
洪鐘賦謝良輔
昔者皇帝度六律和五音率伶倫之士緫金石之鈞將
合樂以教令俾洪鐘以平心當其形器作坯土進太房
既列風槖伊震奉眀謀以立象窕摦不愆出良冶而成
聲函圜得儁空以受氣動以發生尚羽大擊逢霜小鳴
穢浮為之疎曠沉伏由其震驚如戢韻以待扣每登懸
而惡盈若乃長鯨似小猛簴為狘崇巒呦糾練響潜越
九乳形矣信垂範於九州兩欒存焉更分儀於日月虚
而不屈應而無窮廣樂之器為音之雄欲其能鳴幸舂
容以大扣冀乎聞外必鍧厲之有中不誇乎窮髮之墟
實美乎亭臺之宫儻擊考之無厭敢昭宣於國風
鼓鐘于宫賦(以喻以鼓鐘自中形外為韻)李程
徵鼓鐘于前聞誠修身之善喻始自中出終能外布此
夫曠理必彰善惡之由將以審音不失洪纖之度擊之
于宫聲無不通乍超越以迴出竟周流而四充聞之者
足可以自誡聽之者於焉而發聦若然則處暗室者可
以慎獨在多言者曷若守中豈徒夹兩欒滿九乳運四
氣而應律合五音而中矩必將察理亂之變眀是非之
至播洪音於萬鈞在敏手而一鼓由審音以聽焉(未見自字)
(官韻)鐘之為喻警夫行道之人聲也何從出乎有過之地
苟由中而既發諒聞外之難秘夫鐘之所響響而見聽
人之所慎慎於未形雖扣之而在寝必聞之而盈庭禮
失所譏想杜蕢之揚觶教之以義嘉大禹之勒銘和順
積中辟(疑)訇發外可以掩笙鏞之逸響節干羽之繁會
究彼所從爰自九重鏘然有聲初疑乎叔之離磬鏗以
立號如辨乎倕之和鐘其小也究而無滅其大也摦而
不容原乎其異察乎所以若禮之失惟鐘是比苟因聲
而必聞信無良而可恥故能分清濁韻宫徵將有感於
動心寧取樂於盈耳故君子之聽鐘非其鏗鏘而已
長樂鐘賦鄭錫
漢宫昏曉兮樓殿相望雙闕雲聳兮千門日長銅壺夜
漏金鏡朝光鏘華鐘兮肅天居之岑寂張猛簴兮壮神
容之焜煌含虚守静應用無方聞之者朝警而夕惕扣
之者神和而意揚此乃樂府之彝器宫懸之高張豈比
夫羽籥絲竹匏土革木徒攅雜以鏗鏘若乃九陌初昏
重門聚柝清禁將開繁星乍落月宿翠樓風清金閤發
清聲之響亮覺層樓之寥廓思遠客於鶉衣怨美人於
羅幕足使懷愁者感之而增欷得志者聽之而愈樂豈
在物之有心伊人情之所托及夫雞人未唱鵠鑰猶封
星翻南陸月掛西峰出入萬室周流九重走軒車於金
馬震櫺檻於銅龍千官警兮清珮響百鳥鳴兮春露濃
豈謝泗濱之浮磬豐嶺之霜鐘而已哉夫其逐吹含空
馳烟驛霧徘徊宫闕演漾官署虎嘯空中龍吟何處近
從丹庭之室遠盡青門之樹刜之以劍思利器之一揮
擊之以莛嘆酌斯之再遇(一作嘆清音之難遇)豈獨稱鳬氏於周
典發鯨魚以漢賦爾其舂容鼓怒之音千石萬鈞之實
洪爐鎔冶之姿(一作貌)白蟲篆(三字一作蟲篆龍)文之質總衆美
以混成亮吹萬而得一客有羇旅靈臺經過牟首玄文
未獻白賁徒久聲聞於外空美鼓鐘于宫氣或在天誰
知蔵劍於斗懷洪音而未發敢虚心而待扣
敢諫鼓賦(以聖人来諫諍之道為韻)白居易
大矣哉唐堯之為盛(一無此八字)鼓者樂之器(三字一作工所制)諫
者君之(一作所)命鼓因諫設發為治世之音諫以鼓来懸
作經邦之柄納其臣於忠信(一作直)致其君於眀聖將俾
乎内外必聞(一作將使内外必聞)上下交正然後為一人之慶賾
其旨知君上之無私酌其義知臣下之勿欺(二十五字一作於是)
(乎唐堯得以為盛者也至矣哉)獻納者於焉直節諷議者由是正辭(一作)
(諷諫於焉盡節獻納由是正辭)故蹇蹇匪躬道之行也鼘鼘不已聲以
發之雖言之無罪而擊之有時(十字一作言之者無罪擊之者有時在由是正)
(辭之下)始也土鼓增革(一作華)蕢桴改造外揚音以應物中
含虚而體道不窕不摦由工人(二字一作巧者)之作為大鳴小
鳴隨諫者(二字一作直臣)之擊考若乃宸居謐静閶闔洞開隠
隠聞於天闕鼕鼕發於帝臺既類夫坎其缶宛丘之下
亦象乎殷其雷南山之隈(若乃至南山之隈一作有若坎其缶于宛丘之下又如殷)
(其雷在南山之隈)音鏗鏘以鞺鞳響容與以徘徊儆乎(一作于)帝
心四聰之耳必逹納諸人聽七諍之臣乃来故用之(一無)
(此字)於朝朝無面從之患行之(一無此字)於國國無居下之訕
洋洋盈耳幽贊逆耳之言坎坎動心眀啓沃心之諫且
夫鼓之為用(一有也字)或備於樂懸或施於戎政以諧八音
節奏以眀三軍號令(元本作八音之節三軍之命緣第一韻已押君之命故從集本)未
若發揮謇諤啓廸諫諍(一作備察朝闕發揮廷諍)聲聞于外以彰我
主聖臣良道在其中以表我上忠下敬稽前典叙彛倫
諫鼓既陳諫聲乃臻對善旌而俱懸義之與比將謗木
而並出德必有鄰(稽前典至必有隣一作然則義之與比德必有隣將善旌而並建與謗木)
(而俱陳)是以(一作必)聞其音則知有獻替之士聆其響豈(一作)
(必)獨思將帥之臣嗟乎捨之則聲寢用之則氣振雖諫
諍(二字一作聲聲)之在鼓終用捨而因(二字一作之由)人
凡一作皆集本
諫鼓賦(以聖帝之心渴於聞過為韻)王起
先王懼五諫之或替恐四聰之有蔽爰立鼓於朝得為
邦之制臣之擊也將宣補衮之誠君之聽焉是叶從繩
之契所以臨下國所以承上帝豈鼕鼕於金奏之間坎
坎於宫懸之際亦既戒止居然可分契無私之路彰不
諱之君猛簴趪趪以特立直言謇謇而必聞聽其音知
有譎而有諷察其状亦非鼗而非鼖借如眀眀哲后輔
以賢佐懼德化之失慮政刑之墮必佇斯音用補其過
乃有誾誾之闕諤諤如林或匪躬自致或造膝来箴叫
帝閽而九重猶遠獻工藝而一人且深於是伐兹鼉鼓
殷爾雷聲氣作援枹雖假下臣之手聲聞黈纊終沃大
君之心豈表識於作礪將思度於如金誰謂再而衰響
不可遏誰謂三而竭志由是達防口之政多慙逆耳之
言載渴列彼天居大音所儲志惟厲乃仁則依於得夫
賢掩善旌之所進箴於闕殊謗木之所書自得與一言
而戾止何必諧八音而樂胥方今堯舜在上伊臯為政
皇建極睿作聖而百官尚箴七臣猶諍用設之為舊典
亦表之為新令念兹在兹是訓是彝藥石必納芻蕘不
遺鼓也高懸寧不考而不擊君惟無過願歌之而舞之
數里鼓賦(以聖人立制智者研精為韻)柳宗元
異哉鼓之設也恢制度於天邑佐大禮於時行即行贊
盛容而立之斯立觀其象可以守威儀之三千節其音
可以表吉行之五十配和鑾以(一作而)入用並司南而為
急若乃郊薦之儀既陳封禪之禮攸執經千里而分寸
可候度四方而禮容是集施五擊於華山之野知霧氣
已籠用百發乎南山之陽識雷聲所及先聖有作後王
式遵啓玄機以求舊運巧智而攸(川文粹作信)新相彼良工
自殊昧道之士眷兹木偶應異迷途之人齊步武而無
佚差遠近而有倫遵大路㒺愆乎禮典聽希聲克正於
時廵雖道有環廻地方險易固善應而莫實諒知幾而
有為載考載擊所辨于(一作乎)長亭短亭匪疾(一作亟)匪徐
足分乎有智無智觀其妙矣孰測其微細觀其徼矣(一作)
(兮)詎知其啓閉音不衰而得度響其鏜而有制于以翊
龍御于以引天旋異銅渾之儀亦可叙紫微之星次殊
玉漏之制而能步黃道之日躔周物之智斯設極深(一作)
(塗)之幾是研鄙繁音之坎坎陋促節之闐闐妙出人謀
巧(一作思)由神假時然後擊贊賞(一作虞)典于今兹動惟其
常契同(一作周)文于(一作於)古者由是皇衢以正帝道斯盛
恭出震以成威(三字一作之威儀)膺御乾而啓聖我后得以昭
文物展聲眀不愆於素可舉而行宜乎騁墨妙呈筆精
固敢先三雅而獻賦庶將開萬國之頌聲
此據柳文校定其一作皆集本
六街鼓賦(以動心駭耳防非之道為韻)王履真
惟道路兮此有其紀綱在昏曉兮用警於行蔵設彼鼓
節以為人防俾守度而知禁咸順時而嚮方觀其四門
洞達九逵攸長不有司局則政或以荒不有式遏則人
或以&KR1327;粤惟聖唐作法兹始岐路分職里閈對峙萬井
如棋三條若砥樹鼉鼓也㒺不式遵命虎賁焉各慎所
履日入于酉俾于行者止斗回于天警夫居者起惟其
度數自合銅龍之漏節其晝夜不失金烏之晷豈比夫
繁於手盈於耳而悦彼姝者子乎每司辰而不愆必候
時而後動聲坎坎而旁殷遐邇氣雄雄而中遏煩偬通
途廣陌萬戶千扉晨應雞鳴夕催人歸牛羊下時迎暮
烟而斯發河漢云沒伴曉色而漸微此乃守常有則守
矩不違一厥人兮人懷其信齊厥政兮政絶其非不然
者則是或見訛下無所楷使六歷時謬萬夫聽駭是知
街之設也所以通達幽深鼓之懸也所以發揚聲音豈
獨警其當路亦用革其非心職是司者爾㒺不欽無先
天兮以欲敗度無後天兮則人匪忱别有養蒙以居惜
隂為寶遊藝鄒魯觀光咸鎬每聽喤喤之聲實樂平平
之道敢課虚而進牘聊體物而摛藻(未見之字官韻)
文苑英華卷八十
