文苑英華卷九百八十三宋李昉等編
交舊六
祭包秘監文一首祭吕給事文一首
祭梁補闕文一首祭韓祭酒文一首
祭盧華州文一首祭戶部崔侍郎文一首
祭獨孤常州文一首祭獨孤台州文一首
祭張工部文一首祭賈魏公文一首
祭唐舍人文一首祭杜岐公文一首
祭秘書包監文權德輿
維貞元八年歲次壬申五月朔日故吏部員外郎蕭存
太常博士權德輿大理寺丞王純等謹以清酌庶羞之
奠敬祭于故秘書包七丈之靈在漢鴻臚蔚為名儒以
續簮裾乃生秘書純誠伉直古訓是式納忠宣力有勞
王國昔自秀造翰飛扶摇彌綸劇曹領袖清朝出入諷
議嘉聲孔昭道(集作昭)塞時通乃領藩條俄復郎署俾均
繇賦經費委輸待公而具受命匪躬于汴之東秩宗之
貳司憲之雄鑾輅時廵關梁永通每以貞勝行於險中
登賢求舊入佐司寇中和直清望與實并乃惣師氏三
德興行又領秘丘六藝章明偃息文囿優游漢庭雅韻
拔俗清機入冥立言大旨為經為紀行中(集作中行)文質不
華不俚魯史一字詩人四始泝其源流用制頽靡以誼
藩身與道為隣虚中皎然不棲緇塵動静專直儀刑縉
紳得喪虧成靡滑吾真宜介遐福宜受戩榖未及下夀
胡為不淑遺孤藐然銜恤茹毒善慶不誣期於必復某
等劣薄嘗承討論通世宿好嘉招厚恩舞雩春遊昔實
童子峴首良會俄叨知己歲月遄邁或行或止慰薦難
忘音徽不已各忝官命(集作一官)来歸帝里話舊語新悲歡
未幾驚疾癘之潜遘冀無妄而有喜信宿之間格言在
耳精識不亂達生大觀謝醫禱於門人順一氣之聚散
大鈞無期化往何之邦國殄瘁古今悽其虚室寥寥繐
帷披披哀從中来雪涕交揮柔嘉列籩清沽(集作酌)滿巵
神之聽之噫嘻格斯尚饗
祭吕給事文前人
維貞元九年歲次癸酉正月庚申朔二十一日庚子右
諫議大夫陽城給事中徐岱李衡中書舍人奚陟尚書
駕部郎中知制誥張式左補闕權德輿謹以清酌庶羞
之奠敬祭于故給事中吕公之靈君子之道貴乎艱貞
公用踐履剛中粹精文學政事蔚然時名出處屯夷用
晦而眀命佐戎車(集作君命佐戎)于彼淮甸方國多虞妖氣(一作)
(氛)潛煽每以眀誠冀其革面外蒙耻以枉尺中飛章而
告變白刃臨前丹心炳然貞其困而後濟忘其生而後
全祲沴既平忠勞亦著草奏南宫嘉聲載路出領符竹
澄清遠部夕拜黃扉昭宣王度獻歲朝天侍立君前華
纓玉珮行止鏘然周旋陟降接踵差肩如何□日奄閟
重泉嗚呼哀哉寓形此世無非大夢寢門之外莫甚斯
慟交歡幾時踰月于兹每冀休沐相從讌私孰謂奄忽
俄生癘疵醫禱不及形神已離某等或辱在嘗(集作常)寮
或忝陪下列嘉(集作喜)雲霧之初披恨幽冥(集作明)之遽訣
瞻彼塗芻言旋洛都平昔志(集作智)氣復歸虚無酒殽静
嘉盈俎滿壺何以道意澘然涕濡尚饗
祭梁補闕文前人
維貞元九年歲次癸酉十一月朔日左補闕權德輿等
謹以清酌庶羞之奠敬祭于故右補闕贈禮部侍郎(集作)
(郎中)梁君之靈我思古人乃得敬之今則不見嗚呼噫嘻
賢哲之生作瑞于時中立不倚大道甚夷人或多方以
取世資君懼其至泊然靈龜游夏遠矣文章運衰風流
不還作者盖希君得其門獨泝澆醨遐蹈古始六經為
師初冠章甫在江之滸忘形交臂或出或處久要之契
脗然相與直諒切劘曠懷無沮漢庭虚左尺一旁午心
與雲閑翼随風舉恬漠虚白環中之樞篤厚誠明君子
之儒精義入神英華發舒人所景行君之緒餘乃補衮
職乃侍皇儲北宫密命東觀直書致用無方迎刃皆虚
漸漬教化闇然而孚文武憲章堯舜典謨空結時望莫
申令圖宜錫華皓以極其道鍾美實多歸全太早子淵
之仁叔度之賢皆厚其才而奪之年吁嗟敬之今亦已
焉孰司化工不與其全凡我同人官次周旋微言嘉話
恍若目前吾欲問蒼蒼而訴冥冥索夫子於重泉末如
之何從古以然平生一樽哭奠靈筵魂氣何往空傷絶
絃尚饗
祭韓祭酒文前人
維貞元十年歲次甲戌三月朔日徵事郎守左補闕權
德輿謹以清酌庶羞之奠敬祭于故國子祭酒韓十四
丈之靈伏惟德厚流光炳靈發祥傳慶於(集作于)公鬱為
珪璋宣力中外道光明代動必有裕直而無悔從容諫
垣密勿絲言炳然憲章潤色化源天(集作六)官之貳京劇
之貴四方取則九賦不匱蓬山秘書大學遵儒選重前
代非賢勿居率是明德便藩右職宣其馨香昭其物則
四科難並全才乃克利用無方沛然餘力再世金鉉確
乎匪躬光輔帝道是為門風緇衣棣華宜復於公終缺
人望天乎不傭顧惟小子夙承先友骨肉之契歲寒逾
久爰自齠丱深仁善誘恤此殘生均其所有衣而食之
祿而仕之闔門仰給纖悉無遺仁惻之道曲盡其宜二
十年間完安保持比肩多士忝跡清時必由念慮敢不
知思秦原蒼蒼丹旐遲遲精魄何往音容莫追沉哀激
中雪涕交揮神鍳如在含酸託詞尚饗
祭虜華州文前人
維貞元十六年歲次庚辰四月已巳朔越八日景子從
表弟朝議郎守中書舍人雲騎尉賜緋魚袋權德輿謹
遣使以清酌時羞之奠敬祭于故華州刺史御史大夫
盧六兄之靈詩謂君子温其如玉書稱正人既富方榖
明靈比德清議所屬未極全才如何不淑追憶曩歲鍾
陵嘉招兄時左遷屈佐乘軺幕庭山郭並榻連鑣心同
則親敢曰嘗(集作常)寮俄奏郡課復升郎位左掖斯密教
官已貴殘骸被病土梗蓬累謝交辟以未能方屏居以
自遂拔茅推轂遐輸(集作蹈)古義七發粲然八行狎至詔
下江干猥登禮官故(集作顧)蓬茨之鯫生忽束帶於朝端
遐曰良夜清言舊歡再披雲霧永契金蘭帝念長人出
臨左輔河潼襟要復此居部乃亞丞相金龜映組美利
休聲和風甘雨弱植何幸累叨禁垣諫曹(集作署)右史以
至司言因緣踐履根本推援恐累知人上負明恩一違
晤語九變凉温日夕音徽切劘討論發函亹亹如見君
子或忠言以規過亦善謔而溢美方(集作冀)登柄用以永
介祉每驤首於公朝期盍簪於仁里俄驚感疾方俟有
喜志切乞身恩深卧理神道與善胡然不起寢門一哀
孰甚知己素車莫遂雪涕何已樽酒簋貳深誠在此尚
饗
祭戶部崔侍郎文前人
維貞元十九年歲次癸未十月戊寅十二日己丑中書
舍人楊於陵禮部侍郎權德輿謹以清酌庶羞之奠敬
祭于故戶部侍郎贈右散騎常侍崔君之靈古之大觀
推理以逹謂生為勞於化不怛苟非至人哀樂云云一
欣一慼松茂芝焚遐想深契在於夫君素履無玷黃中
有文卓爾堅明皎然貞醇夙以聲實邁於羣倫伊昔宦
遊風塵不雜聯簮法冠並列賓榻夷道可久淡交相合
亦既府除索然離居或憩循江或旋練湖君初卷懷寓
彼群舒四年之間(集作三四年間)聯奉詔書分曹士師議禮太
予中臺奏議並列哀烏道舊放懷話言于于三登首曹
乃貳師徒相顧飛翻接影天衢顯允德業大僚是都凡
我四人交歡靡渝直諒是程中庸是經或會公朝猶疑
幕庭孰謂夫子奄然冥冥交臂相失汍瀾涕零入室皦
皦孀孤之聲追懷悼心痛我友生密印左貂以哀以榮
嗚呼哀哉命之所賦豈有其數乃如之人洵美無度常
日謂我文昌連(集作聯)步如何今兹已隔泉路亹亹良話
依依平素晦明再朞冥寞大暮萬事風燭九泉草露魂
之来兮歆此薄具尚饗
祭獨孤常州文前人
維貞元二十年歲次甲申十一月戊申朔禮部侍郎權
德輿謹以清酌庶羞之奠敬祭于故常州刺史獨孤憲
公十四丈之靈嗚呼德充而位不配才大而年不遐稽
於賦命從古太息伏惟藴大雅之愷悌遵六二之直方
作為文章律度當世燦如日星炳若龜龍施於政事表
率萬國三郡洽和四方鼓舞而不得弘大志業歿於中
年豈洪鈞造物使才命相盭先師罕言末如之何伏以
夫(集作先)子篤忘形之契小人展無容之敬去世二紀清
風凛然顧以息女歸公愛子雖不獲逮事而備承家法
况兹菲薄實忝眷私辨方之年違難於江徼志學之歲
伏謁於郡齋典司禮職嘗奉易名之義嚮仰德門令承
合姓之重話言誘掖造次敢忘德容碩姿髣髴在目自
為聲舉之舊今則潘楊之歡二孤純孝遺烈鍾美鮮原
改卜日月有時酒殽静嘉式薦靈位尚饗
祭獨孤台州文前人
維貞元二十年歲次甲申十一月戊申朔禮部侍郎權
德輿謹以清酌庶羞之奠敬祭于故台州刺史獨孤七
丈之靈洪範五福古人所貴伏惟道樞德機涵泳交鬯
解龜隠機讌息東吴嗇神而去物累觀化以順天理終
始貞吉歸全返真不登期頤者十數歲而已可謂康寧
而夀以至考終命弘條(集作脩)政事遵職居部泝沿淛河
四為二千石朱轓暢轂所至洽平率誠理身以化封内
可謂攸好德其所以異者富於義而遠於利以祿直賙
姻族(集作㛰)以清白遺子孫故即遠之日輤裧纔具孤嗣
藐然以賻布襄事蹈道如是君子以為難介弟憲公挺
此文德含章炳章與三代同風先門友善義比金石猶
子秀茂申以婚姻引進琢磨居為雅器永懷感悦冀奉
話言女子有行得奉門訓竟迫道途之阻未申供養之
禮用此歎慟結於中腸轜車東来大𡑞斯啟柔嘉清滌
用寄單誠尚饗
祭張工部文前人
維貞元二十一年歲次乙酉七月戊辰朔四日辛未禮
部侍郎權德輿謹遣男璩以清酌庶羞之奠敬祭于故
工部侍郎兼御史大夫禮部尚書張二十九丈(集作兄)之
靈士君子之所以暢其業者文也學也士君子之所以
植其本者正也忠也綽綽工部實由於斯起(集作超)於逢
掖乃執簡記章明義類振起褒貶博物洽聞時稱良史
可不謂文乎誕章成式變禮疑議稽合於古節適於中
羣士屬目一言以决可不謂學乎處燎原盜泉之中不
焚不濡終然違難皎潔貞厲狺狺權幸惡厥中立一罹
讒鑠遂去清近祕丘十年不得自足可不謂行己之正
乎出彊專對照耀原隰天覆之内無遠近(集作邇)君命之
下無險夷再叶翟土乃龢戎索暢威靈於大荒之外啓
手足於野幕之下可不謂事君之忠乎年纔逾耳順官
止貳起部於兄之量二者皆屈彼大耋大僚孰宜之哉
頃陪禁掖俄接仁里觴酒歌詩清言善謔靡日而間彌
年以歡一瞬之間奄成今古以此思哀如何可忘跌傷
左足未任趾步鼓吹臨門涕洟如霰(集作雨)平生風味今
日永訣伏枕口占寄懷斯文尚饗
祭賈魏公文前人
維永貞元年歲次乙酉十月景申朔二十三日戊午朝
散大夫守尚書戶部侍郎雲騎尉權德輿謹以清酌庶
羞之奠敬祭于故司空相國贈太傅魏國賈公之靈覆
載之間肖形必化惟令德淑問與天壤俱存伏惟以含
一之量叶休嘉之運四征授律勲在盟府二揆居中勤
宣宰政注意體國繄公是圖始自黃綬至于玄衮率由
坦夷以極光大浩若溟海熙如春臺歸全之日朝野相
弔窮琱戈金鉉之寵可以言貴過懸車貳膳之年可以
言夀中和博大之度可以言君子知命順化之理可以
言至人三朝告老終不得請法&KR0608;弔祠禮嘉常數鄙薄
無似辱公之知奬進切劘逮兹一紀獲居里閈亟踐堂
奥拔俗之韻忘年之歡疑在視聽忽成今古嗚呼魏公
可勝慟耶潔此觴豆奠于冥寞髣髴風采公其降靈尚
饗
祭唐舍人文前人
維元和元年歲次景戌正月景寅朔十九日甲申戶部
侍郎權德輿謹以清酌時羞之奠敬祭于故禮部郎中
知制誥唐君之靈嗚呼文編行茂才全弱冠知名時推
雋賢含章振藻金玉在懸緣情放言采組相鮮憶昔淮
湖與君覯止忘形合志造適通理瓜步邦溝吴山楚水
芝蘭之室三十年矣君自江左(集作左史)進居臺郎予叨禮
官亦忝周行熙春至止休沐相將纔盍簮於上國俄出
守於遐方盛山雲安風水迢遞屈此二郡俄然半世文
章煥發書札相繼辛酸苦言欵曲嘉惠(集作會)顧我忝曠
愧君淪滯屢封薦章輒以人廢每與公範交脩宿契不
進不止中心自誓大君繼明元凱持衡方開宣室以待
賈生裁成訓命所謂文炳詔君居之士友相慶遲遲征
軒来自荆門凡我同(集作周非)人載勞夢魂屈指繼日候(集作)
(俟)居西垣不及百里俄歸九原嗚呼文編此痛難言夀
堂野土一别終古平昔風姿杳無處所樽酒簋貳涕零
如雨冥寞之間神其聽否尚饗
祭杜岐公文前人
維元和八年歲次癸巳三月甲寅朔二十八日辛巳禮
部尚書權德輿謹以清酌庶羞之奠敬祭于故太保太
傅岐國公之靈伏(集作夫)惟體温厚之氣協休和之運五
常用仁九德在寬六朝敡歴三后相公契作司徒奭居
太保致位遂志晏閑顯尊極人倫之夀寵備君上之恩
禮傳曰行道有福詩曰求福不回考祥視履惟公是已
至若徜徉化元保合太和扶遵嘉會將明利澤漸漬於
生民而隠於視聽者可勝道哉早辱招羣仕纔初命頃
沐鴻休職聯大任周旋惠愛僅三十年(集作三十餘年)公府閎
議郊居盛集滄溟沃日之量清廟禮神之噐四教五福
明哲始終話言風采疑在夢想變化糺紛何可勝論常
日賓榻今兹靈位常日歡言今兹聲淚常日精爽今兹
魂氣常日鳴騶今兹騎吹永去昭代言歸厚地平生一
樽拜奠歔欷尚饗
文苑英華卷九百八十三
