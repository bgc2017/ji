文苑英華卷六十三宋李昉等編
儒學三
書同文賦一首壞宅得書賦一首
鑿壁偷光賦一首螢光照字賦三首
賦賦一首詩有六義賦一首
擲地金聲賦一首端午日獻尚書為壽賦一首
書同文賦(以王化大同書文混一為韻)王起
巍巍乎我皇之宅也寰海無氛書契同文宣于小學成
彼大勲六藝殊途考為篆之古史萬邦同德知結繩之
聖君于時四方有謐九區如一二(疑)教翼宣儒風洋溢
或簡牒而異制或草隸而殊質莫不採摭其文錯綜其
術由是日月所燭舟車所通布八體而咸若合六書而
大同垂露成規既由近而及遠崩雲殊象亦自西而徂
東流離翰墨之場輝映詩書之閫或蟲形而惟錯或鳥
跡以相混三墳八索何患乎闕疑二首六身或因而知
遠况其名臣染翰行子寓書昌言非同而不達遥思非
同而不攄敷奏或乖自無驚於問馬遐邇不壅固有樂
於烹魚為學則孚執藝無詐文加點而何有書盡言而
是藉或筆或削决百事之紛拏如絲如綸宣一人之教
化則知同文之義大道惟昌合我人則覃于鬼方匪來
規於率土將作範於後王巧者莫能革其故暴者無能
易其常則帝羲龍圖寧務其八卦史籀彎(疑作蟲)篆徒列
於三蒼故宜飛聲後代布德無外銘鍾鼎而勒休施竹
帛而圖大逸少之能攸著伯英之妙咸頼信乎觀彼人
文而樂我平泰
壊宅得書賦(以壁中得之傳諸後學為韻)蔣凝
孔氏之居中藏古書當覇魯壊隳之日見亡秦焚滅之
餘卜數仞為繚垣時之潜矣定四科於竹簡世以傳諸
當其漢偃兵戈魯脩宫掖將窮下國之侈遂去前賢之
籍并吞一畆方取地以崇居摧折兩楹遂得書於暗壁
悲夫其宅也人亡道窮削跡于中瓦隳而阼階缺裂塵
飛而環堵空濛鯉也必趨之庭將為輦路仲由未入之
室欲創離宫其書也藏書(疑)廢久坑儒之後蟲侵而鳥
跡微虧土蝕而韋編欲朽虞夏不刊之典出彼圬墁殷
周將喪之文存於培塿於是升彼堂矣棄諸簡焉信遺
址兮必取寧古文兮何傳將卜樓臺剗榛蕪而矻若俄
聞金石扣寂寞以鏗然王乃凝思潜聽追蹤(闕)一
宅兮不壊知其書兮可學悔隨(疑)古而榮今庶立禮而
成樂門庭猶在存聖者之規模蟲篆難詳是古人之質
樸倚伏相推於焉有之不廣其居則斯文永堕不聞其
樂則往跡全隳信乎君子所居亦廢興而有數聖人大
道當用舍而隨時今皇家修典墳崇閫閾開儒館以待
士設文教以濟國千秋萬歲知此道之無窮四海九州
信將來之有得
鑿壁偷光賦(以將欲貪於麟角之成為韻)獨孤鉉
儒有聰明卓犖夐然先覺勿懷六蔽之嗤是切三冬之
學(闕)無光穿屋如墉豈獨雀之有角
且以蘭膏既絶日月其將欲假明於他人之室方鑿竅
於夫子之墻乍引潛輝怯珠投之暗忽分圓影凝(疑作疑)
月出之光觀夫納耀之初流輝乍舒獨見之明何得和
光之義則如然後傳之辨鳥遰以分魚諒匪偷人之所
以固同闇者而求於逗影未周將閱小明之什分輝竟
劣難尋光大之書於是舍之則止用之則行彼君子訝
來風之穴矧吾儔觀繼日之成誰謂我偷偷則不滅誰
謂爾失失亦不驚徒愛夫覽則無欺燭之有私文從曲
照字逐圓窺守其黑非吾徒也用其光若已有之始慙
服闇之議不能墻面終契襲明之旨或異管窺况夫貧
則宜甘學也宜躭韜爾光不違於誨盗開吾壁非涉於
攘貪志也則勞自知不足豈奪鑒微之見實假照隣之
燭等虚室之白寧喪爾明喜衝孔之光已從吾欲然則
能資於昧者可望非親欲求於明者有志無因逹闇之
心難固偷光之意何新是可投庸功(疑)學捨彼求身故
能才已徵於夢鳥道非窒於獲麟
螢光照字賦(以能勵躬必大成為韻)楊弘貞
儒有貧居在隂志學無必思照字之物類得聚螢於心
術散點熠熠文彩之旁流開卷熒熒古今之洞出曈曨
隱映積小而成臨竹簡而增美歴銀鈎而轉明讀周室
之書每見日中之字覽龐㳙之傳猶疑火照其營既有
求於時習奚勿用而宵行想夫交錯積中英華發外魚
鳥飛動鉛黃晻靄無心於處暗彌見精專取足於臨文
豈勞光大炫晃無窮心勤飭躬泛凝暉於垂露飜碎影
於雕蟲筆精之體無隱藻思之文有融既的皪於六身
之上復浸滛於三豕之中則知雅善從宜功能自勵時
當炎燠嗟映雪而未期義涉穿窬忌偷光之失計是用
聿求昭質承乏華燈每揚之自此知照况燭之因以輝
弘斯作者所以警清士而體物俾無忘其所能
第二(同前韻)趙蕃
丹鳥火熒臨書育明假蠢爾之微照俟終焉而有成由
是引素囊開縹帙文的皪而可見影循環而無必孤懸
虚牖依依而鳥跡初分廻隱薄帷幕幕而龜文乍出嘉
其炯若流燿煥乎發蒙瑩分寸而靡隔助舒卷而不窮
所以藉微索積輕躬隱映有餘寧虧武子之志熒煌如
貫爰明蒼頡之功臨墨池而珠還合浦映草翰而燎點
寒藂至若暗室方扄清宵未艾炫微質於幽邃閱羣言
於宵靄餘光不滅能温故而知新䟽彩乍臨為積小而
成大爾其杳杳皆徵歷歷可憑分白黑而為度隨編簡
而不恒初訝無烟潛凝化草之狀纔瞻吐耀暗分垂露
之能及夫皓若雲舒明如珠綴互離離而發色紛漠漠
而流睇是以象鈎深類冥契儻觀光之不昧庶微躬之
足勵
第三(同前韻)蔣防
士有閱簡策尚專精恒俾夜而作晝每聚螢以襲明期
照燭於無隱俟沉研而有成縹袠時開玉篆共丹輝竝
耀銀鈎下映繁星與片月俱生帷幌之際微明舒蔽或
熠熠以光吐復離離而珠綴俯而察煥乎呈科斗之文
静而觀炯爾見雕蟲之藝諒依人以明道匪韜光以自
衞居暗室者懷我而載寢載興遇明時者假我而自彊
自勵用或因物勤斯飭躬不晦乎風雨不翳乎昏蒙臨
墨池則珠還合浦映草聖則燎點寒藂誰謂向乎晦照
篇籍兮無小無大誰謂藏乎密随晝夜兮無固無必金
輝始徹疑清露之騰文鳥跡旋分謂靈烏之就日可以
窮永夕可以佐殘燈捨之則其功不足用之則其道彌
弘顧螢光之在照蓋欲罷而不能
賦賦(以賦有古詩之風為韻)白居易
賦者古詩之流也始草創於荀宋漸恢張於賈馬冰生
乎水初變本於典墳青出於藍復增華於風雅而後諧
四聲祛八病信斯文之美者我國家恐文道寖衰頌聲
陵遲乃舉多士命有司酌遺風於三代詳(一作明)變雅於
一時全取其名則號之為賦雜用其體亦不違(一作出)乎
詩四始盡在六藝無遺是謂藝文之警策述作之元龜
觀夫義類錯綜詞彩分(一作舒)布文諧宫律言中章句華
而不豔美而有度雅音瀏亮必先體物以成章逸思飄
颻不獨登高而能賦其工者究精微窮旨趣何慙兩京
於班固其妙者抽秘思騁妍詞豈謝三都於左思掩黃
絹之麗藻吐白鳳之奇姿振金聲於寰海增紙價於京
師則長楊羽獵之徒胡可(一作為)比也景福靈光之作未
足多之所謂立意為先能文為主炳如繢素鏗若鐘鼓
郁郁哉溢目之黼黻洋洋乎盈耳之韶武信可以凌轢
風騷超逸今古者也今吾君網羅六藝澄(一作淘)汰九流
微才無忽片善是求况賦者雅之列頌之儔可以潤色
鴻業可以發揮皇猷客有自謂握靈蛇之珠者豈斯文
而不收(一作豈可棄斯文而不收)凢一作皆川本
詩有六義賦(以風雅比興自家成國為韻)李益
夫聖人之理原於始而執其中觀天文以審於王事觀
人文而知其國風故每歲孟春採詩於道路而獻之泮
宫有以知下之化逹人之窮發於關雎之首及乎王道
之終故曰天明自人而視天聽自人而聰所謂政於内
繫一人之本動於外形四方之同始於風成於雅失其
道或天方薦瘥得其宜或錫之純嘏是人情之大竇未
有不由於斯者爾其德以頌宣事以類比陳之於學校
將可以反正輟滛播之於絲桐何有於剪商變徵屬辭
庶因於勸戒緣情孰多夫綺靡嘉魚作而賢者追(疑作進)
焉騶虞廢而王道缺矣至於詩之為稱言以全興詩之
為志賦以明類亦有感於鬼神豈止明乎禮義王澤竭
而詩不作周道微而興以刺俾乃審音之人于以知風
之自洎夫代見更改也運歴於詩祖(一作亡)自天未喪斯
文也以至于皇家於是抑文尚質崇儉去奢振六藝以
補化秉一言之無邪不然何以天地奉若而不興雲漢
之嗟用能德聲(疑作馨)而蘋蘩可薦誠達而來牟降生雖
九重歲招其諫諍而九有日聞其頌聲且君匪五諫兮
何弼詩匪六義兮何成我皇乃以詩而條之國政本乎
人情故得行於蠻貊豈獨用之邦國修之身則夀考不
忌垂乎後則子孫千億乃知詩之為教蓋亦王猷之至
極
擲地金聲賦(以辭賦高亮可振金聲為韻)王起
文含逸韻金有英聲苟操觚而盡妙同擲地而若驚五
色相宣諒卷懷而得其瓌麗三品作貢叶攘腕而發其
鏗錚信一言之炫燿為百代之光榮當其孫氏能文天
台作賦眇眇神邁悠悠精騖發翠屏之藻思掞赤城之
麗句既窮嵩嶽之標復得華池之趣清韻秀出芳名獨
步飄飄淩雲之氣捧而必觀鈴鈴振策之聲擲之可喻
亦既成止居然衆欽乃顧良友大誇詞林以為其文蔚
其旨深傳乎人間已見斐然之麗擲諸地表必聞鏗爾
之音郁郁眩目鏘鏘動心豈比夫荆山抱玉披沙捒金
則知雜懷寳於衆夥惟金聲兮則可炫黼黻於英髦琴
(疑)文律以相高苟取譬於擊地必先托於含毫匪誇詡
以自侈實麗則而不噍觀瓌瑋之變態想熒煌之獻狀
聆之於耳疑委地而鏗鏘度之以心在體物而瀏亮金
之為寳也可以受礪文之喻金也存乎屬辭披彼丹心
始叩音於寂寞臨乎素手同擲光而陸離其價莫竝其
言可推經喻滿籯是則然矣字比懸市無以尚之别有
書圃斯追文房是循慕綺靡之一擲思金聲之載振所
以興詠於上才而思齊於後進
端午獻尚書為夀賦(以誠以古書資乎聖夀為韻)王棨
節乃端午經惟尚書當煬帝窮奢之際見蘇公為壽之
初五日嘉辰欲有裨於聖德百篇奥義敢將獻於皇居
始夫蕤賓既調星火初正雖云祭屈之日合有祝堯之
敬咸求玩好冀盡竭其忠勤競薦珍奇願延長於睿聖
惟公以邦紀將紊洪圖漸傾欲諷江東之幸思停遼水
之征繇是訪注於安國求篇於伏生既逢採艾之時合
祈洪筭遂托獻芹之禮庶達微誠蓋以文盡雅言事傳
上古前王之善惡皆載歷代之安危可覩自然於禮無
爽於君有補豈效辟兵之法專用靈符寧依續命之儀
祇陳綵縷既而面對丹墀虔而進之其為贄也非鴈非
羔非玉非帛其為書也非易非傳非禮非詩且曰臣則
有志匡主無心順時竊以百王之典可為萬歲之資願
陛下察所以是究所以非不知枕惟琥珀之珍裘有雉
頭之美誠未知典謨訓誥閱斯而北闕長存虞夏商周
鑒此而南山相似所以鼓篋斯至稱觴自殊藉手而則
為臣矣服膺而在其君乎願因犬馬之誠取為龜鏡欲
取絲綸之筆用作規模且浴蘭獻物兮古豈無捧酒祝
君兮今亦有誰能持十三卷之雅誥上千萬年之洪夀
文苑英華卷六十三
