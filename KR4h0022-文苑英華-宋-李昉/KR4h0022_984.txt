文苑英華卷九百八十五宋李昉等編
交舊八
祭劉僕射文一首祭顔太師文二首
祭袁給事文一首祭鳳翔張相公文一首
祭李相公文一首祭福建鄭大夫文一首
祭楊郎中文一首
為留守鄭侍郎祭劉僕射文穆員
維年月日某官謹遣某乙敢用少牢之奠致祭于故尚
書左僕射彭城公之靈巨唐中否八葉嗣興天為生公
為公啟運公受天所授事與時并寔為酇侯立我王國
于時方夏之内痍傷未平兵餘於人賦倍於産公施以
損益權其重輕自我竭心為國強力歲歉靡瘠師興忘
勞羣帥不虔怙兵自擅典章靡及職貢莫脩律我清明
徵令如饗(疑作響)凡所辟選府傾時賢若金我礪若玉我
琢爾材我器爾用我功至今會計之司食貨之政法公
之法其事集吏公之吏其利興守公之成揚公之盛孰
云公歿吾謂公存嗚呼何日不夕何榮不落何亢不悔
何高不危終沒裔夷凡伯稱嘆皇明昭滌丹旐言旋澤
及九原魂歸萬里大名備禮返葬故丘哀哀遺孤銜恤
靡至毁隣於滅必復是徵某昔官南宫嘗参末吏玉音
如在哀挽長違祗命禁省不敢離局禮闋執事悲儲永
懷敢以精誠寄於祖奠神遠聽邇庶乎降歆嗚呼哀哉
尚饗
為淮西宣慰使鄭右丞祭顔太師文
前人
維年月日某使某官某奉勅以清酌庶羞之奠致祭于
故太師贈司徒魯公之靈嗚呼天有晦明人亦理亂當
其厄運則有盜臣至乃憑寵肆兇竊權搆逆蛇吞虎噬
擇肉中州天子思所以解將燎之焚拯方割之墊遵開
景命銷遏亂源惟公道冠四朝位先百辟望安社稷名
動神祗期以日照天臨風清雨滌受命以出視途(疑)如
歸嗚呼肇有君父孰如堯舜臣惟共鯀子亦朱均禀沴
而生雖聖勿化父不能得之於子君不能得之於臣矧
夫禍亂之興盖乘中否天之方稔公若之何獨立虜庭
卒致君命激昂大義潛革羣心全道為全夭年非夭期
頤非夀得死為終惟彼兇殘殲我明哲罪均僭逆怒發
天人否閉未通鬱翳兹久上帝厭亂忠臣應期坐使鯨
鯢化為葅醢庸非精爽逹于明神幽贊元勲昭蘇宿憤
詔旌大節追册上公寵以飾終禮惟加等某肅將密命
敷布皇猷慰拊痍傷勞勉忠義拜乎天闕躬承德音命
以觴牢備兹爼豆發於聖旨斯謂馨香公其降靈歆我
明德尚饗
為留守賈尚書祭顔太師文前人
維年月日某官某謹以清酌少牢之奠敢昭告于故太
師贈司徒顔公之靈天寶季年幽都首亂生人流血中
夏擾攘公守在一麾援絶千里居鯨之腹而刳其腸履
虎之尾而拊其背率先大義以集中興歴事四君匪躬
一致全德邁俗正詞興邦堯朝孔門兩造其極羿浞間
釁東南不開帝謂師臣予厭征伐往以至化勝其兇殘
于時公請老未獲盖三年矣曾不俟駕豈公安車惟物
之生善惡有性豺狼犬馬罔克相遷天能生之而不能
化况彼元惡逆成膏肓針藥靡攻仁智何及奉命所在
顧身如遺奈何明神孤我積善帝念忠烈國思典刑棟
折將壓哲萎安放嗚呼哀哉昔者仰揖重名遐跂明德
邈焉當代如望古今敬今(疑)高風感歎大節卓爾不朽
凛然如生巨猾殲夷幽魂昭奉靈車歸路千里同悲永
惟忠勲宜在祀典况臨紼紖敢廢蘋蘩嗚呼哀哉尚饗
為留守崔尚書祭袁給事文前人
維年月日某官某謹遣某官某以清酌少牢之奠敬祭
于故給事中汝南公袁三丈之靈昔我烈祖洎公先哲
同力王室惟歡世家俾為塤箎且秩昭穆殆兹小子恭
事丈人於惟丈人義切師友間氣全德禀之自然資元
精之餘和邁生人之弘致遵周孔之軌躅行天下之直
道是用萃厥孝友發于文儒播乎循良峙以謇諤出納
帝命時惟掖垣政之或虧期不奉詔義之所激挺不顧
身寤天聽於未聞反大號於已出吐羣公之所茹垂聖
朝之直聲雖霖雨舟楫之用未躋于位而股肱耳目之
任獨冠于時其生也公相讓德有臧文竊位之歎其歿
也縉紳相弔有國僑將壓之懼惟昔遘癘萬心禱天天
之愛人宜有所錫如何大運不即(一作即遠)我謀君子於是
乎始疑明神而信定命輤車何所從先公居前有伊川
萬古流美某離次是懼臨穴莫從百身靡追一慟何及
哀填意竭式寄蘋蘩嗚呼哀哉尚饗
為留守鄭侍郎祭鳳翔張相公文
前人
維年月日某遣某官某敢以豭牢之奠昭告于故相國
贈太子太傅張公之靈嗚呼天之不可問也信矣災不
避聖禍不擇賢在昔禹湯寔逢水旱今我堯舜厥有羿
浞公如季路終以結纓盖君以避狄為仁臣以死難為
義不朽是貴全身曷榮嗚呼哀哉公性本生知學成全
德跡踐教極心遊聖源始以耕雍終以咎稷取其餘事
猶為龔黃用其末學亦謂方召若昊天之將喪斯民也
則不當生德於公錫公於主既執其柄載行其道方俾
我后格于皇天一夫不獲引以為咎而奪我靈府移於
四支使魚爛自中原燎斯及主辱臣死誠不在公守位
以終是為不沒明明元首始喪股肱凢百縉紳靡所冠
冕伏念平昔交如弟兄同則塤箎相和異則韋絃迭佩
公頃自郎署往蒞東西秦楚相望音容不隔逮於晩歲
又忝倅戎時廹登賢事止中道恩加前好名在舊賓今
寵贈表榮詔葬旌烈官司是縶弔哭無從泣遣行人哀
將菲薄孰云觴豆可盡平生嗚呼哀哉尚饗
為留守鄭侍郎祭李相公文前人
維年月日某官某謹遣某官某以清酌少牢之奠敢昭
告于故相國尚書左僕射贈司空李公之靈惟靈天鍾
地資生備五福昔者玄宗之代天下治平時重文儒禮
侔齒爵公始之鴻漸蔚為羽儀從容主文在帝左右既
而皇家中否寶歷嗣興明明肅宗康難致理天地交泰
聖賢相逢其所以濟川救旱和羹作醴稽視說命事符
古文嗚呼才之用捨繫乎時道之行否存乎命珪組遺
累江湖為家興協騷人我無其怨詠歌堯舜二紀忘年
皇唐建中天子纘服維新庶績先禮舊臣授公成均以
舉政本爰降徵命典司春官先是昆夷不庭歲為邊患
亦既欵塞願歸聖理帝曰春秋之義許之不一而足和
之五利斯在歴選列辟繄公簡心資王商之盛容將魏
綘之故事公感恩自奮暮齒(一作歲)方剛寵兹肩舁遵彼
絶域俄屬賊臣間舋䍐畢在邦公昭格外夷俾為内援
嗚呼風沙勤瘁共薄頽齡王事畢矣我勞盡矣僅履吾
土亦終天命原夫始終寔盡善美湛恩縟禮論者宜之
至若史氏立言訓辭作誥秘在天府式為國經世有五
姓冠于百族有如姬姜取貴春秋擢秀天人惟公而已
有司備物返葬故丘觀者哀榮况承眷舊敢憑奠酌以
降明靈尚饗
祭福建鄭大夫文前人
維年月日故吏某官某敢薦薄奠于故福建都團練觀
察處置使福州刺史兼御史大夫鄭公之靈伏惟自天
降靈為國之楨溥博閎達昭融粹精中和植本體禮歌
榮應物以順逢時中清爰自筮仕之初及乎懸車之期
惟天命是信惟聖言是思德合明神心為元龜動享黃
裳之吉不稽洪範之疑論交審其始其結也不解用才
要其終其報也不欺仲山吐茹吉甫文武四國羽儀烝
乂父母憶昔高門照灼寰宇榮冠一時名列三虎我公
南遷返旐東土仲也壯齡相從萬古季兮不幸昔陷于
虜忽如嚴霜殞落繁柯倏爾成空天乎謂何某嘗以斯
文忝膺辟吏載筆如昨攀車何洎我有甘棠東城桃李
悠悠清溪永代流美願託遺孤以奉恩紀黍稷非馨微
誠所至嗚呼哀哉尚饗
祭楊郎中文許孟容
維貞元十九年歲次癸未四月壬午朔二十二日癸夘
給事中許孟容吏部郎中李傭(一作備)司封郎中韋成季
屯田員外郎穆員右補闕張惟素京兆府司錄薛丹等
潔牢醴庶羞以祭于兵部郎中楊君之靈大鈞生生隂
隲者誰殲惡輔善胡顛倒之擬聖草玄子雲位卑中庸
殆庶回夭不時吾友懋功粹靈天資文為國華行作人
師不至公相不登期頤嗚呼昊穹報施云欺交以利合
滔滔其衆直義許心惟君伯仲金石非固韋弦迭用柯
葉四時古之所共昔也三虎季奪天縱今也二龍叔間
丘慟甲乙論辨聲聞我求桂枝崑玉郤氏無儔典校蓬
山佐賢戎州渚宫峴首人頼嘉猷瑶墀記言方册潤色
列宿有耀彌綸皇極鼎臣專征在浚之郊輟我綱轄俾
参鞬槖元侯歸全符節自朝戎有伏莽變生中宵呀呀
獲噬鄽里流血正直之形豺狼不咥歸来閑燕望在清
切琴史方娱簪裳靡屑抒懷摛藻致遠詞絶文昌貴郎
莫最司戎惟是利器簡于宸衷求賢得人天下至公鴻
鵠不翦麒麟在馭九霄咫尺萬里跬步躡景摶風遏之
中路天若可問余徵其故先哲嗣仁藩翰藎臣南國之
紀洞庭之濱呌呼在聆淚血在巾擿裂酸楚悽心動神
賓階寂寥繐帳参差露濕芳樹風悽曲池劍光塵昏履
跡苔滋幽琴戞而無聲玉斝盈而不持惟古今之俱盡
悟彭殤之一期留景飡霞兮昔人謂誰隙駒舟壑兮逹
者不悲齊脩短於一致必後先之匪移平生理言造次
在兹本懸解之逹觀吁坦懷而暫夷哀挽徐出泉臺永
閟觴豆匪馨塗芻有位蒼山霧羃表滻波駛紛帷輤之
依遲杳精魂之髣髴匍匐友好伶俜孀稚玉樹春凋文
星晝墜士歎梁木朝嗟國瑞三月徒来百身無異緘惋
痛於胷抱孰哀詞之可既尚饗
文苑英華卷九百八十五
