文苑英華卷二百三宋李昉等編
樂府十二
幸甘泉宮歌二首櫂歌五首
紹古歌五首勞歌二首
鞠歌二首浩歌三首
長歌三首短歌十六首
放歌四首
幸甘泉宮歌梁簡文帝
雉歸海水寂裘來重譯通吉行五十里随處宿離宮鼔
聲恒入地塵飛暗上(一作上暗)空尚書随豹尾太史逐相風
銅鳴周國旞旗曳楚雲(一作虹)紅倖臣覆射罷從騎(一作妓)
新歌終董桃拜金紫賢妻侍禁中不羡神仙侣排烟逐
駕鴻
同前劉孝威
漢家迎夏畢避暑甘泉宮機車鳴里鼓駟馬駕相風校
尉烏丸騎待制(一作詔)樓煩弓後旌猶五柞前笳度九嵕
才人豹尾内御酒屬車中輦廻百子閤扇動七輪風鳴
鍾休衞士披圖召後宫材官促(一作從)校獵凉秋戲射熊
櫂歌梁簡文帝
妾住在(一作妾家住)湘川菱歌夲自便風生解刺(一作搒)浪水
深能捉船葉亂由牽荇絲飄為折蓮濺粧疑薄汗霑衣
似故湔浣紗流暫濁汰錦色還鮮參伺(一作同)趙飛燕借
問李延年從來入絃管詎(一作誰)在櫂歌前
同前盧思道
秋江見底清越女復傾城方舟共采摘最得可憐名落
花流寳珥微吹動香纓帶垂連理濕棹舉木蘭輕避人
(一作順風)傳細語因波送遠情誰能結錦纜薄暮隠長汀
同前蕭岑
桂酒既潺湲輕舟亦乘駕鼔枻何所吟吟我皇唐化容
與滄浪中淹留明月夜
同前魏收
雲溜添春浦花木足新流桃發武陵岸柳拂武昌樓
同前駱賓王
寫月塗(一作圖)黃罷凌波拾翠通鏡花摇芰日衣麝入荷
風葉密舟難蕩蓮疎浦易空鳳媒羞自託鴛翼恨難窮
愁(一作秋)帳燈光(一作華)翠倡樓粉色紅相思無别曲併在
櫂歌中
紹古歌三首梁簡文帝
翻階蛺蝶戀花情容華飛燕相逢迎誰家總角岐路隂
裁紅點翠愁人心天窗綺井暖(一作煖)徘徊珠簾玉篋明
鏡臺可憐年幾十三四工歌巧舞入人意白日西落楊
柳垂含情弄態兩相知
二
西飛迷雀東羇(一作飛)雉倡樓秦女乍相值誰家夭麗隣
中止輕粧薄粉光閭里網戸(一作洞房)珠綴曲瓊鈎芳茵翠
被香氣流少年年幾方三六含嬌聚態傾人目餘香落
葉坐相催可憐絶世為誰媒
三(一作擬古又云劉孝威作)
雙栖(一作飛)翡翠兩鴛鴦巫雲(一作山)洛月乍相望誰家妖
冶折花枝衫長釧動任風吹(一作娥眉&KR1863;睇使情移)金鋪玉鎖琉
璃扇花鈿寳鏡織成衣(一作青鋪鎖窗琉璃扉瓊筵玉笥金縷衣)美人年幾
可十餘含羞騁(一作轉)笑歛風裾珠丸玉彈不可追空留
可憐持與誰
此詩二百五卷重出今已削去注異同為一首
同前陳後主
池側鴛鴦春日鸎綠珠絳樹相逢迎誰家佳麗過淇上
翠釵綺袖波中漾雕軒繡戸花恒發珠簾玉砌移明月
年時二七猶未笄轉顧流盼鬟鬢低風飛蘂落時(一作將)
何故可惜可憐空擲度
同前江總
南飛烏鵲北飛鴻弄玉蘭香時會同誰家可憐出窗牖
春心萬媚勝楊柳銀床金屋挂流蘇寳鏡玉釵横珊瑚
今年(一作年時)二八新紅臉宜笑宜歌羞更歛風花一去春
(一作杳)不歸只為無雙(一作雙雙)惜舞衣
勞歌伍緝之
幼童輕歲月謂為(一作言)可久長一朝見零悴歎息向愁
荒(一作秋霜)迍邅已窮極疹(一作疾)疴復不康每恐死及我朝
露見日光(一作每恐先朝露不見白日光)庶幾(一作及)盛年時驚逐情所
忘(一作暫逐情所望)吉辰既乖互(一作越)來期𦕈未央促促歲月
盡窮年空怨傷
同前蕭撝
百年能幾許公事罷平生寄言任意正誰憐李少卿
鞠歌行李白
玉不自言勝(一作如)桃李魚目笑之卞和恥楚國青蠅何
太多連城白璧遭讒毁荆山長號泣血人忠臣死為刖
足鬼聽曲知寗戚夷吾因小妻秦穆五羊皮買死百里
奚洗拂青雲上當時賤如泥朝歌鼓刀叟虎變磻溪中
一舉釣六合遂荒營丘東平生渭川(一作水)曲誰數(一作識)
此老翁柰何今之人雙目送飛鴻
同前羅隠
麗莫似漢宫妃謙莫似黃家女黃女持謙齒髮高漢妃
恃麗天廷去人生容德不自保聖人安用推天道君不
見蔡澤嵌枮詭怪之形狀大言直取秦丞相又不見田
千秋才智不出人一朝富貴如有神二侯行事在方冊
泣麟老人終困厄夜光抱恨良嘆(一作撲)悲日月逝矣吾
何之
浩歌權德輿
杖策出蓬蓽浩歌愁興長北風吹荷衣蕭颯景氣凉通
逵抵山郭里巷連湖光孤雲净遠峯綠水溢方塘魚鳥
樂天性雜英互芬芳我心獨何為萬慮縈中腸履道身
未泰主家謀不臧心為世教牽跡寄翰墨場出處兩未
定羈孤(一作)空自傷沉憂不可裁佇立河之梁晩歸茅
簷下左右陳壺觴獨酌復長謠放心遊八荒得喪同一
域是非亦何常胡為苦此生矻矻徒自強乃知杯中物
可令(一作使)憂患亡(一作忘)因此謝時軰棲息無何鄕
同前白居易
天長地久無終畢昨夜今朝又明日鬢髮滄浪牙齒疎
不覺身年四十七前去五十有幾年把鏡照面心茫然
既無長繩繫白日又無大藥駐朱顔朱顔日夜不如故
青史功名在何處欲留年少待冨貴冨貴不來年少去
去復去兮如長河東流赴海無廻波賢愚貴賤同歸盡
北邙塜墓高嵳峩古來如此非獨我未死有酒且高歌
(一作醉)顔回短命伯夷餓我今所得亦已多功名富貴湏
推(一作待)命命苟不來(一作命若不來又作苟未)知柰何
同前李賀
南風吹山作平地帝遣天吳移海水王母桃花千遍紅
彭祖巫咸幾廻死青毛駿(一作騘)馬參差錢嬌春楊柳含
湘(一作細)烟筝人勸我金屈巵神血未寧身是(一作問)誰不
湏亂舞(一作浪飲)丁都護世上英雄本無主買絲繡作平原
君有酒唯澆趙州土漏催水咽玉蟾蜍衞娘鬢(一作髮)薄
不勝梳看(一作差)見秋眉换深(一作新)綠(一作看看見秋眉换綠)世上
男兒那刺促
長歌行鮑明遠(一作沈約)
春隰荑綠柳寒墀積皓雪依依往紀盈霏霏來思結思
結纏歲晏曾是掩初節初節曾不掩浮榮逐弦缺弦缺
更圓合浮榮永沉滅色随夏蓮變鬢與秋霜耋道廹無
異期賢愚有同絶銜恨豈云亡天道無甄别功名識所
職竹帛尋摧裂生外苟難尋坐為長歎說(一作設)
同前王昌齡
曠野饒悲風颼颼稿(一作黃)蒿草繫馬倚(一作停)白楊誰知
我懷抱所是同袍者相逢盡衰老北(一作况)登漢家陵南
望長安道上有枯(一作下有古)樹根下有鼯(一作上有鼷)鼠窠高
皇子孫盡千載(一作古)無人過寳玉頻發掘精靈其若(一作)
(柰)何人生湏達命有酒且長歌
同前劉復
淮南木落秋雲飛楚宫商歌今正悲青春白日不與我
當壚舉酒勸君持出門驅驅四方事徒用辛勤不得意
三山海底無見期百齡世間莫虛棄君不見金城帝業
漢家有東制諸侯欲長久姦雄竊命風塵昏函谷重關
不能守龍蛇出沒經兩朝胡虜憑陵大道銷河水東流
宫闕盡五陵松栢自蕭蕭
短歌徐謙
窮通皆是運榮辱豈關身不願(一作顧)門前客看時逢故
人
同前
意氣青雲裏爽朗煙霞外不羡一囊錢唯重心襟會
同前二首(送祁錄事歸合州因寄蘇使君)杜甫
前者途中一相見人事經年記君面後生相勸何寂寥
君有長才不貧賤君今起柂春江流余亦沙邊具小舟
幸為達書賢府主江花未盡會江樓
二(贈王郎司直)
王郎酒酣拔劍斫地歌莫哀我能拔爾抑塞磊落之竒
才豫章翻風白日動鯨魚䟦浪滄溟開且脫佩劒休徘
徊西得諸侯棹錦水欲向何門趿朱履仲宣樓頭春已
深青眼高歌望吾子眼中之人吾老矣
同前李白
白日何短短百年苦易滿蒼穹浩茫茫萬劫太極長麻
姑垂兩鬢一半已成霜天公見玉女大笑億千場吾欲
攬六龍廻車挂扶桑北斗酌美酒勸龍各一觴冨貴非
所願為人駐頽光
同前(文粹作悲歌集作短歌行)三首顧況
邊城路今人犂田昔人墓岸上沙昔時江水今人家今
人昔人共長歎四氣相催節廻換明月皎皎入華池白
雲離離度清漢我欲昇天天隔霄我欲渡水水無橋我
欲上山山路險我欲汲井井泉遥越人翠被今何夕獨
立沙邊江草碧紫燕西飛欲寄書白雲何處逢来客(一作)
(蹤跡)
二
新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南渌水通朱閣
美人二八顔如花泣向春(一作東)風畏花落臨春風聽春
鳥别時多見時少愁人一夜不得眠瑶井玉繩相對曉
三
軒轅黃帝初得仙鼎湖一去三千年周流三十六洞天
洞中日月星辰聫騎龍駕景遊八極軒轅弓劍無人識
東海青童寄消息
本集自臨春風至軒轅以下為一首列之第三篇
文苑所載多脱略今從文粹及集本添入但不用
序文
同前二首白居易
世人求冨貴多為奉(一作身)嗜欲盛衰不自由得失常相
逐聞君少年日苦學將干禄負笈塵中遊抱書雪前讀
布衾不周體藜茹纔充腹四(一作二)十登官途五十被朝
服奴温新挾纊馬飽初食粟未敢議歡遊尚為名檢束
耳目聾暗後堂上調絲竹牙齒缺落時盤中堆酒肉彼
來此已去外餘中不足少壯與榮華相避如寒燠青雲
去地遠白日經天速從古無柰何短歌空(一作聽)一曲
二
曈曈太陽如火色上行千里下一刻出為白晝入為夜
圜轉如珠住不得住不得可柰何為君舉酒歌短歌歌
聲苦詞亦苦四座少年君聽取今夕未竟明旦催秋風
纔往春風廻人無根蔕時不駐朱顔白日相隳頽勸君
且強笑一面勸君復強飲一杯人生不得長歡樂年少
湏臾老到來
同前馮著
寂寂草中蘭亭亭山上松貞芳日有分生長耐相容結
根各得地幸沾雨露功參辰無停泊且顧一西東君但
開懷抱猜恨莫怱怱
同前釋皎然
古人若不死吾亦何所悲蕭蕭烟雨九原上白楊青松
葬者誰貴賤同一塵死生同一指人生萬代(一作在世)共如
此何似(一作異)浮雲與流水短歌行短歌無窮日已傾鄴
宫梁苑徒有名春草秋風傷我情何為不學金仙侣一
悟空王無死生
同前聶夷中
八月木隂(一作蔭)薄十葉三堕枝人生過五十亦已同此
時朝出東郭門嘉樹欝參差暮出西郭門原草已離披
南隣好臺榭北隣善歌吹榮華忽銷散(一作歇)四顧令人
悲生死與榮辱四者乃常期古人耻其名沒世無人知
無言鬢似霜勿謂亊(一作髮)如絲耆年無一善何殊食乳
兒
同前釋子蘭
日月何忙忙出沒住不得使我勇壯心少年如頃刻人
生石火光通時少與塞四季倏往來寒暑變為賊偷人
面上花奪人頭上黑
同前司空圖
鳥飛飛兔蹶蹶朝來暮去催時節女媧只解𥙷青天不
解煎膠粘日月
同前王貞白
物候來相續新蟬送晩鸎百年休倚頼一夢甚分明金
鼎神仙隠(一作秘)銅壺晝夜傾不如早立德萬古有其名
放歌行王昌齡
南望(一作渡)洛陽津西望十二樓明堂坐天子月朔朝諸
侯清樂動千門皇風被九州慶雲從東來泱漭抱日流
昇平貴論道文墨將何求有詔徵草澤微誠將獻謀(一作)
(獻謀猷)冠冕如星羅拜揖曹與周望塵非吾事入職(一作賦)
且遲留幸蒙國士識自(一作因)脫負薪裘今者放歌行以
慰梁甫愁位榮數斗禄奉義本(一作養母)豐羞願(一作若)得金
膏遂飛雲亦可籌(一作儔)
同前李頎
少年學文耻學武世上功名不解取雖沾寸禄已後時
徒欲出身事明主栢梁賦詩不及宴長楸走馬誰相數
歛迹俛眉心自高含歌擊節聲半苦由是蹉跎一丈夫
養鷄牧豕東城隅空歌漢代蕭相國肯事霍家馮子都
虚爾當年名籍籍濫作詞林兩京客故人斗酒安隠橋
黃鳥春風洛陽陌吾家令弟才不羈五言破的人共推
興來逸氣如湓湧千里長江歸海時别離短景何蕭索
佳句相思能間作舉頭南望魯陽山木葉紛紛向人落
同前孟雲卿
吾觀天地圖世界亦何小落落大海中飄浮數洲島賢
愚與蟻虱一種同草草地脉日夜流天衣有時掃東山
謁居士了我生死道自見難噬臍心通可親腦軒皇竟
磨滅周孔亦衰老永謝當時人吾將寳非寳
同前權德輿
夕陽不駐東流急榮名貴在當年立青春虚度無所成
白首銜悲亦何及拂衣西笑出東山君臣道合俄頃間
一言一笑玉墀上變化生涯如等閒朱門杳杳列華戟
坐中皆是王侯客鳴環動珮暗珊珊駿馬花驄白玉鞍
十千斗酒不知貴半醉留賓邀盡歡銀燈(一作燭)煌煌夜
將久侍婢金罍瀉春酒春酒盛來琥珀光暗聞蘭麝幾
般香乍看皓腕映羅䄂微聽清歌發杏梁雙鬟美人君
不見一一皆勝趙飛燕迎杯乍舉石榴裾勻粉時交合
歡扇未央鍾漏醉中聞聫騎朝天曙色分雙闕烟雲遙
靄靄五衢車馬亂紛紛罷朝鳴佩驟歸鞍今日還同昨
日歡歲歲年年恣遊讌出門滿路光輝遍一身自樂何
足言九族為榮真可羡男兒稱意須及時閉門下帷人
不知年光看逐轉蓬盡徒詠東山招隱詩
文苑英華卷二百三
