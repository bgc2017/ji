文苑英華卷二十六宋李昉等編
地類二
土風賦一首塵賦一首
隟塵賦三首泥賦一首
土風賦(并序)
班固曰人含五常貴于萬彙剛柔緩急音聲不同繫水
土之風氣則謂之風其好惡取捨動静不恒隨君上之
情欲聖唐四三皇而六五帝一六合而光宅覽職方圖
山川盡見歲七月木鐸徇于路命州里舉賢良於我睢
陽古之大郡也唯君子能通天下之志也其詞曰
吳季札挺生江國自南徂北聽羣樂之存亡觀諸夏之
臧慝乃言夫大雅小雅周南召南陳俗夸而奢其國無
主韓地薄而險其人不堪燕都渤碣秦負汧隴侠客憑
陵世家淫勇顓頊之居衛也桑間濮上務耽聲色太公
之存齊也冠帶衣履唯勤組織洙泗之間既當(疑作富)財
力觜畢之下彌重獵弋冀州則紂之餘烈易為讐寇合
浦則蠻之獷俗相尚戰闘吴南有豫章之基燒銅山而
煮鹽海楚東有雲夢之區鞭火耕而驅水耨豈若睢陽
城臨氐房其地平促其人温良昔者舜漁雷澤堯作成
(一作平)陽天乙都亳沛公潜梁故地多君子而風有先王
富禮樂盛文章魚鹽委積士馬精強亦有顔邑野人居
宋而生孔子漆園傲吏隠周而號蒙莊韋氏以占星著
族楚宫以揆日居方宓子賤聽訟築臺坐空囹圄巫馬
期勸農作宰克正封疆亦有高辛故郡下邑軍場蔡走
定陶之國晉入涉(疑作沙)隨之鄉與夷出盟於瓦屋郤缺
来會於承筐聊采綴而為賦叙菁華而未央言其國之
始祖微子封於斯土先膺宗周之錫命招納暴殷之餘
戶宅陶唐火正之監就彭城鐵官之估於是孟諸為澤
芒山為圃日尋干戈雲列郡(疑作羣)伍起臺十仞作室百
堵按弓甲飛樓櫓横釣臺伐金鼓討曹滅衛侵鄫掠魯
會盟於鴻口之亭繳射於龍遊之浦及其楚國圍急澤
門役苦外則睅目而歌内則析骸而哺妖星去國所移
者三怪石隕空視之則五其後漢分元弟出食於梁景
(當作文)帝則錫茅而建社文(當作景)帝則肅桂而稱觴由是
綵艇盡樓鋪鴈池以千里蘭軒竹閣澄猿巖而四起徵
廐馬於邊徼選宫人於街市千乘出車百金練士煌煌
煒煒而軍容備矣南面稱覇而朝天子若乃秦名碭郡
禹作豫州城池競於春色車騎溢於川流惠連則詠南
山以作賦長卿則背西蜀而来遊入瓜亭而避暑臨榖
塾而迎秋吊仙人於蒙邑祠閼伯於商丘想華門之瘈
狗歎梁野之妖牛並忘歸於此地充近侍而淹留别有
忠臣壮士貞夫孝子五侯競立三王俱死英靈遰見商
㩁未已雖埋骨於黃塵俱列名於青史當今奄有萬國
承平百年化被則如春露之沾草文同則若夜星之拱
天惟茲都之宏壮比列土而居先属城有師何代無賢
伊昔全盛莫之與競食客駢闐諸侯聘命旌旆互出臺
殿交映忽瓜剖而豆分若烟收而雨竟已矣哉中則傾
兮滿則缺隂靈起兮陽精滅始看春樹歇芳菲已見秋
源漲沙雪自昔雄材與壮氣莫不埋恨而吞咽七十里
之城郭仍在一千年之綺羅都絶京兆杜公久遊關東
臨少昊之秋月過梁王之舊宫食水土問人風執官曹
而正直抱身鏡而清通識寳者不遺於草澤懷材者喜
遇於良工但能任土而作貢則我梁國之不空
塵賦(并序)謝偃
余執性介直動多違忤茲讀老子至和光同塵竊有慕
焉因而賦之
伊大噫之煽物氣無擊而不揚惟茲陳(疑)之宜昧何動
息之順常若乃寄形大飇託質厚地倏爾而往忽焉而
至乍徘徊以上騰或飄颻而下墜起彼集此不失厥位
(一作類)居無不安涉無不利似逹人之權理任逍遥以自
肆若夫隂風發陣雲屯鼉鼓震紅旗翻千乘動萬騎奔
中原以之黯色白日為之晝昏其興也勃其息也漸或
聚或散乍舒乍歛細不可拾輕不可掩蒙籠篋笥羃䍥
茵簟隨時不競應物不違值細雨而暫息逢輕風而復
飛靃靃靡靡雰雰霏霏將晨軒而並出與暮盖而同歸
任動靜而無累似識變而知機若夫拂珠履生羅韈積
菱鏡而鸞沉下彫梁而歌發散瓊臺而類粉布玉階而
似雪蒙鳳輦於銅衢翳龍媒於金埓有動必發無空不
遍出入青瑣遊揚紫殿流細影於廻裾亂浮香於舉扇
隠洞房而難覩因隟光而可見既洋溢若浮煙又散漫
如流霰至如化衣京洛鍊石僊家色侔雨壤影雜飄沙
逐奔踶而起亂隨驚輪而飛斜近則昏阡蔽陌遠則晦
景韜霞疑竊食於顔子先甘餌於玄蛇惟紛吾之孤介
驟萍流而蓬徙既守遇(疑作愚)以用直每受訕而招毁屢
空范丹之甑時卧李恂之被未齊物於莊生庶同塵於
老氏
隟塵賦(以不依光末難見微質為韻)蔣防
惟隟有輝惟塵是依微眀散亂若動如飛殊向晦以宴
息類趨明而識機不逐大車寕發詩人之嘆無昏廣陌
詎緇遊子之衣觀乎杲杲初陽沉沉闇室纖光乍進爰
委其質忽煙涵而霧貫每延風而寫日透綺帳而偏眀
暖丹楹而乍失不重乎金屋不貴乎華堂隨明則著在
映而彰代皆擇其居我則不辭於處隙代皆異其志我
則不厭乎和光似有情而聚散若任理以行蔵漠漠如
流翳白駒之逸影濛濛不息起清唱於彫梁惟深惟微
于閨于闥来不可止去不可遏語其志也流形似競於
分隂語其微也弱質已侔於毫末豈不以循其隟襲其
輝洞幽房之曭朗籠疎牖之霏微道或未行歎浮沉之
異路時而後動任韜晦以同歸散漫廻環空濛蒨練謂
醯雞之乍覩疑野馬之潜見不爭鄰女之光不雜寒階
之霰故知委范甑者志有所未安感孔顔者時有所未
歡處沉冥而匪異辨疑似而愈難曷若因孤光而有託
附影流而為觀者哉所謂暗而能彰虚而能受望彈冠
而自必騰清路而何不幸承命於光塵賦斯文而藉手
第二(同前韻)楊宏真
隟有塵兮則惟其常日緣隟兮亦孔之彰何在隂而滅
彩能委質以和光藹若成規任隟中之小大紛然無緒
隨日際以悠揚觀夫熠熠孤光霏霏素質盡方圓之所
至滿虚眀而不溢不洒不掃宜靜以探微或煦或吹則
動而逾密何羃䍥以可久混空濛而為一一點凝輝異
出同歸豈開簾而霰入疑向牖之蟲飛其虚其徐有若
無兮漠漠不皦不昧散而聚兮微微既不足以凝榭又
何虞於化衣想夫向晦長存匪陽不見的爾東去忽焉
西轉嗟柳絮之從風訝雪花之見晛翔而不息安即為
難挂高棟而將晩留空隅而助寒疑琢玉成環環中屑
墜若窺壺入洞洞裏雲殘美纖姿而無隠雖小道而可
觀原夫自託於空而隟能善誘無求於日而隟以虚受
察之昭精攬之盈手同白駒之滅没非野馬之紛蹂遠
窺濁水斯自異於浮沉仰觀歌梁必坐分於妍不美其
含華有耀委照無違想剥廬之斯衆知舊舘之猶稀安
寝之堂就餘光而若在偷光之壁尋微燭以相依何異
暗室無欺眀誠未逹伊若質之隠見在無私之與奪儻
高鑒以吹嘘願飛翔(一作揚)於天末
第三(同前韻)趙蕃
日入空隟塵生夜光嘉的的以初引見冥冥而自彰乍
拂圓輝積纖形而散亂時摇輕吹飜弱質以悠揚洎夫
託彼耀靈起茲虚室恒紛空而色碎每燭幽而景密仰
孤光之未及猶在暗而效質由是亭亭旁照羃羃斜飛
必烱爾以賦象終飄然而相依故所以臨素壁隠清輝
若下歌梁方凝姿而漠漠如驚陳榻幾引耀以霏霏是
故當皎皛以自飛引虚光而將扇振遺芳而交集流細
影而倏遍散乎幽處非厚地而不揚透彼無間庶高天
而可見爾其晶眀下射杳靄中攅景熠熠以將盡視規
規而尚殘及皛輝之餘斜分稍易當冥濛之際仰望誠
難至若窈窕孤懸熒煌相蹂靜對幽闥閒臨虚牖窮隠
見而不讓隨方圓而可久若然者則混而同貫自得審
於浮沉浩以相鮮孰可辨於妍不是以杳如有待紛若
無機穿棟宇以光小拂簾櫳而色微片影方呈似鑿幽
人之室輕文靡定如緇遊子之衣故其餘照乍沉纖埃
旁逹既在隂而不昧將耀質而難奪亦何必越茫洋散
空闊願依大厦之内永寄流光之末
泥賦(并序)鄭惟忠
語曰等級懸隔有似雲泥然雲高則高矣如其不義猶
為夫子所輕故曰於我如浮雲泥卑則卑矣苟不可棄
且見莊生所重故曰曳尾於塗中吾少也嘗覽左太冲
詩曰賤者雖自賤重之若千鈞感斯言之有徵故為泥
賦
嘉鴻鑪之造化物無象而不甄惟茲泥之為質諒稟之
於自然雖體潤性柔而名卑質賤不同塵以苟出必感
澤而斯見信厚地之所生匪膏雨而不變同賢良之韞
櫝候聖明而方薦若乃花水行落莢雨將餘交衢蓄潦
曲浦含汙(一作淤)望之疑實即之也虚動而為有靜而為
無苟具形之所蹠必觸類而圖諸託龜文而成印寫鳥
跡以為書蹤發追風之馬轍閉流水之車於是陶鈞賦
象刻削成噐固應用之無方任良工之所肄順規矩而
畫一循制度而無二裁無不成擬無不類以土為質以
水為位位去質沉復歸乎地彼木偶之漂泊萍流之自
恣推移兮莫識其始終泛濫兮莫知其所至若乃藴凋
草於閒館含芳樹於禁闈不緇白玉之彩徒混眀珠之
輝帶晴牛而暫落逐春鷰而還飛何茲物之無識亦應
命以知機本乎形而入用乃委質以合所塗城則疎勒
解圍封關則崤函致阻及其見棄形晦跡淪無勞切玉
之劒自落成風之斤體伊泥之應變時可同乎人志類
明鏡之受物若洪鐘之虚已既懸絶於白雲徒隠淪於
綠水伊吾人之菲賤竊亦有感於斯矣
文苑英華卷二十六
