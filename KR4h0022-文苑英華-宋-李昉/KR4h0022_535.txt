文苑英華卷五百三十六宋李昉等編
繼嗣封襲門二十三道
太室擇嗣判八道捨嫡孫立庶子判四道
正室為門子判一道襲代封逃判二道
遺腹襲侯判三道承襲稱狂判三道
襲爵佯狂判一道除喪襲爵判一道
太室擇嗣判
甲於太室而擇嗣先幼者或非之稱神所命
對
立嫡以長不唯其賢或有時而捨兄則因次而謀弟惟
甲克紹先烈啓廸後生(一作昆)有高陽之才聚太丘之德
聿求門子聽是廟謀螽斯其䋲雖有衆多之義鴈行以
列然乖長幼之序義則非據人斯見尤必欲搆之以神
何如節之以禮况楚君遺法殷家舊制人實不等代亦
頗殊縱為疑議益彰違越罪之愆失在甲宜以凖科懲
之後先其男請從改正
同前賈廷瑶
主噐承宗雖存乎冡嫡象賢擇德必在乎權宜甲何人
哉將定諸嗣年則有序未肆挈龜之卜室乎憑靈遂稽
當璧之懿由是求周之故伯邑見捨即趙之美無恤是
膺既崇定命之制克允尊神之道古則然矣夫何非哉
同前賈承製
執古以道格人其經捨而或逾動則奚軌况承家繼體
之重義存乎冡嗣絶嫡立庶之命禮資乎象賢是用弓
裘必榮鍾鼎以赫斯列侯之恒典豈下愚而足度彼已
之甲惟秩何也德未昭寵過符行禁有子誰立固晉侯
之不經擇幼為先類楚王之有嬖俱(一作但)曰神命仍虧
拜璧欲議刑章誰謂無玷况太室之禮僣已陵於殷廟
薄言之狀位匪列於周官欲按科條得悉名噐此而伏
念終謂疑刑
同前康濯
納約自牖是脩禘祫於穆清廟肅供神人既不專而為
名當幹蠱而承孝惟於甲也克構是思擇乎太室期以
當阼壓紐斯兆想平王之舊儀佩玉忘哀痛石駘之絶
繼神保是格信龜筮之叶和人謀僉同乃匕鬯而不喪
就諸臣位尚檀弓之所(一作而見)嗤辱以臨喪盖子游之習
禮先乎幼者豈曰遲廻誣善之人何詞以免韋賢後嗣
謀之允臧季歴嘉猷誰執為咎或委(一作妄)咸股誠為朵
頥自羝羊而觸藩侔鼫鼠而非據小懲是誡宜在執牛
忿疾於頑無行射隼
同前虞咸
天子建國諸侯立家率由舊章克備恒典列昭穆以有
序承繼嗣而逌著粤惟彼甲若昔大猷無忝乃先懋昭
有訓同乎班氏思欲叙其家聲類夫韋孟將以傳其祖
德雖珪璋克荷而嫡庶蒙戎載懷捧翟之倫猶疑幹蠱
之詞協比長幼隂隲廟祧庶降祉以象賢憑靈貺以立
德同其楚國先棄疾之當璧方彼衞人乃祁子而順兆
神所命也則嘗聞之龜有知焉實在兹矣或非無藝甲
擇有孚欲寘于理誰謂其可
同前韋巡
將正人倫必惟嗣續故有側室嫡子乃别尊卑等威以
年以德則聞常典神之聽之抑非通法惟甲啓爾宗廟
守其茅苴類簡主之承祧嗣則未卜同獻公之有子其
誰立焉爰仿共王之事更徵駘仲之道佩玉而兆既云
取吉當璧而拜遂不敢違且繼體本以承家知子莫如
其父借令愚知無辨何得長幼乃(一作仍)乖假之神明其
義則淺捨我恒禮取誚何多文過飾詞徒為妄作
同前嚴廻
將建嗣子必先克家豈唯興宗亦稱繼代今茲甲者昭
穆蔑如爰擇胤而承祧俾傳榮而開國而乃業歸于幼
禮且殊於長年命自于神理徒稱於太室必也義均襄
子覩常山而得符迹偶平王拜楚廟而當璧事則有據
或者何非且今之所為有異於是無聞德舉將由愛立
則震來致福慮喪主鬯之尤事乃得能(一作宜)奚堪幹蠱
之任甲且違禮罪實難逃理不足稱刑之無捨
同前徐晶
欽若古訓奉遵遺典禮崇繼體政重承邦苟冡嫡之或
遺諒昭穆之無取眷言於甲誠乎擇嗣殊無忌之不才
讓德於韓宣異延陵之守節歸義於諸樊既而龜其知
乎類石祁之合兆神所命也同楚平之當璧且德均則
卜罕見前非年均擇賢曾無昔譴先乎幼者誠合通規
人或非之孰云其可
捨嫡孫立庶子判
侯擇嗣捨嫡孫而立庶子人非之曰行古之道
對
錫土分茅承宗主祭立嗣以嫡非才則賢若拜璧而求
則佩玉寕告(一作吉)惟彼侯國次當擇嗣類田氏之得文
緣成愛客同無恤之在趙不墜克家既捨子以貽孫何
棄今而行古雖檀弓制服而知仲子之非而棠棣與權
亦凛宣尼之訓請從宗計無信或非
同前楊栖梧
王者之制著乎禮經五等已陳千古不替爾侯所擇以
為後者盖重仁賢詎論嫡庶故捨孫而立子將繼代以
承家壓紐可尊佩玉非嗣近思靖郭傳諸孟嘗遠學周
文廢其伯邑侯則可矣人妄非之
同前石倚
胙土報功分茅錫瑞爰加九命是寵三接將崇繼代之
美以展象賢之慶顧彼擇嗣捨乎嫡孫寔亂大倫攸乖
先典將著其代匪尚其德亦猶行古未息仲子之詞苟
非從權緣懼宣尼之對若也克紹前烈無貽後羞龜告
其猷神歆其類居喪而情忘佩玉臨代而智則藏符雖
則嫡庶有殊足使賢愚自别侯之所擇人或敢非在禮
則乖於賢固可
同前杜信
列爵疇庸承家繼體析薪負荷堂構纂脩彼侯運偶千
齡秩惟五等謀孫不朽傳錫土之榮嗣子云亡失克家
之慶殊孟縶之在衞異微子之居殷檀弓免焉有符周
典仲子行古實紊彛倫人或見非識明大體廢嫡立庶
宜正刑書吾蔑從之無載爾偽
正室為門子判
甲多諸媵之子乃以正室為門子令限出入或人告有
違不伏
對
五常之教以經王道三族之别則辨人倫正昭穆以承
祧分嫡庶而繼代必誡差忒克明敦叙是以微子從禮
捨其孫遁(禮記作腯)獻公汎愛立以奚齊璧埋太室之庭楚
則違命寶蔵恒山之上趙乃知才順之克昌易則生亂
苟至於道訟不可成甲齊其家宅心知訓鍾鼓思樂早
聘問名媵姪從觀(一作歡)仍邀卜姓自殊南陌豈秋胡之
遲廽寵若東山即謝安之携賞於是慶徵蘭夢義感桑
弧探社金而屡祥列階玉以分照同石駘之六子庶孽
斯聞均衛家之一兒冢嫡其取爰崇立長有以代親詎
黜商臣非取厚於江芉寕謀伋子亦何怨於惠公趨庭
既學詩人正室遂為門子逹其禮典穆以閨門掌政令
而攸歸限出入而奚失信居家之理寕父子之嘻或人
所陳深為未可
襲代封逃判
丁長當襲代封逃主司以有兄不錄其弟
對
夏分五等周開九命國庸人爵貽厥孫謀青土白茅將
傳欒卻之室裘裳鍾鼎必襲金張之家丁既慶積山河
用光家國不聞必復之業旋有逋逃之讓榮命不顧同
顔闔之鑿坯遁迹方來共丁鴻之蹈海一去鄉縣幾變
星霜冀疇庸之有主在是弟而可錄不謂政也無二法
不容私終使長襲代封沮玄成之宏義幼而時棄允張
純之格言
同前張疇
先王有作班氏叙其家風遠代無違韋孟陳其祖德是
知本枝可重宗葉難輕丁冑望素高勲庸夙著金柯玉
葉冠盖之望攸崇青社白茅諸侯之業斯大上林春至
花萼均芳下澤秋歸鴻鴈齊列既而風枝不静星琯屡
移何邵承家泫然流涕桓玄襲爵悲不自勝苟懷揖讓
之風遂有逋逃之迹昔延陵去國令範猶存太伯辭周
遺芳未泯必若情深讓弟義等脱身請封韋氏之次男
無虧太伯之高節
遺腹襲侯判
乙將襲祖侯以遺腹無識訴云生而有文小同為字
對周彦之
乙在夢蘭生逢集蓼岐嶷繼體戀弓冶之餘徽詩禮無
聞想山河之舊業望九原而不作松石增哀思五等之
崇班茅封闕嗣同夫嵇紹未有識於巨源類彼叔敖亦
無言於楚相當今封比干墓式商容閭豈可使諸葛之
苖隨時歇滅樂毅之後没代湮淪况乎血屬詳明宜存
必復之始手文昭著湏傳幹父之能討以前聞義何殊
於仲子酌其故事跡頗類於周文則知奠藻獻誠禮不
乖於大柄析薪克荷事可優於小同
同前張純如
周道不虧嗣從嫡長魯風一變新用休祥爰稽仲子之
文實定伯禽之裔抑為大典猶天之志蔑云議以合權
繼月之書可仰惟乙誕兹蘭夢慶及茅封天孤逮事之
歡神錫小同之字等康成之後胤克紹家聲類桓子之
先宗儻為公輔且立嗣不拘遺腹無長則合承家非俗
說之輕談固典章之彛範乙當承襲理在不疑
同前田義寵
靈慶所章錫胤乃承家之本恩華荐及䟽封則開國之
儀是知禮&KR0879;十倫系宗祊而叙昭穆榮標五等列畿甸
而制子男載德象賢山河必復謀孫翼子弓冶方傳乙
以夙漸禍胎喪嚴顔於未誕冥包釁始傾厚蔭於生前
若趙氏之遺孫(一作孤)如鄭門之棄孕母兮鞠我等令伯
之成人生也有文同仲子之先兆既而聿脩祖德將克
于家未展茅封爰疑再弄之日遽從芻議復引冠字之
年敬省彝章未可隔其遺誕恭惟典制理宜允其嗣徽
承襲稱狂判
甲承襲稱病狂所司按以為妄
對
求仁得仁孔丘歎其無怨逹節守節延陵慕其高風甲
代襲衣裘家承茅土志無苟得爰作𦍕狂且玄成讓兄
初疑人望丁鴻避弟終感友言良史以為美談志士稱
其重義雖言詐善尚賢為惡與其寧失猶曰從寬况觀
過知仁求之不遠深明止足取則非遥而當斷以嚴科
詳其大體參也不敏何足知之
同前蔣厲躬
賞功行封父殁子繼義存昭穆理在宗祊夏殷以前罕
詳斯制周漢之後咸用此途甲忝藉勲庸得參纓冕誠
宜率德改行嗣先人之業翼子謀孫崇保家之道焉可
忘析薪之荷稱𦍕狂之謀内虧孝子之心外爽忠臣之
節同衣裘而鮮食類接輿而欲歌必事等玄成何替名
家之譽情符孟縶不聞良史之嫌即按所司之科恐失
惟輕之典待盡情偽方申斷割
同前邵卿
建邦設都天秩有禮襲裘紹冶人教攸先甲以榮冠鼎
宗躬忝門矛對謝庭之蔭蔚玉樹摇春窺陳氏之英靈
珠星聚夜纂弓舊服誠宜象賢故違正徒而冐狂疾伯
夷去禄雖則有諸酈生不狂誰信其(一作真)妄若棲心讓
美宜從温睦之規如譎行沽名湏遵復禮之義自然日
蕃錫馬晉彖明受寵之文庭有懸鶉詩人寢伐檀之刺
至公之道其在茲乎
襲爵𦍕狂判
甲有兄弟非賢所司命甲襲父爵以狂疾不應命御史
劾知非狂請罪其謬
對
論以天倫分乎季孟鍾其大運異彼賢愚苟愛敬以存
誠固傳襲而無忝是以隠公推魯爰高克讓之聲太伯
辭吳卒被至(一作深)仁之道眷言于甲克合承家同周子
之有兄寧分菽麥懷謝庭之列照顧馥芝蘭黃金滿籝
已奉一經之訓白芧錫壤言逃五等之封竊意元昆顧
伯夷而見捨思深内敏豈酈食之非狂接輿行歌此時
方奏州吁安忍是日非聞務以黜聦用辭深疾縱罕著
於誠信終自牧於謙撝馮恢不言未將諧於哀懇韋玄
晦迹俄見劾於方書鴒野急難無違六順豸冠嚴勵何
罪䨇珠庶將必復台階無乃妄繩憲府
除喪襲爵判
得乙請襲爵所司以乙除喪十年而後申請引格不許
乙云有故不伏
對白居易
爵命未墜嗣襲有期在紀律而或愆當職司而宜舉乙
舊德將繼新命未加所宜纂乃(集作彼)前脩相承以一子
何乃廢其後嗣自棄於十年歲月既已滋深公侯固難
必復然以法通議事理貴察情如致身於宴安則宜奪
爵若居家而有故尚可策名湏待畢辭方期(集作斯)析理
文苑英華卷五百三十六
