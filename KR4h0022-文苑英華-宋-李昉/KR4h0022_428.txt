文苑英華卷四百二十八宋李昉等編
赦書九
禋祀赦書五
太和三年十一月十八日赦文編制
門下王者祗見宗廟情極於孝思肅事郊丘義崇於嚴
配諸侯駿奔以助祭百靈肸蠁而降祥感達神明(詔令作祗)
斯為茂範朕以冲昧獲嗣丕圖奉累聖之耿光承上天
之眷命以簡易弘宣政本以勤儉調順化源宵旰勵心
思臻至道兢業寅畏于今四年属興伐叛之師未暇燔
柴之禮頼祖宗保祐上帝監臨氛慝澄清弓戈槖戢今
因南至有事圓丘薦誠敬於二儀申感慕於九廟群祀
來享至誠必通既陳信以告虔宜覃恩而廣澤可大赦
天下自太和三年十一月十八日昧爽已前大辟罪已
下罪無輕重已發覺未發覺已結正未結正繫囚見徒
常赦所不原者咸赦除之唯犯惡逆已上及故殺人官
典犯正入已贓不在免限左降官量移近處已經量移
者更與量移如復資者五品已上中書門下速與處分
六品已下即任依常調選丁憂去任服闋日亦與量移
如有親故在上都任於所司陳状便與處分不必更待
本州府申請别勑因責授降資正官員未經改轉者量
與進改亡官失爵放歸不齒者量加收叙縱元勑云終
身不齒者亦量與收叙流人未到所在及已到者竝放
還唯降死徒流者竝與移近地如已收叙者量才錄用
并僧尼道士移隸者亦與改還得罪人已亡歿家口未
許歸者一切放歸如有情愿留者亦任諸色得罪人中
如先勑云縱逢恩赦不在免限者并别勑安置者亦竝
委中書門下量事狀輕重節級處分左降官及流人先
有官者如已亡歿各還本官流貶人及諸色得罪人所
在身亡任其親故收以歸葬仍仰州縣量給棺櫬優當
發遣諸色人中有痕累禁錮及逃匿者一切竝與洗滌
常參官及諸州刺史有先因停替及以病觧免并終制
未授官者委中書門下量才進擬勿令稽遲已才命士
所貴任賢黷貨鬻官深為貶法縱思寬宥亦慮惠姦其
有偽官出身人近已從流者與移近處未處分者减等
處分未發覺者賣官買官人竝仰赦書到後一月内於
所在納官告陳首得免其罪如不陳首者已後事覺不
在免罪限封畿之内供億常殷既渥恩宜加霑給其京
兆府明年夏青苗錢宜放一半財貨之司姦屈皆有切
資政(一作疎)理以遏倖門應度支鹽鐵戶部三司所管諸
色官吏所由人戶等欠負太和元年已前諸色錢物斛
㪷等各委本州盡理勘實如是貿易招狀入已隱欺即
凖條處分如緣收貯年深盤覆欠拆水火深藝事實有
憑如此之類除檢責家産及攤徵元保外如實無可納
空掛簿書連年囚禁者宜各具色目聞奏河南諸鎮仍
歲兵荒百姓困窮宜有蠲免其鄆曹濮淄青兖海及滄
德管内齊州明年夏稅錢每貫放二百文其稅子每畆
十分放二分諸道方鎮自兵興以來或緣進奉助軍或
緣本道徵發務求濟辦多是權宜今寇賊既平中外無
事宜申典法以救傷殘天下除二稅外不得輙有科配
其擅加雜槯率一切宜停仍令御史臺及出使郎官御
史并所在巡院嚴加訪察自滄景用兵所在逐急湏借
諸州常平義倉斛㪷權充軍糧宜令度支勘計速遣收
糴填數聞奏邊防至重悉宜有素器械倉廪尤須精實
比歲有司屢以營屯奏報納計諸鎮儲蓄合支數年尚
恐主吏欺罔未加約束宜委度支與本道節度及營田
使仔細勘會自營田已來所貯糧見在倉者多少支得
幾年軍糧具實聞奏又緣邊諸鎮兵額虚實器械色目
亦仰聞奏如涉虚謬本判官必加懲責有欠闕當議添
置務令摭實無掛空文纂組文采貴貨勞人奇技淫巧
蕩心喪志將欲導其儉朴必在抑其華飾率化天下先
自朕躬應緣乘輿服御宫禁(詔令作宗廟)供湏一事已上當
從儉約自今已後四方竝不得輙以新樣難得非常之
物為獻其機杼織作有纖麗尤甚若花絲布繚綾之類
及幅尺廣狹不中常度者竝宜禁斷仍仰天下州府勑
到後一月日内所有此色機杼一切焚棄訖聞奏并委
觀察判官嚴加檢察犯者以故違勑論縣令政切親人
糺曹職當舉轄命於選部非不擇才比者令常參官得
各舉縣令所舉不當雖有明文法既因循遂開僥濫自
今後宜令諸州刺史及本道觀察使各舉管内堪任縣
令錄事參軍者仍須資考相近并據缺申奏所舉官如
才職不稱刺史書下考如至贓犯(闕)刺史停見任觀察
使據事輕重臨時處分如政事修舉課第殊尤亦當明
賞以觀能者立法之意使人不移苟移用之有名在公
費而何害天下州府兩稅占留錢每年支用各有定額
其廻錢羡餘凖前後赦文許充諸色公用長慶四年二
月三日制亦具言緣無分明條件可使執守刺史每被
舉按即以坐贓論須為立程俾無甚弊其州府應合公
用羡餘物并因循舊例與格令不同者竝令尚書省御
史臺明立條件散下州府使知所守永可遵行緇黃之
衆蠶食生人規避王徭凋耗物力應諸州府度僧尼道
士及創造寺觀累有禁令尚或因循自今已後非别勑
處分妄有奏請者委憲司彈奏量加貶責其百姓中有
苟避徭役冒為僧道所在長吏量為科禁古者理戎皆
舉成法將卒有制簡閱有時所以籍無虚名軍無冗食
至於符守各奉詔條諸道先發轄属支郡將士如聞衣
糧觧補猶繫使司詳其事理頗非簡便宜委本使差官
檢元轄名額及賜糧等第文案與刺史勘會除續凖詔
勑抽停外據所合給錢米竝以當州合送使錢米依虚
實糙熟分數拆計割入留州錢數勘會訖州使各具分
數聞奏應(闕)觧補支給并委本州其使司更不緣得收
管諸道諸州所置將吏如非原額周事之外各隨閒劇
務從簡省方鎮刺史在京除官所須收補隨從人數有
司即為節限他時替罷仍令隨使停觧其方鎮交代之
時及知留後官不得輙有(一作又)補置如違委巡院官具
事目申臺司錄奏其違犯官重加科貶所補人并本職
停觧刺史職在分憂得以專達事有違法觀察使寧不
糺繩(四字詔令作然後舉奏頃年赦令非不丁寧)如聞遠地多未遵守州司
常務巨細取裁至使官吏移攝將士觧補占留支用刑
獄斷結動須禀奉不得自專雖有政能無所施設選置
長吏將何責成宜委御史臺及出使郎官御史嚴加察
訪觀察奏聽進止本判官不能匡正及刺史不守朝章
竝量加貶降若所管州郡控接蕃夷軍戎之間事資節
制須得使司共為條理即不在此限邦畿之内物役殷
繁事苟不均人何以濟如聞近年以來京城坊市及畿
甸百姓等多属諸軍諸使諸司占補之時都無旨勑差
科之際頓異編氓或一丁有名則一戶合(詔令作全)免往年
制勑無復遵行宜委本軍本使及京兆府各切(詔令作切加)
提舉凖元和二年八月京兆府所奏勑及長慶元年制
度節文處分自先朝以來累有赦令防姦除弊條目甚
詳至如閉糶禁錢横徵暴賦兩稅物估之虚實四方進
獻之豐省再三處分非不丁寧出令不行名實自爽從
元和二年已後所有勑令宜委中書門下及内外百司
按事施行勿踵前弊仍令御史臺嚴加糺察諸色出身
三衛最濫假冒官蔭妄用優勞補既過多簡亦失實既
參選序命此理人積歲倖門誠宜杜塞其三衛三二年
且不得(一作須非)補待簡先補人數盡無如更要補委有司
條䟽嚴為限制每所補注挾名替闕如便可停廢亦詣
實奏聞禮著從人詩稱下嫁義當選尚俾各有行其六
宅十宅諸王女縣主每令每年於選人中擇其情願者
配尚授官之日量加優賞罷秩之後仍减兩選其初婚
者更有賜與使備行禮如非士類不在選限其該載未
盡處委中書門下别條䟽聞奏量能授用允属於群材
舉善推賢是先乎公族經學可以弘教本高尚可以觀
時風宗子中有才行著明文學優異者委宗正寺具名
聞薦比類加奬諸色人中有精究經術洞該今古求志
不期聞逹委所在長吏具以名聞國家與吐番甥舅之
好彼此無虞自今已後邊上不得納投降人并擒捉生
口締構興運翼贊昌期勲鏤鼎彛名光簡冊載懷夙烈
何日忘之武德已來配享功臣及將相名跡尤著節義
顯聞而子孫陵替官閥廢墜未經甄錄者委中書門下
搜訪後(一作役非)嗣特(一作量非)加優異故尚父汾陽王贈太師
晟贈太尉秀實子孫中未經甄奬者每家與一人正員
官盤石之親義資敦叙穠華之慶道備肅雍文武庶僚
中外執事或敬恭厥位或秪奉嚴禋爰考舊章用申慶
澤亞獻循王遹終獻恭王通等各賜物一百疋夾侍正
衣進珪捧珪各賜物五十疋亞獻終獻正衣各賜物四
十疋大長公主長公主嗣王郡主縣主各賜物有差内
外文武見任及致任官三品已上賜爵一級四品已下
加一階合入三品五品欠考未合叙者待考足日聽叙
素王設教崇儒配於斯文虞賓在庭想遺風於先烈微
言不墮令德攸彰文宣王之後及二王三恪各與一子
官其祠廟委所在量加修餙禮重睦親化先合族慈訓
克承於椒掖寵光宜首於觀津太皇太后皇太后二等
已上親皇后三等已上親委中書門下各擇有才行者
量與改官無官者各與出身皇五等已上親三品已上
賜爵一級五品已上加一階六品已下及前資常選散
官簡選日優與處分未有出身陪位者每家放一人出
身應陪位皇五等已上親及太皇太后皇太后三等已
上親三品已上賜爵一級四品已上加一階諸親四等
伍等并諸色陪位官五品已上加一階六品已下及白
身人竝賜勲兩轉其前資及有出身者各减一選推恩
之令所以申孝愛褒贈之典所以極哀華爰加寵章用
舉徽數常參官及諸道州府長官父母見存有官封者
竝量與五品致仕官及階并邑號如已有者量與進改
如官已至五品已上者即與五品階父母亡歿未經追
贈者量與贈官及邑號輔弼之臣鈞衡是属既當大慶
爰錫殊恩中書門下及節度使帶平章事者宜特加一
階如本階已至正三品已上者與一子正員八品官祖
父母先亡歿各與追贈已追贈者更與改贈節度使與
一子正員九品官東都留守度支鹽鐵使觀察處置都
團練都防禦經略招討使及神策金吾六軍將軍上軍
統軍威遠鎮國軍等使皇城留守各與一子出身父母
先亡殁未經追贈者各與追贈禮儀使大禮使京兆尹
各與一子正官九品官大祀有嚴殷薦尤重凡在厥職
宜特加恩應郊廟升殿行事官普恩之外宜更加一階
如合入三品者量减三考入五品者量减兩考仍待考
足日聽叙其合選人與减一選禮奉郊禋任親殿省忠
勞既竭甄錄宜優内行事官三品已上更賜爵一級四
品已下更加一級内侍省及内坊官四品已上各賜勲
五轉五品已下各賜勲三轉應從駕至郊廟者普恩之
外三品已上賜爵一級四品已下各加一級白身賜勲
兩轉陳列威容肅清警衛載加寵錫用示恩私神策六
軍威遠營左右金吾及皇城將士應緣大禮仗宿衛御
樓立仗等普恩之外三品已上賜爵一級四品已下加
一階仍依舊例賜物有差其神策將士應在京畿諸縣
者亦各有賜物應緣大禮職掌行事官併修撰儀注及
留守副留守倉庫鄉等普恩之外三品已上賜爵一級
四品已下各加一階要荒地遠職貢方來既覩郊禮之
盛儀須覃慶賜之殊澤鴻臚禮賓院應在城内蕃客等
各有賜物諸道知上都進奏院在城各賜勲三轉應緣
大禮四方進奏䟽及賀官各賜勲三轉藝術所資優假
宜及况因大賚當給新恩翰林待詔供奏并諸色直見
任及前資并員外試官三品已上賜爵一級四品已下
各加一階無官者賜勲兩轉爰執豆籩克恭薦饗或贊
引叶於義矩或祗飾奉其事功心畢幹勤理當褒奬郊
廟行事齋郎減二年勞室長掌座禮生贊者减一年勞
而勞可减者便放出身崇玄館行事學生及齋郎禮生
番考已滿所司緣大禮却追入行事各减一選國子監
學生陪位者賜勲一轉中書門下儀制官各加一階應
緣祗供作官直司長上諸州行綱考典兩縣耆壽諸色
番役當上在城并量留十月番者各賜勲兩轉飛龍閑
廐宫苑典引掌扇内園總監栽接少府將作内作中尚
武德軍器内外弓箭庫等諸司諸使下白身人及無品
直司定額長生雜匠巧兒黃衣長上監門直長雜仗三
衛七色引駕細行執扇角手弩手彍騎武士天文觀生
歷生漏生典鼓典鍾工人樂人主衣主膳主酪典食胡
食手宰手掌閑幕士御士醫士獸醫門僕藥僮御書手
楷書手典書流外行署等各賜勲兩轉夫務仁壽莫若
敬耆老厚風俗莫若勸名節天下百姓婦人年九十已
上各賜米五石絹兩疋綿一屯羊酒有差版授下州刺
史郡君八十已上各賜米三石絹兩疋版授上佐縣君
孝子順孫義夫節婦旌表門閭終身勿事先已旌表者
量加優恤竝委令長賫米帛就家宣賜訖具名申本道
一時聞奏極天而峻既多鎮定之功赴海不窮且有朝
宗之義五岳四瀆宜令本州刺史備禮致祭大報之後
咸秩當行常祀雖定於歲時徧祭因宜乎柴燎載慕前
王之令德復想古人之義風名山大川自古聖帝明王
忠臣烈士各令所在以禮致祭亡命山澤挾藏軍器百
日不首復罪如初赦書有所不該者所司具作條例聞
奏敢以赦前事相告言者以其罪罪之赦書日行五百
里布告天下咸使聞知主者施行
文苑英華卷四百二十八
