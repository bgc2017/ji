文苑英華卷八百九十六宋李昉等編
職官四(南省二)
禮部尚書禇无量碑一首
刑部尚書韋抗碑一首
工部尚書鮑防碑一首
贈禮部尚書禇公神道碑蘇頲
昔軒轅至孔丘師止十一名之聖者今天下尊皇帝學
踰三五教之神者既學且師考今猶昔蹈道從事伊禇
公焉公諱无量字弘度其先邑河南之陽翟十一代祖
盛後漢海鹽長子孫因居遂為吳郡海鹽人也(二唐書作杭州)
(塩官人未詳)五代祖陽齊民部尚書駙馬都尉嗣錢唐侯高
祖遼民梁鄱王國常侍曾祖仁弘陳始興王法曹參軍
暨陽令祖範隋豫章郡丞父義宗皇贈使持節和州刺
史自微子封宋以迄于恭恭裔食禇因而得姓迺侯迺
戚或史或儒粤不可量已豈岳鎮天峻是先人之郡國
將河清世平當天子之門舘靈其效矣公實休哉上哲
鍾懿元和育粹忠乎孝乎盡至於至寬得衆易有親晦
而明微而闡其立行也絲白不染不成黼黻砥黃不礪
不就純鈎寝思益居待問功可倍論可博其立言也始
吳興沈子山吳郡曹福授以經次吳郡張嘉會授之史
演至賾平牴牾研至精起廢疾貫心則中達革其餘師
乃厭服爾為宗匠逮攝齊膠序揚袂河洛罔不企獨立
以先赴聆遠音而響從猶彫材之有楩柟綷翼之有鵷
鳳下制家(一作嘉)辟用超倫等即拜成均直講轉右鷹揚
倉曹參軍直講如故稍遷成均助教累至國子博士朝
散大夫國子司業崇文舘學士嘗二仲齋祀會一時髦
彦主賓難折羣疑應不敢夸官閥單不能曜旗鼓太夫
人在東也庭闈是思鍾釡不違遂罷而就飬我聖皇居
震也司過惟吏聽聰則書復徵以侍讀及回金輅問辟
雍摇柄前席有丞有祝聲羣奔以坻頽辯連属而河瀉
是日中賜章綬并時服雜繒就拜銀青光禄大夫以昭
其業上正位遷郯王傅國子祭酒轉左散騎常侍特封
舒國公實食二百公雖傳天人司國子然而載啓載沃
百氏之言滿中禁日尊日亊五更之禮存上庠故珥貂
寵而刑馬誓也尋與中令洛陽張說侍郎武功蘇頲黃
門郎趙郡李文等開講序於掖垣悉上其昌言嘉謩可
體要經遠者京都之政起有軒墀齊魯之風成於㝢縣
公以遭盛明而華皓不息迺作帝師懷喜懼而斑斕未
旋孰為人子灑零獻懇于再于三重論思而久駐修切
至而方遣臨軒贈詩盈篚將意華晨省而偉晝遊焉居
無何太夫人即世公禮不當毁號而殆滅遂於塋兆之
側伏苫塊時松楸鹿常犯之公祝乃止應物也通神也
有如是乎喪既除驛徵至仍舊左常侍兼侍讀登朝則
老臣布武自屏不趨侍講則宦者平肩必輿而進皆别
旨之非常也上復以舊章散落羣籍湮墜張購令捃逸
文補其缺刪其謬勑公於都(即東都)乾元殿京(即西京)麗正
殿總而成之上帝之璧先王之府委墳索流筆墨可滌
玄覽而照清光耶日者皇太子志於學齒于胄演經則
太師憑几納誨則元良降席諭夫錯中形外一物三善
者禮如前粤開元庚申歲正月哉生魄景命不造遘疾
薨於長安崇仁里之賜第春秋七十有五王輟朝不視
旅次而哭遣中使潺湲以恤故盼近臣歔欷以追往乃
贈禮部尚書賻物四百段米粟四百石小宗伯陳祭儀
亞京尹護喪事歸則本州刺史帥属厚加焉僉謂公進
以秉德動而率禮自石渠延首金華造膝時属升賢良
杜讒佞雖明慮天斷匪獨開陳亦讜辭日聞寧虚聽受
若藏罟者諗無藝出裘者思有惠使輕革也之說傲嬰
也之譏又安能是果良圖中比則隠之微章之末所撰
儲君翼善二十篇帝王要覽二十二卷帝王紀錄二卷
心鏡三十篇刪正論語孝經䟽各一部每條上則留中
錫之孔殷盈不可數大抵以義約以文見俾興文有兆
消長無傾規乎諷乎類乎指乎行之則是聞足自戒不
然何以皇賚之聖叶之至於斯也化益淳儒益信則郊
廟有典賓軍有容發揮牲玉斟酌犧象必咨焉度焉此
又衆之難公之易薨後羣學士於書殿中得講史記至
言十二卷即日聞之上悼甚重賜其家絹五百疋試為
我著常奏新篇從取其書竟賫遺草悲夫粤某年仲冬
甲子歸祔於錢塘臨平山之舊域容軒止塗喪服會葬
者數百顧而歎曰公何學也何師也則我副(闕)惟君是
登皇極天子之子是作孟侯皆受於公矣董則五朝典
學無同道之用桓則三世各師有殊特之美曾不可援
(疑作枚)以事舉諸凡卓哉使後之人泛微波攀絶迹者我
公也太常易名曰文宜也長子河南澠池主簿庭詢次
左拾遺庭誨次京兆渭南縣尉庭賓三子之戚二連所
善居家嗣徽繼世承烈則仲弓之有元及李伯起之傳
(疑作傅)秉及賜故遠邇嘉之吳江漫兮將海合吳岫重兮
與天沓公是屬兮公是安仁則返兮儉乃完異樹行兮
生也志他石篆兮子也刊噫不憖歟寄之銘曰
昭昭府君生代叶期儒有斯文帝王者師探幽典墳贊
道雍熙其德彌芬其謩益祗訓由老成榮以恩屢資孝
是悦資忠是務禹嘗獻蓍光不言樹專禇之學啓書之
賦六經芳兮七命章戴頻頻兮服煌煌無還齡兮有去
光未餙(疑)杖兮歘擁(疑作摧)梁宸極凄兮門人慕悲風起
兮轅馬顧背西畤兮即東路路阻修兮日悠悠旌旐思
兮空山秋吾見業可久而名不朽者猗那禇侯猗那禇
侯
刑部尚書韋抗神道碑前人
天下膏腴之土莫若雍州雍州紱冕之多莫若韋氏粤
自殷伯傳于漢相昌而世濟美慶不乏賢高矣乎猶秦
塞出華岳西連於嶓冡大矣乎猶濁河納清渭東至於
溟渤言之者可備也故周隋創歷後又(疑作入)當朝惟我
二君迭為二祖逍公其首鄖也其仲處有山林之節糠
粃俗塵出為廊廟之器丹青世道鄖之子太僕少卿陵
州刺史武陽公諱津是生銀青光禄大夫太子詹亊贈
秦州都督諡曰貞諱瑎(唐宰相世系表作琨)是生司農丞贈金州
刺史諱暢皆素風清範百代一時公諱抗字抗(闕)金州
府君第二子也八歲精易十五讀春秋深入爻彖試論
臣主及貴(疑有闕字)便成誦具觧理微義中初以明經射策
補魏州參軍立於稠人端若一鶚復常調就太子典膳
丞亟換岐州司倉雍州司戶右輔要劇上京浩穰九年
致豐兩訟舉直升左臺殿中侍御史轉尚書主客吏部
二員外吏部郎中侍中執憲者雖譙郡桓彦範廣平宋
璟大選持衡者京兆韋嗣立河内司馬鍾並遠識高量
領賢進善齊白簡共青縑者范陽盧懷愼子從愿趙國
李乂吳郡陸象先隴西李朝隠武功蘇頲為四公特賞
推數子之器公益文墨自持凖繩不雜拜洛陽令役人
好惠務約刑清刻石而傳鳴桴自止遷(一有右字)御史中丞
兼禮部尚書法明象魏禮達邦家外守其則内脩其度
遷兵部尚書戎政孔殷夏司多僻作姦犯科者莫忌接
利乘便者皆是公凡易四年濯(一作灑)然一變發其狙詐
成我鷹揚别加銀青光禄大夫除太子左庶子閑以珍
攝德以調護而巴蜀方隅西南斗絶戎常犯軼蠻或離
叛討則勝不補亡猒造端之口綏則靜而作乂翹致理
之心命公為益州大都督長史持節廵按公至革乎弊
順乎美暑往寒來人不知用風雨時順(一作春風時雨)物果遂
宜入拜黃門侍郎東密黃扉右(一作左)嚴青闥半股肱之
委總脩餙之裕上間燕顧近臣言韋抗朕素知之何適
不允大鴻臚今典賓客之事古稱行人之職俾令即序
期以不濫抗宜兼授登叶睿圖遷御史大夫持節朔方
軍大總管擇副宰御(一作徵)元帥廷諍已决廟謀先假挫
貪人於敗類追桀虜於奔亡公之績也會凉州都督楊
敬述羽林將軍郭知運失律摇憲喪師倚權公確乎不
拔條奏其罪公之正也以郡縣吏坐贓發覺貶安州都
督尋與之蒲雲(疑作雷)澤之庶河濱之阜聲淪噢沭(左傳作咻)
頌被和樂未幾拜為大理檢校刑部尚書欽若刑柄繫
於人命士師之望平寇之成(一作士師之平司寇之成)安以手足所
措慎以毫釐之失繄頼公勿喜斯得不冤而待筭則摧
其巧(一作功)粉餙則杜其效上將登封岱山留睠洛邑延
企遲居徘徊往俞因謂公曰朕思久之罔出卿者迺仗
公作鎮還贈武陽伯兼使部銓斥浮動甄貞實妍媸露
求當之途勢利塞(一作窒)容非之鏡復盧從愿暨頲受恩
聮召崇朝交臂至信相欵他日攜手微疾應問豈期摇
落素秋窅冥玄夜開元十四年八月某日薨於洛之永
義里第享年六十嗚呼人之望公以宗伯(四字一作士之宗凡百姓)
韙公陟台階佐王道始則夷路翹首終而亨衢鎩翮吁
嗟全德孤我具膳而勝氣標凖(一作曾標)色莊辭定舉不忤
物行不由徑獨而不黨三者無惑聞義於卜商起予立
誠於鮑叔知我撫遺恤寡常所空匱以奮藻揮(一作彈)毫
轉為神速故大課典謩必咨於公是亦施政何遽薨也
旒扆深撫牀之痛纓緌惜和鼎之實盖如鄭國僑虞之
竒楚子文魯公儀不其偉矣詔贈太子太傅護葬及窆
備物加等太常考行曰貞粤以某年某月日卜葬於京
城東南少陵原禮也笳鐸晨送烟霜曉發葬者藏也儉
則自完素車出日(一作祖)縞服來至吉先兆於蓍蔡哀更
傷於松栢光昭之事克恭懿之道存此曷為然其不捐
者三子長京兆士曹參軍曰載次昭文生曰翹幼某公
侯必復美秀而文可以崇京兆之阡屬扶陽之舘公之
季左司郎中萬年令澤州長宋曰某松栢之林也公最
友歟(疑)毒天倫之孔艱思我兄之不及疇云撰勒其寄
雕刊以頲爰在弱齡獲知君子牙琴不賞慟哭兹晨樂
弩仍懸沉羸歲晩銜悽固托撫疾何成愧不得絶妙好
辭披文而相質爾銘曰
國大司寇家大彭氏亡世疇貴府君鍾美衣冠禮樂盡
在是矣講信脩睦自求諸已命之以官其直如矢秉之
以憲其清若水遽登金華終列瑶戺威震蠻貊信夫邊
鄙曰刑曰政載敞載理公輔未升官人作紀奈何遠韻
怱頓高軌跡滿清畤事昭緹史微言遂絶令問不已巖
綠南望樓丹北峙或向城闉或臨松梓盛烈孤邁羣悲
四起
工部尚書鮑防碑
有唐尚書東海宣公姓鮑春秋六十有九公從三十六
載致政二(一作三)年歴官二十五凡居達官之長十二領
四嶽十三州牧之寄三貞元六年秋八月丙申薨于洛
陽私第冬十月旬有七日從先公于北邙南原(一作郊)詔
贈太子少保給鹵簿鼓吹旌其卒葬後三年嗣祖宗由
惟中古封樹之制且曰丘隴與年代相推幾何而平松
栢與霜露相薄幾何而盡將令百代之後游九原者徘
徊不朽之烈歎息可作之美其惟金石刻乎是用建碑
表墓以揚先懿公諱防字子慎河南洛陽人其先蓋夏
禹之苖裔春秋時杞公有仕齊者食采於鮑因以命氏
曾祖標(一作諲)皇隴州汧陽令祖仁爽雅州飛越尉贈眉
州刺史父思温彭州唐昌丞贈工部尚書皆盛德下位
發祥於公天寳中天下尚文其曰聞(疑作文)人則重侔有
德貴齒高位公賦感遇十七章以古之政(一作名)法刺譏
時病麗而有則屬詩者宗而誦之舉進士高第調太子
正字中州兵興全德違難辭永王去來瑱為李光弼所
致光弼上將薛兼訓授專征之命于泉越輟公介之始
兼訓之奉光弼也以順命為忠不及於義公知光弼之
不終也諭而絶焉東越仍師旅饑饉之後三分其人兵
盗半之公之(闕)兼訓也令必公口事必公手兵兼于農
盗復于人是時中原多故賢士大夫以三江五湖為家
登會稽者如鱗介之集淵藪以公故也徵拜尚書郎優
游公卿間執政者以代言之司見屬無何薛兼訓寝疾
太原上以北門寄重軫念於薛思所以貳而代之者莫
與公比召對勞賜寵而遣之公之至也人不知其帥之
疾帥不自知其疾及其代也由亞尹中丞洎居守專征
之倅各遷其任(一作各還其長)兵自勇厲至于輯睦人自安業
至于移風政自無闕至于有典代宗嘉歎之不足圖寫
公形列于别殿盖麟閣名臣之次也三載朝覲屬今上
嗣位惟新大政授公紀律俾作典刑拜御史大夫旋以
文武之柄方鎮為大南國萬里俾之師長綂閩越轉江
西公之撫人也以家勤之以子愛之利用用之厚生生
之詔加銀青光禄大夫右散騎常侍紀成績也眞拜右
常侍扈從廵狩轉禮部侍郎上還鎬京展謝郊廟公預
太常折無文之禮進封東海公詔徵賢良求其讜言時
薦(一作員)仲兄不敢違詔承詔(絶句)實蒼生利之宰臣病之
與公並命考第者以為異日故事言或有犯投之不疑
焉公曰使吾聞所未聞聖朝之瑞也擢居甲科每歲貢
士充于王庭心為靈龜亊絶請托京師仍歲蝗旱務殷
人耗拜京兆尹詔下風行令宣政舉威革難理惠周無
告既而痿痺生疾陳乞遂閒上置上將軍員以待功臣
先用文儒耆耋以寵其選拜右武衛上將軍厥疾加劇
優詔授工部尚書致仕徙家東周富天禄貴天(一作人)爵
樂天命頥天和以終夫天年嗚呼賢哉公德本於孝才
歸于周從王牧人即戎臨亊大略以忠肅慈惠沉毅莊
敏為稱喜善怒惡不必為已論交任人必惟其忠入為
羽儀出作藩翰䕫䕫然以家人嚴君之義屬于長兄盖
什卿之禄千乘之賦一以奉之四時賓客之事車服器
用之費一以禀之公與夫人視諸孤羣從唯所授公不
敢以禮秩異夫人不敢以居有私而敬恭和樂之道於
是乎久御史中丞武威賈全公之甥也少長於我登朝
異門教切義方慈均天性故全之報也稱天下甥舅加
禮焉(三字一作加焉受馬)鄭滑節度使隴西李融公之吏也推以
腹心齊厥憂寵歴佐三道其間如一故融之報也類天
下賓主加歡焉於全也見公之内於融也見公之外然
則公之行已與人可知矣夫人蘭陵郡夫人蕭氏始佐
公賢終成公貴及公既殁清風如同二孤前左衛兵曹
參軍殿中省進馬宗參以文學世公之業孝友繼公之
志猶日不足以抒夫罔極於是乎發揚垂裕之義作為
銘曰
穆穆宣公為王藎臣終始明哲優游寵勛在昔理平逢
時尚文高唱寡和長才不羣星河麗天卉木榮春羽翰
方睦風雲(一作雲雷疑作雷雲)構屯乃佐戎帥名屈道伸乃登天
朝盛美惟新茫茫南國赫赫北門股肱王室父母生人
執憲成式尹京作則春官主文宗(一作當)伯尚德出捍牧
圉入趨宸極望實攸并謀猷允塞賢宜翊聖道厄于命
方叔元(一作未)老冉耕所病明明天子禮優致政曳履散
金頥眞保性良辰何遽厚夜何長歸全故丘鞏(一作郎)洛
之陽貞石是勒德音孔章於戱宣公百世不亡
文苑英華卷八百九十六
