文苑英華卷四百六十一宋李昉等編
詔制三
廵撫使
遣廵撫使勑賈至
勑厄運者天地(一無地字)之時也理亂者人君(一無君字)之政也
是以軒轅不能止蚩尤之患帝舜不能無有苖之征盖
在於人君脩德刑以除之也頃者羯賊開釁亂常干紀
誘脅戎卒竊弄邊兵九有之人罹其凶害當戰争之地
則肌骨多斃於鋒鏑在遐僻之方則杼軸其空於征賦
離鄉去邑棄業抛(一作亡)家契闊凍餒飄颻畏逼朕每永
念心折涕零是用嚴奉睿謨恭行天罰躬被介胄大率
戎夷掃清中原誅斬蛇豕豈朕薄德能建功業盖人心
竭節於本朝而戮力於寇難也所以給其優復減其賦
稅省其聚歛息其征徭賑其匱乏宥其罪戾實其倉廪
捨其逋懸飬其傷痍賵其死事將使萬(一作百)姓永登仁
夀猶慮撫字尚闕疾苦未除於是分遣使臣親訪閭里
夫人君高居大位非可以目徧四海耳周八極必仗賢
能以廣其視聽而(一作頃)今使臣咸未稱職多僶俛經(一作)
(輕)略未盡至公致(一作遂)令遠人冤不上逹而弊不下去
今擇朝端忠貞仁惠之士飲冰乘驛廵撫四方其有政
教煩苛勑令不便妨於耕稼害於蠶桑徵傊於人無踰
小大咨爾兆庶必聞於使又有官吏邪虐豪猾侵漁擾
於黎甿冐於貨賄上無隠也當悉懲之朕方以萬(一作百)
姓心為心蒼生夀為夀自欲獨賢自聖而為理(疑)暴惠
姦而墮人率土之濱宜知(一作悉)朕意(至德十年二月日)
一作皆唐大詔令
宣撫使
發宣撫使勑(此篇已見四百四十卷題作嗣聖德音詔令作遣畢搆等慰撫諸道)
(制)内制
勑昔者(前篇作門下)風化(前篇詔令並純作風)咸知(前篇咸人)之模(詔令作之謀)
庶尹(前篇作士庶詔令作士庶)所冀(前篇詔令並作冀逮)遐曠(詔令作遐遠)禍起(前篇)
(詔令並作起籍)疚懷(詔令作疾事)識見(前篇作識具)嘉聲(前篇作嘉譽)泊于(前篇)
(詔令並作泊乎)各恭(前篇詔令並作各敬)
遣宣撫使勑
勑為國之道莫不家給人足令行禁止而族譚者苦疆
埸之戍役偶語者傷戶口之凋殘且夫懷土重遷人之
常性離邦去里孰無其情或委非其才或政非其要致
令父不保子兄不寕弟井邑有流離之怨道路有吁嗟
之聲靖言思之良可歎息故發使車以廵郡縣其緣邊
兵士等或遠辭鄉壌久事戎旃饑寒而食衣不充疾病
而醫藥不至邊烽忽警將何以堪云云
宣慰使
出使優恤制(詔令作遣使河北河南顧察利害詔)
内制
勑伊昔明王奉若天道所寳惟榖所尚(詔令作仗)惟賢故能
務穡勸分興利除害朕以薄德纂承洪緒政期克己誠
不動天頃歲河南北諸州蝗虫為害雖當道常遣除痊
恐今仍生育天戒若是朕甚懼焉罪實在予殃豈移歲
且牧宰之任朝廷所委苟得良才式敷惠訓古有夀張
飛逝中牟不入者斯其效也刺史縣令等當各竭乃心
用攘厥患方考休咎大明黜陟惟爾凡百可不勉歟宜
令戶部郎中蔡秦客往河北道侍御史崔希喬往河南
道觀察百姓間利害便宜州縣等籌度隨事處置還日
奏聞(開元五年二月)
遣鄭叔清往江淮宣慰勑(一作制)
賈至
勑逆虜未平師旅淹歲軍用匱乏常賦莫充所以稅畆
於荆吳校練於淮海從權救弊盖非獲已夫法明則吏
不欺歛均則人不怨輯事無擾繫乎使臣度支員外郎
鄭叔清貞固幹事節用愛人考績視成所厝斯枉(詔令作考)
(志視成可歴斯任)宜以本官兼侍御史充江淮東西及淮南道
宣慰使(至德二年七月十二日)
李涵河北宣慰制常衮
門下河朔一隅地方千里外捍夷狄内輔成周撫勤王
之師脩任土之貢顧其方鎮可謂崇重眷我侯伯是有
勲勞且將相國之股肱兆庶君之支體事同休戚寧忘
鍳寐思撫廵而未獲念征鎮而永懷爰命宗臣往申旨
諭銀青光禄大夫尚書左丞襄武縣開國公李涵朕之
荗親腹心攸寄純固所以致命文質所以經邦温恭禮
譲誠信易直勵匪躬之節秉憂國之心美其公才嘗所
任委再令宣撫皆合事經既述謙誠之辭兼陳理化之
績(詔令作迹)慰我憂念意甚嘉之今秋冬在候徭戍勤止將
校有介胄之勞黎元有賦稅之役代予親問詔爾使臣
仍兼副相之秩(詔令作榮)式重登車之務可兼御史大夫充
河北宣慰使本管勲封如故
李涵再使河北制
勑書有施命以誥四方禮有誦志以廵邦國明王所以
垂拱而天下理者非家至而日見之也實頼腹心耳目
之臣審訓命於外俾德澤教化敷於四海情有所逹事
適其宜上下交暢則天地之和應矣喻我朝旨寄於宗
英銀青光禄大夫行尚書兵部侍郎襄武縣開國公李
涵志以定言學於古訓安和好敬慎静尚寬服居大僚
常所親信每授重寄必掦休聲往以幽燕(詔令作薊)渤碣之
間戎府方州之大俾輔(詔令作付)王命以親諸侯至於再三
秉此純一盡人臣之節罔或辭難徇國家之利豈憚勤
遠信以恊誠惠以交福周爰咨度不遑啓處朔垂寧晏
敬頼親賢今以侯伯之勲勞師人之戍守顧其忠效宜
在(詔令作有)撫廵高選中朝允兹僉論(詔令作議)加以丞相之副
增其原隰之華時惟懋哉無替厥服可兼御史大夫河
北宣慰使餘如故
臧希讓使朔方制
勑元帥都虞侯臧希讓冲明在躬質重成性閱禮樂以
經武秉公忠而濟時夙傳金匱之符久揔牙璋之律勲
高坐樹業荗分茅中外洽其嘉聲始終全其勁節嘉乃
公望簡于朕心惟彼朔方久罹邊患地即興王之所人
推奉上之誠言念勤勞豈㤀慰恤宜應使乎之選式副
往哉之寄
温造可起居舍人充鎮州四面宣慰使制
白居易
勑殿中侍御史温造嘗糾天府不曠官馳軺車不辱命
况為人外和内决以兼濟為心持橐(亦作拔居)殿中以備指
使會吾憂两河間事求可以諭朝旨慰人心者使焉撥
效酌能汝中吾選故不待滿歲擢為右史出則銜吾命
入則記吾言奬任不輕思有所立可依前件
授劉沔招撫迴鶻使制李德裕
昔東漢中夏既寧匈奴饑饉臧宫請命將臨塞圖刻石
之功光武報云柔能制剛弱能制強且傳聞之事常多
失實雖滅大寇不如息人朕每覽前史為之興嘆又以
大舜脩德有苖歸心周穆徂征荒服不至固存取亂在
擇良圖迴鶻頃以本國荐饑種落携貳黠戛(集作紇扢)斯乘
其衰亂遂覆危巢既焚老上之庭盡剪名王之族可汗
失地遠害來附塞垣朕言念親姻不忘勲力諭以呼韓
美志(集作欵塞)漢氏舊章戎不亂華國之大典且分兵食救
彼饑人令歸漠南方議贍恤(集作賑贍)屬可汗久嬰沉痼酋
長異心雖隨蓄荐居固無定所而控弦深入頗已(集作亦)
渝盟邊將戎(集作良)臣屢抗其(集作章)疏策慮副(一作腷)臆咸
請驅除朕以王者之師以全取勝匈奴見短嘉婁敬之
善籌馬邑設畫(集作權)戒王恢之兵首推誠含垢亦已踰
時况朔雪沍寒有皸瘃之患隂山遥路多曲折之艱宜
以德綏豈勞兵瘁具官劉沔久臨沙漠頗識虜情既啓
十乘之行必致六驘之遁委之告喻方俟成功可守本
官兼充招撫迴鶻使如不自改悔終須驅逐其諸道行
營兵馬使擢令指揮主者施行
授張仲武東面招撫迴鶻使制
前人
門下古人云兵者所以明德除害也故舉得其(集作於)外
則福生於内朕每念戎事務安生靈既獲遠圖宜恢長
筭迴鶻可汗寄託塞上未歸虜庭近者遣使薊門懇陳
誠欵宋人病告於子反朝鮮心附於樓船我之信臣實
得要領幽州盧龍節度副大使知節度事觀察處置押
奚契丹两番經略盧龍軍等使銀青光禄大夫檢校工
部尚書兼幽州大都督府長史御史大夫蘭陵郡王食
邑三千戶張仲武風雲感契鳬藻恊誠自升將壇屢(集作)
(首)剪狂寇戈鋋亟聞於彗掃馬牛殆至於谷量故能望
影揣情已探致虜之術豈止聞風破膽益堅慕義之心
遽奏封章願申告諭彼既率服寧忘懷柔况虜騎往來
疾於風雷(集作電)沙場夐邈介(集作但)以山川臨敵應機固
難統一昔衛霍之襲葷允異道而征辛趙之擊䍐(集作當)
羌兩從其志成予廟勝之策在舉髦傑之臣俾爾鷹揚
挫其狼顧將服蠻夷之叛固在七擒勉思將帥之風無
㤀五利崇以夏官之秩委其統制之權當竭一心敬兹
休命可檢校兵部尚書兼充東面招撫迴鶻使其當道
行營兵馬及奚契丹室韋等並自指揮餘如故主者施
行
廵察使
遣陸象先等依前按察制蘇頲
黃門古者恊和萬邦疇咨四岳柔遠能邇明目逹聦以
變於人也自朴散醇醨割方肆直失於德者格之以禮
失於禮者助之以刑故懼羅網而畏簡書必振其綱而
操其柄庶乎舉(二字詔令作平)政之要也間歲天下諸州岳牧
先充本道按察誠以今之刺舉昔之率連盖欲為吏之
黜陟審人之愁苦中念作姦犯科獲罪相次棄木或尤
於拙匠採葑不以於下體由是申命有司咸多叙用至
於按察暫令休罷夫泉有魚矣雖見則不祥林有獸焉
而為之不採與其存而勿用孰若狎以玩之俾便於時
復修其政銀青光禄大夫益州大都督府長史姚嶲處
置兵馬上柱國兖國公陸象先等早藴宏量深甄大體
清能勵俗仁以敦風必將權豪檢御昭明淑忒宜興化
以樹善佇責成而求當可依前件餘各如故一事已上
並准舊例處分本道所隸之州有偏遠不穏便者仍令
所司量宜分割永為定額訖奏聞主者施行(開元二年三月七日)
遣王志愔等各廵察本管内制
前人
黃門上天降禍大行太上皇厭代升遐俾予一人煢煢
在疚攀號荼毒觸向摧隕百辟卿士等上遵遺誥下徇
羣心寰區任殷社稷務重資於聽斷不可暫缺遂力衰
迷甫從勤請恭惟顧託之旨思致平和之化雖在荒瘵
敢㤀負荷是用泣血撫膺執喪視事夫後王者代天理
物師表者助朕理人物之所以荗育人之所以蕃庶盖
欲遂其性而安其業也朕每置旌進善仄席翹賢恐閭
閻有愁苦之聲草澤無明敭之舉吏或慢法官或非才
因(疑)之致理且未為得其何以廉庶(詔令作敗)政恤冤刑問
惸婺招荗異寬賦歛節征(詔令作更)徭使天下為無為事無
事也頃分連率則曰使臣將求人瘼克宣朕命諸道按
察使揚州長史王志愔廣州都督宋璟益州長史韋杭
博州都督(詔令作蒲州刺史)程行諶汴州刺史倪若水魏州刺
史楊荗謙(詔令作□)靈州都督強循潤州刺史李濬荆州長
史任昭理泰州都督張嘉貞洪州都督楊虚受梁州都
督張守潔等並邁迹垂憲偉才通識有其直方無所廽
避宜令各廵本管内官人有清介獨立可以標映士林
或文吏兼優可以潤益邦政者百姓中有文儒異等道
極專門或武力超倫聲侔敵國者並精加訪擇具以名
聞其官人有老弱及久病妨於政理並才用劣下全不
稱職者上佐已下委使人便停務其官交要者便簡清
勤人權攝其京官及畿内州委御史大夫及吏部長官
准此詳察錄奏諸道僻遠州及嶺南道委使人量差判
官分道廵按其天下囚徒慮有冤滯宜令大理寺及本
廵使所在按理流罪已(詔令作以)下非犯名教及官典取受
並聽減一等收贖即便非理均事可疑者并杖以下罪
並宜放免緣山陵所科夫匠等有父母年老家無中男
已上者容其侍飬不湏差遣其河南河北遭蝗虫州十
分損二已上者差科雜役量事矜恤(詔令作放)百姓間有不
穏便事委按察使與本州長官商度隨事處分奏聞布
告遐邇令知朕意主者施行(開元四年七月六日)
按察使制(詔令作遣陶史大夫王晙等廵按諸道制)
前人
勑苛慝不作人斯無怨寬猛相濟政是以和周禮以官
刑紏邦理以官叙正羣吏允廸前烈式惟舊章且夫寰
宇至大不可以周覽黎甿至殷不可以獨化熙我庶政
實惟具寮苟非其才罔以稱理朕惟夙夜不遑晏寧言
念政道載深宵旰頃開元之初分遣按部紏摘姦犯頗
聞懲息以其事久則煩尋亦並從停廢綿以歲月浸成
寬弛今聞在外官寮多違憲法牧守則寄任兹重令長
則禄秩且優凾聞侵竊屢有章奏雖賜金為惠未媿張
武之心而還珠表德罕見孟嘗之政豈敦諭之言未孚
於就列將貞高之節有謝於前修永懷於此良用沉歎
且政寬而慢法弊則弛通而張之庶其可理(一作可其致理)御
史大夫王晙等並識通政要位以才逹荗其聲實弘此
憲章宜分命廵按以時糾察廵内有長吏貪擾獄訟冤
滯暗懦尸祿苛虐在官即宜隨事按舉所犯罪狀並推
勘(一作鞠)凖格斷覆訖聞奏仍覆便囚夫牧宰之任(一作職)
教道是先禄曹之職(一作任)紏綱(一作綱紀)斯在其有政績(一作)
(理)殊尤清直獨立者咸以薦舉(一作名薦)餘官有清白著聞
及諸色不善各别為科目同狀奏聞其尋常平狀並不
湏通俾夫善取其尤罰無所濫疎而不漏密(一作察)不為
苛必將正其源流弘彼綱目不可揔此煩碎擾其吏人
應是州縣常務事非損益者使人更不湏干預其百姓
交下不支濟應處分訖奏聞(一作置)事有不便於人湏釐
革者與州縣商量處分訖奏聞宜副虚佇之懷以光澄
清之舉其外官充使者至明年冬入朝京官湏奏任量
事來去判官任使簡擇各依前件(開元八年八月)
一作皆唐大詔令
文苑英華卷四百六十一
