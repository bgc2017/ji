文苑英華卷三百八宋李昉等編
悲悼八
懷古四十八首
郢城懷古李百藥
客心悲暮序登墉瞰平陸林澤窅芊眠山川鬱重複覇
功(文粹作王君)資設險名都距江澳方城次北門溟海窮南
服長策挫吳豕雄圖競周鹿萬乘重沮漳九鼎輕伊糓
大蒐雲夢掩壮觀章華築人世更盛衰吉凶良倚伏遽
見隣交斷仍覩賢臣逐南風忽不競西師日侵蹙運圯
属驅除時屯恣敲朴莫救夷陵火無復秦庭哭鄢郢遂
邱墟風塵俄慘黷狐兔竟(文粹作時)遊踐霜露日沾沐釣渚
曲(文粹作故)池平神臺層宇覆陣雲埋夏首窮隂慘荒谷悵
矣舟壑遷悲哉年代倏雖異三春望終傷千里目
金陵懷古唐堯臣
晉末英雄起神器淪荒服胡月蝕中原白日昇𤾉谷金
陵實形勝關山固重複巨壑隍北壖長江塹西隩鑿山
擬嵩華穿地象伊糓草昧席羅圖華路戴黃屋一時因
地險五世享天禄禮樂何煌煌文章紛郁郁多士春林
秀作頌清風穆出入三百年朝事幾翻覆攙搶如雲勃
鯨鯢旋自曝倦聞金鼎移驟覩靈龜卜吁嗟王氣盡坐
悲天運倏天道何茫茫善滛乃相復行路偏(疑)衣半逐
(疑)亡大梁族日隠汀洲上艫&KR1139;登川陸月迥吳山樹風
聞楚江鵠因依蘭蕙聚採襭不盈掬
峴山懷古陳子昂
秣馬臨荒甸登高覧舊都猶悲堕淚碣尚想卧龍圖城
邑遥分楚山川半入吳邱陵徒自出贒聖幾凋枯野樹
蒼烟斷津楼晩氣孤誰知萬里客懷古正踟蹰
白帝城懷古前人
日落滄江晩停橈問土風城臨巴子國臺沒漢王宫荒
服仍周甸深山尚禹功嵓懸青壁斷地險碧流通古樹
生雲際孤帆出霧中川途去無限客思坐何窮
洛川懷古劉希夷
萋萋春風綠悲歌牧征馬行見白頭翁坐泣青竹下感
歎前問之贈余辛苦詞歲月移今古山河更盛衰晉家
都洛濱朝廷多近臣詞賦歸潘岳繁華稱季倫紫(一作梓)
澤春草菲河陽亂花飛綠珠不可奪白首同所歸高楼
倏冥滅茂林久摧折昔時歌舞臺今成狐兔穴人事互
消亡世路多悲傷北邙是吾宅東岳為我鄉君看北邙
道髑髏縈蔓草(闕)碑塋或半存
荆棘歛幽魂揮涕棄之去不忍聞此言
巫山懷古前人
巫山幽隂地神女豔陽年襄王伺容色落日望悠然歸
来高堂夜金釭㷔青烟頽想卧瑶席夢魂何翩翩摇落
殊未已榮華倏徂遷愁思瀟湘浦悲凉雲夢田猿啼秋
風夜鴈飛明月天巴歌不可聽聽此益潺湲
蜀城懷古前人
蜀土遶水竹吳天積風霜窮覽通表裏氣色何蒼蒼舊
國有年代青楼思豔粧古人無歲月白骨冥邱荒寂歴
彈琴地幽流讀書堂玄龜埋卜室米鳳滅詞場陣圖一
一在栢樹雙雙行鬼神清漢廟烏雀參秦倉歎世已多
感懷心益自傷(一作歎逝日已多感懷心自傷)頼蒙靈邱境時當(一作釣)
明月光
商洛山行懷古張九齡
園綺直秦末嘉遁此山阿陳迹向千古荒途始一過碩
人久淪謝喬木自森羅故事昔常覽遺風今豈訛泌泉
空活活樵叟獨皤皤是處清輝滿從中幽興多常懷赤
松意復憶紫芝歌避世辭軒冕逢時觧薜蘿盛明今在
運吾道竟如何
廣武懷古楊浚
河水城下流登城望彌惬海雲飛不斷岸草綠相接龍
門無舊場武牢有遺堞扼喉兵易守捫指計何捷天奪
項氏謀卒成漢家業鄉山遥可見西顧淚盈睫
再登河陽城懷古朱延
客遊倦旅思憩駕陟崇墉元凱標竒跡安仁擅美蹤遠
近濁河流出沒青山峯佇想空不極懷古悵無從
瞿唐懷古杜甫
西南萬壑注勍敵兩崖開地與山根裂江從月窟来削
成當白帝空曲隠陽臺䟽鑿功雖美陶鈞力大哉
登廣武楚漢古城(集作登廣武古戰場懷古)
李白
秦鹿奔野草逐之若飛蓬項王氣盖世紫電明雙瞳呼
吸八千人横行起江東赤精斬白蛇叱咤入關中兩龍
不並躍五緯與天同楚滅無英圖漢興有成功按劍清
八極歸酣歌大風伊昔臨廣武連兵决雌雄分我一杯
羹太皇乃爾(集作汝)翁戰争有古跡壁壘頽層穹猛虎嘯
洞壑饑鷹獵(集作鳴)秋空翔雲列曉陣殺氣赫長虹撥亂
属豪聖俗儒安可通沈湎呼竪子狂言非至公拊掌黃
河曲嗤嗤阮嗣宗
月夜金陵懷古前人
蒼蒼金陵月空懸帝王州天文列宿在覇業大江流綠
水絶馳道青松摧古邱臺傾鳷鵲觀宫沒鳳凰楼别殿
悲清暑芳園罷樂遊一聞歌玉樹蕭䬃(集作瑟)後庭秋(一作)
(千古不勝愁)
秋夜獨坐懷古前人
少(集作小)隠慕安石遠遊學子平天書訪江海雲卧豈(一作)
起咸京入侍瑶池宴出陪玉輦行誇胡新賦作諫獵短
書成但奉紫霄顧非邀青史名莊周空說劍墨翟耻論
兵拙薄遂疎絶歸閑事耦耕顧無蒼生望空愛紫芝榮
牢(集作寥)落暝霞色微茫舊壑情秋山綠蘿月今夕為誰
明
此詩集以懷故山為題語亦相應今英華作懷古
故入此門恐誤
登敬亭山南望懷古贈竇主簿
前人
敬亭一廻首目盡天南端仙者五六人多(集作常)聞此遊
盤溪深(集作流)琴高水石聳麻姑壇白龍降陵陽黃鶴呼
子安羽化騎日月雲行翼鵾(集作鵷)鸞下視宇宙間四溟空
(集作皆)波瀾决絶目下事從之復何難百年(集作歲)落半途
前期浩漫漫強食不成味清晨起長嘆願隨子明去煉
火燒金丹
鄴中(間氣集作城)懷古孟雲卿
朝(間氣集作欲)發淇水南將盡北燕路魏家舊城闕寂寞無
人住伊昔天地閉曹瞞(一作公)獨守(一作中)㩀羣臣將北面
白日忽西暮三臺竟寂寞(一作寥)萬代良難固(一作萬事難長固)
雄豪(一作圖)安在哉衰草沾霜露崔嵬長河北尚應想劉
墓古樹藏乖龍(一作龍蛇)荒茅伏秋兔永懷故池館數子連
章句逸興驅山河雄辭變雲霧我行覩遺跡精爽如可
(一作相)遇斗酒將酧君悲風白楊樹
出蕭關懷古陶翰
驅馬擊長劍行旅至蕭邊悠然五原上永眺關河前北
虜三十萬此中常控弦秦城亘宇宙漢帝理戎旃刁斗
鳴不息羽書日夜傳五軍計莫就三策議空全大漠横
萬里蕭條絶人烟孤山常瀚海白日照祁連愴矣苦塞
奏懷哉式微篇更悲秦城月夜夜出胡天
南楚懷古劉長卿
南國久蕪漫我来(一作生)空欎陶君看章華宫處處生黃
蒿但見陵與谷豈知賢與豪精䰟託古木寳玉捐江臯
倚棹下晴景廻舟隨晩濤碧雲暮寥落湖上秋(集作青)天
高往事那堪問此心徒自勞獨餘湘水上千載聞離騷
春草宫懷古前人
君王不可見芳草舊宫春猶帶羅裙色青青向楚人
金陵懷古司空曙
輦路江楓盡(詩選作暗)宫潮野草春傷心庾開府老作北朝
臣
湘中懷古戴叔倫
昔人從逝水有客弔秋風何意千年隔論心一日同楚
亭方作亂漢律正酹功倏忽桑田變讒言亦已空
京口懷古前人
大江横萬里古渡渺千秋浩浩波聲險蒼蒼天色愁三
方歸漢鼎一水限吳州覇國今何在清泉長自流
湘州懷古釋清江
瀟湘連泪羅復對九疑河浪勢屈原塚竹聲漁父歌地
荒征騎少天暖谷禽多脉脉東流去古今同奈何
蕪城懷古李端
風吹城上樹草没城邊路城上明月時精靈夜来去
金陵懷古劉禹錫
潮滿臺城渚日斜征虜亭芳洲新草綠幕府舊烟青興
廢由人事山川空地形後庭花一曲幽怨不堪聽
西塞山懷古前人
西晉樓舡下益州金陵王氣漠(一作黯)然收千尋鐵鎖沉
江底一片降幡出石頭人世幾回傷往事(一作荒苑至今生茂草)
山形(一作古城)依舊枕寒流今逄四海為家日故壘蕭蕭蘆
荻秋(一作而今四海歸皇化兩岸蕭蕭蘆荻秋)一作皆唐宋類詩
荆門道懷古前人
南國山川舊帝畿宋臺梁館尚依稀馬嘶古樹行人歇
麥秀空城野雉飛風吹葉落填宫井火入荒墳化寳衣
徒使詞臣庾開府咸陽終日苦思歸
西江懷古杜牧
上吞巴漢控瀟湘怒似連山静鏡光魏帝縫嚢真戱劇
符堅投箠更荒唐千秋釣艇(集作舸)歌明月萬里沙鷗弄
夕陽范蠡清塵何寂寞好風唯属往来商
汴口(集作河)懷古前人
錦纜龍舟隋煬帝平臺複道漢梁王遊人還(集作閑)起前
朝念折柳孤吟斷殺腸
姑蘇懷古許渾
宫館餘基輟棹過黍苖無限獨悲歌荒臺麋鹿争新草
空苑鳬鷗占淺莎江上(集作吴岫)雨来虚檻冷海邊風起(集作)
(楚江風急)遠帆多可憐國破忠臣死日月東流生白波
金陵懷古于濆
舘娃宫畔顧國變生嬌妬勾踐膽未嘗夫差心已誤吴
亡甘已矣越勝今何處當時二國君一種邊江墓
金谷懷古前人
黃金嬌石崇與晉争國力更欲住人間一日買不得行
為忠信住身是文章宅四者俱不聞空傳墮樓(一作墜楼)客
楚江懷古三首蒼葭(又玄集作蒼山)
馬戴
露氣寒光集微陽下楚邱猿啼洞庭樹人在木蘭舟廣
澤生明月蒼葭夹亂流雲中君不降竟夕自悲秋
二
驚鳥去無際寒蛩鳴我傍蘆洲生早霧蘭隰下微霜列
宿分窮野空流注大荒看山候明月聊自整雲装
三
野風吹蕙帶驟雨滴蘭橈屈宋魂冥寞江山思寂寥隂
霓侵晩(一作反)景海樹入廻潮欲折寒芳薦明神拒可招
釣臺懷古劉駕
澄流可濯纓嚴子伹垂綸孤坐九層石遠笑清渭濱潜
龍飛上天四海豈無雲清氣不零雨安使澆(詩選作洗)埃塵
我来吟高風髣髴見斯人江月尚皎皎江石亦磷磷如
何臺下路明日又迷津
建鄴懷古楊乘
故城故壘滿江濆盡是干戈舊苦辛君見即湏知帝里
(一作力)生来便作太平人
秣陵懷古李羣玉
野花黃葉舊吳宫六代豪花(一作華)燭散風龍虎勢衰佳
氣歇鳳凰名在故臺空市朝遷變秋蕪綠墳壠高低落
照紅覇業鼎圖人去盡獨来惆悵水雲中
汴河懷古二首皮日休
萬艘龍舸綠絲間載到揚州盡不還應是天教開汴水
一千餘里地無山
二
盡道隋亡為此河至今千里頼通波若無水殿龍舟事
共禹論功不較多
金陵懷古崔塗
葦聲蕭䬃水天秋吟對金陵古渡頭千載是非輸蝶夢
一罇風雨属漁舟若無仙分應湏老幸有青山即合休
何必登臨更惆悵比来人世只如浮
青山(集作山歸)比來人世(集作本來身世)
南海石門戍懷古陳陶
漢家征百越落(疑)地喪貔貅大野朱旗没長江赤血流
鬼神尋覆族宫廟變荒邱唯有朝臺月千年照戍楼
塗山懷古前人
落拓書劍晩清秋鷹正籠塗山間来上敬愛如登龍覽
古覺神王翛然天地空東南更何有一醉先生風惟昔
放勲世隂晦徹(一作亂)成洪皇圖化魚鱉天道漂無蹤帝
乃命舟檝掇芳儒素中高陳九州力百道驅歸東舊物
復光明洪爐再埏鎔經門不私子足知(一作示)天下公亮
曰(疑)那並生唐虞禪華蟲茲山朝萬國一賦寰海同十
載有區㝢秋毫皆帝功垂衣不驕德子桀如何聾握髮
聞禮賢葺茆見卑宫凡夫色難事神聖安能(一作龍)恭道
隠三千年遺芳播笙鏞當時執圭處佳氣仍童童海嶼
儼清廟天人盛祗供玄恩及花木丹䜟名崆峒異代草
澤臣何由樹勲庸堯階未曾識誰信平生忠恨不當際
會預為執鞭僮勞歌下山去懷德心無窮
春日秦國懷古周朴
荒郊一望欲消魂涇水縈紆傍遠村牛馬放多春草盡
原田耕破古碑存雲和積雪蒼山晩烟伴殘陽綠樹昏
數里黃沙行客路(一作路客)不堪回首思秦原
望中懷古前人
齊心楼上望浮雲萬古千秋空姓名堯水永消天際去
姬風一變世間平高蹤盡共天(一作烟)霞在大道長將白
日明(一作日月)從此安然寰海内後来無復謾相傾
謝公亭懷古張喬
謝家烟徑長莓(一作蒼)苔牢落虚櫩(一作欄)竹上開流水不
將山色去閑雲時帶角聲来六朝舊跡遺詩在三楚空
江有鴈廻逹理始應惆悵盡因僧清話憶天台
咸陽懷古韋莊
城邊人倚夕陽楼城上雲凝萬古愁山色不知秦苑廢
水聲空傍漢宫流李斯不向倉中死徐福應無物外遊
莫怪楚吟偏斷骨野烟蹤跡似東周
金陵懷古王貞白
恃險不種德興亡歎數窮石城幾換主天塹謾連空御
路疊民塚臺基聚牧童折碑猶有字多記晉英雄
文苑英華卷三百八
