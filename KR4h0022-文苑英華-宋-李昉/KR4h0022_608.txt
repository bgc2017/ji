文苑英華卷六百九宋李昉等編
雜上請三
為崔大夫請入奏表二首
為劒南西川崔僕射再請入朝表一首
為益州父老請攝司馬鄧公為真表一首
為益州父老請留史司馬表一首
為益州父老請留博陵王表一首
為公卿請復常膳表一首
中書門下請進膳表一首
熒惑退舍宰相請復常膳表一首
為宗正卿請復常膳表一首
為鳳翔李尚書請使人拜掃表一首
代河南裴尹請拜掃表一首
請河北遭旱澇州凖式折免表一首
代人至渭南縣降服請罪表一首
代人奉御批不許請罪謝恩表一首
駕幸長安起居表一首
代人行在起居表一首
代張侍郎起居表一首
為崔大夫請入奏表李舟
臣某言臣以久違闕庭歲請朝覲在宣州日伏奉德音
且以河南用兵許臣事平入奏尋蒙寵命移鎮浙東臣
自至越州旋經歲序瞻戀宸極道路轉遥俯察微躬疾
病加劇實慮溘先朝露永謝明時昨者随表便行冀蒙
聖恩昭許續奉進止所在令廽伏廹宸嚴不敢冐進臣
防身寡智處衆多尤但恐讟謗之聲日聞天聽浸潤之
漸將廽聖慈憂疹相并死亡無日臣管州郡幸無逋懸
西河之間又已寧静伏願陛下察臣誠懇許臣朝謁實
冀犬馬之疾歸上國而蠲除風波之言仰皇明而昭鑒
無任懇廹之至
同前
臣某言臣一昨初承國哀號慕罔極已陳哀懇請赴山
陵伏奉批答上遵違旨不許奔會玄宫甫閉攀扈無由
永惟舊恩實延巨痛陛下自登寶位日月重光百靈昭
蘇萬物咸覩臣限所守僻在海隅遐瞻闕庭未獲稱慶
陛下湛恩雨施大號風行繁徭頓除窮海知化臣管内
州郡幸獲安帖在臣使務必有常規將臨元會之期倍
切朝宗之戀伏願許臣暫趨天闕獲覲龍顔集禀命於
聖君退宣風於遐壤臣死生無恨榮願之至
為劒南西川崔僕射再請入朝表
于邵
臣某言去冬臣知衙事官姚悟廽伏奉手詔許臣入朝
臣自西川(一作山)軍還理裝撰吉與監軍使孟游仙等以
今月五日發成都十二日至綿州羅江縣中使馬承積
至又奉恩旨令臣與遊仙等却廽臣久辭闕庭從事邊
塞思一朝覲如天無階忽遂此行神道所感豈知中路
猶阻懇誠揮涕慙對於三軍結戀詎同於他日臣所行
意實不謀身一欲辯折讒(一作戎)間兼欲敷陳國要有不
可形之翰墨有不可傳之外人表臣心切唯天而已將
士等知臣悃欵共憂家國見臣不行魂氣俱喪臣以廹
於所務抱恨南邊固請監軍使行猶期上訴雖一夫阻
命而違衆實難遊仙今於漢州便發以從諸將之請軍
中務要悉以咨之伏乞聖聦俯遂羣議則冀上輯下睦
永無外虞西南艱危再沐清晏豈臣獨夫之幸實充萬
人之幸無任懇廹屏營之至謹附監軍使孟遊仙奉表
陳請以聞
益州父老請攝司馬鄧公為真表
閭丘均
臣聞天工人代安危所存得其情則風化淳厚失其性
則甿庶流離臣等本部益州司馬臣某雅慮忠純貞心
剛克通識人理博綜古言州無牧伯居攝端右静以鎮
撫物情功乃隠於視聽事益於國家故不可一二而言
也臣又聞寇恂為郡甚得人心將拜汝南百姓遮道漢
皇如請竟留一歲敢緣斯義上犯天顔伏乞陛下憫垂
涕之慈惠黎民之願即其所守除以為真使生人無惜
去之嗟孤貧有永綏之頼則上下咸得中和可期伏表
上祈以驚以震云云
此篇元編在五百七十八卷辭讓門今移入於此
為益州父老請留史司馬表
益州大都督府草莾臣某等若干人謹冐死言臣聞理
有所藉潁州重覩於黃霸惜其不可河南一借於寇恂
古之恩迹今亦宜有臣等出身草莾茂育玄德井飲田
食齒老年衰安全家道傾(疑)遂天性皆頼陛下聖情恩
利惠及蒼生擇循吏以共康官賢才而俾牧者也臣州
佐某官英明興(疑)氣忠志居心該舉墳典猶協文史充
美價於一省者能聲於邦國緹油至止光輔藩維體要
而庶政必凝憂勤而自公知退伏見今月日除節彭州
刺史璽凾適到熊軾將登吏人傳聞驚嗟相惜臣聞天
地之道每從人欲帝王之義必順人心所以黎庶安寧
上下禔福今此百姓乞留一年庶得服習其教而易安
優柔其道而自得閶闔天遠上祈猶難伏乞聖慈回睠
殊渙中留停已出之旨復如初之望使祈(一作折)心重至
驚魂還歸時雨一霑同養萬物無任瞻望佇廽之至
益州父老請留博陵王表
臣某言臣伏見陛下睿圖興復寶命維新救㝢縣於阽
危拯蒼生於塗炭凡在戴髮孰不幸甚蜀鄉財産古稱
天府疲弊始西軍之役屢空拯(疑)冐賄之夫滿路吁嗟
棄親亡散維貸是視愛養誰能陛下所以惠賜藩王鎮
撫梁益因之傳(一作博)利期以政成而玄暐至止纔移弦
朔除替旋聞臨筵不暖陛下與而奪之勾萌未逹於方
春濟舟忽度於中水天下何謂亡(疑)此哀憐今者百姓
甚性(一作情)於官人貪富(疑作留)玄暐(缺)師恩(缺)斯弊遂革
美其風而不見其好移其政而不失其宜且益州者列
岳之雄望玄暐者朝廷之忠良明使是推能術尤急理
以才名相副義與随時不乖陛下何惜一賢以遺百姓
特望俯廽授受留借期年瀝懇上陳馳情無地瞻帝閽
而遐呌佇天睠而西流獲遂丹誠戴恩瞑目無任悃欵
屛營之至
為公卿請復常膳第二表
臣某等言前以减膳日久憂損聖躬率土廽惶輕陳管
見而孝情凝邈猶未俯同誠不感天增其履薄臣聞先
王垂教以禮制情聖人無心以身從物故能上安七廟
下字兆民(唐諱)所以孝治(唐諱)莫非斯道伏惟陛下率由過
禮至性光前想終身之憂懷茹荼之酷愆子卯之制淹
晦朔之期生靈皆所不堪聖體必將勞顇貽臣子之危
懼忘社稷之晏虞緬善靡逹(一作緬兹一善)方招兩失求諸典
故兼且未安詢及普天孰云其可既守高祖之天下為
萬國之歡心先當愛身以寧宗社無宜獨善用杜衆情
伏願俯順禮經仰廽天眷則羣臣荷頼庶品咸康不任
懇切之至
中書門下請進膳表常衮
臣某言伏奉以華陽公主攝和稍(類表作小)乖思念所切齋
宫親禱輟膳終朝臣等下情不遑寸刻竊以經時之疾
變節或加分至所臨晦明異狀漸過其後旋即如初頃
嘗驗之多亦然矣陛下以海内之衆子育寧殊豈天屬
之間皇慈獨軫伏願忘懷澹慮常膳以時保安聖躬用
慰臣下属兹煩暑尤切懇誠謹奉表陳露以聞無任兢
惶廹切之至
熒惑退舍宰相請復常膳表錢珝
臣某等言今月某日伏奉批詔以臣累陳列宿之間熒
惑退舍所宜升臨正殿進復常羞而睿聽彌高羣誠莫
遂顧台星之有位居公府以不遑伏惟陛下道合秉陽
事皆師古禀天明於垂象察時變以側身克示允恭未
忘戒懼考乎經籍實契規摹雖退就卑宫儉惟降食方
期應感合舉典彛然而芒角既收運行已順歴懇亦循
於故實拜章敢惑於聦明而玄鑒未開丹心如燭鋪陳
無序裨贊失圖伏以大配乾坤重承宗廟執禮必遺於
小者推誠皆可以貫之則行正道以臨萬邦不在乎不
居法座也布王澤而滋庶物不在乎不食重味也而陛
下未嘗不行正道於遐邇布王澤於細微苟行之有終
弘之不已則天惟輔德心實彌災視棟宇而自安御豆
籩而何爽敢祈聖鑒必念斯言伏惟俯徇愚誠特允所
奏干冐旒扆臣無任云云
為宗正卿請復常膳表
臣某等言今月某日伏奉批詔以臣所請復常膳御正
殿未賜允許者臣等恭承詔旨竊仰聖謀以為前史所
垂正言可取則應天動人之事實哲王致理之先然臣
伏思陛下繼體以來推誠必至友愛之道顯教萬方惻
隠之心罔遺一物於王師致討司寇用刑率皆毒被蒸
人罪興衆怒救殘虐之極弊懲悖亂之元兇而後效順
立功報之爵禄勞心焦思痛在瘡痍屢降德音勤行王
道得非應天以實而動人以行哉况謫見之後戒懼不
遑朝野所知星辰所照則大官進御路寢燕居既舉舊
章將踰期月固可以特開睿鑒俯徇羣心理且叶於至
公事兼存於大體臣某等謬居宗緒敢貢餙詞盡布腹
心復干宸扆無任仰望兢越屏營之至
為鳳翔李尚書請使人拜掃表韓翃
臣某言臣聞子之能仕父教之忠臣仕雖無聞忠冀盡
力當陛下至理之日偶四方無事之時臣幸揚名清朝
全節聖代於臣之分榮感多焉而罔極之心未遑省告
伏以先臣墳墓遠在定州道路所經瞻馳靡及臣自入
宿衞三十四年頃者師旅雖寧武臣分閫臣職叨禁近
事絶私情弘覆之德靡所不容而兢懼之誠實自難處
空懷怵惕之感莫申展奠之儀今寰宇廓清憂疑必釋
當天下交泰之際是人神叶吉之期臣寄重藩維不合
上請今遣弟某官某專拜掃以道途所近便取北路赴
定州輙披懇誠無任兢惶云云
代河南裴尹請拜掃表令狐楚
臣某言臣聞天地之大曲成於品物臣子之心無隠於
君父下情上逹至化旁流伏惟開元天寶聖文神武應
道皇帝陛下睿謀作聖孝理奉天蒼生之願不違皇極
之慈廣運不以臣微劣無取累擢大官位高尹京職重
居守犬馬陳力未酬明主之恩霜露感懷遽有私家之
請臣某中謝先臣墳墓俯在近郊頃歲以來闕伸拜掃
每至寒節展臣情禮晨往暮還所職無闕又臣於墳塋
立碑恐其向就建樹之際獲遂躬親重泉承日月之光
舉宗蒙雨露之澤不勝罔極之至
請河北遭旱澇州凖式折免表
張廷珪
臣廷珪言伏見景龍二年三月十一日勑河南北桑蠶
倍多風土異宜租庸湏别自今以後河南河北蚕熟依
限即輸庸調秋苖若損唯令折租乃為常式者臣聞皇
天無私覆后土無私載日月無私鑒隂陽無私毓是以
明王聖帝則而像之慶浹萬邦政敷文德故書曰無偏
無黨王道蕩蕩無反無側王道正直伏惟聖朝御歴皇
極在人正朔所覃率土奉若百年于兹矣頃於災歲重
賦饑人頓革彛典特開變例雖施蠻貊之邦臣愚猶知
不可况此兩道枕倚大河南接神州上通天邑郡縣雄
劇人物昌阜既類股肱之地尤宜得其欣心豈可殊其
土風異其徭賦不恤災患而殫其財力者即以桑蠶别
加徵稅至如隴右百姓羊馬是資山南諸州椒漆為利
其或銅鍚鉛鍇貨自巖通蜃蛤魚鹽財自海殖土物惟
性錯貢(四字一作惟錯)方隅咸有澇年並無他稅旱歲各凖常
規豈獨斯人外之王度且天灾所降年榖莫登在於貧
弱或至殍殣生理既其難恃人心固未易安就其憂危
載空杼軸窮斯濫矣將無不至臣效官穎服在河南每
見部人衆稱冤苦伏思景龍之際時多賊臣有若宋楚
客紀處訥武延秀韋温等蔽虧日月專擅威權各食封
遍河南河北属當水旱屢致蠲除因而遂矯制命固非
先朝之本意也伏願陛下廣天成之德均子育之愛式
崇大體追復舊章許河南河北有水旱處依貞觀永徽
故事一凖令式折免則在蒼生不勝幸甚謹因所部法
司參軍鄭玄亮奏澇損謹附表以聞
代人至渭南縣降服請罪表韓翃
臣某言臣自出邊鄙素無才術頃因寇難累效驅馳遂
荷殊私謬膺重寄介於偏僻密邇寇讐備歴艱危得全
節義遼陽移拔趙北掃除皆伏威靈非臣力致幸逢清
廓輙自寬閒麾下不虞舟中生變坐移(疑作貽)顛沛實愧
無謀縱欲粉身於何塞責陛下念臣微效未即書刑許
歸朝廷俾露誠懇王畿日近聖問荐臨雖承雨露恩深
其若丘山罪重闕庭進對臣亦胡顔鈇鉞就誅甘當碎
首謹於路側降服而囚且十年以來秉戎律者其於綏
撫或有乖方不待刑章弊於部曲隠而不數斯軰亦多
臣以負罪雖同免罹其禍幸全腰領伏俟天誅臣之為
榮死亦不朽臣無任懇欵之至
代人奉御批不許請罪謝恩表前人
臣某言奏事官蘇翼廽伏奉聖造答表勒臣即復章綬
速赴闕庭捧讀震驚心魂爽越臣某中謝臣智稱統戎
罪深負國奉期死所翻荷生成恩承主偏法為臣屈廽
謝九原之路仰銜再造之功拜命之初不勝忭躍臣即
匍匐拜謝闕庭無任感戴(云云)
駕幸長安起居表(武后時)冨嘉謨
臣某言伏奉車駕以今月二十二日西至長安臣聞咸
秦奥壤河洛舊區王者是宅因時順動故睿情載佇西
睠邦土玉軔金根天旋雲被皇輿凱入在藻知歸臣忝
葭莩謬膺垣翰尹京靡託陪鑾遂阻紫宸漸遥丹慊空
積伏惟祁寒在候輦路逶迤法駕就蹕聖躬多祐然後
闢天陛而臨舊都廵卜征而考元吉者也無任悅豫之
至謹遣某官奉表以聞
代人行在起居表(德宗時)于公異
臣某言自中使至伏奉手詔後行在所未有人至伏以
巴梁既遠信使全稀路有豺狼時當否塞東征西怨彼
雖幸於南廵捧日望雲臣獨瞻於北極伏惟陛下以重
慎為意以社稷為心每於寢膳(類表作食)必盡頤攝况朱明
啓夏小暑届時曾觀蜀漢之風小異咸(類表作亟)秦之氣尚
衣侍膳之分莫敢侵官資父事君之誠空思入面違奉
既久涕戀無從不任之至
同前羊士諤
臣某言臣以菲才親奉昌運受瀋隅之重任(類表作寄)效犬
馬之微誠惟君知臣特受恩奬夙興夕惕榮懼積中臣
某中謝伏以租稅之殷江鄉為重閭井之化水旱是虞
臣職有分憂期於富庶宣陛下雨露之惠令獲小康守
朝廷刑賞之規敢思中立條賦斂以辦集除疾苦而均
安閉閤齋心仰思(類表作答)玄造竊以聖慈廣被每念遐方
臣忝守官合具聞逹
代張侍郎起居表吕温
臣某言孟秋猶(集作尚)熱伏惟聖躬萬福臣以去月二十
一日到薄安山見蕃胡尚綺里徐等同(集作固)令盈珍等
却廽奏事令臣取今月發赴衙帳者伏惟聖德(集作澤非)柔
遠皇明獨幽蕃情大歡首帥知感虔奉朝旨賓禮使臣
迎勞肅恭饋餼豐潔益知(集作明)嚮化彌表革心臣恭備
單車不勝慶抃嚴程方始絶域未窮白日在天瞻仰如
近青蒲之地伏奏猶賖感戀彷徨罔知攸措無任犬馬
屏營之至謹因中使第五忠憲附表起居以聞
文苑英華卷六百九
