文苑英華卷三百六十九宋李昉等編
諫刺雜說
畫諫一首(見三百六十二卷)
代河湟父老奏一首(見三百六十二卷)
禦暴說一首木猫說一首
文道元龜一首
禦暴說陳黯
或問為物之暴者出於狼虎也何暴攫摶於山藪之間
耳權倖之暴必禍害於天下也狼虎焉得而類諸夫虎
狼之暴炳其形猶可知也權倖之暴萌其心不可知也
自口(一作形)者不過於噬人之腥咋人之膏血自心者則
必亡人之家赤人之族為害其不甚乎然則權倖之暴
不能抑亦有國者不能設備以禦之俾民罹其害曰虎
狼吾知其能禦者弓矢也權倖如之何能禦也曰刑法
曰彼秦漢其弛刑法耶何趙高王莾之肆暴而不能禦
哉曰彼秦之高漢之莾得肆其暴者皆由刑法之不明
也苟明暴何自矣噫田鄙者由能執弓矢以弭其暴耳
有國者反不能施刑法而禦(一作移)其暴豈存國者重其
民不若田鄙者重其生哉
木猫說
昔有兔類而小食五糓於田及糓熟農者穫而歸之兔
類而小者亦隨而至遂潜於農氏之室善為盗每竊食
能伺人出入時主人惡之遂題曰鼠乃選才可捕者而
舉言其人曰莽蒼之野有獸其名曰狸有牙爪之用食
生物善作怒才稱捕鼠遂俾往須其乳時探其子以歸
畜既長果善捕而遇之必怒而搏之為主人捕鼠既殺
而食之而群鼠皆不敢出宂雖已食而捕人獲頼無鼠
盗之患即是功於人何不敬其狸之名遂號之曰猫猫
者末也莽蒼之野為本農之氏為末見馴於人是陋夲
而榮末故曰猫猫乃生育於農氏之室及其子已不甚
怒鼠盖得其母所殺鼠食而食之以為不殺而能食不
見捕鼠之時故不知怒又其子則疑與鼠同食於主人
意無害鼠之心心與鼠類反與鼠同為盗農遂歎曰猫
本用汝怒為我制鼠之盗今不怒鼠已是誠失汝之職
又反與鼠同室遂亡乃祖爪牙之為用而有鼠之為盗
失吾望甚矣乃載以復諸野又探狸之新乳歸而養既
長遂捕鼠如曩之者
文道元龜(并序)
天寳初適于平陽平陽太守稷山公則衡之從考舅雅
好古道門尚詞客當今文人相與多矣嘗歎曰取士之
道才其難乎或精文而薄於行或敦行而薄(一作淺)於文
斯乃有失其道一至於此顧衡曰吾嘗謂(一作語)爾知言
爾其言之衡私門以文場而進五世鄙雖不詞忝藉餘
訓(一作休)敢著元龜以叙其事元龜曰文道之興也其當
中古乎其無所始乎且天道五行以别緯地道五色以
别方人道五常以别德易曰觀夫(一作乎)天文以察時變
觀乎人文以化成天下非五緯孰可以知天非五方孰
可以辯地非五常孰可以化人文之為道斯亦遠矣天
人之際其可得於是乎夫卦始乎三畫文章之閫大抵
不出乎三等斯乃從人而有焉工與不工各區分而有
之君子之文為上等其德全志士之文為中等其義全
詞士之文為下等其思全其(一無此字)思也可以綱紀(一作紀物)
義也可以動衆德也可以經化化人之作其唯君子乎
君子之作先乎行行為之質後乎言言為之文行不出
乎言言不出乎行此廼(一無此二字)質文相半斯乃化成之
道焉志士之作介然以立誠憤然有所述言必有所諷
志必有所之詞寡而意懇氣高而調苦斯乃感激之道
焉詞士之作學古以杼情屬詞以及物及物勝則詞麗
杼情逸則氣高高者求靖(一作清)麗者求婉耻乎質貴乎
清而忘其志(或作至)斯乃頽靡之道焉古人之貴有文者
將以飾行表德見情著(一作署)事杼軸乎天地(一作人)之際
道逹乎性命之元正復乎君臣之位昭感乎鬼神之奥
苟失其道無所措矣君子也文成而業著志士也文成
而德喪然今人(一無此字)之作其多詞士乎代由尚乎文者
以斯文而欲範(一作軌)物範衆輕(一作安)邦叙正(一作政)其難
致乎化成悲夫敢著元龜庶觀文章之道得喪之際悔
吝之所由者也(二字作焉)一作皆文粹
文苑英華卷三百六十九
