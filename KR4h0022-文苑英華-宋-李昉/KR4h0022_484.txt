文苑英華卷四百八十四宋李昉等編
雅麗
文詞雅麗策二道
文詞雅麗策二道
問朕聞至道雖微不言而化皇天隂騭相叶其彛信寒
暑而生成施雲雨而沐潤垂範作訓樹君育人時有澆
淳教垂繁略成湯既聖禹道云亡桑扈谷風屢動詩人
之刺塞門反坫時貽宣父之嫌我國家振彼頽綱開兹
盛業朕以不德襲號乘時而皇極之道未敷謨明之軌
尚闕思弘厥理其義安從至如視聽貌言恒若時若會
極歸極作哲作乂一以貫之何方而可夫禮以飾情情
疏則禮略樂以通感感至則神和理内為同脩外為異
同異之用有昧其功人俗未融佇明斯要又四時武德
制自何君五行文始本之誰代昭德盛德莫辨所尊昭
容禮容未詳所出悉情以對用釋余疑
對彭殷賢
對臣聞孔子云大道之行三代之英邱未之逮也而有
志焉又顔回對孔子云回願得明王聖主而輔相之此
二者皆傷不可得而見也况臣生大道淳風之運屬聖
主立政之秋不能有所建明以佐大化此微臣夙心愧恥
竊有慙焉曰者聖敕頒宣遠覃幽隠振廢滯收介特
本州徵臣克賦于王庭陛下温顔屡賜宴見司饔行
食羣事頒冰亦可謂厚德矣自顧性識愚駑智術微
淺既蒙清問敢不具素所聞乎臣聞伏羲神農氏
往黃帝堯舜氏作莫不體道以育物立德以興化用闡
無為之教以弘不宰之功齊飲啄於鶉居絶往來於犬
吠豈不以我清净而人自正我無欲而人自樸乎迨乎政
及三王君臨萬國亦承奉天地爕贊隂陽順四時之
氣理五行之叙總仁義以安庶類先博愛以悦羣生使
人遷善遠惡而不知其所以然也觀夫三王之為君也
謹其所好惡而已故君好之則人為之上行之則下效
之莫不清心以率物正身以御下九女序列於内三公
分職於外度數有恒徭役不作其取人賦也薄而役人
力也寒其育物也廣而興利也厚故征伐有道大明詠
其功什一而税大田歌其事所以家給人足而理安興矣易
曰聖人久於其道而天下化成其斯之謂乎爰及末俗
政漸澆偽而禮樂彌煩姦盗滋起桀紂昏亂於上幽厲
縱逸於下崇臺榭之峻恐其不高也廣宫室之居恐其不大
也聚滛色之美恐其不多也窮聲音之巧恐其不樂也其
歛人財也厚而使人力也衆其害物也博而興利也寡其
後興役無常桑柔病而嘆之故其詩曰自西徂東靡所定處蓋
言其役之甚也徵發無度下人勞病南山疾而刺之故其詩
曰赫赫師尹不平謂何蓋言其政之亂也自兹厥後強凌弱
衆暴寡千官樹姦於朝廷百賈窮偽於市邑財用匱
竭寇攘不止大東又刺之曰小東大東杼軸其空言小大俱盡也又
云東人之子職勞不來西人之子粲粲衣服孰有為人上者不
平若此而可久安天下哉此則上失其道政逐多門故天下敗而不之
覺乃至所以為夏者轉而為殷也所以為周者轉而為
秦也詩云高岸為谷深谷為陵三代之後於今為庶此
史墨所載社稷無常奉君臣無常位自古以言及秦始
皇平定六國隋煬帝富有四海不務廉恥唯存戰伐内
造阿房繼以驪山之作外征林邑重以遼東之戍鑿馳
道則隠以金椎通鴻溝則樹以柳杞役及閭左人不聊
生曲泛龍舟聲多哀思傾天下之賦不足以周其事殫
帑藏之財不足以盈其欲是以衆怨難犯人自為戰所
以陳勝吳廣奮梃以撻之王充李密揚聲以逼之釁起
郊壘而禍生左右望夷宫中不免閻樂之難江都城内
卒死裴通之手故易曰天之所助者信也人之所助者
順也此二君者動為之際不由信順失天人之所助能
無及此乎然則合大中之道者如彼失皇極之用者如
此古之興敗備在典謨迨隋室道消數鍾百六衣冠禮
樂掃地無餘賢人君子稽天並浸此乃大人利見之日
聖主驅除之時我太宗志在救焚心存拯溺因兹感激
投袂而起車及於平陽之郊劒及於盟津之會既而戡
翦多難克清中夏建非常之功定不拔之業洎位登九
五富有萬國制禮以示其讓作樂以興其和兼愛以厚
其仁節用以崇其義非先王之服不敢服非先王之言
不敢道言必本於風雅行務去乎枝葉明刑賞嚴號令
賞當其功則勞臣勸勉罰當其罪則姦人畏懼名器不
妄假必俟其能爵禄不虚授必先有德是以四海之内
靡然向風我太宗以至道之心為天下也所征無不克
所向無不成孝弟通於神明易簡合於天地如此則天
地德之鬼神佑之使風雨以序災害不作萬國莫不懽
心四夷莫不咸頼良由不僭不濫無怠無荒所以享國
久長多歴年數陛下禀天然之姿定不伐之略披肝膽
以决大計殄宫闈之氛祲除詐偽之昏狡日月載廓(一作)
(朗)宗社以安深思禍亂之原乃皇天所以開聖人也自
南面臨天下九年于兹封堠無警干戈再戢置鼓以招
諫設木以待賢故得近臣盡規遠人獻政出宫女則使
心不亂屬大旱則引咎自責蓋禹湯之罪已實堯舜之
用心書云一人有慶兆民頼之其斯之謂歟深合太宗
之宏略遠符貞觀之故事賜愚臣制策云朕以不德襲
號乘時而皇極之道未敷謨明之軌尚闕者微臣何以
識陛下之深遠而輙欲議之或恐日月有遺照聖智所
不及略陳其愚伏惟陛下留聽臣聞書云惟先格王正
厥事言災害之起事有不正者也去歲水旱不時咎徵
屢作匈奴侵軼邊將氣沮天其或者正訓我也欲令陛
下知爵禄之虚授冗散之職多歟樂蕩志歟服失度歟
何皇極之不建遂至於此也臣聞省官不如省事省事
不如清心誠能克已復禮正身率物表有功而彰明德
復古而貴能變禁異服革慢聲遠便佞近忠讜斷斷之
士必擢於廟堂九九之術不遺於管庫可謂虚其心而
衆象應正其本而萬事理焉書云天既付命正厥德言
正德以順天也若舍此道是不知其所從矣制策曰視
聽貌言恒若時若會極歸極作哲作乂一以貫之何方
而可者臣聞易曰崇高莫大乎富貴備物致用立成器
以為天下利莫大乎聖人古之王者享聖人之資乘大
寳之位北辰居正南面而理亦可謂富貴乎當須存至
公之行立大中之道覆幬同於天地通明合乎日月志
遠邇之化存易簡之功庶徵順序五紀和協百穀用成
六畜遂字者無不由焉傳曰皇極其建其斯之謂矣若
貌之不恭是謂不肅厥罰雨其極惡若得其道則攸好
德以應之言不之從是謂不乂厥罰暘其極憂若得其
道則康寧以應之視之不明是謂不哲厥罰燠其極疾
若得其道則夀以應之聽之不聰是謂不謀厥罰寒其
極貧若得其道則富以應之思之不睿是謂不聖厥罰
風其極凶短折若得其道則考終命以應之皇之不極
是謂不建厥罰陰其極弱故經曰嚮用五福威用六極
斯之謂矣臣聞貌言視聽以心為主故有正心者必有
正德正德臨人猶樹直表而望影之曲也得乎大雅云
儀刑文王萬邦作孚此之謂矣有邪心者有枉行枉行
臨人猶樹曲表而望影之直也得乎孔子云詩三百一
言以蔽之曰思無邪蓋戒此也故王者脩身以道脩道
以仁仁也者親親為大義也者尊賢為大是以君子先
正身而後及於天下如此則六沴不作五福相生貽厥
孫謀永無極矣制策曰夫禮以飾情情疏則禮略樂以
通感感至則神和理内為同脩外為異同異之用有昧
其功人俗未融佇明斯要者臣聞撥亂反正之主繼體
守文之君撫馭之道雖殊禮樂之用為急自土鼓簣桴
之後始自無聲汙樽抔飲之初彰乎有用既而莫不曲
諧九變信合四時是知大樂與天地同和大禮與天地
同節移風易俗義切於鐘鼓安上理人事寖乎揖讓既
而祀歴三王時更七國經籍道息颺宣榭之煙埃儒生
數窮赴秦坑而歇滅迨乎斷蛇立極乘牛設位紀綿蕝
之儀鳴鼓舞之節必欲樂宣惉滯禮釋回邪取其不肅
而成必在既富而教我唐功高邃古德邁往聖坐宣室
而訪道登明堂以思政六樂為馭利則不争五禮有經
思而無犯思聞同異下訪芻蕘臣聞古之明君之御天
下也身坐九重心遍四海禮以導其志樂以防其淫樂
以理内為同禮以脩外為異禮樂之不悖内外之相親
可以感於神明通於天地矣詩云肅雍和鳴先祖是聽
夫肅肅敬也雍雍和也既敬且和何事不行其斯之謂
矣制策曰四時武德制自何君五行文始本之誰代昭
德盛德莫辨所尊昭容禮容未詳所出悉情以對用釋
予疑者臣聞皇王御宇步驟相仍莫不作樂以饗其德
立諡以明其行此五帝之常道百王之所不易也且咸
池六英韶濩兩聽盡善盡美竊無間然自秦失盛位漢
雜覇道文景相襲刑措不用武宣承統華夷再清樂舞
居(疑)功可略言也武德舞者高祖作之定禍亂也四時
舞者孝武作之示和平也五行者大周曲也文始者本
舜舞也孝景採武德為昭德以尊太宗也孝宣採昭德
為盛德以尊武帝也昭容禮容猶古韶夏紹之於漢祖
備之於樂志矣臣材非多士不遊六合之間夢異趙君
總覩九天之上啓處無地戰汗不寧况承謏問敢以輕
議謹對
同前邢巨
對臣聞太祖文皇之御天下也廣直言之路開納善之
門近臣盡規庶人畢議可謂至矣今皇天眷命陛下紹
復先業齊心法宫之中冕旒正殿之上詳延秀異詢及
芻蕘若乃敷皇極以作則弘禮樂以垂訓彝倫攸序羣
德畢舉斯太宗之盛事也豈前王訪九疇之要貞三極
之本能望清光哉天文昭回萬物盡覩臣謬以黃綬之
末預聞赤墀之議將何以塞厚問揚天休臣聞諸仲尼
曰大道之行與三代之英丘未之逮也而有志焉自上
皇不歸大道悠久聖人順天地之性究變化之元雖損
益以文質或沿襲以忠敬至於飾禮容以昭賁崇樂舞
以立象樹君牧人茂時育物其致一也夫務本於道則
浮競可以鎮静習俗於變即純一或以偽遷故輕樂見
誚於國風昧禮貽訓於聖典蓋有由焉唐興百有餘歲
高祖以武功定鼎紐天綱於八紘太宗以睿聖握符纂
天光於三象蕩亡隋之頽靡弘聖唐之簡易盛德大業
與三代同風伏惟陛下誕受天休光膺景命粤若昭德
殷薦之禮感和通神之教敬事眷聖之徵順時布德之
典將以登格皇穹鴻業也啓迪王命大猷也風雨時若
休徵也人俗康寧至教也五輝協訓八方順軌堯舜之
盛無以加焉成康之道復何足數而猶曰皇道未敷謨
明尚闕發天章於聖藻採至言於輿詞陛下之謙讓也
愚臣何足以知之制策曰至如視聽貌言恒若時若會
極歸極作哲作乂一以貫之何方而可者臣聞王政之
端本於性也至化之極歸於理也能盡其性而合乎理
則休徵至不盡其性而悖乎理則咎徵至故聖人法天
以立性畏天以作則見天道之在五行人事應之彰彰
類矣自非統性命之理求天人之端孰能從言以作乂
因事以求哲暘順而會其極蒙恒而返其通適於數故
雖以五事明宗其極則可以一理貫臣又聞聖心鏡物
必採於至妙大道虚象垂契於理先然即繼聖業者其
道同遵王度者其化一陛下體周武之盛德訪唐堯之
遺事龜圖靈文天光垂象伏願沐時雨於動植散祥風
於涵泳則大中之道何以尚兹制策曰夫禮以飾情情
疏則禮略樂以通感感至則神和理内為同脩外為異
同異之用有昧其功人俗未融佇明斯義四時武德制
自何君五行文始本之誰代昭德盛德莫辨所尊昭容
禮容未詳所出臣聞禮樂其所由來尚矣先王所以美
教化厚人倫以致太平也必將考其理求其端故揖讓
之教末而安上存乎至簡舞詠之功淺而移風歸乎至
易夫辨升降彰采服此禮之所以飾情也登金石翔景
瑞此樂之所以通感也故感發於内樂由衷以致和情
見乎表禮自外以為異雖清濁之資考性則殊而教化
之端在理斯一况今懿綱被遐裔至道冠生靈和理日
躋同乎大順非禮樂之化其孰能至此乎夫崇德垂範
此同異之用也教齊化密此人俗之融也至如武德之
盛武之業也文德之盛順之至也神道設教制四時於
炎歷德徽可崇增五行於黌序尊三德於清廟表三容
於盛禮聖問昭閟與天道以元亨狂言鄙賤仰天文而
知愧謹對
文苑英華卷四百八十四
