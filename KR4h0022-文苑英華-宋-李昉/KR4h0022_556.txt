文苑英華卷五百五十七宋李昉等編
后妃
賀冊皇太后表四首
百僚賀册皇太后禮畢表二首
鄭尚書賀册皇太后表一首
賀冊皇太后及德妃表一首
中書門下請冊貴妃表一首
太子
賀𫝊位於皇太子表一首
請冊皇太子表二首
代宗讓皇太子表一首
為楊州李長史立皇太子表一首
賀冊皇太子表四首
賀皇太子知軍國表牋二首
后妃
賀冊皇太后表常衮
臣某言伏見八月二十六日制冊上皇太后尊號凡在
生靈不勝慶幸臣聞天地之因(一作經)所由(一作因)者本聖
人之德無加於孝故紹休以受命榮號以歸尊是用慶
善奉慈因親教愛也伏以皇太后法象太極是生兩儀
光昭上元以母萬物塗山降瑞華渚呈符照臨典禮示
天人之慶(一作訓)範裁成風化表戚屬之宗師詩云思齊
太任文王以聖則知祚我仁慶誕與睿哲穆穆明明有
自来矣伏惟聖神文武皇帝陛下以皇道還淳以文明
致理行三代之典(一作極)教備兩漢之威(一作盛)儀逾年改
元謁告清廟永言配命殷薦圓丘大孝通於神明至化
被於寰宇瞻戀慈訓尚未遑安處奉徽章以崇位號嚴
恭前殿陳布外朝萬國在庭千官執禮冕旒端拱翼翼
烝烝候(一作俟)金冊以拜興承瑞寶而俯受聖理之至其
道大光朝野同歡臣妾有恃言念舊黨遂及姻聮褒德
以殊榮推恩以序進華胄增貴外家益尊固可以感動
靈祗懷服戎狄豈止德教加於百姓仁厚及於九族而
已宜其煥列青史昭播鴻猷億萬斯年以承多福臣所
守有限不獲稱慶闕庭無任抃躍忻悦之至謹遣某官
奉表陳賀以聞(一作皆唐類表)
同前劉禹錫
臣某言伏見制書以二月二十五日冊立皇太后盛禮
畢陳德音遠被一人有慶萬國同歡中賀伏以(集作惟)皇
太后禀靈作合(集作配)誕聖表祥徽號極域中之尊至仁
為天下之母陛下君臨有國子道無違長樂宫中永獻
南山之夀濯龍門上再揚東漢之風率土臣子不勝歡
(集作欣)抃
同前楊於陵
臣某言伏奉月日制書奉太上皇后尊號曰皇太后坤
儀鎮定孝德昭升大義冠於人倫盛德(類表作禮)光於史冊
凡在臣子不任抃躍中賀臣聞周室興王文母同其經
理漢皇嗣聖明德贊其徽猷伏惟陛下弘闡睿圖誕膺
昌歷皇太后宣明懿範超邁前脩家國慶靈慈孝交感
堯門薦祉延寶祚於無疆長信頥神播歡心於率土由
我爱敬致茲雍熙何幸萬邦之人親逢千載之運臣叨
承奬任職守藩條阻拜彤庭雖違於常典載馳丹懇倍
過於恒情
同前羊士諤
伏以某日誥命爰以令辰太上皇后光膺典冊盛化既
行中外同慶臣某中賀皇太后隂靈(類表作母德)降祥坤儀
垂訓堯門誕聖時逢寶歷之典彤管紀言道光内輔之
業九族承序萬國乂安伏惟皇帝展禮南宮奉觴北極
榮超簡冊慶浹寰區凡在生靈孰不傾戴臣以遠守藩
鎮不獲稱賀(二字類表作抃舞闕庭)
百寮賀册太上皇后禮畢表柳宗元
臣某等言今月日太上皇后冊禮云畢率土臣妾慶抃
無窮臣某等誠慶誠賀頓首頓首伏以太上皇后著嬪
虞(集作虞嬪)之至德嗣母周(集作周母)之徽音表率六宮明彰萬
國陛下克脩理本以暢化源神道知事地之方人倫識
尊親之大豈為婦道(集作順)斯備隂理(集作禮)用脩足以播
正始於王(集作國)風致時雍於帝典臣等謬叨(集作塵)榮位
獲覩盛儀踴躍之誠倍萬恒品
鄭尚書賀冊皇太后表令狐楚
臣某言伏聞制冊皇太后(七字一作臣伏奉五月二十八日勅旨尊太上皇后)恩
覃日下歡動中天(一作天中)臣伏以皇太后坤德合符隂靈
表慶化光宮職道贊國風伏惟皇帝仁聖宅心文明恭
已遵承孝理嚴奉慈顔獻寶綬於内朝宣玉冊於中禁
彰明順德知陛下就養之勤表正母儀見陛下歸安之
盛萬國所繫四方是刑人(一作召)臣之懇願既申品物之
歡心斯洽臣叨承寄任限守藩(一作方)隅不及(一作獲)陪位
闕庭抃舞稱賀無任聳慶踴悦之至(一作皆唐類表)
賀冊太上皇后及德妃表柳宗元
臣某等言伏奉今月日誥良姊王氏冊太上皇后良媛
董氏册太上皇德妃宜令所司備禮冊命者母儀有光
坤道克(集作成)順隂教方行於萬國内理克和於六宫臣
某等誠慶誠賀頓首頓首伏惟皇帝陛下對若天休奉
揚睿旨長秋既登其品(集作正)位揄狄亦洽(集作被)於恩光
奉養見三朝之安周旋有四星之輔豈徒配乾稱大事
(集作助)日為明所以表王化之源知孝理之本冠映千古
儀刑四方臣等捧戴施行踴躍無地無任蹈舞忻喜之
至
中書門下請冊貴妃表常衮
臣等言臣聞天文次星配以妃位帝宫内職守在(一作守於)
王化視公卿而命秩思賢才以審官盖五禮之宗(一作定非)
六義之本也伏惟寶應元聖文武皇帝陛下紹興下(一作)
(典文)武屬當多難一日萬務親紆聖心初定羣兇尚多闕
典紫庭分理頃刻未遑彤管記言因茲而缺然則(一作以)
奉若天道以隂而助陽御于家邦由中而及外今既三
靈叶泰四海永清宜舉舊章以行盛禮竊承(一作以)壼制
未正等威當熊之德或聞於蘭殿貫魚之序無列(一作别)
於椒房固以(一作已)叶周南之風參虞汭之化豈使坤儀曠
其取法隂教闕而不修雖則簡在宸衷安敢默於誠
請伏冀大明禮秩俾率宫庭以厚人倫以風天下庶
得外朝均政羣望獲從無任懇欵屏營之至臣某誠
惶誠恐頓首頓首謹言
一作皆唐類表
太子
賀𫝊位於皇太子表庾信
臣某言伏見二月十九日詔傳位於皇太子昔者降居
弱水登庸有優劣之殊来朝櫟陽繼體有君臣之異不
得與夫天之兩日日之再中並曜聮輝重明雙照同年
而語矣伏惟天元皇帝惟聖作聖惟親尊親降意於與
能鳴謙於神器欲令百二相和先聞揖讓之風天下無
為早識吾君之子是以運獨見之明行非常之事先天
不違後天而奉皇太子身貞萬國道照四門夙膺再命
之符實允基天之命非關復子明辟異於遷虞事夏既
損既益尚或二天為離為火何妨兩日且平陽蒲坂賢
臣則二十五人顓頊高辛才子則一十六族與此計事
何遽無成鼚(丑艮切鼓聲)乎鼓之軒乎舞之自當八風通慶
雲聚五老同遊三星運曜豈直雙龍再賜九雉重飛而
已哉皇帝藐然姑射正當乘雲馭龍問道崆峒豈復先
秋木落臣生預堯年時逢舜日覩惟新之慶實倍萬恒
情
請冊皇太子表二首于邵
臣聞立天下之本故受之以震明兩承綂慶元有光期
(一作斯)萬國以貞而一人有慶也伏惟皇帝陛下受天明
命尊祖嚴配聖謨廣運禮秩咸若六親承式而理六合
不論而定伏以儲宮未立人望猶勤奉天順人事不可
曠夙聞宣王天資孝敬訓禀詩禮可以奉宗祧之重可
以當匕鬯之主朝三命宰則以安親前師後傅則以齒
胄伏乞以時冊命報慶天人然後啓承華以論道起博
望而養德天下幸甚天下幸甚臣等參跡樞宥(一作密)倍
萬恒情謹奉表陳請以聞
二
臣炎等言今月十六日敢以古儀請建皇儲伏奉恩命
未垂允答受命競悚怳然失圖臣炎等惶恐頓首臣聞
帝王之理必先體統而後正百度以臨四方修人紀以
符天道則居震守噐重離繼明是先代行於天下也况
尊宗廟而奉君親乎此而不先孰可先者陛下尚執謙
德方勤庶政略至公之務慎翼子之私是何小嫌而廢
前訓今臣等不敢以歴代為據且以國朝以來言之有
若高祖義寧二年五月即位六月立建成為皇太子太
宗武德九年八月即位十月立中山王為皇太子高宗
貞觀二十三年六月即位七月立陳王為皇太子(按新舊唐)
(書并會要高宗永徽三年七月立陳王忠為皇太子)則祖宗垂範如示諸掌今抑
而不立豈塞天下之望(十一字一作今抑而不奉而當何奉之伏乞考百代不刊之典)
(遂萬國元良之望天下幸甚)伏聞宣王以子則嫡以家則孝天姿玉
裕雅性冲深足以奉粢盛之重視朝夕之膳然則行一
物而三善皆得者建儲之謂也臣等不勝大願懇請之
至
代宗讓皇太子表常衮
臣某言臣聞君父之命誠不合辭臣子之心固無所隠
隠之則有累天鑒辭之則有負國貞在無隠而不言雖
禀命而非孝臣所以省躬審分讓德推賢瀝懇上聞冐
嚴亟請丹誠罔感皇睠來(疑作未)昭戰兢失圖精爽飛越
臣某誠惶誠恐頓首頓首伏以國之上嗣古曰元良觀
象于天應前星之環極取法于地視少海之朝宗必訪
蓍龜以承主鬯臣幼非樂善長未好儒慈奬特深愚蒙
不易教之羽籥有昧樂章訓以詩書終迷義府遊虧四
老才乏五官人莫係心德非守噐頃者外統羣帥内錄
尚書竊懼任榮以憂官謗今謬塵博望猥辱夀春位登
青宮禮絶朱邸且乖人望載黷朝經循名責實未足承
天之序捨長立賢亦猶行古之道伏惟陛下博求公議
允納微誠更擇温文俾膺繼紹遠想伯夷之讓用升季
歴之材至公大行天下幸甚無任懇廹屏營之至謹奉
表陳讓以聞臣誠惶誠恐頓首頓首
為揚州李長史賀立皇太子表
蕭穎士
臣某言伏奉制書皇太子以今月嘉辰肅膺典冊少陽
輔德前星耿耀凡在生靈預增慶幸臣聞立嗣必子爰
徵古訓惟賢乃建式固宗祧周漢以還憲章未改伏惟
開元神武皇帝陛下嚴祗寶祚光啓睿圖則哲其難至
公有在惟天為大萬邦所以作貞如日之昇重離所以
增煥况瓊枝挺秀玉葉資神允釐監撫儀形雅頌春華
秋實嘗俯俟於嘉言一物三善諒行稱於至德固以靈
祗叶贊景命昭宣馳道之前猶應著令寢門之外方候
問安臣忝貳藩條局守官次不獲預陪大禮稱慶闕庭
延首承華以忺以抃
賀冊皇太子表張九齡
臣言伏奉今月二十日制冊立皇太子者伏以皇太子
天實生德睿哲夙備爰以吉辰光膺盛典伏惟開元神
武皇帝陛下建儲固本體天合聖萬方之心永貞是屬
一人有慶大賚斯在臣某待罪南郡不獲稱慶闕庭欣
躍之誠實百恒品無任悚躍慶抃(一作躍)之至謹遣所部
官宣義郎行枝江縣尉楊崇先奉表陳賀以聞臣誠喜
誠抃(類表作誠歡誠喜)頓首頓首死罪死罪謹言
同前吕温
臣某言伏見十月十二日勅伏承皇太子以四月二十
一日册命禮畢光紹前典惟懷永圖神人允諧動植咸
頼臣某誠歡誠抃頓首頓首臣聞燕翼貽謀帝王之大
孝立嫡主器禮易之明訓伏惟皇帝陛下克明駿(一作俊)
德恢纂鴻休武功有成文理既定然後弘三王之教諭
建萬國之元良凡在生靈孰不慶幸臣守官荒服稱賀
無階竊抃嶺隅倍萬恒品無任感悦屏營之至謹奉表
陳賀以聞
同前劉禹錫
臣某言伏見冊皇太子盛禮斯畢德音遐宣萬國以貞
庶類咸悦中賀伏惟文武孝德皇帝陛下體元立極垂
訓御時既闡王猷思安國本前星位定拱宸極以昭彰
蒼震氣宣與天地而長久禮光匕鬯澤被華夷宗社有
無疆之休生靈懷莫大之慶臣恪居官次遐守巴南不
獲稱慶(二字稱賀集作闕庭)臣無任踴躍之至
百寮賀冊皇太子表柳宗元
臣某等言伏奉今月二十四日制廣陵郡王宜冊為皇
太子改名某仍令所司擇日備禮冊命者天序有奉皇
心載寧臣某等誠慶誠賀頓首頓首臣聞商書載以貞
之文漢史傳早建之義不惟立愛其在繼明陛下奉率
前規敷揚盛典顧茲守噐之重爰正承華之位尊義方
之教載錫嘉名崇建樹之禮式光典命以長而立自符
於慎擇必子而選遂合于至公邦本不摇王業彌固此
皆宗社垂祉啓佑皇心乾坤叶(集作合)謀保安聖運足以
播休氣於四海洽太和於萬靈食毛含齒所同歡慶臣
等奉承制命蹈舞周行不任歡抃之至(六字集作踊躍之誠倍百恒品)
(無任慶抃感悦之至謹奉表陳賀以聞)
此篇元誤編在六百三十五卷狀門今移入于此
賀皇太子知軍國表令狐楚
臣得上都進奉官狀報伏承七月二十八日詔旨軍國
政事權令皇太子勾當者中賀伏惟皇帝陛下大明御
㝢至孝自天霜露既濡想園陵之漸近雲霞是仰悲弓
劔之方遥内感深(闕)外勉(類表作煩)庶政由是推赤心於俊
乂委寶歷於元良宣明兩曜之光崇重萬國(一作邦)之本
與夫遊神姑射義豈同風養道大庭禮誠異日天下臣
子不勝慶幸臣限以所守不獲拜候闕庭無任屏營之
至
賀皇太子知軍國牋
臣某牋伏見七月二十八日皇帝宣詔(後篇作詔旨)軍國政
事並權委皇太子殿下勾當者(後篇有右字)伏以皇帝陛下
躬勤黼扆志奉山陵(後篇作園字)恭(後篇類表作思)慕積中殷憂發
外瞻九廟之重湏有纘承以萬機(後篇作方)為煩期在宴息
伏惟皇太子殿下日躋睿哲天縱欽明繼丕業而堯歷
重昌嗣鴻名而文功累盛事有光於往古慶(類表作思)實被
於殊方率土臣心(後篇作子)不(後篇作無)任欣戴臣限以(後篇作於)鎮
守遠在方隅不(後篇作未)獲陪慶(後篇作位)宫庭抃舞稱賀瞻戀
踴躍之至謹奉牋以聞
此篇六百二十七卷重出今已削去
文苑英華卷五百五十七
