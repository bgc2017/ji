文苑英華卷五百六十六宋李昉等編
賀捷一(自此賀捷表凡三卷英華所編既不以類從又失其年代今各以先後而正之)
賀平鄴都表一首
爲納言姚璹等賀破契丹表一首
爲建安王賀破賊表一首
爲韋右相賀平賊表一首
賀賊自相誅滅表一首
賀章仇兼瓊克捷表一首
爲宰相賀檀州界破奚賊表一首
爲宰相賀破吐蕃并慶雲見表一首
爲宰相賀九姓斬送突厥首表一首
爲宰相賀匈奴來降表一首
爲宰相賀隴右破吐蕃表一首
李採訪賀收西京表一首
爲江淮都統使賀田神功平劉展表一首
爲江淮都統使奏破劉展兵捷書表一首
爲江東節度使奏破餘姚草賊龔厲捷書表一首
賀袁傪破賊表一首
賀平鄴都表庾信
臣某言臣聞太山梁甫以来即有七十二代龍圖龜書
之後又已三千餘年雖復制法樹司禮殊樂異至於文
(類集作天)籬武落剡木弦弧席卷天下之心包含八荒之志
其揆一矣(類聚作焉)伏惟皇帝陛下握天樞秉地軸駕馭風
雲驅馳龍虎沉雄内斷不勞謀於力牧天策勇決無待
問於容成是以威風所振烈火之遇鴻毛旗鼓所臨衝
風之卷秋葉竊聞伊洛戎夷幽并僣偽抱圖載籍已歸
丞相之府䘖玉繫綬並詣中軍之營百年逋誅遂窮巢
窟三代敵怨俄然掃蕩昔周王鮪水之師尚勞再駕軒
轅上谷之戰猶須九伐未有一朝指麾獨決神慮平定
㝢内光宅天下二十八宿止餘吳越一星千二百國裁
漏麟洲小水若夫咸康之年四方始定建武之代諸侯
並朝不得同年而語矣雖復八風並唱未足頌其英聲
六樂俱陳無能歌其神武坐鈞臺而誓衆姒啟繼夏禹
之功入商郊而問罪姬發成周文之志無改之道大孝
也歟當今鹿臺已散傾宫已遣兵藏武庫馬入華山立
明堂之制奏大武之樂盛矣哉上天降休未之有也政
須東南一尉立於比景之南西北一候置於交河之北
然後命東后詔蒼冥衢壇琬碑銀䋲瓊檢告厥成功差
無慙德臣忝竊榮幸蒞政東藩不獲躬到闕庭預觀大
慶不勝鳬藻踊躍之至謹遣主簿陪臣曹敏奉表以聞
爲納言姚璹等賀破契丹表李嶠(證聖二年)
臣某等言伏見遼東都督高仇須(英華作頃非)承露布逆賊
孫萬斬(按唐書證聖元年改制契丹首領李盡忠為盡賊孫萬榮萬斬英華作榮非)等驅率
凶黨燒逼州城城中出兵與其賊拒戰則有飛廉作氣
回禄揚熛起沙礫而薄天助兹鼍鼓吹煙火而漲日燎
彼鴻毛靈應潜施勇士皆奮遂使妖徒震懾亂轍而搴
旗善戰横行摧枯而拉朽僵屍蔽於草芥俘馘聚於轅
門善馬咸牧名王且縶無假燒鷄之策而觀其自焚不
勞燧象之師而撲(一作颺)其餘燼又凶渠不逞將竊號而
假名逆黨未悛(一作誅)止挻妖而怙亂或神摧其股或天
厲其身似安國之登車同伯牛之自牖故知高明輔順
正直司愆惟辟好仁與乾坤而合德惟狂樂禍在神鬼
而同誅方看剪滅之期行覿凱旋之奏臣等叨延奬渥
謬奉軒墀抃躍之情實萬恒品無任慶快之至謹奉表
稱賀以聞謹言
爲建安王賀破賊表陳子昂
臣某言今月日得遼東都督高仇須等日月破逆賊契
丹孫萬斬等一十一陣露布并捉得生口一百人送至
軍前事三軍慶快不勝踴躍臣聞天之所棄雖暴必亡
人之共讎在遠彌戮况凶羯遺醜未及犬羊固作孽以
招誅自辜恩而取滅伏惟陛下威加四海子育百靈(集作)
(蠻是)鬼神尚不敢欺(集作違)凶狡豈能逃罪逆賊萬斬等天
奪其魄生自爲殃仇須等謹奉廟謀遠憑國討短兵纔
接群逆銷亡又云反風廽煙燻晴掩日此乃天威潜運
神道密周豈止人謀仰由靈助今盡滅殃病婆固折股
(一作婆目折股)饑災兼至凋弊日滋未加天兵已(集作應)自糜爛
臣訓勵士馬今日(集作月)尅行大軍一臨凶寇必殄獻俘
在即拜闕有期預喜承恩不勝慶賀無任抃快之極
爲韋右相賀平賊表崔融
臣某言伏奉某月日遞敕逆賊等並己傳首都市幕庭
拜受旌門宣告凡預軍司孰不慶悦中賀臣聞惡禽惟獸
有以彰普覆之仁亂臣逆子不能損盛明之德故三監
作難周王未寢於頌聲七國爲災漢帝克臻於刑措伏
惟聖母神皇陛下象天之運法地之安澤浸河海光懸
日月以忠信爲甲胄以慈惠爲干戈所向無前何人不
服舉神兵如電掃破兇黨若冰離數月妖氛一朝清蕩
斯實皇威遠肅聖化傍霑故能市不改肆人皆安堵臣
濫承天澤忝預戎麾聞逆命而憎憤聽梟懸而累抃慶
快之情倍百恒品不任悦豫之至謹附某官奉表稱賀
以聞
賀賊自相誅滅表張九齡
此篇當在六百三十七卷賀狀門今已移入姑存
其目
賀章仇兼瓊克捷表李邕(開元二十八年)
臣邕等言伏見中書門下章仇兼瓊奏稱吐蕃數萬圍
逼于城皆遵奉九重決勝萬里臣聞雷之震者可以破
山風之威者可以蕩海伏惟陛下允答天地丕應鬼神
吸之而百川却流吹之而萬物倒植是以暫勞貔虎一
掃戎羌高屋用(疑)於建瓴銛戈申於破竹豈云懷縣獨
有獲嘉何止絳城復稱聞喜光風動處草樹爲之欣榮
晴天轉時日月爲之融朗臣等分官寄切報國身輕蹈
舞徘徊恐門庭之地窄詠歌踴躍賀邦家之慶深無任
欣悦豁快之至謹奉朝堂奉表陳賀以聞
爲宰相賀檀(一作壇非)州界破奚賊表
孫逖
臣等今月二十五日於易州所奏事陛下顧謂臣曰朝
夕之間諸軍當有捷書至臣等愚淺莫測天心不逾數
日張守珪果奏副將安禄山於檀州界破奚賊擒生斬
級并獲馬計至數千定期不差於晷刻指事有同於符
契聖惟廣運神以知来微妙之言自成於繫象玄通之
術不假於蓍龜精義難名前古未有臣等何幸親覩明
徵驚喜之誠抃躍交集伏望宣示朝列兼付史官式昭
德音永用垂範無任喜慶之至謹奉表陳賀以聞
爲宰相賀破吐蕃并慶雲見表
前人
臣等比見吐蕃舉國徵兵向二十萬掘壕置柵攻逼定
戎城頃因奉事陛下謂臣等曰吐蕃雖衆當即破亡計
日之間捷書必至昨見皇甫惟明奏破定戎城下吐蕃
賊二十萬衆并斬獲大將論莾布支頭隨狀奉進又初
與賊相遇西風甚急及交鋒之後便至風廽既掃妖氛
兼有慶雲見者臣聞天之討(一作罰)罪俟盈貫而方誅聖
無不通匪常情之所及伏以一戎凶醜久負恩信敢踰
絶漠來犯邊城舉國興師二十餘萬經時固守八十餘
日蟻聚蛇伏狼顧鴟張㩀便地之井泉逼懸軍之塹壘
雖逆順曲直本無敵於王師而衆寡安危難預卜於人
事自朝及野能不憂虞陛下神算無方睿謀先覺料此
狂寇必合敗亡决祕策於禁中落竒兵於天下應期撲
滅萬里廓清天聲所振己讋(一作聞)於四海虜將之首又
懸於北闕事均符契理絶名言况合戰之時則返風破
敵決勝之後則卿雲靄空大塊資其殺氣輪囷表其休
色實惟聖感詎測神功凡在庶寮不勝抃躍况於(一作在)
臣等倍萬恒品(一作情)無任慶快之至謹奉表陳賀以聞
爲宰相賀九姓斬送突厥首表
前人(天寶三載)
臣等伏見王忠嗣奏九姓拔悉密等斬突厥可汗首送
至朔方軍者伏以北虜孔熾其来自久憑險恃遠干紀
亂常雖聖德撫和約爲父子之國而野心凶獷不改豺
狼之性既盈稔貫自速天誅頃歲已来頻貽丧敗酋豪
向化雖己歸降默啜迷恩尚爲潜竄苟合餘燼偷安絶
漠陛下聖慮先覺神謀獨斷使其種類自至携離咸革
面於塞垣遂傳首於軍壘以狄攻狄寧勞六月之師有
征無戰豈待三年之克永罷邊柝遂清虜庭斬蚩尤而
莫儔戮防風而何有豈惟率土無外用表於昌期固亦
先天不違更彰於睿算凡曰士庶不勝慶悦况在臣等
倍百恒情無任抃躍之至謹奉表陳賀以聞
爲宰相賀匈奴來降表
臣等伏以匈奴患邊其來自久頃雖朝廷示信約爲父
子之國然而戎狄無親常畜豺狼之志陛下聖謀廣運
睿略玄通至道昭感神明叶贊不勞一卒不頓一兵使
其種落自相携貳今葉護敗亡殞命漠北妻子縲繫為
俘闕下巢傾席卷瓦解雲散萬里無事二庭遂空曠古
不賓盡爲臣僕普天所覆皆入封疆諒由負德背恩自
速天亡之禍固亦休兵偃甲用彰海晏之期實有無方
之神寧惟不戰之勝求諸載籍所未嘗聞臣等幸遇昌
期欣逄大慶忝居近密實倍恒情無任抃躍之至謹奉
表陳賀以聞仍望宣付史官兼示中外
爲宰相賀隴右破吐蕃表
臣等先在城中因奏事陛下謂臣等曰朕料至重陽已
来諸軍必頻尅捷臣等欽承聖旨詎測神功近者隴右
果奏斬獲莽布支并生擒蘇毗王及鑾駕將廽劔南節
度使章仇兼瓊又奏西山將士分爲五道破吐蕃城保
鎮柵等四十餘所四鎮節度馬靈察又奏破吐蕃不可
勝數并聞護密識慝等數國共爲邊捍者數旬之間(一作)
(内)三方告捷應如影響合若符契禁暴如武盡決於宸
衷知来似神更超於繫表斬級獲醜䧟陣隳城分南方
之五將舉無遺策道西城之諸蕃仍爲外蔽百戰百勝
以夷攻夷高居九重懸料萬里所以彰睿略之天贊知
犬戎之日蹙臣等忝陪廵幸預奉德音踴躍之誠實倍
恒品無任欣慶之至謹奉表陳賀以聞
李採訪賀收西京表常衮(至德二載)
臣聞夏歷其昌羿何逃罪漢維既振莽亦伏誅伏惟皇
帝陛下恢正皇綱光膺帝業日月照其明略雷霆發其
英斷極横流而方割撲燎火之己焚頃者胡羯亂常崤
函失守暴殄天物憑陵帝京上皇興避狄之仁陛下有
蒙塵之難頼宸衷果決睿算昭宣憤陵寢之樵蘇悲黎
元之塗炭必將嘗膽誓使然臍不有殷憂何以啟中興
之盛業不有患難何以彰撥亂之英哲步自郇邠至于
朔漠撫巡城邑招致甲兵詔命俯臨三讓而登九五師
徒走集一呼而踰百萬設壇拜將虚左迎師臨朝有怵
惕之容率土下哀痛之詔六軍之號令既肅萬人之賞
罰且明湯火不辭矢石何懼及清秋戒節太白方高爰
整軍容順乎殺氣恭行天罰掃彼妖氛千里貔虎之營
百里龍蛇之陣沸若雲海聚如雪山壘揭終峯塹廽渭
水闞軍聲而丘陵簸盪煬兵氣而天地晦冥蠢兹兇徒
猶敢旅拒鼓譟白刃來聚犬羊之群旗靡黃塵旋就鯨
鯢之戮渠魁不漏噍類無遺枝梧者面縛中軍顛背者
頭懸後殿敗苻融於肥水自可銘功破王邑於崑陽未
云快意遂封尸於京觀旋振旅於王城啟闢千門掃除
九陌拔羶腥於宫闕洗毒螫於閭閻耆艾歡迎久思周
德衣冠雨泣還覩漢儀謳吟變噢咻之聲氣象回嚴凝
之慘廓冊霄以瞻羽衛肅黃道而復鑾輿正寳位於北
辰道光主鬯迎上皇於西蜀歡展奉親永惟宗社之靈
實荷乾坤之慶臣忝陪宗室喜萬恒情無任踴躍歡抃
之至謹奉表陳賀以聞
爲江淮都統使賀田神功平劉展表
獨孤及(上元二年)
臣某言得田神功等狀稱官軍以正月二十六日過江
大破賊衆擒元惡於蒜山之下凶殘撲滅江介無事臣
某誠歡誠喜頓首頓首臣聞四時成歲秋實(集作爲)司殺
聖人則之以作五兵盖姦宄寇賊或乘釁而起干戈弧
矢亦有時而動自陛下率遏亂略再造區宇欃槍旬始
竹破瓦解蕞爾狂狡敢干天誅作爲豕蛇荐食江漢乃
誣矯我詔(集作天)命攘竊我王師暴殄我城邑俶擾我邊
鄙荆吳之人若墜泉谷萬姓業業云我(集作奔走)無所陛下
神聰不測睿算無方將欲擒之必固縱之先侈其心而
厚其毒然後制勝兩楹之下授略千里之外使神功等
一戰而䧟陣甫戰而逐北三戰而擒其渠魁繫頸以索
覆巢傾卵(集作子)刮野掃地如洌風之破駭浪嚴霜之墜
(集作隕)落葉浹辰之内平陽州定淮南下東方收三吳流
亡者復故業塗炭者返夀域扇以皇風與之更始遂令
東土耆舊復見漢官威儀非陛下乃武乃文之洪烈日
用不知之玄化孰能隂隲聖功如此神(集作其)速臣無任
慶抃之至
爲江淮都統使奏破劉展兵捷書表
前人(上元二年)
臣聞聖人之生不能使大盜不起故唐虞(集作堯)之代時
則有四凶之(集作在)列王制所以誅不恪討不庭小者市朝
大者原野姦宄草竊何代無之劉展包藏禍心爲日久
矣(集作固久)敢恣姦慝乘間阻兵長驅凶徒掩臣未備以偽
言亂衆謂天命在己於是有豕食淮泗鯨吞荆楚(集作吳)
之心使黎庶播越人神憤怒臣職司靖難敢不戮力將
(集作當)憑廟略以殄寇讐謹遣副使少府少監攝侍御史
臣李藏用屯兵杭州伺隙進討且分㩀隘害以遏其唐
突賊衆狃于初役驕舞輕脱(集作師輕而驕)不虞我軍能折其
銳也乃以今月三日使其偽將軍張翰朱德裕(集作法雲一作)
(德容)等領步兵(集作卒)七千馬兵六百徑入杭州東門焚燒
閭閻鼓譟而進藏用引其精卒設伏險(集作於)途羸師張
之使入死地然後整堂堂之陣以薄其壘使左廂兵馬
使前澤州長史李澄爲左軍左第(集作弟字)一將張巖光先
鋒將李強李陵等佐之都押衙高幹爲右軍左押衙楊
履和都虞候魏守寂佐之左第(集作弟字)二將皇甫山栖左
三將梁朝康承寂左四將吳季之李楚玉顔光胤等督
遊軍之騎以彌縫其闕表裏合戰竒正夾攻以將帥之
餘勇因黎元之積憤奮皆敢死登必争先赤羽交而三
軍風生金鼓鳴而萬夫氣作自卯至午覆而敗之神扶
電掃雷落山破噍類無餘隻輪莫反鋒鏑之血朱殷長
江甲齊崇山尸作京觀實頼陛下聦明齊聖與日月合照
故能慮圖發於罇爼而威靈加於遠方使臣等盡敵如
拾芥成功如抵(集作指)掌惡氣沴祲掃蕩無日海隅蒼生
比屋何幸無任慶快之至
爲江東節度使奏破餘姚草賊龔厲捷書表
前人
臣聞皇天分時秋爲司殺王者立極兵以禁暴唐虞有
共工三苖(集作苖人)之患殷周有鬼方昆夷之戰盖蠻夷猾
夏自古有之自頃胡寇作逆吳越震恐龔厲父子乘間
起兵劫明州之人略餘姚之地負隘(後篇作險集作阻)海口憑
陵江干蟻聚偷安蠶食取(集作分)給屬王師北伐未遑南
征迨兹二年(集作春)侵掠益甚將擬得(集作復)東甌故地窺
南越僣跡邊邑黎庶爲之騷然臣方荷推轂之寄懷盡
敵之計思所以扶乘天威圖制遠略料其貪而無整勇
而無剛鳥散獸聚不足當堂堂之陣山潜海(後篇作水)匿不
足用桓桓之師難以力制易以計滅臣遂遣軍將潘景
蘭領輜䭾數十輩偽爲商旅傍山谷往來以餌之又遣
軍將吕道光領陌(集作相)刀手一百人取其便道爲伏以
待之遣軍將左璋率弩手一百五十人爲左翼軍將(後篇)
(作將軍)余能變率弩手一百五十人爲右翼皆三吳良家
百越勁卒争賢餘勇樂於公戰蓬頭突鬢炎(集作焱)駭火
烈相爲輔車當(集作夾)敵之路又遣軍將張思覽率陌(集作相)
刀手二(集作一)百人爲中軍操中權之制以節其進退以
三月二十九日至青煙洞口果如臣策賊遂出山先者
遇伏鼓噪合戰於是竒正(後篇作兵)畢舉四軍夾攻賊衆奪
氣不知所守鳴鞞雷動飛鏑雨集轉戰數(集作四)十里殺
其三百餘人龔厲尚稽天誅且偷晷刻收合餘燼八九
十人更登高岡背勇借一(集作勢)張思覧等連弩並(集作亂)
發引軍合圍天聲揚而勇士勵銳氣作而妖星隕遂斬
元兇父子擒其妻孥餘黨僵仆原隰脂膏草莽猶恐蔣
&KR0008;&KR0034;薈尚有伏姦遂攪山搜谷刮野掃地傾其巢窟返
旆而旋累載逋誅一朝撲滅非陛下聖謨神策與天合
契制勝兩楹加威(後篇作威加)四海則安能剪豺狼如拉朽
掃欃槍如(後篇作同)拾芥使吳越乂安江漢澄廓臣授鉞未
幾覩兹(後篇作同)成功無任慶抃之至謹差攝福州泉山府
别將左璋奉捷書以聞并齎逆賊父子頭奉獻伏望(後篇作請)
懸之藁街以示百姓其餘首級於當州梟示訖所獲賊
物各令分賞將士器械官收山海餘妖自取誅滅既非
強敵不足叙功謹錄奏聞
此篇又見六百八十四卷今已削去
賀袁傪破賊表
臣某等言臣等伏見河南副元帥行軍司馬太子右庶
子兼御史中丞袁傪露布奏今年五月十七日破石埭
城賊方清并降烏石山賊陳莊等徒黨二萬五千五百
人者臣聞聖人之生不能使大盜不起故唐虞之代時
則有三苖之師姦宄草竊爲患舊矣山賊方清等蕞爾
狂狡敢干天誅聚輕剽之徒謂險遠可恃作爲蛇豕以
荐食勾吳乃有跨㩀大江吞噬東土之計七州之地人
罷物敝(集作耕織)百姓業業全活無所陛下方銳志於偃武
不得已而用師乃命將授略使先勝後戰故傪等役不
再舉而用有成績巢窟皆傾俾無遺類詿誤之軰得返
故業汙俗更始流人汔康此三代之舉也非陛下齊聖
格天文思柔遠豈能底綏盜亂如此其速臣等幸覩成
功不勝大慶臣無任抃躍之至
文苑英華卷五百六十六
