文苑英華卷四百八十九宋李昉等編
體用
才識兼茂明於體用策一道
直言
賢良方正直言諫諍策一道
才識兼茂明於體用策(策目見四百八十七卷元稹同)
羅讓
對臣聞千業萬化聖帝哲王聲烈遐戴者無他中心無
為以守至正而已矣以謀大化而己矣伏惟皇帝陛下
垂拱六極始初清明丕揚累休渙發于詔啓天宇而遡
古薰至和以拯今咸懷浸沉罔不濡澤誠至正也誠大
化也猶復乃遠乃近乃左乃右旁求下問舉薦奔走履
衆美而不顓儲神明其如遺銓邦政之肥瘠鏡人事之
善敗優游紬繹以循(一作脩)始終外其牽制常其忌諱恢
乎輮&KR1922;百王之獨致也臣愚智能淺薄不明大體時用
之宜術業暗昧不充才識兼茂之稱徒冒萬死觸罪以
聞臣伏讀聖策首陳禹拜漢徵之旨求索真之要臣聞
上古之君薰能同和不敢自是必求讜諫以諭缺敗用
心之過則薄奬其人言之失中則寬容無虞使人上得
其情下得流通也(一作使夫上下其情得流通也)後代帝王雖有作者
道或外是已實内非言之或臧寥寥無聞言之或違隄
防斯至雖科條增設適足張其亂目矣叩擊切害適足
寵其直聲矣聞之失得君之效歟今陛下躬神聖之資
痛源流之塞較量至當加廸今來黜退姦邪咨謀體要
誠猜雄者之所共遠亦狹隘者之所共難凡曰胷臆是
皆聳實詳近(一作延)語直之幸也伏見聖策咨問兵戰商
農之道臣請指事而言之臣聞兵者以謀全以氣勝以
謀全制度為神耳得其數則威令格物少能成功失其
數則黠(疑作黷)武無别(一作列)多益為弊寢(疑作寖)用不制刑
于㝢内今國家自兵興以來僅數十年生物以之暴殄
人情以之盭違殆握兵者建置失其道歟何者天下之
甲兵其數則不廣屯置散地且或至半而兵柄之臣率
好生事不思戢伏貴算威名則有崇廣卒徒之員聚擁
虓闞之羣厚斂殘下媮取一切要君飬敵張軍自衞望
容攻守之至復有懷弱軟以内顧務儲蓄以託私倚行
伍之數訖資廪之具外實内虚守以藉之固者及殷而
成(一作乘)之熊(疑)而戰之其中未必有也朝廷又影響誅
罰索其效死其可得乎此兵之所以煩而益病也而人
之所以困而不解也大抵不賢者得掌其兵百則思兵
千尋掌其兵千又思兵萬尋掌其兵萬又思兵數萬以
因其力以贍其欲長一日之廢代(一作誅伐)謀萬里之策勲
徒仰費於縣官高(疑)病於悠久誠何謂矣陛下盍亦慮
之乎伏望躬親視其將帥之為苟非任盡易之不令其
凝(一作疑)留而後圖也嚴備其要地之屯苟不切盡罷之
不令其廣置而出入也其所閱揀非實不用其所樹置
兵精不在多使名弓者必用沓發之巧名劒者必有刺
擊之妙名騎者必有超乘之捷名步者必有卒奮之竒
自外徂中歸乎一體自然無冗軍無惰人以守則固以
戰則勝軍無大半之耗人懷反業之心此减兵之術也
富庶之教於是乎生亦何遠取於古法也然而思戀本
之心蠲重賦之困又在於賦税之道矣臣請得而具之
臣聞古者因地而料人今則稅人而舍地古者任土而
作貢今則溢貢而棄土古者均田而抑富今則與富而
奪貧是以人口剪耗而不息田畝汙萊而甚曠者非人
懷苟且之志樂懈惰之方迫不可忍勢有由耳王者在
上量入以出禄食賜與歲養經費必厚下以為用助而
不稅㕓而不征亦非無其事也用菽粟藁秸有常税人
不愛也絲枲布帛有常賦人不艱也雜以凶荒接以喪
死間以興廢子弟父兄猶復勉勵率從不更其業何者
制度專也以臣觀之則今之賦税仍舊貫籍斂不加重
而畎畝流離窮困無告殆執事有殊陛下之意乎必有
急令暴賦發取無厭徭山役海詭求無狀竒貢珍獻希
冀無怠託公寄私崇聚無極於是一水一土一草一木
圭要殫利俯𣙜仰算蒞之官焉專守之刀兵焉商不得
回睨農不得舉手既奪其利又却其人此而不困孰以
為困榷酤之道如是乎人顧其上猶仇讐安能思戀骨
肉乎人視其居猶鳥獸安肯繫着桑井乎人慳其取猶
寇盗安望輕重元本乎所以遁走苟免死亡不顧財日
窮而事日削地益無(疑作蕪)而人益煩猶前事也伏惟陛
下審念之其有不經不度之人不常不政之調必禁其
所萌必罰其所自則奸官濫守慎不敢生事生生之理
阜繁矣陛下又以禮節其情以樂樂其志又何患乎不
復其盛不濟其難(一作艱)臣伏見聖策顧問既往將來之
事臣謹以江淮凶旱之事明之臣聞凡有災傷水旱之
處歴代所說多聞詭隨之詞媚時主必曰帝堯乎有懷
山襄陵之運也成湯乎有流金鑠石之運也是皆曲骩
非愚則誣臣嘗私怪之何不曰大舜乎無雷風霜雹之
運也神禹乎無飛流彗孛之運也不直其詞因循若是
天運之時集變易水旱歲時未為災也理或失中感動
陰陽頃刻為災也故精舒謹孚則七年不足罹其咎簡
誣輕忽則一日二日亦未成其災修政著誠端心復德
既往之事陛下宜以此為懲矣然臣之所慮江淮又急
者禦災之術將來之戒復憂於斯願悉數於陛下矣今
國家内王畿外諸夏水陸綿地四面而遠而輸明該之
大貴(一作費)根本實在於江淮矣何者隴右黔中山南已
還墝瘠嗇薄貨殖所入力不多也嶺南閩蠻之中風俗
越異珍好繼至無大贍也河南河北河東已降甲兵長
積(一作漬)農厚自任又不及也在最急者江淮之表裏天
下耳陛下得不念之乎屬頃者連郡五十蒙被災旱長
老聞見未之曾有涯脉川澤坌為埃塵草木發為煙火
㪷粟之價重於兼金餓莩之家十有七八聞乞僕於男
女者何暇保其家室乎聞立死於道路者何暇思其糠
粃乎嗷嗷蒸徒展轉無所灰燼狼顧至今未寧且今日
狼顧明日狼顧力大勢詘禍欲何圖此臣所為陛下惜
也長吏者又聞或非良善厚其毒忍療(疑)痏而簡問威
剥而自虞則陛下雖有賑發不輕得及雖有蠲放不輕
得獲雖有詔諭不輕得聞此臣所為陛下疑也然欲安
存緝理斯終何由以臣計之視長吏之悖理者選其重
臣代之不待其為蛇為虺也察郡縣之受災者擇其實以
勞之不使其冤而無告也如此則朝令夕悦江淮保全
則四嚮賦稅轉輸肩摩轂擊關中坐固而根本不摇猶
無凶旱矣臣故曰將來之由在此而已矣臣伏見聖策
次問推恩寓令之計夫漢晁錯陳諸侯削地之制謀之
至者主父偃獻子弟推恩之令計之術者削地之制行
則轉弛為急七國之難結推恩之令下則強幹弱枝一
王之理定猶見之熟與不熟法之漸與不漸在於漸也
則寒暑得其相成以暴則天地不能速化求之昔意庶
取於今又齊桓之覇國管仲之寓令晝戰足以目相識
夜戰足以耳相聞將取威於隣敵俾逞志於天下五覇
之事仲尼之門五尺童子猶羞言之若此者則小國權
臣之細術耳臣固不能為陛下述伏讀聖策次問專委
儒術者臣聞聖王在上賢臣在下道德兼濟材智樂備
專於上則聰明倍資安有無其效耶委於下則公器相
率安有用其私耶然今以陛下之資材清光群臣其敢
及若集事者在陛下必躬必親之謂乎躬之無偏親之
有制則垂衣執契亦不爽矣孝元則制自左右非用儒
之失也光武則弊及羣下非用課之得也儒近於得而
所用者宜一變其弊若臣所見今之大者政或貴此可
得而言國朝自武德已來典章甚明職員甚列官吏甚
該備而道不弘政要或未臻者其官非人歟理非道歟
略其大歟錄其小歟臣所謂小者則天官卿采之調閱
致驗選書至於一簿一尉一掾之末銓次升降勞而後
罷是詳於覈小也及其揣量親人撫字之官又未喻也
臣所謂大者天子之庭日相日受軼越倫輩乃有名邦
聞邑羣居之柄不階課最是非未聞蹤跡賢不肖欵言
喧嘩隨其所來轉化容易似不留聽是鹵莽於天下也
詳覈及小鹵莽及大輕重反殊使盗名死官之徒波走
飈馳惟恐居後狂扇誘掖寵賂為事以相終始夫復何
望夫持尺寸之禄懷輕握微齟齬施為尚猶不堪况明
權不制(一作濟)資藉殺生之柄兼兵馬之衆連數十城之
地庸雜横恣偷居其上何以堪之設曰不堪耳目陰附
事亦無由得而聞悔之何益耶陛下得不慎其所授乎
臣以為今之郡縣長帥之官最關生人性命用在百里
之父母莫如縣宰君乎千里之父母莫如刺史列城之
父母莫如郡統使一得之必小康二得之必中康三得
之必大康矣陛下雖不在敺天下之人洽於理平終亦
無由誠不在多惟慎此三官而已矣臣又聞書曰爵罔
及惡德春秋傳曰官之失德在所納邪惟君無邪則不
納邪矣夫偏聽獨任牽於左右所自邪也小臣大禄制
度失中所自邪也錦文珠玉淫佚充斥所自邪也教令
察視壅遏不宣所自邪也掊克聚斂億度於上所自邪
也依阿求同徑而不道所自邪也煩察繳縳弊歸於下
所自邪也坐躋仁夀陛下又何疑乎不得浩然其心此
微臣之志也伏惟審察之伏惟審念之臣伏見聖策
終有究旨屬篇之說者臣固無以道師之說僅能勿墜
耳俯仰睿問偃薄無所震其心熟知不免寧不自勝攀
懇之至(一作震其心胸如不克寧不勝云云)謹對
賢良方正直言極諫策(元和三年二月二十三日)
問皇帝若曰蓋聞古(登科記作昔)之令王體上聖之姿御大
寧之時猶懼理之未至也求賢以致用猶懼動之不中
也咨諫以聞道(登科記作過)矧惟寡昧膺受多福思負荷之
重警風波之虞求賢咨諫豈敢忽怠至若窮神知化以
盛其德經緯文武(登科記作經武緯文)以大其業考古會極通教
化之源明目達聰周視聽之表斯夙夜之所志也子大
夫將何以匡逮(登科記作建)而致之乎自中代以還求理者
繼作皆意甚砥礪而效難彰明莫不欲還樸厚而澆風
常扇莫不欲遵儉約而侈物常貴莫不欲遠小人而巧
諛常進莫不欲近莊士而忠直常疏莫不欲勉人於義
而廉愧(集作隅)常不修莫不欲禁人之(登作無字)為非而抵冐
常不息其所謬盭豈無根源爰自近歲仍敷大澤霜露
所墜霑濡必同滌瑕穢以導人心省徭役以豐物力蠲
田租以厚農室葺國學以振儒風督廢職以補維綱備
衆官以叙賢俊庶繼先志臻乎治平而改行者未聞輸
勞者未艾(登科記作乂)農者無以免艱食學者無以通微言
立事之蹟未紀於庶工乏才之嘆未輟於終食蠧於法
者無不去而法未修明切於政者無不行而政未光大
豈丕變其俗道廣而難濟乎豈不得其門事繁而愈大
乎佇聞嘉言無或隱諱周之德受田有經制漢之法力
(登科記作名)田有恒數今疆畛相接半為豪家流傭(登科記作庸)
無依率是編戶本為(登科記作於)交易焉得貪(三字集作奪)富以
補貧將欲因循是曰(文粹作豈至二字集作豈)損多而益寡(一作少)酌
於中道其術如何取人惟其行不必文采命官惟其才
不必資考然則行非造次而備察才非錯綜而遍知不
必文采為輕重而士可進退不必資考為程凖而吏有
條貫適變矯枉渴(集作合)於良規何方可以序六氣來百
祥何施可以夀羣生仁衆姓徵於前訓而可(登科記作有)據
設於當代而易從勿猥勿并以稱朕意
對皇甫湜
對臣伏見陛下徵天下之士親策於廷求賢思理亦云
至矣然臣未知將以為虚策乎將以求其實效乎以為
虚策則後之縉紳者觀書於太史氏曰天子之憂人如
此急賢如此徵賢良方正直言極諫之士親禮而問之
斯亦足以為名矣若以得人為務社稷之計為心則不
宜待之如是也夫王者其尊(集作道)如天其威如神以諛
(集作聘)問先之以禮貌接之造膝而言虚心以受猶恐懼
殞越而不得自盡其所懷况乎坐之階庭試以文字拳
曲俯僂承問而上對乎且天下之事雖一二以疏舉臣
所當言又有非臣下所宜聞知清問所不該(文粹作說)又鬱
而不得發強附之於篇考視者必以為餘煩又擯而不
得進(文粹作通矣)陛下何惜一賜臣容足之地於冕旒之前
使得熟數之乎可采則行之無用則罷之何損於明也
然臣不敢有望於是謹旁緣聖問粗竭遇瞽儻陛下憐
察其志而寬其誅賜之當(一作異)日之問而卒其說則覆
照之下形氣之生孰不甚幸制策曰蓋聞昔之令王體
上聖之姿御大寧之時猶懼理之未至也求賢以致用
猶懼動之不中也咨諫以聞道(集作過)矧惟寡昧膺受多
福思負荷之重警風波之虞求賢咨諫豈敢怠忽至若
窮神知化以盛其德經緯文武(集作經武緯文)以大其業考古
會極通教化之原明目達聰周視聽之表斯夙夜之所
志也子大夫將何以匡逮(集作建)而致之乎此陛下之憂
勤如此(集作切至也)臣聞堯舜以有天下為已之累而不以
位為樂也臣又聞百事之成也必在敬之其失之也必
在慢之今陛下念前王之戒而不敢怠忽思為國之經
而不忘夙夜求賢咨諫延及微士(集作賤)臣有以見堯舜
之心矣夫法天地之道以施政順陰陽之和以育物事
無不序動無不時此窮神知化之盛德也武以止殺禁
暴則兵宜戢文以經邦濟時則化必行此經武緯文之
大業也崇禮而明義好士而尊儒斥魏晉已降衰末之
法稽周漢已踐(集作前)盛明之理(集作禮)斯考古會極之方
也任賢而勿貳招諫而必行屏近習之邪(集作纖)佞進周
行之骨鯁斯明目達聰之道也抑臣又聞先王所以不
視而明不聽而聰披頸(集作技斯)負之明斷非僻之緒其道
易知也蓋左右僕御惟正之供必有知法(集作足信)者必有
知禮者坐(集作出)使足以盡情偽居常足以助聽覽左右
之臣既如是矣而又曰以公卿大夫講論正事史書其
舉官箴其闕以至於百工庶人莫不諫而謗焉濟濟之
士為之股肱赳赳武夫為之爪牙此所以永有天下也
今宰相之進見亦有數侍從之臣皆失其職百執事來
(集作奉)朝請而退而律且有議及乘輿之誅未知為陛下
出諫喉舌者為誰乎為陛下爪牙者為誰乎日夕侍起
居燕遊(集作遊豫)與之論臣下之是非賞罰之臧否者復何
人也股肱不得而接爪牙不足以衛其何獻替之有(三句)
(集作股肱不得而接何疾如之爪牙不得而衛其危甚矣)美夫褻狎(集作裔夷)虧殘之微
褊(集作偏)險之徒皂隸之職豈可使之掌王命握兵柄内
膺腹心之寄外當耳目之任乎此貞夫義士所以寒心
銷志泣憤而不能已者(文粹作也)誠能復周之舊典去漢之
末禍還諫官史官侍臣之職使之左右前後日延宰輔
與論義理有位于朝者咸引而進之温其色以安其意
久其對以盡其詞可採者必行有犯者無罪王之爪士
宜擇公卿大臣總統而分理之則政不足平刑不足措
人不足和財不足豐蠻夷戎狄不足臣休徵嘉瑞不足
致矣又何慮乎視聽之表有所不周乎制策曰自中代
已還求理者繼作皆意甚砥礪而效難彰明莫不欲還
朴厚而澆風常扇莫不欲遵儉約而侈物常貴莫不欲
遠小人而巧諛常進莫不欲近莊士而忠直常疎莫不
欲勉人於義而廉媿(一作隅)常不修莫不欲禁人之為非
而抵冐常不息其所謬盭豈無根源者臣聞一日克己
復禮天下歸仁焉王者之謂也故人不從上之令而從
其所行夫上古之君躬率已(集作以)正軌度其流(集作信)恕
已及物自誠而明此所以其化如神天下如截也中代
已還則異乎此至誠不著而欲任法以防人忠信不行
而欲縱身以檢物雖砥礪其意而事實不符此所以有
其意而無其效也夫欲人之朴厚而不先之以少私寡
欲無為至誠所以澆風常扇也欲人之儉約而不率之
以卑宫菲食沉珠貴穀所以侈物常貴也欲遠小人而
好悦耳之言所以巧諛常進也欲近莊士而惡拂心之
慮所以忠直常疏也欲勉人於義而貪濁在位所以廉
媿(集作隅)常不修也欲禁人為非而法則(集作制)不一所以
抵冐常不息也則謬盭之本其在兹乎陛下誠能一皆
反之其效可立彰明矣制策曰爰自近歲仍敷大澤霜
露所墜霑濡必同滌瑕穢以道人心省徭役以豐物力
蠲田租以厚農室葺國學以振儒風督廢職以補維綱
備衆官以序賢俊庶繼先志臻乎治平而改行者未聞
輸勞者未艾農者無以免艱食學者無以通微言立事
之績未紀於庶工乏才之嘆未輟於終食蠧於法者無
不去而法未修明切於政者無不行而政未光大豈丕
變其俗道廣而難濟乎豈不得其門事繁而每失乎佇
聞嘉言無或隠諱者臣以陛下滌瑕穢而改行者未聞
政之(集作言)不自其本故也夫欲人之改行率德慎(集作在)
明賞罰不濫(集作在)滌瑕穢也故賞當善罰當惡天下曉
然逃惡而趨善賞當功罰當罪天下聳然遠罪而趨功
(集作起功)則人自為理而上無為矣此堯舜之所以蒞(集作利)
天下也夫賞罰皆(集作者)報也賞之失稱罰之不當咎孰
甚焉伏見兵興已來開權宜之道行苟且之政臺省之
官王公之爵溢於國(集作州)郡遍於輿臺將帥之臣借緋
紫而(集作於)使令定官位(集作員)而奏請名器均(集作輕)於土
芥操柄擅於爪牙此其所以賞人而人不勸也州縣之
斷獄月以千數連年累紀未聞有一疑獄而上(集作决)于
朝者未聞有屈人而訴于王(集作闕)者豈天下長吏盡如
臯陶哉律令格式具而不遵鄉縣州府各自為制所怒
則專殺居常則臆斷人過且不知其所避而能自達不
其難乎况乎賦役之不恒衣食之不足尚不懼死焉能
避罪此其所以罰人而人不沮也賞之不勸罪之不沮
欲人改行其或難焉雖滌其瑕穢惠奸貸法而已又何
為也伏惟陛下慎用賞賞必當功則天下之善勸矣慎
用刑刑必當罪則天下之非沮矣夫擇人而任之則僣
濫不作富庶而教之(川文粹作審人而赦之)則廉恥自生如是則
無所改其行無所滌其瑕矣又何足憂之哉陛下省徭
役而輸勞者未艾小惠未遍而有司長吏或壅而未承
故也若陛下加惠而俯察之則物力何懼乎不豐勞者
何憂乎未艾乎陛下蠲田租以厚農室而人猶艱食者
生者猶少而費者猶多故也商乘堅而厭肥工執輕而
仰給兵横行而厚禄僧道無為而取資勞苦頓瘁終歲
乏絶(集作矻矻)濱於死而為農者亦愚且少矣况乎兩税不
均失變通救弊之法百端横賦隨長吏自為之政乎若
困工商老釋之邪末均(集作輕)田野布帛之徵税禁(集作蠲)
横暴之賦减鎮防之兵則耕者如雲積者如山矣臣請
再為陛下精言之夫賤瑰(集作珍)竒之貨斥雕琢之淫則
工商之道自息矣黜異端之學使法不亂而教不煩則
老釋之流當屏矣且天下所以葸葸(川文粹作嗸嗸)然者豈非
以兵乎使税之原(集作厚)而可行(集作不可)蠲徭役者豈非以
商乎今昆夷未平邊備未可去中夏或虞鎮防未可罷
若此生(集無此二字)就其功則莫若减而練之可也今之將
帥勝任而知兵者亦寡矣怙衆以固權位行貨(集作賄)以
結恩澤因循鹵莽保持富貴而已豈暇教訓以時服習
其任(集作事)乎今若特加申飾使之教閱簡拳勇秀出之
才斥(集作去)屠沽負販之黨則十分之士可省其五矣夫
多而無用曷若少而必精乎又比者州府虚張名籍妄
求供億盡沒其給以豐其私今若核其名實糾以文法
則五行之兵又可省其二矣夫衆之虚曷若寡之實乎
一則以彊兵一則以寬賦若江淮州郡遠寇戍屬清平
自非具使令備儀注者一切可罷以其輕費代征繇薄
(集作蕩)逋懸然後慎擇長吏曲加綏撫無(集作不)四三年則
(集作而)家給而人和則横暴不作賦斂自均至理而升平
矣尚何虞於人猶艱食乎陛下葺國學以振儒風而微
言尚(集作猶)欝者蓋其所以(集作由)干禄而得仕者以章句
記讀而不由義理故也若變其法則可以誅(集作除)其弊
矣陛下督廢職以補維綱而立事之績未紀於庶工者
庶工(二字集作實有司)之罪也今職備而不舉法具而不行諫
諍之官溢(集作備)員不聞直聲彈察之臣塞路未嘗直指
公卿大夫則側合苟求(集作容)持禄養交為親戚計遷除
領簿籍而已興利之臣專以聚斂計數(一有之不移三字)為務
共理之吏專以附上剥下為功習以為常漸以成俗標
異而圭角者悔吝旋及和光而淈泥者富貴立須雖陛
下焦勞聰明如此之切至理何益矣伏請下明詔為畫
一之法使居是官理是人職(集作奉)是法者必有明績然
後許遷擢考功之殿最無敢阿比而干刑司則能者日
進不能者日退而庶工立事之績將褒揚記述之不暇
矣陛下備衆官以序賢俊而乏材之歎未輟於終食者
猶奉(集作由奉)上者遷之太亟居下者刻之太深故也古之
取人也拔十得五猶以為多也曲輪直桷各適其用今
則不然舉於禮部則曰幽昧凡陋而不可採選於吏部
則曰聲名虚浮而不可用工文者則懼華而不實敦質
者則懼朴而寡能冠蓋之族則以為因依微賤之人則
以為幽險上求之愈切下搜(集作損)之彌深夫士何負於
有司而乃蹇頓之抑刻之如是哉才能如積欝抑居(集作)
(在)下一朝闕輔(集作將)相之職卿士(集無士字)大夫之官求之
不得則曰岳不降神時之乏人於是循環其所已用者
逓遷居上者不知格限無聞聲績或一時三(集作趨)拜或
再歲九(集作四)遷是以位高者當能也(集作以是為適當然耳)是仕
進之門常闔而天子之官天子之權當途者五六人迭
居持之而已以陛下之明聖夫豈不欲國之得人乎以
宰相之公忠夫豈不欲人之足用乎蓋從來已久因循
如是耳伏惟陛下曲(集作申)勑朝廷州府令每歲各舉所
知於禮部吏部於計偕常選之中訪察推擇得其人則
待以不次之位遇以非常之恩不得其人則必行殿最
(集作罰)以懲渝(集作踰)濫則周之以寧舜之可封坐而致矣
乏才之歎何有於聖朝乎陛下謂蠧於法者無不去而
法未修明切於政者無不行而政未光大者由有司長
吏不得其人也舍人務政雖勤何益臣伏見赦書(集作令)
節文周備纖悉然空文虚聲溢於視聽而實功厚惠未
有分寸及於蒼生主(集作聖)德不宣王澤不流雖陛下寤
寐思理宰相憂勤奉職不可(集作又何)為也夫將直其枝必
正其根朝廷乃根也州郡乃枝也今朝廷之號令有朝
令(集作出)而夕改者矣主司之法或有昔(集作昨)破而今行
者矣伏惟陛下正綱以張萬目澄源以清萬𣲖則四方
大幸矣由是言之非道廣而難濟事繁而愈失也實承
詔將事者之罪耳制策曰周之受田有經制漢之力(集作)
(名)田有恒數今疆畛相接半為豪家流傭(集作庸)無依率
是編戶本為交易焉得貪(集作奪)富以補貧將欲因循是
曰(集作豈)損多而益寡酌於中道其術如何者臣聞古之
道不可變也古之法不必行也夏之桀殷之紂周之幽
厲井田法非亡也而天下大亂我太宗玄宗井田法非
修也而天下大理夫貞觀開元之際不受田而均不名
田而贍者朝廷正法令行一人之術(集作冤)得以聞一吏
之犯得以除由此致也是法之舉化之成則田自均人
自贍而天下陶然化矣豈待曲吏(川文粹作防)而事為(川文粹作)
(制)乎其與貞觀開元非異時也法苟未行政(集作人)苟失
職徒易其制處(集作更)擾人歛怨而已矣(集作耳)制策曰取
人惟其行不必文采命官惟其才不必資考然則行非
造次而備察才非錯綜而遍知不必文采為重輕而士
可進退不必資考為程凖而吏有條貫適變矯枉渴(集作)
(合)於良規者今之取士以文學(集作字)記讀為法其素履
(集作敦)實行則無門而知使由文學(集作字)而進者往往犯
奸賊(集作贓)為梟獍此誠甚弊也乾元以還版籍斯壞而
所在游寄莫知所從(集作從來)伏請勑天下人士未歸者一
皆復貫願留者則令着籍置鄉校縣學州庠以教訓其
子弟長育其才志自鄉升之縣自縣升之州自州升之
禮部公卿子弟盡育(集作養長)于京輦者則使之必由太學
然後登有司如是則其幼弱其壯老發言舉足云為趣
進皆可得而知矣然後參以才藝試其器用誠取人之
急務伏惟陛下裁之密(集作若)資考之(集作以)限其章句之
庸才資廕之常調者宜仍舊貫(四字集作而欲得)賢能之士則
皆(一作宜)行臣嚮者之謀從有司長吏之舉其賞必行(集無)
(行字)其法信焉可已也制策曰何方可以序六氣來百祥
何施可以夀羣生仁衆姓徵於前訓而可據設於當代
而易從勿猥勿并以稱朕意者臣聞古者山林藪澤皆
有時禁動作之為害(集無害字)無差月令則六氣以序百祥
以來而懷生之願莫不躋仁夀之域矣今舍此而不務
殺胎毀卵傷仁撓和而使諸(集作奉胡)夷之法以正月五月
九月斷天下之屠欲蕃物産而祈福祐斯亦誣(集作無謂)矣
伏惟陛下動遵月令垂(集作前)訓可據之文事稽時禁當
代易從之道施之而不已執之而有恒則帝皇之美遠
想於今日矣謹對
文苑英華卷四百八十九
