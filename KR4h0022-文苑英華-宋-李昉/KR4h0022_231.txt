文苑英華卷二百三十一宋李昉等編
隱逸二
處士四十五首山人二十一首
處士
春日送麗處士歸龍山釋無可
愛弟直霜臺家山羡獨廻出門時返顧何日更西來柳
亦臨關發花應到越開漁舟誰伴上依舊恣沿洄
酬吳處士(一作寄朱慶餘)周賀
已當聽鴈夜多事不(一作少)同居故疾離城晩秋霖九月
疎趁(一作聽)鐘開靜戶帶(一作掃)葉卷殘(一作閒)書蕩(一作盪)漿
期南去荒園久廢鋤
此詩二百四十六卷二百六十一卷重出並已削
去注異同為一作
送沈處士赴蘇州李中丞招以詩贈行
杜牧
山城樹葉紅下有碧溪水溪橋向吳路酒旗誇酒美下
馬此送君高歌為君醉念君抱材能百工在城壘空山
三十年鹿裘挂窗睡自言隴西公飄然我知己舉酒屬
吳門今朝為君起懸弓三百斤囊書數萬紙戰賊即戰
賊為吏即為吏盡我所有無惟公之指使予曰隴西公
滔滔大君子常思掄羣材一為國家治譬如匠見木礙
眼皆不棄大者麤十圍小者細一指榍橛與棟梁施之
皆有位忽然竪明堂一揮立能致予亦何為者亦受公
恩紀處士常有言殘賊為犬豕常恨兩手空不得一馬
箠今依隴西公如虎傅兩翅公非刺史材當坐巖廊地
處士瑰竒姿必展平生志東吳饒風光翠巘多名寺疎
煙亹亹秋獨酌平生思因書問故人能㤀批紙尾公或
憶姓名為說都憔悴
贈宣州元處士前人
陵陽北郭隠身世兩㤀者蓬蒿三畆居寬於一天下罇
酒(一作前)對不酌默(一作密)與玄相話人生自不足愛嘆遭
逄寡
此詩二百六十一卷重出今已削去注異同為一
作
題韋處士山居(集作題韋隠居西齋)許渾
斸藥去還歸家人半掩扉山風藤子落溪雨(集作水)豆花
肥寺遠僧來少橋危客過(一作到)稀不聞碪杵動應解剪
(集作製)荷衣
贈裴處士前人
為儒白髮生鄉里早聞名煖酒雪初下讀書山欲(集作未)
明字形翻鳥跡詩調合猿聲門外滄浪水知君欲濯纓
送(集作别)韋處士前人
南北斷蓬飛别多相見稀更傷今日鬢(集作酒)未換昔時
(集作年)衣舊友幾人在故鄉何所(集作處)歸秦原向西路雲
晩雪霏霏
此詩二百八十八卷重出今已削去
將赴京師留題孫處士山居二首
前人
西巖有高興路僻幾人知松蔭花開少(集作晩)山寒酒熟
遲遊從收(集作隨)野鶴休息過(集作遇)靈龜長見隣翁說容
華似舊時
二
草堂近西郭遥對鏡(集作敬)亭開枕膩海雲起簟凉山雨
來高歌懷地肺遠賦憶天台應笑(集作學)相如志終須駟
馬廻
寄昭亭楊處士(集作寄陽陵處士)前人
舊隠青山紫桂隂一書迢遞寄歸心謝公樓上晩花發
(集作盛)揚子宅前春草深吳岫雨來溪鳥浴楚山(集作江)雲
暗嶺猿吟野人寧負滄洲伴會待吹竽定至音
題獨孤處士村居薛逢
江上園廬荆作扉男驅耕犢婦鳴機林巒當戶蔦蘿暗
桑柘繞村薑芋肥幾畆稻田還謂業兩間茆舍亦言歸
何如一被風塵染到老云云相是非
處士盧岵山居温庭筠
西溪問樵客遥識楚人(集作主人)家古樹老連石急泉清露
沙千峰隨雨暗一逕入雲斜日暮鳥飛散滿山&KR1593;麥花
題陳處士幽居前人
松軒塵外客高竹(集作枕)自蕭疎雨後苔侵井霜來葉滿
渠閒看鏡湖畫時得越僧書若待前溪月誰人伴釣魚
題李處士幽居前人
水玉簮頭白(一作戴)角巾瑶琴寂歴拂輕塵穠隂似帳紅
薇晩細雨如煙碧草春(一作新)隔竹見籠疑有鶴捲簾看
畫更無人南窗(集作山)自有㤀機(集作年)友谷口空稱鄭子
真
此詩三百十八卷重出今已削去
題李羽處士寄新醖走筆戲酧
前人
高譚有伴還成藪沉醉無期即是鄉已恨流鶯欺謝客
更將浮蟻與劉郎簷前柳色分張綠窗外花枝借助香
所恨玳筵紅燭夜草玄寥落近廻塘
處士隠居張祜
斜日半飛閣高簷(集作簾)輕翳(一作翳遠)空清香芙蓉水碧冷
琅玕風絕岸𣲖沿洑修廊趾崇隆唯當餌仙术坐作朱
顔翁
送鄭台處士歸絳巖方干
榮啟先生挾琴去厭尋靈勝憶巖栖白猿啼(集作垂)樹窗
邊月紅鯉驚鈎竹外溪慣採藥苗資素饌曾書蕉葉寄
新題古賢猶愴河梁别未可怱怱便解携
書桃花塢周處士壁前人
醉吟雪月思彌苦思苦神勞白(集作新)髮生自學古賢修
靜節唯應野鶴識高情細泉出石飛難盡孤燭和雲濕
不明何事懶於嵇叔夜更無書信(集作札)荅公卿
贈黃處士前人
閉戶先生無是非竹灣松榭藕絲衣愁吟密雪思難盡
醉倒落(集作殘)花扶不歸若出薜蘿迎鶴簡應隨舴艋别
漁磯到頭苦節終何益空改文星作少微
贈中巖王處士前人
垂楊裊裊草芊芊氣象清深(集作虚)似洞天援筆便成鸚
鵡賦洗花亦(集作須)用桔橰泉商於避世堪同日渭叟(集作)
(曲)逄時必有年直恐肺(集作剛)腸閒不(集作未)得醉吟爭柰
被才牽
送房處士閒遊李羣玉
注(集作採)藥陶貞白尋山許遠遊刀圭藏妙用巖洞契冥
搜花竹(集作月)三湘水琴樽一葉舟羡君隨野性(集作鶴)長
謝稻粱愁
贈包處士李洞
愁思枕月卧瀟湘寄宿慈恩竹(集作寺)裏房性急還(集作却)
於碁上慢身閒未免藥中忙休抛手網驚龍睡曾挂頭
巾拂鳥行聞說石門君舊隠寒峰(集作風)濺瀑壊書堂
虎丘寺贈漁處士趙嘏
蘭若雲深處前年客重過岩空秋色動水闊夕陽多早
負江湖志今如鬢髮何唯思閒勝我釣艇在煙波
送韋處士歸省朔方前人
映柳見行色故山當落暉青雲知己殁白首一身歸滿
袖蕭關雨連沙塞鴈飛到家飜有喜借取老萊衣
贈曹處士幽居前人
勾漏先生冰玉然曾將八石問群仙中山暫醉一千日
南苑住來三百年碁局不收花滿洞霓旌欲别浪翻天
何須更學鴟夷子頭白江湖一短船
新秋雨霽宿王處士東郊馬戴
夕陽逄一雨夜雨洗清隂露氣竹窗靜秋光雲月深煎
嘗靈藥味話及故山心得意兩不寐微風生玉琴
送胡處士歸湘南李頻
見話荆湘切長愁有去時江湖秋涉遠雷雨夜眠遲舊
業多歸興空山盡老期天寒一瓢酒落日擬留誰
秋晩訪李處士所居皮日休
門前襄水碧潺潺靜釣歸來不掩關書閣鼠穿厨簏破
竹園霜後桔橰閒兒童不許驚幽鳥藥草須教上假山
莫為愛詩偏念我訪君多得醉中還
李處士郊居前人
石衣如髮小(一作水)溪清溪上柴門架樹成園裏水流澆
竹響窗中人靜下棋聲幾多狎鳥皆諳性無限幽花未
得名滿引紅螺詩一首劉禎失却病心情
送陸處士張喬
罇前放浩歌便起(一作處)泛烟波舟楫故人少江湖明月
多孤峯經宿上僻寺共雲過若向僊巖住還應著薜蘿
送韓處士歸少室山前人
江外歴千岑還歸少室吟地閒緱嶺月窗迥洛城砧石
竇垂寒(一作新)乳松枝長别琴他年瀑泉下亦擬置家林
西蜀淨衆寺松溪八韻寄水筆崔處士
鄭谷
松因溪得名松吹荅溪聲繚繞能穿寺幽竒不在城寒
煙齋後散春雨夜中平染岸蒼苔古翹沙白鷺明澄分
僧影瘦光徹客心清帶梵侵雲響和鐘激石鳴淡烹新
茗爽煖泛落花輕此景窮(一作吟)難盡憑君畫入京
蔡處士前人
無著復(集作更)無求平生不解愁鬻蔬貧淨潔中酒病風
流旨趣陶山相詩篇沈隠侯小齋江色裏籬柱繫漁舟
梁燭處士辭金陵相國杜公歸舊山因以寄贈
前人
相庭留不得江野有苔磯兩浙尋山遍孤舟載鶴歸世
間書讀盡僧(集作雲)外客來稀諫署搜賢急應難惜布衣
長安夜坐寄懷湖外嵇處士前人
萬里念江海浩然天地秋風高羣木落夜久數星流鐘
絶分宫漏螢微隔御樓(集作溝)遥知(集作思)洞庭上葦露滴
漁舟
寄贈楊䕫處士前人
結茅依約釣魚臺濺水鸕鷀去又廻春卧甕邊聽酒熟
露吟庭際待花開三江勝景遨遊遍百代羣書講論(集作)
(貫)來國步未安風雅薄可能高尚抑天才
此詩二百六十四卷重出今已削去
題仇處士郊居(棄官卜居)杜荀鶴
江南景簇好(集作此)林亭手板藍裾自可輕洞裏客來無
俗話郭中人到有山情閒抛(集作敲)巖果呼猿接時釣溪
魚引鶴爭笑我有詩三百首馬蹄終日急於名
憶張處士王貞白
天台張處士詩句造玄微古樂知音少名言與俗違山
風入松徑海月上巖扉畢世唯高卧無人說是非
韋曲杜處士新居羅隠
翠歛王孫草荒誅宋玉茅寇餘無故物時薄少深交迸
笋穿(集作侵)行逕飢雛出壊巢小園吾亦有多病近來抛
酧張(集作章)處士見寄前人
中原甲馬未曾安今日逄君事萬端亂後幾回鄉夢隔
别來何處路行難霜鱗共落三門浪雪鬢同歸七里灘
何必新詩更相戲小樓吟罷暮天寒
早春送處士張坤歸汴州(集作大梁)
前人
蕭蕭羸馬正塵埃又送歸軒向吹臺别酒莫辭今夜醉
故人知是幾時來(集作廻)泉經華嶽猶應凍花到梁園始
合開為謝東門抱關吏不堪惆悵滿離杯
此詩又見二百八十三卷
贈鏡湖處士方干二首曹松
包含教化剰搜羅句出東甌柰峭何世路不妨平處少
才人唯是屈聲多雲來島上便幽石月到湖心忌白波
後軰難為措機杼先生織字得龍梭
二
秪擬應星眠越絶唯將麗什當高勲磨礱清濁人難會
織絡虛無帝亦聞鳥道未知山足雨漁家已没鏡中雲
他時莫為三徵起門外沙鷗解笑君
再訪陸處士前人
萬卷書邊人半白再來惟恐降玄纁性靈比鶴爭多少
氣力登山較幾分吟鬢漸無前度漆寢衣猶有昨宵雲
將知谷口耕烟者低視齊梁楚趙君
題任處士修精舍魚元機
幽人剙竒境遊客寄(一作駐)行程粉壁空留字蓮宫未有
名鑿池泉自出開逕草重生百尺金輪閣當川豁眼明
山人
寄鄭霍二山人王維
翩翩繁華子多事(集作出)金張門幸有先人業早逄(集作蒙)
明主恩同(集作童)年且未學肉食驚華軒豈乏中林士無
人薦至尊鄭生老泉石霍子安丘樊賣藥不二價著書
盈萬言息隂無惡木飲水必清源吾賤不及議斯人竟
誰論
遊李山人所居因題屋壁前人
世上皆如夢狂來或自歌問年松樹老有地竹隂(集作林)
多藥倩韓康賣門容尚子過飜嫌枕席上無那(集作柰)白
雲何
寄張十二山人彪杜甫
獨卧嵩陽客三違(一作逄)潁水春艱難隨老母慘澹向時
人謝氏尋山屐(一作屣)陶公(一作潜)漉酒巾羣兇彌宇宙此
物在風塵歴下辭姜被關西得孟隣早通交契密(一作闊)
晩接道流新靜者心多妙先生藝絶倫草書何太(一作甚)
古詩興不無神曹植休前軰張芝更後身數篇吟可老
一字買堪貧將恐曾防寇深潜託所親寧聞倚門夕盡
力潔飱晨疎懶為名悞驅馳喪我真素居猶寂寞相遇
益酸(一作愁)辛流轉依邊徼逄迎念席珍時來故舊少亂
後别離頻世祖修高廟文公賞從臣商山猶入楚源(一作)
(湍)水不離(一作流)秦存想青龍秘騎行白鹿馴耕巖非谷
口結草即河濱肘後符應驗囊中藥未陳旋懷(一作懷賢)殊
不愜良覿渺無因自古皆悲恨浮生有屈伸此邦今尚
武何處且依仁鼓角凌天籟關山信月輪官場羅鎮磧
賊火近洮岷蕭瑟(一作索)論功(一作兵)地蒼茫鬭將辰大軍
多處所餘孽尚紛綸高興知籠鳥斯文豈(一作起)獲麟窮
秋正摇落廻首望松筠
送范山人歸太山李白
魯客抱白鶴别余往太山初行若片雪杳在青崖間高
高至天門海日近可攀雲生望不及此去何時還
送楊山人歸嵩山前人
我有萬古宅嵩陽(一作山)玉女峯長留一片月掛在東溪
松爾去掇仙草菖蒲花紫茸歲晩或相訪青天騎白龍
下終南山過斛斯山人宿置酒
前人
暮從碧山下山月隨人歸却顧所來逕蒼蒼横翠微相
携及田家稚子開荆扉綠竹入幽徑(集作援)青蘿拂行衣
歡言得所憩美酒聊共揮長歌吟松風曲盡河星稀我
醉君復樂陶然共㤀機
送鄭山人還廬山别業劉長卿
潯陽數畆宅歸卧掩柴關谷口何人待(一作在)門前秋草
閒㤀機賣藥罷揮手(一作不語)杖藜還舊笋成寒竹空齋向
暮山水流經(一作過)舍下雲去(一作起)到人間桂樹花應發
因行寄一攀
此詩二百七十卷重出今已削去注異同為一作
送朱山人放歸山隂(見三百十八卷)
入白沙渚夤緣二十五里至石室山下懷天台
陸山人前人
遠嶼藹將夕翫幽行自遲歸人不計日流水閒相隨輟
棹石(集作古)崖口捫蘿春景熙偶因廻洲次寧與前山期
對此瑶草色懷君瓊樹枝浮雲去寂寥(集作寞)白鳥相(集作)
(來)因依何事愛高隠但令勞遠思窮年卧海嶠永望愁
天涯吾亦從君(一作此)去扁舟何所之迢迢江上帆千里
東風吹
宿關西客舍寄東山嚴許二山人時天寳初七
月初三日在學見有高道舉徵
岑參
雲送關西雨風傳渭水秋孤燈燃客夢寒杵𢷬鄉愁灘
上思嚴子山中憶許由蒼生今有望飛詔下林丘
寄華隂山人李岡前人
君隠處當一星蓮花峯頭飯黃精仙人掌上演丹經鳥
可到人莫攀隠來十年不下山袖中短書誰為逹華隂
道士賣藥還
送楊山人歸嵩陽高適
不到嵩陽動十年舊家(一作時)心亊已徒然一二故人不
復見三十六峯猶眼前夷門二月柳條色流鶯數聲淚
沾臆鑿井耕田不我招知君以此㤀帝力山人好去嵩
陽路唯余眷眷長相憶
送韋山人(二字集作邕少府)歸鍾山别業
李嘉祐
旗亭閱書罷(集作祈門官罷後)負笈向桃源萬卷長開帙千山
不掩(集作峯不閉)門綠楊垂野渡(一作徑)黃鳥傍山村念爾能
高枕丹墀會一論
此詩二百七十卷重出今已削去
送陸鴻漸山人採茶廻皇甫曾
千峯待逋客香茗復叢生採摘知深處煙霞羡獨行幽
期山寺遠野飯石泉清寂寂燃燈火相思一磬聲
贈強山人郎士元
或棹孤舟或杖藜尋常適(集作隨)意釣前溪草堂竹逕在
何處落日孤煙寒渚西
送王山人歸别業(集作送元晟歸潜山所居)
皇甫冉
深山秋事(間氣集作意)早歸去意(集作復)何如浥露收新稼迎
寒葺舊廬題詩即招隠作賦足(集作是)閒居别後空相憶
嵇康懶寄書(集作讀書)
此詩二百七十二卷重出今已削去
送李山人還前人
從來無檢束只欲老煙霞雞犬聲相應深山有幾家
送李山人還玉溪顧况
好鳥共鳴臨水樹幽人獨欠買山錢若為種得千竿竹
引取君家一眼泉
贈題韋山人耿湋
失意成逋客終年獨掩扉無機狎鷗慣多病見人稀流
水知脩(一作行)藥孤雲伴採薇空齋暮還坐心事與時違
奉和張大夫詶高山人司空曙
野客居鈴閣重門將校稀豸冠親穀弁龜印織(集作識)荷
衣坐久寒泉(集作飈)爽談餘暮角微蒼生湏太傅山在豈
容歸
送麴山人往(集作住)衡山前人
白石先生眉髮老(集作光)已分紺(集作甜)雪飲紅漿衣巾半
染煙霞色(集作氣)語笑兼和藥草香茅洞玉聲流暗水衡
山碧氣(集作色)映朝陽千年城郭如相問華表峩峩有夜
霜
文苑英華卷二百三十一
