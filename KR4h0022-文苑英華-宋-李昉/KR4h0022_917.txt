文苑英華卷九百十八宋李昉等編
職官二十六(留守少尹附)
東都留守韋虚心碑一首
東都留守顧少連碑一首
河南少尹竇府君碑一首
東都留守韋虚心神道碑孫逖
夫作春秋者必見於行事論將帥者蓋知其為人余為
郎時南皮公實掌小司馬之職接武官次亟聞話言故
思其人詢其事可知而見之矣公諱虚心字某京兆杜
陵人也甄六氣之純粹協九疇之正直沉靜端慤仁慈
隱厚忠之屬也清貞本於至公孝之終也毀瘁過於寧
戚斯所以行成於內名揚於世者已越在童冠升于膠
序介然獨立異於諸生國子博士范頤嘗與均禮然(疑)
考功員外郎李迴秀擢以高第及夫岐下參卿河東主
吏能於細謀其長御史賈虚舟舉以勸中丞侯令德與
從常辨習于學也如彼材諸位也若此欲無顯得乎明
明天法廷尉攸序命公作大理司直大理丞以至于卿
肅肅王度憲臺是式命公作侍御史以至于中丞長人
之官以視百姓命公作歙曹二州刺史荆潞揚三州長
史以至于太原尹司會之府允釐庶績命公作倉部左
司二員外戶部兵部右司三郎中左右丞兵部侍郎以
至于工部尚書其餘掌吏部選採訪處置使東都留守
皆丈(疑作大)任也又能兼之清風暢於臺寺隂雨膏於郡
國所居致理所去懷德德以處事事以度功功成而義
不愆事正而名不悖故今之任職者祖南皮焉初景龍
中西域羌胡或謀背誕天威逮捕吏義(疑作議)咸劉公理
其獄旬時伏念以為刑者所以明德除害也誅其桀黠可
以除害捨其脅從可以明德繇是全活者千有餘人洎
皇帝二十四年鑾駕還長安之月(一作日)有坐殊死在繇
繫者時迫季冬將寘嚴法公為之請曰攸徂之慶方喜
來蘇好生之德宜加在宥上可其奏咸許從流此則蘇
公之繇獄釋之之聽理也曩者竇懷貞奸佞之尤欲行
私惠劉幽求勲庸既茂將復私讎各有愛憎公嘗按驗
皆舉直以明枉不詭隨而曲從秉心惟一蹈尾無懼其
後荆有大賈利合權門揚有貪吏婚連相國公亦既條
察先訐奸家或命出其罪給郵置於三舍或撻記其過
啓刑書於五宅此即山甫之不吐石奢之無避也爾其
富人興利導俗閑邪於夀春則引芍陂以溉田於廬江
則縣舒城以止盜茭牧之地實藝稻粱萑蒲之澤遂均廬
井此即信臣之方略少卿之理化也若乃擇賢親仁度
材委政謂唐林璟盧從愿先逹之宗也故輯寧關右嘗
與偕行謂趙良器劉琯後來之選也故廉問淮濆舉以
為介此則欒武之從善趙宣之任使也疇若予工實諧俞
往上方倚相適會云亡享年七十以開元二十九年某
月日遘疾薨於東都寧仁里之私第皇帝悼焉揚州大
都督府印綬贈物一百五十疋米粟一百五十石賜諡
曰貞明年某月日葬貞公於京兆之高陽原祔先塋禮
也昔者豕韋作伯扶陽仍相寘德于後莫之與京公曾
祖叔謙事太宗為考功郎中與兄叔諧季武同在郎署
時人謂三列宿大父曰知人事高祖歴司庫員外郎贈
職方郎中公烈考曰維事睿宗歴戶部郎中終于左庶
子贈絳州刺史季弟曰虚舟事皇帝歴戶部司勲郎中
今移左司唐興已來歴華省析薪齊美棠棣同升於述職
為奉先在嘗僚為克友人物之盛凡今莫儔先是庶子
府君之為戶部郎署天庭之內首種行柳公及令弟能
業其官曾是封殖益以蕃廡比行年而不朽將樹德之
偕滋僊臺譽之棠歌勿翦君子有以知韋氏之昌阜未
可量也貞公之軌度所可遠也有美如是可無述焉肆
其孤有方增永世之業先人之志俾余論綴故作是銘
曰
龍旂翼商勲績惟光祚胤其昌簪紱斯皇東郊處守北
里居方時清任大運促人亡貞公之德柔和諒直始終
不忒存歿為則高墳有平豐石有勒芳名可久永永無
極
東都留守顧公神道碑杜黃裳(韋夏卿撰銘)
昔康王以成周之衆命畢公保釐東郊承二后之業周
禮以天官卿為冡宰漢以大司馬為將相國朝以尚書
僕射師長百揆此四者人臣之極公盡更之有不至追
而命之公之德盛美公諱少連字夷仲吳郡人也夏后
少康以禹葬會稽次子為越王以主祀漢封裔孫其為
顧侯纘禹之緒厥後蘞蔓世居河南中原戰爭復徙吳
會自晉司空和洎梁給事中耀至公十三代矣衣冠禮
樂為江左著族曾王父諱君卿皇朝柳(一作郴)州司馬大
父諱克忠縉雲郡司倉參軍贈邠州刺史烈考諱望贈
祕書監祕書府君慕梁伯鸞於陵仲子安貞履道不辱
其身該通六經旁貫百氏究天人之際盡性命之端公
藴山岳粹靈承祖考休慶瓌姿偉度識達行方志存遠
大道契先覺每躬率耕稼厲精墳典齒列上庠升堂覩
臭時小宗伯薛公邕深所歎異以為東南之美盡在廊
廟之器不孤擢進士甲科猶謝詩人錯薪之義丁祕書
府君憂居喪柴毀殆至滅性既祥而哀未忘也久之以
書判高第典校祕文秩滿授登封主簿時議以皇居在
鎬砥名之士登近甸者俗不為東畿殊不知樂嵩少之
遊奮鴻鵠之翼先是邑有暴虎公以為天道(一作神祗)可以
誠感猛鷙可以仁服乃堙塞陷穽移檄靈岳於是人安
其居獸不為害其通理遂性也如是及休告東洛居守
鄭公叔則辟為從事非其所好終以疾辭其明年書判
超絶登第亞相于公頎推義行詔拜監察御史京師内
亂鑾輅時巡公節見艱危步至行在陳少康滅澆之計
墨翟設拒之宜帝納其忠拜水部員外郎翰林學士隨
難南梁遷禮部郎中加朱紱銀綬學士如故贊絲綸之
密命參帷幄之謀猷屢獻嘉言克昌天業乘輿反正疇
勞計功退保冲謙口不言禄以東吳播越叶於方墓表
求遷奉辭志哀懇德宗以公職在近署重違其請乃命
長男主喪中使監護水陸縣道斂禭之飾悉令仰給葬
于偃師縣高邑鄉邙山之趾澤漏泉壤哀榮莫儔尋以
本官知制誥賜紫(疑衍)金印紫綬遷中書舍人公在翰林
僅將一紀富平以周密自著萬石以謹審見稱故造膝
而言詭辭而出讜言碩畫人莫得聞帝深嘉之方將大
任以文昌理本歴試其能凡三踐列曹再登八座一為
散騎常侍一為左丞雖分職各殊領者數矣公之在地
官也辨土地之名物稽夫家之衆寡四人不瀆五教允
敷斂施以時貴賤有節所以法通制而濟經費也公在
秩宗明典禮以正威儀變樂府而和上下錯綜經術辨
論俊造黜浮偽而尚敦素所以觀人文而化天下也公
在天官綜六典以佐邦理糾八柄以馭羣司登降庸勲
權衡流品抑貪冒而進賢能所以代天工而立人極也
珥貂騎省以直方備顧問以謇諤處朋儕時有權臣怙
寵人多附麗公面折其短數而絶之羣臣為危正色不
撓旋持左轄旁惣機曹之事凡三典賓貢三掌銓衡藻
鑒表於知人情通播於令問萬邦輻輳五都浩穰命公
尹京兆以為設鈎距塗赭衣前人(一作使)之所為不足以
為四海式於是布和平尚簡易始務仁人之惠無取赫
赫之名政弘大體去有餘慕遷吏部尚書復行太宰之
職轉兵部尚書兼御史大夫東都留守處納言之位儀
亞相之府行二南之化申九伐之威以洛苑閒田汝墳
曠土乞田積粟務穡勸分貞我師律載清東夏孟元陽
有溵水之功為當時所掩公密薦于先帝言雖不情(一作)
(成)識者美之嗚呼昭假其功馨香其德宜升玉鉉而底
太階天不慗遺梁木斯壊以貞元癸未年(一作歲)十月四
日薨于洛陽讓里之私第春秋六十三都人罷市而洒
泣皇上廢朝以興悼乃命有司葬日給鹵簿簫鼓追贈
尚書右僕射飾終之義備矣太常考行諡曰敬夫人同
郡陸氏常川司馬綺之女也藴中饋内弼之美女儀之
德宜配君子光我閨門石窌未封先公而謝有子曰師
閔克家光烈早歲繼明以拔萃甲科歴咸陽尉次曰師
安太常寺太祝次曰宗彧宗憲志文好學不墜先業凱
風之思有感人聲(一作聽)師閔等考卜先遠以明年二月
十五日奉公洎夫人之裳帷合葬于亳邑附先塋禮也
以黃裳陪南宮之班列接西掖之周行忝於史官頗知
系錄叙事詢於故老銘德孝(疑作存)於碩儒追琢豐碑(一作)
(珉)永播徽烈其詞曰
洪惟哲人含道研幾大方不器正得(疑作德)思惟磅礴山
立危昂鳳姿耽耽廣厦浩浩澄陂元化及物聖主為時
嘉猷式贊密誥是司十餘年間造膝詭詞顯仁藏用孰
得而知天地有公輔相其宜綜綱清轄揭禮高闈貂蟬
峨峨親侍玉墀帝思其人則曰汝為乃齊九賦乃張四
維清濁是分集於靈龜祈祈名(一作多)士天(一作在)下觀頤
正直摧剛誠明滅私孰云弘烈(一作強禦)禦(一作視)若嬰兒量
人氣折觸角用羸因智圖難尹正邦圻無念鰥寡克宣
明夷(一作威)尼父有言栽者培之無赫斗樞迭為官師重
光疊耀近古攸希分政于東弘訓保釐方俟元宰韋來
膺斯(一作期)嗚呼不淑棟幹其萎神昧於仁胡可度思寵
贈端右恩覃澤垂玄宇深邃龍光逶迤德音孔昭視我
豐碑
河南少尹竇府君碑張九齡
叙曰正其本(集作身)君子所以慎德敏於行吉人所以寡
辭或道之或處之是亦正命之將行利有攸往則時不
家至而人勸言不面命而事濟不為跡而實以阜蕃不
務(集作沽)名而聲以遹駿夫如是者存乎其人故河南少
尹竇公蓋有之矣公諱某扶風平陵人自後魏大將軍
侍中永富公至烈考瀛州刺史贈刑部尚書莘國公六
葉矣皆贈華卿族見重公朝四國于藩四方于宣龍旂
承祀六轡耳耳公所謂盛德必祀承簡子之始大積善
餘慶是僖伯之有後故生則靈和(一作知)長而純固既白
而受采亦黃以通中天假不器之性人服自然之理而
况於文雅緣飾志業孔修引伸足以長人動用足以利
物既學從政其歸易簡形有萬殊道以一貫人致一意
而已我乃萬目盡張故其始也以明經上第授彭州參
軍事詢謀郡將器異甚厚所遇深(一作森)然其言固矣(一作)
(巳)如山之為始於覆簣如江之導終以方舟於是累遷
至于薛王友贊善大夫燕王築館以待士漢儲立苑以
招賓當其推擇莫非賢俊議者惟允而公在焉然猶韞
匵隨和十城空其價踡跼驥騄千里未之騁及其用也
再入尚書郎遂為洛陽令三臺雅望一時精選舊章資
以彌綸利器呈於盤錯出宰百里實惟(集作曰)三河其賦
政則必反於其身亦既誠信被之於物是為惠懷故雖
二州餘弊憸巧而難理五都(集作郡)尤劇權顧而多姦莫
不可使由之令自求之善處中於下韝能合于遊刃至
於釐舉風俗之謬裁正人倫之經務勸衣食之原調均
徭賦之事本為巳任無間人言故視事踰四年通而不
倦遺德在百姓久而益彰非夫明允宣和優柔博約自
我之不忒為人之攸暨亦曷由臻兹厥有洛陽所謂賢
令者則周紆王渙孔翊祝良公實續之誰其似之屬天
子建中都營新邑咨爾亞尹俾其董司朝選其人公首
斯舉以故稍選河中少尹且有後命廢府而復遷河南
焉以公之歸從人之望官則改次政無易方以佐理王
都以表則天地而年不克祚位不光寵遇暴疾而卒悲
夫是歲有唐開元之九載春秋五十六公以孝友為體
一變而迪忠信以明恕為用再變而至循良故所行無
擇所事無巧有恒其德終且温温不伐其功昭然赫赫
所以遺愛固結必在何武之去稱誦思深惟恐子産之
死已而神道欺而不福物情喪其所頼人之不辜今也
云亡及喪之西歸則人吏致哀道路相屬得人心如此
其旨可知(集無此句)冬十一月葬于北原後之人或者遊於
斯歎於斯彼其與歸我乃不朽矣其子八人長曰某次
曰某家有太邱之德里以高陽之名夙遘閔凶能哀傷
以殆滅匪躬革其道懼功伐之不傳俾予為文以叙孝
子之志銘曰
綿綿瓜瓞少康遺烈靈則長兮莫莫葛藟王孫承祀世
其昌兮而我實續如金如玉載錫光兮咨亞尹之德柔
嘉維則惟(一作揚)令問兮惟别駕之功邦國不空甿胥詠
兮不競不絿不剛不柔以成政兮德之攸好神之所勞
實降祥兮有美無度曷不胤祚今則亡兮我著名節俾
無冺滅惠無疆兮
文苑英華卷九百十八
