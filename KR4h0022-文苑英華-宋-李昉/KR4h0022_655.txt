文苑英華卷六百五十六宋李昉等編
謝文序并和詩
謝滕王集序啟一首謝趙王示新詩啟一首
上高長史述和詩啟一首
謝皇太子玉華山宫銘賦啟一首
上從舅侍御啟一首和閨情詩啟一首
謝河東公和詩啟一首獻侍郎鉅鹿公啟一首
上文章啟上
上薛令文章啟一首上恩光曲謌詞啟一首
上武侍極啟二首上李常伯啟一首
上皇甫常伯啟二首上吏部裴侍郎啟一首
謝文序并和詩
謝滕王集序啟庾信
某啟伏覽制垂賜集序紫微懸映如傳闕里之書青鳥
遥飛似送層城之璧若夫甘泉宫裏玉樹一叢玄武闕
前明珠六寸不得譬此光芒方斯照燭有節有度即是
能平八風愈唱愈高殆欲去天三尺殿下雄才蓋代逸
氣横雲濟北顔回關西孔子譬其毫翰則風雨争飛論
其文采則魚龍百變蒲桃繞館新開碣石之宫脩竹夾
池始作睢陽之苑琉璃汎酒鸚鵡承杯鳳穴歌聲鸞林
舞曲況復行雲逐雨廻雪随風湖陽之尉既成為喜之
因舂陵之侯便是積慶之地某本乏材用無多述作加
以建鄴陽九劣免儒硎江陵百六幾從士(一作事)隴至如
殘編落簡並入塵埃赤軸青箱多從灰燼比年疴恙彌
留光隂視息桑榆已逼蒲柳方衰不無秋氣之悲實有
途窮之恨是以精采瞀亂頗同宋玉言辭蹇吃更甚揚
雄一吟一詠其可知矣好事者不求知音者不用非有
班超之志遂已棄筆未見陸機之文久同燒硯至於凋
零之後殘缺所餘又已雜用補袍随時覆醬聖慈憐愍
遂垂存錄始知揄揚過差君子失辭比擬從横小人迷
惑荆玉抵鵲正恐輕用重寳龍淵削玉豈不徒勞神慮
匠石廻顧朽材變於彫梁孫陽一言奔蹄成於駿馬故
知假人延譽重於連城借人羽毛榮於尺玉溟池九萬
里無踰此澤之深華山五千仞終愧斯恩之重即日金
門細管未動春灰石壁輕雷尚藏冬蟄伏願聖躬與時
納豫南陽寳雉幸足觀瞻酈縣菊泉差能延夀伏遲至
鄴可期從梁有日同杞子之盟會必欲瞻仰風塵共薛
侯而来朝謹當逢迎冠蓋魚腸尺素鳳足數行書此謝
辭終知不盡謹啟
謝趙王示新詩啟
某啟鄭叡至奉手教累紙并示新詩八體六文足驚毫
翰四始六義實動性靈落落詞高飄飄意遠文異水而
湧泉筆非秋而垂露藏之山嵓可使雲霧欝起濟之江
浦必當蛟龍繞船首夏清和聖躬怡裕琉璃彤管鵲顧
鸞廻婉轉綠沉猿驚鴈落下風傾首以日為年犍為舍
人實有誠願碧鷄主簿無由遂心寂寞荆扉疎蕪蘭徑
驂駕来梁未期卜日遣騎到鄴希垂枉道
上高長史述和詩啟李嶠
某啟近於錄事參軍杜延昌處伏見公秋月遥想洛城
十韻之作曲中之妙傳乎郢客之聲天下之珍得自隋
侯之掌鳳鳴六吕龍文九光駭屬竒觀相趨動色若乃
政理餘隙翺翔多暇臨八水之高秋企三河之上國衣
冠濟濟入青瑣而步丹墀車馬諠諠下銅衢而赴金谷
人物仙舟之會風塵俠窟之遊莫不屬想心目託情謠
詠九廻靈府遥馳雨露之郊千里神畿近接風雲之思
雕文將錦綉同美惠氣與芝蘭等馥用迥秦肆懸輕吕
氏之金持入周京即貴洛陽之紙足使两都賓主羞談
翰墨二陸兄弟耻論詞賦死者可作賈生為入室之徒
来者難誣潘子得扶輪之地某學異通敏才非沉欝刀
筆為吏趨馳之歲月已多黼藻成文雅頌之風流尚缺
平原從者終慙入楚之遊闕里門人空積後陳之歎徒
以夙承光彩早延提拂曾將薄伎見知思以庸音自效
輙忘固陋敢有和歌登卞肆而論寳入夔門而撫節擬
託非倫揣摩增&KR0804;謹啟
謝皇太子玉華山宫銘賦啟許敬宗
臣敬宗行成季輔等啟昨晩内坊丞王君德奉宣令賚
臣等玉華山宫銘賦二本拜承恩貺駭抃交懷跪翫清
辭早河溢目伏惟殿下天資學府道貫生知絢發詞林
若春華之麗韶景漪清碧海譬秋水之澹晨霞仙鶴和
吟慙八音於雅韻神龍縟彩謝五色於彫文綺布天庭
雲生石砌理含貞䆳雅逹谷處之端趣極幽閑妙盡嵓
居之體煙松合翠露桂分紅察彼殊形翻然共色究寫
真之奥旨擅體物之窮神若乃漢月鈎空乍臨珠箔石
苔垂髮或映莊帷莫不理超詞表意生文外自餘清拔
觸類竒新成若神化之工光乎性道之製蓋由基天挺
裕纂聖凝離故能邁古超前納卿雲於度内逾儔絶侣
括啟誦於胷中臣等忝荷殊私曲蒙垂示見所未見情
百恒情無任鳬藻之懷謹上啟陳謝謹啟
上從舅侍御啟王勃
某啟一昨弟勛至奉命以憲臺詩十首垂示氣横霜署
彩洞雲扃綉衣兼藻肆之華白簡控玄機之奥仙騘在
馭踐文路而驅神獬冠臨下望詞林而直指某質惟茅
艾名隔縉紳虚霑自出之榮每愧諸甥之列恩華曲被
誨誘傍臨識謝知音榮深覩奥虞韶忽奏聽律吕而忘
疲楚匣遥開仰光芒而不暇昔孔融之逢元禮罕覩高
文王粲之謁伯喈終慙懿戚援今企古議德疇恩荷慄
兼儲(疑)悲欣两集但才非酷似攀宅相而多慙慕切如
存臨渭陽而增感不勝荷戴屏營之至
和閨情詩啟駱賓王
賓王啟學士袁慶隆奉宣教旨垂示閨情詩并序跪發
珠韜伏膺玉札類西秦之鏡照澈心靈同南指之車導
引(集作發)迷誤竊惟詩之興作兆基䆳古唐歌虞詠始載
典謨商頌周雅方陳金石其後言志緣情二京斯盛含
毫瀝思魏晉彌繁布在縑簡差可商略李都尉鴛鴦之
辭纏綿巧妙班婕妤霜雪之句發越清廻平子桂林理
在文外伯喈翠鳥意盡行間河朔詞人王劉為稱首洛
陽才子潘左為先覺若乃子建之牢籠羣彦士衡之籍
甚一(集作當)時並文苑之羽儀詩人之龜鏡爰逮江左謠
詠(集作謳謠)不輟非有神骨仙才(集作材)專事玄風道意顔謝
特挺牋辭典麗(英華作顔謝欝為麗則恐非)自兹已降聲律稍精其
間沿改莫能正本天縱明睿卓爾不羣聽新聲鄙師涓
之作聞古樂笑文侯之睡以封魯之才追自衛之迹弘
兹雅奏抑彼滛哇澄五際之原攷四始之弊固可以用
之邦國厚此人倫俯屈高調聊同下俚(集作里)然思入態
巧文随手變雅調慙其曼聲延年愧其新曲走以不敏
謬蒙提汲謹抽詞奉和輕以上呈未近詠謌伏深羞悚
(集作悚恧)謹啟
謝河東公和詩啟李商隠
商隠啟某前因暇日出次西溪既惜斜陽聊裁短什蓋
以徘徊勝境顧慕佳辰為荒草以怨王孫借美人以喻
君子思將玳瑁為逸少裝書願把珊瑚與徐陵駕(一作架)
筆褎然而作曾無足觀不知誰何仰逹尊重果煩屬和
彌復驚(集作兢)惶某曾讀隋書見楊越公地處親賢才兼
文武每舒錦綉必播管絃當時與之握手言情披襟得
侣者惟薛道衡一人而已及觀其唱和乃數百篇力鈞
聲同德隣義比彼若陳葛天氏之舞此必引穆天子之
歌彼若言太華三峯此必曰潯陽九派神功古迹皆應
物無疲地理人名亦争承不缺後来酬唱罕繼聲塵嘗
以斯風望於哲匠豈知今日屬在所天坐席行衣分為
七覆煙花魚鳥置作五衡(集作衝)詎能狎晉之盟實見取
鄫之易不以釁鼓惠莫大焉恐懼欣榮投錯無地来日
專冀謁謝伏惟鑒察謹啟
獻侍郎鉅鹿公啟
某啟今月某日舍弟新及第進士羲叟處伏見侍郎所
制春闈於牓後寄呈在朝同年兼簡新及第諸先輩五
言四韻詩一首夫玄黃備綵(集作彩)者繡之用清越為樂
者玉之竒固以慮合玄機運清俗累陟降於四始之際
優游於六義之中竊計前時承榮内署栢臺侍宴熊管
從畋式以風騷仰陪天籟動沛中之舊老駭汾水之佳
人非首義於論思實終篇於潤色光傳樂錄道煥詩家
况屬詞之工言志為最自魯毛兆軌蘇李揚聲代有遺
音時無絶響雖古今異制而律吕同歸我朝已来此道
尤盛皆䧟於偏巧罕或兼材枕石潄流則尚於枯槁寂
寞之句攀鱗附翼則先於驕奢豔佚之篇推李杜則怨
刺居多效沈宋則綺靡為甚至於秉無私之刀尺立莫
測之門墻自非託於降神安可定夫衆製伏惟閤下借
其餘力廓此大中足使同僚盡懷博我不知學者誰可
起予某比興非工顓蒙有素然早聞長者之論夙託詞
人之末淹翔下位欣託知音抃賀(集作贊)之誠翰墨無寄
况乎仲氏實預諸生榮沾洙泗之風高列偃商之位仰
惟厚德願沐餘輝輙罄鄙詞上攀清唱聞郢中之白雪
媿列千人比齊日之黃門慙非八斗(集作斗米)干冒尊重伏
用兢惶其詩五言四首謹封如右(集作别)
上文章啟上
上薛令文章啟陳子昂
某啟一昨恭承顯命垂索拙文祗奉恩榮心魂若厲幸
甚幸甚某聞洪鍾在聽不足論擊缶之音太牢斯烹安
可薦羹藜之味然則文章薄技固棄於高賢刀筆小能
不容於先逹豈非大人君子以為道德之薄哉某猥以
(二字集作實)鄙能未窺作者斐然狂簡雖有勞人之歌悵爾
詠懷曾無阮籍之思徒恨跡荒滛麗名䧟俳優長為童
子之羣無望壯夫之列豈圖曲蒙勞奬躬奉德音以小
人之淺才承令君之嘉惠豈不幸甚豈不幸甚伏惟君
侯星雲挺(集作誕)秀金玉(集作火)間成衣冠禮樂範儀朝野
致明君於堯舜皇極允諧當重寄於周(集作阿)衡中階叶
泰非夫聦明博逹體變知機如其仁如其仁方當拔俊
賞竒使拾遺補闕坐開黃閣高視赤松然後與稷契夔
龍比功論德豈徒蕭曹魏邴屑屑區區而已哉某實細
人過蒙大(集作知)遇顧循微薄何敢祇承謹當畢力竭誠
策駑磨鈍期效忠以報德奉知己以周旋文章小能何
足觀者不任感荷之至
上恩光曲歌詞啟許敬宗
某啟少傅玄齡奉宣令旨垂使撰恩光曲詞六言四章
章八韻謹率愚管宣述睿懷自惟淺陋深懼不允(一作懼允)
(不合)竊尋樂府雅歌多皆不用六字近代有三臺傾杯樂
等豔曲之例始用六言今故雜以號字稍欲存於古體
起草適畢未敢為定蒙假不獲面啟對封藁本上呈可
不知宜伏聽後命謹啟
上武侍極啟二首王勃
某啟某聞玄螭掩耀光銷(一作生)赤堇之芒白鶴催輝影
滅青胡之寳由是紫氛霄耿指牛漢而忘歸丹水神迷
道(一作蹈)驪泉而罔悔其有龍文已遠輕圖剸兕之功魚
目濫持自疑靈蛇之色循榮覽分朝聞夕可君侯締華
椒閣席寵芝扃粲貂冕於金軒藻龜章於玉署月開鸞
鏡懷精鑑以分形霜湛虬鍾藴希聲而待物吞九溟於
筆海若控牛涔抗五岳於詞峯如臨蟻垤馳魂霧谷忻
逢紫岫之英驛思霞丘佇接青田之響某北巖曲藝東
臯下節攀翰苑而思齊傃文風而立至迹疲千里未陪
丹轂之遊葉契三英尚隔黃衣之夢謹憑洪貸輙錄舊
文輕敢上呈列之如右涓波有託望日谷以馳誠鍾鼓
無施伏雷門而假息謹啟
二
某啟一昨不緣媒紹輕承盼飾祇寵相驚俯仰無地何
則循方極弊尚虧風雨之間撫翼濡鱗猶失江湖之上
况乎九天鵬術一代龍門榮枯舛致山川在目而可以
追騰白日忘言於咫尺之書干突青雲投跡於尋常之
境徒以北林增秀弱翰知歸東壑流謙纖鰭未己神交
道合君侯昭片善之榮千載一時下走得長鳴之所是
用謬憑高奬曲撰蕪音游海無際過雷自讋雖黃金激
憤指秦路而方窮蒼璧慙恩伏焦原而未遠謹啟
上李常伯啟
某啟某聞杞林騰秀羽族知歸暘谷流謙波臣有託然
則朝光八聖尚欣牧豎之詞道濟五殘未隔輿人之誦
謹憑斯義輙呈宸遊東岳頌一首當仁不讓下走無慙
於自媒聞善若驚明公豈難於知我龍門高遠𦕈黃道
而無階爵里既投呌丹閽而有地伏願暫停左右曲流
國士之恩廣進芻蕘俯息樵夫之議輕陳徑捷退用彷徨
上皇甫常伯啟二首
某啟一昨奉命令寫新對臺策及前後舊文謹憑國士
之恩敢進輿人之頌竊以龍鑣就路駑駿相懸鵲鏡臨
春妍媸自遠亦有飛霜匝地蘭蕭䘖共盡之悲烈火埋
岡玉石抱俱焚之慘然則知音罕嗣流水空存至寳不
同荆山有淚君侯飾揚芻議提奬蕪詞白圭成再見之
榮黃金定一言之重鵬飈既接仰雲逕而將趨龍阪可
登指星臺而有望循襟佩德撫事知恩山岳有輕河漢
無極謹啟
二
某啟自恭陳薄伎祇奉話言咳唾成恩盼睞為飾征夫
擊節方思孤竹之風壯士寒心實有長楊之作謹憑嚴
命輕呈乾元殿頌一首將冀導江至海常以筆札見知
南館西園遂與簮纓為伍德雖無盡攀驥尾而方遥生
也有涯比鴻毛而非重謹啟
上吏部裴侍郎啟
某啟猥承衡鏡驟照階墀本慙刀筆之工虚荷雕蟲之
睠殊恩屢及嚴命頻加責光耀於昏冥課宫商於寂寞
進退惟谷憂喜聚門誠恐下官冒輕進之譏使君侯招
過聽之議貴賤交失恩愛兩虧所以戰懼盈旬遲廻改
朔懷鄭璞而增愧捧燕珉而自耻某性惟懵昧識謝沉
冥蒙父兄訓導之恩藉朋友琢磨之義好學近乎智力
行近乎仁知忠孝為九德之源故造次必於是審名利
為五常之賊故顛沛而思遠雖未之逮也亦有其志焉
孔子曰言及之而不言謂之隠今者接君侯者三矣承
招延者再矣抑亦可以言乎夫文章之道自古稱難聖
人以開物成務君子以立言見志遺雅背訓孟子不為
勸百諷一揚雄所耻苟非可以甄明大義矯正末流俗
化資以興衰家國由其輕重古人未嘗留心也自微言
既絶斯文不振屈宋導澆源於前枚馬張滛風於後談
人主者以宫室苑囿為雄敘名流者以沉酗驕奢為逹
故魏文用之而中國衰宋武貴之而江東亂雖沈謝争
騖適足兆齊梁之危徐庾並馳不能已周陳之禍於是
識其道者卷舌而不言明其弊者拂衣而徑逝潜夫昌
言之論作之而有逆於時周(一作姬)公孔氏之教存之而
不行於代天下之文靡不(一作道大)壊矣國家應千載之期
恢百王之業天地静默隂陽順序方欲激揚正道大庇
生人黜非聖之書除不稽之論牧童頓顙思進皇謀樵
夫拭目願談王道崇大厦者非一木之材匡弊俗者非
一日之衛衆持則力盡真長則偽銷自然之數也君侯
受朝廷之寄掌鎔範之權至於舞詠澆淳好尚邪正宜
深以為者也伏見銓擢之次每以詩賦為先誠恐君侯
器人於翰墨之間求材於簡牘之際果未足以採取英
秀斟酌高賢者也徒使駿骨長朽真龍不降衒才飾智
者奔馳於末流懷真藴璞者栖遑於下列易不云乎言
行君子之所以動天地失之毫釐差以千里書不云乎
弊化奢麗萬世同流餘風未殄公其念哉嗟呼蓋有識
天人之幽致明國家之大體辯焉而不窮酌焉而不竭
抱膝無悶盱衡自得彼悠悠之(一作小)技焉足為君侯道
矣自非奉閑宴接清談未可一二言也然竊不自揆嘗
著文矣非敢自媒聊以恭命謹錄古君臣讃十篇并序
雖不足塵高識之門亦可以見小人之志也伏願暫停
左右少察胷襟觀述作之所存知用心之有地謹啟
文苑英華卷六百五十六
