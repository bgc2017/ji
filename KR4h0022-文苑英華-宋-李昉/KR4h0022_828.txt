文苑英華卷八百二十九宋李昉等編
宴遊七
池下
閩城開新池記一首小池記一首
竹
養竹記一首植竹記一首
&KR1833;竹記一首
山(石附)
東山記一首慧山寺家山記一首
太湖石記一首
池下
閩城開新池記沈亞之
閩城吻海而𣲖江輔山以居先時無安沼平地為遊舟
娛席之地而姹花嫋竹散生擲華故酒笑酣視之晨而
佳思莫極矣及高平公牧察之餘(疑作余)乃經度隙空之
所因卑汙壍而岸之浦嶼環廻之勢所造必勝羣山左
右寫影浮秀者輳空而入十一月辛卯新池成明日軍
副亞之疾間公延護軍及羣從事絃工吹師裾袖之曹
遊池而酒既坐謂軍副亞之曰吾疏汙隙以就此而海
波朝夕盈來之候逓輪足給必(集作以)為我狀而石之以
期乎不朽軍副者亞之不敢讓遂執巵俯船祭酒於其
流因祝且詞曰水能濁清首冠五行波流已大有神為
宰環塘盈瑩(集作縈縈)為公藻鏡新流泱泱與地興祥(集作詳)
嘉鯉鮐魴于水息昌嚵鮞嘘虺即水與死翡翠鵁鶄浴
涘眠晴辛蒲翦翦扇荷擎擎時未云來勞思乃馨柘槿
紺竹滲縮醉(集作醖)沃延榮接姿以水為禄輔佑堙隍吐
孕百福惟我公之明之通之智之忠保夀考兮與池之
無窮軍副者亞之詞既復再拜跪巵奉夀于公前公大
喜還列就坐以酒以歌入而起
小池記楊䕫
弘農子始卜居于前溪得地數畝構草堂竹齋植修篁
竹齋之前有地周三十步因命僕執鍤穴為池焉逗前
溪餘𣲖以漲之流或時涸則汲井以滿環池樹菊及諸
菜果可以左右爼机者暇則散襟曳笻脩吟自怡或從
風微瀾或因雨暗溢則江湖之思滿目矣弘農子性潔
不喜淆雜故一卉一木爽静在眼前池之上未嘗許片
葉寸梗頃刻浮泛以是耕僮頗厭其役客有知者誚其
勤懇跬步之地何所禆哉廣不袤丈深不逾雉竭其水
不足以澤生物窮其深不足以安龜鱉無蒲藻以潛其
魚無波瀾以方其舟孜孜矻矻虚耗僮力言未訖弘農
子舉頥而荅曰爾以此小而無用乎以其潔而魚鱉不
宅乎以其狹而舟艥非便乎吾豈不欲深及于淵以滋
液畦圃耶豈不欲周植其蒲以繁育魚蝦耶豈不欲廣
導其流以乘風沿泝耶吾恐(一作欲)利于生植其(一作則)見
乎疏决無窮矣聚夫鱗甲則動夫竭澤之魚(一作愚)矣凑
其舟艥則起夫濟涉之争矣矧夫植其物則有薋菉以
盗其澤者叢其藻則有虺蜮以附其伏者利其濟則有
重載以掇其溺者嘻水之利也衆矣其害也亦深矣故
吾所以獨㓗此沼亦以鏡其心也將欲撓之而愈明揚
之而不波决之而不流俾吾性終始對此而不渝豈效
夫瀦其水以豢鱗蓄介為艬(一作嚵)潛之備亦曰池而已
矣
竹
養竹記白居易
竹似賢何哉竹本固固以樹德君子見其本則思善建
不拔者竹性直直以立身君子見其性則思中立不倚
者竹心空空以體道君子見其心則思應用虚受者竹
節貞貞以立志君子見其節則思砥礪名行夷險一致
者夫如是故君子人多樹之為庭實焉貞元十九年春
居易以拔萃選及第授校書郎始于長安求假居處得
長樂里故關相公(文粹集本作國)私第之東亭而處之明日履
(文粹作屨)及于亭之東南隅見叢竹于斯枝葉殄瘁無聲無
色詢于關氏之老則曰此相國之手植者自相國捐舘
他人假居由是筐篚者斬焉篲箒者刈焉刑餘之材長
無尋焉數無百焉又有凡草木雜生其中苯䔿薈蔚(文粹)
(菶茸薈欝)有無竹之心焉居易惜其嘗經長者之手而見賤
俗人之目翦棄若是本性猶存乃芟翳薈除糞壤疏其
間封其下不終日而畢于是日出有清隂風來有清聲
依依然欣欣然若有情於感遇也嗟乎竹植物也於人
何有哉以其有似于賢而人猶愛惜之封植之况其真
賢者乎然則竹之于草木猶賢人于衆庶嗚呼竹不能
自異惟人異之賢不能自異惟用賢者異之故作養竹
記書于亭之壁以貽其後之居斯者亦欲以聞于今之
用賢者云
植竹記劉嚴夫
秋八月劉氏徙竹凡百餘本列于室之東西軒泉之南
北隅克全其根不傷其性載舊土而植新地煙翠靄靄
寒聲蕭然適有問曰樹椅桐可以代琴瑟植樝棃可以
代甘實苟愛其堅貞豈無松桂也何不雜列其間也答
曰君子比德于竹焉原夫勁本堅節不受霜雪剛也綠
葉萋萋翠筠浮浮柔也虚心而直無所隠蔽忠也不孤
根以挺聳必相依以林秀義也雖春陽氣王終不與衆
木鬭榮謙也四時一貫榮衰不殊恒也垂蕡實以遲鳳
樂賢也歲擢筍以成幹進德也及乎將用則裂為簡牘
于是寫詩書彖象之命留示百代微則聖哲之道墜地
而不聞矣故後人又何所宗歟至若鏃而箭之插羽而
飛可以征不庭可以除民害此文武之兼用也又劃而
破之為篾席敷之于宗廟可以展孝敬截而穴之為箎
為簫為笙為簧吹之成虞韶可以和神人此禮樂之並
行也夫此數德可以配君子故巖夫列之于庭不植他
木欲令獨擅其美且無以雜之乎竊懼來者之未諭故
書曰劉氏植竹記
&KR1833;(音果割也)竹記劉寬夫
左史院邇(一作近)宸居之正地值日華之東偏俗塵不飛
人意自遠閟䆳幽閴似次(一作非是)官曹有竹一叢翠接階
所其虚中㓗外之操隂(一作蔭)座祛煩之能紫微郎高公
嘗賦之固以備盡然而歲月滋久蔓衍浸滛大小相依
高下叢茂俾日光不透隂氣常凝暝色為之早來陽春
為之减煦四序不正一庭常昏蚊䖟曹飛雀鷃自遂披
圖散帙觀覽不快二年冬侍軒之暇載筆之餘偶步庭
除病其蔽翳因命斤斧將治其蕪沉吟即時乃用申誡
且謂其徒曰礪爾器用端爾瞻視謹爾操執慎爾區分
有其質微而葉環苯䔿者去之從風而不能自正者去
之大而倚者去之聚而曲者去之竅而不能備笙簧之
用者去之挺而不能棲鸞鳳者去之其有群居不亂獨
立自持振風發屋不為之傾大旱乾物不為之瘁堅可
以配松柏勁可以凌雪霜密可以泊晴煙疎可以漏霄
月嬋娟可玩勁挺不廻者爾其保之既而芟剪成(一作畢)
功繁蕪立盡去者存者邪正乃分不浹旬扶疎一林歴
歴可見有清風澡慮之效無蔽(二字一作噭)日萌奸之機檀
欒風生韻合宫徵君子是以知竹箭之美尚科别之功
即其他不俟言而詳矣或以斯為小可以伸之因記一
時之妙廣(一作筆)而述之
山(石附)
東山記韋夏卿
自江之南號為水鄉日月掩藹陂湖蕩漾游有魚鱉翔
有鳬鴈涉之或風波之懼望之多煙雲之思自朱方逹
於震澤三百里而遥惟毗陵地高林麓相望丘陵塠阜
隠嶙蟬聯雖有崖㟧之形終無峻極之状封域之内罕
(一作穿)名山焉有唐良二千石獨孤公之蒞是邦也人安
俗阜三(一作二)稔於兹文為宗師政號清淨有仁智山水
之樂有風流遐曠之懷如獨鶴唳天孤雲出岫想見其
人也公嘗言謝公東山亦非名岳苟林巒興遠丘壑意
深則一拳之多數仞為廣矣由是於近郊傳舍之東得
崇丘浚壑之地密林修竹森蔚其間白雲丹霞照耀其
上使登臨者能賞遊覽者忘歸我是以東山定(一作之)號
始於中峰之頂建茅茨焉出雲木之高標視湖山如屏
障城市非遠幽聞鳥聲軒車每來静見水色復有南池
西舘宛如方丈瀛洲秋有(一作發)芰荷春生蘋藻晨光炯
曜夕月澄虚信可以曠高士之襟懷發詩人之歌詠也
自公之往清風寂寥野獸恒游山禽每萃不轉之石斯
固勿伐之木惟喬而繼守數公實皆朝彦雖下車必理
或周月而遷志在葺修時則未暇貞元八年余出守是
邦迨今四載政成訟簡民用小康永懷前賢屢陟兹阜
芟薈蘙而松桂出夷坎窞而溪谷通不改池臺唯雜風
月東山之賞實中興哉於是加置四亭合為五(一作四)所
瞰野望山者位正背林面水者勢高籩斝區陳賓寮有
位琴碁間作簫管時聞從我之遊者咸遇其勝也嘗以
水通舟檝陸阻車徒端徑術於通津翦樛蕪於廻野凡
五六里抵於亭之南植山松以作門樹官柳以界道蟠
麾旄於原上騁騏驥於途中又有塞門壠坂之意也懿
乎創物垂名俾傳來者登山臨水每想古人亦何謝石
門林泉峴首風景而已矣為文斵石於彼山阿時貞元
十一年歲在乙亥九月九日記
慧山寺家山記李濬
金陵之屬郡毗陵南無錫縣有佛寺曰慧山乃濬家山
也貞元元和中先丞相太尉文肅公心寧色養家寓是
縣因肄業於慧山始年十五六至丙戍歲擢第歸寧為
朱方強留之文肅公窺畏常警切於旦夕之間李庶人
以反狀聞嘗召公草不順章檄公語以君臣父子忠孝
誠節别白自古道理者約千餘言言既勁勇庶人畏敬
又逼以狂卒圍以兵刃促公下筆振叱數四髮皆見怒
狀庶人因令閉之於别所命許縱成之是夜張子良裴
行立共義公忠赤果相與易圖庶人兵敗公以忠節聞
於天下新帥李公元素欲具事表於朝廷公三讓之遂
退歸慧山寺僧房猶孜孜勤經史洎十年手寫書籍前
後約五百軸寺山之泉獨稱竒能發諸茗顔色滋味公
僻居含飲雖崇貴未嘗輒自優奉惟輦載慧山泉數千
里不問其費耗公文學官業功德濬謹纂敘制詔章表
堂状類例其間不敢輙以文飾表至敬也為上下卷今
藏史閣我家之盛嘗二為相三為史官高祖中書令謚
文憲儀鳳中為中書令如意中為鸞臺副相(即濬高祖叔)先
公丞相贈太尉謚文肅會昌中為左僕射門下相儀鳳
在相監修國史會昌在相監修國史乾符四年濬自秘
書省校書郎為丞相榮陽公獨狀奏入直史舘會已亥
歲春有事白相府乞假東出函谷關數千里夏五月癸
卯過家出覩舊刻石詩題别無碑版叙錄懼年祀寖遠
不得布聞於人謹以史筆條敘於寺之正殿内時乾符
六年夏五月十六日甲辰書
太湖石記白居易(集無)
古之逹人皆有所嗜玄晏先生嗜書嵇中散嗜琴靖節
先生嗜酒今丞相竒章公嗜石石無文無聲無臭無味
與三物不同而公嗜之何也衆皆怪之我獨知之昔故
友李生名約有云苟適吾意其用則多誠哉是言適意
而己公之所嗜可知之矣公為(文粹作以)司徒保釐河洛治
家無珍産琴身無長物惟東城置第南郭營一墅精葺
宫宇慎擇賓客道(文粹作性)不苟合居常寡徒游息之時與
石為伍石有族聚太湖為甲羅浮天竺之徒次焉今公
之所嗜者甲也先是公之寮吏多鎮守江湖知公之心
惟石是好乃鈎深致遠獻瑰納竒四五年間纍纍而至
公於此物獨不廉讓東第南墅列而置之富哉石乎厥
状非一有盤拗秀出如靈丘鮮雲者有端儼挺立如真
官神人者有縝潤削成如珪瓚者有廉稜銳劌如劍戟
者又有如虬如鳳若跧若動將翔將踴如鬼如獸若行
若驟將攫將鬭者風烈雨晦之夕洞穴開&KR2430;若斂雲歕
雷嶷嶷然有可望而畏之者煙霽景麗之旦巖㟧霮䨴
若拂嵐撲黛靄靄然有可狎而玩之者昏曉之交名状
不可撮要而言則三山五岳百洞千壑覼縷簇縮盡在
其中百仞一拳千里一瞬坐而得之此所以為公適意
之用也常與公逼觀熟察相顧而言豈造物者有意於
其間乎將胚渾凝結偶然而成功乎然而自一成不變
已來不知幾千萬年或委海隅或淪湖底高者僅數仞
重者殆千鈞一旦不鞭而來無脛而至争竒騁怪為公
眼中之物公又待之如賓友親之如賢哲重之如寶玉
愛之如兒孫不知精意有所召也(文粹作耶)將尤物有所歸
耶孰不為而來耶必有以也石有大小其數四等以甲
乙丙丁品之每品有上中下各刻於石之隂曰牛氏石
甲之上丙之中乙之下噫是石也百千載後散在天壌
之内轉徙隠見誰復知之欲使將來與我同好者覩斯
石覽斯文知公之嗜石之自會昌二年五月癸(文粹作丁)丑
日記
文苑英華卷八百二十九
