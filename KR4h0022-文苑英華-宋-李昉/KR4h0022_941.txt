文苑英華卷九百四十二宋李昉等編
職官四
李少卿條墓誌一首張監察衆甫墓誌一首
王大夫珙墓誌一首盧賓客正已墓誌一首
李贊善墓誌一首常員外墓誌一首
朝散大夫守司農少卿賜紫金魚袋隴西縣開
國男李公墓誌銘權德輿
公諱條字堅後以字為諱淮安靖王贈司空神通之玄
孫也鹽州刺史孝銳司空之昭也弘農太原守璟鹽州
之穆也太子太傅贈司徒齊物公之禰也尚書左僕射
贈司空復公之兄也代以忠厚而膺爵命勲藉吏部皆
冠宗室公秉是慶祉生而朗邁弘毅䟽逹方廉孝悌學
以遜志文而無害始以門廕參調三命官至廷尉平(集作)
(評)明清閱實適其輕重改宣城令滿歲受代縣人以理
狀乞留廉車上聞詔可其奏且加大理司直從人欲也
縣鄙之南水泉委匯每暑雨流潦(集作淹)輙傷大田公乃
峻為之防悅使其衆人就安利稼皆登成大歷中鄜坊
節度使表為上介遷監察御史殿中侍御史權策畫一
以咨之成師足食邊備益固使罷除昭陵臺令貴強沓
貪奸冐法禁公職在充奉露章以聞已(集作已非)為巧言所
中坐貶建安尉在途累䟽詞理劘切上覽而直之罪人
就誅方議率復屬太夫人棄敬飬貞元初移蘄州長史
尋徵還京師執事者銳意引重公亦啓心獻納會一人
有漢宣共理之歎拜泉州刺史泉人宜之入為宗正丞
時卿長與其貳不相能告訐之書紛然交倅(集作文訢)詔公
平之皆得其中自後屬籍疑讞顓其聽斷两造以明九
族以和九年授果州刺史先是理下無𪠘署官司無令
書節用量(集有度字)功經構講聚百堵乃興九章粲然政用
樂易人皆輯附居部明年有女道士謝氏白晝上昇優
詔嘉異州閭咏嘆十一年以課最陟為司農少卿國泉
邦用精力區處利病陳聞靡不纖悉十四年宸心憫雨
比屋艱食出其陳陳以活元元又百吏之禄廪以粟易
幣則輕重相凖而便於人皆自公發之也公稽覽故志
通綀程品嘗獻軍國便宜五章推理道以及人事其他
奏議皆附經術有蹇蹇(周易謇)匪躬之操焉渥澤日加方
厚其屬任而才命相戾末如之何十五年三月乙已以
疾終于勝業里私第享年五十九夫人滎陽鄭氏某官
某之孫某官某之女姿操柔明先于公若干年而殁乃
者以公之勤追封滎陽縣君其孤曰昌舉進士甲科淑
行至性公族稱其有後以其年五月甲寅龜筮襲吉血
涕奉喪祔葬于萬年縣某原先公之兆域以德輿獲詳
踐履俾篆斯文其銘曰昔有靖王愍策司空至公父兄
亦命三公公族家代車服以庸允矣司農直方懿恭行
惟遜悌仕乃廉忠利刃刜鍾輕翰翔風時方大来命則
不融柳車遲遲棘人充充如履厦屋歸全舊封圓石篆
銘永識于中
監察御史清河張府君墓誌銘前人
君諱衆甫字子初清河人曾祖尚皇海州司馬祖弘藝
皇兖州曲阜縣令考隠皇淄州司戶參軍早為諸生能
以學行自力寬廉而温朴厚而文易居向晦固窮不變
故年過耳順而方脫章甫冠惠文示不苟也初為轉運
司所辟觧中太常寺太祝轉河南府夀安縣尉罷秩歷
年僑居雲陽時以緣情比興䟽導心術志之所之輙詣
絶境間以羈旅游京師卿大夫聆其風者方以聲韻屬
和不暇會淮寧軍帥之始至也脊㨂僚佐求仕於朝朝
賢多以君為才辟書荐至俄拜監察御史且為從事讜
言幕畫舉無違者徵軍實於廣陵因涉江省家道病沉
痼不克復命以建中三年三月日至家而終享年六十
八夫人汝南周氏先於君殁其孤曰實曰宇年並孩齓
未勝縗絰歲以某月日權祔焉嗚呼貴仕眉夀或與令
德不并此昔賢所以為歎姑以景行茂實賁于黃泉銘
曰
洪範之義享用五福展如之人宜荷百禄嘉言婉婉則
罔攸伏既鐵其冠亦朱其服浮休沄沄歸全還真喬木
荒墳于嗟乎張君
御史大夫王公墓誌常衮
尊主直人則醜正者售禍權侔才忌則害能者構忤况
位抗三府勢傾一時天下之事懸在掌握而剛腸立朝
鷙鶚横秋(一作瞬)匡拂摩切姦邪是懲至使隂謀恊比承
間竊發曖昧摧辱加於大臣公諱鉷太原祁人也昔在
玄宗之盛外攘獯戎内立制度混一天下圖萬世安至
于軍旅征伐府庫賜予聲明羽儀禮文憲則莫不懿鑠
震曜龐鴻精備國用荐費闕於經入固宜有卓立大才
統集其事公當此時以御史大夫領京兆尹佩帶使印
十數焉黜幽陟明考察風俗地征國賦均輸(一作衡)平凖
天子六閑上林三官皆緫制之未央前殿離宫下苑亦
護作焉公以典訓經之文法緯之明察綱之廉平紀之
其運也合變隂陽有以鼓其動其密也至精鬼神不能
窺其隙銜策害郡之黠鈐鍵多門之蠧裁兆物計億事
沛有餘力矣動一節摇百支無所竄情矣故威檢轂下
風清關右紅粟冰紈露積朽腐星精雪駟外廐填溢廣
靈囿之百里奉祈年之萬春漢家水衡少府錢四十萬
至是而過之俾我巍巍之朝四海雄冨丕變於太公之
力焉入則轉移大謀出則平决群議天子垂拱於旒扆
宰臣高抗於廟堂時佐輔陳希烈忌公有宰相噐憂在
移奪又楊國忠與公權勢相傾事不两立會有兇人邢
宰(唐書作倖)隂聚姦黨於長安里舍中公以京輔都尉之卒
逮捕悉擒詔公與廷尉雜理而希烈洎國忠使法吏以
牘背喻風指於兇首引公愛弟銲連坐公具表其狀請
自拘於司敗上以罪不相及猶遣使慰厚之而沉猜罔
上者密白而下其書舊制大臣不對理陳冤天寶十一
年四月十三日奉氂纓盤水北面拜跪而自裁妻子移
隸宅于荒服嗚呼歴觀憂國愛君之臣忠信未逹而左
右所鞫按成其無狀之罪豈勝言也則王章晁錯納忠
漢朝衣冠僇於都(一作東)市家屬徙於合浦古人有言曰
刑罰出於身實難自他及之又何害也知我者其天乎
公始以茂才異行首於策詔凡四佐王官之邑七領憲
府之命一至殿省再遷臺郎大司空大司徒各一官族
德政燕國公張說已叙於烈祖之碑夫人河東郡夫人
薛氏存與其榮殁與其辱南北萬里流離十年飲恨餘
生以存宗祀以大歷三年五月終于某所嗣子稱以不
天之釁承覆巢之餘遷逐炎海幽冤霜露家未悔禍慈
親凶歸生人之難無稱之比永惟先君及難葬故有闕
泣血忍死獲終哀誠以大歷五年三月二十一日合祔
於中書皇考真宅之次相國許昌公嘗感府辟緬然懷
舊改贈移寢周於庀喪有以見京兆知人之明許昌報
德之厚衮追叙遺烈亦門生表墓之禮銘曰
知者謀始不能知終明者察微昧於數窮任我以事效
我以功吉凶悔吝生乎其中無象無端茫茫蒙蒙伏恨
黃墟孰問蒼穹小君從祔松栢来同
太子賓客盧君墓誌銘前人
上於大臣存殁優禮若忠厚篤敬勤勞有勲則錫以追
命之册延曜耿烈使之昭也大歷五年七月癸酉制故
太子賓客盧正已可贈太子少保昔唐虞之際龍作納
言咎繇弼刑其在周漢申伯于藩南邦召公宅師東郊
四皓輔翼太子公嘗拜蜀郡長史成都尹劔南節度採
訪等使大理卿刑部侍郎工部尚書東郡留守太子賓
客悉更乎明哲道德有馨香於前世之臣所任也才難
不其然歟公之作鎮也玄宗自省方復雍以千官六宫
南北軍之從留蜀殆二年矣而元元給輸費苦以公往
典通義唐安二郡以理平遷通州刺史七州採訪禦使
課最遂止輦草詔而命之翼勤則黜幽化源以清則群
服庶尹執事之人不欺矣糺逖則攝懷亂略以寧則蠻
夷君長異姓侯王從乂矣匡困則資無繇賦既平則鰥
寡孤獨廢疾者知所飬矣旌德訓農禮讓大行則三老
孝悌鄉嗇夫知所勸矣公之議刑也先帝以天下初定
禁網疎闊朝廷郡國廢革舊章於是草具科條制刑錄
三卷以成後代法程無爽悔無佚罰矣公之居守也自
邊騎入洛三川大殘長樂衞尉悉無官守中臺文書盡
成灰燼而白晝大都之中剽吏奪金殺人横道河南尹
不能禁公以明恕清汙俗以淳和消沴氣禮新序舊士
庶欣欣勤懋郎吏增嚴屯校日引月長四方人大和會
翼翼之頌復覩于京師矣公之調護也儲后方建廸簡
首僚以孝友閒博通明道術而保奉之夫大賢濟時而
不獨善大才當事而不辭難凡所任遇皆以國之艱急
帝所親信而在厥服也始以經明四佐大邑三歷京椽
五遷藩鎮三踐臺郎一處右轄再兼中憲以至于九卿
元戎師賓居守小司寇冬官卿公字子寬本諱元裕(元裕)
(改名正已查宰相世系表乃以為兄弟二人恐非)以聲恊上之尊穪時方大用
優詔改錫焉曾祖君胄虢州參軍王父貞慶(表作貞松)高尚
不仕烈考履冰歷左補闕皆純古(尚書作純佑)秉哲本經輔
行德類賢續以之長世公含精於天性之道用晦於先
物之智洞於學炳于文慈惠而厚汪汪洵洵未嘗簡彛
不校其犯禄及疎遠家無長物在貴居陋樂而不更春
秋之饗僅致君胙賓客之位適容宴豆漿藿未厭于家
食稂莠不充於馬餼及賜告得謝安車東歸天子老臣
優游惠飬早逹玄理迨茲逾深追贈之年二月既望疾
甚不弛冠帶安坐超然越二十一日甲申薨于東都循
善里之私第夀七十有九夫人滎陽郡鄭氏禮義風教
鄉族宗焉澹忘物遷静與真會公一其好尚偕其貴夀
亦古人之所難并也公薨之前祀八月七日終年六十
有五權厝于新安縣龍澗原近先塋也將祔而定壙有
伏泉改卜靳塢北里重岡之陽吉六年二月巳酉乃葬
是以緩嗣子前祕書郎兼監察御史翰一身主祀泣盡
形遺親友所憂言之感涕永惟先公夫人嘗有升堂之
拜纂揚風烈非小子而誰銘曰
五侯九伯太公征之大輅龍旂桓公受之子子孫孫勿
替引之前人光明我公昭之天子作師我公師之懿德
顯猷永世則之
贊善大夫李君墓誌銘前人
太上立德我咎繇謀之太極至道我老氏明之施于子
孫令聞長世盛衣冠於鄉族傳帶礪于侯社西凉有武
昭之諡後魏有姑臧之封祚于我唐親則同姓門閥清
顯冠於人倫婚姻所仰齊其大也朝位所推滕其長也
君諱某字某其先隴西成紀人也曾祖玄道皇朝秦王
府十八學士給事中銀青光禄大夫常州刺史祖正基
皇太子舍人父犯肅宗廟諱皇膳部郎中淄州刺史文
章侍從給事黃門官品第三使符至五軍坊司其啓奏
殿柱題其名氏並以博學偉才歷位中外藹然聲問揚
于家邦公體元精之和得大雅之正入出孝悌而蒸蒸
如也恭儉寡過學如不及起詩禮之廢疾通古今之訓
注以五經高第冠名大學而四方諸儒多所質疑是時
也玄宗在上天下大同分王宗枝以崇藩屏高選僚友
必極時俊非阮渾純粹鄭袤鑒識徐幹之恬淡寡欲匡
衡之射策甲科則何以處畏慎之地當敬愛之禮故命
公參陜王忠王義王棣王四府藩佐雖天人帝子不出
於清禁而井賦田租必㧾於朱邸公守以廉介謹(一有于字)
均節用用或有差終不奉教春秋匪懈夙夜在公行之
惟艱不易其操何止攀小山之桂虚望神仙對西園之
月空疲讌賞而已開元中御史大夫李商隠按察東都
大明黜陟表公清白尤異特拜朝散大夫尋除右衞率
府左郎將遷太子右贊善贊三善之德周禮其難將四
率之府晉朝所重風流名士文武兼才輝映崇賢肅清
屯騎素懷止足亟請歸閒至于暮年終不得謝嗚呼道
不可屈身屈何傷以天寶十四載正月十七日終于東
京崇政里之私第享年若干永泰元年二月皇帝以肅
宗藩僚清節明著家臣秋賽在先志而不忘中尉夜拜
嘆流年之已逝又以子烈憲臣光我多士詔贈曹州刺
史旌有德也夫人滎陽鄭氏明粹柔閒配于君子孝敬
感於冬鯉勤儉彰于夜螢先公而終其引盖殯有子二
人長曰榮終潤州司功次曰挺前監察御史繼夫人滎
陽縣鄭氏輔佐之道宜其家人均飬之德愛猶已出(一作)
(子)有男曰慶前越州參軍從夫啓南城之邑随子述東
征之賦江海悠然往歌来哭以大歷三年五月日葬我
濟隂守于偃師縣東姑臧公之塋次盖二夫人祔焉挺
慶等性與純孝幼承訓奬蒸蒸孺慕合葬于防海變山
飛銘石不冺詞曰
我之始祖自高丘兮繼有賢王霸凉州兮冕紱班然(一作)
(然兖冕班)乃公侯兮周之姬姓漢之劉兮卓哉濟隂廣前脩
兮懷文抱質能剛柔兮羽陵遺簡誦如流兮介幘單衣
從梁遊兮儲宫端士侍銅樓兮長水校尉鳴絳騶兮方
期告賜得歸休兮誰謂生涯忽若浮兮先朝宫臣聖眷
留兮追命藩守詔書優兮糓也嗣子難也收兮合祔黃
腸千萬秋兮
叔父故禮部員外郎墓誌銘前人
魯有先大夫其言立於世春秋謂之不朽儒有今世行
之後世以成楷則君子之道不患時之不逢患其道之
不顯故賢哲所以啓正宗教盖風於人倫垂之無窮者
矣賓客諱無字名某河内温人也曾祖渠州咸安令諱
緒王父杞王司馬諱毅皇考慶王文學諱楚珪咸以清
明粹和高爽顯融經術可以致公卿道德可以居師傅
所不至者時之未會歟府君即文學之第三子也伯仲
叔季嗣世清德鴻藻振古休聲動時每至徵賢良舉秀
才一門擅科半於天下既冠進士擢第其年拔萃登科
補益州新都尉開元十年舉文藻宏麗遂上陳皇王之
盛下借周漢之諭稽以洪範九疇天人之統災變之異
高言體大久而可驗如賈生之論漢也與孫逖同入第
二等擢鄠縣尉文融寵幸用事緫領計簿地有不書登
下之數者按而籍之乃明割利言辭義激切聞列於二
府竟還其令忘已忤權風節獨立秩蒲判入等三等自
周隋已来選部率以書判取士海内之所稱服者二百
年間數人而已又居其最焉復以常資授萬年尉戢鸞
之資摶鷙之用得不夭其性而喪其真歟然亦筆無凝
牘庭絶留訟昊天之荐禍于我家也廬于外壤負填封
樹哀過而陽和變慘感逹而猛獸(一作毅)来馴常伯卿尹
四方高士麻弔于郊者匪朝夕而間焉莫不竦嘆而希
慕也及禮既外除稱疾而不起朝廷方待以議郎博士
辭而求邑除潞州上黨令恬澹推誠薰然化矣故老歌
詠洋洋至今入拜起居舍人搜遺求實典册大備撰開
元注記三十卷藏在太史除屯田員外郎未幾轉禮部
時天寶改元符瑞紛委郡國所獻月有千計公卿稱賀
日奏(闕)緫裁實難濬發皆麗玄宗每賞異因命女史
傳寫時省覽焉方將擢居紫垣專統大誥斯文既喪成
命中止以天寶三年十二月二十日薨於西京宣賜里
之私第享五十有六故事中書舍人非寵終之職上以
心許久矣特贈此官朝之殊典也以明年正月權厝于
少陵之東至上元廣德之間以長子官在清近加贈工
部侍郎太子賓客夫人博陵崔氏徽閒有德明順合禮
逮事舅姑嘗佐明祀歸我不永方春即冥開元十七年
終于京師年二十五窆于見子陵生長子侍郎御史著
不幸早世繼夫人弘農縣太君楊氏大歷九年三月乙
卯棄背于所封之邑其年七月已酉安厝于細柳原自
廟見至于終堂三十九載宜家之懿範教子之明訓睦
親之令德並載于巳酉之銘生次子弘農縣令曾叔子
大理評事普季子渭南縣尉魯永惟累世来遷僅二百
年封域連岡昭穆相對禮不忘本時又恊吉以大歷十
年十月庚午遷祔于弘農太君之塋博陵夫人同合焉
夫敵已則不厭以子則咸貴若冡嗣既殘於中年元室
不歸於先寢豈成兄之志也所以同異均愛前後相從
亦承家之順也孝禮則然詢義惟允君子韙之諸孤不
天幼奪嚴訓志以苦立學以慈成克自脩㓗所承罔墜
亦既成人重集大釁思飬于下不欲具生血盡而形遺
者顧禮而終事也於戲天德于我叔父以扶濟儒玄之
道元精委其和太古全其淳德之厚也知至至之可與
幾知終終之可與存恬然而虚寂然而通識之逹也五
禮之宗六樂之奥致廣大而盡精微極高明而道中庸
儒之博也包括群有陶融象外燭日月之光華連星漢
之昭回文之雄也若因親立愛則忠友過乎悌引進極
乎慈奉先追孝則怵愓于時感齊明於夙興靖于位而
不以善矜儉于家而不以菲廢先哲之休風遐烈未嘗
不蹈其域而冥其會也若處之於舜代則肩八元以論
道升之於孔門則隨四科而隣聖而位止于上士教淪
于衰俗豈非蒼生之不幸耶玄風之始絶耶衮積釁少
孤恭承憫覆躬誨無倦常至夜分性愚難移猶期日就
外傳不得專也諸子不得視也獲漸庶幾實頼慈奬恩
未上報禍已先鍾遠慕何申有懷靡及所踐之職昔所
彌綸顧瞻廷除出入哀懼微微小子夙夜上慙遷神甫
臨省護摧絶哀以傳實不敢假詞銘曰
厥初茫茫輔軒致皇至我義信即官于常開國長羅惟
右將軍奄受高陽惟光禄勲卬卬天水謚曰貞道赫赫
黃黃魏之元老乃生司徒啓佑周邦踐華却齊建麾幢
戲上賜田自温而遷迨茲十葉松栢芊芊穆處其後昭
列其前哀詞具石永世不騫
文苑英華卷九百四十二
