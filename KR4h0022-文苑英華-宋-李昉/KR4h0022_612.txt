文苑英華卷六百十三宋李昉等編
雜進奉(此卷英華所編失年代先後今正之)
為晉陽公進玉律秤尺斗升表一首
為并州長史張仁亶進九鼎銘表一首
為僧履空進圖書古器物等表一首
為蜀州刺史第八息進雲母粉表一首
代崔大夫進銅燈樹表一首
進佛像表一首
進渾儀表一首
為獨孤中丞天長節進鏡表一首
進畫松竹圖表一首
為信安王進寫聖容真圖表一首
齊賓客進所賜馬表一首
脩進繼天誕聖樂表一首
進嶺南王館市舶使院圖表一首
上禮食
為絳州刺史孔禎等上獻食表一首
為納言姚璹等上禮食表一首
為定王上禮食表一首
為魏王賀賊帥李畫滅死及新殿成上禮食表一首
為建安郡王獻食表一首
皇太子上食表一首
為韋將軍請上禮食表一首
雜進奉
為晉陽公進玉律秤尺斗升表庾信
臣某言臣聞三才既立君臣之道已陳六位時成禮樂
之功斯正故以叶和日月測度隂陽悅豫兆人儀刑萬
國者也伏惟皇帝應籙馭天披圖受命據太陽而懸象
履文昌而建極白環表讓德之符玄珪告成功之瑞太
階既平升中可習必當水建千年山稱萬歲伏見勅旨
刊正音律平章歷象奏黃鐘而歌大吕變孤竹而舞雲
門莫不遠取疎通聲從安樂四分既明三微且定是以
聞鐘於洛浦即辨聲乖聽鐸於邯郸先知響韻二分二
至行於司歷之官九變九成被於中和之職足以動天
地感鬼神被風俗平寒暑豈直吟嘯谿谷回翔鸞鳳而
已哉是知零陵廟前徒尋舜管始平城下空論周尺臣
聞上製其禮下習其儀君定其法臣行其事謹造玉律
一具并玉秤尺斗升合等始得成功至於分粟累黍量
絲數籥實以仰稟聖規參詳神思所冀節移隂管無勞
河内之灰氣動陽鐘不待金門之竹而琬琰事輕般倕
慮淺不足展乎成均增輝度量賫器奉表以聞
為并州長史張仁亶進九鼎銘表(武后)
吳少微
臣聞鼎者夏后氏作羣牧貢金遠方圖物備諸山澤以
禦魑魅厥後嗣子昏回(一作嗣德昏亂)鼎遷于商夏之寶也把
不足徵殷既有之又患失之周德休明神寶不墜百代
可繼伏惟陛下光大而當之若乃崇貴之器金玉之鼎
鎔首山發睢上列太廟序明堂克昭(一作明非)靈命以奉上
帝非愚臣所敢議臣聞禮之興也始諸飲食故先王之
制日舉九鼎蓋筠藥淳熬滌瀡(一作澄)膏餌御九州之美
順四時之和臣所以征繕北金敢貢新鼎夫有器必有
銘臣竊見九州攸同迺述九號夫永昌天中所以基皇
周也長安及岐所以紀靈瑞也武興建都所以光帝閈也
禮日觀禪雲亭所以美升中也少陽載青所以冀儲德
也東原底平所以廣封植也江都淮海所以肆朝宗也
江陵作乂(一作鎮)所以制荆蠻也成都奥區所以遏珍貢
也夫此九者誠不足揄衍鴻休昭振方統庶覩者美其
所稱知有由作微(臣)朽老不達(一有有慙二字)歌頌慚(作塵)八命
之寵章負中軍之重任匪躬厥獻伏表汗流其九鼎銘
謹遣某官奉表以聞(八字一作謹敢列上謹遣某官某奉鼎以聞)
為僧履空進圖書古器物等表
閭丘均
僧履空言履空幸沐國恩謬齒和衆雖居隣壤志尚幽
古禮誦之餘每得披玩前件真迹書及圖書古物等積
集既久衆推竒異豈下僧蒙鄙之資所得自畜如將服
用必是保衛聖躬謹因括圖使臣某輙附進上表以聞
塵黷旒扆伏增戰灼之至
爲蜀州刺史第八息進雲母粉表(武后)
前人
臣某言伏按雲母者千二百玉石之精也七十二氣霧
之英體華而光不為水毁不為火煆夫萬物之精者神
氣所會未有不化神而能長久者也是以服食者則翺
翔自任役使百靈臣肌性虚羸小嬰疾苦務求攝理驗
討方書品丹石之名徵草木之氣前聖所錄粗知其體
即味消邪厲力輔神年類非難得之珍價無兼金之重
觸疾則愈莫若兹物伏惟越古金輪聖神皇帝陛下福
德所符天祚攸久豈假上藥方固南山然一日萬幾或
煩聖慮色力營衛(一作微)必有相資臣從西山野人得其
良者其色多白乃是(一作是名)雲液臣不揆拙昩輙採古仙
要方量事施藝剪棄粗類收聚輕英開㓗清之所遠淹
穢之迹浸以茅露洮以東流曠日彌時然後功就果得
光潤融爛質理研微試之柔膚隨手化滅皆云所見未
始相侔臣意其精殊倘涉靈秘豈以凡妄所敢飡嘗謹
詣朝堂敢冒死封進伏希陛下兼愛博物受其區區不
以凡人忽棄神寶無任下情
代崔大夫進銅燈樹表薛昇
臣伏見兵戈以來紊亂法度小有權位即為僭奢殫物
竭財務恣嗜欲故俗無廉恥政有侵漁自陛下蕩穢滌
瑕躬儉節用漸清遠邇靡然從風夫以京邑翼翼四方
取則故曰城中好高髻四方高一尺城中好廣眉四方
且半額伏願陛下日慎一日使美化行乎萬邦夫先近
以及遠自家而及國文王所以造周也臣竊以所造燈
樹匠人計料用錢四萬貫道路運致又約一萬貫百姓
辛苦將辦實難况揚州到上都三千餘里州縣所過人
皆見之未審此物欲將何用若聖意别有所在即非愚
臣合知或有因時設施使夷夏共觀愚臣竊謂有力者
愛而效之侈心又萌何可復制非抑奢從儉敦本塞末
之道也昔漢文罷露臺之役晉武焚夏翟之裘豈徒惜
一女之功愛十家之産焚而罷之蓋欲慎所好而使天
下知所焚(疑)矣書之青史千載美談今陛下嚮明之理
美事多矣宜更昭儉德以示四方不軌不物明主所慎
臣叨居重位師長百寮心有所疑敢不聞奏伏惟聖鑒
裁擇臣某無任
進佛像表張說
臣某言去年行塞至朔州忍辱尼寺見有高祖太宗造
金像銀趺刻題尊號(集作諱)彼州士女屢覩佛光臣懇思
聖心如在咫尺伏以皇帝事業遠存荒塞拯溺救焚身
勤慮苦歸誠佛寶何神不據信知功遍區域澤周生人
心憑神(集作聖)靈躬履危險故皇天眷命奄有邦家後嗣
聖人欽承大寶當思積德而興帝國系本艱難而成事
業(二句集作當思由積德而興帝系本艱難而成王業)先聖一心奉佛者蓋為百
姓求福也陛下為繼文之主實創業之功再廓氛祲重
安廟社垂統萬億同符祖宗夫惟興王必藉佐命咸有
一德克享天心書曰非天私我有商惟天佑于一德非
商求于下民惟民歸于一德功臣同德可不念哉物有
小而感深事有微而效(集作傳)遠臣謹將金像隨表奉進
謹言
進渾儀表(玄宗)前人
臣某言臣聞迎日授時莫先於歷象先天成務必歸於
制作伏惟開元神武皇帝陛下建中立極緯武經文至
德難名神功不(集作莫)測於是定歷成歲立象考天紹唐堯
欽若之尊(集作典一作文)繼(集作尊)虞舜在璿之義上皇能事於
斯備矣臣書院先奉勅造游儀以測七曜盈縮去年六
月造畢進奏又承(集作奉)恩旨更立渾儀臣等準勅令左
衛率府長史梁令瓚檢校創造於是博考傳記舊有張
衡陸績王蕃錢樂之等並造斯器雖渾體有象而不能
運行事非經久旋即(一作亦)毁廢臣今按據典故鑄銅為
儀圓以像天使得俯察上具列宿赤道周天度數注水
激輪令其自轉(集作運)一日一夜天轉一周又别立二周
輪絡在天外綴以日月令得運行每天轉一匝日行一
度月行十三度十九分度之七凡二十九轉有餘而日
月會三百六十五轉而行匝仍置水(一作冰)櫃以為地平
令儀半在地上半在地下晦明朔望不差毫髮又立二
木人於地平之上前置鐘鼓以候辰刻每一刻則自然
擊鼓每一辰則自然撞鐘皆於櫃中各施輪軸鋦鍵交
錯關鏁相持轉運雖同而遲速各異周而復始循環不
息隂陽不能逃其數分至(集作度分)不能隠其時究天地之
回斡(集作斡運)極乾坤之變化斯皆上禀聖謨(集作模)傍獲神
助臣等愚思非所能及望錄付史館宣示百寮使知告
成之功迥超前古無任懃懇之極謹隨表奉進以聞臣
某誠惶誠懼
為獨孤中丞天長節進鏡表(肅宗)
獨孤及
臣某言臣仕於太上聖皇之朝早蒙寵秩位至剖竹任
兼干城摩頂至踵皆聖皇所賜陛下又不以臣菲薄加
臣憲威殊私降臨榮命重疊臣頃雖罄誠竭節竟未能
夷凶靖難思所以仰酬天造緬邈無階以去年五月五
日於淮陽鑄上件鏡欲獻之行在為聖皇壽冀申犬馬
之意臣子之心屬豺狼方熾道路艱阻懇願空積上達
無由今宸極正而乾坤貞觀氛霧收而日月開朗當白
露戒序之秋是黃河澄清之日臣幸逢佳節願展微誠
謹遣某官某乙進上&KR2018;二鏡一獻聖皇一獻陛下輙以
愚悃上黷聖聰(集作上續聖壽)臣伏以聖皇執契垂化有如金
玉之式陛下時乘馭天騁飛龍於國步臣故以金龍餙
鏡以表聖德伏冀纖塵莫翳朗鑒長懸挂仙臺而如日
之昇含品物而無私不照而臣之肝膽亦庶呈於此輕
凟宸扆戰越交深臣無任之至
進畫松竹圖表(德宗四月十九日生)于邵
臣某言伏以今月十九日累聖儲休之日陛下降誕之
辰聲教所加舟車所及固將駿奔大慶鼔舞升平瞻北
極而效誠匝南山而獻壽臣輙率鄙思繪松竹圖一面
并陳贊頌願躋聖祚伏貢闕庭臣某中謝伏惟皇帝陛
下嗣聖居業統天握圖奄宅九圍光承丕搆玄元敷道
湏有發明高祖造邦義資纂大故得上天垂慶八葉騰
輝誕聖神於正陽統清明於玄昊既徵下武將付中興
非徒履迹之祥實叶繞樞之異况臣特受榮遇思效微
誠撰獻珍竒則珪璋有可玷之理馳奉章䟽則文字非
陳贄之儀故臣常於禮歎松栢有心之&KR1086;詢於詩仰松
栢(一作竹)植(一作恒)茂之興則如佳其不朽豈(疑)著前聞載
徵纖微爰有叢竹節雖謝於穎拔操亦迫於歲寒故臣
輙繪長松佐之脩竹辨其位則松可君於竹掄其材則
卑可奉於尊然松竹木中特最為有壽衆材槎卉而翠
蓋方成暮霰飄零而繁枝益茂輙所賦形像外移色毫
端敢借堅貞之姿願增天地之壽况輕雲瑞氣必呈證
聖之祥玄鶴仙禽每舉冲天之翼臣所以緣義祝壽出
幽入微不散氤氲之容同成俯仰之勢徵畫圖之旨誠
慙創物求比興之義庶近愛君不勝區區之極其松竹
圖并頌敢冒陳獻無任戰灼之至
為信安王進寫聖容真圖表吕温
臣某言臣一昨扈從西狩岐陽時以有年事因農隙整
六軍之衆備六田之禮戎卒是訓威武載揚屬草淺獸
肥霜清氣殺詔虞人以即鹿命荆州而起烏陛下親御
弧矢紆駕林衡曾不合圍取其背者雖有逸羣之狡走
險之挺而飛黃騁轡縈拂如組綠沉縱鏑宛轉若伏(一作)
(臣)必命中於前皆應弦而絶倒其餘變熊不測神妙無
方非臣罄言所能模狀既而備獻禽之禮虔薦寢之誠
教人以孝自天作則此外郊獲畢賦懿親兼禁羽騎無
犯宿麥是行也典禮斯備仁恩允洽三令惟肅七德以
宣魏武何階亦紀功於猛獸周文差擬將比義於飛熊
臣忝藉宗枝幸陪鑾輅竊觀神武冠絶古今以為載之
空言不若圖之繪事向所述聖今皆寫真雖天顔不違
而丹青莫擬徒極愚思庶存萬一謹錄上陳獻伏深戰
汗請宣付史館
齊賓客相公進所賜馬表(德宗)權德輿
臣某言臣頃待罪中樞特蒙睿渥既切維鵜之刺又叨
錫馬之榮憂在忝曠積成疾瘵聖慈全貸尚列師賓見
矜(集作驚)福過之灾猶積喜中之懼况兹天驥輙自御閑
實有代勞之功且期至遠之用特優賜與以寵宰司臣
自改官即合進納而心力衰耗晦明纏綿筋骸自便惟
在床袵視聽所知不過湯藥沉疴餘息有異常人平居
故事皆所廢忘頃年愧懼已切於負乘今日稽留自疑
於奪魄因緣尸素積累罪辜疎愚昩瞀隕越無地謹隨
表奉進無任惶恐震懼之至臣某頓首頌首謹言(貞元十九)
(年閏二月二十三日)
脩進繼天誕聖樂表(德宗貞元十二年)王虔休
臣某言臣聞於師夫君子為能知樂是故審音以知樂
審樂以知政治(唐諱)道備矣故清明廣大終始周旋與天
地同其和與四時合其序豈止於鐘鼓管磬云乎哉伏惟
皇帝陛下繼明御極治定功成則星辰之度以授人時
酌昊穹之心以為政本五行隨其用捨九有荷其陶鈞
鳥獸魚鼈無不咸若伏見玄宗時天長節著于甲令每
於是日海縣歡娱稱萬壽之無疆樂一人之有慶故能
追堯接舜邁禹踰湯自周以(一作已)後不復議矣臣竊以
陛下降誕之辰未有維新之曲雖太和已布於六氣而
大樂未宣於八音毋乃臣子之分或有所闕愚臣不揆
頑昩思所祖述每私歌竊忭忘寢與食矣(唐書作貪久矣)適遇
有知音者與臣論及樂章探微賾奥窮理盡情臣乃遣
造繼天誕聖樂一曲大抵以宫為調表五音之奉君也
以土為德知五運之居中也凡二十五遍法二十四氣
而足成一氣(唐書作一歲)也每遍十六拍象八元八凱登庸
於朝也所冀與雲門咸池永傳於律吕空桑孤竹同薦
於宫懸不雜惉懘之聲先協(唐書作長作)中和之頌(唐書作之樂)
可使九域之人頓忘於肉味四夷之俗皆播於薰風與
唐惟休終古盡善臣不勝懇欵其所造曲譜謹同封進
進嶺南王館市舶使院圖表
臣某言臣聞無翼而飛者聲也無根而固者情也無方
而富者生也聖恩以臣謹聲教固物情嚴為防禁以尊
其生由是梯山航海歲來中國鎮安殊俗皆稟睿圖伏
以承前雖有命使之名而無責成之實但拱手監臨大
略而已素無簿書不恒其所自臣親承聖旨革剗前弊御
府珍貢歸臣有司則郡國之外職臣所理敢回天造出
臣匪躬近得海陽舊館前臨廣江大檻飛軒高明式叙
崇其棟宇辨其名物陸海珍藏徇公忘私俾其戴天捧
日見聖人一家之為貴窮祥極瑞知天子萬方之司存
今年波斯古邏本國二舶順風而至亦云諸蕃君長遠
慕望風寶舶薦臻倍於恒數臣奉宣皇化臨而存之除
供進備物之外並任蕃商列肆而市交通夷夏富庶于
人公私之間一無所闕車徒相望城府洞開於是人人
自為家給戶足而不知其然况北戶之孱顔南冥之睢
盱國異俗泰而安宅生振忘歸而樂業百寶叢貨罔黷
於人心群瑞效靈顧懷於天憲臣謬專任重啓處不遑
供國之誠庶有恒制海門之外隠若敵國海門之内宣
知(一作和)變風後述職於此者但資忠履信守而勿失不
刊之典貽厥將來聖恩以軍府交代之際委臣在鎮不
獲捧圖陳薦拜舞天庭無任感戀慙惶之至
上禮食
為絳州刺史孔禎等上獻食表(武后)
李嶠
臣禎等言臣聞式宴為歡易著需雲之象晞陽展敬詩
有湛露之歌伏惟金輪聖神皇帝陛下功掩大千化高
明一憑五乘而馭羣品秉六度而弘萬機俯順人心仰
膺佛記尊名大號與日月而齊光凱澤歡酺共雷雨而
俱作舞詠溢於三界聲名殷乎四天臣等備守外藩幸
欣入計瞻衢路而躑獨望闕庭而悚踴歡情未展空思
側弁之娱聖造不貲仍賜合醵之禮三元告始萬品惟
新陽進而君道戴昌景延而聖壽彌固具寮稱賀率土
同欣願申在藻之心輙效獻芹之志謹上禮食五十轝
具如别狀和殊九沸美異八珍有慙殷鼎之滋豈益堯
厨之膳輕薦蔬菲追增悚怍臣禎等誠惶誠恐
為納言姚璹等上禮食表李嶠
臣某等言伏以壇場既畢文物惟新寰區被雷雨之恩
宴樂動雲天之曲玄髻黃髮式舞遍於康衢車馬衣冠
追賞窮於勝境瞻鳳闈而列鼎抗龜浦而開筵風光滿
佳麗之城烟霧上神仙之閣傾罍倒斝盡百辟之歡娱
伏檻憑軒延九霄之眺瞻五日開十旬之賞千齡逢萬
歲之期固以慶軼朝門(一作聞)忭深天造無任喜躍之甚
謹上禮食若干轝不恥獻芹之陋方期在藻之歡旋願
單菲追增悚怍
為定王上禮食表前人
臣某言伏惟陛下至德動天深仁被物光輝格乎上下
神化行乎中外故能使明祇叶贊景貺駢臻承靈命於
九玄錫禎圖於萬祀高秋在律重九御辰陳法駕而展
皇儀升紫壇而奠蒼璧欽告類之典盡祗敬之容咸秩
群神允釐百福然後玉鑾回軫金鈸戒塗發雷雨之恩
私展雲天之宴樂百寮簪笏承愷悌而沐沉潛四海氓
黎欣復除而荷優貸瑶圖載永鼎命惟新忭舞同於十
方歡娱邁於千古臣謬當維翰忝屬葭莩敢申慶躍之
情願奉宴私之澤謹上禮食若干舉野人何識徒致誠
於獻芹天奬曲成倘俯歡於在藻無任區區之至謹昩
死奉表以聞臣誠歡誠喜頓首頓首謹言
為魏王梁王賀賊帥李盡滅死及新殿成上禮
食表前人
臣承嗣等言伏見逆賊盡滅未誅先斃叛奚部落不守
自降或貫盈而亡或懾懼而伏行從除殄不勝慶快臣
承嗣等中賀臣聞違逆助順窮昊所以照臨振遠懷荒
邦家所以底定蠢兹豺虺憬彼犬羊稱亂白山虔劉蒼
海豈徒石砮楛矢式遏於天朝故亦桑弧鐡衣憑陵於
邊朔陛下乃睠愚悖情深遵養聊用七旬之舞未加(一作)
(知非)五戒之罰雖大聖之德恒存於好生而冥祇之心有
切於除害驅桃都之厲鬼剿檀石之妖魁不資舉網之
勤而長鯨已曝無假合圍之費而封豕先屠有以知神
道之難誣有以見天心之不遠元凶既覆餘孽旋殱畏
威者鼠竄而離心懷惠者鴈行而革面毳幕連路氊裘
成市與夫姬得瑞穎期越裳於累年漢獲駢柯俟匈奴
於後歲若斯而已也方傾巢而盡落佇匣刃而藏鋒自
非睿感潛通靈符叶贊豈能使天地假手幽顯同心及
有秩之方歌屬斯干之肇獻上棟下宇儲百福而擁神
休開陽闔隂積千祥而宜聖壽配南山而永固與北極
而長尊仙聖所以安居黎元由其式忭臣等幸逢昌運
叨延嘉奬喜遐陬之霧廓且覿歸牛欣大厦之天臨方
同賀雀願奉需雲之慶思承湛露之歡無任區區之誠
謹上禮食若干轝蘋羞何有希陳上帝之筵芻豢非珍
遂同野人之獻旋顧單菲追增悚怍謹隨表進奉以聞
臣承嗣等誠歡誠喜頓首頓首
為建安郡王獻食表陳子昂
臣某言謬籍葭莩叨榮圭社統戎出塞違鳳扆而逾年
班師入朝拜鑾闈而有日策勲飲至頻承湛露之恩獻
夀奉觴未伸行潦之薦所以白茅微藉願享於鈞臺潢
汙菲誠思奉於瑶水謹輙獻食一百轝伏知金鷄(一作雄)
瑞鼎盈上帝之珍羞玉女行厨盡群仙之品味以兹菲
薄有陋蘋蘩多慙在藻之歡竊希(集作有)獻芹之志所願
皇慈俯納丹慊獲申天子萬年永慶南山之壽微臣百
拜永(一作長)承北極之恩無任誠懇之至
皇太子上食表崔融
臣某言伏見臣妺太平公主妾李令月嘉辰降嬪公族
詩人之作下嫁於諸侯易象之興中行於歸妺又臣銅
樓再惕常荷蔭於中慈金屋相驚忽承恩於内輔周官
典瑞傍稽聘女之儀晉朝加璽兼採納妃之制聖懷感
慰皇澤霑濡願垂扶木之光俯遂甘芹之請謹上禮食
若干轝如列尊師四學雖有謝於温文問豎三朝竊無
違於視膳謹遣某奉表以聞
為韋將軍請上禮食表前人
臣某言臣聞坤德承天所以曲成萬類隂靈配日所以
兼燭四方故媯水佐虞塗山翼夏殷之興也有莘光其
業姬之盛也太姒贊其功用能家道以正國風兹始伏
惟陛下睿智神武文思聰明光復丕基惟新寶運&KR0694;混
元而建極體造化而開階流形日用而不知含氣風從
而自樂皇后坤維發祉軒宫正位黃雲不散白氣常流
玉璽載耀椒塗以峻洛書疇能諭其懿河圖不足紀其
靈外理克和内德惟茂臣濫逢明聖忝當姻戚榮寵被
於門庭光耀生於道路西京六秩在昔何優東國七家
方今未重魚鱉咸若在品物而同歡鳥獸率舞顧微臣
而倍躍臣聞飲食之禮聖賢所貴以奉君人以親宗(一作)
(九)族敢因斯義輙罄單誠特望時降特恩聽臣上禮雖
玉饔珍味固無假於獻芹而臣下微心實有同於傾藿
瞻言忭踴伏佇矜遂無任悃欵踴躍之至謹奉表陳情
以聞伏聽勅旨
(此篇元誤編在六百七卷雜上請門今移入於此)
文苑英華卷六百十三
