文苑英華卷六百九十七宋李昉等編
刑法
為侯君集疏一首論李弘泰疏一首
為魏元忠疏一首論刑法多濫疏一首
為索元禮首按制獄疏一首
論巡察風俗疏一首為楊濬疏一首
論削奪王珙授贈官爵疏一首
貨殖上
諫迴易納利充官人俸疏一首
論不稅關市疏一首諫不置勸農判官疏一首
刑法
為侯君集疏(前篇作諫侯君集等下獄表)岑文本(貞觀十年)
臣伏以君集等或位居輔佐或職分牙爪並蒙拔擢授
將帥之任不能正身奉法以報陛下之恩舉措肆情罪
負盈積實宜䋲之典刑(舊唐書作刑典)以肅朝綱但高昌昏迷
人神共棄在朝議者以其地在遐荒或欲置之度外惟
陛下運獨見之明授决勝之略君集等奉行聖筭遂得
指期平殄若論事實並是陛下之功君集等只有道路
之勞未足以稱其勲力而陛下天德(前篇作為而)弗宰乃推
功於將帥露布初至便降大恩從征之人皆沾滌蕩及
其凱旋特蒙曲宴又封属國加之重賞内外文武咸欣
陛下賞不踰時而未經旬日(前篇作不盈數日)並付大理雖乃
君集等自掛網羅而在朝之人未知所犯恐海内又疑
陛下惟錄其過似遺其功臣以下才謬參近職既有所
見不敢默默臣聞古之人君出師命將克敵則受(唐書前篇)
(作履)重賞不克則受嚴刑是以當其有功也雖貪殘淫縱
必蒙青紫之寵當其有罪也雖勤躬潔已不免斧鉞之
誅故書曰記人之功忘人之過宜為君者也昔漢貳師
將軍李廣利捐五萬之師糜億萬之費經四方之勞惟
獲駿馬三十疋雖斬宛王之首而貪不愛卒罪惡甚多
武帝以為萬里征伐不錄其過遂封廣利海西侯食邑
八千戶又校尉陳湯矯詔興師雖斬郅支單于而湯素
貪盜所收康居財物事多不法為司隸所繋湯乃上疏
曰臣與吏士共誅郅支幸得擒滅今司隸乃收繋案騐
是為郅支報讎也元帝赦其罪封湯關内侯賜黃金百
斤又晉龍驤將軍王濬有平吳之功而王渾等論濬違
詔不受節度軍令得孫皓寶物并燒皓宫及船濬上表
曰今年平吳實為大慶於臣之身更為咎累武帝赦而
不推拜輔國大將軍封襄陽侯賜帛(唐書作絹)萬疋近隋新
義郡公韓擒虎(唐諱下同)平陳之日縱士卒暴亂叔寶宫内
文帝亦不問罪雖不加爵拜擒虎上柱國賜物八千叚
由斯觀之將帥之臣廉慎者少貪求者衆是以黃石公
軍勢曰使智使勇使貪使愚故智者樂立其功勇者好
行其志貪者邀趨其利愚者不避其死是知前聖莫不
收人之長棄人之短良為此也臣又聞之(唐書有夫字)天地
之道以覆載為先帝王之德以含弘為美夫以區區漢
武及歴代諸帝猶能宥廣利等况陛下天縱神武振宏
圖以定六合豈獨正兹刑綱不行古人之事哉伏惟聖
懷當自己有斟酌臣今所以陳聞非敢私君集等是以
螢爝末光增輝日月陛下若降雨露之澤收雷電之威
錄其微勞忘其大過使君集等重昇朝列復預驅馳雖
非清貞之臣猶是貪愚之將斯則陛下聖德雖屈法而
德彌顯君集等愆過雖蒙宥而過更彰足使立功之士
因兹皆勸負罪之將由斯而改節矣
此篇六百一十七卷重出前已削去
論李弘泰疏(高宗)于志寧
(時弘泰坐法大尉長孫無忌詔令不待時而斬决乃上此疏)
伏惟陛下情篤功臣恩隆右戚以無忌横遭誣告事並
是虚欲戮告人以明賞罰一以絶誣謗之路二以慰勲
戚之心又以所犯若是真無忌便有破家之罪今告為
妄弘泰即宜戮不待時且真犯之人事當罪逆誣謗(一作)
(謀)之類罪惟及身以罪校量明非惡逆若欲依律合待
秋分今時屬陽和萬物生育而特行刑罪(一作罰)此謂有
傷春氣竊謂未安左傳聲子曰賞以春夏刑以秋冬順
天時也又禮記月令曰孟春之月無殺昆(一作孩)蟲省囹
圄去桎梏無肆掠止獄訟又漢書董仲舒曰王者欲有
所為宜求其端於天(一有道字)天之道(一作道之)大者在隂陽陽
為德隂為刑刑主殺而德主生陽常居大夏而以生育
長養為事隂常居大冬而積於空虚不用之處以此見
天之任德不任刑也伏惟陛下纂聖昇祚繼明御極追
連(一作華)胥之絶軌蹈軒頊之良規欲使舉動順於天時
刑罰依於律令隂陽為之式序景宿於是無(一作靡)差風
雨不愆雩禜輟祀方今太簇統律青陽應期當生長之
辰振(一作施)肅殺之令伏願暫迴聖慮察古之(一作人)言儻
蒙垂納則生靈幸甚
一作舊唐書夲傳
為魏元忠疏(武后)蘇安恒
臣伏聞明王有含天下之量有濟天下之心必能達天
下之善除天下之惡若為君主而不行此四者則當神
怨(一作冤)鬼怨隂錯陽亂欲使國家榮泰其可得乎陛下
革命之初勤於庶政親㹅萬機博采謀猷旁求俊彦(一作)
(乂)故四海之内以陛下為納諫之主陛下暮年以來怠
於政教讒邪結黨水火成災百姓不親五品不遜故四
海之内以陛下為受佞之主矣邪正莫辯獄訟含冤豈
陛下昔是而今非盖居安忘危之失也臣竊見御史大
夫檢校太子左庶子同鳳閣鸞臺平章事魏元忠廉直
有聞位居宰輔履忠正之基者用元忠為龜鏡踐邪佞
之路者嫉元忠若仇讎麟臺監張易之兄弟在身無德
於國無功不逾數年遂極隆貴自當飲冰懷懼酌水思
清夙夜兢兢以報恩造不謂溪壑其志豺狼其心欲指
鹿而為馬先害忠而損善將斯亂代之法乃汚(一作汚哉)明
君之朝自元忠下獄臣見長安城内街談巷議皆以陛
下委任姦佞(一作宄)斥逐賢良以元忠必無不順之言以
易之必有交亂之意相逢偶語人心不安雖有忠臣烈
士空撫髀於私室而鉗口不敢言者皆懼易之等威權
恐無辜而受戮亦徒虚死耳今虜賊強盛賦(一作徵)斂煩
重以臣觀之萬姓不勝其弊况又聞陛下縱逸姦慝禁
錮良善儻刑罰(一作賞刑)失中則遐邇生變臣恐四夷因之
則窺覘得失以為邊郡之患百姓怨憤(一作因之)即結聚義
兵以除君側之惡復恐逐鹿之黨叩關而至亂階之徒
從中相應争鋒於朱雀門内問鼎於大明殿前陛下將
何事以謝之復何方以禦之臣今為陛下計安百姓之
心者莫若收雷電之威解元忠之網復其爵位君臣如
初則天下幸甚陛下好生惡殺縱不能斬佞臣頭以塞
人望臣請奪其寵榮剪其羽翼無使權柄在手驕横日
滋專國俗於穰侯迴天過於左悺則社稷危矣惟陛下
圖之臣本微賤不識元忠易之豈此可親而彼可疎耶
但恐讒邪長而忠臣絶伏願陛下特垂天鑒察臣此心
即微臣朝志得行夕死無恨(一作皆舊唐書本傳)
論刑罰多濫疏(武后)韋嗣立
臣竊嘗聞之在堯舜之日畫其衣冠當文景之時幾致
刑措歷兹千載以為美談臣伏惟陛下濬哲欽明窮神
知化自軒昊以降莫之與京獨有往之論法或未盡善
皆由主司姦兇惑亂於視聽尋而陛下聖察具詳之矣
然竟未能明其本源察其前事令天下萬姓識陛下本
心尚使四海多銜冤之人九泉有抱痛之鬼臣誠愚昧
不識大綱請為陛下始末而言其事楊豫之後刑獄漸
興用法之伍務於窮竟連坐相牽數年不絶遂使巨姦
大猾伺隙乘間内包豺狼之心外示鷹鸇之跡隂圖潛
結共相影會構似是之言成不赦之罪皆深為巧詆(文粹)
(作誣)恣行楚毒人不勝痛便乞自誣公卿士庶連頸受戮
道路藉藉雖知非辜而鍜鍊已成辯占皆合縱臯陶為
理于公定刑則謂汙宫(英華作棺)毀柩猶未塞責雖陛下仁
慈哀念恤獄緩死及覽辭狀便已周密皆謂勘鞫得情
是其實犯雖欲寬捨其如法何於是小乃身誅大則族
滅相緣共坐者不可勝言此豈宿搆讎嫌將申報復皆
圖苟成功效自求官賞當時稱傳謂為羅織其中陷刑
得罪者雖有敏識通才(一作材)被告言者便遭枉抑心徒
痛其冤酷口莫能以自明或受誅夷或遭殛竄並甘心
引分赴之如歸故知弄法侮文傷人實甚賴陛下特迴
聖察昭然詳究周興邱勣之類弘義俊臣之徒皆相次
伏誅事暴遐邇而朝野慶泰若再觀陽和且如仁傑元
忠俱羅枉陷被勘鞫之際亦皆已自誣向非陛下至明
垂心(一作以)省察則葅醢之戮已及其身欲望輸忠聖代
安可復得陛下擢而升之各為良輔國之棟幹稱此二
人何乃前非而後是哉誠由枉陷與甄明耳臣但恐往
之得罪者多並皆此流則向時之冤者其數甚衆昔殺
一孝婦尚或降災而濫者盖多寧無冤(文粹作怨下同)氣冤氣
上達則水旱所興欲望歲登不可得也陛下儻(一作儻陛下)
弘天地之大德施雷雨之深仁歸罪於陷(一作削)刻之徒
降恩於枉濫之伍自垂拱已來大辟罪已下常赦所不
原者罪無輕重一皆原洗被以昭蘇伏法之輩追還官
爵緣累之徒普霑恩造如此則天下皆知比所陷罪元
非陛下之意咸是虐吏之辜幽明歡忻則感通和氣和
氣下降則風雨以時風雨以時則國豐歲稔(一作五穀豐稔)歲
既稔矣人亦安矣太平之美亦何遠哉伏願陛下深察
一作皆舊唐書本傳
為索元禮首案制獄疏(武后)周矩(載初元年)
頃者小人告訐習以為常内外諸司人懷苟免姑息臺
隸承接強梁非故欲其然規避誣搆耳又推劾之吏皆
以深刻為功鑿空争能相矜以虐泥耳籠頭枷研揳㹅
摺脅籖爪懸髮薰鼻(一作耳)卧隣矢(一作穢)溺曾不聊生號
為制獄(一作獄持)將或累日節食連宵緩間晝夜摇鏁(一作撼)
使不得眠號曰宿囚此等既非木石且拔目前苟求賖
死臣竊聽輿議皆稱天下太平何苦要反豈被告者盡
是英雄以求帝王耶只是不堪(一作勝)楚毒自誣耳何以
覈之陛下試取所告狀酌其虚實者付令推之微諷(一作)
(訊)動以探其情所推者必上下其手希聖旨也願陛下
察之今朝士(一作滿朝)側息不安皆以為陛下朝與之密夕
與之讎不可保也聞有追攝與妻子即為死訣故為國
者以仁為宗以刑為助周用仁而昌秦用刑而亡此之
謂也願陛下緩刑用仁天下幸甚
一作皆舊唐書索元禮傳
論巡察風俗疏(一作請每十州分置御史廵按疏)
李嶠
陛下創置右臺分廵天下察吏人善惡觀風俗得失斯
政途之綱紀禮法之凖繩無以加也然猶有未折衷者
臣請試論之夫禁網尚疎法令宜簡則法易行而不煩
雜疎則所羅廣而無苛碎竊見垂拱二年諸道廵察使
所奏科目凡有四十四件至於别凖格勑令察訪者乂
有三十餘條而廵察使率是三月已後出都十一月終
奏事時限迫促簿書填委晝夜奔逐以赴限期而每道
所察文武官多至二千餘人少者一千已下皆須品量
才得褒貶得失欲令曲盡行能則皆不暇此非敢惰於
職而慢於官也實才有限而力不及耳臣望量其功程
與其節制使器周於用力濟於時然後進退可以責成
得失可以精覈矣又曰今之所察但凖漢之六條推而
廣之則無不包(文粹作苞)矣無為多張科目空費簿書且朝
廷萬務(唐書文粹作機)非無事也機事之動恒在四方是則(唐書)
(文粹作故)冠盖相望郵驛繼踵今廵使既出其外州之事悉
當委之則傳驛大減矣然則御史之職故不可得閑自
非分州統理無由濟其繁務請大小相兼率十州置御
史一人以周年為限使其親至屬縣或入閭里督察姦
訛觀採風俗然後可以求其實效課其成功若此法果
行必大裨政化且御史出持霜簡入奏天闕其於勵已
自修奉職存憲比於他吏可相百也若其按劾姦邪發
摘欺隱比於他吏可相十也陛下試用臣言妙擇賢能
委之心膂假温言以制之陳賞罰以勸之則莫不盡心
而效死矣何政事之不理何禁令之不行何妖孽之敢
興哉
為楊濬疏(已見六百十几卷題作夷州刺史楊濬決杖表)
裴耀卿(開元三十四年)
凡死罪之人(舊唐書作色前篇作則)長師(前篇作長官)乃五刑(乃前)
(篇作者)只施於(只前篇作品)誠則以誠乖(前篇作非)不行刑(前篇)
(作不耐杖)却天(一作踐)於刑者(前篇作於死者)
請削奪王珙授贈官爵疏羅衮
臣㐲以罪在亂逆慈后罔赦事關懲勸聖人恒執其或
生漏刑辟沒有追敗萬代可知百王不易之道也竊見
故保義軍節度使贈太師王珙於國不忠於家不孝身
為首帥行桀紂之虐名掛人倫縱豺狼之性頃乘京國
患難藉父叔勲勞寵極將相兇踰寇賊生召伯甘棠之
樹殘毒郡人對傅說築版之巖侵侮王室朝臣幕客受
戮辱者非少軍吏百姓遭殺害者甚衆朝廷比屬多事
每須含垢而上天不容遂振疎網雖假手麾下幸就屠
滅然靡伏就法終為僥倖向使珙能於晩節粗立一善
以功補過誰曰不然考其終始無改暴横以珙之骨千
鞭不足快憤嫉之人陛下以在宥垂風崇恕御物存其
棺塚為恩已厚尚汙典冊於理實難今復請追珙所受
贈官爵悉皆削奪以正憲律令天下忠臣孝子知陛下
昭章淑慝轉相慕效將來儻復有如珙類者亦冀覩没
後之誅而革其生前之慮明時裁化莫尚於斯先為珙
所害故給事中王柷以下一十人尋蒙聖造已各贈官
其官府冤死士庶伏乞下陜州以勑弔祭存問其家使
並日之明無所不足如春之澤深漸泉壤甫刑曰皇帝
哀矜庶戮之弗辜言唐堯之德也伏惟陛下與堯同心
干瀆宸嚴無任戰越之至
貨殖上
諫迴易納利充官俸疏(已見六百七卷仍題作請廢在官諸司捉錢令)
(史表)禇遂良
臣譬(前篇作臣作)榱椽(前篇作榱桷)漲海(前篇作成海)取其納流
(前篇作取平細流)為理(作為治)在乎(前篇作在於)其元(前篇作其原)即
依補擬(前篇擬字)三十貫(前篇四十貫)有國有家(前篇作有國家者)
常笑漢代賣官(前作世)頗類於彼(前作此)輸利(前作輸錢)理
治致(前作致治)悉意(前作一意)其居(前作居其)而可為將来(前無為字)
人間(前作民間)輒敢(前作輕敢)議詳(前篇作詳錄非)
請不稅關市疏崔融(長安三年)
伏見有司稅關市事條不限工商但是行人盡稅者臣
謹按周禮九賦其七曰關市之賦竊惟市縱繁巧關通
末遊欲令此徒止抑所以咸增賦稅臣謹商度今古料
量家國竊將為不可稅謹件事跡如左伏惟聖旨擇焉
古往之時素(舊唐書文粹作淳)樸未散公田籍而不稅關防譏
而不征中代已來澆風驟進桑麻疲弊稼穡辛勤於是
各徇通財争趨作巧求徑捷之(舊唐書有欲字)速忘歲計之(唐書)
(有無字)餘遂使田莱日荒倉廩不積蠶織休廢弊緼闕如
饑寒猥臻亂離斯瘼(唐書作起)先王懲其若此所以變古隨
時依本者恒科占末者增稅夫關市之稅者謂市及國
門闕門者也惟斂出入之商賈不稅來往之行人今若
不論商人通取諸色事不師古法乃任情悠悠末代於
何瞻仰濟濟盛朝自取嗤笑雖欲憲章前古(二本作姬典)乃
是違背周官臣知其不可者一也臣謹按易繋稱庖羲
氏没神農氏作日中為市致天下之人聚天下之貨交
易而退各得其所班志亦云財者帝王聚人守位養成
群生奉順天德理國安人之本也士(唐書仕下同)農工商賈
四人有業學以居位曰士闢土殖穀曰農作巧成器曰
工通財鬻貨曰商聖王量能授事四人陳力就職然則
四人各業久矣今後安得動而搖之蕭何有云人情一
定不可復動班固又云曹參相齊齊國安集大稱賢相
參去屬其後相曰以齊獄市為寄慎勿擾也後相曰理
無大於此者乎參曰不然夫獄市者所以并容也今欲
擾之姦人安所容乎吾是以先之夫獄市兼受善惡若
窮極姦人無所容竄(唐書疊姦人無所容竄六字)久且為亂秦人極
刑而天下叛孝武峻法而刑獄繁此其效也老子曰我
無為而人自化我好静而人自正參欲以道化其本不
欲擾其末臣知其不可者二也四海之廣九州之雜關
必據險路市必憑要津若乃富商大賈豪宗惡少輕死
重義結黨成群喑嗚則彎弓睚眦則挺劍少有失意且
猶如此一朝變法定是相驚乘兹困窮或致騷動便恐
南走越北走胡非惟流逆齊人亦自擾亂殊俗又如邊
徼之地寇賊為隣興胡之旅歲月相繼儻因科賦致有
猜疑一從散亡何以制禁求利雖切為害方深而有司
上言不識文體徒欲益府(二本作帑下同)藏助軍國殊不知軍
國益擾府藏逾空臣知其不可者三也孟軻又云古之
為關也將以禦暴今之為關也將以為暴今行者皆稅
本末同流且如天下諸津舟航所聚旁通蜀漢前指閩
越七澤十藪三江五湖控引河洛兼包淮海弘舸巨艦
千軸萬艘交貿往返憧憧(唐書作昧旦)永月今若江津河口
置舖納稅納稅則檢覆檢覆則遲留此津纔過彼舖復
(一作覆)止非惟國家稅錢更遭主司僦賂船有大小載有
多少量物而稅觸途淹久統論一日之中未過十分之
一因此擁滯必致吁嗟一朝失利則萬商廢業萬商廢
業則人不聊生其間或有輕薄(二本作訬)任俠之徒斬龍刺
蛟之黨鄱陽暴虐之客富平悍壮之夫居則藏鏹出便
竦劍加之以重稅因之以威脅一旦獸窮則搏鳥窮則
攫執事者復何以安之哉臣知其不可者四也五帝之
初不可詳矣三王之後厥有著云秦漢相承典章大備
至如關市之稅史籍有文秦政以雄圖武力捨之而不
用也漢武以霸略英才去之而勿取也何則關為禦暴
之所市為聚人之地稅市則人散稅關則暴興暴興則
起異圖人散則懷不軌夫人心莫不背善而樂禍易動
而難安一市不安則天下之市必搖矣(唐書一作新)一關不
安則天下之關必動矣况澆風久扇變法為難徒欲禁
末遊規小利豈知夫玄默亂大倫魏晉𦕈小齊隋齷齪
亦所謂(唐書無此字)不行斯道者也臣知其不可者五也今
之所以稅關市者何也豈不以國用不足邊寇為虞一
行斯術冀有殷贍然也微臣敢借前箸以籌之伏惟陛
下當聖朝御玄籙沉璧於洛刻石於嵩鑄九(唐書作寶)鼎以
窮姦坐明堂而布政神化廣洽至德潛通東夷暫驚應
時平殄南蠻纔動計日歸降西域五十餘國廣輪一萬
餘里城堡清夷亭候静謐比為患者唯苦二蕃今吐蕃
請命邊事不起即目雖尚屯兵久後終成弛析獨有默
啜假息孤(唐書作辜)恩惡貫禍盈覆亡不暇征役日已省矣
繁費日已稀矣然猶下明制遵大樸愛人力惜人財王
侯舊封妃主新禮所有支科(文粹作繼)咸令削滅此陛下以
躬率先堯舜之用心也且關中河北水旱數年諸處逃
亡今始安輯倘加重稅或慮相驚况承歲積薄賦日久
俗荷深恩人知自樂卒有變法必多生怨生怨則驚擾
驚擾則不安中既不安外何能禦文王曰帝王富其人
霸主富其地理國若不足亂國若有餘古人有言帝王
藏於天下諸侯藏於百姓農夫藏於庾商賈藏於篋惟
陛下詳之必若師興有費國儲多窘即請倍筭客商加
斂平人如此則國保強富人免憂懼天下幸甚臣知其
不可六也陛下畱神繋表屬想政源冒滋炎熾早朝晏
坐一日二日萬(二本作機)務不遺先天後天靈(唐書作虚)心密應
時政得失小子何知率陳瞽辭伏紙惶怖(唐書作懼一作懾)
諫不置勸農判官疏皇甫憬(開元中)
臣聞智者千慮或有一失也而(一無此二字)愚夫千計亦有
一得也(一無也字)且夫無益之事繁則不急之務重務重則
役數(一作數役下同)役數則人疲人疲則無聊生矣是以太上
務德以静為本其次化之以安為上但責其疆界嚴之
隄防山水之餘即為見地何必聚人阡陌親遣檢(一作括)
量故奪農時遂(唐書作致)令受弊又應出使之輩未識大體
之(一作所)由殊不知陛下愛人之(一無此字)至深務以勾剥為
計州縣懼罪據牒即徵逃士之家隣保代出隣保不濟
又便更逃(一作輸)急之則都不謀生緩之則慮法交及臣
恐逃逸從此更深至如澄流在源止沸在火不可不慎
今之具寮向逾萬數蠶食府庫侵害黎民國絶數載之
儲家無經月之蓄雖有厚稅亦不可供戶口逃亡莫不
由此縱使伊臯申術管晏陳謀豈息兹弊若以此為(一無)
(此字)給將何以堪雖東海南山盡為粟帛亦恐不足豈量
(一作括)田稅客能周給也
一作皆舊唐書宇文融傳
文苑英華卷六百九十七
