文苑英華卷三百七十六宋李昉等編
雜製作
中和樂九章補大戴禮祭法文一篇
補周禮九夏系文一篇九夏歌九篇
山書十八篇
中和樂九章盧照隣
歌登封第一
炎圖喪寶黃歷開璿祖武類帝宗文配天玉鑾垂日翠
華陵煙東雲干呂南風入絃山稱萬歲河慶千年金䋲
永結璧麗長懸
歌明堂第二
穆穆聖皇雍雍明堂左平右墄上圓下方調均風雨制
度陰陽四䆫八逹五室九房南通夏火西瞰秋霜天子
臨御萬玉鏘鏘
歌東軍第三
遐哉廟略赫以台臣橫戈碣石倚劍浮津風兵拂籜日
域清塵鳬夷復祀龍伯來賓休兵㝢縣獻馘天闉旆海
凱人耀(一作翫)輝震震
歌南郊第四
虔郊上帝肅事圓丘龍駕四牡鸞旗九斿鍾歌晩引紫
煬高浮日麗蒼壁雲飛外求皇之慶矣萬壽千秋
歌中宮第五
祥遊沙麓慶洽瑶衣黃雲晝聚白氣宵飛居中履正禀
和體微儀刑赤縣演教椒闈陶鈞萬國丹青四妃河洲
在詠風化攸歸
歌儲宮第六
波澄少海景麗前星高禖誕聖甲觀昇靈承規翠所問
寢瑶庭宗儒側席問道橫經山賓皎皎國胄青青黃裳
元吉邦家以寧
歌諸王第七
星陳帝子嶽列天孫義光帶礪象著乾坤我有明德利
建倓(疑)存苴以茅社錫以犧樽藩屏王室翼亮堯門八
才兩獻夫何足論
歌公卿第八
蹇蹇三事師師百寮羣龍在職振鷺盈朝豐金輝首珮
玉鳴腰青蒲翼翼丹地翹翹歌雲佐漢捧日匡堯天工
人代邈邈昭昭
緫歌第九
明明天子兮聖德揚穆穆皇后兮陰化康登若木兮座
明堂池濛汜兮家扶桑武化偃兮文化昌禮樂昭兮股
肱良君臣已定兮永無疆顔子更生兮徒皇皇若有
人兮天一方忠為衣兮信為裳飡白玉兮飲瓊芳心思
荃兮路阻長
補大戴禮祭法文皮日休
祭法曰法施於人則祀之咎繇作帝謩為士師其道參
乎舜禹不曰法施於人乎何祀典之闕哉祭法曰能禦
大災則祀之堯舜之世山林蕃鳥獸暴益作虞也山林
疎鳥獸鮮人民安不曰能禦大災乎何祀典之闕哉祭
法曰以勞定國則祀之昔者周公輔武以寧殷亂佐成
而定(集作立)周業制禮樂立明堂不曰以勞定國乎何祀
典之闕哉如以咎繇伯益之功小於舜禹不在祀典則
契為司徒而民成咎繇也冥勤其官而水死伯益也如
以聖人制禮自有七廟不合列在禮典則文王以文治
武王以武功周公也如皆以功烈列於民者則吾之先
師仲尼邁德於百王垂化於萬代孰不若契為司徒冥
勤其官也哉日休懼聖人之文將亂而墜敢參補而附
之其文曰
咎繇能平其法以位終益能立其功以譲禹政周公以
文化仲尼以德成非此族也不在祀典
補周禮九夏系文
周禮鍾師掌金奏九(集作凡)樂事以鍾鼓奏九夏按鄭康
成注云夏者大也樂之大者歌有九也九夏者皆篇名
也頌之類也此歌之大者載在樂章樂崩亦從而亡是
以頌不能具也嗚呼吾觀之魯頌其古也亦以久矣九
夏亡者吾能頌乎夫大樂既去至音不嗣頌於古不足
以補亡頌於今不足以入用庸可頌乎頌之亡者俾千
古之下鄭衛之内窈窈冥冥不獨有大卷(音權黃帝樂名也)之
一音(集作章)者乎
九夏歌九篇
王夏之歌者王出入之所奏也
爣爣皎日歘麗于天厥明御舒如王出焉爣爣皎日歘
入于地厥晦惟貞如王入焉出有龍旂入有珩珮勿驅
勿馳惟慎惟戒出有嘉謀入有内則繄彼臣庶欽王之
式
王夏四章章四句
肆夏之歌者尸出入之所奏也
愔愔清廟儀儀衮服我尸出矣仰(集作迎)神之糓杳杳陰
竹坎坎路鼓我式入矣得神之祜
肆夏二章章四句
昭夏之歌者牲出入之所奏也
有鬱其鬯有儼其彛九變未作全(集作金)乘來之既酳既
酢爰&KR0615;(音胤小鼓)爰舞象物既降全(集作金)乘之去
昭夏二章章四句
納夏之歌者四方賓客來之所奏也
麟之儀儀不縶不維樂德而至如賓之娛鳳之愉愉不
篝不笯樂德而至如賓之娛自筐及筥我有牢米(集作醑)
自筐及篚我有貨幣我牢不愆我貨不匱碩碩其才有
樂而止
納夏四章章四句
章夏之歌者臣有功之所奏也
王有虎臣錫之鈇鉞征彼不憓一撲而滅王有虎臣賜
(集作錫)之珪瓉征彼不享一虔(集作烘)而泮王有掌訝遉(音偵)
爾疆里王有掌客䭡(於限反飽之貌)爾饔餼何以樂之金石九
奏何以賜(集作錫)之龍旂九旒(去聲)
章夏四章章四句
齊夏之歌者夫人祭之所奏也
墟墟(集作墟墟皆可疑)衡笄翬翬褕狄自内而外為君之則
齊夏一章章四句
族夏之歌者族人酌之所奏也
洪源誰孕䟽為江河大塊孰埏播為山岳厥流浩漾厥
勢嵯峨今君之酌慰我實多
族夏二章章四句
祴(讀為陔)夏之歌者賓醉(集作歸)出之所奏也
禮酒既酌嘉賓既厚牘為之奏禮酒既竭嘉賓既悅應
為之節禮酒既罄嘉賓既醒雅為之行(牘應雅三樂器也賓醉而出奏)
(祴夏以此三器築地為之行事也)
祴夏三章章三句
驁夏之歌者公出入之所奏也
桓桓其珪衮衮其衣出作二伯天子是毗桓桓其珪衮
衮其服入作三孤國人是福
驁夏二章章四句
山書一十八篇(并序)劉蛻
予於山上著書一十八篇大不復物意茫洋乎無窮自
號為山書
天地之氣復則結者而為山也融者而為川也結於(集作)
(為非)其所者安静而不動融於其時者䟽决以(集作而)忘其
及(二字集作反)故山之性為近正川之性為革為(二字集作融)是
以處其結者有(集作為)君子處其融者為利人
天地之先未嘗有形故字其刑為人民為禽蟲萬物然
後受其字據其形之動曰生形之静曰死嗚呼我苟不
生乎天地先而未嘗用其形竅以出納斯非混沌之似
乎故吾以混沌不嘗在天地先而在我之不為萬物(集無)
(萬字)鑿者而已矣
壊人者天地也使其數出故觀數以象動則有争殺亂
患夫數始乎手足故離吾之指為吾視其指而心亦離
則數數人乎心(四字集作入)矣故知指生六而為有餘生四
而為不足不足與其(集作有)餘也為體不備嗚呼心既分
身之有餘與不足也則争殺亂患何嘗不足盡(二字集作目)
其數出
聖人重其生以榆出先濟其用故甘羶之臭出於榆末
而後網罟不足於也(集作野)以牢養(集作豢)於宫中故天下
忘身以自給嗚呼上古食而棄其餘(集作榆)熱而棄其皮
亦足矣
是知聖人欲化而更亂其生聽鳳鳴而吹管果象也故
有象竹之聲者必有象葭之器其(集作然)則造其為(集作鳴)
而耻葭學者鳳也故不世而來造其象而耻人學者聖
人也故末世而不出嗚呼
江河鑿而山木泣以為川既出而必伐舟也舟既入水
而蛟魚相對(集作市)以其居泉而遠於殺者也今則造泉
之具成是大道存而異其質大道亡而運(集作連)其禍
利以觀(集作勸)天下利盡而天下畔道以歸天下道薄而
天下去嗚呼為利物所間(集作惡)為道亦不偽故始愛其
應者終亦將以應人然則利盡所畔者必滅其後道薄
而所去者貴不殺其孤而已
城郭溝池以固民也有竊城郭溝池以盜民(集作氓字)者則
殺人甚於不固夫有竊固之具必有功(集作攻)固之利苟
有利之物寇必生其下是以太古安民以巢故於野則
無争巢固民則相殺
車服妾媵所以奉貴也然而奉天下來事貴者賤夫有
車服必有雜珮有妾媵必有娛樂聖人既為之貴賤是
欲鞭農父子以奉不暇雖有杵臼吾安得粟而舂之嗚
呼教民以杵臼不若均民以貴賤
古之弓矢所以防惡也懷惡者在内所以能避(集作持)弓
矢也故射惡未及死而奪械可以殺人於天下天下從
而禁畜私械者嗚呼古之弓矢所以防惡也今則不然
反防人之持弓矢也
萬物無常聲而主聲者定其悲歡則聽在心而耳職廢
也謂雷為可畏則以畏聲聽之不知有時雷可長養也
謂瑟為可狎則以狎聲聽之不知有時瑟可流哀(集作衷)
也則有幽思之深砧聲之悲也去家日遠雨聲之愁也
嗚呼悲愁果在心也雷與瑟無常聲也
為學豈有歲故勞於農夫以其有遇世也故佚於使人
然而雖佚不妄(集作忘)學以其勞而未嘗運是故死而不
得止(集作正)其心古有志者猶悲日月之易于人也故謂
(集作為)飛烏走兔在其中付大藏之鑰未必有信之友也
夫取人之鑰必薦信以入其中(集作心)受人之託必有情
以寄其内故大信者不使人付(集作信)有道者不使人求
棺衣之厚葬以王禮百姓不貪其死以其愛名不甚於
愛身任時之重必多怨借君之權必易死是於名則君
子愛身不甚於百姓焉
聖人有意哉故勸善以爵使利爵者樂脩夫惡殺人與
殺盗鈞為仁人之心則亦召盗以爵嗚呼使聖人無意
則勸善不以爵矣故君子為善不獨樂欲為(一作與)聖人
而出是不見仁人之術使爵以召盗乎
食秦人之炙則懷其妻子聞秦婦之嫁則垂涕悲其身
當是時亦疑天下之妻矣吾過富貴之門則懷其爵矣
及聞秦人以爵死者則垂涕悲其身當是時不顧天下
之貴矣
有惡雀鹿(集作爵禄)之甚者揮(集作持)帚以驅雀結罟以禁鹿
夫帚罟既可以駭物則帚罟必可以取物嗚呼執其具
以逐雀鹿安知不有學其具以取之故善惡去者不必
惡其名善逐者不示人以其具
猿鳴不過薜蘿以其有蔓蔓者必組物夫能過其組必
自硋(集作駭)其心嗚呼髻之組吾髮也帶之組吾腰(一作身)
也線(集作線祔之)之組吾衣(集作身)也亦是(集作是不足)矣今蔓在
天下安得復硋(集作駭)其心哉
文苑英華卷三百七十六
