文苑英華卷三百四十二宋李昉等編
山
虎牙行一首閬山歌一首
閬水歌一首嵩山天門歌一首
高山引一首小山歌一首
驪山行一首苔蘚山歌一首
望山歌一首太山路一首
隂山道一首蓮峰歌一首
石
石笋行一首石犀行一首
青石一首
隠逸
逸人歌一首丁隠君歌一首
柴溪翁歌一首
佛寺
道林寺三首岳麓寺一首
山
虎牙行杜甫
北風歘吸吹南國天地慘慘無顔色洞庭揚波江漢廻
虎牙銅柱皆傾側巫峽隂岑朔漠氣峰巒窈窕溪谷黑
杜鵑不來猨狖寒(集作啼)山鬼幽憂雪霜逼楚老長嗟憶
炎瘴三尺角弓兩斛力壁立古(集作石)城横塞起金錯旌
竿滿雲直漁陽突騎獵青丘犬戎鏁甲圍丹極八荒十
年防盗賊征戍誅求寡妻哭遠客中宵淚霑臆
閬山歌前人
閬州(一作山)城東靈(集作雪)山白閬州城北玉臺(一作壺)碧松
浮欲盡不盡雲江動將崩已(集作未)崩石那知根(集作眼)無
鬼神會已覺氣與嵩華敵中原格鬭且未歸應結(一作看)
茅齋看(一作向)青壁
此詩一百五十九卷重出已削去註異同為一作
閬水歌前人
嘉陵江色何所似石黛碧玉相因依正憐日破浪花出
更復春從沙際歸巴童盪(集作蕩)槳敧側過水鷄銜魚來
去飛閬巾勝事可腸斷閬州城南天下稀
嵩山天門歌宋之問
登天門兮坐盤石之磷&KR0008;前漎漎兮未半下漠漠兮無
垠紛窈窕兮巖倚披以鵬翅洞膠葛兮峰崚層以龍鱗
松移岫轉左變而右易風生雲起出鬼而入神吾亦不
知其靈怪如此願遊杳冥兮見羽人重曰天門兮窮崇
廻合兮攅藂松萬接兮柱日石千層兮倚空晩隂兮足
風(一作嵐)夕陽兮赩紅試一望兮魂奪况衆妙之無窮
高山引前人
攀雲窈窕兮上躋懸峰長路浩浩兮此去何從水一曲
兮腸一曲山一重兮愁一重松檟邈已遠友于何日逢
况滿室兮童稚攅衆慮(一作愁)於心胷天高難訴兮遠負
明德却望函京兮揮涕龍鍾
小山歌萬楚
人說淮南有小山淮王昔日此登仙城中鷄犬皆飛去
山上壇場今宛然世人貴身不貴夀共笑華陽洞天口
不知金石變長年謾在人間戀携手君能舉帆至淮南
家住旴𣅿余先諳桐栢亂流平入海茱萸一曲沸成潭
憶記來時魂悄悄想見仙山衆峰小今日長歌思不堪
君行為報三春鳥
驪山行韋應物
君不見開元至化垂衣裳厭坐明堂朝萬方訪道靈山
降聖祖沐浴華池集百祥千乘萬騎被原野雲煙草木
生(一作相)輝光禁伏圍山曉霜勁(集作切)離宫積翠夜漏長
玉階寂歷朝無事碧樹葳蕤寒更芳三清小鳥傳仙語
九華真人奉瓊漿下元昧爽漏(一作編)恒秩登山朝禮玄
元室翠華稍隠天半雲丹閣先(集作光)明海中日羽旗旄
節憩瑶臺清絲妙管從空來萬井九衢皆仰望綵雲白
鶴方徘徊憑高覧古(集作一望)嗟寰㝢造化茫茫思攸哉秦
川八水長繚繞漢氏五陵空崔嵬乃言聖祖授(集作奉)丹
經以年為日億萬齡蒼生咸夀隂陽泰高謝前王出塵
外英雄共理天下晏戎夷讋伏兵無戰時豐薄賦(集作賦歛)
未告勞海闊珍竒亦來獻干戈一起文物乖懽娛已極
人事變聖皇弓劔墜幽泉古木蒼山閉宫殿纉承鴻業
聖明君威振六合驅妖氛太平遊幸今可待湯泉嵐嶺
還氛氲
苔蘚山歌顧况
野人夜夢江南山江南山深松桂閑野人覺後長歎息
帖蘚黏苔作山色閉門無事任盈虛終日欹眠觀四如
一如白雲飛出壁二如飛雨巖前滴三如騰虎欲哮咆
四如懶龍遭霹靂嶮峭嵌空潭洞寒小兒兩手扶欄干
同裴觀察東湖望山歌前人
浴鮮積翠栖靈異石洞花宫横半空夜光潭上明星啓
風雨壇邊樹如洗水淹徐孺宅恒乾繩墜洪崖井無底
主人載酒東(一作春)湖隂遥望西山三四岑
太行路白居易
太行之路能嶊車若比人心是坦途巫峽之水能覆舟
若比人心是安流人心好惡苦不常好生毛髮惡生瘡
與君結髮未五載豈期(集作忽從)牛女為參商古稱色衰相
棄背當時美人猶怨悔何况如今鸞鏡中妾顔未改君
心改為君薰衣裳君聞蘭麝不馨香為君事容餙君看
珠(集作金)翠無顔色行路難難重陳人生莫作婦人身百
年苦樂由他人行路難難於山險於水不獨人家(集作間)
夫與妻近代君臣亦如此君不見左納言右納史朝承
恩暮賜死行路難不在水不在山只在人情反覆間
隂山道前人
隂山道隂山道紇邏敦肥冰泉好每至戎人進(集作送)馬
時道傍千里無纖草草盡泉枯馬病羸飛龍但印骨與
皮五十疋縑易一疋縑去馬來無了日養無所用土(集作)
(飛去)非宜每歲死傷十六七縑絲不足女工苦疎織短截
充疋數藕絲蛛網三丈餘廻紇(集作鶻)訴稱無用處咸安
公主號可敦遠為可汗頻奏論元和三年下新勅内出
金帛酬馬值仍詔江淮馬價縑從此不令疎短織合羅
將軍稱(集作呼)萬歲捧受金銀與縑綵誰知胡(集作黠)虜啓
貪心明年馬來多一陪縑漸好馬漸多隂山虜奈爾何
蓮峰歌賈島
錦礫潺湲玉溪水曉來微雨藤花紫冉冉山鷄紅尾長
一聲樵斧驚飛起松刺梳空石差(一作室)齒煙香(一作空)風
軟人參蘃陽崖一夢伴雲根仙菌靈芝夢魂裏
石
石笋行杜甫
君不見益州城西門陌上石笋䨇高蹲古老(集作來)相傳
是海眼苔蘚蝕盡波濤痕雨多往往有(集作得)瑟瑟此事
恍惚難明論恐是昔時卿相墓(集作家)立石為表今仍存
惜哉俗態好蒙蔽亦如小臣媚至尊政化錯忤失大體
坐看傾危受厚恩嗟爾石笋擅虛名後來未識猶駿奔
安得壮士擲天外使人不疑見本根
石犀行前人
君不見秦時蜀太守刻石立作三犀牛自古雖有厭勝
法天生江水湏(集作向)東流蜀人矜誇一千載泛濫(集作溢)
不近張儀樓今年灌口(集作注)損戸口此事或恐為神羞
終藉隄防出衆力高擁木石當清秋先王作法皆正道
詭怪何得參人謀嗟爾三犀不經濟缺訛只與長川逝
但見元氣相(集作恒)調和自免洪濤恣凋瘵安得作者(集作)
(壯士)提天綱再平水土犀蒼(集作奔)茫
青石白居易
青石出自藍田山兼車運載來長安工人磨琢欲何用
石不能言我代言不願作人家墓前神道碣墳土未乾
名已滅不願作官家道傍德政碑不鐫實錄鐫虛詞願
為顔氏叚氏碑雕鏤太尉與太師刻用(集作此)兩片堅貞
質状彼二人忠烈姿義心若石屹不轉死節若石確不
移如觀奮擊朱泚日似見叱呵希烈時各於其上題名
字(集作謚)一置高山一沉水陵谷雖遷碣猶(集作碑獨)存骨化
為塵名不死長使不忠不烈臣觀碑改節慕為人慕為
人勸事(一作助)君
隠逸
逸人歌贈李山人張楚金
上有堯兮下有由眠嵩陽兮漱穎流其貎古其心幽浩
歌一曲兮林壑秋道險可驚兮人莫用樂天知命兮守
巖洞時擊磬兮嗟鳴鳳吾欲知往古之不可追自悠悠
於元夢
丁隠君歌陸龜蒙
華陽道士南遊歸手中半捲青蘿衣(集作皮)自言逋客持
贈我乃是錢塘丁翰之連江(集作天)大抵多竒岫獨話君
家最孤秀盤燒天竺春笋肥琴倚洞庭秋石瘦草堂暗
引龍泓溜老樹根株若蹲獸霜濃果熟未容收往往兒
童雜猿狖去歲猖狂有黃寇官軍駭散無人鬭滿城奔
送翰之閑秪把枯松塞圭竇前度(集作後非)相逢正(集作已非)賣
文一錢不直虛云云今來利作採樵客可以抛身麋鹿
群丁隠君丁隠君(集作昂)昂頭且莫變名氏即日便尋丁
隠君
紫溪翁歌前人
一丘之木其棲身也屋吾容不辱一溪之石其居平也
席吾勞以息一竇之泉其音清也絃吾方在懸得乎人
得乎天吾不知所以然而然先生側弁而賡之曰采江
之魚兮朝舡有鱸采江之蔬兮暮筐有蒲左圖且書右
琴與壺夀歟貴歟賤歟歌闋而去
佛寺前人
岳麓山道林二寺行杜甫
玉泉之南麓山殊道林林壑争盤紆寺門高開洞庭野
殿脚插入赤沙湖五月寒風冷佛骨六時天樂朝香爐
地靈步步雪山草僧寳人人滄海珠塔刦宫墻壮麗敵
石(集作香)厨松道清凉俱蓮池(集作花)交響共命鳥金牓雙
廻三足烏方丈涉海費時節玄圃尋河知有無暮年且
喜經行近春日兼蒙暄暖扶飄然斑白將(集作身)奚適傍
此煙霞茒可誅桃源人家易制度橘洲田土仍膏腴潭
府邑中甚淳古木守庭内不喧呼昔遭衰世皆晦跡今
幸樂國養微軀依止老宿亦未晩富貴功名焉足圖久
為謝(集作野)客尋幽慣細學何顒免興孤一重一掩吾肺
腑仙鳥仙花(集作山鳥山花)吾友于宋公放逐曾題壁物色分
留待(集作興)老夫
道林寺韋蟾
石門廻接蒼梧野愁色隂深二妃寡廣殿崔嵬萬壑間
長廊詰曲千巖下静聽林飛念佛鳥細看壁畫䭾經馬
暖日斜明螮蝀梁濕煙散羃鴛鴦瓦北方部落檀香塑
西國文書貝葉寫壊欄迸竹醉好題窄路垂藤困堪把
沈裴筆力閫雄壮宋杜詞源兩風雅他方居士來施齋
彼岸上人投結夏悲我未離擾擾徒勸我休學悠悠者
何時得與劉遺民同入東林遠公社
同前崔珏
臨湘之濱麓之隅西有松寺東岸無松風千里擺不斷
竹泉瀉入于僧厨宏梁大棟何足貴山寺難有山泉俱
四時唯夏不敢入燭龍安敢停斯湏遠公池上種何物
碧羅扇底紅鱗魚香閣朝鳴大法鼓天宫夜轉三乘書
野花市井栽不着山鷄飲啄聲相呼金檻僧廻步步影
石盆水濺聮聮珠北臨高處日正午舉手欲摸黃金烏
遥江大船小於葉遠村雜樹齊如蔬潭州城郭在何處
東邊一片青模糊今來古往人滿地勞生未了歸丘墟
長卿之門久寂寞五言七字誇規模我吟杜詩清入骨
灌頂何必湏醍醐白日不照耒陽縣黃天厄死飢寒軀
明珠大貝採欲盡&KR1109;蛤空滿赤沙湖今我題詩亦無味
懷賢覧古成長吁不如興罷過江去已有好月明歸途
嶽麓寺沈傳師
承明年老輙自論乞得湘守東南奔為聞楚國富山水
青嶂邐迤僧家園含香珥筆皆眷舊謙挹自忘臺省尊
不令執簡候亭舘直許携手遊山樊忽驚列岫晩來逼
朔雪洗盡煙嵐昏碧波廻嶼三山轉丹檻繚郭千艘屯
華鑣蹀&KR1923;徇砂步大旆綵錯輝松門樛枝競騖龍蛇勢
折幹不滅風霆痕相重古殿倚巖腹别引新徑縈雲根
目傷平楚虞帝䰟情多思遠聊開罇危絃細管逐歌颺
畫鼓繡靴隨節翻鏘金七言陵老杜入木八法蟠高軒
嗟余潦倒久不利忍復感激論元元
文苑英華卷三百四十二
