文苑英華卷二百二十二宋李昉等編
釋門四(七十首)
吕温一首張籍六首
姚合十首于武陵二首
賈島二十首釋無可十一首
劉得仁八首朱慶餘三首
周賀九首
送文暢上人東遊吕温
隨緣聊振錫高步出東城月上(集作水上)無恒地雲行不計
程到時為彼岸過處即前生今日臨岐别吾徒自有情
送顥法師往太原(集作送僧遊五臺)兼謁李司空
張籍
遠去見雙節因行上五臺化雲(集作樓)侵晩(集作曉)出隠路
到(集作雪路向)春開邊寺看烽過(集作連烽去)胡兒聽法來定知
巡禮後解夏始應廽
送閩僧前人
幾夏京城住今朝獨遠歸脩行四分律護净七條衣溪
寺黃橙熟沙田紫芋肥九龍潭上路同去客應稀
送閑師歸江南前人
遍住江南寺隨緣到上京多生脩律業外學得書(集作詩)
名講殿偏追入齋家得請行青楓鄉路遠幾日盡歸程
贈律師前人
苦行長不出清羸最少年持齋唯一食尋律不(集作講律豈)
曾眠避草每移徑濾蟲還入泉從來天竺法到此幾人
傳
山中贈日南僧前人
獨向雙峯老松門閉兩崖(集作涯)翻經上蕉葉挂網(集作衲)
落橙(集作藤)花甃石新開井穿林自種茶時逄海南客蠻
語問誰家
贈箕山僧前人
久住空林下長齋耳目清蒲團借客坐石磹甃人行似
鶴難知性因山強號名時聞衣袖裏闇搯念珠聲
寄元緒上人姚合
石忩紫蘚牆此世此情凉研露題詩潔銷冰煑茗香閒
雲春影薄孤磬夜聲長何計休為吏從師老草堂
郡中書事寄默然上人前人
郡中饒野思(集作興)過客亦淹晉看月江樓曉尋山石徑
秋竟歸何處老誰免此生愁長愛東林寺(集作子)安禪百
事休
送贈默然前人
出家侍母前至孝自通禪伏日江頭别秋風檣下眠鳥
聲猿更促石色樹相連此路多如此師行亦有緣
寄白石師前人
白石師何在師禪白石中無情雲可比不食鳥難同屨
下蒼苔雪龕前瀑布風相尋未有計只是禮虚空
送僧遊邊前人
師向邊頭去邊人業障輕腥羶齋自潔部落講還成傳
教多離寺隨緣不計程三千世界内何處是無生
寄無可上人前人
十二門中寺詩僧寺獨幽多年松色别後夜磬聲秋見
世果皆熟(集作慮皆盡又作果皆論)來生事更脩終期(集作湏)執瓶鉢
(集作屨)相逐入牛頭
常州贈僧前人
一住毗陵寺師應只信緣院貧人施食忩静鳥窺禪古
磬聲難盡秋燈影(集作色)更鮮仍聞開講日湖上少魚船
送真實上人歸杭州天竺寺前人
石橋寺裏最清凉聞說茅庵寄上方林外猿聲連曉磬
(集作院磬又作磬韻)月中湖色到禪牀他生念我身何在此世唯
師性亦忘几陌相逄千里别青山重疊樹蒼蒼
送無可上人游越前人
清晨相送(集作訪)立門前麻履方袍一少年懶讀經文求
作佛願攻詩句覓成仙芳春山影花連寺觸夜潮聲月
滿船今日送行偏惜别共師文字有因緣
寄靈一律師前人
梵書抄律千餘紙静院焚香獨受持童子病來煙火絶
清泉潄口過齋時
夜尋僧僧遊山未歸于武陵
數歇渡煙水漸非塵俗間泉聲入秋寺月色遍寒山石
路幾廻雪竹房猶閉關不知雙樹客何處與雲閒
訪僧不遇前人
人間唯此路獨得(一作長)綠苔衣及戶無行跡遊方應未
歸平生何限事到此盡知非獨倚松門久隂雲昏翠微
寄無可上人賈島
僻寺多高樹凉天憶重遊磬過溝水盡月入草堂秋穴
蟻苔㾗静藏蟬栢葉稠名山思徧往早晩到嵩丘
寄龍池寺真空二上人前人
受請終南住俱妨去石橋林中秋信絶峯頂夜禪遥寒
草煙藏虎高僧月照鵰霜天期到寺寺置即前朝
寄毗陵徹公前人
身依吳寺老黃葉幾廻看早講林霜在孤禪隟月殘井
通潮浪遠鐘與角聲寒已有南浮約誰言禮謁難
寄默公前人
已知歸白閤山遠曉(集作晩)晴看石室人心静冰潭月影
殘微雲分片滅古木落新乾夜後風飄磬(集作後夜誰聞磬)西
峯絶頂寒
内道場僧宏紹前人
麟德燃香請長安春幾廻夜閒同像寂晝定為吾開講
罷松根老經浮海水來六年雙足履只步院中苔
僻居無可上人相訪前人
自從居此地少有事相關積雨荒鄰圃秋池照遠山硯
中枯葉落枕上斷雲閒野客將禪子依依偏往還
贈莊上人前人(一作耿湋)
不語焚香坐心知道已成流年衰此世定力見他生暮
雪餘春冷寒燈續晝明尋常五侯至敢望下階迎
此詩二百三十五卷重出今已削去注異同為一
作
喜無可上人遊山廻前人
一食復何如尋山無定居相逄新夏滿不見半年餘聽
話龍潭雪休傳鳥跡(集作道)書别來還似舊白髮日高梳
送天台僧前人
遠夢歸華頂扁舟背嶽陽寒蔬脩净食夜浪動禪牀鴈
過孤峯晩猿啼一樹霜身心無别念餘習在文章
送無可上人前人
圭峯霽色新送此草堂人麈尾同離寺蛬鳴暫别秦獨
行潭底影數息樹邊身終有煙霞約天台作近隣
送僧歸天台前人
辭秦經越過歸寺海西峯石澗雙流水山門九里松曾
聞清禁漏却聽赤城鐘妙字研磨講應齊智者蹤
送敡法師前人
度歲不相見嚴冬知出關孤煙寒色樹高雪夕陽山瀑
布寺應到牡丹房甚寒南朝遺跡在此去幾時還
送僧前人
此生披衲過在世得身閒日午遊都市天寒往華山言
歸文字外意出有無間仙掌雲邊樹巢禽時出關
送神邈法師前人
柳絮落濛濛西州道路中相留春忽盡獨去講初終行
疾遥山雨眠遲後夜風遶房三兩樹廻日葉應紅
送慈恩寺霄韻法師謁太原李司空
前人
何故謁司空雲山知幾重磧遥來鴈盡雪急去僧逄清
磬先寒角禪燈徹曉烽舊房閒片石傍着最高松
送知興上人前人
久住巴興寺如今始拂衣欲臨秋水别不向故山歸錫
挂天涯樹房閒(集作開)嶽頂扉下看萬里曉霜海日生微
送安南惟鑒法師前人
講經春殿裏花繞御牀飛南海幾廻度(集作過)舊山臨老
歸觸風香損印霑雨磬生衣雲水路迢遶(集作潮遥蠻草落月濕島)
(松微空水既如彼)往來消息稀
送覺興上人歸中條山兼謁河中李司空
前人
又憶西巖寺秦原草白時山尋樵徑上人到雪房遲暮
壑潭泉凍荒林野火移聞師新譯偈說擬對旄麾
贈僧前人
從來只(一作多)是遊山水省泊禪舟月下濤初過石橋年
尚少久辭天柱臘應高青松帶雪懸銅錫白髮如霜落
鐵刀常恐畫工(一作師)援筆寫身長七尺有眉毫
寄無得頭陀前人
夏臘今應三十餘不離樹下塜間居貌堪良匠抽毫寫
行稱高僧續傳書落澗水聲來遠遠當空月色自如如
白衣只在青門裏心每相親跡且疎
冬日喜緒法師往岐陽禮塔廻
釋無可
久思今欲來雙履滑青苔掃雪從雲起過房禮塔廻句
留閒夜作禪請暫時開欲作孤雲去此時余不才
秋夜寄龍池寺真空二上人前人
夜來思道侣木葉向人飄精舍池邊古秋山月下遥磬
聲徹幾里雲白已終宵未得同居止翛然自寂寥
冬日寄青龍寺源上人(高僧詩作冬夜寄僧)
前人
斂屨入寒竹安禪過漏聲高杉殘子落深井凍痕生罷
磬風枝動懸燈雪屋明何當招我宿乘月上方行
寄興善寺崔律師前人
沐浴前朝像深秋白髮師從來居此寺應(一作未)省有東
池幽石叢圭片孤松動雪枝頃曾聽道語别起遠山思
寄圭峯宗密師前人
絶壑禪牀底泉分落石層霧交高頂草雲影下方燈朝
滿傾心客溪連學道僧半旬(高僧詩作持)時一食此行(高僧詩作)
(事)有誰能
送清徹遊太白山前人
卷經歸太白躡蘚别蘿龕若履浮雲上湏看積翠南倚
身松入漢瞑目月離潭此境堪長往塵中事可諳
送覺法師往中條舊隠前人
夜葉動飄飄寒來話數宵卷經歸物外轉雪下山椒舊
坐杉松大難行石水遥元戎宗内學應就白雲招
送顥法師太原講兼謁李司空
前人
近臘辭精舍并州謁上公路長山忽盡塞廣雪無窮講
席開晴壘禪衣涉遠風聞經諸弟子應滿北門中
冬晩姚諫議宅會送元緒上人歸山
前人
禪客詩家見凝寒忽過還分題廻諫筆留偈出商關盤
徑緣高雪開房在半山自知麋鹿性亦欲離人間
林下對雪送僧歸草堂寺前人
殘臘雪紛紛林間起送君苦吟行迥野投跡向寒雲絶
頂晴多去遥泉凍未聞唯應草堂寺高枕脱人羣
送契公自桂陽赴南海前人
南行登嶺首與俗洗煩埃磬罷孤舟發禪移積瘴開午
飡湘鳥下朝講海人來莫便將經卷炎方去不廻
送知金(集作全)禪師南遊劉得仁
師譽振京城談空萬乘聽北行山已雪南去木猶青夜
嶽禪銷月秋潭汲動星廻期不可定孤鶴在高冥
送智元首座歸蜀中舊山前人
像教得重興因師說大乘從來悟明主今去證高僧蜀
國煙霞異靈山水月澄鄉閭諸善友喜似(一作似喜)見南能
送僧歸玉泉寺前人
玉泉歸故里(集作寺)便老是心期亂木孤蟬後寒山絶鳥
時若尋流水去轉出白雲遲見說千峯路溪深復頂危
寄樓子山雲棲上人前人
一室鑿崔嵬危梯疊蘚苔永無塵事到時有至人來澗
谷冬深静煙嵐日午開脩心知得地京寺未言廻
冬夜寄白閣僧前人
營營不自停(集作相息)暌闊隔年情林下期難遂人間事旋
生鳥棲寒木迥月映積冰清石室焚香坐懸知笑為名
和范校書贈造微上人前人
得性見微公何曾執着空脩心將佛並吐論與儒通曉
潄松杉下宵禪雪月中他生有緣會君子亦應同
寄無可上人前人
省學為詩日宵吟每逹晨十年期是夢一事未成身枉
别山中客殊非世上人今來已如此湏得桂榮新
晩步曲江因謁慈恩寺恭上人
劉得仁
豈曰趨名者年年待命通坐吟青嶂上興起白雲中岸
浸如天水林含似雨風南宗猶有碍西寺問恭公
送偘上人北遊(集作偘上人入秦)朱慶餘
獨去何人見林塘共寂寥生緣聞磬早覺路出塵遥江
雪沾新草秦園發故條心知禪定處石室對(一作映)芭蕉
送僧還太原謁李司空前人
已共隣房别應無更住心中時過野店後夜宿寒林寺
去人煙遠城連塞雪深禪餘得新句堪對上公吟
送僧遊廬山前人
客行皆有求(集作為)師去是閒遊野望携金策禪棲倚石
樓山深松翠冷潭静菊花秋幾處題青壁袈裟濺瀑流
送靈應禪師周賀
寒天仍遠去離寺雪霏霏古跡曾重到生緣不暫歸坐
禪山店迥補衲夜煙微巡禮何時住相逄的是稀
送僧歸靈夏前人
南遊多老疾(一作病)見說講經稀塞寺幾僧在邊城空自
歸帶河衰草斷映月早沙飛却到禪齋後邊軍識衲衣
送僧還南嶽前人
辭僧下水棚因夢嶽鐘聲徑(集作遠)路獨歸寺幾時重到
城風高寒木落雨絶夜堂清自說深居後隣州亦不行
寄林禪師前人
絶頂無禪侣長懷落髮師齋居門掩雪講徹樹生枝沙
井泉澄疾秋鐘韻盡遲里中還受請又爽赤城期
贈如空上人移居大雲寺向中(集作去中)齋(集作齊)
前人
竹溪人請住何日向中峯瓦舍山情少齋心病色濃臘
高移坐次菊淺露行蹤來往(一作嘗記)湓城下三年兩度逄
絶粒僧前人
一齋難過日况復更休糧養力時行道聞鐘不上堂唯
留煨藥火不寫化銀(一作金)方舊有山厨在從僧請作房
贈幻法師前人
北京一别後吳越幾聽砧住久白髮(一作髭)出講長枯葉
深(集作黃葉深)香連隣舍像聲徹遠巢禽寂默聞高道(集作寂默)
(應難問)何人是(集作識)此心
四明蘭若贈寂禪師前人
叢木開風徑過從白晝寒舍深原草合茶疾竹枝乾夕
雨生眠興禪心少話端頻來各無事盡日坐相看
送忍禪師歸廬嶽前人
浪匝湓城嶽壁青白頭僧去掃(一作掩)禪扃龕燈度雪補
殘衲山日上軒看舊經瀑布下冰寒溜澁薜蘿逄雨曙
煙腥已知身事非吾道甘卧荒齋竹滿庭
文苑英華卷二百二十二
