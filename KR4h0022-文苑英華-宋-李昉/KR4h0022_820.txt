文苑英華卷八百二十一宋李昉等編
釋氏五
幢
尊勝幢記一首
如信大師功德幢記一首
方丈(西軒附)
廬山東林寺觀音方丈記一首
西軒記一首
僧
大智禪伯碑隂記一首
信州南巖草衣禪師宴坐記一首
東都龍興寺鎮國般舟道場均上人功德記一首
嵩嶽珪禪師影堂記一首
幢
尊勝幢記穆員
我生同氣者七人先五後二兄姊弟妹半之不弔天降
割于我今年春夏次妹安國寺大德尼伯姊前烏程令
弘農楊夫人逾月繼酷先是兩兄郴州刺史贊前右補
闕貶連州司馬質從官於遠員洎弟妹前監察御史賞
前監察御史河東裴某妻痛支體一斷終天不續乃相
與鬻衣尾直揭兹靈幢願得輕風微塵洎日月度影之
所及也深兹至念慘與之怛(一作俱)然則巍巍永永斯乎
(一作期受)風土日月相無極焉是幢也實表安國之塔伯姊
之隧貞元六年秋七月七日前侍御史穆員記
如信大師功德幢記白居易
有唐東都臨壇開法大師長慶四年二月十三日終于
聖善寺華嚴院春秋七十有五夏臘五十二是月二十
二日移窆于龍門山之南岡寶歷元年某月某日遷葬
于奉先寺附其先師塔廟穴之上不封不樹不廟不碑
不勞人不傷財唯立佛頂尊勝陀羅尼一幢高若干尺
圍若干尺六隅七層上覆下承佛儀在上經呪在中記
讚在下皆師所囑累(集作果)而門人奉遺志也師姓康號
如信㐮城人始成童受蓮華經於釋巖既具戒學四分
律於釋晤後傳六祖心要於本院先師淨心名楞伽俱
舍百法經根論披閱(集作經根論枝又作經論披閱)罔不通焉繇是禪
與律交修定與慧相養蓄為道粹揭為僧豪自建中訖
長慶凡九遷大寺居十輔大德位涖法會主僧盟者二
十二年勤宣佛命卒復祖業若貴賤若賢愚若中小大
乘人遊我門繞我座禮我足如羽附鳳如水會海於戲
非夫動為儀言為法心為道場者則安能使化緣法衆
悦隨欣戴一至於是耶同學大德繼居大(集作夲是)院者曰
智如弟子上首者曰嚴隠暨歸靖(一作精)藏周常賁懷嵩
圓恕圓昭(獨本作照)貞操等若干人聚謀幢事琢刻既成將
師治(集作理)命請蘇州刺史白居易為記記既訖因書二
四句偈以讚云
師之度世以定以慧為醫藥師救療一切師之闍維不
塔不祠作功德幢與衆共之
方丈
廬山東林寺觀音方丈記釋元楚
觀音於諸先覺猶孔門之有亞聖其悲智應用鴻纖毫
億刹常如視諸掌是以郢川屈殳因伯兄宗厚上人為
空王入室弟子手足相愛嘗得聞斯語遂捨二十萬於
新殿東南造觀音方文一間四(一作兩)厦西嚮峻棟嵒嵒
間出廊廡又以香泥像普門功德克類端莊天飾梵儀
如語如嘿危冠百寶風容動摇式繄拳拳靈貺斯在俾
愚菲薄旌寘堅貞愚無文苟欲贊其播植善稼於斯而
已矣噫兹寺也自晉于唐五百餘載以土木有壊因而
造(一作去)之者數也真風未弭因而復之者時也由是前
九江太守給事中博陵公奉詔指撝之舊龍象三十人
經營建立之方三四年基構宏壯特新前降(一作際)遂得
鑪峰增色圖牒再張車盖貴游結轍林下逢迎相賀輝
動巖軒挹虎溪之波瀾清麈尾之風韻閱繹故事飽飫
前生從容吟嘯而去若是則安知来者之無柴桑乎往
者之無鴈門乎矧馨香庭實千花雪明重修白社期在
旦夕矣愚江干宿(一作暮)齒常夢寐舊岑力抒肺腸遠謝
泉石亦厚公之惠也以唐十六葉聖宣皇帝大中六年
壬申春二月十五日江夏僧元楚記
西軒記柳宗元
永貞中余名在黨人不容於尚書省出為邵州道貶永
州司馬至則無以為居居(文粹作寓)龍興寺西序之下余知
釋氏之道且久固所願也然余所庇之屋甚隠蔽其戶
北面(集粹作向)居昧昧也寺之居於是州為高西序之西屬
當大江之流江之外山谷林麓甚衆於是鑿西墉以為
戸戸之外為軒以臨羣木之杪無所不矚不徙席不運
几而得大觀夫室向者之室也席與几向者之處也向
也昧而今也顯豈異物耶因悟夫佛之道可以轉惑見
為真智即羣迷為正覺捨大闇為光明夫性豈異物耶
孰能為余鑿大昏之墉闢靈照之戸廣應物之軒者吾
將與為徒遂書為二其一志諸戸外其一以貽選上人
焉
僧
大智禪伯碑隂記楊伯成
夫道非言言以明道也空非相相以泯空也禪師彌天
宜符曠劫傳中出等等騰(一作勝)非非適来時也適去順
也上自宸扆下達蒸黎纔仰青蓮之光旋驚白林之會
中書侍郎嚴公探秘藏決詞江洋洋兮文宗昭昭乎靈
迹某殊昧先覺忝在後塵糾合羣公激揚衆美豈翰墨
以云朽將金石以齊固所為(一作謂)非六經曷以明夫子
也非四偈曷以曉真如也凡捨淨財者人具顯爵里于
時歲在辛已五月庚戌朔十八日丁夘皇唐開元十七年
傳中(一作傳印)
信州南巖草衣禪師宴坐記權德輿
信州南巖有清淨宴坐之地而禪師在焉師所由来莫
得而詳初州人析薪者遇之于中野(文粹作野中)其形塊然
與草木俱咨於州長乃延就兹地三十年矣州人不知
其所以然也遂以草衣號焉足不蹈地口不嘗味日無
晝夜時無寒暑寂默之境一䋲牀而已萬有囂然此心
不動其内則以三世五藴皆從妄作然後以無有法諦
觀十二因緣於正智中得真常真我方寸之地湛然虚
無身及智慧二俱清淨微言軟語有時而聞涉其境之
遠近隨其根之上下如雨潤萬物風行空中履其門皆
獲趣入若非斡玄機於無際窮實相之源底則四時攻
於外百疾生於内矣古所謂遺物離人而立於獨者禪
師得之嗚呼世人感(集作惑)物以遊心心遷於物則利害
生焉吉凶形焉牽攣羈(集作料鞿)鎻蕩而不復至人則返静
於動復性於情夭夀仁鄙之殊由此作也斯盖世諦之
一說耳於禪師之道其猶稊稗耶建中二年予以使役
道于上饒時左司郎崔公出為郡佐探禪師之味也熟
為予詳言之拂拭纓塵攜手接足洗我以善得於儀形
且以為楞嚴之妙旨毗耶之密用皆在是矣又焉知此
地之宴坐不為他方之說法乎故粗書聞見以志于石
東都龍興寺鎮國般舟(一作共下同)道場均上人功
德記穆員
按經文我以神力供養不如以身供養故曰若能然手
指乃至足指者是名第一之施盖菩薩之行也今我上
人以兩臂為爐爇香千度用芬苾蕭膋之義以簡萬望
夫以百福莊嚴之重千度焚燒之苦與夫一指之功不
為多乎又刺體之血以嚴經像若素為塗若繪為綵若
寫為墨凡成就阿彌陀佛一軀觀音勢至二善二菩薩
各二事經千卷經(一有稱字)以皮為紙以血為墨書寫經戒
亦菩薩之行也曷若加之圖像三十二相八十種好盡
取諸身乎上人姓王氏東周河南人七歲喪所恃十一
喪所怙童蒙孤子無兄弟之親自毁其生用集封樹已
而嘆立身揚名無逮既往乃發大弘誓以報罔極大歷
五年始居龍興寺鎮國般舟道場爾来足不踰閾者垂
三十載其為業也形不住心夜不息晝外不舍百刻之
一中不遷萬化之二勞其形與天健精其志與日新蹈
極樂於自(闕)之操前後以一月有一旬有九(一作五)日為
一息者不記百數其願以本尊本以願為願其病以衆
生之病我為病我生未已我病曷祛我病未祛我願曷
已然則大慈大悲之誓竟我願云竟無邊生生之苦盡
我病焉盡我生有滅我願與生生俱生我形或勞我心
與極樂無極巍巍乎可思量哉員太夫人河東郡太夫
人性合真如業通禪寂嘗謂學者千萬達者二三苟未
至於心離有無迹超生滅則苦行為難為至誠格諸天
念嚮羣聖亦足使見聞聳善遠邇歸心况乎蚩蚩廻向
之徒聞道甚稀睹相且衆則上人所以持本教濟衆生
與夫禪門諸祖迭為舟梁可無媿矣又懼夫物之尤者
見異於類行之殊者或疑於常申命小子以紀精(一作積)
苦之能所以題之於此貞元十年五月二十五日前侍
御史河南穆員記
嵩嶽珪禪師影堂記許籌
籌僅童知佛業儒雜老莊德慕玄空(一作究)靡極營儒身
及進士第一年尉告成明年遊是嶽謁律德唯珙上人
引將布覽至珪大師影堂珙公曰子嘗識珪公覺(疑衍)否
曰未云珪公覺道靈威莫可周名獨有嶽神為大師移
植松栢於東巖事碑塔所不書珪公之誠(一作誡)杜從祅
也且佛說羣經事又焉可徇珪公謙勝哉珙欲頌之患
辭不文子進士也矧僅童知佛尚(一有書字)信珪公謙勝乎
籌唯蔵惑偶得嵩陽居士喻應真與洛陽處士陳惟復
書言岳神為珪公植樹事甚備曰大師法諱元珪俗姓
李氏伊闕縣人也太宗朝甲辰歲生高宗代癸亥歲具
戒玄宗帝丙辰歲化滅歴年七十三始隸閒居寺習律
安少林味禪後廬龐塢將化謂其徒仁素曰吾始志閒
居寺東嶺我滅爾必塔吾骸于兹開元十一(一作二)年素
力允師之志喻陳二高士曰大師嘗寂定結廬戔山巖
(一作卜廬於岳之龐塢)時岳神輕步謁大師大師覺精神不世謂
曰仁者胡来而復何往(一作善来仁者胡為而至)神曰師寧識我耶
大師曰吾觀佛與衆生等吾一目之豈分别識(一無此字)耶
神曰我斯(一作此)岳神也能以怪(一作生)死痛害(一無此五字)生
死於人師安得一目我哉大師曰汝能生於人(一無此五字)
吾本不生汝焉能死吾視身與空等視吾與汝等汝能
壊空與汝乎苟能壊空及壊汝(闕)則不生不滅也汝尚
不能若(一作如)是又焉能生死吾也(一作邪)神稽首禮曰我
亦聪明正直於餘神而謂是神(一無此四字)豈(一作詎)知師有
廣大過空之智辨也(一作乎)願授以正戒梯拔世間(一作令我)
(度世)大師曰神(一作汝)既乞戒即既戒也所以者何戒外無
戒又何戒哉神曰此理也非濟岸梯杭之事(七字一作我聞茫昧)
止求師戒我身為門弟子大師辭不獲即為張座焚香
秉爐正几曰付汝五戒汝(一作若)能奉持即應曰能不能
即曰否神曰敬奉戒(一作謹受教)大師曰汝能不婬乎神曰
亦娶也大師曰非為(一作謂下同)此也謂無羅欲也神曰能
大師曰汝能不盗乎神曰何乏我也焉有盗取哉大師
曰非為此也謂嚮取(二字一作嚮)而福淫不供而禍善也神
曰能大師曰汝能不殺乎神曰正柄在居(一作實司其柄)焉曰
不殺大師曰非為此也謂有濫誤混疑(一作疑混)也神曰能
大師曰汝能不妄乎神曰我本正直焉能有妄乎大師
曰非為此也謂先後不合天心也神曰能大師曰汝能
不遭酒敗乎神曰力(一無力字)能大師曰如上是為佛戒也
又言以有心奉持而無心拘縶以有心為物而無心想
身如能是則先天地生不為精後天地死不為老跳身
為帝王不為崇高命子為輔相不為富貴(一無此十八字)終日
變化而不為動畢竟(一作盡)寂默而不為休悟此則雖娶
非妻也雖嚮(一作鄉)非取也雖柄非權也雖作非故也雖
醉非惛也若能無心與萬物則羅欲不為淫福淫禍善
不為盗濫誤混疑(一作疑混)不為殺先後違天不為妄惛荒
顛倒不為醉是為(一作謂)無心也無心則無戒無戒則無
心無衆生則無我無我則無汝(十一字一作并無佛無衆生無汝及無我無汝)
孰能(一作為)戒哉神又曰我神通亞佛大師曰汝神通十
句五能五不能佛神通(二字作則)一十句七能三不能神竦
然避席跪唘曰可得聞乎大師曰汝能拔(一作戾)上帝東
天行而西七曜乎神曰不能又(一作師)曰汝能奪地祗融
五岳而結四海乎神曰不能大師曰是為(一作謂)五不能
也佛能空一切相皆滅萬法(一作成萬法智)而不能即滅定業
佛能知羣有性窮億劫事而不能化導無緣佛能度無
量有情而不能盡衆生界(英華無此十八字止作遷抑自然)是為三不
能也定業亦不能(一無此字)牢久無緣亦謂一期衆生界本
無增減(十三字英華作自然亦不能彌極)恒(一作亘)無一人能主有法有
法無主是謂(一作為)無法無法有(一作無)主是為(一作謂)無心
如我悟(一作觧)佛亦無神通也但能以無心通逹一切法
爾岳神頓首作禮曰我誠淺昧未聞空義大師指我戒
我我當化矣(十字一作師所授戒我當奉行)更何業因何拘塵界(一無此八)
(字)我(一作今)願報慈德效我所能大師曰吾觀身無物觀
物(一作法)無常法窟(一無此二字)塊然更有何欲神曰師必命
我為世間事展我小神功使已發心初發心未發心不
信心必信心五等人目我神蹤知有佛有神有能有不
能有自然有非自然者也(一無此字)大師曰無為是無為是
神曰佛亦使神護法師寧隳叛佛耶須請告我(四字一作須隨)
(意垂誨)大師意不獲遂(三字一作不得已而)言曰東岳(一作巖)寺之障
也莽然無樹北岫有之而能(能字一作皆非)屏擁汝能神力移
北樹於東嶺乎神曰謹奉(一作已聞)命矣又陳我假昏夜風
雷擺摇震運(十二字一作然昏夜願間必有喧動)師無駭即作禮辭去
大師門送且觀之見儀衛逶迤如王者象(象字一作之狀)又復
碧烟紅霞紫風皓氣錯散四遠(十四字一作嵐靄煙霞紛紜間錯)幢幡
鉞(一作環)珮凌高寢空(四字一作凌空隠没焉)其夕果有迅(一作暴)風
吼雷奔雲震電大壯棟宇岌嶪將圯定僧瞻動牙捉仆
叫(十八字一作棟宇摇動宿鳥聲喧)大師安(一作謂)衆曰無怖無怖神與
我相契矣啓(一作詰)旦和霽則北巖松檜(一作栝)盡移東嶺
森然行植焉而(一無此字)大師謂其徒曰吾歿有塔我者有
碑我者無紀是事(十四字一作吾歿後無令外知若為口實)人將祅我也籌
得開元中喻陳二居士狀(一有將字)師之行因珙公請為影
堂記遂群而書之
此篇英華自結廬而下多脱誤今以景德傳燈錄
增入其異同注為一作
文苑英華卷八百二十一
