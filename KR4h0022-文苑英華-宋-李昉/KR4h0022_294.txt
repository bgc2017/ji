文苑英華卷二百九十四宋李昉等編
行邁六
李紳二首姚合一首
袁不約一首朱慶餘一首
于武陵六首賈島四首
釋無可一首劉得仁一首
温庭筠四首方干四首
李洞二首杜牧六首
許渾六首雍陶二首
李商隠三首薛逢一首
姚鵠一首項斯一首
趙嘏七首馬戴八首
顧非熊三首薛能五首
李羣玉一首張祜三首
過鍾陵(余長慶三年除江西觀察使奉詔不之任)李紳
龍沙江尾抱鍾陵水郭津橋晚景澄江對楚山千里月
邨連漁浦萬家燈省抛雙旆辭榮寵遽落丹霄起愛憎
惆悵舊遊同草露却思恩顧一沾膺
初出淝口入淮前人
東風五日雪初晴淝口冰開好濯纓野老擁途知意重
病夫抛郡喜身輕人心莫厭如弦直淮水長憐似鏡清
廻首夕嵐山翠遠楚郊煙樹隱襄(一作憶層)城
客行姚合
客行無定處多在路岐間馬是賖來貴僮緣借得頑詩
書愁觸雨店舍喜逢山舊業嵩山下三年不得還
離家袁不約
步步遠晨昏悽心出里(集作獨出)門見烏唯有淚看(集作問)鴈
更傷魂宿酒寧辭(集作添愁)醉廻書諱苦言野人應怪笑不
觧愛田(集作樂丘)園
嶺南路朱慶餘
越嶺向南風景異人人傳說到京城經冬來往不踏雪
盡在刺桐花上行
南遊于武陵
窮秋幾日雨處處生蒼苔舊國寄書後凉天逢鴈來露
繁山草濕洲暖水花開去盡同行客一帆猶未廻
南遊有感前人
杜陵無厚業不得駐車輪重到曾遊處多非舊主人東
風千里樹西日一洲蘋又渡湘江水湘江水復春
西歸前人
不繫與舟閑悠悠吳楚間羞將新白髮却到舊青山一
葉忽離樹幾人同入關長安有家住秋至又西還
早春山行前人
江草暖初綠鴈行皆北飛異鄉那久客野鳥尚思歸十
載過如夢素心應已違行行家漸遠更苦得書稀
客中前人
楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀
夜泊湘江前人
北風吹楚樹此地獨先秋何事屈原恨不隨湘水流凉
天生半月竟夕伴孤舟一作南行客無成空白頭
旅遊賈島
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐默然(以下四篇)
(並見集本)
早行前人
早起赴前程鄰鷄尚未鳴主人燈下别羸馬暗中行踏
石新霜滑穿林宿鳥驚遠山鍾動後曙色漸分明
巴興作前人
三年未省聞鴻呌臘月何曾見草枯寒暑氣均思白社
星辰位正憶皇都蘇卿持節終還漢葛相行師自渡瀘
鄉味朔山林果别北歸期掛海帆孤
上谷旅遊前人
世難那堪恨旅遊龍鍾更是對窮秋故園千里數行淚
隣杵一聲終夜愁月到寒忩空皛晧風翻落葉更颼飀
此心不向常人說倚識平津萬戶侯
竹溪水晩次神灘阻風釋無可
驚風山半(集作半山)起舟子忽停橈岸荻吹先亂灘波落更
跳(闕)今欲暮過島忽明朝若盡平生趣東浮看石橋
早行劉得仁
萬類半已動此心寧自安月沉平野盡星隱曙空殘馬
渡横流廣人行湛露寒還思猶夢者不信早行難
商山早行温庭筠
晨起動征鐸客行悲故鄉雞聲茅店月人跡板橋霜槲
葉落山路枳花明驛檣因思杜陵夢鳬鴈滿廻塘
利州南渡前人
澹然空水帶斜暉曲島蒼茫接翠微坡上馬嘶看棹去
柳邊人歇待船歸數叢沙草羣鷗散萬頃江田一鷺飛
誰觧乘舟尋范蠡五湖煙水獨忘機
經(集作過)五丈原前人
鐡馬雲鵰共(集作鵰久)絶塵柳隂高壓漢宫(集作營)春天清殺
氣屯關右夜半妖星照渭濱下國卧龍空寤主中原得
(集作逐)鹿不由人象床錦(集作空)帳無言語從此譙周是老
(集作舊)臣
過分水嶺前人
溪水無情似有情入山三日得同行嶺頭便是分流處
惜别潺湲一夜聲
旅次錢塘方干
此地是鄉國堪為終日(集作朝夕)吟雲藏吳相廟樹引越山
禽潮去(集作落)海人散鍾遲秋寺深我來無舊識誰見寂
寥心
金州客舍前人
卷箔雲(集作羣)峯暮蕭條未掩關江流嶓冡雨帆(集作路)入
漢隂(集作家)山落葉欹眠後孤砧倚望間此情偏耐醉難
遣酒罍閒
東陽道中作前人
百花香氣傍行人花底垂鞭日易曛野火不知寒食節
穿林轉壑自燒雲
蜀中前人
遊子去遊多不歸春風酒味勝餘時閑來已伴巴兒醉
荳蔲花邊唱竹枝
河陽道中李洞
衝風仍躡凍提轡手頻呵得事應湏早愁人不在多雪
田平入塞煙郭曲隨河翻憶江濤裏船中睡蓋蓑
蕃寇侵逼南陽道中前人
雲陽三萬騎南赴疾飛鷹廻磧星低鴈孤城月伴僧敲
關通漢節傾府守河冰無處論邊事歸溪夜結罾
途中作杜牧
綠樹南陽道千峯勢遠隨碧溪風慢(集作澹)態芳樹雨隂
姿野渡雲初暖征人袖半垂殘花不一醉行樂是何時
泊秦淮前人
煙籠寒水月籠沙夜泊秦淮近酒家商女不知亡國恨
隔江猶唱後庭花
秋浦途中前人
蕭蕭山路窮秋雨淅淅江風一片蒲為問寒沙新到鴈
來時還在杜陵無
汴河阻風絶句前人
千里長河初凍時玉琦瑶珮響參差浮生一似冰底水
日夜東流人不知
春盡途中前人
田園不事來遊宦故國誰交爾别離獨倚關亭還把酒
一年春盡送春時
自宣城赴官上京前人
瀟洒江湖十過秋酒杯無日不封侯(集作遲留)謝公城畔溪
驚夢蘇小門前柳拂頭千里雲山何處好幾人襟韻一
生休塵冠掛却知閑事終把蹉跎訪舊遊
南遊泊松江渡許渾
漠漠故宫地月凉風露幽鷄鳴荒戍曉鴈過古城秋楊
柳北歸路蒹葭南渡舟去鄉今已遠更上望京樓
洛陽道中前人
洛陽多舊迹一日幾堪愁風起林花晩月明陵樹秋興
亡不可問自古水東流
晚泊七里灘前人
天晩日沉沉歸舟繫柳隂江村平見寺山郭遠聞砧樹
密猿聲響波澄鴈影深榮華暫時事誰識子陵心
晚(集作曉)發鄞江渡寄韓訢(集作崔韓二先輩)前人
南北信多岐生涯半别離地窮山盡處江泛月(集作水)寒
時霧曉(集作霧晚)蒹葭重霜晴橘柚垂無勞促廻棹千里有
歸(集作心)期
曉發天井關寄李師晦前人
山在水㴞㴞流年欲二毛湘潭歸夢遠燕趙客程勞露
曉紅蘭重雲晴碧樹高逢秋正多感萬里别同袍
早發洛中次甘水前人
帶月飯行侣西遊關塞長晨雞鳴遠戍宿鴈起寒塘雪
(集作雲)卷四山雪霜(集作風)凝千樹霜停驂一廻首隱隱見
嵩陽
蜀路倦行因有所感雍陶
亂峯碎石金牛路過客應騎鐡馬行白日欲斜催後乘
青雲何處問前程飛蝇一一皆先去度鳥雙雙亦遠鳴
蹇步不惟傷旅思此中兼見宦途情
到蜀後記途中經歴前人
劒峯重疊雪雲漫憶昨來時處處難大散嶺頭春足雨
褒斜谷裏夏猶寒蜀門去國三千里巴路登山八十盤
自到成都燒酒熟不思身更入長安
昭州李商隱
桂水春猶早昭州日正西虎當官渡(集作路)鬭猿上驛樓
啼䋲爛金沙井松乾乳洞梯鄉音呼(集作吁)可駭仍有酒
(集作醉)如泥
商於前人
商於朝雨霽歸路有秋光背塢猿收果投巖麝退香建
瓴真得勢横戟豈能當割地張儀詐謀身綺季長清渠
州外月黃葉廟前霜今日看雲意依依入帝鄉
東還前人
自有仙才自不知十年長夢採華芝秋風動地黃雲暮
歸去嵩陽尋舊師
曉發姚鵠
旅行宜早發况復是南歸月影緣山盡鍾聲隔水微殘
星螢共失落葉鳥和飛去去渡南曉村中人出稀
曉發昭應項斯
行人見雪愁初作帝京遊野店開偏早鄉魂去未收燭
殘催卷席手冷怕梳頭是物寒無色湯泉秪自流
經無錫縣醉後吟趙嘏
客過無名姓扁舟繫柳隂窮秋南國淚殘日故鄉心京
洛衣塵在江湖酒病深何湏覓陶令乘醉自横琴
東歸道中二首前人
平生事行役今日始知非歲月老將至江湖春未歸傳
家有天爵主祭用儒衣何必勞知已無名亦息機
二
未明喚僮僕江上憶殘春風雨落花夜山川驅馬人星
星一鏡髮草草百年身此日念前事滄洲情更親
旅次商山前人
役役依山水何曾似問津斷崖如避馬芳樹欲留人日
夕猿鳥伴古今京路塵一枝甘已失辜負故園春(集作惆悵)
(故園春)
發剡中(武德中置嵊州)前人
正懷有謝俯長流更覧餘封識嵊州樹色老依官舍晚
溪聲凉傍客衣秋南巖氣爽横郛郭天姥雲晴拂寺樓
日暮不堪還上馬蓼花風起路悠悠
江上(絶句詩選作西江)晚泊前人
茫茫靄靄失西東柳浦桑村處處同戍鼓一聲帆影盡
水禽飛起夕陽中
度商山晩靜(集作净)前人
和如春暖靜如秋五月商山是勝遊當晝火雲生不得
一溪分作萬重流
夕發邠寧寄舒從事(闕)半酬走白馬(又玄集作飲酬走馬)
(别)馬戴
半酣走白馬别後鎻邊城日落月未上烏棲人獨行方
馳故國戀復愴長年情入夜不能息何當閑此生
夜下(前篇作入)湘中(已見一百六十四卷)前人
入夜别(前篇作人夜到)鳴棹下(前篇作孤棹入)嘶鴻(前篇作鳴鴻)行值(前篇作行)
(抵)
客行前人
路岐長不盡客恨杳難通蘆葉晚汀雨柳花南浦風亂
鍾鳴鳥(一作嘶馬)急殘日半帆紅却羡漁樵侣閑歌谿谷中
旅次夏州前人
嘶鴻發相國行次夏王臺鎻郡雲隂暮鳴笳燒色來霜
繁邊上宿鬢改磧中廻悵望湖沙曉驚蓬朔吹催
夕次淮口前人
天涯孤光盡木末羣鳥還夜久遊子息月明岐路閑風
生淮水上帆落楚雲間此意竟誰見行行悲故關
早登故山作前人
雲門夾峭石石路蔭長松谷響猿相應山深水復重飡
霞人不見採藥客猶逢獨宿靈潭側時聞岳頂鍾
江行前人
吳楚半秋色渡江逢葦花雲深帆影盡(一作落)風逼鴈(一作)
(鳥)行斜赤燒開峯翠(一作夕照開峯翠)寒潮蕩(一作漾)浦沙余將
何住海(一作自將何所往)孤嶠擬(一作海嶠欲)營家
早發故園前人
論别在中夜登車離故鄉曙鍾寒出岳殘月&KR1199;凝霜風
篠條多折沙雲氣盡黃行逢海西鴈零落不成行
經杭州顧非熊
郡郭遶江濆人家近白雲晚濤臨檻看夜艣隔城聞浦
轉山初盡虹斜雨未(一作半)分有誰知我意心緒逐鷗羣
秋日陜州道中作前人
孤客秋風裏驅車出陜西關河午時路村落一聲鷄樹
勢標秦遠天形到岳低誰知我名姓來往自凄凄
經河中前人
一望蒲城路關河氣象雄樓臺山色裏楊柳水聲中思
起懷吳客行斜向磧鴻我來尋古跡唯見舜祠(一作遺)風
分水嶺望寶(集作靈)峯作薛能
勞(集作干)尋萬仞峯靈寶號何從盛立同吾道貪程阻聖
蹤嶺竒應有藥壁峭盡無松那得休於市(集作是)蹉跎亦
卧龍
初發嘉州寓題前人
勞我是犍為南征又北移唯聞杜鵑夜不見海棠時在
闇曾無負含靈合見(集作有)知州人若愛樹莫損召南詩
彭門道中作前人
嗚嗚吹角貳師營日落身閑笑傲行盡覺文章尊萬事
却嫌官職剰雙旌終休未擬降低屈遇便還湏致太平
頻向水樓誰會我泗濱浮磬好同聲
將赴鎮過太康縣有作前人
纔入東郊便太康自聽何暮豈龔黃晴村透日桑榆影
晚露濕秋禾黍香十萬旌旗移巨鎮二三輗軏負孤莊
時人欲識征東將看取攙搶落大荒
褒斜道中作前人
十驛襃斜到處慵眼前常似接靈蹤江遥放(詩選作定)入傍
來水山豁猶藏向後峯鳥徑惡時應立虎畬田閑日自
燒松行吟却誚公車使(集作役)夜發星馳半不逢
雲安李羣玉
灘惡黃牛吼城孤白帝秋水寒巴字急歌迥竹枝愁樹
暗荆王館雲昏蜀客舟瑶姬不可見行雨在高丘
旅次石頭岸張祜
行行石頭岸身事兩相違舊國日邊遠故人江上稀水
聲寒不盡山色暮相依惆悵未成語數行鵶又飛
將之衡陽道中作前人
萬里南方去孤舟泛自(一作自貶)身長年無愛物深話少情
人醉卧襟長散閑書字不真衡陽路猶遠獨與鴈為賓
江上旅泊(集作江南)
楚塞南行久秦城北望遥少年花已過衰病柳先彫客
淚收廻日鄉心寄落潮殷勤問春鴈何處是煙霄
文苑英華卷二百九十四
