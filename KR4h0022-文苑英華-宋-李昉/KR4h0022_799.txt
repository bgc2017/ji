文苑英華卷八百宋李昉等編
廳壁記四
藩鎮(觀察附)
河西節度使廳壁記一首
邠州節度使廳壁記一首
黔州觀察使新廳壁記一首
州郡上
道州刺史廳壁記一首
江州刺史廳記一首
杭州刺史壁記一首
衢州刺史壁記一首
常州刺史壁記一首
藩鎮(觀察附)
河西節度使廳記楊炎
皇帝肇建節制之任位以上將主四方之兵濟河而西
五侯四將十有六縣大海磅礴乎終始山河廻流其左
右旄頭虎力之勁劔服穹廬之長煌煌乎長轂千乘横
合萬里皆主乎是邦故秦已上為戎都漢已下為巨防
有城府襟帶焉有良將大勲焉有五都汚雜焉其風悍
其國險鮮車龍服囂然相蕩非古之戰守曷以成其業
而樹其風者哉昔在武德之初上用雄武大才則我隴
西李王肅明乎神化大冡宰宇文公駙馬喬公出將我
前軍中興之後循吏繼作則館陶侯郭公鷞鳩氏司馬
公相國韋公蕭公庶績交脩以被昇平之化當今王室
多故雲海沸騰則僕射哥舒公以縱横之竒判緫軍國
其意者將復用雄武大才乎君子曰武德之官神以略
其化咸(疑衍)中興之政儉以行其俗阜當今之理動以闔
其人安宜乎盡天下之才隨質文之變以永來裔大康
乎斯時天寶十二年夏六月記
邠州節度使廳記鄭處晦
邠為古國其俗質而厚其人朴而易理業尚播種畜擾
有后稷公劉之遺風始皇并天下地屬喬輔後漢析為
新平郡後魏改置豳州國朝因之開元中詔以幽幽為
疑因改為邠天寶已前大平歲久西通伊凉萬里而遠
邠實為近郡申王薛王以親賢之貴居之太尉房公以
盛德之重居之洎逆胡勃起幽朔西戎塵坌蕩湧乘艱
難際盗據河右蕃兵去王城不及五百里邠由是為邊
郡斥候近郊鎮要害大歴中尚父汾陽王始以朔方軍
壯其威容後益選武勇驍健有膽决竒謀者繼之今天
子三年西戎欵關獻河湟數州故地西鄙益拓邠為近
蕃上念兵戎方息邊備愈遠始詔司空白公由丞相府
持節來鎮丞相功成繼命文雅忠恕之風煦然而起邊
人若寢窹拭目心意蘇醒始知禮讓文化之為急務廷
議以我季父尚書公前為夏帥夷甿乂安寇盜弭息儲
廪果實兵械果完懋賞休績遷鎮是軍季父又以理夏
之政移之於邠邠人嬉嬉薰為太和嘗覩屋壁志前帥
是軍者之名氏因曰曩之帥此者豈不知是耶始務公
車而角材堅壘末暇及此爾吾既承數君子大理之後
敢不勤督吾之未至者况今戎醜既夷不宜獨以鳴鼓
鼙教擊刺為事因命䟽自開元已來刺是郡帥是軍者
追書于屋壁季父尚書公曰吾思將有以警于吾前警
于吾後者邠之土實婦人無桑績不能自衣朔方之軍
䧺男子勇於公戰無他業以自厚故郡之人以耕稼為
事軍之卒以勇敢得賞後之撫于人者宜勉農畆時其
徵調人不擾而完富矣師于軍者宜嚴其刑賞時其衣
食卒不驕而勇敢矣人既完富卒既勇敢生聚之訓練
之吾知青海之西不數年為内郡矣命處誨記其始終
序于前後處誨謹以季父之言志于後將允於後之人
俾無怠大中二年三月二十日記
黔州觀察使新廳記權德輿
古者諸侯路寢成則考之今刺史頒詔條而都府兼支
郡辯章命令必有攸處署者位之表也一方之所屬目
焉黔中為椘西南徼道在漢為武陵莊蹻循江以略地
唐蒙浮船以制越五溪襟束為一都會長人者急之則
愁擾以走險緩之則横猾而犯禁故分命者得持節按
部而輯綏之視他邦授律之不若也元和二年夏四月
制詔商州刺史隴西李君以忠執法剖符兹土凡四使
十五郡五十餘城裔夷巖險以州部脩貢職者又數倍
焉察廉經理招徠教化以柔遠人以布王澤先是兵火
焚如之後公堂庳陋延士接賓禮容不稱君乃規崇搆
開華軒西廂(集作清)東序靚深弘厰廣厦翼張長梁翬飛
脩廊股引麗譙對起自堂徂庭陟降攸寧耀&KR1544;爽乎光
明宣慈龢以洽平君子謂福黔人於此堂也信矣李君
敏肅而才代為宗室吏師先尚書嘗繇大農賦政於此
凡七易守臣而君嗣其職老壯感泣猶鄭人宜桓武之
世焉君之長夀安也則泉噴玉在湖也則亭白蘋在商
也則舘丹水皆得勝槩流為詠謌及兹則興事任力休
嘉弘大此(集作此是)物此志惠于(集作於)斯人其他可知也其
陟明可前知也書事以志美其古史記之遺乎三年冬
十月兵部侍郎權德輿記
州郡上
道州刺史廳記元結
天下太平方千里之内生植齒類刺史能(集作乃)存亡休
戚之天下兵興方千里之内能保黎庶能攘患難在刺
史耳凡刺史若無文武才略若不清廉肅下若不明惠
公直則一州生類皆受其(集作辱災)害於戲自至此州見井
邑丘墟生人幾盡試問其故不覺涕下前軰(文粹作政)刺史
或有貪猥惛弱不分是非但以衣服飲食為事數年之
間蒼生蒙以私欲侵奪兼之公家驅廹非奸惡強富殆
無存者問之耆老前後刺史能恤飬貧弱專守法令有
徐公履道李公廙而已遍問諸公善或不及徐李(文粹有二)
(公二字)惡有不堪說者故為此記與刺史作戒自置州已
來諸公改授遷黜(集作絀)則舊記存焉
江州刺史廳壁記獨孤及
古者國有史氏君舉必書倚相董孤史鰌史嚚(集作賀非)即
其人也秦已(集作已)來國化為郡史官廢職策牘之制寢
滅記事者但用名氏歲月書於公堂而春秋檮杌存乎
屋壁其來舊矣是州也在荆之域于潯之陽西(集作江)從
岷山東注渤澥洪濤至是𣲖分為九而廬山湓水周乎
雉堞洞庭彭蠡為之襟帶故自晉元康訖于梁陳出入
五代四百餘載世稱雄鎮且曰天(集作大)府匪親匪賢莫
荷其寄唐自有天下六合一軌設險斯廢惟民是(集作之)
恤則命官擇任與列郡等矣至德已來戎馬生而椘氛
惡猶以是邦咽喉秦吳跨躡荆徐而提封萬井岐路五
裂每使臣計郡(集作郡)縣之財入調軍府之儲峙壐節旁
午羽書絡繹(集作駱驛)走閩禺而馳于越必出此路而防虞
供應功倍他郡故亦大其任而難其人今年春渤海封
公繼踐厥位夫為政猶工之攻木也得於手應於心則
盤曲擁腫迎刃而觧况美材乎故公以發硎之利導勝
殘之俗布政三月而人從乂每嘆曰茫茫舊壤千載在
目觀乎板築則灌嬰之業朗(集作咬或集廊)而存焉披乎國(集作)
(圖)牒則温太真庾元規之車塵若可窺焉義寧已來百
四十有九載纂斯位者風聲相聆軌躅相躡前賢後賢
纍纍如貫珠善惡成敗我之元龜酌而行之吾師存焉
於是徵諸故老鳩其名氏之存者凡若干人躅(集作揭)而
書之以為九江都國誌
杭州刺史廳壁記李華
唐虞之代四岳十二牧分掌諸侯宗周有方伯連帥之
職秦有監郡漢魏以還初曰部刺史後曰州牧近代罷
州牧復為郡太守太守刺史無恒其稱職同九卿假以
符節雖親如魯衞貴若周召任切(一作切)安人往往除拜
天寶中朝廷以尚書郎人物之高選二千石元元之性
命始以省郎臨大部若密邇京師或控壓衝會萬商所
聚百貨所殖將擇良吏重難之杭州東南名郡後漢分
會稽為吳郡錢塘屬隋平陳置此州咽喉吳越勢雄江
海國家阜成兆人戶口日益增領九縣所臨蒞者多當
時名公宋丞相劉僕射崔尚書訏謨大政其間劉尚書
裴給事之盛德遠業魏左丞蘇吏部之公望遺愛在人
韋太原崔河南劉右丞侯中丞節制方隅有事已來承
制權假以相國元公旬朔之間生人受賜由是望甲餘
州名士良將逓臨此部况郊海門池浙江三山動摇於
掌端靈濤&KR0008;激於城下水牽卉服陸控山夷駢檣二十
里開肆三萬室近歲災沴繁興寇盗連起百戰之後城
池獨存王師雷動元惡授(一作折)首乳哺疲人分命賢哲
詔以兵部郎中范陽盧公幼平為之公體仁而清直方
簡亮文以輔德武以静(二作清)人澄况有清江之姿巍(一作)
(魏)峩有秋山之狀麾幢戾止未逾三月降者遷忠義歸
者喜生育旌次讓利轅門無聲人咸曰休哉以卿佐之
才遵王澤敷德政吾見其為公為侯福履宜之未見其
極也刺史冠服印綬甲令載之故不書詞尚體要古史
之遺也永泰元年七月二十五日記
衢州刺史廳壁記前人
有漢已還州統郡郡或連十城州或部十郡江南多大
郡如會稽丹陽鎮領遐闊分置部都尉自富春而南太
末一縣抵于建安今此州即古會稽西部之地也雖官
明吏脩如曠阻何厥後相因損益無恒時更亂離罷置
紛糅聖朝字育元元納於大中自衞公纍單于英公滅
句麗天下和平戶口繁衍元聖漙行葦蓼蕭之澤於下
廷延公卿議割州邑謂疆與府近則易為理人與吏親
則易為安以婺州封畛為廣分置衢州領六縣猶為大
郡近歲析玉山全邑洎湏江南鄉益信州而不為寡去
年江湖不登茲境稍穰故浙右流離多就遺秉凡增萬
餘室而不為衆吳越地卑而此方高厚居者無疾人斯
永年名山大川既麗且清俗尚文學有古遺風國朝不
以州領郡郡與州更相為號遷復從宜事之當也置觀
察之司而董臨之此州長吏之選甲於他部忠貞之老
則威武(一作陵非)公李僕射傑親賢之望則信安郡王椲遺
政行為故事名位光于屋壁開元天寶中始以尚書郎
超拜名郡賀蘭大夫為之李郎中為之自逆胡悖天地
之慈犯雷霆之誅賀蘭起北海之師郎中佐浙東之幕
有文有武家頌戶歌元惡天討餘凶稔罪聖恩示以鐵
鉞之威未即大刑以為不教人戰是謂棄之乃分諸州
置節度以鎮之州有防禦軍刺史為之使俾與夫持節
某州諸軍事名實副焉以此州密邇山隂爰隸浙東廳
事馮高戟戶臨江武文左右麾幢成列千夫長百夫長
上寮郡掾屬邑官吏進退無聲趨拜風生仕不登州談
不為榮凡為州者儒不毅勇則頓威攻守所由敗也勇
不儒和則失人邦國所由困也故二千石之任方今為
難至尊垂憂勤於兆人延俊乂於高位以蘇州刺史陳
郡殷公文可以成政武可以安人明斷良謀忠在王室
其理也寬不容怠嚴不拒情清白貫於神明簡易契於
黃老德必有隣歌聲宜繼由是命公典此邦也至若建
置城府之年月升降品第之等差風俗貢賦之宜男女
隄封之數圖牒備矣老幼傳之今之所書略舉勲德也
元年建寅月二十一日左補闕趙郡李華於江州附述
常州刺史廳壁記
晉分丹陽為毗陵後改為晉陵隋置常熟縣剏常州理
之無何常熟隸蘇州始為晉陵置常州當椘越之襟束
居三吳之高爽其地恒穰故有嘉稱領五縣版圖十餘
萬望高地劇此關外名邦自狂虜肆亂江湖流毒地荒
人亡十里一室天子詔宰政審可以安人者以工部侍
郎贊皇公覽允帝俞拜為此邦昔齊人聞石(闕)至舉
國大理贊皇東轅明詔先下吏愉人泰如時之春視之
猶身歸者遍野贊皇公以為易簡本乎悠久久於其道
而化成封章上請求理三歲詔書寵異進品正議大夫
優賢報功於時為盛自吳通上國越盟諸夏秦裂郡國
智如伍員才若鴟夷以及我國家賢良臨州者甚衆未
有濬河渠引大江漕有餘之波溉(一作益)不足之川溝延
申浦至於城下廢二埭之隘促數州之程海夷浮舶弦
發望至出古人剏物之知見君子濟衆之心大矣哉一
境清淨無為(一作言)而理此舉大略也漢制刺史部領郡
國遷為太守太守課最入為公卿及魏晉以來或稱州
牧國朝州刺史郡太守更相為名親賢如寧岐弼諧如
狄宋皆拜焉在部視侯伯入朝亞卿尹其車服皂盖朱
轓華蟲七梳進賢兩梁冠玉佩青綬古有銅獸竹使符
太守不假節刺史臨兵則持節今雖無事亦稱使持節
戒不虞也降銅魚詔書合之代獸符也夫子門人高第
者衆唯稱雍也可為諸侯至哉古之為理本於德行贊
皇公秉心宣猷盡瘁王室愷悌君子民(一作人)之父母為
王者輔宜哉永泰二年二月庚戍贊皇公從子檢校吏
部員外郎華述
文苑英華卷八百
