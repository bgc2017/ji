文苑英華卷九百四十九宋李昉等編
職官十一
葛郎將威德墓誌一首臧羽林墓誌一首
劉驃騎海賓墓誌一首梁冠軍慎初墓誌一首
閻金吾用之墓誌一首馬將軍實墓誌一首
贈郎將葛君墓誌張說
公諱威德字某曰(集無此字)葛氏本梁國寧陵人也因遷徙
今居京兆涇陽縣父寶未仕早世公室無陶白之資朝
無金張之援不承過庭之訓不漸鼔篋之術而能奮飛
喬木獨拔深濟冨忠孝而由已善射馭而聞天早以武
藝妙選供奉每扈遊别館侍蹕禁林何嘗不左發五豝
傍連雙兔歲久拜元城府左果毅都尉尋加上柱國入
陪内伏思馬期才出典外軍握兵之要所謂白珪(集作桂非)
特逹青雲自致者也其用未展其生有涯神功二年某
月日終於東都私第殯於北邙山之原夫人太原郡太
夫人郭氏從夫有禮以子而貴開元八年十一月薨於
京師之脩真里有子福順克家用孝開國推(集作惟)忠泣
風樹之無追痛榮禄之不逮哀戚之情上感餙終之澤
下流窀穸有期祖奠將設有詔贈右驍騎(集作衞)郎將開
元九年二月七日合葬於長安縣龍首鄉禮也鬱鬱宰
樹蒼蒼墓田恐佳城之見日秘銘石於重泉詞曰
都尉武逹夫人禮封令德高行譽偶榮(集作名)雙自古迄
今仁賢同盡唯傳忠者(集作孝)餘慶不冺
羽林大將軍臧公墓誌銘李邕
夫纏兵者㝢内所苦用武者朔漠所懸粤若董戎三軍
司帥萬里未易為也是以累戰必勝所謂興國每守必
固所謂扞邊英雄歟忠公歟不然曷以分命山河書勲
竹帛者也公諱某字某莒人也其先周公之祚胤自僖
伯哀伯正詞魯史太傅太守理迹漢朝克揚厥休不冺
于代所從来遠矣公即隋銀青光禄大夫海州㧾管上
柱國東海公府君之曾孫皇朝請大夫靈州長史上柱
國襲東海公寵府君之孫皇朝散大夫原州司馬贈銀
州刺史上柱國德府君之子少而習書長而事武特禀
間氣雅伏(一作持)大名暗合孫吳自比管樂移家共用乃
出孝首公用仁足以子人崇義足以開物弱冠應穿葉
附枝舉擢弟授長上再遷果毅都尉三除即將加銀青
光禄大夫莅歴單于安比靈勝洮鄯安東七州都督護
擁旄豐安河源莫門朔方朔州平虞六軍經略節度營
田大使三入羽林大將軍加冠軍大將軍上蔡縣開國
公至若設竒兵勦勍敵智出人境事揚天聲經之三邊
倏忽四紀舉無遺策動有成功雖李牧十年武侯五月
罔足以議及乎此禁旅直嚴更遏周墻之禍明增鉄障
之安國又何加焉自頃卧疾時扶力強飯嘗以匃奴未
滅家國所讎長吟朔風太息秋序嗚呼陵谷者地之險
有時而遷日月者天之光有時而異况於人乎風瘵彌
留以開元十七年八月二十二日薨于平康里之私第
時春秋六十有八親友揮淚朝廷歎息逝川歸海長城
復隍悲夫以明年七月卜地於白鹿原禮也嗣子定遠
將軍前左驍衞翊府左郎將兼檢校左監門衞中郎將
上柱國敬廉次子中大夫前安北都尉上柱國希莊三
子前左金吾衞中侯賜紫金魚袋上柱國公四子前左
司禦率府長史賜紫金魚袋内供奉上柱國奉忠五子
前殿中省進馬上柱國敬泚等並棘風茹茶薤露泣栢
號天自毒負土空冤用紀石銘將符竹簡自承訪舊遠
託馳誠亊梗槩於豐碑情辛勤於絶筆其詞曰
周公錫胤魯國因名矢魚興諫納鼎飛聲家傳禮樂代
有賢英才子間出武功特興提兵北壘救敗西鄙保界
七州彌曠四紀無堅不䧟無強不却三邊風清萬里雲
廓謀慮縱横威名昭灼物莫能又運何以長邊也不幸
人之云亡風沙未息松栢已行哀哀孝思冥冥泉壤高
山或遷其詞爰(疑作妥)仰庶石銘之可託或蒿里之無爽
驃騎大將軍劉公墓銘穆員
公諱海賓彭城人也祖滔皇朝散大夫徐州别駕父玄
銀青光禄大夫澤州刺史公以義俠聞于汧隴之間洎
天下兵興以身許國累功百戰全生萬死歴官十七政
至于開府儀同三司御史中丞樂平郡王食實封五千
戶充涇原節度兵馬使建中初逆將劉文喜竊涇州叛
皇上以神武肅毅齊一四海欲使亂臣賊子作誡于涇
六月興戎群帥奔命前事之日公挈長子光國度文喜
將叛而不攴也始以奏請造于帝庭敷露姦慝陳獻忠
欵期以父子為其膏肓上撫而還之嗚呼天地啓公之
謀果有雷電之誅假于光國之手梟磔文喜獻其元于
蠻夷之邸城池師旅與功全焉天子御正殿朝百辟引
公父子同日封拜公拜驃騎大將軍左驍衞大將軍依
前兼御史中丞又賜實封一百五十戶封光國五原郡
王是時軒陛之下龍驤虎賁之士相賀且勸不旬時而
名布天下宿衞中禁為王爪牙後二年長安有朱泚之
亂公與故大尉叚秀實約曰公為曹沫我為荆卿期以
一劔而復大駕故公先機而發有害其成叚公與公是
日并命君子謂二公之死千古如生(一作萬古如今)時建中四
年十月十日享年六十有二明年鑾輅還宫於公有未
及下車之詔追贈太子太保又賜實封五百戶所以賵
禭之品禮極數殫而宸衷群望猶未之塞先是淮夷叛
命光國東征厥後王事龜筮差池未叶盖不遑五月同
盟之會者七年于茲矣貞元七(一作六)年六月四日夫人
鴈門郡太夫人田氏夀若干棄養于東都安國光國銜
恤卜兆得北邙山之南原西遠國門三十許里乃以日
月有時之亊請于居守吏部尚書杜公公列狀以聞而
餙終之典如初禮十月乙卯太保公之喪至自京師十
月已已啓太夫人之殯壬申遷而合祔焉夫人承夫以
禮訓子以義享其豐報鍾慶於身然而太保有命代之
勲寵位未半光國有日躋之孝色飬遽違各從其策不
極其分悲夫光國以太子詹事兼御史中丞襲樂平郡
王充東都防禦左廂兵馬次子某試太常卿清國太子
通亊舍人潤國未仕皆大夫之特也光禄繼忠襲貴終
以哀報願奉不朽銘之墓門其詞曰
赫赫太保自天降忠見危致命有終有始佐戎于涇涇
帥不龔父心子手震踣元兇皇家中否大盜遘逆偉哉
叚公與我同德將滅妖彗載清宸極天之方稔運奪其
力悠悠青史異代悽惻抑抑夫人率禮無違夫忠子孝
寵禄由之九原何許雙劔同歸鼔吹晨發霜清風咽生
榮死哀加等備物于嗟後人無忘忠烈
冠軍大將軍檢校左衞將軍開國男安定梁公
墓誌銘前人
公姓梁氏諱慎初字智周其先安定烏氏人高祖曰(集無)
(此字)宜春郡公諱某當隋末喪亂豪傑並興(集作王)其宗人
師都雄據朔方自號梁王置百官以宜春為宗正有唐
貞觀初梁亡梁(集無此字)宜春首謀率其黨來降拜金紫光
禄大夫右金吾大將軍衞贈凉(集作梁)州牧梁州生左千
牛衞(集無此字)諱叔裕千牛生太子司議郎諱穆之議郎生
頓邱令名犯肅宗廟諱頓邱生公少孤家貧落魄不得
就經學既冠有勇力以弧矢為事性嚴簡直方不苟合
於時博物(集無此字)涉史書一(集無一字)覽歴代成就山川地形
攻守竒正之術已而天寶末凾夏寇亂西平王哥舒翰
之守潼關也公上書論兵勢且勸深壁不戰以挫賊鋒
西平異之命居戱(集作越)下表授左武衞胄曹四遷至左
衞郎將時賊臣當國而與幕府不恊公曰難將至矣遂
間行而南無何西平潰敗公嘗善祁(二唐書作岐)國公魯炅
炅方守襄鄧乃往從之表遷右羽林中郎將屢以果銳
(一作敢)為軍前鋒而搴旗䧟堅者四五敷奏岐下帝甚嘉
之錄前後功超拜左衞軍加號冠軍封鶉觚縣開國公
既拜命而告人曰徒以蠢爾材力遭亂乘勢以獲爵位
傳曰無得而禄殃也吾懼及焉遂移疾請告觧印綬退
耕于野春秋若干以寶應二年秋八月寢疾于河内薨
于(五字集作終于河間)私館没顧命胤子賁曰始愛夫太行山之
陽將營而老焉又常懼蹈白刃不獲墓墳今幸以天年
終宜從吾志薄葬于此縱汝不忍為玄晏故事當歛以
時服有棺而無槨可也是歲卜筮不吉至大歷九年冬
十二月賁始奉先公之裳帷以安宅(宅字集作窆)焉夫陳力
就列之謂忠見幾不仕之謂智名遂身退之謂逹全而
歸之之謂孝夫如是宜刻(一作刊)貞石遺(集作告)于後嗣是
吾宗也實能言之銘曰
肅肅鶉觚敬義直方履柔履剛出處行藏與時弛張弧
矢之利以從王事乃行其志允焯厥位帝命將軍受茲
蒲璧鞗革金&KR2771;乃蔚乃嚇人鮮克終獨守謙冲(集作公獨守冲)
繒繳不及冥冥高鴻于嗟鶉觚生也有涯令聞無窮
右金吾衞將軍閻公墓誌銘獨孤及
公諱用之遠祖曰文周昭王瑕之後(集作昭)也昭(集無此字)生
而手有文曰閻康王竒之命封閻城王主(二字集作文是)四十
五代孫蒲仕後魏太祖為諸曹大夫自馬邑家河南其
裔孫慶在隋為少司空慶生毗毗生立本立德唐永徽
中立本為中書令立德為工部尚書立德生玄邃以司
空尚書之餘裕也官至澤州刺史邃生巨源嘗宰射洪
有仁政射洪人詠歌之射洪第二子也温毅遜直廉恪
寬信讀論語老子周易被服其教初仕彭州參軍嘗攝
督郵一日紏按本州諐謬不法數十事大守徐知人以
為材後有詔擇舍人以公魁偉爽悟(集作晤)有醖籍乃登
其選會戎師(集無此字)侵我天子方愛人息戰將以辭讓屈
之詔公使西戎(集作域)以王命喻禍福戎人頓首請罪介
馬不汗戈鋋不用而虜軍却遷右衞郎將知引駕伏金
吾將軍李質上殿不觧佩刀公呵下殿陛請按以法左
右皆振(集作震)悚自是環衞加肅先是有司以三衞執扇
登殿引蹕公奏曰三衞皆趫悍有材力不當升階陛邇
御座請以官者代上曰可遂為故事天寶三年册拜公
長女為皇子義王玭(唐書作玭)妃加公左驍衞將軍遷義(集作)
(榮)王傳初玄宗懲諸侯王之國任事或(集或率)多驕蹇不
奉法度而受其害故開元之後皇子皇孫雖荷封建之
命未嘗離阿保之手悉無出宫闕(集作閣)任卿大夫者公
以為王居深宫則傳相職廢上䟽陳古義謁諸侯王(四字)
(集作請諸侯王)申輔導之禮議雖廢格上以為忠公以(集無此字)已
白首位為將軍諸侯傳太夫人尚無恙以銀印赤紱侍
朝夕膳色難無違時人榮之太夫人捐舘舍禮五十不
毁公泣血三年(集作死孝)既免喪天子復因以宫端事(五字集作)
(目以端士)俾傳夀王加朝散大夫上在(集作幸)温泉經時未還
宫京師人望属車咸惟(集作懷)怨思公獻四十言二(四字集作)
(四言詩十一章)諷諫優詔褒歎後遷左金吾將軍天寶十五載
二京覆没公為虜所獲明年戎陳(集作師)奔然後以初秋
(集作服)歸主(主字集作至德)後二年十二月終于京師春秋五十
九夫人雍州司倉參軍博陵崔眘言之女專静冲懿慈
惠而明用從(集作德)禮以佐君子有古風烈亦天終其仁
不遠其筭年若干月日没於私第殁六載而公薨俱權
厝(集作窆)少陵原有四子定彙(二字集止作信寧世系表止作定)宷宰宣
以家之不造然改(二字集作世)故之無定(集作寧)歲也銜恤茹
血不克喪事者九載廣德中宷以監察御史領高陵令
明年辭縣職始卜筮(集作葬)於故原吉乃歲在丙午十一
月日遷兆合祔焉嗚呼惟音形事業悉知(集作如)化往獨
陳迹可知(二字集與)丘墓存焉非金石則無以示久遠故表
而銘之孝子之志也其辭曰
郁郁金吾洵美且静(集作温)事君之忠賢(集作資)於愛敬(集作)
(親)以德資身其祉宜繁彼美輔佐儀刑閨門禮樂是悅
孝慈是敦百歲之後令(集作合)德九原獨以令範(集作軌)垂
諸後昆
輔國大將軍兼左驍衞將軍御史中丞馬公墓
誌銘歐陽詹
墓有誌誌有銘誌記也銘名也名之記墓庶高岸為谷
幽懷或呈情當掩者有所歸認斯馬公之墓也公諱實
(集作寔)字某其先扶風人生於幽州高祖某某官祖某某
官父某某官若干子皆以雄謀果斷稱公則第三人長
八尺有羡鵰姿鶚靈霜嚴壁峻樂而後笑時而後言孝
悌忠信分義節槩覩容可見好史學歷代英豪得失皆
覈其有不正不直辦論慷慨若加諸已明隂符善司馬
法起家為范陽軍要籍本軍疑政畫多自出遷千夫長
萬夫長三軍兵馬使莫州近邊戎數為害本軍元帥請
統鎮之戎遠逃遁莫人大义拜御史中丞莫州刺史俄
薊州之患如莫州移鎮(集無此字)薊州薊人繼康攝州刺史
貞元初本軍之事有大者合議於天子自管内二千石
已下擇賢能以公當其選天子異其議竒其詞决所議
荅於本軍而留近侍拜左驍衞將軍宿衞十一年長松
在林利錐處囊森疎穎脫鋒幹獨見天子儲而將用未
有所當貞元十四年寢疾其年七月十一日終于京師
常樂里之私第出身從事若干年署職蒞官若干政春
秋五十一當時俊傑懷材抱噐者無不驚呼歎息嗚呼
騏驥有騰千騁萬之足伏乎櫪干將有剚犀截象之鋩
閉乎匣將用未用一朝變化為骨燕市入泉延平為知
人之痛惜公其比歟夫人鴈門田氏鴈門郡王某之女
哭泣之墓痛而終(集作中)禮子六人男五人一人先公卒
四人在曰綬曰縝曰某曰某綬年三十八縝年十六(集作)
(五)其餘幼稚不言可知女二人一人先公卒一人在四
歲皆(集作此字)至性攀號感動飛走以某年十一月一日葬
于京兆府萬年縣洪固鄉延信里司馬村之少陵原禮
也其承眷長沙歐陽某執紼及墓就誌而銘曰
骨肉歸土賢愚共門英英馬公亦封此原大節大誠(一作)
(成)平生所志貞心壯氣松孤壁峙掄擇雖致材成則未
岑崟蒼翠俄摧忽墜脩短無涯傷如之何
文苑英華卷九百四十九
