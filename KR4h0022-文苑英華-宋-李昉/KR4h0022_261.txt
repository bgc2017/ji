文苑英華卷二百六十一宋李昉等編
寄贈十五
周賀二十一首溫庭筠二十四首
杜牧十八首許渾十八首
曹汾一首
寄寧海李明府周賀
山縣風光異(一作美)公門石水清一官居外府幾載别(一作)
(日到)東京故疾梅天發新詩雪夜成家貧希(一作思)减選時
靜憶歸耕抱疾窮(一作把䟽尋)書義澄心得獄情夢靈邀客
(一作韶)觧劍(一作鏡)古揀人(一作覓僧)呈守月通(一作閔)宵坐尋花
廻路(一作傍徑)行從来知愛道何慮白髭生
投江州張郎中前人
要地無(集作多)閒日仍容(集作容仍)冐謁頻借(集作買)山年涉閏
寢郡月踰旬驛徑曾衝雪公泉省滌塵隨行溪路細接
話草堂新减藥痊餘(一作全除)癖飛書問苦(集作苦問)貧噪蟬離
宿(集作抛壊)殼吟客寄秋身鍊句盈箱箧懸圖視蜀閩静居
(集作使君)匡阜近終作社中人
出關寄賈島(一作送客)前人
舊鄊無子孫誰共老青門迢逓早秋路别離深夜村伊
流偕遠客岳響答啼(集作清)猿去後期招隠何當復此言
此詩二百七十九卷重出今已削去
贈胡僧前人
瘦(闕)無血色草履着行穿閒話似持咒不眠同坐禪背
經来漢地袒膊過冬天情性人難會遊方應信緣
贈然上人前人
竹逕瓶水新深稱北窗人講罷見黃葉詩成尋舊隣錫
陰迷(集作連)坐石池影露齋身苦作南行(集作遊)約勞生始
問津
春日山居寄友人前人
春居無俗喧時立澗門前路遠少来客山深多過猿帶
(集作倚)巖松色老臨水杏花繁除憶文留役(集作外)何人更
可言
贈朱慶餘校書前人
風泉盡(一作夜)結冰寒夢(一作入)徹西陵越信楚城得遠懷
中夜興樹停沙島鶴茶會石橋僧寺閣連官舍行吟過
(一作到)幾層
贈緱氏(集作山)李明府前人
貴邑清風滿唯(集作誰)通上宰心杉松出郭部(集作杉檉出外部)
雨雹下嵩陰度鴈方當壘来僧始到岑西池月色迥(集作)
(孤月色)會接一宵吟
寄杭州姚合郎中前人
轉海移(集作轉刺来)山郡連年别省曹分題得客(集作惠)少着
價買書高暮(集作晩)柳蟬和角寒城燭照濤鄱陽(集作溪)卧
疾久(集作者)未暇(集作不及)從乘艘
寄朱慶餘(已見二百三十一卷)
贈李主簿前人
稅時兼主印每日得閒稀對客放科吏為官亦典衣案
遲吟坐待宅近步行歸見說論詩道應愁斷是非
贈厲元侍御前人
山松徑與瀑泉通巾舄行吟想越中塞鴈去經華頂末
鄊僧来自海濤東關分河漢秋鍾絶露滴獼猴夜岳空
抱疾因尋周柱史杜陵寒葉落無窮
贈姚合郎中前人
望重来為守土臣清高還似武公貧道從會觧惟求静
詩造玄微不趁新玉帛定知難撓思雲泉終是得關身
兩衙向後無餘事門舘多逢請益人
晩秋江舘書事寄姚郎中前人
病寄西州居帶城倚門孤柳一蟬鳴澄江月上見魚擲
荒逕葉乾聞犬行越島夜無侵閣色寺鍾寒有隔源聲
故園賣卜休歸去湖水秋来空自平
上陜府姚中丞前人
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見說養真求退静溪南泉石許同居
贈道人前人
布褐高眠石竇春迸泉多濺黑紗巾摇頭說易當朝秀
落手圍棋對俗人自算天年窮甲子誰同雨夜守庚申
擬當太華何時去他日相尋乞藥銀
寄韓司兵前人
多病十年無舊識滄洲戰後始逢君已知罷秩辭瀧水
相勸移家近岳雲泗上旅郵侵疊浪雪中歸路踏荒墳
若為此别終期老書札何曾寄北軍
夏日寺居寄楊侍御前人
雨過北(一作碧)林空晩景院閒人去掩斜陽十年多(一作苦)
病度寒(一作落)葉萬里亂愁生夜牀終欲反耕甘性拙多
(一作夕)慙他(一作多)事與身忙還(一作遥)知謝客名先重肯為
詩篇問(一作接)楚狂
寄金陵僧前人
水石致身閒自得平雲竹閣少炎蒸齋牀幾减供禽食
禪徑寒通照像燈覓句當秋山落葉臨書近臘硯生冰
行登揔到諸餘寺坐聽蟬聲滿四稜
寄長孫中丞前人
潯陽却到是何日此地今無舊使君長憶窮冬宿廬岳
瀑泉冰折共僧聞
寄潘緯前人
楊柳垂絲與地連歸来一醉向溪邊相逢頭白莫惆悵
世上無人長少年
寄山中人温庭筠
月中一雙鶴石上千尺松素琴入爽籟山酒和春容幽
瀑有時斷片雲無所從何事蘇門嘯携手東南峯
旅泊新津欲寄一二知已前人
維舟息行役宵景近江村併起别離恨思聞歌吹喧高
林月初上遠水霧猶昏王粲平生感登臨幾斷魂
初秋寄友人前人
閒夢正悠悠凉風生竹樓夜琴如欲雨曉簟覺新秋獨
鳥楚山遠一蟬關樹愁憑將離别恨江水問同(一作東)遊
贈僧雲棲前人
麈尾與笻杖幾年離石壇梵餘林雪厚碁罷岳鍾殘開
卷喜先悟潄瓶知早寒衡陽寺前鴈今日到長安
雪夜與友生同宿曉寄近隣(已見一百五十四卷)
前人
鄠郊外墅寄所知前人
持頥望平綠萬景集所思南塘過新雨百草生容姿幽
鳥不相識美人何可期徒然委摇蕩惆悵春風時
贈盧郎中前人
白首方辭滿荆扉對渚田雪中無陋巷醉後似當年一
笈負山藥兩瓶携澗泉夜来風浪起何處任漁船
贈盧長史前人
移病欲成隠扁舟歸舊居地深心事少官散故交疎道
直更無侣家貧惟有書東門煙水夢非獨為鱸魚
寄渚宫遺民弘里生前人
柳弱湖堤曲籬疎水巷深酒闌初促席歌罷欲分襟波
月欺華燭江雲潤故琴鏡閒花共葉牀冷簟連心荷疊
平橋暗萍稀敗舫沉城頭五更鼓窗外萬家砧異縣雨
投浪當年鳥共林八行香未减千里歎難尋未肯暌良
顧空期嗣好音他時詠懷作猶得並南金
春日將欲東歸寄新及第苖紳先軰(一作下第寄司馬禮)
前人
幾年辛苦與君同得喪悲歡盡是空猶喜故人先折桂
自憐羈客尚飄蓬三春月照千山路(集作道)十日花開一
夜風知有杏園無路(一作計)入馬前惆悵滿枝紅
贈李將軍前人
誰言荀(一作家荀)羡愛功勲年少登壇衆所聞曾以能書稱
内史又因明易號將軍金溝故事春長在玉軸遺圖火
(集作文華)半焚不學龍驤畫山色(集作水)醉鄊無迹似閒雲
寄盧生前人
遺業荒凉近故都門前堤路枕平湖綠楊隂裏千家月
紅藕香中萬點珠此地别来雙鬢改幾時歸去片帆孤
他年猶擬金貂換寄與黃公舊酒壚
贈袁司錄(即丞相淮陽公之猶子與庭筠有舊也)前人
一朝辭滿有心期花發楊園雪覆(一作壓)枝劉尹故人諳
往事謝郎諸弟得新知金釵醉就胡姬畫玉管閒留洛
客吹記得襄陽耆舊語不堪風景峴山碑
寄清凉寺僧(已見二百三十三卷)
贈蜀將(蠻入城都頗著勲勞見三百卷邊將門)前人
春暮宴罷寄宋夀先軰前人
斜掩朱門花外鍾曉鸎時節好相逢䆫間桃葉(集作蕊)宿
粧在雨後牡丹春睡濃蘇小風姿迷下蔡馬卿才調似
臨卭誰憐芳草連(集作生)三徑參佐橋西陸士龍
寄岳州李外郎遠(一作肱)前人
含嚬不語坐榰頥天近樓高宋玉悲湖上殘碁人散後
岳陽微雨鳥来遲早梅猶得回歌扇春水還應理釣絲
獨(一作唯)有袁安(一作宏)正憔悴一樽惆悵落花時
投(集作上)翰林蕭舍人前人
人間鴛鷺杳難從猶恨(集作獨恨)金扉直幾(集作九)重萬象曉
(集作晩)歸仁夀鏡百花春滿(集作隔)景陽鐘紫微芒動詞初
出紅臘香殘詔未封每過朱門愛庭樹一枝何日許從
容
秋日旅舍寄義山李侍御前人
一水悠悠隔渭城渭城風物近柴荆寒蛩乍響催機杼
旅鴈初来憶弟兄自為林泉牽曉夢不關砧杵動秋聲
子虚何處堪消渴試向文園問長卿
却歸(集作徑)商山寄贈同行友人
前人
曾讀逍遥苐一篇爾来何事(集作無處)不恬然便同南郭能
忘象兼笑東林學坐禪人事轉新花爛漫驛(集作客)程依
舊水潺湲若教猶作當時意應有垂絲在鬢邊
遊南塘寄王知白前人
白鳥梳翎立岸莎藻花菱刺泛微波煙光似帶侵垂柳
露點如珠落黯荷楚水晩凉催客早杜陵秋思傍蟬多
劉公不信歸心切聽取江樓一曲歌
晩坐寄友人前人
九枝燈在瓉窗空希逸無聊恨不同曉夢未離金夾睞
早寒先到石屏風遺簮可惜三秋白蠟燭猶殘一寸紅
應卷鰕簾看皓齒鏡中惆悵見梧桐
西江寄友人(集作貽釣叟)騫生前人
碧天(集作晴江)如鏡月如鈎泛灧蒼茫迷客愁夜淚潜生竹
枝曲春灘遥聽(集作上)木蘭舟事隨雲去身難到夢逐煙
銷水自流昨日歡娱竟何事(集作在)一枝梅謝楚江頭
寄河南杜少府(集作尹)前人
十歲(集作載)歸来鬢未彫玳簮珠履見常僚豈關名利分
榮路自有才華作慶霄鳥影不飛(集作參差)經上苑騎聲相
續過中橋夕陽亭下(集作畔)山如畫應念田歌正寂寥
許七侍御棄官東歸瀟洒江南頗聞自適高秋
企望題詩寄贈十韻杜牧
天子繡衣吏東吳美退居有園同庾信避事學相如蘭
畹晴香嫩筠溪翠影疎江上九秋後風月六朝餘錦肆
開詩軸青囊結道書霜巖紅薜荔露沼白芙蕖睡雨高
梧密碁燈小閣虛凍醪元亮秫寒膾季鷹魚塵意迷今
古雲情識卷舒他年雪中棹陽羡訪吾廬(於義興縣近有水榭)
除官行至昭應聞友人出官因寄
前人
賤子行(集作来)千里明公去一麾不能揮(集作休)涕淚豈獨
感恩知草木窮秋(集作秋風)後山川落照時如何望故國驅
馬却遲遲
江上雨寄崔碣(已見一百五十三卷)
贈張祜前人
詩韻一逢君平生稱所聞粉毫惟畫月瓊尺只裁雲黥
陣人人懾秋霜(集作星)歴歴分數篇留别我羞殺李將軍
寄張祜(見三百十三卷)
寄李起居四韻前人
楚女梅簮白雪姿前溪碧水凍(一作水)醪時雲罍心凸知
難捧鳳管簧寒不受吹南國劒眸能盼睞侍臣香袖愛
僛垂自憐窮律窮途客正劫孤燈一局碁
李給事前人
一章緘拜皂囊封(集作中)懔懔(集作慄慄)朝廷有古風元禮去
歸綸氏學(李膺退罷歸綸氏教授生徒給事論鄭注告滿歸頻陽也)江充来見犬臺
宫(鄭注對於浴堂中)紛紜白晝驚千古鐵鑕朱殷幾一空曲突
徙薪人不會海邊今作釣魚翁
李膺事載後漢本傳今杜集誤作緱氏
寄宣州鄭諫議前人
大夫官重鎮江東瀟洒名儒振古風文石階(集作陛)前辭
聖主碧雲天外作冥鴻五言寧謝顔光禄百歲湏齊衛
武公再拜宜為(集作同)丈人行過庭交分有無同
豫章中丞業深韜略志在功名再拜(集作奉)長句
兼有諮勸前人
檣似鄧林江泊天越香巴錦萬千千滕王閣上柘枝鼓
徐孺亭前鐵軸船八郡元侯非不貴萬人師長豈無權
要君(一作知)嚴重疎歡樂猶有河湟可下鞭(時收河湟)
初春雨中舟次和州裴使君見迎李趙秀才同
来因書四韻兼寄許渾前人
芳草渡頭微雨時萬株楊柳拂波垂蒲根水暖鴈初浴
梅徑香寒蜂(一作蝶)未知詞客倚風吟暗澹使君廻馬濕
旌旗江南仲蔚多情調惆悵春隂幾首詩
途中寄友人前人
道傍高木盡依依落葉驚風處處飛未到鄉關聞早鴈
獨於客路受寒衣煙霞舊想長相阻書劔投人久不歸
何日一名隨事了與君同採碧溪薇
贈李處士長句四韻前人
玉函怪牒鎻靈篆紫洞香風吹碧桃老翁四百爪牙利
擲史萬里精神高靄靄祥雲隨步武纍纍秋塜嘆蓬蒿
三山朝去應非久姹女當窗織羽袍
贈李秀才是上公孫子前人
骨清年少眼如冰鳳羽參差五色層天上麒麟時一下
人間不獨有徐陵
寄揚州韓綽判官前人
青山隠隠水遥遥秋盡江南岸草(集作草木)凋二十四橋明
月夜美(集作玉)人何處坐(集作教)吹簫
冬至日寄小姪阿宜前人
小姪名阿宜未得三尺長頭圓筋骨緊兩臉明且光去
年學官人竹馬遶西廊指揮羣兒輩意氣何堅剛今年
始讀書下口三五行隨兄旦夕去歛手整衣裳去歲冬
至日拜我立我傍祝爾願爾貴仍且夀命長今年我江
外今日生一陽憶爾不可見祝爾傾一觴陽德比君子
初生甚微茫排隂出九地萬物随開張一似小兒學日
就復月將勤勤不自已二十能文章仕宦至公相致君
作堯湯我家公相家劒珮常丁當舊第開朱門長安城
中央第中無一物萬卷書滿堂家集二百編(一作三百篇)上
下馳皇王多是撫州寫今来五紀強尚可與爾讀助爾
為賢良經書刮根本史書閱興亡高摘屈宋艷濃薰班
馬香李杜泛浩浩韓柳摩蒼蒼近者四君子與古爭強
梁願爾一祝後讀書日日忙一日讀十紙一月讀一箱
朝廷用文治大開官職場願爾出門去取官如驅羊吾
兄苦好古學問不可量晝居府中治夜歸書滿牀後貴
有金玉必不為爾藏崔昭生崔芸李兼生窟郎堆錢一
百屋破散何披猖今雖未即死餓凍幾欲僵參軍與縣
尉塵土驚劻勷一語不中治笞箠身滿瘡官罷得絲髮
好買百樹桑稅錢未輸足得米不敢嘗願爾聞我語歡
喜入心腸大明帝宫闕杜曲我池塘我若自潦倒看汝
争翺翔揔語諸小道此詩不可忘
赴京初入汴口曉景即事先寄兵部李郎中
前人
清淮控隋漕北走長安道檣形櫛櫛斜浪態迤迤(徒何反)
好初旭紅可染明河淡如掃澤闊鳥来遲村饑人語早
露蔓蟲絲多風蒲燕雛老秋思高蕭蕭客愁長裊裊因
懷京洛間宦遊何戚草什伍持津梁澒湧争追討翾便
詎可尋幾秘安能考小人乏馨香上下將何(一作祠)禱唯
有君子心顯豁知幽抱
題安州浮雲寺樓寄湖州張郎中(見三百十三卷)
前人
贈宣州元處士(見三百三十一卷)前人
寄題南山(集作商洛)王隠居許渾
近逢商洛客知爾住南塘草閣平春水柴門掩夕陽隨
蜂收野蜜尋麝採生香更憶前年醉松花滿石床
留贈偃師主人前人
孤城漏未殘徒侣拂征鞍洛北去愁遠淮南歸夢闌曉
燈回壁暗晴雪卷簾寒強盡(集作更盡)主人酒出門行路難
贈梁將軍前人
曾經黑山虜一劍出重圍年長窮書意時清隠戰機(集作)
(釣磯)高僧(集作齋)雲外住瘦馬月中歸唯說鄊心苦春風鴈
北飛
贈柳璟陶馮二校書前人
霄漢兩飛鳴喧喧滿(集作動)禁城桂堂同日盛芸閣隔年
榮香掩蕙蘭氣韻高鸞鶴聲應憐茂陵客未有子虛名
寄友人(集作寄袁校書)前人
新歲(集作貧居)樂游北江海思迢迢雪夜書千卷花時酒一
瓢獨吟(集作愁)秦樹老孤夢楚山遥有路應相念風塵滿
黑貂
將歸茅山兼寄李叢時兩河用兵(集作聞兩河用兵因貽友)
(人)前人
故人日已遠身事與誰論氣直(集作性拙)難趨世心孤易感
恩晨歌(集作秋悲)憐宋玉夜舞笑劉琨從此歸山去無因更
出門(集作徒有干時策青山尚掩門)
長興里夏日寄南陵避暑前人
侯家大道傍蟬噪樹蒼蒼開鎻洞門遠下簾高舘凉欄
圍紅藥盛架引綠蘿長永日一欹枕故山雲水鄊
舟行早發廬陵郡郭寄滕郎中
前人
楚客停橈太守西(集作知)露凝丹葉自愁(集作秋)悲蟹螯只
恐相如渴鱸鱠應防曼倩饑風卷曙雲飄角遠雨昏寒
浪挂帆遲離心可羡高齋夢(集作夕)巫峡花深醉玉巵
京口閒居寄兩都親友(集作京洛友人)
吳門煙月昔同遊梧葉蘆花並客舟聚散有期雲北去
浮沉無計水東流一樽酒盡青山暮千里帆(集作書)回碧
樹秋何處相思不相見鳳城宫闕楚江頭(集作樓)
郊園秋日寄洛中友人(一作親友)前人
楚水西来天際流感時相(一作傷)别思悠悠一樽酒盡青
山暮千(一作萬)里書(一作春)回碧樹秋日落遠波驚(一作低)宿
鴈風吹輕浪起眠鷗嵩陽親友誰相念(一作如相問)潘岳閒
居欲白頭
此詩第二聯與前篇同未喻
獻鄜坊邱常侍前人
詔選將軍護北戎身騎白馬背彤弓柳營遠識金貂貴
榆塞遥知玉帳雄秋檻鼓鼙驚朔雪曉階旗纛起邊風
蓬莱每望平安火應奏班超定遠功
寄當塗李遠前人
賦擬相如詩似陶雲陽煙月又同袍車前驥病駑駘逸
架上鷹閒鳥雀高舊日樂貧能飲水他時隨俗願餔糟
不湏倚向青山住詠雪題詩用意勞
寄殷堯藩前人
十年聞君(集作名)翰墨林為從知已信浮沉(集作沉沉)青山有
雪諳松性碧落無雲稱鶴心帶月獨歸蕭寺遠翫花頻
醉庾樓深尋思(集作思君)一見如瓊樹空把新詩盡日吟
移攝太平寄前李明府前人
病移巖邑稱閒身幾(集作何)處風光貰酒頻溪柳遶門彭
澤令野花連洞武陵人嬌歌自駐壺中日(集作景)艷舞長
留海上春早晩高臺更同醉綠蘿如帳草如茵
春日思舊遊寄南徐從事劉三復
前人
風暖曲江花半開忽思京口共銜杯湘潭雲盡暮山出
巴蜀雪消春水来懷玉尚悲迷楚塞捧金猶羡樂燕臺
薊門高處極歸思隴鴈北飛雙鷰廻
贈河東虞押衙前人
吳門風水各(集作洛)萍流月滿花開懶獨遊萬里山川分
曉夢四隣歌管送春愁昔年顧我長青眼今日逢君已
(集作盡)白頭莫向樽前更惆悵古来投筆盡(集作揔)封侯
移攝太守(集作陵陽春日)寄汝洛舊遊
許渾
百年身世學(集作似)飄蓬澤國移家疊嶂中萬頃碧波魚
戀釣九重青漢鶴愁籠西池水冷春巖雪南陌花香晩
(集作曉)樹風縱有芳樽何處(集作心不)醉故人今(集作多)在洛城
東
寄友人(集作寄示汝都)許渾
朱檻煙窗(集作霜)夜坐勞美人南國舊同袍山長水遠無
消息瑶瑟一彈秋月高
望九華寄衡陽杜員外曹汾
載月早辭三秀舘遲明初識九華峯差差玉劒寒鋩利
裊裊青蓮翠葉重竒状却疑人畫出嵐光如為客添濃
行春若到五溪上此處褰帷正面逢
諸夲兩卷皆作二百六十一其篇數雖合緫目而
詩多重複㦯全異者如周賀十二首重者三温庭
筠十五首重者五杜牧九首皆不同許渾十四首
前卷闕其九後卷增其一所贈者許集又無之而
總目却有曹汾一首疑是汾詩今合為一卷去其
重複注異同為一作
文苑英華卷二百六十一
