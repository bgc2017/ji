文苑英華卷六百九十六宋李昉等編
選舉
請勲戚不拜南省官疏一首
請吏部各擇寮屬疏一首
論選舉疏一首
諫濫官疏一首
諫賣官鬻爵宰相子弟居要職疏一首
請勲戚不拜南省官疏(已見六百二十三卷作論左右丞須得其人表)
劉洎
頗以燭下(唐書前篇並作頗亦燭下)矯正浮兢(前書作趨兢)
請吏部各擇寮屬疏(高宗)魏玄同
臣聞制器者必擇匠以簡材為國者必求賢以蒞官匠
之不良無以成其工官之非賢無以致其理君者所以
牧人也臣者所以佐君也君不養人失君道矣臣不輔
君失臣任矣任人者誠國家之基本百姓之安危也方
今人不加富盜賊不衰訟獄未清禮義猶闕者何也下
吏不稱職庶官非其才也官之不得其材者取人之道
有所未盡也臣又聞傳說曰明王奉若天道建邦設都
樹后王君公承以大夫師長不惟逸豫惟以理人昔之
都(一作邦)國今之州縣土有常君人有定主自求臣佐各
選英賢其大臣乃命于王朝自秦并天下罷侯置守漢
氏因之有沿有革諸侯得自置吏四百石以下其傅相
大官則漢為置之州郡掾吏督郵從事悉任之於牧守
爰自魏晉始歸吏部逓相祖襲以迄於今用刀筆以量
才案(或作索)簿書而察行命官之弊其來自久盖君子重
因循而憚改作其有不得已者亦當運獨見之明定卓
然之議如今選司所存者非上皇之令典乃近代之權
道所宜遷革實為至要何以言之夫尺寸之量所及者
盖短豆區(舊唐書本傳無此二字)鍾庾之器所積者寧多非其所
及焉能度之非其所受何以容之况天下之大士人之
衆而可委之數人之手乎假使平如權衡明如水鏡力
有所極照有所窮銓綜既多紊失斯廣又以比居此任
時有非人豈直愧彼清通昧於甄察亦將竭其庸妄糅
彼棼絲情故既行何所不至贓私一啟以及萬端至乃
為人擇官為身擇吏顧親疎而下筆看勢要以措情悠
悠風塵屯焉奔競擾擾宦遊同乎市井加以厚貌深衷
險如谿壑擇言觀行猶懼不周今使百行九能折之於
一面其寮屬庶品專斷於一司不亦難矣且魏人應運
所據者乃三分晉氏播遷所臨者非一統逮乎齊宋以
及周隋戰争之日多安泰之時少瓜分瓦裂各在一方
隋氏平陳十餘年耳接以兵禍繼以饑饉既德業之不
逮或時事以未遑非謂是今而非古也武德貞觀與今
亦異皇運之初庶事草創豈惟日不暇給亦乃人物尚
稀天祚大聖亨國永年比屋可封異人間出咸以為有
道恥賤得時無怠諸色流輩(一作八流)歲以千計群司列位
無復新官(一作加)加(一作官)有常員人無定限選集之始霧
積雲屯擢叙於終十不收一淄澠混雜玉石難分用捨
去畱得失相半撫即事之為弊知及後之滋甚(一作失)夫
夏殷以前制度多闕周監二代煥乎可觀(一作覩)盖(一作豈)
諸侯之臣不皆命於天子王朝庶官亦不專於一職故
周穆王以伯冏為太僕正命之曰慎簡乃僚無以巧言
令色便辟側媚其惟吉士此則令其自擇下吏之文也
太僕正中大夫耳尚以僚屬委之則三公九卿亦必然
矣周禮太宰内史並掌爵祿廢置司徒司馬别掌興賢
詔事當時分任於群司而統之以數職各自求其小者
而王命其大者焉夫委命責成君之體也所委者衆(一作)
(當)所用者精故能得濟濟之多士盛芃芃之棫樸裴子
野有言曰官人之難先正言之尚矣居家觀其孝友鄕
黨服其誠信出入觀其志義憂難取其智謀煩之以事
以觀其能臨之以利以察其廉周禮始於學校論之州
里告諸六事而後貢之王庭其在漢家尚猶然矣州郡
積其功能然後為五府所辟五府舉其掾屬而昇於(一作)
(于)朝三公參得除署尚書奏之天子一人之身所試者
衆一士之進所課也詳故能官得其人鮮有敗事魏晉
反是所失弘多子野所論盖區區之宋朝耳猶謂不勝
其弊而况於(一作于)當今乎又夫從政蒞官不可以無學
故書曰學古入官議事以制傳曰我聞學以從政不聞
以政入學今貴遊子弟例早取官或齠(一作髫)齔之年已
腰銀艾或童丱之歲已襲朱紫宣文崇賢之流(一作生)羽
林期門(一作千牛革脚)之類課試既淺藝能亦薄而門閥有素
資望自高夫象賢繼父古之道也所謂胄子必裁諸學
修六禮以節其性明七教以興其德齊八政以防其淫
舉上賢以崇其德簡不肖以黜其惡少則受業長則出
仕並由德進必以才昇然後可以利用賓王移家事國
少仕則廢學輕試則無才於此一流良足惜也又勲官
三衛流外之徒不待州縣之舉直取之於書判恐非先
德而後言才之義也臣又以為國之用人有似人之用
財貧者厭糟糠思短褐富者餘肉粱衣輕裘然則當衰
弊乏賢之時則可磨策朽鈍而乘馭之在太平多士之
日亦宜妙選髦俊而任使之詩云翹翹錯薪言刈其楚
楚荆也在薪之翹翹者方之用財禮亦當爾選人幸多
尤宜簡練臣竊見制書每令三品五品薦士下至九品
亦令舉人此聖朝側席旁求之意也但以褒貶不甚明
得失無大隔故人上不憂黜責下不盡搜揚苟以應命
莫慎所舉且惟賢知賢聖人篤論伊尹既舉不仁咸遠
復患階秩雖同人才異等身且濫進鑒豈知人今欲務
得實才兼宜擇其舉主流清以源潔影端由表正不詳
舉主行能而責貢(一作舉)人之庸濫不可得已漢書云張
耳陳餘之賓客厮役皆天下俊傑彼之蕞爾猶能若斯
况以神皇之聖明國家之德業而不建長久之策為無
窮之基盡得賢取士之術而但須望魏晉之遺風畱意
周隋之末事臣竊惑之伏願持者得迴聖慮時採芻言
略依周漢之規以分吏部之選即望所用精詳鮮有差
失
論選舉疏(武后)薛登(天受中)
臣聞國以得賢為寶臣以舉賢為忠(舊唐書文粹並作士)是以子
皮之讓國僑鮑叔之推管仲燕昭委兵於樂毅苻堅託
政於王猛及子産受國人之謗夷吾貪共賈之材昭王
賜(唐書文粹並作錫)輅馬以止讒永固戮樊世(唐諱)以除譛處猜
嫌而益信行毀謗(唐書文粹並作間毀)而無疑此由識之至而察
之深也(唐書作之委之而察之深也文粹作此此由識由點而識之委而察之深也)至若宰
我見遇於宣尼逢萌被知於文叔韓信無聞於項氏毛
遂不齒於平原此失士之故也是以人主受不肖之士
則政乖得賢良之佐則時泰故堯資八元而庶績其理
周任十亂則(唐書文粹作而)天下和平由是言之則知士不可
不察而官不可妄授也何者比來舉薦多不以才假譽
馳聲互相推奬希潤身之小計忘臣子之大猷非所以
報國求賢副陛下翹翹之望者也臣竊窺自(唐書文粹並無自字)
古之取士實異於今先觀名行之源考其鄉邑之譽崇
禮讓以勵已明節義以標信以敦朴為先最以雕蟲為
後科故人崇勸讓之風士去輕浮之行希仕者必修貞
確不拔之操行難進易退之規衆議以定其高下郡將
難誣於曲直故(一作較)計貢之賢愚即州縣之榮辱穢行
之彰露亦鄕人之厚顔是以李陵降而隴西慙干木隠
而西河美(唐書文粹並有政字)名勝於利故(唐書文粹並作則)小人之道
消利勝於名則貪暴之風扇是知(唐書作以)化俗之本須擯
輕誣(唐書文粹並作浮)昔冀缺以蹈禮(唐書文粹並作禮讓)昇朝則晉人
知禮文翁以儒術化(唐書文粹作林奬)俗則蜀土崇(唐書文粹並作士多)
儒燕昭好馬則駿馬來庭葉公好龍則真龍入室由是
言之未有上之所好而下不從其化者也自七國之季
雖雜縱横而漢代求材(唐書文粹並作材)猶徵百行是以禮節
之士毓(唐書文粹並作敏)德自修里閭推高然後為府寺所辟
魏氏取人尤愛放達晉宋之後祗重門資奬為(文粹作為奬)
人求官之風乖授職惟賢之義有梁薦士雅好(唐書文粹並作)
(愛)屬詞陳氏簡賢特珍賦詠故其俗以詩酒為重不以
修身為務逮至隋室餘風尚存(唐書作在)開皇中李諤論之
於文帝曰魏之三祖更好文詞忽君人之大道好雕蟲
之小藝連篇累牘不出月露之形積案盈箱惟是風雲
之狀代俗以此相高朝廷以兹擇士故文筆日繁其政
日亂帝納李諤之策由是下制禁斷文筆浮詞其年泗
州刺史司馬幼之以表不典實得罪於是風俗改勵政
化大行焬帝嗣興又變前法置進士等科於是後生之
徒復相倣效因陋就寡赴速邀時緝綴小文名之秀孝
(唐書文粹並作策學)不以指實為本而以浮虚為貴有唐纂歴雖
漸革於前非陛下君臨思察才於共理樹本崇化惟在
旌賢今之舉人有乖茂(唐書文粹並作事)實鄕議决小人之筆
行修無長者之論策第喧競於州府祈恩不勝於拜伏
或明制纔出試遣搜剔驅馳府寺之門出入王公之第
上啟陳詩惟希咳唾之澤摩頂至足冀荷提攜之恩故
俗號舉人皆稱覓舉乃(唐書文粹作覓)為自求之意(唐書文粹作稱)未
是人知之辭察其行而度其材則人品於兹見矣徇已
之心切則至公之理乖貪仕之性彰則廉潔之風薄是
知府命雖高異叔度勤勤之讓黃門已貴無秦嘉耿耿
之辭縱不能挹以(唐書作抑已文粹作挹已)推賢亦不肯待於三命
豈與夫白駒皎皎不雜風塵束帛戔戔榮高物表校量
其廣狹也是以耿介之士羞自拔而致其辭循常之人
捨其疏而取其附故選司補授(唐書文粹並作署)喧然於禮闈
州貢賓王諍訟(文粹作分爭)於階闥謗議紛合浸以成風夫
競榮者必有競利之心謙遜者亦無貪賄之累自非上
智焉能不移既在(唐書文粹並作在於)中人理由習俗若重謹厚
之士則懷禄者必崇德以修名(文粹作㓗)若開趨競之門則
邀仕者皆戚施而附會附會則百姓罹其弊潔名(唐書文粹)
(並作已)則兆庶蒙其福故風化之漸靡不由兹今訪鄕閭
之談惟祗歸於里正縱使名虧禮則罪挂刑章則(唐書文粹)
(並作或)冒籍以偷資或邀勲與(唐書文粹並作而)竊級假其不義
之賂即(唐書文粹並作則)是無犯鄕閭豈得比郭有道之銓量
茅容望重裴逸人之奬(唐書文粹並作賞)拔夏統(唐書文粹並作少)名
高語其優劣也祗如才應經邦之流惟能(文粹作令)試策武
能制敵之例只驗彎弧若其文擅清竒便充甲第藻思
微減旋(唐書作便)即告歸以此取(唐書文粹並作販)人恐乖事實何
者樂廣假筆於潘岳靈運授詞(唐書文粹並作詞高)於穆之平津
文劣於長卿子建筆麗於荀彧若以射策為最則潘謝
曹馬必居孫樂之右若使協贊機猷則安仁靈運亦無
禆附之益由此言之不可一槩而取也至如武藝則趙
雲雖勇資諸葛之指撝周勃雖雄乏陳平之計略使樊
噲居蕭何之任必失(文粹作無)指縱之機使蕭何入戱下之
軍亦無免主之效鬭將長於摧(唐書作推)鋒謀將審於料事
是以文淵聚米知隗囂之可圖陳湯屈指識烏孫之自
解八難之謀設高祖退(唐書文粹並作追)慙於酈生九拒之計
窮公輸息心於伐宋謀將不長於弓矢(文粹作馬)良將寧資
於射策豈與夫元長自表妄飾詞鋒曹植題章虚飛麗
藻校量其可否也伏願陛下降明制頒峻科千里一賢
尚不能少僥冒進取(唐書文粹並僥倖冒進)須立提防斷浮虚之
飾詞收實用之良策不取無稽之說必求忠讜之言文
則試以效官武則令其守禦始既察言觀行終亦循名
責實自然僥倖濫吹之伍無所藏其妄庸故晏嬰云舉
之以語考之以事寡其言而多其行拙於文而工於事
此取人得賢之道也其有武藝超絶文鋒挺秀有效伎
之偏用無經國之大才為軍鋒之爪牙作詞賦之標凖
自可試凌雲之策練穿札之功(唐書文粹並作工)承上帝而賦
甘泉稟中軍而令赴敵既有隨材(唐書文粹並作才)之任必無
負乘之憂臣謹按吳起臨戰左右進劍吳子曰夫提鼔
揮桴臨難决疑此將軍也(唐書文粹並作事)一劍之任非將軍
也謹按諸葛亮臨戎不親戎服領(文粹作頓)蜀兵於渭南宣
王持勁(唐書作劍)卒不敢當此豈弓矢之用也謹按楊得意
誦長卿之文武帝曰恨不與此人同時及相如至終於
文園令不以公卿之位處之者盖非其所任故也謹按
漢法所舉士之主終身保任揚雄之坐田儀責其冒薦
(事見方言序)成子之居魏相酬於得賢賞責之令行則請謁
之心絶退讓之義著則貪競之路銷自然朝廷無爭禄
之人選司有撝謙之仕仍請寬立年限容其採訪簡沃
其用者令其試守以觀能否參驗行事以别是非不實
免王丹之官得人加翟璜之賞自然見賢不隱食禄不
專則荀彧進鍾繇郭嘉劉陶薦李膺朱穆勢不云遠有
稱職者受薦賢之賞濫舉者抵欺罔之罪自然舉得才
行則君子之道長矣
諫濫官疏(中宗)韋嗣立(景龍三年)
臣聞設官分職量才擇吏(舊唐書作量事置吏文粹作量方置吏)此本於
理人而務安之也故書曰在知(唐書作官下同)人在安民知人
則哲能官人(唐書作官下同)安民則惠黎民懷之(唐書無此一句)能哲
而惠何憂乎驩兜何畏乎有苗者是(唐書無此字)也則(唐書作是)
明官得其人而天下自理矣古者取人必先採鄕曲之
譽然後辟於州郡州郡有聲然後辟之(唐書文粹並無此字)於五
府才著五府然後昇之於天朝此則用一人所擇者甚
悉擢一士所歴者甚深孔子曰譬有美錦不可使人學
製此明用人不可不審擇也用得其才則理非其才則
亂理亂所繋焉可不深擇之哉今之取人有異此道多
未甚試效即頓至遷擢夫趨競者人之常情僥倖者人
之所趨今之務進不避僥倖者接踵比肩布於文武之
列有文者用理内外則有回邪贓汚上下敗亂之憂有
武者用將軍戎則有庸懦怯弱師旅喪亡之患補受無
限員闕不供遂至員外置官數倍正闕曹署典吏困於
祗承府庫倉儲竭於資俸國家大事豈甚於此古者懸
爵待士惟有才者得之若任以無才則有才之路塞賢
人君子所以遁跡銷聲懷歎恨者也且賢人君子守於
正直之道遠於僥倖之門若僥倖開則賢者不復出矣
賢者遂退若欲求人安俗化(唐書文粹並作化洽)復不可得也若
乃不安國將危矣陛下安可不深慮之
諫賣官鬻爵宰相子弟居要職疏(中宗)
蕭至忠
臣聞王者列職分司為人求理求理之道必在用賢得
其人則公務克修非其才則厥官加曠曠官則事廢事
廢則人殘漸至陵遲率由於此頃者選曹授職政事官
人或異才昇多非德進皆因依貴要互為粉飾苟得即
是曾無遠圖上下相蒙誰肯言及臣聞官爵者公器也
恩倖者私惠也只可金帛富之粱肉食之以存私澤也
若以公器為私用則公議不行而勞人解體以小私而
妨至公則私謁門開而正言路塞險人逓進君子道消
日消日朘卒見凋弊者為官非其人也昔漢舘陶公主
為子求郎明帝謂曰郎官上應列宿出宰百里苟非其
人則人受其殃賜錢十萬而已此即至公之道不虧恩
思之情無替良史直筆將為美談于今稱之不輟其口
者也當今列位已廣冗員倍多祈求未厭日月增數陛
下降不訾之澤近戚有無涯之請賣官利已鬻法徇私
臺寺之内朱紫盈滿官職益輕恩賞咸貴(一作彌數)貪(一作險)
利之輩冒進而不(一作莫)識廉隅方雅之流知難而歛分
立壠則才者莫用用者不才二事相形十有其五故人
不效力而官匪為人欲求其理實乃難遂(一作成)臣竊見
宰相及近侍要官子孫多居美爵此並勢要親戚罕有
才藝逓相囑託虚踐官榮詩云東人之子職勞不來西
人之子粲粲衣服私人之子百僚是試或以其酒不以
其漿鞙鞙佩璲不以其長此言王政不平衆官廢職私
家之子列試於榮班苟非其人(一作非任之人)徒長其飾佩臣
愚伏願陛下想居安思危之義行改弦易張之道重(一作)
(愛)惜爵賞審量材職(一作識)官無虚授人必為官進大雅
於樞近退小人(一作子)於閒僻政令惟一威恩以信私不
害公情不撓法則天下幸甚臣伏見貞觀故事宰相子
弟多居外職者非直抑強宗分大族亦以退不肖擇賢
才伏願陛下遠稽舊典近遵先聖特降神勑令宰相以
下及諸司長官子弟並改授外官庶望分職四方共寧
百姓表裏相統遐邇乂安
文苑英華卷六百九十六
