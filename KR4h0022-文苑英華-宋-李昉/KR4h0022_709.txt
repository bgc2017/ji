文苑英華卷七百十宋李昉等編
遊宴三
韋司馬别業集序一首
益州長史叔置酒宴别序一首
歲除陪王司馬登薛公逍遥臺序一首
宰相及百官定昆明池旬宴序一首
湖中宴王使君序一首趙六宅浴後宴序一首
仲春羣公遊田司直城東别業序一首
劉侍御月夜讌會序一首
陪李採訪泛舟蓬池宴李文部序一首
河中鸛鵲樓集序一首
春夜宴從弟桃李園序一首
夏日諸從弟登汝州龍興閣序一首
冬夜裴郎中薛侍郎置酒宴集一首
華山黃神谷讌臨汝裴毘陵十四明府序一首
鄭縣劉少府宅月夜登臺宴集序一首
建丑月十五日虎丘山夜宴集序一首
九日陪廉使盧端公宴東樓序一首
晩秋陪盧侍郎遊石橋序一首
陪諸公宴京兆王參軍宅序一首
春宴蕭侍御林亭序一首
遊李校書花藥園序一首
韋司馬别業集序張九齡
杜城南曲斯迎郊之美者也背原面川前峙太乙清渠
修竹左並宜春山靄下連俗(集作豁)氛中絶此皆鄭公之
有也余固已聞之開元歲夏四月猥忝散職居多放情
跂彼一行無忘於夙尚時因(集作其)七召果獲於前期廼
與起居舍人蔡公萬年主簿韓公惠而得朋欣然命駕
韋公方拭席見待羞以藥物之滋倚琴相歡雜以嘯歌
之韻清言移景閑步周林翻飛自情俯仰為得斯亦吾
儕之樂事幸可而同也扶陽餘慶磻溪古跡樹留梓漆
器用天成庭漸芝蘭馨香世襲斯乃韋氏之懿業是所
謂異焉而韋公尚其同之樂忘其身(集作累)之貴均林棲
於服冕齊鼎食於焚枯彼未可量吾見其大跡繼前軌
將為龍以為光道包遠圖豈一丘而一壑二三君子相
與志之云
益州長史叔置酒宴别序前人
天子建五長守四方内以承衞京師外以攘却戎狄則
有持其節制未十年而歴踐撫其封疆既一行而安(集作)
(寧)輯盡在我叔父備聞於(集作于)朝廷昔者吉甫是欽仲
著孝友之德楚子所畏趯在諸侯之選世有實績今以
美濟俾我張氏鬱彼士林以媚於一人以正于四國豈
非德能光大謀必變通思古人之獲心施君子之不器
所以前拜小司馬兼擁旄於五命(集作京)今為(集作再命)左常
侍特(集作仍)總戎於三蜀軌模素遠綽有先路之風聲車
服載馳光偹上軍之禮命莫不文茵暢轂淑旂綏章嘽
嘽皇皇塗將出乎華陽威已疊乎夜郎是時也四序鱗
次屬當春夏之交千里草長有懷原隰之往乃闢軒宇
速(集作邀)賓寮自髦士而及同姓啟(集作由)金華而下建禮
或交以道合豈徒肆好之風或情以族親所(集作於)謂宗
盟之義龜組交映肴䔩駢羅而聲欲成文發中堂之絲
(集作絃)管志在激(集作擊)節感四坐之衣冠必名義以(集作而)
為言雖聚散而何有酒酣相顧驪歌乃作白日西下求
壯士之翻車青山南登愛忠臣之叱馭凡我明懿賦詩
餞行
歲除陪王司馬登薛公逍遥臺序
前人
故郡城有荒臺焉雖層宇落構而遺制巋然邑老相傳
斯則薛公道衡之所憩也薛公不容隋季出守海隅豈
作臺榭以崇奢蓋因丘陵而視遠必有以清滌孤憤舒
嘯佳辰寄文翰以相宣仰風流而未冺今司馬公英逹
好古清譽滿時迹有忤於貴臣道未行於明主以長沙
下國同賈誼之謫居六安遠郡無桓譚之不樂嘗以為
仁不異遠必敷政以愛人窮當益堅已恒(集作垣)懷而樂
地屬府庭閒暇江浦清明南山(集作土)陽和覺寒氣之向
盡東郊物候(集作候暖)愛春色之先来於是乎命輕舸以亂
(集作乘)流趣高臺而降宅(集作望)越荒堞披古馗(集作道)躋隠
嶙而三休俯芊綿而四極其遠則煙遠墟井指甌駱(集作)
(貊)以南馳雲合山川距荆吳而北走其近則深谿見底
鱗介之所出沒喬林夾岸羽毛之所翺翔悠哉薛公無
不寄也意神期之可接陟彼峻隅想風景之不殊剪為
茂草司馬公又以為峴山故事感羊祜以興言湘水遺
風懷屈原而可作况登高能賦得無述焉某實小人受
教君子雖羲之樂會稽之士自與許詢而仲舉愛(集作禮)
豫章之人復招徐孺是日也羣賢(集作英)在焉猥惟陋才
忝陪下列祗命為序請各言詩(集作言志)
宰相及百官定昆明池旬宴序
孫逖
古者天子居青陽服蒼玉於是乎和令布德行慶施惠
其義遠矣粤若稽古皇帝御天下之十有九載溥暢神
化弘宣聖德氐羌来享四方無事元凱升朝百揆時序
年屢豐而多慶物由庚而自樂乃賜羣臣十日宴所以
畢春氣樂太平也越三月已已會于定昆明池於是秉
鈞宗公執事庶尹玄衮赤舄黼衣繡裳奉璋峩峩珮玉
鏘鏘仰丹闕而拜命俯清川而樂飲大庖孔碩尹京為
致餼之司旨酒思柔柱史為佐樽之政既錫之以高會
又悅之以備樂修妓羅舞名倡間歌含姑洗於鐘鼓動
陽春於羽籥陟則設帟降則具舟榜文鷁以泝洄與飛
鷗而狎玩魴鱮甫甫鳬鷖翼翼薰風敷散於草木喜氣
宛延於郊甸亦既醉止于胥樂兮夫恩之所覃者深則
感之所及者遠引之於大足以助天地之同和伸之於
微足以致魚鼈之咸若大君垂裕豈虚也哉詩以展事
抑惟舊典我上相裴公中書令蕭公保乂皇極緝熙文
教以為正國風美王化者莫近於詩微言浸遠大義將
缺乃命革剗浮靡導揚雅頌斵雕為樸取實棄華親題
首章以倡在位皇矣上帝式歌文王之德穆如清風方
聞吉甫之頌請問其目列之於左
湖中宴王使君序前人
書曰寇賊姦宄又曰奪攘矯虔延于平人干國之紀常
州刺史王公奉若天命肅清江服德之至也不言而默
信令之行也不言而知懼政未朞月路不拾遺斯亦隨
武子鄭太叔常從事於兹矣歲三月使車行郡輕舟入
湖自公及私寓物成趣水照金章春明朱紱倚禹穴於
前棹㢠越城於後屏南國春暮鶯花亂飛東山晝晴林
嶺皆出載酒公讌尋幽水嬉班秩以節在宴樂而有禮
簮笏斯皇覺雲湖之增價夫皇華乘傳朝寄之重丘壑
林藪幽趣之適在此行也兼而有之請賡載歌用旌厥
美
趙六宅浴後宴序
昔孔門逹者言志於夫子曰浴乎沂風乎舞雩咏而歸
豈非遊必有方道在則樂貴㓗清以象德輔精爽而成
趣吾友趙子亦事斯語矣歴選暇日咨謀同心備預芳
華有事沃盥炎火電煙洞房燠若探湯以申誡(闕)水知
其善清以流其惡則形之汾澮苦而利於病則神之藥
石雖雅琴養德惠風析酲曾何喻哉未足多也振衣而
退繼酒為樂需食有節誦言無譁所貴酣暢以和湫底
夫始於澡身終於養神樂只君子曷嘗違仁左衞騎曹
張晉明伸紙染毫俾余題序
仲春羣公遊田司直城東别業序
陶翰
余聞宥天下不聞理天下故夏臺門(疑)而生自(疑作白)秋
官澹而守中不然我羣公法家之流惟刑是恤亦何暇
閣挂巾車鏘鏘乎在此堂矣司直鴈門田侯行脩器博
心遠地偏於是啟郊園之扉主簿天水姜侯詞才俊秀
雅志堅直於是傳翰林之檄嗟乎城池不越井邑不移
林篁忽深山鬱斗起出廻塘而入蒼翠更指深亭因曲
岸而捫穹嵌忽升絶頂雲天極思河山滿目菡萏春色
蒼茫遠空煙間之宫闕九重砌下之亭臯千里臨眺之
壯也罇酒既醉舞袖登筵歡洽在斯獻酬無筭措九州
於樂府移三典於頌章皆我順堯之心除秦之政所以
偶春服之宴也咸請賦詩
劉侍御月夜讌會序元結
兵興已来十一年矣獲與同人歡醉逹旦詠歌取適無
一二焉乙已年(集作歲)彭城劉源在衡陽逢故人或有在
者日昔(英華作指非)相會弟寬遠遊始與諸公待月而笑語
竟(集作競)與諸公愛月而歡醉詠歌夜久賦詩言懷於戲
文章道喪蓋亦久矣時之作者煩雜過多歌兒舞女直
相喜愛系之風雅誰道是耶諸公常(集作嘗)欲變時俗之
淫靡為後生之規範今夕豈不能道逹情性或(集無此字)成
一時之美乎
陪李採訪泛舟蓬池宴李文部序
蕭穎士
聖后欽明天工愍恤人瘼罷前監郡仍昔樓(集作按)部其
為寄也大焉若乃地(疑作池)梁墟城浚都舳艫萬里闤闠
千室通邑之尤也東至于河西至于海亘長淮而彌甸
服方域之雄也牧守之任循良之選豈易人哉今兹春
歲聿旱人咨荒歉朝廷慮東方之耗斁也慎簡大賢而
臨涖之明詔乃下俾鉅鹿守李公往焉亦既褰帷零雨
其祈矜人廕庥貴余(疑作籴)日衰被青徐而周兖豫有政
刑矣已而襄國士女結去思之怨大君愍然又命公族
之良前文部侍郎東陽繼焉擅文儒之俊所以司綸翰
兼銓尺矣韞戎略之權所以參簡稽貳麾節矣登朝而
備履清貫出守而再踐名邦其鎮撫斯境式慰饑渴宜
矣秋九月鉅鹿舟輿次于是都明使君客焉懿夫尊卑
有序敦晉鄭之好前後斯謠美召杜之德温温二公善
可知焉越三日宴集于南亭具水嬉也出層城横通川
廻環里閭曠望郊㕓抑抑威儀徒馭如馳人導馬隨以
至于蓬池矯翠帟登畫鷁揖讓有禮獻酬無斁威哉赫
乎方伯所以饗邦君也爾乃洲島廻互林亭蓊鬱天海
清平豁若萬頃澄湛乎其間紅蕖照灼綠菱摇漾淺草
細萍往往藂生邀魚舟望白鳥江湖勝勢去去非遠既
而涉則在岸泛則在流珍羞間海陸之錯妙舞應荆吳
之奏參差逶迤笑語忘疲亦千古一時也晩林未疎堤
草更綠輕雨泛灑微風清潤泝洄淪漣終日夕焉二公
喜(一作嘉)昇平生至樂歡然有命賦詩客有欣遇二府簉
賓筵之末從事斯文爰操簡請同賦四韻嗣於國風之
後焉
河中鸛鵲(疑作雀)樓集序李翰
後周大冡宰宇文護軍鎮河外之地築為層樓遐標碧
空影倒洪流二百餘載獨立乎中州以其佳氣在下代
為勝槩四方雋秀有登者悠然遠心如思龍門若望崑
崙河南尹趙公受帝新命宣風三晉右賢好事遊人若
歸小子承連帥之眷列在下客八月天高獲登兹樓乃
復俯視舜城傍窺秦塞紫氣度關而西入黃河觸華而
東匯龍據虎視下臨八洲前輩暢諸題詩上層名播前
後山川景象備於一言上客有前美原尉宇文邈前櫟
陽郡鄭鯤文行光逹名重當時吳興姚係長樂馮曾清
河崔邠鴻筆佳什聲聞遠方將刷羽看(疑)天追飛太清
相與言詩以繼暢生之作命余紀事書於前軒
春夜宴諸從弟桃李園序李白
夫天地者萬物之逆旅也光隂者百代之過客也而浮
生若夢為歡幾何古人秉燭夜遊良有以也况陽春召
我以煙景大塊假我以文章會桃李之芳園序天倫之
樂事羣季俊秀皆為惠連吾人詠歌獨慙康樂幽賞未
已高談轉清開瓊筵以坐花飛羽觴而醉月不有佳作
(集作詠)何申雅懷如詩不成罰依金谷酒(集有斗字)數
夏日諸從弟登汝州龍興閣序
前人
夫槿榮芳園蟬嘯珍木蓋紀乎南火之月也可以處臺
榭居高明吾之友于順此意也遂卜精勝得乎龍興留
寶馬於門外步金梯於閣上漸出軒戶遐瞻雲天晴山
翠遠而四合暮江碧流而一色屈指鄕路還疑夢中開
襟危欄宛若空外嗚呼屈宋長逝無堪與言起予者誰
得我二季當揮爾鳳藻飛乎鸞觴(一作搜乎霞觴)與白雲老兄
俱莫負古人也
冬夜裴郎中薛侍御(英華作郎非)置酒讌集序
前人
二公以大司馬之命領浙河東西十有三州之政相與
周爰諮度平均邦賦者三月矣當割而游刃無間臨機
而舍拔則獲由是在簿領之際無江海而閒冬十月辛
未徵會于此堂讌朋友故舊也賢豪畢萃升降有序縫
衣淺帶十有五人聲同故窮逹不問意得而鄙懷(集作恡)
皆遣肴芳酒濃夜寂琴暢慷慨言志絡繹舉白盱衡抵
掌啞啞大笑三爵耳熱萬念如洗不復計名身之親疎
憂患之去来也况他累乎既醉余以箸擊酒(集作唾)壺叩
商而歌其詞曰簿領日盈機知君傲煩囂飲和自忘渴
况以初筵招道契跡自親誰謂列宿遥何用結同心綠
琴復長瓢日月若走馬炎凉催斗杓一年觧大(集作頥)笑
幾日如今宵奉君千金夀莫使歲寒凋是日也(集無也字)禮
成於意歡生於同滯憤積慘篲掃湯沃方今滄溟(集作溟海)
始波世未康矣(集作世屯未康)二公克壯其猷(集作猶)以立事為
已任行當自致青雲之上不復與適莾蒼者羣矣吾儕
浮沉其間風水俱逝(集作與風水俱)他日或潜淵(集作泉)或唳天
一離一合雲動雨散然後知今日罇酒未易再得將子
無金玉其音姑偕賦以卒貺
華山黃神谷讌臨汝裴毘陵十四明府序(按圖經仙)
(人黃盧子得道昇仙之所)前人
黃盧子滅景上漢千歲矣留碧峯白雲以貽後世故清
機勝事未始有極余使(集作吏)于華之明年道侣裴冀亦
再命為臨汝令夏六月假道敝邑稅鞅此地(集作山)思欲
追高步詣真境於是相與携手及二三友生童子將命
者六七人挈長瓢荷大壺以濁醪素琴會于黃神之谷
興也按谷之西頂實三峯東面石壁藂倚東為洞壑乳
竇潜泄成盤渦兩崖合關若與天接三二子將極其深
也(二字集作登探也)至則繋馬山足披蓁石門入自洞口至於
梯路蹋連嶂而輿疊崿度嶇嶔而躡凌兢夤緣絶磴及
横嶺而止澡身乎飛泉濯纓乎清漣想夫君俟我於蓮
花峯之下(五字集作花峯下)碧(集作碧空)而嬋娟愛而不見搔首空
山然後靡靈草以為席傾流霞而相歡(集作勸)楚歌徐動
沂詠亦發清商激於琴韻白雲起於筆鋒是日也高興
盡而世緒遣幽情形而神機生頽然覺形體(集作骸)六藏
悉為外物天地萬有無非秋毫既醉且止(集作亦既醉止)則亦
足言以志仙跡且旌吾友嘉會之在山也
鄭縣劉少府兄宅月夜登臺宴集序
前人
夏六月小暑至矣吾兄方幕夜天掃月榭有酒如乳醑
我乎城南(集作隅)城臨近高山俯瞰(集作矙)平隰秦郊漢院
相錯如繡且有顥氣足以娛人故數君子稱觴焉其誰
同之有若功曹隴西李華參軍滎陽鄭洵卿瑯琊王休
(集作沐)河東裴貺鄭尉京兆韋造皆卿材也聲同而形體
相忘道契而(集作故)機事不入是以有高會遠望危言浩
歌或心惬清機寓興於物或語及陳迹盱衡而笑於是
初筵而惠好脩中飲而意氣接既醉而是非遣夫彭澤
採菊隠侯臨風謂之盛矣况高城古臺深夜朗月芳罇
良友佳境勝事今夕何夕八者俱并盍亦偕賦於此乎
觀三二子之志
建丑月十五日虎丘山夜宴序
前人
方今内有夔龍臯伊以佐百揆外有方叔召虎以守四
方江海之人高枕無事則琴壺以宴友朋嘯歌以展霞
月吾黨之職也我是以有今兹虎丘之會巖巖虎丘奠
吾西門崒然如香樓金道自下方而踴躍鎻丹霞白雲
於蓮宫之内會之日和氣滿谷陽春逼人巖煙掃除肅
若有待余與夫不亂行於鷗鳥者銜流霞之杯而群嬉
乎其中笑向碧潭與松石道舊兕觥既發賓主醉止狂
歌送酒坐者皆和互趣所奏(集作吳趨數奏)雲去日沒梵天月
出(集作日)萬里如練松隂依依狀若留客于斯時也撫雲
山為我輩視竹帛如草芥頽然樂極衆慮皆遣於是奮
髯屢舞而歡今夕何夕同者八人醉罷偕賦以為此山
故事
九日陪廉使盧端公宴東樓序
于邵
國家以桂林重鎮吳越襟帶有郡縣可以綱紀有蠻夷
可以羈縻朔南聲教蓋以此始皇上纉承大位之明年
啟謨羣后載命連率是以范陽盧公自京而来條察二
十八州諸軍事千里之地遂無外虞三軍之士皆務前
敞(疑)然後賞必勞罰必害官不易法府無留事封略既
静公堂自閒况重陽美景得不為樂大合賓佐高張郡
樓紅塵發地青山坰牧連天漲海来接蒼梧憑高而翠
靄轉微送遠而白鴈看沒泛椒菊而筭爵顧絲桐而間
奏賓醉月上主待露晞想彭澤之獨遊悵馬臺之陳迹
今日之會何其盛歟余負累謫居卒起庭府黜參佐之
禮陪上罇之娛韓灰已燃鄒谷自煖奉命為序冠于羣
篇辭之所難敢謝不敏請分賦五韻書諸即事云
晩秋陪盧侍郎遊石橋序前人
以公責左遷于兹迨一周星矣首疾心痗繼日經懷實
由南冠尚簮憂所未忘是以幽求人境之外將蕩滌煩
慮得諸石橋久之豈無他人不如我志願言卒獲者亦
久之殿中侍御史范陽盧子至監理下國未浃辰而居
簡乘暇行鑣載勒致為客數公方駕儐從如林煌煌焉
奔走乎墟落延屬乎禫官(疑)矣三登彌高累息以進而
後偕集于橋下徒觀夫挂長虹以飛来陵半霄而勢去
下空如豁纖蘿不生上頂為帷佳木藂秀不可得而總
載也以為本於融結庸可自然資於造化力役不及明
矣東極大水北走長安羅郭雉堞如示諸掌大田多稼
宜乎有秋羣山積翠以回合好鳥追飛而下上有是勝
賞以是開懷盍賦新詩以紀一時之事也侍御以嘗忝
鵷沼潤色鴻業以文司錄俾序良遊敢復畢辭多慙老
敗
陪諸公宴京兆王參軍宅序前人
王參軍國族之貴介子也况抗衡神都抵掌翰苑渴日
行道推心與人故士君子願遊芝蘭不避風雨僕校文
者得無勸乎冬至十月飛雪千里携我入室接君初筵
嘉餚惟錯清酤有藇取適可以齊鵬圖及酣可以去狐
白始為合獻之禮終為縱飲之樂有足多也飛鴟戾天
宿鳥擇木鐘鼓告暝軒裳欲歸主人諸僕一歲三捷斯
文可覩愚以更請賓將不然蓋言之不可以亡也多媿
皆讓
春宴蕭侍御林亭序前人
監察御史蕭公以初獻戎捷塞庭無事從板輿之暇日
邀幕賓而揖我必選以勝况臨清江始乘安流終踐樊
圃嘉客以入華亭豁開桴浮往来上下皆見竹樹引外
郊雲物鳬鷖為夫人家禽豈日駐花間天鋪潭底自為
勝槩而蕭公於是咨密戚荷賓榮惜此交歡愛此遲景
飛觴舉白亦云醉止顧我以客時無間焉拜升堂之嘉
慶抱夀慶之餘瀝殿中侍御史鄭公文宗也退而喜曰
今日之會允為良辰不有斯文無以終樂遂歴賦諸韻
凡二十餘篇命為序引讓之不可
遊李校書花藥園序前人
春吹萬以為物皆有役我智者惟役之不殆終而有用
故君子盡心於藥焉恐精華之不迨已也崇文舘校書
郎李公寢門之外大亭南敞大亭之左勝地東豁環岸
種藥不知斯池幾十步但覩其縹眇霞錯䓤蘢煙布密
葉層暎虚根不摇珠點夕露金燃曉光而後花發五色
色帶深淺藂生一香香有近遠色若錦繡酷如芝蘭動
皆襲人静則奪目此李公及時之適也至若上苗可食
下體兼採子入菰飯華雜蒲葅既甘平而性寒又辛温
而執熱癖除而不為去傳風愈而安知及書此李公谷
中之本也吾徒沐公馨香愛我藥石皆可右坐願為佳
遊風生白蘋日映丹浦披摇靃靡則花飛鏡中虚涵峥
嶸而山在海底入門而未辨金谷問地而不言河陽况
春醖己清家園可摘飲盡落景勸無後時憶戴而乘輿
自来知鍾而聽絃立應此李公推心之分也禮曰發慮
憲語云從吾所好慮以觀進好無思邪而公智周未
兆根據有益上符性命之理下從耳目之玩舉一物而
庶美集得不謂之難哉韓康隠名徒盡職者羊叔相遺
吾無間然聊對諸人之意用觀賦物之作予乃僚也敢
無述乎
文苑英華卷七百十
