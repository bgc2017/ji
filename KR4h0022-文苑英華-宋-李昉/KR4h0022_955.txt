文苑英華卷九百五十六宋李昉等編
職官十八
崔判官汪墓誌一首韋倉曹元誠墓誌一首
李長史鋒墓誌一首唐推官欵墓誌一首
李司錄雍墓誌一首權參軍隼墓誌一首
蕭兵曹惟眀墓誌一首
劒南節度判官崔君墓誌銘常衮
故人清河崔汪字巨源舉秀才校文尋佐戎衛遷廷尉
評辟荆襄益三府春秋若干大歷四年月日遇疾終于
成都官舍以己酉歲律中南吕庚辰之辰返葬於棲鳳
原龜從也惟先德世勲焯叙前志祖仁堅父綱位不配
才佐郡貳邑而已公志經炳文義精格峻敦孝本義篤
近周親定交後求忠告善道達則兼濟否則艱貞天寶
之難覩萌晦跡族行導漾儉德全身陶融太和不嬰物
累而辟書狎至傳駟旁午不暇棲伏俛而受命竟友於
諸侯咨以書奏籌畫之事抗詞中病動不求合老將嚄
唶大豪雄張正色檢御革心畏憚從容儒服以静邊荒
夷險終始坦然一致初郭英乂鎮蜀政暴及禍公以嘗
所辟用雖言之不行終全節守義遂與妻子居巖石之
下不復斂袂於是府矣及相國衛公式是南邦旌禮賢
士待以坐幄咨訪戎政議者謂翰飛紫霄邈其遠矣志
士方展國華中零哀哉盖君子恥食浮於人不患無位
故曰孔門不稱其官閥潁川尚慙於鄉長公始以文顯
中以道勝終以義全斯亦成名矣何必乘軒服冕方謂
之達歟然以有王覇之略通質文之變不得與公卿大
夫高議明庭欝湮重泉知者悼惜旅櫬南下浮江阻寇
夫人河東薛氏故水部郎中據之女也公之死眀誓崩
戚感動潜舟夜風反柩湍險神眀所護川后息波出于
萬死之中充此九原之葬可謂貞烈孝婦軌儀壼教嗣
子師周十一歲而孤危身過毁以余先君之舊見託銘
述詞曰
元和内融懿鑠孔純學滔泉源文欝春雲儉德處難超
然世氛即戎雅歌偃息中軍參以天時合於兵機道行
則安言廢則危終保風節蜀人高之英靈沉埋旅櫬流
離哀哀孝婦上訴蒼昊金柩巴江歸魂蜀道田横舊曲
季布餘&KR2825;一閉泉扄千秋蔓草
范陽郡倉曹參軍京兆韋公墓誌銘
獨孤及
永泰二年五月七日有唐故衢州刺史魯縣子京兆韋
璆第三子范陽郡倉曹參軍諱元誠葬于少陵原先塋
夫人范陽盧氏祔焉從周禮也公少時為坊州參軍歴
襄州司法試守棗陽縣令真授蒙城令凡五遷至范陽
倉曹初安禄山以范陽叛劫脅元元以殺整衆士之因官
因居而困窘顛躓堕圍中者數千計兇威所及不死則
汙公掾吏也在偽署伍中溷跡徉狂冀以病免盜憎之
乃加害焉春秋若干夫陽九厄會天地鞠凶燎火炎炎
玉石何訴是歲天寶十五年也鳴呼人皆筮仕必以廉
平公幹稱於州里人誰無死死則名不辱志不奪不嚥
盜哺以易其生生且不苟其事君事親之禮不待史氏
而自眀矣在官必聞則居家正身與朋友臨財之節可
知矣有子曰彤龍鍾﨑嶇於險阻之中十年不克返葬
哀有何極歲在乙巳冬某月始跋涉大行恒山之路以
公之喪葬自某原(集作至自某郡是)公季弟吏部郎中元曾既
得吉卜痛天倫之歡莫之追也願以君之忠於君恪於
官友於家之德之美以播後嗣庶幾陵岸遷而德音不
磨謬以及為習於禮者故使為誌其辭云
天地横隤三象霧(集作霾非)兮梟獍擇肉鸑鷟懼兮眀夷于
飛罹其故兮美玉寧折質不汚兮子子孫孫荷餘裕兮
越州長史李公墓誌銘梁肅
大歷己未八月癸丑故尚書比部郎中(集作員外)渤海李公
卒享年六十十月某日權窆于某鄉原嗚呼公諱鋒字
公穎蓨人也其先自後魏幽州刺史高城公雄四世至
皇朝太常博士善信善信之孫曰文素以文章知名舉
秀才歴伊闕尉文素生勝尉于馮翊之白水盖公之父
也鳳閣侍郎平章事武功公蘇味道其外祖也公器宇
魁異(集作梧)英風(集作風神)眀邁中立不回旁通多可初不以
禄仕為意用朋酒自娛游江湖間交必一時之選言必
可大之業相國張平原鎬之鎮江西也聞而器之表為
恊律郎兼上饒令公用仁愛恤惸獨剛眀肅豪右不及
一年上饒之人如熱遇濯亦既報政彭城公劉尚書晏
以狀聞詔遷晉陵令為治加上饒一等郡守李公栖筠
尤重之待以賓禮時公以發硎之器連宰(集作尹)二邑征
鎮者聆其休風方昭(集作招是)佇不暇陳宣州少遊表言其
能授監察御史參宣歙軍事事無苛慝遷殿中侍御史
換工部郎中從事部無闕政因條奏至京師當國者偉
公之才將寘于朝公辭未復命遂以侍御史旋介本使
東遷于會稽與公俱東永泰末妖賊殺郡將以叛其帥
敗亡賊(集作餘)黨詐服公以單騎往安其民一旦收隠慝
(集作匿字)三十人殺之以徇三衢之人道路相慶人到于今
稱之無何有比部之拜乃兼越州長史既罷歸休于無
錫私第道有所不通公淡然自居其志愈厲加以率性
孝悌睦親接士財必分人衣無常主和樂扇於閨門信
讓達于家邦其進也致身以從政其退也卷懷以自牧
其亡也知與不知皆為歎息嚮非懿識全才其風可懷
則曷以臻此予忝從公遊也久故錄其實以紀之因用
表墓誌銘曰
才宜處貴德宜受福允矣比部曷其不淑融融和風(集作)
(氣)綽綽曠度疎通且仁柔惠有裕登車持斧厥績方茂
力命暫乖隂陽已寇閱川不駐廣厦推構夜臺隂隂何
日復晝
鄜坊節度推官大理評事唐君墓誌銘
權德輿
君諱欵字嘉言北海人曾祖貞休皇比部郎中河南少
尹祖詡太子洗馬考試河南府士曹參軍代有懿行遠
承華構君清方敏厚幼有立志與伯氏文編講藝脩詞
知名於士友間其文華浹洽而長於比興其義行潔脩
而篤於友悌貞元初舉進士甲科解巾補宫衛紀綱掾
右輔守臣撫封辟士表為支使轉左領軍倉曹眀年復
調為左金吾胄曹因喟然曰吾三命不越於環列其道
蹇歟滿歲宴居吟咏情性而已會故人彭城劉景通受
天子推轂之重鎮于洛郊(集作郡)辟書既至命書繼下以
廷尉評事理軍訟未幾請急省兄于盛山又東南至于
雲安間關巴峡嬰冐霧露俄而景通入覲為冬官司空
方欲盛薦君於獻納侍從之列景通既没(集作列非)左右曹
中執法多所引重而枕疾不起悲夫時二十年秋八月
壬子其年四十有九昔崔駰管輅官不過長岑令少府
丞而當時之翕然扇巧言進取滿志者可勝道哉夭閼
紛綸從古所歎初娶馮翊嚴氏興元長帥相國太保公
之女不幸早亡繼娶天水權氏華州司士參軍集之女
予之從祖妹也有眀敏(集作識)淑行為六姻儀法結䄜周
月遭罹柏舟之痛遺胤之始(集作方娠)可哀也哉予與文編
周旋於文章道藝二十年矣故辱君之歡亦舊淮湖暌
阻京轂會合合姓(集作地)怛化在旬歲之中寢門屑涕情
何有極冬十月庚寅其孤輝既得吉卜窆于萬年縣義
善原且虞邱夷谷變不可以不識遂為銘曰
一氣沄沄浮休滑湣英華未伸奄忽歸根于嗟乎嘉言
于嗟乎九原刻此清芬
太原府司錄事參軍李府君墓誌銘
前人
君諱雍字某趙郡鄗人曾祖(集有為字非)萬安皇鄒平郡丞
祖頊贈鄭州刺史父日知皇銀青光禄大夫黃門侍郎
侍中戶工刑三部尚書君承廕庥覆露而資性和厚有
詞藻工篆隸起家太子通事舍人轉太常寺主簿年甫
成童卓然有立志歴都水監丞長安丞轂下難理號為
稱職丁太夫人韋氏憂免喪猶毁不交人事尋詔除太
原府錄事參軍已抱沈瘵以開元十有九年夏五月殁
於長安昇道里享年三十五(集作四十三)噫嘻以侍中公之
寬眀正直忠孝於君親書在國籍為景雲賢相宜其子
孫昌阜有韋平之慶而義方積善所及不過於丞吏都
吏未強仕而夭斯命矣夫人范陽盧氏殿中侍御史敷
之女司勲郎中游之妹華宗淑行先殁者二歲有子元
之仕至晉州洪洞縣令愷悌之化行於鄉黨命屈其才
亦不至大官洪洞之子曰鄧州新野令彬萬年尉彤陳
州太康主簿彩太公廟丞彣前眀經咸等以吏以文修
(集作循)守家法君初嘗謂洪洞曰吾家代壤樹在周鄭之
郊延陵嬴博豈限故土苟吾啓手足必促擇不食之地
而歸全焉故君殁之歲秋八月權窆於萬年縣龍首原
厥後七十有七歲彬彤等居内憂忍哀襄事因竭誠信
脩(集作循)祖禰之志啓君之竁遷祔于京兆府奉先縣漫
泉(集作衆)鄉保章(集作章保)里從考(集作吉)卜也與洪洞君庚申
分穴昭穆列次聿脩之義情理無違而彤又狀其祖德
請刻墓石抑予之重表甥也嘉其忠孝而銘之其詞曰
伊昔侍中實相睿宗以孝以忠穆然清風乃生良士博
物(集作約)仁義坦坦居易鬱堙下位家有孝孫卜兹鮮原
刻勒清芬蔵于墓門
叔父故朝散郎華州司士參軍府君墓誌銘
前人
序曰洪範叙三德五福之道而德存(集作在)乎人福繫乎
運時未光大則卷而懷之姑以清行厚德遺諸子孫而
已公諱隼字子鷙天水洛陽人十二代祖安邱敬公諱
翼為前秦司徒代有勲德以至四代祖平凉公諱文偉
(集作誕)歴開府儀同三司涪(集作洪非)常二州刺史曾祖滑州
匡城縣令諱崇本王父益州成都縣令(集作尉)諱無待烈
考許州臨穎縣令諱伋初平凉之先三葉開國匡城以
降世名文行公纉承茂緒祗服家法有大易之鳴謙中
庸之慎獨慥慥其守孳孳其勤中立而不易方夷道而
不由徑故克家無玷干禄有聲天寶末州里舉經眀屬
幽陵叛渙計偕中止解巾試守河西尉真拜鄢陵丞時
東郊不開違難逃禄艱貞潔白終出盜泉朝廷嘉之除
楚州寶應丞是歲太夫人棄孝養刺血寫大乘微言毁
瘠過禮既除喪為親戚所勉調補宋州宋城縣丞孟尚
書某方持郡節深相推重每歲考課居郡中最大歷中
授福昌丞貞元初改華州司士嘗辟彭城劉公蕭國班
公之府皆分事任實助經費所至之邦必聞其政所奉
之主必加以禮而又學古不怠歌詩必類緣情而不流
體要而無害故祕書包公謂公内外脩(集作循)理心正氣
和君子以為知言其道未伸天奪之筭嗚呼貞元九年
四月辛亥終于富平從事之館享年六十一夫人陳郡
殷氏皇曹州司法麗正殿學士踐猷之孫清河尉宣(集作)
(寅)之女故給事中杭州刺史亮其兄也今侍御史彬州
刺史永其弟也生德義之門襲猗那之慶自執笄(疑作笄)
主饋逮四十年孝慈柔眀六姻是仰學備箴誦言成禮
法公之禄甚薄而家甚肥中外無間言諸孤猶已子閨
門之内和樂薰如也既茹未亡之痛護奉輤車東旋洛
都八月癸丑遘疾厲終于新安之别墅享年若干有男
子五人長曰少成仕至桐廬尉次曰少清以經術甲科
次曰某曰某皆以文學裕蠱稟公之義方女子五人長
適安福尉劉公範次適常州司倉齊暢其次未及笄皆
稟夫人之眀訓少成等曾未半歲再集荼蓼思養於下
如不欲生䘖恤忍哀竭其誠信以十月某日得吉卜於
新安方山南龍澗原禮也小子&KR0008;歲而孤夙承善誘且
懼徽音行實之不傳于後與陵谷之有遷也謹用論譔
哀而不文銘曰
惟叔父秉直清温而文誠而眀六試吏揚令名再從事
有淑聲猗夫人懿純德倬婦行為内則樂申申恭翼翼
女有家男述職天不傭降鞠凶道未行禍已鍾刻金石
識丘封德不泯哀無窮
揚州兵曹參軍蕭府君墓誌銘
前人
君諱惟眀字惟眀南蘭陵人曾祖浚皇丹州刺史祖文
遠皇睦州别駕考重暉皇金州别駕自丹州已降雖位
不過守佐而皆以行義似續君即别駕府君之元子也
天寶中舉秀才數以行過乎謙竟不得居甲乙科時苟
未至雖巧力無所錯其用否不可久後累為知己所薦
自眀州參軍事至揚州兵曹掾凡四更(集作更四)官皆有理
效多以名聞薦拜或參從事之列向非刃有餘而用無
滯疇能及此晩歲病風家于丹陽葆真樂(一作守)和樽酒
自適輕財重義推誠於朋友之間不飾邊幅以曠逹自
任初君與令弟故司封郎中惟則同以儒服游京師賢
士大夫締交慕義者如嚮郎中以通才歴職而君亦累
為名公所薦年位未至相次凋落嗚呼以建中十二年
四月某日所疾沉痼終于丹陽私第享年若干以某月
日權窆于某所從宜也夫人扶風竇氏婦道柔明子渢
澣(集作潮)汝等年未志學藐然無怙芻挽時(集作將)行哀以
求銘銘(集作誌)曰
南齊之後福祉&KR2384;臻厥生兵曹洵美且仁如何中路翳
魄荆榛刻石窮泉永志聲塵
文苑英華卷九百五十六
