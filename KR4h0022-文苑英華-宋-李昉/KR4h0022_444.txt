文苑英華卷四百四十四宋李昉等編
冊文三
諸王冊文
封授臨川等五王詔沈約
門下神牧帝鄉(類集作神州帝城)冠冕列岳渚宮樊鄧形勝是
歸居中作衞翌宣戎勲(類聚作重)隆兹(或作名)寵號寔允舊章
竝非親勿居惟賢斯授西中郎將護軍宏朕之外(類集作介)
弟早宣(亦集作富)德譽董一藩政緝是嘉庸國禮家情瞻寄
隆重使持節督南徐兖二州諸軍北中郎將(梁書作輔國將軍)
南徐州刺史秀風穎雋邁識業標簡任居藩翰政以化
成使持節都督雍梁南北秦四州諸軍事安北將軍(梁書)
(作冠軍將軍)寧蠻校尉雍州刺史偉體韻淹穆神寓凝正經
綸夷雅(類集作經綸夷險)參贊王業冠軍右衞將軍恢神檢外
洽淵量内湛奉職鈎陳周衞以穆使持節督荆湘益寧
南北秦七州諸軍事安(按梁書作平)西將軍荆州刺史憺秀
識冲情允文允武經啓王業寔有厥勤竝契闊綢繆分
形竝氣處家盡其匪躬朕承運迭興光宅四海藩維廣
樹經朔攸屬出納之宜望實惟允宏可使持節散騎常
侍都督揚南徐州諸軍事後將軍揚州刺史封臨川郡
王秀可進號征虜將軍餘官如故封安成郡王偉可使
持節散騎常侍都督雍梁荆寧南北秦六州郢州之竟陵
司州之随郡諸軍事寧蠻校尉雍州刺史將軍如故封
建安郡王恢可侍中前將軍領石頭戍事領兵景佐封
鄱陽郡王憺可使持節都督荆湘益寧四州諸軍事平
西將軍荆州刺史封始興郡王食邑各二千戶
封衡陽郡王成義為申王等制
蘇頲
門下古者帝王受命以臨萬國子弟建封用尊五等其
所由来尚矣尚書右衞大將軍衡陽郡王成義等敦詩
執禮本仁祖義名教之樂得自幾深温良之容發於忠
孝晨趨魏闕則望掩軒霞夕賦曹園則思含澄景朕祗
奉歷數旁稽載籍克輔王室所謂通邑大都俾為唐藩
故能帶河礪岳分膺往命咨爾眷歟(一作不可慎歟)可依前件
仍各實封一千戶餘竝如故主者施行(唐隆元六月卄七日)
封鄧王等制王言會最
門下昔周室制法備建宗盟漢室垂統畢封子弟其盛
也二南教化首在國風其詳也九國土疆載于侯表朕
嗣守丕業惟懷遠圖永言磐石之固宜本介人之重男
平原郡王寧等孝友忠敬温文惠和禀其樂善之姿強
於好古之學君親之教罔敢失墜保傅之言亦惟佩服
由是寡悔至於通方庶可膺兹典章列是藩屏䟽爵以
冠于侯伯分茅以賜于山川用明至公且叶前訓南平
郡王寧可封鄧王同安郡王寬可封灃王延安郡王宥
可封遂王彭城郡王察可封深王高密郡王寰可封洋
王文安郡王寮可封綘王第十男審可封建王宜令有
司擇日備禮冊命主者施行(元和元年八月七日)
封周王詔(顯慶二年二月)
詔曰昔周武垂則汾邑啟維城之固漢文承綂睢陽樹
磐石之基所以作鎮邦家克隆景業早分茅土第七子
顯析派天潢䟽封日觀(詔令作毓粹雲峯分輝日觀)風儀秀舉神識
冲和挺玉質而含章振金聲而發彩夙遵(一作停尊非)教於
詩禮方導(一作遵非)德於間平既表岐嶷之資宜申珪社之
貺可封周王食邑一萬戸
封諸郡王勑(一作封皇太子大男寕平原郡王等制)
同前
勑王者嗣統必上尊祖廟中立人紀下及諸孫所以光
贊鴻猷發揮大典者也皇太子大男寧等温敏茂淑依
仁游藝齠齓之歲自降其心詩書之言夙盈於耳朕初
建儲兩永固宗祧既當知子之明彌稱抱孫之慰(一作尉)
是用依方建邑(一作辨色)籍(一作藉)土䟽疆俾奉邦家式崇藩
屏本支百代冀邁(一作叶)於周詩子弟畢封更高(一作隆)於
漢室於戲承紫極之慶禀青官之訓惟師友是敬惟忠
孝是憑以樂善為心好賢為德古有成範爾其欽哉(真元)
(二十一年四月)
一作皆唐大詔令
封諸王制(詔令作封沔王制)同前
門下朕獲承天序欽若前訓用建藩輔以明親賢斯古
先哲王之令典也弟景等孝友寬厚温文肅敬行有枝
葉道無緇磷踐君子之中庸究賢人之義理情惟樂善
志不近名慕間平之令德希曾閔之至行是用宜分建
茅土衞我邦家叶于展親永固磐石是用舉其成命錫
其徽章弟景可封酈王第九弟悦可封瓊王第十弟恂
可封沔王第十一弟懌可封婺王第十二弟愔可封茂
王第十三弟怡可封光王第十四弟協可封淄王第十
五弟憺可封衡王第十六弟悦可封澶王長男湛可封
鄂王第二男涵可封江王第五男湮可封穎王宜令有
司擇日備禮冊命主者施行(長慶元年三月)
封晉王制同前
門下昔周室之興也藩戚竝建式兹於維城漢氏之制
也皇子畢封用固於盤石斯所以載宏丕緒惟懷永圖
且茂德於本支遂推恩於嗣息(詔令後嗣)况某(詔令無某字)祗荷
眷祐屬當長賢宜承寵章允膺舊典長男普幼禀異質
夙應嘉祥既表岐嶷之資日慕恭良(一作日良恭慕非)之性朕
以寡昧虔奉宗祧庶明父子之親以及君臣之義命以
樂國錫其介珪用敷可久之基爰叶至公之道可封晉
王宜令有司擇日備儀(一作禮)冊命主者施行(寳慶元年十一月)
冊梁州都督漢王元昌文岑文本
維貞觀元年十二月已卯皇帝使某副使某持節冊命
曰於戲夫易陳利建道貫三才傳稱夹輔業隆百世是
以周之魯衛式固維城漢之梁趙克隆(一作昌)磐石惟爾
使持節都督梁洋集畢四州諸軍事梁州刺史漢王元
昌幼聞教義器識聰明早開土宇禮數優隆(一作崇)逷矣
南郊襟帶西蜀按郡之重茂親是寄持名之譽朞月有
聞是用式以茅賦(一作土)備兹典冊爰誓山河允作藩屏
朕聞曰事君盡禮資於孝敬為政以德始於仁厚故士
無貴賤由之者揚名時無古今背之者殄行往欽哉爾
其執心於忠孝踐行於儉約無好逸豫以犯非禮無縱
嗜欲以邇宵人眀率舊章永保疆土可不慎歟(爾其至慎歟四)
(十字一作爾其去奢從儉遠佞尊賢克勤匪懈垂憲乃後可不慎歟)
一作皆初學記
冊潞州都督韓王元嘉文
維貞觀十二年四月己卯皇帝使某官某持節冊命曰
於戲肇自黃唐洎乎漢晉莫不敦睦(詔令作穆)親戚任用賢
能咸作疆土世為藩翰惟爾使持節潞沁韓澤四州諸
軍事潞州刺史韓王元嘉識量沉厚業尚脩整夙禀趨
庭之訓早膺折桂之寵上黨奥壤地連秦晉開國之典
攸居按部之譽允穆是用率由故實光備寵章式固維
城傳之永世朕聞曰詩書禮樂仁義之府也孝友忠信
人倫之基也是以河間之賢在於脩學東平之譽成於
為善往欽哉爾其覧載籍之旨求聖賢之訓戒兹邪僻
以仁厚為心勖彼怠荒以重慎為德乃服明命(詔令作明乃服)
(命)勿替敬典可不慎歟
冊遂州都督彭王元則文
於戲盖五等肇於帝軒周殷不改其制六條創於有漢
魏晉必修其道是知選賢建戚莫先於藩衞經邦政治
允資於刺舉惟爾使持節督遂普果合四州諸軍事遂
州刺史彭王元則幼稱岐嶷夙禀義方褰帷汝穎之地
聲績可紀建旟巴蜀之境風俗以康是用率由令典錫
兹寵命傳爾子孫長為唐輔朕聞為臣子者踐行繼於
忠孝處富貴者貽戚在於驕奢故能播名當時垂芳後
裔往欽哉爾其監于經籍詢于蓍龜見善如不及見惡
如探湯無違禮以害身無縱欲以敗俗夙夜匪懈罔有
後羞可不慎歟
冊雍州牧左武侯大將軍越王泰改封魏王文
維貞觀某年某月某日甲子皇帝曰於戲昔在哲后受
命君臨竝建茂親以為藩衛然則古之列國今之按部
循名或異立政是同皆所以共治黎元俱奬王室克隆
鼎祚咸悉由之惟爾雍州牧左武侯大將軍越王泰生
而韶敏幼而好學樂善不倦才德日新地則維城禮優
分器惟彼三魏寔號五都非親勿居夹輔攸属是用命
爾為使持節都督相衞黎魏洺邢貝七州諸軍事相州
刺史改封魏王傳之子孫長為藩翰古人有言皇天無
親惟德是輔民(詔令作人)心無常惟惠之懷往欽哉爾其監
此(詔令作兹)格言無自驕奢無邇邪佞兢兢業業以保爾茅
土可不慎歟
冊洺州刺史郯王惲改封蒋王文
前人
於戲朕光膺寳圖欽若前典崇睦(詔令作穆)親之義固惟城
之業並錫之以土地授之以刺舉爰誓山河永作藩翰
惟爾洺州刺史郯王惲幼稱岐嶷早聞詩禮式開土宇
允備車服惟彼漢地兼舊楚作鎮之重僉議攸歸是用
命爾為使持節襄州諸軍事襄州刺史改封蒋王傳之
子孫長為唐輔朕聞立身之基曰忠與孝為政之本曰
禮與德行之則成名違之則喪道詳求大訓莫此為先
往欽哉爾其祗服朕詔敦演(詔令作詭)經典無奢侈以乖節
儉無逸豫以虧謹肅聿修厥德垂徽於永世可不慎歟
冊岐州刺史許王元祥改封江王文
前人
於戲盖王者受命聖人作則垂法度以經邦選賢戚以
布政作屏王室莫先於胙土共治天下寔寄於頒(詔令作班)
條惟爾岐州刺史許王元祥幼禀義方早有志尚地惟
邢晉禮優河裴(疑姑)蘇奥壤舊吳是宅旣建作牧必侯懿
親是用命爾為使持節蘇州諸軍事蘇州刺史改封江
王傳之子孫世為唐輔朕聞曰孝敬忠貞人之美行也
禮讓仁恕政之善經也是以奉上者戒於邪僻御下者
儆於驕傲然後能保其疆土和其民人往欽哉爾其鍳
持身之規求為邦之道尊五美而屏四惡近君子而遠
小人祗畏兢兢無替朕訓可不慎歟
冊紀王慎為荆州都督文上官儀
維顯慶伍年歲次庚申某月某朔某日甲子皇帝若曰
於戲南紀之津上躔翼軫西浮之路旁帶巴巫信形勝
之大澤是英靈之奥府恤隐之寄懿親攸属頒(詔令作班)條
之美良翰爰歸左衞大將軍澤州刺史上柱國紀王慎
漸天潢而含潤資日觀以摛文藝重三雍道優二陕梁
地挺秀燕舘趨賢位表銜珠入光蘭猗職華分竹出美
棠隂簡惠以孚聲績斯邵是用命爾為使持節都督荆
岐岳朗等四州諸軍事荆州刺史上柱國紀王勲封竝
如故往欽哉夫道德齊禮允布政之化踐孝施仁誠立
身之本必宜周旋勿墜雅譽彌高勉脩廼職對揚休命
可不慎歟
詔冊虢王鳳為青州刺史文
維麟德元年歲次甲子正月已酉朔二十一日己巳皇
帝若曰剪商胙邑寵秩盛於隆周懲秦錫(一作啟)社徽名
崇於有漢况乎爵窮五等榮總六條乃茂德之攸升固
非賢之罕(一作而靡)擇泌州刺史上柱國虢王鳳履局端嚴
襟神秀整道光懿戚望重宗維恭慎之心符小言而緝
譽虚凝之度包大雅而揚聲體備剛柔藝殫文武騰芳
桂巘動貞韻而鏘金寫照荷池嚮清文而振玉若廼緇
源廻跨岱址斜臨人被萊風俗兼齊舊布中和之化申
簡惠之風觀政所先建邦斯在(一作親)是用命王使持節
青州諸軍事青州刺史勲封如故往欽哉王其克邁十
倫稽往賢之峻躅勤宣九德蹈前哲之英規絶浮競之
津廣真淳之路光昭淑問可不慎歟
一作皆唐大詔令
詔冊江王元祥為鄜州刺史
維麟德元年歲次甲子正月已酉朔二十二日庚午皇
帝若曰於戲列爵開基資連属而敷化班條馭宇籍藩
衞而裁風是以(一作知)光闡帝猷發揮人極固宗庶而兼
列必親賢而竝建鄧州刺史上柱國江王元祥識尚閑
偉體局貞凝履順而居真(一作自居)冲輝(一作撝)而持(一作待)物
梁臺既啟背淮之裾爰萃燕舘(一作宮)載闢發洧之駕相
趨甄綜掩於河書精通符於沛易無道(一作神遺)紏察政叶
寬平包吐茹之竒逓弦韋之用乃至地隣宗翼俗備(一作)
(格)於五方壤密廻(一作寰)封潤沾於九里是用命王為使
持節鄜州諸軍事鄜州刺史勲封竝如故往欽哉懋德
惟忠持盈在約思勤躬而景問無弛度以虧名宗簡正
之規邁安常之節祗膺寵命可不慎歟
一作皆唐大詔令
詔冊周王為并州都督文
維龍朔元年歲次辛酉十月癸亥朔十七日己卯皇帝
若曰夫騰華星苑崇名器於藩維憑暉日御峻寵章於
侯服故本枝增蔚鴻緒滋繁而汾陽奥區鎮龍山而控
遠冀方(一作北非)腴壤接鴈塞而䟽疆連率之寄親賢攸属
咨爾洛牧上柱國周王顯風則開秀器彩靈(一作虚)明識
表魏州之象詞掩蘭臺之駕西園孤月秀心鏡而齊鳴
小山叢桂偃情田而竝烈温恭夙邵(一作紹)業尚日新棣
萼交芬瑾璋具美是用命爾為使持節都督并汾箕嵐
等四州諸軍事并州刺史牧及勲封竝如故爾其克脩
天爵事(一作聿)苞地義方資化敷大夏惠漸京陵必宜缺
社鳴桴(一作缺社鳴&KR0008;)褰帷廣聽懋宣聲績長綏福履光膺顯
命可不慎歟
一作皆唐大詔令
冊詔殷王旭輪文
維龍朔三年歲次壬戌十二月景戍朔六日辛卯皇帝
若曰於戲夫握鏡黃道經邦盛於建侯司契紫宸體國
昭於宗翰故廼祚延邳(疑作郟)鼎之業歷峻豐社之基惟
爾第四子旭輪毓景星躔遵源天漢亞重離而接耀承
少海而分瀾秀質挺華(一作秀實挺華)芳聲金潤天人之望夙
彰髫綺大雅之規遽形襁褓幼智該於玄表潜識冠於
黃中舟象垂風方慙性與封蟻宣譽終謝生知是用命
爾為王上柱國往欽哉將用齊衡兩獻比迹二南彫藻
珪璋粉澤仁義竹池逾浚棣屏增輝(一作華)受兹茅土可
不慎歟(一作祗慎)
一作皆唐大詔令
詔冊殷王為單于大都督文
維麟德元年歲次甲子二月己卯朔九日丁亥皇帝若
曰於戲帝子之星憑紫潯而啟耀天孫之嶽峙青路而
摛光故慶表裁梧德成觀梓皇跗叡屏聲孚地軸之西
儲秀英藩颷偃宸街之北冀州大都督上柱國殷王旭
輪金精挺秀玉穎層敷姿表淹凝符(詔令作器)彩閑雅淮南
之鏡混冲昭於髫辰睢陽之藻齊洪輝(或作耀)於綺日綠
車就駕朱邸洞開牓道招英賜田期彦蕙獵清風宣芳
於大雅盖承流日(詔令作月)澄華於高義固以聯崇躅於河
楚疊茂軌於酆郇是用命爾為單于大都護大都督勲
封竝如故往欽哉爾其緘訓趨庭競懷履薄方資威横
鴈塞惠漸龍沙光膺朝奬可不慎歟
冊汴王邕文蘇頲
維景龍四年歲次庚戌五月辛亥朔二十八日戊寅應
天神龍皇帝若曰易不云乎義崇於利建書不云乎道
尚於敦睦故知樹藩屏者以奉先王之言強宗室者乃
歸諸父之胤咨爾金紫光禄大夫行祕書監檢校太尉
殿中監知隴右三使仗内諸閑廐上柱國嗣虢王邕爾
門膺魯拜地冠虞封本以忠孝仁義之規成乎宣慈惠
和之業思窮占雨(東觀漢紀沛獻王輔善京氏易永平五年少兩上以易林占之繇曰蟻封)
(穴戸大雨將至上問輔輔曰蟻穴居知雨將至詔作沾非)沛經不測其精詞高賦月
陳詩莫踰其麗匪惟政脩中夏稱於虢叔固以姻連外
戚寵則吾姨遂能在位不驕鳴謙自牧造次何者寕㤀
服儒從容謂之最樂為善加以望隆才位聲軼典司動
則有恒静而無撓載刊三豕厨委於殺青爰捧六龍廐
填於伏皂故可以榮絶乎四履位徼乎九就夫陳留者
徙梁之邑在浚之郊井邑遂割於鴻溝舳艫遠通於巨
壑雖帝堯遺俗國中承重厚之風而王武(梁王武一作也賦非)舊
邦天下擅膏腴之地親既賢矣我圖爾居是用命爾為
汴王於戲爾其敏厥行祗厥典思不怠畏不法取則前
鍳罔貽後羞行作我唐藩以惠于汴土眷之哉其保朕
之休命
文苑英華卷四百四十四
