文苑英華卷五百二十九宋李昉等編
戸貫帳籍門二十三道
大比判一道登夫家判二道
造帳籍判二道書齒判一道
兩貫判四道附貫五年復訖判二道
移貫判一道戸絶判一道
移鄉判三道徙鄉判一道
樂土判三道移貫判一道
還墳判一道
大比判
乙因大比有橘奴不書於版三老罪之云賦不闕
對鄭韶
貢賦有差彰乎昔典貧贍斯别煥彼前書故地之居人
因俗而理制以廬舍為之井田考市籍而有倫工商式
叙稽版圖而作範衆寡必登斯道或愆彝倫攸斁乙産
均猗頓術得計然忝列編甿有虞常賦雖貞筠十頃
稍異渭濱之饒而木奴千頭自擅江陵之富爰因大比
用奉舊章隠而不言國有彝憲籍為大信命出惟行三
尤論辜宜察鄉人之惡五刑必審是詰所由之科庶書
橘有差自甘於屈法坐棠流惠克念於徇時
登夫家判
乙以歲時登其夫家辨其可任者甲免訴云服公事不
伏
對魏季邁
天子六官司徒九比稽其徵令登以歲時力役於是必
均弛(一作施)舍自當率理有國之要無相奪倫乙職彼鄉
師何速官謗或虧我道孰守爾法且四人分任所以定
乎等衰一切從徭何以彰乎貴賤甲乃為吏有别夫家
辨任必欲執文復除自慮蒙幸與同夫者君役不及於
支離長服事焉爾政何傷於滅裂苟欲逹於鄉黨豈辱
在於泥塗訟則有孚理合無撓免之或可誰曰不然載
徵司馬之書難舉鷞鳩之典
同前
都鄙攸創郊畿是畫聚之以廬井統之以師長且用稽
衆寡差夫賦役爰别夏制備詳周官務欲先稽逸勞載
量輕重乙為何者登彼夫家不能種之以德而乃辨其
所任若使名隸黨正事職鄉人尚宜式著平均允釐升
降明練九比之數不害三時之理歸市籍者出乎筭從
王政者息其徭奚(一作略)無恤人之心聿興從欲之訴服
公事以求免甲誠有詞倚公法而取削乙則無妄
造帳籍判
戶部符下諸州令造帳籍州司以百姓艱辛人未歸復
請待兵散後造省司不許云人為國本賦在均平戶若
不知軍何取給
對宋全節
國之彝倫資於版籍儻或廢闕是長姦回頃者寰海微
波編戸失業枌榆暫别蓬籜無歸聖朝提象握符再造
區夏矜百姓之流蕩廢三年之典故且量地出稅據丁
授田法在畫一事宜經久永言州府恤此疲人曾無革
弊之規徒徇隨時之義昔漢朝倉卒猶或先收今歴代
升平寧容後造租賦所繫不可憑虚豪右主藏湏從摭
實欲施小惠亂我大猷人有憚於暫勞國遂忘於固本
州司所見頓昧通途爰扣两端敢申獨見
同前蘇倩之
四海既清萬人求理在乎平均井賦議計師田條閭里
之政役辨夫家之名數是分衆寡無失重輕必當按彼
版圖稽其勞逸故三年大比國有彝倫百役小差人其
胥怨由是周官克崇於大閱蕭相先務於圖書瞻言諸
州不克致理未能洗舊汚之俗開新政之源使懷土知
歸起邑如市而乃拒省司之命紊軍國之經此而可容
孰不可忍
書齒判
乙合書生齒之數遂闕法司罪云未及三歲
對楊成象
秋官聯職司人其位克守爾典用承天休所以辨九土
之廣輪紀萬方之衆寡生齒之日必載版圖弱冠之年
將均征賦况隂陽殊氣性有剛而有柔男女異倫齒或
七而或八以小大斯比生死必登爰稽五刑罪也難離
未及三載詞之有孚
兩貫判
甲先有兩貫一延州一屬鄯州為定甲訴云先屬延州
對
版圖(一作籍)隄防生靈紀綱用收(一作悛)不道是禁姦慝為
政之要莫先此途若能守之人無散逸甲關西男子隴
水遊客從沙塞之荒澤棄田園之故鄉先為流民近為
編戶同狡兔之三穴匪王人之一心或因官遷數竒以
建莊舄以班崇(一作榮)吟越鍾儀以幽繫思楚編彼樂土
歌於歸來蘭署以鄯州臨戎人稀地曠留實邊戶公利
實(一作心為)多割近甸之有餘助遐陬之不足依省為定又
何可疑若從訴端詐道滋蔓
同前王翰
淳維不虞塞門多事險其走集雖稱有典當其有衝安
得無戰或逃或死家無康業且人戸平分文昌之舊也
邊郡以實先王之制也甲無一德遂編兩貫禮不忘本
延州密邇於京轂武以戒嚴鄯府遠鄰於河縣詳其動
静徇欲茲深違之則苦從之則樂國有大事在戎為急
邦之榮懷阜人斯可益(疑)其遠也不亦宜乎
同前
人則懷土狐乃首邱然蕩析離居罔能定極且甲義殊
三徙編貫兩鄉作可封之比屋名標鄯部尋本枝之百
代籍掛延州所以舊里馳誠是混新豐之犬故鄉摇思
不食武昌之魚想邑呻吟深嗟變橘瞻闕敬止實慕維
桑欲遣(一作違)三緘終無二見仙臺制則方闡長途匹夫
之志信難可奪
同前庾光先
國正封略甿編邑閭定要荒之制莫非王土開版圖之
職司於下人甲惟常流迹齒編庶居先零之地早及戎
風近燒當之俗久覃宏化既因流寓終是播遷失延州
之故鄉隸鄯部之外郡亦猶宰嚭辭宋陶朱去越蓬飄
萍轉曾何足以少留維桑及梓固不忘於袛載省司既
定誠合三緘甲且有詞湏分二里至若軍於(一作落)關右
地闊流沙總六部之兵馬當三邊之要害戎羯時抄邊
人屢聳事資捍禦安可輙移如或身列榮班苟非規免
情有深於懷土人何繫於匏瓜扣其两端宜不然矣
附貫五年復訖判
丙於會郡附貫給五年訖差隴外鎮戍訴不伏所由以
為無據
對韋著
令出惟行人知所向苟不執一將何適從丙為行人得
被聲教言附邊土而成樂郊聖上哀矜萍流是用安輯
厚以富業期乎固心所司為何不廣天澤再有騷動其
誰克堪將使戍葵而得年若及瓜而有代五年之復謂
盡殊私三徙之人難可奪志俾不滕口庶無怨言
同前宇文暹
瞻彼丙也是何人斯逋逃故鄉離逷爾土苟不家食常
懷旅遊比巢幕之未安如轉蓬之不定聿來茲郡奠厥
攸居爰歴星霜載罹寒暑河源沙塞地鄰戎狄必資膂
力以鎮疆場惟丙伊何當是役也自可有死無退為主
將之先鋒結袵抽戈斷賢王之右臂不聞為力翻事遊
詞孰有沐君之恩食君之土偏蒙五稔之復不徇六尺
之軀人之無良罪宜從重當復滅鼻無或噬膚
移貫判
乙移貫所由以軍府州不許訴云今不簡點
對
桑梓必敬版圖是崇先王所以制萬國仲父所以居四
人農商不遷首尾相援乙里親走集貫實軍府已習金
鼓之聲誠堪晝夜之戰何得不懷吾土將樂他鄉雖四
海為家孰匪斯人之適然九章作律元止所由之見縱
使飛塵既静裔土無虞猶存晁錯之實邊有慮宣王之
薄伐訴無簡點深覺詞遊
戸絶判
丙身死戸絶資財將没官出嫁女請除葬外悉收之叔
復請分所由不决仰斷
對王說
丙沗彼齊人生此王土逐什一之利既富家財服畎畆
之勤方編戸籍既而溘先朝露遂卜佳城遠日新封已
供葬偹昔時餘業可議官收相彼薄言將分厚産且弟
惟同氣女有從人鳳兆於飛既歸他族鴈行以序自合
保家繼絶請復(一作從)於叔兮論財難專於女也以茲丕
蔽庶叶其宜
移鄉判
丁適他邑伍謂其叛追之遽出旌節以徇(一作詢)伍訴諸
邑吏將内之圜土曰來有授也
對張欽敬
典禮是興訓導為本俗以遷善從乎樂郊生而在勤克
有寧宇今丁之適無乃是諸鄰伍以追且昧愛(一作受)於
旌節邑吏之罰胡不恤於宜岸縶茲行者類厥罷人雖
徇(一作詢)等閒門曾不忍於為厲内於圜土且未見於虧
財終是迷而妄作輙利動以生悔瑜瑕既不相掩齊楚
豈能均得誨人不倦其若是乎遂使信不可知義無所
立薄刑猶可誤作往訴何太詞游爰扣两端且知三失
况率土無外曷謂他邦當官以行何非已任免戾實由
勤職結罪終無正條寧其利淫是亦為政
同前席晉
天下一家王土萬里吳蔡齊秦之客憧憧往來東西南
北之人靡靡行邁食矣(二字疑)遊子將道他邦喬木坐違
飄蓬日遠同仲尼之去魯方事問津異伯鸞之適越詎
能登岳若使符繻不給行者乃逋逃之流今則旌節有
憑伍人何逐捕之有空效重丘之徇楚則失之便為圜
土之囚齊亦未得誠宜俾其專逹豈可徵於有授事同
違於周典理難投於吕刑
同前劉庭誥
前王列土各有疆埸司徒典邦敷陳禮教苟違近以適
遠必咨官以辨族彼已之子是何人斯罔協厥居越在
他邑動而有悔速訟所以成愆行而有由鄰人於何告
攝離其鄉居彝倫或紊逞其旌節有授而來信既由衷
何往不濟伍實妄訴宜其詬諸
徙鄉判
甲徙於他鄉無旌節津吏輙以圜土内之彼告非法
對楊慎金
貿遷不倦人且知往奔亡或生政亦嚴禁是以變而惟
適時政任(疑)於磽肥行必有由誠取驗於旌節惟甲素
非地著身同梗泛橋水淼在忽辭違於舊居斷蓬孤飛
方行邁於他國行則無驗動而見(一作有)疑津途以驗寧
遇長沮之問獄戸旋開(一作閑)行逄士師之鞫且夫為政
以簡貴清澆訛職司其居務取懲察雖率土之内莫非
王臣而遷人之中或有姦者旌節雖且云復關山如何
得踰詰其所由方盡於理致之獄吏夫何有違竊惟至
公之道難加津吏之罰
樂土判
人進素衣朱襮欲從于沃或告擅去云我聞命不可告
人
對
德以綏人遠來邇悦服以旌禮上衣下裳苟政刑之不
修則顛倒而成刺今者素衣見進白石作詩是曰無良
因知暴政類桓叔之從沃若太王之有邠自可責以無
歸豈得告其擅去且信美非好如登王粲之樓寧食興
謠猶思建業之水訴以聞命抑難有詞既無善閉之能
任從樂土之適
同前楊(總目作温)佚
建都立邑本大末小苟或假名必將兆亂相彼人也其
有意焉既榮朱襮之進旋興白石之行(一作什)亦欲適彼
樂土及於寬政義有涉溱之興業在揚水之章既侵陘
庭方崇曲沃姑務修德自感子來悦以忘勞寧科擅去
人苟利矣豈同邾子之遷兄其替乎已聞師服之歎既
聞命而攸往雖或告而何傷
同前
寵辱若驚名器不假亮采有國欽若明憲知繁實之必
披誠滋蔓而難除衣襮者何抑乃邦族桐圭錫寵晉國
受其明命椒聊盈掬曲沃得其熾昌盍獻可持以匡乃
辟胡棄即異取戾厥躬爰將樂於樹檀苟取徵於揚水
遽聞有命擅彼適從未可告人且宜安土天工不曠王
政有經懷遠附離則上克用乂勞謙匪懈使下無覬覦
人而無良不率大戛或者之告允協舊章
移貫判
甲居两鄉偏儉(一作險下同)人請徙之甲訴是糓伯不合移
貫
對鄭少微
賦命多途勞生各業或務農而敦本或易地以求安潘
岳閒居且樂丘園之事樊遲學圃寧忘稼穡之勤惟甲
平人名編比屋和風不應地罕膏腴百糓不登两鄉偏
儉歲聿云暮年儲屢空苟貧賤而焉欲在窮途而周流
適彼樂土雖美擇鄰之詞宜敬維桑將悟詩人之戒稱
為糓伯難更邑居
還墳判
劉亨稱元是并州人因隋季而遷長安今請還就墳陵
長不許去
對
頃者江濱鹿走道喪隋風晉水龍興祚開唐運干戈忽
起自下都而入上都鷄犬亂馳辭舊國而入新國劉亨
爾日正喜攀龍忽念此時旋悲去鶴顧惟舊浦偶咽水
而分聲遷念故鄉共行雲而動色秋林葉下遽失維桑
春圃花飛俄傷故梓以為生金翠石黃絹仍存掛劔青
松貞枝尚欝四時節物供薦無由萬里蕭條歸寧莫遂
冰狐夜聽首丘之戀不窮翔鳥晨驚懷土之悲寧輟披
肝上請思切來歸零淚下霑悲深去國雖越吟楚奏幽
顯頗殊而移尊就卑禮律通許宜依所請庶叶平反冀
南國之禽罷思閩越東平之樹不靡咸陽
文苑英華卷五百二十九
