文苑英華卷三百五十一宋李昉等編
問答一
七契八首七勵八首
七契梁昭明太子
奚斯逸士肥遁棄榮蓮峯於焉剗跡灌木是用庇形口
不悦於五味心不娛於八聲鄙巢父之稱哲笑蘇門之
為英鵠盖龍旂初不關意鳳吹鼉鼓終不屑情跨四海
而擅美邁三古而振名居山林而不返終無慮而無營
於是辯博君子詞若湧泉言踰却秦之魯辯超稷下之
田欲抑則大鵬垂趐欲抗則尺鷃冲天聞逸士之懷寳
乃拂衣而造焉駕兩驂之如手乘輕車之若流爰自畿
甸徑造山周傍瞻虹見俯眺雲浮鳴禽聒耳零霧蔽眸
唯一壑之為阻無三逕之可求於是披榛陟路援蘿踐
㠋雖䟦涉而不休覩逸士之所託其為居也寂焉而靡
所聽瞑然而無所瞻三春蔓戸八桂攅簷蓽門鳥宿圭
竇狐潜風來室摇霧下窗霑實人跡之罕至逸士於此
而獨淹君子曰盖聞智士不希狷介仁者莫有迷邦傅
說終受殷爵吕望遂啓齊封余敬吐誠而畢慮子能留志而
見從乎逸士曰鄙人固陋自潜幽藪必枉話言敬聆金口
君子曰若夫夾鍾之節春景依遲碧樹初蘂綠草含
滋春臺之樂信矣熙熙於是百金之士萬鍾之家
招摇隆富徵集豪華駕紫騮之馬乘青盖之車出自高
宇行無挾斜陶嘉月而結交遊藉芳辰而宴朋友望宜
春以隨肩入長楊以携手金盤薦美藉之珍玉杯沉縹
清之酒義曰和神事非爽口於是娛樂未終留(一作曦)光
將夕飛觴引滿奮袖舉白投轄安坐歡甚促席以會雕
蟲之賓加有清談之客論同炙輠藻若凌雲戴憑不能
高其說相如不能擅其文無玄不析無細不分搦簡玉
振下筆蘭芬乃亦六郡莫擬非直三蜀蔑聞属虞泉氣
晩朗月潜曜清巵未闌宵景方照竒舞逓作名謳斯召
約綽妍姿嬋嫣宜笑綺縠風吹珠璣星耀齊竽颺參差
之響趙瑟奏鏗鏘之妙茲亦遊讌之至娛子能偕此而為
樂乎逸士曰輕蕩遊觀非予所躭得性行樂從好山南
君子曰輔性和神實惟至味非直方今見重乃亦(一作)
(其)自古攸貴不周之禾調腸補(一作輔)胃雜以龍肝玃炙
豹(一作貊)舌猩唇劉氏之醢范公之麟鶬出雲際鱘來江
岷蒲葅芬馥古聖所珍其酒則蒼梧九醖中山千日取
譬湛露擬之飴蜜百味交馳三雅間出若其珍異則脩
筵斯溢千品萬類不可詳悉西母靈桃南楚萍實東陵
之瓜北燕之栗湖畔之柿江隂之橘張掖白柰恒陽黃
黎河東洗犬隴蜀蹲鴟並怡神甘口窮美極滋加以伊
公調和易氏燔㸑傳車渠之椀置青玉之案瑶爼旣已
麗竒雕盤復為美玩子能與(一作從)予而享之乎逸士曰
甘膬腸腐五味口爽伊人素蓄無羡方丈
君子曰千里之駒出自余吾伯樂所選伏波所模通肩
合相平腹應圖激電比速躡景競驅騰黃弗敢擬駿赤
兔莫與争途異態蹥踡竒姿猗倚逸足驟反遊雲移駛
形函遊華日不暇徙廼飾金羈之昭晣加以玉鞍之輝
煥連乾麗靡輕蘇粲爛逸氣既為勝瞩美飾重成壯觀
蹄蹶紅塵膺流絳汗風起龍驤灰聲鳥散自古迄今人
誰不玩逸士能就(一作從)予而乘之乎逸士曰遊逸輕佻
策馬争驅粤今樂静豈能感娛(一作豈感吾娛)
君子曰光形飾體莫過鮮衣冠鵕䴊之長纓若層雲之
零霏琅玕珩珮言飾于背飄颺輕裾是用曜軀方空之
綬弱紈之蕉暑纔炎而已却風未至而先摇既唯照麗
兼以輕鏘似朝霞之發彩若夕景之舒光至夫杪秋既
謝寒緒中人則輕狐稱美豐貂表珍斯乃赤也所以去
魯孟嘗所以出秦步光之妙櫑具之華君子武備所用
禦邪標以珠玉飾以蓮花其任則百冶精銳利擬秋霜
豈止在身為美服襲稱臧固乃龍躍於襄水見氣於南
昌幽通神化其妙難詳將與逸士服之以相徉逸士曰
紾絺避暑緼袍禦冬鮮麗綺靡未之或從
君子曰寔有喬桐抽葉青葱結根善地擢幹華嵩栖鳳
層山之側藏龍平陵之東拂靉靆之高雲鼓梢殺之雄
風岧亭萬仞實造天中乃使匠石運斤班輸琢錘製起
玄脩形踰綠綺與金石而鏗鏘共絲竹而曼靡托北方
之佳人命高樓之杞氏閒以巴隴才僮邯鄲妙妓騁獸
為之輟馳飛禽為之不徙加以荆和之飾照耀柘絲之
絃激揚三聲吐韻四結流唱辭高薰奏響溢芝房竹來
嶰谷律寫歸昌再鼔而玄鶴集九成而儀鳳翔初音魚
踊餘妙繞梁何止田文慨慷劉靖心傷而已哉中山青
曲若折而和揚美目以流眄啓玉齒而安歌歌曰陽阿
奏兮激楚流望洛水兮有好仇縱輕櫂兮汎龍舟將與
逸士陟彼華堂憩諸閎館玉宇明華文階燦爛璇題昭
晣珠簾彪煥身託瑇瑁之筵目寓瓊華之玩且以悦諸
和性之樂豈非綺麗之觀哉逸士曰居茲四郭寧辨五
音靡曼不極君子弗欽雖聞贍辭之銳無會野人之心
君子曰白藏肅殺天高野清玉樹始落金蘂初榮幕鷰
北反沙鴈南征實秋收之美節將校獵以娛情使櫪無
伏馬巷靡遺行執戈於芉眠之野彎弧於曠浪之隂養
由輕盼則林摧鷙獸蒲且效技則虛下翔禽騰猿蹷其
足虓虎不擇音掩兔轔鹿旣蔑古之烏有填坑滿谷亦
𦕈昔之上林至於輕繳纔飛則連鴻解羽微纖始放則
並鱗失波豈論玄泉之則寧願將遨之歌弭節言旋禽
不可筭周旋眺覧足為京觀子雖山栖其從此玩逸士
曰解網垂仁殷王美則聞聲不食孔聖淑音害蠢類而
為樂豈君子之用心
君子曰盖聞地美養禾君人愛士澤被無垠光照郊鄙
蒲輪必鄒魯之儒宗紆青必洛陽之才子大漢愧得人
之盛有周慙以寧之美萬國若翕從(一作同從流)四海同使
指刑措弗用囹(一作理)圄斯虛既講禮於太學亦論詩於
石渠代有載戢史無絶書銅律應度玉燭調和黃髮擊
壌青衿興歌元帥竒士庠序鴻生求禮儀之汲汲行仁
義之明明隆采椽之義却瑇瑁之榮當朝有仁義之睦
邊境無煙塵之驚信如四氣明並三光厨萐挺茂階蓂
比芳瑞鹿摛素祥熊耀黃靈禽樂囿儀鳳栖堂太平之
瑞寳鼎樂協之應玉羊丹烏表色玉露呈瀼野絲垂木
嘉苖貫桑固以德苞子姒道邁虞唐六合寧泰四宇咸
康不煩一戟東甌膜拜詎勞一卒西域獻琛鹿蠡稽顙
以悛惡樓蘭面縳而革音吾(疑)皆去鼻飲之穴棄烏舉
之深固已澤流無外恩被遐方福比嵩岱道則穹蒼豈
有聞若斯之化而藏其皮冠哉逸士曰鄙人寡識守節
山隅不聞智士之教將自潜以糜軀請伏道而從命願
開志以滌慮
七勵梁簡文帝
藏名外臣體道好異遁跡埋影剗心人事任性於蓼水
之側放心於自得之場情苞六合德貫九方巖栖谷飲
絶際濠梁於是寂鏡公子聞而往說乃飛車翠盖翔駕
絳螭丹旌鳳轉碧幔雲移映玉軑之綺靡照銀車之陸
離經九橋(一作嶠)之夐阻歷五曲之㠝危路入閬風道經
通谷橋塗泱漭路林蕭肅石磴穹窿松關重複羊腸望
斷邃路迂餘非林税駕乃遇藏名之所居其居則蘚苔
没砌幄葉斜林千峯沓頂萬仞懸深南危碧流北障芳
林左榮重陸右背高岑煙霞罩日石澗籠隂聲音百籟
響弄千禽寂鏡公子曰盖聞智者不懷道没志遺俗埋
名迷邦碎寳却粒辭榮今欲說子以默語之術寧欲聞
乎藏名曰僕雖幽栖遠紆名德寧忘㓗已以受至言
公子曰夫怡情託體實寄閒宫跨危樓於枍詣挂日景
於迎風玩靈華於仙掌度窈窕於飛虹金枝照曜玉璧
玲瓏文窗洞右飛閣陵東桂柱通光雄梁亘日璧鏡鈕
懸抽荷井出中宿錦筵長廊周密青錢碧影金墀玉律
冬閨温煦夏室含霜圖以珍怪畫以禎祥瓊茅秋蘤綠
蕙春香植宜男於粉閣樹君子於椒房廻風煙於璇題
垂珠璣於玉箱文魚水宿錦鳥雲翔乃登陟遊踐望遠
通疎擢素藕於石鏡搴蔓草於康衢若荆山之琢玉似
隋水之弄珠若斯宫之閑麗子能與我而共居外臣曰
僕遊心蓬葦未暇斯處公子曰夫靚粧嚴服託體必嘉
五絲擅美獨璽稱華組帷粲綵緹服含葩丹墀聚葉鏤
檻飛花至如稷下縫掖泗上章甫雉緝霜鮮秦絲園縷
鳳色龍分鴛文鵠聚琱紛瑶席綺飾瓊珮齊都滑石南
海瑇瑁散似綴珠離如並繢蜘蛛弄巧越女調樞夏則
桃笙竹席冬則青莞金鬚温麗瓊臺密華承寢當戶之
縠大文之錦華蒲萄之綺衾䴡芬若之丹枕金蘇翠幄
玉案象牀子能從我樂此芬芳外臣曰帶索披裘自得
山性雕章䴡服未敢攸同
公子曰五餁調神三芝輔性用康仁夀以弘貞正乃使
有伊之徒調嘗鼎味九州珍雜八方豐貴名廉天地之
聲殽竭山海之味蟬鳴秋稻鷰頷玉精離紅之膾勺藥
之羹蒙山擅重灌水傳聲桂蠧石瓊龍胎鳳肺四膳八
珍五肉七菜纍似縠雜切均鮮繪色若紫蘭紛如紅綷
若乃越梅變實楚醴方添陳晨鳬之美味薦雋鷰之肥
甜洗以三危之露水調以大夏之香鹽霜薤沸烈露葵
繁舒芳菰之菜白露之茹澄瓊漿之素色雜金筍之甘
葅素醥浮氣酃醪凝清獻三爵之踰雅等千日之芳醴
酌玉斗之英䴡照銀柸之輕蟣(一作蟻)此亦天下之美味
子能從我而享之乎外臣曰藜藿可膳薇蕨堪飡五味
口爽寧假玉盤
公子曰若夫鈞臺之樂葛天之歌飛七盤之妙節動六
變之清和綠綺䴡琴丹山寳瑟鏤噐倕雕孤(一作孫)枝伶
律奏白雪之楚緩陳亭蓆之吳疾躍鳥追飛潜魚伴出
將使漸離擊筑雍門鼔琴鳴繞梁之妙響發愁戶(一作眉)
之清音至如五陵金穴六郡豪家遠(一作表)流歌於東夏
出秘舞於京華金鈿設(一作没)翠步摇藏花遥同暮雨逼
似朝霞髮鬢如點纖腰成削玉齒笑容紅粧綽約疾趨
巧步霧袖芬披舒蛾眉之窈窕委弱骨之逶迤戴金翠
之婉嬋珥瑶璫之陸離芬芳於梧(一作吾)春之苑灼爍於
長洲之中于時斜光西委薄霧舒紅隋珠照影羅衣從
風觀者方堤覩者盈淇令二鷰之綴翼使八鶴之增悲
明君為之歛泣西施為之解眉於是蘭閨寂晩曲韻相
和對輕風之落景望明月以清歌歌曰酣醑半兮樂既
陳長歌促節綺羅人拂鏡弄影情未極廽簮轉笑思自
親此亦聲音之盡妙子能從我而聽之乎外臣曰滛聲
亂耳未足入聽方追山壑永弄林泉
公子曰夫心遊百氏理奥六經樞機性道隂陽窅冥昭
玉牒於年史覧石記而照情若夫鄒枚上客掦馬俊人
揮金入趙易服歸秦賣舌彈劔買義追仁商權萬古弋
釣陶甄池中水黑席上稱珍判二氣之氛氲辨六爻之
終始鳥變龍工鳳書雲紀辭弘八索辨崇三耳至如范
睢折脇豫譲拉齒禮竭中心報深國士碎玉争城臧圖
解劔見碣石之金堤望楚都之環塹美陳平之反間揖
子房之智謀想秦君之傳噐仁漢后之解裘此亦天下
之奥籍得性之林圃子能同覧悦目以齊此心外臣於
是色動清顔頓解高意曰僕雖野陋頗悦帶經但負薪
多疾未甘斯說
公子曰夫氛氲構象純雜不同共工折柱雖播英風自
古而然曾何足道但吹沙役寇抑自犧年吐霧藏妖聞
之堯日至於今者昌運天啓握歷寳年風猷駕層美道
德漏重泉至如玄蹄外境紫舌頑人悖而無禮不沬皇
仁於是騰三泉之窅漫戴五旗之飄揚引玉車於西隴
鳴金鼓於北邙拭龍泉之雄劔瑩魏國之寳刀銛踰巨
闕利擬豪胄至如牽鈎壯氣斗膽豪心緣腰白玉帶珮
黃金酬恩報死尅遠長岑騕褭白鷰耀躍青離五玉察
善十相無遺連腰錦帶半足塵飛標威於鴈門之境振
旅於龍突之鄉若乃驚沙絶岸苦霧綿長秋河曉碧落
蕙山黃紅顔素改玄鬢斑霜征夫抵掌而飲膳壯士憤
氣而沸腸迴雲鳥之密陣背却月而相望旗才轉而漂
杵鋒未至而驂傷前鋒紛其易幟後騎决其沙囊何湯
雪之能比豈拾塵之可方於是呼韓頓顙龜茲銜璧羊
牽既袒熊山已積九截同文八極齊軌帝曰念功班茅
賜履青紫如拾賞歸詔美此亦天下之壯績子能從我
而效之乎外臣曰葛伯不祀雖聞湯誥野叟力弱未敢
振衣
公子曰堯舜垂拱煥彼前聞今惟聖歷萬代一君壁儀
照氣玉井珠分德合天地道方華勲滄海碧徹黃河(一作)
(流)黛文愛人育德澤等春雲(一作工)宣尼茂典周姬禮容
黃裳進士清襟俊童邦知改俗國化移風賣藥無藏名
之老河泗無洗耳之翁德星夜映慶雲晝色異草䨇條
靈禽比翼狐尾既九茅脊復三金船漾寳銀甕呈甘康
歌壌笑悦禮樞談隆周謝德盛漢知慙慈照無疑生化
湛靈覺散漓弘淳拯澆敦朴國被仁壽家欣無學三明
鍳道六度弘風出塵照苦入冥觀空善識無盡因性必
通天不愛寳地無隱瑞百神受職三苖奉義石策(一作縈)
紫泥繩金玉刺或託諷梁甫權卧德而龍盤或織箔渭
濱耻藏名而鳳跂於是露點飴密溜泓澄於玉掌雲垂
五采覆旖旎於仙樓漾醴泉於浪井拂垂楊於御溝或
聯七葉一姓五侯外臣於是觀色内動神貎外移忽正
山巾而言曰盖聞幽居獨善見機往聖儻不遺朦叟亦
願順來命
文苑英華卷三百五十一
