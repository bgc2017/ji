文苑英華卷三百九十五宋李昉等編
憲臺三
殿中侍御史
授鄭溥殿中侍御史等制蘇頲
勑奉議郎行監察御史鄭溥等志藴公忠才兼學行守
文法以明練循憲章以清直神羊共觸常聞避馬之雄
夕鳥明飛(疑作夕烏明飛)俾叶遷鶯之舉可依前件
授敬昭道殿中侍御史等制賈至(總目作蘇頲)
勑朝議郎行監察御史敬昭道等見素為質懷清守道
學以潤身文能比事自乘騘曉謁縶(一作繫)隼秋飛或出
禀王綸或入持天憲傳(一作銜)使者之命往則有功按罪
人之贓居而不撓因其績用採以聲華宜叶歲遷允符
時議可依前件
授第五琦殿中侍御史等制
門下監察御史第五琦南海長史楚璆等吏才貞固公
心諒直可以佐軍師歴試艱難必聞其政南越留務西
憲準繩是擇髦傑用康厥任俾膺寵命欽乃攸司第五
琦可殿中侍御史楚璆可守南海長史兼衛尉少卿餘
如故
授高岑殿中侍御史制
勑京兆府長史高岑脩詞立誠好古博雅策名早從於
吏道當劇亟聞其政聲人而多艱脫豺狼之肆虐士也
有節逃戎寇之逆命貞心峻操無忝前脩宜超柱史之
列用(闕一作激)忠臣之志岑可行殿中侍御史
授盧虚舟殿中侍御史等制
勑大理司直盧虛舟閑邪存誠遯世頥養持操有清廉
之譽在公推幹蠱之才大理評事權臯臨難思義守死
善道見危必履其臣節在困能變於人謀憲簡繩違紀
綱斯屬宜擇髦士俾肅周行虚舟可殿中侍御史臯可
監察御史
授董晉殿中侍御史制
勑汾州司馬董晉恪愼勵精詳於吏事飲冰將命克有
成績凖繩之地舉直任能俾彰善於使車宜即真於憲
簡可殿中侍御史
授李常殿中侍御史制常衮
勑朝散大夫行河南府陸渾縣令李常等堅白持操通
明效官彰吏跡於神州著公方於近縣秉憲之職惟方
是與俾諧僉議用肅具寮可依前件
授蓋又元殿中侍御史制
勑監察御史蓋又元直清勵行弘濟知名擢在憲司綽
然有裕董其軍賦成績可嘉宜增執簡之威仍佐登壇
之律可殿中侍御史
授王延休殿中侍御史制
勑朝議郎行監察御史東都留臺王延休雅有文行精
於吏術自膺察視克舉風憲績勞當選(一作遷)奬善惟先
(一作允)俾新執法之寵式光彛序之進可行殿中侍御史
依前東都留臺散官如故
授王翼殿中侍御史等制徐安貞
勑朝議(一作請)郎行監察御史王翼五從弟朝請郎行監
察御史級等咸以貞固爰司察視驟聞舉直亦既懲姦
歲月增深昇遷有序並可殿中侍御史
授崔楚臣兼殿中侍御史制白居易
勑成德軍節度押衙銀青光祿大夫檢校太子賓客兼
監察御史崔楚臣材膺爪士職在牙旗每祇命以奉辭
必竭誠而得禮既加詳敏亦念恭勤式示寵名宜遷憲
秩可殿中侍御史餘如故
授裴廙殿中侍御史制
勑具官裴廙貞觀初張行成為殿中侍御史糾劾廵察
明(集作時)以為能朕思弘貞觀之風故選御史府官亦先
其精敏剛正者以爾廙動循道理語必信直勵其志節
有類行成因授厥官無忝吾舉可殿中侍御史
授李穜韋澚裴達殿中侍御史等制
崔嘏
勑左拾遺李穜等御史府有三院凡所選用其器得以
專達必取其剛廉勁健才行兼至者則可奏而授之今
穜朴重有文直而不訐司我諫納弘益仍多以澚洎達
咸用詞學器識累參賓畫研朱益丹瑩玉無玷皆可以
脩明憲職振凛(一作起)霜標屈軼有靈獬豸不懼惟此二
物爾其師之可依前件
授鄭韜殿中侍御史制
勑監察御史鄭韜御史府三院轉遷雖曰彛制至於用
舍進退亦繫於一時之事迹以韜立志甚賢居官稱職
霜簡在手風標竦身其長吏言請用遷陟班我殿内升
為近臣屈軼神羊無怠前志可依前件
授蔡京趙滂等御史等制
勑監察御史蔡京中武軍節度副使趙滂桂管副使鄭
魯洎陳許觀察判官薛蒙等朝廷之選御史雖委其長
吏得以專舉然亦詳求物議然後取舍無私憲丞上言
滂與魯洎蒙皆業於儒術傳以吏道其剛明勁果可委
以繫斷其温敏莊肅可資其檢繩而皆久滯藩方未昇
朝序吾且循其聲跡頗契符言是用擢自賓筵置於憲
席而京再覆大獄吏不敢欺滿歲當遷吾何所恡京可
殿中滂可殿中魯洎蒙並可監察
授牛希逸殿中侍御史李珽監察御史制
薛廷珪
勑具官牛希逸等我以憲章法理之任付于歸昌俾嗣
復家聲振舉職業逖聽風采佇整頽隳今以爾希逸珽
(一作逸等)列狀來上且言文行脩餙操履端潔可使簮白筆
以書法冠豸冠而觸邪俾欺闇之人視爾如秦鏡醜正
之士畏爾如堯羊昇之明庭聳我昌運樂聞爾志允叶
人情即俞所陳式旌懋選噫澄清之始糾正為先爾宜
輔助歸昌提振綱紀無或碌碌以謝前脩則驗爾脩飾
端潔之道矣而(闕疑是人名)隱鱗戢翼負志求伸既得其時
佇觀所尚而今而後可不勉之可依前件
監察御史
授馮嘉賓左臺監察御史制李嶠
勑通直郎行瀛州河間縣丞馮嘉賓砥礪名節恭勤職
務幹能兼備清直有聞黃綬隨班未展才用繡衣蒞事
方觀舉察可行左肅政臺監察御史散官如故
授鄭繇監察御史制蘇頲
勑通直郎行右拾遺鄭繇心堅而静體密而和文章掞
發學思該敏諫臣讜議久列瑶墀御史直繩宜遷石室
可行左御史臺監察御史散官如故
授蔣冽等監察御史制孫逖
勑朝議(一作通直)郎行大理評事蔣冽等脩身有裕從事惟
明標麗則於文場效公清於吏道方期遠致必藉兼才
宜膺刈楚之求俾叶持繩之寄可依前件
授姚閎監察御史等制
勑朝議郎前行同州司法參軍關内道採訪度支使上
輕車都尉蕭縣開國男姚閎等砥名勵節博藝多能或
嘗佐台臣以清關輔或頃諧宫職見美朝端度才而昇
舉善以勸俾同官於察視宜並拜於丞郎可依前件
授邢巨監察御史制
勑前守監察御史邢巨器能通敏詞藻清新久著令名
兼稱利用終喪有禮既及於(一有外字)除執憲須才宜居於
舊(一有府字)可監察御史
授崔炎監察御史制常衮
勑權知綘州綘縣令崔炎愼學潤身工文飭吏錯薪刈
楚竹箭有筠蒞事咸許於宓生遺風尚傳於綘老公才
可擢朝聽用章宜甄避蝗之美式踐栖烏之列可監察
御史
授源咸悌監察御史制
勑陜西運使判官朝議郎試秘書省秘書郎攝監察御
史賜緋魚袋源咸悌爰資素行早履清途假其執簡之
名佐彼汎舟之役且聞集事亦既書勞滿歲即真俾光
使局可行監察御史餘如故
授梁褒監察御史制
勑朝議郎試大理司直兼監察御史知河東節度上都
留後梁褒業繼儒門才優吏術潔已以進貞心不渝職
佐上軍榮參清憲在公益愼於事尤精宜分察視之員
更勵風霜之操可行監察御史散官如故
授楊護監察御史制
勑守左拾遺楊護服于古訓文以彰之靜專向方恒久
其道近參侍從之列不忘忠讜之言俾執清憲佇揚厥
職可守監察御史
授皇甫翼等監察御史制韓休
勑朝議郎行河南縣尉皇甫翼朝議郎行長安縣尉韋
紹朝議郎行醴泉縣尉張季瑀等備聞清操雅有深識
進乃安卑退非求譽察其才行副是名實任之舉直可
以觸邪並可監察御史
授鄭虛心監察御史制
勑左拾遺内供奉鄭虚心茂其德業藴是辯詞識通於
政理行著於公直清可勵物正以繩違褐衣召見既司
諫省之職繡服承榮俾奉憲闈之任可監察御史
授陳山慶監察御史制王敬從(總目作敬滋)
勑宣議(一作德)郎行大理評事攝監察御史河西節度採
訪處置使判官陳山慶植性方雅從事公勤評刑有欽
恤之名攝職著軍州之效任惟執憲寄以佐邊此焉擇
才佇聞成績可監察御史
授李珝監察御史制元稹
勑前監察御史裏行李珝比制多以詳練法理者行於
御史府中(集無中字)或滿歲即眞或不時署位亦試可之義
也以爾珝文學周敏操行端方執喪有聞俯以就制復
爾故秩勉脩乃誠可監察御史餘如故
授張徹宋申錫等監察御史制
白居易
勑舊制副丞相缺中執憲得出入御史缺則於内外史
(集作官)中考覈其實封奏其名以補之今御史中丞僧孺
奏具官張徹具官宋申錫皆方直強白可中御史章下
丞相府丞相亦曰可朕其從之並可監察御史
授庾敬休監察御史等制
勑渭南縣尉庾敬休等咸文行清茂士之秀者宜從吏
列擢在朝行各隨才用分命以職司諫執憲佇有可稱
授牛僧孺監察御史制
勑河南縣尉牛僧孺志行脩餙詞學優長頃對策于庭
其言甚直累從吏職頗為滯淹訪諸時論宜當朝選俾
升憲府以觀其才可監察御史
授蕭鄴李玄監察御史制崔嘏
勑御史府居朝廷之中傑出他署蓋以圭表百吏糾繩
四方故選其屬者必在堅明勁峭臨事而不撓不獨取
謹厚温文脩整咨度而已爾等皆以詞華升于俊秀從
事賢侯之府馳聲舘閣(一作學舘)之中籌畫居多操持甚固
是宜持此霜簡峻其風標使避馬之謠不獨美於桓典
埋輪之志無所愧於張綱勉服寵榮無忘職業可依前
件
文苑英華卷三百九十五
