文苑英華卷六百三十八宋李昉等編
薦舉上
南海舉給事中穆質自代狀一首
舉杭州刺史韋臯自代狀一首
桂州舉前容管經略使嚴公素自代狀一首
舉韋况自代充太子賓客狀一首
舉楊憑自代充兵部侍郎狀一首
舉崔邠充太常寺卿狀一首
舉崔邠充自代禮部尚書狀一首
薦道州刺史吕温狀一首
薦昭州刺史張愻狀一首
薦劉孟脩狀一首
奏薛芳充支使狀一首
薦李晏韋楚狀二首
代人舉蒋係自代狀一首
代人舉周敬復自代狀一首
南海舉給事中穆質自代狀馬㹅
右臣伏見前件官才略過人清貞出衆早居省闥鬱有
政聲官叙已高時望仍重爰自出牧美績尤彰正直不
回沉毅能斷伏(一作特)乞以臣官授之於質則必能鎮靜
方域輯和蕃戎臣之才能誠所不逮官謗易召榮福難
叨伏希聖慈允茲誠請則君無妄授之義臣無虚受之
名不勝懇切愧靦之至
舉杭州刺史韋臯自代狀裴晃
右臣在福建與韋臯鄰近諳其為政甚得人心逃亡悉
歸遠近皆悅頃在京兆以公造出官今領餘杭以治行
高第馮異漢之名將初為赤眉所敗俄又大勝光武降
璽書勞曰昔雖垂趐回谿今乃奮翼澠池可謂失之東
隅收之桑榆矣臣以為韋臯之功亦馮異之比往雖小
失今亦大理陛下既捨其過而使之則必(必一作人心)激勵
其氣有倍匹夫一言相為而死况君臣之義誰不感恩
桂州舉前容管經略使嚴公素自代狀
李渤
右臣伏凖建中元年正月五日制觀察使上後三日舉
一人自代者前件官曾任容管經略使行朝廷威恩得
蠻夷畏愛可以備方隅之任㹅廉察之權使其處臣之
官代臣之職必能獷悍柔服谿洞乂安伏乞聖慈允臣
所薦臣某不任誠懇之至
舉諫義大夫韋况(集本有全銜英華不錄)自代充太子賓
客狀權德輿
右伏凖建中元年正月五日制常參官上後三日舉一
人以自代者前件官含和抱素晏息道樞循性履方遠
跡聲利徵拜諫列乞歸故山實有古風可弘(集作司)教本
伏以賓護之任道德所宜不嬰事物時謂清重正職員
於三品列商皓於四人豈臣小生忽據尊秩久於塵玷
自速愆尤過蒙恩私猶處優禮俯仰慙灼上負聦明賦
禄命官必歸耆碩以臣負罪非所克堪推賢讓能朝有
恒制大僚厚德慶洽時情謹錄奏聞謹奏
舉散騎常侍楊憑(同前)自代充兵部侍郎狀
前人
右伏凖建中元年正月五日制常參官上後三日舉一
人以自代者前件官曠度偉才明誠直道卓爾山立不
隨波流自踐朝倫時推公器話言形於風槩聲猷發於
事業庶政根本在於南宫臣以庸虚五贊其職憑積望
實未階茲選物議時情共知不可輙量力以循分期類
能以審官庶允至公以明朝典謹錄奏聞謹奏
舉吏部侍郎崔邠(同前)充太常卿狀
前人
右伏凖建中元年正月五日制常參官上後三日舉一
人以自代者前件官才茂識精密靜弘遠(集作逹)久於右
掖再履南宫儀曹取士聲實不惑少(集作小)宰掄材流品
皆叙伏以奉常典禮首冠羣卿古今盛選不可虚授以
臣愚薄累奉恩榮前後職官無非濫忝逮今奬命尤懼
非宜將可以叶和人神祗肅郊祀跡邠公望當處大僚
循分讓能朝有彛典謹錄奏聞謹奏
舉太常寺卿崔邠(同前)自代充禮部尚書狀
前人
右件官器行端茂文學弘深自中書舍人歴代禮部吏
部二侍郎太常卿皆與臣交代諳其政事伏凖建中元
年正月五日制常參官上後三日舉一人以自代者臣
頃待罪非據首尾四年無補休明合當譴黜聖慈寬宥
猶守本官受恩之日惶駭失次乂蒙特令宰臣奉宣進
止奬飾慰喻至于再三謂臣更無罪過恐臣妄有憂懼
承命震灼感入肺肝宰臣退免未有斯比實當怵惕之
際再沐生成之恩臣以違奏近侍不合申謝慮煩省覽
不敢拜章輙因舉代之時特荷非常之澤况宗伯秩禮
選任重難以邠代臣實允公望謹錄奏聞謹奏
代李中丞薦道州刺史吕温狀
温自作
右臣伏以前件官操履有恒吏事精舉處繁簡肅辯獄
詳明尤於撫綏實著效績今道州賦稅畢集流亡盡歸
虔奉公程日至清淨委心於理古人不如衡州凋弊累
年常積逋欠實籍財用以安疲黎伏望除衡州刺史臣
職當廉察上奉詔條觀善薦能臣合竭節七州之事敢
不精詳前件官小心理務夙夜奉公才識出人效績尤
著况通州風俗獷猾前後難為緝綏自温條理已來疲
人盡皆蘇息觀其能政堪為表儀臣輙舉所職上達聖
聦伏望天恩允臣所請云云
薦昭州刺史張愻狀(為人作)令狐楚
右臣伏凖貞元六年十一月八日勑旨自今已後諸州
刺史縣令以肆考如理術尤異實效可稱考滿日委觀
察使錄事跡以聞特加奬擢者前件官守文惟謹持法
甚精清廉有餘貞固無比臣伏見嶺南風俗惰嬾苟避
征徭易成逋竄張愻憂人若已理郡如家勸課農桑置
立保社移風為敦厚之境徵賦無慘急之名周旋六年
其道一致臣猥司廉察忝守方隅以所見聞恐湏甄錄
云云
薦劉孟脩狀(為人作)令狐楚
右件官業傳忠厚雅尚文儒貞白居心公勤守職累曾
試用皆著清廉頃崔漢衡在晉州日奏授殿中侍御史
充都防禦判官直道不回正詞無隱賓僚之内裨益甚
多知是公才豈(一作辭)為參佐屢詳疑獄心盡哀矜嘗判
劇曹事無留滯臣是以錄其勞效奏請改官伏蒙聖恩
特授前件官今赴闕下奉詔旨不敢乞留臣伏以孟脩
自有幹能誠堪任使所知微分輙敢薦聞干冐宸嚴伏
增戰越
奏薛芳充支使狀(為人作)
右件官藴蓄公才精勤吏道文章史傳無不該通大歷
末則與臣及徐泗節度使張建封同事故馬燧作判官
建中三年曾以公事直言不合其意遂被奏受交城縣
令及有政績褎然疲羸悉安征賦皆辦臣以其四居畿
令兩任法官有學有才堪為賓佐委令推斷無不詳平
與之籌畫多所禆益相諳相識二十餘年滯屈最深實
希榮奬伏望天恩特賜改官充臣觀察支使
薦李晏韋楚狀(太和六年)白居易
朝議大夫前使持節海州諸軍事守海州刺
史上柱國李晏
右前件官比任海州刺史被本道節度使配諸州稅麥
一例加估徵錢晏頻申論(集作奏)恐損百姓本使稱用軍
事切不得已而從之及被人論朝廷勘覆責不聞奏除
削官(集作替)階雖在法則(四字集作在法)誠合舉行於晏則(集作即)
為獨屈况晏累為宰牧皆著良能清白公勤頗聞於衆
自經停罷已涉三年退居洛陽窮餓至甚身典三郡家
無一金據此清廉别堪優奬又建中初李正已與納連
及汴河阻絶轉輸不通晏先父洧即正已堂弟為徐州
刺史當叛亂之時洧以一郡七城歸國效順棄一家百
口任賊誅夷開運路於(集作文)咽喉斷兇渠於(集作之)右臂
遂使逆謀大挫妖寇竟消從此徐州埇橋至今永為内
地如洧之子實可念之臣伏以洧之忠功不可忘晏之
吏材不可棄伏希聖念量授一官庶使廉吏忠臣聞之
有以(集作所)激勸
薦伊闕山平泉處士韋楚
右件人隱居樂道獨行善身歛跡市朝息機名利况家
承(集作傳)簮組兄在班行而楚獨栖山卧雲鍊氣絶粒滋
味不接於口塵埃不染于心二十餘年不改其樂志齊
箕潁節類顔原縉紳之間多有稱歎臣為尹政理合(集作)
(合具)薦論雖飛鴻入冥自忘飲啄而白駒在谷亦貴縶維
儻蒙寘彼周行縻之好爵降羔鴈之禮命助鴛路之羽
儀足以厚貞退之風遏躁進之俗兹亦盛事有禆聖朝
以前件謹具如前臣伏以念功振滯前王之令猷貢士
推能長吏之本職其李晏韋楚等並居府界不踐公門
臣實諳知輙敢論薦有涉塵黯無任兢惶謹具奏聞伏
聽勑旨
代人舉周敬復自代狀杜牧
前件官執德以進嚮道而行藹有令名備歴清貫掌綸
言於西掖才稱發揮參密命於内庭衆推忠慎自珥貂
近侍主籥(集作鑰通用)東門聲價益重於縉紳磨湼始彰其
堅白伏以南省實天下根本兩丞為百司管轄苟非其
選必致曠(集作敗)官今若以臣所任廻授敬復庶能肅清
臺閣提舉綱紀既曰陟明實不虚受伏乞天恩允臣所
請
代人舉蒋係自代狀
伏凖某年月日勑内外文武常參官上後三日宜舉一
人自代者伏以前件官仁義素彰文學早著揚歴臺閣
宣昭令名嘗為諫官無所避忌及領藩鎮實惠疲羸頃
者不附權臣例遷佐官今逢明代猶典小州伏以封還
詔書駁正時事職業實重選擇宜精今若以臣此官廻
與蒋係既不虚受實曰(集作為)陟明伏乞聖慈允臣所請
文苑英華卷六百三十八
