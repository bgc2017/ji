文苑英華卷三百三十八宋李昉等編
書
李潮八分小篆歌一首懷素上人草書歌八首
僧警先草書歌一首張伯英草書歌一首
陳氏童子草書歌一首蕭鄲草書歌一首
李潮八分小篆歌杜甫
蒼頡鳥跡既茫昧字體變化如浮雲陳倉石鼓又(集作文)
已訛大小二篆生八分秦有李斯漢蔡邕中間作者寂
不聞嶧山之碑野火焚棗木傳刻肥失真苦縣光和尚
骨立書(集作盡)貴瘦硬方通神惜哉李蔡不復得吾甥李
潮下筆親尚書韓擇木騎曹蔡有隣開元以來數八分
潮也奄有二子成三人况潮小篆逼秦相快劒長戟森
相向八分一字直百(一作千)金蛟龍蟠拏肉屈強吳郡張顛
誇草書草書非古空雄壯豈知(集作如)吾甥不流宕丞相
中郎丈人行巴(作江)東逄李潮逾(作踰)月求我歌我今衰老
才力薄潮乎潮乎奈汝何
懷素上人草書歌王&KR2991;
衡陽䨇峽插天峻青壁巉巉萬餘仞此中靈秀衆所知
草書獨有懷素竒懷素身長五尺四嚼湯誦呪吁可畏
銅瓶錫杖倚閑庭斑管秋毫多逸意或粉壁或綵箋蒲
葵絹素何相鮮忽作風馳如電掣更點飛花兼散雪寒
猿飲水撼枯藤壯士拔山伸勁鐡君不見張芝昔日稱
獨賢君不見近日張旭為老顛二公絶藝人所惜懷素
傳之得真迹峥嶸蹙出海上山突兀狀成湖畔石一縱
又一横一欹又一傾臨江不羡飛帆勢下筆長為驟雨
聲我牧此州喜相識又見草書多惠力懷素懷素不可
得開卷臨池轉相憶
又戴叔倫
楚僧懷素工草書古法盡能新有餘神清骨竦意真率
醉來為我揮健筆始從破體變風姿一一花開春景遲
忽為壯麗就枯澁龍蛇騰盤獸屹立馳毫驟墨劇奔汹
滿座失聲看不及心手相師勢轉竒詭形怪狀翻合宜
人人細問此中妙懷素自言初不知
又
幾年出家通宿命一朝却憶臨池聖轉腕推峰增崛﨑
秋毫繭紙常相隨衡陽客舍來相訪連飲百杯神轉王
忽聞風裏度飛泉紙落紛紛如跕鳶形容脫略真如助
(一作脫落任真助)心思周遊在何處筆下唯看激電流字成只
畏盤龍去怪狀崩騰若轉蓬飛絲歴亂如廻風長松老
死倚雲壁蹙浪相翻驚海鴻于今年少尚如此歴觀遠
代無倫比妙絶當動鬼神泣崔蔡幽魂更心死
又魯收
吾觀文士多利用筆精墨妙誠堪重身上藝能無不通
就中草聖最天縱有時興酣發神機抽毫點墨(一作吃墨)縱
横揮風聲吼烈隨手起龍蛇迸落空壁飛連拂(一作佛)數
行勢不絶藤懸查蹙生竒節劃然放縱驚雲濤或時頓
挫縈毫髮自言轉腕無所拘大笑羲之用陣圖狂來紙
盡勢不盡投筆抗聲連呌呼信知鬼神助此道墨池未
盡書巳好行路談君口不容滿堂觀者空絶倒所恨時
人多笑聲唯知賤寳翻貴名(疑)觀爾向來三五字顛竒
何謝張先生
同前竇冀
狂僧揮翰狂且逸獨任天機摧格律龍虎慙因點畫生
雷霆却避鋒鋩疾魚箋絹素豈不貴只嫌局促兒童戲
粉壁長廊數十間興來小豁胷(作心)襟氣長幼集賢豪至
枕糟藉麴猶半醉忽然絶呌三五聲滿壁縱横千萬字
吳興張老爾莫顛葉縣公孫我何謂如熊如羆不足比
如虺如蛇不足擬㴠物為動鬼神泣狂風入林花亂起
殊形怪狀不易說就中驚燥尤枯絶邊風殺氣同慘烈
崩槎卧木争摧折塞草遥飛大漠霜胡天亂下隂山雪
偏有(一作看字)能事轉新竒郡守王公同賦詩枯藤勁鐡愧
三舍驟雨寒猿驚一時此生絶藝人莫測假此常為護
持力連城之璧不可量五百年知草聖當
同前(兼送謁徐廣州)蘇渙
張顛沒在二十年謂言草聖無人傳零陵沙門繼其後
新書大字大如斗興來走筆如旋風醉後耳熱心更兇
忽如裴旻舞䨇劒七星錯落纏蛟龍又如吳生畫鬼神
魑魅魍魎驚本身鈎鎻相連勢不絶倔強毒蛇争屈鐡
西河舞劒氣凌雲孤蓬自振唯有君今日華堂看洒落
四座喧呼歎佳作廻首邀余賦一章欲令羡價齊鍾張
琅誦句三百字何似醉僧顛復狂忽然告我遊南溟言
祈亞相求大名亞相書翰凌獻之見君絶藝必深知南
中紙價當日貴只恐貪泉成墨池
同前任華
吾嘗好竒古來草聖無不知豈不知右軍與獻之雖有
壯麗之骨恨無狂逸之姿中間張長史獨放蕩而不羈
以顛為名傾蕩於當時張老顛(一作老顛老顛)殊不顛於懷素
懷素顛乃是顛人謂爾從江南來我謂爾從天上來負
顛狂之墨妙有墨狂之逸才狂僧前日動京華朝騎王
公大人馬暮宿王公大人家誰不造素屏誰不塗粉壁
粉壁摇晴光素屏凝曉霜待君揮灑兮不可彌忘駿馬
迎來坐堂中金盆盛酒竹葉香十杯五杯不解起(一作意)
百杯已後始顛狂一顛一狂多意氣大呌數聲起攘臂
揮毫倏忽千萬字有時一字兩字長丈二翕若長鯨撥
刺動海島歘若長蛇戍律透深草回環繚繞相拘連千
變萬化在眼前飄風驟雨相擊射速禄颯拉動簷隙擲
華山巨石以為點掣衡山陣雲以為畫興不盡勢轉雄
恐天低而地窄更有何處最可憐(一作連)褭褭枯藤萬枝
(一作丈)懸萬枝(一作丈)懸拂秋水映秋天或如絲或如髮風
吹欲絶又不絶鋒芒利如歐冶劒勁直渾是并州鐡時
復枯燥何褵褷忽覺隂山突兀横翠微中有枯松錯落
一萬丈倒掛絶壁蹙枯枝千魑魅兮萬魍魎欲出不可
何閃屍又如瀚海日暮愁隂濃忽然躍出千黑龍夭矯
偃蹇入乎蒼穹飛沙走石滿穹塞萬里颼颼西北風狂
僧有絶藝非數仞高墻不足以逞其筆勢或逄花箋與
絹素凝神執筆守恒度别多筋骨多情趣霏霏微微點
長露三秋月照丹鳳樓二月花開上林樹終恐絆騏驥
之足不得展千里之步狂僧狂僧爾雖有絶藝猶當假
良媒不因禮部張公將爾來如何(二字一作平安)得聲名一旦
諠九垓
同前釋貫休
張顛顛後顛非顛直至懷素之顛始是顛師不談經不
坐(一作說)禪筋骨(一作力)唯於草書妙(作朽)顛狂恐却是神仙
有神助兮神莫及鐡石畫兮墨須入金罇竹葉數斗餘
半飲半傾山衲濕醉來把筆猛如虎粉壁素屏不問主
亂拏亂抹無規矩羅刹石上坐子胥蒯通八字(一作分手)立
對漢高祖勢崩騰兮不可止天機暗轉鋒芒裏閃電光
邊霹靂飛古栢身中旱龍死骸人心兮目眓&KR0008;(上呼欝切下香)
(激切)頓人足兮神闢易乍如沙場大戰後斷槍橛箭何狼
籍又如深山怪石上古病松枝掛鐡錫月兔筆天竈墨
斜鑿黃金側(一作色)剉玉珊瑚枝長大如束天馬嬌獰不
可勒東却西南又北倒還起斷復續忽如鄂公捉(一作唱)
住單雄信秦王肩上搶著棗木槊懷素師若不是星辰
降瑞必是河嶽孕靈固宜須冷笑逸少争不得醉罵伯
英天台古杉一千尺崖崩岸折何峥嶸或微細僊衣縫
綻金線垂或妍媚桃花半紅公子醉我恐山為墨海為
水天為筆兮書大地乃能略展狂僧意長恨師不相識
一見此書空嘆息伊昔張謂任華葉季良數子贈歌豈
虛餙所不足者渾未曾道著其神力石橋被燒却(一作燒)
良玉不土蝕錐畫沙兮印印泥世人世人莫得知老師
雄名在世間明月清風一(一作有)何極
𧦬光大師草書歌前人
雪壓千峰横枕上窮困雖多還激壯看師逸蹟兩相宜
高適歌行李白詩海上驚驅山猛燒(一作海上風驚驅猛燒)吹斷
狂煙著沙草江樓曾見落星石幾回試發將軍砲别有
寒鵰掠絶壁提上元猿更生力又見吳牛磨角來舞槊
盤刀初觸擊好文天子揮宸翰御製本多推玉案晨開
水殿教題壁題罷紫衣親寵錫僧家愛詩自拘束僧家
愛畫亦局促唯師草聖藝偏高一掬山泉心便足
張伯高草書歌釋皎然
伯英死後生伯高朝看手把山中毫先賢草律我草狂
風雲陣發愁鍾王須臾變態皆自我寫形類物無不可
閬風遊雲千萬朵驚龍蹵踏飛欲堕更覩鄧林落葉(一作)
(花落)朝狂風亂擾何飄飄有時凝然筆空握情在寥天獨
飛鶴有時取勢氣更高憶得春江千里濤張生竒(一作草)
絶再難遇(王小令書草古今稱草絶)草罷臨風展輕素隂慘陽舒如
有道鬼狀魑容若可懼黃公酒壚興偏入阮籍不嗔嵇
亦顧長安酒牓醉待書此日聘君千里步
陳氏童子草書歌前人
儒(一作書)家孺子有竒名天然文(一作大)章令人驚僧虔老
時把筆法孺子如今皆暗合飊飛電灑眼不及但覺毫
端鳴颯颯有時作點險且能太行片石看欲崩偶然長
掣濃又燥少室孤松欹不倒夏室炎炎少人歡山軒日
色在闌干桐花飛盡子規思主人高歌興不至濁醪不
飲嫌昏沉欲翫草書開我襟龍爪狀竒鼠鬚銳冰牋白
晳越人惠王家小令草最狂為予揮灑(一作洒出)驚騰勢
蕭鄲草書歌顧况
蕭子草書人不及洞庭葉落秋風急上林花開春露濕
花枝濛濛向水垂(疑)見君數行之灑落石上之松松下
鶴若把君書比仲將不知誰在(一作上)凌雲閣
文苑英華卷三百三十八
