文苑英華卷四百六十九宋李昉等編
蕃書二
吐蕃書
勑吐蕃贊普書七首張九齡
皇帝問贊普緣國家先代公主既是舅甥以今日公主
即為子婿如此重姻何待結約遇事足以相信隨情足
以相親不知彼心復同以否近得四鎮節度使表云彼
使人與突騎施交通但蘇禄小蕃負恩逆命贊普既是
親好即合同嫉頑兇何為却與惡人密相往來又將器
物交通賂遺邊鎮守捉防遇是常彼使潜行一皆警(集作)
(驚)覺夜中格拒人或死傷比及審知亦不揔損所送金
銀諸物及偷盗人等並分付悉諾勃藏却將還彼既於
贊普親厚豈復以此猜疑自欲坦懷略無所隠縱通異
域何慮異(一作易)心又西南諸蠻元是異類或叛或附恍
惚無恒往年被略彼蕃率種歸我緣李知古處置失所
又即飜然改圖彼此之間有何定分而彼有來者乃云
此先舉兵以蠻為詞未知孰是今既無外當以此思之
緣彼州鐡柱前書具報一言不信朕豈厚誣更以相仍
便非義也鐡柱書唐九徵所作百姓咸知何不審之徒
勞往復至於邊將在遠下人邀切變好為惡誠亦有此
非獨相規亦當自誡如此覺察更有何憂萬事之間一
無限隔所以細故無不盡言想所知之體至懷也晩春
暄極(集作極暄)贊普及平章事首領并百姓以下並平安好
今有少信物别具委曲遣書指不多及
二
皇帝問吐蕃贊普近竇元禮往事具前書贊普後來亦
知彼意朕推心天下皆合太和况於彼蕃復是親婭仍
加結約盟誓再三以至道言之此亦仁義不薄也而贊
普且猶未信是復何心君長大蕃固不容易所云去年
七月雋州將兵抄掠兼有詃誘雋州之外尚隔諸蠻既
背吐蕃自行寇抄掠而乃推托於我何為遥信虚詞且
西南群蠻别是一物既不定於我亦不專於吐蕃去即
不追來亦不拒乃是兩界所有只合任其所歸自十數
(集作數十)年來或叛或附皆所親見豈假縷言往者此蠻背
恩侵我邊鄙昆明即雋州之故縣鹽井乃昆明之本城
今復舊疆何廢修築而云除却是何道理自邊境備守
彼此常事今既和好何有嫌疑至如西自葱嶺已來緣
邊諸處或地勢是要或水土是好彼有城鎮亦皆内侵
朕豈不觧廣求更以自益緣已和好不可細論且八疊
山築城置鎮皆如漢界何曾以此為言而彼即生詞未
知何意邊城委任當擇忠良無信小人令得間構也夏
中已熱贊普及平章事部落百姓等並平安好遣書指
不多及
三
皇帝問贊普自與彼蕃連姻亦已數代又與贊普結約
于今五年人使往來(集作還)未嘗有間朕與(集作以)兩國通
好百姓獲安子孫以(集作已)來坐受其福疆埸之事行(集作)
(幸)且無憂此雖境上有兵固是存而不用况(集作在)彼邊
事與此何殊近得來章又論蠻中地界所有本末前書
具言贊普不體朕懷乃更傍引遠事若論蠻不屬漢豈
復定屬吐蕃邪彼不得所即叛來此不得所即背去如
此常事何乃固執復於國家何有朕豈利之至如彼州
(集作忠)鐡柱州圖地記是唐九徵所記之地誠有故事朕
豈妄言所修城壁亦依故地若不復舊何謂(集作豈為)通和
蠻中抄掠彼人勘問亦有此事緣其初附法令未行亦
有姚雋邊人姦險求利或入蠻同盗亦不可知既與贊
普重親朕又君臨大國正欲混同六合豈復侵取一隅
再三已論何乃不信顧慙薄德良用咨嗟且如小勃律
國歸朝即是國家百姓前遭彼侵伐乃是違約之萌朕
以結信既深不顧其小中間遣使曾不形言贊普何獨
相尤而不思已惡(集作西)之事所存既大當共成之近聞
莽布支西行復有何故若與突騎施相合謀我磧西未
必有成何須同惡若爾者欲先為惡乃以南蠻為詞今
料此情亦已有備近令勒兵數萬繼赴安西儻有所傷
慎勿為怪也朕心無所負事欲論平但國家之所守者
信鬼神之所助者順未有背道求福違約能昌何况兵
衆不可當而又天道所不假以此求濟不亦難乎遠道
所傳多應不實亦言(集作計)贊普不合異圖故令人審度
(集無度字)看定何緣也待潘息回日更具委曲今附少物具
如别數為路遠不得多附春首尚寒贊普及公主比如
宜也平章事及首領已下並平安好今使内常侍竇元
禮遣書指不多及
四
皇帝問贊普得七月一日信所言隂承本奏請不擬與
彼和將兵馬大入者至如和與不和事皆由朕自斷何
人輙敢奏聞何兵即敢擅入且舅甥(二字集作所結)親好不是
近年文成公主已來亦重疊矣中間或絶或繼終是舊
好存焉唯道此有讒臣不知彼專構造亦須自覺豈可
推過至如兵馬邊備彼與此同既見彼處加兵豈令此
㧾無備矣疑自彼起不可相尤近日築城不出疆界邊
頭有要隨事修營何所致疑以此為語如彼頻歲亦築
數城若不惡心何故嚴備固是邊境常事不足為言忽
此相尤深所未逹彼蕃必其自守此兵終不妄行所先
立盟約更知何用鬼神知意不復多言秋氣已冷贊普
及平章事已下並平安好遣書指不多及
五
皇帝問贊普此使前至之日具知彼意竇元禮(集作中禮)中
間所云亦已備論且親以舅甥之國繼(集作申)以姻婭之
好義非不重心豈合疑頃歲已來加之盟約此又不信
其如之何至如境上蠻夷元是衆物來不可拒去不可
追前書已言想所知也而每來信使皆以為辭或云赴
界築城或稱將兵抄掠且蠻既背彼伊自築城城在蠻
中人即隨地所有侵竊亦是群蠻皆在遐荒豈關處分
而歸過於我無乃甚乎邊境小人不識大體此既未免
彼亦有之間構既行猜嫌互起朕近已知此贊普亦須
察之勿取浮言虧我大信以絶兩國之好甚善甚善所
有諸事皆具前書公主所請與人宫及内人品第即當
續有處分春晩漸熱贊普及平章事首領百姓並平安
好今有少物别具委曲至宜領取遣書指不多及
六
皇帝問吐蕃贊普朕與彼國既是舊親近年已來又加
盟約如此結固仍有猜嫌明知異域之心亦難可保此
者所有信使唯知怨此相違自料國家何負於彼至如
突騎施蕞爾醜虜頃年恃我為援幸至今日而敢辜恩
朕未即誅之待其惡積贊普越界與其婚姻前者以意
向道即去尋已告絶朕亦委信以為必然今乃定婚如
初黨惡可見又莽布支西出朕具知之今竇元禮往彼
問以何故又道别緣他事為此追還其人實將兵向西
擬行攻取前後詐妄言與事違驗在目前得不歎恨夫
人之所以為貴者以其有信有禮國之所以能強者亦
云唯信與義若言不可信義不可親雖在匹夫尚多耻
媿何况君長能無情乎彼突騎施人面獸心偏僻荒遠
見利則背與親實難贊普背朕夙恩共彼國(集作相)厚應
非長策可熟思之又比來觀彼事意有殊往日唯任計
數以此為能今與突騎施和親密相結託隂有贊助而
傍作好人如此潜謀亦非遠計所欲為患不過邊庭且
邊鄙(一作庭)之於中國如毫毛之在身耳以彼戎狄侵我
毫毛雖實無多何須有損朕所以殷勤和好欲静邊人
君國之心不能忘也亦與贊普累代舊親幸無大故不
宜輕絶今邊鎮兵馬不可不防彼亦有之與此無别既
不先舉自足知心從(一作承)前所言豈有虚也秋晩稍冷
贊普及平章事首領百姓並平安好遣書指不多及
七
皇帝問吐蕃贊普此亦覺彼事勢有異略加防備仍未
益兵今得安西表來莽布支率衆已到今見侵軼軍鎮
并踐暴屯苖先知彼有異謀猶自未將至此者且莽布
支西出朕先知之前令問其行由得報自緣别事今乃
為賊負心如何安西諸軍去此萬里倉卒遇敵何暇奏
裁既被交侵必應拒鬭儻有傷損可無相尤軍城鎮守
之人不可束手受死事由彼起深所咨嗟且累代舊親
復新有盟約彼既欺負天地違犯鬼神如此用心更知
何道一往邊頭所備只緣慮有非常今果如言防乃不
錯突騎施異方禽獸不可以人道論之贊普與其越境
相親只慮野心難得但試相結久後如何於朕已然義
則合絶但為誓約在近親好又深彼雖背恩我豈尤效
(集作我尤效)先令犇問欲盡舊情必定為惡别為之所一昨
遣内常侍劉思賢送公主分物并每年國信物見已臨
路適會表來思賢此行量其在道遲緩今故令劉思賢
判官劉明子先行具宣往意秋冷贊普公主及平章事
首領百姓等並平安好遣書指不多及
勅吐蕃將相書陸贄
勅尚覽鑠論莫陵悉繼(集作維)等至省所陳奏朕具悉之
國家與大蕃親則舅甥義則隣援息人繼好固是恒規
朕嗣位君臨思安兆庶常以信讓為事不以争競為心
區域雖殊覆育寧别贊普天資仁德惡殺好生與朕同
心重修舊(集作和)好會蕃漢將相告天地神祗約誓事之
言至嚴至重大信一立義無改移所請奉天盟書勒於
清水碑石審詳事理頗甚乖違往歲賊臣稱兵竊據城
(集作宫)闕尚結贊志惟嫉惡義在(集作切)救災頻獻表章請
收京邑朕以宗廟社稷悉在上都但平寇戎豈惜酧賞
(集作奬)遂(集作嘗)許四鎮之地以答收京之功旋屬炎蒸又
多疾疫大蕃兵馬便自抽歸既未至(集作到)京有乖始望
奉天盟約豈合更諭朕欲苟徇彼情便令鐫刻則是事
非務實信不由衷欺天罔神莫大於此凡曰通好貴於
推誠將垂百代之名豈顧一時之利但以事之去就須
定是非若不辯明便成姑息親隣之義豈所宜然故遣
使臣與卿詳議卿是大蕃輔佐必當(集作應)智識通明事
理昭然不足疑惑儻有他見宜具奏聞審細研窮須歸
至當所論先許每年與贊普絹綵一萬疋叚者本來立
約亦為收京然於舅甥之情此乃甚為小事二國和好
即同一家此有所須彼當不恡彼有所要此固合供以
有均(集作易)無盖是常理贊普若須繒帛朕即隨要支分
多少之間豈拘定限假使踰於萬疋亦當(集作冀)稱彼所
求朕之所重者信誠所輕者財利思與率土同臻太和
想卿深體至公務存(集作全)大義安人保境垂美無窮勉
思令圖(集作猷)以副朕意今遣倉部郎中兼侍御史趙聿
與來使同往書中意有不盡並令趙聿口宣尚結贊論
莽羅等嘗㧾師徒遠來赴難功雖未就義則可嘉其所
領將士等朕先許其賜物壹萬疋叚並已排比訖待卿
所商量指定此使却回即發遣往今各賜卿少物至宜
領之
勅吐蕃宰相尚結贊書
勅尚結贊卿天資才術(一作傑)作輔大蕃識通古今志奉
忠信義聲積著遠近(集作邇)流傳比聞入典樞衡近知還
揔戎務二國所定和好首末是卿商量得卿却來深以
為慰昨者邊軍狀奏云彼國兵馬踰越封疆朕以畫界
立盟先有定分贊普素熟仁義卿又特禀純誠背約侵
漁必無此理但勅邊城自備不令輙動干戈若使效尤
恐成交惡初疑界首遊奕少有乖宜不謂大發師徒(集作)
(兵車)漸加侵軼興兵動衆必合有名蕃軍此行未測其故
朕自嗣膺寳位即與贊普通和敦以舅甥結其(集作為)鄰
援懲戰争之弊弘禮讓之風彼此大同務安衆庶乃於
境上建立壇場契約至明誓詞至重告於皇天后土諸
佛百神有渝此盟殃及其國朕敬奉誠約分毫不移(集作)
(欺)信使交歡歲時無絶碑文具在可(集作足)以明徵豈有
一事不行一言不守頃令趙聿專往近從彼方(集作近方從彼)
却回兼聞彼蕃使同來至今猶在道路卿所論奏朕並
未知待審(集作詳)事由乃(集作然)可商議既稱和好理絶相
疑未合輕舉甲兵便踰境界盟誓之語忽焉若遺天地
明神豈其可罔卿智識明遠朕所深知頃年猶舉義師
救此災患今豈不存大信遂棄令名故專遣(集作遣專)使見
卿欲審知來意竚聞還奏以副所懷趙聿及蕃使等計
朝夕合(集作即)到待覽表中意旨(集作事意)續即商量報卿卿
涉遠而來當甚勞頓今賜卿其物至宜領之秋冷卿比
平安好將士等並存問之
勅尚結贊第三書
勅尚結贊蕃使論拱熱等與趙聿同到卿所陳奏朕具
悉之誠意勤勤志敦和好上以陳(集作敦)舅甥之義次以
表結(集作結鄰)援之歡外以彰禮讓之風内以息戰争之患
兼此數美昔賢所難(集有非字)卿才越等倫識通今古故(集作)
(豈)能匡輔大國弘宣遠圖(集作猷)施美利於當時傳盛名
於不朽眷懷明略歡尚良多然以贊普來書務於叶睦
卿之所奏亦貴通和初覽其言實嘉德義及觀其事頗
訝乖違以卿賢明朕素信重棄義踰約計必不然未測
事由因何至此頃年所定和好言約頗謂分明至如四
鎮北庭元不割與蕃國及朱泚悖逆作亂上都卿仗義
興師請收京邑遂許四鎮北庭之地將以答報成(集作其)
功旋屬炎蒸蕃軍便退秦晉之約豈可更論事甚分明
固無疑惑凡言結好所貴和同通體商量有何不可大
蕃若必要四鎮北庭之地即合直以情言彼但說其誠
心此亦自有分義豈可(集作暇)曲徵前事廣起(集作說)異端
仍發師徒(集作兵師)務張威勢蕃使猶未至此蕃軍早已越
疆或稱欲自赴朝或言更定言誓既虧盟約且失禮義
言與事違將何取信夫人君(集作君人)立國必不徒(一作偶)然
惟漢與蕃各受天命勝負固有定分強弱寧由力争卿
欲以衆相侵以威相脅謂天地可罔謂盟誓可渝即當
肆意所為何必更論好和儻若守其前約敦以親隣去
就之間固宜有禮遣使來往足得商量張皇師徒(集作兵師)
是何道理和好者禮義之事甲兵者争奪之由二端懸
殊理不竝用今欲以甲兵之勢定和好之辭事必不成
縱成(集作亦成)何益卿識見通敏器宇沉詳如此事宜不言
可悉未知來意竟擬(集作欲)何如且首末論和是卿商議
清水會盟之日卿又親發誓詞將期去殺好生修文偃
武永安兆庶垂法子孫天下稱嗟以為盛美未經數歲
遽有變移非獨見誚於四方亦將(集作當)取笑於千古以
此思度甚欲通和彼雖小似侵漁(集作陵)朕亦未即交惡
故遣某官某乙與卿更審籌量卿若必務和同更無他
意即宜便歸本界遣使其述本(集作事)情所須四鎮北庭
朕當自有推讓如或託稱繼好志在别圖(集作謀)依前縱
兵不即歸國唯利是視亦聽彼懷和與不和於茲决定
書中事有不盡並令某乙口宣宜令速回竚望來奏所
獻方物深表遠誠今賜卿某物至宜領也秋冷比平安
好
與吐蕃宰相鉢闡布書白居易
勅吐蕃宰相沙門鉢闡布論與勃藏至省表及進奉具
悉卿器識通明操(集作藻)行精潔以為真實合性忠信立
誠故能輔贊大蕃叶和上國弘清净之教思安邊陲廣
慈悲(一作愍)之心令息兵甲既表卿之遠略亦得國之良
圖况朕與彼蕃代為甥舅兩推誠信共保始終覽卿奏
章遠叶朕意披閱嘉嘆至于再三所議割還安樂奏原
等三州事宜已具前書非不周細及省來表似未指明
將期事無後艱必在言有先定今信使往來無壅疆埸
彼此不侵雖未申以會盟亦足稱為和好必欲復修信
誓即須重畫封疆雖兩國盟約之言積年未定但三州
交割之後尅日可期朕之衷情卿之志願俱在於此豈
不勉歟又緣自議三州已來此亦未發專使今者贊普
來意欲以再審此言故遣信臣往輸(集作諭)誠意即不假
别使更到東軍此使已後應緣盟約之事如其間節目
未盡更要商量卿但與鳳翔節度使計會此已處分令
其奏聞則道路非遥往來甚易頗為便近亦冀速成更
待要約之言皆已指定封疆之事保無改移即蕃漢俱
遣重臣然後各將成命事關久遠理貴分明想卿通才
當稱朕意曩者鄭叔矩路泌因平凉盟會没落蕃中比
知叔矩已亡路泌見在念茲存没每用惻然今既約以
通和路泌合令歸國叔矩骸骨亦合送還表明信誠兼
亦在此其論與勃藏尋到鳳翔舊例未進表凾節度不
敢聞奏自取停滯非此稽留昨者方進表凾旋令召對
今便發遣更不遲回仍令與祠部郎中兼御史中丞徐
復及中使劉文璨等同往其餘事宜等已具與贊普書
内卿宜審於謀議速副誠懷兼有少信物賜卿具如别
錄至宜領也冬寒卿比平安好遣書指不多及
文苑英華卷四百六十九
