文苑英華卷四百五十八宋李昉等編
制書十一
節鎮七
授葛從周兖州節度使制韓儀
門下建牧立監施亭育之深仁顯忠遂良表激揚之茂
典其有聲馳軍伍績著郡符威令夙振於戎行美化霶
流於封部允契求材之念宜當分閫之榮遂舉寵章俾
膺重寄具官某學洞玄符智苞黃石抱刻銘燕然之志
藴刊碑勃弄之心氣薄雲天義凌霜雪以和為貴用壯
處謙御下而寬猛有經料敵而錙銖罔失朕以鄒魯重
鎮兵革連年慎擇可人用蘇疲俗得於僉論叶我敷求
昔魏延以勇略逸羣自偏禆而登上將吕蒙以材智拔
萃捨行陣而㧾戎麾况乎早踐方州屢登崇秩績效已
彰於靡盬奬酬宜示於優恩仍加水土之尊式寵旌旄
之寄爾其静訓驍勇之士惠先惸獨之人布我憂勤康
其凋瘵膺茲超擢無忘恪恭
授李思讓延州節度使制
門下夫息亂以静濟道者權當底定干戈之時乃更易
節旄之任寧辭改作式貴叶宜不移將相之榮别奉藩
宣之寄用光勲傑爰舉寵章具官某氣薄雲天志堅金
石藴翦起之雄勇負寇賈之智謀誠明可以伏鬼神義
烈可以貫風雨累代以勲勞報國徇節忘生一門以忠
孝承家推心濟物功銘鍾鼎誓著山河每逢多難之秋
必奮安危之用昨以邠岐動衆畿甸匪寧授以統臨錫
之鈇鉞舉旄效命投袂連行備聞靡盬之誠克抱盡敵
之意朕念兵革繁興十有八載蒸黎版蕩(一作蕩板)邑里洞
虚為人父母之心深(一作但)慙凉德拯國艱危之運唯有
責躬爰議罷兵用安率土又念昨者邠人不令潜持兩
端有悞軍機遂成退守復臨彼土自不懷安雖欲撫寧
諒難輯睦是乃换䨇旌之雄重割兩郡之膏腴成一家
千里之封列三鎮十連之責勉思勤竭膺我寵靈
授李成慶夏州節度使制
門下夫有大功德於天下者必慶垂私門賞延於公室
者必傳家令子賞延者國俾嗣者侯著之格言是為彛
則祗膺丕訓虔奉成規徵比事經式登功緒必盈僉論
方舉寵章某官繼美勲門生知戎略識度早聞其善將
風稜尋號於老成朔漠之氣嚴天資毅勇崆峒之人武
神授端莊以忠孝為身經守謙直為家法諸父每舉宿
將知歸徐晃沉詳幼而特立既克紹於門風爰委用於
舊土未行真命且假劇權士心咸感於惠和封部果臻
於寧肅既符試可湏議與能方當殄寇之時將用正名
之典我之異渥實為訏謨以爾成慶代有殊烈禄山滔
天之日文已載於司勲朱泚盗國之時績復書於盟府
洎黃巢犯闕先臣進兵兄弟宗族携率征討首謀大計
果成元功麟閣丹青鴻鍾紀勒垂之不朽永以無窮今
則近輔元渠久未誅剪朕之欝慎格于皇天爾其思曾
高戡禍之勲纉父叔定傾之烈盡驅銳旅速殄祅巢克
副家聲以康國步服我休命所宜若何勉樹功名勿孤
注倚
授涇州節度使張璉加檢校司徒同平章事制
崔遠
門下書云用命賞于祖不用命戮于社然自三代以還
未有不戮暴亂不賞功庸而安國家定社稷者也近者
徵其銳旅討彼元兇不越月而捷書繼聞未逾旬而鎮
城連下易如拉朽勢若建瓴諒非昭代之才孰濟勤王
之績我有懋賞爾其聽之某官切玉雄鋒摩霄健翼智
符靈蔡節貫寒松繼乃父之休勲鎮于巨屏誓忘家之
壯志控彼邊陲積粟訓兵安人阜俗不忝登壇之寄彌
光出將之門近者宋文通顯背國恩堅違君命將清叛
亂爰仗忠良首奉詔書龔行討伐選射戟盤矛之將率
控弦帶甲之徒既已先啓行復深入其阻立志無慙於
馬革輕生不讓於鴻毛矧聞纔出封疆繼降城鎮(一作鎮戍)
既臨賊境克保隴城振貔武之威聲斷螳螂之怒臂而
又不勞經費自備糗糧惟踴躍以用兵不因循而翫寇
今則方憑妙略共殄長鯨雖伐罪吊民以覩訓齊之令
而誅妖剪怪合資掃蕩之謀是用俾壯軍威仍加相印
以勵始終之效勿辜倚注之恩敬之戒之服我丕訓
授蘇文建邠州節度使制
門下梁漢古封河池名郡有關山之險阻當巴蜀之要
衝苟非勲賢不可輕授我今有命允謂當人某官截海
雄姿追風逸步得左馬右人之術洞玉鈐金匱之書加
以幼慕功名早懷壯槩攬轡藴澄清之志臨風多慷慨
之詞頃在禁宫屢竭忠節四奉指揮之任久彰羽衛之
榮洎委節旄俾之鎮撫當巨逆梟夷之後是邠郊凋瘵
之秋而爾復茂政能益堅撫字未周星律己播謳謠方
深倚注之懷用安黎庶旋屬干戈之患每軫焦勞既互
有奏陳慮多嫌隙冀寧生聚爰職改更復以未戮奸兇
方思勲舊殄寇既資於上略㧾戎宜錫其名邦俾居十
乘之榮以長萬夫之氣爾其便提驍果亟赴征行破其
城社之祅刷我宗祧之耻然後仗茲龍節蒞彼雄藩高
居將相之尊永保山河之誓人臣之節丈夫之榮何以
加焉爾其自勉
授安友權安南節度使制鄭璘
門下朕以伯侯之崇列於藩翰旌鉞之寄屬在忠勞况
其俾奉詔條佇乃聲效宜洽念功之典用資撫俗之才
具官安友權學奥六韜術探三志得子玉理兵之要有
少卿養士之心自屬艱難彌勵成節侍衛之勞既著星
霜之志靡渝載陟周行益恭環列校其勲績宜舉寵靈
乃睠海隅地聮越俗每思封部尤在撫安往分瑞節之
榮更益公台之重爾當奉茲七德睦彼四隣夙夜以勵
武功周旋以修軍政成于樂土副我朝恩勉服訓詞欽
承厥命
授錢鏐潤州節度使制
門下登壇命帥俾宣力於四方暢轂戎車付機權於十
乘鎮于列土委茲誠臣所以功著者寄崇勞大者賞厚
由是將(疑作時)&KR0574;兼領迭擁戎旌爰稽至公遂行殊渥某
官凌霜勁節溢匣竒鋒功成不居卑以自牧分山西之
秀氣將(疑作特)禀威稜讀圮上之偏書洞知韜略名齊飛
將績茂冠軍自撫藩條綽聞政理法去滋彰之弊人稱
勞徠之安蔚然風聲遠陳謠詠昨者董昌輙生狂逆顯
負恩榮既署官僚復更正朔自稔貫盈之罪敢憑城社
之安謂天網之可逃宜有土之共棄悖慢之狀遠邇咸
知鏐於此時獨奮忠節掃欃槍之巨祲清沴氣以無遺
爰整干戈竟開城壘捷書上獻殊庸卓然且思勸善之
文遂舉疇庸之命是用益其疆土盛彼旌旄增鏡水之
名封兼金陵之奥壤合此重寄殷為大藩風煙載嚴控
制甚廣允暢萬夫之望彌張列郡之雄我所報功斯謂
格寵爾當勿私彼教每務謐寧偃戢兵戎拊循凋弊動
體安人之本自成樂土之風奬任益崇鎮臨攸重勉承
明訓往惟欽哉
授李鐬邕州節度使制
門下漢之上將或委登壇古之萬夫用期觀政所以典
拂素難於方面僉諧遂舉於寵章有我勲勞豈恡恩擢
某官秉節持重抱噐謙明既熟戎韜兼通軍志拂青萍
之出匣百鍊無前整紫鷰之追風千金莫對感激而雷
霆助順訓齊而貔武增雄爰自先朝荐逢多難功烈昭
著金石無渝且聞宿衛之忠亦著載馳之效每稽功秩
盡瘁十年爰用陟明嘉于一志乃睠邕部實為舊藩接
服嶺之要衝連駱越之奥壤付兹重寄繄爾雄才爾當
清以臨人和而馭衆善施條教動慰蒸黎蘇我彼封佇
成樂土仍峻保安之秩式崇鎮撫之名往惟欽哉勿怠
丕訓
授李繼密山南西道節度使
門下朕以恭己視朝詳理興化對山河之美必念功臣
聽鼙鼓之聲每思良帥况其華陽奥壤黑水上游提封
遠振於山川列郡豈惟於千里爰授勲略往膺撫綏斷
自朕懷允符僉屬某官深沉曠度果敢知名秉義向公
服於吏事披堅執銳振彼軍功奉國勵心以身率下暑
不張盖惠若投醪刺隴坻而師必樂隨鎮洋川而人皆
自便卓然威稱洽乃風聲今以梁漢之間撫理是切允
思安乂諒屬智能既習俗以不遷睠寵章而宜舉况爾
伯父鎮于是邦舊愛尚流承家益美想彼下車之後必
聞蒞政之方爾其蘇泰蒸黎務勸耕織謐寧封境謹奉
詔條致我巨藩成其樂土不改三公之貴用光十乘之
權厥惟欽哉勉承嘉命可權知河陽節度使觀察留後
特進檢校司徒兼御史大夫上柱國隨郡開國子食五
百戶
授李思敬馬殷湖南節度使制
盧說
門下十國為連萬夫是長兼文武之寄居方嶽之重握
我兵符疇咨人傑而又束神京襟帶扼衡越咽喉䟽五
畤之封疆跨三湘之土壤節制之重柬求惟難允叶僉
諧爰膺並命具官李思敬族著山西神交圯上鼎鍾刻
伐帶礪誓封探義府之淵(唐諱一作振疑作根)源暢和門之方略
䨇鞬小戟承家而猨臂推竒叔豹季貍濟美而牛頭入
夢具官馬殷夙彰竒節素挺英才究六韜三略之微得
十圍五攻之要誅暴救亂戰必勝而攻必取安人和衆
近者說而遠者來既有勇而知方善勝殘而去殺並懷
仁抱義履信資忠載張四維俱崇七德或貳戎車之政
令寬緩不苛或列雄鎮之偏裨動用安重使惸婺服其
惠桀點畏其威為我寳臣咸彰嘉績有以難兄告老瀝
懇以聞俾諧内舉之誠爰頒試守之命有以元戎殞喪
軍俗上陳言其以得士心可使為帥姑徇人欲爰假武
符或曾未半朞或始逾星紀皆聞報盡允叶陟明而善
守化條克固吾圉綏懷有庶協比其隣底貢率循于舊
章賦事罔愆於彛制不有即真之命曷明勸賞之文是
用授以旌旄錫之鈇鉞或昇其馭貴啟以邑封洎夫端
揆之崇並壮方隅之寄各竭誠節以奉明恩撫字蒸黎
尊奬王室無窮九貢静布六條咸思不溢之言以謹有
終之戒服我謨訓往惟欽哉
授孫德昭安南都護充清江軍節度使制
吳融
門下夫悍大患者必見危致命立竒功者乃知幾其神
苟非憤激于衷義形於色則安能彰明大節果斷一時
正垂象以廻天决浮雲而出日惟人所至何代無才既
得忠賢卓然超異宜加寵數用激人倫具官孫德昭河
右英才山西勁氣通白猿之劍術得玄女之兵符振跡
和門登名勇爵非義不服惟忠是圖克揚羽衛之事功
罔墜先人之職業朕憶昨釁生不測禍起非常儲皇因
逆黨脅從大寳為渠魁摇動萬乘幽辱兆民震驚爾能
首唱義師力扶王室率貔武於重城之内戮鯨鯢於兩
觀之間出予榛棘之前復我當陽之位今則皇綱反正
天性如初議臣誠則冠彼羣倫語將略則高於一代是
用授之旄鉞帖以鈞衡既兼保傅之崇仍益井田之廣
階升一品職重六都誠謂殊榮未酬忠力勉圖終始用
保休光
授王行審鄜州節度使制
門下古之命將也推轂以示其優恩設壇以彰其異禮
盖付以生殺之柄受其制臨之權用為翰藩以固疆土
北馳柳塞南控金河欲静烟塵必資心膂既俞公議爰
命誠臣某官隴右良家山西茂族禀風雷之勁氣挺鵰
鶚之雄姿自名冠伍符身登勇爵孔明八陣列于胷中
吕望六韜懸於掌内况早專留務甚洽政聲帝澤皇風
嘗聞其導逹殊方異域悉致其懷來耕農不廢於三時
凋瘵盡蘇於一境夫賞功所以華國貴不逾時旌善所
以勸人務將致理是用委之玉節寵以牙璋仍加五等
之封更厚一成之賜於戲爰自多難常思勲臣期於倚
注之間能濟艱難之運然則未富土地者我富之以土
地未貴節旄者我貴之以節旄苟懷報上之心宜顯為
臣之道勉膺重寄善立竒功山河在前終始無替
授孫儲秦州節度使制
門下武惟靖亂文以守成盖自昔之通規亦當今之令
典况地連隴蜀城控邊陲久息戰争近經惠養思繼前
政用安一方爰属僉諧得兹人傑某人學富縑緗文輝
組繡有經濟安時之術負恢張出世之才加以立性端
方操心勁直臨事罔思於擇利當官每切於推公以是
淑齊居為理具將重其選孰與之先昨以邠土奥區逾
時闕帥俾專旗鼓用息烽煙而屬十乘未臨三軍獻状
既聞陳請湏議改移今復以成紀巨藩仇池善地將圖
静鎮乃易麾幢不離寇土之崇增以列侯之貴仍加食
采更重登壇於呼制獷悍者湏用其至公撫疲羸者無
先於不擾非仗忠正兼資潔廉則何以副吾乃睠之憂
慰彼倒懸之急勉圖終始無忽重難敬之戒之服我休
命
授劉崇望東川節度使制
門下武惟靖亂文以守成二者相湏百王不易眷彼左
蜀實為奥區分襟帶於銅梁束咽喉於劍閣久纏兵革
今静烟塵當疲瘵息肩之初是循良為理之日不推舊
德何撫新邦式副僉諧爰申寵數具官劉崇望文含大
雅道茂中庸藹玉燭以舒和挺金相而禀秀閨門密行
每垂範於縉紳朋友推誠自可期於風雨藴是休稱居
為令人洎踐歴諸華敷揚典誥廹於公議委以國鈞而
能上宣三光下遂萬物臨事而曾無辭遜操心而惟務
和平尋於東土多虞徐方擇帥乃兼金鉉付以牙璋爰
自罷歸累更寒暑既經多難彌振居聲今以庸蜀休兵
梓潼無事俾銜專命往慰蒸黎而中外羣情朝廷所属
皆言重寄可委當仁是用寵以麾幢授之方面進升揆
路仍假台司且彰倚注之深更示統臨之重於呼汝當
為吾輔相吾固熟爾訏謨舉必推公動能克已今欲推
公則莫若無黨克已則在乎不貪勉副前言更彰後效
無忘警戒以保厥圖
授孫儲邠州節度使制裴廷裕
門下惟彼邠郇連近咸鎬雜華夏羌渾之俗有公劉后
稷之風地控三州境延千里撫兹疲俗允屬名臣某官
磊落喬松晶明片玉以雍睦作理家之本用詩書為干
禄之基信厚難窺端莊不倚動皆顧行玉遠每耻於妄
言志切導人季路罕聞於宿諾明鏡利劍高謝塵埃止
水秋山居為圭表自拔於侯府選在明庭心惟業官舉
不避事廣明中盗侵關輔兵滿京師恭惟先皇帝遠幸
右蜀爾則佐彼上相首誅助桀之人贊我元勲大挫吠
堯之黨爾後一麾出牧䨇節升壇安人得賢太守之風
訓兵盡真將軍之令龔黃並駕管樂齊肩叠是功庸宜
臻顯貴睠乃巨屏素號名藩爰自前朝必求名帥郭子
儀以山河之誓勘定多難白敏中用廊廟之尊經營薄
伐近則荐其(疑作興)喪亂方苦流亡將欲戢彼干戈保其
生聚朕意(一作是)念人惟爾所宜静以撫封儉而植已吊
彼凋殘之後弘其惠愛之仁副我殷憂佇爾蘇息大司
空貴秩左光禄崇階亦遣進封皆勸為理苟孤委任其
如法何
授韓建華州節度使制楊矩
門下越自去秋狩于太華萬乘所至兆人是歸而大無
不周細無不具其間舉重典振條(一作頽)綱封畿肅清宫
闕斷度罔有廢事其何故哉吾有誠臣社稷之福今馮
翊近藩襟帶河渭撫馭不謹煙塵不驚將竢廓清爰考
前績官占蔽志吾何疑焉具官某星緯炳靈山河間氣
理先正本謀必應機知義安居士皆盡力厚生利用人
得保家閭閻則咸仰吏師軍旅則共推良將范宣子尤
先興讓成安君止用作謀以標式大朝凖䋲列鎮一受
命則表章十上以得請為期一推心則忠孝兩全以奉
公為本揔是全德實吾偉人今者沙澤之陽疆理相接
厲階斯搆改作是宜俾兼統制之權允竚撫綏之惠爾
當視同如華濟猛以寬則吾坦然人俟安一敬服丕命
以孚于休
文苑英華卷四百五十八
