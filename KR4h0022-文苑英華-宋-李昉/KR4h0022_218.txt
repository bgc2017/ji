文苑英華卷二百十八宋李昉等編
人事五
逢遇六十八首
江上暫别蕭四劉三旋欣接遇
陳子昂
昨夜滄江别言乘(集作乖)天漢遊寧期此相遇尚接武陵
州結綬還逢育銜杯且對劉波潭一濔濔臨望幾悠悠
山水丹青雜煙雲紫翠浮終愧神仙友来接野人舟
遇荆州崔兵曹使前人
輶軒鳳凰使林藪鶡雞冠江湖一相許雲霧坐交歡興
盡崔亭伯言忘釋道安秋光稍欲暮歲物已將闌古樹
蒼煙斷虚庭白露寒琴中(集作瑶琴)山水曲今日為君彈
遇崔司議泰之冀侍御珪二使入蜀
前人
謝病南山下幽臥不知春使星入東井云是故交親惠
風吹寳瑟微月憶清真憑軒一留醉江海寄情人
除夜樂城逢孟浩然張子容
遠客襄陽郡来過海伴家罇開栢葉酒燈發九枝花妙
曲逢盧女高才得孟嘉東山行樂意非是競繁華
鄭果州相過王維
斜(集作麗)日照殘春初時(集作晴)草木新牀前磨鏡客花下
(集作裏)灌園人五馬驚窮巷雙童逐老身厨中(集作中厨)辦麄
飯常恐(集作當恕)阮家貧
若耶溪逢孔九(此詩已見一百六十六卷)綦母潛
旅次丹陽郡遇康侍御宣慰召募兼别岑單父
劉長卿
客心募(一作暮)千里廻首煙花繁楚水度(集作渡)歸夢春江
(集作江春)連故園羇人懷上國驕虜窺中原胡馬暫為害漢
臣多負恩羽書晝夜飛海(集作塞)内風塵昏雙鬢日已白
孤舟心可論繡衣從北来汗馬宣王言憂憤激忠勇悲
歡動黎元南徐爭赴難發卒如雲屯倚劒看太白洗兵
臨海門故人亦滄洲少别堪傷魂積翠下京口歸潮落
山根如何天外帆又此波上罇空使憶君處鸎聲催淚
痕
湖上遇鄭田前人
故人青雲器何意常窘廹五十猶布衣憐君已頭白誰
言此相見暫得話疇昔舊業今已無還鄉反為客扁舟
君獨往桂(集作斗)酒君自適滄海不可涯孤帆去無跡杯
中忽復醉湖上生新魄湛湛江色寒濛濛水雲夕風波
易迢遞千里如咫尺廻首人已遥南看楚天隔
穆陵關北逢人歸漁陽前人
逢君穆陵路匹馬向桑乾楚國蒼山古幽州白日寒城
池百戰後耆舊幾人(集作家)殘處處蓬蒿遍野(集作歸)人掩
淚看
宋中遇陳兼(集作二)高適
常忝(集作參)鮑叔義所寄王佐才如何守苦節獨自(集作歸)
無良媒離别十年外飄蓬千里来安能(集作知)罷官後惟
見柴門開窮巷隠東郭高堂詠南陔籬根長花草井口
生(集作垂)莓苔伊昔望霄漢于今倦蒿莱男兒須(集作未)達
命且醉手中杯
宋中遇劉書記前人
何代無秀士高門生此才森然覩毫髮若見江山来幾
載困常調一朝時運催白身謁明主待詔登雲臺相逢
梁宋間與我醉蒿莱寒楚眇千里雪天閉(集作晝)不開末
路終離别不能強悲哀男兒争富貴勸爾莫遲廻
平臺夜遇李景參有别前人
離憂忽浩(集作心忽悵)然策馬對秋天孟諸薄暮凉風起歸
客相逢渡睢水憶昨(集作昨時)携手已(集作向)十年明(集作日今)
分途各千里歲物蕭條滿路岐此行浩蕩令人悲家貧
羡爾有微禄欲往從之何所之
此詩二百八十七卷重出今已削去
逢謝偃前人
紅顔愴為别白髮始相逢唯餘昔時慮無復昔時容
長安逢故人郎士元
數年音信斷不意在長安馬上相逢久人中欲認難一
官今懶道雙鬢竟羞看莫問生涯事只應持釣竿
逢莊納因贈皇甫冉
世故還相見天涯共向東春歸江海上人老别離中郡
吏名何晩沙鷗道自同甘泉須早獻且莫嘆飄蓬
渭上逢李藏器移家東郡耿湋
求名須有援學稼又無田故國三千里新春(集作深宫)五十
年移家還作客避地莫知賢東路今何處風帆去渺然
此詩又見二百七十五卷有數字不同
巴陵郭逢洛陽故人前人
因君知世事流浪已忘機久客多人厭高年衆病歸連
雲湖色遠度雪鴈聲稀又說家林盡凄傷淚滿衣
春色遇李侍郎盧綸
高柳滿春城東園有鳥聲折花朝露滴潄石野泉清心
許陶家醉詩逢謝客呈應憐末行吏曾是魯諸生
關口逢徐遇前人
廢寺連荒壘那知見子真關城夜有雪冰渡曉無人酒
裏唯多(集作移)病山中願作鄰嘗聞兄弟樂唯見謝家貧
逢楊開府韋應物
少事武皇帝無頼恃恩私身作里中横家藏亡命兒朝
枿(集作持又作折)摴蒲局暮竊東鄰姬司隸不敢捕立在(集作登)
白玉墀驪山風雨(集作雪)夜長楊羽獵時一字都未(集作不)
識飲酒肆頑癡武皇昇仙去憔悴被人欺讀書事已晩
把筆學題詩兩府始收籍南宫謬見推非才果不容出
守撫&KR1103;嫠忽逢楊開府論舊涕俱垂座客何由識唯有
故人知
廣陵遇孟雲卿作前人
雄藩本帝都遊士多俊賢夹河樹鬱鬱華館千里連親
(集作新)知雖滿堂中意頗未宣忽逢翰林友歡樂斗酒前
高文激頽波四海靡不傳西施且一笑衆女安得妍明
月滿淮海哀鴻遊(集作逝)長天所念京國遠我来君又旋
長安遇馮著作前人
客從東方来衣上㶚陵雨問客何謂(集作為)来采山因買
斧冥冥花正開颺颺燕新乳昨别今已春鬢絲生幾縷
漢南遇方評事(詩選作襄州遇房評事由)戴叔倫
移家住漢隂不復問(一作向)華簪貰酒宜城近燒田夢澤
深暮山逢鳥入寒水見魚沉與物皆無累終年惬本心
京口逢皇甫司馬副端前人
潮水忽復至雲帆儼欲飛故園雙闕下左宦十年歸晩
景照華髮(一作日)凉風吹别衣淹留更一醉老去莫相違
汝南逢董校書前人
擾擾倦行役相逢陳蔡間如何(集作何為)百年内不見一人
閒對酒惜餘景問程愁亂山秋風萬里至(集作道)又度(集作)
(出)穆陵關
此詩二百八十七卷重出今已削去
逢友生言懷(集作别)前人
安親非避地羈旅十餘年道長時流許冢貧故舊憐相
逢今歲暮遠别一方偏去住俱難說江湖正渺然
逢許評事前人
萬里楊柳色出關逢故人輕煙拂流水落日照行塵積
夢江湖闊憶家兄弟貧徘徊㶚亭上不語共傷春
嶺上逢久别者又别權德輿
十年曾一别征旆(集作路)此相逢馬首向何處夕陽千萬
峰
逢友人之上都釋法振
玉帛徵賢楚客稀猿啼相送武陵歸潮頭望入桃花去
一片春帆帶雨飛
逢江客問南中故人因以詩寄
司空曙
南客何時去相逢問故人望鄉空淚落嗜酒轉家貧疎
懶辭微禄東西任老身上樓多看月臨水共傷春五柳
終期隠雙鷗自可親應憐折腰吏冉冉在風塵
冬日逢馮法曹話懷冷朝陽
分襟二年内多少事相干禮樂風全變塵埃路漸難秋
林新葉落霜月滿庭寒雖喜逢知已他鄉歲又闌
中峯歸喜見苗發(集作雲際中峯寺已見一百六十五卷)
李端
江上逢司空曙前人
共有髫年故相逢萬里餘新春兩行淚舊國一封書夏
口帆初泊衡陽雁正疎唯應執杯酒暫食漢江魚
京西遇舊職(集作識)兼送往隴州
姚係
蟬鳴一何急日暮秋風樹即此不勝愁隴隂人更去相
逢與相失共是亡羊路
徵還京師見舊番官馮叔達劉禹錫
前者怱怱襆被行十年憔悴到京城南宮舊吏来相問
何處淹留白髮生
嶺表(集作外)逢故人張籍
過嶺萬餘里旅遊經此稀相逢去家遠共說幾時歸海
上見花發瘴中無鴈飛炎塗(集作州)望行(集作鄉)伴相(集作自)
識北人衣
途中逢陽陟(已見一百六十八卷)于鵠
逢張十八員外籍白居易
旅思正茫茫相逢此路傍晩風林葉暗秋露草花香白
髮江城守青山水部郎客亭問(集作同)宿處忽似夜歸鄉
逢舊前人
久别偶相逢俱疑是夢中即今歡樂事放盞又成空
逢博陵故人彭兵曹賈島
曲陽分散會京華見說三年住海涯别後解飡蓬虆子
向前未識牡丹花偶逢日者教求禄終傍泉聲擬致家
踏雪携琴(集作衾)相就宿夜深開戶月光(集作斗牛)斜
逢呂上山人劉得仁
塵裏正愁老相逢眼益明從前枉多病此後解疎名古
柏今收子深山許事兄長生如有分願逐到蓬瀛
夜行次東關(一作行次潼關驛)逢魏扶東歸
許渾
南北斷蓬飄長亭酒一瓢殘雲歸太華疎雨過中條樹
色隨關迥河聲入塞(一作海)遥勞歌此分首(一作手)風急馬
蕭蕭
此詩二百九十八卷重出今已削去異同註為一
作
廣陵道逢方干周賀
野客行無定全家在渭東寄懷(一作眠)僧閣迥贈别槖金
空舊業千山隔歸舟百計同藥資如有分相約老邱中
逢僧前人
帶疾稀相見西城早晩来山房(一作衣)風壊衲香罐雨霑
灰坐久鐘聲静談餘嶽影廻却思同宿夜高枕話天台
泗上逢韓司徒歸北前人
多病十年無舊識滄州亂後只逢君已知罷秩辭瀧水
相勸移家住嶽雲泗上旅帆侵疊浪雪中歸路踏荒墳
更為此别愁應老書札何由到北軍
秦中逢王處士趙嘏
萬水東流去不廻先生獨自負仙才蘂宫横浪海邊别
鶴翅駐雲天上来幾處吹簫森羽衛誰家殘月下樓臺
春風正好分瓊液乞取當時白玉杯
江上逢許逸人前人
是非處處生塵埃唯君襟抱無嫌猜收帆依雁湓浦宿
帶雨别僧衡嶽廻芳罇稍駐落日唱醉袖更拂長雲開
清秋華髮好相似却把釣竿歸去来
落第後歸喜逢僧再陽項斯
相逢雖強笑人世别離頻曉去長侵月歸鄉動隔春見
僧心暫靜從俗事多屯宇宙詩名小山河客路新翠桐
猶入㸑青鏡未辭塵逸足常思驥隨羣自退鱗宴乖紅
杏寺愁在綠楊津老病難為樂開眉頼故人
岐陽逢曲陽故人話舊馬戴
異地還相見平生分可知壯年俱欲暮往事盡堪悲道
路頻艱阻親朋久别離解兵逃白刃謁帝值明時淹疾
生涯故因官世業移雞鳴關月落雁度朔風吹客淚翻
岐下鄉心落海湄積愁何計遣滿酌浣相思
汧上欵舊友前人
斗酒故人同長歌起北風斜陽(一作日斜)高壘閉秋角暮山
空雁宿寒流上螢飛淡霧中坐来憂白髮况復久從戎
邊館逢賀秀才前人
貧病無疎我與君不知何事久離羣鹿裘共敝同為客
龍闕將移擬獻文空館夕陽鴉繞樹荒城寒色雁和雲
不堪吟斷邊笳曉葉落東西客又分
蜀中逢故人李頻
自古有行役無人免别家相寬須陌上一醉任天涯積
疊山藏蜀縈紆水繞巴他年又何處共說海棠花
漢上逢崔八同年前人
去歲同遊帝里春杏花過後各離秦偶先託質從知己
獨未還家作旅人世上路岐何繚繞空中光景不逡廵
一回相見一回别更得幾回(一作多)年少身
商於逢友人喻坦之
行役何時了年年骨肉分春風来漢棹雪路入商雲水
險溪難定林寒鳥異羣相逢聊坐石啼狖語中聞
灞上逢故人前人
花落杏園枝驅車問路岐人情誰可會身事自堪疑嶽
雨狂雷送溪槎漲水吹家山如此景幾處憶相隨
金陵逢張喬楊䕫
殊鄉會面時辛苦兩情知有志年空過無媒命共竒吟
餘春漏急語舊酒廵遲天爵如堪倚休驚鬢上絲
江上逢進士許棠張喬
詩人誰上第新榜又無君鶴髮他鄉老漁歌故國聞平
江流曉月獨島絆餘雲且了髫年志沙鷗未可羣
逢漳州崔使君北歸張蠙
在郡多殊稱無人不望回離城携客去度(一作出)嶺擔猿
來障寫經冬蘂瓶緘落暑梅長安有歸宅歸見鎻青苔
雲朔逢山友前人
會面却生疑居然似夢歸塞深行客少家遠識人稀戰
馬分旗牧驚禽曳箭飛將軍雖異禮難便(一作便使)脫麻衣
途中逢孫路因得李頻消息方干
灞上寒仍在柔條亦自新山河雖度臘雨雪未知春正
憶同袍者堪逢共國人銜杯亦(一作益)無語與爾轉相親
江上逢故人陳陶
十年蓬轉金陵道長笑青雲身不早故里相逢盡白頭
清江顔色何曾老
河上逢友人羅鄴
知君意不淺立馬問生涯舊業無歸地他鄉便是家宵
吟憐桂魄朝起怯菱花語盡黃河上西風日又斜
吳門再逢方干處士前人
天上高名(一作才)世上身垂綸何不駕蒲輪一朝卿相俱
前席千古篇章冠後人稽嶺不歸空挂夢吳(一作燕)宮相
值欲沾巾吾王若致昇平化可獨成周只渭濱
大梁見喬詡羅隠
湘水春浮岸淮燈夜滿橋六年悲梗斷兩地各萍漂刀
筆依三事篇章奏珥貂跡卑甘汨沒名散稱逍遥好寺
松為徑空江桂作橈野香花伴落缸暖酒和燒晉沼尋
遊鳳秦冠竟歎鴞骨凡雞犬薄魂斷蕙蘭招悵望添燕
琯蹉跎厭魯瓢敗桐方委㸑冤匣正衝霄戰代(疑作伐)安
釐國封崇孝景朝千年非有限一醉解無聊漏永燈花
暗爐紅雪片銷久遊家共遠相對鬢俱凋運命從難合
光隂奈不饒到頭蓑笠契雨信釣魚潮
鍾陵見進士楊尋前人
孺亭滕閣少踟蹰三度南遊一事無只覺流年如鳥逝
不知何處有龍屠雲歸洪井枝柯斂水下章江氣色麤
頼得與君同此醉醒來(一作醒醒)愁被鬼揶揄
湘中見進士喬詡前人
吳公臺下别經秋破虜城邊暫駐留一笑有時堪解夢
數年無故不同遊雲牽楚思横魚艇柳送鄉心入酒樓
且酌松醪依舊醉誰能相見向春愁
錢塘見苪逢前人
蔡倫池北雁峯前離(集作罹)亂相兼十九年所喜故人猶
會面不堪良牧已重泉醉思把筯敲(集作歌)歌席狂憶判
身入酒船今日與君贏得在戴家灣裏兩皤然
見王貞白裴說
共賀登科後明宣入紫宸又看重試榜還見苦吟人此
得名渾别歸來話亦新分明一枝桂堪動楚江濱
文苑英華卷二百十八
