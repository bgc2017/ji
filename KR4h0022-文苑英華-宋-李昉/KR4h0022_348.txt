文苑英華卷三百四十八宋李昉等編
博戱
碁三首長行二首
打毬二首競渡二首
險竿二首西凉伎一首
雜歌上
汾隂行一首疇昔篇一首
江南遇天寶樂叟歌一首
彈碁歌韋應物
圓天方地局二十四氣子劉生絶藝難對曹客為歌其
能請從中央起中央轉鬭頗(集作破)欲闌零落勢背誰敢
(集作能)彈此中舉一得六七旋風忽散霹靂疾履機乘變
安可當置之鬭地翻取強不見短兵反掌收已盡唯有
猛士守四方四方又何難横擊且緣邊豈知(集作如)昆明
與碣石一箭飛中隔遠天神安志惬動十全滿堂驚視
誰得(一作能)然
觀碁歌送儇師西遊劉禹錫
長沙男子東林師閑讀藝經工奕碁有時凝思如入定
暗覆一局誰能知今年訪余來小桂方袍䄂中貯新勢
山城無事秋日長白晝懵懵眼(一作眼在)匡床因君臨局看
鬭智不覺遲景沉西墻自從仙(集作山)人遇樵子直到開
元王長史前身後身付餘習百變千化無窮(一作看不)己初
疑磊落曙天星次見搏擊三秋兵鴈行布陣衆未曉虎
穴得子人皆驚行盡三湘不逄敵終日饒人損機格自
言臺閣有知音悠然遠起西遊心高山夏木隂寂寂好
處徘廽駐飛錫忽思争道盡平沙獨笑無言心有適藹
藹京城在九天貴遊華士足華筵此時一行出人意賭
取名聲不要錢
彈碁歌李頎
崔侯能(一作善)彈碁巧妙盡於此藍田美玉滑如砥白黑
相分十二子聯翩百中皆造微魏文手中不足比緣邊
度隴未可嘉鳥跂星懸危復斜廽風轉指速飛電拂取
五四如旋花座上齊聲稱絶藝仙人六慱何曾繼一别
恒山道路遥為余更作三两勢
薛卿教長行歌(時景移湖州别駕)釋皎然
桂陽仙柳道家說昔傳蘇君今是薛聊將握槊偶時人
却(一作便)被人間稱冠絶黃楊文局龜螭蟠琢成頭子雙
琅玕初疑月破雲中堕復怪星移指下攅誰識兵竒勢
可保坐看將軍占一道(長行有將軍梁)有時彩王(去聲)非所希笑
擊單于出重圍鳬驚隼擊疾若飛左顧右盼生光輝家
本聯姻漢戚里身是長安貴公子名高藝絶何翩翩幾
廻决勝君王前屢(作㞎)遊長樂與祈年人望青雲白日邊
謫官江南歲隂晩還將此道聊自遣由來君子行最長
(長行經有君子行小人行)予亦知君子寄遠(一作寄心遠)
廢長行(箋云辨其惑於無益之戲而不務恤民也)趙傳
紫牙鏤合方如斗二十四星銜月口貴人迷此華筵中
運木手交如陣鬭不筭勞神運枯木且廢為官恤惸獨
門前有吏嚇孤窮欲訴門深抱冤哭耳厭人催坐衙早
纔聞此戱身先到理人似愛長行心天下安平多草草
何當化局為明鏡掛在高堂辨邪正何當化子作筆鋒
常在手中行法令莫令終日迷如此不治生民負天子
打毬篇蔡孚
(臣)謹按打毬者往之蹴踘古戱也黃帝所作兵勢以練
武士知有材也竊美其事謹奏打毬篇一章凢七言九
韻
德陽宫北苑東頭雲作高臺月作樓金鎚玉鎣千金地
寶杖琱文七寶毬竇融一家三尚主梁冀頻封萬戶侯
容色由來荷恩顧意氣平生事俠遊共道甲兵如斷蔗
俱能走馬入長楸紅鬛錦鬟風騄驥黃絡青絲電紫騮
奔星亂下花埸裏初月飛來盡杖頭自有長鳴湏决勝
能馳迅足滿先籌薄暮漢宫愉樂罷還歸堯室曉垂旈
酬韓校書愈打毬歌張建封
僕本修文持筆者今來帥領紅旌下不能無事習蛇矛
閑就平埸學使馬軍中伎癢驍智材競馳駿逸隨我來
護軍對引相向去(一作出)風呼月旋朋先開俯身仰擊復
傍擊難於古人左右射齊觀百步透短門誰羡養由遥
破的儒生疑我新發狂武夫愛我生雄光杖移鬃底拂
尾後星從月下流中場人(一本疊字)不約心自一馬(一本疊馬)不
鞭蹄自疾凢情莫辨捷中能拙目翻驚巧時失韓生訝
我為斯藝勸我徐驅作安計不知戎事意(疑作竟)何成且
媿吾人言一惠
競渡歌劉禹錫
五月五日天晴明楊花繞江啼曉鶯使君未出郡齊外
江上早聞齊和聲使君出時皆有凖馬前已被紅旗引
两岸羅衣破鼻香銀釵照日如霜刃鼓聲三下紅旗開
两龍躍出浮水來棹影幹波飛萬劔鼓聲劈浪鳴千雷
鼓聲漸急標將近两龍望標目如瞬波上人呼霹靂驚
竿頭綵掛虹蜺暈前船搶水已得標後船失勢空揮撓
瘡眉血首争不定輸岸一朋心似燒只將輸嬴賞两岸
十舟五來往湏臾戱罷各東西競脱文身請書上吾今
細觀競渡兒何殊當路權相持不思得所各休去會到
摧舟折檝時
競渡曲(競渡始武陵至今舉檝而相和之音咸呼何在斯招屈之義事見圖經)
劉禹錫
沉江五月平堤流邑人相將浮綵舟靈均何年歌已矣
哀謠振檝從此起揚桴(集作抱)擊節雷闐闐亂流齊進聲
轟然蛟龍得雨鬐鬛動螮蝀飲河形影聯刺史臨流展
(一作褰)翠幃揭竿命爵分雄雌先鳴餘勇争鼓舞未至銜
杖顏色沮百勝本自有前期一飛由來無定所風俗如
狂重此時縱觀雲委江之湄綵旂夾岸照蛟室羅韈陵
波呈水嬉曲終人散空愁暮招屈亭前水東注
險竿歌顧况
宛陵女兒擘飛手長竿横空上下走已能輕險若平地
豈肯身為一家婦宛陵將士天下雄一下定却長稍弓
翻身挂影恣騰蹋反綰頭髻盤旋風盤旋風撇飛鳥驚
猿遶樹枝褭頭上打鼓不聞時手蹉脚跌蜘蛛絲忽雷
掣斷流星尾矐睒劃破蚩尤旗若不隨仙作仙女即應
嫁賊生賊兒中丞方略通變化外戸不扃從女嫁
險竿行柳曾
山險驚摧輈水險能覆舟奈何平地不肯立走上百尺
高竿頭我不知爾是人耶復猱耶使我為爾長嘆嗟我
聞孝子不許國忠臣不愛家爾今輕命重黃金忠孝两
虧徒爾誇始以險技悗君目終以貪心媚君禄百尺高
竿百度緣一足參差一家哭險竿兒聽我語更有險徒
險於汝重於權者失君恩落向天涯海邊去險竿兒爾
湏知險途欲往爾可思上得不下下得上(一作不得)我謂此
軰險於竿兒
西凉伎白居易
西凉伎西凉伎假面胡人假獅子刻木為頭絲作尾金
鍍眼睛銀貼齒奮迅毛衣擺雙耳如從流沙來萬里紫
髯深目羌(集作两)胡兒鼓舞跳梁前致詞道是凉州未䧟
日安西都護進來時湏臾云得新消息安西路絶歸不
得泣向獅子雙涕(集作涕雙)垂凉州䧟沒知不知獅子廽頭
向西望哀吼一聲觀者悲貞元邊將愛此曲醉坐笑看
不足悞(集作享)賓犒士宴監軍獅子胡兒長在目有老(集作)
(一)征夫年七十見弄凉州低面泣泣罷歛手白將軍主
憂臣辱昔所聞自從天寶兵戈起犬戎日夜呑西鄙凉
州䧟來四十年河隴侵將九千里平時安西萬里疆今
日邊防在鳳翔(平時開遠門外立侯去安西九千九百里以示戎人不為萬里行其實就盈數)
(也今番漢使往來悉在隴州交易矣)緣邊空屯十萬卒飽食厚(集作温)衣閑
過日遺民腸斷在凉州將卒相看無意收天子每思長
痛惜將軍欲說含慙羞奈何仍看凉州(集作西凉)伎取笑資
歡無所愧縱無智力未能收忍取西凉弄為戱
雜歌上
汾隂行李嶠
君不見昔日西京全盛時汾隂后土親祭祠齋宫宿寝
設儲(一作厨)供撞鐘鳴鼓樹羽旗漢家四葉才且雄賓延
萬靈服九戎栢梁賦詩高宴罷詔書法駕幸河東河東
太守親掃除奉迎至尊導鑾輿五營夾道(一作將校)列容衛
三河縱觀空里閭廽旌駐驆降靈場懷椒奠柱(一作樊香奠醑)
邀百祥金鼎發色(一作食非)正焜煌靈祇&KR0008;&KR0008;摛(一作&KR0008;&KR0008;慮)景
光埋玉陳牲禮神畢舉麾上馬乘輿出彼汾之曲嘉可
遊木蘭為檝桂為舟棹歌微吟綵鷁浮簫鼓哀鳴白雲
秋觀娛宴賜洽群后家賜(一作家)復除戶牛酒聲鳴(集作明)
動天樂無有千秋萬歲南山夀自從天子向秦關玉輦
金車不復還珠簾羽帳長寂寞鼎湖龍髯何處(一作安可)攀
千年(一作齡)人事一朝空四海為家此路窮雄豪意氣今
何在壇場宫觀(一作舘)盡蒿蓬道邊故(一作路逄古)老長嘆息
世事回環不可識(一作測)昔時青樓對歌舞今日黃埃聚
荆棘山川滿目淚霑衣冨貴榮華能幾時不見即(一作只)
今汾水上唯有年年秋鴈飛(一作皆文粹)
疇昔篇駱賓王
少年重英俠弱歲賤衣冠既託寰中貴方承膝下歡敖
遊㶚水(集作陵)曲風月洛陽端且知無玉饌誰肯逐金丸
金丸玉饌盛(一作信)繁華自言輕侮季倫家五覇争馳千
里馬三條競騖七香車掩映飛軒乘落(一作夜)照參差步
障列朝霞池中舊水涵明月(集作懸鏡)屋裏新粧不讓花意
氣風雲倏如昨歲去年來(集作月歲春秋)屢回薄上苑頻經柳
絮飛中園幾見(集作番去聲)梅花落當時門客今何在疇昔
交朋(集作游)已疎索不(集作莫)見顦顇損容儀會在(集作得)高
秋雲霧廓淹留坐帝鄕無事度(集作積)炎凉一朝披短褐
六載賦長楊(集作奉長廊)賦文慙昔馬執戟歎(集作慕)前掦揮
戈出武帳荷筆入文昌文昌隠隠皇城裏由來奕奕多
才子潘陸詞鋒駱驛飛曹張文(集作張曹翰)苑縱横起卿相
未曾識王侯寕見擬垂鈎丼成白首翁負薪何處逄知
己(二句集作徒勞倦負薪何處逄知己)判(一作誰)將運命賦窮通從來竒(一作)
(命)舛任西東不應(一作豈言)永棄同芻狗且復飄飄類轉蓬
客(集作容)鬢年年異春華歲歲同榮親未盡禮徇主欲申
功脂車秣馬辭鄉(集作京)國策(集作萦)轡西南吏卭𤏡玉壘
銅梁不易攀地角天涯渺難測鸚囀蝉鳴(集作吟)有悲望
鴻來鴈度無音息陽關積霧萬里昏劔閣連山千種色
蜀路何悠悠岷峯阻且修廽腸隨九折迸淚下雙流寒
光(一作雲)千里暮霧氣二江秋長途看策(一作來)馬平水見
沉牛華陽舊地標神制石鏡峨眉偏(集作真)秀麗諸葛才
雄已號龍公孫躍馬輕稱帝五丁卓犖多竒力四士(蜀都)
(賦云江漢炳靈世載其英蔚若相如皭若君平王褒韡曄而秀發楊雄含章而挺生四士指此一本作皓非兼)
(末句有商山四翁之句)英靈冨(集作用)文藝雲氣横開八陣形橋影
遥分七星勢川平煙霧開遊戱錦城隈牆高龜步轉(集作)
(牖高龜望山)水静鴈文廽尋姝入酒肆訪客上琴臺不識金
貂重偏惜玉山頹他鄉荏苒銷年月帝里悠悠限(集作沉沉)
(恨)城關不見猿聲助客啼唯聞旅思將花發我家迢逓
關山裏關山迢逓不可越故園梅柳尚餘香(集作春)來時
勿使芳菲歇觧鞅(集作秧)欲言歸執𬒮愴多違北梁俱握
手南浦共沾衣别情傷去盖離念惜徂(集作光)暉知音何
所托木鴈薦(集作木落有)南飛回來望平陸春來酒應熟相
將菌閣卧(集作望)清溪且用藤柸泛黃菊十年不逹(集作調)
為貧賤百日屢遷隨倚仗秪為湏求負郭田使我再干
州縣(集作郡)禄百年鬱鬱少騰遷萬里遥遥(集作迢迢)入鏡川
吳江拂潮衝白日淮海長波接遠天叢竹凝朝露孤山
起暝烟頼有邊城月來(集作常)傍客旌懸東南美箭稱吳
會名都隠軫三江外塗山執玉應昌朝(集作期)曲水開襟
重文會仙鏑流音鳴鶴嶺寶劔分暉若蛟瀨未看白馬
對蘆芻且覺浮雲似車盖江南節序多文酒屢經過莫
(集作共)踏春江曲但(集作俱)唱採菱歌舟移疑入鏡棹舉若
乘波風光無限數(集作極)歸檝礙池荷眺聽煙霞正流眄
即從王事歸艫轉芝田花月(集作發)屢徘徊金谷佳期(集作)
(德明非)重遊衍登高北望(集作南適)嗤梁叟憑軾西征想潘椽
峯開華岳聳疑蓮水激龍門急如箭人事謝光隂俄遭
霜露侵偷存七尺影分沒九泉深窮途行泣玉憤路未
藏金茹茶空(集作&KR0008;)有歎懷橘獨傷心年來歲去成銷鑠
懷抱心期漸寥落掛冠裂冕已辭榮南畆東臯事耕鑿
賓階客院常疎散蓬徑柴扉終寂寞自有林泉堪隠栖
何必山中事丘壑我住青門外家臨素滻濱遥瞻丹鳳
闕斜望黑龍津荒衢通獵騎窮巷抵樵輪時有桃源客
來訪竹林人昨夜琴聲奏悲調旭旦含嚬不言(集作成)笑
果乘騘馬發囂書復道郎官禀綸詔(集作誥非)冶長非罪曾
縲絏長孺然灰也經溺于(集作高)門有閱不圖封峻筆無
聞欲敷妙適離京兆謗還從御史(集作府)彈炎威分(集作資)
夏景平曲况秋翰畫地終難入書空自不安吹毛猶(集作)
(未)可待摇尾且求飡丈夫坎&KR0008;多愁疾契闊迍邅盡今
日慎罰寕憑两造詞嚴科直掛三章律鄒衍銜悲繫燕
獄李斯抱怨拘秦桎不應白髮頓成絲直為黃沙暗如
漆紫禁終難呌朱門不可(集作易)排驚魂聞葉落危魄逐
輪霾(集作理)霜威遥有勵雪枉遂(集作更)無階含冤欲誰道
飲氣獨居懷忽聞驛使發關東傳道天波萬里通涸鱗
去轍還(集作先)遊海幽禽釋網更(集作便)翔空舜澤堯曦方
有極纔言巧侫讜(疑)無窮誰能跼蹐依三輔會就商山
訪四翁
江南遇天寶樂叟白居易
白頭病叟泣且言禄山未亂入黎園能彈琵琶和法曲
多在華清隨至尊是時天下太平久年年十月坐朝元
千官起居環珮合萬國會同車馬奔金鈿照矅石甕寺
蘭麝薰煑温湯源貴妃宛轉侍君側體弱不勝珠翠繁
冬雪飄飄錦袍暖春風蕩漾霓裳翻歡娛未足燕寇至
弓勁馬肥胡語喧豳土人遷避夷狄鼎胡龍去哭軒轅
從此飄淪落(集作漂淪到)南土萬人死盡一身存秋風江上
浪無限暮雨舟中酒一鐏涸魚久失風波勢枯草曾沾
雨露恩我自秦來君莫問驪山渭水如荒村新豊樹老
籠明月長生殿暗鎻黃昏紅葉紛紛盖欹瓦綠苔重重
封壊垣唯有中官作宫使每年寒夕一開門
文苑英華卷三百四十八
