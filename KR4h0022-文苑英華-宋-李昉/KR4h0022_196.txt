文苑英華卷一百九十六宋李昉等編
樂府五
俠客行六首西遊咸陽中一首
俠客控絶影一首劉生九首
燕客行八首鴈門太守歌四首
將軍行一首戰城南十首
塞上曲三首
俠客行王筠
俠客趨名利劔氣坐相矜黃金塗鞘尾白玉飾鈎膺晨
馳逸廣陌日暮還平陵舉鞭向趙李與君方代興
同前王褒
京洛出名謳豪俠競交遊河南期(一作朝)四姓關西謁五
侯鬭雞横大道走馬出長秋桑隂徙(一作徒)將夕槐路轉
淹留
同前庾信
俠客重連鑣金鞍被桂條細塵障路起驚花亂眼飄酒
醺人半醉汗濕馬全驕歸鞍畏日晩争路上河橋
同前陳良
洛陽春色麗遊俠騁輕肥水逐車輪轉塵隨馬足飛雲
影遥臨蓋花氣近薰衣東郊鬭鷄罷南坡射雉歸日暮
河橋上揚鞭惜晩暉
同前李白
趙客縵胡纓吳鈎霜月明銀鞍照白馬颯沓如流星十
步殺一人千里不留行事了拂衣去深藏身與名閒過
信陵飲脫劔膝邊横將炙啖朱亥持觴勸侯嬴三杯吐
然諾五岳倒為輕眼花耳熱後意氣素霓生救趙揮金
鎚邯鄲先震驚千秋二壮士烜赫大梁城縱死俠骨香
不慙世上英誰能書閤下白首太玄經
同前崔國輔
玉劔膝前横金杯馬上傾朝遊茂陵道夜宿鳳凰城(一作)
(亭)豪俠多猜忌無勞問姓名
西遊咸陽中隂鏗
上林春色滿咸陽遊俠多城斗疑連漢橋星像跨河影
裏著飛轂塵前聽遠珂還家何意晩無處不經過
俠客控絶影楊縉
青門小苑物華新花開鳥哢會芳春仙掌層臺浮麗日
長楸横路起紅塵園中追尋桃李逕陌上逢迎遊俠人
遊俠英名馳上國人馬意氣兩俱得白玉轆轤秋水劔
青絲宛轉黃金勒復有魚目並龍文躡景追風本絶羣
影入吳門疑曳練形來西北似浮雲寄語幽并馳射客
未肯推名持借君
劉生梁元帝
任俠有劉生然諾重西京扶風好驚坐長安恒借名菊
花連夜飲竹葉觧朝酲結交李都尉遨遊佳麗城
同前張正見
劉生絶名價豪俠恣遊陪金門四姓聚簫鼓(一作綉轂)五香
(集作五侯)來塵飛瑪瑙勒酒映車渠杯别有追遊(集作随)夜愁
牎向月開
同前柳莊
四坐驚稱字(一作坐驚稱字孟)豪雄道姓劉廣陌通朱邸大路
起青樓要賢驛已置留客轄仍投光斜日下霧庭隂月
上鈎
同前江暉
五陵多美選六郡盡良家劉生代豪蕩標矩(一作舉)獨榮
華寶劔長三尺金樽滿百花唯當重意氣何處有驕奢
同前徐陵
劉生殊倜儻任俠遍京華戚里驚鳴筑平陽吹怨笳俗
儒排石氏新室是誰家高才被擯壓自古共憐嗟
同前江總
劉生負意氣長嘯共徘徊高論明秋水命賞陟春臺干
戈倜儻用筆硯縱横才置驛無年限流俠四方來
同前弘執恭
英名振關右雄氣逸江東遊俠五都内來去三秦中劔
照七星影馬控千金騘縱横方未息因兹定立(一作武)功
同前楊烱
鄉家本六郡年長入三秦白璧酬知己黃金謝主人劔
鋒生赤電馬足起紅塵日暮歌鐘發喧喧動四隣
同前盧照隣
劉生氣不平抱劔欲專征報恩為豪俠死難在横行翠
羽装劔鞘黃金飾馬鈴但令一顧重不恡百身輕
燕歌行梁元帝
燕趙佳人本自多遼東少婦學春歌黃龍戍北花如錦
玄莵城中月似娥如何此時别夫婿金羈翠眊往交河
還聞入漢去燕營怨妾心中(一作愁心)百恨生漫漫悠悠天
未曉遥遥夜夜聽嚴(一作寒)更自從異縣心同别偏恨同
時成異節横波滿臉萬行啼翠眉漸(一作暫)歛千重結並
海連天合不開那宜(一作堪)春日上春臺唯見遠舟如落
葉復看遥舸似行杯沙汀夜鶴嘯羈雌妾心無怨生别
離翻嗟漢使音塵斷空傷賤妾燕南垂
同前蕭子顯
風光遲暮出青蘋蘭條翠鳥發春鳴洛陽梨花白如雪
河邊細草青如茵桐生井底葉交枝今看無端雙燕離
五重飛(一作花)樓入河漢九華閣道暗清池遥看白馬津
上吏傳道黃龍征戍兒明月金花徒(一作從)照妾浮雲玉
葉君不知思君昔去柳依依至今八月避暑歸明珠蠶
蠒登勉機欝金春蘤特香衣洛陽城頭鷄欲曙丞相府
中烏未飛夜夢征人縫狐貉私憐織婦裁錦絡吳刀鄭
錦結(句)寒閨夜被薄芳年海上水中鳬日暮寒夜空城
雀(一作空城寒夜雀)
同前王褒
初春麗景鶯欲嬌桃花流水沒河橋薔薇開花百里葉
楊柳覆池數(一作楊柳拂地散)千條隴西將軍號都護樓蘭校
尉稱嫖姚自惜别如春燕分經年一去無相親(一作相聞)不
(一作無)復漢地關山(一作長安)月唯有漠北薊城雲淮南鏡(一作)
(桂)中明月影流黃機上織成文充國軍行屢築營楊史
討虜䧟平城下風不多能却陣沙中雪淺詎停兵屬國
小婦猶年少羽林輕騎數征行遥聞陌上採桑曲猶勝
邊地胡笳聲向暮使人泣還使(一作長望)閨中空竚立桃花
落地杏花舒(一作桃花復地桃花舒)桐生井底寒葉疎試為來看
上林鴈應(一作必)有遥寄隴頭書
同前庾信
代北雲氣晝昏昏千里飛蓬無復根寒鴈嗈嗈(一作丁丁又作)
(一一)度遼水桑葉紛紛落薊門晉陽山頭無箭竹疎勒城
中乏水源屬國征戍久離居陽關音信絶能疎願得魯
連飛一箭持寄思歸燕將書度遼本自有將軍寒風蕭
蕭生水紋妾驚甘泉足烽火君訝漁陽少(一作多)陣雲自
從將軍出細柳蕩子空牀難獨守盤龍明鏡餉秦嘉辟
惡生香寄韓夀春分燕來能幾日二月蠶眠不復久洛
陽遊絲百丈連黃河春冰千片穿桃花顔色好如(一作如好)
馬榆莢新開巧似(一作似細)錢蒲桃一杯千日醉無事九轉
學神仙定取金丹作幾服能令華表得千年
同前屈同
漁陽八月寒草腓征人相對併思歸雲和朔氣連天暗
蓬雜胡沙散野飛此時天地隂埃徧瀚海龍城皆血戰
兩軍鼓角暗相聞四面旌旗看不見昭君遠嫁己年多
戎狄無厭尚不和漢兵候月秋防塞胡騎乘冰夜渡河
河塞東西萬餘里地與京華不相似燕支山上少光輝
黃砂磧下無流水金戈玉劔十年征紅粉青樓多怨情
厭得殊方久為别秋來愁見搗衣聲
同前陶翰
請君留楚調聽我吟燕歌家在遼東頭邊風意氣多出
身為漢將正值戎未和雪中凌天山冰上渡交河大小
百餘戰封侯竟蹉跎歸來㶚陵下故舊無相過雄劔委
塵匣空門垂雀羅玉篸還趙女寶瑟付齊娥昔日不為
樂時哉今奈何
同前高適
開元十六年客有從御史大夫張公出塞而還者
作燕歌行以示適感征戍之事而和焉
漢家煙塵在東北漢將辭家破殘賊男兒本自重横行
天子非常賜顔色摐金伐鼓下榆關旌旆逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋塞草衰(一作腓)孤城落日鬭兵稀身當恩遇恒
輕敵力盡關山未觧圍鐡衣遠戍辛勤久玉筯應啼别
離後少婦城南欲斷腸行(一作征)人薊北空廻首邊風飄
颻難可越(一作那可度)絶域蒼茫無所(一作更何)有殺氣三時(一作)
(日)作陣雲寒風(一作聲)一夜傳刁斗相看白刃徒(一作血)紛
紛死節從來豈顧勲君不見沙場征戰苦至今猶憶李
將軍
同前賈至
國之重鎮惟幽都東威九夷北制胡五軍精卒三十萬
百戰百勝擒單于前臨&KR0008;沱阻易(一作後阻)水崇山沃野亘
千里昔時燕王重賢士黃金築臺從隗始倏忽興亡空
(一作王定)薊丘漢家又似封五(一作王)侯蕭條魏晉為横流鮮
卑竊據朝五州我唐區夏餘十紀軍容武備赫萬祀彤
弓黃鉞授元帥墾耕大漠為内地季秋膠折邊草腓理
兵羽獵因出師千營萬隊連旌旗望天(一作之)如火忽電
馳匈奴懾竄窮髮比大荒萬里無塵飛君不見(一無此三字)
隋家昔為天下宰窮兵黷武征遼海南風不競多死聲
鼓臥旗折黃雲横六軍將士皆死盡戰馬空鞍奔故營
時移道革天下平白環入貢滄海清自有農夫已高枕
無勞校尉重横行
鴈門大守歌二首梁簡文帝
輕霜終夜下黃葉晩辭枝寒苦春難覺邊城秋易知風
急征旗斷塗長鎧馬疲少解孫吳法家本幽并兒非關
買鴈肉徒勞皇甫規
二
隴暮風恒急關寒霜自濃櫪馬夜方飼邊衣秋未重潜
師夜接戰略地曉催鋒悲笳動胡塞高旗出漢墉勤勞
謝勲業清白報迎逢非頒主人賞寕期定遠封單于如
未繫終夜慕前蹤
同前禇朔
二月柳花合四月麥秋初幽州寒食罷鄭國採桑疎更
聞鴈門守(一作戍)結束事戎車去歲無霜雪今年有閏餘
月如弦上弩蝗類水中魚戎車攻日逐燕騎蕩康居大
宛歸善馬小月送降書寄語閨中妾勿怨寒牀虚
同前李賀
黑雲壓城城欲摧甲光向日金鱗開角聲滿天秋色裏
塞上燕支凝夜紫半卷紅旗臨易水霜重鼓寒聲不起
報君黃金臺上意提携玉環(一作拏)為君死
將軍行劉希夷
將軍闢轅門耿介當風立諸將欲言事逡廵不敢入劔
氣射雲天鼓聲破原隰黃塵塞路起走馬追兵急彎弓
從此去飛箭如雨集突圍一百重(一作里)斬首五千級代
馬流血死胡人抱鞍泣古來養甲兵有事常討襲乘我
廟堂運坐使干戈戢獻凱帝來勞(一作歸京都一作歸帝京)軍容何
翕習
戰城南四首吳均
蹀躞青驪馬往戰城南畿五歴魚麗陳三入九重圍名
慴武安將血濺秦王衣為君意氣重無功終不歸
二
前有濁酒罇憂思亂紛紛少年重意氣學劔不學文忽
值胡關靜匈奴遂兩分天山己半出龍城無片雲漢世
平如此何用李將軍
三
陌上何喧喧匈奴圍塞垣黑雲藏趙樹黃塵埋隴根天
子羽書勞將軍在玉門
四(此第四首而五卷有之題作古意今存于後而削此)
同前張正見
薊北馳胡騎城南接短兵雲起(一作屯)兩陣合劔聚七星
横(一作明)旗交無後影角憤有餘聲戰罷披軍策還嗟李
少卿
同前楊烱
塞北途遼遠城南戰苦辛幡旗如鳥翼甲胄似魚鱗凍
水寒傷馬悲風愁殺人寸心明白日千里暗黃塵
同前盧照隣
將軍出紫塞冒頓在烏貪笳喧鴈門北陣翼龍城南琱
弓夜宛轉鐡騎曉驂驔應湏駐白日為戰待方酣
同前李白
去年戰桑乾原(一作源)今年戰葱河道洗兵條支海上波
放馬天山雪中草萬里長征戰三軍盡衰老匈奴以殺
戮為耕作古來唯見白骨黃沙田秦家築城備胡虜漢
家還(一作猶)有烽火燃烽火燃不息長征(一作征戰)無已時野
戰格闘死敗(一作駑)馬嘶(一作號)鳴向天悲烏鳶啄人腸銜
飛上挂枯樹枝士卒塗草莽將軍空爾為乃知兵者是
凶器聖君(一作人)不得已而用之
同前
戰地何昏昏戰士如羣蟻氣重日輪紅血染蓬蒿紫烏
鳥銜人肉食悶飛不起昨日城上人今日城下鬼旗色
如羅星&KR0911;聲殊未已妾家夫與兒俱在&KR0911;聲裏
同前劉駕
城南征戰多城北無饑鵶白骨馬蹄下誰言皆有家城
前水聲苦倏忽流萬古莫爭城外地城裏終(一作有)閒土
塞上曲吳筠
劍頭利如芒恒持(一作時)照眼光鐡騎追驍虜金羈討黠
羌高秋八九月邊地早風霜男兒不惜死破膽與君嘗
同前前人
十月繁霜下征人遠鑿空雲遥(一作摇)錦更節海照角端
弓暗磧埋沙樹衝飈卷塞蓬方隨膜拜入歌舞玉門中
同前李白
十萬羽林兒臨洮破郅支殺添邊地骨降足漢營旗塞
闊牛羊散兵休帳幕移空餘隴頭水嗚咽向人悲
文苑英華卷一百九十六
