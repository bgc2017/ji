文苑英華卷四百六十七宋李昉等編
批答二
答賀破賊
答宰臣賀破賊狀張說
省表具知蠢茲戎狄侵軼邊鄙不交鋒刃自取敗亡既
邊將之功亦天道所棄心之有慰與卿同之
答薛平(集作萃非)賀生擒李錡表白居易
省表具知朕自嗣耿光每多惕慮念必先於除害志無
忘於安人李錡大負國恩自貽天討(集作罰)師徒未勤(集作)
(動)於疆埸父子俱肆於市朝信上天之禍滛與率土而
同慶省視來表深鑒乃誠所賀知
批百寮賀王宰破陽城縣賊表
封敖
省表具知討彼狡童萃乎茂(疑作戍)卒星霜既換牛馬未
遑每軫勞懷渴聞捷報今者王宰麾下大破賊徒廣治
砦既已平除陽城縣復見誅滅自茲乘勝足以震威蕩
定有期凱旋可徒(疑作待)外禦多忠臣之力内謀有賢相
之籌豈無成功亦復何慮所賀知
批宰臣賀石雄破賊陣表
省表具知有名之伐義勇争登干紀之兇幽明共戮逆
順之理何嘗不然况内有賢相之謀外多良將之力舉
則必勝動皆成功吉語屢聞(闕)來獻相繼
於道涂斬級申威每盈於原野蓄産兵仗所獲盖多武
力軍聲殊為善陣想其危亟坐見清平卿義極謨猷道
光翼贊推功之賀懷愧良多所賀知
批宰臣賀正月一日河中陳許行營破廻鶻表
前人
省表具知廻鶻恃衆忘恩棄盟犯境朕以勲親是念討
伐未行而乃尚肆梟音敢回狼顧恣行驅劫涂(疑)見奔
衝戰士等蓄銳多時奪身自效蕕闘之獸何足以枝梧
成擒之虜幸獲於逃遁蜂蠆自滅馬牛皆歸此實上帝
威靈輔臣謀略豈予薄德所可致焉循省賀章良多媿
慰所賀知
批宰臣賀太原破廻鶻奪得太和公主表
前人
省表具知朕聞匈奴為中國之患者久矣爰自漢魏迄
于周隋制控之謀罕見其術暨乎國朝以懷柔之道稍
致和寧然猶邊兵遠屯貴主下嫁國用且費人心未甘
昨者廻鶻以失國為詞欵塞相託朕懸知矯詐且永(疑作)
(示)含容旋肆梟音屢聞狼顧虜騎唐突羽書飛馳方命
戎臣各嚴師律可汗不知藏匿尚敢猖狂繇是我載張
天威震貔貅之勇暫奮其威稜犬彘之微豈煩於牙齒
邊塵掃蕩公主歸還豈獨壯於茲辰實可超於遠古此
皆上元降佑九廟垂休臺輔元臣咨謀允叶不然予之
寡昧何以致焉順美之詞省章多愧所賀知
答賀表
答張九齡賀西幸延期表魏知古(附見張九齡集)
省表具知朕初聞三輔之間今歲善熟朕緣陵寢誠欲
西幸(集作行)然積累虚(集作虚累)年乍得小稔即又聚食心所
(集作所慮)重難儻夏麥不登未免匱乏百姓不足君(集作朕)孰
與安所以再三痛懷欲去不忍至於宫苑所樂氣候非
宜苟得人安終不以此為念卿可宣前旨更俟後期所
請徧示朝列及宣付史官亦豈(集作屬)煩也任卿等自商
量
太宗答顔真卿賀肅宗即位表
常衮(附見顔真卿集)
省表具知兇逆亂常侵侮中夏曩者潼關失守京國不
寧朕因涉岐梁至於巴蜀遂命皇帝肇登寳歴爰静祅
氛今官軍益振回紇效欵即議(集作擬)南行共為剪滅卿
忠惟奉國孝則保家懷不二之心秉難奪之操皇帝累
申寵命兼以崇班宜有懋於深恩(集作功)且用光於重寄
(集作守)
答叚祐等賀册立太子禮畢表
白居易
省表具知朕祗膺統序恭守典常爰推至公乃命長子
使主國鬯用貞邦家册畢禮成良增感慶卿等各司軍
衛同奉表章備見忠誠益深嘉歎所賀知
以下五篇並見集本
批李夷簡賀御撰君臣事迹屏風表
前人
省表具知朕思求理化親閱典墳至於去邪納諫之規
勤政慎兵之誡取而作鑒畫以為屏與其散在圖書心
存而景慕不若列之繪素目覩而躬行庶將為後事之
師不獨觀古人之象卿詞彰順美義見忠規省覽再三
深叶朕意所賀知
批百寮嚴綬等賀御撰屏風表
前人
省表具知朕烈祖太宗以古為鏡用輔明聖實致(集作臻)
理平垂作孫謀母懼乎失墜取為殷鑒遂飾以丹青至
若明君直臣前言往事森然在目如見其人論列是非
既庶幾為座隅之誡發揮獻納亦足以開臣下之心况
卿等職在儀刑政當補察各勤所任共副茲懷所賀知
答文武百官嚴綬等賀御製新譯大乘本生心
地觀經序表
省表具知朕勤求道本廣挹教源以真如不二之宗助
清净得一之化况斯經典時為大乘名理精微翻譯成
就雖契心則離於文字而得意亦假於筌蹄庶使發揮
因為序述卿等精通外學懇竭忠誠引經贊揚奉表稱
賀再三省覽嘉歎久之
答蕭俛孟簡等賀御製新譯大乘本生心觀地
經序狀
省表具知大仙經典最上法乘來自西方閟于中禁將
期利益必在闡揚遂命僧徒譯其句偈兼詔卿等潤以
文言昨因披尋深得真諦悟本生不滅之義證心地無
相之宗方勤護持聊著序引永言述作猶愧聖明卿等
賀陳良深嘉尚
答謝表
批王播謝官表元稹
省表具知朕聞有衆不言弱有地不言貧是以管夷吾
用區區之齊而諸候九合今朕四海之大億兆之衆獨
不能擒庭湊克融而曰物力先困朕甚惑焉况高祖太
宗之法令具存德宗憲宗(集作考)之舊老(集作章)猶在制誥
比下選狀(集作技)日聞較量重輕勤恤人隱而室閭益耗
縣官益貧職業壊隳程品差戾議論講貫殊無古風意
朕聽之不聦而股肱耳目莫得宣其效也先皇帝以卿
有廊廟之畫倚以為相𦕈朕小子得而用之卿宜勉竭
誠懷副茲屬望(集作嘉屬)
答杜兼謝授河南尹表白居易
省表具知卿文通史道學逹政源凡歴官常輙聞績效
觀能以授俾亞理於三川試可而遷宜專臨其一府盡
委封畿之政仍兼運漕之權歲時之間佇有勞(集作勤)效
勉勤(集作恭)爾職重副予懷所謝知
以下四篇並見集本
答劉總謝檢校工部尚書范陽等兩道節度使
表
省表具知卿幼承義訓長有令聞能遵忠孝之風不墜
弓裘之業朕所以命加異等寵冠常倫特授雙旌超登
八座豈唯延賞亦在任能將懋前修勉申後效載省章
䟽深鑒誠懷所謝知
答裴垍謝銀青光禄大夫兵部尚書表
前人
省表具知卿自居鈞軸日獻謀猷戴君常竭其股肱憂
國每形於顔色及嬰疾病益不遑安未踰四旬以至三
讓撝謙秉易退之道堅懇陳難奪之詞遂抑朕心俯從
卿請而七命印綬五兵尚書官秩甚崇事務稍簡就以
優養冀乎和平載省表章深見誠意所謝知
答薛苹謝授浙東觀察使表
省表具知卿久踐吏途累聞能政及居藩鎮尤見忠勤
訓道而群黎向方廉察而列郡承式實嘉乃績每簡予
心宜遷雄劇之藩以廣循良之化勉於為理副朕所懷
所謝知
答李卿謝二品狀苑咸
省表具知以卿有渾厚之德貞固之行遠勵衣冠近光
宗室况友于之美克贊昇平故改以章綬之名用表禮
賢之意也所謝知
批劉悟謝上表元稹
省表具知朕聞上黨亦天下勁兵處昔者李抱真用之
一舉破朱㴞再舉蹙田悦訓養十萬威聲殷然人到于
今號為良將夫以卿之勇義才略猶將遠慕韓彭區區
抱真夫豈難繼况以克融庭湊之狂脆小賊比朱㴞田
悦之結連大盜(集作熾大結連)是猶以孩嬰而校賁育也蜂蟻
相聚其能久乎卿宜密運謀猷明宣號令避狂擊惰取
暴撫羸勿争蛇豕之鋒直取鯨鯢之首再圖麟閣永煥
縑緗無為他人所先當使功居第一策勲在近勿復為
勞所謝知
答元膺(集作應非)授岳鄂等觀察使謝上表
白居易
省表具知夏口重鎮屬在時賢非明肅不能理其軍非
簡儉不能阜其俗以卿有仁厚之質謇直之風累踐班
行皆著名節遂輟中憲往臨外藩知已下車當(集作深)慰
人望佇茲報政用副朕懷所謝知
答李鄘授淮南節度使謝上表
前人
省表具知卿抱兼人之才秉徇公之節每登要職輙(集作)
(悉)著能名若刃發硎投而不滯如玉在佩動必有聲朕
以距淮而南人物繁會非廉明何以貞師察俗非簡惠
何以通商綏農前勞既彰後效何遠載省來表知已下
車勉副虛懷佇觀新政所謝知
答元素謝上表
省表具知卿用兼文武識合變通輟綱領於中朝授麾
幢於重鎮(集作外門)吏能足以惠物將略足以董戎人望所
歸予心是頼知卿已到本鎮當慰疲人深藉撫綏之方
以安凋瘵(集作弊)之俗日期報政歲望成功勉勤所圖用
副朕意
答杜兼謝上河南少尹知府事表
前人
省表具知三川(一作帥非)封畿實重其任貳職綱紀亦難其
人卿素懷器能累著聲績亞理以明慎選專領以展長
才知已下車當親綏撫佇聞報政用副憂勤所謝知
批敬昕謝上表封敖
省表具知卿蹈履中和修潔大雅推經笥而微言如貫
聽文韻而清音不窮亟稱才能歴踐華顯洎尹正洛汭
臨戎孟津治(不避諱恐作理)行推高號令有律遽遷白馬重擁
青幢接畛素洽於䛴謠先聲載揚於道路既聞至止當
慰予懷所謝知
批盧鈞謝上表
省表具知負才略者不辭於難事付重難者思得於才
人朕以上黨雄軍壺關重寄劉悟始以勲力授之旌旄
而擁鄆州兇孽之餘汙潞府忠良之俗苛法脅衆偽言
欺天洎從諫襲有父兵坐邀朝命嘯聚姦惡稔成悖兇
狡豎何知羣逆相濟以卿端厚可以鎮俗誠明可以訓
戎舉二鎮之旌旗滌五州之汙染果有變節翻為吾人
今元兇盡誅舊風可復已知到鎮用深慰懷善撫傷夷
務矜凋瘵俟爾報政副予所知
批鄭涯謝上表
省表具知卿道茂搢紳望高班列夷澹自處(一作守)端莊
有嚴直如朱絃清比嘉玉内庭西掖留重價於雄文憲
府南宫藹餘芳於嘉話出入更踐便蕃寵榮所蒞有聲
溢於聞聽是用授之鈇鉞鎮以荆蠻壓江漢之上游揔
吳蜀之都會苟非良幹其誰付焉知已下車故多勞止
勉弘政術必副憂勤所謝知
文苑英華卷四百六十七
