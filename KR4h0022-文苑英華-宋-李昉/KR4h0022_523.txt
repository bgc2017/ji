文苑英華卷五百二十四宋李昉等編
田農門二十四道
祈年判二道糞田判四道
命農判二道學耕判二道
圭田判一道履畆税公田判一道
不受征判五道津吏告下方傷水利判五道
軍士營農判一道税畆多於什一判一道
祈年判
甲擊土鼓祈年榖於田祖司察以禮不下庶人寘于罪
不伏
對闕名
先王教人貴賤有等常籍為重躬青耜於靈壇終畆惟
勤法朱紘於御典候鳥星之仲月闢龍鱗於上腴祥應
豳詩祈歲功於土榖疑生魯禮罪越命於金章甲即非
辜擊之可也且援枹而進聲坎坎於田郊嘉粟佇登福
穣穣於歲報司察此舉未曰合宜甲之不伏固當其理
同前姚重成
饁彼南畆田畯興至喜(一作饎)之歌平秩西成丁壯起務
農之事國家風雷順動黍稷惟馨幸春籍於三推佇年
登於百榖野鷄五色先呈必稔之期銅鵲再鳴即告將
豊之騐千箱萬庾實所荷於聖人土鼓汙罇徒有祈於
田祖况祠祀禮也考擊脩焉司察即是妄稱惟甲固應
無罪
糞田判
或以齋月屠犬縣科殺生曰為輕爂(孚照切見周禮輕爂用犬)所用
對衛棻
三壌克辨兆民允殖必廣地財式崇土訓載芟載柞爰
盡力乎汙萊既方既皂俾恪勤乎稼穡伊趙爾鎛有略
其耜荒度厥功寔函斯活是以茨梁嘉積曾孫作庾于
斯箱畎畆歌豐婺婦栖糧於滯穗率由兹道萬邦乃粒
眷彼草人兼脩稼政無忝厥職分厚塉之規靖恭爾司
省高卑之制雖陽和布始亟聞乎禁殺嗣歲將興必觀
其行令苟能成憲犬則是屠將周禮之彝章功均物土
資漢臣之舊業事取糞田叶緹赤以陳宜相爂彊而有
旨雖云齋月法欲爰加且八政食乃為先五牲犬實居
後以牲廢食其傷孔多棄猶務農斯利則博縣道書罰
誠為昧禮或者張皇宜其窒惕
同前
春鳸促農黎人務穡用宜穜稑取化原防苟磽确之不
滋將彊㯺之須糞或以今兹齋月言叶上春東作乃興
咸持錢鎛南畆斯饁必漬蕡麻時(疑作待)噐所以勸民興
鋤由其阜俗我疆我理庶幾芃芃之秀或耕或耘思播
茫茫之迹九天取歡於歲稔十千期給於公征貪我上
腴陷兹中典且農為理本法在禁弛有利輕爂誠宜重
榖何擊之屠犬而謂殺生應稽諸草人將勤浸種縣司
麗法詎曰優農或且犯齋期於宥獄
同前趙良玉
國著九賦農分三壌將助鳴鳩之稔是同磔犬之法時
惟上月德在發生爰取則於周官遂興功於魯胥使我
疆我理開膴膴之郊原如京如坻藹芃芃之稼穡藝或
若此業乃可憑彼何為政義守常典徒嚴止殺之方豈
曰利人之術且成物之急濟時攸重苟能敦本孰謂不
經禮合時宜尚發犬羊之歎農為政本爰停屠殺之罰
同前袁自求
地邑人居必參相得樂功勸事然後相親不易之田畆
百而尚逸再易之地倍三而猶倦漆林之征輕重是舛
園鄽之稅等差斯别欲均沃塉必資改更故載芟載柞
澤澤其耕不稂不莠芃芃其稼且輕爂用犬彊㯺用蕡
在禮經而可遵於憲章乎何有禹貢成賦標乎上中之
宜周籍立規備設牛鹿之制况明君為政動植以安田
祖有神螟螣不作科之屠罪恐涉流言寧益國以利時
豈棄人而愛犬食舊德能保全而不懽(據訟卦注當作怍)田有
禽利執言而無咎小狐汔濟未出險中即鹿無虞往而
見恡刑云不濫君子盡心有孚匪終渙汗何惕
命農判
得習壌常命農夙駕桑田採茅為索人訴遇雨不充其
役
對
為天者食分地而利惟兹習壌命彼老農庶夫四體克
勤三事就緒廼脂車以秣馬及零雨以星言芃野是臨
桑田攸税宜其荷蓑荷笠載惜光隂爾茅爾綯不虧晝
夜何乃當既泥而自廢假若濡以為詞使七月遺風將
乖陳業三時務穡有闕成功既不昏於作勞誠可繩其
惰役
同前博懷海
農為國本本固邦寧人生在勤勤則不匱爰以習壌夙
駕命農匪鷄則鳴已驅人於里巷白駒未照方執耒於
疆埸克始克終惟掇惟採綿蕝豈禮儀之用縮酒非祭
祀之須彼茅所資桑田為事時若見奪不利於人宵爾
索綯惟彼南畆田畯至喜意在東臯將以息末取源還
淳反朴致君於堯舜貽厥於孫謀農人性未適時智非
及遠苟徒沮事妄作薄言豈遇雨而可憑欲將雪而無
理
學耕判
得甲於善田者學耕種養苗狀後期里父老罰之云告
力牛少無以趨事
對楊暕
惟農望歲勤穡則稔彼夫失時不畜何獲苟無備於噐
用實謂惰於作勞甲之務分寔亦敦本同我婦子歸田
畯是司聞於仲尼善樊遲學稼祈養苗之狀將盡地之
力惟先疇克服何後期有差雖畢逹餘萌行春已膏乎
隂雨而不穡招刺有秋胡取夫斯箱小懲其宜往訴誰
聽况犢惟不佩則爾牛足餘人有耦耕則我農可理竟
不趨乎時澤固難免乎罪戾
同前劉貺
唯農是務經國之令典日服其鎛長人之美訓皇上躬
耕千畆儀刑萬邦天報嘉祥風雨時若人惟善誘遠近
咸勸甲也思趙過之有誨比樊遲之請學爰屬農政條
興土膏脉起家徒四壁文無五牸是藨是蓘既失於協
風或耕或耘載愆於零雨實差龍見之序謬以牛少為
說漢史著區種之術唐臣首代田之教長沮故事則非
假於服箱勝之遺文亦無資於負輾既推司里之禁宜
處惰農之刑
圭田判
得甲受圭田所由什一收税不伏
對鄭楚容
禹别山河周開井邑諸侯建國錫土之義載光大夫稱
家食采之文攸著甲因門緒得賦圭田傳冀鈌之封襲
耏班之賞外繇取給私室是殷雖居五等之尊猶均什
一之税縣司情以(一作深)奉法志在優人庶貢賦之取均
冀上下之攸利權豪罔避貧弱是優所俾無得其人今
訴誠難為理
履畆税公田判
渭南縣履畆税而御史劾之曰公田不善恐乏軍儲
對
兵惟静難食以聚兵儻歲計之無虞必軍湏之不繼縣
司以職其日給科彼倉儲薿薿公田嗟不登於晩歲嗷
嗷士卒慮縣罄於糗糧厚斂之旨豈坐於冉求盍徹之
税己聞於有若情非徇己事或從權請霽霜簡之威庶
獲雨田之稔(一作庶叶國經之體)
不受征判
甲有賜田不受征税
對王智明
王者制田庶人計畆徵孟子之說徹故難移讀公羊之
書禁皆不可然則食土之子與執圭之人按籍既有常
法加田固宜不税此乃行古之道誠非今之宜甲之所
執或未為允
同前賀蘭賁
分畫郊圻敬愼封守必正其經界均其牧井故上行其
理而下得其和雖分制之有常盖貴賤之異等夫畆不
税所以備公私圭田無征所以潔禋祀理具昭著禮有
明文豈以伐冰之家同於擊壌之伍甲之不受誠謂其
宜
同前盧禧
農之制地征不過籍德將見優賞莫為税伊甲也之介
福承賢者之餘慶樹勲公家列爵王冊既未封於列土
方受賜於加田爰及後昆克奉先業責其徵税徒稱聚
斂之臣守以莫從是謂博通之士請依周典無撓戴經
同前盧象
惟甲受兹明命允膺舊德公侯之勲著在盟府恩澤不
泯傳之子孫錫圭田以厚賢在王制而無税徵斯什一
頗涉無稽之言議以三章終發有孚之訟
同前李喬年
王者之制加田無征盖欲崇德厚賢安人薄賦眷言彼
甲王室作藩既褒德而受圭亦班朝而錫壌且什一而
税周之通法緡筭是資漢之舊典萬姓殷阜中外康寧
有大夫之家尚苦於征税法令爰著不稽舊章片言可
折斯之謂矣
津吏告下方傷水判
得津吏告下方傷水請毁左右堤水工丙固争
對魏烜
决河之虞備聞前載隄防之設厥務匪輕故得其宜則
俗除陻墊如失其道則人受沉淪由是禹得玄珪漢陳
白璧古來所愼寧其怠諸且將毁右隄則左隄不理下
方之弊為患將深漢代成規自宜遵奉不逹舊載昧於
物宜輕此毁除未聞其可水工之議謂得通方
同前梁渶
遠通漕引近切河渠擁左右之連隄隨淺深之積態屬
流水之至長河杳起桃花淼淼實類迷牛之闕(一作開)竹
箭滔滔方比鑿龍之迅委輸無限傷害為虞既為長堤
固全豈使下方傷水導之則可毁之匪宜無從津吏之
言請依水工之見
同前鄭遂初
九土之宜高卑異等百川之勢面背殊源所以堤設沉
薪以防其溢河流酸棗竟被其災今者津吏所陳水浸
方盛請毁堤而取便遂抑強而扶弱考古頽傾之異前
後乖奉之宜未爽河渠之篇深荷(疑)溝洫之記工人有
諍即事雖通請更辨於今刑方可遵於古典
同前盧韞價
覆釜遐源濫觴遥𣲖龍門激浪飛竹箭於千里馬頰驚
流擁桃花於三月尺波不住素序或臨霧逐牛迷查隨
客至維舟不易航葦稱難洪濤之委無涯下方之傷遄
及隄防是制啓塞隨時固之則兩傷毁之乃䨇美津吏
宅生禹迹行偶堯封名厠水官位居河右使廽天之浪
遥注百川濺日之波滂流九𣲖水工末品真買公心筭
垂柳之懸堤借瓠子之成詠雖守挈瓶之智還貽膠柱
之責依津吏之請杜水工之疑不俟終日於是乎在
同前李仲和
潤下斯弊漂流是虚欲崇堙塞必藉隄防津吏以下方
致灾冀應除毁水工以長堤作務不可依憑競有兩端
事難䨇允請闢千里無虧五詞則拯溺不待於規行聞
諸往說而塞川頗類於防口得以今辰方見河渠之書
自閑標凖溝洫之志以會規模左毁則右傷右傷則左
弊左右俱毁便沉下方津吏之言雖陳水工之志難奪
既不合毁咸宜告知
軍士營農判
得丁上書請令軍士自營農隙而教戰節度使稱疲兵
於隴畆緩急非可用也
對
先王教人必資農本諸侯振旅實因事隙苟法度之不
率豈黔黎之克安彼丁以阜俗為心類夷吾之寓政節
度以疲兵是恤爽充國之嘉謀昔楚宋理戎尚反築耕
之士魏蜀堅壁猶分上下之軍方今九服賓王四夷即
序宜脩文以化俗豈黷武而屯師既車書之大同何緩
急之争用兩端之要片言可知
税畆多於什一判
得縣官税畆多於什一御史糾其增賦斂訴稱盡供軍
旅二猶不足
對
當官而行必議徵斂賦里以入宜均有無政或違於小
康税乃行於大桀是以我疆我理分上下之田有國有
家建中正之術不是過也皆將取焉伊惟縣官昧爾為
政誠合酌於古訓量其經入使榖不過籍人斯樂輸今
乃將多徵於前復重斂其後所謂莫益或擊徒聞浚我
以生雖億兆是謀用給如貔之士而徵求失道寧忘碩
鼠之詩且九年之儲常聞冨國二猶不足匪曰能言請
從避馬之繩庶叶公羊之訓
文苑英華卷五百二十四
