文苑英華卷九百六十五宋李昉等編
婦人三
滎陽鄭夫人墓誌一首
燕郡夫人李氏墓誌一首
上邽縣君李氏墓誌一首
鄧國夫人墓誌一首李氏張夫人墓誌一首
張氏女墓誌一首涼王妃張氏墓誌一首
贈婕妤董氏墓誌一首
滎陽夫人鄭氏墓誌銘張說
夫人諱某字某滎陽開封鄭氏之女也(集無也字)有唐銀青
光禄大夫行少詹事博陵侯(集作曰博陵)崔氏之妻中大夫
中書舍人湜之母也高祖述祖(集無此字)北齊吏部尚書太
子太保榮陽平(集無平字)簡公曾祖武叔北齊洛州刺史中
牟公祖道援(集作授)隋宋城令父世基故吉陽令故左僕
射安吉公杜淹太夫人之外王父也夫人家世德門母
氏鼎胄衣冠禮樂耳目所徵號之諸生實為女士先夫
人以崔出泰(集作太)岳之胤鄭祖周王之穆長源修麓北
濬聯宗(集作崇)故夫人年十有七歸于我氏盡敬愛以安
舅姑致友穆(集作睦通周)以諧娣姒(集作姒娣)性寬恕尚素雅文
而不奢約而不陋故邑號光啟象服是宜博陵侯更事
兩朝多歴官序居必大理去有遺愛雖毳衣善聽得非
雞鳴之弼乎舍人及三弟長安尉泌藍田尉液左千牛
滌咸有當代之名立(集作主)無過之地滋液德教(集作教訓)琢
磨禮範雖趨庭善稟得非闈(集作䦱是)門之誨乎夫樂得好
逑關雎義也鞠成衆子鳲鳩仁也采蘋采藻修禮度也
如山如河有德容也婦禮既成内則用貞母儀乃行家
道以寧於是春秋高矣雅好真諦厭斁禪味減撤珍華
被服慈衣捐斥(集作棄)文綉總斯羣懿式是六姻故以嗣
徽先姑垂裕來史詩所謂邦之媛也夫人有焉皇天難
忱不享偕老年六十四神龍元年十一月九日遘疾終
於洛陽之遵化里其明年二(集作三)月某日葬於富平縣
之某原君侯傷神諸子銜恤寘銘幽竁用存終古其詞
曰
東惟詹府西望綸闈吾夫鶚瞵吾子鵷飛青綬赤茀魚
軒翟衣橋梓灌墓堂堂榮輝如何不淑奄永泉扉漠漠
玄夜容容白日百歲之後同乎此室
右豹韜衛大將軍贈益州大都督汝陽公獨孤
公燕郡夫人李氏墓誌銘前人
夫人諱某字某故代州東治府右果毅都尉幽州高士
李感之女也本姓張居於清河郡大父玄悊(集作誓非)官至
安東大都護長史與太宗有故賜姓李氏仕歴&KR0008;州司
馬始家薊城是則帝寵舊臣乃命王族官平朔野因為
郡人偉哉孝友清白之仁基金鈎石印之靈慶(集作兆)必
將光大别族(集作業)繁衍淑女彩黛粉敷焜燿華曄若斯
之盛也夫人幼而韶異長而婉穆金聲玉澤蕣榮蘭茂
傳賢莊姜詩美仲氏無以尚也初汝陽公夫人元氏生
一男四女而卒繼室以夫人封諸燕郡王元生(集無生字)立
及長孫楊氏二女秉螽斯宜爾之德著鳲鳩均養之仁
色無偏和心無殊厚閨庭之内邕邕如也雖邑中五服
之家門下三年(集作千)之客莫能察其異焉永寧里先人
之舊廬也有通渠轉池巨石嶔嵰噴險(集作隂)淙灂洄潭
沈沈殊聲異狀而為形勝遊衍之處者十四五前夫人
之孫蘇氏之婦弱(集有冠字非)歲嬉而墮焉舉家環流憚莫
能救夫人投身赴水或沈或浮久之提挈僅免其行已
也實多此類府君更郎將中郎將各一將軍大軍將几
四前後領左右羽林二軍禁營青海鴨綠二道總管天
子元老白首兵欄腹心爪牙朝無與二外受琱戈文馬
之賞(集作賚)内委金璣寳貝(集作玉)之飾將軍既頒於部曲
夫人亦散於宗姻可謂貴而好禮富而能惠者已及君
子晨歌夫人晝哭喪有過戚(集作感慕)制無越禮其後法吏
苛禮(集作濫)余子遠遷窮荒一訣倚閭(集作門)三歲炎山瘴
海曷云其來施珍玩以奉佛徹滋味以奉道精意入冥
明神與直中興昌歷無廢舊勲先公茂乎飭終愛子榮
乎起滯天步方泰家屯適夷宜享南山之壽奄頓西泉
之駕神龍元年十二月二十二日寢疾終於洛陽之德
懋里春秋若干國墜邦媛宗(集作家)傾母儀孤胤孝孫哀
哀欒棘有詔旨曰獨孤某妻亡還京日宜給靈輿并遞
悼舊褒德(集作功)矜孤恤喪朝之大經者粤以明年十一
月二十日卜葬於(集無於字)雍州之某原不從先塋古之道
也夫計功伐勒鼎彛非婦人之事撰德行存國史亦孝
子之志乃爲銘曰
猗嗟昌兮月出之光如葉莫莫如華皇皇宜啟燕郡作
合汝陽尊之象服錦衣褧裳以慈行訓曰仁之綱以命
易難曰義之方婦有柔德亦惟其常女之士行于何是
(集作不)臧彼天蒼蒼胡降百殃捨我媚子捐其高堂丘隴
芒芒(集作茫茫)風生白楊象物皆盡德音不忘
上邽縣君李氏墓誌前人(集無)
夫人太祖景皇帝之玄孫西平郡(一作原)王普定之女也
賦靈隂德資性柔嘉事舅姑盡其敬與娣姒致其睦茂
行充乎内則懿聲溢於外姻雖王家長自傅保而能謙
光庶類降心細物手成朝祭之服躬揉酒食之品凢婦
人之所能事而夫人莫不備焉府君朱紱之歲也於是
乎始受封邑象服盈門魚軒在路姬氏王者之後夫人
帝室之親夫貴婦榮於斯為盛及帷堂而哭有敬姜之
禮擇隣而處有孟母之教入閭俟信有諸婦之期出言
成章有衆女之誡受命不淑以某年月日卒於同州之
私第以神龍元年十一月二十日合葬於萬年縣白鹿
之舊塋有子愻殿中侍御史檢身承家揚名為孝思我
母氏感秦伯之詩祈於府君取周公之禮髣髴心迹志
之幽石其銘曰
茫茫萬姓朝宗于李婺星分極咸池派水后稷裔孫神
貽女士動遵法度居觀圖史輔佐哲夫訓成賢子宜崇
徽號以享介祉高堂奄空霜露方始儉用禮節葬非奢
美鏡下穸臺衣緘泉笥壠烟不(一作長)散松風長起摘果
人迷侵林獸死永言惟孝事親終矣
鄧國夫人墓誌銘前人
詩美莊姜傳稱孟母庶姬綿邈千載時有猗嗟邦媛柔
明亶厚龜玉毁櫝膏蘭夭壽遠矣皇祖肇自宗伯靈基
在晉華胄陵江尹茲西楚宅是南邦高蓋結轍圓冠比
蹤魏館虚待周京長發父對雄風母膺姉(集作娣)月珠浦
瀆(集作黷)潤玉林清越昆弟三人羽儀雙闕家芳(集作芬)淑
女國茂賢妃具瞻四德旁通八徽步幛馳辨連環定機
調絃魚躍弄杼鴛飛媧后(集作氏)創業軒宫多事高行
登聞大家入侍幽贊日月財成天地温室不傳平城盡秘
大君命我變禮斷恩衛妻空誓息媯(集作婦)無言均養七
子劬勞二門始賦樛木終歌采蘩多難啟聖羣凶搆孽
明(集作朋)家作仇脅權相滅臨禍不懼忘生蹈節彼何人
斯碎此貞烈氣消日朗既安且平皇心震悼禮備哀榮
啟國加等復土陳兵外姻來唁中使臨塋恭惟夫人宿
精知(集作智)刃昭昭開士授之心印古無合葬遺言别墳
欒欒孝子敢廢前聞服不珍繡&KR1083;無膩薰室暗泉火松
殘隴(集作壠)雲神合大化誰為小君
李氏張夫人墓誌
臨淄李伯魚妻者范陽張氏女諱德性孝悌柔婉能日
誦數千言習禮明詩達音妙繢(集作&KR0008;)德言容工蓋出人
也伯魚天下善為文擢校書郎出為青州司功而卒夫
人寡居無子以歸宗焉長安二年四十有八傾逝於康
俗里殯於永通門外景龍三年家疚居貧季弟君(集作說)
鬻詞取給冬十月安厝伯姉於萬安山陽蒼梧不從古
之制也比望先隴(集作壠)西接抹(集作妺是)丘明靈其嘉永安
此室銜哀叙誌嗚呼孔懷銘曰
送送(集作送我)伯姉萬安之墳精靈何處為雨為雲彼臨淄
兮千里望倏忽兮夫君
張氏女墓誌前人
女郎名琰姓張氏洪同丞府君之少女也聰慧孝友蘨
條鬚晢(集作□誓)能讀史書善奏絲桐舉族稱(集無稱字)珍之未
(集無未字)成人而天命也聖歷中隨仲昆(集有之字)任殞折(集無折字)
於慶州歸殯於藍田别業景龍年屬家艱季兄君(集作說)
徵黃門侍郎哀請不拜詔許終服家貧傭文以取資(集作)
(給)冬十月獲改(集無改字)葬女弟於萬安山陽差池姉塋顧
瞻尊闕不亡孝弟慰爾幽魂含酸屬銘投筆氣索辭(集作)
(銘)曰
陟彼京兮痛同生兮奈何朝露在蕣榮兮共天地之大
德焉早落而無成兮
涼王妃張氏墓誌銘常衮
古之賢妃四德六行則在女史彤管記言納聘入於天
宫儀刑光於帝閫休有懿範歿而可稱涼王妃張氏族
茂清河之原家承七葉之盛紱冕繼代勲華襲門曾祖
守貞皇朝遊騎將軍左衛中郎將羅國公食實封三百
戶職雄戴鶡績茂分茅祖光庭皇朝中散大夫衛尉少
(集無少字)卿位亞八屯榮參九列父安仁皇朝正議大夫涇
王府長史曳裾上邸託乘西園俱傳帶礪之封克承閥
閱之後妃早習詩禮式遵教義令德令儀有要有倫既
當八月之期允叶良家之選天寳八載納為涼王妃懿
範(集作德)徽音韶妍婉順恭勤朱邸儼恪丹宵友其琴瑟
奉以家室瞻鴈池之閱水嗟駰隙之末光以廣德二年
五月十三日終于上都之内邸春秋三十七旋以其年
十月六日遷窆於某原禮也涼王倚歎蘭臺傷神桂苑
梧桐半落鸞鳳孤飛永逝不追㗳然增欷詔葬備禮哀
榮飾終笳簫在辰旒旂啟路嗣子保定郡王仕攀號孺
慕惟切蓼莪誌于幽泉銘以貞石慮佳城之白日識隴
樹之青松銘曰
清河之邑兮地惟古具毓粹華宗兮賢妃誕載柔順内
積言容外彰謀茲淑德輔佐賢王芳年忽馳夭暮何速
積善虚應兮時長運促空餘懿範兮刻在貞玉
贈婕妤董氏墓誌銘前人
維唐至德元年歲在癸夘十二月二日美人河内董氏
終于閿鄉縣之别館春秋一十有八嗚呼哀哉美人蘭
質幽閑苕華婉麗出自漢皐之曲降於巫峽之陽柳絮
題詩椒花獻頌德行日(集作自)成于天性藝能豈假於師
資既彰絶代之姿雅叶良家之選瑶臺入(集作日)寵金屋
流芳映月幌而方娥上星樓而比婺恩多不恃顧重無
矜讓以同車恭而避寢紫庭著美彤管旌賢屬綵仗巡
遊花鈿侍從方執巾於上陌忽蒙被於離宫天道如何
泉扄已矣聖上顧懷淑愼言念恩情悲遽夭於先春歎
長歸於永夜追加班女之秩式慰魏兒之魂以某年月
日葬於某原禮也乃命侍臣紀於貞石銘曰
二九之年麗容嫣然春風轉蕙秋水開蓮浣紗選貌納
袂求賢承恩玉殿侍宴瓊筵光隂不借(闕)何偏椒房
愛促蒿里悲纏婕妤寵贈女史芳傳丹鳳城外黑龍水
邊嗚呼此地永閉神仙
文苑英華卷九百六十五
