文苑英華卷六百九十宋李昉等編
舉薦下
上宣州高大夫書一首
經史
上陳高祖置學書一首
上周太祖書一首
答劉秀才書一首
與史館韓郎中書一首
論鄉飲酒禮書一首
移史館書一首
復友生論文書一首
請韓文公配饗太學書一首
請孟子為學科書一首
移成均博士書一首
舉薦下
上宣州高大夫書杜牧
某頓首冄拜自去歲前五年執事者上言云科第之選
宜與寒士凡為子弟議(一作義)不可進熟於上耳固於上
心上持下執堅如金石為子弟者魚潜鼠遁無入仕路
牧竊感之科第之設聖祖神宗所以選賢才也豈計子
弟與寒士也古之急於士者取盗取讐取於夷狄豈計
其所由來况國家設取士之科而使子弟不得由之若
以科第之徒浮華輕薄不可任以為治則國朝自房梁
公已降有大功立大節率多科第人也若以子弟生於
膏粱不知理道不可與美名不令得美士則自堯已降
聖人賢人率多子弟凡此數者進退取捨無所依據牧
所以憤懣而不曉也堯天子子也禹公子也文王諸侯
孫與子也武王文王子也周公文王之子武王之弟也
夫子天子裔孫宋公六代大夫子也春秋時列國有其
社稷各數百年其良臣多出公族及卿大夫子孫也魯
之季友季文子叔孫穆子叔孫昭子孟獻子皆出於三
桓也臧文仲武仲出於公子彄柳下惠出於公子無駭
(諸侯稱公子公子之子稱公孫公孫之子稱公族以王父字為氏展禽是也)宋之良臣多出
於戴桓武莊之族也舉其尤者華元子罕向戌是也衞
之良臣亦公族及卿大夫之裔也舉其尤者公子荆公
叔發公子朝皆公族也子鮮公子也史狗史魚寗武子
卿大夫之裔也齊之晏嬰桓子子也曹之子臧公子也
吳之季札王子也鄭之良臣皆公孫公族也舉其尤者
子封子良子罕子展子皮子産子張子太叔是也楚之
良臣子囊子西子期皆王子也子庚王孫也其卿大夫
之裔鬪氏生令尹子文後有鬪辛鬪巢鬪懷(昭王反國皆有大功)
蒍氏生蒍賈孫叔敖(蒍艾也)薳啓疆薳子憑薳掩薳罷屈
氏生屈蕩屈到屈建六國時有昭奚恤公族也屈原諸
屈後也皆其祖先於武王文王時基楚國為覇者用其
子孫其社稷垂九百餘年至於晉國最為強其賢臣尤
多有趙氏魏氏韓氏狐氏中行氏范氏荀氏羊舌氏欒
氏郤氏祁氏其先皆武公獻公文公勤勞臣也用其子
弟召諸侯而盟之者僅三百年在六國齊之孟嘗趙之
平原魏之信陵皆王子王孫也齊復有司馬穣苴亦王
族也其在漢魏已下至於國朝公族之子弟卿大夫之
胄裔書於史氏為偉人者不可勝數不可殫(二字集作知)論
聖賢才能於子弟中復何如也言科第浮華輕薄不可
任用則國朝房梁公玄齡進士也相太宗凡二十一年
為唐宗臣比之伊吕周召者郝公處俊亦進士也為宰
相時高宗欲遜位與武后處俊曰天下者高祖太宗之
天下非陛下之有但可傳之子孫不可私以與后高宗
因止來濟上官儀李玄義皆進士也後為宰相濟助長
孫太尉禇河南共摧武后者后突厥入塞免胄戰死儀
草(集粹並作革字)廢武后詔(集粹並作召非)玄義助處俊言不可以位
與武後婁侍中師德亦進士也吐蕃強盛為監察御史
以紅抹額應猛士詔躬衣皮袴率士屯田積穀八百萬
石二十四年西征兵不乏食薦狄公為相取中宗於房
陵立為太子漢陽王張公柬之亦進士也年八十為相
敺致四王手提社稷上還中宗郭代公元振亦進士也
鎮凉州僅十五年北却突厥西走吐蕃制地一萬里握
兵三十萬武氏惕息不敢移唐社稷魏公知古亦進士
也為宰相廢太平公主謀以佐玄宗及卒也宋開府哭
之曰叔向古之遺直子産古之遺愛兼而有者其魏公
乎姚梁公元崇登第下筆成章舉首佐玄宗起中興業
凢三十年天下幾無一人之獄宋開府璟亦進士也與
姚唱和致開元太平者劉幽求登制策科與玄宗徒步
誅韋氏立睿宗者蘇氏父子皆進士也大許公為相於
武后朝酷吏中不失其正於中宗朝誅反賊鄭普思於
韋后黨中小許公佐玄宗朝號為蘇宋張燕公說登制
策科張易之兄弟贊睿宗請玄宗監國竟誅太平公主
招置文學士開内學舘玄宗好尚書古封(集本文粹有中字)太
山祀后土因燕公也張曲江九齡亦進士也排李林甫
牛仙客罵張守珪不斬安禄山請(集本文粹作謫)老南服年未
七十張廵亦進士也凢三入判等以兵九千守睢陽城
凡周歲拒賊十三萬兵(出天寶雜記)使賊不能東進尺寸以
全江淮元和中宰相河東司空(文粹作司徒)公(文粹作兼)中書令
裴公皆進士也裴公仍冄得宏詞制策科當貞元時河
北背(一作皆)叛齊蔡亦叛(集本文粹有借此二字)蜀亦叛吳亦叛其
他未叛者皆高下其目熟視朝廷希嚮強弱而施其所
為司空公始相憲宗廢權倖之機牙令不得張收歛百
職歸於有司命節度使出於(集本文粹無於字)朝廷不由兵士
(始自撫州除袁相為滑州滑州凡三月無帥三軍無事憲宗始信之自此不用貞元故事以行軍副使大將軍)
(為節度使也)拔取沉滯各還其官(開州取唐舍人為軄方郎中知制誥饒州取李趙公)
(為考功郎中知制誥在貞元中皆十餘年遷逐其他似謫者亦皆當叙用)然後西取蜀東取
吳天下仰首始見白日裴公撫安魏博使田氏盡歸六
州(四字集作盡忠)元和中翦蔡劇賊於洛師脅下招來常山質
其二子以累其心取十三城使不得與齊交手為寇因
誅師道河南盡平當是時天下幾至於太平凢此十九
公皆國家與之存亡安危治亂者不知科第之選復何
如也至於智效一官忠立一節德行文學不可悉數董
生云春秋之義變古則譏之傅說命高宗曰監于先王
成憲以(集作其)永無愆故殷道復興鴻鴈美周宣王能復
先王之道西漢魏相佐漢宣帝為中興但能奉行漢家
故事姚梁公佐玄宗亦以務舉貞觀之法則(集本文粹作制)耳
自古及今未有背本棄古而能致治者昨獲覧三郎秀
才新文凢十篇數日在手讀之不倦其旨意所尚皆本
仁義而歸忠信加以詞彩遒茂皎無塵土况有誠眀長
厚之譽於千人中儻使前五六年得進士第今可以出
入諫官御史助眀天子為治矣古人云三月不仕則相
弔安有凢五六年來選取進士施設網罟如防盗賊言
子弟者噎啞抑鬱思一觧布衣與下士齒厥路無由於
古未前聞也牧因覧三郎文章不覺發憤略言大慨干
觸尊重無任惶懼牧冄拜
經史
上陳高祖置學書沈不害(天嘉初)
臣聞立人建國莫尚於尊儒成俗化民必崇於教學故
東膠西序事隆乎三代環林璧水業成於兩京自淳源
既遠澆風以扇物之感人無窮人之逐物(一作欲)無節是
知施設訓範(一作是以設訓垂範)啓導心靈譬彼染藍類諸琢玉
然後人倫以正(一作睦)卑高有序忠孝之理既眀君臣之
道攸固執禮自基魯公所以難侮歌樂已細鄭伯於前
知(一作是前)亡干戚舞而有苗至泮宫成而淮夷服長想洙
泗之風載懷淹稷之盛有國有家莫不尚已梁太清季
年數鍾否剥戎狄外侵姦回内奰朝振(一作聞)鼓鼙夕炤
烽火鴻儒碩學觧散甚於坑夷五典九(缺)湮滅逾於灰
燼(一作逾乎惟盖)盖成均自斯墜業瞽宗於是不修褒成之祠
不(一作弗)陳祼享釋菜之禮無稱爼豆頌聲寂寞遂逾一
紀後生敦悅不見函丈之儀晩學鑚仰徒深倚席之歎
陛下繼歴馭(一作升)統握籙臨㝢道洽寰中威加無外濁
流已清重氛載廓含生熙阜品庶咸亨宜其弘振禮樂
建立庠序式稽古典行(一作紓)迹儒官選公卿門子皆入
於學助教博士朝夕講肄使擔簦負笈鏘鏘接袵方領
矩步濟濟成林如切如磋聞詩聞禮一年可以倍功三
冬於是足用故能擢秀雄州揚廷觀國入仕登朝資優
學以自輔蒞官從政有經業以治身輜駕列廷青紫拾
地古者王世子之貴猶與國子齒降及漢儲兹禮不墜
暨乎兩晉斯事彌隆盖所以見師嚴而道尊者也皇太
子天縦生知無待審喻猶宜晦迹俯同傳經請業奠爵
前師肅若舊典昔闕里之堂草萊自闢舊宅之内絲竹
流音前聖遺烈深以相戒况復江表無虞海外有截豈
得不開闢(一作聞)大猷恢弘至道寧可使玄教儒風弗興
聖世盛德大業遂藴堯年臣末學小生詞無足算(一作筭)
輕獻瞽言伏追悚汗(一作悚惕)一作皆陳書本傳
上周太祖書柳虬
古者人君立史官非但記事而已盖所以為鍳誡也動
則左史書之言則右史書之彰善癉惡以樹風聲南史
抗節表崔杼之罪董狐書法眀趙盾之愆是知執(周書作直)
筆於朝其來久矣而漢魏已還密為記注徒聞後世無
益當時非所謂將順其美匡救其惡者也且著述之人
密書其事縱能直筆人莫之知(北史作知之)何止物生横議
亦自異端互起故班固致受金之名陳夀有求米之論
著漢魏者非一氏造晉史者至數家後代紛紜莫知凖
的伏惟陛下則天稽古勞心庶政開誹謗之路納忠讜
之言諸史官記事者請皆當朝顯言其狀然後付之史
舘(北史作閣)庶令是非眀著得失無隐聞善者曰修有過者
知懼敢以愚管輕冐上聞乞以瞽言訪之衆議
答劉秀才書韓愈
六月九日韓愈白秀才劉君足下辱聞見愛教勉以所
宜務敢不拜賜愚以為凢史氏褒貶大法春秋已備之
矣後之作者在據事跡實錄(蜀本有實錄字)則善惡自見(蜀本有矣)
(字)然此尚非淺陋偷惰者所能就况褒貶耶孔子聖人
作春秋辱於魯衛陳宋齊楚卒不遇而死齊太史氏兄
弟幾盡左丘眀紀春秋時事是以失眀司馬遷作史記
刑誅班固瘦死陳夀起又廢卒亦無所至王隐謗退死
家習鑿齒無一足崔浩范曄亦族(亦蜀本作赤)誅魏收天絶
宋孝王誅死足下所稱吳兢亦不聞身貴而其後有聞
也夫為史者不有人禍則有天刑豈可不畏懼而輕為
之哉唐有天下二百年矣聖君賢相相踵其餘文武之
士立功名跨越前後者不可勝數豈一人卒(蜀本叠卒字)能
紀而傳之耶僕年志已就衰退不可自敦率(蜀本作敢為)宰
相知其無他才能不足用哀其老窮齟齬無所合不欲
令四海内有慼慼者猥言之上苟加一職榮之耳非必
督責廹促令就(集有其字)功役也賤不敢逆盛指行且謀引
去且傳云聞見不同善惡随人所見甚者附黨憎愛不
同巧造言語鑿空構立善惡事跡於今何所承受取信
而可草草作傳記令傳(一無三字)萬世(集有乎字)若無鬼神豈可
不自慙懼(一作豈不自心慙愧)若有鬼神將不禍人僕雖騃亦粗
知自愛實不敢率爾為也夫聖唐鉅跡及賢士大夫事
皆磊磊(一作磊落)披天决地(集作地决)必不沉沒今舘中非無人
必將(一作將必)有作者勤而(缺)之耳後生可畏安知不在足
下亦宜勉之愈頓首
與史館韓郎中書元稹
郎中退之足下&KR0876;前與(集本文粹作與前)襄州文學掾甄逢遊
善逢故刑部郎中(集作員外郎)濟之子濟天寶中隠於衛之
青巖山採訪使苖公等五人皆以狀薦凢十徵不起末
以左拾遺就拜之適(集有值字)禄山朝奏京城(集作師)懇於上
前求為賓介玄宗可其奏禄山還至衛縣遣太守鄭遵意
詣山中致命輟行信宿以俟之甄生懼其難免俛首從
事至天寶十二載禄山反狀潜兆虞不得脫(文粹作免)乃偽
喑(集作瘖)其口復隠青巖踰年而禄山叛即日遣偽節度
使蔡希德緘刃逼召且曰或不可強斬首來徇既而甄
生噤閉無言延頸承刃氣和色定若甘心然希德義而
捨之禄山亦終不能致慶緒繼逆虜而囚之於東都安
國觀代宗復洛甄生卧匡床詣元帥府至則號撲(集作摽)
自治代宗為之動色遂命傳置長安肅宗高其行因授
舘於三司治所令從賊官囚慙拜之受汙者莫不俯伏
仰歎時恨不即死於其地且夫辨所從於居易之時堅
直操於利人之際而猶褊淺選耎者之所不為盖拂人
之心難而害已之避深也况乎天下亂矣王澤竭矣死
忠者不必顯從亂者不必誅而能(集本文粹作日)眷眷本朝甘
心白刃難矣哉是以治平則為公為卿為鵷為鷺世變
則為蛇為豕為獍為梟者十恒(一作常)八九焉若甄生冕
弁不加於其身禄食不進於其口於天寶末盖青巖一
男子耳及亂則延頸承刃分死不回不以不顯而廢忠
不以不誅而從亂參合古今之士盖萬一焉&KR0876;嘗讀注
記缺而未書謹備所聞盖欲執事者編此義烈以蒸蒸
(集本文粹作永永)於來世耳子逢始生之歲顔太保崔太傅皆
為歌詩以美賢人之有後且述(集作序)甄生之本末云及
逢既長耕先人之(集無之字)舊田於襄之宜城讀書為文不
詣州里歲饉則力穡節用以給足於親族歲穣則施餘
於(集本文粹有其字)鄰里鄉黨之不能自持者前後斥家財排
患難於朋友者數四由是以義聞㐮之守狀為文學始
就羈為(集作於)吏職&KR0876;聞風既久因與之遊逢每冤其父
之名不在於史將欲抱所冤詣彼(集無彼字)京師告訴於司
史氏盖行有日矣以愚料之甄子(文粹作生)僕短馬疲(集作瘦)
言簡(文粹作約)行孤將(集作得)不為驕閽之所排則權力者疑
誕(文粹作遲疑)以臨之固無自而入矣因曉甄生以無自入
之勢且告以執其事者辱與&KR0876;遊願得所冤之狀告甄
生厚相信待由是輟行既而自思滓賤之中猶願貢所
聞於執事得非愚且僣焉然而誚笑之下(集本文粹作暇)幸垂
察焉不宣元&KR0876;冄拜
江南論鄉飲酒禮書劉蛻
昨日送貢士堂上得觀大禮之器見籩豆(集作爼)破折樽
盂穿漏生徒倦怠不稱其服賓主向背不習其容嗚呼
天下所以知尊君敬長小所以事大者抑非其道乎天
下之用其道歲不過於一日尚猶偷惰如此况天下尊
君敬長能終日者乎是以朝廷時誅不順鄉里日起紛
争固當然也夫布衣匹夫始則用其道自達故化耕稼
為王侯化陶漁為公卿其變化不測若此然而一旦居
上位既不預興俯拜揖之事尚不能素嚴有司時閱其
威儀乎嗚呼則蛻謂王公大人耆(集作耄)老衰罷固當然
也然而有擎跽稽首於髠褐之前畏敬戒慎有終日不
敢嗜酒肴不敢近妾婦者其於誣惑之道尚能去其情
自化之術則不能一日勤其容唯王公大人無慙髠褐
乎髠褐尚能自大其法王公大人反以其道信之乎即
其奉髠褐能速化其耕稼陶漁者則髠褐者可以有土
地而制王公大人矣是不知升乎科者不由夷狄言遷
乎資者不由髠褐援(集作授)昭昭然柰何哉抑不知孔子
之道如商君乎以其法自弊也伏惟閣下務速有司按
諸禮圖脩其器服戒將事而隳(一堕)作者時訓習之毋使
每歲臨事而墮其容幸甚幸甚蛻冄拜
移史舘書
蛻早懷忿懥常有所欲言而卒不得發今雖蠱惑病妄
(集作忘)猶將自復其意况逢足下以中正許身以仁義自
任者乎伏以釋氏之疾生民也比虞禹時曷常在洪水
下比湯與武王時曷嘗在夏政商王下比孔子孟軻時
曷常在禮崩樂壊楊墨邪道下然而聖主賢臣欲利民
而務其民害如此其勤也今釋氏夷其體而外其身反
天維(集作性)而亂中正(集有者字)自晉以來相率詭怪而往之
半天下而化其衣冠苟未往者不其(集作自)欺亦不資其
生矣聖人之教棄不相守幾數百年唐初有天下以為
刑政禁民乘間作詐偽以欺刑政果所不能公禁之也
故&KR1051;護其事以愚其民為殃罪疾苦随所作詐偽而及
諸身也其(集作是)欲教化因(集作固)天下之心以助行政教
化之一道耳今天子聦眀以為中正衣冠之所棄則刑
政教化亦無所取故絶其法不使汙中土未半年父母
得隸子夫婦有家室是以復出一天下(二字集作家)也僕故
謂其功業出禹湯武王孔子孟軻之上萬萬不類然而
洪水開則有禹貢商周平亂則有誥誓孔子孟軻則至
今歌誦之足下以文用於時為百家所託善惡焉其不
為則已若為之斯其時也勿疑夫立言者不惟能言亦
欲言得其時得其時不汙若奚斯史克者也無其時雖
多述前事猶有譏焉僕早傳古學身處草野知其時而
無位敢言又竊見足下未有其意故以移云(集作私焉)
復友生論文書陸龜蒙
辱示近年作者論文書二篇使僕是非得失於其間僕
性雖極頑冥亦知惴息汗下見&KR0008;訶之甚難招怨(文粹作禍)
患之甚易也况僕少不攻文章止讀古聖人書誦其言
思其行道而未得也每㴠咀義味獨坐日昃案上有一
杯藜羹如五鼎七牢饋於左右加之以撞金石萬羽籥
也未嘗干有司對問希品第未嘗歷王公丐貸飾車馬
故無用文處江湖間不過美泉石則記之聳節㮣則傳
之傷(集本文粹作觸)離會則序之值巾壘則銘之簡散誕放(集本)
(文粹作澹誕)無所諱避又安知文之是歟非歟生過聽(集本文粹)
(有德字)我太甚苟嘿嘿不應非朋友切切偲偲之義也故
扶病把筆述一道論文書曰(七字集本文粹作一二論之曰)我自少讀
六經孟軻揚雄之書頗有熟者求文之指趣規矩無出
於此及子史則曰子近經經語古而微史近書書語直
而淺所言子近經近何經史近書近何書書則記言之
始也史近春秋春秋則記事之史也六籍中獨詩易象
與魯春秋經聖人之手耳禮樂二記雖載聖人之法近
出二戴未能通一純實故時有齟齬不安者盖漢代諸
儒争撰而獻之求購金耳記言記事參錯前後曰經曰
史未可定其體也按經解則悉謂之經區而别之則詩
易為經書與春秋其(集本文粹無其字)實史耳學者不當渾(集本)
(文粹作混)而言之且經觧之篇句名出於戴聖耳王輔嗣因
之以易為經杜元凱因之以春秋為經孔子曰學詩乎
學禮乎易之為書也原始要終知我以春秋罪我以春
秋未嘗稱經稱經非聖人之旨也盖出於周公謚法經
緯天地曰文故也有經書(集作致)有緯書聖人既作經亦
當作緯譬猶織也經而不緯可成幅乎緯者且非聖人
之書則經亦後人強(集本文粹無強字)名之耳非聖人之旨眀
矣苟以六籍謂之經習而稱之可也指司馬遷班固之
書謂之史何不思之甚乎六籍之内有經有史何必下
及子長孟堅然後謂之史乎孔子曰吾猶及史之闕文
也又曰質勝文則野文勝質則史又曰董狐古之良史
也此則筆之曲直體之是非聖人悉論而辨之矣豈須
班馬而後言史哉以詩易為經以書春秋為史足矣無
待於外也謂經語古而(集本文粹有皆字)微則易曰履霜堅冰
至初筮告冄三瀆瀆則不告苦節不可貞之類果純古
而微乎謂史語直而淺則春秋書考仲子之宫初獻六
羽及齊師戰于乾時我師敗績辛巳有事于太廟仲遂
卒于垂壬午猶繹萬入去籥之類果純直而淺乎經不
純淺又可見也言文之不可立諭則曰春秋不當言無
使滋蔓又云春秋舉軍旅會盟豈非叙事耶引左氏傳
語徵左氏叙事悉謂之春秋可乎春秋大典也舉凢例
而褒貶(文粹有之字)非周公之法所及者酌在夫子之心故
游夏不能措一詞若區區於叙事則魯國之史官耳孰
謂之春秋哉前所謂自(集有小字)讀六經頗有熟者求文之
指趣規矩不出於此妄矣又一篇曰某文也某辭也文
既與辭異是文優而辭劣耳易之翼曰繫辭(文粹無此四字)繫
辭曰齊小大者存乎卦辨吉凶者存乎辭故卦有小大
辭有險易又曰觀其彖辭則思過半矣易之辭非文耶
書載帝庸作歌臯陶乃賡載歌又歌五子之歌皆辭也
書之辭非文耶屬辭比事春秋教也春秋之辭非文耶
禮有朝聘之辭娶夫人之辭樂有登歌薦辭禮樂之辭
非文耶法言曰往者(楊子作古者)楊墨塞路孟子辭而闢之
廓如也孟軻之辭非文耶太玄曰玄(集本文粹無此二字)之辭也
沉以窮乎下浮以際乎上揚雄之辭非文耶是知文者
辭之緫辭者文之用天之將喪斯文也天之未喪斯文
也不當稱辭吉人之辭寡躁人之辭多不當稱文文辭
一也但所適者(集本文粹無者字)有宜耳何異塗云云(文粹作云之)
哉又曰聲病之辭非文也夫聲成文謂之音五音克諧
然後中律度故舜典曰詩言志歌永言聲依永律和聲
聲之不和病也去其病則和和則動天德感鬼神反不
得謂之文乎猶繪事組繡中有精觕耳大凢辭(集本文粹作觧)
人之說不敢避墉垣(集本文粹無此字)援膚(集作背)瓜而自矜於
堂奥心府也要在引學者當知之(集作是)事以眀之而已
矣師道不行後生多泥(泥作從遊)於所習有䧟而溺者力能
援之可也如或(文粹作其)不同請觀過而後罰
請韓文公配饗太學書皮日休
於戱聖人之道不過乎求用用於生前則一時可知也
用於死後則萬(集本文粹作百)世可知也故孔子之封賞自漢
至隋其爵不過乎公侯至於吾唐乃册王號七十子之
爵命自漢至隋或卿大夫至於吾唐乃封公侯曾參之
孝道動天地感鬼神自漢至隋不過乎諸子至于吾唐
乃旌入十哲噫天地久否忽泰則平日月久昏忽開則
眀雷霆久息忽震則驚雲霧久鬱忽廓則清仲尼之道
否於周秦而昏於漢魏息於晉宋而鬱於陳隋至乎(集本)
(文粹作過于)吾唐萬世之憤一朝而釋儻死者可作其至可
知也今有人身行聖人(集有之字)道口吐聖人(集有之字)言行如
顔閔文若游夏死不得配食於夫子之側吾(集本文粹作愚)又
不知尊先聖之道也夫孟子荀卿翼傳孔道以至于文
中子之末降及貞觀開元其傳者漓其繼者淺或引刑
名以為文或援縱横以為理或作詞賦以為雅文中之
道曠百祀而得室援者唯昌黎文公之文蹴楊墨於不
毛之地蹂釋老於無人之境故得孔道爣(集本文粹作巍)然而
自正夫今之文人(集無人字)千百士之作釋其卷觀其詞無
不俾造化補時政繄公之力也公之文曰如(集本文粹無如字)
僕自度若世無孔子僕不當在弟子之列以日休度之
(集本文粹無此五字)設使公生于孔子之世公未必不在四科焉
然國家以二十一賢者(若左丘眀卜子夏公羊高穀梁赤伏勝高堂生戴聖毛公孔安國)
(劉向鄭生杜子春馬融盧植鄭康成服慎何休王肅王弼杜元凱范寗等是也)代用其書垂于
國胄並配饗於孔聖廟堂者其為典禮也大矣美矣苟
以大用其書不能以釋聖人之辭箋聖人之義哉况有
身行其道口傳其文吾唐以來一人而已反(集本文粹無反字)
不得在二十一賢之列者(集本文粹無者字)則未以乎典禮為
備也(集本文粹無也字)伏請命有司定其配饗之位則自兹以
後天下以文化者未必不由夫是也
請孟子為學科書
聖人之道不過乎經經之降者不過乎史史之降者不
過乎子子不異乎道者孟子也捨是而(集本文粹無而字)子者
不斥(文粹作戾)乎經史又率于子者則聖人之盗也夫孟子
之文粲若經傳天惜其道不燼於秦自漢氏得其書常
置慱士以專其學故其文繼乎六藝光乎百氏真聖人
之微旨也若然者何其道曄曄於前而(集本文粹無而字)其書
沒沒於後得非道拘乎正文極乎奥有好邪者憚正而
不舉嗜淺者鄙奥而無稱耶盖仲尼愛文王(句)嗜昌歜
以取味後之人將愛仲尼者其嗜在乎孟子矣嗚呼古
之士以湯武為逆取者其不讀孟子乎以楊墨為達智
其不讀孟子乎由是觀之孟子之(集本文粹無之字)功利於人
亦不輕矣今有司除茂才眀經外其次有熟莊周列子
書者亦登於科其誘善也雖深而懸科也未正夫莊列
之文荒唐之文也讀之為方外之士習之可以為鴻荒
之民有能汲汲以救時補教為志哉伏請命有司去莊
列之書以孟子為主有能精通其義者其科選視眀經
苟若是也不謝漢之博士矣既遂之如儒道不行聖化
無補則可刑其(文粹作於)言者
移成均博士書
夫居位而愧道者上則荒其業下則偷其言業而可荒
文弊也言而可偷訓薄也故聖人懼是寢移其化上自
天子下至子男必立庠以化之設序以教之猶歉然不
足士有業高訓深必詘禮以延之越爵以貴之俾庠聲
序音玲瓏於珩珮鏗訇於金石此聖人之至治也今國
家立成均之業其禮盛於周其品廣於漢其詘禮越爵
又甚於前世而未免乎愧道者何哉夫聖人之為文也
為經約乎史贊易近乎象詩書止乎刪禮樂止乎定春
秋止乎脩然六籍儀刑乎千萬世百王更命迭號莫不
由是大也其幽幽於鬼神其妙妙於玄造後之人苟不
得行(胡郎反)决句釋者猶萬物但被玄造之化者耶故萬
世但化而已不知玄造之源也夫六藝之於人又何異
於是故詩得毛公書得伏生易得楊何禮得二戴周官
得鄭康成槻(音規)其微言釽其大義幽者明於日月奥者
廓於天地然則今之講習之功與决釋之功不啻半矣
其文得不弊乎其訓得不薄乎嗚呼西域氏之教其徒
日以講習决釋其法為事吾之視太學又足為西域氏
之羞矣足下出文閫生學世業精前古言高當今洸洸
乎洋洋乎為諸生之蓍龜作後來之綿蕝得不思居其
位者不愧其道處其(習作於)職者不惰其業乎否則市大
易負乘之譏招詩人伐檀之刺矣奚不日誡其属月勵
其徒年持六籍日决百氏俾諸生於聖典也洞知大曉
猶駕車者必知康莊操舟者必知河海既若是矣執其
事業(集作業者)精者進而惰者退公者得而私者廢(集作廢之)非
惟大發於儒風抑亦不苟於禄位足下之道被於太學
也其利可知矣果行是說則太華之石峩峩於成均之
門者吾知不頌於他人矣足下聽之無忽日休冄拜
文苑英華卷六百九十
