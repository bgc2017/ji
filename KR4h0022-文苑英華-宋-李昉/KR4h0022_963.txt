文苑英華卷九百六十四宋李昉等編
婦人二
彭城公夫人爾朱氏墓誌一首
東平夫人李氏墓誌一首
李參軍妻張氏墓誌一首
館陶郭公姬薛氏墓誌一首
高明府妻宇文氏墓誌一首
崔主簿妻劉氏墓誌一首
節慜太子妃楊氏墓誌一首
彭城公夫人爾朱氏墓誌銘庾信
夫人爾朱氏河南洛陽人也若夫隂山表裏衝北斗之
機衡瀚海彌綸直西街之畢昴四時銜火燭龍開照地
之光六月搏風大鵬運垂天之翼由是奄有京縣遂荒
中土車書禮樂三王之損益可知將相公侯百代之山
河不殞祖敞隋儀同三司金紫光禄大夫岐同金申信
臨徐七州總管兵(集作藩)部尚書金(集作邊)城郡開國公天
列尚書之星地標光禄之塞出身萬里知吕岱之元勲
專命一方識劉弘之重寄父休最隋左千牛備身朝散
大夫齊王府司馬襲封爵金(集作邊)城公大夫稱伐諸侯
胙土淮仙致雨仍攀桂樹之山楚客臨風更入芙蓉之
水夫人玉臺貞氣金河仙(集作靈)液蔡中即之女子早聽
色絲謝太傅之閨門先揚麗則彭城公發源殷伯承家
漢相山川氣候彰白武於臯陶象緯休徵下蒼龍於曼
倩三星照夜佇稽鳴鴈之期七日秉秋坐薦飛皇之兆
夫人年甫十八遂歸於我巫山南眺逢暮雨於瑤姬華
嶽西臨降明星於玉女動合詩禮言成軌則晨昏展敬
事極於移天蘋藻挈誠義申於中饋女郎砧石響明月
而思秋風織婦(集作女)機牀聽寒蛩而催絡緯用曹大家
之明訓執宋伯姬之貞節加以心依八覺理會三空遊
智刃於檀林泛仙舟於法海幾神獨照點言象而無施
空有兼忘束筌蹄而不用人生天地壽非金石銀臺竊
藥想奔月而何年金殿(一作玉釡集作金釡)煎香思反魂而無日
以某年月日終于平康(集作原)里之私第越上元三年十
月二十日合葬于城南之畢原禮也齊侯寢側杜氏階
前對文王之畢原用周公之合葬偃松千古長無寡鶴
之悲文梓百尋還見雙鴛之集其銘曰
合葬非古周公所存死生千載棺槨雙魂野曠風急天
寒日昏煙霾杳嶂霧失遙村紀黃絹之碑表對青松之
墓門
伯母東平郡夫人李氏墓誌銘前人
夫人姓李氏隴西狄道人也自涼武昭王以後一門三
公為四海著族國史家諜詳之矣祖充穎後周大將軍
消州刺史流江郡公考玄明皇朝上儀同(闕)濟三州刺
史成紀縣男出入三朝剖符分竹秦隴河濟之地人到
于今稱之天下士大夫知與不知莫不想望其風采夫
人生而純深幼而恭敬長而敦睦成而和惠年及初䈂
甫歸於我執箕箒奉舅姑人不間於其娣姒妾媵之言
閨門之内穆如也故宗黨推其令問鄉閭以為美談東
平公守清白之基逢太平之日辟命交至聲聞於天制
(集作詔)徵尚書郎遷御史中丞出為棣曹恒常四州刺史
夫人輔佐君子聿修内政平旦纚䈂則有君臣之嚴沃
盥饋食則有父子之敬報友而行則有兄弟之道受期
必誡則有朋友之信其婦德也如此歴職中外聲名籍
甚和其琴瑟正其邦家者夫人與有力焉蓋嘗喟然而
言曰古者卿之内子為大帶命婦成祭服社而獻功可
不勖哉可不勖哉由是服澣濯之衣躬紡績之事筐筥
錡釡之器所以執其勞蘋蘩藴藻之菜所以明其德非
夫博文達禮貞婉聽從者孰能與於此乎及公乞骸告
老退歸初服夫人年踰耳順視聽不衰每獻歲發春日
南長至羣從子弟稱觴上夀者動至數十百(集無此字)未嘗
不勸(一作歡)言善誘借以温顔侃侃焉誾誾焉有孟母之
風焉有敬姜之誨焉維永淳元年秋八月旁死魄寢疾
彌留終於華隂之望仙里享年八十有一冬十一月一
日景辰遷窆於永豐鄉之平原從先兆也東平公撫存
懷舊用痛悼于厥心遠近咸集宗親畢會生榮死哀其
此之謂矣是日也皇太子監守長安炯忝為詹事司直
不獲就展(集作展哀)喪次陪奉靈輀敢薦李顒之文庶同潘
岳之誄嗚呼哀哉乃為銘曰
高岳之上浮雲翔兮函谷之外真氣揚兮建功北漠討
西羌兮受封南鄭家素昌兮於赫祖考為龍光兮牧州
典郡佩銀黃兮降生淑質秉禎祥兮苕華菊茂蘭若芳
兮我有懿德如珪璋兮求之卜筮鳴鳳凰兮君子至止
玉環鏘兮室家好合琴瑟張兮執其麻枲供衣裳兮羞
其饋食澄酒漿兮諸姑伯娣穆温良兮姨姒叔妹歡未
央兮公之出門牧守四方兮夫人之化德洋洋兮公之
告老返維桑兮閨門之内道彌彰兮正月上日南至長
兮子孫歡慶各稱觴兮宋公(集作云)孟母魯季姜兮匪怒
伊教由舊章兮方期高舉登紫房兮誰謂不宜(集作冥默)掩
玄堂兮肅肅松檟鬱成行兮沈沈厚夕(集作穸)終不暘兮
袁州參軍李府君妻張氏墓誌銘
陳子昂
夫人諱某清河郡東武城人(集有也字)昔軒轅錫胤&KR1249;矢崇
威畏其神者三百年得其姓者十四族金貂七葉漢天
子之忠臣鼎足三公晉武皇之名相孤卿玉帛世有其
庸曾祖某北齊大常卿徐兖二州刺史天人之禮位掌
於秩宗侯伯之尊寵優於露冕祖某隋汾隂壽春陽城
三縣令襲公侯之瑞屈銅墨之班士元非百里之才太
丘有三台之望父某唐戶部侍郎復亳建三州刺史尚
書北斗始贊於南宫方岳專城終榮於獨坐夫人即刺
史(集作使君)之第若干女也稟柔成性藴粹含章承禮訓於
公宫(集作庭)習威儀於壼則夫其窈窕之秀燕婉(集作婉孌又作)
(婉&KR2016;)之姿貞節峻於寒松韶儀麗於温玉鉛華不御飾環
佩之容浣濯是衣勤黼黻之彩自作嬪於君子主中饋
於家人三千之禮不違九十之儀無慝至乃恭於奉上
順於接下仁孝以承宗祀慈惠以睦閨門則雍雍蹌蹌
必由其道矣嗚呼府君不造遘此閔凶中年不淑(集作圖)
早世而殞青松摧折哀斷女蘿之心丹節(集作桂)孤高終
守栢舟之誓而府君食先人之德無厚生之財夫人徇
黔婁之貞闕丹臺之産孀居永日(一本作歲)蓬首終年處貧
素而彌堅保幽芳而不昧始府君之逝有四子焉少遭
罔極之哀未奉過庭之訓夫人保持名教終始禮經既
勖之以義方又申之以遠大皆能率由慈訓克荷家(集作)
(嘉)聲箕裘之業載隆燕翼之謀不隕非夫淑明賢德(集作)
(懿)聖善温良崇婦道之深規弘母儀之至範孰能昭宣
令聞若此(集作斯)之盛哉彼蒼不忱殱我眉壽春秋若干
載初元年月日遘疾終于洛州某里之私第嗚呼哀哉
夫人令儀有穆惠問無喧敦雅志于詩書婉娩(集作嫺)情
于琴瑟若乃姆師酒食之儀女工纂組之繁莫不總制
清衷弘宣懿則茂蘋蘩之雅韻(集作訓)叶沼沚之芳猷雖
古稱敬姜詩云淑女論容比德殆無以過穠華不居松
扄永閟嗣子某等悲摧欒棘思結寒泉永惟同穴之儀
仰遵歸祔之典以大周天授三(集作二)年二月日朔祔于
(集作於)袁州府君之舊塋禮也合葬非古奉周公之儀墓
而為墳宗仲尼之訓嗚呼鴛鴦之樹𦕈泣於松楸鼓吹
之山緬然於丘隴原陵何代銘誌無文有哀黃鳥之詩
遂勒青烏之兆銘曰
詩云淑女君子好逑(集作求非)懿哉令德嘉儀聿修温容玉
映峻節松楸妙心彤史潔志玄猷昭宣壼則惠穆蘋洲
共伯早逝貞姜獨留焭居蓬首哀深栢舟彼蒼不愸此
夜長幽懷南風之吹棘相(集作想)北山以同丘青春兮白
日獨昭昭以悠悠
館陶郭公姬薛氏墓誌銘前人
姬人姓薛氏東明國王金氏之胤也昔金王有愛子别
食於薛因為姓焉世不(集無此字)與金氏為姻其高曾皆金
王貴臣大人也父承(集作永)沖有唐高宗時與金仁(旴本作仙)
問歸國帝疇厥庸拜左武衛將軍姬人幼有玉色發於
穠華若彩雲朝升微月宵映也故家人美之少號仙(集作)
(人字)子聞嬴臺有孔雀鳳凰之事瑶情悦之年十五大將
軍薨遂剪髮出家將(川本無將字)學金仙之道而見寳手菩
薩靚(集作靜)心六年青蓮不至乃謠曰化雲心兮思淑貞
洞寂滅兮不見人瑤草芳兮思氛氲(集作芬蒀)將奈何兮青
春遂返初服而歸我郭公郭公豪蕩而好奇者也雜佩
以迎之寳琴(集作瑟)以友之其相得如青鳥翡翠之婉孌
矣華繁絶(集作艷)歇樂極哀(集作悲)來以長壽二年太歲癸
巳二月十七日遇疾卒(三字集作遇暴疾而卒)於通泉縣之官舍
嗚呼哀哉郭公怳然猶若未亡也寳珠以含之錦衾而
舉之故園(集作國是)途遙言歸未迨留殯於縣之惠普寺之
南園不亡貞也銘曰
高丘之白雲兮願一見之何期哀淑人之永逝滅(集作感)
紺園之春時願作青鳥長比翼魂魄來兮(集作歸來)遊故園
陳州苑丘縣令高府君夫人河南宇文氏墓誌
銘前人
夫人諱某河南郡人也昔吾君夏后氏之子霸有幽都
皇運北興鼎國(旴本作圖)南起開寳符而帝天下撫璿璣而
主中國則後周之受命武帝之雲孫夫人四代祖也曾
祖某失周子之封亡山陽之國雖在(集作存)天子之胤已
是(集作類)咸陽布衣植德早夭祖某隋朝官資至(集無此二字)
灃州灃陽縣令父某龍州司法皆承家席寵世有令名
夫人賁穠華襲繁祉崇徽蕙穆秀色苕榮自于幼年有
令儀也十四適于高府君夫其温慈惠和忠信肅穆(集作)
(信肅修穆)行有法度動有禮經嚴恪以理家人僴(集作&KR0570;)瑟以
和君子則以(集作巳)含乎光大矣若乃宗廟哀敬仁孝也
娣姒祗和謙順也蠲潔酒食婦儀也黼黻玄黃女工也
弘此四德而務六親鞶帨以文之雜佩以發之猗可以
作範母儀昭宣壼則矣至於訓子以睦教女以順愛下
以慈與人以讓外以贊府君之德内以光中饋之政皆
日聞其進不見其退也嗚呼仁而不壽生而(集作也)永終
永淳元年某月遇疾終於(集作于)苑丘縣之官舍時年二
十七嗚呼哀哉高府君尋以公(集無此字)事罷職山塋未卜
旌旐來歸府君思北海之魂留東園而殯日月遂往九
歲于茲府君乃(集作方)崇樹先塋增封舊域以大(集無此字)周
天授三(集作二是)年太歲辛夘二月癸夘啟殯于(集作於)東園
遷祔於洛州某原禮也哀哉夫人雅有高行終而不忘
以為厚葬非禮也是以珠玉不飾塼瓦是藏高府君聿
遵其志率以薄葬於戲非古之明德淑女金玉其光孰
可(集無此字)以躋之吾忝門閭之賓覩其家道矣雍穆懿鑠
實有清風故叙之而未充德也銘曰
夭夭桃李有花兮灼灼淑人宜家兮修睦婦道不譁兮
窈窕嬪儀孔嘉兮何榮采之方茂兮而云落兮吁嗟(集作)
(而云亡兮咨嗟)
司屬主簿博陵崔訥妻劉氏墓誌銘
張說
夫人劉氏其先彭城人也隋毗陵郡通守字(集無此字)予將
之曾孫唐滁州刺史德祖之孫汾陽(集作州)刺史延嗣之
女子(集作也)昔武子處秦厥初命(集作令)氏元王國楚是為
昌族盛德之門龍驥接彩世禄之胄龜虎聯華夫人璇
室載蘭蕙林層秀喈喈黃鳥豔豔清月(集作明)明詩說禮
(集作聞詩聞禮)竊比諸生茂行淵心實稱士母(集作女是)及鳳飛啟
繇夫婦盡琴瑟之和鷄鳴咸纚舅姑移橋(集作喬)梓之敬
友愛洽乎姒媦任恤周乎姻戚豈惟禮備澄羃工深機
杼固以能循法度宜其室家矣年若干以大定元年七
月某日寢寐(集作疾)而卒粤二十九日某辰假葬於某里
夫國喪賢嬪家亡淑媛母氏垂白殞(集作殯)奮所懷稚子
始孩剪(集作翦)焉無恃(集作倚)嗚呼天道輔仁人道與順眷
茲七德不遐三壽何哉報應之理豈神食所(集作其)言脩
短之期將事歸於命外姻畢萃累歎不足夫人即吾姨
也今薄譔素履永刊幽石國史之外有美存焉其銘曰
崔實齊胄劉亦漢宗崇其顯媾望乃偶(集作偶族)雙閫闈是
穆饋奠斯恭貞歌浮漢孝室洄(集作洞)江珪璋其節桃李
其容宜享偕老胡寧鞠凶朝槿飛陌春蘿墜松夫傷子
慕去此何從百歲之後魂兮合封
節慜太子妃楊氏墓誌前人
開元十有七(集作五)年二月癸未中宗節慜太子妃楊氏
薨於京師太平里第之内寢越五月景申詔葬於新豐
之細柳原黃陵不從古之道也嗚呼哀哉妃氏之先代
居河華赤泉啟國清白傳家東都之公胄西晉之后族
高祖士達隋開府納言天授中以孝明高后(集作氏非)之父
追封鄭王贈太尉曾祖緘隋符璽郎抗節王充朝廷旌
載(集作聖朝旌義)贈靈州刺史祖全節左内率贈魏州刺史考
知慶千牛豹韜二將軍若夫軒冕王官同許史之繁漢
婚姻帝室比姜姞之宜周是故二華降靈五河飛譽拜
玉册於文廟儷金璽於青宫入參視膳之儀出友元真
之樂禮陪璽館祭服始於北郊詩贊鵲巢王化終於南
國豈知言(集作諫)違鬭水神往邙(集作郎)山七日之望不歸
千秋之言何及於是視身知苦幽探白馬之偈覺心等
空坐證青蓮之葉久以橋(集作喬)木無怙栢舟早誓棣華
(集作萼)先落聖善相依䦱門正家稱未亡而全禮高堂終
養不勝哀而遂絶此又禮外之禮孝中之孝者也初上
在東宫時妃有女弟選為良媛生忠王卜者曰不宜養
爰自襁褓命妃舉字(集作之)及開元正位良媛為嬪而卒
妃之視忠王也隠儭之訓誨之竭從母之仁慈倍猶子
之珍愛忠王之託妃也敬愛焉聽順焉生盡因心之樂
没過如母之慼且夫慈懋鞠育孝思顧復仁叶恩親愛
備恭睦成天下之百行致生人之五福斯蓋皇極之端
國風之首者矣湖陽王當小宗之祭(集無此二字非)元妃之喪
故喪挾兩(集作二)孤而祭殷二國何必鼓吹山上遙傳慈
母之名石闕廟中獨立少姨之像史官承詔勒銘沈碧
詞曰
太華北足長河東肘總粹隂靈妃德儲后嗚美玉佩烱
光金鈕貴嬪長姨寵王從母永訣上賓死孝哀親顧懷
孺子忍别天人昔貞萬國今撫百神泉燈我夜宫樹他
春陵(集作陸非)麥秀兮漸漸隴月生兮纖纖霸岸(集作玄灞)去兮
無還日青門絶兮不(集作無)可曕石獸澁(集作古)兮綠苔黏
宿草殘兮白露霑園寢閉兮脂粉膩不知何人兮開鏡
奩
文苑英華卷九百六十四
