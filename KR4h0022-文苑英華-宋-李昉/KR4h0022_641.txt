文苑英華卷六百四十二宋李昉等編
進貢下
進金花銀櫻桃籠等狀一首
進白蕉狀一首
進娑羅樹枝狀一首
進古銅器狀一首
進金盞并甕子狀一首
進甆器狀一首
進馬狀一首
進異馬駒狀
進白兔狀二首
進鷹狀三首
進䨇鷄狀一首
進白雀狀一首
進金花銀櫻桃籠等狀令狐楚
右伏以首夏清和含桃香熟每聞採擷須有提携以其
鮮紅宜此潔白前件銀籠并煎茶具慶等羡餘舊物銷
鍊新成願承薦寢之羞敢效梯山之獻其通犀瑇瑁上
藥等買並依價採皆及時誠非珍竒恐要聚蓄勤奉丹
欵不敢不進
進白蕉狀令狐楚
右伏以半夏欲生正陽初王將勝時熱在新其衣前件
白蕉先時織成依價市得光雖讓雪疎不礙風願充當
暑之服爰申任土之貢干冒宸聰無任戰汗
進娑羅樹枝狀張謂
右所管四鎮境天竺山壓枝(一作祗)園國有拔汗那最為
密近乃(一作木)有娑羅樹特稱竒絶不庇凡草不棲惡禽
聳幹無慚於松栢(一作杓)成隂不愧於桃李但以生非得
地譽絶因人榮枯長在於異方委棄不聞於中土陛下
高視三代横制四夷威信浹於君長仁惠沾於草木前
件樹枝臣去載已進訖臣伏以凡遵播殖貴以滋多今
屬陽和之時願助生成之德近差官於拔汗那計會又
採前件樹枝二百莖並堪進奉如得託根長樂擢穎建
章布葉垂柯隣(一作連恐非)月中之丹桂連枝接影對天上
之白榆於物無遺在人知感謹差軍將李滔押領赴京
賀衢州進古銅器狀張九齡
右伏見衢州所進瑞魚銘等神物環竒形製純古魚為
龍象既章受命之元銘作龜文更表錫年之永河圖舊
事無以加之臣升(集作叶)贊休明屢承福應恭惟拜慶倍
百恒情伏望宣付史館傳之不朽無任喜躍之至
進貢扶風縣平地穿得金盞二枚并甕子一枚
狀于公異
右臣得所由狀送前件物至臣所者輙令瑩拭非是常
珍宜在昇聞輙敢上獻隂陽造化神妙潛功羣生既偶
於昌期靈貺豈私於聖德伏惟皇帝陛下化通玄默躬
贊昇平神功所以服不庭大孝所以尊清廟故天惟儲
慶雲物表瑞於非煙地不韜珍寶玉騰光於内府陛下
方弘至道爰紀殊祥仰聖德而彌高在天心而難讓至
如此寶安敢無言觀其形製標竒非一時之物精輝旁
射逾百鍊之珍臣輙比擬他金光芒獨映求之故事未
或前聞表孝通誠美已彰於盈缶徵神錄異慶常美於
化鈞况其賦質堅剛銷形盞斝膺大雅獻酬之用告太
平歡樂之符時佇休明潛躍久同於瓦礫道合交泰成
器堪佐於罇罍况因封管而生似表微衷而獲儻從殊
貨是更褒揚必取類於金堅至遂成於家寶期於銘刻
傳在子孫長承聖主之恩使效微臣之節
代人進甆器狀(甆器若干事)柳宗元
右件甆器等並藝精埏埴制合規模禀至德之陶蒸
自無苦窳合太和以融結克保堅貞且無瓦釜之鳴
鳴是稱土鉶之德器慚瑚璉貢異砮丹既尚質而為先
宜當無而有用謹遣某官某乙随狀奉進謹奏
進馬狀元稹
同州防禦使供進烏馬一疋八歲堪打毬及獵右臣竊
聞道路相傳車駕欲暫遊幸温湯未知虛實者臣職居
守土侍從無由(集作因)羡魏闕之埃塵猶随日御恨新豐
之鷄犬亦聽車音目斷魂消形留神往幸又得進奏官
狀知河中華州京兆府並於昭應排比進獻臣當州素
乏所出無以粗展丹誠臣既别受恩私又不合獨無壤
奠伏以前件馬北方正色東道竒蹤調習多時備諳材
力(集作色)解擊毬者每嘉其環回斗轉動可(集作必)惬心善
獵射者皆歎其度塹踰溝走不換足欲随正至獻賀竊
慮群衆混同徘徊顧瞻蓄銳斯久今者宸遊近甸帝降
靈泉施展是時戢藏何益伏望陛下揚鞭頓轡取騐其
馴良結尾絡頭試觀其神彩臣某深恩未報愚志空存
自慚駑鈍之姿莫展驅馳之效捫心戀主因馬喻身輕
冒天威無任戰汗其馬謹随狀進謹進
進異馬駒狀令狐楚
右臣得征馬使穆材狀謹具毛色如前者臣伏以行地
之用莫神於馬擅華名者則衆效竒質者甚稀伏惟陛
下廣大際天高明配日殊祥競發休祉荐臻前件馬禀
天駟之精體坤元之德毛拳惟細鬛赤而高尾掉肉而
蜿蟺額帶星而倜儻臣謹差虞候辛峻專往覆視俱如
前列峻云䨇瞳有耀四蹄如削宛然天産定是龍媒允
協建午之辰光昭太一之貺臣見今就太原府養調旬
月稍任行步即專陳獻謹差某官聞奏
為太原李說尚書進白兔狀(前篇作表非)
前人(貞元十二年)
右臣得嵐州刺史趙挺六月二十九日狀稱嵐州合河
縣太平鄉大慶村收獲前件白兔差行官李希林送到
者臣謹按瑞應圖曰白兔夀千年滿伍百則色白又曰
王者恩加耆老則白兔見臣伏以白為正色兔實仁獸
来皆有為(前篇作應)出必以時伏惟陛下聖夀無疆神功不
宰是故太隂精魄降以為瑞皓質玉立素毛霜垂清明
不讓於殷狼皎潔可齊於周鹿况村為大慶鄉號太平
無為而成不索而獲協元符之一氣彰皇德於千齡雖
標中瑞之科實應太廟之曲(前篇作典)臣忝守藩(前篇作方)鎮覩
兹休祥無任忭躍歡慶之至
此篇六百十二卷表門重出前已削去
同前
右貞元十二年六月嵐州刺史於州界太平鄉獲白兔
一隻臣已并圖進獻死(一作斃)於中路惜其誕生靈質不
達明庭誠意所求禎祥荐至今又得狀宜芳縣孝義鄉
百姓王貞收得前件白&KR0693;送到者臣謹按瑞應圖云王
者仁及鳥獸則白兔見臣伏以免之為獸毚狡者多獸
之有毛龐雜者衆臣觀前件兔皓然養素恬爾守柔處
群萃以自殊抱貞明而不汙皎如疊雪燦若凝霜克生
孝義之鄉實表中和之化伏惟皇帝陛下恩覃動物澤
及毛群方宏三面之仁果應千齡之瑞若非上天慈惠
下土清平則安得四年之中再見其地信可以摛皇上
之懿德薦臣子之明誠昭彰可徵肸蠁如荅臣覩兹潔
朗宛在封疆踴躍欣歡實倍恒品謹遣某官并圖随狀
奉進
為易定張令公進鷹籠狀鄭絪
右件鷹臣去秋来頻令入草一一揀擇皆有所能試其
摶擊下韜必中伏以上囿五方固多殊異之選下土一
物實表臣子之誠敢望備羽獵於長楊從蒐狩於天仗
輕瀆旒扆無任屏營之至
進白鷹狀張謂
右臣管内大小鷹娑羅山採得前件鷹簡擇並堪進奉
特禀異氣挺生殊姿頭圓頂平臆潤脛短丹目時轉志
凌雲霄花毛始齊色淨霜雪既拔竒而賞異實超等而
殊倫但四鎮川原千里砂磧草木既少禽獸亦稀礪志
(疑)爪距調其羽翮徒有願於擊摶竟無階於效用今寒
風凛冽殺氣嚴凝萬乘時廵六龍冬狩出樊籠之地登
校獵之場必能随人指蹤驅御苑之狐兔順時行令逐
禁林之鳥雀物性有適天心所知
進異鷹狀令狐楚
右臣所管採捕得前件鷹兩翅齊肩䨇翎對㩳雖非神
俊稍似瑰竒以臣微誠輙敢陳獻風霜之後儻或得用
於三驅鳥雀之中曾冀成名於一擲干冒宸扆無任戰
越
同州進䨇鷄等狀元稹
同州防禦使供進鳥鶻并䨇鷄共四聯右臣當州元和
十五年奉宣令採䨇鷄五聯各重四斤頻年採取一聯
不獲自臣到州詢問採捕人等皆云二十年前採得一
聯䨇鷄爾後不曾採得昨旬日之内併獲兩聯斤兩輕
重稍符詔旨况浚郊初啓既已大剪豺狼鷙鳥自来可
以助清裊獍臣所以恨身無羽翼不獲陪奉屬車擒狡
兔之根源破狐狸(集作妖狐)之群黨臣某無任忘軀思奮覩
物感恩之至謹遣某官某乙随狀奉進謹進
為政事進白雀狀蘇頲
右巢於黃門外雀過官廰事丹眸瑩徹明若流珠嘉毳
鮮華光如藴玉臣等謹按瑞應圖白雀主鐡劵隂之精
也不来則國無俊嗣伏以清宫踐位慶重離於上天黃
閣曾巢屬五瑞於明日固以事優御符聲高作頌臣等
叨陪近侍喜萬恒情無任忭躍之至
文苑英華卷六百四十二
