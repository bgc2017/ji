文苑英華卷五百七十七宋李昉等編
文官讓官
代王尚書讓官表二首
為李景諶讓天官尚書表一首
讓地官尚書表一首
為歐陽通讓夏官尚書表一首
為楊執柔讓夏官尚書表一首
為歐陽通讓司禮卿表一首
為司禮武卿讓官表一首
為崔神基讓司賓卿表一首
為司刑袁卿讓官表一首
為司農李卿讓官表一首
為宗楚客讓營繕太監表一首
為王遺恕讓殿中少監表一首
為第十舅讓殿中監兼仗内閑廐表一首
讓麟臺少監表一首
為田歸道讓殿中監表一首
讓成均祭酒表一首
自内史再讓成均祭酒表一首
讓吏部侍郎表二首
代王尚書讓官表闕名
臣某言臣聞綆之短者無以汲深馬之疲者無以致遠
臣實凡淺素乏器能爰自效官累蒙驅策服勤中外三
十餘年始奉將作遽加節制叨尹京觀之任兼副八座
之權空勵駑鉛竟無補裨陛下寬其罪戾特見優容尚
列周行更升榮級臣以殿中監依前檢校刑部尚書未
經數月又集賢待制豈臣才能及此皆是明主曲成感
戴殊私不忘寢食誓將竭節以報國恩而去歲已來累
癭沉瘵形神久殆筋力漸微在暇日多朝天未克顧惟
所職倍益兢惶地近(一作邇)宫闈事繁供應統茲六尚之
務不可一日缺人以臣之曠所害尤甚雖欲匍匐就列
支持守官力所不任難於自勉伏乞矜臣不逮許停此
官在臣血誠實惟志願無任懇迫之至
第二表
臣某言臣聞為臣事君貴於無隱情有所切必以上聞
(一作言)苟易茲道即非盡節臣以衰憊形貌支離自冬徂
春心勞力竭竊料旬月之内未能趨拜闕庭殿省務殷
實憂廢失昨以所瀝上請乞罷此官天路高深未能允
納伏覿墨詔冰炭交懷且人之立身大抵榮祿蓋有欲
之而不得未有得之而願辭今臣務摠六尚位雄九列
往來中禁輝映當朝在臣私門實深慶幸若力能奉職
智可效官豈敢罔冐天聽堅為飾讓推之物理況見愚
衷又臣疇昔之志每懷勤恪比雖綿惙倍益殷憂小有
供擬盡關心慮以茲重困轉覺疲羸伏乞天慈察臣不
逮儻獲免所職俯救沉疴生成之恩無以堪比無任懇
迫之至
為李景諶讓天官尚書表李嶠
臣景諶言伏奉恩制以臣為天官尚書寵命載臨震悸
交集鞠躬自&KR0804;屏營無措臣景諶誠惶誠恐頓首頓首
死罪死罪臣聞俊乂在官百揆所以時叙名器妄假九
流於是咸曠事關隆替義難忝越臣才疎行缺學淺智
空十舍無千里之資一經乏三冬之教(一作效)徒以遭逢
昌運始因藉時(一作集來)幸雨露(一作雲雨)之曲成遇山川之廣
納遂得差肩冕笏比跡流品出入臺省周旋階闥鏘金
鳴玉坐榮枯朽擊水摶風顧慙腹背自忝司衡鏡亟易
(一作積)星灰雖智力已窮而清通未效朱紫多紊涇渭莫
辨宜其抵罪觸網稍清官謗翻乃假寵增服更垂天奬
是用荷恩内訟以榮為憂且夫八座位隆五曹望重典
南宮之喉舌象北斗之樞機式資藻鑑奚綜賓實自非
孝先亮直彦輔公忠(一作恕)山濤之簡靜篤素顧譚之心
精體密何以對揚天哲厭塞人望顧斯政本實總國彛
豈臣庸愚所堪尸忝伏願廻光寢照返汗收恩察臣由
衷之請矜臣陳力之議則朝端允穆天下至公四始輟
在梁之譏六爻無負乘之累矣無任慙懼之至謹詣朝
堂奉表以聞其所讓人具如别狀臣景諶誠惶誠恐頓
首頓首死罪謹言
讓地官尚書表
臣某言伏奉制旨以臣為地官尚書無涯之恩忽降霄
極非據之惕坐驚魂宇臣某誠惶誠恐頓首頓首死罪
死罪臣少無奇志長乏異能短步非疾於驊騮翾飛自
同於燕雀逢聖神之再造屬天地之兼容鄭璞齊竽竊
混聲價秦冠漢綬叨踐名級步鴛池之清切陟鸞渚之
便番出入五臺周旋三閤行膺負璽之任遂服專車之
寵萬幾損益蔽於庸陋之心百揆謨猷滯於膏肓之疾
爰發皇揆特留宸眷假優閒之秩雖入杏壇參翊亮之
謀尚和梅鼎徒延舟楫之舉竟微股肱之效挈瓶之智
患在於空虛瞰室之災懼深於盈滿方陳骸骨之情遽
荷雲霄之命負乘之責前謗未除忝越之譏後恩仍及
還振蜉蝣之羽欲參龍鳳之行赤紱妨賢物知不可素
食得位臣亦胡顔况八座樞機五曹要劇上儀七星之
象旁理萬邦之教自非元凱之明允忠肅陳韓之敦樸
淳深將何以釐正版圖擾安邦國臣之淺狹誠則貪叨
朝有典章敢叨(疑)非望伏乞廻乾坤之曲澤收雨露之
殊私廣訪訏謨詳求棫樸更引食場之彦俾臨均土之
司則受任得才無愆振鷺之美官方有序不失貫魚之
次無任慙悚之至謹詣朝堂奉表陳請以聞臣所讓人
别狀封進臣某誠惶誠恐頓首頓首謹言
為歐陽通讓夏官尚書表
臣通言伏奉恩制以臣為夏官尚書非常之恩忽萃庸
朽顧匪服而增靦奉如絲而自失臣通中謝臣聞思皇
多士必求於俊乂惟帝念功不寄於庸保臣識量凡淺
志業空廢乏刀筆之吏能無俎豆之經術徒以積勞為
忝久宦成資承日月之末光霑雨露之弘貸丈二之組
每慙於假竊尺一之制更奬於庸微俛仰慙惶屏營反
側夫以天臺峻密帝猷殷曠端揆隆於八座樞衡總於
萬幾非夫賢才孰能綜理况周官司馬有甲兵之職漢
服珥貂兼喉舌之任歴觀前載此選尤難安可以樗櫟
散才瓶筲小器比德陳劔差蹤鄭履豈無慙於謬寵實
有懼於妨官今聖歴惟新王化資始天工其代帝難所
急伏願特寢過恩旁求實用塞多幸之路開至公之道
則巨鱗縱壑朝有得賢之頌惟鵜在梁臣無濫官之責
無任慙懼之至謹詣朝闕奉表陳請以聞
為楊執柔讓夏官尚書表
臣執柔言伏奉恩制以臣為夏官尚書光寵載臨震悸
交集臣某誠惶誠恐頓首頓首死罪死罪臣學無所成
志不及遠徒以憑托霄漢接南陽之近親感會風雲附
西京之外戚遂得叨恩藉幸服冕乘軒將鷰雀而同化
共鸞鳳而並翼自升榮軒闥接武卿士徒參河海之象
竟乏涓塵之效竊位妨賢自甘屏黜循涯揣分敢希超
奬而聖造不貲天波累洽仍降非常之澤更申踰等之
命豈惟連芳八座上比七星固亦分職五曹專司九法
昔虞登百揆命喉舌之官晉簡庶寮崇元凱之秩自時
厥後此選尤難自非宿望通才高賢舊德何以别邦國
之大典膺腹心之重寄臣尸忝無成實彰於既往朽劣
不逮難冀於將來雖輸報有心而勉勵無術寧敢自安
時謗屢玷國猷陛下綜理機衡搜擇才俊而至公之道
未廣於翹薪則哲之明近謬於庸菲恐人物鮮體衣冠
失望伏乞暫回冲鍳俯絶過恩更弘尚德之舉不失能
官之授則濟濟庶寮自有悦於多士區區庸鄙儻無譏
於候人不任慙懼之至謹詣朝堂奉表以聞謹言
為歐陽通讓司禮卿第二表
臣通言臣受恩怖懼已薦欵誠而還旨綢繆未垂矜亮
俯仰跼蹐心魂震蕩臣通誠惶誠恐頓首頓首死罪死
罪臣學藝雙缺心迹兩蕪顧常接言友朋而信未盈缶
陳力官守而智罕挈缾徒以沐道康衢飡和休歴四方
無事逢聖后之垂衣百度已貞得庸夫之高枕幸承寬
大遂安忝竊本將榮利求達不以廉隅自修厚祿尊官
雅是所溺陳辭抗疏豈為高誠以理苟未安義則不可
何者器有劑限物有局量當其才則事或能濟踰其分
則力所不堪是以枯木朽株不荷棟梁之任謏聞曲學
不為廊廟之資臣妨賢已久竊位非今然自承乏具寮
叨榮散職雖云尸忝未甚隳廢至於典司邦禮出納王
言徒飭躬而自強終絶臏而無力汝作霖雨既非庸妄
所堪臣為股肱必致陰陽之失虧名損實匪顧身疵蠧
政傷風將辱朝鍳誠為貪冐豈敢自安伏願回日月之
明收雲霄之澤察臣由衷之請矜臣知止之分則周廟
之器無懼於盈滿曹人之衣或免於譏刺無任慙懼屏
營之至謹詣朝堂奉表以聞臣通誠惶誠恐頓首頓首
死罪死罪
為司禮武卿讓官表
臣重規言伏奉今月十五日制書加臣中大夫兼司禮
卿寵命光臨心靈隕(一作震)越臣重規中謝臣聞量能而
官往聖垂範無德而祿昔賢有誡陛下施物之平不私
毫髮知人之鑒獨謬庸虛(一作𤨏)但禮秩(一作秩宗)之職歴選
所難苟非得賢於何求化西京置一十二列首貫金吾
東漢有三十九人多遷玉鉉妙擇時望將以洽神祇博
採列侯所謂重宗廟桓榮之經學始展今恩孫通之禮
儀方膺此命在臣無取遠謝古人將何以載玄冕之七
旒驅素(一作赤)車之十(一作千)乘臣之慊慊非欲自保其身
臣之慺慺深慮上塵於國伏乞聖恩容納皇澤霑濡深
惟得人傍授能者則天官無曠庶績其凝謹封所讓人
狀如前不任慙懼屏營之至
一作皆唐類表
為崔神基讓司賓卿表
臣神基伏奉恩制以臣為司賓卿芝渙曲臨奬飾踰分
蓬心廻蕩冰炭交集臣神基誠惶誠恐頓首頓首死罪
死罪臣才實凡庸志無遠大徒以命偶時來飡和飲澤
累叨恩遇浸成榮顯遂得出擁朱軒入陪紫蓋被服珪
組周旋階闥自謬司六尚承乏九賓星琯驟移塵露無
紀每懷忌滿之誡實負曠官之責寧可以更奉殊徽重
叨非據當象河之顯列處惟月之崇班陛下刻象琱金
焚山牓道維駒在詠異人並出無容使芳蕙為蓞(疑)康
瓠成寶伏乞天哲改擇人望則尚德之舉無累於翹薪
匪服之譏不塵於列棘無任慙悚之至謹詣朝堂奉表
以聞
為司刑袁卿讓官表陳子昂
臣某言伏奉某月日敕授臣某官祇拜寵章(集作光)魂宇
飛越臣某中謝臣聞王者敬懼愆在典刑天下取(集作允)
平允(集作取)茲廷尉苟非其人法不虛行臣本庸微名術
無紀階緣際會昭遇盛明謬得揚歴簪裾陪奉鴛鷺綢
繆榮寵(集作祿)荏苒年時毫髮之功無聞於官守素飡之
責每積於公朝何嘗不悚迫惟憂夙夜祇畏而天恩方
被寵命仍加復蒙璽誥之榮驟綰(集覩)作銀章之貴永言
非據稽首知慙伏惟神皇陛下恭已受圖任賢興化方
且合符皇極代理天工臣亦何人敢妨賢路伏見某官
某乙弱冠登仕早有能名每以清白洗心不為寒温變
節誠使榮加天寵職察雲司必能利用文明哀矜庶獄
弼成五教無謝於堯(集作虞)臣載光三典允諧於周議愚
臣昧暗不識大猷請乞以臣所授官讓與某官庶使官
允其才名不失實聖朝有得人之盛愚臣無冐貴(一作責)
之譏實在宸(集作聖)慈鑒非虛謬
為司農李卿讓官表
臣某言伏奉今月日恩制依舊授臣中大夫守司農卿
臣枯骨再生更蒙寵命魂魄兢越不知所圖臣某中謝
臣實庸愚本無名節庇身公族竊(車)冕之餘假翼宗枝
濫衣冠之末因循寵秩(集作服)累厂榮班素飡之責每深
效拙之勤未補橫被逆賊徐敬真以私讐冤架延臣(集作)
(架禍誣臣)云與叔孝逸交通逆豎獄官執法寘以極刑臣腰
領之誅已甘灰粉泉壤之魄分隔幽明不圖陛下天地
之恩再生朽骨日月之照曲被重泉察臣非辜愍臣無
罪不牽文法之議特垂赦宥之慈螻蟻微軀復得全活
自非陛下克明克聖至德至仁臣之魂魄不保今日臣
免死為幸豈敢期榮陛下加臣寵章還臣舊職載(集作典)
司宗伯以睦周親愚臣胡顏敢冐朝典况臣叔孝逸推
使未還(集作廻)在於愚臣更深(集作須)待罪安敢私職(一作訟職)
以玷國章伏乞天恩照臣愚懇不勝感戴生榮之至
為宗楚客讓營繕太監表李嶠
臣某言臣叨承睿澤冐陳愚懇而九重再達三舍不迴
鞠躬慙惶莫知啓處臣誠惶誠恐頓首頓首死罪死罪
臣自惟寡薄何階榮遇徒以山林舊籍有感聖慈葭莩
末戚特延宸奬遂得升朝列位服冕乘軒平視公卿奄
同七貴坐登霄漢非因六翮自兼司喉舌副掌樞衡百
姓不親徒承在寬之訓萬幾都曠終替責成之舉期獲
戾於妨官敢邀榮於賜秩而甘露時雨不遺於溥汎尊
官厚祿更集於庸虛仍令入總巨卿出毗藩牧顧非材
於樗櫟空愧梓(一作杼)人方假職於襜帷多慙竹使夫以
渚宫作鎮旁兼水陸營室致功上儀星象自非馬延年
之勤苦羊叔子之恩惠何以撫兹千里按彼百工陛下
義不斷恩遂忘濯龍之誡微臣寵深增懼敢冐濡鵜之
譏况今天地開元聖神改物四方拭目而觀化九流褰
裳而願仕而則哲之鑒未奬於翹薪至公之心近謬於
凡菲將恐開親昵之多幸失衣冠之雅望小人淺見偶
識自量匹夫雖微敢守難奪伏乞俯停過謬更擇良能
則出門同人更釋于宗之吝側席思彦不乏登壇之寶
無任慙懼之至謹重詣朝堂奉表以聞謹言
為王遺恕讓殿中少監表
臣遺恕言伏奉恩制以臣為殿中少監奉命荒越不知
啓處臣某中謝臣行忤神祇身積釁咎偷延苫枲自甘
隕越陛下忘其尫陋牽以縶維仰號上昊俯踳下土精
誠無感三舍不廻志節莫修九泉未即遂復肅膺紫紱
權就墨縗俛首官寺&KR0804;顏朝序自攝職天臺慙簡要之
目徙秩京輦乏仁明之政銓管無沞多謝昔賢枹鼓不
鳴實愧前烈空尸厚祿坐積時謗不謂天光下濟聖慈
曲覽重延殊奬更超顯位司六尚之嚴凝望九重之清
切懷恩揆拙既懼且慙但臣下棄情禮上虧答效孝不
足稱忠無可紀永惟家國實負君親將何以安其尸忝
暴之視聽伏乞暫回冲戀少察懇誠不虧聖朝之鑒無
重愚臣之罪則涵育有方官序無替無任哀悚之至謹
詣朝堂奉表以聞
為第十舅讓殿中監兼仗内閑廐表
臣某言伏奉恩制以臣為殿中監兼檢校仗内諸閑廐
逾涯之恩忽降霄極非據之惕坐驚魂宇臣某誠惶誠
恐頓首頓首死罪死罪臣本乏才藝素無操植徒因緒
業獲齒簪裾屬兩曜重光三靈再造登山捧日始會於
風雲涉海窺天遂攀於星漢位非德進榮以恩昇出捧
鸞鑣驂玉輿之式道入陪鳳扆預金門之通籍扈清切
之嚴衞接綢繆之宴私丘山之恩徒謝成貸(一作徒慚冐忝)絲
髮之效竟知無補加以兼烏竊幸假鳳連棲弟兄分侍
於閫闈甥舅齊蹤於樞祕光榮被於九族寵遇傾於百
寮是以常誡滿盈亟慚尸素(一作忝)叔寶之遇武子雖願
輸忠正禮之對公山唯憂曠職常思高明之瞰室每懼
平路之傾輈豈謂天道不貲聖慈逾厚仍降非常之澤
重紆加等之命妨賢受位多慚於鴛鷺之羣匪服叨榮
實愧於蜉蝣之羽(一作維鵜之刺)竊惟先王慎擇不進於凡庸
明主虛求務延於才俊伏乞旁羅杞梓更詢棫樸必取
尤能秀傑方為御府之臣無使五技輕姿謬處七閑之
任自然六尚增價七騶無忝納于百揆終無廢事之譏
賓于四門必有得人之頌無任慙懼屏營之至謹詣朝
堂奉表陳謝以聞謹言
讓麟臺少監表
臣嶠言伏奉制書以臣為麟臺少監依舊兼修國史仍
知鳳閤舍人制閤事仰戴私恩退揆愚陋手足知舞心
魂載惕臣嶠誠惶誠恐頓首頓首死罪死罪臣一經莫
守五技不成宫墻易窺俎豆無術陽和布德枯朽同榮
雷霆發音閉蟄俱起用叨時幸遂歴清階含香握蘭惟
塵於兩鳬之署切問近對匪服於雙鸞之沼西垣載筆
五字非工東觀屬詞兩班難嗣空抱支離之疾坐招尸
素之譏惟此挈瓶有同畫餅豈足以比肩良史參領祕
文猶陪二子之行尚忝四郎之末網羅帝籍既佇英才
出納王言寧容妄處陛下搜賢擇善責實循名程才畢
入於準繩適用不差於輪桷伏願特廻鑒揆俯察愚蒙
深惟帝難妙簡人才則尚德之舉寧謬於鴛池妨賢之
談不起於麟閤無任忝竊慙悚之至謹詣朝堂奉表陳
請以聞臣所讓人别狀封進臣嶠誠惶誠恐頓首頓首
死罪死罪謹言
為田歸道讓殿中監表宋之問
臣某言伏奉今月二十二日制除臣殿中監依舊押千
騎特降鴻私(一作恩)超加等數足臨鯨壑未偕聞寵之憂
首抃鼇山豈踰承恩之重臣某中謝臣聞欲成大厦必
寄於瓌材將適遠途理歸於駿足未有闕公輸之巧輙
事揮斤無良樂之能謬令市骨臣藝術無取名檢莫聞
叨承任遇遂階通顯再趨(一作超)武禁誠恪未聞三入文
昌涓埃莫效剖符為郡山東無勿剪之謠握節和戎漠
北有不賓之虜而制書涵育猥錫褒揚天造曲成更延
今授臣知不可清議難容推賢讓能列聖之明範量力
審分先覺之讜言當今運屬昇平朝多俊又伏乞精求
稱職以代不能遂愚臣由衷之詞全聖主(一作皇)至公之
道授受無失臣免妨賢無任悚懼忝竊之極謹詣朝堂
奉表陳讓以聞臣所讓人别狀封進謹言
讓成均祭酒表李嶠(久視元年)
臣嶠言伏奉恩制以臣為成均祭酒對揚鴻休揣摩褊
量奬飾踰分周惶增惕臣誠惶誠恐頓首頓首死罪死
罪臣才不應務命實偶時非親非賢奉帷幄之侍無藝
無術備鹽梅之臣排金門而上玉堂步鴛閤而遊鸞沼
抱支離之沉痼曠密勿之繁機六翮不任但慙於腹背
四支已頓空請於骸體(一作體骨)分辭榮於𤨏闥仍藉寵於
環林顧非席上之珍敢辱淹中之賞况東序蟻學稱為
教化之宮西膠席門實應文章之宿論姬孔之制度談
夏商之損益方期遺典墜業有可發明豈伊曲學謏聞
所堪尸忝伏望俯停庸瘵改命耆儒則授几肆筵還知
入廟之禮褒衣博帶不濡在梁之翼無任忝竊慙惶之
至謹詣朝堂奉表陳讓以聞臣所讓人具如别狀臣嶠
誠惶誠恐頓首頓首死罪死罪謹言
自内史再讓成均祭酒表
臣嶠言伏奉今月二十四日制書除臣成均祭酒同鳳
閤鸞臺三品餘並如故列星皦日曲垂鑒揆膏雨油雲
傍灑渥澤承命如失負恩不勝臣嶠中謝臣本諸生階
緣常調幼趨詩禮纔學修身長習文章罕能經國徒以
淹年曠日積勤累勞無翼而偶摩霄不材而參構厦往
逢人乏濫荷天聽(類表作聰)預聞政事莫近主益尋而犬馬
私疾頗至虛羸螻蟻殘生俯蒙含肓矜其不逮畀以閒
司臣獲從容稍似強健復屬皇慈不已聖奬彌勤始接
貂蟬更追龍鳳機務填委昏惰戰兢風勞霧氣曉迫宵
煎因此疲羸慮成廢(類表作瘵)曠所以每求清閒輙事陳乞
竊望優游散軰沐浴淳源豈晤大(類表作聖)造弗遺殊榮累
及玷(類表作沾)代天之列躡教胄之行且祭酒之榮有道之
選往年已知不可今者何宜重遊伏乞特寢嚴汗改命
長才非敢欲逃身責深恐有紊國經由衷精誠惟聖矜
納無任懇迫慙荷之至謹詣朝堂奉表陳讓以聞其所
讓人别狀封進
讓吏部侍郎表邵說(此表唐書邵說)
(傳有之已注異同英華作張說非)
臣某言臣以殃釁頃遭汚染知臣者或哀其逼切畏忌
者或肆其讒誣自授南宮分銓東洛于茲累月憂懼實
深火心水背若墜泉谷何則拜命之始遇山陵附近奉
辭之日屬虞祭未終不得入覲天顏少申誠慊此臣所
以達曙不寢(一作寐)終朝疚懷徘徊徬徨莫知死所今情
有至切不敢不盡陳其愚衷臣家本儒素代傳名節臣
祖長白山人貞一以周朝權統革命潛遁終身臣父殿
中侍御史瓊之遇玄宗撥亂興邦楊□數四累登甲乙
之第再踐準繩之任微臣積釁殃禍所終十六而孤長
於母手誓心墳史不出戶庭迨至天寶中謬忝詞場擢
第適會老母棄背服喪河洛及祿山之至禮制當終臣
愚不脱縗麻更踰再歲而賊中言議往往紛然臣懼兇
黨不容寓遊洛魏值慶緒奔遁保於相(唐書作西)城大搜詞
人脇為已用以兇威責臣不至以驛騎逼臣遂行與潘
炎始陷兇逆遽聞思明欵附燕趙服從欲取黃沙嶺路
因此得歸闕下屬思明數萬之衆南鎮趙州送臣於范
陽抗疏以聞奏肅宗特降中旨授臣左金吾衞騎曹將
軍宣恩命云聞卿遠來可且於思明處憩息留滯未幾
忽遇烏承恩事彰由是井陘路絶再陷兇盜而思明朝
義負恩之際臣亦累達欵誠伏蒙肅宗皇帝賜臣敕書
云卿志士苦心王臣勵節藝成爼豆跡陷豺狼頃年鄴
中策馬歸命出於萬死臣節尤彰忠誠若茲不負於國
比朝義將敗謀守河陽臣知回紇利於野戰沮破其計
及朝義奔走臣得西歸伏死於闕庭獻狀於先聖中使
特宣進旨云卿之狀跡多肅宗時事三數日内即授卿
官當蒙除臣延王府功曹參軍宣進旨云卿所進狀見
今在院及翰林檢勘至其年六月十九日與王伷同時
召見先聖謂臣及王伷曰卿所進狀朕一一已令檢卿
之誠節可謂著明尋除王伷侍御史除臣殿中侍御史
仍遣宣進止中書門下令制詞中盡言其事詞云王伷
邵說有文學政事之資飾温良恭儉之行嘗應推擇薦
屬流離失身淹時無路自免然而深知逆順潛竭欵誠
當慶緒之難已彰臣節及朝義之敗更沮兇謀言念忠
懇何傷點汚思申雅器且表至公宜擢憲司式弘國體
則先聖疇昔之意盡已知之自是再忝栢臺四登郎署
宰理京劇倅貳祕書一十八年備更任使今復以非次
待之不疑斯發自天斷非常情所及且棄瑕錄用古昔
攸難稽之載籍所傳無幾則齊桓諸侯之主能收管仲
太宗非常之聖特任魏徵咸為得人終成大業如臣行
藝寡薄知識凡淺有殊管魏之事曾無管魏之才必恐
受謗於衣冠不容於輩列速愚臣之禍傷聖主之明其
理必然固無疑也古語曰女無好醜入宮見妬士無賢
不肖入朝見嫉臣雖掌銓日近切慮見嫉已深伏願哀
臣血誠免臣此職四門已穆百度惟貞在于微臣死生
感戴無任懇切之至
第二表
臣某言臣以玷缺懼辱高位一昨瀝肝上請泣血祈天
冀達愚衷俯停新命不謂聖慈褒飾宸鑒未回伏讀墨
詔載深兢惕臣某中謝臣嘗覽載籍備知古今用人之
道其流不一遇艱難之際或有棄瑕偶文明之時固當
慎擇如臣頃陷兇逆大節已虧雖昔曾獻欵而罪難自
贖今中朝無事八表會同有符帝舜之理日漸時雍之
化已明四目特序九流豈臣汚染之餘合受清通之寄
縱使陛下憐臣宿志察臣脅從無那取捨羣才易招毁
黷亦安可家至戶說令盡知愚臣疇昔之血誠哉何則
今歲吏曹至難十倍常歲缺員至少從調者多益知(唐書)
(作以)功優其數尤廣又凖選(唐書作平)格以判留人十輩之中
放其六七彼輩衣糧自遠旅食經時固不甘心必大騰
口脫有誣謗上疑聖心事等投杼將何取雪此臣之懼
敢不盡言况朝廷冠冕如雲咸稱俊傑或以文行底祿
或以政術知名出入中外累更任使而臣謬司左職實
用多慙伏見戶部侍郎(唐書作郎中)蕭定司農卿庾準才優
識遠望重一時伏望罷臣别受定等庶光朝選克辨人
倫則徐毛裴王復存聖代無任懇願迫切之至
文苑英華卷五百七十七
