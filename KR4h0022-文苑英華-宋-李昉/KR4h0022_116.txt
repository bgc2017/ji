文苑英華卷一百十六宋李昉等編
寶二
青玉案賦一首玉斗賦一首
庾氏子碎玉賦一首被褐懷玉賦一首
以玉抵鵲賦一首白環賦一首
黃雀報白環賦一首握中有玄璧賦一首
藺相如秦庭返璧賦一首
藺相如全璧賦一首澹臺滅明斬龍毁璧賦
一首
青玉案賦(以報之貞亮因物營心為韻)張餘慶
當羣物之具陳唯玉案而是珍青瑩自乎天産追琢資
於匠人呈形而色有温潤成器而道無緇磷由是功倍
几杖質殊琳珉當施設之不倦幸發揮而有因顧瞻之
時愛苔色之增麗拂拭之後覺花文之轉新振彼高價
膺茲美名潔其内而冰徹虚其中而砥平嘉韞積之資
忽雕鐫而有立以出藍之色作(疑作乍)治瑩而斯成美乎
充玩好守堅貞小大合度高卑有程諒當人而可託信
在物之惟精厠彼華筵雲母之屏邊色麗置乎虚室瑠
璃之窗下寒生玉貌宜臨丹心可瑩成其高而有足歴
其遠而有脛將以表青骨傳素心既捧執以來此亦保
持而在今甘寝之時虚色而空憐角枕閒居之處凝光
而但對瑶琴是宜君子之好用資端操質美而微瑕莫
容色淨而纖埃不到况能坦蕩而為物以俟依憑而寄
傲伊錦繡之叚誠可見投此瓊玖之珍是宜相報平居
之時忠心甚夷當卓爾而空承簡牘忽藏諸而遂映簾
帷見賢之眼惟永日而觀矣比德之心可終朝而用之
則知瑰麗之狀物無以尚欲隨時而共美因體物而先
唱空附識真之人將一鑒其瀏亮(未見物字官韻)
玉斗賦(以他山之玉琢成寶器為韻)敬括
玉以至寶見珍斗以至平為器聚圭合而成量瑩瑜瑕
以表異藴石而山谷增輝握樞而春秋定位秘以重璞
攻以他山中虚有待旁達無間内倍殊璧外圓若環用
之則稱物平施運之則含照自開(疑作關)燕石既分楚圭
未剥平準獻度良工就琢剡則為璋合而成㲄口應吐
納棲(疑作柄)隨把握有異擊刀漢營進綴趙幄(史記趙世家襄子使)
(厨人操銅枓食代王以枓擊殺之)議其遠邇曾是悠邈特達垂名切磋
有成烱光月皎洞徹冰清揣磨律度比較權衡法帝車
之杓如軒如輊校嘉量之趾不縮不盈至若劉項争帝
龍蛇起陸楚塞瞻烏秦原逐鹿羽輕㶚上之敵漢厄鴻
門之酷亞父按劒張良獻玉雖碎斗以稜威終拔山而
取辱比德者何邀功則多佩服惟允關石用和既執契
而不遠諒求仁而靡他爾以至公秉彜我以不貪為寶
扣之則清越流響秘之則含弘守道光照廡以如虹價
連城而無考豈徒玉巵無當冰壺見杲而已是以在天
成象在物可師立身而温潤無匹應用而盈虛有時嘗
為國器藏諸有司若暴新之所執(用王莽威斗事)吾何以則而
象之
庾氏子碎玉賦(以聖人捐寶以息爭端為韻)韋充
人無善惡利乃交争故懲忿者無如於立義感物者必
在於推誠所以庾氏子能捐片璧遂息兩情誠聖人之
閫(一作同)域見智士之縦横當其愛惡所逼長短相賊意
各是非事難姑息乃曰碎我此寶成君之德苟可易心
固無難色傍窺利害遂生一决之心下視錐刀不顧千
金之直於是置諸厚地投此攻堅隨刑(疑作形)騞若應手
琤然萬點星分善價之心俱死二疑冰釋力争之意都
捐斯乃大讓所加連城非寶棄此十德欲求諸道不然
安得勵不貪之志在彼斯湏堅必斷之謀於予懷抱卓
哉竒士克已喻人解分(一作紛)以道出義於身故得割所
愛成乃仁不以利為用而以德為鄰况乎雪彩飛揚霜
華奔迸拆裂無幾堅貞失性散如天之氣忽若斷虹碎
合璧之圓皆如破鏡此既棄寶彼焉息競則當路者誠
可以稽疑立教者固宜於希聖彼機忘於絶絃難解於
弄丸亞父碎斗而增恚海客鍛珠而成難徒生一理未
息兩端曷若格物於恥勸人焉(一作為)美究其道不徒然
想其心非率爾誠哉莊生之說吾固知其有以
被褐懷玉賦(以君子藏器待時為韻)王起
玉者貴而絶倫褐者賤而無文何祕質之用晦空寘懷
而不分蓋以潛錯落蓄氛氲善價斯待韞光莫聞詎見
識於和氏而包羞乎楚君當其組織初成彌縫已備馬
褐同色牛衣齊類徒觀代藍縷配顦顇為卒歲之資有
禦寒之利殊不知雪影斯積冰光所萃温潤潛穎特達
藏器自同藴(疑)櫝之深莫發連城之貴青蠅欲點礙羽
翼而却還白虹始騰隔領袖而猶秘是知玉人獲也用
之而彰褐父得也捨之則藏外不婁而不曳中如璧而
如璋隨於人誰謂無脛映于體乍若凝肪自有同夫藴
石亦何虞於越鄉我亦思古人展矣君子既效此而比
德亦念兹而行已固將匿彩於圭瓚合音於宫徵懼秦
趙之奪我則掩荆山之輝恥虞虢之爭我則藏垂棘之
美宜乎琢磨是頼清貞勿改映胷襟而發光雜山水而
騰彩成器而服之無斁開袵而沽諸有待信可以價奪
衆珍名高四海然後被其惡衣懷以待時有老氏之誡
無司城之辭苟釋褐之茲始當獻玉而無疑
以玉抵鵲賦張環
夫何荆山之崔嵬而美玉之在哉匿精輝於朗璞浮煙
潤於崇(一作墻)隈連壤石以熠熠雜冰霰之皚皚未登光
於瑞府畏委質於瑶臺嗟野人之屢獻而楚王之猶猜
此昭昭焉曾不識寶之為寶彼默默者焉知乎才與不
才於戲亂玉者珉奪朱者紫以斯為賦(一作賤)亦孔之恥
含白虹而靡察偶烏鵲而爰抵徒嬉戲以起予非特達
而知已向使早遇鄭客先逢罕氏則必待價而沽命工
而理剖以為寶有珪璋之秉焉握而為珍胡瓦礫之投
矣然後式我王度比於君子其故何哉用之而已類傅
板築以滅跡吕垂緡而退趾忽殷帝以賚予復周王之
至爾由匹夫以登良弼自孤叟而参多士豈非貴本於
賤泰更於否觀彼玉之屈伸實伊人之行止則玉累形
者璞人厄才者命投沙有去國之賢懷寶為問津之聖
苟或秉屯受蹇雖異物而同病然而人韜素德我獨文
行用晦可以為明以蒙可為飬正將有待於潛隠夫何
取於奔競姑用仰衣冠之駿德美銓藻之鴻柄清鑒雲
披虚懷冰映大拾遺寶高懸明鏡典我權衡於斯為盛
别有被褐藴真而立伊投人之或誤乃按劍而遄及昔
同六鷁過宋都而退飛今隨乘雁赴陸海而遥集振羽
翰而有待摶扶摇而高戢慙巧媚以為容恥空言而取
級之(疑)宜不迨敢當玄圃之中玷則可磨希復白圭之
什倘或傾五都以置(一作買)珍獻萬乘而為執則玉乎玉
乎無復向時之泣
白環賦杜顔
羣玉之山兮居帝臺之列仙采瓊華兮永久事雕琢兮
窮年青熒若水白氣如天剖以崑山之石洗以瑶池之
泉弄影長嘯薰風飈然知東夏有德而虞舜之賢受穆
清以出震服中和以御乾乃馳縞鹿與使者奉白環而
獻焉玉華温潤玉理精堅英光千(疑)以旁達肉好一以
虚圓皛皛霜皎田田月懸分清輝於綺殿失皓質於瓊
筵賞三朝之盛禮恒五玉而來覿彼昭華之珍兮焉往
延喜之珪兮誰錫亦所謂歸有虞之理功告大禹之成
績美矣哉撫運兮天寶至大素皓兮聖人之瑞非天則
莫之與非聖則莫之致琬無芒而未匹璧有美而奚類
以和柔剛以配忠義亂曰白羽之白輕只白雪之白消
矣未若茲環之有用縝如栗而未已至德竭而閟質帝
道亨而薦趾(疑)豈我隨時斡運與物終始滋大政兮揚
大德使吾君佩兮千萬祀
黃雀報白環賦(以靈禽感德報以白環為韻)張仲素
徵晦明於異域聞庶類之酬德彼黃雀之罹害遇青衿
而見惻有纖微之陋體無彩翠之竒色投林苦鴟鳶之
患隨地逢螻蟻之食情懷舊匹尚有啁噍之音自戀故
枝難舉翩翾之翼感之奚(一作爰)止曰楊氏子取於步武
之内寘彼巾箱之裏全而育之焉知所以洎養羽之再
就方銜恩而决起黃花受哺寧同食椹之懷白璧來酬
用記封公之趾(疑)言徵其事載赫厥靈表齊諧之異志
合漢史之祥經倏去之時既入羣而多類重來之夕方
詭狀以呈形稱仙使而報德何倖喜之可稱質乍隠於恍
惚環既受而晶熒且賁然之好瑞以神告其潔白而就封
諒生成之是報想夫初飛葉際忽墜花隂空城(樂府鮑昭有空城雀)
(詩)路遠穿屋譏深化未及於遥海聲似愁於北林焉知
鴻鵠之秉志實頼兒童之有心(未見禽字官韻)是知好生自中
神貺玄格贈祥符之數四勝兼金之累百皛皛月圓規
規霜白温其之色且異隨侯之珍皎若之形自類有虞
之獲嗟夫靈異之跡出於無間或鵲緘玉印或樹藴金環
曾未若稚子懷仁祥禽致感彼君子之出處實濟物於
迍坎環兮四代五公垂竹帛之可覽
握中有玄璧賦(以希代之珍耀乎掌握為韻)李為
璧為至寶握以藏輝與似月之色異俾如虹之氣微斂
外之容豈曰寘予于暗玄中之理尚乎知我者希故其
性比内融跡同反照拱形若將乎力素(疑)點影似因乎
墨妙見心之後任欲蓋而彌章窺指之間縱有光而不
耀退雖於密德亦不孤方期發色於斯矣豈務掩瑕而
已乎初疑捧匣將投尚韞如漆或若横肱未抵已怪得
烏懿夫藏點點而獨青映纖纖而有象或微疑其手澤
竟空勞於目想同錫玄之後不暫去身驗守黑而居則
先指掌不然何以久而不磷蔽而惟新雖未能如雪亦
足以賤珉既剖乎石幸依乎人似守中而隠影若居外
以藩身攬之為盈手之玩出也為連城之珍圓而琢之
而能全璞温而執之可以不濯雖默默而沉潛每熒熒
乎把握始同乎懷而披褐恐久而袖化為緇雖存已之
雕鏤實頼君以保持言揚者或是色取者猶疑苟能執
而無失豈得棄之如遺深潛越石之拳明則誠矣固望
荆山之目默而識之斯蓋見美一時同珍百代諒閟兮
懷寶多斯兮若昧幽矣握中之璧實清流而可愛
藺相如秦庭返璧賦(以題為韻)
有和氏兮曠代之珍有藺生兮非常之人全重寶以藩
趙在輕生以抗秦既獲我心信卓哉於千古不辱君命
能使乎於四鄰相如于是詠東山之詩考西郊之役巾
車脂轄匪朝伊夕徘徊悵望沉吟感激誓殺身而報主
欲張膽而吞敵蹈虎尾而若門過鯨口而無惕期一言
以復命得連城而致璧苟大信之或虧豈微躬之是惜
授使遄征不遑底寧望紫氣之函谷出黃沙之井陘既
臻天府之地(一作城)遂告雲龍之庭秦君方臨丹陛按青
萍耀國華振朝經建翠鳳之旗則天收光景伐靈鼉之
鼓若地出雷霆然後命謁者先告令使者後進將恃威
以逞暴欲愛(疑)寶而損(疑)信曷英勇而知機弗詭詞以
恭順温如之質既美嶷然之姿乃振且勍敵之見欺將
殺身而不恡西鄰之言是責南山之節斯峻何大國之
無良為匹夫之取俊不然者何以遭賈傅之過秦為相
如之慕藺連城棄諸良玉歸歟且告秦言已矣復為趙
寶焉如潔誠求之何晩被褐懷之已遠生芻之質空存
白虹之氣不返(未見相字官韻)
藺相如全璧賦(以智勇雙高功名永著為韻)獨孤授
昔日趙氏且衰為暴秦所易徒稱割城以求璧然必背
約而棄義將受其禍敢圖其利安定存乎變通得失繫
乎愚智籌量未决君臣大恐頼繆子之薦賢得藺生之
餘勇語之不怍觀者咸悚庶將城入而璧留焉使趙輕
而秦重夫其壯節惟一至寶無雙奉草芥之使至虎狼
之邦於是秦王自以強可臨弱志揚氣高謂我匹夫不
難以制謂璧無足尚安得逃方坐章臺之中列萬乘之
雄群臣陪位使者趋風因發檢以求璧陳結(疑)觀而表
衷浮光爛兮鏡吐潤色皎以冰空語未及於前約寶方
傳於後宫果無有償城之意欲坐收獲璧之功藺君乃
探物揣情沉機内萌譎指瑕以復取遂立言而未平攄
壯心而激發抗英辯以縦横怒髮竿聳瞋目電驚且使
辱命將焉用生請以臣之頭璧俱碎君之軒楹我合詭
以全變彼示詐而望誠九賓之禮徒設間道之使已行
義必付於知己色無懼於就烹卒能成兩國之勝負駭
千古之威名然則寶也且所據神異取之不可以僥倖
幾星碎以棄秦庭終月圓而還趙境復得曜藂臺之瑰
麗增昂宿之輝影於物也善價斯存於國也懿圖惟永
是知興衰之大略社稷之遠慮必假賢豪用能輔助何
全璧之事立亦全國之功著誠乎得士且昌惟其善馭
澹臺滅明斬龍毀璧賦(以璧惡苟求人難力制為韻)
白行簡
璧之為寶也至珍龍之為物也至神藴彼堅貞由是見
希於代神其變化胡可不畏於人苟以力奪我寶則必
害及爾身原夫被褐而來艤舟以濟懷白璧為利涉佩
青蛇而自衛光連曉日若明鏡之高懸影落深潭狀白
虹之初霽孤棹纔移於渡口二龍歘見於波際將至寶
因此可求謂匹夫於焉易制徒觀其迅雷鏗鍧狂電翕
赩轉晴疑輝而陽景滅曜噴風雨而晴空變色拖尾乃
無所遁逃矯首則方將荐食朱萍(莊子朱萍漫學屠龍)焉能施其
術佽飛莫得用其力滅明乃挺利劍整扁舟驅天吳比
(疑)陽侯壯志奮(一作鳶)而髮植冠聳瞋目張而眥裂血流
白刃下耀於淵室紫氣上衝(一作衡)於斗牛左絶其脰右
舂其喉擢(疑)錦繢之鱗觸驚波而乍聚乍散灑玄黃之
血隨奔流而或沈或浮既風恬而雨絶俄霧廓而煙收
龍實最靈孰可以威而讋璧帷重寶豈得不義而求既
而弭波瀾濟江干璧非人願保全而莫可人非劍思耀
武而誠難然後韞神丘即長路持拱璧而歎息眄中流
而廽顧豈不以懷寶者為物所求恃力者為人所惡且
龍實恃力人惟懷璧爾實我欺我非爾惜雖在時之攸
重諒於人而何益聞老氏之誡莫守乎滿堂考聖人之
清不貴乎盈尺遂投之河而神罔敢受毁於岸而人莫
敢有紛然電散謂齊后之碎連環騞爾星分同亞父之
撞玉斗則知動不可妄求不可苟始則將害於人終乃
自貽伊咎胡不伏水府而藏珠於頷照崑山而銜耀於
口故貪而斃也誠罹有悔之凶毁而棄之安能無脛而
走嗟乎仁必有勇信千古而不朽
文苑英華卷一百十六
