文苑英華卷二百五十二宋李昉等編
寄贈六
王昌齡三首沈千運一首
楊浚一首楊重元一首
王季友二首薛業一首
殷寅一首楊諫一首
孫叔向一首張偁一首
陶翰四首劉長卿十九首
李頎五首
為張僓贈閻使臣王昌齡
哀哀獻玉人楚國同悲辛泣(一作淚)盡繼以血何由辯其
真賴承琢磨惠復使光輝新猶畏䜛口疾棄之如埃塵
次汝中寄河南陳贊府前人
汝山方聫延伊水纔明滅遙見入楚雲又此空館月紛
然馳夢想不謂遠離别京邑多歡娛衡湘暫沿越明湖
春草遍秋桂白花發豈惟長思君日夕在魏闕
贈史昭前人
東林月來(一作未)昇廓落星與漢是夕鴻始來齋中起長
歎懷哉望南浦眇然夜將半但有秋聲孤愁使心神亂
(一作但有秋水聲孤愁使心亂)握中何為贈瑶草已衰散海鱗未化時
各在天一岸
贈史脩文沈千運
故人阻千里會面非前期握手於此地當懽反作悲念
誰怨猶昨倏已二十朞疇昔皆少壯别來髮如絲不道
舊姓名相見知是誰曩遊盡騫翥與君仍布衣豈曰無
其材命理應有時前路漸欲少不覺生涕洟
贈李郎中楊浚
仙郎早朝退直省卧南軒院竹自成賞階庭寂不喧焚
香開後閣起草閉前門禮樂風流羡光華星位尊榮兼
朱紱貴交乃布衣存是日登龍客無忘君子恩
正朝上左丞相張燕公楊重元
歲去愁終在春還命不來長吁問丞相東閣幾時開
代賀若令譽贈沈千運王季友
相逢問姓名亦存别時無子今有孫山上雙峯長不改
百年(一作家)唯有三家村村南東西車馬道一宿通州水
浩浩澗中磊磊十里石河上淤泥種桑麥平坂古塚皆
我親滿田戶(一作主)人是舊客舉聲酸鼻問同年十人六
七歸下(一作黃)泉分手如何更此地廻頭不語(一作下去)淚澘
然
此詩三百四十卷重出今已削去注異同為一作
贈山兄韋秘書前人
出山秘芸署山水已再春食我山中藥不憶山中人山
中誰密余白髮日見親雀鼠晝夜無知我厨廪貧有情
盡捐棄土石為同身依舍北松下(一作依依舍北松)不厭吾南
隣夫子質千尋天澤枝葉新今也不材夀非智免斧斤
洪州客舍寄柳博士芳薛業
去年燕巢主人屋今年花發路傍枝年年為客不到舍
舊國存亡那得知胡塵一起天下亂何處春風無别離
銓試後徵山别業寄源侍御殷寅
别業在徵山登高望畿甸嚴令天地肅城闕如何見藹
藹王侯門華軒(一作軒車)日遊衒幸逢休明代山虜尚交戰
投策去園林率名皆拜選聖君性則喆濟濟多英彦裴
楷能精(一作清)通山濤急推薦諛才甘自屏薄伎忝餘眷
雖承國士恩尚乏中人援疇昔相知者今茲秉天憲朱
紱何赫赫繡衣復葱蒨
贈知已楊諫
江南折芳草江北贈佳期江闊水復急過江常苦遲蘋
白蘭葉青恐度先香時美人碧雲外寧見長相思
將赴東都上李相國孫叔向
四海兵初偃平津閣正開誰知大爐火還有不然灰
辭房相公張偁
秋風颯颯雨霏霏愁殺栖皇一布衣辭君且作隨陽鴈
海内無家何處歸
贈房侍御(時在新安)陶翰
志士故不羈與道常周旋進則天下仰已之能晏然褐
衣東府召執簡南臺先雄義每將(疑)立犯顔豈圖全謫
居東南遠逸意吟芳荃適會寥廓趣清波更夤緣扁舟
入五湖發繫洞庭前浩蕩臨海曲超遥濟江篇徵竒忽
忘返遇興將彌年乃悟范生智(集作志)足明漁父賢郡臨
新安渚佳賞此城邊(集作佳賓在城偏)日夕對層岫雲霞映晴
川閑居變秋色偃卧含貞堅倚伏聊自(集作自相)化行藏亦
推遷君其倦羽翮歲晏欲(集作亦)冲天
晩出伊闕示河南裴丞前人
退無宴息資進無當代策冉冉時歲暮坐為周南客前
登闕塞門永眺伊城陌長川黯已空千里寒氣白家本
渭水西異日同(集作何)所適秉志師禽回微言祖莊易一
辭林壑間共繫風塵役才明忽先進天邑多紛劇豈念
嘉遁時依依偶沮溺
贈鄭員外前人
騘馬拂繡裳按兵遼水陽西分鴈門騎北逐樓蘭王聞
道五軍集相邀百戰場風沙暗天起虜陣森己行儒服
揖諸將雄謀吞八荒金門未見謁朱紱生輝光數載侍
御史稍遷尚書郎人生志氣立所貴功業昌何以守章
句終年事蒼(集作鉛)黃同時獻賦客尚在東陵旁
望太華贈盧司倉前人
作吏至西華乃觀三峯壯削成元氣中傑出天河上如
有飛動色不知青冥狀巨靈安在哉厥跡猶可望方此
歎行旅未由餙仙裝(唐韻側亮切行裝也或改作仗陋矣)葱蘢記星壇明
滅數雲嶂良友垂真契宿心所微尚敢投歸山吟霞經
一相訪
獻寧淮軍節度使相公(一作淮西將李中丞集作獻南平王)
劉長卿
建牙吹角戟門(集作不聞)喧三十登壇衆所尊家散萬金酬
士死身留(集作持)一劍荅君恩漁陽老將多廻席魯國諸
生半在門白馬翩翩春草細(集作綠)邵陵西去獵平原
觀校獵上淮西相公前人
龍驤校獵邵陵東野火初燒楚澤空師事黃公千戰(集作)
(載)後身騎白馬萬人中笳隨曉(集作晩)吹經(集作迎)邊草箭
入青(集作沒寒)雲落塞鴻三十擁旄誰不羡周郎少小有(集作)
(立)竒功
漢陽獻李相公前人
退身高卧楚城幽獨掩閑(集作寒)門漢水頭春草雨中行
逕沒暮山江上捲簾愁幾人猶憶孫宏閤百口同乘范
蠡舟早晩却還(集作歸)丞相印十年空被白雲留
落第贈楊侍御兼拜員外仍充安大夫判官赴
范陽前人
職副旌旄重才兼識量通使車遥肅物邊策遠和戎擲
地金聲著從軍寶劍雄官成稽古道(集作力)名逹濟時功
肅穆烏臺上雍容粉署中含香初待漏持簡舊生風黠
吏偏驚隼貪夫輙避騘且知榮已隔誰謂道仍同念舊
追連茹謀生任轉蓬泣憐三獻玉瘡懼再傷弓戀土函
關外瞻塵(集作雲)㶚水東他時一書札猶冀問途窮
奉寄婺州李使君舍人前人
建隼罷鳴珂初傳來暮歌漁樵識太古草樹得陽和東
道諸生從南依遠客過天清婺女出土厚絳人多永日
空相望流年復幾何崖開當夕照葉去逐寒波眼闇經
難受身閑劒懶磨似鵩占賈誼上馬識廉頗窮分安藜
藿衰容稱薜蘿只應隨越鳥南翥託高柯
自夏口至鸚鵡洲夕望岳陽寄源中丞
前人
汀洲無浪復無煙楚客相思益(集作亦)渺然漢口夕陽斜
度鳥洞庭秋水遠連天孤城背嶺寒吹角獨戍臨江夜
泊船賈誼上書憂漢室長沙遷謫(集作謫去)古今憐
寄李侍御前人
舊國人未歸芳(集作滄)洲草還碧年年湖上春悵望江南
客騘馬西入關白雲獨何適相思煙水外惟有心不隔
對酒寄嚴維前人
陋巷嘉(集作喜)陽和衰顔對酒歌懶從華髮亂閑任白雲
多郡簡客垂釣家貧學弄梭門前七里灘早晩子陵過
至饒州尋陶十七不在寄贈前人
謫宦投東道逢君已北轅孤蓬向何處五柳不開門去
國空廻首懷賢欲訴冤梅枝横(集作看)嶺嶠竹路過湘源
月下高秋鴈天南獨夜猿離心與流水萬里共朝昏
赴南邑書情寄故人前人
南過三湘去巴人此路偏謫居秋瘴裏歸去夕陽邊直
道天何在愁容鏡亦憐裁書欲誰訴無淚可澘然
月下呈章秀才前人
自古悲搖落誰人奈此何夜螢偏傍枕寒鳥數移柯向
老三年謫無愁(集作秋)百口多家貧唯好月空愧子猷過
朱放自杭州與故相里使君立碑廻因以奉簡
前人
片石羊公後悽凉江水濱好辭千古事墮淚萬家人鵩
集占書久鸞廻刻篆新不堪相顧恨文字日生塵
贈西陵盧少府前人
籬落能相近漁樵偶復同苔封三逕絶溪向數家通犬
吠寒烟裏鵶飛(集作鳴一作聲)夕照中儻因藍轝出(集作時因杖藜次)
相訪竹林東
自江西歸至舊任官舍贈袁贊府時經劉展平
後前人
却見同官喜復悲此生何幸有歸期空庭客至逢搖落
舊邑人疎經亂離湘路来過廻鴈處江城卧聽搗衣時
南方風土勞君問賈誼長沙豈不知
聞虞沔州有替將歸上都登漢東城寄贈
前人
淮南搖落客心悲㳙水悠悠恨别離早鴈初辭舊關塞
秋風先入古城池腰章建隼皇恩賜露冕臨人白髮垂
惆悵恨(集作夫)君先我去漢陽耆老憶旌麾(集作旗)
吳中聞潼關失利(集作守)因奉寄淮南蕭判官
前人
早(集作一)鴈飛吴天羈人傷暮律松江風嫋嫋波上片帆
疾木落姑蘇臺霜收洞庭橘蕭條長洲外唯見寒山出
胡馬嘶秦雲漢兵亂相失關中因竊據天下共憂慄南
楚有瓊枝相思怨瑶瑟一身寄滄洲萬里看白日赴敵
甘負戈論兵勇投筆臨風但攘背擇木將委質不爾(集作)
(如)歸剡山雲門飯松栗
京口懷洛陽舊居兼寄(一作簡)廣陵一二(集作二三)知
已前人
川闊悲無梁藹然滄波夕天涯一飛鳥日暮南徐客氣
混京口雲潮吞海門石孤帆候風進夜色帶江白一水
阻佳期相望空脉脉那堪歲芳盡更使春夢積故國胡
塵飛故山(集作異鄉)楚雲隔佳人想何在庭草為誰碧惆悵
空往復(集作傷情)滄浪有遺跡嚴陵七里灘携手同所適
贈别子羣投筆赴西安前人
風流一才子經史仍滿腹心鏡萬像生(集作像全)文鋒衆人
服頃遊靈臺下頻棄荆山玉蹭蹬空數年徘徊冀微禄
未來投筆硯長揖辭親族且欲從(集作圖)變通安能守拘
束本持鄉曲譽肯料泥塗辱誰謂命迍邅還令身(集作計)
翻復西戎今未弭(一作殄)胡騎屯山谷坐恃龍豹韜全輕
蜂蠆毒拂衣從此去擁傳一何速元帥許提携他人佇
瞻矚出門寡儔侣矧乃無僮僕黠虜時相逢黃沙暮愁
宿蕭條遠廻首萬里如在目漢境天西窮胡山海邊綠
想聞羌笛處淚盡關山曲地闊鳥飛遲風寒馬毛縮邊
愁殊浩蕩離思空斷續塞上歸限賒(集作塞下恨歸賒)樽前别
期促知君志不小一舉凌鴻鵠且願樂從軍功名在殊
俗
江中晩釣寄荆南一二相識前人
隨楚(集作楚郭或作楚國)微雨收荆門看在目漾舟水雲裏日暮
春江(集作江山)綠霽華淨洲渚夜色連杉竹(集作溟色連松竹)月出
波上時人歸渡頭宿一身已無累萬事更何欲漁父自
夤緣白鷗不羈束既憐滄浪水復愛滄浪曲垂釣看世
人那知此生足
寄司勲盧員外李頎
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晩薦雄文似者故人今已賦長楊
東郊寄萬楚前人
濩落久無用隨身甘采薇仍聞薄宦者還事田家衣潁
水日夜流故人相見稀春山不可望黃鳥東西飛濯足
豈長往一樽聊可持(持一作依)了然潭上月適我心中機在
昔同門友如今出處非優游白虎殿偃息青𤨏闈且有
薦君表當看携手歸寄書不代面蘭茞空芳菲
望鳴臯山白雲寄洛陽盧主薄
前人
飲馬伊水中白雲鳴臯上氛氲盖山頂行子時一望照
日龍虎姿攅空冰雪状蓊欝殊未巳&KR3232;&KR2163;忽相向皎皎
横綠林霏霏澹清嶂遠映村更失孤高鶴来傍勝氣欣
有逢仙遊且難訪故人吏京劇每事多閑放室盡峨嵋
峯心搖洞庭浪惜哉清興裏不見予所尚
寄萬齊融前人
名高不擇仕委世隨虛舟小邑常歎屈故鄉行可遊青
牛半村戶香稲盈田疇為政日清静何人同海鷗搖巾
北林夕把印東山秋對酒池雲(一作風)滿向家湖水流岸
隂止鳴鵠山色映潜虬靡靡俗中理蕭蕭川上幽昔年
至東(一作吳)郡常憶卧江樓我有一書札因之芳杜洲
贈蘇明府前人
蘇君年幾許状貌如玉童采藥傍梁宋共言隨日翁常
辭小縣宰一往東山東不復有家室悠悠人世中子孫
皆老死相識悲轉蓬髮白還更黑身輕行若風汎然無
所繫心與孤雲同出入唯一枝(一作杖)安然知始終願聞
素女事云采山花叢誘我為弟子逍遥尋葛洪
文苑英華卷二百五十二
