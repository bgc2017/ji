文苑英華卷五百八十七宋李昉等編
藩鎮謝官四
為滎陽公桂州謝上表一首
為懷州李中丞謝上表一首
刺史謝上表十首
為滎陽公桂州謝上表李商隱
臣某言臣奉違禁掖祗役遐陬雖懸就日之誠懼曠宣
風之寄柔轡載揚於永路輕船利濟於大川即以今月
九日到任上訖臣某中謝臣係承儒訓生屬昌期初掛
弁髦即親筐篋嘉樹無忘於封殖青氊不落於寇偷再
擢詞科一登冊府徂遷歲律浮泛軍装忽彯華英俄列
通籍極望郎於南省備給事於左曹中間帖掌臺綱分
脩國史旋植孽童拒詔(集作召)狂虜亂華副中憲以急宣
佐威城而遥護督晉氏遷延之後絶戎人值邏之奸敢
伐善以攘羭固盡誠於養赤(集作弱)伏惟皇帝陛下武推
時夏文號欽明方將虔奉紫泥恭拜青璅豈意遽分專
席叨賜再麾首南服以稱藩控西原而遏寇褰帷廉部
猶恐墜於斯文横槊令軍實致憂於不武雖期竭力終
懼敗官况俗雜華夷地兼縣道文身椎髻漸尉佗南越
之餘叩鼓鳴鐘𫝊士爕交州之態網疎則魚漏繩急則
麏驚欲經緯以合宜顧韋弦而匪易伏願陛下務修儉
德廣扇廉風拾翠採珠不勤異物驅犀逐(集作返)象用示
深仁始於問俗之時便獲稱君之美臣亦當求規水薤
取戒脂膏冀少息於羣(集作疲)黎庶免拘於司敗(集作隸)三
梁路阻九嶠山(集作封)遥浮江遇(一作過)楚澤之萍望國隔
番禺之桂遐思白鳥鎮颺音於周囿之中遠羨仙蓂永
固本於堯階之上無任感恩望闕結戀屏營之至
為懷州李中丞謝上表(武宗)
臣某言臣伏奉某月日制書授臣某官者天旨下臨星
言東騖即以今月某日到任上訖臣某中謝臣聞漢分
刺舉之條三河最重唐制郊圻之數五宅唯均况蘇公
舊田懷侯故邑太行會險德水通津在申畫之間素為
清地語翕張之勢號(一作實)曰要區自河南致軍以幕中
分理地雖密邇事異躬親伏惟仁聖文武至神大孝皇
帝陛下神以運機聖而制變將鎮頑梗更務恢張由是
開三壘之新規復數朝之故事齋壇將節重加廉郡之
雄皂蓋朱幡各有為州之貴遠徵三紀間有兩人陶某
以吏理當材鄭某以名家正授清塵不遠餘烈猶存頒
條之寄繼祖為難若臣者品以勲昇官因賞逹徒慕益
恭之美以承猶宥之恩過奬在朝承乏充使將聖代懷
柔之德率昆(一作外)夷畏慕之心萬里以遥三時而復副
介不離於痼疾(一作疾故)故人(一作人從)免難於凋零敢於䟦涉
之勞自被生成之賜豈謂皇帝陛下謂能專對遽委牧
人仍其栢署之雄錫以竹符之重遂使霍氏固辭之第
早建䨇旌于公必大之門更屯五馬賢無所象分可自
量入祖廟而歘驚瞻父堂而益懼况潞潜逆孽許出全
師繫(集作軗)此州兵横制賊境兼聲勢之任有資屝之須
謹當懋舉詔書聽求人瘼思理行之第一誠愧昔賢奉
忠孝於在三亦唯先訓苟愆素誓則有神明伏遠雲天
已逾旬朔獻封人冨壽之祝未卜其時懸子牟江海之
思莫知其極無任感恩攀戀闕庭之至
蘇州刺史謝上表元錫
臣某言伏奉十一月七日恩敕授臣持節蘇州諸軍事
守蘇州刺史以今月六日到州上訖臣績用無聞寵章
非次恩崇效淺任過憂深承命震惶不知所措臣某中
謝伏惟睿聖文武皇帝陛下道符乾元功配坤德盛明
參於兩曜休烈冠於百王覆幬羣生憂勤庶政至於牧
人長吏簡在宸衷然後明視逹聰奬勞懲過俗臻壽域
該(疑)靡窮人是以列郡庶尹莫不甘於殞首以答玄造
臣藝術非工吏能罕立累因過幸嘗忝官榮所歷衢婺
兩州皆屬荒殘之後侵漁積(疑作稍)息是朝廷法令之明
饑饉不生属年歲豐稔之運績無異等恩被殊私累貪
天功以竊身寵况東吳繁劇首冠江淮自非良能豈可
妄處受任踰重兢慙失圖獨不汰侈於法程宴安於寢
食誓刻肌骨用申㳙毫無任受恩慚懼之至
福州刺史謝上表
臣某言臣才不(一作無)過人位忽踰量跼蹐無措憂慙不
容臣某誠惶誠懼頓首頓首臣歷忝方州誠無異效至
如俗幸不擾人懷小安是属天時實非臣力况自永貞
以來陛下每降䘏隱之澤則惸嫠保安發賑救之仁則
癘災不起法令昭著姦(類表作貪)邪已清時歲豐穰流庸(類表)
(作亡)自占比屋日用豈臣之功陛下勸奬道崇葺(一作輯)綏
念切採擢凡品統臨列城將何以表正一方肅清羣吏
庶竭微力仰酬天慈力不足則繼之以死是臣職分所
當奉行秉茲一心敢有貳事以今月二十八日到所部
上訖謹奉表陳謝以聞
衢(一作婺)州刺史謝上表
臣某言伏奉九月二十一日恩旨授臣衢(一作婺)州刺史
以今月十八日到州上訖祗承寵光魂首飛越臣已嘗
試任績用無聞荐沐恩私兢惶靡措臣本諸生行能罕
立徒以親知謬舉踐履踰涯常叨省署之榮亟歴萬方
之重事懷靦冐恩戴生成伏以浙東諸州衢(一作婺)為大
郡累經荒險切在保綏憂勤所分簡求非易臣自量智
力懼不勝任守信偷安踰年受代當此益重實昧寵章
頃属旱灾相繼天喪過半生聚長育理難卒平賦斂徵
求物有常數自前年以來陛下以覆育之慈深布吊憫
賑貽口食蠲復地征人用昭蘇氣消疪瘼竊以匹夫遂
性天下懷仁况江表獲安動踰百萬臣職當撫字倍切
常情欲宣明詔條通逹幽隱敦實務本者勸之以農開
通明敏者進之以學奉朝廷法制守使府規模克勵小
心庶無大悔有渝此志敢逭明刑
宣州刺史謝上表
臣某言中使王文朝至伏奉六月六日恩制授臣宣州
刺史兼御史中丞充宣歙池等州都團練觀察處置等
使以七月二十九日到鎮上訖臣謬承寵章顧影慙灼
祗奉眀詔撫心震驚臣某中謝伏惟元和聖文神武法
天應道皇帝陛下嗣承大寶光啓中興德洽生靈道超
今古平逆亂之本建太平之階將澄化源先正理道詳
授(一作擇)長吏撫綏疲人冀厚生成用頒教化以臣庸昧
何以表率一方以臣孱微何以訓齊百姓始懼貪冐終
思悔尤伏以人之性命懸在衣食衣食所繫蠶農為先
使蠶不失時農無愆候其在姦豪屏息賦役均平既絶
侵漁雖灾害不困既均物力雖貧乏亦安不困而安可
成富庶臣累叨重任願效(一作立)微功嘗所粗知猶勉懼
(一作強)不至况有未達豈昏愚可任竊自思惟不遑寢食
(一作處)至若鉛刀一割之用駑馬再馳之勤所願酬恩更
期效命旬歲無補刑章敢逃無任受恩惶恐之至(一作皆唐)
(類表)
忠州刺史謝上表(憲宗)白居易
臣某言臣以去年十二月十二日伏奉敕旨授臣忠州
刺史以今月二十八日到本州當日上訖殊恩收(一作時)
奬非次遷榮(集作昇遷)感戴驚惶隕越無地臣某誠喜誠懼
頓首頓首臣性本疎愚識惟𥚹狹早蒙採錄擢在翰林
僅歴五年每知塵忝竟無一字上答聖眀及移秩宫寮
卑冗疎賤不能周慎自取悔尤猶蒙聖慈曲賜容貸尚
加祿食出佐潯陽一志憂惶四年循省晝夜寢食未嘗
敢安負霜枯葵雖思向日委風黃葉敢望霑春豈意天
慈忽加詔命特從佐郡寵授專城喜極魂驚感深泣下
方今淮蔡底定兩河乂寧臣得為昇平之人遭遇已極
况居符竹之寄榮幸實多誓當負刺慎貞履冰勵節下
安凋瘵上副憂勤未死之間期展微效跼身地遠仰首
天高螻蟻之誠伏希憐察無任感激懇欵彷徨之至謹
遣某官某乙奉表陳謝以聞臣某誠惶誠恐頓首頓首
謹言(元和十四年三月二十八日)
杭州刺史謝上表
臣某言去年七月十四日蒙恩除授杭州刺史屬汴路
未通取襄漢路赴任水陸七千餘里晝夜奔馳以今月
一日到本州當日上(集有任字)訖外憂重寄(集作上分憂寄)内省庸
虚仰天戴恩蹈(集作跼)地失次臣某誠感誠懼頓首頓首
臣謬因文學早忝(集作忝厠)班行自先朝黜官以來六年放
棄逢陛下嗣位之後數月徵還生歸帝鄉(集作京)寵在郎
署不踰年擢知制誥未周歲正授舍人出泥登霄從骨
生肉惟有一死擬將報恩旋屬邊(集作方)隔不寧朝廷多
事當陛下旰食宵衣之日是微臣輸肝寫膽之時雖進
獻愚衷敢(集作或)期有補而退思事理多不合宜臣猶自
知况在天鑒忝非土木若(集作如)履冰淵合當鼎鑊之誅
尚忝藩條(集作宣)之寄才小官重恩深責輕欲荅生成未
知死所惟當夙興夕惕焦思苦心恭守詔條勤恤人隱
(集作庶)下蘇凋瘵上副憂勤萬分之恩冀(一作莫)酬一二仰
天舉首望闕馳心葵藿之志徒仰螻蟻之誠難達無任
感恩懇(一作激)切之至謹奉表稱謝以聞(長慶二年)
蘇州刺史謝上表(敬宗)
臣居易言伏奉三月四日恩制授臣使持節蘇州諸軍
事守蘇州刺史臣以某月二十九日發東都今月五日
到州當日上訖時當眀盛寵在藩條祗命荷恩以感以
懼臣某誠懽誠幸頓首頓首伏惟皇帝陛下嗣膺歷數
重造寰區將致昇平在先政化詢求牧守勤恤黎元實
陛下慎選惟良之秋責成共理之日也臣以微陋早忝
班行首自中書舍人出為杭州刺史苟(集作幸)免敗缺實
無政能已蒙寵榮入改宫相今奉恩寄又分郡符奬飭
具載於詔中慶幸實生於望外况當今國用多出江南
江南諸州蘇最為大兵數不少稅額至多土雖沃而尚
勞人徒庶而未富宜擇循良之吏委以撫綏豈臣𤨏劣
之才合當任使然既成命敢不誓心必擬夕惕夙興焦
心苦節惟詔條是守惟人瘼是求諭陛下憂勤之心布
陛下慈和之澤則亭育之下疲人自當感恩而歲時之
間微臣或希報效塵黷皇鑒吐露赤誠寵至空驚恩深
未答無任慚惶懇激之至謹差軍事散將某乙奉表陳
謝以聞臣誠惶誠恐頓首頓首謹言
連州刺史謝上表劉禹錫
此篇合入五百八十六卷今已移入姑存其目
同州刺史謝上表元稹
臣稹言伏奉今月三日制書授臣使持節同州諸軍事
守同州刺史兼本州防禦使臣罪重責輕憂惶失據慮
為臺府逼逐不敢徘徊闕庭便自朝堂匍匐進發謹以
今月六(集作九)日到州上訖臣稹辜負聖朝(唐書作眀)辱累恩
奬便合自求死所豈謂(集作宜)尚忝官榮臣稹誠恐誠慙
死罪死罪臣八歲喪父家貧無業毋兄乞丐以供資養
衣不布體食不充腸幼學之年不蒙師訓因感隣里兒
稚有父兄為開學校涕咽發憤願知詩書慈母哀臣親
為教授年十有五得眀經出身由(集作自)是苦心為文夙
夜強學年二十四登吏部乙科受校書郎年二十八歲
蒙制舉首選授左拾遺始自為學至於升朝無朋友為
臣吹嘘無親黨為(唐書作戚)臣援庇莫非苦已實不因人獨
立性成(集作成性)遂無交結任拾遺日屢陳時政蒙先皇帝
召對(集作召問舊書作召問於)延英旋為宰相所憎貶(唐書作出)臣河南
縣尉及為監察御史又不敢規避專心糾䋲復為宰相
怒臣不庇親黨因以他事貶臣江陵判司廢棄十年分
死溝瀆元和十四年憲宗皇帝開釋有罪始授臣膳部
員外郎與臣同省署者多是臣初登朝時舉人任卿相
者半是臣同諫院時拾遺補闕愚臣既不能低心曲就
流輩亦以此望風怒臣不料陛下天聽過卑知臣薄藝
朱書授臣制誥延英詔臣賜緋宰相惡臣不出其門由
是百方(集作計)侵毁陛下察臣無罪寵奬逾深召臣面授
舍人遣充承旨翰林學士金章紫服光飾陋軀人生之
榮臣亦至矣然臣益遭誹謗日夜憂危惟陛下聖鑒照
(唐書作昭)臨彌加保任竟排羣議擢授(集作備)台司臣忝有肺
肝豈並尋常宰相况當行營退散之後牛元翼未出之
間每聞陛下軫念之言愚(集作徼)臣恨不身先士卒所以
問于方計策遣王友眀等救解深州蓋欲上副聖情豈
是別懷他意不料奸人疑臣殺害裴度妄有告論塵黷
聖聰媿羞天地臣本待辨明示(集作未)了便擬殺身謝責
豈料聖慈尚加(集作在)薄貶同州雖違咫尺之顏不遠郊
畿之境伏料必是宸衷獨斷乞臣此官若遣他人商量
乍可與臣遠處方(集作藩)鎮豈有(集作旨)遣臣俯近闕庭臣
所恨今月三日尚蒙召對延英此時不解泣血仰辭天
顔便(唐書作乃)至今日竄逐臣自離京國目斷魂銷每至五
更朝謁之時臣實制淚不得已臣若餘生未死他時萬
一歸還不敢更望得見天顔但得再聞京城鐘鼓之音
臣雖黃土覆面無恨九泉(集作原)臣某無任自恨自悲(集作)
(慙)攀戀聖慈之至然臣一日未死亦合有所陳論或聞
党項小有動摇臣今謹具手疏陳奏伏望恕臣死罪特
留聖覽今(集作臣)此表並臣手疏並望(集作講)留中不出謹
差知衙官試殿中監馬弘直奉表謝罪以聞
黃州刺史謝上表(文宗)杜牧
臣某言臣奉某月某日敕旨自某官授臣黃州刺史以
某月日到任上訖臣某誠惶誠恐頓首頓首臣自出身
以來供職使府雖有官業不親治(唐諱)人及登朝四任皆
參臺閣優游無事止奉朝謁今者蒙恩擢授刺史專斷
刑罰施行詔條政之善惡惟臣所繫素不更練兼之愚
昧(集作昧愚)一自到任憂惕不勝動作舉止惟恐罪悔伏以
黃州在大江之側(集作北)雲夢澤南古有夷風今盡華俗
戶不滿二萬稅錢纔三萬貫風俗謹朴法令明具久無
水旱疾疫人業不耗謹奉貢賦不為罪惡臣雖不行亦
能守之然臣觀東漢漢光武明帝稱為眀主不信(集作任)
德教專任刑名二主相繼聯五十年當時以深刻刺舉
號為稱職治(唐諱)古之風廢俗吏之課高於此時循吏衞
颯任延王景魯恭劉寬陳寵之徒止一縣宰獨能不徇
時俗自行教化惟德是務愛民如愛子廢鞭笞責削之
文用忠恕撫字之道百里之内勃生古風凡違衆背時
徇古非今王者公侯尚難其事豈一縣宰能移其俗此
蓋人為治古之人法為一時之法以治古之教教之即
治古之人以一時之法齊之即一時之人國家自有天
下以來二百三十餘年間專用仁恕每後刑罰是以内
難外難作者相繼土地甲兵權柄號令盡非我有終能
擒之此實恩澤慈愛入人骨髓俗厚風古不可動摇今
自陛下即位以來重罪不殺小過不問普天之下蠻貊
之邦有罹艱凶一皆存䘏聖明睿哲廣大慈恕遠僻隱
阨無不歡戴受十四聖之生肓張二百四十年之基宇
臣於此際為吏長人敢不遵行國風彰揚至化小大之
獄必以情恕孤獨鰥寡必躬問撫庶使一州之人知上
有仁聖天子所遣刺史不為虚受蒸其和氣感其歡心
庶為瑞為祥為謌為詠以禆盛業流乎無窮在臣心之
則然豈材術之能及無任感激悃懇血誠之至
文苑英華卷五百八十七
