文苑英華卷三百九十八宋李昉等編
卿寺三
太常少卿
授韋恒太常少卿制孫逖
門下朝議大夫守給事中鄭縣開國男韋恒神清氣爽
識遠心微周才可以求備雅望期於必復自登近密已
積歲年淑慎有恒閑和易退奉常之亞稱職為難宜回
夕拜之榮俾在春官之屬可守太常少卿散官
授李林宗太常少卿制
門下朝議大夫守衛尉少卿上柱國李林宗寡言敏行
清節令名能執謙冲之心以成友悌之美自亞九卿(一作)
(列)已淹四歲舉必以類既承拜命之榮恩則由中俾佐
奉常之職可守太常少卿
授陳中師太常少卿制白居易
勑尚書吏部郎中兼侍御史陳中師早以體要(集作物)之
文待問之學中鄉里選第甲乙科(集有及字)筮仕立身皆有
本末不背俗以矯迹不趨時以沽名從容中道自致聞
望累踐郎署再參憲司官無卑崇事有(集作無)簡劇如玉
在佩動必有聲為時所稱何用不可朕以立國之本禮
樂為先號令之常(集作今之太常)兼掌其事貳兹職者不亦重
乎歴代迄今謂之清選往服是命行覩(集作行觀一作仲觀)有成
予方急才爾寧久次可太常少卿餘如故
授棣王府司馬崔就太常少卿賜紫制
錢珝
勑暢中發外以應天地之和在夫樂而六樂雅司于奉
常弦工磬師存者尚習具官崔就負足用之學表之以
能文思有畔之農施之於善政失爵之累無機則然乃
非敗名人亦觀過一𤯝之黜數歲方還言念常情得無
所鬱遂以奉常之亞命服之朝欲爾聽六樂之和以平
其氣兹為君道當識予心馭貴之崇亦惟其舊可依前
件
宗正少卿
授李瀚宗正少卿制常衮
勑銀青光禄大夫前亳州刺史本州團練守捉使上邽
縣開國男李瀚識精於理才辨於政祗服禮訓甄詳事
經振麟趾之芳更隼旟之命馴致其道達於家邦慈惠
之化洽於黎老以親九族乃立貳卿宜(一作而)叙周文之
昭用毗劉德之任可行宗正少卿散官封如故
光祿少卿
授宋玄爽司膳少卿制李嶠
勑朝請大夫守司僕少卿宋玄爽藝能詳洽局量優深
踐行不虧歴官著稱參守僕正以表公勤可兼檢校司
膳少卿餘如故
授張沛司膳少卿制
鸞臺新除齊州刺史張沛禮義高族忠賢令緒才優識
通學敏詞贍實藴幹時之具雅懷在公之節絃歌出撫
亟動於謳謠符傳所經必聞於課最允稱衣冠之胄(一作)
(望)是謂廊廟之珍三署為卿九流莫尚宜廻負海之駕
俾登象河之列可(一有同字)司膳少卿主者施行
授李椿光禄少卿制賈至
門下堂姪守太子家令開國男椿恭儉温良宗枝擢(一作)
(特)秀敏於從政勤以在公宜換儲闈之職俾居亞卿之
任可守光禄少卿同正封賜如故
授張光奇光禄少卿制
勑始安充經略使張光竒忠肅周敏懷其利用歴試中
外累有能名嶺嶠地遐方隅寄重威懷之政惟爾悉舉
(一作允惟克舉)宜參榮於卿士俾兼鎮於藩條可兼光禄少卿
如故
授向萼光禄少卿制
勑百里之長九卿之亞參於軍事職比廷評必舉才能
以匡庶政荆南奏事官守太子僕同正向萼等咸膺推
擢俾在兹任可守光禄少卿同正
授周若冰光禄少卿制常衮
勑試王府司馬兼福州都督府别駕守(一作占)闕攝寧海
軍副使賜紫金魚袋周若冰氣識沉和風儀端偉秉心
以正蒞事惟明法以言揚久參朝序頗有聞望洽於縉
紳自佐法方州兼領戎事政術尤著勲勞亦深俾踐亞
卿之列仍兼題輿(一作座)之任可試光禄少卿兼福州都
督府别駕占闕餘如故
授前峽州刺史李授(總目作綬)光禄少卿制
劉崇望
勑近出天屬富有吏能進士已來恪勵無替覧宗正列
狀念夷陵當官公舉何多奬用宜及仍聞罷退曠有歲
時誠曰任能亦既振滯光禄古官也而比朝于今兼掌
尤重是命爾司少其事勉幹吉蠲之職無忽禋祀之官
可依前件
授前將作少監趙蠻等光禄少卿制
薛廷珪
勑具官趙蠻等或公卿棣萼或台輔子孫或登史傳之
科或著弦歌之政並從閒罷亟涉光隂振滯掄材各當
遷陟亞于卿寺頒我詔條洎率屬於膠庠一時之茂選
也惟勉思砥礪以應柬求大開霄漢之程允屬軒裳之
後苟能自奮可往承之可
衞尉少卿
授鄭孝式衞尉少卿制蘇頲
黃門朝議大夫守太子率更令鄭孝式早負才幹素聯
姻戚詢事可以樹風聽言可以從政韜戈之任衞戟是
司俾移名於白簡宜亞寵於丹棘可守衞尉少卿散官
如故
授李岫衞尉少卿制孫逖
門下朝議大夫行秘書丞上柱國清水縣開國伯李岫
說禮敦詩資忠履孝勵清修而立節包麗則以為文曩
者輟務仙臺移官秘府一從閒退七變星霜父在樞衡
固守范宣之讓謙冲自牧足鎮於浮躁而進用無黨須
歸於至公宜承特命之恩俾踐亞卿之職(一作秩)可守衞
尉少卿散官勲如故
太僕少卿
授鄭子獻太僕少卿制
勑朝議郎前行(一作守)宗正卿賜紫金魚袋鄭子獻業繼
簮裳地連姻戚早升班序累效忠勤公族之司頃居亞
列太僕之任宜復舊資可守太僕少卿員外置同正員
散官勲如故
授嗣虢王溥等太僕少卿制元稹
勑正議大夫行宗正丞嗣虢王溥守隨州司馬員外置
同正員李逢等昔我憲宗章武皇帝法堯睦族深惟本
枝乃詔執事曰伯父叔季幼子童孫在屬籍者必命卿
長以才行聞而溥等國族之良雅副兹選糾訓羣僕允
釐王官各率廼誠無替厥職溥可權知太僕少卿逢可
守袁王府長史餘如故
司刑少卿
授杜景佺司刑少卿制李嶠
鸞臺銀青光禄大夫守秋官尚書上柱國杜景佺薄有
吏能頗閑時務比加奬擢今典樞衡乃輕違憲章私樹
恩福罔懷緘慎屢有洩言朕情在含弘不忍置之嚴憲
五曹顯秩非可濫居九列通班冀當自效可司刑少卿
勲如故主者施行
授徐有功司刑少卿
鸞臺中散大夫行文昌左司郎中東苑縣開國男徐有
功器局弘深文藝優膽秉節守義直道正辭繩準憲曹
樞機會府咸歸平恕雅有聲績獄吏輕重人咨胥怨天
工推擇朕之所難選衆而居庶乎不濫可守司刑少卿
散官勲如故主者施行
大理少卿
授陸景初大理少卿制蘇頲
門下朝議大夫守中書舍人上柱國陸景初識悟清真
虚心得妙言符正直獨行隣幾故能儒玄默知文史明
達翔集仙署翻飛禁省而咎繇為理釋之不冤精求上
才欽恤中典宜慎刑法俾聞哀矜可大理少卿散官勲
如故主者施行
授崔器大理少卿制賈至
勑國備其官則庶務理官得其人則善政舉廷尉所以
執刑柄御史所以糾不法掖垣崇諫諍之職郎署當草
奏之煩皆朕注心柬求(一作慎擇)髦士守保定太守崔器諒
直忠肅才行周敏登于清列庶績其凝可守大理少卿
授韋損大理少卿制常衮
勑銀青光禄大夫前潤州刺史上柱國馮翊縣開國男
韋損識清行理強學自輔服於禮而中節居其業以全
忠(一作誠)識(一作才)能有餘階歴頗久京江按部終始六年
勤職惠人風化一變循吏之稱去而益彰天下之平屬
於廷尉乃立其貳方求直清俾之弼教敬爾繇獄可行
大理少卿散官勲封如故
授景延之大理少卿制
勑朝議大夫前守河南少尹騎都尉景延之業擅文儒
行資忠信推令望於公噐著能名於吏途久踐周行夙
彰聲實祥刑之地稱職其難任在柬孚選兼勲舊宜參
河海之亞俾副朝廷之舉可守大理少卿散官勲如故
授孫乘大理少卿李震宗正少卿等制
薛廷珪
勑具官孫乘等廷尉卿生人之司命也大宗正我族之
本根也貳卿之任昔難其材與夫丞殿省而立朝著聽
其(一作於)公舉我有人焉以乘等或掌奏大藩或字人劇
邑書檄有聞於記室絃歌多暇於琴堂而昌亦號通材
丞於六尚言從罷秩久於艱難各使立朝仍觀舉職恤
刑庇本勉稱我心可
鴻臚少卿
授李崇鴻臚少卿制薛廷珪
勑李崇等各以材行來服簮裳或字人箸績於封畿或
嗜學見推於流輩大卿寺王官儲宫學省一時茂選爾
往蒞之飭勵有聞陟勸斯在可
司農少卿
授韋玢司農少卿制蘇頲
黃門正議大夫行太常少卿上柱國薛縣開國男韋玢
勵精正已力行徇公從務表其清白幹時允其文采故
以臺閣褒稱縉紳甄奬盛禮興樂望雖重於執珪八政
一農事尤殷於理粟况洛京轉漕淮海通波宜任牟融
之能遷改鄭莊之弊可兼司農少卿散官勲封如舊仍
分司東都主者施行
授楊先司農少卿制孫逖
門下朝議大夫守太僕少卿上柱國朱陽縣開國男楊
先精勤從事堅白在公任以器能位於河海出納之恡
朝廷所難宜廻職金之府更膺搜粟之寄可守司農少
卿仍東都留守
授裴藏之司農少卿制賈至
勑蜀都司馬裴藏之等果行育德忠肅温良或持憲握
蘭譽流臺省或分憂共理政洽藩條咸在清貫備聞茂
績寇難初息庶尹擇才宜任能於雋選俾分職於中外
可守司農少卿
太府少卿
授蕭晉太府少卿制
門下宫相之位亞卿之職朝廷所精擇必惟其人守西
河太守蕭晉陽城太守嚴向等歴踐中外皆聞政理涉
於艱難尤著誠節宜司長府之劇式備儲闈之選晉可
守太府少卿向可太子左庶子
授侯希超太府少卿制常衮
勑正議大夫試太常卿兼左領軍衞將軍上柱國賜紫
金魚袋侯希超温良植性藝業脩身有臨事之幹能彰
適時之才用班資久踐職務非親内舉自於元戎正名
從於亞列宜成風俗之美俾展多方之效可行太府少
卿散官勲賜如故
文苑英華卷三百九十八
