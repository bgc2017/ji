文苑英華卷九百六十九宋李昉等編
婦人七
河東縣太君盧氏墓誌一首
趙郡夫人李氏墓誌一首
裴海州夫人李氏墓誌一首
賢妃韋氏墓誌一首
元長史夫人鄭氏墓誌一首
岐陽公主墓誌一首
先太夫人河東縣太君盧氏歸祔誌
柳宗元
先夫人姓盧氏諱某世家涿郡壽止六十有八元和元
年歲次丙戌五月十五日棄代于永州零陵佛寺明年
某月日安祔于京兆萬年栖鳳原先侍御史府君之墓
其孤有罪銜哀待刑不得歸奉喪事以盡其志姪洎夫
人兄之子弘禮承事焉嗚呼天乎太夫人有子不令而
陷于大僇徙播癘土醫巫藥膳之不具以速天禍非天
降之酷將不幸而有惡子以及是也今又(集作又令)無適主
以葬天地有窮此冤無窮既舉葬紖猶以不孝(集作肖)之
辭擬述先德且志其酷焉嘗逮事伯舅聞其稱太夫人
之行以教曰汝宜知之七歲通毛詩及劉氏列女傳斟
酌而行不墜其有(集作旨)汝宗大家也既事舅姑周睦姻
族柳氏之孝仁益聞歲惡少食不自足而飽孤幼是良
難也又嘗侍先君有聞如舅氏之謂且曰吾所讀舊史
及諸子書夫人聞而盡知之無遺者某始四歲居京城
西田廬中先君在吳家無書太夫人教古賦十四首皆
(集注作日)諷誦之以詩禮圖史及剪刺緯結(集作剪製縷結)授諸女
及長皆為名婦先君之仕也伯母叔母姑姊妹子姪雖
遠在數千里之外必奉迎以來太夫人之承之也尊已
者敬之如臣事君下已者慈之如母畜子敵已者友之
如兄弟無不得志者也諸姑之有歸必廢寢食禮既備
常有勞疾先君將改葬王父母太夫人泣以蒞事既具
而大故及焉不得成禮既得命於朝祇奉教曰汝忘大
亊乎吾冢婦也今也宜老而唯是則不敢暇抑將任焉
苟有日吾其行也及命為邵州又喜曰吾願得矣竟不
至官而及於罪是歲之初天子加恩羣臣以宗元任御
史尚書郎封太夫人河東縣太君八月會册太上皇后
于興慶宫禮無違者既至永州又奉教曰汝唯不恭憲
度既獲戾矣今將大儆于后以蓋前惡敬懼而已苟能
若是吾何恨哉明者不悼往事吾未嘗有戚戚也而卒
以無孝道不能有報焉喪主子宗婦七歲而不果娶竄
窮徼人多疾殃灾(集作炎)暑熇蒸其下卑濕非所以養也
診視無所問藥石無所求禱祠無所實蒼黃呌呼遂遘
大罰天乎神乎其忍是乎而獨生者誰也為禍為逆又
頑狠而不得死逾月逾時以至于(集于字作於)靈車遠去而
身獨止玄堂暫開而目不見孤囚窮縶魄逝心懷(一作壊)
蒼天蒼天有如斯耶有如是耶而猶言猶食者何如人
耶已矣已矣窮天下之聲無以舒其哀矣盡天下之辭
無以傳其酷矣刻之堅石措之幽隂終天而止矣
伯祖妣趙郡李夫人墓誌銘前人
夫人姓李氏辯族姓者曰趙郡贊皇之東祖祖某為某
官父沖為單父尉夫人生於良族嶷然殊異及笄德充
於容行踐於言高朗而不傷其柔嚴恪而不害其和特
善女紅剪製之事又能為雅琴奏聲操縵之具婦道既
備宜為君子之配偶焉我伯祖臨邛令府君諱某受夫
人於李氏之廟而歸于正室臨邛府君之先曰我曾王
父清池府君諱從裕清池之先曰徐州府君諱子夏又
其先曰常侍府君諱楷常侍之兄曰中書令諱奭自中
書以(集作已)上為宰相四世噫我伯祖以宗冑碩大而濟
其德厚夫人以族屬清顯而修其禮範合二姓以承先
祖為士者榮之故佐奉養承祭祀婦德用光家道甚宜
無何伯祖終于臨邛而窆焉夫人從子而返于淮滸嗚
呼我先府君每得仕未嘗不奉迎供養必誠必親男既
立必使之有禄仕女必使之有家將嫁已子必先擇良
士可以配諸姑者定然後議焉仲父殿中侍御史府君
由是志也夫人生男一人諱某不幸終於宣州旌德尉
女三人皆得良婿隴西李伯和為揚子丞病痺癈痼而
没太原王紓今為右補闕潁川陳萇為校書郎渭南尉
知名貞元十六年王氏始定省扶持自揚州至于京師
道路遇疾遂館于陳氏以諸婿之良諸女之養無不得
意焉享年八十一是歲六月二十九日終于平康里自
小斂至于大斂比及葬則二婿實參主之有孫二人長
曰曹郎奉之以縗而正于位八月二十四日葬於萬年
縣之少陵原實栖鳳原介于我先府君仲父二兆之間
神心之所安也嗚呼嗣子早夭臨卭萬里以歲之不易
未克合祔哀孰甚焉諸姑命(柳州本作合)宗元(崇本無此二字)以為
斯志以從人之道内夫家外父母且又葬于我志于我
故叙柳氏為備銘曰
藹其芳壽且康大梁鶉火沈幽光夙淪夫子嗣又喪(平聲)
蒲(集作輤)帷不復岷之陽兆靈趾栖鳳里艮之山兑之水
靈之車當返此子孫百代承靈祉誰之言者青烏子
海州刺史裴君夫人李氏墓誌銘
白居易
夫人贊皇縣君李氏趙郡高邑人也六代祖素立安南
都護五代祖休烈趙州刺史高祖諱志遠天官侍郎曾
祖諱畬國子司業祖諱承工部尚書湖南觀察使考諱
藩門下侍郎同平章事贈戸部尚書夫人諱娥相國長
女也適河東裴君克諒諒今為海州刺史一子曰鐬左
衛騎曹參軍一女適隴西李遂遂為壽州刺史參軍由
此而上得於國史家諜云夫人為相門之女邦君之妻
不以華貴驕人能用恭儉克已撫下若子敬夫如賓衣
食之餘旁給五服親族之饑寒者又有餘散活(集作沽)先
代僕使之老病者又有餘分施佛寺僧徒之不足者澣
衣菲食服勤禮法禮法之外諷釋典持直言棲心空門
等觀生死故治家之日欣然自適捐館之夕恬然如歸
寶歷三年三月一日疾終于海州官第其歲十一月十
四日歸祔于某所先塋享年五十有四夫人之從裴君
也歴官九任凡三十一年族睦家肥輔佐之力也由此
而上得於裴君狀云夫源遠者流長根深者枝茂噫李
氏之世禄也德有所從來矧相國端方廉雅孝友忠肅
自從事彭城登庸宰府不以夷險而遷其道宜乎居極
位享賢名也夫人敬恭勤儉柔順慈惠自女於室歸於
家不以初終而怠其行宜乎啟封邑光德門也裴君脩
文達政潔已愛人自佐邑從軍連牧二郡不以寒暑而
易其心宜乎荷百禄號良二千石也嗚呼非此父不生
其(集作此)女非是夫不稱是妻斯所謂類以相從合而具
美者也論譔表誌其可闕乎銘曰
高邑之祥降於李氏相門之慶鍾于女子女子有行歸
老(集作我)裴君君亦良士宜賢夫人夫人雖殁風躅具存
勒銘泉戶作範閨門
賢妃京兆韋氏墓誌銘前人
德宗聖文神武皇帝元妃韋氏諱某字某京兆人也曾
祖某某官祖某某官父某某官妃即某官府君第某女
也母曰永穆公主元和四年四月某日妃薨于某所以
其年四月某日詔葬于萬年縣上好里洪平原上悼焉
哀榮之禮有以加等(集作焉)嗚呼惟韋氏代德宦業族系
昏戚有國史家諜存焉今奉詔但書地及時與妃之所
以曰賢之義而已貞元中沙麓(集作鹿)上仙長秋虚位凡
六御(集作六十未詳)九御之政多聽於妃妃先以采蘩之職(集作)
(成)奉於上故能助霜露之感薦于九廟次以樛木之德
逮于下故能分雲雨之澤洽于六宫其餘坐論婦道行
贊内理服用必中度故組紃有常訓言動必中節故環
佩有常聲二十七(集作七十二非)年禮無違者册命曰賢不亦
宜哉永貞中(集作貞元中非)號奉宫車誓留園寢麻衣告朔蓬
首致哀執匪懈之心侍(集作視)奠於靈座脩無上之道薦
福于崇陵殆茲殁身不衰其志故葬之日掌文之臣白
居易得以無愧之詞誌于墓而銘曰
京兆阡兮洪平原兮歲己丑兮日丁酉兮惟土田兮與
時日龜兮蓍兮偕言吉峩峩新墳兮葬者誰德宗皇帝
韋賢妃
河南元府君夫人鄭氏墓誌銘前人
有唐元和元年九月十六日故朝(集本文粹並作中)散大夫尚
書比部郎中舒王府長史河南元府君諱寬夫人滎陽
縣太君滎陽(二本無此二字)鄭氏年六十寢疾殁于萬年縣靖
安里私第越明年二月十五日權祔于咸陽縣奉賢里
洪瀆源從先姑之塋也夫人曾祖諱遠思官至鄭州刺
史贈太常卿王父諱&KR0008;朝散大夫易州司馬父諱濟睦
州刺史夫人即睦州次女也其出范陽盧氏外祖諱平
子京兆府涇陽縣令夫人有四子二女長曰泝(集作沂)蔡
州汝陽縣尉次曰秬京兆府萬年縣尉次曰積同州韓
(蜀本作韋非)城縣尉次曰稹河南府河南縣尉長女適吳郡
陸翰為監察御史次為比丘尼曰(二本作名)真一二女不幸
皆先夫人殁府君之為比部也夫人始封滎陽縣君從
夫之(二本無之字下同)貴也稹之為拾遺也夫人進封滎陽縣
太君從子之貴也天下有五甲姓滎陽鄭氏居其一鄭
之勲德官爵有國史在鄭之原𣲖婚姻(二本作源流婚媾)有家
諜在比部府君世禄官政文行有故京兆尹鄭雲逵之
誌在今所敘者但書夫人之事而已初夫人為女時事
父母以孝聞友兄姊睦弟妹以悌聞發自生知不因師
訓其淑性有如此者夫人為婦時元氏世食貧然以豐
潔家祠(二本作祀)傳為治訓(二字二本作貽燕之訓)夫人每及時祭
則終夜不寢煎和滌濯必躬親之雖隆暑沍(蜀作祈)寒之
時而服勤親饋面無勞色其誠敬有如此者元氏鄭氏
(四字集作元鄭)皆大族合而為親(二本無此二字)姻表滋盛(二本作多)凡中
外吉凶之禮有疑議者皆質於夫人夫人從而酌之靡
不中禮其明達有如此者夫人為母時府君既没積與
稹方髫齓家貧無師以受業夫人親執詩書誨而不倦
四五年間二子皆以通經入仕積即(二本作既)第判入等授
秘書省校書郎屬今天子始踐祚策三科以拔天下賢
俊中第者凡十八人而稹冠其首焉由校書郎拜右(二本)
(作左)拾遺不數月讜言直聲動于朝廷以是出為河南尉
長女既適陸氏陸氏有舅姑多姻族於是以順奉上以
惠逮下二紀而殁婦道不衰内外六姻仰為儀範非夫
人恂恂孜孜善誘所至則曷能使子達於邦女宜其家
哉其教誨有如此者既而諸子雖逮事(二本作迭仕)禄秩(集作)
(稍)甚薄每至日(二本作月)給食時給衣皆始自孤弱者次及
疎賤者由是衣無常主厨無異膳親者悦疎者來故傭
保乳母之類有凍餒垂白不忍去元氏之門者而况臧
獲輩乎其仁愛有如此者自夫人母其家殆二十五年
專用訓誡除去鞭朴常以正顔色訓諸女諸(集無此字)婦其
心兢兢戰戰(四字二本作戰兢)如履于冰常以正辭氣誡諸子
諸(集無此字)孫諸子諸(集無此字)孫其心愧恥若撻于市由是納
下於少過致家於太和婢僕終歲不聞忿爭童孺成人
不識檟楚閨門之内熙熙然如古時人也其慈訓有如
此者噫昔漆室緹縈之徒烈女也及為婦則無聞伯宗
梁鴻之妻哲婦也及為母則無聞文伯孟氏之親賢母
也為女為婦時亦無聞今夫人女美如此婦德又如此
母儀又如此三者具美可以冠古今矣嗚呼惟夫人之
道移於他則何用不臧乎若引而伸之可以肥一國焉
則關睢鵲巢之化斯不遠矣若推而廣之可以肥天下
焉則姜源文母之道(集作風)斯不遠矣豈止於訓四子以
聖善化一家於仁厚者哉居易不佞辱以(集本文粹作與)夫人
之幼子稹為執友故聆夫人之美最熟稹泣血孺慕哀
慟他人託為譔述書於墓石斯古孝子顯父母之志也
嗚呼斯文之作豈直為(二本作若)是而已哉亦使(文粹作欲)百代
之下聞夫人之風過(文粹作覩)夫人之墓者使悍妻和嚚母
慈不遜之女順云爾銘曰
元和歲丁亥春咸陽道渭水濱云誰之墓鄭夫人
岐陽公主墓誌銘杜牧
憲宗皇帝即位八年出嫡女册封岐陽公主下嫁于今
工部尚書判度支杜公悰始憲宗時宰相權德輿有婿
獨孤郁為翰林學士帝愛其材因命宰相曰我有(集無此字)
嫡女既笄可嫁德輿得婿獨孤郁我豈不得耶可求其
比後丞相吉甫進言曰前所奉詔臣謹搜其人因名我
烈祖司徒岐公曰有孫兒悰年始弱冠有德行文學秀
朗嚴整臣嘗為司徒吏熟其家事官族世婚習尚守治
臣一皆忖量(集作度)疑悰可以奉詔帝即召尚書見與語
大悦授殿中少監服章金紫以元和八年某月日主下
嫁于杜氏上御正殿禮畢由西朝堂出節幡鼓鐸儀物
畢備引就昌化里賜第上御延喜樓駐止主輪尚書及
賓侍酒食金帛奏内樂降嬪御送行賜第堂有四廡繢
椽藻櫨丹白其壁𣲖龍首水為沼主外族因請願以尚
父汾陽王大通里亭沼為主别館當其時隆貴顯榮莫
與為比主實憲宗皇帝嫡女穆宗皇帝母妹敬宗皇帝
今天子親姑尚父汾陽王子儀外曾孫太皇太后始以
正妃事憲宗以太后太皇太后愛(一作受)養三朝凡四十
年德厚慈恕化充六宫主以一女之愛降于杜氏逮事
舅姑杜氏大族其他宜為婦禮者不翅數十人主卑委
怡順奉上撫下終日惕惕屏息拜起一用(集作同)家人禮
度二十餘平人未嘗以絲髮間指為貴驕始與尚書合
謀曰上所賜奴婢卒不肯窮屈奏請納之上嘉歎許可
因錫其直悉自市寒賤可制指者自是閉門落然不聞
人聲尚書讀書考今古治亂主職婦事承奉夫族時歲
獻饋吉凶賻助必親自經手池塞館侈(直爾反)闢毬場種
樹不數十年縉紳間雜然稱尚書為賢主婦尚書旋出
為灃州刺史主後為尚書行郡縣聞主且至殺牛羊犬
為數百人供具主從(從字集作至後)不二十人六七婢乘驢闒
葺約所至不得肉食驛吏立門外舁飰食以返不數日
(集有間字)聞于京師衆諜說以為異事尚書在灃州三年主
始入後出中間不識刺史廳屏尚書治灃州考理行為
天下第一後為大司農(集作徒非)京兆尹鳳翔節度使朝廷
屈指比數以為凡有中外重難非尚書不可主賢益彰
雖至宫闈貴號亦加尊敬姑涼國太夫人寢疾比喪及
葬主奉養蚤夜不解帶親自嘗藥粥飯(集作飲)不經心手
一不以進既而哭泣哀號感動他人尚書後為忠武軍
節度使所治許州創為節度府五十年南迫於蔡屋室
庳陋主居無正堂處東攴屋恬然六年許軍強雄且撑
劇寇自始多用武臣治各出已部曲家人疵政肔(代爾反集)
(作弛)法習為循常有司用此(集無此字)比邊障遠地擲置不問
民亦甘心尚書再治之老民相率两走闕下遮丞相馬
叩頭乞畱請樹生祠及詔追去攀緣攜扶哭於道路尚
書治外主治内尚書所至必稱崱崱(士力切)為名公偉人
主實有内助焉穆宗以太(集無太字)皇太后故(集作敬)主尤為
親信俯首益卑車服侍使愈自貶抑覲謁温凊外口不
言他事訖穆宗朝人不以親貴稱當貞元時德宗行姑
息之政王武俊王士真張孝忠子聯為國壻憲宗初寵
于頔來朝以其子配以長女皆挾恩佩勢聚少俠狗馬
為事日遮(集無此字)截馳道縱擊平人豪取民物官不敢問
戚里相尚不以為窮(四字集作不以為窮弱)自主降于尚書壁絶
外之初怒中笑後皆敬畏累聖亦指示主德以誡警之
至于今日(集作以)主尚書顯重於中外戚里亦皆自檢斂
隨長短為善於是舊俗滅不復有尚書自許奉急追詔
主有疾小愈強不肯留曰去朝興敬(集作慶是)宫縱死於道
吾無恨以開成二年十一月某日薨於汝州長橋驛亭
(集作享)年若干上廢朝三日某年十二月某日主喪至京
師比及葬兩宫弔問相繼於道開成三年某月日上御
正殿詔丞相嗣復攝中書令正衙宣册諡曰莊淑大長
公主某年月日祔葬于萬平縣洪源鄉少陵原尚書先
塋禮也生男二人長曰輔九年十歲次曰楊十始二歲
女二人某於尚書為從父弟得以實銘銘曰
章武皇帝唐中興主刑于正妃教及嫡女婉婉帝子下
嫁時賢影逐響答隨順纏綿杜氏大族枝蔓蟬聮上有
舅姑高堂儼然螭綬龜章玉佩金軒養色悦意侍後承
前人不我貴敬不(集作我敬)我虔始終盡禮大小周旋餘二
十年誰興間言貴不召驕富不期侈具(集作是)此四者倏
相首尾自古名士或泥於此孰謂帝子超脱擺棄婦職
是勤夫言是指池荒館陊屏外不履淑德柔風天下傾
耳宜乎壽考婦女婚子不錫全祉孰提神紀幽石有誌
顯筆有史流于千祀
文苑英華卷九百六十九
