文苑英華卷六百五十宋李昉等編
移文(此卷英華所編失年代先後今正之)
移虜淮陽太守文
為侯景叛移梁朝文
為東魏與梁請和移文
梁報東魏移文
答魏初和移文
移齊河陽執事文二首
移虜留使文
移虜淮陽太守文
永眀十年太歲某淮隂太守某移淮陽長大齊乘乾得
一清寧今皇上體聖居震纉戎昌緒仁澤之所灑沾惠
風之所偃靡威武之所勝(疑作騰)驤刑政之所宣暢浩浩
乎其不可涯涘固能徼岷禺關夷海拓沙渚道零山八
胤承嗣九垓禔福含齒戴髮其樂只且所以通歡魏境
静息邊民嗟爾黔氓共和優忝而魏主不篤我信誓侮
弱我慈懷憑陵我南城寇擾我樊鄧元帥逞梟鳶之心
銳卒畜蜂蠆之毒蠅飛藩棘蟻附池隍我聊命偏將執
而俘之連左袵于郊門頻編首於外闕有司將加誅焉
天子弗之許也重謁而請天子又不許也更從請所以
置之乃制詔曰昔虞帝欽眀苖山記倒戈之陣夏君踵
武鈞臺載不戰之兵今鋒鏑陵邊彤雲入候加討而後
擒待征而知服此廼朕之凉德彼將何德徒哀其積習
為性因染遂變(一作惑)不識天時用干人事雖同濱率境
自隔王臣直曰斯民獨為係虜父母生乖妻兒遠則(疑作别)
桑梓悠悠墳塋萬里情甚悲之可觧網改祝聽歸巢穴
豈直隣好足鄙(疑)特以哀矜自中以時資遣稱朕意焉
巳遵眀詔部送所虜若干人即日在界宜速近護時施
故堡使幽荒之外知皇王之德音故移
為侯景叛移梁朝文魏收
夫化成萬物分界九道紀之以山河照之以日月方足
圓首含氣呈形咸總之於聖人畢會之以朝市皇魏應
銜甲之祕圖納封金之寳命萬方為宅四海為家卜世
靈長將踰八百天壤之間朝(疑)不别焉惟夫三江五湖
九蠻百濮其地如掌人鳥未分瞻星昧環拱之方託水
迷朝宗之義積蠅為衆長蛇稱長石田無菽粟之用衆
人非聲教所孚是以年歴三偽棄而不有豈力不足盖
所未徵而陸梁塗泥時軼疆鄙天討所遺理存惡殺自
二紀及茲中原多故未清區宇文武兼勤偃伯歸戰有
懷勞止將令動植俱仰堯心遂冠盖括途象胥提告推
誠蹶然類識王道授衣禮(一作祠)節拜首歸仁舞戚所以
為高止戈故能稱大方知夙沙交臂不待兵車有苖納
欵未勞征伐而庸夫為善希能令終狂人克念更知徒
語聞利無匹夫之信好虐有助鬼之心白頭為賊曾莫
自揆嘉文浮功甘於苟得罔顧榆次之禍詎識江浦之
禽侯景一豎微蔑民斯下矣人倫士操本自不倫直以
少從羈勒頗習趨走叨忝名器事出尒朱藏情諂笑惟
利是視義兵同舉羣胡覆族雖狐祭首丘事非小人而
忘恩背本景為先至不義不信自此可知但丁公之戮
時有未可也大澤深山龍蛇並育遂容其悔非棄其瑕
穢任(一作假)以將率授以兵符庶其被鞍銜鍊盡力馳驟
指蹤投緤駑兔或擒而弱才負重折足是慮置之不争
之地虚出韓鄭之間曾無戰伐之勤可言摧䧟之績歲
往年徂率無可紀而腹心羣小信納逋亡劫奪行道侵
掠民庶流聲遠聞王法有典驄馬將出朱筆且行自貽
伊戚了不知咎盗憎主人乃圖逆節拔本塞源以(疑衍)委
身賊虜逼脅居民翻蕩城池义手曲躬千里唯諾殘賊
相依忻同鱗水寵以大位屬以東方外曰臣主内深骨
肉安危契闊約以死生拯其鼎鑊之命全其虀粉之福
時不暇浹翻然易慮還相掩擊事劇仇讐反覆剽獲莫
非此類至于老母暮倚少弟升岡妻望行夫子號出父
食毛之屬可為痛心哉景忽之如草芥棄之如塵垢任
其斮截之誅安其烹斬之痛放麑食子有以可親觀臧
窮否耻其並主獸心人面華裔同讐歸家懼執法之刑
赴賊反噬臍之釁首領無地進退數窮遂騁邪說自託
左右苟有君子義均逐雀而彼方上下樂禍好亂叛竊
之豎獲毒之人圖浮芥之小利忘丘山之大禍乃崇飾
土偶被以玄黃馳馬高盖載鼷為重委以專征施其爪
角驅逼子姓率我叛亡逼厭虐之侣鞠苦役之衆蟻攅
蚋集侵竊邊鄙恤患分災本不要于違僻違衆悖禮盖
神眀之所誅皇帝垂旒華土則天而動卷覆三古懷佩
百王掌握中道崇基增構殊塗同會百慮一歸中外禔
福戎華俱庇持秋霜夏震之威以拔山超海之力顧指
則風雲總至廻眸而山岳削平雖復旗鼓所臨有征無
戰猶以師出而服辱在我世所務者息民所存者文德
豈復以擒將威敵漂杵溺驂為功于一時示武於千載
且天生五材有聞前古禍非我貽其得巳乎遂置壇命
將持柯畢禮引營就道分途競馳批熊舉輪之士翹關
扛鼎之卒被組横矛執殳挺劔龍駒並躍驥子千羣沸
聒天壤蒸欝雲霄一朝指揮倏忽千里候騎羅絡聊逞
前驅天兵之鼓未鳴衆軍之旗詎接而荆揚烏合一朝
崩觧塞川滿野馘耳截鼻以千萬計不可勝數宗親節
將咸見擒束委命軍吏憂在釁鼓楚兵吳甲積若山丘
青鵲赤烏噎流斷岸千金之貴為我資焉痛辱可哀其
利安在覆師喪旅禍本可尋方之噬臍悔之靡及皆侯
景叛戾虚相䧟誘指成提挈之舉終無犄角之勢景棄
本趨末背國違鄉部下數千屈逼羅網離親懷土一日
三秋拘網立匏朝不謀夕豈能摇足東上遠赴彭城天
奪彼魄信納虚詭使蕭眀貴孫面縛於徐泗景為凶藪
逡廵而坐觀託人七尺之身居人成敗之地急病讓夷
固若此也两端自見故態未除今知東南滌蕩睢潼清
復梁之喪師單輪不返擊援之期終當無日勢窮路盡
憂在滅亡事晉變生將謀及已且彼軍殱殄江淮屠酷
禍源釁迹景變(疑作實)為之上懼金陵君長致請設(二字疑)
之責下恐荆吴子弟洗(疑)父兄之冤愚小猜驚將興異
計乘專任之機藉方面之重必當招結傖楚扇合無賴
内自封植外絶防禦因見信而類起出不疑以竊發事
比疾雷理同激矢上或憑陵乘(一作建)疾專擅縱横下則
鴟峙淮肥覬覦叛換老疾姦回不虚然也而彼土區區
厚加崇納置之襟帶之方處以藩籬之所費金帛于烮
火罄酒漿於漏巵非乘景虚聲委其變(疑作實)用夫量材
授任必原其始考行責成當存其大景豺聲蜂目之首
狼心狐魅之徒義無父子棄同即異捐親背德于我尚
反目而去在梁則何施可懷且我(疑)重傷心尾大不掉
魚脫于淵義彰老氏而假威凶險授柄姦回欲求肝膽
之誠更啓危亡之兆固智者不為迷者遂去若抽薪止
沸剪草除根髠首囊頭义手械足返國姦於司敗歸侵
地於玄武非直惡之在今天道人事實棄無禮苟達(一作)
(違)之者其長世何若悔非知罪恭承德音且欲飛驛合
符班師凱入悠悠水鄉有救其死若乃執餙非之辨固
遂過之失便當盡常勝之戰極必取之攻飛江南渡深
山將恐削壤卑名雖頓顙而不獲亡宗滅廟望喬木而
可悲昔田假英人於期壯(一作莊非)士窮而歸我許以入懷
景竦悖狗子攪亂四國庸可紓難棄若孤雛何足戀戀
於亂臣勤勤于賊子也王者之威心(疑)厲如雷電信同
寒暑言猶麗天移至深念變通熟量可否幸思大雅無
貽後悔
為東魏與梁請和移文元世俊
侍中大驃騎同尚書令武陽子元世俊移梁執事乃眷
江漢襟帶南土疆埸相望交錯如繡輶軒未通革車屬
起一彼一此或利或鈍亡載得輿所獲盖寡争鷄失牛
所損更大空使干戈未戢(一作不)戎馬生郊髓腦塗于原
野骸骨暴于草澤二國不和百姓何罪静言思之艮所
未悟我皇帝以聖眀啓運禮樂惟新澤漏原泉道光日
月方欲寢榆關之高烽罷輪臺之遠戍鑄劍戟為農器
納蒼生于仁夀而前益州刺史傅和往處西蕃逢時多
難歸途(一作中)多阻流寓江濱亦既来朝具陳彼意知以
止戈在念去殺為心留情灌瓜遲存通樂夙期所望實
協虚想(一作心)猶恐失詞或乖其實眷言在茲佇聞良信
至彼假節開遠軍李稜昔經垂翅遂掛天網矜是南寇
拾之還書故因其致書用宣朝旨若覆前言共敦隣好
當拂逆旅以待行人
梁報東魏移文何敬容
侍中宣惠將軍尚書左僕射何敬容報魏執事成湯二
十七征志惟靖難軒轅五十二戰義在拯民既異時而
同致信殊政而一揆豈其黷武以窮兵寧為仗威而尊
大我皇帝降茲仁(一作上)聖承彼百王負扆君臨不以四
海為貴冕旒日昃常以百姓為心同二儀以覆載一六
合而光宅德踰羲昊道邁唐虞諒開闢之聖君信典謨
而莫擬均心彼我等悅怨親物有常懷人無異念自北
闕紛擾河洛沸騰牝鷄索家蕭墻起釁事以(集作似)譚尚
義以(疑衍)類閼沉競(一作親)尋干戈民無定主候馬乞師月
陳庭廐裹糧請救日填闕下單民有時雨之望遺黎興
徯后之悲誠感仁恕理惻皇慈任好璅璅納二晉君小
白區區存三亡國况我朝廷寧忘拯救是以命師薄伐
至於伊川雲旗屢張非為翫武鉦鼓載陳豈尚威力湯
武不祀周有義兵匹夫是讐尺土非利百戰百勝非善
之善九拒九攻終勞率土納隍之慮無忘寢食李陵失
律摧(一作隨)身晉陽獲彼来移聞見委曲知魏當璧得人
兆龜有主作相惟賢棟梁克(一作充)室欲偃兵戎式敦隣
好九臯既響唳天巳聞銅山一啓靈鍾斯應矧乃出其
言善千里莫違嘉言孔昭良以收納且敵怨敵惠不在
後嗣亡羊補牢亦所未失移至月日輙以奏聞即蒙詔
可不爽来意行符(一作等非)緣邊偃兵觧甲庶烽(一作爟)火不
警邊亭息候征夫捨刁斗之勤處婦無憤望之志尋常
不争農桑是務分災恤患繼好息民稜在此歲久情無
疑難還使賫移報彼来懷
答魏初和移文任孝恭
盖聞軒轅五十二戰義在拯民湯武二十七征本惟靖
難明異時而同致信殊政而一揆我皇帝屈茲上聖承
彼百王卷六合而包含弘二儀而覆載照高日月澤畜
(一作富)雲雨值魏氏紛綸亟離星晷競尋干戈争以興廢
(一作發)王無卒歲相不浹辰隻馬乞師月陳庭闕裹糧請
救日欵關扉故屢動震(一作雲)旗再驅蒼兕同小白之存
亡等任好之繼絶匹婦是讐尺土非利然百戰百勝猶
苦四民九拒九攻終勞百姓納隍之念無忘日昃李陵
以失律暫摧鱗羽同孟眀之返秦似荀罃之歸晉少展
(一作并賫)来移文之委曲知彼當璧得人兆龜有主欲偃兵
戈式敦雅好鶴鳴九臯唳天巳響出其言善良以欣然
輙勒緣邊屯戍各息烽警旌旗晝卷刁斗夜停混鷄犬
於四隣接桑麻于二境(一作皆藝文類聚)
右二篇大同小異前篇加詳後篇見藝文類聚今
英華並收不欲去取内有同處止于後篇作白字
移齊河陽執事文庾信
周天和四年四月二十七日使持節車騎大將軍儀同三
司大都督陜西總管府移齊河陽執事自疆埸卧鼓邊
鄙收烽義讓之行未能朞月孔誠誨盗即值包藏是以
板載之師須時而動自安封域非求拒防雖復風塵暫
接旗鼓無侵五將即廻䨇崤已靜始奉朝旨獲被(一作彼)
移書令受叛城使廻軍實想彼邊司已奉處分既有此
還輙須領納未知何日可遣戍兵指附行人遲能速報
盟且不渝隣境相善顧瞻原野幸甚實多故移
同前
周天和四年十一月十日陜州㧾管長史梁昕移齊河
陽執事自拭玉繼書通關去傳實謂上方銷劍山陽息
馬故茲禦客或慢重扄屬彼司疆隂行善盗君一臣二
上穆下乖國家以邊鄙心摇須固備守大司馬齊國公
天子介弟中軍元帥駕馭孫吴驅馳貔虎舉因農隙義
異城郎師廵我境曾非反鄆縮載之畢前旗巳廻彼國
兵馬不防殿後餘塵遂至相接建旌(一作忠)壘上未及五
申安鄴城傍先驚七伏當時鋒刃或膏原野所獲彼將
夏州刺史梁老首領今以相還尸鄉不遠無令久客馬
驢甲兵具條相勒封人宜依領納宿無鬭志不獲交綏
致此埃塵誰階其咎故移
移虜留使文
年月朔日某官告配某州郡前本欲發遣彼使但某入
境以来國祥甫邇自秋迄冬未申欵接且狼星表邦嚴
霜巳戒浮河亂濟長路苦寒時當獻歲惟新三元告慶
珪贄盈庭華裔參軫式觀盛禮洽此嘉讙陽和既動澤
漸萬邦便當遣使相隨永敦隣睦故移
文苑英華卷六百五十
