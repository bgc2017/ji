文苑英華卷六百三十三宋李昉等編
謝恩六
謝賜衣服狀五首謝賜春衣狀六首
謝賜冬衣狀七首謝賜馬狀八首
謝(集作賀)侍講遍賜衣物狀張九齡
右高力士至宣稱陛下親講讀毛詩遍賜侍講陳希列
三品兼賜衣物等伏以睿思玄通超然物表俯臨天下
必樹風化既弘儒教考覈詩人爰託師資親行講讀章
句初畢賞賜(集作錫)有加明主深恩(集作用心)誰(集作孰)不知勸
臣謬承任遇實愧經通聖業彌深微誠何補方思斆學
以助皇明(集作明時)無任悅豫之至
謝賜衣服及絹狀
右中使某至特蒙恩曲賜遠别之什又中使某宣口勑
賜衣一副并絹一百疋者但柱礎雖下感致於青雲陽
燧則微昭應於白日在臣孤賤亦荷寵光伏惟陛下御
札龍躍八體比之未雄天文鳳章五色對之猶淺况束
帛荐至衣服仍臻施重丘山恩深江海實為九族遍有
光華匪唯賤陋獨稱榮慶不任云云
謝賜衣物狀
右高力士宣勑賜(臣)衣及器物等(臣)九齡不孝苟存企
及禮制天恩以忝樞近賜問再臨衣服珍器殊常寵錫
(臣)有何力可以叨濫渥澤至深誠效已竭唯有微命不
知所圖無任感戴惶悚之至
為盧監被盗衣物謝賜御衣物狀
蘇頲
内常侍趙元亨奉宣恩旨以(臣)被竊盗失物賜(臣)衣一
副(臣)素以慢藏闕於周備令尹為過尚不可逃太丘有
言復不能覺使臣知政未息盗於萑蒲加(臣)匪服遂增
耀於樗櫟顧深愆咎翻荷恩慈捧戴循環再三惶懼無
任下情之至
謝恩賜衣服狀白居易
右今日守謙奉宣聖旨以(臣)初入院特賜衣服者(臣)自
入禁司纔經旬月未申(集作陳)薄效累受殊私况前件衣
服等獻自遠方降從御府既鮮華而駭目亦輕煖而便
身(臣)實何人堪此榮賜必擬秘藏篋笥傳示孫子何則
顧陋質而懷慙貌非稱服撫微軀而荷寵力不勝衣因
物感恩無任愧懼謹奉狀
謝恩賜春衣狀崔行先
右中使某至伏奉勑書手詔宣慰(臣)及將士等兼賜(臣)
春衣等鴻恩濡澤忽降轅門霧縠冰紈猥加介胄(臣)等
謬膺委使徒展寸誠曾無逐獸之功每懼伐檀之刺捧
受祗慄不知所裁仰戴恩光將何上答彌憂不稱其服
益用内愧於心無任云云
二
右中使某至伏奉勑書手詔宣慰(臣)及將吏等又賜前
件春衣(臣)等駑駘賤品介胄匹夫未彰塵露之功游及
雲雷之澤喜抃兢惕怳然失圖捧戴恩私不知所據以
御府紈素耀晴景於三春天宫蘭麝襲回風於十步豈
土水之質被服所宜雖灰粉其身上答何極無任(云云)
同前于邵
右今月某日中使某至伏奉勑書手詔慰諭(臣)及三軍
等并賜(臣)及大將春衣者捧戴抃躍實增慙懼(臣)功效
微淺寵遇日深霜露適濡恩已承於挾纊清明纔度賜
又及於觧衣仰服用於公家罷裁縫於私室已頒分大
將訖各盡殪戎之力用申報國之誠
同前常衮
右今月五日監軍某乙差行營十將某乙送正月十二
日書詔并賜(臣)衣三副軍將二人衣二副跪伏捧承惶
悚隕越(臣)素以愚懦昧於吏能虚受寵私豈堪任使謬
承條察吏法非明忝司訓練戎行不肅今之曠職獨有
微(臣)宜懲冐榮以勵分鎮豈謂特廻聖睠俯示天書曲
降宸慈載加墨詔下頒春服遠被時恩奬飾逾涯兢惶
失次載光師旅仍錫偏禆誓以捐軀期於上報無任慶
抃悚踴之至
謝賜春衣牙尺狀二首(為人作)令狐楚
右中使某至伏奉詔書宣賜前件物(臣)伏以衣服者身
之文章尺寸者王之律度被於四體不衷則災考以二
分無差為貴伏惟皇帝陛下陶蒸萬類軌物兆人每及
新春皆頒上賞其或才堪國用智代天工福至而驚名
成猶懼循省涯分比數藝能(臣)實無任累承斯寵曳紫
光於腰下稱佩黃金操素質於掌中如持白璧窺看耀
日舉止生風誠聖主全覆育之仁顧微(臣)無秉持之力
蒙恩過厚忍愧逾深終申一寸之功用答九重之賜欣
榮感惕不勝自任云云
二
右中使駱元榮至伏奉勑書手詔慰問(臣)等并賜(臣)春
衣二副牙尺一枝軍將衣二十副者(臣)伏以行慶于下
惟德所廣受賞于上無功則難(臣)實何人叨居重任履
冰非懼食檗為甘今者伏蒙陛下推漢后觧衣之恩寵
錫春服稽有虞審度之典榮頒象尺樂官考正無累黍
之差女御裁縫有奪朱之麗而况端平皎潔無慙七寳
輕盈綷&KR0008;不謝六銖此臣所以捧觀而似覩鈞衡服拜
而如生羽翼謹便分散諸將傳示衆人感戴欣抃歡與
臣同(一作感戴欣歡與臣同日)所守有限不獲拜謝無任欣躍(一作抃)
之至
謝賜冬衣表權德輿
此表移在五百九十三卷表門今存其目
謝賜冬衣狀三首(為人作)令狐楚
右中使宋文璨至伏奉勑書手詔慰問(臣)及將士等并
宣恩旨賜(臣)等前件冬衣者(臣)伏以爪牙之寄才實甚
難衣裳之賜恩為至厚臣之氣質無所任用誠不足以
膺重寄而蒙厚恩今陛下陶以大和蓋其多闕及戒寒
之月屬授衣之時喻(一作倫)比賢能頒宣慈惠跪聽清問
欽承寵章宛是蠶綿爛如獸錦長皆被土貴實兼金分
列校不辨鮮華在微臣最為重疊自承天澤不憚風威
仰戴恩光有千鈞之重俯循功績無一縷之微空知竭
誠難以勝德謹並捧受分給訖所守有限不獲陳謝無
任感慶屛營之至
二
右中使某至伏奉勑書手詔慰問(臣)及將士兼宣恩旨
賜(臣)等前件冬衣者伏以綸綍之言出於天澤衣裳之
受必以王功(臣)職在緫戎任當平寇效無絲髮非聖主
而豈容施若丘山在愚(臣)而將壓今者司寒肇至命服
載新降自九霄來經千里錯鳥章於襟帶奮龍文於素
牋兼并縟麗備極環竒木石之姿過蒙鮮飾冰霜之氣
頓減嚴凝曳婁而賤質生光憤悱而懦心增勇終期薄
效用答深恩謹凖勑受兼分給諸將訖所守有限不獲
陳謝無任感戴之至
三
右中使吳千金至伏奉勑書手詔慰問(臣)及將士等并
宣恩旨賜(臣)冬衣兩副及諸將衣二十副者(臣)守國之
藩荷天之寵名聲績用未有可稱伏惟皇帝陛下仁育
四方澤均羣動當玄律開冬之候念祁寒用事之初書
詔交飛衣裘疊至墨盡龍蛇之妙綾兼龜鶴之竒服翫
而衰殘有光拊循而孱懦增氣自臣而下萬口一聲(臣)
並凖勑分配訖不勝歡抃愧戀之至
為滎陽公謝賜冬衣狀李商隱
右中使某至奉宣恩旨賜(臣)冬衣一副大將衣四副兼
賜(臣)手詔一通者八行帝語窅降於重宵一襲天衣俯
廻於窮節(臣)當時凖詔給散訖(臣)叨蒙重寄適控遐陬
地雖五鎮之衝氣得四時之正每玄冥應律顓頊司辰
當二日之鑿冰則殊豳(英華作幽)野及兩楹之飛雪無異朔
山重以賨布少温蠻綿乏暖方求麗密以禦嚴凝豈望
司服頒衣貴(臣)傳詔綾裁飛鵠絮(集作素)裛仙蠶白分椒
壁之光紫奪蘭牙之色已均下將仍逮連營晏子狐裘
故弊何(一作舊飾故)彰於國儉王恭鶴&KR0769;風流不自於君恩
被服有輝負戴無力謹當上宣殊渥下拊多寒均大裙
於瑯琊變無𥜗於蜀郡粗令康泰以塞貪叨(臣)與大將
等無任望闕感恩抃舞屏營之至
為濮陽公涇源謝冬衣狀
右某月日中使某至奉宣聖旨賜(臣)及大將兼諸鎮防
秋兵馬等前件勑書手詔并冬衣者(臣)並已凖詔旨宣
示給散訖恩極觧衣榮加降蠒戴山未重負日非暄(臣)
謬領藩垣適當戎狄唯憑廟筭粗展(集作振)軍威絶漠(集作)
(塞)獵廻幸無警急高烽火過但報平安直以地勢多隂
川形稍背三伏常聞於屏箑九秋尋訝於垂繒代馬暫
嘶隴山無葉燕鴻未過涇水先冰是以每降王臣仍迂
御筆緘封垂露寵錫禦冬非玉女裁成即仙人織出徒
驚在笥莫匪(集作覩)因針始顧孱微深懼不勝冠帶旋蒙
被服便如能執干戈遍逮軍前歴霑麾下逹喜氣而陳
根復秀動歡聲而蟄戶潜開華楚成行曳婁塞路其山
南宣歙三道大將等雖久居炎燠不慣嚴凝亦既更衣
皆忘易地賈餘勇而例思盡敵感鴻私而咸願殺身各
限征行不獲陳謝(臣)與大將等無任瞻天戀闕感恩屏
營之至
謝賜冬衣狀二首張次宗
右伏以玄律戒時祁寒應候玉人傳詔御府頒衣伏惟
皇帝陛下盛德御天至仁育物每念藩方之任屢加寵
錫之恩(臣)績效未施塵忝兹久捧温密之詔喜若朝天
被輕纖之衣暖同就日况撫寒之問下及師人錫服之
榮遍周戎校喜氣乍傳於封部陽和先及於荆衡爭馳
戀闕之誠各勵酬恩之至云云
二
右中使劉泰伸至伏奉勑書手詔宣慰(臣)及將吏僧道
百姓等并賜(臣)手詔及冬衣兩副大將衣十副者清風
戒寒玄律將至未及嚴凝之候已霑輕煖之衣承寵命
而載慙啟緘封而增感伏惟皇帝陛下至德御時深仁
育物光武十行之詔每覩憂勤魏后五時之衣未為寵
錫况(臣)叨榮漸久受賜彌多寒暄之節候驟移新舊之
光華相委被服悉頒於御府裁縫僅度於私家挾纊之
恩已周於列校維鵜之刺尤媿於微躬無任云云
謝賜馬狀張九齡
右今日高力士奉宣聖旨賜(臣)紫騮馬一疋伏以恩覃
不次寵遇非常有忝股肱之(臣)頻奉渥洼之賜况郊壇
展禮尚未奠於九宫而雨露深恩反有叨於三接雖鳴
珂噴玉朝天永代於臣勞而任重才微久歲寧酧於聖
造荷負無力答效何階云云
謝借馬狀孔戣
右中使至奉宣進止將前件馬送(臣)至京兆路界祗承
寵光載兢載惕微(臣)猥以庸𤨏謬分憂寄拜命之日已
受賜於龍媒遵路之時復假榮於天驥恩私稠疊渥澤
殊常豈謂聖意不遺獨懷軫念輟驊騮於内廐騁逸步
於長衢驅馳忘勞服習如志誓當夙駕奔走所部冀安
夷獠以免聖憂無任感恩懇欵之至
謝借飛龍馬二疋狀鄭絪
右中使某至奉勑旨借(臣)前件馬至京兆府界者王人
在門天驥臨路寵光荐及行色增輝上感恩私何階答
效自(臣)叨承戎寄累軫皇慈念輸力於外藩降逸才於
内廐分憂未酧於聖主代勞已及於微(臣)雖駑鈍莫施
而疲羸頓觧再馳猶勤於遠道三接已及於帝畿即以
某日至京兆府界廻瞻魏闕目斷白雲祗事正程指期
丹激無任感戀之至
謝借馬狀于邵
右今日中使某至以(臣)朝奏闕廷特借前件馬拜受殊
深不任驚懼伏以詔傳中貴馬出内閑恩光自降於九
重前(疑作剪)飾不關於衆口無功無效以懼以慙遂躡權
竒方遺欵叚瞻天心喜已馳捧日之誠向闕身輕更遇
奔星之足仰丘山而轉重知報效以何階
謝賜馬狀常兖
右中使某奉宣恩旨賜(臣)前件馬臣竊位台司已招官
謗未申薄效遽沐殊私捧荷驚惶心魂震越上慙慈睠
下愧周行素無遠致(疑作致遠)之資益懼負乘之咎無任感
戴之至
為趙相公謝馬狀齊映
中使某至奉宣進止賜(臣)馬一疋并鞍轡者(臣)官叨上
司日荷厚俸固其乘馬足展驅馳宸睠過深聖慈猶軫
猥出上駟特賚微(臣)豈徒體合鑄金法相皆備而乃足
符歴塊驥德是稱仍束以銀鞍絡以金轡顧自微賤何
可服乘拜命驚惶不勝戰汗當攬轡之際思六合於如
琴執鞭之辰度三代之得策空懷夙夜寧效涓塵無任
感激之至
為叚相公謝借飛龍馬狀白居易
伏以出從内廐行及中途假飛龍之駿駒代跛鼈之蹇
步執鞭拜命借馬喻身取其戀主之心以表為臣之節
恩深易感情懇難陳竦踴之誠倍百羣品
為中丞滎陽公謝借飛龍馬送至府界狀
李商隱
右中使某奉宣恩旨以(臣)赴任特借飛龍馬一(集作兩)疋
并鞭轡等送至京兆府界者(臣)謬奉恩榮出叨廉問豈
期蹇步深軫皇慈特命内臣俾騰上駟梁懸蜀鐙几覆
吳鞍每多曳練之疑不假着鞭之力倏踰秦甸將復周
閑照地廻光瞻天送影長亭欲别未期東道而來䨇闕
儻嘶願附北風之思無任感恩戀闕雪涕屏營之至
文苑英華卷六百三十三
