文苑英華卷六十八宋李昉等編
治道二
山公啓事賦一首都堂試才賦一首
射宫試貢士賦一首進善旌賦六首
烏巢大理寺獄戶賦一首
山公啓事賦(以平上去入為韻)李子卿
天官所以管轄多士藻鑒時英奉帝俞者實在於德為
右司者必資於明於是懸鏡之照主衡之平照之無私
也自分妍之與醜平之有凖也不失重之與輕賢以此
逹政以此成伊晉室之妙智得山公之令名淵矣深量
直哉惟清當為政之時九流式序及没世之後千古流
聲原夫啓事之端得賢之上振淹滯於管庫升仄陋於
草莽人則荐歸士無長往朝必舉賢羅幽人之貞吉官
必有能見君子之道長退李胤而聖主僉謀薦羊祐而
國人所仰碔砆懸識自有卞和之鑒騏驎不遺無慙伯
樂之賞由是大張明試廣示勸助惟才者不悔其來無
德者亦得其去王戎簡要何所能名裴楷清通於兹寡
譽九原可作思文子之與歸千載儻文望叔夜之何處
當今有司明遺政緝隱逸吉人時薦多士歲入高衢以
騁若積水之奮鱗幽谷必登比初雷之啓蟄實薰蕕之
有間固青紫而可拾客有希山公之密啓庶場苖之維
縶
都堂試才賦(以四聲為韻)閭伯璵
原夫六官分職理化之紀綱八座設位國成之周行屬
天下有道羣才向方今兹觀德足用舊章天子開司會
之府求俊選之良昭其能則平施其禄思其濫則大為
之防既作鏡於前典乃懸衡於高堂信入仕之覆簣為
登科之履霜名實斯别謀猷以昌分雁行於廣厦引魚
貫於長廊明試以言率由厥道彼興邦之所急庶用賢
而為寶上之化下也猶風下之應上也如草惟德助理
惟才輔政啓甲乙之科脩文學之令卦列在隂之象詩
著食場之詠固藏器以俟時亦進思而體命徒觀其來
頌來歌以引以翼因考覆而升降隨臧否以黜陟叩兩
端而不疑守大中以立極將採梢雲之幹必表凌霜之
色人未易知道亦難測儻棄瑕而錄用希萬國以不息
射宫試貢士賦(以試之射宫考藝觀德為韻)失名
古者先擇藝之科盡得賢之意以諸侯益禄之選用男
子懸弧之事禮容斯作皆專正鵠之能藝實不同故有
射宫之試於是英髦畢集弓矢皆持望其審固定以妍
媸驗體正心平之方取其類者設周旋進退之度用以
觀之苟三侯之不失在五善而奚疑當其立德有容凝
神多暇弦開而滿月初生箭發而飛星共借推高於衆
人之上所謂簡能定凖於百中之先斯為善射始則干
時上國貢藝澤宫念登科之有望冀合矢而成功藴破
的之心每期於度内致穿楊之用終在於彀中是故節
以采繁之詩尊于在公之道謂得失之可驗故否臧而
盡考為仁在我助祭之事固宜有慶於君益地之期可
保今也時所推公人皆獻藝思呈妍於揖讓之表願騁
志於操張之際動而有節君子之争不為發必循聲長
者之容是繼必以藴才思妙用古為難則當追軒后弦
木之功於斯取騐法仲由執弓之道庶或可觀然後以
射為規以仁為則冀大道必公於取希有司不愆其職
夫如是則天下藴藝之徒莫不望君門而效德
進善旌賦(以設之通衢俾人進善為韻)李逢吉
皇唐之與伊唐也濬哲文思異代同時咸進善以欽若
又建旌以求之不進善焉何以延側陋之士不彰别也
何以嘉讜正之詞是宜式創宏模聿陳令典綴析羽以
藻耀植脩竿之偃蹇相其地以崇樹所宜因其人以康
莊是踐即之者有以翊聖瞻之者於焉遷善忠謇之徒
鳳馳雲趨畢效臣節同膺帝俞猶金礪而君臣合契類
土圭而形影相符&KR1199;立岧亭而克同國柄直行勁挺而
自陟天衢由是悉索草茅罔資介儐高懸垂逮下之德
仰視知不言之信咸策足以員來思捐軀而自徇同於
舞羽至諴之感必臻異彼弨弓非禮之招不進大哉求
仁其必有因懿此標表本乎諮詢制其事者上惟允恭
之帝集其下者衆皆可封之人是必随謗木以用舍與
諫鼔為等倫若夫容衞繁多制度奇詭玄蛇始務其厭
勝翠鳳式崇乎侈靡熊虎之示勇則那日月之比崇徒
爾寧有裨於啓沃且無取於率俾偉夫有臺有宫胡為
乎途中所以闡於聖聰使無不通爰樹爰揭豈惟乎人
悅所以遵彼雋傑使皆就列然後朝廷邁德嗣於羲軒
得賢方於稷卨躬好問之裕有知人之哲固以日奏於
嘉言矧斯旌之攸設
第二(同前韻)陳諷
惟哲王儲精庶務示人降衷冀一善之咸覩俾羣情而
大同抗以高旌式觀於五逹萃兹多士以聞乎四聰是
用去疵厲而達幽仄和上下而宣德風邦有道而無隱
善如流而必通原夫創自堯心變昭漢列參夫析羽之
制有類干旄之設名既匪於司常用有殊於掌節多通
達之要會集寰海之賢哲每聞致主之言時得興邦之
說足以見王臣之謇謇聖德之孜孜示人有作虚已無
私旌非善而罔進國非賢而不釐遵道員來懋德音而
親問擇隂斯止備獻體以陳詞敷一德而見答俾兆人
而頼之徒美夫因事立名教人示信略孤表以遥集掩
羣才而得雋無勞負笈而來豈必繫轅而進於以光啓
帝道輝映天衢陋燕昭之尊隗小齊景之招虞正以居
中表弘道之在我直而端本知立德之不孤於是野絶
遺賢朝無闕典仰崇標而勸義臨廣術而來善豈比夫
周聆木鐸之謠漢尚石渠之選方今酌憲前古肇康有
人將葑菲而並采俾弓旌而是陳故野無逃名之士朝
有俾象之臣舉善陟明振遺芳於虞帝率心敗德矯覆
轍於嬴秦然則庶績交脩遐邇率俾儻片善之可錄庶
無疑於室邇
第三(同前韻)柳道倫
帝堯有君人之大德恢理國之令圖將啓納善之懷於
四方之士乃立進善之旌於五逹之衢所以訪政化之
本招賢俊之徒告善員來故進而無妄聞善必納信言
而有孚類諫鼔所陳同謗木之設彼思聞過而遷善此
俾明善而就列善既陳而一人有慶旌既立而萬姓咸
悦寧同旟旐之翩翩奚貴干旄之孑孑九達之上大逵
之中直影而晴分瑞日孤懸而晝引祥風置之則上德
下布就之則下情上通既至者固當授之以禄將來者
不假招之以弓初孰為此自陶唐氏制乃有常張而不
弛嶷然而孤標獨立迥爾而中立無倚示華夏則綏之
斯來化要荒而罔不率俾厥旌既陳盛德日新使樂善
之儔得因旌以進知建旌之意固惟善是親可以光被
區宇統和天人比垂衣於百代異舞干於七旬繇是廣
達四聰必徵片善咸望雲而就日若風行而草偃求其
善理知百僚之師師采其善言得王臣之謇謇今大君
聰明文思庶政無遺善以求人固以逹於政矣旌可進
善亦在推而廣之士有敦詩書懷忠信學頗師於鄒魯
君幸逢於堯舜比潜鱗而待躍同弱羽之思振欣逢進
善之時庶以善言而進
第四(同前韻)陳左流(總目作九流)
彼旌孑孑兮五達之中進善為名兮求善為功狀岧亭
以戴日勢聳擢以凌空王者所以開讜諫之路作耳目
之聰故帝堯設之道由此達洎我唐建也化乃斯通觀
其迥立長衢孤標數仞麗晴天以獨出抗高閣而争峻
體惟能正俾止惡而來觀影則不虧使言善而思進莫
非明主求臣願聞所陳期乎啓沃之佐想夫股肱之人
由是標格寰中萬姓瞻之以為凖高居物外九重隔之
以為梟(疑作臬)至乃不傾不危持堅孤絶非虹蜺之光欲
拖豈日月之明能揭故邦無道則我斯廢邦有道則我
斯設彼書謗之木安可與齊承露之盤何能並列吾君
庶政允釐獻納是思多聞得賢之頌每詠補衮之詩猶
恐化理未洽俊乂尚遺而彼士則可招矣在斯旌故宜
立之且夫為干者其利淺為旌者其功尠曷若當天下
之用進海内之善搜揚不倦道已盛於方今正直長存
事足昭於古典况登於睿鑑旌之通衢人則是仰物豈
能踰謂善建者手不可拔豈有力者負之能趨是知昔
之設旌也其美如彼今之設旌也其美如此君若好善
士皆可俾士有願歌乎聖德庶無慙於末技
第五(同前韻)竇從直
邈矣帝德至哉聖謨廢置殊時古今合符孑孑之狀可
觀將從五達孜孜之道斯表克協三無是以聳彼群彦
致之康衢願揚美以歸厚思獻忠而效孚故得繼以此
信言由是進明揚既達且自殊於表閭謇諤必陳豈可
同夫先俊觀其悠揚廣衝旖旎從風諒賢愚以咸覿固
朝野而必同式委垂而下俯埃壒乍直指而上映晴空
過之而凛然生敬仰止而卓爾在中苟厥志之有立當
其誠以遂通俾其不進不止豈徒自西自東已哉俟爾
貞烈自(疑)非虚設既異詩人之干旄匪同叔孫之綿蕞
匪善奚取惟賢是謁彼謗木焉得而比矣諫鼓胡可而
儔之苟匡救之惟徵我無爾詐而旌别之有制爾無我
欺則賢既樂只人將率俾不獨翻曉日以摇摇獵輕風
而靡靡至仁斯被至化為淳何必改舊然後為新矯前
王之令德酌古典之攸遵雖謩訓以克備尚芻蕘之是
詢萬國欽風岩廊盡英髦之士百蠻向化版築無屠釣
之人故知至德在於求賢救世資乎擇善則設旌之道
也為皇王之盛典
第六(同前韻)范傳正
為君者莫大乎求賢審賢者莫先於進善不立表以取
則何勖人於自勉故我后纂唐德酌堯典爰揭旌以建
標若懸鑑而攸選其制惟新難乎所陳寘於朝懼來而
有阻樹於野慮獻之無因於是施之五達之陌以招四
遠之人乃析羽上插綴旄傍委映旭日之曈曈隨長風
而靡靡孤標迥出中立無倚將舉事以舉言在率土而
率俾儀神都聳康衢或歛衽以下過或峨冠以來趨善
或可聞豈持之而有怍德苟未進敢欺之而自誣旌因
名而助順士脩業以求進小人斯遠實曰不怒而威君
子必臻可謂不言而信瞻之者其行勵仰之者其心慎
非表善之為崇亦懲惡而能峻故得有善者不擁無媒
者自通所以導人之志達帝之聰豈比夫舞干兩階徒
有格苖之用樊纓七就何旌進善之功亭亭不撓奕奕
斯設招一善而百善知歸納一人而萬人胥悦諒厥裁
之為美與恒用而有别施之行馬豈得耀於朱門授乃
元戎何貴偶夫全節藏器以待時與斯而若期惟事匪
細惟賢是司儻片善可錄至公不疑願佇立於旌下幸
因兹而進之
烏巢大理寺獄戶賦(以昔開元中刑措至此為韻)
韓鎡
皇帝恩霑庶類道格玄功化覃於萬國之間苛慝不作
烏巢於圜扉之内囹圄知空載飛載止以雌以雄寂寂
無猜於牖下翩翩不去於林中足騐時清可知刑措廉
恥必格寬仁有裕垣深不阻於歸飛籥動何驚於反哺
蒼鷹莫擊寧懷獄吏之憂疎網無加豈有虞人之懼夫
刀鋸勿用狴牢洞開顧藂棘而未下拂青槐而乍回拾
卵無聞於貪吏焚巢自絶於然灰表異而居飲和而至
翻然用刑之處閴是無人之地中臺栢老顧栖息而難
安念室扃閑每飛鳴而自遂實由吾君信孚禽鳥澤及
黎元共履安平之路咸知仁育之恩向日寧憂於闔戶
知風不憚於襲門定國徒美於祥明何施善政冶長不
罹於縲絏豈見銜冤自然罔遇殘傷免於弹射曾無滅
趾之士不有抱關之客既生既育八九子以均安不識
不知四三皇於往昔是知政惟惠愛不尚威刑止夏臺
而自逸陋楚幕之不寧永夜風凄或徘徊於月樹逾冬
候暖欣寂寞於訟庭彼三足徒稱夫盛事素容虚美於
祥經懿夫昭德塞違柔遠能邇大無用於兵革細罔行
於鞭箠每夕宿而來斯寧夜啼而去彼昔周稱訟息漢
號刑清曾何足而致此
文苑英華卷六十八
