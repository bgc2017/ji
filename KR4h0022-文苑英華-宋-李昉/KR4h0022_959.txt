文苑英華卷九百六十宋李昉等編
職官二十二
高贊府墓誌一首郭贊府墓誌一首
盧贊府墓誌一首崔贊府遴墓誌一首
盧贊府峴墓誌一首權贊府達墓誌一首
鄭主簿約墓誌一首李主簿少安墓誌一首
韓主簿慎墓誌一首崔少府泳墓誌一首
皇甫少府墓誌一首獨孤少府正墓誌一首
宣義郎騎都尉行曹州離狐縣丞高君墓誌銘
陳子昂
君諱某字某其先渤海蓨人也因仕居洛陽(集無此字)今為
陽翟人昔赭鞭乘運襲赤帝之宗蒼兕膺(集作應)期承太
公之胤崇勲霸業光烈猶存曾祖某北齊太子中舍人
贈冀州刺史青宫近侍光寵朝班皂盖追榮恩崇國禮
祖欽仁隋左親衛大都督檢校祕書郎帶七尺劒始遊
天子之階提(集作持)三寸筆終入芸香之閣父相唐江州
潯陽令舒州懷寧令絃歌之化身不下堂神眀之威蝗
猶避境君即懷寧府君之長子也黃河一直青松千(集作)
(萬)仞性惟仁孝行實温恭文義必以潤身名節由其徇
物唐龍朔元年應(集作有)制舉忠鯁君對策及第試永州
(三字集作試守秦州非)湘源縣尉位卑黃綬志在清規秩滿以常
調補鳳州黃花縣丞梁竦長懷尚勞州縣桓譚不樂空
負琴書又轉易州遂城縣丞以管輅之才從趙典之任
古人斯在君子居之大周革命任曹州離狐縣丞而春
秋已高日月方出武盡美矣不侍(集作得)夷齊之臣文武
郁乎自循(集作邈)夏商之道於是因階秩滿告老歸閒閉
郊扉於南野習巖居於東澗詩書琴酒以觀先達之風
山木丘園將為遺老之賞天授二年歲在單閼七月二
十二日考終厥命卒於陸渾縣眀高之山莊時年七十
有二嗚呼哀哉君雅尚清節素履元亨懷古人之遠圖
慕先賢之遺烈以為桓魋石槨非合(集作則)於禮經墨翟
桐槨實宜於聖典遺令薄葬務取隨時即以其年十月
日葬於北邙山平樂之原禮也嗣子思恭孝思罔極喪
制過哀思封樹而緬懷恐東西而不志白楸為槨爰遵
古葬之儀丹漆題封即表永年之記銘曰
泱泱大風其太公兮穆穆君子紹厥宗兮中鯁察廉仕
漢宫兮才位高卑考永終兮哀哀孤子號蒼穹兮歸葬
平陵松柏拱兮(集作柏松桐兮)
咸陽縣丞郭君墓誌銘常衮
公諱某字某昔蔡邕叙有道之碑已詳姓氏司徒以廉
直稱太守以仁眀著祭酒之籌畫黃門之才理克作於
曾祖驃騎將軍光禄卿仁最祖汝州司馬茂禕父濟州
刺史崇禮咸以文武孝謹傳於子孫公即濟州府君之
長子也高朗有識奉親孝事上敬睦於兄弟信於朋友
好言王覇大略經術大義簡而無傲剛近於仁而能端
本静末仗雅居正年十二有老成之量季父崇默不以
常兒見遇謂必大吾門伏波之言不敢失墜仲容之器
居然宏達尋以眀經擢第歷洺州平恩縣尉左金吾衛
兵曹參軍眀恕貞恪清廉仁愛克施於政政有經矣故
幕府三辟時稱得俊御史中丞李處古侍御史崔希逸
節度使張嵩爰以將命之務諮焉公之佐廉問也旌别
淑慝樹立風聲進厥賢良不仁者遠率由簡易希下按
章從容以和大變其俗公護戎事也善用文韜制其邊
患本詩書之義府資德刑之戰器軍吏緩帶兵車税鞅
譚笑樽爼疆陲晏然凡所介貳皆有卓絶之稱每歸功
於上豈代師受名而士君子多所推重方將萬里横海
一飛青雲三十有六年至於命夭開元十八年四月十
八日寢疾終於長安第里命薄葬布車一乘而已不忘
平生之儉以示後昆之訓惟公博識強辨尤好理論至
於縉紳風教得失之間處正其義不以錙毫假物善與
人交不改柯葉一時之俊千里應言分宅字孤謂之已
任而特相友善者時則有若吕向梁涉庫狄履温終以
偉才良器綢繆省闥每一拜命未嘗不相謂曰使君不
殁吾輩豈先處顯地其精鑒雅望有如此者夫人安定
梁氏執禮之坊有儀可則哀敬以事宗廟謙柔以和娣
姒栢舟之誓年在幼冲諸孤始孩一生所寄送往過禮
撫存以慈魚菽之祭以彰勤儉爼豆之訓不墜文儒時
人謂之大家國史編於烈女徽音淑行雅有餘芳開元
十九年十二月二十四日終於雒陽私第玄寢異室三
紀于兹壬寅歲詔贈府君大理丞追封夫人安定郡太
君德盛流光禮徽優典永泰二年十一月日合祔於金
城縣太平原禮也嗣子大理丞縱侍御史絳夙遭閔凶
不及詩禮之誨尚賴慈奬幼彰令聞白簡持憲丹筆詳
刑忠信孝友合於純性悲夫欲養而親不逮再仕而心
不喜春秋窀穸痛結寒泉月日有時禮尊同穴蒸蒸之
慕有感人倫以衮夙有通家之好俾叙先君之德銘曰
世載忠厚有倬其道尊顯府君光昭祖考逹識宏量汪
汪浩浩五經紛綸精義入神勞我州縣汨我風塵不屑
其志與時屈伸乃佐軍政戎荒底定乃登輶軒郡邑從
令交則不黷久而益敬有才無年零落重泉遺孤改隧
合祔終焉
舒州望江縣丞盧公墓誌銘梁肅
范陽盧君諱某字某漢侍中尚書植之裔孫北齊民部
侍郎范陽伯士嬰之元孫上蔡令彛倫之孫泌陽令某
之季子其令德甲(集作官)族上矣君孝發於内不懈於外
禮極於上不遺乎(集作其)下得太和之正性藴眀哲之茂
器學以聚之問以辨之百行行之一以貫之干禄代耕
非近榮也安卑從政非離羣也弱冠舉孝廉授舒州望
江縣丞夫道德繫乎已窮達繫乎時惟天生德於君而
止諸下位卑道消乎當世(十字集作不畀之年不與之位)噫造物者不
其惑歟享年四十有四天寶元年月日終於慰氏私館
是歲權窆於潁川之許昌里大歷七年月日胤子太常
寺恊律郎東美初奉嚴訓以公之喪後祔(二字集作從)先大
夫於陽翟之某原禮也夫默而成之存乎德紀德音者
存乎詞銘曰
顯允君子克廣德心邈乎其高淵乎其深雲藏乎山風
隠於林時雨下降不聞其音性合元化形隨逝水天何
言哉命也已矣山川有變兮(集無兮字)令聞不已
洪州建昌縣丞崔君墓誌銘權德輿
君諱遴字某博陵安平人也六代祖北齊右僕射昂以
文學正直周歴諸曹禮樂刑政所損益者十七八生隋
水部司門二郎中洽有風儀器尚以世其家司門生皇
掖縣令曇首掖縣生武邑令昭(集作紹)武邑生白水尉頂
頂生汾西令贈定州刺史昇之自掖縣四世含德不耀
君即定州府君之長子故相國右庶子安平公其介弟
也恬淡愿懿不遷於時仁於鄉黨友于兄弟大歷中御
史大夫贊皇李公之宣風於吳也聞其賢起家表薦(集無)
(此字)為常州武進縣尉跡聞(集作徇)知已心不近名俛視官
曹非其好也建中初嗣曹王分閫案部於九江之西乂
以名聞轉洪州建昌縣丞君喟然曰莊生於陵子吾之
師也惡用是哉終不屑就先是築室於昆陵䟽清流蔭
碧蘚樹藝偃仰有終焉之志貞元十年正月日寢病(集作)
(疾)終於其家享年六十三夫人范陽盧氏華宗淑行動
脩(集作循)禮法其孤景伯等年未及冠皆專經趣善藐然
銜恤護奉輤車以眀年十月某日歸祔於河南東原之
舊塋先遠故緩也季弟著作郎逑貞謀(集作諒是)遜弟稱於
士林抱終鮮之痛主歸全之禮以德輿詳其素履俾為
墓銘銘曰
公綽之道澹無欲兮結(集作潔)身用晦言可復兮視履考
祥宜戬穀兮乃如之人胡不淑兮周原舊封森拱木兮
於以寧神識陵谷兮
潤州丹陽縣丞盧君墓誌銘前人
君諱峴字某范陽人自(一有元字)魏已降官婚人物為天下
清甲大略書於國史詳言在乎家諜今所書三葉自曾
王父衛州司馬府君諱宏夀初貞晦不仕公車徵拜生
冀州信都主簿府君諱友裕友裕生揚州高郵縣令府
君諱相君即高郵之第若干子奉前人之業講先師之
訓以之克家以之從政直方謙厚卑不可踰筮仕三次
不離州縣之職曰亳州蒙城縣主簿楚州寶應縣尉潤
州丹陽縣丞寬敬蒞事不希名譽故每當廉問薦延之
目(集作日)使臣陟眀之舉皆遷延晦避時議多之清行懿
名竟用不振以大歷九年七月日寢疾終於官舍享年
五十五其婺隴西李氏柔順有婦行嗣子某等訣於蓍
蔡銜恤襄事以關河不靖未克歸祔遂以某月日權厝
於縣之北原焉從宜也予僑居丹陽嘗與君游故粗書
事實以備刻石銘曰
生死沄沄如環斯循于嗟盧君於此歸根
再從叔京兆府咸陽縣丞府君墓誌銘
前人
府君諱達字某天水略陽人曾祖崇本皇朝散大夫滑
州匡城縣令祖若納皇通議大夫桂歙梓三州刺史考
僎皇深州安平縣令自十二代祖前秦安丘敬公至四
代祖平凉公皆有勲力為通侯大吏自匡城至安平以
文采政事為列城二千石家法休聲貽於後昆府君以
士行吏理平端簡實大歷初調為家令寺主簿歷同州
馮翊縣尉河南府登封主簿京兆府咸陽縣丞居之必
聞考績得之必由綜覈中外之姻或據戚里都侈鄉未
嘗巧從以去窮約且以枉道由徑食浮於人為誡大率
每十歲徙一官故歷三紀而四受禄勤官肅事不誘於
長上循理蹈和不懾(集作攝)於健羨其有常歟其難進歟
貞元十九年歲在癸未秋七月壬戌感風疾終於新昌
里享年六十先是夫人南陽張氏眀茂有禮法亦天奪
其夀府君周縗既除三月而鞠凶及悲夫子塤等謀於
族屬家老以眀年春二月已酉祔真宅於萬年縣龍首
原謹書官次以納幽穸銘曰
幽丘而下奕奕圭組宜昌鄜城仍(集作乃)代啓土平凉策
勲梓州懿文家諜德風儀刑薦紳時惟叔父祇服丕矩
始仕宫卿乃從左輔周旋二畿坦坦安卑遵道而行不
競于時修短奄忽兮嗚呼涕洟崇岡美檟兮永識于兹
河南府洛陽縣主簿鄭君墓誌銘
穆員
鄭君諱約字某元魏中書令周小司空金鄉文公穆之
七代孫皇朝東都留守京兆河南尹福建觀察使御史
大夫懿公叔則之冡子擢眀經調大原府參軍歷興平
尉洛陽主簿娶范陽盧氏生二男未齠二女未笄春秋
四十六貞元十年四月八日卒於東都尊賢里第十有
一月某日從先君子萬安山陽哀哉君事先大夫以聞
禮為業奉繼太夫人以無違為志孝也地貴門高盖羣
從外姻歸之者如市身為冡嫡率以和氣煦其歡心行
也不籍世資自求於古立也餘力學文會友藝也前者
先大夫出入貴仕羽儀中朝君仲父季父皆以令名列
於清貫赫奕高眀之盛莫之與京既而季父陷於國讎
先大夫薨於遐裔仲氏繼殁於位二夫人次夭於家君
與諸父兄弟斬焉相從藐爾相弔曰昊天之不我䘏也
逮三年矣奈何聲未絶口而君又往焉於戲積善餘慶
之道信乎何其於始也信未及其終而欺繼之季弟納
柔眀而文次迫當室孔懷加等之外似有怨且懼焉謂
員先公下賓仲季之執䟽君景行俾勒泉扄銘曰
人生盛衰如朝夕可歎繁華與凋落高門冠盖昔如雲
一旦弔賓何寂寞盛德之後仁所歸嗟嗟之子何福違
我從先君終此山讓厥嘉祥貽後昆
長安主簿李君墓誌銘權德輿
君諱少安字公和隴西成紀人自元魏僕射文穆公冲
而下為西州冠族或位不充者必以令德聞曾祖仲進
皇宣州司馬祖僑河南府澠池縣令父惜朝議大夫宗
正丞贈濮州刺史君即濮州第三子敏信寬綽篤於行
義方舉孝廉偶為所親者遷(遷字集作薦延)授冀州阜城縣尉
既非所好終不屑就王黔中礎之持節廉問也表為推
官轉支使歷左武衛士(集作胄)曹參軍大理評事用誠直
贊佐夷落之人宜之府除至京師轉三元(集作原是)縣尉筦
中書甲庫考績四俱(集作居)上第遷長安主簿二陵復土
之重比歲會輦轂之下(集作會同軌轂下)儲峙(二字集作所蒞儲峙)無違
典司廐置肅給安静尹守以為能方受(集作授)代而復表
留一歲御史府(集作司字)察視者數薦君自代君方勇於退
故朝命未及焉元和三年三月乙酉感疾不起於長安
興化里第享年五十君温仁孝友喻義循理恢恢然有
君子之度齒位皆屈而知者歎焉夫人滎陽鄭氏太僕
少卿叔規之女仁而不夀先是君元兄柳州刺史捐館
舍請君襄事間關勤遠間一歲有㗳然之痛喪服甫除
俄啓手足噫以積善之家而叢不淑如是糾纏之數其
可問邪嗣子拭授等號奉輤車以夏五月景申祔於東
都穎陽縣之某原禮也音徽未昧(集作泳)志義相倫情殷
中外年同甲子濡涕操管銘於墓門銘曰
族之盛兮才之令兮纔知命兮俄大病兮葬者藏兮穎
之陽兮誌丘荒兮杳茫茫兮
温縣主簿韓君墓誌銘柳宗元
有唐故温縣主簿諱慎字某漢弓高侯其先也從(集作徙)
於南陽傳世至今唐侍中璩(集作瑗)克用貞亮奮於國難
侍中兄子郢州刺史諱某某先御史著作郎諱某某生
尚書庫部郎中萬州刺史諱某嗣以文行大其家業君
萬州長子也叔父任為建陵挽郎累調授王府參軍相
州襄陽尉至於是邑貞元十六年又調於天官署河陽
丞未拜十有一日暴疾卒於長安永崇里先人之廬又
十有一日龜筴襲吉祔於咸陽洪瀆原先人之墓正(集作)
(禮)也先三日外姻家老謀為之志季弟秦(集作泰)哀不能
文故託於友焉嗚呼生也以其弟之恭知君之為友没
也以其弟之戚知君之為愛惟友愛出於孝移於忠施
於人事無往不達故予(集作余故)得受其辭以書於石(集作書於)
(石曰)
友而愛愛而忠忠而孝宜之(十一字集止作友而愛而忠而孝之)貌稱其
行行稱其詞賤受(集作而)不夀為善是悼祔於祖考初筮
攸告季也之純寘哀無垠終窶且貧控於仁人備物稱
家其儀式陳爰相其悲載刊(集作刻)兹珉
陸渾尉崔君墓誌銘穆員
崔君名泳字君易清河東武城人皇朝刑部尚書贈太
傅忠公隠甫之孫河南少尹微(唐世系表同一作徵非)之子進士
擢第調同州參軍陸渾尉生四十有三年以貞元四年
冬十月景子卒於洛陽毓德里之第丁酉從先尚書少
尹於此丘禮也崔族著眀洎忠公德如其諡焯乎代之
聞見其所憑者厚矣惟先王之樂實祖考之世及君子
之所以為構為穫者加生知之力行之故其事親也以
無間言無違志無失色無過行其執喪也視禮經有加
等而惡用吾情之歎異夫古焉其蒞官也才無不器事
至(一作主)以鋒致理者以備羣司陟眀者以充首賦其會
友也以晏平仲久敬子路無宿諾植之為本而游夏之
藝文嚮使錫厥永年被之貴仕俾自家刑國以及生人
未始涯也嗚呼才長命短古有之矣君之所以墮諸公
之淚使有餘恨者方兄弟燕言之次無分隂之疾如寐
如息而不反焉夫人范陽盧氏令族美行宜(一作而)為君
之伉儷四子男曰某女孟仲季未笄未弁初河南府君
祥踰月夫人范陽縣君違養又祥踰月君繼夭君長兄
河南府君司錄參君溉不勝其哀乃至謂其身之存不
若君之没而無知也當無窮之若(疑作苦)如有知也先人
在焉託我友生銘其𡑞埏詞曰
有生有死彭殤同致德義為宗崇高匪貴雲收於山曷
為時雨嗟我哲人脩邙之土
鄭州新鄭縣尉安定皇甫君墓誌銘
梁肅
君諱某字某皇朝監察御史某之曾孫贈兵部侍郎某
之孫唐州長史某之第三子尚書左丞侁之愛弟歷葉
聚祉左丞又嗣以淳德義之門宜有仁人君生而冲茂
聰悟孝敬弱冠以眀經登科始長安丞又轉新鄭尉性
恬曠不甚以禄仕為意避亂至江南以墳籍自娛謂論
語二十篇有夫子微言故嘗翫其章句以導情性非至
德要道未嘗經懷老氏不居其華孟軻言必仁義君子
(集作之)志也晩節多病享年七十七以興元元年正月三
日啓手足於嘉興縣私第夫人博陵崔氏生一子曰攸
號慕哀敬禮無違者左丞嗣子兵部郎中政實營護喪
事以前月三日權厝於某鄉原不克及葬難故也郎中
於予有鄉黨之舊泣書美行見命誌之銘曰
温良恭儉德之柄兮居常待終天之命兮卜葬從權變
之正兮
桓州真定縣尉獨孤君墓誌銘
前人
君諱正河南洛陽人皇朝光禄大夫河(集作洛後亦云洛南之禰)南
公諱義順之元孫故殿中侍御史潁川郡長史贈祕書
監府君(集無此二字)諱某之少子故常州刺史府君諱某之
愛弟春秋四十六大歷十一年某月日卒於晉陵郡眀
年某月日歸葬於洛陽南先塋元兄水部員外郎兼侍
御史汜銜天倫之痛且懼陵谷之不可常也於是昭銘
景行誌其墓曰君之先出自劉氏漢世祖之裔有進伯
者北征以師敗績降匈奴因部易姓其後有永公羅辰
臨川王永業魏齊二代開國承家臨川生開府儀同三
司武安公子佳洛南之禰也歷代之崇業茂勲其餘祉
於是有祕書之遺直常州之厚(集作茂)德德美休裕叢滋
於君君温恭(集作良)淑和孝友慈仁居處進退非禮不動
嘗謂學者義之府文者質之薄故娛心典墳簡棄詞藝
又謂干禄者躁之幾蔵密者静之奥故反情樂道居易
脩業少時解褐授真定尉非其所好棄官不之晩節尚
黃老慕禪味槖籥心懷夢幻生死端居一室澹如也逮
疾病(集無病字)或勸之藥君(集作石)曰命之不可奈何雖有藥
石將焉所施言未絶口㗳焉順化未婚無子知者痛之
嗚呼予嘗窺天人而考性命夭夀之數福極之源盖昏
默而不可究已以獨孤君藴純粹之質蹈淵騫之行而
生不躋艾服慶不植後嗣彼造物者以三夀百福與(闕)
先是君李氏之姊捐館其眀年四月常州府君薨
反葬之日三喪俱引故親舊惋痛為善者相弔水部之
哀又其可既乎肅常辱常州之眷且與真定游文(集無文字)
故備其實錄刊於貞石銘曰
顯允君子德心廣兮與道為徒以蒙養兮桑扈反真泊
然往兮刻石九原畢天壤兮
文苑英華卷九百六十
