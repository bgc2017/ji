文苑英華卷一百六十四宋李昉等編
地部六
泉一十四首瀑布十首
雜題二十五首曲江五首
昆明池十首温湯三首
泉
聽夜泉張籍
細泉深處落夜久漸聞聲獨起出門聽欲尋當澗行還
疑隔林遠復畏有風生月下堪留此無人亦到明
僧院引泉姚合
泉眼高千丈(集作尺)山僧取得歸架空横竹引鑿石透渠
飛洗藥溪流濁澆花雨力微朝昏長遠看護惜似持衣
方山寺松下泉章孝標
石脉綻寒光松花噴曉霜注瓶雲母滑漱齒茯苓香野
客偷煎茗山僧惜净牀三禪不要問孤月在中央
憶四明山泉施肩吾
愛彼山中石泉水幽聲夜夜落空裏至今憶得卧雲時
猶自涓涓在人耳
聽夜泉劉得仁
静裏層層石潺湲到鶴林流迴出幾洞源遠歴千岑寒
助空山月清兼此夜心幽人聽逹曙難罷蘚牀吟
和鄭校書夏日遊鄭泉前人
太虛懸畏景古木蔽清隂爰有泉堪挹閒思日可尋來
聞鳴滴滴昭竦碧沉沉幾脈成溪壑何人測淺深澄時
無一物分處歴千林净溉靈根藥凉浮玉翅禽飲疑蠲
宿疾見自失煩襟僧共雲前瀨龍聽月下吟疊光輕
吹動徹底曉霞侵不用頻遊去令君少進心
秋晩日少陵原遊山泉之什楊發
喧濁侵肌性未沉每來雲外恣幽尋塵衣更喜秋泉㓗
倦跡方依竹洞深暫過偶然應繫分有期終去但勞心
唯憐一夜空山月似許他年伴獨吟
山泉前人
半空飛下水勢去響如雷静徹啼猿寺高陵坐客臺耳
同經劒閣身若到天台濺樹吹成凍隣祠觸作灰深中
試楖栗淺處落莓苔半夜重城閉潺湲枕底來
經漢武泉趙嘏
芙蓉苑裏起清秋漢武泉聲落御溝他日江山映蓬鬢
二年楊柳别漁舟竹間駐馬題詩去物外何人識醉遊
盡把歸心付紅葉晩來隨水向東流
青鳥泉張喬
秪此沉仙翼瑶池似不遥有聲懸翠壁無勢下丹霄净
瀨煙霞古寒原草木凋山河幾更變幽咽到唐朝
石門山泉鄭谷
一脉清泠何所之縈莎潄蘚入僧池雲邊野客窮來處
石上寒猿見落時聚沫遶槎殘雪在迸流穿樹墮花隨
烟春雨晩閒吟去不復遠尋皇子陂
題東林寺虎跑泉周繇
勝致通幽感靈泉有虎跑爪擡山脉斷掌托石心坳竹
藹疑相近松隂蓋亦交轉令棲遁者真境愈難抛
野泉張蠙
遠出白雲中長年聽不同(一作窮)清聲縈亂石(一作石亂)寒色
入長空挂壁聊成雨穿林别起風温泉非爾類源發在
深宫
商山夜聞泉曹松
瀉月聲不斷坐來心益閒無人知落處萬木冷空山遠
憶雲容外幽疑石縫間那辭通曙聽明日度藍關
瀑布
湖口望廬山瀑布張九齡
萬丈洪泉落迢迢半紫氛奔飛下雜樹灑落出重雲日
照虹蜺似天清風雨聞靈山多秀色空水共氤氲
入廬山仰望瀑布前人
絶頂有懸泉喧喧出烟杪不知幾時歲但見無昏曉閃
閃青崖落鮮鮮白日皎灑流濕行雲濺沫驚飛鳥雷吼
何噴薄箭馳入窈窕昔聞山下蒙今乃林巒表物情有
詭激坤元曷紛矯默然置此去變化誰能了
翫廬山瀑布李白
西登香爐峯南見瀑布水挂流三千丈噴壑數十里歘
如飛練來隠若白虹起初驚河漢落(一作銀河落)半灑雲天
裏仰觀勢轉雄壮哉造化功海風吹不斷江月照還空
空中亂潨射左右洗青壁飛珠散輕霞流沫沸穹石而
我樂名山對之心益閒無論漱瓊液還得洗塵顔且諧
宿所好永願辭人間
廬山瀑布前人
廬山上與星斗連日照香爐生紫烟飛流直下三千尺
疑是銀河落九天
瀑布泉冷朝陽
潺湲半空裏霜落石房邊風激珠光碎山欹練影偏急
流難起浪迸沬秪如烟自古惟今日凄凉一片泉
廬山瀑布徐凝
瀑布瀑布千丈直雷奔入海不暫息今古長如白練飛
一條界破青山色
瀑布章孝標
秋河溢長空天曬萬丈布深雷隠雲壑孤電掛巖樹滄
溟曉噴寒碧落晴盪素非趨下流急勢使不得住
東山瀑布方干
遥夜看來疑月照平明失却(集作去)被雲迷掛巖遠勢穿
松島落地(集作擊石)殘聲注稲畦素色噴成三伏雪餘波流
作萬年溪若非真宰能開决應向前山雜淤泥
天台瀑布曹松
萬仞得名云瀑布遠看如織掛天台休疑寳尺難量度
直恐金刀易剪裁噴向林梢成夏雪傾來石上作春雷
欲知便是銀河水墮落人間合却廽
廬山瀑布裴說
静景憑高望光分翠嶂開嶮飛千尺雪寒撲一聲雷過
去雲衝斷旁來燒隔廻何當住峯下終歲絶塵埃
雜題
賦得曲澗劉孝威
澗流急易轉溪水暗難開近樓俄已失前洲忽蕩廻石
岸生寒蘚沈根漬水苔菱舟失道去歸鳬迷逕來
嚴陵瀨任昉
羣峯此峻極參差百里嶂清淺既漣漪激石復奔壯神
物徒有造終然莫能状
夕逗繁昌浦劉孝綽
日入江風静安波似未流崖廻知舳轉䌫解覺船浮暮
煙生遠渚夕鳥赴前洲隔山聞戍鼓傍浦喧棹謳疑是
辰陽宿於此逗孤舟
晩出新亭隂鏗
大江一浩蕩離悲足幾重潮落猶如蓋雲昏不作峯遠
戍惟聞鼓寒山但見松九十方稱半歸途詎有蹤
詠浮漚(已見一百五十五卷)鄭縉
進船泛洛水薛慎惑
禁園紆睿覧仙棹叶時遊洛北風花樹江南彩畫舟芳
生蘭蕙草春入鳳凰樓興盡離宫暮烟光起夕流
泛前陂王維
秋空自明(一作明月)迥况復遠人寰(集作間)暢以沙際鶴兼之
雲外山澄波(集作陂)澹將夕清月皓方閒此夜任孤棹夷
猶殊未還
牛渚磯李白
絶壁臨巨川連峯勢相向亂石流洑間廻波自成浪但
驚羣木秀莫測精靈状更聽猿夜啼憂心醉江上
尋龍湍孫逖
仙穴尋遺迹輕舟愛水鄉溪流一曲盡山路九峯長漁
父歌金洞江妃舞翠房遥憐葛仙宅真氣共微茫
石頭瀨崔國輔
悵矣秋風時余臨石頭瀨因高見遠境望盡此州内羽
山一點青海岸雜花碎離離樹木少淼淼湖波大日暮
千里帆南飛落天外湏臾遂入夜埜色有微靄尋遠路
已窮遺榮事多昩一身猶未理安得濟時代且泛朝夕
潮荷衣蕙為帶
宿范浦前人
月暗潮又落西陵渡暫停村煙和海霧舟火亂江星路
轉定山遶塘連范浦横鴟夷近何去空山臨滄溟
泊楊子津祖詠
纔入維楊郡鄉山此地遥林殘初霽雨風退欲歸潮江
火明沙岸雲帆礙浦橋客衣今正薄寒夜昨來饒
横龍渡劉長卿
空傳古岸下曾見蛟龍去秋水晩沈沈猶疑在深處亂
聲沙上石倒影雲中樹獨繫一扁舟樵人往來渡
與鄧縣郡官泛渼陂(集作與鄠縣羣官泛渼陂)
岑參
萬頃浸天色千尋窮地根舟移城入樹岸闊水浮村閒
鷺驚簫管潜蛇傍酒罇暝來呼小吏列火儼歸軒
西陵渡寄一公皇甫冉
西陵遇潮處自古是通津終日空江上雲山若待人汀
洲寒事早魚鳥興情新回望山隂路吾心有所親
酬皇甫冉西陵渡見寄釋靈一
西陵潮信滿島嶼入中流越客依風水相思南渡頭寒
光生極浦暮雪映滄洲何事揚帆去空驚江上鷗
游元象泊釋泚
空水潮色净澹然湖上心舳艫輕且進汀洲如可尋秋
風洄泝險落日波濤深寂寞武侯去中流方至今
泊楊子津盧綸
山影南徐暮千帆入古津魚驚出浦火月照渡江人清
鏡悲雙鬢滄波寄一身空憐芳草色長接故園春
滁州西澗韋應物
獨憐幽草澗邊生上有黃鸝深樹鳴春潮帶雨晩來急
野渡無人舟自横
淮上秋夜劉方平
旅夢何時盡征途望每賖晩秋淮水上新月楚人家猿
嘯空山近鴻飛極浦斜明朝南岸去定折桂枝花
早發夀安次承濟(集作永夀)渡許渾
東西車馬塵鞏洛與咸秦山月夜行客水烟朝渡人樹
凉風浩浩沙淺石磷磷會待功名就扁舟寄此身
長洲趙嘏
扁舟殊不繫浩蕩路纔分范蠡湖中樹吳王苑外雲悲
心人望月獨夜鴈離羣明發還驅馬關中見日曛
夜入湘中馬戴
洞庭人夜到孤棹入湘中露洗寒山遍波摇楚月空密
林飛暗狖廣澤發鳴鴻行抵揚帆者江分又不同
渼陂鄭谷
昔事東流共不回春深獨向渼陂來山前别業依稀在
雨裏梨花寂寞開却展魚絲無野艇舊題詩句沒蒼苔
潸然回顧難消遣秪有佯狂泥酒杯
秋浦羅隠
晴川倚落暉極目思依依野色寒來淺人家亂後稀久
遊身不逹多病意常違還有漁船在時時夢裏歸
曲江
曲江早秋白居易
秋波紅蓼水夕照青蕪岸獨信馬蹄行曲江池四畔早
凉晴後至殘暑暝來散方喜炎燠銷復嗟時節換我年
三十六冉冉昏復旦人夀七十稀七十新過半且當對
酒笑勿起臨風歎
曲江前人
細草岸西東酒旗摇水風樓臺在花杪鷗鷺下煙中翠
幄晴相接芳洲夜暫空何人賞秋景興與此時同
曲江春張喬
尋春與送春多遶曲江濱一片鳬鷖水千秋輦轂塵岸
凉隨衆木波影逐遊人自是遊人老年年管吹新
春遊曲江喻坦之
誤入杏花塵晴江一看春菰蒲雖似越骨肉且非秦曲
岸藏翹鷺垂楊拂躍鱗徒憐汀草色未是醉眠人
曲江春感羅隠
江頭日暖花又開江東行客心悠哉高陽酒徒半凋落
終南山色空崔嵬聖代也知無棄物侯門未必用非才
一船明月一竿竹家住五湖歸去來
昆明池
和靈法師遊昆明池二首庾信
遊客重相懽連鑣出上蘭值泉傾蓋飲逢花駐馬看平
湖泛玉舳高堰歇金鞍半道聞荷氣中流覺水寒
二
秋光麗晩天鷁舸泛中川密菱障浴鳥高荷没釣船碎
珠縈斷菊殘絲繞折蓮落花催斗酒栖烏送一絃
和春日晩景宴昆明池前人
餘春足光景趙李舊經過上林柳腰細新豐酒徑多小
船行釣鯉新盤待摘荷蘭臯徒税駕何處有凌波
秋日遊昆明池江總
靈(類聚作玄)沼蕭條望遊人意緒多終南雲影落渭北雨聲
過蟬噪金堤柳鷺飲石鱗波珠來照似月織處寫成河
此時臨水歎非復採蓮歌
同前薛道衡
㶚陵因静退靈池暫徘徊新船木蘭檝舊宇豫章材荷
心宜露泫竹徑重風來魚潜疑刻石沙暗似沉灰琴逄
鶴欲舞酒遇菊花開羈心與秋興陶然寄一杯
賦昆明池一物得織女石虞茂
隔河圖列宿清漢象昭回支機就鯨石拂鏡取池灰船
疑海槎渡珠似客星來所恨雙蛾歛逄秋遂不開
秋遊昆明池元行恭
旅客傷羈遠樽酒慰登臨池鯨隠舊石岸菊聚新金陣
低雲色近行高鴈已(初學記作影)深欹荷瀉圓露卧柳横清
隂衣共秋風冷心學古灰沉還似無人處幽蘭入雅琴
和許侍郎遊昆明池李百藥
神池望北極滄波接遠天儀星似河漢落景類虞泉年
深平舘宇道泰偃戈船差池下鳬鴈掩映生雲烟浪花
開已合風文直且連税馬金堤外横舟石岸前羽觴傾
綠蟻飛日落紅鮮積水浮深智明珠曜雅篇大鯨方遠
擊沉灰獨未然知君嘯儔侶短翮徒聮翩
和七月七日臨昆明池任希古
秋風始摇落秋水正澄鮮飛眺牽牛渚激賞鏤鯨川岸
珠淪曉魄池灰歛曙烟泛查分瀉漢儀星别構天雲光
波處動日影浪中懸驚鴻絓蒲弋遊鯉入莊筌萍葉疑
江上菱花似鏡前長林代輕幄細草即芳筵文華開翠
㶑筆海控清漣不挹蘭罇聖空仰桂舟仙
昆明池晏坐答王兵部珣三韻見示
蘇頲
畫舸疾如飛遥遥泛夕暉石鯨吹浪隠玉女步塵歸獨
有銜恩處明珠在釣磯
温湯
浴温湯劉逖
驪岫猶懷土新豐尚有家神井堪消疹温泉足蕩邪紫
苔生石岸黃葉擁金沙振衣殊未已翻能使停車
同崔員外温泉即事郭汭
輦輅移雙闕宸遊整六師天廻紫微座日轉羽林旗霜
氣寒戈戟軍容壮虎貔弓鳴射鴈處泉暖躍龍時惠化
成觀俗謳謠入賦詩同歡王道盛相與詠雍熙
温湯即事前人
天仗星辰轉霜冬景氣和樹含温液潤山入繚垣多丞
相金錢賜平陽玉輦過接輿來自楚朝夕值行歌
文苑英華卷一百六十四
