文苑英華卷一百九十八宋李昉等編
樂府七
度關山七首關山曲二首
關山月十七首隴頭水十四首
隴頭吟三首隴西行八首
出自薊北門行六首擬塞外征行一首
苦戰行一首
度關山梁簡文帝
關山遠可度遠度復難思直指遮歸道都護總前期力
農爭地利轉戰逐天時材官蹶張皆命中宏農越騎盡
搴旗搴旗遠不息驅虜何窮極狼居一封難再覩閼氏
永去無容色銳氣且横行朱旗亂日精先屠光禄塞却
破夫人城凱歌歸舊還今日是功名(一作凱歌還舊里非是衒功名)
同前劉尊
隴頭(一作樹)寒色落寒雲朝欲開谷深鼙易響路狹幰難
廻當知結綬去非是棄繻來行人思顧返道别且徘徊
願度關山鶴勞歌立可哀
同前王訓
邊庭多警急羽檄未曾閒從軍出隴坂驕(一作驅)馬度關
山關山恒掩靄(一作掩害)高峯白雲外遥望秦川中(一作水)千
里長如帶好勇自秦中意氣本(一作多)豪雄少年便習戰
十四己從戎昔年從(一作經)上郡今歲出雲中遼水深難
渡榆關斷未通折衝陵絶域流蓬驚未息胡風朝夜起
平沙不相識兵法貴先聲軍中自有程逗留皆(一作難)贖
罪先登盡一城都護疲詔吏將軍擅發兵平虜疑縱火
飛鴟畏犯營輜重一為鹵金刀何用盟誰人知出外(一作)
(誰知出塞外)獨有漢飛名
同前
關山度曉月劔客還(一作遠)從征雲中出廻陣天外落竒
兵輪摧偃去節樹倒礙懸旌沙場折(一作楊)坂暗雲磧榆
溪明馬倦時銜草人疲屢看城寒(一作塞)隴胡笳澁空(一作)
(寒)林漢鼓鳴還嗟幽(一作聽嗚)咽水併切斷腸聲
同前戴暠
昔聽隴頭吟平居已流涕今上關山望長安樹如薺千
里非鄉邑四海(一作百姓為)皆兄弟軍中大體共(一作自)相褒
其間得意各為曹博陵輕俠皆無為幽州重氣本多豪
馬肥(一作&KR1335;)苜蓿葉劔瑩鸊鵜膏初征心未息復值鴈飛
入山頭看月高(一作近)草上知風急笛揭(一作碣)曲難成笳
繁響還澁武帝信(一作初)承平東伐復南(一作西)征薊門海
作塹榆塞冰為城催令四校出倚望三邊平箭箙朝來
動刀環臨陣鳴將軍一百戰都尉(一作護)五千兵且决雌
雄眼前利誰道功名身後事丈夫意氣本自然來時辭
第已聞天但令此心此命在不教(一作持)烽火照甘泉
同前李端
鴈塞日初晴飛狐(一作胡關又作狐關)雪復(一作雪覆)平危關(一作樓又作竿)
緣廣漢古竇傍長城插(一作拔又作拂)劔金星出飜弓玉羽輕
(一作彎弧玉羽鳴)誰云(一作知)係敵者賈誼是書生
同前王貞白
只領千餘騎長驅磧邑間雲州多警急雪夜度關山石
響鈴聲遠天寒弓力慳秦樓休悵望不日凱歌還
關山曲二首馬戴
金鎻耀兜鍪黃雲拂紫騮叛羌旗下戮䧟壁夜中收霜
霰戎衣月關河磧氣秋箭瘡殊未合更遣在(一作擊)蘭州
二
火發龍山北中宵易左賢勒兵臨漢水驚鴈散胡天水
落防河急軍孤受敵偏猶聞漢皇怒按劔待開邊
關山月梁元帝
朝望青(一作清)波道夜上白登臺月中有(一作含)桂樹流景
(一作影)自徘徊寒沙逐風起春花向(一作犯)雪開夜長無與
晤衣單誰為裁
同前梁陸瓊
邊城與明月俱在關山頭焚烽望别壘擊斗宿危樓團
團婕妤扇纖纖秦女鈎鄉園誰共此愁人屢益愁
同前張正見
巖開度月華流彩映山斜暈逐連城璧輪隨出塞車唐
蓂遥合影秦桂遠分花欲騐盈虚駛(一作理)方知道路賖
同前二首徐陵
關山三五月客子憶秦川思婦高樓上當牎應未眠星
旗映疎勒雲陣上祁連戰氣今如此從軍復幾年
二
月出柳城東微雲掩復通蒼茫縈白暈蕭瑟帶長風羌
兵燒上郡胡騎獵雲中將軍擁節起戰士夜鳴弓
同前賀力牧
重關歛暮煙明月下秋前照石疑分鏡臨弓似共(一作引)
弦雲(一作霧)暗迷旗影霜濃濕劔蓮此處離鄉客遥心萬
里懸
同前阮卓
關山陵漢開霜月正(一作自)徘徊映林如璧碎侵塞似輪
摧楚師随晦進胡兵逐煖來寒笳將夜鵲相亂晩聲哀
同前王褒
關山夜月明(一作今夜月)愁(一作秋)色照孤(一作關)城半形(一作影虧)
同漢陣全影(一作輪滿)逐胡兵灰(一作天)寒光轉白風多暈欲
生寄言亭上吏遊客解鷄鳴
此詩一百五十卷重出今削去
同前盧照隣
塞垣通碣石虜陣(一作障)抵祁連相思在萬里明月不長
(一作正孤)懸影移金岫北光斷玉門前寄言閨(一作書謝)中婦愁
(一作時)看鴻鴈天
同前崔融
月出(一作生)西海上氣逐邊風壮萬里照(一作度)關山蒼茫
非一状漢兵開郡國胡馬窺亭障夜夜聞悲笳征人起
南望
同前李白
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色(一作邑)思歸多苦顔高樓當此夜歡息未應閒
同前釋皎然
家家望秋月不及秋山望山心萬境長寂寞夜夜孤明
我山上海人皆在(疑)生海東山人自謂出山中憂歡虞
樂皆占月月本無心同不同自從有月山不改古人望
盡今人在不知萬世今夜時孤月將誰更相待
同前司空曙(見集本)
蒼茫明月上夜久光如積野幕冷胡霜關樓宿邊客隴
頭秋露暗磧外寒沙白唯有故鄉人霑裳此聞笛
同前李端
露濕月蒼蒼關頭榆葉黃廻輪照海遠分彩上樓長水
凍頻移幕兵疲數望鄉只應城影外萬里共胡霜
同前鮑君徽
高高秋月明北照遼陽城塞迥光初滿風多暈更生征
人望鄉思戰馬聞鼙驚朔風悲邊草胡沙昏敵營霜凝
匣中劔風憊原上旌早晩謁金闕不聞刁斗聲
同前陳陶
昔年嫖姚護羌月今照嫖姚雙鬢雪青塜曾無尺寸歸
錦書多(一作曾)寄窮荒骨百戰金瘡體沙磧鄉心一片懸
秋碧漢城應期(一作漢帝應啼)破鏡時胡塵萬里嬋娟隔度磧
衝雲朔風起邊笳欲晩生青珥隴上横吹霜色刀(一作色如)
(刀)何年斷得匈奴臂
此詩一百五十二卷重出今已削去注異同為一
作
隴頭水梁元帝
銜悲别隴頭關路漫悠悠故鄉迷遠近征人分去留沙
飛晩成幕海氣夜(一作旦)如樓欲識秦川處隴水向東流
同前劉孝威
從軍戍隴頭隴水帶沙流時觀胡騎飲常為漢國羞釁
妻成兩劔教子犯雙鈎將頓樓蘭膝(一作頓取樓蘭頸)就解郅
支裘勿令如李牧功名遂不酬(一作勿令如李廣功遂不封侯)
同前顧野王
隴頭望秦川迢遞隔風煙蕭條落野樹幽咽響流泉瀚
海波將息交河冰未堅寕知蓋山水逐節赴危絃
同前謝燮
隴坂望咸陽征人慘思腸咽流喧斷岸遊沫聚飛梁鳬
分歛冰彩虹飲照旗光試聽鐃歌曲唯吟君馬黃
同前二首張正見
隴頭鳴四注征人逐貳師羌笛合(一作含)流咽胡笳雜水
悲湍高飛轉駛澗淺蕩還遲前旗去不見上路杳無期
二
隴頭流水急流急行難度遠入隗囂營傍侵酒泉路心
交賜寶刀小婦成紈袴欲知别家久戎衣今已故
同前徐陵
别途聳千仞離川懸百丈攅荆夏(一作下)不通積雪冬(一作)
(終)難上枝交隴底暗石礙波前響廻首咸陽中唯言往
時夢
同前二首江總
隴頭萬里外天崖四面絶人將蓬共轉水與啼俱咽驚
湍自湧沸古樹多摧折傳聞博望侯辛苦持(一作題)漢節
二
霧暗川中日風驚隴上秋徒傷幽咽響不見東西流無
期從此别更度幾年幽遥聞玉關道望人杳悠悠
同前車&KR1780;
隴頭征人别隴水流聲咽只為識君恩甘心從苦節雪
凍弓弦斷風鼓旗竿折獨有孤雄劔龍泉字不滅
同前盧照隣
隴坂高無極征人望故(一作一望)鄉關河别去水沙塞斷歸
腸馬繫千年樹旗懸九月霜從來苦(一作共)嗚咽皆是為
勤王
同前楊師道
隴頭秋月明隴水帶關城笳添離别曲風送斷腸聲映
雪峯猶暗乘冰馬屢驚霧中寒鴈至沙上轉蓬輕天山
傳羽檄漢地急徵兵陣開都護道劔聚伏波營於兹覺
無度方共濯胡纓
同前沈佺期
隴山風落葉隴鴈淚寒天君見三秋水分為兩地泉西
流入羌郡東下向秦川征客方回首肝腸空自憐
同前員半千
路出金河道山連玉塞門旌旗雲裏度楊柳曲中喧蹀
血多壮膽衰草(疑作裹草)無怯魂嚴霜歛曙色大明辭朝暾
塵銷營卒壘沙靜都尉垣霧卷白山出風吹黃葉翻將
軍獻凱入萬里絶河源
隴頭吟王維
長城少年遊俠客夜上戍樓看太白隴頭明月&KR1199;臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏禆萬戶侯蘇武纔為典屬國
節旄空盡(一作零落)海西(一作南)頭
同前二首釋皎然
隴西心欲絶隴水不堪聞碎影摇槍壘寒聲咽幔軍素
從鹽海積綠帶柳城分日落天邊望逶迤入塞雲
二
秦隴逼氐羌征人去未央如何幽咽水併欲斷君腸西
注悲窮漠東分憶故鄉旅魂聲攪亂無夢到咸(一作遼)陽
隴西行三首梁簡文帝
隴西四戰地羽檄歲時聞護羌擁漢節校尉立功勲石
門留鐡騎冰城息(一作悉)夜軍洗兵逢驟雨送陣出黃雲
沙長無止泊水脉屢縈分當思勒漢鼎(一作勒鼎鼐一作勒彛鼎)無
用想羅裙
二
悠悠懸旆旌如何隴西行减竈驅前馬銜枚進後軍(一作)
(兵)沙飛朝似暮(一作幕)雲起夜疑明(一作城)廻山時阻路絶
水亟(一作極)稽程往年郅支服今歲單于平方歡凱樂盛
飛蓋滿西京
三
仲(一作邊)秋胡馬肥雲(一作雪)中驚寇入勇氣特(一作時)無侣
輕兵救邊急沙平不見虜嶂轉(一作險)還相及出塞豈成
歌經川未遑汲烏孫塗更阻康居路猶澁月暈抱龍城
星眉照馬邑長安路遠書不還寕知征人獨(一作空)佇立
同前庾肩吾
借問隴西行何當驅馬征草合迷前路雲濃暗後城寄
語幽閨妾羅袖勿空縈
同前四首陳陶
漢主東封報太平無人金闕議邊兵縱饒奪得林胡塞
磧地桑麻種不生
二
誓掃匈奴不顧身五千貂錦喪胡塵可憐無定河邊骨
猶是春閨夢裏人
三
隴樹三看塞草青樓煩新替護羌兵同來死者傷離别
一夜孤䰟哭舊營
四
黠虜生擒未有涯黑山營陣識龍蛇自從貴主和親後
一半胡風似漢家
出自薊北門行徐陵
薊北聊長望黃昏心獨愁燕然(一作山)對古刹代郡隱(一作)
(倚)城樓屢戰橋恒斷長冰塹不流天雲如地陣漢月帶
胡秋乞(一作請一作漬)土泥函谷接繩縛凉州平生燕頷相會
自去(一作得)封侯
同前庾信
虜陣横比荒胡星耀精芒羽書速驚電烽火盡連光虎
竹投(一作救)邊急戎車森已行明主不安席按劔心飛揚
推轂出猛將連旗登戰場兵威衝絶漠殺氣凌穹蒼列
卒(一作陣)赤山下開營紫塞傍孟冬風沙緊旌旃(一作旗一作旆)
颯凋傷畫角悲海月征衣卷天霜揮刃斬樓蘭彎弓射
賢王單于未(一作一)平蕩種落已奔亡收功報天子歌舞
歸咸陽
同前李希仲
旄頭有精芒胡騎獵秋草羽檄南渡河邊庭用兵早漢
家愛征戰宿將今已老辛苦羽林兒從戎榆關道一身
救邊庭(一作速)烽火連薊門前軍鳥道斷(一作飛斷)格鬭塵沙
昏寒日鼓聲急單于夜將奔當湏徇忠義身死報國恩
同前曹鄴
長河凍如石征人夜中戍但恐筋力盡敢憚將軍遇古
來死未歇白骨碍官路豈無一有功可以高其墓親戚
牽衣泣悲號自相顧死者雖無言那堪生者悟不如無
手足得見齒髮暮乃知七尺軀却是速死具
同前王貞白
薊北連極塞塞色晝冥冥戰地骸骨滿長時風雨腥沙
河留(一作流)不定春草凍難青萬戶封侯者何謀靜虜庭
擬塞外征行前人
寇騎滿雞田都護欲臨邊青泥方絶漠懷劔始辭燕旌
旗挂龍虎壮士募鷹鸇長城威十萬高嶺奮三千行行
向馬邑去去指祁連鼓聲遥赤塞兵氣遠衝天對陣雲
初上臨城月始懸風驚烽易滅沙暗馬難前恩重恒思
報勞心(疑作心勞)屢損年微功一可立身輕不自憐
苦戰行杜甫
苦戰身死馬將軍自云伏波之子孫干戈未定失壮士
使我歎恨傷精魂去年南行(一作江南)討狂賊臨江把臂難
再得别時孤雲今不飛時獨看雲淚横臆
文苑英華卷一百九十八
