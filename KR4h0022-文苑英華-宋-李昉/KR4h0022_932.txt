文苑英華卷九百三十三宋李昉等編
婦人上
高安長公主碑一首凉國長公主碑一首
章懷太子良娣張氏碑一首
鄎國長公主碑一首昭容上官氏碑一首
延州豆盧使君萬泉縣主薛氏碑一首
高安長公主神道碑蘇頲
維開元二年龍集攝提格夏五月哉生明高安長公主
薨於長安永平里第享年六十有六嗚呼哀哉丙申上
發哀于暉政門設次舉聲輟朝加等遣大鴻臚彭城侯
劉知柔持節齎書赴弔京兆尹攝大鴻臚鄧國公張暐
司農少卿李琇有司帥屬護喪文武五品巳上會哭書
不云敦族至于九以昭于百姓禮不云敘親居其一以
統於萬人此所以追有虞而化天下感配陳而慟宸極
復以為素旂誄行彤管區風司常罕留執史多紊乃制
銀青光禄大夫行紫微侍郎兼知制誥上柱國許國公
蘇頲為銘刻石臣頲不敏颺言拜命云長公主諱某字
某隴西狄道人高祖神堯皇帝之曾孫太宗文武聖皇
帝之孫高宗天皇大帝之第二女中宗孝和皇帝之姑
(疑作妹)也太上皇之妹開元神武皇帝之姑也昔軒后修
德高陽任而豫之虞姬邁德伯陽冲而用之故先王會
昌而王者興前聖受命而聖人作自風偃三代刑清百
年揚耿光於祖宗紹期運於神武上以比崇於黃軒至
其道次以宗極於玄老施其教慶漸緜瓞恩周行葦重熙
而累盛皇哉而唐哉公主承娣月之華分女皇之耀閒
和美度婉娩令德有循其禮無擇於言鍳圖取則聞詩
服義故可以賦絲緍而開湯沐者也於是曳紅綬賜青
圭香滿玉罏綵搖金縷允所謂帝乙歸妹以祉元吉魯
侯主婚是稱同姓始封宣城公主下嫁乎王氏駙馬都
尉故潁州刺史贈右監門將軍太原王府君諱勖字遂
古右監門將軍平舒公之孫歙州司馬之子自周儲洛
濱之契秦將頻陽之業門昌帝緒家累天姻徵平叔之
才貌得孟孫之閥閱亦既覯止展也令儀成其肅雍率
由俊彩至盥潄&KR0808;縱笄緫衣紳箴管刀礪線纊鞶袠若
此者敬而持之動必於是則其餘可重也天授中聖后
從權革命駙馬非罪攖酷公主復歸于後庭凢九十甲
子口不入辛味耳不聆曼音體逾尚柔言靡敵怨運觀
心之智察摩頂之神豈寂以幽通將虚而信受有菩薩
現前者數四居每竒之中宗禹物不改漢儀初復乃命
宗正卿李珍冊拜宣城長公主食實封一千戶并置府
僚比侯王之封齊令丞之秩太皇御極又增五百戶改
封於高安且重永康之冊允符長廣之拜今上握圖又
通前加至二千戶尚於德先於親也公主頃歲奉嘗覩
高宗畫像雖光靈在天而見似目瞿感咽于地遂成心
疾至使命醫萃止御藥相望孝焉而終仁則何輔嗚呼
哀哉富貴乃驕奢之資不期而至吉凶乃盛衰之象不
召而成况泰忘約吝生動寵怙權邪醜正知得而不
知喪知存而不知亡嘗歴觀之熟矣由是黃金象牙明珠
翠羽之餙積於外雕文刻鏤衣紈履絲之巧充於内然
後堅車良馬漿酒藿肉吹笙竽學歌舞於其間者殊不
知以相強而結禍因自恣而招危魯元所以好過度竇
太所以縱踰禮鄂邑所以懟抵罪湖陽所以匿犯法館
陶所以求不獲昭平所以免河上(二字疑)埓開邙阜胤子
孰聞田在漢京權臣所奪吁可長嘆息者矣我長公主
則不然避榮守靜退藏於密端操正色進寡其亂為皇
女焉為皇妹焉為皇姑焉非不貴也能戒盈忌滿智崇
禮卑儉德之恭讓德之益主無攸遂不專也勤無告勞
不匱也宜於秋犢以助宗人率彼春蠶以從王后則未
嘗忽諸猶深悟色空大依禪慧觀我生之進退究人事
之終始蓋泡夢之為喻也乃散以檀那离於染着景雲
歲請罷賦邑蠲屬官遂沈冥從省曠書上而制為之嗚
呼身役意餘道之微者古有女儀嬪則焉或孟母之勸
學敬姜之知禮仲妻之辟相惠婦之光夫然出於素俗
書之緹史未有居高益下託體至尊如長主之儔矣故
能九師讓能三子聞教自我之出與時偕行知微知彰
不諂不黷長曰暐銀青光禄大夫大僕少卿仲曰暉朝
請大夫衛尉少卿季曰暕尚舍奉御並欲報罔極欒貌
棘心哀以送之龜從筮吉粤其年八月朔十七日葬于
咸陽之北原禮也落月過半秋陽浸微清笳凝兮朔風
斷丹旐列兮秋雲飛望槐里而西馳去荻園而北顧視
牽牛兮像設過飲龍兮徑度闉闍&KR0772;窱遠嬴女之樓臺
松柏隂烟近漢皇之陵墓其詞曰
赫赫上帝臨于巨唐卜年萬倍誕睿興王何彼穠矣
休其有光亦既從夫車服不繫亦云主婦蘋蘩以祭在
貴能約終温且惠樂只君子曾不永年未亡之人歸於
九天心以理遣身以義全光于累聖受于明命伯娣延
暉皇姑襲慶監以損益辭其滿盛我有空言宗于釋
門不生不滅兹道存存兊之降靈西反其魂詠清淺兮
天之際憶瀟湘兮日已逝登寒山兮見超忽生秋草兮
坐蕪没金為字兮琬為碑永貞芳兮實在斯
凉國長公主神道碑前人
乾坤既分彖象攸配變則成女終於歸妹惟長公主諱
某字某我興家邦天錫宗社昌運及五聖真享鴻名聖
期至六神武膺駿命絪緼構極倬彼雲漢的瀝垂春華
如桃李順顔承志約禮知節得繭館從蠶之儀採公宫
習史之藝載柔湯沐爰賦井田其創也與多於仙源其
徙也穪長於凉國故丞相虞公太源温彥博曾孫㬢台揆
門閥風流儒雅僉諧是圖歴選伊尚君子至止碩人其
頎協時之吉僣典之實雜珮明璫褧衣錦裳熒熒煌煌
(未詳)有芳居逥暎以虹倚動羣超而翠翔媛成肅雍候守
禄位貴則能降降而不驕勞而在勤勤則不匱未嘗有
也皇嘉之而謂曰台知以樂變乎風揮五弦之盡美
觀萬物之從令欲同聽乃親故特(一作恃)傳汝公主清揚
神潔妙指心閒猶白雪之詞冥通則應類青溪之曲多
領悟皆賞初榮賜以得後誡盈而散恩過魯元王豈上
邑寵逾竇太常(疑)豈臨山每絶館陶之祈自無昭平之
贖粹温而敏靜好而詳以北渚之愁苦何西方之聖如
是大脩圓乘深入至空竟而瑶草淪霜桂枝辭月開元
十二載八月辛已遇疾薨于京邸永嘉里第享年三十
八嗚呼哀哉上徹懸久悼臨次增涕京尹護喪羣司藏
事其年仲冬壬午陪葬于橋陵生資敬愛殁效充奉蕭
史樓中鳳音何望軒轅臺下龍得仍攀子西華等扶杖
而立茹荼以泣赴賓憫默觀者惨容翰林酸嘶又昭乎
遺風雖著縑簡垂厥後代諒憑刊刻豐碑詔立睿禮親
紆捧戴則奔馳四靈光華則迴薄七曜明山可轉况連
於銳&KR0034;玄圃惟資重錯於琅玕俾銅鏤之湮沉由寶善
而飛動禮臣不佞敢作銘曰
天其有章銀漢玉潢我則有祥霄明燭光柔祗不忒芳
問允塞何彼穠矣其儀是則鳳凰于飛公子同歸琴瑟
在御德音莫違何泬寥之素秋兮獨杳杳之玄夜何闇
忽之誰忍兮痛明靈之不借清霜晶月楚挽將發流吹
結雲秦聲不聞惟聖皇兮固金石噫長主兮森松柏榮
以悼之兮長不斁
章懷太子良娣張氏神道碑前人
惟蘭有香惟玉有璋可吉其夢可勞(一作榮)其弄故稟離
成女祥歸太子之家有震為男業盛天人之邸因以貴
者德其全與我唐章懷太子有良娣曰南陽張氏之子
也邠王守禮之母也初章懷封于雍良娣選以入後章
懷謫于邑良娣隨而邁邠王錫玄社建黃扉良娣坐華
茵驅香轂雖逶迤失於偕老而契闊存乎與成始十四
奉吾夫逮笄年而轉茂終六十四違吾子當卦數而同
極非婉婉淑貞之則含章尚柔之令孰臻於此矣若乃
畫堂清兮羅幕薰匱照耀兮結氛氲杲杲之日英英之
雲蓋良娣之才之美是效是則潔素罔捐於箧煒彤益
照於管嫮顔不兢徽範自持處獨藹如顧儔芬若施于
積善覩從梁駟馬之藩貽厥累仁傳相漢七貂之緒隋
上儀同甘泉府别將嚴之曾孫侍御史睦州刺史詳(一作)
(祥)之孫朝議郎行貴州都督府始安縣令明之女也層
構鬱起昌瀾遠激去遷南郭儼西鄂之豐碑來應東朝
署西京之戚里不然何謂釐爾女士從以孫子(疑)袂之
良乎及母儀可宗臣軌伊勵師以儉約戒於盈蕩洛濱
無校除之事涇上無粲美之物衣錦褧裳寧吾所好擊
鐘鼎食唯爾之競俾吾王忠肅恭懿既明且哲志於道
者本於教也粤景龍二載孟夏之月遘疾棄飬於京延
康第之寝洎雲景光華春雨自葉睦於我則先受九族
慈於王則每深十起永其錫類衆悦以人禮物朝遣使
臣廷命金紫光禄大夫行鴻臚卿趙承恩銀青光禄大
夫尚書左丞元暕持節冊贈曰章懷皇太子良娣祔于
陵邑禮也嗚呼山疑鶴駕地即烏號太子賓帝之餘高
宗在天之所衣冠道德密近屬於陪乘光表闕塋殊遠
嫌於好内又典地司空邠王守禮幼承法度長被暉光
九仞之堂咸(疑)曾氏而逾蹙萬家之域小韓王之不綱
所以傍彫翠琰代奏丹墀天子孝理之風已周于品物
孝思之德况及於兄弟乃勑禮部尚書蘇頲採詢為言
由是稽舊聞討前訓位不之易禄不之重而莫顧者鄭
勝(疑)之足稱也信不負之心義不虚事而竟死者越嬪
之可徵也或彰君之隠過或徇已之微直曷如有始有
卒知柔知剛艱虞則持操服勤富貴則竭誠循禮夫詮
一行者尚紀圖書懼(疑)三從者豈遺刊刻其銘曰
天祚有唐於昭烈光兮土分五色作我藩國兮雷震百
里惟皇元子元子伊何匪淑不娣厥娣伊何終温且惠
桂宮甲觀之聲迹竹苑平臺之往昔車已折兮我未召
(疑)鼎其新兮子為王子既王兮我為太殷聖造兮沐嘉
會歲不與兮時迅奔華榱壞兮託寢園闉闍崇於上京
松柏被於長原子哀哀兮篆碑於是親永永兮殁代
如存
鄎國長公主神道碑張說
臣聞堯有娥英承九族之敦敘舜有霄燭動百里之光
耀大聖之後天必縱之積善之家神所慶矣豈惟上帝
之女雲漢為靈平王之孫肅雍其德連華前志代有其
人皇唐鄎國長公主者睿宗之第七女也母曰崔貴(集作)
(國)妃構累聖而成門合濟美而為室藴乾坤之純粹演
日月之清明神媛誕靈常言所絶免懷之歲天奪聖善
不食三日哀比成人文母流胎教之慈曾子得生知之
孝由是宮闈延矚邦國遠聞及乎至笄耀首油駢(疑作軿)
右馭錫之美地邑以荆山求之令族嬪于薛氏爾其居
玩圖史動循(集作修)法度服其浣濯恭儉之教興鼓其琴
瑟禮(集作敬)讓之風被其行巳也安親惠下之謂仁敬宗
好合之謂義降貴接卑之謂禮恕情周物之謂智推心
而行罔不該備其禮家也視膳饔餗之均和主饋醴酏
之品齊絲竹七音之徽靡纂組九華之褥麗經目所涉
罔不精研(集作莫不精詣)每至三元上賀三日中參進對詳華
折旋舒婉故以式瞻貴里儀範通門如千花之泛惠風
百卉之涵膏露窈窕之儀克舉繁衍之福大來有男子
四女子五瑶碧生階芝蘭滿室也習禮明詩日漸閨庭
(集作庭闈)之訓銀章艾綬地連恩澤之侯自先朝徹扆之辰
迄公主成筓之日外除過制内疾(集作疚)餘哀手寫金字
梵經三部躬綉綵線佛像二鋪貝葉真偈現心相於銀
鈎蓮花妙容呈意生於玉指孝思惟則道遠乎哉開
元繼明恩由已進封鄎國長公主食邑一千二百戶
田賦廣而彌儉禮秩尊而益恭其後君子晨歌夫人晝
哀(集作哭)未亡為稱生意盡矣撫視遺孤將守柏舟之誓
志期剃落永從禁苑之遊朝制斷恩改降鄭氏陵谷可
易(集作移)隨和之德不昧寒暑有遷松竹(集作筠)之性如一
均養七子庥廕二宗汾隂之室忘亡榮陽之黨相慶既
而善福虚應寢疾彌留盡國之伎遠方畢至供御府之
藥中使相望命之必至不可支也堂邑山林忽焉瘁色
平陽歌舞適足愁人開元十三年二月庚午薨于河南
縣之修業里春秋三十有七震悼紫庭哀傷朱邸傾家
若墜舉國同悲有詔光禄卿孟温禮監護喪葬京兆尹
熊延休副焉窀穸之禮一如涼國長公主故事夏四月
恩旨陪葬于橋陵不祔不從古之道也皇上念同氣之
致美感閱川之永謝恨棣華之半缺悲瑶草之先化乃
命國史昭銘懿迹降恩禮於雲露寫哀詞於金石水非
湘渚還起帝子之詞山是洛陽即封天妹之塚銘曰帝
系白雲仙源紫氣漲家成國承天作貴赫赫聖祖曰文
曰武皇皇睿宗一變萬邦挺生淑媛慈和孝恭清臚如
神娥眉無雙邸第立官湯沐建封年(集作安)及笄緫禮施
環珮鳴鳳獻祥乘龍擇對帝唐降女天乙歸妹珠玉
過庭蘋蘩正内蛟門早閴龍湖忽上無地何載無天何
仰金殿書經華絲綉像欲報之德昊天罔極孰是言歸
良人永違銀罏烟斷羅幕霜飛懇願毁形託身壞衣不
諒人只改嬪他士稟命曰從從夫(集作人)曰順息媯繩楚
懷嬴霜晉反經合權與道同韻燠休二室均歡等潤四
海謐清九族和平萬物向榮衆雛未成心戀盛明形隨
落英祖載&KR0034;城歸窆(集作窔)咸京挽歌敡聲鹵簿凶行哀
哀聖情惻惻同生橋山片石千秋令名
昭容上官氏碑銘前人
天降時雨山川出雲乃生靈媛祚我聖君精微其道煥
炳其文三光錯行昭容綱紀百揆繁會昭容條理外圖
邦正内諗天子憂在進賢思皇(集作求)多士忠孝必(集作心)
感天焉報之吉凶有數邱焉禱之如彼九日羿焉報之
如彼三良秦焉悼之漢宮選材班氏其特楚史書霸樊
妹之力彧穆齊公敘明其德嗟爾彤管是鑒是則
延州豆盧使君萬泉縣主薛氏神道碑
前人
或稱達性命者齊生死之域違憂怖者一脩短之數斯
蓋無心之倫耳焉足與議於精哉何則雲虹滅彩(集作影)
辭人於是詠謠華秀從風君子為之歎息豈不以對仙
麗之景懷變化而遺戀在昭棻(集作蘂)之節悼零落而徧
憤吾見豆盧氏之子於其伉儷有焉縣主諱字姓薛氏
河東汾隂人大父駙馬都尉奉宸將軍諱讙(集作瓘)尚城
陽公主考駙馬都尉散騎常侍諱紹尚鎮國太平公主
其在昔也夏有車正先封周有薛侯事長其在今也五
宗姻於帝室(集作里)重葉母於王姬河水經天上積星辰
之氣霍山鎮地下多珠玉之林縣主幼而敏惠長而洵
淑貞孝義烈之傳吉凶賓祭之儀一聞成誦紘綖紃組
之制湆芼醖羞之品一見懸解至乃鶴迴清泛蠶聚崩
雲月韻玖(集作玫)砧花穠綵樹婦人能事咸臻妙焉大聖
天后鍊石補天有王母之神器分茅列土啟弄孫之美
邑封田(集作猶)有禮義引而親天授三年四月内封萬泉
縣主天愛下流日新(集作親)上簡乘龍之舉和鳳為難絡
八紘以選門奄千官而求俊夫以龍圖帝寶析步摇之
華源虎戟侯門襲燕京(集作京燕)之雄冑人之信美帝用嘉
焉以萬歲登封元年仲春既望歸於豆盧氏六宫送行
百僚供事迓以鑾輅遺以翟車環珮冕旒璆然在馭黼
藻朱黛爛其盈門詔昏之禮於斯為盛爾乃移其愛敬
以事舅姑伸其友恭以諧公妹舉宗洽比如鼓琴瑟每
至婚姻會同少長咸集珩璜節步金翠耀首有婉嫕之
心無驕矜之色唏盻睞者若遲日之泛漣漪曕詞氣者
猶光風之轉蘅薄(集作蕙)加以引納懷和饋分周賑疎屬
自附窮歸忘窘故蘭行彰信於閨門而蕙風滿行於邦
國諒惟琬琰之性自美抑亦劬勞之訓致焉中宗孝和
皇帝雲迴南土龍見東京二儀更闢九族還敘望我兄
兮公主贊陶鈞之力曰吾甥也縣主開井邑之賦神龍
元年春加實封三百戶縣主既通濟門闌奉御又尚司
殿省天子巡遊宫觀觴樂池臺我有周親無時不從主
家外幸比齊后而聯恩子壻中參與趙王而均禮或醉
飽踰度寒燠未平何嘗不御藥在門王人接路當時厚
澤莫之尚也景龍四年二月以奉御出為丹延二州刺
史保傳下堂隨朱輪(集作轓)而同去輜軿入郡與皂蓋而
齊飛辭宫闕兮(集作而)歲闌戀庭闈兮(集作而)日遠肥泉永
歎邪氣攻衷楚祝招而不來秦醫來而不及景雲元年八
月二十一日傾逝於延州之廨舍春秋二十有四美玉
裭顔明珠晦色平陽舊宇遂無望于歸寧懷縣新文空
流漣於永逝有子三人西華南容東里等或齓或岐呱
呱而泣天何以罰神其忍之冬十有二月五日歸葬於
長安之洪瀆原窀穸營護有命加等器服祖遣率由舊
章生之也榮葬之也禮若夫柔嘉好治善之元也肅雍
降貴謙之道也山河其德容潤廣也熊羆其祥兆允
大也揔衆美於修驕落(集作馳)嬌暉於小年此所以哀中
之又哀也昔袁亡馬氏蔡筆斯奮鄭喪曹姬潘文亦作
矧兹内範事華無愧砥望夫之石以表靈邱緝幼婦之
辭將傳終古銘曰
薛之皇祖胄軒國禹相隂侯周氏其土宇英英白雲鬱
彼河汾公門蕃衍銘鼎氛氲則仁則義則戚則勲餘慶
介祉誕靈女士中宗之甥鎮國之子皎若(集作如)霜雪華
如桃李舜族爰敘堯封咸秩萬泉開賦三百其室(集作邑)
守盛以儉居滿(集作冲)不溢亦既鳴鴈宜爾家人讓恭下
下撫納親親傾財致客對饁如賓我有邸第前臨黃道
我有池塘却望青草漢輦停暮秦簫拂早歲月易忘歡
娛難保良人出守將命比徂與子偕往飲别東都望母
腸絶辭家淚枯露萎莖草霜酸衆雛魂兮何歸京師(集作)
(兆)之野葬於何處杜陵之下巖巖雙闕列列行檟勒是
徽音永(集作以)觀來者
文苑英華卷九百三十三
