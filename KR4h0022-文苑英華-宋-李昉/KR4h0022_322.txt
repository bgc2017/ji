文苑英華卷三百二十二宋李昉等編
花木二
梅花二十首芙蓉花九首
蓮荷七首石榴八首
海棠七首玫瑰二首
玉蘂二首薔薇四首
菊花十二首蜀葵四首
梅花
雪裏覓梅花梁簡文帝
絶訝梅花晩争來雪裏窺下枝低可見高處遠難知俱
羞惜睕露相讓道腰羸定須還剪綵學作兩三枝(以下六篇)
(並見初學記)
梅花吳筠
梅性本輕蕩世人相陵賤故作負霜(集作雪)花欲使綺羅
見但願深相知千摧非所戀
早梅何遜
兔園標物序驚時最是梅御霜當路發映雪擬寒開枝
横却月觀花遶陵風臺朝灑長門泣夕駐臨卭杯應知
早飄落故逐上春來
和孔中丞雪裏梅花王筠
水泉猶未動庭樹已先知飜光同雪舞落素混(一作泊)冰
池今春競時發猶是昔年枝唯有長顦顇對鏡不能窺
同蕭左丞詠摘梅花庾肩吾
窗梅朝始發庭雪晩初消折花牽短樹攀叢入細條垂
冰溜玉手含刺冐春腰遠道終難寄馨香徒自饒
梅花庾信
常年臘月半已覺梅花闌不信今春晩俱來雪裡看樹
動懸冰落枝高出手寒早知覓不見真悔着衣單
在蜀正朝摘梅張說(見集本)
蜀地寒猶煖正朝發早梅偏驚萬里客已復一年來
庭梅張九齡
芳意何能早孤榮亦自危更憐花帶弱不受歲寒移朔
雪那相妒隂風已屬吹馨香雖尚爾飄蕩復誰知
和常州崔使君詠後庭梅二首孫逖
聞唱梅花落江南春意深更傳千里外来入越人吟弱
幹紅粧倚繁香翠羽尋庭中自公日歌舞向芳隂
二
梅院重門掩遥遥歌吹邊庭深人不見春至曲能傳花
落弹碁處看來薦枕前使君停五馬行樂此中偏
官舍早梅張謂
階下雙梅樹春來畫不成晩時花未(一作易)落隂處葉難
生摘子防人到攀枝畏鳥驚風光先占得桃李莫相輕
早梅戎昱
一樹寒梅白玉條迥臨村路傍溪橋不知(絶句時選作應緣)近
水花先發疑是經春(一作冬)雪未銷
和薛秀才尋梅花同飲見贈白居易
勿驚林下發寒梅便試花前飲冷杯白馬走迎詩客去
紅筵鋪待舞人來歌聲怨處微微落酒氣薰時漸漸開
若到歲來(集作寒)無雨雪猶應醉得兩三廻
梅杜牧(見集本)
輕盈照野水掩歛下瑶臺妬雪柳相比欺春不逐來偶
同佳客見似為凍醪開若在秦樓畔堪為弄玉媒
酬崔八早梅有贈兼見示之什
李商隠
知訪寒梅過野塘久留金勒為廻腸謝郎衣袖初翻雪
荀令薰鑪更換香何處拂胷資蝶粉幾時塗額藉蜂黃
維摩一室雖多病要舞(集作亦要)天花作道場(時余在惠祥上人講下故)
(崔落句梵王宫地羅含宅賴許時時聽法來)
人日梅花病中作李羣玉
去年今日湘西寺獨把寒梅愁斷腸今年此日江邊宅
卧見瓊枝低壓墻半落半開臨野岸團情團思醉韶光
玉麟寂寂飛斜月素艷亭亭帶(雜詠作對)夕陽已被兒童苦
攀折更遭風雨(雜詠作雪)損馨香洛陽桃李漸撩亂廻首行
宮春景長
江梅鄭谷(見集本)
江梅且緩飛前軰有歌詞莫惜黃金縷難㤀白雪枝吟
看歸不得醉齅立如痴和雨和烟折含情寄所思
梅前人
江國正寒春信穏嶺頭枝上雪飄飄何言落處堪惆悵
直是開時也寂寥素艷照罇桃莫比孤香粘袖李湏饒
離人南去腸應斷片片隨鞭過楚橋
梅花羅隠
吳王醉處十餘里照野(集作夜)拂衣今正繁經雨不隨山
鳥散倚風疑共路人言愁憐粉艷飄歌席静愛寒香撲
酒罇欲寄所思無好信為君惆悵又黃昏
人日新安道中見梅花(其年以徐冠停舉)
前人
長途酒醒臘天寒嫩蕊香英撲馬鞍不上夀陽公主面
憐君開得却無端
芙蓉
賦得涉江採芙蓉梁孝元帝(見初學記)
江風當夏清桂檝逐流縈初疑京兆劒復似漢冠名荷
香風送遠蓮影向根生葉卷珠難溜花舒紅易輕日暮
鳬舟滿歸來度錦城
同前孔德紹
蓮舟泛錦磧極目眺江干沿流檝渡易逆浪取花難有
霧疑川廣無風見水寬朝來採摘倦詎得久盤桓
同心芙蓉朱超
青山麗朝景玄峰朗月(類聚作夜)光未及清池上紅渠並出
房日分雙蔕影風合兩花香魚驚畏蓮折龜上礙荷長
雲雨流輕潤草木應嘉祥徒歌江上(類聚作涉江)曲誰見緝
為裳
同前
灼灼荷花瑞亭亭出水中一莖孤引綠雙影共分紅色
奪歌人臉香亂舞衣風名蓮自可念况復兩心同
芙蓉辛德源
洛神挺凝素文君拂艷紅麗質徒相比鮮姿(樂府作彩)難兩
同光臨照波日香隨出崖風涉江良自遠託意在無窮
採芙蓉唐太宗(見初學記)
結伴戲方塘携手上雕航船移分細浪風散(闕小注)動浮
香游鶯無定曲驚鳬有亂行蓮稀釧聲斷水廣棹歌長
棲鳥還密樹泛流歸建章
秋朝木芙蓉李嘉祐
水面芙蓉秋已衰繁條倒是着花時平明露滴垂紅臉
似有朝愁(集作開)暮落悲
闕下芙蓉包何(見類詩)
一人理國致昇平萬物呈祥助聖明天上河從闕下過
江南花向殿前生慶雲垂蔭開難落湛露為珠滿不傾
更對樂懸張簨簴歌工欲奏採蓮聲
重臺芙蓉李德裕
芙蓉含露時秀色波中溢玉女攏(集作襲)朱裳重重暎皓
質晨霞耀丹景(雜詠作紫)片片明秋日蘭澤多衆芳妍姿不
相匹
蓮荷
秋池一株蓮張執恭
秋至皆虚落淩波獨吐紅託根方得所未肯即從風
重臺蓮李紳
綠荷舒卷凉風曉紅萼開縈紫的重游女漢臯争笑臉
二妃湘浦並愁容自含秋露貞姿潔不曉春妖冶態穠
終恐玉京仙子識却持歸種碧池中
南池嘉蓮姚合
芙蓉池裏(一作上)葉田田一本雙枝(集作花)照碧泉濃麗(集作)
(淡)共妍香各散東西分艷葉相連自知政術無他異縦
是禎祥亦偶然四野人聞皆盡喜争來入郭看嘉蓮
永樂殷堯藩明府縣池嘉蓮詠
雍陶
青蘋白石匝蓮塘水裡蓮開帶瑞光露濕紅芳雙朵重
風摇綠帶一枝長同心栀子徒誇艷合穗嘉禾豈觧香
不獨豐祥先有應更宜花縣對潘郎
荷花李商隐
都無色可並不奈此香何瑶席乘凉設金羈落曉(集作晩)
過覆(集作回)衾燈照綺渡韈水沾羅預想秋前(集作前秋)别離
居夢櫂歌
和太常杜少卿東都修竹里有嘉蓮
温庭筠
春秋罷注真銅龍舊宅嘉蓮照水紅兩處龜巢清露裏
一時魚躍翠莖東同心表瑞荀池上半面粉粧樂鏡中
應為臨川多麗句故持重艷向西風
蓮蘂鄭谷
移舟水濺差差綠倚檻風斜(集作摇)柄柄香多謝浣沙(集作)
(溪)人莫折雨中留得盖鴛鴦
石榴
摘安石榴枝贈劉孝威(塗林安石榴也)
王筠
中庭有竒樹當戶發華枝素莖表朱實綠葉厠紅蕤既
標太冲賦復見安仁詩宗生仁夀殿族代(疑作茂)河陽湄
有美清淮比如玉又如龜退書寫蟲篆進對多好辭我
家新置側(新置側已隣居)可求不難識相望阻盈盈相思滿胸
臆高枝為君採請寄西飛翼
石榴孔紹安
可惜庭中樹移根逐漢臣只為來時晩開花不及春
翫郡齋海榴宋之問
澤國韶光早開簾延霽天野禽宵未囀山蜚書仍眠目
兹海榴發列暎巖楹前熠爚禦風静葳蕤含景鮮清晨
綠堪佩亭午丹欲然昔忝金閨籍嘗見玉池蓮未若宗
族地更逢榮耀全南金雖自貴貿(一作質)賞詎(一作誰)能遷
撫躬萬里絶豈染一朝妍從禄滯遐郡賞(疑作常)是惜流
年越俗鄙章甫捫心空自憐
同和詠樓前海石榴二首孫逖
客自新亭郡朝來數物華傳居妓樓好初落海榴花露
色珠簾映香風粉壁遮更宜林下雨日晩逐行車
二
海上移珠木樓前詠所思遥聞下車日正在落花時舊
綠香行蓋新紅洒步棋(疑作綦)從來寒不易終見久逾滋
題韋潤州後亭海榴李嘉祐(見集本)
江上年年小雪遲年光獨報海榴知寂寂山城風日煖
謝公含笑向南枝
韋中丞西廳海榴皇甫冉
海流争讓候榴花犯雪先開内史家末客朝朝鈴閣下
從公步履翫年華
題山石榴花白居易(見集本)
一叢千朵壓欄干剪碎紅綃却作團風嫋舞腰香不盡
露銷粧臉淚初(一作新)乾薔薇帶刺攀常嬾菡蓞生泥翫
亦難不及此花簷戸下任人採弄盡(上聲)人看
海棠
左掖海棠詠王維
閒洒階邊草輕隨箔外風黃鶯弄不足銜向(集作入)未央
宮
海棠前人
海邊佳樹生竒彩知是仙山取得栽瓊蕊籍中聞閬苑
紫芝圖上見蓬萊淺深芳萼通宵換委積紅英報晩開
寄語春園百花道莫争顔色泛金杯
海棠薛能
酷烈復離披玄功莫我知青苔特(疑)長處暮柳間開時
常醉遊人插連隂彼叟移晨前清露濕晏後惡風吹香
少傳何許妍多盡半遺島蘇漣水脉庭綻粒松枝偶泛
因沉硯閒飄欲亂棋遶山生玉壘和郡遍坤維負賞蘄
(一作慙)休飲牽吟分失飢明年應不見留此贈巴兒
題磁嶺海棠花温庭筠
幽態竟誰賞歲華空與期島廻香盡處泉照艷濃時蜀
彩淡摇栧吳粧低怨思王孫又誰恨惆悵下山遲
擢第後入蜀經羅村溪路見海棠盛開偶有題
詠鄭谷
上國休誇紅杏樹深溪自照綠苔磯一枝低帶流鶯睡
數片狂隨(集作和)舞蝶飛堪恨路長移不得可無人與畫
將歸手中已有新春桂多謝烟香更惹(集作入)衣
海棠前人
春風用意勻顔色銷得携觴與賦詩艷麗最宜新着雨
嬌嬈全在欲開時莫愁粉(雜詠作淺)黛臨窗嬾梁廣丹青點
筆遲朝醉暮吟看不足羡他蝴蝶宿深枝
蜀中賞海棠前人
濃淡芳春滿蜀鄉半隨風雨斷鶯(一作人)腸浣花溪上堪
惆悵子美無情為發揚
玫瑰
奉和中書李舍人昆季詠玫瑰花寄徐郎中
盧綸
獨鶴寄烟霜雙鸞思晩芳舊隂依謝宅新艷出丘墻蝶
起搖輕露鶯銜入夕陽雨朝勝濯錦風夜劇聞香斷燒
千重熖孤霞一片光密來驚葉少動處覺枝長布影期
高賞留春為遠芳嘗聞贈瓊玖叨和愧登堂
同前司空曙
仙吏紫薇郎竒花共翫芳攅星排綠帶照眼發和光暗
妒翻階葉遥連直署香透枝蜂遶易礙刺鳥銜妨露濕
凝衣粉風吹散蘂黃蒙籠珠樹合煥爛錦屛張留客容
看竹思人比愛棠如當(一作傳)採蘋詠遠思滿瀟湘
玉蘂
唐昌觀玉蘂武元衡(見集本)
琪樹年年玉蘂新洞宫長閉彩霞春日暮落英鋪地雪
獻花無復九天人
唐昌觀玉蘂花詠楊巨源
晴空素艷照霞門香洒天風不到塵持贈昔聞將白雪
蘂珠宫上玉花春(門字可疑别本作照霞新)
薔薇
劉侍中宅盤花紫薔薇章孝標
真宰偏饒麗景家當春盤出帶根霞從聞一朵朝衣色
免踏塵埃看雜花
薔薇朱慶餘
遶架(雜詠作四面)垂條密浮隂入夏清綠攅傷手刺紅墮斷
腸英粉著蜂鬚膩光凝蝶翅明雨来(雜詠作中)看亦好况復
值初晴
朱秀才庭際薔薇方干
繡難相似畫難成明媚鮮妍絶比倫露壓盤條方倒地
風吹艷色欲燒春斷霞轉影侵西壁濃麝分香入四鄰
看取後時歸故里爛花須讓(一作庭花應謝)錦衣新
臨水薔薇李羣玉
堪愛(集作恨)復堪傷無情不久長浪摇千臉淚(集作笑)風舞
一身香(集作叢芳後押香字)似濯文君錦如啼(一作窺)漢女粧所思
雲雨外何處寄馨香
菊花
賦得殘菊花唐太宗
階蘭凝曙霜岸菊照晨光露濃晞曉笑風勁淺殘香細
葉彫輕翠圓花飛碎黃還待(初學記作將)今歲色復結後年
芳
秋菊駱賓王
擢秀三秋晩開芳十步中分黃俱笑日含翠共摇風碎
影涵流動浮香隔岸通金翹徒可泛玉斝竟誰同
東園翫菊白居易
少年昨已去芳歲今又闌如何寂寞意復此荒凉園園
中獨立久日淡風露寒秋蔬盡蕪沒好樹亦凋殘唯有
數叢菊新開籬落間携觴聊自(集作就)酌為爾一流連憶
我少小日易為興所牽見酒無時節未飲已欣然近從
年長來漸覺取樂難常恐更衰老彊醉(集作飲)亦無歡顧
謂爾菊花後時何獨鮮誠知不為我借爾暫開顔
和錢員外早冬翫禁中新菊前人
禁署寒氣遲孟冬菊初(一作花)折新黃間繁綠爛若金照
碧仙郎小隐日(集作月)心似陶彭澤秋憐潭上看日慣籬
邊摘今來此地賞野意潜自適金馬門内花玉山峰下
客寒芳引清句吟賞(集作翫)烟景夕賜酒色偏宜握蘭香
不敵淒淒百卉死歲晩冰霜節有此花開時(集作唯有此花開)
殷勤助君惜
菊釋無可
東籬摇落後密豔被寒催夾雨驚新折經霜忽盡開野
香盈客袖禁蘂泛天杯不共春蘭並悠揚遠蝶來
菊李商隠
暗暗澹澹紫融融冶冶黃陶令籬邊色羅含宅裡香幾
時禁重露實是怯斜(集作殘)陽願泛金鸚鵡昇君白玉堂
野菊
苦竹園南椒塢邊微香冉冉淚涓涓已悲節物同寒鴈
忍委芳心與暮蟬細路獨來當此夕清罇相伴省他年
紫雲(一作微)新苑移花處不取霜栽近御筵
詠夾逕菊薛能
夾逕盡黃英不通人並行幾曾相對綻元是兩行生叢
比高低等香連左右并畔摇風勢斷中夾日華明間隔
蛩吟隔交横蝶亂横頻應泛桑落摘處近前楹
白菊許棠
所尚雪霜姿非關落帽期香飄風外别影到月中疑發
在林凋後繁(類詩作開)當露冷時人間稀有此自古乃無詩
十日菊鄭谷
節去蜂愁蝶不知曉來(集作庭)還繞折花(集作殘)枝自緣今
日人心别未必秋香一夜衰
白菊張蠙
秋天木葉乾猶有白花殘舉世稀栽得豪家却畫看片
苔相映綠諸卉獨宜寒幾度携佳客登高欲折難
菊羅隠
籬落歲云晏(集作暮)數枝聊自芳雪裁纖蘂密金折小苞
香千載白衣酒一生青女霜春叢莫輕薄彼此有行藏
蜀葵
黃蜀葵薛能
嬌黃新嫩(類詩作蘂)欲題詩盡日含毫有所思記得玉人初
病較(類詩作蘂)道家装束厭禳時
黃蜀葵崔涯
野欄秋景晩疎散兩三枝嫩蘖(類詩作碧)淺輕態幽香閒澹
姿露傾金盞小風引道冠欹獨立悄無語清愁人詎(類詩)
(作不)知
蜀葵陳標
眼前無奈蜀葵何淺紫深紅數百窠能共牡丹争幾許
得人輕處秪緣多
蜀葵詠前人
綠衣去地紅倡倡薰風似舞諸女郎南隣蕩子婦無頼
錦機春夜成文章
文苑英華卷三百二十二
