文苑英華卷四百十二宋李昉等編
幕府一
副使
授王忠嗣同隴右節度副使制
孫逖
門下隴右破吐蕃跳盪功專知節度行軍兵馬使游擊
將軍守右威衛翊府左中郎將賜紫金魚袋王忠嗣出
自將門習於軍政智謀足用材藝超倫頃在河隴備彰
誠節持兵所向料敵無遺挫其侵軼之師收其要害之
地念功斯在議賞攸歸宜復舊官置同正員乃同隴右
節度副使依前專知兵馬先有勲封並宜如故
授馬元慶河西節度副使制
勑雲麾將軍右驍衛將軍員外置同正員幽州節度副
使上柱國馬元慶名重武臣才優將略有剛勇以制敵
能廉幹而成務河湟作鎮戎狄是虞既資攻守之術宜
佐軍州之任可充河西節度副使判凉州長史兼赤水
軍副使仍都知兵馬使餘如故
授李正已青州刺史制常衮
勑平盧淄青節度都知兵馬使權知節度副使事開府
儀同三司試太常卿兼御史中丞上柱國趙郡開國公
李正已藴經遠之方有盡忠之節雅擅韜略尤通政理
任兼文武誠貫等夷海岱之間兵車所會嘉績明著濰
淄其乂實藉循良符節之寄允兹僉屬必能敬事愛人
以康流弊宜膺寵授用副分憂可使持節青州諸軍事
兼青州刺史餘並如故
授論惟清朔方節度副使制
勑銀夏綏麟等四州兵馬使同朔方節度副使開府儀
同三司前行銀州刺史兼御史中丞歸德州都督武威
郡王論惟清智謀沉果政理甄詳資忠之誠表於奉上
幹事之用聞於在公佐戎律以成師布藩條而訓俗翟
土開闢圁隂底寧威懷相濟聲實惟允晉之北鄙地即
隰州介于河汾當此會要憂分式遏實藉良能宜兼中
憲之榮式寵外臺之寄可使持節隰州刺史兼御史中
丞歸德州都督充本州團練守促使同朔方節度副使
散官封如故
授王智興檢校右散騎常侍兼御史大夫充武
寧軍節度副使領本道兵馬赴行營制
白居易
勑沂州刺史御史中丞(集作大夫)王智興李愿李愬之鎮武
寧也汝為禆將勵節忘身濟成大功汝實有力奬其成
效擢授郡符海沂之間尤著聲績宜加新命以寵舊勞
仍提銳師往副戎律夫將之撫衆如子弟則衆之視將
如父兄苟推赤心而無疑必蹈白刃而不悔勉親士卒
佇剪寇戎可依前件
授薛廷範淮南使制崔嘏
勑考功郎中薛廷範等吾命重臣往鎮淮海其所選署
賓僚得以參用朝列伊爾廷範為時所聞可昇天子之
堂早入賢侯之幕周旋不忘於中道出處必踐其正途
輟兹考績之能俾倅戎旃之盛爾能以事君之道以奉
帥則無往而不適矣惟孜與球皆鄆之舊僚也能以通
方佐成茂績至今庸蜀人多懷之至於參佐計司主領
院務統兩地之㩁筦專五銖之鎔造各從其請以展良
能勉副已知用光所舉可依前件
授盧戡桂州副使制
勑前江陵縣令盧戡等藩方之命宷寮雖得以上朝廷
亦擇其可者而授之至於昇副車首賓席自非賢才孰
允佳選戡尚義有聞積學多識去於榮進樂在閒放以
是為請宜乎得人由山立而下或以吏能發為官業或
以詞藻蔚彼雋髦各從所適之宜以廣用(一作用廣得)人之
路銀章赤紱耀彼華筵可依前件
授鄭齊之靈武副使制
朕以靈武重鎮控制西戎故選於和門付以油節思得
幹用以佐參畫如聞齊之自得科名留心政術奉沙漠
之使佐㩁筦之司口不告勞人稱奉職某與思謙臨洎
思退皆鑚研文學承襲軒裳暢彼聲光端其操履是可
以佐樽爼於台席奉指教於才臣而八逹九衝曉巡夜
警亦執金吾之重務也咸允章奏無忝所從可
授公興鎮州副使等制前人
勑大厦將搆必藉良材雲幕既開是資髦士况易水居
常山之北容川當桂嶺之南惟是徐方俱為重寄凡所
選用誠皆得人爾等或以文學進身或以簮纓襲慶勉
思公舉無忝嘉招至於佐戎幕而静轅門輯政刑而撫
凋瘵亦副車之任也正即命服吾豈恡焉可依前件
判官
授王師魯等嶺南判官制元稹
勑王師魯等古稱南海為難理盖蠻蜒獠俚之襍俗有
珠璣瑇瑁之竒貨為吏者不能潔身無以格物是以非
吳處默之清德不可以耀遠人非孫子荆之長才不可
以參密畫爾等皆當茂選取重元戎更職命官各如來
奏可依前件
授鄭仁弼檢校祠部員外充横海判官制
前人
勑鄭仁弼諸侯辟士古實有之近制二千石已上乘軺
車者則開幕選才由古道也仁弼等有勞參畫重胤以
聞威等著稱詞華䎖亦致請臺省茂膺兼命式示恩榮
無忘切磨用副匡益可依前件
授王陟監察御史充西川節度判官制
前人
勑王陟等列諸侯之賓者遷次淹速得與上臺比倫其
或饋餉務繁參畫禮重亦得輟自他職副其所求爾等
或以政聞或以藝舉守臣上請信不予欺各竭乃誠以
修厥績可依前件
授崔蔇檢校都官員外郎兼侍御史充河東判
官制
勑崔蔇等自元和已(集作以)來有大勲烈於天下先皇賚
予以保衡者時惟司空度度亦齊慄祗畏不自滿大慎
簡其屬毗于厥政惟蔇及銖咸在兹選是用輟我紀察
副其勤求惟爾敬玄舊由蕃服效誠于長議以序遷峩
峩鐵冠皛皛銀印授之以往其樂所從可依前件
授盧㟧監察裏行宣州判官制
前人
勑盧㠋等宣城重地較緡之數歲不下百餘萬管幹劇
職靈鹽近戎分務簡僚不易宜稱爾等研究儒術脩明
政經勉慎所從以承其長可依前件
授張洪相里友略山南東道判官制
白居易
勑朝議郎行太常博士上柱國張洪前瀛莫等州都團
練判官朝議郎兼侍御史内供奉上柱國賜緋魚袋相
里友略等元翼以大節大忠焯聞朝野授鉞開府殿我
漢南而又求賢乞能以自參貳則其賓寀宜有以稱之
故吾求俊造之英勲烈之胄逹朝議而練戎事者與焉
今以洪之知國體奉家聲以友略之富藝文飽軍旅兩
中是選合而命之優秩寵章無所愛惜時無今古代有
忠賢苟致吾元翼於羊杜間則有陟明之典在洪可檢
校尚書職方員外郎兼侍御史充山南東道節度判官
仍賜緋魚袋散官勲如故友略可檢校尚書屯田員外
郎兼侍御史充山南東道觀察判官勲如故
授温堯卿等賜緋充滄景江陵判官制
前人
勑温堯卿等今之俊乂先辟於征鎮次升於朝廷故幕
府之選下臺閣一等異日入而為大夫公卿者十八九
焉荆門景城南北大府而堯卿等或已參軍要或方受
徵書各命以官分試其事名秩章綬分而寵之夫千里
之行始於足下苟自強不息亦何遠而不届哉可依前
件餘如故
授王師閔檢校水部員外郎充徐泗濠等州觀
察判官制
勑前徐泗濠等州觀察支使朝議郎殿中侍御史内供
奉上騎都尉賜緋魚袋王師閔朕以師律授智興智興
以軍書辟閔才既為知己用官不候滿歲遷所以使能
而責(闕)理也然則贊廉察安戎旅既命之後吾有望於爾
焉勉副所從佇展來效可檢校尚書水部員外郎兼殿
中侍御史充徐泗濠等州觀察判官散官勲賜如故
授路貫等桂州判官制
勑藩隅之重委以侯伯軍府之要掌在賓僚貫等以文
行修身以智謀從事佐廉問澄清之務撫華夷錯雜之
人俾其乂安實在參贊宜及寵命以光所從可依前件
授裴敞昭義軍判官裴侔義成軍判官各轉官
制
勑裴敞等昭義義成今之重鎮實藉賓介以參謀猷而
二帥皆勤於奉公精於辟士度才而授職循序而請官
頗合所宜咸可其奏可依前件
記室
授崔鄘等澤潞支使書記制元稹
勑崔鄘鄭翺等近制藩府臣僚自軍司馬以下皆得選
任其良執事者所移異職而鄘等事愬以狀聞各以秩
遷毗于新邑勉爾誠志俾無尤違鄘可監察裏行充澤
潞等州觀察支使翺可協律郎充昭義軍書記
授姚元康等官充推官掌書記制
白居易
勑朝散郎行秘書省校書郎姚元康儒林郎試太常寺
協律郎鄭懿等益部浮陽皆大征鎮也文昌金略皆賢
將相也而能以禮聘士以職任才多聞得人咸樂為用
况爾等籌謀文藻各負所長苟能贊察廉掌奏記孜孜
不怠翩翩有聲慰薦褒昇其則不遠元康可試右武衛
倉曹參軍充劍南西川節度推官散官如故懿可試左
金吾衛兵曹參軍充横海軍節度掌書記餘如故
授保大軍節度掌書記檢校右散騎常侍房仁
寶檢校禮部尚書充職制錢珝
勑具官房仁寶等國朝作相之重在明皇帝時以偉德
景躅布於史策者有吾太尉焉爾仁寶裔孫始以文進
不得其志無所成名今用牋奏符檄之才職居藩服乘
傳而至善逹戎機思賢之心欲招後嗣春官假秩儒者
斯榮且激爾曹勉佐元帥可依前件
授朔方軍節度掌書記檢校刑部員外郎兼侍
御史李東序檢校司勲郎中兼中丞充職制
前人
勑具官李東序凡諸鎮陪臣至自其幕府者或計事言
功或舉職請命未嘗不召之便殿假以寬言且使鋪陳
皆見臧否爾能用儒術佐吾列藩敷揚可取於詳明條
貫必由於忠信嘉善之道增秩所宜乘寵而還永觀爾
類可依前件
授鳳翔節度掌書記范惟乂左拾遺賜緋充職
制
勑具官范惟乂等軍興以來四方之政益煩矣而負才
抱術之士參于武幄者吾嘗授之好爵用表嘉賓復勉
其左右聽從始終同奬爾負才甚直抱術且深自有忠
謀共贊戎略故加寵於紱冕之上報勞於師旅之間爾
其計事出言必公必信更圖保大無或告勞可依前件
支使
授裴詒監察御史裏行桂管支使等制
杜牧
勑前鄆曹濮等州觀察支使朝散郎試大理評事裴詒
等守臣有司上請諸士皆曰詒等士族之中有政事科
名清廉公謹嘗經職守衆稱有才古人於一飯之恩尚
有殺身以報之者况於知己得不勉之可依前件
推廵
授王摶檢校殿中侍御史充義成軍節度推官
制劉崇望
勑王摶名以文舉祥以履光敬於交人善為知己鈇鉞
開幕台鉉奉藩方虛婉婉之籌乃顧翹翹之乘能不輟
我周衮之任樂爾漢相之徒建禮部郎官惠文御史敬
思寵數勉罄嘉猷可依前件
授柳傑等四人官充鄭滑節度推廵制
白居易
勑試太子司議郎柳傑等古者公府得自選吏屬今仍
古制亦命領征鎮者必先慎柬(集作禮聘)而後升聞矧鄭滑
帥承元輸忠伏順炳焉有大節於國奉其上蒞其下實
藉寮宷以左右之而傑等或緣飾詞華或貯畜材行揣
摩思試以待已知宜振籌謀用光慰薦傑等可某官充
鄭滑節度推官廵官等
文苑英華卷四百十二
