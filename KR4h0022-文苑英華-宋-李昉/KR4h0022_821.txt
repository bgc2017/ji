文苑英華卷八百二十二宋李昉等編
觀
荆州大崇福觀記一首天柱山天柱觀記一首
修仙都觀記一首新修龍興觀記一首
道士劉宏山院壁記一首
尊像
下泊宫三茅君素像記一首
童子
黃仙師瞿童記一首
觀
荆州大崇福觀記陳子昂
維大周揖譲受唐有天下十載施化育德揚光顯仁天
下咸和中外胥謐僊門法㝢澤罔不暨粤若無上太祖
孝明(闕)神明濬哲龍德而隠君子勿用干(一作千)我諸
宫葳蕤春風霡霂時雨謳歌歸之允矣太王王季岐鎬
之漸也於戲西伯潛聖而遺其三齡故我太祖始安時
處順乘彼白雲以歸帝鄉方城之人嗟咨涕洟靈魄罔
遘廼以珠𥜗玉匣閟兹衣冠糓林方崇喬山未掩龍輴
梓寢在兹觀者七月焉餘滅化北顔塗塈積逮皇帝順
人樂推鳳翔虎變追革顯號宗祀于明堂躍誠(疑作試易或躍)
(在淵自試也)所歴莫不昭晰(一作皓皓)寵光也長史弘農楊元琰
雅量川濬貞節嶽立有倚相墳典之博子囊增名之忠
遂稽皇圖徵文獻以為會稽之廟大庭之初其事上矣
乃表上遺跡祈飾山階司賓卿于惟謙地官主事魯玄
傑咸經沐浴邦憲昇官周京亦恢廓徽猷任佐誠請時
皇帝方垂拱璇淵之中以思大化故書奏不荅道士孟
安排者玄禀真骨記上階黃裳羽袂囊中竊感蒼梧遺
化長沙舊寢不可以不昭(一作明)發聖世復重理前狀伏
奉闕下至于再三天子乃憫然遷思廻慮旌别斯觀錫
名曰大(一作天非)崇福焉時龍集已亥聖歷之二年也翌日
又優制褒崇時降銀榜仙書鳳篆飛集王官(一作宫)天文
昭回瑞我鄢郢則有踰岐山越梁境梯衡霍浮瀟湘鬱
荆門龐江徼(一作激)莫不翼戴抃舞澡雪心目者已安排
乃喟然嘆曰道惡乎在名惡乎在茅茨文軒未始離也
朱宫玄圃未始乖也損之而又損之思乎思無為而無
不為知乎知則我何拘於常見哉而不謂熙帝庸也遂
經玄都爰伐琴瑟作為仙觀之宫文彩構檻碔砆砌(一作)
(釦)階櫨栱森鬱以雲合藻井翕赩以天開瑶壇躋于上
清銀闕表於中界高步玄(一有記字非)雲肅(一有綱字非)然靈風
髣髴紫陽之天(一作大非)也然後璇題顯曜金格道相朝浮
彩雲夕泫清露眇哉邈乎信皇靈之所感發矣盖金簡
玉牒可存而不可知崑崙方壺可聞而不可階也猶且
曰(一作云)道錄貴乎真經况皇明帝載昭鑠日月而已乃
刊作記以傳罔極
天柱山天柱觀記吳筠
太史公稱太荒之内名山五千其在中國有五岳作鎮
羅浮栝蒼軰十山為之佐命其餘不可詳載粤天柱之
號(闕)之霍及(一作乃)此三峰一稱矣盖以其下擢地紀上
承天維中函洞府之謂豈唯藴金碧宅靈仙所貴興雲
雨潤萬物也自餘杭郭泝溪十里登陸而南弄潺湲入
崢嶸幽徑窈窕纔越千步忽巗勢却倚襟領環揜而清
宫闢焉於是旁訊有識稽諸實錄乃知昔高士郭文舉
創隠于兹以雲林為家遂長往不復元和貫於異類猛
獸為之馴擾晉書逸人傳具紀其事可略而言自先生
閟景潛升而遺廟斯立暨我唐弘道元祀因廣仙跡為
天柱之觀有五洞相鄰得其名者為之大滌雖寥邃莫
測盖與林屋華陽密通上帝隂宫耳爰有三泉二軌一
濫殊源合流水旱不易擁為曲池縈照軒宇夏寒而辨
沙礫冬温而育萍藻既潄而飲之曲肱而枕之樂在其
中矣土無沮洳風木飄厲故棲遲者心暢而夀永盤礴
紆鬱氣淳境美虎不搏蛇不螫而况于人乎貞觀初有
許(一作素)先生曰某懷道就閑荐徵不起後有道士張整
葉法善朱君緒司馬紫微暨齊物夏侯子雲皆為高流
繼踵不絶或遊或居窮年忘返寶應中羣寇蟻聚焚爇
城邑蕩然煨燼唯此獨存非神靈扶持曷以臻是州牧
相里造縣宰范愔化洽政成不嚴而理遺氓景附復輯
其業筠與逸人李玄卿樂土是安捨此奚適恐將来君
子靡昭厥由故特志之表此貞石
修仙都觀記叚文昌
平都山最高頂即漢時王隂二真人蟬蜕之所也峭壁
千仞下臨湍波老栢萬株上插(一作蔭)峰嶺靈花綵羽皆
非圖志中所載者昏旦萬狀信非人境貞元十五年余
西遊岷蜀停舟江岸振衣虔潔詣諸洞所石嵒靈寶蒼
然相次苔龕古書依稀可辨時與道侣數人坐於下湏
臾天籟不起萬竅風息山光耀(一作輝)於耳目煙霞拂於
襟袖相顧神竦若在紫府(一作氛)玄圃矣牽於形役不得
淹久瞻眺惆悵書名而去爾来已三十四年太和庚戌
歲自淮南移鎮荆門有客由峡中来者皆言當時題紀
文字猶在觀宇歲久臺殿荒毁不三數年必盡摧沒於
巗壑矣乃捨一月秩俸俾令修葺子来同力浹旬報就
去年冬十一月詔命換麾幢再領全蜀泝三峡歴舊遊
依然境物重喜登覽聞泉聲而緩步愛松色而難别遂
命筆硯志於巖谷時太和七年正月五日劍南西川節
度副大使知節度事管内(一作勾)觀察處置統押近界諸
蠻及西山八國雲南安撫等使金紫光禄大夫檢校尚
書左僕射同中書門下平章事兼成都府上柱國鄒平
郡開國公食邑三千戸叚文昌記
新修龍興觀記崔雄
兹觀隳圯綿歴歲時垣墉扉戸傾危隤敗十無一二荒
榛蔓草扶疎蔽絶唯天尊殿略存雄仰躅真宗佩受玄
籙有年矣昨到郡莅事三日謁先師廟朝紫薇宫廻車
抵觀荒凉擁穢不可以前乃命鏟荆棘闢壊門芟夷藴
崇薙披蒙塞景移方就一逕及昇殿啓伏禮真聖周環
步榻僅不容足雖仙像儼羅其為鳥鼠攻毁殘穢不堪
具紀於戲有以見澹薄無為之教也我國家老氏之枝
葉况又玄宗皇帝金真居于殿内凡曰臣下得不展敬
乃亟工度木搆新替壊率皆完葺築壇植栢森列左右
不十旬而功就於是虹梁鴛瓦粉繪丹雘煥乎炳奕周
匝垣宇真丹臺碧洞神仙之宅怳若上清之靈圃也凡
一畚土一酌水率皆微俸薄禄傭功物價靡敢虧於時
值然後命道侣分掌啓閉修灑掃撞鍾擊磬以時醮奠
而城隅跬步瞰郭倚山下臨巨川東注渤溟青山白日
目極烟樹實一郡之勝槩矣將来好事君子得不繼其
闕歟大唐咸通二年歲次辛巳秋七(一作九)月刻
道士劉宏山院壁記李觀
新定劉法師大漢之遐裔也老氏間氣性識冲厚體貌
魁岸弱齡味道雄節邁古淮海勝景無不遊覽(集作綿歴)内
藴研精茹术歴載三紀雖形存方内而神汨(集無此十八字)太
素天機不淺積學所運也可與董奉抵掌葛洪拍肩先
生以至德三年束身制度配住兹觀巋然端居煙霞排
空松桂滿目抗出塵之想秉超世之操無何大歷之初
綠林狂寇作禍斯邑居人萬戸冰裂瓦解曝骸骨於郊
野注膏血於丘壑桃源化為戰地羽客倏以蓬轉先生
乃披霓裳丹訣將適南岳途經鄱陽先相國第五琦時
左遷鄱陽守其人廊廟之柱石帝王之股肱波澄萬頃
壁立千仞先生於是植杖而請謁一見而歛袵再見而
倒屐忘言相契志(集作率)意偶合于時先生法(集作跡)播南
楚聲動人羣(一作八郡)故江西連帥路嗣恭其人寥廓之勁
翮銛鋼之利器忠信亞前史文武表前代雖受年不永
可與三傑並駕復雅重黃白(一作老)尊崇虚無始聞先生
望風委質先訊(集作許)以簡禮後聘以車乘(一作復躬以迎奉)服
門人之禮約方外之友如是未幾路公歸朝先生汎若
不繫之舟(集無此二字)亦厭凡境大歷十三(一作一)年旋此舊
跡未盈數歲陵谷殊狀親戚耆宿淪喪略盡所止堂宇
荆棘生焉閴其儀像埃塵磨滅寒葉(一作猿)墜於灌木山
鬼聚於叢薄先生頓(一作對非)足而四顧攬涕而興嘆惜馳
光(集作騖)於過隙念往事於餘燼乃假村閭丁壯戮力芟
剪枝築頽址掃除崩榛構長廡以梓(集作柯)漆飾危殿以
頳素激引玄旨招攜道流先生乃於其觀西南隅獨立
高堂智者與議良工操斧馮山建基鑿石開戸墾磽确
以植靈草撥崢嶸以樹脩竹苔駁竹逕風吟步虚巖收
(集作生)夏雲林散秋色先生方據梧長(一作清)嘯煮茗留客
且我所貴者隠隠者道道以隠而含耀隠以道而無悶
玩是幽處得非仙府不必瀛州方丈乃為絶境先生自
然以得真依真以養生蕭灑無事機悟(集無此字)恬淡曾(集無)
(此字)無戚容高談能離堅放意能了空噫嚱(集作嘻)老莊之
微言先生決之如叩鐘人間榮位與多財先生視之如
浮雲是以天子不得臣諸侯不得屈或所與遇者其唯
縱古之士遁俗之人在乎昔玄宗之有天下得道之統
垂五十載億(一作黎)庶輯睦四夷亦寧自後國家(集無此二字)
多故皇帝旰食二教消弭兵符競趣深慮是法不可振
兹二教者三界之根柢羣生之雨露使匹夫取捨亦有
損益用之於上其可廢乎竊悲大塊勞我以聲色要我
以名利未果握先生之手入先生之堂然不死之術願
與共有臨壁抽思以旌善人某年月日記
尊像
下泊宫三茅君素像記王師簡
太上立德立言以弘其教生人活國其用不極繇乎恬
澹(一作漠)者則詣真理乘化出入人紀㒺窮廣成枉軒皇
之尊關令闡玄元之訓冥搜虚極呼吸日月上賓之軒
代有其人茅真君伯氏仲氏虔奉玄樞退然若喪脱履
萬類騰跡三清學宗其門者綿代不絶時謂朝山之月
肩駕擊轂白鶴紫氣必應其晨或者詭說則曰真君長
往亦以綰吴越司命籍人寰生死吾不知故闕書且嘗
遺一畝之宫于山之陽去而復返其號不泊之(一有不字)治
榛蕪積焉游者憮然則有東周黍離殷墟麥秀之嘆矧
靈仙何處哉我河東廣平公(一作我河東公華廉平)此藩吏之師
法實奉黃老以根政源嘗謂開元承平之代上奉無為
以宅清静(一作淨)玄門垂祐有國有家者屬焉繇是捨俸
入之錢以宏其棟宇置真君之像唯肖其儀形設雲幄
於兩楹分玉座而鼎足以嚴其觀雙侍童衞焉以備其
教龍虎君(君字一作左右)端翊焉升其堂塗稽首拜手忽若前
後左右旄(一作旌)節羽衛從諸天行揖其冰容以敬以肅
則若美其目口(一作美目甚口)流涕發論破人昏惑往真之跡
將墜復振此教之演翳事而弘深其率教者曰興廢繼
絶則由乎人蒙福獲祉必感乎至公恒以黃籙法會元
辰修畢仍歲必緝敷紫陽玉真當負扆而頒命列陪位
而贊拜罄雜天籟宵列如星奉章上玄昭啓昊帝盖所
以保和封内儲慶皇家門閥之祥我事丘禱至哉賢侯
之業也粤元和甲午歲十二月二日新宫始成無傷物
力公之宇内百姓不知有嚴有翼如合造化道士孫智
清玄門龜龍以標儀矩受成事指顧而叶焉乃欲章明
靈跡延耀丕業請介(一作令)於戎政者譔而刊之師簡諗
于良畫故不敢沒其美云
童子
黃仙師瞿童記符載
朗州桃源桃花觀南岳黃洞元居焉有弟子姓瞿字伯
庭年十四太和未散嗜慾不入傲然懷厭世之志大歷
四年庚寅歲自辰溪来稽首宇下願蔭道域厠役隸之
末位仙師以慈物軫慮遂許之雖處童(一作丱)孺給侍甚
謹在醜不弄率性恭默每旦暮仙師修朝拜之禮攝齋
莊之色焚香搥磬叩頭擎跽如臨君父如是者積二三
歲不衰矣或往往獨行入谿洞中根究深處信宿方返
仙師讓之輙云偶造佳地遭遇神聖覩雲(一作風)氣草木
屋宇飲食使人澹然忘情不樂故處因求願偕往仙師
曰靈仙之府必在左右然尚幼小謂所至之地不即爾
也無何有丹砂之役後領至襄陽市闤闠之下齊人浩
擾則瞑目不視神氣醉泥返至逆旅通宵而後醒問其
故捧手對曰太樸散壊者久矣今之人圓冠方屨以詐
相尚以利相市余所不堪方大駭其說不敢以常僕僕
之其後數以前事請仙師亦有意將逝屬暑雨壊道不
得果去八年癸丑夏五月甲辰晦正衣服拜訣於戸外
自言靈期逼近難可留止請自是往至日月合於鶉首
復近於兹地焉仙師少加撫愛未即聽遣室有同學道
士朱靈辦者恐童子精神懾懦為妖邪所攻將欲顧丹
筆符而禦之瞿不懌且多傲詞云則他辰之相見歲在
降婁矣庭際有大栗樹遠人不過數仞遂背行冉冉從
樹旁滅沒化去有聲隆然如風飄雷震衆以為事出言
(一作無)妄怪愕失次馳告隣落共四圍而索之千崖沉沉
漠然無聲洞西行一二里有巨蛇威猛甚盛自道中拖
腹横據勢不得近次至于東隅見右足八指羅印於地
上(一無此字)折弱篠八枝縱横插植若誌冥驗之數餘不復
覩先是未潛景之日割芝圃間獲珉石圓(一作圍)大如五
銖錢朗瑩可愛跪而授師曰此秦客棄棋子也幸加秘
護後有符契仙師靈辦狀之不昧惜向時之無斷俛然
發箧復覩故物其慙愧慕望者可勝言哉後經時曾白
晝假寢輙勿罔而至備申摳衣之敬諗其容態但以承
事尊上為疲耳至於日者之約無替焉仙師以建中元
年自武陵卜居於廬山紫霄峰下古壇石室高駕顥氣
載弱歲慕道數獲踐履其域話精徵(一作微)之際得與聞
此太息良久自感悟曰神遠人乎哉道遠人乎哉夫瞿
氏之子受天之氣生人之世百骸六臟非有乎卓然異
色也以一誠之志唯巖洞是慕彼秦人之宅尚得而往
况仙師遁栖空山垂二十年根之以渾元守之以太和
遺肢體冥耳目息歸於踵神舍于素窈窈冥冥中含至
精方將入天地之門遊化初之原磅礴萬物不見其朕
豈鸞鶴之馭而滿其道歟門人先往而師資尚淹留塵
世天其意者以時人溺於羶腥汨亂正氣多札瘥天昏
之患使布隂德太(疑作大)拯生命符三千之數耶弟子風
波(一作流)之民不能自拔泥淖繼芳金籍徒以區區文字
紀其糟粕不亦悲夫然庶示於好事者共為起予之地
耳貞元元年八月二十日符載記
文苑英華卷八百二十二
