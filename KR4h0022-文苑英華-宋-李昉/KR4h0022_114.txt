文苑英華卷一百十四宋李昉等編
圖畫
徵君洪厓子圖賦一首圖畫功臣賦一首
凌煙閣圖功臣賦一首繪事後素賦二首
青出於藍賦一首白受采賦一首
五色比象賦一首黃賦一首
誤筆成蠅賦一首
徵君洪厓(一作崖)子圖賦(以雲際長松以表貞節為韻)
歐陽詹
矯矯徵君居幽行聞朗詠堯年之日棲遲姑射之雲英
英時傑好竒藝絶窺窮圖畫之能寫得隱淪之哲豈不
以懷材習技我韞跨俗之工履道全真彼有至(一作過)人
之節者也觀夫杖藜載酒面石依松盡是山中之意全
移物外之蹤入室終窺知裂繒而畫出升堂始睇疑在
野而相逢實默如言如行實止蘿纖纖以垂帽草青青
而藉履洋乎令聞昭晰得其所由儼矣(一作夫)儀形髣髴
知其所以原夫賢達作範丹青立程將模前而示後必
體物以(一作而)歸成服唯身表容實心旌對冰雪之顔覩
蘭蕙之纓暗識伯夷之潔遥憐虞仲之貞知身已謝看
畫如生矜且復莊若此辰(一作晨)之有識貪之與欲同在
日之無情形如(一作似)植以亭亭衣如風而曳曳臨諸瑶
席之上想彼雲林之際萬物方秀千峯初霽神飄飄以
自遠身悠悠而不繫我之心矣惟賢允臧披圖畫於是
日得夫君於(一作乎)此堂乃知君之於德也大畫之於工
也長畫非君無以展其妙君非畫無以(一作莫得)揚其光物
有相假不其昭彰揆人事之美惡論功庸之夥少伊畫
也可以稱智者之先惟君也可以作真人之表者也
凡一作皆集本
圖畫功臣賦(以立定爾功惟克永代為韻)錢起
先帝之革隋也應歸運而大義舉獲仁人而鴻業集及
乎計代(一作伐)錄功日不暇給寶玉不足以勸賞故茅土
是封鍾鼎不足以昭宣故圖贊是緝傳厥象於繪事壯
崇臺於天邑貔武之臣忽披雲而鶚視股肱之佐乃捧
日而山立何惟肖而斯在皆凜然而可挹初庶賢遇聖
神器未定天有彗兮歷象昏雲從龍兮川谷應帝曰隋
失厥御國將頽弛人心如惔王室如燬膺圖受籙明徵
在予保大定功克成伊爾由是十亂輔主三傑制(一作總)
戎敢敭休命克贊聖功掃乾坤之墋黷(陸機功成贊上墋下黷墋楚錦)
(切)濟品物之屯蒙闢天關而七曜再朗廽地軸而萬㝢
來同暨王道平夷乃念茲而在茲既艱難是毗亦四方
(一作康濟或作幾康)是維享其勲力嘉彼令德懿我武之雄成類
爾謀之剛克宜其藏勲庸於盟府圖冠劔於紫極則是
繪也其麗不億倬哉羣彦丹青彪炳列盛服之暉華儼
高居之秘静斜月在壁疑假寐以將朝頽陽半軒同處
隂而休影胡像設之既固將山河而惟永則知我唐大
賚光掩前載功高賜履追吕望於周年鳥盡藏弓異韓
信於漢代盛矣哉容貌方崇光靈不昧
凌煙閣圖功臣賦崔損
粤若聖唐之馭極也寰㝢克清鴻業再創纉功臣之烈
紀重閣之上圖照日而增明閣凌煙而益壯勲庸是表
威儀可望昭昭兮藻繪之容灼灼兮丹青之狀遠而視
疑列仙之臺逼而察識公侯之相縹緲兮映空色而遥
徹咫尺兮近天顔而内向稽其義知聖君之膺時覩其
象知忠臣以應期叶雲龍之潛會合魚水之相資覽炎
漢之前規寧或比矣徵(疑)大魏之往制何可尚之懿夫
容彩彰施氣肅端儼風存正直色形恭儉若進忠以欲
諫如率禮而有撿處其高也方取貴於功高居其險也
固非同於履險則知君冊勲兮旌於賢臣在圖兮參於
前名位雍雍就丹楹而成列衣冠楚楚煥藻井而相鮮
美繪迥超於雲閣崇勲豈比夫燕然是以皇心斯遠聖
慮惟遐謀猷是念貞忠是嘉不然者豈徒飾藻繪之功
悦輝煥之像對重欒之宏麗翫峻宇之弘敞而已也所
以作其烱誡㴬乎勸賞有以讃丕績之奕休有以念前
勲而存想徒觀乎苕亭(二字見張衡西京賦苕或作迢)天半巃嵸雲中
容止有作光芒有融廓宇宙而翼聖配丹青而紀功藹
城闕之佳氣被君王之德風仰之惟高嫓星辰正拱於
紫極望之不及謂申甫將降於惟嵩豈不遇聖明之主
建公忠之節石有時而泐水有時而竭兹閣也不騫不
崩表功臣之盛烈
繪事後素賦(以五色成文彰之在素為韻)張仲素
畫繪之事彰施於文表其能故散采而設雜其暈故後
素而分運茲潔白之光綜彼深淺之色始其布濩終若
組織成山龍華蟲之美實曰當仁後黑黃蒼赤之采(二字)
(一作而來)固無慙德間精微而不亂蔚明麗之相得昭昭以
著郁郁斯皇發衆狀而逾出映繁文而益彰奪朱紫兮
不能争其要汙白黑兮無以損其光于以界道斯能辨
方(一作于以成章)昔實瞻之在前昭其本始今為本者居上爛
以主張素為繪兮事惟從古禮於繪也義實斯取其素
也同至淳之得一其繪也合比象而為五理衆者寡予
惟汝明無使輝華自混庶使毫髮難并處皦昧之間造
形則辨居有無之際遇物皆呈雖欲勿用曷其有成乃
知作繪者惟文是務言詩者在理為喻故得盡飾之道
不愆於素探周禮冬官之職諧衛風碩人之詞爰遂事
而乃眷幸全功而勿疑質不勝文孰謂何先何後白能
受采有以顛之倒之胡未至而取誚豈卒獲而能期不
有分布孰為文彩恒起予於後進潤色斯存苟棄我於
已前(一作然)人文焉在美矣夫繪事之義所以刑萬邦而
昭四海
第二(以瑟彼玉瓚黃流在中為韻)
穆彼作繪聞諸色工增乎華諒以文為質分乎像示(一作)
(亦)非素不終惟繪也成文不亂惟素也允執厥中蓋以
昭聖人微論諭君子飾躬豈分黑黃與蒼赤列山龍與
華蟲已哉古人(自古人以下二十九字一本止有以青丹之章以盼倩之玉十字)以盼
倩之姿彰敦朴之俗知女得其禮不專於舜華士有其
容或同於冠玉雖言詞為藻繪威儀為朱綠自可果行
不回持禮自勖亦猶布衣者以質相從為業(疑)者以絢
相屬借如葉公之繪飛虬也蟠蜿驣驤非素則其勢不
揚漢氏之圖明妃也嬋媚窈窕非素則其容不彰是以
間其文彩布厥玄黃譬瀑布之界道如溝塍之畫疆然
後五色成文班簡而不雜遐方圖物賦鼎而可詳且無
文無質其比如櫛何貴專一之琴瑟不雜不亂其間如
繖自同流中之圭(一作玉)瓚既點綴而無遺(一作違)亦聯綿
而不斷原夫染人獻色工人始謀巧心方逞濡翰方流
似刃地之無礙疑蠒緒之方抽入衆色之中自分文質
發羣像之表如别薰蕕且殊受采之性寧有奪朱之憂
則知素之體也真繪之色也侈守厥貞白雜乎麗靡理
衆惟寡既以一而處多守樸不雕遂出此而入彼將黼
黻而奪麗匪(一有組字)織之所擬别有彬彬向就屑屑行諸
志惟厲乃仁則依於期霄漢之振拔假詞賦為蘧廬讀
孔聖之言雖云由已承卜商之問終愧起予
青出於藍賦(以純粹積中英華發外為韻)李程
藍藴嘉色青出其中諒究本而不異由入用而靡同渥
彩必因乎外發至精不得以内融暨乎時日既臻染人
云至備震方之正色遵周官之故事行採之際詎盈詩
人之襜俯拾之時亦異炎洲之翠非取榮以玩悦將有
求於精粹比夫珠研而益丹劒淬而逾利惟英華是揆
惟混濁是棄曷捨彼而取此信本同而末異當時所營
盡彼精英被以純深之色總乎遷染之名隂隲四時輿
服因我而更御彰施五采玄黃待我而後成初類含章
而潛伏今若開輝而發明豈不以蒼然之迹始分煥爾
之英久積研精逾麗昭章可覿謂玄之又玄符益之又
益則明珠之剖巨蚌美玉之出藴石彼皆異状而竟殊
此則一變而不易且夫色無以加孰曰取實而去(一作棄)
華光不可昧必惟自中而形外故臻乎極而不失其色
發乎深而其用惟新積而成形等冰寒於水演而大義
同絲出於綸俾夫外則文為藻繢内則體合(一作含)精純
故煙生於火配乎物情根於性本於仁子貢賢於仲尼
莫知功倍季孫富於魯國孰謂德均君子思端本而肇
末恥後先以超越故取斯而喻斯謂不悱而不發
白受采賦(以苟非忠信道不虛啓為韻)獨孤授
白者物之正色采自人之發揮有善政之功何不合執
必(疑)遷之性詎能非所以投質而丹青必應改作而玄
黃莫違玉色可移酒變美人之貌素容可比塵緇遊子
之衣始以潔白為佳無文是寶流行於一掬之綠遷移
於五章之好假乎異物奚謂莫知其他變而從宜匪曰
不恒其道是知白之美者采必加諸始謂不愆其素終
成求媚之虚潔其身敢望於潤色汚為染勿訝其文如
露變盤中之文氤氲而乍結雲改封中之色燦爛而潛
舒然知素以為貴文而後進棄彼湼而不緇從我動而
無競(一作動無不順)知其白不足以含章美其文必滋乎彩潤
豈舊染於姦色因物有遷自委質以成文非我無信於
是推其嗜好窮其妍不虚白為文藻之宗繪事為朴素
之後坦然明白佩此以飭身婉而成章是期乎假手若
以考自然之性明發彩之功專其容知變以為義形於
色不雜而為忠英英之雲抱日之文何染鑿鑿之石補
天之力何工如以素質莫問竒文是唘耀之以不慙之
文居之以勿執之體可黃可黑將興墨子之悲或素或
青未易殷王之禮不然者何以麻衣雖白兮采服斯有
如雪之潔兮如濡已受黔生白鵠之羽赤點青蠅之首
發顔色兮不辱其身離堅白兮莫失其守懿夫明斯理
者然後知吾道之不苟
五色比象賦(以車服有制示不徒設為韻)陶拱
聖人以王命之施官秩之設貴有品類賤有等列望之
可辨非旌表而焉知出而身(疑自)殊宜車服之有别於是
招繪素之黨召彩筆之徒程亂目之衆色寫外物於百
夫以侯伯子男之服為飾以山龍華蟲之象為殊莫不
煌煌熒熒燁燁煜煜青為山兮曉(疑)嶷而爭峻赤為火
兮赩熾而含燠粉米以純白而璀璨宗彛以太玄而馥
郁(二字一作黝儵)翬(一作綷)而為羽則振迅而對飛暈而為龍則
跨騰而相逐蓋上古之禮制亦當今之法服必謂美妙
無盡精微有餘侔桂月之規縦麗天而莫勝擬海藻之
質雖摛文而不如實逞巧之無比信取象而靡虚豈徒
用别於涖職蓋亦或施於乘車懿其創自於心成之在
手或大之者不遺其美惡小之者不失其妍醜此實權
等於真宰功齊於妙有所以作國家之程式辨王臣之
印綬歴萬代之恒規經百王而共守不然者法實紛糾
制有允休何必假其彩色之炳煥於君子之衣裘合九
章之物者則寫非五等之服者則不故往代垂模明君
立制一則爵命之易辨一則制(一作物)容之昭麗宜乎嘉
其義重其事佐盛禮而罔易垂後代以永示信哉表德
之為良亦美作者之深意
黃賦(以平上去入為韻)張階
堪輿之内羣象茫茫均四時之辨物列五色以居方名
可大者其惟中黃吹律成音考定宫商之韻麗天為則
遥分日月之光石在榖城之下氣流華闕之傍雲瑞命
官而共治星見知芒之莫當恒發揮於曄曄寧見混於
蒼蒼黃之為用時義大矣揣稱之功請言其始土德載
物首更(一作與)王之五行河水流謙恒曲成於千里鶴拂
羽於太液龍弄鱗於成紀悲哉秋之為氣歲將暮止菊
花可折凝曉露而含光木葉既零拂凉風而亂起夫惟
色有其變用無不遍染素絲之正色映飛塵而不見合
氛昏而慙隠向晴暾而復見漢霧塞而呈災秦蛇夢而
命奠乃有虢國窮士非聖不述務本於三學道於一雖
觀色而託賦猶守中而靡失希執念而見昇願啓心而
就日
誤筆成蠅賦(以象從誤致補之如真為韻)謝觀
曹氏之蠅因誤而致既失手以傷善乃象形而取類胡
能有定將飾非於寡尤變而從宜善奪真而不異原夫
裂素凝璧纖毫露鋒展霜花以雲薄墜松煙而漆濃於
不可為之處見不可去之蹤處小瑕之間義寧有怒居
大白之上汚實難從由是潤色成功從權善補逐手見
營營之狀隨筆長薨薨之羽乍若蟋蟀之居壁復類蠨
蛸之在戶然而迥立素絲不失毫釐侔止樊(一作蕃)之貌
類附驥(一作鶯配扇)之姿當似是似非之前吾與點也於一
顧一盼之際默而識之將起枚生之說那虞翟子之悲
然而就之不爽酷得其象雖違心以著可悦目而賞隠
映纖絺之内囊螢處中附麗紃組之間牖蟲將上嗟乎
巧以飾詐假能亂真始自不材之點俄成有用之身捷
捷幡幡誘䜛人之思發跂跂脈脈透輕綃而色新已而
吳主是臨竒工斯布左右歴覽徘徊周顧覩詩人止棘
之體絶王思立筆之怒迷邂逅之所致載揮拂而方喻
將特模於手成了莫知其筆誤懿夫汚不足誚瑕豈難
除知過善改巧思横舒卒能珍賞翫之不失成竒文而
有餘彼田夫之禾麥(出博物志)景山之鯉魚方之不如
文苑英華卷一百十四
