文苑英華卷九百八十八宋李昉等編
交舊十一
祭柳員外文二首祭吏部韓侍郎文一首
祭劉廵官文一首
祭座主兵部尚書顧公文一首
祭清河李少尹文一首祭韓令公文一首
祭豐州李大夫文一首祭李侍郎文一首
祭中書韋相公文一首祭李司徒文一首
祭柳員外文劉禹錫
維元和十五年歲次庚子正月戊戌朔日孤子劉禹錫
銜哀扶力謹遣所使黃萇具清酌庶羞之奠敬祭于亡
(闕)友柳君之靈嗚呼子厚我有一言君其聞否惟君平
昔聰明絶人今雖化去夫豈無物意君所死乃形質耳
魂氣何託聽余哀詞嗚呼痛哉嗟余不天甫遭閔凶未
離所部三使来弔憂我衰病論(集作諭是)以苦言情深禮至
欵密重復期於(集作以)中路更申願言途次衡陽云有柳
使謂承(集作復)前約忽承訃書驚號大呌如得狂病良久
問故百哀攻中涕洟迸落魂魄震起(集作越)伸紙窮竟得
君遺書絶絃之音悽愴徹骨初託遺嗣故(集作知)其不孤
末言歸輤從祔先域凡此數事職在吾徒永言素交索
居多遠鄂渚差近表臣分深想其聞訃心勇於義已命
所使持書徑行友道尚終當所(集作必)加厚退之承命改
牧宜陽亦持一函候於便道勒石垂後屬于伊人安平
宣英會有還使悉已如禮形於冥(浙本作其)書嗚呼子厚此
是何事朋友凋落從古所悲不圖此言乃為君發自君
失意沉伏遠郡近遇國士方伸眉頭亦見遺學(集作草)恭
辭舊府志氣相感必踰常倫顧余負舋營奉方重(集作萬里)
猶冀前路望君銘旌古之逹人朋友製(蜀本作則)服今有所
厭其禮莫伸朝晡臨後出就别次南望桂水哭我故人
孰云宿草此慟何極嗚呼子厚卿其死矣終我此生無
相見矣何人不達使君終否何人不老使君夭死皇天
后土胡寧忍此知悲無益奈恨無已子之不聞余心不
理含酸執筆輒伸復(集作復中)止誓使周六同於已子魂兮
来斯知我深旨嗚呼哀哉尚饗
為鄂州李大夫祭柳員外文前人
嗚呼至人以在生為傳舍以軒冕為儻来逹於理者未
嘗惑此昔余與君論之詳熟孔氏四科罕能相備惟公
特立秀出幾於全器才之何豐運之何否大川未濟乃
失巨艦長途始半而喪良驥縉紳之倫孰不墮淚昔者
與君交臂相得一言一笑未始有極馳聲日下騖名天
衢射策差池高科齊驅携手書殿分曹藍曲心志諧同
追歡相續或秋月銜觴或春日馳轂甸服載朞同升憲
府察視之列斯焉接武君遷外郎予侍内闈出處雖間
音塵不虧勢變時移遭罹多故中復賜環上京良遇曾
不踰月君又即路遠持郡符柳江之壖居陋行道疲人
歌焉予来夏口忽復三年離索則久音貺屢傳箧盈草
隸架滿文篇鍾索繼美班揚差肩賈誼賦鵩屈原問天
自古有死奚論後先痛君未老美志莫宣邅廽世路奄
忽下泉嗚呼哀哉令妻早謝穉子四歲天喪斯文而君
永逝翩翩丹旐来自遐裔聞君旅櫬既及岳陽寢門一
慟貫裂衷腸執紼禮乖出疆路阻故人奠觴莫克親舉
馳神假夢冀獲晤語平生密懷願君遣吐遺孤之才與
不才敢同已子之相許嗚呼哀哉尚饗
祭吏部韓侍郎文李翺
嗚呼孔氏云(集作去)遠楊朱恣行孟軻拒之乃壊于成佛
氏混華異學魁横兄常辯之孔道益明建武以還文卑
質喪氣萎體敗剽剥不讓儷花鬭葉顛倒相上及兄之
為思動鬼神撥去其華得其本根開(文粹作關)合怪駭驅濤
湧雲包劉越嬴並武同殷六經之風絶而復新學者有
歸大變于文兄之仕宦(文粹作官)罔辭於艱(文粹作于難)疏奏輒
斥去而復遷(集作還)升黜不改正言亟聞貞元十二兄在
汴州我遊自徐始得兄交視我無能待予以友講文析
道為益之厚二十九年不知其久兄以疾休我病卧室
三来視我笑語(集作言)窮日何荒不耕會之以一人心樂
生皆惡言凶兄之在病則齊其終順化以盡靡憾(文粹作惑)
于中别我(集作欲别)千古意如不窮臨喪大號决裂肝胷老
𣆀言夀死而不亡兄名之垂星斗之光我狀兄行下于
太常聲殫天地誰云不長喪車之来(集作来東)我刺廬江君
命有嚴不見兄喪遣使奠斝百酸攪腸音容若在曷日
而忘嗚呼哀哉尚饗
祭劉廵官文前人
維元和七年歲次壬辰九月景辰朔十五日庚午觀察
判官攝監察御史李翺等謹以清酌庶羞之奠敬祭于
劉君之靈我等與君同列賓筵共食偕行歲辰再遷公
事多暇嬉遊自般柳垂於(集作于)塘荷秀于川或泛在水
或登在山歌(京本作飲)酒終夜觴觵往還笑言無虚咸盡其
歡君實強盛時惟壯年宜哉夀考福祿来臻奈何遭疫
(集作疾)針藥弗痊日冀返初憂危遽傳長路未極琴書忽
捐嗚呼哀哉堂有老母室有少妻幼男稚女(蜀本作幼女稚男)
或童或孩發聲怨切弔者酸悽祔葬舊城随喪以歸已
矣劉君自古如斯有肉一豆有酒一(蜀本作盈)巵我来告(集作)
(一)别去去長辭嗚呼哀哉尚饗
祭座主故兵部尚書顧公文吕温(集無)
維貞元十年歲次甲申月日門生侍御史王播監察御
史劉禹錫陳諷柳宗元左拾遺吕温李逢吉右拾遺盧
元輔劍南西川觀察支使李正叔萬年縣主簿談元茂
集賢殿校書郎王啓秘書省校書郎李建京兆府文學
李逢渭南縣尉席䕫鄠縣尉張隸初奉禮郎獨孤郁協
律郎蕭節奉禮郎時元佐滎陽主簿李宗衡前鄕貢進
士鄭素等謹以清酌之奠祭于座主故兵部尚書東都
留守顧公之靈峩峩靈山時雨將洩耽耽大厦崇構已
設歲旱方極川流遽閟宏棟待施梁木斯折玉碎清瑩
芝焚酷烈貞芳獨留千古不滅嗚呼哀哉伏惟公神氣
輔質天降英靈剛健中正内外和明岐嶷之初不教而
成敦敏之後確然已貞靄靄孤雲逸我高情昭昭白日
懸我明誠志勵義深心融氣清靖若翔隼藹如芳英於
乎立人成身忠孝一美自古全者一人而已明君得臣
賢父知子公獨兼備敢陳終始厥初知禮嚴訓柔順義
方年未逾丱道行于鄕盈庭之戲衆稚且狂觹管在身
我獨矜莊沐浴風雨盥潄雪霜未薦甘旨未敢衣裳斯
惟至性厥有大孝乃揚儒風乃奉文教服勤之功煥飾
之效金石成聲縟麗開照越國山秀吴門水深句曲宵
朗湘沅夕隂怡神導和滌思凝心棄我竒寶鑑然至音
天寶季年安史内侵翰苑詞人播遷江潯金陵會稽文
士成林嗤衒争馳聲美共尋損益褒貶一言千金洙泗
之風弊而侵淫我乃閉關響絶光沉蔵輝必發含章以
俟蛟龍得雲平陸騁鷙人或妙用我藴成器人矜謏聞
我愚大智聿来膠庠厚此淳懿鄕選或兢我則無愧芳
桂盈手青霄坐致春從王畿冬踐郎吏危險立則(一作績)
艱難見志諫草焚灰絲綸深秘命官儲賢有國大備至
公苟在淳化不墜翰選精重睿思虔志繋於安危弘此
教義我雖受命求人報天工惟選藝器必搜賢松菊有
烈薰蕕在前妍媸自分衡鏡高懸潛符希夷化若神仙
道貫品類心冥陶埏歸吾至精復命上玄物不可棄道
由爾全毛翔鸞鳳殼蜕龜蟬萬類俱適三清晏然伊昔
仲尼其徒三千命不可求文實在焉微言僅存正氣莫
宣用苟登席希徒執鞭曷如清時文柄克專髦彦必舉
典謨備甄中侍六載内朝十年三司秋賦五掌春銓翼
翼京師教化之先肅恭誠敬昭彰可傳在昔成周左伊
右瀍乃命保釐撫我三川資仁感義與道周旋煥乎成
功嶷若崇巔乃飾兵車兵利革堅乃修農畝闢隴開阡
榛穢荒蕪化為良田汙潦溝瀆流為清泉忠至誠逹思
焦身捐醴甘必竭膏明乃然嗚呼哀哉馹騎霄馳皇慈
中激后復真質臯還魂魄新命簫鼓舊原松柏陵谷可
移德音不易嗚呼哀(一作痛)哉播等援自諸生昇為王賓
念必期于霄漢手親擢其泥塵播嘗再忝於科第始一
命於朝倫感自衷於誠接懽自己而情均或負知於一
紀或登用於數旬恨俱長而各異哀靡極而寧伸凡在
京兆一十九人四忝御史三為諫臣孔門有光游夏修
身遠奠雖設用兹慰神馨香可薦醪醴方陳歔欷相從
列拜斯文伏惟尚饗
祭河南李少尹文沈亞之
維長慶四年五月十七日福建等州團練副使沈亞之
謹遣部(集作郡)吏李權奉酒殽之奠敬祭于故河南少尹
李公之靈夫哲智之逹塞兮繋其時之難(集作艱)通故孔
子厄而周公隆管遇齊而卒業賈遭漢而不終嗚呼哀
哉古昔所(集作何)思所思惟時謨不我進綱不我維民不
得濟道安(集作不)得施雖富且貴夫何用為夫子之道沒
矣今將遺誰卷清明之特逹歸壤厦而蔵之哀哉尚饗
為韓尹祭韓令公文前人
澤梁宋之戎郊涵雄渾於雲水陶沉毅以(集作與)濃剛作
耽耽(集作晄晄)之巨士綿將流於先故(集作洪光)鼓神濤之在已
昔丞相之東征統梁城之千雉命賓余以掌檄蹤枝馬
之遺美見公佩之横腰冠衙旗於宋壘及夷門之節卧
余奉歸于故里寧後者之無當鴻(集作顧)狂埃之勃起司
馬啖而賓徒烹血肉肆而為市何繼師之無作始公之
功由是伏豺豹於神貎遂寧清乎千里聞君書於天閽
帝嘉悦而忘恥嘗叙族以姪余謂同源於康子言康樂
於一方竟綿歴乎再紀廪蓄衆(集作粟)以億計積有餘而
流委櫪甲馬之萬銜惟君王之所指撲淮童與齊蠆猶
烹冰以燎葦想(集作視)燕趙之強侯若負垤之羣蟻彼承
風其如何聞當飯而遺匕乃(集作及)柱天而轍日信博壯
之可倚逢諒隂(集作闇)之初晨遂踐阼而為治推轂兮昇
壇河橋兮鄜畤恩光被以湛稠仍分疆以及嗣遵比(集作)
(往)年之来覲見差班於父子復何殃之不造遽相追而
沒齒榮華之不道兮倏云乎已矣悼皇情以注想每凝
旒而撫扆錫袐物之必周余將(集作得)命為臨視還壤厦
之將駕導清笳於哀徵鑒卑志之潔恭願降欽而省此
嗚呼哀哉尚饗
祭豐州李大夫十八丈文令狐楚
嗚呼髫齔之年獲見大夫自以成器異於羣倫自降而
遷垂三十春服義懷德遠而逾親靈州不協坐謫三楚
遐服徂征高館晤語謂天之道正直是與捧手欲辭以
心相許羣后抗疏頌(疑作訟)公無辜羽林森森天授兵符
適值南還穎耀神都風天雪夜買酒相呼帝命并土喜
公為副令尹是毗賢王是輔嗟我小子此焉婚娶贄幣
既求酒牢亦具河外西城振胡鎖戎詔遷大夫開府其
中平生相知招我以弓竟逼方寸不能從公自此違奉
無由詣謁絡繹篇章綢繆書札不聞嬰疾不得留訣倉
卒一辭寂寞長别嗚呼哀哉惟先將軍有庸有勲及公
嗣興武不害文義分如霜志氣干雲頭蓬面垢報國事
君土田未封旄鉞未受天實福善神明為咎埋沒黃沙
摧殘白首雖以瞑目豈能鉗口孤旐翩翩反葬秦川經
過故府悵望新阡魂氣何之音容悄然攀轅薦奠苦淚
潺湲
祭李侍郎文白居易
維長慶元年歲次辛丑五月景申朔十日乙巳翰林學
士守中書舍人(集作中散大夫守中書舍人翰林學士上柱國賜紫金魚袋)元稹朝
議郎守尚書主客郎中知制誥白居易謹以清酌庶羞
之奠敬祭于故刑部侍郎贈工部尚書隴西李公杓直
之靈於戲代重名義公能佩服德潤行羶彬彬(集作温温)郁
郁凡嚮善者如蟻慕肉時重爵位公負楨榦天官是攝
司寇是贊(集作春秋天官是攝是贊)尚書六職公理其半朝重文翰
公掌詔令西閣絲言内庭密命公實出入迭操二柄家
重隆盛公暨陳許兩掖中臺差肩接武青幢赤茀叔出
季處門重婚嗣公娶令族鎗鎗振振和鳴以續男女七
人五珠二玉年重夀考公亦云老心雖壯健髮已華皓
五十加八亦不為夭人重康寧公體豐盈迨乎奄忽不
失和平啓手足夜無呻吟聲古稱五福公有七福凡人
得一死猶瞑目矧公兼之豈有不足所不足者不在公
(集作其)身怏怏惻惻其在他人為門戶惜主為骨肉惜親
為吾儕惜良友為朝廷惜賢臣况稹也不才居易無似
辱與公遊十九年矣昔貞元年(集作歲)俱初筮仕並命同
官蘭臺令史以公明逹以我頑鄙度長挈(集作潔)能信非
倫擬一言脗(京本作□)合不知所以莫逆之交實(集作貴)從兹
始間登清近(集作清問登近)遞罹讒毁江澧通州左遷萬里或
合或散一伏一倚浩浩世途是非同軌齒牙相軋波瀾
四起公獨何人心如止水風雨如晦雞鳴不已不因紛
阻孰辨君子以膠投漆如弧有矢所以綢繆見于生死
前年去年次第徵還或先或後俱到長安水流火就松
茂柏懽置酒欲飲握手何言初論瘴癘次叙艱難三心
六眼同一澘然稹與居易旋登禁掖公領銓衡職勤務
劇私室多故公門少隙歡會實稀光隂虚擲互相勸勉
急務歡適且曰朱顔已去白日可惜花時(集作寺)春朝松
園月夕大開口笑滿酌酒喫言約則然心期未獲嗚呼
杓直而忍我遺棄我何遽(集作處)捨我何之豈反真歸寂
冥然而無所為將精多魄(集作魂)強的然而有所知恍如
聞兮倏如覩未甘心於永辭彼有靈兮此有夢胡不一
来兮質我疑逝川渺其不回日月忽乎有時指岐下以
歸祔備大葬之威儀禮有進而無退祖於庭而送於(京本)
(作之)畿旌竿舉兮轜輪動遂不得少留乎京師嗚呼杓直
其鑒于兹爵盈不飲豆乾不食如之何勿思公兒號我
公馬嘶我如之何勿悲嗚呼杓直已而已而哀哉尚饗
祭中書韋相公文前人
維太和三年歲次己酉六月乙酉朔三十日戊寅中大
夫守太子賓客分司東都上柱國晉陽縣開國男食邑
三百戶賜紫金魚袋白居易謹以茶果之奠敬祭于故
中書侍郎平章事贈司空韋公德載惟公忠貞大節輔
弼嘉謨倚注深恩哀榮盛禮伏見册贈制中已詳惟公
世祿官業家行士風茂學清詞冲襟弘度伏見碑誌文
中已詳此不重書但伸夙願公佩服世教棲心空門外
為君子儒内脩菩薩行嘗(集作常)接餘論許追高蹤元和
中出守開忠二郡日公先以喩金鑛偈相問往復再三
繇是法要心期始相會合長慶初俱為中書舍人日尋
詣普濟寺宗律師所同受八戒各持十齋繇是香火因
緣漸相親近及公居相位走在班行公府私家時一相
見佛乘之外言不及他誓趨菩提交親(集作相)度脱去年
臘月勝業宅中公云心(集作必)結佛緣無如願力因自開
經箧出大方廣佛華嚴經(京本有中字)十願品一通合掌焚
香口讀手授自持護始傳一人曾未經旬公即捐館追
思復視似不偶然今即日於道場齋心持念一願一禮
如公在前以至他生不敢廢墜至若與公同科第聯官
寮奉笑言蒙推奬窮通榮顇之感離合存歿之悲盡成
虚空何足言歎今兹薦奠不設葷腥庶幾降臨鑒察情
(集作精)意噫浮生是幻真諦非空靈鷲山中既同前會兜
率天上豈無後期嗚呼韋君先後間耳伏惟尚饗
祭李司徒文前人
維太和四年歲次戊戌七月癸酉朔十九日辛夘大中
大夫守太子賓客分司東都上柱國賜紫金魚袋白居
易内重表弟朝請大夫守少府監上柱國李翺謹以清
酌庶羞之奠敬祭于故相國興元節度使贈司徒李公
惟公之生樹置名(集作制)節忠貞諒直天下所仰惟公之
歿連(集作遭)罹禍變(京本作亂)冤憤痛酷天下所知雖千萬其
言終不能盡於(集作故)兹奠次但寫私誠居易應進士以
鄙劣之文蒙公稱奬在翰林日以拙直之道蒙公扶持
公雖徇公愚則受賜或中或外或合或離契闊綢繆三
十餘年至於豆觴之會軒盖之遊多奉光塵最承歡惠
眷遇既深於常等痛憤實倍於衆情永訣奈何長慟而
已翺情兼中外分辱眷知綿以歲時積成交舊敢申薄
酬(集作奠)庶鍳微衷嗚呼哀哉伏惟尚饗
文苑英華卷九百八十八
