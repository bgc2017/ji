文苑英華卷二百四十五宋李昉等編
酬和六
令狐楚三首李逢吉三首
韓愈三首孟郊一首
劉禹錫八首元稹三首
吕温二首張籍七首
白居易十六首姚合八首
賈島六首釋無可七首
將赴洛下旅次漢南獻上相公二十兄言懷八
韻令狐楚
台室名曾繼旌門跡暫過歡情老去少苦事别離多便
為開樽俎應憐出網羅百憂今已失一醉孰知他帝德
千年日君恩萬里波許隨黃綺輩閑唱紫芝歌龍衮期
重補梅羹佇再和嵩邱未攜手君子意如何
奉和酬相公賓客漢南留贈八韻
前人
自作分憂别今方便道過悲酸如我少語笑為君多淚
亦因杯酒歡非待(一作侍)綺羅路岐傷不已松栢性無他
悵望商山老慇懃漢水波重言塵外約(相公往年垂贈六約)難繼
郢中歌玉管離聲發銀缸曙色和碧霄看又遠其柰獨
愁何
奉和僕射相公酬忠武李相公見寄之作
前人
麗藻飛來自相庭五文相錯八音清初瞻綺色連霞色
又聽金聲繼玉聲才出山西文與武歡從塞北弟兼兄
白頭老尹三川上䨇和陽春喜復驚
奉送李相公重鎮襄陽李逢吉
海内&KR1256;埴遍漢隂旌旆還望留丹闕下恩在紫霄間冰
雪背秦嶺風煙經武關樹皆人尚愛轅即吏曾攀自惜
兩心合相看䨇鬢斑終期謝戎務同隱鑿龍山
再赴襄陽辱宣武相公貽詩今用奉酬
前人
解韍辭丹禁揚旌去赤墀自驚非素望何力及清時又
據三公席多慙四老祠峴山風已遠棠樹事難追江漢
饒春色荆蠻足夢思唯憐吐鳳句相示鑿龍期
奉酬致仕楊祭酒見寄前人
初還相印罷戎旃獲守皇居在紫煙妄比鄼侯功蔑爾
每懷䟽傅思悠然應將半俸霑閭里料入中條訪洞天
十載别離那可道倍令驚喜見來篇
奉和裴相公假山十一韻(已見一百六十一卷)
韓愈
奉和庫部盧四兄曹長元日朝廻
前人
天仗霄嚴樹羽旄春雲送日曉雞號金鑪香動螭頭暗
玉佩聲來雉尾高戎服上趨承北極儒冠列侍映東曹
太平時節身難遇郎署何須歎二毛
和高平朱參軍思歸作前人
髯參軍髯參軍身為北州吏心寄東山雲坐見萋萋芳
草綠遥思往日清(一作晴)江曲刺船頻向剡中廻捧被曾
過越人宿花裏鶯啼白石高春樓把酒送車螯狂歌好
愛陶彭澤佳句惟稱謝法曹平生樂事多如此忍為浮
名隔千里一鴈南飛斷客心思歸何待秋風起
答友人相贈孟郊
白日照清水淺深無隱姿君子業高文懷抱多正思砥
行碧山石結交青松枝碧山無轉易青松無(集作難)傾移
落落出俗韻琅琅大雅詞自非隨氏掌明月安能持十
載(集作千里)不可到一發(集作返)無近期如何非意中良覿忽
在兹道話(集作語)必疎索(集作淡)儒風易凌遲願從正直(集作)
(聖貞)節勿謂霜雪(集作霰)欺
奉和淮南李相公早秋即事寄成都武相公
劉禹錫
八柱共承天東西别隱然遠夷争慕化真相故臨邊並
進䕫龍位仍齊龜鶴年(相公詩有齊年並進之句)同心舟已濟造膝
璧常聮對領專征寄遥持造物權斗牛添氣色井絡靜
氛煙獻可通三略分甘出萬錢漢南趨節制淮北賜山
川玉帳觀渝舞虹旌獵楚田步嫌䨇綬重夢入九城偏
秋與離情動詩從樂府傳聆音還竊抃不覺撫么絃
奉和吏部尚書太常李卿二相公策免後即事
述懷贈答十韻前人
文雅關西族衣冠趙北都有聲真漢相無類勝隨珠當
軸龍為友臨池鳳不孤九天開内殿百辟看晨趨誡滿
澄敧器成功别大鑪餘芳在公論積慶是神扶步武離
台席翺翔集帝梧銓材秉秦鏡典樂去齊竽瀟灑風塵
外逢迎詩酒徒唯應待華皓更食萬錢厨
酬淮南廖參謀秋夕見過之作(公昔為揚州從事參謀從釋子)
(反初)前人
揚州從事夜相尋無限新詩月下唫初服已經玄髮長
高情猶向碧雲深語餘時舉一杯酒坐久方聞數處砧
不逐繁華訪閒散知君擺落俗人心
尉遲郎中見示自南遷牽復却至洛城東舊居
之作因以和之前人
曾遭飛語十年謫新受恩光萬里還朝服不妨遊洛浦
郊園依舊看嵩山竹含天籟清商樂水遶庭臺碧玉還
留作功成退身地如今只是暫時間(集作閒)
和蘇十郎謝病閒居時嚴常侍蕭給事同過訪
歎初有二毛之作前人
清羸隱几望雲空左掖鴛鴦到室中一卷素書消永日
數莖斑鬢對秋風菱花照後容雖改蓍草占來夢已通
莫怪人人驚早白緣君合是黑頭翁
朗州竇員外見示與澧州元郎中郡齋贈答長
句二篇因而繼和前人
鴛鷺差池出建章綵旗朱戶鬱相望新恩共理犬牙地
昨日同含鷄舌香白芷江邊分驛路山桃溪外接甘棠
應憐一罷金閨籍枉渚逢春十度傷
遥和白賓客分司初到洛中戱呈馮尹
前人
西辭望苑去東占洛陽才度嶺無愁(集作歸)思看山不懊
來冥鴻何所慕遼鶴乍飛廻洗竹通新徑攜琴上舊臺
塵埃長者轍風月故人杯聞道龍門峻還因上客開
杏園花下贈夢得白居易
和白樂天杏園花劉禹錫
同前(以上三篇並見三百二十一卷)元稹
及第後答潼關主人吕温
本欲雲雨化却隨波浪翻一霑太常第十過潼關門志
力且虚棄功名誰復論主人故相問慙笑不能言
吐蕃列館和周十一郎中楊七錄事望白山作
吕温
純精結奇狀皎皎天一涯玉嶂擁清氣蓮峯開白花半
巖晦雲雪高頂澄煙霞朝昏(集作暮)對賓館隱映如仙家
夙聞藴孤尚欲窮限幽遐暫因行役暇偶得志所嘉明
時無外戶勝境即中華况今舅甥國誰道隔流沙
酬白太傅元稹
太空秋色凉獨鳥下微陽三徑池塘靜六街車馬忙漸
能高酒戶始是入詩狂官冷且無事追陪慎莫忘
酬竇校書二十韻(次用本韻)前人
鷗鷺元相得杯觴每共傳芳遊春爛漫晴望月團圓調
笑風流劇論文屬對全詠(集作賞)花珠並綴看雪璧常連
竹籜荒唯好松栽小更憐潜投孟公轄狂乞莫愁錢塵
土抛書卷搶籌弄酒權令誇齊箭到力鬭抹弓絃但喜
深(集作添)罇滿誰憂乏桂燃漸輕身外役渾證飲中禪及
我辭雲陛逢君仕圃田音徽千里斷䰟夢兩情偏足聽
猿啼雨深藏馬腹鞭官醪半清濁夷饌雜腥羶顧影無
依倚甘心守靜專那知暮江上俱會落英前欵曲生平
在悲凉歲序遷鶴方同北渚鴻又過南天麗句慙虚擲
沉機懶強牽粗酬珍重意工拙定相懸
和令狐相公(集作尚書)平泉東(一作西)莊近屬李僕射
因寄十韻張籍
平地有清泉伊南古寺邊漲池閑繞屋流墅(集作出野)遍澆
田舊隱離多日新鄰得幾年探幽皆一絶選勝又䨇全
門靜山光别園深竹影連斜分採藥徑直過釣魚船鷄
犬還(集作應)相識煙霞亦競鮮(集作雲霞頓覺鮮)追尋應不遠吟
賞(集作賞愛)定難偏此處堪長往遊人早共傳各當恩寄重
歸卧恐無緣
酬李僕射春日見示(集作晩春見寄)前人
戟戶洞初晨鸎聲雨後頻虚庭清氣在衆藥濕光新魚
動芳池面苔侵老竹身教鋪嘗酒處自問探花人獨此
長多病閒居(集作幽居)欲過春今朝聽高韻忽覺離埃塵
和裴僕射寄韓侍郎(四字集作移官言志)
前人
久在(集作身在)勤勞地常思放曠時功高(集作成)歸聖主位重
委羣司看疊臺邊石行(集作閑)吟篋裏詩蒼生正曕仰(集作)
(望)難與故山期
酬白舍人早春曲江見招前人
曲江冰欲盡風物已(集作日已)恬和柳色看猶淺泉聲覺漸
多紫蒲生濕岸青鴨弄(集作戲)新波仙掖高情客相招共
一過
酬韓庶子前人
西街遊僻處正與懶相宜尋寺獨行遠借書常送遲家
貧無異(集作易)事身病足(集作是)閒時寂寞誰相問祗應君
獨(集作自)知
答白杭州郡樓登望畫圖見寄
前人
畫得江城登望處寄來今日到長安乍驚物象(集作色)從
詩出更想工人下手難將展書堂偏覺好每來朝士(集作)
(客)盡求看見君向此閒吟意肯恨(一作限)當初(一作時)作外
官
酬王秘書閒居見寄(集作酬秘書王丞見寄)
前人
相看頭白來城闕却憶漳溪舊往還今體詩中長(集作偏)
出格常朝(集作參)官裏每同班街西借宅多臨水馬上逢
人亦說山書閣客(集作芸閤水)曹雖最冷與君長喜得身閒
奉和汴州令狐相公二十二韻(同用淹字)
白居易
客有東征者夷門一落帆二年方得到五日未為淹(相府)
(領鎮隔年居易方到陪奉遊宴凡經五日)在浚旌重葺遊梁館更添心因好
善樂貌為禮賢謙俗阜知敦勸民安見察廉仁風扇(平聲)
道路隂雨膏(去聲)閭閻文律操將柄兵機釣得鈐碧幢油
業業(集作葉葉)紅旆火襜襜景象春加麗威容曉助嚴槍森
赤豹尾纛吒黑龍髯門静塵初歛城昏日半銜選幽開
後院占勝坐前簷平展絲頭毯高褰錦額簾雷搥柘枝鼓
雪擺胡(音鶻)騰衫髮滑歌釵墜粧光舞汗霑廻燈花蔟蔟
過酒玉纖纖饌盛盤心殢醅濃盞底粘陸珍熊掌爛海
味蟹螯鹹福履千夫祝儀形四座(集作海)瞻羊公長在峴
傅說莫歸巖(盖祝者之詞意也)眷愛人人遍風情事事兼猶嫌
客不醉同賦夜厭厭
答韋八前人
麗句勞相贈佳音悵(集作期恨)有違早知留酒待悔不趁花
歸春盡綠醅老雨多紅萼稀今朝如一醉猶得及芳菲
醉中戲酧鄭使君時使君先歸留妓樂重飲
前人
密坐移紅毯酡顏照綠杯䨇娥留且住五馬任先廻醉
耳歌催醒愁眉笑引開平生少年興臨老暫重來
分司初到洛中偶題六韻兼戲河南(二字集作呈馮尹)
前人
相府念多病春宫容不才官銜隨(集作依)口得俸料(集作禄)
逐身來白首園林在紅塵車馬廻招呼新客侣掃掠舊
池臺小舫宜攜樂新河荷盖杯不知金谷主早晩賀筵
開
立春日酧錢員外曲江同行見贈
前人
下直遇春日垂鞭出禁闈兩人攜手語十里看山歸柳
色早紅淺水紋新綠微風光向晩好車馬近南稀機盡
笑相顧不驚鷗鷺飛
答夢得秋庭獨坐見贈前人
林梢隱映夕陽殘庭際蕭疎夜氣寒霜草欲枯蟲思急
風枝未定鳥棲難容衰見鏡同惆悵身健逢杯且喜歡
應是天教相暖熱一時垂老與閒官
酬夢得秋夕不寐見寄四韻(次用本韻)
前人
碧簟絳紗帳夜凉風景清病聞和藥氣渴聽碾茶聲露
竹偷燈影煙松護月明何言千里隔秋思一時生
和鄭元及第後秋歸洛下閒居同高侍郎下隔
年及第前人
勤苦成名後優游得意間玉憐同匠琢桂恨隔年攀山
靜豹難隱谷幽鸎暫還微吟詩引步淺酌酒開顏門迥
暮臨水窗深秋對山雲衢日相待莫悟許身閒
酬夢得以予五月長齋延僧徒絶賓友見戲十
韻前人
賓客懶逢迎翛然池館清簷閑空燕語林靜未蟬鳴葷
血初(集作還)休食杯觴亦罷傾三春多放逸五月暫脩行
香印朝煙細紗燈夕熖明交遊諸長老師事古先生(竺乾)
(古先生也)禪後心彌寂齋來體更輕不唯忘肉味兼擬滅風
情蒙以聲聞待難將戲論爭虛空若有佛靈運恐先成
宣武令狐相公以詩寄贈傳播吳中聊奉短章
用申酧謝前人
新詩傳詠忽紛紛楚老吳娃耳徧聞盡解呼為好才子
不知官是(一作在)大(集作上)將軍詞人命薄多無位戰將功
高少有文謝朓篇章韓信鉞一生䨇得不如君
奉和晉公侍中蒙除留守行及洛師感悅發中
率然成詠之作前人
鸞鳳翺翔在寥廓貂蟬瀟灑出埃塵致成堯舜昇平代
收得䕫龍強健身抛擲功名還史冊分張歡樂與交親
商山老皓雖休去終是留侯門下人
和楊郎中賀楊僕射致仕後楊侍郎門生合宴
席上作前人
業重關西繼大名恩深闕下遂高情祥鱣降伴趨庭鯉
賀燕飛和出谷鶯范蠡舟中無子弟疎家席上欠門生
可憐玉樹連桃李從古無如此會榮
和談校書秋夜感懷呈朝中親友
前人
遥夜凉風楚客悲清砧繁漏月高時秋霜似鬢年空長
春草如袍位尚卑詞賦擅名來已久煙霄得路去何遲
漢庭卿相皆知已不薦揚雄欲薦誰
歲暮枉衢州張使君書幷詩因以長句報之
兩州彼此意何如官職蹉跎歲欲除浮石潭邊停(集作呈非)
五馬望濤樓上得䨇魚萬言舊手才難敵五字新題(一作)
(成非)思有餘貧薄詩家無好物反投桃李報瓊琚(張曾應萬言登)
(科)
見殷堯藩侍御憶江南詩三十首詩中多叙蘇
杭勝事予嘗典二郡因繼和之
前人
江南名郡數蘇杭題寫(一作寫在)殷家三十章君是旅人猶
苦憶我為刺史更難忘境牽吟詠真詩國興入笙歌好
醉鄉為念舊遊終一去扁舟直擬到滄浪
奉和相公座主西庭秋日即事
姚合
西亭秋望好寧復要(一作寧要更)垂簾夫子墻還峻鄼侯宅
過謙微風紅葉下新雨綠苔黏窗外松初長欄中藥復
添(集作旋添)海圖裝玉軸書目記牙籖竹色晴連地山光遠
入簷酒醲杯稍重詩冷語多尖屬和才雖淺題高免客
嫌
和田太僕(一作和太僕田卿)酧殷侍御見贈
前人
往還知分熟酬贈思同新嗜飲殷偏逸閒吟卿亦貧古
苔寒更翠脩竹靜無鄰促席燈浮酒聽鴻霜滿身淺才
唯是我高論更何人攜手宜相訪窮居(集作行)少路塵
酧李廓精舍南臺望月見寄前人
看月雲(集作空)門裏詩家景有餘露寒僧帽出林静鳥巢
虚(集作疎)遠色當秋半清光勝夜初獨無臺上思寂寞守
吾廬
奉酬太僕田卿書齋即事見寄
前人
幽齋琴思靜晩下紫宸朝舊隱同溪遠周行隔品遥深
槐蟬唧唧微雨竹(集作疎竹雨)蕭蕭不是相公懶煩君舉酒
瓢
奉和前司封蘇郎中喜嚴常侍蕭給事見訪驚
斑鬢之作前人
遶鬢滄浪有幾莖珥貂相問夕郎驚祗應為酒微微變
不是因年漸漸生東觀書成號良史中臺官罷揖高名
即提彩筆裁天詔誰得吟詩自在行
酬禮部李員外見寄前人
本求山郡是閒居豈向郎官更有書溪石誰思玉匠愛
煙鴻願與弋人疎自來江上眠方穩舊在城中病悉除
唯見君詩難便捨寒宵吟到曉更初
酬盧侍御見寄(集作酬盧汀諫議)前人
粟如流水帛如山衣食還君(集作夜念倉邊)語笑間篇什縱横
文案少親賓(集作朋)撩亂吏人閒杯觴引滿從衣濕墻壁
狂書(集作書多)任手頑遥賀來年三月盡(集作二三月)綠衣先輩
過春關
答韓湘前人
疎散無世用為文乏天格把筆日不休忽忽有所得所
得良自慰不求他人識子獨訪我來致詩過相飾君子
無浮言此詩應亦直但慮憂我深鑒亦隨之惑子在名
場中屢戰還屢北我無數子明端坐空歎息昨聞過春
關名繫吏部籍三十登高科前途浩難測詩人多峭冷
如水在胷臆豈隨尋常人(一作常人輩)五藏為酒食朝來作
酬章危坐吟到夕難為問其辭益愧滿紙黑
酬厲元賈島
我來從北鄙子省陟西陵白髮初相識秋山擬共登鄰
居帝城雨會宿御溝冰未報君(集作見)貽作耿然中夜興
酬鄠縣李少府見寄前人
稍憐公事退復遇夕陽時北朔霜凝竹南山水入籬吟
懷滄海侣空問白雲師恨不相從去心惟野鶴知
酬姚校書前人
因貧行遠道得見舊交遊美酒一(集作易)傾盡好詩難卒
酬公堂朝共到私第夜相留不覺入關晩别來林木秋
酬胡遇前人
麗句傳人口科名立可圖移居見山遶買樹帶巢烏遊
遠風濤急吟情(集作清)雪月孤却思初識面仍未有多鬚
酬張籍王建前人
疎林荒宅古坡前久住還因太守憐漸老更思深處隱
多閒數得上方眠鼠抛貧屋收田日鴈度寒江擬(一作撒)
雪天身事龍鍾應是分水曹芸閣枉來篇
酬姚合前人
黍穗豆苗侵古道晴原午後早秋時故人相憶曾來說
楊柳無風蟬滿枝
酬姚員外見過林下釋無可
掃苔迎五馬蔬藥過中鍾鶴共林僧見雲隨野客逢入
樓山隔水滴旆露垂松日暮題詩去空知雅調濃
酬厲侍御秋中思歸樹石所居見寄
前人
三峰居接近數里躡雲行深去通仙境思歸厭宦名月
從高掌出泉向亂松鳴坐石眠霞侣秋來短褐成
奉和段著作山居呈同志三首次本韻
前人
香花懷道侣巾舄立䨇童解印鴛鴻内抽毫水石中履
温行燒地衣赤動霞風又似朝天去諸僧不可同
二
官辭中秘府疎放野麋齊偃仰青霄近登臨白日低折
腰窺乳竇定足涉冰溪染翰揮嵐翠僧名幾處題
三
暫收丹陛跡獨往亂山居入雪知人遠眠雲覺俗虚足
垂巖頂石纓濯洞中渠只是僧酬答新歸絶壑書
奉和裴舍人春日杜城書事前人
早晩辭綸綍觀農下杜西草新池似鏡麥暖土如泥鵷
鷺依川息驊騮向野嘶春來詩更苦松韻亦含悽
晩秋酧姚侍御見寄前人
新命起高眠江湖思浩然木衰猶有菊燕去即無蟬分
察千官内孤懷遠岳邊蕭條人外寺暌阻復經年
文苑英華卷二百四十五
