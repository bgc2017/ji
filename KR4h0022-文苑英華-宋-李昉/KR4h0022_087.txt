文卷英華卷八十七宋李昉等編
符瑞四
竹宫望拜神光賦二首
漢皇竹宫望拜神光賦一首
漢武帝齋宫産靈芝賦一首
西掖瑞柳賦二首國子丞廳連理樹賦一首
連理樹賦一首瑞橘賦一首
再生檜賦一首
竹宫望拜神光賦(以親饗虔潔靈報光燭為韻)張餘慶
洪惟漢后有事郊禋感流光之委照爰拜賜於上神初
自竹宫覩殊祥之溢目俄低玉佩方致敬而俯身有以
見感而必應孰謂其尊而不親徒想夫寰宇肅清齋庭
夜敞辛日惟吉明神是饗德馨而祀事精慤福降而禎
祥歸往彼靈輝之自天若有答於吉蠲下雲路而瞥爾
照祠壇而烱然冥感而來狀如虹之炳耀齋莊則致配
明火以昭宣武皇自以為備物展禮儲精告虔苟降鑒
之不昧宜受賜於上玄仰而望之初奪目以爛爛俯而
見也且鞠躬以拳拳若然者豈不以蒼璧儼陳圜丘宿
設帝心精一祀物豐潔天瑞聖而為光委靈壇而不滅
不然則何以煌煌熒熒發自杳冥于以表異于焉效靈
臨爟火(張晏注史記權火音爟周禮有司爟許氏說文舉火曰爟此書第五十六卷有雍畤舉爟火賦)
(不可泥司馬氏史記索隐改作權火後同)以助耀照爼豆而分形者乎跡彼
光臨實惟冥報宜望拜以俯僂表至精而懇到是知君
德允臧天道孔彰崇嚴祀而神降之吉潔齋心而物效
其祥初電烻以散色忽星流以耀芒降自彼天豈慙於
紫氣不資于水且異於榮光國家德邁炎靈時稱玉燭
擁神光而先敬脩祀禮而將續有客觀光歎美不足何
待時而就列庶餘光之可矚
第二(同前韻)張公乂
祀之嚴者饗帝德之盛者降神不勵精孰謂福之自已
非表異曷知天實無親武皇卜郊以元吉祈靈於上辛
密命始傳光則絪緼未感齋宫爰拜神其肸蠁有音盖
以穆爾精勤凝然存想屬屬乎蒼璧既奠煌煌乎太壇
攸仰委佩盡餙庶無譁以端莊秉圭展儀(闕)
彼電破乎祥烟逮闇之時&KR0008;
(疑)燭而明爛矣遥望之處拜起而容肅然豈不以配合
崇高昭陳宿設圜丘之上將候其耿光竹宫之中以備
其齋潔既恍惚而有見竟超遥而未絶或左或右通幽
洞冥炤灼兮疑分暉於畫燭焜煌兮乍聯影於低星所
以彰有德赫炳靈實見詞祈(疑)周流福庭望神之休惟
一人有慶主日之際必上帝是聽故天降德(疑)祥人窺
其魚(疑作奥)至德而感豈玄邈之不臻至誠而祈豈昭彰
之不報首兹祀事實在陽方望拜雖同乎手拜神光且
異乎蕭光人皆見之孰不仰而祇慄夜則艾矣諒惟遠
之馨香殷雉雊而稱異魯郊牛而用傷皆祈報之𤨏細
非昊穹之降康豈比夫神祠太一之靈樂飲(一作進)歌童
之曲雖望之而如在懼敬之而不足漢后之虔恭也如
此故景光而下燭
漢皇竹宫望拜神光賦(以上辛之日有事於圓丘為韻)
令狐楚
大事在祀吉日惟辛偉漢皇之光宅禮太一之威神就陽位
叙彛倫青旌既載蒼璧斯陳帝德惟馨虔精誠而上感天通
(疑作道一作心)不昧發神光而下臻斯所以昭乎望拜之地肅爾侍
祠之人懿兹珍神實曰靈貺奪月之魂韜雲之狀集于祠
側照此壇上神實臨下以無私君亦當仁而不讓是時也
神光未動遠靄初收天宇清兮羣動和肅帝座正而萬靈
懷柔倏爾電烻熠若星流謂珠蚌之初剖燭龍而暫游武
皇於是委玉佩俛翠旒自竹宫望圓丘拜上帝之賜擁明
神之休遐徵所聞以此為異歌童不㕦(見詩頌)以奏曲從臣
勿䙝而在位奉其道永肩一心答其祥敢有二事光之降
也帶爟火(已注在前)兮侵燎煙臨仙仗以增煥映靈丘而乍圓
帝之望也爇香蕭兮奠玄酒布清(闕)意
而不倦儼威儀而方久善行無轍跡摶之乃無盛德有行容
視之而有神既格思人皆見之助逮暗之祭彰燭幽之時
詎比夫望于觀臺而為備坐彼宣室而受釐故能飛扇
英聲騰乎茂實笑魯郊鼷鼠之告僣鄙秦祀野雞而獲
吉來或從東似合序於春令至常以夜若避明於朝日
今國家成功巍乎明德依於鋪鴻猷而前王所羨崇嚴
祀而左史宜書備禮告天帝既踰於孝武觀光獻賦
愚竊慕夫相如
漢武帝齋宫産靈芝賦史近
武皇帝慕軒后之風儲思幽通叶珍符於瑞牒産靈芝
於齋宫太一清精元君降衷色奪兼金發靈姿以温潤
質逾美玉浮真氣以葱蘢原夫帝在華帳儼于仙仗睿
思邈以冲寂神心窅其相向髣髴受釐肅其冥貺非煦
育之所致乃精神之潜暢挺兹三秀表信乎三元之符
擢此九莖示期爾九坻之上異屈軼之致用類朱英之為
狀足表天感與地生或揚臣和而君唱是知至精潜運神
物昭彰靈液潜通願生乎枯木貞石神心幽贊故出此
閟殿神房冠庶草以為貴故有時而發祥信禀質以津
澤非本媚乎馨香豈比夫楚水之空嘉萍實仙宫之獨
貴玄霜懿夫道心虚澹我則無味以玄感化象貴形我
乃無根而效靈是用拔竒瑶砌標異彤庭紫盖與祥雲
允合朱莖將火德相冥秀射猗蘭之室光連雲母之屏
煥國典而永昭歌頌徹玄風而丕耀德馨彼丹甑呈豐
器車表德潜美巖野挺芳幽側曷比夫耀甲乙之帳赫
矣朱榮結天地之精渾然剛克異朝菌之為體同夜光
之非飾含聖澤以成春體正陽而禀色是知人心告虔
珍物效焉將會昌於羣帝必功格于上玄且神之符則
受此靈草神之會則降彼真仙苟獲符而為約與降質
而相懸大寶在乎皇極真居本乎丹田苟溺異以趨怪
顧汨聽而表年彼乘嶠而求静此執迷而徵聖徒有托
於齋祈信無裨於性命覩芝宫兮緬爾(一作汚朽)倏隙駟以
奔競庶歸玄化之門小彼炎皇之慶
西掖瑞柳賦(以應時呈祥聖德昭感為韻)郭炯
乾坤至誠草木無情神靈乘化而致理枯朽效祥而發
生當聖澤未沾故兀然枯瘁及天光廻照遂藹爾敷榮
因萬物以咸遂與百祥而畢呈故得垂隂瑣闥之中固
本鳳池之側始孤標而穎拔乍苒弱而條直長充西掖
之佳翫迥奪東門之秀色芬敷自異永垂不朽之名變
化無(一作殊)常用表好生之德懿其荑生漸蔚幹聳惟條
拂瑞景而增麗裊祥風而獨搖可以彰聖主之玄感可
以見昊天之孔昭舒卷以時陋梧桐之半死榮枯順理
鄙松柏之後凋且春布發生之慶秋行肅殺之令於天
地而不失其常在金木而各得其性衆皆畢出盡逹我
則向日而衰衆皆黃落萎腓我則感時而盛不然何以知
至德之動天運神功而瑞聖者矣翠色牂牂異酒泉嘉
柰之祥輕隂澹澹同鄱郡枯梓之感烟銷雨霽霏素雪
於宸居日宴(疑作晏)春深雜繁花於睿覽青翠葳蕤垂軒
拂墀在日月偏臨之處當鴛鴦(一作鸞)集苑之時至矣哉
天降靈貺聖為明證既得地而不雜衆流常託根而獨
標美稱是知天聽自人而應者也
第二(同前韻)陳詡
柳變西掖瑞彰聖時感廵遊之未至失榮落于先期雨
露所均常比中國(一作園)之欝欎宫闈暫閉若無春日之
遲遲所以望車塵之行幸慰都人之怨思物或有憑神
固難測生植不易地而殊榮孤影忽同秋而異色豈上天
之降鑒俾下民之是則于以激忠臣之心于以彰大君之
德初斯柳之失常人未知其為祥秦原之煙景明媚漢
苑之草樹芬芳獨孤彫而槁瘁似永隔於風光無絮花
之似雪意膏露之凝霜及夫天㢠廻舊步木得其性千官
捧日以輸忠萬騎從龍而翊聖彼衆芳之已歇我得秋
而始盛豈固異於常材實願貞乎景命偉夫瑞發匪遥
成天意之孔昭德惟可覽結人心之幽感不然柳且無
情曷枯而生其枯也當煙塵之晦其生也表氛沴之清
與時不偶叶聖斯呈政或可持疾風始知夫草勁節無
所立歲寒徒稱乎栢貞宜其俯鳳池而灑潤接鷄樹以
連榮儒有因物比興屬詞揣稱聞瑞柳於春宫遂揄揚
於天應
國子丞廳連理樹賦王履貞
靈臺崇崇兮洞轇轕以綿延中有珍木兮欝森森以芊
芊始殊形以分聳終共理而連拳始信聽(三字一作信聽德)以
被物初應聖而效焉且學為教原丞為紏局生於學者
表王化之大同植於廳者知官政而無曲亦所以據於
德而遠於俗也樂我皇道彰我聖年謂為交柯乃尋本
而無末謂為别幹能己離而復連依君仁義之圃對君
翰墨之筵俾為我師者如斯木之一德為我曹者如斯
木之相全故瑞不虚然從化而止化不在遠行之由已
有善必應詎云草木之無知惟德是親奚問隂陽之至
理可以載美青史可以表慶皇家人各有心我則合而
為一物曲有利我則不避其斜夫如是則造化之理易
尋天地之情可測順之則生瑞逆之則成慝故曰禍淫
湎福正直諒物情之效祥由人君之布德故得托根講
肄之宇垂隂夫子之牆雜庭槐以為列偶仙杏而成行
逢聖而生匪由乎日月以翼取端為寶孰尚夫金玉其
相所謂光乎泰階允臻靈貺不然者則徒聞其說孰究
其狀至矣哉觀一樹之攸同知四夷之内向
連理樹賦陳諷
惟薰風之生物有穠李之表禎合連枝於異幹符一姓
於嘉名交影齊密均和其榮諒全德之通感豈元和之
曲成族堅附離訝生植之異氣殊質合體識天地之幽
情考彼祥經珍兹善價昭一人之有慶表四夷之嚮化
體符通理黃中之象攸存義用成蹊不言之道斯備盖
夫靈根得地聳質齊芳分條表異合幹呈祥膚含玉潤
文蔚龍章雲交翼比影附枝強庇本根於仙族挺孤秀
於仁鄉始則分形謂隂陽之偶數終而貫一表遐邇之
通方是知玄本靈種暗符神用諒翦伐之為重合拱連條
允孚歌謠固耳目之所昭並甘棠而價掩比叢桂之香
遥則知瑞以感生祥由仁致覩政(疑)分而脉會契人事
與天意將德茂而精通故駢疎而合異于以昭化警俗
示人不二豈比夫草生堯砌空有紀於萼官芝産漢宫
徒用彰於祀事洎夫玄律發春東風薦臻齊敷連歷之
影共沐陽和之津想雙枝於棠棣感合體於君臣四海
為家豈必移根於上苑五事敬用固亦發瑞於仁人彼
晉得華林漢生廣殿諒崇功而間出豈謙(一作凉)德而來
見願棲託之見容恐光隂之不薦
瑞橘賦(并序)李德裕
清霜始降聖(一無此字)上命中使賜宰臣等朱橘各三枚蓋靈
囿之所植也臣伏以度(一作渡)淮為枳由地氣而不遷吹
谷生黍信陽和之所感昔漢武致石榴於異國靈根遐
布此西域柔服之應也魏文(作武)植朱橘於雀園(一作銅雀)華
實不就乃吳人未格之兆也考於前史昭晰可知豈非
天地和同羣(一作靈)物效祉去蠻夷之陋獲近太陽感王
化之盛更承膏露草木尚爾况乎人心漢宣帝宫館山
澤意有所感必使(一作詔)近臣賦之臣幼學為文忝列樞
近敢稽首獻賦曰
美南州之嘉樹受烈氣於炎德固一志於殊方遂不遷
於上國貞葉凝碧蔚(一作藹)湘岸之夕隂華實變黃動江
潭之秋色雜丹楓於溪畔映綠篠於巖側翡翠以之列
巢鵷雛由是(一作焉)棲息雖同霑於雨露竊自得於彫飾
終獲譽於皇明豈因人之(一作而)羽翼感大鈞之獨運斡
造化之玄力思六合以(一作之)同風採孤根而移植播元
氣以(一作之)茂育諒隂靈之不測逮乎霜飛文(一作天)囿風
落秦川金莖炫晃於朝日玉樹菁葱於霽天峩方壺之
翠島引(一作列)靈沼之清漣上蔚檉松下秀蓀荃赩朱草
與屈軼煜紫芝與賓連靈卉畢植而嘉橘在焉翠葉獨
潤金衣更鮮天漢之華星焜燿閬風之珠樹粲然香若
團於野露色疑炫於江煙既而太官獻新竒果列筵非
(一作飛)厥包之自遠何菲陋之莫傳樹隐方塘比丹萍之
初實盤映皎月與赤瑛而共妍東鄙孤臣謬塵三事既
乏和羹之用猶霑可口之味并食不剖(一作割)竊愧晏嬰
之知捧之以拜重感桓榮之賜庶不改於雪霜(一作霜雪)永
酬恩於天地凡一作皆集本
集文苑時古書尚多又校讐皆名士近刊文集頗
經淺學改竄或當或否安可例以為正柳宗元白
居易李德裕等文偶爾流傳如此賦内文囿者文
王之囿也集本作天囿大率類此
再生檜賦温岐
檜有再生之瑞天符聖運之興挺松身而鱗皴迥出布
栢葉而杳藹相承隋道既窮則沒身於亂土唐朝將建
故發德於休徵原夫日將興而幽暗皆明君應期而纖
微必表生於枯朽證受命於敗德之時長則繁華示寶
祚於延慶之兆想夫拔陳根而已茂聳脩幹以方妍凌
朝而還宜宿露向晩而尤稱新煙以狀而方生荑之枯
楊若此以理而喻易葉之僵柳昭然效殊祥以示後願
衆瑞而居先嘉其擢本傍榮抽條迥秀歴朱夏而彌盛
冒霜雪而不朽應昌業於龍潜之際豈曰無心彰聖德
於虎視之前孰云虚受徒觀夫載光紫府效祉皇家竦
亭亭之柯葉擢鬱鬱之輝華可以播之於萬古可以流
之於四遐是知歷數歸唐禎祥啓聖何厚地之朽木報
上天之明命殘陽未落宫庭之林藪忽生明月初懸玉
砌之桂華復盛矧夫貞節獨異高標自持散芳氣而微
風乍動入重隂而宿鳥猶疑盖天所贊也亦神以化之
客有生遇明時身蒙至德窮勝負於朕兆慕休祥於邦
國敢獻賦以揚榮遂布之於翰墨
文苑英華卷八十七
