文苑英華卷三百三十一宋李昉等編
天
雪二首雨六首月五首
雲二首霹靂一首明河一首
四時
春三首秋四首冬三首
天
白雪歌朱孝廉
凝雲凌霄漢從風驚(樂府作飛)且散聮翩避幽谷徘徊依井
幹既興楚客謠亦動周王歎所恨輕寒早不待春光旦
(樂府作春陽旦)
瑞雪篇劉廷琦
紫宸飛雪曉徘徊層閣重門雪照開九衢皛(一作晶)耀浮
埃盡千品羌池贄帛來何處田中非種玉誰家院裏不
生梅埋雲翳景無窮已因風落地吹還起先過翡翠寶
房中轉入鴛鴦金殿裏美人含笑出聮翩豔逸輕相鬭
容止羅衣點着渾是花玉手摶來半成水奕奕紛紛何
所如頓憶陽園二月初羞同班妾(一作女)高秋扇欲照明
王乙夜書姑射山中符聖壽芙蓉闕下降仙(一作神)車願
垂睿澤流無限長報豐年貴有餘
此詩一百五十五卷重出前已削去注異同為一
作
秋雨嘆三首杜甫
雨中百草秋爛死階下决明顔色鮮着葉滿枝翠羽盖
開花無數黃金錢凉風蕭蕭吹汝急恐汝後時難獨立
堂上書生空白頭臨風三嗅馨香泣
二
闌風長(音仗)雨(一作蘭風伏雨飛)秋紛紛四海(一作萬里)八荒同一雲
去馬來牛不復辯濁涇淸渭何當分禾頭生耳黍穗黑
農夫田父無消息城中㪷米抱(集作換)衾稠相許寧論兩
相直
三
長安布衣無此數反鎻衡門守寰堵老夫不出長蓬蒿
稚子無憂走風雨雨聲颼颼催早寒湘鴈翅濕高飛難
秋來未曾(集作省)見白日泥汙后(集作厚)土何時乾
夜兩吟(集作歌)陸龜蒙
屋小茅乾雨聲大自疑身着蓑衣卧兼是(集作似)孤舟夜
泊時風吹折葦來相佐我有愁衿(集作襟)無可那纔成好
夢剛驚破背壁寒燈不及螢重挑却向燈前坐
和柯古窮居苦熱喜雨韋蟾
貞機澹少思雅尚防多僻攬葛猶不畏(疑)勞形同處瘠
頭燋詎是焚背汗寧關炙方欣見潤礎那虞悲鑠石道
與古人期情難物外適幾懷朱邸綬頗曠金門籍淸興
已蕭蕭陳柯將槭槭玉律詩調正瓊巵酒腸窄衣桁襲
中单浴床抛下綌黎侯寓於衞六義非凡格
秋霖歌李沇
西方龍兒口猶乳初解驅雲學行雨縱恣群陰駕老虬
勺水蹄涔盡奔注葉破苔黃未休滴膩光透長狂莎色
恨無長劍一千仞劃斷頑雲看晴碧
閒霄望月前人
卷箔舒紅茵當軒翫明月懿哉深夜中静聽歌初發苔
含殿華濕竹影蟾光潔轉扇來清風援琴飛白雪行愁
景候變坐恐流芳歇桂影有餘光蘭燈任將滅
拜新月張夫人(吉中孚妻)
拜新月拜月出堂前暗魄初(一作深)籠桂虛弓未引弦拜
新月拜月粧樓上鸞鏡始(一作未)安臺蛾眉已相向拜新
月拜月不勝情庭前風露淸月臨人自老人望月(一作望月)
(更)長生東家阿母亦拜月一拜一悲聲斷絶昔年拜月
逞容(一作儀)華如今拜月䨇淚垂廻看衆女拜新月憶却
紅閨年少時(一作皆樂府)
明月李如璧
三五月華流炯光可憐懷歸郢路長逾江越漢津無梁
遥遥永夜思茫茫昭君失寵辭上宮娥眉嬋娟卧氊穹
胡人琵琶弹北風漢家音信絶南鴻昭君此時怨畫工
可憐明月光朣朧節既秋兮天向寒沅有漪兮湘有瀾
沅湘糾合淼漫漫洛陽才子憶長安可憐明月復團團
逐臣戀主心愈恪棄妾思君情不薄已悲芳歲徒淪落
復恐紅顔坐銷鑠可憐明月方照灼向影傾身比葵(一作)
(藜)藿
秋閨月權德輿
三五二八光(一作月)如練海上天涯人共見不知何處玉
樓前乍入深閨瑇瑁筵露濃香逕知愁坐風動羅帷照
獨眠初捲珠簾看不足斜抱箜篌未成曲稍映粧臺臨
綺牎遥知不語淚䨇䨇此時愁望知何極萬里秋天同
一色靄靄遥分陌上光迢迢對此閨中憶早晩歸來歡
讌同可憐歌吹明月中此夜不堪腸斷絶願隨流影到
遼東
洞庭秋月行劉禹錫
洞庭秋月生湖心層波萬頃如鎔金孤輪徐轉光不定
遊氣濛濛隔寒鏡是時白露三秋中湖平月上天地空
岳陽城頭暮角絶蕩漾已過君山東山(一作孤)城蒼蒼夜
寂寂水月逶迤遶城白蕩槳巴童歌竹枝連檣估客吹
羌笛勢高夜久陰力全爽氣肅肅開清躔浮雲夜鳥歸
四裔首冠(一作闞字)星斗當中天天鷄相呼曙霞出劍影含
光譲朝日日出喧喧人不閒夜來晴景非人間
慶雲章陳子昂
崑崙元氣寔生慶雲大人作矣五色氛(集作氤)氲昔在媯
帝(集作帝媯)南風既薰叢兮(集作芳)爛漫戫戫(集作郁郁)紛紛曠矣
千祀慶雲來止玉葉金柯阼我天子非我天子慶雲誰
昌非我聖母慶雲誰光慶雲光矣周道昌矣九萬八千
天授皇年
白雲歌寄陸中丞使君長源釋皎然
一見西山雲使人情意遠意高登詠何遥迢道妙有如
君舒卷(一作如君有卷舒)縈空疊景多麗容衆峯峯上自為峯
潔白不由陰雨積高明肯共雜煙同萬物有形皆有着
白雲有形無(一作難)繫縛黃金被鑠玉亦瑕一片飄然汙
不着或逢天上或人間人自營營雲自閒忽爾飛來暫
為侶忽然飛去莫能攀逸民對雲效高致禅子逢雲增
道意白雲遇物無偏頗自是人心見同異閶闔天門宜
曙看華(一作為)纓作盖擁千官從龍合沓臨清署就日逶
迤繞露寒誰憐西山雲亭亭處幽絶座右長看非我羈
手中欲攬待君說貞白先生那得知觧向山中自怡悅
霹靂引辛德源
出地聲初奮乘乾威更作雲銜天笑明雨帶星精落碎
枕神無撓震楹書自若時聞明(樂府作側聞吟)白虎遠觀飛白
鶴(樂府作遠見舞元鶴)
明河篇宋之問
八月凉風天氣晶萬里無雲河漢明昏見南樓清且淺
曉落西山縱復横洛陽城闕天中起長河夜夜千門裏
複道連薨共蔽虧盡堂瓊戶特相宜雲母帳(一作屏)前初
泛濫(一作灔)水精簾外轉逶迤倬彼昭回如練白復出東
城接南陌南陌征夫(文粹作人)去不歸誰家今夜搗寒衣鴛
鴦機上疎螢度烏鵲橋邊一鴈飛鴈飛螢度愁難歇稍
見星河(文粹作星見明河又作坐見河傾)漸微没已能舒卷任浮雲不
惜光輝流月明(文粹作讓流月)明河可望不可親願得乘槎一
問津更將織女支機石還訪成都賣卜人
四時
春日篇梁元帝
春還春節美春日春風過春正(類聚作心)日日異春情處處
多處處春芳動日日春禽變春意春已繁春人春不見
不見懷春人徒望春光新春愁春自結春結詎能申欲
道春園趣復憶春時人春人意何在空爽上春期獨念
春花落還似惜春時
奉和湘東王春日篇梁鮑泉
新燕始新歸新蝶復新飛新花滿新樹新月麗新輝新
光新氣早新望新盈抱新水新綠浮新禽新聽好新景
自新還新葉復新攀新枝雖可結新愁詎解顔新思獨
氛氲新知不可聞新扇如新月新盖學新雲新落連珠
淚新點石榴裙
春日行李白
深宮高樓入紫淸金作蛟龍繡作(集作盤繡)楹佳人當牎弄
白日絃將手語弹鳴筝春風吹落君王耳此曲乃是昇
天行因出天池泛蓬瀛樓船蹙沓浪波驚三千䨇娥獻
歌笑撾鍾考鼔宮殿傾萬姓聚舞歌太平我無為人自
寧三十六帝欲相迎仙人飄翩下雲軿帝不去畱鎬京
安能為軒轅獨往入杳(集作窅)冥小臣拜獻南山壽陛下
萬古垂鴻名
秋辭(後篇作秋氣摇落見三百五十八卷)梁元帝
去秋行杜甫
去秋涪江木落時臂蒼(集作搶)走馬誰家兒到今不知白
骨處部曲有去皆無歸遂州城中漢節在遂州城外巴
人稀戰場冤魂每夜哭空令野營猛士悲
秋日篇(見一百五十八卷)鮑泉
秋來李賀
桐風驚心志(集作壯)士苦衰燈絡緯啼寒素誰看青簡一
篇書不遣花蟲粉空蠧思牽今夜腸應直雨冷鄉(集作淚)
魂弔書客秋墳鬼唱鮑家詩恨血千年土中碧
冬日傷志篇邢子才
昔時惰遊士任性少矜裁朝驅瑪瑙勒夕銜熊耳杯折
花贈淇水撫琴望叢臺繁華宿昔改衰病一時來重以
三冬月愁雲聚復開天高日色淺林勁鳥鳴(類作聲)哀終
風激簷響(類聚作宇)餘雪滿條枚遨遊昔宛洛踟蹰今草萊
時事方去矣撫已獨懷哉(初學記作傷懷)
冬夜吟陳陶
黑帝天寒愁散玉東皇海上張仙燭侯家歌舞案梨園
石氏賓寮醉金谷魯家襜榆闇披水雪花燈下甘垂翅
散帙高編折桂枝披紗密甃青雲地霜白溪松轉斜盖
銅龍喚曙咽聲細八埏螻蟻厭寒栖早晩青旗引春帝
展轉城烏啼紫天瞳矇千騎衙樓前
冬宵引宋之問
河有冰兮山有雪北戶墐兮行人絶獨坐山中兮對松
月懷美人兮屢盈缺明月的的寒潭中青松幽幽吟勁
風此情不向俗人說愛而不見恨無窮
文苑英華卷三百三十一
