文苑英華卷一百十一宋李昉等編
服章一
受命寳賦一首鎮圭賦二首
信圭賦一首珪璋特達賦一首
服蒼玉賦一首山玄玉賦一首
珮賦二首
受命寳賦(并序)梁肅
受命寳在昔曰傳國璽自秦始皇有焉蓋取夫一世二
世傳於無窮故有傳國之號歴兩漢至於陳隋隋煬(一有)
(帝字)之遇禍也字文化及盜之而(一有西字)竇建德滅化及取
焉易稱物不可以終否武德中太宗一戎衣而天下大
定是器也與璽同歸國家用之以受命所承更名大寳
(唐車服志天寳十載改傳國寳為承天大寳)而多歴年所自前代觀之受天
明命則不求而得僣賊劫遷則得之而失蓋神物之所
在非徒然也抑又聞之鼎之輕重與璽之去留莫不視
德之上下位之安否(一作危)若恃寳命在已而慆心堙耳
漸乎(一作至)危殆以負扆之尊被竊鈇之言當此時也此
片玉耳復何為哉竊讀史氏感興亡之器忿徼覬之類
於是作受命寳賦若形制之小大厚薄則未始詳也故
不備焉其詞曰
物之貴兮惟玉之英翕二氣以成形極(一作涵)百寳之純
精卞氏得之三獻而後明當秦趙之抗衡挺高價於連
城伊玩好之所資微神器之鴻名及夫秦始稱皇削平
六王為龍為光追琢其章其文曰受命于天既夀永昌
其始也謂世有哲王傳國寳之無疆何逆天以暴物不
及期以降殃惟隂陽(一作隲)之運行終受授(二字一作有受)而不
常隨素車與白馬歸赤精於路旁逮夫漢業中微后族
專命禄去公室世移威柄實沙麓之遺瘵成巨君之簒
害雖擲地以慷慨終莫救夫顛沛俄漸臺之頽覆(二字一作)
(頽移)歴更始與赤眉咸庸懦而不居卒亂長而禍滋洎四
七之龍驤為火主以得之遂祀漢以配天延二百之炎
輝苟非其人寳命不歸悼桓靈之不嗣置天下于阽危
既而赤伏道喪黃星兆發雲雷遘屯朝社播越去乘輿
而漂蕩入眢井以蕪沒披(一作拂)草萊以拯之實功存乎
武烈何典午之傾潰劉石盜以自尊既江表之卜年遂
歸明以去昏五世推移或亡或存失得由道(一作失由道喪)隋
(一作值)之并吞始負險以争雄俄銜璧而來奔惟大業之
離垣(一作阻)由君昏而黷武豺狼呀以當路郊廟棄(一作毁)
而失主望夷之釁既發斯器淪於榛莽昊天有命眷我
高祖鶱飛汾晉震疊關輔(一作震疊開輔)雲行雨施雷動飈舉
聖人既作萬物斯覩于斯時也充德扇結東周卼臲帝
謂文皇陳師往伐如火烈烈如風發發牛口先撥虎
牢則逹致四海於昇平混車書以同轍惟神器之有
在終告歸乎(一作于)魏闕考乎先王之統世也以文經
天以武緯地觀象備物從宜制器播而用之為天下利
故曰大德曰生大寳曰位位之升降唯道所至先王審
其所以故為大於細為難於易然後本不摇而末不墜
安危之體鑒此而已若夫符命之所加歷數之所歸莫
不天人合(一作唘)發區宇樂推休祥煥然靈命顯思是以
有守有失動而悦隨苟貪叨與僣亂莫不速禍而召危
此玉也公路執持衆叛而親離趙高引佩殿壊而身糜
(一作縻)惟前軌之昭昭孰可幸捷以取之若答曰吾皇有
命如天有日傳寳在我昏庸自佚則陸渾無問鼎之事
歴代無奉璽之術苟思慮於廢興故不既得而患失於
戲天發禍機聖人定之天生神物聖人用之唐哉皇哉
大人造之子孫百代永言保之
凡一作皆集本
鎮圭賦(以王者端拱四維鎮寧為韻依次用)元稹
天子鎮圭十有二寸其長義在撫有十二州之域而為
億兆之王圭比德焉所以表特達之美鎮大名也有以
示彈壓之強以之徵守則有土之臣至以之䘏患則受
災之地康當宁無為於南面朝日有事於東方乃會百
辟而執之班五瑞於來者作山龍之端表我則清光皎
然雜蒲糓以成形爾乃鞠躬如也想夫彤闕(一作闈)乍曉
碧砌生寒當玉座而高居狀中峯之冠瑶岫透鑪煙而
迥出意秋月之壓雲端是以聖后矜持庶寮瞻重安八
荒於術内故捧必當心握萬務於掌中故大不盈拱映
冕旒則璿樞星綴開黼黻(一作扆)而瓊枝花擁豈獨使威
儀可觀亦以明社稷有奉美哉聖人之制器也靡不有
類銳上以象天方下而法地備采章以盡飾琢(一作瑑)崇
高而定位夫衆色不可以雜施依方面之正者惟五羣
山不可以咸寫選域中之大者有四盡舉凡而得一故
相傳而莫貳義存敬慎道在底綏詳觀組約足辨操持
俾經制之不亂若繰藉之相維况國家備物繼周垂衣
體舜自天有命非因桐葉而封唐提象握機故配土行
而執鎮豈唯傳歴代之瑞寳抑亦彰受命之符信也重
曰圭銳也睿作思而百志靈鎮安也安於道而萬物寧
亦嘗三復斯名矣所以表道德之維馨若此則君為道
之宰(一作本)器乃道之形苟能㩀於道而依於德亦可執
無名之璞而逍遥乎大庭
第二(同前韻)蔣防
天鎮四野君尊萬方取威重以馭物在秉持而有章協
和人神蓋先之於六瑞表正旒扆誠用之乎百王斯為
貴也誠(一作寳)之大者琢磨有耀温潤無瑕天臨静謐以
我鎮壓乎寰中帝德休明以我熠耀乎諸夏皓爾凝潔
温如可觀藴五德之符采寫四鎮之峯巒其色正其容
端乃直乃方象名山而守固不瑕不穢(春秋繁露曰玉有瑕穢)配
王室以常安豈不真姿有奉嘉名天寵遠以視其凝命
近以彰其端拱大而不琢禮經匪尚其文華執之不廻
聖人無離其輕重想夫始自良工成兹國器端乎掌握
撫寧天地邦有六瑞而圭列其初國有三山而象包其
四穆穆之儀是佐温温之德斯備所謂天子是毗邦國
是維雲虹發色冰雪成姿玉几臨朝承德音而有裕金
門曉闢布寬(一作仁)政而無私是知岱華恒衡之高自此
而增峻琳瑯琬琰之美自此而發竒形抱素以呈竒聲
含清而取振當照臨之際曾不掩瑕在韜韞之時寧忘
作鎮所以朝九有接萬靈竒姿粲粲衆彩熒熒大禹成
功垂芳於帝典吾君致理酌憲於國經故曰觀一圭之
質見四鎮之形觀一夫之政見萬國之寧儒臣賦鎮圭
之事敢大揚于王庭
信圭賦(以分形立象于以保身為韻)張仲素
瑟彼信圭諸侯是執當大君之辨等與五玉而咸集皎
以式孚堅如特立錫山川以為瑞在享獻而增襲而特
(一作將)比德以省躬豈獨退揚而進揖懿夫潔白其質縝
密其文得儀形之是表叙羔鴈以成羣玷絶可磨不愧
南容之復性惟特達每勞宣代之分則而效之惟其嘉
矣觀正直可以行化取毁方於焉克己至若左右佩珩
淒鏘宫徵寧同乎信以守之豈嗟乎不我屑以韋弦可
譬琮璧自殊孚尹旁達陽采外敷因追琢以為用諒小
大之合符韞以保焉匪沽諸善價肖其人也宜賦以生
芻此乃邦之令典孰可已乎捧當心而捐(疑)於掌足以
見古人之象禀温潤而洞晶熒于以彰文物之形色配
彼蒼示不言之信神如此鑒同明德之馨所以掌節是
司藉之乎繅與蒲糓而齊列冀邦家之永保比楚玉之
無瑕哂夏璜之有考或以圭為瑞或以象為珍傳命自
同於符璽達情可接於君臣稽彼前典光輝日新念君
子之作誡宜近取乎諸身
珪璋特達賦楊諫
稽上古之貴德考先賢之立言偉珪璋之挺異同君子
之不諼是以先王之制斯器也不資於瑌珉而采之於
璵璠欲使執之者比德佩之者克念自然威儀式序而
有要有倫班秩以明而不濫不僣徒觀夫貂蟬巍峩以
耀彩組綬暉映以生文使夫閱信義堅貞以守職感瑕
瑜不掩以事君故能靖恭厥位克舉其勲豈不由珪璋
與賢哲相成其業曠千古而流芬則聖哲之創物也誠
有足而稱云原夫氏(一作代)人莫識荆山之裏藏精淪滓
為寳未用多歴年祀笑瓦礫之相和喜蘭蓀之狎士嗟
乎道不常屈終收卞子礱錯而真質自然拂拭而夜光
特起悲楚君之瞽昧屬(一作曷)碔砆之能似既而玉人攻
治珪璋自尊短長有制規矩攸存其聲清越其潤温温
處掌握而升玉砌隨佩服而列金門暉映增美烱然自
持涵瑞日之洞徹凜寒風之凄其然後知至寳之成器
允夫天下之不疑亦由賢人君子遭遇惟時有強學懷
書清規皎如以不貪為寳思琢磨自居感珪璋之特達
期哲人之吹嘘
服蒼玉賦(以天子之服從此方色為韻)獨孤申叔
天配五色惟春也蒼然地孕萬物惟玉也堅焉玉可久
持故君子比德於玉蒼實正色盖聖人形象於天歲既
陽止色其著矣東方木德之令蒼本靈威之紀順其色
繄象服是宜飭其容信以蒼為美晶熒兮其瑩如碧追
琢兮其平如砥實同法服不敢違於先王有異象環獨
見用於孔子若乃太史告立春之期天子迎東郊之時
映乎玄冕節以采茨瑟若生芻之色肅乎出藍之姿縈
垂組而温潤澤矣繋衝牙而左右流之質且異珪終乃
磨之無玷色雖匪白誰謂湼而不緇故能間五玉先四
服混玄冕曜黃屋微白虹之皎潔對蒼龍以照燭豈非
哲匠之所逢他山之所攻採此温如之質擇其善者而
從得佩之服之於此琢之磨之於彼齊蒼璧之獲薦異
白玉之見毁色膺時用寧侔純漆之玄彩非染成詎比
奪朱之紫矧乎四氣莫先乎春陽五位莫首乎東方九
有具瞻其尊也帝皇萬物咸頼其大也穹蒼我廼應春
氣之德順陽和之則為帝者之行節候(疑)穹蒼之正色
叢四美而具宣冠羣玉之攸克所以標嘉名於時令宜
乎哉垂楷模之無極
山玄玉賦(以竒質異文作佩公侯為韻)沈逵
佩玉之設所以導容止節威儀惟山玄之在御配組織之
標竒山以表名蓋取山崇之德玄而載色且昭玄默之
宜合殊姿於雅稱俾服翫以無虧懿其韞櫝稱珍連城
表質爰制衝牙之用以戒趨馳之失匪取乎截肪自資
乎純漆響既清越理惟縝密色温合乎緇衣韻鏘鳴乎
玉律動之在聽隨矩步而聲繁佩之在躬寧風趨而影
疾羣僚奉贄庶官陪位貴賤畢陳高卑咸萃我則發清
響標竒器飭彼雅容遵乎深意配元侯而禮盛奉上公
而儀備豈比瑌珉彰庶士之殊水蒼表大夫之異况乃
黝衡比色緇組侔文體玄瑞(疑作端)而位辨表黼衮而功
分或倚或垂昭君臣之異載揚載揖殊進退之聞宜發
明乎盛德永光錫乎洪勲其質貞清其光錯落官推王
府之典制自玉人之作是用比德賢臣表功王爵始自
韜石未彰含暉尚晦隐玄山以參差冠玄雲而霮䨴哲
匠莫顧俊賢未佩徒棄置於層巒豈琢磨於明代及乎
偶拭拂遇磨礱服之容美執之禮崇自可寳同乎金錫
豈惟價重於王公則知其律聿修在禮斯柔非夫賜象
服錫鳴璆何以膺山玄之瑞於諸侯者哉
珮賦胡運
玉有環珮所以節威儀珪璋所以光朝覲朝覲貴乎特
達威儀在乎淑慎則珮之為用以德聞珮之為服以禮
進既取堅以縝密亦體柔以温潤其彩烱明涵黼黻之
華其聲清越諧金石之韻豈止法先王之服戒乎大夫
抑以觀古人之象原之帝舜由是表尊卑之飾彰朝覲
之美佩山玄而抱水蒼摇摇兮耿光左宫羽而右角徵鏘
鏘兮垂委非徒抑其進退亦以制其容止則裂石破玉
靡顔膩理清清泠泠作羽儀於君子思我王度服之衷
已珩韍相煥品命不渝貫以桃花之綬錯以明月之珠
時也朝北極歴天衢明玉殿耀金鋪徽音生於矩步繁
響起於風趨濟翼為君臣之榮觀逶迤乃賢哲之令圖
亦何必栽(一作搴)修蘭於長坂折瓊枝於遠區然後為美
乎别有楚臺神媛越國(一作溪)名姝嬌羅豔縠秀色鮮膚
振鳴玉以亮響踐瑶階以踟蹰聲珊珊兮若有無睇綿
綿兮意愉愉翩躚躚兮望坐隅欲從君子禮之拘乃歌
曰佩玉蘂兮德音發中規短兮聲不歇馳畋獵兮思敬
慎夀考不忘兮長歲月端法服兮臨魏闕羣后覲兮萬
方謁
第二麻不期
夫聖人彰德以建物表意以興名禮容孔備制度昭明
衣冠振序簮紱齊榮亦茲佩之為用隨劒履而揚聲觀
其所興爰自古昔玉華既重於周后蠙珠亦珍於漢辟
蓋將以威儀節度知無不易豈徒矜珠玉之芳聲喧步
頓之前跡懿其符彩照燭流曜暉光宫徵合韻左右鏗
鏘此亦邦國之儀範為衣裳之典章於是垂為臣倚為
主式標上下動合規矩亦非獨洛妃解贈於陳思漢女
見投於交甫爾其幽人所重君子攸資則蘭蘂馳馨於
楚客象環騰譽於宣尼斯偶物昇榮助荷衣之葱翠因
時適用陪藻服之葳蕤既而天子會朝臣御華闕冠蓋
雲發公侯進退而為容卿士俛仰而超謁茲珮也幸朝
儀不棄流響未歇既連帶於虹蜺庶傳名於日月
文苑英華卷一百十一
