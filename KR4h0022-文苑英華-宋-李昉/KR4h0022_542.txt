文苑英華卷五百四十三宋李昉等編
衣冠扇食官酒器炭藁瓦門十八道
衣冠扇
禁楚製判一道並冠兩梁判一道
執蒲葵扇判一道
食官
甲爲食官判一道庖人進炙判一道
酒
酒正以水入王酒判一道
公酒後時判一道
造五齊三酒非九糓判一道
盗酒判一道
器
告家有九龍鼎判一道
有五熟釡判一道甕負判一道
村人借罐判一道鏇樹爲杯椀判一道
磑分利不平判一道
炭藁瓦
二月不供宫人炭判一道
貯藁判一道造瓦判一道
衣冠扇
禁楚製判
乙禁楚製(漢書云叔孫通降漢王憎之乃變其服短衣楚製)
對
衣裳楚楚須辨於彩章雨雪瀌瀌以虞其燥濕瞻言乙
也所習伊何異子臧之不衷載時人之將誠同陳咸之
所衣爲大國之榮觀製豈變常事仍師古魯之縫掖君
子嘉其蔑儒楚之復陶當時不以爲罪庶窮閱實之典
爰寘不辜之刑
並冠兩梁判
丙爲大官令丁爲博士並冠兩梁御史奏違法丙云視
省進膳丁云崇儒不伏仰正斷
對
車服以庸弁冕有辨必章彩而象位具文物以昭德丁
丙各從王事端委清時遵儒師以奉職率饔人以敬禮
至於玉膳將進躬視丹墀之側縹緗(一作裘)方展危坐青
襟之前雖匪官聯乃同其服進賢遂戴有類於漢臣委
貌未得且謬於殷道以兩梁之製觸鐵柱之威巧詞俱
飾文過斯在請詳典式以議科條
執蒲葵扇判
乙常執蒲葵扇於盛暑人多效之或告妖衆
對
服玩垂則歲時交進韞狐白以禦冬裂紈素而清暑由
是五明開製道在思賢七華擅竒思歸錫寵委方圓以
呈質順行藏以適時登用有期著號無筭乙行均山仰
時聞景慕執殊方竹非承漢帝之私即好蒲葵式徇謝
安之義事符懷舊跡逐移風類折巾於林宗寧俟題於
逸少將以妖衆孰謂欽賢宜從三宥之書無陷五詞之
罰
食官
甲爲食官判
甲爲食官凖赦合入五品所司不許
對
君有充庖臣寔司味是掌公餗以供王舉甲周均仲咡
位涉膳夫漢類高祛秩登食監鼎爼斯設刀匕是供屬
澤&KR1113;紫書榮頒朱組黃香之秩咸以云增潘岳之階獨
當不進所司陋其烹餁黜役乘軒昔笥餌立誠旣加都
尉壺餐著節亦拜大夫以愚所窺合霑錫命
庖人進炙判
乙當庖人進炙有髮繞之將科罪訴云當有讎事
對
相彼庖人政司口實式調玉饌以薦金門屠蒯之德莫
如陳政之讐已作執鸞刀而袒割蟬翼必裁揚獸炭之
赫曦鴻毛罔燎以此而科情則可知况乎鼠穢蜜(一作梅)
中巳申冤於吳日髮生肉内豈獲譴於唐年請推讎人
以雪庖者
酒
酒正以水入王酒判
甲爲酒正以水和酒入於王之酒府法司劾其矯濫訴
稱時供六飲以爲凉不伏科
對
五齊分名陳乎式法六飲成薦差以時序明其有則誡
以無彛率由典常俾克永世是以用光朝覲湛露興詩
取備蒸嘗質明行事資以王度入于天府苟或不愆亦
何專一惟其酒正職在漿人非作僞以心勞實陳力以
就列相時後動跡匪踰閑飾古而行事乃從禮四運其
易六飲攸供佇以稱凉爰資受和俯銀床之露井始汲
香泉汎玉斝之流霞旋開聖酒若三軍之盡醉即見投
醪分八罇之立儀斯成薦飲炎光在候正有叶於頒冰
清虛坐井序將捐於溽暑官無留事責乃非宜未覩旌
功奚爲蔽善將同矯濫何至冤誣法司自且不明酒正
誠非忤典
公酒後時判
甲爲公酒後時爲主司所詰辭曰酒材不足
對
酒以成禮國之大經祭祀賓客咸頼其用甲惟賤伍掌
我斯職不率其度旋聞後時水泉必香無傳清苦火齊
不作幾空賢聖主司方詰甲乃有詞酒材不供鼎書難
議明庶折獄君子攸存噬嗑論刑恐貽遇毒
造五齊三酒非九糓判
所司造五齊三酒憲司以非九糓罪云歲無餘
對
和其神人亦在酒醴能善乃事則惟司存故陶器必良
既麴蘖以云備六物式序必黍稷而非馨今者周官列
職徒聞於五齊憲府舉非或虧於九糓尚負罍耻忽貽
神羞旣無餘之起訴何有詞之能代
盗酒判
卓媪翁伯並業卓嘗遭盜竊飲傾釀翁教以多養猛犬
卓家酒滯而翁賓客猥售獨收其利媪告伯方便取人
財
對
媪翁接開巵酒當壚不逄漢高之過何能大售頻遇畢
公之竊頗煩小盗教其養犬盖以防人聞夜吠而雖懲
在春醪而頗滯素蟻空汎鄴中之賢者莫傾盧鵲斯喧
高陽之酒徒那至但非抑壓教有緣由獨收當曰非宜
方便殆成無狀宜科誣謗以寘刑名
噐
告家有九龍鼎判
是賢告耳孫家有九龍鼎歴代寶之恐非人臣所宜蓄
對
天子建德是班宗彛諸侯立家爰受分噐業盛鼎鼐功
昭篆刻若使世濟不泯長子承主宗之規胙土云亡
耳孫何克復之有况光涵(一作滔)沒泗氣溢歊汾煥彼龍
文昭其象物何速戾於懷璧盍歸休於國寶是賢所告
謂得其宜
有五熟釡判
封君有五熟釡而銘其口隣人告違曰嘗有所賜
對
書功旂常然後克類分命彛器則惟其賢知三賜之有
恒故百代之令典曕言彼乙齒我封君開國承家方列
土之貴玄衮赤舄見諸侯之禮嘉孔生之居衛三命益
恭韙鍾氏之仕曹五熟云錫車服必班乎國命釡銘何
恤於人言出話不然覺善隣之滕口有孚勿問騐所錫
之徵人必也正名此焉無咎
甕負判
甲甕負彼乙盪倒甕甲索陪乙不伏
對
惟彼負徒行者固宜矜避至於顛仆盪者非其(一作或非)故
爲甲且有詞媿林宗之妙賞乙爲無狀殊叔寶之情言
謹守旣謝於挈瓶敝漏方憂於射鮒欲令陪價須盡事
由必其廣陌脩衢往來不接故為搪揬是有常刑儻若
狹路重闤風塵暗起誤而擊觸毁亦可矜刑故則罪合
宜加捨誤則陪何足筭但官之議事貴在量情言盪非
故犯之名稱負乃小人之事勒陪半價將謂合宜
村人借罐判
村人借隣家罐未出門打破人索陪云未離本處凖令
合比附
對
變古易俗因物造器稽六文之文盖取諸益司百工之
事無或不良惟彼村人幸參比屋旣借權而攸要非抱
甕而爲勞出門未觀於同人繘井先驚於敝漏雖罔離
厥所而譴自巳招異管寧之深仁愧林宗之妙賞且官
之議事貴在量情忝曰村隣得來得往詳其故誤有重
有輕向若狭肆通闤修街隘路咽綺城之歌舞暗紫陌
之煙塵物雖見盪夫何足咎况屬荆扉寂寞蓬徑蕭疎
破由彼已孰當毁櫝事匪因人爰煩投杼勒酬半價良
謂合宜盪物容據减條損器何援比例輒云不伏深覺
詞游
鏇樹爲杯椀判
得甲鏇榆樹爲杯椀出賣鄉官責其游手惰業
對
士農工商孟堅陳十志之本水火金木箕子載五行之
數悠悠羣動各有定業明明財利爲謀不同惟甲肖形
運乎天巧旣勤事於賈豎且效功於匠伯加以是揆是
度掎漢社之星榆乃刳乃鏟揮匠人之風斵杯非承露
未立雲表椀殊鍊藥空候淮南徇錐刀之小利捐耕桑
之大業若斬伐愆時未符周禮如彫僞不作自陶魯政
夫除害興利禁末勸農罔或奢巧寔防器玩器不涉於
無用賣有濟於時須雖慙敦本之俗難加惰業之罪幸
殊游手宜寬祝面
磑分利不平判
吳丙王丁共有磑納課分利丙云有賸丁云擲日知分
所得無賸
對
吳丙王丁均期叶契鷄鳴求利不憚孟軻之譏馬磨自
資更殊許靖之操市道難固財交易竭競斯升㪷顔寧
厚於指囷徇彼錐刀魄無慙於碎璧或陳其有賸許以
無厭或掠以浮雲稱斯擲日日有修短關諸至期利有
盈虛定乎宜分理應各得何假相尤然質劑旣未研詳
刑名豈能懸斷更尋枝𣲖方悉根源
炭藁瓦
二月不供宫人炭判
鈎盾二月不供宫人炭請處分
對
弄田之所鈎盾是同牽絲效官掌炭成務形雖比漆燒
則如珠入侍女之熏爐香焚百和處仙人之丹竈巧液
千金變寒作暄轉冷成熱投其鑄冶可以方其造化驗
其燥濕可以測其隂陽充百郡之時須爲萬邦之日用
二月不供三章有犯違令抵罪依條請科
貯藁判
所司貯藁以三千圍爲積苫覆無芘(防脂切)籬合科何罪
對
秩馬所資唯草是用徵科百里輸納六閑黃白無差短
長合度貯積之法令條有文數越三千理則多僻從(疑作)
(縱)勤苫覆終闕芘籬施功不同處事彌爽犯旣非謬辜
不免科
造瓦判
甲僱乙造瓦口五分畢計其全乙不伏
對
工商異等埏埴殊制故有質兹土化均質日中乙也徇
業求傭偶鑿坯而取給甲則溺情豐屋冀如雪(一作雲)以
自潤雖載弄牀瓦故無取於舉全約無陶穴亦何驚於
敝漏且全毁興訟僱買異儀僱則不可計全買則合徵
成筭乙之不伏誠則有詞甲之無良訟宜從記
文苑英華卷五百四十三
