文苑英華卷七百二十七宋李昉等編
餞送十
夏日盧大夫席送敬侍御之南海序一首
鍾陵夏中送裴判官歸浙西序一首
潯陽歲暮送徐十九景威游潞府序一首
荆州與楊衡說舊因送遊南越序一首
宣城送黎山人歸滁上瑯瑘山居序一首
奉送良郢上人遊羅浮山序一首
奉送裴二十一兄閣老中丞赴黔中序一首
送安南裴中丞序一首
奉送黔中元中丞赴本道序一首
送水部許員外出守郢州序一首
送建州趙使君序一首
送循州賈使君赴任序一首
送歙州陸使君員外赴任序一首
夏日盧大夫席送敬侍御之南海序
符載
今天下司王職之官官立帥帥立屬制置滋久繁冗日
甚二年春皇帝以易簡之道大黜冗吏詔近臣冠惠文
冠者四人分行郡國以權之所至之邦刀布粟帛有廢
供給辦二千六百石得自考課殿最以聞朝廷重其寄
能其人以監察御史敬公清明上才克荷斯任故自黔
中距于南海盡得而董之夏四月辛已至于江夏六月
丁酉馳于嶺嶠鄂管連帥御史大夫盧公闢以高舘羅
以籩豆搜文以餞之禮也先是侍御之至風威儀稜江
湖颷馳如霜氣肅物莫不震惕我大夫政有和裕賦無
逋曠饔夕餼朝問候君子有以見天王之臣行者以威
重居者以恪敬也且國家尚兵已來百萬軍食仰給黎
庶者數年矣至於靡弊等劇矣今羣寇底定生人始泰
如飢腸凍骨易施饘褐是行也軌大中扇皇風决滯冤
察賢良使海隅蒼生沐浴江濊者正在於是豈獨責稽
逋之賦乎小子濫以儒列厠末座大夫欲卑賤者得申
其志至猥而命之載久栖山林詞樸意拙跪受簡牘伏
用靦汗然各請賦五言一章頌皇皇之盛也
鍾陵夏中送裴判官歸浙西序
樹生人之求籠天下之利鹽鐡而已矣非剸犀切玉之
噐操劃利病之權務通泉貨上充天府下活人命則不
得而居之國家委中丞李公以王賦之柄輕重之權實
才授也去年春三月至于秋八月不雨關中飢饉職司
憂焉以豫章江夏長沙諸郡地産瓌材且憑江湖將刳
木為舟以漕國儲乃命河東裴從事承檄擁傳與三諸
侯圖之從事名滉字瀾之風緒高華中和而深敬恭文
敏羽翼吏道始以幹局為萬年尉中歲遠竄乎南徼會
恩澤下降李公聆其才而辟之方今藩維大臣奉法謹
文所至之邦朝令夕供加以瀾之禮以持外誠以發内
温温多可中無疵吝故方帥地主瞻其顔色聽其聲氣
略去形體相與懽愉醆斝之下闇然事緝斯所謂賢士
哉若人也與夫用威造勢者豈同年而語耶眇眇千帆
從風飛揚復命主人賓亦有光或者云勤不報屈不伸
余不信矣况我公於公揖珪璋之望於私敦中外之愛
感歎流落慨然盈懷即異日調和鼎鼐掄材取士得不
與中丞同力合謀也水國方夏白波無邊檣烏一動吟
嘯千里主公知非文什無以紓(一作緩)離志奉送將歸猥
令首叙腆焉如缺但欲言鼓韶濩者之唱調耳(一作但欲為鼓)
(唱韶濩者之調耳)
潯陽歲暮送徐十九景威遊潞府序
前人
道舊者同志之至歡乎送遠者有情之至悲乎二者激
人中腸我獨何謂鍾此懷抱始余與徐君識面余獨一
言道合遂相顧攬載即亟往候太傅夫人起居他年余
及楊即中偕詣梓潼依李太傅生亦相從其於講道藝
攻闕漏時上下郪中諸山賦詩舉酒吟嘯風月每至忘
形骸也爾後鳥飛雲散南北四去邈邈悠悠凡十餘年
一昨余被命召為江西從事生乃枉道顧訪病劣不任
罷歸潯陽生亦策馬相隨余有茅居(一作屋)在郡南西嶺
下前有芙蕖菱芡後有高梧大竹家貧無他具日為徐
君舂黃梁爚園蔬䱟鱐數噐相顧下筯頽然簷下快然
偃仰至宵夜即燎薪火觴白酒引滿之際更語曩事襟
期浩然如太古時人間萬累無非糠粃斯一何為樂之
甚也徐君僑寓成都日久常欲扶持尊老歸家洛陽寒
氣綿薄不與意會有澤潞從事尚書郎郄君士美生之
姑之子也長材端操敦好中外將自茲始裂裳而從之
開顔未孰(孰熟通用)執袂相送歲暮風雪獨遊萬里會面寄
書杳杳何期又一何愁慕之深也徐君方厚有志氣履
行醇固善為文匿華用晦叩之乃應加以身長七尺聲
如笙(一作含)簧能飲酒斗餘談語眄睞自有標韻所至之
地方伯牧守洎賢士大夫莫不為子前席倒屣即士道
其幾乎喪矣况山東望雄諸俟賢明舉才携雋樹勲當
世豫章之幹寧迯於班輸之目乎厚自珍重無患知已
崔君行先齊君照(一作熙)予之舊友也㕁君士美盧君頊
予得之友人蕭易簡也此數君子皆以宏才賓畫幕中
寒暑推謝為余問其無恙否耶復以是便代雙鯉
荆州與楊衡說舊因送遊南越序
前人
載弱年與北海王簡言隴西李元象洎中師高明會合
于蜀四人相依然約為友遂同詣青城山斬刈蓁葦手
樹屋宇俱務佐王之學初載未知書其所覧誦章句而
已中師發明大體擊去疵雜誘我於䟽通廣博之地示
我於精淳玄顥之際偲偲之道實有力焉無幾何共欲
張聞見之路方乘扁舟沿三峽造潯陽廬山復營蓬居
遂我遁棲二三子以道德相播以林壑相高精綜六籍
翺翔百氏繇是聲譽(一作稱)殷(上聲)然為江湖聞人居五六
年載出廬岳歸蜀問起居中師愛惜離思振衣相送泝
九江歴楚抵秭歸而旋執祛之際互修前志已已歲自
成都至中師自長安僑寓荆州羈旅相依各被婚娶困
于柴水去歲迄今凶問荐臻王李二生相次殞零草堂
無主雲林索寞鄕風長想不知涕之横墜也噫青城匡
廬岑嶔際天下有煙霞上有神仙緬懷曩昔逍遥其下
背負素琴手持道書掬泉掃石吟嘯終畫(一有之字)是時年
少無事費傲光景造適則止不知其他孰謂倏忽與中
師啓煩襟期晦明一十二年于兹矣辭山林墮塵滓五
變星霜矣歲月馳于外憂喜攻于内動非濟當世之務
静不庇環堵之室泥塗碌碌視日旦暮永言念此厚用
慙穢思欲攀石門之松桂宿靈溪之煙月可再得乎然
跼度者多繋乎出處知幾者不滯于進取前年冬中師
聊整文思起嘗於禮闈間飛聲騰陵譟動公卿當(疑作常)
伯輸教俯授高第雖不當素尚亦天路之鴻漸也世之
繇此而進者必聮振六翮聿求昇翥苟有便捷(一作振)躍
登青冥十六七矣中師旅食淹恤内顧勤窶策馬南向
慰其室家未幾而囊金中罄庖煙屢絶乘時蒸鑠將遊
炎方又何其濩落也相國齊公挺鸞皇之儀欝經緯之
謩新荷天寵鎮安越服執事行業明白且曰親舊或將
脩假道之禮不為丁寧結約求以自輔乎重慎舟檝無
畏遠道議者云五嶺風候加飡飯日舉醇酒數觴可以
佐助正氣生其誌之
宣城送黎山人歸滁上瑯琊山居序
前人
有沃田有良耜土膏脉發凌春而耕之播穜稑之種極
耘耨之力其或七年旱九年水穫不登於秉庾者此天
時也非為農之不精也用聦明端思慮古先典籍鑚研
而求之以道德為冕弁以仁義為組綬其名不光其位
不及身尚嬰於貧賤者此人時也非為學之不至也山
人誦堯舜之言服堯舜之行四十年矣鬢毛班白龍鍾
布褐得不曰命之水旱歟山人名復氣清骨植凡態不
入揖譲應對甚有素士之風探賾以知章居易以安貧
立誠以守晦服勤以樹善始結茅於滁上有瑯琊山清
泉白石羅在戸牖耕餘之暇時時開素卷飲濁醪以雲
霞為賓友以林籟為簫管頽然竟歲不知其他頃有好
事者日抵其廬舍莫不叢口一意頌我中丞寉君之賢
明山人聞風裹足於蓬戶齋心於宣城手持短書候獻
鈴閣中丞厚德如山愛敬士大夫降千乘之嚴貴納縫
掖之顦顇相與談話惠其氣色枯株旱草霡霂膏雨嗟
夫古人云國士遇我正在此耳何必他感然後捐軀乎
况復與其文藝之優贍慨其羽毛之頽弱將欲借摶扶
之力鴻漸之勢拔自泥滓化窮為通黎君心腸得不快
然哉中丞下車日久政成俗阜倉廪實禮義立府中清
净白晝無事遂甘心於賓客焉朱軒洞開四壁風凉弹
絃清歌絡繹行觴簮裾荷蕙陶然一醉居無何山人有
歸歟之興中丞乃抽妙思動高韻以大雅之什貺之文
人幕客聮和瓊璧組繡鄙夫知到山之日猿鶴顧迎視
有喜色也嗚呼(一作戱)幽蘭生於大澤香薰芬馥過時不
採摧於蓬蒿矣黎君隠於滁上藴才蓄力是行不偶老
於風塵矣去矣自愛謹候休問載卑客也才識短陋猥
以叙述冠于群什如處泰山之上兢惶惴恐之不暇也
敢為首乎
奉送良郢上人遊羅浮山序
良郢法師多聞強學風表端净拔乎出萃者也始童子
剃落轉持麈尾講仁王經白黑讃歎生希有想既進具
酷自砥礪加之以聦明迅發至於修多羅毗尼逹摩書
雜如是若干種法上人悉知觧以佛門言之文學則游
夏也以法將則韓彭也異日必能破魔軍闡玄風當來
像教不墜於地矣甲申歲夏六月中丞楊公下車長沙
之三年也余自故山扁舟一葉主人舍我于東舘師荷
簦振策惠然相顧始見其青蓮眼目水田衣裳其心則
懽如也次聞縱論雲湧波委甚嚴如也居累日報余以
羅浮之行雲心不定稍欲引去噫沙門釋子棄捐萬慮
携三衣鉢乞食自給晦宿聚落朝行亂山心冥境界何
樂如此悲夫塵勞之士校名利溺愛縳區區于尋尺之
内寕復拱懷於方外之遊哉常聞說者云有蓬萊一島
浮至與羅山合并因命曰羅浮風煙草樹木有異態余
未嘗踐履其心技癢師到日為我殷勤手䟽寄北來檀
越也
奉送裴二十一兄閣老中丞赴黔中序
權德輿
裴兄居諫大夫五年休問籍甚其於匪躬據古切劘獻
替掖垣衆君子徒見其拜章伏閣而莫知其所以言者
然則發舒純誠弘大聦明以貢於穆清者可勝道耶每
漢廷大僚與六官二職之缺羣情屬目俟其授受久矣
壬子詔書有黔巫長帥之拜秩於清憲褒以命服周行
諸公以為一方之宰且惜其去而未喻也及夫别殿前
席沃心交感重藩符之所付慮安集之不稱凡所以輟
近臣惠遠人之旨纖悉備厚上許周月之代兄求三歲
之理又以見首公急病而忘其勤遠淹䘏然後諸公知
惜别為細而感恩為大在此行矣自牂牁(見後漢志唐文多用此二字亦)
(或從牛前漢及他書或以為柯皆船&KR0891;也集韻通用)通道夜郎置吏以示綏懷以
安剽輕失其理則蕭然愁擾得其和則驩然感悅方略
招徠繋於官師以兄之慈惠直信粹清廉白為仁由已
不改其度使大化淳流在明誠洞開推人情以賦政便
習俗而不擾彼四封(集作境)之内如熱得(集作待)濯如水走
下史臣操簡以傳循吏使者急宣以將徵命雖欲復三
歲之言其可得乎未間則褰赤帷飲醇酒晏晏言笑中
無町畦雖欝蒸霧雨之候無自而入矣大丈夫被薦紳
剽華纓弘宣職業無有遠邇則嚮之玉堂清禁論思侍
從與今之龍節前導金龜映組皆所以事君也豈有中
外之異耶祖軷霑醉宣言相勉在加飡寓書而已至若
山川風物與騷離瞻望之嘆皆備於詩人所賦故不再
書(集作茲不書)
送安南裴中丞序
士君子循道致用感恩宣力則萬里如咫步(集作尺)溟波
猶康莊况金印照路熊車伏軾(集作伏能載軾)提封甚闊命賜
甚厚此裴侯所以忭笑就道視交州如衡軛之前則天
時之瘴熱地里之回遠皆細故也初裴侯夷退燕息未
嘗角逐於有司且曰不試則已豈能自售其後累以惠
文法冠為戎輅上介甫登中臺旋鎮南服盖純鋼百汰
不得自閑於匣中明矣今天子惠茲元元邁唐虞之風
鄙夫司言九年玷辱清途(集作近)顧不能裁成謩訓著一
代典法耗竭蚩鄙為明時羞思得上分憂嘆下布條職
使四封之内列郡和洽斯亦大丈夫之事也因君是行
聊復起予追思往歲携手相樂與蘭陵蕭元植范陽盧
載初宦遊出處多在江介索然物故何可勝言又想夫
楊柳古灣秣陵仁祠寒夜促膝歡言舉酒晦明颷馳
忽二十年各乘風波時一會合今日出祖話别在加飡
自愛而已至若馬文淵(集作泉)之功略士威彦(三國志士爕字威彦)
(為交阯太守英華作王彦威非)之教化臊(集作憬)俗裔人納諸掌握明珠
文犀視同涕唾皆裴侯彀中所畜也不復煩言
奉送黔中元中丞赴本道序
中丞頃持邦憲靈襟(集作臺)坦蕩中立不倚公輔之望懸
於人心者久矣大方夷道且無町畦持刀筆者忮害為
獄故前年有餘杭之命左遷也大君端拱穆清深恤人
隠慮遠黎之未(集作不)康擇可以富(集作宣)教之者以餘杭
風政表課第一故有持節黔中之拜天之愛人斯謂甚
矣受命之日庀徒戒行鄙人以使者之微假道于此屬
當祖軷辱在賓筵敢宣言於(集作于)執事曰夫蹈全德者
事無夷險播善政者地無遐邇然則五溪之氓其將泰
乎吕梁懸水尚在忠信矧夫巴黔故地方鎮專逹惠飫
夷落興行禮譲然後翺翔清朝羽儀百僚倚伏之數庸
詎知不以此乎夫臨觴捧袂愀然悽愴此兒女之仁也
固壯夫耻之愚亦耻之引滿舉白既醉而罷文則不腆
盖指事云
送水部許員外出守郢州序
吏二千石與中臺郎循良雋茂旋相為重在其推擇所
切而已故叔載以文術而居郎位以吏理而分郡節時
所重難輙居選中其初已獻賦射策取甲科如地芥交
諸侯之聘車不輟鞅繇外臺察視入佐著作休聲日揚
乃擢建禮與伯氏左曹萼附相鮮濟濟於公朝怡怡於
閨門士君子永(集作詠)歌屬和以為榮觀昔郢中之客能
為陽春白雪之曲洎梁水部郎何遜文含清律重於江
南今叔載有必類之詞比興温雅其於宦遊宜乎典水
曹而牧郢人也况漢南長帥風行列郡郡守清静公廉
遵詔條而已以叔載内平夷而外質重不佻不流佳言
析理亹亹可復施於列藩如發硎投刃况得漢南之歡
舊矣又何疑於報政耶大則以尤異徵細猶轉遷劇部
皦然前知不足為賀觴酒祖軷姑以紓居者之愀愴云
送建州趙使君序
予嘉趙侯者在京下十餘年禄甚薄而心甚泰操利權
燻灼可以頥指變化者趙侯顧不游其津退然自得(集作)
(是)鄙夫識之曰斯可以為君子矣今茲以蘭臺郎滿歲
佩二千石印綬受明天子面命牧茲建人為仁由已斯
亦不細是邦為東閩劇地故相安平穆公嘗理焉穆公
予之戴侯也故能言之當孝文避狄時廵之際移書四
方詞義憤切密䟽奔問請以州師赴蹈凡穆公所以彰
大名操大政者皆建之為也趙侯於斯時實為從事賓
榻虚左得之甚懽凡趙侯所以令聲籍甚四征交辟者
由穆公發之也今日幢盖昔時山川存問遺老凄凉故
事至止之日情何可言屬者狀往行於考功易嘉名於
博士斯亦士君子盡誠於所奉其可誣耶頃予忝職西
垣殆將十歲草列郡命過於百數每發緘含毫未嘗不
惕然慎重以其四封之内性命所繋故也或歎趙侯官
尚屈而地頗遠予以為不然昔孔門諸生以蒲莒單父
著稱况諸侯之貴乎東漢循吏以交阯九真報政况建
溪之邇乎則趙侯旟軾之間猛鷙飛伏勞徠所及鰥孤
樂康陟明善價如建瓴水雖欲勇退知止其可得乎南
轅計日祭軷即路白晝美景如歸故鄉行矣趙侯當以
書札為念也
送循州賈使君赴任序
使君嘗以司直佐黔陽黔陽之政舉又以贊善守寧夷
寧夷之人乂乃今以周行慰薦詔領海豊天慈覆露無
有遠邇及夫書於循吏為後法程則古人交阯九真之
績與河内穎川固何以異焉知今日麾盖不為使君南
溟之變化耶追思從兄秀才為使君門閭之賓曩歲晤
語備徵理行愴族屬之凋落(集作零)益暌離之怊悵事可
覆視言為不誣朱轓郡節三伏就路衆君子祖道或賦
列為一編延頸屈指在徵書北轅而已
送歙州陸使君員外赴任序
始予與公佐俱以圓冠褒衣息偃於江湖間練塘鏡溪
樂在雲水帥心自放相視莫逆其後則攻(集作改)過内訟
知道不遠人洗其心虛以順外逮三四(集作三四)年又俱以
法冠翹車為諸侯賓攝衣塵中與俗駕並馳間關道路
離憂多而歡言少七年詔書以禮官博士徵鄙夫於吴
十六年以尚書祠部徵公佐干越其間間闊忽焉十歲
心期寓書常若對面中朝大夫君子皆以推轂為已任
未至如缺然亦既覯止笑與抃會月未再朞麾幢在門
繇是大夫之賢者士之仁者皆惜其去以公佐有端操
直質無巧言讇笑得之自是不得自是故也今天子加
恩元元慎重吏師則列郡長人不輕於中都官明矣况
宣城有賢長帥以廉風俗新安有佳山水以資勝踐為
仁由已賦禄且厚此皆不期(集作蘄)至而至者然則表課
陟明疾若傳置行當以尺一徵書奪于(集作於)是邦邦人
雖欲遮道借留末由也已又惡用今日少别為戚戚耶
公佐嗇神自愛以俟良會
文苑英華卷七百二十七
