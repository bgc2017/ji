文苑英華卷二十三宋李昉等編
歲時三
七夕賦一首悲清秋賦一首
秋宵讀書賦一首仲冬時令賦三首
大儺賦一首天道運行成歲賦二首
七夕賦闕名
若夫銅儀改候金氣迎辰驚飛灰於素管送流水於清
旻聽凉風之唳響視秋露之凝津月蒼蒼而上桂風蕭
蕭而吹筠步廣庭而延竚仰層漢而馳神惟暮序之靈
匹仰良宵而展會息龍杼於仙機駕羽橋於淺瀨耀九
微之華彩澄八極之氛靄儼翠鳳以翔鑣舉丹蜺而振
旆籠霧縠於雕輦疊雲花於綺蓋舟容裔於水濱駕逶
迤於烟外若乃仙娥侍轂玉女承騑嬴簫後唱洛鼓前
揮褰九霄之雲幄曳五色之霞衣珮摇星而玉振扇掩
月而紈飛陵紫宫而沉景轥黃道而騰暉始徘徊而好
密契方阻而情違悵此夕之行盡恨前秋之未歸恡宵
光之不駐泫晨露之將晞於是蚪水移箭魚關驚鑰槎
客河低針樓月落分一筵於俄頃解雙袂於今昨河漢
忽其無梁秋期杳其無度銜别緒而惆悵對離居之寂
寞思纏綿於曉雞情顧盼於歸鵲浩長歌於耿介弔孤
影其焉託歌曰悲莫悲兮離别長怨莫怨兮私自傷歛
横波而向秋野垂玉筯兮沾羅裳歌響既畢恍然如失
獨盈盈兮一水間空望望兮三秋日
悲清秋賦李白
登九疑(一作嶷)兮望清川見三湘之潺湲水流寒以歸海
雲横愁(一作秋)而蔽天余以鳥道計於故鄉兮不知去荆
吴之幾千于時西陽半規映島欲没澄湖練眀遥海上
月念佳期之浩蕩𦕈(一作渺)懷燕而望越荷花落兮紅(一作)
(江)色秋風嫋嫋兮夜悠悠臨窮溟以有羡思釣鰲於滄
洲無脩竿以一舉撫洪波而增憂歸去来兮人間不可
以託些(一作此)吾將採藥於蓬丘
秋宵讀書賦王延齡
獨夜寥寥兮清我素襟踐藝城兮遊遨書林觀先王之
行道見古人之同心羲農之精微兮含隂吐陽周孔之
奥秘兮神入鬼出有禮樂經邦之化有德刑御人之術
雖興風而致理或因文以喪質借如助築於澗垂釣在
川夢来而所象方得繇啓而其貺必甄何風雲之冥感
而君臣之道全謨明弼諧開物成務儀在楚而何辱隗
得燕而何遇起之来兮而長平不守季之入兮而武關
非固將吉凶之由人伊存亡之有數若乃大夫西都之
佳賞公子南皮之勝矚將軍之盡閣(疑作閤)天半衛尉之
凉臺水曲馳香車與寳馬眩纖羅及美玉玉饌金觴暮
不歸妙舞清歌斷方續何貴幸之斯甚為歡娱以自足
上(疑作士)有竄江濱兮不用首河梁兮永辭長門幽絶恨
欲死掖庭一去還無期黃鳥嚶嚶兮野花落白露瀼瀼
兮邊草衰此時但能登高而遠望孰云不腸斷兮淚如
絲夫以聰明正直維神之假有才無位奚其為者行莫
過於顔曾文莫先於班賈空兢兢於人世竟蹉跎於物
下能育其寳則宜無屯不與其命何生此人仗雄劒以
激憤一欲問夫蒼旻夜如何其夜已闌閒琴牢落坐南
端流月朣朣兮素華滿銀釭煜煜兮清光寒於是開中
軒矖晴盼天敞朗兮北斗何高雲依微兮南山可見銀
河既已傾玉窗又以(疑作已)眀哀鴻嗷嗷兮空際遠墜葉
紛紛兮林外輕已而羣感互興衆念相積憐稚顔兮何
暮對流年以自惜徒見其生也楊柳繁華為我春不知
其死也松檟幽泉為我夕何恃俊於禰衡何慟窮於阮
籍貞璞蒙垢兮豈不潔幽蘭無人兮終自芳黃綬從来
兮非所願白雲逶迤兮滿山自得長歌太平事胡為擾
擾風塵間
仲冬時令賦(以題為韻)叔孫玄觀
乾知大始變化惟衆白日貞輝以著乎運行素月虧盈
以紀乎孟仲隂既往而陽受暑既驟而寒送影長而土
圭可測氣肅而玉律潜中若乃摇落既謝戚戚無悰霜
雪凝凌以戒節天地閉塞而成冬羲和在茲敬授人時
周之正則建子為首冬之夜則問如何其北斗闌干乘
招摇而直子玄堂在座則(疑)羣后以聽詞冬之日可愛
聞乎魯史一之日觱發著乎豳詩其神玄冥厥德在水
其器閎奄事官有司植玄珪以絓(疑)櫝乘玄輅以載旗
順物以終乃安其性因宜制節用必克正使夫有為而
天下御正無事而天下分定先王以之狩田孝子以之
温凊萬人以之休息羣辟以之殷聘一以眀國家之盛
再以昭誦事之令夫惟敗度起功逆時興務重其徭役
急彼征賦動衆不隨其物宜馭人不以其寬裕災異必
降申(一作甲)已之氣乘(一作乖)癘疾必行哭泣之哀聚則知
邦國興否噫時令之可懼
第二(同前韻)蕭昕
歲杪星窮時臨月仲玄冥氣肅黃鍾律中北陸隂凝西
成物衆觀四郊而息老朝萬國而来貢於是我皇乃親
帥百辟觀隙三農整六軍以耀武肆大閱於仲冬然後
乃即太廟建玄旗事神率禮撫俗觀詩斥聲色以不御
守和平而自持山澤從宜候飛霜而校獵川源有秩因
涸凍而沉祠謹門閭而守法慎盖藏以應期斬木陽崖
采周官於是月藏冰隂室詠豳詩於此時然後受計郡
國大頒錫命祭必先賢室惟行慶駕鐵驪以軌物居玄
堂而布政因宜制變必酌於古文授時鄉方乃行乎夏
令爾其謀猷克臧備物必具飭王政之禮戒土功之務
天地既貞隂陽乃裕苟愆伏之必節豈雪霜之是遇故
當北辰正而衆星拱東海深而百川赴既一人而作哲
惟四方之所注撫空懷以自憐媿揚雄之作賦
第三(同前韻)張欽敬
粤若大君光宅海内文思開帝王之洪緒振皇紀之綱
維敷化布和設眀堂以聽政發祥儲祉坐宣室而受釐
有典有則念茲在茲負扆恭已凝旒肅祗享會必依乎
是月寒暑不易乎斯時若乃睦以神人施乎政令鋪惠
澤以流渥鼓薰風而入詠日月惟朗星辰克正調歷數
之璿衡叶乾坤之寳命况乎陽氣告始豳歌御冬惟時
是恤維政之雍穆玄堂以敷化感黃冠以勞農命魯史
之登臺式書雲物審周官之有祀時命秩宗於是恒憲
聿修舊章遐布飭盖藏之是密警門閭而必固一以永
寧各知攸措滌噐物之疏奄釐冰池之凝沍休力役省
征賦養國中之鰥寡罷官守之尸素是使風雨丕(疑)順
曾不爽於豐年霜露以時諒匪僣於歲暮撫三五之遐
軌案道德之平裕方見與羲農而比崇豈直等成周之
景祚而已顧慙眇質叨承選衆神仙作尉非漢氏之稱
梅孝友承家媿詩人之歌仲謬昌言於聖德豈緣情而
有中
大儺賦(以命有司送寒氣肅京室為韻)喬琳
歲惟大儺國著成命有以焉爾請言其政夫四氣平分
三光交映登臺眡祲必書於雲物象魏懸章式陳於時
令是以一人垂拱萬方同慶者也且儺之為義其来自
久實敺厲以名之於諂神而何有若乃率舊典於有司
上士下士左之右之或囂聲以作氣或詭貎以呈姿示
以直道揚乎儺詞何四象之能行豈神眀之見斯(一作期)
則有侲童丹首操縵雜弄舞服驚春歌聲下鳳夜耿耿
而將盡(一作晝)鼓喧喧而竟送行看北斗已落於嚴城坐
待東風方期於解凍皇帝御寝殿正玄冠侍臣濟濟宫
妓珊珊忻大禮之斯展覺輕隂之尚寒肅肅穆穆南面
而看則知天不薦瘥同殄妖氣勿休之瑞吾既聞於方
冊強死之魄彼其宣於驕意面禳有相(一作四)向之禮堂
贈有無方之事雖殊途而異觀可同歸而一致徒觀其
執戈揚盾黃金四目其視眈眈其威肅肅將前驅以戒
道必唘行而分逐國人稱之曰當今日月既明乾元以
亨福穰穰兮共蒼生恩湛湛兮莫與京恩既湛兮儺人
出春王正兮粤翌日願吾君兮千萬壽保巍巍兮唐之
室
天道運行成歲賦(以題為韻)張賈
稽元氣之成歲察時運於上玄其始也黃鍾之律中其
終也招摇之星旋不見而彰斯強名以稱道無為而化
故易知以成乾隂陽推以在位日月貞其所躔運之而
五行不息成之而四序罔愆萬物被仁咸遂性以生植
聖人取則將設教以昭宣于以體和而配德于以奉時
而後天厥惟至化寔資玄造天以默運其時后以財成
其道形於變化知否極而受通著以始終見物壮而終
老故天道之不紊必惟(疑)命之有分俾隂陽以周環同
聖神而廣運原夫為功不宰為道永貞成之以肅殺煦
之以發生節乃歲經在一寒而一暑氣為物母自無名
而有名且居高而濟下諒無迹而能行天地以和於焉
運泰德刑既備然後功成豈止配五緯而定數叶三辰
而為正是知天有常規道有彜制諧一德以佐主通四
時而輔歲至仁所感思歌造化之功測管以窺寧究天
人之際
第二(同前韻)潘孟陽
本清陽而左旋浩浩其天播二氣而仁均亭育分四序
而德博(一作溥)陶甄不見為玄乃悠也久也不言而化遂
行焉生焉萬物得以資始五材稟以功全美利有常則
寒暑之候節著眀莫大則日月之象懸仰居諸之罔息
知變化之不愆昏明不差於晝夜次舍互循於軌躔大
無不包可定於握規投矩遠無不至可則於持衡執權
於是律中夾鍾辰次太皥羽毛振於萬族勾萌逹於百
草布交泰於發生降氤氲於玄造俾其動植之庶彙罔
不和同於至道若乃丙丁統日祝融撫運扇風氣而何
物不溫在朽木而何榮不奮盛既極明時即遷行當蓐
收之整轡乃夷則之司聲消炎鬱於九野降肅殺於八
紘候可蔵冰隸人歡瞻於北陸時將納稼農人乃望於
西成盖藏冰之節斯近嚴凝之氣方盈命之暢月是曰
玄英夫寒暑順序則隂陽不爭稽諸天道雖謂之通正
感於帝德寔彰乎太平至矣哉聖人體元於是乎立制
大儀斡運於是乎成歲惟王者之作哲諒公士(疑)之贊
睿在陽和之陶蒸庶不遺於淹滯
文苑英華卷二十三
