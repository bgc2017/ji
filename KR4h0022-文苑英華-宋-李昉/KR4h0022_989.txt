文苑英華卷九百九十宋李昉等編
交舊十三
重祭外舅司徒文一首祭薛郎中文一首
祭吕商州文一首祭楊郎中文一首
祭張書紀文一首
重祭外舅司徒公文(此篇非交舊已移入九百九十一卷親族門)
為裴懿無私祭薛郎中(衮)文李商隱
伏惟靈佐商宣業朝薛傳規門峥層構堂嶪崇基玉生
藍岫芝産銅池梧高駐鳳蓮馥停龜有美令人載稱清
邵訓在詩書樂惟名教王謝標格曹劉才調清如濯熱
之風明若觀朝之燎靈臺委鑒虚空融和秋水望闊春
臺上多鄕塾掉鞅文林勵戈硯横河漢紙落煙波澤宫
貍首棘場楊葉箭去星慙弓廻月怯兩書上第五辟名
公馬卿賦雪陳琳愈風平臺竹苑淮山桂叢營分細柳
幕染芙蓉顯備臺僚榮徙(集作從)憲秩冠峩鐵勁衣明繡
密霜下端簡風生落筆夜庭烏廻天秋隼疾帝念允職
任于諫垣依違絶想從容敢言攀檻而空留跡在削藁
而不見書存女史護衣太官供食伏奏多可分曹著績
帳暖錦麗闈明粉白既題柱以如田(一作曲非)亦償金而類
直漢榮出牧晉議州兵廉袴歌送劉錢贈行濟南之誅
巨猾揚州之試諸生虎去江静珠来岸明神豈好謙天
寧秩禮蠧華國之名品喪士林之模楷使為善者奪氣
求仁者解體已不駐於卿雲竟何窺於洑濟長洲樹古
茂苑山春橘税既集茶征是親鷁渡霅而去遠鵠下亭
而唳頻翟虜氛興殷楹夢起帳入飛鵩牀驚鬭蟻鄭玄
知數阮瞻無鬼終自膏肓傳於骨髓嗚呼哀哉丹霄萬
里建木千尋坦坦清路幢幢(集作瞳)翠隂三襲臺廻九重
禁深中懸流扆下集華簮無非東箭盡是南金或扶傾
作棟或望旱為霖顯允明公宜膺百福夜暗神昧天長
景促青女變霜羲和納旭悄隋掌以銷璣慨周閑之喪
騄永惟清族本富才人有弟則陸無兄不荀原鴒奕奕
沼鴈馴馴珩竒動楚璧貴傾秦永矣彼蒼胡然人事但
續椿夀徒高鶴位摧壓光價掩淪聲味潁不濁而殄灌
宗淮未絶而傾王氏某甲因承中外(集作某甲因中外)獲奉恩
知通孔李道德之舊兼盧(集作盧)劉姻戚之私鑄顔有契
全趙為期静龍門之風水剷羊腸之嶮巇空欲銘恩何
酧樹德庇孤根於高援許加姻於弱植將歡宋子俄放
湘南綬黃楚徼鬚白昭潭歸止未卜棄予是甘許靖之
悲方極王粲之憂不堪猶如重言將敦故約玉無改行
金不如諾勖大義於幽沉軫遐心於漂泊使者尚在凶
書已来鴈足空遠魚腸不廻淚和峡雨哭振巴雷孰澆
枯鮒誰爇寒灰今則言去郴江當移澧浦稍脱疑網猶
罹罪罟念深慟以無期豈沉冤之可吐嗚呼哀哉執紼
路阻佳城望賖凌空乏翼上漢無槎或期他日或反中
華認楊公之石馬撫周苞之辟邪况良冶規存遺經業
在臧孫有後魏萬必大敢期陋質終託餘光韋平之貂
續無望秦晉之婚姻豈忘絮酒無幾生芻是將辭多失
次涕數無行翼桂旌之不遠降蘭珮之餘芳嗚呼哀哉
尚饗
祭吕商州文前人
惟靈族光釣渭慶顯歌齊竹分東箭玉奪南圭逶迤霄
路睥睨雲梯淺牙洞鼠短刃分犀古聖堂奥前賢町畦
湔腸效藥刮膜留篦彈琴而放臣見釋賣賦而妬后還
閨既步京國亦薦鄕里與田蘇遊有太叔美鄴都才運
洛陽年齒何晏神仙張良女子禮闈之擅譽也如彼册
府之傳名兮若此囊成内殿之惟書貴皇都之紙中臺
南省諫署戎藩才難價重政舉人存蓮池易曉蘭圃多
暄涵波獨躍弄影孤翻王粲樓中嘗經暇日揚雄宅裏
幾弔遺魂参差遘憫萋菲成冤漢廷毁誼楚國讒原建
禮門内明光殿外直金既肆於猜疑魏被竟從於沙汰
蒙犯霜露支離埃&KR1881;厲山遥鬱於朝嵐溠水傍奔其素
瀨猶懷毒草過農井以低窺尚憶神珠向隋臺而猶(集作)
(獨)酧渚宫貳尹相府中郎將申蠖屈復駕鴛行朱幡意
氣皂盖輝光訓說則馬季長之居南郡風流則殷仲文
之守東陽劉寵一錢鄧攸五鼔遂解郡符来登書府儒
林文囿瑶山瓊圃鉛槧朝閱芸籤夜數瓜當鄭灼之心
錐在蘇秦之股是從佐理于彼東周雷喧洛𣲖電掣(集作)
(雲納)嵩丘玉泉嘉月金谷清秋陳思王之羅韈郭有道之
仙舟不無賦詠聊以優游漢入嶢關晉分隂地籍賢太
守之政有古諸侯之貴載揚筆陣復清劍氣長卿消渴
士安風痺逝川幾歎於不廻朝露俄聞於溘至嗚呼昔
也風塵投分平生少年雕龍競巧倚馬争妍開襟隋岸
促膝伊川月中乃共誇科桂池裏亦相矜幕蓮劉樗屢
擲畢甕多眠終以世路紛綸物情推斥撫事傷年減歡
加戚路泣楊子絲悲墨翟縱風至而音来竟月同而地
隔逮余廉部及子頒條華樽旨酒綺席嘉殽各懸章綬
俱失簞瓢雖論金而契在終照玉而顔凋子牟之思魏
闕望之之憶漢朝誠知舌在不覺魂銷書斷三湘哀聞
五嶺天涯地末高秋落景重疊憂端縱横淚綆漏虬夜
促隙駒朝騁怨藻繪之亡脽惜陽春之亂郢言念令季
記余屬城鴒原鴈序昔日歡情蠻圻瘴嶠今朝哭聲愍
支體遽亡於手足况兄弟不如其(集作於)友生嗚呼厚夜
依臺窮泉訪路已已金骨嗟嗟玉樹莫和哀挽空陳薄
具銜萬里之遐誠託千辭之寄喻異時松楸枯朽羊虎
傾頹草宿苔厚門平闕(集作關)摧尚期越禮用寫余哀靈
今不昧倘或来哉
祭長安楊郎中文前人
年月日謹以云云之奠祭于宗尹郎中之靈昔莊南華
之言物故則曰若巨室之偃歸人陶貞白之語玄機則
曰雖頑仙不如才鬼邈矣高論皭然深旨有感斯文屬
在之子黃河九曲泰華三峯陽(集作潼)亭之右隂晉之東
泱漭佳氣肹蠁孤風生民之秀惟子之宗既懼四知亦
畏三惑昔佐赤符實毗皇極坦蕩王道昭宣帝則丹青
不朽琬琰是刻狀日具東侔辰在北子之伯仲不忝前
人粉飾賢路抑揚薦紳雲間日下國華席珍排龍掩陸
突鶴摧荀卓爾風標朗然流品妍若春輝烈如冬凛燕
石知媿齊竽自審咸指路以光銷盡登門而聲寢難售
者價重難知者聲清披沙揀金由是不媿鳥散花落于
今有情劉儒十行孫弘三道直路猶絃蠧政如掃筆海
驚波詞園鞠草文場不寫於中心册苑空留於秘寶晉
千里國漢第一功建幢油碧啓幕蓮紅賓高王擇韻合
人同固不能加減陳椽亦可以喜怒桓公衣蕭含香省
蘭臺柏赤管朝操青縑夜襞佐計相則生聚有經贊一
(集作地是)官而(集作則)孤終叶籍於惟荔浦言念金昆毁冠裂
(集作褫)帶雪泣星奔宅裏之荆枝半謝嶺頭之梅萼(集作葉)
空繁陟岡望兄詩客之情何極歸縣見姊騷人之恨猶
存乃擢戎曹遂荒京令將換清切以扶明聖不知者夀
難言者命未謁季良(集作梁)之醫已革曾参之病嗚呼平
生世路繾綣交期孫金盧米百賦千詩桂林崑嶠一片
一枝終以浮沉因兼險夷對臯壤之摇落成老大之傷
悲尚冀他年或陶良夜酒筵琴席燈闈月榭俱開愁别
之襟並息分岐之駕短景未果(集作短願未果)良辰不借竟鬱
結於深衷倏淹淪於大化况南康解榻早降清光會稽
繼組昨辱餘芳情(集作積)分逾極銜哀更長三十年之間
難追往事五十里之外正恨殊鄕地闊山深川寒樹古
杳杳玄夜荒荒(集作茫茫)宿莽生金認石埋玉恨土寄奠緘
詞呼風涕雨噫戲噫戲宗尹之魂来否
祭張書記文前人
維會昌元年歲次辛酉四月辛丑朔二十日庚申隴西
公滎陽鄭某隴西李某安定張某昌黎韓某樊南李某
謹以清酌之奠致祭于故朔方書記張五審禮之靈嗚
呼古有不重千金殊輕尺璧或號百夫之防或作萬人
之敵争雄角秀殊途異迹念閱水於千齡若衝飈之一
息吁嗟審禮寧或免之瞭眸巨鼻方口疎髭始自渚宫
来遊帝里論極懸河文酬段綺體物稱最登高擅美良
時不来躁進為恥門巷蓬蒿荒凉如此藩溷筆硯寂寥
而已梁多文士漢有賢王猶市駿骨首驚夜光長裾既
曳健筆誰當職高蓮幕官帶芸香青袍若草白簡如霜
東閣朝暖西園夜凉震起(集作豈)殺公諶惟故吏渭濱廻
流馬之運峴首奉詞曹之諱松筠不改琴罇有寄三遥
方營一畝之地多文為富無亊當貴亦解客嘲還答賓
戲廻翔逸軌傲睨重霄將期晩節更峻清標懸蛇結舋
鬭蟻成妖廻生乏祖洲之草續斷無弱水之膠陳屍重
来而何望楚魂一散而難招嗚呼神道甚微天理難究
桂蠧蘭敗龜年鶴夀在長短而且然於妍醜而何有某
等早承餘眷晩獲聯姻或感極外家延自出之念或恩
深猶子多引進之仁或敬屬丈人之行或情兼内妹之
親有美吾姨慶靈攸屬尊公則師長庶僚夫人則儀刑
六族門高再世之侯家享萬鍾之祿經過欵狎出入遊
陪映人玉潤覆水蓮開春歸别墅月滿高臺嵇山傾倒
謝雪徘徊惜景而持繩欲繋邀歡而秉燭相催中歎乖
離今多至止仲叔辭辟而方反梅福罷官而未幾一則
歸從廻鴈之峰一則至自跕鳶之水方將為笛裁竹緣
筝斬梓驅羿射鴻招何釣鯉豁契闊於屯夷極平生之
宴喜良覿雖屢深懷未從三靈莫效一夢俄終露先寒
而隕葉漏未盡而聞鐘今則列樹開封揲著得吉綘旐
前引桐棺後出隠軫原野凄凉雲月(集作日)將歸宿莽之
庭欲閉青松之室殷勤舊(集作賢)偶冀望諸孤未歸下國
且寓皇都江遠惟哭天高大(集作旦)呼必有餘慶非無後
圖嗚呼哀哉壺有芳醪俎多肥羜呌噪不聞精靈何處
鬱憤徒極含辭莫叙冀有鑒於酸嘶庶無乖於&KR0008;(集作酣)
飫
文苑英華卷九百九十
