文苑英華卷一百六十八宋李昉等編
應制一
錫宴四十六首酺宴六首
錫宴
宴東堂隋煬帝
雨罷春光潤日落暝霞暉海榴舒欲盡山櫻開未飛清
音出歌扇浮香飄舞衣翠帳全臨戶金屏半隠扉風花
意無極芳樹曉禽歸
春日玄武門宴羣臣唐太宗
韶光開令序淑氣動芳年駐輦華林側高宴栢梁前紫
庭文樹滿丹墀衮紱連九夷簉瑶席五狄列瓊筵娛賓
歌湛露廣樂奏鈞天盈樽浮綠醑雅曲韻朱絃粤余君
萬國還慙撫八埏庶幾保貞固虛己厲求賢
宴中山前人
驅馬出遼陽萬里轉旂常對敵六竒舉臨戎八陣張斬
鯨澄碧海卷霧掃扶桑昔去蘭縈翠今來桂染芳雲枝
浮碎葉冰鏡上朝光廻首長安道方歡宴栢梁
奉和宴中山應制許敬宗
飛雲旋碧海觧網宥青丘飬更停八駿觀風駐五牛張
樂臨堯野揚麾歴舜州中山獻仙酤趙媛發清謳塞門
朱鴈入郊藪紫麟遊一舉氛霓静千齡德化流
奉和天樞成宴夷夏羣僚應制李嶠
轍迹銘西[山弇]勲庸紀北燕何如萬方會頌德九門前的
的臨黃道迢迢入紫煙仙盤正下露高柱欲承天山類
叢雲起珠疑大火懸聲流塵作劫業固海成田帝澤傾
堯酒宸歌掩舜絃欣逄下生日還覩上皇年
千秋節宴唐玄宗
蘭殿千秋節稱名萬歲觴風傳率土慶日表繼天祥玉
宇開花萼宫懸動會昌衣冠白鷺下帟幕翠雲長獻遺
成新俗朝儀入舊章月銜花綬鏡露綴綵絲囊處處祠
田祖年年宴杖鄊深思一德事小獲萬人康
奉和千秋節宴應制張說
五德生王者千齡啟聖人赤光來照夜黃雲上覆辰海
縣銜恩久朝章獻壽新高車帝座出夾道衆官陳槊仗
洗晴景磬管凝秋旻珠囊含瑞露金鏡抱仙輪何歲無
鄕飲何田不報神薰歌與名節傳代幸羣臣
皇帝降誕日集賢殿賜宴前人
仲秋金帝起五日土行標瑞表壬寅露光傳甲子宵隂
風吹大澤夢日照昌朝不獨華封老千年喜祝堯
集賢殿書院成送張說上集賢學士賜宴(得珍字)
唐玄宗
廣學開書殿崇儒引席珍集賢昭(集作招)衮職論道命台
臣禮樂沿今古文章革舊新獻酬尊爼列賓主位班陳
節變雲初夏時移氣尚春所希光史册千載仰兹辰
奉和聖製送赴集賢院(賦得輝字)張說
侍帝金華講千齡道固稀位將賢士設書共學徒歸首
命深燕隗通經淺漢韋列筵榮賜食送客貴儒衣賀鷰
窺簷下遷鸎入殿飛欲知朝野慶文教日光輝
同前(賦得迎字)源乾曜
盛業光書府徵人盡國英司綸賢得相羣俊學為名寵
命垂天錫崇恩發睿情薰風清禁籞文殿述皇明日霽
庭隂出池曛水氣生歡娛此無限詩酒自相迎
同前(賦得升字)裵漼
問道圖書盛尊儒禮教興石渠因學廣金殿為賢升日
月恩光照風雲寵命膺謀猷言可範舟檝事斯憑宴喜
明時洽光輝湛露凝大哉堯作主天下頌歌稱
同前(賦得兹字)蘇頲
肅肅金殿裏招賢固在兹鏘鏘石渠内序拜亦同時宴
賜歡談道文成貴說詩用儒今作相敦學舊為師下濟
天光近中來帝渥滋國朝良史載能事日論思
同前(賦得西字)韋抗
廣庭臨璧沼多士侍金閨英宰文儒叶明君日月齊集
賢光首拜改賜發新題早夏初移律餘花尚拂蹊壺觴
接雲上經術引關西聖德鴻名遠將陪玉檢泥
同前(賦得廻字)程行諶
聖主崇文化鏘鏘得盛才相因歸夢立殿以集賢開象
繫微言闡詩書至道該堯樽承帝澤禹膳自天來禮洽
歡逾長風恬暑更廻國朝將舜頌同是一康哉
同前(賦得虛字)徐堅
崇文德化洽新殿集賢初庸菲參嘉選首濫承明廬殊
私光輔弼榮送到簮裾座引中厨饌杯錫上樽餘翠葉
濃丹苑晴空卷碧虛忝同文史地願草登封書
同前(賦得催字)李暠
偃武堯風接崇文漢帝恢集賢更内殿清選自中台佐
命留侯業詞華博物才昊天千品降夏旨百壺催鴛鷺
方成列神仙喜暫陪復欣同拜首叨此頌良哉
同前(賦得登字)蕭嵩
帝曰簡才能旌賢在股肱文章體一變禮樂道逾弘芸
閣英華入賓門鴛鷺登恩筵過所望聖澤實超恒夏葉
開紅藥餘花發紫藤微臣亦何幸叨此預文明
同前(賦得私字)李元紘
碩儒延鳳沼金馬被鴻私饌玉廻丹禁牋花降紫墀銜
恩傾旨酒鼓舞詠康時暫覯羣書緝逾昭盛業丕接筵
欣有命搦管媿無詞自驚一何幸太陽還及葵
同前(賦得謨字)賀知章
西學垂玄覧東堂發聖謨天光燭武殿時宰集鴻都枯
朽霑皇澤翾飛舞帝梧跡同遊汗漫榮是出(集作挍)汙塗
三歎承湯鼎千歡接舜壺微軀不可答空欲詠依蒲
同前(賦得今字)陸堅
聖主崇文教層霄降德音尊賢澤既厚式宴寵逾深復
有䕫龍相良哉簡帝心得人惟邁昔多士諒推今書殿
榮光滿儒門喜氣臨顧惟誠濫吹徒此接衣簮
同前(賦得賓字)劉昇
圖書應明主策府宴嘉賓台曜臨東壁乾光自北辰網
羅窮象繫述作究天人聖酒千鍾洽仙厨百品陳成山
徒可仰涉海詎知津幸逄文雅盛還覩頌聲新
同前(賦得風字)褚琇
講習延東觀趨陪盛北宫惟師恢帝則敷教叶天工宣
室恩常異金華禮更崇洞門清永日華綬接徽風萐降
堯厨翠榴開舜酒紅文思光萬宇高議待升中
同前(賦得筵字)王翰
東堂起集賢貴得從神仙首命台階老將崇御府員送
人鏘玉佩中使拂瓊筵和樂春風觧湛恩時雨連長材
咸磊落短翮強翩翾徒仰蓬萊峻何階不譲緣
同前(賦得蓮字)趙冬曦
淺術方觀海深恩忽見天學開丹殿籍名與石渠賢良
輔膺休命微生謬採甄春餘仍哢鳥夏近未舒蓮牋札
来宸禁衣冠集詔筵史臣知醉德欲記升平年
同前(賦得華字)韋述
脩文中禁啓改物令名加台座徵人傑書坊應國華賦
詩開廣宴賜酒酌流霞雲散明金闕池開照玉沙掖垣
留宿鳥温樹落餘花謬此天光及銜恩醉日斜
左丞相說右丞相璟太子少傅乾曜同日上官
命宴都堂賜詩一首唐玄宗
赤帝收三傑黃軒舉二臣由來丞相重分掌國之均我
有握中璧䨇飛席上珍子房推道要仲子訝風神復輟
台衡老將為調護人鴛鸞同拜日車騎擁行塵樂聚南
宫宴觴連北斗醇俾予成百揆垂拱問彛倫
奉和御製說璟乾曜同日上官命宴都堂賜詩
一首應制張說
大塊鎔羣品經生偶聖時猥承三事命虛忝百僚師右
揆謀華碩前星轉重資連騫求舊禮濫玷樂賢詩賜釜
同榮拜摐金宴宰司菊花吹御酒蘭葉捧天詞寶歷休
明盛頽年晷漏衰少留青史筆未敢赤松期
同前宋璟
承相邦之重非賢諒不居老臣庸且憊何德以當諸厚
秩先為忝崇班復此除太常陳禮樂中掖降簮裾聖酒
江河潤仙文象緯舒冒恩懷寵錫陳力省空虛郭隗慙
無駿馮諼愧有魚不知周勃者榮幸定何如
同前源乾曜
睿作超千古湛恩育萬人遞遷齊荷澤同拜忽為隣道
洽音徽暢芳馳景命新鼓鐘崇享禮鴛鷺集朝倫竊位
思官謗凋容謝木春慙多無以叙拙實固難陳進級懷
三少承光盡百身自當歸第日何幸列宫臣
同前蕭嵩
審官思共理多士屬誰當歴選台庭舊來熙帝業昌入
朝師百辟論道協三光垂拱咨元老親賢輔少陽登崇
榮禮送寵德曜宸章御酒飛觴洽仙闈雅樂張荷恩思
有報陳力愧無良願罄忠公節同心奉我皇
同前裴光庭
樂賢聞往誥褒德偶兹辰端揆昇元老師謀擇累仁紫
庭崇讓畢粉署禮容陳既荷恩榮舊俱承寵命新天文
懸瑞色聖酒泛華茵雜遝喧簫鼓歡娛洽縉紳掖垣招
近侍虛薄厠清塵共保堅貞節常期雨露均
同前宇文融
申甫生周日宣慈舉舜年何如偶昌運比德邁前賢寵
護元良密榮瞻端揆遷職優三事老位在百僚先北極
廻宸渥南宫飾御筵飛文瑶札降賜酒玉杯傳謬列台
衡重俱承雨露偏誓將同竭力相與效塵㳙
書殿賜宴應制徐安貞
校文常近日賜宴忽昇天酒正傳杯至饔人捧案前玉
階鳴溜水清閣引歸煙共惜芸香暮春風幾萬年
奉和賜史供奉曲江宴應制王維
侍從有鄒枚瓊筵就水開言陪栢梁宴新自建章來對
酒山河滿移舟草樹廻天文同䴡日駐景惜行杯
麗正殿賜宴同勒天前烟年四韻應制
王灣
金殿忝陪賢瓊羞忽降天鼎羅仙掖裏觴拜鏁闈前院
逼青霄路厨和紫禁煙酒空歡抃舞何以答昌年
麟德殿宴百僚唐德宗
憂勤承聖緒開泰喜時康恭己臨羣后垂衣御八荒務
閒春向暮朝罷日猶長紫殿初筵列彤庭廣樂張成
功歸輔弼致理頼忠良共此歡娛事千秋樂未央
奉和麟德殿宴百僚應制盧綸
雲闢御筵張山呼聖夀長玉欄豐瑞草金陛立神羊台
鼎資庖膳天星奉酒漿蠻夷陪作位犀象舞成行網已
祛三面歌因守四方千秋不可極花發滿宫香
同前宋若昭
垂衣臨八極肅睦四門雍自是無為化非關輔弼功修
文昭隠伏尚武殄妖兇德立韶光被恩霑雨露濃衣冠
陪御宴禮樂盛朝宗萬代稱觴舉千年信一同
同前鮑文姬(鮑徵君女)
睿澤光寰海功成展武韶戈鋋清外疊(疑)文物盛中朝
聖祚山河固宸章日月昭玉筵鸞殿(疑)集仙管鳳凰調
御柳低新綠宫鸎乍轉嬌願將億兆慶千祀奉神堯
奉和四月三日上陽宫賜宴應制
孫逖
今日逄初夏歡遊續舊旬氣和先作雨恩厚别成春鳳
吹臨清洛龍輿下紫宸此中歌在藻還見躍潛鱗
春晩宴兩相及禮官麗正殿學士探得風字
唐玄宗
乾道運無窮恒將人代工隂陽調歷象禮樂報玄穹介
胄清荒外衣冠佐域中言談延國輔詞賦引文雄野霽
伊川綠郊明鞏樹紅冕旒多暇景詩酒會春風
春晩侍宴麗正殿得開字張說
聖政惟稽古賓門引上才坊因購書立殿為集賢開旄
彦星辰下仙章日月廻字如龍負出韻是鳳銜來庭柳
餘春駐宫櫻早夏催喜承芸閣宴幸捧栢梁杯
端午三殿宴羣臣探得神字唐玄宗
五月符天數五音調夏鈞舊來傳五日無事不稱神穴
枕通靈氣長絲續命人四時花競巧九子粽争新方殿
臨華節圓宫宴雅臣進對一言重遒文六義陳股肱良
足詠風化可還淳
端午三殿侍宴應制得魚字張說
小暑夏絃應微隂商管初願齎長命縷來續大恩餘三
殿褰珠箔羣官上玉除助陽嘗麥彘順節進龜魚甘露
垂天酒芝花捧御書含丹同蝘蜓灰骨共蟾蜍今日傷
蛇意銜珠遂闕如
恩勅賜食於麗正殿書院宴應制
前人
東壁圖書府西園翰墨林誦詩聞國政講易見天心位
竊和羹重恩叨醉酒深緩歌春興曲情竭為知音
酺宴
奉和上元酺宴應詔楊炯
甲乙遇災年周隨送上絃祅星六丈出沴氣七重連赤
縣空無主蒼生欲問天龜龍開寶命雲火昭靈慶萬物
覩真人千秋逄聖政祖宗玄澤遠文武休光盛大號域
中平皇威天下驚參辰昭文物宇宙浹聲明漢后三章
令周王五代兵匈奴窮地角本字(疑)遠正朔驕子起天
街由來虧禮樂一衣掃風雨再戰夷屯剥清明日月旦
肅索煙雲渙寒暑既平分隂陽復貞觀惟神諧妙物乃
聖符幽贊下武發徵祥平階屬會昌金泥封日觀璧水
匝明堂業盛勛華德興包天地域孝思義罔極易禮光
前式天渙(疑)三辰輝靈書五雲色敬時窮發歛卜代盈
千億五緯聚華軒光重入望國公卿論至道天子拜昌
言雷觧初開出星空即便元瑶臺凉景薦銀闕秋隂遍
百戱騁魚龍千門壮宫殿深仁洽蠻徼愷樂周寰縣宣
室召羣臣明庭禮百神仰德還符日霑恩更似春㐮城
非牧豎楚國有巴人
洛城觀酺宴應制陳子昂
聖人信恭己天命允昭回蒼極神功被青雲祕籙開垂
衣受金册張樂宴瑶臺雲鳳休徵滿魚龍雜戱來崇恩
踰五日惠澤暢三才玉帛羣臣醉徽章縟禮該方覩升中
禪言觀拜洛廻微臣固多幸敢上萬年杯
廣逹樓下夜侍酺宴應制蘇頲
東岳封廻宴洛京西墉通晩會公卿樓臺絶勝宜春苑
燈火還同不夜城正覩人間朝市樂忽聞天上管絃聲
酺來萬舞羣臣醉喜載千年聖主明
奉和登封禅禮畢洛陽酺宴應制
張九齡
大君畢能事端扆樂成功運與千齡合歡將萬國同漢
酺歌聖酒韶樂舞薰風河洛榮光遍雲煙喜氣通春花
頓覺早天澤倍知崇草木皆霑被猶言不在躬
奉和十五夜燃燈繼以酺宴之作應制
王維
上路笙歌滿春城刻漏長遊人多晝日明月譲燈光魚
鑰通翔鳳龍輿出建章九衢陳廣樂百福透名香仙(集作)
(神)妓來金殿都人遶玉堂止應(集作定應)偷豔舞從此學新
粧奉引迎三事司儀立萬方願將天地夀同以獻君王
夏月花萼樓酺宴應制王昌齡
土德三元正堯心萬國同汾隂備冬禮長樂應和風賜
慶垂天澤流歡舊渚宫樓臺生海上簫鼓出天中霧曉
筵初接宵長曲未終雨隨行幕合月照舞羅空玉陛分
朝列文章發聖聦愚臣忝書賦歌詠頌絲桐
文苑英華卷一百六十八
