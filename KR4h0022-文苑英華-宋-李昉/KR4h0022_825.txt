文苑英華卷八百二十六宋李昉等編
宴遊四
亭下
永州法華寺新作西亭記一首
零陵三亭記一首東亭記一首
燕喜亭記一首枝江縣南亭記一首
荇溪新亭記一首連山燕喜亭後記一首
郢州孟亭記一首通玄子栖賓亭記一首
化洽亭記一首烏程縣修東亭記一首
永州法華寺新作西亭記柳宗元
法華寺居永州地最高有僧曰覺照照居寺西廡下廡
之外有大竹數萬又其外山形下絶然而薪蒸篠簜蒙
雜擁蔽吾意伐而除之必將有見焉照謂余曰是其下
有陂池芙蕖申以湘水之流衆山之會果去是其見遠
矣遂命僕人持刀斧群而剪焉叢莽下頽萬類皆出曠
焉茫焉天為之益高地為之加闢丘陵山谷之峻江湖
池澤之大咸若有增而廣之者夫其地之竒必以遺乎
後不可曠也余時謫為州司馬官外乎常員而心得無
事乃取官之禄秩以為其亭其高且廣盖方丈者二焉
或異照之居於斯而不蚤為是也余謂昔之上人者不
起宴坐足以觀於空色之實而遊乎物之終始其照也
逾寂其覺也逾有然則嚮之礙之者為果礙也(集作耶)今
之闢之者為果闢耶彼所謂覺而照者吾詎知其不由
是道也豈若吾族之挈挈於通塞(集有乎字非)有無之方以
自狹耶或曰然則宜書之乃書于石
零陵三亭記
邑之有觀遊或者以為非政是大不然夫氣煩則慮亂
視壅則志滯君子必有游息之物高明之具使之清寧
平夷恒若有餘然後理達而事成零陵縣東有山麓泉
出石中沮洳汙塗群畜食焉墻藩以蔽之為縣者積十
數人莫知發視河東薛存義以吏能聞荆楚間潭部舉
之假以湘源令會零陵政龐賦擾民訟于牧推能濟弊
来莅兹邑遁逃復還愁痛笑歌逋租匿役朞月辨理宿
蠧蔵奸披露首服民既卒稅相與讙歸道塗迎賀閭里
門不施胥吏之席耳不聞鼛鼓之音鷄豚糗醑得及宗
族州牧尚焉旁邑倣焉然而未嘗以劇自撓山水鳥魚
之樂澹然自若也乃發墻藩驅羣畜決䟽沮洳搜剔山
麓萬石如林積㘭為池爰有嘉木美卉垂冰(集作水)叢峰
玲瓏(集作瓏&KR0785;)蕭條清風自生翠煙自留不埴而遂魚樂廣
閑鳥慕静深别孕巢穴沉浮嘯萃不畜而富伐木墜江
流于邑門陶土以埴亦在署側人無勞力工得以利乃
作三亭陟降晦明高者冠山嶺下者俯清池更衣膳饔
列置備具賓以燕好旅以舘舍高明游息之道具於是
邑由薛為首在昔禆諶謀野而獲宓子彈琴而理亂慮
滯志無所容入則夫觀游者果為政之具歟薛之志其
果出於是歟及其弊也則以玩替政以荒去理使繼是
者咸有薛之志則邑民之福其可既乎余愛其始而欲
久其道乃撰其事以書于石薛拜手曰吾志也遂刻之
柳州東亭記
出州南譙門左行二十六步有棄地在道南南值江西
際垂楊傳置東曰東舘其内草木猥奥有崖谷傾亞缺
圮豕得以為囿蛇得以為藪人莫能居至是始命披拂
蠲䟽樹以竹箭松檉桂檜栢杉易為堂亭梢為杠梁下
上徊翔前出兩翼憑空拒江江化為湖衆山横環嶛(集作)
(崦)闊瀴灣當邑居之劇而忘乎人間斯亦竒矣乃取舘
之北宇右闢之以為夕室取傳置之東宇左闢之以為
朝室又北闢之以為隂室作屋于北牖下以為陽室作
斯亭于中以為中室朝室以夕居之夕室以朝居之中
室日中而居之隂室以違温風焉陽室以違凄風焉若
無寒暑也則朝夕復其號既成作石于中室以告後之
人庶無壊元和十二年九月三日柳宗元記
燕喜亭記韓愈
太原王弘中在連州與學佛之(石本無之字)人景常元惠(石本)
(并集本文粹作慧)者(石本無者字)游異日從二人者行於其居之後
丘荒之間上高而望得異處焉斬茅而嘉樹列發石而
清泉激輦糞壤焚椔(石本作燔椔)翳却立而視之出者突然
成丘陷者呀然成谷窪者為池而缺者為洞若有鬼神
異物隂来相之自是弘中與二人者晨往而夕忘歸焉
乃立屋以禦風雨寒暑既成(石本與英華同止以禦為避集本作乃立屋以避風)
(雨禦寒暑既成文粹作乃立屋以遊風雨既除寒暑既成)愈請名之其丘曰俟(石本作埃)
(下同)德之丘蔽於古而顯於今有俟時(石本無時字集作德)之道也
其石谷曰受謙之谷瀑曰振鷺之瀑谷言德瀑言容也
其土谷曰黃金之谷瀑曰秩秩之瀑谷言容瀑言德也
洞曰寒居之洞志其入時也池曰君子之池虚以鍾其
美盈以出其惡也泉之源曰天澤之泉出高而施下也
合而言(石本作名)之以屋曰燕喜之亭取詩所謂魯侯燕喜
頌者(石本文粹作者頌)也於是州民之聞者(二字石本文粹作老聞而)相與
觀焉曰吾州之山水名於(石本無於字)天下然而無與燕喜
者比經營於其(石本無其字)側者相接也而莫宜(石本文粹作直)其
地凡天作而地(石本無地字)藏之以遺其(石本無其字)人乎弘中
自吏部(集注有侍郎二字文粹有侍字西本有郎字)貶秩而来次其道塗所
經自藍田山(石本無山字)入商洛涉浙湍臨漢水升峴首以
望方城出荆門下岷江過洞庭上湘水行衡山之下繇
柳踰嶺猿狖所家魚龍所宫極幽遐瓌詭之觀宜其於
山水飫聞而厭見也(石本無也字集作之)今其意乃(石本集本並有若字)不
足傳曰知者樂水仁者樂山弘中之德與其所好可謂
協矣智以謀之仁以居之吾知其去是而(石本集本並無而字)羽
儀於天朝也不遠矣遂刻石以記
枝江縣南亭記皇甫湜
京兆韋庇為殿中侍御史河南府司錄以直裁聽羣細
人憎(集作增)搆之責椽南康移治枝江百為得宜一月遂
清乃新南亭以適曠懷亭(集無此字)俯湖水枕大驛路地形
高低四望空平青莎白沙椌柞緣崕澁(集作立)芰圓葭誕
漫朱華接翠裁(集作栽)綠繁葩春燭決湖穿竹渠鳴郁郁
潛魚歴歴産鏡嬉碧淨鳥白赤洗翅窺喫纈霞縠烟旦
夕新鮮冷唳暄啼怨柳情綿令君騁望逍遥湖上令君
宴喜絃歌未已其寮(集無此二字)其民日致(集作列)欣游成
使纓嘆戀停車止征實為官業而費家貨不妨適我而
能惠衆嗚呼是乃仁術也豈直目觀而已乎吾知韋君
若是也多惜以尺刀效小割異日賦政千里緫戎疆場
吾知其辯終也亦若是而已矣乃為作記刻于兹石以
圖永久
荇溪新亭記李濆
上臨御明年濆自洛陽令之太守詔牧滁民之三月得
古溪郡之東北十里按地圖志在皇道山之右昔始皇
途經是山因以名焉其下西永陽嶺迸溪(一作流)于荇溪
此溪是也不濬川導廣泉演漾潭島影溢江漢埇中流
袤平壇四浪滉朗雙𣲖委輸襟帶一川斜畍千畝無茭
苗蘋萍之雜其淼練如也有廢亭占勝之地其狀依然
也照晴而空水相鮮澄遠而霽山瀉色趣向竒狀不可
窮竟訪郡之長老考亭之廢興皆曰三十甲子二周星
而不知其所由来矣驗圖籍亦昧其始興之歲也秋七
月前河中監察汝南公况前武寧軍殿中隴西公拱州
遷客司馬弘農公紹復咸以勝槩為宴之須乃卜于亭
是咨是謀遂古創今僉曰惟目(一作日又作允)不越月他工具
洎六旬有六日新亭就楹不茀茀昭其儉也甍不仡仡
示無僭也内不重門曠其景也外不崇墉達其望也繇
是四時之氣成象不絶春木秀容夏雲竒峰秋天爽空
冬日煖濃觸類有景與溪無窮雖羊公峴溪曷足以加
其勝矣於戲物之廢興時也苟非其時聖人微言矧其
蒙者乎時會昌二年正月八日建
連山燕喜亭後記李貺
余自幼伏覽外王父昌黎文公燕喜亭記則知連州山
水之殊亭之稱因記為天下所嘉連為郡既遠且秀亦
因亭而高時談山水可娱者較數連矣中州人既以連
遐遠(一作䆳非)不可得與遊皆依記以圖為舘宇飾味山水
者莫不目登心到焉如此則亭豈可荒記豈可仆乎三
年冬余侍行承詔于連水陸南馳幽無所攄志無所用
乃縱業於山水以資養志况又外祖所記亭在是耶昔
聞今見必矣踵于郛則訪焉耆老曰無矣吁昔奚寵遇
而讚詠之如彼今遭何人廢棄之如此豈亭之屯耶竊
嘆數月得刺史武公至歎之尤甚且曰不修則過及余
矣遽揮徒而窮尋之冒翳履淖抵巇擘蔓得餘趾焉級
磚缺擲棟榱垣瓦寸折片碎滃汙其甚石記斷僵莓昧
其字公整而修之徵記本於余家易石而琢之不旬就
矣於舊不移不損煥而為新命余記(一作紀)其跡余辭小
子豈敢措筆以並前記公曰不與記實此則又毁後人
知子至而不顧子過矣奈何别不修者乎余曰諾時會
昌五年十一月五日連州刺史武興宗建
郢州孟亭記皮日休
明皇世章句(文粹有之字)風大得建安體論者推李翰林杜
工部為之尤介其間能不愧者惟吾鄉之孟先生也先
生之作遇思入詠不抱竒抉異齷齪束人口者涵涵然
有干霄之興若公輸氏當巧而不巧者也北齊美蕭慤
有芙蓉露下落楊柳月中疎先生則有微雲淡河漢疎
雨滴梧桐樂府美王融日霽沙嶼明風動甘泉濁先生
則有氣蒸雲夢澤波動岳陽城謝脁之詩句精者有露
濕寒塘草月映清淮流先生則有荷風送香氣竹露滴
清聲此與古人争勝於毫釐也稱是者衆不可悉類嗚
呼先生之道他復何言耶謂乎貧則天爵于身謂乎死
則不朽于(文粹作於)文為士之道亦已至矣先生襄陽人也
日休襄陽人也既慕其名亦覩其貌盖仲尼思文王則
嗜昌歜七十子思仲尼則師有若吾於先生見之矣說
者曰王右丞筆先生貌(集本文粹無此字)于郢之亭(亭在刺史治所)每
有觀之志四年榮陽鄭公誠刺是州余將抵江南艤舟
而詣之果以文見貴則先生之貌縱視矣先是亭之名
取先生之諱(其亭舊名浩然亭)公曰焉有賢者之名為趨厮走
養朝夕言於刺史前耶命易之以先生姓(今改為孟亭)日休
時在宴因曰春秋書紀季公子友仲孫湫字者貴之也
故書名曰貶書字曰貴况以賢者名署于亭乎君子是
以知公樂善之深也百祀之弊一朝而去(百祀者謂開元至今)則
民之弊也去之可知矣見善不書非聖人之志宴豆既
撤(集作宴空豆撤)立而為文咸通四年四月三日記
通玄子栖賓亭記
距彭澤東十里有山䆳源奥處號曰富陽文士李中白
隠焉五年冬别中白歲且翅再自淝陵之江左因訪于
是至其門驂不暇緤而目爽神生怳怳然迨若入于異
境矣愬别苦外不復游一詞且賞(集無此二字)且樂其得也
木秀于芝泉甘于飴霽峰倚空如碧毫掃粉障色正鮮
温鳴溪潨潨源内槖籥韝出琉璃液石有怪者髐然闖
然若將為人者禽有異者嘐嘐然若將天馴者每空齋
寥寥寒月方午松竹交韻其正聲雅音笙師之吹竽豳
人之鼓籥不能過也况延白雲為昇堂之侣結清風為
入室之賓其為趣則生而未覩矣中白所尚皆古以時
不合己故隠是境將至乎老嗚呼世有用隠(集無此字)君子
之道隠者乎有則是境不足留吾中白也昔余與中白
有俱隠衡湘之志中白以時不合已果償本心余以尋
求計吏不諧夙念今至是境語及名利則芒刺生背矣
夫賓之来也不逾于邑(邑謂彭澤縣也)邑至是十里至是者不
為易也賓其延之旦不晡乎晡不夕乎則俟賓之所果
不可低庳於是距其寢西向百步則築賓亭焉兩其室
而一其厦且曰賓將病暑吾則蔽其簷賓將病寒吾則
奥其牖自竟是功則鱻薧之饋罍樽之費縱倍於前矣
其功始於咸通二年秋八月後三年五月中白舘余於
是且禱其記而名之者累月讓不獲因曰古者有高隠
殊逸未被爵命敬之者以其德業號而稱之玄德玄宴
是也夫學高行遠謂之通志深道大謂之玄男子通稱
謂之子請以通玄子為其號請以栖賓為亭名噫知我
者不謂我為佞友矣五年五月朔日記
化洽亭記沈顔
寧國臨縣逕之東南古勝地也頃屬兵興以後盡目(一作)
(日非)蕪焉稂莠蔽川嘉樹不長氛煙塞路清泉不發幽埋
異没誰復相之是邑汝南長君治民有廖任人得逸乃
卜别墅就而營之前有淺山屹然如屏後有卑嶺繚然
如城跨池左右足以建亭丘隴高下足以勸耕泓泓盈
盈漣漪是生蘭蘭青青疎篁舞庭斯亭何名化洽而成
民化洽矣斯亭乃治長君未至物景頽圮長君既至物
景明媚物之懷異有時之否人之懷異亦莫如是懿哉
長君雅識不羣愚不紀之孰彰後人時乾寧三年仲夏
月十有九日記之
烏程縣修東亭記楊䕫
故相國趙郡李公諱紳寳歷中廉問會稽曰以吴興僧
大光有神異之迹為碑文托郡守敬公建立於卞山法
華寺會昌中詔毁佛寺此寺隨(一作堕)廢時縣令李式其
碑述相國先人曾宰烏程遂移立于縣之東亭迨今五
十載其碑毁折汝南周生以明經四命重宰烏程覩其
廢逸遂求於故老獲舊文比類於折碑所失者數字因
重刊於石所缺文字不敢臆續盖所以避不敏尊宣聖
不知而作之誡也兼其舊傳云東亭之池時相國誕於
縣署學弄之歲乳母惰於保持俾相國墜於池人莫之
覺食頃如有物翼出於池面家人方得以拯焉衆方懾
駭而相國笑語無替於平日人咸異焉初有石數尺勒
其事歲月綿遠石失其處故汝南生廣其亭濬其池再
刻其碑重叙厥由盖欲存縣之故事也生中和初宰此
邑及期而代居閒閉關淡薄自得郡帥隴西公潛使人
伺其所為知其安於貧樂於道閱百代而自娱未嘗以
闕物為撓由是官有乏必俾承之而生所至以静理聞
癸丑夏復詔生宰烏程民吏欣欣再偶寬政閣鞭聽訟
事簡庭閒君子哉汝南學古入仕有其經矣生家於陽
羡數世以經明獲禄彼羣從昆弟並一舉而捷凡浙右
之士因以嚮風國庠聞其名咸亦推先焉夫善為政者
雖於人安而俗阜必當於事有立於意不忘以羽翼厥
道也今徭賦既調風俗既安逋逸有歸惸孑有依然後
搜遺文刊墜碑此所以見興廢之心也建新亭䟽洿(一作)
(流汙)池此所以見繼絶之志也於戲當天兵之後民閒於
繁役克俾其民康其務均俗固母視於尹長矣今施政
之暇人有餘力然後興起廢墜彰明故事非圖遠經久
者孰能為此哉生既重立大光上人之碑遂命某紀其
年月别立于石且以旌新(一作斯)亭之興替有日也
文苑英華卷八百二十六
