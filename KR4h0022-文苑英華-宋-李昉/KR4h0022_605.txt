文苑英華卷六百六宋李昉等編
請朝覲(此卷英華所編失年代先後今正之)
為房州刺史請朝覲表一首
為張侍郎乞入覲表一首
再請入覲表一首
李令公乞朝覲南郊表一首
皇帝違和請朝覲表一首
青帥乞朝覲表一首
為陜州盧中丞請朝覲表一首
鄭滑李僕射乞朝覲表一首
杜司徒乞朝覲表一首
為鄭相乞朝覲表一首
為楊大夫請朝覲表三首
請朝覲表二首
代孔大夫請朝覲表一首
崔中丞請朝覲表一首
李大夫請朝覲表一首
為房州刺史請朝覲表上官儀
臣某言臣一介薄才不周時務命隨事偶超竊宦途歴
職文武榮兼内外年餘三紀受恩兩朝循涯省分實優
常品自違丹陛寒暑亟移限以大藩久絶朝覲頃以年
頽疹迫風昡日增懷闕庭而載佇仰雲霄而聳望陛下
昔居春禁臣預應朝集披膽祈恩特蒙鑒許尋奉明詔
入衛鈎陳惠澤曲流其來自遠誓生沉族未識所酬今
以衰疾之年久違趨拜望充計吏一奉宸闈頃者希天
聽卑期照心靈振蕩冰谷非危干黷旒纊伏知待罪謹
言
為張侍郎乞入覲表(德宗黔府觀察使時任)
吕頌
臣某言去貞元五年於延英殿賜面辭之日親奉進止
(一作聖旨)令臣一考即來者臣謬承聖奬猥守方隅自到黔
中首末三年更入新正即及四載臣素以微(一作書)生叨
居重鎮恭行朝旨宣諭皇恩種落遠人庶幾於理伏以
遐荒僻阻控帶諸藩溪洞蠻夷性本生梗木石為伍鳥
獸同羣寬之則伏匿山林不遵王命(一作公法)迫之則結聚
蜂蠆害及邊陬臣於撫馭之間酌其中道示以(一作之)威
惠諭(英華作論非)以憲章以清净臨人以不擾為政開設學
校令知君臣父子之道勸勉(一作課)稼穡令知生成衣食
之原减其征徭蠲其力役今國恩遠及夷落大安萬里
勤王一方無事臣管内素多瘴癘山峽重深毒霧蒸雲
常在牎戶四時多雨不識霜雪終歲隂昏少見天日出
門無路舉目唯山猿鳥之心如在籠檻臣從去年冬初
忽染脚疾膝脛頑痺行步(一作立)艱難絶無醫人素乏藥
物深山窮谷無處市求任重命輕未可言疾(一作病)臣先
奉進止一考令歸又凖勑文二年與替臣今歲月以(一作)
(已)久疫癘交侵况奉綸言難堪更住臣久辭天闕(一作闕庭)
戀切龍顔瞻望天門不勝涕隕無任攀戀切迫之至
再請入覲表
臣某言臣去貞元五年面辭之日親奉進止令臣一考
即來臣謬荷聖恩擢居方鎮炎瘴之地首末四年恭守
廟謀(一作謨)宣布皇澤唯以静理惠䘏遠夷今縣道晏清
干戈罷戢雕題左袵萬里勤王溪洞之人無不樂業此
皆聖上(一作主)之恩豈是微臣之力臣從前年六月患脚
膝行立艱難秋深已來更染風疾又從去年六月直至
今日不見三光山谷昏昏終日隂雨吞茹瘴毒實所難
堪伏奉勑文二年與替况奉進止一考令歸臣疾癘所
侵氣力衰敗(一作憊)素無醫藥恐不支持臣伏見近日已
來楊(或作暢)悅孫誠李速裴腆皆在遐裔相次喪亡特乞
聖恩全臣性命許臣凖勑歸赴闕庭再覩龍顔灰粉無
恨臣去年十二月已進表陳乞情有至切再黷宸聰伏
乞天慈救臣疾苦(一作病)不勝懇迫憂塞之至
李令公乞朝覲南郊表于公異
國家以來年正月五日告謁宗廟柴燎南郊率土同歡
室家相慶臣已陳乞願奉大儀監使王敬親至陛下以
西門式遏未蒙矜遂夙夜惶戀心如焚灼目覩漢儀猶
傳故老况臣累塵清貫謬處台司侍奉翠華未為失任
亟承顧問亦近守官既違捧日之誠益慕告天之慶伏
惟皇帝纂戎聖運光啓帝圖澤流亭毒(一作育)之源化溢
舟車之外今者以天地交泰華夷大同明發以展神宗
陶匏而郊上帝紹前王之闕典納殊俗之始賓九域駿
奔傾皇都而壯觀庶官少肅扈清蹕而徐驅臣於此時
獨守蕃鎮伏惟陛下鳳翔密邇或多戎梗未可輕離臣
酌事宜必無所慮何者吐蕃所有兵甲悉不在邊流沙
已西纔有烽戍况其畏威讋伏向化協和自安戎貊之
邊敢犯漢家之塞吳說之居隴上李觀之處涇州既承
聖謀各有成筭以此制敵何憂撫封臣於鳳翔亦擇留
後庶令軍務皆叶權宜又以州縣雖存黔黎未復徒御
既衆供承則難臣當倍道兼行遺於入侍謝車捐騎才
取成容則岐路有載馳之章郵亭絶告勞之費以此利
往未為擾人今者設壇場告天地尊嚴執禮陛下當元
首之名贊拜陳儀臣子漏股肱之用臣且自愧人何以
觀乞陛下特降洪私容臣朝聘俾汪洋皇澤亦霑戎屏
之臣肅穆旌門粗識昇平之禮既均情於故老庶無愧
於子牟退入泉壑不為恨矣云云
皇帝違和請朝覲表
臣某言伏奉手詔聖躬頃暫違和旋亦康復鼓舞歡忭
倍百常情然且爾來未有人到惶戀之至寢興無寧何
者臣義忝寵榮恩當弼亮聖躬乖理股肱何安是以𤨏
𤨏寸誠欵欵微志思陪朝列一觧漏(疑)容之憂或從良
醫待獻十金之藥頃以陳乞願得輕行未蒙還旨猶增
戀慕且睿謀弘遠邊鄙方安春候轉深戎馬難動以此
揣度固無憂慮伏乞聖慈許臣朝謁輟旬時於藩鎮候
安否於宸顔臣之微願於斯畢矣
青帥乞朝覲表柳冕
臣某言臣備位方面守鎮(一作在)海隅顧無理平之績猥
受增秩之榮而不自媿者顔之厚也竊感江漢朝宗之
義鹿鳴君臣之燕頌聲之作王道之(唐書作本)始也國家自
兵興之後不遑儀(一作議)禮方岳(唐書作牧)未朝讌樂久缺臣
限以一切之制例無朝集之期目不覩朝廷之禮耳不
聞宗廟之樂足不踐軒墀之地十有二年于兹矣犬馬
齒衰益深戀主葵藿將暮空仰太陽古人云日雖不為
葵藿廻光然向之者誠也臣職在戎馬身辭日月願因
朝謁一見漢儀會(一作亦)臣之誠也傳曰朝以正班爵之
義會以訓上下之則朝會者禮之本也臣安敢忘故羣
后四朝以明黜陟唐虞制也五歲一見以考制度殷周
制也三載上計以會考課兩漢制也其或不朝則以禮
讓之故孟子曰諸侯之朝天子曰述職一不朝則黜其
爵再不朝則削其地三不朝以(一作則)六師移之然則諸
侯朝會尊王室也可以廢食不可以廢朝洎秦滅古制
罷侯置郡漢立王侯並建守相聖唐稽右兼而用之故
天下朝集三考一見皆以十月上計至于京師十一月
禮見會于尚書省其朝覲也應考績之事至(一作其)元日
也陳筐篚之責集於朝(唐書作考)堂唱其考第進賢以興善
簡不肖以黜惡穆穆濟濟靡然成風太宗之遺政也自
安史亂常始有專地者矣四方多故始有不朝者矣戎
臣恃險未有悔過者矣臣忝閫外(一作牧)之寄竊憤不朝
之臣故每忘寢與食思一入覲庶因微臣率先天下則
君臣之義親而不疎朝覲之禮廢而復興(一作舉)臣之幸
也常(唐書作誠)恐負薪之疾溘先朝露覲禮不展歿於下泉
臣之憂也又臣四年已來頻乞骸骨聖恩哀憫許為擇
替無德而禄殃釁荐臻臣雖上恃天慈不殞瘴癘而下
悲骨肉繼以死喪及聞諸將帥亡没亦衆臣自悼何德
以堪久長昔公子牟身在江海之上心馳魏闕之下則
鄉國者人情不忘也闕庭者臣子之戀也朝覲者國家
之大禮也是三者人之大願伏乞(一作惟)陛下憫臣丹懇
許臣入朝再謁聖顔萬舞稱賀(一作慶)斯願畢矣無任懇
欵屏營之至
為陜州盧中丞請朝覲表周行先
臣某言臣家忝儒門才非國器生休明之代遇堯舜為
君束髮從官三十餘年矣曩日佐幕獲在湖南蒙先聖
察臣效愚錄臣克謹歴外臺三院知留務五年頻降絲
綸驟登朱紫天慈子育不集戾於微躬君父之德且深
昆蟲之力難報臣某中謝伏惟陛下繼明授圖誕敷至
化特授以刺史兼經略觀察等使頃容管鎮任職方隅
逮兹五考要荒外服僻陋在夷不能賦車籍馬以給國
儲不能餼牽饋餉以賑軍食忝列位聯率慙無匹間歲
陛下避狄奉天省方梁漢臣不獲身當矢石血濺兇渠
及陛下掃除妖氛再造區宇臣復不獲扈蹕清道執戈
啓行且霑率土之毛莫展事君之節此臣所以内訟刻
骨上思訴天苟貪符竹之榮實懼素飡之刺臣今年踰
知命齒髮已衰官守炎陬星霜屢改乏中和之理行無
考課之彰聞而炎癘暗侵桑榆漸迫常恐一先風燭永
謝聖朝况復不識覲見之儀未知班瑞之禮羔鴈列序
空聞於禮經鵷鷺同行欲求於夢寐伏惟皇帝陛下煦
育動植酌心元元垂仁降慈俯遂愚懇許臣得對敭休
命抃舞薰風則朝拜玉墀夕歸泉壤愚臣生不恨矣(一作)
(免)死且不朽云云
鄭滑李僕射乞朝覲表馬揔
臣聞臣之事君如子事父子有晨昏之道臣有朝覲之
儀載罹寒暑之遷豈勝犬馬之戀臣聞古之郡國皆有
邸第列在京師出命守藩入令述職所謂百谷朝海衆
星拱辰伏惟皇帝陛下德伏萬邦理臻三代夷夏率俾
沉翔昭然臣頃受任番禺星霜七變身在南海心懸北
闕特蒙渥澤徵領宗司方厠朝行旋牧關輔東郡缺帥
又忝㹅戎雙旌自天便道之鎮赤墀輔(疑作轉)遠伏謝無
因及兹三年丹懇每結况自貞觀之後迄于聖朝臣之
一門繼荷重任擁旌鉞者僅二十人高祖淮安郡王神
通弼亮太宗戮力締構榮登左揆以寵勲勞臣無先祖
之功而塵先祖之位師長宗秩胡堪謬到是願罄述愚
志一覩聖顔宵腸九廻晝食三歎今河朔軌道汴宋底
寧臣所部宣物睿慈綏緝黔庶師旅知訓農桑以時徵
賦有常廪儲有備但以違奉既久心不遑安輙敢冐昧
上聞特希矜許入覲臣獲蹈舞班叙親承德音却歸方
隅生死榮幸
杜司徒乞朝覲表劉禹錫
臣聞事君之道有死無隱懇誠所至敢不罄陳伏惟聖
明俯賜矜察臣某中謝臣代受國恩忝承門蔭脫巾筮
仕敢期榮名陳力效官靡樹聲績始因人乏(集作孤直)驟歴
清班復荷朝奬作藩外府遠違輦下十有四年恪守淮
濆于(集作逮)今一紀犬馬戀主寢興匪遑蒲柳易衰遲暮
俄及竊位時久妨賢愧深況歴任(集作官)已來四十八考
衹奉朝謁時纔二周服勤郡府荏苒垂老屏營魏闕之
思夢想承明之迹(集作遊)如迫餒寒不忘衣食伏惟睿鑒
俯亮愚衷早賜擇人與臣為替交受(集作授)之際冀無可
虞然後脂車奔赴京輦微願斯畢雖死且(集作猶)生臣頃
以戎務方殷猥加宰輔今既事罷實慙此名為有藩鎮
同時未敢輕上印綬伏以聖朝赫奕左右惟賢漢愧得
人周慙多士臣才略既短齒髮且(集作又)衰柄用之地甘
心自絶所冀退歸舊里沐浴皇風絶鍾鳴漏盡之譏展
維桑與梓之敬匪惟名器不假實貴骸骨獲(集作可)全知
止之心神祗可(集作所)鑒無任悃欵屏營之至
為鄭相請朝覲表元固
臣某言伏以受恩之地中外則同戀主之心遐遠愈(一作)
(逾)切臣素無方略又乏理能徒以久侍掖垣嘗叨衮職
罪已彰於負乘位猶忝於藩維一違闕庭累變寒燠虛
當重任未答鴻恩(一作私)常恐愚效未(一作莫)申官謗將及
敢不誓心奉職克己臨(一作勤)人哀矜獄情節省財用蠲
途誡愼終日憂慙而百越殊風庶甿失業流庸未復於
田里逋賦仍積於歲時邕管防虞尚勞師旅海南饋饟
猶資費用軍府屢空物力將竭至如奉宣化理(一作皇化)恭
守國章臣實盡疲駑庶裨萬一將使宼戎殄滅食貸豐
滋臣雖策勵終亦無及伏乞聖慈矜念天鑒照臨察臣
審分之誠哀臣瀝懇之意儻獲言旋京國重覩天顔則
汲黯無恨於淮陽馬援不辭於瘴海矣微臣幸甚無任
感恩戀主踴躍之至
一作皆唐類表
為樓煩監楊大夫請朝覲表令狐楚
臣某言臣聞君猶父也臣猶子也子事父有冬温夏凊
之禮臣事君有大聘小聘之義臣雖庸鄙常感斯言今
(類表作况)乃地離京師千里而近身去王室十年有餘心既
傾而陽光未廻目已極而雲路猶阻此臣所以形留神
往淚盡血繼者也况監司之寄甚重馬乘之務非細或
物有因襲革之而無妨或事無典據為之而有利咸非
翰墨所可升聞貯于中心期以上逹伏惟陛下廻天地
之鑒垂日月之明俯借恩光暫令朝奏儻得飛纓於赤
墀之下委佩于彤庭之前目見龍顔足履丹地則犬馬
大幸與天無窮無任悃欵之至
同前
臣某言臣自罷侍龍樓出班馬政星霜驟變十有三年
伏惟陛下光宅寰瀛惟新景命奏簫韶之九變獨臣未
聞舞干羽於兩階唯臣未見累歲有違離之苦終朝懷
戀慕之誠是以屢獻封章懇求朝覲愚衷不逹聖眷未
廻邊山之中躑躅愁結比者臣雖庸鄙兼領嵐州職在
治人固難離局今既專知監務特有使名伏櫪多暇望
雲增切且臣所部濱(類表作頻)河近塞兵家利病時事便宜
難於遠陳願一敷奏而况道途非遠僕御不多次舍之
費誠未擾於郡縣往來之期當不踰於旬月伏望俯廻
天鑒曲遂臣(一作誠)心使得稱慶於中朝然後代勞於外
廐至願斯畢死無所恨無任懇廹戀結之至
同前
臣某言臣聞心孤者觸緒而悲意切者發言皆懇揣情
循理今古同塵嘗謂無之今乃信有臣某中謝臣雖頑
鄙無取亦嘗側聞長者之論上自古昔迄至於今才能
事業百十於臣而不升名官之級不知禄廪之數者何
可一二其紀臣甚無耿介之秀(或作節)開濟之能且有極
愚至陋之累而微生際會事陛下於藩邸之中周旋出
處雖無擁戴神聖之績便蕃左右曾有侍從言語之樂
竊自欣賀若昇雲天伏惟陛下握圖御極凝旒垂象惠
均於動植信及於細微擢臣於方岳之中委臣以監牧
之務仰憑殊造俯竭愚衷封人粗安國馬稍息今者秩
視賓客位為大夫耳煩絲竹之音響口厭梁肉之滋味
馳驅駿足偃息華穰蒙陛下覆育之恩已為太過顧微
臣止足之分實所甚榮豈敢更冐寵光别求奬用伏以
狗馬之齒衰暮相迫螻蟻之命危殘不常日往月來懼
貽敗覆天地相分不勝瞻戀每至木葉下邊馬嘶切思
指畫君前以畢平生之力常恐先霜露填溝壑不見丹
闕長恨黃泉伏惟陛下仁愛惻隱及於萬類察臣之至
願表(一作知)臣之赤心使一入帝城死無所恨無任(一作不勝)
哀迫懇苦之至
請朝覲表符載
臣某言臣聞臣之事君猶子之事父苟閨庭之侍曠晨
昏之禮絶擬議名教得為孝子乎臣自違天顔二十餘
載身不趨宫闕之地心不展烏鳥之誠戴天嚮日肝肺
焦灼况臣暮齒筋力漸衰以中人之材當大藩之寄智
慮昏殆政術荒疎自揣封疆固多敗累豈可使萬人禀
無德之令四方興尸禄之譏跼形顧影月慙歲恥方今
赫赫大國髦彦如林采於衆才必超十倍伏願陛下暫
廻慈眷俯察愚衷念蒼生之疲授能者之位即微臣無
妨賢之愧大君有任用之明得公論於縉紳盡私誠於
犬馬再以白首獲奉紫宸備一刻於周行實百生之榮
耀前後陳乞煩黷聖聰雖懇迫之未申瞻軒墀之已近
不勝慺慺之至
同前周行先
臣某言昨遣奏事官馬元宗附臣口奏請赴朝覲馬元
宗廻奉宣進止語臣云君臣之情不厭相見朕與卿心
無二緣途路稍遠卿來後即不免朕憂况乍收復洺州
士庶恐未安泰須卿存恤未能遂卿此志且不須作來
意者皇靈特降天語密開俯伏流汗隕越無地臣某中
謝臣内顧庸虛謬居藩鎮日月云邁倏然三年空荷丘
山之恩未申絲髮之效隳肝瀝膽豈盡愚誠從頂至踵
皆承玄造夙夜袛惕悼心失圖誠願暫覩鴛鷺之行獲
倍羔鴈之列特近宸睠親奉德音則朝聞夕死臣之甚
幸而軍城初復天意遙軫戀結之至尚抑懇誠今疆場
無虞干戈己戢軍儲戎賦幸有支持伏望天意許臣至
冬末春初已來暫赴朝謁得申犬馬之志庶盡葵藿之
心碎首糜軀死之無恨(云云)
代孔大夫乞(一作請)朝覲表杜周士
臣某言臣以斗筲之資荷旄(一作旌)鉞之寄職兼千乘位
(一作職)摠十聯而節制頒條曾無可紀妨賢專禄亦(一作忽)
已四年由是再陳表章備瀝哀(一作喪)懇誠在必逹義無
苟安伏惟元和聖文神武法天應道皇帝陛下憂勤萬
務砥礪庶工服勞中外者有更踐之常受寄方隅者無
專任之幸所以俗用丕變官稱得人坐致平治寔使均
一天下幸甚天下幸甚今輙冐犯嚴譴更陳丹悃不敢
廣引遠事請以近日(一作事)言之至如揚於陵鄭絪馬摠
等或從偏鎮陟授或自周行蒞事或三年獲歸或三考
(一作載)除替公議惟允私願亦伸伏乞聖慈平分許循往
例賜停見職擇用羣才則聖代盛審官之規微臣無去
國之歎無任禱祈之至
一作皆唐類表
崔中丞請朝覲表(憲宗)
臣某言臣歴刺三州連&KR0008;二府外任逾紀入覲無階就
日望雲魂飛心往臣某中謝伏惟睿聖文武皇帝陛下
覆載無私遐邇同致復昇平之故事繼前聖之高蹤中
外踐更出入迭用臣以虛薄叨受恩榮徒竭夙夜之心
未伸朝夕之敬天威咫尺誠寤寐而無違雲漢昭回固
瞻仰而何及是以前在朗(缺)封章累上及移臨松漠星
紀屢周微衷尚隔於戴盆積望徒懸於窺管葵藿之誠
彌切犬馬之戀愈深人欲天從於兹未騐下情上逹終
冀不誣敢黷宸嚴罄陳丹懇伏乞賜臣除替許至闕庭
厠蹈舞於羣寮備班行之散地足趍中禁目覩大明俾
成九族之榮以盡百生之幸非敢竊國賓五獻之禮希
康侯三接之恩一覿龍顔萬死為足無任懇到迫切之
至謹遣某官奉表陳乞以聞
李大夫請朝覲表(敬宗)裴度
臣聞天道君也高而下濟地道臣也卑而上行上下交
感然後萬姓生焉庶政成焉其或蓊鬱不通則為災沴
之氣必在宣逹使之光明太平之風實繫於此伏惟文
武大聖廣孝皇帝洪覆品彙光宅寰區翾飛跂行皆得
其所况臣器識庸陋遭遇便藩始事憲宗過蒙驅策復
事先帝猥加爵命大恩無報終懼且慙以至今日又承
寵寄㳙毫未效齒髮將衰起在山南不遠甸服宴安厚
利拜受軒階此則為君之道下濟有餘為臣之道上行
不足尸禄彌久心魂若驚日往月來寖成憂塞伏希降
鑒特許入覲冀得少謝萬一使無壅情然後退歸里閭
降避賢路雖則萬殞無恨可謂百生之幸况李光顔薛
平皆武臣也淮海以為要重然猶邐迤而至述職明庭
臣儒生也梁漢無事道途孔邇若泰然自安貪冐榮顯
位為公相衆所指名又何以表率四方儀刑多士臣不
勝傾心延首瞻系天衢之至
文苑英華卷六百六
