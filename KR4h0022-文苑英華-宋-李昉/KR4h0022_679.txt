文苑英華卷六百八十宋李昉等編
文章中
報三原李少府書一首
荅員半千書一首
與常侍御書一首
贈李舍人使君書一首
贈包中丞書一首
荅楊湖南書一首
代李侍郎與徐州張尚書書一首
代辛將軍與普閏劉尚書書一首
與劉評事伯芻書一首
寄李翺書一首
答崔立之書一首
答皇甫湜書一首
報三原李少府書崔融
僕去夏遄征徂秋戾止於舍弟圓處辱吾子贈書徹函
敷紙恬神靜諷龍文陽發居然異氣射人鳳律雄鳴自
有竒音震物是何詞裁清雅興旨奥深(一作玄奥)黃縑白鍜
吐其文玉篆銀鈎艷其彩超超美論上陵於八十五篇
婉婉成章不(疑作下)該於五十六字心靈密會許予以煙
霄鸞鳳之交景氣潜通博我以風雨魚龍之感雖曰不
敏竊所庶幾下走材不逮於中人名謬參於下士頗亦
希逹者之陳跡慕君子之遺風何不勤勤於接賢汲汲
於結善見一才庶褰裳千里聞一德期負笈七州而心
跡相妨竟未之致也且僕之於君早欽風素子未知僕
載勞翰墨同聲相應可謂知言庸詎知哉是何言也善
乎東方生有言曰士大夫相知何必垂髮齊年拊手塵
遊僕每覽此嘉其旨氣重其逹識斯可謂之知言矣足
下博聞強學豐才贍思以為魏蜀名遊吳鄭竒節不獨
於古可生於今若高明之禮樂大器足并吞於八九若
下走之瓶筲小才豈與言於萬一也然才器雖不足揆
風尚或可思齊區區之誠有望於此耳夫黃金之為寳
也重矣而衆或礫之白圭之為璞也真矣而衆或非之
木秀於林堆出於岸者卒為風波所擊材出於衆行高
於人者必為時俗所議以孔宣之德也而招毁於武叔
以周公之德也而見疑於管叔此古而有之子何為怪
者若吾子之蘭薰雪白冰清玉潤變通古今(一作思周變通)識
貫終始而不免於讒口者斯亦可以痛心哉然則霜雪
增加然後知松栢之勁也隂陽薄蝕然後知日月之明
也湼而不淄磨而不磷者此非其效歟嗟乎王事不遑
行役無定及君降止伊余載馳庶將自過黃叔度不意
求尋陳仲舉參差不展踧踖為勞而吾子泛交直造余
室弱季愚者因此得聞夕飽儒珍朝充道味南指有資
於先覺北面頓廓於初蒙成人之美君子之務也遂令
齊聲五對嗣美一枝名登甲乙之科身預賢良之末此
非師資之效歟僕志尚幽閒體業疎放自拘文墨屢學
栖遲院草侵階而不薙惜其十步有芳也庭樹當軒而
不徙重其一枝可巢也素琴委篋絃上之聲勿取也道
書盈架物外之情足徵也此僕之不能忘懷聊復爾耳
而子矜余以傲吏誇我以高人多見其玩人長德者也
僕少乏文章長微學藝緣情體物誠所不工彫朽礪鉛
有時牽拙直將歌其勞事豈欲冐彼知音而吾子廣肆
褒揚深加提飾上揆飛龍之奏旁援儀鳳之音語人必
於其倫在僕何可(一作階)至此足下德擅宗師名推雄伯
文高積玉昇學日以照天光韻警鏘金激思風而吹地
籟至若山柱河官之作珠胎鼎氣之篇並登作者之心
每諷詞人之口竊霑餘論久已懷音重勞賜簡殊深荷
戴謹當藏之於篋書之於紳奉以周旋期諸永久僕自
恭承綵札握玩瓊章筆硯俱焚神氣都盡所以遲廻曠
日俛仰窮年者抑由於此矣亦將性不好書往賢之通
論言非盡意前哲之美談苟意得而言忘冀神交而道
合耳而競(疑作竟)不能以已者恐爽無言不讎之美(一作義)
云耳(一作幸)相知心期要以會面景山足下勿我棄遺敬
慎德音邀君歲暮耳當今六月頗暑二時隆赫敬想出
忠入孝自公及私養親以祿效官以智邕邕然致足樂
也僕拙於札翰行復推遣未卜清言良深太息不具崔
某白
答員半千書駱賓王
張評事至止辱所惠詩乃書把玩無厭暫如有叙上言
離恨下勖交情篤以猛風乾蘇之談弘以驟雨濕薪之
喻雖聞義則死道存於起予而擬人則失事均乎翫物
借如誠說蓋足下之不知言倘或劇談豈吾人之仰望
矣夫鯤之為魚也潜碧海泳滄流沉鰓於渤澥(集作海)之
中掉尾乎風濤之下而濠魚井鲋自以為可得而齊焉
鵬之為鳥也刷毛羽恣飲啄戢翼於天地之間宛頸乎
江海之畔而雙鳬隻(集作乘)鴈自以為可得而䙝焉及其
化羽垂天摶風九萬振鬛(集作鱗)横海擊水三千寧假力
於搶榆在藻(集作寧肯借翰於搶榆假力於在藻)資汀濘(集作江濱)涓流之水
俟窟(集作堁)堁揚塵之風哉故張子房之逹人也擊水摶
風之適焉朱買臣之屈已也戢翼沉鰓之致焉足下雅
得古人之致不乏先賢之適自守莊筌無嬰魏網亦寧
不知在藻搶榆之力非擊水摶風之助哉而詞旨勤勤
深所未諭盍言爾志豈若是乎夫人生(一作間)百年物理
千變名利寵辱之情立矣愛憎毁譽之迹生焉其道在
則尊德成而上幽貞為虚白之室靜默為太玄之門知
軒冕是儻來之物悟榮貴(集作華)非作力所致苟斯道不
墜(集作墮)亦何患無成而圖僥倖於權重之交養聲利(集作)
(譽)於衆多之口斯所以楊朱徘徊於岐路阮籍怵惕於
窮途嗟乎露往霜來歲華不待山高河廣離意無時桂
樹寒花公子去而忘返松巖春草王孫遊以不歸去矣
員生遠離隔矣音塵不嗣情甚(集作其)勞矣畏容藏谷靜
深殊矣惠而好我無密爾音
與常侍御書于邵
近承書問兼示新書清心滌靈廻視易聽靜以究微婉
有義可激悅以觀殊姿外容奚施徒見風雲相馳金玉
交映曾不旋踵澤人之思一至於此甚大惠也真翰林
之所可法豈不才而獨寳耶尋呈康子初云未見繕寫
將送適遇有來遍示幕中無不嘉歎緣家累詣府求醫
重陽之前當復北縣旬日之後便赴上都良覿無因此
唯歎叙珍重珍重人使不斷絶也轉憑司錄馳白不一
于邵頓首
贈李舍人使君書釋晝(即皎然)
自湖上一辭十有餘載公貴為方伯晝跡在空林出處
殊疎音塵不接蓋理然也晝從辭後自謂年多志固名
疎道親惟慕空門若有所詣然未曾遇一知已嘗戱為
一章自詠曰樂(音落)禪心似蕩吾道不相妨獨悟歌還笑
誰言老更狂昔謝太傅每賞支公善標宗要若九方堙
之相馬略其玄黃而取其駿(一作俊)逸晝今日於公即道
林逢太傅之秋也又晝於文章理心之外或有作意在
適情性樂雲泉亦何能方健羡於其間哉頃自目疾相
嬰濛濛如隔煙霧兼患脚氣行李不進昨承至止病士
不獲躬詣門闌披叙離闊形礙神往有所恨也謹馳狀
兼簡雜文晝性野思拙機淺忽若偶中風律於期匠者
賞鑒不遺幸甚幸甚釋晝白
贈包中丞書
改年伏惟永感罔極晝之理心本在忘情及經節序惘
然悲愴去歲馬某(一作三)往已奉狀計上逹孟春猶寒伏
惟中丞尊體萬福即此晝蒙免一昨見秋晩離披菊一
章使晝却顧鄙拙盡欲焚燒凝思三復彌得精旨中丞
寄重任大堆案日盈而言詩至此豈非凝心悉到耶今
海内詩人以中丞為龍門賢與不肖雷同願登仰測中
丞之為心固進善而拒不工也晝無西施之容不合輙
議西施之美然心之服矣其敢蔽諸今之馳疏實有所
薦有會稽沙門靈澈年三十有六知其有文十餘年而
未識之比則聞於故秘書郎嚴維隨州劉使君長卿前
殿中皇甫侍御曾嘗所稱耳及上人自浙右來湖上見
存並示製作觀其風裁味其情致不下古手不傍古人
則向之嚴劉皇甫所許疇今所覿則三君之言猶未盡
上人之美矣讀其道邊古墳詩有松樹有死枝塜上唯
莓苔石門無人入古木花不開荅范秘書作則有緣竹
歲寒在故人衰老多雲門雪夜作則有天寒猛虎呌巖
雪松下無人空有月千年像教人不聞燒香獨為鬼神
說石帆山作則有月色靜中見泉聲深處聞題李尊師
堂則有古廟茅山下諸峯欲曙時真人是皇子玉堂生
紫芝題曹溪能大師蔣山居則有禪門至六祖衣鉢無
人得登天姥岑望天台山作則有天台衆山外歲晩當
寒空有時半不見崔嵬在雲中傷古墓作則有古墓碑
表折荒壠松柏稀福建還登黎嶺望越中作則有秋深
知氣正家近覺山寒九日作則有山僧不記重陽日因
見茱萸憶去年宿延平津懷古作則有今非古獄下莫
向斗間看又有山邊水邊待月明暫向人間借路行如
今還向山邊去惟有湖永無路行此僧諸作皆妙獨此
一篇使晝見欲棄筆硯伏惟中丞高鑒弘量其進諸乎
其捨諸乎方今天下有故人大賢勤王輙以非急干諸
視聽亦昭愚老不逹時也然上人秉心立節不可多得
其道行定惠無慙要遠嘗著律宗引源二十一卷為緇
流可(疑)歸至於玄言道理應接靡滯風月之間亦足以
助君子高興也晝疾弊未期奉展伏深瞻望近應府三
五首謹憑靈澈上人呈上年暮思蹇多慮迷錯所希宗
匠一為指瑕幸甚幸甚晝白
答楊湖南書權德輿
使至蒙惠寄制集序發函煥然盈耳溢目弘麗博厚坦
夷章明如黃鍾大玉慶霄天籟竒采正聲鏗鏘照燿(文粹)
(作燭)真可謂作者之表方駕古人忻懽駭悚咏歎無斁甚
盛甚盛但根本不稱奬飾非宜以此為雄文至鑒之累
如何如何書命者古先哲王之所以發德音而賦百職
也在易曰后以施命告四方書曰誕告萬方詩曰訏謨
定命遠猶辰告故君陳君牙畢命冏命之作皆直而文
簡而誠含章而不流漢廷亦云文章爾雅訓辭深厚其
重如是而鄙人忝焉使盛聖之文明不登於典謨訓誥
罪在菲薄其敢逃責於多士耶昔顔氏之子有不善未
嘗不知知之未嘗復行愚雖竊知之之道而職命所拘
不能不(一無此字)俟終日而勇退日踐復行之過至于九年
暴於四方為所觀笑此所以慙愧於古人也亦思人生
世間當志於遠者大者豈數數然刓(文粹作損)精耗神攘竊
文字而猶力不足意不逮雖三益直諒之道久廢獨不
愧於心者(文粹作乎)昨休沐之餘愚子呈閱且以有大朝中
外之授受士友遷除之歲時遂不計妍蚩相從以類初
不敢以制集自命但全其文而已因其猥多分列卷第
又靦然以序引奉煩者誠以承眷之深而心仰雄伯使
夜光冠於魚目永為子孫秘藏非敢效太冲三都而求
玄晏發之道也及覽鴻麗之作無非溢(集本文粹作逸)言追思
内訟已無所及使鄙人涉敝帚自見之患陷作者於玉
巵無當之嫌一不敏而相交喪何可言也伏以門人忠
節叙述周詳因小生之無似揚先德於不朽伏讀感咽
何階仰酬結於肺腑沒齒無極又德音宥密皆出自中
禁而西掖所掌止於命官今序中所言霈王澤燭幽滯
振刑典申肅殺揄揚弘大務極其言則虚美之中又為
虚美所冀盡去過談方敢受賜耳故吏部李員外三丈
寓書於柳秘書求為後集序此賢逹所不能忘懷也但
侈言失實如楚越之相遼異時見譏於通人則復為累
也亦輒為閣下良規非止於自謀也左曹許公範二紀
以來過於賞愛鄙人每以逐臭况之今又遇閣下此作
素多昧理忽復自疑幸無泥於眷私而滅裂公是(二字一作)
(之)是所望也載之再拜(六月二十五日)
代李侍郎與徐州張尚書書吕温
奉别紙示諭眷待殊異規略端明究忠義之苦言揚經
通之雅旨皆足以感動朝野光映古今一字之貴可懸
於千金終身佩之何啻於三復甚善甚善伏以尚書才
膺間出識藴生知地承勲德行在詩禮自家逹國移孝
為忠受任先朝克荷崇構控喉襟之地成節制之師動
必勤王志皆憂國忠實彰於行事義聲感於旁鄰布在
人謠溢于時論鳴鶴有和鐘鼓必聞聖上神武聰明維
新覆幬勵精戎事注意藩隅方仄陋以旁求况勲賢之
自著何患乎誠不上逹道不大光宣太阿之利用窮彛
鼎之盛烈者乎某以寡薄謬膺寄(集作重)任成賦之重撫
事知慙徒欲盡愚衷悉(集作陳)鄙見策朽磨鈍庶效涓涘
竭誠捐軀少酬恩遇知我者寡同志實難頃在江西過
辱厚意常懷慕仰頗歴歲時昨者以私鹽干禁漸耗公
利汴州滯運屢稽軍期忝當軄司每積憂負輙率誠懇
粗申條例網羅盗販(集作糴)節宣通渠實託衆賢敢專獨
見果蒙弘至公之量推急病之心率先侯伯首贊王度
許以别設方略大為隄防究絶姦源通利國漕神之聽
之言可復於天地有始有卒事必立於邦家佇觀莫大
之功以成不朽之美諸侯師表天子腹心千載一時誠
無以讓某奉職之分受賜弘多拳拳寸誠夙夜欣企幸
甚幸甚徐傪宜並在使者口述伏惟照悉
代辛將軍與普閏劉尚書書前人
某性質鄙昧智能無取承藉門緒早蒙驅策盡瘁軍府
備嘗險艱徒竭犬馬之勞詎濟弓裘之美家構未克國
恩未酬而謬典禁司軄惟侍衛良時自晩宿志莫申憤
血猶剛憂髮先白加以禀性寡合知音實難甘心此生
長鳴靡託豈料尚書推弘深之量啓特逹之心愛念不
遺眷知益重昨者四牡來覲萬乘虚襟旁求將帥之臣
佇清至公之鑒然則蕭何之稱必在韓信孝友有問宜
薦雲中而丹墀對敭首及庸瑣敷陳本末奬飾逾涯逹
其忠義之誠許其遠大之致雖躬論志業自瀝肺肝纖
悉周詳豈能及此遂使鬱堙之志允逹於宸聰樗朽之
材式孚於帝念言發九天之上聲聞四海之中行得舟
航坐生羽翼雖管鮑在齊載深知我之感王貢仕漢有
切彈冠之善方諸今日未足為喻不圖知己之至於斯
義激血誠恩纏骨髓每一念至不覺涕流殞首糜軀豈
能報德唯當竭誠砥節服義懷仁奉以周旋居之造次
貞(集作青)松得地方見於歲寒皦日在天願明(集作聽)其心
誓死生(集作生死)幸甚幸甚屬有負薪之疾未申拜賜之禮
瞻荷之至感懼兼深拳拳下情未知所措稍任行李即
冀趨謁伏惟照察云云
此二篇英華舊本合而為一故其首尾不全今
用集本足之但寘之文章門亦所未喻
與劉評事伯芻書符載
聆夫子之善聲滿盈矣世且多故無緣會覿開襟嚮風
勞止如何余友蘭陵蕭易簡篋中獲足下所製窮逹(一作)
(通)述高韻孤峙詞趣淵密探聖賢性命之際究天地否
泰之理因知殷紂之黃屋不為通也顔子之陋巷不為
窮也使百世君子之知道益明守道益堅不汲汲不戚
戚從容中道斯立言之由也顧惟短才謬嘗為文伸紙
始竟百骸清快欽挹既久無可自道因豫章王兵曹往
聊寫梗概不盡慨詠之萬一耳
寄李翺書裴度
前者唐生至自滑猥辱致書札兼獲所貺新作二十(集本)
(文粹作十二)篇度俗流也不盡窺見若愍女碑烈婦傳可以
激清(集作揚)教(集作勸)義煥於史氏鐘銘謂以功代名於器
為銘與弟正辭書謂文非一藝斯可謂救名之失廣文
之用之文也甚善甚善然僕之知弟也未知其他直以
弟敏於學而好(集本文粹作至)於文也就六經而正焉故每遇
名輩稱弟不容於口自謂彌久益無愧詞竊料弟亦(集有)
(當字)以直諒見待不以悅媚相容故不惟嗟悒(集作挹)亦欲
商度其萬一耳若弟擯(英華作揭)落今古脫遺經籍斯則如
獻白豕何足採取若猶有祖述則願陳其梗槩以相參
會耳愚謂三五之代上垂拱而無為下不知帝力其道
(集作澤文粹無此字)漸被於天地萬物不可得而傳也夏殷之際
聖賢相遇其文在於盛德大業又鮮可得而傳也厥後
周公遭變仲尼不當世其文遺於冊府故可得而傳也
於(文粹無此字)是作周孔之文(文粹有也字)荀孟之文左右周孔
之文也理身理家理國理天下一日失之敗亂至矣騷
人之文發憤之文也雅多自賢頗有狂態相如子雲之
文譎諫之文也别(文粹作自)為一家不是正氣賈誼之文化
成之文也鋪陳帝王之道昭昭(集作然)在目司馬遷之文
財成之文也馳騁數千載若有餘力董仲舒劉向之文
通儒之文也發明經術究極天人其實(集作餘)擅美一時
流譽千載者多矣不足為弟道焉然皆不詭其詞而詞
自麗不異其理而理自新若夫典謨訓誥文言繫詞國
風雅頌經聖人之筆削者則又至易也至直也雖大彌
天地細入無間而竒言怪語未之或有意隨文而可見
事隨意而可行此所謂文可文非常文也其可文而文
之何常之有俾後之作者有所裁凖而請問於弟謂之
何哉謂之不可非僕敢言謂之可也則大學之道在明
明德在止至善矣能止於止乎(集本文粹作能止乎)若遂過之猶
不及也觀弟近日製(集本文粹作制)作大旨常以時世之文多
偶對意(集作儷)句屬綴風雲羈束聲韻為文之病甚矣故
以雄詞遠志(集本文粹作致)一以矯之則是以文字為意也且
文者聖人假之以逹其心逹則已理窮則已非故高之
下之詳之略之也愚欲去彼取此則安步而不可及平
居而不可踰又何必遠關經術(集作籍)然後騁其材力哉
昔人有見小人之違道者恥與之同形貌共衣服遂思
倒置眉目反易冠帶以異也不知其倒之反之之非也
雖非於小人亦異於君子矣故文之異在氣格之高下
思致之淺深不在其磔裂章句隳廢(集作壊)聲韻也人之
異在風神之清濁心志之通塞不在於倒置眉目反易
冠帶也試用(文粹作庶幾)高明少納庸妄若以為未幸不以
苦言見革無(文粹作其)惑唯僕心慮荒散百事罷息然意之
所在敢隠於故人耶昌黎韓愈僕識之舊矣中心愛之
不覺驚想然意之(集本文粹作其人)信美材也近或聞諸儕類
云恃其絶足往往奔放不以文立制而以文為戱可矣
乎可矣乎今之作者不及則已及之者當大為防焉耳
弟素居多年勞想深至窮隂凝沍動息如何入奉晨昏
之歡出參帷幄之内(集本文粹作畫字)固多適耳昨弟來(集有字字)
欲度及時干進度昔歲取名不敢自服(集本文粹作高)今孤煢
若此遊官謂何是不復能從故人之所勖耳但寘力田
園苟(集作省)過(英華作遇)朝夕而已然待春氣微和農事未動
或當策蹇謁賢大夫兼與弟道舊未爾間猶希尺牘珍
重珍重力書無諭(集本文粹作餘)從表兄裴度奉簡
答崔立之書韓愈
斯立足下僕見險不能止動不得時顛頓狼狽失其所
操持困不知變以至辱於再三君子小人之所憫笑天
下之所背而馳者也足下猶復以為可教貶損道德乃
至手筆以問之扳援古昔辭義高遠且進且勸足下之
於故舊之道得之矣雖僕亦固望於君(一作吾)子不敢望
(一作問)於他人者耳然尚有似不相曉者非固(一作故)欲發
余乎不然何子之不以丈夫期我也不能默默聊復自
明僕始年十六七時未知人事讀聖人之書以為人之
仕者皆為人耳非有利乎已也及至二十時苦家貧衣
食不足謀於所親然後知仕之不唯為人耳及來京師
見舉進士者人多貴之僕誠樂之就求其術或出禮部
所試詩策等以相示僕以為可無學而能因詣州縣求
舉有司者好惡出於其心四舉而後有成亦未即得仕
聞吏部有以博學宏詞選者人尤謂之才且得美仕就
求其術或出所試文章亦禮部之類也私怪其故然猶
樂其名因又詣州府求舉凡二試於吏部一既得之而
又黜於中書雖不得仕人或謂之能焉退因自取所試
讀之乃類於(蜀本作乎)俳優者之詞顔忸怩而心不寧(蜀本作安)
者數月既已為之則欲有所成就書所謂恥過作非者
也因復求舉亦為(一作無)幸焉乃復自疑以為所試與得
之者不同其程度及得觀之余亦無甚愧焉夫所為博
學者豈今之所謂者乎夫所謂宏詞者豈今之所謂者
乎誠(文粹作設)使古之豪傑之士若屈原孟軻司馬遷相如
揚雄之徒進於(集作于)是選僕必知其懷(蜀本作愧)慙乃不自
進而已耳(蜀本作矣)設使與夫今之善進取者競於蒙昧之
中僕必(蜀本作固)知其辱焉然彼五子者且使生(一作出)於今
之世其道雖不顯於天下其自負何如哉肯與夫斗筲
者决得失於一夫之目而為之憂樂哉故凡僕之汲汲
於進者其小得蓋欲以具(蜀本作完)裘葛養孤窮也其大得
蓋欲以同吾之所樂於人耳其他可否自計已熟誠不
待人而後知今足下乃復比之獻玉者以為必俟良工
(集作工人)之剖然後見知於天下雖刖兩(集作兩刖)足而不為痛
(集作病)且無使勍者再刖(集作剋)誠足下相勉之意厚也然
仕進者豈固舍此而無門哉足下為我必待此而後振
(集作進)者尤非(集作非先)相悉之辭也僕之玉固未嘗獻而足
固未嘗刖足下無為我戚戚也方今天下風俗尚有未
及於古者邊境(蜀本作地)尚有披甲執兵者主上不得怡而
宰相以為憂僕雖不賢亦所(集作且)潜究其得失致之乎
吾相薦之乎吾君上希卿大夫之位下猶取一障而乘
之若都不可得猶將耕於寬閒之野釣於寂寞之濱求
家國之遺事考賢人哲士之(集有所字)終始作唐之一經垂
之於無窮誅奸䛕於既死發潜德之幽光二者將必有
一可足下以為僕之玉凡幾獻而足凡幾刖也又所謂
勍者果誰哉再刖(集作尅)之刑信如何也士固伸於知己
微足下無以發吾之狂言愈再拜
答皇甫湜書李翺
辱書覽所寄文章詞高理直歡悅無量有足發予者自
别足下來僕口不曾言文非不好也言無所益衆亦未
信祗足以招謗忤物於道無明故不言也僕到越中得
一官三年矣行能寡薄(文粹作材能甚薄)澤不被物月費官錢
自度終無補(集有益字)累求罷去尚未得以為愧僕性不解
諂佞生(文粹作復)不能曲事權貴以故不得齒于士林而足
下亦抱屈在外故略有所說凡古賢聖得位於時道行
天下皆不著書以其事業存於制度足以自見故也其
著書者蓋道德充積阨摧於時身卑處下澤不潤物恥
灰冺而燼滅又無聖人為之發明故假空言是非一代
以傳無窮而自光耀於(集作于)後故或往往有著書者僕
近寫得唐書史官才薄言詞鄙淺不足以發揚高祖太
宗列聖明德使後之觀者文彩不及周漢之書僕以為
西漢十一帝高祖起布衣定天下豁逹大度東漢所不
及其餘唯文宣二(一作兩)帝為優自惠景以(集作已)下亦不
皆明於東漢明章兩帝而前漢事跡灼然傳在人口者
以司馬遷班固叙述高簡之工故學者悅而習焉其讀
之詳也足下讀范曄漢書陳夀三國志王隠晉書生熟
何如左丘明司馬遷班固書之温習哉故温習者事跡
彰而罕讀書者事跡晦讀之疎數在詞之高下理必然
也唐有天下聖明繼於周漢而史官叙事曾不如范曄
陳夀所為况足擬望左丘明司馬遷班固之文哉僕所
以為恥當兹得於(集作于)時者雖負作者之材其道既能
被物則不肯著書矣僕竊不自度無位於朝幸有餘暇
而詞句足以稱贊明盛紀一代功臣賢士行迹灼然可
傳於後代自以為能不滅者不敢為讓故欲筆削國史
成不刊之書用仲尼褒貶之心取天下公是公非以為
本羣黨之所謂為非者僕未必以為非使僕書成而傳
則有富貴而功德不著者未必聲名於後貧賤而道德
全者未必不烜赫於無窮韓退之所謂誅奸䛕於既死
發潜德之幽光是翺心也僕文彩雖不足以希左丘明
司馬子長足下視僕叙高愍女楊烈婦豈盡出班孟堅
蔡伯喈之下耶仲尼有言不有博奕者乎為之猶賢乎
已僕所為雖無益於人比之博奕猶為勝也足下以為
何如哉古之賢聖當仁不讓於師仲尼則曰文王既沒
文不在兹乎又曰予欲無言天何言哉孟軻則曰予之
不遇魯侯天也臧氏之子安能使予不遇哉司馬遷則
曰成一家之言藏之名山以俟後聖人君子僕之不讓
亦非大過也幸無怪翺再拜
文苑英華卷六百八十
