文苑英華卷三百三十宋李昉等編
禽獸三(蟲魚)
蟬二十二首促織二首
蜘蛛一首馬三十三首
猿三首獺一首
魚四首龜一首
蟬
詠蟬褚澐
避雀喬(類聚作芳)枝裏飛空華殿曲天寒響屢嘶日暮聲逾
速(類聚作促)繁吟如欲盡長韻還相續飲露非表清輕身易
知足
後堂聽蟬蕭子範
試逐微風遠聊隨夏葉繁輕飛避楚雀飲露入吳園流
音繞藂藿餘響切高軒借問邊城客傷情寧可言
同陸廷尉驚早蟬沈君攸
日暮野風生林蟬候節鳴望枝疑數處尋空定一聲地
幽吟不斷葉動噪羣驚獨有河陽令偏嫌秋翅輕
賦得新題寒樹晩蟬疎張正見
寒蟬噪楊柳應朔吹(類聚作朔吹犯)梧桐葉迥飛難住枝殘影
共空聲疎飲露後唱絶小園(類聚作斷絃)中還因摇落處寂
寞盡秋風
賦得秋蟬喝柳應衡陽王教前人
秋氣爽遥天園柳集(集作裊)驚蟬競噪長枝裏争飛落葉
前風高知響急樹近覺聲連長楊流唱盡詎識蔡邕絃
在獄詠蟬駱賓王
西陸蟬聲唱南冠客思侵那堪玄鬢影來對白頭吟露
重飛難進風多響易沉無人信高潔誰為表清心(集作予心)
始聞夏蟬韋應物
徂夏暑未晏鳴蟬(集作蝉鳴)景已曛一聽知何處高樹但侵
雲響悲遇衰齒節謝屬離羣還憶郊園日獨向此(集作澗)
中聞
新蟬耿湋
今朝蟬忽鳴遷客若為情便覺一年謝能令萬感生微
風方滿樹落日(類詩作葉)稍沉城為問同懷者凄凉聽幾聲
新蟬酬劉夢得見寄白居易
開緘思浩然閒(集作獨)詠晩風前人貎非昨(集作前)日蟬聲
似去年槐花新雨地柳影欲秋天聽罷無他計相思又
一篇
聞蟬寄賈島姚合
秋來吟更苦(集作未秋吟更苦)半咽半隨風禪客嫌心(集作心應)亂
遊人願耳(集作耳願)聾雨晴高樹裏日晩古城中遠思應難
盡誰當與我同
客中聞早蟬于武陵
江頭一聲起芳歲已難留聽此高林上遥知故國秋應
催風落葉似勸客回舟不是新蟬苦年年自可愁
病蟬賈島
病蟬飛不得向我掌中行折翼猶能薄酸吟尚極清露
華凝在腹塵點誤侵睛黃雀兼鳶鳥俱懷害爾情
風蟬前人
風蟬旦夕鳴伴葉送新聲故里客歸盡水邊身獨行噪
軒高樹合驚枕暮山横聽處無人見塵埃滿甑生
早蟬薛能
不見上庭樹日高聲忽吟他人豈無耳遠客自關心暫
落還因雨横飛亦向林分明去年意從此漸聞砧
聽蟬趙嘏
噪蟬聲亂日初曛絃管樓中永不聞争(詩選作獨)奈愁人數
莖鬢(詩選作髮)故園秋隔五湖雲
蟬雍陶
高樹蟬聲入晩雲不唯愁我亦愁君何時各得身(類詩作心)
無事每到聞時似不聞
蟬張喬
先秋蟬一悲長是客行時曾感去年者又鳴何處枝細
聽殘韻在廻望舊聲遲斷續誰家樹凉風送别離
蟬許棠
造化全微物偏宜應侯名初離何處樹又發去年聲騷
屑隨風遠悠揚類葉輕報秋凉漸至嘶夜思偏清默守
疑相答微摇似欲行繁音人已厭朽殼蟻猶争朝士嚴
冠飾宫嬪逞鬢名亂依西月噪多引北歸情篠露凝潜
吸蛛絲迸忽縈此時吟立久萬緒一時生
蟬(集作聽新蝉寄張晝)方干
細聲頻斷續審聽亦難分髣髴應移處從容却不聞蘭
棲朝咽露樹隠暝吟雲若(集作莫)遣鄉愁起吾懷只是(集作)
(似)君
蟬羅鄴
纔入新秋百感生就中蟬噪最堪驚能催時節凋雙鬢
愁到(類詩作對)江山聽一聲不傍管絃拘醉態偏依楊柳撓
(類詩作引)離情故園聞處猶惆悵况是經年萬里行
蟬羅隠
天地工夫一不遺與君聲調借君緌風栖露飽今如此
應㤀當年滓濁時
夜蟬唐彦謙
翠竹高梧夾後溪勁風危露雨凄凄那知北牖殘燈暗
又送西樓片月低清夜更長應未已遠煙尋斷莫頻嘶
羇人此夕如三歲不整寒衾待曙鷄
促織杜甫
促織甚微細哀聲何動人草根吟不稳床下夜相親久
客得無淚放(集作故)妻難及晨悲絲(集作絃)與急管感激異
天真
同前張喬
念爾無機自有情迎寒辛苦弄梭聲椒房金屋何曾織
偏向貧家壁下鳴
蜘蛛孟郊
萬類皆有性各各禀天和蠶身為爾(集作與汝)身爾身何大
訛蠶身不為已爾心(集作身)不為他蠶絲為衣裳爾絲為
網羅濟物既無功害物日已多百蟲雖有(集作切)恨其將
奈爾何
馬
西齋行馬梁簡文帝
晨風白金絡桃花紫玉珂影斜鞭照耀塵起足蹉跎任
俠稱六輔輕薄出三河風吹鳳凰袖日映織成靴遠江
艫舳少遥山煙霧多雲開瑪瑙華(類聚作葉)水淨琉璃波廣
路拂青柳回堂繞碧莎不效孫吳術寧湏趙李過
繫馬前人
青驪流赭汗綠駬懸花蹄未垂青鞙尾猶掛紫障泥蹀
足靽中憤摇頭櫪上嘶紫關如未息直去取榆溪
賦詠登山馬梁武帝
登山馬逕小逕小馬終通汗赭疑沾勒衣香不逐風何
殊隴頭望遙識祁連東
後園看騎馬同前
良馬出蘭池連翩驅桂枝鳴珂隨跼駛輕塵逐影移香
來知驟近汗歛覺風吹遥望黃金絡懸識幽并兒
賦得馬劉删
獨飲臨寒窟離羣思北風陳王欲觀儛御史自隨驄邊
聲隕客淚果下益桃紅恒持沛艾影觧向平陵東
賦得邊馬有歸心沈烱
窮秋邊馬肥向寒甚思歸連鑣渡蒲海束舌下金徽已
却魚麗陣將摧鶴翼圍彌憶長楸道金鞍(類聚作鞭)背落暉
登山馬梁簡文帝
登山馬間樹玉勒黃金装草合宜韀短影轉見鞭長何
殊八公岫暫上淮南王
詠馬楊師道
寶馬權竒出未央彫鞍照曜紫金装春草初生馳上苑
秋風欲動戲長楊鳴珂屢度章臺側細蹀輕向濯龍傍
徒令漢將連年去宛城今已馘(初學記作獻)名王
病馬杜甫
乘汝(集作爾)亦已久天寒關塞深塵中老盡力歲晩病傷
心毛骨豈殊衆馴良猶至今物微意不淺感激(集作動)一
沉吟(英華題杜甫病馬詩一首總目同第一篇致此自僻遠又非珠玉装如何有竒怪每夜吐光芒虎氣)
(必騰上龍身寕久藏風塵若未息持汝奉明王按本集乃蕃劒詩玩詞意亦然其病馬只是一首當時誤編)
羽林騎韓翃
駿馬牽來御柳中鳴鞭欲過渭橋東紅蹄亂踏春城雪
花頷頻嘶上苑風
觀調馬前人
鴛鴦赭白齒新齊晩日花中散碧蹄玉勒乍回初噴沫
金鞭欲下不成嘶
奉和劉祭酒傷白馬(此馬勅賜寕王轉贈祭酒)
嚴維
沛艾如龍馬來從上苑中棣華恩見賜伯舅禮仍崇鏡
點黃金眼花開白雪騣性柔君子德足逸大王風色照
鳴珂净聲連噴玉雄食場恩未盡過隙命旋終練影依
雲沒銀鞍向月空仍聞樂府唱猶念代勞功
詠老馬沈烱
昔日從戎陣流汗幾東西一日馳千里三丈拔深溪渡
水頻傷骨翻霜屢損蹄勿言年齒暮尋途尚不迷
詠飲馬唐太宗
駿骨飲長涇奔流洒絡纓細紋連噴聚亂荇繞蹄縈水
光鞍上側馬影溜(集作流)中横翻似天池裏騰波龍種生
詠飲馬應詔楊師道
清晨控龍馬弄影出花林躞蹀依春澗聯翩渡碧潯苔
流染絲絡水潔寫雕簮一御瑶池駕詎憶長城隂
蒙裴相公(集作司空)賜馬謹以詩謝
張籍
綠耳新駒已有(集作駿得)名司空自選(集作遠自)寄書生遠(集作乍)
離華廐移蹄澁初到貧家舉眼驚每見閒人多被(集作來借)
問唯(集作多)尋古寺獨騎行思量幾夜(集作長思歲旦)沙堤上得
從鳴珂倚(集作傍)火城
酬張秘書因寄馬贈詩裴度
滿城馳逐皆求馬古寺閒行獨與君代步本慚非逸足
緣情何幸枉高文若逄佳䴡從(集作湏)將換莫共駑駘角
出羣飛控着鞭能顧我當時王粲亦從軍
和前李絳
高才名價欲凌雲上駟光華遠贈君念舊露垂丞相簡
感知星動客卿文縱横逸氣寧稱力馳騁長途定出羣
伏櫪莫令空度歲黃金結束取功勲
同前(集作和張十八秘書得裴司空馬)韓愈
司空遠寄養初成彩(集作毛)色桃花眼鏡明落日已曾交
轡語春風還擬並鞍行長令奴僕知饑渴湏着賢艮待
性情旦夕公歸申(集作伸)拜謝免勞騎去(雜詠作去騎)逐雙旌
同前張賈
閣下從容舊客卿寄來駿馬賞高情(司空詩云古寺閒行獨與君)任
追煙景騎仍醉知有文章倚便成步步自憐春日影蕭
蕭猶起朔風聲湏知上宰吹嘘意送入天門上路行
同前元稹
丞相功高厭武名牽將戰馬寄儒生四蹄荀距藏雖盡
六尺鬚頭見尚驚减粟偷兒憎未飽騎驢詩客罵先行
勸君還却司空着莫遣衙參傍子城
同前白居易
齒齊臕足毛頭膩秘閣張家(集作郎)叱撥駒洗了頷花翻
假錦走時蹄汗逹真珠青衫乍見曾驚否紅粟難賒得
飽無丞相寄來應有意遣君騎去上雲衢
同前(集作裴相公大學士見示答張秘書謝馬詩并羣公屬和因命追作)
劉禹錫
草玄門戶少塵埃丞相并州寄馬來初自塞垣啣苜蓿
忽行幽徑破莓苔尋花緩轡威遲去帶酒垂鞭躞蹀廻
不與王侯與詞客知輕富貴重清才
駑驥吟韓愈
駑駘誠齷齪市者何其稠力小苦易制價微良易酬渴
飲一斗水饑食一束芻嘶鳴當大路志氣若有餘騏驥
生絶域自矜無匹儔牽驅(集作驅牽)入市門行者不為留借
問價幾何黃金比崇(集作嵩)丘借問行幾何咫尺視九州
饑食玉山禾渴飲醴泉流問誰能為御曠世不可求唯
昔穆天子乘之極遐遊王良執其轡造父夾(集作挾)其輈
因言天外事恍惚使人愁駑駘謂騏驥餓死余爾羞有
能必見用有德必見收孰云時與命通塞皆自由騏驥
不敢言徘徊但垂頭人皆劣騏驥共以駑駘優喟予獨
興嘆才命不同謀寄詩同心子為我商聲謳
答韓十八駑驥吟歐陽詹
故人舒其憤昨示駑驥篇駑以(集作取)易售陳驥以難知
言委曲感既深咨嗟詞亦殷伊情有遠瀾余志遜其源
室在周孔堂道通堯舜門調雅聲寡同途遐勢難翻顧
兹萬恨來假彼二物云賤貴而貴賤世人良共然巴(集作)
(芭)蕉一葉妖茙葵一花妍畢(集作異)無才實資手植階墀
前楩柟十圍瑰松栢百尺堅罔念梁棟功野長丘墟邊
傷哉昌黎韓焉得不迍邅上帝夲厚生大君方建元寶
(一作實)將庇羣甿庶此規崇軒班爾圖永安掄擇期精專
君看廣厦中豈有樹庭(集作庭前)萱
有小白馬乘馭多時奉使東行至稠桑驛溘然
而斃足可驚傷不能㤀情題二十韻
白居易
能驟復能馳翩翩白馬兒毛寒一團雪騣薄萬條絲皂
盖春行日驪駒曉從時雙旌前獨步五馬内偏騎芳草
承蹄葉垂楊拂頂枝跨將迎好客惜不換妖姬慢控遊
蕭寺閒驅醉習池睡來乘作夢興發倚成詩鞭為馴難
下鞍緣稳不離北歸還共到東使亦相隨赭白何曾變
玄黃豈得知嘶風覺聲急踏雪怪行遲昨夜猶芻秣今
朝尚縶維卧槽應不起顧主遂長辭塵滅駸駸跡霜留
皎皎姿度關形未改過隙影難追念倍燕求駿情深項
别騅銀收鈎臆帶金卸絡頭羈何處埋竒骨誰家覓敝
帷稠桑驛門外吟罷涕雙垂
病馬五首曹唐
騄駬(一作綠耳)何年到渥洼(到一作别)病來顔色半塵沙四蹄不
鑿金(一作銀)砧裂雙眼慵開玉筯斜墮月兔毛乾觳觫(一作)
(輕觳䔩)失雲龍骨瘦查牙(一作牙槎)平原好放無人放嘶向秋
風苜蓿花
二
壠上沙葱葉正齊騰黃猶自跼羸蹄尾蟠夜雨紅絲脆
頭掉秋風白練低力憊未思金絡腦影寒空望錦障泥
階前莫怪垂雙淚不遇孫陽不敢嘶(又玄集作階前莫錯雙垂耳不遇孫)
(陽不用嘶)
三(唐宋類詩指此篇為曹松作)
不剪焦毛鬛半飜何人别(集作識)是古龍孫風吹(一作雪侵)病
骨無驕氣土蝕驄花見卧痕未噴斷(一作得噴)雲歸漢苑曾
追輕(一作已曾飛)練過吳門一朝千里心猶在争(一作誰)肯潜
忘(一作施)秣飼恩一作皆唐宋詩類
四
空被秋風吹病毛無因濯浪刷洪濤卧来摠怪龍蹄跙
瘦盡誰驚虎口高追電有心猶欵段逢人相骨強嘶號
欲將鬃鬛重裁剪乞借新成利鉸刀
五
病久無人着意看玉華彩(疑作毛)色欲凋殘飲驚白露泉
花冷喫怕清風豆葉寒長襜敢辭紅錦重舊韁寕畏紫
絲蟠王艮若許相擡策千里追風也不難
馬陳凝
未明龍骨駿幸得到神州自有千金價寧㤀伯樂酬雖
知殊欵叚莫敢比驊騮若遇追風便當軒一舉頭
浴馬喻鳧
觧控復收鞭長津動細漣空蹄沉綠玉闊臆浸連錢沫
漩橋聲下纏盤柳影邊常聞禀龍性固與白波便
八駿圖羅隠
穆滿當年物外程電腰風脚一何輕如今縱有驊騮在
不得長鞭不肯行
猿
詠夜猿啼蕭詮
桂月影才通猿啼迥入風隔巖還嘯侣臨潭自響空掛
藤疑取飲吟枝似避弓别有三聲淚霑裳竟不窮
放猿許渾
慇懃觧金鏁别(雜詠作昨)夜雨凄凄山淺憶巫峽水寒思建
溪每尋紅樹宿深向(類詩作入)白雲啼好去長江路(類詩作好覓來)
(時路又作好覓南歸路)煙蘿更莫(類詩作莫自雜詠作莫共)迷
巴江夜猿馬戴
日飲巴江水還啼巴岸邊秋聲巫雨斷夜影楚雲連雪
滴青楓樹山空明月天誰知泊帆者聽此不能眠
獺
有獺吟劉禹錫
有獺得嘉魚自謂天見憐先祭不敢食捧鱗望青玄人
立寒沙上心專眼悁悁(集作短看肩)漁翁以為妖舉塊投其
咽呼兒貫魚歸與獺同烹煎關關黃金鶚大翅摇江煙
下見盈尋魚投身擘洪漣攫挐隠嶙去哺雛林岳巔鴟
鳥欲伺隙遥噪莫敢前長居青雲路弹射無由緣何地
無江湖何水無鮪鱣天意不宰割菲祭徒虔虔空餘知
禮重載在淹中篇
魚
賦得魚躍水花生張正見
漾色桃花水相望濯錦流躍浦疑珠出依池似鏡浮凌
波銜落蘂觸餌避沉鈎方遊蓮葉外詎(初學記作恒)入武王
舟
賦得蓮下遊魚阮卓
春色映澄陂涵泳且相隨未上龍門路聊戲芙蓉池觸
浪蓮香動乘流葉影披相㤀自有樂莊惠豈能知
魚岑德潤
劒影侵波合珠光帶水新蓮東自可戱安用上龍津
放魚竇鞏
黃金(雜錄作金錢)贖得免刀痕聞道禽魚亦報(雜詠作感)恩好去
長江千萬里不湏辛苦上龍門
龜
詠龜趙宗儒
有靈堪作(初學記作託)夢無心觧自謀不能蓍下伏強從蓮
上浮(初學記作遊)負圖非所冀支牀空見留儻蒙一曳尾當
為屢回頭
文苑英華卷三百三十
