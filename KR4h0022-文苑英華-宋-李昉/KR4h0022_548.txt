文苑英華卷五百四十九宋李昉等編
雜判門三十七道
廳子判二道流外判二道
番官判二道孔目判二道
公廨供給判二道不知名物判四道
不奠其禄判一道侵官判二道
小吏陵上判三道黜免判一道
去官判二道吏脫幘判五道
致仕判一道不仕判一道
未七十致仕判一道用蔭判一道
徵官爲蔭判一道假蔭判二道
勲品判一道請立長子爲嗣判一道
廳子判
廳子執硯翻瀉汙物擒獲欲科之
對
瞻言署曹克崇廳事旣分官而揆務冀虛室而清神華
茵載數綺屏儼立頗有尊卑之禮須知進退之儀彼何
人斯輕其主守迹旣殊於審慎事終致於愆尤足待數
知有慙對馬墨因誤點更射成蠅坐彰怠慢之心須示
鞭笞之罪且刑貴閱實政蠧深文汙雖有憑物終未騐
儻非情故或可矜容請稽源流庶符明慎
同前
各備爾曹以供其職罄輸冰操同洽風規公府峥嶸具
寮瞻矚事光文物掌設防非猶衆派之源流若提綱而
集目尚恐禽棲入噪絡青𤨏於傍喧蛛網交絲架朱窗
而上掩豈意故爲翻瀉用漫章程德不繕心罪亦旋踵
違周氏之戒器水覆繩愆覧劉氏之朝衣羹傾宥過法
開有誤理亦從宜
流外判
流外觧請兵部勞所由不許訴五品以上
對
百度之間見於甲令九流之内言念胥徒在邦必逹於
大體爲政不遺於小物歲之云晏更議初勲勞之可書
仍祈後績慕縉雲之職名級願遷瞻巽風之命節文當
協所由以司存必舉稽彼三章訴者以理實無言徵諸
五品既詳於法難屈爾詞
同前
十等分賢九流殊致異漢儀之命史若周官之爾胥頗
供操牘之役寧有策勲之義具聞奸命復欲冒官未輸
自貽之辜仍引無稽之訴縱已榮參朱紱其如匪是清
流鮑魚不可登庖笄冠豈宜雙履抑而未許寔謂有司
番官判
番官請稍食不給訴求逹吏
對
番官名書小吏位列羣胥自宜恪守邦程勲(一作動)從吏
道何得叨祈稍食苟徇私儲瞻彼有司出納惟恡閉而
不給雅合良規何所未厭仍勞上訴將求逹吏雖且覬
覦考以通章恐成牴牾何則國之甲令懸諸日月如或
番程式序歲考兹深昔年自有常規今日何煩妄請
同前
六卿分職百揆時叙開之以府寺間之以胥徒所以理
天下之人將以成天下之務雖動珂振珮嘗聞獻納之
臣而負版持囊亦資趨走之吏番官之軰寔惟卑冗九
流未齒一命何階心有規於斗儲意仍希於稍食參尋
甲令緬覿彛章事列科條誰敢踰越
孔目判
得諸司長官初上皆孔目所由不送依問已付散官遂
被遺失
對
建官分職揆務班司是稱會府實宏邦教綠墀黃閣棘
寺蘭臺廨署星分胥徒雲集瞻言管轄必先卿尹案牘
填委簿領殷繁剖析是憑凖繩斯在事資孔目以備闕
遺而小吏寬疎下寮弛慢不恭爾事擅付他人因而致
失誰任其咎散官闕送自合科繩請更推尋方寘刑典
同前
百揆分曹六官咸事由來區别各有司存旋降絲綸遽
覃簮紱令首政長寔繁有徒衆務條流須施孔目憑之
以提綱紀藉之以恤機衡爰洎有時彰乎無替所由自
宜遵奉所闕須有科繩散官非受納之人小吏是施行
之軰苟乖其事盍寘於辜恭視事端方取誚於周客敬
尋失狀欲何黜於堯封據律不見夲條論情有虧通典
請歸司敗以正刑書
公廨供給判
丁以公廨供給親屬郡科之云亦是賓
對盧藻
禄以馭賢矧兹賓客將不速而是敬豈乾餱而以愆眷
彼丁也給兹親屬未聞輟已之仁且有害公之負於焉
獲譴何以爲詞然獄貴原情事資愜衆必若行高曾史
才茂鄒枚簞食屢空未改顔生之樂樵蘇不㸑能師范
子之廉乃謂國賢豈惟家食以之恤乏何必正名
同前
受禄必資善戒飭躬且務勤王反是不思罪亦難逭彼
丁何者忝曰吏人苟徇私親以减公用式彰不令曾是
養求重歛聚財可謂同於碩鼠食貨棄命曾不思於伐
檀若情在恤貧志懷賙急奉其禄秩則可給於公廨而
何雖曰衆賓終爲多僻羣司所糾允執厥中
不知名物判
得乙是甲吏之賤者問所掌名物而不知被科訴云蒞
事日近
對
陳力以位任才居守列王者之職百度惟貞在有司之
能庶官奚曠惟乙績乖幹蠱名匪靖恭等韗人之從吏
周行是處均倚相之言詩祈招以感何則窮爲下士秩
等上農莫究端倪孰云主守未聞數馬而對如何尸禄
以言匪課月成徒稱日近請抑無稽之訴以從司寇之
罰
同前
執伎事上各有司存學古入官固非失職將守其業用
不易方必也正名無敢反側惟乙賤吏實曰函人忘其
下旋上旋之權失其犀甲兕甲之屬訴云近涖豈曉壽
(一作籌)年化(疑作比)農功之越思同美錦而學製懵其名物
主者不利於操刀正以刑書所按乃得其資斧
同前
國有等威秩分貴賤必恭爾職乃罔後艱乙何人斯吏
之賤者匪懈於位無聞幹蠱之美不思厥職遽招尸素
之刺且龜玉見毁誰之過歟名物不分信爲罪者貽曠
官之罰自已包羞以近日爲詞是亦文過必若德同周
勃才異嗇夫當寬呐呐之人無求喋喋之口待窮閱實
乃爲不弊
同前
在心匪懈涖事克勤實曰司存惟其慎敬不率厥訓自
貽伊戚瞻言乙者參名甲吏當恭爾職知闕鞏之重無
廢所掌在組練之堅焉得曠官孰云從事且孔明輔相
猶獨親於簿書彼乙微品何不知其名物請寘於理以
懲不能
不奠其禄判
得主司納錢不奠其禄致令不可覆校
對
正其歲會禮有明文錄而書之物合定數莫不登於天
府計以月成諒比要之可遵將奠禄而爲凖憑兹出納
乃絶姦欺苟或差遺自貽乾没龜玉在櫝宜勤夙夜之
心刀布如泉何忽隄防之禁覆校斯闕罪累匪輕忝曰
主司殊爲曠職但三尺之法期閱實以定刑九兩之官
闕連事而同坐必若甲乙俱犯上下相蒙規攘竊以故
違自胥徒而共議物又全曠情實難容如其數則非多
訊之爲誤有納處而可驗恕不逮而須矜請紓辨璧之
疑方寘鈞金之罰
侵官判
此題及所對二篇當在五百四十四卷國城門今
已移入姑存其目
小吏陵上判
得丁為小吏好陵上為人上操下如束濕薪議者稱酷吏
曰其理有所效
對
爲官擇才以政化物先甲申令著於易象惟丁者何效
兹酷吏循墻之敬已殊於考父束濕之操將類於寗成
陵長而六逆在兹滅德而九功失序且仁以爲寶嘗聞
得國犯而聚怨焉可定居旣紊彛倫之經莫知哀矜之
道國之蠧也刑其念哉
同前
在下陵上昔賢所耻嚴法峻文平國不設是用敏於從
事可以臨人必也允乎平反方堪議罰丁爲小吏不慎
厥躬未能謹恪以執謙恭之道縱是暴慢且招苛酷之
名奉上有類於寗成操下乃同於束濕孽則自作罰實
難逃雖欲文過引人無乃執迷於已
同前曹詵
九命攸分百工惟叙率温恭以成政資謙讓以恪居丁
屈蠖未申摶鵬始舉且安身於小吏期漸陸於大來將
能克已爲仁翻乃直而無禮誘人孔易寧昧政於蒲蘆
雨雪其滂奚取方於束濕不賢内省見惡探湯何寗成
之可師逢郅都而陵忽斯爲酷吏允叶班書欲因效以
辟名實文過而取誚
黜免判
得諫議大夫廖真坐事黜後旣寢病猶用大夫之簀御
史舉其非法大理斷無罪
對
廖真干禄從班旣處大夫之職立朝束帶須勤公正之
心不著芳聲俄嬰罪累人非士師同展禽之三黜才異
河陽若潘仁之再免旣而巢鵀作釁止鵩成災膚腠乖
宜初驚二豎之夢手足將啟終切九泉之悲眷彼禮容
須依貴賤瞻言令式亦具科條有德乃合旌門無官誠
宜易簀不思林放之問有昧曾子之儀憲局彈違實得
其所
去官判
得甲去官居白沙里人云我家池中龍種夲縣科里人
妖言訴云美其德讓不伏
對
度地居人量地制邑九有旣乂萬邦是孚甲密勿具寮
僶俛從仕陳力就列罷職言歸克昌拾芥之榮方展維
桑之敬爰居爰處以遊以娛且故國之生平即襄陽之
耆舊人之仰德我不求蒙譽擬潘安聞諸鄉曲榮參龐
統頗曰池中發其言而有由連其辜而未可請以里人
爲美無宜告者稱妖欲措常刑其如反坐
同前
甲孝以居家學以從政非子房之晚歲翹想赤松類元
亮之中年棲神素里琴書飬德道義資身青雲舊遊惜
鵷行之中斷白沙鄰好善龍種之來歸異趙壹之招嫌
同任光之見愛孔子垂教在家必聞程鄭有言寵而能
降善莫之大復何加焉至如勝友如龍高才比鳳渥水
千里丹山五色語其事類盖亦繁多考以條章實難科
罰
吏脫幘判
得丁爲吏脫幘挂縣門而去斷不應爲
對
田園燕坐(一作坐蕪)知陶潛之罷職冠冕已挂見䟽公之出
袓雖吏同推擇而道在雲山脫幘而行不顧棲鸞之局
觸網嬰坐何逃逮隼之司必也避譴韜光輙去無宜免
幘况乃銷聲自逸旣往不咎挂冠𬗟維晉史拒(疑作詎)抵
蕭章矧當堯舜之代宜縱巢由之隱欲加之罪其無詞
乎棄高蹈而可嘉雖小利而何失竊詳州斷未叶通規
同前楊眘金
天育萬類人含五情行藏殊途語默分緒故有燕安榮
利入朝廷而風趨脫落塵紛遁精白以雲卧丁以情忘
寵辱跡尚眞閒陶潛屈身繋在彭澤安石有志終憶東
山厭吏隱之喧卑倚劍不樂出都門之慷慨挂幘長辭
得五倫之遺風掩逢萌之往跡清聲可以激貪鄙美事
足以光圖書于何不臧反以爲罪昔漢皇御宇且高䟽
廣之才今唐堯握圖宜遂許由之性
同前
瑰意琦行有應則通陳力就列不能則止故營營吏道
坐州縣而徒勞寂寂閒居退丘園而優逸丁也縣吏職
事前脩挂幘公門頗遵孤節角巾私第自得遐心州以
小道從方恒科守職白雲已遠尚勞矰繳之心尺蠖相
趣未識江湖之意責其廉退之節科其高潔之辜欲使
䟽廣厚顔陶潛負譴僕雖不敏竊謂非宜
同前汜雲將
學古入官式著墳誥(一作典)陳力就列聞諸聖人丁則鯫
生頗爲高尚欽陶公之五斗初聞折腰同方朔之一囊
且安卑位作勞州縣早結梁生之悲挂幘公門晚慕伯
魚之操齊季鷹而命駕不俟秋風想仲翁之辭榮近歸
蘿月江湖道逸狎魚鳥而爲羣龜墨信榮將松菊而齊
致况大君有命廊廟須才旌帛日賁於丘園山林不容
於隱遁欲將無悶未可即依
同前竇翬
喧寰易擾野性難馴鴻鸞不處於俗中珠玉自生於塵
外丁至情無欲含章寡詞琴書未入於山林刀筆久勞
於郡縣清風忽至白雲意多拂衣不留挂幘長往陶潛
之美志斯在䟽廣之芳猷未歇幽谷歸來高山可仰州
司牽於常法責以詭時欲處伯魚之刑實恐冶長非罪
致仕判
渤海縣高邁高秀歴官清途位望崇重及懸車之歲挂
冠辭歸於邑邑宰白雄令吏置酒肉於其家吏於道傍
停肉爲鴟鳶所食還以此報雄不之信命官屬科之
對李思齊
高邁高秀俱承茂族惟兄惟弟各登清官故能望高陸
寶價重韋珠棠棣春風芳菲兩襲桑榆日暮光景同歸
挂冠冕於東門方休白首奏絃歌於北里直散黃金邑
宰率由舊章禮弘於羔鴈縣吏恭承嘉命事失於鴟鳶
伏念刑書眷言惇史大夫學吏獄雖成於鼠偷京兆能
官罪不加於烏攫
不仕判
得丙有志行隱而不仕爲郡守所辟稱是巫家不當選
吏功曹按其詭訴丙不伏
對
鳴鶴處隂聲聞於外玄豹隱霧樂在其中此將適於退
藏彼何強之維縶丙業敦道行志薄宦情太守以舉爾
所知將申蒲帛之聘夫子以從吾所好不顧弓旌之招
懼俗吏之徒勞引巫家以自穢冀其言遜獲免翻以行
詐論辜况商洛拂衣漢且求之不得潁川洗耳堯亦存
而勿論天子尚不違情功曹如何按罪
未七十致仕判
得乙爲大夫請致仕有司詰其未七十乙稱羸病不任
事
對
時制未及尚可俟朝疾疹(集作痁)所加固難陳力乙位參
食采志在懸車揆以紀年桑榆之光未暮驗其羸病蒲
柳之質先零旣稱量力而行所謂奉身以退雖髮未種
種告老無乃速歟而心旣諄諄致政固其宜矣請高知
止無強不能
用蔭判
范融曾袓在周爲六部官在隋居家不仕令兩應出身
及爲人後者從高叙情取徵官蔭可不
對邵旻
范融係塵甑之苗襲良弓之裔爰瞻乃袓委跡前周道
煥九徵禮光三辟運遷正朔載掌丘園翼子謀孫雖慶
流於後嗣論官叙蔭須屢降於前朝必令許從高議蔭
減未盡斷從依請夫復何疑
徵官爲蔭判
乙請以父徵官爲蔭所由以其父不在用蔭例
對劉銘
以功受賞繼統承嗣父不食於周粟子罕取於吾餘乙
家尚隱淪素行貧賤固知鶴鳴子和配幽貞以就閒安
得孤侵父名苟僥倖而求庇傳業且違於父志請蔭寧
沐於君恩昔傲天書不脫薜蘿之服今從地勢難依桃
李之隂所由不許誠哉此見
假蔭判
甲爲人後請凖蔭人色所由以同假冒甲訴法有差等
對陶翰
有國之制不易於常典王者之政未忘於繼絶人則不
幸同叔向之有言天道如何比鄧攸之無子甲義當爲
後情切自孤名不絶於本枝愛未遷於他室克聞鳴鳩
之德寧爽螟蛉之義知子之道必全見父之行無改將
議繼體那慙象賢主禮方列於宗門入仕曷由於庇蔭
苟從法之差等亦在禮之何傷所由無端雖不憂懼訴
者有據應異無文
同前李康成
不享非類將以亢宗無念爾袓詎思述德甲庇身他族
忘情夲根頗類移天之規方同擇隂之義將策名以筮
仕豈假蔭而因人約法是從不繼難失必若敖有餒而
之歎庭堅有忽諸之言以爲等差誰曰非允如子復其
有子寧斯焉而取斯
勲品判
宋臣前任視流外得勲品請依視品定階
對
宋臣位末名卑迹參郎署前任後改亦異階資欲定見
任之階希取視流之品且視流與正流旣别勲品將三
品斯殊階雖請於後高品終在於前任章程可據體例
先施犯罪雖許同科定階難爲共貫宜從二品庶允三
章
請立長子爲嗣判
得甲告老請立長子爲嗣長辭云不能請讓其弟或詰
之云弟好仁
對
讓賢雖仁廢長非順徒聞見善則理其如亂嗣不祥甲
告老於朝立嗣於後(集作爲後)雖急難自舉必有可觀者焉
長幼以倫無所苟而已矣况欲正其爵位豈宜越以鴈
行子弟克恭厥兄徒有好仁之請知子莫若於父盍(集作)
(蓋)從立長之言無忌雖欲傳家季札終當棄室諒可致
告罔聽不能
文苑英華卷五百四十九
