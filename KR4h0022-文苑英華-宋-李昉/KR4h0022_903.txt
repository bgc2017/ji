文苑英華卷九百四宋李昉等編
軄官十二(諸將軍一)
周大將軍崔說神道碑一首
周大將軍司馬裔碑一首
周大將軍崔說(周書作□)神道碑庾信
公諱說字某博陵郡安平縣人也昔者華陽之野降龍
首之神烈山之都啓龜文之繇匡周則盟津有會佐夏
則龍門始鑿西遊則起家秦相東入則載世齊卿備乎
史籍可得言矣祖辨中軍將軍(魏書北史並作安南將軍)定州刺史
父楷鎮北將軍司馬(魏書周書北史並作驃騎將軍開府儀同三司)烈侯並厲
風霜俱張鋒穎邸史疊迹官曹凜然是謂鮑恢都官百
城振懼葛豐握節京師歛手公特稟英靈偏鍾山岳雄
姿俊茂眉目疎朗觀虎於檻齠髮不驚稱象於船勝衣
能對至於拉虎羈(一作押)熊摧班碎掌忘歸繁弱落鴈吟
猨故得氣盖關中威申河外解褐領軍府錄事轉諮議
參軍時當塗失御政在權門始論函谷之兵即起韓陵
之戰太師賀拔勝作牧西荆公為假節冠軍將軍防城
都督夫(疑作及)南陽失守卷甲奔梁樂毅羈旅猶思燕路
陳軫愴悽終戀秦聲幸值和隣言歸舊國授衞將軍都
督封安昌縣開國子食邑三百戶弘農尅復沙苑揮鋒
進爵為侯增邑并前一千一百戶信珪則更受司勲糓
壁則還輸典瑞鐵馬有河橋之戰戈船有汾水之兵除
京兆太守移民下邑未學邊韶走馬章臺不同張敞遷
帥都督持節撫軍通直散騎常侍大都(闕)使持節
車騎大將軍儀同三司都官尚書定州大中正五曹奏
事有朱穆之忠九品論人見楊喬之直改卦安國縣侯
益邑合前一千四百戶賜姓宇文改名為說漢王改婁
敬之族事重論都魏后變程昱之名恩深捧日遷車(周書)
(北史作驃)騎大將軍開府儀同三司加侍中竇憲連官單于
之寶鼎可致張寬固位渭橋之流星可識司木七工既
掌邱陵之賦司會六典乃均邦政之才居官得人於斯
為盛進爵為公改卦萬年縣通前二千四百戶除隴州
刺史都督隴州諸軍事隴坻路遥秦川望遠鄧仲華之
不去馬文淵之願歸尋除凉州刺史總督河西丼瓜諸
軍事地似伏龍城如飛鳥燉煌實錄宛在胷襟玉門亭
障無勞圖畫有馬如羊不以入厩有金如粟不以入懷
柱國齊王今上之介弟龔行薄伐問罪河陽以公為行
軍長史參謀帷幄中軍之司既舉魏絳上卿之佐實用
荀林以公方之差無慙德(周書有軍還二字)除使持節大將軍
大都督崇德安義建忠九曲安樂三泉伏流周張平泉
固安蠻通俗凡十三防禦熊和中(周書如此按隋地理志陸渾日和州新安)
(置中恨今北史志後周時宜陽曰熊作能和中未詳英華作天和中非)三州黃蘆起谷王
晏供超牽羊温狐交河大嶺避雨木柵寺一十戍諸軍
崇德防主宜陽上地更有秦兵熊耳山前還逢積伏用
是連營凾谷獵騎黎陽威振兩河名陵三晉改封安平
縣公淮隂一國韓信之故人戶牖萬家陳平之鄉里公
此衣錦足為連類建德四年正月十日薨於長安之永
貴里私第春秋六十有四詔贈敷(周書作鄜下同)延丹綏恒(周書)
(作長)五州諸軍事敷州刺史謚曰莊公禮也即以其年二
月二十四日葬于京兆平原鄕之吉遷里北陵追遠大
司馬有賜綬之恩西京贈行冠軍侯有詔葬之禮嗚呼
哀哉世子儀同衍生事以禮死葬以禮愛親有王祥之
孝同氣有姜肱之睦百行之本於斯備焉况復松檟深
沉既封青石之墓丘陵標榜湏勒黃金之碑乃為銘曰
華陽之神厲山之祖鳳野匡周龍門佐禹日浴溟池山
浮海浦甫穆覇國營丘樂土胤斯宗邑承此壤王移封
東武就君安陽中軍節目鎮北鋒芒商飈獵草電火驅
霜公之輪煥繼體貞幹儀表邱墟風神墻岸孝有至德
忠能臣贊不廢横琴無妨歌案既班三事又貳六官衞
青受詔韓信登壇長城馬窟廣武兵欄軍吏無犯營民
不寒乃用六謀乃論三策城壘向背星辰主客劔起沉
犀弓開伏石楚后讓盟秦君還璧百齡危脆千仞摧藏
諸侯地裂邊將星亡輕車騎士玄甲黃腸杜如齊地廟
似桐鄕銘功贊德碑闕相望
周大將軍司馬裔碑前人
公諱裔字遵胤河内温人也昔顓頊之命始則南正司
天重黎之後又以羲和掌歷夏陽適晉得隨會而同奔
東海避秦與毛公而俱隱其後金行受命王筍南遷帝
系極於(闕)圖中朝至于江表曾祖楚之晉太傅錄尚書
揚州牧會稽文孝王之次子元顯之幼弟也元顯見害
之後桓玄簒逆之初爰自齠齓客身屠釣河内道左抱
劔長號代郡城前慟悲靈祭江淮志節之士汝穎風塵
之客感激一言咸多依附既而雲生伏龜星出鯨魚太
白經天蚩尤映野公乃收合餘燼泣血登陴臨武牢之
關據成臯之坂擁衆萬家歸于魏室魏眀元皇帝遥授
平南大將軍荆州刺史襲封瑯琊郡王尚河内公主命
王承制從賓國之儀于時宋兵憑凌旗鼓侵逼虎牢不
封金墉無援魏太武皇帝授王使持節侍中安南大將
軍開府儀同三司給前後部鼓吹元戎啓行志雪冤恥
登壇慷慨三軍掩泣黃河漕粟已出石門士馬連旗將
臨野坂既而雲中柝起代郡烽燃反旆南轅途窮北略
贈征西大將軍都督梁益秦寧荆兖青豫郢洛十州諸
軍事揚州牧司徒謚貞王祖金龍封瑯琊鎮西大將軍
儀同三司吏部尚書贈司空謚康王父悅鎮南將軍豫
州刺史漁陽莊侯(周書北史並作子)以荆河刺舉時值亂離釁
起蕭墻遂終非命公遺腹載誕流離寇逆複璧襁負深
山擁樹程嬰之匿趙武從役家臣王成之藏李爕為傭
酒市遭太夫人憂苫草墳塋以終灰燧形骸毁瘠逾於
喪禮年十有五始幹家事楹前鑿柱即取遺書石上開
松仍求故劔出身司徒府參軍除中堅將軍員外散騎
常侍值魏室多難所在蜂起孟津以北無復封畿嵩山
已南即為鋒鏑公建議脩武立柵温城凾谷西封河橋
北斷長亭籍馬並入武城百里祖車咸輸温縣太祖文
帝締構關都經綸夷阻招携以禮懷遠以德馬文淵之
擇主去壠坻而歸身竇周公之入朝在河西而奉詔大
統七年蒙授平東將軍北徐州刺史十年河内故義四
千餘家願立忠誠湏公衣錦乃授使持節領河内太守
加前將軍懷州拓境兩鎮奔波柳泉轉戰三城授首十
三(周書北史並作五)年太祖召山東諸立義之將能率衆入關
者有加重賞公率先而至領戶千室即以為封固辭不
受其菽粟之賜或以指囷馬牛之賞將同量谷朝廷以
華陽西極漢水東流歎孟逹之奔兵怪劉封之失策魏
前元年移鎮漢中除白馬城主領華陽郡守者昔稱導
漾今聞上瀦烟沉&KR1413;井雨歇雲門其年授大都督加散
騎常侍柱國蜀國公開金牛之道通牧馬之關公卷甲
北塞懸軍束馬遂得策預葭萌勲參綿竹封龍門縣開
國子蒲州刺史仍領新州尋授使持節車騎大將軍儀
同三司大中正隆周授圖天保大定以公才望仍為舊
臣遂乃義深追遠恩隆繼絶即改封瑯琊縣公邑五百
戶仍遷驃騎大將軍開府儀同三司都督巴州諸軍事
巴州刺史武成二年被勅赴援信州魚復道阻屢却岑
彭荆門水急幾沉吳漢公乃月峽先登瞿唐直上天子
以公操履忠勤儀刑亮直乃徵為大御伯尋轉大御正
邑一千一百戶樞機近侍出納絲言所謂多識舊章殿
中無雙者矣四年大將軍東討公所領義衆先守枳關
授都督懷州諸軍事懷州刺史偃師張幕河陽牧馬雖
接戰於富平已連營於官渡五年詔追還拜始州刺史
更封信州賊山彰尋寶渝恃憸岐路五尺絙約纔通縣
水三門橋飛濟渡既而風行草偃谷静山空前後平十
一城獲九千餘口馬歸平樂金輸水衡天保二年除信
州刺史都督信州諸軍事朝發白帝暮宿江陵氣振巴
邱之兵威警建平之戍五年遷潼州刺史益州柱國公
&KR1113;帝子之重鎮天井之星延閣擬於叢臺岷山方於代
郡公仰稟雄謨參謀遠略故得身預舞陽之功位極長
平之寵六年授使持節大將軍大都督西寧州諸軍事
西寧州刺史方欲關沬若徼䍧牱見夜郎之候習昆彌
之戰而飛鳶墮水馬援去而無歸金馬騁光王褒行而
不反嗚呼哀哉七年正月十日薨春秋六十有五詔贈
使持節大將軍懷邠汾晉四州諸軍事懷州刺史夫人
襄城公主魏獻帝之曾孫趙穆王季女王姬肅恭榆翟
禮典四教競(一作兢)莊三星令淑有光隆慮之賢足表平
陽之盛生則從夫以秩死則同穴以禮建德元年八月
十二日合葬於武公三時原大夫墓樹以栢諸侯墓高
於雉于嗟滕公來居此里詔謚定公禮也公資忠履孝
藴義懷仁直幹千尋澄波萬頃逢蒙射法力牧兵書星
辰高下之占風雨逢迎之氣故得師出以律天幸將軍
者也至如官曹案牘未常煩壅戎馬交馳不妨餘裕足
使四岳彌峻三台更眀在朝四十一年身經一百餘戰
凡任四郡歴八州未嘗以貨殖經懷去如始至渭南千
畆之竹更懼盈滿池陽二頃之田常思止足身殁之日
家無餘財素車白馬狹室﨑嶇黃腸玄甲階庭仄陋有
詔冬官為營寢室朱邑祭酹無所漢后是以賜金陳表
妻子露立吳王為之開舘嗚呼哀哉世子侃孝家忠國
揚忠顯親是以勒此豐碑懼從陵谷殖之松栢不忍淍
枯銘曰
欽若歷象平秩寅賓少梁奔華地入咸秦族夷興馬書
窮獲麟玉鏡云始金行乃構象浦通關龍沙開候上糝
石起河陽水鬭五馬南浮三星東宿大傅作牧奄有江
沲司徒避亂承制荆河南勞推轂猶思枕戈龍媒被野
蒼哭凌波莊侯季年禍機相接誕公遺嗣﨑嶇懷挾山
竄趙武家藏李爕伍員道阻燕丹路遥南奔楚塞北避
秦橋水流登壠寒風度遼有功都護則重嫖姚懷書上
馬習禮從戎陣圖六甲兵占八風藏松寶劔射柳琱弓
推誠賈復屈節廉公八翼頻飛六循(疑作條)亟秉勇此仁
義行兹寬猛持印山開沉黎盗静取甲無邱均田不井
懋功賜爵上將賞官軍中受詔塞外登壇方屠參合更
鏖臯蘭渝川毒水𤏡道灾氛地亡都尉灘悲使君谷寒
無日山空足雲北風吹旐秋霖泣軍遣奠雙設銘旌兩
布泌水同墳平陽合墓悲哀嗣子攀號靡訴慟甚風枝
悲深霜露自此何世從斯幾年麒麟欲鬭華表中燃地
形樓起松心盖圓茫茫邱壠代代英賢
文苑英華卷九百四
