文苑英華卷八百九十二宋李昉等編
王爵三
涇原主帥南川郡王贈司空劉昌神道碑一首
武陵郡王馬公神道碑一首
南平郡王高崇文神道碑一首
故四鎮北庭行軍兼涇原等州節度支度營田
等使開府儀同三司檢校尚書右僕射使持節
涇原諸軍事涇州刺史兼御史大夫上柱國南
川郡王贈司空劉公神道碑權德輿
惟南川郡王諱昌字公明貞師于安定十六歲歲直鶉
火夏五月甲子寝疾病考終命制詔襚以司空印綬而
弔祠法贈(集作賻)稱焉於是内子諸孤宗姻家老盡誠信
於内從事大吏倫侯亞旅展匍匐於外叶志會事拂龜
露蓍象數皆得以條陳纖微必蒙於可報以冬十月丁
酉還眞宅於京師其原禮也公之先彭城人楚元王交
之後䕫國公弘基之族孫也大王父全慶皇汴州别駕
王父逹徐州長史父庭玉試太常卿贈徐州刺史三代
醇靜不躋豐禄故天爵覆露發祥於公公角犀鷰頷魁
岸碩大思謩泉深盛氣陽(禮記作揚註讀為陽)休清明以虚受莊
重而強立禀於端誠之謂義發於慮憲之謂仁(集有顯字)揚
天聲之謂武節修方任之謂文事再居陪卿三佐列藩
以宫尹中執法以騎省亞丞相冬官宗伯比踐六職再
受鉞而一撫封列王爵而食眞賦終於端右餙以論道
其初守商丘授彭城下濮陽(闕)寧陵釋陳圍復梁地(集作)
(野)皆急病肆力威功自著起沮傷以奮擊化匡駭為休
寧其守不可拔其功不可遏投難而智勇俱殖酣戰而
竒正合發兵法曰有必勝之將書曰存亡在所用其信
然乎始從河南(集作東非)節度張介然東討林胡殺略居多
次從宋州刺史李岑扞城半歲劇賊遁去又從臨淮王
光弼汧國公勉每用上效揚于軍鋒洎劉司徒玄佐始
擁節旄錫宣武之號以族属勲力賈餘勇無前凡希烈
之自寧陵走汴走蔡以至于死皆公之為貞元三年以
偏師八千承詔護塞亦既旋旆俾營甸圻有尤違者連
斬以徇天子壮其忠槩未幾徵還沃心前席饗醴命宥
建行師之節制自禀新書分上相之賦輿留屯便地明
年正月進律作藩彤弓玄甲物采備厚因六郡之氣俗
用十連之教理入覲宣室請城平凉屹為巨防乃拓故
地而乂險走集以禦寇徙邑居以便人夷墝埆而制井
疆斬荆棘以列逵市貨力具舉農戰交修邊關棄地宴
然富殖長幼養老沛然生聚隣有墜師者濟之棄甲者
納之凡涇人之所未習者皆優為之涇土之所未産者
皆茂遂之昆夷攝(一作懾)讋爟火訖息彼西土軌道繄吾
謀實然理命不忘於信實遺章備見其忠悃年止於六
十五未極夀寵皇帝之所以恤然加等良有以焉夫人
吳國夫人陸氏柔嘉綢直婦道明備長子殿中侍御史
贈潁州刺史均教忠能仕不幸蚤夭嗣子右威衛騎曹
參軍士涇慤善有馴行與支子右衛率府兵曹參軍士
傪洎士良及士和等以德輿嘗受面命類涇人聲詩馨
香始終其傳信也熟將篆樂石載徵菲詞中郎二碑竊
善頌於無愧春秋五例冀終義於後經銘曰亹亹南
川得時經武大君有命式是西土西土濯征衆心成城
夀甲琱戈涇師以貞隼旗鷩冕涇俗以寧肆厥忠力秉
兹義程凡在五符至於白徒制為田廬亦有賈區寔墉
寔畝交贊令圖嘉生油油比屋愉愉昔誓偏師士皆致
果如使臂指可蹈水火孰云危事决勝在我狂猰内訌
惡氣濛濛濁河而南或守或攻陳壁既捷夷門乃通時
惟南川實冠群公乃分兵符乃鏤彛器服物昭庸天休
兹至勞勤心力弘大功利師則嚴終公惟盡瘁智氣冥
冥發揚昭明下平水土上助神靈輅葆參差丘封崢嶸
立此堅石於昭厥聲
武陵郡王馬公神道碑熊執易
大唐將軍能扶贊神武斬艾不王者曰太尉扶風王薨
二十二年而長子蔚州牧御史大夫武陵王鉞自朔易
歸葬于萬年銅人原貞元戊寅歲五月六日克定焉禮
也嗚呼自代宗末洎今上貞元(二字一作第三元)二紀之間所
求乎高明昌盛之家伯仲肯構之力而能保勲烈於上
繼事業於下包前慶以滋大食舊德而日新者蔚州有
焉公諱某字某其先茂陵人在堯舜揖讓之盛則庭堅
作士而五刑五流克明伯益作虞而草木鳥獸咸若在
殷周質文之極則造父啓風(疑作封)而秦始大宣孟作忠
而晉蕃衍此其泉源之奥焉洎炎靈反動伏波為漢室
天柱文教中興南郡為孔門(一作聖)木鐸此其祖宗之表
焉在皇朝松安嶲鄯四府都督隴右節度加郿鄜三州
刺史右武左武二衛大將軍扶風公食邑千戶贈光禄
卿府君諱正會公之曾祖也左司禦率府兵曹參軍贈
太子少保府君諱晟公之皇父也四鎮北庭涇原鄭潁
等節度使開府儀同三司尚書左僕射知省亊兼御史
大夫扶風郡王贈司徒太尉府君諱璘公之烈考也於
戲在玄宗時太尉仗劒萬里建績二府實獵邊陲振揚
公閫塞外諸蕃莫不内侮盖神貺靈慶公生伊西寔忠
精是感也在肅宗時太尉乃唱大義以踰絶域提一旅
以應王師既清西夏乃定有洛功盖郡帥勲在二京公
與母弟績戀于大荒來寧上國覩兹盛業寔勲烈有嗣
也在代宗時太尉乃總大兵居上將載雲旗控朔陲旄
頭銷于舁糓蟻聚遁于虎落業揮而載氣讋戎旃火烈
其威金聲方革北敵不敢邇邊者十年公實耳目旌門
手足閨壼萬鍾之賦自我以財成七校之雄多予以暢
遂寔父蠱裕而天寵浹内行積而公議歸也故公自初
命四遷至太子左贊善大夫歴光禄少卿左驍衛將軍
從祖司徒節制太原奏綂中軍兵馬拜左衛將軍武陵
王尋加御史丞丁内艱起復右衛將軍兼雲州刺史大
同軍使遷代州刺史石嶺鎮北兵馬使代北軍使為本
道所請復將中軍兼御史大夫遷蔚州刺史横野軍使
代北都知兵馬使嗚呼公之致身也以言乎天性則挺
竒表於勁俗叶嘉慶於神州徇國可以彰忠克家可以
明孝以言乎朝容則階貴冑以綂環衛著通籍以履周
行仍朱戶可稱赫翼宸居是謂嚴重以言乎邦正則本
慈惠以撫三郡導滋殖以厚萬人乘塞寝柝智也告終
罷市仁也以言乎戎律則盡瘁以被乎戰陣戮力以承
其師帥書功在代郊(一作書功代從叛)可不曰勇哉啓手足歸
全可不曰果哉總衆美而可覆恤平昔其故(一作如)在方
(一作藹)有茂實諗無媿辭夫人南陽郡樊氏故侍御史衢
州别駕晁之女之死之歎母天莫移嗣子前汾州平遥
尉澹次泳湘漸汭深免喪之哀心目皆瞿長女歸濮陽
吳曾次服沙門之教次歸汝南周邕泊幼女三人婉稚
年以室處公之令弟皓右神武軍將兼御史中丞禀天
策以警紫垣綂禁旅而環黃屋貞忠一德向力帝家存
沒永違茹哀天壤次晞前太常寺奉禮郎次曄前揚州
參軍並耀弘文館明經盛矣夫光禄之威憺西陲少保
之道高齊俗太尉之神扶聖祚君侯之惠敷朔郊將軍
之忠衛宸極君子曰田宗三王彼可全矣石氏萬石我
何謝焉嗚呼非夫人明柔慈愛孰撫吾室非愛弟仁厚
忠肅孰昌吾族而諸孤能承佐先軌懼隕厥問周爰叔
父之仁旨載王景行之遺烈敢稽代緒以表道周銘曰
□將星有耀燭天煌煌武庫多材我宗最良在昔光禄
登壇保疆乃擁節旄以扼河湟左袵畏慕右地雄張降
及司徒其道大彰遭德孔艱致命一匡既復區夏乃軌
豺狼彤弓專征元戎啓行實倡九牧以定四方賢哉長
嗣居焉廟堂庸勲是承父子皆王再秉龍韜中軍以揚
出援魚符北地周康古人有言遏逸前光令子罔愆繼
序不忘精騰魄復天望地藏高墳揭然豐碑在旁雨露
既濡松栢蒼蒼獨有代功著于縑緗
南平郡王高崇文神道碑韋貫之
唯聖奉天刑奮神武振起隆平之運者非得臣無以成
其業唯賢抱英略任艱難垂鴻不朽之績者非偶聖無
以展其材故欲理之主興則佐命之臣出天人之際厥
有明之(一作祗)應期感發若合符契皇唐十一葉明天子
受位將懲禍于四方天錫以忠武之臣登翊鈞衡贊揚
威烈此聖賢相遇者以其天人合發之運歟侯誰膺之
則南平王其人也公諱崇文其先齊太公之胄自敬仲
得姓而望於渤海及容止(齊高止字子容)奔燕或家於范陽今
則為幽潞人也奕世以禮義傳家法至公七葉無分居
異財化行於鄉黨開元降制使存慰及旌表門閭者咸
至於再曾祖藝朝散大夫試汴州長史祖䕫試梁州司
馬贈梁州都督考行暉正議大夫試懷州别駕贈戶部
尚書咸晦名垂裕慶不在其身公鍾天之靈發地之秀
膺時之傑起聖之期幼觀儒書不屑章句雅尚義節制
存功名遂學兵鈐習騎射術窮秘要藝擅國能天寶末
安史之難因投筆硯事平盧軍偏禆隨鎮淮右寶應中
代宗避亂陜服公從戎師父赴難行營扈蹕還京策勲
居最其後智光之稱亂隂晉靈曜之俶擾大梁崇義之
負固襄漢常卒(疑作率)别部為前鋒功冠諸軍累官執金
吾太常貞元初始授陳許節度都侯及領所部隨韓全
義鎮長武城神策淮南陳許浙右四軍同戍公總其侯
奄之任臨下簡肅士衆悦而歸之尋加開府儀同三司
始受蒲璧啓封渤海五年敗犬戎於寧州軍師書勲授
節制之號公亦遷職而進封為王及全義還朝委以留
務四遷至御史中丞十四年遂為長斌大使卒伍貫于
素隸紀律明於先令劃壤為寨風塵不驚徹田為糧榛
荒盡闢訖五六載昆夷不敢東顧邊城晏閉二十一年
就遷御史大夫自至德已還天下多壘擁旄守土者至
五十餘鎮每主帥就世將吏有得其柄者多假衆怗力
以求代襲朝廷每不得已因而命之是歲也西蜀戎師
相國韋公其佐劉闢將踵武前事乃拒詔命逼脇使臣
圍逼梓潼爭據劒門之險今上深惟宿弊將一戎衣以
正四方謀於廟堂宰臣杜公黃裳贊定其策因薦公可
任大事元年正月拜工部尚書右神策行營節度總護
諸將便道南征公之在鎮繕甲兵勵士卒常如待敵及
奉詔而至即日進路三革五刃無不完具前軍剋劒閣
遂觧重圍危城載邑失地全復即授東川節制轉兵部
尚書左丞奮師敗衂之餘當芟夷焚爇之後拊廵創痏
懷輯逋離敷愷悌之仁起常傷之氣義勇爭奮羸餓者
來蘇賊衆退保鹿頭我師進至羅江縣相拒半舍自五
月至於仲秋小戰則小利大戰則大利奪其險要挫其
銳氣賊乃堅壁不敢爭鋒然而憑高阻深綿亘十里我
攻彼守衆寡相懸候便宜曠歲月則傷財留費稽我靈
誅乃表請濟師以圖大舉及軍繼至則分命勇銳入其
心腹絶其餱糧介於連壘之中而軍焉且俾申諭前詔
開約降之路其大將仇良輔等執送闢子方叔及婿蘇
強率(一作衆)四萬餘人束手候(一作俟)命公乃俘二孽以獻
釋將卒之縛復授以兵俾還龍壘無彼我之虞軍吏咸
有獻疑謂非受降之道公曰彼逆以廹兇威父母妻子
為其劫質今既窮歸貫死夫何懼哉遂使降衆先驅連
營旅進闢率餘黨奔於西山公遣大將高霞寓酈定進
以輕騎追捕及位(疑)于陽(二唐書作羊)灌田闢弃馬投江二
將倒戟而出之遂擒以至械送闕下行獻告之禮而戮
焉公入成都申嚴禁令無敢侵掠市不改肆農不易畝
百姓感悦如霽重隂而熙愛日也又以天子恩澤布于
一方脅從詿誤者咸宥其罪斬賊將邢泚以徇曰莫如
此偽效誠欵隂持兩端三軍接龢如振塵埃而濯江漢
也粤以十月遷檢校司空領全蜀十有三州外逹諸蠻
成泉安武(一作撫)賜實封三百叚(本傳作戶)封南平王侍從之
臣紀功篆石建碑于鹿頭之下盖今相國裴公之詞斯
為不朽矣是役也師人貨費皆仰給有司量估僦直歸
于幕府凡計緡百四十餘萬其用未半而寇難平主者
請私贏公曰有土實可以奉軍國財非所宜隠盡命列
上歸之縣官時蜀之府藏竭無以賞功佐吏請重税編
戶公曰恩未及而遽徵歛人將不堪但命閱簿書籍逋
責得以備用甿不益賦(闕)無敢欺公常欲斥西戎復凉
隴自居益部亟以急病為請願守邊陲天子壮其忠且
將附以一面之寄乃授相印仗鉞於邠京西諸軍都受
綂制邊城動洽威惠故以不約而信不令而嚴居三歲
戎政允理將朝於京既而有疾猶扶強首路則以展軨
效駕而大病至焉以元和四年九月二十有五日薨于
官享齡六十有四軍府哀慟如喪親戚皇情震悼不聽
朝者三冊贈司徒賵以米粟布帛有加常等禮官考行
諡曰威武明年正月二十日葬我司徒南平王於萬年
縣設奠於國門之外百官成位弔哭以送君臣之義厚
矣哀榮之禮備矣夫人董姓汝州長史同彌(一作珍)之女
正位中閫佐佑仁賢翟茀未榮鵲巢空在春秋三十有
一以大歷十有四年五月一日終元和三年追封郇國
洎兹啓殯淮右從公于居嗣子金紫光禄大夫行思王
傅上柱國上谷郡開國公食邑二千戶士政次子檢校
秘書監兼御史中丞士榮季子左衛率府胄曹參軍士
明漸漬義方事由忠孝保持門戶克纉家聲君子知南
平之業為不忘矣惟公氣勇烈行易直内器劒距外不
矯餙其治戎也持重有節制信賞以勸之明罰以齊之
嚴不近苛竒必合(一作含)正每臨敵制變勵如猛獸(一作鷙)
迅如風雨啓行助雷霆之威斷後保阿山之阻故攻無
不剋守無不固其牧人也使之蠶而衣稼而食不奪其
時不竭其力載其清净一與休息故不能親舉而潛飲
其得蜀川隆富首冠藩服我以功而居有之是宜保尊
榮安暇豫矣然而不屑寵利徇國損躬振高風激時弊
子文逃禄去病辭第訂之於我彼何𤨏細四紀事軍旅
百戰成勲庸遭逢盛明升受鼎鉞有賢人可大之業張
聖后神武之威獨立一時我無慙德自廽餙南藩作扞
西鄙朝廷以之倚仗四國以之瞻仰貪亂稔禍者竊視
惕息徹其邪謀嗚呼天不憗遺奪我何速公之冡嫡以
貫之常學斯文謬掌書命授以不刊俾傳信詞採遺烈
於世家無慙實錄奉孝思之誠託有愧當仁式表新阡
永昭神道銘曰幽朔之都浸遼鎮碣氣象盤鬱英靈
峻發克生南平挺為人傑幼秉忠壮蹈兹武節韜略懸
觧藝能貫(疑作冠)絶天寶季歲安史猖獗爰執干櫓遂從
征伐屢僨豺牙頻探虎穴勲名克樹爵禄有列惟天因
人惟人奉天惟賢希聖惟聖資賢靈命隂隲有開必先
自昔多難方隅擅權操兵襲位四紀之年光爍我后雅
斷精堅將致武訓俾夫頑遷蠢爾庸蜀負險專地帝謂
南平總戎為帥式遏亂略輔成吾志南平秉鉞如火烈
烈取彼兇孽獻于天闕式其怙亂必寘夷滅萬邦震驚
九截荒札樂土全蜀任雄一方南平蒞止匪居匪康我
懷急病整守西疆帝庸嘉信于邠斯鎮受委戎綂登榮
相印鼎餗方餁干戈未衅任重道遠時行運窮舟移巨
壑日下高舂摧藏壮氣惻愴遺忠縟禮歸厚明思有融
哀哀令嗣克孝惟終篆記樂石昭明世功奮乎千載式
是英風
文苑英華卷八百九十二
