文苑英華卷九百五十三宋李昉等編
職官十五
陳汝州利貞墓誌一首鄭舒州甫墓誌一首
崔永州敏墓誌一首鄧貴州墓誌一首
凌和州凖墓誌一首柳柳州宗元墓誌一首
汝州刺史陳公墓誌銘穆員
唐貞元五年秋七月汝州防禦使汝州刺史兼御史大
夫東都畿汝州都防禦左軍兵馬静戎郡王陳公疽發
首己酉命牙門將鮮于侍進奉書告辭元戎尚書安平
公以受恩忘死非其死為恨又命嘗同百戰之將王進
達等十數人以忠藎王事為别又命嗣子少英以孝敬
繼夫人為誡庚戍歸于私第辛亥薨八月孤少英與家
老故吏及龜筮謀得宅兆于州東石樓山之陽辛酉葬
公諱利貞范陽人禄山之亂始自平盧越海歸國累建
戎效從太尉臨淮王光弼軍于河南寇攻睢陽垂陷大
尉常遣心腹爪牙之師郝廷玉合諸侯之衆趨之公輙
以輕騎赴如林之旅入其腹出其背如颷如星庭玉竒
公之才謂已不逮拔於行間以其子妻之繩于臨淮列
為重將其後庭玉入備宿衛出鎮河隴公實從之凡十
遷大將軍太常卿太子賓客特進開府静戎郡王至御
史中丞隴右都知兵馬使其所置者皆如釋宋之事希
烈之亂詔以哥舒曜為汝洛節制俾公之前隊佐之事
(疑作軍)次汝墳不終日城拔又以次襄郟寇軍大至公以
馬步五百當強寇萬人立為竒兵横擊其右兇黨退却
(一作衂)數月不前襄下城守拒有備由此效也希烈自統
(二字一作空又作自會)豺狼之衆至而圍合矢石雨下晝夜不息
外築埇道與城相屬公登陴捍敵身均士卒勞則先之
逸則後之凡不櫛不沐非以我事當見戎帥不下城者
七十餘日戎帥蒼黃自拔亂不能遏叛將庭芝謀害之
者數四隂為之制使不得發俄而朱泚以關中僣逆凡
幽薊河隴之卒嘗隸於泚千里之外應之公與庭芝所
統皆泚之舊也庭芝果以其衆作亂公之麾下亦帶甲
而從之中宵難作公仗劒當轅門而立呼曰如有過此
門者當殺我而後過由是其衆定而庭芝逸故有專城
之拜其為州也奉上以不違撫下以不擾是以廉使盡
其政疲人安其理春秋五十有八前後歴官二十二封
爵四從戎許國垂四十年不湏臾忘忠敬之心不一日
蹈汙染之跡起鼓鞞之下登諸侯亞相與茂勲寵禄相
與終始可不謂之大丈夫之致乎安平公出涕之外餘
有復慟(疑作後有餘慟)將吏等遑遑相弔往往如在前夫人早夭
後夫人隴西辛氏實大原節度相國金城王之女髽首
頮血以庀喪具長子少英幼子壬癸永懷陵谷見託為
銘其詞曰
蒼蒼平原欝欝高墳下有泉戶永閉虎臣豈伊虎臣亦
曰賢守勒銘貞石示千古後
舒州刺史鄭公墓誌銘前人
有唐循吏故舒州刺史滎陽鄭府君諱甫字某享年五
十有四歴官一十有二以貞元六年冬十月辛丑卒于
東都崇讓里第十一月諸孤家老得請於元龜奉府君
之喪歸祔于祖實鄭州榮澤縣廣武原庚寅下其先吏
足徵也十代祖曄元魏建威將軍南陽公魏氏定五姓
冠百族曄以官婚人物甲子時選厥後歴周隋洎皇朝
凡六葉至於曾祖仁愷密亳二州刺史祖慈眀銀青光
禄大夫濠州刺史考令璡銀青光禄大夫國子祭酒重
名貴仕照燭相續府君少以門資奉爼豆于太廟調習
書判趨等擢秘書省校書郎歴京兆府藍田尉大理評
事二宗山陵詔求多士以集大務攝京兆府戶曹參軍
畢事改授大理司直遷監察御史實佐時宰充營田使
判官轉殿中侍御史罷授尚書祠部員外郎兼侍御史
充宣歙青苖税戶使朝于京師拜和州刺史廉使今居
守公奏課第一錫命屢降凢兩加特階一賜金印紫綬
且以借留之典副之後遷舒州刺史而歷陽之積(疑作績)
累載之美布於下車之初乃至訟不煩於聽令不費於
言賦調事理吏勸人逸初祭酒府君殞於鎬惟王事世
故洎龜筮之不叶未遑還葬至是累疏陳乞優詔曰俞
解印遄歸遘癘于道哀哉夫人清河崔氏故中書令趙
國公圓之子也以地之貴天之淑致善乎府君之家不
幸早世殯于所次俟夫異日遷而合焉有子九人長男
曰適左衛率府倉曹參軍次曰奉方志于學未齓有女
二曰(闕)長適范陽盧士深妻未笄者四其執喪致毁
長過於禮幼如成人兄子前鄉貢進士權導諸孤之請
見訪為誌嗚乎今方夏之内靡攻伐之患烝嘗所匱在
於富而教之府君之生盖明主歎息之所求也其殁也
豈獨舒人和人之相弔歟迹其二府已然之理可使太
史公班孟堅之徒從而紀之以及於後今也遺愛故事
結于人之深者止於輟舂墮淚日月至而逝焉然則銘
之於墓亦其次也銘曰
生貴行道道貴及物苟有可稱其誰不没猗歟府君政
及生人自我煦育二邦如春不知者命溘至孔殛託體
山河與之終極
朝散大夫永州刺史崔公墓誌銘
柳宗元
維元和五年九月十五日壬子永州刺史崔公薨于位
享年六十八己未殯于路寢庚寅遷神于舟以某年某
月日歸葬于某縣某原祔于祖考吏部侍郎贈戶部尚
書府君之墓尚書諱猗玄宗南巡内禪聖嗣府君以謀
畫定命起一旅以復天下厥功載焉尚書之先曰貴鄉
丞贈太常少卿府君諱子美太常之先曰揚州江陽(集作)
(都)丞府君諱道禎行高位卑華冠士族公諱敏字某承
世德之清源浚之以蠲潔以端其志采羣言之枝葉植
之以茂實以脩(集作循)其能始由右千牛備身佐環衛更
盩厔三原藍田尉仍有大故三從(集作徙)同位繼受許州
臨潁汝州龍興令推以直道二邑齊風哥舒曜尹河南
黥(集作鯨)寇猾驁黎人播越表公為河南尉糗糧芻茭戎
備畢給版圖田洫民事時乂遷揚州錄事參軍實吳越
(集作楚)之大都會也政令煩拏貢奉叢沓一日不葺鐫譙
四至公為之優游有裕長史司徒杜公與之揖讓夷(集作)
(異)於賓僚入為太子司議郎拜歸州刺史嵓險湍悍人
類鳥獸古號難理公克有聲遷永州刺史朝散大夫惟
是南楚風浮俗鬼戶為胥徒家有禳&KR2105;大者虐鰥孤以
盜邦賦敺愚蒙以神訛言悖于政經莫有禁禦公於是
脩整部吏黜侵凌牟漁者數百人以付信于下而征貢
用集擒戮妖師毁焄蒿淫昏者千餘室以舉正羣枉而
田閭克和寬以容物直以率下邦人方安其理縉紳猶
欝其望體魄遽降哀何有窮嗚呼公前夫人徐州參軍
滎陽鄭鉅女有子曰義和早夭後夫人萬年尉范陽盧
彤女嘉淑之德繼聞宗族有子曰貽哲貽儉克承于家
洎公之兄子曰勵曰禮誠願誌于墓無忘公之德銘曰
孰為德門清河濬源垂芳著慶(集作遠哉沄沄又作其流沄沄)自葉流
根世有顯懿揚其清芬炳煥(集作煥炳)增華昭于後昆惟魴
與鯉舊史孰(集作是)尊孰為茂功尚書清風藹其有融勃
焉而興披草從龍布令諸夏敷和六戎赫矣太陽克昇
于中孰為惠政公嗣餘慶形于謠詠小程其功大遂其
性黠吏是省妖風以正于邦于家(集作于邑于邦又作施于邑邦)克揚
休命孰為遺愛公去昭代邦人斯痗始焉是賴今也何
載(集作戴)孰葬我公于洛之會何以銘之徽音不昧
試大理司直兼貴州刺史鄧君墓誌銘
前人
君諱某字某南陽人漢司徒禹之世也曾祖倚皇建州
浦城(集作連州普城非)令祖少立皇滄州司馬考邕皇右(集作左)
武衛兵曹參軍惟君敏給以御下廉忠以承上幹蠱之
稱洽於諸侯謹言之跡彰于所蒞故自始仕以至没世
未嘗無聞焉初以試太常寺奉禮郎更職於劒南湖南
江西前後連帥咸器其能以柄於事於劒南則停擬閱
實以循(蜀本作脩)官刑盡哀敬之情致淑問之頌寬猛之適
克合於中於湖南則外按屬城内專平凖蒞卝(音礦)人錫
石之地參鳬氏鼓鑄之功溢山告祥國用益贍吏無並
緣以巧法人無怨讟以苦役人(集作凢)處斯軄莫能加焉
於江西則旁輯傳置下繩支郡俾無有異政以一於詔
條財賦之重待君而理無何邕州經略使路公恕奏署
試大理評事兼貴州刺史參帷幕之任董龜虎之威夷
俗敬愛革面受事朝廷將以武定南服命安南大校御
史中丞趙良金為邕州復以君兼招討判官錄其異能
奏加司直昇招討副使兼統横蠻(疑作蠻集作廉)貴三州事龍
茸之下直道有立獷猂之内義威必行賦增而不擾法
一而無憾然以憂慄間於多虞卒成耳目之塞道致齒
牙之猾元和五年五月二十一日疾卒於公舘年五十
五眀年某月日返葬於潭州某原夫人隴西李氏大理
評事練之女年三十三貞元十六年終于郴州有子四
人曰贄曰某贄十三年矣哀禮具焉京兆尹弘農公始由
湖南為江西再以君為從事知之最厚痛君之能不施於
劇任惜君之志見屈於羣疑且以誌授宗元使備其闕
古者觀其所使而知在上之德今也觀其所使(集註作以)而
知在下之誠嗚呼可無辭乎銘曰
㬅姓之裔司徒隆漢惟君是承有植有(集作其)幹始屬奉
常出參藩翰議讞西蜀平其狴犴巡視南楚緫兹條貫
貿遷化居貨殖攸贊改煎鎔範貢輸增筭既飭財賦亦
專傳館去牧荒陬肅其聽斷敚&KR1327;以息暴戾斯逭行非
選事進不避難始賴其寧終聞見憚疾與憂積忠(集作志是)
隨魄散年極中身葬兹高岸才耶命耶君子興歎
和州刺史(四字集作連州員外司馬)凌君權厝誌
前人
年月日尚書都官員外郎和州刺史連州司馬富春凌
君諱準卒于桂陽佛寺先是六月告于州刺史博陵崔
君曰余嘗學黃帝書切脉視病今余肝伏以濇腎浮以
代將不臘而死審矣凡余之學孔氏為忠孝禮信而事
固(蜀本作故)大謬卒不能有示乎世者命也臣道無以眀乎
國子道無以成乎家下之得罪于人以謪從(集作徙)醜地
上之得罰于天以降被罪疾余無以禦也敢以鬼事為
累又告為老氏者某曰余生於辰今之遇(集作寓)戊辰戍
衝也吾命與脉叶其死矣乎吾罪大懼不克歸柩於吾
鄉是州之南有大岡不食吾甚樂焉子其以是葬及是
咸如其言云孤夷仲求仲以其先人之善余也勤以誌
為請嗚呼君字宗一以孝弟聞于其鄉杭州刺史常召
君以訓于下讀書為文章著漢後春秋二十餘萬言又
著六經解圍人文集未就有謀略尚節氣賙人之急出
貨力猶棄粃粺年二十以書干丞相丞相以聞試其文
日萬言擢為崇文館校書郎又以金吾兵曹為邠寧節
度掌書記涇之亂以謀畫佐元戎常有大功累加大理
評事御史賜緋魚袋換節度判官轉殿中丞(集作此字)侍御
史府喪罷軄後遷侍御史為浙東廉訪使判官撫循罷
人桉驗汙吏吏人敬愛厥績以𢡟粹然而光聲聞于上
召以為翰林學士德宗崩邇臣議祕三日乃下遺詔君
獨抗危詞以語同列王伾畫其不可者十六七乃以旦
日發喪六師萬姓安其分遂入尚書乃以文章侍從由
本官參度支調發出納姦利衰止以連累出和州降連
州居母喪不得歸而二弟繼死不食哭泣遂喪其眀以
没盖君之行事如此其報應如此夫人高氏在越孤四
人南仲殷仲在夫人所未至執友河東柳宗元哀君有
道而不白於天下離愍逢尤夭其生且又同過故哭以
為誌其詞哀焉銘曰
噫凌君生不淑學孔氏揚棻(集作芬)郁好謨謀富天禄讎
禁書贊推轂觀靈龜獲貞卜從(集作徒)東越翊眀牧罷人
蘇汙吏覆升侍從躬啓沃匡危疑興大福吏尚書徒隸
肅佐經邦才用足道之躓身則辱烏江垂九疑麓仍禍
凶遘兹酷能知命無怨毒罪不冺死猶僇何以葬南嶺
曲魂有靈故鄉復封茲壌歸骨肉為之銘志陵谷
柳州刺史柳君墓誌銘韓愈
子厚諱宗元七世祖慶為拓拔魏侍中封濟隂侯曾伯
祖奭為唐宰相與禇遂良韓瑗俱得罪武后死高(集注作中)
(非)宗朝(文粹作時)皇考諱鎮以事母棄太常博士求為縣令
江南其後以不能媚權貴失御史權貴人死乃復拜侍
御史號為剛直所游皆當世名人子厚少精敏無不通
達逮其父時雖少年已自成人能取進士第嶄然見頭
角衆謂柳氏有子矣其後以博學宏詞授集賢殿正字
(集作授校書郎藍田尉)俊傑廉悍議論證據今古出入經史(文粹作旨)
百子踔厲風發率常屈其座人名聲大振一時皆慕與
之交諸公要人争欲令出我門下交口薦譽之貞元十
九年由藍田尉拜監察御史順宗即位拜禮部員外郎
遇用事者得罪(集作文粹作十九年拜監察御史王叔文韋執誼用事拜尚書禮部員外郎且)
(將大用遇叔文等敗)例出為刺史未至又例貶(文粹有永字)州司馬居
閑益自刻苦務記覧為詞章泛濫佇蓄為深博無涯涘
而自肆於山水(文粹有之字)間元和中嘗例召至京師又偕
出為刺史而子厚得柳州既至嘆曰是豈不足為政耶
因其土俗為設教禁州人順賴其俗以男女質錢約不
時贖子本相侔則(集注作許)沒為奴婢子厚與設方計悉令
贖歸其尤貧力不能者令書其傭足相當則使歸其質
觀察使下其法於他州比一歲免而歸者且千人衡湘
以南為進士者皆以子厚為師其絰承子厚口講指畫
為文詞者悉有法度可觀其召至京師而復為刺史也
中山劉夢得禹錫亦以(集無此字)在遣(文粹作譴)中當詣播州子
厚泣曰播州非人所居而夢得親在堂吾不忍夢得之
窮無辭以白其大人且萬無母子俱往理請於朝將拜
䟽願以柳易播雖重得死罪不恨遇有以夢得事白上
者夢得於是改刺(文粹無此字)連州嗚呼士窮乃見節義今
夫平居里巷相慕悦酒食游戲相徵(文粹作逭)逐詡詡強笑
語以相取下握手出肺肝相示指天日泣涕誓生死不
相背負真若可信一旦臨小利害僅如毛髮比反眼若
不相識落陷穽不一引手救而(集無此字)反擠之又下石焉
者皆是也此宜市井狡獪所不忍為而其人自視以為
得計聞子厚之風亦可以少媿矣子厚前時少年勇於
為人不自貴重顧籍謂功業可立就故坐廢既退又無
相知有氣力得位者(集有推挽字)故卒死(集作厄)於窮裔才不
為世用而(集粹無而字)道不行於時也使子厚在臺省時(文粹)
(有亦字)自持其身已能如司馬刺史時亦自不斥斥時有
人力能(文粹作解)舉之且必復用不窮然子厚斥不久窮不
極雖有出於人其文學詞意(集作章)必不能自力以致必
傳於後(文粹作不能自以力傳於後)如今無疑也雖使子厚得所願
為將相於一時以彼易此孰得孰失必有能辨之者子
厚以元和十四年十一月八日(集粹作十月五日)卒年四十七
以十五年七月十日歸葬(集作于)萬年縣先人墓側子厚
有子男二人長曰周六始四歲季曰周七子厚卒乃生
女(集有子字)二人皆幼其得歸葬也費(集作資)皆出於(文粹無此字)
觀察使河東裴君行立行立有節槩重然諾與子厚結
交子厚亦為之盡竟賴其力葬子厚於萬年之墓者舅
弟盧遵遵涿(文粹作可)人性謹順學問不厭自子厚之斥遵
從而家焉逮其死不去既往葬子厚又將經紀其家庶
幾有始終者銘曰
是惟子厚之室既固既安以利其嗣人
文苑英華卷九百五十三
