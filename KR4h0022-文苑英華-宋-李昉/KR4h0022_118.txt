文苑英華卷一百十八宋李昉等編
寳四
金賦二首金精百鍊賦一首
披沙揀金賦四首金受礪賦一首
河上姹女賦一首黃冶賦一首
金賦
夫五氣降於五行五星均於五德助天地而為政體隂
陽之有則犧圖八卦之文所以化成禹錫九疇之道由
其平直分宗别序正位辨方春青夏赤羽黑宫黃育龜
麟之體貌煥鸞鳳之文章物庶幾而盡善然後從革而
能剛若夫寅亮隂德發輝秋令帝少昊而為主神蓐收
而在正生水剋木非無父母之儀承土㐲火亦有謙卑
之性爾其於乾道則使候入青女光垂白陸寒隂作而
霜露濃殺氣横而風雨肅此金之節也爾其於坤道則
使麥苗含秀一(疑二)粒同稃既收成於萬物復摇落於千
株此又金之功也爾其於王事則使出軍行師擁旄仗
鉞所以征叛逆而敷明伐此又金之威也爾其於人事
則使農夫業就商旅貿遷儲蓄邦家之重錢刀布泉之
先此又金之利也彼觀其山川含育之秘採掇工取之
程鎔鑄陶鈞之術雕鐫磨礪之形非一途而共貫實萬
象而殊名用之為鼎天下之至寳用之為劔天下之至
精用之為量天下之至信用之為鏡天下之至明亦有
金河金瀨金潭金穴金谷金陵金城金埒紫山重夷吾
之對光石訝胡人之别渤澥水之仙宫西北荒之神闕
魚龍雀鳥之玩鐘鼓樓臺之列皆具美於明圖豈能窮
於縷說余復何為長貧若斯掦雄之産非廣季布之諾無
移嫌衆口之銷鑠嘉同心之見知命舛時泰將通復否
徒效拙於凌霄實勞工於畫水無體物之竒策失緣情
之妙旨太冲三都分從陸雲之笑孟堅兩京甘受張衡
之鄙
第二(以至寳堅剛無所争也為韻)韋岫
山有良金世名重寳當用事於素節實稟靈於玄造由
是司歲之士叙秋之道其神曰蓐收其帝曰少昊相與
搜瑰異發鏗鏘取我於麗水淬我以輕霜用爾之寒可
以革溽暑之候用爾之勁可以摧烈火之剛遂重其珍
遂宣其利披沙之狀咸出從革之形悉至含宇宙則範
之以景名壓寰區則鑄之以神器其難得也黍累不棄
分銖是争約人以懸市遺子以滿籯國用築臺之禮賦
掦擲地之聲或三緘而永保或一諾而必行斷以同心
斯為盡善鑠於衆口喻彼相傾是以王者之時令修彛
倫序泥封是用職貢有所垂衣守滿堂之誡(一作誠)命相
興作礪之語則金為世出用示天與乃懷貪以恣攫重
諾而不捐鑽山䂮石斷朴攻堅大有鎔範小有雕鐫玩
物既奢其器用窮兵又縦於戈鋋則地將愛矣君胡得
焉又尅木之意深輔火之功寡傷水之閱世疾土之處
下以勁挺司一方以滅裂視四者曰吾常卓爾子不知
也况有百鍊之秀三品之殊藏之則潤屋可恃鍛之則
切玉如無子豈能馳善價入巨冶隨我躍於洪鑪
金精百鍊賦(以良冶所求在於精鍊為韻)周渭
有攻金之工兮求百鍊之精鋼涉越水之表登楚山之
陽目渺渺而有待心摇摇而不遑工曰礦斯得鍊斯力
夫何器之不良乃召風胡邀歐冶計日淹速商功衆寡
我心天縦我力神假鼔焱槖以喧豗轟雲鎚而上下金
火惟序載離寒暑光融融而焰焰疑雷擊以星流聲有
往而有還若唱予而和汝始於一而終於百鍊既存而
鍛乃舉成利器兮為國珍自私家兮獻公所于是礪以
越砥淬于江流燦龜文於夐絶射龍藻於清浮將四海
而是震豈千金而可求當赤帝之所提常之(疑)逐鹿為
庖丁之所得未見全牛金從鍊兮白受采知成形之所
在士中選兮史亦書念逢時之不居故鍊金者非鎚爐而
勿用選士者非考覈而何於且金生土土效禎鍊於代
代作程豈上決則凜然霜鍔下麾而炯若水精為邦如
之何莫大於通變為金如之何必資於鍜鍊雖蹈刃以
垂範諒申威而去戰俟袁宏之片言符薛燭之一見
披沙揀金賦(以求寳之道同乎選才為韻)李程(貞元十二年宏詞)
物有感者其沙之同流韜至精之未吐俟明鑒以來求
披隤沲(文選江賦碧沙遺施五臣作隤沲)歴汀州(說文水中可居曰州居高土故曰九州引)
(詩在河之州加水陋矣)期往而有覿必專而是謀若不克見何遠
不討大無間於洪流細寧忽於潢潦必因目擊信夫川
則效珍不假鏡臨所謂地不藏寳於戲未分美惡必左
妍媸當有期於慎簡幸無見於忽遺經營乎永昌之日
徘徊乎麗水之湄初若決浮雲摇星光之的的又似剖
羣蚌貫珠彩之纍纍充一鎰而有待貫三品而方期(一作)
(來左傳于思于思棄甲復來來力知切)出輕漣而沈潛自照别麗景而光
炅生姿洎乎沙之汰之(此韻未見之字官韻雖有沙之汰之而不入韻不叶似與八十)
(三卷歐陽詹春盤賦日惟上春之句同當考)既堅既好斷之則同心斯得用
之則從革是寳必資作礪自同選衆以求仁曾是滿籯
未若觀學而知道伊昔識真者寡罕遇良工遺我於一
撮之内混我於衆流之中純固(一作周)空知夫自守精英
不得而外融與砂磧而雜居則如雲積處礦璞而自異
詎可雷同寳既有矣况於人乎夫辨之掌握尚辱在泥
塗則將排碧沙涉清淺雖有懷於揀金庶不遺於片善
(未見選字官韻)今則藻鑒既朗庸將自媒興公雅符於通論士
衡猶患於多才不然者則懷寳而退矣曷為體物而來
哉
第二(同前韻)柳宗元
沙之為物兮眎汚若浮金之為物(一作寳)兮恥居下流沉
其質兮五材或闕耀其德而(一作兮)六府孔修然則抱成
器之珍必將有待當慎擇之日則又何求配珪璋而取
貴豈泥滓而有(一作為)儔披而擇之斯焉見寳盪浸淫而
顧盼指炫炅而探討動而愈出將去幽以即明湼而不
緇實既堅而且好潛雖伏矣獲則取之翻渾渾(一作混混)之
濁質見耀耀(一作熠熠)之殊姿久暗處固(一作未彰)亦冀將君是
望先迷後得孰謂棄余如遺其隠也則雜昏昏淪浩浩
晦英精(一作姿)兮自寳(一作保)和光同塵兮合於至道其遇
也則散奕奕動融融煥美質乎其中明道若昧兮契彼
玄同儻或俯(二字一作俯捨)而不棄諒致美於(一作于)無窮欲蓋
而彰故(一作將)炯爾而見素不索何獲遂昭然而發蒙觀
其振彼(一作拔)汙塗積以錙銖研(一作碎)清暉(一作光)而競出
暉(一作耀)真質而將(一作待)殊錐處嚢而纖光乍比劍拭土
而異彩相符用之則行斯為美矣求而必得不亦悦乎
豈徒媚旭日以晶熒帶長川之清淺皎如珠吐類(一作疑)
剖蚌而乍分粲兮(一作若)星繁似流雲之初卷是以周詩
作(二字一作德思)比而祈招即(三字一作岐昌即)詠陸文可侔而昭明
是選若然者可以議披沙之所託明揀金之所裁良工
何遠善價員來拂以增光寧謝滿籯之學汰之逾朗詎
憑擲地之才客有希採掇于求寳之際庶斯文之在哉
凡一作皆集本
第三(同前韻)席䕫
寳之至者金實難儔何混質於微細每隨沙以沈浮不
耀其光誠觀而莫辨退藏於密故披而可求玄鑒在人
至人斯(一作光)保察晶熒於磧礫視隠映於潭島澹以冥
搜静而窮討飜混濁酌澄浩得之為利雖云貨以藩身
揀必於(一作在)精終是不貪為寳道以之至行無越思研
精既辨取捨奚疑浩浩同流詎謂衆難分矣專專匪惑
盡可汰而出之信多雜而不混何在小而見遺故得方
以選才比諸振藻符至人和光之德明君子知微之道
豈止匪固于窮思濫于中懷至寳竊玄功披隤沲而不
厭積貨産以未豐則情惟盗比而業與商同也徒觀夫
敷(一作毓)彩汙塗湼而不渝外濁如汨中明自殊養正以
蒙潛雖伏矣從人之欲道豈遠乎彼荆山採玉河上求
珠刖雙足而未偶冒萬死而乎(疑作争)趨匪曰能智是為
至愚曷若隠而自彰微而可辨常保質於堅重匪淪精
而展轉以是為德則和而不同以是求賢則舉不失選
况今至珍必見朗鑒恒開細無不察大無不該在沉潛
而未耀求揀鍊而斯來亦何必披鄱陽之沙方見為寳
覽士衡之賦然後稱才
第四(同前韻)張仲方
披流沙之至寳惟良金而可求諒稟質以相混信韜光
而莫儔處其汙而含潔潛其剛以産柔將陶甄以入用
在晶熒而必收爾乃發彼衆彩瑩然祕寳砂礫之下自
守其堅剛茫昧之中我得其精好遠邇必取纖微罔遺
泛隤沲以吐色洗蒙垢以呈姿匪塵泥之足亂豈玉石
以生疑既乍明而乍滅在沙之而汰之同至人受汚以
不吝等君子藏光以俟時且流形厚地晦質玄造厥貢
取象於不貪旁求必歸於有道然後百寳惟斥三品惟
崇美價初炫微明内融每(一作晦)沉潛而不雜秉熠爚以
潛通將耀質而有異豈藏山之與同鑒裁無疲期必分
於醜好拂拭相借固不假於磨礱俾精鍊以作範庶從
革以成功亦何異夫才為物表道出常途標百行以卓
爾摛繁丈而煥乎每和光而不昧居衆流而有殊善惡
猶兹必分真偽於焉可辨雖知己而見錄本良工而妙
選將永隔於下流且不遺於片善故明因特逹道靡邅
廽乍披之而可玩亦求之而乃來同無脛而斯感豈衆
口以為猜今振藻以作賦而愧乎擲地之才
金受礪賦(以聖無全功必資佐輔為韻)李程
惟礪也有克剛之美惟金也有利用之功利久斯尅猶
或失其銛銳剛固不磷是用假於磨礱不然何以興喻
殷鑒譬后之聖金將有缺必假石以磨穎耀芒后若有
遺必資匠而礪節砥行使貌(疑)鋒無白圭之玷令德有
黃軒之盛取譬於攻金之工方期於政罔不正且夫利
器久翳銛鋒不全參差永(疑作冰)缺奄冉苔聯價減千金
之直文滅七星之躔非夫堅石之鍛乃礪乃巧匠之藏
焉修焉又安得而昭宣若乃君上初臨德聲未溥令不
盡一名不減(疑作咸)五筮微子牙之兆衮闕仲山之補非
夫忠臣之扶危持顛英俊之左弼右輔又安得而稽古
乃知君與臣兮相符金與礪兮相須離之而道斯遠全
之而德不孤故為金也光乎九牧為君也配彼三無是
以工必利其器君先擇其佐佐明則有融器銳則不挫
光芒乎擬之必斷恬澹乎立於無過亦何必俾鈍質不
可礪俟昏德以將衰如鈷刀罔能斂其鍔如朽索無或
紐其維然後乃知利重乎磨損之乂損為貴君宜乎諫
善人不善之資况今聖上欽明英髦迭出恭默思道曷
高宗之可侔輔弼納忠豈傅巖之攸匹宜乎哉超義(疑作)
(義)而越䕫勗而自必
河上姹女賦(以隂陽變化靈而最神為韻)獨孤授
坤載靈物母之者金稟清英乎元化耀方色乎少隂將
善利以弘博豈難得而迥深河之水配融衍以表性女
之質齊婉潔而為心無脛而將無翼而翔静波空而鏡
朗動星駭而珠光體之則剛柔可易形之則大小無方
爛其春冰莫能解之以明庶(東方風也)炯爾秋露孰能晞之
以朝陽以登真者尚其變我色則為黃為丹彼神則九
鍊九轉驗此金訣求諸大化理契斯伏可得而長存致
乖而飛莫知其所舍乃有志翹鴻寳心繫紫庭閟響岑
寂棲真窅冥赫珠光之炎上陶素質之隂靈苟還丹可
以變其骨非有力所能制其形飄然將駕夫雲螭渺然
或觴於瑶池望三山以增逝顧九野而興悲後天之術
兮曾莫勤斯朝菌之秀兮不其殆而夫以見索隠以明
推晦䆒精理其必然玩常情以多昧伊姹女之為美諒
山經之所最且其受制黃牙(牙芽通用)可效於物寧若虚聞
絳雪莫耀於代是將涉天潢者我道其津首雲路者我
清其塵方乘化以適道孰知夫所以能神
黃冶賦(并序)李德裕
蜀道有青城峨嵋山皆隠淪所託辛亥歲有以鑄金術
千余者竊歎劉向累世懿德為漢儒宗其所述作根於
聖道猶愛信鴻寳幾嬰時戮况流俗之士能無惑於此
乎因作賦以正之
漢武帝遭世界承平百蠻以寧自謂德盛堯禹功高湯
武聞昇龍于鼎湖乃甘心于虛佇有方士李少君譎詭
否誕乘邪進取盛稱化丹砂為黃金可以登青霄而輕
舉時董大夫侍側帝曰子嘗知其術乎仲舒進曰臣唯
聞天地變化聖人鎔範方士之言以為紿誕(一作臣以為諂)至
如圓方為鑪造化為冶鼓風為槖熾陽為火玄黃之氣
絪緼和粹禀而生者為仁為智是以生寳實蕃終古不
匱天地之鎔範(二字一作鼓鑄)也若(一作如)是及夫堯舜之化大
道為鑪中和為冶聲教為槖文明為火以法天為造以
積(一作得)賢為寳是以得其鴻名後天難老至於仲尼為
佐(二字一作無佐)大莫能致猶鑄顔與冉抵於極摯(一作智)聖人
之鎔範(一作鑄)也取類(二字一作如是)若乃不務遠德營信袐籙
祈年永久以絶嗜欲斯則不由於正道無益於景福帝
曰善乃罷方士而去之故得漢道隆盛令名不虧
凡一作皆集本
文苑英華卷一百十八
