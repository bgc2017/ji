文苑英華卷二百三十三宋李昉等編
寺院一(塔附)
梁武帝一首陳後主一首
江總五首劉孝先一首
庾信二首蕭慤一首
孔德紹一首徐伯陽一首
劉孝孫一首王勃二首
盧照隣二首駱賓王一首
沈佺期二首宋之問九首
張說四首蘇頲三首
張九齡二首蔣渙(一作煥)一首
寇埴一首寇垣一首
孫逖二首
天安寺疏圃堂梁武帝
乘和蕩猶豫此焉聊止息連山去無限長洲望不極參
差照光彩左右皆春色晻曖矚遊絲出沒看飛翼其樂
信㤀返倏(一作翛)然寧有即
同江僕射遊攝山棲霞寺陳後主
時宰磻溪心非關狎竹林鷲嶽青松繞雞峯白日沉天
迥浮雲細山空明月深摧殘枯樹影零落古藤隂霜月
夜鳥去風露寒猿吟自可盡出俗詎是願抽簮
遊栖霞寺新雨(集作時雨)江總
霡霂新雨霽清和孟夏肇栖宿綠野中登頓丹霞杪敬
仰高人德抗志塵物表三空豁已悟萬有一何小始從
情所寄冥期諒不少荷衣步林泉麥氣凉昏曉乘風西
泠泠候月臨皎皎煙崖憩古石雲路排征鳥披逕憐森
沉攀條惜杳裊平生㤀是非朽謝豈矜矯五淨自此生
(一作涉)六塵庶無擾
攝山栖霞寺山房夜坐簡徐祭酒周尚書共遊
羣彦前人
澡身事殊戒非是學金丹月磴時横枕雲崖宿解鞍梵
宇調心易禪庭數息難石澗水流静山窗葉去寒君思
北闕駕我惜東都冠飜愁夜鍾盡同志不盤桓
再遊栖霞寺言志前人
淨心抱冰雪暮齒通(疑)桑榆太息波川迅悲哉人世拘
歲華(一作聿)皆採穫冬晩共嚴枯濯流濟八水開襟入四
衢兹山靈妙合當與天地俱石瀨乍深淺煙岸(一作崖)遞
有無缺碑横古隧盤木卧荒塗行行備履歷步步憐威
紆高僧迹共遠勝地心相符樵隱各有得丹青獨不渝
遺風佇芳桂比德喻生芻寄言長往客悽然傷鄙夫
明慶寺前人
十五詩書日六十軒冕年名山極歷覽勝地殊留連幽
崖聳絶壑(初學記作壁)洞穴瀉飛泉金河知證果石室乃安
禪市朝霑草露淮海作桑田夜梵聞三界朝香徹九天
山階步皎月澗戶聽凉蟬永(初學記作何)言望鍾嶺更復切
秦川
入龍丘巖精舍前人
法堂猶集鴈僊竹幾成龍聊承丹桂馥遠視(一作睨)白雲
峯風窗穿石竇月牖拂霜松暗谷留征鳥空林徹夜鍾
隂峯未辨色疊樹豈知重溘此哀時命吁嗟世不容無
由訪詹尹何去復何從
和七名法師秋夜草堂寺禪房月下
劉孝先
幽人住山北月上(一作上月)照山東洞戶臨松徑虛窗隱竹
叢出林避炎影步逕(一作廻)逐凉風平雲斷高岫長河隔
净空數螢流暗草一鳥宿疎桐興逸煙霄上神閒宇宙
中還思城闕下何異處樊籠
和周趙王遊雲居寺庾信
重巒千仞塔危磴九層臺石關還(一作常)逆上山梁乍斗
廻階(類聚作跗)下雲峯出窗前風洞開隔嶺鍾聲應(類聚作度)中
天梵響來平時欣侍從於此暫徘徊
奉和同泰寺浮圖前人
岧岧陵太(一作泰)清照殿比東京長影臨䨇闕高層出九
城栱積浮雲礙幡摇度鳥驚花(一作鳳)飛如始落(一作邇)蓮
合似初生輪重對月滿鐸韻擬鸞聲畫水流全住圖雲
色半行(一作輕)煙露晩(一作露晩盤)猶滴珠火朝更明雖連博
望苑還接銀沙城天香下殿桂仙梵入伊笙庶同八界
樂(一作庶聞八解樂)方遣六塵情(一作皆藝文類聚)
和崔侍中從駕經山寺蕭慤
鈎陳夜驚徼河漢曉參(一作縱)横遊騎騰文(一作雲)馬前驅
轉翠旌野禽喧曙色山樹動秋聲雲表金輪見巖端畫
栱明塔疑從地涌盖似積香成泉高下溜急松古上枝
(一作梢)平儀容(初學記作合)多壯思麗藻蔚緣情自嗤非照廡
何以繼連城
登白馬山護明寺孔德紹
名嶽標形勝危峯遠欝紆成象建環極大壯闡規模曾
(一作層)臺聳靈鷲南(一作高)殿邇陽烏暫同遊閬苑還類入
仙都三休開碧嶺(一作題)萬戶動(一作洞)金鋪攝心罄前禮
訪道把中衢(一作虚)遥瞻盡地軸長望極天隅白雲起梁
棟丹霞映松櫨露花疑濯錦泉月似沉珠今日桃源客
相顧失歸塗
遊鍾山開善寺徐伯陽
聊追鄴城友躧步出蘭宫法侣殊人世天花異俗中鳥
聲不測處松吟未覺風此時超愛網還復洗塵蒙
遊靈山寺劉孝孫
吾王遊勝地驂駕歴祗園臨風畫角憤曜日采旗飜永
懷筌了義寂念啓玄門深溪窮地脉高嶂接雲根信美
諧心賞幽桂(一作邃)且攀援曳裾欣扈從方悟屏塵諠
遊梵宇三學寺王勃
杏閣披青磴琱臺控紫岑葉齊山路逕(一作逕密)花積野壇
深蘿幌栖禪影松門聽(一作引)梵音遽忻陪妙躅延賞(一作)
(想)滌煩襟
觀佛跡寺前人
蓮座神容儼(一作促)松崖聖趾餘年長金跡淺地久石芝
(一作文)疎頽華臨曲磴傾影赴前除共嗟(一作悲)陵谷遠俄
視化城(一作成)虛
石鏡寺盧照隣
古墓芙蓉塔明神松栢煙鸞沉僊(集作山)鏡底花沒梵輪
前銖衣千古佛寳月兩重圓隱隱香臺夜鍾聲徹九天
赤谷安禪師塔前人
獨坐巖之曲悠然無俗紛酌酒呈丹桂思詩贈白雲煙
霞朝晩(一作暝)聚猿鳥歲(集作四)時聞水華鏡秋色山翠含
夕曛高談十二部細覈五千文如如數冥昧生生理氛
(集作氤)氲古人有糟粕輪扁情未分且當事芝术從吾所
好云
和王記室從趙王春日遊陁山寺
駱賓王
鳥旟陪訪道鷲嶺洽(一作狎)棲真四禪明静業三空廣勝
因祥河疎疊澗慧日皎重輪葉暗龍舟密花明鹿苑春
彫談筌奥旨妙辯漱玄津雅曲終難和徒自奏巴人
樂城白鶴寺沈佺期
碧海開龍藏青雲起鴈堂湖(一作潮)聲應法鼓雨氣濕天
香樹接前山暗溪承瀑水凉無言誦居遠清净得空王
遊少林寺前人
長歌遊寳地徙倚對珠林鴈塔丹青古龍池歲月深紺
園澄夕霽碧砌(集作殿)下秋隂歸路烟霞遠(集作晩)山蟬(集作)
(風)處處吟
遊韶州廣果寺宋之問
影殿臨丹壑香臺隱翠霞巢飛銜(一作含)象鳥砌蹋雨空
花寳鐸摇初霽金池映晩沙莫愁歸路遠門外有三車
宿清遠峽山寺前人
香岫懸金刹飛泉界石門空山唯習静中夜寂無喧說
法初聞鳥看心欲定猿寥寥隔塵事何異武陵源
遊法華寺二首前人
薄遊京都日遥羡稽山名分刺江海郡朅來徵素情松
路洗心眷象筵敷念誠薄雲解(一作界)青嶂暾(一作皦)日騫
朱甍苔澗(一作潤非)深不測竹房閒且清感真六象見垂兆
二烏(一作鳥)鳴古今信靈跡中州莫與京林巘永栖業豈
伊在一生浮悟雖已久事試去來成觀念幸相續庶幾
最後明
二
高岫擬耆闍真乘飲妙車空中結樓殿意表出雲霞後
果傳三足(一作尺)前因感(一作取)六牙宴林薰寳樹水漏溜
(集作溜滴)金沙寒谷梅猶淺温庭橘未華臺香紅藥亂塔影
綠篁遮果漸輪王族緣超梵帝家晨行蹋忍草夜誦得
靈花江郡將何匹天都亦未加朝來泛舟(一作沿泛)所應是
逐僊查
遊雲門寺前人
維舟探静域作禮事尊經投跡一蕭散為心自杳冥龕
交大禹穴樓倚少微星沓嶂圍蘭若廻溪抱竹庭覺花
塗砌白甘露洗山青鴈塔騫金地虹橋轉翠屏人天宵
現影神鬼晝潜形理勝常虛寂緣空自感靈入禪從鴿
繞說法有龍聽劫累終期滅塵躬豈暫寧摇摇不安寐
待月詠巖扃
遊稱心寺前人
釋事懷三隱清襟謁四禪江鳴潮未落林曉日初懸寳
葉交香雨金沙吐細泉望諧舟客趣思發海人煙顧櫪
仍留馬乘杯久棄船未遊龜負岳且識鳥耘(一作耕)田理
契都無象心冥不計筌安期庶可揖天地得齊年
秋晩遊普耀寺前人
薄暮曲江頭仁祠暫可留山形無隱霽野色遍呈秋荷
覆香泉密藤纏(集作緣)寳樹幽平生厭塵事遇(集作過)此忽
悠悠
題杭州天竺寺前人
鷲嶺欝岧嶤龍宫隱寂寥樓看(一作觀)滄海日門聽浙江
潮桂子月中落天香雲外飄捫蘿登塔遠刳木取泉遥
霜序花更發冰溪葉未凋夙齡尚遐異搜對滌煩囂會
入天台裏看余渡石橋
宿雲門寺前人
雲門若邪裏泛鷁路纔通夤緣綠篠岸遂得青蓮宫天
香衆壑滿夜梵前山空漾漾潭際月飄飄(集作飀飀)杉上風
兹焉多嘉遯數子今莫同鳳歸慨處士鹿化問(一作聞)僊
公樵路鄭州北學井阿巖東永夜豈云寐曙葉忽葱蘢
谷鳥囀尚澁源桃驚未紅再來期春暮當造林端窮庶
幾蹤謝客開山投剡中
清遠江峽山寺張說
流落經荒外逍遥此梵宫雲峯吐日月(集作月白)石壁淡煙
虹(集作紅)寳塔靈僊湧懸龕造化功天香涵竹氣虛唄引
松風簷牖飛花滿(集作入)廊階(集作房廊)激水通猿鳴知山静
魚戲見(集作辨)江空静默將何貴所貴心境(集作鏡)同
襄州景空寺題融上人蘭若前人
高名出漢隂禪閤跨香岑衆山既(集此作皆)圍遶長澗(集作川)
復廻臨雲峯曉靈(集作空)變風水夜虛吟碧甃龍池滿蒼
松虎逕深舊知清巖意(集作青巖憶)偏入冥窅心何由侣飛
錫從此脫朝簮
㴩湖山寺前人
空山寂歴道心生虛谷迢(集作超)遥野鳥聲禪室從來塵
外賞春臺豈是世中情雲間東嶺千重出樹裏南湖一
片明若使巢由同(一作知)此意不將蘿薜易簮纓
遊龍山静勝寺前人
每上襄陽樓遥望龍山樹鬱岪吐岡嶺微芒(集作蒙)在煙
霧下車歲已成飾馬閒(集作問)餘步苦霜衰(集作豪)野草愛
日揚紅(集作江)煦雲對石上塔風入松下路禪室宴三空
仁祠圖(集作同)六趣兒童供戲(集作共嬉)謔猿鳥相驚顧南識
恒山(集作相公)臺北望先賢墓世上人何在時聞心不住唯
(一作但)傳無盡塗可使有情悟
武檐山寺蘇頲(見集本)
武檐獨蒼然墳山下至泉鼈靈時共盡龍女事同遷松
栢銜哀處幡花種福田詎知留鏡石長與法輪圓
慈恩寺二月半寓言前人
二月韶春半三空霽景初獻來應有受滅盡竟無餘化
迹傳官寺歸誠謁梵居(一作閭)殿堂花覆席觀閤柳垂䟽
共命枝間鳥長生水上魚問津窺彼岸迷路得真車行
密幽關静談精俗態祛稻麻欣所遇蓬䕪愴焉如不駐
秦京陌還題蜀郡輿愛離方自此廻望獨躊躇
利州北佛龕前(一無此字)重於去歲題處作
前人
重巖戴清美分塔題增(集作起曾)標蜀守經塗處巴人作禮
朝地疑三界出空是六塵銷卧石鋪蒼蘚行江覆綠條
歲年書有記非為學題橋
祠紫盖山塗經玉泉諸山寺張九齡
指塗躋楚望策馬傍荆岑稍稍松篁入泠泠澗谷深觀
竒逐幽映歴幽(集作險一作覽)㤀嶇(一作㠊)&KR0706;上界投佛影中天
揚梵音焚香懴在昔禮足誓來今靈異有時(集作若有)對聖
僊真(集作其)可尋高僧問逝者絕(集作遠)俗是初心蘚駮(集作)
(剥)經行處猿啼宴坐林歸真已寂滅留跡豈堙沉法施
自兹廣何云千萬金
冬中至玉泉山寺屬窮隂冰閉崖谷無色(集作景)
及仲春行縣復往焉故有此作
前人
靈境信幽絶芳時重暄妍再來及兹勝一遇非無緣萬
木柔可結千花敷欲然松間鳴好鳥竹(集作林)下流清泉
石壁開精舍金光照法筵真空本自寂假有聊相宣復
此灰心者仍追巢頂禪簡書雖有畏身世亦俱捐
登栖靈寺塔蔣煥(一作渙)
三休尋磴道九折步雲霓瀍澗臨江北郊原極海西沙
平瓜步出樹遠綠楊低南指晴天外青峯是會稽
題瑩上人院寇埴
捨筏求香偈因泉演妙音是明捐俗網何獨(一作必)在山
林繚繞藤軒密逶迤竹徑深為傳同學志兹宇可清心
同皇甫兵曹天宫寺浴室新成招友人賞會
寇垣
温室觀初就蘭交託勝因共聽無漏法兼濯有為塵水
潔三空性香霑四大身清心多苦友頌德慰同人
奉和崔司馬遊雲門寺孫逖
繫馬青溪樹禪門春氣濃香臺花下出講坐竹間逢覺
路山童引經行谷烏從更言窮寂滅廻策上南峯
和崔司馬登稱心山寺前人
郡府乘休日王城訪道初覺花迎步履香草藉行車倚
閣觀無際尋山盡太虛巖空迷禹跡海静望秦餘翡翠
巢珠網鵾雞間綺䟽地靈資净土水若護真如寳樹誰
攀折禪雲自卷舒晴分五湖勢煙合九夷(集作疑)居生滅
分無象窺臨已得魚嘗(集作嘗)聞寳刀贈今日奉瓊琚
文苑英華卷二百三十三
