文苑英華卷六百三十宋李昉等編
謝恩三
謝勑書手詔狀一首
謝中使招撫狀一首
奏廣州結好使事由奉詔書謝恩狀一首
謝宣慰等狀七首
謝御札狀一首
謝賜藥狀二首
謝臘日賜藥等狀一首
謝賜藥金盞等狀一首
謝賜藥金狀一首
謝賜神刀食金狀二首
謝醫藥狀二首
謝問疾狀一首
謝賜紅雪等狀一首
謝勑書手詔狀常衮
右今月十一日中使劉廷玉至奉宣慰命賜臣前件書
詔臣謬忝防虞未申戎效寄分廉察又乏吏能尸素實
深咎責難逭聖慈弘貸榮渥累霑俯降天書兼賜墨詔
睿詞寵飾曾無毫髮之勞宸旨密臨特受腹心之寄自
驚朽骨遠被殊恩捧承戰悚擎跪踴躍駑蹇之力過負
已多鴻私未酬慙懼彌積軍州同慶惠澤漙將慰勉載
加感悅交集無任抃躍惶悚之至
為王大夫謝中使招撫狀崔行先
臣某言頃者元誼等擅固城池有違詔命臣出師野次
持守經年以水攻圍俟其離變誓殱兇叛以靜方隅伏
以陛下至德至仁好生惡殺恐失理死不忍誅夷特令
中使就此招撫今洺州收復閭井獲安此皆天威光被
神武底定顧惟愚陋載荷鴻私不勝感戴踴躍之至
奏廣州結好使事由奉詔書謝恩狀
裴次元
右臣伏奉某月日手詔令臣速具前件官本末事由聞
奏臣去月日謹具某官歸本道事以聞某月日奏官至
伏奉某月日手詔所奏某官尋赴廣州事宜具詳本末
想宜知悉者臣伏以綸綍下於紫霄明命光於滄海榮
深感極寵洽心驚周章失圖歡惕交集顧臣鄙劣忝寄
藩維無補㳙埃累更凉燠矧兹地遠敢望恩加日月照
臨之明無幽不燭乾坤生成之德在物莫遺豈期奏報
常儀特降詔書慰撫事逾等列喜萬恒情伏以軒墀一
違歲序三變謬職愧深於星琯荷恩思拜於彤庭厠清
列於班行峩冠劒而何日守炎荒之遐服甘瘴癘以嬰
身懷死節之丹誠願生還於絳闕每承存諭之命更切
攀戀之心臣不勝感恩歡躍屏營之至
為人謝宣慰狀令狐楚
右監軍李輔光廻伏奉勑書手詔宣慰臣及參佐將校
官吏等者臣竊位大藩連榮近屬戴山之力雖竭横草
之功未聞寢興以思憂愧若厲伏惟陛下日明于上子
育其人降玉筯之天書遣銀璫之星使宸心照育下浹
於將校慈旨丁寧旁霑於掾吏讙呼之聲雷動舞抃之
袖雲翻榮光併臨愁疾如矢不勝歡喜感戴之至
謝勑書手詔慰問狀
右監軍使李輔光廻伏奉勑書手詔慰問臣及將士等
者臣自守大藩未申微效每承渥澤實所慙惶今者伏
蒙陛下弘覆幬之仁與天為大廣照臨之意如日斯升
特遣王人復還使府捧絲綸之明詔光寵賤微吐汗漫
之温言霑濡羣萃浮空而喜氣成霧動地而歡聲若雷
空知受恩何以勝德所守有限不獲陳謝無任感戴之
至
謝口勑慰問狀
右中使孟昇進至伏奉口勑慰問臣及將士等臣素非
公才叨總戎律清平無事績用未彰伏惟陛下子惠兆
人天成萬物降星分之使宣綸出之言問以炎凉勉其
勞役恩踰素望榮冠常倫跪聽讙呼衆心如一臣等不
勝感戴之至
謝宣慰狀
右監軍使某廻伏奉勑書手詔兼宣恩旨慰問臣及將
士等伏以天地大鈞固無私於覆載豚魚微類皆有荷
於生成臣實庸虛叨膺奬用至於師人輯睦封略乂安
皆禀廟謀無非宸筭豈意天慈廣被聖眷旁流歸復監
臨昭宣慰撫為膏之雨泛洒於編人如綍之言傳聞於
列校懽生衆口感結羣心同守節以戴天各輸忠而報
國臣與將士等不勝感恩抃躍之至
謝勑書手詔慰問狀
右某月日中使某至伏奉勑書手詔慰問臣及將士參
佐等并賜臣官告旌節兼宣口勑授臣節制者臣伏以
聖澤汪洋高卑盡滿皇明照耀微細不遺内愧𤨏材上
煩慈旨朝聞夕惕豈復遑寧夜思晝行不敢失墜今者
三軍輯睦萬井歡康皆憑天威盡出宸筭慙將孱劣虛
受恩榮某月日已差衙官某奉表陳謝訖無任感戴之
至
謝宣慰諸州軍鎮等狀
右中使至伏奉某月日詔書令中使宣慰諸州刺史外
鎮將士等令臣亦使人安撫者臣凖詔差虞候張液随
中使某所在存問以某月日却到太原伏以設官分職
邦國之恒&KR1169;秉義納忠人臣之素分伏惟皇帝陛下嘉
其奉上念以守邊降驛騎於九重諭天心於萬里法南
風之長養豈擇卑微並白日之照臨不遺遐遠邊城將
校井里黎人競鼓舞於皇明盡霑濡於聖澤室家相慶
關塞無虞臣忝守戎旃不任忻抃之至
為崔仲孫弟謝手詔狀
右中使尹偕至伏奉手詔慰問臣等伏以聖澤均霑天
光下燭欣榮感戴不勝自任臣生代未諧遭家不造嬰
孩之日長養於外家童冠之年因依於伯姊容身寄食
以至於今李說念臣以密親署臣以散職誓將禆補義
不依違誠意莫申大期俄廹今者獲成安泰仰荷聖明
豈期特降恩波深蒙慰撫昆蟲賤命不可以戴天葵藿
微心空知其向日親疎共感存殁同榮無任感恩抃躍
之至
謝御札狀元稹
御札二十三字右泰倫重晏至宣賜臣前件御札其中
聖旨云鎮州逆亂枉害忠良若與元冀鎮州節度便(集作)
(使)是捨賊之門者伏以睿筭若神聖慈猶父視兇狡之
構亂義在克清念台輔之䘖冤期於必報此盖仁深天
地勇過雷霆臣實庸愚難議窺測況臣謨(集作謀)猷失次
罪戾是憂宸翰忽臨天章煥發舞鳳廻翔於懷抱飛龍
顧盼於縑緗豈獨傳之子孫便合鏤於肌骨微臣無任
踴躍光榮之至
謝賜藥狀(集作表)張說
右内使陳忠盛宣旨賜臣痢藥臣攝生無方自貽疾疢
聖慈矜憫垂恩救護氣衰力憊忽吞永命之符腸滑胃
虛更服(集作餌)返魂之草蒙天營祐(集作護)指日痊平雖萬
粉灰何酬造化謹附忠盛奉狀陳謝以聞
謝勑賜藥狀張九齡
右高力士奉宣恩旨賜臣等鹿角膠丸及駐年面脂有
命自天感戴並至臣等涓滴無補渥澤日深多媿股肱
之良每慙智力之效徒承聖恩同體之義更霑御藥駐
年之賜事絶希幸禮優常遇微軀賤貎因殊(集作大)造而
載延捧日承天荷曲成而靡(集作無)極無任悚戴之至
為晉公謝臘日賜藥等狀苑咸
右昨晩内使曹侍仙至奉宣聖旨賜臣臘日所合通中
散駐顔面脂及鈿合并吃力伽丸白黑蒺藜煎楷齒藥
等逼夜又賜粳米一百石麵二十袋適中使楊元新至
又賜鯸鮧魚魴魚鮭魚等仍便令膳造伏以嘉平舊節
鍊藥良辰錫靈仙之秘方均雨露之殊澤金膏玉散駐
齒髮於衰容瑞麵香粳頓豐盈於私廪況鯸魚魴鮭等
降自天厨中使炮烹皆承聖法不資椒桂之力備適鹽
梅之味臣竊位歲久叨榮日深調鼎之功未施於毫髮
登爼之美屢浹於恩波徒荷生成何酬造化無任稠疊
感戴之至
謝賜藥金盞等物狀
右内給事袁思藝奉宣聖旨賜臣藥金盞一匙并參花
密餘甘煎及平晩合二兼令中使輔朝俊親授昨所賜
金方法者伏以聖澤無涯已沐九天之施真方不秘更
示八公之法王人俯及寶噐仍頒自昔名臣近代良佐
雖功業攸著或不承此賜况臣才不逮古雨露之澤逾
深任重當時涓塵之效無補仰瞻玄造上答何階無任
感戴之至
謝賜藥金狀
右内給事袁思藝至奉宣聖旨賜臣江東成金二挺若
服之後深有補益兼延駐者伏以仙方所秘靈藥稱珍
必候休明之辰上益無疆之夀不意俯廻天眷念及微
臣賜九轉之金駐百年之命且螻蟻賤質豈能長固蒲
柳易朽常慮先凋竊荷生成之恩寧酬造化之德澤如
河海空欣羽翼之期寵若丘山何伸灰粉之謝不任忻
抃之至
謝賜神刀食金等狀鄭絪
右今日中使某至奉某月日墨詔賜臣前件神刀及食
金五挺并合子鎻等臣遠赴藩鎮上軫聖憂俯降王人
特頒寵賜暢威懷於遠服佩以神刀矜微劣之庸軀賜
之靈藥捧受戰越以忭以驚臣即以今日發藍田縣闕
庭漸遠道里猶長瞻望天顔感涕交集無任戴荷結戀
之極
謝賜手詔兼神刀藥金狀孔戣
右中使某至伏奉墨詔并賜藥金一合神刀等俯循陋
質仰戴殊私渤澥無比其深山嶽無方其重臣篳門賤
品環堵諸生乏禦侮之籌謀罕濟時之方略而因緣官
學塵忝班行效無可稱事每逾量聖慈過聽擢領藩方
祗命戒途不敢陳讓省躬撫事益懼菲才今又特降王
人遠臨郊甸寶刀出於武庫上藥本於金精足以蠲除
疫癘激發忠勇顧惟孱懦承此寶光捐軀盡節豈足為
報無任感戀懇欵之至
為人謝問疾兼賜醫藥等狀令狐楚
右今月十八日本道監軍使李某至奉宣口勑問臣所
疾十九日中使張良祐至伏奉詔書賜臣烏藥蓼子各
一合藥方兩紙并借供奉醫官兩人醫臣疾者臣素是
凡庸猥當朝寄暫乖將息特軫聖慈綸出王言朝昏不
絶星馳驛騎道路相望頒仙藥于雲中降神醫於天上
仰承榮寵冀即痊平兢惶失圖感戴無地蒲柳之心猶
壯誓竭丹誠狗馬之齒更長敢忘玄造臣見凖詔書與
醫人商量服飲未及塗藥將息腫氣已退煩熱未定所
守有限不獲陳謝無任感恩結戀之至
為人謝詔書問疾兼賜藥方等狀
前人
右臣奏事官高榮朝廻伏奉墨詔問臣所疾并奉宣口
勑賜臣藥方者臣疲馬(集作駑)之質寒熱所侵仰憑天慈
今日已損豈意猶煩睿想尚軫聖衷特降千金(一作十金)之
方兼飛五色之詔榮光一燭愁疾如遺誓畢微生以酬
殊造無任感戴之至
為人謝問疾狀
右監軍使李輔光廻奉宣口勑問所疾者臣頃因時早
疾以憂生仰蒙覆育尋就痊除伏以君恩過厚天聽至
卑縷形於詞如撫以手顧慙微細特繋於宸衷内省疲
羸尚關於睿想榮深益懼喜極而悲當望䨇闕以注心
守一隅而盡力不勝感結抃躍之至
為令狐相公謝賜金石凌紅雪狀
元稹
恩賜金石凌紅雪各一兩右中使竇千乘至奉宣進止
以臣將赴山陵時屬炎暑賜臣前件紅雪等臣職司復
土戀切攀髯方當匍匐而前敢有赫曦之懼豈謂天光
下濟靈藥旁霑念臣有丹赤之愚故賜臣以染心之物
察臣有木訥之性故賜臣以苦口之滋就日凝不冶之
清冰在合若遇圓之絳雪恩加望外感極成悲(集作愚衷)無
任跼踳屏營之至
文苑英華卷六百三十
