文苑英華卷四百八十七宋李昉等編
體用
才識兼茂明於體用策二道
才識兼茂明於體用策(元和元年四月二十八日)
問皇帝若曰朕觀古之王者受命君人兢兢業業承天
順地靡不思賢能以濟其理求讜直以聞其過故禹拜
昌言而嘉猷罔伏漢徵極諫而文學稍進匡時濟俗罔
不率繇厥後相循有名無實而又設以科條增求茂異
捨斥已之至論(登科記作言)進(詔令作角一本作推)無用之虚文指切
著明罕稱於代兹朕所以嘆息鬱悼思索其真是用發
懇惻之誠咨體用之要庶乎言之可行行之不倦上獲
其益下輸其情君臣之間驩然相與子大夫得不勉思
朕言而茂(集作發非)明之我國家光宅四海年將二百十聖
弘化萬方(集作邦)懷仁三王之禮靡不講六代之樂罔不
舉漏(登科記作浸)澤于下升中于天周漢已還莫斯為盛自
禍階漏壤兵宿中原生人困竭耗其大半農戰非古衣
食罕儲念兹疲甿未遂富庶督耕殖(文類作食)之業而人無
戀本之心峻𣙜酤之科而下有重歛之困舉何方而可
以復其盛用何道而可以濟其艱既往之失何者宜懲
將來之虞何者當戒昔主父懲患於晁錯而用(登科記作請)
推恩夷吾致覇於齊桓而行寓令精求古人之意啓迪
未晢(文粹作著)之懷眷兹洽聞固所詳究又執契之道垂衣
不言悉之於下則人用其私專之於上則下無其功漢
元優游於儒術(集作學)盛業竟衰光武責課於公卿峻政
非美二途取舍未獲所從余心浩然益所疑惑(登科記有今字)
子大夫熟究其言旨屬之於篇(登科記作著之於篇)興自朕躬毋
悼後害
對元稹
對臣方病近古之策不行而陛下言(集作幸)及之是天下
人人之福也微臣其敢忍意而不言乎且臣聞之古者
以言賦(文粹作試非)納豈虚美哉蓋用之也(文粹作蓋用其言也)是以
益贊禹而班師說復王而作命斯皆用言之大略也洎
乎漢文帝羞(羞文粹作文德)不若堯舜始以策求士乃(文粹作而)天
下郡國有賢良之貢入焉塞詔者晁錯而已至武帝時
(集有然後二字)董仲舒出然而卒不能選用(文粹作列)條對施之(文粹)
(作於)天下夫用其策不棄其人以其利於時也得其人而
棄其策又何為乎若此則徒設試言之科而不得用言
之實矣降及魏晉朝成而暮敗(文粹作改)之不暇又惡足言
其策哉我唐列聖君臨策天下之士者多矣異時莫不
光揚其名聲寵綏其爵禄(文粹作柣)然而曾不聞天下之人
曰某日天子降某問(文粹作策)得某士(文粹作問某事)行某策濟某
功抑不知直言之詔屢下而直言之士不出耶亦不知
直言之士屢出而直言之策不用耶今陛下肇臨海内
務切黎元求斥已之至(文粹作正)言責(文粹作貴)著明之確論斯
(集作實)命說代言之盛意也微臣何足以奉之然臣所以
上愚對皆以指病陳術而為典要不以舉凡體論而飾
文詞事苟便人雖繁必獻言苟諧理雖鄙必書固不足
以副陛下懇惻之誠庶可以盡微臣之獻替耳(集作體用之目)
伏願陛下以臣此策委之有司苟或可觀施之天下使
天下之人曰惜哉漢文雖以策求士迨我明天子然後
能以策濟人則臣始終之願畢矣如或言不適用策不
便時則臣有瞽聖欺天之罪將寘於典刑陛下固不得
而宥之矣亦臣之所甘心伏讀聖策乃見陛下念(集作悼)
禮樂之寖微(文粹作久寢)恤黎人之重困責復盛濟艱之術
酌推恩寓令之宜斯皆當今之急病也微臣敢不别白
而書之昔我高祖武皇帝掇去亂政(文粹作掇去禍亂集作撥去亂政)
我太宗文皇帝鞬櫜干戈被之以仁風潤之以膏露戢
天下之役而天下之人安省天下之刑而天下之人夀
通天下之志而天下之氣和總天下之衆而天下之衆
理理故敬讓之節著和故歡愛之化(文類作教)行是以革三
王之所因兼六代之所舉(集作盡美)稱至德者舉文皇以代
堯舜是(集作豈)異事哉誠有物(集作有誠信)以將之也明皇帝
即位實號中興方其任姚宋而召(集作右)賢能也雖禹湯
文武之俗不能過(文粹作舉)焉四十年間刑罰不試人用滋
植四海大和於是舉(文粹作奉)升中告禪之儀則封泰山而
秩嵩華舉東廵西狩(集作念歲廵時邁)之典則宅(集作去)咸鎬而
朝洛陽禮既畢行物亦隨耗天寳之後征戍聿興(集作徭戍)
(作興)氣盛而微理固然也曩時之乳哺而有之者一朝為
兵殱之兵興以來至今為梗兵興則戶减戶减則地荒
地荒則賦重賦重則人貧人貧則逋役逃征之罪多而
權宜之法用矣今陛下躬親本務首問羣儒念禮樂之
不興歎昇平之未復斯誠天下之人將絶復完之日也
微臣何幸而對揚之微臣以為將欲興禮樂必先(集作在非)
富黎人將欲富黎人必先(集作在非)息兵革息兵革之術臣
請兩(文粹作備)言之夫古所謂銷兵革者非謂幅裂其旗章
銷鑠其鋒刃而已也蓋誠信著於上則忠孝行於下敬
讓立於内則夷狄和於外夷狄和則邊鄙之兵息敬讓
立則争奪之患(文粹作志)銷争奪之患(文粹作志)銷則和順之心
作和順之心作而禮樂之道興矣此先王脩政戢兵興
禮樂富黎人之大略也陛下必欲責臣以詳究之術臣
又請指事以明之夫食力之不克雖神農設教天下不
能無餒殍之人矣是以(文粹作且夫)古之不農而食之者四
而已矣吏有斷獄之明則食之軍有臨敵之勇則食之
工有便人之巧則食之商有通物之智則食之是四者
率皆明者勇者巧者智者之事也百天下之人無一二
焉苟不能於此者不農則(文粹農作耕)不得食不織則不得
衣人之情衣食迫於中則作業興於外是以游食者恒
寡而務本者恒多豈強之哉彼易圖而此難及也今之
事則不然吏理無考課之明卒伍廢簡稽之實百貨極
淫巧之工列肆盡兼并之賈加以依浮圖者無去華絶
俗之貞而有抗役逃刑之寵戎服者無超乘挽強之勇
而有横擊詬吏之驕是以十天下之人九為游食惷朴
愚鈍(集作謹)不能自遷者而後依於農此又(文粹作乃)非他彼
逸而易安此勞而難處也以惰游之戶轉增(集作藏富)而耕
桑之賦愈重曩時之十室共輸(集作耕)而猶不給者今且
數家(二字集作聚之於)一夫矣雖有慈惠之長仁隠之吏尚不
能存若慘(集作&KR0579;)斷擊摶之則將轉移於溝瀆(集作壑)矣今
之課吏者以賦歛無逋負為上以臣觀之足陛下之賦
者誠所以害陛下之人耳若然則農桑之用(集作裕)既如
彼惰遊之衆又如此耕桑之賦重則戀本之心薄惰遊
之戶衆則富庶之道乖(集作廢)此必然之理也今陛下誠
能明考課之法减冗食之徒絶雕蟲(文粹作鐫)不急之功罷
商賈兼并之業㓗浮圖之行峻簡稽之書薄農桑之徭
興耕戰之術則惰游之戶盡歸而戀本之心固矣戀本
之心固則富庶之道(集作教)興矣而貞觀開元之盛復矣
若此則既往之失由前將來之虞由後在陛下悠久戒
之慎之而已(文粹作安在陛下慎之而已乎集作陛下悠悠懲之戒之慎之久之而已)至於
主父偃乘七國并吞之後謀(集作將)分裂而矯推恩管夷
吾當諸侯争奪(文粹作強)之時先(文粹作申)詐力而行寓令皆一
時之權術也豈可謂明白四達與日月齊明(文粹作並)於聖
朝哉臣雖賤庸尚不敢陳王道(文粹作禹湯言)於帝皇之日况
權術乎此臣之所甚羞也故不及詳究言之臣伏讀聖
策又見陛下以為執契則羣下用情躬親(文粹作在下)則庶
官無黨(文粹作當)以漢文尚學而衰盛業謂光武課吏職而
昧通方以臣思之皆不然也夫委之於下而用其情蓋
考績之科廢而清濁之流濫也尚儒術而衰盛業蓋章
句之學興而經緯之道(集作文)喪也課吏職而昧通方蓋
苛察之法行而會計之期速也臣請條列而言之夫神
農之斲耒耜教耕耨所以墾良田而植(集作殖)嘉穀也然
而不能遏稂莠之滋焉其所以遏(集作待)之者芟夷錢鎛
之而已唐堯之闢朝廷宅百揆亦所以殖(文粹作殖)禹舜而
種臯陶也又(文集作無而)不能遏(文粹作辨)共工驩兜之逆焉其
所以遏之者放棄殛誅之而已神農不以稂莠滋而廢
耒耜之用故能存用器(文粹作盡是用)之方唐堯不以四罪進
而奪舜禹之任故能終任賢之道若此則陛下之所任
顧何如耳豈可謂任之必不可哉至於考績之課(集作科)
廢章句之學興經緯之道衰(集作喪)會計之期速皆當今
之極弊也幸陛下反(文粹作問及)漢元光武之事臣遽數而
(集作以)終之今國家之所謂興儒術者豈不以有通經文
字之科乎其所謂通經者又不出(集作過)於覆射數字明
義者材(集作纔)至於辨析章條是以中第者歲盈百數而
通經之士蔑然以是為通經固若是乎至於工文自試
者則不過於雕詞鏤句之才搜摘絶離之學苟或出於
此者則公卿可坐致郎署可俯求崇樹風聲不由殿最
連科者進速累捷者位高拱默因循者為清流行法蒞
官者為俗吏以是為儒術又若是乎哉其所謂課吏職
者豈不以朝廷有遷次進拔之用乎臣竊觀今之備朝
選而不由文字者百無一二焉夫施衆網而加一禽尚
不能得况張一目以羅萬品而望其飛者走者大者小
者盡出乎其間其可得乎哉以此察羣吏羣吏又可察
乎苟或不可察又可任之而絶其私乎哉此所以陛下
將執契而歎用情念垂衣而懼不理蓋臣所謂課察之
道不明也陛下誠能使禮部以兩科求士凡自唐禮六
典律令及國家制度之書者用至於九經歴代史能專
其一者悉得謂之學士以環貫大義而與道合符者為
上第口習文理者次之其詩賦判論以文自試者皆得
謂之文士以經緯今古理中是非者為上第藻繢雅麗
者次之凡自布衣達于未隸(集作在)朝省者悉得以兩科
求士(文粹作仕)禮部第其高下歸之吏部而寵秩之若此則
儒術之道興而經緯之文盛矣吏部罷書判萬(集作身)言
之選設三式以任人一曰校能之式每歲以朝右崇重
者一人與禮部郎校天下羣吏之理最在第一至第三
者校定日據其功狀而登進之牧宰字人之官藉之為
理者則上賞行焉若此則遷次之道明而遲速之分定
矣二曰任賢之式每歲内自僕射至於羣有司之正長
外至於廉問節制者各舉稱(集作備)朝選者一人外自牧
守内至于百執事之立於朝者各舉吏郡縣(文粹作備吏部集)
者一人因其所舉而授任之辨其考績而賞罰之不舉
賢為不察舉不賢為不精不精與不察之罪同若此保
任之法行而賢不肖之位殊矣三曰叙常之式其有業
不通於學才不屬(集作應)於文政不登於最行不知於人
則限以停年課資之格而役任之若此則敷(集作叙)用之
典恒而尺寸之才無所棄矣兩科立則羣材遂三式行
則庶官當陛下乃執左契以御之總(文粹作握)樞極以正之
委庶官如心目之運支體是(集作豈)支體運而無效於心
目乎察羣材如明鏡之形美惡豈(文粹作是)美惡形而逃隠
於明鑒(集作鏡)乎然後陛下闢四門使可言之路通明四
目以天下之目視達四聰以天下之耳聽不私其言以
為好惡(集作不私其心以百姓心為心)端拱巖廊高居宸極(文粹作深視)以
冕旒自蔽而秋毫必察以黈纊塞耳而聲響(文粹作舉動集作養)
(動)必聞則彼漢元章句之儒光武督責之術又惡足為
陛下言之哉且臣聞之聖人在上人不夭札若臣者生
未及壯戴陛下為君仁夀懽康未始有極何忽自苦堕
肝膽而言天下之事乎臣以為國家兵興以來天下之
人憯(集作慘)怛悲愁五十年矣自陛下陟(集作即)位之後戴
白之老莫不泣血而話開元之政臣恐此輩不及見陛
下功成理定之化而先飲恨於窮泉此臣之所以汲汲
於心者陛下能不憐察其意乎謹對(英華及唐文類聚皆云設三式以任)
(人惟稹集作四式其二曰記功之式每歲羣吏之理最在第四者籍而書之蒲歲吏部會集而授署之若此者)
(殿最之道存而清濁之流異矣)
同前韋處厚
對臣聞古之道蒞天下皆酌人言用凝庶績伏惟陛下
統承丕緒光膺駿命志氣中蘊清明下臨恤黎庶而惠
慈方洽梟叛戾而威武已熾猶能慮危於未兆思理於
已安聿追孝思纉述前烈愍官吏之無用求斥已之至
言微臣才用不足以操事體識不足以經遠祗奉聖問
伏用兢惶誠昧死上愚對制策曰朕觀古之王者受命
君人兢兢業業承天順地靡不思賢能以濟其理求讜
直以聞其過故禹拜昌言而嘉猷罔伏漢徵極諫而文
學稍進匡時濟俗罔不率繇厥後相循有名無實而又
設以科條增求茂異舍斥已之至言推無用之虚文指
切著明罕稱於代兹朕所以歎息鬱悼思索其真是用
發懇惻之誠諮體用之要庶乎言之可行行之不倦上
獲其益下輸其情君臣之間驩然相與子大夫得不勉
思朕言而茂明之臣聞復濟慎懼雖危必樂理安佚肆
雖順必憂帝堯之為道也大矣書稱其本曰允恭克讓
文王之為德也弘矣詩美其功曰小心翼翼圖天下之
安者必因(一作稱)之於勞慮天下之大者必慎之於微任
賢誠固思慮誠深百姓雖未富庶四夷雖未賓服天下
明知其治也任賢不固思慮不深百姓雖富庶四夷雖
賓服天下明知其亂也今陛下鑒前代已往之失求當
今未然之理使虚文不設於下至言必聞乎上端視凝
聽所委惟賢則上獲其益矣惠爵施禄所理惟直則下
輸其情矣顧言而動思利乎安則何慮乎言之不行顧
行而動思利乎安則何慮乎行之有倦誠能兢兢於一
日二日業業於無小無大苟能此道雖微必昌雖柔必
強鳳凰麒麟不足來甘露醴泉不足致三光四時不足
序天之高明也斯不愛其道地之博厚也斯不愛其寶
彼之大者猶若是况其細者而難乎制策曰我國家光
宅四海年將二百十聖弘化萬邦懷仁三王之禮靡不
講六代之樂罔不舉漏(一作浸)澤于下升中于天周漢已
還莫斯為盛自禍階漏壤兵宿中原生人困竭耗其大
半農戰非古衣食罕儲念兹疲甿遂乖富庶督耕植之
業而人無戀本之心峻𣙜酤之科而下有重歛之困舉
何方而可以復其盛用何道而可以濟其難者伏以陛
下蘊充明德繼荷大業居十聖之全區宇守百代之成
禮樂揚高祖之耿光播太宗之休烈思黷武而弭戢念
疲甿之富庶理自順此生危自反此作兵者國之威也
威不立則暴不禁君得其術而已舉其要而已凡善用
兵者用兵之精次用兵者用兵之形用精者國逸而功
倍用形者人勞而威立令行禁止俗富刑清仁足以懷
義足以服端居廟堂之上威加四海之外而叛者嘗欲
繫其頸而制其命伏其心而笞其背此兵之精也金鼓
擊刺追奔逐北攻城掠地斬馘獻俘憂思巖廊之上謀
制千里之外而叛者有以畏其威而懲其罰化其心而
戢其暴此兵之形也陶然而化其效不形兵貴藏有於
無兵之形不可張也騷然而動其政難久人不可終擾
兵之精所宜密勝也今陛下既梟叛寇復征違命屈己
之至已浹于兆庶恤人之誠已敷于四海乘衆之怒用
兵之形則近無轉輸騷擾之勤遠無經費供求之役誠
能固守必大畏其力小懷其德矣豈兵宿中原之為虞
生人耗竭之為慮臣又聞理國之本富之為先富人之
方勸農為大三代以耕籍率天下漢朝以孝悌配力田
皆勸之之道夫農寒耕熱耘沾體塗足晝夜之筋力勤
焉父兄之手足悴焉而官輸籍督坐非已有夷時郡邑
長吏偷容朝夕養聲釣禄非恤人隠此所以耕植之業
不勤戀本之心不固有遁於軍旅而邀功賞者有冐於
老釋而瀆清濁者有逸於負販而制貧人者有隠於椎
剥而干教令者農耕之難也如彼日百其勸常有不務
者矣游惰之逸也如此日百其禁常有不息者矣由上
之為政知人苦之者勸之必深知人樂之者禁之必至
昔賈琮以最于十二州頒之以璽書黃覇以甲于二千
石寵之以侯印惟陛下注意於守宰字人之官以田墾
闢為最地荒榛人離散為殿即耕植可勸困竭可蘇兵
未弭則人不蕃人不蕃則農不勸農不勸則國用虚此
𣙜酤所以興也然鹽麴之税山澤之利法用得其要不
在峻其科理不得其吏不猶明其法明其法得其要則
上無峻刻之舉下無重歛之困矣陛下制策曰既往之
失何者宜懲將來之虞何者當戒臣聞王者之興皆鑒
乎前代聖君賢佐之所以興昏主庸君之所以喪景行
其興也用得以常理戒慎其喪也用得以常存詩人美
殷鑒於有夏賈山諫漢而借喻亡秦備于圖籍著于編
冊非臣繁詞所可曲盡自陛下統極舉滯淹已逋責恤
刑獄振乏絶德澤所臨戴之不暇微臣未見其失也明
將來之戒其在法令刑賞乎四海之廣億兆之衆非家
令戶告之能也發號出令而已矣伏惟陛下聿求善政
大振洪猷人之獻替政之損益燦乎其書灼乎其人始
則鼓舞蹈詠不足以充其善終則渴日望歲不足以喻
其勞教之本莫大乎復言政之先莫大乎重令誠能復
言重令上之克當乎天心下之允協乎人情天人交相
為感而災害不生禍亂不作不然日有德音而人不悦
日有威罰而人不畏苟不悦矣無與同勸苟不畏矣無
與同沮此非法令之可裁也成一時之功者寵乎其功
者也思百代之利者榮乎其名者也其名不足以勸者
則刑罰存焉是小人之所趨君子之所務今陛下刑賞
已足勸懲褒貶又存文史君子竭忠小人輸力舉如鴻
毛舍如地芥何理而不成何求而不效陛下之不為非
不能也伏以致誅逆黨罪止渠魁原情究惡不及其母
此帝王之刑也戎臣饋車致命折寇渥恩必厚爵位必
加此王覇之賞也然善有彰雖賤賞也惡有釁雖貴罰
也賞一人不足以聳天下之善者其賞不足行刑一人
不足以禁天下之暴者其刑不足用今宜賞不違(疑作遺)
微細惟功之所加罰不為暴亂惟罪之所出此天下之
人所以皆知賞之可重而罰之可戒制策曰昔主父懲
患於晁錯而用推恩夷吾致覇於齊桓而行寓令精古
求人之意啓廸未晢之懷眷兹洽聞固所詳究臣聞漢
興鑒亡秦孤立之弊蹤周官衆建之法苴茅列土非復
異姓其後吳楚強大本根不拔晁錯之策未終七國之
兵已發主父念前事之敗露期本朝之強大分封子弟
使得推恩諸侯之國星解於上漢廷之威風行於下此
所以為謀也齊桓當周季陵夷之運思大彰翊覇之功
志圖兼弱力存攻昧思逞其欲是務強兵習之野大國
防其謀習之朝小國謹其備其志不可以速得其功不
可以立俟用為隠政而行寓令此其所以覇也制策曰
執契之道垂衣不言委之於下則人用其私專之於上
則下無其效漢元優游於儒學盛業竟衰光武責課於
公卿峻政非美二途取舍未獲所從吾心浩然盖所疑
惑子大夫熟究其旨屬之於篇興自朕躬無悼後害者
臣聞契者君之所司也綜其會歸則庶務隨而振之職
者臣之所司也踐其軌跡則百役通其流矣委之職業
也非委其權專其操持也非專其事賞罰好惡之出生
殺恩威之柄此非權與操持乎委之於下則上道不行
矣提衡舉尺守器執量此非事與職業乎專之於上則
下功不成矣不委其操持安所用其私乎不專其職業
孰慮無效乎君收其大柄臣職其所守然大柄不得亢
於上臣得佐而成之所守不可屬於下君得舉而明之
故乾之經曰首出庶物坤之文曰地道無成而代有終
乾陽物也坤陰物也陰陽合而泰形焉陰陽離而否形
焉君臣之道蓋象乎此漢元優游於儒學而權歸王氏
失其所專也光武責吏事於三公而勞神簿書集其所
委也一則曠而蕩一則察而隘既非中道不可以範臣
所謂陰陽乾坤之說各存其道而交有所感然成其悠
久配乎持載如此而已才者綜物以研務識者辨惑而
不泥體者撫往以經遠用者臨事而造至神而明之可
以輔陶鈞可以贊化育微臣固陋從師之說循名而實
不充承問而學不稱進退殞越懼煩刑書謹對
文苑英華卷四百八十七
