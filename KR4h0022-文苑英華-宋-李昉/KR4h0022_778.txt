文苑英華卷七百七十九宋李昉等編
雜頌
靈泉頌一首
唐平陽郡龍角山慶唐觀大聖祖玄元皇帝宫金
籙齋頌一首
開元正歷握乾符頌一首
復練塘頌一首玉版玄記頌一首
巴州化城縣新移文宣王廟頌一首
畋獲虎頌一首
靈泉頌(并序)駱賓王
聞夫玄功幽贊靈心以有德是先(集作親)至道冥符篤行
以通神(集作仁)為本若乃天經地義色養叶於因心夏清
冬温敬愛弘於庶(集作錫)類下及(集作逮)六幽之奥上通(集作)
(洞)三光之精不有至誠孰云斯感有廣平宋思禮字過
庭永州刺史昉之適孫戶部員外郎順之長子伶(集作幼)
丁偏露(集作罰)早喪慈母永懷鞠育之恩長增孺(集作思)慕
之痛弱不好弄長而能賢趨庭聞詩禮之風承宗勖曾
閔之行事後母徐氏至孝烝烝(集作以至孝聞)嘗恐(集無此二字)北
向興悲泣高堂而已暮(集作咎已)遂乃(集無此二字)南(集作東)遊下
位覬微禄以逮躬(集作親是)調露二年来佐百里俯就微班
之列將申返哺之情苟(集作敬)立身其若斯於從政乎何
有(集作遠)雖屬時多(集作歲)亢旱金石俱(集作行)銷環近川源
殆將湮絶濬井皆為湯谷通波盡化汙池而太夫人在
遲暮之年有温勞之疾非濫漿不可以適口非源泉不
可以蠲疴膳(集作色)養既虧憂惶靡計(集作訴)俄而廳階之
側忽有清泉(集有而字)自生因䟽導其源遂流注不竭味甘
若醴氣凛(集作冷)如冰此邑南控剡山北(集作地)連禹穴基
址多石岡阜無津爰自興建以来曾微穿汲之利非精
誠貫於至(集作有)道純孝(集作志)浹於無私(集作和非)孰能洽冥
貺以通幽涌(集作導)泉源而致養者也昔漢臣忠烈窮井
飛于一時(集作言)姜婦孝思潜波移於七里靖(集作静)惟陳
迹夫(集作彼)亦何人前(集作肅)縣尉柳冕耿介之士也道合
則金蘭若膠漆情隔(集作異)則軒冕猶埃塵片善可嘉朝
聞甘於夕殞(集作死)一諾猶重黃金賤於白珪以爲執友
素交豈禄利輕肥之謂也賞音逹禮非鍾鼓玉帛之云
乎所耻者沒而無稱所貴者存乎不朽徒懷美志未遇
良才(集作材)賓王出贊荒隅途經勝壤三秋客懷長恨宋
玉之悲一面交歡暫雪桓譚之涕觀茲(集作斯)水之清泚
感若人之精誠見賢思齊仰珪璋而有地揮毫頌美鏤
琬琰而無慙廼作頌曰
粤若稽古厥初生人(集作民)人誰匪孝(集作其誰不孝)我獨踰(集作)
(難)倫義不在(集作存)道人不遺親愛敬盡力孝悌通神顧
思罔極(集作顧我思極)因心必(集作咸)至冥契動天甘泉湧地冷
冷無竭烝烝不匱曾是不(集作我)思永錫爾類爰有猗人
景行芳塵事諧則感道洽斯親情(集作孝)為禮主名是實
賓倘斯文之不墜知盛德之有鄰
大唐平陽郡龍角山慶唐觀大聖祖玄元皇帝
宫金籙齋頌(并序)崔元明
空洞之中溟涬之際靈文尚矣混成朕焉混成者何象
帝之先靈文者何龍漢之年五劫交周尊神遽遷九氣
列正無始常然治於流火之亭練於洞陽之館二儀得
之以定位三景得之以發光赤明開圖碧落普度玄元
奄有大道遂荒真宗天法之以無倪皇仰之而未及羲
軒應運堯舜乘時均至化而思齊酌玄風而始庶獨立
千古湛兮若存首出百王悠兮不極矣粤若聖祖系襲
神宗先天不違後天繼代鍚胤慶遠流𣲖祥長國家纂
戎欽承前烈三合一德六葉同道平陽郡玄元宫者興
王之肇兆也惟初授命載告休徵權輿靈迹俶落祠宇
昭張於國史乃今昇平永配嘉瑞增修清廟大建於閟
宫明白於御碑因吾道為天下程由茲地為天下式非
夫至道孰能與之哉皇帝御辨無為齊心正一窹寐有
感髣髴真容昭孝孫之精誠貽烈祖之玄訓開元得聖
象天寶獲靈符丕變再集而繁昌至教遂興而畢備祗
崇冊禮其高莫二衮龍克光於像設冕旒追尊於帝臨
猗那商頌生民周雅儔之於昔今則過焉於鑠茲山會
神之寓西對姑射北鄰天柱實通仙之秘府也正殿肅
穆廣庭森沉峯巒左右松栝交隂緫虚無以静深也石
壇重階瓴甓環甃隠訣參伍洞章護持三元表辰八月
降誕每至是日展法於斯脩金籙齋啟玉帛印道家之
寶王者之儀靡盛於此矣乃開乾門闔坤戶氣弘廣莫
風和不周八卦行乎其中矣仰列宿攝魁罡落日淪隂
月時沆瀣六甲佐乎其旁矣仙侣順次羽人步虚朝拜
九天醮祠五老想鈎陳則黃雲散覆存太一則白鶴来
翔其餘侍香金童傳言玉女縹緲煙景徘徊元空求之
希微宛如契合惟鎮皇極叶時邕外以廓清萬里戎夷
向化内以乂安兆庶年榖滋稔滅格擇(疑作格澤漢書天文志格凙者)
(如炎火之狀又見司馬相如大人賦格胡各反澤大各反)興昌光動植生成隂陽氣
茂利兵所措則戢干戈靈宫所臨則消疵癘矧感通上
果神降其福景命来假天于萬年者乎觀主臣郭處寂
虔恭是勤夙夜匪懈禀師之籙佩之嶽符躬執科儀爰
謀法要開元十六載御題觀額因隸於茲二十五年上
䟽議齋帝俞其請於是内使高真自王城而至綸音秘
旨從天上而来諸侯肅臨郡邑蕆事革故垣墉鼎新經
像彤彩赩赩金光熒熒曾是所營曾是有成利乎永真
太守臣裴晀并寮屬等性道孚敬誼形于政奉敡休慶
聚合觀徒衆等皆相與遵乃宗極體乎自然熙澹漠於
元和抃恬愉於天順微臣嘗佐汾邑親覩聖蹤強名道
原用述真宰從窅冥而辨物因象罔而得之其詞曰
元氣之宗粤玄元始朱靈丙午赤明斯起太上道君託
胎洪氏後天合德其惟我李爰初啟運符命歸唐海縣
攸屬六葉重光天寶是應萬夀無疆大君推策考歷元
陽空玄之中自然妙有無鞅之衆勃勃珠口迎不見前
随不見後外物雖變我法彌久龍角嵯峨肇興靈迹仙
宫乃建清都伊宅洞裏天長寰中地隔皇矣大道臨下
有赫金籙秘訣玉冊玄言陛壇之禮象法之門聖祖貽
訓来告孝孫於茲授命永保元元克昌厥後大慶常存
刊此樂石以奉至尊
開元正歷握乾符頌(并序)張九齡
臣言伏見景寅制書以開元歷握乾符垂示天下幸甚
其沙門玄侃等所言益部耆舊傳洛下閎改顓頊歷推
校最為精密而曰後八百歲其歷差一日當有聖人定
之到于今歷果有差聖果有定誠非常之嘉應曠代之
靈符不可得而間也臣誠歡誠喜臣聞天道先聖而啟
期聖人後天而奉時不當乎天心不在乎(集本川粹無乎字)歷
數不登乎聖道不合乎(二本無乎字)元符玄命定而王者應
幽數起而明者察故洛下閎極其數而知来耆舊傳尚
其占而示後我皇帝無思而感自然玄同僧玄侃等幸
會而言豈云素慮非人事也其(集作非)神道也天固以(二本)
(作已)儲祥(一作祉)以俟時積分以差日出入數代多歴年所
疇人極力不能課其詳上林雜候亦莫徵其失則明天
意以俟(川文粹作徯)聖期期數未臻乃藏於密聖證將至其
(集作如)應如響彼幽深之何有此會(闕)謀所以下恊
黃鍾上稽玄象以和六氣以合三光復其見心間不容
髮斗樞且運而况於人時元氣以調而况於月令於戱
天下之動日用不知昆䖝草木生者自遂麟鳳龜龍靈
者自瑞蠻夷戎狄遠無不至山川神鬼幽罔不洎此聖
人所以定天下之象通天下之志而聖人之道備也昔
者河出圖洛出書自時厥後符命非一空文而無應其
殆乎人為寔錄而有徵焉假(集作川)乎龍負則洛下閎者
此其神乎不然是何見之明也夫聖有時而不作物無
聖而不覩仲尼感時於鳳鳥古人歎夀於河清皆傷於
不逹而恨於難見我后受成命重光于(集作乎)文武累聖
而無窮殊祥而無數(集作極)彼衰命之君曾不得而朝聞
凢今之人誠何幸而目覩由是觀之當其来運唐虞之
屋可封非其有時孔丘之徒不遇時也者千載之會也
萬物豈知謝生於天乎兆人亦云忘力於帝乎微臣荷
寵靈揚休命則臣子之志在于盡美而惟天之大終莫
能名不勝區區敢獻頌曰
於皇惟后受命于天時来于今兆見厥先既定乃日允
叶斯年赫赫光明應於上玄(集作以應上玄)開元歷(閩本作開元正歴)
不逹(閩本作不逢)大終(閩本作化天)
潤州丹陽縣復練塘頌(并序)李華
大蜡之祭辭曰土反其宅水歸其壑先王因流下而導
之故曰九川滌源因迤滙而瀦之故曰九澤既陂以䟽
天地之氣以利元元之用崇伯汨五行而殛羽山臺駘
障大澤而封汾川洪範首之春秋載之地有廣狹亊無
古今大江具區惟潤州其藪曰練湖幅員四十里菰蒲
菱芡之多龜魚鱉蜃之生厭飫江淮膏潤數州其傍大
族強家泄流為田專利上腴畆收倍鍾冨劇滛衍自丹
陽延陵金壇環地三百里數合五萬室(或作家)旱則懸耜
水則具舟人罹其害九十餘祀凡經上司紛紛與予八
十一斷嗚呼曲能掩直強者以得之老幼怨痛沉聲無
告永泰元年王師大剪西戎西戎既歛矣生人舒息詔
公卿選賢良先除二千石以江南經用所資首任能者
是歲十一月二十三日拜常州刺史京兆韋公損為潤
州聲如飈馳先詔而至吏人畏伏男女相賀即日上無
貪刻下無冤憤公素知截湖開(一作閏)壤災甚螟蝥臨事
風生指期以復羣謗雷動山鎮恬然中明獨裁文之以
禮乃白本道觀察御史中丞韋公元甫(一作浦非)中丞撫手
(一作掌)恢心如公之謀且曰興利除害得其人而後行非
常之政敢歸叔父公乃申戒縣吏卒徒闢之人不俟召
呼咸来(二字一作柞)從役畚鍤盖野浚阜(一作浚臯)成溪(一作蹊)增
理故塘繚而合之廣湖為八十里象月之規儔金之固
水復其所如鯨噀射洶洶隠地雷聞泉中先程三日若
海之彌望灝灝如吞吐日月沉沉如韞蓄風雨所潤者
遠原隰皆春耕者飽憂者泰於是䟽為斗門既殺其溢
又支其澤沃瘠均品河渠通流商悅奠價人勇輸賦遐
邇受利豈惟此州每歲萌隂乘陽二氣相薄大雨時行
羣潦奔流水得(一作勢)所入盈而無傷龍見方雩稼蒙其
渥時前相國彭城公劉尚書晏統東方諸侯平其貢稅
聞而悅之曰三事以聞詔書褒異焉彭城公宣命至江
南捧詔授公公率元僚掾吏令丞以下至于耆艾西向
拜手忻戴皇明人心上感天降嘉澤如有神祇昭恊厥
志公正直而和專靜而斷嫉惡宥過惠人察姦純鈞精
堅百鍊不耗伐冰之貴降從士禮詩云靖恭爾位好是
正直宜其享多(一無此字)福也吏人入賀公拱而謝之曰尚
書劉公觀察韋公奉行王澤也鄙何力之有焉丹陽令
杜孟寅秉公之清白延陵令李令從如公之愛人金壇
令胡玘禀公之成規及丹陽耆壽周孝瓌百姓湯源等
拜首而請曰兊為澤兊悅也水歸於澤而澤悅於人百
年侵(一作浸)塞而公啟之臣哉隣哉克諧帝休永代是式
三縣無災若不碣而刻之則命不揚於厥後後之人無
以倚負也華嘗學古見訪為頌曰
望沄沄兮視冥冥鳥閑魚樂葭菼生膏腴利倍起訟爭
斯人怨抑痛無聲韋公正直動神靈百年淤(一作游)淀為
漻清饑者飫兮病者寧詔書光寵恩濡榮劃然眊矒復
皎明追琢刻頌颺芳(一作芬)馨
玉版玄記頌(并序)于邵
草莾臣稽首獻頌曰臣聞殊祥大報者皇天無私慎終
追遠者祖考来格皆上帝之所恊德豈蒸人之克預也
我皇帝陛下建皇極行大道體元以煦覆品物以陶運
執斗柄而四序潜廻張地維而八埏至靜方四十載矣
而天下大順巍巍乎其全功歟玄元皇帝陛下之烈祖
也寶慈儉以垂後昆法清淨而示教父(一作文)歷千百祀
而陛下道存妙有化洽無為動之太和寂以玄覧非得
一而正乎陛下執大象敷玄宗聖祖儀刑於郡國景命
紛紜於圖史者盖百數矣開靈寶於分陜之郊克復明
號形縞衣於隆聖之閣時庸展親探三華於丹墀之上
近而得也想五利於滄波之外遠而治也故朴略之初
三五以降曾不敢以功階並也今太白山人李渾等暫
因形動未假神遊初入緇帷之林忽變紫微之境古祠
之下猶龍肅然霽色雖澈於清霄榮光自分於白晝玄
宫咫尺仙衛徘徊接霓裳以受辭奉玉顔而專對光啟
王室宣昭祖孫方(一作寶)籙實而未弘𬗟逖聽而奚取申
命京畿採訪使戶部侍郎兼御史中丞王鉷發皇華而
載馳望白雲之有處瞻仰如在真風宛同歴五洞之杳
冥尋一門之䆗窱行前有會感而遂通石臺菡萏而特
秀玉版熒(一作焜)煌而自秘式傳無忽祗受不差天香氛
氲甘液浹洽陽烏抱戴而上燭卿雲交映而前引率皆
科斗之文時人無能之者陛下乃齋心服形絶聖棄知
閒居於大庭之館遊夢於華胥之國而後攝外慮嚴天
思捧玄記而納宸極洞一時而萬物覩其辭炳耀而有
屬其義綿延而自久齊聖夀於日月恢國祚於宇宙上
以和天地下以洽神人臣不知其天之為大也如此遂
下明詔百官荷億載之殊慶追六聖之遺謚既撰日以
嚴配親大祫於閟宫鳴鑾以龢清蹕在聽臣又以開闢
之後無以尚之於是文武百辟蠻夷君長泊黃緇老幼
各有等威雲趨玉闕而請曰陛下奉天之昭錫承祖之
大命百王無以徵其符千載不復遇斯瑞崇累朝之德
孝之大者掩至尊之美謙莫甚乎既而天聽未廻睿奬
猶邈臣下罔知寢處黎人咸造勿䙝而言曰天其或者
以天下之物無可以稱陛下之德故纉戎徽號因聖祖
以發明今陛下不得不名之固非一時之所強名也書
曰不臧厥臧人罔攸勸願陛下臧而勸之抑讓之至于
三方霈然曰俞哉斯亦天之所俾也遂命稽皇典序國
儀韶濩作貂蟬進纂鴻猷而尊冊之明大訓而奉行之
雷雨作解小大以正四靈在郊藪以待命三光出躔次
而延澤豈祗羣臣之私乎率土之私乎臣生沐淳風欽
承寶化百揆時叙空聞賡載之歌三階底平久著登封
之頌伏以神功丕應澤潤生靈挹超代之範圍與下人
之隂隲方軼於周王遊玉黃帝迎年豈與夫河東夀宫
棫陽薦馨而已矣仲尼以舜禹之事丘不得預議者以
方今之盛臣實預焉庶效采詩之典曾何萬分之一伏
獻頌曰
巖巖太白列僊是宅八會真歌三清羽客幽隂肅爽處
處靈(一作雲)迹皇唐上祖天大元君揮斥六合時乘五雲
貽厥景命昭我聖勲神靈宣功華芝獻夀薦錫玄記光
資妙有玉字天長石臺地久億載新兆千齡古書字形
科斗臺狀芙蕖神力莫測象帝之初(一作則)烈烈遺謚清
廟崇之明明徽號我后尊之天授玉記惟皇之禎微臣
薦頌遊聖難名
巴州化成縣新移文宣王廟頌(并序)
喬琳
或曰天生德於聖人是為文宣蒙以文宣之為聖人盖
其自生非天生耳夫道有精德有純禮有意樂有神四
物幽贊百靈淳感特與天地位而成三故夫子之前未
曾生夫子夫子之後不復有夫子宇宙古今倬惟一人
謂天能生曷不能數生也故曰非天生耳河圖鳳鳥言
其德梁木泰山言其用謙以况物物由我成且孔聖之
道恢張而天下理汙殺而天下亂觀其可以卜理亂也
領徒三千博徒三萬桓文不足侔其衆夾谷之戮齊優
兩觀之誅少正氣盪河岳精廻日月然而俯僂魯卿循
循鄉黨行道救世不有其躬且唐堯五臣不無四凶周
文十亂不無三叔孔徒萬數之内唯宰我怠於晝寢卜
商短於假盖未聞庶其之奔佛肸之叛遺墟舊宅刺草
不生則教之所入者深化之所弘者遠鏡懸象緯掌著
興亡籌萬代於一筭爾我國家敷教訓格以王者之禮
加徽號焉示明王果有宗也德位交叙以奉天時然三
皇五帝迄于今春秋釋菜廟食千祀特惟夫子耳則冕
旒衮服聖人之餘事封建褒崇有國之盛典化成縣令
范陽盧沔純深貞特廉孝絜矩夏大旱偶有事於文宣
公焚香至誠雷出自廟指觀倏忽霈然滂沱自下車數
月有感輙應無方之神豈情於造物者乎可由而不知
也以此頃因祠宇荒僻垣墉頽圯憩聚樵牧䙝瀆威靈
公以必葺而未言頻假寢以夢聖隙地兼聖此為新宫
曰衣冠禮樂不下庶人宣風布教職先令長出家財以
資匠費督門吏以勤役工青襟黃髮更唱迭和椽欒雖
舊而華魄惟新自甲至癸不及旬而功巳集郡官畢賀
百姓未知足見役不及人也君子曰盧侯以心感神以
身律人可謂善政也已矣郡守楊公中和大雅聞善若
驚悅而美之曰盧方辭滿不以家為出鍾離俸錢脩孔
聖遺廟善政之餘地也僉曰都允哉梁國喬琳臺之作
為新廟頌頌曰
殷之系聖周之斯文生我夫子世教之君六藝折衷三
才更分視不可見聽不可聞登降既定天人大觀禮樂
神鬼幽明恊贊由之則理匪由則亂百王同流萬古彌
渙夢奠既兆哲人其萎自家刑國廟貌思之周微唐興
千祀于茲春秋祭菜爼豆其時維巴之南亦揭其宇盧
公宰邑人之父母假(一作僻匪)我升堂陋彼環堵爰就爽塏
長岡之下相恊厥居作為新宇不日不月既葺且崇頌
徒知歸發篋来同斯之未信此也求蒙時惟龍見人懼
虎魃寧丁我躬虞鞏是託戶庭之際雷霆震薄雨公及
私是刈是穫廟既更矣歲既盈矣公之志思人亦勤止
變此夷俗參乎孔里學者行之造次於是
畋獲虎頌(并序)符載
虎在毛物有剛猛而為暴者也畋而獲之覩令施而士
勇者也且荆為澤國疆亘雲夢伐(一作戈)麕麚弋鴻鴈盖
便習也唯獲虎則異故大而張之六年冬十二月臘日
甲辰節度使御史大夫樊公大畋于郢城脩軍禮也先
期之辰命耆將宿帥將騎步兵五千盛陳於所舍之地
越翌日朝陽始昇郊牧静夷建大旆之彤彤抗高旌之
蔞蕤無小無大千戟萬羽閃舒絢煥膠臘磢錯狀濤湧
而波汨咸從公而觀之於是樹蘭防列轅門表旗鼓而
卒伍縈紆遼蔓星陳鱗次中軍發號沸渭洄(一作四)起拉
榛棘秘梗橦高坱埤踣(一作培)徤足剗驍翅脂染鳴鏑血
湔飛幟或潰潰以狂顧或奔猭而滅地竭銳精以圖免
雖絶脰而猶視士氣方雄乃縱火攻烈焰炎炎燒雲飈
風烻隂深巷薈蘙蒙籠抃呼未終山平澤通其有冐欝
攸走煤爐蒙茸袒禓徒摶獨殺者不可勝道維明日復
圍于龍山之北岡先是里人之訟乳虎為暴肆毒貪婪
白晝族行圈皂無豕牛林麓絶樵蘇老幼愁恐極於兵
寇既卜其穴乃大搜而取之爽氣凌厲士拗餘怒思與
鬪死莫有異慮敲扣拍撲芟殺策䃗洞篁篠之冥密劃
蒙蔓之纍絡勢窮則摶鬪於莾下觀其怒氣之所狡憤
迅軀之所騰跱鋸牙之所噉齚鉤瓜之所拏玃傑作人
立呀若箕張聲軒(一作轟)暴雷目爍燦炬爰有一人烏獲
之倫威欝喬傑&KR1536;狡獷决憑髯奮怒毛豎眥裂鐏長戟
以撑拒乃匐身而掩刃勢傾力絶四偃在地穿喉貫背
瓜有餘摶於是騰氣射虹蜺酣譟破山林耋老慶童幼
抃淋灕贔負獻于公所公以為天稔其毒必將姙孕剖
視其腹即獲乎四子矣於是廻鑣返旆校能計獲發府
庫行飲勞賞功也大凡古者天子諸侯四時皆畋因畋
以理兵先視其禮儀次察其號令後觀其坐作進退之
度有不用命者乃斬之以徇於衆焉武德脩備乃亊蒐
狩上以奉宗廟下以禮賓客其有肉不登爼材不中器
則謂之不軌不物而君子譏之今大夫法先王之制順
時序之氣展敬農隙大講戎亊卒乘具文章明武脩也
威儀肅行伍列禮盛也無逸飛無漏走令張也繄是三
者備足焜燿况乎啟沉毅誅暴横耽耽五虎斃在指顧
是得不謂動合模範成堂堂之觀乎公常握文武之柄
荷申甫之寄擁旄荆國星霜四周流愷悌之仁布大中
之化政之被民者如陽和熙熙蒸變生物各遂暢逹不
知其然故無得而稱焉洎於軍旅之際德禮也如是勇
練也如是播此智略寓諸形容因知公之師可以振文
經可以翊皇威可以截不庭可以懾四夷與上古儔侣
赫赫巍巍即豈獨&KR1011;荒山殪猛獸馳騁觸蹷(一作蹙)左旋
右抽而已哉載末儒也猥以縫掖獲陪鞭弭之後目覩
盛烈失去畏懦敢愛文字使其闇然而不彰乎廼作頌
曰
玄隂凝兮殺氣厲揚三軍兮順時殺鋋戟羅兮山谷隘
飛走殫兮林莾壊有虎勃起兮萬夫駭闞呀夭矯兮雷
霆喝紆沉慮兮振明戒于一奮兮傾五害旋勝軍兮翻
大旆空臯藪兮樂幼艾勇毅之師無與對可誅不王截
海外
文苑英華卷七百七十九
