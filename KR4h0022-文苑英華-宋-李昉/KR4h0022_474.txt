文苑英華卷四百七十四宋李昉等編
策問十九道
華州試進士問五道試進士問九道
試進士問五道
乾元元年華州試進士策問五道
杜甫
第一道
問古之(集無此二字)山林藪澤之地各以肥磽多少為差故
供甲兵士徒之役府庫賜予之用給郊社宗廟之禮奉
養禄食之出辨乎名物存乎有司是謂公賦知歸地着
不撓者已今聖朝紹宣王中興之洪業于上庶尹備山
甫補衮之能亊于下而東寇猶小梗率土未甚闢緫彼
賦税之獲盡贍軍旅之用建(集作逮)是官御之舊典闢矣
人神之攸序乖矣欲使軍旅足食則賦稅未能充備矣
欲將誅求不時則黎元轉罹於疾苦矣子等以待問之
實知新之明觀志氣之所存於應對乎何有佇渴救弊
之通術願聞強學之所措意道在此矣得游說乎
第二道
問國有軺車廬有飲食古之案風俗遣使臣在王官之
一守得馳傳而分命盖地有要害郊有遠近供給之比
省費相懸今兹華惟襟帶關逼輦轂行人受詞於朝夕
使者相望於道路屬年歲無蓄積之餘軄司有愁痛之
色(集作歎)况軍書未絕王命急宣插羽先翥於騰鷹弊帷
不供於埋馬豈芻粟之勤獨爾實驂騑之價闕如人主
之軫念屢及於兹邦伯之分憂何嘗敢怠乞恩難再近
日已降水衡之錢積骨頗多無暇更入燕王之市欲使
輶軒有喜主客合宜閭閻罷杼軸之嗟官吏得從容之
計側佇嘉論(集作新語)當聞適(集作齊)時
第三道
問通道陂澤隨山濬川經啟(名賢策問作啟闢)之理疏奠(名賢策問)
(作鑿)之術(一作跡)抑有可觀其來尚矣初聖人盡力溝洫有
國作為隄防洎後代控引淮海漕通涇渭因舟楫之利
逹倉庾之儲又頼此而殷亦行之自久近者有司相土
决彼支渠既潰渭而亂河竟功多而事寢人實勞止岸乃
善崩遂使委輸之勤中道而棄今軍用盖寡國儲未贍
雖遠方之粟大來而助輓之車不給是以國朝仗彼天
使徵兹水工議下淇園之竹更鑿商顔之井又恐煩費
居多績用莫立空荷成雲之鍤復擁闐(名賢策問作墳)淤之泥
若然則舟車之用大小相妨矣軍國之食轉致或闕矣
矧夫人煙尚稀牛力不足者己子等飽隨時之要挺賓
王之資副乎求賢敷厥讜論
第四道
問足食足兵先哲雅誥蓋有兵而(集無而字)無食是謂棄之
致能掉鞅靡旌斯可用矣况寇猶作梗兵不可去日聞
將軍之令親覩司馬之法關中之卒未息㶚上之營何
遠近者鄭南訓練城下屯集贍彼三千之徒有異什一
而税竊見明發教之(集作以)戰鬭亭午放其庸保課乃菽
粟(集作麥)以為尋常夫悦以使人是能用古伊歲則云莫
實慮休工(文粹作土)未卜及瓜之還交比翳桑之餓群有司
自救不暇二三子謂之何哉
第五道
問昔帝堯之為君也則天之大敬授人時十六昇自唐
侯者已昔帝舜之為臣也舉禹之功克平水土三十登
為天子者已本之以文思聰明加之以勞身焦思既睦
九族協和萬邦黜去四凶舉十六相故五帝之後傳載
唐虞之美無得而稱焉易曰君子終日乾乾詩曰文王
小心翼翼竊觀古之聖哲未有不以此(集無此字)君唱於上
臣和於下致乎人和年豐成乎無為而理者也主上躬
純孝之聖樹非常之功内則拳拳然事親如有闕(一作待)
外則悸悸然求賢如不及伊百姓不知帝刀庶官但恭
已而已寇孽未平咎徵之至數也倉廪未實物理之固
然也今大軍虎步列國鶴立山東之諸將雲合淇上之
捷書日至二三子議論弘正詞氣高雅則遺祲蕩滌之
後聖朝砥礪之辰雖遭明主必致之於堯舜雖降(一作降及)
元輔必要之於䕫臯(集作稷卨)驅蒼生於仁壽之域反淳朴
於羲皇之上自古哲王立極大臣為體𦕈然坦途則何
往不(頁集作利川往何順)子有說否庶復見子之志豈徒𤨏𤨏射
策趨競一第哉頃之問孝秀(集作麻)取備尋常之對多忽
經濟之體考諸詞學自吐文章在策以徵事曷成凡例
焉今愚之粗徵貴切時務而已夫時患錢輕以至於量
資幣權子母代復改鑄或行乎前榆莢後契刀當此之
際百姓蒙利厚薄何人所制輕重又糓者所以阜俗康
時聚人守位者也下至十室之邑必有千鍾之藏苟凶
穣以之貴賤失度雖封丞相而猶困侯大農而謂何是
亦(一作以)繼絶表微無或區分踰越蒙實不敏仁遠乎哉
進士策問韓愈
第一道
問夫子既没聖人之道不明盖有楊墨者始侵而亂之
(集有其時二字)天下咸化而從焉孟子辭而闢之則既廓如也
今其書尚有存者其道可推而知不可乎其所守者何
事其不合於道也(集作者)幾何孟子之所以辭而闢之也
(一無也字)者何說今之學者有學於彼者乎有近於彼者乎
而(集作其)已無傳乎其無乃化而不自知乎其無傳也則
善矣如其尚在將何以救之乎諸生學聖人之道必有
能言是者其無所為讓
第二道
問所貴乎道者不以其便於人而得於已乎當周之衰
管夷吾以其君伯九合諸侯一匡天下戎狄以微京師
以尊四海之内無不受其賜者天下諸侯奔走其政令
之不暇而誰與為敵此豈非便於人而得於已乎秦用
商君之法人以富國以強諸侯不敢抗及七君而天下
為秦者商君也而後代之稱道者咸羞言管商氏何哉
庸非求其名而不貴其實歟願與諸生論之無惑於舊
說焉
第三道
問夫子之言曰盍各言爾志又曰居則曰不吾知也如
或知爾則何以哉今之舉者不本於鄉不序於庠一朝
而羣至乎有司有司之不知也宜矣今將自州縣始請
各誦所懷聊以觀諸生之志死者可作其誰與歸(集有又曰)
(居是邦也六字)事其大夫之賢者友其士之仁者敢問諸生之
所事而(一有所字)友者其誰乎所謂賢而仁者其士(集作事)如
何哉言及之而不言亦君子之所不為也
第四道
問春秋之時百有餘國皆有大夫士詳於傳者無國無
賢人焉其餘皆足以充其位不聞有無其人而闕其官
者春秋之後其書尤詳以至於吳蜀魏下及晉氏之亂
(集作下及晉魏氏之亂)國分如錙銖讀其書亦皆有人焉今天下
九州四海其為土地大矣國之舉士内以明經進士外
有方維大臣之薦其餘以門地勲(一作勢)力進者又有(集作)
(加)倍於是其為門戶多矣而自御史臺尚書省以至於
中書門下省咸不足其官豈今之人不及於古之人耶
何求而不得也夫子之言曰十室之邑必有忠信如丘
者焉誠得忠信如聖人者而以委(一作而為之以)大臣宰相之
事有不可乎况於百執事之微者哉古之十室必有任
宰相大臣者今之天下而不足士大夫於朝其亦有說
乎
第五道
問周易之說曰乾健也今考乾之爻在初者曰潛龍勿
用在三者曰夕惕若厲無咎在四者曰無咎在上者曰
有悔卦六位一勿用二苟得無咎一有悔安在其為健
乎又曰乾以易知坤以簡能乾之四位既不為易矣坤
之爻又曰龍戰于野(集有其血玄黃四字)戰之於事其足為簡乎
易六經也學者之所宜用心焉願施其辭陳其義焉
第六道
問人之仰而生者在榖帛既豐無饑寒之患然後可以
行之於仁義之途措之於安平之地此愚智所同識也
今天下糓愈多而帛愈賤人愈困者何也耕者不多而
糓有餘蠶者不多而帛有餘有餘宜足而反不足此其
故又何也將以救之其說如何
第七道
問夫子言堯舜垂衣裳而天下理又曰無為而理其舜
也與書之說堯曰親九族又曰平章百姓又曰協和萬
邦又曰歷象日月星辰敬授人時又曰洪水懷山襄陵
下人其咨夫親九族平章百姓和萬邦則天道授人時
愁水禍非無事也而其言曰垂衣裳而天下理者何也
於舜則曰慎(集有徽字)五典又曰叙百揆又曰賓四門又曰
齊七政又曰類上帝禋六宗望山川徧群神又曰協時
月正日同律度量衡五載一廵狩又曰分十二州封(集作)
(隨)山濬川恤五刑典三禮彰施五色出納五言嗚乎其
何勤且煩如是而其言曰無為而理者何也將亦有深
辭隠義不可曉耶抑其年代遠矣(集作已遠)失其所(集無所字)傳
耶二三子其辨焉
第八道
問古之學者必有所師以通其業成就其德者(一無者字)由
漢代(集作氏)已來師道日微然猶時有授經傳業者及于
今則無聞矣德行若顔回言語若子貢政事若子路文
學若子游猶且有師非獨如此雖孔子亦有師問禮於
老𣆀問樂於萇弘是也今之人不及孔子顔回遠矣而
且有所師然其不聞有業不通而道德不成者何也
第九道
問食粟衣帛服仁行義以俟死者二帝三王之所守聖
人未之有改焉者也今之說者有神僊不死之道不食
粟不衣帛薄仁義以為不足為誠何道耶聖人之於(集作)
(于下)人猶父母之於子有其道而不以教之不仁其道雖
有而未知之不智仁與智且不能又烏(集作焉)足以為聖
人乎不然則說神僊者妄矣
試進士策問(元和二年為府試官作)白居易
第一道
問禮記曰事君有犯無隠又曰為人臣者不顯諫夫(夫字)
(集作然則)不顯諫者有隠也無乃失事君之道乎無隠者顯
諫也無乃失人臣之節乎語曰不知命無以為君子易
曰樂天知命故不憂語又曰君子憂道不憂貧斯又憂
道者非知命乎樂天不憂者非君子乎夫聖人立言皆
有倫理雖前後上下若貫珠然今離之則可以旁行
合之則不能一(集作同)貫豈精義有二耶抑學者未達
其微旨耶
第二道
問夫(集作夬字)大時不齊大信不約大白若辱大直若屈此
四者先聖之格言後學之彛訓有國者酌之以行化也
立身者踐之以脩已也然則雷一聲而蟄蟲蘇勾萌逹
霜一降而天地肅草木衰其為時也大矣斯豈不齊者
乎日月代明而晝夜分刻漏者凖之無秒忽之失焉春
秋代謝而寒暑節律吕者候之無黍累之差焉其為信
也大矣斯豈不約者乎堯譲天下而許由遁周有天下
而伯夷餓其為白也大矣斯豈辱身者乎桀不道龍逢
諫而死紂不道比干諫而死其為直也大矣斯豈屈已
者乎由是而觀有國者立身者就之久矣衆君子試為
辨也(集作之)
第三道
問大凡人之感於事則必動於情發於歎興於詠而後
形於歌詩焉故聞蓼蕭之詠則知德澤被物也聞北風
之刺則知威虐及人也聞廣䄂高䯻之謠則知風俗之
侈(集作有)蕩也古之人君者採之以補察其政經緯其人
焉夫然則人情通而王澤流矣今有司欲請於上遣觀
風之使復採詩之官俾無遠近(一作邇)無美刺日採於下
歲聞於上以副我一人憂萬人之旨識者以為何如
第四道
問百官軄田盖古之稍食也國朝之制懸在有司兵興
已還吏鮮克舉今稽其地籍則田亦具存計以戶租則
數多散失至使内外官中有品秩等局署同而厚薄相
懸不啻乎十倍者斯積弊之甚也得不思革之乎請陳
所宜以救其失
第五道
問糓帛者生於下也泉布(一作貨)者操於上也必由均節
以致厚生今田疇不加闢而菽粟之價日賤桑麻不加
植而布帛之估日輕懋力者輕用而愈貧射利者賤收
而愈富至使蠶農益困游手益繁夫然豈糓帛歛散之
節失其宜乎將泉貨輕重之權不得其要乎今天子方
策天下賢良政術之士親訪利病以活元元吾子若待
問於王庭其將何辭以對
文苑英華卷四百七十四
