文苑英華卷一百二十一宋李昉等編
舟車一
指南車賦一首大章車賦一首
乘石賦一首洗乘石賦一首
炙輠賦一首蒲輪賦一首
墨子廻車朝歌賦一首下車泣罪人賦一首
以德為車賦二首車同軌賦一首
指南車賦張彦振
緬窺皇始傾聽巢風時儀朴略化跡冥蒙結繩云謝徽
章漸通乃服牛而乘馬爰斵木而觀蓬故聖人因象以
制器隨物而興功北斗在天察四時而行度司南在地
表萬乘之光融爾其法制竒詭神妙無窮見其指而皆
知其向覩其外而莫測其中輪湏藉於奚子妙乃發於
周公觀夫作也扄關脉凑衡樞星設烟縈電轉鬼聚神
滅離朱目亂計然思絶公輸服其心工王爾慙其手拙
雖詞給而口敏終難得而縷說至(疑)而帝容順動王途
允泰二月東廵萬國南會羽衛出而天動笳鼓鳴而雷
磕司南於是備屬車引行旆候薰風而進指仰卿雲而
乘蓋超摇光景之中縹緲煙霞之外同夫越鳥常有意
於南枝異彼魯人竟無情於殿最惟皇明之遠矚驅八
駿以遐舉既訪道於襄城亦尋仙於海渚豈湏老馬之
智寧藉小童之語頼我司南不迷其所伊司南之用薄
逄國道之昌平就日月於天路聞簫韶於玉京常使朝
朝承北闕何辭歲歲指南行
大章車賦(以上方所造間次羽儀為韻)
舜為君兮禹為相七政齊兮八風暢備禮容兮和樂章
同車書兮一度量龍樓恭已則無為以垂衣鸞蹕豫遊
或有時而端望伊大章之攸作冠輪(一作轉)輿而為上其
始也委材質於資斧授規模於梓匠其終也授桴鼓於
天街動輗(疑)□於霜仗乃畫界䟽疆正位辨方候之以
節步先之以啓行象雷而鳴曾不聞其霆轟如蓬之轉
終不見其飄揚遵彼坦途違兹險阻勿忘情而習靜殊
不知其處所類智者之行藏同至人之默語歴代傳寶
鼓車逾好有異人謀宛同靈造行不由徑動能合道向
使貴賤混并高卑不間應無迷遠之疾詎有窮途之患
則是大章為器國容之利指方位於遥空數田里於厚
地節六鼓以鼉駭首五輅而鱗次望塵不及初非千里
之遥聽響爭先終欣一日而至夫然則可以式序秩宗
發揮樂府扶侍輦轂隱翳干羽以家形國何一二之能
談自邇陟遐雖萬億而可數墨客胡為來攀桂枝懸鼓
待鳴仰淳淳之風俗尅車就駕識穆穆之威儀伊可大
而可久諒斯焉而取斯
乘石賦李昂
觀彼乘石體自孤貞得崐山之片字掩糓城之偉名青
苔備色堅確符情列群峯而無語縱衆溜而有聲爾其
崔嵬岑絶㴠霜貯雪竹徑煙曛松門景滅愜野叟之幽
意抱山人之勁節横碧岫以霞張噴紅泉而水咽借如
巨形矗嶪勢若將飛隨匠人之採斵入天子之宫闈故
得削跡青澗端容紫微幸至尊之踐履嘉菲陋之因依
於是皇帝穆然乃登珍臺乘玉輅帷弸彋其拂汨鱗雜
沓以駢布甸師清畿野廬掃路流星旄以燭日儼雲旌
而彗霧往來斯登升降必步取其磨而不杇貞而無蠧
不然此荒藪之微石何遭逄之多遇請言其本也生必
深山峯壯自閑電烻霞駮樹雜苔斑竒形異質紛拏不
一屹特立以樹空倚崩崖而構室銜箭羽而横卧聳蓮
蓬而半出龍吟應物觸紫岩而吐雲虹梁中斷駕滄海
而觀日故石之為物也不奢不僣無競無猜偶山水而
長往因和璞而俱來考之雲籍則建名古昔貫億祀而
長存經百王而不易胡(一作何)施而不可何用而不適願
上吾君千萬年地久天長履兹石
洗乘石賦(以王者順動有司先戒為韻)王起
瑟彼乘石履於聖王每寒水而濯色俾堅容而有常(一作)
(光)當宸駕之未嚴貞姿或翳及天步而將踐麗質斯彰
於是五輅載轄六龍齊首森天仗而既列儼翠華而已
久隸僕乃故實是諮舊章克守取彼流惡滌兹含垢兢
兢兮映金車而鞠躬翼翼兮汲銀瓶而運手發璀錯之
色莓苔染之而不能注清泠之聲埃壒集之而何有皎
爾鏡徹爛然冰鮮承玉趾而增麗拂衮衣而更妍磷磷
於清淺之波自慙奪彩鑿鑿於激揚之水莫敢爭先匪
琢匪磨不淄不磷求(一作欲)藴玉之色彰候和鸞之聲振
成吾皇獻替之義我則如水之投叶吾皇啓沃之心我
則如流之順四海是奉百禮所(一作斯)總兹石既㓗一人
由是而日輝兹石未晞萬騎不戒而雷動君惟度義官
則庀司將滌瑕而蕩穢在挹彼而注兹于以昭卜征之
候于以明望幸之期潺湲既臨似石磴瀉泉之狀流離
欲散有山雲潤礎之姿有翼有嚴既敬既戒去淟涊之
色由是砥平吐新鮮之輝用光時邁乘石之洗也列周
經乘石之履也合周雅内可以訪道海内外可以觀風
天下故曰有扁斯石見於王者
炙輠賦(以才美潤身喻兹為韻)喬琳
惟輠以積膏而潤惟人以積學而才潤則浸之所致學
則脩之乃來亦猶山輝蓋玉之處石川媚乃珠之在胎
則炙輠之義斯焉在哉原乎其始方我髦士言物也火
及則潤滋言士也用之則邦理喻研朱則其色不奪方
扣鍾而其音不已故可以與理窟而爭深配智囊而共
美炙之不竭夫豈同於瓶罄用之不窮固有殊於罍恥
且國以賢興車以輠進車非輠而安往國非賢而莫鎮
脂膏内實宜誡盈於撲滿滋液旁露信同功於河潤豈
比薰以香而自燒玉遇火而不燼向非外取其物内滋
其身則一炙可以執(一作就)燥再乃於焉中貧亦何潤色
無斁輝光日新比至道動而愈出君子磨而不磷原夫
伊輠也照身以取路伊賢也開物而成務亦何近取諸
身願借秦而為喻喻如何其惟良在兹希德澤而惠物
在脂膏以無私若然者豈止滯輶軒以聽察因鈞軸以
為期增雨露之濡洽霑草芥而滋熙者哉
蒲輪賦(以安車禮賢者為韻)王起
王者崇招隱之禮作徵賢之車既斵輪而合度亦安蒲
而用諸將使丘園共賁巖穴皆虛則必旌其重貺建此
大輿輪合大(一作天)規取邁而行陸蒲兼柔質取坐以安
居罔覆其軌轍可歴於丘墟載以歸朝盡是漸鴻之翼
駕而出野方隨繫鶴之書恒翹翹而隱隱諒求士之本
歟若乃山騁(疑)異人林栖隱者鳥獸之群方雜薜蘿之
衣未捨或屠釣而忘名或版築而在野耻戔戔之帛厥
禮未崇笑孑孑之旌好善猶寡然後時主仄席哲匠精
研載脂載轄既攻既堅蒲也採陂澤之叢有車之用輪
也斵隂陽之木如日之圜轞轞兮出中朝之禮盛轔轔
兮入外野而光宣(疑)於是經營草澤轥轢雲煙瞻其儀
無虧乎翼翼聆其響且異乎闐闐可以出嘉遁之碩德
可以載傲俗之遺賢空谷有駒自爾而方縶鳴臯者鶴
假我而聞天豈獨邀申公於是日徵釣叟於昔年則知
輪之設蒲巖扄是啓將毗王者之政先保賢人之體至
萬里之安安成百僚之濟濟豈比夫織而為席表臧孫
之不仁緝以成宫昭令尹之非禮方今雋已在官輪猶
未安旁搜叢桂遠掇幽蘭士不病於邁種賢盡出於峯
巒是蒲輪之禮也乃王化之端而已哉
墨子廻車朝歌賦
墨子慮厥居慎所如轉華轂遊殷墟疾朝歌為名知非
良邑惟時邁有度用廻德車將以擇樂國重盛則舉足
為龜鏡立身乎繩墨每自西而自東咸作範而作式始
其命駕徘徊發軫(一作軔)聿來豈半途而有廢將由逕而
無猜雜彼行人初儦儦而同造(一作邁)問於及境終轞轞
而獨廻乃曰歌樂者人必有度朝夕者天之所賦苟名
而不臧曷邑之足顧由是反征輪遵大路比危邦之不
入同覆轍之是懼載脂載轄却新逕而不疑如輊如軒
乃舊蹊而是遡諒無阻於寸進實自懲於跬步借如不
戒乎謠不恒乎朝自然哀樂失節威儀莫昭何足以枉
君子之車瞻夫翼翼來長者之轍美以翹翹是用處身
於克正示衆以不佻雖大道甚夷崪如九州之險大都
孔邇邈成千里之遥足以戒居人警行子革詠歌之俗
作道途之紀改轅不爽於歸歟反路自忘於勞止亦將
趨樂土走仁里彼邑之士莫得式其軒彼邑之塵莫得
及其軌宜乎非禮勿動惟貞是履與孔門而齊教將宋
國而專美莫不始於廻輪而彰乎勵已嗟乎車之攸避
也尚戒乎歌身之攸指也矧至於頗則懼栢人之不宿
耻勝母而不過比車之旨也未足居多
下車泣罪人賦(以萬方之過在予一人為韻)
人惟有罪罪實在予將恤刑於荷校遂責己而駐車頋
法令之未平滋彰甚矣儼冕旒而興念涕泣漣如始也
備羽衛而行因廵狩而出遇兹拘繫將伏斧鑕王乃止
翠華駐清蹕恐法吏之苛暴嗟刑網之峻密稽鳳輦而
惻隱再三愍禠帶而幽囚非一於是降玉輅下朱輪議
獄緩死拖黻垂紳出轅箱而欷歔交睫顧桎梏而汍瀾
滿巾雖囹圄之中自罹有國之典恐網羅之内時陷無
辜之人於戱法議難逃過亦有在致狴牢未空之事乃
教化不明之罪初猶掩抑見天顔之慘悽漸覺滂沲濕
衮衣之文彩承顔熠熠滿眼浪浪情將同於肆眚義有
軼於納隍是以顧盻悲泣徘徊感傷希聖旨於方輿之
間必先一物推睿情於圜扉之下以及四方故得法制
備(疑)修獄訟無怨由衷而感於黎庶自已而勖於億萬
涕洟猶在宥物之義已彰縲紲未收率土之人知勸行
道而道斯遠矣愛人而人亦懷之何天網之自入使皇
情以興悲蓋假其人為邦家之本因其事為慈惠之資
不然何一降車而開二十世之業一灑淚而成四百年
之基然後刑法永清威懷遠播是知夏后之得天下也
能恤人而引過
以德為車賦(以至德之人有同車載為韻)白行簡
人之藴德兮唯車可同載諸身兮運轉無窮苟規模之
不紊在夷險以皆通遊必有方靡假顔生之御成之在
我寧煩奚仲之功原夫雕斵何勞周旋不礙得亨衢古
道以方駕將璞玉渾金而共載廓情田而作路終自東
自西調意馬以服箱任或進或退且見其制非假手用
不由人馳懿範而深疑軋軋聽嘉聲而乍認轔轔如榮
晝錦之衣便同華轂儻被懸鶉之服豈異椎輪是何輗
軏無施脂膏莫有學海深而濡軌無慮詞林秀而養材
自久誨人不倦初訝其役車不休見賢思齊豈憚乎挾
輈而走莫不乍行乍止載疾載徐究其理而大矣較其
功而忽諸程君之夢捧陽精還同照乘黃覇之惠如時
雨宛是隨車乃知德以餙身為規車將載物是致苟執
德之不惑故憑車而取類善行而所去無跡遵道而雖
遠必至功能救旱喻流水以寧慙美播惟馨嫓七香而
何異大矣哉妙才難問良工在兹曝腹而那殊炙輠書
紳而乍認執綏此車也價雖擅於五雲應難比矣數徒
多於百兩未足方之士有軌轍無踰威儀靡忒逄時斯
牽駕之用抱素乏丹青之餙儻題品之未遺願為車而
比德
第二(以國家道通遠邇為韻)白行簡
皇帝守位以仁為車以德將喻夫博載庶物取象夫經
行萬國垂衣而退與人謀結旌而克陳帝力因樂推以
發軔任不言而憑軾始效駕於情田之内不驅不馳終
挂轊於王道之中自南自北夫改奢即儉尚質去華量
包覆載迹逹幽遐行乎道而四方是則同乎軌而六合
為家是知乘玉輅者又何足比駕金根者失其所誇爾
其伐輻於自然之材斵輪用無為之道鍳馭朽以作訓
念輶毛而是保前覆後誡諒成敗之足徵殊途同歸信
始終之可考伊至化之所備(一作被)如風令之偃草道德
仁義配弨弓以致賢孝敬温恭代輭輪而養老萬邦攸
同九有克通樸斵在心詎比質於流水周行任道豈觀
象於轉蓬以得賢為輪轅之助以守信為輗軏之功動
天而善行無跡持重而利用不窮且工為車兮脆而易
破德為車兮勞而成晩哂摧輪於太行憫困驥於吳坂
域中咸頼功超乎大輅小戎天下皆肥力竭乎引重致
遠澤可鍳而招損美不稱而崇侈爾則速禍以宣驕我
則去彼而取此靡自家而刑國俾視遠而若邇豈徒與
奚仲造父之徒論功而效伎
車同軌賦(以君德遐布夷夏同道為韻)白行簡
倬彼皇道大哉聖君躬厚載於宇宙俾咸駕於海濆故
得遥遥之形周八埏而匪間彭彭之響經萬國而俱聞
所以義在知方理資從式見軫轉而不阻諒輻輳而有
則弘濟之利既均美於三無順動之端方齊功於一德
是故逹於疆場踐彼幽遐表合蹤而道廣知轍跡而路
賖亦由誡於險去其邪推善御於有截被至治於無譁
殊途同歸方見域中之大引重致遠是睹天下為家然
則將利於時必徵所措既同轍而異履爰發軔而循度
周流勿越誠轉蓬之足施轥轢非逾將挂轊而可布至
若偈兮(詩匪車偈兮偈起竭切)無外隱爾如斯念微至而必繼嘉
大同而在兹固將混區宇會華夷始曳輪而寧虧遠邇
終推轂而不失毫釐觀其政之大者道亦斯假苟憑軾
而知風矧擊轅而合雅顧踐履之所至豈獨不東信應
用之無疆寧唯諸夏原夫建皇極開帝功三才既美九
有攸同可使循環如貫運動不窮四會五逹之莊悠然
盡届島夷卉服之俗逖矣皆通爾乃庶政聿修遐方可
討俾守位者將順其理利轉者必會其道故車書而混
同誠鴻業之斯保
文苑英華卷一百二十一
