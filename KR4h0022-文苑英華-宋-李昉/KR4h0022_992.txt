文苑英華卷九百九十三宋李昉等編
親族三
祭姨文二首祭女文二首
祭姪文一首祭姪女文二首
祭徐氏姨文李商隱
嗚呼追訣慈念一十八年罪積行違上下無禱天怒猥
集不誅其身再丁憫凶藐無恃怙號潰荼裂心摧骨崩
獲見諸甥来奉遷合舊物半同於泥滓新阡方列於松
楸斷手折足厥痛非擬終天殁地此誠莫伸冤痛蒼天
苦孤蒼天始某兄弟初遭家難内無強近外乏因依祗
奉慈顔被蒙訓勉及除常制方志人曹以頑陋之姿辱
師友之義獲因文筆實忝科名三千(集作遷)有司兩被公
選再命芸閤叨跡時賢仲季二人亦志儒墨於顯揚而
雖未在進脩(進作脩進)而不隳永惟幽靈盍亦垂鍳今者苴
麻假息糞土偷存不即殞傷盖亦有以伏以奉承大族
載屬衰門三弟未婚一妹處室息胤猶闕家徒索然將
恐烝嘗有曠闕之憂邱隴絶芟除之主延駐晷刻不敢
自私又以祖曾之前未一完兆骨肉之内猶有旅魂將
有来兹克用通便以顯之義雖不敢望無忝之訓庶幾
或存靈其聞之必將加憫然有以沒齒懷恨粉身難忘
者以靈之懿茂而不登遐夀不生賢人使别女致哀猶
子為後哀哀天地云胡不仁默默神祗其何可訴今嵩
奐二子既為我甥誓當撫之以慰幽抱男勸其學使得
祿仕女求其偶必擇賢良縱乖宅相之徵庶冺忽諸之
歎夀堂宿啟潜舟既移那期求訣之悲復見重開(集作關)
之兆以祥忌云近哀憂載迷不獲臨壙逹誠撫柩致奠
東望景亳椎心仆身具禭擇蔬灑以淚血日慘風遠叫
號無聲伏惟明靈一賜臨鍳孤苦蒼天不孝蒼天
祭裴氏姨文前人
嗚呼哀哉靈有行於元和之年返葬於會昌之歲光隂
迭代三十餘秋得不以既葬(集作笄)闕廟見之儀枚卜(二字)
(集作改卜言)舉歸宗之禮不幸不祐天實為之椎心泣血孰
知所訴恭惟先德實紹玄風良時不来百里為政愛女
二九思託賢豪誰為行媒来薦之子雖琴瑟而著詠終
天壌以興悲謂之何哉繼以沉恙禱祠無冀奄忽凋違
時先君子以交辟員来南轅已轄接舊隂於桃李寄暫
殯之松楸此際兄弟尚皆乳抱空驚啼於不見未識會
於沉冤淛水東西半紀漂泊某年方就傅家難旋臻躬
奉板輿以引丹旐四海無可歸之地九族無可倚之親
既祔故邱便同逋駭生人窮困(集作異)聞見無所及衣裳
外除旨丼是急乃占數東甸傭書販舂日就月將漸立
門構清白之訓幸無辱焉既登太常之第復忝天官之
選免跡縣政刊書祕邱榮飬之志纔通啟動之期有漸
而天神降罰艱棘再丁弱弟幼妹未筓未冠世(集作胤)緒
猶闕家徒屢空載惟家長之寄偷存晷刻之命號天呌
地五内崩摧然亦以靈寓殯獲嘉向經三紀歸祔之禮
闕然未修是冀苟全得終前限屬劉孽叛換逼近懷城
懼罹焚發之災永抱幽明之累遂以前月初吉攝縗告
靈號步東郊訪諸耆舊孤魂何託旅櫬奚依垂興欲堕
之悲幾有將平之恨斷手觧體何痛如之灑血荒墟飛
走同感伏惟朝夕二奠不敢久離遂遣羲叟一人主張
啟奉抱頭拊背戒以信誠附身附棺庶無遺闕壇山榮
水實惟我家靈其永歸無或栖寓嗚呼哀哉靈沉綿之
際殂背之時某初觧扶床猶能託面長成之後豈忘遷
移頃者以先妣年高兼之多恙每欲諮畫即動作咸涕
泣既繁寢膳稍减雖云通禮亦所難言荏苒于斯非敢
怠忽今則南望顯考東望嚴君伯姨在前猶女在後克
當寓殞(疑作殯)歸養幽都雖歿者之兆宅永安而存者之
追攀莫及又以十二房舊城風水為災胡子彭兒藐然
孤小雖古無修墓著在典經而忘禮約情亦許通變今
則已於左坎(集作次)别卜鄰(集作鮮)原重具棺衾再立封樹
通年難遇周(集作同是)月異辰兼小姪寄兒亦来自濟邑騃
魂稚魄依託尊靈遠想先域之旁纍纍相望重溝疊陌
萬古千秋臨穴既乖飲痛何極唯安陽祖妣未祔仍世
遺憂昨本卜孟春便謀啟合會雍店東下逼近行營𤇺
火朝燃鼓鼙夜動雖徒步舉櫬古有其人用之於今或
為簡率潞寇朝彌則此禮夕行首夏已来亦有通吉儻
天鍳孤藐神聽至誠獲以全兹免負遺託即五服之内
更無流寓之魂一門之中悉共歸全之地今交親饋遺
朝暮饘餬收合盈餘節省費耗所望克終遠事豈敢温
飽微生苟言斯不誠亦神明誅責老舊僕使纔餘兩人
靈之組繡餘工翰墨遺跡並收藏篋笥用寄哀傷嗚呼
哀哉蕣夭當年骨還舊土箕箒尋移於繼室兄弟空哭
於歸魂終天銜冤心骨分裂胞胎氣類寧有舊新呌號
不聞精靈何去寓詞寄奠血滴緘封靈其歸来省此哀
殞傷痛蒼天苦孤蒼天伏惟尚饗
於郎(集作湖)州别女足娘墓文李翺
維長慶元年歲次辛丑十二月癸亥朔十九日辛已父
舒州刺史翺以酒果之奠敬别於第七女足娘子之靈
吾以前月二十六(集作八)日蒙恩改舒州刺史以明日將
領汝母等水路赴州故以酒果来與汝别嗚呼我為汝
父汝則我(集作吾)女王命有期不得安處延陵喪子葬不
歸吳考之於禮其合矣夫汝之形骨託終此土汝之精
神冥寞不覩上及於天下及於泉鬼神有知汝骨安全
永永終古無有後艱我来訣别灑涕(集作涕淚)漣漣嗚呼哀
哉尚饗
為外姑隴西郡君祭張氏女文
李商隱
吾配汝先世二十餘年七女五男撫之如一往在南海
令子云亡藐爾兩孤未勝多難提挈而至踰涇涉河十
年之間母子俱盡念汝差長慰吾最深女德婦容光映
姻表秭歸為牧官閑俸優實獲我心用選良對笄旒纚
纚環珮鏘鏘螽斯鳳凰兩有深慶汝天(集作夫)文章播于
友朋身否命屯久而不第郎寧合浦萬里乖離汝寄京
師食貧終歲頃吾南返又往朝那汝實從夫適来岐下
道途雖邇面集猶妨金馬碧雞長懸魂夢及登農揆去
赴天朝汝罷蒲津聿来胥會朝堂夜閤曲榻煴(集作温)爐
稚子雛孫滿吾懷抱汝時不祐忽爾孀殘撫視冤傷載
慟心骨旋移計下念汝支離卜室築居言遷穎上潞童
作孽使節啟行﨑嶇關山暴露戎旅汝失所怗吾猶未
亡念汝弟昆莫任堂構牽哀挽痛偷此殘生日往月来
旋更氣序吾衰汝少吾病汝強誰謂一朝汝先吾逝五
男未冠二女未笄哀憤之深難念(集作全)禮道章兒盧七
取以依吾汝夫先邱遠在江渚群從之内官名且稀劉
四頃年固難返葬始議權厝遂得嘉占白馬呈祥眠牛
薦吉里名三趙地爾九城風水無虞巒岡信美葬於所
始古為逹生將命来雲自我為祖今汝之柩斯焉是歸
嗚呼言自淮陽已臨洛宅素棺丹旐託宿城隅盤具杯
醪儼然已備吾將臨汝用雪沉冤介婦諸孫憂吾衰齒
俯令推測云有相妨俗忌巫言吾非甚信牽衣擁路固
不可違(集作遲)女使僕奴寄詞而往肝腸兼潰血淚無行
嗚呼曩昔容華生平淑婉漠然不見永矣何歸將籍掛
諸天遥歸真路將福興靜域湏赴上生將為釁累所招
遂淪幽界將是療治不至枉喪韶年千感(集作惑)裝懷萬
疑疊慮觸途氣結舉月心摧天實為之復將何訴嗚呼
汝弟言護靈轜自始及今必誠必信棺衾華好封隧幽
深永從汝夫以安玄路冤摧漬結殆(集作文)不勝書嗚呼
有靈領吾此意
祭姪(集作兄子十二郎)老成文韓愈
貞元十九年五月二十六日季父愈聞汝喪之七日乃
(集有能字)銜哀致誠使建中遠具時羞之奠告汝二郎子(集作)
(十二郎)之靈嗚呼吾少孤及長不省所怙惟兄嫂是依中
年兄没南方吾與汝俱幼從嫂歸葬河陽既又與汝就
食江南零丁孤苦未嘗一日相離也吾上有三兄皆不
幸早世承先人後者在孫唯汝在子唯吾兩世一身形
单影隻嫂常撫汝指吾而言曰韓氏兩世在(集作唯)此而
已汝時幼小當不復記憶吾時雖能記憶亦未知其言
之悲也吾年十九始来京城其後四年而歸視汝又四
年吾往河陽省墳墓遇汝從嫂喪来葬又二年吾佐董
丞相(集有幕字)于汴州汝来省吾止一歲請歸取其孥明年
丞相薨吾去汴州汝不果来是年吾(蜀本有又字)佐戎徐州
使取汝使(集無此字)者始行吾又罷去汝又不果来吾念汝
從于東東亦客也不可以(蜀本有久字)圖久遠者(袁本作不可以圖圖)
(久遠者)莫如西歸將而(集作成)家而致汝嗚呼孰謂(袁本作遠)汝
遽去吾而(集註作先)殁乎吾與汝俱少年以為雖暫相别終
當久相與處故捨汝而旅食京師以求斗斛之祿誠知
其如此雖萬乘之公相吾不以一日輟汝而就也去年
孟東野往吾書與汝曰吾年未四十而視茫茫而髮蒼
蒼而牙齒動摇念諸父與諸兄皆康強而早世如吾之
衰者其能久在(集作存)乎吾不可去汝不肯来恐旦暮死
而汝抱無涯之戚也孰謂少者殁而長者存強者夭而
病者全乎嗚呼其信然耶其夢耶其傳之非其真耶信
也吾兄之盛德而夭其嗣乎汝之純明而不克蒙其澤
乎少者強者而夭殁長者衰者而存全乎未可以為信
也夢也傳之非其真也東野之書耿蘭之報則何為而
在吾側也嗚呼其信然乎(集作矣)吾兄之盛德而夭其嗣
矣汝之純明宜業其家者不克蒙其澤矣所謂天者誠
難測而神者誠難得(集作明)矣所謂理者不可推而夀者
不可知矣雖然吾自今年来蒼蒼者或化而為白矣動
摇者或脱而落矣毛血日益衰志氣日益微幾何不從
汝而死也死(集訌作如)而有知其幾何離其無知悲不(蜀本有知)
(字)幾時而不悲者無窮期矣汝之子始十(集作一)歲吾之
子始五歲少而強者不可保如此孩提者又可(集作可)冀
其成立耶嗚呼哀哉嗚呼哀哉汝去年書云比得軟脚
病往往而劇吾曰是病(集作疾)也江南(集有之字)人常常有之
未始以為憂嗚呼其竟以此而殞其生乎抑别有疾而
至斯極乎汝之書六月十七日也東野云汝殁以六月
二日耿蘭之報無月日盖東野之使者不知問家人以
日月(集有如字)耿蘭之報不知當言日月(集註作時)東野與吾
書乃問使者使者妄稱(蜀本作傳)以應之耳其然乎(集有其不然乎)
今吾使建中祭汝弔汝之孤與汝之乳母彼有食可守
而待終喪則待終喪而取以来如不能守以終喪則遂
取以来其餘奴婢並令守汝喪吾力能改葬(蜀本有終葬二字)
汝於先人之兆然後唯其所願(蜀本有焉字)嗚呼汝病吾不
知時汝殁吾不知日生不能相養(蜀本作以相養)以共居殁又
不得撫汝以盡哀殮不(袁本有得字)憑其棺窆不(袁本有得字)臨
其穴吾行(唯作何)負神明而使汝夭不孝不慈而不得與
汝相養以生相守以死一在(集作在)天之涯一在地之角
生而影不與吾形相依死而魂不與吾夢相接吾實為
之其又何尤彼蒼者天曷其有極自今也(集作已)往吾其
無意於人世矣當求數頃之田於伊穎之上以待餘盡
(集作年)教吾子與汝子幸其成長吾女與汝女待其嫁如
此而已嗚呼言有極(集作字)而情不可終汝其知也耶其
不知也耶嗚呼哀哉尚饗
祭姪女行軍夫人文令孤楚
年月日某官某致祭于故十三姪女行軍夫人之靈嗚
呼婦德尚柔以宜其家人之不幸生也有涯側聞夫人
明懿穠華輝奪夜光鮮侔晨葩行軍之妻尚書之女動
而中禮欲不踰矩婉彼宋子歸于鄭武主吏之昌副軍
大鹵雲霄兹姑琴瑟方調孰云大年曾莫崇朝曄曄蕣
華不思(疑)風飄瀼瀼薤露先旦而消嗚呼哀哉昔也北
来繡帷虧蔽今兹南去丹旐容曳遊矣冥漠宛然慈惠
嫡女墜心良人迸涕嗚呼哀哉本支百世如水一源况
是鰥夫彌憐小孫千齡共盡萬化如存申奠致詞悲何
可言尚饗
奠小姪女寄寄文李商隱
正月二十五日伯伯以果子弄物招送寄寄體魂歸大
塋之旁哀哉爾生四年方復本族既復數月奄然歸無
於鞠育而未申結悲傷而何(集作則)極来也何故去也何
緣念當稚戲之辰孰測死生之位時吾赴調京下移家
關中事故紛綸光隂遷貿寄瘞爾骨五年于兹白草枯
荄荒塗古陌朝飢誰抱夜渴誰憐爾之栖栖吾有罪矣
今吾仲姊反葬有期遂遷爾靈来復先域平原卜穴刊
石書銘明知過禮之文何忍深情所屬自爾殁後姪軰
數人竹馬玉環繡䄡文葆堂前階下日裏風中弄藥争
花紛吾左右獨爾精誠不知所之况吾别娶已来嗣(集作)
(胤)緒未立猶子之義倍切他人念往撫存五情空熱嗚
呼榮水之上壇山之側汝乃曾乃祖松檟森行伯姑仲
姑冡(集作壙)墳相接汝来往於此勿怖勿驚華綵衣裳丼
香飲食汝来受此無少無多汝伯祭汝汝父哭汝哀哀
寄寄汝知之耶
文苑英華卷九百九十三
