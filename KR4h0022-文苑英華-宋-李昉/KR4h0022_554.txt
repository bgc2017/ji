文苑英華卷五百五十五宋李昉等編
尊號二
中書門下請上尊號表三首
為文武百官請復尊號表六首
京兆府請復尊號表二首
代京兆府耆老請復尊號表二首
禮部為百官上尊號表二首
中書門下請上尊號第一表于邵(建中元年)
臣炎等言臣聞自古帝王配天受命必建徽號𫝊之無
窮號者功之表也三五以降皆約所著之功以彰厥德
則犧農軒頊之號或質勝文而文勝質悉以一時盛烈
而崇號焉伏惟皇帝陛下纘戎立極紹庭應運居域中
之大為天下之君聖敬日躋孝理時乂放珍禽竒獸為
異方遠物略嘉禾美瑞俾良史不書洪惟成湯一德率
先老氏三寶舞干是務和戎是利惟賢是登惟惡是去
雖夏后卑宮菲食漢文帷囊弋綈與我比崇彼實慙德
今園陵永閟升祔云畢孝思罔極逹于神明克禋克祀
卜時撰吉載命元子光啓儲君禮無不備道無不洽而
鴻名未揚典故猶缺將何以告清廟謁聖祖對越神祗
昭格上下伏乞許臣等上尊號以備大禮有以答乾坤
之貺有以符億兆之歡臣等才非啓沃職參近侍遠媿
賡歌空懷赤實不勝懇願屏營之至謹奉表陳請以聞
第二表
臣炎等言伏以表鴻勲尊明號百王之弘典八聖之嗣
烈則可祖述古訓憲章前範上以明帝王無私於已下
以表臣子行古之道所以詢於公卿稽彼典常冐昧為
請期於必從奉詔還答未蒙聽允阻臣子之協同彰聖
人之謙甚當此反側得為安乎臣炎等誠惶誠廹頓首
頓首臣聞上覆有名曰天下載有名曰地天地尚著於
名位而陛下父母天地端居大寶獨無名乎臣等固知
其不可無此况踰年作制履端於始啓廸乾運祗膺天
秩此皆宗社廼睠元元式瞻其當至公不在謙已伏惟
(一作以)陛下首在藩邸親摠六軍屬彼昆夷乘我間舋犯
我都鄙扈鑾輿以東幸奮貔虎以旋師一呼而上將雲
奔𫝊檄而遠蕃麏至朝廷以正華夏以寧旋表元良迨
茲臨御顧命之後畏天之威躬履節用勤於宵旰大孝
感於神明茂功由乎發號友愛日至觀行不忘顧升平
以儉致將徠遠以德服風雨時若妖氛(一作氣)不動夫然
則俗可追於大庭人可納於夀域而欲忽鴻名觖人望
固以自約其可得乎臣等才謝將明力慙匡輔欣逢至
道竊荷寵光願回天私獲遂丹悃無任懇廹屏營之至
謹奉表陳請以聞
第三表
臣炎等言臣等考古訓酌羣言建大中之道陳徽號之
請累表上聞皆抑而未許跼天悚廹屏營失圖臣固以
此請者方欲協萬國之歡繫一人之本蓋非私於主而
專於已實以荷大賚法上玄遵王之路也伏惟皇帝陛
下以唐堯四德光宅天下以周文直行陟降庭止應乾
立極迨乎踰年又奉今月甲寅詔將有事於郊廟越翼
日乙卯復下有司命元子以主器薦珪置幣尊祖配嚴
屬車將邁明號未布瞻望霄極遐哉邈乎至乃陳一王
之儀合百神之禮祝告史載則謂之何臣又聞之守文
纘服繼序不忘遵奉遺烈必思其復惟高祖象雲雷以
起經綸惟太宗造區夏以創大業惟玄宗倚孤劍以攘
臂惟肅宗振一旅而討逆惟代宗摠天兵以佐命皆拯
生人之崩角安國家之綴旒德澤洽于上蒼功業冠於
邃古而皆順人心以敬天命享大名而騰茂實况陛下
居雍邸將天下奔西戎約北狄此所以彰武功也其在
望苑則問安視膳春誦夏弦尊師以廣其聰明敬老以
全其羽翼此所以懿文德也及受顧命反居諒闇勺飲
不入杖而後起同軌不踰於七月升祔永終于九虞此
所以昭大孝也克勤于邦日親萬務克儉于用化行四
海珍禽竒獸不育於國沉珠捐金必受以人此所以返
太素也有一於此則可以發揮鴻休光啓尊號豈可尚
懷謙損莫顧與能九廟之靈儼思虔告百辟之望終期
必從陛下必欲固拒羣心輕此盛典則祖宗之前號盡
為虚美陛下安得而堕之臣愚故知其不可也臣等待
罪掖垣屢陳愚欵儻未回天睠將萬請以之無任大願
慺慺之至謹奉表昧死以聞
為文武百官請復尊號第一表
崔元翰(貞元五年)
臣等言臣竊觀前代之盛列辟之英咸保鴻名而崇明
號或配其德或昭其功蓋所以揚耿光彰淳懿而示遠
也其有暗然(類表作而)不耀後嗣何觀蔽而不揚羣臣之罪
伏惟皇帝陛下由正統而臨祚承聖緒而受圖禀高明
之姿於天侔博厚之德於地端教化之本制行禮之中
聲震八區威加六合運造化之柄(柳集類表作運玄造之化)靡有不
通成隂隲之功衆莫(類表作信莫柳集作莫之)能測是用光膺聖神
文武之號其後雖逢阨運尋(柳集作今)睹昌期誠我武之掃
清猶自咎而抑損同罪已之義明愛人之仁羣臣等上
順聖心以成恭德而退懷大懼謂掩全功五年于兹若
墜冰谷方今百職皆理庶績其凝人用咸和俗惟丕變
陳師鞠旅無犯塞之虞封疆畫界(柳集作畫界封疆)無專地之
患四海寧謐(柳集類表作一)萬類蕃滋薄刑溢不冤之聲逋賦
蒙勿收之惠西成有穰歲之報南極見夀星之祥靈貺
屢加天恩允答豈宜固(類表作妄)為菲薄以掩盛明尊號之
崇願復如舊况臣等親奉平明之理久蒙覆露之恩耻
德美之不彰憂罪戾之將及伏惟陛下復循舊典俯徇
羣心(柳集作情)誠天地神祗内外臣庶之所望也臣等無任
屏營悃欵(柳集類表作懇)之至謹詣朝堂奉表陳請以聞臣誠
勤誠懇頓首頓首謹言
德宗興元元年幸奉天削去徽號貞元五年六年
百僚六表請復舊即此也是時崔元翰為禮部員
外郎歴知制誥唐書稱其詔令温雅故類表以為
元翰所作而英華誤作常衮按衮建中初卒至是
已十年又柳文收此表或入正集或入外集按宗
元年譜貞元五年方十七歲八年始貢京師其謬
誤可知况英華總目明言取之類表其為元翰何
疑
第二表
臣某等言臣等前詣朝堂上表伏願(柳集作請)復加尊號奉
被還旨未遂懇誠拳拳顒顒不勝大願臣等伏以崇明
號昭盛德爰自中古實為上儀以至於我祖宗莫不膺
茲典禮伏惟皇帝陛下有廣運之德弘覆載(柳集作照微)之
仁燭幽以明威遠以武惠澤之被誠浹洽于八方英聲
之揚宜越軼于千古而乃久為抑損以守謙恭事有曠
而不遵禮有缺而未備臣等又以為不私與已是謂至
德(柳集類表作公)有美之而莫敢辭有非之而莫敢隠必推於
物而順於人既以徇於羣心又思叶於中典此皆聖王
(柳集作人)之事也且夫虚而失實則夸耀而誣質而不華則
朴略而固而(而字柳集作所以)王度資於潤飾帝者務於恢崇
盖(柳集無盖字)將以法日月之昭明配天地之廣大聳遠人
之觀聽兼前代之軌模然後表其全功謂之盡善不可
以方當陛下臨位羣臣在庭而使鴻名不彰盛典猶闕
既無以光昭衆美又無以丕承舊儀(類表作章)則臣等蒙耻
於今獲罪於後實為大懼敢忘盡規尊號之崇願從羣
議伏惟陛下俯回宸睠察納愚誠不惟臣等受恩天下
幸甚無任區區懇廹之至謹昧死重詣朝堂奉表固請
以聞臣等誠懇誠勤頓首頓首謹言
第三表
臣某等言臣等前再上表請加尊號實以功德俱茂典
禮宜崇然而不能鋪陳無以動寤愚誠雖竭天鑒未回
臣某等誠懼(類表作惶)誠恐頓首頓首臣某等謹按白虎通
曰號者功之表也神農有教田事之勤燧人有興火食
之利伏羲正五始(白虎通曰伏羲因夫婦正五行始定人道始字疑)祝融續(柳集)
(作紹)三皇人為之名以(柳集作不非)美其事其後帝王之盛洎
我祖宗之明咸因人心而慎(柳集作順)古道雖損益或異其
於(二字柳集作而)表功明德一也臣等所(柳集類表作是)以遵有國之
令典采上古之遺文察人志(柳集作心)於謳謠觀天意於符
瑞敢以為請累表陳誠曩者運丁艱難時或順動陛下
思成湯之罪已念周宣之側身去徽號而不稱垂炯誡
而自儆應天以德示人以恭聞於蠻貊戎夷告于天地
宗廟是故咸知陛下之志慕義而歸仁潛感陛下之誠
垂(柳集作通)靈而助順今者君臣和(柳集作同)德上下叶心百職
畢脩庶官以序法令明具教化流行方内歡康天下寧
壹四人遵業萬類樂生嘉應休徵神物靈貺形于草木
著于星辰而辭之以仁夀未臻至化猶鬱遂使德誠可
紀名號(類表作仍)未崇不告於明神不示於殊俗將何以知
陛下之戡難將何以表陛下之致平下無以威於四方
上無以報於九廟其不可一也淳古之至化邈而不追
(柳集作足非)烈祖之盛儀廢而不續其不可二也庶正群官
宗室支屬西土耆老(柳集作長)太學諸生黃冠之倫緇衣之
侣萬衆伏闕彌旬織路而乃不從人心以違公議其不
可三也守謙恭卑讓之志忽光大弘遠之圖臣等誠雖
至愚以為大謬伏以恒久之德貞夫一也元始之義善
之長也并包覆露天之大也清净玄默道之妙也睿知
之周物不可以不稱夫聖也妙筭之無方不可以不稱
夫神也行仁義脩典法歌詩頌考文章不可以不稱夫
文也攘却戎夷戡剪暴逆邊兵以整禁衛以嚴不可以
不稱夫武也而合於唐堯乃聖乃神乃武乃文之德臣
某等謹稽以乾符叶於古典侔德澤之廣配功業之崇
昧冐萬死伏請上尊號曰貞元大道聖神文武皇帝臣
等竭其(闕)發於交感庶(柳集作無)以回日其能動天無任
屏營悃懇之至謹詣朝堂奉表固請以聞臣誠惶誠恐
頓首頓首謹言
及大會議戶部尚書班宏又請加奉道字故又改
其文博施不息而萬物以生推功不宰而萬化以
成又合於書之奉若天道之義伏請上尊號曰聖
神文武奉道皇帝
第四表
臣某等言臣等去年九月三度詣闕上表請復上尊號
懇悃雖竭精誠莫通又懼於累塵聖聽(類表作聰)是用中輟
大願未畢羣心靡寧臣某等誠勤誠懇頓首頓首臣等
生逢昌運早列清朝獲睹文明繼迹賢俊(類表作俊又柳集作聖俊)
亦嘗考前載於史氏訪遺儀於禮官至於保鴻名尊號
之榮昭茂功盛德之美皆烈祖之垂法為累代之成規
子孫之所宜丕承臣下之所宜崇奉陛下纂聖緒而臨
下尊令典而(柳集作以)制中則亦俯從公卿大夫之請光膺
聖神文武之號間者陛下以禍亂之故特貶損而自儆
以從一時之宜信為恭也今乃欲遂變更而不復以廢
先祖之典則若專焉豈陛下或未之思然臣等實以為
懼雖欲行陛下之志奈先祖之典法何伏惟陛下因于
憂勞深自咎責命祝史告于天地陳圭幣祠于祖宗布
于羣臣聞于兆庶固能降開祐之福致感悦之誠咸和
以(闕)心盡瘁而畢力弼成神造康濟艱難寇逆掃除暴
強擾順侯衛奉守屏之職夷狄為來庭之賓兵戎不興
邊鄙(類表作圖)不聳文軌同於四海貢賦脩於九州至若時
候將愆必維思而内省皇情微軫遂交感而潛通隂陽
和而風雨時年榖熟而財用足休祥數見福應屢臻此
皆天地祖宗垂靈錫祉以成陛下之志明無不答不享
之咎也陛下宜承天意以悦神心增修盛儀再加明號
崇昭報之禮表恢復之功而辭以仁夀未臻至化猶鬱
則若尚懷不足以要天地祖宗雖有固讓之勤而非重
請之義且夫號者其來尚矣燧人神農各旌其事湯以
甚武而曰武王迨我祖宗亦(柳集無亦字)崇高(柳集類表作尚)古道
垂著新法陛下獨為辭讓以守謙冲則皇王將有媿於
前祖宗將不悦於後而帝德是非之辨固有所歸國典
異同之文後難以守且陛下本為炯誡以示敬恭誠謙
德也今以先王之道而不敢不法烈祖之訓而不敢不
承又謙德之大也若乃守獨善而遺公議執小讓而忽
宏規違臣庶之心廢祖宗之典乃所以失陛下之恭德
又徒以掩陛下之全功臣等雖誠至愚竊所不取輙敢
徵之國典酌於經義取貞者事之幹元者善之長以配
聖謨神化之盛文德武功之崇叶紀年之嘉名遵舊號
之美稱以如開元故(類表作政)事謹昧冒萬死請上尊號曰
貞元聖神文武皇帝伏惟皇帝陛下沛然回慮俯徇群
情然後聖德之光昭玄功之茂著後代得揚盛美而鏡
至清是羣臣之願也不勝懇廹之至謹復奉表詣闕固
請以聞臣某等誠勤誠懇頓首頓首謹言
第五表(為文武百僚太子少保于頎以下作)
臣頎等言臣伏以尊號未復累表陳情伏奉詔旨固守
謙恭臣頎等上援(柳集作授)天地神靈次奉祖宗典法列經
義而順古因(類表作考)人心以從時詞繁而不能陳明誠端
而未蒙察納德美盛而猶蔽憲度缺而莫修罪戾是憂
冰炭交集臣頎等誠惶誠恐頓首頓首臣頎等伏以先
王之道由大中而可久近古之化以彌文而益彰則守
謙而為恭不如立中而垂法表(類表作素)樸而禮略(柳集作略禮)
不如文明而化光况於文質異時而國家自有制度豈
直為一王之法固以通三代之文其於規模信為弘遠
陛下嗣訓先祖貽謀後聖當踐修以纂承奚(柳集作寧)變更
而廢墜臣等又伏讀詔書曰遐想哲王則自燧人神農
殷湯之時有其事也又曰欽若典訓則自代宗肅宗玄
宗而上有其儀也又曰所誡者滿所尚者謙守之以誠
期於終始臣等以為去鴻名而貶損謙之始也遵舊典
而奉承謙之終也造次而未嘗違於禮守之以誠也敬
恭而無或蹈(柳集類表作䧟)於專所誡者滿也又曰虚美崇飾
所不敢當伏惟皇帝陛下恤人之心動天之德致理之
文教戡難之武功著於頌聲光於史氏上有其實無虚
美之謙(集作嫌)下盡其誠非崇飾之偽又曰勉一乃心共
康庶政曩者公卿大夫侍御攜僕或從扞牧圉或備持
戈矛盖有同力之誠而無離德之間今者四嶽羣后九
土庶邦外自藩維内及宗室黃髮耆老青衿諸儒或僉
以同辭或遠而抗䟽一心之效也羣材序進百職交脩
烽燧不驚兵戈以息鑽鑿不用獄訟以清六氣和而風
雨時五糓昌而倉廪實庶政之康也誠由教化以致雍
熙自當冠於皇王寧復謝於堯禹宜加明號以表成功
陛下雖以為辭臣等未知其說又伏奉詔旨令臣等斷
表伏以君親一致臣子一例而春秋之義以王父命辭
父命(柳集無此二字)不以父命辭王父命則臣頎等得遵先帝
之典以違陛下之詔謹冒昧萬死伏請復上尊號如前
不勝惶懼懇廹之至謹復詣朝堂奉表固請以聞臣頎
等誠惶誠恐誠勤誠懇頓首頓首謹言
第六表
臣頎等言臣等今月七日所上表昨十五日下詔旨如
初辭讓愈固臣等感謙冲於盛德而私有舊典隳廢之
憂懼煩瀆於聖聽(類表作聰)而内懷微誠懇廹之切進退競
惕不知所措臣頎等誠惶誠恐頓首頓首臣頎等伏以
為(類表無為字)事貴舉其中立(柳集類表無立字)名惡浮於實得其
中不宜變之而失正有其實不必避之以為恭况以祖
宗之矩儀國家之典制陛下道尊教備(柳集作教尊道備)德博
化光奚(柳集作辭)取於貶損而自卑朴略而太簡者也昔漢
宣帝謂元帝曰我漢家自有制度諸葛孔明誡其主曰
不宜妄自菲薄前史載之詳矣幸陛下思之臣等又為
執小讓之賢不足以方得禮(抑集作宜)合度之善去鴻名之
敬不足以補變法改作之專陛下行之將何所守伏以
高祖受兹(柳集作其)明命歴代承以聖德至陛下又有下武
繼文重熙累盛之美不可謂德之不嗣也躬上聖之資
合至神之化戡禍亂制夷狄之武修禮樂垂憲度之文
不可謂實之不孚也此年以來俗化斯厚人少犯法吏
無舞文獄犴將空桎梏(柳集作梏拲)不用可謂人皆遷善豈
曰俗未勝殘若固(柳集作然若)辭之所未悟也况於尊號之
美陛下已受於初去之既(柳集作即)由於艱虞復之宜因於
康靖若(柳集類表作徒)示其罰不旌其功何以知區宇之削平
何以知宗廟之紹復(柳集作復祀)似非陛下之本意但自欲
改先祖之遺儀耳内外臣庶跋履山川思報主恩誓雪
讐耻亦欲攄其宿憤表其成勞陛下猶掩鴻名不彰(柳集)
(作罔窮)其事則此等有如(柳集作如冇)未盡不以為歡儻陛下
以自咎責之心尚或未弭則羣臣不能匡輔之罪是亦
(柳集類表作亦當)未除將何以蒙陛下之恩私將何以受陛下
之爵賞君猶含垢臣以偷榮羣下之情必深反側又無
以示於萬古無以威於四夷皆非遠圖且乖大體臣等
懷此數者恨恨而不能自安謹冐昧萬死重違詔旨伏
請復上尊號以如前表伏惟皇帝陛下思聿脩無念(柳集)
(作忝)之言顧屈已從人之義再膺大典俯徇羣心因來月
謁太清宫太廟郊祀上帝遂以告祠實臣等之至誠實
臣等之厚幸不勝惶懼懇廹之至謹復詣朝堂奉表固
請以聞臣等誠惶誠恐誠勤誠懇頓首頓首謹言
及大會議國子祭酒韓洄請歴數近日徵應祥瑞
故又改其文如後表
又伏見陛下以今年四月以來方當雩祭之脩而有旱
備之請纔愆期而未害於物深軫念而將恤其人氣潛
通而交感以和澤旋流而滂霈思遠由是風雨時而霜
雹不降稼穡茂而蝗螟不生農功以成年糓大熟休祥
數見福應屢臻仁木連理而垂隂嘉禾同穎而挺秀夀
星舒景炎之盛芝草布葩英之重白麞凝彩而雪暉蒼
烏取象於天色將徧於郡國相繼於歲時右具如表
京兆府請復尊號表柳宗元(貞元十九年)
臣某言某月日諸縣耆老某等若干人詣臣陳狀辭意
廹切以陛下尊號未復請詣闕上表者人心已鬱安可
久違天意實勤諒難固拒撫狀(英華作伏非)感悦深契微誠
臣某誠懇誠廹頓首頓首伏惟皇帝陛下聖神之功貫
於天地文武之道超乎古今盛德愈大而謙光益深玄
化已成而徽號未復遂使神祗觖望人庶怨思沐浴鴻
澤者敢懷晷刻之安捧戴皇恩者不知寢食之適負愧
懷憤萬方一心日月以冀遂淹星歲况今地不愛寶致
百糓之豐穰天惟降衷呈衆瑞而繁委汙萊瘠鹵之地
混成大田草木蟲(集作鳥)獸之微化為神貺萬靈垂鑒昭
然甚明此而不從臣所大惑矧又兵戎永戢夷狄咸懷
煦(英華作照非)然長春樂以終日是以耆老等深感聖育踊
躍不寧上奉天心(集作恩)跼蹐知懼頓顙闕下願復鴻名
不謀而同無期而至此皆上玄幽贊以誘其衷列聖垂
靈以悟其意臣以為陛下當敬于(類表作承)斯旨不可忽也
臣又伏以陛下賞功與能舉賢出滯小言不廢片善是
褒豈可使臣子之效雖微而必旌君父之德盡美而無
稱凡在覆載孰不驚惶臣不勝懇到恐懼之至謹封耆
老等狀随表昧死陳請以聞謹言
第二表
臣某等言臣伏以耆老等並發丹誠將貫白日請復徽
號以光聖謨臣以其懇欵自中不可禁止遂抗表陳請
備述微誠伏奉墨詔批答未蒙允許者衆心尚阻天意
未從懇廹逾深兢惶無措臣某中謝伏惟皇帝陛下道
大益謙化成彌損雖江海善下每應朝宗之心而日月
居高久稱照臨之位况復上承天命下覩人誠若然辭
之理有不可伏以陛下功參造化政體乾坤萬邦宅心
百靈效職此聖之至也明並兩曜信如四時先天不違
窮神知化此神之極也道德純被禮樂興行宸翰動於
三光睿藻窮於六義此文之備也五兵不試七德咸宣
殊方者知歸負固者率服此武之成也黃龍皓兔甘露
慶雲神禾嘉瓜祥蓮瑞木萬物暢遂百穀茂滋此天之
至靈也黎老斑白伏守闕庭鰥[婺-矛+牙]童幼謠歌道路此人
之至誠也有其德而無其號拒乎天而違乎人雖陛下
謙讓之至美抑非臣心之所安也伏以賤志難明微誠
莫逹戴天彌懼履地益慙不任懇廹屏營之至伏願早
建大號以稱天人之心謹再奉表昧死陳請以聞
代京兆府耆老請復尊號表
京兆府長安縣耆老臣石靈等言臣伏以陛下尊號未
復一十九年盛德彌光大化益被加以休徵咸集福應
具臻至於今歲紛綸尤盛風雨必順生長以時五稼盡
登萬方皆稔神意(類表作應)人事正在於斯天不可棄臣等
誠懇誠廹頓首頓首臣聞恩深必報德盛必崇以陛下
九重之尊推崇無上以陛下四海之大報效何施惟有
尊名用光聖理闕然未復誰所敢安臣心則微天意甚
重伏惟皇帝陛下體昊穹以施化虔上帝以致誠今則
(集作即)萬祥應期百神奉職飛走之物皆已效靈草木之
類咸能應聖天命降於上人誠發於中此而可辭孰云
有奉况復野多滯穗畆有餘糧足食之慶充溢於京坻
阜財之謠歡呼於道路盡非人力皆是天成神祗之望
既勤遐邇之心又廹况臣等得生邦甸幸遇盛明身體
髮膚盡歸於聖育衣服飲食悉自於皇恩被玄化而益
深望鴻名而未覩懇到之至夙夜不寧謹詣光順門昧
死請復聖神文武之號以副天地宗社之心使海内赤
子得安其所臣等不勝懇到廹切之至謹奉表以聞
第二表
京兆府長安等縣耆老臣石靈等言伏奉墨批答臣所
請復尊號未蒙允許者捧對惶遽不知所裁天實命之
於臣何有臣等誠懇誠懼頓首頓首臣聞聖君以奉天
為心不以執謙為德以順人為大不以崇讓為優今陛
下深拒天人之誠猶懷謙讓之道臣等愚惑未知所歸
且百祥荐臻特表昊穹之睠五糓蕃熟用彰后土之勤
億兆嗷嗷籲天請命上下交應幽明同心舉而違之臣
所未識况臣等共被仁育同臻太和陛下德逹上玄以
豐臣之衣食道躋夀域以延臣之歲年沐浴皇風二十
餘載兒童感化鰥寡知恩故臣等出鄉之時歡呼遍野
閭里勉臣以不進不止妻孥誓臣以不遂不歸唯竭血
誠退無面目便當殞首闕下終不徒還伏惟陛下照臣
懇廹之情哀臣羸老之命臣等不勝嗚咽慚恨之至謹
奉表陳請以聞
禮部為百官上尊號表(永貞元年)
臣某言伏以聖王之纂承天位也臣子必竭懇誠獻尊
號安敢為佞禮在其中一則以告天地神祗二則以奉
宗廟社稷三則以安華夏蠻貊巍巍大稱其可廢乎臣
等誠歡誠望頓首頓首伏惟皇帝陛下叶周文之孝德
齊大禹之約身弘帝堯之法天過殷湯之解網未逾周
月四海將致於時雍甫及元正率土更欣於再造然而
神人之願億兆之情有所不安率謂未盡善者以為帝
德廣運而尊號猶(一作獨)闕郊廟備禮而祝嘏無詞凡百
競懷華夷屬望臣謹按昔臯陶之頌舜伊尹之頌湯皆
臣子至公面揚君父以敷於當代以播於無窮夫豈飾
哉率由事實帝王尊號盖漸於此皇家光被四表祖宗
烈文時當太和德崇明號(類表作崇號表德)耳目所接簡牘斯
存稽之於前典則如彼考之於聖朝又如此今龜筮習
吉元正戒期當品物惟新之時乃皇上大禮之日陛下
交天地饗宗祧隂陽協和動植交暢不建至尊之稱恐
違列聖之心所以臣等冒責(集作死)陳聞請上尊號伏惟
陛下抑(集作小)謙讓之節安延企之情特詔名儒禮官百
寮庶尹詳明故實議崇聖德則人望允厭神心獲安山
川效靈光贊無疆之夀祝史陳信永彰不朽之功臣等
蒙國寵榮備位班列無任懇望之至
第二表(順宗)
臣某等言臣等再陳丹懇請獻鴻名天心未從伏增隕
越(集作隕越無措)臣某等誠惶誠恐頓首頓首謹按堯曰咨爾
舜舜曰格爾禹湯曰吾甚武自號曰武王則堯舜禹湯
皆當時王者之號也考帝王之故實徵往聖之憲章允
協禮經煥乎圖牒伏惟皇帝陛下允恭克讓約已謙尊
參天兩地之功為而不有安上理人之德置而不論此
至哉王言非羣下所能仰望也然臣等伏以為尊號所
以類上帝饗祖宗萬人所稱百蠻所仰表聖德於率土
播天聲於無疆臣下請之之謂禮帝王允(集作承)之之謂
孝孝大於讓禮光(集作先)於謙百王不刊之典安可得而
廢也臣等又以春秋本於五始元者五氣(集作一歲)之首春
者四時之首王者受命之首正月者政教之首郊天大
禮者立極之首今天地交泰俯臨元辰正始之美正當
其運陛下確違羣願固守謙冲此臣等所以兢惕失圖
回(集作徊)惶無措上冒嚴憲敢逃厚責伏乞俯賜(集作垂)天
聽察納微誠特詔禮官議臣所請揆日推筴虔奉鴻休
區區懇誠期(集作敬)盡於此猶恐天光未照三獻無徵彷
徨闕庭伏待斧鑕無任聳望之至
此卷英華所編失年代先後之序今正之
文苑英華卷五百五十五
