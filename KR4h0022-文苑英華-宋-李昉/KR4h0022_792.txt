文苑英華卷七百九十三宋李昉等編
傳
陳子昂别傳一首田司馬傳一首
陸文學自傳一首圬者王承福傳一首
毛穎傳一首革華傳一首
陳子昂别傳盧藏用
陳子昂字伯玉梓州射洪縣人也本居穎州四世祖方
慶得墨翟祕書隱於武東山子孫因家焉世為豪族父
元敬瑰偉倜儻年二(陳子昂集作三)十以豪俠聞屬鄉人阻饑
一朝散萬鍾之粟而不求報於是遠近歸之若龜魚之
赴淵也以明經擢第授文林郎因䆒覽墳籍居家園以
求其志餌地骨鍊雲膏四十餘年嗣子子昂奇傑過人
姿狀嶽立始以豪家子馳俠使氣至年十七八未知書嘗
從博徒入卿學慨然立志因謝絶門客專精墳典數年
之間經史百家罔不該覽尤善屬文雅有相如子雲之
風骨初為詩幽人王適見而驚曰此子必為文宗矣年
二十一始東入咸京遊太學歴抵郡公都邑靡然屬目
矣由是為遠近所籍甚以進士對策高第屬唐高宗大
帝崩于洛陽宫靈駕將西歸子昂乃獻書閣下時皇上
以太后居攝覽其書而壯之召見問狀子昂貎寢寡援
然言王覇大略君臣之際甚慷慨焉上壯其言而未深
知也乃勑曰梓州人陳子昂地籍英靈文稱偉曄拜麟
臺正字時洛中傳寫鬻其書市肆閭巷吟諷相屬乃至
轉相貿鬻飛馳遠邇秩滿隨常牒補右衞胄曹上數召
見問政事言多切直書奏輙罷之以繼母憂解官服闋
拜右拾遺子昂(闕)晩愛黃老之言尤躭味易象往往精
詣在職默然不樂私有掛冠之意屬契丹以營州叛建
安郡王攸宜親㧾戎律臺閣英妙皆署軍麾特勑子昂
參謀帷幕軍次漁陽前軍王孝傑等相次䧟沒三軍震
慴子昂進諫曰主上應天順人百蠻向化契丹小醜敢
謀亂常天意將空東北之隅以資中國也大王以元老
懿親威略邁世受律廟堂弔人問罪精甲百萬以臨薊
門運海陵之倉馳隴山之馬積南方之甲發西山之雄
傾天下以事一隅此猶舉太山而壓卵建瓴破竹之勢
也然而張玄遇王孝傑等不謹師律授首虜庭由此長
寇威而殆戰士夫寇威長則難以爭鋒戰士殆則無以
制變今敗軍之後天下側耳草野傾聽國政今大王冲
謙退讓法度不申每事同前何以統衆前如兒戱豈徒
為賊所輕亦生天下奸雄之心聖人威制六合故用聲
爾非能家至戶到然後可服况兵貴先聲今發半天下
之兵以屬王安危成敗在百日之内何可輕以為尋常
大王若聽愚計即可行若不聽必無功矣須共成功報
國可欲送身誤國耶伏乞審聽請盡至忠之言凡軍須
先比量智愚衆寡勇怯強弱部校將率士卒之勢然後
可合戰求利以長攻短今皆同前不量力又不簡練暗
驅烏合敗後怯兵欲討賊何由取勝僕一愚夫猶言不
可况奸賊勝氣十倍未可當也且統衆禦奸須有法制
親信若單獨一身則朱亥金鎚有竊發之勢不可不畏
人有負琬琰之寶行於途必被劫賊何者為寶重人愛
之今大王位重又㧾半天下兵豈直琬琰而已天下利
器不可一失一失即後有聖智之力難為功也故願大
王於此决策非小讓兒戱可了若此不用忠言則至時
機已失機與時一失不可冄得願大王熟察大王誠能
聽愚計乞分麾下萬人以為前驅則王之功可立也建
安方求鬭士以子昂素是書生謝而不納子昂體弱多
疾感激忠義嘗欲奮身以答國士自以官在近侍又參
預軍謀不可見危而惜身苟容他日又進諫言甚切至
建安謝絶之乃署以軍曹子昂知不合因箝默下列(一作)
(吏)但兼掌書記而已因登薊北樓感昔樂生燕昭之亊
賦詩數首乃泫然流涕而歌曰前不見古人後不見來
者念天地之悠悠獨愴然而涕下時人莫知之也及軍
罷以父老表乞罷職歸侍天子優之聽帶官取給而歸
遂於射洪西山構茅宇數十間種樹採藥以為飬嘗恨
國史蕪雜乃自漢孝武之後以迄于唐為後史記綱紀
粗立筆削未終鍾文林府君憂其事廢子昂性至孝哀
號柴毁氣息不逮屬本縣令叚簡貪暴殘忍聞其家有
財乃附會文法將欲害之子昂荒懼使家人納錢二十
萬而簡意未塞(陳集作已)數輿曳就吏子昂素羸疾又哀毁
杖不能起外廹苛政自度力氣恐不能全因命蓍自筮
卦成仰而號曰天命不佑吾其死矣於是遂絶年四十
二子昂有天下大名而不以矜人剛斷強毅而未嘗忤
物好施輕財而不求報性不飲酒至於契情會理兀然
而醉工為文而不好作其立言措意在王覇大略而已
時人不之知也尤重交友之分意氣一合雖曰白刃不
可奪也友人趙真固鳳閣舍人陸餘慶殿中侍御史畢
構監察御史王無競亳州長史房融右史崔泰之處士
太原郭襲徵道人史懷一皆篤歲寒之交與藏用遊最
久飽於其論故其事可得而述也其文章散落多得之
於人口今所存者十卷嘗著江上丈人論將磅礴機化
而與造物者遊遭家難亡之荆州倉曹槐里馬擇曰擇
昔從父友王適獲陳君忻然忘我幼齡矣榆關之役君
籌其謀戎安累年不接晤語聖歴初君歸寧舊山有挂
冠之志予懷役南遊遘茲歡甚幽林清泉醉歌絃詠用
覽所記倏徧岷峨予旋未幾陳君將化悲夫言絶道冥
杳然若喪之幾延陵心許而彼已亡天喪斯文我恨何及
君故人范陽盧藏用集其遺文為序傳識者稱其實錄
嗚呼陳君為不亡矣遂為贊曰岷山導江回薄萬里浩
瀚鴻溶東注滄海靈光氛氲上薄紫雲其瑰寶所育則
生異人於戲才可兼濟屈而不伸行通神明困於庸竪
子曰道之將喪也命矣夫
田司馬傳于卲
司馬姓田氏名某字某其先盖自齊諸田之裔遠代仕
漢徙家於秦世(一作今)為京兆茂陵人也生而岐嶷七歲
能誦詩遂通諸經齒太學數歲不上第因左常侍王倕
授職西河之地乃喟然而嘆謂同舍生曰大丈夫立身
致位不在於此徒索長安米耳遂投刺王公見而奇之
數日酬對以為必可用也遂表隨軍要籍從事耳目甚
有禆補居無何公罷將軍下勢禄乃不及亦無愠色御
史大夫哥舒翰兼統五原雅知其人得之甚喜表清勝
府别將非其好也人皆嘆屈獨不以介意驟改永平府
左果毅長松府折衝雖從列叙亦不出牙幢之内矣天
寶中士馬殷富國用仰給哥舒公得黷武於河隴之間
横行青海河收九曲西拓蕃境數千里置亭候郡邑創
鄯城郡於河源軍又隸臨蕃縣由是選舉能吏以充員
位者見善如不及臨蕃介在大(一作天)府尤難其人所被斟
酌者蓋百餘軰人人自以為得令而哥舒公决策取之
招輯新附承上接下罔有不悦其聲洋洋播於遠近會
安禄山以范陽叛潼關失守有詔御史中丞郭英乂專
制隴右未及下車表渭州隴西縣令實資舊跡撫我凋
甿曾未浹年風俗大變郭公嘗按部至邑見其治理褒
歎久之不以禮物為隔時(一作特)為公道見合下榻宴慰
累日方還今閬州刺史馬雄參謀軍事亦幕之良也時
有序述滿歲鳳翔尹李鼎復兼隴右以秦渭臨洮餉饋
不繼發漢陽之賦以資之遂舉知長道縣事仍表請起
拜清要固辭不獲隨牒員來在公之勤歲寒不易嘉聲
美政益震於曩時自是日慎一日謙而致讓者至於數
四時特進鴻臚卿兼刺史太原王公勞於取人逸於用
人前後褒貶無有不當田公雖讓德有餘而王公渴日
不足遂舉攝司馬仍知縣事聊以為喻且俟後命書曰
靡不有初鮮克有終田公有焉詩曰惟其有之是以似
之王公有焉故人歌之曰二公更事闔境之庇二公其
休誰其為嗣君子聞之曰漢陽之郊政有經矣昔有巫
宓卓魯亦由今之視昔雲霄之望豈徒然哉邵忝春秋
之徒實採輿人之誦執簡以往為之傳云
陸文學自傳
陸子名羽字鴻漸不知何許人也或云字羽名鴻漸未
知孰是有仲宣孟陽之貎陋而有相如子雲之口吃而
為人才辯為性𥚹躁多自用意朋友規諫豁然不惑凡
與人宴處意有所適(一作擇)不言而去人或疑之謂生多
瞋又與人為信縱冰雪千里虎狼當道而不諐也上元
初結廬於茗溪之湄閉關讀書不雜非類名僧高士談
讌永日常扁舟往來山寺隨身唯紗巾藤鞵短褐犢鼻
往往獨行野中誦佛經吟古詩杖擊林木手弄流水夷
猶徘徊自曙逹暮至日黑興盡號泣而歸故楚人相謂
陸子蓋今之接輿也始三歲(一作載)惸露育於竟陵太師
積公之禪自九歲學屬文積公示以佛書出世之業子
答曰終鮮兄弟無復後嗣染衣削髮號為釋氏使儒者
聞之得稱為孝乎羽將授孔聖之文公曰善哉子為孝
殊不知西方染削之道其名大矣公執釋典不屈子執
儒典不屈公因矯憐撫愛歴試賤務掃寺地㓗僧厠踐
泥汚牆負瓦施屋牧牛一百二十蹄竟陵西湖無紙學
書以竹畫牛背為字他日於學者得張衡南都賦不識
其字但於牧所倣青衿小兒危坐展卷口動而已公知
之恐漸漬外典去道日曠又束於寺中令芟剪卉莽以
門人之伯主焉或時心記文字懵然若有所遺灰心木
立過日不作主者以為慵墮鞭之因歎云恐歲月往矣
不知其書嗚咽不自勝主者以為蓄怒又鞭其背折其
楚乃釋因倦所役捨主者而去卷衣詣伶黨著謔談三
篇以身為伶正弄木人假吏藏珠之戲公追之曰念爾
道喪惜哉吾本師有言我弟子十二時中許一時外學令
降伏外道也以吾門人衆多令從爾所欲可捐樂工書
天寶中郢人酺於滄浪邑吏召子為伶正之師時河南
尹李公齊物黜守見異提手撫背親授詩集於是漢沔
之俗亦異焉後負書於火門山鄒夫子别墅屬禮部郎
中崔公國輔出竟陵因與之遊處凡三年贈白驢烏幇
(一作犁下同)牛一頭文槐書凾一枚白驢幇牛襄陽太守李
憕(一云澄一云棖)見遺文槐凾故盧黃門侍郎所與此物皆已
之所惜也宜野人乘蓄故特以相贈洎至德初泰(一作秦)
人過江子亦過江與吳興釋皎然為緇素忘年之交少
好屬文多所諷諭見人為善若已有之見人不善若已
羞之忠言逆耳無所廻避繇是俗人多忌之自祿山亂
中原為四悲詩劉展窺江淮作天之未明賦皆見感激
當時行哭涕泗著君臣契三卷源觧三十卷江表四姓
譜八卷南北人物志十卷吳興歴官記三卷湖州刺史
記一卷茶經三卷占夢上中下三卷並貯於褐布囊上
元年辛丑歲子陽秋二十有九日
圬者王承福傳韓愈
圬之為伎賤且勞者也有業之其色若自得者聽其言
約而盡問之王其姓承福其名世為京兆長安農夫天
寶之亂發人為兵持弓矢十三年有官勲棄之來歸喪
其土田手鏝衣食餘三十年舍於市之主人而歸其屋
食之當焉視時屋食之貴賤而上下其圬之傭以償之
有餘則以與道路之廢疾餓者焉又曰粟稼而生者也
若布與帛必蠶績而後成者也其他所以飬生之具皆
待人力而後完(獨本有者字)也吾皆頼之然人不可徧為宜
乎各致其能以相生也故君者理我所以出令(二字蜀本作生)
者也而百官者承君之化者也任有大小(集作大小)唯其所
能若器皿焉食焉而怠其亊必有天殃故吾不敢一日
捨鏝以嬉夫鏝易能可力焉又誠有功取其直雖勞無
愧吾心安焉夫力易強而有功也心難強而有智也用
力者使於人用心者使人亦其宜也吾特(集作故)擇其易
為而無愧者取焉嘻吾操鏝以入貴富之家有年矣有
一至者焉又往過之則為墟矣有再至三至者焉而往
過之則為墟矣問之其鄰或曰噫刑戮也或曰身既死
而其子孫不能有也或(集有則字)曰死而歸之官也吾以是
觀之非所謂食焉而怠其事而得天殃者耶非強心以
智而不足不擇其才之稱否而冐之者耶非多行可愧
知其不可而強為之者耶(十字蜀本作知其不可能而強為之者耶)將
貴富難守薄功而厚饗(蜀本有之字)者耶抑豐悴有時一去
一來不可常者耶吾之心憫焉是故擇其力之可能者
行焉樂富貴而悲貧賤我豈異於人哉又曰功大者其
所以自奉也博妻與子皆飬於我者也吾能薄而功小
不有之可也又吾所謂勞力者(集有也字)若立吾家而力不
足則心又勞也一身而二任焉雖聖者不可能也愈始
聞而惑之又從而思之蓋賢者也蓋所謂獨善其身者
也然吾有譏焉謂其自為也過多其為人也過少其學
楊朱之道者耶楊朱之道不肯拔我一毫而利天下而
夫人以有家為勞心不肯一動其心以蓄其妻子其肯
勞其心以為人者哉雖然其賢於世之患不得之而患
失之者以濟其生之欲貪邪而亡(集作忘)道以喪其身者
其亦遠矣又其言有可以警余者故余為之傳而自鑒
焉
毛穎傳
毛穎者中山人也其先明眎佐禹理(集本文粹作治)東方土(閣本)
(作土)飬萬物有功因封於卯地死為十二神嘗曰吾子孫
神明之後不可與物同當吐而生已而果然明眎八世
孫䨲世傳當殷時居山得神仙之術能匿光使物竊姮
娥騎蟾蜍入月其後代遂隱不仕或(文粹無此字)云居東郭
者號東郭曰㕙狡而善走與韓盧爭能盧不及盧怒與
宋鵲(集作㹱)謀而殺之醢其家秦始皇時使(二本無此字)蒙將
軍恬南伐楚次中山將大獵以懼楚召左庶長與軍尉
以連山筮之得天與人文之兆筮者賀曰今日之獲不
角不牙衣褐之徒缺口而長鬚八竅而趺居獨取其髦
簡牘是資天下其同書秦其遂兼諸侯乎遂獵圍毛氏
之族拔其毫載穎而歸獻俘于章臺宫聚其族而加束
縛焉秦皇帝使恬賜之湯沐而封諸管城號曰管城子
日見親寵任事穎為人強記而便敏自結繩之代以及
秦事無不纂錄隂陽卜筮占相醫方族氏山經地志字
書圖畫九流百家天人之書乃至(一字文粹作及)浮圖老子外
國之說皆所詳悉又通於當代之務官府簿書市井貨
錢註記唯上所使自秦始皇及太子扶蘇胡亥丞相李
斯中車府令高下及國人無不愛重又善(集作喜)隨人意
正直邪曲巧拙一隨其人雖後見廢棄終默不洩惟不
喜武士然見請亦時往累遷(文粹作拜)中書令與上益狎上
嘗呼為中書君上親决事以衡石自程雖宮人不得立
左右獨穎與執燭者常侍上休方(蜀本作乃)罷穎與絳人陳
玄弘農陶泓及會稽楮先生友善相推致其出處必偕
上召穎三人者不待詔輙俱往上未嘗怪焉後因進見
上將有任使拂拭之因免冠謝上見其髮秃又所摹畫
不能稱上意上嘻笑曰中書君老而秃不任吾用吾嘗
謂君中書(文粹有君字)而今不中書耶對曰臣所謂盡心者
也(文粹作焉)因不待召歸封邑終于管城其子孫甚多散處
中國夷狄皆冒管城唯居中山者能繼父祖業
太史公曰毛氏有兩族其一姬姓文王之子封於毛所
謂魯衞毛𣆀者也戰國時有毛公毛遂獨中山之族不
知其本所出子孫最為蕃昌春秋之成見絶於孔子而
非其罪及蒙將軍拔中山之毫始皇封之管城世遂有
名而姬姓之毛無聞穎始以俘見卒見(卒字一作幸)任使秦
之滅諸侯穎與(文粹作亦)有功賞不酬勞以老見疎秦其(集作)
(真)少恩哉
下邳侯革華傳
下邳侯革華者其先隴西人也三十六代祖守犍為黃
帝時以力見(文粹無此字)召拜大司農以其闢土有功又知
稼穡艱難遷輕車都尉子孫相繼至周武王時徙桃林
冠冕遂絶其後人思其濟世之才因復其位而加任使
焉華父犨生五年襲先祖爵仕至上輕車都尉華母居
長樂有乳哺之恩越王勾踐時嘗侍宴姑蘇臺詩所謂
有覺德行者也犨因引重(一字集作引輕車使)至大行山力不任
事遂死於轘轅下(蜀本有主字)上嗟悼命太宰中屠公執刀
而(集作以)觧之其枝(集作支)派分離散在他處革華長子也
上念其父劬勞而死於王事封華為下邳侯詔將作大
匠治之華(集有為字)性堅勁崛強難以直御匠以其膏潤之
然後去其豪族而加裁割焉會大原人金十奴與新鄭
人&KR0008;斯生相逢薦華於五木大夫是後稍稍得成其名
上嘉之遂釋褐賜墨綬焉華嘗曰吾辛勤久今方成名
得處在(集無在字)上左右足矣及獻之果然華為人善履道
别威儀進止(集作退)趨蹌一隨人意上將駕出遊畋獵馳
騁毬擊(集作擊毬)射御及交賓接賢禮神祭祀未嘗不召華
俱(文粹作皆)往伏事上久之因病(文粹作忽)開口論議泄露密(集作)
(上)旨上由是疎之詔將作大匠治之又命其友金十奴
等令補過之尋獻於上上雖納之然亦不甚見重有泥
塗賤處方召使之餘並不得預焉頃之上見其顔色顦
顇哀憊失度上咨嗟曰下邳侯老而憊不任吾事(集作用)
今棄於市朝不復召子矣遂棄之而終華無子(文粹作息)其
繼者族人矣
太史公曰華之先皮姓(五字集作華氏之先出於皮姓)軒轅時蒼頡觀
鳥跡制文字以其始於皮而聲於革故從革焉初華(集作)
(革)自胡而來趙武靈王時(集作為趙武靈王)見重是後子孫盛
于中國漢書功臣表有煮棗侯革朱者即其後也
文苑英華卷七百九十三
