文苑英華卷六百七宋李昉等編
雜上請一
請罷功臣襲封表一首
為于侍郎請尚山陵表一首
請省自披讀表一首
請廢在官諸司捉錢令史表一首
請千牛不簡嫡庶表一首
為原州趙長史請為亡父度人表一首
為獨孤氏請陪昭陵合葬母表一首
為某官等請預陪告廟獻捷表一首
為汴州司馬唐授衣請預齊會表一首
為文武百官等請造神武頌碑表一首
為韋將軍請上禮表一首
為盧從愿請替東都留守表一首
為羣公請公除表一首
請罷功臣襲封表長孫無忌
貞觀十一年令諸功臣世襲刺史錫之土宇以無忌為
趙州刺史封趙國公都一十四人無忌與房玄齡等上
表曰臣聞質文迭變皇王之跡有殊今古相沿致理之
方乃革緬維三代習俗生(一作靡)常爰制五等隨時作教
盖由力不能制因而利之禮樂節文多非已出迨夫兩
漢用矯前違置守頒條蠲除曩弊為益之大(四字一作為無益之)
(文)覃及萬方不易之禮(四字一作建不易之禮)有逾千載今曲為
臣等復此奄荒欲其優降錫之茅社施于子孫永貽長
世斯乃大鈞播物秋毫(一作毫髮)並施其生小人踰分後世
必嬰其禍何者違時易務曲樹私恩謀及庶僕(一作僚)義
非僉允方昭史冊之誚有紊聖道之綱此其不可一也
又臣智效罕施器識庸陋或情緣右戚遂陟台階或顧
(英華作願非)想披荆便蒙夜拜直當今日沗(一作猶)愧非才重
裂山河逾彰濫賞此其不可二也又且孩童嗣職義乖
師儉之方任以褰帷寧無製(一作傷)錦之弊上干天憲彛
典既有常科下擾生民必致餘殃於後一挂刑網自取
誅夷陛下深仁務延其世翻令𠞰絶誠有可哀此其不
可三也當今聖歴欽明求賢分政古稱良守寄在共理
此道之行(一作目非)為日滋久因緣臣等忽有改張封植兒
曹失於求瘼百姓不辜(一作幸)將焉用之此其不可四也
在兹一舉為損實多曉夕深思憂貫心髄所以披丹上
訴指事明心不敢浮詞同於矯飾伏願天澤諒兹(一作其)
愚欵停其渙汗之澤(一作旨)賜其性命之恩
一作皆舊唐書本傳
為于侍郎(類表作中)請尚山陵表(已見五百七十一卷)
上官儀
請省自披讀表褚遂良
臣遂良言伏承風氣小動正進湯藥臣荷恩光不勝愁
懼既聞御膳平和一則以喜伏惟陛下異人者神明同
人者五情夫人之生以神為主神太用則虛形太勞則
倦有此而不生疾者非所聞也陛下昔年力平宼亂及
臨寳位憂勞萬國龍荒沙漠何所不思情切於此無時
懈怠遂令陛下鬢鬚之早白又數年已來躭翫書史每
作文詠兼諸手筆日暮繼燭運心不停又詰朝與羣臣
論政數百千語音若韶夏理同蘭玉若非辛勤何以得
此且以天情愛好不能自息臣愚誠恐陛下今猶看讀
夫人年踰四十筋力漸疲篤而不休更增疹疾然君以
百姓為心百姓以君為命君體平康天下安寧陛下已
讀得之者用之不可盡已知者當世不能踰伏願節諸
言語且無披卷每减思慮微疴自遣天下蒼生之所幸
頼臣不勝區區謹敢表聞伏願無覽臣之表遣傍人讀
知臣意臣願足矣下愚之情伏深戰灼
請廢在官諸司捉錢令史表
臣遂良言古稱君為元首臣作股肱梁棟榱桷隨能助
化所謂成海取乎細流崇山由乎積壤然則為治之本
在於擇人不正其原遂差千里周禮卿大夫之職考士
德行獻之于王王拜而受之登于天府漢家以明經拜
職或四科辟召必擇器任使量才命官然則市井子孫
不居官吏大唐制令憲章古昔商估之人亦不居官位
陛下許諸司令史捉公廨本錢諸司取此色人號為捉
錢令史不簡性識寧論書藝但令身能估販家足貲財
錄牒吏部便即依補大率人捉五十貫已下四十貫已
上任居市肆恣其販易每月納利四千一年凡輸五萬
送利不違年滿授職然有國家者嘗笑漢世賣官今開
北路頗類於此在京七十餘司相率司副九人更一二
載後年别即有六百餘人輸錢授職伏惟陛下治致升
平任賢為政或太學高第或諸州進士皆策同片玉經
若懸河奉先聖之格言慕昔賢之廉恥拔十取五量能
授官然犯禁違公輙罹刑法况乎捉錢令史主於估販
志意分毫之末耳目鄽肆之間輸錢於官以獲品秩荏
苒年歲陛下能不使用之乎此人習與性成慣於求利
苟得無恥豈蹈廉隅使居其職何向而可將來之弊宜
絶本源臣每周遊民間為國視聽京師僚庶爰及外官
異口同辭咸言不便臣無容静嘿輕敢表聞伏願更勑
朝臣遣其詳錄輙煩聽覽伏深戰慄謹言(此篇六百七十七卷重出)
(今已削去)
請千牛不簡嫡庶表
臣遂良言臣聞主祭祀之胤必資於嫡長擢文武之材
無限於正庶故知求賢之務有異於承家前王制禮緣
情斯極永嘉以來王塗不競在於河北風俗頓乖以嫡
待庶而若奴妻遇妾而如婢廢情虧禮轉相因習構怨
於室取笑於朝莫能自悛死而無悔降及隋代斯流遂
遠獨孤后罕雎鳩之德同牝鷄之晨普禁庶子不得入
侍自始及末怨曠未弭聖朝御歴深革前弊人以才進
不論嫡正自兹二紀多士如林今者簡千牛舍人方為
此制臣竊思審於理未安何者母以子貴子不緣母也
今以母非正室便言子無貴仕則趙衰孕於越婢遥集
(晉阮孚字遥集其母即胡婢)産於胡嫗田文枚臯皆妾子也文則播
美於強齊臯則有聲於隆漢未聞前載有所問然此類
甚多備存史冊不敢煩引輕黷宸嚴今反棄古實從近
事以妬忌之政施明敭之日非徒英雋交屈固亦競端
斯始王者設教務慎其源源流一開為弊必甚儻側室
之子負才而不用君棄之於上家輕之於下忠孝不展
友愛無施如此等人豈不怨憤雖隔千牛之選仍許三
衛之官色類乃復稍殊捍禦至竟無别若惟才是用人
自甘心一彼一此異端斯起至於昨來檢括麤人公孫
武遠及崔仁師等兒多是嫡子故知善惡由乎積習邪
正寧限嫡庶必然之理不言可明伏願更量可否還遵
昔制不使側室之胤有高才而被屈正妻之子雖至愚
而獲用則嫡庶於此分鑣諍訟無因發矣前選已了不
更追乃今補闕猶得詳審臣蒙恩奬擢厠近司事有未
安豈敢自默謹以表奏伏增惶悚
為原州趙長史請為亡父度人表
王勃
臣某言臣聞奉忠履義帝業所資昭德報功王風是切
臣亡父故臣使持節都督豐州諸軍事豐州刺史上柱
國南康郡王士逹往因隨季預奉皇初于時元洛未清
雙崤尚梗江淮海岳王公數十亡父身羈偽鄭寵極戎
庭掃千載之風雲擁三河之士馬情思奉順義不圖生
綿越寇場密歸誠欵登太行而耀甲則建德離心出凾
谷而揚麾則王充破膽天書屢降手勑仍存洎乎九服
乂安四方無事謀臣出鎮猛將臨邊西窮赤水之源東
究青丘之境横戈北塞盡沙漠之風塵授鉞南荒被牂
牁之矢石義形夷險迹遍疆場分閫淹榮懸車遂禮雖
死於牖下實懷天子之恩力盡方隅無愧忠臣之節今
者歸藏有日先遠戒期陛下德被遊魂惠流枯骨高班
厚禄已極於生前列鼓鳴簫復光於身后誠非毁滅所
能投報但臣霜露之感瞻彼岸而神銷烏鳥之誠俯寒
泉而思咽希開净福庶補窮埏伏惟陛下恢不次之恩
錄無(缺)之請使獲從朝例賜許度人濟魂(一作沉)識於昏
塗拯亡靈於燬宅則陛下乾坤之施既不隔於幽明微
臣螻蟻之心豈忘情於家國是所圖也非敢望也輕黷
冕旒若墜冰谷
為獨孤氏請陪昭陵合葬母表李嶠
妾獨孤氏言妾早罹艱罰終鮮急難門構傾頽宗緒斷
絶零丁在疚微眇何依頼母氏劬勞顧存鞠撫漸離尫
瘵以至成立犬馬含識烏鳥有情空懷返哺豈曰能養
枯鮮何幾隙駟不追擗地扣心仰天泣血應門乏五尺
之嗣當室無三年之主衣衾之舉誰則始終奠酹所存
實寄惸眇今日月斯邁龜策告期將安窀穸或從遷袝
妾亡祖唐右衛大將軍溧陽縣公彦雲迹參締搆功勒
鼎彛亡父唐某州折衝都尉襲溧陽縣公臣某寵懋戎
行嗣守藩服咸得託基喬岳陪瘞榖林杜氏階前雖云
非古齊君牖下義彰自昔儻蒙返魂舊塋合骨先壟則
存殁榮幸幽明感戴妾百罹兼至六極備嘗雖送往餙
終無資石槨之厚而傾家破産不贍塗車之費先臣苴
茅舊封食采遺業頒諸同族散在别房相彼誓河事憑
先德永言書社宜奉大宗伏望哀此孤微惠以絲紼廻
一歲之邑入助千齡之宅兆豈惟裒多益寡有叶典經
固亦勸義篤親實允觀聽妾生輕茨藿地接葭莩承夏
禹之致孝屬唐堯之敦叙荒情謬欵輕敢上祈天造曲
成儻蒙哀遂無任窮懇之至謹詣朝堂奉表以聞穢黷
冕旒伏增戰越
為某官等請預陪告廟獻捷表前人
臣某等言臣某沐道昌期承榮休歴或叨恩奬擢謬隨
州縣之班或收拙罷歸行戢丘園之影徒懷闕庭之感
終絶雲霄之望不謂幽誠上逹卑聽下臨太陽之暉遠
鑒於傾藿油雲之澤俯潤於纖荆俱延鶴板之恩遂忝
龍闈之召雖秦君入夢暫喜登天晉士披心長祈捧日
豈足方其榮幸匹此歡泰今三軍凱入邊境廓清五室
恭禋靈祇配享介胄承策勲之禮衣冠陪執豆之儀萬
辟同趨百蠻在列有識摇心而竊抃含靈廓背而延頸
臣等鞠躬天闕待命帝閽馳心目於九霄隔門庭於萬
里企悚之志徘徊罔極伏望俯垂矜察曲賜參陪使得
接影蹌蹌充鳥獸之前列隨肩濟濟望䕫龍之後塵則
夕死朝聞有欣於服道千齡一遇無憚於灰骨不任延
佇企悚之至
為汴州司馬唐授衣請預齋會表
前人
臣某言臣母氏齒髮既衰風氣彌積寢興乖豫定省不
安陛下降視萬方俯矜一物哀老母虛羸之疾愍愚臣
煎廹之私弘以不匱之思布以非常之澤使得暫辭藩
岳别梁郡之襜帷旋赴京都求越人之砭石自班輿首
路潘宅來歸承厚蔭於四天接歡言於九族雖名(一作久)
醫上藥研袐術而未嘗而佩德感恩覺沉疴之半愈属
千齡啓旦十號登樞演金石之微言呈玉毫之寳相三
千國土俱傳貝葉之文億萬天人並入蓮花之會臣六
時空念五起未寧思酬顧復之恩願假招提之福儻獲
書名檀供厠影法筵罄歸依廻向之心受清净菩提之
果實望三身覆育開梵帝之仙坊十善護持發醫王之
袐藏永離災厄長登福壽上以祈龍象之深惠下以申
烏鳥之懇誠豈唯區區闔門獨荷於仁覆故亦悠悠法
界永覃於孝理不量淺薄敢輕上祈塵黷威嚴伏增戰
越臣某誠惶誠恐頓首頓首
為文武百僚等請造神武頌碑表(中宗)
宋之問
臣某等聞行至公者莫先於發揮茂實垂不朽者不若
於刊紀洪名伏惟應天神聖皇帝陛下一德披圖五精
乘運先天地而利用依鬼神以制法無思不服有感必
通日者變起心膂禍生肘腋弄兵指闕敢忘下濟之恩
犯門斬關遂激上靈之憤陛下近幸玄武傍顧紫微鳳
翔而梟獍失圖龍見而鯨鯢就戮順天翊聖皇后配乾
積德從帝居尊佐莫大之英猷參非常之妙略親紆寳
思式頌玄猷椒掖之文久垂河漢甘泉之石已入京都
伏惟陛下卑奉聖躬謙保神噐惜其國用念彼人艱有
命且停含靈失望臣等容光壽域竊位明朝不蚕而衣
無禆塵露不耕而食有負靈祇陛下寢有道之豐碑臣
等享無功之厚載(一作禄)亭育雖廣何所自容且天惠不
可以闕書神功不可以久寂臣等請各减所俸以勒殊
休庶同子來成之匪日無任光開(一作文闈)垂裕之至
為韋將軍請上禮表崔融
此篇當在六百十三卷上禮門今已移入姑存其
目
為盧從愿請替東都留守表
臣某言臣才輕位重效淺恩深鸞駕西廵猥忝居守違
離罕畢進退門闌感戀惟深負乘是懼臣某中謝臣初
辭之日伏奉德音限以周年許遵舊例推遷荏苒星歲
再環夕惕屏營日月以冀葵藿傾葉豈望廻光犬馬有
心常懷戀主顧循卑鄙未敢上聞伏承今孟冬有事陵
廟慶章覃於四海國禮盛於百王伏念漢臣彌嗟留滯
預逄舜后願侍宗禋瞻望之情倍百恒品且三川朝市
四塞關河論都抗於西賓作鎮雄於東夏倉儲猶在邦
政孔殷臣亦何人久新重任不勝控欵兢惶之至謹奉
表附驛以聞伏乞俯矜誠請更擇親賢不棄草茅之微
終奉綸綍之委
為羣臣請公除表蘇頲
此篇當在五百七十一卷遷祔門今已移入姑存
其目
文苑英華卷六百七
