文苑英華卷二百五十宋李昉等編
寄贈四
張說三首蘇頲二首
張九齡二首裴耀卿一首
李林甫一首徐仁友一首
王翰一首蔣煥一首
張子容三首王維八首
孟浩然八首高適五首
盧象二首崔顥一首
祖詠三首丁仙芝二首
蔡希寂一首
贈崔公張說
我聞西漢日四老南山幽長歌紫芝秀高卧白雲浮朝
市(集作野)光塵絶榛蕪年貌秋一朝驅駟馬連袂入龍樓
昔遁高皇去今從太子遊行藏唯聖節禍福在人謀
卒能匡惠帝豈不頼留侯事隨年代遠名與圖籍留平
生欽厚德慷慨景前脩蚌蛤想(集作同非)隂兔蛟龍望斗牛
無嗟異飛伏同氣幸相求
岳州贈廣平公宋大夫前人
亞相本時英歸來復國禎(疑)朝推長孺直野慕隱之清
傳節廻(集作還)閩障皇華(集作思)入漢京寧思江上老歲晏
蹇無成
南巾贈高六戬前人
北極辭明代南溟宅放臣丹誠由義盡白髮帶愁新鳥
隨炎州氣花飛洛水春平生歌舞席誰憶不歸人
閑園即事寄(集作贈)韋侍御蘇頲
結廬東城下直望終南山青靄遠相接白雲來復還拂
筵紅蘚上開幔綠條間物應春偏好情忘趣轉閑憲臣
饒美政(集作度)聯事惜徂顔有酒空盈酌高車不可攀
贈彭州權别駕前人
雙流脉脉錦城開追踐年年往復廻秪道謌謠迎半刺
徒聞禮數揖中台黃鸎急囀春風盡斑馬長嘶落景催
莫愴分飛岐路别還當奏最掖垣來
當塗界寄裴宣州張九齡
故人宣城守亦作(集作在)江南偏何如分虎竹相與間山
川章綬胡為者形骸非自然含情津渡闊待(集作倚)望眼
空悁(集作延)遠近聞佳政平生仰大賢推心徒有屬會面
良無緣日久(集作夕)遵前渚江村投暮煙念行秪意默懷
遠豈言宣委曲風波事難為尺素傳
贈澧陽韋明府前人
君有百鍊刃堪斷七重犀誰開太阿匣特割武城雞竟
與尚書佩還應天子提何時遇操柄(集作宰)當使玉如泥
敬酬當塗界留贈之作裴耀卿(附見張九齡集)
茂先實王佐仲舉信時英氣覩衝天發人將下榻迎珪
符爾有命江國遠徂征九𣲖期方越千鈞或所(集作可)輕高
帆出風迥孤嶼入雲平遄邁嗟予役離憂空自情飭簮
陪早歲接壤厠專城曠别心彌軫宏規義轉傾徒然限
饑渴仍况(集作况乃)諷瑶瓊
秋夜望月憶韓庶等諸侍郎因以投贈
李林甫
秋天碧雲夜明月懸東方皓皓庭際色稍稍林下光桂
花澄遠近璧影散池塘鴻鴈飛難度關山曲易長揆予
秉孤直虚薄忝文昌握鏡慙光照持衡媿後行多才衆
君子載筆久詞場作賦推潘岳題詩許謝康常時陪宴語
今夕恨相望願欲接高論清晨朝建章
古意贈孫翌徐仁友
南望緱氏山(一作嶺)山居共澗隂東西十數里緬邈方寸
心雲日落廣庭(一作厦)鸎花坐(一作對)孤琴琴中多苦調悽
切誰復尋
贈唐祖二子王翰
鴻飛遵枉渚鹿鳴思故羣物情尚勞愛况乃予别君别
時花始發别後蘭再薰瑶觴滋白露寶瑟凝涼氛徘徊
北林月悵望南山雲雲月眇千里音徽不可聞
途次維揚望京口寄白下諸公
蔣煥
北望情何限南行路轉深晩帆低荻葉寒日下楓林雲
白蘭陵渚煙青建業岑江天秋向盡無處不傷心
贈司勲蕭郎中張子容
作相開黃閤為郎奏赤墀君臣道合體父子貴同時國
以推賢答家無内舉疑鳳池真水鏡蘭省得華滋未覩
風流日先聞所賦詩江山清謝朓花木媚邱遲吏部來
何暮王言念在茲丹青無不可霖雨亦相期昔我投荒
處孤煙望島夷羣鷗終日狎落葉數年悲漁父留歌詠
江妃入興詞今將獻知巳相感勿吾欺
永嘉即事寄贛縣袁少府瓘張子容
山繞樓臺出溪通里閈斜曾為謝客郡多有逐臣家海
氣朝成雨江天晩作霞題書報賈誼此濕似長沙
樂城歲日贈孟浩然前人
土地窮甌越風光肇建寅插桃銷瘴癘移竹近階墀半
是吳風俗仍為楚歲時更逢習鑿齒言在漢川湄
苑舍人能書梵字兼達梵音曲盡其妙戲贈
王維
名儒待詔滿公車才子為郎典石渠蓮華法藏心懸悟
貝葉經文手自書楚(集作梵非)詞共許勝揚馬梵字何人辨
魯魚故舊相望在三事願君莫厭承明廬
獻始興公時拜右拾遺前人
寧棲野樹林寧飲澗中(集作水)流不用坐梁肉﨑嶇見王
侯鄙哉匹夫節布褐將白頭任智誠則短守仁固其優
側聞大君子安問黨與讐所不賣公噐動為蒼生謀賤
子跪自陳可為帳下不感激有公議曲私非所求
贈裴廸前人
風景日夕佳與君賦新詩澹然望遠空如意方支頥春
風動百草蘭蕙生我籬曖曖閨日暖(集作日暖閨)田家來致
詞欣欣春還臯淡淡水生陂桃李雖未開荑英(集作萼)滿
芳枝請君理還策敢告將農時
入山寄城中故人(一作終山别業)前人
中歲頗好道晩家南山陲興來每獨往勝事空自知行
到水窮處坐看雲起時偶然值林叟談笑無還期
此詩三百十八卷重出今已削去注異同為一作
贈崔錄事前人
解印歸田里賢哉此丈夫少年曾任俠晩節更為儒遁
迹(集作世)東山下因家滄海隅已聞能狎鳥余欲共乘桴
贈成文學前人
寶劍千金装登君白玉堂身為平原客家有邯鄲倡使
氣公卿坐論交(集作心)遊俠場中年不得意(集作志)謝病客
遊梁
酌酒與裴廸前人
酌酒與君君自寬人情翻覆似波瀾白首相知猶按劍
朱門先達笑彈冠草色全輕(集作經)細雨濕花枝欲動春
風寒世事浮雲何足問不如高卧且加飡
田家贈丁寓(集作丁寓田家有贈)前人
君心尚棲隱久欲傍歸路在朝每為言觧印果成趣晨
雞鳴隣里羣動從所務農夫行餉田閨妾起縫素開軒
御衣服散帙理章句時吟招隱詩或製閑居賦新晴望
郊郭日映桑榆暮蔭(集作隂)盡小苑城微明渭川樹揆予
宅閭井幽賞何由屢道在終不忘跡異難相遇此時惜
别離再來芳菲度
望洞庭湖上張丞相(集作岳陽樓三百十二卷重出今已削去)
孟浩然
八月湖水平㴠虚混太清氣蒸雲夢澤波撼岳陽城欲
濟無舟檝端居耻聖明坐憐(集作觀)垂釣叟(集作者)徒(集作空)
有羨魚情
書懷貽京邑同好前人
惟先自鄒魯家世重儒風詩禮襲遺訓趨庭霑末躬晝
夜常自強詞翰頗亦工(一作攻)三十既成立吁嗟命不通
慈親向羸老喜懼在深衷甘脆朝不足簞瓢夕屢空執
鞭慕夫子捧檄懷毛公感激遂彈冠安能守固窮當途
訴知巳投刺匪求蒙秦楚邈離異飜飛何日同
答秦中苦雨思歸贈袁中丞賀侍御
前人
為學三十載閉門江漢隂明敡逢(集作明賢遭)聖代羈旅屬
秋霖匪(集作豈)直昏墊苦亦為權勢沉二毛催白髮百鎰
罄黃金淚憶峴山墜(集作墮)愁懷襄水深謝公積憤懣莊
舄空謠吟躍馬非吾事狎鷗真我心寄言當路者去矣
此山岑
與崔二十一遊鏡湖寄包賀二子
前人
試覽鏡湖物中流見(集作到)底清不知蓴鱸(集作鱸魚)味但見
(集作識)鷗鳥情帆得樵風送春逢榖雨晴將探夏禹穴稍
背越王城府(集作守)掾有包子文章推賀生滄浪醉後(集作)
(從)唱因子(集作此)寄同聲
贈蕭少府前人
上德流如水安仁道若山聞君秉高節而(集作為)得奉清
顔鴻漸昇台羽(一作鼎)牛刀列下班處膄能不潤居劇體
常閑去訐(集作詐)人無諂除邪吏息姦欲知清與潔明月
在澄灣
九日龍沙作寄劉文前人
龍沙豫章北九日挂帆過風俗因時見湖山發興多客
中誰送酒棹裏自成歌竟自乘流去滔滔任夕波
寄正字前人
正字芸香閣經過宛如昨幽人竹素園(文選張景陽雜詩遊思竹素園)
歸卧寂無喧高鳥能擇木羝羊屢(集作謾)觸藩物情今已
見徒自(集作從此)欲無言
秋登萬(集作蘭)山寄張五前人
北(集作此)山白雲裏隱者自怡悅相望始(集作試)登高心隨
鴈飛滅(集作心飛逐鳥滅)愁因薄暮起興是清秋(集作境)發時見
村人歸(集作歸村人)沙平(集作行)渡頭歇天邊樹若薺江畔舟
(集作洲)如月何當載酒來共醉重陽節
古樂府飛龍曲留上陳左相(即陳希烈兼李右相)
高適
德以精靈降時膺夢寐求蒼生謝安石天子富人侯樽
爼資高論巖廊揖大猷卿才傳世業相府盛嘉謀(集作相門)
(連戶&KR0008;卿族嗣弓裘)豁達雲開景(集作霽)清明月映秋能為吉甫用
(集作薦)見忝(集作善用)子房籌戶牖(集作階砌)思攀陟門欄尚阻脩
高山不易仰大匠本難投迹向(集作與)松喬合心緣啟沃
留公才山吏部書癖杜荆州幸沐千年聖何辭一尉休
折腰知寵辱廻首見沉浮天地莊生馬江湖范蠡舟逍
遥堪自樂浩蕩信無憂去矣從黃綬歸歟任白頭風塵
與霄漢瞻望日悠悠
奉贈(集作留上)李右相林甫前人
風俗登淳古君臣揖大庭深沉謀九德密勿契千齡獨
立調元氣清心豁窅冥本枝連帝系長策冠生靈傅說
明殷道蕭何律漢刑鈞衡持國柄柱石總朝經隱軫江
山藻氛氲鼎鼐銘興中皆潔白(集作白雪)身外盡丹青江海
呼窮鳥詩書問聚螢吹噓成羽翼提握動芳馨倚伏悲
還笑昇沉醉復醒恩榮初就列含育忝宵形有竊邱山
惠無時枕席寧壮心瞻落景生事感流萍莫以才難用
終期善易聽未為門下客徒謝少微星
贈杜拾遺前人
傳道招提客詩書自討論佛香時入院僧飯屢過門聽
法還應說(集作難)尋經剩欲翻草玄今已畢此後更何言
東平留贈狄司馬前人
古人無宿諾茲道未(集作以)為難萬里赴知巳一言誠可
歎馬蹄經月窟劍術指樓蘭地出北庭盡城臨西海寒
森然瞻武庫剛若弄儒翰入幕綰銀綬乘軺兼鉄冠練
兵日精銳殺敵無遺殘獻捷見天子論功俘可汗激昂
丹墀下顧盼青雲端誰謂縱横策飜為權勢干將軍既
坎壈使者亦辛酸耿介揖三事羈離從一官知君不得
意他日會鵬摶
寄孟五少府前人
秋氣落窮巷離憂兼暮蟬後時已如此高興亦徒然知
君念淹泊憶我屢周旋征路見來鴈歸人悲遠天平生
各千里(集作感千里)相望在貞堅
贈張員外盧象
公家世業昌才子冠裴王出自平津邸還為吏部郎神
仙餘氣色列宿動暉光夜直南宫静朝趨北禁長時人
窺水鏡明主賜衣裳翰苑飛鸚鵡天池待鳳凰承欣疇
日顧未記後時傷去去圖南遠微才幸不忘
贈程校書前人
客自岐陽來吐音若鳴鳳孤飛果不偶獨立誰見用忽
從被褐中召入承明宫聖人借顔色言事無不通慇懃
拯黎庶感激論諸公時相猜賈誼圖書歸馬融顧余久
寂寞一歲麒麟閣且共歌太平勿嗟名宦薄
贈王威古崔顥
三十羽林將出身常事邊春風吹淺草獵騎何翩翩插
羽兩相顧鳴弓新(或作親)上弦射麋入深谷飲馬投荒泉
馬上共傾酒野中聊割鮮相看未及飲雜虜寇幽燕𤇺
火去不息(一作不息夜)胡山(或作塵)高際天長驅救東北轉(或作)
(屢)戰觧城全(一作戰觧城亦全)報國行赴難古來皆共言(一作然)
此詩三百四十卷重出今已削去注異同為一作
贈苗發員外二首祖詠
朱戶敞高扉青槐礙落暉八龍乘慶重三虎地(集作逓)朝
歸坐竹人聲絶横琴鳥語稀花慙潘岳貌年稱老萊衣
葉暗朱櫻熟絲長粉蝶飛應憐魯儒賤空與故山違
二
宿雨朝來歇空山天氣清盤雲雙鶴下隔水一蟬鳴古
道黃花落平蕪赤燒生茂陵雖有病猶得伴君行
蘭峰題贈張中丞九臯前人
君王既廵狩輦道入秦京遠樹低槍壘孤山出幔城寒
疎清禁漏夜警羽林兵誰念迷方客常懷魏闕情
贈朱中書丁仙芝
十年種田濱五湖十年遭澇盡為蕪頻年井稅常不足
今年緍錢誰為輸東鄰轉榖五之利西鄰販繒日已貴
而我守道不遷業誰能肯敢效此事紫微侍郎白虎殿
出入通籍廻天眷晨趨綵筆栢梁篇晝出雕盤大官膳
會應憐爾居素約可即長年守貧賤
戲贈姚侍御前人
繁霜曉幕鳴栢烏侍子獸炭燃金爐重門啓鎖紫髯胡
新被驄馬隴西駒頭戴獬豸急晨趨明光殿前見天子
今日應彈佞倖夫
贈張鏡微蔡希寂
大河東北望桃林雜樹冥冥結翠隂不知君作神仙尉
特訝行來雲霧深
文苑英華卷二百五十
