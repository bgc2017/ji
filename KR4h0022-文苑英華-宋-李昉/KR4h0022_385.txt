文苑英華卷三百八十五宋李昉等編
南省一
左右僕射
授蕭重俅(一作惠休下同)左僕射詔沈約
門下尚書萬事之本隆替是寄緫司頓闕宜速有人征
虜將軍吳興大守建安縣開國子蕭重俅才學(一作具)淹
通識裁詳允内著嘉庸外敷美政入副朝端僉議斯在
可守尚書左僕射餘如故主者施行(南史蕭惠休為僕射重俅恐誤)
授王亮左僕射詔
門下朝端任重刑政(一作禮)斯出自非民望時宗莫諧兹
舉通直散騎常侍吏部尚書領太子左衛率王亮器識
夷遠風鍳清奥贊務釐朝庶績惟允宜崇名器以副具
瞻可尚書左僕射主者速施行
授劉幽求左僕射制蘇頲
門下尚書佐理四方取則端揆成務百工是師非允具
曕孰康庶績封州流人劉幽求風雲玄感川岳粹靈學
綜九流文窮三變義以臨事精能貫日忠以成謀用若
投水茂勲立艱難之際嘉話盈啓沃之初存讜直以不
回(舊唐書作顧又作諛)為姦邪之所忌釁萌頗露譛端潜(後篇作□)發
元宰見逐讒人孔多既誅(唐書作殄)羣兇方宣大化期問政
於經始載登賢於夢卜可依舊金紫光禄大夫守尚書
左僕射知軍國大(唐書無大字)事監脩國史上柱國徐公仍
依舊還實封七百戶并賜錦衣一襲主者施行
此篇四百四十八卷重出今已削去
授李林甫右僕射制孫逖
門下端揆之職官之師長宰輔之位朕之股肱有能兼
領必在時傑光祿大夫吏部尚書兼集賢殿學士上柱
國李林甫國之懿屬(一作文)有濟時之明略自委三事于
兹九年大猷是經庶績惟叙使夫人登福夀俗致和平
垂拱而化以臻于道蓋天之贊我亦時乃之休况矜慎
有恒終始如一外無滿盈之色内秉謙卑之誠歲寒彌
堅夕惕彌厲褒德之義又何與之宜兼三綬之榮俾在
百僚之首可尚書左僕射兼右相吏部尚書餘如故
授李忠臣右僕射制常衮
勅文昌所以法成象端右所以長庶寮秦漢則内掌武
事魏晉或外綏戎政今之垣翰重任勤勞有功歴踐六
卿始終一德必訪羣議然後當盛選淮西節度觀察處
置等使開府儀同三司檢校工部尚書兼安州蔡州刺
史御史大夫上柱國西平郡王李忠臣忠厚純茂信而
可親寬肅静深通而必正備五才之用有百勝之全往
者寇蘖亂常關洛多故爰奮其旅以先啓行大城名都
所麾必克元兇巨猾傳首相望定齊休士有建威之得
雋破趙會食亦淮隂之用竒漢東汝南專制千里緫三
軍之號令兼八使之澄清約已撫人守(集作道)公遵職訓
師以禮載寧於戎閫尤賦從薄繼入於王府四封不聳
一紀于兹况忠衛之勲邦家是頼陜郊廵幸憂國存誠
能釋位以勤王亦見危而致命疾風逾勁何日忘之申
伯于藩自當褒勸韓侯入覲宜有寵光式是南宫俾崇
禮秩可檢校尚書右僕射知省事餘並如故
授崔圓左僕射制
門下左右丞相師長庶官無人則缺詔德而授以其久
次是有轉遷特進檢校尚書左僕射知省事兼楊州大
都督長史御史大夫充淮南節度觀察處置等使上柱
國崔圓山東偉才忠厚成性文高大雅學富全經直道
而行匪躬之故謀參經史節貫嚴凝嘗决議於廟堂早
書勲於王府外綏戎政久鎮名都苦心恤人精力勤職
圖艱思昜適要除煩敦風化而少長有禮齊法令而軍
戎知禁正身不渝奉上彌恪有大賂南金之貢有浮泗
逹河之漕事多弘濟人不疲勞淮海晏然朕實毗倚寵
章所以褒善大任所以寄賢俾升禮秩無替成命可檢
尚書左僕射餘並如故主者施行
授令狐彰右僕射制
勅中臺萬事之會端右庶僚之式所以緫詳參貳恢演
恊宣勲德兼崇則殊在師長之重勤勞於外則不親損
益之煩凢命此官必書於冊極兹朝選用屬時賢滑亳
等州節度使開府儀同三司檢校工部尚書持節滑州
諸軍事兼滑州刺史御史大夫上柱國霍國公令狐彰
腹心純臣忠允明亮有張仲孝友之行有吉甫文武之
才秉其直方資以簡厚早擅韜略尤工墨妙艱危致命
出入勤王中興之勲羣帥難尚雖驃騎之北至高闕淮
隂之東下井陘積事度長抗衡(集作行)異代自受任千里
疆于兩河靖安軍戎肇正封域弘布風教宣明憲章優
禮意於文吏洽仁化於甿俗息馬論道譲其保塞之勞
愛人省刑守我中朝之典載脩職貢以奉京師頃者復
彼河流省其役費除歴年之所病匪踰月而成功開濟
良謀東藩是頼不㤀利國益見深衷予嘉乃休朝有明
勸念齊侯之勞賜同申伯之封賞厚其禮秩允答奉公
可檢校尚書右僕射餘並如故
授田神功右僕射制
門下萬事之本歸於司會百僚之師屬我端右所以綜
詳名實參貳紀綱詔德選勞於是乎在開府儀同三司
檢校兵部尚書使持節汴州諸軍事兼汴州刺史御史
大夫充汴宋等州節度使上柱國信都郡王田神功忠
敬孝友寬厚深(集作沉)毅經之以詩書緯之以韜略言能
顧行勇必體仁信義不愆於風雨知謀自叶於蓍蔡早
膺戎寄式是師貞有决勝合變之竒有明賞必罰之當
精貫白日氣陵高秋馭(集作友)盧龍之軍萬夫觀政(集作萬里)
(横海)討淮夷之叛一戰平吳統制濟河懋昭聲績往以犬
戎内&KR0034;華夏多虞入勤服勞扈遊能力忠衛社稷勲書
甲令建牙移鎮在浚之郊守龜蒙鳬繹之險當曺宋齊
魯之會牧人馭衆憂國奉公宣文教以布朝章訓武經
以明軍法脩職貢之禮率先閫外通轉輸之利益贍關
中疆宇不聳田萊加闢風俗澄一河南晏然夫以勲業
之崇而等威未峻報功優異(集作賢)豈允僉屬固宜副文
昌之長緫周官之任仍兼連率益重方隅可檢校尚書
右僕射兼充本道觀察處置使餘並如故主者施行
授韓臯左僕射制元稹
勅夫一邑之政而猶資老者之智用壯者之决况朝廷
之大得不以耆年重望居表正之地儀刑於(集作以儀刑)百
辟乎惟爾金紫光禄大夫檢校尚書右僕射兼吏部尚
書韓臯始以直言事代宗皇帝司諫諍復以文章政術
事德宗皇帝為舍人中丞京兆尹在順宗憲宗時出領
藩方入備卿長逮予小子歴事五君勤亦至矣而又處
權近之際未嘗以恩幸自寵於一時當趨嚮之間終不
以薄厚見窺於衆目豈所謂徐公之行已有常而詩人
之風雨不改耶日者銓覈羣才兼勞揆務頗煩倫擬有
異優崇罷去職勞正名端右(集作揆)俾絶積薪之嘆且明
尚齒之心凢百庶寮無㤀咨禀可尚書左僕射餘並如
故
左右丞
授劉知柔尚書右丞制蘇頲
門下天臺管轄爰正紀綱人望僉宜方膺授受銀青光
禄大夫行尚書戶部侍郎上柱國彭城縣開國伯劉知
柔時行推美舊德歸高明暢襟情(一作懷)閒華風表蹈典
墳之芳潤緫詞賦之笙簧慮常密於在公迹自勤於為
政萬人登數已聞書版之精六官揆才更俟彈珠之妙
可行尚書右丞散官勲如故主者施行
授源乾曜等尚書右丞等制
黃門一轄之重百官取則苟非其人何以成務正議大
夫行尚書戶部侍郎上柱國安陽縣開國男兼御史中
丞源乾曜清深密静有彌綸之識正議大夫行紫微舍
人上柱國倪若水剛正明斷有精覈之才並果行育德
以文飭吏事閑逹舊章發揮大禮南臺執簡動中規模
西掖揮毫舉成倫要必能主其禁令肅此綱維宜膺郗
詵之寵更叶楊喬之拜乾曜可尚書左丞勲封如故若
水可尚書右丞散官勲如故主者施行
授陸景融尚書右丞等制孫逖
門下紀綱中省贊貳六卿稱職惟難任賢斯在榮陽郡
太守陸景融等夙昭時望見重人倫脩德行為本源用
文章(一作詞)為潤飭清心雅道獨運虚舟敏識英才高標
利噐著名滋久更事亦多天臺缺官廷議僉屬宜膺求
舊之舉俾叶往諧之命可依前件
授張紹貞尚書右丞制
門下朝議大夫守益州大都督府長史持節劒南節度
度支營田副大使知節度事兼採訪處置使攝御史中
丞上柱國張紹貞中積温惠外形嚴肅通才應物妙理
為心亟踐方州咸推課最爰施密命且寄專征而紀綱
一臺彌綸百事缺官斯久選衆尤難宜輟南轅用昇右
轄可尚書右丞散官勲如故
授宋鼎尚書右丞等制
門下紀綱一臺爰資右轄彌綸五教必擇亞卿通議大
夫尚書刑部侍郎借紫金魚袋宋鼎雅操貞規為律人
之器朝議大夫中守尚書工部侍郎上輕車都尉郭虚
已通才敏識有成務之能並文行相資公忠自逹履周
行而有裕在歴官而必聞柯葉不移芳馨可久宜允副
於朝選俾逓遷於省闥鼎可守尚書右丞虚已可尚書
戶部侍郎散官各如故
授崔翹尚書右丞制
門下司會之府尤重於紀綱舉能而官必慎於名器太
中大夫守河南(一作東)郡太守本道採訪處置使上柱國
崔翹文儒纉業忠(闕)為徇公之節歴官
滋久更事亦多南省缺員中朝選舊宜取才於攬轡更
馳名於握管可守尚書右丞散官如故
授徐浩尚書左丞制賈至
勑中書舍人徐浩精潔惠和敏而好學有凌雲之詞賦
兼臨池之翰墨祗勤直道厥德允修右掖司言已光綸
綍南宫掌轄仍佇紀綱可兼尚書左丞
授崔倫尚書左丞制常衮
門下蘇武張騫使匈奴十餘歲不失節而歸漢武不過
典屬國騫拜中大夫而已朕每以勞大賞薄而流嘆也
頃以昆夷之俗繼好勤誠不忘綏懷喻我文告乃命太
中大夫前守太子右庶子兼御史中丞上護軍賜紫金
魚袋崔倫宣明威惠撫柔西海言忠事直舉無二信臨
大節而不奪匪謀身而苟免終能復命亦既序成使乎
四方可謂專逹况躬服謨訓暢於詞律在天寶中已踐
郎位選部草議至今稱之顧其階歴當處要重之地加
之(集作以)盡悴服勤所宜超進緫典綱紀歸於臺轄以倫
才理精密練逹朝章俾參柄用佇明政本仍加榮級以
勸勞臣可銀青光禄大夫行尚書左丞勲如故
授張重光尚書左丞制
門下國朝多以六卿之貳出領三輔入必稍遷或復舊
職不然則以左右轄處之中外迭居從其班列銀青光
禄大夫前華州刺史兼御史大夫充鎮國軍及潼關防
禦等使上柱國清河縣開國候張重光明道若昧大方
無隅循(一作脩)禮以節事體信以逹順㒺有擇行在於厥
躬其學既精其德亦厚可以質正大議和恒雅俗服在
通列鬱其休聲周歴五曺之副建明萬事之本剖符關
輔參化京師亦既政成且聞河潤紀綱臺務圖任舊人
職無不綜佇有條理可行尚書左丞散官勲封如故主
者施行
授席豫尚書右丞等制徐安貞
門下朝散大夫使持節鄭州諸軍事守鄭州刺史上柱
國席豫等早升清禁備經推擇或政成大郡或績佇中
朝可以秉於樞轄正之僕御副於内府亞以尹京各恭
廼職允兹休命可依前件
授庾承宣尚書右丞制白居易
勅朝議大夫守尚書刑部侍郎驍騎尉庾承宣昔我太
宗文皇帝嘗謂尚書丞百職綱維事一失中則天下有
受其弊者因命戴胄魏徵及杜正倫劉洎軰繼領是職
分居左右職(集作官)脩事理人到於今稱之故吾前命崔
從持左綱今命承宣操右轄衆口籍籍頗稱(集作為)得人
况承宣端諒勤敏周知典故必能為我紐有條之綱抳
妄動之輪坐曺得出入郎官立朝得奏彈御史决會政
要扶樹理本無俾戴魏劉杜專美於貞觀中可守尚書
右丞散官勲如故
授孔戣尚書左丞制
勅漢詔丞相歲貢(集作舉)質直忠厚遜譲者蓋所以急賢
雋扶政教厚風俗也然則退藏疎賤之士苟有一善尚
搜而揚之况任久位崇才全望重而不致於急官要職
者將何(集作安可)以紀綱庶政而羽儀朝廷焉正議大夫守
右散騎常侍上柱國賜紫金魚袋孔戣自千年來歴中
臺左曺國庠卿寺洎藩守近侍之職各於其任皆有可
稱矧又貞白端莊澹然自立進無矜滿之色居無堕替
之容求之周行不可多得若戣者宜當扶政教厚風俗
之選也尚書丞掌决百事樞轄六曹晉魏以還右减(集作)
(卑)於左惟有立者可以糾吏惟無瑕者可以律人無以
易戣往恭乃(一作爾)位可尚書左丞散官勲賜並如故
授周敬復尚書右丞制楊紹復
勅百事根本在文昌官綱轄不脩則庶政堕矣是以選
擢之際常難其人不有精才孰膺兹選(一作任)江南西道
都團練使觀察處置等使檢校右散騎常侍周敬復以
精遠之詞早登科籍以深奥之學遂列顯名振風績於
南宫奮華輝於翰苑聲猷(一作由)實著名以事高厥德允
修在公不倦俾贊丞於都座庶警策於周行振舉朝倫
有望於爾可尚書右丞
授崔蠡尚書左丞制崔瑕
勅提六聯之紀綱緫一臺之樞要自非才識兼茂夙標
峻整則何以統攝羣吏肅清衆官前天平軍節度使崔
蠡軒裳積慶文學藻身黃鍾涵待扣之音青萍蓄善割
之利早分列宿獨膺題柱之榮入踐禁闈共許演綸之
美累居重任亟换名藩貢籍銓衡必登於藻鑑觀風馭
衆益顯其長才廉車扇愷悌之仁將席藴韜鈐之略情
惟戀闕志在推賢詞必由衷事多餘美顧我任才之意
當爾受代之辰言念前勞載加新命爾其瑩秦臺以分
美惡操漢律以檢尤違必俟端標用分曲影可依前件
文苑英華卷三百八十五
