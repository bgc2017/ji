文苑英華卷二十七宋李昉等編
地類三
小山賦一首奉和御製小山賦一首
掖庭山賦一首西嶽望幸賦一首
小山賦唐太宗(見初學記)
何四序之交運轉三陽之暮時風辭暄而入暑樹替錦
而成帷想蓬瀛兮靡覿望崑閬兮難期抗微山於綺砌
横促嶺於丹墀啓一圍而建址崇數尺以成岯既無秀
峙之勢本乏雲霞之資承墜宇之殘露挂低空之斷絲
爾乃參差絶巘葳紆短逕風暫下而將飄煙纔高而不
暝寸中孤嶂連還斷尺裏重巒欹復正岫帶柳而合雙
眉石澄流兮分兩鏡爾其移芳植秀擢幹抽(一作芟)莖松
新翠薄桂小丹輕細影雜兮俱亂弱勢交兮共縈纔有
力以勝蝶本無心而引鸎半葉舒而巖暗一花散而峯
明何纖微之同景亦卑細以相成於是換浮歡於沉思
賞輕仁(當作隂)於勝地俯蟻垤而有餘仰終南而多愧非
為固於九折庶無虧於一簣聊夕翫而朝臨足攄懷而
蕩志
奉和御製小山賦充容徐氏
惟聖皇之馭㝢鍳敗德於前規裁廣知以從狭抑高心
而就卑懼逸情之有泰欣靜慮於無為于時季春移序
初光入暑露溽池臺烟霏林籞睿情悒以無歡懷仁智
而延佇思寓賞以登臨非騁麗於茅宇殊華嶽之削成
異羅浮之移所爾其表翫宸衷故作離宫含仁自下帶
嶮非崇分上林之卉木點重巒之翠紅葉新抽而不樹
花散植而無藂雜當忩之帶柳交約砌之珪桐纖塵集
兮朝嶺峻宵露晞兮夕澗空影促圓峯三寸日聲低疊
嶂一尋風風輕兮拂蘭蕙日斜兮蔭階砌蝶留粉於巖
端蜂尋香於嶺際草臨波而側影石瑩流而倒勢雖蓬
瀛之藴竒故未留於神睇彼崑閬之穪美詎有述於天
製豈若數簣之形託於掖(一作彤)庭俯依丹檻仰昧(疑作映)
朱楹恥巖崖之鄙薄荷眺瞩之恩榮期保終於一國奉
天睠於千齡
掖庭山賦(應詔)許敬宗
覧先哲之英華遊舊典之場圃善逾遠而斯應德既昭
而必溥見漢屏於睢陽驗周藩於有魯表商丘而作鎮
規楚室而興宇亦何代其無人諒吾王之邁古於是命
世作弼含章挺英允文允武惟誠惟明聽甘棠之暇隟
想叢桂之幽情瞰浮雲而志遠瑩寒井而神清乃命僕
夫整駕山隅勝(一作騰)鳴笳於通谷擁飛盖於高衢逍遥
仁智之境放曠道德之區造中天而式宴陵倒景而為
娱星懸珠網日對金鋪雲承綺棟霓縈繡櫨既而近瞩
玲瓏遠眺溟濛隔翠微而半顯歷丹穴而纔通等玉京
之仙化侔銀闕之神功于時百卉敷榮六合清朗霞澹
水而川媚風飄林而澗響聳絶壁之千尋挂懸流之萬
丈蔽日月而孤峙吐雲霓而秀上循折坂而邅廻躡危
嶠而来往鑿離暉於石鏡法瑞露於雲掌爾其花藥芬
披蹊徑參差舒英冒渚擢幹臨崖乍莽蒼而横植忽葑
茸而倒垂扇晨飇而裊裊含宿霧而猗猗蔭町疃之毛
羣哢間關之羽族或相賀於甍棟或競馳於原陸駒食
藿而馴場鶯含桃而出谷德澤加於飛走榮光周於草
木日云暮時稍闌暢神襟而體物紀盛跡以濡翰發詞
林之華藻瀉筆海之波瀾命小臣而並作賦大雅而承
歡辭曰芳園兮欝欝高岫兮峩峩君王兮遊豫軒蓋兮
經過花同林兮異彩鳥各囀兮相和野獸鳴兮應鍾石
山英開兮間綺羅侍荆臺之入夢舞洛汭之陵波懸清
暉於日月同眉夀於山河
西嶽望幸賦閻随侯
壮哉太華兮為金方之鎮削成四面壁立千仞勢阨河
關兮横地以傑出氣雄宇宙兮極天而增峻䟽鑿則禹
封崇則舜歷選列辟咸五載而一廵於昭有唐曷不登
以肆覲我聖君之開元一十八載威靈限乎無外至德
與日月齊明寳位與乾坤比大鴻澤洋溢湛恩滂沛萬
國同於文軌百蠻襲於冠帶河海清夷風雲昭泰鬼神
奔走而奉職玉帛梯航而入會蕩蕩乎巍巍乎誠聖人
之神用也美不可得而稱載至若祖武宗文之業觀風
問俗之勤舉由禮兮動為仁禔百福兮延羣神無文之
典咸秩中和之政惟醇邦國之鴻徽克播帝王之盛事
畢陳若乃詩書禮義之府禮樂典章之則設金馬石渠
之署修成均崇文之職坐公卿以論道養更老而崇德
詢善而當宁委裘禮賢而日旰忘食振木鐸而施令正
銅儀而御極歌舞盡盛德之容聲眀彰具物之飾此聖
人之文教也先王剡木為矢弦木為弧所以修戎噐戒
不虞於是簡車徒誓將帥百官象物而動軍政不戒而
備重之以三令五申示之以戎昭果毅正卒伍駢部位
鵝鸛魚麗兮鴈行鱗次鳴笳疊鼓兮隠天動地自朝及
野兮千乘萬騎谷轉山移兮天旋雲被赫赫震震耀武
中原兮將除害以興利因農隙而講武事羌夷覩之以
奪魄蠻狄聞之以挫氣雖商湯有景亳之命方此以知
慙周成有岐陽之蒐比茲而多愧然後班師旅行慶賜
穆穆煌煌焉舍爵策勲而飲至此聖人之武功也太原
唘聖誕受駿命傳萬代兮本枝盛上黨興王休有烈光
應大横兮天業昌漢高不忘於豐沛光武本起於南陽
故踰孟門越太行鏟危磴夷高岡馬無泛駕兮鑾珮鏘
鏘車靡摧輪兮和鈴鉠鉠紛曶霍以電邁震隠轔以軍
装坌入乎舊宫之皇皇思宗祖之艱難詠潜龍於沂康
出德教兮修國章問老病兮勸農桑豈徒率子弟以佐
酒歌大風而還鄉此聖人之廵狩(一作省)也古者為高必
因丘陵為下必因川澤去舂陵之天邸望臺駘之星陌
黃軒訪道乃逍遥於廣成丹陵出遊還悵望於姑射踐
唐人之舊壤遵漢家之餘迹祠后土於汾隂盛禮容於
瑶席既而泰折唘方壇闢有潔在盛有牲在滌奏咸池
兮羅金石欽瘞繒兮埋玉璧幽髣髴兮地祗格電輝輝
兮神光赫時展豫兮羣瑞臻紛景福兮随吾君黃龍降
兮應景運寳鼎見兮寫龍文整樓船兮濟横汾縦歡樂
兮歌白雲此聖人之報地也禮行於郊百神受職焉禮
行於社百貨可極焉既即隂以報地遂就陽而禮天因
吉土歷廣㕓跨周服掩秦田萬乘星陳出直城之郊外
八方雲會就京兆之天邊騎雜沓車駢闐赫赫奕奕而
燭川以届乎圓丘之前於是牲用特酒尚玄樂以雲門
是重禮以蒼玉為先推高祖以作配五精率而来旋逹
上下合腥羶設柴燎致高煙上帝降監兮享明德子子
孫孫兮萬億年此聖人之禮天也王者受命必升中以
因名山告成功而紀厥美四時以春方首事五嶽以岱
宗為始無懷以降七十有餘管仲所詳十二而已我皇
承先王正統繼列聖遐軌幽眀恊同靈物蕃祉故天不
愛其寳地不愛其珍卿雲爛漫而動色醴泉湧溢而流
津莫赤匪狐九尾而自擾莫黑匪烏三趾而来馴况復
西鶼比翼東鰈呈鱗秬黍生於鄗址苞茅出於江濱一
莖九穗之禾備粢盛而競發雙骼(一作輅)共觝(一作抵)之獸
供犧牲而自臻可不謂然乎我皇雖以地平天清時和
歲貞欲行封禪之事猶執謙撝之情則有冠冕列辟搢
紳諸生互陳嘉頌爭獻懇誠候属車之塵者率土皆是
請闕廷之下者靡日不盈於是備法駕順卜征襲時服
肅天行河洛之人尚觀於後乘鄒魯之地已識其前旌
水湛千年之色山呼萬歲之聲常龍之峯帝鄉之白雲
遥接金雞之岫長安之曉日再明所以登封降禪所以
騰鴻飛英既刻石以頌美亦泥金而告成信四三皇而
六五帝曾何周漢之足名然後審度量正權衡咨嶽牧
問黎甿人荷復除之惠家索牛酒之榮此聖人之東封
也宗廟所以本仁祭祀所以尊祖馨香寕止於黍稷備
物必該於水土故醴醆在堂粢醍在戶歌采茨肆夏之
節奏文始五行之舞有来斯雍助我明主祝嘏辭說豈
云虚取宜其時和人豐而神降之佑也故所以靈芝秀
祥飇興月毳下膏露凝奉先帝而追孝遂加敬於園陵
此聖人之致孝也倬彼靈嶽傑出秦畿豁為巨防壮我
皇威雖國家盛德之無垠固先王設險而可依雄天府
以岌岌符聖夀而巍巍萬物生華禀少隂之精粹五星
分緯融太白之光輝俯壓黃壤上干翠微矧靈異之所
蓄乃神仙之所歸實五鎮之為首諒羣山之所稀且夫
西嶽之為鎮也大焉西方之為義也多矣其色也白白
為五色之質其音也商商為五音之紀其味也辛辛為
五味之和其行也金金為五行之始帝則少皥居神位
則蓐收在祀歲時有揫歛之功瓌寳多金石之美然所
以能恊我大君之眀命永作固而配天高峙也徒觀其
交錯糺紛之勢盤礴峻秀之形嵒(一作磊)崿巘嶬停停熒
熒紛刻峭其若削洞㟏岈以杳冥樹色凝黛天光結青
暗谷&KR1895;嵺而蔵胚渾之氣幽嵒晱暘兮化神仙之靈中
融寒暑下聞雷霆南澗載陽而北澗停雪西峯見日而
東峯見星偉哉靈造上峩穹昊憑之者永安涉之者難
老疊嶂重巒互稠沓千巖萬壑相縈抱其虚谷也數行
發地緣茂松其峻壁也百仞懸崖不生草夫崑閬峙於
方外蓬瀛傑於海島皆玄聖之所遊非化人之可保豈
若茲嶽俯臨京鎬上有明星玉女峯下有長安洛陽道
作鎮并崇於雍豫靈祠化傳於洒掃雖則祀典遠更於
百王都未若祚我唐之夀考矣然則神其聪眀正直而
一既德則斯輔知信不可失往歲垂天文運宸筆勒琬
琰崇望秩云待予安民治國然後徐思其事懿夫俗阜
時康今也正惟其日故可揚鴻徽而騰茂實奚不指河
潼而嚴警蹕也又欲大康兆人兮嶽翼化淳四海兮嶽
布冲和無疵厲兮嶽奬定禮樂諧神人兮嶽聽今萬邦
胥悦四海肅清禮交樂舉人和政(二世犯諱)平豈猶茲嶽之
所致實惟我后之眀眀又曰斯嶽降神生此多士則庶
績咸若百工允釐河東地近領袖既得乎裴公圯上神
人帷幄復歸於張氏况業固盤石城維宗子以為肺腑
之親更任股肱之理惟邦是翰諒在乎此生甫及申豈
惟於彼况乎聖德幽運通天玄(一作至)精山靈附化而開
石蹊路非人而自成舊日隘途將帝道而俱泰從来絶
險與太階而共平非我后至聖之所感豈能使造化之
力冄呈至乃紫闕東臨黃河北注嘉氣通於郊野休光
被於草木桃林之野佇天馬而来遊蓮花之峯翼華蓋
而高度昔禹禪吳會穆幸崑丘既江山勞止徒轍跡空
留豈如是嶽不遠皇州何云歲時展狩信亦朝夕可遊
今左馮郡縣萬方黎獻僉曰吾王不遊吾何以休吾王
不豫吾何以助咸傾想於班瑞之辰属望幸於肆朝之
處國家頻成大禮天下大和豐穰歲積符瑞日多聖人
雖欲行謙光遜讓之禮其如天意人欲何其如鬼神符
命何誠可備西封之盛儀採東廵之舊制順三秋之仲
月升二華而展祭巨靈贔屭願高掌以扶輪仙廟虚佇
欲睟容而警衛尋可封十狀之美盡遥陟七梯之勢命
茲毛女執左纛而先驅策彼茅龍随六馬而高逝坐金
機於雲表題玉冊於巖際象榻與瑶壇共華石鼓將天
聲俱厲如是則鴻猷振於萬古盛烈光於千帝然後臨
大河而沉璧更秩於百靈睠東洛以廻鑾永延於億歲
已而歸格藝祖道洽華胥更崇太室之事復率東岱之
初遂就恒山而展禮望衡嶠而移車聖主功成永穆羲
皇之化小臣多幸敢獻登封之書
文苑英華卷二十七
