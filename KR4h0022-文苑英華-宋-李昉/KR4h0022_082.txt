文苑英華卷八十二宋李昉等編
雜伎二
裴將軍劔舞賦一首繩伎賦一首
樓下觀繩伎賦一首透橦童兒賦一首
都盧尋橦賦一首競渡賦一首
木人賦一首吞刀吐火賦一首
裴將軍劔舞賦(并序)喬潭
後元年秋九月羽林裴公獻戎捷于京師上御花萼樓
大置酒酒酣詔將軍舞劔為天下壯觀遂賦之其詞曰
將軍以幽燕勁卒耀武窮髮俘海夷鹵山羯左執律右
秉鉞振旅闐闐獻功魏闕上享之則鐘以悍(一作捍)簴鼓
以靈鼉千伎(一作妓)度武萬人高歌秦雲動色渭水躍波
有肉如山有酒如河君臣樂飲而一醉夷夏薰薰而載
和帝謂將軍拔劔起舞以張皇師旅以烜(一作桓)赫戎虜
節八音(一有而字)行八風奮兩階之干羽公於是乎貝胄朱
綅而作(一作正)色虎裘錦裼而攘臂抗稜威飄銳氣陸離
乎武備婆娑乎文事合桑林之容以盡其意照蓮花之
彩以宣其利翕然鷹揚翼爾龍驤鋒随指顧鍔應回翔
取諸身而聳擢(一作躍)上其手以激昂縱横耀穎左右文
光(二字一作交相)觀乎此劔之躍也乍雄飛俄虎呴摇鹿盧射
牛斗空中悍慓不下將久歘風落而雨來累(一作果)愜心
而應手爾其陵厲清浮(一作淳)絢練&KR1925;絶青天兮何倚白
雲兮可决覩二龍之追飛見七星之明滅雜朱干之逸
勢應金奏之繁節至乃天輪宛轉貫索廻環光冲融乎
其外氣混合乎其間若湧雪(一作雲)濤如飛雲(一作雪)山萬
夫為之雨汗八佾為之慙顔及乎度曲將終發機由(一作)
(尤)捷或連翩而七縱或瞬息而三接風生兮蒨旆襜襜
電走兮彤庭曄曄隂明(一作冥)變見靈怪離躐將鬼神(一有)
(之字)無所遁逃豈蠻夷之(一有不字)足震懾嗟夫蘭子之迭躍
其技未雄仲由之自衛其舞未工(一作其武未功)豈(一作曷)若將
軍為百夫之特寳劔有千金之飾奮紫髯之白刃發帝
庭之光色所以象大君之功亦以宣忠臣之力或歌曰
洸洸武臣耀雄劔兮清邊塵威戎夷兮率土來賓(一作威遠)
(夷兮率來賓)焉用輕裙之妓女長袖之才人天子穆然詔伶
官斥鄭衛選色者使覘乎軍容教舞者俾觀乎兵勢激
楚結風發揚蹈厲(一作變激楚之結風為發揚之蹈厲)僉謂將軍之劔舞
古未之制(一作至)凡一作皆文粹
繩伎賦胡嘉隐
律南吕兮仲之秋帝張樂兮秦之樓鼔舞令節鏗鏘神
州萬國會百工休俾樂司咸戢繩伎獨留此聖人之新
意也與衆共之降賞成列服也德之稱容兮已之悦觀
八佾則羅韈生塵髧兩髦則麻衣如雪結繩既舉彛倫
攸序杳若天險之難升忽爾投足而復阻來有匹去無
侣空中玉步望雲髻之峨峨日下風趨見羅衣之楚楚
足容捷貌容恭鳥斯企雲相從曄曄兮映朱樓之花萼
煥爛兮開甲帳之芙蓉横竿却步疊卵相重繢人不能
窺其影謀士不能指其蹤既如阿閣之舞鳳又如天泉
之躍龍徘徊反復交觀奪目擁金騎屯繡轂高詞論者
族談多才藝者心服既得擅場其能未央應鼔或躍投
繩或翔婉孌兮弄玉之随簫史仙妻之别劉綱凌波不
足矜其術行雨未可比其方然後知海之深則孤楂可
泛河之廣則一葦能杭不奔明月不赴高唐食君之珍
膳衣君之褧裳喜千秋之令節願獻夀兮天長於是衆
變格行無力歡百姓之心傾四方之國掌上失妙宫中
沮色所寵者寵其回邪所好者好其正直視履不懼柔
嘉維則故知我者謂我從繩不知我者謂我憑陵繩有
弛張藝有廢興用捨靡定倚伏相仍如臨如履何競何
喜猶君之從諫則聖伎之從繩則正惟伎可以為制節
繩可以為龜鏡殷監不昧在此而已豈徒昭玩人喪德
豈徒悦彼姝者子明后居高視卑創物成規此乃堯舜
之用心使吾人之載喜慶賜必周將順其美來娉婷去
輕盈竒伎兮忽還天上而不可見繩繩兮道之遠兮不
可名
樓下觀繩伎賦張楚金
惟千秋之令節啓聖夀兮無疆詔百辟以高會浹宸歡
而未央地勝樓闢天清氣凉禮容克備樂府斯張翕赫
曶霍熒熒煌煌伊曠古之未有豈名言之得詳廼有殊
伎特異呈材累至動不勤物用非假器觀夫立象盖取
諸意本自宫中之傳名為索上之戲掖庭美女和歡麗
人身輕體弱絶代殊倫被羅縠與珠翠鋪瓊筵與錦茵
其綵練也横亘百尺高懸數丈下曲如鈎中平似掌初
綽約而斜進竟盤姍而直上或徐或疾乍俯乍仰近而
察之若春林含耀吐陽葩遠而望之若晴空㢠廻照散流
霞其格妙也窈窕相過蹁躚却步寄兩木以更攝有雙
童而並騖還廽不恒踴躍無數驚駭疑落安然以住雖
保身於萬終(疑)恃君恩於一顧節應鐘鼔心諧律吕履
冰谷兮徒云臨焦原兮虚語是時齊謳輟響趙舞掩色
絲桐發而沮勢丸劔(西京賦跳丸劔)調而挫力方言(疑)寰海清
泰階平兵革不用兮國無征風雨既洽兮年順成上曰
可樂人胥以亨大則有燾載之義小則無角和(疑)之名
固端拱而成理豈繫物而為程者哉
透橦童兒賦
卓絶之伎不為則已為必陵羣駭目駕俗驚耳觀透撞
之兒信其然矣雲竿百尺繩直規圓推有力者樹之君
前僔僔就日亭亭柱天鬼魅不敢傍其影鵷鸞不敢翔
其顛此兒於是跂雙足戢兩臂踴身而直上若有其翅
盡竿而平立若餘其地人以為難我以為易人以為恐
我以為戲難中有戲戲中有難倒輕軀墜高竿如更嬴
之鴈下空裏似蒲且之鶬落雲間不識者謂之尚竒好
絶自取其殘眼為之慘心為之寒怖甚虀粉之勢不敢
仰看庸詎知所憑之竿暗相扶所恃之術私有凖掩都
盧其若無顧鷰戲而足哂屹然中駐餘勇不盡于時也
解雀散鳥逃龍走魚跳劔臂拆呪刀口呿一場之内獨
雄雄如既而天眷偏及天顔賜喜曰其絶人有如此其
服人有如此豈止透竿之兒抑猶(疑)持竿之士持若不
定或掉而或傾透雖自彊何怙而何恃乃㢠廻天札題其
兩絶降天酒賞其雙美斯道也誠則小哉可以感於知
已
都盧尋橦賦(以勢極高空㒺思顛墜為韻)金厚載
彼脩竿兮迥立天中有都盧兮身輕若風始發地以直
上漸陵烟而轉崇敏捷無儔恣飛翻於白日孤高可尚
任廻環於碧空初其委質員來當場獻藝耀百戲於君
所仰千尋於天際干霄迥出將為悦目之娛舉步俄升
自有飜雲之勢孤標上聳兆庶同嬉信超騰而自若㒺
危懼以疑思質勁挺以無倫人皆見也衣簾襜而不定
風以動之挺影難儔乘高㒺墜臨廣街以堪望騁趫材
而自異拂雲端之縹緲似欲升天跨橦末之攲危若有
餘地徒觀其遠望蹁蹁輕如列仙形翻碧落足動晴烟
杳杳難分宛在朝天之外亭亭迥映全高衆木之顛其
態可喜其功不測既穹崇以獨立每緣循而至極將以
騁輕趫恣登陟傍臨既分乎遠近上逹必資乎孤直仰
而望也始似出於烟霄逼而察焉又若生乎翅翼事契
鴻漸情非教猱既翻身而自下漸託質以彌高廻匝花
場見千夫而共憙閒臨紫陌瞰萬井以無逃故得衆目
咸窺羣心是仰若丹梯之已踐類遷喬之可上每所以
恣攀援助觀賞誠哉平子之言先賢之勿㒺
競渡賦范慥
楚之人兮有舟利於涉者節以檝師而競馳因汨羅拯
溺之事為江漢載浮之嬉以娛黎蒸以穆風俗故歲習
而無虧爾其月維仲夏節(一作日)次端午則大魁分曹决
勝河滸飾畫舸以争麗建綵標而競取聿來肇自於北
津所届𦕈期於南浦選孟賁烏獲以用壯酹川后天吳
以潛輔重輕莫異於錙銖先後不差於步武外希得雋
之稱内約疇庸之伍降簮裾以列筵擁士庶兮如堵於
是鷁首齊向飄然羽輕引長絙以觀整羅小艇以持平
遠岸天闊乘流鏡清援枹者氣作於一鼓理棹者伎&KR0008;
(心所欲也)於先鳴聆大呼之始發若縱柂而迅征直衝諒駛
於狂兕忽往來(疑)殊於駭鯨目正晝而懼眩浪無風兮
歘生鳴鼙吹竽上聒天衢如伏波整旅合水獸於江湖
建旗列卒俯映泉室若五利將軍訪仙師於溟渤攝弄
竒以潜駭恒游泳而下逸羣聲合譟羣手齊力慮勍敵
之我先莫遑捨於瞬息乘輕若在於風馭處疾互飛於
首飭舳艫惟正審流鏑之向齊檝棹翻然亂驚鳬之揮
翼投勁竹以交擁各庶幾於獨尅向背適中勝負攸分
一喻馬之旋濘一如龍之曳雲始差池以接影忽夐絶
而殊羣會不移晷倏然戾止去孤標於部黨争距躍而
赴水有麾竿以贊獲或振綵以揚美中程者雖多欲於
上人後時者猶未甘於勝已懲既往之敗績佇將來以
雪恥由是勵能激憤赴漲而㢠廻其逐進也速飛電之經
目其引退也緩孤鷮之應媒彼狃淺以生怠此方殷而
有猜仰興慕於三節爰息徒而復來論始作之功雖掉
鞅而偏擅稽未事之效乃發梁兮備該然後弭舟檝宴
沙場叶同黨之誠願錫上官之寵光徵固(疑)敵之財以
頒賞合如澠之酒以飛觴勉居後人以成績翻有初於
不藏水府澹以澄静人羣欣而樂康夫吞刀倚巧而幻
人之伎角觝稱妙而狡童之戲豈比夫仙舟以濟川之
器競渡有救災之義非百夫之衆無以較其捷非九江之
廣無以蕆其事惣夷夏之具(疑)搜為壯觀之能類
木人賦(以周穆王時有進斯戲為韻)林滋
何伊人兮異常爰委質以來王想具體之初既因於乃
雕乃斲及抱材而至孰知其為棟為梁原夫始自攻堅
終資假手雖克已於小巧之下乃成人於大朴之後來
同辟地舉趾而根柢則無動必從繩結舌而語言何有
心遊刃兮在茲鼻運斤兮㒺遺兀若得木君之狀塊然
非土偶之資曲直不差既無蠧於今日短長合度寧自
伐於當時莫不脫枯槁以員來投膠漆而是進低徊而
氣岸方肅佇立而衣裾屢振穠華不改對桃李而自逞
芳顔朽質莫侵指蒲柳而詎驚衰鬢既手舞而足蹈必
左旋而右抽藏機關以中動假丹粉而外周生本林間
苟有參乎之美立當君所何慙柴也之儔是則貫彼五
行超諸百戲誤穿節以瞪目從聲幹於奮臂如令居杞
梓之上則樹德非難若使赴湯火之前則焚軀孔易進
退合宜依然在斯既無喪無得亦不識不知跡異草莱
其言也無莠情同木訥其行也有枝可謂暗合生成潛
因習熟雖則剉身於斤斧曷若守株於林麓宜乎削爾
肩刳爾腹既有亂於真宰寧取笑於周穆
吞刀吐火賦(以方士有如此之術焉為韻)王棨
竒幻誰傳伊人得焉吞刀之術斯妙吐火之能又玄嚥
却鋒鋩不患乎洞胷逹腋嘘成赩赫俄驚其飛焰浮烟
原夫自天竺來時當西京暇日騁不測之神變有非常
之妙術初呈握内豈吹毛之銳難親乍灼指端雖鑠石
之威可出於是叱咤神勵唅呀氣質旁駕肩而孰不觀
也忽攘臂而人皆異之俄而精綱充腹熾烈交頥㒺有
剖心之患曾無爛額之疑寂影滅以光沉霜鋒盡處烟
霞舒而血噴朱熖生時素刃兮倏去於手紅光兮遽騰
其口始蔑爾以虹藏竟㸌然而電走隐于笑語㢠廻看而
䩬鞞皆空出自咽喉旁取而榆檀何有莫不刻意斯效
焦心已舒想剛腸之礪乃驚燥吻以焚如胡為引鏡之
形銷於咀嚼安得燎原之色發自吹嘘亦足以道冠幻
人名傾術士食針既可以增愧噀酒亦宜乎讓美且夫
神仙兮不常變化兮多方或潄水而霧含或吐飯而蜂
翔曾未若彼用解牛我則虚喉而挫銳彼皆鑚燧我則
鼓舌以生光然眩惑如斯云為徒爾雖誇外國之獻本
匪王庭之伎吾謂吞詞鋒者可尚吐智燭者為是所以
安處先生終去彼而取此
文苑英華卷八十二
