文苑英華卷一百三十一宋李昉等編
鳥獸一
獅子賦二首天狗賦一首
越人獻馴象賦二首放馴象賦二首
正月一日含元殿觀百獸率舞賦一首
舞馬賦二首
獅子賦虞世南
惟聖皇(一作惟皇王)之御歷乃承天而則大洽至道扵區中
被仁風於海外通鳳穴以文軌襲龍庭以冠帶含夷言
扵藁街陳方物於王會渺渺地角悠悠嶂表有絶域之
神獸因重譯而來擾其所居也巖磴深阻盤紆絶峻翠
嶺萬重瓊崖千仞馬頓轡而莫升車摧輪而不進伊方
服之君長召積風而奉進爾乃發烏代過白狼踰絶巘
跨飛梁越流沙而遥集超積石而高驤其為狀也則筋
骨糾纏殊文(一作資)異制闊臆脩尾勁毫柔毳鈎瓜鋸牙
藏峰蓄銳弭耳宛足伺間借勢暨乎奮鬛䑛脣倏來忽
往瞋目電曜發聲雷響拉虎吞貔裂犀分象碎遒兕於
齗齶掘(一作屈)巴蛇於指掌踐藉則林麓摧殘哮呼則江
河振蕩是以名將假其容高人圖其質罄其威以凌厲
美其風而贊述鍳倚伏以榮身乃有識之高軌彼白猿
之騁妙終取斃於弧矢雖玄豹之幽栖亦捐軀於巖趾
並同亡而異術豈行藏之足紀何茲獸之明智獨出處
以殊倫雖奮武以馴勢乃知機而屈伸去金方之僻遠
仰玄風之至淳服猜心與猛氣遂守(一作感)德以依仁同
百獸之率舞共六擾而來馴斯則物無定性從化如神
譬鱗羽變質於淮海金錫成噐於陶鈞當是時也兆庶
欣瞩(一作瞻)百僚嘉歎悅聲教之遐宣屬光華之在旦臣
載筆以叨幸得寓目於竒翫順文德以呈祥廼編之於
東觀
第二(并序)牛上士
上士曾讀實錄貞觀九年西域進獅子秘書監虞世南
獻賦前史美之竊謂(一有虞字)公博物洽聞誠則可重瓌瑋
倜儻或非所長欲精體物乃賦其事
窮汗漫之大荒當崑崙之南軸鑠精剛之猛氣産靈猊
之獸族指千里於崇朝逾鐵山而往復非取俊於熊豹
豈方姿於甝虪(張景陽七命曰甝虪虪音叔)故其方頥蹙額隅目高
匡攫地蹲踞騰空抑揚簇拳毛以被勁縷柔毳以為裳
逄之者碎犀象聞而頓伏值之者破鵰鶚不敢飛翔哮
呼奮迅眱瞲騰振掌擭攅鈹口銜霜刃怒䨇睛以電射
一吼威(三字一作揭一吼)而雷震似烏獲之摧鋒疑項王之入
陣及夫朝晡未食鼔髯奮力後勁䨇瞚前張闊臆蹉殊
榛以傲睨跳絶梁而合赩倏横噬而風馳乃掉尾而雷
息口裂奔貙足捎狂兕猛虎摧於掌握豪猪碎於牙齒
既飽飫而心和乃宛頸而帖耳彷徨於金河之外生長
乎葱山之裏嘉此獸之竒傑邈蹻勁而殊材隨馬牛而
内向順謳歌而朅來逾烏城之積阻獻龍闕之崔嵬資
譯人之納貢弭雄心以效能何虞者之維縶驚牙瓜之
可怖頓金鎖而長縻閟鐵牢而永固悲此生之窘束懷
舊國而愁慕雖食肉於當年思盡力而無路羡文豹之
掎鹿美韓盧之逐兔伊薄技之見收而偉材之不顧聞
夫天以煦育為施草木皆春帝以惠訓為施猛戾皆仁
夏后氏擾驪龍而伏皂軒轅氏役熊羆以佐人此竒獸
之為用豈無用而來馴何不校之於搏擊投之於絶倫
而使之欝欝於窮檻區區於後塵者乎
天狗賦(并序)杜甫
天寶中上冬幸華清宫甫因至獸坊怪天狗院列在諸
獸(一有院字)之上胡人云此其(一有獸字)猛捷無與並(一作比)者因
(一作甫)壯而賦之尚恨其與凡獸相近其詞曰
瞻華清之萃萃漠漠而出(一作山)殿戍削縹焉(一作與)天
風崛乎迴薄上揚雲旓兮下列猛獸夫何天狗嶙峋
兮氣獨神秀色似狻猊小如猿狖忽不樂雖萬夫不
敢前兮非胡人焉能知其去就向若鐵柱欹而金鎖斷
兮事未可救瞥流沙而歸月窟兮斯豈踰晝日食君之
肥鮮(一作鮮肥)兮性剛簡而清瘦敏於一擲威觧兩鬭終無
自私必不虛透嘗觀乎副君暇豫奉命于畋則蚩尤之
倫已脚渭戟涇提挈丘陵與南山周旋而慢圍者戮實
禽有所穿伊鷹隼之不制兮呵犬豹以相纏蹙乾坤之
翕習兮望麋鹿而飄然由是天狗捷來發自於左頓六
軍之蒼黃兮劈萬馬而(一作以)超過材官未及唱野虞未
及和冏髇(許交切箭也)矢與流星兮圍要害而俱破洎千蹄
之並(一作迸)集兮始拗怒以相賀真雄姿之自異兮已歴
塊而高卧不愛力以許人兮能絶等以為大(徒賀切)既而
羣有噉咋勢争割據垂小亡而大傷兮翻投跡以來預
劃雷殷而有聲兮紛膽破而何遽似爪牙之便秃兮無
魂魄以自助各弭耳低佪閉目而去每歲天子騎白日
御東山百獸踿蹌以皆從兮肆(一作四)猛仡銛銳乎其間
夫靈物固不合多兮胡役役隨此輩而往還惟昔西域
之遠致兮聖人為之豁迎風虛露寒函(一無此字)體蒼螭軋
金盤初一顧而雄材稱是兮召羣公與之俱觀宜其立
閶闔而吼紫微兮却妖孽而不得上干時駐君之玉輦
兮近奉君之渥歡欲使奥處而誰何兮備周垣而辛酸
彼用事之意然兮匪至尊之賞闌仰千門之崚&KR2162;兮覺
行路之艱難懼精爽之衰落兮驚歲月之忽殫顧同儕
之甚少兮混非類以摧殘偶快意於校獵兮尤見疑於
蹻捷此乃獨步受之於天兮孰知羣材之所不接且置
身之暴露兮遭縱觀之稠疊俗眼空多生涯未愜吾君
儻憶耳尖之有長毛兮寧久被斯人終日馴狎者(一無此字)
已
越人獻馴象賦(以辭林邑望國門為韻)闕名
倬彼馴象毛羣所推特稟靈於荒徼思入貢於昌期豈
不以獻我令辰自林邑而來者稽諸舊史在成康而紀
之一則識王者之無外一則見遐方之不遺苟形瓌之
足偉孰路遠之云辭於是出豐草去長林殊狒狒之被
格異猩猩之就擒厲其容也故獸伏我力和其性也故
人知我心作蠻方之貢為上國之琛萬國標竒名已馳
於魏闕千年表慶價實越於南金况乘之便習或訛或
立動高足以巍峩引脩鼻而嘘吸塵隨蹤而忽起水將
飲而迴(疑)入牙櫛比而槮槮眼星飜而熠熠中黃雖勇
力不能加(見張平子西京賦)蒼舒信竒知之莫及服我后之皂
棧光我唐之域邑驅之則百獸風馳翫之則萬夫雲集
故其威容足尚筋力殊壯輪囷而重若旄丘贔屓而高
如巨防執燧奔戰牽鈎委貺遇之者或驚駭而反行覘
之者或披靡而遥望何斯象之剛克兼美義之不忒懼
有齒而焚軀故全身而利國縱使牛能重任馬有報德
徒久困於輪轅又每傷於銜勒豈如我邈自遠藩來朝
至尊辭桂林之小郡入閶闔之通門負名聞之籍籍守
馴擾以存誠幸投之於芻藁豈敢昧於君恩
第二(同前韻)杜洩
惟彼馴象産乎南夷其形大也因地而受氣其性順也
從心之所資食豐草於幽巖之麓飲清流於長江之湄
不忌於人如得其時推誠於物任以縶維此吾王之化
被也故遠人得而獻之中心摇摇其道遲遲左顧右盼
知出羣之已遠廣思遐想與草澤而長辭脩途是尋疊
嶂嶇嶔或行于陸但隨山而上下或載於舟距涉江之
淺深既濟水以次水復出林而入林所過之邦徒觀其
骯髒之貎所遇之衆豈識其謙柔之心荒徼已違王畿
斯入聞之者遐邇必至覩之者士女咸集與(疑)人不知
其故皆愕然而立或告之曰所馭之者越人所出處者
林邑近之可仰遠之可望銓衡不能舉其體丹青足以
圖其狀揣輕重者我有蒼舒之智高思柔服也我有周
公之德王以之馳三軍比矛戟而齊鋒以之和六氣與
簫韶而俱唱稽其來也自南徂北嘉彼所獻充我王國
食以筐筥牽以徽纆將致貢扵昆夷亦率職扵卭僰斯
之為義可得而論性之馴良表邊夷之向化體之(一作必)
固實揣中夏之所尊以君好生之故我身必夀以君賤
貨之故我齒斯存豈克耕於野輸衆人之力曷如我入
貢霑萬乘之恩雖自慙於陋質永願在乎王門
放馴象賦(以珍異禽獸無育家國為韻)獨孤授
彼炎荒兮王國是賓此馴象兮越俗所珍化之式孚則
必受其來獻物或違性所用感於至仁吾君於是詔掌
獸之官諭如天之意惟越獻象不遠而致推已於物曾
何以異徒見弭雄姿而屈猛志安知不懷其土而感其
類揆夫國用芻豢之費則多許(一作計)以方來道途之勤
亦至與其紲之而厚飬孰若縱之而自遂且彼集於禁
林我則有五色九苞之禽在于靈囿我則有雙骼共觝
之獸何必致遠物於外區崇偉觀於皇都是用返諸林
邑之野歸爾梁山之隅時在偃兵豈嬰乎燧尾上惟賤
賄寧恤乎焚軀非同委棄罔或踟蹰知拜跪兮則有謝
渥恩兮豈無復得顧侣求羣跨川登陸食豐草以垂鼻
出平林而瞪月逍遥乎存存之鄉保守乎生生之福懷
仁初就於牽掣順理竟資於亭育游乎水同反身之龜
處乎山異放麑之鹿大道茲始淳風不遐感以和樂亦
參乎百獸率舞驅之仁夀寧阻乎四海為家奚必充帝
庭之實駕鼓吹之車然後可以為國華者哉由是聖心
孚于下國物靡不獲其所化乃允臻其極放一獸而庶
類知歸遂四方而萬代作則彼周驅犀象漢放駿馬未
可論功而校德
第二(同前韻)獨孤良器
皇上御寶歷之惟新闡乾符發坤珍德被華夷敷雲雨
之大澤恩及飛走含天地之全仁乃却走馬以反素斥
馴象而不異非耳目之可役同寶玉之遐棄放之於無
人之境歸之於不毛之地或羣或友伊飲齕之無虞載
寝載興信生成之自遂觧網之惠無聞放麑之仁克類
然後以儒為林毓賢哲以為禽以道為囿利忠良以為
獸亮功格于人神德齊於宇宙是由化與澤俱仁與道
符賢為其寶太康之訓不作獸用不擾虞人之箴遂無
徇物之情允著好生之德式孚可以順天然可以遂亭
育既絶燧尾之患不虞焚身之戮去狂顧於人寰徇野
心於林麓伊昔漢氏惟其晉家焚雉頭之裘於前殿却
千里之馬於後車猶自(一作且)颺休垂美有聞無譁况我
一人温恭允塞本忽之而勿營非欲之而復抑往籍之
所未覩前王之所不克誠可以懷四夷柔萬國者也
正月一日含元殿觀百獸率舞賦(以題為韻)
鄭錫
皇上端拱穆清法春秋五始之要酌禮樂三代之英赫
帝典含元正衡紀允叶攝提為貞䟽龍首以抗殿靡魚
湏而建旌開彤庭執玉帛者萬國發金奏韻簫韶而九
成祥風應律卿雲夾日華夷會同車書混一羽衞宿設
乘與曉出陳八佾象鈞天之儀舞百獸備充庭之實彼
毛羣與羽族感盛德而呈質度曲既三薰風自南進旅
退旅兮猛志外戢擊石拊石兮和氣内含勿齊首以瞪
目乍脉脉而耽耽威而不猛樂而不諼搏鷙者摇尾而
就養剛狠者戢角於觸藩牝馬馴致於坤德羣龍利見
於乾元若乃大禮成壽觴薦天聲起皇威遍金石鏗鏘
以攅雜文物葳蕤以葱蒨獸臣獻伎於廣庭樂正舉麾
於層殿怛荒戎於醜(一作裔)虜咸稽首而革面其初進也
波委星攅如崗如巒發揚蹈厲兮鼔舞争集無小無大
兮容止可觀其少退也軍旋陣拆匪蠻匪貊蹄角且千
兮羽儀累百詭色殊竒兮相輝赫赫豈獨九尾靈狐一
角神獸顧兔宵落麒麟夜鬭非熊非羆為猿為狖威鳳
巢閤騶虞在囿條支之犀黃支之&KR1145;而已(漢平帝紀黃支國獻犀牛)
(西域甕傳條支國獻鳥卵如似與此文交互)其徒實繁厥狀非一五靈嘉瑞百
寶異質數不可盡之於詞名不可殫之扵筆莫不聞至
樂而知感樂皇風以相率忽指顧於應規亦廻旋而中
律穆穆焉羌難得而備述則知樂之感也深德之被也
普彼禽獸之遇聖隨萬里而成覩至若吳歈越吟荆艷
楚舞徒慆堙於心耳安擬議於干羽曾不充虞舜之帝
圖列后䕫之樂府辭曰鑠元會兮正王度奏雲門兮歌
大濩百獸舞兮四夷懼于胥樂兮皇風布客有慕上古
之賡歌望承明而獻賦
舞馬賦(并序以奏之天庭為韻)闕名
書曰擊石拊石百獸率舞是知時貞而物應德博則化
光故九有宅心萬方惟允我開元聖文神武皇帝陛下
懋建皇極丕承寶命揚五聖之耿光安兆民於反側功
成道備作樂崇德上以殷薦祖宗下以導達情性則有
天馬絶足來從東道出天庭而屢舞仰皇心而載悦豈
止綠錯開圖分九疇於夏后汗溝走血服四夷於漢皇
而已哉野人沐浴聖造與觀盛德敢述蹈舞之事而賦
之
皇帝叶天行乘春候張廣樂而化通鬼神徵舞馬而懷
柔奔走爾其聆音却立赴節騰湊顧遲影而傾心效長
鳴而引脰徘徊振迅類威鳳之來儀指顧倏忽若騰猨
之驚透眄鐘鼓而載止暢簫韶之九奏洎宛跡遲遲汗
血生姿順指不動因心所之日照金羈而晴光交映風
飄錦覆而淑氣相資顧以退而未即將欲進而復疑絶
節交衢而大人相慶赴曲齊列而皇心則怡豈若檀溪
水上章臺路前塵埋玉勒汗濕金鞭竟空疲於力用固
無取於當年孰若矯足騰摧婉柔姿而近日驚身聳躍
嬌逸態於鈞天别有假象天星因時降靈雙瞳夾鏡而
異質兩顴夾月而殊形出渥洼兮道已泰歴吳坂兮心
匪寧願因百獸之相率舞聖德於天庭
舞馬賦(以奏之天庭為韻)闕名
渥洼之駿兮逸羣特秀簡偉之來兮稀代是覯豈憚夫
行地無疆是美其承天之祐弭雄心以順軌習率舞而
初就因大樂以逞狀隨伶官而入奏樂彼皇道上委折
於一人狎節廣場下歡心於百獸飾金鋄頓紅緌類却
略以鳳態終宛轉而龍姿或進寸而退尺時左之而右
之至如鼉鼔歴考龍笛昭宣知執轡之有節乃蹀足而
爭先隨曲變而貌無停趣因矜固而態有遺妍既習之
於規矩或奉之以周旋迫而觀焉若桃花動而順吹遠
而察之類電影倏而横天固絶倫之妙有豈衆伎之齊
焉我皇端拱無事垂意至寧愔愔正聲以久變而合樂
逐逐良馬終萬舞而在庭豈比夫漢皇取樂而同轡魯
侯空牧而在坰以今古而匹敵何長短之相形
文苑英華卷一百三十一
