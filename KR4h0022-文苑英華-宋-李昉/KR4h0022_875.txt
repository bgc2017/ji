文苑英華卷八百七十六宋李昉等編
陵廟
梁宣帝眀帝二陵碑一首柳州羅池廟碑一首
白楊神新廟碑一首野廟碑一首
梁宣帝眀帝二陵碑韓休
有梁拓跡開統建邦立號皇業始於憂勤霸功成於海
縣乃昭事上帝惠綏遠人文軌通於四表正朔繼乎三
代属天步未夷皇綱中圯巨猾開釁大盗潜移宗廟鞠
為禾黍衣冠淪于塗炭則我梁之業將墜於地國之郊
禋蓋無主矣而天未絶商鼎猶祀夏炎精翳而復揚文
德懿而方肇眀命斯在神休允歸則我中宗宣皇帝代
宗眀皇帝乘彼樂推撫其歸運者矣宣皇帝諱詧眀皇
帝諱巋姓蕭氏蘭陵中都里人也房雲祚商大火封宋
功昭革夏之業德盛明周之禮故能慶緒崇𬗟哲源浩
濬樂叔之封既命遂列於諸侯高辛之祚克昌俱有於
天下始宋公子食采於蕭國以得氏其後居于豊沛自
漢丞相何侍中彪奕世載美不忝前烈洎于裔孫整東
晉淮隂令始渡江居于南徐州之蘭陵焉整生雋及鎔
雋曾孫道成是為齊高帝鎔以四代孫丹陽尹順之生
高祖武皇帝衍高祖生昭明皇帝統宣皇即昭眀皇帝
之子眀皇即宣皇帝之子也降元精之吉乘正陽之氣
星斗發祉日衡兆祥德叶於天地之和名書於帝王之
籙故其本枝崇慶歴試肇迹勿用而履夫重剛明夷而
蒙彼大難乃鞠旅樊沔投戈雍梁政始東國化行南紀
取長沙而兵不血刃戰江夏而舉無遺策推賢用之而
如不及委政授之而心不疑(一作不疑心)誅&KR1830;羿而廓天關
掃欃搶而清帝座遂撫方夏用膺徽號訓兵同於一旅
申命式于九圍克祗上靈之睠光啓中興之業于斯時
也飛鴻滿野戎馬生郊庭旅荆棘室同煨燼由是躬大
禹之菲薄同衛文之節儉千里襁負一年成都適其樂
國歸我有道者蓋同于遷豳而居此也於是蒐夢澤朝
渚宫五德配天二郊在國不失舊物重覩漢官之儀叶
于新命還秉宗周之禮用能布令結援脩好申盟我譽
延乎四方人心洽於一德始則誕受多福終亦繼明重
熙豈維敵國挫師克申威武信亦強隣結好芬若椒蘭
謹其外虞弘我邦本孝心虔於紱冕儉德過於茅茨立
教以至仁為宗弘風以清淨為樂豈非古之聰眀神武
而不殺者夫方欲觀兵上國清蹕中壤混一區宇削平
四方而乾道臨於大過雄圖屈於知運霸功則肇王業
未弘雖慷慨於當年竟遲回於卒歲者矣嗚呼陵谷驟
改市朝無處荒墳巋然蔓草蕪沒孟嘗尊貴獨愴雍門
之言魏武英威空留士衡之吊有可悲矣嗣子琮属金
陵畢氣天禄永終山川不出於伯符歴數有同於歸命
終我梁祚是為虞賓其天意也豈人事也次子珣梁南
海王隋左光祿大夫梁國公食邑三千戶贈遷州刺史
承百祀之重禀二宗之慶恩昭異代禮崇備物子鈞皇
朝中書舍人率更令崇賢弘文兩館學士鈞子灌皇朝
渝州長史贈吏部尚書疇其慶靈俾爾戩榖盛名昭於
海内高秩謝於人寰實彰燕翼之宜克享褒崇之禮嗣
子曰嵩金紫光禄大夫吏部尚書兼中書令河西節度
經略度支營田九姓長行轉運等副大使知節度事判
梁州事赤水軍使檢校天下諸軍兵募徤兒使集賢院
太學士上柱國徐國公秉靈迪哲體道弘正自我人秀
惟其國禎亮采而三階已平疇咨而九功式序紏易王
慝緝熙邦政文武體用清眀在躬地奉紫垣之寵門延
絳河之貴永言孝思式是前烈雖大統云集而鴻芬莫
記時逢喪亂跡昧於亡隋之年運属光華功盛於有唐
之日邱墟遂遠碑表莫存豈使配天之功不勒於金石
終古之美永翳於邱山式繼武於烝夷俾披文於大隧
𬗟思至道俯課虚懷幸陪論政之餘空愧知音之託乃
為銘曰
天祚我梁受命而王於穆烈祖昭惟武皇德配華夏功
成剪商克受丕祉弘兹太康隂極為剥泰終而否九伐
未脩四郊多壘戎州孔熾王室如燬不有繼眀孰彰代
祀四子有命二宗代興歴數攸在天人叶徵靈心允洽
玄德昭升奄有成命其歸與能長江作限上京未復永
念殊邦思同比屋拔山雖壮逝水何速嗣王不辰終我
天祿洪惟德門卓彼孝孫弼我王道弘其政源式播前
烈貽厥(一作將貽)後昆勒兹琬琰永馥蘭芬(一作蓀)已矣焉哉
昭邱一望盡煙埃楚塞斷兮荆門開𬗟千里以環繞(一作)
(迴)見二陵之崔嵬銅臺虛兮繐帳暗金扃閟兮黃鳥哀
嗚呼百年人畏其神者豈獨軒轅之臺
柳州羅池廟碑韓愈
羅池廟者故刺史柳侯廟也柳侯為州不鄙夷其民動
以禮法三年民各自矜奮(集有曰字)兹土雖遠京師吾等亦
天氓今天幸惠仁侯若不化服我則非人於是老少相
教語莫違侯令(文粹作命)凡有所為於其鄉里及於其家皆
曰吾侯聞之得無不可於意否莫不忖度而後從事凡
令之期(文粹作凡期之令)民勸趨之無有後先必以其時於是
民業有經公無負租流逋四歸樂生興事(文粹作讓)宅有新
屋步(文粹作涉非)有新船池園潔脩猪牛(集注作羊)鴨鷄(文粹作鷄鴨)
肥大蕃息子嚴父詔婦順夫指(文粹作教)嫁娶葬送各有條
法出相弟長入相慈孝先時民貧以男女相質久不得
贖盡沒為隸我侯之至按國之(集注有經字)故以傭除本悉
奪歸之大脩孔子廟城郭巷道(文粹作道巷)皆治使端正樹
以名木柳(文粹作而)民既皆悦喜與其部將(四字石本作嘗與其部將文粹)
(作嘗與郡將)魏忠謝寧歐陽翼飲酒驛亭謂曰吾棄於時而
寄於此與若(文粹作君)等好也眀年吾將死死而為神後三
年為廟祀我及期而死三年孟秋辛夘侯降于州之後
堂歐陽翼等見而拜之其夕夢翼而告(文粹有之字)曰館我
於羅池其月景辰廟成大祭過客李儀醉酒慢侮堂上
得病(諸本作疾)扶出廟門即死眀年春魏忠歐陽翼使謝寧
来京師請書其事于石余謂柳侯生能澤其民死能驚
動禍福之以食其土可謂靈也巳作迎享送神詩遺柳
民俾歌以祀焉而并刻之柳侯河東人諱宗元字子厚
賢而有文章嘗位於朝光顯矣已而擯不用其辭曰荔
子丹兮蕉黃雜肴蔬兮進侯堂侯之船兮兩旗渡中流
兮風泊之待侯不来兮不知我悲侯乘駒兮入廟慰我
民兮不嚬以笑鵝之山兮柳之水桂樹團團(集作如此是英華作)
(團圓非)兮白石齒齒侯朝游兮暮来歸春與猿吟兮秋鶴
與飛(文粹作秋與鶴飛)北方之人兮為侯是非千秋萬歲兮侯
無我違福我兮夀我驅癘鬼兮山之左下無苦濕兮高
無乾秔稌充羡兮蛇蛟結蟠我民報事兮無怠其始(集注)
(一疊始字)自今兮欽于世世
白楊神新廟碑令狐楚
道太原而北列郡數十鴈門為大在周秦時與山戎林
胡犬牙其疆國家以文德柔惠而驅去之北跡距塞口
猶千里而遠若内地控于通都秩二千石者非休勲懿
德則名王旄士乙亥歲今尚書隴西李公廉刺并部選
第郡政之尤異者得昌化守南康郡王河南元韶首表
其名遽聞于天璽書勞勉移理於代惟南康以壮事老
謀逮事先侍中平王則尚書郎寧王勤於君惠於人而
敬恭於神由是神降之福人懷其德是歲夏五月赤車
彤襜至自石州初一日會計于官次察掾吏之勤惰次
二日存問于里閭求人民之利病既三日徧祭于山川
神祗蓋無停隂鑾不輟聲于郡東凡四十里白楊有祀
實代之主也嘑水旁注鴈門山前峙䃲礴相抵為堆為
阜蘙薈柯條如虬如龍廣僅百畆厥高又倍信可以回
薄日月而避逃風雨豈朔漠之氣凝結於此乎坤元之
精决泄于此乎不然其何以巍巍蒼蒼將欲戞若木稍
扶桑卑大椿於漆園小蟠桃于東方與夫古墓多悲蕪
城早落者不同品矣按諸經記且曰昔元魏高祖孝文
由一成而宅九有起雲中而馭天下損益三代憲章百
王厥初經營由此途出繫馬其下歇鞍于枝威靈所憑
别白而在既偃頓以附土又跳騰而架空如有高掌蹠
為鳥勢形洎今朝中書令燕公說摹詠其事(張公白楊篇之本章)
(云欲識前王塔鞍處正北苖抽一小枝)戶部侍郎吉公中孚申而眀之(建中)
(初吉公以萬年尉為黜陟判官至此為之歌序具載其事焉)故迹彌顯高名益大為
屏為圖播于海嵎代人神之是以祠也而舊規相襲未
甚弘麗簷牖東嚮椽欒内□有祅蠱之氣無尊嚴之威
式車馬者以避禍非以致敬奠蘋蘩者惟徼福不惟饗
德猶此祀也不亦涹(疑)孝文於代乎南康其孫也大懼
夫祖德之墜于地因愀然而言曰於古有召公奭以區
區陕服為周二伯行野聽訟憩於廿棠後之必思其人
猶愛其樹其在詩曰勿剪勿伐召伯所茇矧我烈祖有
開國之武麗天之文撫正萬方照臨四海而又儲祉降
德于後子孫俾不佞起家而王專城為守愧不能顯揚
先美使若黃帝幸君之使使理此土敢黷於祭祀是&KR0034;
于功烈而速其罪戾也一年因農之隙而易其地二年
乘歲之豊而改其製不三四年得請于上而新廟成南
面衮服所以稱尊也兩楹阼階所以定位也築墉于外
所以禦侮也設屏于前所以修容也耽耽沉沉顯敞靚
深不風而清無雲而隂前王戾止之儀於是乎在裔孫
聿追之孝於是乎舉不唯禁淫祀廢非禮抑亦開眀德
摛耿光欲使異日觀者不俟請書問俗而知樹之所由
植廟之所由崇諗於有知僉曰非頌聲不可初南康之
典化顧嘗客焉迨今剖符則又備位于隴西公之府相
得最舊見䋲為文故敢徵成之功與作之義篆刻貞石
立于前楹庶擬衛悝彛鼎之銘敢同魯僖閟宫之什銘
曰
蔚彼白楊叢生鴈門蒙暑翳寒晴天色昏巨抵交柯龍
翔虎眠從古強名莫知其原惟昔魏帝于枝息鞍懸垂
低昂厥迹猶存大畏其力小懷其恩爰有靈祠號為神
眀二扉不扄四簋不陳樵蘇所往雉兔為隣於鑠良牧
時惟孝孫下車之初致敬而言蔽芾甘棠猶思其人綿
綿葛藟下庇於根乃正名居式崇藩垣山立當宁翼張
重軒有赫斯皇既嚴且尊允矣君子孰如其仁大椿之
年細柳之軍吾與元也人誰間然欲載其功莫先於文
編詞琢石終古不遷
野廟碑陸龜蒙
碑者悲也古者懸而窆用木後人書之以表其功德因
留之不忍去碑之名由是而得自秦漢以降生而有功
德政事者亦碑之而又易之以石失其稱矣余之碑野
廟也非有功德政事(文粹作政事功德)可紀直悲夫甿竭其力
以奉無名之土木而己矣甌粤間好事鬼山椒水瀕(文粹)
(作濱)多淫祀其(文粹有廟字)貎有雄而毅黝而碩者則曰將軍
有温而愿哲而少者則曰某郎有媪而色(文粹作尊)嚴者則
曰姥有婦而容豔者則曰姑其居處則敞之以庭堂峻
之以階(文粹作陛)級左右老木攅植森拱蘿蔦翳其(集作于)上
梟鶚(集作鴻鶚)室其間車馬徒隸(集作從)叢雜怪状甿(文粹作農)作
之甿怖之大者椎牛次者擊豕小不下犬鷄(浙本作鷄犬)魚
菽之薦牲酒之奠缺於家可也缺於神不可也一日(文粹)
(作廟)懈怠禍亦隨作耋[孑(焉-正+?)]畜牧慄慄然病疾滅(蜀本作减浙本作死)
喪甿不曰適丁其時耶而自感而(集作其)生耶(文粹無此字)悉
歸之於神雖然若以古言之則戾以今言之則庶乎神
之不足過也何者豈不以生能禦大災捍大患死(死字文粹)
(作其死也)則血食於生人無名之土木不當與禦災捍患者
為比是戾於古也眀矣今之雄毅而碩者有之温愿而
少者有之升階級坐堂筵耳絃匏口梁肉載車徒(集作馬)
擁僕(文粹作徒)隸者皆是也解民之懸清民之暍未嘗術(浙本)
(作貯)于胷中民之當奉者一日懈怠則發捍吏肆淫刑敺
之以就事校(浙本作較)神之禍福孰能(浙本作為)輕重哉平居無
事指為賢良一旦有大夫之憂當報國之日則恇撓脆
怯顛頓(文粹作躓)竄踣乞為囚虜之不暇此乃纓弁言語之
土木耳又何責(文粹有其字)真土木耶故曰以今言之則庶
乎神之不足過也既而為詩以亂其刑曰(二字集粹作末)
土木其形竊吾民之酒牲固無與(集粹作以)名土木其智竊
吾君之祿位宜如何(集粹作如何可)議祿位頎匕酒牲甚微神
之饗也孰云其非視吾之碑知斯文之孔悲
文苑英華卷八百七十六
