文苑英華卷一百七宋李昉等編
器用六
攲器賦五首撲滿賦二首
小撲滿賦一首白獸樽賦一首
金樽含霜賦一首
攲器賦應詔許敬宗
臣聞人靈貴損天道忌盈朱火終(集作中)而炎景謝金波
滿而哉魄生察遞來於四序揆迭運於三精淺智昧於
成象通識詳於未萌務循虚而守約處崇高而慎傾爰
製宥卮勖兹居位藏丹楹之峻宇偶清廟之彝器體虚
舟之瀁空鑒撲滿之延祟彼游鱗之盤樂咸見亡於芳
餌此貪夫之死權誠覂駕於名利唯達人兮服道執温
恭兮靜志居泰山以思危騁高衢而不躓在大明之玄
覽猶垂旒以蔽聰履克讓之貞吉尚養正以希蒙矧羣
材之小器亡戒溢而虧冲悟負乘之必蹶敬循崖而飭
躬由是鳴謙君子卑以自牧如彼景山猶藏疾於林麓
譬諸巨海亦素王於百谷庶辭滿而常正固懷空而靡
覆若乃求中軌範流慶資源峯潤由於韜玉葉茂本於
深根草卷施而不死木交讓以俱存梅飛英而斂笑桃
絢彩而無言燕迎秋兮遁跡鸎移春兮息喧皆順序而
行止得妙物之玄門道雅合於斯器故保精而養䰟
第二(以君子用之誡盈為韻)張鼎
聞夫日中則昃鼎折則傾月容守缺而忌滿神道福謙
而害盈聖人察兩曜之度觀萬物之情知務進者危於
不止擬貪取者敗於幾成爰制座右與人作程開其可
誡之迹加以必覆之名然而不增不減能正能平考低
昂而必應亦有效於權衡爾其顛沛是虞包藏自縱或
益之而損故至其滿成覆餗之凶或損之而益故當其
無為有器之用且聖人云其脆乃破其安易持則何不
避禍於將盈之日圖全於未兆之時力小任重鮮不克
敗滿而既溢傾必從之亦猶富不與侈會貴不與驕期
若以馬而喻馬則念兹而在兹又曰積德不積財無為
故無敗貪禄者致禍增高者致壊是以古人作則為今
人知朴(疑)前車覆軌誠後車之誡借如乃武乃文巖廊
之君一生一死繁華之子故當觀其所由察其所以嗟
乎福兮禍所伏禍兮福所倚既禍福之無門信吉凶之
由已且喪道則貪邪貪邪至於喪生知足則不辱不辱
在於知止苟欲圖安以遠害又宜去彼而取此則知敧
器之器大哉吾將以為教始
第三韋肇
若夫天地忌滿鬼神害盈方輿以之東缺圓蓋以之西
傾百川因兹灌注七曜由是貞明故聖人以冲虚作式
賢達以撝謙為情於是盤盂設誡几杖必紀金人貽誨
於周書撲滿流規於漢史順之者福逆之者恥乃垂訓
於小人咸取象於君子豈若方圓有度規矩合儀不虚
不滿能安能危考衆器之論最實莫先於侑(一作宥荀子侑宥同)
卮不隨日兮時昃不與月兮暫虧體執謙損性尚冲撝
知盈槩而必覆故止足而何期惟上聖之設法處中庸
而在兹使廉恕以效貪殘改質金張可望形而謝寵許
史可覩容而辭秩疏廣感此而挂冠范蠡勖兹而自逸
覽斯器之為美何餘物之能匹原夫出自聖者之心成
乎匠人之手匪雕匪刻可大可久鄙巨壑之難盈惡滿
卮而虚受寧取類於瓦杯以供堯舜不願同於金爵惟
資桀紂故一化於陶鈞歴千載而不朽由是魯君之廟
置諸戶庭左鄰東序右界西扃惟仲尼之多聖賴弟子
而為銘僕又何德輕塵翰墨雖不假於先容實有愧(一作)
(貴)於觀國
第四張元覽
夫陽烏中而則謝隂兔望而斯蝕諒天道之常理豈人
情之能測何此器之知機體變通之消息其形也匪(疑作)
(菲)陋任其淳素之姿其質也嶔欹無假丹青之飾平而
則正滿而斯側不平不滿無窮無極夫盛衰共貫倚伏
多途或始吉而終否或前榮而後枯纔聞棲越遽見亡
吳不知誡其盈溢空有歎於姑蘇是知高而不危則治
操而有求則競見握髮以存誠慮宵衣而致命老氏貴
其善建大易崇其積慶殷湯鏤几以為虞孔甲鐫盤而
自鏡爾其冥(一作蒙)豫不止懷足無厭釁成山嶽禍起微
纖愚者已然而不見智者未兆而斯瞻聖人損之而又
損君子謙之而更謙大禹惟聖每殷勤於菲食惟堯則
哲終眷戀於茅簷然而默默如存隆隆自絶天且不能
固西北之壊地且不能補東南之缺天地尚不能久矧
人道之不滅勒兹器以為箴庶作鑒於來哲
第五(并序)李德裕
癸丑歲予時在中樞丞相路公見遺攲器贈以古人之
物永懷君子之心嘗欲報以詞賦屬力少(一作小)任重朝
夕盡瘁固未暇於體物今者公已殁世予又放逐忽覩
兹器悽然懷舊因追為此賦置公靈筵詞曰
昔周道砥平既安且寧赫赫公旦配德阿衡謂難守者成
難持者盈始作茲器告於(一作于)神明至仲尼憲文武之道
思周公之德入太廟而觀器覩遺法而歎息且曰月滿而
虧日中而昃彼天道之常然欲久盛而焉得乃沃水於器
察微要終挹彼注兹受之若冲虚則臲卼似君子之困
蒙中則端平如君子之中庸既滿傾(一作則)跌霆流電發
器如隄(一作坻)隤水若河決非神鼎之自盈異衢樽之不
竭蓋欲表人道之隆替明百事之有節然兹器也不以
中而自藏不以跌而自傷其過也如彼薄蝕其更也
浸發輝光得其道者居則念於豐蔀動乃思於謙受顔
既復而不遠惠屢黜而何咎知任重之力(一作必)及悟物
盈之難久雖神道之無形常慘然於(文粹作而)前後昔與君
子同秉國鈞公得之為賢相予失之為放臣覩遺物之
猶在懷舊好而悲辛思(一無此字)欲克己以復禮永報德於
仁人
一作皆集本似不及古書之善
撲滿賦姚元崇
夫惟哲人罔有敗德几杖攸誡盤盂見勒容過於鏡則
照窮任重於才則道塞多藏必害常謹不忒兹撲滿之
陶形假埏埴以為靈其中混沌竅開兮沉以默其外空
蒙忽合兮炯而青藏鏹符於神論固疊(疑)同於道扃謙
以自守虚而能受奚初積而終散竟出無而入有乍若
乎巨蚌之全滿而則剖不思乎亢龍之悔盈莫能久故
君子永鑒是式允執厥中道不可以常泰物不可以屢
空雖荄(疑)寳含真立制之端自我而辭豐忌覆致用之
數在公何兹器之微賤蓋與時而變通苟利物而害己
亦持盈而省躬豈獨夫魯國宥坐誡敧虚已周階銘玉
(疑)端口窒慾損之有餘補之不足明遠鑒之退止訓勞
謙之軌躅稽長倩以投贈庶平津而自勖
第二韋肇
夫以天覆高兮地載卑道幽玄兮不可窺日始中而還
昃月將盈而復虧滿而不已則溢高而不已則危誠古
聖之深誡作來者之明規示予以倚伏教予以謙撝雖
蒙昧而不敏請將心而事斯故遠求類物近方諸已鸚
鵡何智兮隴坻先鳴靈龜何愚兮長途曳尾智者禍兮
受雕籠之斃愚者福兮終廟堂之祉信通塞之暫昧乃
榮枯之一指何兹器之雖朴以堪誡而成珍禀質陶甄
之匠賦容埏埴之人不雕飾以眩目寧儉素以全身始
含虚而任受忽多藏而累真入之有徑出之無因其滿
也渾兮似蚌珠未開於重淵之下其析也杳兮若雞卵
初分於太古之辰豈不以驟積而靡散貴得其豐孰知
其難裂陶鎔之瑣瑣出金錢之粲粲見之者無不興嗟
聞之者盡皆含歎若夫窅窅宦子營營市人若恥貧賤
之域同趨富貴之津得利足以潤已至盈足以敗身猗
歟前跡安可再循予遂削營欲之心守謙光之道念土
(疑)物之雖賤宜吾人之所保鑒周鼎之覆餗看魯器之
傾倒猥逢長倩之贈永為子孫之好欲窮墨妙之意以
養太玄之草也哉(一無二字)
小撲滿賦張鼎
天何言哉信陽去而隂來器之形矣必虚往而滿止埏
埴為質惟人為軌靡不有初方應物以虚已鮮克有卒
因藏鏹而見圯其中也幽幽冥冥其外也青青熒熒(疑)
攝生而養神靈積而不散持莫能久何始吉而終凶竟
出無而入有豈獨夫魯廟欹器中則正而滿則覆周陛玉
(疑)人和其容而端其口譬高流而岸坼等珠盈而蚌剖
日中則昃月滿則虧故君子終吉以流誡天地勞謙而
自卑别有孫弘舉賢不患於貧窶長倩投贈竊勵於風
規苟欲全身而避害固可翹勤而鑒斯
白獸樽賦(以言必有章酌而飲焉為韻)李君房
酒以養德則盛於樽樽之用獸可得而言若乃王春會
朝初正元吉穆穆嚴宸濟濟良弼玄化凝以垂衣讜詞
進於造膝則從繩之義斯正投水之言自必是以白獸
在司樽彝舉酒攫地空象夫髬髵(西京賦猛毅髬髵)揚睛欲聞
乎哮吼信履尾而不咥雖編鬚而何有俾夫嘉話允臧
睟容有光樽則雲飛而山峙獸乃白質而黑章物盛其
容若躭躭而視君能納諫遂諤諤而昌嘉言既藥用舉
夫爵所以展其威儀匪空留乎斟酌獸之為樽用捨有
時獸之喻人猛毅在兹懼威則君之設謬矣忘諫則臣
之節殆而酌之伊何惟器所禀禮殊百拜味珍千品皇
恩既錫且同夫湛湛露斯君德不回寧比夫厭厭夜飲
彼美觩然太階之前與諫鼓而齊致比撲滿而能全斯
期箴闕用以旌賢將同衢樽之道幸注焉而酌焉
金樽含霜賦孟康朝
夫何卜晝之不暇以清夜之方久垂玉漏之未窮賴金
樽兮有酒霜入室兮夜何長樽含霜而醴澈霜覆醴而
金光適足勁乎玉性亦何傷乎酒香夫如是樽既可賞
霜亦可觀味資蘭桂影奪綃紈疊華彩於銀燭散餘光
於玉盤况東堂清敞北斗闌干在公載宴廢寢相歡心
飲冰兮猶熱酒飛霜兮豈寒斯蓋為上台之式百辟少
宰之設九流明命充選俾士全謀五權立而羣才入鏡
三人行而一人同舟並錯薪於翹楚異攀桂之淹留每
賞崇乎夜隙故樽列而霜浮于時星歲遒盡地有寒沍
引颺風烏徘徊玉兔杯上霧起鑪前香覆對樽影而霜
含况霜姿而粉傅非兕觥其觩粲乎自舉會心絜矩凝
然抱素於是執簡為名比玉同貞結而能白冲而不盈
光露寢之舊席刻神鐘之遠聲豈獨坐中藏器酒上含
情者哉
文苑英華卷一百七
