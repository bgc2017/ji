文苑英華卷二百四十一宋李昉等編
酬和二
劉禕之一首楊烱三首
盧照鄰三首褚亮一首
陳子昂四首任希古一首
李嶠五首沈佺期一首
杜審言一首于季子一首
宋之問三首張說六首
蘇頲五首張九齡七首
酬鄭沁州劉禕之
騏閣一代良熊軒千里躅緝圖昭國典按部留宸矚匪
厭承明廬佇兼司隸局芸書暫輟載行使方臨俗節變
風緒高秋深露華溽寒山歛輕靄霽野澄初旭已覺(一作)
(切)長年悲誰堪岐路促遙林征馬迅别館嘶驂跼雅贈
響摐金索居暌倚玉悽斷離鴻引勞歌思足曲
和酬虢州李司法楊炯
脣齒標形勝關河壯邑居寒山抵方伯秋水面鴻臚君
子從遊宦忘情任卷舒風霜下刀筆軒蓋擁門閭平野
雲黃變長洲鴻鴈初菊花宜泛酒蒲葉好裁書昔我芝
蘭契悠然雲雨疎非君重千里誰肯惠䨇魚
和鄭讐校内省眺矚思鄉懷友
前人
銅門初下辟石館始沉研遊霧千金字飛雲五色牋樓
臺橫紫極城闕俯青田暄入瑶房裏春廻(集作過)玉宇前
霞文埋落照風物(集作色)澹歸煙翰墨三餘隙關山四望
懸頽風(集作峯)暌酌羽流水曠鳴絃雖欣承白雪終恨隔
青天
和劉長史答十九兄前人
帝堯平百姓高祖宅三秦子弟分河岳衣冠動縉紳盛
名恒不隕歴代幾相因街巷塗山曲門閭洛水濱五龍
金作友一子玉為人寶劔豐城氣明珠魏國珍風標自
落落文質且彬彬共許刁玄亮同推周伯仁石城俯天
闕鍾阜對江津驥足方遐駛(集作騁)狼心獨未馴鼓鼙鳴
九域風火集重闉城勢餘三版兵威乏四鄰居然混玉
石直置保松筠耿介酧天子危言數賊臣鍾儀琴未奏
蘇武節猶新受禄寧辭死揚名不顧身精誠動天地忠
義感明神怪鳥來(集作俄)垂翼脩蛇竟暴鱗來朝拜(集作報)
休命述職下梁(一作良)岷善政馳金馬嘉聲繞玉輪三荆
忽有贈四海更相親宫徵諧鳴石光輝掩燭銀山川遥
滿目零露坐霑巾友愛光天下恩波浹後塵懦夫仰高
節下里繼陽春
和王奭秋夜有所思盧照鄰
寂寂南軒夜悠然懷所知長河落鴈苑明月下鯨池鳳
臺有清曲此曲何人吹丹唇間玉齒妙響入雲涯窮巷
秋風葉空庭寒露枝勞歌欲有和星鬢已將垂
酬張少府柬之前人
昔余與夫子相遇漢川隂珠浦龍猶卧檀溪馬正沉價
重瑶山曲詞驚丹鳳林十年暌賞慰萬里隔招尋豪翰
風期阻荆衡雲路深鵬飛俱望昔蠖屈共悲今誰謂青
衣道還歎白頭吟地接神仙磵江連雲雨岑飛泉如散
玉落日似懸金重以瑶華贈空懷舞詠心
和吳侍御被使燕然前人
春歸龍塞北騎指鴈門陲胡笳折楊柳漢使採燕(集作條)
支戍城聊一望花雪幾參差關山有新曲應向笛中吹
和御史韋大夫喜霽之作褚亮
晴天渡旅鴈斜影照殘紅野净餘煙盡山明(一作開)遠色
同沙平寒水落葉脆晩枝空白簡光朝幰彤騶出禁中
息駕遊蘭坂彫文折桂叢無因輕羽扇徒自仰仁風
東征答朝達相送陳子昂(見集本)
平生白雲意疲苶愧為雄君王謬殊寵旌節此從戎挼
䋲當繫虜單馬豈邀功孤劔將何托長謠塞上風
酧李參軍崇嗣旅館見贈前人
昨夜銀河畔星文犯天(集作遥)漢今朝紫氣新物色果逢
真言從天上落乃是地仙人白璧疑冤楚烏裘似入秦
推藏多古意歴覽備艱辛樂廣雲雖覩夷吾風未春鳳
歌空有問龍性詎能馴寶劔終應出驪珠會見珍未及
馮公老何驚孺子貧青雲儻可致北海憶孫賓
答洛陽主人前人
平生白雲志早愛赤松遊事親恨未立從宦此中州主
人亦何問(集作何發)旅客非悠悠方謁明天子清宴奉良籌
再取連城璧三陟平津侯不然拂衣去歸從海上鷗寧
隨當代子傾仄且沉浮
東征至淇門答宋十一參軍之問
前人
南星中大火將子涉清淇西林映(集作改)微月征旆空自
持碧潭去已遠瑶華折遺誰君(集作若)問遼陽戍摇搖(集作)
(悠悠)天際旗
和左僕射燕公春日端居述懷
任希古(見初學記)
豐野光三傑媯庭贊五臣綈緗歌美譽絲竹詠芳塵聖
歴開環象昌年降甫申高門非捨築華搆豈垂綸鳳邸
摶霄翰龍池躍海鱗玉鼎昇黃閣金章謁紫宸禮闈通
政本文昌緫國均調風振薄俗清教叙彛倫星廻應緹
管日御驚寅賓葉上曾槐變花發小堂春思挂東都冕
言訪北山巾赫赫容臺上千祀耀平津
劉侍讀見和山邸十篇重申此贈
李嶠
神嶽瑶池圃仙宫玉樹林乘時警天御清暑滌宸襟梁
駕陪玄賞淄庭掩翠岑對巖龍岫出分壑鴈(一作鳳)池深
簷迥松蘿映䆫高石鏡臨落泉奔澗響驚吹助猿吟野
氣迷凉燠山花雜古今英藩盛賓侣勝境相招尋踐逕
披蘭葉攀崖引桂隂穆生時泛醴鄒子或調琴雉翳分
場合魚鈎向浦沉朝遊極斜景夕宴待橫參顧已慙鉛
鍔叨名齒瑇簮暫依朱邸館還暢白雲心邱壑信多美
煙霞得所欽寓言攄宿志竊吹簡知音奬價踰珍石詶
文重振金方從仁智所攜手濯清潯
和杜學士江南初霽羈懷前人
大江開宿雨征棹下春流霧卷晴山出風恬晩浪收岸
花明水樹川鳥亂沙洲羈眺傷千里勞歌動四愁
和杜五弟晴朝獨坐見贈前人
平明坐虚館曠望幾悠哉宿霧分空盡朝光度隟來影
低藤架密香動藥欄開未展山陽會空留池上杯
和杜學士旅次淮口阻風前人
夕吹生寒浦清淮上暝潮迎風欲舉棹觸浪反停橈淼
漫煙波闊參差林岸遥日沉丹氣歛天敞白雲消水鴈
含蘆葉沙鷗隱荻苗客行殊未已川路幾迢迢
和同府李祭酒休沐田居前人
列位簮纓序隠居林野躅徇物爽全真棲貞昧均俗若
人兼吏隠率性夷榮辱地籍朱邸基家在青山足暫彌
西園蓋言事東臯粟築室俯澗濱開扉面巖曲庭幽引
夕霧簷迥通晨旭迎秋谷黍黃含露園葵綠勝情狎蘭
杜雅韻鏘金玉伊我懷邱園願心從所欲
答寗愛州書沈佺期
書報天中赦人從海上聞九泉開白日六翮起青雲質
幸恩先貸情孤枉未分自憐涇渭别誰與奏明君
和晉陵陸丞早春有懷杜審言
獨有宦遊人偏驚物候新雲霞出海曙梅柳度江春淑
氣催黃鳥晴光照綠蘋忽聞歌古調歸思已霑巾
早春答洛陽杜審言于季子
梓澤年光往復來杜㶚遊人去不廻若非戴筆登麟閣
定是吹簫伴鳳臺路傍桃李花猶嫩波上芙蓉葉未開
分明寄語長安道莫教留滯洛陽才
酧李丹徒見贈之作宋之問
鎮吳稱奥里試劇仰通才近邑人披霧遥聞境震雷一
朝逢解榻累日共啣杯連騎(集作轡)登山盡浮舟望海廻
以余慙拙宦期子遇良媒贈曲南鳬斷征塗北鴈催更
憐江上月還入鏡中開
使往天兵軍約與陳子昂新鄉為期及還而不
相遇前人
入衛期之子吁嗟不少留情人去何處淇水日悠悠恒
碣青雲斷衡漳白露秋知君心許國不是愛封侯
答李司戶前人
遠方來下客輶軒揖使臣弄琴宜在夜傾酒貴逢春駟
馬留孤館䨇魚贈故人明朝散雲雨遥仰德為鄰
和魏僕射還鄉張說
富貴還鄉國光輝滿舊林秋風樹不靜君子歎何深故
老空懸劔鄰交日散金衆芳搖落盡獨有歲寒心(以下六篇)
(並見集本)
酧崔光禄冬日述懷贈答前人
徐陳嘗並作枚馬亦同時各負當朝譽俱承明主私夫
君邁前侣觀國騁奇姿山似鳴威鳳泉如出寶龜材雄
子雲筆學廣仲舒帷紫綬拂三寺朱門臨九逵昔我含
香日連爾縉雲司朝攜蘭省步夕退竹林期中路一分
手數載來何遲求友還相德(一作得)羣英復在茲留臺少
人務方駕逓尋追涉翫懷同賞霑芳憶共持迎賓南澗
飲載妓東郊嬉春郭綠畆秀秋澗白雲滋名畫披人物
良書討滯疑興來光不惜歡往迹如遺歲宴罷行樂層
城間所思夜䰟燈處厭朝髮鏡前衰忽枉崔駰什兼流
韋孟詞曲高彌寡和主善代為師齊戒觀華玉留連歎
色絲終慙起予者何足與言詩
和張監觀赦前人
日御臨䨇闕天街儼百神雷舒乍解氣歲復建寅春喜
候同新(集作開星)驛歡聲發市人金環能作賦來入管絃新
和朱使欣道峽似巫山之作前人
江如曉天净石似暮霞(集作雲)張征帆一流覽宛若巫山
陽楚客思歸路秦人讁異鄉猿嗚孤月夜再使淚霑裳
和朱使二首前人
南土多遺宼西江盡畏途山行阻篁竹水宿礙(一作硋)萑
蒲使越才應有征蠻力豈無空傳人贈劔不見虎銜珠
二
江勢連山遠天涯此夜愁霜空極天靜寒月帶江流思
起南征棹文高北望樓自憐如墜葉泛泛侣仙舟
奉和姚令公温湯舊館永懷故人盧公之作
蘇頲
樹德豈孤邁降神良竝出偉茲廊廟楨調彼鹽梅實正
悦虞垂舉翻悲鄭僑卒同心不可忘交臂何為失清路
荷前幸明時稱右弼曾聮野外迷尚記帷中密新慟情
莫遣舊遊詞更述空令属和辰長感知音日
奉和魏僕射秋日還鄉有懷之作二首
前人
南宫夙拜罷東道晝遊初飲餞傾冠蓋傳呼問里閭樹
悲懸劍所溪想釣璜餘清發光輝至增榮駟馬車
二
溽暑時云謝愆陽澤暫偏鼎陳從祀日鑰動問刑年絳
服龍雩寢玄冠馬使旋作霖期傅說為旱聽周宣河嶽
隂符啓星辰暗檄傳浮凉吹景氣飛凍灑空煙䬃䬃將
秋近沉沉與暝連分湍涇水石含穎雍州田德施超三
五文雄賦十年及私何以樂明主敬人天
奉和同崔尚書贈大理陸卿鴻臚劉卿見示之
什前人
戱藻嘉魚樂棲椅(集作梧)高鳳飛類從皆有召聲應乃無
違美價逢時出奇才選衆稀避堂貽後政掃第(集作地)發
前幾出曳僊人履還薰侍女衣省中何赫奕庭際滿芳
非吏部端清鑒丞郎肅紫機會心歌詠是廻迹宴言非
北寺鄰玄闕南城寫翠微參差交隠見髣髴接光輝賓
序嘗柔德刑孚已霽威巨源林下契不速自同歸
和杜主簿春日有所思前人
朝上高樓上俯見洛陽陌摇蕩吹花風落英紛已積美
人不共此芳好空所惜攬鏡塵網滋當窗苔蘚碧緬惟
(一作懷)在雲漢良願暌枕席翻似無見時如何久為客
酧宋使君見贈(一作貽)之作張九齡
時來不自意宿昔謬樞衡翼聖負明主妨贒愧友生罷
歸猶右職待罪尚南荆政有留棠舊風因繼組成高軒
問疾苦蒸庶荷仁明衰廢時所薄祗言僚故情
與袁補闕尋蔡拾遺會此公出行其後蔡有五
韻詩以此篇答焉前人
轍跡陳家巷詩書孟子鄰復(集作偶)來乘興者不值草玄
人契是忘年合情非累日申聞君還薄暮見眷及茲晨
贈我如瓊玖將何報所親
答太常靳博士見贈前人
上苑春先入中園花盡開唯餘幽逕草尚待日光催
酬王履震遊園林見貽前人
宅生惟海縣素業守郊園中覽覇王說上邀(集作激)明主
恩一行罷蘭逕數載歴金門既負潘生拙俄從周任言
逶遲(集作迤)戀軒陛蕭散反邱樊舊院(集作逕)稀人跡前池
耗水痕併看芳樹老惟覺敝廬存自我棲幽谷逢君翳
覆盆孟軻應有命賈誼得無冤江上傷行遠林間遇(集作)
(偶)避喧地偏人事絶時霽鳥聲繁獨善心俱閉窮居道
共尊樂因南澗藻憂豈北堂萱幽意加(集作如)投漆新詩
重贈軒平生徇知已窮達與君論
酬王六霽後書懷見示前人
雲雨俱行罷江天已洞開炎氛霽後滅邊渚(集作緒)望中
來作驥君垂耳為魚我曝鰓更憐湘水賦還是洛陽才
酬王六寒朝見貽前人
賈生流寓日揚子寂寥時在物多相背唯君獨見思漁
為江上曲雪作郢中詞忽枉兼金訊長懷伐木詩
武司功有幽庭春暄見贈夏首獲見以詩報焉
前人
芳月盡離居幽懷重起予雖言春事晩尚想物華初遲
日暾方照高齋澹復虛笋成林向密花落樹應疎贈鯉
情無間求鸎思有餘暄妍不相待含歎欲焉如
文苑英華卷二百四十一
