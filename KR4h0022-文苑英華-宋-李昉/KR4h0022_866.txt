文苑英華卷八百六十七宋李昉等編
釋十八
曹溪六祖大鍳禪師第二碑一首
袁州萍鄉縣楊岐山故廣禪師碑一首
故衡嶽律大師湘潭廣興寺儼公碑一首
魏州開元寺琉璃戒壇碑一首
東林寺遠法師影堂碑一首
曹溪六祖大鍳禪師第二碑劉禹錫
元和十一年某月日詔書追褒曹溪第六祖能公諡曰
大鍳實廣州牧馬揔以䟽聞繇是可其奏尚道以尊名
同歸善善不隔異教一字之褒華衮也懷得其所故也
馬公敬其事且謹始以垂後遂咨于文雄令柳州刺史
河東柳君為前碑後三年有僧道琳率其徒由(集注作字)曹
溪来且曰願立第二碑學者志也惟(集作雖)如来滅後中
五百歲而摩騰竺法蘭以經来華人始聞其言猶夫重
昏之見&KR1865;爽後五百歲而逹摩以法来華人始傳其心
猶夫昧旦之覩白日自逹摩六傳至大鍳如貫意珠有
先後而無異同世之言真宗者所謂頓門初逹摩與佛
衣俱来得道傳付以為真印至大鍳置而不傳豈以是
為筌蹄耶芻狗耶將人人之莫己若而不若置之耶吾
不得而知也按大鍳生新州三十出家四十七年而歿
既歿百有六年而諡始自蘄州(集作之)東山從弟五師得
授記以歸高宗使中貴人再徵不奉詔弟以言為貢上
敬行之銘曰
至人之生無有種類同人者形出人者智蠢蠢南裔降
生傑異父乾母坤獨肖元氣一言頓悟不踐初地五師
相承授以寶噐宴坐曹溪世號南宗學徒爰来如水之
東飲以妙藥瘥其瘖聾詔不能致許為法雄去佛日遠
群言積億著空執有各走其域我立真詮揭起南國無
脩而脩無得而得能使學者還其天識如黑而迷仰見
斗極得之自然竟不可傳口傳手付則受于有留衣空
堂得者天授
袁州平鄉縣楊岐山故廣禪師碑
前人
天生人而不能使情欲有節君牧人而不能去威勢以
理至有乘天上之隟以補其化釋王者之位以遷其人
則素王立中區之教懋建大中慈氏起西方之教習登
正覺至哉乾坤定位而聖人之道參行乎其中亦猶水
火異氣成味也同德轅輪異象至遠也同功然則儒以
中道御群生罕言性命世衰而寢息佛以大慈救諸苦
廣起因業故劫濁而益尊自比東来而人知像教佛衣
始傳而人知心法弘以確(集作權)實示其攝修味真實者
即清净以觀空存相好者怖威神而遷善厚於求者植
因以覬福羅(集作罹)於苦者證業以銷冤革盗心於冥昧
之間泯受緣於死生之際隂助教化揔持人天所謂生
成之外别有陶冶刑政不及曲為調柔(集作揉)其方可言
其旨不可得而言也惟四海之大羣倫之富必有以得
其門而會其宗者為世導師焉禪師諱乘廣其生容州
姓張氏七歲尚儒以爼豆為戱十三慕道遵懷削之儀
至衡陽依天柱想公以啓初地至洛陽依荷澤會公以
契真乘洪鐘藴聲和至(集作和之)斯應陽燧含㷔晞之乃明
始由見性中得自在常謂機有淺深法無高下分三宗
者衆生存頓漸之見說三乘者如来開方便之門名自
外得故生分别道由内證則無異同遂以攝化為心經
行不倦愍彼南裔不聞佛經由是結廬此山心與鏡寂
應念以起教随方而立因居涉旬而善根(集注作依)者知歸
逮周月而帶縛者漸(集作慚)悟以月倍日以年倍時瘖朦
洞開荒憬漸革(集作華非)邑中長者十方善衆咸信發願大
其藩垣法堂四阿復(集作服)引僧舍身心恒寂像馬交馳
随其去来皆得利益踰嶺之北涉湘而南仰兹高山知
道有所在此地緣盡修然化俱神歸佛境悲結人世自
趺坐而滅至于茶毗三百有六旬矣爪髮加長容澤差
衰真子號呼圍繞薪火得舍利如珠璣者數十百(集作百十)
(又註作百千)焉於戱肖圓方之形故寂滅以示盡入菩提之
位示(集作故)殊相以現靈(集作虚)亦猶鳳毛成字麟角生肉
必有以異不知其然於是服(闕)聞法之上首曰甄叔(集作)
(升)乃率其徒圓寂道弘如(闕)海等相與拭淚具役建
塔于禪室之右端從衆也初廣公始生之辰歲在丁已
當玄宗之中元也生三十而受具更臘五十二而終終
之夕歲直戊寅當德宗之後元三月既望之又十日也
後九年其門人還源以為崇塔以好(集作存是)神與建銘以
垂休皆憑像寄懷不可以闕一繆謂予為習於文者故
蠒足千里以誠相攻大懼其先師德音與時寢遠且曰
白月中黑東川無還颺于金石傳信百劫彼随堕淚之
感豈儒者流專之敬酬斯言銘示真俗文曰如来說法
遍滿大千得勝義者強名為禪至道不二至言無辯心
法東行群迷丕變七葉無詞四魔潜扇佛衣生塵佛法
如線吾師覺者真極道樞承受密印端如貫珠一室寥
夐(集作然)高山之隅為法来者百千人俱裔民嗤嗤戶有
犀莊攝行方便家蔵佛書願力既普度門斯盛合為一
乘散為萬行即動求静故能常足絶緣離覺乃得究竟
死即我休(集作生非作樂)生(即作死)非我病常蔵者身常圓者性
本無言說咐囑其誰等空無碍後覺得之像閟靈(集作虚)
塔迹留仁祠十方四軰瞻禮於斯
故衡嶽律大師湘潭唐興寺儼公碑
前人
佛法在九州問随其方而化中夏之人汨於榮枯(集本作榮)
(利)破榮莫若妙覺故言禪寂者宗嵩山北方之人銳以
武力(集無力字)攝武莫若示現故言神通者宗清凉山南方
之人剽而輕制輕莫若威儀故言律蔵者宗衡山是三
名山為莊嚴國必有逹者與山北崇南嶽律門以律公
為上首律之後雲峯證公承之證公之後湘潭儼公承
之星月麗天珠璣同貫由其門者為正法焉公號智儼
曹氏子世為柳之右姓兆形在孕母不嗜葷成童在侣
獨不嗜戱其夙植因厚者歟生九年樂為僧父不能奪
其志抱經笥入岣嶁山從名師執業凡進品受具聞經
傳印皆當時大長老我入名門不住珠乘我得(集作行)覺
路逕入智地屋(集作居)室方丈名門大千護法大臣多所
賓禮嗣曹王臯之鎮湖南請為人師自是登壇蒞事三
十有八載由我得度者萬有餘人人持寶衣觧纓珞為
禮公色受之謂門弟子曰彼以有相求我我以有為應
之凡建寶幢修廢寺餙大像極其工應物故也元和十
三年九月二十七日中夜具湯沐剃頭頂與門人告别
既(集無既字)即寂而現(集作視)身與色無有壊相嗚呼豈生能
全吾真故死不速朽將有願力耶余不得而知也問年
八十二問臘六十二葬於寺東北隅傳律師子中選道
凖傳經弟子圓皎真璨與其徒圓静文外惠榮明素存
政等欲其師之道光且遠故咨余乞辭乃作長句以偈
銘之曰
祝融靈山禹所治非天有道(集作非天不道)不可止中有毗尼
出塵士(集作心)以律視儼猶孫子登壇人師四十紀南方
學徒宗奥旨幼無童心至齯齒識滅形全異凡死長沙
潭西逾(集作幾)五里陶偘(集作佩同)故居石頭寺門前一帶湘
江水于嗟律席(集作虎)之名兮與湘流而不已
魏州開元寺琉璃戒壇碑李輔
正覺出乎道而道以支或得其儒或得其佛曰仁佛亦
曰仁儒曰義佛亦曰義儒而佛之云戒義者禁人為非
者也且事得其宜故將祭將征必設壇為墠以重宗戒
者豈亦禁人為非者耶將事亦壇亦場以傃其限原筮
者何来自前教祗園之初位序以立其徒(一無徒字)從之流
我中原喻者既蹈而孚迷者不知其所界以其衆視而
歸逹者存而不習其從亦無不利我僕射廬江何公在
藩之逹者也功名既有四履来安述職之餘岌然無事
此寺住僧會恩法門之津梁也於寺殊搆久以莊嚴去
大和七年四月十九日因公行寺自有琉璃壇法請公
為地公曰然其用安在會恩言釋徒無言而有注相注
相之歸戒壇為本金剛以不壊悠久琉璃取至净為光
持戒堅固洗心清明有如是也若夫壇場之原乃與碣
石而長存比丘之功非法無以入善非趾無以出俗出
俗歸真此其趾也故崇登頓以攝威儀威儀既明定惠
斯了居凢匪造履逹方遊在昔三聖有言後生傳法莫
不以為四生路廣人天業如炎赫清凉所乘異境先迷
後得無患夫悔從悵悵而行聖人惻隠慈者用是興悲
義者於焉外護外護之仁非大君大臣不能以有施觧
極之理要道斯存伊釋命微㒺能弘綽公曰然定惠之
深吾所未極惻隠之際儒釋何殊且或(一作哉疑)利用生成
戒亦道(一作導)人之理因令除地約戒俾築壇其心命曰
莊嚴之度締搆之工一以予之之度立工懸告公乃捐
其真俸以成梓陶之具俾會恩錄之一歲而壇上下俱
構賁以琉璃艧之丹漆疊午文房張軒逹戶如龍之蟠
如鳳之騫㸌縮撑廅觀者動然神寘其隅珠内其頂重
級頒乎大光輝映剏于東序擬議東方法生於東我願
無已寺德又言前有三門旁有二樓二樓三門可以加
餙公曰然其亦琉璃壇之畢會恩請事公遂奏置義壇
以資法侣行者不囊一錢居者不輸毫髮樵䟽絲榖仰
公私廪先治(一作法是)一日有瘖僧就筵後法一日而瘖僧
遂口寺者以為祥感之應其然豈不然耶輔植業於儒
異門釋氏其間等級尚較故希有歎揚之聲令此抽毫
以公有命具序釋氏来告之門非有凖繩非多要賾亦
盖之而已矣在書有序在物有容事立功成宜論篆刻
述者敢廢斯文銘曰
崇維祗園在藩之東爰立其壇有隆(一作其壇)有豐賁以琉
璃覆之窮隆上高下厚中焉有融有融伊何鍳彼威儀
寔繁兹搆童童耆耆在昔初法築之締之及今(一作命)大
輅斵斯礱斯妙取天巧固擬神保論是禨祥永資夀考
無此端本定惠不生無我明公追琢不成郁兹介福肅
彼緇英涉級東方永載厥名
東林寺遠法師影堂碑并序李演
天之高也日星垂其耀地之厚也山嶽鎮其維人資三
才之靈挺五行之秀奥有邁德宏域融神惠境焯迦羅
之絶照挹甘露之玄津配名岳而永崇晞扶桑而不息
則慧(一作惠)遠法師其人也法師鴈門樓煩賈氏釋道安
之門人其英姿朗韻清行素節詳諸舊碑及張氏傳固
以杳映前秀銷鑠令開灰心土骸而神機天發金口木
舌而法音雷雲無取無捨而律儀冰徹不生不滅而禪
性暉如抱德陽和而浩類洗心潜靈淵沼而遠方翹首
修不共法而常(一作恒)軫大悲薰般若智而冨諸梵行故
能誘納衆善沙汰群疑萬流仰海而同歸一雨施物而
咸潤可謂阿摩勤果實從中生分陁利花性非外染矣
自晉氏太元年法師始飛錫南嶺宅勝東林世更七代
年垂四百流芳遺潤金鏘玉振當一(一作催當)時之美虎溪
為釋氏龍門挹千載之風匡阜擬縉紳闕里皇唐貞元
十有一祀江州刺史馮翊嚴公士良秉明德以分符宣
中和以述職上贊緝熙之化下臨擊壤之人以無為政
克用其民(一作以無為政為政克用)廵穡外野指途中林敷衽禪關
式瞻遺像喟然嘆曰斯名也寒暑不能易其芳斯德也
江海無以臻其極彼𤨏行纖節尚崇植楹廡正位居室
噫尊美若兹而隅形在壁俾珍儀掩翳清光不曜豈惇
德允元之旨乎乃與寺之上首熙怡律師圖之將遘(一作)
(逮)勝宇且示實相律師久儲于懷果恊其素旌美樹善
二謀同心悦徒勸工成之匪日綉甍翼其雲聳晬容儼
以景彰觀至道者存妙像于鏡中味微言者得玄珠於
意表豈止惠議攝(一作懾)英姿而雨汗仲堪仰素風而心
醉哉故非夫遠公之志德不能譯聖文服秀民非夫嚴
公之澈識不能立清祀揚妙軌篆芳金石敬贊二美銘
曰
粹靈純綸(一作論)是(一作寔)惟至人含德摛曜升陽發春道
光海域幽遯嶽濱六髦棄蔽八士辭巾緣徂物謝跡留
事往百億神遊恒沙化廣昭昭遐軌冷冷末響慧日凝
暉白雲翹想曠哉明牧遠味芳風思覿遺像求之列墉
爰搆(一作庭)棟宇式是道宗旌休垂洪地久山崇
文苑英華卷八百六十七
