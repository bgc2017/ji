文苑英華卷七百四十一宋李昉等編
封建
封建論一首五等論一首
漢祖吕后五等論一首吳季札論一首
天性論一首反五等六代論一首
本論一首
封建論(并序)李百藥
貞觀二年朝廷議將封建諸侯百藥於是上封建論以
諫之太宗竟從其議論曰
臣聞經國庇民王者之常制尊主安上人情之大方思
闡治定之規以弘長世(太宗實錄作久)之業者萬古不易百慮
同歸然命歷有賒促之殊邦家有理(實錄作治)亂之異遐觀
載籍論之詳矣咸云周過其數秦不及期存亡之理在
於邦(舊唐書作論)國周氏以鑒夏殷之長久遵黃唐之並建
維城盤石深根固本雖王綱廢弛而枝幹相持故使逆
節不生宗祀不絶秦氏背師古之訓棄先王之道踐華
恃險罷侯置守子弟無尺土之邑兆庶罕共治之憂(實錄)
(作共人之功)故一夫號呼(唐書作澤)七廟隳圮(唐書作祀)臣以為自古
皇王君臨宇(實錄作海)内莫不受命上玄飛名帝錄遘遇(二字)
(諸本作締構遇)興王之運殷憂(實錄有屬字)啓聖之期雖魏武携飬
之資漢高徒(實錄作厮)役之賤非止意有覬覦推之亦不能
去也若其獄訟不歸菁華己竭雖帝堯之光被四表大
舜之上齊七政非惟(唐書作止)情存揖讓守之亦不可固焉
以放勛重華之德尚不能克昌厥後是知祚之長短必
在天時政或盛衰有關人事宗周卜世(唐書作隆周卜代)三十
卜年七百雖淪胥之道斯極而文武之噐猶存斯則龜
鼎之祚已懸定於杳冥也至使南征不返東遷避逼禋
祀如綫郊畿不守此乃陵夷之漸有累於封建焉暴秦
運距(唐書作短)閏餘數鍾百六受命之主德異禹湯繼世(實錄)
(作業)之君才非啓誦借李斯王綰之輩咸(唐書作盛)開四履將
閭子嬰之徒俱啓千乘豈能逆帝子之勃興抗龍顔之
基命者也然則得失成敗各有由焉而著述之家多守
常轍莫不情忘今古理蔽(實錄作昧)澆淳欲以百王之季行
三代之法天下五服之内盡封諸侯王畿千乘(貞觀政要作理)
之間俱為采地是則以(政要作將)結繩之化行虞夏之朝用
象刑之典治劉曹之末紀綱弛(唐書作既)紊斷可知焉刻(唐書)
(作鍥)船求劔未見其可膠柱成音(唐書作文)彌所多惑徒知問
鼎請隧有懼勤(唐書作霸)王之師白馬素車無復藩籬(實錄作維)
之援不悟望夷之釁未甚羿浞之災既罹高貴之殃寧
異申繒之酷此乃欽明昏亂自革安危固非守宰公侯
以成興廢且數世之後王室浸微始自藩屏化為仇敵
家殊俗國異政強凌弱衆暴寡彊場彼此干戈日尋(實錄)
(政要作侵伐)臺駘(左傳作孤駘)之役女子盡髽崤陵之師隻輪不
返斯盖略舉一隅其餘不可勝數陸士衡方&KR1169;&KR1169;然云
嗣王委其九鼎凶族據其大(實錄作京)邑天下晏然以治待
亂何斯言之謬也而設官分職任賢使能以循良(唐書作吏)
之才膺共治之寄刺舉(唐書作郡)分竹何代無人至使地或
呈祥天不愛寳民稱父母政比神明曹元首方區區然
稱與人共其樂者人必憂其憂與人同其安者人必拯
其危豈容委以侯伯則同其安危任之牧宰則殊其憂
樂何斯言之妄也封君列國藉慶門資忘其先業之艱
難輕其自然之崇貴莫不世增淫虐代益驕侈自離宫
别舘切漢凌雲或刑(左傳作形)人力而將盡或召諸侯而共
落(唐書作樂)陳靈則君臣悖禮(實錄作亂)共侮徵舒衛宣則父子
聚麀終誅壽朔乃云為已思治豈若是乎内外羣官選
自朝廷擢士庶以任之澄水鏡以鑒之年勞優其階品
考績明其黜陟進取事切砥礪情深或俸祿不入私門
妻子不之官舍頒條之貴食不舉火剖符之重衣唯補
褐(實錄唐書並作葛)南郡太守(政要作南陽郡守)幣布裏身莱蕪縣長
凝塵生甑專云為利圖物何其爽歟緫而言之爵非世
及用賢之路斯廣民無定主附下之情不固此乃愚智
之(唐書作所)辯安可惑哉至如滅國殺(唐書作弑)君亂常干紀春
秋二百年間略無寧歲次睢咸秩遂周玉帛之君魯道
有蕩每等衣裳之會縱使西漢哀平之際東洛桓靈之
時下吏淫暴(闕)必不至此為政之道(唐書作理)可以一言蔽
焉(唐書作可以一言以蔽之)伏惟陛下握紀御天膺期啓(實錄作開)聖救
億兆之焚溺掃氛祲於寰宇創業垂統配二儀以立德
發號施令妙萬物以(唐書作而)為言獨照宸衷永懷千古將
復五等而脩(實錄作循)舊制建萬國以親諸侯竊以漢魏以
還餘風之弊未盡勛華既往至公之道斯革(政要作乖)況晉
氏失馭宇縣崩離後魏乘時(一作時乘)華夷雜處重之以關
河分阻吳楚(實錄作越)懸隔習文學(諸本無此字)者尚(唐書作學)長短
縱横之術習武藝(諸本無此字)者盡干戈戰爭之心畢為狙
詐之階彌長澆浮之俗開皇在運因籍外家驅御羣英
任雄猜之數坐移時運非克定之功年踰二紀民不見
德及大業嗣文(實錄作主)世道交喪先王(唐書作一時)人(實錄作文)物
掃地將盡雖天縱神武削平寇虐兵威不息勞止未康
自陛下仰順聖慈嗣膺寳歷情深致理(唐書作治)綜覈前王
雖至道難(唐書作無)名言象所絶(唐書作紀非)略陳梗概實所庶
幾愛敬蒸蒸勞而不倦大舜之孝也訪安内豎親嘗御
膳文王之德也每憲司讞罪尚書奏獄大小必察枉直
咸舉(唐書作申)以(唐書作舉)斷趾之法易大辟之刑情必(唐書作仁心)
隠惻貫徹幽顯大禹之泣辜也正色直言虛心受納不
簡鄙訥無棄芻蕘帝堯之求諫也弘奬名教敦勸(唐書作勸)
(勵)學徒既擢明經於青紫將升碩儒於卿相聖人之善
誘也羣臣以宫中暑濕寢膳或違(唐書作乖)請徙御高明營
一小閣遂惜十家(唐書作家人)之産竟抑子來之願不紊隂
陽所感以安卑陋之居去(政要作頃)歲凶(唐書作荒實錄政要作霜)儉普
天饑饉喪亂甫爾倉廪虛空聖情矜憫(唐書作慜通用)勤加賑
(唐書作惠)䘏竟無一人流離道路猶且食㗖藜藿樂撒簨&KR1206;
言必悽動貎成臞瘦(唐書作癯瘠)公且喜(實錄作嘉)於重譯文命
矜其即序陛下每見四夷欵附萬里歸仁必退思進省
凝神勤慮恐妄勞中國以求(唐書作事)遠方不藉萬古之英
聲以存一時之茂實心切憂勞跡絶遊幸每旦視朝聽
受無倦智周於萬物道(實錄作功)濟於溥天(唐書作天下)罷朝之
後引進名臣討論是非傋盡肝膈唯及政事更無異辭
纔及日昃必命才學之士賜以清閑高談典籍雜以文
詠間以玄言一夜忘疲中宵不寐此之四道獨邁往初
斯實生民以來一人而已玄兹風化昭示四方信可以
期月之間彌綸天壤而淳朴(唐書作粹)尚阻浮詭未移此由
習之已(店書作未)久難以卒變請待琢琱(唐書作斵雕)成朴以質
代文刑措之教一行登封之禮云畢然後定疆理之制
議山河之賞未為晩焉易稱天地盈虚以時消息況於
人乎美哉斯言也
五等論李公緒
盖為天下任勢而不任人任勢者諸侯是也任人者郡
縣是也五等之制始於黃唐郡縣之治剏於秦漢守令
為政小理察而大勢危諸侯牧民近多違而遠慮固聖
人苞彼小違以據大安然後足以藩固内外為千百年
計得失成敗備在典謨是以其詳可得而說也三代所
以長而且治者積仁義又任勢故也秦氏所以短而亂
者積刑罰而維持者也漢兼置郡縣雜而任之所以兩
代皆二百年自魏晉以降謀不圖遠唯事任人不復任
勢是故易代殺伐皆不永年易曰悅以使人人忘其勞
孫卿有言不利而利之不如利而後(一作復非)利之之利世
知其為人不如厚已利物不如圖身安上在於悅下為
已存乎利人然跡其衰亡恒在同姓失職諸侯微弱也
故劉頌上書陸機五等論皆欲建立成國令復古制則
不可也何者昔舜禹奠九州然後揖讓契棄修仁義二
三十世下至湯武然後滅(漢書作放弑)秦自非子襄穆蠶食
諸侯六七百年始皇之時乃并六國以德者如彼用力
者如此甚難故億兆之所咸以為凡帝者必須天人感
應世所不測綿歴代序經數十世乃可得耳故絶希望
僥倖之心及漢祖起於布衣忽成大業古則承聖王之
烈漢祖起於秦之弊不因父祖所資天地提三尺之劔
而取天下夫鐫石者難為功摧朽者易為力其勢然也
韓英之徒見漢取天下之易故數年之中反者六七王
莾之亂南面者蜂起漢獻之時稱制者三國又光武曹
馬皆自閭閻而升帝位孫劉二族各據一方逮晉之失
御九服分崩以迄于今二三百年跨州連郡者二十餘
姓皆擅假符璽列置百辟或至數世或盡一身前車雖
覆後迹不懲觖望之心死而無悔其懷不遜之意挾無
君之心而日致湮滅者不可勝紀今若借之以成國假
之以勢權則人欲帝王矣若欲建萬國則宗室功臣朝
士外戚亦不至千人矣其無功德者則無容望封如置
數百千國便力強起於驕奢違度之則反漢氏之初可
為殷鑒若盡建諸侯興滅繼絶是永無亡國一世之後
又有子弟功臣無置之地如此則疎遠者據強國親勲
者無尺土此周之所以衰自漢以來海内士子官京師
編名天朝耻為藩職今一旦令背皇闕趨外邦為諸侯
陪臣必不可也其雄俊之人負才之豪當生奸計競尊
其主是所謂時移勢異萬國雖賢不可復建設使黃帝
更出亦不議之矣是故孔子曰周因於殷禮所損益可
知當擇宜於今者而用之耳竊謂宜如漢初置郡國度
其強弱遠近領之以牧伯節之以綱紀大都偶國並后
匹嫡皆亂之道也其嗣子之立也詔旨師旅之興當咨
牧伯以防未然若有妄舉者而皆國除又天朝之威制
其越逸子弟之力足為扞屏選其賢者能者入為公卿
出為侯伯此周召晉鄭朱虚齊梁之為也然則骨肉世
疎亦不可久令強盛宜法主父推恩分封漸次黜之而
受封之君輙屬州牧不可繼於父兄每封世建號使親
者恒強疎者稍弱其王侯無子親嗣大功不得及有過
皆從國除還屬郡縣更立子第親者以君之則朝廷有
恃維城有固此萬世之利也
漢祖吕后五等論李翰
或稱漢祖建五等封異姓其計得乎高后立王非劉氏
其事順乎嘗試論之曰夫思治惡亂體國之常理去危
就安宅生之大域然而制業圖遠随化會機是非較於
毫釐得失差於興滅可不謂然乎揆夫高祖造漢殷鑒
亡秦宗族無尺土(一作寸)之封子弟立空虚之地故衆枝
莫助而孤根易拔封建之心肇於此矣又為大業可以
力取神噐推於命歸思得攬(一作包)四海以獨富舉百郡
而(一作以)從欲而外誘異端内疑成計及見羣心交阻偶
語間興適悟天下不可獨理專欲不能盖衆分利推恩
先封雍齒然後將士歛手不懷反覆豪俊息意(一作慮)知
難於(一作摇)動五等之制於是行焉既而鑾輅龍旗(一作旂)
皆王室穆昭黼衣朱黻即功臣子孫君利世祚人安定
主上敦子愛之情下結體信之志羣后固犬牙之勢匹
夫絶烏合之舉此所以為計之是也何創五等之議不
遵三代之典境土踰溢隄防漏下權敵上都制方偶國
過當啓陵僣之端怙強速交爭之兆賈誼痛其將亂晁
錯憂其必危卒使諸侯失節朝廷忿忌此所以為計之
非也且夫中興之主不讓肇基之勲成務之臣有高(一作)
(咸有)佐命之力故禮樂大偹取維新之格言琴瑟不調除
仍舊之弊法觀乎孝惠既崩高后稱制侯王諸吕何不
可哉當若早(一作卑)署祿産之位宜序親疎之節小其國
以圖全薄其勢以遠害而陳平周勃亦分茅錫土將相
之後誓同山河舅甥之國穆若唇齒預閉覬覦之心不
踐嫌猜之路克復明辟决自我躬高謝夀陵不(一作無)負
先帝安有齊兵之觀變代邸之危疑哉此所以為計之
得也神害久盈物無兩大以吕氏之盛跨漢朝之權專
禁兵以候疑秉大政以速謗趦趄異姓畜姦俟隙刺促
大臣側目相視自投機穽實履憂虞此所以為計之失
也嗚呼物有益之而損損之而益凡人臨事多惑視往
則明向使高祖吕后觀既往之勢折(一作析)當時之疑斷
必全之策杜未萌之禍則惠文之間無劉吕之難哀平
之末有晉鄭是依況復周陳諸家休戚連漢黎獻思德
謳歌未改雖天命興廢孰能明之然人謀叶密必無悔
矣一作皆唐文粹
吳季札論獨孤及
謹按季子三以吳國讓而春秋褒之余徵其前文於舊
史氏竊謂廢先君之命非孝也(文粹無也字)附子臧之義非
公也(文粹無也字)執禮全節使國簒君弑非仁也(文粹無也字)出
能觀變入不討亂非智也(文粹無也字)左丘明太史公書而
無譏余有惑焉夫國之大經實在擇嗣王者慎德而(文粹)
(作之)不建故以賢則廢年以義則廢卜以君命則廢禮是
以太伯之奔勾吳也盖避季歴季歴以先王所屬故纂
服嗣位而不私太伯知公噐有歸亦斷髮文身而無怨
及武王繼統受命作周不以配天之業讓伯邑考官天
下也彼諸樊無季歴之賢王僚無武王之聖而季子為
太伯之讓是徇名也豈曰至德且使爭端興于上替禍
機作于内室遂錯命於子光覆師於夫差陵夷不返二
代而吳滅以季子之閎(集作宏)逹博物慕義無窮向使當
夀夢之眷命接餘昧之絶統必能光啓周道以覇荆蠻
則大業用康多難不作闔廬(文粹作閭)安得謀於窟室專諸
無所施其匕首嗚呼全身不顧其業專讓不奪其志所
去者忠所存者節善身牧矣謂先君何與其觀變周樂
慮危戚鍾曷若以蕭墻為心社稷是恤復命哭墓哀死
事生孰與先釁而動治其未亂棄室以表義挂劔以明
信孰與奉君父之命慰神祗之心則獨守純白不義于
(集作于義)嗣是潔己而遺國也吳(文粹作國)之覆亡君實階禍且
曰非我生亂其孰生之哉其孰生之哉
天性論(論太子)李德裕
余開成中作鎮淮服聞東宫為人所構天子赫然大怒
召宰相及公卿大僚議於内殿其時諫者僉曰太子幼
年思慮未至亦曰太子之年足以改過往復移時大略
不出於此夫明主可以理奪其要在於聞所未聞昔千
秋上書言子弄父兵罪當笞耳武帝一言而窹盖以簡
而當理魏太祖常謂諸子曰吾必不用左右之言以理
汝曹何者使左右君子也必不離人父子之間使左右
小人也小人之(集無此三字)言必不可用其時無人以此言
窹主因問主上太子之過得於何人言之者與太子恩
愛厚薄何如哉如文宗聰明睿智聞之必窹既窹之後
太子必安以余揣之不三數月則父子如初矣盖以父
子之愛發於天性言之必當易窹況又一子乎是以漢
高覩四皓上夀悲歌鴻鵠宣帝以玄成退讓令傳淮陽
元帝聞史冊稱噐人於絲竹鼓&KR0911;之間默然而笑皆屈
已捨愛可不謂之天性哉惜乎文宗竟不得一聞是言
豈太子之命也歟
反五等六代論李谿
魏曹元首六代論稱夏殷周與人共治歴世數十秦王
獨制二世而亡亦言周氏陵夷侵弱大底非秦廢五等
之爵置郡縣之官至晉陸士衡著五等論陳八代秦漢
興亡之由言五等之制始於黃唐郡縣之治創自秦灌
以為周制萬邦思治羣后圖身及承微積弊王室遂卑
猶保名位祚垂後嗣秦棄道任術顛沛之釁實由孤立
夫百世非可懸御善制不能無弊侵弱愈於殄祀土崩
庸於陵夷欲權其多福取其小禍緫二家之旨皆是五
等而非郡縣徒苟救於疾顛而未免於陵夷也譬猶醫
者苟欲救人之死而不能愈其病苦豈謂知經脉藥石
之本決存亡禍福之機乎且陵夷土崩二患俱免者豈
無通論哉但二家不能知耳故皆引五等之長說郡縣
之短元首則言五等藩衞引春秋勤王之事以為證欲
使秦人割裂州國分王子弟使土有常君人有定主士
衡又謂五等之國為己土衆皆我人人安我受其利國
傷家嬰其病故為己思制郡縣之長進趨(文選作取)之情銳
安人之譽遲是以侵百姓以利己損實事以飬名故為
利圖物以為諸侯享食茅土萬國受世及則南面之君
各務其治九服之人知有定主此皆不知之說也夫春
秋之時諸侯擅相攘伐苟欲求霸則以正王室為事故
曰求諸侯莫如勤王外雖詐忠以邀名内實包藏禍心
以圖神噐此老子所謂將欲弱之必固強之也豈所以
為藩衞哉所謂為己思治者誠憂其國傷其家病而致
治矣且若國不富兵不強則未出於傷病也若富國彊
兵彊陵弱衆暴寡蹙而為九并而為七是豈非古制耶
故知雖少其力猶益也比身臂則不同矣夫身手者大
小常定也諸侯之土變易者也向使臂指能變而為大
小於身又烏可得而使耶是知五等之制不計於大小
強弱皆得擅權獨斷自有卿相恣之則不遜削之則怨
陵夷逆節固必有矣且士衡云勢足者反疾土狹者逆
遲夫土狹既不免逆豈過正境土者之災耶假令小制
七國則反有遲速者之小異耳不足稱也豈知郡縣之
主權弱勢輕跨有千里負阻山嶠奸謀未畢而身已遷
代然而強兵練甲足以禦四夷之患人徒租稅足以濟
家國之急則未必無土崩之事而秦漢俱敗豈由此耶
元首又徵秦之敗於委政趙高誅夷宗族西漢則王氏
擅朝排擯宗室後漢則閹豎執衡孤立於上此乃滅君
親臣強之殃而非郡縣之失也設有侯伯之國則亦助
亂而已焉足頼哉由是觀之五等與郡縣其利害相去
遠矣向使早覺悟廢五等世及之法立郡縣可制之符
以矯周枉威靈不假於臣下及刑戮強兵耶(此句疑)則必
脩文武之業設霸王之術設業固則帝位危矣雖各安
其國致天子於何地豈可以為思治哉今郡縣或侵百
姓損實事然而升降黜陟在於一人比之侯伯固不為
大患也又且奉京師之法禀宰輔之威雖職官遷轉不
一而法己定矣五等者世及相承擅更法令如魯作丘
甲晉立六軍鄭鑄刑書如此者實繁天下所以安上之
國土非愛事身與子孫也安與不安在於立教化正法
令國雖一姓而法已萬變豈所以為知有定主哉由是
知曹陸之論所謂藩衞者乃簒逆之萌也思治者乃禍
亂之萌也定主者乃不定也夫如是則焉有不為患也
昔漢有吳楚七國之患元首乃懲之於高祖封建地過
古制引賈誼之言欲衆建諸侯而少其力使海内若身
之使臂臂之使指則下無背叛之心上無誅伐之事士
衡亦謂漢大啓侯王境土踰溢以七國為過正之災若
然者則班固漢書贊言周制千八百國載記分天下為
九州二百一十國則千八百九十國也公侯百里伯七
十里子男五十里其為褊小以極矣其卒也強不一一
於骨肉以懲秦失去其弊政用其上策如此則可歴世
長遠而支𣲖強大矣豈有周室陵遲羸氏土崩之釁乎
本論牛希濟
周文之先自公劉后稷積德累仁以至於文王天下之
心歸焉猶服事於商武王從兆庶之心順歴數之命以
取天下既而有疾嗣王幼弱乃命周公旦以輔相成王
周公以弟之親叔父之尊公其心而不疑焉攝天子履
萬乘車輅朝諸侯於明堂以施教化召公不悅四國流
言伐四國戮管蔡以安社稷然後制禮作樂七年之後
成王齒長德懋乃歸其政公亦不離王室乃命伯禽受
封於魯思不變四海之望遠乎哉君子即周防也若是
武王獨知周公之才之美兄弟之國天下之人皆不知
也向非周公則非成王之天下也天下疑矣然武王之
心公乎哉知子之弱而私之知弟之德而讓之且憂後
世兄第相及豈周之盛德為不及歟曰是知之深也所
以能明輔相其子若有疑焉則與之天下希存其子亦
難矣周公雖不為王者然其道則與大王王季文王為
同德矣成康以降名仁者多矣孰可與之為伍盖姬周
之得天下未幾而武王崩紂之子祿父猶存若委少主
無聖人之助則少康之舉嗣夏(左傳作杞夏)配天不其偉歟
此周公所以孜孜焉為而不有夫其聖德過於武王遠
矣今後王之嗣君也亦莫不蔽於私愛忘其善惡曰彼
長也冡嫡也天下之本也莫之可易至有不離襁褓之
中童嬰之列而即大位焉亦使強臣而為之輔其詔制
之旨曰周公然也成王然也豈惟政亂國危殆宗廟不
血食者有之矣曹馬之君即其人也自征伐以來受命
創業之主或起自布衣之中亭長之役部尉之列大夫
之家卿相之位或歴試諸難或十年軍中足以知歷數
在躬時運興廢經始之艱難臣下之忠良人情之巧偽
是以出一言舉一事易一法必使合於典誥垂於後世
守文之君也生於深宫長飬(於作)婦人之手慈愛之鍾
焉世子之教不行焉身軀則安於玉堂金殿輿服之盛
耳目飽於聲色靡曼之樂曷能知君臣父子之道忠信
邪佞之屬農桑艱難之本故小人易欺焉況幼稚乎且
人君之心為天下之晦明仁者樂於明而匪仁者便於
暗故時之晦也盗竊興焉魑魅行焉君之晦也賢良死
焉邪佞用焉是以小人奸臣唯樂於幼君少主若保姆
之態也以提其耳目導其言語教其喜怒行則行止則
止易為之使欲求天下之治可乎況近世之嗣王也始
自誕生厥月無問名之禮至於婚冠無金石之樂告廟
之儀非莫聞焉春誦夏絃秋詩冬禮上庠齒胄之道或
縱不知封爵之命掌言者亦不知其誰師保之道正其
身乎左右之人賢與處乎其即位也降先君之冊冡宰
與百執事延頸内面而朝新君焉衮冕端拱之默于殿
上雉扇熒煌香煙蓬勃(一作起)左右紛紛然莫之知也班
列千百稱慶而退至於積年之中宰執大臣延英入閤
稱述聖德舞蹈而己使有言者皆申有司徒空言耳敢
及於時乎敢及於執權亂政之人乎設有一言明日之
制行矣不復用矣歴觀前代明王賢后未嘗不與名臣
賢士厚享宴之禮接見之儀俾其忠信相親亡於畏憚
通於商較以正先王之得失以窮聖人之能事故兩漢
金馬石渠文章之選以備顧問為侍從之臣至有大臣
武帳之前亦奏謁或排闥於危疑之際以問安否以圖
後事太宗文皇帝貞觀之初比門之選舉十六族也皆
建功定策有布衣之交非天下文行之士不預焉既久
與遊處非唯知民間之疾苦時之否臧從而更之以熙
帝載至於臣下之情性好惡無不悉焉他日之任用莫
不適其材矣近世朝廷豈無忠信謇諤之士徒欲致身
之危救時之弊指陳千百於上前敷揚其逹乎諫章其
賢乎若復稍挂聖慮左右心天顔得之矣又有以惑之
矣其朝退也黃門伎女聲樂駢羅俳優之人調笑相雜
擁衞以至於内殿又日幸於兩軍遊於其所其從樂乎
斷可知矣故自乾符之亂至於今日莫可救止盖少主
奸臣之所為也或曰冡嫡之幼善惡未知思欲易之以
卜長世廢嫡立庶聖人所惡未知其可也曰君人者上
以安宗廟下以庇蒸人雖長嫡之義其不善易之可矣
且仲雍王季之長子讓西伯之聖德斷髮文身以避於
吳為吳太伯盖成父之志也隠公魯之賢君居位稱攝
欲讓其弟後(疑)其長矣吾將與之桓公聽羽父之譛以
疑其兄致於簒弑又晉襄公之薨也子周有兄而不慧
不能辨菽麥羣臣迎公子周以立政是以治三駕而楚
不能爭又穆公之亡也君無長子趙盾思立長君乃迎
公子雍於秦將欲立之穆嬴朝夕抱太子以朝且泣曰
先君以此子之賢吾受子之賜此子不才唯子是怨今
君雖終言猶在耳此子何罪而外求君趙孟懼大義於衆
人遂背秦好立靈公幼而好虐竟為所殺國是以亂漢
高帝遷都長安也以吕后爐於糟糠其子盈為太子上
以趙王如意似我知盈懦弱卒不能易及惠帝之世幾
為吕嫗所滅非平勃之不能加誅及擇諸王之賢者迎
王於代邸是為文帝不十年幾致刑措又昌邑之亂霍
子孟定廢立之冊立宣帝遂獲中興衞伯玉之於晉武
也君臣之交矣知主鬯之不惠必傾世祚撫其床而歎
曰此座甚可惜也帝心不悟終以正度為君果致元海
倡四方之亂宗廟焚毁兩京版蕩懷愍二帝俱為俘執
而崩晉祚中絶國分為十六普天之下皆墜爐炭比惠
帝之所為也是知冡嫡賢而臣擇立者必亡若立嫡為
亂執古之道乎擇善為治曰亂嫡庶之制乎且天子之
孝以安宗廟克荷祖考之業卜世於長久豈以擇善廢
不肖為罪乎至唐虞之君知其子朱均不肖不可付以
宗廟之重又懼其流毒於生民乃棄其子而禪於有德
若次子之賢遽以配天之業授於他人乎是知君惟其
明不必拘伯仲之制易曰明兩作離洊雷震若不明不
法此覆國亡家之罪人也何長之為若君明於上小人
比周之黨其能進乎其獲用乎其寘於亂乎主少不明
者亂之本也故曰元良者天下之本也莫若先以正之
正之者非在廢長擇善而己無使叔孫之禱曰主少國
家多難祝我者使我速死無及於亂此憂之深也悲哉
文苑英華卷七百四十一
