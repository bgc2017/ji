文苑英華卷二百二十四宋李昉等編
釋門六(六十九首)
薛能十一首陳陶三首
羅鄴三首司空圖二首
鄭谷七首楊䕫一首
周朴三首杜荀鶴七首
張喬九首張蠙六首
曹松九首羅隱三首
王貞白一首裴說四首
冬日送僧歸吳中舊居薛能
去掃東林下閒持未遍經望山低鑿牖容月廣開庭舊
業雲千里生涯水一瓶還應覓新句看雪倚禪扃
送禪僧前人
寒空孤鴈度落日一僧歸近寺路聞梵出郊風滿衣步
搖瓶浪起盂戞磬聲微還坐棲禪所荒山月照扉
秋晩送無可上人前人
半夜覺松雨照書燈悄然河聲纔淅瀝舊業近潺湲坐
滴寒更盡吟驚宿鶴遷相思不可見日短復愁牽
贈禪者前人
門前雖有徑絶向世間行薙草因逄藥移花更得鶯甘
貧元是道苦學不為名莫怪蒼鬚晩無機任世情
贈禪者(一作師)前人
夢想青山寺前年住此中夜堂吹竹雨春地落花風舊
句僧(一作師)曾見清齋我亦同浮生蹇莫問辛苦未成功
此詩二百六十四卷重出今已削去注異同為一
作
贈源寂禪師前人
缾鉢鎮隨腰怡然處寂寥師禪從北祖僧格似南朝性
近徒相許緣多愧未銷何傳能法慧此岸要津橋
贈禪師前人
嗜欲本無性此生長在禪九州空有路一室獨多年鳴
磬微塵落移瓶濕地圓相尋偶同宿星月坐忘眠
夏日青龍寺尋僧二首前人
帝里欲何待人間無闕遺不能安舊隠都屬擾明時違
理湏齊辱雄圖豈藉知縱横悉已悞斯語是吾師
二
得官殊未喜失計是忘愁不是無心速焉能有自由凉
風盈夏扇蜀茗半邢甌笑向權門客應難見道流
寄題巨源禪師前人
風雨禪忩外應殘木槿花何年别鄉土一衲代袈裟日
氣侵缾暖雷聲動枕斜還當掃樓影天晩自煎茶
雲花寺寓居贈海岸上人前人
暫寄空門未是歸上方林(疑)獨著儒衣吾師不語應相
問頻惹街(一作香)塵入寺飛
題贈高閒上人陳陶
薝蔔花間客軒轅席上珍筆江秋菡蓞僧國瑞麒麟内
殿初招隠曹溪得後塵龍蛇驚粉署花雨對金輪白馬
方依漢朱星又入秦劇談凌鑿齒清論倒波旬拂石先
天古降龍舊國春珠還合浦老龍去玉川貧鴛鷺輸
黃絹壇場遶白蘋鼎湖閒入夢金閣靜通神海氣成方
丈山泉落净巾獼猴深愛月鷗鳥不猜人拂岳蕭蕭竹
垂空澹澹津漢姝難覓對荆璞本來真伊傅多聮璧劉
雷競買隣江邊有國寶時為㔉(疑)星辰
酬元亨上人前人
一衲净居雲夢合秋來詩思祝融高何因知我津涯闊
遠寄東溟六巨鰲
寄元孚道人前人
梵宇(一作楚寺)章句客佩蘭三十年長乘碧雲馬時策(一作借)
翰林鞭曩事五岳遊金衣曳祥煙高攀桐君手左倚鸑
鷟肩哭玉秋雨中摘星春風前横輈截洪偃憑几見廣
宣爾來寤華胥石壁孤雲眠龍降始得偈龜老方巢蓮
内殿無文僧騶虞誰能牽因之問楚水弔屈幾潺湲
冬日廟中書事呈棲白上人羅鄴
日高荒廟掩雙扉杉逕無人鳥雀悲昨日江潮(一作湖)起
歸思滿忩風雨覺來時何堪身計長如此閒盡爐灰却
自疑頼有碧雲吟句客禪餘相訪說新詩
秋日留别義初上人前人
寒寺窮秋别遠師西峯一鴈倍傷悲每嗟塵世長多事
重到襌齋是幾時霜嶺自添紅葉恨月溪休和碧雲詞
關河廻首便千里飛錫南歸詎可知
贈僧前人
繁華舉世皆如夢今古何人肯暫閒唯有東林學禪客
白頭閒坐對青山
上柏梯寺懷舊僧二首司空圖
雲根禪客居皆說舊無廬松日明金像山風(一作苔龕)響木
魚依棲應不阻名利本來疎縱有人相問林間懶拆書
二
高鴉隔谷見路轉寺西門塔影蔭泉脉山苗侵燒痕鐘
疎含杳靄閤(一作閣)迥亘黃昏更待他僧到長如前信存
寄懷元秀上人鄭谷
悠悠干禄利草草廢漁樵身世堪惆悵風騷頓(集作頗)寂
寥高秋期步野積雨放趨朝得句如相憶莎齋且見招
以下七篇並見集本
次韻和秀上人遊南五臺前人
中峯曾到處題記没蒼苔振錫傳深谷翻經想舊臺危
松臨砌偃驚鹿驀溪來内殿御(集作評)詩切(師以文章應制)身廻
心未廻
贈圓昉公(昉蜀僧僖宗幸蜀昉堅免紫衣)前人
天階讓紫衣冷格鶴猶卑道勝嫌名出身閒覺老遲曉
(集作晩)香延宿火寒碧度高枝每說長松寺他年與我期
(居長松山)
贈信美寺岑上人前人
巡禮諸方遍湘南頻有緣焚香老山寺乞食向江船紗
碧籠名畫燈寒照净禪我來能永日蓮漏滴寒泉(集作階前)
寄贈詩僧秀公前人
靈一心傳清塞心可公吟後礎公吟近來雅道相親少
唯仰吾師所得深好句未停無暇日舊山歸老有東林
冷曹孤宦甘寥落多謝携笻數訪尋
重陽日訪元秀上人前人
紅葉黃花秋景寬醉吟朝夕在樊川却嫌今日登山俗
共與(集作且共)高僧對榻眠别畫長懷吳寺壁宜茶偏賞霅
溪泉歸來童稚争相笑何事無人與酒船
贈日東鑒禪師前人
故國無心度(集作渡)海潮老禪方丈倚中條夜深雨絶松
堂静一點飛(集作山)螢照寂寥
此詩二百六十四卷重出今已削去注異同為一
作
送日東僧遊天台楊䕫
一瓶離日外行指赤城中去自重雲下來從積水東攀
蘿躋石徑挂錫憩松風廻首鷄林道唯應夢想通
登福州南澗寺周朴
萬里重山遶福州南横一道見溪流天邊飛鳥東西没
塵裏行人早晩休曉日春山當大海連雲古塹對高樓
那堪望斷他鄉目(一作外又作客)只此蕭條自白頭
贈雙峯山和尚前人
峩峩雙髻山瀑布瀉雲間塵世自疑水禪門長去關茯
神松不異藏寶石俱閒向此師清業如何方可攀
贈無了禪師前人
不學世所惜是何無了公靈(一作雲)匡虚院外虎跡亂山
中晝夜必連去古今争敢同禪情豈堪問問答更無窮
送僧杜荀鶴
道了亦未了言閒今且閒從來無住處此去向何山片
石樹隂下斜陽潭影間請師留别偈(集作偈别)恐不到人寰
以下七篇並見集本
和劉評事送海一禪師歸山前人
内(集作衲)外元無象言尋那路尋問禪將底說傳印得何
心未了羣山淺能(集作難)休一室深伏魔寧是獸巢頂亦
飛禽觀色風驅霧聽聲雪灑林况當幽隠處(集作凡歸是歸處)
未必在高岑(集作不必指高岑)
送紫陽僧歸廬岳舊寺前人
紫衣明主贈歸寺感先師受業恩難報開堂影不知松
風欹枕夜山雪上樓時此際無人會微吟復斂眉
秋宿詩僧雲英院(集作房)因贈前人
賈島憐無可都緣數句詩君雖是後軰我謂過當時溪
浪和星動松隂帶鶴移因(集作同)吟到明坐此道澹誰知
贈老僧前人
衆僧尊夏臘靈岳遍曾登渡水手中杖行山溪畔藤心
空默是印眉白雪為稜自得巡方道棲禪老(一作向)未能
贈僧前人
利門名路兩無憑百歲風前短焰燈只恐為僧僧(一作心)
不了為僧心(一作得)了總(一作盡)輸僧
此詩一百六十四卷重出今已削去注異同為一
作
山寺老僧前人
草靸無塵心地閒静隨猨鳥過寒暄眼昏齒落經看遍
却向僧中總不言
贈鏡亭清越上人張喬
海畔與窮邊歸來二十年久閒時得句漸老不離禪砌
木欹臨水忩蓬(一作峯)直倚天猶期白雲裏别掃石牀眠
贈仰山禪師前人
仰山因久住天下仰山名井邑身雖到林泉性本清野
雲看處盡江月定時明髣髴曾相識今來隔幾生
贈初上人前人
竹色覆禪棲幽禽遶院啼空門無去住行客自東西井
氣春來歇庭枝雪後低相看念山水盡日話曹溪
聞仰山禪師歸曹溪因贈前人
曹溪松下路猿鳥重相親四海求玄理千峯遶定身異
花天上堕靈草雪中春自惜經行處焚香禮舊真
贈碁僧侣前人
機謀時未有多向奕碁銷已與山僧敵無令海客饒静
驅雲陣起(一作出)疎點鴈行遥夜雨如相憶松忩更見招
送新羅僧前人
東來此學禪多病念佛緣把錫離巖寺收經上海船落
(一作捲)帆敲石火宿島汲瓶泉永向扶桑老知無冄少年
送僧雅覺歸東海前人
山川心地内一念即千重老别關中寺秋歸海外峯鳥
行來有路帆影去無蹤幾夜波濤息先聞本國鐘
送僧鸞歸蜀寧親前人
歌詩精外學夫子是知音坐夏宫鐘近寧親劔閣深高
名徹西國舊跡寄東林自此棲禪者因師滿蜀吟
贈頭陀僧前人
自說年深别石橋遍遊靈跡熟南朝已知世路皆虚幻
不覺空門是寂寥滄海附船浮浪久碧山尋塔上雲遥
如今竹院藏衰老一點寒燈弟子燒
贈棲白大師張蠙
剃髮得時名僧應别應星偶題皆有詔閒論便成經掃
葉寒燒鼎融冰曉注瓶長因内齋出多客叩禪扄
贈聞一上人前人
見面雖年少聞名似白頭玄談窮釋旨清思掩詩流果
(一作巢)落痕生砌松高影上樓壇場在三殿應召入焚脩
贈可倫上人前人
師教本於空流來不自東脩從多劫後行出衆人中衲
冷湖山雨幡輕海甸風游吳累夏講還與虎溪同
寄法乾寺令諲大師前人
師居中禁寺外請已無緣望幸唯脩偈承恩不亂禪院
多仙藥種(集作種藥)池有化生蓮何日龍宫裏相尋借法船
寄太白禪師前人
何年萬仞頂獨有坐禪僧客上應無路人傳或見燈齋
厨(一作盂)唯有橡講石任生藤遥想東林社如師誰復能
送南海僧遊蜀前人
真脩絶故鄉一衲度暄凉此世能先覺他生豈冄忘定
中船過海臘後路沿湘野迥鴉隨笠山深虎背囊瀑流
垂石室蘿蔓盖銅梁却後何年會西方有上房
雲居長老王貞白
巘路躡雲上來參出世僧松高半巖雪竹覆一溪冰不
說有為法非傳無盡燈了然方寸内應秪見南能
寄洪正師羅隠
寄蹇渾成跡經年帶(疑)杜南價輕猶有二足刖巳過三
鷄肋曹公忿猪肝仲叔慙會應謀避地依約近禪庵
寄無相禪師前人
老住西峯第幾層為師廻首憶南能有緣有相(集作想)應
非佛無我無人始是僧爛椹作袍名復利鑠經(集作金)為
講愛兼憎何如一衲塵埃外日日香煙夜夜燈
送𧦬光大師(師以草書應制)前人
禹祠分手戴灣逄健筆尋知逹九重聖主賜衣憐絶藝
侍臣摛藻許高蹤寧親久别街西寺待詔初離海上峰
一種苦心師得了不湏廻首笑龍鍾
慈恩寺貽楚霄上人曹松
在秦生楚思波浪接禪關塔礙高秋鳥忩藏白日山樹
隂移草上岸色透林(集作庭)間樓(集作人)内談經徹空携講
䟽還
關山寄詩贈清越前人
不醉秦中酒冥心秪似師望山吟過日伴鶴立多時溝
遠流聲細林寒綠色遲庵西蘿月夕重得話空期
薦福寺贈棲白大師前人
才子紫檀衣明君寵顧時講昇高座懶書答重臣遲瓶
勢傾圓頂刀聲落碎髭還聞穿内去隨駕進新詩
青龍寺贈雲顥法師前人
紫檀衣且香春殿日尤長此地開新講何山鎖舊房僧
名喧北闕禪印續南方莫惜青蓮喻秦人聽未忘
貽住山僧前人
罷講廵巖塢無窮得野情臘高猶伴鹿夏滿不歸城雲
朵緣崖發峯隂截水清自然雙洗耳唯任白毫生
送德光禪師前人
天涯緣事了又造石霜微不以千峯險唯將獨影歸有
為嫌假佛無境是真機到後流沙錫何時更有飛
送乞雨禪臨遇南遊前人
活得枯焦耕者知巡方又欲向天涯珠穿閩國菩提子
杖把靈峯楖栗枝春蘚任封降虎石夜雷從傍養龍池
生緣在地南浮去自此孤雲不可期
廣州貽匡緒法師前人
口宣微密不思議不是除貪即誡癡祗待外方緣了日
争看内殿詔來時週廻海樹侵階疾迢遞江潮應井遲
畢竟懶過高坐寺未能全讓法雲師
江南逄僧省文前人
高僧不負雪峯期却伴青霞入翠微七葉巖前霜欲降
九松枝上鶴初歸風生碧澗魚龍躍威震金樓燕雀飛
想得白蓮花上月滿山猶帶舊光輝
不出院僧裴說
四遠參尋徧脩行却不行耳邊無俗語門外是前生塔
見移來影鐘聞過去聲一齋唯默坐應笑我營營
湖外寄處賓上人前人
怪得意相親高携一軸新能搜大雅句不似小乘人嶽
麓擎枯檜瀟湘吐白蘋他年遇同道為我話風塵
寄貫休前人
憶昔與吾師山中静(一作精)論時總無方是法難得始為
詩凍犬眠乾葉饑禽啄病棃他年白蓮(一作雲)社猶許重
相期
寄僧尚顔前人
曾居五老峯所得共誰同才大天全與吟精楚欲空客
來庭減日鳥過竹生風早晩搖輕拂(集作金錫)重歸瀑布中
文苑英華卷二百二十四
