文苑英華卷七百五十九宋李昉等編
雜論中
詞科論一首難進論一首
六逆論一首守道論一首
天爵論一首王言論一首
豪俠論一首君子論一首
詞科論(并序)沈既濟
開元以後四海晏清無賢不肖恥不以文章達其應詔
而舉者多則二千人少猶不減千人所收纔有(疑作百)一
禮部員外郎沈既濟論曰
初國家治自顯慶已來高宗聖躬多不康而武太后任
事參決大政與天子並太后頗涉文史好雕蟲之藝永
隆中始以文章選士及永淳之後太后君天下二十餘
年當時公卿百辟無不以文章因循遐久浸以成風以
至開元天寶之中上承高祖太宗之遺烈下繼四聖理
平之化賢人在朝良將在邊家給戶足人無苦窳四夷
來同海内晏然雖有宏猷上略無所措竒謀雄武無所
奮百餘年間生育長養不知金鼓之聲烽燧之光已至
於老故太平君子唯門調戶選徵文射策以取禄位此
行已立身之美者也父教其子兄教其弟無所易業大
者登臺閣小者任郡縣資身奉家各得其足五尺童子
恥不言文墨焉是以進士為士林華選四方觀聽希其
風采每歲得第之人不浹辰而周聞天下故忠賢雋彦
韜才毓行者咸出於是而桀奸無良者或有焉故是非
相陵毁稱相騰或扇結鈎黨私為盟㰱以取科第而聲
名動天下或鈎摭隐慝嘲為篇詠以列於道路迭相談
訾無所不至焉
難進論李翰
賓有囊錦握蘭韜劒懷玉介然獨立默而無言主人怪
而問之曰僕觀今之士君子所求速進體必盡飾而足
下望問若有疑造庭若有懼隱文彩匿芬芳掩光暉潛
穎利此何謂也豈有以哉客曰夫順時而動嘉會不可
以智求藏器於身知己不可以力致有道足輔天地而
不用於人行足應神明而不信於俗僕所以候寬和之
色伺清晏之閒願因左右思待擯介或没齒不遇豈直
斯湏之頃與主人曰僕方運思量深游精絶遠巨蚌潛
於溟海剖而探其珠靈龜巢於嘉林灼而訪其兆而况
同聲相應同氣相求者乎蟋蟀候秋而吟蜉蝣乘隂而
出豈借援於左右求容於儐介哉而足下牽流議於俗
忽常道之要豈安彼詭隨昧而不察兹理將有所感激
憤而為此言乎客曰主人可謂知其一未知其二夫察
言觀行下之所以上達言有邪正百慮糺紛行有是非
萬變舛錯憂虞不可以一逕驗悔恡不可以一理徵士
固有上不援下無黨禮義以為干櫓忠信以為甲胄見
利不虧其分見害不更其守杖必然之畫恥干節而進
則有從俗浮沉與物厚薄㓗其衣服矜其車徒俛仰權
貴之門逶迤冨利之室人玩其飾孰察其心然則矩步
規行不如由徑之速達一辭三讓不如苟合之易親據
邀乘邪是有先鳴之勢難進易退但積後時之悲此主
人所宜察者一也士固有履敦懿佩禮文漸漬德教之
泉栖息道素之域然而委身草莾沉跡蓬茨位末名卑
譽不聞於左右含光蓄銳價不動於當時雖折節求容
毁方取合行衰於寡黨才蔽於世人復有養高釣名之
徒勲餘戚裔之位歴玄闕排朱門䴏翼鳳翔乞言鄒枚
之口虎皮羊質假論崔馬之譚而悠悠者莫不望景星
奔籍響風靡夫向聲背實人之常情索隱探微代所希
及田父獲玉驚輝廡之暉靈蛇獻珠貽按劒之怒然則
遵古人懿業類芻狗之已陳道先王法言比屠龍而莫
用此主人所宜察者二也固有聚精會神盡智畢議謀
於未兆慮於未形探玄妙之源養浩然之氣冥立羣情
之表獨與大道為鄰復有騁變效竒侈談詭論文彫琢
之辯縱煒燁之詞不思作則垂訓期於動聽駭目夫繁
聲奪雅令色惑真綆短不可以汲深禇小不可以懷大
曲彌高而和寡技逾下而賞多此主人之所宜察者三
也士有作矜莊之色厲耿介之辭披苦懷揚憤思悉精
銳貢忠誠矯枉推直深言切詳弘其體防剪(一作翦)其淫
侈復有事無可否順之如流言無是非應之如響博訪
遠引不綜成敗之幾虚美飾非但以苟容為度夫吉人
之辭寡躁人之辭多頌德記功易以藻飾閑邪介疾或
犯忌諱逆耳之談容之者少利口之說悅之者多然則
辨佞進而登庸忠蹇退而獲戾此主人之所宜察者四
也士固有懷經濟之略藴弼諧之才而擬非其倫履失
其位皆屑屑聚論者騰喧咋之辭連袂並驅者效趨走
之技龍冀補鼠非所騁其逸足牛鼎烹鷄豈傷殊於常
器然則含章秀發秘思混而不分默識玄通幽旨隱而
莫啓此主人之所宜察者五也士固有當理以言由(一作)
(申)方以進而關梁非所鑿枘異宜或以小人所長乘於
君子所短或以己所未遑(一作達)不信人所能然則道源
蔽而不通心境曠而不接辨雖博萬物不能釋其疑辭
智雖絡天地不能效其長策故語曰誰能為之孰令聽
之此主人之所宜察者六也且夫春樹桃李秋收其實
春樹(闕)茨夏蒙其刺生實未成同為后土所生俱沐陽
和之施不殖不藝終歲闕甘旨之豐不芟不耘毫末成
尋拱之患亮明才士之智匡時尊主之臣可不熟計其
吉凶深究其得失乎而或安於近禁玩於浮名忘至理
而悅侈言貴辨偽而惡切直外恃位以陵物内自負而
輕士譬猶廢東作而待歲馳北轅而適越是以弘奬之
意未嘗異取舍之要未嘗周(疑作同)徒有好賢之名終無
用賢之實亦良可悲矣安在其進乎主人曰若然者行
不必達言不必揚賢人沉抑以為常良士無登進之理
將何以革此弊而求其通乎賓曰何為其然也(闕)揚振
風以扇物清濁必效其響懸明鏡以鑒形美惡無隱其
象苟能坦其量清其心先公而後私捨名而責實得意
而忘象遠佞而納忠則君子可知不仁者遠於是循夷
途以招絶跡總脩林以刈翹楚則何才不舉何藝不揚
是知行藏有宜取捨有分為仁由已芝蘭雖幽而自芳
子苟好之珠玉無脛而自至審此要也夫何問焉主人
矍然謝賓而退齋居三日罷鐘鼓遠宴私執謙下之心
去驕伐之色夢想正士饑渴直言然後備禮延賓昇堂
而訪焉言行計從於是家安而國治(一作理)矣
六逆論柳宗元
春秋左氏言衛州吁之事因載六逆之說曰賤妨貴少
陵長遠間親新間舊小加大淫破義六者亂之本也予
謂少凌長小加大淫破義是三者固(集有誠字)為亂矣然其
所謂賤妨貴遠間親新間舊者(集有雖字)為理之本可也何
必曰亂夫所謂賤妨貴者蓋斥言擇嗣之道子以母貴
者也若貴而愚賤而聖且賢以是而妨之其為理本大
也(集作矣)而可捨之以從斯言乎此其不可固也夫所謂
遠間親新間舊者蓋言任用者之道也使親而舊者愚
遠而新者聖且賢以是而間之其為理本亦大矣又可
捨之以從斯言乎此其不可固也必從斯言而亂天下
謂之師古訓可乎此又不可者也嗚呼是三者擇君置
臣之事天下理亂之大本也為書者執斯言著一定之
論以遺後代上智之人固不惑於(集作于)是矣自中人而
降守是以為大據而以致敗(一作賊)亂者固不乏焉晉厲
死而悼公入乃理宋襄嗣而子魚退乃亂貴不足尚也
秦用張禄而黜穣侯乃安魏相成璜而疎吳起乃危親
不足與也符氏進王猛而殺樊世乃興胡亥任趙高而
族李斯乃亡(蜀本作滅)舊不足恃也顧所信何如耳然則斯
言殆可以廢矣噫古之言理者罕能盡其說建一言立
一詞則&KR1142;[危瓦]而不安謂之是可也謂之非亦可也混然
而以(集作已)教於後世莫知其所(集有以字)去就明者慨然將
定其是非則拘儒瞽生相與羣而咻之以為狂為怪而
欲世之為(集作多)有知者可乎夫中人可以及化者天下
為不少矣然而罕有知聖人之道則固為書者之罪也
守道論
或問曰守道不如守官何如對曰是非聖人之言傳之
者誤也官也者道之器也離之非也未有守官而失道
守道而失官之事者也是固非聖人之言乃傳之者誤
也夫皮冠者虞人之物也物者道之凖也守其物由其
凖而後其道存焉苟舍之是失道也凡聖人之所以為
經紀為名物無非道者命之曰官官是以行吾道云耳
是故立之君臣官府衣裳輿馬章綬之數會朝表著周
旋行列之等是道之所存也則又示之典命書制符璽
奏復之文參伍殷輔陪臺之役是道之所由也則又勸
之以爵禄慶賞之美懲之以黜遠鞭扑桔拳斬殺之慘
是道之所行也故自天子至于庶民咸守其經分而無
有失道者和之至也失其物去其凖道從而喪矣易其
小者而大者亦從而喪矣古者居其位思死其官可易
而失之哉禮記曰道合則服從不可則去孟子曰有官
守者不得其職則去然則失其道而居其官者古之人
不與也是故在上不為抗在下不為損矢人者不為不
仁函人者不為仁率是(集作其)職司其局交相致以全其
功(集作工)也易位而處各安其分而道達於天下矣且夫
官所以行道也而曰守道不如守官蓋亦喪其本矣未
有守官而失道守道而失官之事者也是非聖人之言
傳之者誤也果矣
天爵論
柳子曰仁義忠信先儒名以為天爵未之盡也夫天之
貴斯人也則付剛健純粹於其躬倬為至靈大者聖神
其次賢能所謂貴也剛徤之氣鍾於人也為志得之者
運行而可大悠久而不息拳拳於得善孜孜於嗜學則
志者其一端耳純粹之氣注於人也為明德之者爽達
而先覺鑑照而無隱肫肫於獨見淵淵於默識則明者
又其一端耳明離為天之用恒久為天之道舉斯二者
人倫之要盡焉是故善言天爵者不必在道德忠信明
與志而已矣道德之於人猶隂陽之於天也仁義忠信
猶春夏秋冬也舉明離之用運恒久之道所以成四時
而行隂陽也宣無隱之明著不息之志所以備四美而
冨道德也故人有好學不倦而迷其道撓其志者明之
不至耳有照物無遺而蕩其性脫其守者志之不至耳
明以鑒之志以取之役用其道德之本舒布其五常之
質充之而彌六合播之而奮百代聖賢之事也然則聖
賢之異愚也職此而已使仲尼之志之明可得其(集作而)
奪則庸夫矣投(集作授)之於庸夫則仲尼矣若乃明之遠
邇志之恒久庸非天爵之有級哉故聖人曰敏以求之
明之謂也為之不厭志之謂也道德與五常存乎人者
也克明而有恒受於天者也嗚呼後之學者盡力於所
及焉或曰子之所謂天付者若開府庫焉量而與之耶
曰否其各合乎氣者也莊周言天曰自然吾取之
王言論李德裕
夫帝王與羣臣言不在援引古今以飾雄辨唯在簡而
當理雄辨不足以服奸雄之心唯能塞諍臣之口昔田
蚡(蜀本有為字)請考工地益宅武帝曰遂取武庫衛(集有武字非)
將軍言郭解家貧又曰布衣權至使將軍知此其家不
貧殷仲文言音樂好之自解宋祖曰吾只恐解此謂簡
而當理足使奸臣奪心邪人破膽矣余歴事六朝弼諧
二主文宗辭皆文雅而未嘗騁辨武宗言必簡要而不
為文飾皆得君人之量能盡臣下之辭豈唯王言如是
人臣亦當然也其有辨若波濤辭多枝葉文經意而飾
詐矯聖言以蔽聰此乃奸人之雄游說之事(集作士)焉得
為之獻替哉為(文粹有人字)臣者當戒於斯慎於斯必不獲
罪於天矣
豪俠論
袁盎汲黯皆豪俠者也若非氣蓋當世義動明主豈有
是名哉袁盎曰緩急人所有故善劇孟匿季心(英華作布非)
汲黯好游俠任氣節故乃善灌夫所以知其然也余以
(集無此字)斯言豈&KR1131;妄發揚子所謂孟軻之勇類於是矣夫
俠者蓋非常人也雖然以諾許人必以節義為本義非
俠不立俠非義不成難兼之矣所謂不知義者感匹夫
之交據(集作校是)君父之命謂貫高危漢祖者是也所與(集作)
(利)者邪所害者正為梁王殺袁盎者是也此乃盜賊耳
焉得謂之俠哉唯鉏麑不賊宣孟承基不忍志寕(紇于承基)
(為承其乾賊于志寕見其執喪盡哀不忍害之)斯為直俠矣淮南王憚汲黯以
其守節死義所以易公孫弘如發蒙耳黯實氣義之兼
者士之任氣而不知義皆可謂之盗矣然士無氣義者
為臣必不能死難求道必不能出仕近代房孺復問徑
山大師欲習道可得至乎徑山對曰學道者唯猛將可
也身分首裂無所恡(集作顧)惜由是而知士之無氣義者
雖為桑門亦不足觀矣
君(集作臣)子論
士之有氣志而思冨貴者必能建功業有氣志而輕爵
禄者必能立名節二者雖其志不同然時危世亂皆人
君之所急也何者非好功業不能以戡亂非重名節不
能以死難此其梗槩也好功業者當理平之世或能思
亂唯重名節者理亂皆可以大任平澹和雅世所謂君
子者居平必不能急病理煩遭難亦不能捐軀濟危可
以羽儀朝庭潤色名教如宗廟瑚璉園林鴻鵠雖不為
人常用而自然可貴也(此謂王濛劉真長之儔)然世亦有不拘小
節(集作疵)而能全大節者如陳平背楚歸漢漢王疑其多
心令護諸將又疑其受金可謂不能以名節自固矣及
功成封侯辭曰非魏無知臣安得進漢高祖曰若子可
謂不背本矣其後竟誅諸吕以安(漢集作劉氏)漢比(集無此字)近
世宰相上官儀詩多浮豔時人稱為上官體實為正人
之所病及高宗之初竟以謀廢武后心存王室至於宗
族受禍郭代公倜儻不羈之士也少不以名節自檢當
蕭岑内難保護睿宗雖履危機竟全臣節則名節之間
不可以一槩論也陳平能不背魏無知所以必不負漢
王矣今士之背本者人君豈可保之哉
文苑英華卷七百五十九
