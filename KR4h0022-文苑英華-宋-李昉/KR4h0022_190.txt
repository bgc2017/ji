文苑英華卷一百九十宋李昉等編
朝省一
趨朝四十八首寓直十六首
趨朝
守東華開門(一作守東平中華門開)梁簡文帝
脂車向馳道總轡息東(一作中)華落關猶待漏交(一作文)戟
未通車薄雲初啓雨曙色始成霞塹流鋪紫若城風泛
橘花弦誦終無取願已自懷嗟一作皆藝文類聚
早朝車中聽望何遜
詰旦鍾聲罷隠隠禁門通蘧車響北闕鄭履入南宫宿
霜間(類聚作霧開)馳道初日照相風胥徒紛絡繹騮(類聚作騶)御
或西東
入朝守開門王褒
直城(類聚作鳳池)通複道嚴駕早凌晨鐵符行警曙銀棨未
開闉塹暗城無影晴新路不塵屯兵引盡劔騎吹動班
輪徒知仰睿藻抽辭慙(類聚作殊)未申
答王筠早朝守建陽門開江總
金兔猶懸魄銅龍欲啓扉三條息行火百雉照初暉御
溝槐影出仙掌露光晞
奉和從叔光禄愔元日早朝李元操(見雜詠)
銅渾變春節玉律動年灰曖曖成霞旦隠隠禁門開衆
靈凑仙府百神朝帝臺葉令雙鳬至梁王駟馬來戈鋋
映林闕歌管沸塵埃保章望瑞氣尚書滅火災冠冕多
秀士簮裾饒上才誰憐張仲蔚日暮返蒿萊
賦得謁帝承明廬江總(見初學記)
霧開仁壽殿雲曉承明廬輪停紺幰引馬度紅塵餘香
貂拜黻衮花綬拂玄除謁帝升清漢何殊入紫虛
正日臨朝唐太宗(見初學記)
條風開獻節灰律動初陽百蠻奉遐賮萬國朝未央雖
無舜禹跡幸欣天地康車軌同八表書文混四方赫奕
儼冠盖紛綸盛服章羽旄飛馳道鐘鼓震巖廊組練暉
霞色霜戟照朝光晨宵懷至理終愧撫遐荒
奉和正日臨朝魏徵(見雜詠)
百靈侍軒后萬國會塗山豈如今睿哲邁古獨光前聲
教溢四海朝宗引百川鏘洋鳴玉珮灼爍耀金蟬淑景
輝雕輦高旌揚翠煙庭實超王會廣樂盛鈞天既欣東
戶日復詠南風篇願奉光華慶從斯萬億年
同前顔師古
七政璿衡始三元寶歷新負扆延百辟垂旒御九賓肅
肅皆鵷鷺濟濟盛纓(初學記作簮)紳天涯致重(雜詠作重致)譯日
域獻竒珍
同前岑文本(見雜詠)
時雍表昌運日正叶靈符德兼三代禮功包四海圖踰
沙紛在列執玉儼相趨清蹕喧輦道張樂駭天衢拂蜺
九旗映儀鳳八音殊佳氣浮仙掌薰風繞帝裾天文光
七政皇恩被九區方陪瘞玉禮珥筆岱山隅
同前李百藥
化歷昭唐典承天順夏正百靈警朝禁三辰揚旆旌充
庭富禮樂高宴齒簮纓獻壽符萬歲移風韻九成
凌晨早朝虞世南
萬戶宵光曙重簷夕霧收玉花停夜燭金壺送曉籌日
暉青𤨏殿霞生結綺樓重門應啟路通籍引王侯
同潘屯田冬早朝張文琮
假寐懷古人夙興瞻曉月通晨禁門啓冠盖趨朝謁霜
靄清九衢霞光照雙闕紛綸文物紀煥爛聲明發腰劒
動陸離鳴玉和清越
春晩看羣公朝還人馬八韻陳子良
遊子惜春暮策杖出蒿萊正值康莊晩羣公謁帝廻履
度南宫至車從北闕來珂影呵(疑)明月笳聲動落梅迎
風采毦轉照日綬花開紅塵掩鶴盖翠柳拂龍媒綺雲
臨舞閣丹霞薄吹臺輕肥寧所羨未若反山隈
早朝韋元旦
震維方月季宸極衆星尊珮玉朝三陛鳴珂度九門挈
壺分早漏伏檻耀初暾北倚蒼龍闕西臨紫鳳垣詞庭
草欲奏温室樹無言鮮翰空為忝長懷聖主恩
同前鄭愔
瑞闕龍車峻宸庭鳳掖深才良寄天綍趨拜侣朝簮飛
舄看來影喧車識駐音重軒輕霧入洞戶落花侵聞有
題新翰依然想舊林同聲慙卞玉謬此託常金
同前徐彦伯
夕轉清壺漏晨驚長樂鐘逶迤綸禁客假寐守銅龍予
亦趨三殿肩隨謁九重繁琦(疑)接曙響華劒此舂容相
問苔(一作韶)光歇彌憐芳意濃願言乘日旰携手即雲從
同前(集作同韋舍人早朝)沈佺期
閶闔連雲起巖廊拂霧開玉珂龍影度珠履鴈行來長
樂宵鐘盡明光曉奏催一經推(集作傳)舊德五字選(集作擢)
英才儼若神仙去紛從霄漢廻客人朝與夕(集作千春奉休歷)
分禁喜趨陪
和崔正諫登秋日早朝前人
鷄鳴朝謁滿白露(集作露白)禁門秋爽氣臨旌戟朝光映冕
旒河宗來獻寶天子命焚裘獨負池(集作津)陽議言從建
禮遊
敬和崔尚書大明朝堂雨後終南山見示之作
蘇頲
奕弈軒車至清晨朝未央未央在霄極中路視咸陽委
曲漢京近周廻秦塞長日華動涇渭天翠合岐梁五丈
旌旗色百層枌(一作松非)橑光東連歸馬地南指鬭鷄場晴
壑照金戺秋雲含璧璫由余窺覇國蕭相奉興王功役
隠不見頌聲存復揚權宜珍構絶聖祚寶圖昌在德期
巢燧居安法禹湯冡(集作象)卿才順美多士賦成章價重
三臺俊名超百郡良焉知掖垣下陳力自迷方
早朝大明宫賈至(附見杜集)
銀燭朝天紫陌長禁城春色曉蒼蒼千條弱柳垂青𤨏
百囀流鶯繞(集作滿)建章劒珮聲隨玉墀步衣冠氣(集作身)
染御爐香共沭恩波鳳池裏終朝默默(集作朝朝染翰)侍君王
和前王維(附見杜集)
綘幘雞人報曉籌尚衣方進翠雲裘九重(集作天)閶闔開
宫殿萬國衣冠拜冕旒日色纔臨仙掌動香煙欲傍衮
龍浮朝罷湏裁五色詔珮聲歸向(集作到)鳳池頭
和前杜甫
五夜漏聲催曉箭九天(集作重)春色醉仙桃旌旗日暖龍
蛇動宫殿風微鷰雀高朝罷香烟携滿袖詩成珠玉在
揮毫欲知世掌絲綸美池上于(集作如)今有鳳毛
和前崔顥(一作岑參附見杜集)
鷄鳴紫陌曉(集作曙)光寒鸎囀皇州春欲(集作色)闌金闕曙
(集作𤨏曉)鐘開萬戶玉階仙仗擁千官花明劒珮星初没(集作)
(落)柳拂旌旗露未乾别(集作獨)有鳳凰池上閣(集作客)陽春
一曲和仍(集作皆又作應)難
早朝二首王維
皎潔明星高蒼茫遠天曙槐霧鬱不開城鵶鳴稍去始
聞高閣聲莫辨更衣處銀燭已成行重(集作金)門儼騶馭
二
柳暗百花明春深五鳳城城鵶(集作烏)睥睨曉宫井轆轤
聲方朔金門召(集作侍)班姬玉輦迎仍聞遣方士東海訪
蓬瀛
春日直門下省早朝前人
騎省直明光鷄鳴謁建章遥聞侍中珮暗識令公(集作君荀)
(令君坐處三日香)香玉漏催(集作隨)銅史天書問(集作拜)夕郎旌旗
映閶闔歌吹滿昭陽官舍梅初紫宫門柳欲黃願將遲
日意同與聖恩長
紫微殿退朝口號杜甫(見集本)
戶外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞高閣報天顔有喜近臣知
宫中每出歸東省會送䕫龍集鳳池
喜達行在所三首(自京竄至鳳翔)前人
西憶岐陽信無人遂却迴眼穿看(集作當)落日心死著寒
灰茂(集作霧)樹行相引連山(集作蓮峯)望忽開所親驚老瘦辛
苦賊中來
二
秋(集作愁)思胡笳夕凄凉漢苑春生還今日事間道暫時
人司隸章初覩南陽氣已新喜心翻倒極嗚咽淚(集作涕)
沾巾
三
死去憑誰報歸來始自憐猶瞻太白雪喜遇武功天影
静千官(集作門)裏心蘇七校前今朝漢社稷新數中興年
早朝日寄所居皇甫曾
長安歲後見歸鴻紫禁朝天拜舞同曙色漸分雙闕裏
漏聲遥在百花中爐煙乍起開仙仗玉珮成行引上公
共荷發生同雨露不應黃葉久從風
元日早朝呈故省諸公盧綸
萬戟凌霜布森森瑞氣間垂衣當曉日上壽對南山濟
濟延多士躚躚舞百蠻小臣無事諫空愧伴鳴環
元日朝迴中夜書情寄南宫二人
前人
鳴珮隨鵷鷺登階見冕旒無能禆聖代何事别滄洲閒
夜貧還醉浮名老漸羞鳳城春欲晩郎吏憶同遊
春日早朝應制竇叔向
紫殿俯千官春松應合歡御爐香熖暖馳道玉聲寒乳
鷰翻珠綴祥烏集露盤宫花一萬樹不敢舉頭看
元日觀郭將軍早朝釋靈澈
欲曙九衢人更多千條香燭照星河今朝始見金吾貴
車馬縱横避玉珂
和耿拾遺元日觀早朝司空曙
元日爭朝闕奔流若會溟路塵和薄霧騎火接低星門
響(一作漏促)雙魚鑰車喧百子鈴冕旒當翠殿幢戟滿彤庭
積(一作表)歲方編瑞乘春即省(一作宥)刑大官(一作諸候)陳禹玉
司歷貢(一作獻)堯蓂壽酒三聲(一作觴)退簫韶九奏停太陽
開物象霈澤及生靈南陌高山碧(一作祥光紫)東方遠(一作曉)
氣青自憐楊子賤歸草太玄經一作皆雜詠
元日觀朝楊巨源
北極長尊報聖期(一作仰聖時)周家何用問元龜天顔入曙
千官拜(一作喜)元日(一作日色)迎春萬物知閶闔迴臨黃道正
衣裳高對碧山垂微臣願獻堯人祝壽酒年年太液池
一作皆雜詠
送楊凝郎中賀正韓愈
天星漢落雞喔吚僕夫起飡車載脂正當窮冬寒未已
借問君子定何(集作行安)之會朝元正無不至受命上宰湏
及期侍從近臣有虛位公今此去歸何時
和庫部盧四兄曹長元日朝廻前人
天仗宵嚴建羽旄春雲送色曉雞號金鑪香動螭頭暗
玉珮聲來雉尾高戎服上趨承北極儒冠列侍映東曹
太平時節身難遇郎署何須歎二毛
春日退朝劉禹錫
紫陌夜來雨南山朝下看戟枝迎日動閣影助松寒瑞
氣卷綃縠遊光浮(集作泛)波瀾御溝新柳色處處拂歸
鞍
田司空入朝張籍
西來將相近(集作位)兼雄不與諸軍覲禮同早變山東知
順命新收濟下立殊功朝官序謁趨門外恩使宣(集作喧)
迎滿路中閶闔曉開(集作來)銅漏静身當受冊大明宫
早朝寄白舍人嚴郎中前人
鼓聲初動未聞雞羸馬街中踏凍泥燭暗有時衝石柱
雪深無處認沙堤常參班裏人猶少待漏房前月欲西
鳳闕(集作閣)星郎雖去遠閤門開日入還齊
行簡初授拾遺同早朝入門因示十二韻
白居易
夜色尚蒼蒼槐隂夾路長聽鐘出長樂傳鼓到新昌宿
雨沙堤潤秋風樺燭香馬驕欺地軟人健得天凉待漏
排閶闔停珂擁建章爾隨黃閣老吾次紫微郎並入連
稱籍齊趨對折方鬭班花接萼綽立鴈分行近職誠為
美微才豈合當綸言難下筆諫紙易盈箱老去何徼幸
(集作僥倖)時來不料量唯求致(集作殺)身地相誓答恩光
和集賢劉學士早朝作前人
吟君昨日早朝詩金御爐前喚仗時煙吐白龍頭宛轉
扇開青雉尾參差暫留書殿多稱屈合入綸闈即可知
從此摩霄去非晩鬢邊(集作間)未有一莖絲
朝謁鄭谷
捧日整朝簮千官一片心班趨黃道急殿揖紫宸深威
鳳廻香扆新鸎囀上林小松含瑞露春翠易成隂(武德殿前)
(新栽小松)
放朝偶作前人
寒極放朝天忻聞半夜宣時安逢密雪日晏得高眠擁
褐同休假吟詩賀有年坐來幽興在松亞小窗前
入閣前人
秘殿臨軒日和鑾返正年兩班文武盛百辟羽儀全霜
漏清中禁風旗拂曙天門嚴新契勘仗入乍(集作邇)承宣
玉璣當紅旭金爐縱碧烟對敡稱法吏贊引出宫鈿言
動揮毫疾威容報(集作執)簿專壽山晴靄黛(集作靉靆)顥氣暖
連延禮有鴛鸞集恩無雨露偏小臣叨備位謌詠泰階
前
寓直
寓直中庶坊贈蕭洗馬王筠
龍樓實九重薄寒殊復早玉階泫清露銅池結秋潦霜
被守宫槐風驚護門草之子摛(一集擅)文華縱横富辭藻
舒錦慙光麗握珠謝竒寶愧予非工文何用披懷抱
寒夜直坊憶袁三公蕭子雲
滴滴雨鳴階愔愔茲夜静風落宣猷樹寒洞承光屏高
帷獨曉垂華燈空夜冏所思不相見方知寒漏永
入蘭臺贈王治書僧孺吳均
故人楊子雲校書騏驎下寂寞少交遊紛綸富文雅余
本隴西使寓居雒陽社相思非不深行人避騘馬
冬夜酬魏少傅直史館邢子才
年病縱横至動息不自安兼豆未能飽重裘詎觧寒况
乃冬之夜霜氣有餘酸風音響北牖月影度南端燈光
明且滅燭花新復殘衰顔依候晩壯志與時闌體羸不
盡帶髮落強扶冠夜行將欲近夕息故無寬忽有清風
贈辭氣婉如蘭先言難(一作歎)三友次(一作末)言慙一官麗
藻高鄭衞專學美齊韓審喻雖有屬筆削少能干高足
自無限積風良可摶空想青門易寧見赤松難寄語東
山道高駕尚(一作且)盤桓
中書寓直詠雨簡褚起居上官學士
楊師道
雲暗蒼龍闕沉沉殊未開窗臨鳳凰沼颯颯雨聲來電
影入飛閣風威凌吹臺長簷響奔溜清簟肅浮埃早荷
葉稍没新篁枝半摧茲晨悵多緒懷友自難裁况復重
城内日暮獨徘徊玉階良史筆金馬掞天才高甍通散
騎複道架蓬萊思君贈桃李於此冀瓊瓌
同徐員外除太子舍人寓直之作
郭元振
太子擅元良宫臣命偉長除榮辭會府直宿總書坊露
濕幽巖桂風吹便坐桑閣連雲一色池帶月重光葉死
蘭無氣荷枯水不香遥聞秋興作言是晉中郎
春夜寓直鳳閣懷羣公魏知古
拜門傳漏晩寓省索居時昔重安仁賦今稱伯玉詩鴛
池滿不溢鷄樹久逾滋夙夜懷山甫清風詠所思
酬薛舍人萬年宫晩景寓直懷友
上官儀
弈奕九成臺窈窕絶塵埃蒼蒼萬年樹玲瓏下宣霧池
色摇晩空巖花歛餘煦清切丹禁静浩蕩文河注留連
窮勝託風期暌善謔東望安仁省西臨子雲閣長嘯披
烟霞高步尋蘭若金狄掩通門雕鞍歸騎喧燕餘對明
月荆豔促芳樽别有青山路策杖訪王孫
和楊舍人詠中書省花樹張文琮
初蘂映春叢(初學記作華萼映芳叢)參差間早紅因風時落砌雜
雨乍浮空影煦(初學記作照)鳳池水香飄鷄樹風豈不愛攀
折希君懷袖中
直中書省韋承慶
清切鳳凰池扶疎鷄樹枝唯應集鸞鷺何為宿羈雌大
造乾坤闢深恩雨露垂昆蚑既含養駑駘亦驅馳木偶
翻為用芝泥忽濫窺九思空自勉五字本無施徒喜逢
千載何階答二儀螢光向日盡蚊力負山疲禁宇庭除
闊閒宵鐘箭移暗花臨戶發殘月下簾欹白鬢(一作髮)隨
身改丹心為主披命將時並泰言與行俱危寄謝登巢
客堯年復在斯
和騫右丞省中暮望楊炯
故事閒臺閣仙門藹已深舊章窺複道雲&KR0008;肅重隂玄
律葭灰變青陽斗柄臨年光摇樹色春氣繞蘭心風響
高窗度流㾗曲岸侵天明總樞轄人鏡辨衣簮日暮南
宫静瑶華振雅音
和蘇員外寓直喬知之
自昔重為郎伊人練國章三旬登建禮五夜直明光墨
草尚書奏衣飄侍御香開簾竹氣静拂簟蕙風凉曉漏
離閶闔鳴鐘出未央從來宿臺上天子貴文強
此詩一百九十一卷重出今已削去
和杜侍御太清臺宿直旦有懷
李嶠
貂冠朝彩振烏署曉光分欲嘯遷喬侣先飛擲地文庭
虛麥雨潤林静蕙風薰嵇駕終難仰梁鳬且自羣
自考功員外授(一作郎中拜)給事中
沈佺期
南省推丹地東曹拜(初學記作貴)𤨏闈惠移雙管筆恩降五
時衣出入宜真選遭逄每濫飛器慙公理拙才謝子雲
微案牘遺常禮朋僚隔等威上台行揖讓中禁動光暉
旭日千門起初春八舍歸贈蘭聞宿昔談樹隠芳菲何
幸鹽梅處唯憂對問機省躬知任重寧止冐榮非
酬楊給事廉見贈省(集作臺)中前人
子雲推辯慱公禮(集作理仲長統字也)擅詞雄始自尚書省旋聞
給事中言從温室秘籍向𤨏闈通顧我叨(集作從)郎署慙
無草奏工(集作章奏功)分曹八舍斷觧袂五時空宿昔叨(集作)
(陪)餘論平生頼擊蒙神仙應東掖雲霧限南宫忽枉瓊
田贈長歌蘭渚同(集作風)
同蘇員外味玄夏晩寓直省中
前人
並命登仙閣分宵直禮闈大官供宿膳侍史護朝衣卷
幔天河入當階(集作開窗初學記作披庭)月露微小池殘暑退高樹
早凉歸冠劔無時釋軒車待漏飛明朝題漢柱三署有
光輝
文苑英華卷一百九十
