文苑英華卷六百九十五宋李昉等編
直諫
諫高祖拜舞人安叱奴為散騎常侍疏一首
論時政疏四首
論治道疏一首
唐太宗於寢殿側置太子院諫疏一首
初授監察御史論奉親享廟襲封樂工等疏一首
請崇節儉及制諸王疏一首
諫高祖拜舞人安叱奴為散騎常侍疏
李綱
臣(舊唐書有謹字)按周禮均工樂胥(文粹作官)不預(文粹作厠)於仕伍雖
復才如子野妙等師襄皆身終子繼不易其業故魏武
使禰衡擊鼓衡先解朝服露體而擊之云不敢以先王
法服為伶人之衣唯(唐書作雖)齊高緯封曹妙達為王授安
馬駒為開府既招物議大斁彛倫有國有家者以為殷
鑒方今新定天下開太平之基(文粹作業)起義功臣行賞未
遍高才碩學猶滯草萊而先令舞人(文粹作胡)授(文粹作致)位五
品鳴玉曳組趨馳廊廡(唐書作廟)故非創業垂統貽則(唐書作厥)
子孫之道也伏惟陛下聽察之(前篇作臣忝周行不敢不奏文粹無此八字)
此篇六百二十卷重出前已削去
論時政疏四首魏徵
其一曰(貞觀十一年先是帝作飛山宫徵上疏諫)
臣觀自古受圖膺運繼體守文控御英傑南面臨下皆
欲配厚(英華作厚仁)德於天地齊高明於日月本枝百代傳
祚無窮然而克終者鮮敗亡相繼其故何哉所以求之
失其道也殷鑒不遠可得而言昔在有隋統一寰宇甲
兵強盛三十餘年風行萬里威動(新唐書作憺)殊俗一旦舉
而棄之盡為他人所(舊唐書政要作之)有彼焬帝豈惡天下之
治安不欲社稷之長久故行桀虐以就滅亡哉盖恃其
富強不虞後患驅天下以從(政要作縱)欲罄(新唐書作役)萬物以
自奉採域中之子女求遠方之竒異宫宇(政要作苑)是餙臺
榭是崇徭役無時干戈不戢外恃威重内多(新唐書作行)隘
(舊唐書作險)忌讒邪者必遂(舊唐要安作受)其福忠正者莫保其生
上下相蒙君臣道隔人不堪命率土分崩遂以四海之
尊殞於匹夫之手子孫殄滅為天下之笑深可(政要作可不)
痛矣(舊唐書政要作哉)聖哲乘機拯其危溺八柱傾而復正四
維絶而更張遠肅邇安不踰於朞月勝殘去殺無待於
百年今宫觀臺榭盡居之矣珍竒異物盡收之矣姬姜
淑媛盡侍於側矣四海九州盡為臣妾矣若能鑒彼之
所以亡念我之所以得日慎一日雖休勿休焚鹿臺之
寶衣毀阿房之廣殿懼危亡於峻宇思安處於卑宫則
神化潜通無為而理(政要作治)德之上也若成功不毀即仍
其舊除其不急損之又損雜茅茨於桂棟參玉砌於土
階悦以使人不竭其力常念居之者逸作之者勞億兆
悦以子來群生仰而遂性德之次也若惟聖罔念不慎
厥終忘締構之艱難謂天命之可恃忽採椽之恭儉追
雕牆之侈靡(政要作美麗)因其基以崇(舊唐書政要作廣)之增其舊
而飾之觸類而長不思止足人不見德而勞役是聞斯
為下矣譬如(舊唐書政要作之)負薪救火揚湯止沸以暴(舊唐書政)
(要作亂)易亂(新唐書作暴)與亂同道莫可則也後嗣何觀夫事
無可觀則人怒神怨則災害必生災害既生則禍亂必
作禍亂既作而能以身名令終(政要作全)者鮮矣順天革命
之後將隆(政典作基)七百之祚貽厥孫謨(舊唐書作謀)傳之萬世
難得易失可不念哉
其二曰(政要是日又上疏)
臣聞求木之長者必固其根本欲流之遠者必浚其泉
源思國之安者必積其德義源不深而望(新唐書有豈字)流之
遠根不固而(新唐書有何字)求木之長德不厚而望(新唐書作思)國
之治雖在下愚知其不可而况於明哲乎人君當神器
之重居域中之大將崇極天之峻永保無疆之休不念
(舊唐書有於字)居安思危戒奢(舊唐書作貪)以儉德不處其厚情不
勝其欲斯亦伐根以求木茂塞源而欲流長者也凡百
元首俱成(舊唐書政要作成)景命莫不殷憂而道著功成而德
衰有善始者實繁能克終者盖寡豈其取之易而守之
難乎昔取之而有餘今守之而不足何也夫在殷憂必
竭誠以待下既得其志則縱情以傲物竭誠則胡越為
一體傲物則骨肉為行路雖寘(舊唐書作董政要作重)之以嚴刑
振之以威怒終苟免而不懷仁貌恭而不心服怨不在
大可畏惟人載舟覆舟所宜深慎奔車朽索其可忽乎
君人者誠能見可欲則思知足以自戒將有作則思知
止以安人念高危則思謙沖以(舊唐政要作而)自牧懼滿溢則
思江海以(舊唐書政要作而)下百川樂盤遊則思三驅以為度
憂(舊唐書政要作怒)懈怠則思慎始而敬終慮壅(舊唐書作□)蔽則
思虚心以納下想讒邪則思正身以詘(舊唐書政要作黜)惡恩
所加則思無因喜以謬賞罰所及則思無因怒而濫刑
總此十思弘兹九德簡能而任之擇善而從之則智者
盡其謨(舊唐書作謀)勇者竭其力仁者播其惠信者效其忠
文武争馳在君(舊唐書作君臣)無亊可以盡豫遊之樂可以養
松喬之壽鳴琴垂拱不言而化何必勞神苦思代下司
職役聰明之耳目虧無為之大道哉
其三曰(貞觀十一年五月壬申帝幸洛陽次昭仁宫多所譴責徵退上疏)
臣聞書曰明德慎罰惟刑之恤哉禮云為上易事為下
易知則刑不煩矣上多疑則百姓惑下難知則君長勞
矣夫上易事下易知君長不勞百姓不惑故君有一德
臣無二心上播忠厚之誠下竭股肱之力然後太平之
基不墜康哉之詠斯隆(舊唐書政要作安)當今道被華夷功高
宇宙無思不服無遠不臻然言尚於簡久(舊唐書政要作大)志
在於明察刑賞之用有所未盡矣夫刑賞之本在乎揚
(舊唐書政要作勸)善而懲惡帝王之所以與天下為畫一不以
親疎貴賤而輕重者也今之刑賞未必盡然或屈伸在
乎好惡輕重由乎喜怒遇喜則矜其情於法中逢怒則
求其罪於事(新唐書作律)外所好則鑚皮出其毛羽所惡則
洗垢求其瘢痕瘢痕可求則刑斯濫矣羽毛可出則賞
斯謬矣刑濫則小人道長賞濫(舊唐書作政要作謬)則君子道消
小人之惡不懲則君子之善不勸而望治安刑措非所
聞也且夫暇豫清談皆敦尚於孔老威怒所至則(政要作咸)
取(新唐書作專)法於申韓直道而行非無三詘(舊唐書政要作黜)危
人自安盖亦多矣故道德之旨未弘(新唐書作鍥)刻薄之風
尚扇(舊唐書政要作已扇新唐書作降)夫上風(政要作刻薄)既扇則下生百
端人競趨時憲章不一稽之王度實虧君道昔州犂上
下其手楚國之法遂差(新唐書作以蔽)張湯輕重其心漢朝之
刑以弊(新唐書作謬)以人臣之頗僻猶莫能申其欺罔(政要作枉)
(屈)况人君之高下將何以措其手足以叡聖之聰明無
幽微而不燭豈神有所不達智有所不通哉安其所安
不以恤刑為念樂其所樂遂忘先笑之變禍福相倚吉
凶同域唯人所召安可不思頃者責罰稍多威怒微厲
或以供帳(舊唐書作給)不贍或以營作差遣或以物不稱心
(舊唐書英華並無此二句)或以人不從欲皆非致理(舊唐書政要作治)之所
急實乃(政要作為)驕奢之攸漸是知責不與驕期而驕自至
富不與奢期而奢自來非徒語也且我之所基(舊唐書政要作)
(代)實在有隋隋氏亂亡之源聖明之所臨照以隋氏之
府藏譬今日之資儲以隋氏之甲兵况當今之士馬以
隋氏之戶口校今時之百姓度長比(舊唐書政要作計)大(新唐書作)
(挈長度大)曾何等級然隋氏以富強而喪敗動之也我以貧
寡而安寧静之也静之則安動之則亂人皆知之非隠
而難見也非微而難察也然鮮蹈平易之途多遵覆車
之轍何哉在安不思危治不念亂存不慮亡之所致也
昔隋氏之未亂自謂必無亂隋氏之未亡自謂必不亡
所以甲兵屢(新唐書作亟)動徭役不息至于將加(舊唐書作身將政要)
(作將憂)戮辱竟未悟其滅亡之所由也可不哀哉夫鑒形
之美惡必就於止水鑒國(新唐書作政)之安危必取於亡國
故詩曰殷鑒不遠在夏后之世又曰伐柯伐柯其則不
遠臣願當今之動静必思隋氏以為鑒則存亡治亂可
得而知若能思其所以危則安矣思其所以亂則治矣
思其所以亡則存矣存亡之所在節嗜欲以從人省畋
遊之費用(二字諸本作娛)息靡麗之作罷不急之務慎偏聽之
怒近忠厚遠便佞杜悦耳之邪說甘(舊唐書作聽)苦口之忠
言去易進之人賤難得之貨採堯舜之誹謗追禹湯之
罪已惜十家之産順百姓之心近取諸身恕以待物思
勞謙以受益不自滿以招損有動則庶類以和出言則
千里斯應超上德於前載樹風聲於後昆(政要有此字)聖哲
之宏規帝王之盛業能事斯畢在乎慎守而已夫守之
則易取(新唐書作得)之實難既能得其所以難豈不能保其
所以易其或保之不固則驕奢淫佚動之也慎終如始
可不勉歟易曰君子安不忘危存不忘亡治不忘亂是
以身安而國家可保誠哉斯言不可以不深察也伏惟
陛下欲善之志不减於昔時聞過必改少虧於曩日若
能以當今之無事行疇昔之恭儉則盡善美固無得而
稱焉
其四曰
臣聞為國之基必資於德禮君之(舊唐書作子)所保唯在於
誠信誠信立則下無二心德禮行(唐書政要作形)則遠人斯格
然則德禮誠信國之大(政要作紀)綱在於父子君臣不可斯
湏而廢也故孔子曰君使臣以禮臣事君以忠又曰自
古皆有死人無信不立文子曰同言而信信在言前同
令而行誠在令外然則言而不行言不信也令而不從
令無誠也不信之言無(新唐書作不)誠之令為上則敗德(舊唐)
(書作國)為下則危身雖在顛沛之中君子所不為也自王
道休明十有(新唐書作綿十)餘載威加海外萬國來庭倉廩日
(新唐書作愈)積土地日(新唐書作益)廣然道德未益厚(新唐書作不日博)
仁義未益博(新唐書作不日厚)者何哉由乎待下之情未盡於
誠信雖有善始之勤未覩克終之美故也其所由來者
漸非一朝一夕之故昔貞觀之始乃聞善若驚既(舊唐書作)
(暨)五六年間猶悦以從諫自兹厥後漸惡直言雖或勉
強時有所容非復曩時之豁如也謇諤之士稍避龍鱗
便佞之徒肆其巧辯謂同心者為朋黨謂告訐者為至
公謂強直者為擅權謂忠讜者為誹謗謂之為朋黨雖
終信而可疑謂之為至公雖矯偽而可怪(舊唐書作無咎)強直
者畏擅權之議忠讜者慮誹謗之尤至於竊金(舊唐書政要作)
(斧)生疑投杼致惑衆(舊唐書政要作正)人不得盡其言大臣莫
能與之争熒惑視聽鬱閼大猷(一作道)妨化損德其在兹
乎(舊唐書政要作無甚斯者)故孔子之惡利口之覆邦家盖為此也
且君子小人貌同心異君子掩人之惡揚人之善臨難
不(舊唐書政要作無)苟免殺身以成仁小人不恥不仁不畏不
義惟利之所在危人以自安夫苟在危人則何所不至
今將求致治必委之於君子事有得失或議(舊唐書政要作訪)
之於小人其得君子也則敬而疎遇小人也必輕而狎
狎則言無不盡疎則情不上(舊唐書政要作或下)通是則毀譽在
於小人刑罰(新唐書作督責)加於君子寔興喪所在亦安危所
繋安可以不慎哉夫中智之人豈無小慧然才非經國
慮不及遠雖竭力盡誠猶未免於傾敗况内懷姦利承
順顔旨其為禍患不亦深乎故孔子曰君子或有不仁
者焉未見小人而仁者然則君子不能無小惡惡不積
無妨於正道小人或時有小善善不積不足以立忠今
謂之善人矣復慮其時有不信何異夫立直木而疑其
影之不直乎雖竭精神勞思慮其不可得亦已明矣夫
君能盡禮臣能(政要作得)竭忠必有在乎(舊唐書作於)内外無私
上下相信上不信則無以使下下不信則無以事上信
之為道(政要作義)大矣哉故自天祐之吉無不利昔齊桓公
問於管仲曰吾欲酒腐於爵肉腐於爼得無害於覇乎
管仲曰此極非其善者然不無害於覇也公曰如何(政要)
(作如何)而害覇乎曰不能知人害覇也知而不能用害覇
也用而不能任害覇也任而不能信害覇也既信而又
使小人參之害覇也晉中行穆伯攻鼓經年而不能下
魏簡倫曰鼓之嗇夫簡倫知之請無疲士大夫而鼓可
得穆伯不應左右曰不折一戟不傷一卒而鼓可得君
奚為不取穆伯曰簡倫之為人也佞而不仁若使簡倫
下之吾不可以不賞若賞之是賞佞人也佞人得志是
使晉國之士捨仁而為佞雖得鼓將何用之夫穆伯列
國大夫管仲覇者之佐猶能慎於信任遠避佞人也如
此况乎為四海之大君應(政要作&KR0574;)千齡之上聖而可使巍
巍之盛德復將有所間然乎若欲令君子小人是非不
雜必懷之以德待之以信厲之以義節之以禮然後善
善而惡惡審罰而明賞則小人絶其邪佞君子自強不
息無為而化何遠之有善善而不能進惡惡而不能去
罰不及於有罪賞不加於有功則危亡之期或未可保
永錫祚胤將何望哉
論治道疏
臣聞君為元首臣作股肱齊契同心合而成體已成不
備為未成人(一作體或未備不成為人)然則首雖尊高必資手足以
成體君雖明哲必資股肱以致理(一有故字)禮云民以君為
心君以民為體心莊則體舒心肅則容敬書云元首明
哉股肱良哉萬事康哉元首叢脞哉股肱惰哉萬事墮
哉然則委棄股肱獨任胷臆具體成理非所聞也夫君
臣相遇自古為難以石投水千載一合以卵投石無時
不有其能開至公之道申天下之用内盡心膂外竭股
肱和若鹽梅固同金石者非唯高位厚秩在於禮之而
已昔周文遊於鳳凰之墟韈係解顧左右莫可使結者
乃自結之豈周文王之朝盡為俊乂聖明之代獨無君
子哉但知與不知耳(一作但禮與不禮知耳)是以伊尹有莘之媵
臣韓信項氏之亡命殷湯致禮定王業於南巢漢祖登
壇成帝統(一作功)於垓下若夏桀不棄於伊尹項王垂恩
於韓信寧肯敗已成之國為滅亡之虜乎又微子骨肉
也受茅土於宋箕子良臣也陳洪範於周仲尼稱其仁
莫有非之者禮記稱魯穆公問於子思曰為舊君反服
古禮歟子思曰古之君子進人以禮退人以禮故有舊
君反服之禮今之君子進人若將加諸膝退人若將墜
諸淵毋為戎首不亦善乎又何反服之禮(一無此二字)之有
齊景公問於晏子曰忠臣之事君如之何(三字一作如何)晏子
曰有難不死出亡不送公曰列地以封之疏爵而待之
有難不死出亡不送何也(英華無此二字止作何謂)晏子曰言而見
用終身無難臣何死焉諫而見從終身不亡臣何送焉
若言而不見用有難而死是妄死也諫而不見從出亡
而送是詐忠也春秋左氏傳曰崔杼殺齊莊公晏子立
於崔氏之門外其人曰死乎曰獨吾君也乎哉吾死也
曰行乎吾罪也乎哉吾亡也故君為社稷死則死之為
社稷亡則亡之若為己死而為己亡非其親暱誰敢任
之門啟而入枕尸股而哭之興三踊而出孟子曰君視
臣如手足臣視君如腹心君視臣如犬馬臣視君如國
人君視臣如土芥臣視君如寇讎雖臣之事君無有二
志至於去就之節尚緣恩於厚薄然則為人上(一作君)者
安可以無禮於下哉竊觀在朝群臣當樞機之寄者或
地隣齊晉或業預經綸並立事立功皆一時之選處之
衡軸為任重矣任之雖重信之未篤信之不篤則人或
自疑人或自疑則心懷苟且心懷苟且則節義不立節
義不立則名教不興名教不興而可與固(二字一作立)太平
之基保七百之祚未之有也又國家重惜功臣不念舊
惡方之前聖一無所間然但寬於大事急於小罪臨時
責怒未免愛憎之心不可以為政君嚴其禁臣或犯之
况上啟其源下必有甚川壅而潰其傷必多欲使凡百
黎元何所措其手足此所謂君開一源下生百端百端
之變無不動亂者(一作無不亂)禮曰愛而知其惡憎而知其
善若憎而不知其善則為善者必懼愛而不知其惡則
為惡者實繁詩曰君子如怒亂庶遄沮然則古人(一無此字)
之震怒將以懲惡當(一無此字)今之威罰所謂長奸此非堯
舜之心非禹湯之亊書云撫我則后虐我則讎孫卿子
曰君舟也民水也水所(一作可)以載舟亦所以覆舟孔子
曰魚失水而死水失魚則猶為水也故堯戰戰慄慄日
慎一日安可不深思之乎安可不熟慮之乎夫委大臣
以大體責小臣以小事為國之常也為治之道也今委
之以職則重大臣而輕小臣至於有事則信小臣而疑
大臣信其所輕疑其所重將以致理(一作將求致治)其可得乎
又政貴有恒不求屢易今或責小臣以大體或責大臣
以小事小臣乘非其(一作所)據大臣孰得其所(一作失其所守)大
臣或以小過獲罪小臣或以大體受罰職非其位罰非
其罪欲其無私求其盡力不亦難乎小臣不可委以大
事大臣不可責以小罪任以大官求其細過刀筆之吏
順旨承風舞文弄法曲成其罪自陳也則以為心不伏
辜不信也則以為所犯皆實進退惟谷莫能自明則苟
免其禍大臣苟免(通鑑作苟求免禍)則譎(一作讒)詐萌生譎詐萌
生則矯偽成俗矯偽成俗則不可以臻至理矣夫上之
不信於下必以為下無可信若必下無可信則上亦有
可疑矣禮云上人疑則百姓惑下難知則君長勞上下
相疑則不可以言理矣夫以一介庸夫結為交友以身
相許死且不踰(一作渝)况君臣契合實同魚水若君為堯
舜則已為稷契豈有遇一事則變志見小利則易心哉
此雖下之立忠未能明著亦由上懷不信待之過薄之
所致也此豈君使臣以禮臣事君以忠乎以陛下之聖
明以當今之功業誠能博求時俊上下同心則三皇可
追而四五帝可俯而六夏殷周漢夫何足數焉
一作皆貞觀政要
唐太宗於寢殿側置太子院諫疏
禇遂良
臣聞周兩(一作世)問安三至必退漢儲視膳五日乃來前
賢作法規模弘遠禮曰男子十年出就外傅出宿於外
學書計也然則古之達者豈無慈心减兹私愛欲(會要作思)
使成立凡人尚猶如此况君之太(一作世)子乎自當春誦
夏弦親近師傅知人間之庶事識君臣之大道使翹足
延首皆聆善聲若獻歲之有陽春玄天之有日月弘化
懿德乃作元良伏惟陛下道育三才功&KR0694;九叙(一作有)新
樹太子莫不欣躍(一作欣欣)既已廢昏立明雖稱天下瞻望
而教成之道實深乖闕不離膝下常居宫内保傅之說
無暢經籍之談蔑如且朋友不可以深交深交必有怨
父子不可以滯愛滯愛或生愆伏願遠覽殷周近尊漢
魏不可頓革事須階漸恒計旬日半遣還宫專學藝以
潤身布芳聲於天下則微臣雖死猶曰生年
一作皆舊唐書本傳
初除監察御史論奉親享廟襲封樂工等疏
馬周
微臣每讀經史見前賢(一作賢者)忠孝之事臣雖小人竊希
天道未嘗不廢卷長想思履其跡臣以不天(一作幸)早失
父母犬馬之養已無所施(一有顧字)來事之可為者唯忠義
而已是以徒步二千里而(一有自字)歸于陛下陛下不以臣
愚瞽過垂齒錄竊自顧瞻無階答謝輒以微軀丹欵惟
陛下所擇臣伏見大安宫在宫城之西而其牆宇門闕
之制方之紫極尚(一無上字)為卑小臣伏以東宫皇太子之
宅猶處城中大安乃至尊所居反在城外雖太上皇遊
心道素志在(一作存)清儉陛下重違慈旨愛惜人力而蕃
夷朝見及四方觀聽有不足者臣願營築雉堞修起門
觀(一作樓)務從高顯以稱萬國之望則大孝昭乎天下矣
臣又伏見(或作覩)明勑以二月二日幸九成宫臣竊惟太
上皇春秋已高陛下宜朝夕視膳而晨昏起居今所幸
宫去宫三百餘里鑾輿動&KR0008;嚴蹕俄經句日非可以旦
暮至也儻太上皇情或思感而欲即見陛下者將何以
逮(一作赴)之且車駕今行本為避暑(或作且車駕今兹為避暑行也)然則
太上皇尚畱熱所而陛下自逐涼處温凊之道臣竊未
安然勑書既出業已成就願示速反之期以開衆惑臣
又見詔書令宗室功臣悉就蕃國(一作勲賢作鎮蕃部)貽厥子孫
嗣守其政非有大故無或絀(一作黜)免臣竊惟陛下封植
之者誠愛之重之欲其胤嗣(一作胤裔或作裔緒)承守而與國無
疆也臣以為必如詔旨者陛下宜思所以安存之富貴
之何必使(二字一作然則何用)代官也何則以堯舜之父猶有朱
均之子儻在(一作有)孩童嗣職萬一驕愚則兆庶被其殃
而家國蒙其患(一作受其敗)正欲絶之也(一無也字)則子文之治
猶在也(一無也字)正欲存之也(一無也字)則欒黶之惡已彰也(一無)
(也字)與其毒害於見存之百姓則寧使割恩於已亡之一
臣明矣然則向所謂愛之者乃適所以傷之也臣謂宜
賦以茅土疇其戶邑必有才行隨器方授則雖其翰翮
非強亦可以獲免尤累昔漢光武不任功臣以吏事所
以終全其代者良得其術也願陛下深思其宜(一作事)使
得奉大恩而子孫終其福祿也臣又聞聖人之化天下
莫不以孝為本(一作基)故曰孝莫大於嚴父嚴父莫大於
配天又曰國之大事在祀與戎孔子亦云吾不與祭如
不祭是聖人之重祭祀也如此伏惟陛下踐阼以來宗
廟之享未曾親事伏緣聖情獨以鑾輿一出勞費利多
所以忍其孝思以便百姓遂使一代之史不書皇帝入
廟之事將何以貽厥孫謨(一作謀)垂則來葉臣知大孝誠
不在爼豆之間然則聖人之訓人固有屈已以從物(一作)
(時)特願聖恩(一作慈)顧省愚欵(十五字或作必以已先之示不忘本也)臣又
聞致化之道在於求賢審官為政之基(唐策作立政之原)必自
(一作在於)揚清激濁故孔子曰唯名與器不可以假人是言
慎舉之為重也臣伏見王長通白明達本自樂工輿皂
雜類韋槃提斛斯正則更無他材獨解調馬縱使術踰
儕輩(一作等夷)能有可取(一作伎能有取)止賜金帛以富其家豈宜
列預士流超受高爵遂使朝會之位萬國來庭騶子倡
人鳴玉曳組(一作履)與夫朝賀君子比肩而立同坐而食
臣竊恥之然成(一作朝)命既往縱不可追謂宜不可(一無可字)
使在朝班預於仕伍(一作位)也
此篇英華誤作請崇節儉及制諸王疏非是節儉
諸王疏今以新唐書及文粹增入于後
請崇節儉及制諸王疏
臣歷觀前代自夏殷及漢氏之有天下傳祚相繼多者
八百餘年少者四五百年皆為積德累業恩結於人心
豈無辟王頼前哲以免自魏晉以還降及周隋多者不
過五六十年少者纔二三十年而亡良由創業之君不
務廣恩化當時僅能自守後無遺德可思故傳嗣之主
政教少衰一夫大呼而天下土崩矣今陛下雖以大功
定天下而積德日淺固當思隆(一作崇)禹湯文武之道廣
施德化使恩有餘地為子孫立萬代之基(一作階)豈欲但
令政教無失以持常年而已然自古明王聖主雖因人
設教寬猛隨時而大要惟以節儉於身恩加於人二者
是(一作為)務故其下愛之如父母仰之如日月敬之如神
明畏之如雷霆此其所以卜祚遐長而禍亂不作也今
百姓乘喪亂之後比於隋時纔十分之一而供官徭役
道路相繼兄去弟還首尾不絶遠者往來五六千里春
秋冬夏略無休時陛下雖每有恩詔令其减省而有司
作既不廢自然須人徒行文書役之如故臣每訪問四
五年來百姓頗有嗟怨之言以為陛下不存養之昔唐
堯茅茨土階夏禹惡衣菲食如此之事臣知不可復行
於今漢文帝惜百金之費輟露臺之役集上書囊以為
殿帷所幸慎夫人衣不曳地至景帝以錦綉纂組妨害
女工(一作紅)特詔除之所以百姓安樂(一作乂樂)後至孝武帝
雖窮奢極侈而承文景遺德故人心不動(新唐書作摇)向使
高祖之後即有武帝天下必不能全此於時代差近事
迹可見今京師及益州諸處營造供奉器物并諸王妃
公主服飾議者皆不以為儉臣聞昧旦丕顯後世猶怠
作法於理(一作治)其弊猶亂陛下少處人間知百姓辛苦
前代成敗目所親見尚猶如此而况皇太子生長深宫
不更(一作歴)外事即萬歲之後固聖慮所當憂也臣竊尋
往代以(一作已)來成敗之事但有黎庶怨叛聚為盜賊其
國無不即滅(一作滅亡)人主雖改悔未有重能安全者凡修
政教當修之於可修之時若事變一起而後悔之則無
益也故人主每見前代之亡則知其政教之所由喪而
皆不知其身之失是知殷紂笑夏桀之亡而幽厲亦笑
殷紂之滅隋焬帝大業之初又笑齊魏之失國今之視
焬帝亦猶焬帝之視齊魏也故京房謂漢元帝云臣恐
後之視今亦猶今之視古此言不可不誡也往者貞觀
之初率土霜儉一匹絹纔得一斗米而天下帖然百姓
知陛下甚愛憐之故人人自安曾無謗讟自五六年來
頻歲豐稔一匹絹得粟十餘石而百姓皆以陛下不憂
憐之咸有怨言又(新唐書作何則)今所營為者頗多不急之務
故也自古以來國之興亡不由積畜多少唯在百姓苦
樂且以近事驗之隋家貯洛口倉而李密因之東都積
布帛而世(一作王下同)充據之西京府庫亦為國家之用至
今未盡向使洛口東都無粟帛則世充李密未能必聚
大衆但貯積者固是有國之常事要當人有餘力而後
收之豈(一作若)人勞而強斂之更以資寇積之無益也然
儉以息人貞觀之初陛下已躬(一作躬已)為之故今行之不
難也為之一日則天下知之式歌且舞矣若人既勞矣
而用之不息儻(新唐書作萬一)中國被水旱之災邊方有風塵
之患狂狡因之以竊發則有不可測之事非徒聖躬旰
食晏寢而已古語云動人以行不以言應天以實不以
文以陛下之明誠欲勵精為政不煩遠采(一作求)上古之
術但及貞觀之初則天下幸甚昔賈誼為(一作謂)漢文帝
云可慟(新唐書作痛)哭及長太息者言當韓信王楚彭越王
梁英布王淮南之時使文帝即天子位必不能安又言
賴諸王年少傅相制之長大之後必生禍亂歷代以來
皆以誼言為是臣竊觀今諸將功臣陛下所與定天下
者皆仰稟成規備鷹犬之用無威略振主如韓彭之徒
難駕馭者而諸王年並幼少縱其長大當陛下之日必
無他心然即萬代之後不可不慮自漢晉以來亂天下
者何嘗不是(新唐書作在)諸王皆為(新唐書作由)樹置失宜不預
(一作先)為節制以至於滅亡人主豈不知其然但溺於私
愛故使前車既覆而後車不改轍也今天下百姓極(新唐)
(書作尚)少諸王甚多寵遇之恩有過厚者臣之愚慮(一作見)
不唯慮其恃恩驕矜也昔魏武帝寵樹陳思王及文帝
即位防守禁閉有司獄囚以先帝加恩太多故嗣主疑
而畏之也此則武帝寵陳思適所以苦之也且帝子何
患不富貴身食大國封戸不少好衣美食衣食之外更
何所須而每年别加優賜曾無紀極俚語曰貧不學儉
富不學奢言自然也今陛下以大聖創業豈惟處置見
在子弟而已當制長久之法使萬世遵(唐書作奉)行之
文苑英華卷六百九十五
