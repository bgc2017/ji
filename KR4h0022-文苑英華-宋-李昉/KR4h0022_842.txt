文苑英華卷八百四十三宋李昉等編
誄二
隋新城郡東曹掾蕭平仲誄一首
平城縣正陳子幹誄一首
德先生誄一首
衡州刺史東平吕君誄一首
虞鶴鳴誄一首
隋新城郡東曹掾蕭平仲誄陳子良
蕭平仲字某蘭陵人也梁文皇帝之玄孫鄱陽王之曾
孫也鄱陽嗣王之孫定襄侯之第五子也𣲖清瀾扵天
潢分喬枝扵若木君降生昴宿挺質珪璋孝友温恭仁
慈亮直其形曲而雅其神俊而明耽思羣書研精衆藝
盡人間之能事極天下之竒才江淮貴遊獨稱領袖故
可以坐覿羔鴈俯拾朱紫至如南山為志不能北面事
人詩書自娛耻與絳灌等列洎有陳失馭西遷扵隋而
兄弟十人白眉斯在棠棣之詠事等姜肱君子義之高
其行也屬皇期有道咸序縉紳乃拜吏部員外郎東宫學
士冀州司法參軍禮部員外郎新城郡東曹掾從班列
也君莅政能官咸熙庶績所在遺愛置言成範至如纓
紱之士草莱之客莫不聆嘉聲而雲萃飡德音而風趨
李膺曩號楷模王商昔稱賢智方之蔑如也適應入踐
常伯超補台司如何靈祇殱我明哲春秋五十有五大
業九年二月十五日卒(一作終)扵新城郡之官舍嗚呼哀
哉余與夫子頗有親連少敦莫逆既同羈旅彌篤綢繆
非無陸機之書(一作詩)尚有鍾儀之操誰謂吉士奄逐隙
駒嗟乎盛年何晩(一作時)促之如此也嗚呼哀哉昔之絶
絃軫歎聞笛傷心余雖謝古人寧不悽慟是知身歿名
存實由著述况復故人景行何能泯之敢以聞見乃作
誄曰
嗚呼哀哉粤若高祖大造惟梁德侔五帝道冠百王赤
眉作梗黃屋云亡有媯之後應運遐昌君之顯考耻為
委質在行既高居賓坦逸篤生夫子如披雲日儀形信
典聲名本實機神電舉雅調風生還同照乘有類連城
學逾班固才冠劉楨金湯失險天猒有陳幸逄隋德預
沭堯民青盖西度紫氣東淪依依去楚悽悽入秦梁亳
之郊忽傾風樹結廬狎鳥穿池憑霧兄弟十人義聲咸
布爰降綸紱特預銓衡龍樓振藻司寇馳名俄居郎署
昇朝擅美含香趨奏事禮承祀抑抑威儀彬彬文史涪
水既臨郪城是面視民如傷事心惟戰周震善政潘岳
能官企彼前哲顧巳非難余之室人君之從妹加以篤
欵頗蒙提誨銘之在心沒齒唯佩契闊關隴連翩冀代
余任主簿眉山之川亟會琴臺兼遇名賢花朝月夜置
酒題篇近之新城暫申累日謂君積善永保元吉不言
别後忽嬰斯疾如何清暉奄辭蘭室嗚呼哀哉承諱驚
惶聞喪慟泣前悲未盡後哀仍集白馬不追素車安及
悲人世兮太促歎死生兮異路玄壤冥兮難窮黃泉寂
兮易暮客位空而聚塵書臺掩而生蠧嗟古人兮神交
念往哲兮虚通淚有竭兮心尚感聲有止而哀無窮宿
草衰兮凝秋露白楊慘兮生悲風痛遊魂兮安在徒釃
酒兮招空嗚呼哀哉
平城縣正陳子幹誄
昔聞子路雄烈赴難如歸先軫忠貞雖死無悔故能貽
芳塵扵後世徇(一作殉)節義扵遐年况乎勇嗣前修功深
曩代者豈可使身名頓滅典籍無聞悲夫余弟少府則
其人也弟名子幹字元楨梁右將軍信義太守之孫陳
晉安王府諮議吳平侯之第三子也惟元楨禀質純和
天挺聰俊生知孝悌早擅雄才屬金陵亂離王室版蕩
人倫東喪禮樂西歸洎扵一門同遷㶚岸是則開皇九
年之四月也家君有鍾儀之操懷敬仲之心遂屏跡杜
門茹憂成疾忽悲風樹痛深陟岵其時余年十九爾始
八歲伶仃辛苦實廹饑寒青門乏種瓜之田白社無容
身之地一溢(一作釡)之米巳索一瓢之飲屢空日夕相悲
分填溝壑賴余以少遵庭訓夙禀家風曾覽五經頗窺
三史追孔融之令範慕張楷之高蹤長安主人儀同郝
朔要余入室仍寄廡下遂慕西河縉紳公子負笈雲萃
藉此束修方濟餬口幸以爾幼不好弄長實庶幾因兹
入學以勤以苦諒非性分何能成立隋齊王英禮賢待
士沛獻非儔召入平臺悦其篆隸仍題銀牓取埓仲將
足稱妙絶見美當世隴西李巨仁才華任俠(一作使)與余
(疑)宿素欽其俊乂因妻以女非厥人品孰能致之及爾
委質周行策名吏部公卿籍甚士類(一作友)趨風俄而詔
授并州平城縣正是乃深閑簿領妙達治方藴冰蘗而
不渝顧松筠而無改屬隋運將謝盗賊公行太上皇于
時留守并州龍潜汾水所管州縣咸聽指麾專揔兵機
式遏寇虐元楨素便弓劒立性雄昭屢剪兇渠頻蒙榮
賞凡有草竊咸資决勝以大業十二年八月有賊帥郭
六郎(一無郎字)將兵三千人来侵縣境元楨受命率徒數百
獨飛輕騎手斬十人賊見威雄莫不披靡忽遭流矢斃
扵陣中春秋三十有一鳴呼哀哉嗟爾輕生奮不顧命
在天胡忍殱我哲人方冀龜文以諧豹變如何馬革遂
裹師元嗚呼哀哉爾從官東西死生契闊與余一别已
逾二紀往聞非命實用痛心媿鶺鴒之在原悲棠棣之
先落惜哉同氣冥漠何之嗚呼哀哉余以貞觀六年二
月十日夜扵相如縣夢見爾靈仍於夢中共馳哀慟乃
涕流扵枕悲不自勝嗟乎門祚不昌鍾此衰薄既乏子
姪終鮮兄弟顧影煢獨實切肝腸是知結草酬恩魏顆
之功無爽出魂屢請蔣濟之子非虚雖生死之或殊諒
鬼神之有識不任感愴追誄友扵式紀遺塵庶同潘岳
敢詢前典而為誄云
猗歟我祖承舜之緒爰從嬀汭下居潁汝鳳飛于齊輝
映于許宛彼長陵離江而舉攀手桂林篤生翹楚淮海
喪亂關河播遷忽傾庭蔭痛結昊天惟我兄弟泣血連
翩余雖弱冠爾尚童年立錐無地窺竈無煙余稟家風
世敦經史式崇儒教俄而成市衣食是資殷憂備履爾
因修學遂能克已孝敬有裕才華難擬言行無擇自此
揚名偏工篆隸獨擅嘉聲爰參選部乃任平城金科是
執玉律逾明尤便弓劒本慕忠貞皇上龍潜居汾之汭
兵權攸揔諸侯是制郭六匈渠稱兵齊衛元楨受律奮
威投袂躍馬星奔抽戈電逝斬將搴旗罕當鋒銳忽中
飛鏑在陣而斃嗚呼哀哉人亡勇敵衆疾英竒况逄亂
世功無所施在位非重居名極卑不登廟食虚死何為
凡百君子各慎爾儀獨埋玄壤誰其賞知空令親友遥
哭路岐無復蒲簡惟餘墨池露團宿草風響松枝山花
開落隴月盈虧一朝非命千秋永離嗚呼哀哉余扵縣
府春宵獨寐忽覿爾靈夢中相值執手嗚咽其(疑作共)傷
憔悴語未及終儵如電駟實感我心窹乃驚悸恍焉如
失伏枕流淚曾聞賁父魯侯命志亦承揚贊宋策云記
矧伊義勇取埓無愧非余所述誰當在意興言遠感發
增情思援翰寫心式旌遺事嗟爾義夫英聲不墜嗚呼
哀哉
德先生誄李華
或問曰德先生者奚氏余曰南陽張姓有略其名維之
其字也或曰與古誰倫可造七十子乎余曰七十子或
賢或恒人方扵賢原憲(文粹作思)宓不齊其比也或曰大哉
余曰七十子親聖人之道者也七十子得聖人彊畛之
際維之得聖人衣冠之潤向使獲親聖人則鱗差耕雍
也或曰何咎而瞽余曰聖賢偕時故春秋之亂冉耕惡
疾左丘明卜商皆瞽聖如夫子失司寇饑扵陳蔡忠如
萇弘明(文粹無此字)謀尊王室而戮死君子道消故仁賢窮
維之隣道昌黎韓極(文粹作拯)亦以德聞與維之同病不幸
二子不以病為僉不喪中明者也或曰夫如是得無誄
之余誄之曰神胡病後之人而奪先生噫嘻哀夫(文粹有人)
(字)德甫余將疇兄
故衡州刺史東平吕君誄柳宗元
維唐元和六年八月日衡州刺史東平吕君卒爰用十
月二十四日槀葬扵江陵之野嗚呼君有智勇孝仁惟
其能可用康天下惟其志可用經百世不克而死世亦
無由知焉君由道州以陟為衡州君之卒二州之人哭
者逾月湖南人重社飲酒是月上戊不酒去樂會哭扵
神所而歸余居永州在二州中間其哀聲交扵北南舟
船之下上必&KR0561;&KR0561;然盖嘗聞于古而覩扵今也君之志
與能不施扵生人知之者又不過十人世徒讀君之文
章歌君之理行不知二者之扵君之(獨本作其)末也嗚呼君
之文章宜端扵百世今其存者非君之極言也獨其詞
耳君之理行宜及扵天下今其聞者非君之盡力也獨
其跡耳萬不試而一出焉猶為當世甚(獨本作所)重若使幸
得出其什二三則巍然為偉人與世無窮其可涯也君
所居官為第三品宜得謚扵太常余懼州刺史(二字集作史)
之逸其辭也私為之誄以志其行其詞曰麟死魯郊其
靈不施濯濯夫子胡潔其儀冠仁服義干櫓詩書忠貞
繼佩智勇承綦(獨本作基)跨騰商周堯舜是師道不勝禍天
固余欺鬼神齊(集作不)怒妖孽咸疑何付之德而奪其時
嗚呼哀哉命姓惟膐(集作吕)勤唐以力輔寧萬邦受祚(集作)
(胙)爾國維師元聖周以降德世征五侯伊祖之則嗣濟
厥武前書是式至扵化光爰耀其特春秋之元儒者咸
惑君逹其道卓焉(集作然)孔直聖人有心由我而得敷施
變化動而不克推理惟功舒文以翼宣扵事業與古同
極道不苟用資仕乃揚進扵禮司奮藻含章决科聮中
休聞用張署讐百氏錯綜逾光超都諫列屢皂其囊帝
殊爾能人服其智戎悔厥禍欵邊求侍咸(集作盛)選邦良
難乎始使君登御史贊命承事風動海壖皇威以致來
惣征賦甲兹郎吏制用經邦時推重器諸臣之復周官
匪易漢課牋奏鮮云能備君自他曹載出其伎(集作扵技)筆
削自任羣儒(蜀本作倫)莫(集作革)議正郎司刑邦憲為貳逖侫
肅邪(柳州本作糺逖侫肅)謟諛其畏(八字集注作紏逖伊肅邪諛其畏)遷理扵道
(集作道民)服民(一作民服)休嘉思疎若昵惕邇如遐實閉其閤而
撫扵家載其愉樂申以舞歌賦無吏廹威不刑加浩然
順風從令無譁絲(集作繇)蠶外邑我蠒盈車雜耕鄰邦我
黍之華既字其畜亦藝其麻鼛鼓斯屏人喜則多始冨
中教興良廢邪考績既成王用興嗟陟扵嶽濱言進其
律號呼南竭謳謠北溢欺吏悍民先聲如失逋租匿税
歸城自出兼并既息罷羸乃逸惟昔舉善盗奔扵隣今
我興仁化為齊人惟昔冨人或賑之粟今我厚生不竭
而足邦思其弼人戴惟父善胡召災仁胡罹咎俾民伊
怙而君不夀矯矯貪陵乃康乃茂嗚呼哀哉廪不餘糧
(集作食)藏不積帛内厚族婣外賙賓客恒是懸罄逮茲易
簀僮無凶服葬非舊陌嗚呼哀哉君昔與余講德討儒
時中之奥希聖為徒志存致君笑詠唐虞揭茲日月以
耀凡(集作羣)愚疑生所怪怒起特殊齒舌嗷嗷雷動風驅
良辰不偶卒與禍俱直道莫試嘉言罔敷佐王(集作王佐)之
器窮以郡符秩在三品宜謚王都諸生羣吏尚擁良圖
故友咨懷累行陳謩是旌是告永永不渝嗚呼哀哉
虞鶴鳴誄
維某年月日前進士虞九臯字鶴鳴終扵長安親仁里
既克葬扵高陽原二三友生皆至扵墓哀其行之不昭
扵世追列遺懿求諸后土申薦嘉名實曰恭甫乃作誄
曰
昔(集作吳)虞之分爰宅上陽其後優游在越為鄉延詡輔
漢恢定封疆東徙之賢時惟仲翔曰預曰喜在晉克彰
義篤斯久(集作文)有苾其芳秘書多能垂耀扵唐洎扵漢
陽世德以昌(君先父終沔州刺史)毗贊尚父休徽用揚惟我先君
並時翺翔洽主記室蔚其耀(蜀本作輝)光實契伯仲永永不
忘漢陽元子實紹其美傳習儒(集作餘)風彪炳文史克恭
以孝惟禮是履譽洽扵鄉論為秀士百郡之選叢扵京
師昧沒騰藉乘凌蔽欺生之始至則奮其儀退然(集作默)
以謙人悦而隨名卿是挈先進咸推方出羣類振耀扵
時禍丁舅氏漂淪海沂捧訃號呼匐匍增悲喪有幼主
禮或多違孰徇扵名而不是思投袂就道乘艱若夷竭
誠喪具申敬裳帷萬里来復祗祔扵墓遽不凌節儉而
有度由其温恭守以貞固行道咨嗟觀禮興慕復從鄉
賦煥發其華克不再舉聞扵邦家倚閭千里歡咏斯多
婣族盈門載笑且歌君之不淑名立忘阻(蜀本作沮)慶歸其
鄉身終逆旅生死已間夀觴方舉賀書在途委骨歸土
哀歡易地弔客交戸神胡不仁降此大苦嗚呼哀哉惟
昔夏首羈貫相親通家修好講道為隣既冠扵阼思致
其身升扵司徒及爾繼年交歡二紀莫間斯言愉乎其
和確爾其堅更為砥礪咸去韋弦今則遽已吾其缺然
嗚呼哀哉誄行謀謚惟古之道生而無位沒有其號惟
是友生徘徊顧悼爰用壹惠幽明是告温温其恭惟德
之經先民有言(集作)今也是旌嗚呼恭甫欽哉嘉名
文苑英華卷八百四十三
