文苑英華卷九百七十三宋李昉等編
行狀三
左僕射韓滉行狀一首
太子賓客盧邁行狀一首
國子祭酒韓洄行狀一首
檢校尚書左僕射同中書門下平章事上柱國
晉國公贈太傅韓公行狀顧况
曾祖符皇朝潭陽郡太守祖大智皇朝河南府士曹參軍
贈吏部郎中父休皇朝銀青光禄大夫太子少保贈司
空(韓洄滉弟少保贈司徒二唐書作行狀太子少師贈太子太師)諡文忠公京兆府萬
年縣洪固鄉胄貴里韓滉年六十五公繼代生賢左右
王室鄭武之賢韋平之美開元中解褐授右威衛騎曹參
軍丁文忠憂服闋授京兆府同官縣主簿又丁内憂孝
貫神明外除授太子通事舍人肅宗在靈武授監察御
史兼北海郡司馬充北海節度判官道阻未行除通州
刺史尋充山南西道採訪使判官時宰醜正除彭王府
諮議詔授除殿中侍御史累遷祠部考工吏部三員外
郎判南曹尋遷吏部郎中給事中兵部選事有盗殺富
平令倚為禁兵特詔釋之密䟽聞狀遂伏其罪遷尚書
左丞知吏部選事有擁馬陳詞造階抗議曾不再煩主
吏重閱簿書片言遣之莫不心服拜戶部侍郎判官支
管諸道青苖稅戶屬國計空耗上難其人服勤九年出
利百倍左蔵之錢至七百萬貫太倉之粟至數百萬斛
其邊儲或五六萬或十餘萬有附大臣間於先帝者引
劉向羊頭山黍云權量久差公曰山之南北地之肥瘠
禾黍不同會内蔵有隋朝銅㪷果不差異安邑解二縣
鹽池比歲水漲甚於往年有漫生紅鹽之瑞詔諫議大
夫檢覆并致祭祠宇號寶應靈慶池宣付史館拜太常
卿出為晉州刺史拜蘇州刺史充浙江東西都團練觀
察處置使尋加銀青光禄大夫改檢校禮部尚書兼御史
大夫潤州刺史鎮海軍節度使依前充浙江東西觀察
使令行風動無敢犯者自信安洪光東楊捍狼士僧惟
曉等結連數部熒惑愚甿破其巢窟伏戎自殪山越一
清管郡十五戶百萬里尹亭長書佐小史令丞牧守通
數萬人自公區處不朽之作乘輿播越畿甸路斷公日
遣一使間道齎帛表詣行在諸道未知行在營將士無
不引還唯公所遣兵鎮河南衝要堅守不退兵馬使董
晏將三千人鎮徐州部將沈清等頗違軍禁公遣一介
齎牒轅門笞晏二十沈清等六十八人悉按軍令徐方
既定轉檢校吏部尚書加金紫光禄大夫封昌黎公改
封南陽天子幸梁川巴山道命判官何士幹領徤步七
百負絞(疑)練十萬疋上獻天子六軍從官扈蹕千里時
屬維夏未頒春衣表至行在衆情大悦公又命從事裴
樞李倫徵廵内兵甲麾下將士合三萬人請翊衛鑾輿
收復京邑上深嘉歎特加檢校尚書右僕射李希烈衆
軍東下志吞淮濟公即日遣兵馬使王栖曜李長榮栢
良器以勁卒萬人泝流千里倍程救援纔及睢陽賊巳
陷襄邑攻寧陵栖曜等突圍乘城矢中元惡兇徒懾遁
不敢東顧淮南初喪節度使大將王佋帶甲數千夜犯
城府或出權計者云江南兵至佋兵遂散殺戮甚多士
卒驕矜争邀厚賞率居人商旅五十萬緡符牒巳行人
情恟恟公即日遣都虞候李栖華謂兵馬使張瑗等曰
收復上都六軍未賞節使薨殁豈名為功賦斂擅興何
人造意諸將引過横調立停及大駕還都進封郡公時
希烈盡銳攻陳州公命諸將與宣武軍合勢破賊數萬
人關中初復公以為國無年儲何禦荒儉陳圍巳解汴
路即通抗表請獻軍糧二十萬斛從本道直至渭橋公
命判官元友直草創運務部勒趨程時河中阻兵堅城
未拔關河蝗旱軍食不足船至垣曲王師大振拜檢校
尚書左(一作右)僕射同中書門下平章事加本道度支營
田充江淮轉運等使連歲蝗災仰在轉運公自晨及暮
立於江臯發四十七萬斛舳艫所至近遠慰安貞元元
年十一月十一日制曰江淮轉運使某官某勵精勤職
夙夜在公厥有成績可進封國公初封鄭改封晉前後
河南用兵解寧陵睢陽之圍全彭城要害之地朝廷議
勲特賜一子六品正員官又其軍鎮營宇舟船鞍馬甲
仗旗鼓羽革丹漆牛羊六畜難乎校筭應緣兩稅唯有
一牓人争及限吏不到門今江南(闕)於樵宋二年
冬十一月朝覲上深禮重委以大計加度支諸道鹽鐡
轉運等使待空巖穴方歸田里主恩彌深初願遂違顧
謂其族為當瀝肝膽身塗草莽上答乾坤時屬西北用
兵倉庫空竭公和糴五十萬斛無敢奪期米價遂賤防
秋士馬儲糗更無闕自公當漕運初年四十七萬二年
七十萬末年一百萬尚結贊者使六蕃抗言逆順之理
夷虜感動肝膽楚越張權者不敢惕息盗位者退而思
過貞元三年二月二十五日薨於昌化里私第春秋六
十五皇帝震悼輟朝三日制曰故某官某應運而生弼
諧于我道符兩曜德冠八元以武綏邊以文經國方期
難老(一作續光)式作(一作茂)宗臣孰謂不融盡瘁而沒雖鄭亡
子産衛失柳莊&KR0579;悼之懷豈過於此過時謂(三字疑)撫牀
增慟當扆興嗟厚申往禭之思載榮優贈之禮可贈太
傅前後&KR0608;贈布一千疋米粟五百石錢四百萬喪事官
供踐歴四朝歲逾五紀炎不執扇晝不伏枕疾無杖履
居必矜莊自同官主簿制一裘褐直為宰相古人無食
粟之馬衣帛之妾更爽之居不足多矣以沙門一行得
聖人之道特寫形仰影如宗師癖在春秋精於繋象賦
春秋七章著通例六卷并章奏詞略十餘萬言豁如恒
星敦故舊重然諾好古博雅能書善畫夫議大勲者則
不書小善舉大德者則略其細事故不殫論矣公有子
弟聞斯行諸不敢墜失况以賓客從事日久泣慕清塵
謹狀貞元三年閠五月十八日故金紫光禄大夫
檢校尚書左僕射同中書門下平章亊晉國公故
吏將仕郎前大理寺司直顧况謹上尚書考功伏
以柱石元臣勲績光茂孝則先意承志忠則知無
不為武能禁暴文以經國翊贊聖明懋建和平沃
心造膝簡乎上長策横(疑作宏)規振乎外奄從流運
恩軫睿慈今月日若馳松楸將樹易名之典請舉舊
章謹上
朝議大夫(集作朝議郎)守太子賓客上輕車都尉賜
紫金魚袋贈太子太傅盧公行狀
權德輿
曾祖勤嘉皇朝散大夫青州司馬隴城縣開國子祖克
明皇瀛州高陽縣令贈國子祭酒父沼皇陜州芮城縣
尉累贈慈州刺史祕書監河南府洛陽縣遵化鄉恭安
里盧邁字子玄年六十狀公以仁為經以義為用窮四
教之根本探六籍之菁華其門風士行天下歸重以居
室之和移諸官署以率性之道弘於事業自解巾試吏
至於佩相印不為利疚不為物遷令名豐禄與之終始
推是道也年未志學累丁齊斬純孝孺慕外除猶毁博
貫儒書不耀其華特為叔舅太傅文貞公之所賞鍳經
明筮仕補太子正字藍田尉會府試言拔乎其萃轉河
南主簿尋有詔充集賢校理建中初上方靖端百度倄
起五諫拜右補闕俄換侍御史興元元年遷刑部員外
郎間一日又以本官兼侍御史介相國蕭公宣慰於江
淮奉憂勤之旨宣豈弟之澤四牡所及熙熙如春既復
命轉吏部員外郎每歲赴調者雜而多端廢置關决在
於郎吏情偽之所仗姦利之所因攻堅未導大窽從容
折中優而(集作而優)為之又以京師食貧諸孤衣食為念求
出為滁州刺史仁惻之政人到于今懷之朝廷嘉其理
行徵入為司門郎中自時厥後比歲超拜歴諫議大夫
左曹右轄乃參大政皆用德進人無異詞間一歲遷中
書侍郎平章事又一歲感風痺寢疾周月除太子賓客
貞元十四年六月某日薨於家追命太子太傅公寬舒
弘重有姿度風表而憲章品式故事成法經通縝密靡
不周貫居諫諍之官言必削槀自非成命頒行而人莫
知者又嘗以考課之法溢美相蒙革其巳然當自二府
時居左垣固辭上第宰政嘆其能讓因以從之庶官之
濫者知懼而百職脩矣燮和台階秉直閑邪率循中庸
左右皇極德輝陶然不見其際詩曰衣錦褧衣裳錦褧
裳惡其文之著也公誠有之不然豈移疾家居者旬歲
上章乞告者七反然後得請至於飾終追錫有加禮焉
此固有以異於常而得之也早歲以遊寓於(集作于)南譙
與崔文貞公講學至榖梁傳因附經義有以規者文貞
慙歎為之著重請銘且曰吾以爾為甥亦以爾為友知
免於大過矣其推重如此天性篤於慈仁厚於情禮每
居功緦之喪其於言而不議議而不及樂率皆容稱其
服而有加焉故事宰臣非上公承攝之禮圜丘齋祠之
敬則未嘗以騶騎導出國門者公從父弟歿於蜀都輤
車之來道秦赴洛出東門十數里以展哀送度越常檢
名教多之其居部也叔父下邽令休沐至止朋來憧憧
侍食佐酒彌日通夕與羣從之丱者冠者均其指使章
紱之外無以異焉再娶無子或以嗣不可絶諭之他求
者則曰吾舅文貞嘗(集作常)言之矣兄弟之子猶子也引
而進之可以主後事(集無此字)故自成童至於捐舘其所留
於(集作于)聰明接於心術者中正之外無自入焉歴官俸
賜必振六姻之乏即遠裳帷唯資四布之賻季文之
廉忠張仲之孝友魏舒之弘粹孔光之慎密兼而
具之日月有時盍徵諡法用是傳信移諸有司謹
狀貞元十四年九月十四日故吏朝議郎守尚書
司勲郎中知制誥雲騎尉賜緋魚袋權德輿謹上
尚書考功有易名本於周道必視其行勸孰甚焉謹按
故朝議大夫守太子賓客贈太子太傅盧公德範顒昂
如大主彛器閨門風訓儀表人倫乃持國鈞以鎮雅俗
絜矩居易有初有終瞻彼九原既先徵遠之卜節其一
惠敢忘至公之議謹上
大中大夫守國子祭酒潁川縣開國男賜紫金
魚袋贈戶部尚書韓公行狀前人
曾祖符皇潭陽郡太守祖大智皇河南府士曹參軍贈
吏部郎中父休皇太子少保贈司徒諡文忠公京兆府
萬年縣芙蓉鄉龍遊里韓洄年六十三狀公字幼深其
先潁川之人自同姓於周受封於韓逮獻子而為正卿
至景侯而開列國司馬氏代家言之詳矣公大祖播徙
居潁川繼有勲力代名忠孝以至文忠公用醇仁清
德左右玄宗致中和以為國經躬愷悌以為家法公纂
承茂緒幼有令聞直方簡重博厚弘大該涉羣書尤治
春秋詩禮之學必睹其奥而踐乎中未弱冠以門蔭補
弘文生滿歲參調侍郎逹奚恂(唐書作珣)矯枉過正以地望
降資署章懷太子陵令且將察其詞氣以為銓藻公恬
然受署初無愠容當時識者知其致遠天寶末盜陷西
(集作兩)京兄姪七人遭離不淑茹痛違難寓于江南布衣
蔬食不聽聲樂者積六七年友弟行義士林以為難翹
車辟書旁午而至累授漢中郡江陵府二功曹大理司
直兼漢中郡司馬蘇州司馬且皆有賓介之請所至之
邦待公政成甘於粗(集作蔽)糲聚其禄廪辦其治葬具歸
于京師七喪祔窆禮無違者名教之士翕然稱之洪州
刺史張鎬以故相之重作鎮江西奏授本州長史莫徭
副使懷來夷落嚮方率教乾元中江淮凶饑相扇嘯聚
而新安郡負山洞之阻為害特甚朝廷推其能名除睦
州别駕知州事俄拜監察御史又轉殿中侍御史賜緋
魚袋充江西都團練判官軍州庶政多所訪决歲餘張
終于位公主介領留務時吴楚剽輕法禁未一每長史
交代人心輒搖公臨以威重撫以慈惠輯寧所(集作封)部
以待守臣李良公峴之充江淮選補使也引于判官多
所弘益大歷初轉運使留尚書晏盛選從事分命四方
而江淮上流為之樞會奏改屯田員外郎兼侍御史知
揚子留後累歲寵(集作就)加司封郎中肅給而有守清眀
而中節有司之移用不匱上國之經費有倫六七年間
號為稱職名實益茂徵拜諫議大夫數與左補闕李翰
連上封章極言得失未幾以本官知制誥參掌宥密式
敷聲明炳然訓辭潤色王度時元載持衡深相器重公
愈不自安每因災眚必䟽古議(集作義)且以西漢賜上尊
酒之比深儆(集作警)戒之元終不悟竟及於禍公以謗(集作)
(旁)累貶邵州司戶今上踐位勵精理本徵為淮西淮南
等道黜陟使復拜諫議大夫攝衣登車以澄清風俗為
已任未及行拜權判戶部侍郎專判度支賜金印紫綬
先是公兄太傅忠肅公實居其任受邦國之比要制財
用之均節物力不絀王府以充出牧也厥職寖(集作寢)廢
公乃革煩政振舊綱既無暴征亦無遺利罷省胥吏冗
食者二十餘人明年太府卿張獻恭廣廪庫以受歲杪
量入之數又於長安萬年二縣界奏貯米穀數十萬石
視年之豐耗而為之發斂人無艱食歲無災荒雖元凱
之智略夀昌之功利不是過也上方待(集作倚)以大任為
執事者所抑出為蜀州刺史蜀多火災自古所患俗以
為常無所懲禁公到部(集作郡)逾月令簡事時里胥不勞
州兵多暇乃省經用之費給太半之庸俾其埏埴以易
蓬蓽翬飛鳥革相望如雲授之逾年乃償其直三歲在
郡四封恬然闢田之汙莱三千餘頃復人之庸亡二千
餘戶教之樹藝俾之生植井絡之下至於今懷之朝廷
陟明奏(集作表)課公實居最有詔徵還既至拜兵部侍郎
在職數月遷京兆尹兼御史大夫三輔難理轂下尤甚
賊泚之後旱蝗相乘連師十餘萬屯于蒲坂戎裝兵馬
仰給京師内安罷甿外贍軍實師克濟而人不困公之
力焉轉刑部侍郎刑罰者國之大典所以禁暴而衛善
人也而或巧詆比况因緣為奸公講求紀律明為式例
悉以條奏頒於四方吏無舞文人得從善矣遷祕書監
乃奏置五經正本補羣書之缺蓬閣之中粲然如初復
除兵部侍郎累歲改國子祭酒自兵興已來多趨末流
而棄夷(闕)故學者不振而子衿之詩作焉公曰崇化勵
賢本於六籍不殖將落吾其憂乎乃表名儒袁頥韋渠
牟列於學官講左氏春秋小戴禮摳衣鼓箧之徒溢于
國庠講誦之聲如在洙泗公所至必化其用無方方將
荷介祉以錫難老亮天工以纉舊服人望未塞以貞元
十年二月九日寢疾終於昌化里之私第皇情軫悼追
贈戶部尚書哀榮之禮於公備矣公有識度風鑒而博
愛容衆與朋友交死生以之眀於吏職能斷大事䟽逹
而有節粹和而不流約身以周急潔巳而恕物先師四
教克蹈其全中臺六職常居其半無忌之鎮静安國之
忠厚延夀之恩信惟公兼而有之允所謂邦之才臣終
温且惠者也龜筮叶吉日月有期易其名者請徵舊典
謹狀三月日故大中大夫守國子祭酒潁川縣開國男
賜紫金魚袋贈戶部尚書韓公故吏某官某謹狀(集作上)
尚書考功夫士之生也躬五常以致用其歿也節一惠
以尊名則善否有章賓實不撓謹按故韓公嗣直方於
舊德播功行於清朝通而有守忠而能力樹善匪懈好
謀而成課績中臺道光太學大雅明哲惟公有之考行
飾終古先令典謹譔錄所履布諸有司請徵叔發之諡
以協周公之法謹上
文苑英華卷九百七十三
