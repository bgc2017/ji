文苑英華卷八百五十三宋李昉等編
釋四
梓州玄武縣福會寺碑一首
彭州九隴縣龍懷寺碑一首
梓州玄武縣福會寺碑王勃
若夫龍圖而括運撫麟筆以傷時天地閉而賢人隐周
孔長(疑)而微言絶豈非太階無象三辰鮮□叙之因滄
海為陵百川有横流之勢况乎法身長往顧糟粕以空
存化迹繁流仰舟航而遂遠雖復功推八正猶迷鶴樹
之談道亞三眀未覩龍宫之籍則有妙音難遇瞻雪嶺
而投軀真諦希聲仰雲山而破骨優填企景新雕白玉
之龕般若尋風而(疑)化黃金之像三千寶座迥出天宫
八萬珍臺遥臨净域非惠圖之冥感孰能臻于兹乎福
會寺者隋開皇中之所建也爾其峯巒地列東分井絡
之光樓雉雲横西覩禺同之奥北彌豐邑里閈十甍南
控平江波潮萬里擁亭臯之絶勢昇林野之殊形肇開
修竹之園式揆旃檀之刹法川高闢慈宫峻蔽文璫寶
綴環日月於重廊翠栱丹楹起虹蜺於複殿真容俯映
福衆爰依梵筵交燭禪房互啟山神獻果還棲交露之
臺天女持香即遶飛花之閤輪輝夜滿抽紫熖於金山
毫相晨臨發珠華於玉地爰有縣令柳邊河東令族大
業之年來光上邑高人捧檄功為銅墨之先令宰鳴琴
課稱絃歌之最眷香城而惻念披道肆而矜魂示懷延
奬司(疑作思)弘末教廼於寺内起重閤一所乘煙置臬揆
日端繩層榭三休琱簷四注奔星掛廡混珠網而同歸
眀月窺軒雜璿璫而共貫仍抽麗筆俯刊貞琰詞源迅
委振法海之波瀾義宇宏深接禪宫之閫奥昔者陶潜
彭澤(闕)之風潘岳河陽未入菩提之域兼其美者
著在我柳君乎俄而帝隋方否三官失龍鳳之圖皇業
未昌九野被豺狼之毒雖復飡砂茹石窺釰道而廽心
蜂聚梟勝(疑)指銅梁而革面自非法雲西睠潜銷火宅
之氛惠日東來廽朗昏衢之景則安能冥資福地顯沮
魔軍波清於振壑之隅燎息於炎昆之曲洎乎大鈞無
事神噐有歸清玉戶而帝寰中轉金輪而王天下玄場
佛境與天下而惟新鶯樹鷄林共風雲而改旦功既成
矣時既貞矣紫宸有裕蒼甿胥悅都人狎至瞻鴈塔而
懽心野老相趨尋鹿園而頓顙或至誠冥發争知不盡
之虚或道恩旁流竟委忘緣之施乃於寺内造菩提塑
像一座實彭氏絶群之迹洞參瑶銑體偹丹青得延(疑作)
(埏)範之竒模盡陶甄之能事功分(闕)實相變入冥機
丹果長春蓮不染靈儀若動似臨王舍城中神足(疑)行
即作菩提樹下銀牀地湧寶帳猶懸珍木天成金花下
落緫章元年又奉為皇帝更造八菩薩像成於净境别
峻崇堂而力寄群緣功難獨舉遂令衆情馳䳱空懷經
始之圖靈座端嚴未得安居之地時有弘瀇上人自丹
鳥下日昌帝籙於眀堂青鶴乘宵&KR1113;仙苗于大室軒冕
將風雲交映鍾鼎與山河共遠法師宿時(疑)真諦幼挺
殊姿拔五醫於長驅登四禪於廽觀以為德因時建澄
什繼踵於西都道冀人弘林遠隨肩於南國痛迷生之
詭矯悲正覺之後(疑作陵)夷思欲樹真氣於未萌緒崇因
於已往遍遊净境歴騁(疑)遐方至緫章二年于兹刹身
持寶印口出神珠心動巴南化行蜀右法羅潜舉馴鳥
性於慈林惠鏡旁開息猿心於定水亦有情鈎五縳遥騰
觧脫之川想瘞六塵廽拔沉迷之域名臣長者禘玉珮
於銀庭苦女靈姬落金環於寶地貪機霧滌法施泉流
林衡掄杞梓之材班匠獻鈎䋲之巧千欒電紏萬桷霞
張飛陸緣甍曾構架景瓊釭杳照乘紺壁而宵分珠箔
重華掩青疏而曉亂紅葩植井彩綴河宫丹桂承梁香
交列肆天倡梵樂肅然㣼利之天藻盖琱璫煥若摩伽
之殿豈精力之玄感而神化曲成乎直歲寺主等州閭
盛族鶖鷺榮因昇惠圃而功成踐魔庭而戰勝排四門
而獨往共極邦緣攀十地而遐征同趨覺路縣令虞洽
旌旗百代劒履三朝匡帝座而南征擁台庭而北面星
像垂祉川岳載靈豫章七歲麒麟千里雄情負俗欝王
佐之宏圖英識邁時得公門之逸氣既而拂衣華族入
天邑而觀光列板仙臺出靈關而作宰泉魚狎夜多單
父之深恩隴翟遊春嗣中牟之善政有條不紊施緩政
於繁䋲斷訟有神下高鋒於錯節因以激揚大化潜滋
比屋之封光啟令圖預積攀輪之慕縣丞裴林家接朱
欄譽流丹闕軒裳照緒忠孝榮門鳥鳴有伐木之歌龍
文非制蓬之具高材列霧盛德分司翰墨不足留神琴
鐏由其徇性十旬休沐奄有泉林千里邀迎乃疲風月
青驪躞蹀終噴玉而懸雲素鶴徘徊具御珠而犯露加
以沉研有地題橋八觧之津誘勸無方叱馭三乘之路
故能使幽眀仰德法俗依仁攀海祗而如歸挹衢鐏而
不(疑)瞰鄉望等龜靈高族驥子名家關錦室於中堂分
綺䟽於甲第或望雄都鄙代列歌鍾或業預雲雷門藏
璽詔文場促席有江漢之英靈武觀連衡得岷峨之銳
氣並能馳心彼岸欲臨海而蹇裳投足化城下悲思而
反𬒮下官薄遊江右族寄城隅懷道術於百齡接風期
於四海依然梵宇欣象教之將行莞爾公庭惜牛刀之
遂屈雖文殊辨論妙懸觧而亡言而伯喈雄管叙真宗
而罔愧敢廵此義乃作頌云金堤廽邑玉峽長瀾城闕
紛亂江山聳盤雲屯勝邑霧啟禪壇右縈層雉左控崇
巒竹園精舍檀山香閤萬栱騰虬千楣跂鶴晩星疎翠
朝霞泛㬦鼓奏泉流鍾鳴霜落時經失道代歴交呈神
宫不撓法衆無驚金輪邃曉玉鏡施眀功照佛刹化被
玉城帝圖冥運真儀濬發貝齒含星流毫推月鳥離山
面龍還海闕寶樹刑(疑)留天宫匠設爰有真人式宣慈
主發迹江甸馳聲蜀宇望遠連規攀澄襲矩力窮興道
功周廊廡羣緣肹蠁衆福氤氲叢楹列電高棟御雲銀
龕曙撫玉座宵分瓊璣有爛藻繪多文欝彼巖邑猗歟
上宰松桂連葉鴛鸞集彩禪津有裕至公無待火宅可
辭舟航斯在我之飄寓邈矣來遊山川俯仰道義淹留
承風郭外撰綴江幽玄機勝筆天地相周
彭州九隴縣龍懷寺碑
粤若真元混沌抱一氣於天門象化童蒙構三靈於地
戶由是金城逆順山河假成噐之因玉燭沉浮風火兆
流刑之孽懸大眀於日月適滯泉宫設巨浸於雲雷終
迷燬宅太極所以散而為兩洪颷所以吹而為萬雖復
卑高異列俱沉方内之遊坌集横流共失環中之契豈
夫湼槃深視不背色以求真般(一作波)若長驅每乘空而
得靜則知一名同出隂陽為破道之墟萬象皆空天地
即降魔之境莫見其俯仰不知其去就至自於太虛復
歸於無物其建言立德開業成務握大柄而推造化執
洪鑪而誥元始四門幽闢顧非相而遲廽三駕晨嚴臨
有為而出頓豈不知羈孤乏路終嬰旅泊之虞舟楫中
流未釋風濤之苦將以宅心者寂虚室所以合符應物
者神眀鏡由其不倦故能商㩁宇宙指麾權實演羣生
而非其力存庶品而非其有千巒閉景似居蓬艾之間
䨇闕臨空若在江湖之上其釋迦之冲用乎龍懷山者
井絡之所交會岷隅之所控帶攅峯北走吐香嶂於玄
霄巨壑南馳歕洪濤於赤岸香城寶地左右林泉碧岫
丹岑往來烟霧時有法會禪師者俗姓禇氏吳郡錢塘
人也金章錫美河隂傳九命之尊玉鉉乘榮江左受三
台之貴地靈人傑自朝野而重光學府文宗冠南都而
獨秀法師紫星降彩紅雲受氣應積善於高門契冥緣
於累世果浮觴引潜圖彼岸之功聚礫延砂即揆為山
之業靈樞密運闢仁路而長鳴惠刃高揮斬邪關而洞
照以為冥機體化毫髮莫滯其真執數逐微乾坤不容
其筭於是四禪幽觀破銅堞而出無眀三殊雄圖排鐵
圍而冺非相法雲自在吐納龍宫賢聖不仁奔馳象域
將使三千塔廟知真實之玄津萬億幡幢入(闕)之秘藏
安心樂土遁影靈關以開皇元年憩于兹嶺靈墟福地
已被神功玉牓金䋲未光朝命蜀王秀以文昭建國帝
子專征仗巴服之尊名裂卭荒之寶命彤騑僣帝蹕萬
騎於銅梁皂盖圖王警千乘於玉宇鏡山南望志狹彭
渝錦水西浮耻朝江漢開實沉之壁壘嘯京叔之風塵
擁龜堞而託殊方憑爵堂而傲天子威權所制勝兵數
十州雄視所臨經塗五千里三英賦雪瞻秋月於梁臺
八叟吟風傳朝雲於楚舘思弘正法廣召名僧振錫雲
趨乘杯霧合禪師括囊泉石韜跡煙霞攀紫桂而同塵
守青蓮而向晦衝颷蕩岳寧移忍地之靈烈火焚(闕)撓
堅林之色王心有悟時加優禮順風拜道封山謝失净
發財於廣内揆仙室於重幽因嶂為壁憑崖列戶以開
皇五年始賜額為龍懷寺地鄰緜左遂均緜上之恩山
似龍盤即建龍懷之利爾其崇巒經復複磵萦廽高邱
洩雲長林翳日增瓊垣於下麓揆瑶構於中巖香闕神
行珍臺妙邱玉虯銜靄絶游氣而負蒼天金鳳連甍排
烈風而瞰玄圃延緣房於疊巘上拂霞莊蔓丹闕於重
磎下披泉戶陽開隂闔變霜和露廽蠖蛇以騰飛起雷
霆於指顧玉堂朝亘影襲長虹珠殿宵浮光含列宿禪
師歿後爰有孝恭法師智開法師弘嚮法師寶積闍梨
四上人者並禪師之上足而法門之領袖也五眀衢路
控引情宫八觧源流朝宗性海其深為寶拔白玉於嶃
巖無礙居真得玄珠於罔象住持真界栖息妙塗俱探
寂滅之源各證菩提之域雖業定人境照已極於無方
而道寄生成功遂覃於有相演中乘之奥義增上棟之
宏規萬栱不騫千門有闊(疑)俄而帝隋大去皇家小往
天地閉而賢人隐雲雷屯而巨寶哀毒龍横霧四天沉
暗逆之悲醉象驅風三界溺崩離之酷上人惠機幽晤
定識潜融知佛日之恒眀審王風之尚靜芝歌商岳揆
雞嶺而同歸茅籍磻溪與候江而共致遁俗無悶因時
有待洎丹陵啟秩赤縣居尊迦維授手波旬革面十千
天子新朝帝釋之宫八萬仙人始向毗耶之國一音演
而荒景服三聖澄而禮樂備由是巴方舊彦蜀城遺老
仰慈門而知戶牖升福田而喜耕鑿雕鞍繡轄(闕)㠋而
馳魂黼帶綖裾指鸚林而䳱欵寶瓶宵注潤浹堯旬玉
栖晨魔風調舜歴咸以為假沉其性迷生安視聽之功
動亂其心窮子失肌膚之戀江連巫峽始絆心猿山對
禺同終維意馬貞觀年中積闍梨等廼宣昭遺趾發揮
精舍容成校歴揆日用於天經隸首陳章筭神功於地
籙廻廊&KR0772;窱自吐風颷列榭峥嶸坐含雲雨圖竭宫之
妙質儼盧舍之真容寶珠周映銀龕備色逸多垂足似
臨兜率之天師利分身若赴維摩之境靈仙可接藻繪
無施真應難微雕鐫有寄若乃廵積岨歴森沉天花照
而高月落地籟驚而幽泉思紫蘭香(疑)徑香侵栢葉之
鑪綠草紋茵影入芙蓉之座真童鳳策即踐金沙仙女
鸞衣還窺石鏡巖莊轉梵香冥松桂之墟磵戶栖橰寂
寞藤蘿之院法鼓奏而寒山曠洪鐘嗚而曉壑靜頳苔
翠蘚具不盡之靈依石乳瓊漿入無生之妙饌肅肅焉
遥遥焉信調銜之珠庭而列真之甲第也爰有上座玄
鍳法師等並六塵無我四諦非他奉乾越之微言守楞
伽之奥府法雷潜吼鼓動風煙慧日揚眀照臨丘壑青
漢坐得見宅心之恒靈丹洞行忘覺身成之美化湏彌
不動廽鎮閻浮闍崛安居下觀忉利開四生之廣路叙
六趣之彛倫足以遵揚真績恭宣來命者矣縣令柳公
諱眀獻字太初河東人也太玄降氣中黃授彩襲周魯
之榮基吐河汾之靈液四科高第振風翮於三冬萬室
崇班跼雲驂於百里既而政成黎頌道洽甿謳假無上
之幽筌毗不言之景化絃歌在韻將寶偈而齊歸銅墨
成章與梵天而共貫瓊波湛淡沃蕩雲電珠灌蕭條蔽
虧煙雨貞機罕應良談於好事之遊朗調多竒高賞盡
名山之曲下走東臯事失南州塗窮歎孔席之栖遑笑
楊岐之浩蕩薄遊兹邑喜見高人三接而定琴罇七縱
而擒風月林宗有道相期清濁之間平叔能言見許天
人之際從容宴語契闊胷懷欣性情之同冥感形骸之
共遣雖玄都妙域已桂於忘言而義塾文場竊申於知
已敢作頌曰
妙象無倪神功有涉湛淡名噐崩騰事業慧路翹車禪
河艤檝控引羣倫品廽庶劫縱横宇宙反覆山川言因
境立道寄形詮爰稽福地式揆珍田丹溪漏日碧洞栖
烟闍都玉檻湏彌石室榛灌溟濛風雲蕭瑟晬容廼眷
禪徒有謐葉磴三休花嚴(疑作巖)四密崇巒架殿疊嶂營
樓千楣鳳起萬栱鸞浮星開紺髮月湛青眸神宫不夜
邃於長秋戶臨重㠋牎分絶嶺手廽香浮中天梵警鶴
林聖迹龍泉佛影馬思山空猿悲峽靜森森巨栢落落
長松月出東岫霞生北峯山人自狎野老相逄白雲屢
斷青溪幾重彭澤之令臨卭之客比得(疑)山藪重規泉
石法守成言慈門致役糠粃吏隐薜蘿心迹五(疑作吾)生
擾擾與道遑遑殷勤頌詠惆悵津梁投功翠碣助化(闕)
百年之後苔蘚蒼蒼
文苑英華卷八百五十三
