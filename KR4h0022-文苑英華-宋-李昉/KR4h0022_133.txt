文苑英華卷一百三十三宋李昉等編
鳥獸三
古駿賦一首吳坂馬賦一首
驥服鹽車賦一首却走馬賦一首
相馬賦一首萬年縣試金馬式賦一首
銅馬賦一首寗戚飯牛賦一首
目無全牛賦一首
古駿賦牛上士
寒關月壯羽書南向虜馬秋肥朔兵犯障爟烽夜驚候
馬相望雲横朔塞之前雪滿天山之上於是天子按劍
將軍事邊雷驅甲卒直指幽燕風□□(别本□作蓬)而出海
波漫漫而騰天當鴈門而北上薄龍沙而左旋既而漢
虜齊兵三軍合陣虹旗篲掃鼔聲雷振奕奕熊羆森森
鋒刃或左提而右拂乍一留而一進則有俠少驫眓(上必)
(由下許聿切二字見吳都賦)雄駒捷疾耳若插筩顱疑削出跼金鑣
以弄影控鐵銜而齧膝始驂驔以舞風忽濩略而追日
蒙具装擇組練雜然一往鼔仆旗旋足不得摇目不得
眄超騰絶壑走及奔箭疑隔漢之流星似披雲而出電
左贒為之膽懾骨都為之頷戰飛奔肅肅恣意馳逐宛
若遊龍行如驚鹿左右披靡東西往復溝蹙漢以朱殷
毛拂霜而蝟縮蕭條萬里顧盼翹陸横塞上以長嘶餘
聲振于山谷况乃項籍英雄驅馳冠戎旗翻落日劍倚
長虹惜良騅之不逝歌美人於帳中摧拔山之氣泄指
烏江而路窮遂使畢會戰場挑身鋒鏑人控馬以騰踊
馬隨人而奮擊轉足生風籋塵無迹跳山超澗冐刃衝
敵突圍則漢將奔波怒目則追軍辟易遭楚王之不利
當壯年之虛擲也别有渥水龍媒朱旄逸才䨇瞳目(疑作)
(日)耀五色花開逢漢王之棄置跼吳坂(前後竝用吳坂戰國策作虞坂)
以徘徊思效技於金埒願追仙於玉臺懷玉臺兮傷遠
道朝朝暮暮銜枯草千金買骨君儻知百萬交錢猶未
老垂两耳兮伏鹽車倚䨇輈兮慙蹇驢絆權竒而不用
空倜儻其焉如
吳坂馬賦(以下覩泥驥廻知貴駒為韻)謝觀
吳坂之馬兮駿且竒伊孫陽兮不知伏櫪而誰憐拘絆
(疑)倚輈而但見清羸兩耳長垂不斷於嘶風噴月四蹄
可式(一作試)何愁於玉勒金羈當其初出渥洼孰分駑驥
雖白日之可逐曷青雲之自致頓銜驤首逢人兮不鳴
強鳴弄影超羣知已兮未至須至嗟乎全無芻粟半卧
沙泥况精靈之粗有亦毛骨以非低金埒行時儻拔風
塵之跡玉鞭垂處願親桃李之蹊於是將躍未騰欲眞
尚假徘徊龍廐之側踡跼鹽車之下良時易失常憐過
隙之光朗鑒難逢多是迷途之者善相爰來精神陡(一作)
(斗)廻奮迅而蝟毛俱聳嘶鳴而星眼俄開舊皂云辭步
步而風雲借便長衢一去行行而珂珮相催曩夕猶賤
凌晨已貴羣心愓愓以暗伏衆口喧喧而相謂乍同曲
突收將宫徵之音又似豐城指出斗牛之氣蓋非斯人
無以辨龍駒非斯馬無以動寰區固二者之冥契播一
時之令圖馬兮雖遇新知還因舊主儻一頋之未替必
載馳而可覩更有瑶池方外之程願著鞭於造父
驥伏鹽車賦闕名
有驥子兮維之朽索服鹽車兮困于絶漠將發憤於一
哀遂求知於伯樂由是騰健步奮竒毛連嘶自若驤首
彌高負調鼎之資空慙引重持向人之意終願代勞當
其迢遰燕郊蒼茫吳坂悲東道之莫及念北風之將晩
既同跼蹐載馳之用靡分倘遇知音千里之期何遠寧
曳輪之是辱恐負軏之非名飲齕雖憐其垂耳鞭驅奚
敢以抗衡是使玄黃莫遇(一作喻)欵段無營汗血匪難一
日有祈於用力求人未易三年何恨於不鳴今也勞役
薦臻高名斯矚將激昂以待頋願奔馳而徇欲重伸羸
氣自殊覂駕之難載發哀聲幸比擊轅之曲或有賤同
牛皂用匪龍媒亦在異於剪拂辨以駑駘夫如是則當
於輗軏之下自然不媿於羣材
却走馬賦(以天下有道無所用之為韻)闕名
貞元初既平凶醜海縣安阜歸戍人於田里却戰馬於
隴畆所以示力爭之無益昭靜勝之足有乃命司武關
(一作闢)御皂出羣騶於紫陌閱衆驥於黃道吉行之乘存
六駁而有餘無戰之時惜萬蹄而空老於是脫羈鞅任
超逾騰驤於古塞之外飲齕於洪池之隅恣蕭蕭之永
逸免逐逐之長驅天廐初辭誠貴人而賤畜農車倘駕
亦以有而之無留之則踠(一作跳)其駿足而不與人共捨
之則遂其生適而省其國用頋東道之常來凌北風而
遠縱曩者揚鏕噴沬環(一作被)甲鳴鞭角紫燕以行地隨
飛龍而御天追風於陣表絶電於君前功德難忘信彌
多而不厭驕奢作戒故雖愛(一作受)而必捐任物自然仁
之上者脩文偃武德之要也屏危事之形影張禮容於
宗社尚兹恬淡見道發宸衷釋彼權竒知化成天下材
雖駔駿用亦有時艱難則雲從而騁力開泰則野逸而
呈姿昔常代於人勞良多效矣今則遂其天性非曰棄
之感君恩之有序彌天壤而得所望驂騑而躑躅依水
草以容與彼周武之歸漢文之却曷足方我皇之明舉
相馬賦武少儀
徐先生相馬不相色不相力相其德奥乎不可測何以
徵之鬛青絲兮風生眼黃金兮電光蹄盤攤而散花毛
翕赩而成章衆人觀之已駢於路旁不啻於堵墻一曰
為龍一曰為鹿中間何敢乎比方先生則異於是忘筌
於毛質之外引鏡於肺腑之裏見其心兮如思勿思見
其目兮如視非視虛舟為動喬木為止合大道而自然
喪一齊至人而何處有以若此者足不以遵地影不以
逐形騰六合歕四溟截飛鳥遺流星日車為之不轉風
馭為之中停二師以之罷貢伯樂為之焚經卓然擅天
下名宜乎不爾直中繩曲中鈎徘徊閶闔之遊圓中規
方中矩蜿蟺交衢之舞亦以其次噫徐公不至駑駘共
皂於騏驥徐公一來騏驥出羣於駑駘由此觀之世上
贒才用則虎否則鼠何以異哉小人也内頌無國馬之
贒遇君有徐公之術早已蒙於一頋至今長鳴猶未騁
於千里更思剪拂超然自得怳然自失倘受恩兮果如
前則平生之願畢矣
萬年縣試金馬式賦(以漢朝鑄金為名馬式為韻)
吕鏄
馬以行地致用式乃範金取規表騏驥以立則擬形容
而可知合諸法象遵彼權竒卓爾趫姿想從革而乍見
駭兹殊相疑軼塵而載馳毫髮盡此纖穠不差誠駿骨
之倜儻亦巧心之云為本其稱自前朝制於往漢金也
者持堅剛之可久式也者驗逸異而有案形乃辨於千
里功詎勞於萬鍜匪刻鶴之同科豈偶人而齊貫載鍊
載精我馬是程虎脊乍覩龍文可名星氣想合金光發
明踠足不前如俟孫陽之顧望雲邈視寧殊洼水之生
向日而疑將奮影臨風而状若長鳴曲盡其趣不愆于
素寫逸態以全能制蘭筋而巧附瞳䨇鏡而可鑒顴(一作)
(權)兩月以合度謂天驥之呈材乃良金之所鑄取則不
遠其象孔昭常矯矯以示象特昂昂而建標騕褭在目
飛(一作訾)黃立朝哂求市之三年終觀駿死無相肥於一
槩何慮駒跳所以稽乎驥德垂此作式指半漢以成規
豈駑駘之可惑置於宫壼有待獻書之贒鑄以越銅載
假伏波之力事與名遠理將意深寧俟造父之能馴驊
騮乃覿何必九方之善相驪牝獨尋等循形以觀影咸
得駿於斯金故曰考兹術也選無違者可以斷臧否明
取捨形分似是類别真假欲獻狀於國門(赭白馬賦獻狀絳闕)期
一中於名馬
第二(同前韻)王起
先賢鑄金之英為馬之形馬無疆而致用金不朽而垂
名瞻之在前則至寳山立寂然不動則異體峰平固將
六龍可驗八駿斯營遐廹絶足遠契長鳴豈徒玩熒煌
之彩眄熠爚之情哉始其模既全體將具思求絶塵之
貎是假在鎔之鑄踴躍其液渥洼之形未出撲滅其煙
浮雲之姿已露方中矩兮圓中規勢倜儻兮精權竒誠
可傳而可繼每不驅而不馳其(一作嘗)巧既畢安貞莫移
豈貪夫而是徇諒工者之所為若乃大閱羣騶旁搜萬
國獻絳闕而咸萃充華廐而尚惑乃審厥象俾臻其極
仰從革之輝光知代勞之軌則駑駘沓至自乖百鍊之
形駔駿俱(一作員)來允叶萬邦之式其狀惟肖其儀孔昭
仰沛艾以龍翥若驂驔而鹿超摧(詩摧之秼之)秣勿施異乘
黃之伏皂縶維罔及殊赭白之來朝翼翼雄姿煌煌壯
觀恒引耀以錯落每勝(疑作騰)精而半漢牛以石兮多慙
池以銅兮非翫是知武皇之制博伏波之旨深用之則
行昔飛聲於東道確乎不拔終成象扵南金高門洞闢
秘殿旁臨將萬古以駭目俾四方而宅心豈作賂大宛
其形見棄為神蜀郡厥祀方歆者哉固宜無迯扵衆寡
不昧於取捨永作鏡扵域中比懸衡扵天下則稱驥德
頌駉牧者未若似是而非常以馬而喻馬
銅馬賦(以鑄金象形用求良駿為韻)紇干俞
昔伏波資越銅之具皇漢得天馬之度蓋以張戎容程
國步允稱其德懷致遠之無疆既授扵師必命工而所
鑄象物惟肖利人則深研精以範酌憲于心始察形而
視骨遂修火以鎔金煥若中起昂然四臨望丹闕以就
日俯玄墀而擇隂俾夫司僕載馳别扵羣而是仰倌人
匪懈御于王而審象疑顧影以權竒乍含輝而爛朗由
兹而明式遐布觀我而逸材利往即山為類且尚其功
存齕草無施敢勞扵惠養徒想其屹以沛艾爛兮晶熒
狀赤文而呈瑞方候日於堯庭超乎獨立的爾殊形訝
騏驥之變態聿登歌於彼駉叶以隂德禀于地靈列君
軒之粹異咸此駿之儀形是知法以(疑衍)與人共思衆材
而膺國用王惟智周寫弘範而俾營求矧乎揉其物於
精剛制其器扵質良克絶奔踶邈無玄黃雖齊力齊毫
用每虧扵典禮建如龍如鹿形既造而昭彰美成式之
不替信改鑄(一作煎)之有常奚絶塵之足比庶出水而同
方者哉銅為寳兮固越俗之所擯馬之神也仰漢庭而
未進猗善相以來歸豈康衢之增駿乎
寗戚飯牛賦(以取賢在牛首之下為韻)王履眞
惟彼甯戚兮既貧且窶跡未出扵樵夫身尚同於牧豎
劬勞日夕頓冐風雨苟直道而退讓不非義而進取執
以綆索積諸歲年取(疑作飯)以露草飲之靈泉取東臯之
田同無得而乃得居南山之石常思賢以薦賢高節彌
堅潔操無改扣角之音雖倦立身之志恒在遊乎綠野
息以青疇雲霞掩曖山川阻修異董生之乘馬同巢父
之飲牛棲屑岐路蹉跎壟畆衣褐不足蔽其骭糠粃不
足充其口心常想扵青雲貎恐遲於皓首強於學也以
待問藏其器焉以待時獨商歌而奚謂思齊君而聽之
君乃問旃知其在野君臣從此而道合理化以之而相
假才足堪於輔佐位寧卑於庸下
目無全牛賦(以虚心通明暗與理會為韻)王履真
著絶藝者積功而成窮物理者因心而明觀彼庖丁之
游刃合夫天道之至情運心術於妙用得玄技於惟精
相彼牛兮雖完體斯在扵我目也而折爼已呈豈不以
因功之深為志所使揮無厚以合度投有間之中軌積
就之妙既由乎月將操割之微亦依乎天理若動不導
窽(見莊子)任非由己則必受夫力劬孰能免夫目視始吾
扵牛也膚革未充筋骨靡窮心無所措其利手無所施
其功惑臂羺(疑作臑)之原本迷脉腠之要終動既多悔勤
而未通逮三載以積用乃一朝而發蒙今吾扵牛也察
其博碩考其小大不俟(一作候)刀觧自將神會定貴賤之
骨若委地而在前視血膋之骨雖表革而無外信功著
而理貫乃道成而情泰遂得不遵蓮鍔不合桑林騂騂
之軀折如應手&KR0766;&KR0766;之角割若惬心此乃變化斯探視
聽靡濫美候明而咸見雖處幽而無暗夫人之脩業頗
亦象諸能玄通而理逹則疑釋而悟虚(一作法)别有技業
目牛得同碩鼠取勢行止喻依庠序竊學見賢思齊敢
望惟仁是與儻王庖之可待願發硎而延竚
文苑英華卷一百三十三
