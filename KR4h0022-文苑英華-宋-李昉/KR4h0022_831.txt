文苑英華卷八百三十二宋李昉等編
刻候
易州候臺記一首池州造刻漏記一首
歌樂
琴會記一首王氏廣陵散記一首
歌者葉記一首
圖畫
十八學士圖記一首九疑山圖記一首
風后八陣圖記一首保安鎮陣圖記一首
張僧繇畫僧記一首
刻候
易州候臺記李德裕
昔武王順天應人奄有周室邵公受命作伯宅兹燕土
列分冀為幽之都專受脈執燔之命於是建宗廟立城
市分噐輯其邦家築臺觀乎雲物則候臺之建允或在
兹初具版幹陳畚鍤書丈尺糗(一作餱)糧之數度高平遠
近之差奔命子來執用林聚約之閣閣荷鍤而雲隂數
重築之登登相杵而雷響四合成之不日欝兮崇山將
中天以懸居豈承露以特立然後分保章以典之命日
者以覘之使八風不姦五雲式序人無凶札夭瘥之疾
國絶喪荒水旱之沴凡若是者數百年至六國糜沸九
州瓜剖昭王平(一無平字)能破齊抗趙候雲在朔則二至二
分之占五紀五緯(一作五行五紀)之數雖少沒振未大滅裂及
秦有華戎漢封郡縣析木空聞於分野甘棠已盡於剪
伐則眡祲之儀掃地都盡廊廡旅乎荆棘階阯穴其狐
兔自我唐再造區夏大分岳牧使鎮天子之邦不同諸
侯之郡遂及陳迹以作新臺既無占候之事共為宴樂
之所雖山節藻梲禮不僣於大夫而刻桷丹楹誠終慙
乎君子代為故事人無間言洎我良牧郭公博采舊史
發揮新意文物大備懲勸可觀公名明肅字晉容太原
郡人也監門將軍之孫御史大夫之子纉戎餘慶克荷
明德靈源與天地争長廣度與江湖比量故能受明主
之詔剖太守之符澤從雲游心入水淨俗變於道禮賢
存擁篲之風人歌其德聽訟擬(一作紹)坐棠之化幸三年
而政教已成雖一日而墻宇必葺以為先王議事理不
忘本君子懷德人惟求舊况候臺易之古臺也壯址仍
存昭王燕之賢王也盛德不泯欲觀古人之象至止可
以肅肅如享太牢之味登之可以熙熙遂於臺之外壁
列劇辛樂毅焉以為道者萬物之奥天地之禪六度之
門寂滅之義施之于國則富證之于人則夀况守道者
必嚴之于吸風飲露安禪者必釋之以息照冥境乃於
臺之内壁圖桑門(一作喪偶)宴坐焉以為孝者德之本揔人
百行貞者事之幹為乾四德至天則風雨以時比竹而
霜霰不變廬於墓有田氏之子安其室有王章之(一作也非)
妻生芝草於大隧之前是加一等詠栢舟在中河之側
乃無貳事復於其次為遶墳薦鯉焉俾觀者如堵覽之
駭目擊懦夫烈士之節警貞女孝子之心豈徒壓百雉
之崇墉架九烏之峻堞軒榭窈窕松柳隂映幽室納寒
谷之氣炎天下霜畫梁對霽雨之輝晴虹射日夫如是
則登之不假贈扇北風其凉視之不待褰幃太山如礪
豈比夫逐荆臺遂為流遁畫麟閣不有姓名者哉别駕
彭城劉公循忠從政以賢方協海沂之詠司馬清河張
公瓉食禄以德爰光中外之遊咸秉濟代之材以成考
室之美雖二公弘(一作行非)化有無窮之令聞終三后協心
樹不朽之丕構德裕邑人也實寡聞見拔薤投水德未
半於任棠築臺置金禮何多於郭隗敢不傳美以為實
錄蔵於屋壁誠有媿於家書勒於碑版庶無慙於臺記
時建崇玄學之歲秋八月旬有九日其從事參佐等學
冨今古材堪經濟雖懷坐嘯之功未展摩天之力並勒
石于後以克永代
池州造刻漏記杜牧
百刻短長取於口不取於數天下多是也牧太和三年
佐沈吏部江西府暇日公與賓史環城(集作吏環城)見銅壺
銀箭律如古法曰建中時嗣曹王臯命處士王易簡為
之公曰湖南府亦曹王命處士之(集無之字)所為也後二年
公移鎮宣城王處士尚存因命工就京師授其術創置
於宣(集無宣字)城府牧為童時王處士年七十嘗(集作常)來牧
家精大衍數與雜機巧識地有泉鑿必湧起韓文公多
與之遊太和四年牧自宣城使於京師處士年餘九十
精神不衰牧拜于牀下言及刻漏因圖授之會昌五年
歲次已丑夏四月始造于城南門樓京兆杜牧記
歌樂
琴會記柳識
君子之座必左琴右書雅好閱古古亦置於舟車也大
歷六年浙西觀察使蘇州刺史兼御史大夫贊皇公祗
命朝于京闕春正月夕次朱方刺史樊公稱江月當軒
願以巵酒侑勝居無何贊皇公絃琴樊公和之演操相
應澄清撫綏逓為伯牙更為子期琴動人静琴酣酒醒
清聲向月和氣在堂春風猶寒是夜覺煖既罷(一作罷宴)之
後贊皇顧潤州曰見明珠者始賤魚目知雅樂者方鄙
(一作始賤)鄭聲自樸散為噐真意在琴與衆樂同法(三字一作同出)
於虚獨能致静同韻五音獨能多感同名為樂獨偶聖
賢是宜稱德切近於道昔堯以美利利於天下曲名始
暢自舜禹至于夫子不居盡善稱操自持聖達節次(或作)
(賢)守節達宜仍防守徵河深(此句疑)而猶至弄已下習多
(一無此三十字)不正(一作止)且聲著哀思或當戚自陳其後居常
翫之和理所措若然者寧襲陶公真意空拍而已豈襲
胡笳巧麗異域悲聲我有山水桐音寶而持之古操則
為其餘未暇是知贊皇所好無非訓典(一作貽訓)似有道而
猶重之若此况乃真有道之士乎輙紀述(一無述字)所論貽
諸達者一作皆唐文粹
王氏廣陵散記顧况
衆樂琹之臣妾也廣陵散曲之師長也琅邪王淹兄女
未笄忽弹此曲不從地出不從天降如有宗師存焉曲
有日宫散月宫散歸雲引華嶽引意者虚寂之中有宰
察之神司其妙有以授王女於戱天地鄙恡而絶神明
倜儻而授中散没而王女生(一作傳)其間寂寥五六百年
先王作樂殷薦上帝有不得而聞者鼓鍾時動敢告於
太師
歌者葉記沈亞之
昔者秦青之弟子韓娥從學久之以為能盡青之妙也
即辭去青送之將訣且歌一歌而林籟振蕩再歌則行
雲不流矣娥心乃衰然(集有則字)韓娥亦能使逶迤之聲環
梁而遊凝塵奮發(集作飛)微舞上下者三日不止能為人
悲亦能為人喜其後漢武時協律李延年為新聲亦云
能(二字集本川文粹作尚)感動人至唐貞元中(集本川文粹作貞元元年)洛湯
金谷里有女子葉學歌於柳恭之下(二字二本作恭下之)初與其
曹十餘人居獨葉歌成無等後為成都率(川文粹作帥通用)家
妓及率死復來長安中而轂下聲家聞其能咸為(集作與)
會唱次至葉當引弄及舉音則絃工吹師皆失執自廢
既罷聲黨相謂約慎語無令人得聞知是時博陵大家
子崔莒賢而自患其室饒乃曰吾綠組初秩寧宜厚蓄
以自奉(集作封)耶遂大置賓客門下縱樂與遨遊極費無
所恡也(二本作無有所恡)他日莒宴賓堂上樂屬因言曰有新
聲葉者歌無倫請延之即乘小車詣莒莒且酣為一擲
目作樂乃合韻奏綠腰俱囑葉曰幸給聲葉起與歌一
觧一坐盡眙(刺利反)是日歸莒莒沉浮長安數十年葉之
價益露然以莒能善人而優曹亦歸之故卒得不貢聲
中禁葉為人㓗峭自處雖諧者百態争笑於前未嘗換
色元和六年莒從事岐公在朔方時余往謁焉令與公
賓舍於郵在莒鄰夜聞其歌有一人坐泣且(集作甚)悲良
久復悅及卒聲而悲悅再三曰孰與(集作為)之是欲吾不
得自任矣明旦問其狀乃葉為也後莒復與岐公來彭
城十年余過其居問葉安在曰近逝矣自趙璧李元憑
(集作馮)世稱為知音之尤皆擅鼔絃及為余言葉之歌使
其妙自循(集作備)則音屬不知和矣鳴呼豈韓娥之嗣與
惜其終莫有能繼其聲者故余著之欲其聞於後世云
圖畫
十八學士圖記王覿
夫立身之功莫大於行道行道之功莫大於逢時行道
則孝悌才學有聞逢時則仁信機謀及物有其時無其
材斯固(一作故)自犬彘也有其材無其時得不憤心涕血
歟則知無代無材計用與不用耳高祖起於沛光武起
於南陽而籌畫功勲獨出豐宛之士蕭丞相從漢帝入
關封府蔵而收圖籍房太尉從太宗征討捨珠玉而採
人材二君子之德(一作材)豈偶然也十八學士皆煬帝之
臣曷闇於隋而明於唐是有其材而無其時也如晦玄
齡止於一尉或非好去任或挂網徙邊禇亮虞南不離
下位或嫉才見謫或七品十年暨我國家則有道兼文
武噐重珪璋者慷慨大節臨機能斷者仁孝忠直預識
存亡者㓗行檢身而有英略者好學敏達詳明吏道者
出入軍旅涉歴危難(一作難危)者不憚兵威樹立忠誼者博
聞貞儉文翰兼絶者風韻閒雅善於吟咏者精練古訓
長於講論者夫如是則立身行道之事盡在於斯矣得
不冥心契志以自勖勵哉覿每覩十八學士圖空瞻贊
像而已輙各採本傳列其嘉績庶幾閱像者思其人披
文者思其人非惟臨(一作昭)鑒耳目抑可以垂誡於君臣
父子之間也
九疑山圖記元結
九疑山方二千餘里四州各近一隅世稱九峯相似望
而疑之謂之九疑亦云舜望九峯疑禹而悲從臣有作
九悲之歌因爲(集作謂)之疑九峯殊極高大遠望皆可見
也彼如嵩峯(集作華)之峻峙衡岱之方廣在九峯之下磊
磊然如布碁石者可以百數中峯之下水無魚鼈林無
鳥獸時聞聲如蟬黽(莫杏反前篇作蠅)之類聽之亦無往往見
大谷長川平田深淵杉松百圍榕(前篇作檜)栝並之(集作茂)青
莎白沙洞穴丹崖寒泉飛流異竹雜華廻映之處似蔵
人家實有九水出於山中四水南流灌(前篇作貫)於南海五
水合(集作比)注合為(前篇作於)洞庭若度其高卑比洞庭南海
之岸直上可二三百里不知海内之山如九疑者則(集無)
(則字)幾焉哉(集作或是)曰若然者兹山何不列於五岳對曰五
帝之前封疆尚隘衡山作岳已出荒服今九疑之南萬
里臣妾國門東望不見西岳(集作涯際)西行幾萬里未盡(前篇)
(作見)邊陲當令(集作合)以九疑為南岳以崑崙為西岳衡華
之輩聽逸者占為山居(前篇作林)封君表作苑囿耳但若當
世議者拘限常情率引古制不能有所改剏也如何故
圖畫九峯略載山谷傳於(前篇作之)好事以旌異之如山中
之往跡峯洞之名稱為人所傳說者並隨方題記庶幾
觀者易知時永泰丙午年(集作中)也
此篇七百三十七卷重出前已削去
風后八陣圖記獨孤及
物不終静必受之以動當純坤用事隂疑於陽則飛龍
戰太朴以散聖盗並起故戎馬生乃有力(集作并)吞八荒
争截九有大者天柱折地維絶小者作慝盧山負阻中
冀上帝憑怒下土是恤乃眷武德黃帝受之始順殺氣
以作兵法文昌以命將於是乎征不服討不庭其誰佐
命曰元老風后盖戎行之不修則師律用爽隂謀之不
作則凶噐何恃故天命聖者以廣(集作光)戰術俾懸衡於
未然察變於竒獸(集作倚數)握機制勝作為陣圖夫八宫之
位正則數不愆神不惑(文粹作忒)故八其陣所以定位也衡
抗於外軸布於内風雲附(集作負)其四維所以備物也虎
張翼以進蛇向敵而蟠飛龍翔鳥上下其勢所以致用
也至若疑兵以固其餘地遊軍以按其後列門具將發
然後合戰弛張則二廣迭舉掎角則四竒皆出必使陷
堅陣拔深壘若星馳天旋雷動山破彼魏之鶴列鄭之
魚麗周武之熊羆昆陽之虎豹出匪以律我異於是既
而圖成罇爼帝用經略北逐獯鬻南平蚩尤戡黎於阪
泉省方於崆峒底定萬國旁羅七曜鼎成龍至去而上
僊於是遺風冥冥時亡而圖在(在字集作存焉)嗚呼(集本文粹作戱)聖
迹長往神機未昧酌其流者猶足以决勝九(集作三)軍禦
侮萬里故項籍得之以覇西楚黥布得之奄有九江漢
孝武得之攘匈奴服甌越東收獩貊西拓大夏然則聖
圖幽贊未始有涯唐天寶中客有為韜鈐者得其遺制
於黃帝書之外篇裂素而圖之則勝敗之朕在我指(集作)
(股)掌天地之心見於毫末議欲獻諸策府用廣武事會
天子以不戰為師無為為寶則是圖也興於多難廢於
昇平湮淪不書盛德其没乃(集作及)旌諸圖側以為三皇
之故事六藝之餘技云
保安鎮陣圖記符載
甲子歲我王克蘄春之明年也是時天王居梁州丞相
司徒勉出於陳留逆豎乘是遂為(一作于)六合鯨吞虎踞
使宿賊杜少誠長短兵三萬方將拔蘄取黃濟江而南
至于五嶺盡以天子之地懸自受署焉春二月逆師自
穆陵隂山白沙三大關支下而進威聲炎炎如無枝梧
緣道邏守已陷六七我師洶然少沮氣勢王感槩激三
軍沉略通神明以為是鎮地勝而險固卒薄而孱老彼
必知我將銳志而圖之設伏衆戎盡殪可也乃命兵馬
使伊慎桀帥驍悍四千人御枚宵入張諸柵之卒人伏
于莽間賊果體(疑)來以蝥弧偕登於是中軍一鼓萬夫
雷呼内兵乘高而唐突之伏卒陵背而芟割之紅旗拉
風長戟如倚晨暮三接朱殷谿瀆獲馬牛百萬蹄斬首
數千級其餘斃踣瘡痏皚皚枕藉者遂大築京觀以光
武功焉由是氛霧蕩八方日月麗大幽兇醜懷締搆江
淮完推命江淮而南父子夫婦無僕虜之患皆一舉之
力也故自希烈亂常天下擁兵之諸侯議鴻勲茂績者
莫敢承風焉先是包大夫佶司天下之賦將自揚徂荆
萬檣峩峩不得安動繄我之捷即陸驅車水方舟驚飈
駭雲集貢于天王君子謂我王之勲績也大宜載太常
刊鼎銘豈獨續縑素而己載忝賓介厠櫜鞬之末得備
書事揚公休聲貞元元年七月二十日記
張僧繇畫僧記劉長卿
天竺僧畫像者梁直閣將軍張僧繇之真迹也張公繪
事之始厥有二僧後屬侯景師至金陵江南喪亂此畫
流離散落多歴年所遂遭剖割(集作裂)分而爲二其一在
唐故右常侍陸堅處即此僧也陸公常嬰篤疾殆將屬
纊忽於夢寐覩此故僧謂公曰我有同侣一人自從離
析己百餘年(集作歲)今在洛陽故城東李君家深所寶玩
舉世莫知若能為我求之再得會合當以法力扶助令
爾無憂陸公既寤遽以(集作以處)求訪果如夢中之旨獲見
斯人而僧亦俱在乃以俸錢十萬贖(集作購)而合焉即日
陸公疾瘳勿藥有喜信知造思之妙通於神祗識者以
為干將鏌鎁散而復合亦其類也嗟乎陸公已沒子孫
不守有姬鬻之於市為校書郎宋儋所得(集作得之)開元中
儋服藥過度因而喪明其李氏之僧復失所在惟入夢
者巋然獨存儋卒傳故人劉傑傑居之(集作隠小)室不求聞
達天寶末遭禄山之難避地淮隂與道士魏審交深相
結納無何傑以老卒傳乎審交審交傳楚州刺史李湯
湯傳睦州司馬劉長卿今為劉氏之寶蔵矣
文苑英華卷八百三十二
