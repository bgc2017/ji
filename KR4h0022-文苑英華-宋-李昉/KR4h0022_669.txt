文苑英華卷六百七十宋李昉等編
省上
上姚令公書一首
為邵翼上張兵部書一首
答左司崔員外書一首
為崔僕射與郭令公書一首
與郭令公書一首與楊員外書一首
與李尚書書一首
上西川韋令公書一首上韋尚書書一首
贈鄿州盧員外書一首
代李侍郎與山南嚴僕射書一首
送張尚書書一首
上姚令公書張九齡
月日左拾遺張九齡謹奏記紫微令梁公閣下公登廟
堂運天下者久之矣人之情偽事之得失所更多矣非
曲學之說小子之慮所能損益之(集作亦)已明矣然而意
有不盡未可息區區之懷或有見容亦猶用九九之術
以此道也忍棄之乎今君侯秉天下之鈞為聖朝之佐
大見信用渴日(集作日渴)太平千載一時胡可遇也而君侯
既遇非常之主已踐難得之機加以明方(集作若)鏡中運
如掌上有形必察無往不臻朝暮羲軒之時何云伊吕
而已際會易失功業垂成而舉朝之衆傾心前人之弊
未盡往往疑(集作擬)議愚用惜焉何者任人當才為政大
體與之共理無出此途而曩之用才非無知人之鑒其
所以失者皆緣情之舉夫見勢則附俗人之所能也與
不妄受志士之所難也君侯察其苟附及不輕受就而
厚之因而用之則禽息之首為知已而必碎豫讓之身
感國士而能漆至於合如市道廉公之門客虚盈勢比
雀羅廷尉之交情貴賤初則許之以死殉體面俱柔終
乃背之而飽飛身名已遂小人恒態不可不察自君侯
職相國之重持用人之權而淺中弱植之徒已延頸企
踵而至諂親戚以求譽媚賓客以取容情結笑言談生
羽翼萬事至廣千變難知其間豈不有才所失在於無
耻君侯或棄其所短收其所長人且不知深旨之若斯
便謂盡私情於此軰其有議者則曰不識宰相無以得
遷不因交游無以求進(集作售)明主在上君侯為相安得
此言猶出其口此九齡所以為君侯至惜也且人可德
化(集作誠感)難用(集作可)戶說為君侯之計謝媒介之徒即雖
有所長一皆沮(集作阻)抑尊謀選衆之舉息此(集作彼)訕上
之失禍生有胎亦不可忽嗚呼古人有言禦寒莫若重
裘止謗莫若自脩倄之至極何謗不息勿曰無害其禍
將大夫長才廣度珠潜璧匿無先容以求逹雖後時而
自安今豈無之何近何遠但問於其類人焉廋哉雖不
識之义何不可是知女不私人可以為婦矣士不苟進
可以為臣矣惟(集作此)君侯之度内耳安用小人之說為
固知山藏海納言之無咎下情上通氣用和洽是以不
敢默默而已也願無以人故而廢其言以傷君侯之明
此至願也幸甚幸甚
為邵翼作上張兵部書蕭穎士
月日應武藝超絶舉某乙謹上書侍郎公執事某汝潁
儒家子先人以文至尚書郎今僕不肖持七尺之軀蹶
張角力為褒衣者所不見禮猶復決短策希餘光願以
羸疵之形忽微之氣三寸之舌百金之義一朝而委諸
執事將納之耶拒之耶嗚呼苟或拒之士亦未易知也
誠為執事言之僕幼聞禮經長習篇翰多舉大略不求
微旨且尤好史臣之言自秦漢迄於周隋馳乎千餘載
間天人秘理軍國竒畫皆耳剽其論而為文未止(一作嘗)
不喜潤色求官惡(一作要)拙莫能進趨顧人事所先則天
資所闕雖欲從士大夫之後高談抵掌取當代名其不
可得也審矣然每讀太史公書竊慕穰苴樂生之高義
常願一寘戎車之殿指麾部分為天子捍城近臣不知
明主未識徒欲奮決孰為引致嗟乎使古之二子復與
僕同時於今雖有敗晉強燕之謀亦不能自逹也明矣
所謂論干戈於揖譲之代則悖者信哉是以傴僒其形
慙沮其色與被堅執銳之伍以馳逐擊刺為容雖欲耻
之其可得已侍郎亦不可謂僕無學而輕之今聖主居
安慮危有備無患以侍郎為深寄故專任簡稽之司豈
不欲旁求爪牙式遏寇虐故將七擒是擇寧止百中為
竒則孫子之謀長於减竈杜侯之力曾不跨鞍蓋古之
有善陣不戰者未聞以投石拔棘為全軍也侍郎懋衮
之後為善是學朝稱偉才物飽宏議固當纉韋平之業
為社稷之臣使小人得驅馳下風訃畫見用比蕭何韓
信之事顧不美乎侍郎必不以僕為狂使待罪末品参
一旅之長受偏師之任羽書狎至𤇺火交馳察以時候
占其氣物標利害之形相山澤之險乍聚乍散一隂一
陽颷馳雷動千變萬化使兵不血刃勢如川決與夫搴
一旗斬一卒﨑嶇行陣之末以徼賞求名者何其遠歟
如或人非廢言事有可驗又得出疆場之外奉咫尺之
書因宜料敵随事制變使千古忠臣之節凛然復存則
蘇武虜(一作窘)中尚能齧雪傅生幕下必斬樓蘭此一竒
也侍郎又不可謂僕大言而疑之以侍郎有卓立傑出
之姿虚心待士貴不驕物故小人越上下之分持得失
之端私布之於侍郎期不以衆人見遇也侍郎用僕亦
今日否亦今日屈伸待命惟所進退某再拜
答左司崔員外書權德輿
德輿器用𤨏薄無他才術徒以木納之姿翫習聖賢之
訓嘗以為大樸(集作和)久散世道交喪師友之義缺醨薄
之風起蚩蚩萬情無所思向銜憤結懷惄然終日前年
得以行役獲覯德容始蒙泛愛竟接清議初論當世之
理要次陳情性之大端終語道德之宗(集作原)祖澡雪百
慮泊然葆真一聞至論神開意警不覺虚白澄曠浹洽
四支則易直子諒又其細也當此之時誠欲備門弟子
之數日展嚴師之敬雖此志不遂實念逾餘涯忘年之
歡契比伯仲昨者奉問洞見仁衷且有退身丘樊之說
&KR1077;夫中人之性或不以利回而多以名敗或時能蹈義
而鮮能克仁此誠細者可力大端則循情而動矣至於
黜聦晦明恬於退讓息浩然之氣哀樂不入不然則乘
時致位以天下為已任化醨為醇澤流無垠彛倫式叙
生生茂遂此誠大君子之出處也近古以来作者實鮮
豈世運有在或時無其人間睹皇極綜論之一篇得之
盡矣然則或進或退小屈小伸豈足為執事者道也又
示問之中情旨備至不棄弱植仲以嘉姻荀陳之義非
所敢當況司徒令子為後来名軰精識洞鑒丞(集作誠)已
得之鄙人何堪後(疑作復)當此命門閭之下珉玉不侔將
何以祗承厚意當叔寶逸少之目恐累清德無任下情
已具諮聞敬承嘉命尋冀拜謝感慶伏深某再拜
為崔僕射與郭令公書于邵
某月日某官某謹奏記令公閣下幽風固隂月紀將暮
伏惟尊安福履萬夀無疆幸甚幸甚某遠鎮方隅蕃蠻
未靖力微寄重憂累交煎雖無暇自謀終分心遠難一
昨中使飛驛王命急宣特諭西戎侵偪郊甸即日奔走
以副廟謀神往形留豈遑夙夜近知輦下人無動摇復
聞朝廷勞師薄伐朱相公以幽燕勁騎先啟戎行而令
公以朔漢舊軍暫分兵要始則聖略不世出固推心與
人終則上台(一作才)應時湏同力戡難朱分禀命而有進
令公遣戍而不疑是皆存大業於至公遂表無私以奉
已太白所以食昴魯陽所以廻暉斯乃恊和萬邦豈必
因依一代昔者范宣子讓德晉君以覇藺將軍避怒秦
兵不侵書之縑緗名亦不朽令公勲冠天地力存宗社
每當一軍隠如敵國若涉大川而令公能濟若火燎原
而令公能滅厚德及行葦太和合陽春謙尊而光直方
以載四方延頸萬邦立程當今執事在具瞻之上將自
下而彌高欲從損而彌益一諾而千萬人說一謙而千
萬人讓況作相三朝行師二紀東征西怨遠懷邇安是
以蒼海之隅莫不率俾膏雨既滋於百榖人倫復正於
五常當今日之嘉猷何邃古之能擬齊晉之際其大此
乎某區區不才謬司戎律每欲刳心示衆嘗膽酧恩側
聽遠方有行(疑)君父忘寢與食思奉前人矧辱在下風
特蒙恩奬欣逢千載之事竊賀兩君之好感慕書紳未
知其極謹遣某官某奉獻情言書非盡言之具蓋陳赤
實拳拳之分某頓首再拜
與郭令公書
汾陽王令公閣下伏惟戡難定禍勲載王府致君行已
德冠當時講信脩睦敦叙舊好悉為古今第一則(一作側)
小子在數科之一而不能上逹以自布露九泉之下何
以塞責頃年令公先府君刺史于渭家世出牧於岷二
境相接數年脩好睦為弟兄契以金石則令公之所聞
見也久矣初以專經遜業常假籍於渭之渚于時使君
文特以禮送問以時務許以大名為之下榻教之改業
復歸以報命先人從而誨焉天寶中沗以進士及第其
年判入超絶科受校書此則使君文人倫高鑒施及小
子不其神乎永懷報德何日敢忘慶流後嗣日以昌大
及兹匡救莫之與京謬從庶官之列黜於衆人之下爰
自起居郎署省闥未為令公所顧以職在下位不敢干
進也殊不知江海納細以為大山岳積壤以為高斯道
日顯人皆是效以不待掃門願陪下拜有若公之令弟
少府監知之為人工部趙侍郎賞之為文戶部李郎中
列之為友皆朝廷俊選而不相鄙棄庸可誣乎夫有開
必先先兆所感如小子者使先文字之已足(一作及)於此
令弟愛之貴婿終(一無此字)眷之及(及一作又)於此而不能再登
龍門禮叙世舊未之有也謹奉尺書塵黷執事轉於内
屏以待命死罪死罪某再拜
與楊員外書
七官(一有人字)院長足下愴與子别雖以為晤出處默語蓋
非一途頃自除官乘流則逝性有定分愚不可移是進
已無所干退亦無所悶到家喜骨肉之愛出門全賓友
之歡陶然而不知樂之將至亦何暇役耳目從智力哉
故知山林之士入而不返者宜每逍遥縱觀從亨(疑)多
暇近覽古公避狄之地𬗟想用文出畋之師如其仁如
其仁又其聖也不遠閭井頽然舊風嗟乎我生不辰遭
值世難天未悔禍人猶怨嗟顧子弟之為邑逼時政以
多故恭寬信敏惠力行不必果長太息之復何可言(一作)
(復可信言)猗那楊生行道利物勤於四海君子之踐中朝柄
政從容畫計抑有由也勉旃良圖無以自媚風味遐屬
此情難論嘗當春臺梅柳動色興思與携手傷如之何
時流好音尚慰羈旅幸甚幸甚大尉告身在匠人魚朝
處望為收取遠代傳慶不欲失墜慎爾無忽因家人馳
驛臨紙惘然于邵頓首
與李尚書書
某頓首尚書姨夫閣下伏惟秀出天枝挺生王國十年
分閫八座居榮善譽嘉聲聞於四海幸甚幸甚某忝接
末姻早承餘睠南秦旅寄特奉周旋西掖宦游叨聯清
切高山景行何日忘之去年出守江華未遑進路猥當
時議且復拘留滿室遺孤立錐無地朝求暮乞日往月
来外媿親朋内慙骨肉屏居陋巷不堪其憂惟此絶糧
已復旬日古人併食今實當之側聞姨夫入朝先以貧
賤為意頌聲載路誰不歸心某於池陽之間獲空閑數
頃之地誓將作勞隴畆以望秋登所乏耕牛傭賃無訃
儻或哀此窘逼許以後圖解倒懸之憂廣賙急之路以
德報怨先哲格言區區之心竊慕此耳輙肆干觸昧於
是非懲諸常情豈敢逃責痼疾暴發末由造門謹使家
人投刺不宣某再拜
上西川韋令公書符載
伏見自建功汧隴之後天子念重付託西蜀擁旄杖節
垂二十年能斷西戎之股臂鑒南蠻之耳目獻驃國之
絃管摧芥熱之横滑四方仰首威聲赫然是何才略如
是之偉也巴岷之人蒙慈惠被法禁秋霜膏雨不足為
喻是何政化如此之美也於戱大丈夫生乎天地之間
功德富貴而已矣今令公英姿玉色照灼當世勲業格
皇天崇高如泰山若使圖丹青刻鍾鼎為有唐一世之
盛令公獨得之矣某頃不自揆謬隠匡廬間其所務者
不專文字亦嘗有意窺佐王治國之術思樹勲不朽之
事心長才短難進易退徘徊林壑屢移星霜齒髮蕭索
無所成遂雖命使然也亦實慙贅(疑作質)鈍自成都違奉
馳心旌麾高卑勢殊分絶干請一昨戀慕滋甚不敢寧
處因脩狀䟽并獻拙文不謂滄溟量深轉㴠微細猥見
下答仍賜褒寵蓬蓽之下煥然有光臨風悚息不知所
措某氣性野直寡儔少合宇宙至廣迥無知音遭逄知
音便是死所伏惟令公上才宏識傑出人表律吕一動
變寒為温伏知小生爰自兹日至於沒齒無沉痼之恨
矣然九霄之鴻假勁翮而飛者也萬斛之舟假長風而
逝者也鴻與舟而不翮不風皆摧頽朽蠧之物也安能
自運哉輙敢比況輕塵視聽伏計令公發凾之際當不
哂飛逝也新文五章音以賞奏重干宗匠伏惟俯賜省
覽幸甚幸甚
上韋尚書書
伏惟尚書雲霄之禄位汧隴之勲業河海之宇量青萍
之操持斯事已形丹青載在太常野人復欲云云則若
詠滄溟之深頌泰山之高識者聞之以為悠悠腐儒僕
不曉事故略而不書某聞獸饑思食士窮思遇此生物
之常也其有食不濟遇不至常情必然某則否何哉夫
蘭有香雖植蘙薈必從風而揚之士有道雖混闒茸必
由人而彰之某拜顔踰年出入五謁而善竟不聞於左
右顧不及於布褐汨沒塵土造次羈旅是缺行敗德充
溢視聽之深也射矢失中求正諸已而已矣不然即黃
金之臺崔嵬造天獨不陪郭隗之後從容而登之乎然
有志未遂於節下將欲求遂於節下伏惟少請詳之幸
甚幸甚頃年與友生數人隱居廬山中時包祭酒牧於
江州小子荒唐曾以短書干之包公聲聞君子也一言
感激因為遠大當是時賢豪侁侁滿盈江湖翕然以風
槩相與亦屢為侯伯之有土者行束帛之禮焉某皆抗
詞不應斯鵾鵬一舉之致以方寸之地久違寧覲顧瞻
歸路敢逡廵乎昨奔走萬里得伸拜慶慈顔怡怡然喜
其如人親戚隣里亦會酒相賀雖爵禄未及而門戶有
光稽古之力實亦斯在則古林之松桂草堂之朋友懷
芳結念相望於榖口可勝言哉今欲越三峽之湍瀨適
九江之遐阻以業就志以家依山青風白雲相與終歲
斯也者非大官上列恢張特逹之賜則無以自振焉尚
書功德巍巍與嵩華侔善政如和羹美深仁類陽春寵
材拯困多在輦下今羽毛頽弱大賢能煦而嫗之使其
騫飛乎今鱗介蟠屈大賢能澤(一作雷)而雨之使其騰驤
乎顧之即榮重委之即廢賤通塞之路期於反掌敢不
虚中惕慮敬俟遭值伏惟非常施與之幸甚幸甚
贈蘄州盧員外書符載
去年春三月某有謂暫出蓬戶間適值麾幢將度潯陽
嚴太守命某為貳食之客偶於末席備聆嘉話如和風
扇春膏雨澤物真可愛也玉斝未醉蘭撓遽動襟緒百
端欝欝不開後(疑)有遠役南征千里夏徂冬歸道路蕭
條音塵寂滅至此而已今者有襄漢之役實遊郡境誓
將維舟泄宣曩懷一昨至蘄陽岸下屬日晏水闊風猛
波起帆席張快不可偃落眄睐失徒煙露蒼茫杳杳馳
心悵然無悰某深山耕漁之人也不求干進貴賤之異
何緣驅偪竊嚮下風聽君子之議采輿人之誦若將時
會踐升朝廷伏知君侯必能明禮樂補教化翊大君於
皇極保蒼生於仁夀夫如此則善人國之紀也敢不恭
敬乎敢不親愛乎拳拳之衷正在此耳方廹行邁稍趨
北路延賓(一作顧)英華戀慕滋篤李山人丞以藝術日游
門閤問訊所止將欲候起居今故留之用書寫懷其他
文一軸蓋執贄也非敢誇也不遺細陋或見光寵但願
抵襄漢病夫拂拭耳目而俟之某再拜
代李侍郎與山南嚴僕射書吕温
僕射稟天全才受國重寄控全蜀咽喉之地當狂寇奔
侮之衝治(集作處)瘠土而其材甚豐訓羸師而其武可畏
少分麾下潜運掌中再開劍閣之扄繼獻鹽亭之捷應
接制使先假地征掎角王師且為鄉道(集作𨗳)削叛臣之
跡釋梓州之圍勞實居(集作陪)多無與讓美(集作功無與讓)聖上
神武睿斷注意西南一校之善否必知一夫之勞逸必
察況閣下效彰朝論事布人謠精誠貫於神祗茂伐懸
於日月豈復聽簿書之微巧詆笙簧之濫音来示所虞
無足介意某以寡薄謬膺重任舉關國計動屬軍期夙
夜憂慙未知所濟過蒙稱奬愧惕良深唯托方岳至公
共守王度物估小事固無二三許共遵行亦如受賜佩
荷之至無喻下情某再拜
送張尚書書歐陽詹
前鄉貢進士歐陽詹於洛陽旅舍再拜授僕人書獻尚
書閣下某同衆君子伏在尚書下風久矣孟冬已寒伏
惟尊體動止萬福人生於世今天下之人識與未識有
一善則願知之有一困則願知之尚書以為其人何如
哉愚以百年二百年無一而已矣尚書豈知身則其人
乎既知其人某則願知也(集作斯某所以願也)凡今之人進路於
長者或以卑詞褒頌為先者亦或求人書狀為先者伏
計尚書飽見之英明特逹必不之愛小子固(集有直字)亦竊
醜之況以尚書茂德雄才則已騰於寰宇矣豈假區區
片言隻字章明於身乎以尚書川(集作山)容海納則自斷
於胷襟矣豈在悠悠八行尺牘進退於人乎知不然矣
某才拙魯訥不敢游詞某閩越人向京師七千里(集有以字)
去秋遠應直言極諫詔不逮試便往西秦今冬將從慱
學宏詞科赴集期昨至東洛舊負人錢五萬卒然以逢
某則合還人又艱難困逼唯一驢一馬悉以償之賃廡
之下如喪手足兀然不能出門者再旬于兹矣亦以窘
逼遍祈於人人無非常所與唯疋帛斗粟供朝夕則纔
可過其外則莫就無車無儲寄人之廬士之窮莫窮乎
此也今日有来相看者曰子之困至於是何不以情聞
於徐方南陽公乎明日有来相看者曰子之困至於是
何不以情聞於徐方南陽公乎某晝忖夜量既先在尚
書矣义人人異口同詞區區之心與議并俾忘干犯以
困投於尚書尚書之力上將驅雲雷清宇宙副萬乘之
賴答億兆之望豈獨遺某所願知之困乎尚書下將爕
隂陽調風雨合百神之意允飛走之望豈獨遺某所願
知之困乎救火之家水雖在遠不以遠而往者知其必
能濟患也詹之困曾未拜伏尚書所居洛陽西隣陜虢
北俯河陽南接陳許東有汴滑捨東西南北之近越千
里控於尚書者亦知尚書必救所困焉神遊五侯之門
遍心擇王公之量匝方決意投於尚書尚書留意焉布
露微辭亦非容易考試事畢特冀拜伏雖有蓄積庶及
面陳某再拜
文苑英華卷六百七十
