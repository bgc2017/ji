文苑英華卷五百九十二宋李昉等編
謝文章
謝撰懿德太子哀策文降勑褒揚表一首
謝撰攀龍臺碑蒙賜物表一首
為納言姚璹等謝勑賜飛白書表一首
為文武百僚謝示鏡圖表一首
謝賜碑額表一首謝修史表一首
為李僕射賀聖製政刑箴表一首
為戴中丞謝賜中和節詩序表一首
代李令公謝手詔為製東渭橋碑文表一首
代陳司徒謝勑賜麟德殿宴百僚詩序表一首
謝賜中和節御製詩序表一首
為李大夫謝御製詩表一首
謝撰懿德太子哀策文降勑褒揚表
李嶠
臣某言昨奉勑令臣撰懿德太子哀策文臣術異懷蛟
藝非吞鳥四科凾丈多謝於文學七子登筵有慙於詞
賦恭聞聖旨輙奏庸音豈足以褒叙重離激揚三善宣
睿慈之惻愴述天顧之綢繆曲降絲綸猥垂剪拂諭之
以雲間日下方之以陸海潘江餙嫫母之容加其粉澤
營碔砆之質發其光彩雖宋玉大言見褒於楚國公孫
下策蒙賞於漢朝無以比此揄揚方斯恩渥欽戴紫紱
伏銘玄造仰高天而發悸顧短札而成羞無任慙荷戰
懼之誠謹詣閣奉表陳謝以聞
謝撰攀龍臺碑蒙賜物表
臣嶠言伏奉恩勑編撰攀龍臺碑文賜臣物四百叚研
精不優篆刻無術下帷闕蛟龍之學搦管慙鳳凰之思
猥辱隆命俾圖光範戴天知跼仰大象而增迷遊聖為
言撫營魂而自失寧足以發揮一德揚搉萬分述虞后
之孝思談姬文之睿業而天情不匱帝造無涯式推愛
敬之心用廣褒崇之惠披文相質本殊黃絹之詞頒賞
計勞遂承紫泥之渥荷寵惟懼瞻恩戴靦祗奉之日悚
汗交馳無任慙戴屛營之至謹附洛州奏事使具官臣
某奉表陳謝以聞
為納言姚璹等謝勑賜飛白書表
臣璹等言今月十一日侍晏蒙恩作飛白書題臣等名
字垂賜跪承寳貺仰戴瓊文如披七曜之圖似發五神
之檢九霄靈澤與垂露而同霑千載嘉祥共廻鸞而並
集冠六文而首出掩八體而孤鶱眇乎若遊霧之拂春
林靄乎似輕雲之上秋漢頡皇之始模蟲篆未足多竒
劉后之嘗學史書孰云能擬固已工踰懸帳妙盡刻符
鍾繇竭力而難比伯英絶筯而不逮則知乃神乃聖包
衆智而同歸多藝多才緫羣方而兼善諒天機之獨運
豈凡識之能窺臣等才埒瓶筲任叨衡右噐滿之誡每
切於愚心棟隆之吉實慙於明代而天慈曲奬聖造不
遺厚禄尊官既殫恩而極寵良辰美景又申歡而接宴
慶方行而已及澤未溥而先加殊恩與骨肉等深縟禮
共衣冠相絶今復親陪睿賞特流宸翰嬴氏之魂遊天
上未比超昇闞生之名在月中詎方遐邈昔者韓稜深
博肇蒙於署劒田鳳名流僅聞於題柱未有芝英草聖
近縟於綵牋合璧連珠俯光於掌握在臣叨忝獨冠古
今方且示彼記言傳諸貽訓表一人之殊寵留百代之
榮觀手舞足蹈徒申踴躍之心摩頂至踵豈答生成之
施無任欣戴之至謹詣闕奉表陳謝以聞
為文武百僚謝示鏡圖表邵說
(開元十八年張說已卒此表乃代宗時英華作張說非)
臣等某言某日開府魚朝恩以所造周易鏡圖於中書
門下奉宣聖旨傳示臣等仰觀易象遠見天心捧對循
環載欣載躍臣某中謝臣聞太極既立是生兩儀六書
以畫卦四營而成易備君臣父子之道盡隂陽變化之
源理亂吉凶必以類應自古哲后曾未研精爰及近臣
莫聞訓習而朝恩深窮損益繢以成圖陛下重有激揚
示之於外臣幽觀妙用周覽玄言警誡人君恢張治道
陛下欲成其政必在動而行之儻能建中於民實亦天
下幸甚臣無任
謝賜碑額表張說
臣說言伏奉今日恩旨賜先臣碑額悲荷交心拜捧以
泣臣某中謝臣亡父先臣隲安貞下位不待昌辰先帝
贈之以專城陛下目之以積善光賁重渥感慶三泉舉
宗悲喜外姻歡賀昔孔篆吳札之墳秦存里子(集作展季)之
壟辭(集作事)輕列國義小陪臣豈若天王禮士鳳書旌墓
榮軼曩賢道映來籍在臣在子移孝為忠心效草木何
酬雨露無任幽明感戴之至謹奉表陳謝以聞
謝脩史表
臣某言伏奉今月十六日勑令臣在家脩史捧恩戴命
且喜且慙臣服道儒門策名昌運掌綸四后載筆三朝
階緣宿遇登(集作殘)躡端揆職為劇於心盡史無用(集作閑疑)
而功廢自貽官謗待罪私門反(集作歸)魯之感特(集作徒)深
藏周之望已絶豈意特流天旨重緝簡書雖才慙左丘
(集作馬)而時盛周漢况復編堯舜之年事皆目覩叙羲黃
之德言匪傳聞善志(集作惡)將訓於百王實錄可貽於千
古國家之鴻業辦矣朽臣之至願畢矣不勝天恩難任
之至謹奉表附内侍尹鳳祥陳謝以聞
為李僕射賀聖製政刑箴表崔位
臣某言伏見聖製政刑箴天文昭回八表皆燭睿藻稽
古六經不刊臣某中謝伏惟皇帝陛下致理和平躋人
夀域猶懷兢業重設箴規酌裁成立政之中求司牧措
刑之本信成康之能事蓋堯禹之用心可以萬邦作孚
千載垂範金石不朽日月俱懸爰自䋲契已還歴選列
辟憲章代有詞義罕攻湯製局促於盤銘虞歌淡泊於
琴曲横汾乃縱賞之事黃竹匪勸誡之文其餘流薄國
風漂淪樂府典謨雅誥寂蔑無聞曷若光啟格言昭融
至道勤萬機於一日二日立盛德於先天後天長垂四
目之眀詎假百官之獻臣職惟方鎮宗忝葭莩成誦已
在於丹心述宣願播於青史臣限以所守不獲奔走闕
下拜舞天階無任捧讀跪戴抃躍之至
為戴中丞謝賜中和節詩序表馬緫
臣某言中使至奉宣聖旨賜臣勑書手詔幷御製中和
節詩序及尺等天貺荐臨睿文亮發仰觀俯愧祗懼若
驚自受殊恩守茲遠鎮才拙日淺政未及人陛下頻降
寵私驟施惠渥雖大君奬餙其道則然微臣駑猥豈宜
及此臣聞先聖有作不相沿襲苟合天理順乎人心則
可以垂憲百王布諸彛典側覽明詔以二月一日為中
和節事因祈糓便賜歡娛兼賜臣御製書序一本尺一
枝者伏以仲月良辰首建嘉節朝野慶洽君臣樂康助
萌牙之發生擬天地之含育誠所以跨越周漢邁絶古
今况聖人麗藻高懸日月皇儲妙翰益覩文明誕告萬
方孰不歡抃又書同律度禮均衡石以尺頒賜固協其
時敢不佩此謨猷謹於軌範限守邊鎮遂闕稱觴徒觀
宴鎬之詩不厠𢋫歌之末無任兢荷歡躍之至
代李令公謝手詔為製東渭橋碑文表
于公異
臣某言某月日某至伏奉詔命以臣收復聖旨褒揚特
為製東渭橋碑文皇太子書手詔賜臣及將士者驚拜
捧荷魂神飛越臣聞霍光戴漢輔昭立宣鄧禹佐王寧
人除暴或道扶衰運或功格皇天纔聞麟閣之圖適及
雲臺之紀未有事微賞厚用淺報崇廻辰象之天文降
明離之筆札跪捧尋繹慙惶失圖事出古今感深臣子
雖百身隕越曾未賈於片言九族隳離實難酬於一顧
臣某中謝伏惟皇帝陛下邁軒皇之武德續唐帝之文
思六義不足以財成五聲徒表於宣暢躬親庶政而睿
藻日新化洽萬方而宸章間作頃属兇徒扇結都邑震
驚陛下克讓斯在推功勿居廻天漢之文章賜光輝於
臣下英聲茂實演奥窮微昭宣造化之情黼黻羲文之
制顧乃上拔彦範次述子儀此皆功贊中興道化來裔
纂循前緒陛下寔紹於耿光瞻慕勲庸微臣固無其影
響此皆(二字疑)陛下特標文字曲降恩私激揚雅頌之風
儆厲人臣之節自家刑國垂範作程恩誠借於微臣道
將周于天下足使懷忠服義争死節以駿奔反側危疑
望皇風而懲革史籍之所未有自此而書人臣之所未
聞自臣而始雖年踰知命筋力尚全國家西有未賓之
戎東有乘邊之寇每煩宸慮尚集王師顧此生涯未知
死所庶捐微𤨏之質少益覆載之仁限以戎鎮不獲奔
赴闕庭輕陳懇悃無任荷載惶灼之極
代陳司徒謝勑賜麟德殿宴百僚詩序表
王維
臣某言支使某官奏事廻伏奉某月日手詔賜臣以皇
太子所寫聖製麟德殿宴百僚詩序日月揚光風雲動
色捧受之次震駭失常臣某中謝臣伏以經天緯地者
聖人之文多才多藝者元良之美逖聽前脩旋觀往冊
考論盛事罕見全能故漢后詠歌有乖雅頌之旨周儲
聦哲不聞翰墨之妙伏惟陛下道洽帝堯文趨繋表體
隂陽之變化與雲漢而昭回皇太子德邁生知學資聖
訓掩鍾張之筆札並虬鸞以飛動臣特承湛恩荷此殊
錫集榮光於外府啓重寳於私庭班氏賜書既甚懸隔
馬卿視草曾未比擬又臣所獻奉和詩事等睿(疑作𢋫)歌
情同率舞濫吹之音謬塵於天聽踰涯之賞忽䧏於絲
言豈臣微力所宜負戴非臣捐軀所能效益無任榮荷
感愓之至
謝賜中和節御製詩序表
臣某言中使至伏奉手詔并賜臣皇太子所寫御製中
和節詩序聖澤曲臨天文下降日月爛其光彩風雲蔚
其氣色捧讀驚駭魂守失常臣某中謝臣伏以天地有
常萬物必由其化隂陽不測聖人能為之節然後垂文
章以鼓天下之動張宴樂以道天下之和三五以還盛
美斯在伏惟陛下以道御物以文化成立言盡經緯之
本秉筆節陽和之中雖天旨玄深理絶於彌度而睿詞
煥洽義歸於德邵文輝三象諧同六律邁殷湯之晨露
掩虞舜之薰風皇太子以聦哲之姿篆隸之妙鸞鳳之
勢鍾王莫儔臣備守外藩獲承殊奬荷此非常之賜實
惟希代之寳窺觀則河漢無極負戴則山岳為輕沉族
捐軀何階上答不勝欣感之誠謹獻應制詩一首章句
疎蕪義理鄙淺君唱臣和歡逢宴鎬之時濫吹徒歌輙
效鈞天之末塵瀆旒扆伏深戰懼無任祗愓之至
為李大夫謝御製詩表常衮
臣某言伏奉恩旨賜臣詩一篇并酒脯文廻睿思忽懸
日月之光膳自御厨更覩雲天之樂感恩抃躍受賜兢
惶施已重於丘山功未申於毫髮賞則過望臣何以堪
無任感戴悅豫之至謹表陳謝以聞臣某誠歡誠喜頓
首頓首謹言
文苑英華卷五百九十二
