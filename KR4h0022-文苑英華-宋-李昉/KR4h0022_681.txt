文苑英華卷六百八十二宋李昉等編
邊防上
武皇帝作相時與嶺南酋豪書一首
武皇帝作相時與北齊廣陵城主書一首
與周冡宰宇文護論邊境事書一首
與章司空昭達書一首
貞陽侯與王太尉僧辨書一首
重與僧辨書一首
與高湝書一首
武皇帝作相時與嶺南酋豪書
徐陵
夫否終斯泰屯極則亨若日月之迴環猶隂陽之報復
近者數鍾九厄王室中微聖主欽明還承寶運即是高
祖武皇帝之孫世祖孝皇帝之子重光累聖胤國承家
天下生民孰不歸德賊勃不涯疎戚希纂帝圖信是奸
兇階兹禍亂自王宫再淪於醜逆虜馬四飲於江沲社
稷阽危鑾輿幽辱勃身居列岳自御強兵高視趦趄坐
觀成敗既而天維重綴國步還康翻畫凶圖更謀神鼎
且其兵馬之任資於長昆方牧之權由於承聖操兄戈
而斬姪藉國寵而弑君不忠不義莫斯爲甚比春初便
遣大都督歐陽頠摭(通鑑作蹉)城主傳泰等兇徒數十遂到
臨川吾奉承朝筭指畫戎略樊滕耿賈戮力爭驅天地
靈祗水陸開道獲傳泰不勞於一箭擒歐陽無待於尺
兵僞黨皆俘連城盡拔所收軍資不可稱筭去月十六
日德州刺史陳法武等願憤廻戈仍梟兇竪一夫挺劒
傳首上京萬里澄清人神慶躍彼豪門著姓典牧方州
拘隔天朝亟離寒暑公私憤歎豈可爲懷今王道平夷
理增懽忭朱明戒節比復何如軍士平安境内清謐吾
以庸薄叨秉國鈞恒務牽纏諸有勞敝自天數云否朝
禍荐臻東夏崩騰西京蕩覆身惟許國任在勤王宣力
皇家靡有寧歲一還京師保持鴻業四驅夷狄奪得江
左始則杜龕元惡張彪不恭據有泰稽連蹤巨震隨機
討掩觸向平夷叛臣任約徐嗣徽等屢引齊虜前年末
既踐京師江畔邊城皆爲戎戍頼貔貅騁力衛霍同心
殱厥胡夷不日清殄去年將夏傾國大來鐡騎八千許
匹甲士二十餘萬胡塵飛於北闕虜鼓震於南宫躬率
偏禆聊與挑戰虜便土崩瓦觧投險赴坑大小皆擒鯨
鯢盡戮三江之上塞水無流千里之間伏屍相枕生獲
大都督蕭軌裴英起東方老李希光王敬寶等虜中驍
將唯此數人屢破關西之兵頻取淮右之地一朝俘斬
無復孑遺遠邇敬欣華夷怖慴(一作懼)如聞彼虜稍是危
亡尋命熊羆欲就征討方可以雷行趙魏電掃幽并混
一車書勢在朝暮而侯瑱䟦扈江川公私阻絶即平北
賊仍事南征肉袒面縛歸首闕庭即爲申聞優其禮秩
台儀不貶位遇兼常今所擒歐陽頠傳泰等莫不弘宥
政爾授其兵馬處以榮禄坦然遊狎無介懷抱年號武
平國即清晏君之聞此寧不欣躍但昔緣王事遊踐貴
鄉日想山川依然舊識吾既忝荷朝私位逾台衮身持
帝王之柄手握天下之圖故鄉如此誠為衣繡故人不
見還同霄錦天涯藐藐地角悠悠言面無由(一作因)但以
情企今者王猷帝載化被無垠浮海窮山罔不咸格投
竽負鼎馳步蒼龍崖穴丘園争趨金馬君之才具信美
登朝如戀本鄉不能遊宦門中子弟望遣來儀當為申
聞各處榮禄深加將保念嗣音郵今遣某甲等使彼指
此不多陳諱白
武皇帝作相時與北齊廣陵城主書
前人
籍甚英風常懷眷屬封疆有限寤寐增勞辱此月九日
告深慰情佇方秋尚熱體中何如戎帳艱辛無乃為弊
吾以庸薄謬膺台鉉既荷先帝拔擢之恩兼蒙今主責
成之寄政(一作正)以皇齊大德世紹和風方藉威靈庶平
讐耻提携小國願預藩臣還詔哀矜許垂容納奉勑湏
質便遣入朝部下諸將哀吾誠節一兒一弟無所遺恡
立志立義無負上天但故丞相諸子及湛海珍等並依
勑旨馳遣渡江主上又遣吏部尚書王通鴻臚卿謝岐
等至和州與司馬行臺共爲盟誓而蕭軌等决信叛亡
苟相陵易鬱從東道馳至北郊既逼宫闈無容靜默兩
兩相對俱有損傷彼聞人馬因此奔散且置兵之地溝
澗且多退兵之時投赴相積近遣張都來此具是行人
所見但廣陵建業纔隔一江戰場去岸不盈五里軍人
退散理反鄉家緣岸村人復有舟檝且蘆簰荻筏竟浦
浮江千百爲羣前後相繼吾又勒兵案甲不聽討捕若
無恐懼並應安逹假使在此不可更生至彼而殂差非
吾過如其枉理必是興軍見伐於有道之人加兵於無
罪之國若彼王師如此又是違盟后土皇天山川社稷
察其怨語寧容相祐辱告承上黨殿下及匹婁領軍應
來江右師出無名此是和義小之事大差無違禮彼之
陵我自是乖言玄天所伐匹馬無違翻見怨尤一何非
理若彼鬼神有知寧可斯背鬼神無知何用盟㰱去歲
抑逹摩等石頭天井連月亢陽三子纔降連冬大雪黃
袍盡没白帳皆浮既因之以泥塗兼加之以疾疫蕭裴
既退雲霧便除從爾以來稍成災旱定知衣冠之國禮
樂相承天道不言不容都滅長江渺渺巨浪湯湯如闘
艦舟師詎有深利近梁山之戰即是前車蕪湖之役可
為明鏡昔晉侯不能乘鄭馬趙將不能用楚兵一非水
土難爲騁力揚州卑濕厥土塗泥如遇秋霖杳同江漢
假令蚩尤重出白起還生控代馬而陵波躡胡靴而湔
水終難逞效詎有成功六州勇士雖有百萬十姓豪傑
徒勞千億不能爲患斷可知矣昔我平世天下乂安人
不識於干戈時無聞於桴鼓故得兇人侯景濟我横江
天步中危實由忘戰自亂離已久人觧用兵女子無愧
於韓彭童兒不殊於衛霍吳鈎甚利蜀甲殊輕槊動風
霜弩穿金石高樓大艦槩日(一作月)陵雲叱咤而起風雷
吹嘘如倒山嶽侯車騎(三字一作停車駐馬非)國家重將分陜上
流近隔以邊塵時虧表䟽王途既泰貢賦相望尋令子
弟侍奉京邑蕭太保龍驤於賁海王儀同虎視於洞庭
若望高峰便當投袂何則凡諸將帥各護家鄉非直吾
人獨憂宗社日者頻辱司馬行臺及諸公有告裴行臺
當今方邵此諸賢莫非英傑其餘軍士悉是驍雄庸蜀
氐羌之兵烏丸百虜之騎以此衆戰誰能禦之何爲比
吾陪薄相懸何惡(十字疑)諸君身名俱滅來告以細柳之
軍踰於㶚上吾恐今之趙括不及廉頗也近張舍人至
始奉嚴勑朝廷遣劉叔經仍往啓聞願逹丹誠用停王
赫伏計天慈理當懸照此身日月所鍳天地所明豈敢
虚言欺望宸極足下既未知始末容有疑怪大軍多士
希惠矜(一作務)弘量非此失時騰表䟽幸停師旅巳存盟
信庶其小國永申藩禮天心無爽邇遐一同(一作同知)投筆
悚慨不復多白陳諱頓首
與周冡宰宇文護論邊境事書
前人
國有三慶民有四安所謂通和是由隣睦况周陳欵好
一紀于兹懷抱相期百世方遠灌瓜之美久勑邊吏拾
橡之尤想應無忽梁氏以漸水東為安湘小郡宜立巴
州多歴年所此於荆部本包分界近得刺史符元舉啓
稱蕭山歸忽遣杜元茂神僧訓等將率人馬踰淄潰(疑衍)
(一字)涉澌便置城隍謀為侵軼適荷隣德合州見還不容
今眷(一作眷顧)仍縱蕭氏元舉累移論及翻相河漢更往研
問便騁鋒鏑彼軍人恃勇遂致俘擒聞此紛紜甚以驚
歎其商奄餘孽才力甚微為暴邊城良憑大國但情均
忌器不可加兵便勑軍司以禮相放且前歲所大疆城
本以南平等五郡輸薦貴朝至如安湘既屬巴郡幸承
隣惠無候涉言放(一作故)下漸東唯如灃北政是標其大
桶屬荆州之界耳彼此方申分好義絶規圖所貴唯和
所重唯信夫以南平等郡地壙民豐雲夢之田楚王為
寶吳當勁蜀晉拒強秦資彼山川並為州鎮朕若棄其
仁義務廣封域寧容延歲並貢周朝今者和親巳固山
岳而方謀尺寸之土用益蒹葭之地哉幸非竊疾相見
鍳容江陵小寇既爾虔劉前至之言或相誣罔一二因
使人宇文平口具其懷耿耿故此相白陳諱頓首
與章司空昭達書前人
君(一作名)白日聖朝受命天下廓清所餘殘兇唯有歐紇
南通交愛比據衡疑兄弟叔姪盤阻川洞百越之賮不
供王府萬里之民不由國家明公受脤嚴冬持兵杪歲
開冰踐露&KR0778;(一作炬)火宵行便届含淮乃其神速未騁三
略非勞六竒薄交旗鼓仍平醜類自太清之末永定以
來所闢疆界不過郡邑今兹赴捷(一作接)二十餘州若較
此功庸方兹英力漢之馬援不能為擬吳之步隲故是
相懸况孫處宗之叛徒正槌盪主耳公私慶快豈可而
言且僕一子屯窮妖徒所制五嶺遐夐存亡不測玄懷
飲淚破膽復全蒙荷英恩保其身命餘年仰戴何力能
勝今遣主師某馳往稱慶徐君(一作名)呈
梁貞陽侯與王太尉僧辨書
前人
此篇移入六百七十七卷贈答門庶幾一事相次
今存其目
重與王僧辨書(已見六百七十七卷)
與高湝書宇文憲
山川有間每深勞佇仲春戒節履納(周書本傳作納履)惟宜承
始屇兩河仍圖三魏(本傳作位)二者交戰想無虧德昔魏歴
云季海内横流我太祖撫運乘時大庇黔首皇上嗣膺
下武式隆景業興稽山之會緫盟津之師雷駭唐郊則
野無横陣雲騰晉水則地靡嚴城襲偽之酋既犇竄於
草澤竊號之長亦委命於旌門德義振於無垠威風被
於有截彼朝宿將舊臣良家戚里俱升榮寵皆糜好爵
是使臨漳之下效死争驅營丘之前奮身畢命此豈唯
人事抑亦天時宜訪之道路無俟傍說吾以不武任緫
元戎受命安邊路指幽冀列邑名藩莫不屈膝宣風導
化皆荷來蘇足下高氏令王英風夙著古今成敗備諸
懷抱豈不知一木不維大厦三諫可以迯身哉且殷微
去商侯服周代項伯背楚賜姓漢朝去此弗圖苟徇亡
轍家破身殞為天下笑又足下諜者為侯騎所拘軍中
情實具諸執事知以弱卒弊(本傳作𤨏)甲欲抗堂堂之陣縈
帶汚城冀保區區之命戰非上計無待于疑守乃下策
或未相許已勒諸軍分道並進相望非遠憑軾有期兵
交命使古今通典不俟終日所望知機也
文苑英華卷六百八十二
