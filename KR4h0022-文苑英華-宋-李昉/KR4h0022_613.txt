文苑英華卷六百十四宋李昉等編
邊防一
出師表一首請罷姚州屯戍表一首
爲喬補闕論突厥表一首
諫鑾駕親征表二首
爲清邊大緫管建安王奏失利表一首
幽州論戎事表一首并州論邊事表一首
出師表(後魏)高歡(普泰元年)
臣某言故天柱大將軍榮援立聖明中興寶歷而屠戮
衣冠升降自已其勲雖大厥咎亦深以過比功則功不
補過永安之末國祀權移疑貳已彰遂加大戮君猶天
也理絶讐怨而世隆等鳩集犬羊傾覆京邑大行幽執
酷害賊首且自立六王擅相署置或權重上將或官兼
宰相輔滛貪亂肆行兇惡賣官鬻獄專貨求財政令無
恒朝改暮易雖復南山之竹豈可盡言陛下龍德先(一作光)
天飜飛紫極斯乃宗廟之威靈億兆之念望而世隆等
沮(疑)衆安忍自以爲功帶甲勒兵唐突宫省篡逆之漸
昭然有徵臣本無勲庸濫叨非據位班台鉉爵等藩王
質薄任隆憂深責重常恐顛沛負之無力主憂臣辱先
達明規主辱臣死微臣宿志况擁百萬之師罄四海之
銳而坐觀成敗不恤國家之難哉方將㧾馭大軍弔民
伐罪其指麾形勢備在檄書若世隆等退出藩維奉辭
廷闕臣便按甲休兵一無所預事畢之後泥首歸愆矯
命專征分甘鈇鉞若固執逆謀敢拒義師者當戮及妻
孥罪延三族伏願陛下留神省察照臣丹欵大勲克舉
拜手有期心馳象闕載懷罔極
請罷姚州屯戍表(武后)張柬之(神功初)
臣某言臣伏聞(一作竊按)姚州者古哀牢之舊國絶域荒外
山高(新唐書作阻)水深自生人以來洎於後代(舊唐書作漢)不與
中國交通前漢唐蒙開夜郎滇莋而哀牢不附至光武
末(舊唐書作季)年始請内屬漢置永昌郡以統理之乃收(新唐)
(書作賦)其塩布氈罽之税以利中土其國西通大秦南通
交趾竒珍異寶進貢歲時不闕劉備據有巴蜀常以甲
兵不充及備死諸葛亮五月渡瀘收其金銀塩布以益
軍儲使張伯岐選其勁卒利(舊唐書作搜)兵以增武備故蜀
志稱自亮南征之後國以富饒甲兵充足由此言之則
前代置郡其利頗深今塩布之利(舊唐書作税)不供珍竒之
貢不入戈戟之用不實於軍(新唐書作戎)行寶(新唐書作賨)貨之
資不輸於大國而空竭府庫驅率平人受役蠻夷肝
腦塗地臣竊爲國家(新唐書作陛下)惜之漢以得利旣多歴博
南山涉蘭倉水更置博南哀牢二縣蜀人愁怨行者作
歌曰歴博南越蘭津渡蘭倉爲他人蓋言(舊唐書作譏)漢貪
珍竒塩布之利而爲蠻夷之所驅役也漢獲其利人且
怨歌今减耗國儲費用日廣(新唐書作引)而使陛下之赤子
身膏野草骸骨不歸老母幼子哀號望祭於千里之外
於國家無絲髮之利在百姓受(新唐書作蒙)終身之酷臣竊
爲國家痛之往者諸葛亮破南中使其渠率自相綂
顧不置漢官亦不㽜兵鎮守人問其故亮言置留兵有
三不易大率(舊唐書作意)以置官夷漢雜居猜嫌必起留兵
運糧爲患更重忽若反叛勞費更多但粗設紀綱自然
久定臣竊以亮之此策妙得羈縻蠻夷之術今姚府所
置之官旣無安邊静寇之心又無葛亮且縱且擒之技
惟知詭謀狡筭恣情割剥貪叨劫略積以爲常扇動酋
渠遣成朋黨折支諂笑取媚蠻夷拜跪趨伏無復慙恥
提挈子弟唱(舊唐書作嘯)引兇愚聚會蒲博一擲累萬劔南
逋逃中原亡命有二千餘戶見散在此州專以掠奪爲
業姚州本龍朔中武陵縣主簿石子仁奏置之後長史
李孝讓辛文協並爲羣蠻所殺前朝遣郎將趙武貴討
擊及蜀兵應時破敗噍類無遺又使將軍李義㹅等往
郎將劉惠基在陣戰死其州遂廢臣竊以諸葛亮稱置
官留兵有三不易其言遂(集唐書作乃)驗至垂拱四年蠻郎
將王善寶昆州刺史㸑乾福又請置州奏言所課稅自
出(新唐書作支)姚府管内更不勞擾蜀中及置州後錄事參
軍李稜爲蠻所殺延載中司馬成琛奏請於瀘南置鎮
七所遣蜀兵防守自此蜀中騷擾于今不息且姚府緫
管五十七州巨猾遊客不可勝數國家設官分職本以
化(新唐書作正)俗防姦無耻無厭狼籍至此今不問夷夏負
罪並深見道路劫殺不能禁止臣恐一朝驚擾爲禍轉
大伏乞省罷姚州使隸嶲府歲時朝覲同之蕃國瀘南
諸鎮亦皆悉廢於瀘北置關百姓自非奉使入蕃不許
交通來往增雋府兵選擇清良宰牧以統理之臣愚將
爲穏便
爲喬補闕論突厥表陳子昂
臣某言臣以顓蒙幸叨近侍陛下不以臣不肖特勅臣
攝侍御史監護燕然西軍臣自違闕庭涉歴秋夏從軍
(集作徙居)邊徼無尺寸之功臣識闇劣孤負聖明然臣久在
邊隅夙夜勤灼莫不以蕃事爲念比按察已北突厥離
亂事迹(集作俾按察之此以突厥離亂事迹)參驗委曲窮問往來竊有以
得其真莫不自爲鯨鯢逓相吞食流離殘餓莫知所歸
臣誠愚不識事機然竊以往古之變考驗於今乃知天
亡凶醜之時是陛下收功之日然臣聞之難得而易失
者時也易遇而難見者機也聖人所貴者去禍於未萌
今陛下體上聖之資開太平之化匈奴爲中國之患自
上代所苦久矣今天降其災以授陛下萬代之業在於
今時臣請以秦漢以來事迹證明之伏願陛下少㽜天
聽尋繹省察天下幸甚臣聞始皇之時并吞六國雄制
(集作制有)天下按劔叱咤八荒奔馳然匈奴彊梁威不能伏
(集作服)牧馬河内以侵邊疆始皇赫然使蒙恬將四十萬
衆北築長城因以逐胡取其河南之地七百餘里當時
燕齊海岱嬴糧給費徭役煩苦人以不堪故長城未畢
而閭左之戍己爲其患二代而亡莫不始於事胡也至
漢興高帝受命率羣雄乘利便以三十萬衆困(集作窘)廹
白登七日被圍僅而獲免自是歴吕太后至孝文帝單
于桀鷔益陵漢家文帝徒以遜詞致獻金帛但求其善
和而已不敢有圖賈誼所以哭之痛文帝以天下之盛
而卑事戎狄以倒懸天下也至景帝時邊受其患於
是漢武踐阼以承六代鴻業屬乎文景玄默之化海内
乂安太倉之粟紅腐而不可食内府之錢貫朽而不可
校財力雄富士馬精彊忿匈奴之驕慢將報先帝之辱
遂使王恢韓安國將三(英華作四非)十萬衆以馬邑誘單于
師出徒費竟無毫髮之功(一作利)於是大命六師專以伐
(一作擊)胡爲務首尾二十餘年中國騷然大受其弊至於
國用不足軍興不給租及六畜筭及船車盗賊群興京
師亂起竟不能制單于之命一日而臣服之漢室衰殘
幾自覆社稷也故漢武晚年厭兵革之弊廼下哀痛之
詔罷輪臺之遊封丞相爲冨人侯將以蘇中國也至宣
帝代罕復出師屬匈奴數窮天降其禍虚閭權渠單
于病死右賢王屠耆堂代立骨肉大臣自不相服又立
虚閭權渠子爲呼韓邪單于擊殺屠耆堂諸名王貴
人各自分立爲五單于更相擊以至大亂殘害死者計
萬億數畜牧(集産)作耗减十至八九以饑饉(集作餓)相燔燒
以充(集作求非)食於是寄命無所諸名王貴人右伊秩訾且
渠當戶以下將衆(集作兵)五萬稽首來降於是北方晏然
靡有兵革之事直至哀平之際邊人以安臣竊以此觀
匈奴之形察天時之變盛衰存亡之機事可見也然則
匈奴不滅中國未可安卧亦已明矣夫以漢祖之聖(集作)
(略)武帝之雄謀臣勇將勢威(集作盛)雷電窮兵黷武傾天
下以事之終不能屈一王服一國宣帝承衰竭之後撫
瘡痍之衆不敢惕(集作煬)然有出師(一作征)之意然而未有
遺矢之費而臣僕於單于之長者其故何哉蓋盛衰有
時理亂有數故曰聖人脩備以待時是以正天下如拾
遺陛下肅恭神明德動天地今上帝降匈奴之災孽遺
陛下之良時不以此時順天誅建大業使良時一過兇
虜復興則萬代爲患雖悔之亦不及矣古語曰天與不
取反受其咎今天意厚矣陛下豈可違之哉臣比在同
城接居延海西逼近漢南口其磧北突厥來入者莫不
一一臣所慰(集作委)察比者歸化首尾相仍携幼扶老已
過數萬然而瘡痍羸憊皆無人色饑餓道死頗亦相繼
先九姓中遭大旱經今三年矣野皆赤地少有生草以
此牛馬死耗十至七八今所來者皆是稍能勝致始得
度磧磧路旣長又無好水草羊馬因此重以死盡莫不
掘野鼠食草根自相殘命以給餱食(集作或自相食以活喉命)臣具委
細問其磧北事皆異口同辭又耆老云自有九姓來未嘗
(集作曾)見此饑饉(集作饒)之甚今者同羅僕固雖爲逆首僕
固都督早已伏誅爲亂之原(集作元)既自喪滅其餘外小
醜徒侵暴自賊耳本無遠圖多有獵葛復自相讐人被
塗炭逆順相半莫知所安回鶻諸部落又與金州横相
屠戮群生無主號訴嗷嗷臣所以願陛下建大策行遠
圖大定北戎不勞陛下指麾之間事業可致則千載(一作)
(干戈)之後邊鄙無虞(一作憂)中國之人得安枕而卧豈不在
陛下一斷哉且匈奴爲中國之患非獨秦漢之間臣竊
惟先帝時衛公李靖蓋中庸之一老臣徒藉先帝之威用
廟勝之策當頡利可汗全盛之日因機逐便大破虜庭
遂繫其侯王裂其郡縣六十年將於今矣使中國晏然
斥候不警(一作無斥侯之警)書之唐史傳之無窮至今天下謂
之爲神况陛下統先帝之業履至尊之位醜虜狂悖大
亂邊陲皇天遺陛下以鴻業之時陛下又得復先帝之
迹德之大者其何以加若失此機事已過往使李靖豎
子獨成千載之名臣愚竊爲陛下不取也臣伏見去某
月日勅令於同城權置安北都護府以招納亡叛扼匈
奴之喉臣伏慶陛下見機於萬里之外得制匈奴之上
策臣昔聞隗囂言(一作云)漢光武見事於萬里之外制敵
應變未嘗有遺今陛下超然神鑒昭宣(集作遠照)實所謂聖
明之見覩於無形也臣比住(一作在)同城周覩(集作觀)其地
利又博問諳知山川者莫不悉備其地東西及南(集無南字)
北皆是大磧磧並石鹵水草不生突厥嘗所大入道莫
過同城今居延海澤接張掖河中間堪營田處數百千
頃水草畜牧足供巨萬又甘州諸屯犬牙相接見所蓄
粟麥積數十萬田因水利種無不收水運(集作運到)同城甚
省功費又居延河海多有魚塩此可謂彊兵用武之國
也陛下若調選天下精兵採拔名將任以同城都護臣
愚料之不用三萬陛下大業不出數年可坐而取成臣
比來(一作此者)看國家興兵但循於常軌主將不選士卒不
練徒知(集作如)驅市人以戰耳故臨陣對寇未嘗不先自
潰散遂使夷狄乘利輕於國威兵愈出而事愈屈蓋是
國家自過計於敵耳故非小醜能有異圖臣竊以爲陛
下今日不更爲之圖以激勵天下忠勇但欲以今日之
兵今日之將冀收功於異域建業於中興則臣之愚蒙
必以爲未可得也陛下即以突厥爲萬代之患則臣所
言願少加察若以戎(集作夷)狄荒服不臣則微臣小人非
所敢諫臣今監領後軍某等取某月即度磧去計至某
日及劉敬同謹當親按行磧計至北以來地形及突厥
滅亡之勢察具(集作當審)虚實續以聞奏伏願(一作惟)陛下省
臣此章爲國大計儻萬有一可中者請與三事大夫熟
圖議之此亦萬代一時也伏願少㽜聖意閑暇念之天
下幸甚天下幸甚陛下採臣芻蕘臣請執銳(集作没)先驅
爲士卒啓行横行匈奴之庭歸報陛下臣死之日庶無
遺恨不勝踴躍之至
諫鑾駕親征表(玄宗)蘇頲(開元三年)
臣某言伏承某日制以吐蕃侵軼邊隅陛下欲親揔元
戎出征秦隴蠢彼羌髳敢爲叛渙王赫斯怒整旅龔行
實陛下雄略英威愛人活國之長策也臣聞北狄西戎
自古而有雖夏殷之強軒農之盛未息其患也書稱蠻
夷猾夏詩著獫狁孔熾未損東漸西被之化帝王馳驟
之迹則有南仲出車吉甫維憲縱侵鎬及岐密邇畿甸
未聞親征之義及乎漢代則𤇺火至于甘泉朝那喪其
都尉亦止之兵細柳天子但安于上京何者戎狄荒服
忽慌之義也來則拒之去則勿逐以禽獸處(唐書作畜)之以
羈縻御之比諸校獵羽毛不入於服用體肉不登於郊
廟則王者不射故知千鈞之弩不爲鼷鼠發機也况萬
乘之重而與犬羊角勝哉誠勝之不武不足以勞也且
陛下有高行者甚衆焚珠翠放鷹狗出宫女納直言爲
百姓請命故關中豐稔則知皇天所睠通夫至誠今小
寇難將不久陛下勤脩德音日慎一日當自消弭也且
兵法有先聲後實陛下但發親征之令以旨遠而潜遣
猛將謀略之士以濟其師則戎人日便崩挫也岐隴粗
熟凋敝積年千乘萬騎往還儲峙恐外有寇虞内興徭
役人不堪一也又戎虜之性倏來忽往敗不羞走勝不
成師(唐書作讓成)若大軍臨邊尋已鳥散則屢出多方我受
其誤二也况太上皇萬福鍾愛實深陛下將對寇場必
勞憂慮非惟問安頗闕亦恐御膳有違則陛下烝烝之
思何以自得三也臣故曰擇將嚴邊旰食脩德爲良算
也臣愚不識忌諱惟陛下裁擇一昨欲幸蒲州及長春
宫臣等以人勞未復不足輕擾輙進狂瞽遂簡天心下
制賢諫臣(一作官)之奏恤農人之業因而賜(一作見)停遐邇
並知陛下從諫如流之美今月日未久勞役倍前斷可
知矣陛下若哀此疲人頓兹戎輅則天下幸甚昔蒯城
侯泣諫漢祖曰主上常自勞豈無人使漢祖以爲愛我
良史書爲美談今朝廷將相之衆豈無與陛下盡力哉
何勞聖躬之遽行也臣等不勝慺慺之誠謹表以聞
第二表前人
臣某言皇情愍彼邊甿忿兹兇醜必親弔伐臣聞天子
之怒伏屍百萬流血千里若吐蕃者鼠竊豕食猶魚躍
釜中耳又何足以當陛下之怒哉臣愚竊以不可何也
頻歲以來百姓不足岐隴河渭動無儲廪今大駕遄征
供置倉卒若緩之以法必乏我軍興如急之以刑則人
無所措此時不可也乘邊將士或交鋒刃飛書告捷首
尾繼來料賊之勢不復支久陛下若輕車電發則虧持
重之慮(一作虞)如按部天行又非赴敵之義此勢不可也
盖稱王者之師有征無戰謂蕃貢有闕王命征之於是
乎理兵其郊獲辭而止非謂擐(一作按)甲臨軍敵人畏之
莫敢戰也是以古者聖帝明王無親將也云黃帝五十
三戰者即締構草昩非太平之本也故自阪泉之後脩
身養德與七聖游於具茨三月齊而訪道今陛下鳳翔
藩邸龍躍御天不日再造乾坤一呼而撥定禍亂是則
聖過黃帝而經綸之業備矣故當高居深視制禮作樂
禪梁甫登崆峒雅歌從容爲後王法閫外之事屬諸將
軍何至厭玉輦甘金革邀功馬上爲一人(一作日)之敵也
今吐蕃遣偏禆小醜干犯大國我軍未捷而恥已深而
陛下又將屈至尊遠爲之敵使攻無不勝戰無不克猶
未足以誇四夷適足以驕敵人羞天下也又扈從之人
半非鬭士使給往來日費千金與其傾耗資儲孰若回
募驍健重賞之下必有勇夫以敢死之師當疲老之寇
若排山壓卵何必勞聖躬哉况事有不可輕敵有不可
小者昔周師困於祝聃漢祖厄於平城安可謂吐蕃無
祝聃耶河右無平城耶千金之子坐不垂堂聖人終日
不離輜重不可忽也臣又聞吐蕃之入也惟趣羊馬不
至殺掠於人但剥體取衣以窮寇耳又數道俱進按隊
徐行者若有所望恐連謀北狄陛下如必親戎邁于岐
隴脫幽并警候靈夏馳烽突厥之騎南侵猶如吐蕃之
勢長安百姓驚擾太上皇帝豈不憂勞陛下以三賊憑
陵誰者先擊豈可挂西軍之衆分御北胡野次之間遥
謀廟堂不戰之策帝城空虚衆亦何仰臣固曰居中制
勝爲防萌杜漸之上略也今但發近縣之兵擇良能之
將重爲之募嚴爲之約其敗衂失律者已加必罰之誅
矣其勇敢殺敵者亦願加信賞之勸焉兼購賊中有能
斬首帥以(一作已)下歸降者及邊軍之士俘馘醜虜者並
厚爲賞格以班之我軍必大振矣彼賊聞之自解而去
也又承萬騎官者數千其受國恩亦已多矣並習練梟
雄遠近所憚陛下或拔爲將帥或備軍行勒以從征足
可威賊也又數十年來人之多幸乃有捐(司馬遷傳作全)軀保
妻子之臣親戚貪佞之輩並人厭階勲家盈封爵乃至
紫衣塞路朱服滿朝皆能侵國害人未見尺功寸效自
陛下欲櫛風沐雨親冒邊塵不聞獻一竒輸一策主憂
臣辱請代此行而但縻府庫之財殫征稅之奉嗚呼此
所謂六蝎五蠧者是也臣所以痛心椎膺而移(疑)陛下
言之耳何不簡冗食重禄之夫權令禦寇此但惜身自
當爲國而容養蠧蝎輕勞聖躬賈誼所以長歎息繼
之慟哭爲此也昔楚漢相持楚強而漢弱漢祖猶曰使
刑徒擊公吾不能鬭力也區區之時猶能如此况今四
海之内皆爲臣妾普天之下莫非王土而蕞爾一寇如
一蚊之附九牛陛下便欲降萬乘之尊親銜橜之變輕
其帝重逸此庸臣臣竊爲陛下不取也夫三皇善用仁
聖五帝善用智勇陛下當三五之運而捨其所長非英
武之稱也議者或爲(疑)陛下前欲征匈奴制行而止今
必須一出示信萬人此大謬也夫兵者以正合以竒勝
故不厭詐而尚以權今以陛下英雄之資發親征之令
敵聞而懼我勢已張更練熊羆推轂將帥見可而進騁
變如神適謂幽遠而難知河漢而不測人是以服信是
以孚夫何疑也今夫頓岐隴之外擾疲敝之人率徵之
兵不過數萬阻饑積歲師不宿飽州縣急於供費力不
足以救邊軍容制於部伍勢不足以赴敵脫胡騎紛擾
京城空虚人情易動難安不可不慮也如太上皇暫勤
旰食是陛下以天下之大不能安其親也惟陛下圖之
今卜征有期不可頓止但更延發日示擇良辰以候西
軍動静以爲長策臣愚所陳衆計亦願陛下擇善而從
之臣聞資父事君惟忠與孝况臣職參衮闕逾念讜言
苟益涓塵死而無悔昨四日已於閤門封進一表恐未
周覽今復盡愚非敢阻於成規實願廣於天聽輕言時
政伏待刑辟
爲清邊大㧾管建安王奏失利表(武后)
張說(萬歲通天初)
臣攸直言今日某乙從硤(集作往峽)石山稱前軍王孝傑等
以某日失利於峽石山忽聞殞絶心搉魄死上孤天威下
慙士卒臣死罪死罪頓首頓首臣以駑怯謬職戎麾銜
戴恩榮統率將士驅關隴之馬引淮海之駒旗幕亘於
邊城弓甲傾於内府不堪任使撓失節度群帥無决勝
之功偏師有挫衂之咎長犬馬之孔熾縱梟獍之未滅
憤結靈祇怨毒骨髓臣實其罪非他人忍恥苟全遠媿
胡顔之責引慝遄死内負猶鬭之心踧踖無顔進退匪
(集作靡)處臣既不建師律有干常憲合即嚴科以塞重責
然以見在兵馬交要部統未敢束手軍事委置旌節稽
後(集作緩)刑書伏深兢戰特乞更召嚴猛代臣部卒(集作統帥)
臣請歸罪司寇以正國刑囚伏邊陲惟待斧鉞
幽州論戎事表(玄宗開元六年)前人
臣某言伏以先帝以臣踐履忠孝使臣啓發聖明故得
侍讀春闈夙承天眷洎於中歲兼掌樞密内當沸騰之
口外禦傾奪之勢陛下監撫既安自天所佑然臣叶贊
之意明神啟之開元之始首典鈞軸智小任大福過災
生出守三州違離六載曲直非已升降由人惟君知臣
事不待說今既牧邊鎮委重戎麾竊以兩蕃共和能器
(疑)同異九姓遠聞撫納欲恃賊殺無侵擾之慮保兩蕃
受徵發之期臣愚料之恐未然矣何者賊殺親(一作新)立
必逞兵所加必收九姓若去兩蕃摇失九姓雖屬并州
節度然其幽州密邇脫有風塵何所不至臣熟聞幽州
兵馬寡弱卒欲排比未可即用城中倉糧全無貯積事
未逼廹臣實憂之伏乞聖慈深以垂意博詢舊將預爲
籌畫事若早圖必無後悔且孤臣㧾衆易起猜嫌寬大
失濟事之宜嚴整招怨黷之謗遠辭天聽臨事回惶如
有論告臣身奏劾軍事者乞追臣面問對定寘(疑)虚則
日月無可蔽之期幽遠有自通之望伏乞留書在内時
加矜察
并州論邊事表(玄宗)前人(開元七年)
臣某言臣說頓首死罪死罪言臣聞小忿不忍延起大
患小罪不寬迫成大禍契丹奚背恩誠負天地不容之
責然原其状本是夷狄君臣不和自相誅戮耳伏(集作所)
望聖慈且使其族類在朝者將勅書再三告讓因其所
欲立酋長而便定之或可不戰而定也必告之不訓則
大發兵馬東召靺鞨西舉九姓來春未青數道齊入突
于之首可拾而取未爲晚也天恩若不忍以中國勞事
蠻夷則嚴兵備塞棄兩蕃如糞土耳又許欽淡(集作浹)擁
二萬餘兵(集作衆)據五丈之城有糧即守不可拔無糧即
鼓而行何所慮也今遣史獻非時遠抄兵回甚難(八字集作)
(非時遠抄近掠其實甚難)萬一未捷賊氣轉壯臣愚不曉(集作下臣愚昧)不
敢隱情伏望聖恩再加裁度臣說誠惶誠恐頓首頓首
文苑英華卷六百十四
