文苑英華卷三百三十五宋李昉等編
音樂下
箜篌二首瑟三首
五絃二首笛二首
觱篥三首笙二首
鼓二首舞五首
歌二首
李供奉彈箜篌歌顧况
樂府國手彈箜篌赤黃絛索金鎝頭早晨有勑鴛鴦殿
夜静遂(一作逐)歌明月樓起坐可憐能抱撮大指調絃中
指撥腕頭花落舞製裂手下鳥驚飛撥剌珊瑚席一聲
一聲鳴錫錫羅綺屏一絃一絃如撼鈴急彈好遲亦好
宜遠聽宜迎聽左手低右手舉易調移音天賜與大絃
似秋鴈聮聮度隴關小絃似春燕喃喃向人語手頭疾
腕頭軟來來去去如風卷聲清泠泠鳴索索垂珠碎玉
空中落美女争窺玳瑁簾聖人卷上真珠箔大絃長小
絃短小絃緊快大絃緩初調鏘鏘似鴛鴦水上弄新聲
入深似太清仙鶴遊秘館李供奉儀容質身材稍稍六
尺一在外不曾輙教入内裏聲聲不遣出指剥葱腕削
玉饒鹽饒醬五味足弄調人間不識名彈盡天下崛竒
曲胡曲漢曲聲皆好彈著曲髓曲肝腦往往從空入戶
來瞥瞥隨風落春草草頭只覺風吹入風來草即隨風
立草亦不知風到來風亦不知聲緩急爇玉燭點銀燈
光照手實可憎只照箜篌絃上手不照箜篌聲裏能馳
鳳闕拜鸞殿天子一日一廻見王侯將相立馬迎巧聲
一日一廻變實可重不惜千金買一弄銀器胡瓶馬上
䭾瑞錦輕羅滿車送此州好手非一國一國東西盡南
北除却天上化下來若向人間實難得
箜篌引(見二百十卷)李賀
泣嗚嗚(前篇作哭烏烏)
趙瑟沈約
邯鄲竒弄出文梓縈絃急調切流徵靈(樂府作元)鶴徘徊白
雲起白雲起鬱枝(樂府作皮)香離復合曲未央
同前梁元帝
羅袖颯纚拂彫桐促柱高張散輕宫迎歌度舞過歸風
過歸風止流月夀萬春歡未歇
調瑟詞(并序)劉禹錫
里有富豪翁厚自奉養而嚴督臧獲力屈形削然猶役
之無藝一旦不堪命亡者過半追亡者亦不來復翁悴
沮而追昨非之莫及也予感之作調瑟詞詞曰
調瑟在張絃絃平音自足朱絲二十五闕一不成曲美
人愛高張瑶軫再三促上絃雖獨響下應不相屬日暮
聲未和寂寥一枯木却顧膝上絃流淚難相續
五絃彈白居易
五絃彈五絃彈聽者傾耳心寥寥趙璧知君入骨愛五
絃一一為君調第一第二絃索索秋風拂松疎韻落第
三第四絃泠泠夜鶴憶子籠中鳴第五絃聲最掩抑隴
水凍咽流不得五絃並奏君試聽凄凄切切復錚錚(集作)
(丁丁)鐵擊珊瑚一兩曲冰寫玉盤千萬聲鐵聲殺冰聲寒
殺聲入耳膚血&KR0579;寒氣中人肌骨酸曲終聲盡欲半日
四座相對愁無言座中有一遠方士唧唧咨嗟(集作咨)聲
不巳自歎今朝初得聞始知辜負平生耳唯憂趙璧白
髮生老死人間無此聲遠方士爾聽五絃信為美吾聞
正始之音不如是正始之音其若何朱絃䟽越清廟歌
一彈一唱再三嘆曲淡節稀聲不多融融洩洩召元氣
聽之不覺心平和人情重今多賤古古瑟有絃人不撫
自(集作更)從趙璧藝成來二十五絃不如五
五絃行韋應物
美人為我彈五絃塵埃忽靜心悄然古刀幽磬初相觸
千珠貫斷落寒玉五絃中曲又不喧徘徊夜長月當軒
如(一作始)伴流風縈艷雪更逐落花飄御園獨鳳寥寥有
時隠碧霄來下聽還近燕姬萬(集作有)恨楚客愁言之不
盡聲能盡未有幾曲感我情解幽釋結我樂生壯士有
仇未得報拔劍欲去憤己平憤巳平夜寒酒多愁遽明
武昌老人說笛歌劉禹錫
武昌老將(文粹作人)七十餘手把庾令相問書自言少小學
吹笛早事曹王曾賞激往年鎮戍到(文粹作征鎮戍)蘄州楚山
蕭蕭笛竹秋當時買材恣搜索典却身上烏貂裘古苔
蒼蒼封老節石上(集作山)孤生飽風雪商聲五音(一作商音五聲)
隨指發水中龍應行雲絶曾將黃鶴樓上吹一聲占盡
秋江月如今老去語(文粹作興)尤遲音韻高低耳不知氣力
巳無心尚在時時一曲夢中吹
小笛弄陳陶
一尺玲瓏握中翠僊娥月浦呼龍子五夜流珠粲(一作渠)
夢鄉九清鸞倚洪崖醉丹穴饑兒笑風雨媧皇碧玉星
星語蛇蠍愁聞骨髓寒江山恨老眠秋霧綺席鴛鴦冷
朱翠星流露泫寒(一作誰)驅使江南一曲罷伶倫芙蓉水
殿春風起
小童薛陽陶吹觱篥歌白居易
剪削乾蘆插寒竹九孔漏聲五音足近來吹者誰得名
關璀老死李衮生衮今又老誰其嗣薛氏小(集作樂)童年
十二指點之下師授聲含嚼之間天與氣潤州城高霜
月明吟霜思月欲發聲山頭水(集作江)底何悄悄猿鳥不
喘魚龍聽翕然聲作疑管裂詘然聲盡疑刀截有時婉
(一作脆)軟無筋骨有時頓挫生稜節急聲圓轉促不斷栗
栗(集作轢轢)轔轔似珠貫緩聲辰引長有條直直(一作有餘條條直又)
(作條條直直)如筆描下聲乍墜石沉重高聲忽舉雲飄蕭明
旦公堂陳宴席上人命樂娛賓僚(集作客)碎絲細竹徒紛
紛宫調一聲雄出羣衆音覼縷不落道有如部伍隨將
軍嗟爾陽陶方稚齒下手發聲已如此若教頭白吹不
休但恐聲名壓關李
聽安萬善吹觱篥歌李頎
南山截竹為觱篥此樂本是龜兹出流傳漢地曲轉竒
凉州胡人為我吹傍隣聞者多歎息遠客思鄉皆淚垂
世人解聽不解賞長飇風中自來往枯桑老栢寒颼颼
九雛鳴鳳辭啾啾龍吟虎嘯一時發萬籟百泉相與秋
忽然更作漁陽摻黃雲蕭條白日暗變調如聞楊柳春
上林繁花照眼新歲夜高堂列明燭美酒一杯聲一曲
薛陽陶觱篥歌羅隠
平泉上相東征日曾為陽陶歌觱篥烏江(平泉為李德裕曾作薛陽)
(陶觱篥歌蘇州刺史白居易越州刺史元禎並有和篇此言烏江恐是吳江乃蘇州也)太守會稽
侯相次三篇皆俊逸喬山殯葬衣冠後金印蒼黃南去
疾龍樓冷落夏口寒從此風流為廢物人間至藝難得
主懷抱差池恨星律邦溝僕射戎政閑試渡瓜洲吐伊
鬱西風九月草樹秋萬喧沉寂登高樓左(一作老)篁揭指
徵羽吼煬帝起坐淮王愁高飄咽滅出滯氣下感知巳
時横流穿空激遠不可遏髣髴似向伊水頭伊水林泉
今巳矣因取遺編認前事武宗皇帝御宇時四海恬然
知所自掃除桀黠似提箒制壓權豪若穿鼻九鼎調和
各有門謝安王儉真兒戲功高近代竟誰知藝小似君
猶不棄勿惜喑嗚更一吹與君共下難逄淚
吹笙歌秦韜玉
信陵名重憐高才見我長吹青眼開便出燕姬再傾醑
此時花下逄仙侣彎彎往月壓秋波兩條黃金閡黃霧
逸艷初因醉態見濃春可是韶光與纖纖軟玉捧暖笙
深思香風吹不去檀唇呼吸宫商改怨情漸逐清新舉
岐山取得嬌鳳雛管中藏著輕輕語好笑襄王大迂闊
曾卧巫雲見神女銀鎻金簧不得聽空勞翠輦衝泥雨
吹笙引王轂
媧皇遺音寄玉笙䨇成傳得何凄清丹穴嬌雛十七(一作)
(七十)隻一時飛上秋天鳴水泉迸瀉急相續一束宫商裂
寒玉旖旎香風遶指生千聲妙盡神仙曲曲終滿席悄
無語巫山冷碧愁雲雨
丘少府小鼓歌顧况
地盤山鷄猶可像坎坎砰砰隨手長夜半高樓沉(一作客)
醉時萬里踏橋亂山響
&KR0911;鼓行韋應物
淮漢生雲暮慘澹廣陵城頭&KR0911;鼓暗寒聲坎坎風動邊
忽似孤城萬里絶四望無人煙又似(集作如)虜騎截遼水
胡馬不食仰朔天座中亦有燕趙士聞聲不語客心死
何况鰥孤火絶無晨炊獨婦夜泣官有期
觀公孫大娘弟子舞劒器行(并序)
杜甫
大歷二年十月十九日䕫府别駕元持公(集無公字)宅見臨
潁李十二娘舞劒器壯其蔚跂(集作跂)問其所師答余云
(三字集作曰余)公孫大娘弟子也開元三年(集作載)余尚童稚記
於郾城觀公孫氏舞劒器渾脱瀏灕頓挫獨出冠時自
高頭宜春梨園二教(集作伎)坊内人洎外供奉舞女(集無此二)
(字)曉是舞者聖文神武皇帝初公孫一人而己玉貎錦
衣况余白首今兹弟子亦匪盛顔既辨其由來知波瀾
莫二撫事慷慨聊為劒器行往時吳人張旭善草書書
帖數嘗於鄴見(一作鄞)縣見公孫大娘舞西河劒器自此
草書長進豪蕩感激即公孫可知矣
既辨(集作既辦)往時(集作往日)
昔有佳人公孫氏一舞劒氣動四方觀者如山色沮喪
天地為之久低昂㸌如羿射九日落矯如羣帝驂龍翔
末(集作來)如雷霆收震怒罷如江海凝清光絳唇朱袖兩
寂寞晩(集作况)有弟子傳芬芳臨潁美人在白帝妙舞此
曲神揚揚與余問答既有以感時撫事增惋傷先皇(集作)
(帝)侍女八千人公孫劒器初第一五十年間似反掌風
塵澒洞昏王室梨園弟子散如煙女樂餘姿映寒日金
粟堆南木已拱瞿塘石城暮(集作草)蕭瑟玳筵急管曲復
終樂極哀來月東出老夫不知其所往足繭荒山轉愁
疾
拂舞歌詞李賀
吳娥聲絶天空雲閒徘徊門外滿車馬亦湏生綠苔樽
有烏程酒勸君千萬夀全勝漢舞(集作武)錦樓上曉望晴
空(集作寒)飲花露東方日不破天光無老時丹成作蛇乘
白露千年重化玉井土(一作龜)從蛇作土三千載吳堤春
綠(集作綠草)年年在背文(集作有)八卦稱神仙邪鱗頑甲滑腥
涎
霓裳羽衣舞歌答微之白居易
我昔元和侍憲皇曾陪内宴宴昭陽千歌萬舞(集作百武)不
可數就中最愛霓裳舞舞時寒食春風天玉鈎欄下香
案前案前舞者顔如玉不著人家(一作間)俗衣服虹裳霞
帔步摇冠鈿瓔纍纍珮珊珊娉婷似不任羅綺顧聽樂
懸行復止磬簫筝笛遞相攙擊撤彈吹聲邐迤(凡法曲之初衆)
(樂不齊唯金石絲竹次第發聲霓裳序初亦復如此)散序六奏未動衣陽臺宿雲
慵不飛(散序六遍無拍故不舞)中序擘騞初入拍秋竹竿裂春冰
折(中序有拍亦無拍序)飄然轉旋(去聲)廻雪輕嫣然縱逸遊龍驚小
垂手後柳無力斜曳裾時雲欲生(四句皆霓裳舞之初態)煙蛾歛
略不勝態風袖低昂如有情上元點鬟招萼綠王母揮
袂别飛瓊繁音急節十二遍跳珠撼玉何鏗錚(霓裳破凡十二)
(遍始終集作而終)翔鸞舞了却收翅唳鶴曲終長引聲(凡曲將畢皆聲)
(促唯霓裳之末長引一聲)當時乍見驚心目凝視諦聽殊未足一落
人間八九年耳冷不曾聞此曲湓城但聽山魈語巴峽
唯聞杜鵑哭(予自江州司馬轉忠州刺史)移領錢塘第二年始有心
情聞絲竹玲瓏箜篌謝好筝陳寵觱篥沈平笙清絃脆
管纖纖手教得霓裳一曲成(自玲瓏以下皆杭之妓名)虚白亭前湖
水畔前後只曾三度按便除庶子抛却來聞道如今各
星散今年五月至蘇州朝鍾暮角催白頭貪看案牘常
侵夜不聽笙歌直到秋秋來無事多閒悶忽憶霓裳無
處問聞君部内多樂徒問有霓裳舞者無答云七州千
萬戶(集作七縣十萬戶蓋指越州管内言之若問論浙東觀察使所統七州則英華本為是)無人
知有霓裳舞唯寄長歌與我來題作霓裳羽衣譜四幅
花箋碧間紅霓裳實錄在其中千姿萬狀分明見恰與
昭陽舞者同眼前髣髴覩形質昔者今朝想如一疑從
魂夢呼召來似著丹青圖寫出我愛霓裳君合知發於
歌引(集作詠)形於詩君不見我歌云驚破霓裳羽衣曲(長恨)
(歌云)又不見我詩云曲愛霓裳未拍時(錢塘詩云)由來能事皆
有主楊氏創聲君造譜(開元中西京節度使楊敬述進)君言此舞難其
(集作得)人須得(集作是)傾城可憐女吳妖小玉飛作煙(夫差女小)
(玉死後形見於王其母抱之霏微若烟霧散空文章元主頗略)越艷西施化為土嬌花
巧笑久寂寥娃館羅山(集作苧蘿)空處所(苧蘿山西施所居)如君所
言誠有是君試從容聽我語若求國色始翻傳但恐人
間廢此舞妍媸優劣寧相遠大都只在人擡舉李嬋(集作)
(娟)張態君莫嫌亦擬隨時且教取(娟態蘇州伎名)
胡旋女(天寶末康居國來獻)前人
胡旋女胡旋女心應絃手應鼓絃鼓一聲䨇袖舉廻雪
飄颻轉蓬舞左旋右轉不知疲千匝萬周無巳時人間
物類無可比奔車輪緩旋風遲曲終再拜謝天子天子
為之微啓齒胡旋女出康居徒勞東來萬里餘中原自
有胡旋者鬭妙争能爾不如天寶末年時欲變臣妾人
人學圓轉中有太真外禄山二人最是能胡旋梨花園
中册作妃金鷄障下養為兒禄山胡旋迷君眼兵過黃
河疑未反貴妃胡旋惑君心死棄馬嵬念更深從兹地
軸天維轉五十年來制不禁胡旋女莫空舞數唱此歌
悟明主
獨摇手陳陶
漢宫新鷰矜蛾眉春臺艷粧蓮一枝迎春侍宴瑶華池
游龍七盤嬌欲飛冶袖鸎鸞拂朝曦摩煙裊雪金碧遺
愁鴻連翾蠶曳絲颯還明珠掌中移仙人龍鳳雲雨吹
朝哀暮愁引啞吚鴛鴦翡翠承宴私南山一笑君無辭
仙娥泣月清露垂六宫燒燭愁風欷
西川座上聽金五雲唱歌前人
蜀王殿上華筵開五雲歌從天上來滿堂羅綺悄無語
喉音止駐雲徘徊管絃金石還依轉不隨歌出靈和殿
白雲飄颻席上來貫珠歴歴聲中見舊樣釵篦淺澹衣
元和梳洗青黛眉低叢小鬢膩䰀鬌(徒果切小貎剪髮為鬌)碧牙
鏤掌山參差曲終暫起更衣過還向南行座頭坐低眉
欲語謝貴侯檀臉䨇䨇淚穿破自言本是宫中嬪武皇
改號承新恩中丞御史不足比(中丞御史皆當時宫中歌者)水殿一
聲愁殺人武皇鑄鼎登真籙嬪御蒙恩免幽辱茂陵弓
劒不得親嫁與卑官到西蜀卑官到官年未周堂衡禄
(此三字疑有衍者)罷東西遊蜀江水急駐不得復此萍蓬二十
秋今朝得侍王侯宴不覺途中妾身賤願持巵酒更唱
歌歌是伊州第三遍唱著右丞征戍詞更聞閨月添相
思如今聲韻尚如在何况宫中年少時五雲處處可憐
許明朝道向褎中去須臾宴罷各東西雨散雲飛莫知
處
秦娘歌(并序)劉禹錫
秦娘本韋尚書家主謳者初尚書為吳郡得之命樂工
誨之琵琶使之歌且舞無幾何盡得其術居一二歲携
之以歸京師京師多新聲善工於是又捐去故妓以新
聲度曲教之又盡其妙而秦娘名字往往見稱於貴遊
之間元和初尚書薨於東京秦娘出居民間久之為蘄
州刺史張愻所得其後愻坐事謫居武陵郡愻卒秦娘
無所歸地荒且遠無有能知其容與藝者故日抱樂器
而哭其音燋殺以悲雒客聞之為歌其事以足于樂府
云
秦娘家本閭門西門前綠水環金堤有時粧成好天氣
走上臯(集作河)橋折花戲風流太守韋尚書路傍忽見停
隼旟斗量明珠鳥傳意紺幰迎入專城居長鬟如雲衣
似霧錦茵羅薦承輕步舞學驚鴻水榭春歌撩(集作傳)上
客蘭堂暮從郎西入帝城中貴遊簮組香簾櫳低鬟緩
視抱明月纖指破撥生胡風繁華一旦有消歇題劒無
光履聲絶洛陽舊宅生草萊杜陵蕭蕭松栢哀粧奩蟲
網厚如繭博山爐側傾寒灰蘄州刺史張公子白馬新
到銅駞里自言買笑輕(集作擲一作直)黃金月墮雲中從此始
安知鵬鳥座隅飛寂寞旅魂招不歸秦嘉(集作家)鏡有前
時結韓夀香銷故篋衣山城少人江水碧斷鴈哀猿風
雨夕朱絃已絶為知音雲鬢未秋私自惜舉目風煙非
舊時夢尋歸路多參差如何將此千行淚更洒湘江斑
竹枝
文苑英華卷三百三十五
