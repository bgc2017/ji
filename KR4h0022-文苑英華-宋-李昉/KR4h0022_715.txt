文苑英華卷七百十六宋李昉等編
詩序二
雲母泉詩序一首
登頭陁寺東樓詩序一首
泛沔州城南郎官湖詩序一首
顧著作宣平里賦詩序一首
晩春崔中丞林亭會集詩序一首
賀蘇常二孫使君隣郡詩序一首
周公瑾墓下詩序一首
游雲門寺詩序一首
鄂州何大夫創製夏亭詩序一首
甘子堂各賦一物詩序一首
韋賓客宅宴集詩序一首
秦徵君校書與劉隨州唱和詩序一首
蕭侍御喜陸太祝自信州移居洪州玉芝觀詩序
一首
崔衛二公同任渭南縣尉日宿天長寺唱和詩序
一首
暮春陪諸公游龍沙熊氏清風亭詩序一首
吳尊師華原露仙館詩序一首
雲母泉詩序李華
洞庭湖西玄石山俗謂之墨山山南有佛寺寺倚松嶺
松嶺下有雲母泉泉出石中引流分渠周遍庭宇發源
如乳湩末派如淳漿烹茶浙蒸灌園潄濯(集作齒)皆用之
大浸不盈大旱不耗自墨山西北至石門東南去東陵
廣輪二十里盡生雲母牆階道路燦燦(一作烟烟)如列星井
泉溪澗色皆純白鄉人多夀考無癖痼疥搔之疾華深
樂之潁川陳公天寶中與華同為諫官公性與道合忽
於權利方挂冠投簮顧華以名山之契乾元初公貶清
江丞移武陵丞華貶杭州司功恩復左補闕上元中俱
奉詔徵公自清江至武陵道路多虞詔(一作制)書不至華
泝江而西次於岳陽江山延望日夕相見(二字一作相顧屬)思
與高賢共飲雲母之泉躬耕墨山之下敢違朝命以徇
私欲秋風寒露洞庭微波一聞猿聲不覺涕下况支離
多病年齒(一作甫)始衰願藥餌(一作餌藥)扶夀以究無生之學
事乖志負火爇予心寄懷此篇亦以書予(一作公)之志也
(次有古詩兹不具載)一作皆唐文粹
登頭陁寺東樓詩序
侍御韋公延安威清江漢舅氏員外象名高天下賓主
相持(疑)賢乎哉王師雷行北舉幽朔太尉公分麾下之
旅付帷幄之賓與前相張洪州夾攻海寇方收東越夏
首地當郵置吉語日聞喜氣填塞於江湖生人鼓舞於
王澤頭陁古寺簡棲遺文境勝可以澡濯心靈詞高可
以繼聲金石二大夫會臺寺之賢㩦京華之舊十有餘
人燦如瓊華輝動江甸涉金地登朱樓吾無住心酒亦
隨盡(一作净)將以斗擻煩襟觀身齊物日照元氣天清太
空無有遠近皆如掌内辨衡巫於點黛指洞庭於片白
古今横前江下茂樹方黑春雲一色曰屈平宋玉其文
宏而靡則知楚都物象有以佐之舅氏謂華老於文德
忘其𤨏劣使為諸公敘事不敢煩也詞逹而巳矣
泛沔州城南郎官湖詩序李白
乾元歲秋八月白遷於夜郎遇故人尚書郎張謂出使
夏口沔州牧杜公漢陽宰王公觴于江城之南湖樂天
下之再平也方夜永月朗(集作方夜水月如練)清光可掇張公以
殊有勝槩四望超然乃顧白曰此湖古來賢豪游者非
一而枉踐佳境寂寥無聞夫子可為我標之嘉名以傳
不朽白因舉酒酧水號之曰郎官湖亦由鄭圃之有僕
射陂也席上文士輔翼岑静以為知音(集作言)乃命賦詩
紀事刻石湖側將與大别山共相磨滅焉
顧著作宣平里賦詩序劉太真
宣平里環堵之宅嘉木垂隂疎篁孕清友生顧君寓之
所也前相國宜城伯夏官卿博陵公陳蓬州藏用上人
賢顧君而訪之鄙夫與焉披襟嘯風境邈神王孰炎暑
焉知市朝吾君則超然如在天壇華頂之上意喬松可
得而友也乃賦六言詩以紀會既明日屬文之士翕然
而和之八音鏗其盈耳環堵爛而溢目舉國傳覧以為
盛觀太真獲因首唱不敢遺繼之美
晩春崔中丞林亭會集詩序梁肅
德充則體和道勝則境静(集作勝)抑常理也前左馮翊崔
公意遺富貴跡叶幽曠與浩氣為徒故不導引而夀以
善閉為亊故無江湖(集作海)而閒春池始平芳草如織乃
啟虛館延羣賢鳴琴濁酒以侑談笑搴英翫華以賞景
物脩竹滿座(集作嶼)以環合紫藤垂旒(集作地)以縈結地有
滄州之趣鳥無城郭之音信上智之高居人間之方外
者也于時衆君子飽公之和惜日不足顧相謂曰夫飬
正在我敘位在時今朝庭虛老更之席以待園綺公實
舊德行將論道不暇焉可晦而息乎蓋詩可以興可以
羣盍歌詠之以志斯會且用祝公以君子萬年受茲介
福焉爾
賀蘇常二孫使君鄰郡詩序
古之厚風俗美教化必播於歌詠垂於無窮故風有二
南之什傳稱兄弟之政其事尚矣二孫鄰郡詩者前道
州刺史李萼賀晉陵吳郡伯仲二守之作也二公脩懿
文之烈成變魯之政地無夾河之阻人有同舟(集作風)之
樂抑近古未之有也故道州詩而美之屬而和之者凡
三十有七章溢(集作流)於道路蓋云盛矣初伯氏用雅度
碩畫掌柱下史(集作方書)出擁麾幢四領江郡仲氏以茂學
逹才由尚書郎貳京兆守上饒興元貞元間偕以治行
聞天子器之於是仲百吳苑之寄伯受晉陵之命自庱
(丑極切又恥陵切)亭以東禦兒以北面五湖負大江列城十二
縣環地二千里政教(集作理)同和風雨同節禮讓同俗熙
熙然有太平之風每歲土膏將起場功(集作滌場)向畢二公
各約車輿(集作以)將命者十數人循行邑里勞之斯耕喻
之斯藏民樂其教且飽其和然後用籩豆&KR0678;(集作醆)斝展
友愛於交(集作郊)壤之次綽綽怡怡有裕有(集作且)歡二邦
之人於斯觀德可謂之榮矣本夫(集作乎)詩人之志有四
焉美其德美其位美其政美其鄰信可以編諸唐雅昭
示後學豈止於塗歌里誦遐邇悦慕而巳肅嘗辱二公
之眷謹序篇首庶采詩者得之陳於太師以知其風
周公瑾墓下詩序
昔趙文子觀九原有歸歟之歎謝靈運適(集作遊)朱方興
墓下之作或懷德異世或感舊一時而清詞雅義終古
不歇十三年春予與友人歐陽仲山旅游於吳里巷之
間有墳巋然問於人則曰吳將軍周公瑾之墓也予嘗
覧前志壮公瑾之業歴于(集作於)遺墟想公瑾之神息駕
而弔徘徊不能去昔漢綱既解當塗方熾利兵南浮江
漢失險公瑾嘗用寡制衆挫強為弱燎火一舉樓船灰
飛遂乃張吳之臂壮蜀之趾以魏祖之雄武披攘躑躅
救死不暇袁彦伯贊是功曰三光三分宇宙暫隔富哉
言乎於是時彌遠而氣(集作名)益振世逾往而聲不滅有
由然矣詩人之作感於物動於中(六字集作感於物象)發於詠歌
形於事業事之博者其辭盛志之大者其感深故仲山
有過墓之什廓然其慮粲乎其文可以窺磐桓居貞之
道梁父閒吟之意凡有和者當繋於斯文(集作乎)
游雲門寺詩序
上德與(集作以)汗漫為友無江海而閒其次則仁智相從
有山水為樂故合志同方賢者有柴桑之隠游道同趣
吾徒為雲門之會其造適一也先會一日沙門釋去諠
命我友相與探玉笥上會稽然後泝若耶過鳳林而南
意欲脱人世之羈鞅窮林泉之遐奥於是捨舟清瀾反
策閒原遞杳藹而歴嶇&KR0008;入深翠以泛迴環遂至於(集無)
(於字)雲門觀其羣山叠秀(集作翠)秦望拔起五峰巉巉列壑
沉沉上摩碧落旁湧金界其下則百泉會流蓄為澄潭
涵虛鏡徹鳴(集作激)瀨玉潄泠泠之聲與地籟唱和不待
笙磬而五音迭作眺聽之(集無之字)不足則凝思宴息怳焉
疑諸天樓觀列在咫尺(集作步)庭衢之中别有日月既而
動步真境坐聆法音合漆園一指之論詣净名無住之
本萬累(集作慮)如洗百骸坐空視松喬為弱喪輕世界於
棗葉蓋道由境深理自外奬故也昔之遠公紀廬山謝
客題石門道流勝賞今古一貫曷可不賦貽雲山羞乃
各為詩以志斯會同乎道者有隴西李公受高陽齊霞
舉約會未至亦請同賦此篇用廣夫游衍之致云
坐聆(文粹作静聆)之論(文粹作之諭)
鄂州何大夫創製夏亭詩序符載
豐城有神劍非司空無以發沉塞楊光彩為天下之重
寶江夏有善地非亞相無以起雄峙作亭榭為天下之
至勝虛極必盈晦極必明開物之務繋於賢者此自然
之理也先是郡中寺曰頭陁名與碑並登臨鍾萃大雲
氣色下配礫石公政教既備游心佛寺慨此頽落乃沛
然而張之聳阿閣矗長檻嚴像設熾臺塔凡所相好皆
鼎新也方務剪伐用探勝會一時景歟(疑)值甘心罙入
意謂粹絶余將獲之廼緣後殿穿窈窕出乎蒼莽之巔
果有實境待我而啟萬古不偶今為知音通塞之際若
有感也觀乎經營之初也鏟嵽崲堙坎□斬榛楛掘株
枿翳薈掃盡天形嶷然山川雲氣一朝噴泄公智動於
内形象於外口疏手指煥然成亭侈儉無過因歸於中
當於是延賓介洎郡之士君子相與開襟而登之殊解
乎(疑)淩泱漭駕峥嶸壓夏口撑大别開井閈於砌下擁
城闉於宇後倚檻凝立在青冥中連山積水悠悠渺渺
長想一去周流物表何如宇宙於此為細繇是言之因
知公宏邁可以拔幽陋材智可以陶品彙應用不測與
造物者為徒乎崇崇夏籍南峴何羊祜之事齊芳永久
夫詩者比興而詠志也凡我登覧盛美惰傲無述豈文
士之意乎况主人唱首韻鏗金石得不搜思上承獻酬
請咸繼大夫之後賦六韻之作耳
甘子堂各賦一物詩序
甘子堂近取嘉木以名之也戊寅歲常侍李公陋舊制
畫新制茲堂一搆官舍增氣槩巍然也堂中廣數筵環
軒有六閣閣有雅琴古籍繪圖篆隸砌下有短松弱柳
蘭荃芳杜名花百品羅植左石自春陽至於沍寒之際
未嘗不鋪霞叠雪照爛庭廡新花驟發不留故態佐以
壺酒與賓娛之其興宴當高會雖登山臨水不敵也或
月滿清夜簾帷沉沉洞開羣扉歛袵端坐此際有以見
公萬累去百靈集氣衝寥廓與古為徒豈獨馳心政術
區區於鍾陵之氓而巳矣是知此堂也外可以延風景
内可以輔性靈改作之思符規中律因請以所覩一物
賦三韻極書當時之美使將來君子知李公有深旨焉
韋賓客宅宴集詩序權德輿(集無)
太子賓客韋兄飄華纓佩金龜為清時大僚有年數矣
始以博士奉朝請周歷臺閣出分藩符入作卿長乃領
内府又賓東朝拜章乞告優詔得請致仕就第燕閒自
頥中外族屬嘗僚貴仕以觴酒祝延發禮脩賀者多矣
以兄始登朝行實自禮寺蕃祉吉禄此為推輪於是衆
君子學通行脩嘗踐此任者與今之引經據古屈職在
列者同聲撰日復脩茲會乃有夏官小司馬左右曹侍
臣書殿東觀柱下史南宫郎九旋十(疑)而鄙夫忝焉入
門而右勝槩迎步聳檻於賓位羅松篁於石徑清冬之
時寒翠溢目則熙春聳卉炤灼駘蕩又可知也軒蓋上
下壺觴交錯聆主人之言則同惇史聽衆賓之論如在
曲臺徜徉乎禮文博約乎法義樂在名教慶茲夀寵中
飲霑醉抗音擊節乃相謂曰季倫金谷實有歌詩元亮
斜川亦疏爵里况今賀得謝之美賦必類之詞愛景美
禄遺簮投轄盛集之若是者有幾安可沒而不書猥微
菲薄因附官業今裴辛吕三君子皆講學稱職而司勳
滿歲復留再帖郎位猶四命焉前此者柱史之超拜浹
日矣鄙夫之忝茲一紀矣二左曹東觀二十年矣(陳君二十)
(年馮君二十年張君十八年今云二十年間中言也)小司馬向三十年矣而主人
逾四十年矣其余折中定議損益於儀法多矣(兵部二十八年)
(主人四十五年向逾舉全數也)外有平陽長樂三(疑作二)連帥違(集作韋)君
抑(疑作柳)君絳郴和三郡守裴君李君前蘇州韋君信州
陸君守之介劉君六邑之長姜君合中外歷是者十九
人因廣斯文且為禮官之籍
秦徵君校書與劉隨州唱和詩序
前人(集無)
儒有秦公緒者當天寶理平之母(疑作世)興麗則鼓盛多
(疑)於當時遭多故道進身退越部山水佐其清機圓冠
野服倏然自放宅遐心於事外得佳句於物表不知華
纓丹轂之為貴者幾四十年方帥時賢軾閭懸榻昔鄭
公通德有鄉門之號秦君麗句創里亭之名慕風騷者
多所嚮仰貞元中天下無事大君好文公緒舊游多在
顯列伯喈文舉之徒争為薦首而夀陽大夫公之章先
聞故有書府典校之拜時動静不滯於一方矣七年春
始與予遇於南徐白頭初命色無愠忤知名歲久故其
相得甚歡因謂予曰今業六義以著稱者必當唱酬往
復亦所以極其思慮較其勝敗而文(疑作义)以時之聞人
序而申之悉索笈中得數十編皆文場之重名強敵且
見校以故敵故(二字疑)隨州劉君長卿贈荅之卷惜其長
往謂予宜敘戲夫彼漢東守嘗自以為五言長(去聲)城而
公緒用偏伍竒師攻堅擊衆雖老益壮未嘗頓鋒詞或
約而旨深類乍近而致遠若珩珮之清越相激類組繡
之玄黃相發竒采逸響争為前驅至於室家離合之義
朋友切磋之道詠言其傷折之以正凡若干首各見于
詞云
蕭侍御喜陸太祝自信州移居洪州玉芝觀詩
序
太祝陸君鴻漸以詞藝卓異為當時文人凡所至之邦
必千騎郊勞五漿先饋嘗考一畆之宫於上饒時江西
上介殿中蕭侍御公瑜權領是邦相得歡甚會連帥大
司憲李公入覲于王蕭君領廉察留府太祝亦不遠而
至聲同而應隨故也先是嘗舍于道觀因復居之竹齋
虚白湖水在下春物萌動時鳥變聲支頥𣪚髮心目相
適蕭君悦其所以然也既展賓主之貺又歌詩以將之
其詞清越鏗若金璧得詩人之辯麗見君子之交好詩
既成而太祝有酬和之作復往之盛粲然可觀客有前
法(集作决)曹掾崔君茂實文場之舊以六義為巳任攘臂
拔筆而為和者惟三賢師友風騷迭為強敵志之所之
發為英聲其於竒正相生質文相發若笙磬合奏組繪
(集作續)交映君子曰侍御唱之太祝酬之法曹和之是三
篇也不可以不紀况合𣪚出處之未始有極耶以鄙人
嘗學於是俾冠以序其或繼而和者用先成為次序云
崔衛二公(文粹作崔吏部衛兵部)同任渭南縣尉日宿天
長寺上方唱和詩序
易之同人曰文明以健中正而應故道同於内而氣相
求情發於中而聲成文以觀以羣以比以興清河崔處
仁河東衛從周於是有清秋仁詞往復十七韻之作初
二賢皆以秀造分校秘府弘文之書貞元初同為渭南
尉聯曹結綬相親(集作視)莫逆處仁自府庭旋歸税駕於
斯國門勝槩康莊在下馳車徒而走聲利者此為咽喉
外煩埃壒中孕閒曠晝懸清光夕湛虚明上方之鐘磬
深夜之月露眺聽寂寞情靈感發投者報者無非瓊瑶
如金絲應(集作相)和孔翠翔集盡在是矣厥後同為左右
補闕從周以夲官入為翰林學士處仁累以尚書郎知
制誥既而處仁西垣即真從周復以外郎掌誥洎處仁
遷小宗伯而從周即真俄掌貢舉實為之代元和三年
秋處仁為吏部侍郎從周為兵部侍郎重九休澣聯鑣
道舊永懷曩篇二紀于茲慮屋壁之郗壊詩人之磨滅
不若刻勒片石之為堅且久也惟二賢大雅閎逹人倫
龜玉更為王陽迭為田蘇便蕃清近烜赫章大其於為
霖為礪四方之屬耳目久矣然則志氣之所舒英華之
所攄其濫觴於此乎德輿與二君子同為諫官同掌書
命相繼典貢士分曹居中臺其間交代迭處不可具舉
敢叨益者之數實悦同心之言追琢既具序夫本末亦
二君子之志也
暮春陪諸公游龍沙熊氏清風亭詩序
前人
暮春三月時物具舉先師逹賢或風于舞雩或詠(集作褉)
于蘭亭所以暢情靈滌勞苦使神王道勝冥夫天倪吾
徒束支體於府署以簿書為拳梏有日矣故因休沐之
暇考近郊之勝郭北五里有古龍沙龍沙北下有州人
秀才熊氏清風亭蓋故容州牧戴幼公前蒼部郎蕭元
植賢熊氏之業之文尚茲境之幽曠合資以構(集作營)之
創名以識之五年矣初入環堵中有琴書披篁躋石忽
至茲城(集作池)鄱章二江分派於趾下匡廬羣峰極目於
枕上或澄波净綠相與無際或孤煙歸雲明滅變化耳
目所及異乎人寰志士得之為道機詩人得之為佳句
而主人生於是習於是其脩身學文固加於人一等矣
况其志勵於螢雪之下業成於薪水之餘則甲科令名
如在指顧是會也有御史府楊君薛君環列崔君校理
魏君皆以文發身或再戰再克予與皇甫君不繇是進
亦陪其歡虚中曠然取樂名教而主人趨隅拜下敬恭
得禮請酌古道徧徵歌詩因曰自十數年間佐是府者
騰陵杳冥離會靡常衆君子用牽乎時未始有極然異
日之適非今日之適也至若心同於内跡脗於外交臂
瞪視吾喪我於此亭者一生幾何是不可以不紀乃次
詩于屋壁各疏爵里以為清風亭故事云
吳尊師華原露仙館詩序
世人於逆旅弱喪之中而村(疑)執膠固唯仙師吳君超
然懸解於是有華原露仙之作本於道生終於物冥蓋
順一氣之聚𣪚隨百昌以化生為疙為贅為决為潰委
和歸根泊然大觀至於谷神隠景之道又何可究耶衆
君子用徵聲詩師亦繼和是皆遺形逹生之言也或曰
若師之道可以坐忘矣惡用言說涉於名迹耶子曰道
德上下經與内外雜篇豈非老莊之言耶終日而盡道
師之心也彼方以生死為一貫又何有於名迹哉又曰
既言之可矣惡用詩之矣師又泛然而和之斯皆玄同
而不囿於物者也於是或者退而鄙夫書之以冠於羣
篇云
文苑英華卷七百十六
