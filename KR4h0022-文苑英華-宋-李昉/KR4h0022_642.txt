文苑英華卷六百四十三宋李昉等編
雜奏狀
奏度女道士等狀二首
代伊僕射奏請女正度狀一首
奏得嘉禾嘉瓜狀一首
奏行營兵馬狀一首
奏投降回鶻狀一首
奏黃家賊事宜狀一首
奏太原官吏選數狀一首
奏教習長鎗弓弩狀一首
奏排比第二般差撥兵馬狀一首
奏教兵馬狀一首
奏差赴許州兵馬狀一首
奏加嶺南州縣官料錢狀一首
奏擢管長平義倉狀一首
奏令子弟主辦遷奉狀一首
奏孝子劉敦儒狀一首
奏百姓割股狀二首
奏誅逆人等狀一首
奏黃州錄事參軍張紹棄妻狀一首
奏貶姜鉥狀一首
奏度女道士無名尼等狀王仲周
右伏以代理弘道三教同歸聖誕佳辰萬靈叶慶上件
女道士無名尼或早授畢法已聞具戒願編僧道之錄
永遂修持之心今因降誕日伏乞賜其正度
奏姚季立妻充女道士狀
右件驍將自貞元年身亡其妻行服三年情禮畢備去
歲秋首已及祥除素習真經志願入道伏以草野之人
能修栢舟之誓義足以勸志不可移今因聖誕之辰願
崇景福請度充女道士法名真玄仍請就潤州道林觀
代伊僕射奏請女正度狀吕温
光禄大夫尚書右僕射南充郡王臣女請度
尼
右臣伏以陛下降誕之辰率土蒙幸臣於含氣之内獨
受深恩(集作受恩獨深)思所以稱慶南山獻心北極遂割骨肉
之愛俾歸岑寂之門結幽願於金仙奉勝因於寶壽冒
昧上請精誠匪他陛下以釐革初行渙汙無反憐臣罄
至之分事與恩違念臣愚魯之忠貸於法外特降中使
俯加慰諭臣忝居端右之地首干畫一之科(集作文)誠雖
奉上義乖率下合當嚴譴忽被殊私震驚失圖慙跼罔
據荷降鑒之眀原情斯在蒙曲全之澤為感則深輙(集作)
(輕)凟宸嚴伏增隕越謹奏
奏汴州封丘縣得嘉禾浚儀得嘉瓜狀
韓愈(集無)
右謹按符瑞圖王者德至於地則嘉禾生伏惟皇帝陛
下道合天地恩霑動植邇無不協遠無不賓神人以和
風雨咸若前件嘉禾等或兩根並植一穗連房或延蔓
敷榮異實共蔕既叶和同之慶又標豐稔之祥感自皇
恩微莖何極於造化親逢嘉瑞小臣喜遇於休明無任
(云云)
奏差赴唐州行營軍馬狀崔行先
右伏奉今月日墨詔令選擇馬軍三日騎隨中使赴唐
州臣當時已具聞奏訖臣所管士馬常經校試蓄銳斯
久惟忠益彰常持報國之心盡秉(一作盡)懷恩之分忽奉
詔命頓生光輝豈意宸私俯察誠願三軍抃舞闔境歡
呼並喻以勲忠形於感激雖慙數寡不愧衆多蔚為天
討之師自假神威之福其器械軍容等並得鮮㓗亦稍
豐饒以今月十三日從鳳翔府隨中使進發訖臣軄當
護塞志切除奸不獲齒列諸軍身先士卒助銛鋒於破
賊逆節斯摧俾付寸燭以燎原焚枯可待臣無任憤悱
踴躍之至
奏投降回鶻大首領大將軍安達于等狀
于邵
右臣得邠州節度使牒上件人等背逆歸順云被懷恩
招來打鳴沙縣便擬將收長安為不奉可汗處分遂却
廻邠寧投降並到使訖謹遣監軍使徐欽令領赴闕庭
者回鶻遠蕃素效誠節自中原俶擾累建勲庸陛下約
為弟兄式崇惠好我即示以恩信親仁善隣之道彼亦
懷於德澤為不侵叛之臣而逆竪猖狂間行招誘初遭
誑惑雖衿甲而即戎遽感恩私竟束身而請命可汗既
不助逆懷恩當即成擒殘孽永清指期非遠
代裴中丞奏邕管黃家賊事宜狀
柳宗元
右今月四日邕管奏事官嚴訓過稱押衙譚叔向等與
黃家賊五千餘人謀為翻動雖已誅斬猶未清寧臣當
時差本道同十將試光禄卿雷遶至邕管界首賓州以
来刺(集作迎)探事宜兼為聲援昨得雷遶十四日狀并嚴
訓狀報同到其黃家賊並已退散各歸洞穴訖伏以鼠
竊狗偷非足為患陛下威靈遠被神化旁行遂使姦狡
(集作猾)之謀先期而自露回邪之黨不戮而盡滅(集作夷)伏
恐飛章已達吉語未聞上軫天心猶煩廟算臣謬居方
鎮忝接疆界所得事宜不敢不奏
奏太原府資望及官吏選數狀令狐楚
右臣得司錄參軍李旦等狀稱前件府名三都望同兩
府吏曺近日稍易舊規格限之中增加選數特乞奏聞
者謹檢開元十一年正月二十八日勑置北都府縣資
望並凖京兆府河南府中間吏曺暫有降下前使王縉
薛兼訓馬燧李說并有舉奏尋蒙復舊今凖三月十五
日勑停减諸州府雙曺司錄判司及甲曹參軍特蒙勑
旨京兆河南太原三府不在減限伏以太原府龍興盛
業天啓雄藩有義旗起建(一作建起)之堂為仙駕留遊之地
官標留守驛署都亭典章甚眀制度咸在數年来吏部
選格不同京兆河南兩府官資稍下選數則深掾吏諸
臣懇有披訴儻伺(疑作徇)從權之義恐乖仍舊之規伏乞
聖慈特勑吏部凖元勑與京兆河南一例處分
奏教習長鎗及弓弩狀
右淮泗寇猶或未(一作未掃)除天下人臣皆思奮擊臣伏以
射渠魁之目勁弩為先舂大憝之心長鎗是切比雖兼
習多不專精臣今選定前件官健取八月四日於城東
起教不敢不奏
奏排比第二般差撥兵馬狀
右臣伏以逆賊吳少誠孤負聖明作為奸亂尚延晷刻
之命未即雷霆之誅天下人臣皆同憤激况臣任當旄
鉞誓掃煙塵割肌肉以資軍亦無所苦執干戈而衛國
惟恐不堪况將士等忠義居心堅剛挺質勇於戰陣樂
此征行臣謹差前件兵馬如前其資裝器械一事已上
並無所闕續具發日聞奏仗其忠順兵氣自雄諭以功
名衆心皆勵矧兹窮寇非足勞師伏望天恩不至憂軫
奏教當道兵馬狀
右臣伏以不教視成為國之蠧政有備無患前王之格
言今吳少誠叛換汝南憑陵淮右雖鳥鳶嘯聚見彈已
驚而枳棘萌生須鋤其本昨臣所陳章奏願往討平及
奉詔書但令排比在軍中之百事誠有舊規以麾下之
萬人要知新令謹取今月二十五日於東城凖敕教習
至二十九日大設後各勒歸本鎮不敢不奏
奏差兵馬赴許州救援并謝宣慰狀
前人
右中使臣希倩至伏奉詔書兼宣恩旨慰問臣今差前
件兵馬者臣伏以吳少誠内懷奸詐上負聖明因幸隣
喪遂虧臣節提携逆黨逼迫孤城凡在忠良不勝憤切
况臣謬居方鎮便合封平伏蒙陛下委曲照臨丁寕誨
諭感槩而毛髮盡勁憤啟而肺腸皆激諸軍會合計日
剪除當道兵馬差定訖已具列狀奏聞
奏加嶺南州縣官課料錢狀孔揆
右伏以前件州縣或星布海壖或斗(一作雲)絶荒外首領
強黠人戶傷殘撫御緝綏尤藉才幹刺史縣令皆非正
員使司相承一例差攝貞廉者懇不願去貪求者苟務
徇私臣自到州深知其弊必若責之以理莫若加給料
錢今具分折如前並不破上供錢物輙陳管見務在遠
圖伏乞天恩允臣所請
奏擢管常平義倉狀李渤
臣伏詳勑文本救荒歉忽有危切貴及其時當州去京
往來萬里奏廻方給豈及飢人臣請所管忽遇災荒量
事賑貸訖續分折聞奏庶使遠人速活聖澤遐流臣之
所管僻在嶺外廹以山賊人尤難理若令數改必困蟊
食常平義倉本救災害向為歉沴擢臣處之方鎮臣宜
竭力上荅皇明伏乞聖恩允臣所奏庶使皇靈遠被獷
俗知恩
奏凖詔令子弟主辦遷奉事狀裴次元
臣某言伏以幸遇通年奏請遷奉事伏奉月日手詔令
子弟主辦以趁時日者私願上陳天書下降跪承恩(一作)
(明)命榮感失圖臣實不天幼丁家禍荐鍾凶釁方在童
蒙逮于成人終鮮兄弟比以時日非便顧室且貧日居
月諸未辦歸祔痛心疾首以候吉辰昨日(一作者)陳露下
情求替遷奉赴任之日亦具奏聞今奉詔書令子弟主
辨雖懇辭上凟而天聽未廻荷朝廷之寄深望阡兆而
心殞臣即凖詔遣子弟專往揚州舒州主辦便赴上都
續具聞奏臣揆以才劣職任非輕不敢重陳冄煩睿覧
懷罔極之感章奏冀允於深誠奉絲綸之書奬任益彰
於聖旨顧違恩重哀荷難任臣不勝荒塞摧逼之至
奏孝子劉敦儒狀(元和八年)權德輿(時為東都留守)
孝子劉敦儒年四十九(曾祖子玄祖貺父浹住東都從善坊)
右件人名儒史官之家積成教義至性誠孝感動人倫
母患風狂心緒乖亂無辜榜箠常至僵仆或凍於積雪
之下或曝於赫日之中腐爛皸瘃(一作裂裂)略無完體見其
楚毒方上(集作與)飲食敦儒蘇而復起常懼人知承順恬
然不覺疾痛因心之道貫於神眀欲盖彌彰事久方著
蒸蒸不匱十有六年貞元二十(集無此字非)年留守韋夏卿
具狀奏聞奉其年八月二十九日勑宣付史館旌表門
閭臣至洛都具詳事實聞諸族類布在風謠今又十年
不改其飬飢寒所廹衣食闕然晨昏所奉朝不繼夕伏
以底禄筮仕資廕多門至行絶人尤可嘉奬伏望天恩
特授一觧褐京官使分司就飬則私計(集作計食)可給寸禄
為榮庶厚時風以弘孝理特乞聖慈允臣所奏(集作請)謹
錄奏聞伏候勑旨
奏百姓王士昊割股狀令狐楚
右臣得太原府牒前件人為母阿張患病割股奉母其
母所得疾漸損者臣伏以登于大孝在禮為難忍其甚
痛於人不易王士昊長於市井利在錐刀誓以誠明之
心療其羸老之疾割肉於股饋羹于堂信可以感通神
眀風變人俗某猥司廉察獲守方隅以此至性恐湏旌
表
奏榆次縣馮秀誠割股奉母狀
右臣得太原府牒前件人為母久患割股奉母所疾漸
損者臣差當縣主簿劉戡檢驗得狀具如前申者臣伏
以縱螫及膚口猶難忍援刀刺骨心豈易安前件人出
於畎畆之中長在草茅之下天生仁孝日用元和忘甚
痛於已軀期有瘳於親疾人倫共感名教所宗斯實陛
下仁掩周王孝逾虞帝陶蒸動物之性啟迪仁人之心
况臣守在方隅職司廉察據其至行恐合褒稱
奏誅逆人等狀于邵
右前件官等或久登清貫或厚受國恩天步艱難不隨
清蹕偽庭頡頏忍飲盗泉或脩撰文書或統制兵馬或
動衆以資敵或作奸以蠧人事跡昭彰實不可掩臣等
初命禁錮伏候聖恩輿議囂然皆將倳刃此軰大逆無
道覆奏難容臣參諸禮法按軍令訖匿瑕含垢誠君父
之恩私嫉惡剛腸亦臣下之職分擅此處置伏增戰越
奏黃州錄事參軍張紹棄妻狀牛僧孺
右臣得張紹妻盧氏狀其張紹寵婢花子每令無禮相
陵臣推問有實者伏以張紹忝跡衣冠幸陶德化不敦
二姓之好敢瀆三綱之經嬖惑女奴蔑侮妻室非特(一作)
(徒)衣服飲食貴賤渾同兼亦待遇等威袵席顛倒欵招
明白愆尤至多縱禀性庸愚靡及於教義而歴官州縣
合聞於憲章逞其邪心曾不懼法顧茲醜行恐玷大猷
臣職在觀風事先按俗有關政理敢不申聞伏乞明示
罪名流竄遠地使人知家道以誡士林謹具奏聞伏聽
勑旨
奏貶晉陽縣主簿姜鉥狀(為人作)令狐楚
右臣劉氏堂外生即故硤州刺史伯華嫡孫左補闕某
第三女是臣亡叔庶子絳州刺史勛外孫父身早亡臣
妹多病遺孤寡婦無所依投及臣緫戎來相依止臣見
其長成湏有從歸其姜鉥久在太原曾任主簿誠非匹
敵誤與婚姻豈料如獸之心同人之面縱横兇悖舉止
顛狂旬月之間豪横備極惡言醜語所不忍聞有忝祖
宗難施面目臣以為夫婦之道無義則離因遣作書遂
令告絶矜其愚下擬許生全而將校等二十三人播進
於庭確論其事具如前例請以上聞雖忍孤兒可欺其
如衆怒難息特希竄謫以雪冤疑干冒宸扆伏增戰越
之至
文苑英華卷六百四十三
