文苑英華卷三百七十四宋李昉等編
諷諭二
鐵鑪步志一首吏商一首
鞭賈一首蝜蝦傳一首
農夫禱一首悲剡溪古藤說一首
書褒城驛屋壁一首蠧化一首
較貪一首
鐵鑪步志柳宗元
江之滸凡舟可縻而上下者曰步永州北郭有步曰鐵
鑪步余乘舟來居九年往來求其所以為鐵鑪者無有
問之人曰盖嘗有鍜鐵者居其人去而鑪毁者不知年
矣獨有其號冒而存余曰嘻世固有事去名存而冐焉
若是耶步之人曰子何獨怪是今世有負其姓而立於
天下者曰吾門大他不我敵也問其位與德曰久矣其
先也然而彼猶曰我大世亦曰某氏大其冐於號有以
異於兹步者乎向使有聞兹步之號而不足釡錡錢鏄
刀鐵者懷價而來能有得其欲乎則求位與德於彼其
不可得亦猶是也位存焉而德無有猶不足以大其門
然且樂為之下子胡不怪彼而獨怪於是大者桀冐禹
紂冐湯幽厲冐文武以傲天下由不知推其本而姑大
其故號以至於敗為世笑僇斯可以甚懼若求兹步之
實而不得釡錡錢鎛刀鐵者則去而之他又何害乎子
之驚於是末矣余以古有太史觀民風采民言若是者
則有得矣喜其言可采書以為志
吏商
吏而(一作有)商也汙吏之為商不若廉吏之商其為利也
博汙吏以貨商資同惡與之為曹大率多減耗役傭工
費舟車射時有得失取貨有苦良盗賊水火殺敓焚溺
之為患幸而得利不能什一二身敗禄奪大者死次貶
廢小者惡終不遂汙吏惡能商矣哉廉吏以行商不役
傭工不費舟車無資同惡減耗時無得失貨無良苦盗
賊不得殺敓水火不得焚溺利愈多名愈尊身富而家
彊子孫葆光是故廉吏之商博也苟脩嚴㓗白以理政
由小吏得為縣由小縣得大縣由大縣得刺小州其利
月益各倍其行不改又由小州得大州其利月益三之
一其行又不改又由大州得廉一道其利月益三倍不
勝富矣苟其行又不改則其為得也夫可量哉雖赭山
以為章涸海以為鹽未有利大能若是者然而舉世争
為貨商以故敗吏相逐於道百不能一遂人之知謀好
邇富而近禍如此悲夫或曰君子謀道不謀富子見孟
子之對梁惠王(三字集作宋硜)乎何以利教為也柳子曰君子
有二道誠而明者不可教以利明而誠者利進而害退
焉吾為是言為利而為之者設也或安而行之或利而
行之及其成功一也吾哀夫沒於利者以亂人而自敗
也姑設是庶由利之大小登進其心(集作志字)幸而不撓(集作)
(有)乎下以成其政交得其大利吾言不得已爾何暇從
容若孟子乎孟子好道而無情其功緩以疏未若孔子
之急民也
鞭賈
市之鬻鞭者人問之其賈宜(文粹作直)五十必曰五萬復之
以伍十則伏而笑以五百則小怒五千則大怒必五萬
而後可有富者子適市賈鞭出五萬持以夸余視其首
則拳蹙而不遂視其握則蹇急(集作反)而不植其行水者
一去一來而不相承其節杇(集作朽)黑而無文材搯之滅
爪而不得其所窮舉之飄(集作翲)然若揮虚焉余曰子何
取於是而不愛五萬曰吾愛其黃而澤且賈者云余乃
召僮爚湯以濯之則遫然枯蒼然白嚮之黃者梔也澤
者蠟也富者不悦然猶持之三年後出東郊争道長樂
坂下馬相踶因大擊鞭折而為五六馬踶不已墜於(集作)
(之)地傷焉視其内則空空然其理若糞壌無所頼者今
之梔其貌蠟其言以求價伎於朝者當其分則善(文粹無此)
(苟非)一誤而過其分則喜當其分則反怒曰余曷不至於
公卿然而至焉者亦良多矣居無事雖過三年不害當
其有事驅之於陳力之列以禦乎物以夫空空之内糞
壌之理而以責其大擊之效惡有不折其用而獲墜傷
之患者乎
蝜蝂傳
蝜蝂者善負小蟲也行遇物輙持取昂其首負之背逾
(集作愈)重雖困劇不止也其背甚澀物積因不散卒躓仆
不能起人或憐之為去其負苟能行又持取如故又好
上高極其力不已至墜地死今世之嗜取者遇貨不避
以厚其室亦知為已累也唯恐其不積及其怠而躓也
黜棄之遷徙之亦已病矣苟能起又不艾日思高其位
大其禄而貪取滋甚以近於危墜觀前之死亡曾不知
戒雖其形魁然大者也其名人也而智則小蟲也亦足
哀(集作悲)夫
農夫禱劉軻
丙戍歲大饑楚之南江黃為甚明年予將之舒途出東
山見老農軰鳩其族為禱於伍君祠其意誠而辭俚因
得其文以潤色之亦以儆于百執事者云農夫某謹逹
精誠于明神吁嗟我耕食之人誰非土之人人之有求
神得不以聰明正直聽之耶曩者仍歲薦飢人為鰥婺
田無耕夫桑無蠶姬癘疫瘡痍一方尤危踵以吳蜀弄
兵吏呼其門敺荒餘之人挾弓持戟女子生别行啼走
哭王師有征羣盗繼誅乃歸其居乃復室廬廬壊田蕪
亦莫蠲其租今之收合餘燼人百其力幸大成于秋誠
慮旱而不雨既雨而潦必不為潦又慮其不苖不秀秀
而不實又慮為螟蝗又慮夫廐馬之奪其食贓吏之厚
其歛焉嗚呼必馬無厭粟者妾無厭羅紈者吾歛其薄
矣亦於何厚其所薄耶伏希神明無有所忽禱曰無瘠
農人以肥廐馬無寒蠶婦以暖妓妾無銷耒耜以滋兵
刃農人不飢而天下肥蠶婦不寒而天下安耒耜不銷
而天下饒妾暖而嬌兵滋而殘馬肥而豪不蹟不駝足
食足衣皇天皇天胡忍是為苟不此為民其嘻嘻神其
怡怡尚饗
悲剡溪古藤說(文粹作文)舒元輿
剡溪上綿西五百里多古藤株枿逼土雖春入土脉他
植發活獨古藤氣候不覺絶盡生意予以為本乎地者
春到必動此藤亦本於地方春且有死色遂問溪上人
人(文粹不疊人字)有道者言(文粹作云)溪中多紙工持刀(文粹作刀斧)斬
伐無時擘剥其(文粹無其字)皮肌以給其業噫藤雖植物者
温而榮寒而枯養而生殘而死亦將似有命於天地間
今為紙工斬伐不得發生是天地氣力為人中傷致一
物疵癘之若此異日過數十百郡泊東雒西雍歴見言
(文粹無言字)書文者皆以剡紙相夸乃(文粹作字)寤曩見剡藤之
死職正由此(文粹疊此字)過固不在紙工且今九牧士人自
專言能見文章戶牖者其數與麻竹相多聽其語其自
安重皆不啻握驪龍珠雖苟有曉寤者其倫甚寡不勝
衆者亦皆歛手無語勝衆者果自謂天下(文粹作之)文章歸
我遂輕傲聖人道使周南召南風骨折入於楊白(二字文粹)
(作折楊黃)華中言偃卜子夏文學䧟入於滛靡放蕩中比肩
握管動盈數千百人下筆(文粹作筆下)動數千萬言不知其
為謬誤日日以縱自然殘藤之命易甚桑枲(文粹作易其桑葉)
波波頽呇未見其止(文粹作止息)如此則妄言文輩(文粹作綺文妄)
(言輩)誰非書剡紙者耶紙工嗜利曉夜斬藤以鬻之雖舉
天下為剡溪猶不足以給况一剡溪者耶以此恐後之
日不復有藤生於剡矣大抵人間費用苟得者其理為
(文粹作則)不枉之道在則暴耗之過莫由橫及於物物之資
人亦有其時時其斬伐不為沃閼予謂今之錯為(文粹有文)
(字)文者皆沃閼剡溪藤之說(文粹作流)也藤生也有涯而錯
為文者無涯世(世字文粹疊作無涯)之損物不直於剡藤而已予
所以取剡藤以寄其悲
書褒城驛屋壁孫樵
褒城驛號天下第一及得寓目視其沼則淺混而茅(集作)
(汙)視其舟則離敗而膠庭除甚蕪堂廡甚淺(集作殘)烏覩
其所謂宏麗者訊於驛吏則曰忠穆公嘗牧梁州以褒
城控三(文粹作二)節度治所龍節虎旗馳驛奔軺以去以來
轂交蹄劘由是崇侈其驛以示雄大盖當時視他驛為
壯且一歲賓至者不下數百輩苟夕得其庇飢得其飽
皆暮至朝去者(集無者字)寧有顧惜心耶至如棹舟則必折
篙破舷碎鷁而後止漁釣則必枯泉汨泥盡魚而後止
至有飼馬於軒宿隼於堂凡所以汙敗室廬糜毁器用
官小者其下雖氣猛可制官大者其下益暴横難禁由
是日益破碎不與曩類其(集作某)曹八九軰雖以供饋之
隙葺(茸文粹作一二加)治之其能補數十百人殘暴乎語未既
有老甿笑於旁且曰舉今州縣皆驛(文粹作役)也吾聞開元
中天下富蕃號為理平踵千里者不裹糧長子孫者不
知兵今者天下無金革之聲而編戶(集作戶口)日益破疆場
無侵削之虞而墾田日益寡生民日益困財力日益竭
其故何哉凡與天子共理天下者刺史縣令而已以其
耳目接於民而政令速於行也今朝廷命官既已輕任
刺史縣令而又促數於更易且刺史縣令遠者三歲一
更近者一二歲再更故州縣之政苟有不利於民可以
出意革去者其(二字集作其甚者)在刺史則曰明日我即去何
用如此在縣令亦曰明日我即去何用如此愁當醉饑
當飽(字文集作愁當醉醲飢當飽鮮)囊帛匱金笑與秩終嗚呼州縣者
其驛耶矧更代之隙黠吏因緣恣為姦欺以賣州縣者
乎如此而欲望生民不困財力不竭戶口不破墾田不
寡難哉予既揖退老甿條其言書于褒城驛屋壁
蠧化陸龜蒙
橘之蠧大如小指首負特角身蹙蹙然類蝤蠐而青翳
葉仰嚙如饑蠶之速不相上下人或張觸之輙奮角而
怒氣色桀驁一旦視之凝然弗食弗動明日復往則蛻
為蝴蝶矣力力拘拘其翎未舒䄡黑講蒼(集作蒼黃)分朱間
黃(集作蒼)腹瑱而橢(音墮)緌纖且長久醉方寤羸枝不楊又
明日往則倚薄風露攀緣草樹聳空趐輕瞥然而去或
隐蕙隙或留篁端翩旋軒虚颺曳紛拂甚可愛也須臾
犯蝥網而膠之引絲環纏牢若桎(文粹作拲)梏人雖甚憐不
可解而縱矣噫秀其外類有文也嘿其中類有德也不
朋而游類潔也無嗜而取(集作食)類廉也向使前不知為
橘之&KR1500;後不見觸蝥之網人謂之鈞天帝居而來今復
還矣天下大橘也名位大羽化也封略大蕙篁也苟滅
德忘公崇浮餙傲榮其外而枯其内害其本而窒其源
得不為大蝥網而膠之乎觀吾之蠧化者可以惕惕
較貪楊䕫
弘農子遊卞山之陰遇鄉叟巾不完屨不全負薪仰天
吁而復號因就訊諸抑喪而未備乎抑有冤而莫訴乎
何聲之哀而情之苦耶叟致薪而泣曰逋助軍之賦男
獄于縣絶糧者三日矣今將省之前日之逋已貨其耕
犢矣昨日之逋又質其少女矣今田瘠而頻播之莫稔
貨之靡售且以為助軍之用豈一一於軍哉今十未有
二三及於戎費餘悉為外用又黠吏貪官盈縮萬變去
無所之住無所資非敢懷生奈不死何弘農子聞其言
且助其嘆退而省於世萬類中最為民害者莫若虎之
暴將賦之以警貪吏庶少救民病是夕夢鷙獸而人言
曰爾欲警于貪將以吾為首雖爾之潔奈辱我之甚乎
余曰賊人之畜以自飽腹爾不為貪哉獸曰不豢不農
何以給生苟不捕野無實吾嗛吾以其饑而求食之苟
或一飽則晏然匿跡不為謀矣豈爾曹智以役物豢之
畜之畋之漁之以給其茹也桑之育之經之營之以供
其用也一物之可求一貨之可圖汲汲為謀孜孜繫心
如壑如溪莫滿莫盈豈與吾獲一飽則晏然熟寢而欲
比方哉弘農子驚而寤諦而思若然則人不如獸也遠
矣
文苑英華卷三百七十四
