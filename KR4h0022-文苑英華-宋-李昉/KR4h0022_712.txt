文苑英華卷七百十三宋李昉等編
詩集二
左武衛胄曹許君集序一首
裴氏海昏集序一首
劉商郎中集序一首
盛山十二詩唱和集序一首
主客員外郎盧公集序一首
董氏武陵集序一首
澈上人集序一首
因繼集重序一首
左武衛胄曹許君集序權德輿
建安之後詩教日寝重以齊梁之間君臣相化牽於景
物理不勝詞開元天寶已來稍革頹靡存乎風興然趨
時逐進此為槖籥紳佩之徒以不能言為恥至吟咏情
性取適章句者鮮焉有許氏子者名經邦字某世得命
官不書于此如(疑作姑)舉其始終之略以著于篇君天授
純静不遷於物脩檢之中湏有夷曠早孤家於鄱陽有
佳山水遂以貞遯為心不近聲利孝敬温信著於州里
保閒樂退無所撓屈家人近習未嘗見其喜愠之色謀
學業文以此為適相國第五公之為郡也軾閭懸榻以
禮之咨於連帥薦授試左武衛曹參軍有别墅去家百
里秋八月泝溪而上灘激險不幸溺於秋濤之中嗚呼
踐儒行而未申其用沾初命而未至於禄受全氣而不
終其夀此三者所以為士友之病凡所賦詩皆意與境
會疏導情性含寫飛動得之於静故所趣皆遠其道退
其徒寡不交當世故知之者稀惟昌黎韓愈泰山羊㴞
最為友善羊既物化韓為江西從事今年冬予役於鍾
陵而君去世之三歲也文行實錄皆得之於韓噫嘻士
之脩道向晦不耀於時以泯沒者可勝道哉如許君者
潔身於困約之中講藝於蓬茨之下以六義之文為富
以一畝之宫為泰齊人吹竽楚人泣玉故志業内固英
華未發介然居易以至歿身其古之牆東谷口之徒與
韓以其詩三百篇授予故類而為集
此序云昌黎韓愈友善又云韓為江西從事按愈
元和十五年止曾刺袁州時德輿已卒權集亦無
此篇恐誤
裴氏海昏集序吕温
海昏集者有唐文行之臣故度支郎中專判度支事贈
尚書左僕射正平郡公裴氏諱某字某考地毓德會友
輔仁氣志如神英華發外之所由作也初公違河洛之
難以其族行攀大别浮彭蠡望洞庭徘徊乎湓流眄仰
乎(集作迴翔于匡湓流眄于)海昏有歐山之竒脩江之清陽溪之邃
湯(集作陽)泉之靈竹洞花塢仙壇僧舍雞犬鐘梵相聞於
青嵐白雲中數百里不絶時也俗以遠而未擾地以偏
而獲寕開元之遺老盡在猶歌詠乎昇平公悠然樂之
遂與我外王父故屯田郎中集賢殿學士河東柳公諱
某外叔祖故相國宜城伯諱渾洎故太常卿蘭陵蕭公
定故秘書少監范陽盧公虛州故左庶子隴西李公勛
為塵外之交極心期之賞唯故給事中汝南袁公高故
將作監河南元公亘以後進預焉江左縉紳諸生望之
如神仙邈不可及每賦一泉題一石毫墨未乾傳詠已
徧其為物情所注慕如此無何朝廷命公盈虛東南漕
引吳楚中原百萬之衆仰食于公人不堪煩我若無事
往往佩聯印擁大蓋枉道而過舊山林壑之間琴詩不
廢心計頥指而軍國飫贍其大雅之全才(集作材)者歟於
戱太尉侍中勤勞王家惠于生人至公再世又以盛德
屈于年運慶如壅川其决必大由是焜燿之烈重集于
我郇公郇公始以大孝聞中以大用顯次以大忠昇藩
屏三朝出入二揆述先職而掌邦賦脩祖德而踐台衡
理荆之政篆在樂石定蜀之武藏在册府漢南之化方
洽于人謠加以優游藝文惇悦經術身被華衮門全素
風不畏強禦不侮孤賤久要皆當代長者推轂必一時
俊傑海内士大夫如麟羽之歸龍鳳(集作鸞)君子曰憲公
忠獻公之勳德節公之雅道為不亡矣郇公以霜露之
感泣編遺文思所以垂諸不朽以為節公消息出處之
道始於海昏遂於正集外别次當時唱和游覽餞勞之
作凡九十六篇勒為海昏集上下卷不遠三千里授簡
於小生俾酌歸趣而為序引某嘗備中臺之屬實辱至
公之遇聞命已(集作以)哀敬不敢文為姑陳古義用贊風
訓昔者三代陳詩以觀民風詐信(集作信詐)淫義躁静剛柔
(集作柔剛)於是乎取之喜怒哀樂吉凶存亡於是乎觀之兆
於此必應於彼成乎終必見乎始詩不可以為偽魏公
子為南皮之游以浮華相高故其詩傲蕩驕志勝而專
勤而不安晉名士為金谷之燕以邪侈相扇故其詩濫
溺淫志治而緩往而不返正平公為海昏之會以禮義
相誨故其詩恬淡退志莊直立志退以獨全其道立以
兼濟于時立而不矜退而不怨(集作悲)適而不放樂而不
荒親而不比數而不黷如切如磋婉而有直體曰比曰
興近而有深致仁者見之遁世而無憂知者見之愛身
而有待暧乎若冬陽之煦油乎若春澤之浸其誘人也
易其感人也深卒不知其所以然也夫如是則觀南皮
之詩應劉焉得不夭魏祚焉得不短觀金谷之詩潘石
焉得不誅晉室焉得不亂觀海昏之詩裴氏焉得不興
我唐焉得不理詩之時義其大矣哉天人家國之際其
至矣哉為節公郇公之子孫者其無忘哉元和五年五
月七日朝議郎使持節道州諸軍事守道州刺史上騎
都尉賜緋魚袋東平吕温謹述
劉商郎中集序武元衡
天運地轉剛柔生焉禮辯樂形文章出焉夭之文莫麗
乎日月地之文莫秀乎山川聖人觀象立言用稽述作
發乎情性形於詠歌大則明天下政途彌綸王化爾小
則文舒一時幽憤刺見國風故子夏云在心為志發言
為詩聲成文謂之音也固可動天地感鬼神則正始之
道存焉有唐文士彭城劉公諱商字子夏眷予一先後
之輩睦予兩中外之親緣情所鍾愛亦加等顧惟遭幸
秉國樞重爕贊台衡之務統臨井絡之人其孤乃緘鐍
遺文提捧萬里猥期序引將佐詞林予感悼故知惻覽
華藻珠玉綴錯清泠自飄皆素所狎聞也泫然涕下不
能自收矧公遐情浩然酷尚山水著文之外妙極丹青
好事君子或持冰素越淮湖求一松一石片雲孤鶴獲
者寶之雖楚璧南金不之過也晩歲擺落塵滓割棄親
愛夢寐靈仙之境逍遥玄牝之門又安知不攀附雲霓
蜕迹巖壑超然懸解與汗漫遊乎無間邪著歌行等篇
皆思入窅冥勢合飛動滋液瓊環之朗潤濬發綺綉之
濃華解(疑作觸)境成文隨文變象是謂折繁音於孤韻貫
清濟於洪流者也今所編錄凡二百七十七篇及早歲
著胡笳詞十八拍出入沙塞之勤﨑嶇驚畏之患亦云
至矣有若太原王緒河東裴茂茂弟薦河南豆盧峯馮
翊嚴紳紳弟綬及余伯舅洎于子夏咸以儒業相資冠
胄群族雄詞麗句遍在人間予與司空嚴公親結義深
相與編葺恨不得繼采詩之末播于樂章且傳諸名士
庶幾不朽忝以宿姻舊好撫事追書故言之不讓也
開州韋處厚侍講盛山十二詩序
韓愈
韋侯昔以考功副郎守盛山人謂韋侯美士考功顯曹
盛山僻郡奪所宜處納之惡地以枉其材韋侯將怨且
不懌(集作釋)矣或曰不然夫得利則躍躍以喜不得利則
戚戚以泣若不可生者豈韋侯之謂哉韋侯讀六藝之
文以探周公孔子之意又妙(集有能字)為詞章可謂儒者夫
儒者之於患難苟非其自取之其拒而不受於懷也若
築河堤以障屋霤其容而消之也若水之於海冰之於
夏日其翫而忘之以文詞也若奏金石以破蟋蟀之鳴
蟲飛之聲况一不快於考功盛山一出入息之間哉未
幾果有以韋侯所為十二詩遺余者其意方且以入溪
谷上巖石追逐雲月不足日為事讀而詠歌(集作歌詠)之令
人欲棄百事往而與之游不知其出於巴東以屬朐䏰
也于時應而和之者凡十人及明(一作此)年韋侯為中書
舍人侍講六經禁中名處厚和者通州元司馬名稹為
宰相洋州許使君名康佐為京兆忠州白使君居易為
中書舍人李使君景儉為諫議大夫黔府嚴中丞武(方崧)
(卿韓集舉正作謨時為秘書監樂天集有制詞)為秘書(集有少字)監温司馬造為起
居舍人皆集闕下於是盛山十二詩與其和者大行於
時聯為大卷家有之焉慕而為者將日益多則分為别
卷韋侯俾予題其首云云
主客員外郎盧公集序(集作紀)劉禹錫
心之精微發而為文文之精妙詠而為詩猶夫孤桐朗
玉自有天律能事具者其名必高名由實生故久而益
大尚書郎盧公諱象字緯卿始以章句振(集作震)起於開
元中與王維崔顥比肩驤首鼓行於時妍詞一發樂府
傳貴由前進士補秘書省校書郎轉右衛倉曹掾丞相
曲江公方執文衡揣摩後進得公深器之擢為左補闕
河南府司錄司勳員外郎名盛氣高少所卑下為飛語
所中左遷齊汾鄭三郡司馬入為膳部員外郎時大盗
起幽陵入洛師冬夏衣冠不克歸王所為虜劫執公堕
脅從伍中初謫果州長史又貶永州司戶移吉州長史
天下無事朝廷思用宿舊徵拜主客員外郎道病留武
昌遂不起故相崔太傅時為右史方在鄂以文誌其墓
其詞曰噫公妙年有聲振耀當代翺翔雲路不虞矰繳
盛名先物易生癘疵三至郎署坐成遺耋蹭蹬江臯棲
棲沒齒見知者恨之公遠祖元魏北齊後周皆為帝師
公之叔父嵩山逸人諫議大夫顥然真隠者也公下世
後七十三年其孫元符捧遺草來乞辭以表之嘗經亂
離多所𣪚落今之存者十有二卷凡若干篇
董氏武陵集序(集作紀)
片言可以明百意坐馳可以役萬景工於詩者能之風
雅體變而興同古今調殊而理冥逹於詩者能之工生
於才逹生於明二者還相為用而後詩道備矣余嘗執
斯評為公是且衡而度之誠懸乎心默揣羣才鈞銖尋
尺隨限而盡如是所閱者百態一旦得董生之詞杳如
摶翠屏浮層瀾視聽所遇非風塵間物亦猶明金綷羽
得於遐裔雖欲勿寶可乎生名侹字庶中幼嗜屬詩晩
而不衰心源為鑪筆端為炭鍜鍊元本雕礱羣形糾紛
舛錯逐意奔走因故沿濁叶為新聲嘗所與游皆青雲
之士聞名如盧杜(盧員外象杜員外甫)高韻如包李(包祭酒佶季侍郎紓)迭
以章句揚於當時末路寡徒值余歡甚因相謂曰間者
身以廷尉屬為荆州從事移疾罷去幽卧于(集作於)武陵
迨今四年言未信於世道不施于(集作於)人寓其性懷播
為吟詠時復發笥紛然盈前凡五十篇因地為目吾子
嘗號知我盍表而出(集作志)之為生羽翼余不得讓而著
於篇因系之曰詩者其文章之藴也(集作耶)義得而言喪
故微而難能境生於象外故精而寡和千里之謬(集作繆)
不容秋毫非有的然之姿可使戶曉必俟知者然後鼓
行於時自建安距永明已還詞人比肩唱和相發有以
朔風零雨高視天下蟬噪鳥鳴蔚在史策國朝因之粲
然復興由篇章以躋貴仕者相踵而起兵興已還右武
尚功卿大夫以安(集作憂)濟為任不暇器人於文什之間
故其風浸息樂府協律不能足(去聲)新音(集作詞)以度曲夜
諷之職寂寥無紀則董生之貧卧于裔上也其不得于
時者歟其不試故藝者歟
澈上人集序
釋子工(集夲文粹有為字)詩尚矣休上人賦别怨約法師哭范
尚書咸為當時才士之所傾歎厥後比比有之上人生
於會稽本湯氏子聰察嗜學不肯為凡夫因辭父兄出
家號靈澈字源澄雖受經論一心好篇章從越客嚴維
學為詩遂籍籍有聞(去聲)維卒乃抵吳興與長老詩僧皎
然游講藝益至皎然以書薦於詞人包侍郎佶包得之
大喜又以書致于李侍郎紓是時以文章風韻主盟于
(集作於)世者曰包李以是上人之名由二公而颺如雲得
風柯葉張王(文粹作柯少葉張)以文章接才子以禪理悦高人
風儀甚雅談笑多味貞元中西游京師名振輦下緇流
疾之造飛語激動中貴人因侵誣得罪徙汀州會赦(二字)
(文粹作入會稽)歸東越時吳楚間諸侯多賓禮招迓(集作延)之元
和十一年終于(集作於)越之山隂年七十有一門人遷之
建塔于(集作於)宣州開元天柱峰之陲從本教也初上人
在吳興居何(文粹作柯)山與晝公為侣(皎然字清晝時以字行)時予方
以兩髦執筆硯陪其吟詠(文粹作詩)皆曰孺子可教後相遇
于京洛與支許之契焉上人歿後十七年予為吳郡其
門人秀峰捧先師之文來乞辭以志且曰師嘗在吳
賦詩僅二千首今删取三百篇勒為十卷自大歷至元
和凡五十年間接詞客文人酬唱别為十卷今也思行
乎昭代求一言羽翼之因為評曰世之言詩僧多出江
左(文粹作右)靈一導其源護國襲之清江揚其波法振沿之
如么絃孤韻瞥入人耳非大樂之音獨吳興晝公能(文粹)
(作服)備衆體晝公後澈公承之至如芙蓉園新寺詩云經
來白馬寺僧到赤烏年謫汀州云青蝇為弔客黃耳(集作)
(犬)寄家書可謂入作者閫域豈獨雄於詩僧間耶
因繼集重序白居易
去年微之取予長慶集中詩未對答者五十七首追和
之合一百一十四首寄來題為因繼集卷之一(因繼之解具微)
(之前序中)今年予復以詩五十首寄去微之不逾月依韻盡
和合一百首又寄來題云因繼集卷之二卷末批云更
㨂好者寄來蓋示餘勇磨礪以戰(集作須)我耳予不敢退
舍即日又收拾新作格律共五十首寄去雖不得好且
以供命夫文猶戰也一鼓作氣再而衰三而竭微之轉
戰迨茲三矣即不知有百勝之術多多益辦耶抑又不
知鼓衰氣竭自此為遷延之役耶進退唯命微之微之
走與足下和答之多從古未有足下雖少我六七年然
俱已頭白矣竟不能捨章句抛筆硯何癖習如此之甚
歟而又未忘少年時心每因唱酬或相侮謔忽忽自哂
况他人乎因繼集卷且止於三可也忽恐足下懶發不
能成就至三前言戱之者姑為巾幗之挑耳然此一戰
後師亦老矣宜其櫜弓匣刃彼此與心休息乎和晨興
一章錄在别紙語盡於此亦不脩書二年十月十五日
樂天重序復以詩(京夲作復以近詩)
文苑英華卷七百十三
