文苑英華卷二百六十六宋李昉等編
送行一
梁簡文帝四首沈約三首
吳均十首何遜一首
朱超二首王僧孺一首
庾肩吾一首范雲二首
徐陵三首隂鏗二首
王褎三首庾信三首
陳後主一首江總三首
孔德紹二首釋智才一首
鄭公超一首曾範一首
劉夢予一首尹式二首
陳子良一首崔信明一首
王胄一首李百藥一首
王勃五首楊烱七首
餞别梁簡文帝
行樂出南皮讌餞臨華池籜解篁開節花暗鳥迷枝忩
隂隨影度水色帶風移徒命銜杯酒終成憫别離
送别前人
行行異沂海依依别路岐水苔隨䌫聚岸柳拂舟垂石菌
生懸葉江槎流卧枝燭盡悲當(一作宵)去酒滿惜將(一作暌)離
傷離新體前人
傷離復傷離别後情鬱紆悽悽隠去棹憫憫愴還途還
途(一作慼慼)意不申轉顧獨霑巾前驅經御宿後騎歴河漘
胡香翼還幰清笳送後塵落日斜飛盖餘暉承畫輪柳
影長横路槐枝深隠人桂宫夕掩銅龍扉甲館宵垂雲
母幃朧朧月色上的的夜螢飛草香襲余袂露灑霑人
衣帶堞凌城雲亂聚排枝度葉鳥争歸盆(類聚作盌)中浮蟻
不能酌琴間玉徽調别鶴别鶴千里别離聲絃調軫急
心自驚試起登南樓還向華池遊前時篠生今欲合近
日栽荷尚不抽猶是銜杯共賞處今兹對此獨生愁樓
高望曖曖山川自分態偃師雖北連轘轅已南背遠聽
寂無聞遥瞻目有礙含毫意不迷長歎情無頼
餞臨海太守劉孝儀蜀郡太守劉孝勝
前人
碣石臨東海峩眉距西候兩社昔夾河二龍今出守方
夜無犬驚向昔神牛鬪凉風繞輕幕麥雨交新溜念此
一銜觴懷離在惟舊
送别友人沈約
君東我亦西啣悲涕如霰浮雲一南北何由展言宴方
作異鄉人贈子同心扇遥裔發海鴻連翩出簷燕春秋
更去來參差不相見
别范安成前人
平生少年日分手易前期及爾同衰暮非復别離時勿
言一樽酒明日難重持夢中不識路何以慰相思
别謝文學前人
漢池水如帶巫山雲似盖瀄汨背吳潮潺湲横楚瀨一
望沮漳水寧思江海會以我徑寸心從君千里外
同柳吳興烏臺集送柳舍人吳均
河陽一悵望南浦送將歸雲山離掩曖花霧共依霏(集作)
(霏依)流連反舌哢下上(集作上下)陽禽飛桂舟無掩枻玉軫有
離徽願君嗣蘭杜時拂(集作採)東臯薇
同柳吳興何山(湖州山名)集送劉餘杭
前人
王孫重離别置酒峯之畿逶迤川上草參差澗裏薇輕
雲紉(一作劒)遠(集作晩)岫細雨沐山衣簷端水禽息忩上野
螢飛君隨綠波遠我逐清風歸
送柳吳興竹亭集前人
平原不可望波瀾千里直夕魚汀下戲暮羽(集作雨)簷中
息白雲時去來青峯復負側躑躅牛羊下晦昧崦嵫色
王孫猶未歸且聽西光匿
酬别江主簿屯騎前人
有客告將離贈言重蘭蕙泛舟當泛濟結交當結桂濟
水有清源桂樹多芳根毛公與朱亥俱在信陵門趙瑟
鳳凰柱吳醥金罍樽我有北山志留連為報恩夫君皆
逸翮摶景復凌騫白雲間海樹秋日暗平原寒蟲鳴趯
趯落葉飛翻翻何用贈分首自有北堂萱
贈王桂陽别三首前人
昔聞楊伯起拖玉振清風高華積海外名實滿山東自
有五都相非無四世公臨忩驚白日倚匣曳輕虹願持
鷦鷯羽歲暮依梧桐
二
客子慘無歡送别江之干白雲方渺渺(一作眇)黃鳥尚關
關糺紛巫山石合沓洞庭瀾行衣侵曉露征船犯夜湍
(一作征舠犯夜湍)無因停合浦見此玄(一作去)珠還
三
樹響浃山來溪(類聚作猿)聲繞岫急旅帆風飄揚行巾露霑
濕深浪闇蒹葭濃雲沒城邑不見别離人獨有相思泣
贈鮑舂陵别前人
落葉思紛紛蟬聲猶可聞水中千丈月山上萬重雲海
鴻來倏去林花合復分所憂别離意白露下霑裙
别王謙前人
嚴光不逐(類聚作遂)世流轉任飛蓬欲還天台嶺不狎甘泉
宫離歌玉絃絶别酒金巵空儻遺故人念僕在東山東
酬别前人
故人杯酒别天清明月亮露下寒草(一作葭)中風起秋江
上衣染潺湲泣棹犯參差浪匕首在千金七寶雕華装
(側亮切已注在前類聚疑平聲改作杖)生離何用表頼此持相餉
與胡興安夜别何遜(見類聚)
居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋
别劉孝先朱超
疲疴積未瘳伏枕倦長愁復念夜分手江上值徂秋隂
凝變遠色落葉泛寒流繁霜積曉䌫輕冰繞夜舟曳裙
出兔苑引領望龍樓勿念荆臺側無為戚情遊(情一作成)
道别席中兵前人
數年共棲(一作遊)息一日(一作旦)各聯翩莫言(或作論)行近遠
終是隔山川長波漫不極高岫鬱相連急風亂還鳥輕
寒静暮蟬扁舟已入浪孤帆漸逼天停車對空渚悵(一作)
(長)望轉依然
送殷何兩記室王僧孺(見類聚)
掩袖出南浦驅車送上征飄飄曉雲駛瀁瀁旦潮平不
肖余何惜無貲爾勿輕儻有還書便一言訪死生
新林(集作亭)送劉之遴庾肩吾
旆(初學記作車)轉黃山路舟纚(類聚作䌫)白馬津送輪時合幰分
驂各背塵常山喜臨岱(初學記作代)隴頭悲望秦欲持漢中
策還以寄(一作贈)征人
送沈記室夜别范雲
桂水澄夜氣楚山清曉雲秋風兩鄉怨秋月千里分寒
芝寧共採霜猿行獨聞捫蘿勿(類聚作忽)憶我折桂方思君
别詩前人
孤煙起新豐候鴈出雲中草低金城霧木下玉門風别
君河初滿思君月屢空折桂衡山北摘蘭湘水東蘭摘
心焉寄桂折意誰通
别毛尚書(一作永嘉)徐陵
顧子厲風規(一作願子勵清規)歸來振羽儀嗟余今老病此别
畏(一作恐)長離白馬君來哭黃泉我詎知徒勞脫寶劍空
掛隴頭枝
秋日别庾正員前人
征途愁轉旆連騎慘停鑣朔氣陵疎木江風送上潮青
雀離帆遠朱鳶别路遥唯有當秋月夜夜上河橋
新亭送别前人
風吹臨伊水時駕出河梁野燎(一作老)村田黑江秋岸荻
黃隔磯(一作城)聞上鼔回舟(一作洲)隠去檣神襟愛(一作憂)遠
别流涕極清漳
江津送劉光禄不及隂鏗
依然臨送渚長望倚河津鼓聲隨聽絶帆勢與雲隣泊
處空餘鳥離亭已散人林寒正下葉釣(類聚作)晩欲收綸
如何相背遠江漢與城闉
廣陵岸送遠使(見二百九十六卷)前人
送别裴儀同王褎
河橋望行旅長亭送故人沙飛似軍幕蓬卷若車輪邊
衣苦霜雪愁貌損風塵行路皆兄弟千里念相親
别陸子雲(類聚作才子)前人
解䌫出南浦征棹且凌晨還看分手處唯餘送别人中
流摇盖影邊江落騎塵平湖開曙日細柳發新春滄波
不可望行雲聊共因
别王都官前人
連翩憫流客(類聚作落)悽愴惜離羣東西御溝水南北會稽
雲河橋兩隄絶横岐數路分山川遥不見懷袖遠相聞
别周尚書宏正(無詩)庾信
重别周尚書前人
陽關萬里道不見一人歸唯有河邊鴈秋來南向飛
别張洗馬樞前人
别席慘無言離悲兩相顧君登蘇武橋我見楊朱路關
山負雪行河水乘冰渡顧子着朱鳶知余在玄兔
幸玄武湖餞吳興太守任惠陳後主
寒雲輕重色秋水去來波待我戎衣定然送大風歌
贈别洗馬袁朗江總
賈誼登朝日終軍對奏年校文升廣内撫劍入崇賢竒
才與殊艷(集作殊逸)將别愛留連(集作更留聯一作愛攀聯)驅車命饒(一作)
(絃)管拱坐面林泉池寒稍下鴈木落久無蟬霧侵山扉
(一作上)月霜開石路煙高談無以(一作興)慰遲爾報華篇
此詩三百四十卷重出今已削去注異同為一作
别袁昌州前人
河梁望隴頭分手路悠悠徂年若驚電别日欲成秋黃
鵠飛飛遠青山去去愁不言雲雨散更似東西流
别南海賓化侯前人
石關通越井蒲澗邇靈洲此地何遼夐羣英逐遠遊高
才袁彥伯令譽許文休遊焉值君子復此映芳猷崤函
多險澁星琯壮環周分岐泣世道念别傷邊秋斷山時
結霧平海若無流驚鷺一羣起哀猿數處愁是日送歸
客為情自可求終謝能鳴鴈還同不繫舟其如江海泣
惆悵徒離憂
英華及類聚節去八句今以集本添入全篇
送蔡君知入蜀二首孔德紹
金陵已去國銅梁忽背飛失路還相送他鄉何日歸
二
靈關九折險蜀道二星遥乘楂若有便希泛廣陵潮
送别釋智才
鏡中辭舊識㶚岸别新知年來未應老祗為數經離
送庾羽騎抱鄭公超
舊宅青山遠歸路白雲深遲暮難為别摇落更傷心空
城落日影迥地浮雲隂送君自有淚不暇聽猿吟
送别魯範
去留雖有異失路與君同如何拔心草還送斷根蓬
送别秦王學士江益劉夢予
百年風月意一旦死生分客心還送客悲我復悲君
送晉熙公别尹式
太行君失路扶摇我退飛無復紅顔在空持(一作將)白首
歸色移三代服塵化兩京衣道窮方識(一作體)命事去乃
知非西候追孫楚南津送陸機雲薄鱗逾細山高翠轉
微氣隨流水咽淚逐斷絃揮但令寸心密隨意尺書稀
别宋常侍前人
遊入(疑作人)杜陵北送客漢川東無論去與住俱(一作悉)是
一飄蓬秋鬢含霜白衰顔倚酒紅别有相思處啼烏雜
夜風
送别陳子良
落葉聚還散征禽去不歸以我窮途泣占(疑作沾)君出塞
衣
送金敬陵入蜀(敬疑作竟)崔信明
金門去蜀道玉壘望長安豈言千里足(一作遠)方尋九折
難西上君飛盖東歸我挂冠猿聲出峽斷月影落江寒
從今與君别花月幾新殘
别周記室王胄
五里徘徊鶴三聲斷絶猿何言俱失路相對泣離樽别
意悽無已當歌寂不喧貧交欲有贈掩涕竟無言
送别李百藥
眷言一杯酒悽愴起離憂夜花飄露氣暗水急還流鴈
行遥上月蟲聲迥應秋明月河梁上誰與論仙舟
送臨盧盧主簿王勃
窮途非所恨虚室自相依城闕居年滿琴樽俗事稀開
襟方未已分袂忽多違東巖富松竹歲暮幸同歸
餞韋兵曺前人
征驂臨野吹别袂慘江垂川霽浮煙歛山明落照移鷹
風凋晩葉蟬露泫秋枝亭臯分遠望延想間雲涯
白下驛餞唐少府前人
下驛窮交日昌亭旅食年相知何用早懷抱即依然浦
樓低晩照鄉路隔風煙去去如何道長安在日邊
送杜少府之任蜀州(集作川)前人
城闕輔三(集作俯西)秦風煙望五津與君離别意同(集作俱)是
宦遊人海内存知己天涯若比隣無為在岐路兒女共
霑巾
羈遊餞别前人
客心懸隴路遊子惓江干槿濃朝(濃集作豐)砌静篠密夜忩
寒琴聲銷别恨風景駐離歡寧覺山川遠悠悠旅思難
送梓州周司功楊烱
御溝一相送征馬屢盤桓言笑方無日離憂獨未寬舉
杯聊勸酒破涕暫為歡别後風清夜思君蜀路難
送李庶子致仕還洛前人
此地傾(集作石)城日由來供帳華亭逢李廣騎門接邵平
瓜原野炎氛匝關河遊望賖白雲斷巖岫綠草覆江沙
詔賜扶陽宅人榮御史車㶚池一相送流涕向煙霞
送臨津房少府前人
岐路三秋别江津萬里長煙霞駐征盖絃奏促飛觴階
樹含斜日池風泛早凉贈言未終(集作終未)竟流涕忽霑裳
送豐城王少府前人
愁結亂如麻長天照落霞離亭隱喬樹溝水浸平沙左
尉才何屈東關望漸賖行看轉牛斗持此報張華
送劉校書從軍前人
天將下三宮星門召五(集作啟)戎坐謀資廟略飛檄佇文
雄赤土流星劍烏號明月弓秋隂生蜀道殺氣繞湟中
風雨何年别琴樽此日同離亭不可望溝水自西東
送鄭州周司功前人
漢國臨清渭京城枕濁河居人下珠淚(集作泣)賓御促驪
歌望極關山遠秋深煙霧多唯餘三五夕明月暫經過
夜送(集作餞)前人
趙氏連城璧由來天下傳送君還舊府明月滿(集作照)秦
川
文苑英華卷二百六十六
