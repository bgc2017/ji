文苑英華卷九百十三宋李昉等編
職官二十一(都督三)
夏州都督太原王方翼碑一首
贈太尉益州大都王仁皎碑一首
廣州都督甄亶碑一首
贈廣州大都督馮象衡碑一首
贈安州都督王仁忠碑一首
夏州都督太原王公神道碑張說
良玉禮神用之西序之器拾之南山之璞冏然不有其
珍也君子安命進之扞城之雄退之去國之老隤然不
失其正也語夫杖運以行道屬辭以比德亦何代無其
人哉公諱方翼字仲翔太原祁人王周之後也王子以
敗狄受姓徵召以遁世為名司徒之濟艱難義形漢室
太尉之圖舉甲心盡魏朝聞蔣濟所言則知尚書志力
兄弟繼美覽周書所載則見穎州忠烈子姓(集作姪)皆封
臣節奮揚於百代家聲藉甚於四海大王父司徒定公
秉隋氏之崇也王父駙馬開府文公裕先朝之懿也考
特進慎公仁表皇室之甥也公門揔四岳之靈帝子分
五潢之氣是生時傑鬱為人紀公雄姿沉毅凛難犯之
色虚懷信厚坦招納之量識略精斷達應變之權神守
密靜堅不奪之節孝友内兆於免懷忠敬外灼於既冠
加以思參造化誠合鬼神文其詩書武其韜略推此才
也以從政焉永無遺矣(集作無匱)夙遭家難衰過柴瘁京師
號曰孝童王母同安長公主引貴遊之誡示作(集作其)苦
之端俞(俞字集作今太)夫人徙居郿墅儲無斗粟庇無尺椽公
躬率傭保肆勤給養墾山出田燎松鬻墨一年而良疇
千畆二年而厦屋百間日舉夀觴厭珍膳矣處約能久
不亦仁乎在困能亨不亦智乎永徽初始宰安定誅豪
暴以育人察奸宄以申冤異政三舉清風一變除潮海
都督(集作護)府司馬以母疾辭職為姜恪乘便逐徒朔州
尚德府果毅歲餘王本立上書理公國之惇孝不宜擯
抑有詔徵還而親不待心與哀絶氣屬禮存詔御醫孟
默朝夕診視免喪逾年僅堪履立樂成公東討新羅薦
為將師詔公持節雞林道總管軍停不行授沙州刺史
未至改拜肅州以為慢防啓寇非重閑也乃大築雉堞
嚴備櫓械人知有恃戎亦來威儀鳳歲河西盡蝗獨不
入州境隣郡輳稔提絜如雲公傾私泉以資乏引激水
以立磑舉火百圶日哺(集作餔)千人遂有芝草叢生豐年
屢降人之詠德刊石存焉裴吏部名立波斯實取遮匐
偉公威厲飛書薦請詔公為波斯軍副使兼安西都護
上柱國以安西都護懷寶為庭州刺史大城碎葉街郭
迴互夷夏縱觀莫究端倪三十六蕃承風謁賀洎于(二字)
(集作自洎汗)海東肅如也無何詔公為庭州刺史以波斯使
領金山都護前使杜懷寶更統安西鎮守碎葉朝廷始
以鎮不寧蕃故授公代寶又以(闕集作求)不失鎮復命寶
代公夫然有以見諸蕃之心摇矣於是車薄啜首唱寇
兵羣蕃響應蝟毛而竪公在磧西獻捷無虚歲蹙車薄
於弓月陷咽麫(唐書同一作䴮非)於熱海剿叛徒三千於麾下
走烏鶻十萬於城(集作域)外皆以少覆衆以誠動天葛水
暴長祭撤而三軍涉渡葉河無舟兵叩而七月冰合由
是士卒益勇戎狄益懼璽書下問皇靈遠爍遷夏州都
督徵詣奉天宫熱海之役流矢貫臂陳血染袖事等殷
輪帝顧而知之視瘡歔欷曰為國致身乃吾親也妖賊
白鐵余據城平以反奉詔與程務挺討擒之善公有發
石懷城之計反風焚柵之感封太原郡公元珍寇邊受
命討擊公以無甲乃發思造六片木排袴關劔解合畫
為虎文北至關先(集作開光)與虜合戰若驅猛獸蒙臯比莫
之敵也敵馬奔駭獲其二啜桑乾舍利兩部來降初公
善書與魏叔琬相輩工射與趙持滿齊名帝每矚之賜
比鳴輦賞深懸帳嘗獨行夜入有怪人長丈直來趣逼
射而仆焉乃朽木也太宗壯之授右千牛及持滿伏法
暴骸公哀而收葬為金吾奏劾高宗義之釋而不罪履
道坦坦多如此類適將任帝夔龍為國方虎天下膏潤
羣生雲雨惜哉不辰悄焉遘侮嗣聖之際天后臨朝有
凶人誣奏公廢后從兄常懷怏怏司刑御史舞文矯制
不名等法遷於崖州路至衡山寢疾捐館春秋六十三
垂拱三年閏正月二十九日葬於咸陽原君子曰斯才
也斯望也難乎免於斯之代矣周公聖而謗屈平賢而
放賈誼才而謫李廣勞而喪彼天命之紏紛此人情之
惆悵神龍中興以陷酷吏例復官爵孝為人極忠為令
德神之聽之始枉終直信矣有子故光禄少卿璵今秘
書監玽皆篤行純孝慎終思遠說少也蒙會友升堂今
老矣豈能旌墓遷司漢籍感激論都尉之書邕叙彪情
追美樹楊公之碣銘曰
上德惟公氣秀才傑孝弘世美忠廣前烈日月必(集作心)
照江河思決難地必通暗機先徹卓犖文藝崢嶸武節
勤(集作歎是)由宰邑借恂臨郡海女避途山蛇可問師律三
揔軍聲六振銳氣入營長雲出陣嚴肅將威烜(集作恒)赫
天外玉弩方擎(集作檠)雲旗卷旆天道茫茫自古多傷功
存西域身棄南荒易簀中路懸棺反藏寶刀生衣玉映
無光後有才子先贒不亡
贈太尉益州大都督王公神道碑
前人
維天命帝子萬邦維坤配乾母萬物以親九族后父之
屬尊以叙百官開封之班最執謙德而光重地者則祁
國公其人也公諱仁皎字鳴鶴太原祁人王子賓天啓
靈仙之族司徒衞漢大忠義之門盛德之後仁賢繼出
曾祖景孝隋屯田侍郎祖詮歙縣男贈汾州刺史考文
洎贈右僕射纘戎烈考(集作前列)啓迪後人公之生也膺汾
霍之禎體敦龐之度禮樂狃於世(集作代)襲忠孝萌於自
然克寬克恭不激不傲鍳窮未兆而養之以蒙智周無
際而處之以默故實(集作質)勝於文行過於譽其隱德也
三年不鳴其會等也一日千里初以翊衞調同(闕)
換晉州司馬應將帥舉授甘泉府果毅遷左衞中郎將
上昇春宫后正妃壼擢將作大匠事時(集作符非)工練八材
孔修轉太僕正卿騶訓車攻六飛如舞先天内禪引伸
外戚懷柔畏滿厭劇思閑公既深辭以職事上亦優之
以散秩迺加特進禮異羣公迺拜開府儀同三司策上
柱國封祁國公邑戶三千實賦三百公於是寓情宴喜
簡跡朝行入告嘉猷密而人莫窺也隂薦多士晦而人
莫知也不自異於當路每同塵於流衆常語所親曰明
明天子擇賢共理瑣瑣姻婭則無膴仕不識不知樂我
而巳善矣夫人臣位極遇莫大焉王曰外舅厚莫重焉
而能明道若昧進道若退事不事而懸解為不為而理
會一以無目牛之全一以無亢龍之悔所謂言合古行
中權歟後之人慎終始而保福禄者固將㳂通波而蹈
高軌享年六十有九開元七年四月戊申薨於京師皇
上悼焉設次大臨輟朝累日榮之以華衮寵之以飾終
追贈太尉益州大都督賜東園祕器唅隧贈賜率加常
禮乃命尚書彭城侯劉翼柔攝大鴻臚俾之監護京兆
少尹崔琬介焉中命詹事南安侯龐承宗持節吊祭左
庶子自知慎倅焉公卿命士更弔迭喻溢巷填街為之
縞素粤以十月初吉葬我昭宣公郡官執綍祖奠國門
如前會夫天作聖合必起大邦故軒妃美於西陵周婦
表於東海公繁衍之慶祚胤二十或哲或謀或肅或艾
永錫之類也如是元女祥發望雲業參鍊石内被螽斯
之德外偃關雎之化門風之至也如彼長子惟力戴君
畢心禦侮奉雲雷之會懸日月之功庭訓之致也如此
高陽有才子八族我盈其二武王有理臣十人家出其
兩稽諸舊史罕或前聞若乃積三盛事而重之以絶德
篆于金石垂于億祀(集作萬)宜哉其文字光華撰錄旨要
則皇帝所為也臣奉詔作之銘曰於穆祁公誕靈信厚
有倬其慶天子外舅高以卑牧盈將冲守忠焉孝乎没
而不朽人之忠孝其德不回天界純嘏大福來時貴踰
九列榮並三台祚之玄社帝曰欽哉祁公之德柔嘉維
則令儀令色小心翼翼如何昊天喪此邦式休聞其永
豐石是刻我思肥泉孝心罔極
廣州都督甄公碑
君諱亶字道一中山無極人也昔胡公紹舜奄有大邦
楚子縣陳逃威樂土當烈王之世(集作王)也有陳通奔周
王以為忠將美其族言舜居陶甄之職命為甄氏錫姓
因生如聖之讀形聲轉注以真為音處則稱劉(一作留非)明
歸晉者以異變而為郭蓋承虢者有馮通之裔邯仕漢
為太保大司馬承陽侯邯十六代而生鸞仕齊為常(集作)
(太)山太守司隸校尉無極縣伯撰笑道論行於代鸞生
隋汾州刺史族族生隋沁州刺史紹紹生隋新市令恊
恊生單于大都護府錄事參軍贈宋州刺史封惟祖惟
曾在商在夏世濟其美永觀厥成君即宋州府君之第
四子也博綜經史脫略流俗情之所遺對咫尺於千里
氣之所重輕百金於一諾曰興曰比階應劉之閫奥或
草或真藏鍾張之筋骨譽滿鄉曲聲聞厥庭天后臨朝
再加辟命皆辭以親老不赴逮疾革易簀骨立廬墓復
有制徵焉刺史獨孤莊率府寮敦諭起於墳左乃授左
金吾中侯生盡其養豈違親許人没盡其哀方委身徇
國或用或捨有以見大君之仁時止時行有以觀大孝
之節君臣之際其遠矣哉尋除左千牛長史檢校武候
(集作始)軍長史攝右臺侍御史兼靈武道行軍長史攝右
屯衞郎將副臨洮軍使轉右驍衞左(集作右)郎將為臨洮
大使拜蘭州刺史兼榆林臨洮等軍大使除夏州都督
兼鹽州防禦使徵授幽州都督衣之以紫攝御史中丞
為河北軍州節度大使君政成周月惠則在人患是綏
風表以去職未幾復除夏州都督屬山戎矯虔俶擾王
略兵落天上思回行以出竒虜墜(集作墮)計中守便宜而
未進時以為逗留貶撫州刺史朝廷明此舉也未到官
遷廣州都督兼嶺南按察五府經略討擊故春秋五十
有七開元五年七月二十六日(集作八)終於官舍以某年
月日歸葬於恒陽之王公南山原不忘本也君三承辟
命再攝憲曹八典戎族五司藩翰事之去就所歸必執
其中職之高卑為政各當其適(集作選)觀夫果於亊喻於
義下學而上達強兵以知類畏克厥愛道無常師有商
也之才有求也之藝習禮必本飾之以菁華積行必崇
茂之以枝葉以此探賾則投刃皆虚矣以此效官則操
刀必割矣是故羣士之所鞅掌而君之所綽約常情之
所戚戚而君之所蕩蕩由是言之搶榆之與海運鳴琴
之與星入從可知也惜其志懷慷慨雅多大略授桴作
氣有七縱之能孤劔無前當萬人之敵竟不得横絶漠
騁雄算刮狼星(集作望)之祲鏡乎太清卷瀚海之波静而
可掃駸駸之足受羈騏驥之途堂堂之貌必畫麒麟之
閣彼哉有遺恨矣其孤某等望之不至求兮不得永懷
揚名廣慰罔極銘曰
有鰥在下陶復河濱元女作合相攸于陳楚為不道祚
以永淪周寵忠節氏以初因丕惟承陽致君論道施及
無極建家戴考(集作逮家載考)彼汾彼沁伊時之寶宰兮牧兮
亦孔之好積慶潛演俊乂挺生標格磊落氣志清明八
司戎事厥謀有成五刺方伯厥政有聲山有杞梓工思
其度國有孫吳君思其略棄德珠浦遺氛沙漠惜哉不
當今也可作恒岳臨北滹沱注東仁不忘本孝亦令終
夀堂盤薄牧子充窮勒美松墜穆如清風
贈廣州大都督馮府君神道碑
夫積德垂裕之謂仁遠追揚名之謂孝仁則慶鍾厥後
孝則榮及其親嘗三復於斯言今於馮府君見之矣府
君諱衡(集作君衝一作象衡)其先長樂人也釋趙歸秦本家上黨
分燕徙越又據高良自遠祖榮懷化侯業(集疊業字)以至于
大父贈荆州都督益先考高州使君智戣咸以勲績建
旟本郡甲兵雄於一方政化杳於千里君藴含弘光大
之德守冲默安貞之志秉難進易退之操詣(一作臻)希聲
若訥之道為而不有故物譽難得以稱靜以居常故世
榮無因而及以聖歷之歲終于本州(集作城)子幼家艱喪
禮蓋闕夫人麥氏備女(集作母)師之六行履先姑之四德
處順思柔以成婦道及衞亡共伯而魯重敬姜誓以泛
舟之詩遵其䦱門之禮季子今冠軍大將軍右監門衞
大將軍上柱國渤海郡開國公力士始髫齔來儀上京
既違徙宅之歡爰從倍年之訓感三州之深義易百代
之因生捨馮亭之本枝從高徯之令族千秋仕漢遂去
田宗隨會在秦别為劉氏遇風雲之感會承日月之光
耀(一作輝光)茅土答其勲庸貂璫寵其忠信太夫人踰越嶺
嶠就養高堂孝子展白華之勤慈母欣綵衣之貴精誠
所感振古難儔噫歟資孝為忠隱心後動引桑霍之深
誠慕金張之周密敬以衞主愛以安親而善不彰惠不
遠(集作百不遂)者未之有也由斯言之則哀樂存乎心不以
至音改禍福惟所召不以偏覆及詩云魯侯燕喜令妻
夀母明神勞善人而夀其母也夫人以開元十七年享
年八十有七五月十二日夀終于京城(集作兆)之來庭里
舍天子悼先賢(一作賢母)之晦德嘉侍臣之克孝思賵禭之
未崇創窀穸之將及於是詔贈先府君潘州刺史備禮
飾終招魂合葬是歲也大享宗廟遍謁園陵錫類之恩
施于鄉士重贈府君使持節都督廣韶循康等一十六
州諸軍事廣州大都督夫人受邑舊邦啓號南海從言
加贈改封越國夫人哀榮被乎(集作于)始終寵光洽乎(集作)
(于)中外為子之道何以加焉於是與兄右(集作左)衞中侯
元璡左領軍衞郎將元珪等惟舊業之難名感新恩之
荐及思建碑表以永芬芳夫毓至德以庇後嗣仁之厚
者也揚令名以崇祖考孝之大者也仁為五常之先孝
實百行之首貫經教而莫比標人倫而獨出宜其鏤美
金石式旌墳隧無忘清徽昭示來葉何必會稽江上獨
有紀孝之碑安陵廟前空傳尚德之頌其詞曰
明珠紫貝產於南國代所珍兮允矣君子不耀其德克
全真兮慶流我後高驤上(集作迴)翥中貴臣兮朱幡象服
寵及泉路榮其親兮孝道不隕勒銘表墓留芳塵兮
贈安州都督王仁忠神道碑李邕
觀厥君子大司莫盛於禮樂時事大竇莫及於寵榮非
夫周於財厚於行外無鬼怨内無人非將何以享而福
之兼而有之寅亮邦家武衞帝室者也府君諱仁孝(題目)
(作仁字)字揖太原祁人也其先系於有周氏於子晉文武
不墜子孫其昌掌兵覇秦為相寧漢累葉交映兩朝相
輝梁之狐鳴司徒匡復於將亂周之龍躍開府扶翼於
已興曾祖景孝府君隋屯田侍郎祖詮府君皇朝明威
將軍歙縣開國男汾州刺史考文濟府君侍郎御史吏
部員外朝散大夫東臺舍人並典學懿文夷道全德高
舉時秀丕承國工府君至和有純上德膺茂軌度恬簡
品鑒朗拔篤誠博達英邁竒偉詩書異等容貎出徒飄
然清風藹然顥氣安步名教詠謌典墳虚心以遊不思
而得至於緝熙遠略繩準嘉言寶匣干將玉臺明鏡未
云比也解褐濮州司法參軍要囚有倫亂獄不作泣下
丹筆情深赭衣俄轉湖州司兵參軍郵亭利權豪富僦
市脂膏不踐玉帛何階須開元皇帝之潛春闈也以府
君后之季父時之正人吳札識音周瑜能聽遷太常主
簿尋以地近姻戚望出衣冠仍加朝散大夫試本寺丞
屬國家有事上玄張皇大禮洽革舊典節制新儀超上
柱國而即真焉及皇上御極元妃昇后遷太子僕六馬
肅若其僚仰止朱祓皇皇鳴珮載遷鴻臚少卿四極梯
航萬酋匍匐且和匈奴未繫單于轉太常少卿九樂備
陳三禮大舉觀諸侯之會知天子之尊除左千牛衞將
軍晝巡蓋常夜拜是功上謂府君曰昔太上皇嘗居此
職時相委任是屬親賢府君兢懼滿盈誠懇辭避鴻私
屢抑嘉願莫從霧露不宣腠理成疹詔使旁午御醫崩
奔嗚呼杲日或虧良歲多謝命莫能續天將謂何春秋
六十有一以開元十年三月癸酉朔捐館宇於京兆興
寧里之私第皇帝震悼椒宫感惻制贈安州都督賜物
二百段米粟二百石喪葬官供加玄纁束帛勑萬年縣
令韋令監護即以某年八月壬寅朔安厝左翊太原舊
塋禮也長子右衞長史嶷次子尚衣奉御嵩司農主簿
崑京兆府參軍崇岧屴㠋崟等並昭奬光訓憲矩令猷
文翰發於國華禮則隱於人紀追惟廣孝永言孔亟推
心陵谷泣血松楸是用合謀有成作為不朽直書盛德
曲訪小才錫類每深注情彌極文章莫及覽對何言其
詞曰
千年流慶百代象賢山邱藏澤海水成田文武震耀冠
蓋蟬聮業楊史竹名雄鼎鈜(其一)施及時英駿發后族體
大志弘氣和德俶秀舉清流高標雅俗地位雙昇才名
兩復(其二)太常禮樂儲宫調護屬國風偃司戎山固先帝
昔官聖恩今喻匪親曷保惟貞是附(其三)三旌未涉六疾
爰臻擁福何崇轉禍無神喪葬公備哀榮禮陳寵加黃
壤贈及朱輪(其四)松栢舊塋玄纁今飾詔使頻繁椒宫慘
惻河山動容風雲變色兹焉永懷古之遺直(其五)光有胤
子克荷良弓臣孝家節文章代工推心匍匐泣血無窮
托碑板以題述庶哀敬而永終(其六)
文苑英華卷九百十三
