文苑英華卷九百五十五宋李昉等編
職官十七(此下六卷英華所編失作者先後今正之)
王司馬墓誌一首張長史承休墓誌一首
吕司戶虔墓誌一首趙長史墓誌一首
孫司馬嘉之墓誌一首李司馬墓誌一首
申州司馬王府君墓誌陳子昂
君諱某字某先太原人也昔周文王有聖人之德甲子
受圖至我靈王誕膺丕顯太子晉得鳳凰之瑞恭揖羣
后上為帝賓綿綿生人作我王氏迨秦有賁剪并吞諸
侯晉有渾祥功格帝室至魏(集作魏至)慧龍為貴種矣十二
代祖卓晉常山公主子也始公主湯沐邑在汾隂永嘉
淪夷不及南渡因樹松(集作杉)檟而結廬焉卒葬于長夀
原至今鄉有太原之號也曾祖亮周開府儀同驃騎將
軍隋信州刺史樽俎之帥(集作師)也祖儉隋離石郡守唐
石州刺史贈代(集作岳)州總管廣武烈侯社稷之器也父
諶唐虞部郎中荆州大都督府司馬商壁鄜許冀五州
刺史加銀青光禄大夫濬州都督金水敏侯上柱國廊
廟之才也敏侯有功於國始賜土田白茅苴之在鄠之
曲因食采今為雄州人君即敏侯之元子炳靈珍粹輝
采幽簧愿而能(集作以)恭寬而以栗青衿聞道已光大矣
天子立太學所以養賢公子齒上庠所以觀國君之休
烈泉(集作淵)塞志業雲翔年若干為國子生某年(集作中)射
策甲科解褐補吳王府參軍事時吳王帝之愛子國選
英僚君三德允彰六行既穆與某郡劉孝孫首先(集作光)
此舉誦詩三百和淑其仁而醴酒不恭楚筵亦廢坐除
滑州錄事參軍又轉隴州錄事參軍時樂成公劉仁軌
以宰相之貴持節此州瞹然惟中主諾責下軍機(集作提)
綱未幾羣轄載孚劉公坐嘯以為能也舉遷汾州平遥
縣令其地有臺台(左傳作駘)之怪蟋蟀之人君黃鼎介中鳴
琴不下鍾鼓既考風俗允和帝曰良哉而格我政加朝
散大夫遷岐州扶風縣令若尹翁歸以文武之幹緝熙
此邦黃圖雖寧赤丸未乂君以先(集無先字)庚斷甲設距投
鈎赭裙始繩堊面咸革丁我敏侯艱遂茹哀苫廬銜恤
終紀是歲申國不理元寮佇才制加朝散大夫授申州
司馬屬太夫人有羸老之疾棄(集作去)官不之白華增勤
綵衣是慕至於朝哺(集作盥)夕膳候色承歡䕫䕫齋栗蒸
蒸不匱有若楚太子(集作老莱)為之嬰兒也嗚呼昊天不弔
降此鞠凶太夫人以眉夀薨時君年已七十二矣禮以
飲酒而君絶漿虞以降哀而君泣血煢煢在疚欒欒棘
心(集作欒棘其心)新穀未升匪莪已殞以某年青龍癸巳薨于
某里第之正寢孝之終也嗚呼哀哉昔聖人五十而慕
先子謂之至德今君七十二而盡其哀非敦篤允元深
仁淑德者疇能離此哉夫人弘農楊氏隋内史侍郎丹
川公演之女孫也幼有淑德而美令儀采蘩昭華穠荷
比秀至於内嚴閫訓外匡君子麟趾以穆鷄鳴有章誠
可道映公宫事宣彤管晩年以儒困(集作因)未究冥業唯
深遂揭無生之筌將遺有漏之屣顓潔道行受蓮華經
理極翻三心滅不二形妄緣盡歸真化冥歲在丁酉處
順而往始我府君以懸車之歲從負米之勤夫人亦能
肅恭晨昏嚴祗左右夫至行莫大於孝崇義莫顯乎忠
君克勤于家盡力於國形(集作刑)于妻子至於朝廷夫矜
而不與物或有違廣而無適義所以比君好謙達禮研
機成務摹其法器無不馴從其政事無不理夫用我者
而豈徒哉嗟乎矜而能廣(集作廉)利而不凂百行允備三
事不偕臧文仲其竊位歟柳下惠其直道歟有子四人
長曰某官至武連縣令先公而卒次子某等肅奉嚴訓
景行高山達于家邦光乎(集作于)禮樂永號罔極泣血昊
天始府君臨終遺令薄葬墨龜未食青烏不封權殯于
某所需吉兆也龍集己亥律躔應鍾金鷄鳴玉狗吠黃
腸密啓丹旐徐飛始遷神於某原之陽禮也青龍在左
朱鳳居前雙衾共封二室同穴珠玉不瘞丘隴誰傳刻
此金石以旌後賢
恒州長史張府君墓誌銘張說
君諱承休字某吳郡吳人也留侯興漢播美西京長沙
涉(集作徙)吳蔽蔓東土曾祖冲在陳為文帝師入隋為漢
王學士祖後胤授經太宗尊之以為(集無此字)祭酒既封新
野又贈以宗伯考少師位不充量止於朱陽宰班固稱
世名忠孝魏武謂積善之家昌門一絲暉我諸族君受
天戬穀傳家業藝希言敦行去華崇實非法不由非禮
不動精於理物敏於政事初以南郊齋郎補兖州兵曹
丁太夫人憂廬墓三年加人一等再任始州司倉應八
科舉改鄭州錄事參軍又舉賢良方正遷揚府(集作州)司
錄參軍移蘇州常熟令歴政皆有能名加朝散大夫入
為司農丞實掌錢穀姦僦息望使覆囚嶺南是司獄訟
聽折惟允乃授濟源令風行畿甸河潤洛師加朝議大
夫上柱國拜絳(集作隆)州司馬轉恒州長史簡而有孚權
而(集作有)中道嬰風患(集作恙)去職就醫還京春秋六十有
二終于頒政里夫人成紀郡君天水秦氏廬陵郡公行
師之孫嗣公游福之女敬事君子誡訓諸孤當代之孟
母者(集無此字)也年六十二終於許州開元元(集作九)年十月
某日合葬於武功之禮讓原禮也夫道大難合仕屯而
不進德高者(集作有)後身没而福流君同生八人半服銀
艾祚胤五子率為珪璋比迹於燉煌六龍南鄭千室德
門濟美信有徵乎懼陵谷或遷乃勒銘沈石銘曰
思文留侯時惟皇祖長沙南守分幹東土家有道書門
傳學府嵬峩重世通經二主誕靈上喆克廣斯文造次
仁義優游典墳孝乎事親忠乎事君猗那叔父亦足有
云
玄州司戶吕君墓誌銘
君諱虔字某其先東平人也堯之太岳始封吕侯周之
太師實表齊國河西則覇王繼氏(集作代)關東則丞相聮
華近徙河間是稱右族大父贇隋幽州都督府長史考
師滄州清池令並振羽儀馳聲郡(集作都)邑公孝弟天至
禮樂混成千里聞騏驥之才五都重琅玕之價壯士行
去樹勲於塞垣君子居之何陋於蕃郡以上柱國為玄
州司戶參軍積善襲於家風餘慶流於身後享年若干
而卒夫人清河縣太君傅氏四德爰為六行聿脩始則
賓於冀妻終乃訓成孟母春秋若干而終開元十四年
某月合葬於州城西南里之平原禮也我有令子軄司
馬於小山我有淑孫偶乘龍於大樹榮哀之事于兹畢
矣銘曰
堂堂吕公休有令德穆穆傅母順成内則兩譽齊振雙
儀不慝(集作忒)景行山東風流河北有生必謝誰能獨存
神寧故里合葬中(集作平)原劒暗泉室松寒墓門勒銘沈
礎萬古何言
許州長史趙公墓誌銘張九齡
公諱某字某天水隴西人其先受賜于周所食者趙下
逮襄子大為諸侯至(集作貽)于謀孫克用保國有功有伐
無代無之曾祖某隋尚書左右僕射淮安(集作寧)郡公祖
某金紫光禄大夫殿中監贈工部尚書武強公父某符
璽(集作寳)郎皆發聞馨香世祚蕃衍不高位者則人望焉
公惇師舊業允廸恭(集作淵)懿包君子大雅之量有古人
獲心之實脩詞以達其道則質文相半履行以顧其言
則剛柔並克弱冠以門子調補湖州參軍轉相州司兵
參軍學以入官思不出位格言清論始誦今行屬太上
皇養德在藩擇賢為吏公首其舉王曰爾諧於是引為
相王府戶曹參軍轉法曹參軍及龍德既亨鶴鳴有應
往而利見縻以好爵乃授朝散大夫雍州錄事參軍綱
領諸曹罔有不率秩滿除洛州伊闕令事舉其中斂從
其薄惠小鎮大徇公滅私政之在人今而遺愛俄遷徐
州司馬未幾轉陜州司馬許州長史千里將聘六轡斯
柔得之自心動而中節故其四參州事再入府寮一宰
畿邑三為郡佐莫不所居而績宣其用所去而頌因其
跡豈伊苟然厥繇尚矣開元八年春二月疾革乙丑終
于官舍春秋若干某年冬十有一月庚午歸葬夫人崔
氏祔焉公自然淡泊不屑勢利守道貞固與命推遷故
歷年多所移官數四不過參佐而已豈亦直道之云乎
然而卑以自牧約而能濟推厚居薄内安其仁急病讓
夷外多其義不曰君子其能爾乎有子曰令言次曰令
則泣血加人抑情就禮哀愬窀穸之事恭惟先君之德
驗之所履附之斯文以傳無窮以慰罔極銘曰
猗嗟令德寬仁(闕)道景行行之風流肆好名取公器為
身善寳(集作善為身寳)志所以立政所以宣入官惟允蒞事其
然是儀是式不忘不愆今也終古後之克祚子孫禋祀
春秋霜露茫茫九原斯焉永慕
宋州司馬先府君墓誌銘孫逖
府君諱嘉之字某魏郡武水人也故屬安樂盖齊大夫
書之後至晉長秋卿道恭有子曰顗避地河朔後世居
焉顗五世孫魏光禄大夫惠蔚為本朝大儒自時厥後
不隕其業公即光禄玄孫也曾祖孝敏隋大業中并州
晉陽縣令所居之聚聊設衡關至(疑)為晉陽里祖仲將
皇朝鄆州夀張縣丞父希莊皇朝韓王府典籖自晉陽
至府君四世而傳一子故五服之内無近屬焉府君四
歲而孤無所怙恃外祖劉士傑因官居于潞之涉縣府
君自幼及長外族焉依克自激昂允迪前烈弱冠以文
章著稱因此遊太原涉西河以觀陶唐之風河汾之間
有盛名矣垂拱載初之際始詣洛陽獻書闕下極論時
政言多抵忤所如不合遂投跡太學託名常調天冊中
以進士擢第與崔日用蘇晉俱為考功郎中李迥秀特
所摽賞久視初預拔萃與邵炅齊澣同昇甲科解褐蜀
州新津縣主簿又補河南府緱氏縣尉改王屋縣主簿
府君少好攝生之術自王屋授訣於司馬先生便欲罷
官學道而官微禄薄曰(疑)門無儲宗黨孤𦕈無所仰給
繇是願效六百石長吏焉歴洺州曲周宋州襄邑二縣
令秩滿之後遂絶跡人世屏居園林怡神太和以適初
願居數歲秩(疑)長子某拜中書舍人實掌絲綸皇上以
府君有義方之訓特授朝散大夫宋州司馬仍聽致仕
手詔褒美親族榮之享年八十三以開元二十七年四
月二十四日棄背於東都集賢里之私第府君性聰眀
而志高邈學該百氏而不為章句文窮三變而尤工氣
質早有大名晩從卑位於是知命之不偶道之不行隨
時委運澹然無營而疇昔輩列平生雅故當軸處中者
多矣盖未嘗跬足而近之恬於勢利乃如此也然所涖
之職必悉心為政不以小而易之人到于今遺愛矣爾
其閨門之教子孫之謀猷之必遠誨則無倦萬石不假
於誚譲太邱惟聞於遵(疑)誘保乂於後無慙古人夫人
廣平宋氏蒲州安邑縣令斌之孫滑州司士參軍郁之
女淑德賢行深慈至柔有子四人皆著名於詞學有女
六人俱涉跡於圖史非獨府君之善訓亦有夫人之内
則焉享年六十以開元十年十一月二十三日先棄背
於河陽别業逖遹遘迨等遭天不愸遺降此鞠凶創鉅
以深荼蓼又集永惟宅兆未立精靈未安猶力尫瘵尚
存餘喘即以府君違世之年八月十二日遷厝于邙山
陶村之西原合祔焉禮也北據岡阜南瞻城闕一以託
州原之勝勢一以近庭闈之故居諸孤等亦願朝奠几
筵暮掃松柏往来密邇以寘哀懷伏惟尊靈安此真宅
小子痛極豈復能文泣血書事言多失緒其詞曰
惟先府君不隕厥問克惟厥訓惟先夫人慈範是經柔
德是程昊天罔極曷其報德敢述舊聞言豈為飾
揚州司馬李公墓誌銘李華
公諱某字某趙郡高邑人也在昔咎繇謨眀玄元道德
武安之功秦人息甲廣武之略淮隂東西(疑作面)魏則中
書為臣齊則常侍參佐命丞動隣邦眀喆于周隋水部
才冠時倫訓迪于忠孝國朝則蒲州之仁政趙州之懿
德趙州生晉陽尉諱某道崇位卑鍾慶身後官婚人物
為山東上族五百餘年矣公少孤以經明行脩登第直
崇文館授雍邱尉屬國家升中秦山縣當馳道徵責萬
計臨事無違居至卑而不拆當大務而不撓外兄許公
蘇尚書頲特親重之秩滿考六經覽羣書手抄二百卷
觀其大(一作仁)義歴交城尉無何丁内艱柴毁終禮授榆
次尉裴尚書伷先為太原尹廉察河東引公在幕賢者
知勸不仁者懼既而從調朝廷詔有司精求令長公以
崇璧之咨鍾彛之重屈為蕭令邑臨古汴之衝每歲為
害公因租之集兩税一石置於水濱治之為防水不敗
稼蕭人賴之徐方歌之則政之利人餘可知也選授太
原府法曹參軍事大都阜殷嚚訟填積公鏡其詐實皆
叶身中太原王之北門枕扼夷夏屬邊部首亂悉衆来
攻公撫弦登陴左右軍師完城池潰凶醜有力焉詔加
朝散大夫遷太子洗馬拜右諭德進階正議大夫東宫
圖書亡逸有司命公留北部蒐訪焉淮南節度故相崔
尚書圓表公為揚州右司馬將任以州政方祖道遘厲
而終享年六十六廣德二年六月十三日也長子規前
刑部員外郎兼侍御史次子覲故沂州沂水縣丞次子
覿故太原府榆次縣尉次子峴前汾州平遥縣丞幼子
觀前左監門衛率府兵曹參軍事泣血茹悲哀號萬里
求仁者之助於江湖奉迎裳帷於太原歸安洛汭禮罔
不備某年月日窆於某原禮也規有公遺風國之才臣
嘗為晉州吏職中外宣力王室聞於天下公其不亡矣
公有文有武簡而能肅不伐其勞推其美於人神眀質
高嶷如山孤味道於老莊還性於禪惠每涉危必免阽
患無傷冥然禮順疑若靈助盖德之所至者也嗚呼位
不尊夀不遐時耶命耶華於公諸從雁行為公所知感
規之孝祗述盛烈以慰諸孤之心其銘曰
貴為侯伯来日赫赫百夫之特所稱者德神錫純嘏道
無違者淮南鎮揚為右司馬嘗涖蕭人蕭人以淳嘗掾
太原功宣北藩艾綬銀章丈夫之尊春秋匪懈榮於寢
門宜其永世天胡降戾仁而有子哀號萬里維嵩之隅
維汾之涘我卜我筮夀宫脩止與天無期寧極於斯子
孫百代拜手於斯
文苑英華卷九百五十五
