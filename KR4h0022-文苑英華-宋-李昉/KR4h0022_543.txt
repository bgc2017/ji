文苑英華卷五百四十四宋李昉等編
國城官宅墻井門三十二道
國城
建國判五道臨宫判四道
城邑判四道城者謳甲判一道
登城判一道升高判八道
官宅
造室判二道宅判一道
墻井
築墻判二道鑿井獲鏡判三道
義井判一道
國城
建國判(後篇作侵官判)
典同置臬晝參諸日中之景夜考之極星或告其越司
視事詞云知無不爲
對楊仲昌
考工建官匠人營國旣匡政本將懋彛倫惟彼京師式
模大壯三門煙竦九軌繩列殷稱重屋周曰明堂必有
以懸之工理資置臬之審晝規日景夜考星躔陽不遯
來月焉藏往屬吾君稽古庶政文明將大朴爲城池用
無私爲宫闕凡諸奢靡咸悉棄捐瞻言主司雖設何有
况典同之務隸在宗伯雖舉公道全非守官輙相奪倫
焉以逃責望貽出位之誡以厚正名之典
同前褚亮
定之方中作爲宫室紫微夜視考太乙之帝居黃道晝
參取羲和之亭午於是審曲面勢置臬懸衡各有典司
無乃(一作乃無)詢於梓匠越其樽爼翻見作於同律晉雖不
競楚勿與知侵官有刑罪將安捨不司宗伯之事妄爲
荀息之詞人亦有言自貽伊咎
同前
乾道著明聖人作則仰必觀象測隂陽之運行俯而定
居考星日之中正法象無昧道誠傳於古今典司不愆
事宜禁夫侵越典同業尚多藝知無不爲成周舊臺嘗
見立圭之法作楚前室能探置臬之規候太陽於齊天
占列象於清夜六龍齊御不差亭午之隂衆星環拱自
識方中之節雖行之有則無慙述者之明而視或越司
終代匠人之斵
同前
晝夜分象爲章於天欽咨日官懋緝星紀探六歷之無
爽齊七政而不忒周官命職各有司存相彼典同實非
其任安得置斯水臬均彼土圭苟違盈縮之理徒知分
至之節雖占星揆日坐識乾坤而越局侵官終罹罪罟
旣紊銅渾之典請挂玉條之律(此下二篇元編在五百四十九卷雜判門今移)
(入於此)
同前
百揆分曹式著尊卑之位九流開務非無守主之規若
官得其人網有條而不紊任乖其器玉毁櫝而何愆惟
彼典同頗輕其職不專律吕之應傍占星緯之中在定
雖合於楚宫理職式乖於周秩越司之過誠謂當仁然
以君子噐周無往不利調鍾則聞於合響置臬何隔於
兼通即欲論辜恐乖輕典請重考其本藝然後定以明
科愚管所窺將此爲允
臨宫判
丙登高臨宫法司斷徒一年丙訴云令所
對吕焯
至若惑衆創規邦憲貽範能賦雖聞(一作云)於曩列不呼
取誡於前經丙登臨此時宫墉近矚方比迹於桓景豈
均賞於屈平窺見可徵愆尤自速法司務惟疾惡志在
繩非未窮令所之由遽加徒罪之罰待詳疑璧方可揮
鉛
同前范令芬(緫目作冬芬)
玄圃䆳居青宫秘籞事隔中外理絶登臨丙之無良自
貽伊咎升高異梁竦之憤抵法挂臯陶之刑且夫子之
牆猶其難見儲君之禁焉可輙臨然法難動摇罪宜欽
恤弊(一作典)獄雖結於徒坐往訴須從於减科
同前
宫室九重深居而理山河四顧設險爲雄或有登臨當
其近密始疑楚宫極目春江終類子牟遊心魏闕事必
無故情其難捨抵玉律以懲違論頳衣而何失旣有詞
於令所須閱實於司存懸議科條恐貽深刻
同前
帝宅天居深宫䆳宇閶闔爰啓甘泉是壯必資恭敬無
或登臨丙昧科條輙兹違犯且登臨之理抑有前聞桓
景所以消災山濤猶其望遠若非此道終合加刑法司
處以徒年景訴猶爲文過謂從令所冀减嚴科且前星
發輝少陽開景銀牓之門斯闢玉裕之德稱尊焉可輕
然聿來憑眺法司科結正合公途
城邑判
甲將仞邑乙不從命比周狗以屬之損已
對蔣勵已
大道旣隱天下爲家巢燧已遠於三皇城邑已安於萬
姓將以寇盗無擾隣伍有孚以崇墉濬洫用偹於王制
屋粟里布亦率於周典猗嗟彼甲務成厥功足使孔丘
門人論於千乘之賦鄭國說者難於九仞之高豈謂立
身致誠人未從命不聞忠信之迹翻起比周之言忘筌
深謝於得魚致損俄聞於屬狗且辨璧以聽理貴審詳
東矢而論道取嚴科且損者恐其無過命者寧載有詞
待窮三刺之典然措片言之折
同前祝雲將
侯伯之城中五之一苟不以度事或有虞甲恪居官曹
慎固封守魯大夫之爲政必葺其垣晉獻子之城周先
仞其邑豈謂澤門之晢見沮於邑中之子於垣載關於
詩頌眷言於乙深昧從時且人之比周旣貽官謗而墻
之隙壊誰執其愆今遐邇乂寧邊鄙不聳苟不從命亦
何懵焉遽嗾夫獒棄人何甚况屬於古令出惟行欲加
典刑可以理遣
同前鹿慶期
自上棟下宇疆里井田度土居人量地制邑故墉垣是
葺版築聿脩華元廵功見謳於城者子囊臨逝貢策於
荆王甲何人斯職兹仞邑乙不從命同之鑿坏趨舍路
殊便爲鎻(一作隙)末雖叔孫受縶每效勤勞而子騫發言
何必改作遽營危堞未崇射隼之規不憚嚴科輙嗾夫
獒之噬棄人用犬何其不臧旣紊風猷請書霜簡
同前張思鼎
大道既隱天下爲家度土以居人量地而制邑將興版
築必俟命(疑作金)槌劃以斷岸長雲負以重城四郭孟軻
五畆匪宅是營孔丘數仞爰兹仰止生異里仁之美行
多嫉惡之辭苟此不從胡施而可棄人用犬雖猛何爲
且闔門塞竇在明時而難許比周阿黨豈君子之攸宜
損乙既謝於當全罪甲庶期於無訟然恐造有妨害兆
有吉凶或利晉而闕秦將抑彼而就此各從所便不亦
宜乎
城者謳甲判
甲爲植廵功城者謳之甲乃鞭之其城者訴不伏
對
千乘制國百堵興詩義非取於復隍道實遵於高壘繕
葺惟隙人其以寕廣袤無稽禍由莫大是以京制非經
禍延鄭伯梁興不處卒有秦兵在悅使以忘勞豈嚴刑
而毒衆甲爲其植是訓於從庀以功程務其操築傅巖
之野疑將見於代刑邑中之黔即類聞於有沮興其百
版就以九成方取託於啼烏佇推功於射隼匪隕孀妻
之慟寧頽薛縣之琴晉獻成周初開仞邑華元植宋遂
見爲謳省已良虧尤人遽覩棄甲而復事本叶於前聞
執扑以行譴何貽於是日咸其輔頰雖成滕口之嫌旣
謹垣墉請逭噬膚之罰
登城判
甲登城而指乙告其惑衆甲云實無妖言
對王泠然
先王訓俗禁以窺臨君子執身慎乎登降惟甲才非入
室教異垂堂旣處隘而乘閑爰興高而眺遠平看雉堞
廻數人家遍識山川周知國邑殊鄭君之伺敵忽上層
埤同漢后之思鄉且瞻長路行未聞於能賦告將惑於
妖言不指不呼孰云知禮從輕從重旋欲議刑向若甲
是卑流恭隨長者承所視而待問事緣情而可矜今者
攀陟不宜驚疑於衆獲(疑作護)非有失雖云李徑無言故
犯難容亦可棘司懲訓嚴城作限緩獄何逃罪自招於
指揮理宜退於心伏
升高判
解式與長年行因升高不從所視遂杖之式訴州斷鬭
論省科失入
對王延光
視瞻無回在於往記周旋有禮著之前聞惟彼長年與
兹解式行將望遠豈伊升高之能賦悠然目極寧復登
山而送歸且平原坦夷廻首超忽苟不從其所視欲何
詳於切問式之立身誠未謂之學矣長者加杖盖亦尤
而效之則不愠不知君子之通論如怒如祉詩人之美
述旣墻面而斯責於情恕而安施薄訴之由其文有以
雖闘論勑法頗欽於州見而失入在宥請遵乎省科
同前田南砅
罰懲其淫禮主於敬若長幼而失節在典刑而無捨蠢
爾解式從於長年三人而行尚聞擇善十年以長非可
肩隨况侍上丘陵不能向其所視如問及雲物其將對
於何詞無儀所謂於伊人有體自均於相鼠杖其傲禮
固未乖宜昔者蜡畢出遊言偃問其何歎幼而不遜尼
父叩其夷俟合志爲友前賢猶且不嗤年長以倍今日
云何致罰必若齒於鄉黨則應金作贖刑如或列於父
兄豈可求之凡鬭失入宜從省見定刑更待州申欽哉
惟刑捨此將濫
同前王惟孝
先王設教各有等威君子慎儀必脩德禮苟昧斯道時
謂不欽解式妄人不若厥訓徒守尊卑之位終乖敬讓
之節不從所視寔曰愆儀或人杖之是亦奚爽州曹丕
弊因噬腊之遇毒省司失入覺從者之詞游罪自己招
云誰之咎請當從禮之罰勿聽無稽之訴
同前張郊(緫目作鄰)
行已以恭執事在敬同人攸往於野則亨苟踐禮而不
踰必遊目而從睹瞻言解式惟是長年道契三人方擬
同心之利名參百行亦專好德之寵行邁云靡丘陵是
升覧雲物於五方壯山河於千里不從吾視奚率爾虞
事類武侯且未屈於吳起義同文子仍不徵於叔向禮
經有紊夏楚收威寔長者之訓恭何薄言之速訟淫刑
以逞外臺於是觸藩寬政荐敷仙省凖(一作宜)其射隼
同前劉孺之
設教以防禮不逆矣遇長不敬患至掇焉苟訓典之不
脩乃扑撻而何害相彼(一作時)解式誠謂狡童五人羣居
且聞異席十年以長則必肩隨不恭辟咡之儀致闕升
高之禮惑其所視吾何以觀之哉杖以作威固當斯害
也已小人文過肆以薄言君子詰姦無從長傲歸諸司
敗足示陵尊成以調人可徵犯齒且州司以刑頗均短
綆會府是糾且異長鞭伊小大之以情庶寬猛以相濟
同前王靈岳
長者與行登高向視古之用典决事原心越則謂昏逞
而生害是夫鞠稚從陟丘陵已實處卑執奚有黷拾足
於後固合益恭肆目以遊無乃長傲遠有所望問而莫
知使曳練吳門宣尼尚惑徹蕃晉壁楚子徒觀苟由禮
以防非則記過而及杖况尊能制幼刑期就均所罰則
可豈宜有訴嗟州議之非當招省司之是詰
同前程諫
恭敬何常少長有禮自以引以翼無失於等威左之右
之動從於瞻視苟昧斯者則何以觀解式陪彼長年身
居弱歲比景未聞於有德居卑且見於無儀於是舍車
而徒升高自下異梁鴻之適越不覩興謠殊栢景之禳
災豈能成俗旣而碧空一色翠微萬里迷周流於遠晀
闕咫尺以承顔梢雲之杖遂行白雲(一作雪)之途且默然
鞭以爲罰恐傷剛暴且人而無禮寧罷防閑與其居尊
而肆威曷若導愚而誘暗况擊蒙垂象於周易叩脛設
教於孔門徒事薄言寧容文過剖符之郡涉深故於鬭
論握蘭之司雅議懲於失入
同前陳齊卿
介福維祺授康緝御未濟溝壑是登丘陵將察視之致
虧唯對問之所詔非我族類其心則乖且幼長之行陟
降有序儻云能賦遂爾升高或匪事親爰加大杖豈桑
榆之已逼將夏楚而收威設取愧於離婁終見傷於寗
越外臺置辟寔諧所訴華省繩愆請脩其本解式之競
長年其悲
官宅
造室判
丁爲室斵其椽而礱之法司科罪訴云新加三命
對袁令問
九儀辨等八柄正名設貴賤之地立財用之宅如或居
處無節制度不經動而失中難以爲正彼丁爲室將完
是居有覺其楹於粲而埽上棟下宇燥濕不交輪焉奐
焉鳥鼠攸去既成隩阼如位崇而德尊不事廉隅知物
誘而心汰無法自守用奢宣驕安且燠兮其功可取斵
而礱也於禮則那且加命則大夫之命此室則國君之
室何取彼義自用於身請麗本刑無撓常度
同前王雄風
易稱上棟下宇禮載度堂考室眷言崇飾誠有等威動
而或踰過則誰任丁沐我皇化策名清時旣登大夫之
職方用少牢之禮爰修其廟載餙其椽斵之則通礱之
未可事且非據法實難容尋考父之銘雖同三命徵糓
梁之傳則僣諸侯憲局所科罪斯得中
宅判
洛陽縣人晁諺先蒙本縣給同鄉人任蘭死絶宅一區
又被蘭女夫郭恭妻理訴此宅縣斷還諺州斷還女諺
不伏
對
任蘭幸逄昌運得齒齊甿欽奉太和庶延遐壽豈謂夢
瓊殘喘奄就飄零連石餘輝遽聞遒盡但以庭虛謝玉
掌絶韋珠同伯道之無兒類伯喈之輟嗣孟軻五畆竟
闕承基揚雄一區俄從别授縣司以女旣出嫁判給晁
諺之家州司以宅是見財斷入郭恭之婦宅及資物女
即近親令式有文章程宜據
牆井
築牆判
洛陽縣甲界内坊牆因雨頽倒比令修築坊人訴稱皆
合當面自築不伏率坊内衆人共修
對
赤縣分曹黃圖控邑周公曲阜池(一作地)是浮龜之浦元
禮高門人積登龍之望擊鐘鳴鼓歌吹由其沸天向述
當衢㕓閈於焉撲地屬長空驟雨看石燕之分飛廣術
頽墉見銅駞之咫尺仲尼數仞無復及肩相如上林唯
餘填塹徒掃茨之有刺終射隼之無由奚(疑作爰)興洛汭
之垣載俟傅巖之築雖人唯比屋而地實離疆幸無踰
於舊途理宜歸於本界若本衆戶始可興功自招頭會
之嫌仍必面牆之請與奪之理斯之謂歟
同前虞俌
帝王是宅河洛之陽雲闕巖巖列綺城之萬雉環途隱
隱分體國之九經重閈交開樓臺相拒屬隂風廻扇累
日沈輝灑洪雨於四溟布族雲於千里煙凝萬井萍汎
中衢半露宫牆坐見室家之好全頽環堵行瞻湫隘之
居且揆務黃圖參榮赤縣理雖謹察故典遵牧黎人必
使溝洫廣開垣墻甚厚因茲法令正叶隨時坊人以東
里北郭則邑居各異黔婁猗頓乃家産不侔奚事薄言
佇遵恒式旣資衆力須順人心垣高不可及肩板築何
妨當面
鑿井獲鏡判
鑿井獲古鏡不送官司隣告違法
對
玉甃浮輝珠星湛耀漢隂舊址方除餙智之心譙國開
源忽遇神仙之兆乙廼劬勞是務穿鑿爲功暫因梧樹
之傍遂覧菱花之照光芒射目騕褭(一作窈窕)明心見飛鵲
之時來覩廻鸞之屢舞雖則私獲合送官司愛而欲留
法將焉許自招其責誰復哀矜隣人告之雅符公正
同前吕務博
乙旣鑿井將開射鮒之泉欲施繘瓶已獲盤龍之鏡清
源初鑿疑菱花而始成玉甃將升似明月而飛出寶匣
藏而晦宇美人拂而生光王濛覧影已堪自愛秦嘉贈
心歎惜何極眷言此得誠所珍竒爰令送官不恡於下
誠亦允當固無所疑即以隣者之言寘乙之辜庸人䧟
法只堪矜憫請寬於乙將謂恤刑
同前朱萃
乙也鑿井遘墳而獲古鏡抱春銅之色涵明月之輝罷
照秦樓未懸温室玉女窺而不倦仙人磨而益明異龐
儉之得銅殊宣尼之對缶旣曰竒觀理合歸官雖隱則
有愆刑故無捨然物非古迹事或可矜請更詳審方可
裁斷
義井判
得人於京陌施桔橰汲水作義漿尹責擅穿街地訴云
濟途行
對
香街隱隱垂柳垂楊行道遲遲載饑載渴旣繘井而辨
義亦鑿木而設機故窮谷射鮒坐忘抱甕之勞挈水濟
人行符種玉之兆魯宣遊往未捨蟻丘之漿漢尹載馳
旋覯章臺之陌責其專擅雖掘地而及泉濟以途行庶
恢天而漏網苟利則可胡其未從
文苑英華卷五百四十四
