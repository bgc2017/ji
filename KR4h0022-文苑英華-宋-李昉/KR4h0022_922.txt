文苑英華卷九百二十三宋李昉等編
職官三十一(刺史五)
安州刺史杜鵬舉碑一首
泗州刺史李孟犨碑一首
晉州刺史高武光碑一首
安州刺史杜公神道碑楊炎
受正性者德之元纂重侯者業之盛君子體仁以合德
積厚以感通著于神明光于祚胤者其惟杜公乎公諱
鵬舉字某其先京兆人也七代祖諱模後魏為濮陽守
衛人宜之子孫世居東郡故今為濮陽人夏有豢龍之
官周封唐杜之國世載侯伯勲蔵晉魯周公錫命玄旗
火龍拯三代之衰參五覇之業斯保姓之始也漢有建
平侯策定中興晉有當陽侯克并南夏其食酆鄗盛西
郊之黻冕其分荆濮祚東國之山河斯不朽之宗也濮
陽生陳留太守諱亮陳留生高祖北齊膠州刺史竟陵
公諱嘉竟陵生曾祖隋鴈門太守諱保鴈門生大父唐
蘇州司馬諱義寬蘇州生皇建平侯荆益二州大都督
府長史諱慎行洎貞孝公秉哲以輔先朝今黃門戴天
以成大業自魏七代以方岳登聞在唐兩朝以台衡致
理斯邁種之仁也公貞孝之兄黃門之考天修其爵地
富(一作學賦)其才神抱虚廓智蔵蓍蔡口目河海儀型嵩華
學可以掌邦教詞可以宣國風少與范陽盧蔵用隠於
白鹿山以太夫人有疾與清河崔沔同(闕)醫於蘭陵蕭
亮聲色之微以誠達疵癘之祥以氣變屬先府君作鎮
荆楚有詔門子親侍禁闈起家修武縣尉歲滿以書判
超等授濟源尉以正議登朝拜右拾遺昇玉堂以謁聖
君陳格言以利天下黃門侍郎張廷珪國之髦碩洛州
長史皇甫知常人之標凖美公志行嘗與請交公精義
入神洞究奥賾初睿宗踐祚冥感祥符覩玄期於化元
啓成命於幽教人所以佇非常之運天所以歸億兆之
心玄宗時在東宫表公所言請編史冊時應令賦詩御
札批云畢公之任諒(一作亮)藉伊人思入風雅靈通神鬼
後以親累出為岐州司倉轉同州司士開元初上以中
都稍食省河漕之徭大農器用賦晉山之鐵牧馬于歸
獸之野考室于迎春之宫關中始置疏决鹽鐵長春宫
三使詔以公為判官明年天子東行河隄阹格獸之場
開濯龍之沼停鑾上苑留宴天泉酒酣樂過公獻賦以
諷於是有采章之錫遷著作佐郎太子左贊善大夫都
水使者邠王府司馬豐王府長史中散大夫安州刺史
公為政在上位畏于上貞一以守之齋莊以蒞之其始
也居右正詞王侯嚮慕其終也疏通簡易禮化興行方
將坐周召之堂陳歌訓之典法象魏登天庭而明德夀
於中年壯圖悲於下國命矣以某年月日終於官舍明
年二月葬於夀安之南原遵遺命也夫人河南郡君尉
遲鄂國之孫邛州刺史瓌之女也抱含一之德友于君
子受降神之祥克生元輔天寶四載終于山陽别業其
終祔焉從周禮也長子靈瓊陳州太康主簿紹家祚而
命奪其禄次子奉遥有異學而天喪其文荀陳同德顔
閔齊化季子山南劒南道副元帥特進黃門侍郎同中
書門下平章事衛國公鴻漸身負蒼旻氣和鼎飪以符
合斯運以道佐唐虞文繫訓謨化齊混象大勲格于皇
極厚寵揚于祖考某府君先贈大常再榮師保夫人舊
封宜陽增號某郡三錫桓公之命是尊孟母之賢惟公
主忠孝根仁義事親有極致之道執喪有寧戚之哀威
廢鞭笞愠忘誚讓其立身也冥觀天理合含幽鑒強志
通於衆藝敏行求於古人考聲教觀歷象動合靈柢之
贊居順隂陽之和其達誠也憂喜極中權利交喪歴官
十二遠悔吝之形春秋七十抱純精之氣其保終也君
子謂探命歷誠也專藥膳孝也補衮職仲山之志也頌
王風吉甫之才也濟美欒武之德也有後臧孫之慶也
宜乎正訓百代垂鴻千古存被先公之冕服沒為天子
之元老勒鐘鼎建廟堂金石以頌聲邱陵以表隧乃假
詞末學觀德將来銘曰
於赫太師德音孔遐道之氣象物之精華文學鄒魯羽
儀邦家選于帝庭帝庭有儀聞于宫府宫府允釐明晦
光耀際含天機識真紫極建旟青蒲熊負金印蛇蟠朱
組時哉功名海變今古精魂歸復宜陽之下我有家嗣
為王寶臣德(一作寵)延沒世功被生人崖谷磅礴邱陵故新
蒼蒼頌石萬世遺塵
泗州刺史李君神道碑李軫
夫崇孝悌者必竭力以事親厚忠貞者亦盡心以奉上
故聖人廣而教之以勸遐裔至若馬遷續太史之紀安
國傳夫子之書潘氏家風謝公别傳内足以貽厥後昆
外足以錫祉爾類小子不敏仰希前哲竊述類本用表
流光君諱孟犨字公悅其先乃太上玄元之系五代祖
景皇帝始封于唐高祖諱亮至德初追冊鄭王諡曰孝
曾祖諱神通武德初以佐命元勲封淮安郡王開府儀
同三司尚書左僕射諡曰靖烈祖諱孝義武德初封永
安郡王貞觀中改封膠西郡公銀青光禄大夫司農卿
上柱國襲膠西郡公至德初追贈平陽太守皆斧藻至
德琢磨令範仁經義緯敦教易俗理化勲庸備詳史牒
君純懿靈粹得之自天先府君貶南州也以正直忤物
為邪醜正(一有辛字)已告終于官舍君未弱冠號天踴地漿
勺不入禮過成人寮吏賵贈一無所受扶護艱險泣血
萬里提攜幼稚盡室獲全以某月日遷塋配廟禮物無
闕由是以純孝聞服闋調補梁州參軍轉右衛錄事參
軍相王府戸曹以清幹稱恩詔特加朝散大夫出宰郃
陽猗氏三原德風洽聞香聲遠茂君之臨猗氏也萊田
數十里上蔽荆榛下闢舄鹵逋逃夜(一作暝)聚豺狼曉嘷
公曰糓不足者地有遺利食不足者人有遺功長其荆
棘孰若樹其禾稼聚其豺狼孰若利其貧窶乃尋斧於
拱木疎鑿於涑州化草莽為陂塘變磽确為墳壤人民
胥悅工亦子來雖史起决漳鄭國開白亦何加也人荷
其德邑茂其功建頌立碑迄今斯在後中使撫循廉按
嘉公丕績薦為鄧州司馬兼陸門堰稻田使君廼谿白
水之口壅樊陽之陂築埇雲屯疊石山積樹建立則截
流施扃制蓄洩之門為水府之權分血脉之經緯為農
夫之司命條流百道浸潤七邑疆畦綺錯稼穡龍鱗田
疇之歌何獨子産中使舉以郎署擢授禮部員外屬東
封扈蹕轉虞部員外郎出牧泗州清明簡肅治行第一
而地接吳楚氣候卑濕因之痁癘辭以疾歸開元十九
年十一月十九日終于大梁旅舘享年五十有五權厝
太行山至德初累贈宋鄭二州刺史季子翼自衡卾轉
運使兼漢南租庸從事爰適上國分途啓扈奔就吉辰
以大歷元年十一月十四日遷窆於京兆萬年縣之畢
原先夫人崔氏稱祔焉禮也今夫人清河人也父諱惟
明累遷海沂等州司馬兄鏡邈隠居太行累辟不起弟
國輔秀才擢第制舉登科歴補闕起居禮部員外郎夫
人冲和備體柔順居中出起仰茂先之箴閨門遵大家
之誡自府君捐世庶務親臨存孤撫稚有妨禪寂是以
通大乘頓悟門挹沆瀣餌花香而又現舉止之異者有
二凡於宴坐口吐舍利香骨頂生如佛螺髻驚聞中外
得未曾有翼等以額珠外見意寶内明釋氏前言今為
見世遂感涕捧戴歸於故園起塔瞻奉莫之測也及天
寶末隨子權赴陜郡司馬屬狂賊犯闕中原鼎沸權負
板輿自弘農藍田值潼關失守朝野震驚扶長攜幼潛
避山谷重壑固隂深林酷冷因之違裕至於彌留以其
年九月二十九日薨於終南山(一作所)居享年七十有三
有子六人長曰權故金州刺史次曰衡故洺州清漳尉
次曰樞故檢校虞部員外兼侍御史次曰軫歙州别駕
次曰房故渭南令季曰翼陜府長史兼侍御史丞陜府
都防禦觀察陜虢等使惟軫與翼永號孤苦松楸斯拱
銘碣未彰感奉遺範懼深失墜敬尊典故不慙以文其
詞曰
於赫大祖蟬聯我王夢蘭異感剪葉殊祥擇賢建德立
社封疆肇分枝族貽厥其昌淮安忠黨英靈倜儻率衆
關西濟師江上膠西酷似文武不墜運屬休明化流撫
字烈考謫官遭罹艱時酷吏深文天下共悲君之岐嶷
生知敏識磨礱節行韜晦仁德鍾罰蠻貊膺填氣塞天
之輔護日茂嘉聲參卿發跡語掾馳名宰邑佐都事明
理貞為郎起草後範規程出守泗濱明德惟馨繼疏躡
陸修身知止福亮未極壑舟旋徙猗那夫人性合天真
心遊志道跡棄喧塵嘉偶君子敬待如賓衣冠之族禮
樂之門詞林翰苑金友玉昆垂芳後葉流慶無垠令聞
不朽貞石斯存
御史中丞晉州刺史高公神道碑
盧虔
大歷七年冬十有二月辛酉御史中丞前晉州刺史高
公薨嗚呼天柱折地維缺豈止梁木其壊太山其頽乎
中書令汾陽王聞之衣及于寢門之外至哀不哭仰天
久之曰天喪余俾余曷所依律苟在飲公之化食公之
德莫不叩心絶氣行號巷哭其月乙亥天王使中使来
歸我公之賵贈潞州大都督詔曰狐裘濯冠勤固無歇
閉閣留牘盡瘁有終謂公有古人之風故貺公以古人
之節傳曰知臣莫若於君豈虚也哉公諱武光字淑貞
其先渤海人也曾祖正初隋左金吾衛中郎將祖翰皇
中散大夫常州長史皇考莊皇左驍衛將軍代濟忠貞
保乂王室累膺熊羆不二之心佐盛德之後必有達者
惟公生焉公則將軍之嗣子也在厥初生自貽哲命弱
而幹父長乃克家恥雕蟲而不為喜從龍而或躍故能
事親克諧於純孝弼主必著其大忠忠孝並全社禝之
衛也以申警之勤首職洛交郡安昌府别將昭忠信也
由是公忠壯自篤勤勞日宣為國爪牙在帝左右美爾
攸績於嘉乃勲累遷至忠武將軍守左清道率洎天寶
末會幽燕階禍公密奏辨疑襲履霜之漸叩血流地上
濺御衣雖涉(闕)之諫不從而竭忠之誠克見帝嘉乃節
拜右羽林將軍知軍事及亂作公待罪闕下曰臣始知
之不能麋碎身首啓沃聖聰俾賊猖狂藥而不暝眩誰
之咎也敢忘其死帝遽錫公雜綵二百叚瓶盤副焉曰
子言無隠朕甚嘉焉言而不從朕之過也惟今之謀言
姑將以為親其年公陷賊境為賊所得賊議焚太廟與
清渠之役中使孫知古遇賊若為釁鼓之事公節由義
感忠以力成危言勃如賊爾咸若是歲國廟不焚中使
復命公之力也其有金鏃淫夷南冠繫俘咸頼迓續以
永其命者可勝言哉其時賊議公本我唐之藎公也不
可以握兵之要恐通内外之言賊遂黜公出典故絳絳
人聞公之至也公來其蘇公之牧絳也我躬則閱雖外
困賊命而内綏我人億兆協心和樂且孺卒使苞茅之
貢日臻乎行在及王師大來公志克遂墜城歸命乃享
無疆之休易曰女子貞不字十年乃字其是之謂乎入
朝肅宗詔復位羽林是歲年糓不登長安餓死相屬公
颺言于上請出禁衛之米以攽餓者上多之乃俾公司
出納之令翌日餓隸復蘇人頼家給時謂之公致君邁
於堯舜不然何博施之道廣耶越月除奉先是邑也有
不腆之賦戸人逋其邑三千公戾止未幾戶人復歸如
初屬虜難未已時奴刺拔我鳳州皇上類能俾公康乂
公於是乎始有剖符之寄公之始至克黜戍難靖安西
入(疑作人)踰月政成封内大理俾其祻(疑)之盖及身于仁
夀之域矣其年秋有詔遷梁州刺史充山南道觀察初
商人吏那延西人之子也懋遷負來遇疾而卒遂殫所
得之資備送終之禮明日死徒數百人咸造公庭曰今
有以見死者之幸我如此不如此無其如字人之恤飲
水之潔不書可知也君子曰高公荷天之百祿永終無
斁由是汾陽王美公之政無度寶應初以今上之命命
公救濯于絳加銀青光祿大夫絳人喜公其來如見父
母戎首師乾光皇甫太冲率徒數千居郡之南山食人
牛馬奪人妻妾渴日為惡不彌虔劉洎公之下車句時
克浸仁風率復淳化封域之内密如也雖晉用隨會羣
盗出奔舜舉咎繇不仁者遠曷(集作何)以為比俄而汾晉
阻兵關東漸弊脇權相滅鮮克胥匡以公獨固大節仗
大順初誘之以高位不從又逼以白刃不從身幾見危
節終不奪可謂風雨如晦鷄鳴不已上徐聞其忠狀也
加特進守左金吾衛大將軍又轉開府儀同三司試大
常卿封渤海縣開國公食邑一千五百戶加一(疑衍)朝散
大夫間歲遇汾陽王論晉倒懸之急若涉水之不濟由
是上將公為舟檝克濟其難公自是以利往為晉康侯
加御史中丞夫晉陶唐之舊也介二大都之間達四康
衢之要賊臣之所讐斂工師之所蹂踐室盡閴爾田其
荒兮其有彼積之苗美哉之奐則為武臣所有其秋興
履畝之役行比屋之積撫弱惸獨不畏強禦晉人沐公
之惠如慶雲也一年逋逃復二年田疇闢三年之外中
和之詠甘棠之頌洋洋乎盈耳哉三年秋汾陽王復以
公勤績克聞于上上俾公以尹河府浹辰之内揚然有
聲留人思公遺愛銘頌貞石經始有典不日成之覩而
思仁墮淚于下汾陽王聞之復聞于上上詔公再造其
晉加安樂郡開國公公之至也大耄鼓腹而歌羣黎投
杖而拜武人揔戈以馳&KR0691;樂正交鼓而和羅公既喜迓
如雲人亦沐公如雨風生草偃政簡人和陶然日遂其
性矣以明年冬汾陽王以秦隴不關藉公以籌其策公
罷侯于晉克揚西土之烈無何遘癘虐疾遂歸休于宣
平私第病日臻既彌留銀青光祿大夫兼絳州别駕趙
公廉公之愛壻也素知其為人名節清峻氣宇沖邈臨
終之日托以後事而誓言于公曰嗚呼余不天余之性
也克艱難昔往蹇之際不克抗臣節以死王事繄老母
之故賴皇鑒之明以汾陽王靈不汝疵瑕獲保首領以
免今死喪荐至逃逭無所汾陽王生成之恩不得而答
太夫人罔極之德何階而報天乎天乎誰察余之心乎
言終飲恨而歿享年六十有五夫人隴西李氏柔克宜
家坤儀訓内享年不永先公而逝大歷八年正月五日
詔贈郡夫人夫人以其月乙酉合祔于萬年縣鳳樓北
原禮也公六典大郡三掌禁兵清儉以立身貞而獲歿
誰謂高氏無君子斯焉取斯太夫人隴西李氏迴已斷
之傷就終焉之禮夫人天水趙氏誓同穴之志為未亡
之人嗣子長曰昇次曰昱咸在童齔集蓼茹荼哭不絶
聲盡而繼之以血也虔沗吏末曾工為文受命于愛壻
趙公俾光昭公之令德逖聽遺愛搦札而書不覺涕之
沱若跪而銘曰
天贊皇明而公克生欽若王事有終于成乾乾惕厲謇
謇忠貞三主禁兵六牧專城於穆性情(疑)洋洋頌聲九
有作程惟皇之禎胡不終吉今天降疾禍昇福黜幽啓
明室佳城鬱鬱備物秩秩送終于畢不思其出隴月宵
弔郊雲曙密吁嗟高公千秋此室
文苑英華卷九百二十三
