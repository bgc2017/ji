文苑英華卷四百十五宋李昉等編
宰邑
外縣令
授元素履忠州臨江縣令制李嶠
勑奉議郎行涪州隆化縣元素履綰銅兩穴遊刃三巴
府推其能人便其政賓寮戀仰蠻漢謳吟宜遂所祈以
終美績可忠州臨江縣令
授李承嘉并州太原縣令制
勑通議大夫前守文昌司勲員外郎李承嘉擢秀士林
昇榮禮閤公勤無怠幹制有餘既脩太原是惟舊國爰
製美錦實佇良材宜錫崇班佇聞異績可檢校并州太
原縣令散官如故仍馳驛赴任
授趙崇嗣南由縣令等制
勑朝議郎前行慶州同川縣丞趙崇嗣儒林郎守蓬州
寅縣丞陳義全等或典農朔陲致京庾之積或驅驛巴
徼有綏輯之功宜敘成勞俾無遺賞崇嗣可行隴州南
由縣令義全可守潼關令散官並如故
授竇慈遜岐山縣令制蘇頲
勑朝議郎行司農寺竇慈遜爰以幹用歴登班秩憲曹
農府星籥未深雍畤岐山絃歌所屬宜遷子男之邑佇
聞人吏之謠可岐山縣令散官如故
授畢懷亮清流縣令制
勑前常州晉陵縣丞畢懷亮踐言立行希高慕古弓旌
之禮方議於徵辟軒冕之榮每聞於退譲厥聲則遠斯
道不渝須嘉賢良可鎮浮競遂其彭澤之志用表太丘
之德可滁州清流縣令
授吳太玄宋城縣令制
勑朝議郎行監察御史吳太玄清以立身嚴以持法謠
成避馬實憚於霜威政佇遷蝗俾聞於風教可行宋州
宋城縣令散官如故
授王璬柳城縣令制
勑朝議郎前行營州都督府倉曹參軍上柱國王璬早
聞幹用兼擅籌畫龍城逹邑俾居銅墨之班鯨海安波
仍掌舳艫之事可行營州柳城縣令散官如故仍充海
路押運糧使
授陽洽安邑縣令制
黃門朝請大夫新除河南府司錄參軍事陽洽慎則能
密清而又公任之養人特(疑作時)曰循吏朱鉤應務迹豈
滯於中京墨綬宣風才可臨於大邑可蒲州安邑縣令
散官如故
授于光庭聞喜縣令制
黃門朝議大夫前行鄧州長史上柱國臨淄縣開國男
于光庭早聞詩禮兼著詞學歴職有聲在公無撓宛潭
菊水未旌理劇之能漢邑桐鄉式佇宣風之最可行絳
州聞喜縣令散官勲封如故
授韋由太原縣令等制孫逖
門下朝議大夫守太子中允韋由太常丞長清縣開國
男程若水等或業擅鄉族恩延將相或以人才累升官
叙北京理劇東朝駮議宜膺並命以叶類能由可守太
原縣令若水可守太子中允散官如故
授徐鈞南海縣令制
勑行晉州神山縣徐鈞幹以立身果於從政頻更所職
頗效其能言念遠人實資良吏既有使臣之薦宜遷宰
邑之榮可廣州南海縣令
授崔綸鄆縣令制
勑益州大都督府倉曹參軍崔綸頃為郡掾兼佐軍麾
清幹有聞公勤亦著名當歲調才應時須宜遷宰邑之
榮式允使臣之薦可益州鄆縣令
授銀州刺史劉頗河中府河西縣令制
元稹
勑劉頗朕以自鄜而北夷夏雜居號為難理乃詔執事
求所以綏懷控壓之者皆曰頗在兹選且言其伐蔡之
役嘗參事(集作軍非)於懷汝之師部分弛張允叶軍政遂命
試領州郡事衆果寧阜邊人宜之連帥以聞議請甄奬
河西近邑擇吏惟精無恡牛刀為我烹割可依前件
授齊煦崔諷等鄭縣剡縣令制
前人
勑前横海軍節度判官監察御史裏行齊煦前衢州須
江縣令崔諷等今一邑之長古一國之君也刑罰紀綱
約略受制於朝廷大抵休戚予奪之間盡專之於令長
矣然而天下至大百吏至衆吾安能以一耳一目觀聽
其短長耶䎖等皆奉詔條為人求瘼剡薦於爾豈其欺
予各勉厥誠以臻于理煦可華州鄭縣令諷可越州剡縣
令
授元公度華隂縣令制白居易
勑元公度吾欲理化萬方故自近始前授大宗正䎖印
綬使牧華人䎖能副吾此心選吏責課言公度廉明有
守乞宰華隂噫華隂當道東西往來先是為邑者多飾
廚傳奉賓旅以沽名譽而不親吾人爾能革之足為良
宰敬長果法無慢乃官可華隂縣令餘如故
授薛元賞華原縣令制
勑前大理丞薛元賞甸服之制也樹以尹正承以令長
上下有統而理化行焉以元賞前為廷尉丞察獄平刑
頗聞敬慎寺卿奏課邑宰缺員故移欽恤之心使布惠
和之政上承爾長下字吾人無或越思而乖統理可華
原縣令
授辛弁文淄州長山縣令制
勑趙州臨城縣令辛弁文既有吏材又知臣節遁逃宼
難奔走道途言念忠勞宜加恩奬俾換銅墨移宰長山
可依前件
授裴克諒權知華隂縣令制
勑華隂令卒非選補時調租勉農官(集作政)不可闕前鎮
國軍判官試大理評事裴克諒久佐本府頗有勤績屬
邑利病爾必周知宜假銅墨試其材理待有所立方議
正名
授崔郁南鄭縣令等制崔嘏
勑前藍田令崔郁前登封令鄭倚前陸渾令李元夔前
京兆尹戶曹李廡等撫鰥惸奉陵寢本於廉白藉彼恪
勤爰因參調之資是奉選求之命銓衡之下雖欲掄材
資品之間固難專授勉膺奬任無俾蔑聞郁可興元府
南鄭縣令倚可鳳翔府天興縣令元夔可莊陵令廡可
高陵令
授李瑤雲陽縣令等制
勑李瑤等京縣理劇綱曹糾違書殿讎校之清閒光禄
膳饈之承副從容於蓮蓬之下籌畫於雲幕之間苟非
才能不預斯選以瑤等或職任脩舉或文業優長用是
披之寵光旌此休問各從其適無忝已知可依前件
授楊鎰西水縣令張廷濟永清縣令盧軺新政
縣令孫球下邳縣令等制劉崇望
勑昔魏郡十五城獨繁陽有異政漢史書之以其為縣
之才未易得也今我擇官憂人之際一朝以難得之才
待鎰等四子其何如哉將責試功亦宜申命為政如御
不可改轍而行為政如農唯在勤思其事無或窮人使
為盗也書稱以庸本朝旌賞遽以印綬光命之球盖延
徐師溥之所舉乃為之酬當務其實可依前件
授楊弘範郿縣令制
勑楊弘範能以下位伸于上聞諒屬驅馳不避繁劇郿
大邑也有民人焉勉揚仁風無辱公舉可依前件
授薛璫新鄭縣令賈希弼汧源縣令李牢麟遊
縣令等制
勑薛璫等我聞焦贑之伺奸邪虞詡之推盤錯皆屏盜
之迹為治縣之先盜既不興縣是用保今其時也勉思
齊之其於政之善惡人之理亂賞罰甚明足以自擇璫
得銀章無忘兢惕
授于荷雙流縣令制薛廷珪
勑具官某等嗟乎爾荷丞相之子也栖遲府縣汨沒風
塵美蔭成蹊孤根委地矧吾戚屬兹用軫懷聊效牛刀
式遂雞口顔而下則轅之門吏也自陳去職久困家食
俾佐方州各均禄仕而荷峻其階序飾以章服吾不能
無私於親親之道也可依前件
授沈正言南鄭縣令李登趙縣令楊守節永樂
縣令等制
勑宣尼薦弟子之能曰由也果於從政乎何有朕懲兵
革之後念疲瘵之人富而教之令長為急具官沈正言
等或納圖籍於書府或稱勞績於本官皆不因依明自
論列執政詳驗功狀昭然皆可謂果矣夫南鄭亞赤永
樂次畿及晉之趙城皆名邑也俾爾各為之宰冀乎有
成嗚呼無成果於自謀而殆於從政可依前件
授劉廷温華原縣令丘景元分水縣令制
前人
勑華原甸服之重分水吳境之清宰宇至于屬僚不可
輕往以廷温在官有績罷退稍久景元侯表奏舉其才
能資次命之各勤于職可依前件
授李昌偉岐山縣令王羣白石縣令杜蕘曾口
縣令等制
勑昌偉等宣宗皇帝命明法吏刪刑書為統類十編盡
去繁詞而獨著元結縣令箴其間是於養人之官殷勤
深切矣岐山右輔之名邑固所重也而壁之白石邑之
曾口委以養人之任豈以僻陋而輕哉以昌偉等勲臣
所薦跡其勤效咸可寵嘉用爾大小等衆俾其並為令
長噫風俗雖異戶口雖殊苟無忽於元箴則皆可副吾
旨矣可依前件
授盧蟾富平縣令郭諲武寧縣令李嗣業曲沃
縣令馮珙山隂縣令等制
勑盧蟾等十年兵戈兆人流散朕延執政與百執事問
所以聚人之方皆慎選令長而已夫畿赤之富平可謂
大邑而洪之武寧絳之曲沃越之山隂亦皆著名者也
爾蟾等或稱華胄或曰才人華胄以禮譲為本才人以
政術為宗而珙嘗於佛寺有遷明皇真像避賊火之功
可謂忠敬矣以爾四人為縣庶可聚吾人乎勉端爾能
以稱其用可依前件
授孔競隂平縣令張標湖州錄事參軍王振蓬
溪縣令等制
勑孔競等或連帥奏請或郡守薦揚或勞績可稱罷免
斯久能自陳列動我聽聞宰邑糾曹皆其任也可依前
件
主簿
授高昌首領守蒲類縣主簿制
李嶠
勑麴玄福拔跡輪臺策名會府宜受芝泥之命往參蒲
海之邑可將仕郎守北庭蒲類縣主簿
授鄭枋河中府河西縣主簿白居易
勑鄭滑州觀察推官試太子通事舍人鄭枋材(集作名)列
士林職參軍府脩身無闕從事有勞既展效於即戎宜
試能而補吏俾之糾邑庶有可觀可依前件
授楊彦奉國縣主簿尚殷美萬歲縣主簿制
劉崇望
勑楊彦等主簿之官大要在其勾稽一同百里不亦難
乎無言小官而忘幹事黜陟勸沮勉自為謀可依前件
縣尉
授侯丕壽州霍丘縣尉制白居易
勑試太常寺奉禮郎翰林侍詔上護軍侯丕夫執藝以
事上奉詔而處中其於出入謹身夙夜祗命比他局署
實倍恭勤既寵之以職名又優之以禄俸盖先勞後食
之義也汝其承之可守壽州霍丘縣尉依前翰林侍詔
勲賜如故
魏兖二州所薦田夷吾曹璠二人凖勑試詩日
終百首授以所貢郡縣尉制
前人
勑乃者魏兖二帥以田夷吾曹璠並善屬文貢置闕下
有司奉報明試以詩五言百篇終日而畢藻思甚敏文
理多通賢侯薦延宜有升奬因其所貢郡縣各命以官
而倚馬貢來衣錦歸去以文得禄亦足為榮可依前件
湖州烏程縣尉李忠等授官仍量留等制
薛廷珪
勑具官某等青社霅溪之守各脩職貢俾爾來朝實冒
險艱所宜酬奬有以兼廷評之命而許留於官有以移
掌庾之秩而與夫掾臨海者皆遂爾晝錦之榮也可依
前件
授張謩端陵丞李頊虹縣主簿裴昇新井縣尉
等制李磎
勑張謩等或園陵攝官屬籍吉士宗正以其事跡貢表
薦揚裴昇等各以去任在官勞績深自論列情有可依
丞簿陵邑各從資序可依前件
授宋郁廣都尉黃去惑臨安縣主簿顔温鳳
翔文學等制
勑太宗文皇帝論學書骨力喻政化根源朕既逹微言
則思觀真跡又欲廣書籍之府以正是非存忠烈之家
以勵風俗三者皆吾夢想也而宋郁等進獻論列有以
副焉丞簿文學用酬其意可依前件
文苑英華卷四百十五
