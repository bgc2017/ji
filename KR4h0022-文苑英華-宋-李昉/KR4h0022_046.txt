文苑英華卷四十六宋李昉等編
邑居二
灞橋賦二首河橋賦一首
河堤賦一首河橋竹索賦一首
沙堤賦一首鞭石成橋賦一首
萬里橋賦一首題橋賦一首
日中為市賦一首
灞橋賦(以水雲輝映車騎繁雜為韻)杜顔
溶溶玄灞兮經秦川之有餘&KR1153;&KR1153;紅橋兮代造舟之厥
初飛梁默以霞起綵柱曄其星舒九陌咸凑三條所如
連山疊翠而西轉羣樹分形而北疎電透孤棹雷奔衆
車白日南登望長安之如綺黃煙東睇見咸陽之為墟
杲杲初霽蕭蕭晩吹登隱者之翹車度將軍之獵騎日
既上已禊于洪源晩具遊宴咸出國門七葉衣冠憧憧
而遥度五矦車馬奕奕而騰軒鍾鼓既列絲竹亦繁秦
聲嘔哇楚舞叢雜帷帟紛其霧委羅紈靄以雷沓掉輕
舸之悠悠順清流之納納時憑倚以觀眺喜煙花之環
合爾其居人出祖連騎將分望曲溆之清路視遠天之
無雲紫沙兮皓晃綠樹兮氛氲莫不際此地而舉征袂
遥相望兮愴離羣明月生岑涼風度水聽鳬鴈之悽慘
對苔蘋之靃靡或披襟以延佇獨掩涕而無已上臨煙
碕霞石相輝過客對兮澹忘歸下近巖逕林巒隱映漁
人去兮恣誦詠獨遊子而俟時倦塵衣以嗟命
第二(同前韻)王昌齡
聖人以美利利天下作舟車禹乃開鑿百川紆餘舟不
可以無水水不可以通輿遂各麗於所得非其安而不
居横浮梁於極浦會有跡於通墟借如經綸淮海陶鼓
仁義藏用於密動物以智每因宜以制模則永代而取
寄伊津梁之不設信要荒之莫致思未濟於中流視安
危之如戲故可取於古今豈徒閱千乘與萬騎惟梁于
灞惟灞于源當秦地之衝口束東衢之走轅拖偃蹇以
横曳若長虹之未飜隘騰逐而水激忽須臾而聽繁雖
曰其繁潰而不雜懷璧拔(一作杖)劒披離屯合當遊役之
嗷嗷自洪波之納納客有居於東陵者接行埃之餘氛
薄暮垂釣平明去耘傍連古木遠帶清濆昏曉一望還
如陣雲乃臨川而嘆曰亡周霸秦舉目遺址前車後軌
不變流水嘆往事之誠非得兹橋之信美皇風不競佳
氣常依既東幸而清道每西臨以駐旂連袂挾轂煙闐
雨飛(未見暉字官韻)嗟乎此橋且悅明盛徒結網於川隅視雲
霞之輝映聊倚柱以嘆息敢書橋以承命
河橋賦(以山河魏國寶為韻)閻伯璵
壯三輔之雄極非魏國其伊那總魏國之繁隘非斯橋
而豈(一作匪)他條山左臨高嶂東連於渤海晉關右抱浮
梁西截於長河却頓鐵牛駭浮川之魍魎旁飛畫鷁驚
入浪之黿鼉竹笮其維不虞於奔濤擘赫金鏁斯纜何
懼於層冰皚峨川有梁兮閃(疑)聞於揭涉王在鎬兮有
格於來訛蓋取諸益其不謂何故馬卿之歘爾斯題請
觀即事尾生之溘焉守死夫奚足多豈比夫虹能象兮
不可以來往鵲能填兮不可以經過若斯之利用吾賓
薦之士亦可歌頌諸侯之盛績樂王化之雍和爾其薄
煙霏霏初日杲杲遠之而望勢侔神造既似乎瀑布之
界天台又似乎蓬萊之横海島虚其内則用當於無䟽
其間則屈而且抱憑險作固夾咽㗋之重開(疑作關)用否
而通連秦晉之長道東西水滸義非待於秦求襟帶山
河固可兼之於魏寶爾其憧憧往還曳曳空間華柱上
征殊馬援之標界石臺中聳若鼇力之負山偉哉武侯
時賞兹國况天樞要作限通塞旁達無垠下臨不測舟
形﨑嶬似火龍之飲川梁勢編綿疑海鵬之點翼其拯
物也有來斯適其濟時也遐方不亟非夫蓄巨川之運
迴斡地之力則何能掄梓材以當路臨要津而作式守
此道也夫有何極然而物有成規國有虚費信彼才之
可取奚此橋之獨貴使夫期不日以獻珠連城而出魏
河堤賦吕令則
水以潤物飛梁載舟居信順動法謙處柔朝滄溟以委
輸習坎德以安流善利為水涵育乎萬族極深不測灌
注乎九州擁之則有備無患決之則致敗(二字一作靡致)為憂
先設其防以遏奔潦興板築護衢道惟精惟一是經是
造其奮鎚也齊呌以雷震其輝(疑作揮)鍤也連刃以霜皓
矗長堤其若雲岌修岸其如島何固護之克壯息奔突
以永保既夾植於菱蓮又夤緣於萍藻雖興役賦而一
勞永固牛馬由其望辨樓船可以逕度清深鏡澈時升
曳尾之龜左右人稀每帶銜魚之鷺行旅於是乎無虞
耕耘於是乎知措夫水可以為人之利堤可以防水之
溢堤修則中國無憂水敗則下人多恤亦由人之為政
政成人之逸政或不成姦詐以出則河堤之義取類非
一可以合人之安危可以喻政之得失凢百在位慎乃
終吉别有沈淪戒忤飃䬙衢術幸登涉於河堤冀(一作亦)
霑濡於瑣質
河橋竹索賦(以誰謂河廣一葦航之為韻)張仲素
大川不測以設險浮橋架迥以通逵利乎濟也或溢解
乎難也無私以虚舟而易蕩屬激箭以相推吾見其梁
木斯壞安得稱大道甚夷肇彼謀者莫知其誰於是辦
修笮曳長縻侔可久以為慮將制動而咸資且夫原始
要終授材度費徵十圍之巨收千古之貴費非難得用
之不既易危成安斯之所謂憑遠岸亘長河將好勁以
横截或守柔以旁羅每自直以應用恒守節而居多檻
欄之勢舳艫之廣因大索以横流俾羣材之攸仰皆恃
此以綰縶故不憂於析蕩徒謂其勁挺為質連延不一
或指遠岸以孤引或自中灘而對出苟易志而殊途亦
齊勞而共逸縱奔澌激射浮湍迅疾駭聲騰雷驚波湊
日雖前後之鼓怒終上下而駢比拔山之倫扛鼎之匹
雖則取之大壯抑亦執之或失豈不以順事安排故能
守乎元吉斯乃道濟行路功深模軌人有觀於投足物
寧憂於濡尾視綯索而久存亦何比於一葦况橋因索
而襲固索以橋而用長力雖參於索鐵繫或固於苞桑
恢益下之極致信為物之紀綱彼黿鼉虚構於溟海烏
鵲徒駕於天潢惟衆人之攸利蓋有助於連航夫物有
小而可以屬詞材有小而足以濟時索因有條而不紊
人亦直道而用之儻要津以見假願盡力以維持
沙堤賦(以隱以金椎樹之青槐為韻)韋肇
遵大路乎新謀倚善人之廣運沙之積也得禦濕之宜
堤乃名焉審用功之分爰謀爰度是築是隱使夫晴靡
磽确之煩雨無塗潦之窘若然者施之城闕豈但三條
之通用之郊坰可以千里而近伊功足紀斯美奚擬臺
或虧簣我終始兮無然山不讓塵我包含兮亦爾應物
兮寧倦安卑兮詎恥俾時行各得其所由故日用不知
其所以君勿謂泥滓之賤君其乘宏益之深高而不危
仰諸侯之殊化直而能正定志士之夙心何止禦浸淫
而為岸或當披隤阤而揀金其處也周帝城之内徒有羡
於瑶池其堅也雖衆人之力固自得於金椎亦由道存
而命舛天縱而非師是以遽(疑)奔衝應馳騖洞萬戸兮
旁啓紛九門兮争赴往來相接見軒蓋之成隂蹊逕自
開何桃李之足樹役無妨時利莫尚兹豈衢於踰且以
(疑)夫大為防也能保其固匪同中聚而兩之仰對高闕
兮熒熒夾植喬木兮青青無偏無頗庶託情於王道不
騫不圮長委質於地靈願得乘御輦蔭宫槐敢邀功於
捷徑期展效於微埃徒(一作人)以為臨曲沼登高臺誠不
如賦沙堤之盛觀足以騁作賦之才
鞭石成橋賦(以秦皇舊跡至今尚存為韻)韋充
石雖至大兮水亦能受以水浮石兮其功難就何異術
之得中忽成橋於海右是必窮怪力極宇宙將觀光於
暘谷亦誇功於周舊在昔嬴氏八表初吞言巡日域遂
瞰海門感召初牽以表迴山之力崚嶒斯至皆呈見血
之痕誠隂陽之不測與天地而長存當其大駕臨流羣官
列位皇威赫其斯震巨石矻以前至豈惟韞玉皆符投
水之姿不俟造舟自叶濟川之利所以驅汗漫走嶙峋
架巨壑越通津始峩峩而聚轉忽蕩蕩而惟新岳立星
馳異成名於隕宋神符鬼助若受命於強秦故得勢壓
長源影分高浪似迫官刑之急如(一作急)構凌波之壯萬
靈却走藹朝景以先驅五色争臨杳如虹之可望硉矹
初定峥嶸不讓烏鵲未足以比倫黿鼉故難其想尚萬
變千化杳杳茫茫將持峻極以配靈長投跡皆因於水
府推功可謝於媧皇嗟乎代異人殊山空地寂邈矣前
事依然故跡對江海之上終感逝川在陵谷之中徒為
怪石則知帝王之道貴乎居深日月之異難可窺臨馳
騁固傷於至德亂神終歎於非今(一作終戒於方今)
萬里橋賦(以殊鄉絶邑行役路偏為韻)陸肱
萬里兮蜀郡隨都二橋兮地角天隅相去而如乖夷貊
曾遊而只在寰區倚檻多懷結長悲而莫極憑川試望
思遠道以何殊昔者滄海朝宗岷山發跡期觀理水之
要若啓鑿穴之役逮夫東土為揚西邦曰益架長虹於
兩地客思迢迢浩積水於千秋江流脈脈宇宙綿綿今
來邈然結構應似途程甚偏將暫遊於楚岸欲經(疑作徑)
度於巴川目斷波中過巫峯之十二心馳路半到荆門
而五千&KR1131;觀夫偃蹇東流峥嶸二邑揭華表以相效刻
仙禽而對立俄驚迴復潮生而夕月初明孰敢争先帆
去而秋灘正急眇天末之殊方有人間兮異鄉顧盻而
層隂動色徘徊而浮柱生光飾丹雘以雖同彼臨淮海
度軒車而既易此對銅梁古來幾許行人曾遊此路跨
綠岸以長存俯清流而下注寧為雜(疑作駐)足之所莫問
傷心之故復有逆旅傷情臨卭遠行壯宏製以靈矗壓
洪流而砥平家本江都羡波濤而自返身留蜀地偶萍
梗以堪驚迤邐歸遥飄流恨結之子去兮揚桂棹長卿
還兮建龍節既風月以相間固音塵之兩絶斯橋也可
以濟巨川之往來不可以攜手而相别
題橋賦(以望在雲霄居然有異為韻)李遠
昔蜀郡之司馬相如指長安兮將離所居意氣而登橋
有感沈吟而命筆爰書儻並遷鸎將欲誇其名姓非乘
駟馬誓不還於里閭原夫别騎留連鄉心顧望銅梁杳
杳以横翠錦水翩翩而逆浪徘徊浮柱之側睥睨長虹
之上神催下筆俄聞風雨之聲影落中流已動龍蛇之
壯觀者紛紛嗟其不羣染翰而含情自負揮毫而縱意
成文渥澤向(疑作尚)遥滴瀝空瞻於垂露飜飛未及離披
且覩其崩雲意以立誓無疑傳芳不朽人才既許其獨
出富貴應知其自有潛生肸蠁之心暗契縱横之手於
是名垂要路價重仙橋離離迥出一一高標參差鳥跡
之文旁臨(一作隣)綵檻踴躍鵬摶之勢下視丹霄既而玉
壘經過金門寵異方陪侍從之列忽奉西南之使乘軺
電逝於遐方建節風生於舊地結構如故高低可記追
尋往跡先知今日之榮拂拭輕塵宛是昔時之字想夫
危梁蘚剥漬墨蟲穿長含氣象久滯風煙幾遭凢目之
見嗤徒云率爾終俟瓌姿之後至覺始昭然所謂題記
數行寂寥千載何搦管而無感如合符而中在警後進
而慕前賢亦丁寧而有待
日中為市賦(以日中而市易志所明為韻)失名
曜靈正中交易必萃諒農皇之善制著噬嗑之明志蓋
取諸酌中以畫一用取夫定凖於列四遂得販繒之子
候當午以員來抱布之徒恐移躔而忽至於是旗亭滅
影賈旅協時睹稠人之並凑測端景以交(一作是)期雜(一作)
(交)錯相酬而豈畏日之將夕貿遷以退寧憂其室信遠
而是前王之所則實後代之攸資當夫相高以夸美言
為市競駕肩以求進争掉舌而(一作以)明旨貨聚於未映
之標州處於逾已之紀咸寸隂而時惜望兼贏以畫履
衆寶麕至族蟻同風當大明之方盛求善價以不窮葵
藿未傾而靡愆其候有無交鬻而允執厥中物各以時
貨遷乃日瞻陽烏之未旰索青蚨以競出質劑由是與
行權廥(漢趙王彭祖傳為賈人權會疑用此事)於焉積實則知日以中為
政市以利為名不求端以取表奚立法而作程俾居物
致富之流心之有待方不盈不縮之際時即可明景既
唯恒人得其叙何遠珍之不至曷近利之為阻賈用不
售者當此之歸求之不得者於焉獲所此乃時不差利
同射亘五都之所共歷百王而不易是以知日中為市
之義豈空書於往籍
文苑英華卷四十六
