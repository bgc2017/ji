文苑英華卷九百四十六宋李昉等編
職官八(京官附)
杜牧自撰墓誌一首馬少監墓誌一首
栢蒼部宗回墓誌一首尹四門守貞墓誌一首
房正字凛墓誌一首獨孤校書申叔墓誌一
首李校書元賓墓誌一首
自撰墓誌銘杜牧
牧字牧之曾祖某河西隴右節度使祖祐司徒平章事
岐國公贈太師考從郁駕部員外郎累贈禮部尚書牧
進士及第制策登科弘文舘校書郎試武衞兵曹參軍
江西團練廵官轉監察御史裏行御史淮南節度掌書
記拜真監察御史以弟病棄(集作去)官授宣州團練判官
殿中侍御史内供奉遷左補闕史舘脩撰轉膳部比部
員外皆兼史職出守黃池睦三州遷司勲員外郎史舘
脩撰轉吏部員外郎以弟病乞守湖州入拜考功郎中
知制誥周歲拜中書舍人牧平生好讀書為文亦不出
人曹公曰吾讀兵書戰策多矣孫武深矣因注其書十
三篇可(集作乃)曰上窮天時下極人事無以加矣後當有
知之者去歲七月十日在吳興夢人告曰爾當作小行
郎復問其次曰禮部考功為小行也禮部(集無此二字)言其
終曲(集作典)耳今歲九月十九日歸夜微(集無此字)困亥初就
枕寢得被勢久酣而不夢有人郎告曰爾改名畢十月
二日奴順来言炊將熟甑裂予曰皆不祥也十一月十
日夢書片紙皎皎白駒在彼空谷旁有人曰空谷非也
過隙也予生於角昴畢於角為第八宫曰病厄宫亦曰
八殺宫上星在焉火星繼木星工楊晞曰木在張於角
為第十一福德宫木為福德大君子救於其旁無虞也
予曰自湖守不周歲遷舍人木還福於角足矣土火還
死於角宜哉復自視其形視流而疾鼻折山根年五十
斯夀矣某月某日終于安仁里妻河東裴氏朗州刺史
偃之女先牧若干時卒長男曰曹師年十六次曰祝柅
年十二别生二男曰蘭曰興一女曰貞皆以某月日葬
于少陵司馬村先塋銘曰
後魏太尉顒封安平公及予九世皆葬少陵嗟爾小子
亦克厥終安于爾宫
秘書少監史舘脩撰馬墓誌李翺
公諱某字盧符宣州刺史玄慶(集作度)之曾孫著作郎贈
少府監恬之子公九歲貫涉經史魯山令元德秀行高
一時公往師焉魯山令竒之號公為馬孺子為之著神
聦贊由是名聞中書令郭公子儀奏為懷州參軍充四
鎮伊西庭節度廵官從事河陽三城河東三(集作二是)府累
轉試大府丞因得太原府倉黜陟使裴伯言謂公堪為
諫官薦之於朝井殿中御史充昭義軍節度參謀召為
太子左贊善大夫遷主客員外郎使於(集作于)海東復命
授興元少尹入為將作少監改國子司業遷祕書少監
又加史舘脩撰元和十三年十一月己酉寢疾卒公博
覽多藝弈碁居第三品家貧未嘗問生業祗以纂錄自
樂為事撰歷代紀錄類史鳳池錄纂寶折桂錄新羅紀
行將相别傳及所(集無所字)為文緫四百八十八卷年登八
十官貳祕書職領太史雖不極於冨貴亦儒者之難及
也夫人潁川陳氏贈潁川郡君先公終三十年餘矣有
子七人曰文則由進士補錢塘尉第二第四子文範並
早卒曰文同曰文約讀書著文有名於進士場曰文輿
曰溪郎皆恭守家法女五人其存者三人未笄文同等
奉公之喪以明年二月祔葬于偃師從先塋謂翺嘗從
於史氏之列来請為誌
倉部栢郎中墓誌銘羅衮
近代科學之家有栢氏倉部府君諱宗回字幾聖祖士
良忠州司馬父暠毛詩博士贈國子司業君踵父學開
元禮咸通中考官第之尚書落之不勝壓屈因罷取家
蔭出身選為州縣官歷數任從軍幕為判官皆有聞相
國文昭公甚重之授著作郎于蜀行朝上即位數年承
反正之後將脩太廟時見饗九廟十二室而實七代議
者以為天子七廟六經無九廟文又欲以穆宗宣宗為
二廟僖宗為一廟出敬宗文宗武宗為别廟文武百官
參議不能定或薦君於相國徐君遂擢授太常博士及
進議請脩奉九廟十四室於是援引經籍研校今古發
出九廟九代之議追祔代宗德宗二廟穆宗宣宗通為
一廟以僖宗添為一室敬宗文武德懿宗為一廟親不
可出其推次代室分齒昭穆為晳然矣又下百官赴尚
書省參詳咸以為允奏請行之天子嘉奬敬依其議然
其徵據乃尚書正文而不用鄭玄之說其法制乃殷周
遠事而不取漢魏已下故時人多疑之遂與數家争論
雖未行其議而亟加寵秩始遷虞部員外郎賜緋魚袋
歲中轉虞部郎中明年遷倉部郎中加朝散大夫年六
十一以光化二年二月二日卒官京師某月日歸葬先
人之塋于邠州夫人清河張氏子廷徽開元禮登科廷
鸞尚幼君撰王公家廟錄五卷奏議論難宗廟之書萬
有餘言銘曰
幾聖之道予實親之幾聖之言予固聞之宗廟之事一
何專竒(一作乎非)討摘奥冥不由於師乃鄙鄭玄乃悅湯伊
今世之人安得不疑賜服熒熒省行屢征兀&KR0008;裒(一作影褒)
華雖死不瞑親見夫子其勢不行夫子既没庶幾乎明
苟如斯言遺恨可平尚或有知時觀吾銘
四門助教尹先生墓誌銘張元
先生諱守貞(一作真)天水冀人盖好學博古者也本乎官
族稱為尹氏昔有尹佚司周太史既乃吉甫勤於宣王
格言大勲布在詩傳遠祖緯魏僕射曾祖欣隋開府大
父珍唐棣州蒲臺令父文唐通州三岡令先生積德餘
慶天錫純嘏愿而克恭情與理合七歲誦爾(集作三)雅能
通書契訓誥(集作詁)之義識草木禽獸之名十五誦三禮
明乎君臣父子之道定郊廟吉凶之制二十誦春秋尚
書能精五行九疇之别(集作數)斷褒貶會盟之節二十五
誦詩書及易能辯政教雅頌之始極變化生生之至又
能誦古史百家之書文章草隸之則耻夫流俗背實嚮
聲飾華褰末故每外和内厲元元本本學者如斯不舍
晝夜垂拱四年以明經高第遂授大成自延載之後條
限賓薦長安之初大開貢舉考功是歲千五百餘人召
先生課覈淑慝時稱無滯矣天子聞其進通經術乃下
制曰成均大成尹守貞業隆時習功宣日新(集作就)既有
厲於分隂俾參榮於杖席可四門助教詵詵青襟有所
仰矣長安二年六月十日晝寢忽夢麟臺两局争召脩
行文覺而嘆曰十二日稷吾當往矣因命親族序訣至
日安枕俟期俄然而卒春秋四十可謂古之逹化知命
者嗚呼天與之德而不永其年天與之才而不大其位
何乎粤七月十七日葬于高陽原先君子之舊塋銘曰
尹氏之子其殆庶幾為仁由巳三月不違謙成德柄學
也身基辟雍洋洋可以療饑環林之下可以棲遲我實
道貴人言位微脩文地下前哲同歸子之知命將殁先
期朝衣東首精魂高飛人之云亡胡不悽而高陽之原
有匪(集作悱)其側郭門直視松栢一色丘隴累累阡陌誰
識浮焉休焉我心惻惻(集作為我心則)
房正字墓銘梁肅
(闕)唐長安令思晦之孫殷城令
齊公之子相國贈太尉清河公琯之族子也興元元年
十月終于監官縣之族(集作旅)次旋窆于楚州寶應之某
原孟子云雖有鎡基不如逢(集作待)時揚雄亦稱李仲元
不詘其志不累其身時無仲尼惡乎聞若敬叔以五常
為師六學為友行年五十八而動不一合艱屯臲危没
於道路噫孟軻揚雲(集作雄)其知言者歟(集作如)敬叔十歲
好學十五年能屬文二十餘值陸渾為戎遯于東南劉
僕射以賢良薦授秘書省正字常黃門崔中書繼持國
柄方待以儒者之職屬二相薨免其他時政(集作當路)君又
不能附離乃卷道退歸每言五經之首其道大備而去
聖窮遠義類繁滋博而寡要學者罕究乃撮其異同各
(集作名)以彙聚凡三百餘篇草藁未就遘疾(集作厲)而殁冉
耕廢疾申公胥靡世道下衰仁人随之然歟通人趙郡
李遐叔常云我思古之人房行古之道房哉房哉(集本此下)
(又有哀哉哀哉四字)嗣子某泣序遺烈請予為誌文曰儒為德本
德實教源不有逹學孰纂群言恂恂房君行直而温一
匡六藝獨立顓門宜登師席啓廸蒙昏今也則亡来者
何云荆棘滋茂芝蘭燒焚命(集作今)不可問于嗟房君
祕書省校書郎獨孤君墓誌(集作碣)
柳宗元
嗚呼有唐仁人獨孤君子(集無子字)之墓祔於其父太子舍
人諱助之墓之後自其祖贈太子少保諱問俗而上其
墓皆在覇水左今王后(集作父)營陵於其側故再世在此
嗚呼獨孤君之道和而純其用端而明内之為孝外之
為仁默而智言而信其窮也不憂其樂也不淫讀書推
孔子之道必求諸其中其為文深而厚尤慕古雅善賦
頌其要咸至(集作歸)于道昔孔子之世有顔回者能得于
孔子後之仰其望(集作賢)者辟之如日月而莫有議者焉
嗚呼獨君之明且仁而(集作如)遭孔子是有两顔氏也今
之世有知其然者乎知之者其信於天下乎使夫人也
夭而不嗣世之惑者猶曰尚有天道嘻乎甚耶君諱申
叔字子重年二十二舉進士又二年用博學宏詞為校
書郎又三年居父喪未練而没盖貞元十八年四月五日
也某(集作是)年七月七(集作十)日而葬鄉曰某鄉原曰某原
嗚呼君短命行道之日未久故其道信於其友而未信
於天下今記其知君者于墓韓泰安平南陽人李行諶
元固其弟行敏中明趙郡贊皇人柳宗元河東觧人崔
廣略清河人韓愈退之昌黎人王涯廣津大原人吕温
和叔東平人崔群敦詩清河人劉禹錫夢得中山人李
景儉致用隴西人嚴休復玄錫馮翊人韋詞致用京兆
杜陵人
太子校書李元賓墓誌銘韓愈
李觀字元賓其先隴西人也(文粹集作本並無也字)始来自江之
東(二本有實大學之禄五字)年二十四舉進士三年登上第又舉博
學宏詞得太子校書又一年二十九客死于(石本作于)京師
既歛之(無之)三日其友人博陵崔弘禮買地以葬之于(六字)
(集作賣馬葬于文粹止作葬之于)國東門之外七里鄉曰慶義鄉原曰
嵩原昌黎韓愈其友人也(集作友人昌黎韓愈)書石以誌之其銘
(集作辭)曰
已乎元賓夀也者吾不知其所慕夭也者吾不知其所
惡生而不淑孰為(石本作謂)其(作之)夀死而不朽孰為其大已
乎元賓文高乎當世行過(石本作出)乎古人已乎元賓(集無此四)
(字)竟(郡伯温次子博字公濟續父書號聞見後錄謂實本作意為妙方崧卿舉正信之大抵前軰文字多)
(自改於刻石之後而實本真贗尚未可知况邵氏父子所錄差誤非一端不可盡信以理觀之竟亦勝意)何
為哉竟何為哉
文苑英華卷九百四十六
