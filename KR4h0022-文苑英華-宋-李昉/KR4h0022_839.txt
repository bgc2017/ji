文苑英華卷八百四十宋李昉等編
諡議上(此下二卷英華所編失年代先後今正之)
德宗諡議一首
敬宗諡議一首
宣宗諡議一首
懿宗先太后諡議一首
駁工部尚書宋慶禮諡議一首
駁大師燕國公張說諡議一首
御史中丞盧弈諡議一首
凉州大都督郭知運諡議三首
故太保丞相贈太師苖晉卿諡議一首
江陵尹御史大夫吕諲諡議三首
駁司徒楊綰諡議二首
常州刺史獨孤及謚議一首
贈司空李揆諡議一首
德宗諡議許孟容
皇莫大夫羲軒帝莫加于唐虞姒氏商鎬亦續憲度咸
紀名諡以揚昭光徽儒臣之議所以節一惠也發揮茂
耀如揭日月伏惟大行皇帝文思濬哲天縱神授大明
繼聖大孝尊親服道稽古洗心蔵密巍巍易簡赫赫功
造嚴祖宗而上下昭&KR1421;仁億兆而飛沉表靈始者蘇寇
殘魂戎旌未偃方由雍邸出揔虞師刷讐耻而戴君父起
雍城而升少海元良有開歴數誕膺同殷宗而心在諒
隂位(一作立)漢制而禮從權令然後諏咨對越端拱而理
時丁祲沴盗起泚(闕)宸筭獨復雲雷駿奔浹旬底定鯨
燎殱洗反已哀痛大猷彌尊版泉威武止殺弔人之志
也金方朔陲獫狁昆夷趑趄獷悍不敢不率丹穴南裔
扶桑東極自古未化占風而至鏡照廣及無思不服之
德也大本逹道是為中和鼓而舞之名我至樂以變繁
淫以貞神人奉聖順聖元侯繼獻九成八佾聖作明述
垂衣脫劔訢合猗那之奏也觀文化成匠物研精四始
六義動經風雅洪音巨麗焜燿皦繹立言垂訓丹書玄
鳥之作也蠲痾保全夀天之門方䟽溥錫目之廣利札
瘥不聞長養推仁施齊天地如保赤子之誠也教由德
禮人乃耻格古作訓夏我箴政刑載弘哀敬用息刀鋸
利見大人脩本媿心之旨也躬信厚而偷薄以革體清
明而貪饕以懲納匪躬之直無毁校防川之誤推輔理
之功有輻凑並進之勤泥金方草仙鼎忽成汗漫無從
希夷永閟哀同軌之將會仰鴻名之可易鋪衍至蹟錫
乎無窮謹按經義參諸諡法曰物妙無方之謂神保大
定功之謂武尊仁安義之謂孝經天緯地之謂文大行
皇帝變化無窮樞衡在握神莫過焉金湯善師豺豕擾
馴武莫盛焉(闕)焯王度煥乎黼
藻文莫逾焉考墳史而徵德實請上尊諡曰神武孝文
皇帝廟號德宗謹議
敬宗諡議賈餗
議曰定尊號考列聖終古之重事有司宜用大者遠者
上質百王之明烈下開千載之成法參天人之意極臣
下之誠酌而舉之以正大諡故稱天以誄大莫加焉微
臣得議公莫至焉所謂大者遠者盖揔夫一朝之治化
四海之惠澤夷夏之率職元元之受賜皇明而(疑)臨之
遠近睿斷所繋之巨小何如耳其他苟不足以升降盛
德者固得略而不論伏惟大行皇帝以英睿之資紹膺
丕歴啓皇輝於磐石浴聖德於少海每欽承冊命天下
感悅既即尊位孝思踰顯列聖之道率禮(一作履)不違禮
行乎郊禋敬逹乎宗廟富四海以致養榮兩宫以問安
推恩廣愛累霈鴻渥發號施惠洽於百靈而又天資嚴
正睿德沉毅時海内承憲宗穆宗威靈德澤之厚朝野
無事生人休息初臨大寶委政宰庭春秋至富而遠蓄
剛辯既閱庶務四聦益逹英斷自己任賢不疑故卒能
光啓誠明載安天下横議或熾聖衷愈堅忠勲内外叶
贊雄略於是舉兵食之大計示經營乎四方而不庭之
藩首自夷殄礪忠奮節視師(一作待冲)於朝承風嚮化&KR1839;邇
聳動夫不怒而威不戰而勝王者之武也推是大旨引
而伸之則未形之用可見矣惜乎號未光乎天地澤未
浸乎四海而變生非慮遐抱天關生靈之惋憤其可既
乎七月將至同軌既集臣謹上稽國典傍考物情約以
經義合諸諡法表功節惠庶叶大中書曰惟&KR0790;作聖夫
以濬哲之材繼聖明之業而祖宗成式脩舉罔墜禮百
神而親九族尊儒術而容諫諍鋪鴻闡號聖德彰明非
睿而何諡法威強獻德曰武制勝朝堂之上而威稜遠
馭不俟車甲非武而何昔漢昭帝之所以為昭知臣而
諡法亦曰明德有功曰昭大行皇帝初雖謙讓然終任
其剛斷以顯明德非昭而何夫愍者臣下追惋之誠所
深切者也諡法在國逢難曰愍聖朝既討讐戡亂明告
四方有司所宜率億兆之心極君親之義薦誠隆(一作旌)
感非愍而何諡法慈惠愛親叶時肇享皆曰孝孚愛敬
於率土刑家邦之孝理躬親嚴配之典奔走職来之助
廣慈至德非孝而何傳曰臨之以莊則敬又記曰莊敬
則嚴威擬盛烈之形容參歴古之訓典謹上尊諡曰睿
武昭愍孝皇帝廟號曰敬宗謹議
宣宗諡議蘇滌
議曰伏以皇天平分盛王全用施雷雨之廣澤則庶物
生成務恩威之至仁則四海亭育遂使含靈受泰觸類
知懷美諡大名固當稱謂伏惟大行皇帝爰自盤維膺
兹九五行越今古仁被黔黎孝惟生知略不代出以天
下為己任視宇内於掌中坐朝而不問風霜彌亂而不
恡府帑動惟師古慮必歸周聞善若驚去疾務盡前王
之美事列聖之令典必擴而行之加以講信脩睦任賢
興能思念勲庸則發凌煙之彩繪敦序友于則置雍和
之宴錫俯閱才彦則命法官諫官之次對愛憫生育則
禁三月五月之採捕一物之不得其宜納隍在慮四方
之稍有未泰降食為心命將則千里坐知指縦(詔令作蹤)則
三邊克定是以人並為(闕)物得自安加以西平羌戎南
殄蠻寇三州七關之地坦然無虞四鎮際海之毗晏然
自靜然後賑廪恤人蠲農命使遠無不肅邇無不安姦
宄戢心權豪屏息京輦絶桴鼓之響邊陲無𤇺爟之虞
可謂超三躋五度契踰繩者矣故有識曰佇其云亭齊
人已臻於仁夀不享堯運不升軒雲豈獨唐俗有喪考
之悲杞人懷崩天之怨而已謹按諡法敬祀享禮曰聖
闢土斥境曰武聦明睿知曰獻經天緯地曰文慈惠愛
親曰孝先皇帝肅祗禋祀非禮不行得不謂之聖乎收
復舊疆誅鋤梗驁得不謂之武乎好文樂賢興善不倦
得不謂之獻乎虔奉天道銳意典法得不謂之文乎五
十而慕問安不懈得不謂之孝乎謹上尊謚曰聖武獻
文孝皇帝廟號宣宗謹議
懿宗先太后謚議杜宣猷
議曰臣聞慶都誕堯唐風稱盛塗山育啓夏道克昌坤
德既刑於邦家帝籙方傳於悠久况母儀夙著壼教自
高梦日昭其休祥俔天表其鴻慶晦耀未兆逢時乃彰
殊榮不在於生前縟禮必行於身後詳觀國史逖聽皇
王步驟以来其道一貫伏惟先太后應二儀而作合齊
兩耀而降祥派流弄印之榮道叶握圖之聖柔明初進
慈儉用光蘋蘩遵助祭之儀紘綖展親蚕之禮四德之
姿始耀六宫之望攸歸服浣濯而自脩抑華侈而不御
大行皇帝道資内助禮冠中闈越辭輦之遵聞體釐&KR1113;
之盛則二河之族難並五麓之慶方遥進賢才而益恭
辭進封而奪志(一作辭封拜而難奪是)子一人而不享其福母四
海而不居其尊行成楷模言著箴誡名噐尚虚於椒掖
輝華俄缺於桂輪全德則崇備物猶爽當海晏河清之
日属賓天上漢之朝(一作期)故劔軫皇情之深新阡赴丹
禁之慟於是痛環珮之絶響感詩禮之無聞爰詔近臣
俾詠明淑神筭(一作筆是)添句用寫悲情豈八字之能倫與
三光而齊朗歎纏綿悽愴之痛陋無存悼亡之詞天文
照臨哀榮兼極其後必大倚伏有徵皇上繼明之初遽
思顧復遂發宫女副以内臣恭告薦之誠度陵寢之制
寔遵近禮即兆為山改馬鬛之形就鮒隅之式璇宫對
立蘭殿煥開想像如覆於玉衣肹蠁疑遊於金屋上仙
之日都人不簮於柰花追榮之辰國風空賦於荇菜昔
處虞嬪之列今當文母之崇體内範而素深因子貴而
昭慶秦原松檟佳氣久凝漢后禕䄖盛禮俄及道光前
古德冠後宫發睿感於賜衣軫孝思於遺鏡遂揚翟黻
(一作䒥)之禮以慰昭靈之慈謹按易曰元者善之長謚法
曰宣慈惠和曰元又曰明德有功曰昭伏以先太后待
年之初已標仁懿之則儷極之後益彰柔煦之風得不
謂宣慈惠和乎輔佐昌期聿倄隂教克生聖嗣光啓中
興得不謂明德有功乎請上尊諡曰元昭皇太后謹議
一作皆唐大詔令
駁工部尚書宋慶禮諡議張九齡
開元中(通會典要作開元七年)太常博士張昇諡贈工部尚書宋
(通典作宗)慶禮曰專議云太剛則折至察無徒有事東北所
亡萬計所謂害於家凶於國諡法曰(二本作案諡法)好功自是
曰專禮部員外郎張九齡駁之議(二本無此字)曰營州鎮彼
戎夷扼喉斷舌(二本作臂)逆則制其死命順則為其生(通典作主)
人是稱樂都其来尚矣尋罷海運克廣歲儲邊亭晏然
河朔無擾與夫興師之費轉輸之勞較其優劣孰為利
害而云所亡萬計一何謬哉安有踐其迹以制實貶其
諡以徇虚採(會要作乘)慮始之(二本作以)謗聲忘經遠之權利義
非得所孰謂其可請以所議更下太常庶表行之跡可
尋而易名之典不墜也謹議(後諡曰敬)
駁太師燕國公張說諡議(太常寺諡為文貞伯成駮之)
楊伯成
議曰諡者德之表行之迹將以激礪風俗檢束名教固
無虚譽(通典作稱)是尊(要會作存)寔錄准張說罷相制云不書(二本)
(作肅)細微之人頗采周慎之旨又致仕制云行虧半古防
闕周身未免瓜李之嫌而喧(會要作諠)衆多之口且玉之有
瑕尚可磨也人之斯玷焉可逭焉(通典作焉得逭諸)諡曰文貞
何成沮勸請下太常更據行事定議謹議
御史中丞盧奕諡議獨孤及(時任太常博士)
盧奕剛毅而(舊唐書會要集本並作樸)忠直方而清勵精吏事所居
可紀天寶十四載洛陽覆沒于時東都(集作周舊唐書會要作京)人
士狼狽鹿駭猛虎(唐會集作武)磨牙而争其肉居位者皆欲
保性命而完妻子或競先策蹇(集本文粹作先策高足)争脱羿彀
或不耻苟活甘飲盗泉奕獨正身守位蹈(諸本無此字)義不
去以全死節誓之(諸本無此字)不辱勢窘力屈以朝服就執
猶慷慨(舊唐書有感憤二字)數賊梟獍之罪觀者股慄奕不變其
色西向而辭(舊唐書作西北面辭君會要作西南辭君)然(會要作而)後受害雖古
烈士方之者鮮矣或曰洛陽之存亡操兵者實任其咎
非執法吏所能抗師敗將奔去之可也委身寇讐以死
誰懟及以為不然勇者禦而忠者必守社稷是衛則死
生以之(會要作一)委而去之是智免也忠於(舊唐書文粹作於忠)何有
盖(舊唐書作昔)荀息殺身於晉不食其言也仲由結纓於衛
(舊唐書有食焉二字)不避其難也玄冥(文粹作石正)勤其官而水死守
位而忘軀也伯姬待保姆而火死先禮而後身也彼四
人者死之日皆於事無補夫豈愛死而賈禍也以為死
輕於義故蹈義(諸本作而字)捐生古人書之使事君者勸然
則祿山之亂大於里丕(集作克)孔悝(會要二唐書有奕字)廉察之任
切於玄冥之官分命所繋不啻保姆逆黨兵威烈(舊唐書作)
(甚)于(諸本作於)水火于斯時也能與執干戈者同其戮力挽
之不来推之不去豈不以師可虧免不可苟身可殺節
不可奪故全其持(舊唐書作特)操於白刃之下孰與夫(文粹無夫)
懷安偷生者同其風哉謹按諡法圖國忘死(舊唐書作身下同)
曰貞秉德遵業曰烈弈執憲戎馬之間志藩王室可謂
圖國矣(舊唐書會要集本並無矣字下三字同)國危不能拯(集作救)而繼之
以死可謂忘死矣歴官十一任言必正事必果而清節
不撓去之若始至可謂秉德矣先(集有時字非)黃門以直道
佐時奕嗣之以忠純可謂遵業矣請諡曰貞烈謹議
故左武衛大將軍持節隴右節度經略大使兼
鴻臚卿御史中丞贈凉州都督太原郡開國
公郭知運諡議
議曰郭知運驍勇有謀善(文粹有於字)用兵起行間為唐上
將當時唐興百餘載矣天下充富太倉有二十年之蓄
玄宗脩(集本文粹作循)漢武故事方銳意拓土知運適與時會
遂扶(作無此字)乘天威奮其材力獨(二本作敢)與虜确故能破默
啜可汗以静(文粹作靖)北庭敗吐蕃誅康待賓隴坻(文粹作底)以
西烽火為息尉薦麾下吏士任必以材往往超倫績用
茂著王君㚟(二本作英非)以果勇代處分閫之寄牛仙客出
將入相以清幹信謹稱斯又奬拔之明也當時議者謂
知運與郭處瓘王駿薛訥並為中興名將至今隴上將
士思之或有起祠宇於故城遺壘尸而祀之者上元中
肅宗加太公望武成王之號知運列於配食之位則其
勲伐事業宜有以美稱易其名者謹按諡法服叛懷遠
曰威易曰厥孚威如繫辭曰弧矢之利以威天下虞書
曰董之用威傳曰非威非懷何以示德則威者聖人所
以佐仁義以濟天下者也施於名號可以表將帥之德
請諡知運曰威謹議
駁議郭知運崔厦
(時任左員外郎附見獨孤集)
議曰郭知運承恩詔葬向五十(會要有餘字)年今請易名竊
恐非禮謹按禮記(會要作經)云禮時為大又曰過時不(通典會要)
(有及字)為禮也昔衛公叔文子卒將葬其子成請諡於君
曰日月有時將葬矣請(通典會要有所以二字)易其名者盖時不
可踰也(通典會要有今字)節度既(通典有卒字)名不浮行數紀之(集有)
(間字)前門生故吏已合謀諡今乃申請竊將有為而作節
度嗣子英乂頃屬多故屢制方隅朝庭策勲位表端揆
附從者竊不中之禮會無妄之求况節度當開元(集有之字)
初賵贈特加碑誌踰等(集作並建)皆出恩命追悼之遇(文粹作過)
亦已當矣今又鹵莾外於典章追送往之闕遺啓將来
之冒昧况今裂土者接畛專征者百軰若率而行之誰
曰無請不唯有司疲於簡牘抑恐名噐等於草芥雖欲
曲全竊將不可又禮經云已孤暴貴不為父作諡若節
度合諡而不以其時則嗣子廢先君之德若不合諡而
苟遂其志則先君因嗣子而見尊以僕射而言(集有之字)恐
貽越禮之讓以國家而言(集有之字)又殊旌善之體請下太
常重議謹議
重議郭知運獨孤及
議曰禮時為大順次之將葬易名時也有故(文粹作古字)闕
禮追遠請諡順也假如諸侯五月而葬魯惠公之薨也
有宋師(二本有太子少葬有闕六字)至隠公元年十月而(文粹作已)改葬不
以踰時而(文粹無而字)廢禮又公叔戍請諡適當葬前謹按
禮經(二字通典會要作三百禮經三千威儀)曾不言已葬則不可追諡况
帝王殊途不相沿襲(會要作禮)新禮(會要作制)則死必有諡不云
日月有時今請易名者五家無非葬後苖太師一年矣
吕諲四年矣盧奕五年矣顔杲(集作真非)卿八年矣並荷褒
寵無異同之論獨知運以其子不幸遂以過時見抑苟
必以已葬未葬為節則八年與五十年其緩(會要作後)一也
而與奪殊制無乃不可乎議云已孤暴貴不為父作諡
此謂其父無位而子居大官(會要作貴位)不當以已(通典作子)之
貴加榮於父也禮不云乎父為士子為大夫葬以士耳
(集作禮)若知運者處方面之(通典要會作重字)寄位列九卿茂勲
崇名與衛霍侔飾終之禮宜嘉於他將一等豈待因依
嗣子然後作諡今之專征(通典作征鎮)者(通典會要有卒多起屠販皂隸之中)
(九字)雖逢風雲化為侯王其(其字通典會要作而其間有)祖父爵位與
知運齒者鮮矣(通典會要作與知運等當請諡者有幾)柰何(通典作何乃)懼名
噐等於草芥以是殺(通典會要作廢)禮竊謂近誣乾元已(文粹作以)
来累有詔追贈百官祖父内外文武具寮之先悉蒙恩
錫或音徽久沬或墓木已拱受大名貴位於九原者以
萬數未嘗以沒代遠近為限夫贈諡一也贈者一時之
寵諡者不刊之令今以歲久而廢易名是王澤浹於天
下而獨隔於一人也當開元二年吐蕃以舉國之師入
五原塞擊柝之聲聞於秦(集作咸)雍知運與郭處瓘等討
平之以張王室當時微知運則汧隴之西左袵是懼今
朝廷方將命師(四字集作出將)以征不服討不庭宜褒寵之以
勸握兵者安可以葬久而廢大典况夫諡法者盖考其
言行事業之邪正必以字褒貶之使生者聞美諡而慕
覩惡諡而懼不待賞罰而賢不肖皆勸是一字之諡賢
於三千之刑本非為沒者之子孫以為哀榮寵贈之具
&KR1421;令知運無子且未嘗立勲苟位至上將則諡不可廢
豈以其子之存亡以(集無以字)為請諡之可否竊稽(會要作考彼)
載籍徵諸舊章易名之禮請如前議謹議
故太保丞相贈太師苖晉卿(集作韓國苖公)諡議
前人
太師禀天純懿為唐股肱兩朝當國庶績惟允論道賦
政送往事居叶恭東彛動罔違德惠和以懋其事明哲
以保其身昔嘗懸衡九流剖竹四部刀尺之下無滯用
襦袴之内無貧人洛陽居守東夏輯睦天寶之季(文粹作年)
二京為戎皇輿西狩億兆左袵太師踐危機不易心處
横潰不忘國奮身拔跡於豺狼之口道不汙而節不奪
忠之大者至德乾元之(文粹無之字集作)中天下多故皇綱未
張肅宗脩(集作循)漢宣故事用刑名繩下而太師以曹參
為師持清静守職勵翼王度將順事典人亦寧一厥猷
茂焉能知人能官人慎選乃僚言刈其楚(二本有至有二字)拔
羣萃而取公噐不五六年比肩衮職者(集無者字)光映冊(集作)
(策)府當代榮之漢史稱胡廣與故吏陳蕃並為三司太
師有焉夫九德咸事寬為之首百工惟時哲則能惠(集作)
(能哲則惠)宜其享天眉夀為國元老古者生以行觀其志沒
以諡易其名字之美惡視行之大小後代或三字以表
德真惠文子是也或二字以彰善鄼文終侯留文成侯
是也盖其跡(集作績)大名盛則禮優諡崇太師德冠縉紳
位侔周邵將加誄諡之制宜以鄼留為凖謹按戴大禮
體和居中曰懿文資有成曰獻稽千載之令典合二名
以配德請諡曰懿獻謹議
丞相故江陵尹兼御史大夫吕諲諡議
前人
吕諲任職從政聽敏肅給能以才知潤飾吏道至德中
與三司同鞫大獄獨引律文附會經義而平反之當時
卒用中典諲參其論在台司齪齪雖無匪躬之能然平
章法度守而勿失齊為荆州一年有成號令明具賦歛
均一物有制而事有倫大抵以威信為主戮陳希昂按
申太芝之姦而三楚之人悅服厥功懋(文粹集本作茂)焉自至
德已(集作以)来荷推轂受脤之寄處方面者數十軰而將
不驕卒不堕政脩人和如諲者盖鮮矣(集無矣字)豈不以人
散久矣而兵未戢挹濁流者難候清整棼絲者難為功
(文粹作工)諲當此時能以慈惠易其疾苦且訓練三軍如臂
使指合境無拔葵㗖棗之盗而楚人到于今猶歌詠之
其識(集作才)略必有過人者雖欲(文粹無欲字)勿褒之其可乎
按諡法威德克就曰肅禁暴威也愛人德也考禮議名
而擬諸其(集無其字)形容請諡曰肅謹議
駁議吕諲嚴郢(附見獨孤集)
議曰伏以故相國江陵尹兼御史大夫贈吏部尚書吕
公諲昔事先朝累當大任至德之初天步艱難公首披
荆棘扈蹕靈武忘軀進忠一日三接先朝察匪躬之節
納沃心之議爰立作相弼諧神人其嘉謀嘉猷獻可替
否之跡入則造膝出則跪辭温樹不言難可得而知也
至有爛焉明白欲盖而彰者請區而載之乾元收復之
際兩都衣冠多繋於三司詔獄御史中丞崔良噐議事
失入時宰苗太師崔趙公等雖廷諍之然未堅决公有
犯無隠引經正辭上是其言刑為之省所全活者盖數
百人明主收霜(集作雷)電之威聖朝行寬大之典者繄公
之力也古者進賢受上賞書不云乎咎繇曰都在知人
公踐台衡專以推賢任人為務故相國房公琯故吏部
郎韋公陟入登右(集作左)職皆公之由今相國黃門侍郎
杜公之蒞江陵也公薦在方面之任今相國中書侍郎
元公之在杜克也公咨以幕府之政曾未數歲而二相
接武於上台天地交泰聖賢相得庶績咸熙五典克從
者兹(集本文粹作資)公之舉善也則子皮之舉子産鮑叔之舉
管仲蕭何之舉曹參武侯之舉蔣琬方之前人我有餘
地其在荆南也戢兵和衆令行禁止理績為天下最雖
古之羊杜無得而踰今太常議荆南之政詳矣而曰在台
司齪齪無匪躬之能者乃(一作及)扶瑖掩瑜(通典會要集本作德)之
論非中適(集作適中通典會要作中道)之言也國家故事宰臣之諡
皆有二字以彰善旌德焉夫以吕公文能無害武能禁
暴貞則幹事忠則利人盛烈宏規不可備舉傳叙八元
之德曰忠肅恭懿若以美諡擬於形容請諡吕公曰忠
肅謹議
重議吕諲獨孤及
議曰吕諲任宰相日淺當時會肅宗躬親萬機(文粹作務集作)
(方)庶政羣臣畏威奉軄而已雖有謩謀於巖廊之上莫
由有知之者及其荆門之政為仁由己略見於事其恩
惠被於物(集有其字)風謠存乎人故人得而稱之議名之際
敢不闕其所疑而錄其尤(文粹有者字)著者有司之軄也其
閱寔訟(集作詔)獄在未執政之前前議(集壘議字)之詳矣敢辱
再告至若推進名賢(集作公)使登大任既同温室之樹且
行狀所不載孔子曰君子於其所不知盖闕如也故不
書今奉符令必用(會要作加)二字且以忠配肅謹按舊議凡
歿者之故吏得以狀請諡於尚書省而考行定諡則有
司存(通典會要有朝字)廷辨可否宜在衆議今駁議撰諡異同
之說並故吏專之伏恐亂庖人尸祝之違公噐不私之
戒且非唐虞師錫僉曰之道昔周道衰孔子作春秋以
繩當代而亂臣賊子懼諡法亦春秋之微旨也在懲惡
勸善不在哀榮在議美惡不在字多文王伐崇周公殺
三監誅淮夷晉重耳一戰而覇諸侯武公盛矣而皆諡
曰文以冀缺之恪德臨事寗俞之忠於其國随會之納
諫不忘其師言身不失其友其文德豈不優乎而並諡
曰武固知書法者必稱其大而略其細故言文不言武
言武不言文三代已下樸散禮壊乃有二字之諡二字
諡非古也其源生于(通典會要作於)衰周施及戰國之君漢興
蕭何張良霍去病霍光俱以文武大略佐漢(文粹有時字)致
太平其事業不一謂一名(通典會作文)不足以紀其善於是
乎有文終文成景桓宣成之諡雖瀆禮甚矣然猶褒不
失人唐興參用周漢之制謂魏徵以王道佐時近文直
言極諫愛君而忘身近貞二德並優廢一不(集本文粹作莫)可
故曰文貞公謂蕭瑀端直鯁亮近貞性多猜貳近褊言
褊則失其謇正稱貞則遺其宏狭非一言所能名故曰
貞褊公其餘舉凡推類大抵凖此皆有為(新唐書壘為字)之也
若迹無殊途事歸一貫則直以一字目之故杜如晦諡
成封德彛諡明王珪諡懿陳叔逹諡忠温彦慱諡恭岑
文本諡憲韋巨源諡昭唐體璟謚忠魏知古諡忠崔日
用諡昭其流不可悉數此並當時赫赫以功名居宰相
位者諡不過一字不聞其子孫佐吏有以字少稱屈者
由此言之二字不必為褒一字不必為貶若褒貶果在
字數則是堯舜禹湯文武成康不如周威烈王靜慎(集通)
(典會要並作慎静史作慎靚)王也齊桓晉文不如趙武靈王魏安釐
秦莊襄楚考(集作孝非)烈也杜如晦王珪已下或成或明或
懿或憲不如蕭瑀之貞褊也歴考古訓及貞觀以来制
度似皆不然今奉所議云國家故事宰相必以二字(集為)
(有字)諡未知所(集無所字)出何品式請式具諲當以(三字集作回示謹當)
(以)為按據若忠者臣事君之常道苟靖恭乎位誰則非
忠非有炳然之異則不以為諡至若議獄緩死任賢舉
善德之美者然肅者威德克就之名足以表之矣月令
曰孟秋天地始肅詩曰曷不肅雍又曰肅肅王命仲山
甫將之肅嚴也敬也忠之屬也天地不肅則歲不成宗
廟不肅則禮不立軍旅不肅則人不服肅之時義大矣
哉以諲之從政也威能閑邪德可濟衆故以肅易名而
忠在其中矣亦猶随會寗俞之不稱文豈必因而重之
然後為美魏晉文巳(集作以)来以賈詡之籌筭賈逵之忠
壯張既之政能程昱(通典會要作普非)之知勇顧雍之密重王
渾之噐量劉惔之鍳裁庾翼之志(通典作智)略彼八君子者
方之平東宜無慙德死之日並諡曰肅當代不以為貶
何嘗徵一字二字為之升降乎謹上稽前典下據甲令
參之禮經而究其行(通典會要作往)事請依前諡曰肅謹議
駁司徒楊綰諡議(太常諡文貞端駁之)蘇端
議曰古者美惡無私褒貶必當將以嘉善而退惡為列
辟之明典也可不慎歟今謹詳前諡文貞者稽法考事
恐非光允時論發揚来訓矣夫道德博聞曰文清白守
節曰貞且元載與司徒友敬殊深推為長者首舉清要
人莫與京及司徒寵望漸高載畏其逼又知載隳壊紀
綱心貳於君既懼其疑因而疎間(通典作因疎簡)有口皆知載
惡而獨曾無一言或有發載之惡證告未明抱誠坐法
者司徒時居上列奏逹非難不能因此披衷正詞全志
士之命露兇狡之私而乃晏安自泰優游過日使元載
禍大滅身竟勞聖上防伺之憲豈守節不隠耶豈懷道
無毒耶非謂文貞明矣洎元載將謀不忠罔聦蔽聖嗇
恩於下招怨於上使北塞人勞有過時之戍西郊虜入
無吊災之惠礠邢忠(通典會要作堅)義之士將死復生梁宋傷
夷之人或寒或餒搜訪旌恤中外所急載皆絶之使王
澤不及於下為行路所嗟而楊公當聖上維新之時居
天下得賢之望誠宜不俟終日造次速言乃寂寥啓悟
噤閉謨猷貪食萬錢之賜虚承一心之顧使防河之人
家聞採綠(會要作篆)之嘆近甸諸邑多與圻父之憂豈慈惠
愛人乎既曰不慈不惠何以謂之文有隠有毒何以謂
之貞矣古者諸侯有國卿大夫有家上以報祖宗下以
處子孫之義也楊公歴處厚俸人謂儒宗曾不立家又
無私廟寧使人老(一作孝非)闕敬祖之禮位極亡祭祀(二本作禰)
之宫凡在衣冠誰不歎恨又乖大義(一作憲是)克就愍仁接
禮之義矣曰文與貞曷可以議聖人立諡有公無私(四字)
(通典作盡公而無私之謂也)所以周宣不敢私於父諡曰厲漢宣不
敢私於祖諡曰戾百王明制歴聖通則昔公叔文子有
死衛之節脩班制之勤社稷不辱方居此諡爰及太宗
初魏公徵有匡救公直之忠中宗末蘇瓌有保安不奪
之節所以諸賢甚衆諡文貞者不過數公至於燕公張
說先朝辭翰之臣(四字二本作輸能)名節昭著省司尚謂不可
至今人故稱之猶(會要作由)是言之焉可比德請牒太常更
詳他諡以守彛章庶乎青史之筆不乖於周漢黃泉之
䰟免慙於蘇魏謹議
代太常答蘇端駁楊綰諡議梁肅
諡曰有國之典存以位叙其德沒以諡易其名名之小
大視德之美惡盖書其著而略其微要其終而明其義
故曰諡以尊名節以一惠恥名之浮於行也楊文貞體
淳素之質恊時中之德爰自下列至于宰司秉心不渝
動必由道與夫立功立事開物濟衆不同日語矣而清
儉厲俗明哲保身曰文與貞在我惟允秉公議者其誰
曰不然今奉符謂公與元載交游嘗為載薦引載之咎
惡悉歸于公斯乃昧於觀行定諡之義且非君子成人
之美也請區而(集作以)評之昔荀爽為董卓所舉致位三
公及卓斁亂漢政可謂甚矣而漢史曾不以卓之過累
於慈明晏子陳氏俱事齊侯陳志邪而晏志正春秋亦
不以陳之惡延於平仲是知道不必合事不必同則載
之於公其事可見况當載秉鈞而公不參大政載以時
望慕我我則静而守中因疎為簡適見清節又有發載
之惡皆漏泄致辭患自掇也庸可救乎及夫載覆其餗
公膺大任任軄月(集作日)淺屢以疾辭位且不安安可以
寂寥啓悟而責之乎昔季文子相三君無食粟之馬衣
帛之妾君子以為忠楊公以大名厚位出入三朝無宅
一區無馬一駟志於清白交不諂瀆可不謂貞乎掌訓
誥秉(集作持)銓衡處成均貳宗伯潤色王度無替厥美加
以敏而好學見善如不及可不謂文乎謹按謚法稱貞
之例有三清白守節曰貞大憲克就曰貞憂國忘死曰
貞文之義有六經天緯地曰文道德博聞曰文愍人(集作忠信)
接禮曰文不耻下問曰文慈惠愛人曰文脩德来遠曰
文名既不備事亦殊貫又安可以二王三恪私廟家祭
之闕併責於一名哉若具美果在一名則士文伯孔文
子且無經緯天地之文孟武伯寗武子又非克定禍亂
之武若以廢禮不稱其名則臧孫辰縱逆祀不得諡文
管夷吾臺門反玷不得諡敬是知議名之道錄(文粹作取)其
所長則捨其所短志其大行則遺其小節使善惡决於
一字褒貶垂於將来盖先王制諡之方也若綜覈名實
於公論宜取坦然明白彰於&KR1839;邇者今或乘人之意肆
誣謗之辭所謂抉瑖刺(集作次)骨之說非正議也且聖(二本)
(有人字)無全能才不必備以鄭公徵立言正色耻君不如
堯舜其節大矣而昧於知人許公瓌固執遺(二本作條)詔廷
沮邪計其志明矣終不能守故春秋為賢者諱過傳稱
不以一眚掩大德語曰無求備於一人盖二公所以為
文貞也若曰百行所歸九德咸事如周公之文宣父之
德(八字集作周公之文宣王之宣文粹集作周公之文宣)然後擬議則千古莫嗣
而諡典絶矣安在一二蘇魏足為定制乎謹上參典禮
近考故事楊公之名請如前議云爾(後諡為文簡)
常州刺史獨孤及諡議權德輿
議曰獨孤及剛方直清根於性術其脩身蒞官確然(文粹)
(作乎)處中立言遣辭有古風格辨論裁正昭德塞違濬波
瀾而去流蕩得菁華而無枝葉其摳衣入室之徒皆足
以掌贊書而秉方冊則及之為文可以(集本文粹無以字)徵矣
其為博士時有上議景皇帝不宜為太祖者詔下為庶
官及舉夏殷周漢之故事尊祖配天之大旨以為景皇
(文粹作帝字)始封于唐天所命也於是定儀(文粹作議)為一代典
法新平長公主之子裴倣(文粹作傲非)尚永清公主欲以他
族(文粹作宗)主婚及時相禮上陳不可竟得以裴僕射遵慶
為主當時稱之定吕諲盧奕郭知運之諡用禮文憲度
得褒貶之正凡在(集本文粹作斯是)往復詞旨堅明其理舒州
屬歲饑旱鄰郡庸亡什四已上而舒人生聚悦安不知
凶年優詔褒異就錫(文粹作賜)金紫其初在濠其後在常皆
因俗為理人用愛戴雖不得居公卿長帥之任然其秦
常議論三郡績用亦足以列於文苑附於循吏按諡法
曰博聞多能曰憲獻(二本作薦)可替否曰憲及酌三王四代
之典訓作為文章以輔教化是為博聞位參中外必以
稱軄聞是為多能定宗廟之饗為薦可正婚姻之主為
替否有司稽美行而易其名者請諡及曰憲謹議(文粹作諡)
贈司空李揆諡議
議曰李揆端莊粹温㓗廉淑慎用文章術學資適逢時
奮其英華以取貴逹如良庖投刃無復肯綮歴諫曹左
史司王言貳春官以至于平章大政在帝左右必以文
誼藩身奉法遵軄官曹無秕政姻族無倖人束帶山立
敷陳前老儼然而温有碩儒大臣之度或起或廢其道
甚夷昔觀射父能作訓詞以行事於諸侯左史倚相能
通訓典以叙百物揆實有之建中中西戎乞盟以舊齒
宿望將命殊俗結華夷之信董衣裳之會已事廽車歲
當興元匪躬靡盬至河地而歿追錫司空恩禮有加按
諡法曰率事以信曰恭不懈于位曰恭揆果行求巳致
位台司歴官陟&KR1113;十有八次周旋敬慎以揚軄業不曰
率事以信乎及逾懸車之年奉絶域之使受命(文粹作詔)即
路視險若夷貞厲盡瘁沒(集本文粹作復是)於在轂不曰不懈
于位乎昔韋玄成翟方進以經明為漢相而皆諡曰恭
迹揆所履節以一惠勤官死事炳然昭明有司易言請
以恭諡謹議
文苑英華卷八百四十
