文苑英華卷六百二十一宋李昉等編
諫寺觀佛像都邑(此卷英華所編失年代先後今正之)
諫白司馬坂營大像表二首
諫多造寺觀及王主邸第表一首
諫造金仙玉真二觀表一首
諫開拓聖善寺表一首
諫營建中都表一首
諫白司馬坂營大像表(武后)張廷珪(久視元年)
臣廷珪言夫佛者以覺知為義因心而成不可以諸相
見也故經云若以色見我以音聲求我是人行邪道不
能見如來此明真如之果不外求也陛下信心歸依發
弘誓願壯其塔廟廣其尊容已遍於天下久矣盖有住
於相而行布施非最上第一希有之法何以言之經云
若人滿三千大千世界七寶以用布施及恒河沙等身
命布施其福甚多若人於此經中受持及四句偈等為
人演說其福勝彼如律所言則陛下傾四海之財殫萬
人之力窮山之木以為塔極冶之金以為像雖勞則甚
矣費則多矣而所獲福緣不愈於禪房之匹夫沙門之
末學受持精進端坐思理亦明矣臣竊為陛下小之今
陛下廣樹薰脩又置精舍則經云菩薩所作福德不應
貪着盖有為之法不足高也况此營建事殷土木或開
發盤礴峻築基陛(一作階)或填川澗(一作或塞宂洞)通轉採斫碾
(一作輾)壓蟲蟻動盈巨億豈佛標坐夏之義愍蠢動而不
忍害其生哉今陛下何以為之又役鬼不可唯人是營
通計工匠率多貧窶朝驅暮役勞筋苦骨簞食瓢飲晨
炊星飯饑渴所致疾疹交集豈佛標徒行之義愍畜獸
而不忍傷(一作殘)其力哉今陛下何以為之又營築之資
僧尼是稅雖乞丐所致而貧闕猶多郡(一作州)縣徵歛(一作)
(輸)星火逼廹或謀計靡所或鬻賣以充怨聲載路和氣
未洽豈佛標隨喜之義愍愚民而不忍奪其産哉今陛
下何以為之且邊朔未寧軍旅(一作裝)日給天下虛竭海
内勞弊伏惟陛下慎之重之思菩薩之行為益一切衆
生應如是布施不住聲香味觸法布施故(一作則)其福德
若東南西北四維上下虛空不可思量矣何必懃懃於
住相凋蒼生之業崇不急之務乎臣以時政論之則宜
安(一作先)邊境蓄府庫養人力以釋教論之則宜救苦厄
滅諸相崇無為伏願陛下察臣之愚行佛之意務以理
為尚(一作上)不以人廢言幸甚幸甚謹言
一作皆舊唐書本傳
第二表(中宗)前人
臣某言臣奉勑河北道宣勞今發都下從白司馬坂所
遇見轉運材木顧役人夫臣勘問檢校官左蔵置監事
馮道得狀奉今月八日勑於坂所脩營臣竊以天后朝
僧懷義營剏大像并造天堂安置令王弘義李昭德等
分道採斫大木虐用威勢鞭捶官寮鑿山填溪以夕繼
晝傷殺丁匠不可勝言費散錢數動以億計其時百姓
愁苦四海騷然皇天孔明實兹降鑒凡所營構並為災
火所焚懷義之徒相次伏法而死自此之後停寢十年
近者狡竪張易之昌宗昌儀等將欲潜圖大逆為國結
怨下人兼售私木以規官利遂又與僧萬壽等設計移
此坂營建今暨逆竪夷滅皇運中興陛下先發德音頻
下明制除不急之務罷土木之功所以少監楊務廉遠
徙屏黜頒示天下凡在中外不勝忭躍若此像閣重復
脩營則與制書義殊乖越尚令二逆遺惡未除臣雖至
愚固知不可且窮土木之作竭倉庫之資將非崇樹勝
緣求諸福德者也今則興起營造採木作坂蠕動含生
因緣致死每遇一日之内筭數尚不可知比及累歲而
成譬喻豈復可(一作能)及廣殺而求福德所獲焉補所亡
慈悲之理深未弘暢方今仲春作候當務農業臣今在
路經過全未見人耕種訪聞咸稱乏絶苟求朝夕米糧
此則百姓切急誠若倒懸矣陛下受天明命作民父母
可不先觧倒懸之切而方罄財竭力脩營不急之務乎
特乞即日停造大像等仍量抽其錢賑濟窮乏如天恩
允臣等所請天下蒼生幸甚謹遞表奏聞伏聽勑旨
諫多造寺觀及王主邸第表(見六百九十八卷疏門題諫中宗置)
(公主府官疏)辛替否
諫造金仙玉真二觀表(睿宗)裴漼(太極元年)
臣某言臣謹案禮記春夏月令曰無聚大衆無起大役
不可興土功恐妨農事若號令乖度役使不時則人加
疾疫之危國有水旱之變(一作災)此五行之必應也今自
春及(一作至)夏時雨愆期下人憂心莫知所出陛下雖降
哀矜之旨京(一作兩)都仍有寺觀之役(一作作)時旱之應寔
此之由且春令告期東作方始正是丁壯就功之日而
土木方興臣恐所妨尤多所益尤少耕夫蠶妾饑寒之
源故春秋莊公三十一年冬不雨五行傳以為歲三築
臺僖公二十一年夏日大旱五行傳以為時作南門勞
人興役陛下每以萬方為念睿旨殷憂(一作勤)安國濟人
防微慮遠伏願陛下下明制發德音順天時副人望兩
京公私營造及諸和市木等並請且停則蒼生幸甚若
農業失時戶口流散縱寺觀營構豈救黎元饑寒之弊
哉
諫開拓聖善寺表宋務先
臣聞有國有家者以恤人為務節用為先故唐堯至化
采椽不斵漢文深仁露臺罷構西方之聖道貴融心使
下人不寧匹夫竊歎豈菩薩無相布施如來慈悲本旨
哉陛下孝思罔極崇建明固(疑作因)土木之功莊嚴斯畢
僧房精舍宴坐有餘禪寺道場經行已足若開拓奪人
便利貧者有擠壑之憂富者無安堵之所幸非急切何
至於斯况陽和發生播植伊始興役丁匠廢業農功一
夫不耕必有饑者三時之務安可奪焉臣聞失鬼神之
心可因巫祝而謝失君長之心可因左右而謝失父母
之心不可解也陛下以萬方為念何欲傷一物之心臣
雖至愚猶有所惑方今西戎尚梗北虜未羈戰士老於
邊亭役車屯於塞下甿戶流散府蔵空虛卒然𤇺候興
一面之虞水旱虐數州之地乘其不意何以禦之伏惟
陛下體唐堯父母之用心思菩薩如來之本意傷邊卒
艱勤之弊察下人勞怨之聲董逋逃休役力實倉庫急
農桑杜邪枉之門正尚耻之路諸不急務一切總停應
湏拓寺請俟農隙如此則國用充足黎元幸甚
諫營建中都表韓覃
臣聞古者明王之制也史書過瞽誦詩公卿諫士傳言
庶人謗於道商旅議於市然後君得聞其過失而後改
之見義而從之所以永有天下者也陛下不以臣不肖
忝在學士敢不竭忠盡節有隐避乎詩曰靡不有初鮮
克有終老氏曰慎終如始則無敗事曩者韋氏稱制萬
邦憂惶實頼陛下神武克復社稷其初也賤珍寶禁奢
華罷土功敦朴素革衆弊代天工垂拱無為削疑心(闕)
虛静追蹤堯舜比德羲軒天下顒顒傾耳注目喜遇非
常之主復在於今日矣康哉之歌復聞於黎庶矣柰何
簡易未幾而又興建中都乎蓄於閑廐數倍乎溺於聲
色無極乎躭於遊畋不節乎營為繕造衆多乎都邑課
稅煩劇乎不省亡國之風因循覆車之軌天下失望四
海驚嗟朝野心知而懼罪鉗口以斯綂御天下豈所謂
可久可大之業耶且自歴代之君皆欲建萬代之業使
子孫長有天下者也豈使子孫傾覆天下者哉子孫若
覺所行必將敗亡則必恐懼不敢為之矣以亡國之主
自謂必不亡也然後至於敗亡也存國之君恐懼必將
亡也然後至於不亡也易曰知進退存亡得喪而不失
其正者其惟聖人乎又曰其亡其亡繫于苞桑此言懼
亡獲堅固也管仲曰古之隳國家失社稷者非故且為
之也有樂焉不知其䧟於惡也陸凱曰有道之君以樂
樂人無道之君以樂樂身樂人者其樂彌長樂身者不
久而亡惟陛下居安慮危在得圖失防患於無形之始
慎禍於纖微之初念管仲之至言棄少樂而存社稷覽
陸凱之篤論思樂人而彌長也禮記曰孟夏之月無有
壊隳無起土功無發大衆無伐大樹昔魯夏城中丘春
秋書之垂為後戒今建國都乃長久之大業也犯天下
之大禁襲春秋之所諱詩曰敬天之怒無敢戲豫孝經
曰治國者不敢侮於鰥寡而况於士人乎今不恤庶人
之擾而建都國不畏上天之怒而長戲豫棄安就危棄
存就亡棄易就難棄約就奢而欲永有天下恐不可得
也但恐頃年已來水旱不節天下虛竭兆庶困窮戸口
逃散流離艱苦鞏洛暴水所喪尤多江淮赤地饑餒者
衆加以東北有不賓之寇西凉有喪失之軍干戈歲增
疆場騷動近又胡羯逆命徵發不寧料事度宜豈應更
建中都乎至若兩都雖舊制矣然而分守官衆多矣費
耗用度尚以為損豈况更建中都乎夫河東者國之股
肱郡也勁銳強兵盡出於是其地隘狹今又置都十萬
之戸將安投乎夫惟所造城闕爰及苑囿毁拆閭閻令
其别創損壊冡墓令其改卜殷富者破其産業貧窶者
莫知所從外廹威詔内懷湯火怨嗟之聲驚惶之擾盈
于途路逮於鬼神老小孤惸茫然無計憂悲苦惱不可
勝說此甚不可也且陋東都而幸西都自西都而造中
都取樂一君之欲以遺萬人之患務在都國之多不恤
危亡之變悅在遊幸之麗不顧兆庶之困非所以建深
根固蔕不拔之長策矣昔漢帝感鍾離意之言息事德
陽之殿魏主採續咸之諫止造鄴都之宫臣職非其位
言發微細然聖主不以人廢言不以微擯人矣臣愚誠
願陛下發德音垂明詔深恤黎庶罷事中都則福履無
疆天下幸甚謹言
文苑英華卷六百二十一
