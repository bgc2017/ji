文苑英華卷九百三十二宋李昉等編
宦官下
内侍彭獻忠碑一首
内侍仇士良碑一首
内侍護軍中尉彭獻忠神道碑張仲素
弘璧之在御府也韞連城之價所以為寶景雲之見慶
霄也䴡捧日之彩所以為瑞大臣之居崇列也處近君
之任所以為貴况復侍軒墀之密地護禁衛之雄軍昭
彰茂功回復介祉終始一德永垂清名者哉侯誰能之
見於彭公矣公諱獻忠字琦夫彭為商諸侯以國表姓
至漢大司馬宣有遠績盛烈書於班史至孫業避漢末
之亂寓居隴西襄武縣因地方望傳諸歴代隍中隴上
推為右族沠緒綿遠冠蓋蟬聯貴任漸繁乃附咸鎬今
為京兆三原人也烈考諱令俊皇朝儀郎行内侍省内
謁者監保安福履弘闡義訓鍾慶濟美傳於藎臣公善
下寬中蹈方守直竹箭有筠而可比城府無迹而自深
以虔肅恭懿承大君以仁孝清儉纉前烈建中三年入
侍宫殿德宗皇帝嘉其敏厚器任異等便蕃於帷扆之
内承奉於指顧之間言必有章動皆由禮貞元三年授
内府局丞四年授内謁者監七年授朝散大夫清階命
服所以馭貴白珪無玷赤紱斯皇自天之渥澤方深漸
陸之羽儀始就十一年授朝請大夫周旋密勿獻納端
亮孔光問樹而不對石慶數馬而後言以公方之今古
何遠十六年特加金紫所以懋其勤而昭其美也二十
年加正議大夫内侍省内侍仍賜上柱國充教坊使位
愈高而接物愈敬恩益厚而處躬益卑故能行與福隨
動將吉會當德宗仙馭上升順宗宅憂諒闇公以貞固
服勞之節宣承衛翊戴之忠嘉績悃誠可書竹帛皇上
御極拱侍穆清疇其功庸䟽以爵土元和元年封襄武
縣開國男食邑三百戶充飛龍使二年加忠武將軍右
武衛將軍三年授左神策軍副使加雲麾將軍馭衆之
才著于倅(一作粹)理賜棨戟戶耀其高門所以旌其勲表
其貴也其年奉詔充淄青道宣慰使六年遷知内侍省
事充弓箭庫使六年充惠昭太子監護使祗事既畢加
冠軍大將軍至十月遷左領軍衛大將軍知内侍省事
充左神策軍護軍中郎將兼左街功德使十二年春以
勤瘁遘疾上章請告宸睠屬賴令卧護陳讓懇切累至
再三動于天心方始得謝二月乙巳薨于翊善里之私
第享年五十二聖皇軫悼輟膳興歎追念勲舊賻禭加
等贈開府儀同三司左武衛上將軍所以錄其勞而飾
其終也官司職喪僚吏襄事卜兆窀穸圖其永安以十
月十四日葬于萬年縣鳳棲原祔從先域之松檟禮也
惟公爰自弱冠暨于知命奉職三朝殫竭一心掌繁領
重樹勲宣力澡濯仁義發揮心靈斯所謂奉上之心閨
門就養承順著聞及丁艱棘勺飲不進毁瘠過禮宗族
感傷斯所謂因心之孝踐歴禁省榮耀貂璫冠軍護戎
在帝左右飲冰持操鑒水潔身侈泰是懲燻灼自息
寘與道契儉而全貞生不務於家為殁仍規其薄葬斯
所謂立志之本探賾精微講貫學藝周勃引強之能有
而不恃孫武用竒之術知而罕論斯所謂遊藝之方綜
事呈才仰奉睿旨允釐樂府韶夏是司演嶰谷之正聲
絶齊竽之濫吹廨署增輝絲桐載和去而借留上叶宸
聽既臨馬政一日必脩用奚官訓(一作馴)騶之法整穆王
八駿馬皂及董武庫程範庶工弦木砥金罔不犀利斯
所謂蒞官之敬嘗馳星軺撫慰兖海鄆岱之域風宣露
濡戎臣列校蹈舞感抃斯所謂御命之功萬旅雲屯屹
為親衛加拜中尉統兹六年夜護繚垣曉趨丹陛隂助
神武制外自中奬善任材動必詢衆廣脩廪庾贍食熊
羆符伍有倫禮樂是閱咸使夫既勇且毅並務於移孝
為忠至於别部支兵邊陲縣内拊循訓整不犯秋毫聞
公之殁如喪親戚斯所謂護軍之略宜其享之遐福錫
以永年蒼蒼難諶不至者夀夫人長樂郡君馮氏端懿
柔明慈和婉孌(一作&KR0034;)母儀婦德淑慎是彰自晝哭之罹
凶乃明心而習靜落髮壞服從哀節空元和十二年三
月十五日出家受戒特勑正度仍錫法名正智賜居義
陽寺所以遂弘誓而資幽福也嗣子希倩次子給事郎
行内侍省奚官局丞員外置同正員希昭次子正議大
夫行内侍省員外置同正員上柱國賜紫金魚袋希貞
次子正議大夫内侍省内侍員外置同正員上柱國賜
紫金魚袋希成次子希冕次子希慶芝蘭滿庭組綬相
映荼蓼茹戚縗麻儼然哭泣之哀慕深先遠蒸夷之紀
思烈舊勲欒欒貴臣匍匐上請詞臣奉詔傳信揚芳焯
敘德善永垂琬琰銘曰帝在法宫下臨八荒外倚輔弼
内憑忠良奕奕彭公藴義含章左右軒陛言端行方夙
夜孔勤貔貅是職丹霄侍從黃道引翼深承寵渥克茂
勲力寒玉侔清朱絲表直厚德多恕明誠不回决雲利
器構厦長材北落謝疾東榮報哀恩加法賻官贈儀台
祖載之辰清川曉涉凄鏘笳挽搖曳旌霎新阡舊城龜
從筮協原即鳳棲封如馬鬛紹績之馨子貴家榮繼孝
嗣恪宣功保名纂篆金石琢磨堅貞用播徽烈將來作程
内侍省監楚國公仇士良神道碑鄭薰
運巨壑者必資帆檝之便以鼓其波濤築廣厦者必堅
柱石之材以完其結構(一作楝宇)是故明王聖帝立國保家
莫不求竭忠宣力之臣配帆檝柱石之用懋崇基業弘
濟艱難百代通規千載相遇孰稱全德其故開府儀同
三司内侍監致仕楚國仇公乎公諱士良字匡美海豐
興寧人也宋大夫牧以忠烈正直書於春秋公實其裔
焉其後香以文雅仕於東漢儒以議論貴乎北燕蟬聯
珪冕暉映簡册代著竒節率多令人史編家譜一二詳
焉顯公之曾考皇朝正議大夫内給事賜緋魚袋諱上
客府君忠昭事任績茂聲猷躬行正途克嗣先業烈祖
皇朝議大夫内常侍賜紫金魚袋諱奉詮府君名以才
彰功由道著王氏教讓羲之巳行于公高門定國方大
皇考諱文晟府君精持貞廉高挹塵俗位以命屈慶因
善餘厥惟楚公克振勲德追贈特進左監門衛將軍賜
紫金魚袋申公之誠孝也公年未弱冠入仕東朝是時
憲宗皇帝主器承華體元儲兩親奉再飯共歡九齡助
登少海之瀾更闡前星之耀永貞十年授掖庭局宫教
博士賜緋魚袋元和初以舊恩本固新渥彌隆既頒侍
從之勤首舉寵遷之命加宣徽供奉官賜紫金魚袋檢
身極敬奉輦施勞勵自牧於撝謙表無私於應對閏六
月轉朝散大夫内侍省内給事宣徽供奉官如故材力
彰於省局周旋美於禁闈驟議甄升更加命秩冬十月
拜内常侍餘如故未周星紀三歴顯途既洽謳謠且明
恩澤彼虞卿再見為趙上卿荀爽九旬登漢三事允膺
時議彼或多慙三年以本官充内外五坊使尋或(疑衍)遷
宣徽供奉官發彼五豝輔騶虞之仁化殪此大兕詠吉
日於春蒐外撫(一作按)之暴横自銷中綏(一作野)之井閭知感
十年加大中大夫内侍省内常侍尋以本官充平盧軍
監軍使全齊舊壤繼代邀恩甲兵甚充貢賦不入公聞
其叛渙諭以忠貞爰革非心幾至效順明年詔徵又以内
侍依前宣徽供奉官吳寇據淮天兵在野逗留不進沮
敗為憂揀求使臣往諭中旨遂命公以本官及職充淮
西行營宣慰使至則大布皇澤益勵軍威四遠瞻風萬
夫振氣而又盡得機要既還奏聞竟至成功斯為顯效
十五年遷雲麾將軍右監門衛將軍充内外五坊使仍
賜上柱國又進封南安縣開國男食邑三百戶驅獸而
無害五穀充庖而有事三田蕙圃蘭塘落飛駐走助開
三面之網勤施一目之羅鄙長楊之大誇胡人笑上林
之務矜楚使條令既肅巡遊盡歡其冬復加冠軍大將
軍長慶初罷五坊使以本縣進封開國子尋進侯爵食
邑一千戶宣徽供奉官皆如故二年除鳳翔監軍使又
進封開國公食邑一千五百戶亶父舊疆繆公遺政郡
邑則武安留守扶風則馬謨擅名雜於版屋之郊號為
難治之俗公攬轡即路下車撫戎三軍畏威百姓懷惠
寳歷二年徵(一無此字)復為宣徽供奉官以本爵進封郡公
食邑二千戶尋除鄂岳監軍使傍連荆楚南接湖湘閭
閻皆土著之安貨貝有山積之富兵不堅利人皆惰游
公深贊訓齊同為勖勉知方有勇自我而能鼓(疑)大和
元年入為宣徽供奉官轉内坊典内侍省秩清事簡優
逸自娛莫展長材鬱于群論俄拜右神策軍副使公於
是端肅以貳戎政廉讓以播軍聲屏衛益嚴暴悍知禁
二年擢為右領軍衛將軍内外五坊使講事一時農不
易隴選徒百隊人不告勞鮮扁而布青林行事而無遺
衮(一無此十二字)貙貗古法蒐獮新規指顧之間莫非盡善六
年真拜内侍知省事餘如故明年轉大行庫領染坊依
前知省事恩澤浹於寰瀛寵錫周於藩服綺羅萬段錦
綉千箱每極珍華曾無濫惡又玄黃朱紫染彩文章靡
不精鮮悉中程度以賞能陟于龍飛使本官並仍舊御
閑二六天驥三千異骨峯生深溝洫溢親習盡馳驅之
妙羣分多駔駿之竒芻秣尤精藁秥常美九年五月拜
左神策軍中尉兼左街功德使將軍知省事如故練達
戎機㧾親護禁典理爪牙之衛左右心膂之師寬不喪
威簡不曠務氣勵熊羆之勇手持虎豹之韜恩由忠深
士以誠感張孺驂乘孝宣乃安趙喜宿衛顯宗加厚轉
左驍衛將軍餘如故既而鄭注挺妖李訓附會列奏偽
瑞固邀鑾輿圖害腹心漸逞姦毒公先機立斷禁旅遽
齊坐遏兇渠保護帝輦指名魁首俄頃追擒其餘躁
競進取之徒枝連葉著之黨或志諧狂計罔自正身或
跡比頑童居然就禍莫不盡苞恢網同抵國章由是宗
社乂寧中外恊睦非夫忠謀天假廣業神通其孰能如
此乎及於廟堂議功公在第一優詔特進本衛上將軍
中尉知省事如故位輕於德賞不配勲難許冲謙終昇
峻級尋遷驃騎大將軍開成五年加開府儀同三司左
衛上將軍封楚國公食邑二千戶食實封二千戶頒恩
常例非私受也會昌元年又加食實封二百戶尋擢為
觀軍容使兼統左右三軍奬舊常議昭異渥也公每念
禍伏福中禄為身累將持盈滿莫過退休三年夏以寒
暑内外針鑿罕效因求散秩用遂素懷乃除内侍監將
軍知省事如故尋又連表陳讓固辭恩榮優詔以本官
致仕其年六月二十三日薨于廣化里之私第享年六
十有三嗚呼身隨運往名寄勲留一代推雄九原表傑
天子悼之罷朝兩日贈揚州大都督公弱冠以辨智取
位強仕以幹蠱居官及蒞大政以機略致勲勞臻于貴
夀以恬退保終始事在簡冊爵及天人出入七朝顯揚
三紀秩以功藝進道由忠直張擊鞠廣場則馳先百馬
彎弧迥野則飛落雙雕故得侍娛遊則三領五坊承顧
問則八加供奉元和中盧從史倚上黨兵勁隂結叛臣
憲宗皇帝命護軍中尉吐突公統戎專征密勿神算誘
至幕下縳送闕廷是時公適在軍助成丕績其或揚鑣
宣命電掃雷驚每播深恩親當横陣兩河平殄頗預其
功雖不(一作非是)自矜實傳衆口而多材多藝強記博聞舉
策畫若應神明閱簿書無逃心目而又精鑒冠絶當時
門館賓僚薦延功行必求明德用輔聖朝則有秉忠正
之心荷匡贊之任才表王佐出為國禎康濟羣生輝華
四海者矣然後知衛將軍七擊匈奴封侯九國霍驃騎
六征絶塞列將八人特美高勲豈膺賢弼以今方古我
德為優以四年正(一作六)月二十三日歸葬於萬年縣寧
安鄉鳳棲原社季村夫人安定胡氏祔焉禮也夫人故
開府儀同三司檢校太子賓客兼御史大夫贈戶部尚
書承恩之女性得天才儀標冠族叶組紃之懿範彰圖
史之貞規法度所以正家柔閒所以遵道洎祥開鳳兆
德恊鵲巢芳徽溢於閨闈淑則洽於姻族以公勲位峻重
累封至魯國夫人壬戍歲先公而殁有男五人長宣徽
使銀青光禄大夫行内侍省内給事賜紫金魚袋曰從廣
次光禄大夫檢校散騎常侍持節曹州諸軍事守曹州
刺史兼御史中丞上柱國南安縣開國公食邑一千五
百戶曰亢宗次閤門使朝散大夫行内侍省内府局丞
賜緋魚袋曰從源次邠寧監軍使中散大夫行内侍省
内侍局丞賜緋魚袋曰從渭幼曰從潩皆稟訓過庭早
通詩禮承恩入仕共效忠勤為明庭之羽翰作私室之
符瑞不㤀素業自致青雲宜乎懿德有後信不誣矣
大中紀號五年克平四裔東南欵化西北開疆三耀舒
光八紘無事皇帝念功軫慮錄舊申恩惟楚公永貞時
祖宫有翼戴之勞元和時宣徽有委遇之渥今則已悲
封樹未刻松銘乃命舉其殊庸勒在貞石用傳不朽昭
示將來特詔詞臣俾其選述臣薰恐惶直叙不敢虚美
謹為銘曰
仇氏之先本宋大夫就義輕死昭于冊書厥後聞人漢
香燕孺乃生楚公前修不渝(其一)焯焯楚公俊乂邁德克
抱才器必循典則天資忠孝神助正直高揭勲名幾摧
姦匿(其二)從史負力潜通鎮郊上將受詔縳歸天朝楚公
佐成衆不敢搖東國大定塵氣自消(其三)蔡寇不庭誅行
原野羣校傷敗師無進者楚國銜命汗血波瀉貔貅鼓
氣城壘連下(其四)注訓勃戾妖凌北宮和鑾在御狂祲來
衝楚公奮臂甲士趨風克殱巨孽乃建殊庸(其五)五坊三
居公畋有節宣徽八入密議攸竭再監戎閫將校感悦
一牧郊坰驊騮夐絶(其六)佐佑帝室手提禁師士伍胥附
皇心勿疑持滿先誡居高不危懸車告謝彭薛肩隨(其七)
駭起截颷哀傳逝水空留洪烈永載青史精爽何之壯
猷已矣京兆開阡夀堂在此(其八)仕承泰運歿偶昌期徽
音不冺令嗣䘖悲聖念既勤爰斵豐碑事功難究有靦
色絲(其九)川常不移松楸已列玄室雖閒清風靡歇作皇
代之英臣期終吉兮無絶(其十)
文苑英華卷九百三十二
