文苑英華卷一百四十一宋李昉等編
蟲魚三
螢火賦一首水螢賦一首
腐草為螢賦一首蟬賦一首
聽早蟬賦一首蜩甲賦一首
痀僂丈人承蜩賦一首蟬蛻賦二首
螢火賦(并序)駱賓王
余&KR0008;以明時久遭幽縶見一葉之已落知四運之將終
悽然客之為心乎悲哉秋之為氣也光隂無幾時事如
何大塊是勞生之機小智非周身之務(一作防)嗟乎綈袍
匪舊白首如新誰明公冶之非孰辨臧倉之愬是用中
宵而作達旦不瞑覩兹(一有流字)螢之自明哀(一有此字)覆盆之
難照夫類同而心異者龍蹲歸而宋樹伐質殊而聲合
者魚形出而吳石鳴苟有會於精靈夫何患於異類况
乘時而變含氣而生雖造化之萬殊亦昆蚑(一作蟲)之一
物應節不愆信也與物不競仁也逢昏不昧智也避日
不明義也臨危不懼勇也事沿情而動興理因物而多
懷感而賦之聊以自廣云耳
伊玄功之播氣有丹鳥之賦象順隂陽以亭毒資變化
而涵養每寒潜而暑出(一作至)若知來而藏往既發揮而
外融亦含光而内朗若夫小暑南收大火西流林塘改
夏雲物迎秋或凌虚而赴遠乍排叢而出幽均火色(一作)
(齊)之宵映如夜光之暗投逝將歸而未返忽欲去而中
留入槐榆而焰發若改燧而環周繞堂皇而影遍疑秉
燭以嬉遊點綴懸珠之網隠映落星之樓乍滅乍興或
聚或散居無定所習無常翫曳景(一作影)周流飄光凌亂
泛灧乎池沼徘徊乎林岸狀火井之沉熒(左思蜀都賦火井沉熒一)
(夲作騰熒)似明珠之出漢值衝颷而不烈逢霪雨而逾煥炤
灼兮若湛盧之夜飛的皪兮象招摇之夕爛照重隂於
已昏與夜燎而相炫共爝火而焉(一作齊)息避太陽於始
旦爾其光不周物明以(一作足)自資偶仙鼠而伺夜謝飛
蛾而(一作對飛蛾之)赴嬉(疑作熺)類君子之有道入暗室而不欺
同至人之無迹懷明義以應時處幽不昧居照斯晦隨
隠顯而動息候昏明以進退委性命兮幽玄任物理兮
推遷化腐木而含彩集枯草而藏煙不貪熱而苟進每
和光而曲全豈知(一作如)鎔金而自鑠寧學膏火而相煎
陋蟬蜩而(一作之)習蛻怵螻蟻之慕羶匪傷蜉蝣之夕不
羡龜鶴之年槍榆飛而控地摶扶起而垂天雖小大之
殊品豈逍遥之異筌夫何化之斯化無使然而自然若
乃有來斯通無去(一作往)不至排朱門而獨遠昇青雲而
自致匪偷光於隣壁寧假暉於陽燧終徇已以效能靡
因人以成事物有感而情動迹或均而行(一作心)異響必
應之於同聲道(一作物)固求之於同類始未明其(一作而)趣
捨終(一作庸)詎識其指意子尚不知魚水(一無此字)之為樂吾
又安(一作庸字)知螢火(一無此字)之所利明兮能遷變兮無窮(一作)
(高明兮有融變遷兮無窮)哀牛(一作牛哀)倏而化贙羽泉忽兮生熊血千
年兮藏碧火(一作魂)一變兮成虹知戰場之化(一作有)燐悟
冤獄之為蟲彼翩翻之弱質(一作彼翾飛之弱質)尚矯翼而凌空
何微生之多躓獨宛頸以觸籠異壁(一作璧)光之照廡同
劍影之埋豐覬道迷而可復庶鑒幽而或通覽年華以
自照顧形影而相弔感秋夕之殷憂慙(一作戁)宵行之熠
燿熠燿飛兮絶復連殷憂積兮明自(一作且)煎見流光之
不息愴驚魂之屢遷如過隙兮已矣(三字一作之已來)同奔電
兮忽焉儻餘輝之可照庶寒灰之重然
水螢賦李子卿
水螢惟蟲惟蟲能天彼何為而化草此何事而居泉腹
可自持故無取於蟹足能自運亦曷憐於蚿其形也蠢
耳其光也烱然色動波間狀珠還於合浦影懸潭下若
星聚於潁川明不可以並時故當晝而潜曜暗不可以
同德故候夜而開照近而察之若海底之隂火遠而望
也辟山邊之寒燎潜伏類於全真無故(疑作欲)均於觀妙
質未為用自脱豫且之網餌且不貪高視任公之釣徒
觀夫因坎而止隨萍則流任晦明而隠見與風水而沉
浮自得井蛙之樂何虞轍鲋之憂儻欲觀書固不惜於
餘照如將案劍非有意於暗投火為象兮取於時而去
其熱水為宅兮質其潤而得其潔且混迹於泥沙詎等
夷於魚鼈同至人之樂道類君子之甘節覽於心乃止
水之常净燭於物靡傳薪之無絶由此而言覺吾道之
滅裂
腐草為螢賦(以積腐有光可名為螢為韻)陳章
厭浥敗草霏微夜螢若受天之明命能在地以成形始
爛然於朽壤俄蠢爾於荒庭形質甚微異囊中之點點
本根既朽想河畔之青青彼若昧而未彰此如茨而久
積始前衰而委化終後顯而可覿寂然不動應大暑於
兹時默爾而成颺温風於永夕徒觀夫從微至著出死
入生幾變青袍之色漸加丹鳥之名匪我愆期故分形
於夜朗自他有耀因易貌而宵行故得脱陳根騰宿莽
質化幽藹氣非腥腐無聲無臭同朽葦之成蛩有顯有
微殊積糓之為蠱小明必俟其時變待闇稍觀其類聚
並桃蠱(疑作蟲)而映彼中林齊藿蠋而光於舊圃始則退
藏終能發揚詎蒙蘢於階砌初炳耀於池塘豈比膏腴
之地多依糞土之墻每遲留於三時不愆于候既生成
於六月必見其光徒有異於升沉信莫分於彼我得賦
象而自出故非時而不可晶熒乍起訝林際之無煙的
皪漸生疑池中之有火隕霜殺兮自晦零雨被兮增萎
考書文之小大咸若載月令而遠近相隨始經黃落之
餘三年不化既及朱明之節一日可為農夫之務既停
薙氏之芟已久飛光兮倏爾而至向晦兮於何不有斯
所以成武子之能勤冀聚之於書牖
蟬賦馬吉甫
鶉星兮御夏鵙鳴兮登序日月驟而運長贏隂陽争而
催小暑詢求縱賞之地枚卜追凉之處尋川徑而棲遲
頓林庭而延佇則有應律初蟬含生自然其聲嘒嘒其
翼翩翩參萬物之動植隨四序之廻旋避啼鸎於春後
伴鳴蛩於秋前廉而有德静而無累逸豫攸安沉吟斯
慰體素質而標儉養清心而拔萃食不求粒雖黍稷而
非珍棲不擇林縱梧桐而何貴暨夫三危露結四野雲
平蒼茫日暮爽朗天明託高枝以庇影竄密葉以流聲
匝地臺之響亮洞巖壑之清泠羣吟則少懼孤引則多
驚時行時止有虧有盈疑紡絡之雙至似簫韶之九成
避雀飛急迎風翅輕飾鬢裁新樣圖冠有舊名雖屈螳
蜋之斧終齊鵬鷃之情若乃平子歸田仲長就第新開
泉石之賞俯洽琴歌之契莫不應促軫而方遠赴調絃
而轉麗繁音逓進(一作相)顧白雪而難酬逸韻争馳對薰
風而莫繼足使牧子興感雍門下涕降翔鶴於雲端出
潜魚於水際復有沙塞征夫山川遊子風蕭蕭兮八九
月路悠悠兮千萬里坐聽霜鴈自無聊復對寒蟬怨何
已望鄉關而思積撫摇落而愁起悲深嘶馬之初淚斷
啼猿之始觸類多感於何不傷伊兹蟲之菲陋識君子
之行藏其立志也不慕於鴻鵠其守分也不越於榆枋
任朝夕之棲處極天地之翺翔適其性韜其光豈比飛
鷰之巢幕流螢之聚囊至如入檻愁猿觸籠窮鳥縶透
水之幽志屈凌雲之遐矯豈無故而嬰羅諒有求而自
擾聊息心於萬事放寓跡於一枝澹然兮自守千秋兮
若斯
聽早蟬賦(以吸風飲露為韻)蕭穎士
清商兮暮急白露兮朝濕伊寒蟬之早聞知凉風之初
入散亂摇颺翛寥歘吸前聲未盡後響仍及邇層檐而
驚歸向茂樹而遥集足令志士傷惋征夫佇立動閨人
之夜悲垂塞客之秋泣况乎日晏天空晴景微風命儔
嘯侣乍西或東既更鳴而迭息亦處異而音同催渡漢
之離鴈伴横階之思蛩空庭曖其已寂遐路杳而難窮
伊蜩螗之至細王侯毒(一作睢獨)而猶禀體孤高而自適候
時節而斯審其處也敦兮若樸乃蝤躋而未化其出也
道之將行必沆瀣而方飲豈徒爾雅辯其名體詩人詠
夫章句味編本草之錄聲徹上林之賦歌郕宰之化偶
范緌而見稱飾趙王之冠與貂尾而胥附莊篇載痀僂
之志孔氏感螳蜋之捕苟動静不爽飛鳴有度因依密
葉蕭散凝露韜餘隂於歲晩等羣蟄於時暮兹括囊而
用吉又曾何鳥雀之能喻
蜩甲賦(以似之而非為韻)魏炤
精氣為物物必有依遊魂為變變亦有歸蜩者精氣所
聚甲者遊魂以飛功存造化理暗(疑)幽微察形如在責
實而非觀乎離隠出穴先號後喜或附枯枝或映深水
揮幽跧伏臨危聳跱致身勞苦不獨附贅懸疣動足艱
難何殊駢拇枝指上懼於雀下憂於蟻情有感於仁人
(一作情有感之於人)事不可乎以已效神仙尸觧之術得龍蛇變
化之理雖欲全生且同半死既折既疈如動如止一體
區分雙形酷似高冠而立睅目而視莫躁其心能静諸
已飲露則躍翻風忽起再生之命蠢焉不存之皮朽矣
覩遺跡於棄甲想能鳴之在耳空披腹心徒伏泥滓其
内也既等混沌之無竅其外也何患螳蜋之利觜與繪
事而均功齊木偶之所擬昔則如羹如沸孰能聽之今
則不飲不食何憂餒而數往有分途窮有時雖滅天理
尚存幽姿已脱輕翼猶帶懸緌有象受服者觧褐衣而
去又同適越者棄章甫於兹既逍遥以脱屣非蠆芥以
僵屍其靈託焉蘧廬可以設喻其質去矣魍魎曷足措
詞文非變虎殼等枯龜莫懷爾詐仍謂我欺心通者不
惑性殊者猶疑君徒見僵仆塊然而無用曾不知脱身
輕舉而莫追
痀僂丈人承蜩賦高郢
巧乎道者承蜩之叟蜩擇木兮有翼叟持竿兮在手物
我相絶嗜欲靡同彼不飛兮焉待此將掇兮何工丈人
曰我有道也初五六日累丸為術槁木其臂朽株其質
不墜者二則失之錙銖不墜者三則失之十一既累五
而咸若寧絶四而無必由是步平地之上入深林之下
耳目俱營心手相假葉空密而皆見枝雖繁而不捨豈
伊拾芥將同注瓦或挾三而兼兩或指多而就寡期於
百中則啼猿之射乎曾不孑遺殊慕鴻之弋者彼飲露
為事蛻殼有期顧非鼎爼之實尚何彈射之疑庸詎知
絶俗猶累凌虚亦危以無用之質遇有求之時始則長
鳴聲嘒唳而中絶方將一舉翅蕭條而半垂豈獲戾於
不食而構患於有緌且觴深操舟大馬捶鈎三十仞磨
崖不溺十九年肯綮皆游徒聞其事未見其憂豈知天
覆地載四荒八極不以萬物易蜩之智不以萬物易蜩
之翼惟精惟一無反無側用志凝神何求而不得若以
叟為臣以蜩為賊亂繩斯理背陣斯克一言以蔽可詳
周公之風一矢可加何遠蠻夷之域螳蜋之捕兮信劣
黃雀在後兮安得至哉丈人功並孫息(說苑晉靈公造九成之臺孫息)
(以累十二棋加九鷄子為諷)
蟬蛻賦(以一體區分雙形酷似為韻)左牢
物之化兮則多蟬之類兮唯一棄捐無用之甲振奮有
聲之質彼則曲拳擎跽附麗脩條此則遠害全身飛鳴
永日當其閒園向蛻輕吹無聞衝孔之異狀初出寓物
之雙形欲分暗入幽叢上纖莖而繞繚時摇殘萼散芳
氣之氤氲于以警素秋于以戒炎酷進退如懼攀援欲
速兢兢而恐墜微躬步步而竟升高木來能應候禍豈
避於刳腸去乃乘時智終期於剖腹煙月思寡懸垂勢
孤以抱膏肓之疾待成胡越之區拳跼而投足既定蹙
縮而脱身是圖漸呀然而甲拆俄豁爾而形殊前程而
遠寄園林如矜得路下視而若遺枯朽孰肯守株由是
乍舉輕躬初留具體薄翼而朝陽始照玄緌而宿露新
洗纔發響於林下已傳聲於澗底驗形有二責實無雙
啾啾而送恨蓬戶嘒嘒而添愁瑣窗吟遠樹於荒郊思
盈秋野噪寒花於别浦韻遶晴江則知造化之旨難窮
其理何末異而本同何一生而一死其死信不自以為
辱其生信不自以為美能彼我而兩忘則榮枯而相似
别有甘宂居於聖代期羽化於天庭久羡出身之術多
慙負贅之形高枝尚遠短景難停儻遭逢於此夜冀音
響之堪聽
第二(以變化逢時飛鳴有日為韻)李遠
勿謂乎蟬之至微能變化以知機因挺質以竦拔遂脱
身而奮飛餘殼連拳抱綠葉而猶在新聲響亮噪清風
而不歸原夫深穴初開空庭始夜步凌兢而微進形磊
磈而將化託身而去上風篁投迹而來緣月榭履險微
駐愁危却下纖枝不定懼裊裊以頻移弱蔓難窮騰摇
摇而盡亞於是輕軀暫息一足才容時驚鬭鼠乍怯鳴
蛩跼促而初安利爪逡巡而欲改前蹤想黃雀之饑腸
先憂見捕念螳蜋之怒臂預恐相逢已而踧踖拳形窮
(疑作穹)隆奮質既罅發而微斷若苞開而漸出擘肌分理
有謝於昔時露膽披肝請從於今日騰超稍異竦擢如
驚新緌薄(疑)嫩舊翼羅輕觀腋分之拆裂訝脉散之縱
横嗟累卵之勢危方求上達歎含風之力寡未敢先鳴
及夫據嶮形柔拏空股戰方疑乎蠖屈終類於龍變洞
胷逹腋玲瓏而素甲皆虚潔己全身輝赫而玄光已遍
俄分曙色似遇良時便有臨空之意還生去故之悲嘒
嘒而頻遷碧樹凄凄而若紡寒絲響遶晴雲傳楚岸之
風遠聲催晩景怨陶家之柳衰至若委蛻難留冲虚已
久體將泰而是望皮不存而何有儻假一枝願飛聲而
不朽
文苑英華卷一百四十一
