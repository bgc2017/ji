文苑英華卷七十九宋李昉等編
樂九
觀舞賦一首舞賦一首
開元字舞賦一首兩階舞干羽賦一首
舞中成八卦賦三首國子舞賦一首
湖南觀雙柘枝舞賦一首
鸜鵒舞賦一首
觀舞賦(應魏王教)謝偃
惟欽眀之昌運應靈圖而嗣籙紐三代之離術正千齡
之差朔可以治定制(一作易)禮可以功成變樂實磐石之
攸寄固維城之斯屬欣微生之多幸濫高選於名藩列
通籍之渥惠承置醴之殊恩晨曳裾於東閣夕侍宴於
西園于時霜氣歛靄夜景澄廓雲徹層臺烟銷連閣流
月華以照耀間星文而灼爍巖桂偃而未凋宫梧紛而
就落於是羅薦周設黼帳高舒露凝珠網風清玉除燭
浮輝(一作烟浮暉)於緹幕燈(一作燭)籠光於綺疏爾乃咀哇聲
(一作咀清哇文選舞賦咀哇咬)揚激徵金石奏絲桐理竒調間發新聲
互起從宴洽而忘疲歡情暢而未已於是燕餘齊列絳
樹分行曳羅(一作綃)裙兮拖瑶珮簮習(一作羽)釵兮珥眀璫
擢纖腰以孤立若卷旌之未揚紆脩袖(一作袂)而將舉似
驚鴻之欲翔退不失倫進不由躅(二字一作踰曲)流而不滯急
而不促絃無差袖聲必應足香散飛巾光流轉玉若乃
巴姬並進鄭媛俱前對席齊舉分庭共旋乍差池以鷰
接又颯沓而鳬連止有餘態動無遺妍似兩艷之同發
類雙花之偶鮮進止合度俯仰若一節緩則顧遲唱速
則廻疾殊姿異制不可談悉若夫金翠的皪緗綺参差
方趨應矩圓步中規飛鈿(一作耘)雪落頽鬢雲垂舒類飛
霞曳清漢屈若垂柳縈華池既而曲變終雅奏闋清角
止流商絶頓華履以自持整文袿而竚節始綽約而廻
步乃遷延而就列於是君王悠然懷古怡然自適遷思
廻慮弛懸改夕揖摛藻之賓引良談之客然後討覈八
索詆訶六籍語妙則衆絶希夷論遠則喻窮開闢議先
哲之往軌考前王之餘迹方欲草登封之頌勒云亭之
石與日月而齊眀同天地之不易
凡一作皆初學記
舞賦平列
陳思王榮分帝子寵列天孫集賢東閣追宴西園使趙
女携琴文君送酒劉楨吮墨而作賦王粲稱觴而獻夀
樂者所以節宣其意舞者所以激揚其氣不樂無以調
風俗不舞無以攄情志王乃奏長歌登舞閣徵絶伎於
行宫命夭姬而走索同曳緒(一作璽)之翩聯狀跳丸之揮
霍即使燕姬撫琴秦女吹笙楚妃歌防露之曲陳后唱
結風之聲則有楚媛巴兒齊童鄭女躡凌波之緩步曳
飛蟬之薄縷掩長袖以徐吟頓纖腰而起舞低鳳鬟於
綺席聽鸞歌於促柱燭若蓉蕖折波而湧出婉若鴻鵠
凌雲而欲舉其為體也似流風廻雪而相應其為勢也
似野鶴山雞而對鏡總衆麗以為資集羣眸而動咏觀
其躡影赴節體若摧折將欲来而不進既似去而復輟
廻身若春林之動條舉袂若寒庭之流雪乃其指顧彷
徨神氣激昂竦輕軀以鶴立若將飛而未翔作之者不
知其所觀之者恍若有亡别有丘園羈旅簮纓無序擢
高枝於芳桂挺茂榦於長楚頓雌雄於飛伏卜行藏於
虎鼠思擢太常之第求奉揚庭之舉
開元字舞賦(以全德崇文通節聲色為韻)失名
禮以訓俗樂以移風粤我皇兮是崇字以形言舞以象
德肇開元兮是則是知聖人之合舞也既所以誕敷文
教亦所以擬象周旋自我作古示不相沿豈比夫漢主
習五行之典虞后陳兩階之前干戚之容雖備文字之
旨未全何以哉盡美盡善待吾君其具焉望之如雲聖
人為君横御樓(一作座)於北極(一作樓)張古樂於南薰八佾
之羽儀繁會七盤之綺袖繽紛雷轉風旋應鼉鼓以赴
節鸞廻鶴舉循鳥跡以成文周瑜之顧不作蒼頡之字
爰分竦萬方之壯觀邈千古之未聞其漸也左之右之
以引以翼整神容而裔裔被威儀而抑抑烟霏桃李對
玉顔而共春日照晴霓間羅衣而一色霧縠從風宛若
驚鴻匿跡於往来之際更衣於倏忽之中始紆朱而曳
紫旋布綠而攅紅傅仲之詞徒欲歌其俯仰離婁之目
曾未識其變通懿夫乍續乍絶將超復發啓皓齒以吟
風騰星眸而吐月搖動赴度或亂止以成行指顧應聲
乃徐行而順節且歌者所以導志舞者所以飾情觀其
容也或以移乎風俗察其字也或以表乎貞眀振古不
覩斯今獨榮掩雲門而奪大頀(一作濩)鄙咸池而陋六英
一人有作萬物咸亨臣固迷於日用願頌美兮載厥聲
兩階舞干羽賦(以皇風廣被夷夏謐清為韻)失名
寰海之内長沙大野妖(一作祅)星既落兮天履其下皇帝
將欲罷鑄兵歸䮜馬舞比干羽文化區夏在昔則格虞
氏之遠人於今則彰我朝之風雅日麗黃道帝臨丹墀
鼓靈鼉兮旂翠鳳登舞童而詔樂師兩階儼然而八佾
舞之顧步而動兮成文在兹拊金懸始求聲於律吕揚
玉戚非取象於莫(疑作華)夷且干者兵器去其用而持其
實羽者樂音美其聲而秉其質是用抑揚於倒載之後
鼓舞於飾容之日肅穆壯成舒遲静謐周旋乎東向西
向行列乎左墄右墄所以增廣殿之煜烜所以符泰階
之光眀然後叶順氣繼和聲騖精而白日重貫造物而
紅爐再成必使萬類千器(一作品)四維八紘革心而来約
泄泄於靈府鼓腹而進仰巍巍於穆清吾君是以黜掌
上之纖腰弛庭中之妙戲况丸劒揮霍巾盤慢易或洶
湧於鼇抃或翩翻於鳥企諒文德之無補於樂情之為
偽若其條暢旁逹聲眀遠被俾其洞心駭耳屈膝交臂
是知至誠可以幽通大樂兹焉統同彼儀鳳之瑞格神
之功雖非至理是必同風不然曷能去肉刑除脂網福
如山峙澤若河廣盖總干動其形容理國觀於指掌而
已客有窺萬舞美柏皇然後賦兩階之事知五樂之方
舞中成八卦賦(以中和所製盛德斯陳為韻)張存則
樂之容舞為則導於情崇於德製其衣而五方咸備頒
其序而八卦不惑然後體利貞而疾徐有度法行健而
循環不窮數盈而剛柔匪雜綴短而眀德將融初配六
以廻旋狀馬行於此及變三而成列知龍化其中信乾
坤之簡易應金石之變通於是步日而前因風而舉乘
飄颺而婆娑雜沓映照燭而長短合序既順之而不却
亦眀之而有所則離巽之不差豈進退之無旅則有應
水之理象木之規疊若奔溜散如繁絲五色相宣謂神
龜初負八音咸奏知靈鳳来儀震如(疑作也)坎也何斯違
斯既以悅隨企其遵令象山而乍結乍凝依澤而若游
若泳狀巍巍之德仰之彌高節蕩蕩之音於斯為盛是
知艮兌之為美故必隨而不競是故聖人窮樂之變制
舞惟新效知来而藏往故有要而有倫非干戚之前設
若鈞天之所陳至若卿雲共臨瑞日同霽乍離乍合若
翔若滯隨方辨色非前代之舊章應節成文實我唐之
新製是知舞以適道無頗樂以審政同和觀象取則異
乎側弁峨峨則斯舞也實百代之不訛
第二(同前韻)白行簡
卦惟體德舞以象功分其節於乾坤之位列其畫於綴
兆之中相彼六爻爰配數於六律侔兹八體俾叶義於
八風原夫乍合乍離進旅退旅參於繇而九變無撓辨
於位而五方有序作既自於天心用必在夫君所剛柔
斯别皆取象於負圖俯仰可觀各分行於曳緒爾其舞
既備位亦陳贊陽和之啓蟄助雷雨之解屯卦始畫於
庖犧當皇唐貞元之歲易咸列於宣父在聖祖中和之
辰度曲未終變態無極震艮以節其動止離坎以分其
南北聞之者正性命而深和覩之者守精微而不賊繼
虞韶之盡美哂夏樂之慙德徵其本察其儀成於㢲而
德風備矣變為兊而聖澤在斯近取諸身且表乎是則
是傚大合乎樂孰謂乎不識不知矧夫作者既取諸身
演者必因於聖諒曠代而莫覩實於斯而為盛其始也
取於卦而施諸人其終也觀其妙而通乎政是以契兹
穆穆異彼傞傞象在於中將致天地交泰德形於外以
眀保合太和且夫周八佾而非美漢五行而徒製雖冠
華秉翟於干戚之間起索隠鈎深於天人之際曷若容
止合於彖象幽賾殊乎卜筮客有欣千載之一時歌聖
功而獻藝
第三(同前韻)錢衆仲
舞者樂之容卦者象之則故因舞以成卦乃觀象以知
德八音是節位必配乎八風五方具陳衣必表乎五色
是以德從之理也功加有截化洽無為作樂以習舞同
文而共規俾萬姓覩而悅服百代勤而行斯懿其舞者
員来樂人攸叙匏土革木兮夙設六律五聲兮具舉初
就列以修容忽揚袂而進旅體殊舜樂九成徒辨其疾
徐跡類羲文八卦自分其處所行綴罔失俯仰攸同乾
坤定而有倫有要震兌分而自西自東禀雷澤以浃洽
象天地之昭融紛綸乎抑揚之際輝煥乎節奏之中進
退相依變易交映艮㢲布而若離若合離坎峙而不譁
不競體山風之次序叶水火之情性周旋乎玄武之間
繁會乎羽籥之盛既而諧管磬感神人卦成列而不已
節有序而復頻赴度應聲倏鳳轉而龍翥攅青拖紫粲
霞駭(疑)而錦新翹遙兮比大章而未匹縹緲兮異鈞天
之下陳我后惟眀舊章爰製以嗣以續不陵不替和樂
且濡每立象以化人德音不忘故體乾而稱帝是知卦
之設也八方正四序和彼象功以眀德安可與兹舞而
同科
國子舞賦(以持羽後見形貌雍雅為韻)失名
天子斂賢才之地合禮樂之府命宗伯因四時之宜教
胄子以六代之舞惟德是務以和為主翕左手以執籥
就前軒以樹羽方將發揮五禮張皇六詩忽投步而赴
節乍整容而自持雖鏘鏘與濟濟必庸庸以祗祗及夫
鐘鼓鏗訇絲竹宴衍音容間起干旄迭見屹然山立歘
然風從觀者如堵曷不肅雍實經國之洪範盖訓人於
中庸且樂以平其心舞以發其貌故無小無大是則是
傚宜合國之子弟實教人於忠孝其儀不忒其德惟馨
遠人由是以来之故時無違命眀神可得而禮矣故物
無遁形大哉聖人其道可久約我以禮樂弘我以孝友
覩蹮蹮之屢舞實循循之善誘文德温恭則羽籥在歸
根之時武士(一作事)發揚則干戈居孽萌之後夫手之舞
之有小有大成童舞象弱冠舞夏並允浃於生靈良克
諧於風雅莫善於樂執而勿捨聖人若斯湏而去身則
孰垂拱於天下
湖南觀雙柘枝舞賦盧肇
瀟湘二姬桃花玉姿獻柘枝之妙舞佐清宴於良時始
其金罍欲陳象筵宿設考清音於絃管之部選麗質於
綺羅之列何彼姝之婉孌媚戎服之豪俠司樂以魚符
發詠侍兒以蘭膏薦潔華燈張翠被徹聽銅壺之刻漏
瞻銀漢之眀滅佇新詞以潜習隠含具而纔閱恐急節
之將差撫柔荑而不絶及夫陽烏浴彩寒雞早晨登粧
臺而鸞鳳比翼對寳鏡而菡萏争春桂裳馥以彩翠玉
指皓以璘珣互飾鉛華畏濃澹之殊態共聽金管恐高
低之不均須臾饔正奉羞司罇舉酌左肴兮右胾兕觥
兮玉爵朱題赩以垂虹素幕翩以騰鶴羅異果之芬芳
映雕盤之錯落時也群工合奏絃悲管清升歌闋賓禮
成於是乎&KR3300;鼉鼓啾鳳笙雲駢四坐花芬兩楹舞師巧
誨於蹈戾(疑作厲)諧優飾辨以縱横且曰不巾不擲匪鐸
匪舌古也郅支之伎今也柘枝之名因清角之繁奏見
韶華之並榮佳人乃整(一作秀古抽字也)金蟬收玉燕襲舞衫
突舞弁珠彩熒煌鈐光炫轉外寳帶以連玉中丹裾而
疊蒨則有鞶鑑逶迤瓊瑰四垂鞾瑞錦以雲匝袍蹙金
而鴈攲將翺將翔惟鴛惟鴦稍隨緩節步出東廂始再
拜以離立俄側身而相望思東南之美兮清風甚長凝
情頃刻兮静對鏗鏘再撫華裙巧襞修袂將勻玉顔若
抗瓊珶懷要(一作衆又作懷)妙以盈心望深思而滿背彼工也
以初奏迎我舞也以次旅呈乍折旋以赴節復宛約而
含情突如其来翼爾而進每當節而必改乍慘舒而復
振驚顧兮若嚴進退兮若慎或迎兮如流即避兮如恡
傍睨兮如慵俛視兮如引風裊兮弱柳烟羃兮春松縹
緲兮翔鳳婉轉兮游龍相邇兮如借相遠兮如謝忽抗
足而相跐復和容而若射勢雖窘於趨速態終守乎閒
暇飛飇忽旋鸞鶴聯翩撼帝子之瑤珮觸仙池之玉蓮
擁驚波與急雪捲祥雲及瑞烟詞方重陳鼓亦再歇我
舉袂以容曳忽吐音而清越一曲曲兮春恨深一聲聲
兮邊思發傷心兮隴首秋雲斷腸兮戍樓孤月歌扇兮
纔歛鳴鼙兮更催將騰躍之激電赴迅疾之驚雷忽如
厭乎揮霍戢餘勢以徘徊屹而立若雙鸞之窺石鏡專
而望似孤雲之駐蓬莱輕攅翠蛾稍拂香汗暫爾安逸
復騁陵亂抽軋軋於蕙心耀纖纖之玉腕躊躇曠望若
戀虞以南馳俯僂廻旋非為劉而左袒拾華衽以雙舉
露輕裾之一半花灼灼鼓逢逢帽瑩隨蛇熠熠芝蘭之
露裾翻莊蝶翩翩獵蕙之風来復来兮飛燕去復去兮
驚鴻善睐睢盱偃師之招周妓輕軀動蕩蔡姬之讋齊
公則有拂菻妖姿西河别部自與乎金石絲竹之聲成
文乎雲韶咸夏之數然後能使燕趙慙妍威(南威毛嬙古美婦人)
(或改威為嬪非)嬙掩嫮我之服也匪妺喜之牝雞我之容也匪
木蘭之雄兔既多妙以多能亦再羞而再顧鼓絶而曲
既終倏雲朝而雨暮
鸜鵒舞賦(以屈伸俯仰旁若無人為韻)
謝尚以小節不拘曲藝可俯(或是可覩因無官韻改作俯)願狎鴛鴦
(一作鸞)之侣因為鸜鵒之舞於是褫貂裘岸章甫在容止
可觀之際方見翼如當絃管互奏之時俄逞退旅伊昔
王導延為上賓倍謁者讓登之處遇羣賢式燕之晨俎
豆在列尊卑且倫始服膺於末席(三字一作之末座)方酬償於
主人(償一作賞)導曰久慕德音衆皆傾想願覩傞傞之態用
答嚶嚶之響非敢玩人以喪德庶使棲遲而偃仰徒欲
見長觜利距之能豈比夫弋林釣渚之賞公乃正色洋
洋若欲飛翔避席俯傴摳衣頡頏宛修襟而乍疑雌伏
赴繁節而忽若鷹揚由是見多能之妙出萬舞之傍若
乃三歎未終五音鏗作頷若燕而蹙頓德如毛而矍鑠
衆客振衣而跂望滿堂擊節而稱樂且喤喤之奏未終
而洩洩之容自若於是媿飲啄盡歡娱聽式歌而調兼
吐鳳觀屢起而勢若將雛以樂慆憂既醉者於焉見矣
手舞足蹈囅然者豈得而無是知因此名聞那辭跡屈
同漁陽之慷慨鄙五原之噎鬱將美其率爾不矯怡然
任真自動容於知己非受侮以求伸况乃意綽步蹲然
後知鴻鵠之志不與俗態而同塵
文苑英華卷七十九
