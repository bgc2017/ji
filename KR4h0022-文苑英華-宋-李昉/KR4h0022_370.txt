文苑英華卷三百七十宋李昉等編
紀述一
辯三傑一首張中丞傳後叙一首
夏平一首
旌故平廬軍節士文一首
辯三傑
或謂客曰談者以太尉西平王武略天授神機獨運剪
大憝威不庭安社稷於綴旒返鸞駕於夷庚功格上下
為唐元老可與夫漢三傑並&KR1405;矣客曰盖聞殊途同歸
在乎立事而已又聞有能不能斯則所趣異也夫鄼侯
鎮關中三秦之地給餉道數年之儲功加萬代實亦茂
矣留侯持重寶以㗖秦將燒棧道而媚覇主壁固陵而
諸侯麕至封雍齒而吾属胥說勸遷都從擊代竒謀秘
策變化無窮可謂盛矣然俱無戰功與太尉不侔矣淮
隂侯浮甖而虜魏豹拔幟而禽趙歇斬陳餘破夏說殺
龍且睢水之上襲田廣歴下之軍謀無不臧戰無不克
故漢祖所謂連百萬之衆戰必勝攻必取吾不如韓信
盛矣哉斯可與太尉同風矣吾子獨不聞太尉之事歟
聖上龍興也太陽煦於殊垠玄澤慘於中夏而腥羶之
戎倔強巴漢昏迷之將叛換燕趙乃授公偏師俾公專
逹西南則却地千里東北則獻俘億計至若挫魏勝觧
趙圍斬顔良於萬人之中伏孟獲於七縱之際皆公之
任也暨賊泚竊發六龍避狄關畿有鹿駭之鑾藩鎮懷
狼顧之虞公乃誓師徒行在如火之烈如&KR0008;之疾不交
鋒而十萬虜之奔北宵潰矣於是保長安嘯聚不出有
詔與李懷光掎角相應收復舊都懷光怙亂要功阻兵
西上内懷反側之釁外萌結連之端賊既合謀人皆異
志公幸脫虎口誓夷國讐乃據渭橋之倉守新豊之路
逐懷光於舊宛降叛將於臨陣軍聲大振師克在和一
舉而羣盗剪滅再戰而巨猾授首京師無秋毫之犯黎
庶感春陽之晞安翠華於九重正朝綱於百事梟獍畏
威而悛惡蛇豕慕義而革心海内晏如名(一無此字)傳不朽
之勲德崇功茂如此之大也若然者必勝之戰則同乎
淮隂宜矣所立之功則無乃太尉優乎何者淮隂以數
萬之衆紿(一作破)弱齊襲歴下孰與太尉數千之卒逐懷
光屯渭上乎淮隂虜魏趙新立之王孰與太尉破燕朔
相濟之寇乎淮隂會垓下而諸侯叶力孰與太尉收天
邑而孤軍獨進乎淮隂潰已窮之項羽孰與太尉滅方
熾之朱泚乎由是揚㩁而言功實不侔矣或曰鄙人冥
頑議事狹近第聞輿誦疇分三傑固不知蕭張則如彼
淮隂又如此可謂太尉兼蕭張之謨謀邁淮隂之勲業
遠矣宜其戴元后庇羣生揚洪休膺戩福元后三接極
賞九命功莫大而不伐德彌尊而益恭焜燿當世(闕文)萬
祀矣故記曰天降時雨山川出雲嗜慾將至有開必先
詩曰維嶽降神生甫及申維周之翰其太尉之謂乎
張中丞傳後叙韓愈
元和二年四月十三日夜愈與吳郡張籍閱家中舊書
得李翰所為張廵傳翰以文章自名為傳頗詳密然尚
恨有闕者不為許遠立傳又不載雷萬春事首尾遠雖
材若不及廵者開門納廵位夲在上授之柄而處其下
無所疑忌竟與巡俱守死成功名城䧟而虜與廵死先後
異耳兩家子弟材智下不能通知二父志以為廵死而
遠就虜疑畏死而辭服於賊遠誠畏死何苦守尺寸之土
食其所愛之肉以與賊抗而不降乎當其圍守時外無
蚍蜉蟻子之援所欲忠者國與主耳而賊語以國亡主
滅悟之遠見救援不至而賊來益衆必以其言為信外
無待而猶死守人相食且盡雖愚人亦能數日而知死
處矣遠之不畏死亦明矣烏有城壊而其徒俱死獨蒙
媿耻求活雖至愚者不忍為嗚呼而謂遠之賢而為之
耶說者又謂遠與廵分城而守之城䧟自遠所分始以
此詬遠又與兒童之見無異人之將死其臟腑必有先
受其病者引䋲而絶之其絶必有處觀者見其然從而
尤之其亦不逹於理矣小人之好議論不樂成人之美
如是哉如廵遠之所成就如此卓卓猶不得免其他則
又何說當二公之初守也寧能知人之卒不救棄城而
逆遁苟此不能守雖避之他處何益及其無救而且窮
也將其創殘餓羸之餘雖欲去必不逹二公之賢其講
之精矣守一城捍天下以千百就盡之卒戰百萬日滋
之師蔽遮江淮沮遏其勢天下之不亡其誰之功也當
是時棄城而圖存者不可一二數擅強兵坐而觀者相
環也不追議此而責二公以死守亦見其自此於逆亂
設淫辭而助之攻也愈常從事於汴徐二府屢道於兩
府(文粹作州)間親祭於其所謂雙廟者其老者(集作人)往往說
廵遠時事云南霽雲之乞救於賀蘭也賀蘭嫉廵遠之
聲威功績出已上不肯出師救愛霽雲之勇且壮不聽
其語強留之具食與樂延霽雲坐霽雲慷慨語曰雲來
時睢陽之人不食月餘日矣雲雖欲獨食義不忍雖食
且不下咽因拔所佩刀斷一指血淋漓以示賀蘭一座
大驚皆感激為雲泣下雲知賀蘭終無為雲出師意即
馳去將出城抽矢射佛寺浮圖矢著其上甎半箭曰吾
歸破賊必滅賀蘭此矢所以志也愈貞元中過泗洲船
上人猶指以相語城䧟賊以刃脅降廵廵不屈即牽去
將斬之又降霽雲雲未應廵呼雲曰南八男兒死耳不
可為不義屈雲笑曰欲將以有為也公有言雲敢不死
即不屈張籍曰有于嵩者少依於廵及廵起事嵩嘗在
圍中籍大歷中於和州烏江縣見嵩嵩年六十餘矣以
廵初嘗(集無此字)得臨渙縣尉好學無所不讀籍時尚少(集作)
(小)粗問廵遠事不能細也云廵長七尺餘鬚髯若神嘗
見嵩讀漢書謂嵩曰何為久讀此嵩曰未熟也巡曰吾於書
讀不過三遍終身不忘(集有也字)因誦嵩所讀書盡卷不錯一字嵩
驚以為巡偶熟此卷因亂抽他帙以試無不盡然嵩又取架
上諸書試以問廵廵應口誦無疑嵩從廵又亦不見廵
常讀書也為文章操紙筆立書未嘗有草初守睢陽時
士卒僅萬人城中居人亦且數萬廵因一見問姓名其
後無不識者廵怒鬚髯輙張及城䧟賊縳廵等數十人
坐且將戮廵起旋其衆見廵起或起或泣曰汝勿怖死
命也衆泣不能仰視廵就戮時顔色不亂揚揚(集作陽陽)如
平常遠寬厚長者貌如其心與廵同年生月日後於廵
呼廵為兄死時年四十九嵩貞元初(一作中)死於亳宋間
或傳嵩有田在亳宋間武人奪而有之嵩將詣州訟理
為其所殺嵩無子張籍云
夏平沈亞之
夏之為郡南走雍千五十里涉流沙北(集作以)阻河地當
朔方(集作古)名其郡曰朔方其四時之辰夭暑而延冬其
人&KR1063;其風烈其氣威而厲易憤而難平夫其難平之状
在陽為悖在隂為狼悖為不平者在上暴横而為(一有之字)
也在下殘冤而為(一有之字)也狼為不平者在上蔽惑而為
也在下憤激而為也元和之初夏之節度韓將軍入覲
其甥楊惠琳為之後以兵叛天子命將軍演伐(集作代)之
既至盡殺其属將曲者直之無别罪併俘其家姊弟妻
子以其善貌者擇而入其餘均償麾下騎士皆得肆辱
汚明年拜右衛李將軍愿為尚書出代演為政至其城
察民氣色不得平乃留意於察果得之因(集作即)令曰天
子愍不辜久而命四方為政執事觀察之夫揚惠琳叛
脅其良人良人以骨肉妻子故不能得已(集作止)又不能
即死制已在人今皆以是罪戮之矣其姊弟妻子當免
者不宜復蓄汚且又皆良人子等類耳寧幸如此(集作是)
乎今盡籍出之無得隠吏更察敢有如是者斬於是尚
書愿廼以畜馬為則訓得所虜者相當其直其人皆死
志積冤憤既出則豁其所蓄道路呼聲四逸有感憤不
勝于心者則仰而號俯而躍退而變為喜而舞謠其德
其聲雜調齊感如是連日改旬而後已是則脩其化(三字)
(集作條理其政)如此其氣復能而狼(集作為悖)耶夏之属土廣長幾
千里皆流沙属民皆雜虜虜之多者曰党項相聚為落
於野曰部落其所業無農桑事畜馬牛羊槖駞廣德年
中其部落先党項與其類意能氣不等因聚黨為兵相
伐強者有其馬牛羊槖駞其後支属更酬殺轉轉六七
十年莫能禁道路殺掠以為常嘗與華夷貿易馬牛羊
槖馳者貿已輙以壮騎從間道伺險擊奪華民華民脫
死者幾希矣愿乃(二字集作尚書公既)按察部落盡知其猾大者
死小者盟又令曰今盟已敢有叛者滅之其后有人貨
得一馬厚價善色駭而逸亡其所就月餘奔歴數帳異
逐之又至一帳帳之老乃相與執而詣公居請曰有馬
逸來莫知其所由自後更歲故亡馬者得復之是則脩
(三字集作是則整頓)其蔽如此其氣復能而悖(集作為狼)耶夫政(二字集作)
(夫政之)不明則平不得施於氣色笑(集作笑色)語矣(集無此字)法不
清則平不得信乎井閭市貨矣(五字集作市貨理化)昔者周公之
為政處于相則天下平處于東則一方平今夏北一方
也得其平如此豈在位者而知周公之道耶乃籍所以
于篇以明善理云爾(十二字一作亞之乃得籍為平之所故以著于篇)
旌故平盧軍節士文沈亞之
郭&KR1669;郭航夲不同族皆家平盧軍&KR1669;父珍岑天寶七年
及第以(集無此七字)舉進士與權臯著作同上第天寶末燕
人叛雖以戮自是而齊趙之間頗聞其強矣&KR1669;既壮能
習先人所業復舉進士時權相國為禮部尚書書其所
立欲擢之及聞家居非地即罷選歸而亦為師古所辟
&KR1669;與故渤海人高洙(集作鈢唐書作沐下同)為等伍師古死師道
代之復用洙&KR1669;為從事有項常山帥卒其卒請嗣帥未
得命師道亦遣甲卒數千(二字集作萬)人北渡河屯平(集作太)
原以為顧望洙&KR1669;相與議語謂燕蔡之侯初封欲令師
道先(集作之先)為朝省以樹大效(集作功)乃說曰傭有操鋤為
人治稼者能勒糓滅(集作勤糓滅)糧歲得均穡至于傭子既
專地自入其伍益相辦助或謂之語曰田人百畆成而
餉之直幾半足以飽三冬之復(集作腹)至於所取非任頼
主人土廣且寬之則曰可苟設一旦篤其不奉亦奪矣
是属固不殍乎(集作矣非)此借言於家人尚爾况傭於天子
乎今河北之傭方責其專田君侯寧可以假非於不理
者誠能此時因經圖以畫(集作盡)入其地親謁闕下則君
侯之功莫可與等保餉世世惟(文粹作雖)孱孫亦終不奪豈
不幸(集作偉)哉夫舉食於人當渴飢之望也一飯千金未
足者不能千(集作十)金及飫而進於前雖海陸備&KR0034;顧與
糠籺齒尚何所愧願君侯省之無為人從(集作後)事將行
左右者更沮之曰猛虎所以使狗(集作物)畏而不敢犯者
以其能威自居也故盤林横谷奮晴以拏怒棹尾以倚
嘯猒噉(集作食)於羆豕麏麚之肉及棄其所長而欲弭目
(集作耳)委首以待餒是知命懸於執者之手雖麀(集作塵)兒
得以狎而搏如欲申步於咫尺安得自遂也今公舍自
食而就待餒其後亦能無恨乎孰為公計其事於是師
道果得(集作大)悔遂殺高洙而&KR1669;以能善人左右者聞(集作)
(開)之故得無殺幽於蔡之鄙縣使人守其門親属通往
來輙籍署更十餘歲當元和九年蔡帥少陽死其子元
濟欲以其父之地請於天子天子怒發兵圍之既急師
道亦悖仍(集作乃)隂為之助明年秋師道兵萬餘東寇彭
城入蕭豊沛且敗而還因艱四境出&KR1669;乃為練繒書緘
之絮帑如顆遣航持詣彭城請其帥願得上奏將行執
航手曰努力慎勿洩書不吾名盖假齊人劉諒耳非見
帥無得言吾書者航至彭城航宗人運為武寧虞侯都
使始航欲舍人之會運將兵出定豊未還航直詣賓府
見郭行餘因曰航母之姉子劉諒有帛書奏記陳叛(集有)
(兵字)者山川曲折之状願見將軍行餘得之喜銳(川文粹作悅)
起告其帥航見帥獨謂帥曰書郭&KR1669;為之畏洩故假劉
諒劉諒者師道所信之吏也遂發書書詞云願以兵三
千人出滄州用戈船浮海入蔡淄之上此恃海不備所
處皆罪人謪吏無所與堅遂與上奏於是天子遣告彭
城帥知之帥以為非&KR1669;書疑師道為之以相詿誤故航
歸不得書報獨告以信語航不敢復故道道回遠凡數
千里乃及&KR1669;所處未見&KR1669;且為師道所召既行與&KR1669;兄
子會於道因竊謂曰今者航無状受召豈前事之露耶
且露航獨死終無所敗無憂也&KR1669;聞之幾自引死航夲
莱人常以氣感聞於平盧軍及師道欲叛盡縻絡敢士
故航在召(集作名)中初航不知其召之所以也意為(集作謂)
知前謀竟憂死明年元濟誅又明年師道反詔遣大梁
楚彭城蔡許滑魏之師合而四入於是彭城軍下魚臺
入金鄉楚軍圍海取其二縣大梁軍攻考城得之滑蔡
許共拔斗門至臨濮魏軍渡楊流占東阿再戰涉商屯
鄆西六十里兵最近賊賊益敗故師道遣右將軍劉晤
將握前後兵三十萬人出當魏魏兵日急晤亦為師道
所篤及(集作乃)歸軒師道盡以鄆城降得拜為滑帥在十
四年二月乙亥也高洙以前著跡追為尚書盖言寵之
&KR1669;得以入(集作外)郎為滑從事詔令行餘為記室行餘與
&KR1669;會於河關之間&KR1669;謂行餘曰&KR1669;前者使航馳帛奏至
彭城聞其還不聞其問今已死矣君知其請乎行餘曰
請者云何&KR1669;猶能盡語章中之詞矣行餘曰果然嗚呼
航竟死矣莫有聞者嗟乎十四年余與李褒劉濛宿白
馬津俱聞之於郭記室明日復皆如濟北濟北之人盡
能言&KR1669;之節故悉以論著將請于史氏云
文苑英華卷三百七十
