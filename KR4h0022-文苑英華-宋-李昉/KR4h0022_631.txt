文苑英華卷六百三十二宋李昉等編
謝恩五
謝出餞宴狀一首謝賜設狀四首
謝賜宴狀二首謝賜食狀三首
謝賜酒脯等狀一首謝賜人粮馬料狀一首
謝賜米麵狀一首謝賜大麥麵狀一首
謝賜鹿狀二首謝賜魚狀一首
謝賜蟹狀一首謝賜車螯蛤蜊等狀二首
謝賜甘子狀一首謝賜甘蔗芋等狀一首
謝賜茶果狀一首
謝恩命遣高將軍出餞狀李邕
右高力士奉宣口勑以臣臨政特令賜宴恭承惠渥伏
念庸微天地周仁木石知感不勝惶悚戴荷之極臣死
罪死罪臣歴觀自古君臣凡所際會或因緣黨進或收
接功成故未謁而知不言而信豈有地孤援寡毁衆謗
深察蒙蔽之中致昭曠之外逢陛下特達之遇當陛下
明聖之朝事出常均恩重今昔臣誓將瀝血足可竭誠
徒欲殺身豈能報德至如勵精勤政舉直徇公副陛下
憂人之心行陛下弘道之化豈(一作安)敢失墜以負神明
但函關路懸長安日遠不任戀主慺慺之至
謝賜設狀白居易
右今日守謙奉宣聖旨以(臣)初入院特賜設者(臣)生長
窮賤才質孱微草野鄙夫風塵走吏豈期聖造擢在禁
闈煦以天慈賜之豐食(集作賜以御食)臣所以陵兢受命俯伏
荷恩心魂不寧手足無措况罇開九醖筵(集作饌)列八珍
惠過加籩榮優置醴金罍引滿將皇澤而共深玉饌屬
厭與聖德而俱飽終食且歎捫心自驚戰汗慙惶隕越
于下謹奉狀陳謝以聞謹奏
謝賜設及疋帛狀
右今日高品劉全節奉宣進止(集作旨)以臣等在院覆策
畢特加慰問并賜設及疋帛者(臣)等職在掌文詔令考
策雖竭鄙昧猶懼闕遺豈意皇鍳下臨聖慈曲至惠加
賜食榮及承筐寵厚縑緗仰難勝於玄貺恩深醉飽退
有愧於素飡徒積慙惶何酧慶賜無任感戴屏營之至
謝賜設狀元稹
右今日某乙奉宣恩旨賜(臣)就院設者(臣)聞推食之賜
用勸勲勞置醴之恩以待賢彦微(臣)猥承天眷擢在内
庭雨露頻施涓埃莫效陛下載分美禄特降珍羞空懷
滿腹之慙未有沃心之鯁既充膚革誓竭肺肝竊位素
飡實非誠願微(臣)無任感激恩私之至
為中丞滎陽公赴桂州長樂驛謝勑設狀
李商隱
右今月某日中使某奉宣進止(集作旨)就長樂驛賜(臣)及
將吏等設饌者將承閫(集作藩)寄尚忝朝恩絡繹八珍芬
芳九醖(臣)階緣薄伎塵辱脩塗楊執戟之讀書雖無非
聖董太中之對策何補清時忽委廉車乍離閨籍誠欣
列土實耿辭天然猶食指告祥朵頥有慶爰於近驛式
降貴臣酒自堯罇饌分禹膳(集作殷鼎)下霑將校旁耀路岐
况臣平生本實孤賤懷書奉役久無黔突之謀入國展
儀且懵殽蒸之禮飽期滿腹醉更憂心終虞負乘之災
無報雲天之施臣與將吏等無任望闕感恩結戀屏營
之至
九月九日謝恩賜曲江宴會狀
白居易
右今日伏奉進止(集作旨)賜(臣)等於曲江宴會特加宣慰
并賜酒脯等者伏以重陽令節大有豐年錫宴於無事
之朝追歡於最勝之地况天厨酒脯御府管絃寵賜忽
降於寰中慶幸實生於望外仍加慰諭曲被輝華(臣)等
各以凡才同參密職幸遇休明之日多承飫賜之恩樂
感形骸歡容動而成舞榮(集作澤)均草木秋色變以為春
徒激丹心豈報玄澤謹奉狀陳謝以聞謹奏
三月三日謝恩賜曲江宴樂狀
前人
右今日伏奉聖恩賜(臣)等於曲江宴樂并賜茶果者伏
以暮春良月元已嘉辰已(集作獲)侍宴於内庭又賜歡於
曲水蹈舞跼地懽呼動天况妓樂選於内坊茶果出於
中庫榮降天上寵驚人間(臣)等謬列近司猥承殊渥(集作)
(澤)捧觴知感終宴懷慙肉食無謀未展㳙埃之效素飡
有愧難勝醉飽之恩以此兢惶未知所報謹奉狀陳謝
以聞謹奏
謝賜食狀張九齡
右(臣)等面奉進止令就集賢院與諸學士等觀聖注道
德經尋又賜臣等食竊味道膄兼承珍饌聞義飽德虛
往實歸(臣)等何人叨承渥澤不勝惶悚感戴之至
謝每日賜食狀常衮
(臣)衮言(臣)聞恩或曲存義不虚受故耆儒碩德方載珍
羞大節殊勲乃加禮食至於列曹分署各置飡錢匪頒
王饔食有公膳陛下勵精庶政垂意輔臣特降非常之
慈屢蒙每日之賜上林果實至必先時太官飱牢送無
曠日臣等自登三事已涉三旬當朝廷釐革之時佐海
内安危之重入趨殿省常奉憂人之旨出在廟堂每思
克己之功而不能陳一策進一賢外無平戎之謀内闕
叙官之實四夷未格百姓未安不副憂勤合當罪累更
承飫賜實用慚惶既招折足之嫌將貽騰(周易作滕)口之誚
伏望重回宸睠載允誠詞俯停三錫之恩伏免萬方之
責則神明或祐官謗不行在微臣再受多福無任懇迫
悚懼之至
代杜相公謝就宅賜食狀劉禹錫
右高品某乙奉宣聖旨賜(臣)食者出自太官飫于私第
光榮曲被猥承推食之恩駑蹇未施益重素飡之責舉
其七筯若負丘山無任戰荷踴躍之至
為宰相謝恩賜酒脯餅果等狀
白居易
右中使某奉宣聖旨賜(臣)等前件酒脯(二字集作物)等俯僂
受賜竦躍荷恩天酒來以分甘御餚(集作羞)降而示惠(臣)
等省躬知感因物言情寵過加籩懼多尸素之責榮同
置醴慙無麴糵之功徒瀝丹誠豈酧玄造
代謝賜人糧馬料狀(此是讓狀英華誤編于此)
于邵
右(臣)先奉恩旨賜前件人糧馬料初已陳讓不蒙允許
(臣)昨日於延英對見又請前件糧數内停一千人糧聖
情未察倍增(一作益)惶懼(臣)自興兵已來早參戎律及討
慶緒即從先皇皆虔奉睿謀遂稱多難豈臣薄劣輙敢
貪天而寵遇特深封賞殊厚纏綿渥澤三十餘年食邑
累加俸料甚(一作亦)廣自此之外更有田園朝夕所須幸
無闕乏不謂繼明之始恩出非常曲賜褒崇霑此糧斛
雖雲雨之施在恩私而至極彼凋杇之質顧饕餮而多
慙是以形神震駭不知所據懼悚顛沛以促餘年敢犯
宸嚴重析哀亮儻蒙全度伏乞賜停謹奉狀云云
謝米麵羊酒等狀常衮
右中使某至奉宣恩命以至節恩賜米麵羊酒猪鹿及
雜口味等者聖旨頻降榮賚過優以周官百品之珍載
頒其實雖魏(臣)五釡之貴豈容其多受賜踰涯拜恩失
序(臣)出自孤賤素甘貧苦不過滿腹竊誡終身且祭不
掩豆飯惟脫粟昔聖之美其儉可師敢望豐盈重彰尸
曠而雨露偏施歲時益榮俾奉先之饗味兼海陸合族
之宴及於膏粱又沐深慈下霑中饋以感以慶啔處難
任無德無功慙惶罔措不任戴荷兢惶之至
謝賜大麥麵狀張九齡
右林招隱宣勑賜(臣)等招隱說云薦新之外自禁中所
出皆是降至尊親耕稼穡之所成也伏以周人之禮唯
有籍田漢氏之薦但聞時果則未有如陛下嚴祗於宗
廟勤儉於生人事必躬親動合天德(臣)亦何幸近奉徽
音又蒙聖恩猥垂珍錫已飽於聞義况霑此時羞綢繆
渥澤未知報效死罪死罪仍望宣牒史館以示將來(臣)
等不勝感荷之至
謝賜鹿狀常衮
右中使祁國俊奉宣恩旨以前件鹿稍覺鮮好特以賜
(臣)者謬竊和羹之任累承分食之恩無補㳙塵叨(一作徒)
霑雨露上載洪造内愧素飡伏以陛下順時令以宣風
展春蒐之彛典有司奉職上苑從禽將備御庖獻兹鮮
獸宜供六膳以副八珍(臣)實無功何以受賜寵承殊渥
味則非時顧調飪而空慙荷生成而何答無任感恩悚
抃之至
為晉公謝賜鹿肉狀苑咸
右内品官史鳳節至奉宣聖旨賜臣鹿肉一盤捧戴殊
私喜躍無地伏以十月農隙三泰歲成展豫離宫時廵
近甸幸承扈蹕已荷陪遊之榮恩降自天更沐珍鮮之
賜慶覃野次澤被私門顧螻蟻之至微仰丘山而何答
無任感佩惶悚之極
為晉公謝賜魚狀
右内品官葉惠仙至奉宣聖旨賜(臣)魴魚一盤仍便令
造羹伏以九天之使頻過衡門八珍之羞屢霑御膳登
盤既榮於薦熟正席更喜於先嘗每侍軒墀曾無獻替
歸休私室偏沐恩波空荷紅鮮之慈實負素飡之責無
任惶悚感戴之極
為晉公謝賜蟹狀
右中使焦庭望奉宣恩旨賜(臣)生蟹一盤便令造食(臣)
自叨陪侍從累沐殊榮朝天賜浴於御湯退食每霑於
仙饌賞隨恩積慶逐時新(臣)之何功偏承厚錫游泳渥
澤但懼踰涯徘徊寵私無階答效無任望外荷戴之極
為晉公謝賜車螯蛤蜊等狀
右品官葉惠仙至奉宣聖旨賜(臣)車螯蛤蜊等仍令便
造膳適中使賜(臣)水犢肉一合自濫陪廵幸累沐殊私
每荷(一作沐)天恩曾不踰日或承海味或降珍鮮况皆聖
主傳芳王人調飪薄效無禆於㳙滴厚施轉積於丘山
昔周美康侯特霑蕃庶之錫漢崇張禹亟覃賜饌之榮
才不逮於前賢而遇每深於曩眷雖竭心盡節何答生
成不任云云
二
右内官趙承暉至奉宣聖旨賜(臣)車螯蛤蜊等一盤仍
令便造趙承忠至又賜生蟹一盤高如瓊至又賜白魚
兩箇伏以衡門之下頻降王人簞食之中累承天饌適
口之異無時不霑駭目之珍每日幸(一作皆)遇顧循涯分
何以克當徘徊寵私罔知攸答
謝恩賜甘子狀于邵
右中使某乙至奉宣進止賜(臣)前件甘子伏以江潭所
出見重於南州苞茅入貢(一作菁茅合貢)遠歸於北闕陛下念
其野次錫及微臣顧萍實以虚言非蔗漿之足擬分甘
絶少(遷傳李陵甘子少英華作劣非)竊荷於恩私食椹懷音敢忘於報
效無任云云
謝賜甘蔗芋等狀常衮
右今月某日喬甘至奉宣恩命賜苑中所種甘蔗及芋
等其形豐其味甘曲被生成之恩宛同吳蜀之物過蒙
頒錫伏用驚喜陛下以萬靈效祉六合同風養之則生
孰云其遠化之自我不隔華夷將有絶域之人服中州
而禀教故使他邦之産歸上苑而咸植既登天膳實表
地成太和之理於斯可見捧承異貺兢跼素飡感戴之
誠倍百恒品不任受恩悚懼之至
謝賜茶果等狀白居易
右今日高品杜文清奉宣進止(集作旨)以臣等在院修撰
制問賜茶脯梨果者(集作茶果梨脯等)曲蒙聖念特降殊私慰
諭未終錫賚旋及臣等慙深曠職寵倍驚心述清問以
脩辭言非盡意仰皇慈而受賜力豈勝恩徒激丹誠庶
(集作誆)酧玄造無任欣戴抃躍之至
文苑英華卷六百三十二
