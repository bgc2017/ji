文苑英華卷一百七十宋李昉等編
應制三巡幸一
遊方山二首至老子廟一首
臨渭源二首渡淮五首
還京二首廵遊二首
幸晉陽一首初發東都一首
幸江都二首臨洛水四首
塗經濮濟二首春日望海三首
重幸武功一首過温湯五首
經破薛舉戰地二首入潼關二首
秋風函谷應詔一首驪山高頂寓目九首
幸新豐温泉宫二首途經華岳四首
早渡蒲津關四首
侍遊方山應制沈約
清漢夜昭晳扶桑曉陸離發吹重陽下建羽朝夕池摐
金浮水若聳蹕詔山祗一霑九霄露藜藿終自知
從駕遊山袁奭
從天響仙蹕春望動神衷澗水含初溜山花發早叢玉
輿明淑景珠旗轉瑞風平原與上路佳氣遠葱葱
至老子廟應詔庾信
虛無推馭辨寥廓本乘蜺三門臨苦縣九井對靈溪成
丹湏竹節量藥用刀圭石似臨卭芋芝如封禪泥毻毛
新鵠小盤根古樹低野戍孤煙起春山百鳥啼路有三
千别途經七聖迷唯當别關吏直向流沙西
臨渭源隋煬帝
西征乃届此山路亦悠悠地榦紀靈異同穴吐洪流濫
觴何足擬浮槎難可儔驚波鳴澗石澄岸瀉巖樓滔滔
下狄縣淼淼肆神州長林嘯白獸雲逕想青牛風掃花
葉散日舉煙霧收直為求人隠非窮轍迹遊
奉和臨渭源應詔薛道衡
玄功復禹迹至德去湯羅玉關亭障遠金方水石多八
川兹一態萬里導長波驚流注陸海激浪還天河鸞旗
歴巖谷龍穴暫經過西老陪遊宴南風起詠歌庶品蒙
仁澤生靈沐太和微臣惜暮景願駐魯陽戈
早渡淮隋煬帝
平淮既淼淼曉露復霏霏淮甸未分色泱漭共晨暉晴
霧轉孤嶼錦帆出長圻潮魚時躍浪沙禽鳴欲飛會待
高秋晩愁因近水歸
奉和出潁至淮應制諸葛穎
涉潁倦紆廻浮淮欣迥直遥村含水氣遠浦澄天色靈
濤稍欲近仙巖行可識玄覧屬睿辭風雲有餘力
同前蔡允恭
久倦川涂曲忽此望淮圻波長泛淼淼眺回情依依稍
覺金烏轉漸見錦帆稀欲知仁化洽謳歌滿路歸
同前弘執恭
睿情欣逸賞臨泛入淮淝棹聲喧岸度帆影出雲飛清
流含日彩奔浪蕩霞輝還如漳水曲鳴笳啟路歸
同前虞世南
良晨喜利涉觧䌫入淮潯寒流泛鷁首霜吹響哀吟潜
鱗波裏躍水鳥浪前沉䢴溝非復遠悵望悦宸襟
還京師隋煬帝
東都禮儀舉西京冠蓋歸是月春之季花柳相依依雲
蹕清馳道雕輦御晨暉寥亮饒笳奏葳蕤旌旆飛後乘
趨文雅前驅厲武威
從駕還京李德林
至仁文教遠惟聖武功宣太師觀六儀諸侯問百年玄
覽時乘隙訓旅次山川鎮象屯休氣華蓋翼飛煙鼓奏
千人響旗動七星連峻嶺戈廻日高原馬煦天姑射神
遊罷蕭關獵騎旋更待東山上看君廵狩篇
從駕廵遊前人
大夏堯遺俗汾河漢豫遊今隨龍駕往還屬鴈飛秋天
行肅輦路日馭翼華輈朝乘六氣辨夕動七星旒谷静
禽多思風高松易秋遠林才有色遥水漫無流京華佳
麗所目極與雲浮但覩凌霄觀詎見望仙樓璅門皆秀
發鴛池盡覺優侍君草封禪東山觀射牛
從駕天池應詔薛道衡
上聖家寰㝢威略振邊陲八維窮眺覧千里轉旌旗駕
黿臨碧海控驥踐瑶池曲浦騰煙霧深浪駭鯨螭
從駕幸晉陽前人
省方遵往册遊豫叶前經金吾朝戒道校尉晩廵營重
巒下飛騎絶浦渡連旌澗水寒逾咽松風遠更清方觀
翠華反簮筆上雲亭
初發東都應詔庾自直
二龍乘玉軸萬騎翊林塘縱觀此何事廵駕幸維楊伊
雒山川轉江湖道路長昭日秋源净分花曲水香稻梁
叨歲月羽翮仰恩光後塵歸舊里還如仙鶴翔
奉和幸江都應詔虞茂
廵幸光帝典征吉乃先天澤國翔宸駕水府泛樓船七
萃長榮薄三翼亘通川夙興大昕始求衣昧旦前澄瀾
浮曉色遥林卷宿煙晨霞稍含景落日漸虧弦廻塘響
歌吹極浦望旌旃方陪覲東后登封禪肅然
同前虞世南
南國行周化稽山秘夏圖百王豈殊軌千載叶前謨肆
覲遵時豫順動悅來蘇安流浮玉軸戒道翼金吾龍旗
焕辰象鳳吹溢川塗封唐昔敷錫分陜被荆吳沐道成
知讓遵儀允美都冬律初飛管陽鴈正銜蘆嚴飈肅林
薄愛景落江湖鴻秋浹幽遠厚澤潤凋枯虞琴起歌詠
漢筑動巴歈多幸沾行葦無庸類散樗
臨洛水唐太宗
春蒐馳駿骨總轡俯長河霞處流雲錦風前瀁卷羅水
花翻照樹堤蘭倒插波豈必汾隂曲秋雲發棹歌
奉和受圖温洛蘇味道
綠綺膺河檢青壇俯洛濱天旋俄制蹕孝享屬嚴禋陟
配光三祖懷柔泊百神霧開中道日雲歛屬車塵預奉
咸英奏長歌億萬春
同前牛鳳及
八神承玉輦六羽警瑶溪戒道伊川北通旌澗水西御
圖開洛匱刻石與天齊瑞日波中上仙禽霧裏低微臣
矯弱翮抃舞接鸞鷖
奉和拜洛李嶠
七萃鑾輿動千年瑞檢開文如龜負出圖似鳳銜來殷
薦三神享明祠萬國陪周旗黃鳥集漢幄紫雲廻日暮
鈎陳轉清歌上帝臺
奉和展禮岱宗塗經濮濟蕭楚材
拂漢星旗轉分宵日羽明將追會阜跡更勒岱宗銘林
戈明濟岸獸鼓震河庭葉箭凌寒矯烏弓望曉驚已降
汾水作仍深迎渭情
同前薛堯構
龍圖冠胥陸鳳駕指云亭非烟泛濟浦綠宇啓河汀畫
常晨應月文戟曙分星四海廵揖禮三驅道契經行欣
奉萬歲竊抃偶千齡
春日望海唐太宗
披襟眺滄海憑軾翫春芳積流横地紀䟽𣲖引天潢仙
氣凝三嶺和風扇八荒拂潮雲布色穿浪日舒光照岸
花分彩迷雲鴈斷行懷卑運深廣持滿守靈長有形非
易測無源詎可量洪濤經變野翠島屢成桑之罘思漢
帝碣石想秦皇霓裳非本意端拱且圖王
奉和同前楊師道
春山臨渤海征旅輟晨装廻瞰盧龍塞斜瞻肅慎鄉洪
波迴地軸孤㠘映雲光落日驚濤上浮天駭浪長仙臺
隠螭駕水府泛黿梁碣石朝煙滅之罘歸鴈翔北廵非
漢后東幸異秦皇搴旌羽林客䟦距少年場龍擊驅遼
水鵬飛出帶方將舉青邱繳安訪白霓裳
同前許敬宗
韓夷愆奉賮憑險亂天常乃神弘廟略横海剪吞航電
野清玄莵騰笳振白狼連雲飛巨艦編石架浮梁周遊
臨大壑降望極遐荒桃門通山抃蓬渚降霓裳驚濤含
蜃闕駭浪掩晨光青邱絢春組丹谷耀華桑長驅七萃
卒成功百戰場俄且旋戎路飲至肅巖廓
重幸武功唐太宗
代馬依朔吹驚禽愁昔藂况兹承睿德懷舊感深衷積
善欣餘慶暢武悅神功垂衣天下治端拱車書同白水
廵前跡丹陵幸舊宫列筵歡故老高宴聚新豐駐蹕撫
田畯廻輿訪牧童瑞氣縈丹闕祥煙散碧空孤㠘含霜
白遥山帶日紅於焉歡擊筑聊以詠南風
過温湯前人
温渚亭仙蹕豐郊駐曉旌路曲廻輪影巖虛傳漏聲暖
溜驚湍駛寒空碧霧輕林黃疎葉下野白曙霜明眺聽
良無己煙霞斷續生
奉和同前越王真
鳳輦騰宸駕驪籞次乾遊坎德疎温液山隈𣲖暖流寒
氛空外擁蒸氣沼中浮林凋帷影散雲歛蓋隂收霜郊
暢玄覧參差落景遒
同前前人
握圖開萬㝢屬聖啟千年驪阜䟽緹綺驚鴻映綵旃玉
霜明鳳野金陣藻龍川祥煙聚危岫熊水溢飛泉停輿
興睿覽還舉大風篇
同前楊思玄
豐城觀漢迹温谷幸秦餘地接幽王壘塗分鄭國渠風
威肅文衞月彩鏡雕輿遠岫凝氛重寒松對影疎廻瞻
漢章闕佳氣滿宸居
同前鄭義真
洛川方駐蹕豐野暫停鑾湯泉恒獨涌温谷豈知寒漏
鼓依巖畔相風出樹端嶺煙遥聚草山月迥臨鞍日用
誠多幸天文遂仰觀
經破薛舉戰地唐太宗
昔年懷壮氣提戈初仗節心隨朗日高志與秋霜㓗移
鋒驚電起轉戰長河决營碎落星沉陣卷横雲裂一揮
氛沴静再舉鯨鯢滅於兹俯舊原屬目駐華軒沈沙無
故迹减竈有殘痕浪霞穿水净峯霧拖蓮昏世途亟流
易人事殊今昔長想眺前蹤撫躬聊自適
奉和行經破薛舉戰地應詔許敬宗
混元分大象長策挫脩鯨於斯建宸極由此創鴻名一
戎乾宇泰千祀德流清垂衣凝庶績端拱鑄羣生復整
瑶池駕還臨官渡營周遊尋曩迹曠望動天晴帷宫面
丹浦帳殿矚宛城虜場栖九穟前歌被六英戰地甘泉
涌陣處景雲生普天沾凱澤相携欣頌平
入潼關唐太宗
崤凾稱地險襟帶扗兩京霜峯直臨道冰河曲遶城古
木參差影寒猿斷續聲冠蓋往來合風塵朝夕驚高談
先馬渡偽曉預雞鳴棄繻懷遠志封泥負壮情尚有真
人氣安知名不名
奉和同前許敬宗
曦馭循黃道星陳引翠旗濟潼紆萬乘臨河耀六師前
旌彌陸海後騎發通伊勢踰廻地軸威盛轉天機是節
歲窮絶關樹蕩凉颸仙霧含靈掌瑞鼎照川湄冲襟賞
臨睨衢詠入京畿
秋風函谷應詔徐賢妃
秋風起函谷朔氣動河山偃松千嶺上雜雨二陵間低
雲愁廣隰落日慘重關此時飄紫氣應驗真人還
登驪山高頂寓目唐太宗
四郊秦漢國八水帝皇都閭閻雄里閈城闕壮規模貫
渭稱天邑含岐實奥區金門披玉館因此識皇圖
奉和登驪山高頂寓目應制李嶠
步輦陟山巔高山入紫煙忠臣還捧日聖后欲捫天廻
識平陵樹低看華岳蓮帝鄉應不遠空見白雲懸
同前劉憲
驪阜鎮皇圖鑾遊眺八區原隰旌門裏風雲入座隅直
城如斗柄宫樹似星榆從臣詞賦末濫得上天衢
同前趙彦昭
皇精遍九垓御輦駐昭回路若隨天轉人疑近日來河
看大禹鑿山見巨靈開願扈封鑾駕常持薦夀杯
同前蘇頲
仙蹕御層氲高高積翠分嵓聲中谷應天語半空聞豐
樹連黃葉函關入紫雲聖圖恢㝢縣歌賦小横汾
同前崔湜
名山何壮哉玄覽一徘徊御路穿林轉旌門倚石開煙
雲春後發河塞掌中來不學蓬壺遠經年猶未廻
同前前人
翠巘萬尋懸居高蔽御筵行戈疑駐日步輦若昇天城
闕霧中近關河雲外連謬陪登弇駕忻奉濟汾篇
同前武平一
鑾輿上碧天翠帟拖晴煙絶萼紆仙逕層巖蔽御筵雲
披丹鳳闕日下黑龍川更覩南薰奏流聲入管絃
同前張說
寒山入半空眺臨盡關中是日廵遊處晴光遠近同川
明分渭水樹暗辨新豐巖壑清隂暮天歌起大風
幸新豐温泉宫應制徐彦伯
姬典歌時邁虞編記省方何如黑帝月玄覧白雲鄉翠
仗縈船庫明旆應萯陽風摇花眊彩雪豔寶戈芒御栢
開油次離宫夾樹行桂枝籠騕褭松葉覆堂皇仙女含
珠液温池孕璧房湧疑神瀵洔澄若帝臺漿獨沸流常
熱潜蒸氣轉香青坻壊(疑作環)玉甃紅淀鑠金光藻耀凝
芳㓗葳蕤獻淑祥五龍歸寶筭九鳸叶時康同預華封
老中衢祝聖皇
同前武平一
秦王登碣石周后襲崑崙何必稱遐遠方稱萬㝢尊我
皇順時豫星駕動軒轅雄戟交馳道清笳度國門廻輿
長樂觀校獵上林園行漏移三象連營捴八屯旌摇鸎
鵡谷騎轉鳳凰原絶壁蒼苔古靈泉碧溜温參差開水
殿窈窕敞巖軒豐邑模猶在驪宫跡尚存煙松銜翠幄
雪逕遶花垣侍從推玄草文章負武賁深仁浹夷夏大
造溢乾坤謬忝王枚列多慙雨露恩
途經華嶽唐玄宗
飭駕去京邑鳴鑾指洛川循途經太華廻蹕暫周旋翠
崿留斜影懸巖凝夕煙四方皆石壁五位配金天髣髴
看高掌依稀聽子先終當銘歲月從此記靈仙
奉和途經華嶽應制張說
西嶽鎮皇京中峯入太清玉鑾重嶺應緹騎薄雲迎霽
日懸高掌寒空映削成軒遊會神處漢幸望仙情舊廟
青林古新碑綠字生羣臣願封岱廻駕勒鴻名
同前張九齡
萬乘華山下千巖雲漢中靈宫雖奥密睿覽忽玄同日
月臨高掌神仙仰大風攅峯勢岌岌翊輦氣熊熊揆物
知幽贊銘勲表聖衷會應陪玉檢來此告成功
同前蘇頲
朝望蓮花嶽神心就日來晴觀五千仞仙掌拓山開受
命金符叶過祥玉瑞陪霧披乘鹿見雲起馭龍廻偃樹
枝封雪殘碑石冐苔聖皇惟道契文字勒巖隈
早渡蒲津關唐玄宗
鐘鼓嚴更曙山河野望通鳴鑾下蒲阪飛旆入秦中地
險關逾壮天平鎮尚雄春來津樹合月落戍樓空馬色
分朝景雞聲逐曉風所希常道泰非復候繻同
奉和早渡蒲津關應制張說
蒲坂横臨晉華芝曉望秦關城雄地險橋路扼天津樓
映行宫日隄含宫樹春黃雲随寶鼎紫氣逐真人東詠
唐虞跡西觀周漢塵山河非國寶明主愛忠臣
同前徐安貞
仙掌臨秦甸虹橋闢晉關兩鄉分地險一曲渡河灣路
得津門要時稱古戍閒城花春正發岸柳曙堪攀後乘
猶臨水前旌欲换山長安回望日宸御六龍還
同前張九齡
魏武中流處軒皇問道迴長堤春樹發高掌曙雲開龍
負王舟渡人占仙氣來河津會日月天仗役風雷東顧
重關盡西馳萬國陪還聞股肱郡元首詠康哉
文苑英華卷一百七十
