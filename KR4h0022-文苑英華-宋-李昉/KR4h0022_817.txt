文苑英華卷八百十八宋李昉等編
釋氏二
院下
常州建安寺止觀院記一首
廬山黃石巖院記一首
佛像上
利州北題佛龕記一首
福州南澗寺上方石像記一首
移佛記一首
再修成都府大聖慈寺金銅普賢菩薩記一首
繡西方大慈大悲阿彌陀佛記一首
畫千手千眼大悲菩薩記一首
䕫州始興寺移鐵像記一首
院下
常州建安寺止觀院記梁肅
沙門釋法顒啓精廬于建安寺西北隅與比丘衆勸請
天台湛然大師轉法輪于其間尊天台之道以導後學
故署其堂曰止觀初南嶽祖師受於惠文禪師以授智
者大師於是乎有止觀法門大旨止謂之定觀謂之惠
演是二德(集作法)攝持萬行自凡夫妄想訖諸佛智地以
契經微言括其源流正其所歸圓解然後能圓修圓修
然後能圓證此其略也自智者五葉傳至今大師當像
法之中誕敷其教使在家之徒撥邪反正如天雲降雨
無草木不潤升其堂者甚衆其後進入室不十數人法
顒與居一焉予以為法門有三觀遂徵之此堂盖非緣
不成空也有之以為利假也不廣不狹不奢不陋中也
又以净名之喻宫室謂於虚空然(集有後字)不能成隨其心
净則一切境净作一物而觀者獲數善焉又况我大師
居之為斯人之庇乎小子忝遊師門故不敢不志時大
歷九年冬十一月日記
廬山黃石巖(文粹有禪字)院記劉軻
古老有言曰太極之氣積而為(二字作成)一山岳洩而(一無而字)為
川瀆然則匡阜之氣(一作境)其大也(一作者)乎庚辰歲山客
劉軻採拾怪異自麓至頂却下半里餘次于黃石巖巖
中有棲禪子不知其幾許臘而瓌行峻節人事難能僕
高其人而信宿忘返(一無此十八字)乃(一作及)賾其輕重頗見其
宅心之地乃問其住年但手指松桂云初(一無此字)毫髮我
植今環人臂烏飛兔走吾復何齒矧卯戌之昏旦霜炎
之凍灰(廬山記拾遺作炙)生落之榮悴去留之沿泝雖云云(一作)
(之非)自彼而於我蔑如也於戲向非巖房峭絶僧行孤峙
則人境兩失故(文粹無此字一本作固)其宜也復何言哉觀夫煙
雲生於(一作雜乎)履舄風嵐出(一作嵐靄生)於襟袖羣形浩擾俶
(一作併)人(或作入)眸子每至煙雨初霽山光澄練泠泠仙語
如在耳右况又聳凌兢上冥冥安(一作焉)知不能與洪涯
(一作崖)接袂浮丘連駕盈縮造化吐納顥氣絶慙容於厚
面遠喧卑於腥(一作之臊)穢乎何不得然(四字一作不得而然者)蓋鈎
也餌也名為利鈎利為名餌吞鈎食餌手足羈鎻彼安
(一作焉)得跳躍於此乎是知夫禪僧心去桎梏(一作夫禪子脫去桎)
(梏)四支宣展動與雲無心静將石何機物我一致端邪
徑塞僕所謂非斯人不能住斯境也禪師宜春人俗姓
劉名常進時人以師久住遂以其姓易其巖名也(一作云)
佛像上
利州北題佛龕記蘇頲
禮部尚書兼益州大都督府長史使持節劒南安南(一作)
(按察)節度諸軍州事許國公蘇頲敬造因寓言曰吾見夫
山連岷嶓水合江沲山兮水兮路窮嶮鬱南望兮此(一作)
(北)情多吾又見像法住世于巖之阿百千萬億兮相觀
我載琢載追兮吾匪他伊古昔兮焦吕(擬作莒)不懼必忠
信兮艱危若何故吾因空而即有孰不廻向以檀那行
矣些陽景頽兮翠改色隂風起兮自增波
福州南澗寺上方石像記歐陽詹
萬物闐闐各由襲沿無襲無沿而忽以然苟非妖怪實
為珍慶斯石像者其珍慶歟始孕靈韞質朕兆未見則
峩峩巨石巖峭山立鎮郡城之前阜壓蓮宫之上界海
若鞭而莫動天將泐而終固皇唐天寶八年五月六日
清晝忽騰雲傍(集作旁)湧驟雨来集驚颷環駭軒(文粹作匉)訇
杳冥雄雄者雷騞然中震迸火噴(一作焚)野大聲殷空岑
嶺躨跜潭洞簸蕩須臾風雨散雲雷收激(文粹作頂)辟輪囷
斬焉中闢南委地以梯(集作柹)落北干霄而碣(一作揭)樹不
上不下不西不東亭亭厥心隠出(文粹作隠隠)真像三十二
相具八十種好備列侍環衞品覺有序莊嚴供養文物
咸秩融(蜀本作端)然慈面儼矣儀形似倚雪山而授法如開
月殿以趺坐異矣哉不曰博聞乎未聆於既往不曰多
智乎罔測其所来且物之堅莫堅於石况高厚廣袤又
羣石之傑一朝瓜剖中有雕琢其為造石之初致有相
於外封乎其為有石之後入無間以内攻乎噫不可以
人事徵試請以神化察巍巍釋氏發揮道精其身既傾
其神不生等二儀以通變齊四大而有力教於時有所
頽靡人於教有所忸怩則為不可思議以煦以吹故示
此無跡之跡難然之然俾知其(集無其字)我存存入(集無入字)我
之門經曰千百億化身蓋隨感而應茲身者則千百億
之一焉昔諸佛報現皆托於有命則有生有生則有滅
曷若因其不朽之物憑乎(集作其)不動之基形既長存法
亦隨是與夫為童兒(集作男)而出世假長者以来化玄玄
之徼則雖一永永之利則不侔可以禮足而悔罪寄影
以安樂予則求福不回者焚香跪仰或從釋子之後故
於(文粹作為)巉巉之餘仞聊書其所由来貞元六年七月十
五日記
移佛記沈亞之
元和四年三月五日杭州報恩寺長老與其鄉閭父子
將徙故佛像歸復于其寺佛至乃饗長老使白其由於
亞之而求詳錄焉沈子曰西域之有神教流於東域中
者其教像法其法者名曰佛自稱曰天人師又曰世尊
出其言亦曰經驗其經之說佛去世而後摹其形焉像
其真與衆瞻仰之故法之言像由斯(一有興字)也其或範金
鐵以為之合土木以為之堅之以脂膠飾之以丹漆五
色然後形神儼然成其像舉其數體有為尊而坐者有
為卑而拱立者有跪(集有者字)如受教諭者有執樂而絃者
吹者有具其形怪荷戈而勉強者有瞋目而叱咤者摹
鬼神焉此為像之外者也其性之旨為戒慎焉(集無焉字)正
邪去惡為濟渡力導盲聾警沉溺使民無不善如我仁
誼慈惠然此為像之内者也又說有已来之生来生之
後生為福則福應為禍則禍應因緣化而設其旨或由
是舉域大敬自天子逹於庶人一信佛之来於今六(集作)
(八)百餘年矣其間亦時神怪焉先天中其寺之佛事具
足如向之所有無何水火(集作大是)災生民流沉溺于是邦
其寺之佛事卑而拱立者跪而(集作如)受教諭者執樂而
絃者吹者衞而荷戈叱咤者皆毁也散其宇皆落唯尊
而坐者獨巋焉而存由是納去又重其裝(集作莊)敬焉數
歲其鄉人後生敵惡者十誡其三四故此鄉之人思其
功力復求而歸之與其敵惡誡(一作是欲誡敵惡)而(一有與字)敬順
之道明矣嗟乎忠信仁誼不舒信於人久矣而皆以已
生来生之後因緣禍福之說化行矣(集作焉)今余因長老
請余記移佛之由遂得道教之意(集無此字)所以意者欲使
羣生隨其機以悟之其機高者其性惠見其内像而内
覺發其心而能至其正其機下者其性回見其外變(一作)
(像)而外覺反其心而後歸其正是故精麤其内外之像
以陳之
再修成都府大聖慈寺金銅普賢菩薩記
韋臯
真如常寂色相假名法本無緣誠感必應大慈寺普賢
像蓋大照和尚傳教沙門體源之所造也儀合天表制
侔神工蓮開慈顔月滿毫相昔普賢以弘誓願於南贍
部洲贊釋迦文拔羣生苦而塵俗昏智莫覩真相雖同
諸法究竟寂静而隨所應為現其身即色即空皆菩薩
行自昔鎔于寺之東像成功巨莫能締構危棟洩雨頽
墉生榛狐狸梟鷲號嘯昏晝於戲明可以照幽晦教可
以逹羣迷何廢興之變隂隲於冥數昔大歷初有高行
僧不知何許人曰斯像後十年而廢二十年而復興我
今皇帝神聖纂圖詔四方藍宇修舊起廢斯其明效也
臯因降誕慶辰肅羣寮戒武旅上崇景福齋于斯寺觀
象王雄傑天眼慈矚(一作瞻)禮足諦視怳如有神而廢故
湫漏殆無人跡將何以昭誘沉淪發揮誠敬遂南遷百
餘步度宏規開正殿因詔旨諭羣心千夫唱萬夫和奮
贔屓岑穹崇横絙運巨力拔始雷殷而地轉歘雲旋以
山廽面西方而聖教攸歸鎮坤維而蠢類知向於是平
坎窞翦蒙籠横空凖䋲審曲面勢連廊靄以雲屬三橋
揭其虹指廓廣庭之漫漫增重門之巘巘是知至道默
存於濁劫元功必啓於康時不然何神像巍巍冠諸有
相久而弛廢將有待而興乎觀其左壓華陽之勝中據
雄都之盛岷江灌其前趾玉壘秀其西偏足以彰會昌
之福地弘一方之善誘安得不大其棟宇規正神居哉
夫像未(一作設)陵夷去聖彌遠言教者必滯於物遺物者
亦住於空將求乎中弘我至教乃擇釋子逹真源之所
歸者于以居之臯受命方鎮十有七年求所以贊皇猷
裨大化嘗以萬人之心不俟懲誡靡然歸善者釋氏之
教弘矣况冥祐昭報大彰于時崇而守之亦同歸於理
也是用上承聖意虔奉天心存像存教以勸其善貞元
十七年十一月二十日劒南西川節度觀察處置并雲
南安撫等使光禄大夫檢校司徒兼中書令成都尹南
康郡王韋臯記并書
繡西方大慈大悲阿彌陀佛記穆員
儒之執喪也極其哀止於毁其於既往也則無及焉西
方聖人以大慈大悲為功追護往生為誓凡爾銜卹靡
至克窮罔極如有求而不獲者何末由斯而洩之貞元
八年百一旬有六日我伯姊前烏程令弘農楊萃(一作華)
故夫人之喪再周先是哀子泰衡嵩復觀洎女子(子字一作)
(十娘)相與號曰我之生也自親之生今我報親幾何而既
何先王制禮不即人心何羲和迅節不恤余慕於是合
哀僝聖誠而禱之男冥其心女集其指迨茲日而阿彌
陀佛現嗚呼西方之教念焉斯至矧是像也一縷一哀
一哀一聖凡億萬縷為億萬聖億萬大慈大悲一(一作壹)
之乎爾願其為追護也可訾量哉泰等毁傷見者之神
號墮鄰人之淚是月之慕有逾其初舅氏員撫而廣之
曰親之於子也生三年而免於懷子之於親氏喪三年
而免於服是則服之終也豈哀之終乎記所謂君子有
終身之憂盖哀之終也此又哀之終也豈孝之終也經
曰立身揚名以顯於後世夙興夜寐無忝爾所生此孝
之終也若然者爾之孝爾之哀偕爾身齊爾性於是始
孝何痛夫終焉員悲不能文強為之記
畫千手千眼大悲菩薩記
貞元七年孟夏月再旬有六日我伯姊弘農楊氏夫人
之喪朞女秘書省正字河東裴求巳妻痛夫四序往而
還萬化周而始慈顔復覩終天無期伏念身體髮膚重
於所受不敢以毁生為報其發於一號者則昊(一作旻)穹
可聞泉壤可徹恭西方之教有追護之功崇建是像庶
乎有及吾聞之古之泣血不必以血為淚痛之至者如
泣血焉是像也起爾一心成千手千眼自素為繢自繢
為相自相為聖自聖為福所以復于爾所生者庸非爾
之血乎希微窈冥之聞(一作間)惟至可至之至者孰至於
哀哀爾思舅氏員自以一虧而不復續者骨肉之謂泣
撫其事從而記(一作紀)之
䕫州始興寺移鐵像記劉禹錫
佛薪盡于乹竺而像教東行是法平等故所至為净土
是身應供故隨念如降生先是魚復人有以利金為彌
勒像者重千鈞睟容瑞相人天兩足鳬氏卒事而他工
未備故寓于西偏不知其幾年矣寺僧法照瞻禮發信
赤肩白足入諸天(集作大)域乃至聚落無空過者積十餘
年得信財無量繇是購工以嘗巧募徒而畢力四軰增
增工麾以肱中樞外脉隂轉陽動歘如地湧岌如山行
大匠無言尊容嚮明青蓮承趺金獸捧持藻井花鬘葱
蘢四垂邑人膜拜如佛出世法照以願力能就泣於(集作)
(于)佛前因持片石乞詞以示後按此寺始於宇文周初
瀕江卑庳皇唐神龍中為水所壊有波那頼耶國僧廣
照浮海而至頓錫不去遂移於今道場所山曰磨刀嶺
曰虎岡其經始與克終(集作修)皆蕃僧是力後之有志者
豈無人哉法照䕫人姓穆氏年十有五出家依江陵名
僧受具肇自貞元二十年甲申歸此寺願崇建有為凡
修大殿立菩薩大弟子侍佛左右逮長慶癸夘有成其
善植德本者歟
文苑英華卷八百十八
