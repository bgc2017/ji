文苑英華卷二百五十七宋李昉等編
寄贈十一
釋清江一首釋靈一一首
釋護國一首釋法照一首
釋皎然十三首楊巨源八首
楊衡三首歐陽詹五首
韓愈九首元稹三首
贈淮西賈兵馬使釋清江
破虜功成百戰場天書新拜漢中郎映門旌旆春風起
對客絃歌白日長階下闘鷄花乍發營南試馬柳初黃
由來吳楚多同調感激逢君共異鄉(此詩重出三百卷中但姓名三字不)
(同)
江行寄舍人(又玄集作寄張舍人)釋靈一
客程終日風塵苦蓬轉還家未有期林色曉分殘雪後
角聲寒奏落帆時月高星使東(疑)看遠雲破霜逢欲度
遲流蕩此心難共說千峯澄霽隔瓊枝
山中寄王員外釋護國
為問幽蘭桂空山復若何芬芳終有分採折更誰過望
在軒階近恩霑雨露多移居儻得地長願接瓊柯
寄錢郎中釋法照
閉門深樹裏閑足鳥来過五馬不復貴一僧誰奈何藥
苖家自有香飯乞時多寄語嬋娟客將心向薜蘿
奉賀顔使君真卿二十八郎隔絶自河北遠歸
釋皎然
相(一作自)失值氛烟纔應掌上年久離驚貌長多難喜身
全此信尚書重加威太守憐滿庭看玉樹更有一枝連
春山抒目寄贈李員外蹤前人
南山唯與北山隣一閉禪門老此身(集作古寺連拳似我身)黃鶴
有心多不住白雲何事獨相親閒持竹錫時(集作深)看水
懶繋麻衣出見人無限幽芳從欲寄(集作欲掇幽蘭聊贈遠)郎官
那許(集作賞)石門春
贈李中丞洪前人
深沉閫外格(一作權)奕世當榮寄地裂大將軍家傳介珪
瑞至今漳河俗猶受仁人賜公初鎮淮荆决勝無精兵
重圍逼大敵六月守孤城政用仁恕立恩猶(疑作由)賞罰
明遂令麾下士感德不顧生于時聞王師諸將兵頗瀆
天子狩南漢塵烟滿幽谷純臣獨耿介下士多返覆明
公仗忠節一言感萬夫物性如蒺藜化作春蘭敷見䜛
金被爍終期玉有瑜移官萬里道君子情何如伊昔避
事心乃是方袍客頓了空心旨仍高致君策安知七十
年一朝值宗伯言如及清風醒然開我懷宴息與遊遨
不將衣褐乖海底取明月衝波不可度上有巨蟒吞下
多(一作有)毒龍護一與吾師言乃於中心悟咄哉冥冥子
胡為塵自汙
採實心竹杖寄贈李萼侍御前人
竹杖裁碧鮮步林賞高直實心去内矯全節無外餙行
藥聊自扶持危資爾力初生在榛莾孤秀豈封殖干雪
不死枝贈君期君識
秋宵書事寄吳憑處士前人
真(集作禪)性在方丈寂寥(集作寥寥)無四隣秋天月色正清夜
道心真大夢觀前事浮名悮(集作悟)此身不知庭樹意榮
落感何人
贈何評事判官前人
廷評年少法家流心似澄江月正秋學䆒天人知遠識
權分鹽鐵許良籌春風憶酒烏家近好月論禪謝寺幽
清白此來誰見賞憐君獨有富人侯
貽李湯前人
茅氏常論七真記壺公好(一作愛)說三山事寧知梅福在
人間獨為蒼生作仙吏日服丹砂骨自清膚如冰雪心
更明山中玉筍是仙藥袖裏素書題養生願隨黃鶴一
輕舉仰望青宵獨延佇平生好駿君已知何必山隂訪
王許
贈韓武康前人
山僧雖不飲沽酒引陶潜此興少(一作無)人别多為俗士
嫌
戱呈吳憑前人
世人不知心是道只言道在他方妙還如瞽老望長安
長安在西向東笑
贈韋卓陸羽前人
只將陶與謝終日好忘情不欲多相識逢人懶道名
聽寒更寄朱兵曹巨川前人
欹枕聽寒更寒更發還住一夜千萬聲幾聲到君處
疾愈寄人前人
哀樂暗成疾卧中芳月移西山有清士孤嘯不可追𢷬
藥曙林静汲泉隂澗遲微蹤與麋鹿遠謝求羊(一作舊交)知
對陸迅飲天目山茶因寄元居士晟
前人
喜見幽人會初開野客茶日成東井葉露採北山芽文
火香偏勝寒泉味轉嘉投鐺湧作沫着椀聚生花稍與
禪經近聊將睡網賒知君在天目此意日無涯
上劉侍中楊巨源
命代生申甫承家翊禹湯廟謨膺間氣師律動清霜鍾
鼎勲庸大山河(一作河山)誡誓長英姿凌虎視逸步壓龍驤
道恊陶鈞力恩回日月光一言弘社稷九命備珪璋政
洽軍逾肅仁敷物已康朱門重棨戟丹詔半縑緗位總
雲(一作興)龍野師臨涿鹿鄉射鵰天更碧吹角塞仍黃深
入平夷落横行闢漢疆功垂貞石遠名映色絲香斷(一作)
(度)磧瞻貔武臨池識鳳凰舞腰凝綺榭歌響拂彫梁杯
淨傳鸚鵡裘鮮照鷫鸘吟詩白羽扇校獵綠沉搶風景
佳人地煙沙壯士場幕中邀謝鑒(一作監)麾下得周郎珠
影含空徹瓊枝映座芳王渾知武子陳寔奬元方富貴
春無限歡娱夜未央管絃隨玉帳樽爼奉金章俗理寧
因勸邊城詎假防軍容雄朔漠公望冠巖廊分野隣孤
島京坻溢萬廂曙華分碣石秋色入衡陽城遠迷玄兔
川明辯白狼忠賢多感激今古共蒼茫堤擁紅蕖豔橋
分翠柳行軒車紛自至亭舘欝相當珍簟廻煩暑層軒
引早凉聽琴知思静說劍覺神揚佳景燕臺上清輝鄭
驛傍鼓鼙(㦯作鍾)喧北里珪玉映東牀敢衒由之瑟甘循
賜也牆官微思假路戰勝忝升堂欲奮三年翼頻廻一
夕腸消憂期酒聖乘興任詩狂海内栽(一作分)桃李天涯
荷(一作剪)稲粱昇沉門下意(一作客)誰道在蒼蒼
一作皆百家詩選
贈史開封前人
天低荒草誓師壇鄧艾心知戰地寬鼓角迥臨霜野曙
旌旗高對雪峯寒五營向水紅塵起一劒當風白日看
曾從伏波征絶域磧西蕃部怯金鞍
贈侯侍御前人
步逸辭羣迹機真結遠心(一作機忘結道心)敦詩揚大雅映古
酌高音逃禍栖蝸舍因醒觧豸簮紫蘭秋露濕黃鶴晩
(一作曉)天隂舊葉餘荒草寒山出遠林月明多宿寺世亂
重悲琴霄漢時應在詩書道未沉坐期閶闔霽雲暖一
開襟(時朱泚阻兵)
懷德抒情寄上信州座主前人
五馬江天郡諸生淚共垂讌餘明主德恩在侍臣知悵
望緘雙鯉龍鍾假一枝玉峯遥寄夢雲海暗傷離幢蓋
全家去琴書首路隨滄州值康樂明月向元規鵷鳳終
凌漢蛟龍會出池蕙香因晴發松色肯寒移舉世瞻風
藻當朝楫羽儀加餐門下意溪水綠逶迤
春晩東歸留贈李功曹前人
芳田岐路斜脉脉昔年華雲路青絲騎香含翠幰車歌
聲仍隔水醉色未侵花唯有懷鄉客東飛羡曙鵶
奉寄通州元九侍御前人
大明宫殿鬱蒼蒼紫禁龍樓直署香九陌華軒爭道路
一枝寒玉任煙霜湏聽瑞雪傳心語莫(一作却)被啼猿續
淚行共說聖朝容直氣期君新歲奉恩光
贈渾鉅中允前人
公子髫年四海聞城南侍獵雪雰雰馬盤曠野弦開月
鴈落寒原箭在雲曾向天西穿虜陣慣遊花下領儒羣
一枝瓊萼朝光好綵服飄飄從冠軍
贈從弟茂卿(時欲北遊)前人
吾從(一作家)驥足楊茂卿性靈且竒才甚清海内方微風
雅道鄴中更有文章盟扣寂由来在淵思搜竒本自通
禪智王維證時符水月杜甫狂處遺天地流水東西岐
路分幽州迢逓舊来聞若為向北驅疲馬山似寒空塞
似雲
南海苦雨寄贈王四侍御(已見一百五十四卷)
楊衡
寄贈田倉曹灣前人
芳蘭媚庭除灼灼紅英舒身為陋巷客門有絳轅車朝
覽夷吴傳暮習穎陽書盼雲高羽翼待賈藴璠璵纓弁
雖云阻音塵豈復疎若因風雨晦應念寂寥居
秋夜閑居即事寄廬山鄭員外蜀郡符處士
前人
憂思繁未整良辰會無由引領遲佳音星紀屢以周蓬
閬絶華耀况乃處窮愁墜葉寒擁砌燈火(一作光)夜悠悠
開琴弄清弦窺月俯澄流冉冉鴻鴈度蕭蕭帷箔秋悵
懷石門詠緬慕(一作&KR0829;)碧鷄遊髣髴蒙顔色崇蘭隠芳洲
詠德上太原李尚書歐陽詹
那以公方郭細侯并州非復舊并州九重帝宅司丹地
十萬兵樞擁碧油鏘玉半為趨閤吏腰金皆是走庭流
王褒見(一作頌)德空知頌(一作感)身在三千最上頭
以下五篇並見集本
太原旅懷呈薛十八侍御齊十二奉禮
前人
前来稱英雋有食主人魚後来曰賢才又受主人車伊
予亦投刺恩煦胡凋疎既覩主人面復見(集作獻)主人書
餬口百家周賃廡三月餘眼見寒序臻坐送秋光除西
日惄饑腸北風疾(集作集)絺裾升堂有知音此意當何如
李評事公進示文集因贈之前人
風雅不墜地五言始君先希微嘉惠章杳冥河梁篇理
蔓語無枝言一意則千往来更後人澆蕩醨前源傾筐
實不收棟宇(集作樸&KR0554;)華爭繁大教護微旨哲人生令孫高
飈激頽波坐使横流飜昔日越重阻側聆滄海傳逮兹
覿清揚幸覩青琅編泠泠中山醇片片崑丘璠一杯有
餘味再覽爭光鮮對寶人(集作豈)皆鍳握鞶良自妍吾其
告先師六義今還全
徐十八晦落第前人
嘉糓不夏熟大噐當晩成徐生異凢鳥安得非時鳴汲
汲有所(集作悠)為驅驅無本情懿哉蒼梧鳳終見排雲征
春日途中寄故園所親前人
客路度年華故園云未(集作未云)返悠悠去源水日日只有
遠始歎秋葉零又看春草晩寄書南飛鴻相憶劇鄉縣
(衆本作中可疑)
上㐮陽相公(集作醉中留别㐮州李相公見二百八十八卷)
韓愈
奉使鎮州次承天行營上(上一作奉酬)裴司空相公
前人
竄逐三年海上歸逢公復此着征衣旋吟佳句還鞭馬
恨不身先去鳥飛
次石頭驛寄江西王十中丞閣老
前人
憑高廻馬(一作試回)首一望豫章城人由戀德泣馬亦别羣
鳴寒日夕始照江風遠漸平默然都不語應識此時情
自袁州除官還京行至安陸先寄隨州周循員
外前人
行行指漢東暫喜笑言同雨雪離江上蒹葭出夢中面
猶含瘴色眼已見華風歲暮難相值酣歌未可終
雨中寄張博士籍侯主簿喜(已見一百五十四卷)
前人
奉使常山次太原呈副使吴郎中
前人
朗朗聞街鼓晨起似朝時飜飜走驛馬春盡是歸期地
失嘉禾處風存蟋蟀辭暮齒良多感無事涕垂頥
將入(集作至)韶州先寄張端公(集作使君)借圖經
前人
曲江山水聞来久恐不知名訪倍難願借圖經將入界
每逢佳處便開看
長安交遊者贈孟郊前人
長安交遊者貧富各有途親友相遇時亦各有以娱陋
室有文史高門有笙竽何能辯榮悴且欲分賢愚
贈崔立之前人
昔者十日雨子桑苦寒饑(集作子桑寒且饑)哀歌坐空室(集作房)
不怨但自悲其友名子輿忽然憂且思褰裳觸泥水褁
飯往食之入門相對語天命良不疑好事漆園吏書之
存雄詞千年事已遠二子情可推我讀此篇日正當寒
(集作雨)雪時吾身固已困吾友復何為薄粥不足褁深泥
諒難馳曾無子輿事空賦子桑詩
見人詠韓舍人新律詩因有戱贈
元稹
喜聞韓古調兼愛近詩篇玉磬聲聲徹金鈴箇箇圓高
疎明月下細膩蚤春前花態繁於綺閨情軟似綿輕新
更妓唱凝妙入僧禪欲得人人伏能教面面全延清(集作)
(之)苦拘檢摩詰好因緣七字排居敬千詞敵樂天(侍御八兄)
(能為七言絶句贊善白君好作百韻律詩)殷勤閒大祝(張君籍)好去老通川(自謂)
莫漫裁章句湏饒紫禁仙
越中寄白樂天(集作以州宅誇於樂天)前人
州城廻繞拂雲堆鏡水稽山滿眼来四面常時對屏障
一家終日在樓臺星河似向簷前落鼓角驚從地底廻
我是玉皇香案吏降(集作謫)居猶得住蓬莱
重誇州宅旦暮景色兼酬前篇末句
前人
仙都難畫亦難書暫合登臨不合居繞郭煙嵐新雨後
滿山樓閣上燈初人聲曉動千門闢湖色宵涵萬象虛
為問西州羅刹石(樂天荅微之詩云落句有西州羅刹之謔)風波(集作濤頭)衝突
近何如
文苑英華卷二百五十七
