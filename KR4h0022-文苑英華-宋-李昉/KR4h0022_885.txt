文苑英華卷八百八十六宋李昉等編
將相四
太子太傅貞憲趙憬神道碑一首
太師忠武公渾瑊碑一首
尚書左僕射宣武軍節度使董晉神道碑一首
故正議大夫守門下侍郎同中書門下平章事
成紀縣開國男賜紫金魚袋贈太子太傅貞憲
趙公神道碑銘權德輿
在漢孝宣厲精理道則有魏相通故事丙吉知大體百
職脩明中興有聲惟皇帝在位十四祀得賢相成紀公
趙氏受天清淳佐時緝熙本洪範之正直躬大雅之明
哲左輔右弼調若鼎味降祥而生盡瘁而終時貞元十
三年年六十一皇上震悼不視朝三日詔奉常具儀法
冊贈太子太傅又俾百執事為位哭於其庭吊祠禮贈
(集作賻)率有加等二府之屬或銘其德於夀堂或狀其行
於考功有司稽實謚曰貞憲公之盛業斯謂(闕)舉
其始中終之略識于神道公諱憬字退翁天水西人其
先成子之文宣子之忠文子之知人左邱明太史公實
書之曾王父仁本皇司列少常伯同東西臺三品以忠
清勵翼多所發明乾封惣章之祭號為稱職王父贈趙
(集作越)州都督誼歴右司郎中乾封縣令司僕少卿烈考
贈鄭州刺史道先仕至洪州錄事參軍惟祖禰含章故
慶延追錫崇構丕矩復大於公公保抱之歲生知色養
羈冠(集作貫)之年則無幼志及夫被儒服踐法言敬直而
文肅莊而温端誠博物錯綜古今非大中至正不接於
心術寶應中玄宗崩肅宗幸梓宮有司議方中復土之
制時西鄙日聳歲饑人流公以王者追孝恤禮宜儉褐
衣上䟽詞約指明君子曰此劉更生諫昌陵之言也息
偃江介名聲籍甚始佐州司乃辟戎車自試守江夏尉
三遷至監察御史其後翹車繼轍賢侯虚左大凡難理
之府皆待公為重歴殿中侍御史太子舍人(集作中舍)丁太
夫人憂柴毁孺慕殆將死孝感導善氣降為嘉生有芝
煌煌秀于壌樹之側公默而去之人莫知者旣免喪徵
拜水部員外郎未幾檢校工部郎中副湘中七州軍事
居一年詔領留府尋踐方伯以中執法錫金印紫綬罷
職家居拜給事中執法疊懷和北狄有下嫁冊命之禮
復兼憲丞以副皇華旋軫未至遷尚書左丞畯人用彰
皆以貞勝其初撫封上狩于漢中守臣之任憂寄愈切
公恤隱布和仁而愛人輿師知訓善吏樂職行之三年
教化明備底貢有藝賦政不煩絜矩以杜奇衺露章而
無吐茹飛語雷動明誠山立受代踰年事實敷聞故有
左曹之命講貫舊章惟眞是視刑或失入議將必還公
望日盛其勤靡盬故有和戎之役致賜諭旨恊寕殊憐
疆場之言專對而不給紀綱之僕承事而不征保就安
利北方咸悅故有在途之拜整南宮之紀律起郎吏之
功緒風望素重法制尤精嘗歲終舉吏可以長人者或
以其細故深詆將以病公公乃移書自訟請下其考有
博大之度無怨欲之私一臺承式六轡在手持綱體要
善否有章故積公輔之望貞元八年夏四月拜中書侍
郎平章事明年五月轉門下侍郎以厚德載物以全才
宣化舉直盡忠敷納詳(集作將)明正王(集作百是)度之本去一
朝之便事有統紀心無面從嘉猷匡(英華被諱作讜)言鎮定宏
大謙厚而不伐持平而居易闢邪塞違貞厲而不校陟
恪始終帝載用和戲(疑)夫先正(集無正字)帝伯歴左肅機東
臺侍郎充著休功再參大政公皆踐之是以仰之嘗以
為漢庭諸公罕備有(集作其)用以石慶之醇謹而不能關
决薛宣之方略而失於煩碎翟方進之通明而固其位
公孫宏之節儉而近於名公備(集作偏)有其長彼實多缺
唯丙魏所履我無愧焉嚮使天與之年盡行其道則天
之所化可勝旣乎故其登庸也士之仁者相賀而不仁
者相吊其全歸也士之仁者相吊而不仁者相賀斯可
知己至若睦中外之姻而均其禄賜嚴宗廟之祀而不
理第室啓手足之日家無餘財奉終卽遠待恩禮而後
備難矣哉嗣子宣亮全亮元亮承亮等伯季以門子為
宏文生叔仲始觧巾受禄皆禀德風幼而孝謹以十一
月景午時得吉卜奉公之喪祔窆于河南緱氏縣景山
之原禮也以德輿叨居宰士嘗辱深知職奉贊書備詳
盛烈俾刻金石聞于無窮銘曰
晉有成宣代稱忠勲先正常伯匪躬事君纉復於公為
時獻臣德不踰閑心不違仁貞其所履以翼天子大猷
(集作猶是)是經中立不倚乃賦明命宜躋遐紀吾道方伸脩
途遽已緱原蒼蒼宰樹成行令名章章樂石在旁噫嘻
太傅之風永代不忘
故朔方河中晉絳邠寧慶等州兵馬副元帥河
中絳邠節度度支營田觀察處置等使元從奉
天定難功臣開府儀同三司檢校司徒兼中書
令河中尹上柱國咸寧郡王贈太師忠武渾公
神道碑銘前人
天地訢合以生萬物(文粹作嘉集作卉)其成歲功也則有肅殺
震曜之助焉君臣保乂以熙百志其講武功也則有經
綸翼戴之輔焉龍蛇起蟄山澤通氣與運相値有開必
先斯太師所以宣力四代稽謨七德煇煌威靈勤身濯
行(集作征是)霆征(集作擊)風行乃緝熙于光明故琱戈淑旂以
嚴師律黃流玄衮以正台耀湛露彤弓以覺報宴納書
追命以榮恤禮蕃錫始終如公之功公諱瑊字某其先
夏姒之後爲淳維漢劉之代為渾耶或強以(文粹無以字)爲
國(集作或強與為國)或分以保(文粹無保字)姓貞觀中開置州壤就
加官師曾祖元慶皇豹韜衞將軍靈邱縣開國伯祖大
(文粹作文)夀皇太子僕贈尚書左僕射考釋之皇開府儀同
三司太常卿兼御史中丞寧朔郡王贈司空惟靈邱紹
先公之職居次卿之重僕射以積厚充家寧朔以偉才
雄邊貴仕崇勲乃列茅社流光追遠是加密印回復介
祉開先元臣功昭于前人(闕)君建中癸亥翠華
西狩公以大司馬艱貞翼從部(闕)揣摩殺機勤勞
行内為上心膂登壇授律誓命交感如漢拜淮隂侯故
事而又加焉乃進左揆遂參大政惣賦輿而爲之師長
恢王略而以之北伐兇黨盡銳壁于武亭公以事鉅師
老則傷威重正合竒勝在於疾力奮寡擊衆鼓行無前
殱夷潰弱如建瓴水中堅席勝又覆於咸陽長轂啓行
旣闢于延秋會西平王以專諸侯之師清宫獻捷公乃
抑其賈勇須彼成功窒士心之尅伐息兵火之氣熖然
後窮追斬級寇孽以平備法從於清蹕(闕)入明於黃道
告類薦功豋拜上台撫封尹正復(闕)虜硧(文粹作會)時北平
王出大鹵收絳臺而公已惣成師下左(闕)於是(闕)忠力
揚竒鋒復離宫拔堅壘衝陣壓境傳于蒲(闕)金鼓之聲
氣相合山河之表裏皆復渠魁授首師帥恊(闕)安流以
濟方軌而前士不離傷(文粹作離傷集作離場)工不易肆(闕文粹作殄)
寇正刑四方咸龢論道正律乃平水土秉誼靖人(闕)脩
班制休嘉賁于草木利澤逮于鰥寡言為軍志動為史
師貞元景子政成一紀進掌邦教遂居右弼十五年冬
寢疾(集作病)十二月辛未薨于理所享年六十四皇上悼
歎不視朝五日冊贈太師賻(集作□)禭吊祠有司備物大
僚襄物明年二月甲申葬我太師于萬年縣洪固原太
常跡其功德奏謚曰忠武禮也初公年十一以將門子
仕于邊部(闕)弱冠五遷至左驍衞將(闕)始從朔方之師
戰黑山次從隴右之師摧石堡又(闕)出臨洮奪昆夷
之善地而為之壁壘北絶大漠破獫狁之堅甲而焚其
廬帳又從汾陽王臨淮王討反虜于山東南攻贊皇北
取眞定射其特將李立節貫于左肩斃之又五遷至太
常卿皆以功次其間開地于河曲以静九蕃宣威于陜
西乃定三川凡王師之所以尅獲都邑元老之所以發
揚蹈厲公必居其先偏而當(闕)勍劇故以御史中丞為
靈州左司馬以御史大夫為邠(闕)刺史以工部尚書為
單于大都護專征上郡榆林之地(闕)為左金吾衞大將
軍又以戸部尚書奉晉王出車之重(闕)時厥後投艱感
慨能納大忠以恤大事理蒲十六年再(闕)台以司空
兼侍中以司徒兼中書令大凡歴官二十(闕)眞食干
八百室居節制者五副元帥者四材力絶(闕)樓煩
方内洽平乃進咸寧凡汾陽王九代之勲公(闕)四
履之地公皆踐歴憫册師禮法謚尊名公皆如(闕)不
至者夀而已矣惟公厚性寬中智謀深静秉義類(闕)賦
明命植端誠以紏王慝講功述職遠意長利執德之(闕)
蹈禮之輿致其用以格天啓其心以沃聖恊建皇極爲
宗工元龜雅好左氏春秋班氐史得考父之恭范宣之
讓驃衞之功略黃韓之教化又嘗慕太史公自叙著作
(集無作字)行紀(文粹作已)一篇詞不矜大而事皆明備有子五人
曰殿中少監鍊太子中允鎬太子司義郎鉅櫟陽尉鋼
(闕)陽尉(闕)著位于兩宫以奉朝請試吏于縣内以脩事
任食德而才禀訓而忠皆以純孝致其哀敬令弟輔國
大將軍右領軍衞將軍武當郡王玘與諸孤等推烝彛
景鍾之義因識(集作職)表以聞有詔詞臣刻石傳信乃採
其贊書侯表作神道銘銘曰
北載斗極隂方尚武玄金朱轓錫命都府太師間代感
會雲雨四征庇人九合尊主昔未成童則能肆勤卓行
深入致果忘身弱冠摧鋒環列南軍中興之後書社策
勲援抱兩河轉戰三秦靈朔郇邠所居必聞出統蕃衞
入司徼循時丁阨難節冠群倫逋誅煽結狂穢宫闕西
平鞠旅公亦授鉞旣臨延秋如火烈烈休士退舍時惟
不伐祲沴乖方蒲津未通北平釋位公實撫封胥命長
春克成厥功開壁勞軍靡有不公以律則臧在和而克
時惟太師有嚴有翼乃敷仁澤乃布條職時惟太師有
功有德三公二府是奬是陟禭印易名以尊以餙材官
介士鹵薄悽惻大隧觧原終(二本作中)南之北萬邦作憲永
代是式追琢馨香與唐無極
故宣武軍節度副大使知節度事管内支度營
田汴宋亳穎等州觀察處置等使金紫光禄大
夫檢校尚書左僕射同中書門下平章事西郡
開國公贈太傅董公神道碑銘前人
漢興五代孝武思理膠西相陳天人之際王道之端昌
言大對統紀條貫純嘏積厚遠而寢明帝唐九葉順考
古道隴西公兼(集作都)將相之重承尉衞之崇啓心宣力
作率慶平陟恪宗工能積其烈公諱晉字混成河東虞
鄉人廉忠温厚絜矩通理秉義以立故不為利疚知動
之微故每與告(疑作吉)會初肅宗受端命以合兵車思欲
去元元於湯火致王度於金玉以文告威讓遠猷密命
之為重也故公觧巾披荆校文視草凡三徙官被以采
章代宗御天下乃清吏職以為文憲彌綸陪貳事任百
辟交脩則理道洽故公再入御史府三為尚書郎歴祕
書邱長府奉常武侯之亞今上建皇都以纂鴻業思代
天工俾寧方内故公出入屯夷昭明有融中居大僚以
至柄用貞元五年春三月拜門下侍郎同中書門下平
章事居五年除禮部尚書用耆碩俊德轉遷兵部分正
宏化以本官畢命為東都留守東都畿汝州都防禦使
安危注意以左揆持相印充宣武軍節度汴宋亳潁等
州觀察處置等使十五年二月丁丑薨于位享年七十
六罷朝三日追命太傅有司易其名曰恭惠職喪法賻
皆俊彛等所以視其踐履而加優之也初公以祠部郎
為出疆從事北方之強驕蹇沓負伐功怙力徵我厚幣
使臣指顧公攝其詞詞逹氣直虜皆震伏殫威命於專
對輝光華於外區仁者之勇沛然餘力其為太府未浹
日而理乃珥貂蟬實兼憲丞含章以承顧問秉直以司
紀(集作純)律脩起故事京師肅然其為華州徵赴行内以
祭酒亞相使于北河其往也薊門不出關東多壘習俗
故態且相附離公則破其從約使循軌道其還也蒲坂
旣阻王宮未清婪婪二逆恣睢相合公則折其兇謀因
以鬱没憑軾有勞扈蹕而旋益用尊禮大其職業司徼
循也五校嚴備持重而不苛處網轄也六職遵脩舉直
而不紊典禮樂也百神咸秩薦信而不黷其為相也上
載元聖下熙百工柔惠小物恊寧大政推明常古之制
章叙理平之業粹和而不耀敬讓而不居言陳於前不
可悉數拜章八上然後得請其撫封也尤為難理先是
在宥推恩參授兵柄至有恃凶器以邀好爵者氣𦦨不
還風波相沿是邦再亂人用恫恐上以為陳留天下之
郊也非素重臣不可以率先賦政公旣受命與一二從
事記室儒服而前不待裏言不恃悍衞寬信夷易闇然
風行長城大蔡藴在靈府悍將伏罪齊人樂業四隣諸
侯折中於公居四年政成力疾累求入覲因條陳利病
請制於未然上難其繼以致没代噫夫一邦之人得公
而理失公而亂刦介夫殺大吏猶原燎川潰於不可遏
嚮公之嘉猷密䟽如前知焉其明智歟董氏在春秋時
書法不隱在戰國時贊明命聞於諸侯自膠西而下淳
耀溢大在魏有司徒昭在蜀有尚書令允扶義納忠以
幹機衡其族舊矣公曾祖仁琬皇州博士祖大禮贈右
散騎常侍考伯良開州新浦主簿贈尚書左僕射三代
有令德而無貴任蕃祉所鍾發為追崇宜哉有子四人
秘書省著作郎全道秘書郎溪大理評事全素太常寺
太祝澥等其承學也專其就列也敬斬焉而孤纍然以
哀日於先遠象數恊吉以某(集作其)年十月丁酉奉理命
家法薄葬公于河南縣萬安山之原以前夫人南陽張
氏繼夫人京兆韋氏祔焉從周禮也惟公自筮仕至捐
舘四十五年無伐善無違德歴官三十六皆以理效聞
自建中以還居中分閫再調鼎實一人而已范文子所
謂厚德者能享多福惟公有之全道等猶懼懿鑠之不
永于後與陵谷之有遷也以德輿奉行公之命書者三
宜金石刻故跡其誄謚而為之銘其詞曰
后王財成雋乂昭明以建皇極甫申居内方邵理外周
邦是式於惟隴西求福不回文武宣力調和公餗整訓
長轂柔惠且直膠西章章道可佐王屈相下國綿代儲
慶至公而盛位實配德孑孑干旟昔往浚都俗旣紓息
翻翻素旗今旋洛師人用悽惻惟是壤樹資於四布萬
安之側德煇在(闕)
文苑英華卷八百八十六
