文苑英華卷九百五十宋李昉等編
職官十二(此下五卷英華所編失作者先後今正之)
楊常州德裔墓誌一首杜袁州墓誌一首
李懷州冲寂墓誌一首馮潘州衡墓誌一首
陸岐州伯玉墓誌一首
常州刺史楊公(集作伯父東平楊公)墓誌銘
楊烱
楊氏之先其來尚矣在皇為皇軒在帝為帝嚳在王為
武王(集作周武)在覇為晉文此之謂不朽西京為丞相東漢
為司徒魏室為九卿晉朝為八座此之謂代禄公諱德
裔字德裔弘農華隂人也即常州刺史華山公之元孫
左衞將軍武安公之長子生而岐嶷代不乏賢事親以
孝聞在鄉黨恂恂如也始以父(父字集作文)任為太子左千
牛備身轉秀容華亭福昌雒四縣令制(集作詔)封東平公
策勲上柱國是時也天子仄席求賢勵精為化以公屈
臨小縣焉用牛刀處治中别駕之任方展其驥足耳擢
拜穎州幽州二司馬寬以濟&KR0008;嚴而不殘每行縣錄囚
徒其所平反者十八九制(集作詔)徵尚書郎御史中丞謇
謇諒(集作亮)直有王臣之節尋以公事去官復拜饒州括
州越州都督府三州長史在會稽引陂水溉田數千頃
人獲其利于今稱之焉遷棣曹恒常四州刺史歴政清
白為當時所重於是覽先賢之言知止足之分罷歸初
服告老私庭乃率群從子弟營别業於宜城(集無此字)神鄉
之望仙里其制宅也宗廟為先廐庫為次居室為後喟
然而言曰古人所謂歌於斯哭於斯聚國族於斯者吾
知之矣維文明元年夏四月某日薨於正寢春秋八十
有五嗚呼哀哉公簡貴不交流俗非禮不動非禮不行
望之儼然聽其言也厲博觀史籍不學書生尋章摘句
而已至於臺閣舊事法令科條莫不成誦在心若指諸
掌最(集作丸)為六(集無此字)尚書郎二年御史中丞滿歲宰人
者四縣上佐及專城者九州盛德形容被於歌詠門生
故吏遍於天下永淳二年輿駕幸東都召公見於金城
頓訪以得失公採摭(集作博采)群言悉心以對高宗嗟嘆者
良久賜几杖粟帛鄉里榮之一子令珍早亡朝夕温清
者四女公慨然有喪明之痛因不豫彌(集作遂)留遺命以
弟之子神毅為後越垂拱元年春二月某日與夫人隴
西李氏合葬於(集作于)某原禮也遠近會葬千餘人操筆
而為誄者以百數嗚呼哀哉其(其字集作乃為)銘曰
巖巖華山峻極于天上侵(集作寢)神氣下固窮泉夫惟積
德生我大賢(其一)滔滔河水中國之紀𣲖别九都經營萬
里夫惟積潤生我君子(其二)惟柳(疑作忻按誌文為秀容令即忻州所治)之
城惟華之亭宜陽之地益部之星公為其宰不殞其名
(其三)汝隂之國薊門之北陂水朝黃燕雲夜黑公為其佐
日宣其德(其四)入踐郎官含香握蘭來居白室直䋲明筆
潘子一除士師三黜(其五)邑號鄱陽山名括蒼東南之美
吳會(集作會稽)之鄉展其驥足直(集作實)頼王祥(其六)四州之大
是稱都會千里之榮即分麾盖言旋舊國保茲耆艾(其七)
生為貴臣死(集作殁)為貴神隂堂是夜古木非春鄧攸無
子天道何親(其八)
杜袁州墓誌銘前人
公諱某字某京兆杜陵人也高辛之撫教萬人(一作方)堯
帝之平章百姓傳稱聖人之後易曰積善之家在夏為
御龍在周為唐杜三王已降百代可知車服出於南陽
衣冠集(集作襲)於京兆曾祖榮華(集作業)後衞秦州别駕祖
良宇文朝復州長史父舉唐易州司兵參軍州事端履
道掾史安貞厚於天爵薄於人位闕里之庭學夫詩禮
太丘之門執其羔鴈公孝慈而敬威莊而安狎貫義方
周覽典籍服其服則文之以君子之容遂其辭則實之
以君子之德起於(集作家)左翊衞選授貝州府倉參軍事
出自中禁在於(集作于)外臺謹其盖蔵實其倉庾尋遷蓬
州咸安許州長杜相州洛陽三縣令地方百里官歴三
城言非法度不出於口行非公道不萌於心令不肅而
威宣教不舒而德洽轉虢州司馬制授朝散大夫婺州
司馬又遷蘇州長史加中散大夫鸞鳳不棲於枳棘鷰
雀不集於梧桐宜得其材非公莫可我大周誕受萬國
寵綏四方建官惟賢垂拱而理乃命公為朝議大夫使
持節袁州諸軍事守袁州刺史天王之使列國之君發
其德音而勸不用賞正其顔色而禁不用刑德成而位
尊名遂而身退乞骸告老謝病言歸以某年月日終于
淮水(集作海)之舘春秋七十有七嗚呼哀哉夫人太原王
氏魏驃騎大將軍新昌公平之曾孫唐蜀王府典軍上
柱國志隆之女也纂承洪烈嗣續(集作揚)徽音中外柔加
小大懷睦夫人之化國風美於鵲巢寳劔之沉夜(集作祥)
氣衝於牛斗享年四十八嗚呼咸亨二年某月日終長
杜之官第維天授三年春二月合祔於杜陵之平原禮
也王人吊祭儀仗官給長子某官等毁形於骨痛貫於
心父母哀哀昊天莫報佳城鬱鬱白日何年願述餘風
式銘幽壤其銘曰
鳳凰鳴矣于彼高崗顯允君子邦家之光猗歟令德秀
於閨房歲云暮矣池樹荒凉死則同穴如何彼蒼
李懷州墓誌銘前人
公諱冲寂字廣德隴西狄道人也左衛大將軍西平王
之孫荆州大都督漢陽王之子今上之族兄也原夫帝
堯之緒運期授於天漢顓頊之胄大命集於皇家光耀
則若木十枝波瀾則長河九𣲖或中軍按部金鼓所以
節其聲或刺史班條冕旒所以彰其德信可謂玉林多
寳天族多竒以御家邦以藩王室者也公山河誕慶辰
昴發祥金多木少孔文舉之天骨玉㓗冰清華子全之
神彩南陽季恭偉懸識宰臣沛國趙元儒竊知公望編
漢皇之兄弟列周室之邢茅天下稱其八才吾家號為
千里初任尚舍直長稍遷城門郎仍奉勑於弘文舘讀
書掌舍諸宫城門列校制詣東觀有黃香之博聞賜其
制書有班游之廣學尋授駕部員外郎轉金部郎中又
勑公為戎州道支度軍糧使天府充牣軍儲委積振南
宫之紱冕譽表三臺歴西蜀之江山榮高駟馬遷太府
鴻臚二少卿丁難去職揚播之登太府初聞累遷之命
鄭默之拜鴻臚遽見終喪之禮孔宣尼既祥五日彈不
成聲孟獻子加人一等懸而不樂服闋歴青德齊徐四
州刺史東臨巨海西至長原或全齊歷下之軍或大禹
徐方之地任隆刑(疑)部陶偘八州寄重尋陽桓伊十部
(本傳作郡)遷宣州刺史吳王舊邑楚國先封江廻鵲尾之城
山枕海根之治蜀郡無此計吏則惟薦張堪穎川尤多
制書則但稱黃霸廵察使以尤異聞遷陜州刺史觀其
井邑虢仲上陽之故墟度其川原周公分陜之遺跡唇
齒通其列國咽喉壯其天險善人為政無待於百年童
子行謠先符於两日于斯時也天以順動帝以會昌脩
封禪於岱嶽作明堂於汶上望山川而遍群神執玉帛
而朝萬國制公檢校司理常伯文昌之省遥接大階建
禮之門旁連複道萬機匡贊八座謀猷既陪軒帝之廵
乃覿漢家之事属河縣南走憑斗骨而為城居衞蒲東
亡界朝鮮而為役属乘輿乃誅後至討不庭申命六事
之人以問三韓之罪制曰師出遼左卿可為北道主人
檢校營州都督石門山險銅鼎河流天文則營室辦方
地象則神臺鎮野供其行李鄭國有東道之名為我主
人常山當北州之寄遼東平以功遷蒲州刺史堯都蒲
坂舜耕歷山昭襄王始作河橋穆天子至於雷首汝南
朕之心腹遂拜韓崇河東吾之股肱時徵季布遷少府
監忠信為主揚阜齊衡清白在官常林比德又除蒲州
刺史諸童之逢迎郭伋再牧并州百姓之願得耿純復臨
東郡孝敬皇帝國之儲嗣乾之長男四極奏於重光二
年賓於上帝崇其謚號用黃屋於羽儀卜其園塋象玄
宫之制度山陵之建也以公檢校將作大匠游衣漢寢
之外抱劔橋山之下百工畢力陳琳於是乎躬親諸吏
懷恩魏覇於是乎無謫遷銀青光禄大夫行少府監若
夫叶時月乘天正秦人往事遊别舘而祈年漢宫舊儀
下明庭而避暑上幸九成宫以公檢校右領軍將軍本
官如故董司戎政以戒不虞七校陳其甲兵五營按其
車服領軍之職用文武於紀瞻右軍之官叙勤勞於常
惠尋以公事免左授歸州司馬楚州舊也始得子男之
田䕫之先也裁為附庸之國人同賈傳路似長岑伯騫
有聲於鄉里仲任見知於筆札制遷中大夫行衮州都
督府長史大庭之庫少昊之墟上真降婁金精吐宿旁
瞻日觀木德題山别乘初迎將宣萬邦之化佩刀終爽
徒見三公之服以永淳元年某月日行次唐州方城縣
遇疾薨朝廷聞而傷之贈懷州刺史公嚴而有禮直而
能和行孝立身移忠事主生知者上重之以八索九丘
道在尊加之以文昭武穆故能入登常伯出踐方州為
六卿之儀表發三軍之號令引長戟於門前羅曲旃於
堂下子孫朝夕玉樹相輝賓客遠迎玳簮交映悲夫展
禽三黜安仁再免奚辭棘署俯集桐華慘舒則不繫隂
陽喜温則不形顔色何嗟及矣竟遊東岱之山無所不
知旋閉南陽之墓二年夏五月日葬於萬年縣龜川鄉
之平原長子某官某次子某官某箕裘必復花萼生光
隣人泣其悲慟明主憂其毀瘠觀其弔客不無雙鶴之
徵察其成墳自有百烏之感森森隴樹漠漠郊烟右玄
㶚而浩蕩左驪山而起伏杜陵萬家之邑非復城池滕
公駟馬之銘不知年代其銘曰
高陽積德武昭餘慶宅鎬開基封唐啟聖叶和萬國平
章百姓天叙諸侯禮陳宗正(其一)周之曲阜漢之平陸地
則葭莩祥惟嶽凟鄉黨稱善閨庭雍穆始拜城門即遊
天禄(其二)大微之位益部之星卿則有六四至丹青州則
有九八牧專城既踐臺閣仍司甲兵(其三)倚伏無兆遭隨
有運賈誼從王栢譚佐郡自忘寵辱曾無喜愠人去何
歸天高不問(其四)東都門外長樂宫邊白馬旒旐青烏墓
田揪桁夾路碑石書年百代之後南陽之阡(其五)
贈潘州刺史馮君墓誌銘張說
公諱(集有君字)衡字正平廣管高州人也昔畢萬苖裔邑于
馮城因以為氏其適越者則袁宏過江錄所載長樂馮
祖思之後也遠居僻地代為右族帶甲千人擬四豪之
公子田洞百里齊萬戶之封君祖盎持節緫管高州都
督耿國公薨贈左驍衞大將軍荆州大都督恩命分府
為三州授君之三子子知璣(唐書作智載)高州刺史子智玳
(唐書作智或)恩州刺史猶子子猷潘州刺史公荆州之孫恩
州之子量包山海氣逸風雲隂德以濟物力行以遊道
散岸從心乘化而没斯實一方超邁全貞之士也夫人
南海郡太夫人麥氏誕嫣勲門作嬪傑室初執冀妻之
禮終抗梁冥之行即大將軍宿國猛公鐡杖之曾孫女
也夫人有三子一女同歸上京長子元璡左衞中候次
子元珪左領軍衞郎將少子力士右監門衞大將軍以
將軍少飬於高氏故舉家從其姓焉夫德厚者福長先
否者終泰天之報應其虚也哉大將軍所以雲漢奮飛
忠孝之感迎聖善於炎海展三牲之色養拔友于於荒
徼會四烏之嚶鳴縉紳美談簮紱傾慕是知敬仲羈旅
將育于齊孟軻儒藝成名此母信塊才之特逹亦餘慶
之助成乎夫人享年八十有七開元十七年五月十二
日薨于西京來庭里粤八月二十六日(集作二)安厝於長
樂原之新城(集作域)憫將軍之純至嘉先士之晦名恩詔
追贈潘州刺史招魂而合葬焉盖殊常之禮若夫慈以
遺後孝以揚親忠能合聖惠足昭仁嗟乎馮氏之子具
此四美(集作德)鏤石垂文為不朽矣銘曰
潘州違世滅跡沉彩詔贈本邦光爍南海其孤永慕昊
天不待夫人處順奄背榮胤悲離两鄉魂合雙襯孝心
可贈百身(集作年)匪恡天日蒼蒼丘壠茫茫地名長樂人
樂無長郭門之外愁生白楊
岐州刺史平泉(志中作原)男陸君墓誌銘
張說
開元十三年十一月六日故岐州刺史平原男陸公卒
于京師十四年冬十一月葬于鄴西之先塋公諱伯玉
字某河南人識真之士也夫譽其克家光乎觀國篤慈
惠以宰邑弘雅量以執憲擅華妙於禮闈敷文敏於禁
掖推直方以獨坐率易簡以專城(集作成)所居而美風振
所蒞而德聲溢非德充於内而美形於外者焉若是夫
孝盡愛敬之衷悌包友順之節仁叶返身之恕義適成
物之和四者禮之善物歟吾友曾(集作嘗)從事於斯矣然
而舉禮之綱持心之柄静則樂先生之道動則濟賢人
之業位不盈年無登夀之才也命也復焉可而言哉銘
曰
陸侯泉妙體曠心古龍章炳文麟角藏武槖籥冲用詩
書義府移孝則忠安親合主廼建侯社廼牧王畿有嚴
有翼有長有威汲直謝病秦和不醫乞言未老啓手全
歸石鼓東臨銅臺西望别業宛在舊塋增創弱子攀車
孀妻送葬風景飄忽山川惆悵令德可傳浮生匪重神
去一息形遺萬種露往草陳霜來樹拱一仁兮一義長
蕪没於丘壟
文苑英華卷九百五十
