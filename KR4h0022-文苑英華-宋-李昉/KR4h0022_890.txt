文苑英華卷八百九十一宋李昉等編
王爵二
撥川郡王碑一首定襄王郭英乂碑一首
常山郡王田緒碑一首
撥川郡王神道碑張說
珠玉無遠而登輦輅之餙寶也松栝無幽而入殿堂之
搆材也物貴其用人亦如之撥川王論弓仁者源出於
疋末城吐蕃贊普之王族也曾祖贊祖尊父陵代相蕃
國號為東贊戎言謂宰曰論因而氏焉公有由余之深
識日磾之先見陋偏荒之韋毳慕上國之衣冠聖歷二
年以所綂吐渾七千帳歸於我是歲吐蕃大下公勤兵
境上縱諜招之其吐渾以論家世恩又曰仁人東矣從
之者七千人朝家大勲授左玉鈐衛將軍封酒泉郡開
國公食邑二千戶國(集作周)語曰犬戎樹敦(國語作惇)守終純
固今其俗獷而輕死其法折而不撓故前代無降人中
國(集作土)無童僕自公之(集無之字)拔身向化首變華風澤潞
之間如(集作始)見我州矣若夫河南沙苑坰牧所利每歲
冰合敵騎是虞中軍必謀於元老亞將固選於時傑神
龍三年以為朔方軍前鋒遊奕使景雲(集作龍)二年換右
驍衛將軍開元五年兼歸德州都督使皆如故八年遷
本衛大將軍改朔方節度副大使公之理兵也堅三甲
(集作革)利五刃偶拳勇齊足力信賞罰分甘苦六轡如手
千夫一心接獯獫猶蚊蚋臥沙塞猶(集作如)袵席猶(疑作斿集)
(作荐)居露食垂二十年雨畢而成師冰泮而休卒寒氣入
於肌骨夜霜入於鬚鬢人不堪其勤公不改其節韓公
之建三城也公洗兵諾眞之水刷馬草心之山以為外
斥而叛徒安堵鄭卿之和默啜也公授館李陵之臺致
饔光禄之塞以為内侯而賓至如歸九姓之亂單于也
公四月度磧過白檉林收火拔部帳納多眞種落彌川
滿野懷惠忘亡漠南諸軍韙其計也降戶之叛河曲也
公千騎奮擊萬衆奔走戡剪略定師旅方旋而延陁&KR0932;
&KR0932;(唐書作&KR0932;跌)復相嘯聚上軍敗於青岡(岡字集作剛嶺)元帥沒於
赤柳澗公越自新堡奔命寇場嬴糧之徒不滿五百兇
醜四合衆寡萬倍公殺牛為壘噉敵為餉决命再宿衝
潰重固(集作圍)連兵躡踵千里轉戰全薛公(集作合薛訥)於河
外反知運於寇手朔方諸軍壮其戰矣研磨之奔也邀
于(集作於)黑山口覆其精銳布思(集作市惠)之背也追至紅桃
帳掩其輜重乳洎之會刜蘭池之狂敵木盤之役(闕)方
渠之逋寇凡前後大戰數十小戰數百筭無遺策兵有
全聲(集作勝)是以六部迯遁三垂乂寧聲暴露於天下業
光華於世(集作代)載信皇威之所加亦武臣之力也故錦
衣寶玉允答戎功甲第良田丕承王命(集作丕承錫命)帝錫(二字)
(集作語)其智效累其(集作未甚)優寵黃頭黑齒比價齊名積戰
多瘡累勞生疹恩命尚藥馳往診之晉竪已深秦毉無
及十一年四月十五日(集作四月五日)薨于(集作於)位享年六十
有六(集無此二字)制贈為撥川王稱故國本其志也(集作志其本也)
太常議謚曰忠由舊典昭其行也長子雲忠(二字集作盧)襲
官封繼事業次子舊久特拜郎將十二年四月詔葬於
京城之南懷遠人也太常鼓吹介士龍旂虎帳貂(集作□)
裘封犛殉馬吉凶之義舉飾終之物備長安令揔徒以
護事鴻臚卿士(集無士字)序賓以觀禮哀榮之道著(集作極字)矣
君臣之義厚矣有命國史立碑表墓吾嘗同寮敢陳(集作)
(昧)遺烈銘曰黃河接天青海殊壤舉世安裕(集作裕)拔俗
誰敢倬哉論侯利有攸往奮飛横絶摶空直上以衆欵
塞因敵立勲吐渾(集作蕃)萬戶吟嘯成羣精感天地氣合
風雲既封酒泉乃為(集作位)將軍朔方隂塞直秉(集作彼)獯
獫帝命先鋒闞為虓虎上北尸□(集作山北加電)漢南擊鼓數
年之間(集作十數年間)耀國威武我有師旅將軍鞠之我有邊
甿將軍育之柳澗亡師一劒復之蘭池叛國三戰覆之
武節方壮朝霧(集作露)不待王爵送終宿恩未改時來世
往(集作去)人亡物在(集作人物如在)銘勲謚忠以告四海
故定襄王郭英乂神道碑元載
維永泰元年十有二月甲子開府儀同三司尚書左(一作)
(右)僕射兼御史大夫劒南節度度支營田觀察使成都
尹定襄王薨於靈池兵故也夫懿文德者非謂禮君臣
正上下其謂經綸大難乎鑠武功者非謂鞠師旅威中
外其謂翼中興乎公名英乂字元武贈伊州刺史旰公
之烈祖也隴右節度攝御史中丞贈太子太傅知運公
之皇考也産雲赤亭樹勲青海世傳良將載在國史公
河岳之粹將相之器學劒輕短後縵纓讀書重金版玉
匱天寶二載方筮仕轅門累授左武衛大將軍節度凉
國公見之曰代吾節制者必此子也其後十年累代凉
公為節度矣禄山之亂中原也二聖偽遊三秦賊據汧
岐重鎮非公不可制授公秦州都督兼御史中丞隴右
採訪使未幾賊將高嵩長驅幽燕深入汧隴公外申郊
勞内設庭宴饗未属厭兵已合圍賊黨數千應時剪滅
繇是虜鏑不鳴於隴外皇輿始都於雍上至德二年詔
公為鳳翔太守轉西平太守加隴右節度兼御史大夫
吐蕃之逼西河也諸寇以堅甲乘城我以偏師遇敵勝
在於(一作不)戰利當用竒選驍騎以襲虚張疑兵以應銳
前衝未及於龍島後勁已覆於梟巢邊捷晝至敵圍夜
潰進封西河郡公思明之䧟成周也南入陳蔡詔公兼
御史大夫綂淮南節鉞東捍陜虢詔公兼陜州刺史主
闕外旄(一作旌)麾寶應之歲上乘龍躍之運寵虎臣之績
進戶部尚書加開府儀同三司仍捴戎(一作舊)職朝義之
走河北也公雷電勇略風摶勁騎驅熊虎(一作羆)之師開
龍蛇之陣一戰而糓水破再戰而邙山拔十年逋寇(一作)
(誅)萬里如掃朝廷壮之詔領東京留守又兼河南尹俄
拜尚書右僕射封定襄王加實封三百戶永泰元年兼
集賢待制夏五月天子以劒門巨鎮推擇收難歴選朝
廷惟公是授即日加成都尹東西兩川節度兼御史大
夫僕射如故是時也入承日月之光出擁風雲之氣以
孫吳為老生以韓彭為兒戲千里為之震動百蠻為之
慴畏秋七月西蕃犯境公戎馬驟捷軍人擅還禆將懼
誅乘間謀叛公擐甲擊鼔單車入深引西山之數騎望
東川之外救短兵未接追寇横及雖刃以通中而氣猶
激射疆吏乘遽聞乎京師上投袂而驚仍(一作彌)加悼惜
有以見聖主之深仁重武臣之壮節不問輿尸之過爰
旌折首之功以大歷三年正月二十七日詔葬于武功
之先塋夫人鄭國夫人龐氏禮歸敬仲誠及伯宗生則
六珈受寵歿則九原同袝嗣子將作少監嘉珍憤積嘗
膽哀纏泣血餙襯蜀門歸魂秦隴(一作旬)力樹祁連之冡
思崇峴上之碣以載職在史臣業專文律琢石旌美俾
奮大猷其辭曰否遘天地運鍾雲雷曄曄定襄與時
而來躬赴兵難志清國災推轂隴西士卒雲屯擁旄陜
東羣寇雷奔五開幕府七鑿凶門以寡擊衆以亡易存
六踐栢臺南憲是張再登八座右揆有光同盟錫土異
姓封王勲崇業大位重名揚召對蓬萊作鎮梁益秋霜
發令春雨流澤望在股肱變生肘腋南圍既合短兵未
進單騎驟奔群兇兢振血殷朱輪首碎白刃魂歸萬里
悲慟三軍疎松蔽日孤冡參雲身歿冤氣名高戰勲
常山郡王田緒神道碑丘降
維天以五星辨經紀維人以五常垂教化奉天者皇王
牧民者侯伯故五星失次舍而天綱乖五常悖倫理而
人紀壊非夫人神厭禍天地合德俾降英傑以靜邦家
則無以正綱紀成教化矣皇唐九葉今上馭歷之五載
得佐命戡難之臣曰田公諱緒字某北平盧龍人也系
自唐虞盛德載世祚于全齊醇仁酣和衰周鼎遷暴嬴
璧返劉項角逐正者得之則齊王横去國隕身與義終
始議郎疇立功逃賞興讓淳澆十數世家于北邊議郎
即公之十五代祖也至皇鄭州别駕璟生公大王父安
東副都護贈戶部尚書有遮敵護塞之勲而生不登貴
位加之以齊王之秉節(一作義)議郎之遺榮濬源茂本故
尚書克生太尉承嗣歴檢校戶部尚書兼御史大夫魏
慱貝相滄德州節度度支(一作支度)營田觀察處置等使尚
書左僕射司空同中書門下平章事兼魏州大都督府
長史封鴈門郡王歿贈太保累贈太傅復魏州大都督
公太傅第六子也乘博厚之慶得堅剛之氣君臣之大
節理亂之形兆寔天賦不言而知侯王之姿見于童孺
太傅朗識異而噐焉以諸侯之嫡拜京兆府參軍兼五
領騎士深得將略嗚弓上馬雄稜挺然無何太尉寢疾
以或措置故事不歸於公聖朝載懷輯綏永顧勲績爰
命從子俾侯于蕃既履四封乃遷六官(一有休字)付畀于天
威惠在已主恩寵章赫赫煌煌孝未昭而忠隳正不悟
而邪及志惟悖德動則無名是以河朔塵飛隴右霧塞
青兖既叶幽冀未(一作不)同見多壘於魏郊發天兵於隴
坻曠日持久連年不平履危者若安處禍者皆樂囂然
相視孰辨其非公斷天下之疑逹天下之務以為君親
可報也世德不可墜也犯是二者生將何為於是欷歔
涕流冀其感寤靡有虚日而無正言及京師變生翠華
順動人望愈惑堅不可離星(疑)辰之間戎帥薨謝師人
將士退迫公理軍公清望威名衆所欣戴且曰吾先公
太傅之冡子也仁而能斷嚴不至殘當去禍就福化危
使安敢以死請期乎息肩公雖懇辭人實誠奉於是三
軍之禆將(一作師)列城之守宰及士吏卒伍大和會于旌
門之外而聽命焉公乃陳其逆順曉其利病西嚮稽顙
如對天顔萬人歡呼式忭且舞受公相誓如履夷逾(疑作)
(途)曾不崇朝而獻状行在于時黃屋南廵于邑濮元兇
僣盗于鎬京握兵者鱗差失節者踵武公挺身禍敗拔
跡危難掃氛祲之未開定危疑於已變乃分遣寮屬結
約諸侯廻成德向闕之心合昭義勤王之志雖漁陽之
勁悍北敵之猖狂公精誠籲天銳氣蟠地能走馬實於
魏壤覆朱滔於貝丘希烈勢孤賊泚援絶訖于收復經
啓自公巍巍碩勲孰與公比由是捷書上聞未幾而降
優詔拜魏博節度管内支度營田觀察處置等使銀青
光禄大夫魏州大都督長史兼御史大夫君臣之契運
昭泰之玄符千載一時燭見兹日及六龍駕還九有風
清然後議刑賞頒慶賜則公之茂績結于宸衷即日加
工部尚書節度等使如故上復以麾幢之任賢賢也腹
心是託親親也親賢之選簡于帝心賜公姻戚尚嘉誠
長公主公主肅宗文明武德皇帝之孫代宗睿文孝武
皇帝之子今上之妹玉潤貞質蘭芳粹容德配元臣道
光卿族降自九天歸于列藩奬納忠之誠重劻戴之績
由此見公之寵畀羣后也昔漢張敖曹窋皆因緣戚属
稱榮主第若公之分茅胙土樹牙推轂上自振古迄于
聖朝一人而已尋遷尚書右(一作左)僕射特封常山郡王
食邑三千戶明德也改封鴈門眞食五百戶襲慶也公
惠訓封圻按部師律恢皇威以勉嘉師敷渥澤以潤蒸
人禮讓興行廪積斯實修整人紀綂和天常夷難戴君
每為已任朝廷褒是休烈爰咨弼諧以本官就拜同中
書門下平章事公既參廟謀又綂兵柄方將刳禍胎之
未兆措理本於永貞張三光之明調六氣之府致君堯
舜身作䕫益豈獨鎻結燕趙連衡齊魯嘉言有聞而遽
嬰寝疾以貞元十有二年四月十日薨於戎府享年六
十有三天子震悼不臨朝者三日列辟相吊邦人大慘
即日詔遣尚書職方員外郎房挺申賻襚之恩備君臣
之分追是勲伐冊贈司空詔書褒寵禮加常典不踰時
而命公令子節度副使兼都知兵馬朝散大夫試光禄
少卿兼御史大夫季安纂厥戎政式光茂烈雖哀過乎
禮而義貴從權寧息魏人藩翰王國稟君之命移孝則
忠生而顯榮歿有遺祉薰灼今昔在公一門越以某年
十月四日葬我公魏州貴鄉縣金堤鄉吳河原邇先太
傅之塋禮也嗚呼公精彩朗徹志氣雄厲性通事表心
達化權二十總戎三十作相俾魏慱為順本功以之高
奉家國於正初孝以之大忠孝斯立福夀攸歸向蒼生
失望國棟斯折今古之恨何勝言哉公有子三人長曰
孝和朝散大夫使持節澶州諸軍亊澶州刺史兼御史
中丞充本州防禦使少曰季直朝議郎殿中侍御史内
供奉銀青光禄大夫檢校工部尚書兼魏州大都督府
長史御史大夫充魏慱相貝澶衛等六州節度管内支
度營田觀察處置等使季安公之次子也十五授鉞為
唐名臣固河山奕葉之封奉貴主慈嚴之訓光闡前烈
其不朽歟公左右王家底靜藩閫功勲(一作豐功)大略書于
惇史若乃垂休聲於開國之地申罔極於元侯之恩刊
勒豐碑光顯舊壤門人之事也追慕感恩(一有顧字)直而不
文其辭曰三光昏霾兩儀否閉爰資英傑用贊開濟天
人合符斯人命世(其一)塞直盧龍山横紫蒙元精委輸慶
發于公其勲惟茂其德惟崇(其二)建中季年兩河難作淮
圻怙亂燕趙濟惡洶洶鯨奔狺狺獸摶(其三)翠華順動關
右塵飛戎輅載駕苞茅不歸且懷疑顧孰就是非(其四)時
惟我公拔跡艱阻率彼叛徒悉為王旅白日精貫丹誠
自許(其五)婪婪燕寇嗇禍稱兵動摇夏東應援咸京旌旗
蔽野獷虜連營(其六)公仗天威修鄰叶志忠見于時泰生
于否十萬姦凶一敗塗地(其七)帝嘉殊績乃授藩維輯寧
有土惠訓成師威令自肅仁風載馳(其八)乃作宫師(一作六官)
眞食茅土窮寵極貴封王尚主恩光顯融獨映今古(其九)
既司右揆爰陟上台皇猷允穆俗阜爰來人望匡弼天
胡降災(其十)册贈司空念深宸扆道則致君人而知子帝
命元侯傳封四履(其十一)高墳峩峩先隴之旁河掃通氣
沙麓連岡殁而可作公其不亡(其十二)
文苑英華卷八百九十一
