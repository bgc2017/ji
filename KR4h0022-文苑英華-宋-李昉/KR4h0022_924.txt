文苑英華卷九百二十五宋李昉等編
職官三十三(長史一)
周隴右總管長史贈太子少保豆盧永恩碑一首
唐同州長史宇文珽碑一首
唐齊州長史裴府君碑一首
周隴右總管長史贈太子少保(本傳及碑中止云贈少保)豆
盧公神道碑庾信
君諱永恩字某昌黎徒何人本姓慕容燕文明帝皝之
後也朝鮮微子之封孤竹伯夷之國漢有四城秦為一
侯其先保姓受氏初在柳城之功開國承家始靜遼陽
之亂自天市星妖連津兵覆尚書府君改姓豆盧筮仕
於魏祖代左右將軍魏文皇帝直寢父長少以雄略知
名不幸早世周朝以公兄弟佐命義存追遠保定二年
有詔贈柱國大將軍涪陵郡公是知春雨潤木自葉流
根西伯行而(疑)推存及歿公以山岳精靈星辰秀異氣
侔鐘鼎聲感風雲觀於秦兵尚稱童子對於楚戰猶在
青衿太祖文皇帝乘時撥亂奄有覇業潁州(一作昌)從我
舊愛無望舂陵故人相知惟有普泰二年關西建義授
殄寇將軍奉迎大駕賜封新興縣伯邑五百戶開新安
之郡還移楊僕之關觧弘農之圍更入劉昆之郡援桴
併轡並預前驅大統三年有沙苑之戰四年河橋之役
介胄蟣虱戎馬生郊公應(一作靈)變愈長風颷更勇隠若
敵國強人意授龍驤將軍中散大夫八年授直寢右親
信都督尋轉大都督加通直散騎常侍十六年授使持
節車騎大將軍儀同三司魏元年授驃騎大將軍開府
儀同三司鄧隲以漢朝親戚始授中台黃權以魏國功
臣初登上將公頻煩寵授朝野為榮三(周書作二)年都督成
州諸軍事成州刺史尋加侍中外揔連帥振威百城内
參常伯榮高八舍于時隴坻黠羌時穿上谷榆中郡賊
或聚漁陽公卷甲星馳長驅千騎迴洛兇徒望風草靡
瓜州豪傑束手歸軍後魏元年改封龍支(乃抱䍐郡也周書作来)
縣侯三年朝廷使大將安政公隨突厥(一有天子二字)吐蕃(一作)
(谷)渾歸國河鄯二州屬當路首公領騎八千以為戎防
南通丹粟西望白蘭關塞無虞公之勲也周元年授都
督鄯州諸軍事鄯州刺史其年改封沃野縣公增邑千
戶二年授隴右總管府長史武成元年都督利涉汶三
州諸軍事利州刺史五千兵破文州陽陣蠻仍平瀘水
以保定元年(一有遣)將兵破巴州恒獌獠度瀘五月葛亮
有深入之兵長坂九迴王尊有忠臣之路霜雹不驚水
草無乏天幸將軍斯之謂矣其年授司會八法斯掌九
賦是均事總歲成功參日要三年還授隴右總管府長
史公屢弼英蕃頻相大府北海入朝仰以對問東平謁
帝因而定禮遂使馬首懷燕不無樂毅蕃臣擬漢或多
因(疑作田)叔兄楚國公以參和挹讓莊贊樂推建國開都
奄荒南服求以先封武陽郡三千戶益公沃野之封朝
廷以兄弟相讓不無前史推恩分邑有詔許焉增邑并
前合四千七(周書作五)百戶既而六氣相犯五聲相觸靈夀
不終遊魂且變薨於官舍春秋五十八(周書作四十八)詔贈少
保幽翼定相等五州諸軍事幽州刺史諡曰敬公禮也
天和元(一作六)年二月六日葬於咸陽洪瀆州大夫墓樹
以柏諸侯墳高於雉嗚呼哀哉公資忠履孝藴義懷仁
直幹百尋澄波千頃留心職事愛玩圖籍官曹案牘未
嘗煩委(一作擁)戎馬交馳不妨餘裕兄弟公侯國朝親戚
宜春有湯沐之盛濯龍無流水之機渭南千畝之竹尚
懼盈滿咸(一作池)陽二頃之田常思止足立身則十世可
有遺子則一經而已刺史賈逵之碑既生金粟將軍衛
青之墓方留石麟乃為銘云
朝鮮建國孤竹為君地稱高柳山名密雲遼陽趙裂武
遂秦分寶珪世胄雕戈舊勲名稱賓實言謂身文挺此
含璋降兹岐嶽有犯無隠王道正直唯愛唯敬永成悅
色枕籍禮闈留連學植(左傳作殖)策參帷帳功披荆棘韓陣
揮戈齊城憑軾豹策乃建龍韜同啓校戰岐陽申威隴
坻城壘畫地山林聚米上馬諭書臨戎習禮賈復開營
廉公屈禮從容傳會占對造請用此廉平終兹寬猛綠
林兵息潢池盗靜名振赤山威高青嶺玄獸浮河飛螟
出境災氣出隴毒水侵涇朝傾地鎮夜落台星石壇承
祀豐碑頌靈渭城前柏昌陵下庭湏知地市為讀山銘
唐同州長史宇文公神道碑楊炯
諸侯計功其銘曰仲山甫誡(集作誠)于百辟大夫稱伐其
銘曰正考甫恭于(集作於)三命所以揚其先祖所以示其
子孫上古之初刊於禮樂之言中年以降述於宗廟之
祖(集作碑)文質既殊條流遂廣山河永配金石長存或旌
原氏之阡或表滕公之墓觀百林之字者孝廉之舊業
於是乎不愆不忘讀黃鳥之詞者文範之餘風於是乎
可久可大公諱珽字救珉河南洛陽人也宇文歸之遠
派宇文翰之餘秩龍火(集作燭龍)晝夜於鍾山(集作東山)鵬雲南
北於溟海自中州圯坼上國崩離魏氏賜(集作忘)其寶圖
齊人弄其神器則天有成命周雖舊邦天下以業重三
分昭事上帝武王以功成八百隂隲下民車書混一於
域中子弟星羅於海内方於劉澤乃(集作即)天漢之懿親
匹以曹洪即當途之近屬及其(集無此字)隋室遷鼎重運握
符固亦壇社仍存山河不替曾祖顯和後魏將(集作冠)軍
(本傳作冠軍將軍)朱衣直閣東夏州刺史車騎將軍散騎常侍
長廣郡(本傳作縣)公周贈使持節開府儀同三司延丹綏三
州諸軍事延州刺史周書有傳對揚天命保乂王家霍
去病初封冠軍周亞夫始為車騎剖符之重任在於六
條建國之榮禮高於五等祖神舉使持節驃騎將軍開
府儀同三司京兆尹柱國大將軍并潞肆(隋地里志屬鴈門郡)石
四州十二鎮諸軍并州總管東平郡公贈少保周書有
傳材優輔弼業贊雲雷晉則羊祜儀同楚則若(集作共)敖
柱國王章之拜京兆天子聞其直言郭伋之涖并州諸
童符其恩信考誼隋文皇帝挽郎皇朝益州青城瀛州
清苑二縣令鈎深致遠直道之詞不汲汲於富貴每乾
乾於日夕廣都蔣公琰非無社禝之能太邱陳仲弓自
有閉門之德公慶成弧矢氣襲芝蘭州則赤山之精照
牽牛於北列(集作斗)鼎則黃雲之寶入天駟於東方資大
孝而立身藴中和以(集作而)成德詞參變化稽百代之闕
文學富圖書閱三冬之舊史司徒袁粲許之以栝柏豫
章處士禰衡目之以椅桐梓漆初任國子生擢第授道
王府參軍兼鄭州參軍事横經太學射策王庭高陽才
子宣慈惠和之譽武公新邑濟河洛潁之間兼攝務殷
參卿位重王徽之任達國士行車劉簡之博聞中郎寓
直秩滿授遂州司戶參軍事天開并洛地洩江源財(集作)
(才)雄翕習於外區棟宇相望於近甸尹子(集作興)為政知
陸續於賦人黃讜臨官識包咸於數子尋遷絳州翼城
令大梁星野少澤封圻城故絳以深其宫都新田以流
其惡實惟繁劇載佇循良魯國有司無擅徵之事南陽
郡吏罷休沐之娱州府狀聞鄉亭頌德亦由禮讓之化
綿竹於是乎作歌風俗之夷浚儀於是乎刊石稍遷符
璽郎尋奉勑檢校鴻臚本官如故環濟要略掌天子之
符璽劉熙釋名表京師之心腹是分麾節式贊王侯國
信不差郊迎有序遷尚書職方員外郎夏書禹貢辨其
川澤周禮職方明其物土清晨伏奏幾承題柱之恩閑
夜潔齋惟有張燈之宿詔除朝散大夫晉州司馬尋遷
長史平陽舊縣姑射靈山玉印仍存瑶城未改習鑿齒
之逢宜武三命而踐侍中管公明之謁冀州四見而登
别駕詔遷同州長史河西輻輳渭北膏腴秦地之下邦
漢京之左輔使君何以為政端右宜其得人江統知賢
直言則陳晉阮宣子唐彬(集作林)薦善通理則汝南王叔
度王祥糾合屈公輔之宏材荀羨逸羣杜沖天之勁翮
享年六十有五以永淳元年六月二十一日終于華州
之别業嗚呼哀哉公元亨利貞文行忠信禮樂之君子
儒林之丈夫當在顔冉中求自是風塵外物友于之義
伯淮與季江同寢朋從之道鮑叔與管仲推財優游大
學之中籍甚平臺之下輜車就烈(疑)化洽於二同油軾
當官政成於半刺道尊德貴而大位不躋有志無時而
天年不永即以其年十月遷窆於鄭縣安樂鄉之西源
嗣子某官等詩禮預聞箕裘早學生則盡其養劉殷積
粟於七年歿則致其哀唐頌絶漿於九日占白鶴相青
烏鄭伯所封有咸林之采地晉侯所輅有河外之城邑
其川渭水而玉璜其鎮華山而金石沓習(集作習習)旟旐紛
紜(集作紛紛)野田范巨卿則素車来哭韓元良(集作長)則緦麻
設位大夫受梁鴻之命終陪烈士之墳妻子從田豫之
言竟托神人之墓(集作冢)嗚呼哀哉銘曰
國日東(集作有)部承家(集作家承)北平遂荒中縣奄有神京時
逢日漙運改天正二王之後三代之英(其一)惟宗惟祖有
典有則大魏將軍隆周相國於穆顯考其儀不忒禮樂
宣恩閨門表德(其二)五才鍾秀百福與賢蜀都(集作郡)曾子
漢代顔淵公之廣學其積如山公之大辨其流如川(其三)
親則郕霍地居周鄭人物會同歌謠鼎盛設官外職天
子有命束髮登朝參卿軍(集作改)政(其四)江漢之流(集作表)河
汾之都禮優懸榻任重前樞(集作驅)六璽為貴皇天降符
九州為廣益地開圖(其五)平陽土守下部風俗秦晉閭閻
山河軌躅緹油之化海沂之典始聽鷄晨行復驥足(其六)
龜長筮短吉往凶来賓朋永訣徒御相哀華館無家(集作)
(象)玄堂不開青龍水曲白馬車迴(其七)漠漠古墓郭門之
路槭槭寒桐平林之東天光少日地氣多風凡生物而
必死唯君令始而善(集作令)終(其八)
唐齊州長史裴府君神道碑李迴秀
蓋聞仲弓之德太邱播其英聲休徵之道瑯琊闡其茂
績是知利之所博非待殖林而貴名之所遵無假列爵
而重若乃地兼崇禄門擅清華邁揭氏之五公冠張侯
之七葉森森棟幹聞謝樹之生庭落落瓌竒見韋珠之
照乘其於裴府君具之矣公諱希惇字虔實河東聞喜
人也有若顓頊遵昌源於長流有若大費啓洪基於敷
土后子保河汾之邑非子據汧渭之封千乘由其克昌
三牢(疑)所以能覇至如司空領袖吏部清通勢壓八王
名高百秩家風祖德亦何代無其人哉曾祖靜慮(世系表作)
(澄字靜慮)後魏著作郎諫議大夫散騎常侍金紫光禄大夫
汾州刺史諡曰文儀刑雅淡籍甚當時業茂烝鼎功標
彛器祖尼後魏給事中奉車都尉通直散騎常侍贈輔
國將軍隋州刺史道著巖廊功光朝野屬詞留於騎省
追旌彼(疑作被)於外臺父之隠(按世系表希淳乃之爽之子隠乃之爽之兄)隋
侍御史上儀同三司駕憲二部侍郎扶風河南二郡贊
治皇大僕司農二少卿武安郡太守始州刺史通直散
騎常侍益州長史會稽縣開國男諡曰安望重縉紳榮
兼出内寄隆咨岳任切象河八命遵其衮裳五等列於
蒲穀公承積慶之繁祉稟中和之正性清光初廸照金
玉於靈臺雅量甫成鬱松筠於識宇遠慕先王之道繼
通賢哲之德弘止水以待物仰高山以立身涯涘莫窺
宫牆罕測談諧諷席業優學肄然則幽林之芳必薦於
三閣井里之寶自運於十城解褐授普安郡丞轉蓬州
别駕君山該博屈伏六安之丞仲舉峻清来從譽州之
辟方義比德千載一時除冀州南宫縣令兩河舊殊常
之地中冀為絶北之野民俗昌阜政化大行肥野廉問
而識賢孔丘及庭而稱善徙瀛州樂夀縣瀛壖之境風
壤所接人民知方不言自理稍遷雍州鄠縣令王畿之
地帝京是屬子羽捨困於櫟陽無伯祈星於緱氏廉能
之化復如在昔拜齊州長史歴下咽喉華泉襟帶州將
欣其四見王化合於萬里公銓藻品第股肱拜國百姓
乂安一變鄒魯奏課連最己申考功之名奉計京師遽
有永明之拜既留郡邸遘疾彌留上藥難逢莫觸(疑作蠲)
二豎之害中使罕遇不賭十全之術以永徽元年三月
四日終於長安春秋六十三至景龍年中纉戎帝籙禮
穆王姬以公嫡孫遷尚主之故乃下制追贈使持節商
州諸軍事商州刺史魏后悅平叔之才晉皇貪司空之
族寵成外館榮被宗祔惟公豪邁不羣風韻彌邵澄清
内英華外發辨瀉言泉韜光於若納之旨學該書圍晦
跡於惟疑之地總六藝之隅奥括百行之樞機質負珪
璋門維軒蓋祖孫流譽聚潁川之德星鄉邑稱高載平
輿之月旦威儀棣棣聲望雅雅猶鄧林之徙植若咸池
之疏派公之宰樂夀也既去之後吏人追思美政遂為
立碣不其頌歌無間於刊勒榆次紀石止事於身後歴
職著聞皆此類焉夫人京兆韋氏贈扶陽郡夫人祖恭
故上大將軍隋州刺史建安公父仁基故綿州别駕龍
州刺史殷伯兆其綿構楚傳開其茂緒朱紱隆可(疑)及
之暉黃金著經藝之績夫人笄纚式典遵寢門之雅訓
匜盥有行叶宜家之縟禮言容孔備國史聿脩堇荁是
奉蘋藻無匱加以深悟空寂大闡迦維究隨順理開决
擇分六姻景行九族式瞻有婦德焉有母儀焉以乾封
二年十一月二日終岐州司士官第春秋六十七粤以
景龍二年十月二十六日合葬於咸陽之北原禮也嘉
耦是合未窮絳縣之夀同穴終窆遽開京兆之阡勅萬
年縣令盧齊卿監護葬事并給帳幕手力羽儀鼔吹仍
送至墓所贈授制莽(疑)率禮加於兹日輕車介士盛儀
方於昔年有子六人長曰思進位隋縣令贈蒲州長史
大僕卿次曰思約位榮州威遠縣令次曰思禮位宋州
穀熟縣令次曰思政太學生次曰醫王位太子僕少曰
思温太學生荀氏八龍且知慙德東莱千里不足方駕
懷仁服義海内所推曳組簮纓朝中歸美並父從運惟
未及卜宅風煙銷歇霜露霑濡嫡孫選鴻臚卿駙馬都
尉上柱國魏郡開國公行極天經才為世出門題金榜
家振玉簫雕軒繡轂結徹於平陽之第青巾紫綬交錯
於沁水之園當年之盛如此永慕之心如彼夫計功稱
伐里藹於舊聞勒銘刊頌義炳乎来裔豈可使恂櫟靡
述衞鼎無聲爰訪世親俾叙鴻烈其詞云
惟霍之鎮積玉含章彼汾之水神鼎敲光豈獨靈異亦
誕賢良培風直上籋影高驤家聲祖德川流岳峙家聲
伊何載於國史祖德伊何冠乎人紀翕習交映芬芳不
已公之生也克壯其猷勝衣志立弱歲名遒華如琬琰
絶代莫儔郁若蘭蕙亦孔之休如登之堂月將日就詞
高文苑理窮辨囿研味風騷掎摭科籒一日千里一年
三秀筮仕之班應務陟歴為邑累諫列郡成績忘其忮
求晦兹矯敵令聞令望知柔知錫(疑作如金如錫)蔵舟易失傳
薪不停未聞九轉俄愴百齡功著口實德範明經安仁
願誄子玉思銘黑水西流黃山東出季武成寢滕公見
日煙隧蒼茫風柏蕭瑟人世雖謝德音可述
文苑英華卷九百二十五
