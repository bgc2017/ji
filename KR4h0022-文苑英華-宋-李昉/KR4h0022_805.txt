文苑英華卷八百六宋李昉等編
廳壁十
簿尉下
同州韓城縣西尉廳壁記一首
鄭縣尉廳壁記一首
宴饗
相州公宴堂記一首
華州新葺設廳記一首
嶺南節度饗軍堂記一首
邠州節度使院新建食堂記一首
虔州孔目院食堂記一首
盩厔縣新食堂記一首
簿尉下
同州韓城縣西尉廳壁記
說文曰尉之為言(集本無此三字)畏也亦尉也主也故字從尸
示寸寸者寸量禮度以敬上示者示陳教令以諭下尸
者典職司以居位敬上所謂畏諭下所謂慰居位所謂
主全兹三者以蒞王爵則仕義周是以古之人嘉用尉
字為官號陶唐有太尉周有軍尉秦亦有太尉輿尉東
南尉洎漢則復命縣掾曰尉自是以名至于我唐無或
易所命善也我唐極天啓宇窮地闢土列縣出于五千
分為七等第一曰赤次赤曰畿曰望曰緊次緊曰上次
上曰中次中曰下赤縣僅二十萬年為之最畿縣僅于
百渭南為之最望縣出于百鄭縣為之最緊縣出于百
夏陽為之最上縣僅三百韓城為之最上之最次于緊
之最非最之緊無與焉緊之最次于望之最非最之望
無與焉望之最次于畿之最非最之畿無與焉畿之最
次于赤之最非最之赤無與焉最之縣長於餘縣如麟
鳳五靈之長於羣靈也數長不數類則韓城之稱與萬
年渭南鄭縣夏陽並自緊而上簿尉皆再命三命已往
而受資歴至之而至也上縣而下則自解褐授韓城既
上縣之最簿尉解褐之貴者唯三員伺其闕非年年之
有或一員之闕天下皆知之授之日亦皆知之曰某人
授韓城尉是其人則頌非其人則誹雖一命之官其(集有)
(為字)人尚也如此則主司慎擇才地精美縣亦有六曹尉
二人一判功戶倉其署曰東廳一判兵法事其署曰西
廳兹廳兵法事之廳也根之州則司兵司法司事盡在
刑之國則兵部刑部工部盡在兵主武法主刑工主土
今武未大威務尚繁刑未大措獄(集作訟)尚生工與人興
無時休州縣司或䨇曹六人分其職國則部屬寮八九
十人分其職一人理六人八九十人之理雖小大(集作大小)
有異而揆緒不殊其緒不殊(集無此字)其官不易(集作官其官其官不)
(易文粹作其官不易)能至於易者則人無敢易之人無敢易之則
國必重之國重之則賦洪鈞大柄所由乎此也貞元十
五年春余友人滎陽鄭伯義授焉鄭自上累(集無累字)葉聲
名為天下聞鄭以經明登科又三舉進士屈於命詞學
亦流輩推内行第一其受命之年五月余詣焉十月又
詣焉見東廳有記西廳無記因請書示本廳(三字集作其)姓
氏序于左其或先于鄭芳馨猶存(集作在)者亦得之至于
鄭繫于鄭皆繫之(集無之字)若土壌廣狹物産有無尉非得
主不敢僭序十月十五日記
鄭縣尉廳壁記梁肅
自華而東東距洛師抗雄多臨大道其縣有七若壌接
天府號因舊國分鄭為之首又斜隣其陸焉天官每銓
士補吏常屬意於此三科之選其人尤精比畿服之偏
者難易相隔不啻數等其地望可知也元年春正月(集作)
(光正)之後賢侯才子曰蘭陵蕭倕以貞敏恪慎再命為尉
掌倉曹出納與工德修飾之事事舉職修而令名随之
暇日謂予曰之邑之作非舊也初在於州東北隅廣德
中以賊臣周智先(史作智光)以河潼叛放暴兵爇官寺且脇
誘將吏生立已祠而棟宇斯崇及王孫(集作師是)致誅牧民
者從便宜而重改作乃刷滅凶慝之遺塵徙二治焉是
廳盖祠之餘也噫曩者憑而為妖今乃即而為政合於
大順用鍳將來是宜書之以告昩者予於是著之屋壁
且以紀夫人之美若風俗疆土與置(集作立)邑之年代分
於(集作為)尉今監察御史黎逢嘗編為鄭志藏在州府中
可覆視也故不書時御史中丞董公為邦之三載秋九
月定安梁肅記
饗宴
相州公宴堂記程浩
公宴堂昭儉也高平王尚猶侈焉(一作為)先是王師出征
驛遽告聳百戰俠骨委于溪澗九遷殤魂飛在草莽上
聞而憐之詔我薛公為刑部尚書兼御史大夫保釐于
東建節于鄴也時兵不滿百馬惟數駟府微棲糧家僅
餘堵公乃掃除粃政濟活人命一年而墻宇興二年而
耕稼盛日就月將遂臻夫小康崇其宴堂者不得已而
營也豈無黕幕尚爾能可久豈無丹楹受爾不愆素豈
無錯石所慮轉他山豈無貨材所重仍舊貫其始也經
構侏儒廻移欒櫨率取諸大壯未暇於全模其終也嶷
然雲横燦以星鋪禮行於九賓並坐於千夫不設窗戶
且(一作寔)防於壅閼不加剞劂且陋夫華睆水之以視其
平坦墨之以視其方直役也應時宜其善頌成之匪日
所謂悅使若軍中凱樂羣下胥宴六佾咸在三懸既張
清醑引淮芳饌羅岳自上而王侯公伯迨下而皂隸庖
翟進則酣而不荒退則服之無斁及四賢講德七子會
文拂羽扇而納凉揮素琴而待月對水得江湖之性捲
簾見天地之心寂寂(一作惜惜)無譁綽綽有裕相與先評所
職次徵他詞驟揚厥懿除攻其短君子以為薛公義誘
於衆仁和於物誘進則衆洽和同則物安俾夫聳善觀
過罔不由斯堂也向使卑不合度高不中禮適足尤孟
孫之室美諷夷吾之山節浩躭静辭蒲脂車訪舊入境
而七德有餘及庭而三歎不足幸承君之惠顧又因此
(闕)之操觚斐然於是乎記時大歷三年六月旬有五
日也
華州新葺設廳記沈亞之
今天下邦郡之望莫與太華等然而公堂讌臺(集無此字)無
别位顧几硯與餼樂之具日更廢置於其間寧地勢然
要為守者無久留於任而經慮莫及此乎隴西公為守
未滿歲郡中既治因窺其庶屋可改(集作攻)者乃先問其
吏曰政之為困何始也吏曰累更其守耳公曰吏知其
病哉夫几硯者公事之重器也以宴而遷撤宴而復則
居不得常屢更其所政之為困不由此耶且吏入公門
望其居則必莊是几硯之處宜其嚴也今朝撤而暮置
事之者既勞固以慢矣而况酒行樂作婦女列坐優者
與詼諧摇笑(集作優隆談謾者與請摇笑機)左右侍立或銜哂壊容不
可罪也夫狎久則失(集作不)敬豈吾之獨患其吏亦醜之
明日觧冗宇一構於正寢西南隅壍其外數出土基之
飭故材以輳用垢者磨其淄弱者承其輕决流於其所
以塗者補棟續楹不涉旬而功就沼沚之媚随而比矣
嗟乎轉疣為安不費而功吾知其由人長慶元年四月
甲子吳興沈亞之仰公之跡因請張文其下紀其功焉
嶺南節度饗軍堂記柳宗元
唐制嶺南為五府府部州以十數其大小之戎號令(集作)
(名)之用則聽於節度使焉其外大海多蠻夷由流求訶
陵西抵大夏康居環水而國以百數則統於押蕃舶使
焉内之幅員萬里以執秩拱玉稽時聽教命外(粹有境字)之
羈屬數萬里以譯言摯(集作贄)寶歲帥貢職合(文粹有外字)二
使之重以治于廣州故賓軍之事宜無與較大且賓有
牲牢饔餼嘉樂好禮以同遠合疏軍有犒饋宴饗勞旋
勤歸以羣力一心於是治也閈閎階(或作陞)序不可與他
邦類必厚棟大梁(集作杗)夷庭高門然後可以上充於揖
譲下周於步武今御史大夫扶風公廉廣州且專二使
增德以來遠人申威以脩戎政大饗宴合樂從其豐盈
先是為堂於治城西北陬其位公北向衆賓南向奏部
伎于其西視泉地于其東隅奥庳仄庭廡下陋日未
及晡則赫炎當目汗眩更起而禮莫克終故凡大宴饗
大軍旅則寓于外壘儀形不稱公於是始新(集粹作斥)其制
為堂南面横八楹縱十楹饗宴之位(五字文粹作嚮之宴位)化為
東序西又如之其外更衣之次膳食之宇列觀以遊目
偶亭以展聽(集粹作聲)彌望極顧莫究其往泉池之舊增濬
益植(一作廣)以暇以息如在林壑問工焉取則師輿是供
問役焉取則蠻隸是徵問材焉取則隙宇是遷或益其
闕伐山浮海農賈拱手張目視具乃十月甲子克成公
命饗于新堂幢牙茸纛金節析羽旂(文粹作餙)旗旟旞咸旅
(集作餙)于下鼓以鼖晉(文粹作鼓)金以鐸饒公與監軍使肅上
賓延羣僚將校士吏咸次于位卉裳罽衣胡夷蜑蠻睢
盰就列者千人以上鉶鼎體節燔炰胾炙羽鱗貍牙之
物沉泛醍盎之齊均飫于卒士興王之舞服夷之伎楔
擊吹鼓(文粹作鼓吹)之音飛騰幻(或作眩)怪之容環(集粹作寰)觀于
遠邇禮成樂遍以叙而賀且曰是邦臨護之大五人合
之非是堂之制不可以備物非我(集無此字)公之德不可以
容衆曠于往初肇自今兹大和有人以觀遠方古之戎
政其曷用加此華元名大夫也殺羊而御者不及霍去
病良將軍也餘肉而士有饑色猶克稱能以垂到今矧
兹具美其道不廢願訪(集作勒)于金石以永示後祀遂相
與來告且乞辭某譲(文粹作牢)不獲乃刻于兹石
邠州節度使院新建食堂記劉寬夫
朝廷以新平振東西夏鏁鑰郊圻將帥得人則虜馬不
敢東嚮而牧今上注意邊事元年命左僕射河東柳公
專護塞之任公秪承詔旨不敢怠遑覧風俗以施化則
酌損益以制宜文武交修威和迭用搜刓蠧於積弊張
綱維於盡隳完兵甲贅軍糧藥瘡痍粒饑餓以信為囿
築法為垣人知嚮方卒乘輯睦我㓗已而貪冐自革我
不動而云為曷生表正影端俗為丕變邠之父老重沐
皇風仲尼每言為政之道可使三年有成公孫弘對漢
武且云臣弘尚竊遲之始為孟浪今於河東公信之矣
既而定名分補廢闕飾賓署弘講讌視使院之狹湫顧
會食之無所因喟然而嘆曰夫為理之本在於得人燕
以尊賢是稱衛以多士為美今鰌瑗在列而堂舘未嚴
非所以重罇爼咨幃幄之意也於是從觀馬之舊亭敝
公府之新宇增階陞所以示尊威也卜高明所以啓顧
慮也大不踰制崇不近奢榱桷礎闥無不中度翼張四
簷洞開䨇扉冬霜不到夏日漸却可以備盤飡之品式
可以叙主客之威儀可以寄琴樽之笑傲可以籌政令
之得失君子是知河東公之為政也必自邇而逮遠自
身而及物以理易亂以實易虛以弘深易卑犯(疑)以廣
壯易隘陋皆此類也府中僚介無非正人有若司馬韋
君節度判官皇甫君皆卿材也無面從退言之誚無躬
厚薄責之嫌其他或幄中號寶或席上稱珍並擅價一
時不可徧舉韋君皇甫君以余載筆赤墀粗知舊史可
以傳言命為記之時大和二年六月日記
虔州孔目院食堂記蔡詞立
京百司至於天下郡府有曹署者則有公尉亦非唯食
為謀所以因食而集評議公事者也繇是凡在厥位得
不遵禮法舉職司事有疑獄有冤化未洽弊未去有善
未彰有惡未除皆得以議之然後可以聞於太守矣冀
乎小庇生靈以酧寸(一作乎非)禄豈可食飽而退羣居偶語
而已况虔居江嶺地扼咽喉有兵車之繁賦役(一作農賦)之
重苟一物為害則萬姓何辜一綱不提則七邑何守同
舍諸公得無屬意焉小子承乏每慙尸素志求短拙憂
心忘飡(一作食)或有公事之稽留獄訟之冤滯六曹之臧
否百姓之慘舒農桑之失時鄉閭之蠧弊聞見所未及
才智所未臻希會饌以言之共禆風化院食堂舊基圯
陋咸通七年夏前太守隴西公遇時之豐伺農之隙因
革𪠘署爰立兹堂環之高樓翼之虛楹有風月之景花
木之隂無燥濕之虞蟄陷之慮聚於此者得無愧焉處
廣厦宜念巢居露寢者食兼味宜念糊口甑塵者夏清
凉宜念曝日而耕者冬温燠宜念卒歲無衣者苟用心
如是則日食萬錢無以為愧豈惟公膳哉自建剏之後
于今七年未有紀述深以為缺小子伏役之暇好讀書
為文雖顧不才聊用宜錄咸通十三年五月三日記
盩厔縣新食堂記柳宗元
貞元十八年五月某日新作食堂于縣内之右始會食
也自兵興以來西郊捍戎縣為軍壘二十有六年羣吏
咸寓于外兵去邑荒棟宇傾圯又十有九年不克以居
由是縣之聯事離散不屬凡其官僚罕或覿見及是主
簿某病之於是且掌功役之事(集作任)俾復其邑居(集無此五)
(字)廪庫既成學校既修取其餘材以構斯堂其上棟自
南而北者二十有二尺周阿峻嚴列楹齊同其飾之文
質階之高下視邑之大小與吏之品(集無此字)秩不陋不盈
高山在前流水在下可以俯仰可以宴(集作偃)樂堂既成
得羡財可以為食本月權其贏羞膳以充乃合羣史于
茲新堂升降坐起以班先後始正位秩之叙禮儀笑語
講議往復始會政事之要筵席肅莊籩豆(集作樽爼)静嘉燔
炮烹餁益以酒醴始獲僚友之樂卒事而退舉欣欣焉
曰惟禮食之來古也今京師百官咸有斯制甸服亦王
之内邑且官有僚(集作聮)屬則宜統會以齊之也嚮之離
而今之合其得失也遠甚我是以肅焉而莊衎焉而和
羣疑以亡嘉言以彰旨乎其在斯(集作此)堂也不惟其馨
香醉飽之謂某之力也夫宜伐石以志使是道也不替
于後乃列其事來告使余書之
文苑英華卷八百六
