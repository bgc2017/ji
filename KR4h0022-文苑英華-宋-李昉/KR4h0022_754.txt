文苑英華卷七百五十五宋李昉等編
史論二
隋書儒林傳論一首隋書隱逸傳論一首
王昕及弟晞傳論一首平臺稱略論十首
三國論一首
隋書儒林傳論魏徵
儒之為教大矣其利物博矣篤父子正君臣尚忠節重
仁義貴廉讓賤貪鄙開教(一作政)化之本源鑿生人(一作民)
之耳目百王損益一以貫之雖世或汙隆而斯文不墜
經邦致治非一時也涉其流者無其禄而冨懷其道者
無其位而尊故仲尼頓挫於魯君孟軻抑揚於齊后荀
卿見珍於強楚叔孫取貴於隆漢其餘處環堵以驕冨
貴安陋巷而輕王公者可勝數哉自晉室分崩中原喪
亂五胡交争六(一作經)籍道盡魏氏發迹代隂經營河朔
得之馬上兹道未弘暨夫大和之後盛修文教縉紳碩
學濟濟盈朝縫掖巨儒往往傑出其雅誥奥義宋及齊
梁不能尚也南北所治章句好尚互有不同江左周易
則王輔嗣尚書則孔安國左傳則杜元凱河洛左傳則
服子慎尚書周易則鄭康成詩則並主於毛公禮則同
遵於鄭氏大抵南人簡約得其英華北學深蕪窮其枝
葉考其終始要其會歸其立身成名殊方同致矣爰自
漢魏碩學多清通逮乎近古巨儒必鄙俗文武不墜弘
之在人豈獨愚蔽於當今而皆明哲於往昔在乎用與
不用知與不知耳然曩之弼諧庶績必舉德於鴻儒近
代左右邦家咸取士於刀筆縱有學優入室勤踰刺股
名高海内擢第甲科若命偶時來未有望於青紫或數
竒(一作將)運舛乃棄置(一作必委棄)於草澤然則古之學者禄
在其中今之學者困於貧賤明逹之人志識之士安肯
滯於所習以求貧賤者乎(一作哉)此所以儒罕通人學多
鄙俗者也昔齊列康莊之第多士如林燕起碣石之宫
(一作室)羣英自遠是知俗易風移必由上之所好非夫聖
明御世亦無以振斯頽俗矣自正朔之變(一作不)將三百
年師說紛綸無所取正高祖應期纂歷平一寰宇頓天
綱以掩之賁旌帛以禮之設好爵以縻之於是四海九
州強學待問之士靡不畢集焉天子乃整萬乘率百僚
遵問道之儀觀釋奠之禮博士罄懸河之辨侍中竭重
席之奥考正亡失(一作逸)研覈異同積滯羣疑渙然冰釋
於是超擢竒俊厚賞諸儒逹于(一作乎)四方皆啓&KR1274;塾(一作)
(校)齊魯趙魏尤多英拔(一作學者尤多)負笈追師不遠千里講
誦之聲道路不絶中州儒雅之盛自漢魏以來一時而
已及高祖暮年精華稍竭不悅儒術專上刑名執政之
徒咸非篤好既(一作暨)仁夀之間遂廢天下之學唯存國
子一所弟子七十二人煬帝即位復開庠序國子郡縣
之學盛於開皇之初徵辟儒生遠近畢至使相與論討
得失於東都之下納言定其差次一以聞奏焉于時舊
儒多已凋亡二劉拔萃出類學通南北博通古今後生
鑚仰莫之能測所製諸經義疏缙紳咸師宗之既而外
事四夷戎馬不息師徒怠散盜賊羣起禮義不足以防
君子刑罰不足以滅小人空有建學之名而無弘道之
實其風漸墜以至滅亡方領矩步之徒亦多轉死溝壑
凡有經籍自此皆湮没於煨塵矣遂使後進之士不復
聞詩書之言皆懷勷欲(一作攘寇)之心相與陷於不義傳曰
學者植也不學將落然則盛衰是繫興亡攸在有國有
家者可不慎歟諸儒有身没道存遺風可想皆採其餘
論綴之於此篇云逹於四方(此上隋書有京邑二字)
一作皆隋書本文
隋書隱逸傳論
自肇有書契綿歴百王雖時有盛衰未嘗無隱逸之士
也故易稱遁世無悶又曰不事王侯詩曰皎皎白駒在
此空谷禮云儒有上不臣天子下不事諸侯語曰舉逸
民天下之民歸心焉雖出處殊途語默異用各言其志
皆君子之道也洪崖兆其始箕山扇其風七人作乎周
年四皓光乎漢日魏晉以降其流逾廣其大者則輕天
下細萬物其小者則安苦節甘賤貧或與世同塵隨波
瀾以俱逝或避世(隋書本文作違時)矯俗望江湖而獨往狎翫
魚鳥左右琴書捨遺粒而織落毛飲石泉而蔭松栢放
情宇宙之外自足懷抱之中然皆欣欣於獨善鮮汲汲
於兼濟而受命哲王守文令主莫不束帛交馳蒲輪結
轍奔走巖谷唯恐不逮何哉以其道雖未弘志不可奪
縱無舟楫之功終有堅貞之操是以立懦夫之志息貪
競之風與苟得之徒不可同年共日所謂無用以為用
無為而無不為也故叙其人列其所以備隱逸篇云
列其所(隋書作行)
王昕及弟晞傳論蘇世良
自晉失綱紀世道交喪遺風餘烈掃地將盡魏父(疑)遷
宅伊洛情存典故衣冠舊族威儀式序於是風流名士
往往間出遵業王誦導清流於前元明孝詣振芳塵於
後元景少自矜莊早馳名譽儀範詞韻標映人倫雖樂
廣王衍之徒不能尚也嘗試論易稱君子之道四焉是
以朝廷之士入而不出山林之子往而不返然則入朝
廷者宜盡忠義以忘軀希貞固之幹事昇之宰輔必致
元氣之和處以末班思竭匪躬之節往山林者便可違
親避世枕石潄流上期御氣飱霞下足激貪勵俗隱顯
之徒在斯而作外漸(疑)應實内謝治身義與隨時情非
高尚食人之禄忘人之憂淡泊囂塵之中虚無廊廟之
下始之以疎簡成之以誕傲高談莊老獨扇玄風送(疑)
軌長驅流宕忘返乃至阮籍為名教罪人叔夜以高才
齒劔惜哉王公以禮度自拘異於二子但迹預周行志
輕流俗凝神於陳力之地嘯咏於伏奏之辰義匪勞心
情乖易禄足為累矣雖然善人天地之紀安可絶乎昆
季履道俱有風尚閨門雍穆見重時皇永建之時晞處
帷幄情存稽古蓋有憑焉
平臺秘略論十首王勃
孝行一
論曰昔之列桐珪建茅土者非一君焉至於孝思可稱
仁風茂存乎緗牒十一而已豈非生於深宫之中長於
婦人之手膏肓積乎驕慢情奔(疑)淪乎嗜慾嗚呼有國
有家者可不誡乎
貞脩二
論曰美哉貞修之至也或抗情激操仗清剛而勵俗或
理韻和神抱清方而守道或旌竒表善擢才於不次之
階或剖滯申嫌措辭於難犯之地並能以禮昇降以時
舒卷既明且哲以保其身盛矣哉原夫御俗裁風變彛
倫者寄乎直全身遠害得隨時者存乎變夫然故進不
違義退不復生清貞静一保其道委迤屈伸合其度易
曰君子或出或處或默或語天下何思何慮同歸而殊
途百慮而一致此之謂也
文藝三
論曰易稱觀乎天文以察時變傳稱言而無文行之不
遠故文章經國之大業不朽之能事而君子等役心勞
神宜於大者遠者非緣情體物雕蟲小技而已是故思
王抗言詞訟恥為君子武皇裁勑篇章僅稱往事(二字疑)
不其然乎至若身處魏闕之下心存江湖之上詩以見
志文宣王有焉
忠武四
論曰隂陽代興剛柔合運威恩參用以成化文武相資
以定業況乎卑(疑)侯自我宗子維城者乎城陽之權略
明決卒摧吕氏之變任城之志意剛斷實啓有魏之業
蓋有助焉陳思雅懷忠勇義形家國表奏永昌洞曉兵
數績著疆場長沙武陵亦足云也
益政五
論曰東平以盛德匡時大興禮樂齊獻以至親統物光
濟中外淮陽安定峻必行之典安陸扶風深受遺之泣
能義形家國理極忠貞使黃河如帶垂芳不朽盛矣乎
守方雅以調蕃政用公直而掌朝論昂然直上凛有生
氣衡陽太原亦足云也
尊師六
論曰前史稱良藥苦口而利於病忠言逆耳而利於行
豈非事情竭於不顧主色期於難犯中人以下罕免斯
累其有抗辭必盡忠烈横匪石之心聞善若驚君王動
順風之請相須之際良可詠也清河之恭慎真懇雅為
亂益(二字疑)上引聖朝下託師傳和矣哉
褒容(疑)七
論曰原夫重藝尊師登竒佇逸道存萬里神交一面故
有推輪擁篲寡人忘千乘之榮越席分庭上才當四海
之禮斯實蕃邸之盛事間平之用心也而有矯情役智
揚(疑)逸名利之間室(疑作窒)隙蹈瑕乾没英翹之地便僻
脂韋飾其迹甘言巧辭運其辯假君王之顧盻用君王
之威福傳曰好善而不擇人則前代有以之傾矣至於
興諧文雅賞盡煙霞月庭廣闢風閨洞敞西園故事下
蘭坂而肖(疑)歌東苑遺塵坐視(疑)庭而曉賦折旋書藝
之園翺翔儛詠之隙洋洋乎亦為樂之一方也
初俊八
論曰夫濫觴懸米(闕)藩浮天地之源寸株尺蘖擢捎雲
蔽景之榦豈非積微成大陟遐自邇易曰山下有泉蒙
君子以果行育德故考其前事備之於篇
規諷九
論曰夫陵谷好遷乾坤忌滿哀樂不同而不遠吉凶相
反而相襲故有全中卒(疑)行用心於不争之場杜漸防
危投逸(疑作迹)於知幾之地昔之善持滿者用此者也諺
曰禍不入慎家之門前代有以之興矣至若中山激難
重存親禮武陵變色復延情愛子建之陳辭貢憤長沙
之發對因機雖亦各逹其心未若洪慶之希聲也
慎終十
論曰詩云靡不有初鮮克有終若夫東平之奉憲遵約
耿介原陵之奏中山之見賢思齊慇懃濮陽之託庶幾
乎可謂慎終矣至于(一作子)塵之奉行文處(此句疑)中慰之
遠述河間陳思尅已並未易誣也
三國論
論曰漢自順桓之間國統屢絶奸回竊位閹宦滿朝士
之蹈忠義履冰霜者居顯列則陷犯忤之誅伏閭巷則
嬰黨錮之戮當是時也天下之君子掃地將盡雖九伊
周十稷契不能振已絶之綱舉土崩之勢明矣嘉平中
大黃星見楚宋之分遼東殷馗曰其有真人起於譙沛
之間以知曹孟德不為人下事之明驗也先時秦帝東
遊亦云金陵當有王者興董扶求出又曰益州有天子
氣從兹而言則長江劍閣作吳蜀之限天道人謀有三
分之兆其來尚矣然廢興有際崇替逓來每攬其書曷
能不臨卷而永懷撫事而伊欝也嘗試論之曰向之(疑)
何進納公業之言而不追董卓傕汜棄文和之策而不
報王允則東京焚如之禍關右亂麻之屍何由而興哉
至使乘輿蒙塵於河上天子露宿於曹陽百官饑死於
牆壁六宫流離於道路蓋由何公之不明賈翊之言過
也於足劉岱喬瑁張超孔伷之徒舉義兵而天下響應
英雄者騁其驍悍運其謀能海内囂然於兹大亂矣袁
本初據四州之地南向争衡劉景升擁十萬之師坐觀
成敗區區公路欲居列郡之尊瑣瑣伯珪謂保易京之
業瓉既窘斃術亦憂終譚尚離心琮琦失守其故何哉
有大賢而不能用覩長策而不能施便謂力濟九區智
周萬物天下可指麾而定宇宙可大呼而致也嗚呼悲
夫余觀三國之君咸能推誠樂士忍垢藏疾從善如不
及聞諫如轉規其割裂山河鼎足而王宜哉孫仲謀承
父兄之餘事委瑜肅之良圖泣周秦之痍請吕蒙之命
惜求(一無求字)休穆之才不加其罪賢子布之諫而造其門
用能南開交趾驅五嶺之卒東界海隅兼百越之衆地
方五千里帶甲數十萬若令登不早卒休以永年神器
不移於暴酷則彭蠡衡陽未可圖也以先主之寬仁得
衆張飛關侯萬人之敵諸葛孔明管樂之儔左提右挈
以取天下庶幾有濟矣然而喪師失律敗不旋踵奔波
謙瓉之間羇旅袁曹之手豈拙於用武將遇非常敵乎
初備之南也樊鄧之士其從如雲比到當陽衆十萬餘
操以五千之卒及長坂縱兵大擊廓然霧散脫身奔走
方欲遠竄用魯肅之謀然投身夏口于時諸葛適在軍
中向令帷幄有謀軍容宿練包左車之計運田單之竒
操懸軍數千夜行三百輜重不相繼聲援不相聞可不
一戰而擒也坐以十萬之衆而無一矢之備何異區犬
羊之羣餌豺虎之口固知應變將略非武侯所長斯言
近矣周瑜方嚴兵取蜀會物故於巴丘若其人尚存恐
玉壘銅梁非劉氏有也然備數困敗而意不折終能大
啓西土者其惟雅度最優乎武侯既殁劉禪舉而棄之
覩譙周之懦詞甘忿憤而忘食聞姜維之立事又慷慨
而言憙惜其功垂成而智不濟豈伊時喪抑亦人亡乃
知德之不脩棧道靈關不足恃也魏武用兵髣髴孫吳
臨敵制竒鮮有喪敗故能東擒狡布北走強表破黃巾
於夀張斬睦固於射犬援戈北指蹋頓懸顱擁旆南臨
劉琮束手振威烈而清中夏挾天子以令諸侯信超然
之雄傑矣而弊於𥚹刻失於猜詐孔融荀彧終罹其災
孝先季珪卒不能免愚知操之不懷柔巴蜀砥定東南
必然之理也文帝冨於春秋光膺禪讓臨朝恭儉博覽
墳籍文質彬彬庶幾君子者矣不能恢崇萬代之業利
建七百之基骨肉齊於匹夫衡樞委乎他姓遠求珠翠
廢禮諒闇之中近抱辛毗取笑婦人之口明帝嗣位繼
以奢淫征夫困於兵革人力殫於臺榭高貴鄕公明決
有餘而深沈不足其雄才大略經緯遠圖求之數君並
無取焉山陽公之墳土未乾陳留王之賓館已啓天之
報施何其速哉故粗而論之式(闕)勸戒俾夫來者有以
疾諸者焉
文苑英華卷七百五十五
