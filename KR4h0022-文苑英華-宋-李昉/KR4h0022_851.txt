文苑英華卷八百五十二宋李昉等編
釋三
廣州寶莊嚴寺舍利碑一首
梓州郪縣靈瑞寺浮圖碑一首
廣州寶莊嚴寺舍利塔碑王勃
昔者萬人疾疫神農鞭草而救之四維凋瘵夏禹刊木
以除之豈非物外其性則道功出事愆其和則人績著
傍稽素篆仰叩元扉即時義而規大覺因彛倫而佇真
諦向使三災克殄八正咸脩人握戒珠家藏寶印則三
十二相不可得而視也八萬四千法不可得而聞也然
則聖人以運否而生神機以喪而顯况迦維授手摩詰
推心高張妙用之功自極横流之弊盖不獲已豈徒然
哉故能業擁大千化形真一由樂惟而起七覺因來蘇
而坐三昧發揮五演以寂滅為身常提挈四流用慈悲
為化迹黑風宵遁波旬忘反噬之心綠洺晨開天常識
問津之所括夷塗於九相蹇步其安納惠略於重昏迷
方自曉大矣哉應物而起興運而終至自於崑冥復歸
於無物雖金沙宴駕雙林無可作之期而玉諜遺文六
塵有經行之俗象法不可以無至(疑)微言不可以遂喪
六千羅漢競結香緣五百仙人分開講肆星龕月殿俄
盈震旦之墟鳳刹蜺旌坐遍閻浮之域屈伸闔闢其道
矣哉夫寶莊嚴舍利塔者梁大同三年内道場沙門曇
俗法師之所立也其琅邪貴族則漢庭峻節祖德猶傳
梁甫高吟嘉聲未遠法師夙登真地深入惠門照果業
於三眀拂塵勞於八觧羊車綺歲懸欣半月之詞鳳閤
觿年已振彌天之響道惟堅固行乃頭陀百結斯安斥
羅綃而能(疑)御十珍雖貴對藜藿而甘心于時以石應
天人大弘緇侣法師至誠幽感獨步元宗豈直王公欽
振錫之風固亦天子降同輿之禮寶瓶宵注則雨露隨
軒玉柄朝撝則風霜滿席既而素懷有在潜擯俗之圖
爰定我居首訛(疑)棲霞之寺爾乃巖開石霤邑跨金陵
魚峰多讃咀之懽虎磎有送迎之限紫蘿山徑居藏勝
記青松磵戶坐諧幽致枕石潄流者久之原夫見化有
緣應身欲謝昊天罔極追懷自遠故有諸天會聚共位
神光列國交兵(闕)譯求其致豈不深哉然則麟鳳
下靈猶稱瑞貺玉石微翫尚勝精彩亦有楚鐸淪照擢
紫靄以衝星周鼎沉華吐黃雲而噴景成浩(疑)作者之
述足稱希代之貴况乎釋迦妙相如來真骨雖八萬四
千之寶塔散在群方而九十二道之靈虹(闕)終聞間
出立成斯應瞻庭廡而時逄非德不鄰歴山川而罕致
是以優填頓顙思存電下之光波慝投身願奉巖聞之
影粤在梁武精求不暇以為秦登碣石而事止尋仙漢
索瀛洲而心非好善於是齋筵夙設上祈忉利之宫講
帳星垂下請龍王之藏輕齎棹海重賞梯山庶玉匣之
全移幸金棺之半啟以法師智遺人我識洞幽(闕)思假
妙因冀通靈感爰承綸紼載踐滄溟過石門而右指歴
銅標而左顧乘桴月泝戒楫星沼相彼遐陬寔惟荒裔
一音演說本承聽受之鄕五日繼眀素隔照臨之域珍
竒乃萃聖德節攸傳則知有感必臻信覃幽(闕)不行而
至豈隔殊方法師既達國城式敷朝命授銑筐而頂禮
撫瑶緘而跪發盡收其寶重載而歸亦猶珠匿弊衣須
馬鳴而後用金藏陋宇待龍樹而方開梁氏之都妙箕
而仰神光家之由也(十四字疑有脫誤)炎凉可質往反九十旬
楫施不輟風潮八千里以大周三歲届于兹邑法師性
豊幽澹質固虚羸綿歴是淹疲疴屢積維摩見病盖伸
方便之門道安謝歸思遠朝廷之事願居此刹有詔許
焉仍分舍利俾弘真福國惟甌駱郡實番禺爾其封疆
跨躡之壯海陸會同之壯上當星紀下裂坤維階百越
而鄰三吳軹雕題而陬交趾神化氣色汀洲建不死之
鄕舜禹精靈原隰現行宫之地閭閻霧撲士女雲流謳
歌有覇道之餘毗俗得華風之雜蜃樓高峙猶埋夕帳
螺臺峻績尚識朝基信夷夏之奥區而仙靈之窟宅也
此寺乃曩在宋朝早筵題目法師聿提神足願啟規模
爰於殿前更湏彌之塔因緣盛力人以子來徵日官而
正墨集風師而舉草育王莽令掃地戶而獻神兵𣑽事
馳心感天官而下靈匠崇階遽積寶樹俄周不殊仙造
還如湧出故其粉畫之妙丹青之要璿基岌其六時琱
關紛其四照仙楹架雨若披雲翳之宫綵檻臨風(闕)遏
扶摇之路散華璫於月徑璧合非遥撥罾網於星潯珠
連可騐玉虬承霤傃雲竇而將騫金爵提甍拂烟衢而
待翥瑶窗綉戶洞逹交輝方井圓泉參差倒景雕鐫備
勒飛禽走獸之竒藻繪争開複地重天之奥懸梁九息
良馬駿走而未窮疊磴三休(闕)騁犍而知倦是栖銀槨
用府瓊凾採舍衞之遺模得浮圖之故事爰自梁末以
迄皇初城邑屢新軒墀若舊雖復百魔蜩沸聽鼓鐸而
懷音六賊蜂屯仰椽欒而革面多廽净施罕犯仁宫則
知會吹遐斯同偃草慈雲所潤豈直流根故能比蜀守
之詞堂長為典制均魯王之秘殿若有眀徵而其作鎮
一隅俯炎荒而獨秀盤基有地冠終古而長存者乎國
家業擁事初事用皇極高祖以援其(疑)撥亂伏紫氣以
登三太宗以端拱繼眀自黃離而用九皇上纉乾坤之
令業振文武之英風太階平而百度理中國定而兆人
樂時和歲阜邑頌塗歌以五刑不用六械徒設舟車四
逹誰論貢賦之差襟帶八荒非復華夷之隔天寶降地
符昇木石甄祉飛沉郊慶雖叶和末(疑)變實類文思之
功而持盈守成亦資連(闕)大中大夫使持節廣韶等
州都督李某早登清貫夙踐崇軒嘉猷迥發於天朝善
政果行於朞月越谿仙鍔吐光芒而駭人岱嶺寒松排
風颷以成性美哉稱由功著鶻響徹於雲霄方為時湏
熊軾疲於道路廣陵單轂如送張綱渤海亂䋲復思龔
遂王尊皂盖欣臨拆坂之前吳隠朱軿更集貪泉之右
高名夙著佛化横飛羣盗屏跡而歸農姦吏聞風而去
職京坻坐積圄行(疑作犴)潜廽汲黯之卧淮陽直聞清淨
王堂(一作商非)之居池郡(疑作汝群)但舉賢良用能使檻穽不施
猛獸廵江而遠竄市㕓無擾商旅倍道而相歡颶風寝
毒炎埃罷属(疑作房)人稱有道家實無為加以援翰寫心
自契真廉之旨高談見意不踰元默之津學䆒儒林真
窮什部知通人事且味禪宗道可以知歸虚物(闕)由其
顯會是歲也忽於此塔重覩神光玉林照灼金山具足
倏來忽往類奔電之含雲吐燄流精若繁星之轉(闕)傾
都共仰溢郭周窺士女幾乎𢾗里光景動乎七重實孟
冬之日也觀夫至道不私瑞生必由乎樂國慶基有會
福至必依於善人自非化足動微教非餙迹何以發真
如之盛契壯實相之輝華在昔鳳集穎川宣后歸功於
良守龍游湘浦章帝布德於賢臣歴選前猷兹為故實
然後上和下睦主聖臣良滅火返風雖有辭於進壤母
脩子應亦何愧於當仁至於百越衣纓三閠(疑作闕)耆老
或代道篁竹氣推丹桂之城家擅芝蘭名動蒼梧之野
出平原而袪甲擁崇闥以鳴鍾並為蕃部之恩親覩招
提之瑞同祈介福共潔齊壇聲(疑作□)龍象於南州盡衣
鉢於西竺會吞方丈供備盂蘭法鼓振而沙界肅供鍾
鏘而鐵圍靜妙財爰捨法施争流華轂牣於香城文駟
填於寶廐鏹藏巨億更入僧田價直百千還登佛座豈
徒照車十乘列隋氏之眀珠盈篚萬金積大顛之寶具
而已朝散大夫守長史(闕)地乘華緒價擅名流豫章擢
而成幹騏驥生而躡影山濤天骨無情吏隠之間王衍
風神自出塵埃之表自忝榮嶺墜作式瀛幽略其小術
包其大體振温良之逸步得毗贊之宏綱布道移風善
寵邦政歸休置驛獨守家聲然則野老行歌雖致功於
露冕藩君坐嘯固籍美於題輿化成異壤抑由同德故
能道揚法教揮斥盖纏家懷方廣之恩人慕韋陀之學
傳燈繼廣曳組成隂下逮府寮旁因縣宷並恐(疑)薰脩
同希福惠豈可謂爾之教矣何日忘之者乎時有眀威
將軍行禺府折衝都尉李公天子之舊属朝廷之夙將
也靈根自遠聖族多竒受睇盻於甘泉奉衣纓於平樂
青龍帶劒光超殿閤之榮白武銜珠早陟齋壇之寵自
招皇誕作鎮邊城湟水樓船遂勞都尉灞陵車馬尚識
將軍魂驚斷鴈之峯恩盡沉鳶之浦濡鱗涸轍處定水
而彌勤撫翼香林在窮途而更切頻光法會荐委珠珍
護持攸仰招提是属其兆基也如此經綸黼藻其大矣
哉爰自上座實輪等並妙根宿植勝果將圓翰飛般若
之林高步檀那之舍慈衿密洞散眀月於談筵智鍔相
輝化繁霜於寶刃思琱琬琰式播徽猷弟子家嗣太丘
忝閨門之薄宦地連睢渙竊藻繪之餘工爰託下才用
旌高躅豈知仲宣旅泊方銜深井之悲長卿罷歸空負
陵雲之氣我之懷矣乃作銘云
太息頽運嗟呼失道德弊為仁物壮則老縶猿情暗求
鴞討早赤水沉珠元邱墜寶皇矣妙覺蒸然應朝宗深
微妙業奥慈悲燃燈匡俗捨栰濟時湼槃不住般若無
恩俯迹見生和光不滅色音雖昧規模尚切(闕)
猗歟上人穆彼惟新智傾八藏心超六塵凄凉燬
宅觧脫迷津鴻冥佇想龍蟄存身青蓋遺邦黃旗故服
原隰形勢江山重複磵戶秋眀巖盤夜燭(闕)
鼓鍾于宫聲聞于外聿求紫闥言尋丹瀨絶域棲遑驚
濤顛沛至誠冥感神珍顕會甄陶設險翼軫䟽源尉佗
餘國盧循舊邊邑居雄盛人物殷全是惟樂土實曰龍
川護持靈刹莊嚴寶塔基構鼎新亭欒櫨嶪奔日宵排
歸雲曉納架壁三休連甍四合分惟星紀境控天池棟
宇綿邈衡津推移神機丕應瑞景潜儀光合玉廡彩動
金枝凡我寮庶同嗟權實周顗情勤王濛思逸咫尺幽
鍵往來靈室共蔭法堂俱歸惠日四維信受三眀弘益
貝葉紛綸龍華舄奕講肆宏敞齊筵巨翼供引純陀飯
廽香積天人合契幽顕同心傾家奉賄破産移琛軒裳
夐䳱纓珮交臨蘭薰習遠檀那意深偉哉連率冲乎德
化職重隼裳秩遵熊駕酌貪貽則還淳息詐道濟香城
禎疑寶舍琳琅什種杞梓緇徒調輕僧會辨拆文殊奔
螭易失令鼠難拘願刊貞琰永冠康衢伊我窮途欣兹
勝謁文休泛海中翔遊越尚想知音有懷眀發謬惟雅
顧叨陪天骨爰抽弱翰式叙高蹤孤音易竭獨賞難逄
思起王粲悲生蔡邕豈無章甫誰適為容
梓州郪縣靈瑞寺浮圖碑
若夫神州括地寰中分五嶽之圖巨壑浮天海上擢三
山之秀造化之所樞紐靈仙之所窟宅故得(闕)發
揮雲氣牛頭山者即廣漢之名峰也圓裔幾乎數里直
上逾乎百仞若乃巖泉銑石之什風煙草木之狀傾九
圍而得雋環四時而競爽蒼岑隠嶙旁分玉砌之階碧
洞逶迤下趜(疑)金陵之苑實羣聖之所託也隋開皇中
王秀作牧益州來窺勝地首旌嘉號仍䟽淨域因危裂
戶就嶺磴之成規跨險分榮借岡巒之廽勢工穹雕鏤
妙出丹青飛棟神行廽甍靈(一作虚)構又於山頂别浮圖
隋開皇告運眀皇首出軒䟽(疑)琱昧基砒堙蕪奄興宣
榭之災施及栢梁之燼鄕望等馳心妙律夙契禪居悲
梵宇之摧梁痛珍臺之絶搆思弘法願重緝竒功黨集
且千家惟巨萬以為玉樓星峙稽閬苑之全模金闕霞
飛得瀛洲之故亊指香城而聳(闕)臨火宅而危魂參妙
範於神眀騁良工於宇宙飛廉按轡定樞臬於風衢羲
和頓策撥鈎䋲於日路雕簷畫栱龍廽紫漢之間複霤
重欒鳳舉丹霄之外瓊扉暮敞推日月於金鋪繡桷晨
開落繁星於玉砌每至兩江春返四野初晴山川霽而
風景凉林甸清而雲霧絶沙汀送暖落花與新鷰争飛
城邑迎寒凉葉共祁(疑作初)鴻競起則有都人襲賞憑紫
檻而延衿野客含情俯丹櫺而極睇穹百年之後樂寫
千里之長懷信可以澡雪神襟清疎視聽機竟於紛擾
置懷抱於真寂者矣且勃旅遊岷徼漂舉涪鄉年晷一
穹時灰七變王陽西上方驚歛轡之心王粲南征實動
登樓之思我之懷矣乃作頌曰
大塊甄筫名山作絶發地龍盤干霄鳳峙風雪萬邑岡
巒千里絶域天成珍臺地起揆刹元嶺圖基丹嶠層棟
峥嶸重簷&KR0772;窱有隋紊歴重眀改照事與時遷迹從原
燎義均除舊事切為新如或繼者代有其人聲飛隴蜀
望動州隣争開淨施競植靈因控險裁標循危列構巖
烟接廡風雲對霤鐸運星衢璫懸月竇紫軒霞合丹梁
霧透暮春䟽節新秋戒序照滿暄郊氣銷寒渚樹濃鶯
亂川長鴈舉流涕寫懷魂馳意與偉哉靈宇壯矣全摹
窮高極麗遠覧長圖賞因時合筆為神驅有情君子誰
為捨乎
文苑英華卷八百五十二
