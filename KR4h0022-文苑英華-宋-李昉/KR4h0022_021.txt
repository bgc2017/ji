文苑英華卷二十一宋李昉等編
歲時一
春思賦一首春賦一首
惜餘春賦一首元日觀上公獻夀賦二首
春思賦(并序)王勃
咸亨二年余春秋二十有二旅寓巴蜀浮遊歲序殷
憂明時坎壈聖代九隴縣令河東柳太易英達君子
也僕從遊焉高談胷懷頗洩憤懣于時春也風光依
然古人云風景未殊舉目有山河之異不其悲乎僕
不才耿介之士也竊禀宇宙獨用之心受天地不平
之氣雖弱植一介窮途千里未嘗下情於公侯屈色
於流俗凛然以金石自匹猶不能忘情於春則知春
之所及遠矣春之所感深矣此僕所以撫窮賤而惜
光隂懷功名而悲歲月者也豈徒幽宮狹路陌上桑
間而已哉屈平有言目極千里兮傷春心因作春思
賦庶幾乎以極春之所至析心之去就云爾(析心王勃集作)
(以析心)
若夫年臨九域韶光四極觧宇宙之嚴氣起亭臯之春
色况風景兮同序復江山之異國感大運之盈虚見長
河之紆直蜀川風候隔秦川今年節物異常年霜前柳
葉銜霜翠雪裏梅花犯雪妍霜前雪裏知春早看柳看
梅覺春好思萬里之佳期憶三秦之遠道澹蕩春色悠
揚懷抱野何樹而無花水何隄而無草於是僕本恨人
平生自淪懷書去洛抱劒辭秦惜良會之道邁厭他鄉
之苦辛忽逢邊候改遥憶帝鄉春帝鄉迢逓關河裏神
臯欲暮風煙起黃山半入上林園玄㶚斜分曲江水玉
臺金闕紛相望千門萬戶遥相似昭陽殿裏報春歸未
央臺上看春暉水精却挂駌鴦幔雲母斜開翡翠幃競
道西園梅色淺争知北闕柳隂稀歛態調歌扇廽(集作端)
身正舞衣銀蠶吐絲猶未暖金燕銜泥試學飛妾本幽
閨學歌舞寧知漢代多廵撫前年齋祭謁甘泉今歲笙
簫祠后土桃花萬騎喧長薄蘭葉千旗照平浦見原野
之秀芳(集作方春)憶山河之遂古長安路狹遶長安公子春
來不厭看杏葉装金轡蒲萄縷玉鞍聳盖臨平樂廻笳
出上蘭上蘭經鄠杜揮鞭日將暮白馬新臨御溝道青
牛近出章臺路章臺接建章垂柳復垂楊草開馳馬埓
花滿鬭雞場南隣少婦多妖婉(集作婉嬈)北里王孫駐行幰
乍怪前春節候遲預道今年寒食晩傷紫陌之春度惜
青樓之望遠紫陌青樓照月華珠帷黼帳七香車蛾眉
畫来應幾樣蟬鬢梳時髻欲斜恨彫鞍之届晩痛銀箭
之更賖行行避葉步步看花自狂夫之蕩子(集作因征夫之狂蕩)
成賤妾之倡家狂夫去去(集作一去)無窮已賤妾春眠春未
起自有蘭閨數十重安知榆塞三千里榆塞連延玉關
側雲間沉沉不可識葱山隠隠(集作隱嶙)金河北霧裏蒼蒼
幾重色(集作程黑)忽有驛騎出幽并傳道春衣萬里程龍沙
春草遍瀚海春雪(集作雲)生疏勒井泉寒尚竭燕山烽火
夜應明語道(集作聞道)河源路遠遠誰知(集作教是)夫壻苦行行
君子塞外多霜露為想春園(集作春臺)起烟霧遊絲生(集作空)
罥合歡枝落花自遶相思樹春望年年絶幽閨離緒切
春色朝朝䴡(集作異)邊庭羽書至都護新封萬里侯將軍
稍定三邊地長旆猶銜掃雲色寳刀尚擁干星氣昨夜
祁連驛使還征夫猶住鴈門關(集作尚駐玉門關)君度山川成
白首應知歲序歇紅顔紅顔一别同(集作成)胡越夫壻連
征恨城闕羌笛唯横(集作横吹)隴路風戎衣直照關山月春
色徒盈望春悲殊未歇復聞天子幸關東馳道烟塵
萬里紅析羽摇初日繁笳(集作弱非)思曉風後騎猶分長樂
館前旌已映洛陽宫洛陽宫城紛合沓離房别殿花初
(集作初周)匝河陽别舍抵長河丹輪紺幰相經過戚里繁珠
翠中閨盛綺羅鳳移金谷舞鶯引石城歌向夕天津洛
橋暮争驅紫燕黃牛度閒居伊水國(集作園)舊宅邙山路
武子新布金錢埓季倫欲償珊瑚樹復有西墉春務寡
更值南津春望寫入金市而乘羊出(一作行)銅街而試馬
葉抱露(集作草犯春)而爭密花牽風而亂下錦障縈山羅幃
照野司空令尹之博物二陸三張之文雅新年栢葉之
樽(集有美字)上已蘭英之斝(斝集作酒醇)春来併是春何啻兩違
秦(一作京春)忽逢江外客復憶江南春羅衣乘北渚錦袖出
東隣江邊(集作南)小婦無形迹特怨狂夫事行役鳳凰山
上花無數鸚鵡洲中草如積(集作樹非)春江澹容與春期無
處所春水春魚樂春汀春鴈舉君道玉門關何如金陵
渚為問逐春人年光幾處新何年春不至何地不宜春
亦有當春逢遠(集作新)客亦有當春别故人風物雖同候
悲歡各異倫歸去来春山恣閒放蕙畹蘭臯行可望何
為悠悠坐惆悵比来作客住臨卭春風春日自相逢石
鏡巖前花屢密玉輪江上葉頻濃高平灞岸三千里少
道梁山一萬重自有春花煎别思無勞春鏡(集作日)照愁
容盛年眇眇辭鄉國長路遥遥不可極形隨朗月驟東
西思逐浮雲幾南北春蝶参差命儔侣春鸎綿蠻思羽
翼余復何為此方春長歎息會當一舉絶風塵翠蓋朱
軒臨上春朝昇玉署調天紀夕憩金閨奉帝綸長卿未
達終希達曲逆長貧豈剩貧年年送春應未盡一旦(一作)
(歲歲)逢(集作宜)春自有人
春賦李邕
肇木德以周仁啓春生而賦質二儀泰而廣運三正合
而元吉和氣藹兮充㝢光風瀏兮被物豈因時而則舒
亦樂道而奚恤我聖君大撫萬國肆覲羣后受天之禧
嘉歲之首文物粲於南宫兵戈森於北斗攬百辟以同
心貢千春之遐夀於是明詔有司攄求時令邁惟一之
德究吹萬之性勦土木之庶(一作共)功阜稼穡之勤政畋
漁止殺狴牢復命至若固隂往閉蟄戶未開蛇盤地蓄
燕伏巖猜穴蟻歛翼冰魚鼓鰓蠢蠢宛委戢戢低徊遲
擊蒙兮久矣耿獻歲兮悠哉謂將死而沒代俄(一作忽)作
觧而驚雷廓視聽於玄壤脫飛騖於焚莱瞰青陽以書
物事白日而登臺觀乎旬時甫田宿昔曾薄驚洪鑄之
神用偉元化之工作卷山河之變衰置天地之和樂律
何谷而不暄光何容而不灼植也知歸動焉咸若爾乃
楊廻曲沼李雜芳園條煙濃而曳地花錦縟而當軒玉
顔景照羅袂風飜惋良人之諐信省賤妾而銜恩蝶栩
栩兮夢感鳥嚶嚶兮思存戞瑶柱以絙瑟引金斝而浮
樽俯侯軒而下泣貽韶物而何言借如老軍追北遠使
窮河宵驅鳥逝野次星羅冰皚皚而雪下風颯颯而霜
過遲日一煦挟纊嘗多遣疇歲之寒粟襲初節之妍和
千巖為之動色萬壑為之流波將迴轡而秦望請舉手
而豳歌則有第高公族鼎貴侯家丹樓纏於御道畫閣
(疑作閤)聳於朝霞明珠買妾黃金擲鼃列行遊衍直視驕
奢跨浮雲之寳騎頓流水之香車漫平郊而藉草緫上
苑而觀花飛鞭蹴鞠旋舞琵琶麾戚里之途遠駐長安
之日斜豈知夫東門在野北渭需沙散歸閒之召父隐
養正之姜牙趣下里之潦倒諠樂士之繁華苟炙背而
垂釣但開田而種瓜
惜餘春賦李白
天之何為令北斗而知春兮迴指於東方水蕩漾兮碧
色蘭葳蕤兮紅芳試登高兮遠望(一作望遠)極雲海之微茫
魂一去兮目(一作欲)斷淚流顔(一作頰)兮成行吟清風兮(一作)
(青楓而)詠滄浪懷洞庭兮悲瀟湘何余心之縹緲兮與春
風而飄揚思飄揚兮無限(一作飄揚兮思無限)念佳期兮莫展平
原萋兮綺色愛芳草兮如剪惜餘春而(一作之)將闌每為
恨而(一作兮)不淺漢之曲兮江之潭把瑶草兮思何堪想
遊女於峴北愁帝子於湘南悵無晤(一作恨無極)兮心氤氲
目眇眇兮憂紛紛披衛情於淇水結楚夢於陽雲春每
歸兮花開花已闌兮春改歎長河之流春(一作速)送馳波
於東海春不留兮時已失老衰颯兮情逾疾(一作老衰颯而徒疾)
(在又作老衰颯兮情逾在)恨不得挂長繩於青天繫此西飛之白日
若有人兮情相親去南越(一作國)兮往西秦見遊絲之横
路網春輝以留人沉吟兮哀歌躑躅兮傷别送行子之
將遠看征鴻之稍滅醉愁心於垂楊随柔條以糾結望
夫君兮咨嗟横危涕(一作涕淚)兮怨春華遥寄影於明月昔
送(一作送夫)君於天涯凡一作皆文粹
元日觀上公獻夀賦(以題為韻)王起
歲移木德春變銅渾觀上公之獻夀表南面之居尊贊
以至誠俾天長而地久陳乎盛禮亦星列而雷奔所以
上增景物所以下答湛恩豈徒閱夫濟濟而炫彼元元
時也百辟無譁九賓有秩玉帛林會簮裾櫛比聲明叶
于載陽天文宜於初吉於是紫殿晝皇輿出仰之如天
就之如日獻大君之夀善頌善禱覿元老之儀匪徐匪
疾皤皤元老首出朝端仰紫宸而展敬回黃閤而即安
振冠劔之翼翼曳環珮之珊珊既進退而有度亦容止
而可觀將奉一人之慶而為萬國之歡遠映珠旒旁臨
霜仗赫赫在下明明在上奉觴而進持盈有俯僂之容
祝夀而旋慶賜被鴻恩之暢應千年而莫厚宅百揆而
誰讓祥光郁靄佳氣葱蘢時剡剡以趨履每兢兢而鞠
躬拱北辰之尊不異乎台居列宿獻南山之夀更聞其
嶽視三公既而天顔廻眷堯酒畢獻乾坤永固上下無
怨禮循牆而已退福如茨而咸勸則山呼萬歲徒稱漢
日之祥天錫九齡詎比周年之願諒羲軒之道洽實伊
容之德建宜乎景禄克受賡歌不朽如岡如陵可大可
久亦何待華封之祝然後增堯之夀
第二(同前韻)
惟皇御歷也播一德之景光統三正之令日端大裘於
正位酌中靈於休吉元老伏稱於丹墀大夫建祚於聖
術致君夀日比華封而祝堯獻酒福廷與鈞天而合律
于時銅龍啓曙文物斯崇六英鏗鏗而迭奏萬國鏘鏘
而會同上方端玉珽儼宸衷布發生之明命暢大化於
玄功欲以宣景福於遐邇同介祉於君公夀獻南山率
土願歌於周雅位登北極惟仁亦播乎薰風既而舞蹈
於丹禁之前再拜奉陶唐之酒趨雲陛以陳詞向爐烟
而稽首升降濟濟將宣納祜之晨俯仰愔愔大啓如天
之夀進退有則威儀可觀頌百靈於更始贊萬祀於履
端傳喜氣而六平以正布春令而五教在寬故知我道
化無疆德風吹萬皇猷大啓青陽始建千秋御歷既同
傅氏之詞五采綴觴有異邯鄲之獻慶流華夏德配乾
坤傳呼而珍符畢集應時而嘉瑞寔繁所以麟鳳来祥
於聖澤日月揭光於化元士有觀國之光賡歌大貺當
元正之令節仰禮容於仙仗佩聲的皪大矣三公之儀
瑞氣絪緼邈乎九天之上
文苑英華卷二十一
