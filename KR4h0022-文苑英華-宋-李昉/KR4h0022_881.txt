文苑英華卷八百八十二宋李昉等編
家廟三
東都留守令狐楚家廟碑一首
天平軍節度使殷公家廟碑一首
淮南節度使檢校尚書左僕射趙郡李公家廟碑
一首
東都留守令狐楚家廟碑劉禹錫
今上元年七月十三日汴州刺史宣武軍節度副大使
知檢校禮部尚書兼御史大夫上柱國彭陽縣開國伯
令狐公西嚮拜章上言守臣楚蒙被恩澤列爲元侯得
立家廟以奉常祀制書下其奏于有司於是善相考祥
得地于(集作於)京師通濟里居無何新廟成公以守藩故
申命季弟監察御史定卜牲練日越八月丁亥祔享三
室塪墉以尚幽設幄以迎精禮無尤違神用寧謐第一
室曰秦州上邽縣尉諱濬以妣太原王氏配第二室曰
綿州昌明縣令贈吏部尚書諱崇亮以妣贈太原郡夫
人河東柳氏配第三室曰太原府功曹參軍贈司空(二字)
(集作太子太保)諱丞(集作承)簡以妣贈魏國太夫人冨春孫氏配
明年十月公由浚郊以介圭入覲直拜戶部尚書進爵
爲侯旣辭戎旃(集作旗)得以列侯謁三廟是歲南至上不
視朝又得以展時祭先期致齋栗然以敬旣齋盡志歆
然永思奉其百順陳以具物始躋而虔恭終獻而汍瀾
旣卒事顧麗牲之石宜有刊紀乃俾家老授其牒于所
知云令狐晉邑也晉大夫魏顆以輔氏之功始封焉其
易名曰文國語所謂令狐文子是也(一作已)其先周文王
之昭畢公高之裔畢萬為晉卿始封于魏自萬至顆盖
四世其後三十七世藍田侯虬仕拓䟦魏爲燉煌郡太
守子孫因家遂占數為郡人藍田之孫熙在隋爲納言
惟上邽府君納言之玄孫道克肖而位不至惟尚書府
君西州之右族光未耀而德已基惟司空(集作太保)府君志
爲君子之儒以明經(文粹作經學)居上第調補陽安縣主簿
歴正平縣尉汾州司法參軍陜西大都督府兵曹終于
太原府首掾始以顓經進旣仕旁通百家愛(集作愛非)榖梁
子清而婉左邱明國語辨而工司馬遷史記文而不華
咸手筆朱墨䆒其微旨愷悌以肥家信誼以急人德克
齒耋獨享天爵故休祐(集作祜)集于身後徽章流乎佳城
凡以子貴丞(集作承)澤降命書告第者始贈尚書祠部郎
中再贈禮部尚書三加右僕射四進太保五爲上公(八字)
(集作四字今稱)先夫人亦四徙封密印纍纍邦族聳慕生三子
皆才彭陽公爲嗣次子從端實肅給今爲檢校膳部郎
中參河東軍事季子前所謂監察御史今主柱下方書
温敏而有文綽綽然真令兄弟惟彭陽公以才名翰飛
參侍從(八字集作以詞筆取科名班參侍從)由博士主尚書牋奏典内外
書命遂登樞衡言文章者以爲冠擁節緫戎率身知(集作)
(和是)衆留于盟津變風于浚都言方略者以為能夫浚師
嚄唶難治乘釁竊發寢成習俗莅政(二作本政)五載飲和革
心束馬來朝憑熊(集作熊羆文粹作人皆)隕涕問公還期觴必祝
之留為常伯旋命居守汴人聞公之東近而愈(集作俞)懷
翹瞿(集作翹翹瞿瞿)盡(文粹作咸)西其首言遺愛者可紀焉貴而率
禮老而能慕怵惕乎霜露齊莊乎廟祧睦其仲季施及
鄉黨言孝悌者歸厚焉勒銘于碑以代夷(文粹作彛)鼎銘曰
己孤之孝莫如備物顯彼(二本作顯)新廟四阿三室時維仲
月卜用柔日醆醴苾芬牲牷博(文粹作肥)腯籩甒在堂蕭膋
在庭孝孫蒸蒸躬(文粹作恭)若捧盈低簮委紳薦爼登鉶肹
蠁交感流涕(集作涕流)緣纓禮以備儀誠以致美祖考來格
錫之休(集作丕)祉工祝告記退循軒所乃授風人作詩以
紀猗歟彭陽之寵光佐憲皇穆(集作王非)西省東臺迭為侍
郎國之大柄(集作政)咨爾平章敬宗凝旒俾鎮雍邱入爲
地官今(集作令)守東周彭陽之忠厚宜介福以壽東郊旣
釐可復朝右綿綿其胄系于周舊由我顯起必昌其後
大和紀元作廟之首刻碑廟門龍集己酉
天平軍節度使殷公家廟碑馮宿
能樹休勲著茂功豊人爵列天秩焜耀當代恢張其門
者幾何人哉不有營繕乎先宗廟而後宫室不有禋祀
乎愴春秋而感霜露太和甲寅歲天平軍節度使檢校
尚書右僕射陳郡殷公侑建家廟于京師永平里之東
北隅禮也前此表陳其請詔報曰俞勿亟成功度思來
格於是乎討獻尸奠盎之茂典徵以繭粟浴蘭之通制
冬十有一月辛亥奉工部衞尉騎省三府君李氏周氏
劉氏三太夫人神主克祔于其室自西徂東靡陋靡豐
守經據古處約為恭追惟我氏之權輿二十一代祖封
在東漢桓靈間爲諫議大夫出冀州刺史避黨錮棄官
挈家属南渡江栖於曲阿邁德流芳或隠或顯粲于家
牒播于人聞十九代至工部府君諱楷字文絢(一作詢)高
宗朝四岳舉高第釋褐拜雍州新豐尉累遷大理丞天
授中以議獄平反為酷吏所䧟貶台州永寕丞今上太
和八年七月詔追贈工部侍郎衞尉府君諱玄覺字元
明十八明經出身以工部府君處明夷之時持法不撓
謫居而殁未歸舊阡茹荼調選求為寕海尉旣克營護
祔于先兆遂大布之衣終身不言禄與工部府君同日
追贈衞尉少卿騎省府君諱懌字易從少負志氣博學
善屬文弱冠遊太學籍甚於公卿間天寳末知天下將
亂乃捉裝東歸侍太夫人版輿徙居吳郡吳中士大夫
得從府君遊者鄉黨以為榮本道採訪使李希言辟為
從事奏授試崑山尉浙東節度使薛兼訓請爲謀奏授
試右衞兵曹參軍並不就事具今東川節度禮部尚書
楊嗣復府君神道碑元和至寳歴中累追贈左散騎常
侍於戱三君皆位不允(疑作充)量道屯於時贈典累錫覃
恩逮及天其或者將厥後必有逹人疇庸纉服在於茲
者不然何陳郡公之龐鴻魁梧磊砢昭彰若此陳郡公
大度宏略自誠而明垂髫而早聞立志負笈而見賞先
逹佐軺軒不辱於絶域昇禮闈有聲於奉常爾其起草
彌綸剖符愷悌五諫之弘益十連之勞徠徵拜名卿出
乘元戎奮餓夫為齊氓化亂邦為善部襁負始至壺漿
遽迎錫命就加壐書亟降時以為賀公以為憂桂人洪
人滄人鄆人旣尸祝之又謳歌之異日鄭伯來朝韓侯
入覲執圭有委蛇之狀捧爼申洞屬之容揚名立身養
親繼孝賢臣之懿圖彰矣君子之能事畢矣夫碑之於
神道者懸空(疑作窆)所用碑之於廟門者麗牲所資先祖
無美而稱之之爲(一作謂)誣先祖有美而不稱之之謂不
明古之人銘其功烈於鼎今人銘其德善於碑若然則
轉石他山搜詞直筆垂攸久於刊刻託堅剛以居諸鼓
音無窮鍾慶不匱盡在是已其銘曰
帝里西偏天街右方三室兩廂克建(一作搆)斯堂於惟浸
昌云誰經之鄆侯殷君云誰處之祖烈宗文藹然清芬
揚名顯親教孝申敬是為率德可以觀政莫之與盛比
時備物追遠復始無違享嘗茲用受祉固在元祀祝嘏
言具粢盛旣飭罔絶敬齊如聞歎息有典有則順考前
典聿脩明禋事死猶生為能饗親爰奉爰尊於惟皇祖
持法不回酷吏所擠竟孤其才僉曰哀哉穆穆王父天
鍾孝德啜泣封樹歸全兆域報日罔極猗那先子超度
名軰遠圖中輟貽慶後昆玄鑒不昧否道旣傾復迷非
遠奉烝如在欽若報本飛章瀝懇秉越有虔干城嶷然
永懷悽愴長薦吉蠲於斯萬年
淮南節度使檢校尚書右僕射趙郡李公家廟
碑白居易
王建侯侯建廟廟有噐噐有銘所以論譔先德明著後
代或書于鼎或文於碑古今之通制也維開成某年某
月某日宣武軍御史節度使檢校尚書右僕射汴州刺
史上柱國賜紫金魚袋趙郡李公齋沐祗栗拜章上言
請立先廟以奉常祀於是得請于天子承式于有司是
歲某月某日經始於東都明年某月某日有事于新廟
外盡其物内盡其志三獻百順神格禮成其友居易以
李氏南祖(唐宰相世系表李乃趙郡李氏有南祖西祖東祖集作宗廟非)世家名爵與
僕射志行官業書于麗牲之碑謹按家略九代祖善權
後魏譙郡守八代祖延觀徐梁二州刺史七代祖續馬
頭太守六代祖顯逹隋穎州刺史五代祖遷皇朝宜榖
二州别駕贈德州刺史高祖季(集粹作孝)卿右散騎常侍贈
德(集粹作鄧)州刺史曾祖府君諱敬玄總章儀鳳間歴吏部
尚書侍郎同中書門下三品中書令弘文舘大學士監
脩國史封趙國公謚曰文憲才智職業載國史今祭于
第一室以妣□(集作□非)國夫人范陽盧氏配焉王父府君
諱守一屬世難家故不求聞逹避榮樂道與時浮沉終
成都府郫縣令今祭于第二室以妣榮陽夫人鄭氏配
焉先考府君諱晤(集作悟非)歴金壇烏程晉陵三縣令府君
為人篤於家行餙以吏事動有常度居無惰容所蒞之
邑有善政辭滿之日多遺愛不登貴仕其命矣夫登于
第三室以先妣上谷夫人范陽盧氏配焉府君累贈至
尚書右僕射夫人累贈至上谷郡太夫人前後凡三追
命六告身(二本作弟)渥澤疊洽自葉流根從子貴也郫縣洎
晉陵府君咸善積于躬道屈于位儲祉流慶而僕射生
焉僕射名紳字公垂六歲丁晉陵府君憂孺慕號踊如
成人禮九歲終制孝養上谷太夫人年雖幼承順無違
家雖貧甘旨無闕侍親之疾冠帶不觧者三載餘可知
也執親之喪水漿不入口者五日餘可知也先是祖考
妣(晉陵府君前娶夫人裴氏無子早喪)洎叔父兄妹之殯咸未歸祔各隅
(集作處)一方公在斬衰中親護九喪匍匐萬里及期喪事
禮無闕違至誠(文粹作誠)感神有靈鳥瑞芝之應事動鄉里
名聞公卿言孝友者以為表率憲宗嗣綂三年李錡盗
據京口公寓居無錫擢第東歸錡聞公名署職引用初
詢以謀畫結舌不對次強以章檄絶筆不書誘之以厚
利不從迫之以滛刑不動將僇辱(闕)就幽囚者七
旬誠質神明有死無二言名節者以(闕)
拜右拾遺歲餘穆宗知公忠孝文行召入翰林特授司
封員外郎知制誥遷中書舍人承旨前膝(二本作承顔色膝)知
無不言獻替啓沃如石投水俄拜御史中丞戸部侍郎
旣而望屬台衡朝當晏駕時移世變遂出掾高要佐潯
陽旋為滁壽二州刺史大凢公之爲政也應用無方所
居必化卧理二郡以去害為先故有盗奔獸伏(集作依)之
感廉察浙右以分憂爲功故有䘏隣活殍之惠尹正河
洛以革弊爲急故有摘奸抉蠧之威文宗知公全才知
(文粹作以)汴難理乃授鈇鉞俾鎮綏之初宣武師人驕強狠
悍狃亂徼利積習生常公旣下車盡知情僞刑賞信惠
合以為用一年而下懲勸二年而下服畏三年而下耻
格肅然丕變薰然太和撫之五年人俗歸厚至於捍大
患禦大災却飛蝗遏暴水致歲於豐稔免人於墊溺噫
微公之力汴之民其為殣乎其為魚乎殊績尤課不可
具舉天下征鎮淮海為大非公作師不足以長束諸侯
制加銀青光禄大夫揚州刺史淮南諸州(二本作道)節度觀
察等使餘如故詔下之日出次於外軍門不擊柝里巷
無吠犬從容五日按節而東百姓三軍挈壺漿捧簞醪
遮道攀餞者動以萬軰皆鳴咽流涕如嬰兒之别慈母
焉噫若非襦袴之惠及其幼鷄豚之養及其老又推赤
心置人腹中者則安能化暴戾之俗一至於此乎西人
泣送東人歌迓(二本作迎)梁楚千里風變化移膏雨景星所
至蒙福于時開成會昌之際上方致理公未登庸顒顒
蒼生還(二本作還)望而已盛矣哉大丈夫生於世也以忠貞
奉于君以義利惠乎人以黻冕貴乎身以宗廟顯乎親
以孝敬交乎神宜其荷百禄輔一德為有唐之宗臣者
歟君子謂李氏之廟也休哉公之祭也順哉然曰有孫
如此有子如此可謂孝矣故其碑銘曰(二本作云)
祭祀從貴爵士(二本作士)有秩諸侯之廟一宫三室皇皇西
室皇祖中書曾(二本作孝)孫追遠昭穆有初顯顯中室王父
(闕)順孫祗享盡慤(文粹作孝)盡敬肅肅東室先考晉陵嗣
子奉薦孝思蒸蒸嗣子其誰僕射公垂公垂翼翼齊嚴
諒直爲子爲臣有典有則載膺休命載踐右職以孝肥
家以忠報(二本作肥)國乃授侯伯纛鉞旂戟乃饗祖禰牲牢
黍稷家聲振耀國典褒餙六命徽章三世血食光大遺
訓顯揚先德子孫承之垂裕無極
文苑英華卷八百八十二
