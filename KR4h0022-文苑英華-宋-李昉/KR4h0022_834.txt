文苑英華卷八百三十五宋李昉等編
諡册文
齊明皇帝諡册文一首
唐中宗孝和皇帝諡議册文一首
唐德宗皇帝諡册文一首
唐文宗皇帝諡册文一首
哀册文上
陳文皇帝哀册文一首
唐高祖神堯皇帝哀册文一首
唐太宗文皇帝哀册文一首
唐高宗天皇大帝哀册文一首
諡册文
齊明皇帝諡册文謝朓
維永泰元年九月朔日哀子嗣皇帝諱仰惟大行皇帝
早棄萬邦聖烈方遠式遵(一作尊)帝世俾鬯鴻猷咸以為
無名以化則言繁莫宣其道有求(一作來)斯應則影響庶
同(一作圖)其功所以永言配命寄心宗極光昭令德允樹
風聲伏惟大行皇帝令信四時齊明日月創光(一作保)大
於登庸通神機(一作機神)於受命因時以暢籍九萬而輕舉
天保既定運四海而高臨及廼(一無此字)開物成務重維國
綱(一作紐)風作草化(一作偃)心(一作化)往如神左賢右戚内樂
外禮輯五材以教民申三驅而在宥用能盡德殷薦美
善斯畢皇矣之業既孚烝哉之道咸備景化方遠厭世
在天龜筮告期遠日無改仰則前王俯詢百辟累德稱
睿允極鴻名謹命某甲奉太牢之奠謹上尊諡曰明皇
帝廟號高宗天人允協神其尚饗嗚呼哀哉
一作皆藝文類聚
唐中宗孝和皇帝諡議册文蘇頲
維景雲元年歲次庚戍十月戊寅朔十三日庚寅攝太
尉銀青光禄大夫守戶部尚書上柱國宣城郡開國公
臣姚珽等上議曰臣聞聖人極天下之賾以象其物宜
成天下之文以察其時變加於百姓之謂德刑於四方
之謂風德也者動於神明風也者由於教化原始見則
名合道先知終存義迹因行表其來尚矣伏惟大行應
天神龍皇帝纉武之命允文之基肇承於宥密以至乎
緝熙若乃含青雲之符耀赤光之瑞履順而一夷險安
貞而再潜躍由是恭于三朝服兹四罪徯予之始祀夏
而無改舊物若帝之初遷周而有膺新命虔匹夫蒸蒸
之思愛於文母豫大帝庚庚之占友於王季既而三年
諒隂九族敦叙免喪問道穆乎天子之容退朝密藏怡
若家人之禮功收其成不以微刑濟其寬不以大讜詞
所不悼(文粹作忤)讒說所不入約躬而厚物盡下以推人翺
翔乎儒雅之林經啓(唐詔令作營)於文章之囿不傷麛卵不
天卉木體仁也行於蠻貊暨於陪臺施惠也酌中衢之
樽不竭也陳太廟之噐不盈也故能百寶用四靈臻嘉
禾神芝日獻于府柔遠格懷荒至名駒鉅象歲填于牧
方採原(文粹作厚)陵之露華感而通夢遂揚昊壇之煙燎嚴
以配尊然後心游絶冥神寄愷樂在雲臺之上希夷於
真諦之門追汾水之陽縹緲乎列仙之舘豈圖變生氛
沴凶遘(詔令作構)霄極歘憑玉以大漸顧遺弓而上僊所以
函夏攀援人神哀戚龍攅既啓鳥耘逾(詔令作愈)慕禮徹三
獻北有因山之名法崇二言南有至郊之議謹按諡法
慈惠愛親博施備物皆曰孝安人緝衆推賢譲能皆曰
和夫孝以愛(文粹詔令並作安)親和以安人是則憲先王之典
謨垂後裔之光烈者盖天之所稱矣請上尊諡曰孝和
皇帝廟曰(詔令作號)中宗謹議(文粹作上)
此篇唐大詔令及文粹並作諡冊文編英華官以
其有臣某上議之語又首末頗類諡冊故題目兼
云諡議冊文而八百四十卷别有諡議門此殆一
時變禮今仍其舊按本紀九月丁卯上諡詔令作
十月十三日庚寅疑是奉冊之時
唐德宗(文粹有神武二字)皇帝諡冊文
權德輿
維永貞元年歲次乙酉十月丙申朔孝孫嗣皇帝臣某
伏惟大行皇帝德合天地作人父母纂承光明建用皇
極昔在寶應制天下賦輿戚藩以大自魯流(集本文粹唐大詔令)
(並作䟽)雍師律既貞會陜收洛克殫威命廓開王塗是登
上嗣乃宅丕后服藝祖神宗之大烈有乾乾翼翼之至
敬敷佑廸哲尊嚴懿恭燭明四極發育萬物濯沐乎仁
澤澄清乎理本巍巍乎建中風聲與貞觀同符洎時有
祲沴變生京轂省方履薄(諸本作展義)弘隂隲之功整旅致
誅申震燿之令鴟誼(文粹作氛祲)滅息侯王軌道丕冒持載
鏡清砥平然後明禋毖祀萬靈以接翕受敷施九德咸
事含弘亭毒以致其和博采虚受以通其志政刑有箴
宸扆有銘煥乎文明之化成也因時創節象卦設樂薰
然中和之被物也納嘉言於近侍輟已行之詔疾讒口
於宵人宥過誤之罪去徽號而約已正廟祧而(文粹詔令並作)
(以)尊祖九譯通道萬方來庭賨旅焯乎勲籍夷歌陳於
樂府霜露所墜車書大同順氣旁達天休滋至慶霄(詔令)
(作瑞雲)輪囷德水清澈三辰秉陽以宣耀百嘉麗地而交
感飛走呈祥肖翹遂性在宥天下二十有七年夫文思
光被陶唐之盛也憯怛忠利虞帝之教也亹亹穆穆周
文之業也聰明神武漢祖之烈也窮(詔令作包)古先之大律
極帝者之上儀方將扈升介(文粹作崇)邱待(詔令作侍)檢玉諜(集作)
(牒)奄遺末(文粹作天)命永棄多(文粹作萬)方億兆嗷嗷哀號靡訴
顧惟冲昧懼忝孫謀君父有命付兹神噐虔恭貽訓感
慕滋深今因山既建同軌畢至一二元老宗工碩生考
稱天之禮稽節惠之法式遵古義敢薦大名謹遣攝太
尉門下侍郎平章事杜黃裳謹奉冊上尊諡曰神武孝
文皇帝廟曰德宗伏惟聖靈昭格膺是典禮幽贊丕祉
流于無窮嗚呼哀哉
唐文宗皇帝諡冊文李珏
維開成五年歲次庚申七月乙亥朔十一日乙酉哀弟
嗣皇帝臣伏惟大行皇帝德升上玄功定内難百辟勸
進萬姓(一作情)樂推洎順人撫運嗣統立極凝旒建大中
之道執契弘無為之化聰明天縱孝敬日新翼翼承九
廟之祭烝烝奉三宫之養以文思光赤縣以武德(一作烈)
澄滄海慈儉厚下端莊肅物達聰無不察黈纊若不知
成湯之六事罔愆大禹之九功咸序學無常師惟格王
是式仁必由已以蒼生為心修雅樂而簫韶成音戒逸
遊而靈囿望幸遏外夷之教羈縻殆絶舉中古之典汪
洋勃興宫禁無私恩嬪嬙無侈服每宰臣伏奏卿士宴
見論道何啻於日旰恤刑已至於歲減大闢諫路深排
倖門危言激訐惟理是聽匪唯納之而又賞之密戚貴
寵惟法是訓匪唯戒之而又繩之禎符秘瑞王者之所
寶郡國承詔寢而不揚鴻名徽號列聖之所重臣寮抗
䟽約而不受興起儒術修明祀事刻經誥於琬琰奠宗
廟之琮璜鷄鳴而起孜孜於衆善日入而息矻矻於群
書敦叙九族厚戚藩之恩協和萬邦惇(一作存)戎狄之信
至公不私於天性體道必從乎人欲應變懸觧知機如
神日者數逢俶擾星有謫見克已修德側身勵政和人
心以保乂謹天戒而來祥復貞觀之故事編開元之政
要旌别淑慝澄清品流一物失所必形於睟容百姓未
康每勞於聖慮聽政餘力游藝緣情探二南之風雅窮
(一作講)六義之教化汾水著韶(一作遺韻)栢梁變體腴雋人口
馨香國風南山崇崇京國之望不列祀典綿千百年舉
神授職發自精懇興雲致雨響應虔祈至於出宫人放
鷙鳥太官節重味之膳外府減任土之貢傾倉賑乏平
糴恤餓蟲螟不為災水潦不成(一作為)沴日月臨照天地
含弘肖翹蠢蠕樂生遂性稽帝王之能事鄙封禪之虚
美超邁三五度越聖賢繇是四夷八蠻罔不庭九州六
合罔不順在宥天下十有五年於戱身居九重心遍萬
㝢日用憂(一作優)濟時臻治平形悴神勞至于大漸啓金
縢而無驗憑玉几而有命顧屬冲昧丕承寶圖祗奉神
噐懼不克荷今因山戒期復土備禮痛深手足哀結精
靈呼天擗摽觸目增感夫諡者行之迹號者功之表採
鴻生鉅儒之議從公卿庶尹之請考彼古道易兹大名
對越昊(一作旻)穹式揚徽烈謹遣太尉中書侍郎同中書
門下平章事李珏謹奉冊上尊諡曰元聖昭獻孝皇帝
廟號文宗伏惟聖靈昭格膺受茂典隂隲宗社介福無
窮嗚呼哀哉
哀冊文上
陳文皇帝哀冊文徐陵
維太康元年太歲丙戌四月丁未朔二十七日癸酉大
行皇帝崩于有覺殿殯于太極之西階粤六月丙寅將
遷於永寧陵禮也宫(一作容)車晩駕幄殿晨張旌銘(一作惟)
具列綍翿成行哀子嗣皇帝諱擗蜃輅於丹階(一作陛)攀
龍帷於紫庭趨過窮於屏闕(一作闈)拜慟感於明靈東京
飛其瑞露北陸霣其祥星乃詔雲臺之史稽採咸池之
曲叶大雅於鳴金同藏書於羣玉其辭曰
若水傳帝薰風御民重光所集世載于陳赫矣高祖愍
(一作悠)哉上旻蟬聯寶霄(一作胄)暉煥郊禋我皇誕聖應(一作)
(膺)此家慶道主衢罇神凝懸鏡洛書天表河紀靈命納
揆馳芳賓門流詠稽隂克伐震野勤王毫道增搆幽風
會昌言瞻少昊實狀(一作仗)高陽效駕轇轕(一作駕彼軫轕是)清
宫未央歡覃兆庶德洎遐荒穆齊高寢上膳長樂肅肅
承顔哀哀薦酌悼園恭儉章陵謙約大寶崇明無間(一作)
(聞)改作纂武升歷遺憂(一作愛)實繁三湘九派沴氣雲昏
力折天柱才傾地門丹(一作甘)泉夜照細柳朝屯谷魅山
鬼横流塞源赫赫英謩﨣﨣雄斷遍行天討無遺神筭
欝掃江淮長驅巴漢九夷百越雷隨風渙北俘(一作領)昆
邪西戡伊靬荷負皇極劬勞庶幾勤民聽政昃食宵衣
服貴綈皂風移閫闈唐山罷奏濮水韜徽訪採狂狷搜
敭仄微世感中孚民惟大畜外戶無閉高垣奚築降情
儒雅凝懷庠塾御廡為歡臨雍彌肅禮兼三代樂備九
成天資武德地照文明墨屨(一作履)斯在幪巾自清連珠
合璧曜爽流精獸舞時務(一作豫)禽歌頌平帝載維遠王
靈維大候雨占風荒中海外憬彼鞮譯咸承冠帶是曰
君臨斯為交泰白環已貢(一作□)玄珪克貞(一作禎)東河佇
揖北狄思征鉞斧將戒璁珩未鳴星淫去楚日沴悲荆
億兆何釁穹旻遽傾嗚呼哀哉大禹腁胝重華腒腊仰
惟勞務同斯違懌發夢無徵昭祈奚益聽茂陵之鐘鼓
抱喬陽之劍舃雖(一作記)髣髴於神儀終纏綿以(一作於)號
擗嗚呼哀哉三占已(一作以)吉四海星(一作同)奔列贈(一作賵)
天宇崩號帝閽千門啓於閶闔萬乘警於靈輼槐風悲
於輦道松雨思於郊原鑾旆動而虚悲宿衛静而空尊
嗚呼哀哉卑陌平夷流山蟠固紀無遷市唐有通樹經
白社之修途廻青門之廣路思沛邑以東臨懷周京以
西顧嗚呼哀哉機神不測性道難稱充窮靡寄孺慕奚
憑唯封云亭之與禪肅遺玉牒之與金繩揚英聲而永
久共日月而俱升嗚呼哀哉一作皆藝文類聚
唐高祖神堯皇帝哀冊文虞世南
維貞觀九年歲次癸未五月乙未朔六日庚子大行太
上皇崩于大安宫殯于前殿之西階粤十月甲子朔二
十七日庚寅將遷座于獻陵禮也九天落構七曜沉暉
引鷺翿於兩闕駕龍轜(文粹大詔令並作輴)於六飛哀子嗣皇帝
諱擗踴崩心攀號泣血悲慕望其如在痛音顔之已絶
去昭景而不晉即幽途而永訣孝以追遠哀惟慎終爰
詔史冊叙德宣風其詞曰
玄覽載籍逖聽皇王立德可久應運期(二本作斯)昌天基崇
峻帝系悠長虹耀(二本作輝)降祉真氣呈祥葱珩朱紱熊軾
龍章(文粹作常)契叶禎符誕生叡德(文粹作聖)彤雲晝聚黃星夕
映舒卷潜躍幾深道性地載天臨日暉川鏡歷試藩岳
風移俗正火德云謝羣龍戰野蚩尤躍(文粹作曜)旗王良策
馬拔山殪(文粹作曀)日滔天泯夏蕩析黎元阽危宗社提劍
創業杖鉞專征風驅雲動海運天行伐謀上略制勝神
兵尊王踐土復帝夷庚軄惟上相任隆羣辟六階已平
四門咸闢殊物顯命彛章典冊錫重介珪禮優乘石煙
雲(文粹作霞)改色鏞筦變音觀圖受命負扆君臨仁霑動植
化感飛沉殷輅周冕禹迹堯心削觚返樸抵璧蔵金商
俗未改遺氛阻亂沙塞虔劉伊源(文粹作瀍)叛換應變雷動
乘機電斷十角雲消三川冰泮漸以文教致諸王道制
禮和樂尊儒養老翠鳳栖桐(二本作梧)丹魚在藻水浮玄貝
階榮朱草威加海外澤被區中要荒合軌鞮譯(文粹作羯)遐
通没羽沉浪飛輪駕風眷言釋負有懷高謝倏爾櫟陽
杳同姑射趨詩禮以承天禀義方以成化聿應(文粹作膺)景
福方期大(文粹作永)年玉几奄及金縢遂騫(文粹作愆)絶五日之
晨省遽千齡而上仙攀帷扆以孺慕抱劍舄以纏綿嗚
呼哀哉虔奉顧託式遵遺志捐珠玉而不蔵即陶甄以
成噐貽儉德以為謩垂風聲於後嗣嗚呼哀哉永去天
邑言遵紀市(文粹作地肺)背沃野於(文粹作之)神臯越通川於渭
涘(文粹作之清渭)懷岐山之前跡睠新豐之舊里笳哀噎以留
思旐聯翩(文粹作翻)而顧指悲風急而古(文粹作拱)木吟平野晦
而愁雲(文粹作寒煙)起嗚呼哀哉惟綴衣之如昨忽馳光之
不(文粹作莫)駐亟時遊(文粹作逝)而節改俄涉新而履故野蒼蒼
以日衰歲凛凛而行暮感物悲於氣序銜哀踐於霜露
泣逝水之東流(文粹作川水之逝波)動喬(文粹作商)山之風樹蹐厚地
而無感仰高天而何訴嗚呼哀哉曰聖與仁誰前誰後
炎暑無金石之固勲華異松喬之夀孰歷世而長存惟
令名之不朽矧玄功與至德冠列辟而為首俾軼五而
登三與造化而長久(文粹作天長而地久)
唐太宗文皇帝哀冊文禇遂良
維貞觀二十三年歲次已酉五月甲辰朔二十六日已
已大行皇帝崩于翠微宫之含風殿旋殯于太極殿之
西階粤八月庚寅將遷座于昭陵禮也鳳紀(一作管)凝秋
龍帷將曙溢化同軫綿區縞素哀子嗣皇帝諱覽風樹
而增感攀銅池而拊膺逼宗祧之是寄傷往駕之無憑
奠樽盈而悲序促靈景翳而愁雲興去劍滋遠清徽方
閟爰詔司存傳芳瓊宇其詞曰
三微固祉五耀垂文光昭司牧對越唐勛族著玄牝家
傳縉雲高祖配(文粹作配于)天一人有慶大行神武維幾作
聖良畫(文粹並大詔令作書)自得高文成性夙表餘雄先懷友敬
(二本作反正)蒼兕爰發朱旗首令寰瀛昏墊關洛荒蕪妖傾
地軸盗弄乾樞戎衣光啓覇政宏謩天兵電照(文粹作掃)月
陣風驅蚩尤逓(詔令作遽)剪窫窳成(二本作咸)誅閏位不虔餘分
興戾先收秦組次焚商袂轉圜上略容光下濟從(詔令作徙)
(疑)邑垂仁賓門灑惠修風順軌凝圖奉睿青戾同規玄
珠叶契發揮三五聲明遐裔泛野休兵靈臺偃革升巖
蔵銑遵河奉壁學肄(詔令作肆)徐輪偃園散帛就日攸宜如
天在斯刑哀動植化美塤箎樂華曾舉禮葉旁垂沙場
罄剪斗極咸羈狼山入囿潮海(一本作渚)歸池東旌若木西
旆條支龍鄉委質(詔令作賮)烏弋來儀大矣乘時悠哉利見
文龜浮沼應龍在淀潏露飛甘卿雲呈絢松荑望幸瑶
華方薦仙丹劍術星飛告變凝沴氣於千(二本作升)年掩璿
暉於離殿嗚呼哀哉弘璧陳階鈞天罷佾(二本作商管初秋飛絃罷)
(佾)夢齡遐想(詔令作驚川悠緬)宫車晏出大隧弗營元龜獻吉
展軨效駕羲和(二本作端圭)司日廹靈心於將餞痛皇情其
如失凝清秋(文粹作凝秋林詔令作拂凝霜)於廣陌(詔令作路)遡悲風於長
樹經栢梁而徐轉邁蘭池而從蹕聳輕旆之逶迤動邊
笳之蕭瑟嗚呼哀哉周營甫竁漢啓泉闈糓林摇落喬
巖變衰平原凄兮白日遠深渚澹兮秋雲飛覽銅爵而
興慕傷鼎湖之不歸嗚呼哀哉崤陵玄壌隅(二本作嵎)山窮
路肅(二本作虚)衞翻英輕池(文粹作馳)委素羲庭易晩松隂難曙
萬方悲而雨泣三靈慘而雲沍嗟厚德之長違仰高天
而攀慕嗚呼哀哉崇基永煥置業方昭遺風餘烈天長
地遥想神襟而騰茂縱史筆而揚翹籠嘉聲於日月終
有裕於唐堯嗚呼哀哉
唐高宗天皇大帝哀冊文天后武氏
維弘道元年歲次癸未十二月甲寅朔四日丁已大行
天皇崩于洛陽宫之貞觀殿殯于乾元殿之西階粤以
文明元年五月壬午朔十五日丙申發自瀍洛旋于鎬
京以其年八月庚辰朔十一日庚寅將遷座于乾陵禮
也曉霧收碧晨霞泛丹庭分羽衛殯啓龍攅哀子嗣皇
帝諱攀訴容車崩號扆殿悲蜃輅之空嚴感鳳樽之虚
薦擗摽縻潰充窮殞裂飈思攀(一作舉)而還迷羸喘興而
復絶俯惟煢懇荼毒交侵瞻白雲而茹泣望蒼野而摧
心愴遊冠之日遠哀墜劍之年深淚有變於湘竹恨方
纏於糓林念兹孤幼哽咽荒襟腸與肝而共斷憂與痛
而相尋顧慕丹檻廻環紫掖撫眇嗣而傷今想宸顔而
慟昔寄柔情於簡素播天聲於金石其詞曰
月瑶誕慶靈(一作雲)丘降祥仙源漢遠聖緒天長繞樞飛
電麗室騰光烏庭開象龍德含章六藝生知四聦神授
晦迹登序韜光齒胄綴玉詞條緝瓊文囿發揮綠錯牢
籠紫宙鑑符敦敏量本䟽通賓門表譽納麓彰功始潜
朱邸或躍青宫夏俞欽德周誦傾風粤自銅闈虔膺寶
命惠霑動植信洎翔泳淳化有敷至仁無競教溢璇㝢
道光金鏡五龍開運六羽昇平西雲應吕南風散絃晷
符羲日蔭廣堯天賁園旌士焚林藎賢濬明上格財成
下濟問寢承親在原申悌戒盈茅宇蠲奢土砌衢室禋
宗雲門饗帝以聖承聖資明嗣明禮崇殷夏樂盛咸英
時和俗泰天平地成永同文軌長垂頌聲德動乾符威
清地紀澄氛襚(一作和)穴掃沴濛汜推轂六師坐知千里
亭毒寰縣瑩鏡圖史霜戟林聳月旗雲亘疊鼓蕭關鳴
笳松嶝追凉水殿避暑山楹霞翻浪井樹響層(一作曾)城
務簡通三神凝得一玄池肆賞青丘佇逸訪道順風養
真乘日拜牧襄野尊師石室寶獻河宗賮歸王會浮毳
交影飛輪繫軑雲封薦欵日觀申虔告成七廟歸功九
天無事無為爰遊爰豫滑域延想汾川滌慮儀鳳巢阿
飛麟在馭火林歸朔燭鄉移曙所冀玄夀齊年紫皇祲
興旅舘災纏未央遽脫屣於宸極奄乘雲於帝鄉亘天
維而落構匝日㝢而沉光殉百身而靡贖積萬苦而徒
傷魂銷志殞裂骨抽腸受玉几之遺顧託寶業於窮荒
嗣君孝切諒闇居喪荷(一作集)大務於殘喘積衆憂於未
亡所以割深哀而克勵力迷衿而自強嗚呼哀哉浹埏
遏密綿區縞素恨鈞天之不歸瞻鼎湖以凝慕嗚呼哀
哉攀聖滋遠戀德滋深訴昊穹而雨泗擗厚載而崩心
泣人靈而灑悲霰晦宇宙而起愁隂嗚呼哀哉緹琯移
序朱明應律蛩竁方營龜謀獻吉背九洛而移馭傃八
川而從蹕列璧羽之逶迤動鍾絻之蕭瑟顧園邑之蒼
翠望巖𡑞之紆欝喬陽之舃不追茂陵之書方出嗚呼
哀哉跡圖懸圃神降長流去重陽之奕奕襲大夜之悠
悠同覇塋之薄窆契紀㕓而莫脩思關山於夕月悲隴
樹於新秋嗚呼哀哉想軒駕之攀龍思予(一作杼)山之戀
鳳矧承眷於先房誓牽毁而哀送豈謂務切至綦(一作丕基)
事違深倥仍徇公而抑已遂奪情以從衆悲千罔極之
悲痛萬終天之痛嗚呼哀哉恭惟聖烈實鏤微衷敬因
彤管載撰玄功業彌遥而道彌著時益遠而聲益隆播
二儀而不極横四海而焉窮嗚呼哀哉
一作皆唐大詔令
文苑英華卷八百三十五
