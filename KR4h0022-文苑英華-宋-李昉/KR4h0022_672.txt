文苑英華卷六百七十三宋李昉等編
幕職下
上絳州上官司馬書一首
與京西幕府書一首
州縣部
與雍州崔錄事司馬錄事書一首
與夏縣崔少府書一首
刑法部上
獄中上陳後主書一首
獄中上隋高祖書一首
上廵察覆囚使歴城張明府書一首
幕職下
上絳州上官司馬書王勃
月日龍門百姓某謹再拜奉書于司馬上官公足下蓋
聞靈化出於窈冥帝圖寄於寥廓聖人生而萬物覩太
階平而四國會故曰有非常之后者必有非常之臣有
非常之臣者必有非常之績至今雷奔雨嘯風前(疑作旋)
電轉拾青紫於俯仰取公卿於朝夕雲臺廹漢南宫列
元宰之圖霜戟羅門北闕據名臣之第嘗見之矣至若
時非我與雄略頓於窮途道不吾行高材屈於卑勢孔
宣父之英逹位未列於陪臣管公明之傑秀名近終於
郡屬有時無主賈生獻流涕之書有志無時孟軻養浩
然之氣則亦有焉豈非妙造無端盛衰止乎其域神期
有待動靜牽乎所遇向使太公失於周伯則旗亭之屠
父韓信屈於蕭何則轅門之餓隸又焉得鷹揚豹變吐
納風雲者哉故曰知與不知用與不用觀夫得失之際
亦窮逹之有數乎其有邀時譽忘廉恥徇苟得設向背
於朝廷立縱横於勢利舉三寸之舌屈辱豪門奉咫尺
之書逡廵下席皆自謂材足以動俗智足以濟時鐘鼎
輝其顧盼冠蓋生其籍甚豈知夫四海君子攘袂而恥
之乎五尺微童所以固窮而不為也此蓋莊周有言所
以得意而忘象得象而忘言語曰談何容易易稱書不
盡言知談之不易而欲言之盡以是思之良可知矣下
官者康衢之賤耳嘗聞闕里之言頗挂平輿之目豈不
知塵形俗狀游水鏡而多慙抱鼓援鼙偶雷門而自失
而欲刻鵠飾鳬唐突扃餘(疑)者邪徒以登山泛海庶測
高深執炬傳螢希增日月三奔九合下官聞管仲之風
千載一時君侯受鮑卿之託是以敢陳其徑庭(一作挺)不
然則秋風明月西江留獨往之因桂嶠松巖南山有不
羣之地矧區區者而重高明之閫閾君侯極天分構振
瓊樹而韜霞帶地疏源握珠胎而冠月鱗軒羽殿瑶臺
降卿相之榮鵲印蟬簪金社發公侯之始青臯獨唳望
鴻漸而翻霞丹穴高鳴對鵷池而矯霧嚴助以賢良待
詔未厭承明汲黯以方正拾遺終榮卧理藩維克振既
參來暮之歌邦國不空自有康沂之相加以雄材廣度
散琬琰於胷懷逸氣遒文運風霜於掌握廹青霄而構
舍煙霞之涯涘莫尋振滄渤以流謙江漢之波瀾未測
耀靈桂於趙席垂棘知歸辨羣籟於莊軒懸匏自記(一作)
(託)賓階夕敝清河銷驥贄之虞虚榻晨披心(疑)禮得龍
驅之地方當翊贊宸極羽儀台屛豈徒偃仰州縣勞事
藩庭而巳哉借如僕者言不滿於鄉黨聲不出於堂閾
東海取樂於簞瓢南山畢志於文史飡花佩葉入蘭室
而談玄挹露攀霞坐松扃而嘯逸揚子雲之澹泊心竊
慕之嵇叔夜之逍遥真其好也未嘗露才揚已飾小智
以驚愚假勢憑時託中人而樹迹遍遊天下寒(一作容)心
於將相之門獨守太玄側身於名利之境嘗謂奉琴巵
於北牖詠詩禮於南陔坐商洛而折(一作浙)雲英臨江湖
而採煙液生願畢矣而屬鸞扃停逸頻虚不次之階鶴
板徵賢累發非常之詔天下有道吾豈匏瓜承逹人一
顧之榮辱公車再辟之禮平津侯之博物終屈奉常賈
大夫之才名猶逢絳灌况庸者而可免於此乎君侯要
津先據圖海盛於當時下官覆簣方勤為山始於今日
雖陵深谷變終非入室之賓而晝詠宵吟敢預升堂之
列夫以幽明不測尺標見天下之心巨細相傾寸管合
羲舒之度豈非道存斯貴理在必亨覇略近發於輿歌
皇圖不隔於芻議故有榮枯絶等奉推轂而欣然年勢
不侔受分庭而罔愧風規可接惟君侯體之今古未殊
則下官願矣常恨霜松列澗萬尋無罩月之期露草滋
山寸莖有梢雲之望斯則聲實困於兼濟才位難於俱
立况乎地勢不足以誇俗容貌不足以動人遑遑藪澤
安足以奉高明之咳唾也所冀蠅階賤質附雲足而追
飈蚋序輕姿託霜毛而絶海委名勵已蛟鐔伸獨斷之
能偶跡當仁驪珠鮮闇投之懼天衢可望指鵬程而三
休巨壑難遊伏龍門而一息死罪云云
與京西幕府書劉蛻(見文粹集本)
漢武帝聞子虚賦初恨不與相如同時既而復喜其人
之在世也若然者居蓬蒿而名聞於天子富貴固不足
疑其來爵土固不足畏其大今按其本傳云官則止於
使者居家初則甚貧嗚呼有才如相如有好才如武帝
然而不逹者蛻知之矣于時武帝以四境為心中國耗
弱爵土酬於謀臣金帛竭於戰士雖念一篇之子虚固
不能减十夫之口食宜矣蛻也生值當時天下無事以
文争勝得居第一獨蛻居家甚困白身三十過於相如
者蓋無人先聞子虚於天子今又不然使有聞之於今
藩翰大臣則其人自不廢棄老死者也嗚呼時異矣事
古矣相如之時雖遇天子不能致富貴于今之時遇藩
翰大臣則足以叙材用伏惟執事以文學顯用士之得
失無不經於心謂小子之言何如哉
州縣部
與雍州崔錄事司馬錄事書李嶠
月日三原縣尉趙國李嶠謹再拜致書於崔錄事司馬
錄公(一作事)執事嶠聞彩異彰施不足以遇離婁之目聲
殊操暢未可以接延陵之耳况乎玄黃莫主宫徵舛節
將何以移於好事藉賞知音者乎伏惟公等思侔天假
道合神契清襟與秋水俱映縟藻共春葩競發風雲感
其聲律墻仞深其閫奥羽陵緗簡遥開博綜之門洞庭
金石近入鏗鏘之韻固以重規坐右連華史筆深思匠
之真筌畢文心之能事嶠學術蕪淺才藝寡薄弓冶遺
業獨事斯文而衣冠後進多慙接武頃以三餘暇景四
時風月斗酒娛樂嚶鳴感召春還江北時興楚客之謠
木落淮南乍動潘生之思有同狂簡無近雅什不意頻
降德音猥垂訪逮恭承嘉惠揣摩虚寡鑒淄水而慙容
遵夀陵而恧步但以螢燭光耀尚增輝於暘谷畎澮微
流且朝宗於水府敢緣斯義上呈如别大夫攄思空擬
於登高小子裁章顧羞於調下某再拜
與夏縣崔少府書
安成足下伏聞高義之日久矣緬惟徽範虔想德音山
川闊契風月勞心何嘗不煎九廻苦百慮向清風而披
襟仰高門而企躅然執事者庸詎知哉蓋理或宜符雖
違必契物有彙感雖遠必臻龍虎鬱風雲魚龍(一作鳥)歸
林壑同聲相應孔父精微之書同翼共飛馬生通博之
史僕竊不遜仰希古人以為天下襟期(一作帶非)四海兄弟
欵平生於千載感氣義(一作意氣)於一言道或乖膠漆不能
同其異志苟合楚越無以異其同萬里比鄰寧須羣聚
而會百年叶契何必偃伏而遊昔者鍾君西入邀蔣生
為臭味延陵北遊欵國僑為舊識斯並未言而信不介
而親芬若椒蘭婉同琴瑟何哉誠相期之有素也若下
官者落拓無繫支離少合向嘗效一藝於友朋關(一作開)
一竒於卿相形淪散冗名棄草澤通人未曾接賞談士
不以挂言行為誚累動成嗤鄙然敢獻區區之心者徒
以螢燭之光不逮日月而禀照之理同涓滴之水無覬
江河而體潤之原一也故輙布之於左右以為魏蜀兩
俊可復生於今吳鄭兩賢不獨美於古此褊心所度足
下豈有意耶且僕智不效於一官謀不周於千慮德慙
季路訴甚伯寮畏此簡書就兹文墨首路之日馳情下
風不為燕雀聯翩鴻鵠已遠形留神往室邇人遐孤此
宿心延竚何極然喜遇賢季得抒幽襟直置心許居然
目擊竊以通家自任更將覩奥為歡聊下拂塵之榻便
登勒銘之座芝蘭在室久久逾芳花萼連枝韡韡交映
徒觀其室居閑曠庭草蕪沒高窗納景密樹栖煙筵有
丘中之琴案多濠上之帙懷情落落無事草玄虚館隂
隂自然純白此傲吏之遺賞高人之遠致也加復披玩
華藻終朝忘倦珠明玉潤雲蔚霞舒符彩相燭稀聲間
起彫逾繪素采奪華蟲之飾韻動旋宫響入飛龍之奏
三月忘味疇足為多一朝投筆於是乎在想望光景若
覩清顔下官才不逮人學非通敏徒以聞長者之餘論
忝好事之末流有時感激斐然牽課但短綆之才嗟於
不及挈瓶之智患在屢空頃者關塞羈遊風塵旅泊抒
情歌事略有短篇未足追踵詞人亦以言其所志竊不
自外思簡知音所冀南郢之聲時參委巷東里之潤或
被庸章則駑駘獲薦於九方腹背可儔於六翮矣仍恐
豚肩禱薄未足享盈車之報犗餌非香不能致吞舟之
獲耳僕事巳清白尋就西轅仰承背夏涉秋方期戾止
契闊不(一作未)會我勞如何勉敬風猷時敦景行李某諮
(一作白)
此篇六百八十七卷重出今削去注異同為一作
刑法部上
獄中上陳後主書傅縡
夫人君(陳書作君人)者恭事上帝子愛下民(南史作黔黎)省嗜慾
遠謟佞未明求衣日旰忘食是以澤被區宇慶流子孫
陛下頃來酒色過度不虔郊廟之神專媚淫昏之鬼小
人在側宦豎弄權見(陳書作惡)忠直若仇讐視黎民(南史作百姓陳)
(書作生民)如草芥宫女(陳書作後宫)曳綺繡廐馬食菽粟百姓離
散(南史作兆庶流離)轉(陳書作僵)尸蔽野貨賄公行帑藏損耗神怒
民(南史作人)怨衆叛親離恐東南王氣自斯而盡矣(後主怒賜死)
獄中上隋高祖書于仲文(見隋書本傳)
臣聞春生夏長天地平分之功子孝臣誠人倫不易之
道曩者尉廻逆亂所在影從臣任重關河地居衝要嘗
膽枕戈誓以必死廻時購臣位大將軍邑萬戶臣不顧
妻子不愛身命冐白刃潰重圍三男一女相繼淪沒披
露肝膽馳赴闕廷蒙陛下授臣以高官委臣以兵革于
時河南兇寇狼顧鴟張臣以羸兵八千掃除氛祲摧劉
寬於梁郡破檀讓於蓼堤平曹州復東郡安城武定永
昌觧亳州圍殄徐州賊席毗(尉廽將也英華作貔虎非)十萬之衆一
戰土崩河南蟻聚之徒應時戡定當羣兇問鼎之際黎
元乏主之辰臣第二叔翼先在幽州摠馭燕趙南鄰羣
寇北捍旄頭内外安撫得免罪戾第五叔智建旟黑水
與王謙為鄰式遏蠻陬鎮綏蜀道臣兄覬作牧淮南坐
制勍敵乘機勦定傳首京師王諒謙竊據二江叛渙三
蜀臣第三叔義受賑朝廷恭行天討自外父叔兄弟皆
當重寄或銜命危難之間或侍衛鈎陳之側合門誠欵
冀有可明伏願垂泣辜之恩降雲雨之施追草昧之始
錄涓滴之功則寒灰更燃枯骨還肉不勝區區之至謹
冐死以聞
上廵察覆囚使歴城張明府書
李嶠
月日涇州安定縣尉趙國李嶠謹再拜上書明公足下
側聞幽明三光止水洞窮神之察雷電六爻連山繹噬
膚之象是以金祗獻序肅帝典於秋霜瑞節宣風播皇
華於春澤鷞鳩司讞黃涉(疑作沙)俟清問之仁神獬推姦
素簡飛惠文之筆賓舜門而佇穆指軒郊而靜害分聽
之寄其在兹乎伏惟某公孤官授社昂臣疏宗登雅譽
於羣鳬照袗黻於瑞鵲青衣西指標玉壘之英詞紫蓋
南浮變金陵之間氣若乃地華承懿天才嗣武連十珥
於中陽壘雙都於上國遺編默覽粹識表於神聰化池
昭業精藝鄰於聖道仙查泊宿懸河通博望之津天口
飛鉗鬼谷譚縱横之術文用足矣學而優矣然後銅章
底務絃佩維襟泱泱大風汎游歌而成韻巖巖崇岫應
宓琴而度曲誠招異感春狎仁童德禪靈遊夜呼神女
屬二星齊騖八駿駢驅議馬良規兹承不冤之裔誅狼
俊槩是寄埋輪之風廼者繡衣貳日錦傅詢風下璿樞
而禀渙劑玉關而致職宰鮮東夏舊辯淄澠道鼠西源
近分涇渭鎬池十朱(疑)端衡制其輕重清河二天直繩
糾其枉紊故使晨雞輟唱於酸吻夜鵲緘謠於苦哀寘
棘剗束薪之苛食苗愜甘荼之戮矣嶠西垂之賤吏耳
技非專業未始存於劒書迹惟太簡居然弊於刀筆頃
以亨衢覩物窮途迷方自谷罕求聲之資挺險無擇隂
之暇是用沿流委逝遇抵而止乘日愒景沍隂斯(一作期)
庇而涸鱗不懸於枯肆更想江湖哀羽未摧於墜繳緬
窺雲漢退求鄙尚旋顧微軀雖質異鳳毛飾慙豹鞟然
嗣徽良冶挹道聖衢至於組織身文筌蹄意象照神交
於千載得奥旨於三復貞筠範操秉楛羽以銘丹秀蕤
敷簡搴菁華而抒素砥礪希割鉛之效巾緹庶沾玉之
資豈期事以命迍跡隨冗擯沉泣與涇泥共滓悲歌將
隴泉俱咽彩叨靈鑒觖三獻而孤憤影昧天機懷九方
而累悒顧以為探幽詣極玄宰之貞分閱秘甄微知音
之妙賞且夫清英傃雲出於煨燼之末光華孕日生自
泥沙之下是知賤有可尊明眸不忽陋而或寶清耳無
遺明公銜綍帝廷彯纓天闕片言之賞飛闞言(疑)於日
署尺一之奏抗陳德於星階伏冀晰鑒蘭苗綴思茅茹
俾夫集螢收曜攀若華而繄(疑作翳)景射鮒堙流泝扶津
而飲液野籟叶編鐘之韻甘黎味和鼎之滋則樹李其
緘反抛(疑)知執昔鯷濱據地抗嘉言於直指龍門蹈閫
邀遠好於司隸兩賓不嫌於黷進二主無忤於歡接並
雕芳憲序灼美清流然則古之望今亦猶今之視昔矣
投翰魄沮授簡心馳不宣某頓首
文苑英華卷六百七十三
