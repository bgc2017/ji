文苑英華卷五百三十二宋李昉等編
封建拜命請命職官門二十一道
封建
賜則出就判六道
拜命
拜命布武判三道
請命
請命服判二道小國附庸判一道
職官
三公佩刀入閣判一道方領為衣判一道
問羊知馬判一道鈎距為業判一道
大匠拜將改廳判二道員外郎讓題劍判一道
錦衣狐裘判一道太守步歸郡邸判一道
封建
賜則出就判
甲賜則有司令其出就訴云未成
對
王者制義所以禄賢能人臣奮庸於是受錫命甲自天
祐實勞王爵大邦吉士小雅藎臣崇其徽章假其禮物
漢詔求士寵錫惟重周官賜則命數未弘既曰不如守
官且能辭不失舊密邇侯服公卿采地非成國之制無
出就之義魯叔孫之朝王賜之先輅鄭豊叚(鄭有豊叚英華作假)
(非)之如晉受以周田豈可比諸侯之撫封等功臣之就
國薄言之訴誠謂有孚慎乃攸司寧宜假噐
同前
肆覲群后事資班瑞疇庸千乘義取朝宗等威有正位
之常名噐無假人之道甲以榮參賜則齒列建侯位若
附庸僣東蒙而為主地非成國異南面而稱孤虚揖五
玉之班徒承四時之事關内受賦獨申恩於萊田丘中
食采未延賞於茅土恩齊國典方期率職眷言彼甲何
顔就封皮弁守官寧拒有司之命毳衣知禮無違先正
之書
同前蘇綰
欽若典章丕承政道九州封域始昭於禹訓五等爵土
終叶於殷謨馴致者何率由斯在聖朝恢國本建方位
才優者䟽以爵號功永者頒以邑田是則秩子男而靡
出帝畿介藩屏而用崇王室惟德是宅非賢孰居甲以
克搆承宗疇庸錫社雖荷封茅之寵猶居食采之列成
功覽分一簣尚缺於為山賜則加榮九等未膺於就國
因而勇退殊匪躁求陳力就列先賢攸重惟刑與禮循
理何傷
同前沈興宗
王者建德是啓苴茅諸侯象賢必異名數噐服將施於
九命蒲榖攸彰於五等惟甲筮仕當年弹冠上國梓材
晉用羔鴈周方方參叔豹之名未就伯禽之典稽諸載
策閱以等威元士本視於附庸賜命不同於列國異唐
侯之桐葉未剪參墟如鄭武之緇衣尚勤周政提封匪
盈萬井旌旗猶闕九斿丞相出關昔聞其語綘侯就國
今則未宜請詳訴者之詞無縱有司之紏
同前崔譚
天地設位聖人成能任良列官以同而異故周分六職
懸教理之文禮辨九儀正邦國之典惟甲位荒王爵寵
受公車賜則當五命之差等威陳七就之數既圖龍鵠
之象亦分金玉之飾大赤以朝關(一作闕)諸異姓之伍太
白爰即崇乎四位之封彼已之詞誠組緫之未&KR0879;有司
之令意彛倫之是疑國容此欺爾瞻何在子有車馬不
馳不驅禮尚威儀不軌不物寘以典憲允乎清明當是
負霜之凶非為遇雨之吉
同前劉為輔
度土居人量地制邑政不求&KR0879;官惟其能故周設六卿
辨方正位禹敷九土俾乂底績將以緝綏黎獻作乂都
鄙是崇錫命之儀爰求則柄之法靖言伊甲生也逢時
禄以代耕榮冀登於一命朝以拜錫位何辭於小國必
若才惟致理道可濟時則所告必聞何始乎就列昇高
自下宜忘於擇地况堯舜在上車書必同莫非王臣咸
仰天秩未能敬恭君命曷得遐棄厥司宜褫帶以受服
奚薄言而有訴咎自作也刑其渥凶庶片言之可懲(一作)
(徵)慙兩端而斯扣
拜命
拜命布武判
王季拜命堂下布武王人謂失恭肅正以簡書季云其
儀得中
對
爵禄馭賢在乎典禮侯伯之秩厥有成命惟彼王季紀
名太常對茲王人拜命堂下心則隕越若天威之不違
躬行俯偻信魯史之無替禮實宜之德用稱者為臣不
易時觀布武之儀事君盡節寧及簡書之政言以得中
季其信然刑乃正邪法固難捨
同前長孫憲
拜有九命光錫之道長人有十等尊卑之位殊今者王
人斯來王季拜命固宜鞠躬以進安得布武而行天威
咫尺異齊桓之盡敬綸命渙汗無考父之益恭實以乖
儀柰何文過簡書既正噬腊空勤
同前郭納
國有燕饗使存聘覲苟趨步失容豈外臣倨禮王季秩
班王爵位參朝會拜命之辱則崇布武之儀肅恭之容
旋被簡書之正故知取禮則非爽謂失則深文肆無稽
之薄言責有恒之大典眷言彼季頗習禮經得中之儀
固無乖於揖讓同惡之恤爰匪臧於訟詞誰謂王人不
如林放
請命
請命服判
庚為伯有拓境之功而請命服所由以舊有不許曰非
新命未敢自安請受其衣未知合不
對盧藻
列爵有等是稱分地厥功惟茂爰加命服惟庚廓茲疆
宇却彼戎夷若置朔方如通西域同(一作用)秦襄之績寧
徵舊有美晉文之勲實茲新命以斯而請誰曰不然方
今文教式敷武功載闡將趨衛霍屢飲月氏之頭謨蓋
賈終幾係單于之頸絶漠無驚緣邊罷候無聞茅土之
封寧止衣裳之錫所由不許胡以自安豈曰無衣受其
六而或可顧茲拓境聽彼伯而為宜
同前鄭昉
爵無及惡必在賞功服以旌禮豈忘褒德苟忠誠之不
匱則禮命之可嘉惟庚五等受封九命作伯懷贊國之
義(一作利)無忘盡忠申拓境之謀是為罄節既而敢忘錫
命以循已榮功則成焉賞宜及矣(一作也)雖名噐所慎不
欲假人而車服以庸是宜(一作何庅)勸善所司將為賞僣難
為書勞彼庚自為功能敢為固請榮之不報善欲何歸
宜褒晉武之六衣佇美吉甫之三捷必也爵無踰等道
在守官未可新加請從舊制臧否之理其在茲乎
小國附庸判
甲有子男之爵田四十餘里修附庸之禮於諸侯所司
以違禮科之不伏
對
列爵惟五肇侯伯而成規分土為三自夏殷而立制為
之中上次以卿士式序代耕之禄攸均列國之田任土
歸餘則聞恒政朝宗會正豈得踰閑惟甲策名膺茲利
建朱羽入貢(一作朱縣入仕)漸飛鴻以成儀白茅致封均錫馬
之蕃庶子男為秩雖居尊爵(一作號)之榮井邑分疆爰在
閒田之列里不充於五十國誠在於附庸文軌則同朝
覲非及禮不合於天子事將託於諸侯抑惟典常孰為
乖越科之不伏誰謂非宜
職官
三公佩刀入閣判
乙為三公佩刀入閣門下監門不覺法司論罪俱至死
辭云錯誤請減議論法司執云君上之前不容有誤議
之則可減之則非
對
宸居宅中元輔就列蘭錡襲固必表九重之尊槐位辨
官以崇八命之禮旋觀彼乙從事於斯當竭奉上之誠
飜畜不祥之噐未聞擒敵徒有孟勞之寶踐歴(一作既踐)榮
班遂得吕虔之贈况趨於清切佩以周旋誤作匪宜入
閤固當伏罪守之不謹監門自可論辜請從司敗之科
以戒事君之旨徒云議貴湏正刑名
方領為衣判
甲為方伯以黃紈方領為衣丁告不伏
對
分土建邦地方千里擇賢受職榮加九命將以大煒(一作)
(焯)時憲欽奉國儀惠康庶績宣揚大化甲為方伯實佩
儀章既剖竹以分憂佇坐棠而行政理宜潜潤德教廣
扇仁風用申象闕之儀以副專城之望何得異文翁之
簡化昧朱邑之廉平擅易長裾忽為方領效韓延之東
郡有制黃紈比胡質之南荆曷無清譽且簮紱之節禮
有等威踰矩不祥僣奢斯咎服之不稱(一作衷)身之為災
自投三尺之書湏免六條之秩
問羊知馬判
甲問羊知馬隣人告其左道主司科之訴稱鈎距
對裴興
天地設位聖賢成能一人垂衣百官承事瞻言京邑實
曰帝都必舉忠良是則率土聿求俊乂司牧黎甿猗哉
彼甲俾茲從事賓王利用學古入官必誅群妖以静矯
慝於是彛倫各序軌物不愆將採績字人勿使失性終
廣術察罪必欲懲非乃取赭汙衣息桴鼓而清盜因問
羊知馬為鈎距以得情斯亦多聞攸稱罕測且正色率
下類夫韓氏之名勵節執忠同彼李公之譽必欲人安
俗理在為法以繩之擿伏擒姦於從政乎何有比諸製
錦事且審於操刀語以烹鮮理必明於遊刃恪居爾職
無俾我虞念茲隣人昧於典憲徒為狂狷之說雖尚口
以見窮誰聽芻蕘之詞終噬腊而致譴窒其多訟無逞
遊詞是非相鼠之尤寧知爽鳩之罰彼廣漢者吾其與
之
鈎距為業判
甲以鈎距為業鄕人告不詞
對
上智利人遵乎古道下愚樂業勤是貿遷且貨殖乃資
政之由龜貝作為生之本所以五行嘉於權量九府鑄
其圓規弘羊筭金充物少府夀昌論糓興利大農文馬
有權幣分輕重之價青鳬致凖物辨錙銖之則當較固
而有禁在乾没而難容甲也探情善諮鈎距欲贏其貨
寧惡其囂閑諸駔&KR0008;之言曉彼質劑之契縱使鉤顱去
賣先窺卜式之羊縈蹄來鬻預問李斯之犬參伍不失
毫釐匪差實廣漢之為能非釋之而不調里仁為美夫
復何言
大匠拜將改廳判
姚先意拜將作大匠以父曾任此官請改易廳事坐處
對員峴
先意多才入仕直道登朝權上路之衣冠光大君之寵
命周官有序既標將作之名漢制無差還視列侯之秩
家聲克紹門閥載昌京兆地靈韋氏之繼為丞相姑臧
人物張家之歴踐武威前史不以為非通方不以為累
事可師古何必循常然遺劍可悲喬木有感名教之地
動息增懷隔以屏風昔聞其旨易其坐處今見斯人苟
遺芬而在&KR0999;豈夫君之可誚
同前崔訟
先意夙傳餘慶生亦逢時章綬斯榮位崇多士箕裘不
替代掌百工韋丞相之高風鬱然繼軌顧侍郎之嘉植
貽厥有憑既而事因地勢言從天爵雖於公府之間(疑作)
(問)尚有私庭之禮父子不宜同席古典有諸居官宜欲
易廳今則何禀
員外郎讓題劍判
員外郎陳景居官清謹上親以宸(一作神)筆題劍賜之有
龍泉字景揆無功不敢當受遂表奉讓御史弹故違勑
不伏
對季子康
陳景門接聚星望高披霧香含紫帳舄下丹墀待漏南
軒依玉壺而轉潔書章北闕映金波以自清趨簡要之
司握蘭任重出神仙之路題柱恩深電影分龍星芒自
轉霜毫寫鳳神筆俄飛事頗叶於韓稜寵方同於漢主
慙無功最固有謙辭奏草輸忠初聞賜劍吹毛入罪忽
見弹珠然而鴻澤旁流將崇懋賞烏臺典法欲寘深文
郎官未越常規御史到(疑)同違勑既無負犯並宜告記
錦衣狐裘判
有錦衣狐裘者或舉之違僣稱取地受服
對袁令問
命者則何諸侯錫服封之所謂天子胙土列爵馭貴班
瑞等官紀律有常紕繆無籍彼食舊德實光象賢引之
表儀用服臧禮分之彩物有文庇身無剡圭之削土是
獻劍(疑作細)以當室淹恤草莽乃徵褰之與襦恭承匕鬯
宜錫裘以用錦斯委曲以趨禮何譎詐而見尤無聽偏
辭使叶中典
太守步歸郡邸判
甲步歸郡邸掾史大呼曰妄誕耳所由責其失禮訴云
懷其印綬初不知實
對張何
帝念分憂國資共理慎擇股肱之守以為藩屏之臣甲
遇明時偏承重寄湏榮晝錦焉可步歸未聞叔度之歌
空效買臣之事自可奉乎新命剖之分符而乃襲以故
衣懷其印綬况從大夫之後不可徒行而於掾史之間
誠為誕妄車曾不下匪黃覇之臨人吏乃疾呼類陳遵
之驚座以為失禮其若有詞捨而勿詰於古何愧
文苑英華卷五百三十二
