文苑英華卷六百六十二宋李昉等編
投知五
上白相公啟一首上崔相公啟一首
上翰林韋學士啟一首
上令狐相公啟一首上崔相公啟一首
上首座相公啟一首上宰相啟二首
為人上裴相公啟一首
上鹽鐡侍郎啟一首上封尚書啟一首
投憲丞啟一首上裴舍人啟一首
上蕭舍人啟一首上學士舍人啟一首
上杜舍人啟一首上吏部韓郎中啟一首
上白相公啟薛逢
某啟某聞杞梓居林掄材必藉其良匠驊騮伏皂發跡
用章於圉人將假激揚必先紹介如某者關中士族海
内窮人幼遭憫凶壯知傳導南窮海裔北濟河源勤苦
一經恓惶三紀家門板蕩亡惠子之五車風樹哀纏痛
虞丘之三失加於元昆厄(一作抱)瘵孀妹無家同氣六人
半歸全壤嗟乎郭氏之昆多疹顔生之室屢空縱白首
粗霑一名或終身不知五味衰凶荐及沉痛可知往往
晝卧及昏夜坐逹曉長安甲第羅列九衢朱門大開欲
往誰訴因大中四年冬蒙相公念以苦心拔授館職期
於旦暮必使奮飛旋遇羌寇犯邊相公北討風雲一失
流落十年尉萬年而郎秘書宰四畿而糺東絡凡所蒞
守皆立涓塵但以時尚佻浮不熟根本以親庶務者為
俗吏以能矯枉者為令人聲名看門簿高低流品出人
家子弟竪置童騃擠排老成遂使清貫華資蔑聞於擬
議塗趨坌走久困於風塵自相公每(疑作再)秉鈞衡重開
罏冶私門相慶如春發榮山妻歛袂而前曰爾以詞賦
掇高科以詩篇逹天聽以政事取章綬以孤直沉下僚
今相國司徒公鼓鑄元和疇庸品物風俗日益厚泰階
日益平是懷才抱器之人雲飛雨化之秋也何尚悒悒
於蓬茅者乎於是整某之冠急某之帶驅策僕御促某
出門仍授某洛下所著百篇再拜祝而送之曰飛龍在
天雲雨闐闐賢相秉鈞倫方序員時哉時哉君其勉焉
某離鞍拜賜超乘而出茫茫(一作茫洋)然而又不知其所自
平生坎壈難自梯媒進退囁嚅終莫上逹亦猶魘者夢
逐聲愈哀而言愈不宣足愈勤而身愈不進孤影無援
危燈在旁幽憂旅魂逼廹中夜獨能振臂呼而寤之者
唯相公乎伏惟明誠燭兩耀大信鈞四時綱維設而天
地開隂陽順而風雨若一物失所如推諸隍某所以滌
慮嚮風齋心卜日細將肝膽具以(一作再具)投陳伏惟念以
迷邦釋之網罟幸甚每自握朝鏡潜窺壯猷恭守門風
不敢墜地或乘秋摶擊或載筆芟夷或獻替而定否臧
或從容而備顧問儔諸流軰亦不後人誠知自衒自媒
士之醜行但以日暮途遠倒行逆施若俟陟級循涯必
慮填溝委壑而又搜尋志尚爰及成人役思慮者三十
年著詩賦者千餘首雖不足誇張流軰亦可以傳示子
孫豈料尚與廕弟小兒䠥&KR0887;中途而争先後抑又聞哀
音入耳逹者動容伏惟示以長途指之中道俾入懷之
鳥重明戞漢之心曳尾之龜再有巢蓮之望不獨&KR0742;環
報寶矯印酬愉必能當場效尅敵之功灼骨獻非熊之
兆伏以國政初畢機務尚繁敢罄腹心先致門闥僣越
之罪無所逃刑伏惟俯賜省覧百生幸甚百生幸甚不
宣謹啓
上崔相公啓
某啓某聞擁腫之材動乖於繩墨琤瑽之韻自合於宫
商雖觀聽以由人實否臧而在己所以困驥見稱於伯
樂焦(一作㸑)桐取譽於伯喈咸發跡一時垂芳千祀某自
開成建號則執藝求知跡忝及門名叨中選或緣情序
美移時而奬導再三或體物逹誠一席而稱揚數四遂
使聲華振耀諠動軰流桂折高枝名登上第但以依仁
歲久軒墀之桃李成隂趨屏年深門巷之椅桐暗老徒
蒙蔭覆莫自根牙良辰幾何玄鬢倏改伏惟相公推名
意切錄舊情深朝宣一言夕濟千里俾平生志業不負
於辛勤向者恩知果成其遠大生死幸甚生死幸甚頗
將偃頓屢凟階墀日暮途遥誠堪憫念
上翰林韋學士啓
學士文山拔俗嵩華讓其孤標學海無邊乾坤以之涯
涘優游仙署偃息禁闈筆灑王猷硯涵天澤成霖而雨
露非遠吐氣而虹蜺坐舒流品羣倫衣冠仰其衡鏡扶
持大厦社稷思其棟梁不有伊人孰為邦彦某頃因章
句獲逹門墻雖大匠剪拂之間多慙擁腫而貧女鉛黃
之餙豈讓娉婷故得桂枝先攀楊葉高中始謂陵躍出
泥渣指顧生風雲嗟乎九仞將成而一簣莫前三年欲
飛而長風不借顧影增嘆誰將晤言當(疑作嘗)聞通義相
公爐冶新開陶甄是切儻閣下猶傷墜履(一作屨)終許掃
門信執鞭之亦為奚指蹤而不可方某選限猶遠官秩
未期伏希度以短長擇其任用上可以考校書府下可
以羽檄戎藩庶竭駑駘稍裨萬一聊將肝膽輙自梯媒
躁進之辜不敢逃責
上令狐相公啓温庭筠
某聞丘明作傳必受宣尼王隠著書先依庾亮或情優
國士或義重門人咸托光隂方成志業抑又聞棄茵微
物尚軫晉君壊刷小姿每干齊相豈繋效珍之餙蓋牽
求舊之情某邴第持囊嬰車執轡旁徵義故最歴星霜
三千子之聲塵預聞詩禮十七年之鉛槧尚委泥沙敢
言蠻國參軍纔得荆州從事自頃潘床無鏡校府佋(疑)
弓戴經稱女子十年留於外族稽氏則男兒八歲保在
故人藐是流離自然飄蕩呌非獨鶴欲近商陵嘯類斷
猿況鄰巴峽光隂詎幾天道如何豈知蕞陋之姿獨隔
休明之運今者野氏辭任宣武求才儻令孫盛緹油無
慙素尚蔡邕編錄獲偶貞期微廻謦欬之榮便在陶鈞
之列不任靦冒彷徨之至
上崔相公啓
某聞石苞羈賤早遇何曾魏武尊高猥知徐晃其後咸
成間氣訖立鴻勲簡册(一作素)增輝亦俾鐏彛動彩則道
惟熙載皆資甄藻之時德邁賡歌必用搜羅之道是以
皇綱克序茂範咸凝某荆氏凡材雕陵散質謬傳清白
實守幽貞矍圃彎弓何能中鵠丘門用賦尋耻雕蟲常
患荒蕪殊非挺拔依劉薦禰素乏梯航慕吕攀嵇全無
等級分甘終老莫有良期既而竊仰洪鈞来窺皎鏡墳壚
下土敢望頒形甕盎頑姿寧希鑒貌豈謂不遺孤拙曲
假生成拔於泥滓之中致在煙霄之上遂使龍門奮發
不作窮鱗鸎谷翩翻(一作翺)終陪逸翰此則在三恩重吹
萬功深空乘變律(一作捷)之機未得捐軀之兆豈可猶希
鼓鑄更露情誠伏念良馬嘶風非甘伏皂饑鷹刷羽終
耻棲籠誠知豢養之恩頗有飛翔之志而又專門有暇
曾習政經閉戶無營因窺吏事既辨張湯之鼠深知子
産之魚書劍彷徨年光倏忽徒思效用無以為資儻蒙
再扇薰風仍宣厚澤庶使晏嬰精鑒獲脱於在途鬷蔑
微班得昇於收器纔聞謦欬便是扶摇
上首座相公啓
某聞舉不違宗得於王濟近因其族聞自謝玄雖通人
與善之規亦前哲睦親之道某謬恭華緒得庇餘蔭固
己鯉庭蒙翼長之恩阮巷辱心期之許遂得遷肌改骨擁
本揚英則窮鳥入懷靡求他所羈禽繞樹更託何枝昨
者膏壤五秋川塗萬里遠違慈訓就此窮棲將卜良期
行當杪歲通津加歎旅舍傷懷相公河潤餘津雲行廣
施調羹之味未及宗親育物之餘希沾幼弱儻或假一
言之甄發随百蟄之昭蘇庶令葛藟之隂拘(疑作均)其煦
育椒聊之實遂彼扶疎成鍾儀操樂之規寬顧悌拜書
之戀下情無任
上宰相啓二首
某聞日麗於天洪纖必及月離於畢枯槁皆蘇斯則推
拔(疑作彼)無私彰於大信苟關於宰匠咸仰以生成其或
潤接西郊流金未己光承北陸豐蔀猶深則亦分作窮
人甘為棄物歲華超越京洛風塵忽爾號咷固非阮籍
泫然沾灑不為楊朱略忘&KR0804;冒之辜惟以哀矜為主伏
念三餘蕳墮六尺伶俜臨濟輝華昔懸陳榻洛陽羈旅
今造膺門己驚於自棄流根敢望於裒多益寡但以謝
家故墅事屬臨川陸氏先疇名遷好畤同氣雖均於昭
泰連枝或累於榮枯是以更就洪鈞来呈𤨏質雖戴逵
之弟志尚無聞而何凖之兄恩輝己遍豈宜苟希河潤
更望餘波投驥尾以容身執豚蹄而望歲然則迹同永
(疑作水)子質異山郎梓柱雲楣獨居蝸舍綺襦紈袴己卧
牛衣若乃清旦問安長筵稱夀貂璫必集少長俱来膏
沐之餘則飛蓬作鬢銀簧之末則青草為袍莫不顧影
包羞填膺茹歎儻或王庭辨貴許厠九疑京縣坐曹令
懸五色校於同列未越彛章則衛館孤遺常聞出涕山
陽舊曲不獨傷心誓將居必在勤行惟鞭後潜知寄託
所望於江州必效忠貞得酧於吏部無任惶懼之至
二
某聞仁祖乘流先知彦伯張憑植棹整值劉惔豈惟俄
頃遭逄抑亦初終汲引當其羈遊臨汝旅泊丹徒遐思
謦欬之音杳絶烟雲之路苟無直道將委窮途何異於
懸水揚音九弄有潺湲之曲嚴霜戒節兩攣含清越之
儀某融襟蟻術簉跡龍門三千子之聲塵曾參講席十
七年之鉛槧夙預玄圖而性禀半癡機無兩可牧堯羝
而寡術舉舜鳳以無緣使何凖之兄皆為杞梓戴逵之
弟獨守蓬茅至於詞苑辛勤儒林積習自期燕笥不媿
秦臺伏以相公周輅輪轅虞琴節奏早振經邦之業果
敷華國之姿伊尹安危本同於兆庶淵源(晉殷浩字淵源唐人避諱)
(以深字代淵此猶存舊字)行止必繫於興衰既而放跡戎軒遺榮畫
室劉尹秣陵之柳尚有清風邵公陜服之棠空留美蔭
竊聞謠詠即付樞衡是以負笈趨塵羸糧載路願奏書
於台席思撰履於侯門儻張禹尊高猶為戴榮說禮鄭
玄嚴毅便令服慎聞詩敢嘆朝饑誠甘夕死加以旅途
勞止末路蕭條不無悽惻之懷豈止羈離為主仰瞻旌
棨如望蓬瀛不任懇廹之至
為人上裴相公啓
某聞瘦馬依風悲皆感土秋鷹厲吻饑則投人能知豢
養之恩頗識歸飛之兆是以臺卿瀝墾先告孫賓越石棲
身惟親晏子觀賢逹始終之趣察古今行止之規必有
良知願諧依託某伶俜弱植憔悴孤根詞林無渙水之
文官路乏甘陵之黨每持疎拙久謝紛華既而曳履侯
門經時不遇牽裾憲府越月而昇九衢獨愧於迷津五
省纔霑於掌庾相公初締鄭棟甫潤殷林寧知蕞陋之
姿首在陶甄之列扳於郎吏委在絃歌元日縱囚殊無
異政清晨探賊未報殊恩豈期遽露情誠猶煩鼓鑄近
者私門集舋同氣貽災孀幼流離關河𬗟邈淚變萇弘
之血髮同園客之絲萬里魂銷孤燈弔影蓋人生之大
痛行路之同悲泉壤長辭何緣取決人琴併絶不得申
哀端居則有愧簮纓乞告而曾無事例又以孔懷酷遠
先塋非遥永言龜告之期遂在蟈鳴之月儻解其所任
契彼私心絶𬗟冒於官曹獲優游於教義孤誠所願九
死如歸其或念以艱虞難於罷免亦有虚閑散秩不滿
於幽微終鮮之悲無慙於顯晦伏增哀廹懇欵之至
上鹽鐡侍郎啓
某聞珠履三千猶憐墜屨金釵十二不替遺簮苟興求
舊之懷不顧窮奢之餙亦有河南撰刺徵彼通家號略
移書期於倒屣志亦求於義合理難俟於言全某菅蒯
凡姿邾滕陋族釋耕耘於下邑觀禮樂於中都然素勵
顓蒙常耽比興未逢仁祖誰知風月之情因梦惠連或
得池塘之句莫不冥搜刻骨默想勞神未嫌彭澤之車
不嘆莱蕪之甑其或嚴霜墜葉孤月離雲片席飄然方
思獨往空亭悄爾不廢閑吟強將麋鹿之情欲學鴛鴦
之性遂使幽蘭九畹傷謠詠之情多丹桂一枝竟攀援
之路斷豈真牛衣有淚蝸舍無煙此生而分作窮人他
日而惟稱餓隸頃者萍蓬旅寄江海羈遊逹姓字於李
膺獻篇章於沈約特蒙俯開嚴重不陋幽遐至於遠泛
仙舟高張妓席識桓温之酒味見羊祜之襟情既而哲
匠司文至公當柄猶困龍門之浪不逄嬰友(一作谷)之春
今日俯及陶鎔將裁品物輙申丹慊更竊清音儻一顧
之榮將廻於咳唾則陸沉之質庶望於騫翔永言進退
之塗使決榮楛之分如翩翻賀鷰巢幕何依觳觫齊牛
釁鐘將遠苟難窺於數仞則永墜於重泉空持擁篲之
情不識呌閽之路不任懇廹之至
上封尚書啓
某跡在泥途居無紹介常思激勵以發湮沉素禀顓愚
夙躭比興因得誅茒絶頂薙草荒田默想勞神冥搜刻
骨遂使崇朝覽鏡壯齒成衰暇日歌冠玄髫(一作髻)變白
望將蕪菲来貢文明伏遇尚書秉甄藻之權盡搜羅之
道誰言凡拙獲預恩知華省崇嚴廣庭稱奬自此鄉閭
改觀瓦礫生姿雖楚國求才難陪足跡而丘門託質不
負心期一旦推轂貞師渠門錫社顧惟孤拙頻有依投
今者正在窮途將臨獻歲曾無勺水以化窮鱗俯念歸
荑猶憐棄席假劉公之一紙逹彼春卿成季布之千金
沾於下士微廻咳唾即變昇沉羈旅多虞窮愁少暇不
獲親承師席躬拜行臺輕冒尊顔伏增惶懼
投憲丞啓
某聞古者窮士求知孤臣薦拔或三歲未嘗交語或一
言便許忘年竒偶之間彼何相遠則運租船上便獲甄
才避雨林中俄聞託契此又無由自致不介而親者也
某洛水諸生甘林下黨曾游太學不識承宫偶到離庭
始逢仲暠懸蘆照字編葦為資遂竊科名纔沾禄賜常
恐澗中孤石終無得地之期風末微姿未卜棲身之所
侍郎議(一作義)合機彖望逼台衡每叙羣才常推直道昨
者攝齊丘里撰刺膺門伏蒙清誨垂私温言假煦内惟
孤賤急被輝華覺短羽之陵颷似窮鱗之得水今者方
祗下邑又隔嚴扄誰謂避秦翻同去魯佇見漢朝朱慱
由憲長以登庸願同晉室徐寧因縣僚而遷次下情無
任
上裴舍人啓
某自東道無依南風不競如擠井谷若泛滄溟莫知投
足之方不識棲身之所孫嵩百口繋以存亡王尊一身
困於賢佞伏念濟絶氣者命為神藥起僵屍者號曰良
醫自頃常奉緒言每行中慮猥將𤨏質貯在弘衿今則
阮路興悲商歌結恨牛衣夜哭馬柱晨吟一笈徘徊九
門深阻敢持幽欵上訴隆私伏以舍人十六兄法上聖
之規行古人之道俯敦中外不陋幽沉迹在層霄足有
排虚之計身居大艑寧無拯溺之方伏在庭除希聞謦
欬下情無任
上蕭舍人啓
某啓某聞孫登之奬嵇康鬷蔑之逢叔向蓋亦仙凡自
隔豈惟流品相懸雖三秀靈(一作鮮)華終難苟得而一言
輝發因此相期曷嘗不仰企前脩追懷逸躅豈期陋質
偶竊貞規某器等缾筲居惟嶺嶠徒然折簡非孔門之
詞率爾中科沗劉繇之第殷硎恊律頃因同籍遂及論
交竊示衷(一作裏)言奉揚嚴旨張司空汲引先及陸機楊
丞相銓衡竟遺劉炫實亦義同得禄榮甚登門伏以舍
人川瀆降靈星辰效祉所冀陶鈞之日不忘簮屨之餘
報不先期竊比齊門座客情非自外欲為顧氏家丞徒
自捐軀安能報德下情伏增依託
上學士舍人啓二首
某聞七桂(疑)希聲契冥符於渌水兩變孤響接玄映於
清霜感逹真知誠恭神妙其有不待奔傾之狀寧聞擊
考之功亦有芝砌流芳蘭扄襲馥已困雕陵之彈猶驚
衛國之弦而暗逹明心潜申讜議重言七十俄變於榮
枯曲禮三千非由於造詣始知時難自意道不常艱某
荀鐸摇車邕琴入㸑委悴信(疑)人之末摧殘膳宰之前
不遇知音信為棄物伏以學士舍人陽葩搴秀夏采含
章静觀行止之規己作陶鈞之業遂使枯魚被澤病驥
追風永辭平坂之勞免作窮途之慟恩如可報雖九死
而奚施軀若堪捐豈三思而後審下情無任
二
某步類夀陵文慙渙水登高能賦本乏材華獨立聞詩
空遵詣道在蜀郡而惟希狗監泝河流而未及龍門常
嘆美玉在山但揚異彩更恐崇蘭被逕每隔殊溱(一作榛)
徒自沉埋誰能攀襭一旦彫於敏手佩以幽襟免使琳
慙寧貽蕙歎潜虞末路未有良期今乃受薦神州争雄
墨客空持硯席莫職津塗既而臨汝運租先逄謝尚丹
陽傳教取(一作散)覓張憑輝華居何凖之前名第在冉耕
之列俄生藻繡便出泥沙誰言獻輅車軨先期畢命猶
懼吹竽樂府未稱知音儻更念毛輶終思翼長贖彼在
途之厄仍遺生芻脱於鳴坂之勞兼貽半菽平生企望
終始依投不任感恩干冒之至
上杜舍人啓
某聞物乘其勢則嘒紀畫塗(王褒傳忽若慧汜畫塗英華訛慧汜作嘒紀)才
戾於時則荷戈入棘必由賢逹之門乃是坦夷之逕是
以陸機行止惟繋張華孔闓文章先投謝朓遂得名高
洛下價重江南惟彼歸荑同於拾芥其弱齡有志中歲
多虞模孝綽之辭方成牋奏竊仲任之論始觧言談猶
恨日用殊多天機素少揆牛涔於巨浸持蟻垤於維嵩
曾是自強雅非知量李郢秀奉揚仁旨竊味昌言豈知
沈約扇中猶題拙句孫賓車上欲引凡姿進不自期榮
非始望今者永塗怊悵羈宦蕭條陋容湏託於媒楊沉
痼宜蠲於醫緩亦嘗懷鉛信史鼓篋遺文頗知甄藻之
規粗逹顯微之趣儻使閤(一作閣)中撰述試傳名臣樓上
妍蚩暫陪諸隸微廻木鐸便是雲梯散露誠情輙干牆
仞
上吏部韓郎中啓
某識異旁通才無上伎幸傳丕訓免墜清芬衡軛相逢
方悲下路弦&KR1249;未審可異前朝郭翻無建業先疇嵇紹
有滎陽舊宅故人為累僅得猪肝薄伎所存殆成鷄肋
分隂屢轉尺涕難收仲宣之為客不休諸葛之娶妻怕
早居惟數畆不足棲遲智效一官靡能沾沃荒涼散社
流寓窮途高堂之饔社難充下澤之津蹊可見竊以棄
茵懷舊尚動深仁投釣言情猶牽末契敢將幽懇来問
平衡昇平相公簡翰為榮巾箱永秘頗垂敦奬未至陵
夷儻蒙一話姓名試令區處分鐡官之𤨏吏厠鹽醬之
常僚則亦不犯脂膏免藏縑素豈惟窮猿得木涸鮒投
全然後幽獨有歸永託山濤之分赤蟻(疑作赤㬢)無耻免干
程曉之門進退彷徨不知所喻
文苑英華卷六百六十二
