文苑英華卷三百六十六宋李昉等編
辯論四
原人一首
十原系述(原化原用)(原寳原謗)(原親原刑)(原已原兵)(原奕原祭)
兩戒一首
補泓戰語一首
弔舊友一首
原人韓愈
形於上者謂之天形於下者謂之地命於其兩間者謂
之人形於上日月星辰皆天也形於下草木山川皆地
也命於其兩間夷狄禽獸皆人也曰然則吾謂禽獸曰
人可乎曰非也指山而問焉曰山乎曰山可也山有草
木禽獸皆舉之矣指山之一草而問焉曰山乎曰山則
不可故天道亂而日月星辰不得其行地道亂而草木
山川不得其平人道亂而夷狄禽獸不得其情天者日
月星辰之主也地者草木山川之主也人者夷狄禽獸
之主也主而暴之不得其為主之道矣是故聖人一視
而同仁篤近而舉遠
十原系述皮日休
夫原者何也原其所自始也窮大聖之始性根古人之
終義其在十原乎嗚呼誰能窮理盡性通幽洞微為吾
補三墳之逸篇修五典之墮策重為聖人之一經者哉
否則吾於文尚有歉然者乎
原化
或曰聖人之化出於三皇成於五帝定於周孔其質也
道德仁義其文也詩書禮樂此萬代王者未有易是而
能理者也至于東漢西域之教始流中夏其民也舉族
生敬盡財(文粹作産)施濟子去其父夫亡其妻(文粹作婦)蚩蚩囂
囂慕其風蹈其閫者若百川蕩滉不可止者何哉所謂
聖人之化者不曰化民乎(文粹有民字)今知化者唯西域氏
而已矣有言聖人之化者則比戸以為嗤豈聖人之化
不及於西域氏(文粹有之化二字)耶何其戾也如是曰天未厭
亂不世世生聖人其道(集有則字文粹有者字)存乎言其教(集有則字)
(文粹有者字)在乎文有違其言悖其教者即戾矣古者楊墨
塞路孟子辭而闢之廓如也故有周孔必有楊墨要在
有孟子而已矣今西域之教岳其基而溟其源亂於楊
墨也甚矣如是為士則孰有孟子哉千世(文粹作載)之後獨
有一昌黎先生露臂瞋視詬之於千百人内其言雖行
其道不勝苟軒裳之士世世有昌黎先生則吾以為孟
子矣譬天下之民皆桀民也苟有一堯民處之一堯民
之善豈能化天下桀民之惡哉則有心於道者乃堯民
矣嗚呼今之士率邪以禦衆握亂以禦(一作治)天下其賢
尚爾求不肖者反化之不曰難哉不曰難哉
原寳
或問或者曰物至貴者曰金玉焉人至急者曰粟帛焉
夫一民之饑須粟以飽之一民之寒須帛以暖之未聞
黃金能療饑白玉能免寒也民不反是貴而貴金玉也
何哉曰金玉者古聖王之所貴也其在舜典則曰修五
玉也(一作焉)其在春秋則曰九牧貢金禹所以鑄鼎象物
玉所以餙禮金所以備貢以斯為貴貴不多乎曰舜取
五玉以備禮禹鑄(一作取)九金以為鼎由自舜愛(文粹作由言其)
(禮)不為諸侯乎不為人民乎苟無粟與(文粹無)帛是無諸
侯與人民也則五玉九金豈徒貴哉如舜不修五玉禹
不鑄九金三代之祭祀不以玉貨賄不以金矣由是言
之金玉者王者之用也苟為政者下其令曰金玉不藏
於民家如有藏者以盗法法之民不藏矣法既若是民
必貴粟帛棄金玉雖欲男不耕女不織豈可得哉或曰
然
原親
能嗣其親不曰子乎吾觀夫今世之誨其子者必檟肌
榜(文粹作篣步庚切籠也)骨傷愛毁性以為教嗚呼孟子所為古
者易子而教誠有旨歟不能教其子者是遺其身者也
不能嗣其親者是捨其族者也古者(文粹作之)侫臣愛人之
貴過乎(文粹作於)其親必捨而事(文粹作争)之公子開方是也愛
人之權過乎其子必殺而殉(文粹作殉)之易牙是也自兹以
降為夫強臣者將欲奪人之宗必先殺己子(王莾殺子宇是也)
噫教尚不可况其殺歟或曰均是親也均是害也則周
公誅管蔡石碏殺石厚叔向僇叔魚漢文流淮南可乎
曰均是親也賢則能嗣親凶則能覆族均是害也周公
不誅則他人誅之石碏不殺則他人殺之叔向不僇則
他人僇之漢文不流則他人流之已刑則及一人他刑
則及其族此聖賢所以惜其族也刑也者仁在其中矣
原已
能以心求道者不曰已乎能以心為天子為諸侯為聖
賢者不曰已乎是已之重不獨重於人抑亦重於道也
嘗試論之能辱已者必能辱於人能輕已者必能輕於
人能苦已者必能苦於人為顔孔者非他寳乎已者也
為蹠蹻(文粹作盗蹠非)者非他殘乎已者也故古之士有不出
戶寝(文粹作庭)名重於嵩衡道廣於溟渤者敬於已而已矣
或曰所謂敬已者不曰不能自害(文粹作害已)者乎如竪貂
自宫能敬已乎鮑莊刖足能敬已乎曰均是敬也均是
害也其媚與直不同也所謂敬於已者以道也害及已
者亦以道也或曰聖人汲汲於民至若堯如腊舜如腒
其勞至矣於已安乎曰勞者勞於心也勞一心而安天
下也若禹者股無胈脛無毛其勞亦至矣勞者勞於身
也勞一身而安萬世者也古者有殺身以成仁者况勞
者歟嗚呼吾觀於今之世謟顔媮笑辱身卑已汲汲於
(文粹無於字)干進如堅貂者幾希
原奕
問奕之原於或人或人曰堯教丹朱征丹朱以(文粹作之)為
是信固有其道焉皮子曰夫奕之為藝也彼謀既失我
謀先之我智既虧彼智乘之害也欲利其内必先攻外
欲取其遠必先攻近詐也勝之勢不城池而金湯焉負
之勢不兵甲而奔北焉勝不讓負負不讓勝争也存此
免彼存(文粹作得)彼失此如蘇秦之合從陳軫之遊說偽也
若然者不害則敗不詐則亡不争則失不偽則亂是奕
之必然也雖奕秋荐出必用吾言焉嘗試論之夫堯之
有仁義禮智信性也如生者必能用手足任耳目者矣
豈區區出(文粹有其字)纖謀小智以著其術用争勝負哉堯
之世三苖不服以堯之仁苖之慢堯兵而熠之由羅人
殺鵂鶹䱷人烹鯤鮞者矣然堯不忍加兵而以命舜舜
不忍伐而敷之文德然後有苖格焉以有苖之慢尚不
加兵豈能以害詐之心争偽之智用為戰法教其子孫
(文粹無孫字)以伐國哉則奕之始作必起自戰國有害詐争
偽之道當從横者流之作矣豈曰堯哉豈曰堯哉
原用
堯為諸侯非求為天子也摯之民用之舜為鰥民非求
為天子也堯之民用之或曰摯善亦堯乎曰亦堯而已
矣曰摯與堯其民俱捨之則善惡奚分耶曰摯固不仁
矣堯固仁矣堯仁如是民尚慕舜况有君惡過(集無過字)於
摯君道不如堯焉得民用哉故曰聖人不求用而民用
之求用而聖人不用之曰若是(集有則字)孔子奚不用魯曰
用之則魯化不用之天下奚化
原謗
天之利下民其仁至矣未有美於味而民不知者便於
用而民不由者厚於生而民不求者然而暑雨亦怨之
祁寒亦怨之已不善而禍及亦怨之已不儉而貧及亦
怨之是民事天其不仁至矣天尚如此况於君乎况於
鬼神乎是其怨訾恨讟蓰倍於天矣有帝天下君一國
者可不慎歟故堯有不慈之毁舜有不孝之謗殊不知
堯慈被天下而不在於子舜孝及萬世乃(文粹作而)不在於
父嗚呼堯舜大聖也民且謗之後之王天下有不為堯
舜之治(文粹作行)者則民扼其吭捽其首辱而違(文粹作逐)之折
(一作拆)而族之不為甚矣
原刑
或曰丹朱為諸侯舜為天子丹朱有過舜誅之乎商均
為諸侯禹為天子商均有過禹誅之乎曰不也朱均之
為國必有舜禹之吏翼而治之何容朱均得暴其民也
哉苟有過必諭之諭而不可奪其政(一有必誅之集無此三字)如誅
之者去堯舜之嗣也焉有為人臣而去其君嗣哉或曰
法家嚴而少恩周官有八議漢法有三章徵八議也雖
殺人可免以三章而親賢必刑何也(文粹作哉)曰聖賢在世
不能無過以輕重議之耳如以謗刑刑之雖周孔其可
免諸
原兵
管子說蚩尤割廬山之金以鑄五兵說者或云蚩尤古
天子則炎黃繼命其間無蚩尤之運也按史記曰(文粹作云)
蚩尤與其大夫作亂如此為庶人之暴者且庶人不當
有大夫日休以為蚩尤乃黃帝之諸侯盖其為人暴黃
帝征而滅之如此為庶人一夫之暴不足當天子用兵
也又明矣嗚呼昭然之理前賢懵(文粹作惛)之况大聖之深
旨哉
原祭
說者以蚩尤為五兵每有師祭當祭蚩尤譆厥亂甚矣
皮子直以蚩尤為黃帝逆亂之臣五兵直作於炎帝固
始苟自蚩尤始以其亂逆且不當祀(一作况字)果不自蚩尤
蚩尤不道黃帝滅之(文粹有又字)不當以不道充祀軒轅五
帝之首能以武定亂以德被後今之師祭宜以軒轅為
主炎帝配之於義為允
兩戒
窮者宜有以樂乎果宜有以樂也窮者宜有以懼乎果
宜有以懼也樂者何樂吾之窮非吾之修也樂吾之不
苟就偷取也樂吾寝道之安腹義之飽而不更富貴也
樂吾之自反而縮偃偃而居蕩蕩而行也樂吾之善擇
善蹈而無所移流也樂舉如是也樂可涯乎哉故曰窮
者果宜有以樂也懼者何懼吾之窮時不能也懼吾之
道終不能施設也懼利澤不下於人也懼吾之榮名淑
譽不謂(一作冐)聞於天上以為父母寵大懼吾之無以與
親戚為厚也懼吾之無以與鄉黨賢友俱有之也懼舉
如是也懼可弭乎哉故曰窮者果宜有以懼也逹者宜
有以樂乎果宜有以樂也逹者宜有以懼乎果宜有以
懼也樂者何樂吾之逹上不欺乎君下不愧乎人樂吾
之乘良食腴有以得之也樂吾能蹈古之逹者之道以
匡戴于上也樂吾之進而能思有以為報也樂吾之糓
禄豐多而不為積藏有以與戚愛為厚也樂吾之不大
其家而養來天下賢士可以繼續吾祖道也樂吾之奉
養祠祀率父母所教育而居有之以為㓗丼薌馨也樂
吾之功利流布於人而國人指名以榮父母之善教誨
也樂上有以倚也樂下有以仰也樂似先古之為令子
孫也樂垂後世為賢祖考也樂古之人非無吾道而有
合不合吾適有之而有合也樂舉如是也樂可涯乎哉
故曰逹者宜有以樂也懼者何懼吾之所以逹無曲折
便邪以得之乎懼吾雌顔飴辭態媚嬖御以得之乎懼
吾飛聲竄跡盗取衆好以得之乎懼吾之得位無急夷
而讓病乎懼吾無嗜豐盈而迷位如郵乎懼吾不恤居
職而早計後來乎懼吾無激詭譎詐以取譽乎懼吾無
擕實傳藝為雀聚狙黠乎懼舉如是也懼可忘乎哉故
曰逹者宜有以懼也窮者宜有其所以樂無其所以懼
古之人有之顔子是也凡所以病疾於道擇去之鮮矣
而又得聖人為之依旦夜熟復所理以為樂所謂懼者
獨不得功利下於人耳辱有所歸也歸乎有國有人者
也與吾之俱生之人無逹也懼於我何哉逹者宜有其
所以樂無其所以懼古之人有之周公是也以家為周
抱負稚主以究成天下矣凡所養天下者宜舉置之以
為樂而一無所以懼代之希顔子而道周公者有其所
以有無其所以無哉苟不至焉宜兩有所戒作兩戒
補泓戰語
宋襄公伐鄭楚伐宋而救鄭與楚會泓戰既濟未陣司
馬子魚請擊之公不以戰卒敗而退公羊氏以為文王
之戰亦不過此日休補其文曰聖人制民患其力不可
禁也設法以刑之患刑之不可止也用武以兵之兵之
既出也民秉(一作乘)之為格殺執之為攻殘故聖人施金
鼓以節之用羽旄以餙之為蒐狩以教之自三代以降
春秋之時禮樂之征弛掩襲之弊廣窮其力者譬角觝
者争其勝負並驅者競其先後故為仁讓哉文王聖人
之至也雖以德化未聞不兵而獲者然則伐大夷征密
須敗耆國伐崇侯虎襄公始戰齊而納孝公次及于泓
則云不禽二毛不以阻隘夫聖人之愛民也班白者不
提挈又云一夫不獲其所焉能驅於死地(文粹作豈能區區於此)
决其勝於人命哉較其戰也文王不為也噫公羊氏違
丘明之旨以為文王之戰亦不過於此罪矣夫(二字文粹作也)
吊舊(一作故)友張琛
范陽盧氏子驤與人交必先熟仁信道德然後旨蹟無
間始卒之道必全或重之以丼譽固不腴於心或風之
以巧言亦不間其舊盧子之性逹於玄盧子之機忘於
言雅好歌詩吟風吸月往往有前軰體調七薦文曹不
為時遇病乎其人皇帝十三年以故東觀歸孝則逹於
鄉里悉得盧子事一旦沉疴醫不去卒於山陽嗚呼天
付盧子之至道而時違之天生盧子之孝節而時反之
命耶以其欺天之盗(一作道)跖胡為福以其逹天之顔(一作)
(微)回胡為促時之為(一作道)其跖耶時之為其回耶明然
子之為固不及跖之時也琛之措意不足以書孤山雕
碧寒水澄練子兮已而
文苑英華卷三百六十六
