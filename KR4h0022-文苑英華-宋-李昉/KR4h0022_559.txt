文苑英華卷五百六十宋李昉等編
賀赦三
為李中丞賀赦表一首
為潤州太守賀赦表一首
為吉州太守賀赦表一首蘇州賀赦表一首
代鄜州太守賀赦表一首
為李諫議賀赦表一首連州賀赦表一首
代鄭尚書賀冊太后禮畢赦表一首
為汝南公華州賀赦表一首
為京兆公陜州賀南郊赦表一首
為汝南公以妖星見賀赦表一首
為李中丞賀赦表(玄宗幸蜀時)蕭穎士
臣某言中書省馬崇至自蜀郡伏奉八月一日制書大
赦天下罪無輕重咸蒙洗滌覆宗之辜亦賜原宥惠澤
浹於存没恩榮被於(一作乎)出處聲動夷夏氣感風雲含
齒戴髮孰非幸甚鑠哉沛乎虞后肆赦羲文作解之盛
典也臣某中賀臣聞乾靈肇運亭育萬方其德至普而
或水旱流行氛沴表見然後蕩之以祥風煦之以和氣
而品物熙焉聖人立極平章庶政其道至明亦或四凶
在朝三苖逆命然後寘諸嚴刑被以文德而官方正焉
伏惟開元天寶聖文神武證道孝德皇帝陛下纘戎累
聖惟新舊服天成地平萬邦作乂德禮備舉符應爰臻
下加有隩(一作下知有文)四紀(一作粤四紀)于兹矣由是嚮明端拱
齋居玄默布大信於羣后絶嫌疑於纖芥狐鼠憑依俶
擾天紀陛下垂泣辜之旨降勤恤之令將士勵節黎庶
歸仁咸思赴蹈指期蕩定開泰之辰計不忘遠臣又聞
之昔上皇御辯祗車廵於谷口盛漢膺運賓旅奮乎關
中盖風謠尚武可以大殱醜類會昌建福可以永保邦
家前古休期復見茲日臣嘗叨近侍謬佐藩牧千里景
從不及扈遊之觀百城風靡空懼分憂之責魂馳井絡
戀結巴渝無任感激悦豫之至
為潤州太守賀赦表(代宗)柳宗元
臣某言臣聞元氣氤氲生成道逹聖王教化恩煦流行
自昔仁夀之時皆同寬大之典伏見五月二十九日恩
制昭洗庶獄廓清萬㝢億兆欣戴神人叶心臣某中賀
伏惟寶應元聖文武皇帝陛下體元立極至德提運俗
阜和平之理天垂景福之祥故得年糓大豐五兵不用
倉廪既實禮義興行此已道合(一作洽)羲軒功格天地陛
下聖德之至勞謙恤隠猶慮淳風未溥罹咎或多務寬
刑以廣覆載當一隂始生盛陽用事言念冐犯慘酷幽
閉囹圄降玄猷渙汗之恩贊朱明長養之氣而使省躬
者自新有路懷生者得遂其情枯朽重沐陽和雲煙助
為喜色元元感戴皆見聖明(一作慈)遇此昌時生靈何幸
臣忝述職字人不任抃舞欣躍之至
為吉州太守賀赦表(德宗)
臣某言伏奉今月日詔書大赦天下禹湯罪已霑澤既
同羿浞負恩姦謀自蹶中賀伏惟陛下以大聖匡難弘
慈御物而賊臣棄義乘亂(一作釁)敗常爰幸近郊方勤遠
略改元更始統歷惟新猶復惕厲懷柔誠明引咎務好
生之德恩覃萬類遵泣辜之典罪止元兇振廢滯而片
善無遺安反側而羣邪革慮損去徽號帝堯之克讓也
貶徹服御大禹之師儉也罷㩁筦之利征賦就恒正封
略之侵干戈繼息辟賢致理䟽爵報功减冗官而禄秩
有倫優死事而存歿知感喜氣充於六合仁風被於八
荒孰非昭蘇罔不率俾自然假息之孽輿襯就誅改轍
之徒束身請命八龍旋軫萬國來庭不勞王者之師重
集康哉之化臣天守藩維不獲稱慶闕庭抃躍之至倍
萬恒品云云
蘇州賀赦表柳宗元
臣某言伏奉二月十三日勅下垂拱臨軒親受典冊大
赦天下與人更始中賀伏惟元和聖文神武法天應道
皇帝陛下用人情為田播殖萬類細徹微妙靈通幽神
洗盪危疑開釋罪罟酬勞而盡傾府帑貶用而大减租
入逋負除而餒者自活力役省而耕者倍功繼絶存亡
忠賢飲德於黃壤棄瑕肆眚奪魄再麗於遺骸極天地
之歡心盡帝皇之上事疲史臣之筆編簡難書涸詩人
之思謳謠絶路臣摠集黎老伏讀德音不寤微生坐階
仁夀不勝慶抃之至(宗元未嘗為蘇州此篇當考)
代鄜州太守賀赦表
臣某言伏奉月日制書大赦天下鴻恩至德曠古無鄰
喜氣休聲韶光共茂化流海外澤及荒陬震雷作解於
九霄渙汗霑敷於萬國生靈交感動植增榮中賀伏惟
陛下天覆地載昭升聖謨執契垂衣財成庶品搜百王
之墜禮舉三代之嘉猷明逹四門駿奔九有揭天綱以
齊衆理運斗極以示群方精微於玄造之源拯救於蒼
生之弊釋縲械於囹圄徵遺逸於丘園矜水旱所沴之
方慎牧宰重難之選蠲苛已責崇德報功有典必禋無
文咸秩普天率土飛翔所加俱臻仁夀之鄉(一作場)共載
乾坤之德臣忝承戎寄職列藩隅雨露之恩草木同慶
為李諫議賀赦表
臣某言伏奉今月二十四日制書大赦天下恩覃九有
化被萬方至仁與陽和並舒大霈(一作霈澤)随雨露偕潤凡
在品彙莫不昭蘇臣某中賀臣聞天地功成是先煦育
皇王立極必治好生所以書著眚災𫝊稱肆赦將其更
始咸與惟新廓氛霧於八紘澡塵霾於四裔幽隠有感
動植懷恩朝野交歡率土胥慶恩覃有截惠及無垠固
天縱之知四門已闢闡日躋之敬百度惟貞澡雪舊㾗
蕩除宿負宥赭衣之罪得辨平人洗白玉之瑕復為重
寶唯才是急仄席搜揚阜俗為期常賦蠲滌悉中賦以
贍經費罷别進以息疲黎錫死事之官封幽明知感禮
高年之粟帛老幼乂安班爵以勞勤叙親以脩睦貔貅
之士累洽恩私縉紳之徒同榮慶賞返縲囚於異域出
閉幽於深宫感人心而理定體乾道而化光澤及華夷
仁霑草木含生之類孰不欣歡歌一德之心邇遐齊貫
𫝊萬國之慶上下同聲祥光若浮瑞氣可覽億兆所未
見古今所罕聞臣某備列班榮親覩盛禮踴躍兢抃倍
萬恒情無任慶悦之至
連州賀赦表(憲宗)劉禹錫
臣某言伏奉今月一日制書大赦天下者聖德廣運浹
(一作洽)于華夷天光下臨照被(英華作彼非)幽蟄臣某誠歡誠
躍頓首頓首伏惟睿聖文武皇帝陛下神扶寶祚天贊
鴻猷意有所之事無不尅當淮甸(類表作古)凱旋之後是域
中慶幸之時順陽和以發生施霈澤於寰海網開三面
危疑者許以自新照逹四聰瑕累者期於錄用求碩畫
於庶位慮遺材於放(一作微)臣旌忠烈之家賞勲庸之胤
(英華作後非)仁及枯骨無隔於寇戎榮加顯親普(類表作並)霑於
存歿恤刑已責實廪蠲(類表作輕)徭頒錫彰有客之詩崇儒
叶宗予之望嶽瀆咸秩耆艾飲和大僚承任子之恩武
旅(類表作士)荷賜金之寵斯皆禹湯文武之遺美高祖太宗
之耿光集于聖朝然後大備德音所至和氣随之歡謠
上徹於九天福祚永延於億載能使遠夷屈膝豈唯小
醜革心率土人臣不勝大慶臣久辭闕下恪守海隅犬
馬之誠倍百恒品無任抃躍屏營之至
代鄭尚書賀冊太后禮畢赦表
令狐楚
臣某言伏奉五月二十八日制書(十字一作伏審皇太后禮畢伏以)皇
太后光膺茂典誕受鴻猷(一作恩)恩榮(一作恩加)慶賜覃被率
土中賀臣聞天子以德教而兆人慶賴明王以孝理而
百姓(一作神)和平伏以皇太后秉德隂凝體仁坤厚弘是
(一作于)内則順于先朝道配軒皇之尊功參文母之盛伏
惟皇帝陛下孝承丕緒仁嗣寶圖則天之明事地以察
昭彰慈訓光啓尊名發德音於上玄流惠(一作霈)澤於下
土陷疎網者許其减等養高堂者錫以加封粟帛遍霑
於耆年門閭必表於仁里是(一作悉使)懷生庶類行道羣心
非獨親親(一無親字)其所親無不長人之所(一無所字)長湛恩布
護盛禮豐融信可通(一作乎字)神明而光(一作于字)四海天下臣
子不勝慶幸臣限於鎮守遠在方隅不獲躬詣闕庭抃
舞稱慶無任聳踴慶幸之至
此篇從唐類表而以英華本為一作
為汝南公華州賀赦表李商隠
臣某言伏奉正月九日制書南郊禮畢改元為某大赦
天下者奉郊禋以定天位新歷象以授人時乾健離明
震動兑悦跂行喙息罔不慶幸臣某中賀臣聞禋昊天
而旅上帝者聖人(集作王)之重事覃殊休而發大號者哲
后之洪猷故必致四圭以逹誠制六噐而申敬將崇嚴
配必在元旬先之以蒼璧騂牲重之以雲門大吕然後
王猶有闕於薦敬爽彼告虔周官三代之文絶而不續
漢氏萬靈之位失而莫尋豈若皇帝陛下以大道遂羣
生以至公臨寶祚上苞玄象下惣皇祗黜幽陟明興廢
繼絶靈芝甘露鄙之而不告史官赤鴈白麟陋之而不
編瑞牒然後因孟春(集作月)擇(集作卜)上辛率于國南式是
歲首且天以陛下為子故必饗明誠人以陛下為天故
必流睿澤踰千越萬邁五登三何則取(集作致)直言之科
則聽輿論者不足算設宥過之令則除鄉議者未可儔
延賞推恩用以勸禦災捍患之士减租退責將以矜水
耕火耨之人養庶老頒淖糜煖帛之資走群望㓗刳牲
瘞幣之禮古不覩者復覩古不聞者復聞萬蟄蘇而六
幽盡開五刃藏而九土咸闢臣當時集軍州官吏等丁
寧告示訖况臣嘗備論思獲叨侍從當時仙禁慙視草
以無能此日泰壇望給薪而靡及徘徊甸服跼蹐關城
雖有慶於文明竟無階於奔走司馬談闕陪盛禮沒齒
難忘蕭望之願立本朝馳䰟莫極無任抃舞結戀之至
為京兆公陜州賀南郊赦表
臣某言臣伏奉正月九日制書郊禋禮畢改元為某大
赦天下者既事虞郊復新堯歷天潢瀉潤日觀揚輝普
天率土罔不慶幸臣某中賀臣聞君人之孝莫大於尊
祖王者之敬孰踰於事天固必用因高之儀申嚴配之禮
百神(集作攸字)叙萬靈昭(集有蘇字)乃可覃殊恩渙大號禮成而
德備惠敷而慶弘然而秦尚武功先祈禳之事故柴燎
蕭薌未必饗漢稱文物重神仙之道故雲門大蔟未必
和既不講於禮官終致譏於儒者伏惟皇帝陛下與春
生育並日照臨究三代之質文酌百王之損益定午位
卜上辛齊㓗之誠先掃除而遐逹孝思之志叶氣臭以
升聞然後推作解之恩降惟新之令設科以招諫諍宥
過以務哀矜已責既䘏於三農錄勲無遺於十代頒粟
帛而養耆老走牲幣而徧山川舉皇王之廢官盡古今
之能事臣當時集軍州官吏丁寧告示訖况臣嘗奉恩
光叨居華顯當太史撰日之際猶立漢庭及宗伯相儀
之時已辭魏闕怊悵郡印徘徊使車徒深傾藿之誠實
積懸瓠(疑作匏)之歎邵公邑内敢思棠樹以追蹤尹喜宅
中唯望靈符之復出臣不勝慶幸踴躍之至
為汝南公以妖星見賀德音表
臣某言臣伏奉某月日德音以妖星謫見思答天戒者
臣當時集軍州官吏丁寧宣示訖仁深覆載恩極照臨
究祖宗之令圖極皇王之盛事圓首方足罔不欣慶臣
某中賀臣聞覆載莫大於天地而升(集作騰)降之氣或不
接照臨莫大於日月而薄蝕之度或有差豈唯休咎之
徵自是隂陽之事旋觀彗孛載考策書雖欲為災曷嘗
勝德伏惟皇帝陛下荆枝載茂棣萼重輝既居正以體
元亦觀文而察變仰窺星彩稍越天常於是深軫皇情
重廻宸睠省躬之懼洞感於幽明及物之恩畢霑於華
夏戒田遊則成(集作殷)湯祝網之意釋冤滯乃大禹泣辜
之慈罷去修營惜漢氏十家之産勸課耕耘(一作耘耔)復周
邦九歲之儲德已厚矣仁已極矣然猶避寢自責撤膳
貽憂以此延休何休不至以茲備患何患能為足以高
步三王平窺百古鞭撻守成之主粃糠中代之君抑臣
又聞之昔貞觀之理也太宗文皇帝吞蝗而災沴息太
岳之封也玄宗明皇帝露坐而風雨銷炯戒猶存神靈
未遠陛下永懷貽厥有切欽承為其所不為至其所不
至佇見地泉流醴天酒凝甘人知朱草之祥家識白麟
之瑞又豈芒角足懼晷度可憂者哉臣素乏噐能謬當
任使東雍西岳雖首化於百城日遠天高但心存於雙
闕聽金石而慙殊舞獸無羽翼而恨異冥鴻唯當虔奉
詔條頒宣德澤成陛下無偏之道畢微臣盡瘁之勤所
冀不寘簡書免拘司敗如其禮樂非臣所能無任感恩
戀闕懇悃屏營之至
文苑英華卷五百六十
