文苑英華卷五百三十三宋李昉等編
為政門十五道
為人興利判二道教吏為缿筩判二道
不拘文法判二道告糴判一道
刺史求青牛判一道京令問喘牛判三道
長安令登夫家判一道縣令增貲判三道
為人興利判
南陽太守好為人興利作均水刻石立於田畔採訪使
奏煩擾訴云以防忿爭
對
樂都既康太守成式念為耒之功而無鹵開均水之
法以防忿争故經界不正人將生心土田陪敦(見左傳)職
競用力規子木偃瀦(左傳子木規偃瀦注下濕之地)之政思桓公障谷
之盟畚鍤星繁溝塍綺錯孫叔敖之覇全楚意在陂塘
邵信臣之典南陽名因溉灌興利除害而人不争雖歉
㱂(音康穀不升謂之㱂)之荐及因京坻之有望俾知涯分無廢凾
活何使司之不明而效奏之非允昔鄧晨開夢理鴻隙
而條源何敞效能流鮦陽而刻石揆今度古自合激揚
紏繆繩愆妄云煩擾以兹獲戾不亦太(一有過字)乎
同前韓極
自物必制嘉謨克獲飭勸耕桑領符卧理出入阡陌其
敢寕居且通溝之攸在亦堰陂而斯尚鄉亭之中曾未
刻石水門之下初欲成雲化可比於文翁恩實多於邵
父使臣以飲水察俗煩擾致詞太守以均水利人約束
尤當疆埸有理知薄言之足稱忿争不生何簡書之妄
奏比而無爽自可明徵
教吏為缿筩判
丙為守教吏為缿筩得其書託子弟所言以相告訐採
訪使科其不能和睦於人辭云以散其黨
對
閑邪存誠禦奸以德彼訓人者為政先之其有風俗未
齊泉藪為患共成黨與率相比周作法於凉且從權而
救弊誰能執熱故逝濯以隨時惟丙化俗臨人除患務
本散落奸黨在三輔而尤異紏訴豪族為一切之權宜
同夫汙衣致偷問羊知馬類鈎距之能事物無隠情俾
枹鼓之稀鳴人皆懼法既且違於從政復何恤於人言
效廣漢之缿筩聿聞操簡比國僑之刑鼎終見貽書既
度時而立功亦反經而合義如肯綮之投刃乃豪猾之
云鋤何八使之縱劾在一畫而斯蔽
同前蔣諫
學以入官貞足幹事苟隨時而制法則助化之通方施
於在公是亦為政景忠而奉職知無不為置以缿筩方
兹水噐觀書記而察過託子弟以為言冀乎擒奸固隳
黨與嗟爾人吏胡為告訐未能反身三省而乃相怨一
方不悛厥心覆惡其上(一作覆怨其上)使司急夫求瘼務彼澄
清察以不能責其非當斯則小人難養抑亦君子何情
顧禮義之不愆爰紏舉之能恤
不拘文法判
甲為守不拘文法科其罪曰無為而已
對
建官惟賢臨下以簡爰合大中之道可還淳古之風甲
委質清時分符列郡崇簡易之道化洽百城削文法之
苛人安千里如汲黯之為守卧理淮陽若龔遂之能官
行歌渤海無為而理不肅而成固良吏之可嘉何深文
而見劾且政有經矣豈必拘之守常人可化焉自當變
而至道欲科厥罪不見其宜
同前
垂範作則資政教而為本居上訓下在文法而為先甲
非異能職忝專守聖人之轡策曾未奉於公家為政之
脂粉且聞隳於吏道必也心疑有待道貴無為遠企華
胥之朝或使人迷日用久異大庭之俗何不事與時遷
况澆風大行淳化已寢宜奉先王之法用革小人之心
奚乃不拘自速伊咎縱引古訓亦寘今科
告糴判
得甲為郡一年不升告糴於鄰州觀察使讓其無備云
百姓有積則公賦不足
對李淑
救災恤鄰古之令典有備無患邦之善謀甲宣彼六條
克念勤恤施其五教務彼樂輸而天災流行實害嘉榖
井税不給職司其憂告糴於鄰庶擬泛舟之役有年而
藴曷資禄禀之用(一作為)况今寰宇初泰黔黎再寕惟彼
萊田尚多荒隴畎畝之獲每憂於家給什一之税咸資
於國儲或委積之闕然乃凶歉而無備觀察援今習古
恐謬是非郡守通變隨時何妨損益捨而勿讓咸(一作愚)
謂合宜
刺史求青牛判
許州人鄭傑家有青牛刺史張勤從傑求市不與及勤
身死傑將牛贈勤子鄉人告取牛父為監臨
對
張勤宗承七葉政舉六條經(一作謠)日無戲方訓白鹿牽
星可慕欲好青牛鄭傑滎水通門襄城編戶既仰留棠
之德旋聞伐梓之求言惜清廉少從拒抗雖林中鳳集
已見秦彭而天上鶴來忽徵王距(一作丁令)銅符此閟玉樹
斯在始叶朱暉慮玷觧刀(一作鈎)之化終齊季札即追懸
劍之誠昔孔氏脱驂猶見疑於弟子今張勤受犢何廢
惑於鄉人論情不是監臨撫事適當投贈輙為糾告深
懵古今不犯刑書理宜絶筆
京令問喘牛判
京縣宰冬日退朝逄相害者至死初不屑懷委而不問
俄見行牛喘停車尋詰久而方去所司以為不理所職
妄干他事
對
二京分邑墨綬居官三揖通班黃圖作宰自可遥聞善
政廣樹嘉猷江陵叩頭止風有驗洛陽強項據地無從
何得道乏良規人餘惡少翳桑墻下不見童子懷仁垂
楊路旁唯聞暴客相殺一朝之忿爰揮白刃百年之命
遽掩黃泉縣宰既不開口死者固難暝目人雖進路事
屬退朝忽此逄牛翻能駐馬群非向楚詎是因風氣似
還吳猶疑見月但以時流愛(一作冬)景寒結層冰自有慘
切之容元無温燠之候六畜行觀致喘四時坐見失宜
此乃丞相及言何煩邑宰垂詰操刀之術罕明代斵之
嗤難免憂喘不憂殺正是越司問牛不問人豈非離局
以為妄干他事實亦雅叶本條
同前崔融
奕奕九重鏘鏘萬國凝旒闢纊天臨布政之宫曳組垂
紳日旰懸書之闕臺郎伏奏簫翟初飛縣宰退朝王鳬
稍下度金錢之廣埒過鐡鎖之長橋河南帝城是惟都
會陜西王邑須禁椎埋何得逄暴客而不收委僵屍而
無詰徵洛陽之故事行馬先知採漢相之遺塵停車有
問當其所職曾不懼於宣風越其所司翻見憂於喘月
妄干他事深謂當然牒送所由任依常典
同前康廷芝
皇都赤縣帝宅仙居萬國攸歸四方是則縣令幸陶昌
化謬宰神京過北陸之寒初屬南宫之朝退珂廻九陌
騎歴三條俄逢蠆芥之兇復屬闌單之變材非玉鉉顧
牛喘而多懷任綰銅章覩人亡而不問既昧為邦之術
徒興體國之心是曰曠官足成侵職所司紏劾有合通
途
長安令登夫家判
長安令初上登夫家衆寡因移用其人觀察使以為煩
辭云各逐地宜救其時事
對盧仁贍(一作瞻)
求才審官以恤人瘼施貢頒賦宜遵國章苟玷爾舊規
亦荒我王度瞻彼邑宰實曰能賢物土之宜使廬井之
有伍隨時改作在税征而無差方今弓矢未&KR1060;疆場尚
(一作仍)駭眷言州縣尚勞其供億念兹倉庾已竭於餼牽
固可當官而行慮善以動均有無於鄉黨足可安人稽
衆寡於夫家是資贍國議事以制且叶於時宜執法奉
公何乖於古典觀察所見理或未然請從百里之謀佇
聽千箱之詠
增貲就賦判
劉乙為邑道百里增貲就賦減年從役
對邵潤之
四井為邑先王所以致理九賦歛財大宰由其懸法劉
乙返風遺緒震雷成化不下堂以任人入其境而稱善
無奪時以立教終悦使以忘勞故增貲以請征方減年
而願役鶉衣本弊已聞杼柚之空鶴髮將衰尚勞筋力
之事當今升域中之福致天下之肥高三代之養老遵
九式而節用何必增貲減年然後計弊論績道(一作既)紀
成於咸暢理儀(一作宜又作其)守其恒典
同前蔣挺
皇明撫運萬㝢欽承墨綬為邦四人從化雖輯寧之道
自我國章而惠養之規亦憑良宰劉乙懷符宓賤比績
劉平增貲減年誠一時之異政以今方古亦千載而同
風撫狀雖欲驚疑論情翻可嘉尚請從薦舉用表賢能
同前
學古入官議事以制正其德以率下下不忍欺厚其生
以養人人樂其業既而教化之本禮讓為先量力而行
省嗇其用懷恩者增貲就賦慕義者減年從役可為銅
墨之標長不在金科之擬議必若情由抑遣可與願為
欲求異政之聞殊失養人之道此亦深心莫測逖聽攸
疑百慮未孚兩端須扣
文苑英華卷五百三十三
