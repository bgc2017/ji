文苑英華卷五百五十四宋李昉等編
尊號一
朝集使等上尊號表二首
宰相等上尊號表五首
代百官請上尊號表二首
元和南省請上尊號表三首
朝集使等上尊號表李嶠
臣某等言臣等聞正覺既隠而苦海横流象教不興而
業風亂起則有至人應運元聖撫期援手而拯其沉淪
推心而救其焚爇四生不慧必將有以宅其緣六度未
康必將有以振其緒慈氏越古金輪聖神皇帝陛下業
隆四諦德懋三空道成於祗劫之初迹遠於梵天之外
而深惻末教俯哀流俗弘善推之略下濟蒼生屈無上
之尊降臨丹扆神功暢於明一至德覃於吹萬三千國
土咸登福夀之庭百億天人並出塵勞之境能紹七佛
之鴻業躡三身之正位雖多寳之證明法教出見空虚
釋迦之愍護凡愚來遊穢濁未足以仰參神變遠嫓仁
慈臣等宿植有因生平多幸聖朝難遇類蓂葉之希逢
法主儻來似曇花之一出屬千齡之大慶欣萬劫之禎
符是用下方謳歌旁稽䜟籙攀玉署鵷鴻之議雜金園
龍象之謀拜手闕庭虔奉徽號呌帝閽而延佇徒罄丹
誠仰天路而遲回不流玄霈朝野失望衣冠沮色竊惟
聖人忘已以百姓為心菩薩救時共衆生合體是故屈
伸進退因其志而不違變化感通順其來(一作求)而不隔
伏乞暫回聖慮俯鑒愚誠弘至公之大道略鳴謙之小
節特命有司勉膺殊典使尊名嘉號與法日而俱懸寳
筭靈基比恒沙而不極臣等得預陪下列攀奉末光長
登正法之筵永樹來生之果豈不幸矣豈不大矣無任
誠懇之至謹詣闕固請以聞
同前蔣欽緒
朝集使魏州刺史臣欽緒等二百四十六人言臣聞三
統稱皇五德號帝道實為大義不可名且以明覆載之
尊協神人之望稽衆允廸萬邦咸休伏惟陛下道合乾
坤明並日月敷廣運之德懋昭格之功充塞六合光被
二儀陛下之聖理也禮展園廟孝感禎祥陛下之神應
(一作文理非)也經天緯地制禮作樂陛下之文德也柔遠能
邇戡難定亂陛下之武成也殫百王之能事創千古之
絶禮幽明感慶華裔帥信伯益所謂乃聖乃神乃武乃
文者也今大號雖稱神武未備聖文臣等忝官州郡幸
因朝集不勝至願望上尊號開元聖文神武皇帝謹於
朝堂昧死上表
代宰相上(疑作賀)尊號表崔融
臣某言臣聞形噐以陳萬物有名之謂母尊卑既位兩
儀合德之謂皇非母則不能慈愛域中非皇則不能導
化天下歴考前政詳窺舊牒金匱玉版帝王之迹易推
鐵軸銅渾天地之情可驗不知誰子氣母握其靈機厥
初生人維皇(一作皇建)啓其光宅然則儀神配永至聖者所
以降天符建極施尊至神者所以塞人望禮存知貴事
叶強為天命則休應畢臻人心則休應允集不可得而
避也不可得而違也其唯聖人乎其唯神用乎伏見某
日制書以天授聖圖羣臣上尊號曰聖母神皇昭備典
冊肅應景命大赦天下賜酺五日含生之類禀識之儔
顒顒如欣欣如洎鳥獸率舞與草樹咸樂中謝臣聞以
凡測聖者理絶於名言以管窺天者事迷於遠近雖帝
其何力自聞田父之歌而事有不談終獲樵夫之笑亦
安敢梗槩而無述哉粤若稽古聖母神皇隂陽和而叡
德生日月合而冲靈降其在家也御娀氏之瑶臺其正
位也綰漢皇之玉璽維皇高祖肇創王業惟太宗克成
帝功惟高宗發揮二聖之耿光惟陛下對越三后之明
命顯承遺託敬守前基弘濟艱難躬親政事情深社稷
義切園陵其至公有如此者七月而葬三年免喪乃顧
明辟載懷高蹈陛下致還君之美德盛於謙尊皇帝竭
為子之孝(一作方)誠深於覆育八紘無外六合一家其冲
讓有如此者蒐八代之禮講三王之樂定齊斬之數革
靡曼之音草章程垂勸誠除指斥之坐議故誤之條百
官以理萬民以察其制作有如此者慎終追遠因心罔
極崇七廟廣三雍仁不遺於一物教必行於百姓有虞
舜大孝之德焉訓甲兵誓將帥南北清晏東西輯睦有
軒皇戰伐之功焉定都邑殊徽號居三統之政處六合
之中有周成(一作武非)隆平之業焉錦繡羅縠彫文刻鏤人
君之美色也而陛下澣濯之服大帛之衣珍羞圓方滋
味重累人君之甘旨也而陛下藜藿之羹粢糲之飯黃
金白玉青珠紫貝人君之驕也而陛下所寳唯賢所重
唯糓上林禁苑層臺累榭人君之麗也而陛下宫垣不
葺廊宇莫脩置拾遺補闕之官則前疑後丞仰天俯地
孰云尚也創通賢招諫之匭則聽聲之鼓告善之旌疇
以懿茲夫然後(一作故)不登而高不行而遠天降以瑞地
升以符日月光風雨潤慶雲出神泉湧鳳凰翔於庭麒
麟臻於囿雲集霧散日至月書固不可得而言也陛下
猶固守冲挹深惟惕厲以玄默為神澹泊為德回聖慮
運全謨采衢室之舊儀酌明臺之故事因人之欲不日
而成於是靈命孔彰玄心摠集山開秘篆洛出祥圖每
纓冕同觀軒墀共謁則有㬢車五色對玉匣而如遲雲
盖三層伴瓊緘而不去豈非顯見神物覺寤黎蒸者歟
可以昭報昊穹可以對揚宗社明至德表至功隂陽不
測之謂神應變不窮之謂聖洋洋乎發育萬物蕩蕩乎
人無能名尊號之來豈徒然而已也聖母神皇乃不得
已而從之命有司膺大禮秩羣望懷百神配諸侯於四
瀆(一作海)視上公於五鎮百姓有辠(一作辜)思與天下滌之
一人有慶思與天下覃之垂動鑰之深恩降合錢之普
澤凡百在宥不知手之舞之足之蹈之者也豈使女媧
神化仍參泰古之皇太姒徽音獨擅隆周之母而已微
臣早霑揚歴亟奉恩榮慙擁腫之曲材荷生成之大德
山濤者渾金之器魏國擢之以尚書伊尹者餙玉之姿
殷朝待之於右相在臣駑暗遠謝賢明徼逢振拭擢登
左右陛下不以臣不肖復使臣待罪元戎顧無平虜之
能未答破羌之寄恭聞瑞典載沐鴻私幸屬皇羲之代
欣承帝魁之美冕旒端拱既不獲接景前行玉帛來朝
又不獲趨風後位横行萬里限中國以長城悚踴一隅
望東朝於西域不任悦豫(一作欣悦)翹勤(一作動)之至謹遣某
官奉表稱賀以聞(垂拱四年韋待價以文昌右相安息道行軍大總管)
宰相等上尊號表裴光庭
臣光庭等言臣聞惟天為大聖人合其德知微其神至
人契其道德應者天錫其命道尊者帝受其名伏惟陛
下克享天心誕承丕命仁育萬類道光四表功業見乎
變禎符(一作符命)應乎時往者國步多艱克清内難皇天眷
祐受命文宗允叶聖謨肇脩人紀不易日月再造乾坤
此陛下之神武也若乃欽明上古允恭克讓綴學設教
定禮創歷章施五采克諧八音緝熙之教成肅雍之德
備此陛下之聖文也若郊祀天地文之經也敬事神祗
文之德也柔遠能邇文之化也登封告成文之表也非
大聖則不能合其典謨非至神則不能制其通變故功
成者不可不表德至者不可不崇是以百辟顒望三靈
乃眷將謂鴻名尚闕大典未敷臣等昧死上尊號為開
元聖文神武皇帝陛下將以首出千古表正萬邦伏願
守神器之至公遺鳴謙之小節徽名不可以深拒大典
不可以固違則乃謂韶盡美矣又盡善也凡在含生不
勝大慶臣等區區敢以固請
第二表
臣光庭等言臣伏以聖德廣運神功莫大昭升于上敷
聞在下是用稽古歴考元符敢備鴻名以光帝冊陛下
烝烝大孝翼翼小心冲讓推誠未允群請臣等愚蔽罔
知所圖臣聞聖者與天地合其德日月齊其明智無不
通物無不照其德合其名稱盖聖人之摠名非王者之
私受昔周尊后稷推以配天所以美其聖矣及思齊文
王人樂其德所以稱其聖矣及下武繼文能受其命亦
稱其聖矣是以列聖相承受天之祜豈直前聖有紀而
後聖無名陛下聖無不通神無不妙克受文命大定武
功稽之於古則如彼考之於今則如此豈可鴻名大寳
未有所崇盖天授者不可違人欲者從其願伏乞暫回
玄鑒俯察丹誠使文德武功鬱為稱首朝聞其道夕死
是甘區區以固請無任悚踴之至
第三表
臣光庭等言臣等竊因輿頌上奉鴻名丹懇備陳玄鑒
猶邈是故退省方策進輸真(類表作直)誠伏惟陛下少回天
意則海内幸甚臣聞天下者列帝之公器聖號者先王
之至名故業崇則器尊道在則名應理徵不假義與無
私今天之祚唐光乎(類表作重光)累聖天則有命聖可無名
今若違而不居請而不(類表作末)允豈所謂畏天命以欲從
人(一作以從人欲)之旨哉伏惟聖以知時神以妙物文經造化
武定邦家書云乃聖乃神乃武乃文光昭帝圖莫斯(類表)
(作與)為大不稽古之明義豈在今之能名臣等虔率舊章
奉將玄命非敢虚美以咎(疑)其詞伏願上察天心下省
人聽使百靈遂望萬古式瞻則朝聞其道夕死無恨臣
等不勝懇廹之至
代宰相請上尊號第二表白居易
臣某等言今月二十四日臣等已陳表章請上尊號愚
誠懇切聖鑒未回蹐地跼天不勝大願臣某等誠惶誠
恐頓首頓首臣聞大道者無求於物物尊而不辭至公
者非欲其名名生而不讓不譲故與天合德不辭故率
土歸心斯所謂應乎天(集有而字)順乎人者也伏惟皇帝陛
下嗣興一德統牧萬方致時俗於(集作之)和平納生靈於
福(集作冨)夀金革已偃銷七十載之厲階(此句一作鋪七百載之鴻基)
玉燭方調啓一千年之聖運天人合應書軌混同而鴻
名未加盛典猶缺華夷失望史冊無光此誠君上之謙
然亦臣下之罪也今臣所以上啓(集作稽)天意下酌人情
再黷皇明重陳丹慊臣謹按書曰惟睿作聖(四字集作思作睿睿)
(作聖)又曰乃聖乃神乃武乃文又經曰明王之以孝理天
下凡此五者歴觀列辟雖甚盛德莫能兼之伏以陛下
自臨大位及茲二年無巾車汗馬之勞而坐平鎮冀無
亾弓遺鏃之費而立定幽燕仁和一薰獷驁盡化不可
謂睿文乎削平天下震曜八荒北虜求婚以禀命西戎
乞盟而納款威靈所(集作四)及奔走來賓可不謂神武乎
陛下以萬乘之尊四海之富供養長樂道光化成推而
致(集作置)之可塞天地可不謂孝德乎故臣等敢冒死稽
首上尊號曰睿文神武孝德皇帝伏惟陛下略撝謙之
小節弘祖宗之大猷惟十二(集作一)聖在天豈忘繼其志
以億兆人為子寧忍阻其心特回宸衷俯受徽號在玄
功不為主宰於盛德有所形容煥乎大哉垂裕無極此
實天下之幸(集作甚字)非獨臣之幸也臣等無任誠願懇禱
之至
代百官請上尊號第二表崔融
臣等言一昨仰稽舊章虔上尊號至誠猶鬱冲旨未回
孤遐邇之心缺神祗之望群臣百辟相顧罔然中謝臣
聞古先王者祗奉天命遭時為法因事制宜不必相沿
各有所立化而裁之存乎變推而行之存乎通故庖犧
是生創天下之法則周成既作改人間之制度况煌煌
大寳穆穆中興至道已邁於胥庭鴻名尚襲於漢代臣
子之地悚廹不安又謝伏惟陛下紹開聖圖光復丕緒
繼文之體行湯之政撫綏兆庶清蕩二兇舊物不失能
收夏衆老吏垂涕復見漢官補三皇之缺文緝五帝之
漏目享太廟祀明堂禁網疎闊凡事簡易道德海浸符
瑞山承百蠻向風萬人樂業固以萌祗開闢彈壓往初
自可去故而取新何必同條而共貫循季末之常躅忽
殊尤之盛儀乎臣等顒顒不勝致懇又謝臣聞天為上
帝九名所以示崇高佛為法王十號所以稱具足陛下
安得徇小節遺至公推而不居猶以為厚臣等敢昧死
謹再拜重上尊號曰應天皇帝伏乞順萬國之歡心答
三靈之睠命不違誠請昭備典冊使百代垂景光而作
程飛英聲而不朽豈不美歟豈不盛歟臣等幸逢興運
夙參朝列累獻非常之祈願奉惟新之慶所冀日回三
舍天移二山愚有不奪期有必遂無任悃欵屏營之至
謹詣朝堂奉表固請以聞
代百官請上尊號第三表吕温
臣某等言臣等自管窺天以凡揆聖虔奉徽號罄陳至
誠而再降謙光未廻宸睠慙跼(一作局)罔據彷徨失圖臣
等誠感誠懼頓首頓首臣聞強名曰道莫體混元之功
推大于天(類表作惟大則天)豈報生成之德徒以定物視聽示
人津涯俾其會歸有所則象伏惟皇帝陛下克廣睿圖
紹休聖緒順考古訓茂宣重光亭毒以佐天和震曜以
除人害性與道合身為化先神行六幽風(集作威)動九服
求珠赤水觀妙用於無方檢玉名山告成功而有日豈
可過損盛德不昭鴻休棄臣子瀝血之誠阻華夷傾首
之望當仁必受乃曰至公與物無私寧嫌在已安卑者
地山嶽之峻豈慙好謙者天日月之光何讓道貴𫝊繼
禮從宜稱邦家之舊典不可以廢天人之合應不可以
違臣等謬服官常親承至化一披肝膽二黷宸嚴隕越
為期俯伏俟命(類表作以俟)實望陛下随時立教以欲從人
游神於不宰之鄉屈已於有名之域潤色大寳發揮皇
猷古今一時天下幸甚無任懇廹屏營之至謹奉表陳
請以聞
元和南省請上尊號表類表
臣聞皇階(類表作陛)肇典必本其丕烈明號允屬將御其成
功所以開天地命歷之符合人靈慶感之運臣等輙敢
上稽天鑒下採人謠以今月十九日瀝懇陳辭冀孚睿
聽九重尊秘萬有顒顒誠未動天心如履薄(類表作未動天心懼)
(如履薄)臣誠惶誠恐頓首頓首伏惟睿聖文武皇帝陛下
一德繼統上符十天六龍時乘下壓羣嶽張寳圖以光
帝載懸玉鏡以澈神靈休明會期則百神宜衛清净子
物而萬邦式孚今(類表無今字)夫隂本於刑陽稱其德以刑
而(類表作則)右武以德而(類表作則)尚文盖將導人君無為之初
(類表作物)定天道有成之始今陛下宣威紀功示人以武也
業古垂統示人以文也纂炎唐十一之盛陋宗周八百
之期序庶徵於域中推賜履於閫外宇宙至廣每驚符
瑞之繁動植殊輕奚答生成之造昔之述夏禹美宣王
雖外軼其聲而中未盡善孰若陛下慮及(類表作深)一物精
入萬樞發揮盛祉啓廸鴻業自彼元和至於兹歲掃群
妖清巨祲率黎崇(類表作元非)之不恪剗節(類表作美)枿之方圖
或身暴都市或首懸藁街天英神斷不疾而速雖堯伏
四罪殷征三年揆之於今彼有慙德固當仰應名實丕
陟鴻徽闢乾位於象帝(類表作玄象)之文飭宸耀於禀氣之
類豈可抱冲謙之微(類表作小)事曠祖宗之大猷臣等不勝
由衷大願願上尊號曰元和聖文神武法天應道皇帝
伏願納天人之貺采臣庶之誠昭示至公允塞羣議無
任悃廹慺慺之至
第三表(第二表闕)
臣聞古先哲王垂衣御極何嘗不取鑒祖則作為盛猷
伏觀列聖以來必崇明號既以表域中之大亦以示天
下之公苟或冲讓未行撝謙不發則無以焜煌前烈威
略外區臣等所以披誠上陳冀垂明聽墨詔批答天心
尚違臣庶顒顒不知所措臣等誠惶誠恐頓首頓首伏
聞(類表作惟)開元天寳之盛也典章大備劔戟已銷表德顯
功累上尊稱盖天人之符契不得已而從之陛下禀上
聖之姿造中興之運踐臨土宇(類表作方夏)虔奉宗祧恢復
兩河廓清四海象天為(類表作之)大並日之中丕業巍乎已
成鴻名鬱而未稱臣等所以采前古之議酌當今之詮
(類表有非字)敢悦懌乎天顔(類表有所字)冀光昭乎史冊百辟卿
士皆以為宜萬方黎元固不可忽陛下損之於其成(類表)
(作甚盛)之代棄(類表作斥)之於泰寧之時尚以河隍未收關隴
設備而欲更施利澤方啓舊章執謙德而彌仰(類表作抑)崇
高議神功而無以彰灼億兆延頸靈祗顧懷率土之人
皆知不可况天地之意祖宗之靈乎臣等命偶昌期職
叨(類表作居)樞近雖微誠不足以上感而懇願終冀於必從
伏乞深惟訓謨特降宸慮允華夷之至望回日月之殊
輝誕受鴻名光膺大慶紹五帝三皇之絶典光九廟萬
國之丕休人神交感孰不為允無任懇欵兢惶之至
第四表
臣仰稽舊章虔上尊號懇誠三瀝冲旨未回朝野顒然
(類表作若)罔知攸措臣等誠惶誠恐頓首頓首臣聞帝王御
極作人司牧德盛者爰加顯號功高者必建鴻名是用
叶天地之符塞人祗之望榮非為已義實徇公爰在累
聖必從衆欲矧陛下踐寳祚握瑶圖懸日月而照九圍
鼓雷霆而清八極故得吳蜀電滅齊蔡砥平攄祖宗之
宿憤救黎元於焚溺今者威加四海澤浸八荒文軌罔
不同華夷罔不服政刑罔不舉符瑞罔不臻闢(類表作開)再
造之宏規致中興之昌運而典冊(類表作大典)猶鬱徽號未
崇何以副萬國之心何以答三靈之貺臣等謬居樞近
累黷宸嚴望九重之俯從為千載之榮遇雖則祈天之
奏伏蒲而未感所冀回日之誠傾藿而必遂臣等不勝
懇欵屏營之至
文苑英華卷五百五十四
