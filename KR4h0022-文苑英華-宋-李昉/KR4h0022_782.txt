文苑英華卷七百八十三宋李昉等編
佛像下
尊勝幢讃一首
毗盧遮那佛花藏世界圖讃一首
繡阿彌陀佛讃一首
繡觀世音菩薩像讃一首
畫水月菩薩讃一首畫彌勒上生㡠讃一首
繡西方㡠讃一首
寫眞
徐則畫讃一首宋史君寫眞圖讃一首
侍中兼吏部尚書裴公畫讃一首
楊侍御寫眞讃一首
秦州都督吳公寫眞讃一首
尚書右丞徐公寫眞圖讃一首
蘇州刺史兼御史大夫襄武李公寫眞圖讃一首
張侍御史寫眞圖讃一首
大雲寺逸公寫眞讃一首
楊逵處士寫眞讃一首張荆州畫讃一首
淮南節度使㶚陵公杜佑寫眞讃一首
劒南西川幕府諸公寫眞讃十三首
佛像
尊勝幢讃(并序)柳宗元
以佛之尊而尊是法嚴之於頂其為最勝宜也既尊而
勝矣其為拔濟也尤大塵飛而災去影及而福至睦州
於是誠焉不疑礱石六觚其長半尋乃篆乃刻立之為
福馬孺人之墓孺人之生奉佛道未嘗敢怠今既沒睦
州又成其志擇最勝具(集作且)尊之道久(集作文)之於石以
延其休則其生佛所得佛道宜無疑也讃曰
世所尊兮又尊道勝無上兮以為寶拔大苦兮升至眞
靈合贊兮神而神駕元氣兮濟玄津誰為友兮上品人
德無已兮石無磷延永世兮奠坤垠靈受福兮公之勤
毗盧遮那佛花(集作人)藏世界圖讃(并序)
劉禹錫
佛說華嚴經眞入(集作人)沙覺不由諸乘非大圓智不能
信解德宗朝有龍象觀公能於是經了第一義居上都
雲華寺名聞十方沙門嗣肇是其上足以經中九會纂
成華藏圖俾人瞻禮即色生敬因請余讃之即說讃曰
清净不染花中蓮捧持世界百億千踴出香海浩無邊
風輪負之晝夜旋大雄九會化諸天釋梵八部來森然
從昏至覺不依緣初初極極性自圓寫之綃素色相全
是色非色言非言
繡阿彌陀佛讃(并序)白居易
繡西方阿彌陀佛一軀女弟子京兆杜氏奉為皇(集作主)
妣范陽縣太君盧夫人八月十一日忌辰所造也五綵
莊嚴一心恭敬願追冥福誓報慈恩讃曰
善始一念千念相屬繡始一縷萬縷相續功績成就相
好具足金身螺髻玉毫紺目報罔極恩薦無量福
繡觀世音菩薩像讃(并序)
故尚書膳部郎中太原白府君諱行簡妻京兆杜氏奉
為府君祥齋敬繡救苦觀世音菩薩一軀長五尺二寸
闊一尺八寸紉針縷綵絡金綴珠衆色彰施諸相具足
發大(集作弘)願於哀懇薦景福於幽靈稽首焚香跪而讃
曰
集萬縷兮積千針勤十指兮虔一心嗚呼鑒悲誠兮(集作)
(而)介冥福實有望於觀世音
畫水月菩薩讃(周助畫)
净渌水上虚白光中一覩其相萬緣皆空弟子居易誓
心歸依生生劫劫長為我師
畫彌勒上生㡠(一作幀)讃(并序)
南贍部州大唐國東都城長夀寺大苾芻道嵩存一惠
恭等六十人與優婆塞士良惟儉等八十一人以大和
八年夏受八戒修十善設法供捨净財畫兜率陀天宫
彌勒菩薩上生内衆一鋪眷屬圍遶相好莊嚴於是嵩
等曲躬合掌焚香作禮發大誓願願生内宮劫劫生生
親近供養按本經云可以除九十九億劫生死之罪也
有彌勒弟子樂天同是願遇是緣爾時稽首當來下生
慈氏世尊足下致敬無量而說讃曰
百四十心合為一誠百四十口同發一聲仰慈氏形稱
慈氏名願我來世一時上生
繡西方㡠(一作幀)讃(并序)
西方阿彌陀(集有佛字)與閻浮提有願此土衆生與彼佛有
緣故受一切苦者先念我名祈一切福者多圖我像至
於應誠來感隨願往生神速變通與三世十方諸佛不
侔噫佛無若干而願與緣有若干也有女弟子弘農郡
君姓楊號蓮花性發弘願捨净財繡西方阿彌陀佛像
及本國土眷屬一部奉為故李氏長姊楊夫人滅宿殃
追冥祐也夫範銅設繪不若刺繡文之精勤也想形念
號不若覩相好之親近也即造之者誠不得不著感不
得不通受之者罪不得不滅福不得不集爾時蓮花性
焚香合掌跪唱讃曰
金方刹金色身資聖力福幽魂造者誰弘農君受者誰
楊夫人
寫眞
徐則畫讃(并序)柳𧦬
徐則東海郯人也沉靜寡慾隐於縉雲山不娶妻常服
巾褐陳太建中應召來憩於至眞觀朞月又辭入天台
山因絶粒養性所資惟松水而已雖隆冬沍寒不服綿
絮太傅徐陵為之刊山立頌初在縉雲山太極眞人徐
君降之曰汝年八十當為王者師然後得道隋煬帝為
晉王鎮揚州聞其名手書召之遂詣揚州晉王欲請受
道法則辭以時月不便其後夕命侍者取火香如平常
朝儀之禮至于五更而死支體柔弱如生停留數旬顔
色無變帝遣人送還天台窆葬是時自江都至于天台
在道多見則徒步云得放還至其(或作于)舊居取經書道
法分遺子弟仍令净掃一房内(一無内字)曰若有客來宜延
於此然後跨石梁而去不知所之須臾屍柩至方知其
靈化時年八十煬帝聞之遣畫工圖其狀貌令柳𧦬為
之讃
可道非道常道無名上德不德至德無盈玄風扇矣亦
(一作而)有先生夙鍊金液怡神玉清石髓方軟靈丹欲成
言追葛稚將侣茅盈(一作羸)我王遥屬爰感靈誠柱下暫
啟河上沈精留符告信化杖飛聲永思靈跡曷用攄情
時披繪素如臨赤城一作皆隋書徐則傳
宋使君寫眞圖讃(并序)張九齡
夫形者神明之表而動用之應也察之苟至則珠玉雖
藴光輝必兆於山泉而眉睫可知賢達亦徵於象骨如
宋公之天姿森挺人望儼然一覩清揚不俟深鑒是猶
雞羣見鶴象齒知(集作如非)牛居然有差此其殊特者也聲
聞如彼風格復(集作又)爾安(集作寧)有陳平之美更虞子羽
失之(集作之失)即難庸妄(集作即雖妄庸)之目素非知公者偶見斯
狀亦已明其瑰異焉初公舉茂才歴長安尉三為御史
再入尚書郎色莊以立朝則百寮所憚言揚於伏奏則
三臺為表而竟以出守俄復徙(集作從)邊其故何哉由抗
直之為患也然公處屯而必行其道居陋而不改其度
能貞其節可謂君子哉才為國而生命有時而泰彼宋
公修志以俟也其復可立而湏焉時其(集作有)族兄曰之
望者亦賈生之謫居有顧君之畫絶偉公之貌作為是
圖意得神傳筆精形似因命僕為讃其詞云
宋公卓犖體標山嶽匪石不移如玉斯琢被服忠信規
模禮樂望之儼然允謂高邈
侍中兼吏部尚書裴公畫讃(并序)
元聖有作大賢將其命良弼有二侍中是其一所從龍
虎實感風雲我之裴公道與上合義深體國策在忠主
亦既致於堯舜不唯比於管樂至於執人柄振天綱丹
青帝圖金玉王度雖古之作合謂之有開未始聞也夫
事可法道可度威可愛儀可象赫咺中來菁英外發故
工繪其事所以見盛德之形容士頌其功所以知和氣
之傍(集作導)逹五事曰貌一以作恭七聲成文六乃為頌
俾凡今之人色斯而覩奥聽之而知理水有方折辨和
氏之價焉山為具瞻表師尹之重焉讃曰
赫諠人望時為(一作維)國紀偉量川渟(一作停)高標嶽峙磊
落成節精明人(集作入)理倬哉輔臣式是多士丹青炳發
儼如至止
楊侍御寫眞讃子邵
仙狀秀出丹青寫似亭亭玉立峩峩嶽峙野鶴無羣天
鵬擊水英華間發眞素相擬銳上當侯豐下有子環林
既構鐵柱兹始風騰雲會一日千里相者何為讃之而
巳
秦州都督吳公寫眞讃
英姿一絶自出常倫揮毫得妙又全其真真不失舊舊
有彌新挺如鶚立婉似虹伸當封在骨得正從神綠車
協相白馬稱珍吳侯吳侯翻然牧(一作拔)秦愛而不見見
似思人
尚書右丞徐公寫眞圖讃(并序)獨孤及
侍御史韓公至(集作志)清以學藝書畫之美聞於(集作于)天
下辛丑歲三月以王事靡盬客于豫章與前尚書右丞
徐公同舍於慧明(集作命)寺之净室(一作宇)嘗以暇日裂素
灑翰畫(集作寫)徐公之貌(集作容)陳於(集作于)公之座隅而美
目方(一作箕)口和氣秀骨毫釐無差若分形於鏡入自外
者或欲擎跽曲拳俯僂上(集作拜)謁不知其畫也衆君子
嗟嘆之不足則足言以讃其美及亦(集作以)繼唱于後(二字)
(一作其)詞(集作讃)曰
哲匠運思天姿是具假之筆精實以神遇居然成象豁
若披霧瞻仰(一作如聸)神鋒如窺武庫婉婉高識昂昂獨步
絶頂孤松空波(集作陂)白鷺不犯之色匪躬之故孰知造
化亦在毫素
蘇州刺史兼御史大夫襄武李公寫眞圖讃
前人
作繢精至於藝懸擬公之德容(集作於藝懸解擬公德容)與化同製
獨立正色神和氣邁婉兮清揚若聞嘉話公綽不欲仲
山匪懈形于懿範觀者目駭百城仰止羣吏警(集作儆)戒
成務安民亦猶作(集作此)畫
張侍御寫眞圖讃
堂堂乎張洵美且恭執法柱下分形畫工玉立冰(集作天)
姿霜淬神鋒武庫森戟寒山勁松方彈獬豸以佐䕫龍
他年雲臺與古同風
大雲寺逸公寫真讃釋皎然
畫與理宜兩身不異淵情洞識眉睫斯備欲發何言正
思何事一牀獨坐道具長隨瓶執堪瀉珠傳以移清風
拂素若整威儀
楊逵處士寫真讃
識洞才高天貸神與霜縑之上逄君不語聳聳山立翹
翹鶴舉置之巖石邈然無侶
張荆州畫讃(并序)吕温
中書令始興文獻公有唐之鯁亮臣也開元二十年後
玄宗春秋高矣以太平自致頗易天下綜覈稍怠推納
寖廣君子小人摩肩于朝直聲遂寢邪氣始勝中興之
業衰焉(一作矣)公於是以生人為身社稷自任抗危言而
無所避秉大節而不可奪小必諫大必諍攀帝檻歴天
階犯雷霆之威不霽不止日月之(一作幾)蝕為公却明虎
而冠者不敢猛視群賢倚賴天下仰息凛乎千載之望
矣不虞天將啓幽薊之禍俾姦臣負乘(一作乘釁)以速致戎
詐成讒勝聖不能保禠我公衮寘于侯服身雖遠而諫
愈切道既塞而誠彌堅憂而不怨終老南國於戱功業
見乎變而其變有二在否則通在泰則窮開元初天子
新出艱難久憤荒政樂與羣下勵精致理於是乎有否
極之變姚宋坐而乘之舉為時要動中上急(集作意)天光
照身宇宙在手勢若舟檝相得當洪流而鼓迅風崇朝
萬里不足怪也開元末天子倦于勤而安其安高視穆
清霈然大滿於是乎有泰極之變荆州起而扶之舉為
時窖(集作害)動咈上欲日與讒黨抗衡于交戟之中勢若
微陽戰隂衝密雲而吐丹氣歘耀而滅又何難(集作歎)乎
所痛者逢一時事一聖踐其跡執其柄而有可有不可
有成有不成况乎差池草茅沉落光耀者復何言哉復
何言哉曹溪沙門靈澈雖脫離世務而猶好正直得其
圖像因以示予覩而感之乃作讃(集作銘)曰
唐有棟臣往矣其邈世傳遺像以覺後覺德容恢晏天
骨峻擢波澄東溟日照太嶽具瞻崇崇起敬起忠貌與
神會凛然生風氣藴逆鱗色形匪躬當時曲直如在胷
中鯤鱗初脫激海以化羊角中頽摩天而下無喜無愠
亦如此畫嗚呼為臣儆爾夙夜
淮南節度使㶚陵公杜佑寫眞讃(并序)
符載
丞相㶚陵公以虎符龍節清鎮淮海凡十五年矣有盛
德美化加於民可以刻金石以圖其(一作儀)形遂於龍興
佛廟大修繪事自相國洎監軍使樊常侍賓僚將校羅
乎素壁森然也有部從事殿中侍御史穆賞作㶚陵志
太常寺奉禮郎符載作寫真讃以頌之夫藴二儀統萬
類役百靈者莫善於人故得全氣者為至聖堯舜周孔
是矣得間氣者為大賢䕫龍伊尹是矣自夐古達于兹
日一時之理百化之損益未嘗不繇是矣然則造時者
必繫乎君者輔時者必繫乎臣也至於藴咎䕫之業得
輔弼之道者其㶚陵公之謂乎公參三才之粹氣包五
行之靈用以大和為正性以至仁為厚德以神明為視
聽以禮樂為肢體涯岸弘大才智傑出注百川而溟海
不動臨萬象而玄機獨運脩眉廣顙晬容玉色如祥鸞
彩鳳徘徊瑞氣得不謂人倫之上才歟公之為政也根
柢於誠信柯榦於賞刑枝葉於禁忌達時之通變識人
之好惡聽覽而不察寬裕而有制故蒙澤者如膏雨畏
刑者如秋霜萬情浩擾懸我條貫生生之分各得(一作安)
其性得不謂民之父母歟公之為學也冠冕六籍衣裳
群史履屨百氏每讀書取其實而不取其華深研著述
號為通典大抵自開闢旁行至乎歴代有兵食財賦職
官禮樂交關于當世者莫不擿拾其英華滲漉其膏澤
截煩以趣約裁疎以就密其有覽之者如熱得澤如饑
得食五車萬卷盡為冗廢得不謂立言垂範歟守藩歲
久哀乞朝覲上賜優詔聽答悃欵伏見車騎奕奕星馳
闕下明天子闢閶闔負黼扆延國老於雲臺之下鋪陳
皇王之道德發明古今之教義上以揚君后之鴻化下
以言理國之大要是知經天地戡禍亂敦五教端百揆
大君以此柄授公知公不得而讓也夫漢之麒麟唐之
凌煙愛其德即圖其人覩其人則景行其事復銘景鐘
樹甘棠此皆以遺芳餘烈浹於人骨髓者也異日廣陵
之民懷公之惠愛嗅公之馨香企公之軌躅擁袂接武
沉吟兹地嚴目而視捧手而指必知夫咨嗟慨詠之聲
發於肺肝矣載山林野賤之士猥辱眄睞塵厠下界恭
覩盛德敢無詞乎不書爵氏㶚陵公之尊也讃曰
碩德昂昂智圓德方武庫矛戟禮容珪璋神氣端凝風
儀高張晴天鶴立秋水龍驤擁旄淮南俗阜民康休聲
四塞入覲天王天王虛懷待公廟堂始終進退赫然有
光後人來斯環遶長廊以此净域便為甘棠
劒南西川幕府諸公寫眞讃(并序)
戊辰歲尚書韋公授鉞之四年也初尚書以汧隴殊勲
拜執金吾天子猶以為功重而報輕俾作鎮于蜀得自
開幕府延納賢雋焉韋公虛中下體愛敬士大夫故四
方文行忠信豪邁倜儻之士奔走接武麏至幕下縉紳
峩峩為一時偉人時符子客于成都歎其盛美又咸得
衆君子之歡而嘗思(一作私)欲讃誦之事無由緣殆似行
佞藴蓄浩思殊欝欝不快也適會有沙門義全者善丹
青尤攻寫真諸公博雅好事皆使圖畫之山客由是得
書曩意因述寫眞讃十三章使士林才彦不獨仰大府
得賢之盛抑亦欲屬詞比跡各明其為人也
金部陳郎中東美字德將
河目犀額材為國楨幹局方大質文光明霞出海嶠鸞
翔玉京式瞻冠紱褊吝不生
兵部張郎中芬字茂宗
襟靈灑散揮斥塵細佩服五常翺翔六藝諸和養正含
噐經世風裁伊何空山松桂
水部司空郎中曙字文
風儀朗邁振拔氛囂玉氣凝潤鶴情超遼文燭翰苑德
成士標問望何有羽儀中朝
金部尹員外植字玄本
英明淳粹凝作正氣沉益神明默分涇渭世或蕩本我
則歸至高閱繪圖憲章有寄
禮部裴員外說字公諒
體岸恢峻神機宏廓河發崑崙風生廣莫道以義見文
由雅作彰善繩僭讜言無怍
殿中鄭侍御鋼字礪甫
中和曼溢為祥聖代彩鳳翺翔卿雲霮䨴誠多被物跡
則用晦神宇森森形諸粉繪
監察盧侍御珵字公瑜
䟽通亮直落落公材馴義立則求仁不回松吟石澗雪
洒瑶臺高張粉繪清風四來
太常王恊律立字元起
王生嶷嶷精粹在體雪山孤峙瑤池見底静必感神動
則由禮共事騫舉出納雲陛
左衛劉倉曹闢字太初
皎皎太初噐傑文雄靈蟠出水秋鶚乘風鑪化宇宙無
所不攻他時圖畫麟閣之中
右衛李兵曹公進字德昇
質噐渾素寔曰清儒三獻爼豆八音笙竽擺落羈局沉
研道樞高播屹立無得而踰
大理錢許亊徽字文美
和順中積英華外發碧海靈珠秋天朗月風度可法文
章無轍何許風栖峩峩雙闕
劉將軍
雲摩氣英百戰知名蓮花劒利騂角弓鳴臨敵有勇奉
身以誠志清淮海材冠戎兵皎皎素壁雄雄華精每遊
秦苑翻疑柳營
徐將軍進朝
姿觀瓌竒和門之嶲龐首箕口虎頭鷹瞬臨戎激厲撫
士下信虚實知兵龍蛇識陣機謀宏遠墻宇高峻何處
功名下邳古鎮
文苑英華卷七百八十三
