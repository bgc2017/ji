文苑英華卷九百四十一宋李昉等編
職官三(此下六卷英華所編失作者先後今正之)
姚祕監子彦墓誌一首嚴庶子損之墓誌一首
獨孤大理嶼墓誌一首蕭郎中存墓誌一首
仲員外子陵墓誌一首權員外自挹墓誌一首
李司農銘墓誌一首
秘書監贈禮部尚書姚公墓誌
獨孤及
有唐祕書監永安縣侯姚公諱子彦字伯英其先馮翊
蓮勺人也至高祖僧洪徙家河東祖思聦秘書少監父
坦汝州梁縣丞贈秘書監忠諒孝愛寬仁愿恭質方氣
冲天所授也而力行博學温故知新錯綜六藝公(集作同)
詞賦初舉進士又舉詞藻皆升甲科尉清遠(集作苑)獲嘉
永寧三縣開元二十九年詔立黃老學親問奥義對策
者五百餘人與今相國河南元公載及廣平宋少貞等
十人以條奏精辯才冠等列授右拾遺内供奉歷左補
闕當是(二字集作于)時天下無金革之虞選多士命百官先
文行而後吏事(集作名法)而柱下方書南宫章奏主張綸翰
典司禮樂(集作文)尤精其選非盛名莫居繇是遷公殿中
侍御史禮部員外郎禮部郎中知制誥中書舍人太常
少卿天寶十四年奉詔宣慰江東淮南覽觀風俗無何
二京陷覆太夫人捐舘公外罹憂患内偃惸疾(集作内纏惸疾)
銜憤泣血毁瘠(集作右隣)滅性乘輿反正公過(集作適)外除拜
太子左(集作右)庶子于時迍難始康百揆草創官復其職
人亦求舊俄又授公中書舍人禮部侍郎光禄卿左散
騎常侍加銀青光禄大夫復知制誥廣德二年授祕書
監策名事君二十有七年文學一紀羽儀三朝凡六蹈
𤨏闈三掌訓誥四居禮官一典祕書其遺塵餘跡周遍
臺閣言行事業著於天下(自策名天下五十一字集作以儒行懿德策名三朝遺跡)
(故事周遍臺閣)資忠體和惟道是居正身奉上中立不倚恐懼
戒慎形于隠微故遭值傾否出入夷險而未嘗有悔名
與身偕中庸(集作德善)是依明哲以保故也享夀七十有八
大歷二年四月某日薨于位五月某日詔贈禮部尚書
知者以為夀冨康寧攸好德考終命洪範謂之嚮用五
福而公居四焉以清儉貽厥子孫故所不至者冨焉爾
非明德介祉何以享茲有子曰驍曰驥曰驂曰駟曰(集作)
(四)曰驌號呼(集作于)昊天痛欲報之罔極也銜恤問禮泣
血襄事十月丁酉卜兆北原惟盛德與公噐若東川(集作)
(川流)之無還垂芳如之何刻石(集作名)墓門其詞曰(集作云)恂
恂祕書藴粹含和服膺孔門行登(集作隣)四科遭時之康
天下未匡(集作光)出奮羽翰翺翔慶雲晩遇中興貴德尚
齒公秉懿範入作卿士逮事三后出入二紀典禮司書
媚于天子居貞保儉與禄終始鬱鬱佳城光烈遺美(集作)
(烈烈餘美)日月有逝令聞不已(不集作無)
銀青光禄大夫太子左庶子嚴公墓誌
前人
皇唐太子左庶子河内縣子馮翊嚴公諱損之故都督
洮州諸軍事洮州刺史恊之孫縣太常少卿方約季子
中書侍郎挺之愛(集作無)弟家之慶天之休鍾于公躬故
其德備少壯(集作仕是)昌世遇權臣惡直故官不登三臺晩
值多難安貞不競故位不過郡守宫尹前後羽(集作左)两
衞參四府領二縣典七州再入石渠三登(集作升)龍樓凡
處任十八享年七十六未嘗以利苟合違道從欲用之
則行見幾不俟忠信是履(集作動静)勞謙有光廣德二年六
月二十五日終于襄州(集作湯)是歲八月權窆楚山西原
冡子曰式官至江陵少尹不幸道夭仲子曰士元由殿
中侍御史為尚書虞部員外(集作此二字)郎少子曰士良秘
書省(集作領祕書)著作郎悉能幹父蠱懿文德取公噐他日
獨立訓所至也大歷三年歲次(集作王)戊申五月二十九
日反葬洛陽先塋禮之至也宗人故太常卿向嘗狀公
往行貽諸有司謂公外寬内剛廉正篤敬温而不厲直
而不輕(集作訐)學究源本行有枝葉故其適道求友莅職
任事覈其實不居其華初公宰汜水也以莊明慈惠為
政汜水之(集無此字)人不敢欺而戶口增倍獄訟衰止御史
中丞蕭隠之以狀聞公是以有著作郎之拜其後歷太
原上谷弋陽餘杭丹陽雖風俗殊異治效如一不曰才
乎公在清池會安禄山與當國者交惡公曰難將本矣
遂移疾請告姦黨惡之是以有弋陽之貶貶之明年河
北為戎不曰智乎涉艱患不辱身踐禄位不徇名居義
處順動罔違吉不曰貞乎嗚呼榮問素業與時皆逝可
稱也而不可追也今採其實錄刻石示後盖欲報罔極
者之志爾(集作云)其詞曰君子之道容民和(集作畜)衆公宰
二邑二邑無訟與國共理惟二千石公七剖符七著成
績乃師國子司成望苑考藝校德以弼三善中和其心
正直是踐道亞羽翼名掩春華忠以事君孝施于(集作於)
家粲粲令子鮮侔晨葩若何不弔盛德既喪音徽永沬
士友孤望千載九原遊者悽愴
大理少卿兼侍御史河南獨孤府君墓誌
前人
府君諱嶼河南洛陽人也漢世祖光武帝第二子沛獻
王輔之昭也齊臨川郡王河南道行臺僕射洛川刺史
永業府君五代孫國朝明威將軍文慧(集作惠)府君第二
子越州都督浙江東道觀察處置使(集無此四字)兼御史中
丞右(集作左)金吾大將軍峻府君之季弟也聦明仁恕專
直寬信擾而毅温而厲弱冠筮仕以藝即戎藏噐安卑
非其志也天寶十四年安祿山反朝廷以淮服(集作淝)海
沂三吳咽喉宜擇良佐以貳藩鎮命府君為泗州長史
無何換徐(集作除)濠二州倅戎備參吏職忠毅(集作敏)肅給
所届繄頼御史中丞崔公昭之尹河南也盛選僚佐表
府君為太常丞兼殿中侍御史營田判官使罷轉湖州
别駕大歷五年崔公受詔持節牧宣歙池三州君復為
從事以太子右諭德兼殿中侍御史遷大理少卿兼侍
御史方謂宜民宜人禄與夀俱遭命不淑春秋五十九
(集作五)而殁是歲大歴九年三月二十四日也夫人隴西
李氏以栢舟之誓提携諸孤某等奉府君之喪言歸洛
陽某月日遷(集作此字)窆于某原禮也府君少孤奉事兄嫂
以友悌稱在家在邦言信行果居官祗事強志能力及
其冠法冠佐大府君上以勤恪(一作勲略或作勲業)周爰成務下
以勞謙明誠應物和禮正家敦睦姻族自疎及親必慈
必愛而命不我與年未下夀夭夭是㭬(集作夭夭其掾)嗚呼哀
哉初府君之金吾伯兄擁旄江(集作浙)東也拔崔公於郡
吏人之中升為軍司馬推誠委政之分猶晉得韓厥宋
得子罕及中丞之開府辟掾府君為首既而府君之喪
也中丞哭之慟贈賙給加於人二等由是稚子孀妻得
奉喪而西三月而葬禮無違者&KR0608;布之餘足備祭噐君
子謂金吾之明哲貽厥兄弟宣州之交情見於死生知
巳之道斯其行者鮮矣及敢不直詞書仲父之美於墓
石其詞曰叔父懿德承家令儀慧伯(集作惠廸)哲兄踐脩靡
違私治於官發跡淮沂及佐皇華亦繡其衣天子命我
再參軍機駱馬驒驒(集作單)所從其誰顕允崔公為諸侯
師府君委質咨諏載馳式壯其猷耄未及之隂陽為寇
子鵬(一作鵬)語(集作洽非)期昔也陟岡哀哀永思今也還真匪
公曷依伯兮叔兮今乎巳而他年九原公誰與歸
尚書比部郎中蕭府墓誌銘元載
嗚呼蘭陵蕭君藴賢人之業藏佐世之噐大君未盡其
力生人未享其福鍾厲遘痾殞靈休時哀哉君諱存字
成性梁武帝季子(一作弟子)鄱陽王恢之裔五世祖唐刑部
尚書生雅州都督左衞長史元泰長史生密州莒縣主
簿旻主簿生揚州府功曹穎士穎士字茂挺特達聰明
叢于上才以詩書禮樂皇帝王覇之術為巳任開元中
進士擢第靈鳳神龍煥乎文章高價風馳撼動八荒是
時顒顒昂昂賢雋之士揖涯岸趨問望如百川之委溟
海群山之仰嵩岱君即功曹之子也禀乾坤清粹之氣
聚而為德義散而為制度行可以輔教才可以拯時大
抵根儒術尚名理言喜人之善鋤人之惡其餘九流百
氏質文沿革雖千古&KR1925;絶如以眸子視左右掌也大歴
初與昌黎韓愈天水趙贊博陵崔造素友善齊名李大
夫栖筠領浙西掇華刈楚遂奏授蘇州常熟主簿顔太
師真卿典吳興纂文編韻延納以脩術(疑)之任宰相劉
公晏司轉運與能咨畫奏授左金吾衞兵曹參軍明年
遷廷尉評建中包諫議佶掌鹽鐵聆風欽舊奏授監察
御史明年轉殿中侍御史初御史大夫張滂董戎天子
俾君留務于上國主計者張權侵官交關有司君不阿
撓庭辯可否哆南箕燭光芒繇是愁憤乞守外職竟罷
歸潯陽君有草堂在廬山下紫霄峰晩節學長生得蟬
蜕之味每天氣寥朗神有所詣輙駕紫騮携酒壺學業
同紫府之客恣遊其下弄泉坐(一作改)石不記早暮無幾
何登黃石巖之絶巔谷颷䬟丁毒腑藏右體麻痺不仁
雖藥膳充席(疑)岐和疊跡不得施其力焉春秋六十二
十五年冬十月五日遘疾十六年冬十月五日卒于潯
陽湓城之私第遂以是年十一月十二日權窆于承仙
之西岡未克葬于臨汝故也嗟纓紱(一作晃)之沉淪痛環
璧之破碎悲豫章之摧拔莫不驚惋&KR0579;怛嚮風凄欷焉
夫人河東裴氏王父璡越州倉曹參軍皇考光輔蘇州
吳縣丞資淑和之氣承禮義之訓隂範内則璨然有光
有子四人曰夐曰東曰奐曰愿咸端素温良克荷家聲
吞茹荼蓼若絶生理今相國齊公杭河南尹張式給事
許孟容鄭郢州正則兵部楊郎中馮馮弟吏部郎中凝
盧補闕景亮陸殿中禮投分許與期於莫逆衆君子振
鱗奮翼日薄霄漢君未中夀獨歸泉壤匣有豪曹歷有
飛黃不發不馳埋骨摧鋩可哀也哉相國於君有死生
之交情至於葬舊鄉撫稽紹盖餘力也足以慰其精靈
焉載後學小子日遊於藩故遺芳盛烈備得詳悉見託
誌錄銜酸為銘銘曰
崇山鬱鬱連西岡青龍白虎為夀堂靈其少安樂且康
旄頭不明歸舊鄉
尚書司門員外郎仲君墓誌權德輿
君諱子陵字某其先魯獻公仲子曰山甫入輔於周食
菜于樊其後魯有季路衞有叔圉用儒行政事代為家
法曾祖𧦬始自彭城徙于蜀都祖襲博究六藝州閭推
重考遠清静寡欲理老莊之言三代曠僚純白不耀君
丱歲好古學與同門生肄業於峨眉山下採摭前載可
以為文章樞要者紬繹區别凡數十萬言大歷十三年
舉進士甲科調補祕書省校書郎歷同官醴泉二縣尉
貞元十年舉賢良方正拜大常博士轉主客司門二員
外郎十八年六月乙已疾寢殁於靖恭里第享年五十
有九君脩身慤固為學精力其初典校有詔百執事詳
定冕服炳然上奏得禮之中再仕甸内皆參奉常論譔
之務后蒼二代曲臺石渠之論乖疑難正者咸折中焉
有司請正太祖東嚮之位而祧獻懿二主議者云云君
議略曰九聖在天二祖在祧國家卜代及年未始有極
宜立定制為萬代程請遷二主於德明興聖廟詞甚切
正後以異論紛紛又著通難一篇引經據古諸儒不能
屈雖留中未下而知禮者直之為郎三歲受詔典黔中
選補賦禄清平南人悅焉皇皇者華道於故里里中人
以為榮觀復命踰年稍進郎位循性詣理恬於聲榮隤
然放懷以馮唐顔駟自况脩詞甚博推本六經賦詩類
事往往有卓異不羈之韻邃於禮服上下古今儀制著
五服圖十卷自為一家之言起庸蜀諸生以文義自逹
至禮官元士三登於朝講議洽聞不疚不跲與夫憑覆
露乘地資而至大僚豊禄者難易殊矣子雲耆老相如
多病内外掃之日圖書罇酒而已升東榮而復者假他
人之室可悲也夫其婺嗣郢王之藻女宗室公宫稱其
賢淑生一子頗幼學而孤卜七月甲申竁於萬年縣之
某原某里命也德輿常(集作嘗)忝知君用深怛化遺孤哀
請因直其詞銘曰
噫仲君直而文心秉彛學軼群富宏議暢嘉聞中止水
外浮雲理冥冥化沄沄刻圖石識幽墳
朝議郎行尚書倉部員外郎集賢院待制權府
君墓誌
公諱自挹字某天水人其先殷王武丁之支(世系表權氏武丁之)
(裔孫)因封命氏楚遷於那處秦徙于汧隴綿代多才繼有
勲力四代祖襲慶周開府儀同三司相定冀青殷五州
諸軍事冀州刺史齊郡公曾祖武隋開府儀同三司浙
豫柱三州刺史潭州㧾管始平郡太守右武衞屯衞二
大將軍天水縣開國伯考無悔奉朝請大夫晉州趙城
縣令公年十四太學明經上第因喟然曰學不足以究
古今之變而干禄者非吾志也遂蒙飬於終南紫閣之
下窮覽載籍號為醇儒非其道不合非其人不自歷南
和寶鼎二縣尉天寶中河湟之間踐更以禦寇平糴以
饋軍皆以御史董之聯辟從事既而幽陵兵興二京震
蕩縉紳之士多在劫剠中公艱貞終吉盗不能汚尅復
之歲制授醴泉尉尋攝監察御史充河西隴右宣尉使
崔中丞伯陽判官軺車所履人誦其惠歲中崔復命遷
左馮翊表為祠曹且佐州師朝廷以公文而無害特拜
監察御史謙以自牧換大理寺丞學該今古加集賢院
待制識通理典遷尚書倉部員外郎大歷五年春感風
疾請告十有二月終于布政里私第享年七十惟公得
大易之含章中庸之居易知前古之善敗稽六學之義
類靈龜恬然天爵自貴夫如是則通籍書殿起草中臺
於諸生不為不逹而充公之量則未也與故王右丞維
今歸尚書從敬為文雅道素之友其餘或不踐其域故
知我者希夫人太原王氏監察御史造之孫也鄠縣令
侑之女淑行明德輔于公志叢是福履近于期頥公之
喪既除二十三年而夫人殁夀九十三時貞元十年十
有二月也嗣子某某官次子某某官等皆以舊德蕃祉
參居吏員盡厥誠信貞於龜筮以十二年十月祔葬于
咸陽縣洪瀆原禮也以德輿諸孫之列習于舊史郯子
之學誠慙古人滕公之室敢識幽壤銘曰
周隋之間受封於齊代有武功抑抑倉部德音不回藹
然儒風考正圖書彌綸憲章其道昭融黃裳之吉大雅
方直位則未充惟此令德與彼内則委龢而終咸陽古
原祔窆雙䰟淑聲無窮
金紫光禄大夫司農卿邵州長史李公墓誌銘
前人
公諱鉊字某不書州里尊宗室也初景皇之支啓封于
蔡繼别為宗厥後多材皇襲濟北郡公孚公之曾祖也
隴西郡公津容公之王公也濟北仕至國子司業贈太
僕卿隴西仕至慈衞汝邢青五州刺史終永王傳以至
烈考憺歷監察御史殿中侍御史尚書倉部員外郎累
贈職方郎中虢州刺史公即虢州府君之第若干子也
憑是積厚叢生福祉少以門子入官聯調两官環列之
佐次補伊闕丞是歲天寶十四載也虢州捐舘幽陵兵
起茹毒違難南浮江淮既除喪宣州觀察使鄭炅之表
為廣德令時劉展阻命東方愁擾閭里制於&KR0841;蒲守臣
化為寓(集作寓非)公而公之縣鄙連亘山洞盗有陳庄陳五
奢者是焉囊槖攻剽相因炅之跳在尋陽牒書密至署
為上介俾輯輿師靖綏攘遏人用寧舒後歷揚州太原
二紀綱掾府之損益皆所關决執法殿中佐戎北門會
罷使至京師獻狀居最拜奉天令有命成城績用居多
未踰年遷侍御史充宣武軍節度行軍司馬時師帥以
睢陽及譙進律開府韓厥之任朝選為難盖以彌縫左
右非公莫可最凡三為尚書郎四兼御史中丞以銀印
青綬歷官相常伯之重府遷大梁職尊統師(集作帥)公皆
以師武從之蓄資力以崇威望宣忠勞以弘班制居則
持重戰則有功無細無大繄公謀是頼雖羊舌職之聦
敏肅給鐸遏寇之恭敬信強無以過也貞元二年徵拜
右(集作左)庶子三年復以本官兼御史中丞充入蕃使尋
兼御史大夫行次回中察其隂詐奏(集作察)䟽累陳不可
莅盟之狀時朝議已行謀塞不用既而戎人衷甲急變
上聞乘車東轅獨以智免以久次遷衞尉卿秩至(集作以)
金紫乃命大司(集作司字)農為國之泉首公脩職惟直是視
無所阿附終用蔽傷左遷郡州長史以十三年十一月
寢疾終於(集作于)所莅之官舍春秋若干唯公開敏毅直
信兼仁勇有政事方略長於理煩遠而不泥文而無害
始以通邑行師振其名聲交辟元僚翻飛清朝腰金鳴
玉法象河海議者謂藩垣京轂公宜居之終以當官有
守寧絀不苟不為利疚於回鬱堙下國以至大病斯可
嘆已夫人范陽郡夫人盧氏某官某之孫新安丞某之
女華宗淑問光輔閨門無詒離(集作罹)無攸遂内姻外戚
仰其徽風先于(集作於)公二年而殁長子元亮以武略至
御史中丞不幸早亡次子元道以吏才為大理司直兼
監察御史參陳許軍事次曰元規進士及第盩厔縣尉
次曰元會前右金吾衞兵曹參軍元簡江陵府參軍元
舉太原府參軍元衡元弼(集作元弼元衡)元輔等皆幹蠱知方
儼然在疚考於象數先遠得吉以十四年某月日奉公
夫人之喪祔窆於伊闕縣萬安南原先公之兆域禮也
德輿王公族之出也先人於公為中表昆弟羈貫獲見
始四十年元道等泣以墓石見託雖文之鄙朴而不敢
辭也銘曰
抑抑司農系于蔡兮三珪再踐宜方大兮心廣體胖道
將泰兮中立不回官左退兮登書問鵩禍所會兮撰日
焞龜紛祖載兮萬安鮮原風雨晦兮鏤此貞岷𡑞之内
兮
文苑英華卷九百四十一
