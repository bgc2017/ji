文苑英華卷五百十宋李昉等編
勤學惰教師歿直講門十六道
勤學
求隣壁光判二道於途墜坑判一道
躭書穿牀判一道
惰教
投諸棘寄判二道
師歿
立廟藏衣判一道着服六年判二道
事貌相似判二道貌似温敏判一道
吊服加麻判二道
直講
直講無他伎判二道
勤學
求隣壁光判
郗珍性好讀書家貧隣家富乃穿隣壁取燭光隣告為盗
對
郗珍黃冠野客白屋寒生仰桂林之一枝猶思對策掩
蓬門之三逕無忘偷光但學以資身行不踰志(一作矩)因
人之利尚或不為竊隣之光何居而可必欲三餘不棄
百遍無疲原憲弊衣杖藜而非病顔回陋巷飲水而多
歡既知讀書應聞對馬與其鑿壁何如聚螢若觀過知
仁推情决獄束緼之婦尚未過於黃沙懸梁之夫庶獲
哀於丹筆違禮入律理或難容居法徇私斯焉有在
同前康廷之
郗珍荷衣横帶緝柳編蒲有賤籯金將希片玉南阮自
富北郭實貧殊謝梁鴻不求因熱乃如蘇季願借餘光
已接武於匡衡方齊蹤於寗越室仞非邃未窺夫子之
墻紡績可兼輙鑿隣人之壁情非竊伏事涉穿窬(一作情非)
(竊盗事涉穿窬)抑有前聞宜徵故實從按記過不合論辜
於途墜坑判
寗子讀書於途墜坑來晩師行檟楚令以罰非其罪令
師謝過俱不伏
對
學古入官不學將落聖人所以留範君子誰非用心猗
哉寗生勤亦至矣手䋲口誦何劉實之能匹負書擔笠
豈蘇秦之可加悠悠長途是諷是詠舞中襟而始勵經
巨嶮而方歸師以來晩見嫌聊申檟楚令以罰非其罪
乃起異端在師雖則傷嚴遣謝又乖通論且尊無謝卑
之禮卑有順上之心蒙雖不才此未為允
躭書穿牀判
孔安家貧躭書一座數載不移故穿牀邑宰以為惰農
遂蒙笞責廉使謂高賢附狀
對崔融
孔安家承闕里訓習淹中黃叔度之平生朱買臣之故
事康成進德斯覽卷於八千士安行道願加年於數百
邑宰職當訓俗務在化人管幼安之藜牀莫欽高義王
君公之板榻靡尚真規縲絏冶長昔聞其事鞭撻寗越
今見其人徒有望於勤農終致慙於勵學廉使親承聖
旨肅事澄清一字之褒人知激節片言之貶士識愧心
附狀稱不優賢據理自須慙德更懷文過須是提刑
惰教
投諸棘寄判
得國子監稱諸胄子不親師教將棘寄之省讓其侵冒
刑章寘之於理監固論不已
對于峴
有教無類下學上達春詩秋禮日就月將必復象賢之
規以光齒胄之訓喻玉成器符金滿籯渥赭觀其屢舞
拾青嘉其載擇况乎服勤多闕仰止徒虛温故知新未
之已也進德脩業此其謂何是朽木之難雕非檟楚之
能及造士選士匪曰伊人左鄉右鄉攸稱往誥雖迂夫
棘寄斥之遐邈且涉禦魑之罰將有招魂之詞會府以
近滿刑章言投法理監司以遠探經義事合禮文亦既
將(一作狀)申復奚科抑
同前蘇倇
聖人設教克勤于學胄子從師罕能由禮惟彼成均奉
職宗伯分官將舞樂以持旄俾歌詩而序齒進而函丈
知拾紫之華(一有經字)終(一作退字)且負墻識滿金之喻(一有訓字)不
傳其習或失于多嗟爾寡聞孰云功倍叩之勿應則罰
於從容發然後禁何驚於扞格誠宜扑作二物吾與其
進焉用棘寄四夷若斯見罰伺行父之逐鳥豈待庶乎徵
楚子之奪牛理固深也不帥之教雖載於禮經侵冒之
刑合歸於司寇仍為多訴無乃厚誣
師歿
立廟藏衣判
甲脩絜矩之道歿後其弟子以師所居立廟藏衣冠琴
書人告越禮
對
就賢體遠稱以動衆親師觀奥知乎成植甲允廸厥訓
克懋存誠弘道惟人脩詞在已視博習之志初遊焉息
焉觀絜矩之心後不寢不食况早承函丈常忝儒林讀
夫子之微言習門人之正義學而已講吾其不憂歲月
之微(一作徵)梁木斯壊子在川上歎逝者之如斯人之云
亡痛吾徒之安仰常時講位乍起於悲風他日荒墳俄
懸於苦月輪奐斯在歌哭還升仰生前之令名存歿後
之遺象上棟下宇不革故而廟成自堂徂軒咸鼎新而
貌立藏衣冠而不墜委琴書而宛在且心喪三年是則
是效亭傳四序有嚴有翼彼猶薄訴此實厚誣道雖謝
於周書理亦殷於魯典誡彼言者不亦可乎
着服六年判
兖州人平辯受業於田才才亡辯着服六年廬於墓側
刺史以為違經越禮妄造異端禁錮三年辯妻遣小女
上策稱冤廉察彈刺史刑獄不當
對
田才地居鄒魯家習文儒業擅籯金道光珍席夙漸昇
堂之教早傳藏壁之書學市攸開几筵爰設故得詢疑
請益還如北海之前函丈摳衣更似西河之上平辯雩
川童子闕里諸生常因閉戶之勤豫受專門之業庶祈
榮於青紫希變采於朱藍日就月將罰(一作菽)水之恩何
極陵夷谷徙頽山之痛已深舊宅凄清空聞絲竹遺壇
寂寞無復琴歌嗟二物之長收願百身而奚贖方思重
服用表深衷一對松楸六遷檀柘曩時儒肆喜遇祥鱣
今日凶廬悲逢吊鶴論情雖會於寧戚據理未允於通
途刺史職在宣風政乖道俗沉憂六載亦可驚嗟積禁
三年固其未得少女以銜冤伏奏雅叶於鷄鳴大使以
紏慝彈豪正諧於隼擊即宜錄奏伏聽宸衷
同前
不學墻面先哲之格言以德潤身前賢之令軌孔丘要
道逐楊震以西來馬融門生隨鄭玄而東去田才地隣
鄒魯俗富詩書水接沂川家傳禮樂白圭無玷孤(一作禮)
標席上之珍黃金可輕獨貴林中之寶平辯伏膺道術
企足風猷訪顔子於淹中得田生於稷下葉抽槐市鼓
篋笥而踐緇帷花發杏壇整襟裾而趨絳帳一登閫閥
幾積寒暄知十之業既弘在三之敬尤重專門春誦高
臺於是忽傾負(一作扶)杖晨歌梁木由是遽壊荒階積雪
徒規東廊之蹤逝水驚波無復西河之氣師資之禮痛
貫幽靈伏道之誠悲深卉木葺苫廬於墓側製麻服於
塋前檀木遷移葭灰屢變墳抽細草撫書帶而增悲牖
挂殘絲拂琴絃而永慕刺史褰帷魯國剖竹雩壇馮熊
軾以宣風樹隼旟而展化以為非禮將作異端不樹甘
棠之隂翻行叢棘之酷昔門人子貢廬於孔氏之墳弟
子叔然制彼鄭生之服六年不釋於禮稍乖三載錮身
在情何忍但以事符公冶繋犴獄而多年命彼緹縈仰
鳳闈而長呌廉使垂星整俗驛傳宣威正豸冠以觸邪
下烏臺而肅物女既陳請使又彈非霜簡載馳雪身無
路兩頭今既發覺一面何使(一作所)逃刑宜降朱轓用直
(一作申)丹筆
事貌相似判
甲容貌與乙相似甲歿後門人事乙隣人讓其非禮
對康季子
容貌相似陽貨惑於仲尼德義可尊門人師于有若歲
丁辰巳甲遂云亡(一作七儒)月亦居諸乙方傳學實喪予於
東魯復疑汝於西河已寂琴歌詎聞金石思其笑語寧
忘罰(一作菽)水之恩慕彼威儀(一作循誘)爰動頽山之戀不墜
吾師之業還昇弟子之堂惟爾嗣音專之可也讓其非
禮於已不然(一作何諸)有事古風未驚今聽
同前
道在則業金籯非寶學而時習珍席為儒甲業擅專門
勤茲閉戶夙漸淹中之訓方傳壁裏之書絳帳談經蒙
求者雲集緇帷講道鑚仰者電趨濟濟祈祈升堂入室
夏弦春誦未厭于青藍閱水頽山遽悲於壊木歿而不
作逝者何追道無常師未宜膠柱貌有相似自可摳衣
昔夫子門人見師於有若馬融弟子或從於鄭玄故事
非遥讓之未可
貌似温敏判
儒生温敏歿或有貌似敏者弟子共師之縣令責其無
知
對唐昭明
温敏果行育德依仁游藝道鬱黃中聲芬白賁才克夢
烏(一作筆)針左氏之膏肓學綜成麟傳聖人之糟粕既而
生也有涯歲聿其逝情殷埋玉迹(一作逃)必應金類宣父
之云亡還思有若同蔡邕之已歿更重虎賁雖其人已
還而典刑可想或欽遺韻用展師資唯彰好道之誠何
寘無儀之論縣令奉子男之秩守韋弦之戒非欲使提
耳流訓掣肘無譏錯節盤根抑亦殊道移風易俗何妨
異代縱有科罰未累德音無點(一作玷)憲章並宜告記
吊服加麻判
甲乙二人所受學師亡皆吊服加麻出有所之則絰乙
居則絰出則否縣司科甲乙不合為師制服並不伏
對顔勝
理範通明國圖惟遠班和正本式古崇風訓學興文當
今是教甲乙同志偃化從師春誦夏弦自得西河之美
摳衣函丈無非北海之遊道叶雩壇聲高闕里鴻都盛
業方列義於儒堂電隙流年奄生悲於泉戶兩楹之夢
豈廻景於西山二竪之災竟遊魂於北斗壊木之悲(一作)
(怨)師也何追頽山之哀吾將安仰因情定禮自可虔於
心喪吊服加麻實無虧於聖政甲出而絰是依古也乙
居則否奚所咎焉既不異於門人信無徵於魯禮欲加
之罪其有辭乎
同前盧昌
惟甲惟乙夙庇唐封如琢如磨服勤師訓自凝情於竹
素將比色於朱藍既而逝水方驚梁木其壊微言已絶
先師從召於鶴書素業無憑弟子空思於鱣序閒階寂
歴泣對履綦舊宅凄清愁聞絲竹爰制衰絰以報師資
雖乖心喪之儀未失禮經之意何如宣尼既沒子貢(一作)
(夏非)為廬鄭生云亡叔然制服往哲不貽伊誚縣司何遽
見䋲請寬二公之愆無濫五刑之法
直講
直講無他伎判
丁專經直講每無他伎進考或人告濫
對王靈漸
丁以聚學立身脩詞果行從師氏之六藝當孔門之四
科淑行惟新鱣魚巳落清言如屑塵尾先摇既珍席之
有光亦經笥之攸屬籯金奪價琢玉成功皆取判於一
經蓋不資於他伎誣其善誘生此薄言由也兼人常聞
於片折參則不敏必造其兩詞請更推尋然議斷割
同前常無欲
典禮之興講經為要安人和衆學古入官丁以專經直
講精師訓廸藝成重席業固專門歌詠先王頌聲以光
於講肆討論文義德化籍甚於談筵考課攸歸勤效斯
在以無他伎蒙竊惑焉且州縣徒勞自拘於常式庠序
爰設亦著於彝章妄告之人須科反坐
文苑英華卷五百十
