文苑英華卷五十七宋李昉等編
禋祀四
明水賦六首大羹賦一首
象樽賦一首黃目樽賦二首
明水賦(以泠然感化潔我蒸嘗為韵)崔損
大饗之禮明水攸先其水也所以本太古之淳朴其明
也所以享至敬之昭宣從朗月之潜化應隂燧而通玄
暗度晴空泛銀河而色静曉臨清廟浮玉露而光鮮既
潤下以功慱亦就濕而義全冥朕兆於至理契幽微於
自然加五齊而致獻首三酒而告虔觀其象在乎天德
包乎坎類影響之相召恊隂陽之應感其禮斯節其色
斯潔不假縮於包茅復何施於麹蘖將汙樽而並用與
越席而齊列或異乎勿幕有孚豈比夫不食而渫(一作食而)
(貴渫)皛皛熒熒清清泠泠明德為馨神人是聽從無味而
有味自無形而有形深源莫測實資造化濯桂影於遥
天洗蟾光於永夜懿夫昭潔著贊溉賞常蒸宜玉斝之
見貯匪金盤之見承若乃鼎爼備設嘉羞衆夥苾苾芬
芬名之莫可尚其本也知享獻而靡他貴其新也諒斟
酌而在我於維巨唐穆穆皇皇崇初祀異(一作與)蒸嘗玄
酒乃薦至誠允臧天降其福地出則祥醴泉洋洋明水
是將徹慶雲之色映瑞日之光羣臣作頌歌孝治(唐諱)之
無疆
第二(以玄化無宰至精感通為韻)夏稜
祭祀上潔精誠克宣伊明水之為用諒至誠以為先積
隂以成符嘉應於冥數以鑑而取咸(疑作感)無私於上玄
將假以表敬式彰乎告虔皎皎泛月瀼瀼降天既禀氣
在隂亦成形於夜有無雖繋於恍惚融結寕随於冬夏
明者誠也我則暗然而彰水惟信焉吾非倏爾而化徒
觀其清霄霧歛朗月輪孤鍳清熒而類鏡水滴瀝而疑
珠混金波而共潔迷玉露而全無感而遂通配陽燧之
為火融而不涸異寒冰之在壺彼既無情此何有待始
同方而合體寕望遠而功倍故能佐因心於霜露均潤
下於江海有形有實徒加以強名無臭無聲孰知其真
宰是以昭其儉潔其意含水月之淳粹修粢盛於豐備
作玄酒而禮崇登清廟之誠貴(疑)嗤潢汙之野薦陋甘
醴之莫致(未見至字官韻)祀事孔明其儀既精無朕而有不為
而成二氣相臨本自蟾蜍之魄三危莫比殊非沆瀣之
英至道自玄而兆醴泉因地而生原夫月麗於天水習
乎坎物有時而出故方諸而夜呈事有朕而因故隂靈
而不(疑作下)感大滿若冲其来不窮風塵莫染其真質天
地不隔其幽通况國家崇儀礿祀薦敬旻穹方欲行古
道稽淳風客有賦明水之事敢聞之於閟宫
第三(前韻)歐陽詹
智之不測有明水焉方諸在手圓月居天象質遐分則
迢遥而迴遠精華潜合遂滴瀝以留連(一作流連)可謂妙自
斯妙玄之又玄兹(一作此)道也自何而来彼至(一作靈)也從
何而借越杳杳之蒼昊滋遥遥(一作阻冥冥)之永夜望蟾魄
而光彩殊流端蛤形而清泠忽下等陽燧之通感實柔
祗之閟化豈非(二字一作豈不以)月包隂德蛤乃隂餘(一作我唯陽德)
(伊乃隂徒)英精(一作精靈)合契氣類相符共禀坤而配坎諒交律
(一作津)以有濡是(一作此)理焉自取(一作精)之乎必有斯水也
遂生之於本無精潔可嘉清明斯在湛玉壺以無垢入
犧尊而有待處罍實爵今則由於鬯人置下升堂以不
聞(一作已不關)乎真宰觀其(一作稽夫)所自原夫所致臨庭目擊
雖從隂鍳而来向月心祈允(一作又)似上天而至来莫我
繋(一作挈)至莫我精棄(一作葉)本不仁故存名而曰水從儀
(一作宜)酌號遂表性以(一作而)稱明信可薦宗祏祈(一作祁)上
清是故(一作故得)祭先展敬類帝昭誠(一作師先享歲告帝功成)首三酒
而上獻(一作冠三酒而首進)掩五齊以先行招百神之景福致萬
姓之惟真(一作元禎)無益下(一作於)人鄙玉漿於夜漏自求其
溢哂珠露於金莖遊原習坎固有旁感(一作固有冥感)處陸騰
(一作浮)空不無玄通龍吟雲而致雨虎嘯谷以(一作而)来風
動無千里之熯(一作效)潤纔百里之功豈(一作詎)若以握中
之瑣細映(一作向)天上之朣朦精液下融神人以崇而福
禄攸同者乎
第四(前韻)韓愈
古(一有者字)聖人之制祭祀(一有也字)必(一無此字)主忠敬崇吉蠲不
責(一作貴)其豐乃或薦之以水不可以瀆斯用致之於天
其事信美其義惟玄月實水精故水(一作求)其本也明為
君德因取以名焉於是命烜氏候清夜或將祭(一作祀)圓
丘於玄冬或將祭方澤於朱夏持鍳而精氣旁射照月
而隂靈潜下視之不見謂合道於希夷挹之則盛方同
功於造化應於有生於無形象未分徒逞離婁之目光
華暗至如還合浦之珠既齊高(一作芳)於醴酒(一作酒醴)詎比
賤於潢汙明德惟馨神(一作玄)功不宰于以表誠潔于以
誡荒怠苟失其道殺牛之祭何為如得其情(一作宜)明水
之薦斯在不引而自致不行而善至雖辭麴蘖之名實
處罇罍之器降於圓魄殊匪金莖之露出自方諸已(一作)
(乍)似鮫人之淚將以贊于隂德配夫(二字一作非獨配于)陽燧夜
寂天清煙消氣明桂華吐耀兔影流精(一作玉兔騰精)聊設教
(一作鍳)以取水伊不注而能盈霏然有(一作垂)象的爾而呈
始茫茫以(一作漠漠而)霜積漸微微而浪生豈不以德叶于
坎有(一作同)類則感形昭(一作蔵)在空氣應則通鶴鳴在隂
之論(一作理)不謬虎嘯于谷之道(一作義)可崇庶令知聖真
(一作足以驗聖賢)之無黨驗天地之至公竊比大羹之貴味幸
希薦於廟中凡一作皆集本
第五(同前韵)陳羽
彼美明水含精自天孤影流輝乃凝空作潤萬靈来享
故為酒稱玄所以貴新滌慮殷薦告虔水本涵清表至
深之心著明以比德惟馨香之義全想夫含氣遥空成
形永夜出隂鍳則凝清自美對明燭則摇光相借至誠
所感同就濕而流大饗是資若待神而化斯可謂至精
無朕明誠有孚泛清月而乍融乍結洗輕煙而若有若
無潤而鮮見湛露之濡金鏡皛兮潔類清冰之在玉壺
至若高天委秋皎月分彩氤氲既合精粹斯在方昭德
以䧏神異趨下而歸海是知嚴而敬者其德大潔而祀
者其福倍繄景命之不渝豈成功之不宰原夫明水之
初化也天子齋心司烜蕆事望靈月露隂燧皎皛浮光
清冷在器自無而有知靈化之不測應感而来知神物
之斯至其或崇國祀設方明備禮樂潔粢盛用陶匏之
器薦蠒栗之牲秩神祗而配坐望天地之含精匪明水
而神不降無明水則祀不誠是以明處作離水居為坎
諒明水之潜化本隂陽之所感其名也合五行之德其
用也冠三酒之功泊爾味淡凝然色融至馨無臭至潔
含光則是水也與靈物幽通
第六(同前韵)失名
明水之設其義斯玄水以潔著明由色宣神靈是享祀
典攸傳籩豆静嘉取其濯溉麴蘖不用存乎吉蠲審靈
變之無方實太隂之相借月當盤而冥召水承月而潜
化冲融其色連桂影于晴空泛灔其光映銀河於永夜
理包幽奥質本虚無在洞澈而彌朗介清明而不汙冠
澄酒之奠禮其式序方行潦之酌亦實有殊懿夫净透
霄光遠浮星彩取之不竭從而不改彰至敬而用恊神
心兆無形而道符真宰信體微而義慱知事簡而功倍
當其配饗宗祧告成天地壇壝(一作墠)廣設粢盛大備爰
命司烜聿持隂燧月晃朗而遥臨水潗㵫而潜至既清
既潔表勤昭事之心克誠克明載展奉先之意原夫物
以類聚應因感生水惟坎德月實隂精所謂聲同即應
氣合乃并行之斯行且比夫流而不滯止之斯止亦似
(二字一作何異)乎滿而不盈徒觀夫皓魄淒清湛然澄澹出於
朕兆(一作無朕)形乎有感國家蒸嘗是奉享獻惟崇明水載
挹至誠遂通始分素魄之下俄傳清廟之中應召而生
寕假挈瓶之智順時而委豈煩汲井之功固將降肸蠁
於純嘏表虔恭於聖衷者哉
太羹賦(以宗本誠敬遺味由禮為韵)施肩吾
至誠尚潔在禮惟恭饗異四時大饗以先王為裕羹重
五味太羹以無味為宗薦既殊於禘礿禮乃變乎秋冬
則知此祭不數此羹不混法明水以成功惡鹹鹺而是
撙(一作損)義由反古類槀秸之無文道尚全真喻恬淡而
為本故宜輕八簋黜三牲其味唯德其色唯清若謂我
在物則物不在於鹽莱若謂我在水則水不在於汙行
小周人之尚臭哂殷家之貴聲雖無形而可挾務展禮
而由誠觀乎一鼎無包百王是慶法君長以為尊事鬼
神而聽命既陳既酌彌重乎精誠不絮不調莫先乎聖
敬聿修前典不可度思因七獻以成禮納(一作約)三歲而
為期饗讌既終於勿勿禮容方盛乎遲遲且在有名而
可重孰云無味而見遺是以不饗甘苦不由饔餼湆雖
假於一烹用不因乎多味澄渟在潔惡薑桂以為滋肸
饗降靈歆明德以為氣是以禮因羹而克舉羹因禮而
允脩乍同西伯之禴寕比東隣之牛一以表專一而不
二一以表通微而闡幽豈徒不和而為貴亦以明反本
之所由懿夫其名類餗其正在禮下以敘人倫上以親
祖禰苟傾覆之無虞諒威儀之由體者也
象樽賦(以觀器禮肅為韻)失名
稽太古之至薦也以汙樽抔飲除地而為壇迄後聖之
禮禋也其籩豆犧象咸飾其碧丹是以五禮秩經於宗
伯六樽詔典於春官實有嚴而有翼豈無取於異端故
殷王有肜日之祭魯聖有禘月之觀且皇周之享也肇
繪象於兹器既普淖於式潔乃登堂而奠次耀如金石
以率舞派若洪瀛而贔屭騰圭瓉以沃暢達群神於玄
秘敬宗宜社以交其幽明返本歸仁以尊其天地可以
等上下之列可以參隂陽之位豈齊夫斗筲之外役寕
假乎挈缾之凡智憤季氏之將旅耻王孫之寕媚况今
交節以(一作異)義具物昭洗介兹夀考以洽百禮柔嘉滌
濯以修其虔恭登降揮觶以流其愷悌夫禮以器成器
以禮肅擬冰壺之潔徹鍳膳鼎之覆餗望堯衢而感惠
頼嘉時而有淑既無列野之郊碩致誠於工祝
黃目樽賦(以禮尚治情酌中形外為韻)李程
彛器之美黃目是尚黃者取黃理而中孚目者象清明
而外暢徵戴禮而有謂懿周人之是創將表敬於宗祧
必薦馨於鬱鬯爰設嘉名是用飾情彼因外而有制猶
自中而立誠酌於心終有假於圭瓉象乎目難取比於
兕觥必因樽彜爰佐齊醍以明大享之品物以助諸侯
之孝悌故以目而為名因酒而成禮爾其克修祀典遐
本淳風將抔飲而體異等犧罇而義同殷薦有恒守籩
豆之列備用何所在宗廟之中追述作之深旨諒昭明
而有融用當其無物不為薄齊納金而飲酎等用茅以
明酌挹而未竭故不慚於金罍執而不揮寕有愧於玉
爵立制有經創意圖形潔以新樽冀精誠之可達歆於
明德知黍稷之非馨其象也則小取喻也斯大雖斟酌
在中必儀形於外嘉其不泛不濫可繼可傳罔施丹雘
徒假雕鐫詎同乎巵信乎美而無當豈比乎斗則有象
而在天徒虚無以為說非潔芳以告虔甚矣哉前王之
創物俾後代之相沿
第二(以清廟之器所以禮神為韻)裴度
聖人之制祭也因物逹情比象配類盡内心之享禮定
黃目之彛器居樽之上察神之至黃其色保純固於中
央目以名洞清明於幽䆳將以贊禘祫報天地成形而
百代猶傳徧祭而萬靈具醉懿夫周禮盡在殷薦孔明
鬱鬯馨而外逹湛醪華而内清濩落為用昭彰表誠自
可配於龍杓焉取儔於兕觥當其霜露盛時金石奏廟
告虔之始在物居要動明酌而曼醁騰光澄舊汚而圓
規納照且禮經所紀象設有以首瑚璉之序助宗廟之
美體含弘足擎跽從祝之獻而如鼎之峙精氣皎於外
餙黃潤豔於通理嚴敬而挹且見夫爵盈明德之歆詎
聞乎罍耻若乃籩豆並置陶匏共陳亦可以備觀光之
祭法攄素懷於蜡賓酌其中諒明明之取義華其睆將
属属以交神至如夜燎之時宿設之所含霜若麗夫金
質導氣更宜夫桂醑自合禮於宗彛匪齊名於杜舉是
知純嘏將降明禋在兹逹臭隂於勿勿駐靈駕之偲偲
尚禮然也明王用之方今樂和同禮無體粢盛式務欝
器光啓客有習於聲詩願奉樽而觀禮
文苑英華卷五十七
