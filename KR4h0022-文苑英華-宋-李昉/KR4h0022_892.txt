文苑英華卷八百九十三宋李昉等編
職官一
北省一
齊黃門侍郎盧思道碑一首
唐紫微侍郎贈黃門監李乂碑一首
右散騎常侍徐堅碑一首
齊黃門侍郎盧思道碑張說
有齊黃門侍郎范陽盧公諱思道字子行涿州人也其
先姜姓世胙東海别為盧氏家于北燕自漢世中郎將
植至侍中陽烏徵君之子禀天靈傑承家令軌清明虚
又磊落標竒志不詭隨行不苟合遊必英俊門無塵雜
至於求已勵學奥道覩探思若泉涌文若春華精微入
虚無變化含(集作合)飛動斯固非學徒竭才仰鑚之所逮
也事齊歴散騎侍郎以翰林直中書中廢復進至給事
黃門侍郎待詔文林館武平末天子緫兵禦寇太子監
國于晉陽公留綜宫朝兼典樞密及皇輿敗績於外而
百寮蕩析於内公節義獨存侍從趣鄴告至行賞授儀
同三司入周除御正上士定省歸郡郡人祖英伯作難
公脅在其旅幽都既平玉石將燎頼元帥宇文公舉以
舊有令聞引謁因命草露板立就駭其麗異其敏釋於
齊斧之下楫于郡士之上除掌教上士隋高祖為丞相
也遷武陽太守以母老乞觧職優詔許之後復徵為散
騎侍郎奏内史郎事隋開皇六年春秋五十有二終於
長安反葬故里凡更臣三代易官十七再降一免二去
職八平除擢遷者四而已公處屯安貞賦詩頽飲視得
失蔑如也臨難無懾在黜無愠危不去主仕不違親休
明有賓禮之盛顛覆無淪胥之禍其大雅者歟夫禮義
損益公能言之故與熊安生詳定齊禮三墳五典公能
讀之故與薛道衡侍學諸后公國華人望光照鄰邦故
所居之朝應對賓客脩辭抗議允執其中故青𤨏黃縑
二代咸掌大名之下豈誣也哉昔仲尼之後世載文學
魯有游夏楚有屈宋漢興有賈馬王揚後漢有班張崔
蔡魏有曹王徐陳應劉晉有潘陸張左孫郭宋齊有顔
謝江鮑梁陳有任王何劉沈謝徐庾而北齊有温邢盧
薛皆歴代(集作應世)翰林之秀者也吟咏情性紀述事業潤
色王道發揮聖門天下之人謂之文伯於戱國有校家
有塾禄位以勸風雅猶存然千數百年群心相尚竟稱
者若斯之鮮矣才難不其然乎然則飛黃虚騁百轡遺
路鷦(一作鵾)鵬天運萬翼無階文士擅名當時垂聲後代
亦云乎才力之絶衆故爾開皇以來百三十餘載天贊
唐德生此多士公之玄孫曰藏用濟美文館重禄黃門
永惟衣冠子孫邑里多改先人封樹歲久將平乃假詞
菲才刊石表襚庶乎涉齊地者不薪柳惠之隴過邢山
者無惑子産之墓至矣乎盧氏之子其用心也遠矣銘
曰
彧彧黃門實天生德才盖一世榮聞四國文王既沒文
在人弘公為宗匠當朝與能龍躍春霽鳳鳴朝昇或頌
或變或雅或承理以神合聲以妙徵高視睢渙與君代
興人之云亡十有一紀斯文未喪施于孫子新作豐碑
德音不已
唐紫微侍郎贈黃門監李乂神道碑
蘇頲
世穪李公德為範言為師行為則事為程於戱彼之四
者吾以一貫及值緝熙之運懷廣大之業天下謂之登
相國踐台司竟而此位不躋亦公之譽(一作助)也若季孫
何訪不對者宣尼季子可法以書者文仲夫如是故聞
其風志其道粤未量已公諱乂字尚眞趙房子人也伯
人侯曇裔孫侍書勁十一世孫自咎繇虞臣老𣆀周史
純嘏之烈清華其冠曾祖彦博振威將軍光州固始令
祖惠明弋陽西曹椽熊州司倉書佐父大智閬州新政
令公貴達追贈濟州刺史以昭孝焉北臨代有恒岳東
注彭有泫水(漢地理志趙泫氏縣有泫水)豈恒之寳泫之精矣何竒
士之不乏而我公誕生歟公幼而閔凶弱不好弄十一
從學極奥研幾十二属詞含商咀徵中書令薛元超謂
人曰此子必負海内盛名十九郡舉茂才策第考功郎
劉思立一見又如之調補潞州壺關婺州武義尉羈雲
逸而在泥蟠也秩滿詣選吏部侍郎蘇味道偉藏噐而
嗟韞櫝也特受藍田尉又策高第累遷乾封萬年尉雍
州長(一作刺)史薛季㫤視事咨謀推誠悦服主畫諾而班
詔書也擢為監察御史歷殿中侍御平而不頗疎而(一作)
(則)不漏與御火令黃門監漁陽公承旨鞠偽發姦除惡
刑以矯末禮以教中有若决婺潰癰焚符破璽景龍中
葉靜能諂諛媚妬權勢傾人自謂金鼎可期羽衣而立
功劾奏其僻中宗原而宥之不肖者懼不仁者遠無何
加朝散大夫遷尚書司勲左司二員外右司郎中中書
舍人立義起草司言揮翰盖閑練而芳蔚也遂兼長(一本)
(作長兼按歐陽修書南齊海陵王墓銘題長兼中書侍郎謝晀撰南北史多有此名盖當時兼官之稱)昭
文館學士雲龍待問天馬成歌羣士躍鱗繄公稱旨太
子上即位檢校吏部郎中正關鍵端也持刀尺審也建
是無撓翕然有聲二歲遷黃門侍郎加銀青光禄大夫
進爵中山郡開國公食邑二千戶四歲轉紫微侍郎掌
制數月兼刑部尚書明年正除檢校尚書校郡國考績
凡二歲古之邁迹垂憲選賢與能多矣抑揚者或齟齬
為心塞默者或籧篨為貌介無不執執則嫌於偏柔無
不通通無惡於善士君子患也公列近臣居常伯則不
然秉彛德徹乘(一作垂)理錯綜平枉梧按倫省忠而公信
而順謀始而作慮先而動明可照肝膽精可析毫芒議
必當而刑不放也故邦釋令典公敷大猷粗舉凡矣聖
人迪謨訓書簡册惟文乎公掌司綍握鉛槧典可常而
史不隠也聖人鞠師旅繕甲兵惟武乎公賦其車蒐以
器居有禮而用有神也聖人訊法約疇事省惟清乎公
削煩苛節更筭著諸令而便於宜也聖人核臧否甄黜
陟惟明乎公差九牧區五等措諸枉而舉於直也夫文
武以序清明以成斯事體大與時偕行行之我公則無
遺矣嗚呼我公何不夀矣明靈罔恤闇忽而殂享年六
十開元丙辰歲仲春癸酉薨於京師宣陽里第旒冕震
悼衣冠痛惜秦里奚鄭子産烏足擬哉制贈公黃門監
絹布三百疋米粟三百石以賻之太常考行曰貞宜矣
公每誡其子師於薄葬有子寧等五人並喪過乎慼奉
遵先旨不敢隳廢韋賢業儒竟遷魯國杜預知禮自表
邢山故寧等以其夏丙中卜葬長安細柳原東北望帝
京二十有五里償其志也柩既引戶部尚書東平畢構
少府監吳郡陸餘慶散騎常侍扶風馬懷素黃門侍郎
清河崔泰之洎紫微侍郎武功蘇頲祖於延年門外舉
觴言曰不還故鄉達也别於此路窮也孰云中山寧厥
后土非此公之為慟吾誰慟乎服馬悲鳴而不前行人
涕泣而相向僉以頲者公稱知我我謂之甥固嘗揮斤
見期必使刊石為亊頲則不佞曷於是重相泣謂曰我
軰見中山弗冥冥墮行弗察察從政弗執利邀寵弗夸
毗耀榮無躁求無苟得結友朋義也誨子弟仁也薦賢
畏其知聞善若已出急於病讓於夷輕於財重於施廼
中山之度矣所著文集成六十卷五言之妙一變乎時
流便清婉經綸密緻猶樂簫韶工黼黻也至於心凝風
味神嬉景華奕碁不孤絃酌相伴樂然有地貴豈在人
奈何則亡不可復見因更為長慟俾愚叙之黃門監漁
陽公盧公居世有閑散之任與公有范張之密強學偉
詞盖撰其實也遂作頌云
龍德周史龜文漢相鼎鼐遞襲簮纓相望常山之英泫
水之精代稱不乏人惟特生(其一)鯉趨成訓敦詩閱史鴻
漸于磐陟遐自邇暫勞州郡俄拾青紫王佐之才一日
千里(其二)高遊省門近侍軒墀守位以正行已無私無私
伊何惟忠是效以正伊何臨事不撓(其三)八座爰踐三階
未陟如何不臧景命云極中夜嬰癘崇朝孔亟縱壑摧
鱗靡霄墜翼(其四)如水之清如玉之貞如衡之平如鏡之
明應享年以介夀何短晷之先傾晉喪名臣兮羊公見
哀於武帝鄭有遺愛兮尼父掩泣於僑卿(其五)歸無途兮
往不返歲將晏兮逝水遠(一作彌遠)南山南河往不返可奈
何日運星廻天長地久旌芳宣懿無非舊友(其六)
故光禄大夫右散騎常侍集賢院學士贈太子
少保東海徐文公神道碑張九齡
夫物之所宗也莫善乎德行道之以明也莫先乎文學
人倫以具體為(一作者)難世業以濟美為貴有能兼之者
其(一有在字)東海公乎公諱堅字元固其先東海郯人永嘉
之後仕業南國因家吳興焉隋氏平(一作縣)陳徙族(一作楚族)
入雍今為馮翊人也原其伯繄平水土實佐文命偃王
行仁義大啓徐方因國保姓克昌厥後逮乎漢魏間出
仁賢十二代祖晉江州刺史順德簡侯寧至五代祖梁
直閣將軍慈源侯整整生陳始安太守綜綜生隋延州
臨眞令方貴方貴生唐果州刺史孝德孝德生唐西臺
舍人贈禮部尚書齊𥅆出入六朝載祀數百文武冠冕
存歿光靈訓子克家謀孫必復賢風儒行世有其人公
即尚書府君之元子也生而濬(一作峻)發默識經藝粤自
童齓則善文言時先府君為沛王侍讀公之岐嶷聲振
平臺王聞而延佇與之談議授簡能賦博奕惟賢門客
府寮深所厭服奄遭不造十四而孤祖母金城郡君姜
太夫人念其聰異誨以志學公遂刻勉詣心精微磅礴
九流激昂三變景倩幼露實頼愍孫令伯大成抑由祖
母上元中遭姜太夫人喪哀幾滅性制則從禮有感斯
絶無聲常淚服闋州辟秀才其年登科觧巾補汾州參
軍事部送邊糈至于定襄軍使王本立素重公才署為
管記書奏謀筭悉以咨之坐耀鋒芒未嘗肯綮尋而換
雲陽尉萬年主簿親累出為楊府功曹振鱗將摶載躍
京轂垂(一作乘)翼遠逝有聲東南俄遷太子文學時秘閣
群籍大抵訛謬有勑召學士詳定公實在焉為之刊緝
卷盈二萬時輩絶倒伏其博遠尋與李嶠等撰三教珠
英書成奏御拜司封員外尋加朝散大夫即拜郎中稍
遷給事中以公代及文史詞不失舊雖居鎻闥尚比纏
(一作墨)牽遂除中書舍人君子曰舜之官人也二年勑公
修則天聖后實錄及文集等絶筆中宗嘉之璽書敦慰
賜爵慈源縣子賚物五百叚旌良史也遷刑部侍郎(一作)
(郎中)加秩銀青光禄大夫轉禮部侍郎兼判戶部(一有侍郎二字)
公久踐朝廷累登省閣舊章必練即事無疑雅不煩文
深得大體雲臺高議以此歸之進封縣伯食邑五百戶
兼昭文館學士受詔與天竺僧菩隄流至(一作志)譯寳積
經及柳冲等同脩姓氏系錄三教寳眞萬族有倫亟見
成矣太平公主内秉國權駙馬武攸暨外收人望命公
至第拒而不行惡夫佞也景雲初今上夷亂主鬯東朝
宫相四員時難其選二以宰臣兼領一則天子故人任
良兩宫(一作物官)實在公矣遂除右庶子兼崇文舘學士修
史如故進爵東海郡公食邑二千戶遷右散騎常侍以
本官兼黃門侍郎尋而即眞禄賜同三品爵崇五等道
茂兩宫利君謀身舉代皆譽又以刪定格令承恩進爵
二等公請回授叔父齊莊帝用懷之遂封莊為長城縣
子天下義士莫不激昂(一作節)焉侍中岑羲公之姻婭與
其聮事深自危懼求典閑司以遠祗悔遂改太子詹事
迨羲禍敗地絶嫌疑先是不交定王及此不昵岑氏見
炎莫附思患預防信逹人也復以親累出為絳州歷永
蘄棣衢四郡山川公位(一作立)楚夏異齊(一作同)公政不易
宜教以因俗德化歸厚人共由之開元中會同京師遷
秘書監無何轉國子祭酒皇帝乩(古籍字)古崇訓開堂集
儒以公才學元長命登首席遂令集賢殿修撰又除右
常侍以公為學士副丞相燕公知院事綢繆顧問日月
獻納渥恩尤及少有其比上將柴于岱宗詔公草其儀
注定禋(一作礼)祀之位廣配類之儀博文約禮或設或革
言出而人伏事立而天從時義遠矣及禮畢承恩特加
光禄大夫時置十銓公在分掌程不愆素且無遺才公
既贊相謨猶從容諷議大鍾必諫(一作鍊)温樹不言啓沃
盡規(一作知)實致君於堯舜死生有命空比德於老彭享
年若干以開元十七年龍集已已五月丁酉薨于長安
攽政里之私第聖人震悼君子稱嗟翼日有詔褒贈太
子少保贈物若干叚粟若干石特遣(一作降)中使内侍伊
鳳祥弔祭而别賜布帛若干端疋俾鴻臚少卿元(一作源)
復監護葬事官給鼓吹儀仗太常考行曰文君子曰仁
而愛人敏而好學家有榮業紹其弓冶國有大事脩其
典章諡之曰文不亦宜乎以其(一作某)年終甲子與夫人
故南陽郡夫人合葬于萬年縣之少陵原之先塋禮也
公寬裕有禮温良能斷智出于象(一作事)外樞得其環中
德之積也厚名之立也大故起自黃綬累踐赤墀五省
(一作府)推高連州得最事將時並位(一作名)與才偕莫之夭
閼也至於升堂入室探微覩奥動有禮樂之運言有雅
頌之聲是惟無作作則萬物(一作其)和而八音備矣盖嘗
注史記修晉書續文選大隠傳及有文集三十卷皆咨
於故實博於遺訓古今通變河漢共(一作其)高或藏名山
或昇天府亹亹然各得其所嗚呼文仲沒而其言立子
産終而遺愛存公則備焉宜受戬糓保乂厥後代代守
之有子曰峻嶠㟴等才以雅著孝以特聞學茂交曾之
科旨詞雄祖考之風格備曆清貫皆立能名三賢德聲
方賈氏無愧累葉儒訓與班門孰多咸瞿瞿如皇皇如
昊天不追終身積痛永舊撰實勒諸墳道僕從述者之
後敬而伸之乃為銘曰
舜命益虞疇功帝俞偃王文教代集(一作及)通儒光華鼎
閱(一作伐)出入秦吳門多長者君其最乎(其一)曾是好學果
行洵美日就(一作龍)鱗成風積鵬起黃綬覆簣朱門方軌
宫籍正人朝稱良史(其二)三入承明五遷外郡道有出處
心齊喜愠帝思啓沃國尚師訓屢獻箴規偏承顧問(其三)
居常有異慱而無惑綿蕝孫通詮衡叔則為龜為鏡立
言立德故不憖遺左右王國(其四)悼興旒冕哀結衣簮官
供羽仗士惜人琴已矣終古平生德音松枝挂劒碑字
生金(其五)
文苑英華卷八百九十三
