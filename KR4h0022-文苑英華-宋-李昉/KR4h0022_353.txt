文苑英華卷三百五十三宋李昉等編
問答三
釣磯應誥文一首進學觧一首
釋言一首答問一首
學觧嘲對書一首
釣磯應誥文駱賓王
余以三伏晨行至七里灘此地即新安江口也有嚴子
陵釣磯焉澄潭至清洞徹見底往往有羣魚戱歴歴如
水行耳人有釣者試取餌而投之或有游(集作浮)而不顧
者或有含而復吐者或有廉隅莫之近者或有貪暴(集作)
(而)輙吞之者引竿而舉因以獲焉其始出也掉尾揚鬐
有若恃力而自免(集作勉)其小退也則鼓鰓濡沫有似屈
體而求哀嗟乎勢牽于人道窮乎我將欲以下座而歌
馮子又安能中轍而呼莊周哉余乃祝之曰猛獸搏也
拘於檻穽鷙鳥攖也縶於籠樊素龜靈也被髮阿門(莊子)
(宋元君夢人被髮向阿門即白龜也)白龍神也挂豫且網(白龍為豫且所網事具說苑集)
(作置非)何不潜泥而沉處何故貪餌而吞釣乎於是放之
江流盡其生生之理時同行者顧誥余曰夫至人之處
世也擬迹而後投隠心而後動始終不易其業(集作道)悔
吝不生其情而吾子沉緡於川登魚於陸烹之可以習
政術羞之可以助庖厨曩求之將何圖今捨之將何欲
余笑而應之曰聖人不凝滯於物智士必推移於時知
幾之謂神舍生之謂道殷乙聖人也囚於夏孔子賢人
也畏於匡且夫明哲之賢尚罹幽憂之患况乎鱗羽之
族寧無弋釣之累哉故曩吾有心也恐求之而不得今
吾無心也使(集作既)得之而亡求夫求與捨不亦雙美乎
烹與羞不亦兩傷乎况療饑者半菽可以充腸為政者
一言可以興邦亦何必因小鮮而後明三異之規勦大
命而後冀一飡之飽擒而不殺可不謂仁乎獲而不饗
可不謂廉乎且夫垂竿而為事者太公之遺術也形坐
磻溪之石兆應渭(集作滋)水之璜夫如是者將以釣川耶
將以釣國耶然後知古之善釣者其惟太公乎又有妙
於此者其惟文王乎夫文王制六合為釣懸四履而為
餌筮之於清廟投之於巨川一引而獲太公再舉而登
尚父由此觀之蹲會稽而沈轄者鮑肆之徒也踞滄溟
(集作海)而得鼇者漁父之事也斯盖(集作並)𦕈小者之所習
安知大丈夫之所為哉
進學觧韓愈
國子先生晨入太學招諸生立館下誨之曰業精於勤
荒於嬉行成於思毁於隨方今聖賢相逄治具畢張拔
去兇邪登崇俊良占小善者率以錄名一藝者無不庸爬
羅剔抉刮垢磨光盖有幸而獲選孰云多而不揚諸生
業患不能精無患有司之不明行患不能成無患有司
之不公言未既有笑於列者曰先生欺予哉弟子事先
生於茲有時(集作日)矣先生口不絶吟於六藝之文手不
停披於百家之編記事者必提其要纂言者必鈎其玄
貪多務得細大不捐焚膏油以繼晷恒矻矻以窮年先
生之於業可謂勤矣觝排異端攘斥佛老補苴罅漏張
皇幽𦕈尋墜緒之茫茫獨旁搜而遠紹障百川而東之
(一作走)廻狂瀾於既倒先生之於儒可謂勞矣沉浸醲(一作)
(釀)郁含英咀華作為文章其書滿家上窺姚姒渾渾亡
涯周誥殷盤佶屈聱牙春秋謹嚴左氏浮誇易竒而法
詩正而葩下逮莊騷太史所錄子雲相如同工異曲先
生之於作(集作文)可謂宏其中而肆其外矣少始知學勇
於敢為長通於方左右具宜先生之於人可謂成矣然
而公不見信於人私不見助於友䟦前㚄後(集作躓)動輙
得咎暫為御史遂竄南夷三年博士冗不見治命與仇
謀取(集作其)敗幾時冬暖而兒號寒年登(集作豐)而妻啼饑
頭童齒豁竟死何禆不知慮此而反教人為先生曰吁
子來前夫大木為杗細木為桷欂櫨侏儒椳闑扂楔各
得其施(集作宜)施於成室者匠氏之工(文粹作功)也玉札丹砂
赤箭青芝牛溲馬勃敗鼓之皮俱收並蓄待用無遺者
醫師之良也登明選公雜進巧拙紆餘為妍卓犖為傑
校短論(集作量)長唯噐是適者宰相之方也昔者孟軻好
辨孔道以明轍環天下卒老於行荀卿宗王(集注一作守正)大
倫是弘(一作倫以興)逃䜛於楚廢死蘭陵是二儒者吐辭為
經舉足為法絶類離倫優入聖域其遇(一作進)於世何如
也今先生學雖勤而不繇其統言雖多而不要其中文
雖竒而不濟於用行雖脩而不顯於衆猶且月費俸錢
歲靡(集作糜)廩粟子不知耕婦不知織乘馬從徒安坐而
食踵長途之促促(文粹作役役)窺陳編以盗竊然而聖主不
加誅宰臣不見斥此非其利哉(文粹作幸歟)動而得謗名亦
隨之投閒置散乃分之宜若夫商財賄之有亡計班資
之崇庳忘已量之所稱指前人之瑕疵是所謂(集作猶)詰
匠氏之不以杙為楹而訾醫師以昌陽引年欲進其豨
苓也
釋言韓愈
元和元年六月十日愈自江陵法曹詔拜國子博士始
進見今相國鄭公公賜之坐且曰吾見子某詩吾時在
翰林職親而地禁不敢相聞也今為我盡寫子詩書為
一通以來愈再拜謝退錄詩書若干篇擇日時以獻於
後之數月(集作日)有來謂愈者曰子獻相國詩書乎曰然
曰有為讒於相國之坐者曰韓愈曰相國徵予文予不
敢匿相國豈知我哉子其慎之愈應之曰愈為御史得
罪德宗朝同遷於南者凡三人愈為先收用相國之賜
大矣百官之進見相國者或立語以退而愈辱賜坐語
相國之禮過矣四海九州之人自百官以下欲以其業
徹相國左右者多矣皆憚而莫之敢獨愈辱先索相國
之知至矣賜之大禮之過知之至是三者於敵以下受
之宜以何報况在天子之宰相乎人莫不自知凡適於
用之謂才堪其事之謂力愈於二者雖曰(集作日)勉焉而
不近束帶執笏立於士大夫之行不見斥以不肖幸矣
其何敢傲於言乎夫傲雖兇德必有恃而敢行愈之族
親鮮少無攀(集作夕)聯之勢於今不善交人無相先相死
之友於朝無宿資蓄貨以釣聲勢弱於才而腐於力不
能奔走承機抵巇以要權利夫何恃而傲若夫狂惑喪
心之人蹈河而入火妄言而罵詈者則有之矣而愈人
知其無是疾也雖有䜛言(集作此字)者百人相國將不信之
矣愈何懼而慎歟既累月又有來謂愈者曰有䜛子於
翰林舍人李公與裴公者子其慎歟愈曰二公者吾君
朝夕訪焉以為政於天下而階太平之治(集作理)居則與
天子為心膂出則與天子為股肱四海九州之人自百
官以下其孰能(一作此字)不願忠而望賜愈也不狂不愚不
蹈河而入火病風而妄罵不當有䜛者之說也雖有䜛
者百人二公將不信之矣愈何懼而慎既以語應客夜
歸私自尤曰咄市有虎而曾參殺人䜛者之效也詩曰
取彼䜛人投畀豺虎豺虎不食投畀有北有北不受投
畀有昊傷於䜛疾而甚之之辭也又曰亂之初生僣始
既涵亂之又生君子信䜛始疑而終信之之謂也孔子
曰遠佞人佞人不能遠則有時而信之矣今我恃直而
不戒禍其至哉徐又自觧之曰市有虎聽者庸也曾參
殺人以愛惑聰也巷伯之傷亂世是逢也今三賢方與天
子謀所以施政於天下而階太平之治聽聰而視明公正
而敦大(集作尾下同)夫聰明則聽視不惑公正則不邇讒邪敦
大則有以容而思彼讒人者孰敢(集作散)進而為讒哉雖進
而為之亦莫之聽矣我何懼而慎(二字集作為)既累月上命
李公相客謂愈曰子前彼言於一相今李公又相子其
危哉愈曰前之謗我於宰相者翰林不知也後之謗我
於翰林者相國不知也今二公合處而會言若及愈者
(集作此字)必曰韓愈亦人耳彼傲宰相(集作相國)又傲翰林其將
何求必不然吾乃今知免矣(集無此字)既而讒言果不行
答問柳宗元
有問柳先生者曰先生貌類學古者然遭有道不能奮
厥志獨被罪辜廢斥伏匿交遊解散羞與為戚生平嚮
慕毁書滅跡他人有惡指誘增益身居下流為謗藪澤
罵先生者不忌陵先生者無讁遇揖目動聞言心惕時
行草野不知何適獨何劣耶觀今之賢智莫不舒翹揚
英推類援朋疊足天庭魁壘恢張羣驅連行竒謀高論
左右抗聲出入翕忽擁門填扄一言出口流光垂榮豈
非偉耶先生雖讀古人書自謂知理道識事機而其施
為若是其悖也狼狽擯僇何以自表於今之世乎先生
答曰敬聞命然客言僕知理道識事機過矣僕懵夫屈
伸去就觸罪受辱幸得聯支體完肌膚猶食人之食衣
人之衣用人之貨無耕織居販然而活給羞媿恐慄之
不暇今客又推當世賢智以深致誚責吾縲囚也逃山
林入江海無路其何以容吾軀乎願客少假聲氣使得
詳其心次其論客曰何敢先生曰僕少嘗學問不根師
說心信古書以為凡事皆易不折之以當世急務徒知
開口而言閉目而息挺而行躓而伏不窮喜怒不究曲
直衝羅䧟穽不知顛踣愚惷狂悖若是甚矣又何以恭
客之教而承厚德哉今之世工拙不欺賢不肖明白其
顯進者語其德則皆茫洋深閎端貞鯁亮苞并涵養與
道俱往而僕乃蹇淺窄僻跳浮嚄(胡陌切)唶(側伯切)抵瑕䧟
厄固不足以趦趄批捩(力結切)而追其跡舉其理則皆謨
明淵沉剖微窮深劈析是非校度古今而僕乃緘鉗塞
默耗眊窒惑扶異探怪起幽作匿攸攸恤恤卒自旤(即禍)
(字)賊固不足以睢盱激昂而效其則言其學則皆揔攬
羅絡横竪雜博天旋地縮鬼神交錯而僕乃單庸撇莩
離䟽空虛竊聽道塗顓嚚蒙愚不知所如固不足以抗
顔摇舌而與之俱稱其文則皆汗漫輝煌呼嘘隂陽轇
轕三光陶鎔帝皇而僕乃朴鄙艱澁培塿潗湁(丑入切)毫
聮縷緝塵出坱入固不足以攄摛踊躍而涉其級茲四
者懸判雖庸童小女皆知其不及而又裹以罪惡纏以
羈縶客從而擠之不亦忍乎且夫白蟻騄耳之得康莊
也逐奔星先飄風而跛驢不出泥滓黃鐘元間之登清
廟也鏗天地動神祗而鳴嗚咬哇不入里耳西子毛嬙
之蹈後宫也皎朝日煥浮雲而無鹽逐於鄉里蛟龍之
騰於天淵也彌六合澤萬物而蝦與蛭不離尺水卓詭
倜儻之士之遇明世也用智能顯功烈而麽𦕈連蹇顛
頓披靡固其所也客又何怪哉且夫一涉險阨懲而不
再者烈士之志也知其不可而速已者君子之事也吾
將竊取之以没吾世不亦可乎乃歌曰堯舜之修兮禹
益之憂兮能者任而愚者休兮蹮蹮蓬藋樂吾囚兮文
墨之彬彬足以舒吾愁兮已乎已乎曷之求乎客乃笑
而去
學觧嘲對書沈亞之
客有以今廩食之不充漕輓不勝於弊是勞遠而惰近
以為問者余於是發憤數日故縷言而對曰昔漢徙山
東豪富兼并之家以奉園邑凡百二十四萬戶又有南
北東西軍及匈奴雜虜以國衆來歸者仰給於漢未聞
嘗俟漕輓於吳越而後給也今以三十(集作此)千人食勞
輸江淮歲貢三十萬斛迎流陵(集作越)險覆&KR0008;敗軛(集作軏)
不得十半自渭以東督稽之官凡四十七署署吏不下
數百歲費錢千(集作十)萬為大數而部吏舟傭相踰為姦鞭
榜流血酸苦之聲相聞禁錮連歲不觧歲千餘人雖赦
宥而獄死者不可勝多矣甚非聖人(集作仁聖)之所以牧人
也乃者燕人叛玄宗南涉巴蜀肅宗勞兵於靈武及二
(集作三)駕神遊代宗臨陜關中流離羸牛一韁當市錢二
百千故有轉輸之法雖救一時然終轉入於禍誠可以
痛今雖未可暴去且宜以三輔粟為貢重資於農則耕
稼自勤耕稼自勤則甸服無曠土游人矣如此九年之
蓄可以儲又何勞輸輓於遠哉客曰敬聞其旨
文苑英華卷三百五十三
