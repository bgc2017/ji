文苑英華卷七百六十五宋李昉等編
選舉
吏部兵部選人議一首貢舉議一首
舉選議一首省官議一首
尚書省官議一首僕射議一首
省試學生代齋郎議一首
舉縣宰議一首吏部議一首
兵部議一首
吏部兵部選人議崔融(開耀五年)
議曰太極生而兩儀見聖人作而萬物覩仰以觀法於
天夫君人者以天下之目視以天下之耳聽以天下之
智慮以天下之力動故號令能究而臣情得上聞八千
年之初不可得而詳矣夫二十四氣之後請推揚而陳
之軒轅氏之立議明臺斯所以上官於賢也陶唐氏之
清問衢室斯所以下聽於人也以大舜之德也而有告
善之旌以大禹之功也而有欲諫之鼓然則三皇乘策
而下濟五帝繁(一作擊)手而上行唐虞按轡而光宅禹湯
驅馳而奄甸雖步驟之道不同而啟沃之情一貫可不
務乎今天皇垂衣裳負黼扆獨得千年之景運猶懼一
物之未安發德音採輿議憂選司之或爽慮考績之弗
明此天皇堯舜之用心也有司伏奉明旨以吏部兵部
選人每年萬人已上及其銓量十放六七疲於來往虚
費資糧者愚臣敢不悉以陳之夫唐虞稽古建官惟百
舉八才命四子上有以明其化下有以晏其風康哉之
歌於是乎出郁乎之德於此自興夏商倍之亦克用又
濟濟多士文王以寧自周道無章秦原競逐張官設府
班員積於簡書選衆舉才受垂(疑)一於典憲降及漢魏
下逮周隋豈其然歟無聞(一作問)焉爾皇家再造區夏重
張宸極四神驟雨而來遊五聖奔星而下降禮明樂備
天平地成八百餘國之君長襲賓廷之冠帶七十二代
之帝王仰仙閭之軌躅量其土宇固可頓豎亥而迷大
章筭其臣人固已讋容成而驚隸首室多忠信家盡孝
慈老夫不知帝力童子羞論覇道文也武也左之右之
實蕃有徒不可勝旣出門無咎適顯於明時比屋可封
何驚於聖俗誠望博謀俊德敷求哲人兩曹妙選三官
備設然後收其杞梓搴其蕭稂其有狀犯贓私罪當懲
貶案覆巳定景迹具存者此等旣未合得官遠來徒為
勞費伏望許同選例限以歲年諸色入流每年參選資
品未著伎藝未工此等自知未合得官情願更加修習
伏望許同選例錄以選勞闕(疑)外諸州道理迢逓河洛
之邑天地所中伏望詔東西二曹兩都分簡留放旣畢
同赴京師選人每年長名常至正月半後伏望速加銓
簡促以程期夫然有署者不來無德者不至來者就而
簡之至者速而遣之因其物情亦何疲於來往順其人
欲亦何費於資糧入官考績先憑善最比來乃有不論
德行惟據功夫奬勸之道未為折衷者愚臣敢不明目
以論之書不云乎三考黜陟唐帝虞帝之遺烈燦焉禮
有之矣百官會計文王武王之彛典存焉京房進課式
之言漢王之所未暇盧毓苦真偽之雜魏后竟以施行
盡善之文明詔攸在至如不論德行惟據功夫者此由
外州郡牧未盡得賢監司長官時有其濫褒貶不遵令
式高下隨其愛憎至公外爽曲私内結伏望播告天下
申明舊章其有德有行府寮共推者雖有公坐小失重
加褒進之無才無識朝廷罕稱者雖有公事微效量加
抑退之德行雖不能茂因之以勤勞者亦量加褒進之
然後命繡衣驄馬糾舉内外隨狀推科以情案察刑兹
無赦令在必行夫然德行為上功夫次之折衷之方庶
幾此道微臣等才謝知今學慙半古海内無事君子盈
朝天下有道庶人何議謹議
貢舉議並序(文粹作議楊綰條奏貢舉䟽)賈至
代宗寳應二年六月勑令州縣每年察秀才孝廉取在
鄉閭有孝悌廉耻之行委有司以禮待之試其所通之
學五經之内精通一經兼能對策逹於理體者並量行
業授官其明經進士並停子舉(會要無此二字)道舉亦宜凖此
所司請今年舉人等或篤(會要作舊)業旣成理難速改或遠
州所送身已在途事湏收奬不可中廢其今秋舉人中
有情願依舊業舉試者亦聽明(會要作經)年已後一依新勑
時禮部侍郎楊綰奏請勑令公卿已下集議至時為中
書舍人議曰禮部奏每歲貢人依鄉舉里選勑令議者
謹按夏之政尚忠殷之政尚敬周之政尚文然則文與
忠敬皆統人之行也且諡號(二字文粹作夫)述行美極於文(文粹)
(有人字)文興則忠敬存焉是故前代以文取士本文行也
由詞以觀行則及詞也宣父稱顔子不遷怒不貳過謂
之好學至乎修春秋則游夏之徒不能措一詞不亦明
乎間者禮部取人有乖斯義易曰觀乎人文以化成天
下關睢之義曰先王以是經夫婦成孝敬厚人倫美教
化移風俗盖化(舊唐書楊綰傳文粹並作王)政之所由廢興也故延
陵聽樂知諸侯之存亡今試學者以帖字為精通而不
窮旨義豈能知遷怒貳過之道乎考文者以聲病為是
非而務擇浮豔豈能知移風易俗化天下之事乎是以
上失其源而下襲其流乘流波蕩不知所止先王之道莫能
行也夫先王之道消則小人之道長小人之道長則亂
臣賊子由是生焉臣賊(文粹作弒)其君子弑其父非一朝一
夕之故其所由來者漸矣漸者何謂忠信之陵頽耻尚
之失所末學之馳騁儒道之不舉四者皆由取士之失
也夫一國之事繋一人之本謂之風贊揚其風繋卿大
夫也卿大夫何嘗不出於士乎今取士試之小道而不
以遠者大者使干禄之徒趨於(文粹作馳)末術是誘導之差
也夫以蝸蚓之餌雜垂滄海而望吞舟之魚至不亦難
乎所以食垂餌者皆小魚就科目者皆小藝四人之業
士最關於風化近代趨仕靡然同(文椊作向)風致使(舊唐書賈至傳)
(作所以楊綰傳同正文)禄山一呼而四海震蕩思明再亂而十年
不復向使禮譲之道弘仁義之風著則忠臣孝子比屋
可封逆節不得而萌也人心不得而摇也且夏有天下
四百載禹之道喪而殷始興焉殷有天下六百祀湯之
法棄而周始興焉周有天下八百年文武之政廢(賈至傳作)
(弊)而秦始并焉觀三代之選士任賢皆考實行故能風
俗(文粹作化)淳一運祚長遠秦坑儒生二代而亡漢興雜三
代之政弘四科之舉西京始振經術之學東京終持名
節之行至有外戚竊位強臣擅權弱主臨朝(文粹作孤立川文粹作外)
(立)母后專政而社稷不隕終彼四百豈非學行道扇化
於鄉里(川文粹作閭)哉厥後文章道弊尚於浮侈取士術異
苟濟一時自魏至隋僅四百載三光分景九州阻域竊
號僣位德義不修是以子孫速顛享國咸促(賈至傳作不永)國
家革魏晉梁隋之弊承夏殷周漢之業四隩旣宅九州
攸同覆燾亭育合德天地安有捨皇王舉士之道蹤(賈至)
(傳作從)亂代取人之術此公卿大夫之辱也楊綰所奏實
為正論然自典午覆敗中原板蕩禮樂湮沉衣冠遷徙
南北分裂人多僑處聖朝一平區宇尚復因循版圖則
張閭井未設士居鄉土百無一二因緣官族所在耕築
地望繫數百年之外而身皆東西南北之人焉今欲止
依古制鄉舉里選猶恐取士之未盡也請兼廣學校以
弘訓誘今兩京有太學州縣有小學兵革一動生徒流離
儒臣師氏禄廪無向貢士不稱行實胄子何嘗講習獨
禮部每歲擢甲乙之第謂弘奬勸不其謬歟(文粹作哉)祇足
(唐書有以字)長浮薄之風啟僥倖之路矣其國子博士等望
加員數厚其禄秩選通儒碩生間居其職十道大郡量
置大學舘令博士出外兼領郡官召置生徒依乎故事
保桑梓者鄉里舉焉在流寓者庠序推之(文粹作焉)朝而行
之夕見其利如此則青青不復興刺擾擾由其歸本矣
人倫之始王化之先不過是也謹議
舉選議趙匡本(一無本字)
昔三代建侯與今事異理道損益請自漢言之漢朝用
人自詔舉之外其府寺郡國屬吏皆令自署故天下之
士修身於家而辟書交至以此士務名節風俗用修魏
氏立九品之制中正司之於是族大者第高而寒門之
秀屈矣國朝舉選因(一作用)隋氏之制歲月旣久其法益
訛夫才(一有智字)因習就固然之理進士者時共貴之主司
褒貶實在詩賦務求巧麗以此為賢不惟無益於用實
亦妨其習學(一作正習)不惟撓其淳和實又長其佻薄自非
識度超然特成孤秀其餘所習悉昧本源欲以啓導性
靈奬成後進斯亦難矣故士林鮮體國之論其弊一也
又人之心知(一作智)盖有涯分而九流七略書籍無窮主
司徵問不立程限故修習之時但務抄略比及就試偶
中是期業無所成固由於此故當代寡人師之學其弊
二也䟽以釋經盖筌蹄耳明經讀誦(一作書)勤苦已甚既
口問義又誦䟽文徒竭其精華習不急之業而當代禮
法無不面墻及臨人决事取辦(一作辨)胥吏之口而已所
謂所習非所用所用非所習者也故當官少稱職之吏
其弊三也舉人大率二十人中方求(一作收)一人故没齒
而不登科者甚衆其事難其路隘也如此雜色之流廣
通其路此一彼十此百彼千揆其秩序無所差降故受
官多低(一作底)下之人修業抱後時之歎待不才者何厚
處有能者何薄崇末抑本啟昏窒明故士子捨學業而
趨末役(一作伎)其弊四也收人旣少則争第急切交馳公
卿以求汲引毁訾同類用以争先故業因儒雅行成險
薄非受性如此勢使然也浸以成□虧損國風其弊五
也大抵舉選人以秋初就路春末方歸休息未定聚糧
未辦即又及秋事業不得修習益令藝能淺薄其弊六
也羇旅往來糜費實甚非唯妨闕正業盖亦隳其舊産
未及數舉索然以空其弊七也貧窶之士在其遠方欲
力赴京師而所冀(一作異)無際以此揆度遂至沒身使兹
人有抱屈之恨國家有遺才之闕其弊八也官司運江
淮之儲計五費其四乃逹京邑芻薪之費(一作貴)又十倍
其四(一作四方)而舉選之人每年攅會計其人畜盖將數萬
無成而歸十乃七八徒令關中煩耗其弊九也為官擇
人惟才是待今選司並格之以年數合格者判雖下劣
一切皆收如未合格而應科目者纔有小瑕莫不見棄
故無能之士禄以例臻才俊之流坐成白首此非古人
求賢審官之義亦以明矣其弊十也選人不約本州所
試悉令聚於京師人旣浩穣文簿煩(一作繁)雜因此渝濫
其事百端故俗間相傳云入試非正身十有三四赴官
非(一作折)正身十有二三此又弊之尤者今若未能頓除
舉選以從古制且稍變更以息弊源則官多佳吏風俗
可變其條例如後謹議
雜色之流(此上京本通典有而字)一作皆通典
省官議杜佑
議曰唐虞稽古建官惟百夏商官倍亦克用乂周建六
官各有徒屬雖尚文去質吏衆事繁然而條流不紊職
非重設秦氏立制多因時宜漢初沿襲後漸(一作其後)增廣
光武建武六年廢罷四百餘縣吏職十置(新唐書作署)其一
魏太和中分命使臣省州縣(唐書作郡)吏正始中又并合郡
縣等晉太元六年省七百餘員(晉武帝炎以乙酉歲受魏禪年號秦始十年至)
(乙未歲改元咸寧又至庚子改元太康元年始滅吳而荀勖傳所載議省州半吏在咸寧之後而資治通鑑亦書於咸)
(寧之五年今杜佑通典作晉太元六年且有吳國尚在之語所謂太元乃東晉孝武年號非晉初之武帝佑不)
(應爾疑雕印時誤指泰始為太元不及咸寧而新唐書作佑傳亦襲其誤爾當考之)隋開皇三年
廢五百餘郡國家貞觀初省内官六百餘員詳設官之
本為理衆庶所以古者計人置吏故周官鄉遂稍縣畿
約人定員吏無虚設自漢魏晉隋暨于聖唐皆因戰爭
流離征繕艱勞即省吏職存(一作在)諸方策晉荀勖桓温
俱有此議息人救弊何莫由斯昔臯繇作士師正五刑
今刑部尚書大理卿是二臯陶也垂作共工利噐用今
工部尚書將作監是二垂也契作司徒敷五教今司徒
戶部尚書是二契也伯夷秩宗典邦禮今則禮部尚書
禮儀使是二伯夷也伯益作虞掌山澤今虞部郎中都
水使者是二伯益也伯冏作太僕掌車馬今太僕卿駕
部郎中尚輦奉御閑廐使者是四伯冏也古者天子有
六軍漢家前後左右將軍四人今則十二衛(一有八字)神策
等八軍凡有將軍六十人也歴代增益以至於是舊名
不廢新職(唐書作資)日加名繁職重不可遍舉所以後周依
古用建六官盖由於此今略徵外官别駕本因漢置隨
刺史廵察若今觀察使之有副使也參軍後漢末置參
諸府軍(一作軍府)事若今節度判官也官名職務(一作節職)遷易
不同空存虚稱皆無事實又司田頃景龍三年嘗置無
何以煩冗却停併入司戶殊為折衷誠宜斟酌繁省詳
考損益欲求致理必也正名神龍中官紀隳紊有司務
廣集選人競收名稱其時無闕注授於是奏署員外官
者二千餘人自爾遂為恒制當開元天寳之中四方無
虞百姓全實大凡編戶九百餘萬吏員雖衆經用雖繁
人力有餘帑藏豐溢縱或枉費(唐志作雖有浮費)不足為憂今
兵革未寧黎庶凋瘵數年前天下簿帳到省百三十餘
萬戶自聖上御極分命使臣按地收歛土戶與客戶共
計三百餘萬比天寳中纔三分之一就中浮寄乃五分
有二出租賦者減耗若此食租賦者豈可仍舊如一州
無三數千戶置五六十官員十羊九牧疲吏煩衆(一作人疲)
(吏衆)顧兹大弊實思革之議者多云尚有䟦扈未庭併省
官吏之後恐被罷者仕進無路别有依托且縻爵禄兼
示(一作亦)隄防此乃常情之說慮非救時之論有才者即
令薦用不才者何患奔亡而况各有姻戚顧戀家産後
漢建武六年減縣省官公孫述隗囂未滅魏太和正始
中則吳蜀鼎立晉太元六年吳國尚在隋開皇三年陳
氏割據皆招羅俊又志相吞滅此時猶不慮有失賢資
敵務以救弊為謀今田悦之徒並是(一作性實)庸𤨏繁刑暴
賦惟恤軍戎衣冠士人遇如奴虜豈比公孫述諸葛亮
之在巴蜀孫權陳覇先之有江南固無范睢業秦賈季
強狄之慮斯斷可知矣今若以人情因習旣久不能更
改制度併省内官但且權停省外官别駕司馬(一作田)及
參軍州縣額内官約人戶減縣(一作封字)尉其被罷者但有
德行才噐委州府長史搜擇(一作擢)論薦固亦不遺噐能
如或渝濫先坐舉主誰敢罔冐以䧟刑章其有不被舉
論但全舊名任參常調自當修進更俟甄收暫罷歲時
何負此軰如柱國後魏末置並是當時宿德勲盛業崇
皆主重兵寵貴第一周隋以後除授至多暨乎國家迴
作勲級唯得三十頃地耳又開府儀同三司及光禄大
夫亦是官名還為人多迴作階級隨時立制遇弊變通
不必因循重難改作待戎車息駕百姓稍寧(一作康寧)欲增
庶官則復舊制謹議
此篇當以通典為正其注一作乃英華本誤
尚書省官議
議曰昔堯試舜於大麓領錄天下事似其任也周之司
會又其職焉秦時少府遣吏四人在殿中主發書故謂
之尚書尚猶主也漢承秦置及武帝遊宴後庭始用宦
者主中書以司馬遷為之中間遂罷其官以為中書之
職至成帝建始四年罷中書官者又置尚書五人一人
為僕射四人分為四曹通掌圖書秘記章奏之事及封
奏宣示内外而已其任猶輕至後漢則為優重出納王
命敷奏萬幾盖政令之所由宣選舉之所由定罪賞之
所由正斯乃文昌天府衆務淵藪内外所折衷遠近所
禀仰故李固云陛下之有尚書猶天之有北斗斗為天
喉舌尚書為陛下喉舌斗斟酌元氣運平四時尚書出
納王命賦政四海令及左丞揔領紀綱無所不統僕射
及右丞分掌廪假錢榖漢初尚書雖有曹名不以為號
及靈帝以侍中梁鵠為選部尚書於是始見曹名揔謂
之尚書臺亦謂之中臺大事八座連名而有不合得建
異議二漢皆屬少府魏置中書省有監令遂掌機衡之
任而尚書之權漸減矣晉以後所掌略同八座丞郎初
拜並集都省交禮遷職又觧交本漢制也至於晉宋唯
八座觧交丞郎不復觧交也宋曰尚書寺居建禮門内
亦曰尚書省亦謂之内臺每八座以下入寺門生隨入
者各有差不得雜以人士凢尚書官大罪則免小罪遣
出百日乏代人聽還本職其令及二僕射出行分道之
制與中丞同令僕各給威儀十八人自晉以後八座及
郎中多有不奏事梁天監元年詔曰自禮闈陵替歴兹
永久郎署備員無取職事糠粃文案員尚虚閒空有趨
墀之名了無握蘭之實曹郎可依昔奏事自是始奏事
矣又詔尚書中有疑事先於朝堂參議然後啓開舊尚
書官不以為贈唯朱异卒特贈右僕射武帝寵之故也
自魏晉重中書之官居喉舌之任則尚書之職稍以疎
遠至梁陳舉國機要悉在中書獻納之任又歸門下而
尚書但聽命受事而已後魏天興元年置八部大夫於
皇城四方四維面置一人以擬八座謂之八國各有屬
官分尚書三十六曹及諸外置令大夫主之四年又復
尚書三十六曹天賜元年復罷尚書三十六曹别置武
歸脩勤二職分主省務至神䴥元年始置僕射左右丞
及諸曹尚書十餘人各居别寺北齊尚書省亦有錄令
僕射揔理六尚書謂之都省亦謂之北省後濟北王以
太子監國立大都督府與尚書省分理衆事仍開府置
佐後周無尚書隋及大唐皆有其制略同凡尚書省事
無不揔龍朔二年改尚書省為中臺咸亨初復舊光宅元
年改為文昌臺垂拱元年又改為都臺通天初復舊長
安三年又改為中臺神龍初復為尚書省都堂居中左
右分司都堂之東有吏部戶部禮部三行每行四司左
司統之都堂之西有兵部刑部工部三行每行四司右
司統之凡二十四司分曹共理天下之事盡矣謹議
此英華有其目而脱其文今以通典增入
僕射議
按僕射秦官其名則微其職甚細東漢以後雖委任漸
重職司會府而非百僚師長之職也又按丞相亦秦官
秦氏每羣臣上表皆云丞相臣某為首漢之宗臣蕭何
為丞相漢儀丞相進天子御座為起在輿為下有疾法
駕至第問得戮二千石申屠嘉欲斬内史晁錯是也霍
光受顧託之重當伊周之地廢昌邑王上表太后丞相
臣敞為首大司馬大將軍臣光次之其尊崇如此中間
嘗置左右丞相亦嘗改為相國亦為大司徒大抵漢之
丞相是為三公於天下無所不統後漢亦以三公為宰
相則司徒本西漢丞相也其後或為丞相或為相國或
為大丞相雖互為之名其實一也曹公司馬師昭趙王
倫王敦王導劉義宣齊高帝梁武帝爾朱榮陳武帝侯
景齊獻武隋文帝皆為之歴代多非尋常人臣之職亦
多為贈官然自秦以降實居百寮之長今尚書令統領
衆務提舉(一作舉持)綱目僕射貳之誠為崇重且非統國政
宰天下之任宜侍中中書令如直以尊崇則太師不然
上公太尉始可師長命百寮也龍朔中天寳初嘗改侍
中中書令為左右相遠協伊尹仲虺為左右相周公召
公相成王為左右之義斯誠允當或謂尚書令僕射則
錄尚書之職是官之師長按前代錄尚書霍光張安世
王鳳趙憙牟融鄧彪張禹李固王導禇彦回齊明帝之
徒或是三師(一作丞相)或是三公或是大將軍大司馬兼之
皆秉朝政猶古冡宰百官總已實宰輔也其時别自有
令僕今僕射雖嘗改為丞相名同而職異品秩又未崇
極上有三師三公尚書令豈比前代丞相受任也其襲
舊名無實者若今刺史皆云使持節按前代使持節得
戮二千石其王公已下封國皆南面臣人分茅建社其
開府儀同三司則禮數班秩皆如三公置府辟吏今並
豈有其實乎此例甚衆不能遍舉安有僕射因改丞相之
名都無丞相之實而為百寮之師長也又與丞郎絶禮
若(一有不字)隔品致敬則諸司長官與隔品寮屬其可絶禮
乎斯不然矣謹議一作皆通典
省試學生代齋郎議韓愈(貞元十一年)
議曰齋郎職奉宗廟社稷之小事盖士之賤者也執豆
籩駿奔走以後子其官之長不以德進不以言揚盖取
其人力足(文粹集本無足字)以備其事而已矣奉宗廟社稷之
小事執豆籩駿奔走亦不可以不敬也於是選大夫之
子弟未爵命者以塞員填闕而教之行事其勤雖小其
使之不可以不報也必書其歲歲旣久矣於是乎命之
以官而授之以事其亦微矣哉學生或以通經舉或以
能文稱其微者至於習法律知字書皆有以贊於教化
可以使令於上者也自非天資茂異曠日經久以道以
業(蜀本作以所業進)發聞於鄉閭稱道於朋友薦於州府而升
之司業則不可得而齒乎學矣然則奉宗廟之小事任
力之小者也贊於教化可以使令於上者德藝之大者也
其亦不可移易明矣今議者謂學生之無所事謂齋郎之
幸而進不本其意因謂可以代任其事而罷之盖亦不
得其理矣今夫齋郎之所事者力也學生之所亊者德與
藝也以德藝舉之而以力役之是使君子而服小人之
亊且非國家崇儒勸學誘人為善之道也此一說不可
者也抑又有大不可者焉宗廟社稷之亊雖小不可以
不專敬之至也古之道也今若以學生兼其事及其歲
時日月然後授其宗彛罍洗其周旋必不合度其進退
必不得宜其思慮必不固其容貎必不莊此無他其事
不習而其志不專故也此非近於不敬者歟又有大不
可者其是之謂歟若知此不可將令學生恒掌其事而
隳壊其本業則是學生之數(一作教)加少學生之道益貶
而齋郎之實猶在齋郎之名苟無也大凡制度之改政
令之變利於其舊不然則不可為已又况不如於其舊
哉考之於故(一作古)則非訓稽之於今則非利尋其名而
求其實則失宜故曰議罷齋郎而以學生薦享盖亦不
得其理矣謹議
舉縣宰(集作令)議元稹
右吏部以停年課資之格取宰邑字人之官公幹強白
者拘於考淺疾廢耄瞶者得在選中倒置(集作署)是非無
甚於此朝廷將欲漸去其弊所以特設舉薦之科明詔
旣行起請尋下有司再議釐革何以取信於人據吏部
云增加新戶開耕(集作墾)荒田已是課考舊條獄絶繋囚
冤人申雪亦是政途常事舉寮吏不法恐生告訐之風
有利益公家又未指陳其目選授者例無異績尚得四
考守常舉薦者從(集作縱)未殊尤豈可二年並(集作便)罷今
請但行連坐舉主之文不必更依吏部分析(集作外)條件
又云見任官及處士散試官等並請停集且起家散試
固有才能見任之(集作他)官何妨撫事(集作宇)若能(集作皆)限
其資歴即與常選何殊今請除見任縣令外其餘並令
(集作請)赴集又云檢勘榜樣剥放程式及試書判並請凖
平選人例處分若此則案牘之吏得肆奸欺書判雖工
何關政術有司咸選赴集豈是特舉與官今請應舉薦
人量納文狀便令注擬亦不在剥放及試書判之限又
云並請注破碎之縣責其效實本舉良能旣(集本作冀)蒙優
奬皆居破碎之處恐同貶降之條以前數件並恐不可
施行伏請但依起請節文處分仍請據今年縣令員闕
先盡舉薦人數留闕有餘然後許注擬平選人等冀將
允當謹議
吏部議蔣防
議曰吏部擇才用之地職在辨九流之清濁擇四科之
邪正推忠良而進英傑舉廉直而黜不職夫天生萬民
樹之以元后元后不能以獨任故委之以羣吏羣吏不
能以自逹故繋之以選部選部者風化之本源人倫之
砥礪也書曰知人則哲能官人安民則惠哲與惠其選
部之志歟所謂羣吏者君之耳目君以衆耳聽天下之
哀樂則無遠不聞矣君以衆目視天下之得失則無遠
不見矣若以耳不為君之聦目不為君之明非羣吏之
過抑亦選部之過其故何也背輪轅之用雜賢愚之跡
以至於此也夫聖人求賢良而授之政事非徒貴賢良
之德義盖重元元之性命也今之有司罕通其意每歲
調天下之士但考其書判據其資為之品第授之禄秩
先訪私家利便次論俸錢之厚薄多士盈庭而自售若
衆賈之徒(疑)市焉豈銓綜人物品藻英髦之所在也是
以天下百姓未臻於和樂者職此之由矣夫以一鏡之
明而照天下之形者固難盡其妍媸以一衡之平而稱
天下之輕重者固難定其毫釐矣今每歲選人請委州
府長史先研其跡行次考其渝濫曾理務者以恪勤廉
慎為一科處丘園者以孝悌貞良為一科著此二科然
後申送主司按其詞而閱其材材與行必良則試之以
理要可觀則從而禄之其郡府長史當校其殊考若材
行相反朋黨相資則從而黜之其郡府長史亦書以下
考擇材如此則天下之共公於選吏吏部郎亦不敢私於
天下矣俾夫人顧行行顧材材顧禄禄無虛授人無苟
得廉耻之化行貪競之風息矣恭聞十目所視十手所
指猶是非可辨賢愚可驗况用天下之目乎况用天下
之手乎率是道而寮宷不得其人風俗不致和平者未
之有也謹議
兵部議
議曰弧矢之利以威天下其來尚矣仲尼有云不教民
戰是謂棄之盖用仁義為之本籌略為之次果敢為之
末故田齊之技擊不可以遇魏之武卒魏之武卒不可
以直秦之銳士秦之銳士不可以當桓文之節制桓文
之節制不可以敵湯武之仁義所謂善師者不陣善陣
者不戰盖有自矣今之有司不曾端其本而徒襲其末
取天下之士以懸的布埓為之標凖捨矢之中否跨馬
之遲速以貎第其人升降其秩豈暇全武之七德射之
五善者歟及國家有邊境之虞則被之以甲胄授之以
弓矢駈以就役當數倍之師不能屠名城克強敵者何
也在司武之不經擇士之無本矣孫吳者兵家之首足
不可以廢也今孫吳之術卷而不張徒以干戈為擇士
之噐何異夫無首而冠肘足而履哉今請天下應兵部
舉選者各習兵書一藝然後試以弓矢復其武弁所謂
智勇兼資材略並運仁義之師復行於湯武之代豈惟
式遏寇虐震怛戎虜者哉謹議
文苑英華卷七百六十五
