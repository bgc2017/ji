文苑英華卷三宋李昉等編
天象三
慶雲抱日賦二首日月如合璧賦三首
寅賓出日賦四首
慶雲抱日賦(以雲日輝映精彩相耀為韻)闕名
太陽之昇兮鑠景氣而澄氤氲聖人之德兮上蔚結而
生慶雲外浮相煥中映成文郁郁昱昱繽繽紛紛粲兮
若組繡之縈寶鏡翊兮若申甫之相明君無心而生應
德而出不曜青以干吕能叶慶以扶日縹緲蜿蜒遊龍
相逐而不如斐亹葳蕤彩蜺舒状而難匹始流形於孤
嶽終垂象於九圍麗碧霄以增媚捧金烏而徐飛感覆
幬之仁效靈表瑞憑玄黃之氣耀影含輝夫天道無言
以物應聖聖功不宰物自效命故有非烟非雲為祥為
慶付我元吉彰我元盛豈徒衆彩錯出重輪交映者哉
且日者實也象君而貞明雲者運也應時而發生就日
而浮若就君之朝聘五色成象告五方之和平騰乎天
假其隂隲見于晝資厥炎精懿乎煌煌燭空縵縵呈彩
域中之目無不仰觀天下之心若有所待何必蒼梧稱
美横汾是載者乎夫變化翕忽希夷混茫理至則無幽
不感德盛則化妖為祥煥厥霄極亘于天光彼丹甑玉
燭蓂莢芝房孰若此感化而見五彩其相者焉是知聖
與冥通理由感召故我后之盛德不求彰而自耀
第二(同前韻)闕名
太陽淳精兮表德於君德感珍瑞兮應天垂文曉望東
方昇耀耀之麗景晴分上漢覩郁郁之祥雲若乃運叶
堯年靈符舜日燦玉葉以繁布抱金輪而半出灼爍兮
乍似漢祖隐居横紫氣曈曨兮又若楚王乘舟捧萍實
豈錦江之所能擬諒秦鏡之所非匹既而五彩不散三
足增輝英英而浮光並射杲杲而合璧相依信乾坤之
道不昧知君臣之德同歸我唐由是越五馳聲超三表
聖臣如雲而仰均雨露君並日而用敷德政故表乃禎
祥之主遂其雲日之性始漠漠以飛空復昭昭而遠映
跡前聖之能事曷比夫今日之嘉慶也徒觀啓重霄而
迥出得中道而遐征不傍樓臺詎隨於聚散不依城闕
但耀其真精氤氲兮匪氛霧而能雜泱漭兮知沴氣而
不生懿夫日麗天兮出巨海瑞應臻兮見其彩雲浮空
兮藹休祥靈輝集兮寶其相故可以卜年永祚奕聖蕃
昌大矣哉兹瑞之為慶禆福善而無疆若鯫生者飲化
闕廷削跡海嶠覩慶雲而動咏仰聖日以觀妙是知物
無不感幽罔不照蠢兹動植之類莫不息隂而發耀
日月如合璧賦(以應候不差如璧之合為韻)韋展
國家纂宏天綂紹啓王跡獵英華於百代漱芳潤於六
籍於是闡睿歷於疇人鏡玄象之冰釋察運行之盈縮
見分度之損益五星同舍状自叶於連珠兩曜集辰候
不愆於合璧是知隂陽卷舒日月居諸時會而乍離乍
合順行而匪疾匪徐徵於顓頊之法考以軒轅之書百
靈以之肅若四海由其晏如惟上元之歲時和氣茂惟
南至之辰日月來就望烏兔之交集瞻斗牛而既覯璧
惟圓制象其圓正之形玉以貞稱表此貞明之候可以
襲承天意可以敬授人時觀臺之瑞斯騐馮相之言不
欺方見仲尼無得而踰矣乃知潘夏何足以當之臨楚
山豈和氏而能識入秦野非相如之見持且夫日者尊
而有常月者謙而不雜每有德而昭感必效靈而允荅
分則列照於三無聚則和光於六合徒觀夫炳煥可嘉
毫釐靡差珥作如虹之氣波為旁達之華映彼仙娥有
似夫佩而比德吐兹王字更疑乎瑜不掩瑕然則天垂
象兮至明歷為功兮可久重之斯實理本輕之則為亂
首是以堯之分命典誥高其能然魯也失官春秋貶其
誠不吾君之所懲勸將永代而遵守顧惟愚懵竊覩嘉
應鈎深索隐雖無瞽史之才頌德歌功敢借詩人之興
前題(以兩曜相合候時不差為韻)盧士開
聖人在上與天地廣玄德彰於日月洪休備乎瞻仰合
璧之為状也穎曜相向圓明比象麗重光於一軌開混
茫而精爽其真不遷其合以兩和隂陽而二儀交泰辨
分至而九服融朗既無異於弦望故王道所以坦蕩也
至矣哉考日以正時本於玄妙會日以合月宜乎暠曜
歴躔次而雙滿合晶耀而並照一隂一陽曰柔曰剛既
恒其用亦曜其相其合也契天地之明其璧也本日月
之光國有道則循其度邦無道則失其常上元昇而軒
歷著太初復而漢運昌寧止纖纖西樓昭國憙而形偃
杲杲東戸表臣忠而據黃者哉懿乎一德昇聞天休下
荅示軌範於萬代發文明於六合且乾道微而難究惟
君是候帝德廣而無私惟天是祐明者莫昭於日月故
表之以會同同者將慶於和平乃整之於宇宙同輪共
規叶慶應期既周天而同道乍皎皎以遲遲璧之生也
本乎律律之用也在乎時厥祥云久逢昏則否其興也
明后惟道之遐其應不差是昭乎皇家諒我后之明德
發大道於光華何必堯年之與漢代而兹歷之可嘉
前題(以天地交泰日月貞明為韻)賈餗
格天之功兮不宰而成麗天之象兮乃合其明躔次無
差乃可立圭以辨禎符既叶必俟重璧而呈於是曜隂
魄騰陽精將周旋而一體異遠近之相傾時也萬類昭
融四方清泰激朝暉之杲杲發夜色之藹藹懸異象於
人間吐榮光於天外挺連城之價誰敢指瑕居匹夫之
懷非同賈害金烏共色玉兔增鮮麗萬室兮瑶臺共美
泛千林兮瓊樹争妍變方流於斜漢疊圓影於遥天落
照西沉若欲抵於昧谷澄暉東上又如返於虞泉熒煌
異質燭耀非一抱珥之彩潜銷如圭之容闇失于以表
玄象明隂隲瑞至德於堯年契昌期於漢日懿其經紀
不忒明宵有程聮彩徘徊似有求於潘子雙形宛轉若
可賜於虞卿既同道以脗合亦相推而運行見乎天則
一人有慶比於王則百度惟貞矧今馮相觀祲而罔愆
羲和敬授而無闕將冥照於幽昧在宣精於日月是以
靈符必集休祜可包不縮不盈自契於三年之閏無偏
無黨何憂乎十月之交豈是合彩呈姿和光效異陵珠
星而掩縟逗洛水而增媚東西並耀疑夾鏡於長空昇
降相沿異藏珍於厚地然後操觚進牘賦邦家之盛事
寅賓出日賦(以大明在天恒以時授為韻)王儲
惟天為大兮堯實則之命羲和而馭日俾出納而從時
肇歲首以平分既中星鳥及宵衣而敬導始見嵎夷所
以示農功之有序叶君德於無私我國家克定三元光
臨四海纂唐虞之舊說崇德禮而斯在將舉正以履端
奉天時而不改繇是春官蕆事太史作程天子居青陽
之左个覽萬物之初生始昭宣於東作終協贊於西成
杲杲臨空無幽而不燭遲遲監下有蟄而皆驚伊兆人
分地之利我聖上則天之明淑氣載揚暢禽魚而共躍
融風乍扇逮葵藿而咸傾庶績其凝三農式就高臺紀
於雲物大野陳其蒐狩畢嚮化以觀光亦順時而敬授
歲如何其歲既登節盈縮兮日有恒歲如何其歲將起
兆發生兮日之始苟奉順而無違得禎祥而所以原夫
君比德於日日麗光乎天撫有萬方每朝君於歲始照
臨庶物故出日於春前煦百泉而冰泮薰九陌而蒼然
合璧表無為之化重雲示有慶之年信惟貞而惟一示
無黨而無偏客有藏器俟時卑躬思泰遇乾坤之訢合
覩日月之光大莫不向春景以自娛沐堯風而永賴
第二(同前韻)獨孤授(登科記授作綬)
古先哲王允釐内外雖庶政之咸叙在司天而為大所
以叶乎上下所以察乎交會其職廢而時令則乖其職
修而黎人永賴歲既陽止東風作矣惟時羲仲奉若天
紀候暘谷之初昇揆農功之當起寅賓克展守而勿失
表耜乃修視其所以觀乎旭日之漸也麗蒼穹而曜晶
按黃道而徐行萬物發春仁氣良由兹始四方仰照陽
德恊於離明盈縮必循夫晷度職司寧闕其將迎木位
值於扶桑初杲杲以出土膏潤於南畆且澤澤其耕故
王者重焉官不虚授考之歷象則象是用貞凖之田農
則農靡愆候惟帝典之明徵示人有常惟日官之無改
永代斯在平秩乎下以播百榖欽若乎上以刑四海慎
爾有司惟其敬之是將邁景德於太皥俟神功於女夷
玉燭開耀金烏效遅致人和而歲美無亂日而廢時况
吾君承乾玄化昭宣叙三光以著象乘六龍而御天經
紀不忒職官惟賢分命之事舉曲成之道全觀寅賓之
出日端稼穡兮大田願聆舜絃歌唐年因末光之可就
與羲馭而廻旋
第三(同前韻)袁同直(登科記第五人)
日為天經春為歲始貞三農而允恊于度調四時而不
愆于理敬其所出導其所以升黃道而萬化融出青方
而百工起所以放勲欽明羲仲是司恊和天意敬授人
時闕其職則厚生斯廢行其典乃庶績咸熙且曉色曈
曨清光杳藹垂大明於有截察幽深於無外守晦明之
度數順躔次之交會合一德而無私位三光而稱大煦
育無偏隂陽氣宣應律管而初變暖林花而未鮮興農
功於燠室發耒耜於原田既陶陶以受歲亦欣欣而樂
天則知日以陽為德君以政為恒陽虧則物無仰照政
失則年用不登睹寅賓之有則知平秩之方弘瞻彼漲
海日之所在出扶桑而吐輝泛暘谷而浴彩貞明宇宙
恊順時候將虔敬而專其所職豈出納而輕其所授我
國家獻歲發生舒勾達萌警大田於東作紀斯箱於西
成君德與日德俱遠道光與日光齊明將授官而守職
俾萬禩而為程
第四(同前韻)周謂(登科記第二人)
陶唐氏欽若日出資授人時乃命羲仲往哉汝司紀寅
賓而建始旌照燭兮無私暘谷初昇退羣冥於仄陋扶
桑適上分萬象於毫釐日之為德也均日之為功也大
作朝夕之程凖見乾坤之交泰無遠無近幽而必通惟
植惟生罔不咸頼出於東兮示發生之所在傾於西兮
覩光靈之不改必將表歲以務穡豈獨陵虚而賦彩爾
其孟陬叶月太簇和聲農祥正而土膏咸動庶績凝而
百度惟貞于以秩東作于以望西成塗足沾體勉穡夫
與田畯布和施令樂國泰而君明豈不以五行班序七
曜宣精者哉則有三足呈祥重暉降祉瑞聖斯應為光
有以遠色杲杲非童子之辨焉浮彩昭昭惟仲尼之揭
矣爰考休徵圖牒與能既煦育之無外同寅賓而有恒
賓者導也惟人之導陽寅者敬也惟人之敬授諒難踰
而可仰參地載而天覆觀其燁熠動川澄明麗天消瀌
瀌之殘雪斂藹藹之輕烟謠東君於楚客祀岱嶽於漢
年願捧圖稱瑞以相宣
文苑英華卷三
