文苑英華卷四百七十二宋李昉等編
鐵劵文
賜李納田悦王武俊等鐵劵文陸贄
維興元元年歲次甲子正月癸酉朔二日甲戌皇帝若
曰咨爾某官某乙嗚呼君者所以撫人失於所撫則叛
下者所以奉上乖(集作失)於所奉則刑(詔令集作為尤)各當其理
德用不擾各違(詔令作者違集作各乖)其分亂於是生朕德薄化
淺昧於君道罔知省已姑務責人是以徵師徂征連歲
靡息惟爾亦以誠志之不逹反側於(集作于)厥衷阻衆興
戎結壘固守(集作結釁拒守)豈非上失(集有於字)所撫而下乖(乖集作失)
(於)所奉歟書曰萬方有罪罪在朕躬我實不德兆人何
咎俾廢其生業離其室家䧟於(集作于)困窮死於鋒刃(集作)
(戰陣)老疾廢養孤煢靡依結怨蒼旻感傷和氣朕為人父
母得不愧于心哉晨興以思夕惕以懼(集作悼)自其(詔令作予)
嗣位迄今六載天將悔禍朕方覺寤爾亦知衆心之厭
亂思所以保安叶于朕懷若應(詔令作有若)符契非天地合
德人神合謀將茂育羣生(詔令作將止役好生)則何以臻此朕是
用(詔令作以)上順天意俯從人心滌爾疵瑕復爾爵位坦然
靡阻君臣如初功載(詔令作書)鼎彛名藏玉府子孫代代為
國勲臣河山帶礪傳祚無絶朕方布大信承天子人若
食其言何以享國於戲其祗若明命(詔令作其敬聽朕命)用保無
疆之休
賜安西管内黃姓纛官鐵劵文
維貞元二年歲次景寅八月丁巳朔三日己未皇帝若
曰咨爾四鎮節度管内黃姓纛官驃騎大將軍行左金
吾衛大將軍員外置同正員兼試大常卿頓啜護波(集作)
(沈)支惟乃祖乃父率(集作代)服聲教勤勞王家勲書鼎彛
族(詔令作名)列于藩(集作蕃下同)籍爾克紹祖先之烈而重之以
忠貞嗣守職官祗若朝(集作教)化率其種落保我邊(集作疆)
陲丹誠向化(集作風)萬里如近是用稽諸令典錫以券誓
(集作風)若金之堅永代無變子孫繼襲作我藩臣爾其欽
承勿(集作無)替休命
賜陳敬瑄太尉鐵劵文樂明龜
維中和三年歲次癸卯十月甲午朔十六日己酉皇帝
賜功臣劔南西州節度副大使管内觀察處置統押近
界諸蠻及西山八國雲南安撫制置指揮諸道兵馬供
軍等使開府儀同三司太尉兼中書令成都尹上柱國
穎川郡食邑三千戶食實封四百戶陳敬瑄鐡劵曰烹
巨鼇者鼎大於滄海斬長鯨者劍倚於青天既立異勲
勉(一作克)膺殊寵李晟免其十死子儀成其九功鏤以金
鏞賜(一作錫)其鐵劵後來繼者豈在他人歲寒知松柏之
心國難見忠貞之節五山鎮地一柱擎天氣壓乾坤量
含宇宙自居環衛出擁旌幢論清政而水鏡無光吐赤
誠而朝霞失色手持玉節身鎮錦城扶乾綱則(一作而)萬
國安(一作齊)心紐坤維則(一作而)百蠻遶指三川飲(一作欽)化
一境歸仁朕以稅駕褒斜省方卭蜀匍匐而來迎鳳輦
驅馳而速建龍宮百辟來朝萬方入貢夏禹塗山之會
未盛於斯漢高沛國之歡無以過此戮阡能(卭州首望阡能)疾
如剪草除秀昇(涪州叛校韓秀昇)易若焚巢不譲武侯之勲無
愧文翁之化海東獻欵雲南披誠九榖豊登三農務(一作)
(茂)盛濟贍軍國拯接朝廷(一作寮)内竭家財外罄公帑千
官感惠一國推功今則巨猾奔逃神州克復將歸上國
即别成都致朕身安由卿忠藎(一作力)前封公爵後賜郡
王詢於衆情未愜羣望今賜卿鐵劵赦其十死望泰山
而立誓指黃河以為盟山無盡時河無竭日君君臣臣
父父子子永遠貴一作皆唐大詔令
賜許國公韓建鐵券文崔㳙
維光化元年歲次戊午九月戊辰朔八日乙亥皇帝若
曰咨爾宣力興復功臣鎮國匡國等軍節度管内觀察
處置修葺宮闕同州長春宫等使開府儀同三司守太
傅兼中書令興德尹使持節同州諸軍事兼同州刺史
上柱國許國公食邑四千戶食實封一百戶韓建朕以
前代功臣實重信賞至有刻於(詔令作于)晣鼐紀在旂常垂
帶礪之言保金石之誓勲贒所付宜茂明恩况卿秉謙
蹈和持重守正屬朕前歲廵狩而乃躬親奉迎季孫之
道在事君周勃之心唯安國畢力扈駕衛我出車(詔令作居)
克奉行朝更無遺事可謂忠於社稷光映簡書旋以歸
復京都葺修宮闕載弘舊制皆叶規程睠是殊庸實用
嘉曯雖迭增崇數而未足酬功宜申誓劵之文以示旌
勲之典矧夫黃河不竭青山匪窮比此賞延錫于苗裔
使卿永荷禄位長受寵滎對銘鏤以同堅煥聲徽而轉
美卿恕九死子孫恕二死或犯常刑所司不可加責禮
命甚重往惟欽承宜付史館頒示天下
青詞
季冬薦獻太清宮青詞白居易
維元和二年歲次丁亥十二月甲寅朔二十六日己卯
嗣皇帝臣稽首大聖祖高上大道金闕玄元天皇大帝
伏以今年司天臺奏正月三日祀上帝于南郊佳氣充
塞四方温潤祥風微起廬州申連理李樹一株彰義軍
節度使奏(集作進)白鳥一鄭滑觀察使奏瑞麥五科司天
臺奏六月五日夜鎮星見河陽節度使申(一作進)白雀一
荆南節度使申連理李樹一本山南西道觀察使申嘉
瓜一枚司天臺奏六月十三日夜老人星見河南府申
芝草兩莖司天臺奏冬至日佳氣充塞瑞雪祈寒者臣
嗣承丕圖肅恭寅畏祖宗垂慶嘉瑞荐臻虔奉禎祥伏
深祗惕今時惟玄律節及季冬仰薦明誠敬率恒典謹
遣攝太尉司徒平章事杜佑薦獻以聞謹詞
上元青詞吳融
維光化四年歲次辛酉正月乙酉朔十五日己亥皇帝
臣稽首大聖祖高上大道金闕玄元天皇大帝伏以時
當獻歲節及上元爰命香火道人烟霞志士按科儀於
金闕陳齋醮於道場伏願大鼔真風潜垂道蔭俾從反
正永保無虞四海九州干戈偃戢東臯南畝皆獲豐登
冀與兆人同臻介福謹詞
下元金籙道場青詞張玄晏
維乾寧二年歲次丙辰十月戊申朔十二日己未嗣皇
帝臣稽首大聖祖上大道金闕玄元天皇大帝伏以強
名曰道迥出氤氲之表惟天為大是生恍惚之中融和
氣以陶蒸藹真風而煦育况黃廷碧落集列聖之威儀
絳闕丹臺聚羣仙之步武爰啟祈恩之路寔開請福之
門敢用真誠陳於下會今雖物無疵癘年獲豊登遠人
不倦於梯航絶塞靡虞於烽燧而鯨鯢作慝蛇豕為祅
塗炭黎元黷亂紀律宮朝載罹於焚毁簮裾仍廹於羈
離敢不寤寐思愆曉夕引咎由是廣延真侶重叩玄關
幣帛交陳香燈僃設伏願堅覆露之德暢亭毒之恩使
氛祲盡消萬彙咸泰復安宗社大定寰區及臣眇身同
霑弘造謹詞
太清宮祈雪青詞封敖
維年月日嗣皇帝臣稽首大聖祖高上大道金闕玄元
天皇大帝伏以百榖實生靈之本萬姓為國家之基言
念老農常思薄德今時雪罕降宿麥是憂同雲未施嘉
榖何望臣祗應(疑作膺)景運亭育兆人德不動天言徒罪
已粢盛慮闕於明薦災沴恐及於生靈誠竭齋莊禮虔
夙夜伏惟玄功不宰至道無言垂福祐於群生假膏濡
之德澤謹遣尚書兵部侍郎高元裕啟告以聞謹詞
祈雨青詞
維年月日嗣皇帝臣稽首大聖祖高上大道金闕玄元
天皇大帝臣猥奉顧託獲臨宇宙四海之寧晏萬物之
生成必繫厥躬敢忘其道是用虔恭大業寅畏上玄勵
無怠無荒之憂勤期一風一雨之調順苟或愆候常多
愧心今三伏之時五稼方茂稍渴膏潤未為愆陽而憂
勞所牽念慮已及恭持丹懇上瀆玄功冀弘清净之源
漙施霑濡之澤粢盛必遂煩燠可消將展敬於精誠俟
降靈於霶霈謹遣吏部侍郎韋湛啟告以聞謹詞
歎文
為太平公主五郎病愈設齋歎佛文
宋之問
至矣哉釋迦之本願也念起於大悲業成於廣濟代俗
以積迷為用有感斯通衆生以諸病作身至誠能愈我
鎮國太平公主娥靈襲彩女曜聯英戒環佩於中閨邑
山河於外舘位彌高而跡彌下保是洪猷身日貴而心
日微由乎夙植全其忠孝頌美於家邦宜爾子孫理歸
於福壽第五子某官某才光性與慧發生知山桂含芳
而逼人階蘭吐秀而驚俗頃以寒暄稍改保攝微乖留
卧玳瑁之牀陪待鳳凰之宇公主上祈妙福蒙降慈恩
漢賜黃金還依膝下隋珍明月再入掌中今者上報慈
恩大張名供於是披甲第闢梵筵幢蓋乘空而下來龍
象接武而爰集廻供絶陁之國求饌香積之宮麵為丘
而蔽庭酪為沼而環砌龍王獻水噴車馬之埃塵天女
散花綴山林之草樹無邊之施下飽於三塗普救之心
傍寬於六趣伏願以斯妙福上薦聖朝應天皇帝長保
金圖永臨璿極九族既睦祛其有漏之緣萬人以安不
捨無生之見順天皇后慶垂椒掖德盛蘭宮國風流洽
於鵲巢坤儀光贊於龍扆皇太子業躋聖敬本固元良
諸王公主等擢秀本枝崇榮湯沭三槐九棘庶職群寮
咸維赤縣之圖共翼青雲之紀備該空有遍燭幽明俱
超觧脫之津永拔輪回之地
上元日歎道文白居易
道本無象功成強名生一氣之先為萬物之母吹煦寒
暑陰陽節而歲功成輔相乾坤上下交而生物遂故能
阜蕃動植啟廸雍熙邦家保安夷夏咸若今以時因(集作)
(殷)獻歲節及上元女道士某等奉為皇帝焚香行道敬
修功德伏願聲聞紫極丕降玄休大庇群生永康四海
流光垂慶億萬斯年
立春日玉晨觀歎道文
夫道本無為雖強名而不離乎清淨功歸不宰運陰陽
而必致乎生成今四歲環周三光燭耀勾萌盡逹閉蟄
皆驚和風競發於年華玄造豈知其日用女道士等奉
為皇帝稽首齋戒焚香莊嚴伏惟冥鑒照臨神功保衛
精誠上感至道潜通高明廣被於無窮福祐庶垂於有
感南山比壽將聖祚而齊隆東海量恩與天波而長闊
旁沾動植漙救幽陰咸保乂寧永綏多福
憲宗忌日玉晨觀歎道文
清净無為之謂道是非有作之謂名道知其源名亦歸
正由是群生遂性咸臻妙有之功四氣順時自契不言
之信洪鑪假喻大塊無形載厚地以繁滋覆高天而悠
久伏以今月二十七日憲宗皇帝忌女道士等齋戒精
修焚香虔懇伏願追縱玄運息駕黃庭保聖祚於無疆
降神功於有感日月所照福祐同霑
慶陽節(按唐會要武宗六月十一日生名慶陽節英華作德陽恐非)玉晨觀
歎道文
莫高者天莫大者道天以不言而信道以不言而功玄
關潜契於虚無祕籙廣傳於妙有由是自我聖祖逹吾
神孫微言載流真教不墜膏濡動植亭育生靈豈獨練
氣谷神保元恬淡而已伏惟仁聖文武至神大孝皇帝
陛下生知至道宿應上玄紹列聖之皇圖冠羣仙於紫
府光承景運溥濟含靈凝旒而道用冲深端拱而玄風
淡泊伏以今月十一日皇帝降誕之辰女道士等焚香
行道敬修功德伏惟聖壽山固皇恩海深將四序而周
行與三光而長燭天覆地載何得而名道護神扶臻乎
無極
玉晨觀祈雨歎道文獨孤霖
茂多稼者唯雨司甘澤者在天永惟法道之言宜叶憂
人之旨今屬旱苖方瘁膏潤不霑女道士某等奉為皇
帝依教發誠循儀啟願冀由衷懇仰逹上玄遂使觸石
未周遽聞泛灑隨風而遠俄覩霶𩃱大田既詠於豐年
庶品咸康於樂業
同前
蓋聞天下者君弘道在聖天既不違於有作道當冥助
於無為今屬夏景將臨春陽已亢女道士某等奉為皇
帝虔脩法事恭啟至誠庶將憫雨之心冀觧憂人之念
伏願油雲散布膏澤遠流來觀離畢之祥已覩斯倉之
兆覃此餘慶洽于可封
七月十一日玉晨觀别修功德歎道文
前人
若乃喻指未通昧三光於黃道齊心不動披衆妙於玄
關歲計方悟其有餘物理孰知其大庇今屬金行御氣
張宿司辰告朔是先迎秋方始女道士某等奉為皇帝
鋪陳法要啟廸真筌伏願雨潤大田雲垂多稼書稱舞
羽詩詠戢戈凡當比屋之封盡沐薰絃之樂
九月一日玉晨觀别修功德歎道文
前人
原夫襄城迷往明牧童之可求函谷知來顯至人之所
得固以窅冥執有恍惚非無獨見且乖多岐復爽道之
遠也庸可量哉今屬鴻鴈賓秋餼羊司朔女道士某等
奉為皇帝存誠香火冥懇雲天希用專精默諧禱望伏
願災消中夏稔稼穡以盈箱兵息南溟鑄戈鋋而益柱
然後五行皆序四維畢張歌我舜風復此周道
文苑英華卷四百七十二
