文苑英華卷七百四十六宋李昉等編
政理
正名論一首從道論一首
辯名政論一首質無誠論一首
原仁論一首治論一首
創守論一首
正名論謝偃
有(闕)文先生禀氣冲和資靈傑秀理在微而必察言無
賾而不探加以體局凝沉風格峻遠蹤班馬而高出嗣
顔冉而委蛇于時日暖朱遲風清紫陌長廊赫奕高閣
隂岑先生方該秘紀於千載釋凝滯於萬古於是席長
筵列髦俊散縹帙布青編簮纓畢萃綺紈咸集乃有以
司鎧丈人戎服而至蓬首垢面頰削背傴左挈戟右提
鞬□汗蒙塵不讓而坐先生逆而目之顧而誚曰夫杖
者位之基噐者名之實苟有叨竊咎悔必臻當今天下
文明會昌御運舉宇宙以寵(疑作籠)物馳日月而燭幽忠
槩盈朝鵷鷺成列是以鳴玉曜蝉者耻方於周召披堅
執銳者羞比於韓彭至於探擇人倫招撫要言有美斯
達在噐無假文武異容正(一作止非)位辯方朱紫無雜任能
授用咸得其所是以山無逋客野絶遺賢方欲闡文儒
銷鋒刃陳爼豆散牛馬肆志於禮場遊心乎文囿大啓
石渠之署廣開天祿之門搜寰内之琳球擢天下之杞
梓旅之於東觀會之於北閣考往聖之遺迹正先賢之
紕紊欲令微言隠而更顯至德晦而復明然後草封岱
之儀備射牛之皮(疑)今子齒既盡矣形又槁焉上不能
貢策獻竒析珪分祿下不能收視反聽養真存神以螢
燭之末光而方增耀於日月涓滴之微潤而欲擬浸於
江湖其於餘生固亦勞矣猶不免佩弦荷箙坐甲操鋒
見長劔而折腰對危冠而屏氣以兹疲朽預此戎班點
汚我文門虧辱我宰塾顧瞻傳素能不恧乎大人於是
俯而慙仰而謝逡廵避席歛衽而對曰僕聞用捨時也
窮達命也物固有欲而不可棄此盖有力者走之豈在
吾之所筭也且夫苟非其用則周孔無以措其心當其
所能則犬馬猶足效其力今請正名改服從子而遊可
乎先生曰噫子其不言幾失子矣苟能易位余何簡焉
從道論李翺
中材之人局(集作拘)於書而惑於衆而(集無而字)傳言違衆不
祥書云(集作曰)三人占則從二人之言翺以為言出於内
(集作口)則可守而為恒則中人之惑者多矣何者君子從
乎道也不從乎衆也道之公余將是之豈知天下黨言
(集作然)而非之道之私余將非之豈知天下謷言皆是耶
(集作然而是之)將是之豈圖是之之利乎將非之豈圖非之之
害乎故大道可存是非可恒也小人則不然將是之先
攫其利已將非之先怖其害已然則遠害者心是而非
之視(集作昡)利者心非而是之故所以(集無此二字)大道喪是
非汨人倫壊邪說勝庸可使衆言必聽衆違必從之耶
且夫天下嗤嗤(集作蚩蚩)知道者幾何人哉使天下皆賢人
則從衆可也使天下賢人二小人三其可以從乎况貪
人以利從則富者之言勝柔人以生從則威者之言勝
中人以名從則捐者之言勝而君子之處衆則諄諄然
如愚怡怡然如卑當言而默者三遊同而噐異則默待
近而責遠則默事及而時未則默小人俱不然所以君
子慎言而小人餙言君子俟時而小人徇時也然則君
子默於衆小人默於獨皆事勢牽之豈心願耶學而從
之者得以擇之矣嗚呼治世少而亂世多賢者(集無者字)一
伸而邪者(集無者字)百勝在上者言貴和而不貴正在下者
言貴從而不貴得設使一室之中一人唱而千(集作十)人
和一人和(集無此三字)一人訥則見在是矣(集無此四字)雖欲言
之羣而訧之矣當是則見在是(集無此三字)和者人之喜默
者人之怨(集作怒)吾寧從道而罹怒乎寧違道而從衆乎
斯以辯之(四字集作斯所謂辯)難易而較(集作權)是非也(集作矣)或曰
衆可違而不可從不知乎(三字集作必乎)曰未也君子怯於名
而勇於實吾非衆之首衆非吾之從君子完其力而已
則奚以違理不吾之問辭非人必從君子耳其聲而已
則奚以違所謂君子者進退周旋羣獨語默不失其正
而不罹其害者盡(集作蓋)在此而已矣
辯名政論牛僧孺
史記商鞅見孝公以為鞅說之以帝王道公曰安得待
數十百年以伯說之欲而未能以強國之術說之而公
甚悅也似云強國非帝王之道又若云帝王之道必成
於數十百年余愈恐後之為政者捨強國富人而别求
帝王之道則潰潰然無指歸矣請㩁而論之且君道無
定名便國利人則君之道也然予非謂鞅之政必可以
強國富人也而鞅之傳曰令不十年而人大悅家給而
人足怯私鬭而勇公戰予則不知皇帝王伯捨此何為
君道也且帝如軒轅虞舜乎斬蚩尤而革(書作格)有苖是
不欲強其國歟王如夏啓周文乎滅有扈而伐有崇是
不欲強其國歟伯如齊桓晉文乎脩寓政而蒐彼廬是
不欲強其國歟况秦之患者六國若不先富其人未(一作)
(而)強其國又可以高枕無為而成君道歟况皇帝王伯
同位而異名者也孰謂皇帝之名優乎哉王伯之名劣
乎哉君人者當務乎道適時不務乎名餙位也故捨名
而就時者日昌捨時而就名者日亡宋襄之亡慕伯之
名而失時者徐偃之亡慕仁之名而失時者魯隠之亡
慕讓之名而失時者若使秦居六國之衡不先富人強
國而别求皇帝王伯之道予謂就帝王之名而失時者
又安得君於天下乎嗚呼天地不分於皇人帝人王人
伯人政利於人皆君也秦始可以弱其國而有天下皇
矣乎子曰足食足兵民信之矣又曰既庶矣繼曰富之
若此則天子之政亦先強國富人也庸可謂夫子之道
非帝王之道歟又曰如有用我者朞月而已可也若如
此又不可謂帝王之道必成於數十百年也或曰子云
如有王者必世而後仁百年亦可勝殘去殺矣如此則
帝王之道久而成者也予又不知其然矣且堯之有道
乎生丹朱焉舜之有道乎生商均焉則堯之道宜成於
朱也舜之道宜成乎均也又何堯舜之道末成於身而
不成於朱均之世也且危邦之人思治甚於饑人之思
食也若以數十百年之道導危邦是猶強柔嘉之食遠
其期而給饑人邦危人若此何以安之乎飽之乎予故
曰政有富生人強國家皆安得不謂之君道也不知皇
帝王伯之名升降也又不知數十百年而成何待也
質無誠論
周衰至秦漢大道根蠧詐源𣲖别姦稔薙紛不可救止
往往見強國質小國子弟天子有疑於諸侯亦邀子質
之以為膠固春秋之時晉懷質秦而逃歸自立也六國
之時燕丹質秦而怨由生也兩漢之時隗洵質而囂再
叛也頽風蕩蕩事難殚記豈不由信不以信信之而以
質質之以信信人而人信之以疑疑人而人疑之且彼
以信矣而我要其質是疑無信矣我以疑疑之彼固不
信則質無有矣故記曰殷人作誓而人叛也周人作會
而人疑也作誓會勸人叛疑也人疑誓會而叛之况質
其子而人疑之則非誓會之比也且君臣之道恩義也
禮義結其外父子之道天性也慈孝結其内離其内求
其外割其天性拘其恩義是不若兩全其道内外恩親
䨇得矣若空知彼不得親其親而固結之是不知彼不
親其親而怨矣是又質之無益矣昔有孝如曾參者不
思離其親豈可以割之慈如卜商者哭以喪明豈可以
奪之忍如樂羊者能食其羹又何以質之夫天下愛義
者少愛親者多能從人者少能從欲者多故質而求誠
我之利少因質以生怨辭者多矣昔樂毅下齊人有告
其叛者燕昭猶能備禮送其妻子何也燕昭信毅毅必
不叛也苟或以叛質之無益而生怨也柰何秦漢之時
不能以至信信之王道導之導之不能奉順以討之討
之不服退加修德以柔之而務質其子脫禍(疑)之失所
則賈怨而生禍禦之得所猶以離其親親非孝者治也
於戱秦漢所以至誠不浹於天下矣
原仁論韋籌(一作牛僧孺)
救天下者皆曰仁得天下者皆曰利則可乎曰不可也
不得已而有天下則曰仁得已而有者則曰利也善畏
其利善决其仁(英華作人)皆聖也湯文王是也原意曰聖人
視生民以天下襁褓(一作穉)在焚溺無不挈者然則挈而
授其家乎將遂挈而有之乎彼家無人而有之不得已
而仁(英華作有)矣有人而有之則得已而利矣夏家(一無家字)無
人也(謂無微字)湯有以仁殷有以人矣(一作也)文王畏其利前
賢明湯(英華作仁)意故曰(一無曰字)無伯夷後聖明文王意故曰
周之德可謂至德也已矣
治論朱希濟
有國家者未嘗不思治孜孜焉求才汲汲焉用人官無
曠位命不虛日多不至於治者何哉蓋不知重其夲也
夫重其夲莫若安人安人之夲莫先於農桑上自天子
下至庶人未有不湏衣食以資飬其生此情性之欲一
也故率公卿以躬耕於千畆非獨致敬於粢盛也率嬪
御以親蠶於繭絮非獨致美於黻冕也皆所以先民之
教化也下之人必曰王者后妃尚勤於耕桑奈何人哉
若天下之人皆相率以耕織為務則榖帛可指期而取
榖帛既賤人各足其所欲所欲之大唯衣食而已不饑
不寒則時無怨嗟時無怨嗟則和氣充塞則焉有不豐
不稔之歲既庶且富然後仁義相及王道可行方困饑
寒而能致於仁義者雖淳朴之世君子之人幾希矣今
天下之人非不耕也非不蠶也率九州之人一人耕而
百人食一人織而百人衣王者之征賦在焉諸侯之車
服劔噐在焉職官之祿廪資焉吏人之求取往焉俾一
人耕一人織足上下百人之欲不亦難乎僕嘗客於山
東寓於民舍觀其耕也候天時相地宜遠求穜稑腁胝
手足朝昏引頸以望膏雨借貸以成其饋餉筋力竭盡
於磽确汗流汗背(一作穎)忽以霡霂日熾其背(集作穎)無不
黧黑又婦人之為蠶也髮鬢如蓬晨昏憧憧高條長梯
蹈險履危稚女嬰兒目不暇顧歲時之成否斯在外矣
其五稼登於場圃也未及簸揚蠶之為繭也擇未盈筐
犬吠喧嘵悍吏繞于居烹茗飫食然後乃曰若干官之
常也若干歲之逋也我求之何以應執事之欲若不從
我他日之役余無庇爾焉民由是懼其督貢之急惮其
恐脇之言無不強足其欲粟之熟也糲食未飽蠶之績
也家不及絲縷殆不旬五日皆已罄矣至有父子拱手
屋壁相顧而坐向使不為盗不為非不鬻不時之物不
犯及時之禁不受役於鄉豪不為汙詐之計以給其家
可乎故孟子曰父母妻子對之饑寒而不為非未之有
也誠哉是言且古者四人各業以成其國士世其詩書
農夲其耒耜工傳其䋲墨商積其貨財今士大夫以先
王言行政事自守耻趨時捷急之辯者固獲用於諸侯
矣農人之家恒若(疑作苦)時弊工之屬也亦受其役而不
受其直唯賈之利獨便於時若關禁之賦薄市井之不
擾我取積其(疑)物以中之時如不我容捨而之他邦非
劫取加諸之力不能為患農則不然父母存焉桑梓在
焉妻子居焉懷土之戀居亦可知使盡室以往曰避煩
賦他邦之政亦我邦也欲何以往所以今之世士亦為
商農亦為商工亦為商商之利兼四人矣審利要時一
中百得易於耕織人人為之故諸侯庶人亦争趨之矣
且四人之中其一為農亦以為鮮矣加之浮食之衆曷
可勝紀其大者而有四焉自京達於閩嶺豪右兼并之
家或累思進達其身或求恃世(疑)以庇鄉里者多以其
子納於黃門俾為之時且北宫之中唯有四星蓋上以
備左右灑掃之用國家自開元天寳以來中官之盛不
下萬人出詔旨使於四方或恃寵錫之命宣慰勞之恩
千里伺其聲塵候騎從其所欲絶情於親愛抗禮於君
父不蠶不農受愚頑之施捨亦有積蓄寳貨爭名競利
出入乃權倖之門指揮愈僕隸之中庸夫者一也道德
之士反為謗議實可顯加甄别用永其道此為弊之深
者二也即有衣紫帶金形貎魁偉酒食以招於交遊僕
馬以溢於巷陌樗博擊毬以為之業自六軍遍于四方
或擊毬一入于門中天子喜悅拜為上將或都城會府
纔統繁多阿黨小人撓于王法其目儒者勢欲吞食竊
比仇讐曰我武也文武之事墜於地及問其日月風雲
孤虛向背鐔鍔之所干戈之别三和六鈞之制一沉一
浮之財九地之所宜五行之制變攻守之難易進退之
是非莫我知也已失其為武然用之為將欲寄國家之
成敗生人之性命其可乎况復喜怒以刑人視人如草
芥嚴暴以及物唯物之利己以至於流亡以至於敗亂
此為弊之深者三也復有製儒者之冠服習儒者之威
儀語不知書百行無取亦有耳剽心記之學多背毁於
冠蓋之士其誑不達我能是也又道不是者以勝謗之
敗俗倨傲之儀咸致遊宦於州里其官也用刑唯嚴納
賄為能狡譎之行為長其行也惣佞媚之術輕折朋友
交結邪僻附近右左炫酒令之奥恃博奕之精諸侯遇
之曰竒才也能狎宴眤吾與之私焉車服噐用無所愛
焉或引之於賓佐委之以紀綱授之以守人必盡刻削
之能致聚散之力亦有薄通文藝尤&KR0918;狂妄升之於府
政可知也薦之於朝時可知也冠章甫處同行望之君
子哉乃小人也大凢小人之屬非高名厚祿貴胄之家
而無之也負販之列行君子斯君子也軒冕之上行小
人斯小人也率是小人在位為法必苛為政必僻肉食
之外耗蠧齊人此為弊之深者四也吁皆遊惰無業賦
(疑作殘)於國害於農之大者自餘𤨏𤨏亦易驅除耳然無
士不可以為治世無民不可以為國唯明主擇君子之
人有輔相之才深治理之道與之為政先簡其事則(疑)
省其吏則人易以安且今吏屬太廣實擾於時古者以
十羊九牧不知所從今十羊百牧矣㗖食之不足何從
之(疑)事夫事簡吏者然後可以愛惜農人盡歸其時什
一之外除其賦歛驅彼浮食遊手之衆使歸田穯即倉
廪必實天下之民食斯足矣冠婚喪祭車馬第宅尊卑
之制皆歸諸令式豪民富室不得衣文組金玉幃幕不
得用繒綵茵褥不得施錦繡自宫中至於王公之家咸
遵儉約無使枉費尺帛則天下之民衣斯足矣夫如是
化之於道孰有不以從或曰斯論也乃耳目之常夫儒
者之言由人之食若今日之食己明之日以為常欲不
之致而不之食可乎况高祖太宗得天下之初從魏文
公之言以王道為治不三年而化成立國之基斯為遠
矣今復用其道莫若用賢良遠邪佞重農桑禁遊惰廢
不急之務可以丕復祖宗之耿光堯舜豈遠乎哉何獨
治為
創守論楊䕫
貞觀中文皇帝聽政之暇問房魏以創業守文之難易
房對以創業魏對以守文蓋房以經綸之始備極勤劬
所以見創業之難矣魏以升平之後率多懈怠所以見
守文之難也然則創業之初雄豪未賓生民嗷嗷唯德
是歸所以開基之主皆乘釁而起覩覆車之轍焉肯更
修其軌哉當其雲雷未亨天地猶蒙龍虎交馳烟塵晝
昏故得一士則前席以待問聞一言則傾耳而聳聽用
人若不及從諫若轉圓勇於得而疎於失冐履鋒鏑涉
歴險危其取也既勞其得也亦勤誠為創業之難也及
乾坤霧霽山河有主四海之内罔不臣妾言而必從如
影之附欲而必至如響之應愛之可以升九霄怒之可
以擠九泉順意者駢肩逆耳者畏忌好惡之情不由其
臧否賞罰之道匪關於功過下懾以求命衆怒而莫諫
此所以為守文之難也然則自漢而下有天下者孰不
始則孜孜以親萬機將徯乎治及時既平俗既康以泰
自逸怠於庶務者多矣其終而不惰者則幾希矣且創
業之主既得之後猶隳夙志以壊大業而况求既治之
後即已安之朝其能納讜言任正人屈己以順從抑心
以從下者不亦鮮乎魏文貞公守文之難豈初心盈中
心昃也總而論之療饑者易為食其創業乎醫者難為
藥其守文乎
文苑英華卷七百四十六
