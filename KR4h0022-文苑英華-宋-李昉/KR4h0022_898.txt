文苑英華卷八百九十九宋李昉等編
職官七
贈秘書監李少康碑一首殿中監張九臯碑一首
少府監胡珦碑一首司農卿劉公碑一首
贈太常卿韋縝碑一首
故睢陽太守贈秘書監李公神道碑
獨孤及
漢家之建侯親親也以荆燕吳楚為首封而後嗣多材
世濟厥美辟強路叔更生子駿比肩而首(集無首字)出慶鍾
故也唐有天下肺腑是依有若江夏淮安河間東平以
明略茂勲左右大業其休德粹氣降為百祥公子公孫
或哲或仁勤勞王家焜燿國牒從東平三葉後生睢陽
言春秋者謂公族多士與炎漢侔矣公諱少康字某太
祖高皇帝五代孫也太祖生雍王繪繪(繪字集作雍王)生東平
王紹紹(紹字集作東平王)生高平王道立道立(二字集作高平王)生畢
公景淑初畢公娶于太常京兆韋萬石女有才子三人
伯曰孟康恭敬直温謙光不燿官至太子左贊善大夫
仲曰仲康弘毅密重文敏貞諒由尚書主客郎中剖符
楚州楚人到于今由其教而思其躅公楚州之母弟也
纂二昭二穆為修(二字集作愼)身之烈允(集無允字)迪元方季方為
裕蠱之範家貽其謀天終其休故畜為和氣播為盛德
年始孩而畢公捐舘七歲受孝經至喪親章捧書孺慕
哀哽不食鄰里(集作伍)長幼為之涕泗既冠遭太夫人棄
敬(集作孝)養毁(集作苴)貌茹毒泣血無聲者三年自是孝稱
親(集作鄕)黨名冠宗室會垂拱永昌已後天下有鷰啄(集作)
(喙非)之譖(集作謠)七廟支庶不絶若綫公正志蒙難危行全
德貞厲二十年以俟道長中興後乃筮仕由朝邑縣尉
凡七徙官至尚書祠部郎中以大府司(集作上)佐授潞州
司馬用(集作因)考績彰聞拔為青州刺史于時海岱貢篚
衣履天下俗尚夸侈吏務豪奢(集作奪)公以德禮示法度
以誅賞禁滛怠宣明教化餙行尊師(集作餙行帥先)使刺繡倚
市者悉反耕織於是貪者廉善者勸海濱之俗變至鄒
魯按察使戶部郎中宋遥以狀聞璽書褒異遷公于(集作)
(於)常州賜一子出身常之吏民望公風聲其苛詭(集作竒衺)
僣濫者觧印綬自去比及下車無為而人和復以高第
擢拜徐州刺史先是歲比大旱(集作歉)人流者什五六公
條奏逋逃之名削去其版然後節用務本薄征緩刑以
來之歲則大穰人不患寡浮墮(集作游)自占者至數千萬
優詔嘉美(集作歎)賜帛二百疋玄宗天寶(二字集作後)元年改
宋州為睢陽郡命公為太守淮湖漕輓刀布輻輳萬商
射利姦之所由聚也公謂非勝之艱安之惟艱故峻其
侵漁之令弘其并容之仁吏或不廉不恪不惠不迪糾
之詰之必誠必信誠信不欺故獄市不擾獄市不擾故
(集無此五字)閭里(集作井)輯睦由是飲公純固之德者如餒者
得哺寒者得纊有司方將計課以聞天不惠於宋乃崇
降厲疾三年春賜告歸洛陽是歲十二月丙午薨春秋
六十有四宗室悽欷士友共悲(集作失圖)宋徐之人輟舂相
言明年某月遷宅兆于京兆見子原先塋禮也公雅善
屬辭有集二十卷晩節好(集作住)禪味耽道論嘗傳道德
上下經五千言為之訓觧以究微旨其為政貞方廉靜
明達端懿嚴不殘直不訐清不矯時善不徇名交友推
誠好惡中節博見強志親仁愛士居儉(集作險)用晦遭時
利往行藏之機與道屈伸未始以去就寵辱繫于懷(三字)
(集作瀆其出處)而夀位未極其量也故休祐復集於後昆夫人
某縣太君廣平程氏生元子曰涵以忠文孝讓儀刑玉
室天子謂可内司九法外鎮百城大歷七年夏五月由
尚書兵部侍郎為御史大夫蘇州刺史廵省江左邁德
貽訓之所及也夫人沛國武氏以繼室生仲子汘季子
(集作汘弟)濃皆卿(集作公)材而不幸早亡(集作世)某年月日朝廷
建推恩之令追贈公秘書監大夫之孝達於祖禰也及
嘗忝禮官之屬知王族(集作侯)之廟祧昭穆與功烈德善
故受命于(集作於)大夫酌而為志著之樂石以代烝彝云
敦叙九族聖風所始公生德門運叶麟趾王曰叔父高
陽才子纉乃祖服以(集作似)續介祉底績三署舊章孔修
赤舄彤幨牧彼四州明照姦訛仁覆隠憂神罔時怨民
斯緝(集作輯)柔民之不幸公夀不永王曰彼天匪憗俾屏
仁浹鰥寡道在彛鼎臧孫有後遺烈煥炳
殿中監張公神道碑
公諱九臯其先范陽人也昔軒轅少子以弦弧受氏别
封於張留侯以五代相韓安世以七葉榮漢特生間氣
鍾美大賢餘慶遺芳襲于令嗣矣晉末以永嘉南渡遷
于江表皇朝以因官樂土家于曲江高祖守禮隋鍾離
郡塗山令(唐宰相世系表作丞)曾祖君政皇朝韶州别駕祖胄皇
朝越州剡縣令烈考弘愈皇朝太常卿廣州都督皆世
濟明德不隕令名公特禀中和誕生淳懿恭惟色養孝
自因心早歲丁太常府君憂孺慕銜哀欒棘無怙毁能
達禮志若成人及日月外除而顧復就養思致逮親之
禄方求筮仕之階籯金不珍琢玉成器殖學以明道修
身以踐言弱冠孝廉登科始鴻漸也嶺南按察尚書裴
伷先幕府求賢軺車問俗以公後進之秀籍以從車表
授海豐郡司戶水變貪泉珠還合浦時所稱也其後五
溪阻兵郡蠻聚略帝命按察使裴伷先討焉以公有罇
爼之謀韜鈐之用奏授南康郡贛縣令於是坐其帷幄
置以戎車公武能宣威文可化俗軍興倚辦供億無留
前宣慰使梁勛奏公清白有聞後宣慰使竹承構奏公
戶口增益其稱尤異褒進上聞特加朝散大夫遷巴陵
郡别駕初丞相曲江公則公之元昆自始安郡太守兼
五府按察使以為越井殊方廣江剽俗懷柔之寄實在
腹心奏公俱行可為内舉遂授南康郡别駕季弟九章
亦為桂陽郡長史太夫人在堂賜告歸寧承歡伏臘白
華共展於晨夕衣錦時入於鄉閭棣萼美於詩人德星
聚於陳氏代所稀也無何丁於内艱柴毁煢煢勺飲不
納至性聞於州里孝感達於神明白雀馴狎於倚廬黃
犬號隨於行哭表其意也服闋除殿中丞又遷尚書職
方郎中起草含香停車待漏位高玄象職在彌綸及曲
江公翊贊廟謀鹽梅鼎實講德論道求賢審官以職量
通明與聞其議故能致君堯舜克濟忠貞公之佐也及
元昆出牧荆鎮公亦隨貶外臺遂歴安康淮安彭城睢
陽四郡守所蒞之邦必聞其政作人父母為國循良於
是瑞鵲成巢嘉禾合穎祥烏素翟而狎至焉考績議能
詔書褒異遂遷襄陽郡太守兼山南東道採訪處置使
以聮率之權授以澄清之任化行江漢惠及黎民進封
南康縣開國男賞有功也属南夷不襲西蜀騷動掎角
之勢連于嶺隅以公有經略之才委公以干城之任乃
除南海太守兼五府節度經略採訪處置等使攝御史
中丞賜紫金魚袋天書盈篋廐馬在庭恩華寵光旁午
道路公召募敢勇繕治樓船綏懷遠人安輯獷俗或指
劒山之路或出銅柱之鄉以廻舶運糧省汎舟之役以
于(一作子)來授甲寬土著之人寄重務殷用省功倍天子
嘉之特賜銀青光禄大夫兼手詔益封開國伯食邑七
百戶旌其能也且五府之人一都之會地包山洞境闊
海壖異域殊鄉往來輻凑金貝惟錯齒革實繁雖言語
不通而贄幣交致公禁其豪奪招彼貿遷遠人如歸飲
其信矣秩滿遷殿中監皇輿盡飾玉食惟精六尚委能
一心主辦服御器用必信必誠勤勞不遑積憂成痗以
天寶十四載四月二十日疾亟薨于西京常樂里之私
第春秋六十有六嗚呼哀哉哲人其萎邦國殄矣皇上
哀悼賵贈盈門給遞還鄉首丘歸本遂贈廣陵郡大都
督府長史禮儀哀制延素握髮可謂飾終以明年葬于始
興郡洪義里武陵原夫人弘農譚氏襄陽郡夫人國子
博士知幾之子克訓母儀用光閫則粤以永泰三年薨
南康郡次以大歷四年合祔焉禮也嗣子十一人長曰
捷(唐宰相世系表作撩)前端州刺史次曰權(世系表作擢)前右金吾衛
兵曹參軍次曰撝試大理司直康州刺史次曰柷(世系表作)
(抗)檢校戶部郎中兼御史中丞賜紫金魚袋朔方邠寧
節度行軍司馬次曰桿(世系表作捍)前弘文生皆王之藎臣
國之多士令德之後必大其門公嘗與季弟同泛滄溟
舳艫艅艎凡數百軰忽驚飈震發駭浪山連當呀呷之
時謂汨没同盡為猿為鶴曷可保焉而中宵還風漂泊
孤嶼遲明相視各在津亭同役之人僅有存者則知商
丘蹈信入之而不傷吕梁履忠游之而莫惴愷悌君子
福履綏之宜其克享永年亦既逢吉且公之立身可謂
盡美居喪致哀稱其孝也入幕决勝稱其才也列在藩
翰則德化之政聞授之斧鉞則式遏之功著佐元昆則
潤色王業睦諸季則致美閨門至於推挽忠良揄揚俊
乂力行不怠時議高之夫死生有涯古今同盡殁而不
朽君子韙之昕忝跡儒林嘗讀舊史覽賢人之事業知
盛德之在焉敢揚休聲以誌貞石銘曰
軒轅錫羡百代蕃昌弦弧得姓受邑于張五代相韓七
貂居漢平子數術茂先翊贊誕鍾餘慶克享大名爰至
我公天姿挺生率禮立身依仁從政學該百氏官踰三
命再登幕府四列藩條威行節制化洽謳謠作牧襄陽
受兵南越江漢底定要荒胥悦死生有命修短靡長禮
贈殊秩魂歸故鄉松檟成列丘陵無改夏日冬夜精靈
斯在
少府監胡公神道碑韓愈
少府監胡公者諱珦字潤博年七十九以官卒明年八
(集作七)月十四日(集無此三字)葬京兆奉先(一有縣字)夫人天水趙
氏祔焉其子逞迺廵遇述遷造與公婿廣文博士吳郡
張籍以公之族出(集有處文二字)行治歴官夀年為書使人自
京師南走八千里至閩南兩越之界上請為公銘刻之
墓碑於潮州刺史韓愈曰胡姓本出安定後徙清河(集疊)
(清河二字)於今為宗城屬貝州大父諱秀武后時以文材徵
為麟臺正字父宰臣用進士卒官平陽冀氏令贈潭州
大都督公早孤能自勸(蜀本作勤)學立節槩非其身力不以
衣食凡一試進士二即吏部選皆以文章占上第出(集作)
(樂注作所)為儉勤自刻削不干人以矯時弊及為富平尉一
府稱其斷决建中四年侍郎趙贊為度支使薦公為監
察御史主餽給渭橋以東軍洗手奉職不以一錢假人
賊平有司覈考郡吏多坐(集有貶字)死獨公以清苦能檢餙
無漏失遷河南倉曹(蜀本作督)魏公賈耽以節鎮鄭滑以公
佐觀察事檢校尚書工部員外郎以剛直齟齬不阿忤
權貴除獻陵令居陵下七年市置田宅務種樹為業(集有)
(以字)自給教授子弟貞元十一年吏部大選以公考選人
藝學以勞遷奉先令以治辦(集作辯)遷尚書膳部郎中改
坊州刺史州經亂無孔子廟公至則命築宫造祭器率
博士生(集作徒字)講讀以時如法以祠人吏聚觀歎息遷舒
州刺史州歲大熟麥一莖數穗閭里歌舞之考功以聞
遷尚書駕部郎中數以公事犯尚書李巽巽時主鹽鐡
事富驕恃勢以語丞(集作宰)相由是退公為鳳翔少尹巽
死遷少大理(集注一有改少詹事四字)元和十二年朝廷為(集作以)公
年老能自祗力事職不懈可嘉拜少府監兼知内中尚
明年以(集有病字)卒公始以進士孤身旅長安致官九卿為
大家七子皆有學守女嫁名人年幾八十堅悍不衰事
可傳載可謂成德銘曰
朅朅胡公既果以(集註作而)方挾藝射科每發如望人求於
人我已為之自始訖終不降色辭因官立事隨有可載
發跡餽軍(集作運)遭讒府界去居陵下為吏為隠坊舒之
政于兹有嘆(杭本作靳)守官駕部名昇以屈躋于少府甚宜
秩物不配其有君子恥之少府古卿公優止之刻文碑
石以顯公行維公(集作彼)後人無怠嗣慶
司農卿劉公神道碑蘇頲
君子之質則有文也君子之備則有武也藴其材而正
直是與行其道而剛柔迭用經(一作門立)德所以不回稱詩
為之立禮(一作孔碩)碩大之教(四字一作故能)聞於四海(一作國)人爵
之美(闕)於百代受天之和(疑作祐)不其然歟公諱某字某
彭城人也皇矣漢祖出自唐堯(一作帝)始則豢龍為事終
而斷蛇著符非卯金而勿王書之甲令有盤石而命第
布在方冊於昭慶靈誕發休緒有隋之接統也我曾祖
諱某仕至晉州刺史左衛大將軍普安郡公我大父諱
某仕至蔚州刺史襲普安郡公皇運之纂圖也我先君
諱某仕至江王友上柱國襲普安公追贈陳州刺史者
制連五之教以乂其邦攬韜鈐之英以和其衆從師友
之訓以崇其術復公侯之業以載其名匪我先人保之
孰能後嗣逹者公即陳之(集作州)府君之元子也純㓗浩
素直專靜密外象威儀内含光耀弗誦於非聖弗言於
非法雖迹繫蕪室而心遊坦塗始有遠大之譽矣弱冠
修文明經高第觧褐趙王文學金門之賓就以強學瑇
席之士來而好問遷荆州司戶參軍轉汾州孝義益州
晉元(二唐書地理誌作原)之二令養能於掾吏大機未發從政於
宰君中孚是用三人為師之地更成乎魏美四子講德
之鄉益變乎夷俗以殊績遷左(一作右)衛長史佐其戎昭
欽若軍令属永淳之歲元元虧稔命公泛舟之役窮於
恒(一作海)岱委公開倉之利濟於幽燕是寧邦本繄頼家
給還擢拜朝散大夫遷原州都督府司馬仍統郡牧事
西至崆峒之隅北經都盧之峽其人好武賡歌作詠彼
乘有駜雅頌成章豫博之連謀也雖七國之勝(一作福)兵
鋒憚於甚銳而九州之雄地勢當其懸隔拜公為齊州
長史以鎮之難平轉沂鄜二州諸軍事二州刺史令以
條察風以化遷願冠者載穆其容贏鋤者罔矜其色連
課第一遷將作監(監字一作少匠)尋加銀青光禄大夫司僕卿
惟匠有卿考百工之最惟僕有正稱六官之長盖任能
之選矣大聖天后崇清廟而尊祖建明堂而配帝作城
洫而量土圭圖山川而鑄金鼎縮板以載之置筵以度
之三旬以成之百物以備之獨任於公不愆厥旨非博
而稽其禮省而精其事則曷能臻於此乎戎羯之縱暴
也易之梯衝頗亡其楼堞魏之桑梓尤固於藩籬令公
馳傳檢校魏州刺史以威之寇平召之猶領本職復加
將作大匠長安東幸洛陽拜公為右衛將軍司農卿轉
右金吾大將軍副京師留守出綜金革比上台之禮者
四入司帑藏分洪範之政者一轉嗚呼(三字疑)以盛其義
逋僦以清其緒由是採鄼侯之典因營宫室奏齊人之
言即廽輿駕至則兼領右(一作左)羽林軍節愍之舉兵也
讒臣構東朝之隙上將膺北門之重難無苟免謀無苟
合君則有命若將援(一作授)於鼓旗士咸有約不可犯其
介胄已而特授鎮軍大將軍封舒國公食邑三千戶實
封三百戶賜以金帶衣物重拜司農卿賞厥誠也公以
休咎由人動者悔之始盛衰自我息者機之先故在物
害盈謙而受福及引年辭事老而得禮於是乞骸骨抗
章疏者至于再三(一作于再于三)朝廷嘉而遂之矣(四字一作之)門
列行馬室懸安車遠寓於汜右(一作石)近持於越寶閑心
用晦物有自親啓足歸全神無所禱享年七十有七以
景龍三年太歲癸酉十二月十五日薨於長安光德里
之私第天子輟朝以咨悼都人罷肆以傷惻齊之喪嬰
鄭之亡産無以過也乃追贈持節都督兖州諸軍事兖
州刺史降使吊祭賜錦衾襚服官給喪事京官六品一
人監護太常考行諡曰貞夫忠者期於盡命孝者貴於
立身義者厚於利物信者多於庇人猶五材行而不可
闕五味足而不可廢則安夷險保明哲太社於是乎錫
其風太常於是乎旌其事練識而言罔毁譽避榮而交
非諂黷以温良恭儉之德知進退存亡之機然後指青
門之路美賢於䟽廣登洪波之臺長立(一作泣)於周舍於
公得之矣粤某年月日葬于某所禮也美哉漢宫弘敞
承明在其北秦嶺連属太白拒其南思上都之冠盖望
先塋之碑表此又臣子之不忘也其孤衛尉少卿曰茂
道羣紀為儔荀何(句疑)是則二世之業代仍其位三年之
制喪過乎哀以為有初有終疇庸之道斯遠匪雕匪刻
補(一作稱是)代之圖盖寡荒惟授旐菲也披文乃作銘曰
炎漢之靈兮纂堯之德粤若介弟受封南國為侯為王
休有其光四牡弈弈赤芾金舄降爾遐福兮邦之仁人
昭爾懿行兮朝之藎臣我有忠烈兮以為之寶我有榮
華兮何適非道躬清明兮翔廖廓佩金紫兮富圭爵日
冉冉兮亟迴薄歲峥嶸兮其摇落吾將追於祖䟽兮噫
何為而葬霍龍山趾兮鳳城端青靄深兮白露漙混羣
物以共盡兮揭之豐碑之是刊
故朝議大夫中王府司馬上柱國贈太常卿韋
公神道碑獨孤及
楚元王傅後五世長孺相漢始自魯國徙家杜陵其後
十六世孫景略仕魏為青州刺史青州生隋倉部侍郎
南皮公瓉南皮公(集無公字)生三子皆才同時為郎長曰季
武實居主爵次曰叔諧典司庫部季曰叔謙歴吏部考
功時人號為三列宿考功生而知人以司庫員外郎為
職方郎中自長孺至青州二丞相一侍中十一二千石
自南皮至職方二葉五尚書郎(集有為字)世言官婚(集作婚官)者
謂之郎官韋家楩柟瑶琨非崇山濬源不生故公侯卿
大夫實鍾德門事業名聲與冠蓋俱四牡龍旂之慶百
代彌熾盛矣哉公諱縝字某職方之仲子也忠廉無邪
温直好禮用誠明博厚祗若祖考之訓雖顛沛不違仁
非得之不苟求言足以成事濟衆行足以居易慎獨鄉
舉經行吏部登賢能科(集作校)授秘書省校書郎親累免
(集作徒)官再遷至亳州臨渙縣令寬信愷悌之政行乎千
室朞年而頌聲興遷薛王府文學轉秘書郎王宫圖牒
天禄典籍公皆以儒服參焉藝文修而彛章叙歴佐濮
徐仙三州清恪如一入為申王府司馬以逹才居陪臣
之列弘道以奉職安義以直已諫從政肅繄忠亮是頼
掌邦典者謂王門之治可移於公卿方議登之三府會
寝疾終于位是歲開元十二年歲在甲子冬十月二十
二日春秋若干夫人河南元氏益州唐安縣主簿知柔
之女承先祖供祭祀之謂職慜(集作閔)勤勞勸以義之謂
德莊敬恭順婉娩柔惠(集作聽從)之謂禮顧復勞瘁均養善
訓之謂慈夫人兼有焉某年月春秋若干卒某年月日
合葬于某原嗚呼才宜貴人宜夀世禄宜冨三者公夫
人皆居其地不極(集作臻)其分鄉黨宗族以命不可說相
弔焉唯明德必有後之言也信有若孟子幼成博見利
器堅若金石(集作鏗若金錫)天寶十年自尚書兵部出守漢中
兼山南西道採訪處置使移典河内人至于今頌之仲
子幼卿洛陽尉(尉字集作縣丞)叔子幼竒宋州楚丘縣令季子
幼章有貞幹密識恭寬而明前後八執憲而再起草自
武(集作兵)部郎中持節其泗楚二州錫金印紫綬咨以屯
田入(集無入字)贍軍食如漢營平侯故事以言以立皆公之
教訓也寶應二年春三月以子為大夫故詔追贈公太
常卿君子謂公之義方慶及其身而楚州之孝誠格於
宗祏禮也猶以為與物(集作化)俱者人事不我期者丘隴
雖大宗小宗可詳諸姓氏之譜命官日時各存乎其(集無)
(其字)屋壁之誌若遺直與故事非金石刻則無以示後世
也繇是楚州稽首于廟見託譔德垂懿萬億孝思罔極
其詞(集作銘)曰
肅肅乃祖翼商屏周揔郡(集作羣)邦兮退傅間生(疑)扶陽
重侯德功(集作乃)降兮龜組虎符黼衣彤弓世相付兮百
代純嘏鍾仁於公德乃(集作斯)懋兮為邦三年足民知方
政之臧兮校文石渠觀書魯堂志自強兮三佐列郡曳
裾遊梁道未光兮已矣介福不充景行于嗟命兮一經
之遺垂裕果盛哀榮並兮子子孫孫丕承忠敬荷餘慶
兮
文苑英華卷八百九十九
