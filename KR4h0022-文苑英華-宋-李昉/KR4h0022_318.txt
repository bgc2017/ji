文苑英華卷三百十八宋李昉等編
居處八
别業五十七首村墅十一首
别業
南溪别業蔣冽
結宇依青嶂開軒對綠疇樹交花兩色溪合水重流竹
徑風來掃蘭罇夜不收逍遥自得意鼓腹醉中遊
題袁氏别業賀知章
主人不相識偶坐為林泉莫謾愁沽酒囊中自有錢
酬虞部蘇員外過藍田别業不見留之作
王維
貧居依谷口喬木帶荒村石路枉廻駕山家誰候門漁
舟膠凍浦獵火燒(集作犬繞)寒原惟有白雲外疎鍾聞夜猿
終南山别業(見二百五十卷)
輞川别業前人
不到東山向一年歸來纔及種春田雨巾草色綠堪染
水上桃花紅欲然優婁比丘(見法華經序品中)經論學傴僂丈
人鄉里賢披衣倒屣且相見相歡語笑衡門前
晦日遊大理韋卿城南别業(四聲次用各六韻)
前人
與世澹無事自然江海人側聞塵外遊解弁(集作驂)軛(柅夷)
(切)朱輪極(集作平)野照暄景上天垂春雲張組竟比阜泛
舟過東隣故鄉信高會牢醴及家臣(集作佳辰)幸同擊壤樂
心荷堯為君
二
郊居杜陵下永日同携手仁(集作人)里靄川陽平原見峯
首園廬鳴春鳥林薄媚新柳上卿始登席故老前為夀
臨當送(集作遊)南陂約略執杯酒歸轍繼(集作歟繼)微官惆悵
心自咎
三
冬日餘雪在墟上春流駛風日暢懷抱山川多秀(集作好天)
氣凋胡先晨炊庖鱠亦後至高情浪海嶽浮生寄天地
君子外簮纓埃塵良不啻所樂衡門中陶然忘其貴
四
高館臨澄波曠然蕩心目澹淡動雲天玲瓏暎墟曲鵲
巢結空林雉鶵響幽谷應接無門暇徘徊似(集作以)躑躅
紆組上春堤側弁倚喬木弦望忽已晦後期洲應綠
冬至後過吳張二子檀溪别業
孟浩然
卜築因自然檀溪不更(一作更不)穿園廬二友接水竹數家
連直取南山對非關選地偏草堂時偃曝欄棹(集作栧)日
周旋外事情都遣中流性所便閒垂太公釣興發子猷
船予亦幽棲者經過竊慕焉梅花初(集作殘)臘月柳色半
春天鳥泊隨陽鴈魚藏縮項鯿停杯問山簡可以習池
邊
汝墳别業祖詠
失路農為業移家到汝墳獨愁常廢(集作當廢)卷多病久離
羣鳥雀垂忩柳虹霓出澗雲山中無外事樵唱有誰(一作)
(時)聞
蘇氏别業前人
别業居幽處到來生隠心南山當戶牖灃水在園林竹
覆經冬雪庭昏未夕隂寥寥人境外閒坐聽春禽
出青門往南山下别業薛據
舊居在南山夙駕自城闕榛莾相蔽虧去爾漸超忽散
漫餘雪晴蒼茫季冬月寒風吹長林白日原上沒懷抱
曠莫申相知阻胡越弱年多栖隠煉藥在嵓窟及此離
垢氣興來亦因物末路期赤松斯言决不伐
潯陽陶氏别業劉□虚
陶家集仙隠種柳長江邊朝夕潯陽縣白衣來幾年霽
雲明孤嶺秋水澄寒天物象自清曠野情何綿聯蕭蕭
丘中賞明宰非徒然願守黍稷税歸耕東山田
過任(集作江)氏别業李白
遊山誰所(集作可)遊子明與浮丘疊嶺礙河漢連峯横斗
牛任生(集作汪生)面北阜池館涵清(集作凊且)幽我來感意氣槌
庖(集作炰)列珍羞掃石歸明月(集作待歸月又作待月歸)開池漲寒流
酒酣益爽氣為樂不知秋
越州賊退後送朱放之山隂别業(一作送朱人歸山隂)
劉長卿
越中初罷戰江上送歸橈南渡無來客西陵自落潮空
城垂細(一作故)柳舊業(一作井)廢春苖閭里稀相見(集作相逢少一)
(作誰相問)鸎花共寂寥
此詩二百三十一卷重出前已削去注異同為
一作
調歸東川别業李頎
寸禄可言(一作善)取託身將見遺慙無匹夫志悔與名山
辭紱冕謝知已林園多後時葛巾方濯足蔬食且垂帷
十室對河岸漁樵秪在茲青郊香杜若泉石暎茅茨晝
景徹雲榭夕隂澄石逵溪花獨開晩田鶴靜飛遲且復
樂生事前賢為我師清歌聊鼓檝永日望佳期
題綦毋校書别業前人
常稱掛冠吏昨日歸滄洲行客暮帆遠主人庭樹秋豈
伊問天命但欲為山遊萬物我何有白雲空自幽蕭條
江海上日夕見丹丘生事本魚鳥賞心隨去留惜(一作昔)
我曠微月欲濟捨輕舟倏忽今(一作令)人老相思河水流
同家兄題渭南王公别業蔡希寂
好閒知在家退跡(一作迹)何必深不出人境外蕭條江海
心軒車自來往空石對清隂川涘將釣玉鄉亭期散金
素暉射流潄翠色綿森林曾為詩書癖寧惟耕稼任吾
只許微尚枉道勃(疑)相尋朝慶老萊服夕閒安道琴文
章遥頌美寤寐曾所欽既鬱蒼生望明時豈陸沉
淇上别業高適
依依西山下别業桑林邊庭鴨喜多雨隣鷄知暮天野
人種秋菓(集作萊)古老看(一作開)原田且向世情遠吾今聊
自然
巴南舟中陸渾别業岑參
瀘水南(一作州)舟遠巴山北客稀嶺雲撩亂起溪鷺等閒
飛鏡裏愁衰鬢舟中換旅衣夢魂知遠處無夜不先歸
送胡象下(集作落)第歸王屋别業
前人
看君尚少年下第莫悽然可郎(疑)疲獻賦山村歸種田
野花迎短褐河柳拂長鞭置酒聊相送青門一醉眠
送鄭甚歸東京泥水别業(得閒字)
前人
客舍見青(一作春)草忽聞思舊山看君㶚陵去疋馬成臯
還對酒風與雪向家何復閑因悲宦遊子終歲無時閒
送劉長上歸城南别業韓翃
數刻是歸程花間落照明春衣香不散駿馬汗猶輕南
渡春流淺西風片雨晴朝還會相就飯爾五侯鯖
贈張五諲歸濠州别業
常知罷官意果與世人疎復此凉風起仍聞濠上居故
山期採菊秋水憶觀魚一去蓬蒿逕羡君閒有餘
送元詵還丹陽别業郎士元
已知成傲吏復見解朝衣應向丹陽郭秋山獨掩扉草
堂連古寺江日動晴暉一别滄洲遠蘭橈幾歲歸
送王公還剡中别業皇甫冉
不見關山去何時到剡中已聞成樹木更道長兒童籬
落雲常聚村塘水自通朝朝隠去渡非晩對清風
潘司馬别業周瑀
門對青山近汀牽綠草長寒深抱晩橘風緊落垂楊湖
畔聞漁唱天邊數鴈行蕭然有高士清思滿書堂
秋晩山中别業盧綸
樹老野泉清幽人好獨行去閒知路静歸晩喜山明蘭
艾通荒井牛羊出古城茂陵秋最晩誰念一書生
早春遊樊川墅前人
白水搆通(一作遍溝)塍青山對杜陵晴明人望鶴曠野鹿隨
僧古柳連巢折荒堤帶草崩隂橋全覆雪深溜半垂冰
鬭鼠摇松影遊龜落石層韶光偏不待衰敗巧相仍桂
樹曾爭折龍門幾共登琴師阮校尉詩和柳吳興紙茟
求書扇張屏看畫蠅卜隣空遂約問卦獨無徵投足經
危石收材過直繩守農窮自固行藥病何能掩帙蓬蒿
晩臨川景氣澄颯然成一叟誰更慕騫騰
深溜(集作暴溜)過直繩(過詩選作遇)
春日題杜叟山下别業前人
百鳥羣飛山半晴渚亭相接有泉聲園中曉露青藂合
橋上春風綠野明雲影斷來峯影出林花落盡草花生
今朝醉舞同君樂始信幽人不愛榮
春遊司直城西鸕鷀谿别業釋清江
别墅軍城下閒諠未可齊春深花蝶夢曉隔柳煙鞞韶
景浮寒水疎楊暎綠堤沿洄看竹色來往聽鶯啼久慢
持生術多親種藥畦家貧知素行心苦見清溪越客初
投分南枝得寄棲禪機空寂寞雅趣頼招携本寺重江
外遊方二室西徘徊戀知己日夕草萋萋
題黃公陶韓别業釋處一
聞說花園堪避秦幽尋數月不逢人煙霞洞裏無鷄犬
風雨林間有鬼神黃公石上三芝秀陶令門前五柳春
醉卧白雲閒作夢不知何物是吾身
張舍人南溪别業釋法震
新田遶屋半春耕藜杖閑門引客行山翠自成微雨色
溪花不隠亂泉聲漁家遣到堪留興公府懸知欲厭名
入夜更衣明月滿雙童喚出解吹笙
北原别業釋僧泚
野外車騎絶古村桑柘隂流鶯出谷靜春草閉門深學
稼農為業忘情道作心因知上皇日鑿井在雲林
冬日尋徐氏别業釋皎然
近依城北住幽徑少人知積雪行深巷寒山遶故籬竹
花春自發橙實晩仍垂還共嵓前鶴今朝下習池
送皇甫侍御曾還丹陽别業前人
雲陽别夜憶春耕花發陵湖問去程積水悠揚何處夢
亂山稠疊此時情將離有月教絃斷贈遠無蘭覺意輕
朝右要君持漢典明年北野可湏營
題周(一作陳)諫别業(第寺與周生所居俱臨苕水)
前人
隠身苕上欲何如不着青袍愛綠羅柳巷任疎容馬入
水籬從破許船過昂藏獨鶴閒心遠寂歴秋花野意多
若訪禪齋遥可見竹忩書幌共煙波
雨後輞川李端
驟雨歸山盡頽陽入輞川看虹登晩墅踏石過春泉紫
葛藏仙井黃花出野田有知無去路廻步就人煙
送石協歸吳興别墅(一作業)朱慶餘
識來無定居此去復何如一與耕者近日將朝客疎資
身空藥石教子但琴書曾讀黃庭本斯言豈復虛
遊崔監丞城南别業劉得仁
門與青山近青山復幾重雪融皇子岸春潤翠微峯地
有經冬草林無未老松竹寒溪隔寺晴日直聞鍾
夏日樊川别業即事
無事稱無才柴門亦罕開脫巾吟永日着屐步荒臺風
卷微塵上霆將暴雨來終南雲漸合咫尺失崔嵬
韓評事别業周賀
門枕平湖秋景好水煙松色遠相依罷官餘俸租田種
送客廻船載石歸離岸遊魚逢浪返望巢高鳥(一作寒鳥)逆
風飛嵩陽舊隠多時别閉目閒吟憶翠微
李侍御上虞别業方干
滿目高(集作亭)臺佳作繁蟬吟燕語不為喧晝潮勢急吞
諸島暑雨聲廻露半村直為援毫方掩卷常因按曲便
開罇若將明月為儔侣應把清風遺子孫繡羽驚弓籬菓
上紅鱗見餌出蒲根尋君未要先敲竹且棹漁舟入大
門
初歸鏡水(集作中)别業寄上陳端公
前人
去歲離家今歲歸孤帆夢向鳥前飛必知蘆笋侵沙井
兼被藤花占石磯雲塢(一作島)採茶常失路雪龕中酒不
開扉故交若問逍遥事玄冕何曾勝葦衣
許員外新陽别業前人
蘭沙橘島暎高(一作亭)臺不是經心即手栽滿閣白雲隨
雨去一池明(集作寒)月逐潮來小松出屋和巢長新逕通
村避笋開柳絮風前欹枕卧荷花香裏棹舟(集作釣魚)廻園
中問(一作認)葉封林草簷下攀枝落野梅莫恣高情求逸
思須防急詔用長材苦(一作若)因螢火終殘卷頁把魚竿
(集作便把漁歌)送幾杯多謝郢中賢太守當(集作常)時談笑許追
(集作趍)陪
東溪别業寄吉州段郎中前人
前山含遠翠(一作翠晩)羅列在窗中盡日(一作晝夜)無人到一樽
誰與同凉隨蓮葉雨暑避柳條風豈分長孤寂明時有
至公
此詩二百六十二卷重出前已削去注異同為一
作
題李剪處士杜城别業(見二百三十一卷)
溫庭筠
晩夏歸别業張祐
古岸扁舟晩荒園一徑微烏啼新菓熟花落故人稀宿
潤侵苔甃斜陽照竹扉相逢盡鄉老無復話時機
題杜侍御别業趙嘏
紫陌煙多不可尋南溪酒熟一披襟山當晝枕石床穏
泉落夜忩煙樹深白首逢人羞問計青雲何路覓知音
惟君懷抱閒(一作長)於水他日門墻許醉吟
題鹽鐵李尚書滻州别業薛能
鹿原隂雨滻州湄坐覺林泉逼夢思閒景院開花落後
濕香風好雨來時隣驚麥野閒雛雉别創茅亭住老師
備足好中還有闕許昌軍裏李陵詩
秋晩自洞庭湖别業寄穆秀才
皮日休
破村寥落過重陽獨自攖寧葺草房風撦紅蕉仍換葉
雨霖黃菊不成香野猿偷栗重窺戶落鴈疑人更繞塘
他日若脩耆舊傳為予添取此書堂
題鄭侍御藍田别業張喬
秋山清若水吟客靜於僧小徑通商嶺高忩見杜陵雲
霞朝入鏡猿鳥夜窺燈許作峯前侣終來寄上層
郊墅二首鄭谷
韋曲樊川雨半晴竹莊花院遍題名畫成煙景垂楊色
滴破春愁壓酒聲滿野紅塵誰得路連天紫閣獨關情
渼陂水色澄於鏡何必滄浪始濯纓
二
蓼水菊籬邊新晴有亂蟬秋光(集作先秋)終寂寞晩醉自流
(集作留)連野濕林(集作□)中露村閒社後天題詩滿紅葉何
必浣花牋
訪姨兄王斌渭上(集作口)别墅前人
桑柘河(集作柘桑江)上村牢(集作寥)落舊田園少小嘗來此悲
凉不可言訪隣多指塜問路半移原久歉家童散初晴
野薺繁客帆懸極浦漁綱晒危軒苦澁詩盈篋荒唐酒
滿罇高枝霜果在幽沼(集作渚)暝鴻(集作禽)喧遠靄籠樵響
微煙起燒痕哀榮孤族分感激外兄恩三宿忘歸去圭
峯恰對門
訪題表兄王藻渭上别墅(集作業)
前人
桑樹摇落渭川西蓼水瀰瀰接稻泥幽檻靜來漁唱遠
暝天寒極鴈行低濯醪最稱看山醉吟句偏宜選行題
中表人稀罹(一作離)亂後花時莫惜重相携
春日還郊王勃
推情兼默默(一作語)携杖赴嵓泉草綠榮新帶榆青綴古
錢魚牀侵岸水鳥路入山煙還題平子賦花樹滿春田
仲春郊外前人
東園垂柳徑西堰落花津物色連三月風光絶(集作繞)四
隣鳥飛村覺曙魚戱水知春初晴山院裏何處染囂塵
春郊興後前人
空園歌獨酌春日賦閒居澤蘭侵小徑河柳覆長渠雨
去花光濕風歸葉影疎山人不惜醉惟畏綠樽虛
西郊杜甫
時出碧鷄坊西郊向草堂市橋官柳細江路野梅香傍
架齊書帙看題減(集作檢)藥囊無人覺(一作競)來往疎懶意
何長
南隣前人
錦里先生烏角巾園收芋粟不全貧慣看賓客(集作戸門亦作)
(朋友)兒童喜得食階除鳥雀馴秋水纔深四五尺野航恰
受兩三人白沙翠竹江村暮(集作路)相送(集作對)柴門月色
新
村夜前人
風色蕭蕭暮江頭人不行村舂雨外急隣火夜深明胡
羯何多難樵漁寄此生中原有兄弟萬里正含情
江村前人
清江一曲抱村流長夏江村事事幽自去自來堂上燕
相親相近水中鷗老妻畫紙為碁局稚子敲針作釣鈎
但有故人供綠水(集作多病所須惟藥物)微軀此外更何求
荒村三首前人
崢嶸赤雲西日脚下平地柴門鳥雀噪客子(集作歸客)千里
至妻孥怪我在驚定還拭淚世亂遭漂蕩生歸(一作還)偶
然遂隣人滿墻頭感歎亦歔欷夜闌更秉燭相對如夢
寐
二
晩歲迫偷生還家少歡趣嬌兒不離膝畏我復却去憶
惜多(集作好)追凉故繞池邊樹蕭蕭北風勁撫事煎百慮
頼知黍秫(集作黍禾)收已覺糟牀注如今足斟酌且用慰遲
暮
三
羣鷄忽(一作正)亂呌客至鷄正生(一作鬭爭)驅鷄上樹木始聞
叩柴荆父老四五人問我久遠行手中各有携傾榼濁
復清莫(一作苦)辭酒味薄黍地無人耕兵革既未息兒郎
(一作童)盡東征請為父老歌艱難愧深(一作餘)情歌罷仰天
歎四坐淚縱横
文苑英華卷三百十八
