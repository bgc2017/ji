文苑英華卷七百三十七宋李昉等編
雜序三
孝經序一首老子道德經序一首
九疑山記序一首
隨求即得大自在陁羅尼神呪經序一首
懷素上人草書歌序一首
河南于氏家譜後序一首
戴氏廣異記序一首維摩經略疏序一首
陪獨孤常州觀講論語序一首
通典序二首
魏國公貞元十道錄序一首
李弈登科記序一首
孝經序唐玄宗
朕聞上古其風朴略雖因心之孝己萌而資敬之禮猶
簡及乎仁義既有親譽益著聖人知孝之可以教人也
故因嚴以教敬因親以教愛於是以順移忠之道昭矣
立身揚名之義彰矣子曰吾志在春秋行在孝經是知
孝者德之本歟經曰昔者明王之以孝治天下也不敢
遺小國之臣而况於公侯伯子男乎朕嘗三復斯言景
行先哲雖無德教加於百姓庶幾廣愛刑于四海嗟夫
夫子没而微言絶異端起而大義乖况冺絶於秦得之
者皆煨燼之末濫觴於漢傳之者皆糟粕之餘故魯史
春秋學開五傳國風雅頌分為四詩去聖愈遠源流益
别近觀孝經舊註踳駁尤甚至於迹相祖述殆且百家
業擅專門猶將十室希升堂者必自開戶牖攀逸駕者
必騁殊軌轍是以道隱小成言隱浮偽且傳以通經為
義義以必當為主至當歸一精義無二安得不剪其繁
蕪而撮其樞要也韋昭王肅先儒之領袖虞翻劉邵抑
又次焉劉炫明安國之本陸澄譏康成之註在理或當
何必求人今故特舉六家之異同會五經之旨趣約文
敷暢義則昭然分註錯經理亦條貫寫之琬琰庶有補
於將來且夫子談經志取垂訓雖五孝之用則别而百
行之源不殊是以一章之中凡有數句一句之内意有
兼明具載則文煩略之又義闕今存于疏用廣發揮
老子道德經序同前
勅昔在元聖強著玄言權輿真宗啓廸來裔微文誠在
精義頗乖撮其旨歸雖蜀嚴而猶病摘其章句自河公
而或略其餘浸微固不足數則我玄元妙旨豈其將墜
朕誠寡薄常(一作嘗)感斯文猥承有後之慶恐失無為之
理每因清宴輙扣玄關隨意所(一作所意)得遂為箋註豈成
一家之說但備遺闕之文今兹絶筆是詢于衆公卿臣
庶道釋二門有能起予類於卜商鍼疾同於左氏渴於
納善朕所虚懷苟副斯言必加厚賞且如䛕臣自聖幸
非此流懸市相矜亦云小道既其不諱誠(一作咸)可直書
勿為來者所嗤以重朕之不德一作皆本文
九疑山記序(見八百三十二卷作九疑山圖記)元結
隨求即得大自在陁羅尼神呪經序任華
我本師設教務存饒益會因啓聖方有激揚則大梵懷
愍念之心如來演神妙之句使無願不滿有求則隨故
此經標之為其品題矣夫大自在者天之王陁羅尼者
呪之目蓋以憑神呪威力同天王自在且呪有八首除
八難也經唯(一作惟)一軸明一乘也若聽受講誦若書寫
帶持即是金剛之身便作如來之眼是知煩惱大海本
從妄想中生業障高山亦因覺悟而破則頸邊瓔珞衣
中寶珠未足比其珍矣懿夫能摧他敵不假韓信之登
壇能致丼雨乃同傅說之作相此則有功於國矣至若
火坑成水刀刃為塵毒龍生慈夜叉作禮此則有功於
人矣及乎泥犂自苦阿(一作河)旁驚怪人便生於天上塔
猶在於城南此則有功於鬼矣非我有九十九億那由
他諸佛同心同德安樂(一有人字)曷致於此矣粤有雅和尚
者誕於中土如從西域而來不讀外書只說東流之法
丙午歲訪余於景城西巖之蘭若從容曰此呪有不可
思議之力竟無序述謂之何哉華答曰唯然和尚謹聞
命矣將欲無垢之呪可驗静居之言足徵豈獨施於信
者亦將悟彼疑者若可信而信信不應疑而疑(一無此二字)
則三途之中不出入此軰略述少言耳亦乃勉㫋諸仁
懷素上人草書歌序顔真卿
開士懷素僧中之英氣槩通疎性靈豁暢精心草聖積
有歲時江嶺之間其名大著故吏部尚書韋公陟覩其
筆力勖以有成今禮部侍郎張公渭(集作謂)賞其不羈引
共遊處兼好事者同作歌以讚之動盈卷軸夫草書(集作)
(藁)之作起於漢代杜度崔瑗始以妙聞迨乎伯英尤擅
其美羲獻兹降虞陸相承口訣手授以至於吳郡張旭
長史雖恣性顛逸超絶古今而楷法精詳特為真正真
卿早歲嘗接遊處(集作居)屢蒙激勸教以筆法資質劣弱
又嬰物務不能懃(集作懇)習迄用無成追思一言何復可
(集作可復)得忽見師作縱横不羣迅疾駭人若還舊觀向使
師得親承善誘亟揖規模則入室之賓捨子奚適嗟嘆
不足聊書以冠諸篇首
河南于氏家譜後序于邵
序曰邵高叔祖皇尚書左僕射侍中太子太師燕國定
公諱志寧博學多聞徇忠秉直為秦府十八學士其左
右庶子不道嘗撰諫苑三十篇(唐書作二十卷)以諷之凡有文
集若干卷於代又述作之外脩集家譜其受姓封邑衣
冠婚嫁著之譜序亦既備矣歴一百七十餘年家藏一
本人人遵守未嘗失墜洎天寶末幽寇叛亂今三十七
年頃屬中原失守族類迯難不南馳吳越則北走沙朔
或轉死溝壑其誰與知或因兵禍縱横吊魂無所或道
路阻塞不由我歸或田園湮没無可廻顧所以舊譜散
落無餘將期會同(一有經字)考集不齊奚(疑)為脩集實難有
待今且從邵一房自為數例有若九祖長房今太子小
保譙國公頎與邵同升于朝股肱四聖為國元老邵之
弟也有若九祖第三房今襄王府錄事參軍載與邵同
在京列保家履道為宗室長邵之兄也各引才識子弟
參定其宜從而審之誰曰不可又以子孫漸多昭穆編
次紙幅有量湏變前規亦春秋之新意也今請每房分
為兩卷其上卷自九祖某公至玄孫止為下卷自父考
及身已降迭相補注即令邵以皇考工部尚書為下卷
之首此其例也且諸房昭穆既同尋而繹之可以明矣
後能代習家法述作相因從子及孫從孫及子孫孫子
子興復宗祧豈唯兩卷乎將十部而彌盛矣其文公第
四子安平公房此(疑)建平公已上三房衣冠人物全少
今與文公第五子齊國公文公第六子華陽公文公第
七子平恩公文公第八子襄陽公文公第九子桓州刺
史併以六房同為一卷就中第五卷已下子孫皆名位
不揚婚姻無地湮沉斷絶寂爾無聞但存舊卷而已後
有遇之者知之者以時書之其五祖九祖分今叙在三
卷並錄之于後時貞元八年歲在壬申八月朔日金紫
光祿大夫太子賓客上柱國襲恒山郡開國公于邵述
戴氏廣異記序顧况
予欲觀天人之際變化之兆吉凶之源聖有不知神有
不測其有干元氣汨五行聖人所以示怪力亂神禮樂
刑政著明聖道以紏之故許氏之說天文垂象蓋以示
人也說文示字如今文不字儒有不本其意云子不語
此大破格言非觀象設教之本也大鈞播氣不滯一方
檮杌為黃熊彭生為大豕萇弘為碧舒女為泉牛哀為
虎黃母為黿(一作鼈)君子為猿鶴小人為蟲沙武都婦人
化為男成都男子化為女周娥殉墓十載却活嬴諜(一作)
(姬)暴市六日而蘇蜀帝之魂曰杜鵑炎帝之女曰精衛
洪荒窈窕莫可紀極古者青烏之相冡墓白澤之窮神
姦舜之命䕫以和神湯之問革以語怪音聞魯壁形鏤
夏鼎玉牒石記五圖九籥說者紛然故漢文帝召賈誼
問鬼神之事夜半前席志怪之士劉子政之列仙葛稚
川之神仙王子年之拾遺東方朔之神異張茂先之博
物郭子潢(一作横)之洞冥顔黃門之稽聖侯君素之精(一作)
(旌)異其中神奥顧君真誥周氏之冥通而異苑搜神山
海之經幽冥之錄襄陽之耆舊楚國之先賢風俗所通
歲時所記吳興陽羡南越西京注引古今辭標淮海裴
松之盛弘之陸道瞻等諸家之說蔓延無窮國朝燕梁
四公傳唐臨冥報記王度古鏡記孔慎言神怪志趙自
勤定命錄至如李庾成張孝舉之徒互相傳說譙郡戴
君孚幽賾最深安道之胤若思之後邈為晉僕射逵為
吳隱士世濟文雅不隕其名至德初天下肇亂况始與
同登一科君自校書終饒州錄事參軍時年五十七有
文集二十卷此書二十卷用紙一千幅蓋十餘萬言雖
景命不融而鏗鏘之韻固可以輔於神明矣二子鉞雍
陳其先志泣請父友况得而叙之
維摩經略疏序梁肅
聖非道不生道非教不明教非人不行是三者相依而
住道有大小權實故净明以在家成化人有聖賢淺深
故智者以初依啓法然後因言遣言即象忘象俾後學
有以得正真之終始(二字集作路)遊道義之門戶(集無戶字)祖而
述之存乎其人天台上人(二字集作大)比丘然公纂智者之
法裔(集作胤)探毗耶之妙賾一貫文字之學會歸解脱之
淵以為昔智者大師之演是經也備偏圓頓漸之義盡
方等生蘇之體其旨遠其道微微言在(闕)用不惑故
常外闡其訓内澄其照凡百學者望崖而歸乃謂門弟
子曰祖師所述其道甚著(集作大)而嗜簡者或病其繁求
(集作見)精者則遺其粗吾欲因而就之以伸其教刪而裁
之以存其要何如弟子比邱衆作禮以請公於是削其
浮辭(闕)為十軸不失舊則其義惟明與前部偕行號為
净名略疏原夫聖人有以見生生根器之不齊也故用
四教五味經而緯之有以見萬法弛張之不殊也故用
一道一乘會而成之然則聖人隨感以利物(集作見)故其
數不得不差賢哲因感以立誠故其業不得不傳觀其
所感則毗耶之與天台杜口之與立言雖偕(集作階)位不
同廣略異宜至於赴機施化其揆一也肅嘗受經於公
門遊道於義學之列(集無此二字)雖鑽仰莫能(集作至)而嗟嘆
不足故序其述作之所以然著乎(集作于)辭疏成之歲歲
在甲辰吾師自晉陵歸于佛龕之夏也
陪獨孤常州觀講論語序前人
晉陵守河南獨孤公以德行文學為政一年儒術大行
與洙泗同風公以為使民悦以從教莫先乎講習括五
經英華使夫子微言不絶莫備乎論語於是俾儒者陳
生以魯論二十篇於郡學之中率先講授乃季冬月朔
公既視政與二三(集作一二)賓客躬往觀焉已而公遂言曰
昔文公用儒變蜀蜀至於魯當大歷初元新被兵饉之
苦今御史大夫贊皇李公為是邦愍學道圯闕開此庠
序自後俊(集作孝)秀並興與計偕者歲數十(闕)之詩
起而復廢鄉飲酒之禮廢而復興至于今風(闕)敦美
矣哉仁人之化也摳衣之徒承其波流得不(闕)誨
而厲之又悦以動之朱輪遲遲逮暮而歸士有獲在左
右覩公之施教退謂人曰夫四時繼氣而成物仁賢施
功而成化是學校也非贊皇不啓非我公不大鼓之以
經書潤之以仁義君子得之以脩詞立誠小人仰之以
遷善遠罪泱泱乎不知所以然以至夫政和而人泰舊
史記前召(集作邵與召同)後杜而南陽移風民到于今稱之矧
贊皇植學之本與我公道之以德德則有成而未播於
叙述後人謂之何哉鄙不佞謹紀公之雅訓或傳諸好
事者云爾
通典序(杜佑自序附出)李翰
儒家者流博而寡要勞而少功何哉其患在於習之不
精知之不明入而不得其門行而不由其道何以徵之
夫五經羣史之書大不過本天地設君臣明十倫五教
之義陳政刑賞罰之柄述禮樂制度之統究理亂興亡
之由立邦之道盡於此矣非此典者謂之無益代(一作世)
教則聖人不書學者不覽懼人冥(一作冗)煩而無所從也
先師宣尼祖述堯舜憲章文武七十子之徒常(一無常字)宣
明大義三代之道百代可師而諸子云云猥復制作由
其門則其教已備反其道則其人可誅而學者以多閱
為廣見以異端為博聞是非紛然塞胷滿腹鴻(一作澒)洞
茫昧而無條貫或舉其中不知其本原其始不要其終
高談有餘待問則泥雖驅馳百家日誦萬字學彌廣而
志彌惑聞愈多而識愈疑此所以勤苦而難成殆非君
子進德脩業之意也今通典之作昭昭乎其警覺羣迷
歟(五字一作警學者之羣迷與)以為君子致用在乎經邦經邦在乎
立事立事在乎師古師古在乎隨時必參今古之宜窮
終始之妙始可以度其終(一作古)古(一作終)可以行於今問
而辯之端如貫珠舉而行之審如中鵠夫然故施於文
學可為通儒施於政事可建皇極故採五經羣史上自
黃帝至於我唐天寶之末每事以類相從舉其終始(一作)
(始終)歴代沿革廢置及當時羣士論議得失靡不條載附
之于事如人支脉散綴其(一作於)體凡有八門勒成二百
卷號曰通典非聖之書乖聖人微旨不取焉惡煩雜也
事非經世緯俗(一作經國禮法)程制亦所不錄棄無益也若使
學者得而觀之不出戶知天下未從政達人情罕更事
知時變為功易而速為學精而要其道甚直而不徑其
文甚詳而不煩推而通放而凖語備而理盡例明而事
中舉而措之如指諸掌不假從師聚學而區以别矣非
聦明獨見之士孰能脩之淮南元戎之佐曰尚書主客
郎京兆杜公君卿雅有遠度志於興邦(一作邦興)篤於(一作學)
好古生而知之以大歷之始實纂斯典累紀而成杜公
亦自為序引各冠篇首或前史有闕申高見發明以示
勸誡用存景行近代學士多有撰集其最著者御覽藝
文玉燭之類網羅古今博則博矣然率多文章之事記
問之學至於刊列百度緝熙王猷至精至粹其道不雜
比於通典非其倫也於戱今之人賤近而貴遠昧微而
觀著得之者甚鮮知之者至(一作甚)稀可以(二字一作可為長)歎
息也翰與杜公數旬探討故頗詳旨趣而為之序(十七字一)
(作翰嘗有斯志約乎舊史圖之不早竟為善𫐠者所先故頗詳旨趣而為之序庶將來君子知吾道之不誣也)
一作皆本文
杜佑自述序
佑少嘗讀書而性且蒙固不逹術數之藝不好章句之
學所纂通典實採羣言徵之人事將施有政夫理道之
先在乎行教化教化之本在乎足衣食易稱聚人曰財
洪範八政一曰食二曰貨管子曰倉廪實知禮節衣食
足知榮辱夫子曰既富而且教斯之謂矣夫行教化在
乎設職官設職官在乎審官才審官才在乎精選舉制
禮以端其序立樂以和其心此先哲王致治之大方也
故職官設然後興禮樂焉教化隳然後用刑罰焉列州
郡俾分領焉置邊防遏戎狄焉是以食貨為之首(十二卷)
選舉次之(六卷)職官又次之(二十二卷)禮又次之(一百卷)樂又次
之(七卷)刑又次之(大刑用甲兵一十五卷其次五刑八卷)州郡又次之(一十)
(四卷)邊防末之(一十六卷)或覽之者庶知篇第之旨也(本初纂錄止於)
(天寶之末其有要須議論者亦便及以後之事)
魏國公貞元十道錄序權德輿
序曰自夏書禹貢周官職方漢志地理厥後史臣繼有
其書國家將九夷丕冒四海梯航聲教過前古遠甚相
國魏公明誠助化育奥學窮古今百揆師長十年樞衡
贊端拱無為之風以宥天下王佐盛業論著形焉嘗以
為言區域者闊略未備或傳疑失實於是獻海内華夷
圖一軸古今郡國縣道四夷述四十卷盡瀛海之地窮
鞮譯之詞陳農不獲之書朱贑未條之俗貫穿切劘靡
不詳究開卷盡在披圖朗然又撮其要會切於今者(集作)
(日)為貞元十道錄四卷其首篇自貞觀初以天下諸州
分隸十道隨山河江嶺控帶紆直割裂經界而為都會
在景雲為按蔡在開元為採訪在天寶以州為郡在乾元
復郡為州六典地域之差次四方貢賦之名物廢置升
降提封險易因時制度皆備于編而又考迹其疆理以
正繆(集作謬)誤採獲其要害而陳開置至若護單于府並
馬邑以(集作而)北理榆林關外宜隸河東樂安自乾元後
河流改故道宜隸河南合川七郡北與隴氐南與庸蜀
四遠不相宜應於武都建府以恢邊備凡類是者十
有二條制萬方之樞鍵出千古之耳目故今之言地理
者稱魏公焉公之意豈徒洽聞廣記以學名家而已哉
蓋體國遠馭不出戶而知天下親百姓撫四夷真宰相
之事也凡今三十一節度十一觀察與防禦經略以守
臣稱使(一有府字)者共五十列于首篇之末其三篇則以十
道為凖縣距州州距兩(集作西)都其書道里之數與其四
鄙所抵其事覈其言詳閱覽默識精微錯綜斯為至矣
德輿忝掖垣之屬承公話言盱衡屈指珠貫冰釋辱命
授簡書其大端輙罄斐然之辭用揚不朽之業時貞元
壬午歲夏四月謹序
李弈登科記序趙傪
選士命官有國之大典察言考行先王之舊規古者命
於鄉而升於學俾大樂正論造士之秀者而升諸司馬
曰進士進士者謂可進而授之爵禄也然則前(一作歴)代
選士其科不一洎聖(一作既有)唐高祖以神武静天下用文
教貞萬姓武德五年帝詔有司特以進士為選士之目
仍古道也自鄉升縣縣升州州升府皆歴試行藝秋會
貢於(一作于)文昌咸達(一作造)帝庭以光王國然後會羣后
謁先師備牲牢奏金石尊儒教也若明試其業主張其
文覈能否於聽覽之間定取舍於筆削之下職在考功
郎後至玄宗開元二十五年重難其事更命春官小宗
伯主之而業文志學之士知勸矣於是獻藝輸能擅場
中的者牓第揭出萬人觀之未浹旬而名達四方矣近
者佐使外藩司言中禁彈(一作峩)冠憲府起草粉廊由此
與能十恒七八至於(一作于)能登台階參密命者亦繁有
徒所謂選才授爵之高科求士濫觴之捷徑也不其然
歟粤自武德至乎貞元閱崔氏本記前後嗣續者在我
公為多焉顧惟寡昧獲與斯文因濡翰而為之序(一有十字)
七年春三月丁亥序(一作述)
文苑英華卷七百三十七
