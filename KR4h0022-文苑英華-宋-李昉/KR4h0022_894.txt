文苑英華卷八百九十五宋李昉等編
職官三(南省)
尚書右僕射姚貞公碑一首
贈左僕射裴倩碑一首
吏部尚書蕭灌碑一首
戶部尚書楊執一碑一首
故中散大夫守尚書右僕射上柱國賜紫金魚
袋贈太子太保姚公神道碑權德輿
公諱南仲字某吳興武康人姚墟媯水根柢峻茂後漢
青州刺史恢始違難東徙周華州刺史北絳郡公僧坦
以行義道術聞生二才子曰察曰最最仕隋為蜀王友
六葉至公曾王父績仕絳州曲沃縣令王父玄宋州宋
城縣令烈考發天寶中舉秀才十上不合慨然自奮從
西平王哥舒翰于隴上積功勞至右領軍衛將軍他日
以公之勤贈國子祭酒公抗行厲操清方謙儉以規為
軫(集作瑱出國語)以禮為輿以多文(集作學)為富以不貪為寶㓗
如大圭鏗若黃鍾弘毅以任重温良而能斷自射策筮
仕至于綏吉禄啓手足繇是道也其初應制條對理道
授太子校書内史吏部表其才能凡三結黃綬至萬年
尉前後考課為府中最擢拜右拾遺久次歴右補闕發
文石封皂囊諷議十年彌縫百度大歷中中宫憫冊既
卜夀原陳古義以上逹䟽近郊之非便即日詔可下其
章於宰司特超五階被以命服執事内詔以上賀近臣
脩職而競勸服薦紳者誦之執簡記者書之辱以本官
充理匭使今皇帝嗣位之初慮化不下究以通邑長人
導利之源出於蘇州海鹽縣令韓晉公滉時總方任延
於幕庭改殿中侍御史興元歲大路(集作輅)省方深燭理
本柬求畯人徵詣行所洎清宫旋蹕拜左司員外郎紀
綱品式練逹明備轉兵部員外郎時武師告成祲沴肅
清四征羣帥條上功級材官勇爵差次賞典受命顓逹
疇庸式叙遷本司郎中凶旱之後被邊囏食近關蒲晉
十餘城之地因其徵令悦以平稅乃董使車贏糧息人
拜御史中丞歲中換給事中正色匪躬清公不苛大朝
以肅右(集作左)曹亦理明年授同州刺史三載考績復以
御史中丞領陜府長史陜虢觀察使居五年就加右散
騎常侍左輔有離宫公田之劇焉陜服居函關砥柱之
衝焉於二千石元侯之選斯近而重賦政廉平馨香流
聞以脩班制以厚風俗上以靈昌居兩河之郊鄭為支
郡是皆要害且今勁兵處也自丞相魏國公政成入弼
厥後守臣再物故而魏公之澤寖遠思得寬明忠智之
長以輯柔之進公左散騎常侍御史大夫為滑州刺史
鄭滑節度使於是握兵符乘單車惠然簡易入布條職
恤鰥寡用仁制強禦用明居常以柔克臨事以貞勝士
吏悦勸夫家寬息阜俗成師納忠閉邪衆情皆&KR0719;而公
益厲十六年介圭來朝牢讓師帥繇是詔魏公以左僕
射居相府命為右僕射公既得請命其軍司盧群以代
焉為仁由已是稱方國之表知臣者君乃膺師長之任
詔太常具儀法以涖中臺禮官贊引宰政為客諸曹羅
拜於堂下郎吏捧牘於階序禮成渥縟秉直者榮之虔
奉朝請恪居官次慥慥然守業修職未嘗以耆碩尊禮
自處山甫之匪懈考甫之益恭古人與稽華髮彌固十
九年秋七月乙亥感疾薨于宣平里第享年七十五天
子廢朝悼歎俾中貴人弔祠追命為太子太保恩之所
加可勝言哉惟公粹和而能貞厲恬淡而有儀矩履方
持重坦坦光大詩曰愷悌君子求福不回言樂易而不
違於道也乂曰靖恭爾位好是正直言遭明君其道行
也斯二者君子謂公得之夫人河南縣君元氏魏景穆
帝之裔宣州錄事參軍光宣(集作宗)之息女也和易淑柔
以肥家道先公而沒十八年矣嗣子太僕寺主簿兖㓗
清好古誠信得禮與其弟亮茹毒問卜以閏十月已酉
奉公之喪與夫人之殯合祔之(集作于)少陵原黃渠里以
儉襄亊率循家法雖宗姻四布皆泣而辭之且曰理命
也猶懼先人懿實寝而不章刻兹穹石以永終古銘曰
黃目鬱器禮神所貴佩玉金龜君子是衛(集作宜)秩秩姚
公其心秉彛抱義戴仁造次無違公之所履中立不倚
廉車淑旂所嚮風靡正(集作政)無吐茹道若砥矢事君愛
人斯謂至矣中臺崇崇端右宗公皇明嘉奬陟是師長
卓爾道行倏然化往少陵鮮原美檟新阡龜筮告繇(集作)
(猶)塗芻儼然白驥蕭蕭黃渠潺潺姚公之德兮揭此貞
堅
尚書度支郎中贈尚書左僕射正平節公裴公
神道碑前人
王者奉三無私以勞天下則崇德報功加恩餙終與覆
載照臨相為用一也惟正平節公以愷悌文敏為二千
石尚書郎人浮於食位不配德纂積後之緒業貽克家
之燕翼流光裕蠱為世(集作代)師式乃(集作及)元和二年夏
五月追命告贈為尚書左僕射孝本乎忠榮生乎哀用
攄罔極以刻金石云公諱倩字容卿河東聞喜人其先
嬴秦同姓因封受氏魏晉已還號為多材八賢方駕百
族歸重自魏冀州刺史徽五代至中軍將軍雙虎中軍
五代至隋左光禄大夫皇朝贈元州都督忠公仁基忠
公生皇銀青光禄大夫禮部尚書定襄金牙兩道節度
行軍大總管贈太尉聞喜憲公行儉公之曾祖也憲公
生皇光禄大夫侍中兼吏部尚書弘文舘大學士贈太
師正平忠獻公光庭公之王父也忠獻公生皇尚書祠
部員外郎贈太子賓客禎公之烈考也公天姿弘裕虚
受通理臧氏之有後於魯管氏之世(集作代)祀於齊遠至
之器發於岐嶷年十一以相庭推恩授家令寺丞滿歲
選部銓第甲乙補太常寺主簿居先府君喪水漿不入
于口孺慕殆於滅性宗門憂其死於孝禮文俯就衣服
外除歷華隂馮翊二郡司戶參軍轉秘書郎俄丁内艱
毁瘠如初禮違難江介就拜洪州司馬改太子司議郎
徵為殿中(集有丞字)侍御史拜度支駕部二員外遷司勲郎
中秘書少監歷信饒二州刺史復徵為度支郎中其佐
鍾陵也領留府之重居議郎也贊計司之職暨登中臺
亞中秘皆兼柱下方書之任自淮而南涉江而西荆衡
漢沔湘中夏口半天下奥壤為都府者千數公四顓使
車連佩數印督課郡國調其盈虚吏禄兵食之仰給輸
將(一作般)轉漕之回遠法錢牢盆之制田租口賦之差權
其輕重商其功利察下人之疾苦廉長吏之善否車不
輟鞅有勞於時其始受命也寇劇横厲三川如燬隂方
出師慕義助順代宗焦勞念慮命德宗以雍邸總戎賦
輿所會征繕不給有詔輟東方軍市之租移用於中都
属受鉞之臣矜功觖望師老專利便文自營公慨然牒
書譏切備至嚮之廢格悉用平鐫義夫(一作士)以之感激
王旅以之震躍其理信州也用寬惠誠厚輯柔所部穡
事滿野嘉禾(集作生)同穎年以順成人斯洽和復其庸調
(四字集作復其庸亡五千室)闢其農畊二萬畝交代之日不書于簿
(集作籍)且曰吾以恤隠豈當沽美不伐之善欲盖而彰方
帥表理行第一增秩至正議大夫加金印紫綬其為饒
州属所(集作數)代者非其人因緣權幸貪猾無状公以廉
平頒詔條以慘怛撫痍傷四封愛戴如熱斯濯其後徵
拜也朝廷誅内臣修百度彌綸經費委重有司公以郎
吏代故相第五琦專判度支事方冀裁成九賦超贊六
職以美利利斯人令望日大天胡不惠以大歷七年秋
七月考終命於長安光德里第春秋若干以某年月日
歸全于萬年縣神禾原之大墓禮官博士以公處難不
謀其身牧人不私(一作知)其功能固所守以行制度易嘉
名以旌往行禮也惟公直而温簡而文才裕於物器周
於用靜若蓍龜動如干鏌秉是貞厲終焉節適著文集
十卷湓城集五卷比興属和聲律鏗然引拔參佐皆一
時名士風味(集作采)資材邁絶羣倫齒位未極為薦紳所
痛夫人京兆韋氏扶風太守恒之長女以大宗之家人
(集作家婦)諸侯之内子衿鞶承訓籩豆助祭當室以敬睦親
以仁姿操卓淑音徽弘大盛德著於母儀惠心通于佛
乘五藴不入六姻是憲始封咸寧郡君後三追錫至邠
國太夫人有子曰均以御史大夫工部尚書尹正荆門
節制上遊就加吏部尚書右僕射元和三年抗章入覲
真拜右僕射判度支加秩金紫光禄大夫由河東郡公
進封郇國歲中進左僕射同中書門下平章事撫征漢
南臨長諸侯惟郇公直清弘重有文武楨幹得時大行
為王室輔慮善以動官脩其方賦政以惠南國宣威以
靖西蜀師長百工阜成中邦兵符將印焜燿章灼樹善
程能之績勤身體遠之用居則有猶動則有功率循風
訓以復(集作履)尊大君子曰憲公忠獻公之休烈丕矩再
世盛德屈於郎位必復之慶其在是乎初郇公之授律
也孝文追贈公絳州刺史其進律也順宗贈公禮部尚
書今皇帝永懷義方於是有左揆之命公之積慶郇公
之孝思可謂至矣郇以三代論譔皆上台雄文猥以通
舊忘其卑鄙辭則不腆庶傳信之無愧焉銘曰
河汾之東慶祉所鍾公相葳蕤德耀昭融矯矯節公體
仁修(集作循)性乃貽後昆實禀先正太尉經武太師翼聖
施于儲賓執德之柄公用循良惠于二邦公有德澤宣
于四方急病尚仁履險乘剛化被煩苦斯焉樂康吉禄
方摯夀堂已閟藹此家聲揚于令嗣恩崇鼎鉉績茂師
帥中外服勞安危注意便蕃屬任弘大名器孝理是覃
義方所自九原之中禮盛服充王三錫命禭餙宗工連
岡崢嶸介原穹崇陵谷有變令聲無窮
贈吏部尚書蕭公神道碑張說
仁以度心施物義以由道利貞孝以養志安親慈以教
忠有後舉四行之尤善成百代之餘慶盖得之於蕭府
君矣公諱灌字玄茂蘭陵人帝高辛之苖裔也玄鳥受
命敬敷五德白雲入房網開三面微子封宋樂叔君(集作)
(居)蕭氏族之始也相國下秦大夫師漢門閥之宗也大
齊之(集作以)肅竹應期踐皇帝之位大梁以刃木(集作木刃)興
運張天地之圖傳寶祚於一家易鴻名於兩漢青盖入
洛重南國之衣冠白馬朝周盛西雍之賓客公即梁宣
皇帝之曾玄孫明皇帝之孫大父南海王珣入隋封梁
國公纂德乾坤承靈睿哲舊邦雖改見夏鼎之時輕新
社乃封知晉圭之必大考鈞中書舍人率更令弘文崇
賢兩舘學士學窮秘賾文標宗匠廣博幽深契神無迹
温良恭儉與道為徒是謂啓迪後昆而焜燿前烈者也
公總山河之粹氣注日月之末光心根孝友器包禮樂
動躡思後故口無擇言照在機前故身無擇行加以啓
蓬山之塞路入藏室之玄關四科得游夏之門六藝取
鍾陽之雋年十八明經高第補代王功曹王昇儲改通
事舍人又換内直監曳裾西苑擅文士之場束帶東朝
首正人之列尋以家艱去職王戎死孝時論優之閔子
免喪哀心未盡乃不就祥縞不徹儿筵者久之或曰懷
其寶迷其國行其志約其親可乎哉公曰吾過矣不得
已而外除不擇官而禄仕拜國子監丞以婚姻之故出
為甘州司馬徙集嵐三州司馬轉渝州長史其從政也
及身以惠下推誠以敬上老吾老以施教幼吾幼以字
(集作子)人執是心也何往不濟故歴佐之郡必辟陋知方
戎蜑變俗狼戾馴軌貪饕寡欲迎新者望風而歌來暮
送故者計日而戀不足詩云淑人君子正是國人能長
人之謂也太夫人在堂有羸老之疾公因吏(集作使)入計
得扶侍還京下巫峽之波上當陽之坂展轉在側殷憂
歴時夜(集作席)不安枕衣不觧帶及板輿長税扶杖不起
子春視疾加損徒勤石建執喪悲哀自絶永淳元年八
月寓居懷(集作穰)縣終於苫盖春秋五十有九(集作七)先君
之服也三年有終公過時不釋聖善之喪也五十不毁
公戀親滅性君子曰禮也夫可謂至也(集無也字)矣夫人京
兆韋氏祖雲起兵部尚書父師實秦州都督公卿令族
蘭杜齊芬鳳凰飛鳴始正家道珠玉秀色終高母儀年
五十有四長夀元年十月逝於京師布政李奥以二年
二月辛卯合葬於少陵原之先塋禮也其孤嵩克戴聖
君以宰天下大福再成於身後湛恩廣運於泉路開元
十七年仲冬癸丑詔曰中書令嵩父某毓粹冲和降靈
辰(集作神)象言入精微之奥迹登賢聖之軌位不充量道
足庇人松檟雖幽音徽未(集作不)沫宜成追遠之慶俾崇
冡宰之榮可贈吏部尚書同日詔曰嵩母韋氏門傳一
經行包四德才淑冠乎邦族言範光乎母師誕兹寶臣
作予良弼封其石窌俾承土宇之榮表以金章永閟珩
璜之餙可贈魏郡夫人於是建宗廟脩禮物榮君後命
告我前人遠哉心乎(闕)思(集作恩)一敬之感會也如是垂
裕立訓克家揚名遺愛至矣慎終備矣東武公之子孫
共連塋闕南城侯之夫婦同刻碑銘詞曰
維蕭係宗出宋之子天命齊歷河圖梁紀累帝重王雍
容文史是生邦俊世濟其美仁義孝慈忠和庸祗文章
鳴鳳禮樂元龜揭館枚馬儲闈潘賈人望國華風流儒
雅歷佐列郡政成休問行立時法言垂後訓没而益榮
進位冡卿哀感有情亊傳無聲墓門松平碑自金生不
知千古誰遊九京
贈戶部尚書河東公楊君神道碑
前人
若夫孝在揚名忠歸令德事因感激氣概生焉時逢迍
難勲業成焉桃李灼灼不自言於蹊逕松栢青青不受
令於霜雪窮獨善而無撓達兼濟而弗矜子曰君子哉
若人吾斯河東公之謂也公諱執一字某弘農華隂人
也司徒(集作司空按本傳贈司徒)觀王雄之曾孫鄆州弘農公續之
孫潞州胡城公(唐宰相世系表作潞州刺史胡城縣男)思止之子戶部尚
書相國執柔之弟觀公侍中恭仁公之伯父也安德公
尚書令師道公之叔父也在隋則二代五公在唐則一
門三相公台輔積慶禀清明之識河嶽會靈資磊落之
氣體剛毅深於城府緼規略長於襟帶戱為軍陣敵國
之勢幼成請學兵書長城之望早集年甫十六先君捐
舘七日絶飲三年泣血縞綅(見禮記)有制儒家歎其從禮
柴棘加等議者憂其死孝清門(集作明)祖德貴(集作勢)胄能
貧太夫人在堂有致力之養非躬藝黍稷不以供甘旨
非手樹桑麻不以薦絺纊年逾一紀勤不知勞既極安
親之心方展事君之節乃濯纓璜渚獻策金門干當代
之聖君論天下之成敗秦皇覽奏屏左右而與謀漢帝
聞言膝前席而不覺一見拔玉鈐倉曹再見取尚食直
長三見寘典設郎驟進直詞深觸權嬖為易之兄弟所
嫉左授伊川府果毅又上封章帝用嘉納加游擊將軍
右衛郎將歴左清道率換右衛中郎押千騎使總綂貔
虎(集作武)便繁肘腋故得叶心五王(集作朝)勘勦二豎奮飛
北洛推戴中宗嗣唐配天不失舊物以匡復勲拜雲麾
將軍右鷹揚將軍封弘農縣公賞未充庸且有後命贈
冠軍大將軍右威衛將軍進河東郡公邑二千戶賦四
百室畀之鐵劵恕其十死乂錫天馬瑞錦珠盤瑶爵文
綾(集作綵文)五百縑素三千分將士以上腴(集作三王之上腴)處五
等之高列琱戈紫綬環衛於鈎陳玉瓉黃流侍祠於清
廟豈知釁結梁魯政回(集作出)豔哲里克納惠而為戮萇
弘(集作叔)成(疑作城)周而見咎彼五績之摧頹此三黜之迍
躓出為常州刺史以太夫人年(集作羸)老乞避卑濕特降
中旨轉牧晉州駙馬都尉瑯琊王同皎親賢地切休戚
圖深安劉之策未遂鍾室之災先及吏扇分(集作紛)獄公
䧟關通貶徙沁州刺史不知事仍長在夜魂九逝非北
首而無歸晝戶重扄異南冠而同縶果能推分榮辱忘
懷生死人不堪其憂公不改其操久之盡削官封放還
侍母梁山雨雪不隔曾(集作曹)氏之思王畿風景來就潘
園之養尋而大勲不廢天道復反歸既奪之井邑起故
時之將軍擢衛尉卿復初封爵巖巖劒閣(集作山)蜀之險
要嗷嗷飛鴈人未安居饑渴仁明輯綏凋弊又授公劒
州刺史蔚彼黍苖樂我膏澤内憂遠訃殞絶經(集作逾)時
於是摶膺星奔徒跣求路雨不接乘(集作夜)夜(集作身)不觧
纕因心通禮朝流欽德(集作歎)有命奪情除汾州刺史知
團結兵馬哀訴不允金革無違中國簡稽而有備單于
遁逃而遠迹詔徵為凉州都督兼左衛將軍河西諸軍
州節度督察元(集作伯)姓赤水軍等大使公富以農政和
以師律彰信蕃部赫怒軍容斷匈奴之臂磧路安而不
警張漢家之掖雪山開而無寇遂攝御史中丞璽書勞
倈縟賞稠疊乂轉(集無此字)牧原州未發復授凉州都督改
右衛將軍使悉如故尋移許州刺史未到以單于欵關
授右衛將軍檢校勝州都督兼處置降戶使懷柔以德
種落宜之徵還本官又兼原州都督方(集作旋)属降戶飜
叛河朔俶擾邊城聳蹙諸將無功強脩連率夏州按察
關内羽書日夜俾遷郡牧公按甲待敵確乎不動敵騎
畏威竟無來掠向使迴避行於一步則攘竊啓於萬端
十將耗五(集作五耗)數年未復既而強公追媿(集作捷)朝端延
賞徵拜右威衛大將軍進檢校右金吾大將軍尋而即
真禁衛肅然異於他日也皇上哀庶戮之不辜念邊人
之自孽大軍之後荆棘生焉乃命公攝御史大夫為朔
方元帥公剛腸嫉惡擒姦摘非(集作罪)曩將之所彌縫宿
吏之所乾(集作干)没匿贓散廪一徵百萬矯枉過正衆口
囂然改右衛大將軍無何復右金吾大將軍金刀更新
靶(集作骲)鞘仍舊巖廊益峻徼道增清又(集無又字)改金紫光
禄大夫鄜州刺史人寬吏急猶前政也享年六十有五
開元十四年正月二日薨于官舍闔境發喪列城望祭
古之遺愛何以加焉天子傷之下詔曰故官某夙負名
義早著勲庸居内外之職備文武之任忠勤匪懈誠節
無渝奄焉徂殁情深悲悼可贈戶部尚書歸賵成賁(集作)
(喪)有加恒數維公以孝敷聞以忠特達以幹述職以能
典兵凡領郡十四將軍十二再仗節鉞三執金吾一至
九卿二兼獨坐儼有直色(集作道)偘無媚辭銀艾復乎舊
德珪爵傳乎祚膂(集作胤)全志節於夷險與福禄而終始
諡曰忠公朝之令典也夫人新城郡夫人獨孤氏左威
衛大將軍贈益州都督卿雲之女也婦德母儀中外師
範開元四載先公即穸以今十五年六月合葬於咸陽
之洪瀆川禮也其孤濯汪等銜恤靡訴託詞疇識感稱
代之垂文哀劬勞之罔極銘曰
堂堂楊公神密氣雄苦身難(集作艱)孝正國危忠落彼狡
童樹此帝功昔稱關西今也河東觀王之裔珠華玉麗
重葉尚主三朝嬪帝韡韡七德詵詵(集作侁侁)六藝公之亢
宗鬱為世濟凉鎮西土朔(集作邦)臨北隅天子授斧(集作鉞)
將軍剖符青蛇入笥白獸銜珠去持玉節來執金吾轉
余士風(集作瓜士)守于鄜畤明察號神仁恩名子武都右折
文昌星死素盖歸飛黃泉已矣卜葬卷阿哀榮孔多尚
書鼓吹太守虞歌碑流雨迹松引風過獨傳(集作封)茅土
長誓山河
文苑英華卷八百九十五
