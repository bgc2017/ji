文苑英華卷七百八十八宋李昉等編
樓觀(關防橋梁附)
石橋銘二首
梓州惠義寺重閣銘一首
虎牢關銘一首古函谷關銘一首
趙郡南石橋銘一首望思臺銘一首
成臯銘一首古東周城銘一首
棧道銘一首舒州新堂銘一首
藍田關銘一首兩觀銘一首
文選樓銘一首
石橋銘(張說集有同玉眞公主過大哥山池十字)唐玄宗(英華作張說非)
梁園勝躅碣館佳遊苔深石暗山斜路幽橋非七夕節
是三秋爰停弄杼共此淹留
奉和張說
玉梁架迥碧沼涵空石鞭海上鎻鍜河中横漢飛鵲規
天拖虹仙聖來往風雲路通
梓州惠(集作慧)義寺重閣銘(并序)楊炯
大辰之歲正陽之月有郪縣宰扶風竇兢字思眘昭宣
令德光闡化猷庶政惟和萬人以理閒庭不擾退食自
公遠覽形勢虔心净域乃與禪師釋智海忘言道契寓
目於長平之山援飛莖陟峭崿削成千仞壁立萬尋俯
觀大道僅如(集作同)棗葉下望須彌裁同芥子飛流滴瀝
而成(集作生)響喬樹璀璨而垂榮玉堂石室千門相似大
殿珠毫十方皆現慷慨榱桷(集作椽)之未立吁嗟棟宇之
莫脩不捨有為取諸大壯觀夫左龍角右參旗前太微
後營室駢羅列以雜沓瑟蕭條而(集作以)清泠上磊落以
晃朗下泓澄而(集作以)靉靆參參差差森森纚纚千櫨萬
栱乍合乍離蒨蒨粲粲絢絢煥煥六采五章或同或散
莾如天履矗以雲平金火合舍於垂珠日月相望於銜
璧璇墀釦砌平接泰階玉戶金扉俛臨閶闔曳紅日舒
丹霞豐隆為雲抨(集作砰)鏗訇於軒檻列缺為電翕&KR1865;霍
於庭除寒暑隔閡於墻垣(集作落)虹霓廻帶於廊廡仰之
不極目炫炫而喪精登之無階心遑遑而失度土木(集作)
(若上是)翔九垓之表仍不逮於上榮文(集作火是)章窮四海之
間猶未離於前墄借如梵天之宅(集作闕)釋帝(集作帝釋)之宮
兩曜城池五雲樓觀輪王所處純金為說法之堂諸佛
所遊衆香作經行之地亦未可同年而語也夫黃金鏤
牓曾不若四攝之門青石為墻曾不若三空之地殫百
工之力建七寶之樓豈徒然哉良有以也夫何故如來
神力且觀嚴净道師方便化作一城事有古而可以質
於今言有大而可以徵於小是則毗耶四會(集作衆)俱發
道心險路衆人咸知寶所其銘曰
長平山兮建重閣上穹隆兮下磅礴紛被麗兮駢交錯
儼色(集作靈)相兮冲寂寞誰所為兮天匠作
虎牢關銘(并序)賈至
天地定位三(一作山)川據其極王侯設險虎牢擁其要扼
(一作振)之以五嶽維嵩崪焉迫之以四瀆洪河突焉宜其
咽喉九州閫閾中夏贊經綸之攻拒却欃槍之陵暴若
乃金火代變山河分裂脅從力争義散約解時則漢祖
守之以臨山東坐清三齊強楚躑躅而不進及夫隋氏
失馭中原版蕩封豕荐食龍戰玄黃時則太宗據之以
拒河朔克擒醜夏偽鄭袒縳而請命於戱自周室微弱
虎狼并吞盛衰千祀正閏更王而政和人民(一作民安)一統
長久漢氏昭於前載我唐光於兹日其創業之主戡難
定功咸在斯地意者天關(一作開)險固為覇王之器乎聖
作功業知窅冥之意乎不然何玄期時事影響之若此
也又聞諸鄭志曰制巖邑也虢叔死焉而唐漢紹興得
非山靈河神正直是輔乃知英雄者不獨恃險而顚沛
者在於凉德歟天寶七歲(一作載)至自宋都西經洛陽歇
鞍登兹懷古欽聖(一作望)覽山河之壯麗想威靈而咫尺
慨然有懷敢獻銘(一作頌)曰
邈矣維嵩峻極于天磅礴崔嵬北臨洪川嶽瀆會險蹙
坼封泉實開虎牢作固伊瀍維兹虎牢天設巨防攻在
坤下拒在離旁昏恃以滅聖憑而王崢嶸豁呀孟門相
向伊昔漢祖戡秦統周勍敵相及此焉淹留終夷海春
遂割(一作復)鴻溝乘舋而東奄有九州隋氏敗績黎人難
阻帝命太宗陳師鞠旅鐵騎僔僔雲旗容與擒夏剋鄭
在此一舉日月永清昆蟲得所歲在戊子西經登兹祗
聖肅然憫亡悽其虢叔反道復隍熸(一作熠)師項氏烹苛
莫能守之險易同途成敗異時德不在鼎王孫布詞三
苖不循魏武忸怩逆失順獲古今同期申鑒勒銘庶警
將來一作皆唐文粹
古函谷關銘(并序)獨孤及
王者建邦經野觀象立極於是有重門擊柝以待暴客
故封略土宇守在關塞山川丘陵為之城池天作崤函
俾屏京室崇山廻合連岡叢倚長河屈盤萬里來束崖
奔嶺蹙谷扼溪鬭崛起重險為秦東門截函夏於閫域
鎻天府於戶牖外扼八州之咽喉故百二形焉内擁六
合之奥區故覇王出焉當其中(集作周)原鹿駭戰國蝟起
嬴氏建瓴山東擇肉宇内持戟百萬連衡此關是時也
開門而九國師遁振策而二周鼎入奄有大寶遂吞中
國洎(集作及)江返秦璧天祐漢祚高皇帝提劍而起以遏
亂略斬白帝絏降王舉漢中平咸陽廓金城以建都活
萬姓以(集作於)三章取威定功此焉是保粤若詢亊國諜
聆風仙籙則眞氣靈蹤起乎其中柱史一去流沙萬里
留玉凾於舊宅傳寶圖於本枝豈上帝乃眷興王是感
不然何錫羨開國如此其成耶其太(五字集本文粹作其大)歲在
大火余適下陽停驂塞門憑覽舊國襟帶如故世道不
留秦餘空山漢遺(集作為)茂草恐復舟失於壑岸化為谷
萬載之後昧者不知乃刻頌此石以示來裔其詞曰
天地雷雨英雄交爭設險守國作藩於京姓易時移山
空塞平千秋陵谷想見精靈仙駕長往雄圖杳冥于(集作)
(何)以志之勒銘巖局(集作巖扃)
趙郡南石橋銘(并序)張彧
閹茂歲我御史大夫李公晟奉詔總禁戎三萬北定河
朔冬十月師次趙郡郡南石橋者天下之雄勝乃揆厥
績度厥功皆合於自然包我造化僕散客也狀而銘曰
汶水伊何諸川互凑秋霖夏潦奔突延袤杼材藏制樸
斵紛糅幹地泉開盤根玉甃虹舒電拖虎步雲構截險
横包乘流迥透坱軋匠造琳琅簇簉敞作洞門呀為石
竇窮琛莫筭(一作賖莫算盈)盈(一作一)紀方就力將岸爭勢與空
鬭吞齊跨趙警夜防晝月桂虚蟾星羅伏獸謂之鈐鍵
撮我宇宙謂之關梁扼我(一本作廼)戎寇郡國襟帶河山領
袖經途者安逸軌者覆東南一尉西北一候萬里書傳
三邊檄奏郵亭控引亊物殷富夕發薊(一作蒯)壖朝趨禁
霤質含冰碧文輝藻綉花影全芳苔痕半舊天啟大壯
神功罕究勒銘巨橋敢告豪右一作皆唐文粹
望思臺銘(并序)吕温
望思臺者漢武帝思戾太子之所建也事具漢書夫立
人之道本乎性情生而知曰性感而動曰情性雖生情
情或滅性是以聖人患其然而為之節誠而明之中而
庸之建以大倫統以至順倫莫極於父子順莫先於慈
孝然而全之者正也慈不得其正則失子孝不得其正
則失親救失之術存乎善教昔者三王之教世子也如
周公乃為太傅如召公乃為太保如太公乃為太師左
右前後罔非端士禮以專其目樂以一其耳仁以制其
氣義以凝其情故非僻之心無自入也讒慝之口莫能
間也父子君臣之道所以全也漢則不然世子非三代
之賢保傅無二南之老左右前後唯刑餘罪人目流於
靡慢耳溺於惉滯氣溢於寵渥情蕩於驕奢於是非僻
之心得以入矣讒慝之口得以間矣父子君臣之道所
以離矣向使太子師友尊嚴左右端肅雖江充之詐豈
敢以不義而加之耶向使太子孝德彰聞仁聲茂著雖
武帝之惑豈遽以大逆而疑之耶向使太子早服師訓
少知教義豈忍一朝之忿棄其親而忘其身耶由是言
之其所以䧟於此者漸矣殆哉當時之勢也國忘(疑作亡)
冡嗣武老昭弱京師蹀血天下疑動若無霍光受負圖
之寄秉不奪之節斥昏建明鎮翊鴻業則必庶孽尋戈
起商參之禍姦臣乘釁行羿浞之事漢家之祀豈及三
七哉此有社稷者之所宜深戒也乙亥歲予經於湖登
兹荒臺望古太息以為遇夫一物有可以垂訓於(集作整訓)
(于)世者秉筆之士未嘗闕焉乃作銘曰
人倫大統天性是寶雖曰自然亦資斧藻漢皇父子一
失其道四海為家不能相保荒臺巋而千古之悲悔目
空斷冤魂不歸疑生於微禍積於基苟有明義誰其間
之嗣維邦本本動邦危於呼後王鑒兹在兹
成臯銘
茫茫大野萬邦錯峙惟正守國設險於此呀谷成塹崇
山若壘勢軼赤霄氣吞千里洪河在下太室傍倚岡盤
嶺蹙虎伏龍起鎻天中區控地四鄙出必由戶入皆同
軌拒昏納明閉亂開理(集作治)昔在秦亡雷雨晦冥劉項
分險扼喉而爭漢飛鎬京羽斬東城德有厚薄此山無
情維唐初興時未大同王于東征烈火順風乘高建瓴
擒建係充奄有天下斯焉定功二百年間大朴既還周
道如砥成臯不關順至則平逆來(蜀本作者)惟難敢跡成敗
勒銘孱顔
古東周城銘(并序)
魯昭公三十二年周萇弘(集作叔)合諸侯之大夫城成周
晉女叔寬(見左傳四字蜀本作衛彪傒蓋從國語)曰天之所壞不可支也
萇弘違天必受其咎異歲周人殺萇弘左氏明徵以為
世規俾持顚之臣沮其勝氣非所以勵尊王垂大順(集作)
(訓)也予經其地而作是銘
文武(集作王)受命肇興西土周公作洛始會風雨居中正
本拓統開祚盛則駿奔衰則夾輔平王東遷九鼎已輕
二伯之後時無義聲大夫萇弘言抗其傾坐召諸侯廓
崇王城雖微遠猶實被令名宜福而禍何傷於明立臣
之本委質定分為仁不卜臨義不問無天無神唯道是
信國危必扶國滅(集作威)必振求而不獲乃以死徇興亡
理(集作治)亂在德非運罪之違天不可以訓升墟覽古慨
焉遐憤勒銘頹隅以勸大順
棧道銘歐陽詹
秦之坤蜀之艮連高夾深九州之險也隂谿窮谷萬仞
直下奔巖峭壁千里無土亘隔呀絶巉巉冥冥麋鹿無
蹊猿猱相望自三代而往蹄足莫之能越秦雖有心蜀
雖有情五萬年間夐不相接且秦之為蜀也人一其性
物同所宜嗜欲無餘門(集作源)教化無餘源(集作門)可貿遷
可親眤擘拆地脉暌離物理豈造化之意乎天實凝清
而成地實凝濁而形當其凝也如鎔金下鑄騰雲上浮
空隙有所不開(集作周)廻翔有所不合澄結既定竅(集作嶷下)
(同)缺生乎其中西南有漏天天之竅缺也于斯有兹地
地之竅缺也天地也者將以上覆下幬含蓄萬虚可通
必使而通者也苟有可通而未通聖賢代其功(集作工)而
通之故有為舟以濟川為梯以踰山唯兹地也有川不
可以舟涉有山不可以梯及粤有智慮以(集作念)全玄造
立巨衡而舉追氏縋懸纑以下梓人猿垂絶冥鳥傍危
岑鑿積翠(集作石)以全力梁半空於木棚斜根玉壘旁綴
青泥截斷岸以虹矯繞翠屏而龍踠堅勁膠固雲横砥
平總庸蜀之通(集作道)途繞岐雍之康莊都邑之能步山
川之無脛若水决防如鴻嚮陽南之北之踵武湯湯躋
峨峨以自若臨蒼蒼而不懼繇是贄幣以遥(集無此字)達人
神以(集無此字)會同稽禮樂之短長量威力之汙隆可王者
王可公者公而相次以風或曰受琢之石長存可構之
材無窮易刓代蠧斯道也未始有終嗚呼為上懷來在
乎德為下昭德在乎義德義之如今日則或人之言有
孚其反之則石雖存恐不為琢材雖多恐不為構想夫
往昔有時而有有時而無是用惕惕天下嗤嗤(集作蚩蚩)知
聖賢創物之意之人寡明德義固物之道之人稀敢陳
兩端之要銘諸斯道之左庶主德義者存今之所履踵
武湯者荷古之攸作乃為銘曰
天覆地燾本亦備(集作周)設大象難全或漏或缺損多益
寡聖賢代工彼雖有缺與無缺同惟北曰秦惟南則蜀
地缺其間坤維不續斗起斷岸(集作岸斷)屹為兩區秦人路
絶蜀火煙孤天實不通賢斯有造鑽堅剡勁無蹊以道
若川匪舟若陸匪車緣危轉虚步驟交如構雖在功存
亦由德項怫劉怒從完以踣隋落我榮(集作營)自顚而植
地非革勢材不易林踣植之致惠怨之心勿謂斯道不
常(集作恒)勿謂斯道可久禮不以禮可有而無恭不以恭
可無而有創之之意如彼固之之理若兹彼知不易兹
而易知勒銘道左其同我思
舒州新堂銘李翺
先時寢壞有隘有攎(集作其廬)乃作斯堂高嚴旟旟六桷四
楹装重架虚欒栱不設簷梠(集作蜚)祛祛嚴不越度險而
有餘左立嘉亭繚以環除延其泉源志肆其紓(集作延延其深)
(肆肆其紓)吏事既退齋心以居思民之病擇弊而鋤弗敢逸
隳(集作弗逸弗墜)謹終猶(一作如)初大旱之後隣邑成墟獨我州
氓樂哉胥思鬼神所福事非(集作匪)在予丞相以言乃下
徵書復官于朝以解前疽刻銘于斯永永羣舒
藍田關銘(幷序)皮日休
六年皮子副諸侯貢士之薦入京程至藍田關覩山形
關勢廽抱于天秀欲染眸危將驚魄噫將造物者心是
而加力耶不然者何壯觀若斯之盛也易曰王公設險
以守其國信矣哉若為天下之樞機萬世之閫閾者非
兹關而莫守也因陳其規是為藍田關銘
天輔唐業地造唐關千巖作鎻萬嶂為拴難圖其形莫
狀其秀雙扉未開天地如斗軋然晝啟人流如濟似畫
秦國鋪於馬底嶮不可侵唯王之心矧夫兹關獨可規
臨
兩觀銘陸龜蒙
兩觀雉門雖僭天子聖人在朝姦佞誅死姦首擲地姦
血如水政不得亂國是以理下及千祀澆風四起内荏
外賢舉世稱美赫奕皇都象魏天倚豈無姦邪佩玉蘂
蘂(左傳作橤橤)聖人弗生兩觀如砥以石鑱辭著于闕里
文選樓銘(并序)楊䕫
文選樓者梁昭明太子選文之地時逾四代年將五百
清風懿號藹然不冺况廣陵乃隋室故郡遺事斯存求
之於今陳迹盡滅斯猶巍巍久而益新其不由以學而
立道者道則不朽以文而經業者業則不磨乎弘農子
經於是樓提筆路絶且慮夫不文不典者肆而處乃泣
以銘云
峩峩萬宇匪歌則舞美哉此樓獨以文脩自由名貴不
以華致雖超千古靡有顚墜孰堪其登必精必誠孰可
以居必賢必明無聚優以為娛無習伎以稱榮吾恐其
素德懷辱於冥冥
文苑英華卷七百八十八
