文苑英華卷六百八十九宋李昉等編
薦舉上(銓選附)
答張九齡書一首
與權侍郎書一首
答柳福州書一首
與兵部李侍郎書一首
為人求薦書一首
與祠部陸員外書一首
與汝州盧郎中論侯喜書一首
與鄭伯儀書一首
薦所知於徐州張僕射書一首
代書書一首
答張九齡書姚元崇(見張九齡集)
忽辱牋翰喜慰攸集退惟自(張集作循)省(文粹作退惟自省)慙懼亦
深實智力之所不逮也宜朝廷之所見責也僕本凡近
之才素非經濟之具叨承過聽謬膺朝委自少及長從
微至著唯以直道為業匪以曲路期通歴官三朝年逾
一紀凡所稱薦罕避嫌疑實有祁奚之舉非無許允之
對則天之世已被流言行之有恒久而自辨近蒙奬擢
倍勵駑庸每以推賢進士為務欲使公卿大夫稱職豈
陽鱎之或用及觧狐之可為而悠悠之徒未是(張集作足)矜
察嗷嗷之口欲以中傷上恃天聰俯伏神道既不得奉
身而退但知信心而前然顧無隠匿(文粹作慝)亦死為明分
矣猥惟不敏敬承厥休持當座銘永為身寶元崇頓首
與權侍郎書柳冕
冕白昔仲弓問為政子曰先有司有司之政在於舉士
是以三代尚德尊其教化故其人賢西漢尚儒明其理
亂故其人智後漢尚章句師其傳習故其人守名節魏
晉尚姓美其(文粹無此三字)氏族故其人矜伐隋氏尚吏道貴
其官位故其人寡廉恥唐承隋法不改其理此天(集有下字)
所以待聖主正之何者進士以詩賦取人不先理道明
經以墨義考試不本儒意選(文粹有人字)以書判殿最不尊
人物故吏道之理天下天下奔競而無廉恥者以教之
者末也閣下豈不謂然乎自頃有司試明經奏請每經
問義十道五道全寫疏五道全寫注其有明聖人之道
盡六經之意(集有義字)而不能誦疏與注一切棄之恐清識
之士無由而進腐儒之生(文粹作腐生豎子)比肩登第不亦失
乎閣下因從容啓明主稍革其弊奏為二等其有明六
經之義合先王之道者以為第一(二字文粹作上)等其有精於
誦注者與精於誦疏者以為次等不登此二科者以為
下等不亦善乎且明六經之義合先王之道君子之儒
教之本也明六經之注與六經之疏小人之儒教之末
也今者先章句之儒(文粹作學)後君子之儒以求清識之士
不亦難乎是以天下至大任人至衆而人物殄瘁廉恥
不興者亦在取士之道未盡其術也誠能革其弊尊其
本舉君子之儒先於理(文粹作履)行者俾之入仕即清識君
子也俾之立(集作位)朝即王公大人也一年得一二十人
十年得一二百人三十年得五百人即海内人物不以
(集作亦)盛乎昔唐虞之盛也十六族而已周之興也十亂
而已漢之王也三傑而已太宗之聖也十八學士而已
豈多乎哉今海内人物顒然思理推而廣之以風天下
即天下之士靡然而至矣是則由於有司以化天下天
下之士得無廉恥乎冕頓首(六月十四日)
答柳福州書權德輿
來問見愛慇慇甚厚疏以先師對仲弓先有司之說又
曰由於有司以風天下誠哉大君子之言理道也今之
取士在於禮部吏部吏部(集本文粹並不疊此二字)按資格以擬官
奏郎官以考别失權衡重輕之本無乃甚乎至於禮部
求才猶似為仁由已然亦沿於時風豈能自振嘗讀劉
秩祭酒上疏云太學設官職在造士士不知方時無賢
才臣之罪也每讀至此心常慕之當時置於國庠似在
散地而方以乏賢内訟慨然上奏此君子之心也君子
之言也况以蒙劣辱當儀曹為時求人豈敢容易然再
歲計偕多有親故故進士初牓有之帖落有之策落有
之及第亦有之不以私害公不以名廢實不敢自愛不
訪於人兩漢設科本於射策故公孫弘董仲舒之倫痛
言理道近者祖習綺靡過於雕蟲俗謂之甲賦律詩儷
偶對属况十數年間至大官右職教化所繫其若是乎
是以二(集作半)年以來參考對策不訪名物不徵隐奥求
通理而已求辨惑而已習常而力不足者則不能回復
於此故或得其人庶他時有通識懿文可以持重不遷
者而不盡在於齷齪(集本文粹並在齷齪)科第也明經問義有幸
中所記者則書不停綴令(文粹有釋字)通其義則牆面木偶
然遂列上第末如之何頃者參伍其問令書釋意義則
於䟽注之内(文粹作中)苟刪撮旨要有數句而通者昧其理
而未盡有數紙而黜者雖未盡善庶稍得之至於來問
明六經之義合先王之道而不在於注䟽者雖今吏部
(三字文粹作令)學究一經之科每歲一人猶慮其不能至也且
明經者仕進之多數也注䟽者猶可以質驗也不者儻
有司率情下上其手(文粹作才)既失其末又不得其本則蕩
然矣無乃然乎古人云強勉行道則德日起而大有功
中庸有困而行之勉強而行之鄙雖不敏敢㤀勉之之
道邪大凡常情為近習所勝役役(集本文粹並作沒沒)於聞見汲
汲於進取苟避患安時俾躬處休以至老死自為得計
豈復有揣摩古今風俗整齊教化根本原始要終長轡
遠馭如閣下吐論之若是者耶此鄙人所以喟然三復
而不知其止(文粹作已)也來問又言三代兩漢至近古所尚
不同豈古化夐遠之不可復耶復因緣漸靡而操執者
不之思耶鄙人頑固謹俟餘論因自發舒慙怍無量德
輿再拜(八月十一日)
與(集作上)兵部李侍郎書韓愈
十二月九日將仕郎守江陵府法曹參軍韓愈謹上書
侍郎閣下愈少鄙鈍於時事都不通曉家貧不足以自
活應舉覓官凡二十年矣薄命不幸動遭讒謗進寸退
尺卒無所成性本好文學因困厄悲愁無所告語遂得
窮究於經傳史記百家之說沉潜乎訓義反復乎句讀
礱磨乎事業而奮發乎文章凡自唐虞以來編簡所存
大之為河海高之為太山明之為日月幽之為鬼神纖
之為珠璣華實變之為雷霆風雨竒辭奥旨靡不通逹
惟是鄙鈍不通曉於時事也(集無也字)學成而道益窮年老
而身(一作智)益困私自憐悼悔其初心髮秃齒豁不見知
已夫牛角之歌辭鄙而義拙堂下之言不書於傳記齊
桓舉以相國叔向携手以上然則非言之難為(集作其)聽
而識之者難遇也伏以閣下内仁外義行高而德鉅尚
賢而與能哀窮而悼屈自江而西既化而行矣今者入
守内職為朝廷大臣當天子新即位汲汲於理化之日
出言舉事宜(集作計)必施設既有聽之之明又有振之之
力寗戚之歌鬷明之言不發於左右則後而失其時矣
謹獻舊文一卷扶樹教道有所明白南行詩一卷舒憂
娛悲雜以瓌怪之言時俗之好所以諷於口而聽於耳
也如賜覽觀亦有可採干瀆尊嚴伏增惶恐愈再拜
為人求薦書
某聞木在山馬在肆過之而不顧者雖日累千萬人未
為不才與下乘也及至匠石過之而不睨伯樂遇之而
不顧然後知其非棟梁之材超逸之足也以某在公之
宇下非一日而又辱居姻婭之後是生于匠石之園長
于伯樂之廐者也於是而不得知假有見知者雖千萬
人亦何足云爾(集作耳)今幸賴天子每歲詔公卿大夫貢
士若某等比咸得以薦聞是以冐進其說以累於執事
亦不自量已也然執事其知某何如哉(六字杭本作其如某何哉)昔
人有鬻馬不售於市者知伯樂之善相也從而求之伯
樂一顧焉(一作馬)價增(一無增字)三倍某與其事頗相類是故
終始言之耳某再拜
與祠部陸員外薦士書
執事好賢樂善孜孜以薦進良士明白是非為已任方
今天下一人而已愈之獲幸於左右其足跡接於門牆
之間升乎(作于)堂而望乎(集作于)室者亦將一年于今矣念
慮所及輙欲不自疑外竭其愚而道其志况在執事之
所孜孜為已任者得不少助而張之乎誠不自識其言
之可採與否其事則小人之事君子盡心之道也天下
之事不可遽數又執事之志或有待而為未敢一二言
也今但言其最近而切者耳執事之與(集有同字)司貢士者
相知識(集作誠)深矣彼之所望於執事執事之所以待乎
彼者可謂至而無間疑矣彼之職在乎得人執事之志
在乎進賢如得其人而授之所謂兩得其求順乎其必
從也執事之知人其亦博矣夫子之言曰舉爾所知然
則愈之知者亦可以言矣(集作亦一言也)文章之尤者有侯喜
者侯雲長者喜之家在開元中衣冠而朝者兄弟五六
人及喜之父仕不逹棄官而歸喜率兄弟操耒耜而耕
(蜀本有于野二字)地薄而賦多不足以養其親則以其耕之事
(集本作暇)讀書而為文以干於有位者而取足焉喜之文章
學西漢(集作京)而為也舉進士十五六年矣雲長之文執
事所自知其為人淳重方實可任以事其文與喜相上
下有劉述古者其文長於為詩文麗而思深當今舉於
禮部者其詩無與為比而又工於應主司之試其為人
温良誠信無邪妄詐佞(集作邪佞詐妄)之心強志而婉容和平
而有立其趨事静以敏著美名而負屈稱者其日(集有已字)
久矣有韋羣玉者京兆之從子其文有可取者其進而
未止者也其為人賢而有材(一作行)志剛而氣和樂於薦
賢為善其在家無子弟之過居京兆之側遇事輙争不
從其令而從其義求子弟之賢而能業其家者羣玉是
也凢此四子皆可以當執事首薦而極論者主司疑焉
則以辨之問焉則以告之未知焉則慇懃而語(集作論)之
期乎有成而後已(集作止)可也有沈杞者張苰(一作弘)者尉
遲紛者李紳者張後餘者李翊者或文或行皆出羣之
才也凢此數子與之足以收人望得才(集作材)實主司疑
焉則與(集作以)解之問焉則以對之廣求焉則以告之可
也往者陸相公司貢士考文章甚詳愈時(集作亦字)幸在其
中而未知陸丞相(集無此二字)之得人也其後一二年所與
及第者皆赫然有聲原其所以亦由梁補闕肅王郎中
礎佐之梁舉八人無有失者其餘則王皆與謀焉陸相
之考文章甚詳也待梁與王如此不疑也梁與王舉人
如此之當也至今以為美談自後主司不能信人人亦
無足信者故蔑然(集本注作蔑蔑)無聞今執事之與司貢士者
有相信之資(集有與字)謀行之道惜乎其不可失也方今在
朝廷者多以遊宴娛樂為事而獨執事眇然高舉有深
思長慮為國家樹根本之道宜乎小子之以此言聞於
左右也愈恐懼(一作惶恐)再拜
與汝州盧郎中論侯喜書
進士侯喜古其人為文甚古立意甚堅行止取捨有士
君子之操家貧親老無援於朝左舉場十餘年竟無知
遇愈嘗慕其才而恨其屈與之還往歲月已多嘗欲薦
之於主司言之於上位名卑官賤其路無由觀其所為
文未嘗不掩卷而歎去年愈從調選本欲携持同行適
遇其人自有家事(集作難)迍邅坎軻又廢一年及春末自
京還怪其久無(集作絶)消息五月初至此自言為閣下所
知辭氣激揚面有矜色曰侯喜死不恨矣喜辭親入關
羇旅道路見王公大人數百未嘗有如盧公之知我也
比者分將委棄泥塗老死草野今胷中之氣勃勃然復
有仕進之路矣愈感其言賀之以酒謂之曰盧公天下
之賢刺史也未嘗有所推引盖難其人而重其事今子
欎為選首其言死不恨固宜也古所謂知己者正如此
耳身在貧賤為天下不知獨見遇於大賢乃可貴耳若
自有名聲又託形勢此乃(集有為字)市道之事又何足貴乎
子之遇知於盧公真所為知己者也士之修身立節而
竟不遇知己前古以來不可勝數或日接膝而不相知
或異世而相慕以其遭逢之難故曰士為知己者死不
其然乎不其然乎閣下既已知侯生而愈復以侯生言
於閣下者非為生謀也感知己之難遇大閣下之德而
憐侯生之心故因其行而獻於左右焉謹狀
與鄭伯儀(集作義)書歐陽詹
居方足下胡妳物故仁孝多感悲慟如何遠助悽惻秋
凉體與神康僕素寡悰暢遐亦可悉華下來人(伯儀居華山之)
(隂也)承今冬以前明經赴調罷舉進士何顛且不沛遊(集作)
(逝)而能復與居方哉夫非有必行則諫有以(集作必)拒處
情懷歡古人所難(集有難字)僕於居方亦不易之今流既從
川華既歸根輙分間布白致以牋素居方忖覽知及蘧
瑗四十九年之已往陶潜今是昨非之悟焉漁者所務
唯魚不必在梁在笱弋者所務唯禽不必在矰在繳國
家設尊官厚禄為人民也為社稷焉(集作也)在求其人非
與人求在得其人非與人得唯道德膺厥求唯賢能膺
厥德賢能事事而後見道德誠誠而後信苟須事事苟
須誠誠則必委以務命以職從而覈之四海之大億兆
之衆不可逢而安(集作委)命之是用啓稍異之聞(集作問)始
(集作殆)致其我樂而自耀者讀往載究前言則曰明經属
以詞賦以事則曰進士中夫程度者取政事最輕小者
命以始又中人(二字集作令)公侯子孫卿大夫子弟能力役
供給者曰千牛進馬三衛齊郎限以年月終亦試之其
有成則陟陟不已乃尊乃厚其有敗則黜黜不已乃戮
乃亡取之於諸科暫殊用之於諸科則一良未即以進
士賢而明經不賢也但以選才如選材焉以規則失之
於方以矩則失之於圓彼方圓畢至然後擇其利用者
實之器(三字集作寶之)中方則善於圓中圓則善於方器(器集作木)
(材)也者在堅貞而可久(集有人字)才也者在德行而有恒不
可久不有恒雖售之於今必不售之於後蚩蚩之人貴
此賤彼是不深逹國家選士之意見近而迷遠者居方
寧斯人之徒歟况目覩進士出身十年二十年而終於
一命者有之明經諸色入仕須臾而踐公(集作卿)相者有
之忠與孝相生君與父相随於家美則於國良為閨門
重則為朝廷尚此古今聖賢絶慮萬不失一之得也僕
沗居方交游自貞元之初于今十有三祀孰(孰熟通用)得居
方之為人甘旨可求則已在尊長之前矣衣食可讓則
已在兄弟之邊矣急難當行則必在交遊之先禮義當
往則無在時賢之後晨昏無方之性愛弟友于之情長
長之敬下下之眷與朋友之信接物之道居方無不盡
則於家於閨門至矣於國於朝廷詎少哉嘗清宵月下
寒序火邊或醉或醒接以餘論君子欲其暗然而章惡
自衒自媒沽名者二年間見居方求試於詞場僕恨恨
如失才不(集無不字)如居方地不(集無不字)如居方方於所得詎
止乎得然諸科中升乎一科矣將宜存一梁一笱一矰
一繳之義事事誠誠之旨中規中矩之求委恒久循黜
陟俟乎暗然之來也况近聞宗懿之中景行居方彌篤
焉上以居方逹慈於下下待居方申愛乎上居貧孀孤
遠(集作逹)官(集作宦)棺襯悉居方竭力已可行咨乎可及饑
飽不異魂體皆歸年纔弱冠行跡如此豈徒生哉借如
居方束帛到門而有未起居方以藝自謁雖從家命亦
已非矣悲哉更逐齊人之後耶僕竊以為知人曩得居
方將(集作以)為居方也洎昨視所行則非居方今聆嘉聞
又知居方矣如其知如其知竟復元和以叶愚念得之
以道為姜為傅不得以道為回為憲明時之令人豈不
善歟面叙不周此亦何云
薦所知於徐州張僕射書李翺
翺再拜齊桓公不疑於其臣管夷吾信而覇天下攘戎
狄匡周室亡國存荆楚服諸侯無(文粹作莫)不至焉竪刁易
牙信而齊國亂身亡不葬五公子争立兄弟相及者數
世桓公之信於其臣一道也所信者得其人(三字集作賢)則
德格于天地功及於後代不得其人則不能免其身(文粹)
(作得其死)知人(文粹作其知人)不易也豈惟覇者為然雖聖人亦不
能免焉帝堯之時賢不肖皆立於朝堯能知舜於是乎
驩兜放共工流(集作放驩兜流共工)殛鯀竄三苖舉禹稷臯陶二
十有二人加諸上位故堯崩三載四海遏密八音後代
之人皆謂之帝堯焉向使堯不能知舜而遂尊驩兜共
工之黨於朝禹稷臯陶之下二十有二人不能用則堯將
不得為齊桓公爾(集作矣)豈復得曰大哉堯之為君也唯
天為大唯堯則之蕩蕩乎民無能名焉者哉春秋曰夏
滅項孰滅之盖齊滅之曷為不言齊滅之為桓公諱也
春秋為賢者諱此滅人之國何賢之爾君子之惡惡也
嫉始(英華作妬非)善善也樂終桓公嘗有繼絶存亡之功故
君子為之諱也繼絶存亡賢者之事也管夷吾用所以
能繼絶世存亡國焉耳(蜀本有矣字)竪刁易牙用則不能也
向使桓公始不用管夷吾未有(集作用)竪刁易牙争權不
葬而亂齊國則幽厲之諸侯也始用賢而終身諱其惡
君子之樂用賢也如此始不用賢以及其終而幸後世
之掩其過也則微矣然則居上位流德澤於百姓者何
所勞乎勞於擇賢得其人(口集作力措)諸上使天下皆化之
焉而已矣兹(文粹作今)天子之大臣有土地千里者孰有如
執事之好賢不倦者乎盖得其人亦多矣其所可求而
不可取者則有人焉隴西李觀竒士也伏聞執事知其
賢將用之未及而觀病死昌黎韓愈得古文之遺風明
於理亂根本之所由伏聞執事又知其賢將用之未及
而愈為宣武軍節度使之所留(集作用)觀愈者(集作皆)豪傑
之士也如此人不時出觀自古天下亦有數十(文粹作百)年
無如其人者焉執事皆得而知之皆不得而用之翺實
為執事惜焉豈唯翺一人而已後之讀前載者亦必多
為執事惜之矣兹有平昌孟郊貞士也伏聞執事舊知
之郊為五言詩自前漢李都尉蘇屬國及建安諸子南
朝二謝郊能兼其體而有之李觀薦郊於梁肅補闕書
曰郊之五言詩其有高處在古無上其有平處下顧兩
謝韓愈送郊詩曰作詩三百首杳然(集作默)咸池音彼二
子皆知言也(集作者)豈欺天下之人哉郊窮餓不得安養
其親周天下無所遇作詩曰食薺腸亦苦強歌聲無歡
出門則(集作即)有礙誰謂天地寬其窮也甚矣復(集作又)有
張籍李景儉者皆竒士(集作才)也未聞執事(集作閣下)知之凢
賢人竒士自以所負不苟合於世是以雖見之難得而
知也見而不能知其賢如勿見而已矣知其賢而不能
用如勿知其賢而已矣用(集有而字)不能盡其才如勿用而
已矣能盡其材而容讒人之所間者如勿盡其材而已
矣故見賢而能知知而能用用而能盡其材而不容讒
人之所間者天下一人而已矣兹有二人焉皆來其一
人賢士也其一人常常人也待之禮貌不加崇(集作隆)焉
則賢者行而常常人日來矣况其待常常之人禮貌加
厚則善人何求而來哉孔子曰吾未見好德如好色者
聖人不好色而好德者也雖好色而不如好德者次也
德與色均好之又其次也雖好德而不如好色者下也
最甚不好德而好色者窮矣有人告曰某所有女國色
者也天下之人必將極其力而求之而無所愛矣有人
告曰某所有人國士也天下之人則不能一往而先焉
是豈非不好德而好色者乎賢者則宜有以别於天下
之人矣孔子述易定禮樂刪詩叙書作春秋聖人也奮
乎百世之上其(一作使)所化之者非其道則夷狄人也而
孔子之廟存焉雖賢者亦不能日往拜之以其益於人
者寡矣故無益於人雖孔子之廟尚不能朝夕而事焉
况天下之人乎有待於人而不能得(文粹作禮)善人良士則不
如無待也嗚呼人之降年不可與期郊將為他人之所
得而大有立功於世與其短命而死皆不可知也二者
卒有一於郊之身他日為執事惜之不可既矣執事終
不得而用之矣雖恨之亦無可柰何矣翺窮賤人也直
詞無讓非所宜至于此者也為道之存焉耳不直則不
足以伸道也非好多言者也翺再拜
代書書白居易
廬山自陶謝洎十八賢已還儒風綿綿相續不絶貞元
初有符載楊衡軰隐焉亦出為聞(集作文)人今之(集作其)讀
書屬文結草廬於巖谷間者猶一二十人即其中秀出
者有彭城人劉軻軻開卷慕孟軻為人軻秉筆慕揚雄
司馬遷為文故著翼孟三卷豢龍子十卷雜文百餘篇
而聖人之旨作者之風雖未臻極往往而得余佐潯陽
郡三年軻每著文輙來示余余知軻志不息異日必能
跨符楊而攀陶謝軻一旦盡齎所著書及所為文訪余
告行欲舉進士余方淪落江海不足以發軻事業又羸
病無心力不能徧致書於臺省故人因援紙引筆寫胷
中事授軻且曰子到長安持此札為余謝(集作謁)集賢庾
三十二補闕翰林杜十四拾遺金部元八員外監察牛
二侍御秘書蕭正字藍田楊主簿兄弟彼七八君子皆
余文友以余愚直常信其言苟于今不我欺則子之道
庶幾光明矣又欲使平生故人知我形體已悴志氣已
憊獨好善喜才之心未死去矣持此代書三月十三日
樂天白
文苑英華卷六百八十九
