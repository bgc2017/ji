文苑英華卷五百四十一宋李昉等編
軍令門上十九道
執鐃失位次判一道挈壺挈轡不供判一道
載稻判一道誓戒判一道
請侯降者判一道不受敵判一道
先登判一道斬將後殿判一道
戰勝作彛器判一道克狄拏來判一道
獲五甲首判一道爲將失禮判一道
旋凱獻俘判一道獻捷稱其伐判一道
還生口判一道獲俘衣之判一道
單醪投河判一道受敵人藥判一道
將不迎制書判一道
執鐃失位次判
公司馬執鐃或告失位訴云不爽疾徐之節也
對
分命庶官各供所職有厥居守無相奪倫師貞丈人或
曜威而振旅政成司馬將作氣而利用則擊鼓其鏜執
鐃以節苟遠(疑作表)盈竭無乖疾徐類援枹而可嘉何動
&KR0008;而能擬或其失位訟匪有孚我則辯明訴乃無咎
挈壺挈轡不供判
律挈壺氏合挈轡以令之云官有守不供其事
對
甲兵用嚴班位在守慘不畏法是瘝乃官挈壺挈轡陳
力同道軍井軍舍從事殊觀匪恪居於戎律遽俶擾於
侯度使介胄之夫云思拜井熊羆之將方觧佩刀繄所
掌而有失故流毒之夫衆出晉侯於淖大夫且謂侵官
加韓昭以衣典冠乃爲越事爾不還忌咎從自及
載稻(一作養士)判
甲爲侯邑隣於虜每載稻與脂於車行孺子之遊者無
不餔也無不歠也必問其名居廉使奏飾情邀譽訴云
候其壮以威虜
對
介狄荐居緣邊鎮國有備無患則爲邦之大同使勇知
方乃訓人之善者惟彼甲也膺兹利建食兼縣邑位列
通侯密邇寇讐每愓不虞之至不(一作無)忘戒懼空思誘
掖之仁載稻與脂惠雖存於孺子式餔且歠吾淺爲之
丈夫何則政貴有恒弗惟好異仁稱兼愛無獨孩提徒
必問其名居亦奚俟於丁壮絶甘分苦事雖均於越王
小信未孚曾不酌於曹劌廉其邀譽法則傷深方乎詐
善理難寘罰
誓戒判
甲掌誓戒鋪敦大防人告其紹遊云不可測度
對
國章有節軍政必戒兹不率典誠爲曠官甲屬當戒行
謹初乃事鑿門而誓伐鼓以律戎狄孔棘懼邊塵之是
侵咨謀有方遂鋪敦而外禦式遏寇虐載孚備預觀釁
以動在春秋而則書匪紹而言於雅頌而何失彼人所
告不亦厚誣勿得孤虛之竒無乖測度之道
請侯降者判
浙江西防禦使請侯降者御史臺守約而争云非功臣
對
褒德禄賢建封列爵以勸能者且旌善人惟彼輶軒是
職防禦敷其七德耀以五兵故戎狄之人重譯來朝北
闕蠻夷之類稽顙願沐南薰使司欲以德招攜請封茅
土憲臺以舊非心膂未許繁纓得失可知與奪斯在且
官不必備器無假人願取則於周書無貽誚於漢法
不受敵判
安西使路中遇賊命其改所受辭不甘致死甲以死王
事論賞所司以爲非因戰陣不合訴者不伏
對
刑典有常君命無貳臨危不撓視死如歸瞻彼皇華職
思其任眷言青史誰其嗣之况西蕃小寇亂我邊境忠
臣效節絶其姦詐使國之軍威得存乎信人之質直以
成其名事有類於觧揚見稱晉代節無虧於蘇武不遺
漢策斯乃一言可以興邦獨行可以振古宜申厚賞以
勸不能何所司之見疑昧將軍之雅意訟端不息誠合
其宜
先登判
甲先登死於霤下司馬三禭之與之犀軒直蓋御史劾
其專命
對
委質策名惟忠與敬苟失兹道未之前聞甲寔鯫生情
深義勇常思報效願納忠貞且預公徒寕懷於倒戟忝
膚介士遂自於先登嗟爾徇名何期死政任患有同於
丑父見薨則類於紛如(左傳石之紛如死於階下)難不越官我其懷
矣死而利國爾實爲之何直蓋之先華俾懦夫之增氣
生涯已謝魂魄焉依昔日求屍則聞五家之免今承寵
命遽申三襚之儀優則未乖論且非當徵諸魯史親推
見賞於無存考以國章禭服豈聞於祈父劾爲專命對
將何辭御史頗得於彈毫司馬宜懲於出位
斬將後殿判
丙爲將斬將搴旗還後爲殿久而不至帥詰之云馬不
進非敢後也
對
讓禮之夲矜伐之賊大勇不鬭小智自私故范宣執謙
其下皆讓宣尼垂訓欲速不逹丙也出師自承王命被
堅執銳皆奉廟謀斬將搴旗莫非皇化雖聞拓地之績
未可貪天之功彼帥不仁責其後殿有詞則捨之可也
詐善亦不猶愈乎
戰勝作彛噐判
小侯戰勝作彛器銘功林鍾軍正訟言時有妨小侯云
以示子孫不伏
對
天子令德名(一作銘)曰日新諸侯計功取彼凡獲永啓厥
後無忘遠圖方展噐於罇彛果昭宣於篆刻所以懲其
不恪載此嘉猷何蕞爾之小侯敢招賢於大國雖出師
(易作師出)以律其如尅敵之雄而救死何庸乃是因人之力
同季孫之取惡且鑄齊兵聞臧氏之所言誠非魯德亦
胡顔於燕翼遽有訟於妨時請從軍正之言以蔽林鍾
之失
克狄拏來判
甲克狄邑長拏來有非寮者以有(疑作其)拏行軍吏執之
云非事士也
對
弧矢所以立威征伐所以柔遠瞻言甲也利用行師奪
長策以從戎俄聞獲醜遽前歌以獻捷方見勞旋惟彼
非寮職居何等將守死以效節豈成仁而有渝謀之孔
臧實曰有倫有義忠以明訓必也主亡與亡行爲盡室
之謀坐爲刻吏之詰類伯夷之潔已不食於周同夙沙
之策名何頼於鼓主則辱矣士也何依旣無二君之心
宜遂匹夫之志
獲五甲首判
丙獲五甲首請隸五家御史按景干賞蹈利訴云銳士
對
休明在時蒸人亡戰雖塞垣無恐猶勞禦侮之師而銳
士從戎理急策勲之典日者白蘭塵起紫塞煙飛無風
而羌笛自吟有月而胡兵不去天子聞鼓&KR0911;之響按劒
興師將軍厲甲胄之容登壇受鉞丙以聲雄薊北望重
關西斬將搴旗威推八陣屠兇執馘勇冠三軍盛績攸
聞戎氛自滅甲首五級功可傳於藁街請隸五家罪方
招於石室論咎雖云蹈利㩀理抑可酬功罰疑從輕景
訴誠爲順理賞疑從重霜臺豈可置刑旣有司存請依
彛典
為將失禮判
甲爲君之右令將卒取清有司劾云雖免君之難而失
右之禮訴云若不欺軍安得不獲
對
危事不齒善敗豈亡苟能愛而盡忠何傷詐以兼智惟
甲跡同丑父貌類頃公立於戎馬之前應識被廬之術
進則思賞退則圖全擁鐸拱稽初言以律靡旗亂轍俄
見覆軍方知處死之難期於隕命之禮梅林止渴盖是
從權竹簡議刑將何勸善免於軍難亦曰師貞殊不知
索彼車中范睢以遠降之城下紀信空存宜表洋洋之
人以旌赳赳之列有司見劾無罪可書
旋凱獻俘判
軍旋凱獻俘毛有二者執法止而劾之軍司云拔距石
者
對
兵居死地百戰功宣將鑿空門三軍獻凱度關山之月
横笛吟秋驅隴路之風長旌曳曉實賈予勇寕老我師
告捷攸屬獲多斯舉故得繫頸請命不以懸首為威亭
障罷警邊城偃柝十角摇讋二毛就擒徵古可縱在今
莫捨既負投石之力允當操袂之來執法劾止未諧通
議請依軍見得謂其宜
獻捷稱其伐判
河源使獻捷驟稱其伐
對
師克在和軍政以順將敷奏其勇何求掩於人以為司
馬出征君子於役即戎禦寇初利於九征執訊獲醜俄
獻於三捷式宣王命大殪戎師而悉引厥功以為已力
横草可重坐樹無聞方飲御於諸友遂颺言於執事同
郄至之稱伐非范宣之能讓攻戰必取欲先二子之鳴
班列不同終在七人之下聚為怨府職在亂階盖是速
戾於争功實乃包羞於閱禮不可在位何以佐軍
還生口判
得甲為平盧小將軍軍中有擒得生口者盡還之節度
使欲加兵罪云古之名將亦有如此者
對
獲則必取兵家舊法捨之(一作以)從權伐國新意惟甲早
從師旅久戍邊庭將立大勲以圖貴位爰從是役得展
其謀於萬人之中力能獲醜用七縱之術志在平戎是
則捨此一家將來九族果取其國何止於鄉類孔明之
用師威懷蠻長同叔子之居鎮德服吳人皆呈輔相之
材明於制度誰謂𥚹禆之任暗合前規節使屬當戎行
未知軍要此宜論賞翻欲加刑由是觀之罪有所在
獲俘衣之判
乙攻城獲俘衣之或以為非曰使其如歸
對
德以綏邊仁惟克敵必將制勝是曰能賢乙出師以和
攻昧以順戈矛雲合士卒星馳既左旋右抽期一月三
捷人思懸布軍以獲俘以為安忍無親黷武無烈作其
令主徵冶夫之謀費還其侵地善羊枯之取吳則寒者
衣之人遽叛於南氏歸乃有所城亦復於季孫美績可
書策勲宜賞彼或非者徒測海而多愧爾有詞焉固包
荒而無怍
單(集作簞下同)醪投河判
得甲為將以單醪投河命衆飲之或非其矯節甲云推
誠而已何必在醉
對
將主軍情酒存人欲推誠之義必在於均飽德之文不
專於醉甲寄分外閫令出中權九醖投河義由獨斷一
瓢飲水惠在同沾儻師人之多寒恩逾挟纊如戰士之
載渴功倍望梅分少以表無頗和衆寧宜及亂豈資滿
腹所貴歸心少卿絶甘見稱漢代子反獨醉實敗楚軍
苟臧否之是(集作必)由何古今之有異非其矯節是不知
言
受敵人藥判
得丙為將敵人遺之藥景受而飲之或責失人臣之節
不伏
對
軍尚隱情臣宜守道况握中權之要當絶外交之嫌丙
受命建牙遇敵飲藥直雖可舉忠則不知且事君在公
訓旅貴信失人臣之節爾豈自明惑士卒之心吾將安
仰况兵惟尚詐人不易知同饋醪而無他推誠猶可苟
毒流而不察雖悔寧追無謀既昧三思不伏恐涉貳過
勿疑以飲徒徇陸抗之名未逹而嘗且墜宣尼之訓是
違師律難償隣言
將不迎制書判
得甲替乙為將甲欲到乙嚴兵守備不出迎發制書勘
合符以法從事御史糾其無賓主之禮科罪不伏
對
師律貴貞兵符示信苟未會合敢忘戒嚴乙奉中權甲
承後命推輪相待(集作代)言赴及瓜之期衷甲自防猶軫
前茅之慮且信惟守器權在隱情符節既未合同軍衞
如何徹警所宜遠慮安可徇私闕於將迎雖乖主禮完
其守備是叶軍謀無責建牙恐非直指
文苑英華卷五百四十一
