文苑英華卷五百十五宋李昉等編
禮賢門二十七道
小吏歡言判四道薦賢能判五道
寢延部人判三道志行高㓗判一道
舉抱甕生判六道貢市井之子判一道
選人代試判一道拔萃相非判一道
取名士判一道教胄子毁方瓦合判一道
試選人繼燭判一道徵辟不起判一道
小吏歡言判
景與小吏歡言倨見功曹將黜不伏
對康子元
義在斯合借容猶重於將軍道或可存縫掖未輕於太
守景歡言小吏將疑十五之詩倨見功曹無近三千之
律耕耘禮義儒行已申於仲尼嘯傲風雲高節未屈於
光逸雖闕循牆之敬豈千銘鼎之科將加譴黜恐乖寬
裕希從理遣無重斯愆
同前母嬰
聲同律和氣合形比渡遼捨鴈門之守獨挹書生中郎
捐座客之談方近處士吁惟小吏職在含香光逸有著
於美名李斯果昇乎列位神期暗許能紆長者之歡精
義其同何廢逹人之話功曹望慙樂廣才謝范滂空嫌
倨見之輕遂啟黜賢之責不省諸已飜欲退人巡覆再
三匪聞其可磁石非曲斜之取武魄無俯芥之收捨凡
就能幸從其議
同前鄭少微
智士敏德難進易退明識流鑒察微知彰與善無求於
貎恭選能何限於厮役一言而善三語攸升交匪竭歡
談仍詣理不乏吾事在小吏而非辜無速我尤何主吏
之頗類不從棄黜深謂得宜
同前
景與小吏歡而且言不勤無傲之心旋得有皮之刺恭
匪近禮信則承羞黜而未甘或難奪志若使才不足美
怠而可尤必也德有可甄倨而何責徵諸故事折有其
倫酈生見重於抗詞元淑無嫌於長揖與其詰過寧取
優賢
薦賢能判
甲薦賢能之士三詣公車試皆高第表請錫彤弓矢廷
尉致詰詞云三適有功
對趙子餘
建官惟材言刈其楚為政以德行歸于周甲徽華國章
夾輔王室允茲好德是用進賢禮盡異能褒然登於漢
室策選巖穴咨爾置於周行既三適於公車宜九錫以
觀國且得臣敗楚失在子文夷吾覇齊功歸鮑叔寵錫
既傾於彤弓將命必議於太常致詰豈煩於廷尉儻任
刑而廢禮猶越祝以待庖既見侵官未能唯命
同前
甲何人斯惟曰舉善士異其行光乎薦能如祁大夫則
仇讐不避若隨武子乃管庫先登才膺明試雖公車之
是辟事匪專征豈彤弓以為請名器不假車服以庸信
有德之可嘉終無功而何錫致廷尉之詰雖三適稱勞
異諸侯之勲而百矢奚用典禮不易事義斯存
同前沈東美
舉善惟微知人則哲妙聞音者識窮山之竹能追芳者
賞幽徑之蘭甲位登八命才高四岳言刈其楚有異錯
薪載縶其駒屢聞驤首文舉之昇一鶚陶洪之披(三國志陶)
(丘洪云御二龍於長塗披字疑)二龍曷足思齊寧將比價懿兹擢桂便
請錫弓自伐誠則躁求議功何妨懋賞稽諸漢史軌躅
昭然名器不可假人升降固宜合禮爵土互錫理或酬
功弓矢斯張雅符謬請六卿司過三適胡為
同前王昌齡
俾爾公侯敬服王命乃升賢俊昭宣訓典惟甲蕃屏有
垣既孜孜於審擇黜陟咸若亦賢賢而脩貢三詣三適
登漢室之明科九德九徵贊虞臣之寅亮有如取火於
燧故能任事加爵且汝惟勿伐則繼珪瓉不誣今也自
賢豈曰彤弓是允與其表請孰若謙光廷尉有詞匪伊
妄作
同前劉潤
唐堯稽古時謂能官周文小心號稱多士雲龍感召鸞
鷺充庭蒲璧交衢弓車荐委薦異能之士採非常之德
遊大學而横經詣公府而高第驥足千里同主父之三
擢桂林一枝恥公孫之十上爰求九錫之命以旌三適
之功惟甲書生可貴能移太守之尊小吏雖卑猶奪宰
君之望在道雖云可重傷倨無宜寘刑理存優賢不勞
加黜(此篇惟甲以下四十二字疑誤)
寢延部人判
撫州别駕豆盧安舍正寢延部人乙弗乾公事禀而後
行所由舉不法安不伏
對員峴
端右之寄古人為難光我大邦抑惟良政豆盧安雅有
通識率由舊章吕虔推其佩刀諸葛稱其驥足好問則
裕高步於丘門有道可尊且懸於陳榻舍兹正寢延彼部
人饑渴良圖咨謀雅道昔干木賤士文侯尚且軾閭侯
嬴匹夫信陵以之虚左重其所部望古何慙舉此為非
愚所不取
同前
豆盧安幸屬清泰早襲衣冠陪去獸而宣風贊還珠而
緝化題輿就職行聞仲舉之風展驥臨人坐振士元之
躅爰於正寢延兹部人罕言私情但舉公事乙弗乾既
奉嚴命禀而後行論情未越於古風據理何乖於即事
王子之臨東海雖未贈刀盧君之撫南康終其化鶴所
司妄舉將有昧於條章安既有推詞請從於緘默
同前劉光
王祥望職久著傳刀龐統良材攸稱展驥承上接下故
宜自已而行舉目提綱或可禀人而借如鄭産流譽尚
採鄉校之言晉侯質疑猶聽輿人之誦則智有不逹材
有不通江海以納流為大君子以訪賢為美子賤之居
茂宰實禀度於邑人何晏之任尚書上關懷於談客孔
丘既稱其善史臣不敘其非按舊章而可憑明所司之
妄舉安今不伏良謂有詞
志行高㓗判
得甲志高㓗遂為時人所宗有司詰之曰景前時以為
通而今以為介是不恒人也請斥之甲云景雅尚自若
而論者或異不伏
對李暄
國著進賢之賞人思類能之用欽崇慰薦敦固引繩野
無遺才邦有大任甲方伸已志將舉所知毛玠當仁克
尊徐邈孔融明敏無棄禰衡見機(一作貴)乃通逹之人失
道為草(一作井皆可疑)介之士隨乎去就順以行藏不會適來
之時將疑過後之行寧問管鮑之厚孰存莊惠之深其
於有司未曰知我居然請斥何哉失辭
舉抱甕生判
河南東道持斧舉抱甕生或告云矯州科生妄罪不伏
對王利器
大道潜運羣動無心明王德孚庶物適遂由是山栖谷
隱常有居巢之人鬻蔬灌圃(一作園)時聞抱甕之叟屬旒
冕側席載勤於夢卜繡衣持斧博訪於丘園皇華以知
無不為誠朴略之可尚或人以多聞博識明渾沌之非
真跡初兆於行藏事有同於倚伏舉者縱非折衷猶或
獻芹科者貴叶平反無宜(一作疑)寘棘愚之寡見告記為
宜
同前王冷然
使臣巡方天子錫命有能利國無待受辭况詩著考槃
易稱嘉遁清高勵俗義道周身致為舉先可以師者御
史歲觀風物夜動星芒路出河東載馳騘馬地疑河上
便遇真人將觀善以懲違遂薦賢而報國逄萌既逹(疑作)
(違)威辟莫辨東西法真(一作慎又作振非)不以禮迎何能進退
由是黃金見鑠白玉成瑕雖莊周道心以枯槁非本而
子貢利口乃渾沌假脩人既無情罵叔文而稱矯州寧
妄罪鞭&KR1108;越以成威
同前馬翊
濟濟以寧實惟多士戔戔所賁其在旌賢且抱甕之生
代稱高尚垂竿投釣寧殊渭水之公灌園鬻蔬不讓漢
隂之叟御史以皇華動俗騘馬生風有隱逸而必求無
賢才而不舉今當所薦理合其宜復有澆薄之夫淳和
詎識季孫讒於子路未損其容武叔毁於仲尼何傷其
德寧使挂瓢之輩道以矯時飲犢之流人稱為妄州司
處斷未曰通途
同前張景
弓旌待士束帛登賢授方任能察言觀行雖三微改運
文質有殊百代可知風聲不替國家克明俊德無曠庶
官多士斯聞得人為盛猶恐考槃有作薖軸生詞思草
澤之遺芳憶山泉之逸賞傍馳鶴板博訪龜枚將求異
等之才載下非常之制方書執簡直指觀風澄清之道
莫聞黜陟之宜且昧海隅沉隱未薦褒衣漢隂矯識飜
稱抱甕詳延不中使司自是疎遺混沌假脩野老若為
加罪
同前張法
詩詠考槃易稱嘉遁聲流載籍美播丘山誠出處之多
途乃蕭蘭之或致至若丘中(一作立)老圃漢上棲神跡徒
挂於幽閑名未通於束帛既而金潭洗菊不暇優遊玉
甃滋園徒施混沌御史乘騘按俗持斧臨人有悔必彈
聞善斯舉然以羸瓶小節抱甕微流賁然來思竊用多
愧或告云矯深紊前聞生也不甘如何厚貎
同前
世道交喪文質平易朴略之緒𦕈焉不退混沌之萌去
之彌久眷言持斧庀我王職將鎮風化是旌漢隂孑孑
干旄雖得詩人之詠悠悠抱甕仍招孔父之責或者之
告不其宜乎假脩之名於是驗矣然刑克以當遁真存
肥甯越尚不致科巢父如何詰罪免夫度外竊以為
得
貢市井之子判
得州府貢士或市井之子孫為省司所詰甲云(集作稱)羣
萃之才(集作秀)出者不合限以常科
對白居易
惟賢是求何賤之有况士之秀者而人其捨諸惟彼郡
貢或稱市籍非我族類則嫌雜以蕭蘭舉爾所知安得
棄其翹楚誠有惡於禆敗諒難捨於(集作其)茂異㨂金於
砂礫豈為類賤而不收度木於澗松寧以地卑而見棄
但恐所舉失德不可以賤廢人况乎識度冠時出自牛
醫之後心計成務擢於賈豎之中在往事而足徵何常
科而是限州申有據省詰非宜
選人代試判
得乙充選人識官選人代試法司斷乙與代試者同罪
訴云實不知
對前人
官擇賢良選稽名實苟作偽以(集作而)心拙必代斵而手
傷乙情匪容奸行乖周慎將如吾面遂充識以不疑未
見子心果代試而有悔既彰聞而貽戚乃連坐而(集作以)
論辜察情諒不同謀結罪誠應異罰法無攸赦選者當
凖格論人不易知識名所宜情恕削奪恐為過當貶降
庶叶决平
拔萃相非判
得乙與丁俱應拔萃乙則趨時以求名丁則勤學而待
命二人于有相非未知孰是
對前人
立已徇名則由進取脩身俟命寧在躁求智乎雖不失
時仁者豈宜棄本屬科懸拔萃才選出羣勤苦脩詞乙
不能也吹嘘附勢丁亦恥之躁静既殊惟習遂遠各從
所好爾由徑而方行難強不能吾舍道而奚適觀得失
之路或似由人推通塞之門誠應在命所宜勵志焉用
趨時若棄其葑菲失則自求諸已儻中其正鵠得亦不
愧於人無尚苟求盍嘉自致
取名士判
得選舉司取有名之士或云不息馳騖恐難責實
對前人
聲雖非實善豈無名不可苟求亦難盡棄屬時當仄席
任重掄材思得士於聲華懼誘人於奔競若馳騖而方
取慮非歲貢之賢儻(集作如)寂寥而後求恐失日彰之善
將期摭實必在研精(集作情)但取捨不私是開乎公道則
吹嘘無益自閉其倖門名勿論於有無鑒自精於舉措
教胄子毁方瓦合判前人
此篇當在五百一十二卷師學門今已移入此姑存其
目
試選人繼燭判
得吏部選人入試請繼燭以盡精思有司許之及考其
書判善惡與不繼燭同有司欲不許未知可否
對前人
旁求俊造迨將筮仕歷試文詞俾從卜夜苟狂簡而無
取宜確執而勿聽萃彼羣才登于會府惟賢是急慮失
寶於握珠有命則從何(集作許)借光於(集作而)秉燭及乎考
覈罕有菁英屬詞既謝於㨂金待問徒煩於繼火將期
百鍊之後思苦彌精何意一場之中心勞愈(集作逾)拙曷
如早已焉用晩成敢告有司勿從所請
徵辟不起判
得乙隱居徵辟不起子孫請以所辟官用蔭所司不許
對
脩身獨善寵則若驚制爵尊賢命其難廢形雖遺於軒
冕蔭宜及於子孫乙貞以自居辟而不起鶴書下(集作莫)
顧雖忘恤後之心爵命已行寧闕賞延之典若使死無
用蔭生不及榮何成旌善之風宜(集作且)是廢君之命揚
苖不食誠自絶於縶維葛藟有隂義難虧於燕翼請
優後嗣以奬外臣
無出身判
得乙居家理廉使舉請受官吏部以無出身不許使執
云行成於内可移於官
對前人
選調(集作調選)正名誠宜守序敷求懋德安可拘文乙積行
於中聞彰于外廉使以道敦知已欲致我於青雲天官
以限在出身將棄子於白屋事雖異見理可明徵掄𤨏
𤨏之材則循舊格割翹翹之楚寧守常科幸當仄席之
求無惑刻舟之執况自家刑國移孝資忠既聞道不
虚行足見舉非失德所宜堅决無至深疑
文苑英華卷五百十五
