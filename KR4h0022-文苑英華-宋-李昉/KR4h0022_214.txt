文苑英華卷二百十四宋李昉等編
人事一
宴集六十七首
同集晉安兒宅劉孝綽
夫君追宴喜十日遞来過築室華池上開軒臨芰荷方
塘交密篠對霤接繁柯景移林改色風度(類聚作去)水餘波
洛城雖半(集作未)掩愛客待驪歌
後園宴樂魏收
束馬輕燕外獵雉陋秦中朝車轉夜轂仁旗指旦風式
宴臨平圃展衛寫屠穹積崖疑造化導水逼神功樹静
歸烟合簾疎返照通一逢堯舜日未假北山叢
月下秋宴前人
此夕甘言宴月照露方塗使星疑向蜀劒氣不關吳良
交契金水上客慰萱蘇何必應劉軰還来遊鄴都
齊韋道遜晩春宴邢子才
日斜賓館晩風輕麥候初簾喧巢幕鷰池躍戲蓮魚石
聲隨流響桐影傍巖疎誰能千里外獨倚八行書
羣公高宴楊訓
中郎敷奏罷司隷坐朝歸開筵引貴客饌玉對春暉塵
起金吾騎香逐令君衣綠酒犀為椀鳴琴寶作徽寸隂
良可惜千金本易揮
後園宴盧思道
嘗聞崑閬有神仙雲冠羽佩得長年秋夕風動三珠樹
春朝露濕九芝田不如鄴城佳麗所玉樓銀閣與天連
太液回波千丈映上林花樹百枝燃流風續洛渚行雲
在南楚可憐白水神可念青樓女便妍不羞澀遥艷工
言語池苑正芳菲得戲不知歸媚眼臨歌扇嬌香出舞
衣纖腰如欲斷側髻似能飛南樓日已暮長簷鳥應度
竹殿遥聞鳳管聲虹橋别有羊車路携手傍花叢徐步
入房櫳欲眠衣先解半醉臉逾紅日日相看轉難厭千
嬌萬態不知窮欲知妾心無劇已明月流光滿帳中
後渚置酒陳叔達
大渚初驚夜中流沸鼓鞞寒沙滿曲浦夕霧上耶溪岸
廣鳬飛急雲深鴈度低嚴關猶未遂(一作遠)此夕待晨雞
夏晩尋于政世置酒賦韻陳子良
聊從嘉遁所酌醴共抽簪以兹山水地留連風月心長
榆落照盡高柳暮蟬吟一反桃源路别後難追尋
冬日宴于庶子宅各賦一字得趣
令狐德棻
高門聊命賞羣英扵此遇放曠山水情留連文酒趣夕
煙起林蘭霜枝殞庭樹落景雖已傾歸軒幸能駐
賦得杯于志寧
陋巷朱軒擁衡門緹騎来俱裁七步詠同傾三雅杯色
動吟春柳花發犯寒梅賓筵半未醉驪歌不用催
賦得鮮劉孝孫
觧襟遊勝地披雲促宴筵清文振筆妙高論寫言泉凍
柳含風落寒梅照日鮮驪歌雖欲奏歸駕且留連
賦得歸許敬宗
倦遊嗟落拓(集作拓落)短翮暮追飛周醪忽同醉牙絃乃共
揮油雲澹寒色落景靄霜霏累日方投分茲夕諒無歸
賦得平岑文本
金蘭篤惠好罇酒暢生平既欣投轄賞暫緩望鄉情愛
景含霜晦落照帶風輕於兹歡宴洽寵辱詎相驚
賦得節社正倫
李門余妄進徐榻君恒設清論暢玄言雅琴飛白雪寒
雲暖落景朔風凄暮節方欣投轄情且駐當歸别
賦得色封行高
夫君敬愛重歡言情不極雅引發清音麗藻窮調飾水
結曲池冰日暖平亭色引滿既杯傾終之以弁側
上已浮江宴韻得遥王勃
披觀玉京路駐賞金臺阯逸興懷九仙良辰傾四美松
吟白雲際桂馥清谿裏别有江海心日暮情何已(此篇題得)
(遥字而詩押美字按歲時雜詠及本集自有遥字韻詩今錄于後)
上已年光促中川興緒遥綠齊山葉滿紅洩片花銷泉
聲喧後澗虹影照前橋遽悲春望遠江路積波潮
聖泉宴韻得泉前人
披襟乘石磴列席俯春泉蘭氣薰山酌松聲韻野絃影
飄垂葉外香度落花前興洽林塘晩重岩起夕煙
春日宴樂遊園賦韻得接前人
帝里寒光盡神臯春望浃梅郊落晩英柳甸驚初葉流
水抽竒弄崩雲灑方牒清罇湛不空暫喜平生接
三月曲水宴得舒(疑詩中却押園字)盧照隣
風煙彭澤里山水仲春園由来弃銅墨本自重琴樽高
情邈不嗣雅道今復存有美光時彦養得坐山樊門開
芳杜徑室拒桃花源公子黃金勒仙人紫氣軒長懷去
城市高詠狎蘭蓀連沙飛白鷺孤嶼嘯玄猿日影巖前
落雲花江上翻興闌車馬散林塘夕鳥喧
和前得煙王勃
彭澤官初去河陽賦始傳田園歸舊國詩酒間長筵列
室窺丹洞分樓瞰紫煙縈回亘津渡出沒控郊鄽鳳琴
調上客龍轡儼羣仙松石偏宜古藤蘿不記年重簷交
密樹複磴擁危泉抗石晞南嶺乘沙渺北川傳巖来築
處磻磎入釣前日斜真興遠幽楚思凉蟬
宴梓州南亭得池盧照隣
貳條開勝迹大隠叶冲規齋閣分危岫樓臺繞曲池長
薄狄煙起飛梁古蔓垂水鳥翻荷葉山蟲交桂枝遊人
惜將晩公子愛忘疲願得回三舍琴樽長若斯
初秋登王司馬樓宴賦得同駱賓王
展驥端歸暇登龍喜(集作嘉)宴同締賞三清滿承恩六義
通野晦寒雲(集作隂)積潭虚秋(集作夕)照空顧慙非夢鳥濫
此厠雕蟲
春夜章明府宅宴得春前人
酌桂陶芳夜披薜笑幽人雅琴馴野(集作魯)雉清歌落梁
(集作范)塵宿雲低迴盖殘月下(集作上)虚輪幸此蒙(集作承)恩
洽聊當故鄉春
冬日宴前人
二三物外友一百杖頭錢賞洽袁公地情披樂令天促
席鸞觴滿當爐獸炭燃何須攀桂樹逢此自留連
初秋宴得風(一作于寶六宅宴)前人
千里風雲契一朝心賞同意盡通家合(集作深交冷)神靈俗
累空草砌(一作帶)銷寒翠花釭斂(集作枝發又作疎斂)夜紅唯將淡
若水長揖古人風
夜飲東亭宋之問
春水(集作泉)鳴大壑皓月吐層岑岑壑景色佳慰我遠遊
心聞芳足幽氣驚棲(集作嘶)多衆音高興南山吟長謠横
素琴
春日宴宇主簿山亭得寒字前人
公子正邀歡林亭春未闌攀巖踐苔易迷路出花難窗
覆垂楊暖階侵瀑水寒帝城歸路直流興接鴛鸞
春日鄭協律山亭陪宴餞鄭卿同用樓字
前人
潘園枕郊郭愛客過相求罇酒東城外騑驂南陌頭池
平分洛水林缺見嵩丘暗竹侵山逕垂楊拂妓樓彩雲
歌處斷遲日舞前留此地何年别蘭芳空自幽
同劉給事城南宴集前人(一作張說)
水竹幽閒地簪纓近侍臣雍容乘暇日蕭洒出囂塵樹
長栖(集作足思)朋鳥池深入養鱗管絃高逐吹歌舞妙含春
老子叨專席歡遊隔縉紳此中情不淺遥寄賞人心
岳州宴别潭州王熊前人
縉雲連省閣溝水遽西東然諾心猶在容華歲不同孤
城臨楚塞遠樹入秦宮誰念三千里江潭一老翁
幽州夜飲前人
凉風吹夜雨蕭瑟動寒林正有高堂宴能忘遲暮心軍
中多(集作宜)劒舞塞上重笳音不作邊城將誰知恩遇深
鳳閣尋勝地前人
西掖持醇酒東山就白雲開軒綠池映命席紫蘭芬舞
度花為伴鶯来管作羣太平多樂事春物共氛氲
定昆池奉和蕭令潭字韻前人
暮春三月日重三春水桃花滿禊潭廣樂逶迤天上下
仙舟遥衍鏡中酣
藥園宴武輅沙將軍得洛字前人
東地垂餘興南園宴清洛文學引王枚歌鐘陳衛霍風
高大夫樹露下將軍藥待聞出塞還丹青上麟閣
奉蕭中令酒并詩前人
樂奏天恩滿杯来秋興高更蒙蕭相國對席飲醇醪
廣州蕭都督入朝過岳州宴餞得冬字
前人
孤城抱大江節使往朝宗果是臺中舊依然水上逢京
華遥比日疲老颯如冬竊羡能言鳥銜恩向九重
夕宴房主簿舍前人
歲晏關雍空風急河渭冰薄遊羈物役微向怯(集作惬)遠
憑旅館月宿永閒扄雲思興伊人美思(集作脩)夜朋酒惠
来稱交談既清雅琴吟亦凄凝不逢君騫涸(集作裳)憂思
長鬱蒸
岳州宴姚紹之前人
杞梓滯江濱光華白日新難兄金作友媚子玉為人山
水含秋興池亭借善隣簷松風送静院竹鳥来馴翠斝
催(集作吹)黃菊琱盤繪紫鱗緩歌將舞宜(集作為)拂繡衣
塵
脩書學士奉勑宴梁王宅得樹字
前人
虎殿成鴻業猿巖題鳳賦既荷大君恩還蒙小山遇秋
吹凝絃管凉雲生竹樹共惜朱邸歡無辭洛城暮
秋社日崇讓園宴得新字蘇頲(見雜詠)
鳴爵三農稔勾龍百代神運昌叨輔弼時報喜黎人樹
缺池光近雲開日影新生全應有地長願樂交親
寒食宴于中舍别駕兄弟宅前人
子推山上歌龍罷定國門前納駟来始覩元鵾鏘玉至
旋聞季子佩刀回晴花處處因風起御柳條條向日開
自有長筵歡不極還將(一作持)彩服詠南陔
天津橋東旬宴得歌字張九齡
清洛象天河東流形勢多朝来逢宴喜春盡却妍和泉
鮪歡時躍林鶯醉後歌賜恩頻若此為樂今奈(集作奈人)何
雲陽驛陪崔使君邵道士夜宴張子容
一尉東南遠誰知此夜歡諸侯傾皂蓋仙客整黃冠染
翰燈花滿飛觴雲氣寒欣承國士遇更借美人看
濟州過趙叟家宴王維
雖與人境接閉門成隱居道言莊叟事儒行魯人餘深
巷斜暉静閒門高柳疎荷鋤脩藥圃散帙曝農書上客
摇芳翰中厨饋野蔬夫君第高飲景晏出林閭
與盧象集朱家前人
主人能愛客終日有逢迎貰得新豐酒復聞秦女筝柳
條疎客舍槐葉下秋城語笑且為樂吾將達此生
宴越府陳法曹西亭孫逖(見集本)
公府西巖下紅亭間白雲雪梅初度臘煙竹稍迎曛水
木涵澄影簾籠引霽氛江南歸思逼春鴈不堪聞
和韋和尚兄春日南亭宴兄弟(兄在京)
前人
臺閣升高位園林隔舊鄉忽聞歌棣萼還比報瓊芳門
向宜春近郊連御宿長德星常有會相望在文昌
洛陽客舍逢祖詠留宴蔡希寂
綿綿鐘漏洛陽城客舍貧居絶送迎逢君貰酒因成醉
醉後焉知世上情
與王昌齡宴王十一孟浩然
歸来卧青山嘗䰟在(一作嘗夢遊)清都漆園有傲吏惠縣(一作)
(好)在招呼書幌神仙籙畫屏山海圖酌霞復對此宛似
入蓬壺
奉先張明府休沐還鄉海亭宴集探得階字
前人
自君理畿甸余亦經江淮萬里音書斷數年雲雨乖歸
来休澣日始得賞心諧朱綬(集作綏)恩雖重滄州趣每懷
樹低新舞閣山對舊書齋何以發秋興隂蟲鳴夜階
夏日與崔二十一同集衛明府席(一作夏日宴衛明府宅遇)
(北使)前人
言避一時暑池亭五月開喜逢金馬客同飲玉人杯舞
鶴乘軒至遊魚擁劒来坐中殊未起簫管莫相催
盧明府早秋宴張郎中海園即事得秋字
前人
邑有絃歌宰翔鸞已狎(一作野狎又作狎野)鷗眷言華省舊暫拂
海池遊鬱島蔵深竹前溪對舞樓更聞書即事雲物是
清(集作新又作高)秋
宴包二融宅前人
閒居枕清洛左右接人野門庭無雜賓車轍多長者是
時方盛夏風物自瀟洒五月休沐歸相擕竹林下開襟
成歡趣對酌(一作酒)不能罷煙暝棲鳥迷余將歸白社
宴張記室宅前人
甲第金張館門庭軒(一作車)騎過家封漢陽郡文會楚材
多曲島浮觴酌前山入詠歌妓堂花映發書閣(一作閤)柳
逶迤玉指調筝柱金泥飾舞羅寧知書劒者歲月獨蹉
跎
清明日宴梅道士房(此詩見二百二十六卷)
前人
寒夜張明府宅宴前人
瑞雪初盈尺閒宵始半更列筵邀酒伴刻燭限詩成香
炭金爐煖嬌絃玉指清醉来方欲臥不覺曉雞鳴
襄陽公宅飲前人
窈窕夕陽佳丰茸春色好欲覓淹留處無過狭斜道綺
席卷龍鬚香床(集作杯)浮瑪瑙北林積脩樹南池生别島
手撥金翠花心迷玉紅草談笑(集作天)光六義發論明三
倒座非陳子驚門還魏公掃榮辱(集作革)應無間歡娛當
共保
臨渙裴贊(集作裴明府)席遇張十六(集一作房六)
前人
河縣柳林邊河橋晩泊船文叨才子會官喜故人連笑
語同今夕輕肥異往年晨風理征棹吳楚各悠然(集作理歸棹)
夜宴左氏莊杜甫
風林纖月落衣露静琴張暗水流花逕春星帶草堂檢
書燒燭短看劒引杯長詩罷聞吳詠扁舟意不忘
上巳日徐司籙林園宴集前人
鬢毛垂領白花蘂亞枝紅歌倒衰年廢招尋令節同薄
衣臨積水吹面受和風有喜留攀桂無勞問轉蓬
崔駙馬山亭醼集前人
蕭史幽棲地林間蹋鳳毛洑流何處入亂石閉門高客
醉揮金椀詩成得綉袍清秋多醼會終日困香醪
陪李北海宴歴下亭前人
東藩駐皂蓋北渚凌清河海右此亭古濟南名士多雲
山已發興玉佩仍當歌脩竹不受暑交流空湧波蘊真
惬所遇落日將如何貴賤俱物役從公難重過(海右川本作海)
(内)
湘江宴餞裴二端公赴道州前人
白日照丹旆朱旗散廣川羣公餞南北肅肅秩初筵鄙
人奉末眷佩服自早年義均骨肉地懷抱罄所宣盛名
富事業無取媿高賢不以喪亂嬰保愛金石堅計拙百
僚下氣蘇君子前會合苦不久哀樂本相纏交遊颯向
盡宿昔浩茫然促觴激萬慮掩抑淚潺湲熱雲初集黑
(川本作曛)缺月未上天白團為我破華燭蟠長煙鴰鶡催明
星解袂從此旋上請減兵甲下請安井田永念病渴老
附書遠山巔
宴王使君宅題二首前人
漢主追韓信蒼生起謝安吾徒自飄泊世事各艱難逆
旅招要近他鄉思緒(集作意緒)寬不才甘朽質高臥豈泥蟠
二
汎愛容霜鬢(一作髮)留歡上夜關(世傳杜子美不避家諱詩中兩押閑字麻沙傳)
(孫覿杜詩押韻作卜夜閑北斗閑今英華元本亦作卜夜閑其實皆非也或改作夜闌又不在韻按卞氏圜集)
(注杜詩及别本自是留歡上夜關盖有投轄之意上字訛為卜關字訛為閑耳北斗閑者漢書有朱旗絳天今)
(子美諸將七言詩既云曾閃朱旗北斗閑則是因朱旗絳天閃見斗亦赤本是殷字於顔切紅色也後本殷周)
(之殷於今切盛貌脩書時宣宗諱殷正緊音雖不同字則一體或改作閑今既祧不諱則是殷字又何疑焉文)
(苑不載北斗殷之詩偶論疑兩閑字故併及之)自吟詩送老相勸酒開顔戎馬
今何地鄉園獨舊(集作在)山江湖墜清月酩酊任扶還
陪章侍御宴南樓得風字前人
絶域長夏晩兹樓清宴同朝廷燒棧北鼓角漏天東屢
食將軍地仍騎御史騘本無丹竈術那免白頭翁寇盗
狂歌外形骸痛飲中野雲低度水簷雨細隨風出號軍
(集作江)城黑題詩蠟燭(集作炬)紅此身醒復醉不擬哭途窮
曲江陪鄭八丈南史飲前人
雀啄江頭楊柳花鵁鶄鷄䳵滿晴沙自知白髮非春事
且盡芳罇戀物華近侍即今難浪跡此身那得更無家
丈人才力猶強健豈傍青門學種瓜
文苑英華卷二百十四
