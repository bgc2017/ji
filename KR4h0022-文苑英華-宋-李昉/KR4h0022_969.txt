文苑英華卷九百七十宋李昉等編
墓表
張法曹墓表一首獨孤秘監墓表一首
權少監墓表一首吕秘監墓表一首
柳侍御墓表一首柳明府墓表一首
陸給事墓表一首
河南府法曹參軍張公墓表獨孤及
有唐逸士吳郡張師沖和純粹辯博閎達卓犖好古儻
蕩逸羣官不近名唯代耕是媒(集作謀)貞不絶俗以忘機
為心秀才高第起家臨濮縣尉歴馮翊伊闕二縣主簿
貞元元年拜監察御史御史中丞鄭旻(集作昊)之擁旄濟
江辟為從事轉河南府法曹參軍凡歴官五政享年五
十八忘懷樂道終始以之攘臂於壽(集作爵)禄聲利得喪
虧盈之間如浮雲無心野鶴獨立形全神全身與化俱
上元二年八月辛卯終于吳郡私第其孤惟儉惟靜能
稟謩訓弱歲皆精左氏穀梁春秋藐爾在疚零丁何怙
季弟祕書省正字曰從申迺茹天倫之哀謀及卜筮以
是歲九月二十八日權窆于虎丘山之西原禮也初公
祖捐之隋大業中進士甲科位至御史尚書水部郎捐
之生烈考法(集作復)以碩學麗藻名動京師亦舉進士自
監察御史為會稽令文雅之慶施於(集作于)後昆故擢秀
才而衣繡衣者及公三葉君子以為榮少好學(集無此字)黃
老且修禪慧晩節傳(集作持)六經微言以遺三子三聖之
學不墜於地君子以為博恢諧不羈頡頏傲世視軒冕
纓紱無非(二字集作如)塵埃必也臨事能斷義形於色推賢
達善不進不止君子以為達當伊川啟戎歴陽為魚公
力窘身陷者至於再涵泳沸鼎厲揭横流而跡無緇磷
憂患不能及君子以為智宜享黃髮而升青雲天乎降
凶殱我仁人嗚呼先生往無返期談藪清風詞林逸韻
墨池真草三事永絶凡今友朋可勝慟(集作痛)乎恐後代
丘壠將平川澤相失求遺跡者莫知德音之所始乃志
之以石永為靈表
朝散大夫潁川郡長史贈祕書監河南獨孤墓
表前人
公諱某其先劉氏出自漢世祖光武皇帝之裔世祖生
沛獻王輔輔生釐釐生定定生節節生丐丐生長子廣
嗣王位少(集作次)子廙仕漢為洛陽令廙生穆穆生進伯
為度遼將軍擊匈奴兵少援不至戰敗為單于所獲遷
居獨孤山下生尸利單于加以谷蠡王之位號獨孤部
尸利生烏和烏和生二子長曰去卑為右賢王建安中
獻帝自長安東歸有李傕郭汜之亂左賢王率其部衛
車駕還洛陽(集無陽字)遂徙遷(集無遷字)許後(集後復)歸國卒次弟
猛代立生富(集作嗣下同)論富論生路孤路孤生眷眷生羅
辰從魏孝文帝遷都洛陽為司州洛陽人始以獨孤(二字)
(集作其)部為氏氏用勲伐賜爵永安公位征東將軍定州
刺史征東生萬齡官至廷尉諡曰貞廷尉生稽字延平
善左右射學窮金匱之奥魏世祖初從平滑臺以功授
散騎常侍歴守冀定相三州時新定律令慎選廷尉徵
公拜焉再世為法官俱以廉平不苛顯名當時榮之加
鎮東將軍薨諡曰文鎮東生歸辯聰而才又為鎮東薨
贈太尉太尉生冀希顏以博學侍講東宫歴安南將軍
定州刺史贈司徒司徒生永業以文武為備佐齊王(集作)
(主)入洛定鄴都督幽洛二州由行臺尚書令升司徒封
臨川郡王語在齊史臨川王生子佳在齊為勁武(集作弩)
將軍在周為儀同三司在隋守懷朔(集作清遠)鎮握節死難
贈并州刺史并州生義順武德中歴戶(集作民)部侍郎尚
書左丞光禄大夫封洛南郡公生左千牛備身諱元慶
公之祖也千牛生朝散大夫定州長史諱思陳公之禰
(集作父)也二十三葉之德善鍾其仁(集作人)於公公剛方廉
清貞信弘寬德充(集作厚)性和與四時氣侔非天下直道
不行非先王之法言未嘗言當出處去就之間非抑與
不苟求與朋友交非同道不苟合至若(集無若字)守王事臨
大節非其正雖臨以大兵不懼恪德危行居易中立不
可得而親不可得而疎讀書觀忠孝大略不探賾索隠
(五字集作不索隠賾)屬詞止乎禮義不主(集作止)詠情性而已太極
元年詔舉文可以經邦國者宣勞使源乾曜以公充賦
時對策者數百人公與滎陽鄭少微特冠科首起家拜
同州郃陽縣尉歲滿授好畤縣尉開元十四年玄宗初
登封太山注意二千石令長以煦嫗下民授公益州温
江令公治縣如治家明不至察威不至猛去煩苛繳繞
之政施德信禮刑以訓齊之温江人飲公之風化逋者
復疲者悦善者勸而不善者知恥益州刺史張敬忠以
狀聞詔授監察御史轉殿中侍御史會權臣惡直斥去
不附已者貶公廬州長史明年惡直者罷位公稍移武
功令未到官病免二十三年除寧州司馬二十八年遷
潁州郡長史初公為御史嘗以直忤吏部侍郎李林甫
至是林甫當國常欲騁憾於我而五府三署每有高選
羣公皆昌言稱公全才且各以臧文竊位自引由是免
咎然十年再選不離郡佐或勸公卑其道可以取容於
世公曰可卑非道也屈伸天也非人也人如予何天寶
元年加朝散大夫二年二月七日寢疾終于位春秋五
十七位不尊壽不遐志不行善不報與(集作其)直虚語守
道者相弔以為痛是歲八月殯于郡東至德二年歲次
癸酉(按通鑑目錄當作丁酉)十月十四日權遷窆于洛陽龍門山
西岡大歷四年五月十二日詔贈祕書監命卿之位錫
於身後嗚呼哀哉夫人河南洛陽人也薛國長孫公覽
之玄孫咸陽丞諱頲(集作頓)府君之女右(集作左)金吾將軍
諱子哲府君之妹稟天元和生知孝慈含德之厚與坤
體合執笄助祭四十餘載人莫見夫人喜怒之容躬勤
(集作歡非)順承動合(集作叶)禮經宗族以睦長幼以敘無言無
為化成于家公之加命服也夫人封雍(集作封)丘縣君汜
等既孤夫人棄采蘋之度修釋氏教授正觀法于長者
比丘尼(六字集作於長老比丘)上方服勤一年得四念處三昧視
去諸結猶棄涕唾至德二年隨子東征明年歲在甲戌
(集作戊戌)七月二(集作此二)十四日終于會稽享年六十有四八
月某日權殯于雷門之南泥巨及正等遭天不弔無怙
無恃以世故坎壈不克遷祔者十一年矣欲報顧復天
胡有極今年問宅兆于前都水使者張係係卜甘泉東
伊水西甘泉鄉之原吉謹以歲次巳酉秋七月壬午遷
公夫人靈坐合安厝于此原猶懼人世陵谷(集作陵谷世人)之
不我期也故不敢不志抆(集作收)血勒石以遺後嗣
祕書少監權君墓表李華
君姓權氏諱皋字士繇天水人苻秦尚書僕射之後世
為著姓祖某某官父某某官咸有令德君既冠進士及
第試臨清尉時節將(三字節浙本文粹作持節)兼本道使籍君高名
表為薊縣尉充判官無何主將以逆節露君乃詐死使
(一作株)親涉江既免禍累知幾其神先帝聞而歎之除評
事御史方議大用屬太夫人病危將侍奉憂勞因中痼
疾無何太夫人終君泣血三年厥疾用加外(一作服)除遷
起居舍人著作郎大歷元年四月某日不幸逝于丹徒
因殯焉享齡四十二嗚呼識者慟哭聞者痛心君有大
節不可奪大名不可掩大才不可及大行不可名天與
之仁不與之年哀哉自開元天寶以來高名下位華方
疾不能備舉然所憶者曰河南元君德秀元終十年而
南陽張君有略張没二年而君失君(一作元是)之志如其道
德張之行如其經術君之才如其聲望其人淪其瘁乎
(六字一作人倫其瘁)公素與昌黎韓幼深京兆王鎮卿洎華友善
韓評君曰可以為宰輔王評君曰可以為師保華評君
曰可以分天下之善惡一人而己矣夫人隴西李氏仁
賢有一子某生七年矣哀禮成人嗚呼有後哉朝廷贈
君以祕書少監悼賢也華因病風扶曳(浙本文粹作曳杖)而往
哭之嘗聞師乙之言温良而能斷者宜歌齊權君可為
(一作謂)温良而能斷者也故為齊風表君之墓云
忠於其(一作而)國孝於其(一作而)家潔而不滓瑜而不瑕仁
胡不壽為善者何君不幸耶時不幸耶
外王父贈祕書少監東平吳公神道表銘
梁肅
公之先出自姜姓太公之胤也唐虞之際佐治洪水有
功以能為禹股肱心膂命曰有吕氏洎太公誓蒼雉(集作)
(矩)平商牧桓公責包茅匡周道傳國七百列于春秋漢
興以勲戚在侯服者二十人臨泗侯之孫通封于東平
其後國除為郡著族元魏末有汶陽公思禮者扶翼周
文開霸關右歴行臺右丞兵部尚書時魏分為西東中
夏擁隔遂居于河東今為蒲人也從尚書四葉生璡皇
朝晉陽令贈郴州刺史郴州之嗣曰仁誨以文學稱以
從父兄太一俱用射策科太一歴御史尚書郎中書舍
人戶部侍郎右庶子仁誨由成王文學轉岐王府屬累
遷右庶子金吾中郎將資州刺史除許州未拜而甍以
(集無此二字)孝行聞仕至太僕丞加朝散大夫太僕生公公
諱某字某少淳茂有志行居太僕府君憂泣血三年鄉
黨稱之制終治古文尚書左氏春秋二十舉孝廉補博
昌主簿歴任營丘文安二丞宣勞使以清白薦試守洺
水令公為政務仁恕去苛察密化旁流邑中移風再歲
正除加朝散大夫公性簡退不以善自名且不樂為吏
秩未滿移疾罷去居于濟源王屋山之陽常言君子之
道不從俗不離羣幼安抗跡而傲世慈明濡足以救民
曷若中行以全吾真由是逍遙樂道以漆園鶡冠之言
為師時閱歴代史究興敗治亂之端恭以立身行道之
義著書千餘卷(集作篇)號續吕氏春秋草藳未就屬寢疾
捐館享年若干時開元二十五年也永泰中嗣子某位
朝散大夫右贊善兼陳州刺史尋遷檢校祕書少監兼
徐州别駕因詣闕拜章乞迴所授賜命于先人詔追贈
公太子中允謝恩之際又以公所著書上聞遂改贈祕
書少監後十有三載歲在某辰某月日龜蓍襲吉始安
宅于某鄉里之原江夏郡夫人黃氏祔焉夫人漢太尉
琬之裔孫皇朝大將軍淮州都督虢國公君漢之孫沂
王府長史虢國公承源之女洪州刺史京兆韋同之甥
有温仁孝愛之德觀義垂訓之美後公七歲而終公之
追命于是有江夏之贈嗣子祕書痛先君先夫人厭世
寖遠音徽將昧常欲立貞石傳德風蓄誠未申先是祖
謝小子再拜受命於太夫人且成伯舅(集作陽)之志恭論
外祖之烈以示後嗣楊惲傳太史之書久慙庸陋韓康
感中軍之愛空想生平道(道字集作遺塵)在茲乎(集作于)以表墓
文曰
赫赫有吕肇發于姜既協大禹亦亮武王營丘門地東
平傳嗣書之勲册(集作尚書之勲)有焯名位中郎伯仲允迪斯
(集作思)貴實生祕書含道藴粹仁為巳任孝亦天至論經
(一作斷)八覽文參六義三邑之佐清恭廉貞鳴絃作宰休
有清聲退謀於道爰晦其明體順(集作柔)保和遺榮(集作身)
入冥春闈中允蓬山二軄運往時來退榮隱德(集作守黑)振
彼(集作振德)江夏光敷内則不及象服空垂燕翼太行之右
清濟之北外孫紀辭以志兆域
殿中侍御史柳公墓表柳宗元
唐貞元十二年十二月庚寅葬我殿中侍御史河東柳
公於萬年縣之少陵原公諱某字某邑居於虞鄉曾王
父某官王父某官皇考某官奕世餘慶叢而未稔濟德
流祉其後宜大秀而不實為善者惑嗚呼哀哉惟公敦
柔峻清恪慎端莊進止威儀動有恒常(一作度)英風超倫
孤厲貞方居室孝弟與人信讓當職強毅遊刃立斷自
少耽學頗工為文既窮日力又繼以夜鄉里擇推敦迫
上道乃與計偕來遊京師親(集作觀)藝靈臺貢文有司射
策合程遂冠首科休有令問羣士羨慕居數年授河南
府文學教勵生徒進擇貢士儒黨相賀庶人觀禮秩滿
渭北節度延為參佐總齊軍政甚獲能稱加太常寺協
律郎既喪主帥罷歸私室方將脱遺紛埃退與道俱沖
漠保神優柔肄儒四方聞風交馳鵠書載筆乘軺乃作
參謀出入朔方陪佐戎車遷大理評事又加章綬朱裳
銀印宗黨有耀權略密勿潛機理(集作埋)照完彼亭堡時
其講教實從我謀鄰國是俲改度支判官轉大理寺司
直出納府庫頒給軍食下無横斂黔首休息月校歲會
莫不如畫軍(集作庫)豐財羨制成計得又遷殿中侍御史
度支營田副使分閫之寄參制其半柔以仁撫剛以義
斷戎臣坐嘯公堂無事朝端延首方待以位既而禄不
及伐冰政不獲專達以其年正月九日遇疾終于(集作於)
私館享年五十嗚呼痛哉奔驥騁力中途踠足高鴻輕
舉在雲墜翼凡我所知哀痛無極本道節度尚書朔寧
王張公震悼涕慕不任于懷臨遣牙將試殿中監李輔
忠監備凶禮賵賻甚厚行軍司馬侍御史韋中規等匍
匐救助事用無闕丹旐素車歸于上京撰期定宅莫有
愆素故友諸生宗人外姻號慟會葬哀禮咸申克窆玄
堂掩坎廣輪顧盼無依徘徊增哀願勒休聲延垂後賢
於是汝南月君(集作公)相巢等相與琢石書德用圖不朽
文曰
抱元淳稟粹和既強毅又柔嘉登儀曹耀文章司學徒
儒風揚自渭北來朔方戎政閑黔首康冠惠文垂朱裳
才不施天茫茫刊樂石篆遺芳(集作德)延休烈垂憲則於
萬年長無極
弘農令柳府君墳前石表辭前人
少陵原柳氏之大墓唐貞元十九年某月日孤某奉其
先府君洎夫人之喪祔于其位由新墓而南若干步曰
高祖王父蘭州府君諱某字某之墓又東若干步曰曾
祖王父邠州府君諱某之墓西若干步曰祖王父司議
郎府君諱某之墓咸異兆而相望昭穆之有位序壤樹
之有豐殺皆如律令府君諱曰(集無曰字下同)某字曰某由父
任為太廟齋郎更許昌陽武伊闕華原尉王屋丞汝隂
令為弘農二年推其誠格于其人闢土生穀若有天相
之道衣食給足故人不札夭教厲明具故俗不爭奪遂
以洽于太和事理克彰刺史盧把加禮褒旌考績絶尤
推君之政風于下邑命為吏部尚書郎庾河南授命黜
陟狀君理績殊異宜升天朝帝有歎焉方圖優昇命用
不長年五十五建中二年某月日卒于官以其素廉家
之蓄不足以充凶事遂殯于是邑仍會危難至于今乃
克返葬孤某常為黔州錄事參軍今無禄仕而(集有志字)不
敢緩初君娶司農少卿京兆韋山之子(集作孫)涇陽主簿
迴智之女德容溫良大歷二年某月日卒于越而假葬
焉孤某徒行自越舉夫人之喪至於虢舉弘農君之喪
咸至於墓窆焉既窆立石表於壙(集作墳)前示後之人以
無忘孝敬嗚呼世有難仕于外而葬其族者希矣孝子
之心有待駟馬五鼎而卒不至者焉若今之殺衣黜食
寒妻子饑僕御終身由之而志益不懈為旅人徒跣萬
里以厄困終事孝之難者歟五十而慕者舜也禄三(集無)
(此字)千鍾而悲者曾子也聖且賢難之若是今之人有由
其道者得不立於世乎
給事中皇太子侍讀陸文通先生墓表
前人
孔子作春秋千五百年以名為傳者五家今用其三焉
秉&KR1152;牘焦思慮以為論註疏說者百千人矣攻訐狠怒
以辭氣相擊排冒没者其為書處則充棟宇出則汗牛
馬或合而隠或乖而顯後之學者窮老盡氣左視右顧
莫得而本則專其所學以訾其所異黨枯竹護朽骨以
至於父子反(集作傷)夷君臣詆悖者前世多有之甚矣聖
人之難知也有吳郡人陸先生質與其師友天水啖助
洎趙匡能知聖人之旨故春秋之言及是而光明使庸
人小童皆可積學以入聖人之道傳聖人之教是其德
豈不侈大矣哉先生字某既讀書得制作之本而獲其
師友於是合今古散同異聯之以言累之以文蓋講道
者二十年書而志之者十餘年其事大備為春秋集註
十篇辯疑七篇微旨二篇明章大中發露公器其道以
生人為主以堯舜為的苞羅旁魄膠轕上下而不出於
正其法以文武為首以周公為翼揖讓升降好惡喜怒
而不過乎物既成以授世之聰明之士使陳而明之故
其書出焉而先生為巨儒用是為天子爭臣尚書郎國
子博士給事中皇太子侍讀皆得其道刺二州守(一本無此)
(字)人知仁(一本作化)永貞年侍東宫言其所學為古君臣圖
以獻而道達乎上是歲嗣天子踐祚而理尊優師儒先
生以疾聞臨問加禮某月日終于京師某月某日葬于
某郡某里嗚呼先生道之存也以書不及施於政道之
行也以言不及繩(集作覩)其理門人世儒是以增痛動將
葬以先生為能文聖人之書通于後世遂相與諡曰文
通後先生(集作先生後)若干祀有學其書者過其墓哀其道
之所由乃作石以表碣(一本無碣字)
文苑英華卷九百七十
