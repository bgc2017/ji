文苑英華卷二百七十九宋李昉等編
送行十四
厲元二首劉三復一首
釋無可十七首劉得仁十五首
于武陵二首周賀十三首
温庭筠十二首紀唐夫一首
李羣玉二首張祐九首
陳陶四首
送顧非熊及第歸茅山厲元
故山登第去不似舊歸難帆卷江初夜梅生洞少寒採
薇留客飲折竹掃仙壇名在儀曹籍何人肯掛冠
送黃曄明府岳州湘隂赴任前人
恩霑譴雪幾人同歸宰湘隂六月中商嶺馬嘶殘暑雨
席帆高掛早秋風貢名頻向書闈失飛檄曾傳朔漠空
西省尚嗟君宦遠水雞啼處莫聽鴻
同前劉三復
擬占名場第一科龍門十上困風波三年護塞從戎遠
萬里投荒失意多花縣到時銅墨貴葉舟行處水雲和
遥知布惠蘇民後應向祠堂弔汨羅
送姚中丞赴陜州釋無可
三陜周分地恩除左掖臣門闌開幕重搶甲下天新夾
道行霜騎迎風滿草人河流銀漢水城賽鐵牛神意氣
依違許上陳何妨向紅旆自與白雲親
送李使君赴瓊州兼五州招討使
釋無可
分竹䧺兼使南方到海行臨門雙旆引隔嶺五舟迎猿
鶴同枝宿蘭蕉夾道生雲垂前騎失山豁去帆輕雨露
蒸秋岸潮濤震夜城政閑開迥閣欹枕島風清
送李郎中赴海州前人
出守滄州去西風送旆旌路遥經(集作過)幾郡地盡到孤
城拜廟千山綠登(集作開)樓遍海晴何人共東望月向積
濤生
夏日送田中丞赴蔡州前人
出守海南城應多戀闕情地遥人久望風起旆初行楚
廟繁蟬斷淮田細雨生賞心知有處蔣宅古津平
送薛重中丞充太原副使前人
中書華省外(集作出華省)副相晉陽行書答偏州啟籌參上
將營踏沙寒馬細收(集作吹)雨曉笳清正報胡塵滅桃花
汾水生前人
送靈武李侍御前人
靈州天一涯幕客似還家地得江南壤塵分磧裏沙鹽
調上味貢(集作禁塩調上味)麥穗(集作貢)結秋花前席因籌畫清
吟塞日斜
冬夜姚侍御宅送李廓少府前人
王事圭峰下將還禁漏餘偶歡新歲近惜别後期疎雪
罷見来吏川昏聊整車獨吟多暇日應寄栢臺書
送喻鳬及第歸陽羡前人
姓字載科名無過子最榮宗中初及第江上覲難兄月
向波濤沒茶連洞壑生石橋高思在且為看東坑
送人罷舉東遊前人
東堂今巳負復此遠行難兼雨風聲過連天草色乾鴻
嘶荒壘閉兵燒廣川寒若向龍門宿懸知拭淚看
送姚明府赴招義縣前人
濠梁古縣城結束赴王程道路携家去波濤隔月行車
臨芳草下吏踏落花迎暮郭山遥在春洲鳥不驚風煙
譙國遠桑柘楚田平何似書能化長淮澈海清
送阮江宋明府即開府景之孫
前人
初聞從事日鄂渚動芳菲一遂鈞衡薦今為長史歸人
臨沅水望鴈映楚山飛唯有傳聲政家風重發輝
送宜春裴明府是將軍旻之孫
前人
垂白方為縣徒(集作從)知大父䧺山春南去棹楚夜北飛
鴻疊嶂和雲滅孤城與嶺通誰知持惠化一境動清風
送李少府之臨卭前人
卭南方作尉調補一何卑發論唯公幹承家乃帝枝山
長風裊棧江蔭石和澌舊井王孫宅過尋獨有期
送王(集作姚)明府之任安福前人
落絮滿衣裳携琴問水鄉掛帆南入楚到縣半浮湘吏
散翠禽下庭閑斑竹長人安知遠泛沙上薰蘭芳
夏日送崔秀才前人
南方山水地念子為貧遊縱是逢佳境那能緩旅愁夕
陽行遠道煩暑在孤舟莫向巴江過猿聲蹙淚流
送杜司馬再遊蜀中前人
為客應非願愁成欲别時還遊蜀國去不惜杜陵期劍
水啼猿在關林轉棧遲日光低峡口雨勢出峨眉川迥
遲(集作山迥逢)殘角山(集作雲)開識遠夷勿令雙鬢髮併向錦
城衰前人
送薛秀才遊河中兼投任郎中留後
前人
詩古賦縱横令人畏後生駕言遊禹跡知已在蒲城月
(集作日)射雲煙散風吹草木榮孤吟臨寇境莫欲請長纓
送鄂州崔大夫赴鎮劉得仁
廉問帝難人朝廷輟重臣入山初有雪登路正無塵去
國鳴騶緩經雲住旆頻千峰與萬木親聽雨情新
送錢給事赴虢州前人
帝心憂虢俗暫輟掖(集作諫)垣臣疲瘵初承制鄉閭似得
春化成應有瑞位重轉聞貧用作塩梅日争廻卧轍人
送雍陶侍御赴兖州裴尚書幕
前人
綸閣知孤直翻論北巷賢且縻蓮府(集作幕)裏會致玉階
前洙泗秋微動龜蒙月正圓元戎軍務息清句待君聯
送姚合郎中任杭州前人
水陸中分程看花一月行會稽山隔浪天竺樹連城候
吏齎魚印迎船載旆旌渡江春始半嶼嶼草初生
送新羅人歸本國前人
鷄林隔巨浸一往一年行日近國先曙風吹海不平眼
穿鄉井樹頭白渺瀰程到彼星霜換(集作變)唐家語却生
送靈武朱書記前人
靈師與誰善得君賓幕中從容應盡禮贊畫致元(集作殊)
功連虜雲長慘纔秋樹半空相如偏自惬掌記復乘騘
早春送湘潭李少府之任前人
柳新春水湄春岸草離離祖席酒忽盡(集作席酒愁言盡)行人
淚自垂業文傳不久(集作朽)作尉豈多時公退琴堂上風
吹(集作来)斑竹枝
送越客歸前人
霜薄東南地江楓落未齊衆山秋楚上孤棹宿吳西渚
客留僧語檻猿失子啼到家冬即是荷盡若耶溪
送河池李明府之任前人
河池安所理種柳與彈琴自合清時化仍資白首吟程
餘行片月公退入遥林想得除民瘼長施父母心
送車濤(集作儔)罷舉歸山前人
朝是暮還非人情冷暖移浮生只如此強進欲何為要
路知無援深山必遇師憐君明厥(集作此)理休去不遲疑
送蔡京侍御赴大梁幕(集作辟)
同城各多故會面亦稀疎及道須相别臨岐恨有餘梁
園飛楚鳥汴水走淮魚衆說裁軍檄陳琳遠不如
送王書記歸邠州前人
陳琳輕一别上馬意超然来日行煩暑歸時早聽蟬隂
雲翳城郭細雨紊山川從事公劉地元戎舊禮賢
送謝觀之劍南從事前人
迢逓從知己他人敢更言離京雖未臘到府巳應暄飛
急奔行鴈啼酸憶子猿江山無限思君擬共誰論
送周鉞往江夏前人
東西南北郡自說遍曾遊人世終多故(集作欲)皇都不少
留郢城帆過夜漢水月(集作漢月水)方秋此謁親知去(集作後)
聞猿空有(集作豈觧)愁前人
送顧非熊作尉旴𣅿前人
一名兼一尉未足是君伸歷數為詩者多来作諫臣路
翻平楚鳥草帶古淮薪天下雖云大同人有幾人
送客東歸于武陵
一聽遊子歌秋計覺蹉跎四海少平路百川無定波共
驚年巳暮俱向客中多又駕征輪去東歸將若何
送鄼縣董明府之任前人
南北行巳久憐君知苦辛萬家同草木三載返陽春東
道聽遊子夷門歌主人空持語相送應怪不沾巾
送唐紹歸建業周賀
南朝秋色滿君去思如何帝業空城在民田壊塜多月
圓臺獨上栗綻寺頻過籬下西江闊相思見白波
送客(見二百六十一卷)
送陸判官防秋前人
疋馬無窮地三年逐大軍筭程淮色(一作涯色)遠起帳夕陽
曛瀑水行時潄邊笳語次聞要傳詩(一作書)禮去應到磧
西(一作東)雲
送從兄南遊前人
山水疊層層吾兄涉復(集作又)登掛帆春背鴈尋磬夜逢
僧雪溜懸衡岳(集作嵓色)江雲盖秣陵評文来(集作永)不妄此
說是中興
長安送鄉人前人
上國多離别年年渭水濱空將未歸意欲說向行人雨
度池塘草山連井邑春臨岐惜分手日暮一沾巾
送楊嶽歸巴陵前人
何處得鄉信告行當雨天人離京口日潮入(集作送)岳陽
船孤鳥背林(一作秋)色遠帆開浦煙悲君唯此别不肯話
廻年
送張消(疑)之陸州前人
遥憶新安舊扁舟往復還淺深看水石来往逐雲山到
縣餘花在過門五柳閑東征(闕)俱隠薜蘿間
送省己上人歸太原前人
惜别聽邊漏窗燈落燼重寒僧回絶塞夕雪下窮冬出
馬聞殘角休兵見壊鋒何年更来此老却倚階松
送朱慶餘前人
彈客行無定全家在浦東寄眠僧閣静贈别槖金空舊
里千山隔歸舟百計同藥資如有分相約老其中
送友人前人
彈琴多去情浮檝皆潮行人望豐壖宿蟲依蠧木鳴檣
煙連浦色蘆雨入船聲如疾登雲路憑君寄此生
送石協律歸吳前人
僧窗夢後憶歸耕水涉應多半月程幕府罷来無藥價
沙中戴去有山情夜随静渚離蛩語早過寒潮背井行
巳讓辟書稱抱疾滄洲便許白髭生
送韓評事前人
門枕平(集作重)湖秋景好水雲松色遠相依罷官餘俸租
田種送客廻船載石歸離岸遊魚逢浪退望巢寒鳥逆
風飛嵩陽舊業(集作隠)多時别閑月行吟入翠微
送郭秀才歸金陵前人
夏後客堂黃葉多又懷家國起悲歌酒前欲别語難盡
雲際相思心若何鳥下獨山秋寺磬人随大舸晩江波
南徐舊業幾時到門掩殘陽積翠蘿
送人遊淮海温庭筠
背橋燈色暗宿客夢初成半夜竹忩雨滿池荷葉聲簟
凉秋閣思木落故山情明發又愁起桂花溪水清
送渤海王子歸本國前人
疆理雖重海車書本一家盛&KR0564;歸舊國佳句在中華定
界分秋漲開帆到曙霞九門風月好回首是天涯
送人東遊前人
荒戍落黃葉浩然離故關高風漢陽渡初日郢門山江
上幾人在天涯孤棹還何當重相見樽酒慰離顔
送洛南尉之官(集作李主簿)前人
想君秦塞外因見遠(集作應見楚)山清槲葉曉迷路枳花春
滿庭祿優仍侍膳官散得專經余亦還愚谷歸心在翠
屏
送北陽袁明府前人
楚鄉千里路君去及良晨葦浦迎船火茶山候吏塵桑
濃蠶卧晩麥秀雉聲春莫作東籬興青雲有故人
送李生歸舊居前人
一從征戰後故社幾人歸薄宦離山久高談與世稀夕
陽當板檻春日入柴扉莫却嚴灘意西溪有釣磯
送淮隂縣令前人
隋堤楊柳煙孤棹正悠然蕭寺通淮戍蕪城枕楚田魚
鹽橋上市燈火雨中船故老青葭岸先知宓子賢
早春滻水送友人前人
青門煙野外渡滻送行人鴨卧溪沙暖鳩鳴社樹春殘
波青有石幽草綠無塵楊柳東風裏相看淚滿巾
送襄州李中丞赴從事前人
漢庭文彩有相如天子通宵愛子虚把釣看碁高興盡
焚香起草宦情疎楚山重疊當歸路溪月分明到直廬
江雨蕭蕭帆一片此行誰道為鱸魚
送崔判官(集作郎中)赴幕前人
一别黔南(集作巫)似斷弦故交東去更&KR1008;然(集作悽然)心遊目
斷(集作送)三千里雨散雲飛二十年發跡豈勞天上桂屬
詞還得幕中蓮相思莫(集作休)道長安遠江月随人處處
圓
西江上送漁父前人
却逐嚴光向若耶釣綸菱棹寄年華三秋梅雨愁楓葉
一夜蓬舟宿葦花不見水雲應有夢偶随煙鳥便成家
白蘋風起樓船暮江燕雙雙正雨斜
送李憶東歸(六言)前人
黃山遠隔秦樹紫禁斜通渭城别路青青柳弱前溪漠
漠苔生和風澹蕩歸客落日殷勤早鶯㶚上金樽未飲
讌歌巳有餘聲
送温庭筠尉方城紀唐夫
何事明時泣玉頻長安不見杏園春鳳凰詔下雖沾命
鸚鵡才高却累身但飲綠&KR1641;消積恨莫辭黃綬拂行塵
方城若比長沙遠猶有千山與萬津
送陶少府赴選李羣玉
陶公官興本蕭疎長傍青山碧水居久向三茅窮藝術
仍傳五柳舊琴書跡同飛鳥栖高樹心似閑雲在太虚
自是葛洪求藥價不關梅福戀簮裾
送于少監自廣州還紫邏前人
鳴臯山水似麻源謝監東還憶舊(集作故)園海嶠烟霞輸
(集作輕)遶翰洛川花木待廻軒宦情薄去詩千首世事閑
来酒一樽明日途中見顔范始應通籍入金門
送王昌涉侍御張祐
十里指東平軍前首出征諸侯青服舊御史紫衣榮入
陣梟心死分(集作衡)圍虎力生畫時安楚塞刻(集作尅)日下
齊城號令朝移幕偷蹤夜斫營雲梯曾險上地道慣深
行舉旆招降將投戈趁敗兵自慙居虜者當此立功名
送劉崇德尉睦州建德縣前人
一命前途遠雙曹公邑閑夜潮人到郭春霧鳥啼山淺
瀨横沙堰高嵓峻石斑不堪曾倚棹猶復夢昇攀
送蘇紹之歸嶺南前人
孤舟越客吟萬里曠離襟(集作衿)夜月江流闊春風嶺路
深珠繁楊氏果翠耀孔家禽無復天南夢相思空樹林
送韋正字(集作貫)赴制科前人
可愛漢文年鴻恩蕩海壖木雞方備德金馬正求賢大
戰希遊刃長途在着鞭佇聞晁董策偏(集作便)向使中傳
送楊秀才遊蜀前人
鄂渚逢遊客瞿唐上去船峽深明月夜江淨(集作静)碧雲
天舊俗巴歈舞離情(集作新聲)蜀國絃不堪揮慘恨一涕自
&KR1008;然
送沈下賢謫尉南康前人
秋風江上草先是客心催萬里故人去一行新鴈来山
高雲緒斷浦迥月波頽莫怪南康遠相思不可裁
送徐彦夫南遷前人
萬里客南遷孤城漲海邊瘴雲秋不斷隂火夜長然月
上行虚市風廻望舶船知君還自潔更為酌貪泉
送韋整尉長沙前人
遠遠長沙去憐君利一官風帆彭蠡疾雲水洞庭寬木
客提𬞞束江烏接飯丸莫言卑濕地未必乏新歡
送李長史歸涪州前人
涪江江上客歲晚却還鄉暮過高唐雨秋經巫峽霜急
灘船失次疊嶂樹無行好為題新什知君思不常
南海送韋七使君赴象州任陳陶
一鶚韋公子新恩領郡符島夷通荔浦龍節過蒼梧地
理金城近天涯玉樹孤聖朝朱紱貴從此展䧺圖
送沈次魯南遊前人
高臺贈君别滿握軒轅風落日一揮手金鵝雲雨空鰲
洲石梁外劒浦羅浮東兹興不可接翛翛煙際鴻
送江西周尚書赴滑臺前人
楚謠襦袴整三千喉舌新恩下九天天角䧺都分節鉞
蛟龍舊國罷樓船崑河巳在兵鈐内棠樹空留鶴嶺前
多病無因酬一顧鄢陵千騎去翩翩
閩中送任畹端公還京前人
燕臺上(一作下)榻玉為人月桂曾輸次第春幾日酬恩座
炎瘴九秋高駕拂星辰漢庭鳳進鵷行喜隋國珠還水
府貧多少嘉謀奏風俗斗牛孤劒在平津
文苑英華二百七十九
