文苑英華卷六百四十四宋李昉等編
陳請
請亡母邑號狀一首
請公除狀三首
論清舜廟狀一首
處州請隨例行香狀一首
請施行六典開元禮狀一首
奏新羅請廣利方狀一首
請孫守亮代男行營事狀一首
為南承嗣請從軍狀一首
請行軍司馬及少尹狀一首
奏請不叙錄將士狀一首
奏請東都洒掃狀一首
閑廐使奏判官改名狀一首
請立前節度使李德裕德政碑文狀
為長安馬明府亡母請邑號狀宋之問
臣亡母在於(一作属在)外戚夙忝末姻不蔭慶雲早先朝露
臣髮膚遺體是亡母所生金紫通班乃聖朝所賜臣每
服一輕妙嘗一甘鮮何曾不遠媿劬勞近慚榮寵又見
同列有太君拜邑命婦入朝臣早孤偏不勝感羡母因
子貴幸者何多禄不及親臣獨含恨眀年某月改葬有
期私門大事莫踰于此臣内寡材術謬忝朝恩外無愆
尤夙承母訓郡縣之號翻及臣妻哀榮之禮不霑臣母
臣生不侍養歿未追榮若懼不敢祈恩偷生以安厚禄
儻歸泉壤何對慈顔臣死罪死罪臣凖某年月日制令
加一階伏乞廻臣此階追贈亡母又臣身死之後合有
鼓駕出郊在臣何顔存歿叨僣亦許臣亡母用臣威儀
臣身當以籧篨存榮死足所祈越禮罪實干誅伏惟陛
下孝理寰瀛仁及草木皇室之戚軒冕盛于前朝太后
之親恩澤踰于曩日臣幸遇非常之主敢祈不次之恩
伏乞陛下少念葭莩垂哀犬馬回臣休寵以慰營魂則
今日以前報恩於亡母自茲以後盡命於聖朝無任慊
懇悲慕之極謹進狀陳請以聞
為政事請公除狀蘇頲
臣等聞喪禮俯就所貴從宜古先哲王莫非孝子則知
服紀漸變以至於除既除之後無不從吉祔即吉祭示
不可踰頃者正自山陵奉安宗廟終服變禮今則其時
執而不行將何用禮伏惟皇帝陛下孝思罔極首冠禮
經然以神器至公理循故實今尚未臨正殿猶御慘衣
夫以安上理人莫善於禮今若順情廢禮何以正人群
下顒然不知所措臣等謬陪樞密輙敢陳祈伏乞以禮
制情式遵常典無任悚迫之至
二
臣等伏奉墨制固違羣情(一作請)未許公除臣等茫然罔
知攸措臣聞孝者貴合道禮者貴從宜合道始可行孝
從宜始可逹禮况先皇遺旨行孝者共遵國朝舊章逹
禮者同守非宜將焉用禮違命豈得稱孝伏以至尊之
制與凡庶不同故易月更除以時漸降山陵既畢謂之
反虞宗廟當祔無不從吉今若除不易月降不以時豈
得虞而不祔尚居喪服所以先儒執禮適變而除王者
從權將除必降伏惟聖懷永慕雖增罔極故事不遠孰
可虧違臣等至愚期於死請
三
臣等愚昧頗觀禮典數百年來漢晉間事主天地者不
以私廢公行喪紀者故以日易月貞觀之後三宗遺訓
著在實錄垂之不朽匪臣等敢率下情屢希上逹伏以
聖懷罔極孝思永慕失人祗之大願持曾閔之小節使
祖宗之禮家國成規陛下因而違之臣等固知其不可
皇極神器天下至公曠時不親衆務皆闕阻群情非順
也顒顒億庶仰望天光徂夏及秋旬有四月陛下何以
承顧託何以撫黎元臣等惶然不知忌諱敢昧死陳請
冀垂昭納明日望於别次視事以寧臣子荒迫之心
論清舜廟狀
右臣謹按地圖舜陵在九嶷之山舜廟在太陽之溪舜
陵古老已失太陽溪今不知處秦漢以來置廟山下年
代寖遠祠宇不存每有詔書令州縣致祭奠酧荒野恭
命而已豈有盛德大業百王師表沒投(集作於)荒裔陵廟
皆無臣謹遵舊制於州西山上已立廟訖特望(集作乞)天
恩許蠲免近廟三五(集作一兩)家令歲時掃(集作拂)灑以(集作示)
為恒式豈獨表聖人至德及於萬代實欲彰陛下玄澤
被於無窮謹錄奏聞(勑依)
處州請隨例行香狀齊映
右準式文臣當州不在行香之數伏以聖朝弘孝御下
崇德追先凴法力于傳香表永懷於率土下垂甲令旁
感物情臣州稍以遐遠比于列郡遂漏恩私俱成亭育
之中獨隔情禮之外况語桂廣則道里猶近並接衢婺
則州望悉同推於等夷倍切誠懇又垂白之老一命之
士或生於開元天寶或逮事肅宗代宗從頂至足生成
是頼五月六月思慕彌深方當感切之辰難抑衆庶之
意臣又以國家榮建寺觀繼度緇黃所種田疇已為優
厚食時受供皆荷殊恩忌辰脩齋當兹别給如蒙聖澤
許同隣州應緣香燈所需皆率官吏取足於刺史以至
末班輕减俸錢敬脩法事庶使山越遺老咸覩漢儀海
郡具僚率由唐典無任至誠至懇之至
代鄭相公請删定施行六典開元禮狀
吕温
右臣聞化人成俗莫大於禮樂垂統建中必資於制度
然而忠敬有弊質文異數群儒之得失蜂起歴代之沿
革絲棼或榮古而漏今名實交喪或違經而便事本末
相忘或煩雜(集作䙝)以為詳或闊略而(集作以)為要未聞折
衷以叶通方國家與天惟新改物視聽太宗拯焚溺之
餘粗立統紀玄宗承富庶之後方暇論思爰勑宰臣將
眀睿旨集儒賢於别殿考古訓於秘文以論材審官之
法作大唐六典三十卷以導(集作道)德齊禮之力作開元
新禮一百五十卷網羅遺逸芟剪竒邪亘百代以旁通
立一王之定制草奏三復祗令宣示中外星周六紀未
有明詔施行遂使祭喪冠婚家猶異禮等威名分官靡
成規不時裁正貽弊方遠伏惟睿聖文武皇帝陛下恢
纂鴻業升于大猷雷霆奮有截之威日月廓無私之照
三叛就戮四夷來賓牛馬放(集作散)於農郊兵革藏於武
庫嚴禋上帝祗受鴻名惟懷永圖不自滿假昧爽聽政
子夜觀書處成功而弗休率(集作求)至理若不及每懷經
始則知貞觀之難言念持盈思復開元之盛臣謬沗密
(集作樞)務兼掌圖籍無能輔弼(集作匡補)已負於恩私有所建
(集作發)明豈先於典禮伏見前件開元禮六典等聖(集作先)
朝所制欝而未用奉揚遺美允屬欽明然或損益之間
討論未盡或弛張之間宜稱不同將貽永代之規必俟
(集作候)不刊之妙臣請於常參官内選學藝優深理識通
遠(集作敏)者三五人就集賢院各盡異同量加删定然後
敢塵(集作冀紓)睿覧特降德音明下有司著為恒式使公私
共守貴賤遵行苟有愆違必正刑憲如此則軄官有制
將興濟濟之詩風俗大同坐致熙熙之詠見可而獻知
無不為輙瀆宸嚴伏增隕越謹狀
代淮南杜司徒奏(集作論)新羅請廣利方狀
劉禹錫
淮南節度觀察處置等使勑賜貞元廣利方五卷右臣
得新羅賀正使抃(集作朴)如言狀稱請前件方狀一部將
歸本國者伏以纂集神效出自聖衷藥必易求疾無隐
狀搜方脉之秘要拯生靈之夭瘥坐此華胥咸躋仁夀
遂令絶域逖聽風聲美茲豐功爰有誠請以其久稱藩
附素混車書航海獻琛既以通於華禮釋疴蠲疾(集作癘)
豈獨隔於内(集作外)區正當四海為家冀覩十全之效臣
即欲寫付未敢自專謹錄奏聞
請孫守亮代男行營事狀(代郭子儀)于邵
右臣前日面奉進旨前件男領兵馬赴靈州伏以朔方
軍幕宿將頗多任以兵權合先勲舊非獨藉其時望亦
以厭伏衆心男晞年纔成立素不更事雖薄閑騎射而
未有智謀軍政弛張或非詳練昨緣逆徒在近畿甸多
虞令統先軍以當大敵倉皇之際不可固避畢力捐軀
幸摧堅陣此天威所及非童子有成欲速赴邊陲實恐
未堪專任右廂兵馬使開府孫守亮出身入仕皆在軍
行將校畏威士卒懷惠智能料敵勇可摧兇使與渾日
進同行必冀免貽聖慮又男晞自幼及長首末隨臣常
在私庭未曾遠行深願容其澣濯許以旬月休閑他日
更有任使敢不奔波道路臣位崇寄重效淺恩深常恐
委任失人以速官謗知子者父敢不上陳伏乞天慈俯
哀誠請
為南承嗣請從軍狀柳宗元
故某官贈某官某乙男某官某乙右臣亡父至德之歲
死節睢陽陛下每降鴻恩必加褒寵臣自七歲即忝班
榮垂五十年常居禄秩再守遐郡績用無成終貽官謗
甘就嚴譴無以負荷先志報效殊私以慚以懼隕越無
地伏見某月日勅以王承宗負恩干紀命將徂征雷霆
所加殘(集作殄)滅在近臣竊不自揆思竭忠誠願以(集作預)
一卒之任以荅百生之幸庶得摧(集作推)鋒觸刃摩壘搴
旗冀獲盡於微誠儻不墜於遺烈踴躍之至夙夜靡(集作)
(不)寕敢希皇明俯鑒丹懇臣聞周官考藝國子置車甲
之司漢道推恩孤兒備羽林之用千秋思奮於事越仲
孺期死於奔吳義激君親名高竹帛臣雖無似有慕昔
人雖身塗草野死而不朽披肝瀝血昧死上陳無任懇
迫憤激(集作忠憤)之至謹錄奏聞伏候勅旨
請行軍司馬及少尹狀(為人作)令狐楚
右臣適蒙恩奬獲守方隅力小任大常憂敗累伏以行
軍司馬相副之軄知府少尹共理之官未得其人久空
此位每均平征賦繕理邊陲實藉通材以分重寄伏惟
陛下察臣心之墾欵知軍務之殷繁選於中外為此别
貳陛下所用即臣所知苟獲同心庶無闕事謹遣某官
奉狀奏請
為滎陽公奏請不叙錄將士狀李商隐
使當道將士及管内昭賀等州軍士共二千一百二十
六人凖去年五月五日制叙勲階使司去今年四月二
十五日具將士姓名及甲授年月日申省訖右臣當道
將士等遠當戎寄式控遐陬乘觧愠之和寕親矢石望
拱辰之列實隔煙波近者朝廷奄靖北方惟荒東道當
隂山之哭虜靡效纖埃及天井之摧凶不横寸草徒以
皇帝陛下非煙結彩(集作蔭)滚露流光向明纔及於鳳樓
布澤遠霑於蠻徼固合同承國慶共禀朝榮伏以當管
近無豐年亦經小水海上有分屯之卒邕南有未返之
師歉冗食於居人困裹糧於戎士臣初叨廉問方切拊
循雖拾級升階各思受寵而濡毫執簡無以為資仰慮
後期敢忘積懼伏見比者諸道有物力未足者聖恩洪
貸許且權未叙錄竊緣往例冒此上陳伏冀天慈曲垂
矜許臣與將士等無任感激冒昧戰越之至
為楊贊善奏請東都洒掃狀
右臣先臣贈太保其茔在河南縣界臣自終喪紀便參
朝倫三年贊道於宫庭千里違離於墳墓竊惟令式合
許芟除追遠興情敢希榮於陸曄報恩未死寕自誓於
羲之伏乞聖慈特從(一作鍳集作允)丹懇
為閑廐使奏判官韓勵改名狀
右前件官名與再從叔故媯州參軍自勵向下一字同
伏以韓自勵頃因官遊殁於幽朔羈孤未返親黨莫知
近始言歸因之合族雖為子之道則慎更明於已孤而
諸父之(集作具)來固難舉諱於其側伏請改名融謹錄奏
聞伏聽勅旨
請立前節度使李德裕德政碑文狀
張次宗
右伏以勲著王室者則銘於景鍾功及生人者則刊於
樂石故扶風存必拜之地峴山有墮(一作墜)淚之思固有
舊章盖無虛美竊以李某纉慶相門服膺儒業得卻縠
詩書之學兼祭遵儒雅之風自授任坤方鎮安全蜀亭
戍多警災旱相仍外有定戎(一作鎮定)之功則城栅相望内
有繕完之備則器甲維新強寇將罷其東漁隣敵自止
其南牧况今令(一作收)行屬郡威肅連營來暮之謠已彰
於昔歲去思之美無謝於古人今合境同詞諸郡獻狀
雖黃覇入用寵方盛於登賢而鄧侯不留情猶深於愛
樹臣謬當交代備聞政能願嗟卧輙之情特允紀功之
請無任云云
文苑英華卷六百四十四
