文苑英華卷八百五十一宋李昉等編
釋二
益州德陽縣善寂寺碑一首
梓州通泉縣普惠寺碑一首
梓州郪縣兜率寺浮圖碑一首
益州德陽縣善寂寺碑
若夫玉䋲高曜分寶歷於皇階金牓洞開導璸暉於帝
幄雖復蒼梧北望湖亞(疑)盈舜后之歌綠荇西浮江漢
積文妃之頌未有激揚煩蔭栖妙果於香城揮發盖纏
樹冥基於淨域則紫房丹室猶居燬室之間朱紱瑶筐
未出塵籠之際我國家鳳翔元氣駕黃幄而層飛龍躍
太虚絶蒼根而止傃文皇帝以八才御歴光昇代野之
榮文德后以十亂乘時恭贊塗山之業握仁王之寳鏡
日月重光驅梵帝之金輪雷霆靜祲湼槃甘露承眷而
宵流般若靈音雜祥以晝引蛟臺蜃閣俄交震旦之墟
月面星毫坐照毗邪之國善寂者盖舊寺之餘趾梁武
帝之所建也爾其碧鷄仙宇分絶障於金堤石兔遥源
控長江於玉峽封畿四會龍垌舍衛之壇里閈三分鹿
野徑行之地洎蒼鵝上擊銅馬交馳祗園興版蕩之悲
沙界積淪胥之痛火炎崑岳高臺與鴈塔俱平水浸天
街曲岸與猴池共盡山川隠嶙空傳鷲嶺之基灌漭(疑作)
(莾)蕭條非復鶯林之樹武德伊始君子道亨正皇極而
撫寰中登太階而臨天下凾關雲物更逄真聖之期井
絡星辰重集會昌之運雖開基撥亂獄訟知歸而繼絶
興亡經綸未暇先皇帝統業貞觀仰(疑)宸奉文物於三
天布聲名於十地參羅上下充槖籥於襟懷八部神祗
薦圖書於掌握皇寶降地花昇含生無昏墊之虞法衆
有來蘇之望俄而往(疑)庭搆癘椒房穆卜六宫震恐三
靈愕眙馳瑶展幣有聲於羣宗碧劑元針無徵於衆術
帝廼降監廽慮屏璧與珪追勝迹於靈關事良緣於福
地爰抒聖綍重啟禪宫峙&KR1256;利(疑作璇刹)於將傾鎮(一作領)銀
䋲於已絶綵(疑作絲)綸既洽棟宇行周坤德用寧隂儀載
朗於是林衡授矩周官詮揆日之工梓匠揮斤荆客練
成風之巧重楹畫栱坐出天霄複樹文閨俛臨電宇顕
慶中縣令蕭君道弘理鈎䋲於日用憑藻繢於天成仙
官之妙匠可尋盧舍之神模不墜琱落鶴翥洩珠網於
星津綉桷蚪伸吐璿璫於月徑綠房丹鎻彩綴晴霞紫
閣青䟽光含薄霧春風瓊樹香飄席上之蘭秋水銀塘
影數軒中之芰晨光轉卉翻寶宇之龍花溽露低枝蕩
真文於具葉天童潤色黃珉碧玉之壇海聖彌縫師子
龍王之會建靈幢於厚夜珠餙年深懸法鼓於迷津規
模歲遠時又於佛堂東壁畫二聖僧丹青未畢大啟神
光隣玉塵之崇輝發金龕之實相朱軒夕朗似遊明月
之宫紺宇晨融若對流霞之闕由是岷英蜀秀攀講序
以雲趨帶鷰裙鸞仰齋庭而霧合貪機火阻淨施旁流
綺羅分觧珮之因軒盖得捐金之所靈妃翳日捨翠幄
於香筵仙客停雲落霓裳於寳地自非冲姿密契景應
潜周豈能照義祉於氤氲動元機於肸蠁者也爰有上
座弘一節並沉研符隱括仁棠疑妙律於神珠肅靈椒
於寶印大昊奉檝截若海而横流風伯扶輪歴邪山而
郊駕騰燭龍於惠炬俯鏡重昏奏鳴鳳於天歌下清羣
籟摩珍在握遥臨七寶之宫正覺為心俯闢三乘之路
湛衝罇於忍地品藻鷄園推水抵於言河扶持象化縣
令宇文某河南人也帝隋尚書之元孫皇唐侍中之令
子爾其虹旗萬里御六氣而鵬飜霜戟千羣擁三州而
鶚視帝葉皇枝之重對越乾坤金縢石匱之功光華宇
宙公上流提慶中和毓祉見鍾鼎於南鄰奉軒寰於北
闕雲姿月步下瑶澤而追風雪羽霞臨歴珠田而矯霧
芳蘭公子即以地業高人幽桂王孫即以琴樽待物叙
徽猷於禮樂則爼豆縱横談賞契於林泉則煙霞咫尺
自裁聲百里揆化䨇川收武城之故事擇中牟之令典
仁風易狎候丹籜於春垌惠化難經佇青鸞於曉墜(疑)
山巨源之遠量嘯傲行藏謝太傅之高風從容語默縣
丞王敬衣簮舊族孝友名家白虹緘抵鵲之光紫電蓄
衝牛之氣七年高秀拂層漢以非遥六月雄圖擊長波
而未遠鄕堅等少承榮緒中區勝族門稱東别之標地
接西隅之嚮嚴君平之履道盛德家傳秦子整之談天
風流代襲咸以為妙圖真諦事出於無名翠琰元碑道
凝於不朽弇州北跨猶䟽騄驥之名文石東區尚勒元
龜之頌况乎玉衣流慶事属於仙幃金屋延祥福纏於
梵宇爰求勝筆載記芳謠下官弱植少徒薄游多暇薜
蘿人亊空餘江海之心筆札神交尚有淵雲之氣相如
謝病訪詩酒於臨卬丘也棲遲聽絃歌於單父羣公以
道之存矣思傳記德之書下官以文在兹乎願展當仁
之筆其詞曰
蜀蒞(疑)東漸岷山西積月峽星橋勝金孕碧肸蠁靈兆
丘墟梵迹鴈塔推基(闕)肅肅黃運英英文母配乾垂
慶儀坤握矩寵照香城仁沾淨土爰光大壯聿求多祚
青牛福地白鶴禪林重扄霧敞複殿雲深龕雕翠玉刹
樹黃金龜鏡夕照風鐸晨吟蕙樓彌堅化臺出沒棟列
長虹忩栖明月果脣周暎蓮眸間發雨霽猴池煙生龍
窟肅穆禪衆優游令宰方駕康衢連舟性海鷲岳增餙
鷄林潤彩藻繪相尋丹青盡在我今懷矣窮路何長(疑)
承風詠德展義陳詞百年心事千載風期東西南北栖
遑幾時
梓州通泉縣惠普寺碑
若夫元機默運披睿列於三精素鍵潜融肇神功於萬
彙則有靈期肸蠁龜龍負河洛之圖帝緒氤氲賢哲舉
乾坤之策雖功懸日月終值軌於寰中業靜雲雷未逃
規於象外爾其譯雉林之寳偈詮鷲嶺之真圖抽紫玉
於禪山朗元珠於智水不生不滅光臨妙物之津無去
無來濬發乘時之契仗三明而獨運施洽平分㩀二諦
而同歸功超遂古故能使二千法界向風知袵席之師
百億大王聞道失巖廊之貴非什迦之神化其孰能與
於此乎既而正法將隠微(疑作徵)言不嗣應身既沒遺儀
間起恒星夜掩西天銜風霧之悲夢日宵成東漢肅壇
場之禮由是鹿園曾敞像教旁流宣妙奬於希夷範靈
蹤於顕晦瑶龕寳座光華震旦之墟鳳刹蜺裳斧藻閻
浮之域其寺盖梁大同年中所建地分彭蜀嶺對岷峨
憑廣漢之遺墟籍犍為之舊壤西馳峭崿山連白雉之
交東赴東川江走黃牛之峽崇墉却峙之勢庭衢四會
勝里九曲之分閭閻萬積危冠祇服參差軒盖之則露
(闕)畦隠軫亭(一作神)臯之望是惟先鏡實啟香城煥若神
化出绀壇烟屬䟽絶閤而三休紫殿雲深徹廽廊而四
注重欒複棟霧緝霞張綉桷琱楣鸞伸鶴跂珍臺控景
羲和(闕)練轡之因綺榭裁氛屏翳得停鑣之所連甍積
翠交玉鎻於星衢洞戶流丹綴金鋪於月竇垂珠網露
傍傾漢浦之琛列鐸吟颷上合鈞天之樂固以輪奐之
美冠真宰以先鳴琱範之竒告靈基而得雋乃造彌勒
下生像一座相好端足姿郎備貞觀末年靈暉繼發房
範匝曜疑連不夜之城戶牖皆明似出重昏之境自非
理参幽贊道叶冥機宣佛鏡於無方演慈燈於已絶豈
能寫丹青於實相妙色長存圖銑鋈於真容神光不昧
若乃時暄福地低落照於晴暉候肅禪房汎初華於霽
景千千寶樹若在䨇林一一香仍清八味山暉傃脫枝
(疑)葉序而相鳴野鷰迎晨拂花簾而自樂松楹秀蔓曲
成蘿薜之衣砌石生蓮直起芙蓉之座則有捨身童子
戾止巖扄忍辱仙人來儀磵戶都人野彦希梵席而投
裾趙美燕餘望齊庭而繼履莫不青鳬委貫俱欣不捨
之檀紫具兼眀共化無緣之力故能使琱形畫塔象設
年滋彩帙瑶箱龍編月久豈西周之道備南國之風成
者乎爰有寺主等覃機色外練迹塵間浴甘露於身田
集祥風於性宇栖情不二起初地之權授手大千猶擁
彌天之具縣令等或公侯百代元貂列駟之門或文史
三冬吐鳳廽鸞之客銅章墨綬任切臨人鐵印黃簮功
宣陸漸局(一作扄)牛烹而待價肆蠖屈以來伸揮鏠九折
之隅作鏡䨇流之外錄事抑元等丹軒紫紱家傳方面
之勲驥子魚文地列膏腴之右昔承隋運屢委天書爰
自皇初顓流帝禮等賨渝之奉漢類微濮之匡周咸申
白馬之盟並受飛龍之託故能遺風罔墜代濟其美望
重西南功宣法俗咸以為絃歌小政猶篆德而垂芳鍾
&KR0034;微榮尚銘勲而作鍳况乎神威自在方傳宰匠之功
豈可棟宇常存不勒山河之贊爰託幽鄙奉揚微猷敢
宣此義而為頌曰天地定位君臣作極道在巖廊功霑
寰域尚清皇盻猶歌帝力况我能仁惟神不測誕生迦
室利見王城機覃有應業會無生長驅定境振旅魔營
恩兼動植勢絶随迎鷰山傾仞鶴林埋景惠日西沉慈
波東騁競窺靈相争參佛影月殿分城雲龕動嶺長江
舊域廣漢遺區川分潼峽塞接岷渝閭閻四會亭障威
紓爰開寶地實控名都霞牆百雉雲甍四住紫闕尋煙
赭樓結霧波流虹起雷奔蠖步網罩星鶉璫栖月兔靈
機藻繂禪室安閑琱金範玉舉翠浮丹神宫不夜虚室
長寒光超有色貺出無端清露花徑飛泉葉戶磵綠苔
秋山蒼樹古茫茫庶類巍巍净山鵝鷺同歸華夷共聚
第一義諦寥廓法門迹離生滅思舉乾坤情迷則復道
在為尊惟名與噐萬古長存
梓州郪縣兜率寺浮圖碑
若夫仙樓白玉窈冥崑閬之墟神闕黃金寂寞蓬瀛之
浦斯則岡巒髣髴稽鳳冊而空存島嶼憑陵艤龍舟而
罕迨至若按皇軒於夏籙考璿構於殷圖周王北洛之
宫秦帝南山之閤西京故事不聽雷霆東國餘基俛臨
風雨莫不陵遷谷變共榛灌而丘墟火絶烟沉與雲雨
而坱芥其有㩀坤(闕)之寶位借神道之宜扶占象緯而
圖基揆川原而宅址蜂蠆映月還臨舍衛之城鴈塔尋
雲即對𡺸闍之嶺成而不毁者將斯之謂歟兜率者隋
開皇中之所建也爾其林泉紏合之勢山川表裏之制
抽紫巖而四絶疊丹峰而萬變連溪拒壑所以控引太
虚蒸雲駕雨所以盪洩元氣涪江千仞波潮將旭日争
光都城百雉甍棟與晴霞共色信光造化之竒模盡登
臨之妙境元房霧轉抗金樞於桂岊之前紺殿星開栖
玉刹於(闕)花落沼近拂天衣澗葉低隂斜籠寳座宵
汀鶴警乘鼓吹而齊鳴曉峽猿清挾霜鍾而赴節若乃
廵碧磴歴元階鎻&KR1141;登(疑)綵瓊鋪洞照神姿滿月疑臨
石鏡之峰衆馥揚烟似對香爐之岳信可下清人境上
配天都為勝地之先鳴執名山之右契者也爰有信弟
子某乙等夙祛塵網早植慈根悲梵室之未弘悼禪居
之猶𥚹以為上棟下宇河圖避風雨之災廣榭崇臺時
令著高眀之宅是以菩提長者競㓗雲烟之壇天帝人
王争闢仙宫之塔則知威容下麗群生鮮瞻仰之因材
樸重琱黎人有子來之地乃於寺内建浮圖一所某年
月日鄕望等兆基弘願繼發净因陵轢中天規模大壯
高列砌架廽浮輊軒直上千尋周廽百步占氣候景神
祗叶幽贊之功揆墨端行班倕逞絶群之思收岱宗之
杞梓聚崑山之玉石土兼五色金逾百練龍蟠萬栱策
屏翳而高驤鶴矯千楣冠扶摇而獨運重簷藹藹雲將
反覆於櫺軒洞宇寥寥風伯栖遑於戶牖仙娥去月旅
方鏡而忘歸寶婺辭星攀圓璫而未返元甍湛䨴若鵬
飛之戾九天丹楹聮騫如鳳翔之㩀千仞每至韶光照
野爽靄晴遥列郊墟於四野開雲氣於千里風恬雨霽
烟霧藻天地之容野曠川眀風景挾江山之助則有琱
簾綉軸排净域而停輪寳騎銀鞍指珍臺而聳轡於是
披岫幌抵巖扄攀翠椱而三休步元梁而十憩廊軒外
厰淑氣長延隂室中開鮮颷自激俯環瀛而極野積蘇
非遠出雲漢而高踐靈槎可記真福地之殊觀香城之
巨麗者乎寺主等沉研二諦振耀三眀抵蒼壁於邪山
攬元珠於定水挹其流者曲成般若之緣承其風者濬
發菩提之願長史河東裴某風神朗潤操履貞勤蕭條
江海之心磊砢冰霜之節下岷關而叱馭寄切全都臨
蜀野而宣條功深半刺縣令衞元(闕)河東望族縈
高銅墨任屈絃歌浹辰而風化大行踰月而姦豪屏氣
陶潜彭澤自得高人王吉臨卬仍延重客縣丞胡敬仁
三河舊徹(疑)一代良材提鏌鎁而願割跼驊騮而待步
江湖秩(疑作秋)至方懷縱壑之圖海浪風高未接垂天之
翼鄕望等並中和受氣孝友承家才稱江漢之靈地實
岷峨之秀或以時良入選擢迹鄕鄰或以逾(疑)望來儀
升名郡縣並沐康衢之化俱承比屋之封瞻彼岸而同
歸登春臺而共樂咸以垣墉遽覆猶傳路寢之歌銀鼎
俄穹尚勒靈臺之頌况乎崇基奕奕與天地而争土層
構峩峩配山川而永固豈可使宏規在我空存蔽月之
基雄筆同時不借凌雲之氣謹聞命矣乃作銘云
二象成紀三才定位開剖太虚導引元氣紛紛化迹颷
颷聖致行傑趣約歸同葉(疑)異法王西眷教迹東遊功
超道茂義冠儒流丹青既備棟宇旋周梵宫霞積香閤
星浮緬想規蓬瀛金臺廻起曠瞻崑閬瑶房峻峙壯矣
名都神居攸止大哉英服兹峰誕紀金䋲對嶺玉牓分
岑松扄委欝桂幌深沉雲龕(疑)晦煙洞花深重巒霧結
複磵泉吟肅肅禪衆遥遥淨境鹿野經文龍宫拂影梵
臻金室光來石井峽曉猿清池曛警岷峨舊族江漢英
姿争開法願重峻崇基占雲接廡揆景分墀天人合應
幽顯呈期靈思孤出神模獨霧積千楹霞張萬栱玉牖
星羅璿璫月擁複榭龍蟠重甍鳳聳峩峩峻岊奕奕崇標
琱簾切漢寳綴陵霄深窗閟景洞戶流颷銀缸夕映珠
鐸晨摇我辭秦隴來遊巴蜀勝地歸心名都憩足甫建
鄕縣頻移灰燭聿從良時尋妙躅曠望原陸周流江汜
桃李春風芙蓉秋水烟霞四面關山千里他鄕寓目兹
焉復幾
文苑英華卷八百五十一
