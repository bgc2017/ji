文苑英華卷二百八十七宋李昉等編
留别二
崔國輔一首王昌齡七首
高適二首劉長卿十三首
李頎一首包何一首
李嘉祐二首錢起二首
郎士元三首皇甫冉一首
顧况二首耿湋三首
李端一首盧綸三首
嚴維一首戴叔倫七首
權德輿二首朱放二首
劉復一首陳存一首
鮑溶一首
清水西别李參崔國輔
人錄尚書事家臨御路傍鑿池通渭水避暑借明光淑
媛妻封邑軒車子拜郎寵榮因掖裏勢極必相亡
留别武陵袁丞王昌齡
皇恩暫遷謫待罪逄知己從此武陵谿(集作谿去)孤舟二十
里桃花遺古岸金澗流春水誰識馬將軍忠貞抱生死
留别岑參兄弟前人
江城建業樓山盡滄海頭副職守兹縣東南棹孤舟長
安故人宅秣馬經前秋便以風雪暮還為縱飲留貂蟬
七葉貴鴻鵠萬里遊何必念鐘鼎所在烹(一作亨)肥牛為
君嘯一曲且莫彈箜篌徒見枯者艷誰言直如鈎岑家
䨇瓊樹騰光難為儔誰言青門悲俯期吳山幽日西石
門嶠月吐金陵洲追隨探(一作採)靈怪豈不驕王侯
東京府縣諸公與綦毋潜李頎相送至白馬寺
前人
勒(集作鞍)馬上東門徘徊入孤舟賢豪相追送即棹千里
流赤(集作遠)岸落日在空波微烟收官(集作宦)薄亡機括醉
來即淹留月明見古寺林外登高樓南風開長廊夏夜
如凉秋江月照吳縣西歸夢中遊
留别伊闕張少府郭大都尉前人
僊客就一醉主人空金罍江湖青山底欲去仍徘徊郭
侯未相識策馬伊川來把手相勸勉不應老塵埃孟陽
蓬山舊仙舘留清才日晩歡取别風長雲遂開幸隨板
輿遠負譴何憂哉唯有忠信者音書報雲雷
岳陽别李十七越賓前人
相逄楚水寒舟在洞庭驛具陳江波事不異淪棄跡杉
上秋雨聲悲切蒹葭夕彈琴收餘響來送千里客平明
孤帆心歲晩濟代策時在身未充瀟湘不盈盡(疑)湖小
洲渚聫澹淡烟景碧魚鱉自有性龜龍無能易譴黜同
所安風土任所適閉門觀元化携手遺損益
山中别龐十前人
幽娟松篠徑月出寒蟬鳴散髮卧其下誰知孤隠情吟
時白(集作碧)雲合酌罷(集作釣處)玄潭清瓊樹方杳靄鳳兮保
其貞
緱氏尉沈興宗置酒南溪留贈
前人
林色與溪古深篁引幽翠山樽在漁舟棹月清已醉始
窮清源口壑絶人境異春泉滴空崖萌草坼隂地久之
風榛(疑)寂遠聞樵聲至海鴈時獨飛永然滄洲意古時
青冥客滅跡淪一尉吾子躊躇心豈其紛埃事緱岑信
所尅濟北余乃遂齊物可任今息肩理猶未卷舒形性
表脫略賢哲議仲月期角巾飯僧嵩陽寺
留别鄭三韋九兼洛下諸公高適
憶昨相逄論久要顧公哂我輕高調羇旅須同白社遊
詩書已得(詩選作比作)青雲料蹇步蹉跎竟不成年過四十
尚躬耕長歌達士(集作者)杯中物大(詩選作冷)笑前人身後名
幸逄明盛多招隠高山大澤徵求盡此時也(集作苟)得辭
漁樵青袍裹身荷聖朝犂牛(詩選作牛犂)釣竿不復見縣人
邑吏來相邀遠路鳴蟬秋興發華堂美酒離憂銷不知
何日更携手應念兹辰去去遥(詩選作去折腰集作尚折腰)
平臺夜遇李景參有别(己見二百十八卷)
前人
赴新安别梁侍御劉長卿
新安君莫問此路水雲深江海無行迹孤舟何處尋青
山空向淚白日豈知心縱有餘生在終傷老疾侵
案覆後赴睦州贈苖侍御前人
地遠心難達天高謗易成羊腸留覆轍虎口脫餘生直
氏偷金枉于家決獄明一言知已重片義殺身輕日下
人誰憶天涯客獨行年光銷蹇步秋氣入衰情建德知
何在長江問去程孤舟百口淚萬里一猿聲落日看鄉
路空山向郡城豈令冤氣積千古在長平
赴宣州使院夜宴寂上人房留辭前蘇州韋使
君前人
白雲乖始願滄海有微波戀舊常趨府臨危欲負戈春
歸花殿暗寒傍竹房多可耐機心息其如羽檄何
湖南使還留辭辛大夫前人
王師勞近甸兵食仰諸侯天子無南顧元勲在上游大
才生間氣盛業拯横流風景隨搖筆山川入運籌羽觴
交餞席旄節對歸舟鸎識春深恨猿知日去愁别離花
寂寂南北水悠悠唯有家將國終身共所憂
江州留别薛六柳八二員外前人
江海逄君少東南别處長獨行風嫋嫋相去水茫茫白
首辭同舍青山背故鄉離心與潮信每日到潯陽
曲阿對月别岑况徐說前人
金陵巳蕪没函谷復烟塵猶見南朝月還隨上國人白
雲心自遠滄海意相親何事湏成别汀洲欲暮春
長沙桓王墓下别李紓張南史
前人
長沙千載後春草獨萋萋流水朝空(集作將)暮行人東復
西碑苔幾字滅山木萬株齊惟有年芳在(集作佇立傷今古)相
看惜解擕
此詩三百六卷重出今已削去
雨中過員稷巴陵山居贈别前人
憐君洞庭上白髮向人垂積雨悲幽獨長江對别離牛
羊歸故道猿鳥聚寒枝明發遥相望雲山不可知
别陳留諸公前人
戀此東道主能令西上遲徘徊暮郊别惆悵秋風時上
國邈千里夷門難再期行人望落日歸馬嘶空陂不愧
寳刀贈唯懷瓊樹枝音塵儻未接夢寐徒相思
留别嚴士元(見二百七十卷)前人
赴南邑(集作中)留題别褚七少府湖上亭(見三百十五卷)
前人
潁川留别司倉李萬前人
故人早負干將器誰言未展平生意想君疇昔高步時
豈(集作肯)料如今折腰事且知投刃皆若虛日揮案牘常
有餘槐暗公門趨小吏荷香陂水膾鱸魚客裏相逄欵
話(一作語)深如何岐路剰沾襟白雲西上催歸念潁水東
流是别心落日征驂隨去塵含情揮手背城闉已恨良
時空此别不堪秋草傷(集作更)愁人
昔昔鹽薛道衡
垂柳覆金堤蘼蕪葉復(一作正)齊水溢芙蓉沼花飛桃李
蹊採桑秦氏女織錦竇家妻關山别宕子風月守空閨
恒歛千金笑長垂䨇(一作白)玉啼盤龍隨鏡隠彩(一作舞)鳳
逐幃(一作雲)低飛(一作驚)魂同夜(一作野)鵲倦寝憶晨雞暗牖
懸蛛網空梁落燕泥前年過代北今歲往遼西一去無
消息(一作還意)那能惜馬蹄
右此篇文苑英華題作劉長卿别宕子怨長卿集
初無此篇而郭茂倩樂府及洪邁容齋續筆並以
為薛道衡昔昔鹽按通鑑隋煬帝誅道衡曰更能
作空梁落燕泥否英華殆因韋榖編唐才調集作
劉長卿詩而誤也其間八字異同已注一作邁又
云玄怪錄載籧篨三娘工唱阿鵲鹽又有突厥鹽
黃帝鹽白鴿鹽神雀鹽疎勒鹽滿座鹽歸國鹽唐
詩媚頼吳娘唱是鹽更奏新聲刮骨鹽然則歌詩
謂之鹽者如行吟曲引之類今南嶽朝獻神樂曲
有皇帝鹽而俗傳以為皇帝炎長沙志從而書之
蓋不可考也然邁既謂才調集有趙嘏廣道衡燕
泥一詩不應以趙為劉長卿云愚意此詩但當以
綱目為證則其為薛道衡之作無疑矣
留别王盧二拾遺李頎
此别不可道此心當報誰春風㶚水上飲馬桃花時誤
作好文士只今遊宦遲留書下期(疑)客我故有山期
婺州留别鄧使君包何
西掖馳名久東陽出守時江山婺女分風月隠侯詩别
恨䨇溪急留歡五馬遲廻舟映沙嶼未遠剰相思
常州韋郎中汎舟見餞李嘉祐
主人憑軾貴送客汎舟稀逼岸隨芳草回橈背落暉映
花䨇節駐臨水伯勞飛醉與羣公狎春塘露冕歸
留别毗陵諸公前人
久作涔(一作崟)陽令丹墀忽再還凄凉辭國澤離亂到鄉
山北固潮聲滿南滁草色閒知心從此别相憶鬢毛斑
晩歸藍田酬中書常舍人贈别
錢起
卑栖却得性每與白雲歸徇禄仍懷橘看山免采薇暮
禽先去馬新月待開扉霄漢時回首知音青𤨏闈
鑾駕避狄歲寄别韓雲卿前人
白髮壮心死愁看國步移關河惨無色親愛忽驚離影
絶龍分劔聲哀鳥戀枝茫茫海雲外相憶不相知
留别鄭礒郎士元
暮蟬不可聽落葉豈堪聞是日悲秋客那能此路分荒
城背流水遠鴈入寒雲陶令東籬菊餘花可贈君
别房士清前人
世路還相見偏堪淚滿衣那能郢門别獨向鄴城歸平
楚看蓬轉連山望鳥飛蒼蒼歲隂暮况復惜馳暉
咸陽西樓别竇審前人
西樓迥起寒原上霽日遥分萬井間小苑城隅連渭水
離宫曙色近京關亭臯寂寞傷孤客雲雪蕭條滿衆山
時命如今猶未偶辭君擬欲拂衣還
潤州南郭郡留别皇甫冉
縈回楓葉岸留滯木蘭橈吳岫新經雨江天正落潮故
人勞見愛行子自無聊君(疑作若)問前程事孤雲入剡遥
贈别崔十三長官顧况
眞玉燒不熱寳劔拗不折欲别崔俠心崔俠心如鐡復
知金剛鎻無有功不徹仍於直道中行事不詆訐崔俠
兩兄弟垂範繼芳烈相識三十年致書字不滅我來宣
城郡飲水仰清潔藹藹北阜松峩峩南山雪顧生歸山
去知作幾年别
别江南前人
江城吹曉角愁殺遠行人漢將猶防虜吳官欲向秦布
帆輕白浪錦帶入紅塵將底求名宦平生但任眞
贈别安邑韓少府耿湋
子眞能未往(集作自往)江海意何如門掩疎塵吏心閒說道
(集作閱道)書故城(集作古城)寒欲雪遠客暮無車杳杳思前路誰
堪千里餘
别解明府前人
閒人州縣厭賤士友朋譏朔雪逄初下秦關獨暮霏(集作)
(暮歸)寒蕪上原淺殘燒過風微一路何相慰唯君能致歸
(集作政稀)
邠州留别前人
終歲山川路生涯竟幾何艱難為客慣貧賤受恩多暮
角飄長韻寒流起細波懸愁茂陵宅春色又相過
歸山與酒徒别李端
野客本無意此來非有求煩君徵藥送未遜(集作未免)憶山
愁紅燭侵明月青娥促白頭童心久已盡豈為豔歌留
春日書情贈别司空曙(己見二百五十五卷)
盧綸
落第後歸山下舊居留别劉起居昆季
前人
寂寞過朝昏沉憂豈易論有時空卜命無事可酬恩寄
食依隣里成家望子孫風塵知世路衰賤到君門醉裏
因多感愁中欲強言花林逄廢井戰地識荒園悵别臨
清野悲春上古原鳥歸山外樹人過水邊村潘岳方稱
老嵇康太厭喧誰堪將落羽回首仰飛翻
將赴京留别令公前人
沙鶴驚野雨初收(集作驚鳴野雨收)大河雲(集作風)物颯然秋力
微恩重諒難報不是行人不解愁
留别鄒紹劉長卿嚴維
中年從一尉自歎此身非道在(集作薄)甘微禄時難恥息
機晨趨夲郡府晝掩故山扉待得(集作見)干戈畢何妨更
採薇
留别道州李使君圻戴叔倫
瀧路下丹徼郵童揮畫橈山回千騎隠雲(詩選作雪)斷兩鄉
遥漁滬擁寒溜畬田落遠燒維舟更相憶惆悵坐空(詩選)
(作通)宵
將遊東都留别包諫議前人
衰容慙墨綬素舸逐秋風雲雨恩難報江湖意已終縣
當仙洞口路出故園東唯有新離恨長留夢寐中
㶚岸别友前人
車馬去遲遲離言未盡時看花一醉别會面幾年期樵
路商山館漁洲楚帝祠南登回首處猶得望京師
江南别(一作汝南逄)董校書(已見二百十八卷)
前人
臨川從事還别崔法曹前人
謬官辭獲免濫獄會平反遠與故人别龍鍾望所言隂
天寒不雨古木夜多猿老病北歸去餘年學灌園
海上别薛舟前人
行旅悲搖落風波厭别離客程秋草遠心事故人知暮
鳥翻江岸征徒起路岐自應無定所還似欲相隨
婺州路别錄事前人
府中相見少江上獨行遥會日起離恨新年别舊寮春
雲猶伴雪寒渚未通潮回首羣山暝思君轉寂寥
酬别蔡十二見贈權德輿
伊人茂天爵恬澹卧郊園傲世方隠几說經久顓門浩
歌曳柴車詎羡丹轂尊嚴霜被鶉衣不知狐白温游心
羲文際愛我相討論潢河忽朝宗傳騎令載奔峥嶸歲
隂晩愀愴離念繁别舘絲桐清寒郊烟雨昏中飲見逸
氣縱談窮化元佇看分車起聖代待乞言
餘干贈别張二十二侍御前人
蕪城陌上春風别干越亭邊歲暮逄驅車又愴南北路
返照寒江千萬峰
毗陵留别朱放
别離非一處此處最傷情白髮將春草相隨日日生
别李季蘭前人
古岸新花開一枝岸傍花下有分離莫將羅袖拂花落
便是行人腸斷時
出三城留别幕中三判官劉復
翔禽記高柯倦客念主人恩義有所加四海同一身況
皆曠代姿翰音及良辰陳規佐武略高枕據要津嘗(疑作)
(常)願投素誠今果得所申金罍列四座廣厦無炎氛留
連徂暑中觀望歴數旬河山險以固士卒勇且仁餙裝
告來歸相送越城闉愧無青玉案緘佩永不冺
楚州贈别周愿侍御陳存
漂泊楚水來捨舟坐高舘途窮在中路孤征慕前伴風
雨一留宿關山去欲懶淮南木葉飛夜聞廣陵散
留别杜員外式方鮑溶
東風吹旅懷鄉夢無夜無慙嘆(集作見)君子堂貧思上歸
途海岳汎念深涓塵復何須婆娑不材木屈曲無弦弧
惻惻奉離罇承歡獨向隅時當鳳來日孰用雞鳴夫回
首九仙門皇家在玉壺慙非海人别淚下不成珠
文苑英華卷二百八十七
