文苑英華卷八十三宋李昉等編
飲食
鄉飲賦一首形鹽賦一首
鹽池賦一首水化為鹽賦一首
春盤賦一首茶賦一首
蘇合山賦一首醉賦一首
中酒賦一首
鄉飲賦
鄉飲之制本於酒食形於罇爼和其長幼洽其宴語象
以隂陽重以賓旅此六體者禮之大序至如高館初啓
長筵初肆衆賓便辟而入門主人稽首而再至則三揖
以成禮三讓以就位貴賤不共其班少長各以其次然
後肴栗具設酒醴畢備鼙鼓遞奏工歌咸萃以德自持終
無至醉夫觀其拜迎拜送則人知其㓗敬察其尊賢尚
齒則我欲其無競君若好之實曰邦家之慶士能勤之
必著鄉曲之行今國家徵孝秀辟賢良則必設鄉飲之
禮歌鹿鳴之章故其事可得而詳立賓立主或陛或堂
列豆舉爵鼔瑟吹簧動而敬居則莊百拜乃畢用賓於
王禮主於敬樂主於同明士苟習於禮樂則可招賁於
旌弓庶其緝熙聖迹宣暢皇風豈徒務燕謔而湛樂之
是崇
形鹽賦(以人用調鼎和羹為韻)張穎
形鹽似虎岐峙山立虎則百獸最威鹽乃萬人取給合
二美(一作美庶)以成體何衆羞之能及厥貢惟錯將蛤蜃以
俱來充君之庖與昌歜而齊入麗哉其義可嘉其美可
頌魯崇宴賞周公實來殷作和羹傅說登用向若美景
初霽竒狀不遥映金盤以皎皦臨象筯而光昭遠則雪
山出地近則白虎戲朝瞿瞿其肉威而且猱耽耽其目
視而不恌立(一作結)而成形也白黑相對融而司味也鹹
酸必調厥味伊何物不可並水火相濟為君子以成八
珍上下恊諧具公餗而登五鼎利我者則(一作即)衆成我
者幾何備物象形即賤不干貴皆可適口豈同而不和
至如大君式宴罇爼充盈形鹽具矣以為賓榮意者取
則國君文足昭德武以彌(出周禮不必改作弭前已註)兵時之所貴
物莫能京故天官叙其職春秋美其名必也見遺(一作危)
則陸沉於懷土如或可用當濟代之和羹儻有禆於家
國在吾道之應行
鹽池賦(以天造靈物資人食為韻)閻伯興
坤之美兮焉可以測鹽之池漭沆兮劃開於郇瑕之側
廓平陸而無際浸長天之一色前對條山照峯巒之□
嶨(苦卓切)却隣安邑對城樓之嶷(一作嶪)岌其出形鹽也狀
雄虎之蹲于長野攫拏兮布護其吐精光也如白日之
昇暘谷照爛兮熻赩既似乎鏡湖之不遠又似乎渤澥
之在即是以我良牧宣風千里褰帷凴軾覩茲池兮荷
上天之報覩兹鹽兮恤下人之食意者以為季布鎮乎
股肱黃覇藴其輔翊不爾何魚鹽川澤之用饒土潤鹹
鹺之利飭天人之繫刺則有典有孚百姓之攸迷而不
知不識粲矣郊甸丕哉庾億且觀其皎皛池濱皚峨嶙
峋髣髴珪璧依稀碝珉入澤遐窺喜晴天之速曙隔林
斜望訝瓊樹之驚春餌之者若茹膏之客捧之者疑獻
玉之人况生殊播植動必合時為諸侯之賞愛入嘉賓
之賦詩嗟乎其皎皎兮于川之湄(一有渙乎二字非)其郁郁兮
于川之坻有美玉之價沉之而不汙有君子之德湼之
而不緇利入桓公之論名留謝氏之詩(前押詩字)充郡國之
珍産實亭育之攸資永言沉欝必由光拂可取於人况
鑒於物懿夫天不秘寶地不藏靈可以和梅羹之調鼎
致君於堯舜可以偶腒鱐之入薦效祉於勲名爾河汾
之寶信同天造豈若分溝塍之綺錯則萬頃花明帀井
田之周環則千里雪皓由斯言旃有美自天幸無委於
泥淖將以報於陶甄
水化為鹽賦(以天之美利變化無窮為韻)黎逢
翕然乎造化能變而窮且其為水也有上善之稱其化
為鹽也有美玉之崇豈其清泠之水動變若神為代之
寶致邦之豐伊昔煑海為鹽以禀乎天君以和羔之用
商以賈賣而遷是知水化之利可貴哲(一作誓)匠之謀可
研若也代人所貴此貴為美恒濟古今應乎遐邇求之
者豈倦乎疲勞功崇者可不由乎此致夫以水同君子
有流通之利或涓涓乎而處於藪泉或浩浩乎而遍乎
淮泗或在河而則淡或混海而則鹹國有鹽而且榮家
有鹽而不匱條山一寶萬邑之滋使印成者將貢於玉
闕俾犖确者使我域求之東西負重南北奔馳豈不用
有(二字疑)潤下作鹹在乎一變鼎爼既徹長筵美饌五味
廢之而㤀飡廣座得之為珍膳况水為柔德能乎神化
皎皎如霜依依照夜莫不因水而生遇水而吒恨久處
於水泉思工人之一假且天然此物成化特殊匠之所
變絶代稱無豈伊水因匠是乃能窮乎變化况乎人得
媒寧肯守乎一途或金門獻策或積代英儒感物而賦
在乎覬覦仰鹽梅之美用思窮逹於高衢
春盤賦(以裁紅暈碧巧助春情為韻)歐陽詹
多事佳人假盤盂而作地䟽綺繡以為珍(集本作春)叢林具
秀百卉争新一本一枝叶陶甄之妙致片花片蘂得造
化之窮神日惟上春(唐賦雖有第一句用官韻格第二句復恊韻今當考)時物將
革柳依門以半綠草連河而欲碧室有慈孝堂居斑白
命聞可續年知暗惜研秘思於金閨同獻夀乎瑶席昭
焉新義(一作昭然斯義)哿矣而明春是敷榮之節盤當饋薦之
名始曰春兮受春有未衰之意終為盤也進盤有奉養之
誠儻觀表以視中庶無言而見情懿夫繁而不撓類天
地之無巧雜且莫同何才智之多功(一作工)庭前梅白溪
(一作蹊)畔桃紅指掌而幽深幾(一作數)處分寸則芳菲幾叢
呼噏旁臨作一園之朝露依稀拂拭(一作依中暫拂)成萬樹之
春風原其心匠始規神謀創運從衆象以遐覽總羣形
而内藴彼有材實我則以短長小大而模彼有文華我
則以玄黃赤白而暈故得事隨意製物逐情裁當筵而珍
竒競集下手乃芬馨亂開不然者欲翫扶疎期(一作須)買
青山以樹要窺菡萏待疏綠沼而栽將以緩悲予之思
將以逞吾人之才此一作也察其所由稽其所據匪徒
為以徒設諒有禆而有助者也
凡一作皆集本
茶賦顧况
稽天地之不平兮蘭何為兮早秀菊何為兮遲榮皇天
既孕此靈物兮厚地復糅之而萌惜下國之偏多嗟上
林之不生如羅玳筵展瑶席凝藻思開靈液賜名臣留
上客谷鸎囀宫女嚬汎濃華潄芳津出恒品先衆珍君
門九重聖夀萬春此茶上逹於天子也滋飯蔬之精素
攻肉食之羶膩發當暑之清吟滌通宵之昏寐杏樹桃
花之深洞竹林草堂之古寺乘槎海上來飛錫雲中至
此茶下被於幽人也雅曰不知我者謂我何求可憐翠
澗隂中有碧泉流舒鐵如金之鼎越泥似玉之甌輕烟細
沫靄然浮爽氣淡烟風雨秋夢裏還錢懷中贈橘雖神
秘而焉求(搜神記漢孝武時宣城有人武邑山採茗逄一毛人長丈餘引客入山採茗贈懷中橘而)
(去異苑曰陳重母孀居每以茶為薦宅中古塜重兄弟以塜何靈將發掘母固止之獲免夜夢人云居此三百)
(年今者謬蒙恩澤及晨獲錢二十萬)
蘇合山賦王泠然
飲食安樂兮不易明說君子行之兮斯道不闋英髦俊
彦兮攅轡結轍華堂洞開兮綺饌齊列雖珍膳芳鮮而
蘇山竒絶原其所營妙實難名味兼金房之蜜勢盡美
人之情素手淋瀝而象起玄冬涸沍而體成足同夫露
結霜凝不異乎水積冰生盤根趾於一器擬崖㟧於四
明厥狀相類高深殊致或峻或危其勢參差隐映陸離
疑雪岫之坐窺乍輝乍煥其色璀璨灼爍皓旰與玉臺
兮相亂縱天台揭起而陵霞太華削成而侵漢雖萬仞
之竒特非四座之榮觀豈若茲山爼豆之間裝綵樹而
形綺雜紅花而色斑吮其味則峯巒入口玩其象則瓊
瑶在顔随玉箸而必進非固非恡觸皓齒而便消是津是
潤儻君子之留賞甘捐軀而自徇
醉賦(并序)皇甫湜
昔劉靈(文選顔延之五君詠并語林文中子皆作靈晉書本作伶故他書或通用茲因古本戒後人之)
(輕改)作酒德頌以折搢紳處士余嘗為沉湎所困因作醉
賦寄啁任山君(一作寄任山尹君)君嗜此物亦以警之爾
沉湎于酒有晉之七賢心遊於夢境墮於烟六府漫漫
(一作漫水)四支綿綿(一作頹綿)逶随津(一作真)淳陶和渾鮮遺天地
之闊大失膏火之消(一作燒)煎寂寂寞寞根歸(川文粹作歸根)復
朴居若死灰行猶飄殼車屢堕兮無傷首鎮濡兮不覺
機發而動魂交而瞑合文字(一作子)之醇味(一作朴)反騷人
之獨醒曾不知其耳目尚何懼於雷霆偶四體以合莫
(一作寓四體之合真)歸一元而億(一作太)寧麴蘖氣(一作既)散竹桂滋
(一作兹)已百慮森復七情紛始風飄火爇矜誇(一作夸)跱跂
嗟害馬之驟還(一作嗟海鳥之聚還)顧息肩兮未幾蘇門子聞而
笑之曰子之(二字一作言)於道其(一有猶字)醯鷄歟彼至人者天
地根性情虚(十字一作彼至仁者分之於天地根性命於虚無)披拂衆萬(一作拂披)
(聚散)脱遺寰區兮猶象人(一作形猶大象)心冥太初故大患乃(二字)
(一作道不)失而至道可居也乃今(一作今乃)假荒惑之具(一作物)沉
耳目之機其解須臾憂患(一作恚)繁滋中心不可損(一作捐)
外患生之(一作外患生于時)為疹為毒為狂為醨負責之(一作人)
道隂陽戾違束乎巫醫歐乎有司辱身滅名痿肺淫支
狼狽猖(一作顛)獗為大人(一作人大)嗤不得盡年玉色先衰曾
不如覩(二字一作知都)無醉時使人困苦(一作兮字)如斯(一作兹)
凡一作皆集本
中酒賦陸龜蒙
書編百氏病載千名將有濱於九死諒無敵於餘酲窗
間落月枕上殘更意欲問而無問夢將成而不成心悄
悄目瞠瞠愛静中而人且語愁曙後而鷄已鳴才遭轥
轢適别恩情屈大夫之獨醒應難共語阮校尉之連醉
不可同行氣縷支綿神雜色沮前歡(一作難)已誓於抛擲
往事空經乎思慮有馘卓擒靈(與伶同)之伍我願先登有
殛狄放杜之君臣能執御必當拔酒樹平麴封踣仲榼
碎堯鍾先刊美掾次削真龍編虎鬚者寧教畔去持蟹
螯者不要相逢欲倚還眠將詞又默深窮寂寞之境
别有悽凉之域黃昏細雨迷途而不到長亭白晝繁花
失意而初歸故國背枕求稳牽幃就黑愁應平子分與
渴是相如傳得感物逾嗟懷人有惻謝月鏡共王清去
去不乏風流杜蘭香别張碩永永更無消息冠纓不御
杯桉空陳徒殱燕燕之髀浸費(一作脱)猩猩之唇牛心表
異熊掌稱珍剪雲夢䔇(說文莱之美者有雲夢之䔇音豈)採泮宫芹周
子之菘向晩庾郎之薤初春加以歐川桂蠧潁谷榆仁
雖馳心於萬品且㤀味於兹辰莫話三年誰云五斗從
齊奴車騎如水任阿寗風姿似柳仙莫得而媒豔何能
而有麟毫簾近遮雲母不足驚心琥珀釧將還玉兒未
能廻首或乃強迎賓友力答牋書落魄不啻壓伊有餘
襜褕猶嬾整解散固慵梳卞士蔚專諷蝦蟇誠堪竊笑
莊周子化為蝴蝶實是凴虚客曰雖鯖鮓能珍微風可
折豈比夫榴花竹葉之味酃水之清中山之碧必能醺
骨&KR0755;顔潜銷暗釋况前覆乃後車之驚(一作警)獨行為衆
人之僻不然吾將受教於聖賢敢㤀歡伯
文苑英華卷八十三
