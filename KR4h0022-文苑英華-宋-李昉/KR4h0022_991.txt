文苑英華卷九百九十二宋李昉等編
親族二
祭兄文四首祭弟文五首(姨弟附)
祭符離六兄文白居易
維貞元十七年某月某日從祖弟居易等祭于符離主
簿六兄之靈嗚呼聖人(集無人字)忘情愚不及情情所鍾者
惟居易與兄豈不以親莫愛於兄弟别莫痛於生死(集作)
(死生)斯親也而有斯别也孰能不哀(集作苦)從中来而失聲
去年春居易南遊兄亦東適黟歙之間欣然一覿相顧
笑語相勉行役中路遽别情甚感激孰知此别為生死
隔矧兄遇疾于路路無藥石歸全于家家無金帛環堵
之室不容弔客稚齒之子未知哀慼自古孔懷之痛亦
莫我之與劇古人有言神福仁天祐(集作福)敬又曰惡有
餘殃善有餘慶惟兄道源乎太和德根乎至性以孝友
肥其身以仁信羶其行而位不登於再命年不及於知
命何報施之我欺俾吾兄之不幸嗚呼已焉哉既卜遠
日既定(集作宅)新阡春草之中盡(集作宅)為墓田濉水南岸
符離東偏其地則邇其别終天惟弟姪與家人儼拜哭
於車前魂兮有知鍳斯文歆斯筵知居易之心煢煢然
祭烏江十五兄文(時在宣城)前人
維貞元年十七年七月七日從祖弟居易謹以清酌庶
羞之奠敬祭于故烏江縣主簿十五兄之靈易云積善
之家必有餘慶書曰非天天人人中自(集無此字)絶命則冉
牛(論語作冉伯牛名耕)斯疾顔回不幸何繆盭(集作舛)之若斯諒聖
賢而(集作之)同病惟兄之生生而不辰孩失其怙幼喪所
親房無兄弟藐然一身自強自立以至成人盖以孤子
靡託友愛彌敦自居易與兄及高九行簡雖從祖之昆
弟甚同氣之天倫故雖百里信宿之别曷嘗不惻然而
悲辛矧終天之永訣知後期之無因徒撫膺而隕涕諒
沉痛之難伸追思乎早歲離阻各悲零俜中年集會共
喜長成同參選於東都俱署吏於西京居則共被而寢
出則聫騎而行友于四人同年成名優游笑傲怡怡弟
兄雖不敢(集作比字)侔八龍三虎亦自謂當家一時之榮及
兄辭滿淮南薄遊江東居易亦以行邁忽逆旅而相逄
或歌或酒宴衎從容何朝不遊何夕不同常以兄仁信
根於心孝弟積於躬謂至行之有益(集作答)必景福之(集作)
(以)来從嗚呼位始及一命禄未過數鍾年又不得四十
而歿於道路(集作途)之中欝壯志而不展結幽憤於無窮
况舊業東洛先塋北邙三千里外身殁陵陽有妹出嫁
無男主喪悠悠孤旐未辨還鄉宣城郭(集作之)西荒草道
傍旅殯於此行路悲凉秋風蕭蕭白日無光聚今晨之
弟姪對前日之杯觴稽首再拜魂兮来享進三奠而退
一慟孰不神酸而骨傷哀哉伏惟尚饗
祭浮梁大兄文(時在九江)前人
維元和十二年歲次丁酉閠五月十日已亥居易等謹
以清酌庶羞之奠再拜跪奠大哥于座前伏惟哥孝友
慈惠和易謙恭發自修身施於為政行成門内信及眀
寮廉幹露於官方温重形於酒德冀資福履保受康寧
不謂纔及中年始登下位辭家不(集作未)踰數日寢疾未
及兩旬皇天無知降此凶酷交遊行路尚為興歎骨肉
親愛豈可勝哀舉聲一號心骨俱碎今属日時叶吉窀
穸有期下邽南原永祔松檟居易負憂繫職身不自由
伏枕之初既闕在左右執紼之際又不獲躬親痛恨所
鍾倍百常理嗚呼追思曩昔同氣四人泉壌九重&KR0008;奴
早逝巴蜀萬里行簡未歸煢然一身漂棄在此自哥至
此(集作屯)形影相依死灰之心重有生意豈料避弓之日
毛羽摧頽垂白之年手足斷落誰無兄弟孰不死生酌
痛量悲莫如今日宅相癡小居易無男撫視之間過於
猶子其餘情理非此能伸惟(集作伏)冀慈靈俯鍳悲懇哀
纏痛結言不成文嗚呼哀哉伏惟尚饗
為李兵曹祭兄濠州刺史文李商隱
年月日伏惟靈天枝挺秀帝系傳芳材高杞梓價(集作位)
重珪璋蘭芷斯茂先以馨香干鏌將用不挫鋒鋩始備
千牛俄仕諸衛逸意方超絶足猶繫爰佐郡僚亦掾神
京邑惟二宅曹實五兵地峻流急官閑政清嵩少曉霽
伊洛秋明侣能吟之謝客伴作賦之賈生遂擢堯厨仍
調湯膳位列(集作字)大朝名參内殿朱紱輝華銀龜舊粲
漢有宗正委之親賢貳彼惟月人寧我先外夷求騁(集作)
(永騁非)天子憂邊皇華始賦紫綬俄懸雄其出塞之任假
以中臺之權不拜無慙於蘇武去節寧類(集作疑)於王焉
銜鬚誓死嚙雪獲全帝仗使者吾無媿旃既還中華止
同屬國蒼蝇難備(集作祛)貝錦方織好丹非素點白為(集作)
(成)黑遭時不知非予有惑既先忌於絳灌遂不容於欒
郤竟陵山水鍾離控扼名貴隼旟時瞻熊軾人以功遷
吾由謗得其明若神其惠如春先除點吏且活疲民汙
莱盡闢邑室重新草祥木瑞獸去鳥馴方俟徵還俄嬰
美疢積微而桓侯竟晩逹命而徐公待盡怳怳空驚遅
遲未信誰知泉路之高低孰測夜臺之遠近永惟良配
亦實女師庶姜猶效君子是宜異室無怨同穴有期河
魴著詠皎日裁詩嗚呼哀哉龜筮叶從日時斯卜將去
芳郊言辭華屋草樹縈帶川源廻複白髮孤弟臨棺慟
哭失慈撫於終身宛聲容之在目心摧則冰炭交集血
下而綆縻相續萬古永訣百身何贖酒滿未御殽乾未
臨已矣伯氏来慰哀心
為人作祭弟文張說
維景龍三年(集作元年按通鑑目錄景龍四年庚戌七月改元年景雲當考)歲次庚戌
正月癸丑朔(通鑑目錄作壬子朔)五日丁已從兄兵部尚書某以
清酌少牢之奠致祭於故將軍弟之靈欽若貽宴俾降
戬榖神作(集作拆)玉衣天開(集作門非)金屋綿系溢竉諸宗横
福覩交泰之二儀承殷序(集作序殷)之九族引同本於條幹
合分流於昭穆義有感而意深恩無方而情篤况且山
慕喬頂林晞霧水深仁遠慶俟子而(集作能)復何縱才之
有餘而輔德之不足舉朝野而皆痛在親密(集作密愛)而尤
酷嗚呼哀哉永懷令弟言念生平蘭薰(集作萃)雪豔玉潤
珠清禮樂懸觧文章挺生三箧暗記千門畫成風流望
美月旦馳(集作傾)聲掌北軍之師律首東觀之詞英偉壯
夫之獻頌善仁者之論兵睠新豐而臨幸遶湯井而連
營那奉車之暴逝忽復綏而凶行軫天悲於宸振聚國
(集作國娶)族於華京惠連詩夢子敬琴情儻昭昭之不冺知
親親之素誠嗚呼哀哉尚饗
同前
維年月日兄某致祭亡弟尚書之靈天其(集作實)喪予不
憗遺善家殞玉樹國墜寳臣嗚呼執柔何痛之甚嗟予
與爾夙遭憫凶哀惸相鞠殆及長成性實岐(集作岐實)穎德
表宣慈居盡友悌之心言必忠貞之事綿綿我族俟子
而大奉祖德之令圖荷朝戚之渥惠白首相對紫綬相
紆爾既秉國均(集作鈞)既敷朝典出牧千里入宰六官余
聞爾言常戒過寵余嘉爾行在貴能畢清淨温恭每希
於上士飲食車馬不越於平人每思與爾歸印東都懸
車故里揚名講德居常侍終當謂老夫没於汝手不圖
令弟殯(疑作殯)自我先及爾纏疴屬余伏枕不見數日長
悲九泉嗚呼刊述未成平生已盡髮膚猶在魂魄焉知
聞爾屬纊之辰託余身後之事薄葬之禮還從爾心字
孤之情不待遺意所恨在疾不視於喪不臨沉綿苦懷
纏迫斯甚余嬴老矣傷心幾何人琴兩亡命也命也
祭亡弟故左羽林軍兵曹參軍文
孫逖
余年有五爾實以生四十餘載而為兄弟撫髫並育接
袵相成奈何棄予長隔幽明爾之德器寬仁温厚天道
何欺不假爾夀爾之緣餙文學政事天道何欺不假爾
位未至中秋纔過強仕奄忽如斯嗟何及矣予兼右職
爾位中司兩京為别數稔于兹頃雖一見倏已三時會
合嘗少悠悠我思近有東訊駕言西上顧日望期心存
目想當乘疾置以軾徂兩方欲再馳豈圖長往醫不及
侯藥不及嘗壯年殞命暴疾罹殃無一言以告訣有萬
恨於冥茫長號永痛裂膈抽腸爾逄(疑)天威余限王事
倉卒之辰急難靡寄遣奠之日奔臨莫遂痛緒彌深哀
端益至今也来斯驟移時律目絶遺象心摧虛室顧天
倫之有戚若具體之喪一諒修短之同歸在先後而相
恤撫遺孤而流慟氣腷臆而内圮伊物情之共傷豈余
心之忍此蓬也未立穆兮仍稚以吾視之何但猶子神
本不滅爾則有知精爽如在知今心期同蔬永絶采藻
空施銜酸沃酹哀不能支
祭小弟文白居易
維元和八年歲次癸已二月某朔二十五日仲兄居易
季兄行簡以清酌之奠致祭于亡弟金剛奴嗚呼川水
一逝不復再還手足一斷無因再連惟吾與汝其苦亦
然黃壚白日相見無緣每一念至腸熱骨酸如以兩火
刺灼心肝况爾之生生也不天苗而不秀九歲夭焉昔
權殯爾睢南古原今改葬爾(集作子)渭北新阡俯(集作拊)先
塋之北次就卑位於東偏冀神魂之不孤庶窀穸之承
安嗚呼自汝捨吾(集作我)歸于下泉日来月往二十二年
吾等罪逆不孝殃罰所延一别爾後再罹凶艱灰心垢
面泣淚漣漣松檟之下其生尚殘昔爾孤於地下今吾
孤於人間與其偷生而孤苦不若就死而團圓欲自决
而毁滅又傷孝於歸全進退不可中心煩冤仰天一號
痛苦萬端嗚呼爾魂在几爾骨在棺吾親奠酹(蜀本作酌)於
爾床前苟神理之有知豈不聞吾此言尚饗
祭楊判官八弟文唐次
維年月日姨兄開州刺史唐某以清酌庶羞之奠敬祭
于楊判官八弟之靈平生懿密重以嘉姻四海之内惟
君一人發自總角逮于知命遨遊讌寢一歌一詠周流
俯仰得君輝映野寺孤亭松門竹徑接茵援手和神善
性霜鶴唳天玉音在聽空室閑齊枯棋爛柯自非偉生
受勝相磨坐隱終日負進亦多歴歴笑言其情若何歡
事勝遊皆隨逝波事均榮慼心冥貴賤骨肉為交肝膽
相見嗚呼哀哉婉予幼妹爰居爾室既結其䄜載和琴
瑟何年齡之脆促乃貞美之先失悼手足之零落又吾
人之凋殁以君之才以君之藝合蹈豐福合居上第行
與命違道將時背遏此仁厚天胡不惠博雅裴君鎮此
南土大昭儁髦鵷鴻作侣曾未累月中兹炎毒百藥無
驗頽齡愈促悵悵旅魂淵淵鰥目目雖瞑而有恨魂強
招而可復加有傷怛况惟我親涕淚横隨遍乎衣巾想
容色兮如在覧毫翰兮猶新嗚呼哀哉神理昭然幽途
可覿悲心自攅痛淚血瀝何疇日之歡惬變今辰之空
閴歸葬猶緩俟君冡嫡魂兮歸来安此幽宅嗚呼哀哉
尚饗
文苑英華卷九百九十二
