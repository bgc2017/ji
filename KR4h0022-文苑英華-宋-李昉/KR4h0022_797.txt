文苑英華卷七百九十八宋李昉等編
廳壁記二
尚書省
吏部尚書壁記一首兵部尚書壁記一首
吏部郎中廳壁記一首
吏部員外郎南曹廳壁記一首
司門員外郎壁記一首
御史臺
御史大夫壁記一首
監祭使壁記一首
諸使兼御使中丞廳壁記一首
尚書省
吏部尚書壁記孫逖
吏部尚書在周為太宰之職其建設徒屬敷陳事典則
周官備之矣秦滅古法始置尚書漢增其制創立選部
故靈帝以梁鵠為選部尚書是矣魏改選部尚書為吏
部尚書自晉宋至於北齊皆因之宇文朝依周官置大
冢宰卿一人蓋其任也隋革周制復曰吏部尚書皇朝
龍朔二年改為司列太常伯咸亨元年復為吏部光宅
元年改為天官尚書神龍元年又為吏部尚書綜九流
之要為六官之長位尊任重實在于此自武德已來多
以宰相兼領一彼一此更為出入才難不其然乎皇帝
在位(一有宥)之二十二年缺其官選于衆乃命武都公自
兵部尚書拜焉公地惟宗英才則人傑忠孝自律矜嚴
成憲式是軌度諒于衡石國之利也所及遠哉天監有
唐俾多吉士踐此位者四十八人嘉名已著於國史故
事宜存於臺閣繫以日月自得春秋之義記其代遷更
是公卿之表以備官學列為壁記焉
兵部尚書壁記杜頠
周官大司馬即今兵部尚書官屬掌邦國之政以九法
封國以九伐正邦以籍我畿以倡我牧弘有萬類阜成
兆民訏謩戎馬之事密勿鈞衡之地自我唐受命迄于
今居夏官者衆焉或列於台階者蓋寡矣所以任必以
親以德以勲以賢穆如清風翼我玄化率惟茲有典用
保乂有邦三十一年冬十二月詔工部尚書李公典之
政敷於時道濟於物優游學府蔚為詞宗以公族之英
受親賢之寄屬冡宰虚位官吏要才載委天衡是掌理
邦政東廵歲夏四月皇帝將崇厥德報厥功乃命再從
兄開府儀同三司持節朔方節度副大使兼禮部尚書
上柱國信安郡王禕禮樂天付衣冠人秀忠以匡濟文
以經綸謀明道高功格化洽昭乃王度簡于帝心九命
可以見其賢四征可以觀其績鎮朔方以無名之討八
年而北虜平攻右堡以不陣之師一旬而戎狄服榆關
之役用兵以竒故仗鉞而兵勝大河之戰戒軍以嚴故
坐帷而軍健建奉常之禮則神人恊上下和從夏卿之
政則萬國平六卿睦辦九州之國(一作圖)知其姦宄同其
貫利掌六馬之物駕理以則講獻以時握五兵之要以
辦功理以待軍事此九職司馬政之所統也王勤政以
和是以戎翰允輯振旅以蒐舍禽(周禮作茇舍)以苖理治(周禮)
(作治兵)以獮大閱以狩此四田司馬教之所被也王敦教
以就禮是以祀典孔明初則以法示其令也終則以伐
則其德也九功惟叙九叙惟歌是用陳既往之烈繫今
來之美以書于壁
吏部郎中廳壁記獨孤及
太微五帝星座後十五星曰郎位秦漢之君則而象之
乃建郎中(集作官)至魏世祖分尚書曹為六郎各六人今
之吏部魏之選曹也掌選舉銓覈以正公卿大夫士郡
吏之品位凡廢置之柄官府之序歲終令天下郡縣會
計致事而郎官起草立議操而成之然後尚書受成於
郎中郎中之選非椘金百鍊顔(集作旋)弓六鈞弗與也故
居官者不由選曹郎而進罔以見其才之餘地亦猶刀
劒之刃未嘗屠大牛(集作刲大軱)切大玉則雖曰我且必為
鏌鎁人猶疑之由其途而升驟必環周三臺翰飛兩掖
登喉舌秉刀尺者什七八(集作七文)諸曹郎莫敵也歲在乙
巳河南賀若公用貞幹諒直實蒞厥任往歲公為(集有員字)
外郎也東曹朗然如得水鏡治餘杭也吳人熙熙若逢
陽春今也來思(集作斯)八法在手操割成務彌綸舊章厥
(集作悉)如初政嘗以前哲軌躅我之韋絃而武德以來𪠘
署鼎新者數官曹易名者五若姓不表年不紀是廢德
也將來何觀故謹而列之俾我曹之春秋存乎座右其
選部司列天官文部之目各因其所革時之先後冠於
其首以為志云
吏部員外郎南曹廳壁記權德輿
漢廷尚書郎辨章制度主文書起草之任東漢方冠以
曹名用諸曹功次超卓者轉遷選部魏晉已還其任䆮
劇國家紀律昭明官脩(文粹作循)其方凡薦紳之倫未命為
大夫者滿歲皆調於轂下啟事賦祿必先有司初上元
中天官趙郡李敬玄號為稱職以覆視官簿差次裁成
端本肇末不得不重(文粹作得不重煩)乃請外郎一人顓南曹
之任其後或詔同曹郎分主之或詔他曹郎權居之皆
難其才而慎斯(文粹作其)舉也大抵膺是(二字集作受)命者多士
必屬耳目焉以其公私(集本文粹作是)能否之間(集作問)不可遏
(集作過)也以亊之委會吏之竒袤因緣詭故(或作詐)中(或作故)
若市道居之者通則闊略守或深刻苟成績於是則翰
飛不暇登二掖贊六職得之夷易疾若傳置太原王仲
舒字弘中温毅廉直清方敏實風槩資才邁乎群倫貞
元十年冬繇諸侯部從事賢良對策歴左右諫列議曹
考功郎十八年實受斯命類能故也於是用心堅明忠
恕循理官業程品具舉尤違自絶然後以狀之成質於
冡宰小宰罷遣者不讟受禄者不誣恢恢然投其虚而
芒刃不頓君子以弘中之道為折中矣昔春秋書士糓
曰堪其亊也魯語曰署所以朝夕虔君命也令因官署
而舉事任春秋丘明之志也至若龍朔咸亨改(闕)之說
此皆不書
司門員外郎壁記前人
周官司門為司徒之屬今為司寇之屬員外郎於周為
上士後數更其名至隋為承務郎武德初定為今制秩
從六品上大凡自漢魏已還典曹理事雖時有汙崇官
有輕重或百職耗廢雜而多端而即位皦然未嘗有鹵
莾進越非其任者蓋宗公貴任多由此塗出所以儲時
(集作明)才練官業必於是焉方今車書尉侯通道旁午而
斯任尤劇彭城仲子陵脩詞而筮仕說經有師道自博
士祠部郎稍遷于茲且以南輟(集作轅)銓藻之勤久次而
後至脩性自牧闇然君子之道也况大雅之匪懈孔門
之政事古誼家法久於講貫遵脩砥礪其可量邪至若
門關出入之籍設險閑邪之義譏而不征守而不紊列
在令典(集作書)端如貫珠故可略於此仲侯以故志屋壁
之隙欲(集無此字)壊磨滅使鄙夫書而補之貞元辛已歲夏
六月記
御史臺
御史大夫壁記李華
君以文明照臨百官官糾其邪職有(文集作在)邦憲由京師
而端下國王化所繫不唯威刑御史夫夫其任也用捨
决於天心得失震於人聽舉直措枉果而不撓則公卿
屏氣道路生風率其屬以正于朝瞻我衣冠不仁者遠
苟異於是為君子羞政之雄雌與德輕重故名公在位
天下仰頼焉秦官有御史大夫在漢為三公職副丞相
闕則大夫遷或名司空或復舊號史足徵也議大政必
下丞相御史其廷署古曰府近曰臺其衣冠章綬品秩
所規載於甲令聖朝臣唐虞高尚之賢内周漢不賓之
俗登人於五福薦樂於九歌帝德廣運而瑞草生天威
震動而神羊至故柱石骨鯾之老更拜焉距義寧至先
天登宰相者十二(或作一十)人以本官參政事者十三人故
相任者四人藉威聲以稜檄外按戎律者八人官或改
稱大司憲臺或分為左右肅政罷置不恒從所宜也開
元天寶中刑措不用元元休息由是務簡益重地清彌
尊任難其人多舉勲德至宰輔者四人宰輔兼者二人
故相任者一人兼節度者九人異姓封王者二人尊號
加孝德之明年樂成公自尚書左丞兼文部遷崇德也
昭融禮經嗣續文雅張仲孝友山甫將明風度可以師
長人倫動靜可以訓齊天下喬岳鎮定嘉量平均心為
百行之宗體備四時之氣雅有之曰文武吉甫萬邦為
憲樂成有焉至若教行於無訟之前慮辨於未萌之始
未萌而慮則求煩不獲無訟而教則何用不臧寬細瑕
為大體復故事為新政小人畏法君子夷心無隠情於
國家無愧辭於神道堂堂乎大雅之素也初廳壁列先
政之名記而不叙公以為艱難之選將俟俊(粹後)人謂華
嘗備屬僚或知故實授簡之恩至屬詞之藝寡無以允
副非常之待所報者直質而少文天寶十四年六月十
四日記
御史中丞壁記前人
皇帝受天明命垂五十年大道成俗黎民於變百官設
而無事三辟存而不論振古未然也猶以為成歲資於
降霜律人本於持憲憲司之拜尤覈名實王猷其遠乎
夫察風俗平冤滯踣邪佞延俊(一作睃)賢云誰司之職惟
御史亞長曰中丞二大夫以領其屬士丐為伯游之佐
司馬乃令尹之偏古之制也漢儀大夫副丞相以備其
闕參惟國綱鮮臨府事故中丞專焉意者殄兇人之豪
扶(一作挾)君子之道各行其志無所牽束行止與大臣絶
位指顧則周行振聳政體宜之晉宋元魏以還無御史
大夫由是中丞威望愈尊禮有加等如火烈烈如霜肅
殺不可犯也屬時清無獄朝尚寬政行葦忠厚王化根
源周室仁及草木而愷悌流乎頌聲漢文雅(一無雅字)好黃
老而公卿恥言人過舉盛德而儀刑著矣焉用察察闕
闕以恟主人哉欲以此道行於軍旅故東西幕府皆兼
大夫餘軍多假憲司之號聖皇之志也天寶中君臣於
道德之間又新其化(一作他非)以尚書左丞張公為大夫少
府大卿庾公為中丞天下翕然名教知勸大夫睦中丞
也羽翮得清風之助中丞奉大夫也律吕本黃鍾之宫
耆儒碩老罕云遇此盛矣公中和備體沉潜經德易直
且武温文而清遵王路以整多方由夫身而貞百度此
外盡余事也古之制記者先諸德而後諸事至若命官
之始省復之代名號冠緌之差禄秩位員之數辭尚體
要况皆知之今不書省文也華昧學淺藝承命維谷(一作)
(俗非)羣言之首非所克堪然故吏(一作史)也勉以酧德天寶
十四年九月十日記
監祭使壁記凡制(依本作制九)柳宗元
禮檀弓曰祭禮與其敬不足而禮有餘也不若禮不足
而敬有餘也是必禮與敬皆足而後祭之義行焉周禮
祭僕視祭祀有司百官之戒且誅其不敬者漢以侍御
史監祠唐開元禮凡大祠若干中祠若干咸以御史監
祠(蜀本作視)祠官有不如儀者以聞其刻印移書則曰監祭
使寶應中尢異其禮更號祠祭使俄復其初又凡制供
祠之吏雖當齋戒得以抶(集作决)罰由是禮與敬無不足
者聖人之於祭祀非必神之也蓋亦附之教焉事於天
地(文粹有者字)示有尊也不肅則無以教敬事於宗廟(文粹有者)
(字)示廣孝也不肅則無以教愛事於有功烈者是報德
也不肅則無以勸善凡肅之道自法制始奉法守制由
御史出者也故將有亊焉則祠部上其日吏部上其官
奉制書以來告然後頒于有司以謹百事太常脩其禮
光祿合其物百工之役先一日咸至於祠而考閱焉御
史會公卿有司執簡而臨之故其粢盛牲牢酒禮菜果
之饌必實于庖厨鍾鼓笙竽瑟琴戞擊之樂簨簴綴兆
之數必具於庭内樽彛罍洗爼豆醆&KR1356;之噐必㓗于壇
堂之上奉奠之士贊禮之童樂工舞師洎執役而衞者
咸列數其實(一作成列若其貫)設箠朴于堂下以作官刑而群
吏莫敢不備物羅奏牘于几上以嚴天憲而衆官莫敢
不盡誠而祭之日先升立於西階之上以待卒事其禮
之周旋樂之節奏必周知之退而視其燔燎瘞埋終之
以敬也居常則飾四方祀貢之物以時登于王府服噐
之脩具祠宇之繕理牛羊毛滌之節三宫御廪之實畢
備而聽命焉舊以監察御史之(文粹無之字)長居是職貞元
九年十二月御史多闕余班在三人之下進而領焉明
年中山劉禹錫始復舊制由禮與敬以臨其人而官事
益理制令有不宜于時者必復于上革而正之於是始
為記求於(文無於粹字)簿書得為是職者若干人書焉
諸使兼御史中丞廳壁記
古者交政(一作脩)於四方謂之使今之制受命臨戎職(一有)
(而字)無所統屬者亦謂之使凡使之號蓋專焉而行其道
者也開元以來其制愈重故取御史之名(一作循)而加焉
至於今若干年其兼(一有御史二字)中丞者若干人其使絶域
統兵戎按州部專貨食而柔遠人固王略齊風俗和關
石其大者戡復于内拓定于外皆得以壯其威張其聲
其用遠矣(一作威聲用張壯其道矣)假是名(一作官)以蒞厥職而尊嚴
若是况乎㧾憲度於朝端樹風聲於天下(一作于闕下)其所
以翼于(一作於)君正于(一作於)人者尤可以知也武公以厚
德在位甚宜其官視其署有記諸使兼御史中丞者而
多闕漏於是求其故於詔制(一作制詔)而又質於史氏增益
備具遂命其屬書之且曰由其號而觀其實後之居於
斯者有以敬于事
文苑英華卷七百九十八
