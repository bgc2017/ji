文苑英華卷三百六宋李昉等編
悲悼六
墳墓五十五首
經孫氏陵何遜(見類聚)
在昔炎靈厭神器若無依逐兔争先捷掎鹿競因機呼
吸開霸道咤叱掩江畿豹變分竒略虎視肅戎威長蛇
衂巴漢冀馬絶淮淝交戰無内禦重門豈外扉成功終
已棄凶德愎而違水龍忽東鶩青盖乃西歸碣來易永
久年代曖微微苔石疑文字荆墳失是非山鸎空曙響
壠月自秋輝銀海終無浪金鳬會不飛閴閴今如此望
望沾人衣
悲行路孤墳前人
行路一孤墳路成墳已毁空疑年歲積不知陵谷徙幾
經秋葉飛(初學記作黃)驟見春流瀰金蚕不可織玉樹何曾
蕊陌上驅馳人笑歌自侈靡今日非明日所念誰憐此
遊朝山悲古塚虞騫(見初學記)
長林帶朝夕(一作霧)孤嶺枕江村疎松含白水密篠滿平
原荒墳改凍葉低壟變年根西光長檟落促爾膝前樽
經陳思王墓庾肩吾
公子獨憂生丘壟擅餘名採樵枯樹盡犁田荒隧平寧
追晏平樂詎想謁承明且余來錫命兼言事結成飄颻
河朔遠䬃(一作飈)䫻風郊鳴鴈與雲俱陣沙將蓬共驚枯
葉落古(一作故)社寒鴉歸(一作思)孤城壠水哀葭曲漁陽慘
鼔聲離家未遠客安得不傷情
行經古墓隂鏗(見初學記)
偃松將古墓年代理當深表柱應堪燭碑書欲有金迥
墳由路毁荒隧受田侵霏霏野露合昏昏隴日沉懸劒
今何在風楊空自吟
遇徐君墓周無名法師
延陵上國返枉道訪徐公死生命忽異懽娱意不同始
往邙山比聊踐平陵東徒觧千金劍終恨九泉空日盡
荒郊外烟生松柏中何言愁寂寞日暮白楊風
聘齊經孟嘗君墓陳昭
薛城觀舊跡征馬屢徘徊盛德今何在唯餘長夜臺蒼
茫空隴路顦顇古松栽悲隨白楊起淚想雍門来泉戶
無關吏鷄鳴誰為開
春夕經行留侯墓盧思道
少小期黃石晩年遊赤松應成羽人去何忽掩高封疎
蕪枕絶野邐迤帶斜峯墳荒隧草没碑碎石苔濃徂秦
懷猛氣師漢挺柔容盛烈芳千祀深泉閉九重夕風吟
宰樹遲光落下舂(見淮南子)遂令懷古客揮淚獨無從
過張平子墓駱賓王
西鄂該通理南陽擅德音玉巵浮藻麗銅渾積思深忽
懷今日昔非復昔時今日落(集作往)豐碑暗風来古木吟
唯歎窮泉下終欝羡魚心
邙山沈佺期
北邙山上列墳塋萬古千秋對洛城城中日夕歌鍾起
山下唯聞松柏聲
比干墓徐彦伯
大位天下寶維賢國之鎮殷道微而在受辛纂頽胤山
鳴鬼又哭地裂川亦震媟黷皆佞諛虔劉盡英雋孤卿
帝叔父特進貞而順玉牀逾皜潔銅柱方敲焮奉國歴
三朝觀竅明一瞬季代猖狂主蓄怒提白刃之子彌忠
讜憤然更勇進撫膺逝隕越知死故不恡已矣竟剖心
哲婦亦同殉驪龍暴雙骨太岳推孤刃周發次商郊冤
骸悲莫殣劍鋒&KR0008;遺孽報復一何迅駐罕歌淑靈命徙
封旅櫬自爾銜幽酷于嗟流景駿邱墳被宿莽壇所緣
飛燐貞觀戒卜征維皇念忠信荒墳護草木刻桷吹煨
燼代遠思更崇身頽名益振帝詞書藥石國饌羅芳衅
偉哉列士圖竒英千古徇
題東山子李適碑隂(并序)前人
噫嘻李公生自號東山子死葬東山豈其䜟哉神交者
歌薤露以送子歸東山焉人三章章八句合一十五章
鐫于碑隂云(序云人三章合十五章則當有五人姓名今止存徐詩又止二章)
隴障縈紫氣(一作氛)金光赫氤氲美人含遥靄桃李芳(一作)
(方)自薰圖高黃鶴羽寶奪驪龍羣忽驚薤上露曲掩(一作)
(曀)東山雲回也實夭折賈生亦脆促今復衰若人危光
迅風燭曙臺淪清鏡窮塵掩結綠何以贈下泉生芻唯
一束
過懷王墓張說
喔吚(集作吚嚘)不可信以是(集作似此)敗懷王客死嶢關路返葬
岐江陽啼猿(一作狖)抱山月饑狐獵野霜一聞懷沙事千
載盡悲凉
和黃門盧監望秦始皇陵張九齡
秦帝始求仙驪山何遽卜中年既無效兹地所宜復徒
役如雷奔珍怪亦雲蓄黔首無寄命赭衣相馳逐人怨
神亦怒身死宗遂覆土崩失天下龍闘入函谷國為項
籍屠君同華元戮始掘既由楚終焚乃因牧上宰議(一作)
(義)揚賢忠阿感桓速一聞過秦論載懷空杼軸
郢城西北邊有大古塚數十觀其封域多是楚
諸王而年代久遠不復可識唯直西有樊妃
塚因後人為植松柏故行路盡知之
前人
蘋藻生南澗蕙蘭秀中林嘉名有所在芳氣無幽深楚
子初逞志樊妃嘗獻箴能令更擇士非直罷從禽舊國
皆湮滅先王亦莫尋唯傳賢媛壠猶結後人心牢落山
川意蕭條松柏隂跛牂(集作破墻)時直上荒徑或斜侵惠問
終不絶風流獨至今千春思窈窕黃鳥復哀音
過始皇墓(時年二十集作十五)王維
古暮成蒼嶺幽宫象紫臺星辰七曜隔河漢九泉開有
海人寧渡無春鴈不廻更聞松韻切疑是大夫哀
行次昭陵十二韻杜甫
舊俗疲庸主羣雄問獨夫䜟歸龍鳳質威定虎狼都天
属尊堯典神功恊禹謨風雲随逸(集作絶)足日月繼高衢
文物多師古朝廷半老儒直詞寧戮辱賢路不﨑嶇往
者災猶降蒼生喘未蘇指麾安率土盪滌撫洪鑪壮士
悲陵邑幽人拜鼎湖玉衣晨自舉石(集作鉄)馬汗嘗驅松
柏瞻虛(集作靈)殿塵沙暗(集作立暝)指途寂寥開國日流恨滿
山隅
適思顔胄
芳歲不我與颯然凉風生繁華掃地歇蟋蟀充堂鳴感
物增憂思奮衣出遊行行值古墓林白骨下縱横田竪
鞭髑髏村童掃(一作摇)精靈精靈無柰何像設安所榮(一作)
(營)石人徒暝目表柱燒無聲試讀碑上文乃是昔時英
位極君詔葬勲高盈忠貞寵終禁樵採立嗣脩墳塋運
否前政缺羣盗多蚊虻即此邱壠壊鐵心為霑纓當其
崇樹日豈意侵辱併冥漠生變故淒凉結幽明悲端豈
自我外物紛相縈所適非所見前登江上城倚樓臨綠
(一作浸)水一望觧傷情
王龍驤墓賈彦璋
昔擅登壇寵爰光典午朝刀懸臨益夢龍啟渡江謠茂
績當年舉英魂此地銷唯餘孤壠上日夕起松飈
昭君墓常建
漢宫豈不死異域傷獨没萬里䭾黃金蛾眉為枯骨廻
軍夜出塞立馬皆不發共恨丹青人墳上哭明月
長沙桓王墓下别李紓張南史(已見二百八十七卷)
劉長卿
經漂母墓劉長卿(見集本)
昔賢懷一飯兹事已千秋古墓樵人識前朝楚水流渚
蘋行客薦山木杜鵑愁春草茫茫綠王孫舊此遊
驪姬墓下作(夷吾重耳墓隔河相去十三里)岑參
驪姬北原上閉骨已千秋澮水日東注惡名終不流獻
公恣耽惑視子如仇讐此事成蔓草我来逢古邱蛾眉
山月苦蟬鬢野雲愁欲弔二公子横汾無輕舟
虹縣嚴孝子墓劉灣
堂孝教因心(一作不及)天然得(一作因天心)所資禮聞三年喪爾
(一作汝)獨終身期下由骨肉思上報母父慈禮聞哭有卒
爾(一作汝)獨哀無時前有松柏林荆蓁(一作棘)結朦朧墓門
白日閒(一作閉)泣血黃泉中草服被枯骨垢容戴飛蓬舉
聲哭蒼天萬木皆悲風
經徐侍郎墓作顧況
不知山吏部墓作石橋東宅兆鄉關異平生翰墨空夜
泉無曉日枯樹足悲風更想幽冥事唯應有夢同
路傍墓耿緯
石馬雙雙當古樹不知何代公侯墓墓前菲菲春草深
唯有行人看碑路
周平西墓權德輿
英威今寂寞陳跡對崇邱壯志清風在荒墳白日愁窮
泉那復曉喬木不知秋歲歲寒塘側無人水自流
蘇小小墓前人
萬古荒墳在悠然我獨尋寂寥紅粉盡冥漠(集作寞)黃泉
深蔓草映寒水空郊暖夕隂風流有佳句吟眺一傷心
宫人斜絶句前人
一路斜分古驛前隂風切切晦秋煙鉛華新舊共冥寞
日暮愁鵶(一作鴟)飛野田
去歲自刑部侍郎貶潮州刺史乘驛之官其後
家亦譴逐小女道死瘞之層峯驛之山下今
過其墓留題驛梁韓愈
數條藤束木皮棺草殯荒山白骨寒驚恐入心身已病
扶舁沿路衆知難繞墳不暇號三匝設祭惟聞飯一盤
致汝無辜由我罪百年慚痛淚闌干
弔友人李元賓墓孟郊
曉上荒凉原吊彼寂寥(集作冥寞)魂眼咽此時淚耳悽在日
言冥冥(集作寂寂)千萬年墳鏁古(集作孤)松根
題梁宣皇帝陵二首吕温
即讎終自剪覆國豈為䧺假號孤城裏何如在甬東
二
祀夏功何薄尊周義不成悽凉庾信賦千載共傷情
真娘墓(其墓前乃□邱寺也)白居易
真娘墓虎邱道不識真娘鏡中面唯見真娘墓頭草霜
摧桃李風折蓮真娘死時猶少年脂膚荑手不牢固世
間尤物難留連難留連易銷歇塞北花江南雪
過京索先生墳賈島
京索先生三尺墳秋風漠漠吐寒雲從来有恨君多哭
今日何人更哭君
經李白翰林墓許渾
氣逸何人識才高舉世疑禰生狂善賦陶令醉能詩碧
水鱸魚興(集作怨)青山鵬鳥悲不堪遺(集作至今孤)塚在荆棘
楚江湄
經李白墓項斯
夜郎歸未老醉死此江邊葬闕官家禮詩殘樂府篇遊
䰟應到蜀小碣豈旌賢身没猶何罪遺墳野火燃
過北海墓二十韻温庭筠
撫事如神遇臨風獨涕零墓平春草綠碑折古苔青珪
玉埋英氣山河孕炳靈發言驚辨囿揮翰動文星藴策
期干世持權欲反經激揚思壮氣(集作志)流落歎頹齡惡
木人皆息貪泉我獨醒輪轅無匠石刀几有庖丁碌碌
迷蔵器規規守挈瓶憤容陵鼎鑊公議動朝廷故國將
辭寵危邦竟緩刑上卿廉(集作鈍工磨)白璧凡石礪青萍揭
月昭東夏摶風滯北溟後塵遵軌轍前席詠儀刑木秀
當憂悴絃傷不底寧矜誇遭尺鷃光彩困飛螢草羽留
談柄清風襲德馨鸞凰嬰雪刃狼虎犯雲屏蕙蘭荒遺
址榛蕪蔽舊坰羡君雖不禄猶得到明庭(集作轘轅遠沂水何事戀)
(明庭)
過陳琳墓前人
曾於青史見遺文今日飄蓬過此(集作古)墳詞客有靈應
識我覇才無主(集作此始)亦憐君石麟埋没蔵春草銅雀荒
凉對暮雲莫怪臨風倍惆悵欲將弓劍學從軍
過蔡中郎墓前人
古墳零落野花春聞說中郎有後身今日愛才非昔日
莫抛心力作詞人
始皇陵下作曹鄴(見詩選)
千金買魚燈泉下照狐兔行人上陵過却弔扶蘇墓纍
纍壙中物多於養生具若使山可移應將秦國去舜殁
雖在前今猶未封樹
過比干墓聶夷中
殷辛帝天下厭為天下尊乾綱既一斷賢愚無二門佞
是福身本忠作喪已源餓虎不食子人無骨肉恩日影
不入地下埋冤死魂腐骨(集作肉)不為土應作石木根余
来過此鄉下馬弔此墳静念君臣間有道誰敢論(一作有誰)
(敢抗論)
真娘墓(在虎邱西寺内)張祜
佛地葬羅衣孤魂此是歸舞為蝴蝶夢歌謝伯勞飛翠
髮朝雲斷(集作在)青娥夜月微傷心一花落無復戀春暉
題蘇小小墓前人
漠漠窮塵地蕭蕭古樹林臉濃花自發眉恨柳長深夜
月人何待春風鳥為吟不知誰共穴徒願結同心
長江縣經賈島墓鄭谷
水繞荒墳縣路斜耕人訝我久咨嗟重来兼恐無尋處
日落風吹鼓子花
經徐稚墓陳陶
郏鄏妖興炎漢衰先生南國卧明夷鳳凰屢降玄鍾禮
瓊石終蔵烈火詩禁掖衣冠加宋鵲湖山耕釣没堯時
(一作師)千年壠樹何人哭寂寞蒼苔内史碑
宫人斜陸龜蒙
草樹愁烟似不春曉鸎夜怨問行人須知一種埋香骨
猶勝昭君作虜塵
燕昭王墓羅隐
戰國蒼茫難重尋此中蹤跡想知音強停别騎山花曉
欲吊遺魂野草深浮世近来輕駿骨高臺何處有黃金
思量郭隗平生事不殉昭王是負心
經未陽杜工部墓前人
紫菊馨香覆楚醪奠君江畔雨蕭騷旅魂自是才相累
閒骨何妨塚更高騄驥喪来輕蹇蹶芝蘭衰後遠(集作長)
蓬蒿屈原宋玉憐居處幾駕青螭緩欝陶
蘇小小墓前人
魂兮檇李城猶未有人耕好月當年事殘花觸處情向
誰曾艷冶随分得聲名應侍吴王宴蘭橈暗送迎
始皇陵前人
花堆無草樹無枝嬾向行人語(集作問)昔時六國英䧺漫
多事到頭徐福是男兒
王濬墓前人
男兒未必盡英䧺但到時来即命(集作命即)通若使吴都猶
旺氣將軍何處立殊功
孟浩然墓前人
數步荒榛接舊蹊寒郊(集作江)漠漠雨凄凄(集作草萋萋)鹿門
黃土無多少恰到書生塚便低
古塚曹松
代遠已難問纍纍次古城民田侵不盡客路踏還平作
穴地分蟄依岡鹿遶行唯應風雨夜鬼火出林明
長陵唐彦謙
長陵高闕此安劉附葬纍纍盡列侯豐上舊居無故里
沛中原廟對荒丘耳聞英主提三尺眼見愚民盜一抔
千載䜿儒騎瘦馬渭濱斜日重廻頭
文苑英華卷三百六
