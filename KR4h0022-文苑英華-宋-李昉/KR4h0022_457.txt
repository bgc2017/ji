文苑英華卷四百五十七宋李昉等編
制書十
節鎮六
授朱崇節河陽節度使制陸扆
門下朕聞天垂星緯王者象之以設官地裂山河歴代
定之以建國所以咽喉中夏藩屏皇家非威望不足以
鎮寧非仁惠不足以撫養其有勲勞夙著宜申胙土之
恩韜略素精屡委殿邦之任二者兼備斯為得人國有
彛章我復何愛前昭義軍節度使潞慈刑洺等州觀察
處置等使特進檢校司空兼潞州大都督府長史御史
大夫上柱國沛縣開國子食邑五百戶朱崇節雄略縱
横忠誠貫直夙著(一作抱)揔戎之術常韜靖亂之謀臨危
不屈於壯心多難益全其大節去病辭第誓彰鍾鼎之
勲王翦請田非為子孫之計日者平陽求瘼馮翊頒條
隰川竟保於孤城汝海將䋲(一作綏)其弊俗其後孟津分
閫上黨臨戎智謀潜契於蓍龜義烈彌堅於金石擁衆
而出陳兵以行指揮而神氣激揚叱咤而寇讎惕息今
則鄉閭顧慕士卒謳歌廡金咸佇於竇嬰竹馬思迎於
郭伋是用再兼五教重委雙旌既資董衆之能仍舉疇
庸之典於戲功名易守自伐者必顛富貴可圖懷驕者
難保失道則禍生旋踵守義則福貽後昆勉爾令圖服
我明訓可依前檢校司徒充河陽節度使散官如故
授周岳嶺南西道節度使制
門下夫山結川融皆予之㝢縣蠶衣租食悉我之黎元
慘舒雖繋於陰陽覆燾豈殊於遠邇自頃中原搔擾遐
裔阻難或王澤不流或國章靡及念茲黔首系(一作昌疑)我
皇風聿求養理之仁兼藉鎮寧之略訪于執事果得能
臣武安軍節度湖南觀察處置使特進檢校右僕射食
邑三百戶周岳黃石傳符豐城得劔倜儻挺義夫之節
縱横抱名將之才擐甲執兵閫外以雄豪見許絶丼分
少江東以信義相推嚴武備而不喜戰争頒吏術而每
先恩惠遂致塵清四鄙農勸三時鄉閭阜安卒乘雄富
是用疇其懿績仗以英謀輟乳哺於賦鴟之鄉壯藩垣
於獲象之郡爾其克膺重寄更茂嘉猷必令嶺嶠蠻陬
欽我之風化無使黃金翠羽累爾之清廉然後馬援威
聲孟嘗介㓗苟能礪操諒可齊名仍推(疑)百越之封俾
進三槐之秩恩不虚受爾其欽哉可檢校司空充嶺南
道節度使餘並如故
授陳珮廣州節度使制
門下漲海奥區番禺巨屏雄藩夷之寶貨冠吳越之繁
華苟非令人難著清節列聖睠念必求賢良故宋璟播
美於前李勉垂芳於後朕初君臨㝢縣方以武定藩維
獨命卿往鎮茲土而崇龜果以清净為理謳謠日聞固
追詠於夷齊豈慙名於宋李代其任者不亦難乎爰求
勲舊之間别得英竒之士左軍都指揮使前静江軍節
度使開府儀同三司檢校司徒平章事穎川食邑三千
戶實封一百戶陳珮雄姿岳聳俊氣鷹揚家傳忠孝之
風代襲韜鈐之術愛士卒而更逾吳起敬君子而不讓
張飛位以功高名由義振先皇帝荐臻難運再新侯封
挺身於版蕩之中竭力於阽危之際或警廵於西蜀或
侍從於南梁殄岐陽兵火之災爾功居最戡京國宗祧
之難爾效復多皎㓗忠誠貫黃河而不濁堅貞壯節冐
烈火而寧焚雖衛鼎銘勲韓壇受律未臨列土豈答豐
功是命殿彼大邦授其峻秩仍示優崇之旨再兼台衮
之榮於戲吳隠之昔號清廉英聲未冺馬伏波嘗推功
業厥跡猶存苟能視糠粃於翠羽明珠張紀律於遐陬
異俗吳馬之政今古寧殊無使璟勉崇龜獨誇於前哲
也勉服丕訓無替令猷可檢校太保同平章事充嶺南
道節度使餘並如故
授李籌盧龍節度使制
門下召奭舊邦燕昭故國其地廣而要其俗勁而雄儻
非英偉之才孰控臨戎之任詢于執政爰有良臣具官
李籌刜鍾利噐搆厦宏材負頗牧之威名藴關張之節
槩夙明軍志妙(一作預)揣敵情訓戎兼務於詩書養士必
加於觴豆日者咸推友悌實卒元戎屢參必勝之謀常
贊在和之義泊專庶務益洽羣情貔貅仰愛日之恩疆
場頼仁風(一作長城)之固是用寵其龍節榮被鴒原俾登韓
信之壇仍進王祥之秩爾其禀我王度振乃家聲推信
義以睦鄰封謹法令以威蕃落武有備而不用士使樂
而不驕四者聿脩七德斯在服我明訓厥惟欽哉可檢
校太保幽州大都督府長史盧龍軍節度使餘並如故
授周岳湖南節度使制
門下荆渚懷仁陶侃昔嘗再理潁川思乂黃霸於是重
臨苟徇人情何傷國體而况干戈久試宵旰為憂將蘇
塗炭之災俾復旌旄之任詢于執政僉曰嘉謀具官周
岳早洞武經兼通政術嘗鎮湘中之地克揚閫外之威
執紀律以不踰播謳謠而甚遠拊封彌謹述職惟勤垂
竹帛之功名委旌幢之貴寵(一作尋垂竹帛之功方委旌幢之貴)而遽因
疑間遂致遷移適五嶺之遐荒奪重湘之奥壤乃使軍
戎憤悱黎庶怨咨煙塵不絶於累年瘡痍偏傷於一境
旋聞軍吏之衆耆老之徒咸詣護戎借留賢帥遭權臣
之擁遏致明命之稽延今我朝政惟新庶事思理雪爾
肺腸之憤申予雨露之恩俾殿舊邦用諧衆志爾其速
蘇凋瘵無念仇讎戢矛戟之連營勸農桑於列郡布予
惠澤服我徽章茂繼前勲永膺重寄可依前檢校司徒
武安軍節度使餘並如故
授張鐇彰義軍節度使制
門下隴陰重地涇上雄藩勵控弦帶甲之徒資護塞和
戎之略爰自動知邊事夙練兵機加以制彼西陲屏于
中夏博採輿人之論果聞良帥之才爰降命書式諧衆
欲具官張鐇雷霆勁氣鵰鶚竒姿秉孝愛以承家挺忠
直而事主玉鈐金匱弟兄咸繼於孫吳雪嶺蕭關蕃虜
遠懷於頗牧矧示令委殿于是邦著勲烈於兩朝耀威
名於一紀訓兵積粟述職安邊城隍元固於金湯士卒
必均於觴豆功垂竹帛政洽謳謠並馳(一作大張)賢將之名
仰自元昆之訓豈為(疑作謂)降年不永閱水興悲將既(疑作)
(繼)前脩是資同氣設齋壇而錫命馳瑞節以頒恩式光
十乘之雄不改三槐之秩爾其奉予紀律固乃封疆推
誠信以睦隣竭忠勞而報國自可委安禄位益茂功名
於戲爾鐇服我明訓可檢校司徒彰義軍節度使餘如
故
授趙凝檢校太尉開府制
門下王者裂土疆以任材臣下推腹心以報主能任其
材則國理能報其主則功高其有鎮拊巨藩訓齊義旅
克展忠貞之效每遵紀律之條斷自予懷將頒殊渥具
官趙凝倜儻雄材縱横奥略奮垂天之羽翰聳發地之
巖巒頃纂舊封克承先訓嚴武備而不矜戰伐緩軍令
而不虐惸婺鄉閭阜殷卒乘輯睦顧峴首漢陽之地實
四會五達之莊扼咸鎬之咽喉遵荆吳之貢賦途路無
梗䑯航若流不有咸聲孰能通好(一作齊)朕以姦兇構患
都邑縱兵爰避艱虞出居巖險而能徑馳專使來達臣
誠乃陳底貢之儀備驗輸忠之節况爾先父寔余藎臣
前勲尚煥於&KR0034;鍾令嗣克傳於弓冶永言念舊尤在賞
新(一作延)俾升掌武之班益重拊封之寄仍遷峻級式示
隆恩爾其保禄位以榮家竭忠勞而許國勉欽明訓無
忝厥官可開封府儀同三司檢校太尉平章事充忠義
軍節度使餘並如故
授石善友鎮武節度使滕從免邕州節度使制
前人
門下朔野雄藩地臨於強虜海濱巨屏境接於諸蠻苟
非威略不足以鎮寧非惠和不足以綏撫其有久專留
務具著能名雅稱分閫之才宜賜登壇之命具官石善
友夙知邊事素練戎韜驊騮騁風無遠不適具官滕從
免早習兵機常推忠欵豪曹出匣其銳難當而能誓建
功名克遵紀律(一作克律紀法)洎膺試用咸務恪恭封疆遠憚
其威聲溪洞每懷其信義固可以静茲絶塞阜彼遐陬
使風煙罷警於北陲琛賮遠臻於中土方資重委宜洽
優恩俾真旄鉞之權用壯藩宣之寄或榮遷端揆或寵
陟秋官勉竭厥誠貳則有辟善友可檢校右僕射充鎮
武節度使兼安北都護從免可檢校刑部尚書嶺南道
節度使餘如故
授武臣邠寧節度使制鄭畋
門下推轂㧾戎朝廷之重寄登壇受鉞將帥之殊榮况
地接燕(集作回)山境連京甸兵雄俗阜拱我宸居宜擇英
賢以壯垣翰具官某乙雷泉禀氣邳石降籌習我(集作起)
翦之兵書用關張之戰略雄嚴可憚忠赤無疑彰勇藝
於轅門顯勤勞於禁旅言皆許國志在忘(集作不謀)家驊騮
豈戀於縶維鵰鶚常思於振擊今故錫(集作委)之旄鉞(集作)
(節)授以土田俾使于邠用示殊寵爾其申嚴斥候訓習
師徒增疇壠以竢豐穰飾噐甲以圖精利蒐乘補䘚無
惑於(二字集作或)惰游禦寇安人必(集無必字)期於静謐尚父之
英威未殄古公之風化猶存勉揚政經無負憂寄可檢
校某官充邠寧節度使主者施行
授李師望定邊軍節度使制
門下全蜀之南封部遐廣屏限蠻貊嶲為要衝間者守
將不嚴寇兵來䧟蕭條故地寂寞有年與其黷武開疆
孰若屯師固圉况精甲可用腴田可耕苟得其人豈復
翫寇是用割分州里崇建翰垣思其長才付以重事更
求中外格于旬時果得良臣式契朕志朝議大夫前鳳
翔少尹上柱國賜紫金魚袋李師望早以才榦彰于吏
途縱横不羈沉毅有斷頃歲王師伐叛命爾供軍糗糧
相繼於路岐兵士皆忻於飫飽裘甫之役爾守天台克
以偏師大挫狂孽厥後繼領符竹咸推器能二尹岐山
既從休罷鷙羽豈閑於韝上柛鋩終躍於腰間朕以荒
服未寧坤維多慮式當經制尤渴英竒知其可行召與
之語嘉謀響荅雄論風生奏刀而髖髀皆虚聚米而山
河盡覩築壇驟拜余無悔焉於戲初造之邦詎有堅敵
種落雜處兵糧未殷全資智謀克在威愛爾其投醪共
味立法推誠理軍猶家養士如子闢汙萊以務稼穡籌
險阻以制關防弓矢戈矛當嚴鍜礪風雲氛祲無忽視
瞻熟孫武之韜鈐慕孔明之事業使遊咩城下常驚鼓
鼙之威大度河南永保金湯之固勉思報國勿負知臣
擢握兵符銜榮憲印統諸軍之鈇鉞兼六郡之賦輿上
應星辰貴為侯伯將旌殊渥匪限彛章敬之戒之無忝
休命可嶲州刺史兼御史大夫充定邊軍節度使眉蜀
卭雅黎等州觀察處置統押近界諸蠻并統領諸道行
營兵馬制置等使
授龐從武寧平難軍節度使改名師古制
張玄晏
門下沛澤遺封&KR0008;(漢書作芒)山奥壤俗稱雄富人本質良古
為用武(一作物非)之鄉今乃優賢之地况自嬰多難極廹挻
災蒸黎嘗困於流離全材久專於綏撫已觀試可爰議
正名時舉寵章用申奬勸具官龐從夙懷明略早負壯
圖精專能習於豹韜瓌偉素推其鷰頷襟靈豁逹氣宇
剛嚴居然將領之才邈爾深沉之度差肩頗翦接武韓
彭揚閫外之休聲富幄中之嘉畫自委之留事頒我詔
條惠愛行於鄉閭威望揚於士伍克成謠詠遠副憂勤
臨戎既耀於雄稜撫俗備揚其善政遄移歲月足洽寵
靈是宜錫以旌幢進其官秩奄有徐夷之一境爰撫大
彭之故都膺吾眷求永作藩翰於戲敬敷五教光㧾十
連踐論道之華資加御貴之榮級無忘惕勵以奉恩光
可某官仍改名師古主者施行
授王敬蕘武寧軍張珂彰義軍節度使制
前人
門下錫以土田付之旌鉞必擇非常之士載弘不次之
恩况沛澤雄藩涇川巨鎮委用咸彰於試可節制宜膺
其正名爰舉徽章式(一作並)分戎閫具官王敬蕘夙號將
才早探軍志襲淮流之積慶挺山立之雄姿勇實兼人
智能周物藴變通之茂用懷經濟之遠圖具官張珂閥
閱名門韜鈐祕略孝友克宣其遺美忠勤幼闡於令名
劍氣干霄鳳音合律撫士則能均丼苦推誠而可貫神
明頃者頒我詔條各成政化(一作郡政)惠愛亟沾於疲瘵威
聲益布於鄉閭爰自主留彌觀奉上既播褰帷之美勉
承建節之榮仍俾䟽封用光裂鎮噫硭(漢書作芒)碭壓境種
落連營握兵符而皆是通侯掀大旆而具為上將當思
報效以服恩榮敬蕘可某官珂可某官主者施行
授馮行襲昭信軍節度使制
門下分節制之任所以嚴我翰垣膺廉問之權所以宣
吾風化矧夫界連梁楚襟束咸秦據廣漢之上游振終
南之巖險昔為禦侮之地用固神州爰升連帥之雄以
疇丕績言從人欲乃降朝恩昭信軍防禦使特進檢校
太子太保使持節金州諸軍事守金州刺史兼御史大
夫上柱國長樂縣開國伯食邑七百戶馮行襲决雲利
刃逐日竒蹤禰衡重一鶚之名關侯蓋萬人之敵御衆
布投醪之德禮賢懷比飯之恭智略出羣忠果成性造
次不違於遵奬周旋備覩於公勤自委以頒條命之剖
竹蒞事繼懸魚之美臨人宣建隼之威疲薾既成其息
肩豪右屢聞於破膽獻奉無闕賦租罔愆况頃者荆襄
路途兵戈驟起而能遽開間道俾達上京盡通江嶺之
貢輸來助朝廷之經費尋彰績效今有甄酬而一境緇
黃數邑耆艾咸陳章䟽請降節旄膺吾入保之榮茂彼
登壇之寵往服休命無忘敬恭可某官主者施行
授李思敬武軍李繼顔保大軍節度使制
前人
門下洋源奥區鄜畤重鎮近境深聮於甸服長川古號
於塞門念斯節制之雄睠尸察廉之寄必資才傑用副
選求乃者雕隂實維戎事壁壘且勞於九拒干戈僅徧
於四封姑務安人爰從易地具官李思敬練達韜鈐振
揚威望保風雨不渝之操得寬猛相濟之機奉上誠專
(一作深)康時績茂常蓄持危之志雅推御衆之能具官李
繼顔驍果馳聲剛柔藴用負致君之全略逞邁俗之宏
規克禀義方幼知忠孝發黃間而破敵麾白羽以臨戎
並早沐恩榮俱分憂寄不乏循良之稱亟彰持重之大
繼成襦袴之歌顯著山河之誓今則俾之迭處用叶厥
宜公台不改其華資終始各思其竭節於戲土田其(疑)
廣爵秩互崇當遜志以保家勉輸誠而佐國勿恃險以
生事宜恭己而守常服我寵光無忘敬慎思敬可某官
繼顔可某官主者施行
授王潮威武軍節度使制
門下朕言念蒸黎常勞旰食其在遐徼尤所注懷况閩
越之間島夷斯雜非威望不足以懾伏匪仁恕詎可以
惠綏某言善政己成殊庸未陟則宜假之鈇鉞錫以麾
幢俾兼節制之權式寵察廉之寄具官王潮術深金匱
學富玉鈐彎弧傳百戰之名撫劍號萬人之敵才高御
衆志本勤王風雲暗合於機謀霜雪不移其節槩為仁
由已重士逾山雅負將材尤精夷理自撫寧列郡振舉
六條疲甿懷愛戴之心漓(一作裔)俗仰廉㓗之德集是休
烈溢於聽聞而職貢交脩賦輿靡闕尊主之誠可見勝
殘之踐(疑)無踰是用負海建牙踰閩錫社徇彼遠人之
懇慰其闔境之情爰壯中權仍遷左揆爾其守茲舊貫
服我新恩勿恃貴以驕人無作威以生事更勵奉公之
節益堅惠下之規别俟寵靈罔虧績效可某官主者施
行
授李繼徽秦州節度使制
門下邠土雄藩西郊故壘封境克連於甸壤城池近接
於昆夷爰膺節制之榮兼奉察廉之寄向非雄傑孰稱
選求况仍歲干戈未蘇惸獨鎮静允先於良將拊循尤
藉於通賢得不因彼士心(一作忠宣)茂茲朝委我有休命人
其聽諸具官某生知武略夙號將材得黃石之沉機揔
青萍之利用貞心貫日壯氣凌雲藴豐財和衆之名遵
抱義戴仁之事自四郊多壘一劍臨戎推誠明以奉君
親仗忠信以為甲胄處衆每觀其自奮遇敵雅號於無
前茂著功庸動彰節槩乃者剖符隴坻建隼吳山頒條
早振其休聲守土載揚其善政委之鈇鉞錫以土疆撫
成紀之遐封治秦川之拓地投醪布德减竈傳謀憂國
忘家赤心可見飲冰食蘖清操難儔今則再寵綠徽是
光黑矟增其好爵廣彼爰田用分宵旰之憂式徇疲羸
之請爾其將我惠澤施於一方簡以臨人寬而整衆可
推養理之志用宏輯睦之規無怠親隣勉思稼穡奉於
公者必舉涉於私者勿為副此虚懷更圖明陟
文苑英華卷四百五十七
