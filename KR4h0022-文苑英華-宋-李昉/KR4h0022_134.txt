文苑英華卷一百三十四宋李昉等編
鳥獸四
由鹿賦一首管窺豹賦一首
田獲三狐賦一首狐死正丘首賦一首
狐聽冰賦二首教猱升木賦一首
玄猨賦一首馴猿賦一首
傷斃犬賦一首
由鹿賦(并序)吕温
貞元丁卯(一作丁已)歲予南出襄樊之間遇野人縶鹿而至
(一作捕)者問(一作詰)之答曰此為由鹿由此鹿以誘致羣鹿
也備言其狀且曰此鹿每有所致輙鳴嘷不飲食者累
日予喟然歎曰虞之即鹿也必以其類致之人之即人
也亦必以其友致之寔繁有徒古之(一作從古)然矣嗟乎鹿
無情而猶知(一作有)痛傷人之(一無此字)與謀(一有而字)宴(一作實)安
殘酷者(一無此字)彼何人斯(一本疊用此四字)物微感深遂作賦曰
鹿之生兮亦秉亭毒備齒角以無競循性情而自牧姑
有昧於行止尚焉知乎倚伏捨爾崇林輕遊近麓偶巧
網之生致蒙主人之全育飲以(一作于)渫井飼于芳庭寢
卧荃柔騰倚蘭馨露往霜來日安月寧雖矯性而非樂
終感恩而不驚曾不知飬非玩物(一作致飬非真)用有(一作别包)深
意命曰由鹿(一作命之曰由)俾陷其類凉秋八月爽景清氣羈
致(或作彼)山阿縻于(或作乎)蹊隧設伏以待翳叢而伺同氣
相求誘之孔易將必慕侣豈云貪餌呦呦和(去聲)鳴麌麌
狎至彼泯慮於猜信此無情於誠偽就是倉卒禍生所
忽毒鏑歘以星貫潜機劃其電發或洞胷而逹腋或折
足而碎骨望林巒兮非遠頋町疃兮未滅風嘷澤而北
迅(一作至)日掩山而西沒走駭侣於巖煙呌饑麛於澗月
苟行路之聞者孰不心摧而思絶相(一作想)爾由矣野心
而仁望純束兮(一作而)驚惋(一作顧)顧(一作随)獲車兮逡廵視
鼎中之消爛觀机上之剖(一作割)分忽哀鳴以感類若沉
痛之在身雖復處之密邇享以豐珍比檻猿之駭躍同
海鳥之愁辛敢擇音而後死(一作止)思走險其何因痛無
知以相陷含惋(一作怨)毒而莫伸客有感而言曰物誠有
諸人亦宜乎摭事或比(一作撫亊或比)原心則殊借如淮隂構
禍冤在神理通說且拒豨謀寧起堂堂蕭公實曰知已
紿致鍾室胡寧忍此吕禄之難誰非漢臣交則不義賣
亦不仁彼美酈生既為交親誘襲軍印豈無他人於戲
微獸傷類如不自容忍(一作伊)人賣友而享其功滅交道
兮墜義風曾麋鹿之不若何仁信之可宗已焉哉諒此
世之茫茫吾未見其始終
一作參用集本及文粹
管窺豹賦(以管中窺豹時見一班為韻)闕名
管實圓通豹稱竒質將竊窺以無視果遇文而得一言
如立信初云必有可觀美在其中終荷守而勿失奚執
虚而莫見諒衡(一作衝)空而有窺注目每思其(一作夫)破竹
專心常切於主皮故得精神靡怠盻睞無虧辨或未分
豈敢曰小人所視言如有凖安得謂童子何知事不可
輕智難相短瞻夫隠霧之獸乃用窺天之管豈文質之
不伸獨孤明之所滿分形既内識規規視遠惟中央坦
坦然後知虛心可逹小智攸同毫釐必遠(一作則)長短皆
通投迹倘遇於東周孰辨犬羊之鞟有文而比夫西伯
豈殊縲絏之中是謂祈進奚為求知不倦將希國士之
察用當君子之變羅因一目期(一作斯)所視之無偏利絶
一源專向明之獨見乃知蔚文者道不足攀俯視者智
或防閑(一作智之或閑)何微明之有辨果偶中之無難(一作艱)謂
容止可觀且殊窒隙同邂逅相遇更善通班信專美之
獨嘉諒生知而何教流涕已假夫觀止審像乃知其是
效十年之學自分西晉之賢一管之明更識南山之豹
夫如是則履中不昧應手無疑冀覦覬(一作闞𨵦)之有以得
專精而所之亦何必誇久視騁一時然後知求仁之可
驗唯智者之念兹
田獲三狐賦(以田獲三狐吉無不利為韻)李咸
客有都尉崔公嘗以投筆筮仕遇觧九二爻應無何而
立功成名遂之來(一作無何立功異域名遠之來)相與遊遠而獲三狐
公以為應往者之兆遂為田獲三狐賦余因應云
放心而適者其在乎遊田徒御自肅鐶鋂相牽指東郊
以按轡乘北風以鳴鞭風威初厲鷹隼斯擊英寮訟閒
農人務隙分曺命侣榮隨所歴未濟之狐歘起荒陌多
疑膽捐虛驚心惕趫材競逐良弓可射筭分銖商遠近
乃捨拔而則獲於是長舒遠引自北徂南遇豐草而必
陟逢虎穴而争探車輕輪高羣足䟃𧽼將使蹂躪其十
二三爾乃出林莽踐平蕪歴歴爾見綏綏有狐莫赤其
色又腯其膚各挾爾之矢先張爾之弧雖羅空三面而
人合四隅終見加其一目遽生擒於僕夫更有七擒七
縱乍奔乍逸忽投足於舊邱且守之而勿失俄而獵父
(疑作火)焰熾藴崇烟欝知隠伏之無所動險中之瞰出搏
噬交亂竿殳惶觱(西京賦竿殳之所揘觱)罔觧狐之終凶扶(疑作符)
九二之貞吉得理中之道偕枉直之實且夫平原廣衍
何有何無獨兹狐之見獲應君子之筮謨君子云誰其
唯崔公筮謨伊何當入其仕乎固欲知蔡澤之躍馬而
問詹尹以泛鳬公侯干城則四方壯士文章經國則一
代英儒我章斯銀我綬斯朱安比夫求魚靡餌即鹿無
虞哉已而日低嵐岫煙生寒柳韔弓釋掤割鮮縱酒是
田也盖(一作盡)以集彼戎事從其羣醜第吾人之讙謠則
(疑)郢中之能不豈徒焚林竭澤乾池滌藪况夫天誡其
馳騁御難其枯朽雖俟俟(一作侯)儦儦或羣或友皆棄之
而不受(一作取)嘻兹狐之無知何雖(一作處)獸而似智當其
七雄分勢遇楚相以申威九尾來儀感魏君而呈瑞又
若腋入珍裘肉登爼味在物斯賤與人為利利之者以
此載詠歌而無愧
狐死正丘首賦(以樂生戀本仁者之心為韻)白行簡
狐者微物死乃可珍想彼邱而結戀正兹首以歸仁生
也有涯且不忘其本死而無二亦不喪其真可比德於
先哲寔聞言於古人原夫委化將終微情有托面淇梁
之窟穴目武都之林壑頋慕而首尾不差向背而東西
必度死生契闊知歸骨之莫從視瞻無回念舊鄕之可
樂矧兹異質藴彼仁心寧九尾之足尚實三德而可欽
豈不以懷舊誠切戀主志深等太公之於齊終聞返葬
比莊舄之去越尚發哀吟想夫溘爾數窮隐然存盼歎
青丘之永訣想南山之不見其心懷土望故處以增悲
惟首正丘聊向隅而表戀知其戀本者合於禮戀舊者
繼乎情何綏綏之陋質叶仁人之美名觀物化感平生
頥指而千羊讓德頭會而百獸慙獰徒觀其首也不回
心乎惟懇殊聽冰而表智異含沙而招損正有芃之質
志在慎終委莫赤之容仁無棄本想其美也合於禮者
鄙墳首之牂羊符戀主之良馬觀跂行喙息之類其數
則多察樂生念本之徒斯情盖寡繫(一作繄)兹獸之可竒
諒古今而稱之死不擇音嗟逐鹿於往日生而隠霧歎
玄豹於昔時曷若懷念遠之感軫去故之悲異哉首邱
之仁也非衆類之等夷
狐聽冰賦(以將濟大川慎其所履為韻)楊濤
風之壯兮長川凝閉狐之聽兮將往復滯慮陷身之有
咎常屬耳而未濟究隂冰之厚薄聽潛溜之微細蹀足
將舉故軫墜泉之憂傾首不移酷似枕流之勢豈不以
禀心回惑澄思精專欲趦趄以未進恐凝沍之匪堅青
熒在目懾慄臨川躡彼素姿恐有希夷之韻憂其翠㶑
忽生步武之前何危疑以立身匪果敢以行已不處其
薄豈陷而止蟲疑之理有殊鶴警之聽可比俯連白之
上惟恐有聞頋莫赤之軀重其所履若將墜而常怯致
身謂盖厚而方敢舉趾且夫冰結也徒稱百丈狐疑也
何啻三思顧流音之蔑爾增殺氣以凄其同夫不可陷
也曷肯聞斯行之所以汔濟等在梁之固保安同履地
之時盖由乎懼彼其融處於不磷雖磑磑而罔釋猶兢
兢以克慎馮河有志且居安以思危濡尾是憂故易退
而難進觀其俯皓質俛(一作映)清光惟審固而後行或逗
撓而不遑審固而或行或止逗撓而若迎若將猜忌罔
恤雖稱妖婦之化戒慎為意未喻君子之防所以志無
堅决状若虛佇想清流之若驚知素履之有所諒躡虛
以為警將保全以為大俟無聞而後行豈貽乎滅趾(一作)
(跡)之害
第二(以堅勁之上審聞始行為韻)滕邁
狐出潛穴冰膠廣川俯皛皛而是聽慮峩峩之未堅於
是臨渚曲傍河壖疑涓溜之在中尨茸不動審凝沍之
徹底睢盱欲前足縮縮而心感(疑)貎綏綏而聽專積素
之姿逾净莫赤之容潛映逼嚴凝以屬耳寧惮苦寒思
涸沍以投軀必資餘勁若夫烟横古岸月照空崖寂無
人而久聽紛觸物以多疑聆遠吹之颼飅謂波摇岸曲
聞殘錚之浙瀝驚溜斷河湄却曲載移於短步忙懷(一作)
(壤)屢變於妖姿望寒墟之在前庶斯遠矣惑夏頒之不
至俯而聽之遠近隂凝淺深風壮念兹道理在此冰上
試之以耳猶廽耳之可圖試之以身將退身而何望况
復窮隂慘凛川長難審徵春魚之欲上驗時不同比夏
蟲之有疑執心彌甚及夫虛盈以測厚薄斯分颯為裘
之毛知不可陷低正丘之首惟恐有聞既勃窣而投趾
乃凌兢而慎履尋聲不離於聽表處薄恐成於禍始奮
自擾之迹一却一前曳有芃之軀時行時止是知事欲
審於未萌心無妨於若驚儻躡虛以輕進必履險而忘
傾則濡尾之憂至溺身之害并異哉一獸之智可以階
善必聽而配規行者也
教猱升木賦(以仁義在躬教之則進為韻)賈餗
猱之為物兮敏捷無倫人之設教兮質性是因頋升木
之容易豈從師之苦辛於是授以程度使之緣循步步
彌高同下學而上逹孜孜不倦若遊藝而依仁原夫引
進他材發揮以知不言而化若喻於義指蹤在手所謂
導而不牽嗜學因心誠宜誘之孔易俾夫趫容所騁迅
足無累笑碩鼠之五能掩都盧之百戲初疑鴻漸訝走
險之翩翩卒若熊經忘阽危之惴惴則知夫性自天而
莫改教率性而斯在失之者進寸而退尺得之者師逸
而功倍從輪桷之異規随曲直於真宰故君子將遷於
物必省厥躬彼可適道吾方擊蒙野性既馴自殊於狼
子怒心不發何愧於狙公牧羊以不鞭為機養雞以似
木為傚一則行之而未遠一則久之而成教孰與簡易
為師攀援是資既得心乎愛矣方將教以化之負凌雲
之材庶幾仰止守墜地之道難可求思至矣哉發彼駿
(一作驍)騰頼兹引力足循循而風舉木杳杳而繩直千尋
雖險亦可超而宛升一跌無虞那肯勃如戰色豈翫物
以為用將育材而取則所以木不告勞猱惟效順學無
間於時習功自得於日進彼以求易於難致遠由近可
因兹而立信
玄猿賦(并序)吳筠
前者(一作志)稱周穆王南征君子變為猨鶴小人變為蟲
沙夫神用無方未必不爾筠自入廬嶽則覩斯玄猨嘉
其(一作夫)雨昏則無聲景霽則長嘯不踐土石超遥於萬
木之間春咀其英秋食其實不犯稼穡深棲遠處猶(一作)
(獨)有君子之性異乎狙猱之倫且多難已來庶品凋敗
麋鹿殚於網罟遺甿困於誅求此獨蕭然物莫能患豈
不以託跡夐(一作冥)絶不才遠禍昔夫子雖(一無此字)歎山梁
雌雉曰時哉時哉予因感之聊以作賦云耳
伊玄猨之所育于南國之層岑動不踐地居常在林雖
泛泛而無據亦熙熙而有心雲(一作雰)嵐昏而共默風雨
霽而争吟使幽人之思清暢羈客之涕霑襟何必聆嶰
谷之管對雍門之琴哉歴千尋之喬木俯萬仞之危嶠
弄遊雲之亂飛嬉落日之横照連肱澗飲命侣煙嘯(一作)
(哨)或聚而閒棲或分而迥趠壽同靈鶴性合(一作本)君子
阻重巖之險非虎豹所履蔭交柯之密豈鵰鶚能視故
逢蒙操弓弹(一作惮)高深而止鄧公折箭含惻隠而已何
患累之罕臻不干物以利己詎若&KR0008;&KR0008;(一作狒狒)凌人以就
戮猩猩甘酒而遄死夫時珍貂裘世寶狐白彼徒(一作徒能)
工於隠伏終見陷於機辟麝懷香以賈害狙代(一作伐)巧
而招射小則翡翠殞於羽毛大則犀象殘於齒革孰能
去有用之損取無用之益因(一作固)棄置於常情永逍遥
以自適無威刑相臨有族類相親(一作無威刑以相臨有族類而相親)食
資諸物衣取諸身不賦不役靡勞靡勤如政教之未絶
保巢居之淳淳匪虞代(一作氏)之所及何狙公之能馴吾
固知人為萬物之貴又焉測元化之所大均乎
馴猿賦李子仞
節彼南山宛出人寰天分翼軫地界荆蠻標竒峰於海
上置高嶺於雲間千林蓊欝萬壑幽閒蓄霧藏煙信洪
爐之造化匪朝伊夕即玄猿之往還爾其秉質玄造游
心遠峰徹三聲於谷静藏萬影於山重聮綿綠竹牢落
青松其捷難紀其居易容不衒文章輕霧中之隠豹豈
矜變化賤雲裏之非熊但恣乎任情之樂寧知乎有智
之凶既而列卒籠山張羅竟野陣影開鶴雲光亂馬廹
吳質之檻中驚楚臣之箭下既歎拙謀還傷力寡踰峰
越嶂宛辭岑寂之居歴暑離寒歘就喧卑之舍於是屈
猛從縶宛安順遊頋步蘭砌因依蕙樓跼標影之高下
挫(疑)人心之去留載馳載驅異追風之整轡或驚或躍
同在水之銜鈎日潛餘巧空長孤愁悲夫自貽伊戚信
美非珍雖徘徊於厚養終惆悵以勞神夜廡幽隂憶南
隴之吟月花朝明媚想喬林之弄春未屬放麑之慜且
從飛雀之馴已矣哉樂鷃以鼔載鼷以車固不如深林
之棲息窮谷之虚徐諒物性之同此希達人之鑑諸
傷斃犬賦闕名
何仲尼之仁智雖敝蓋之不棄憫畜狗之將死恐肝腦
以塗地豈不以其守禦之功多惻隠之情至况歲年馴
養倏忽非命生而效能死不因病分以身首委其陷穽
我誠拙於人謀彼何傷於物性雖無衛生之智且有天
然之識出其門吠非其主知其愛摇尾求食傳尺書而
致遠逐狡兔而盡力信聰慧之兩兼亦忠勇而何極原
夫萬物莫不以智遇禍以材喪身象以其齒龜以其神
蟬得美蔭而忘己魚貪芳餌而挂綸由此言之莊周達
者老氏至人吾將師之養素全真
文苑英華卷一百三十四
