文苑英華卷四百三十四宋李昉等編
德音一
宣慰德音
劉晏宣慰河南淮南制常袞
勅書曰元后作人父母又曰一夫不獲則曰時(集無此二字)
予之辜政或不平訟或不理則人受其弊氣生其灾噢
咻連聲愁苦無告州縣長吏莫知省憂念兹疚懷中夜
三嘆朕以不(集作否)德託於人上永言理道敢不勵精然
自兵亂一紀事殷四方耕夫困於軍旅蠶婦病(詔令作疲)於
餽餉欲求無事豈可得乎致令戶口减耗十無一二而
河南淮南又甚諸道得非蒐乘補卒之數急賦横税之
煩致使惶駭匪寧流庸不復兼亦親人之職少有政術
稱者其於賦役多患不均靡室靡家皆籍其榖無衣無
褐亦調其庸雖節制廉察皆務令條理而貪官冐法未
絶姦源誅求無厭鰥寡重困永歎遐想過實在予廵撫
之寄資於碩德某官某相府之舊道在安人自河之南
天下之半底慎財賦衣食京師久於倚任多所弘濟因
其旋南將命攸屬所至之處宣示詔書撫將校之勤勞
問黎元之疾苦事有不便法或不行委之釐革歸於允
當或收(集作後)其征徭私有聚歛或托以貢獻公然乾没
厚取於人歸怨於上虧損時化朕甚懼焉宜委某與節
度觀察切加䟽理勿令冤濫以副憂勞其官吏有犯便
禁身推問具状聞奏當峻刑典以息貪殘
宣慰嶺南制
勅理天下者先務於遠安本人情者必令其上達或刑
罰不中德信未孚則生怨咨是有申諭朕以嶺服之表
方隅之大南盡百越專制萬里擇將置守常亦難之至
於臨遣屢有明誡俾施惠政以恤疲人而長吏議法不
平作威以逞因其猜阻䧟我忠良馮季康何如瑛等南
方右族累代純臣協其義烈之心積有艱危之效惑於
所譖虐用其刑無狀致辟遂生邊患朕自托人上每勞
日昃法天地之生成弘父母之慈愛聞此濫罰惕然疚
懷尋亦辯明特令昭雪如聞溪洞尚有紛擾哀我庶士
勞於甲兵豈不求安良有以也所以更謀良帥先用舊
德兼御史大夫徐浩歴典中外長於撫綏素所親信俾
其往緝玄冬之首當至彼方必能大布風化永清麾管
仍命尚書比部員外郎莫藏用往嶺南宣慰問以疾苦
弔其死喪其季康等遇害之家躬自存撫切加贍恤務
令得所以慰遺孤其軍州所有結聚明申中旨懸示大
信但能歸附即是平人豈唯復業安居亦當隨才命職
兼至桂州宣慰應水旱所損或湏蠲免宜與觀察使商
量處置勉膺朝寄以慰朕懷
宣慰湖南百姓制
勅震澤之南數州之地頃以水潦暴至沱潛潰溢既敗
城郭復瀦原田連歲大歉元元重困餒殍相望流庸莫
返加之以師旅煩之以賦役哀我矜人何以堪命朕君
臨之道猶鬱牧養之政未弘咎之所降諒在於此雖天
災流行則有恒數而夕惕若厲豈忘責躬夫振人育物
大易之明義也自漢魏已來水旱之處必遣使廵問以
安集之國朝因其制焉亦命近臣慰撫俾喻求瘼之意
用紓科(集作將)泛(方勇切覆也)之急宜令中散大夫給事中賀
若察往湖南宣慰處置其百姓遭損不能自存者應湏
賑給蠲免宜與本道觀察使商量處置訖聞奏仍齎詔
書體問周恤(集作躬自問恤)宣示郡邑令悉朕懷
宣慰魏博德音玉堂遺範
勅奉君親竭忠孝人倫之大端也賢智可(一作所)以盡心
賞功勞懋名節國家之急務也皇王可(一作所)以致理朕
嗣守(一作朕)丕業恭臨萬邦每念政之未孚化有不暨怵
惕惟厲睠(一作載)勤于懷常以為育質禀靈皆思嚮善亦
在甄明撫導推示信(一作至)誠樹績必使其光揚敷惠(一作)
(罹患)必圖其安緝永言及此終食豈忘魏博大藩東夏雄
屏軍戎勇於見義黎庶懷於有仁自中原始兵革之虞
河朔為用武之地抱才器者或慮思(一作感恩)而盡力申節
效者果因事而彰明時將大寧斯獲予志昨者季安薨
謝其子幼童姦邪憑依妄肆威福一境危慄懼致覆亡
比屋凋傷疲於杼軸田興杖義奮發剪去憸人大安方
隅屢獻忠懇達三軍奉上之志激千里望闕之誠誓遵
典彛丕變舊俗忠諫指切感于朕心是用特授旌旄俾
靖封略言念將士同德叶謀守正如金石之堅凌寒挺
松栢之操垂令名於不朽示臣節於將來清風載揚丹
誠(一作欵)可鑒嘉尚歎息勞於寢興賞不踰時式示旌勸
其管内百姓等身勞耕稼力竭征徭每念于懷用當憂
憫宜令司封郎中知制誥裴度往魏博宣慰親諭朕意
仍賜錢一百五十萬貫以河隂院諸道合進内庫綾絹
絁等支送充賞給將士及六州縣百姓科差宜給復一
年使之蘇息州縣之中或有殘破偏甚者委田興逐便
宜處分朕以布澤之時務從人欲好生之德期洽衆心
魏慱管内宜赦見禁囚徒其與叶心立功大將及判官
等委田興具名銜聞奏當有甄升如有父母在别加優
恤當道從前已來官吏將校等或忠義可嘉而刑戮濫
及如有此色委田興條錄聞奏當加贈如有家口見存
宜厚加優䘏管内高年惸獨或天寶遺人夙沾皇化或
孤獨廢疾不能自存田興差官存問仍量給粟帛管内
有清勤奉職為衆所知者田興具事蹟奏聞當加進改
如身在丘園行義素著或才兼文武名節可稱亦委田
興具名聞奏贈太尉季安姻戚舊臣常任將相餙終之
典宜示優崇其葬事委田興差官勾當禮物之間務從
周厚田懷諫在疚之初政出羣小因致軍府騷然不寧
以其幼年嗚呼聳(一作賚)善念功惟恐不及䘏人厚下惟
恐不豐庶洽雍熙遂&KR1060;弓矢為仁由已其道信然樹德
務滋在乎終始凡百多士宜悉朕懷
一作皆唐大詔令
放减德音
减徵京畿夏麥制常衮
勅夏后氏五十而貢殷人七十而助周人百畝而徹其
實(集作税)皆什一也故謂之天下中正而頌聲作矣廼者
因三代之制定其税典務於行古庶以便人屬外攘四
夷歲會戎事軍國用度公儲匱乏役費荐至近於倍征
而吏或奉法不謹失我字人之意孤惸者恣其厚歛豪
富者貸以(集作其)輕徭動而生奸浸以流弊謂之什一其
實太半致有去父母之邦甘傭保之役流離逋蕩靡室
靡家或阽於死亡而莫之省每一念至良深憫惻頃亦
釐革(集作改)從其便安量沃瘠之差寬賦歛之重今邦畿
之内宿麥非稔去秋墾田又减常歲昨者徵税其數頗
多朕以萬姓不安三農將廢憂勤鬱悼中外以興思有
康濟未(集作庶)臻其道每欲悉免量入息其重困而未解
兵嚴猶資日費用蠲恒數以恤疲人其京兆府今年所
率夏麥宜於七萬石内五萬石放不徵二萬石容至晩
田熟後取雜色斛斗續納仍委京兆府崔昭差少尹李
椅于頎等分縣廵撫必躬親宣示朝章令知朕意大歴
三年六月
减徵京畿丁役等制
勅天下(集作之)所命俾朕字(集作子)人豈敢怠荒(集作遑)期於
康濟勞精極慮十有四年(集作載)務崇省約以訓天下方
其疾苦屢有蠲除公税之差僅從盍徹宫衛之備仍罷
踐更兼損服御用資軍國大去煩弊以休邦畿遊食之
人悉歸南畝墾田之數漸復平時神降嘉生歲乃大熟
震于珍物景福紛委盖上玄列聖之儲祉也豈寡昧之
德而臻此耶夙夜祗惕永懷增懼然以令有緩急物有
輕重故粟輕而易散錢重而難聚古人所謂糴之至賤
與貴其傷一也如聞閭閻未免告疾(集作病)至乃以粟數
斛易錢一緡雜以他徭難以(集作於)償費轉用所寶念之
惻然深可重惜所宜節省其京兆府諸色番役等訪聞
諸司或有徵課比緣時儉資數稍多估折(集作物估)皆賤不
仍舊貫(集作不可仍舊)其掌閑彍騎三衛及橋堰丁匠等如本
(詔令作有)司湏徵資並納錢三千米六斗其青苖地頭天下
諸州每畝率錢十五頃以京師煩劇供應頗多苟從權
宜遂倍其數自今已後宜准諸州例徵率朕以帝王之
教人如父母之訓子所以至纖至悉必躬必親苟或便
之豈憚煩也宣示百姓(集作中外)知朕意焉
京兆府减税制
勅三代之時籍而不税降及近古或至倍征承平則省
於經入有事則煩於荐費亦古今之常也朕勵精憂人
夙夜勤約至如王制之定(集作度)國用人曹之制地征必
視豐穰與之上下然以邊未徹警十年於(集作于)兹連五
兵七萃之屯有賦輿調食之重徵求横作空耗吾人所
以征地之數有踰常典頃者躬自節儉勵于三軍歛從
其輕以减太半今舊榖既没宿麥未登尚使餒殍相望
流庸不返邦畿千里編戶大殘慮(集作縱)有自存之人未
喻詔書之意臨時科率或恐增加以兹躊躇多不墾闢
行及春暮田萊益荒属膏雨霈然慮失農候故重明朝
旨更减田租盖畿内移軍所餘全少山東加運其助頗
多朕又親統六師大閱戎籍事必精實自然蠲省京兆
府夏麥上等每畝税六升下等每畝税四升荒田開佃
者每畝税二升秋税上等每畝税五升下等每畝税三
升荒田開佃者每畝税二升比(集作昔)者百姓不安皆因
税重據其减數漸復平時頗有優當兼罷徭役加之誡
勅又絶侵漁所宜鑿井畊田各勤生業自今已後必致
康寧仍委京兆尹及令長分明宣示以勸(集作勸之)東作躬
親慰撫稱朕意焉
放京畿丁役及免税制
勅王者承天命以養人也愛之如身豈止如子餒者食
之寒者衣之猶恐仁之不至愧悼之心惻隠於内而不
能已也故天下有道藏於百姓古之使人不過三日可
以長孺齒可以養孤老盖太平至理之化何施而集(一作)
(臻)於此乎朕承奉大業于兹八載不能恢弘王道被之
六合雖德之寡昧未燭於理常亦憂勤損節以濟元元
豈不知乾坤以易簡成物帝王以惇儉守位從賦歛之
薄省哉然時或多故事非獲已属外攘夷狄連歲備邊
兵車之會不下十萬餉饋耗竭邦畿大殘又郊社宗廟
之祀府庫賜與之用庶事之費皆仰給焉急賦暴徵日
益煩重加以水旱相乘歲非豐(一作善)熟方冬之首榖已
翔貴又宿豪大猾横恣侵漁致有半價倍稱分田劫假
於是棄田宅鬻子孫蕩然逋散轉徙就食行者甚衆念
之疚心夫安土重遷人之常性向非誅求之數豈去父
母之邦哉盖以朕不敏不明鬱於教化德之寡薄以至
於斯傳曰百姓不足君孰與足書曰民非后何戴后非
衆罔與守邦今縣内告病流亡不已失於撫育之道得
不愧于心乎哀痛勤(一作懃)約(一作灼)明發不寐在予之情
(一作責)懼惕良深宜有蠲除以惠貧弱其京兆府今年秋
税於所徵數内减(一作放)十萬石百姓應納諸色物等比
緣朔方軍糧輸轉勞弊又時方收歛從便省其草粟等
並於中渭橋東渭橋納仍各隨當縣道路穏便如法(一作)
(湏)般入苑南及於苑北面貯積及檢納等宜委中書門
下與所由計會處置百官及府縣官職田歲月深久多
被换易縱有本主皆是蒿荒虚配戶人令出苖子閭閻
之内其弊至深今年宜四分徵一餘並放免其諸司諸
使丁役及夫匠掌閑三衞彍騎等戶多非正丁皆率貧
弱頃雖减省猶慮艱辛宜委中書門下即各與本司計
會如灼然湏役正身者具所要色目事由聞奏除此之
外商量和雇并百姓先出資者並官出錢充資畿内至
來年五月已來一切停差遣來年准旨及勅并度支符
應年支諸色雜物合各徵科百姓等宜據所由供數並
官出錢置使依市糴(三字一作和市和糴)供所徵百姓宜停應供
往來郵逓從來年正月至麥熟已來並官出給百姓應
有欠負一物已上及諸雜夫役庸課(一作調)未酬納者一
切容至麥熟填還所由不得輙有干擾如官典隠盜在
腹内及有欠負者不在免限且風化之由繫於長吏黜
陟之典所宜大明宜令御史臺切加糾察其戶口有减
田萊不除或流庸稍歸農畝加闢即宜具名條奏當峻
刑賞庶使凋瘵之人便於蘇息憂勤之志上達神明宣
示詔書令知朕意一作皆唐大詔令
减淮南租庸地税制(大歷七年十一月)
勅王者以冡宰制國用以司會質歲成必視豐荒之年
以均輕重(詔令作賦入)之數自近古以來天下郡縣亦有水
旱之處則亦减其田租休其力役不急之務不便於時
亦皆節省以惠窮乏上天眷命屬朕黎元敢不敬承勵
於勤儉(集作䘏)躬自菲(一作儉)薄刑于(一作於)家邦非上薦宗
廟下資師(一作軍)旅未嘗私於所奉更有徵求藏之於人
孰謂不足廼者屢减邦賦以勸耕農而四時罔愆九扈
皆叙近自關右達于(一作於)海隅溥其百榖之穰寧止三
年之積非朕寡德所能臻兹盖祖宗景靈被此嘉貺仰
荷殊慶兢懷益深而淮南數州獨罹災患秋夏無雨田
萊卒荒閭閻艱食百賈皆震永念於此尤(一作良)增憮然
我心憂傷終夜不寐宜有蠲貸用安流亡其淮南今年
租庸地税所(集作旨)支米等宜三分放二(詔令有分字)楊洪宣
等三州作坊往以軍興是資戎器既屬歲歉頗殘吾人
徵材役工荐費尢甚惟務省約以息困窮亦宜并停宣
示百姓知朕意焉(自既属至意焉三十六字詔令作既属歲時大歉慮乎人不寧居徵夫役)
(工損費尤甚務從省約以息疲人亦宜并停朕精誠奉天誠懼臨下惟恐明有所不照聰有所不達百辟卿士)
(咸弼予違宣示百姓令知朕意)
减京兆府秋税制
勅頃以蕃寇猶虞王師未戢所資軍費皆出邦畿征調
荐興日加煩重閭閻困竭人轉流亡念之疚懷旰食增
懼近者省月更之役减歲入之租務於惠養冀有蘇息
尚聞告病終未安居深用悼懷(一作愧悼)更思優䘏今關輔
諸屯墾田漸廣江淮轉漕常數又加在(一作計)一年之儲
有大半之助其於税地故可從輕其京兆府來年秋税
宜分作兩等上下各半上等每畝税一斗下等每畝税
六升其荒田如有能開佃者宜凖今年十月二十九日
勅一切每畝税二升仍委京兆尹及令長明申詔旨分
牓鄉閭一一存撫令知朕意
免京兆府税錢制
勅守位聚人有賦有税所以奉宗廟之祀備水旱之災
事之大經古今不易國家計其戶籍俾出泉貨著在令
典謂之兩税天下通制行之久矣自師旅荐興征調煩
數法度多峻(一作改)遂廢其名近舉舊章用遵薄賦施于
中外其法一也属歲會戎事聚於邦畿以鰥寡孤獨之
人當征徭力役之重久於供費皆至匱竭蕩然流散言
念傷懷比之四方此實尤甚思其蠲貸庶令蘇息其京
兆府見科差百姓今秋税錢特宜放免
减京畿秋税制
勅周以司會立經制漢以丞相校簿書(兩句舊唐書作古者)量其
國用差其(集作而立)税典必以省費(唐書作必於經費)由之重輕公
田之籍可謂通範(唐書作制)履畝而税斯誠弊法將期(唐書作所)
(期集作期於)折中以便於時億兆不康君孰與足故愛人之
體先於(詔令作以)博施富國之源必在均節(唐書作必均節用)朕自
臨宸極比属艱虞(唐書作艱難集作外虞)亦常慕淳朴(詔令作敦朴唐書作)
(常欲闡淳朴)之風守冲儉之道每念黎庶思致和平而邊事
猶殷戎車屢駕軍興取給皆屬邦畿九伐之師尚勤王
略千金之費重困吾人乃者遵冉有之言守周公之制
什而税一務於行古今則編戶流亡墾田减耗計量入
之數甚倍征之法納隍之懼當宁軫懷慮失三農憂深
萬姓務從省約稍冀蠲除用申勤䘏之旨以救惸婺之
弊其京兆府所奏今年秋税(二字唐書作合徵税)八十二萬五千
石斛斗數内宜即减(詔令作减放)一十七萬五千石委黎幹
據諸縣戶口地數均平放免仍分明榜示百姓令知當
戶所减斛斗數訖聞奏其應徵青苖地頭錢亦宜三分
放一其先次永泰元年地頭錢一十四萬九千一百四
十一貫並宜放免除丁匠掌閑正番外至來年麥熟以
來府縣一切更不得輙有科税朕當躬儉節用以贍黎
元中夏漸寧庶有康濟宣示百姓知朕意焉(永泰二年十月)
减放太原及沿邊州郡税錢德音
門下朕思三五已降誰能去兵文武之道參用為理况
以寡昧獲承丕構環四海九州之大子圓首方足之多
一夫之疾痛必軫其憂一士之忠勞必思其報一風一
雨之愆候必申其祈(一作所)祝一士一役之横費必念其
所來業業兢兢如即深薄雖興兵動衆非予素懷而伐
罪弔人有國常憲干戈一舉飛輓是勞緣路徵輸指期
調發耕夫不遑於壠畔織婦有輟於機中予之疚懷豈
忘終食頃以虜騎犯塞王師戒(一作戍)邊今以路寇阻兵
靈旗指晉(一作境)始無虞於塞北復有征于山東勞者未
安居者寧逸(一作遽擾)盖不獲已且多懼焉念其徵發師徒
道路供給地素貧褊物力已窮今欲及徵秋税之時宜
有蠲免用布慈仁之澤冀為疲瘵之醫勉副曲恩永安
生業其太原管内忻雲汾代蔚朔六州振武天德及河
中晉絳陜沿路州縣今年秋税及地頭錢宜放免河南
府亦是供頓往來道路比晉絳太原即免編併其沿路
畿縣及河陽汜水縣秋税地頭錢量放上供一色其合
留使留州錢物各委本道觀察使具放欠額數聞奏當
與商量於戲朕君臨萬方子育兆庶務將去害豈謂佳
兵上天鑒予玄功福善佇聞掃殄共樂清平未閒之心
憂愧而已凡百多士宜體朕懷(會昌三年七月八日)
雨災减放税錢德音編制
門下朕恭臨寶位祗嗣丕圖勤䘏憂兢夙夜匪怠懼天
下之目專專然以觀予動懼天下之耳顒顒然以聽予
言何嘗發一言不遵祖宗之法制動一事不副卿士之
羣心雖克已甚勞誡心無逸驅時風於朴素絶進取於
争馳便於人者無不為厚於身者無不去然而惠化猶
缺懲勸未行殘虜在邊尚煩饋餉(一作餫)狂童叛潞猶擾
干戈盖不得已而用之事有違其志者顧惟寡昧慙歎
方深今朝野叶心忠良同志共除氛祲日冀清平而秋
雨經旬有妨收積(一作刈穫)雖云苖稼未害亦恐隂沴為灾
慮生人之疾苦未蠲刑獄之滯冤未理勵堯舜敬天之
志當夕興嗟虔禹湯罪已之心詰朝下詔衆貧國何云
富人瘠君安得肥况畿甸差科終年無已百司取給供
億實多其京兆府秋税及青苖錢共放八百萬便委張
賈與諸縣令同商量各據所損多少作等第减(一作矜)放
更不用檢苖覆損煩於申奏其合徵納物仍量與寬限
容待路通後輸納如聞貧人未及種麥仍委每縣量人
戶所要貸與種子寬限至麥熟日填納如京兆府自無
種子即據數聞奏太倉給付其御史臺京兆府所有囚
徒委宰臣一人與左僕射王起御史中丞李回就都省
疏理如情狀可矜者便委决遣其諸州府囚徒亦委長
吏親(一作躬)自疏理勿令冤滯於戲水旱之災陰陽定數
實當菲德合恤疲人施令布恩期於蘇息凡厥臣庶宜
體朕懷(會昌三年九月二十一日)一作皆唐大詔令
文苑英華卷四百三十四
