文苑英華卷八百七十八宋李昉等編
祠廟一
嵩山啓母廟碑一首少室山少姨廟碑一首
后土神祠碑一首溧陽瀨水貞義女廟碑一首
湘源二妃碑一首
嵩山啓母廟碑崔融
臣聞天地生成其法自然之謂道隂陽鼓舞其功不測
之謂神然則物或類感事因通變乾棟傾而三光北馳
坤輿缺而百川東瀉河淪越儁有郡邑之為魚水䧟歴
陽有吏人之化鼈訪遺蹤於女峽風雨蕭條徵往事於
始泉絃歌響亮盈虚靡定合散焉常不知誰子既老氏
之多懵忽然為人寧賈生之足辯仰觀俯察裁識幽眀
之故原始反終未窮死生之說得於道而失於道義有
必然出於幾而入於幾理無或廢知變化者其知神之
所為乎臣謹按啓母廟者蓋夏后啓之母也漢避景帝
諱改啓之字曰開厥後相傳或為開母而顧野王輿地
志盧元眀嵩高記並不尋避諱之旨以為陽翟婦人事
不經見諒無所取粤若玉斗璇璣李母之居隣北極金
臺石室王母之宅在西山氣為母則羣物以萌月為母
則容光必照坤為母則上下交泰后為母則邦家有成
故華胥履跡而雄氏孕女登感神而炎運作星流華渚
而白帝生月貫幽房而黑精降明眀有夏穆穆塗山子
娶於度土之辰女婚於台桑之地搜竒帝紀識(一作摭)異
歸藏束生發蒙而有迷韓子稱賢而不朽漢臣之筆墨
泉海陳其令名秦相之一字千金叙其嘉應士歌南國
徒聞(一作問)侯禹之詞石破北方終見生余之兆則郭璞
所謂陽城西啓母石李彤所謂嵩山南啓母祠隋巢之
說有徵鴻烈之言無爽者矣昔者鸞川之上母變空桑
豚水之濱男生破竹美人之虹名螮蝀仙婦之月作蟾
蜍精衛銜木而償冤女尸化草而成殯山崩蜀道臺候
婦而無歸石立武昌亭望夫而不及論乎誕載羣下莫
尊於帝王語乎遷易凡百無聞於感致美矣哉不可得
而稱也大唐革去故鼎取新與運而生繼天而作握乾
坤而造物海内知春闢混沌而為家域中無外天皇膺
歷數順謳歌金櫃玉板服皇王之能事衢室廟堂承祖
宗之茂烈垂衣裳而作元后端拱北辰負黼扆而朝諸
侯嚮眀南面周邦赫赫其道洽於成康漢室巍巍其化
鍾於文景東漸西被遠安邇肅海三年而無波雲連月
而不散天瑞降地符昇靈鳳五文歲時来苑囿神龍八
卦昏旦游池沼禮云乎哉無取於周旋揖讓樂之謂也
必在於移風易俗司祿益富家國於是乎有餘司命益
年臣人於是乎不夭眀王三懼未嘗遺戒慎之心天子
四鄰莫能展弼諧之用家安其業但聽於鄰鷄人得其
和遂同於野鹿表䜟記奏河圖四十六事之著眀曷云
尚也登太山襌梁甫七十二封之可識何以加乎且夫
窮聖神備道德滋萌元氣開闢太初斯乃天皇氏之所
以應乎天也依土地眀神靈駕六羽而上騰交九州而
下濟斯乃人皇氏之所以順乎人也造書契教畋漁合
五緯而節四時登九天而類萬物斯乃犧皇氏之所以
制人法也務播殖該變通嘗藥以救兆人聚貨而交天
下斯乃農皇氏之所以興人利也振夔鼓載龍旗天則
玄女授符帝則黃神降升(一作斗)斯乃軒轅氏之所以除
人害也均度量正都邑惣秋令於金天分瑞官於鳳紀
斯乃帝昊氏之所以為人極也潔祭祀義鬼神履時以
象天養財以任地斯乃帝頊氏之所以為人教也秋乘
馬春乘龍順三辰而天道平建五正而人事理斯乃帝
辛氏之所以為人政也眀如日晦如隂人無識其名帝
何力於我斯乃帝堯氏之所以昭君德也聞一善舉八
才帝唱動而爛星雲天歌發而蹌鳥獸斯乃帝舜氏之
所以章后功也夫三統者道之大五行者生之宗三皇
法之而列五帝則之而序道以三興德以五立非天下
之至聖孰能兼於此乎而猶雖休勿休損之又損下眀
詔發德音尊天而重人省方而巡狩舉星畢曳雲稍召
風伯以清塵命山靈而護野馳洛邑騖壌城天迴而地
游雲合而霧沓周穆王来遊太室先徵夏啓之居漢武
帝有事嵩邱即訪姒開之石徒觀其丹青歲古霜露年
侵聖情有睠興言改葺其山則古文之外方其地則新
邑之中土銘壇邐迤斜分玉女之臺碑闕相望近封石
人之廟金草生而五色貝樹長而三花紫雲合沓於溪
澗白霧氛氲於巖嶺考之易林信為神眀所伏求之遁
甲固以威靈肅然夫其命有司乘務隙因高背下察隐
嶙之餘基審日觀星揆摧殘之落構周官置臬郢匠揮
斤異態神行金模化造紅葩奪日飛累榭於山間綺綴
衝風架迴廊於木末仙人在棟神女臨窗周施瑇瑁之
椽徧覆琉璃之瓦赤玉為階甃黃金作門闕山如白岸
樹似青溪羞蕰藻於前庭籍生芻於後徑蘭香夾水居
然洗沐之資竹帚臨風自隔囂塵之境夢臺雲雨宋玉
樹而先驚楚璧山川屈原書而幾倦夀宫憺兮不擾象
設安兮逾肅霜羅曳曳雲錦披披鴛鴦褥兮翡翠幬白
羽扇兮青絲履垂玉鸞之珮若往而若還戴金雀之釵
不長而不短其居處也曖曖昧昧隂閉陽開其被服也
煌煌熒熒霞駮雲蔚鼎爼則麟胎鳳卵烝蕙燃蓂餌膳
則木密金膏玉漿瓊酒當是時也合五岳訊九魁選太
隂命玄闕馮夷鳴鼓女媧清歌左蒼龍兮吹箎右白虎
兮縆瑟金真拂座玉女焚香肅肅習習天媛来風雨雰
雰霏霏神姬下霜雪孔雀飛而儀鳳舞弄玉邀歡軿車
合而羅綺陳智瓊陪宴麻姑服道變海水而来遊織婦
希風填河津而下謁洛妃綽約江妃綿眇玄女以眀月
為珠素女以穨雲作髻九天真母八極夫人畢集於兹
矣青霞衣兮翠雲裘靈連蜷兮既留車迴風兮馬飛電
視倏忽兮無見昔者濟隂山下降堯母之精靈湘川水
曲留舜妃之響像壝壇或在徒聞介福之名棟宇不脩
誰辯安歌之處豈知夫三仙福地百姓尊祠挾王者之
都畿當聖人之順動犧牲玉帛可以洽氣和神幼婦外
孫可以披文相質虔奉綸旨式陳壮觀雖周人作詩自
得后妃之美而魏臣獻賦終慙神女之工敢作銘曰
九州地險五岳天中蛟龍洞宂日月仙宫蓄洩雲霧震
蕩雷風笙歌近接鐘鼓遥通(其一)其在媯帝洪泉未塞昏
墊下人汎濫中國於鑠大禹顯允天德龍畫旁分螺書
徧刻(其二)佩文北海省土南方還從碣石更下台桑予娶
有禮我都攸昌八年不顧四載惟荒(其三)宛委既登轘轅
佇鑿家室誤往熊羆方作天道幽秘生涯紏錯其化則
遷其靈是託(其四)虙妃之館仙女之臺物類通感精魂去
来巫山廟立漢水祠開壝壇歲古棟宇年摧(其五)皇矣大
唐麗哉神聖膺圖受籙體元居正赫赫高祖天有成命
眀明太宗於兹為盛(其六)重光累洽下武嗣文負扆而化
垂衣以君三靈肹蠁六氣氤氲魚鼈咸若雞犬相聞(其七)
重譯請命殊鄰禀朔化及中孚風移大朴天秩百禮人
和萬樂汾水可遊峴山何邈(其八)隋巢舊說夏啓遺居盛
德不泯嘉聲在諸周王轉蹕漢帝迴輿聿懷降鍳其祀
如初(其九)虞衡掌木班倕葺宇虹亘梅梁龍盤桂柱草積
庭院水周堂廡石室置儔軒官為輔(其十)珠簾洞卷玉座
含清金翠玓瓅羅縠輕眀儀刑若動侍衛疑生依俙有
物惝怳無聲(其十一)帝子湘川天孫漢曲翩緜縹緲躊躇
躑躅神女弄珠靈妃啓玉倏来忽往星繁電燭(其十二)壮
矣麗矣神之聽之聰眀是屬景福無欺夫人立館幼婦
鐫辭巍巍皇室萬萬餘基(其十三)
少室山少姨廟碑楊炯
臣聞崑崙(集本文粹並作閬)西北之地(二本無此字)天門也則五帝
處其陽陸三王居其正地太(集作泰)山東南之地(二本無此字)
日觀也則秦皇刻其石銘漢帝探其玉策故知建都邑
正方位劃(文粹作畫)崇墉刳濬洫必憑天地之險然後四海
為家擁神休尊眀號叶時月同量衡必致山川之祠然
後羣神受職少室山者山岳之神秀者(二本無此字)也憑河
圖而括象(文粹作地)用遁甲以(集作而)開山發揮宇宙之精噴
薄隂陽之氣壁立而千仞削成而四方北臨恒碣猶如
聚米南望荆衡財(文粹作纔通用)同覆簣共工氏觸皇天之八
柱未足擬議龍伯人鈞溟海之五(文粹作三)山無階響像考
於含神霧(文粹作紐)白玉猶存騐於山海經黃花不落其名
有序則太室西偏其位可知則嵩高佐命若乃乾坤之
所合雷雨之所交仰躔七星之野俯鎮三河之曲朝市
臨於域中樞機正於天下六合交會於是(二本有乎字)有天
帝之下都九州名山於是(二本有乎字)有靈仙之窟宅臣謹
按少姨廟者則漢書地理志嵩(文粹作崇)高少室之廟也其
神為婦人像者則故老相傳云啓母塗山之妹也昔者
生于石紐水土所有(二本作以)致其功娶于塗山室家所以
成其德后宗之位象南宫之一星外戚之班比西京之
列傳惟幾不測其道無方騁神變而揮霍降精靈而肹
蠁亦猶蔣侯三妹青溪之軌跡可尋虞帝二妃湘水之
波瀾未歇何止祠稱丁婦廟號勝(二本作滕)姑少女宅於西
宫夫人舘於南岳山臨白崖空聞石室之靈浦對青崖
獨有金臺之異若斯而已矣年(文粹作時)更魏晉數歴周隋
四望於是莫脩八神以之無主炎凉代序寧觀爼豆之
容霜露沾衣非復絃歌之地國家乘天造之草昧屬人
謀之與能奄有大寶遂登神噐天地水火之無象則女
媧氏補之於是乎鍊其五石東西南北之失位則神農
氏立之於是乎甄其四海天皇貴與天乎合德富與地
乎侔貨窮變化之道(二本作理)盡神眀之數伏羲畫卦唯觀
鳥獸之文黃帝垂衣蓋取乾坤之象利兼於成噐功周
於備物瑶臺美化闡邦國之風猷銀牓嘉聲備(集作美文粹作)
(茂)君親之典禮稱才子者八族則叔獻季貍有亂臣者
十人則太顛閎夭若夫圓丘方澤所以饗天神地祗複
廟重欄所以序文昭武穆命秩宗之位分太宰之官考
虞夏之質文定殷周之損益其大禮有如此者高陽有
飛龍之樂始會八風帝舜有儀鳳之音初調九奏后夔
典其教制氏辨其聲鐘磬笙竽(二本作竽瑟)致其和尊卑長
幼成其序其廣樂有如此者太微營室眀堂布政之宫
白獸蒼龍象魏懸書之法下應猶草王言如絲北辰而
拱衆星南面而朝天下其為政有如此者紏萬人者施
之以八刑誥四方者戒之以三典畫衣不犯載酒無冤
免禽獸於網羅備(二本作納)寰瀛於軌物其恤刑有如此者
周人之養國老始闢西膠漢氏之召諸生初開太學辟
雍所以行其禮泮宫所以辨其教(二本作政)童子三(一本作五)尺
羞談(文粹作稱)覇后之臣冠者六人唯述眀王之道其文德
有如此者凉風至司馬於是乎陳兵太白高將軍於是
乎宜戰乘斗杓而誓旅出星門而杖鉞莊周稱天子之
劍舉之按之吕望言聖人之兵如風如雨其武功有如
此者稽其殷室(二本作令)有文犀利劍之效珍考其周書有
兹(文粹作諸)白乘黃之騁力東漸西被南馳北走盧敖之窮
觀六合不出於城堭陶侃之飛入八門未游於仙(二本作宫)
室其疆理有如此者察璿璣而平大運天回地游吹玉
律而部人時陽動隂静煙雲蕭索而合彩日月淑清而
啓旦豈直鳳巢阿閣入軒后之圖書魚躍中舟稱武王
之事業其休徵有如此者然則囊括混沌發揮生靈大
庭不足使驂乘驪連不足使扶轂可以會玉帛可以答
靈祗行聖人之大孝既郊祀而宗祀昭帝王之盛節亦
因天而事天猶復下聽輿人旁求故實以為唐堯五載
無聞太室之儀殷帝八遷未卜王城之地是用陳圭置
臬建周后之兩都制(二本作詔)蹕鳴鑾巡漢王之中岳熒惑
先列招摇在上隐天(二本有而字)動地欱(文粹作吹)野(二本有而字)歕
山旌旗則日月運行鐘鼓則雷風相薄道伊闕據轘轅
怡然肆(二本作長)望邈乎周覧壮靈山之雲雨仍求載祀之
經對閑寝之邱墟思秩無文之禮於是降天渙命司存
因其舊跡葺其新廟詳費務議工徒下隴蜀之名材致
荆藍之寶玉易者言乎悦使人(文粹作民唐諱)忘其勞詩者歌
乎子来成之不日東西膠葛(文粹作較轕)南北峥嶸繡栭兮
雲楣光照耀兮奪日(二本作目)桂棟兮蘭橑氣氛氲兮襲人
皎日登於綺(一作納)䟽奔星下於閨闥珠簾瑇匣上高閣
而三休金柱銀檻(二本作楹)巡步廊(文粹作出長廊集作步長廊)而中宿
窮山海之瓌寶盡人神之壮麗豈直(文粹作止)河庭貝闕俯
鏡(文粹作)馮夷之都洛水瑶壇旁臨虙妃之館爾其巖嶂
重復岡巒左右青霞起而照天白露(二本作霧)生而匝地餘
基隐嶙仍知萬歲之亭古木摧殘尚變(二本作辨)三花之樹
眀公舊祀棟宇岧堯仙女層臺風煙爛漫(文粹作漫)軒轅之
訪大隗(二本作塊非)先求牧馬之童太一之微少君直下乘
龍之使夫峻極也天地因而會昌夫降神也景福由其
興作於是乎昭之以眀德聽之以和聲可以羞澗溪沼
沚之毛可以奠潢汙行潦之水聰眀正直惟鬼神而有
知玉帛犧牲在(文粹作實)陳信而無愧日之吉靈之来蜺為
旌兮翠為蓋雷為車兮電為策鼓之以南箕風嫋嫋而
先路潤之以西畢雨冥冥而灑道其始至也若海静山
空曈曈朧朧照白日於扶桑之東其少進也若移星轉
漢燦燦爛爛吐眀月於瀛洲之半佩珠玉而的(文粹作玓)瓅
襲羅紈(二本作縠)而飄颻建晨纓之寶冠踐遠游之文履命
儔兮嘯侣徙倚兮徘徊羣仙畢集衆靈咸至有西華之
紫妃有中黃之素女華山之上飛(二本作眀)星遠燭陽臺之
下暮雨潜通或瓊室而(文粹作以)飛霞或銀臺而薦樂天孫
忽降暫停支石之機神女相歡即起投壺之電左侍右
衛則甲申之瓊石乙已之蘭蕭妍倡妙妓則憑悦之清
歌幽靈之鼓瑟樂章既闋禮容斯備回風兮雲旗入不
言兮出不辭荷衣兮蕙帶倏而来兮忽而逝惟神享德
降百福而無窮惟岳配天視三公而有典昔者夏后氏
之乘四載仍開宛委之圖周穆王之御八龍猶紀弇(二本)
(作春)山之石况乎上照下漏天平地成人主宅中旁羅於
宇縣山靈顯位密邇於神州豈使令德不傳頌聲寂(二本)
(無此字)無紀述(二本無此字)由是三天降策有南霍之升(文粹作叔)
儲八丈鐫銘有西王之服道魏國鍾繇之字唯勒歲年
晉家張載之文遂承眀制(二本作詔)其詞曰
上帝有命皇天無親樹之元后以牧烝民(唐諱二本作人)光宅
六合懷柔百神德成郊祀禮備宗禋(其一)軒稱配永崑墟
帝出堯號則天汾陽詔蹕觀人設教叶時同律有感必
通無文咸秩(其二)皇家啓聖受命于天上鍊五石旁疏百
(二本作九)川開階運斗宅海乘乾王母益地周公卜年(其三)天
子建德重規疊矩聖敬日躋宗文祖武範圍三極和平
萬宇率由舊章粤若稽(文粹作乩)古(其四)璇宫夜敞銀牓朝開
德象隂月聲象(二本作符)震雷山河翼載(文粹作戴)星緯鹽梅能
事畢矣乾元大哉(其五)理(二本作化)定制禮功成作樂日月旗
(二本作旂)常夏殷正朔德溥(二本作澤)天外文眀地角氣白星黃
風摇露濁(其六)兩京畿甸五載巡遊馳驅太一部列蚩尤
將見大隗爰尋許由迴鑾躑躅寓目周流(其七)欝欝靈鎮
巖巖積石直上五千去天三百帝休非遠真經可覿石
室徘徊瓊膏滴瀝(其八)山唯(二本作惟)地德神即隂靈瑶姬逐
雨玉女隨星隂陽不測黍稷非馨倏忽年代荒蕪廟庭
(其九)旁求祀典載垂天漢(二本作渙)始制(二本作詔)林衡俄成壮觀
紫柱(文粹作挽)星錯丹梁霞煥似對青溪如遊(集作臨)白崖(其十)
文貍赤豹電策雷車隐隐中道訇訇太虚遂停龍駕永
託神居天迴地止霧歇雲除(其十一)衆靈晱暘(文粹作易)羣仙
容與衡岳夫人漢濱游女洛川解珮天河弄杼顧慕招
携繽紛儔侣同聲同氣(文粹作同氣同聲)爰笑爰語(其十二)于以
採蘋南澗之濱于以採藻于彼行潦吉日(文粹作日吉)兮辰
良浴蘭湯兮沐芳揚抱兮拊鼓奠桂酒兮椒漿神其醉
(文粹作萃)止降福穰穰(其十三)
后土神祠碑(并序)玄宗御製(張說詞)
古之王者皆受天命禮樂有權神祗是主郊兆所設雖
定於厥居精靈所感則通乎其變(一作變化)大抵(一作匠)歸正
旁行不流唯創制者為能之亦安在守文而己脽土祠
者本魏地鄧邱之舊而漢家后土之宫汾水合河梁山
對麓地形惟堀(一作堆阜)天然詭異隆崛岉以(一作而)特起忽
盤紆而斗絶景象相傳肹蠁如在有物不可以終否有
典不可以遂廢故推而行之神而眀之歲在癸亥始有
于兹焉在昔后王時邁省方柴燎告至幽隐胥洎大舜
則三(一作五)載一巡武帝則三歲一祭古今大變(四字一作今時)
(代丕變)人神禮煩朕就為損益折以法度一紀冄駕亦無
間(一作闕)焉二十年冬勤兵三十萬(一作逾萬騎)旌旗徑(一作亘)
千里校獵上黨至于太原赫威戎于朔陲沛(一作霈)展義
於南夏肆覲羣后道有以大備懷柔百神文無而咸秩
先是有司宿設恪敬乃事己未師次(一作頓)于齋宫庚申
親祀于后祗聖考在天侑而作主何禮不舉靡神不徧
往者漢氏之祠也牲以養牛五歲璽栗所以貴其誠藉
以采席六重藁稭(一作秸)所以尚其質事與古及(一作反)義
不經見朕因其地而不因其儀取其得而不取其失凡
牲幣法物之事歌舞接神之類咨故實於方澤不遂過
於元鼎此皆公卿大夫鴻生鉅儒獻其方聞匡於不逮
朕何有也且王者事天明事地察示有(一作其)本教以孝
柰何郊丘之禮猶獨以祈糓為名者耶於戱享于至誠
錫以繁祉黃雲蓋于(一作於)神鼎降光燭于(一作於)靈壇自
昔己然乃今復見斯固隂精有所寓寶氣為不誣雖寂
寥而不動亦動之而斯應顧朕之不德靈感何從頼累
聖儲祉福流所致乃眚災肆赦與物更始大賚天下有
慶兆人山川鬼神鳥獸魚鼈莫不允若莫不咸寧此所
以承(一作仰)覆載報生殖資元元盡翼翼豈與夫封禪有
牒專在求僊秘祝有辭密于(一作於)移過而己其銘曰
至哉坤元萬物資生王者母事德合天眀義有大報用
叶永貞茫茫九土思索其精因天事天因地事地彼汾
之曲高脽傑異景象遺光壇場舊位寂寥(一作寞)千祀精
靈永(一作長)閟誣神不祥復古惟祺文所無者秩而祭之
矧曰后土昔載眀祠何必國(一作因)隂乃為我師意多漢
武跡在横汾風流可接簫鼓如聞夀宫創制神鼎勒勲
古往今来豈無斯文
溧陽瀨水貞義女廟碑李白
皇唐葉有六聖冄造八極鏡清(集本文粹並作照)萬方幽眀咸
熙天秩有禮自太(二本無太字)古及今君君臣臣烈士貞女
采其(文粹有史傳二字)名節尤章可激清頽俗者皆掃地而祠
之蘭蒸椒漿歲祀罔缺而兹邑貞義女光靈翳然埋冥
(文粹作名)古遠琬琰不刻豈前脩博達者為邦之意乎貞義
女者溧陽黃山里史氏之女也以家溧陽史闕書之歲
三十弗移天于人(五字文粹作不移其志)清英潔白事母純孝手
柔荑而不龜身漂擊(文粹作激)以自業當楚平王時王虐忠
助讒苛虐厥政芟於尚斬于(二本作於)奢血流于朝赤族伍
氏怨毒於人何其深哉子胥始来(二本作東)奔勾吳月涉星
遁或七日不火傷弓于飛逼迫于(二本作於)昭關匍匐於瀨
渚捨車而徒告窮此女目色以臆授之壺漿金(二本作全)人
自沉形與口滅卓絶千古聲凌浮雲激節必報之讐雪
誠無疑之地難乎哉借如曹娥潜波理貫於孝道聶姊
殞肆槩動于天倫魯姑棄子以却三軍之衆漂母進飯
沒受千金之恩方之於此彼或易耳(二本作爾)卒使伍君開
張闔閭傾蕩鄢郢吳師鞭屍於楚國申胥泣血於秦庭
我亡爾存亦各壮志張英風於古今雪大憤于天地微
此女之力雖云為之士亦焉能咆哮烜(二本作煊)赫施于後
世耶望其溺所愴然低回而不能去每風號吳天月苦
荆水響像如在精魂可悲備昔(集作惜其)投金有泉而刻石
無主哀哉邑宰熒陽鄭公名晏家康成之學世子産之
才瑟清心閑百里大化有若主簿扶風竇嘉賓縣尉廣
平宋陟南郡陳然丹陽李濟(二本此句在上)清河張昭皆有卿
材霸略同事相恊𬗟紀英淑勒銘道周雖陵頽海竭文
或不死其詞曰
粲粲貞女孤生寒門上無所天下報母恩春風三十花
落無言乃如之人擊漂清源碧流素手縈波(二本作彼)潺湲
求思不可秉節而存伍胥東奔乞食于此女分壺漿滅
口而死聲動列國義形壮士入郢鞭尸還吳雪恥投金
瀨沚報德稱美眀眀千秋如月在水
湘源二妃碑柳宗元
元和九年八月二十日湘源二妃廟災司功掾守令彭
城劉智(集作知)剛主簿安邑衛之武告于州刺史御史中
丞清河崔公能祗栗厥戒會羣吏洎衆工發開元詔書
懼廢守祀搜考嬴羡均節委積咸執牘律至于祠下稽
度既備傭役惟時斬木于上游陶埴于水涯廼桴廼載
工逸事遂作貌顯嚴粲然而威十有一月庚辰陳奠薦
詞立石于廟門之宇下唯父子夫婦人道之大大哉一
神咸極其會為子而父堯為婦而夫舜齊聖並眀弼成
授受内若嚚瞽上承輝光克艱以乂德罔不至帝既野
死神亦不返食于兹川古有常典敺祓戾孽恢宣淑靈
敢或失職以奸天刑有翼其恭有苾其馨沉牲爰告即
石是銘銘曰
淵懿承聖舜妻堯女德刑媯汭神位湘許揆兹有初克
碩厥宇命秩其祀(集作唐命秩祀)兹邑攸主毛牷既肆(柳州本作疈)
椒馨爰糈胤千萬年期保伊祐僣(集作替)火煽孽炖于融
風神用播遷時罔克龔邑令羣吏告于郡公廉用積餘
以就爾功桴木負埴載流于江既夷以成崇宇峻墉潔
嚴清閑左右率從神樂来歸徒御雍雍神既安止邦人
載喜奉其吉主(集作王)以對嘉祉南風湑湑湘水如舞將
子無讙神聽鐘鼓豐其交報邦邑是與刻此樂歌以極
終古
文苑英華卷八百七十八
