文苑英華卷四百七十三宋李昉等編
策問十五道
策賢良問五道
策秀才問三道
策博通文典逹於教化科問一道
策識洞韜略堪任將帥科問一道
策神岳舉問一道
策賢良問三道
策宰相科問一道
策賢良問五道
第一道顔師古
問天生蒸庶樹之司牧立化成俗闡教弘風譬璽印之
抑塗若盤盂之置水汙隆各隨所齒方圓在其所制夏
后尚忠之政固以率服萬邦殷人先敬之道亦足儀刑
百姓亟從革變靡定沿襲所貴雖殊同歸於乂先聖設
法將不徒然厥意如何佇聞詮釋
第二道
問夫雜用覇道不純德教是非稽古何以稱強權宜一
切寧可垂訓其理隱微其說安取且設官分職非賢不
任知人則哲惟帝難之良由言行相違名實乖舛情態
難覩蘭艾莫分藻鏡銓衡苦其混揉如何審綜察兹優
劣八觀之術往彦所陳七繆之郵非無前說澄汰糠粃
其可必陳何謂七繆宜具條錄勿致闕遺又西京課吏
其法何以鄴洛考功衆議孰得且公卿已下員禄素定
量其閒劇職務纔舉而散官一色多乏噐幹縱非鄙弱
則有疵瑕至於銜命諸方承旨出使按察撫勞絡繹相
趨若差職事之人則於官曹闕廢如其專遣冗散又致
前塗虧失彼此難周未能通允欲施何法使得兼濟又
二代寮寀大𢾗幾何用官詳備遣人可觀凖望聖朝繁
省何若自秦及漢掌外使者何人當塗典午出邦畿者
何職書傳所說可得而言識逹化方久應商略既無礙
滯悉俟敷陳
第三道
問潔已以進陳諸往册平康正直彰乎前訓脩身勵操
俱曰可稱攝職當官何者尤切必能兼善其利博哉互
有所長宜甄先後今既舉兹二事欲委共康廣扇清風
大矯流俗施行條教可用率下使人懷冰碧(一作玉)之心
家有素絲之節軌物昭範佇觀表儀若在姬周號稱多
士嬴氏居位亦有賢人誰脩廉潔之道孰當正直之舉
爰及兩漢魏晉已來歴載遐長廉直衆矣其間尤異凡
有幾人必湏具列姓名分條事迹無或非當意狀殊違
先古有言惟德作乂既充廉㓗之選又應正直之科誠
宜追蹤曩人尚想同志並驅前烈誠可比肩企仰高山
誰者弗逮當仁不讓寧假撝謙近取諸身豈或涯分無
而為有是則非廉虚美雷同又乖正直兼兹學植(一作殖)
理必該通原始要終當盡弘博
第四道
問學以從政昔贒令則博文強識君子所尚結髮升朝
敷袵受職開物成務率由兹道是以登高能賦可列大
夫試諷籀篇乃得為史然而筭祀悠邈載籍寔繁鑚仰
雖多罕能擇練今將少論古昔庶異見聞勿用浮辭當
陳指要九流七略題目何施八體六書名義焉在三皇
五帝諸說不同列次區分誰者為允翠為(疑作媯)玄扈臨
之而安得緣純黃玉所表其奚事陰康驪畜行序孰當
封鉅大填胡寧游處彤魚昌僕出何典誥窮蟬聲望厥
類惟何管仲文錦既醜何貴子産深練實厚何俾周鼎
所存議(疑作識)者幾物齊鍾所釁卒用何牲罷絀諸侯何
名三十六都褒貶將相何謂三十二人至如象葉之精
乎棄日木鷄之巧乎異端著於簡諜何所沮勸學綜古
今想宜䆒悉一二顯析無憚米鹽
第五道
問八政所先食貨居首萬商之業市井為利菽粟稻粱
饑饉足以充口布帛絲纊寒暑足以蔽形生靈所資莫
此為急爰及室宇噐械同出五材皆禀造化之功取者
得供其用而龜貝之屬何故為寳競取而多誰所創意
錢幣之作本以何施億兆頼其何功政教得其何助若
夫九府之法于何貿遷三官所統又何典掌未知乘時
趨利濟益淺深起偽生姦有何虧敗九府之名欲知其
九三官之號何等為三宜各指陳務令可曉子紺(前漢食貨)
(志赤仄應劭曰子紺錢也)稱貴文餙何如赤仄殊形以向間錯又賣
糓極賤則農夫劬勞而不給糴價翔踴則工商窘乏而
難振為政之道患在不均設法籌筭去其太甚使夫荷
鍤擁耒阡陌之用獲饒作工通財倉廪之儲不匱又糴
三舍一起自何人以母權子云誰所建各申何法厥利
焉如今欲脩之孰可孰不可亦宜辨說不可曖昧佐時
經國此亦一隅既膺斯舉何所興讓聊動翰墨豈申餘
勇
策秀才問三道獨孤及
第一道
問儒有安身以全德有殺身以成仁有徇名以行已有
忘名以救物雖俱出於儒墨而用之不同聖人立言豈
其無操持歟(集作豈其)夫魏顆違命申生受賜伍尚赴郢伍
胥如吳四者孰孝比干死而(集作之)微子去之太公投竿
伯夷採薇四者孰義石戶竄於海上伯陽隱於柱下䲭
夷子去(去字集作范蠡汎舟於)越三者孰㓗今欲考其本末度長
以挈大較其去就合異以為同渴聞貫之之道辦之之
說
第二道
問黃帝氏以無為為政故垂衣裳而天下順周人三千
其儀亦克用乂舜誅四罪天下咸服而成康恭己刑措
不用致化之本豈不同源而文質殊貫損益相反以古
範今何為去(集作去向)就孔子用鉞兩觀而魯至於道(集作子)
宓子賤鳴琴單父(集作培幟)而民(集作單父)亦自化寬猛之際小
大奚侔比權量實其義焉在敷暢厥旨敬佇嘉言
第三道
問𫝊曰其君齊明精㓗則神饗人聽故神明降之夫天
地絪緼冲氣為人神何由降明何由出至如晉祟實沉
崧生申甫編傳糓城之老言發魏榆之石檮扤杜伯與
商周而存亡黃熊白毛將晉虢而興敗是何神也根本
焉在二三子賁然來思宜䆒乎天人之終始其悉數以
對
策博通墳典逹於教化科問陸贄
問皇帝若曰朕承祖宗之鴻休(登科記作烈)獲主神噐任大
守重懼不克堪思與賢士大夫共康理道虚襟以佇側
席以求而群議紛然所見異指或牽古議而不變或趨
時會而不經依違以來七年于(登科記作於)兹矣國制多闕
朕甚恧焉今子大夫博習典墳深明教化褎然充舉咸
造于庭其極慮精思以諭朕心之未寤仲尼叙禮樂删
詩書脩春秋廣易道六經之義(登科記作教)所尚各殊豈學
者脩行理當區别將聖人立意本異旨(詔令無旨字為是英華疑)宗
源(集作願非)施之於時孰為先後考之於道何者淺深差次
等倫指明其義夫知本乃能通於變學古所以行於今
今(詔令作用)之教人則異於是工祝陳禮樂之噐而不知其
情生徒誦禮樂之文而不究其(集作賦以)事欲人無惑其可
得耶將革前非固有良術堯舜帥天下以義比屋可封
桀紂帥天下以暴比屋可戮然則上之化下罔或不從
而三仁四凶較然同(集作自)異有教無類豈虛言耶(集作哉)
作樂移風聞諸昔典夫至雅必淡至音必希文侯(英華作公)
(非)列國之賢君猶曰則惟恐寐矧彼流俗其能化乎將
天地同和災殄不作黎人丕變姦慝不萌何施何為以
至(一作致)於此王者制理必因其時故忠敬質文更變迭
救(一作改)三代之際罔不由之自秦剗古法漢雜伯道紛
綸千紀王教不興國家接周隋之餘俗未淳一(集作純壹)處
(集作居)都邑者利巧而無(一作忍)恥躬(一作服)田畆者朴野而
近愚尚文則彌長其澆風復質則(登科作文)莫救其鄙俗立
教之本將安所(登科記作何適)從自昔哲王唯此(一作以)三正互
用後之術士乃言五運相生漢應火行則周為木德禮
猶(一作稱)尚赤義則(集作登記作烈)頗乖永言於義(一作兹)莫識厥
理九流得失之論歴代興亡之由王鄭釋禮(登枓記作識禮)之
異同公糓傳經之優劣必精心考究(詔令作必精必究)用沃虛
懷
策識洞韜鈐堪任將帥科問
問皇帝若曰朕遐覽典謨詳求至理(集作理道)三代之制(登科)
(記作際)粲然可徵未嘗不文武並興農戰兼務故能居則
足食動則足兵足兵則暴亂息足食則教化行(十二字集作登)
(科記並作兵足則威食足則固威則暴亂息固則教化行)興(集作理)國之本實在於此
秦漢已降王制不修選士廢射御之儀教人無蒐狩之
禮即戎者不知其稼穡力本者罕習於干戈於是異文
武之人分農戰之道守則乏食征則鮮兵歴兹千年竟
莫能復抑知之者盡寡將行之者惟艱與朕念之甚勤
思繼前躅良以軍旅之事戎(詔令作役)戍靡寧勲庸既多爵
秩咸貴俾服田畆慮興怨咨仰於(一作給)縣官不可勝計
由是版圖歲(登科記作日)减阡陌日(登科記作歲)荒水旱小愆廪
餉咸竭欲使軍人悦歸於耒耜儒者兼逹於韜鈐田萊
盡耕攻取必勝誘人甚(集作孔)易其術安施王者之師本
於立德兵家之法方務出竒德以信成竒以詐勝理有
違反將何適從宋襄成列而敗軍見嘉魯册韓信决囊
以(詔令作而)推敵取貴漢朝然則喪國亡家豈(集作存字)伯王之
道冐危乘險非(詔令無字)仁義(詔令作誼)之心所宜討論以定褒
貶夫衆寡不敵克必以謀樂生下齊孫子破楚魏武之
勝袁紹宋高之滅姚泓成敗之由備陳本末古人有言
曰誅伐不可偃於天下又曰善為國者不師二端異焉
其有深旨子房次序(一作列)兵法任宏論撰軍書指明(一作)
(陳)異同詳錄名氏所聞高略(一作想聞商略)擇善而行之
策神岳舉問
此篇所答策載四百八十卷賢良方正科策問隨
策今不重出止存其名
策賢良問三道
第一道
問天六地五經緯斯列内和外順禮樂攸興體也備而
後成履也踐而乃立厥語則興導諷誦厥德則祗庸孝
友而大道之行本無制作忠信之薄飜為亂首終以六
君子由此振三代之英四豪士違之嬰五伯之罪焉往
可以還淳反朴何適可以持盈守成郁乎文哉周監二
代網羅奔放沿革多端至若緇布纁祗(疑)夏腒冬雉弓
矢詢於五物嚌啐正於三命示惠而加折節訓恭而置
房蒸間問殷聘搢三挾一詩懷祝嘏絲紑尸賓忱(疑)木
虞筐桑匰□館然䄙(闕)盎涗飄(疑作汛)齊苟敬之儀甫
竁之節此等之物各為何興用之安所捨之何從經邦
之略焉假設施别白書之無或曖昧
第二
第三
右二篇所答策第二篇載四百八十三卷賢良方
正科第三篇載四百七十七詞標文苑科策問隨
策今不重出止存其名
策宰相(一作臣)科問
問聖人握天下之圖居域中之大莫不仗羣材而康庶
績資多士以牧黎元夢想傅巖之野佇思磻溪之上遂
得乘箕入相就三命而作鹽梅投釣昇朝封四履而稱
師父故如英靈間出千載一賢皇化軌躅殊途共貫我
大周道冠羲軒功高媧燧長楚必割翹木無遺虚席旌
賢宵衣納善降賢良之制下徵辟之書子等並藏器待
時懸瓢俟扣深識宰臣之體妙逹經邦之術欲使陰陽
調六律風雨應四時一百姓之心平九州之利餘糧棲
畆外戶不扄亭障無虞關河罷戍漁者虚湍瀨田者譲
肥腴路不拾遺市無二價眷言於此何道以臻至如九
儀八座之指歸四師六典之題目並馭人之大體撫俗
之良規幸陳名義之端無致疎遺之對
文苑英華卷四百七十三
