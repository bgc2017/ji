文苑英華卷三十宋李昉等編
地類六
林表吳岫微賦一首大孤山賦一首
窗中列遠岫賦一首山呼萬歲賦二首
沃焦山賦二首
林表吳岫微賦冷朝陽
楚江之隂巖壑重深參差遠岫掩映遥林帶殘霞之隠
隠含暮景之沉沉聳孤峰之萬仞擢喬木於千尋仰之
彌高倚青冥而直上瞻之彌遠凝黛色而傍臨窗微明
而可見雲出沒而無心微雨新晴陽烏乍曉芊芊芳樹
歷歷飛鳥森羅廣澤之間半出重林之表天高地遠混
煙靄而雖微虎踞龍盤等衡巫而不小形標迥漢勢壓
全吳衆鳥所託羣仙所趨林隔岫而相映岫依林以相
扶幽蘭所生知其芳矣仁者所樂不亦悅乎春思感於
春林遠情馳於遠岫心悠悠以遐想色遥遥而層構度
材任土挺翹楚而敷榮藴玉蔵珍分巘崿而增秀信乾
坤之覆載承雨露之繁茂當峻極於長空豈蔽虧於側
陋蘭青青兮雨霏霏望鄉路兮吳山微折芳懷遠兮送
將歸桂枝片玉兮生光輝
大孤山賦(并序)李德裕
余剖符淮甸道出蠡澤属江天清霽千里無波點大孤
於中流昇旭景(一作日)於匡阜不因佐官豈遂斯遊謝康
樂尤好山水嘗居此地竟闕詞賦其故何哉彼孤嶼亂
流非可儔匹因為小賦以寄友朋
川瀆巇道人心所惡必有穹石禦其横騖勢莫状於灔
澦(蘇軾灔澦賦其本此乎抑偶合也)氣莫雄於砥柱惟大孤之角立掩
二山而傑竪高標九派之衝以捍百川之注耽若虎視
&KR1894;(一作蚴)如龍㩀靡摇巨浪神明之所扶不倚羣山上玄
之所固彼邐迤而何多信嶷然而有數念前世之獨立
知君子之難遇如介石者袁楊制横流者李杜觀其側
秀靈草旁挺竒樹寕憂梓匠之斤豈有樵人之路想江
妃之乍遊疑水仙之所(一作或)駐嗟瀛洲與方丈盖髣髴
如煙霧㩀神鰲而臲卼逐風濤而沿泝未若根連坤軸
終古而長存迹寄夜川負之而不去雖愚叟之復生焉
能移其咫步
忩中列遠岫賦(以山遠而見如在諸掌為韵)張仲素
仁者静而自閒高其居而閉其關爰開忩以列岫若施
障而圖山邈彼黛巘當於其間至若虛牖洞開連峰向
晩雲無心而迥出鳥厲翼而孤返初疑鏡裏覺萬象之
俱深又似壺中見三山之尚遠洎如雨歇原野風開薄
帷天道不窺而自見山光遥麗而增思謝守臨齋以觀
詠之不足陶公開卷則知室是遠而若薜蘿之在眼(見靈)
(運詩)方坐嘯而搘頥杳杳雲峰既自中而翫矣蒼蒼海嶠
亦孔昭而見之况復彩翠之容朝昏是變將避俗以無
悶殊近知而(一作之)守見簾光乍入增松雪之微眀砌竹
旁垂助林巒之葱蒨夫其忩也或飾之以青瑣交之以
綺疏想取榮於爾室非助境於吾廬鑿垣而疊嶂遥列
寓目而幽襟必舒偶琴酒之樂只冺色空之豁如且彼
植木翫芳者有時而改累土為山者有時而殆曷若曲
肱隱几事幽功倍垂碧紗而嵐氣共凝卷宿霧而翠屏
常在是知事有親而逾失遠而匪疎徇利争先之徒固
難知也逃名小隱之士或近沽諸亦何必尋赤城之標
究蓮峰之掌彼垂堂而是冒此自牖而可賞山中人兮
誠不在於獨往
山呼萬歲賦(以大君升中維嶽表祥為韻)張仲素
天作太室巍乎蒼蒼立極正位含精降祥惟漢武之肇
祀聞嘉言之孔彰告盈數以不忒鬱希聲之載揚於時
五輅既臻千官畢會望嶄巖之絶壁升縹緲之華盖排
羽衛於山前刻金石於天外諒精誠之至感致天地之
交泰於是騰洪音流翠靄始則類乎雷殷終不因於地
籟惟天祚聖谷得一而盈惟嶽降神聲至三而大夫其
登封則千古是追峻極而四方是維瑞載光於漢史德
且詠於周詩動合林徵有異坻頽之震響合靈祀且殊
大塊之噫是時也百神受職萬靈獻功霽山霧收山風
福穰穰於宇内聲隱隱於封中且啟廸之微延洪是表
因勒成而響答殊卜祝之占兆憑乎物陋石言之不臧
錫自天歎夢齡之尚少懿乎㫚合散乎絪緼邈崇丘之
杳靄伊仰止而敷聞掩龜格與鳳降軼神光與慶雲獨
得乎數千百祀何慙於七十二君稽彼衆山咨夫四嶽
或泥金於杳靄或瘞玉於綿邈封並聞夫再三響未效
於清濁方今文物芬郁寰瀛廓澄我后克讓謙勤夙興
已效如山之夀式當如日之升所以下臣獻頌望翠華
之是登
第二(以聖德潜融隂靈效祉為韵)韓鎡
嶽則降神君惟作聖爰膺萬夀之福以奉一人之慶至
誠斯感瑞既發於希聲盈數足徵道方期於永命伊昔
漢德方至神人以寧展升中之盛禮備昭報之天經休
徵是格眀德斯馨帝道昌而言作天心啟而昭靈諒惟
恍而惟惚覺非雷而非霆若自觀心數已超於卜祝匪
因騰口事全過於夢齡曾異石言方承帝祉人君肅穆
以傾聽羣后左右而驚視訝寂寂以無人每洋洋而在
耳數惟萬式彰悠久之期呼至三用表丁寧之旨瞻彼
維嵩極天比崇明神是處應感潜通降喜聲於碧嶂遵
密命於玄穹慶彼盛時巖嶺且聞於隱隱暢茲和氣人
心盡樂於融融天既輔於無親神方降於有德在肹蠁
而昭異禆聲明而莫測孰謂乎不識不知曷昭夫或語
或默懿其發茲大號騰彼弘音儆谷神之虛宅振山水
之高林周流崖巘散越嶔崟和清風之遠韻凝翠靄之
層隂若非報地承天恪慎克孝洋溢乎德澤布濩乎聲
教則何以跡追三五之蹤歲表十千之效囂然震盪忽
爾沉潜儼翠華而將下仰太室而迴瞻至矣哉斯前代
之盛事惟我后之能兼
沃焦山賦吳融
域中公子問於方外先生曰盖聞水之大也下環乎地
上浮於空無象無邊夷猶洪濛百派千流皆歸於東何
巨溟之深也萬古能容何九州之高也不淪其中先生
曰渾沌死乾坤始東西傾川澤委帝乃慮海旁溢俾山
中峙復孕以火用銷其水此沃焦之為義真宰之玄旨
者也請言其状也巉乎崒乎赫曦乎翕赩乎隂陽熾炭
天地開鑪景風鼓吹赤帝規模成於妙有拔彼虚無處
冷能熱雖燔且濡於律則黃鍾取法在易則既濟相符
岥𡊇(一作陂陁)兮壓海萬里鴻洞兮烘天一隅液馮夷軋天
吳鱗介既難以潜伏草木安得其芬敷巨靈不能擘畏
其爛手愚公不能移憚其焚軀靈漲疑竭大室若枯爾
其水之來也浩浩争奔滔滔不住蹴嶽推阜跳天沃霧
暘谷無地扶桑失樹雷奔潮走雪飛沫聚吞吐造化浮
沉朝暮一歸塘(列子渤海東有大壑實無底之谷名曰歸墟初學記作歸塘)之積積
既久而還盈一尾閭之洩洩不供而旋住苟彼不為煎
熬何物當其委輸公子曰夫萬物之是非也當務所見
無矜所傳不見五嶽各司一邊蟠地極天吐雲含煙玉
石産其下豫章森其巔高高下下綿綿聮聮方面是傳
祀典是先故無事則備王者之巡遊焉有事則為國家
之關防焉彼沃焦者存耶亡耶不知夫去中國幾千其
說何邇其功豈然先生曰古不可以今論遠不可以近
識至於先賢先聖有功有德或始火化或始粒食或衣
裳兆民或棟宇萬國其人豈見其道何極但日用而不
知固神化之難測抑又人之為意見頻則不怪聞數則
不驚只如踆烏玄兔迭代虧盈迅雷烈風無形有聲北
冰不泮南雨無晴方諸向月而水出陽燧映日而火生
鵠知半夜雞辨五更螟蛉化而蜾蠃負洛鐘鳴而蜀山
傾譚如詭妄驗乃彰明儻非目擊皆必力争如沃焦者
茫茫靄靄存於物外屹溟漲以獨立無丘陵之相帶何
地能勝惟天粗盖堯災是弭禹功是賴但以遠而不見
貴以近而不見大何異乎曾參冠百行之首出四科而
不載姬旦有再造之功為三監之相害有以見深蔵若
虚明道若昧只如高稱日觀靈號天孫魯瞻所重兖鎮
攸尊能攻善惡業召精魂何盗跖夀而幸何顔回夭而
冤何富慶何貧原靈獸出何遭羈縻之困海鳥來何獲
鐘鼓之喧觀其倒置孰為司存又如太華隠嶙上五千
仞碧蓮若插高掌如奮然而設關太束為城太峻苟一
夫可守四塞可鎮終使險易恃而固易憑而令驕易生
而荒易徇懼則能安逸則成釁又如嵐浮紫盖秀擢朱
陵北渚下壓南箕上承然而聚鬱蒸限嚴凝鴈不可度
人何以登其禍聖賢也則帝舜之遊不返昭王之死無
憑其殃忠讜也靈均有葬魚之痛賈誼有占鵩之徵是
非不辨正直何稱徒聞金簡玉書以為貺九向九背而
自矜又如幽并之墟畢昴之位岧嶤直上磊落相次然
而蔵趙符於上成無恤之不義産燕璧於中假慕容之
神噐大蛇蜿蜿兩頭何異嘉榖薿薿五穫何利(管子恒山有榖)
(四種五穫)旁扶䟦扈之黨坐索彤弓之賜胡不懲革而令馴
致又如據天地之中央潤河洛之流光岧亭壁立壓疊
屏張而能降神表瑞呼歲呈祥控臨諸夏標凖四方若
乃陳蕃竇武一時忠良為國除害其謀乃臧不獲天助
翻為賊戕劉聦劉曜恣意焚傷衣冠草莽宫闕荒涼俯
折地軸仰絶乾綱漢陽九以遽畢晉南渡而尋亡曾何
固護自倚青蒼月裏開宫但容童子雲中捻管唯引鳳
凰吁其咄哉彼五嶽者長未一分短以盈尺論名則大
責實何益封公封王用珪用璧邃宇崇舘朱殷粉白然
識者視之何異沐猴而冠牽牛負軛者耶其次則有非
方非嶽亦怪亦神崑崙則樹珠田芝蓬萊則闕金臺銀
周王迷之於轍迹漢帝感之以禮禋荆山美玉獻不遇
君隴山鸚鵡語或䧟人嶰谷有竹慘舒不均嶧陽有桐
清濁強分姑射何靈如冰如雪巫陽何感為雨為雲怪
山何怪飛來至越慶山何慶湧出於秦若然則遠者近
者大者小者如沃焦之功實冠於天下何以名耶至於
南面巍巍安尊定卑建邦設都來蠻走夷其為武也有
干戚鈇鉞其為文也有爼豆尊彛齊紈越絮暖必如斯
周禾温麥飽必以時胎化卵育手捉足馳其奉生也有
歌鐘管籥其事死也有棺槨幌帷詒子詒孫固本崇基
苟懷襄之不止皆墊溺以何之若然者不惟九土潰而
全堕抑亦三光蕩而崩離則堯舜禹湯之道沒不傳矣
周孔揚孟之文又安存斯况乃上無灌木誘良工之斤
鑿下無靈鰲招巨人之釣索不棲翠羽飾綺被之彩錯
不孕眀珠供魏車之照灼不滋金鐵起兵交惡不穴鱷
鯨吞舟恣虐吉凶莫知威福寧作誰衒肹蠁誰蔵冥寞
所以貞珉翠琰却絶罔錄桂湯蘭肴何嘗約略固不復
邀物以白犬白雞媚人以靈草靈藥但超世以崔嵬為
普天之銷鑠於是公子愕然如失起而謝曰儵忽之神
能鑿人耳目俞盧之術善治人膏肓向者聞衆人之論
浩然若涉津之無梁今也聞吾子之論㸌然若披雲霧
而覩太陽恨不能凌風雲乘混茫决意極觀勒銘其旁
噫有名之祀所在感彰至於山魅射影水弩為創鴟夷
鼓怒耕父激揚皆霑沃酹不乏馨香何茲山也横絶於
萬代不遇於百王將無時如孔子豈獨行於務光近者
泰階未平四郊多壘貳負尚活三苖未死水仙則多䧟
齊人米賤(欵作賊)則半驅妖鬼室散機杼田抛耒耜郎官
困採橡於野將卒貧鬻薪於市霧足妖興雲多陣起既
走羣望猶懸帝祉豈褒崇之漏彼致災害之如此方今
封有功而爵有德小不遺而大寧弛盖九重深執事者
未聞於天子
第二(以蕩熱翻空此焉銷鑠為韻)
海之大也吞乎百川百川不停也海將溢焉伊元化之
相制屹崇山之暗然不知乎何化(疑作代)凝結沉潜積熱
廣陂陁高嶻嵲焰止不死煙生莫絶曈曨兮想二氣之
爐中烈(一作熾)沸渭兮疑九州之鼎下爇當長鯨之鼓跳
此歘爾以潜銷雖巨鰲之噴躍亦倏然而盡鑠渗若一
空呀如四涸得非火井通其腹且孰問其穿鑿當是燭
龍蟠其根又誰睹其照灼但耗溟渤自横寥廓莫不屹
屹崇崇燖虚燥空向曙而晴霞助赫連宵而隂火相烘
如欲以煅鮫室災龍宫雨露既難以澤草木安得而豐
遂使乘槎之人莫敢沿洄其側銜石之鳥無因棲息於
中是知隂陽之變也本自相形動靜之用也歸於相養
苟喬岫之無作則柔祗而必蕩若然者堯之水不止乎
九年之多禹之功難均乎四海之廣彼稱神稱仙者有
十洲之繁封公封王者有五嶽之尊縹緲而雲霓自鑠
峥嶸而日月爭翻徒充覆載莫補乾坤曾未如千仞獨
高衆流皆委非煎熬之不怠則墊溺而何弭所在雖遠
厥功難弛有能光祀典於吾唐宜褒崇於此
文苑英華卷三十
