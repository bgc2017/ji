文苑英華卷五百九十四宋李昉等編
謝茶藥(果子綵帛附)
代武中丞謝新茶表三首
謝賜新火及新茶表一首
為田神玉謝茶表一首
謝衣藥表二首謝賜廣利方表一首
謝賜藥方表一首
謝賜衣甲及藥物等表一首
為宰相謝賜果實等表一首
代武中丞謝賜柑橘表二首
為武中丞謝賜櫻桃表一首
謝進橙子賜茶一首
為御史大夫婁師德謝賜雜綵表一首
為定王謝賜錦衣表一首
謝勅書及綵綾表二首
為封大夫謝勅賜衣及綾綵表一首
謝内宴賜錦綵噐物等表一首
謝賜銀噐及疋帛等表一首
謝恩賜錦綵綾銀噐等表一首
代武中丞謝新茶表劉禹錫
臣某言中使某奉宣聖旨賜臣新茶一斤猥沐深恩再
霑殊錫承旨慶忭省躬慙惶臣某中謝伏以貢自外方
名(集作物)殊衆品效參藥石芳越椒蘭出自仙厨俯頒私
室義同推食空荷於曲成責在素飡實慙於虛受臣無
任
二
臣某言中使竇國晏奉宣聖旨賜臣新苶一斤猥降王
人光臨私室恭承慶賜跪啓緘封臣某中謝伏以方隅
入貢採擷至珍自遠貢來以新為貴捧而觀妙飲以滌
煩顧蘭露而慙芳豈柘漿而齊味既榮凡口倍切丹心
臣無任
同前柳宗元
臣某言中使竇某至奉宣聖旨賜臣新茶一斤者天睠
忽臨時珍俯(一作驟)及捧戴忭驚以兢(集作喜)以惶臣某中
謝臣以無能(一本作惟孱庸)臣謬司邦憲大明首出(一作臨照非)得
親仰於雲霄渥澤遂(一作流)行忽(一作遽)先霑於草木况茲
靈味(一作品)成自遐(一作遠)方照臨而甲拆惟新煦嫗而芬
芳可襲調六氣而成美扶萬夀以效珍豈臣(集作可非)賤微
膺此殊錫&KR1335;恩敢同於嘗酒滌慮方切於飲冰(十四字一作感)
(恩思效百倍恒情)撫事循涯隕越無地臣不任感戴欣忭之至
此篇本卷重出今已削去注異同為一作
謝賜新火及新茶表武元衡
臣某言中使至奉宣聖旨賜臣新茶二斤者慈澤曲臨
恩波下浹光燭閭里榮加賤微驚歡失圖荷戴無力臣
某中謝臣庸𤨏無堪謬參風憲曠官尸禄已涉歲年竊
位妨賢心知不可陛下宏上天之私覆廻白日之餘光
錫貢頒榮布芳新於令節鑚燧改火燭幽昧於蓬門既
荷惟新之恩更沐時珍之賜將何以仰申禆補俯效㳙
埃惟當焚灼丹誠激勵愚魯况先朝之恩未報陛下之
澤又深省分循涯伏增隕越無任感戴屛營之至
為田神玉謝茶表韓翃
臣某言中使至伏奉手詔兼賜臣茶一千五百串令臣
分給將士以下聖慈曲被戴荷無階臣某中謝臣智謝
理戎功慙盪寇前恩未報厚賜仍加念以炎蒸恤其暴
露榮分紫笋寵降朱宫味足蠲邪助其正直香堪愈病
沃以勤勞飲德相歡撫心是荷前朝饗士往典犒軍皆
是循常非聞特逹顧惟荷幸忽被殊私吳主禮賢方聞
置茗晉臣愛客纔有分茶豈如澤被三軍仁加十乘以
欣以忭感戴無階臣無任
謝衣藥表張說
臣某言伏奉某月日恩勅賜臣衣及藥渥流璿極綵溢
旌門拜奉忭(集作戴)舞感戴忻越(集作載欣載越)臣受律虧方扞
城無寄偏師不振逋寇仍滋進慙計日之功退積踰時
之咎誠合歸罪司寇以壓深責豈圖天寵猥臨宸慈寬
假當從褫服(英華作敗非)轉承且吉之衣宜肆典刑翻加有
喜之藥毁車夷馬復振鑾和窮灰枯荑(集作莖非)重殷(集作敷)
榮燄跼影邊塞馳心闕城微命易殁(集作投)生成難謝無
任感戴之至
謝賜藥表
臣某言去年某月日於右銀臺門蒙天恩引對特承慰
問攝理無方以致熱疾緣在假内不敢奏聞聖慈憂軫
詔使臨門伏枕在床雖體氣未適趣風拜命覺腠理遂
平恩榮豈止於丘山朽質永延於龜鶴無任感戴之至
謹奉表陳謝以聞
謝賜廣利方表劉禹鍚
臣某言中使至伏奉某月日勅書手詔賜臣元集要廣
利方五卷者將吏森列黎元寂聽絲言溥及感荷德音
緗帙頒開皆覩聖作臣某中謝伏惟皇帝陛下玄風御
宇教以五常赤子愛人念其六疾遂長驅和扁高視農
軒刪彼繁蕪摭其簡驗莫匪十全之妙不勞三代之醫
况慮軫服乘療覃牛馬圓首方足畢荷亭育之恩含齒
帶觡盡歸仁夀之域臣奉明詔併工繕錄俾封疆之内
日月俱懸雖聾瞽而必知在幽偏而亦逹臣所守有限
不獲奔走闕下蹈舞彤庭無任踴躍屛營之至
謝賜藥方表符載
臣某言中使朱萬春至伏知聖旨念臣風疾賜臣手詔
并賜御札藥方四道天使忽臨宸翰猶濕跪捧驚越不
知所從臣某中謝前月九日臣飲食失宜誤為熱風所
中初甚沉頓肢體不安今漸調護稍用衰退伏以微臣
之疾貽陛下之憂降駟騎於雲霄出神方於禁掖循端
究末味密思精補神農之闕遺蔑桐君之漏略乾坤恩
重螻蟻感深將欲調和已知平愈此所謂半枯之樹遇
隂陽而扶疎既涸之魚値洪波而奮迅仰天忭躍跼地
兢惶惟兩曜以鑒誠何百年之可報不勝感戴懇廹之
至
謝賜衣甲及藥物等表令狐楚
臣某言中使某至伏奉勅書手詔兼賜臣衣甲噐械刀
斧銀噐及藥物等并賜臣下軍將者賜因寄重報覺身
輕蹈舞若驚載忻載躍臣某中謝臣力慙致(一作毅)果迹
忝理戎六月之師纔申國討九天之詔先布皇慈將以
忠勤恤其暴露側身拜命覩物知恩念臣或抱羸疴是
加藥物矜臣必摧兇醜載錫戎裝弓倍六鈞刀逾百鍊
衣分玄甲戰則保全噐有白金食唯豪貴寵連諸將榮
冠一時漢主賜人空聞寳劒宋朝頒藥但理金瘡豈如
兼備五兵盡蠲萬病榮茲陋質感戴奚殫無任感恩捐
軀之至
為宰相謝賜果實等表孫逖
臣等今日頻承賜賚累降珍鮮飽德空深荷恩無力伏
以甘果之實今則非時寧唯自遠而來固亦以少為貴
當供御膳以備天厨何幸小人之腹忽辱非常之賜未
施塵露空忝稻粱悚戴慙惶罔知攸措謹奉表陳謝以
聞
代武中丞謝賜新橘表劉禹錫
臣某言中使某至奉宣聖旨賜臣新橘若干顆特降恩
光猥頒慶賜珍踰百果榮比兼金臣某中謝臣伏以丹
實初成包貢爰至芬馨味重方列於御筵雨露恩深忽
霑於賤品感同推食事等絶甘豈惟適口為珍實冀捐
軀上荅臣無任感戴之至
代武中丞謝賜新柑表
臣某言中使某至奉宣聖旨賜臣新柑若干顆猥(集作持)
降殊私再頒名果自遠稱貴以新為榮臣某中謝伏以
果實既成南方有貴瓊茅合貢中禁為珍(集無此四字)方外
貢來人間未覩黃苞輝影雕爼增華芬芳初佐於天庖
慶賜忽霑於(集作遂霑於)凡口甘踰萍實剖食既同於楚謠
寒比柘漿析酲何慙於漢史恩光斯重尸素彌彰誓當
捐軀以申上荅(四句集作感恩思效倍百恒情)臣無任感戴之至
為武中丞謝賜櫻桃表柳宗元
臣某言中使某至奉宣聖旨賜臣櫻桃若干顆者天睠
特深時珍洊降寵驚里巷恩溢圓方臣某誠喜誠懼頓
首頓首伏以含桃之羞時令攸貴况今採因御苑分自
天厨使發九霄集繁星而積耀味調六氣承湛露而不
晞盈眥而外被恩光適口而中含渥澤顧慙素食彌切
自公豈徒君子所先遂厭小人之腹無任感恩喜荷(集作)
(懼)之至
謝進橙子賜茶表常衮
臣某言中使某至奉宣恩旨以臣所進太清宫聖祖殿
前橙子賜茶百串榮賚非次承命兢惶伏以陛下尊玄
元於上宫本枝既盛降馨香於嘉木果實自珍常令護
領之司及時採掇以進臣謬當率職正在戒期豈望皇
澤之曲臨寵及下臣之私獻貪天是懼踳地戴惶無任
為御史大夫婁師德謝賜雜綵表
李嶠
臣某言顯福門宣勅出綵八十叚賜臣充軍裝臣才質
駑下智能短乏謀非上略識豈中權謬奉殊私猥參大
任雖鑿門之志必掃妖凶而受鉞之功未宣戎幕遽延
寵命先承優賞懷恩揆拙既懼且慙唯當誓骨銘心永
緘天地之施觸鋒突刃常為士卒之先庶邀犬馬之勲
遂滅鯨鯢之黨七擒三捷誠所庶幾九死一生豈敢還
顧無任悚戴歡忻之至謹奉表陳謝以聞
為定王謝賜錦表
臣攸暨言伏奉恩旨以臣昨扈遊上苑執轡還宫特賜
臣瑞錦一疋臣某中謝承輝日月漸潤雲霄叨符聖慈
累延宸照遂得入陪金殿出捧玉輿瑶水參八駿之遊
璿臺翊三龍之舉榮兼侍從寵冠宗枝捧日無以儷其
歡登天未足儔其樂昔蟻封啓繇不㢠廻參乘之恩駟馬
從良寧承附輿之澤在臣叨忝實邁古今徒欣不世之
榮豈望非常之賜况臣地兼臣子職奉君親暫尋咫尺
之途纔捧神仙之馭有何殊效合降隆私陛下恩愛曲
成綢繆累洽俯廻珍異猥及庸微跪開緘題伏視文彩
爛若朝霞之初起曄如春花之競發成都濯具本自非
儔朝鮮製衣制如難擬方且裁而學政希勉勵於天工
服以晝遊庶光榮於戚里效微施廣徒益慙惶恩重命
輕罔知酧荅無任悚佩之至謹詣閤奉表陳謝以聞
謝勅書及綵綾表李邕
臣邕言内使左立真至伏奉去年五月二十日御禮慰
問并賜綵綾章服跪捧天書勢在龍虎仰瞻禮物色映
虹霓慙戴汗流戰懼心慄臣某中謝臣聞食曰人天實
生生之厚道稱物毋得存存之多伏惟陛下載以坤輿
覆以乾宇排衆口之謗開獨見之明生臣存臣至於數
四寵及問及彌於再三豈魯陽宵人景日㢠廻照荆樹散
木慶雲結隂臣是以坐有所思行冀所得求西山之藥
願補聖躬論東戶之人以分帝念識愚不足以廣聽事
躓不足以動忠夫何望焉非所隱也豈謂塵壤見納推
言不遺奬以及誠許以佳士澤深巨海德重崇丘曷云
家奉賜書光華九族物延世(唐諱)舊褒寵百齡淥水之
龜且能廻首黃華之鳥將以誓心惟報主之末由恐殺
身之無益不任戴荷欣躍之極謹因内使左立真附表
云云
二
臣某言伏奉去年月日御札特賜臣章服綵綾等八體
神變廻龍鳳之殊姿五色暈開動雲霞之仙氣臣誠歡
誠喜頓首頓首臣聞礎之潤也是足興雲戈之鋒也或
能照水雖言微物有以上通常未察焉今可明矣伏惟
陛下一武一文廓彌綸之道乃神乃聖疏造化之元盛
業極天鴻休終古子育庶物臣伏百蠻溟渤不波沙朔
無障太平之律大聖之功不得已而用之猶且增高彌
短廣大衆流錄賢傾宇内之心捨過求天下之俊所以
喁喁者將百身以效節區區者願一報以瀝肝况臣拔
自九原出於萬死再收骸骨更造衣冠舌在不足以歌
堯命存未能以報國豈謂上仁德廣澤利無益之臣博
愛理深慈育不才之子天門下詔横筆陣於長山御府
賜衣列錦川於淄水臣道子道何顔受之今恩昔恩曷
云報者戴天知重望日懷慙無任悚惕震惶感戴忭躍
之極謹昧死逓表陳謝以聞
為封大夫謝勅賜衣及綾綵表張渭
臣某言中使某至奉宣勅旨賜臣衣若干事目覩絲綸
手披篋笥新衣二稱虹霓間出綵綾五色鸞鶴互飛臣
受鉞西門建旟北府地僻萬里天違九重豈意仁出於
聖心賜出於御府白日亭午忽蒙慶雲之惠清秋届節
偏承玉露之恩負丘山而忘疲瞻闕庭而莫見臣無任
謝内宴賜錦綵噐物等表常衮
臣某言伏奉恩旨賜臣内宴仍賜錦綵綾絹四百匹瓶
盤五事衣二副并柑橘等殊常之寵上戴若驚伏惟寳
應元聖文武皇帝陛下恭儉以行禮慈惠以布政式厚
君臣之義爰崇饗宴之道至如醴以命宥幣以將意非
有方叔之勲魯侯之親則不可以禮奉和之樂溥將之
也臣以至愚承弼無益尸官夙夜自惟兢惶失次尚蒙
慈恕猶辱樞銜荐沐鴻私歡承嘉惠接雲霄之上境陪
勲戚於内朝宸威俯臨以戰以悚中食循省實慙孤賤
微生遭逢一至於此睿眷流渥慈賞過豐廣乾坤而行
慶俾下臣之受福束帛加璧申錫在於王庭珍噐黃柑
浹洽至於歸第拜恩初喜審分增憂臣實非才事無任
效待罪已久冐榮則多况戎患未寧寅車尚駕聖懷所
軫日旰忘勞躬行儉素以濟軍國臣之俸禄猶合助邊
臣之服用敢安私室今又俯霑慶賞將此勞臣雖宏覆
曲全務於均施而丹誠上感實愧無功不勝荷懼屏營
之至
謝賜銀噐及疋帛等表(此篇是辭賜表非謝表)
于邵
臣某言今月日中使奉宣進上賜臣銀噐壺瓶合各一
銀椀一并盖錦帳一錦九疋白熟綾十疋色羅五十疋
雜綵一百三十疋者恩私荐及跪捧增慙雖雨露殊深
而心魂若厲何則臣之受遇有異朝班任重元戎榮登
上相自當盡瘁與國同憂豈比常人妄加厚賜况戎夷
初退帑藏猶虚每欲傾家以供國用區區之願神明所
知乞回此物復歸内府下以備六軍之寵賜上以奉一
人之宴私臣之鄙懷於斯萬足其噐物等臣已勒押衙
試少監郭某詣右銀臺門别狀奉進
謝賜錦綵綾銀噐等表高郢
臣某言伏奉恩詔以告祔禮畢賜臣錦綵一百五十疋
銀椀一無庸受恩不知所措臣某中謝伏以禘祫元祀
從祔大經酌禮求中聖情合於天地奉先致孝精意刑
於四海臣軄叨禮闈(一作祔)獲奉皇猷欣盛典於無窮顧
微生而何補謬霑慶賜竊自慙惶無任
文苑英華卷五百九十四
