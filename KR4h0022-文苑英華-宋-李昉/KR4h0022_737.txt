文苑英華卷七百三十八宋李昉等編
雜序四
地志圖序一首道州律令要錄序一首
風后握機圖序一首擬三國名臣讃序一首
長慶宣眀歷序一首荔枝圖序一首
黠戞斯朝貢圖序一首注子孫序一首
地志圖序吕温
廣陵李該(集作彦)博達(集有之字)士也學無不通尤好地理患
其書多門歴世浸廣文詞浩蕩學者疲老由是以獨見
之眀法先聖之制黜諸子之(闕)記述仲尼之職方會源
流考同異務該暢從體要倬然勒成一家之說猶懼其
奥未足以昭啓後生乃裂素為方併據書而畫隨方面
以區别擬形容而訓觧命之曰地志圖觀其粉散百川
黛凝羣山元氣剖判成乎筆端任土之毛有生之類大
鈞變化不出其意然後列以城郭羅乎(文粹作于)陬落内自
五侯九伯外洎要荒蠻貊禹跡之所窮漢驛之所通五
色相宣萬邦錯峙毫釐之差而下正乎封略方寸之界
而上當乎分野乾象坤勢炳焉可觀與夫聚米擬其端
倪畫地陳乎梗槩固不可同年而語(文粹有其字)詳略也每
虛室燕居薄帷晴褰普天之下盡在屋壁戶納四海窗
籠八極名山大川隨顧奔走殊方絶域舉意而到高視
華裔坐横古今觀帝王之疆理見宇宙之寥廓出遐入
幽曾不崇朝與夫役形神於歲月窮轍跡於區外又不
可並軌而論勞逸也且夫刪百代之弊綜羣言之首繁
而不亂疎而不漏才識以潤之丹青以炳之使嗜學之
徒未披文而見義不由戶而觀奥斯訓道(文粹作導)之眀也
窮地而述舉世而載事極鴻纖理通皦昧混一家之文
軌張大國之襟帶覈人物之虚實總山川之要會表皇
威之有截眀王道之無外斯乃功用之大也見蒼梧塗
山則思舜禹恤民之艱覩窮邊(集作荒)大漠則悟秦漢勞
師之弊覧齊墟晉壤則見(集作想)桓文勤王之覇觀洞庭
荆門則知苖蜀恃險之敗王者於是眀乎得失諸侯於
是鑒于興替斯又懲勸之道也然則本之所以廣學流
申之足以贊鴻業垂之可以示後世豈徒由近觀遠以
智自樂為室中之一物哉而時無知音道不虚行舉地
成圖問天無路此志士儒林所以為之太(集作頽)息也某
久從君遊辱命序述庶明作者之意俾好事(集作學)君子
知其所以然
道州律令要錄序
某頃累忝官尚書省御史臺徧觀諸曹多書令式格律
於其屋壁苟非以宦遊為情而奉其職者皆得日夕省
覧卧起出入目存心悟累累(集作章)然如貫珠如循環吏
無以欺臨事不惑決繁滯舉枉直而協于大中中人以
(集作已)上固可馴(集作循)致吾不知其誰著之何前賢處心
恤事之周也若州縣者卑而近於人遠而切於得失動
有懸人命關風俗而惰者委成於一吏望空而署勤者
檢閱而山積神憤氣沮卒無所歸致政(集作政令)之弊不亦
宜乎此州法吏何洛庭良吏(集作士)也與之撮其要講其
義書之(集作于)廳記(集作事)之左某不深於法猶慮未盡後
來君子其究成之此長人者之所急元和五年五月二
十七日
風后握機圖序嚴從
中黃子曰予觀風后握機圖殆有情哉然年代遷遠文
字損益或致愆訛矣惜乎夫兵者榮賤覆殺之大機也
天地神靈之所閟也洞則王昧則亡故黃帝湯武得其
道矣然則兵之用也豈惟道乎亦有工拙矣語大旨有
三微焉昔伊尹勸湯吕望勸周子房勸漢祖鄧禹勸光
武可謂知運命之微也樂生破竹迎刃之喻曹劌三鼓
候衰而作可謂知和氣之微也孫臏邀敵於馬陵韓信
置軍於水上可謂知地勢之微也故古今有言曰能知
三微覇世之師至夫以智料智因竒縱竒千變萬化不
可殫備今夫握機者約而遠幾而深用少以(一作少而)濟廣
貫一以締萬微乎微乎可以神會雖(疑作難)以跡融非智
合曩賢役心淵妙者不可以常識偕之今予依風后大
旨略為此圖以擬方陣陣有八物有八容八八相值可
離可合中有容效三元天子上將所居常静不動以象
玄極以配中黃(一作黃中)其理微矣若乃四衡夾三軸九地
夾二天吟龍嘯虎當前後之衡雲鳥風蛇居摶掣之要
敵寡則從虎翼之屬風蛇之勢合而圍之彼衆則奮龍
虎之衡接雲鳥之勢突而擊之亦百勝之術也昔諸葛
孔眀以傑特之智將求其源而未得也乃曰八陣成可
以橫行天下然武候陣法亦有虎翼翔鳥足眀武侯所
習則風后五圖也桓温見蜀將八陣云是常山蛇勢徒
妄言耳常山蛇者法出孫子謂之率然蓋直陣也故桓
温覧孫子而有是言殊無指哉然此離合之勢竒正之
術故曰或離而為八或合而為一以正合以竒勝其要
此矣公孫子儒者也至注釋務析精奥而多引空言以
誣後人何哉馬總述云增字發眀未得精了更益煩蕪
予昔常覧焉中失其本每思經述近乃得之聊因時暇
刊繁舉要序而第焉二百八十言殆不過尺并為圖式
以悟後賢庶有賴云爾
擬三國名臣讃序
昔孔子舉詩書作後王者之法其稱殷頌曰天命玄鳥
降而生商書天工人其代之然則聖人受命賢人受任
龍騰虎躍風流雲蒸求之精微其道莫不咸係乎天者
也故夫受天之命者不可以苟代天之理者不可以私
前聖知其如此故明四目達四聰高居而審聽處幽而
遐覧羣才必用衆功乃廣然後天應以福而太和之化
臻矣雖三光襲(一作逓)照五運潜周媯圖啓而揖讓興夏
鼎移而干戈用德業相踵(一作踳)屯夷不同然激揚名義
增廣基宇何嘗不得賢則理失賢則危哉是故五老尊
而軒風熾三仁去而殷道衰淮隂來而漢家昌亞父亡
而楚王滅姬漢已降大象淪夷當極者不以垂拱居尊
干禄者必以權利邀進鏡物者不以虛已為德達才者
必以寒雋為嫌故洪綱強(集作弛)而萬目頽大理虧而廉
讓塞貞良甘退而莫進賢士卷藝以深潜故伯夷為之
哀歌綺里為之高遁晉重滅名以避其患楚狂遁世以
全其身豈惡富貴哉盖有為而然也夫眀王旰食以求
士君子含德以俟時然求應之感徒深而君臣之分猶
鮮者何也盖經達之道難而世乏鮑子蕭何之智也若
夫觧縛為相古今所罕有登壇受爵賢者(一作哲)欲(疑作嘆)
其難漢高始以為疑齊桓終受其福乃知有管仲之才
無鮑叔之介則桓公不納有韓信之略無蕭何之助則
漢高不容齊桓漢高不易值矣蕭公鮑子豈屢得哉夫
未遇良鑒則夜光不為寶時逢哲后則負鼎可升朝歴
求邃古爰覧近圖臣主之際授受之外垂大眀以叙下
推至公以匡上則有我唐太宗文武大聖皇帝魏文貞
者之流也盖至理之代君子不以王爵私其身而况親
屬乎是以貞觀之中賢者在朝各崇至公馬周懷竒思
而拔起隴畆李靖多大功而終始援用魏徵數直諫而
優游撫納我之得才於斯為美彼三國之臣主始當草
昧之期卒踐陵遲之運君無尺土之漸而以争奪為德
臣無素定之分而以偷合為功然其屬衰亂之間固貞
仁之節接風塵之會吐博奕之謀用能各奉其主克立
(一作昭)厥勲者亦不可誣也又若清淑沉懿有顔氏之德
靈鑒洞照有子房之能推戈(疑)給下有終始之勤篤誼
守節有風雲之槩歎(一作感)王室之多故懷黍離以永吟
遂委忠曹公冀圖匡復而天命潜革人心則殊姑廻備
物之謨卒抗非常之錫雖欲匡上以德翻乃殺身成仁
夫(一作乎)仁義豈有恒在乎不捨道而已是故比干湛身
於殷后微子亢(一作抗)跡於周邦雖二美同歸而三仁齊
致公達慷慨總角耀竒悪奸臣之擅命想桓文之高舉
羣雄兢起漢歷寢微翻然回慮吐詞魏幕原其所以然
者豈不以桑榆之暉非魯陽可止溝瀆之節豈仲尼所
嘉是以攝管仲之高蹤攀魏武之遐轍全生之理其亦
遠乎崔子矯然植青松之操鯁詞直對則左右失容捐
生取義千載稱美雖遇讒譛(一作譏)盖亦其素志矣若乃
天命未改則人思其舊乾道將革則物厭其常是以司
隸之儀見悲於漢叟先王之跡遠播於汶隅孔明躬耕
南陽盤桓俟主吐籌獻策識鼎峙之形㹅衆臨戎有席
卷之望原其去就抑亦懷漢之雅志焉及其撫戎幕持
國鈞開誠心布公道賞不失德罰不濫刑又雖古之遺
直不能尚也昔管仲用法伯氏無怨子羔刑人終以見
德孔明之謫李嚴蓋近之矣周瑜魯肅咸起諸生鶚眎
烏林鷹揚赤壁然肅為布衣當襄漢之際標賣田宅分
財結士以求人傑此其志不小也公瑾推第於孫策子
敬輟粟於周郎咸有異於人者也子布剛簡懷不撓之
節屬桓王創業首贊經綸仲謀嗣立躬自扶翊古人所
謂託六尺之孤者歟既而忠言屢發直道不回折弋獵
之娛沮鈞臺之樂斯又王臣蹇蹇國之元老者哉夫江
東之於天下猶四體之有一掌耳權不能恢闡雄量以
(一有允字)求忠讜而乃輕肆忿毒厭聞至言始抽刃於虞翻
終按刀於子布翻既謫終遐裔昭亦廢處家僮故使時
望挫傷元功圮衂由是見仲謀之器小也其不能厠跡
中原𢡟長世之業者宜矣夫以子布忠賢承奕代之遇
一言忤旨有不測之辜况賤跡之士而欲自下干上罄
其孤慮者乎善料古者必察乎今善籌遠者必謀諸近
讃詠之作豈必覈既往之陳盖將暢其幽情貴使來葉
有可觀者聊復采斷為其讃云
長慶宣明歷序唐穆宗
古者聖人莫不研七精之數以察天道(一作以揆天道)設四時
之官以授人事在顓頊之代雖罕(疑)漫靡察制度未備
然已有重黎二官故可得而(一無而字)述是以欽昊天協時
月必首於堯舜之典敘九章用五紀亦冠於周宗之書
則知履端受命斯為本也我國家侔天地以制法統隂
陽以立極恭惟烈祖嘗所盡心載誕神人協成歷象太
史究閎洛之術大惠極容成之妙而體(一作躬)聖創制賾
(一作探賾)隐窮神順時氣之發歛考星度之疎密故亦窮變
化洞窈冥矣然後隂陽和刑罰清八風之叙立萬物之
序成累聖讃序必更紀歷推體元居正之道彰敬授惟
新之法斯舊典也曷敢廢乎朕以菲薄未眀至理荷祖
宗之耿光守聖人之大寶深懼不德獲戾于上玄感易
象之隨時懷禮經之聽朔又嘗覧漢丞相魏弱翁之奏
以為帝王法天地順四時以理國家是奉宗廟安天下
之大禮也爰命太史洎乎疇人候望於清臺論思於别
殿究以微妙考其禎祥觀渾儀以見天心視圭影而知
日至則八卦之氣不雜百工之職允釐豈必於記鳳威
之晨晦明無爽候仙蓂之莢弦望不愆今勒成三十四
卷命之曰長慶宣明歷承唐堯授人之規庶於是矣效
軒后合符之驗非所企焉因叙制作之由在乎篇首
荔枝圖序白居易
荔枝生巴峽間樹形圖圓如帷蓋葉如桂冬青華如橘
春榮實如丹夏熟朵如蒲桃(集作萄)核如枇杷殼如紅繒
膜如紫綃瓤肉瑩白如冰雪甘如醲酪(四字文粹集本並作漿液甘酸)
(如醲酪)大略如彼其實過之若離本枝一日而色變二日
而香變三日而味變(集無日字)四日五日外色香味盡去矣
元和十五年夏南賓守樂天命工吏圖之(集無之字)而盡書
之(集無盡字)蓋為不識者與識而不及一二三日者云
黠戞斯朝貢圖傳序李德裕
昔越裳貢雉薦於宗廟西旅貢&KR0729;陳以典訓所以感其
至而戒其初也仁聖文武至神大孝皇帝御歷之四年
矣天瑞璨爛王道昭焯五材並用六轡斯柔布政宣室
以張神化振兵朔野以耀威靈故得天晬而清日晏而
明虫螟不生嘉榖以成中外(集作寓)既安四夷來庭由是
龍荒君長黠戞斯遣使注吾合素等上表獻良馬二匹
絶大漠而貢赤誠涉流沙而霑赭汗非至德所感孰能
臻於此乎皇帝以前有鸞旗(集作所)焉用驥騄不貴龍友
鳴駕鼓車乃命其使見於内殿賜以珍膳錫之文錦謹
按故相魏國公賈耽所撰古今四夷述黠戞斯者本堅
昆國也貞觀二十一年其酋長自身入朝授以將軍印
拜堅昆都督逮于天寶季年朝貢不絶洎中國多難以
廽鶻隔礙黠戞斯忿其桀鷔乘彼薦饑於是破龍庭焚
罽幕蕭條萬里地無種落得出重泉而見白日披氛霧
而覩青天臣伏見太宗謂羣臣曰南荒西域自遠而至
其故何哉宰臣玄齡對曰殊域来朝者中國乂安帝德
遐被所致也太宗曰向使中國不安亦何緣而至朕觀
此懷懼何者昔秦始皇并吞六國漢武帝威加戎狄今
殊方異類無遠不賓竊比秦始漢武想無多愧亦欲傳
之子孫念(集作愈)二主之末途朕所以不能不懼爾臣伏
思太宗往昔之懼致我唐百代之隆則聖祖貽謀可謂
深矣此太宗所以永保鴻名爲受命之祖陛下所以丕
承王業為中興之君豈不宜哉天旨以賈耽有陳平鎮
撫之才得充國通知之敏其所述作該明古今詔太子
詹事韋宗卿祕書少監李(集作吕)述往蒞賓舘以展私覿
稽合同異覼縷闕遺傳胡貊兜離之音載山川曲折之
狀條貫周備文理洽通臣伏以貞觀初中書侍郎顔師
古上言昔周武王天下太平遠國歸欵周史乃集其事
為王會篇今萬國來朝蠻夷率服實可圖寫請撰為王
會圖有詔從之臣輙因韋宗卿李(集作吕)述所紀異聞餙
以會(集作繢)事敢叙率服以冠篇首
注孫子序杜牧
兵者刑也刑者政事也為夫子之徒實仲由冉求之事
也今者據案聽訟械繋罪人笞死于市者吏之所為也
驅兵數萬撅其城郭纍其妻子斬其罪人亦吏之所為
也木索兵刃無異意也笞之與斬無異刑也小而易制
用力小者木索笞也大而難制用力多者兵刃斬也俱
期於除去惡民安活善民(集作人)為國家者使教化通流
無敢輙有不由我而自恣者其取吏(文粹有也字)無他術也
無異道也俱止於仁義忠信智勇嚴明也苟得其道一
二者可以使之為小吏盡得其道者可以使之為大吏
故用力少者其吏易得也功易見也用力多者其吏難
得也功難就也止此而已無他術也無異道也自三代
已降皆由斯也子貢頌夫子之德曰文武之道未墜於
地在人賢者識其大者遠者不賢者識其小者近者季
孫問於冉有曰子之戰學之乎性達之乎(集作也)對曰學
之季孫曰事孔子惡乎學冉有曰即學之於孔子者大
聖兼該文武並用適聞其戰法實(集作猶)未之詳也復不
知自何代何年何人分為二道曰文曰武離而俱行因
使縉紳之士不敢言兵或恥言之苟有言者世以為麄
暴異人人不比數嗚呼亡失根本斯為最甚周公相成
王制禮作樂尊大儒術有淮夷叛則出征之夫子相魯
公會于夾谷曰有文事者必有武備叱辱齊候伏(集作服)
不敢動是二大聖人豈不知兵乎周有齊太公秦有王
翦兩漢有韓信趙充國耿弇虞詡叚頻魏有司馬懿吳
有周瑜蜀有諸葛武侯晉有羊祜杜公元凱梁有韋叡
元魏有崔浩周有韋孝寬隋有楊素國朝有李靖李勣
裴行儉郭元振如此人者當此一時其所出計畫皆考
古校今竒秘長遠策先定于内功後成於外彼壯徤輕
死善擊刺者供其呼召指使耳豈可知其所由來哉牧
幼讀禮至于四郊多壘卿大夫之辱也謂其書真不虚
說年十六時見盗起圍(作圜)二三千里殺戮將相族誅刺
史及其官屬屍塞城郭山東崩壊殷殷焉聲振(集作震)朝
廷當其時使將兵行誅者則必壮徤善擊刺者卿大夫
行列進退一如常時笑歌嬉遊輙不為辱非當辱不辱
以為山東亂事非我軰所宜當知牧自此謂幼所讀禮
真妄人之言不足取信不足為教及年二十始讀尚書
毛詩左傳國語十三代史書見其樹立其國滅亡其國
未始不由兵也主兵者聖賢才(集作材)能多聞博識之士
則必樹立其國也壯徤擊刺不學之徒則必敗亡其國
也然後信知為國家者兵最為大非賢卿大夫不可堪
任其事苟有敗滅真卿大夫之辱信不虛也因求自古
以兵著書烈於後世可以教於後生者凡十數家且百
(集作數)萬言其孫武所著十三篇自武死後凡千歲將兵
者有成者有敗者勘其事跡皆與武所著書一一相抵
當猶印圈模刻一不差跌武之所論大約用仁義使機
權也武所著書凡數十(文粹作十數)萬言曹魏武帝削其繁
剰筆其精切凡十三篇成為一編曹自為序因注觧之
曰吾讀兵書戰策多矣孫武深矣然其所為注觧十不
釋一此者盖非曹不能盡注觧也予尋魏志見曹自作
兵書十餘萬言諸將征伐皆以新書從事從令者克捷
違教者負敗意曹自於新書中馳驟其說自成一家事
業不欲隨孫武後盡觧其書不然者曹豈不能耶今新
書已亡不可復知予因取孫武書備為其注曹之所注
亦盡存之分為上中下卷後之人有讀武書予觧者因
而學之猶盤中走丸丸之走盤橫叙員直計於臨時不
可盡知其必可知者是知丸不能出於盤也議於廊廟
之上兵形已成然後付之於將漢祖言指縱(文粹作蹤)者人
也獲兔者犬也此其是也彼為相者曰兵非吾事吾不
當知君子曰叨居其位可也
文苑英華卷七百三十八
