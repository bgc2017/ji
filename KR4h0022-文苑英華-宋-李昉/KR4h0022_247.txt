文苑英華卷二百四十七宋李昉等編
寄贈一
梁簡文帝一首江淹一首
范雲一首吳筠十首
何遜一首王僧孺一首
柳惲三首朱超一首
劉孝綽三首陸倕一首
蕭子雲一首朱异一首
荀濟一首庾信一首
江總三首
贈張纘梁簡文帝
儀表咸推挹牆仞難窺踐既富垂帷學復折波濤辯綺
思曖霞飛清文煥飈轉朱旗赫容與雕棨紛曄煜波搖
白鱧舟風動蒼鴈(類聚作鷹)舳九疑勢參差江天相蔽虧三
春澧浦葉九月洞庭枝洞庭枝裊娜澧浦葉參差芬芳
與摇落俱應相别離
貽袁常侍江淹
昔我别楚水秋月麗秋天今君客吳坂春日媚春泉幽
冀生碧草沅湘含翠烟鑠鑠霞上景懵懵雲外山涉江竟
何望(一作事)留滯空採蓮
贈沈左衛范雲
伊昔霑嘉惠出入承明宫遊息萬年下經過九龍中越
鳥憎北樹胡馬畏南風願言反(類聚作友)漁蓨(他苖切蓧也)津梁
肯與通
贈周散騎興嗣三首吳筠
子雲好飲酒家在成都縣製賦已百篇彈琴復千轉敬
通不當豪相如本貧賤共作失職人包山一相見
二
孺子賤而貧且非席上珍唯安莱蕪甑兼慕林宗巾百
年逢繾綣千里遇慇懃願持江南蕙以贈生芻人
三
吾賢當路者聲名振華夏朱輪玳瑁牛紫鞚連錢馬朝
花舞風去夜月窺窗下想君貴易朋居然應見捨(集本有此)
(長韻一首與前詩間有同處今全錄于此孺子貧而賤且非席上珍唯安萊蕪甑兼慕林宗巾百年逢繾)
(綣千里遇慇懃願持江南蕙以贈生芻人思君欲何言中心亂如霧淚下非一端愁來誰有數子為馮敬)
(通不减汲長孺千里無關梁安得王喬屨與君初相知不言異一宿意欲褰衣裳隂雲亂人目之子伏高)
(卧伊予空杼軸無由度淇水見此漪漪竹默然思公子終自不敢言青松蔽南隴白雲生北園沉憂無人)
(語默念空憑軒安得空持劒以報相知恩)
贈任黃門二首前人
相如體英彦左右生容暉已紆漢帝組復解梁王衣經
過雲母扇出入千門扉連洲茂杜若(類聚作芳杜)長山鬱翠
微欲言終未敢徒然獨依依
二
紛吾少馳騁自來之(疑作乏)名德白玉鏤衢鞍黃金馬腦
勒射鵰靈丘下驅馬(一作虜)鴈門北慇懃盡日華留連窮
景黑歲暮竟無成憂來坐默默
贈王桂陽前人
松生數寸時遂為草所没未見籠雲心誰知負霜骨弱
幹可摧殘纖莖易凌忽何當數千尺為君覆明月
遥贈周丞前人
巨石亂天涯雜樹鬱參差伯魯留蜀郡長房還葛陂練
練波中月亭亭雲上枝高岑蔽人者無處得相知
贈柳秘書前人
蘼蕪與丹桂竒心復竒骨已蔽蒼龍門又影鳳凰闕紫
雲依夜來清風扶晩發鴛鴦若上天寄聲謝明月
贈柳貞陽前人
王孫清且貴築室(疑)芙蓉池羅生君子樹雜種女貞枝
南窗帖雲母北戶映琉璃銜書轆轤鳳坐水玉盤螭朝
衣茱萸錦夜覆葡蔔巵聮翻驂赤兔窈窕駕青驪龍泉
甚鳴利如何獨不知
贈朱從事前人
我行欲何之千里尋膠漆長葭歴渚生疎蒲緣岸出裊
裊能隨風離離堪度日客思已飄蕩相思復非一未得
幸慇懃先作數行泣
日夕望江贈魚司馬何遜
湓城帶湓水湓水縈如帶日夕望高樓(一作城)耿耿青雲
外城中多宴賞絲竹常繁會管聲已流悅絃聲復凄切
歌黛慘如愁舞腰疑欲絶仲秋黃葉下長風正騷屑早
鴈出雲歸故鷰辭簷别晝悲在異鄉夜夢還洛汭洛汭
何悠悠起望登西樓的的帆向浦團團月隱洲誰能一
羽化輕舉逐飛浮
贈顧倉曹王僧孺
雒陽十二門樓闕似西崑曖曖罘罳下相望隔畫垣畫
垣向阿閣棲鳳復棲鴛(一作阿閤棲鳳鴛)五曹均趨奏六尚等
便煩朝爐何馥馥夜錦有餘温日中驅上駟驤首遍京
宛晨趨魏公子夕宿韓王孫宿昔今何在平生棄不論
譬如卷葹草心謝葉空存誰傷(類聚作復)三承㫸獨念九飛
魂
贈吳均三首柳惲
寒雲晦滄洲奔潮溢南浦相思白露亭永望秋風渚心
知别路長不謂若燕楚關候日遼絶如何(一作何因)附行旅
願作野飛鳥飄然自輕舉
二
遠遊濟伊洛秣馬度清漳邯鄲饒美女艷色含春芳鼓
瑟未成曲踏履(類聚作跕屣)復翺翔我本遊客子情愛在淮
陽新知誰不樂念舊苦人腸
三
夕宿飛弧(疑作狐)關晨登磧礫坂形為戎馬倦思逐征旗
遠邊城秋霰來寒鄉春風晩始信隴雪輕漸覺寒雲卷
徭役命所當念予加飡飯
贈王僧辯朱超
故人總連率方舟下漢池玉節交横映金鐃前後吹聚
圖匡漢業傾産救韓危昔時明月夜蔭羽切高枝冲天
勢已遠控地力先疲各言獻捷後幾處泣生離
歸沐呈任中丞昉(時為著作郎)劉孝綽
步出金華省還望承明廬壮哉宛洛地佳麗實皇居虹
蜺拖飛閣蘭芷覆清渠圓淵倒荷芰方鏡寫簮裾白雲
夏峰盡青槐秋葉疎自我從人爵蟾兔屢盈虛殺青徒
已汗司舉未云書文昌愧通籍臨卭幸第如夫君多敬
愛蟠木濫吹噓時時釋簿領騶駕入吾廬自嗤誠碔砆
無以儷璠璵但願長閒暇酌醴薦焚(類聚作焚枯)魚
古意送沈宏(已見一百五卷)劉孝綽
江津寄劉之遴前人
與子如黃鵠將别復徘徊經過一柱觀出入三休臺(集作)
(靈臺)共摛雲氣藻同舉霞文杯佳人每曉逝(集作遊)禁門恒
晩開欲寄一言别高駕何由來
以詩代書别後寄贈陸倕
余本水鄉士閉門江海隅時逢世道泰蹇足步高衢名
成官雖立效功日漸疎(一作效微功日疎)入仕乘肥馬出守擁
高車關門遊昔吏遷亭有故書江派資賢牧宗英出建
旟不勞王布鼓無頼露田車弼政非責實求名已課虛
長卿病猶在脩齡疾未祛詎知亭長肉寧挂府丞魚不
能未能止内訟慙諸已僶俛從王亊纚舟出淮泗朋故
遠追尋暄宿清江隂明旦一分手飜飛各異林歸舟隨
岸曲猶聞歌棹音行者日迢遠誰見别離心夕次冽洲
岸明登慈姥岑水流多廻復余歸良未尋江關寒事早
夜露傷秋草心屬姑蘇臺目送邯鄲道葭葦日蒼蒼親知
慎早凉劉兄消渴病休攝戒無良殷弟癲眩疾行止避
風霜劉侯有餘冷宜餌陟釐方伏子多風咳門冬幸易
將率更愛雅體體弱思自強吏曹勉玉潤諷議勖金相
比部多暇日奚用肆龍章建德何為者無墮(疑)無人鄊
記室朋從暇露蝎附行商議曹坐朝罷尺板嗣徽(疑)芳
雙棲成獨宿俱飛忽異翔眷言思親友沉思結中腸追
惟疇昔時朝府多歡暇薄暮塵埃静飛盖遥相迓李郭
或同舟潘夏時方駕娛談終美景敷文永清夜促膝豈
異人戚戚皆朋婭今日一乖離漼然心事差山川望猶
近便似隔天涯玉躬子加護昭質余未虧八行思息勉
一札望來儀
贈吳筠蕭子雲
欲知健少年本年最輕黠綠沉弓項縱紫艾刀横拔誰
持命要寵寧知敵可殺有功終不言明君自應察
還東田宅贈朋離朱异
應生背芒說石子河阿(一作陽)文雖有遨遊美終非沮溺
羣日余今卜築兼以隔囂紛池入東陂水窗引北巖雲
槿離(疑作籬)集田鷺茅簷帶野氛原隰何邐迤山澤共氛
氲蒼蒼松樹合耿耿樵路分朝興候崖曉暮坐極林曛
憑高眺虹蜺臨下瞰耕耘豈直娛衰暮坐極林曛憑(此句)
(與上同疑有誤)懷勞猶未弭獨有望夫君
贈隂凉州荀濟
副尉西域返伏波南海還坎壈多難構欎快少騰遷孰
云功未立寧是契不全直為逢迎寡良由聽受偏若人
本高絶芬馥邁蘭荃驅車趨折坂匡坐酌貪泉洗憤(一作)
(濆)豈虛唱席皮良信然羣醉嫉孤醒衆嗤恐獨妍龍旗
翻委鬱鷁軸更廻邅鵾勢終横海鵬力會冲天昔余遇
知巳一面深千祀紆人重結襪辱德逾過市詩酒悅風
雲琴歌賞桃李淹留漢水曲契闊渝川涘結綬唯貢公
推名實鮑子徒然懷伏劍終無報國士高懷不可忘劍
意何能已已作金蘭契何言雲雨别咄嗟改容鬢俄頃
彌年歲海曲窮地表江源渺天際雲泥已殊路暄凉詎
同節柳絮函如絲梅花屢成雪月落桂隂遠風起萱條
結鶴舞想低昂鵾絃夢清切聞君戍靈關瓜時猶未還
數汎明月沼頻遊尚(一作當)日灣金碧應髣髴輪鏡幾登
攀復承西歸後將兵出湖口經過道路長往來日月久
玉體何容歇金漿故應有陽臺可讌私章華堪置酒既
彈趙人瑟復擊秦人缶缶瑟多竒調秦趙饒姝妙得意
在雙眸傾城猶一笑伯喈恩實早十柱天終少殁等盛
姬傷存同魏車照君子篤久要宿昔盛賓僚依依集鱗
羽眷眷共枝條一朝限岐路萬里異波潮容儀雖渺渺
夢想尚昭昭新人不相識故人詎相憶杳杳間山川迢
迢阻意(疑作音)息各附青雲遠詎假排虛力風月接歡宴
酒醴承顔色安知暮儔者潺潺涕沾軾僕本不平人悲
愁眉亦頻年來空自老歲去不知春未能全體命於中
欲問津五噫如適越十上似遊秦肌膚積雲露膂力倦
風塵烏裘日日故白髮朝朝新人生感意氣相知無富
貴懷趙實廉頗思燕唯樂毅博選咆咻士廣慕嫖姚尉
映月比刀環瞻星看劍氣郢路一超遠長楸幾歔欷渤
澥水尚寬崦嵫日猶未丈夫志四海兒女多辭費待余
濟濁河從君宿清渭
贈司寇淮南公庾信
危邦久亂德天策始乘機九河聞誓衆千里見連旂虢
亡垂棘返齊平寶鼎歸久弊風塵俗殊勞關塞衣絆驥
還千里垂鵬更九飛猶憐馬齒進應念節旄稀廻軒入
故里園柳始依依舊竹侵行(一作何)徑新桐益幾圍寒谷
梨應重秋林栗更肥美酒還參聖雕文本入微促歌迎
趙瑟遊絃召楚妃小人司刺舉明敭實濫吹南部治都
尉軍謀假建威商山隠士宅丹水鳳凰磯野亭長被馬
山城早掩扉傳呼擁絳節交戟映彤闈遂令忘楚操何
但食周薇三十六水變四十九條非丹竈風煙歇年齡
蒲柳衰同僚敢不盡疇日懼難追
貽孔中丞奐江緫
我行五嶺表辭鄉(初學記作卿)二十年聞鸎欲動詠披霧即
依然疇昔同寮宷亟(初學記作今)隨年代改借問藏書處唯
君故人在故人名宦高霜簡肅權豪誰知懷九歎徒然
泣二毛步出東郊望心游江海上寓物便今古何為不
惆悵初晴原野開宿雨潤條枚叢花曙後發一鳥霧中
來淹留蘭蕙苑吟嘯芳菲晩忘懷静躁間自覺風塵遠
白社聊可依青山乍採薇鍾茅乃得性語默豈同歸
鍾茅(集作鍾芋)
遇長安使寄裴尚書江緫
傳聞合浦葉遠向洛陽飛北風尚嘶馬南冠獨不歸去
人目徒送離琴手自揮秋蓬失處所春草屢芳菲太息
關山月風塵客子衣
贈賀左丞蕭舍人江緫
輶軒通八表旌節騖三秦聽歌酬敏對繼好佇行人賀
生思沉鬱蕭弟學紛綸共有筆端譽皆為席上珍離羣
徒悄悄征旅日駪駪黃河分太史一曲悲千里海内平
生親中朝流寓士痛哉憫梁阼於焉三十祀鍾儀縶不
歸盛憲悲何已隴頭心斷絶爾為參生死廻首望長安
猶如蜀道難函關分地軸華嶽按天壇行旜方境逝去
棹艤江干蘆花霜外白楓葉水前丹翔鷗方怯(一作怯下)凍
落鴈不勝彈輝輝盛王道時務嬰疲老九流倦耳目千
(一作十)年變懷抱何以敦岐路凄然綴辭藻江南有桂枝
塞北無萱草斗酒未為别垂堂深自保
境逝(集作近)落鴈(集作鴈)千年變(集作千變年)
文苑英華卷二百四十七
