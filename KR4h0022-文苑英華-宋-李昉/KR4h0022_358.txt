文苑英華卷三百五十八宋李昉等編
騷五
秋風摇落一首擬招隠士一首
獄中學騷體一首招北客文一首
文祝延一首為人譔乞巧文一首
湘中怨觧一首迎潮送潮詞一首
憫禱辭一首
秋風摇落梁孝元皇帝
秋風起兮寒雁歸寒蟬鳴兮秋草腓萍青兮水澈葉落
兮林稀翠為蓋兮玳為席蘭為室兮金作扉水周兮曲
堂花交兮洞房樹參差兮稍密紫荷紛披兮疏且黃雙
飛兮翡翠並泳(一作某)兮鴛鴦神女雲兮初度雨班妾扇
兮始藏光且淹留兮日云暮對華燭兮歡未央
此篇三百三十一卷重出前已削去注異同為一
作
擬招隠士范縝
修竹苞生兮山之岑繽紛葳蕤兮下(一作不)交隂木蘢藂
兮巍峩川澤泱漭兮雲霧多悲猨鳴噪兮嘯儔侣攀折
芳條兮聊停佇夫君兮不還蕙華兮彫殘歲晏兮憂未
開(疑作闌)草蟲鳴兮凄凄蕭兮森兮玄磵深悵徬徨兮沉
吟紛紛(一作紛紜)兮菴薆(一作晻曖)窮巖穴兮熊窟幽林杳冥兮
吁可畏嶔崟兮嶮㠖岌峩兮傾欹飛泉兮激沫散漫兮
淋漓弱蘿兮修葛亘蔓兮長枝綠林兮被崖隨風兮紛
披猛獸兮封狐眈眈兮視余扶藤兮直上巖巖兮嶷嶷
(一作擬擬)霏霏兮敷敷赤豹兮文貍攀騰兮相追思慕公子
兮心遲遲寒風厲兮鴟梟吟鳥悲鳴兮離其羣公子去
兮誰與親行露厭浥兮似中人
獄中學騷體盧照隣
夫何秋夜之無情兮皎晶悠悠而太長圜戶杳其幽邃
兮秋(疑作愁)人披此嚴霜見河漢之西落聞鴻(一作鳴)雁之
南翔山有桂兮桂有芳心思君兮君不將憂與憂兮相
積歡與歡兮兩忘風嫋嫋兮木紛紛凋綠葉兮吹白雲
寸步千里兮不相聞思公子兮日將曛林已暮兮鳥羣
飛重門掩兮人徑稀萬族皆有所托兮蹇獨淹留而不
歸
招北客文岑參(文粹作獨孤及)
蜀之先曰蠶藂兮縱其目(一作號)以穪王當周室陵頽兮
亂無紀綱洎乎杜宇從天而降鼈靈泝江而上相禪而
帝據有南國之九世(二字一作地)蜀本南夷人也皆左其袵
而椎其髻及通乎秦也始於惠王之代五牛琢(文粹作椓)而
秦女至一蛇死而力士斃二江雙注羣山四蔽其地卑
濕其風胜脆蠻貊雜處滇𤏡為隣地偏而兩儀不正寒
薄而四氣不均花葉再榮秋冬如春暮夜多雨朝旦多
雲陽景罕開隂氣恒昏以暑以濕為瘵為癘氣浥熱以
中人吾知虛膇之疾兮將嬰爾身蜀之不可往北客歸
去來兮其東則大江沄沄下絶地垠百谷相吞出于荆
門突怒吼劃附于太白渤潏硼砰會于滄溟跳噴浩淼
上濺飛鳥蹙縮盤渦下漩黿鼉三峽兩壁亂峯如戟槎
枒屹崪澒洞劃拆高干天霓雲外水積盡日無光其下
黑窄瞿塘無底淺處萬尺啼猿哀哀腸斷過客復有千
歲老蛟能變其身好飲人血化為婦人衒服靚粧遊於
水濱五月之間白帝之下洪濤塞峽不見灔澦翻天蹙
地震吼雷怒亦有行(一作巨)舟突然而去人未及顧棹未
及舉瞥見陽臺不辨雲雨千里一歇日未亭(文粹作移)午須
臾黑(一作狂)風暴起拔樹震山石走沙飛波騰浪翻舟子
失㩀摧檣折竿漩入九泉没而不還支體糜散蕩入石
間水族呀呀撥(文粹作拔)剌争飡蜀之東兮(文粹無兮字)不可以
往北客歸去來兮其西則高山萬重峻極屬天西有崑
崙其峯相連日月廻環礙(文粹作閡)於山巔巒崖盤嶔天壁
夐絶陽和不入隂氣固閉千年增冰萬古積雪谿寒地
坼谷凍石冽夏月草枯春天木拆蒼煙凝兮黑霧結人
堕指兮馬傷骨江水噴激廻盤紆欝(文粹作縈)棧壁緣雲鈎
連相撑繩梁嶫虚儔(文粹作傍)沓杳冥下不見底空聞波聲
過者矍然亡魂喪精復引一索其名為笮人懸半空度
彼城壑或如鳥兮或如玃倏往還來幸不落後(文粹作或)有
豪猪千羣突出如牛脩角如劔餓虎争肉吼怒闞闞復
有高崖墜石兮聲如雷之軯轟上敲下磕似火迸兮滿
山流星磵谿忽兮倒流林岸為之頽傾驚(文粹作碎非)騰狖
與過鳥駭木魅兮山精深榛努(一作怒)鬛射人寒態孔碩
登樹自擲見人則擘巨糜飛石壓人兮不可行西有犬
戎與此山通行貎類人言語不同氊廬隆穹毳裘蒙茸
啜酪啖肉持鎗挾弓依草及泉務戰與攻其聲如犬其
聚如蜂中國之人兮或流落於其中豈知掘鼠茹雪以
為食終當鈹其足而纍其胸泣漢月於西海思故鄉於
北風蜀之西不可以往北客歸去來兮其南則有卭崍
(文粹作笮)之關天設險難少有平地連延長山横亘瀘江傍
隔百蠻吁彼漢源上當漏天靡日不雨四時霶然其人
如魚爰處在泉終年霖霪時復日出㹞㹞諸犬向天吠
日人皆濕寢偏死腰疾復有陽山之路毒瘴下凝白日
無光其氣瞢瞢暑雨下濕黃茅上蒸南方之人兮不敢
過豈止走獸踣兮飛鳥墮吾不知造化兮何致(文粹作知)此
方些蜀之南兮不可以居(文粹作蜀之南不可以往)北客歸去來兮
其北則有劔山巉巉天鑿之門二壁谽谺高崖嶙峋上
柱南斗榜鎮於坤下有長道兆逹於秦秦地神州中有
聖人左右伊臯能致我君雙闕峩峩上覆慶雲千官鏘
鏘朝於紫宸玉樓鳳凰金殿麒麟布德垂澤搜賢修文
皇化欣欣煦然如春蜀之北兮(一作不)可以往北客歸去
來兮
文祝延(并序)沈亞之
文祝延之指本有(集作其本又作有本)儔祀閩人歌其賢也閩侯
居政得民民蔭而安他日侯恙在體巷野之祈祀於神
者皆以侯請蓋憂焉後得間而祠乃舒其俗以為言俚
不足自道或謂軍副者亞之能變風從律善闡物志因
耋耆為請於是與聞之(二字作文)以通其意且以古之得人
者衆皆祝延之今復用言命為篇目其詞二(集有闚字)
閩山之枕杭兮水淜淜吞荒抱大兮沓疊層騰氣清渾
兮朝昏神生其中兮宅幽凝居如山兮惠如水處端卓
兮赴下而忘鄙集(集作集)人之祈兮從人之所市攀清明
兮咋髣髴我民請兮期吉日願聽誠兮陳所當侯臨我
兮恩如光照導兮煦覆惠流吾兮樂且康恭聞侯兮飲
食失常民煢(集作縈)憂兮心若瘡飽我之饑兮侯由百(集作)
(有)糓神有澤兮宜隂(集作蔭)沃脫侯之恙兮歸侯之多福
羣卑勤之㓗恭(集作恭㓗)兮鑒鎮盟乎山行
右一闋為祈神
兕載吹兮音咿咿銅鐃呶兮睋呼眓睢樟之蓋兮麓下
雲垂幄兮煙為帷合吾民兮將安惟吾侯之康兮樂欣
肴盤列兮合(集作答)神神擺漁皇兮降拂崒崒右侍妓兮左
夫人態修邃兮佻眇調丹含瓊兮瑳(上聲)使笑馨炮羶燔
兮溢按豆爵盎無虚兮果摭雜佑杖(集作秋)雲清醉兮流
融光巫裾旋兮覡袖翔瞪虛凝兮鑒廻陽(集作覧迴陽)語神
歡兮酒云(集作味)央望吾侯兮遵賞事朝馬駕兮搦寳轡
干彌函弦兮森導騎吾何樂兮神軒維吾侯之康兮居
遊自遂
右一闋為酬神
為人譔乞巧文(和史舘陳學士作)
邯鄲人伎婦李客(集作容)子七夕祀織女作穿針戱取苕
葟芙蓉雜致席上以望巧所降其夫以為沈下賢工文
(集有又字)能剏窈窕之思善感物態因請譔為情語以道所
欲詞曰惟雲渚之震(集作晨)秋兮天曠碧以凝慕懸韶桂
於姹月泫明淚之新(集作清)露即河(集作何非)房之將期儼龍
輪以就馭恭聞司巧之多方妾修馨香以奉具竊獨溺
於自私希靈娥之所付羽(集作珚)碧凝其異質兮韻隆虹
(集作虹隆)於霾霽假文羽於孔雀兮而使擅夫佳麗載雲蟬
之重緌兮塗蠻金於綺篲細綃縷於藕腸兮差蓮跗以
齒緻(集作樣齒)而纖瓜之絲蟲兮(集作命纖瓜之蟲絲兮)褭簷機之夕
綴是物之巧功善飾願賜妾於針紉也葩萼鬱於濃妍
包多宜以善喜(一作矣匪)引纖吹於輕颷若將翔而復倚醉
光春之流景播清香於萬里霓煙出乎無間縹窈眇以
斐亹若披若曳兮撦平林兮横曉水(一作若曳乎平林撦兮迴若横於曉)
(水)襲霽旦之繁芳兮因文(集作隱)映而增綺澹冉冉其夥
容(一作澹凝&KR0008;其冶容兮)世無容(集作隠)以皆此是物之巧容善態
願委妾於態媚也短蒲狹涘兮曲溜溢鵁鶄鵷鶵兮引
乳娣戱音(一有聲字)清諧兮蕩(一有演字)曳牽遊裾之低凝兮蔓
春心於淇裔枯寒勁幹兮憶氣擺風呌夜兮留澡雪留
韵凄澁兮映&KR1116;咽吟夢語之連(一作清)漣感霜鍾之流越
是物之巧音善感願付妾於管絃也
湘中怨觧(并序)
湘中怨者事本怪媚為學者不當(集作未嘗)有述然而淫溺
之人往往不悟今欲慨其所論以著誠而已從生常敖
喜(集作善)譔樂府故牽而廣之以應其詠
垂拱年中駕在上陽宫太學進士鄭生晨發銅駞里乘
曉月度洛橋聞橋下有哭甚哀生下馬循聲察(集作索)之
見艷女(三字集作見有麗情集作見其)翳然蒙袖(麗情集作袂)曰我孤飬於
兄嫂惡常苦我(麗情集作嫂惡視我)今欲赴水故留哀須臾生曰
能遂(集作逐)我歸之乎應曰婢御無悔遂載與居號曰汜
人所(麗情集作能)誦楚人九歌招魂九辨之書亦嘗擬其調
賦為怨詞其詞麗絶(麗情集作亦嘗擬詞賦為怨歌其詞艷麗)世莫有属者
因譔風光(集作光風)詞曰隆佳秀兮昭(麗情集作招)盛時播薰(一作)
(芳)綠兮淑華歸故里荑(集作英)與處萼兮潛重房以飾姿
見雅(集作推)態之韶羞(麗情集作容)兮蒙長藹(集作靄)以為幃醉
融光兮渺渺瀰瀰迷千里兮涵湮媚晨陶陶兮暮熙熙
舞姚娜之穠條兮嫂(集作騁)盈盈以披遲酡遊(麗情集作容)顔
兮倡蔓冉縠(流蒨)電兮石髮髓施(麗情集作隨)生居貧汜人嘗
觧篋出輕繒一端與賣胡人酬之千金居數歲生遊長
安是夕謂生曰我湘中蛟宫之娣也謫而從君今歲滿
無以久留君所欲為訣耳相倚(二字集作即相持)啼泣生留之
不能(麗情集作啼泣留之)竟去後十餘年生之兄為岳州刺史會
上巳日與家徒登岳陽樓望卾渚張宴樂酣生愁思吟
之曰情無垠兮蕩蕩洋洋懷佳期兮属三湘聲未終有
畫艫浮漾而來中為(麗情集作有)綵樓高百餘尺其上施幃
帳欄櫳盡(集作畫)飾帷褰有彈絃鼔吹者皆神仙娥眉被
服煙電(麗情集作霞)裙(麗情集作裾)袖皆廣長(麗情集作又)其中一人
起舞含嚬凄怨(麗情集作怨望)形類汜人舞而歌曰泝清風(集作)
(青山麗情集作青春)兮江之隅拖湘波兮褭綠裙荷拳拳兮情未
舒匪同歸兮將焉如舞畢歛袖翔然凝望樓中縱觀方
悟眙(二字麗情集作臨檻)須臾風濤崩怒遂迷所往元和十三年
余聞之於朝(集作朋)中因悉補其詞題之曰湘中怨蓋欲
使南昭嗣煙中之述(集作志)為偶唱(集作偈)也
迎潮送潮辭(并序)陸龜蒙
余耕稼所在松江南旁田廬門外有濤通浦溆而朝夕
之潮至焉天弗雨則乾而留之用以滌濯灌溉及物之
功甚鉅其形狀遲速繫望晦盈虚也用之則順而進捨
之則默而退有類乎君子之道翫而感之作迎潮送潮
二辭以聊寄聲於騷人之末云(集作耳)
迎潮
江霜嚴兮楓葉丹潮聲高兮墟落寒鷗巢卑兮魚箔短
遠岸没兮光爛爛潮之德兮無涯際既充其大兮又充
其細沒幽逕(集作沒幽岸文粹作密幽)兮欵柴門寂寞留(集作流)連兮
依希舊痕餘波(集作濡腴文粹作濡餘)澤槁兮潮之恩不尸其功
兮歸於混元
送潮
潮西來兮又東下日染中流兮紅灑灑汀葭蒼兮嶼蓼
枯北風騷牢兮愁煙以孤大幾望兮微將晦翳睨(文粹作)
瀛溶兮歛然而退愛長波兮數數一幅巾兮無纓可濯
帆生塵兮檝有衣悵潮之還兮吾猶未歸
憫禱辭(有序)劉蛻
小子出都城見邑大夫為民之禱者屬石燕不飛商羊
不舞民有焦心請大夫祈龍波祠以厭民望彼巫歌伶
吹竹鼔栧呼空者訖唱屢夕俄然微灑輕霎芳神之來
意似憫巫之役是也作辭以吊民云
公邑之南兮禱龍之潭空波隣天兮雲物中涵鱗颸糓
碧兮淵怪相參風翼輕翔兮帶直煙嵐吏不政兮胥為
民蠶政不繩兮官為胥酣彼民之不能口舌兮為胥之
緘進不得理兮若結若鉗隂戾陽返兮民之不堪燥(集作)
(爍日)日流熖兮赫奕如惔奫泉沸涌兮如湯而炎役巫女
兮鼉鼔坎坎(平聲叶韻)風笛摇空兮舞袂衫衫胥不虔祈兮
官資笑譚胡不戮狡胥兮徇此㓗嚴胡不罪已之不正
兮去此貪婪荷天子之優禄兮胡為而不廉又何役女
巫而(集作兮)禱此空潭
文苑英華卷三百五十八
