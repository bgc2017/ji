文苑英華卷四百六十六宋李昉等編
批答一
答上尊號
答百寮上尊號第四表内制
省表具知前上三章皆有報旨推本帝王之道研究天
人之際可謂盡矣能無亮(一作諒)哉朕辭愈堅來奏愈懇
考蓍龜之意酌卿士之心義貴從人事難徇志然體未
濟之象敬慎居方(一作警慎將然)復大畜之文模法往行虞舜
勤人以恭已文王事帝而小心自勵則鑒乎殷湯盤銘
持盈則戒乎周廟欹器還珠却馬使無媿於前修(一作賢)
菲食罷臺冀有示於來代率是道也庶無悔乎勉徇(一作)
(遂)羣心祗循祖訓敬允誠請愧惕良深(寶歷元年四月三日)
一作皆唐大詔令
答元和南省請上徽(一作尊)號表
常衮
省表具知朕纉嗣鴻業託於王公之上常恐陟道猶淺
燭理未明夙夜祗畏㒺或(一作敢)寧逸至於法天象以垂
制順人心而平亂立刑辟而不峻興禮樂(一作教)而不倦
簡出澆浮延納忠直思濟于道保合太和今寰海削平
載櫜弓矢皆頼於輔弼之誠(一作臣)盡規於左右將帥之
略宣力於邦家循省表章請崇徽號武功文德揚美於
予用愧于懷何以及此尚以昆夷未叙邊鄙猶虞不果
(一作敢)允從宜斷來表(元和十四年)一作皆唐大詔令
答請上尊號第三表
省表具知昔我祖宗每崇徽號皆以道侔天地澤被生
靈故請之不疑而受之不愧是謂典禮鴻光赫然朕以
寡昧祗承寶位寅恭(詔令作虔躬)惕勵不敢荒寧常懼理化
未敷非以自尊為善(詔令作意)若蕩清寇孽修舉政刑此乃
中外英賢叶心所致况復前䟽亦已言之卿等善則稱
君過陳功德表章三至益愧于懷豈大體之必然何懇
言之不已沉吟終日未果允從
永貞元年答宰臣請上尊號表
編制
省表具知伏以高祖太宗接千載之統垂無疆之休太
上皇承九聖之烈傳莫大之慶嗣德纉業允武允文宏
帝堯之欽明宗玄元之清静付朕天下頥神保和至道
光於唐虞至仁合於天地卿等虔述休德祗獻鴻名循
省再三允符朕志(詔令作意)朕獲守寶位丕承睿訓雖嚴恭
寅畏不敢怠遑而澤未洽於群生理未臻於皇極遽言
徽號何以當之雖嘉乃誠難遂來請其上獻太上皇尊
號宜依所奏凡百卿士當體至懷
元和二年答宰臣請上尊號第二表
編制
省表具知朕獲承丕緒以撫萬邦照臨無日月之明膏
潤無江海之浸常恐吉蠲雖備未享於天心教導雖勤
未諧於人欲諒慙菲德敢議鴻名而鼎臣宗公群后庶
尹上引祖宗之丕矩下述黎獻之深誠誡予以處泰而
思勞告予以受名而務實陳以懇迫至於再三先典不
可以固違群情不可以屢阻與其牢讓而繁飾不若納
規而徇公遂抑至懷勉從來請顧惟不稱兢惕殊深(十二)
(月二十二日)
元和十四年答宰臣請上尊號第四表
編制
省表具知建崇名加大號必自盛德而因全功苟非其
時難以擬議朕紹十皇(一作聖)之統緒尊百代之憲章冕
而事天憂慄(一作懼)不暇乃者忠臣敦化良將策勲有寇
難而必殄必平用兵戈而不蝗不旱此乃多士叶力成
茲小康豈予一人獨運而致卿等四陳章䟽每瀝肺肝
同(一作表)士庶之誠心徵朝廷之故實願飾虚美皆為過
談諭而復來勢不可止雖重煩典禮殊不自安而深念
奏陳亦當從欲(一作允)勉依所請良用愧懷(六月七日)
一作皆唐大詔令
大中元年答宰臣請上(詔令作百寮請加)尊號第三表
省表具知朕獲承丕業(詔令作緒)奄有萬方憂物之心常懷
惕厲荷天之力漸至底寧此皆中外元僚文武庶政咸
有一德以匡冲人而卿等猥以鴻名加於菲薄拜章瀝
懇至於再三伏念自列聖以來何嘗無今日之請然卒
不能讓者上慰宗廟之靈下廹群臣之願粤予小子豈
敢久勞卿士大夫之心哉敬允乃誠良深自媿所乞宜
依(十月)
長慶元年批宰臣請上尊號第二表
元稹
省表具知朕聞天職生植聖職教化天職舉則四時行
聖職修則萬方理然而天不以行四時而為德故蕩蕩
無名聖不以理萬方而為功故謙謙不宰顧朕小子獲
承丕圖上頼祖宗之靈下託股肱之力先定鎮冀次來
幽燕皆吾日月之所照臨車書之所轍跡失之則有以
自愧得之則何足自多况今四海雖清物力方困六戎
雖伏邊備尚勞百吏雖存官業(詔令作守)多曠萬目雖設紀
律未張有此四者不敢遑寧思與卿等夙夜俾乂卿宜
為我提振大法修明政經讋(集作懾)竄戎夷阜康黎庶四
者既理名焉用之朕方以臯夔之務委卿卿宜以堯舜
之事教我(詔令作朕)驟加徽號深耻近名循省表章難遂(集作)
(徇)來請(四月)
批第三表
省表具知昔齊桓議封禪管仲(詔令作叔非)驟諫其未宜晉
武平江東何曾深惟於(詔令作其)遠馭彼二臣者居安思危
之志明而有隠無犯之誠切也况朕寡德謬膺(集作應)昌
期頼先帝削平之威蒙列聖浸漬之澤聿來燕冀甫(詔令)
(作克)靖華夷既無德而有成實以祥而為懼卿等所宜朝
夕納誨警予荒寧雖休勿休日慎一日而乃過為溢美
頻上鴻名諒多丹(集作志)赤之誠殊非藥石之愛汝為予
礪為朕揣磨(集作摩)汝為予舟為朕康濟強我懿號不若
使我為有道之君加我虚尊不若居我於無過之地宜
罷來請用副廼懷
批第四表
省表具知朕以正月元日祗見於九廟對越於上玄千
官在前萬乘在(詔令作居)後覩聲明文物之盛望城社宫闕
之尊尚念高祖太宗艱難於經營德宗憲考殷勤(集作憂)
於丕纉復懼不克負荷以羞前人寅畏嚴恭式冀無過
而燕趙底定戎獯和寧實惟列聖之休安(集作焉)敢自大
其意左右輔弼庶尹師長猥以鴻名願加薄德三詔執
事抑而不(詔令作未)行物議逾(詔令作彌)堅予衷未信四陳章表
備引(詔令作列)古今且曰告虔之時寧忘繼志問安之下胡
不慰心事有切於顯榮理難從於封執於戱允恭克讓
既見奪於群情克已為仁庶自勤於三省勉依來奏深
用愧懷(五月)
答元義等請上尊號表白居易
省表具知朕自君臨運逢休泰歲時豐稔兇醜殄夷此
皆宗社降靈忠賢宣力顧惟寡德敢受鴻名卿等發于
(集作中發)懇誠上尊美號雖屬人望難貪天功宜悉所懷勿
固為請
答黃裳請上尊號表
省表具知朕以薄德嗣守丕圖不敢遑(集作荒)寧以弘理
道幸屬歲時豐稔兇寇梟夷風雨不愆祀(集作禮)圜丘以
報(集作而致)本雷霆未震釁太社而服刑斯皆十聖降靈幽
贊寡昧百辟叶德馴致和平永惟鴻名實懼虛美卿上
稽祖訓下酌羣情陳獻表章請加徽號洎于公卿士庶(集作)
(王公卿士)降及耆艾緇黃咸一乃心各三其請朕嘗以宰元
化者曲成於物法天道者從欲於人雖恤隱泣辜未臻
三五之化而樂推忻戴難違億兆之心德非稱焉讓不
獲已勉從所請深媿于懷
答李扞等謝許上尊號表
省表具知朕自臨萬邦僅經三載位雖託於人上化未
洽於域中永念𦕈身敢當大號卿等義深宗室忠盡君
親一其精誠三有陳獻廹於人望厭於天心遂抑所懷
勉從其請固辭而亊非獲已撫德而何以堪之再省謝
章彌增惕慮(集作屬)
答賀赦
答朱仕明賀册尊號及恩赦表
前人
省表具知朕以寡德嗣承睿圖俯從衆情(集作誠)勉受鴻
稱慶之大者豈在予一人推而廣之宜及爾百姓爰因
受册之禮遂施作觧之恩俾與群生同斯大慶卿盡忠
訓旅推美奉君省茲賀陳深見誠至
批宰相賀赦王承宗表
省表具知先臣武俊功不可忘後嗣承宗過而能改朕
所以捨其罪悔議以勲親垂宥善(集作過)之恩尚宜及爾
十代引泣辜之責誠合在予一人與其黷武而取威不
若匿瑕而務德卿等重居台輔密贊謀猷發於忠(集作衷)
誠有此稱賀省閱章表(集作奏)嘉歎久之
答賀德音
答王承宗謝洗雪及復官爵表
前人
省表具知帝者之道藹然無私唯推赤心以牧黔首故
一夫不獲若納之於隍一物歸誠則容之如地况卿家
聯懿戚寵自先朝祖立茂功賞延後嗣因人詿誤不汝
疵瑕浸(集作滌)以恩波煦之寵澤撫舊封而察廉六郡進
新律而統制三軍蕩穢加恩何以過此及觀(集作覩)來表
乃見深誠言必由衷事皆知感承家襲慶誓繼力於前
修補過酬恩願指期於後效永言爾志甚叶朕懷勉思
始終用副眷矚所謝知
答李嗣賀處分王士則等德音表
前人
省表具知朕臨馭天下以懲勸為先有惡必誅無功不
念顧承宗之罪誠合討除思武俊之勲宜令嗣襲况墳
墓禁其剪伐將校許以歸降庶明用師盖非獲已卿職
修卿寺誠奉宗枝省茲賀章備見忠藎
答王鍔賀賑䘏江淮德音表
省表具知水旱流行江淮艱食朕明申詔旨親遣使臣
蠲其逋租賑以公廩爰興利物之利用表憂人之憂庶
俾疲氓均沾惠澤卿克勤所(集作乃)職共理為心省茲賀
陳深見誠意
答宰相杜佑等賀德音表二首
前人
省表具知古先聖王既託(集作託子)人上與百姓同其欲與
天下同其憂唯是推(集作推是)心可底於道朕臨御萬國迨
茲五年惕厲之懷雖勤於夙夜伏臘(集作愆伏)之候猶害於
歲時思革弊以救災在濟人而損己是用欽刑緩死責
已恤貧罷郡國之貢珍省宫廐之煩費延春令而布仁
行惠先南風而解愠阜財庶憑歡心以召和氣卿等或
匪躬獻替或悉力弼諧啓沃之間已申霖雨之用燮理
之際佇見隂陽之和各宜勉之以輔予理所賀知
二
省表具知朕以春候發生歲功資始順陽和而布政賑
貧乏而勸農載念罷(集作罪非)人因除弊事隨其所利施以
為恩富庶之端實漸於此卿等義敦宗戚誠揭君親省
茲賀陳用增嘉歎
答宗正卿李詞等賀德音表
省表具知朕統承鴻緒子育蒼生累歲有秋今春不雨
在隂陽之數雖有盈虛為父母之心敢忘惻隱俾除人
弊以盪歲災卿等任重宗卿恩連屬籍省茲陳賀深見
忠誠
答將軍方元蕩等賀德音表
省表具知朕以時暘舛候春澤愆期思備旱之方無如
貶省務動天之德莫若精誠是以修已恤人去煩節用
冀答天戒以致時和卿志竭邦家職修軍衛省茲章表
深用嘉之所賀知
批宰臣賀下誅廻鶻德音表封敖
省表具知廻鶻背棄恩親犯擾邊鄙梟音不息獸性難
馴自號天驕常為國患比者雖聞困弱尚肆猖狂朕念
以親姻隱忍而已良思忌器難决用師曾無悔禍之詞
屢有干誅之狀戎臣奮志甲士齊心用竒而果建殊勲
决勝而且無遺策今則公主歸止元兇遁逃罪惡既盈
誅夷難逭用頒制命以正典刑每思除害之言豈以佳
兵為念故非獲已有愧賀章
文苑英華卷四百六十六
