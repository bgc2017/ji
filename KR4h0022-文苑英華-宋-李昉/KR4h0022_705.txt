文苑英華卷七百六宋李昉等編
文集八
太尉衛公會昌一品制集序
鄭亞(見李德裕集)
綸綍(文集蜀集並作紼)之興載籍之始先王發號施令明罰勅
法蓋本於此也唐虞之盛二典存焉夏殷之隆厥有訓
誥自胤征甘誓乃有誓命之書皆三代之文一王之法
也虞夏之際代祀綿遠其代王掌制之名氏莫得而知
至于成湯太甲則有仲虺伊尹為之訓誥高宗得傅說
則有說命之篇周公召公相成王則有洛誥酒誥周官
顧命秦始皇帝并一區宇丞相李斯實掌其言漢興當
秦焚書之後侍從之臣皆不習文史蕭曹之輩又乏儒
墨之用每封功臣建子弟其辭多天子為之縱委於執
翰者亦非彰灼知名之士武帝使司馬相如視草率皆
文章之流以相如非將相之(集本文粹並無之字)器也厥後寖以
微長(集本文粹作寖微寖長)下于魏晉亦代有其人我高祖革隋
文物大備在貞觀中則顔公師古岑公文本興焉在天
后時則李公嶠崔公融出焉燕許角立於玄宗之朝常
楊繼美於代宗之代(集作世)洎憲宗皇帝英武啟運雄圖
赫張中興之業高映前古其時則先太師忠公翺翔内
署有密勿贊佐之績平吳定蜀時(文粹作實)唯其功及登樞
衡作霖雨尊王室卑諸侯圖蔡料齊外定内理顯王言
於典誥彰帝範於圖籍紀在徽冊播於無窮特進太子
少保分司東都衛公長慶中事惠皇為翰林學士訓誥
之業彰於傳聞昭肅皇帝統握乾符寤寐良弼詔自淮
海復升台庭盡付玄機允厭神度每彤墀(集作彤庭)奏罷别
承天睠帝亦講伊尹傅說(集本文粹作伊訓說命)之旨定元首股
肱之契以太平之制度上古之文教咸屬於公焉會先
太后懿號未立帝明發有永懷之痛公述沙麓神井之
瑞贊繞樞懷日之慶懋遵聖緒光慰孝思於是承命有
宣懿祔廟之制及武宗郊昊天拜清廟文物胥備朝廷
有禮華夷述職河朔修貢乃顯神庥薦徽號奉揚一德
以示萬方於是撰仁聖文武至神大孝之冊封域無虞
天子翛然有求玄之思乃範貞金模聖表隆凖日角燭
于宫庭中外臣僚咸欲以頌山河而褒日月也公於是
有聖容之贊天街之北獯鬻攸居因饑憑陵怙衆強禦
嚴之以刁斗而勃爾無懼申之以文告而腆(集作坦)然不
率天子震怒旋命征之公獨運沉機上資宸斷萬里勝
負决於帷中雷霆既震犬羊遽(集本文粹作遂)潰疣贅披抉腥
羶解離遁其名王復我貴主公於是有討北狄之詔天
寶末薊門為首亂之地瘡痏榛棘襲世未平至於漁陽
帥師仲武掃除妖孽臧獲仇讐奉揚威神乃底康靖仍
願勒石於盧龍之塞以叙聖功飛章上聞帝用允若公
祗膺(文粹作應非)明命舒展格言呼嘯神祗吐納嵩華當晝
而文星現不寐而白鳳来成諸侯不朽之勲尊元后無
私之化公於是有幽州紀功之碑潞帥劉從諫死其子
因關河之嶮恃甲兵之衆請爵爭地屢聞王庭中外疑
迷互撓天聽帝將耀神武公累罄(文粹作獻)忠(集作竒)謀且言
曰重耳在喪不聞利父雄渠受戮祗以拒君况明皇舊
宫天井内地跨摇(集本文粹作連)河北脅倚山東豈可行有(一作)
(宥)匪人坐為汚俗若是可忍孰不可容沃心無疑躡足
乃定又曰上黨居天下之脊當河朔之喉今漳水雄兵
常山勁卒是為唇齒寔懼因依不若乘其(文粹作於)未萌制
其將動帝俞其奏乃妙選使臣以勞諭之嚴立刑賞以
勸戒之魏侯鎮侯戮力從命絶壺關之右臂收泜水之
上游獲兹渠魁在此成筭又轅門叛將潢水餘兇竊上
相之旌旗盗晉陽之管鑰帝怒斯赫人心愈疑咸以師
老于郊梟巢尚固議罷兵者蚊聚請宥過者雷同公又
揚笏而言曰彼地則義師帥介(集作師分)宗室是玄祖(英華作文)
(王恐非)勤商之邑后稷造周之邦瓜瓞具存堂構斯在苟
虧策畫不襲仇讐則是奬彌牟逐主之風長冒頓射親
之俗詩稱築室于道書謂疑謀勿成由是洞啟宸衷大
破羣議運籌制勝舉無遺策防微慮遠必契神機授鉞
之臣服膺承命謝安之圍碁尚拗曹參之飲酒方酣果
有軍書繼聞戎捷砥磨周鉞水(集本文粹作兵)淬鄭刀萬里来
袁紹之頭顱二塜葬蚩尤之肩髀歡聲雖震於朝市喜
氣不見於形容何其纂立功勲鎮定風俗若是之重也
(集本文粹無也字)公於是有伐上黨之制平晉陽之勅宗英可
汗獻琛輸賮越自絶漠(集本文粹作域)通於本朝文畢伯士之
胤呼韓谷(文粹作鹿)蠡之師或執玉而朝靈囿或解辮而拜
甘泉並垂於策書(集作史冊)光彼明命公於是有諭廻鶻之
命五慰堅昆之書四文章等於訓傳機事出於神明固
將偃仰邳石之符傲睨鬼箝之錄聞之者可以祛聾聵
得之者可以弼邦國每牙管既拔芝泥將熟(一作乾)嘗於
前席親授筆札公亦分隂可就落簡如飛時有急宣關
於密畫内庭外制皆不與聞或勢切疾雷機難終日宣
室未召武帳莫開公則手疏(集本文粹作疏于)封章達於旒扆
(集本文粹作衮)當乙夜觀書之際未嘗不稱美爾三此又豈可
與傳(集作賦)洞簫而諷於後庭聞子虚而嗟不同世者論
功校(集作較)德耶歲在乙丑羣公常伯以天子之道貫於
神祗一年而風雨攸序災沴不作二年殱醜虜興北伐
之詩四年誅狡童詠東征之歌而又移(集本文粹作伐)摩尼之
風壊浮圖之俗偃兵反樸四海胥定思欲增鴻名光下
武公乃觀東序之圖按西崑之牒鋪舒名實藻縟文采
(集作質)類于上帝為唐神宗公於是纂章天成功神德明
道之冊文號位既畢華夷會同方將命禮官召儒者訪
匡衡后土之議採公玉明堂之圖考肆覲之禮於梁生
取封禪之書於犬子盡皇王之盛事極臣子之殊功而
軒鼎將成禹書就掩然猶進先嘗之藥獻高手之醫藏
周旦請代之書追漢宣易名之美作為大誥祈于昊天
始終一朝紹續九德其功伐(文粹作攻伐集作攻閥)也既如彼其
制作也又如此故合武宗一朝冊命典誥奏議碑讃軍
機羽檄凡兩帙二十卷輙署曰會昌一品制集紀年追
聖德也書位旌官業也歲在丁卯亞自左掖出為桂林
九月公書至自洛以典誥制命示于幽鄙且使為序以
集成書尋玄珠莫究其(集本文粹作不究於)倪域聽希聲莫窮於
高下承命震恐(集本文粹作惴)幾移朝夕援筆而復止者三四
念江陸修盪辭讓不及因齋㓗以序焉夫全功難持大
名難兼(集作堅)日赫於晝而乏清媚月皎於夜而無温煦
冬之為候也則雪霜飄暴凍入肌髮夏之為用也則金
流石爍火走膚脈如陽春高秋者稀焉南則瘴風毒虺
之為厲也北則獯戎黠虜之為患也如洛邑咸秦者幾
焉鵰鷲不傅之以馳騁驊騮不授之以鶱翥如應龍者
鮮焉仲尼聖賢之宗也位止於司寇老(集本文粹作師)聃道德
之祖也官不過柱史如姬旦者幾焉是以保衡傅說左
右殷宗(集作左右殷王)召公畢公寅亮周室咸著大訓克為元
龜書契已(文粹作以)来未之多有李斯以刻石紀號之文勝
而不在休明之運又何足數哉周勃霍光雖有勲伐而
不知儒術枚臯嚴忌善為文華而不至巖廊(文粹作巖廟集作廊)
(廟)自是以降其類寔繁惟公藴開物致君之才居元弼
上公之位建靖難平戎之業垂經天緯地之文萃于直
躬(集本文粹作萃于厥躬)慶是全德蓋四序之陽春九州之咸洛
品彙之應龍人倫之姬旦(集本此下有也字)後之學者其景行
之云爾(集本文粹無云爾二字)
同前(代桂府滎陽公)李商隠
唐葉十五帝諡昭肅始以太弟茂對天休遂臨(去聲)西宫
入高廟將以凖則九土指麾三靈乃顧左右曰我祖宗
並建豪英範圍古昔史卜宵夢震嗟不寧是用能文惟
睿掌武以永大業今朕奉承天命顯登乃辟庸不知帝
賫朕者其誰氏子焉左右惕兢威靈迷撓章指周訥揚
吃不能仰酬既三四日乃詔曰淮海伯父汝来輔予霞
披霧消六合快望四月某日入覲是月某日登庸淵角
竒姿山庭異表為九流之華蓋作百度之司南帝由是
盡付玄機允厭(入聲)神度左右者咸不知其夢耶卜耶金
門朝罷玉殿宴餘獨銜(集作含)日光静與天語帝亦幽闡
徵召誥說命之旨定元首股肱之契曰我將俾爾以大
手筆居第一功麒麟(英華作凌煙恐非)閣中霍光且圖於勲伐
玄洲苑上魏牧(集作收)别議於文章光映前修允兼具美
我意屬此爾無讓焉公拜稽首曰臣某何敢以當之在
昔太宗有臣曰師古曰文本高宗有臣曰嶠曰融玄宗
有臣曰說曰瓌代宗有臣曰衮至於憲宗則有臣禰廟
曰忠公並禀太白以傳(集作傳)精神納非煙而敷藻思才
(集作材)可以淺深魏邴道可以升降伊臯而又富僧孺之
新事識庾持之竒字清風濯熱白雪生春淮南王食時
之工裴子野昧爽之獻疑王粲之夙構無禰衡之加點
然後可以弘宣王略輝潤天文豈伊乏賢可纂(集作纉)舊
服帝又曰舜何人也回何人也朕思丕承汝勉善繼無
忝辱乎爾之先公復拜稽首曰易曰中心願也詩曰(集作)
(云)何日忘之臣敢不夙夜在公以揚鴻烈會一日上明
發於法(集作清)宫之中念兆人之衆顧九州之廣永懷不
逮之痛式重如存之敬公伏奏曰唯先后懋守丕基允
(集作永)資内助秀南頓(集作穎非)嘉禾之瑞開烈山神井之祥
德駕河洲淑肩沙麓將顯降媯之配未弘褒紀之恩渝
(集作論)美椒塗掩華蘭掖緣山破芿夙聞齊主之悲採石
傳形早降漢皇之慟繞樞有慶鳴社承輝而懿號未彰
貞魂莫祔恐無以懋遵聖緒光慰孝思公於是承命有
宣懿祔廟之制初文宗皇帝思宗社之靈祧祖之重傳
於夏啟既不克終歸於余(左傳作與)夷又(集作亦)未能立乃推
帝堯敦叙九族之道弘魏文榮樂諸弟之志(集作意)嘗曰
潁邸吾寧忘耶及武宗讓踰三四位當九五出潛離隠
躍泉在天揚八彩於堯眉挺二肘於湯臂故外則上公
列辟内則常侍貴人咸願擬議形容依稀彩飾公搢圭歸
美吮墨摛詞詠日月之光華知天者之務也贊乾坤之
易簡作易者之事乎公於是有聖容之贊天寳季年物
豐時泰骨鯁者慕周偃武肉食者效晉清談豕不豶牙
蠆因摇尾氛興燕易駕狩巴梁九十年鑾輅不東三千
里華戎遂隔日者上玄降鑒元聖恢竒遂於首亂之邦
先有納忠之帥復我疆理平我仇讐(集作疆理我邊鄙臧獲我仇讐)負
羽蒙輪已聞於深入赤芾邪幅將事於駿奔陳萬(集作方)
賄以展儀備四旂(集作駟介)而告捷仍願(集無願字)於箕星之分
巫閭之旁追琢貞珉彰灼来葉以文上請屬意宗臣公
乃更夢江毫重吞羅鳥町疃(集作畦)河濟呼嘯神祗述列
(集作烈)聖之英猷荅藩維(集作大藩)之深懇既事苞理亂思屬
安危不惟嵩岳降神固亦文星助彩螭蟠龜戴(集作載)蟲
篆鳥章構思而君苗硯焚灑翰而元常筆閣公於是有
幽州紀聖功之碑天街之北獯鬻攸居結以閼氏(集作支)
降我皇女奉春君婁敬嘗為遠使下杜(集作社是)人揚望長
作畫工乘以無年遂忘舊好分偵邏於甌脱遺祭酹(集作)
(酹祭)於蹛林俾我刁斗晨驚兜鈴夜設公乃上資宸斷旁
輝(集作耀)軍謀心作靈臺手為天馬充國四夷之學此日
方知薛公三策之徵他時未爽既而鬼箝飛辨邳石降
籌不使郭門仍讒於段熲寧教李邑更毁於班超勢叶
聲同火熸水灌遂得朝還貴主暮遁名王轄柳塞之歸
車復梅粧而向闕及晉成赤狄喪師歸珪有閼伯之弟
兄誕景升之兒子將憑蜀閣欲恃吳錢姑務連雞靡(集作)
(不)思縛虎既乘(集作垂是)文誥尚有羣疑公乃挺身而進曰
重耳在喪不聞利父衛朔受貶祗以拒君今天井雄藩
金橋故地跨摇河北脅倚山東豈可使明皇舊宫坐為
汙俗文宗外相行有(集作宥)匪人忠謀既陳上意旋定俄
又埃昏晉水霧塞唐郊殊懿公之東涉(集作徒)渡河若紀
侯之大去其國稽于時議憚在宿兵公又揚笏而言曰
彼地則義師帥唯宗室乃玄(集作文非)王勤商之邑后稷造
周之邦瓜瓞具存堂構斯在苟虧策畫不習仇讐則是
奬夙沙縳主之風長冒頓射親之俗昔武安君用戕坑
卒四十一萬齊桓公受胙立功一十二國今真將軍為
時而出賢諸侯代不乏人况其俗産代地之名駒富管
涔之良璞有抱樹辭榮之節有漆身報德之風耶躡足
以謀屈指而定謝安之圍棋尚拗曹參之飲酒正酣適
有軍書果聞戎捷邯牛謝衆丕豹出奔樂毅不歸鄒衍
已去砥磨周鉞水淬鄭刀萬里来袁紹之頭顱二塜葬
蚩尤之肩髀何其纂立大效(集作功)樹建嘉績若是之速
歟宗英可汗既畏皇威遂聞請吏留黎徑路對湩酪以
知羞毳幕氈裘望衣冠而有慕文畢(集作大異)伯士之範呼
韓單于之師或執玉而朝靈囿或解辮而拜甘泉並垂
於冊書光彼明(集作名)命百王共貫三代同規公於是奉
命有討北狄之詔伐上黨之制諭廻鶻之命五慰堅昆
之書四每牙管既拔芝泥將乾(集作熟)上輙曰爾有獨斷
朕(集作我)無疑謀固俟沃心不可假手公亦分隂可就落
簡如飛故每有急宣關於密畫内庭外制皆不與聞此
又豈可與美洞簫而諷於後庭聞子虚而嗟不同世者
論功而校德耶其有勢切疾雷機難終日屬宣室未召
武帳不開公莫暇昌言且陳密疏賈太傅之憂國故動
(集作洞)深誠山吏部之論兵詎因夙習凡所奏御罕或依
違及武(下言其升遐英華作宣非)宗下武重光崇名再易公又觀圖
東序按諜西崑率億兆同心列公卿定議以一十四字
垂百(集作億)千萬年藻縟詞華鋪舒名實秦晉於玉檢瑶
繩之内平勃於綠疇讒鼎之間方將命禮官召儒者訪
匡衡后土之議採公玉明堂之圖考肆覲之禮於梁生
取封禪之書於天子盡皇王之盛事極臣子之殊功而
軒鼎將成禹書就掩然猶進先嘗之藥獻高手之醫藏
周旦請代之書追漢宣易名之義作為大誥祈于昊天
始終一朝紹續九德其功伐也既如彼其制作也又如
此故合詔誥奏議碑贊等凡一帙一十五卷輙署曰會
昌一品集云紀年追聖德也書位旌官業也不言制禁
崇論道也惟公字文饒姓李氏趙郡人盖大鼎(集作昂是)中
丘有風雨翕張之氣藂臺高邑名(集作有)山河隐軫之靈
萃于直躬慶是全德許靖廊廟之器黃憲師長之姿何
晏神仙叔夜龍鳳宋玉閒麗王衍白晢馬援之眉宇盧
植之音聲此其妙水鏡而為言託丹青而為裕至於好
禮不倦用和為貴敬一人而取說謙三(集作六)位而無咎
意(集作點)以默識確乎寡詞車(集作連非)匠胡奴罔迷於半面
背碑覆局無俟於專心聿承儉訓不有長物昔猶卑官
端坐心齋江革分謝朓之舊襦便為卧具周正得袁憲
之談柄常(集作嘗)在講筵五車自娛三箧能識麗則孔門
之賦清新鄴下之詩重以多能推於小學王子敬之隸
法道媚皇休明之草勢沉著異代(集作時)相逼當世(集作代)
罕儔不妄遇人(集作不忘過人非)慎於取友與李杜齊名者少
願(集作湏)僑札交貺者稀故能應是昌時媚於天子憲章
皇極爕理玄穹燭耀家聲粉飾國史侔帝典之灝灝噩
噩尊王道之蕩蕩平平而又不節怨嗟知進憂亢張良
竟稱多病王允方務頥神無潁陽之善田乏好畤之巨
産何曾之食既疏(集作疏去)虞悰之鮓方嘗憂其厚味有爽
和氣肴簌(疑作荻)無在(集作任)琴鶴有餘成萬古之良相為
(集作作)一代之高士繄爾来者景山仰之某昔在左曹每
(集作實)事先帝雖詭詞望利不接於言話而申義約文庶
窺於風采代天之言既集蟠地之樂難忘盖屬才華用
為序引以鄒衍之迂怪將潁嚴之淺近忽焉承命何所
措辭吾領幽遐八桂森爽莫逢博約寧遇切磋處無價
之場率然占玉登(集作立)不枯之岸粗爾論珠雖嘗有意
焉亦不知量也某叩頭再拜上(集無此六字)
右李德裕集兩序前篇鄭亞為桂帥時所撰今集
用之其後篇疑亞先委判官李商隠代作亞復改
定故有異同
文苑英華卷七百六
