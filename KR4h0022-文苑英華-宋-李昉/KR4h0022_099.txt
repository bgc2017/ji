文苑英華卷九十九宋李昉等編
志三
大隠賦一首幽居賦一首
大隠賦(并序)皇甫松
欒子進不能強仕以圖榮退不能力耕以自給上不能
放身雲壑下不能投跡塵埃似智似愚人莫之識也如
狂如懦物不可知焉酒泛中山適逄千日萍漂上國迨
逾十年遨遊不出於醉鄉居處自同於愚俗閔仲叔之
殊見徒避猪肝屈大夫之𥚹懷浪投魚腹是以坐成滌
噐行將賃舂擁萬卷而笑百城舉簞瓢而歌一室必期
口無二價居賣藥之流身抗三旌入屠羊之肆於是詩
輕招隠賦陋歸田和光同塵嘗聞語矣遁世無悶豈虚
言哉榮啟期之鼓琴身終三樂嚴君平之賣卜日止百
錢是可以融神保和含道詠德亦何必拂衣丹嶠散髮
清流吸玉露之英擷金芝之秀鍊神化骨以為榮乎甚
不然也何况華裾飛盖鏗玉拖金赫赫煌煌光寵相耀
有是夫哉昔尚長設論富不如貧曹劌立言食肉者鄙
請事斯語以奉周旋以書于紳以銘于座河上公之章
句紛其曠歟漢隂叟之畦町不亦勞也言而不足聊為
賦云蕪音適愧乎彫蟲浪跡遽同乎豹隠陋均傖父誠
堪覆瓿以增嗤價重兼金未足披沙而見擇
有招隠謂欒子曰爾其賢乎何懵懵之如是也欒子喑然
招隠者曰夫天地隂陽專其神日月星辰專其耀山嶽峯
巒專其高江海川瀆專其深所以滄茫曭朗巍巍瀰瀰者
也殆非口適(二字是)所能彩發於其間矣自此以降各專其
能衆自煩也龍專其靈虎專其猛火專其烈水專其柔霹
靂專其怒魑魅專其怪至堯專於治民(治民等字唐私文上闕筆)舜
專於治孝夏禹專於治(一作理)水成湯專於救旱周公專
於接賢仲尼專於化物老耼專於道德莊子專於逍遥
迨於史魚伯宗專於直也季札郭伋專於信也侯嬴荆
軻專於義也子胥晁錯專於忠也黿鼉魚豚螭鼈龜蜃
專於水也麏麖麋鹿狐狸熊羆專於山也飛鼠專於暗
矣飛蛾專於明矣至于蜘蛛蟋蟀螳螂蜉蝣皆有所專
而未能暫悉其所專也觀爾之志退非專閒進非專仕
愚不專愚智不專智操心若老成謀身若兒戲顛倒上
下罔識所謂亦有專之者乎欒子曰有之吾專於不專
也招隠於是知其大人也歛袵易容退而復拜拜而且
跪言曰昔仲尼所謂走獸可羅淵魚可緡飛鳥可罾至
於龍駕風電乘雲雷吾不知之今先生之謂矣請從而
書之於是欒子廼推琴濡毫以訖其辭邈乎悠哉曠宇
宙而氛埃古茫茫而日去今紛紛而月来開闢天地之
上聖分裂山河之雄材蛇身虎鼻螭質龍胎乘剛柔於
水火含變化於風雷莫不隨草莾而共腐與珠玉而同
灰悲夫自兹已降又何營營而不廻所以八荒放志六
合遊神皓然矯首兀若無身顧不懼於來者又何希於
古人老耼煩於論德釋氏詭以推因苟吾心卓然而不
惑又寧見欺於此君何况駕鶴真人吹笙王子玉樹玲
瓏金臺邐迤青鸞翠鳳之飛鳴丹豹赤麟之遊止劉安
雞犬吕恭奴婢子英拜而魚飛初平叱而羊起或煮藥
而針龍或飛符而縶(一作繫)鬼負柴草而廣施賭菜瓜而
博戲紛乎哉故吾不悉心而信矣又有青龍上漢白鹿
陵虚變砂神米質酒靈書吁稚川與子政何相欺之甚
歟赤城玄圃任公子之所居荒垣朽竹丁令威之故墟
安用翩翩為白鶴何必悠悠騎碧驢已焉哉吾將居常
待終而已矣又何神仙之學乎於是掩蓬扃閉茅屋几
案詩書形骸土木雖促(疑捉)襟而露肘終擊壤而鼓腹有
酒劉伶無妻犢牧花菲菲而晩紅草凄凄而暮綠春水
兩𣲖晴山數曲吟四首以愁濃舉一觴而懽足波激越
而瀛溶竹含烟而樸&KR0609;倚仗則手放青鳩脱冠則髮辭
斑鹿養牛不乘生雞嬾祝苟求仁而得仁又何榮而何
欲世事紛紛生涯促促亦何為乎齅金亦何為乎泣玉
悠哉已矣胡不順時而從俗耶亦有居陋巷而易志顧
好爵而廻腸耻白屋之蕭瑟期青雲之頡頏寵崇朱紫
譽藹馨香交親翕而相會門巷曄而生光危冠岌岌環
珮鏘鏘朝朱門而受爵暮赤族以罹殃信刑漢朝胥流
吳水一室薰而香焚三穴空而犬死能守節以保身然
後謂之君子萬古勲庸逐風砂歌鐘玉帛散朝霞華亭
晉陸悲朱頂上蔡李斯憶素牙稽康臨刑而顧影竇嬰
就戮而興嗟高鹿馬以喪國曄蛇豕而忘家諒覆車之
在眼吾將易轍而止邪於是振遐思蕩清慮擺簮裾遯
名譽聊疎放以安貧冀静僻而為趣廼步重水常趨遥
林奇峯峞&KR1041;古木森沉泉出山而漸淺雲入洞而愈深
遇清風而藉席對綠篠以開襟垂蘿窱裊以樛結連巒
菌蠢而相尋望去鶴於沙尾見歸龍於水心青苔潤而
饒露碧梧欹而足隂松脂滴酒樹癭臺琴山席平鋪而
葉墜書卷横開而露侵廻首遥壑松蘿漠漠曲徑抱雲
根斜陽遶山脚瀑迸疑懸峯危欲落歴斷岫而峥嶸入
疎林而綺錯委葉交扶盤根相閣野鼠闘於林稍山雞
鳴於叢薄蔓韌時縈壁危或拓出入煙蘿徊翔寥廓靈
葩露葉芳綿綿山青雲白心悠然徐生赴哭三千里萊
子留書十四篇陸通避楚而負甑張翰辭吳而觧船豈
求聞而矯俗諒襟懷之異焉予亦何人思為逸民朝常
擁耒暮或垂綸山泉鳴而入夜洞花寒而變春閒遊諳
野疏食慣貧盤中之周生紫蓼嶺上之陶公白雲野岸
波澄蓬門露曉徘徊綠水之際蕭洒青林之表杞根成
狗蘿葉垂蔦山鹿奔而草低野鶴飛而桂褭溪外負薪
田中荷蓧鶉披子夏之衣蛙鳴稚圭之沼壠畆連延桑
麻繞繚入崦而朽竹芟疎出溪而茅茨稀少依林壑以
終焉經沼沚而留連花披籬而綿絡瀑鳴山而布懸潭
中則嗔(一作頳)魚躍日洞裏則沉鹿呌煙遇山客以停杖
逄沙禽而駐船槎崩水沒樹空籬穿雉雊霧旦鼉鳴雨
天灌於陵之藥圃耕彭澤之黍田偷閒散於一日役筋
骸於百年開山决水澆蘭蒔芷移風桂於嶺頭種烟篁
於澗裏浪滿沉舟苔生濕地山廪空而鼠喧野浪高而
鷗喜或曲岸而流觴或平崖而隠几烟霞繚繞松桂邐
迤踉鶴(二字一作踊踉)西來驚鸞(一作巒)南起始嵺嶱之不極終
渢漴而未已慨然懷古中心如醉憶躭酒之步兵想能
詩之都尉先生則五斗成文君王則七言見志陸機之
價難偕鄭衆之心莫遂古人往矣吾將已而諒紛紛於
來者欲停觴而遲誰永懷掩抑遐思歔欷鑒往行之得
失悟前賢之是非至如龍章鳳姿之異鵾化鵬立之姿
重踵駢脇龜背虎眉莫不截野格禽深江斬螭捽搏犀
兕磔烈(疑作裂)熊羆藉魚爛之勢興龍變之機日虧星隕
海動山移澶漫轥亂推斥支離然後纉百王之鴻烈應
五運之昌期於是玉帛郡國鐘鼓神祗罍斝醪醴籩爼
鼎胹周旋登陟以嚴以私威儀文物繽紛陸離禮樂戎
狄冠帶蠻夷轟然一瞬雷(疑作電)威風馳明遠歎蕪城之
作子山叙離别之詞雖寂寞而遠矣良咨嗟而愍之若
夫舒巧矜談沽多肆慾蒯通一說而亡三墨翟九拒而
餘六智不如葵義輕於粟資汛說而有餘在通議之不
足置此獨幽沉昔人難復尋&KR2556;&KR1956;繞南浦薜荔滿西林
嶺遮亭而青獸不起松横水而蒼龍欲沉鷗泛空而點
雪月零渡(一作波)而蕩金獨徘徊以無侣悄持觴而未舉
歎巨卿之不來嗟子皮之乖阻胡不長逝孑而隱憂决
比德於單(音善)卷逝追蹤於許由道匪五往思無三求與
傴偻而同去共支頥而云休孰得孰失何恩何讐豈若
介子推之怨晉費子陽之泣周烟飇勃起涕泗横流徒
血盡於䨇目竟灰錯於一丘所以順世浮沉與時消息
冥神觀化何往不極齧缺之問惡乎知哀駘之心莫之
識今昔茫茫興衰運長超然委命于何不臧亦何悲於
麟獲亦何嗟於豹藏薜葉離披之島槐根擁腫之場白
鷗兩岸青莎一床遇四老而極逸逄七賢而甚荒露濕
書笈塵生藥囊楊子袍穿仇生室方結痛飲之山簡就
蔬飧之袁唐我有遐說超然自悦鄙文馬與華軒况金
臺之玉闕藥不可還童方難為馭風莫希魚背客不作
鹿門翁門何山而不對水何徑而不通雲歸則千峯卧
綠桃飄則一川踏紅南灣漁者東郊老農形骸坐類襟
帶自同或刺舟而共去或駕犢而相從採藥於巖下行
歌於里中兒童目以癡叔鄉人指作愚公怪蔣詡之徑
狹笑孫登之室空昔者梁伯鸞之牧猪馬仲圭之罝兔
毛公隠身於博徒嚴生攻書於卜舖咸蓄奇聲共沉高
步雜閭里而寄清汨塵泥而自汙我亦悠悠何遠(疑)去
留方寸自足徒勞外求入烟霄而何樂處城市而何憂
於是抵鄽郭出林丘九衢駢羅而自適三市紛譁而自
遊榱楹接栱輓輅連輈金碧簇而霞爛羅紈開而浪浮
曉入屠肆春遊酒楼卧白犬於甕下懸青蚨於杖頭並
嘯父以補履同庖丁之解牛遇茅狗之迎酒嫗逢木羊
之隨葛由旗亭日將夕百戲忘休息漢女踏紅綃海人
抛赤仄飛塵宵合囂聲晝塞泥燭巧成皮錢妙飾滌噐
則或損殊材當壚則時逢麗色與商丘而同懷共文賓
而晦跡斥鷃逍遥藩籬可巢不惮負局何羞賣膠或有
貨藥藏名傭書養志或屠狗於横街或奔牛於列肆道
合情同心諧跡似穢體濁形捐聦斥智雖殊之於萬途
咸趨之於一揆天道云云亡知喪真孰能國士吾為市
人德與時而偕益道隨行而日新一牛衣以温體五羊
皮以易身羅衣駭目麗質驚鄰詎謂正色寧吾所珍不
望豹變非圖蠖伸誓洗耳穢那桃指文惡心長而髮短
驗齒亡而舌存損又損以立操材不材而用神伊大道
𬗟邈而不極聊糟粕於斯文乃援琴而歌曰茫茫大塊
兮奫淪逶迤生我至德兮其心孔殷茫茫兮孰知其施
道之虚維吾之廬闤之隘維吾之賓矣道之謐維吾之
室闤之囂維吾之黨矣杳乎徐乎遼乎冥乎維吾之娛
矣剛龍之蟠長雲兮夭矯蜿蜒脩麟之喜横海兮紛潾
漩沿游神於六合之外兮希夷自然又歌曰曾瀾起兮
風自飄雲溶溶兮連泬寥微風息兮波以平雲霏霏兮
開窅冥重巖邈兮脩已遠洄潭渺兮深復淺羽余觴兮
空余罍玉顔&KR0755;兮山已頽羲皇何以不復回捐形棄世
兮如我何哉金踴躍兮求莫耶為不祥兮將柰何招隱
者歌曰大道由由(一作悠悠)而熙熙吾莫知施誰宗欒子吾
其嗣之至化蕩蕩而一一吾莫知專誰師欒子吾其與
焉歌闋杉竹蕭然而迭響鳥獸徘徊而更鳴怡然鼓琴
抗然起舞於是標問答纂歌詩不知其名強為賦之
幽居賦(并序)陸龜蒙
陸子居全吳東踞長洲故苑一里闔關不通人事且欲
吟詠性情曰燕居則仲尼有之矣曰卜居則屈原有之
矣曰閒居則潘岳有之矣曰郊居則沈約有之矣既抱
幽憂之疾復為低下之居乃作幽居賦其序云余小學
窮玄早持堅白其生也懸疣附贅(一作懸贅附疣)其材也載(一作)
(戴)癭御瘤居無養拙之資出有倦遊之嘆初張蓬矢嘗
逞志於四方未佩桃殳敢違仁於一日雖家風未泯而
世德全衰門等韋平材兼魏邴激清芬而鎮俗追雅望
於圖形荀勖乃天下表儀裴秀為朝端領袖朱輪十乘
紫詔(一作誥)千篇炳若沉星(二字一作星辰)粲(一作煥)乎竹帛俯觀
圖牒謬辱孫謀五鼎蕭條賜書零落漆工秫酒(二字一作酒保)
幾欲沉淪故栗空桑屢瞻摧折劉毅劉超俱無擔石之
儲許邁許詢共(一作但)有山林之志思鑿坯以(一作而)遁聊
倚樹而吟師道氣於龜腸扣兵鈐於魚腹窮年學歷(一作)
(緯)不遇白猿隔日伏痁未擒(一作逄)黃鷁止則葭墻艾席
行則葛履(一作屨)柴車仲宣方翫於棋枰叔夜遂(一作還)眠
於鍜竈既而(一作知)草知晦朔木讓榮枯因推墨别為三
復(一作始)悟儒分至八何晏之言道德不及王生鄭玄之
注春秋裁同服氏初陳梗槩漸入精微探桓範之智囊
掘張憑之理窟遺其耳目然後謂之聦明差若毫釐烏
足言夫(一作乎)大小加以病唯闘蟻力止戡蝉(列子作戡秋蝉之翼)
簾帷非翡翠之榮鐘鼓豈爰居所樂遂求衡泌聊以栖
遲建一畆之宫忝稱儒者置十金之産雅叶中人晏子
以囂塵可容曹公以泥水自蔽羅含宋玉嘗戾止於荆
蠻蕭相武侯亦潛安於僻巷楊德祖家唯弱柳殷仲文
庭只枯槐馮衍薑辛繁欽苔(一作蕙)碧復有稻名半夏藥
號恒春長榆是(一作亦)降星精脩竹乃生雲母潘尼舘裏
嘗聞柰素瓜甘庾信園中亦話棗酸梨酢(且故切)切觀流
詠雅(一作惟)尚清風古今攸同聖賢何遠武仲遊於沛澤
伊尹耕於有莘余欲無言回不願仕神交六位方為賣
卜之人歌動五噫竟(一作始)作賃舂之客况有布袍(一作縚)
綸帽尚足朝昏羽扇貂裘猶堪寒暑得以書抽(一作䄂)虎
僕射用牛螉自理茶租閒(一作間)披釣褐經稱小品還下
二百籖賦為名都略點八十處下問得犁塗之儀徐(一作)
(余)聽聞愬怒之詩既已逢原遂成摛翰非因授簡切擬
題(一作遺)鞭不能粉澤大猷且用玄黃稗說貽於好事希
逢(一作從)得意而傳責以壯夫甘受子雲之笑賦云
太(一作泰)伯勾吳通侯舊里地接虎丘門連鶴市比顔巷
兮非陋方賜牆兮峻(一作猶)峙樂令有名教之樂必以人
(一作仁)行莊生乃道家者流咸從逹起彼既得矣予何謝
焉欲神遊於浩氣法大(一作天)隠於遺編魯仲孫衣止七
升之布欒武子食無一卒之田賤不容憂貧唯可賀冥
心而姑務藏疾卷舌而誰能繫(一作擊)堕争先敢脱乎牛
車自給方營於馬磨噫秦時亡命竟(一作競)作帝師吁漢
末遺臣皆稱王佐吾焉用此僕病未能藝合歡求解恚
之方餌陟釐明攻冷之徵悲少歌於趙壹喜長嘯於孫
登萬古騷人遠追乎橘浦百金㪭(疑作攎力胡切歛也)事近書(一作)
(出)於松陵亦慕偷桃還憐嗜芰何慙(一作悲)尺蠖之屈未
損丈夫之志投簮隠几聊思夷甫談玄搦札濡毫耻效
文通奏記夫静者躁之君名者實之賓進不參乎(一作於)
多士退宜追乎逸人忺厚(二字一作煩原)士之五畆託高風於
(一作之)四鄰纔祛燥濕稍遠囂塵以日繫時且復窮乎魯
史穿池種樹正欲類於齊民室乏崇墻(一作垣)墉非縮版
因坎窞以為洫藉蒙籠而表限孟戒無是非之心阮通
能青白之眼龜床鹿幘訝招隠兮何遲橡飯菁羹笑謀
生之太簡是知名安可釣筆不堪耕有白鳳之才乃先
為贅客有雕龍之辨然後為狂生雄自投而幾死禰動
妄而將行外嬖方施孟子虚陳乎仁義中讒既勝韓非
徒恃其縱横况復支離壹欝旭陋蹇吃材甚散而寡文
體素羸而多疾隂鏗藥銚披曉幌以皆來徐邈酒鐺擁
寒爐而必出然忘物我混窮通將大宗師理叶與握真
輔(一作宰)情同優游塞馬俛落冥鴻竊慕王晞眷戀於良
辰美景深符謝惠留連於明月清風得不分碕岸而飾
荒臺輟金錢而顧佳樹蓴絲兮欲縈千里草帶兮初圍
十步頽垣抱碧無非海髮山衣暗坐飄紅盡是松脂桂
蠧加以籬邊種菊堂後生萱覆井之新桐乍引臨忩之
舊竹猶存花妨過帽柳礙移門夢去而雲遮絶洞樵歸
而水遶孤村遇景逍遥就魚鳥之情樂開襟散誕見羲
皇之道尊早濯言泉屢遊經苑憂中(一作度)廢而將落懼
無文而不遠豹管間窺羊岐忘返搜束晳之云缺補陳
農之已遁梁太祖府充名畫咸得奇蹤王子敬家聚羣
書率多異本何嘗髣髴莫究分毛徒羨夫玉杯朱絃之
號美象格犀簮之態高寧為(一作容)朴野不稱蓬蒿恨殘
編之未購奚雅具以為勞况乎栖平蕪古木之地壯被
褐擁鐮之事宜其梓合巾箱籐交餅笥炊秕稗以為食
剖瓠匏而作噐荷蓧而行據梧而睡妖能勝德休占賈
誼承塵醉可全真但舞王戎如意其間豁爾此外蕭然
姜肱則惟卧一被江革則還留半氊望夫子之門墻乃
過數仞顧先生之履襪不翅雙穿敢驚時而獨行聊收
視而返聽豈可浪廢玄關虚摇譚柄夜將半而誰容月
每旦而誰評(去聲)清言不屈孫劉難(一作詎)減於中軍善講
無窮支許那輕於小令式抽易緒或扣老端演精微於
簡易消澹泊於艱難澄如井水界若長竿興(去聲)牛心者
赴敵持麈尾者升壇交衡而矛戟初利頓挫而風霜正
寒興公雅對(一作韻)仲祖旁觀始信何才當指地於丞相
方知習健抗彌天之道安彼濩落而無容且蕭條而高
寄兼耳目以咸外曷丘園之足賁幸春物之向榮别(一作)
(列)天姿而見遺隂者負而陽者勝孰謂多機瘠者後而
腴者先奚為(一作云)一氣真宰難問洪鈞肯留人間未適
象外(一作表)何求縱使掬(一作陶)烟霞而傲睨騎日月以嬉
遊乘剛直上攝景冥搜横絶乎四海飛揚兮十洲讀仙
氏之琅書安能觧愠傾洛公之金醴幾得消憂不假大
招寧馳别國悲舊鄉之何在望平原之無極歎鍾鼎以
(一作之)沉光向漁樵而騁力庚桑有道猶居㟪壘之山接
輿佯狂亦取杶櫨之食徐夸下舍陶愛吾廬上法於陵
之畦圃旁分建業之村墟時牽殗碟自把渠疏友乏惠
施莫觧連環之義翳無文摯誰知方寸之虚存其道而
或通失其居而後阻(一作旅)才將命兮分坎壈性與時兮
共齟齬間遊廣澤何學弋於蒲且終蹈滄溟更移家於
芋嶼夫動以勞吾身静以伏吾神苟能推於用捨自足
究乎天人思任誕於窮檐何辭井臼不求容於假(一作側)
徑何患荆榛沉冥者樸素之源毁譽者浮華之轍蓍名
聚雪仍招死草之譏琴號落霞尚被枯桐之說佐(一作值)
聖則幽贊成功逢賢則雅旨攸發同於德者大亦宜然
殷宗命相於巖下周武迎師於渭邊有東山北郭之風
纔能養素有左公(一作車)右侯之計未足圖全羌浩歎而
長吟畏蘭凋而蕙歇清樽方灔於遥(一作瑶)水寶瑟坐凝
於華月歸田少接尤疑尺(一作斥)鷃追飛羽獵相逢可謂
蕪菁唐突
文苑英華卷九十九
