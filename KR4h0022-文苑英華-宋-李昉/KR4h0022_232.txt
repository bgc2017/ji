文苑英華卷二百三十二宋李昉等編
隱逸三
山人三十三首隱士四十二首
山人
送侯山人赴會稽崔峒
仙客辭蘿月東来就一官且歸滄海住猶向白雲看猿
呌江天暮蟲聲野浦寒時遊鏡湖裏為我把魚竿
禁中送任山人(此人自青城獻伏火諸石恩命令於本山更取大還)
李泌
子去非長遠君恩取大還補天留彩石縮地入青山獻
夀千春(一作年)外來朝數月間莫抛殘藥物竊欲駐童顔
行藥前軒呈董山人盧綸
不覺老將至瘦來方自驚朝昏多病色起坐有勞聲體
(一作腠)暖苦肌癢藏虛唯耳鳴桑公富靈術一為保餘生
早行寄朱山人放戴叔倫
山(集作風)曉旅人去天高秋氣悲明河川上沒芳草露中
衰(集作滋)此别又萬(集作千)里少年能幾時青冥(詩選作心知)剡
溪路(集作遠)心與謝公期(詩選作聊且寄前期)
贈李山人唐前人
此意無所欲(集作静無事)閉門風景遲柳條將白髮相對共
垂絲
酬秦山人出山見呈釋皎然
手携酒榼共書幃廻語長松我即歸若是出山機更(一作)
(亦)息嶺雲何事背君飛
尋李山人不遇王建
上客長閒少在時溪中放鶴洞中碁生金有氣尋還遠
仙藥成窠見即移莫為無家陪寺宿(一作食)應緣將米寄
人炊從頭石上留名去獨向峯前問老師
太山(集作白)老人張籍
日觀東邊(集作峯)幽客住竹巾藤帶亦逄迎暗脩黃籙無
人見深種胡麻共犬行洞裏仙家常獨往壺中靈藥自
為名春泉四面遶(一作西遶南非)茅屋日日唯聞杵臼聲
池上贈山人韋君白居易
新竹夾平流新荷拂小舟衆皆嫌拙好誰肯伴閒遊客
為忙多去僧因飯暫留猶憐韋處士盡日共悠悠
題施山人野居前人
得道應無着謀生亦不妨春泥秧稻暖夜火焙茶香水
巷風塵少松齋日月長高閒真是貴何處覓侯王
贈王山人前人
聞君減寢食日聽神仙說暗待非常人潜求長生訣言
長本對短未離生死轍假使得長生纔能勝夭折松樹
千年朽槿花一日歇畢竟共虛空何湏誇歲月彭殤徒
自異生死終無别不如學無生無生即無滅
送孫山人姚合
山人言語質住世恨多時(集作山翁來帝里不肯住多時)塵土衣裳重
腥羶僕隸肥林中愁不到城外老應遲諠寂一為(集作離)
别相逄未有期
寄崔之仁山人前人
百門陂(集作坡)上住石屋兩三間日月難教化(集作老)妻兒
乞與閒仙方(集作經)揀客示(集作問)酒價(集作藥債)煑金還何計
能相引(集作訪)終身得在山
贈王隱山人于武陵
石室掃無塵人寰與此分飛來南浦樹半是華山雲浮
世幾多事先生應不聞寒川滿西日空照鴈成羣
送褚山人歸日本賈島
懸帆待秋色人去杳冥間東海幾年别中華此日還岸
遥生白髮波盡露青山隔水相思在無書也是閒
贈劉山人前人
二十年中服(集作餌)茯苓致書半是老君經東都舊住商
人宅南國新脩道士亭鑿井(集作石)養蜂休買蜜坐山秤
藥不爭星古來隱者多能卜欲就先生問丙丁
送朴山人歸日本釋無可
海際晩帆開應無鄉信催水從荒外積人指日邊廻望
國乘風久浮天絶島來儻因華夏使書禮(疑作札)轉悠哉
送耿山人歸湖南周賀
南行隨越僧别業幾池菱兩鬢已垂白(一作雪)五湖歸挂
罾夜濤鳴柵鎖寒葦露船燈去此已無事却來知未能
曉别吕山人劉得仁
曉鐘兼漏盡曙色照青氛棲鶴出高樹山人歸白雲月
盈(集作明)期重宿丹熟(集作就)約相分羨入秋風洞幽泉子
細聞
别王山人前人
旨甘雖(集作廿旨遂)自足未是禄榮親尚逐趨時伴多離有
道人山居衣以(集作似)草生計藥隨(集作兼)身不食長無疾
(集作病)年知出(一作過)十旬
集本皆不及此詩
贈陶山人前人
處士例營營唯君縱此生閒能資夀考健不换公卿藥
圃妻同耨山田子共耕定知丹熟後無姓亦無名
送祖山人歸山前人
偶來朝市笑浮雲却憶烟霞出帝城不說金丹能點化
空教弟子學長生壺中瀉酒看雲飲洞裏逄師下鶴迎
料得仙家玉牌上已鐫白日上昇名
贈王山人許渾
貰酒携琴訪我頻始知城郭(集作市)有閒人君臣藥在寧
憂病子母錢成豈患貧年長每勞推甲子夜寒初共守
庚申近來聞說燒丹處玉洞桃花萬樹春
送徐山人歸睦州舊隱雍陶
君在桐廬何處住草堂應與戴家隣初歸山犬飜驚主
久别沙(集作江)鷗却避人終日欲為相逐計臨岐(集作當時)空
羡獨行身秋風釣艇遥堪(集作相)憶七里灘西片月新
送朴山人歸新羅(集作海東)馬戴
浩渺行無極揚帆但信風雲山過海畔(集作半)鄉樹入舟
中波定遥天出沙平遠岸窮(集作蒙)離心寄何處目斷曙
霞東
題桐廬謝逸人(一作題廬峯謝山人)江居
方干
少小高眠(一作民)無一事五侯勲盛欲如何湖邊倚竹寒
吟苦石上横琴夜醉多鳥自樹梢隨果落人從窗外卸
帆過由來朝士為真隱可要棲身向薜蘿
贈唐山人李洞
垂鬚長我髮七十黑如黳醉眼青天小吟情太華低房
烘離海日舟陷落潮泥卭蜀路無限往來琴自(一作獨)携
送劉山人歸洞庭李頻
去意無人會唯應道是從半湖乘早月中路入疎鐘秋
盡戶蟲急夜深山雨重當時將隱者分得幾株松
題簡山人張喬
名利了無時何人暫詣師道情閒外見心地興來知竹
落穿忩葉松寒蔭井枝匡山許同社願卜挂帆期
贈别李山人前人
分合老西秦年年夢白蘋曾為洞庭客還送洞庭人語
别惜殘夜思歸愁見春滄浪濯纓處應念滿衣塵(集作遙知)
(泊舟處沙月自相親)
送謝山人歸江夏陳陶
黃鶴春風三千里山人佳期碧江水携琴一醉楊柳堤
日暮龍沙白雲起
尋九華王山人楊䕫
下馬扣荆扉相尋春半時捫蘿盤磴險疊石渡溪危松
夾莓苔逕花藏薜荔籬卧雲情自逸名姓厭人知
題鄭山人郊居前人
谷口今逄避世才入門瀟洒絶塵埃漁舟下釣乘風去
藥醖留賓待月開數片石從青嶂得一條泉自白雲來
竹軒相對無閒語盡日(一作肆日)南山不欲廻
隱士
招隱士逍遥公韋夐周明帝
六爻貞遁世三辰光少微頻陽讓逾遠(一作潁陽去猶遠)滄洲
去(一作遂)不歸坐石窺仙洞乘槎下釣磯嶺松千仞直巖
泉百丈飛香動秋蘭佩風飄蓮葉衣聊登平樂觀遥想
首陽薇詎(一作儻)能同四皓來參余萬幾
一作皆藝文類聚
奉和趙王隱士王褒
鳬鵠均長短鵬鷃共逍遥清襟藴秀氣虛席滿風飈斷
絃唯續葛獨酌只傾瓢菖蒲九重節桑薪七過燒
同前庾信
洛陽徵五隱東都别二賢雲氣浮函谷星光集潁川㶚
陵採樵路(一作徑)成都賣卜錢鹿裘披稍裂藜床坐欲穿
阮籍推(類聚作唯)長嘯嵇康訝一絃澗險無平石山深足細
泉低松猶百尺(一作丈)少鶴已千年野鳥繁絃囀山花焰
火然洞風吹戶裏石乳滴忩前雖無亭長識終見野人船
奉報窮秋寄隱士前人
王倪逄齧缺桀溺耦長沮藜床負日卧麥隴帶經鋤自
然曲木几無名科斗書聚花聊飼雀穿池試養魚小徑
(類聚作村)治澁路低田補壊渠秋水牽沙落寒藤抱樹疎空
枉平原騎來過仲蔚廬
留贈山中隱士周宏讓
行行訪名嶽處處必留連遂至一巖裏灌木上參天忽
見茅茨舍暖暖(類聚作曖曖)有人煙一士開門出一士呼我
前相看不道姓誰(類聚作焉)知隱與仙
策杖尋隱士王績
策杖尋隱士行行路漸賖石梁横澗斷土室映山斜孝
然疑(集作縱)有舍威輦遂無家置酒燒枯葉披書坐落花
新垂滋水釣舊結茂陵罝歲歲長如此方知輕世華
春日與裴廸過新昌里訪吕逸人不遇
王維
桃源一向絶風塵柳市南頭訪隱淪到門不敢題凡鳥
看竹何湏問主人城外青山如屋裏東家流水入西隣
閉戶看(集作著)書多歲月種松皆老作龍鱗(集作皆作老龍鱗)
尋白鶴巖張子容(一作顔)隠居
孟浩然
白鶴青巖半幽人有舊(集作隱)居階庭空水石林壑罷樵
漁歲月青松老風霜苦竹餘(集作疎)覩兹懷舊業杖(集作回)
策返吾廬
望終南山寄紫閣隱者李白
出門見南山引領意無限秀色難為名蒼翠日在眼有
時白雲起天際自舒卷(一作捲)心中與之然託興每不淺
何當造幽人滅跡栖絶巘
尋龍井楊老劉長卿
柴門草舍絶風塵空谷耕田學子真泉咽豈勞經隴地
(集作坻)山深不覺有秦人手栽松樹蒼蒼老身卧桃源寂
寂春唯有胡麻當鷄黍白雲來往未嫌貧
山行尋(一作尋西山)隱者不遇丘為
絶頂一茅茨直上三十里叩關無僮僕窺室唯案几既
(一作若)非巾柴車應是釣秋水差池不相見僶俛空仰止
草色新雨中松聲晩忩裏及兹契幽絶自足盪心耳雖
無賓主意頗得清淨理興盡方下山何必見(一作待)夫子
一作皆文粹
送温逸人錢起
垂白(集作隠几)無名老何年此陸沈丘園應得性婚嫁不
縈心歲計因山薄霞棲在谷深設罝連草色曝藥避
松(集作背松)隂觸興雲生岫隨耕鳥下林搘頤笑來客頭
上有朝簪
此詩三百十七卷重出今已削去
送韋逸人歸鍾山郎士元
逸人歸路遠弟子出山迎服藥顔猶駐耽書癖已成柴
扉多歲月藜杖見公卿更作儒林傳應湏載姓名
五老峰大明觀贈隱者姚係(見文粹)
雲觀此山北與君携手稀林端涉横水洞口入斜暉乍
覺鸞鶴邇忽為煙霧飛故人清和客默會琴心微丹術
幸可授青龍當未歸悠悠平生意此日復相違
隱士孟郊
本末一相返漂浮不還真山野多餒士市井無飢人虎
豹忌當道麋鹿知藏身柰何貪競者日與患害親顔貎
歲歲改利心朝朝新孰知富生(一作者)禍取富不取貧寳
玉忌出璞出璞先為塵松栢忌出山出山先為薪君子
隱石壁道書為我隣寢興思其義(一作載源)淡泊味始珍陶
公自放歸尚平去(一作正)有依草木擇地生禽鳥順性飛
青青與冥冥所保各不違
和盧常侍寄華山鄭隱者張籍
獨憶(集作坐)三峯下年深學鍊丹一間松葉屋數片蘇(集作)
(石)花冠酒待山中飲琴將洞内(集作裏又作口)彈開門移遠竹
剪草出幽蘭荒壁通泉架晴崖曬藥壇寧知騎省客長
向白雲看
寄紫閣隱者前人
紫閣氣沉沉先生住處深有人時得見無路可相尋野
(集作夜)鹿伴茅屋秋猿(一作園非)守栗林唯應採靈藥更不别
經心(集作營心又作相侵)
贈隱者前人
先生已得道市井亦容身救病自行藥得錢多與人問
年常(一作長)不定傳法又非真每(一作常)見隣家(一作翁)說時
聞(一作時)使鬼神
此詩二百二十九卷重出今已削去注異同為一
作
贈新辟穀者前人
學得飡霞法逢人與小還身輕堪(集作曾)試鶴力弱未登
(集作離)山無食犬猶(一作常)在不耕牛自閒朝朝唯盥漱(集作)
(空漱水)叩齒草堂間
寄邢逸人鄭常
羡君無外事日與世情違地僻人稀(一作難)到溪深鳥自
飛儒衣荷葉老野飯藥苖肥疇昔江湖意如今憶共歸
贈隱者(已見二百二十八卷)于鵠
懷西峰隱者周賀
萬木藏峰色天寒望即愁高源何日去遠瀑入城流臘
近音(一作溪)書絶燈殘雪霰(一作夜雪)稠還當相憶處枕上苦
吟休
送孫逸人賈島
衣屨(集作履)猶同俗妻兒亦宛然不飡能累月無病已多
年是藥皆諳性令人漸信仙杖頭書數卷荷入翠微煙
懷紫閣隱者前人
寂寥思隱者孤竹(集作燭)坐秋霖梨栗猿喜熟雲山僧說
深寄書應不到結伴擬同尋廢寢方終夕迢迢(一作沉沉)紫
閣心
題隱者居前人
雖有柴門長不關片雲孤木伴身閒猶嫌住久人知處
見擬移家更上山
題孫逸人山居杜牧
長懸青紫與芳枝塵刹(一作世)無因免别離馬上多於在
家日罇前堪憶少年時關河客夢還鄉遠雨雪山程出
店遲却羡高人終此老軒車過盡不知誰
送隱者前人
無媒逕路草蕭蕭自古雲林遠市朝公道世間唯白髮
貴人頭上不曾饒
寄題商洛王隱士居許渾
近逢商洛客知爾住南塘草閣平春水柴門掩夕陽尋
蜂收野蜜隨麝拾(集作採)生香更憶前年别(集作醉)松花滿
石床
題終南山隱者居姚鵠
開門絶壑旁躡蘚過花梁路入峯巒影風來芝术(集作草)
香夜吟明雪牖春夢閉雲房盡室更何有一琴共一觴
寄終南山隱者薛能
海日東南出應開嶺上扉掃壇花入篲科竹露霑衣飯
後嫌身重茶中見鳥歸相思愛名者難說與親違
贈隱者前人
自得高閒性平生向此棲月潭雲影短(集作斷)山葉雨聲
齊庭樹人書匝欄花鳥坐低相留永不望(集作㤀)經宿話
丹梯
嵩陽隱者李頻
當門看少室倚杖復披衣每日醒還醉無人是與非架
書抽讀亂庭果摘嘗稀獨有江山客思家未得歸
贈隱者温庭筠
茅堂對薇蕨爐煖一裘輕醉後楚山夢覺來春鳥聲採
茶溪樹綠煑藥石泉清不問人間事㤀機過此生
贈華山(集作隂)隱者方干
少微夜夜當仙掌更有何人在此居花月舊交看浴鶴
松蘿本主(集作自)伴刪書素琴醉後(集作去)經宵枕衰髮寒
來向日梳故國多年歸未遂因逢此地憶吾廬
送隱者歸羅浮李羣玉
春山杳杳日遲遲路入雲峯白犬隨兩卷囊(一作素)書留
貰酒一柯樵斧坐看碁蓬萊道士飛霞札清遠仙人寄
好詩自此塵寰音信斷山川風月永相思
題嵩高隱者居鄭谷
豈易訪仙蹤雲蘿千萬重他年來卜隱此境願相容亂
水林前(集作中)路深山望(集作雪)裏鐘見君琴酒樂廻首興
何慵
送張逸人前人
人間疎散更無人浪兀孤舟酒兀身蘆笋鱸魚抛不得
五陵珍重五湖春
避世翁陳陶
海上一蓑笠終年垂釣絲滄洲有深意冠蓋何由知直
鈎不營魚蝸室無妻兒渴飲寒泉水飢飡紫靈(一作术)芝
鶴髮披兩肩高懷如澄陂嘗聞仙老言云是古鴟夷石
竇閟雷雨金潭養蛟螭乘槎上玉津騎鹿遊峨嵋以人
為語默與世為雄雌兹焉乃磻溪豹變應湏時自古隱
淪客無非王者師
題袁溪張逸人所居羅隠
蒲梢獵獵鷰差池數里溪光日落時芳草(集作樹)文君機
上錦遠山孫夀鏡中眉雞忩夜靜開書卷魚檻春深展
釣絲若使浮名拘絆得世間何處有男兒
寄南城韋逸人前人
杜甫詩中韋曲花至今無頼尚家家美人曉折露沾袖
公子醉歸香滿車萬里丹青傳不得二年風雨恨無涯
羡他南澗高眠客春去春來任物華
寄喬逸人前人
南經湘水(集作浦)北揚州别後風帆幾度遊春酒誰家禁
爛漫野花何處最淹晉欲憑尺素邊鴻懶未定雕梁海
鷰愁長短此行湏入手更饒君占一年休(集作秋)
羅浮山下書逸人壁曹松
海上亭臺山下煙買時幽䆳不爭錢莫言白日催華髮
自有丹砂駐少年漁釣未歸深竹裏琴壺猶戀落花邊
就中更踐無人境知是羅浮第幾天
文苑英華卷二百三十二
