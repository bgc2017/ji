文苑英華卷一百十三宋李昉等編
服章三
衣錦褧衣賦一首西域獻吉光裘賦一首
狐白裘賦一首千金裘賦一首
授衣賦三首履賦一首
豹舄賦三首
衣錦褧衣賦(以君子之道闇然日章為韻)李程
君子製服兮損益以時秉衣錦之特麗必尚褧以相資
欲曳婁以成飾故威儀而可持異彼佩環有以文為貴
者同夫絺綌必特表而出之察其所以亦將有旨願無
伐善俾其藴美衛詩既作且賦於碩人之篇匪服是加
則嗤乎彼其(一作己)之子異狐裘而羔袖比綠衣而黃裏
蒙纖縞而不隔籠渥彩之可擬彷彿兮若豹姿之藏霧
隠映兮似珠光之透水徒有美於爛然孰可詳其蔚矣
故服之無斁終然允臧當褒(一作斐)然而入用懼學製以
見傷知我者謂我隠蔽文章不知我者謂我顛倒衣裳
曾不念順之則理灼(疑作的)然而亡自類韜光不耀孰云
欲盖而彰比乎繪事後素勿矜為寶不有外者何以混
其色不有内者何以蓄其藻雅符含章之德不愆盡飾
之道服翫(疑)美矣人亦宜然等誠明之道合同出處之
義全亦由(猶由通用)絜矩之士窮而不濫藴貞明體恬淡昔
有喻於䜛口何以自明今不衣而夜行寧惟逮暗是知
大象既分先質後文德為道用静為躁君不衒昭質退
藏於密匪同龐服之竒自契黃中之吉彼無褐空念於
卒歲此(一作比)成章不俟兮終日未若賦衣錦之褧衣為
終身之自律
西域獻吉光裘賦(以水火驗之稱異為韻)獨孤授
邈矣外區實生珍異彼靈獸之則獲製良裘之斯至聖
王之所未覩獻令之所莫備叶朝宗則來自金方應中
國而色當土位意者以烈風之靡興溟海之清澄德動
天而遐方内向氣入翼而貢獻足徵方啓襲以進語如
執輕之不勝䬃然舜風翠雲之光可奮籠夫堯日青鳳
之煥徒稱故其背崑崙踰弱水重九譯越萬里豈殊俗
之所貴信希代之為美直千金者更輕稱狐白者非擬
雖沈以天沼無易暵其之性燎以京薪(二字見西京賦)獨異焚
如之理斯乃動聽驚視孰知其然者矣夫物有難測必
思之而不厭事有詭常亦推之而可驗何異績鼠毛以
為布引龍鬚以成絲澣於火而自若弦於弓而有之况
能禦寒凉以效用衣(一作因)裼襲以呈姿司服以登備皇
儀而飾朝禮至尊爰御光紫極而耀丹墀遂使越人捧
翟以求退王母取環而請辭羣公乃拜手而稱曰休哉
聖君之緝熙且天地不愛其寶豈戎夷敢愛其私乎將
念委裘之有實防侈服之生禍表微於君子小人酌義
於夏山殷火俾萬物之咸格其德風之在我於是天子
曰俞彼則獻其琛曷若獻其可
狐白裘賦(以珍裘非一腋為韻)陶翰
邈哉瑞獸生乎青丘資挾温以流潤得頤素而成裘故
鎮毫錯毳匪剛斯柔象羣哲以濟美較(一作軼)千年而取
優配華玩於車服曜珍竒於貴游殷祀典以崇賁飾(一作)
(昭)禮容而克修暨夫秋沉金氣冬舉玄律進卿相之門
登王侯之室寒祛温薦恩纏好密任藏用以卷舒委凉
暄以昇黜將綌衣以遞御與紈扇而更出苟人事之宜
然諒廢興之共一嘉其全真定色育精含徽千金振價
衆服騰輝朝臨皓雪且狀乎寒披鶴氅曉安朱架又象
乎高懸玉衣雖質文之可别蓋貴賤而同歸故崇侈者
取貴而尚戒奢者含貞以非矧乎從損而益工兼素腋
德之攸親豈惟物新晏嬰相齊以推弊孟嘗獻秦而獲
珍貞休利乎蕃(藩蕃通用)玦悔恡生乎妄人儻茲道之無替
遮遺芳於後塵
千金裘賦雍陶
良冶之子兮不墜舊規製珍裘兮巧意無遺非一狐之
成此直千金而在茲蓋以表盛服之麗者舉高價而美
之儻以負芻如當市骨之日如將貰酒偏宜買笑之時
如(疑)其選擇亦求粹白資衆毛取羣腋極貍製之狀殊
豹飾之跡俾裼襲之有加欲曳婁而無斁紉針既就振
領提裳(一作生光)乍掩孔雀全欺鷫鸘有斯而死不於市衣
此而坐不垂堂何必獻武帝之時人來西域受平公之
處鳥下東方宜乎在笥見珍滿籯非貴將示美以爰御
豈救寒而乃衣時彰節用乃三十年而尚存俗竟疑奢
妍乃十萬軍之所費觀其皓練漸潔輕埃莫霑中幣之
酬猶少外飾之態俄添日影遥臨豈見犬羊之易雪華
傍射自宜狐貉之兼爾乃取而諷論其衆亦猶多士補
於衮職羣材搆於時棟豈比夫告弊於黑貂誇煥於青
鳳然則乖惡衣之義生侈服之心既傷三德之數徒稱
千鎰之金所以披鶴氅於王恭獨標耿潔焚雉頭於晉
帝用戒奢淫况乎衣褐可以備卒歲挟纊足以禦寒夜
何勞寶劒侔貲豈要驪珠同價委此蒙茸之資被乎勤
儉之化使狗盜之人盡息其偷詐
授衣賦(以霜降此時女工云就為韻)李子卿
九月肅霜山静風落天高氣凉蟋蟀入兮堂戶近鴻鴈
飛兮天路長欲備歲之無衣無褐始禦冬而載玄載黃
命婦女事為公子裳若乃田畯入室居人在巷警殺氣
之秋殞切嚴霜其夜降物藏于時人感于是雖懷有稔
而及節亦念無衣而在此績我絲麻具爾紈綺將備服
之纁素豈徒事夫紅紫則知王者之德聖人之思禮法
在矣古今以之事陳王業功當天時澤及周王之道歌
得豳人之詩既而滌場穹窒熏鼠乘其農間以入室處
爰邀載績之功始命縫裳之女摻摻柔腕札札鳴杼天
寒夜静既閱西鄰之光月明更深齊度南軒之杵夫如
是事合其制禮亦有序物嚮政方人知義所將前規不
昧故斯事必舉資爾績而卒歲是裳授余衣而窮冬可
禦方今四隩既宅九州攸同人悦物茂時和年豐男勤
耕於稼穡女務績於蠶工雖悦當今之化亦由行古之
風於是彼其(一作己)之子各稱其服此生之物咸得其羣
念彼及此務穡勸分雖非後作抑有前云豈上帝之思
(疑)我實下人之戴君客有聞而歌曰天之高兮無不覆
君之大兮無不祐生人殖物既庶且富爾在(疑)于時爾
茅于晝霜始降兮女工就歲時窮兮寒衣授
第二(同前韻)張何
惟改歲之弘典爰授衣於肅霜稽月令之前制得豳詩
之首章夫其損益從時取其觀古人象玄黃既績可以
為公子裳促機上之寒杼發桑間之懿筐零露既漙申
(一作肅)霜夕降聚於燎火無資於借人勸其功傭俾率於
同巷爾其孰質素黜華靡翔(疑)葛履之儉嗇笑麻衣之
浮侈裂素之潔既無取於流黃我朱孔陽復何為乎惡
紫裘狐狸(一作苟狸製)之可識諒羔羊之在此且德惟稱服
道在隨時惜光隂之暮矣恐絺綌之凄其會斯蠶績取
彼狐狸既申之以雜佩又組之以素絲信物之美者惟
君子宜之借如輕裘被服之客纖手縫裳之女晝剪綺
紈夜調砧杵微芳發素袖舉絲兮衣兮爰笑爰語莫不
遵向晦以宴息樂盛隂之室處於戲聖實作則皇惟降
衷禮章度數服制卑崇鑒羔袖之非類慎鷸冠之不衷
(一作中)豈可凜(疑作褎)然充耳不念女工俾僣亂以陵上興
怨言於大東而已是以帶裳表儉黻冕昭文襲緇衣之
改造追補衮之清芬故能宜象服集(疑)玄纁將菲薄以
為寶豈浮奢之足云有守道固窮至圖未就卒歲無褐
憂心如疚四時迭運竊獨悲此凜秋萬物有託子何為
乎巗岫空負悲哉之感徒為哿矣之富儻有彈冠之期
不念(一作忘)綈袍之舊
第三(以霜風轉厲遊子未歸為韻)周存
二儀斡化兮四運環周大火中而退暑白露絃而成秋
玄鳥去巢望雲海以幽蟄旅雁違漠指烟江而遨遊農
事云就婦功聿修感蟲鳴之促織念客恨之衣裘慮之
云誰彼姝者子弄機杼以成績秉刀尺以循理揣其修
短運纖手以俱營善乃規模敏惠心而獨揆爾其上下
有序度量有常咸循故以取制豈崇異而違方隨貴賤
以合則處玄素而有章伊四人之所授必九月之降霜
彼美衣工獻華服之楚楚彼都人士被狐裘之黃黃清
霜既降商飇亦厲衰草萎庭墜葉流砌氣蕭瑟以增冷
天泬寥而澄霽雖人將入室知所以戒寒而時或無衣
則何以卒歲是乃背豳風者無備遵月令者有繼也若
乃白日向昏愁雲四展歸鳥時聚斷蓬孤轉風生虚室
之寒服念輕裘之善則晏平仲悔累年之未易桓(謂冲也或)
(作趙非)將軍授新衣而不遣也爰有别江山之墨客遊他
鄉而未歸驚歲序之云暮恨籌謀之尚違矧夫搖落秋
聲凄切霜氣巡階除而不樂撫心曲而誰謂且士有知
己而我獨無人皆授衣而我獨未因感時而增歎聊作
歌以自慰歌曰愁(疑作秋)霜落兮歲已終秋雁吟兮悲遠
空短褐不完兮憂思充庭樹蕭蕭兮冷暮風
履賦趙良器
朝廷兮赫曦冠劒兮逶迤惟斯履之所用得禮容之威
儀綴珠綦以崇飾遵玉趾而更移其始造也佳人運思
女工妙選爰斯功之始畢出閒庭之試踐𦕈輕步以相
矜指竒文而争衒若乃相國承寵尚書見榮歴彤階而
曳響上玉殿而規行出羣標竒則簷前鷰落入朝表異
則雲際鳬驚運蓍絲以示儉躡瓜田而見明時行則行
時止則止潔其容色固其表裏偶簮裾未以為榮踐泥
沙而以為恥其義翼翼其貌邕邕曳踵則輪軌不斷接
武則塵迹相重其取進也每迎前以啟路其守謙也常
處下而翹容其受用也既虚中以待物其順人也亦應
時而曲從是以加其絲飾廣其文繡所以表威儀光領
袖宗廟祭祀非履不行揖讓周旋捨履何就易履者禮
也吾謂斯文之不謬
豹舄賦(以兩遍用四聲為韻)錢起
麗哉豹舄文彩彬彬豹則雕虎齊價舄與君子同身故
得飛聲入楚見賜留秦曩者胡為隠霧而不下今復何
幸對雪而迎賓蓋因虞者之獲成於匠者之手苟當時
以為用雖殺身而何有于以理(疑)之美且無度既居下
以禦濕亦迎前而唘路花映香塵光生玉步借使登朝
廷列臺閣規矩不改會同自若投其迹必陟鴛鷺之行
取其文不改犬羊之鞟詩人歌其事春秋美其名捨則
止用則行逗迥(一作向)齊飛遥分鄴令之術入朝曳響近
雜尚書之聲彼糾糾葛屨珊珊珠履一則固窮一則僭
起制度首出憲章俱美嘗試談論其兹舄而已士或覽
之而言曰象以齒而焚龜以骨而斃况之豹也憑巖穴
以逞欲以爪牙而自衛而有用於人竟以皮而戾一朝
寢處成此新偉夫斑文散煥毳毛蒙密映鶴氅以迎(一作)
(凝)暉臨翠被以曜質於斯時也不可談悉亦有刻意未
參卑秩東郭之曳履長穿王生之結襪何日思蔚然而
一變歌豹舄以自畢
第二(同前韻)前人
豹可為兮欝矣其文材賈害兮用之楚君用之則那為
舄几几雖工興其飾亦天鍾厥美奢以則之衆目所視
異哉惟雜爾巧有詭其制也青葱掩其真赤繶慙其麗
動容而彩射金屋舉趾而聲傳玉砌諒服翫之惟竒知
侈靡之無藝徵夫至理也匪威儀不忒匪古訓是則甚
葛屨之失禮同鷸冠之敗德何役智以宣驕乃自躬而
刑國噫先王立極念兹在兹服有常度行無越思何爾
舄之豹飾雜珠綺與文狸若昭其泰(一作奉)無乃簡彛是
舄也君子歎之觀乎異狀斑然後(疑)周蹙霞起煥爾文
質當其踐履知我者謂我惡居下流不知我者謂我親
承玉趾則知物有所歸天之冥數惟豹作舄殺身思遇
惜其有美而來亦以禦寒之故雖雨雪而盈尺俾陽和
而在步不然者寧踐於斯路客有感而言其文也何麗
其用也何薄當卑步武之間徒異犬羊之鞟飾被已慙
於翡翠為裘更羡於狐貉别南山之霧以奉進趨同鄴
縣之鳬願翔寥廓
第三(同前韻)謝良輔
惟茲舃兮稱珍受異質而彬彬其文也合變於君子其
用也見美於詩人伊昔大匠未知含章可久棲止隠霧
或羣或友且申威以肅殺寧畏險而鋌走豈知獻狀於獠
者之身入用於屨人之手敏手既至光華增媚兩美必
合一朝成噐信常功之嘉猷為盡飾之美利苟賞善之
在我甘殺身而不懟曲直裁成威儀可覿若向也獸而
今也舃諸侯所重楚子之翠被有光王者攸宜周官之
赤繶無斁左之右之乍合乍離每唯命以進退將有翼
於威儀擇地而行豈慮泥塗之辱有道則至尚懷文彩
之竒故尚書之曳履聲則有音中郎之倒屣義亦為美
雖惜(疑)足以同方豈能文而可紀則知隨時應物順人
合度克通夫莫往莫來實怪於規行矩步滯阜鄉之自
惜飛鄴縣之可慕願賓上國之階墀冀吾君之一顧夫
材俟時而進用時俟(一作須)材以求素彼微獸之有章亦
飾躬而制作慕公孫之几几恥滑稽以交錯幸參鵷鸞
之行無雜犬羊之鞟若然者則荷夫天衢之亨對斯文
而不作
文苑英華卷一百十三
