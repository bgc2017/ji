文苑英華卷九百九十九宋李昉等編
哀弔上
大同哀辭一首悲周子桑文一首
哀吾丘子文一首楊氏子承之哀辭一首
哭張俊餘文一首歐陽詹哀辭一首
獨孤申叔哀辭一首弔塞上翁文一首
弔紀信文一首弔陳司馬書一首
弔國殤文二首哀二良文一首
大同哀辭(并序)梁簡文帝
大同字仁洽予之第十九子也生於仲秋殞於冬末悲
夫潜慟結于心愁眉慘于外夕坐於是申旦當食以之
不甘客有謂予曰死生常也夭夀命也陳蕃所憩之家
久傳紀錄(藝文類聚作久記玄錄)之歲華歆所聞之語已定北陵
之期上聖所以忘情賢者所以逹節將何戚焉予對之
曰觀其明眸豐下玉色和聲豈不登髫歲而擬觸藩及
紈袴而知(類聚作仰)折李靈心摧於毫末慧識挫於趾步庶
方悟於来途遂窮魂於短日豈不傷哉乃為辭曰
含精鬱抑歎嗟何極云誰之悲悲予弱息實天道之偏
頗觀賦命之殊舛彼神祭之靈長獲萬春之悠緬有舜
華之照灼寄一朝之浮命(類聚作淺)始夢熊而兆吉遂設弧
而表慶驗天蘭之所受知地井之可映愛萱草之有微
欣赤芾之在詠信歎慰之未幾悼夭零之云及乃變樂
而為悲遂改笑而成泣昔珠褓之交舒又金香之相襲
籍綺茵於弱飢(疑作肌)隱孩笑於羅帷今獨親於玄壌亦
何痛其如之憶餘態而心楚想媚質而廻腸藥尚殘而
染地衣猶襞而在牀卷金屏之四葉開銀函之九羊忽
徘徊而想象曾何時而不傷於是風景暮鍾氣嚴晩候
葉蔌蔌而走階水涓涓而鳴漏月半鏡而開河雲羅柱
(疑)而下岫燈發熖而吐花火含光而成就金鹿之恨涕
沾衣金瓠之哀還掩扉猶兹紫山明玉碎譬彼西都芳
草腓終無逐浪鳬舡反何時復聞龍種歸
悲周子桑文(集作悲汝南子桑文)皇甫湜
汝南周子桑理書(集作治書)通春秋非仁義不動止年二十
三貞元十九年如京師將舉五經秋及陜見無舉詔冬
還(二字集作東還冬)及宋而病閏月丁亥將(集作而)死時天大寒
雨雪火不星前纊不銖身寒之聲與將死之聲黎然其
書在乎側(五字集作其具書存乎側其所行存乎側)友人安定皇甫湜(集作)
(常字)至見之而哀之為文悲之曰(蜀本無曰字)
渾沌無端誰開闢之善惡未形誰分白之善其福耶(集作)
(之)惡其禍耶(集作之)謂善之福夷死何飢(集作駢)謂惡之禍
跖死何肥何闔閭之死金玉其墓何黔婁之死手足不
覆孰主張其事而顛倒其數天視(一作且)高地視(一作且)遼
鬼神之形幽敢問何數(集作故)巫咸招曰來吾語汝天有
至(集作正)理地有坦途精者常不足麄者常有餘有餘常
豐不足常枯子乃惑之一何愚人事著矣請指物以明
覈之問子(集作復問)聖者何千歲一(集有作字)而愚者其麻鳳凰
不下而鷄滿家何草不芝盡野而莎何蟲不龍盡水而
鰕何(集作非)精者理少而麄者理多耶蘭萎何先葹死何
難玉何為而脆石何為(集作故)而頑衣冠何蹇戎狄何繁
(集作蕃)何麟而死(集作怪)何鶴而軒彼人事皆然推於物亦
然是為自然巫咸畢歌歌已而去之曰父耶母耶天乎
人乎(集作天兮人兮)已焉哉謂之柰何(集作何哉)
哀吾丘子文李觀
古之道窮者接輿則歌吾丘子則哭哭者年志俱謝怨
不容於歌歌者聲跡可晦不欲取(仁字集作趨)當世之譏(集作)
(機)也然吾丘子古之窮人也哀莫至焉仲尼方適於營
丘遇於途衣無裙冠無縷不言於人人亦不自言吐梗
茹酸號于莽蒼(集作草莽)之間涕交於頥隨而成淵(集作泉)聲
薄於巍巍一斷一連(集作聮)鳥為之相鳴雲為之不能(集無)
(能字)為飛負者息游者感仲尼亦停(集作倚)蓋為之(二字集作而)
心惻顧門人之辨者往訊而唁之吾丘子揮(集作撒)涕而
言之曰太古之先有不宰者聚五行之秀氣以為人鏤
五行(集作常)之大端以為心人者所謂(集作所以)靈於萬物者
也其(集作故)生必有依心者所謂(集作以)履於百行者也其
(集作故)立必有從生必有依者親立必有從者君君親之
間必有交游非其親孝無所宣非其君忠無所稱非有
交游不能(集作無所)成其身三者人皆遂之則魯曾參衛史
魚齊管仲夷吾皆其遂者也子獨負之夫身(二字集作天)年
復衰是故哭而哀然哀(集作哭)之中有三殺焉始者至於
四方希有一朝之榮以為父母昆弟之懽遊罷乃還(集作)
(旋)而父母之墳已乾今思而哭之與不養之子同中事
(二字集作仕)諸侯之朝君無德而兵侵今思而哭之與亡國
之臣同復忠孝之間不聞天下(集作天下不聞)之(集作其)臣子予
耻而(集後有字)交今思而哭之與言無所信同夫忠本孝而
生信載義而行三者既虧於生非生行何(集作可)行也汨
然自沉與波而東流不窮至今凄(集作於悲)風言於黔婁柳
下惠必為之感激言於伯陽齧缺必謂之不通(集作亦未必為)
(通)觀所以作哀吾丘子之文務勖人之中庸
楊氏子承之哀辭(并序)柳宗元
楊氏子承之既冠有成人之道其明年四月不幸而夭
其外姻觧人(永本有柳字)宗元為之慟且出涕噫是子也氣
淳以愿志專以強(集作勤)確焉(集作然)而直方吾未知其止
也作辭賦書論其言甚韙予方愛之謂可以為噐者故
不知慟且出涕况其親戚者乎凡天之生物也不類精
麄紛龐(永本作龐亂)賢愚混同或遠而合或親而疎(集作殊)然
則雖人之親戚亦將有不克知其美者若楊氏子者其
親戚皆賢咸得知之者也使之(集無之字)知之徒以增其愁
悲怨號之聲無益(集作為)也用是為之辭以致其哀焉
葆醇熙兮承貞則懿文章兮好循(集作脩)直誠耿介兮又
綽寬學之勤兮行彌專質珪璋兮文虎豹超凌厲兮馳
聖道力未具兮志求通道之遠兮足先窮有母噭噭兮
有弟哀號世父孔悲兮湘水滔滔去昭曠兮沉幽漠魂
冥冥兮竟誰託死者靜兮生者愁子之淑兮徒增憂志
甚良兮命甚蹙子之生兮又何欲悲吾耳(永本作子身)兮動
吾神誰使子兮淑且仁嗚呼已兮(集作乎)不可追終怨苦
兮徒何為
哭張俊餘辭(并序)前人
俊餘常山張氏孝其家忠其友為經術甚邃而文少予
七年頗弟畜之與之居終日冲然忘其有人與之言鏗
爾而厲辨而歸乎中凡人有道而不顯於世則曰非其
世也道而得乎世然而(集作猶)不顯則曰命命之微不可
知知而索乎外者曰性與貌俊餘之性可謂良矣其貌
可謂温(集作肅)矣博實宏裕宜為大官耉老求其所以夭
賤無可得焉既得進士明年疽發髀卒俊餘之死人咸
痛之曰天之祐善人而殺是子何也激者曰天之殺恒
在善人而祐不肖莊周之說以為人之君子天之小人
張君豈天所謂小人者耶是二者又非論之適也吾謂
善與惡夭與夀貴與賤異道而出者也無取喜怒於其
中道之出者多其合焉者固少是以君子之難貴且夀
也俊餘母老而喪良子東西行者助之哭焉况其知者
耶然俊餘不與謟冒者同貴不與悖亂者同夀歸㓗乎
身聞道而死雖勿哭焉可也嗚呼向使其聞道而且貴
且夀則其顯庸也遠矣又烏能勿痛乎遂哭之以辭云
嗟嗟張君善不必夀惟道之聞一日為老人皆反是百
稔猶幼子之優游是亦黃耉嗟嗟張君寵不必貴尊嚴
為仁早服高位淫䛕(集作謏)肆慾銀艾淪棄子之崇高無
媿三事吾見皤皤而童赫赫而辱進𥜗袴於几杖負泥
塗於冕服已雖有餘人視不足子之跡不混乎其間者
幸也宜賀而弔宜歌而哭吾其過乎與其寵而加貴善
而加夀道施於人慶及其母從容邦家樂我朋友豈不
光裕顯大歟而不克也則弔而哭者其無過乎嗚呼
歐陽詹(集本文粹作生)哀詞(并序)韓愈
歐陽詹世居閩越自詹已上皆為閩越官至州佐縣令
者累累有焉閩越地肥衍有山泉禽魚之樂雖有長材
秀民通文書吏事與上國齒者未嘗肯出仕今上初故
宰相常衮為福建諸州觀察使治其地衮以文辭進縣
鄉下(集本文粹作小)民有能誦書作文詞者衮故宰相有名於
時又作大官臨涖其民(集作衮字)親與之為客主人(原本無人宇)
之禮觀遊宴享必召與(集作預)之時未幾皆仕(集作化)翕然
詹于時獨秀出衮加愛敬諸生皆推服閩越之人舉進
士繇詹始建中貞元間予就食江南未接人事往往聞
詹名閭巷間詹之稱於江南也久(集有矣字)貞元三年予(集有)
(年十九三字)始至京師舉進士則聞詹名尤甚八年春遂與
詹文詞同考試登第始相識自後詹歸閩中予或在京
師他處不見詹久者唯詹歸閩中時為然其他時與詹
離率不歴歲移時則必合合必兩忘其所趨久然後去
故予與詹相知為深詹事父母盡孝道仁於妻子於朋
友義以誠氣醇以方容貌嶷嶷然其燕私善謔以和其
文章切深喜往復善自道讀其書知其於慈孝最隆也
十五年冬予以徐州從事朝正於(集粹作于)京師詹為國子
監四門助教將率其徒伏闕下舉予為博士會監(集注作詹)
有獄不果上觀其心有益於予將忘其身之賤而為之
也嗚呼詹今其死矣詹閩越人也父母老疾捨朝夕之
養以来京師其心將以有得於是而歸焉(集粹無此字)為父
母榮也雖其父母之心亦皆然詹在側雖無離憂其志
不樂也詹在京師雖有離憂其志樂也若詹者所謂以
志(文粹作忠)養志者歟詹雖未得位其名聲流於人人其德
行信於朋友(文粹作友朋)雖詹與其父母皆可無憾也詹之
事業文章李翺既為之誌(集粹作傳又作說)予(文粹無予字)故作哀
辭以舒予哀以傳於(集粹作于)後以遺其父母以(集粹作而)觧其
悲哀(文粹作衰悲)以卒詹(集粹作其)志云
求仕與友兮遠離(集粹作違)其鄉父母之命兮子奉以行友
則既獲兮祿實不豐以志為養兮何有牛羊事實既脩
兮名譽又光父母欣欣兮常若在旁命雖云短兮其存
者長終要必死兮願不永傷友朋視疾兮藥物甚良飯
食孔(集作既)時兮所欲無妨受命不齊(文粹作高)兮人道之常
在側與遠兮非有不同山川阻深兮魂魄流行祀祭則
(集註作之)及兮勿謂不通哭泣無救(集作益)兮抑哀自強推生
知死兮以慰孝誠嗚呼哀哉(集粹有兮字)是亦難忘
獨孤申叔哀辭前人
衆萬之生誰非天耶明昭昏蒙誰使然耶行何為而怨
(集作怒)耶居何故而憐耶胡喜厚其所薄而恒不足於賢
耶將下民之所好惡與彼蒼懸兮抑蒼茫無端而暫寓
於其間耶死者無知吾為子慟而已矣如有知也子其
自知之矣濯濯其英曄曄其光如聞其聲如見其容(集作)
(如處其旁)嗚呼遠矣何日而忘
弔塞上翁文前人
居延(蜀本作近)海南四餘百里有南騂戍(集作有古城焉)土人云是
塞上翁城今為戍其基扄趾跡盖數千年也丙戌之歲
兮我征匈奴恭聞此叟兮託國此都弟尚於(集作尚于子)叟
日月遐邁予(集作及)今来思實獲心契欣聞於叟何德其
愚(旴本作何德之愚)僻居幽漢浩與世殊忘情逸馬胡寧而知
福謝於隣人何逹而不淑丁男既存君子知復人以為
極也伊懷兹土既板且築扄禁天崇墉隍雲矗今則蕪
(集作荒)穢世亦不毓其何故(集作故何)哉賢叟之德登叟之堂
天道何其(集無其字)遠而兹理茫茫人代日(集作世自)故兮丘郭
日荒䰟魄何家不歸其鄉(蜀本作䰟魄何為不歸故鄉旴本作䰟魄何家獨不歸其)
(故鄉)叟乎叟乎我心之傷
弔紀信文盧藏用
維年月日某官名恭弔漢忠臣將軍紀信公曰皇綱絶
兮帝維頽王風悲兮覇道衰天運促兮周以覇秦德棄
兮漢葉(疑作業)開何項王屭屓作驅除於雲雷豈淵海之
飛盪資拔山之偉才於是左契歸楚羣雄奉職皇矣漢
祖獨負其直矧滎陽之圍城兮既孤而逼偉將軍之天
誘兮矯奪其識彼見危而授命兮亦各有時考振古以
為觀兮罔恢帝基感將軍之發憤兮壯大義之在兹仰
前脩以砥節兮顧車廻而馬遲嗚呼身既焚兮業既昌
楚歌絶兮漢道光君不旌兮史不揚功不錄兮殁不傷
奄孤墳以載葬(集作弊)抑千祀而為荒皇周敷訓兮澤及
枯胔伊予寡德兮沗宰兹地奉宣嘉猷兮懼尸厥位將
軍兮允忠且義託神交於萬古兮實獲心志乃斵石於
他山兮式幽墳以昭賁詞曰攝提貞歲兮奉揚仁風䟦
涉草莽兮詞弔紀公善彼勇兮殺身為忠九原不作兮
予將焉同金石刻名兮千萬歲魂魄光烈兮為鬼雄
弔陳司馬書張說
正月癸亥孤子范陽張君(集作說)頓首頓首陳君之靈頃
伏苫廬(集作盖)遠辱慰疏執對號慟次於展洩来使未還
傳君遇禍盡哀寢外傷心痛骨明府兄毓德南邦飛聲
中夏急人之急憂人之憂勇於履危果於從政入使天
闕有專對之美按俗交州見澄清之節故投衣衡管割
錦閩鄉越嶂舊風人俗(集作䄄)輕剽捩之以淳俗革之以
華章矯枉過中斯害也已齒由剛折膏為明銷嗚呼陳
君婞直而殞皇天輔德問之何故疇昔炎海契闊周旋
義則朋友恩結兄弟方期歲暮韡韡(集作曄)相榮玄髮未
華何圖零落山濤猶在嵇紹不孤逝者有知當昭是意
今返防關力軌(集作報是)前書幽明雖異交友無改悲言下
筆涕泗從之并往千歲俾陳奠酹&KR1187;欷萬里哀哉柰何
說頓首再拜
弔國殤文前人
北伐兮東方邈遼陽兮孤竹偏師兮覆衆在崇山兮峡
谷露芃芃兮蔓草風蓁蓁兮拱木見馬血兮夜然聞殤
魂兮雨哭惟王按金鼓而氣憤撫珠鈐而淚滋横萬里
兮抽恨弔羣山而寫悲懟凶將兮我辱悼勇夫之被(集本)
(文粹作秋)纍彼殷(集粹作前)監兮未遠何後来兮(集作者)不追對死
地兮出陣臨儒(集粹作傷)門兮用師軍奪帥兮虹蝕壘車脱
輻兮火焚旗有欒黶兮愎矣無范宣兮媿之命窮追(集作)
(邇文粹作迮)兮短兵錯膚迎(集粹作釾)刃兮血染鍔旋殘潰兮棄
組練山猶號兮谷餘戰殪原野兮奈何違君親兮不見
於戲何天命之奄忽俾仁義之理(文粹作治)兵為異域之俘
骨鬷六校之飛將間(文粹作鎮)五營之勁卒吾見出兮不歸
竟(集作噫)名存兮身没
同前陳子昂
丁酉歲三月庚辰前將軍尚書王孝傑敗王師於榆關
峡口吾哀之作此文(三字集作故有此作)
天来悔禍兮熾此山戎虐老昏幼兮人罹其窮帝用震
怒兮言剪其凶出金虎兮曜天鋒掃宇宙之甲馳燕蘇
之衝何士馬之沸渭若雲海之洶洶荆河(集作吳)少年韓
魏勁卒戈矛如林白羽若月但(集作旦)欲蹈烏丸之壘刈
赤山之旗聯青丘之繳(集作檄非)封黃龍之屍寇兵猖獗姦
險是憑蛇伏泥滓蟻鬭丘陵哀哉(集作我)將之仡勇兮無
筭略以是膺陷天井之死地属雲騎以相勝短兵既接
長戟亦合星流飈馳樹離山谷智無所施其巧勇無(集作)
(不)能制其怯頓金鼓之雄威淪輿尸之敗葉(集作業)嗚呼
哀哉矢石既盡白日頽生(集作主)將已死士卒哀徒手奮
乎誰救哉含憤抗怒志未廻殺氣凝兮蒼雲暮虎豹慄
兮殤魂懼殤魂懼兮可奈何恨非其死兮棄山阿流血(集作)
(血流)骨漬(集作積)殪荒楚思歸道遠不得語降不戮兮背(集作此)
不誅殁不賞兮功不圖豈士力(集作力士)之未殉誠師律之見
孤重曰壯士雖死精魂用凶醜爾讎不可縱我聞強死
能厲災古有結草抗杜回苟前失之未遠儻冥讎之在
哉嗚呼魂兮念歸来
哀二良文白居易
承相隴西公出鎮於(文粹作于)汴州軍司馬御史大夫陸長
源實左右之三(集本文粹作二)年而軍用寧司空南陽公作藩
於(集作于)徐州軍副使祠部員外郎鄭通誠實先後之十
(集作三)年而民用康暨十五年春隴西薨浃辰而師亂大
夫以直道及禍十六年夏南陽薨翌日而難作員外以
危行受(集粹作遇)害惜乎大夫人之望也員外國之良也咸
克㓗於(集粹作于下同)身儉於家勤於邦又申之以言行文學
智謀政事故其歴要官參劇務如刀劒發硎割而無滯
如鍾鼓(集粹作磬)在懸動而有聲識者以為異時登天子股
肱耳目之任必能經德秉哲紹復隴西南陽之事業以
藩輔王家嗚呼善人宜將鍾奕葉之慶而不免及身之
禍天乎報施之朕何其昧歟昔詩人有黃鳥之章以哀
三良不得其死今斯文亦以哀二良命其篇云
伊大化之無形兮浩浩而茫茫中有禍牙(集作身)兮若機
之張梁之亂兮陸受其毒徐之難兮鄭罹其殃惟善人
兮邦之紀綱邦之瘁兮而(浙本有正字)人先亡謂天之惡下
民兮胡為(文粹有乎字)生此忠良謂天之愛下民兮胡為(文粹)
(有乎字)生此豺狼我欲階冥冥問蒼蒼蒼蒼之不可問兮
俾我心之䀌傷悲夫而今而後吾知夫天難忱而命靡
常(文粹有耶字)
文苑英華卷九百九十九
