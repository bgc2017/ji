文苑英華卷一百六十五宋李昉等編
地部七
池二十五首游泛三十八首
池
和山池庾信
樂宮多暇豫望苑暫回輿鳴笳陵絶浪飛蓋歴通渠桂
亭花未落桐門葉半疎荷風驚浴鳥橋影聚行魚日落
含山氣雲歸帶雨餘
玄圃濬池王褒
長沙春水滿臨汎廣川中石壁如明鏡飛橋類飲虹垂
楊夾浦綠新桃緣樹紅對樓還泊岸迎波暫守風漁舟
釣欲滿蓮房珠半空於兹臨北閣非復坐墟東
山池應令徐陵
畫舸圖仙獸飛艎挂采斿榜人事輕槳釣女理銀鈎細
萍時帶檝低荷乍入舟猿啼知谷晩蟬思覺山秋
奉和山池前人
羅浮無定所鬱鳥屢遷移不覺因風雨何時入後池樓
臺非一勢臨翫自多竒雲生對戶石猨掛入欄枝
經豐城劔池隂鏗
清池自湛淡神劔久遷移無復連星氣空餘似月池夾
篠澄深谷(類聚作渌)含風結細漪唯有連花萼還想匣中雌
唐都尉山池崔湜
曲渚颺輕舟前溪釣晩流鴈飜蒲葉起魚撥荇花遊金
子懸湘柚珠房坼海榴幽尋惜未巳清月半西樓
萍池王維
春池深且廣會待輕舟廻靡靡綠萍合垂楊掃復開
題榮二山池孟浩然
甲第開金穴榮期樂自多櫪嘶支遁馬池飬右軍鵝竹
引携琴入花邀載酒過山公來取醉時唱接䍦歌
題沈東美員外山池前人
仙郎偏好道鑿沼象瀛洲魚樂隨情性船行任去留秦
人辨鷄犬堯日識巢由歸客衡門外仍憐反景幽
觀崔郎中漲新池盧綸
引水春山近穿雲復遶林纔聞籬外響已覺石邊深滿
處侵苔色澄來見柳隂微風明月夜知有五湖心
題興善寺後池前人
隔牎棲白鳥似與鏡湖隣月照何年樹花逄幾遍人岸
莎青有路苔徑綠無塵永願容依止僧中老此身
秋池二首白居易
身閒無所為心閒無所思况當故園夜復此新秋池岸
闇烏栖後橋明月出時菱風香散漫桂露光參差净境
多獨得幽懷竟誰知悠然心中語自問來何遲
二
朝衣薄且徤晩簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戞誰能
一同宿共翫新秋月暑退早凉歸池邊好時節
新池前人
數日自穿鑿引泉來近陂尋渠通咽處繞岸待清時深
好求魚飬閒堪與鶴期幽聲聽難盡入夜睡常遲
南池前人
蕭條微雨絶荒岸抱清源入舫山侵塞分泉道接村秋
聲依樹色月影在蒲根淹泊方難遂他宵關夢䰟
宿池上前人
泉來從絶壑亭敞在中流竹密無空岸松長可絆舟蟪
蛄潭上夜河漢島前秋異夕期深漲携琴却此遊
池上宿劉得仁
事事不求奢長吟省歎嗟無才甘世棄有句向誰誇老
樹呈秋色空池浸月華凉風白露夕此境屬詩家
宣義池上前人
脩篁夾綠池幽鳥此中飛何必青山遠仍將白髮歸當
時亦有恨是日緫無機樹起秋風細西林磬入微
官池上僧無可
迥䟽城闕内寒瀉出雲波岸廣山魚到汀閒海鷺過泛
溝侵道急流葉入宫多移舸浮中沚青宵徹曉河
京兆公池上作温庭筠
稻香山色疊平野接荒陂蓮少舟行遠萍多釣下遲壞
隄泉落處凉簟雨來時京口兵堪問何因入夢思
宿友人池前人
背墻燈色暗宿客夢初成半夜竹窗雨滿池荷葉聲簟
凉秋閣思木落故山情明發又愁起桂花溪水清
于秀才小池方干
一泓㶑灔復澄明半日功夫斸小庭占地無過四五尺
浸天應入兩三星鷁舟草際浮霜葉魚火沙邊駐水螢
纔見規模識方寸知君立意象滄溟
池上鄭谷
池樹愜幽獨狂吟學觧嘲露荷香自在風竹冷相敲喪
志嫌孤宦忘機愛澹交仙山如有分必擬訪三茅
興州東池前人
南連乳郡流闊碧浸晴樓徹底千峯影無風一片秋垂
楊拂蓮葉返照媚漁舟鑒貌還惆悵難遮兩鬢羞
盆池張蠙
圓因陶化功外絶衆流通選處離松影穿時減藥叢别
疑天在地長對月當空每使登門客烟波入夢中
遊泛
首夏泛天池梁武帝
薄遊朱明節泛漾天淵池舟檝互容與蘋藻相推移碧
沚紅菡萏白沙青漣漪新波拂舊石殘花落故枝葉軟
風易出草密路難披
北寺寅上人房望遠岫翫前池王筠
安期遂長往交甫稱高讓遠跡入滄溟輕舉馳崑閬良
由心獨善兼且情遊放豈若徇幽棲即日窮清曠激水
周堂下屯雲塞檐向閒牖聽奔濤開窗延疊嶂前階復
虛㳂濔迤成洲漲雨點散圓文風生起斜浪遊鱗互瀺
灂羣飛皆哢吭蓮葉蔓田田菱花動摇漾浮光曜庭廡
流芳襲帷帳匡坐足忘懷詎思江海上
春日臨池温子昇
光風動春樹丹霞起暮隂嵯峨映連璧飄摇下散金徒
自臨濠渚空復撫鳴琴莫知流水曲誰辨遊魚心
同會河陽公新造暗山池聊得寓目
庾信
横階仍鑿澗對戶即連峯暗石疑藏虎盤根似卧龍沙
洲聚亂荻洞口礙横松引泉恒數派開巖即十重北閣
聞吹管南隣聽擊鐘菊寒花正合杯香酒絶濃由來魏
公子今日始相逄
和濬池初成清晨臨泛前人
千金高堰合百頃浚源開翻逢積草浪更識昆明灰猿
嘯風還急鷄鳴潮即來時看青雀舫遥逐桂舟迴
安德山池宴集李百藥
朝宰論思暇高宴臨方塘雲飛鳳臺管風動令君香細
草開金埒流霞泛羽觴虹橋分水態鏡石引菱光上才
同振藻小伎謬連章懷隂自蘭室徐步返山莊
同前劉洎
平陽擅歌舞金谷盛招携何如兼往烈命賞叶幽棲已
均朝野致還欣物我齊春晩花方落蘭深逕漸迷蒲新
節尚短荷小蓋猶低無勞拂長袖自待夜烏啼
同前岑文本
甲第多清賞芳辰命羽巵書帷通竹逕琴臺枕槿籬池
疑夜壑徙山似鬱洲移雕楹網蘿薜激瀨合塤篪鳥戱
翻新葉魚躍動清漪自得淹留趣寧勞攀桂枝
同前楊續
狹斜通鳳闕上路抵青樓簮紱啟賓館軒蓋臨御溝西
城多妙舞主第出名謳列峯疑宿霧䟽壑擬藏舟花蝶
亂風影蘋藻含春流酒闌高宴畢自反山之幽
同前許敬宗
戚里歡娛地園林矚望新山庭帶芳杜歌吹叶陽春臺
榭疑巫峽荷蕖似洛濱風花榮少女虹梁聚美人宴遊
窮至樂談笑畢良辰獨歎高陽晩歸路不知津
同前褚遂良
伏檻丹霞外遮園煥景舒行雲泛層阜蔽月下清渠亭
中奏趙瑟席上舞燕裾花落春鶯晩風光夏葉初良朋
比蘭蕙雕藻邁瓊琚獨有狂歌客來承歡宴餘
同前上官儀
上路抵平津後堂羅薦陳締交開狎賞麗席展芳辰密
樹風烟積迴塘荷芰新雨霽虹橋晩花落鳳臺春翠釵
低舞席文杏散歌塵方惜流觴滿夕鳥已城闉
于長史山池三日曲水陳子昂
摘蘭藉芳日(集作月)被宴坐廻汀汎灔清流滿葳蕤白芷
生金絃揮趙瑟玉柱弄秦筝巖榭風光媚郊園春樹平
烟花飛御道羅綺照昆明日落紅塵合車馬亂縱横
和元舍人萬頃臨池翫月戱為新體
沈佺期
春風摇碧樹秋霧卷丹臺復有相宜夕池清月正開玉
流含吹動金魄度雲來熠爚光如沸翩翻景若摧半環
投積草碎璧聚流杯夜久平無渙天清皎未隤鏡將池
作匣珠以岸為胎有美司言暇高興獨悠哉揮翰初難
擬飛名豈易陪夜光珠在握了了見沈灰
和韋承慶遊義陽公主山池五首
杜審言
野興城中發朝英物外求情懸珠(集作朱)紱望契動赤泉
遊海燕巢書閣山鷄舞畫樓雨餘清晩夏共坐此巖幽
二
逕轉危峯逼橋斜缺岸妨玉泉移酒味石髓換粳香綰
霧青條弱牽風紫蔓長猶言宴樂少别向後池塘
三
携琴繞碧沙摇筆弄清霞杜若幽庭草芙蓉曲沼花宴
遊成野客形勝得山家往往留仙步登攀日易斜
四
攢石當軒倚懸泉渡牖飛鹿麛衝妓席鶴子曳童衣園
果嘗難遍池蓮摘未稀捲簾惟待月應在醉中歸
五
賞翫期他日高深愛此時池為八水背峯作九山疑地
静魚常逸人閒鳥欲欺清溪流别興更與白雲期
嘗與大理丞袁公太府丞田公偶詣一所林沼
尤勝因並坐其次相得甚歡遂賦詩焉以詠
其事張九齡
方駕與吾友同懷不異尋偶逄池竹處便會江湖心夏
近林方密春餘水更深清華兩暉映閒步一窺臨蘋藻
復佳色鳬鷖亦好音韶芳媚洲渚惠氣襲衣襟蕭散皆
為樂徘徊從所欽謂子(集作予)成夙志歲晩共抽簮
過崔駙馬山池王維
畫(集作書)樓吹笛妓金埓酒家胡錦石稱貞女青松學大
夫脫貂貰桂酌射鴈與山厨聞道高陽會愚公谷正愚
靈雲池送從弟前人
金杯緩酌清歌轉畫舸輕移豔舞廻自嘆鶺鴒臨水别
不同鴻鴈向池來
鄭駙馬池臺喜遇鄭廣文同飲杜甫
不為生戎馬何知共酒杯燃臍郿塢敗握節漢臣回白
髮千莖雪丹心一寸灰别離經此地披寫忽登臺重對
秦簫發俱過阮巷來留連春夜舞淚落更徘徊
同族姪評事黯遊昌禪師山池李白
遠公愛康樂為我開禪關蕭然松石下何異清凉山花
將色不染水與心俱閒一坐度小劫觀空天地間
奉和苑舍人宿直曉翫新池亭寄南省友
沈東美
傳聞閶闔裏寓直有神仙史為三墳博郎因五字遷晨
臨翔鳳沼春注躍龍泉去似登天上來如看鏡前影摇
宸翰發波净列星懸既濟仍懷友流謙欲進賢彈冠
聲實貴覆被渥恩偏温室言雖阻文場契獨全玉珂光
赫奕朱紱氣蟬聮興逸潘仁賦名高謝眺篇青雲仰不
逮白雪和難牽苒苒胡為此甘心老歲年
蘇著作山池賈彦璋
水榭子雲家蓬瀛宛不賖芥舟浮是葉蓮岫發為花酌
蟻開春瓮視魚憑海查遊蘇多石友題贈滿瑶華
陪中書李紓舍人夜泛東池盧綸
看月復聽琴移舟出柳隂夜村機杼急秋水芰荷深石
静龜潛上萍開果(一作葉)暗沈何言杯酒興得見五湖心
宴楊駙馬山池韓翃
垂楊拂岸草茸茸繡戶簾前花影重鱠下玉盤紅縷細
酒開金瓮綠醅濃中朝駙馬何平叔南國詞人陸士龍
落日泛舟同醉處廻潭百丈映千峯
池上早春即事嘲(集作招)夢得白居易
老更驚年故(集作改)閒先覺日長晴薰榆莢黑春染柳梢
黃雪破山呈色冰融水放光低平穏船舫輕暖好衣裳
白角三升榼紅茵六尺牀偶遊難得伴獨醉不成狂我
有中心樂君無外事忙經過莫慵嬾相去兩三坊
池上閒詠前人
青莎臺上起書樓綠藻潭中繫釣舟日晩愛行深徑裏
月明多在小橋頭暫嘗新酒還成醉亦出中門便當遊
一部清商聊送老白鬚蕭颯管絃秋
酬裴相公題興化小池見招長句
前人
為愛小塘招散客不嫌老監與新詩山公倒載無妨學
范蠡扁舟未要追蓬斷偶飄桃李徑鷗驚誤拂鳳凰池
敢辭課拙酬高韻一勺争禁萬頃陂
遊宣義池亭姚合
春入池亭暖風光老更鮮尋芳行不困逐勝坐還遷細
草亂如髮幽禽語似蟬(集作鳴似絃)苔文翻古畫石色學秋
天花落能漂酒萍開觧避船暫來猶愈疾久住合成仙
迸筍支階起垂藤壓樹偏此生應借看自料買無錢
金州晩夏陪姚員外南池僧無可
柳暗清波漲衝萍復潄苔張帆(高僧詩作筵)白鳥起掃岸使
君來洲島秋應沒荷花曉(高僧詩作晩)盡開高城吹角罷騶
馭尚徘徊
與諸公池上待月楊發
樹密雲縈岸池遥水際空芰開方吐鏡蘋動欲含風漸
映沙汀白微分渚葉紅金波宜共賞仙棹一宵同
陪王尚書泛蓮池舟許渾
蓮塘移畫舸泛泛日華清水暖魚頻躍烟秋鴈早鳴舞
疑廻雪態歌轉遏雲聲客散山公醉風高月滿城
和沈參軍招友生觀芙蓉池温庭筠
桂棟坐清曉瑶琴雙鳳絲况聞楚澤香適與秋風期遂
使棹萍客静嘯烟草湄倒影回澹蕩愁紅媚漣漪湘莖
久蘚澁宿雨增離披而我江海意楚遊動夢思北渚水
雲蔓南塘烟露枝豈亡池榭芳獨與鷗鳥知珠墜魚迸
淺影多鳬泛遲落英不可搴返照昏澄陂
泛觴池薛能
通咽遠華罇泛觴名自君净看籌見影輕動酒生紋細
滴隨杯落來聲就浦分便應半酣後清冷漱兼雲
春盡獨遊慈恩寺南池趙嘏
竹外池塘烟雨收送春無伴亦遲留秦城馬上半年客
潘鬢水邊今日愁氣變晩雲紅映闕風含高樹碧遮樓
杏園花落遊人盡獨為圭峯一舉頭
文苑英華卷一百六十五
