文苑英華卷一百三十宋李昉等編
哀傷二
弔軹道賦一首登臨河城賦一首
驪山傷古賦一首過舊園賦一首
傷往賦一首山陽城賦一首
三良塜賦一首項王亭賦一首
弔軹道賦(并序)王昌齡
軹道秦故亭名也今在京師東北十五里署於路曰秦
王子嬰降漢高祖之地豈不傷哉余披榛往而訪之則
莽蒼如也夫如(集作以)戰國之弊天下創夷又困於秦使
無所訴罪在于政而戮乎嬰嗚呼殺降不祥項氏之不
仁也遂作賦以弔云
長林之墟荒草無垠躊躇訪古隱嶙如存耆老曰此秦
之軹亭也莫不隕泣而傷魂我聞中原板蕩歷數更造
來為都邑去為郊道化育人寰盛德攸保其(集作如)有隨
覆車之遺跡躡咸陽以崩倒陳炯戒而罔懷終滅裂以
蕩掃今者行旅有悲凉之色將未識聖人之大寶聽之
哉不義而(一作不非)強其弊必速徒以金城千里介(集作鐵)馬
萬軸九國既夷上慢下黷東遊莫返白帝先哭是以沙
丘閟禍制出趙氏扶蘇賜死大事去矣海内洶焉雷駭
颷起自非(集作昔)蹂先王而隳道德亦無能而及此五星
夜聚漢瑞秦亡白馬素車降於道旁非子嬰之罪也而
殺身於項王悲夫以暴易亂莫知其極且聞追懷(集作師追)
而覇楚無乃弛義而爭國東城引劒亦其宜哉至於(集作)
如后稷貽周三聖九賢合於(集作化洽)成康千有餘年猶復
慎終如始爰作顧命宣文武之重光訓艱難於執政乃
尸天主遂誥諸侯高奭内軸齊魯外輈此周之所以磐
石相維數革龜謀孰與夫離擯子弟甘心賊臣身死國
滅如火燎薪設使雍州為輿伊傅為輪當朽索之不馭
豈龍虎之能馴不其然乎賈生聞之於是讓東陵故侯
曰昔王子有殷墟之歌大夫有周廟之作子秦人也豈
無情哉(集作夫豈無情)邵平乃太息久之且為歌曰道不虛行
兮史鰌没位吾寧范伯之徒歟感夷齊而多愧麟鳳遠
去龍則死之河水洋洋兮先師莫歸往者不可諫來者
吾誰欺始退身以進道曷颺言而受非彼蕭相國知予
乎布衣
登臨河城賦(并序)蕭穎士
亡舅孝廉元君才高位下一命屈臨河尉尋遭風瘵(集作)
(疹)有加無瘳憂悒迄逾一紀故不復仕而風標俊傑文
史清雋(一作藻)則君所著别傳詳矣舅於子有教授(集作道)
之恩隻詞片字皆資訓誘既而射策桂林校書芸閣首
為知已名稱(二句本集作道為知已遇名為海内稱)舅氏之力也天寶元
年秋八月奉使求遺書於人間越來月届于臨河(集作河干)
之舊邑覧物增懷泫然有賦羊曇是日獨吟零落之篇
周翼終身寧亡吐哺之愛詞曰
登孤城兮見河水之漫漫城有隍兮水有瀾歘翻覆兮
無端俯崇墉兮心(集作辛)酸心斷絶兮河水之干借如韓
伯(見殷浩傳)懷恩羊曇念昔追北渚之曩餞歎西剡之忽覿
曾一顧而不忘(集作曾一顧兮不可忘)况仁深與密戚也惟佩觽
之弱歲荷哲舅之矜憐枉月旦之殊品超等夷而獨偏
(一作賢)過雖小而必誡善無微而不悛(一作遷集作甄)備潤身之
黼藻聞染(集作洒)翰之蹄筌豈期文嗣作者價參時賢謬
崑墟而比玉濫蓬島而懷鉛匪舅德其焉爾諒師資乎
在焉痛才高而位下悲道悠而運促甫一命於兹(集作河)
城蹇無媒兮窘束傃層颷而墜羽凌永路而傾軸悼晉
豎之行深哀秦良之莫贖昔自公而暇豫陪作賦於兹
樓懷一紀以如昨愴今晨而(集作之)獨遊俯蕭條之邑里
對零落之徂秋舊舘悽其在目長川逝而不留徒臨風
而揮涕孰知夫四望可以銷憂者也(集作而可銷憂者哉)
驪山傷古賦郗昂
天生蒸民而樹之君夫為國者當建宗社廣敷聲教尊
其威靈儼其容貎其惠也遠浹其仁也普淖言靜而可
以底綏言動而無所屈撓令四海惟精惟一俾萬人是
則是傚安有臨伐木而棄其斧將涉水而投其棹童子
猶知其不可况天下之龍豹初虎視八荒鯨吞六國攻
必取戰必克所往而梟(一作鏖)其渠帥所敵而斷其銜勒
起翦之功逞蘇張之詐塞招星紀之南伐天街之北賞
尉繚以為忠讜誅文信以為殘賊將大寶而康寧謂神
仙之可得一何壯哉及其浮江沉璧登山紀石徵茅濛
為却粒之符遣徐市為求真之客殚人力為馳道鑄兵
刃為金狄方欲肆其暴露方欲窮其轍迹鬱興閭左之
徭大起阿房之役亦所以坑其儒士亦所以燎其經籍
聞祖龍而匪寤逄巨魚而必射不知望夷之兆未覩沙
丘之厄又何謬歟天降圖錄言勦其辜惡貫已盈禍胎
必膴載鮑之氣俄徹夢神之應聿徂意靡察於妖子尚
勞師以備胡人且愍於蒙將我獨憐此扶蘇廢至尊之
丕烈任姦邪之逆謀(不必作謨)將欲稱始帝而歴萬代卒宗
滅而身屠王禄盡矣誰定其危天之所壞人不能支既
同信於望夷安肯從於悖(一作李)斯生且替其遺命死徒
華其葬為嗚呼驪山之隧其庸幾年上周五里(劉向傳始皇墳)
(周四五里)下錮三泉罄珠璣之布濩盡金石之雕鐫匠人勞
而不償反生埋於鬼埏狐兔穴而塵積牧豎焚而火連
嗟拔山之壯氣成拱木之寒煙享祀輟矣疇相恤焉百
二之襟帶莫守數仞之丘墳巍然何德之衰絶伯翳之
餘業何力之競為劉炎之着鞭枝葉將落本必先顛苕
折巢覆胡能卵全是知不有廢也後王安得而處旃
過舊園賦(并序)梁肅
余行年十八歲當上元辛丑盗入洛陽三河間大塗炭
因竄身東下旅於吳越轉徙阨難之中者垂二十年上
嗣位歲應詔詣京師其(一作明)年夏除東宫校書郎遂請
告歸覲于江南八月過崤澠次于新安東南十數里舊
居在焉時歲滋遠荆榛蕪翳喬木蒼然三徑莫辨訪隣
老而已盡眄庭柯以霑衣情之所鍾可勝歎耶夫懷舊
之志在昔所不免聖如尼父逹若莊叟且有歸歟之歎
悵然之思予蓬艾存乎胷中喜懼形於(一作于)膝下寓江
海之遐阻念歸來而不得思潘園板輿之樂陶野巾車
之遊願言莫展一食三歎至是當秋日蕭索征途浩渺
棟宇摧落曾不得乎少留心之憂傷又加於他日一等
遂作賦紀事以過舊園命篇其詞曰
白露既戒夫清秋爰駕言而東邁漫征路之悠悠且予
發乎新安歴函關之舊丘灌藂森以相屬披一徑而可
求闃里巷之罕人辨原田而莫由堂除既缺棟宇亦折
樹蔽戶而梢梢水衝隄而活活駭獸羣起頽墉四達識
舊井於庭隅弔重蘿於木末既循省而顧慕愈辛酸而
慘怛何纏廹而求所安激予哀而不可遏也昔予生之
三歲值勍虜之衝奔徙穹廬於華縣蒙郊廟於氛昏皇
遊蜀川帝出朔原尸逐纔血烏丸又屯俄四逆之薦凶
扇熛炭而爇黎元予既幼捨此居業慮性命之所存始
竄跡於許都又逃刃於夷門沿汴水之湯湯棹淮波之
翻翻荷聞詩之前訓廹馳役而不敢言截淛河以徑度
趣諸越而休止在長洲與蘭陵亦一閏而三徙嫋嫋兮
秋風湛湛兮春江傷吾心其何已皇八葉之御極亦既
安此寰中浮窳繽其來歸真獨鬱猶未通洎大歷之二
七六龍忽其上升赫元聖之統天敷太和於黎蒸建皇
極以成化啓公車以選能予筮遇觀之六四(一作繇易云觀國之)
(光利用賓于王)聿投迹於雲羅謬試言於内殿俾典校乎承華
聆聖賢之休風仰墳籍之長圃與世道而遊息實人倫
之憲矩史正直以終始蘧卷舒於默語展甘黜而不去
莊頤神以遐舉諒修已之異宜各弘道而得所矧微生
之庸拙胡可嫚夫(一作乎)出處𦕈江湖之漂蕩廢田里於
草莽苟將愜乎予思孰辨夫懷安之與懷土伊吾土之
所安廼陋狹而在斯實舊德之師儉庶後昆以易持(高祖)
(父趙王府記室宜春公洎曾王父侍御史府君已降三世居陸渾有田不過百畆開元中為大水所壞始徙於)
(函關)始也桑柘接連蔬果芳滋彼茅軒與甕牖亦寒燠之
攸宜羌百歲而負(一作員)居曾未幾而亂離二十載而一
來紛蕪穢而莫治駐周覧而未已又旋指于江湄曾是
追感於平生孰不悲傷而涕洟抑聞夫仲長之園面流
水而覧平原遭世緒之溷濁竟初懷之罕存又聞夫郭
泰之德不違親貞不絶俗當罻羅之周布竟淳白而不
辱何天宇之交泰蹇予生之孱獨退無庇跡之所進靡
代耕之禄慨捨此而不留徒仰高於前躅日晼晩而命
駕恨盤桓以出谷慮將歸之或迷吾斯志夫喬木亂曰
所居而安易之序兮歴聘懷歸孔之慮兮粤予庸昩道
莫著兮曩離舊邦紛世故兮林井殘泥禽亦去兮墜廢
居業忸而懼兮遲歸有時藻(一作保)吾素乎(疑作兮)
凢一作皆集本
傷往賦(并序)劉禹錫
人之所以取貴於飛走者情也而誕者以遺情為智豈
至言耶予授室九年而鰥痛若人之夭閼弗遂也作賦
以傷之冀夫覧者有以增伉儷之重云
歎獨處之悒悒(一作邑邑)兮憤伊人之我遺情可殺而猶毒
境當歡而覆(一作復)悲人或朝歎而暮息夫何越月而踰
時太極運乎三辰轉寒暑而下馳有歸於無兮盛復于
衰猶昩爽之必暮又安得而怨咨我今怨夫若人兮曾
旭旦而潜暉飄零日及(日及木槿也晉成公綏潘尼有賦)之萼倏忽蜉
蝣之衣川走下而不還露迎陽而易晞思已甚兮難絶
見無期兮永思我行其野農民桑者舉案來饁亦在林
下我觀于途禆販之夫同荷均挈荆釵布襦羽毛之蕃
鱗介之微和鳴灌藂雙泳漣漪薨薨者(一作伊)蠱蠢蠢伊
豸遊空穴深兩兩相比何動類之萬殊必雄雌而與俱
物莫失儷以孤處我方踽踽而焉如我復虛室目凄凉
兮心伊鬱心伊鬱兮將語誰坐匡牀兮撫嬰兒何所丐
沐兮何從仰飴襦袴在身兮昔圍差跌(一作蹉)鞶囊附臂
兮餘馥葳蕤誠天性之潜感顧童心兮如疑嘵然有難
繼之慕莫然减好弄之姿指遺袿兮能認愬空帷兮欲
歸我入寢宫痛人亡兮物改其容寶瑟僵(一作偃)兮絃柱
絶瑶臺傾兮鏡奩空寒爐委灰虛幌多風隙駟(一作駒)晨
轉窗蟾夜通步摇昏兮網拈翡翠芳褥掩兮塵化蚷蛩
閱刀尺之餘澤見巾箱之故封翫服儼兮猶具繁華謝
兮焉從想翩翻(一作僊)於是非求窸窣與冥蒙信竒術之
可致嗟此生兮不逄徒注視以寂聽恍神疲而目窮還
抱影以獨出紛百哀而攻中系曰龍門風霜苦别鶴哀
鳴夜銜羽吳江波浪深雌劒一去無遺音悲之來兮憒
予心洶如行波洊浸滛悵(一作浩又作既)緣情而莫極思執禮
以自箴已焉哉冉冉生死悠悠古今乘彼一氣兮聚散
相尋或鼓而興或罷而沉以無涯之情愛悼不駐之光
隂諒自迷其有分徒終怨於匪忱彼蒙莊兮何人予(一作)
(子)獨累歎而長吟
凢一作皆集本
山陽城賦(并序)
山陽故城遺趾數雉四百之運終於此墟裔孫作賦蓋
閔漢也詞曰
我止行車霄涕于山陽之墟是何蒼莽與慘悴舂陵之
氣兮焉如踣昌運於四百辭至尊而伍匹夫有利器而
倒持兮曾何芒刃之足舒懿王迹之聿基暨絶(一作坤)維
之再敷邈汜陽與鄗上怳蛇變而龍攄痛人亡而事替
終此地焉忽諸嗟乎積是為治積非成虐文景之欲處
身以約播其德芽迄武乃穫桓靈之欲從心於昏爇其
祅焰逮獻而焚彼伊周不世兮姦雄乘釁而騰振物象
摧以易位被虛號而陽尊終勢殚而事去胡竊揖讓以
為文嗚呼維神器之至重兮如山之不騫使人得譬乎
逐鹿因(一作固)健步者所先諒人事之云耳孰云當塗之
兆也自天亂曰(一作日)久矣莫可追升彼墟兮噫嘻躅(一作)
(獨)遺武兮貽後王之元龜
三良塜賦(并序)
魯文六年秦伯任好卒以子車氏之三子奄息仲行鍼
虎為殉皆秦之良也國人哀之為之賦黃鳥君子曰秦
穆之不為盟主也宜哉先王違世猶貽之法而况奪之
善人乎是以知秦之不復東征也秋季月吾西遊汧渭
出於岐雍之間於古道傍得三良塜心甚哀之涕泗者
久之而去詞曰
昨宿岐城曉涉渭東霜凌雪結飛沙亂蓬中野躊躇届
此古墟野人曰即車氏之塜方驅駕班如久而咤曰吾
嘗讀舊史矣古者秦氏大於穆公出師則寧東夏用賢
則覇西戎大邦服其禮小邦畏其雄謀已集戰亦武不
能勤王不為盟主者何居以滅天之良喪人之特百夫
仰系一朝而踣可哀也哉宛其三子遭時迍邅主已即
世身皆靡全指冥芒而為期撫昭世而坐捐方惴惴以
臨穴且哀哀而號天從有言於寒原莾蕩千里廻眺無
垠(一作恨)上刺衰德下傷幽魂挂驂壠樹脫劒山門掇野
芳以為薦汲行潦而充罇矧今情之猶悲諒古恨之潜
吞死而不作吾誰與言代事浩溔人壽爾夭言念君子
中心悄悄哀生人之長慟(一作勤)赴永夕之莫曉歸去來
兮不可留且悲吟於黃鳥
項王亭賦(并序)李德裕
丙辰歲孟夏余税駕烏江晨登荒亭曠然遠覽因觀
太尉清河公刻石美項氏之材歎其屈於天命且曰漢祖困
阨之時生計非蕭張所出余以為不然矣自古聰明神
武之主未嘗不應天順人以定大業項氏縱火咸陽失
秦中之固遷主炎裔傷義士之心違天違人霸圖隳矣
漢皆反是故能成功據秦遺業東制區宇雖數敗於外
常有關中為舊主縞素以義動天下雖項氏猶存而王
業基矣若乃蠖屈鴻門龍潛天漢始降志於一人終申
威於四海則蕭張之計不亦遠乎余嘗論之漢祖猶龍
項氏如虎龍雖困而其變不測虎雖雄而其力易摧一
神一鷙宜乎夐絶然艤舟不渡留騅報德亦可謂知命
矣自湯武以干戈創業後之英雄莫高項氏感其伏劍
此地因作賦以弔之
登彼高原徘徊始曙尚識艤舟之岸焉知繫馬之樹望
牛渚而蒼然歎烏江而不渡想山川之未改嗟人世之
何遽思項氏之入關按秦圖而割據恃八千之剽疾棄
百二之險固咸陽不留王業已去將衣錦於舊國遂揚
旌而東顧雖未至於隂陵誰不知其失路恥沐猴之醜
詆乃烹韓而泄怒謂天命之我欺何霸王之不寤嗟乎
楚聲既合漢圍已布歌數闋而甚悲酒盈樽而不御當
其盛也天下侯伯自我而宰制及其衰也帳中美人寄
命而無處季數遯而不亡羽一敗而終仆豈非獨任於
威力不由於智慮追昔四隤之下風煙將暮大咤雷奮
重瞳電注叱漢千騎如獵狐兔謝亭長而依然愧父兄
兮不顧既伏劍而已矣彼羣帥兮猶懼雖霸業之無成
亦終古而獨步周視陳迹𬗟然如素聽喬木之悲風感
高秋之玄露因獻弔於兹亭庶神靈之可遇
文苑英華卷一百三十
