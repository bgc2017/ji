文苑英華卷二百四十二宋李昉等編
酬和三
宋鼎一首王維六首
孫逖四首孟浩然三首
杜甫四首李白五首
盧象二首祖詠一首
王昌齡三首高適六首
劉長卿九首
酬故人還山宋鼎
舉棹乘春水歸山撫歲華碧潭宵見月紅樹晩(一作曉)開
花肅穆輕風度依微隠逕斜危亭暗松石幽澗落雲霞
思鳥吟(一作鳴)高樹遊魚戱淺沙安知餘興盡相望紫烟
賖
和僕射晉公扈從温湯作(已見一百七十一卷)
王維
和尹諫議史館山池(已見一百六十六卷)
前人
酬張少府前人
晩年(一作來)唯好靜萬事不關心自顧無長(一作良)策空知
返舊林松風吹解帶山月照彈琴君(集作若)問窮通理漁
歌入浦深
酬郭給事(七言)前人
洞門高閣靄餘暉桃李隂隂柳絮飛禁裏疎鐘官舍晩
省中啼鳥吏人稀晨摇玉珮趨金殿夕奉天書拜璅闈
強欲從君無那(一作奈)老將因臥病解朝衣
和太常韋主簿五郎温湯寓目之作
前人
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎迴
聞道甘泉能獻賦懸知獨有子雲才
故人張諲為(一無此字)詩善易卜兼能丹青草隸頃
以詩見贈聊復酬之前人
不逐城東遊俠兒隱囊紗帽坐彈碁蜀中夫子時開卦
洛下書生解詠詩藥欄花逕衡門裏時復據梧聊隱几
屛風誤點惑孫郎團扇草書輕内史故園高枕度三春
永日垂帷絶四鄰自惜(集想)作蔡邕今已老更將書籍與
何人
奉和李右相中書壁畫山水孫逖
廟堂多暇日山水契中(集作真)情欲寫高深趣還因藻繪
成九江臨戶牖三峽遶檐楹花柳窮年發烟霞逐意生
能令萬里近不覺四時行氣染荀香馥光含樂鏡清詠
歌齊出處圖畫表冲盈自保千年遇何論八載榮(李公詩云)
(八載忝司存)
奉和李右相賞會昌林亭前人
賢相初陪蹕靈山本降神作京雄近縣開閤寵平津地
勝林亭好時清宴賞頻百泉榮草木萬井布郊畛(諸鄰切)
德與春和盛功將造化鄰還嗤渭濱叟歲晩獨垂綸
酬萬八賀九雲門寺歸溪中作
前人
晩從靈境出林壑曙雲飛稍覺清(集作青)溪盡廻瞻畫刹
微獨園餘興在孤棹宿心違更憶登攀處天香盈袖歸
和左衛武倉曹衛中對兩劇(集作創)韻贈右衛李
騎曹二人同任校書前人
林父同官意宣尼久敬交文場刊玉篆武事掌金鐃道
合宜連茹時清豈繫匏克勤居簿領多暇屛讙譊美酒
懷公讌玄談俟客嘲薄雲生北闕飛雨自西郊院暑便
清曠庭蕪覺漸苞高門關詎閉(入聲)逸韻柱難膠枳棘鸞
無歎椅梧鳳必巢忽聞徵並作觀海愧堂坳
和張丞相春朝對雪(已見一百五十三卷)
孟浩然
和張明府登鹿門山前人
忽示登高作能寬旅寓情絃歌既多暇山水思彌清草
得風先(集作光)動虹因雨後成謬成巴里和非敢應同聲
和張二自穰縣還途中遇雪前人
風吹沙海雪來作本團(集作園)春宛轉隨香騎輕盈伴玉
人歌疑郢中客態比洛川神今日南歸楚䨇飛似入秦
奉和薛十二丈判官見贈杜甫
忽忽峽中睡悲風方一醒西來有好烏為我下青冥羽
毛淨白雪慘澹飛雲汀既蒙主人顧舉翮唳孤亭持以
比佳士及此慰揚舲清文動哀玉見道發新硎欲學鴟
夷子待勒燕然(集作山)銘口重斬邪劒(集作誰重斷蛇劔)致君君
未聽志在麒麟閣無心雲母屛卓氏近新寡豪家朱戶
(集作門)扃相如琴(集作才)調逸銀漢會䨇星客來洗粉黛日
暮拾流螢不是無膏火勸郎勤六經老夫自汲澗野水
日泠泠我歎黑頭白君看銀印青卧病識山鬼為農知
地形誰矜坐錦帳苦厭食魚腥東南兩崖(集作岸)拆積(集作)
(橫)水注滄溟碧色忽惆悵風雷搜百靈空中右(集作有)白
虎赤節引娉婷自云帝里(集作李)女噀雨鳳凰翎襄王薄
行迹莫學冷如冰千秋一拭淚夢覺有微馨人生相感
動金石兩青熒丈夫(集作人)但安坐休辨渭將(集作與)涇龍
蛇尚格鬪灑血暗郊坰吾聞聰明主活(集作興)國用輕刑
銷兵鑄農器今古歲方寧天王(集作文)日儉德俊乂始盈
庭榮華貴少壯豈食楚江萍
酬韋韶州見寄前人
養拙江湖外朝廷記憶疎深慚長者轍重得故人書白
髮絲難理(集作並)新詩錦不如雖無南過鴈看取北來魚
答高使君見贈前人
古寺僧牢落空房得(集作客)寓居故人供禄米鄰舍與園
蔬䨇樹容聽法三車肯載書草玄吾豈敢賦或比(集作似)
相如
奉酬李都督表文早春作前人
力疾坐清曉來詩悲早春轉添愁伴客更覺老隨人紅
入梅(集作桃)花嫩青歸柳葉新望鄉應未已四海尚風塵
江上答崔宣城李白
太華三芙蓉明皇玉女峯尋仙下西岳陶令忽相逢問
我將何事湍波歴幾重貂裘非季子鶴氅似王恭謬忝
燕臺召而陪郭隗蹤水流知入海雲出(集作去)或從龍樹
色曉(集作繞)洲月山鵲鳴夜鐘還期如可訪台嶺蔭長松
酬中都小吏擕斗酒䨇魚於逆旅見贈
前人
魯酒若琥珀汶魚紫錦鱗山東豪吏有俊氣手攜此物
贈遠人意氣相傾兩相顧斗酒䨇魚表情素酒來我飲
之鱠作别離處䨇鰓呀呷鬐鬛張䟦刺銀盤欲飛去呼
兒拂几霜刃揮紅肌(集作腮)花落白雪飛為君下筯一飡
罷(集作飽)羞看金鞍上(集作醉着金鞭)馬歸
酬裴侍御對雨感時見贈前人
雨色秋來寒風嚴清江爽孤高繡衣人瀟洒清霞賞平
生多感激忠義非外奬禍連成(集作積)怨生事及徂川往
楚邦有壯士鄢郢翻掃蕩申包哭秦庭泣血將安仰鞭
屍辱已及堂上羅宿莽頗似今之人蟊賊(一作&KR0558;)陷忠讜
渺然一水隔何由稅歸鞅日夕聽猿愁懷賢盈夢想
酬崔十五見招前人
爾有鳥折(集作跡)書相招琴溪飲手跡尺素中如天落雲
錦讀罷向空笑疑君在我前長吟字不滅懷袖且三年
以詩代書答元丹邱前人
青鳥海上來今朝發何處口銜雲錦書與我忽飛去鳥
去凌紫烟書留綺窗前開緘方一笑乃是故人傳故人
深相勖憶我勞心曲離居在咸陽三見秦草綠置書䨇
袂間引領不暫閑長望杳難(一作不可)見浮雲橫遠山
奉和徐侍中書叢篠詠(見二百七十五卷)
盧象
奉和張使君宴列加朝散前人
佐理星辰貴分榮渙汗深言從大夫後用答聖人心騎
擁軒裳客鸞驚翰墨林停杯歌麥秀秉燭醉棠隂爽氣
凌秋笛(集作草)輕寒散暝砧祗應將四子講德謝(集作識)知
音
酬汴州李别駕見贈祖詠
秋風多客思行旅厭艱辛自洛非才子遊梁得主人文
章參末議榮賤豈同論歎世同王演懷賢憶法真情由
恩舊好契託死生親所愧能投贈清言益潤身
淇上酬薛據兼寄郭微王昌齡
自從别京華我心乃蕭索十年守章句萬里空寥落北
上登薊門茫茫見沙漠倚劒對風塵慨然思衛霍拂衣
去燕趙驅馬悵不樂天長滄洲路日暮邯郸郭酒肆或
淹留漁澤屢棲泊獨行備艱難孰辭于鼎鑊皇情念淳
古時俗何浮薄理道須任賢安人在求瘼故交負奇才
逸氣包謇諤隱軫經濟策縱橫建安作才望忽先鳴風
期無宿諾飄颻勞州縣迢逓限言謔東馳眇具邱西顧
彌虢略淇水徒自深浮雲不堪託吾謀適可用天道豈
遼廓不然買山田一身與耕鑿
奉酬睢陽路太守見貽之作前人
盛才膺命世高價動良時帝簡登藩翰人和發詠思神
仙去華省鴛鴦憶丹墀清淨能無事優游即賦詩江山
紛想像雲物動葳蕤逸氣劉公幹玄言向子期多慙汲
引速翻愧激昂遲相馬如何恨登龍返自疑風塵吏道
迫行邁旅心衰(一作悲)拙疾徒為爾窮愁欲問誰秋風一
片葉朝鏡數莖絲州縣甘無取邱園悔莫追瓊瑤生篋
笥光景借茅茨他日青霄(一作雲)裏猶應訪所知
留答武陵田太守前人
仗劔行千里微軀感一言曾為大梁客不負信陵恩
答侯大少府高適
常日好讀書晩年學垂綸漆園多喬木睢水清磷磷詔
書下柴關(集作門)天命敢逡巡赫赫三伏時十月到咸秦
褐衣不得見黃綬翻在身吏道頓羈束生涯難重陳北
使經天寒關山饒苦辛邊兵若芻狗戰骨成埃塵行矣
勿復言歸歟傷我神如何燕趙陲忽遇(集作偶)平生親開
舘納征騎彈絃娛遠賓飄颻(集作飄飄)天地間一别方茲晨
東道有佳作南朝無此人性靈出萬象風骨遺常倫吾
黨謝王粲羣賢推郄詵明時取秀才落日過蒲津節苦
名已富禄微家轉貧相逢愧薄遊撫已荷陶鈞心事正
堪盡離憂寧太頻兩河歸客(集作家)遥二月芳草新柳接
滹沲(集作&KR0008;池)暗鸎連渤海春誰謂行路難猥當希代珍提
握每終日相思猶比鄰江海有扁舟邱園有角巾君意
定何適我懷知所遵沉浮各異宜老大貴全真莫作雲
霄計棲遑(集作遑遑)隨縉紳
漣上酬(集作别)王秀才前人
飄颻經遠道客思滿窮秋浩蕩對長漣君行殊未休﨑
嶇山海側想像無前儔誰謂照乘珠忽然欲暗投東路
方蕭條楚歌復悲愁暮帆使人感去鳥兼離憂行矣當
自愛壯心莫悠悠予亦從此辭異鄉難久留言宴(集作贈言)
豈終極慎勿滯滄洲
酬裴秀才前人
男兒貴得意何必相知早飄蕩與物華(集作永)蹉跎覺身
老長卿無產業季子慙妻嫂此事難重陳(集作論)未為衆
人道
酬陸少府前人
朝臨(集作暎)淇水岸還望衛人邑别思(集作意)在山河(集作阿)
征途背原隰蕭蕭(集作稍稍)前村口惟見轉蓬入冰渚人去
遲雪(集作霜)天鴈飛急我行應不遠(集作固應不遠别)所興終(集作)
(與路)未及欲濟川上舟相思空竚立
同吕員外酬田著作莫門軍西宿盤山秋夜作
前人
磧路天早秋邊城夜應永遥傳戎旅作已報關山冷上
將頓盤反(疑作坂)諸君遍泉井綢繆閫外書慷慨幕中請
能使勲業高動令氛霧屛遠途能自致短步終難騁羽
翮時一看窮愁始三省人生感然諾何啻若形影白髮
知苦心陽春見佳景(一作境)星河連塞路刁斗兼山靜憶
君霜露時使我空引領
酬岑主簿秋夜見贈前人
舍下蛩亂嗚居然自蕭索緬懷高秋興勿枉清夜作感
物我心勞凉風生(集作驚)二毛池枯(集作空)菡蓞死月上(集作)
(出)梧桐高如何異鄉縣復得交才彦汨没嗟後時蹉跎恥
相見箕山别未久魏國誰不戀獨有江海心悠悠未嘗
倦
奉和杜相公新移長興宅呈元相公
劉長卿
間氣(集作世)生真宰同心奉至尊功高開北第機靜灌中
園入並蟬冠影歸分騎士喧窗聞漢宫漏家識杜陵原
獻替常焚藳優(集作清)閑獨樹萱花香逐荀令草色對王
孫有地先開閤何人不掃門江湖難自退明主託元元
酬張厦雪夜赴州訪别途中苦寒作
前人
扁舟乘興客不憚苦寒行晩暮相依分江湖别有(集作欲别)
情水聲冰下咽沙路雪中平舊劒鋒鋩盡應嫌脱自(集作)
(贈)輕
酧包諫議見贈(集作寄)之作前人
佐郡媿頑疎殊方親里閭家貧寒未度身老歲將除過
雪山僧至依陽野客舒藥陳隨遠宦梅發對幽居落日
棲鴞鳥行人達鯉魚高文不可和空愧學相如
酬張廈别後道中見寄前人
離羣方歲宴謫宦在天涯暮雪同行少寒潮欲(集作獨)上
遲海鷗知吏傲沙鶴(集作沙鳥)見人衰只為憶春草西歸亦
未期
酬李員外從崔錄事戴華宿三河戍先見寄
前人
寒江鳴石瀨歸客夜初分人語空山答猿聲獨戍聞遲
來朝及暮愁去水連雲歲晩心誰在青青見此君
酬滁州李十六使君見贈李公與予俱於陽羡
山中新營别墅以其同志因有此作
前人
滿鏡悲華髮空山寄此身白雲家自有黃卷業長貧懶
任垂竿老狂因釀黍春桃花迷聖代桂樹狎幽人幢蓋
方臨郡柴荆忝作鄰但愁千騎至石路却生塵
酬張廈人日長沙感懷見贈(此公比經流竄親在上都)
前人
舊俗歡猶在憐君恨獨深新年向國淚今日倚門心歲
去流湘水春生近桂林流鶯且莫弄江畔正行吟
酬皇甫侍御見寄時前相國姑臧公初臨郡
前人
離别江南北汀州葉再黃路遥雲共水砧迥月如霜歲
儉依仁政年衰憶故鄉佇君(集作看)宣室召漢法倚張綱
苕溪酬梁耿别後見寄(已見一百六十六卷)
文苑英華卷二百四十二
