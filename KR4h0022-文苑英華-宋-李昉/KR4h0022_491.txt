文苑英華卷四百九十一宋李昉等編
直諫
直言極諫策一道
茂才
茂才異等策一道
直言極諫策(建中元年正月十五日)
問朕聞古之善為國者未嘗不求正士博採直言勤而
行之輔成教化者也朕臨御日淺政理多闕每期忠義
切投藥石子大夫戢翼蔵器思奮俟時今啓乃沃予當
有犯而無隠朕竊不自揣敢慕前王上法羲軒下遵堯
舜還(一作返)已散之淳朴振將頽之紀綱使禮讓興行刑
罰不用而人猶輕犯吏尚徇私為盗者未奔不仁者未
遠豈臣非稷契而致是乎為君謝禹湯使之然也設何
謀而可以西戎即叙施何化而可以外戶不扄五諫安
從三仁誰最周昌比漢高於桀紂劉毅方晉武於桓靈
但見含容兩無猜怒故君不失聖臣不失忠子既其儔
應詳往行四賢優劣佇辨深疑在於朕躬所有不逮條
問之外委悉書之必無面從以重不德
對姜公輔
對臣聞堯舜之馭㝢也以至理理萬邦以美利利天下
百姓猶懼其未化也萬邦猶懼其未安也乃復設謗木
詢讜議不敢滿假不敢荒寧伏惟陛下玄德統天文思
居業慎重光之丕緒返淳古之休風光啓憲章疇咨菅
蒯錫臣之策思以啓沃臣狂簡不知化源謹昧死稽顙
輙陳愚慮制策曰朕竊不自揣敢慕前王欲上法羲軒
下遵堯舜還(一作返)已散之淳朴振將頽之紀綱使禮讓
興行刑罰不用而人猶輕犯吏尚徇私為盗者未奔不
仁者未遠豈臣非稷契而致是乎為君謝禹湯使之然
也大矣哉陛下之言乎臣聞禹稱善人不善者遠矣伏
見陛下徵隱逸於空山拔夔龍於下位聘名士禮賢者
善無欲之徒發惟新之詔使吏肅人悅法明令張而猶
曰君謝禹湯臣非稷契此陛下讓之至也臣何敢間焉
夫中於道者易以興化失其道者難以從宜事爽其分
則一毫以乖事審其分則殊途同歸計歲者非一時而
可用致理者非一日而成功但立法於制事之初望化
於經年之外使損益鍳於興替寒暑漸於春秋何憂不
均理於羲軒同光於堯舜制策曰設何謀而可以西戎
即叙施何術而可以外戶不扃者陛下孚惠心和戎狄
相彼君長重譯來庭應以地僻遐荒未知聖造伏以西
戎輕而寡信貪而無親視邊戍申嚴則請通國好覩疆
場無備則屢啓貪心固難可以禮義和難可以恩澤撫
取今之要莫過於智將悍卒設險邊隅臣伏以陛下且
以恤下為心不以西戎為慮今請制其邊兵有常數邊
將有常務分其土而居之給其畜而業之因其業也而
為之城池因其將焉而為之牧守又申嚴其令使獲虜
馬者賞以馬使獲虜羊者賞以羊人皆固業戰自力倍
則可少安今積甲日深興戎歲廣黎人抏弊未可勤師
伏望利物之原息人之道使廣庶類農桑以時弘濟濟
之士於朝盛洋洋之化於野使其來也慕斯文物之盛
居其邊也杜其利欲之求然後欵塞而可即叙矣夫姦
邪生於豪傑廉恥生於禮義禮義立孰有不恥且格乎
衣食足孰有背義趨利者乎臣以為遂其富利之業
申其仁義之化則外戶不扃矣制策曰五諫安從三
仁誰最者夫諫者以諷為先亂國非無直言也直言不
用故謟諛勝矣理國非無謟諛也謟諛不用則直言勝
矣時逢否閉仲尼或守其主文今日昭明微臣請從其
直諫臣之職也敢二事乎昔商紂不君虐棄天物三仁
弼諫藩捍宗彛退八百之師抑三分之衆均其憂亂俱
可稱仁較其持危或非同德比干知死亡之義且曰䧟
君微子去父母之邦或云智免進退不失其正在於太
師乎制策曰周昌比漢高於桀紂劉毅方晉武於桓靈
俱見含容兩無猜怒故君不失聖臣不失忠子既其儔
應詳往行四賢優劣佇辨深疑臣聞君明則臣直二聖
以乘時開國參佐昌圖二臣以委質造邦克扶興運開
忠讜之路成不諱之朝固擬議失倫比方不怍將以感
君之未寤致理於昇平絶好惡之門傳和睦之代名高
終古傳在策書巍巍三代斯為盛美臣素無學術謬竊
對敭若變其微斯言之玷使臣以禮晉武寧劣於漢高
鼓怒抗辭周昌不優於劉毅制策曰在乎朕躬有所不
逮條問之外委悉書之必無面從以重不德者臣固凡
陋越在側微仰天地之大全空忻化育體隂陽之廣運
每荷陶甄豈意聖詔荐臨猥垂下問心慮殞越夏蟲不
覩於春冰曲士寧知於天道欲申微素進退憂惶伏見
陛下以道生成以德覆載賞以春夏刑以秋冬捐金玉
於江湖反珍竒於藪澤委符瑞為草莽用忠良為靈慶
臨羣下以正德惠兆人以厚生誠太平之道也刑措之
漸也臣不勝其忭願陛下俯仰必於是寤寐必於是詩
云靡不有初鮮克有終抑臣以為知終終之可以存義
者其惟聖人乎伏惟陛下終之臣不勝葵藿傾心之至
謹對
茂才異等策
問大禹求賢而夏德長茂文王多士而周道緝熙然則
為政在人人存政舉朕德薄化淺嗣膺寶業夙興寅畏
若涉大川求思至謨庶荅天誡子大夫志行修潔學術
通贍儲思於天下之際研精於大道之極儼然就辟良
用嘉焉廼者夷夏多虞烽鞞屢警因之以荒饉生人蕩
析比屋榛蕪今八表甫清萬兵未戢朕恭承丕緒寔濟横
流期致和平維新制度而成湯受夏周武定殷劉矯嬴
弊魏乘漢俗以亂為理以安易危必有至政存乎令典
同符今日可舉而行精辯所長著之於策禹謨之六府
三事周法之八政五紀有守有為是彛是訓經綸遠古
用彰得失國志詳載天官必書成務濟時莫斯為急並
宜明勅功利别白條流較聖王之損益揆今代之用舍
沿革之要茂對所宜今欲廢關市之征輕什一之法(一作)
(賦)歸踰年之戍罷無事之官則國用靡資軍食尚歉人
多胥怨邊有侵軼匠無良畫明示謀謨其法令或不便
於時吏人將未適其任賢士見沉於負俗遺綱有補於
化源可以均沃塉於原田便工商於市肆改制徵物釐
創建正復務官曹澄清流品使朝有濟理之士邊有死
難之臣而返俗廉隅還風朴略必書效實指陳利害授
簡之外尚有令圖各罄所聞備申讜議虚懷固久勿隠
予違
對杜元穎
對臣元穎案周易君道下濟臣志上通謂之泰其繇曰
小往大来臣歴觀書契以還君德定位未有遺斯道而
能逹聰明目光極鴻業者也伏惟陛下誕膺明命克敷
文德親降大問詢於微臣愚臣智識庸鄙經術短淺不
足以充明詔之言而隠罪大矣敢不俯罄愚衷仰謝萬
一制策曰朕躬(策問作恭)承丕緒寔濟横流期致和平維新
制度且(策問作而)成湯受夏周武定殷劉矯嬴弊魏乘漢俗
必有至政存乎令典者臣聞湯革夏政野以質(一無此三字)
武革殷政鬼以文(一無此三字)秦暴以亡漢寬以矯此皆古
王之令典也比東漢既衰皇綱幅裂曹操挟天子以令
諸侯用漢法以取威權中原粗平遂偷神器其政刑典
禮蠢駮前世固非蕭曹畫一文景更令之比也雖曰革
命固無足採陛下承匕鬯以取大器赫雷電以掃羣兇
功高一戎業定再造欲維新制度躬救生靈幽明動植
罔不稱慶實天下幸甚然臣之私心有願獻替不憚斧
鉞以干龍鱗伏惟陛下少留意焉臣聞自古王者易姓
受氏告成於天則維新制度以改人視聽所以示亡王
之驕僻也所以揚造邦之耿光也其餘少康復夏武丁
興殷武王興周光武紹漢則皆舉用舊典以昭其先朝
之休德淳茂也以辯其兇逆之滔天干紀也以志其昭
前之光而纂脩其德也我高祖勤恤人隱始除暴亂而
建王業我太宗叶贊經綸增輝先聖皇天眷祐祚以名
臣於是酌之人心參之典禮立我王度為萬代業陛下
誠宜恭以守之勤以行之克配彼天立我人極矧乎周
秦漢魏造邦之事非臣(一作今)之所宜言也臣又伏見去
歲徵臣等詔書聖旨殷勤憂天謫見今制書首章則曰
求思至謨以(策問作庶)荅天誡次曰期致和平維新制度下
曰改制徵物釐創建正臣伏念聖上豈不以彗有布新
之道明欲承順天意旌于國章乎臣愚以為自古災眚
多矣大者天地震裂次者日月薄蝕小者星辰變謫皆
或應或否繋於其君之德也夫嚴風不能凋翠葉凝寒
不能冰醇酎何則不當凋者風則何有不當冰者寒亦
胡為然則災眚者天道之常無德者當之不為有道者
害亦已明矣陛下若欲寅畏上天大為恭禦則德為之
實而禳為之華居其實不居其華此社稷之景福也制
策曰禹謨之六府三事周法之八政五紀有守有為是
彜是訓經綸邃(策問作遠)古用彰得失國志詳載天官必書
成務濟時莫斯為急宜明勅功利别白條流者臣聞夏
禹之弼成五服也肇謨六府三事周武之誕敷明命也
寔成八政五紀語其功利其六府者人仰以生三事者
德據以成八政為經國之用五紀為成天之道别其條
流則曲直木也從革金也水以潤下育物火以炎上同
天土順則五稼阜滋穀登則烝人乃粒直已以正德理
財以利用務本以厚生此九功所以惟叙也八政食所
以生人也貨所以聚人也祀所以仁鬼神也司空實平
水土司寇實詰姦慝司徒實敷五教賓以叶多方師以
具七德此先王保乂萬有也周星者歲之紀合朔者月
之紀信旬者日之紀星辰以察乾象歷數以授人時此
先王所以合德二儀也得其道者王失其道者亡古今
雖殊其致一也陛下執古之道馭今之有降此彛訓以
及於臣但禀師說難副睿問制策曰較前(策問作聖)王之損
益揆今代之用舍沿革之要茂對所宜者臣聞貫古今
蔽天壤而不可易者道與德也時損益而皆便於理者
名與物也所以無體之禮無聲之樂倚道之主莫不襲
行其餘正朔服色聲名文物則三代已降逮乎陳隋各
從其所尚爾伏惟陛下視其善者用之其不善者舍之
此沿革之要也制策曰廢關市之征輕什一之賦者臣
以征關市稅什一者古今通典苟不踰轍無害於人誠
宜取之以資國用陛下明欲廢之輕之以息黔首甚大
惠也然臣以為百姓之患者不生(一作在)於此生(一作在)於
法令不一賦斂迭興名目滋彰杼軸皆盡爾今王畿之
内外地州縣亦不當賦穟者何有鎮守團練等使數州
又置節度度支使皆多聚強兵增置部伍車禾斗米皆
出於人計其誅求十倍王府至於睚眦之際不戢自焚
殺長吏夷城郭者又亦多矣卒然邊陲有難羽檄交馳
必不得一人尺鐵以資天討伏望陛下下曠然之詔使
内地州縣悉依平時舊帥故老盡罷以息疲人則天下
賦稅十減七八矣制策曰歸踰年之戍罷無事之官者
臣聞王卒以舊楚子所以敗也將驕卒惰項梁所以亡
也今緣邊將士功已高位已重進不求賞退不畏刑伏
望申命將帥言於軍中有思歸者因以新卒代之願充
軍者復以師律整之夫如是則軍政必行軍政必行則
邊無侵軼矣臣又聞賞功以貴任能以職古之道也伏
見比歲詔旨諸員外兼試等官才者能者改授正員其
餘並依本資數進陛下已得八柄馭功之道矣微臣又
何間焉制策曰法有或不便於時吏有或不(策問作人將未)適
其任賢士見沉於負俗遺綱有補於化源者此皆經國
大體則當與朝之衆君子議焉臣位卑職(疑)寡何足裨
補然臣以為令合於經而人悅之者可存也令為救弊
而作行已久而猶未安之者可省也若乃申黜幽陟明
之典則吏人砥節矣遵棄瑕錄能之義則俊乂勅職矣
若王綱者布於方册顧在陛下行與不行何謂之遺矣
制策曰均沃塉於原田便工商於市肆者臣聞度土功
因地利所以惠衆人也禁末作絶竒貨所以惠工商也
其要在於申明田令與不擾市人耳制策曰改制徵物
釐創建正者伏以國家受命向二百年憲章典禮并吞
千古今陛下嗣聖御極孝理君臨華夏既平臨欲改制
此皆先聖舊典臣竊惜之臣又聞夏以木德王而正以
人統殷以金德王而正以地統周以火德王而正以天
統孔子曰夏正為得天此不易之道也制策曰復務官
曹澄清流品者臣聞設官分職以蕆王事猶列宿定位
同拱北辰也伏見艱虞以来增制使額類官有二事人
無底從銷錢銷食十場十擾今陛下欲使復務於官人
志所底此為政之本也臣聞政以賄成則廉者貪匪(疑)
直其道則貪者廉此仕進之情也今聖慮及此孰不潔
其源而浚其流乎制策曰朝有濟理之士邊有死難之
臣者臣聞舜舉臯陶湯舉伊尹則仁者至矣今賢才夹
輔俊乂揚庭猶滄海之富珠璣崑山之積瓊玉但恐未
察耳伏望聽政之暇引備顧問則十六相(相字亦作才子)不專
美於堯代矣臣又聞子驕者不志孝臣驕者不志忠伏
望陛下訓將帥以禮示師徒以義則伏節犯難者孰變
其功乎制策曰致(策問作返)俗廉隅還風樸略者臣以為非
理(疑作難)也其化也(疑作始)於朝廷公卿大夫孰不尚退讓
崇節儉而率土之士疇不從風而靡乎制策曰授簡之
外儻有令圖者臣以為當今所務者生(一作在)於興禮樂
務耕稼禁游食抑奢侈其餘則詔書所以問臣纖悉矣
謹對
文苑英華卷四百九十一
