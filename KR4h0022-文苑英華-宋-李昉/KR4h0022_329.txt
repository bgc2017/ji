文苑英華卷三百二十九宋李昉等編
禽獸二(蟲附)
百舌五首鸚鵡七首
鴛鴦四首鸂鶒二首
孔雀二首鷺鷥四首
雞雉二首鷓鴣五首
鳬二首鷗一首
鵝鴨二首燕十七首
雀四首子規二首
雜題五首蝶三首
蜂一首螢十一首
百舌
詠百舌劉孝綽
山人惜春暮旭旦坐花林復值懷春鳥枝間弄好音遷
喬聲迥出赴谷響幽深乍聽長而短時聞絶復尋孤鳴
若無對百囀似羣吟昔聞屢歡昔今聽忽悲今聞聽非
殊異遲暮獨傷心
聽百舌劉氏(徐悱妻)
庭樹旦新晴臨鏡出雕楹風吹桃李氣過傳春鳥聲净
寫山陽笛全作洛濱笙注意留觀(類聚作歡留)聽誤令粧不
成
在長安聽百舌韋鼎
萬里風烟異一鳥忽相驚那能對遠客還作故鄉聲
聽百舌鳥李孝貞
烟銷上路静漏盡禁門通好鳥從西苑流響入南宫間
關既多緒變轉復無窮調驚時斷絶音繁有異同飲啄
歸承露飛鳴上别風未避王孫弹寧畏虎賁弓石渠皆
學府麟閣悉文雄不恡(一作怪)青泥印時尋白社中
汝濆秋事同仙州王長史翰聞百舌鳥
祖詠
秋天聞好鳥驚起出簾帷却念殊芳月能鳴已後時遷
喬誠可早出谷此何遲顧影慙無對懷羣增所思凄凉
歲欲晩蕭索燕將辭留聽未終曲彌令心獨悲高飛憑
力致巧囀任天姿返覆和而静間關斷若遺花繁上苑
路霜落汝川湄且長凌風翮乘春自有期
鸚鵡
同蔡孚起居詠鸚鵡胡皓
鸚鵡殊姿致鸞凰得比肩嘗尋金殿裏每話玉階前賈
誼才方逹揚雄老未遷能言既有地何惜未聞天
詠鸚鵡裴說
常貴西山鳥銜恩在玉堂語傳明主意衣(一作翅)拂美人
香緩步尋珠網高飛上畫梁長安頻道樂何日從君王
同前李義府
牽弋辭重海觸網去層巒戢羽雕籠際延思彩霧端慕
侣朝聲切離羣夜影寒能言殊可貴相助憶長安
同前杜甫
鸚鵡含愁思聰明憶别離翠衿渾短盡紅觜謾多知未
有開籠日空殘舊宿枝世人憐復損何用羽毛竒
初出金門尋王侍郎不遇詠壁上鸚鵡
李白
落羽辭金殿(一作闕)孤鳴託(集作吒)繡衣能言終見棄還向
隴山飛
鸚鵡白居易
隴西鸚鵡到江東養得經年觜漸紅常恐思歸先剪翅
每因餧食暫開籠人憐巧語情雖重鳥憶高飛意不同
應似朱門歌舞妓深藏牢閉在房中
同前吳英秀
莫把金籠閉鸚鵡箇箇聰明觧人語忽然更向君前言
三十六宫愁幾許
鴛鴦
和友人鴛鴦之什三首崔珏
翠鬛紅毛舞夕暉水禽情似此禽稀暫分烟島猶廻首
只渡寒塘亦並(一作共)飛映霧乍迷金殿瓦逐梭齊上(一作)
(還似)玉人機採蓮無限蘭橈女笑指中流羡爾歸
二
寂寂春塘烟晩時(一作曉時)兩心如影共依依溪頭日暖眠
沙稳渡口風寒浴浪稀翡翠莫誇饒彩飾鸊鵜湏羨好
毛衣蘭深芷密無人見相逐相呼何處歸
三
舞鶴翔鸞俱别離可憐生死兩相隨紅絲毳落眠沙處
白雪花成蹙浪時琴上只聞交頸語窗前空展共飛詩
如何相見長相對肯羡人間多所思
鴛鴦羅鄴
江雲(一作紅閒)碧静霽烟開錦翅雙雙(一作輕飛)去又廻一種鳥
憐(一作連)名字好秪緣人恨别離來暖依牛渚江莎媚夕
宿龍池禁漏催相對若教秦女見便應携(一作同)上鳳凰
臺
鸂䳵
鸂䳵杜甫
故使籠寬織湏知動損毛看雲莫悵望失水任呼號六
翮曾經剪孤飛只未高且無鷹隼慮留滯莫辭勞
同前唐彦謙
一宿南塘煙雨時好風摇動綠波微驚離曉岸衝花去
暖下春汀照影飛華屋撚絃弹鼓舞綺窗含筆澹毛衣
畫屏見後長廻首争得雕籠莫放歸
孔雀
西川使宅有韋太尉(集作令公)時孔雀存焉暇日因
與諸公同翫座中兼故府賓御(集作妓)興歎(集作嗟)
者久之因賦是(集作此)詩用廣其意
武元衡
荀令昔居此故巢留越禽動摇金翠尾飛舞玉池(一作墀又)
(作階)隂(一作碧梧音)上客撤瑶瑟美人傷蕙心會因南國使歸
放海雲深
孔雀薛能
偶有功名正俗才靈禽何事降瑶臺天仙黼黻毛應是
宫后屏幃尾忽開曾處嶂中真霧隠每過庭下似春來
佳人為我和衫柏遣作傞傞(一作婆娑)送一杯
鷺鷥
鷺鷥張祜
深窺思不窮揭趾淺沙中一點山光净孤飛潭影空暗
棲松葉露雙(一作輕)下蓼花風好似滄波侣垂絲趣亦同
同前鄭谷
閒立春塘(一作秧)煙澹澹静眠寒葦雨颼颼漁翁歸後沙
汀晩(集作汀洲晩)飛下(雜詠作上)灘頭更自由
同前裴說
秋江清淺時魚過亦頻窺却為分明極翻成(集作令)所得
遲浴偎紅日色棲壓碧蘆枝會共鵷同侣翺翔應可期
同前羅隠
斜陽澹澹柳隂隂風褭寒絲映水深不要(雜詠作莫謾)向人
誇潔白也知長(雜詠作常)有羡魚心
鷄雉
山鷄温庭筠
石(集作萬)壑動晴景山禽凌翠微繡翎翻草去紅觜啄花
歸巢暖碧雲色影孤清鏡輝不知春樹畔何處又分飛
雉李嶠
白雉振朝聲飛來表太平楚郊疑鳳出陳寳若雞鳴童
子懷仁至中郎作賦成冀君看飲啄耿介獨含情
鷓鴣
鷓鴣啼韋應物
可憐鷓鴣飛飛向樹南枝南枝日照暖北枝霜露滋露
滋不堪栖使我夜常啼願逄雲中鶴銜我向寥廓願作
城上烏一年生九雛何不舊巢住枝弱不得(一若)作去何
意道苦辛客子常畏人
九子坂(一作坡)聞鷓鴣李羣玉
落照蒼茫秋草明鷓鴣啼處遠人行正穿屈曲﨑嶇路
又聽鈎輈格磔聲曾泊桂江深岸雨亦於梅嶺阻歸程
此時為爾腸千斷定是今宵白髮生
鷓鴣鄭谷
暖戲烟蕪錦翼齊品流應得近山鷄雨昏青草湖邊過
花落黃陵廟裏啼行客(集作遊子)乍聞征袖濕歌(集作佳)人纔
唱翠眉低相呼相喚湘江闊(集作相應湘天遠)苦竹叢深春日
西
同前韋莊
南禽無侣似相依錦翅雙雙傍馬飛孤竹廟前啼暮雨
汨羅祠(類詩作江)畔弔殘暉秦人只觧歌為曲越女空能畫
作衣懊惱澤家(鷓鴣之音澤類詩作渾)非有恨(非類詩作知)年年長憶
鳳城歸
放鷓鴣羅鄴
好傍青山與碧溪刺桐毛竹(一作羽)待雙棲花時遷客傷
離别莫向相思樹上啼
鳬
賦得汎汎水中鳬江總
歸鳬沸卉同亂下方塘中出沒時銜藻飛鳴忽颺風浮
深或不息戲廣若乘空春鸚徒有賦還笑在金籠
鳬李嶠
颯沓睢陽涘浮游漢渚隈錢飛出井見鶴引入琴哀李
陵賦(单題詩作降將貽)詩罷王喬曳舄來何當歸太液翔集動
成雷
鷗
詠白鷗何遜
可憐雙白鷗朝共水上遊何言異棲息雌(雌雌通用)住雄不
留孤飛出溆浦(類聚作浦溆)獨宿下滄洲東西從此去影響
絶無由
鵝鴨
題鵝李商隠
眠沙卧水自成羣曲岸斜(集作殘)陽極浦雲那得(集作觧)將
心憐孔翠(集作雀)羈雌長共故雄分
花鴨杜甫
花鴨無泥滓階前每緩行羽毛知獨立黑白太分明不
覺羣心妒休牽衆眼驚稻梁霑汝在作意莫先鳴
鷰
詠新鷰梁昭明太子(類聚作梁簡文帝)
新禽應節歸俱向吹樓飛入簾驚釧響來窗疑(類聚作礙)舞
衣
詠鷰吳均
一鷰海上來一鷰高堂息一朝相逢遇依然舊相識問
爾(類聚作余)來何遲山川幾紆直答言海路長風多(類聚作駛)飛
無力
詠簷鷰庾肩吾
雙鷰集蘭閨雙飛高復低向戸宜新箔登巢識故泥依
櫩本相賀近幕願同栖
和晉安王詠鷰
可憐幕上鷰差池弄羽衣夜夜同巢宿朝朝相背飛銜
泥瞻樂善相賀奉音徽秋蟬行寂寞戀此未辭歸
啣泥雙燕蕭詮
啣泥金屋外表瑞玉筐中學飛疑漢妾巢幕憚吳宫
爪截還猶短窠成常不空(一作巢成新尚空)詎並零陵石飛舞
逐春風
賦得戲燕俱宿虞世基
大厦初構與雲齊歸燕雙入正啣泥欲繞歌梁向舞閣
偶為仙履往蘭閨千里争飛會難並聊向吳宫比翼栖
燕李嶠
天女伺辰至玄衣澹碧空差池沐時雨頡頏舞春風相
賀雕楹側雙飛翠幕中勿(单題詩作忽)驚留爪去猶冀識吳
宫(吳地記吳地人剪燕爪留之以記更來)
燕巢軍幕宋之問
非關憐翠幕不是厭朱樓故來呈燕頷報道欲封侯
春燕徐璧
雙燕今朝至何時發海濱窺人向簷語(一作窺簷向人語)如道
故鄉春
詠燕張九齡
海燕何微眇乘春亦暫來豈知泥滓賤秪見玉堂開繡
戸時雙入雕梁(集作華軒)日幾廻無心與物競鷹隼莫相猜
燕啣泥馮渚
雙燕碌碌飛入屋屋中老人喜燕歸徘徊繞我床頭飛
去年為爾逐黃雀雨多屋漏泥土落爾莫厭老翁茅屋
低梁頭作窠梁下棲爾不見東家黃&KR1663;鳴嘖嘖蛇盤瓦
溝鼠穿壁豪家大屋爾莫居驕兒少婦探爾雛井旁瀉
水泥自足啣泥上屋隨爾欲
同前韋應物
啣泥燕聲嘍嘍尾涏涏秋去何所歸春還復相見豈不
觧决絶高飛碧雲裏何為地上啣泥滓啣泥雖賤意有
營杏梁朝日巢欲成不見百鳥畏人林野宿飜遭羅網
俎其肉未若啣泥入華屋燕啣泥百鳥之智莫與齊
賦得早燕送别李益
碧草漫(一作縵)如線来去(集作去來)雙飛燕長門未有春先入
班姬殿梁空繞復(一作不)息簷寒窺欲遍今至隨紅蘂(集作)
(萼)昔還悲素扇一别與秋鴻差池詎相見
詠燕示劉叟(劉叟有愛子背叟逃走一作去叟甚悲念之叟少年時亦嘗如是作)
(燕詩以喻之)白居易
梁上有雙燕翩翩雄與雌啣泥兩椽間一巢生四兒四
兒日夜長索食聲孜孜青蟲不易捕黃口無飽期觜爪
雖欲敝心力不知疲須臾十来往猶恐巢中飢辛勤三
十日母瘦雛漸肥喃喃教言語一一刷毛衣一旦羽翼
成引上庭樹枝舉翅不廻頭(集作顧)隨風四散飛雌雄空
中鳴聲盡呼不歸却入空巢裏啁啾終夜悲燕燕爾勿
悲爾當反自思思爾為雛日高飛背母時當時父母念
今日爾應知
洞房燕張祜
清曉洞房開佳人喜燕来乍疑釵上動輕似掌中廻暗
語臨(集作通)窗戶深窺傍鏡臺粧成(集作新粧)正含思莫拂畫
梁埃
燕鄭谷
年去年來來去忙春寒煙暝度瀟湘低飛綠岸和梅雨
散(集作亂)入紅樓揀(一作擇)杏梁閒几硯中窺水淺落花徑
裏得泥香千言萬語無人會又逐流鸎過短墻
巢燕胡汾
燕來巢我簷我屋非高大所貴兒童善保爾無殃禍莫
巢孀婦家孀婦怨孤坐妒爾長雙飛打爾危巢破
雀
詠雀沈趨
體(類詩作肌)薄少滋腴色淺非丹翠不懼越王羞寧懷秦后
珥傍簷葺寒草循場啄餘穗且欣大厦成焉湏鴻鵠志
同前李嶠
大厦初成日嘉賓集杏梁啣書表周瑞入幕應王祥暮
宿空(集作江)城裏朝遊漣水傍願齊鴻鵠志希逐鳳凰翔
義崔行和朱評事賈島
玄鳥雌雄俱春雷驚蟄餘口銜黃河泥室宜(集作空即)翔天
隅一夕背(集作皆)暮歸嘵嘵遺衆雛雙雀抱仁義哺之㤀勞
劬(集作哺食勞劬劬)衆雛既儷飛(集作雛既邐迤飛)雲間聲相呼燕雀雖微
類(集作燕感雀深恩)感愧誠(集作雀媿揚)不殊賢禽難自彰幸蒙主人書
簷雀楊發
弱羽怯孤飛投簷幸所依銜環唯報德賀厦本知歸紅
觜休争顧丹心自識機從來攀鳳足生死戀光輝
子規
攝山聽子規顧况
棲霞山中子規鳥口中血出啼不了山僧夜後初入來
(一作定)聞似不聞山月曉
山中聽子規前人
野人愛向山中宿况在葛洪丹井西庭前有箇長松樹
夜半子規來上啼
子規前人
杜宇冤亡積有時年年啼血動人悲若教恨魄皆能化
何樹何山看子規
聞子規杜荀鶴
楚天空闊月沉淪蜀魄聲聲似告人啼得血流無用處
不如緘口過殘春
子規思陳陶
春山杜鵑來幾日夜啼南家復北家野人聽此坐惆悵
恐畏踏落東園花
聞子規羅鄴
蜀魄千年尚怨誰聲聲啼血向花枝滿山明月東風夜
正是愁人不寐時
雜題
望栖鳥劉孝威
夕鳥亂参差單雄雜寡雌聫翩歸葉裏出沒噪林垂争
栖時易樹驚飛忽度枝&KR2198;無繋書重亦有含櫻疲以兹
憔悴力重逢輕薄兒珠丸蘇合弹金繳青絲縻豈意翩
翾羽遂免更羸危入懷欣得地依林竊願知
病鴟韓愈
屋東惡水溝有鴟墜(集作墮)鳴悲青泥掩兩翅拍拍不得
離羣童呌相召瓦礫争先之計校生平事殺却理亦宜
奪攘不愧恥飽滿盤天嬉晴日占光景高風送(集作恣)追
隨遂(集作疑)陵鸞鳳羣肯顧鴻鵠(集作鵠鴈)卑今者運命窮遭
逄巧丸兒中汝要害處汝能不得施於吾乃何有不忍
乘其危救(集作丐)汝將死命浴以清水池朝飡輟魚肉暝
宿防狐狸自知無以致蒙德久猶疑飽入深竹叢饑來
傍(集作上)階基諒無責報心固以聽所為昨日有氣力飛
跳弄籓籬今辰忽徑去曾不報我知徼倖非汝福天衢
汝休窺京城事弹射豎子豈(集作不)易欺勿諱泥坑辱泥
坑乃良規
題戴勝賈島
星點花冠道士衣紫陽宫女化身飛能傳上界春消息
若到蓬山莫放歸
啄木兒朱餘慶
丁丁向晩急還稀啄遍(類詩作盡)庭槐未肯歸終日與(類詩作為)
君除蠧害莫嫌(集作嗔)無事不頻飛
越鳥鄭谷
背霜南鴈不到處倚棹北人初聽時梅雨滿江春草歇
一聲聲在荔枝枝
蝶
詠花蝶温子昇
素蝶向林飛紅花逐風散花蝶俱不息紅素還相亂芬
芬共襲予葳蕤徒可翫可慰行客心遽動離君(疑作居)嘆
蝶羅隠
漢王刀筆精寫爾逼天生舞巧何妨急飛高所恨輕野
田黃雀慮山館主人情此物那堪作莊周夢不成
同前李商隠
飛來繡戸隂穿過畫樓深重傅秦臺粉輕塗漢殿金相
兼唯柳絮所得是花心可要陵孤客邀為子夜吟
蜂
蜂李商隠
小(集作沙)苑華池爛漫通後門前檻思無窮宓妃腰細纔
勝露趙后身輕欲倚風紅壁寂寥崖蜜盡碧簷(集作簾)迢
遞霧巢空青陵粉蝶休離恨長定(一作是)相逢二月中
螢
詠螢梁簡文帝
本將秋草并(類聚作並)今與夕風輕騰空類星霣拂樹若花
生屏疑神火照簾似夜珠明逄君拾光彩不怯此身輕
月中飛螢紀少瑜
遠度時依幕斜來如畏窗向月光還盡臨池影更雙
詠螢沈旋
火中變腐草明滅靡恒調雨墜弗虧光陽昇反奪照泊
樹類奔星集草疑餘燎望之如可灼攬之徒有耀
照帙秋螢楊縉
秋窗餘照盡入暗早螢來忽聚還同色恒然詎落灰飛
影黃金散依帷縹帙開含明終不息夜月空徘徊
詠螢于季子
卉草誠幽賤枯朽絶因依忽逄惜(疑)羽翼不覺生光輝
直念恩華重長嗟報效微方思助日月為許願曾(二字疑)
飛
同前李嘉祐
映水光難定凌虛體自輕夜風吹不滅秋露洗還明向
燭仍藏熖投書更有情猶將流亂影來此傍簷楹
詠秋螢虞世南
的歷流光小飄颻弱翅輕恐畏無人識獨自暗中明
螢火杜甫
幸因腐草出敢近太陽飛未足臨書卷時能點客衣隨
風隔幔小帶雨傍林微十月清霜重飄零何處歸
螢羅隠
空(集作秋)庭夜未央點的(集作點點)度危(集作西)墻抱影何卑(集作)
(微)細乘時忽發揚不思因腐草便擬倚孤光若道通文
翰(集作能通照)車公業豈長
同前唐彦謙
日下蕪城莾蒼中濕螢撩亂起衰叢寒烟陳后長門閉
夜雨隋家舊苑空星散欲陵前檻月影低如試北窗風
羇人此夕方愁緒心似寒灰首似蓬
同前周繇
熠熠與娟娟池塘竹樹邊亂飛同曳火成聚却無烟微
雨&KR0904;不滅輕風吹欲燃舊曾書案上頻把作囊懸
文苑英華卷三百二十九
