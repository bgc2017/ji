文苑英華卷六百六十八宋李昉等編
宰相中
與崔中書圓書一首上鄭相公書一首
代竇中丞與襄陽于相公書一首
與蕭相公書一首與常相公書一首
與元相公書一首賀外舅崔相公書一首
與崔中書圓書蕭穎士
違奉累月(一作載)伏增馳結首冬漸寒伏惟相公尊體動
止康裕敬想表妹珍儀外甥休慰時事孔棘出於慮外
京邑傾淪主上遷播率土臣子銜涕痛心相公應期降
德康濟危難保翊聖躬乂安社稷勲踰曩昔道貫前修
海隅蒼生孰不幸甚況在舊(一作親)故榮庇特深某自中
州隔越(一作圯携)流播漢隂遂至江左淮南節度使召掌書
記兼補此官羈窘之辰幸忝俸禄然任翰墨罕參籌議
徒懷所見莫獲申述竊惟二京未復祅氛方熾靈武太
原雖稱官軍甚盛而两河南北無月不遭寇禍頃者濮
陽東平中都郾城相繼失守靈昌潁川皆累戰之餘今
未解圍上蔡汝南近又奔潰虢王之鎮河南亦有政刑
而百城饑乏兵力未振河北自六月不聞克捷井陘路
亦云未通河東絳郡復傳先䧟淮南山北境内賊壘戶
寡人貧徵促幣竭衆心危懼莫有固志則兵食所資獨
江南两道耳楚越之地衆山積阻江湖浩漫樂興永嘉
南通嶺表北至吴會皆境瀕巨海自古平日常備不虞
中原或擾無不盗賊為患固宜察其要害增以兵力擢
文武良才以鎮捍之先奉七月十五日勅盛王當牧淮
海累遣迎候尚承在蜀今副大使李中丞華胄茂德平
時良守清静臨人貪暴斂跡雖古龔黃邵杜之化無以
先之然與今時經略頗不甚稱所蒞謹守科條愛惜府
庫江淮三十餘郡僅徵兵二萬己謂之勞人將卒不用
統攝軍士未嘗訓練淮左江東三十餘郡無一良二千
石豈惟不才乃皆中人以下之不逮其間敗衂略難勝
述比者吴郡晉陵江東海陵諸界已有草竊屯聚保於
洲島剽掠村浦為害日深若朝廷不時遣賢王即就鎮
求選博通宏略之士以輔佐之特許不計階次超拔才
雄以居將守倘一朝勍寇南侵陵蹈淮涘衝要缺繕完
之備甲兵無抗擊之利江海餘孽因而嘯聚則長江之
南亦從此而大潰矣復何觀舋虜庭指日清蕩哉某雖
不敏嘗覽舊史見古今成敗之策江山(一作山川)險易之勢
多矣忝職幕賓(一作中)言不見錄長宵嘆息不覺飲淚方
思虞詡之任朝歌見疑守將古今一也幸他日風塵早
辱惠愛今雖卑賤禮數懸絶仰惟無大故則不棄之義
或當未賜疎擲耳銜憤萬里遠陳短見亦惟相公留聽
無忽尚書房公門下崔公往不自意並承盛德一顧之
末然若非相公為小人貧賤之交不敢輙申狂簡輕冒
抵觸書不云乎三后叶心同底于道亦何必人人别䟽
哉在相公言之耳親弟某乙久在廵内或垂記識自多
故以来信問阻絶酸心痛骨未期一見時惟以小人承
舊愛之故惠提奬之私非所敢望如或以公乘使江淮
獲一親集死生骨肉不勝幸甚未由拜賀無任下情謹
因賀赦使附狀不宣蕭某頓首
上鄭相公書歐陽詹
將仕郎守國子監四門助教歐陽詹謹齋沐緘書再拜
遣隸子弟獻於相公中衢之車下庶及乎閣下當今主
上聖明(文粹作哲)宰輔賢明可行已行可止已止其或未行
未止非不知也非不念也未可行而未可止也詹愚蒙
欲陳所知(集作見)則在知之之後念之之内矣不敢復言
(文粹作亦何敢言)今斯有言自言而已人有百行修萬事精内
叩潜鳴外聽無聲非不願用而人不用非不願旌而人
不旌雖和平之代至老至死者相公以為有之乎詹將
十有十百有百千有千也何以苦知自近之耳詹常讀
論語得孔子曰古之學者為已今之學者為人傷時之
學者不由所學矜所學也詹雖不敏傷竊如之况禀羔
羊鴻鴈之性未資訓導而敬順和合乎教者十或四五
潔身畏人直(文粹作負)拙自守始亦以孝弟忠信約禮從義
人生合爾博文遊藝行義修詞人生固然殊不以有為
而為也幸屬昭代以此官人敬趨條目遂希銓擇五試
於禮部方售鄉貢進士四舉(集作試)於吏部始授四門助
教夫人百行庶幾萬事留心不仕則已仕則冀就高衢
遠途展其素蓄垂名於後代播美於當時非徒利斗粟
希片帛救寒暑給朝夕也所以利斗粟希片帛者不以
(文粹作能)無之其將百行庶幾萬事留心之流别行也(三字集粹)
(作有所分别)詹非斯人之徒歟其慕彼人之徒歟企夫高衢
遠途也噫四門助教限以四考格以五選十年方易一
官也自兹循資歴級然得太學助教其考選年數又如
太學若如之則三十年矣三十年間未離助教之官人
夀百歲七十者稀詹今四十年有加矣更三十年於此
是一生不覩高衢遠途矣况先三十年孰知存亡哉其
或素蓄當在重泉之下矣忖已方人所以知百行修萬
事精内叩潜鳴外聽無聲非不願用而人不用非不願
旌而人不旌雖和平之代至老至死者十有十百有百
千有千也嗚呼今之高懸爵禄廣設名位實待乎德行
與乎能事也德行也者孝悌也忠信也不可於公堂斯
湏而得試也湏漸乎父母昆弟之言洽乎州閭鄉曲之
譽詹遠人也父母昆弟居萬里之外州閭鄉曲在三江
之南孝弟之言無由漸朝廷之耳忠信之譽莫得洽闕
下之聞也能事也者秉持也應奉也不可虚處無任而
而得呈也湏形乎政令裁制(集作製)之庸著乎伎(集作技)藝
使才之致詹冗官也政令裁制(集作製)一月两衙之謂伎
(集作技)藝使才二奠陪行音航而已秉持之庸不可形考
課之目應奉之致是亦絶著選能之見也縱有顔閔之
德游夏之學宰我之政事夫子之文章其於是也但父
母昆弟自相知州閭鄉曲自相許於海隅嶺徼其奈拳
拳之身何夫大田斯穫而有遺秉則滯穗也萬秉稀一
萬穗稀一詹豈遂當其一乎是(集作且)天地也命之翅必
與之羽翮副其巨細使得飛也命之足必與之蹄蹠稱
其短長使得行也若命之翅而不與之羽翮與之而巨
細不相副飛則墜若命之足而不與之蹄蹠與之而短
長不相稱行則(文粹作必)顛命適遺之墜與適遺之顛則如
無命無與也其庸愚不知造物之旨者視之則不足(集作)
(之)怪其賢明深探理源者其謂天地何且邦國也勸人
以德行用錫之爵禄必契其分量使得行道也聳人以
能事用錫之名位必權其輕重使得榮身也若勸以德
行不錫爵禄錫之而分量不相契道則屈若聳以能事
而不錫之名位錫之而輕重不相權身則辱勸適遺之
屈聳適遺之辱則如無勸無聳也其庸愚不知政化
之旨者視之則不足(集作之)怪其賢明深探理源者其謂
邦國何(集如此英華作其謂天地何邦國也恐非)詹代居閩越自閩至於吳
則絶同鄉之人矣自吳至於楚則絶同方之人矣過宋
由鄭踰周到秦朝無一命之親路無回眸之舊猶孤根
寄不食之田也人人耕耨所不及家家溉灌所不霑其
擢乃條枝成乃華實者上天至仁之膏澤厚地無私之
陽春乎相公為上天之霖雨佐厚地之發生也何以處
詹焉夫舉善不遺於微陋用能必盡其材器真宰相之
任也自唐及虞有其人自夏及商有其人自周及秦有
其人自漢而降(集作還)無代無有洎國朝歴歴可數也相
公能以詹為手下濫觴乎似善斯升真善以至似能斯
拔真能以來古人行此天下歸仁也相公行之哉今則
猶古筭度途遠蒼黃造次詹惶恐再拜
代竇中丞與襄陽于相公書吕温
某經術無取丘園自屏所期全拙豈敢近名二十五丈
汎愛博容不遺孤陋申以通家之好遇以國士之禮分
漸入堂(集作室)契辱忘年猥蒙(集作賜)吹嘘謬假鱗翼遂得
價重江左(集作右)名聞天朝起家拾遺再命柱史時丁變
故命偶屯艱孤鱗方困於蹄涔窮鳥思(集作再)歸於仁德
果蒙奏領列郡擢倅三軍不汝瑕疵見容於歲月同我
休戚每形於話言身計皆奉良規家事悉資全力然後
表逹宸聽推致周行南宫劇曹踐不終歲憲府雄秩拔
於常倫内顧庸虚敢云自致魏賢子夏宣尼之道彌彰
(集作尊)漢用淮隂相國之言始重徒以才負知己名懸古
人致遠之效莫彰貽羞之責斯及敢不砥礪微分激昂
前途以明主(集作君)今日之恩資大賢積時之譽庶乎有
立少答所知豈敢以尺素為榮而負平生之論伏惟有
以鑒察郡榻諸生戎旃故吏推奬恩重生成感深瞻望
門闌未獲拜謝銘戴兢愓莫知所裁拳拳下情紙筆難
具某再拜
與蕭相公書于邵
相公閣下某以抱舋遐荒殘魂未絶偷度時刻倏忽四
年伏以宗社未安兇逆猶在才無取入死雖莫由天地
之中甘為棄物豈意當此之日逢相公安撫之時狂夫
之言猶有一得芻蕘見納庸可庶乎伏惟相公秉鈞戡
難道冠伊吕方期除天地之害更造生靈之本故詔書
曰則如親臨又曰其代予言大哉倚頼斯可畏也安得
因循故轍返顧於身乎奉相公之憂深入骨髓矣聖上
纉序鴻業於今六年將求昇平初若不及以無賢相左
右虧我聖道近二三年有執事者蔽主之耳目結囊容
身内懷姦忌外擅威柄衣冠為之側足道路不敢偶語
衆叛人離遂有今日相公所自見知既不能誅弘羊以
謝天下則今之所急者皆在相公彀中耳况居儲后之
婣重受台廷之寄國敝身敝國安身安既湏以形迹遠
嫌又湏以直道見節為相公之福深以為難是即疏家
知止馬氏不侯至今高人借以為誡斯為上矣如或急
於救世雖不獲已道德刑政仁義干戈任權重輕惟精
惟一斯為次矣此外滔滔者皆是非愚所知今大盗未
誅群寇更起其可處置者惟兩江半淮三蜀五嶺而已
其中最切者請舉尤以明之每道皆有客軍本在同心
平難側聞將校謀勝監軍爭長節度歛手金多者雖敗
即安無金者讒入則退戰勝攻取未之前聞為今之計
莫若監軍一切且停客軍權屬節使申明本管無得相
干然後慎選良將文武兼偹委之鎮撫希在萬一餘則
歴在相公目前不敢煩於簡翰負累憂危年垂七十沉
痾積疹四十餘年自到炎方幸未及死豈合以國家大
務言逹相府乎實以故韋吏部有忘言(疑作年)之分嘗約
以相公今日之望每恨生死契闊不盡曩時之期拳拳
之心皎如白日良友雖殁情豈忘乎伏蒙每賜書問亦
承念及微命恃此不恐輙冒威嚴其是與非不在小子
又自悲者平生志業身退毁隨紛紛世情鮮不乘便浮
石沉木自古而然煢煢萬里誰能(一作為)識察敢託相公
門闌之舊輙書當時得罪之由再煩視聽具如别狀因
宋侍御上垂詳覽又嘗内省自卜者審既已衰暮又昧
時用前年病熱遠視不審去夏罹瘴近聽不聞疲憊之
餘難於尸素伏乞曲賜恩波放歸田里傳家就木不夭
天年九原之下期以贖責甚大惠也如以歸田聞奏無
端即乞以檢校閒官為請許令隨便養病免死殊俗又
大惠也伏念斗筲之器湏當承乏之用任過其量自合
速辜然於其中有可恕者且獲戾之始實謗為(一作為謗)深
不蒙鞫問至今為累若不然者豈三人同罪而一身受
罰將鎮列曹會府袁高遷牧名藩由此而言痕累未盡
每一念至驚危貫心豈無知人誰為言者今之所祈恕
者屬鴻恩宥過掩瑕滌穢亡官失爵猶蒙收叙况身佐
州端秩猶五品乞從反褐以贖前愆免入量移再罹降
黜餘生願畢瞑目如歸甚幸又事有失於知退而終可
言者竊以聖上建元立極之初每事驅策雖無塵露之
效頗傳潤色之美有冊皇太后尊號聖神文武尊號皇
儲宜建之制皆泥金檢玉著之國史其餘則北蕃西戎
詔策文誥無大無小何密何疎侯王將相出入中外數
年之間事無虚日皆承特旨俾以發揮聲猷(一作教)所浃
必由是也豈唯叨竊之幸實為不朽之幸矣昔隋文帝
謂楊素牛弘曰薛道衡老矣宜使朱門列戟薛公謝恩
且辭無功隋文詔曰自吾有寳位國家大事皆爾宣行
豈非大功也薛公乃受賜愚雖才不逮薛而焯叙盛明
過於薛遠矣願以簮履之念得遂丘園之請追前奬拔
(一作後)雖死猶生伏願相公深納焉沉迷鄙敗不知忌諱
馳魂愓慮退不自安死罪死罪
與常相公書
相公閣下自蒼生允望帝載緝熙大小仲父四方風動
既絶横議且無多聞幸甚幸甚邵復何幸又當此時之
則然命乃未偶通塞之分併在去年則相公首薦之恩
鄙夫膺受之美徒拭人目孰知其心是以區區子牟不
敢忘闕而又自惜昔嘗陪相公鄉里之舉時應神州甲
乙之選其餘馳逸足揮勁翮修容哦哦來以干進者蓋
千百數在公堂預鹿鳴之宴猶不可得况會府鸎遷之
地者乎相公當時傑然於(一作襄然居)天下第一愚實不佞
忝從斯列六子登科又厠其數凡我連茹世論以榮皆
因依相公用白粉黛是乃降神惟嶽有開必先右掖司
言中均典翰出入承盼從容十年啓沃之由自此而始
則知輔弼之道在天非人嗚呼同時之人零落向盡彭楊
李賀冥寞何之今相公宰平天下而鄙夫拘束邊外獨不
得一親顔色更露腹心則漢庭於相公何厚哉是以内
省可知命焉是以垂頭塌翼不敢思奮况家事未畢立
錐無地男可從官女可許笄耳順之年馳復思滿名位
日退沉痾歲深君臣之道天人之際心雖如丹誰表赤
實此皆鄙夫與相公今日之事也豈無他人在我同志
而已况相公無失其親無失其故二江之上獨立無親
一麾以還未之有故舉目生憤傷如之何未知相公何
以留念悲趙武之視蔭感伍員之逆施拳拳之心欲罷
不忍伏願體道垂統加飡保和乘風雲之感會行宰相
之能事無寳斯位無愛斯權無念同升於朝無念若撻
於市咸有一德不其盛歟方將伊臯比崇管樂論覇寧
展禽三黜無怨在胡廣七登何補鄙老也有知美善不
識忌諱遠塵視聽忠告尺書然非盡言之具庶咨道(一作)
(導)意之本所不爾者謂之何哉前漢州司田樊登兄弟
舊遊三十載矣相公席硯昔與之同言念無(一作撫)塵今
也祗召甚大惠也因是我利攸往(六字一作因是利往)得無謝焉
邵頓首
與元相公書
某月日通直郎殿中侍御史内供奉于邵頓首相公閣
下昨外甥右威衛錄事恭軍宇文寳至奉傳慰誨不忘
疵賤仍及家私造化之地禮物云隔一言一盼盡為曲
貸既出望外不知所酧懷仁荷德載兢載懼伏惟相公
膺斯(一作期)夾輔閉心保乂尹正天下易哉為君虞友五
臣黃師六相匡救之分心豈異乎自經艱難常處僻陋
外乏長策内罹百殃悲生於累心亦盡矣頃者羈齒隴
上廹諸寇戎分為係虜永絶殊俗豈意朝廷勤為官之
選相公垂推己之美席硯存愛風塵念舊不以蒙鄙才
無可觀曾微浹年再忝持憲振拔泥滯復為人知恩深
提携物無所棄進慙其往之誡退累則哲之明彷徨失
圖罔知攸效又自悲者天倫之變禍横相次家途淪胥
素業無託他鄉異縣至於流離力未集事死(一作死事)又無
補泣血仰天復何可言所以乘流則逝尸禄苟活國步
未泰斯何底寧願言掃門不可遂得伏惟相公濟代推
功渴日行道方將草創天下經綸時變大啓區宇再垂
衣裳頥神滌慮正在今日無以外物虧損遂為咎也御
衡持政前計不迷思廟堂之當安全蒼生之始望小人
之幸日月以冀然後但見鴻鵠拂摩青冥不知其極也
謹附監察御史蘇端啓事以干罪貽煩黷伏增惶汗
賀外甥崔相國書
伏惟大方全德自中發外藴為志氣掩為事業然則阜
庶生物操持化權結於衆心為日固久且大賢之出處
天下之否泰也故詔下之日人人相慶又早歲獲覩皇
極綜論玄德志孤雲賦凄風詩伏讀累日備見精慮之
所至言理亂者多推世運於必然殊不知弛張變化存
乎其人而已自古賢哲之徒或志尚不展欝湮當世長
嘆痛哭於是乎作伏惟以嘗所感慨申於盛明使三辰
光潤萬方軌道實在指顧豈逃彀中且於西漢公輔言
之蕭曹以清静熙帝載良平以謨明贊王業至宣帝時
魏相通故事邴吉知大體斯皆章章可言者也洎夫張
蒼之律歴孫弘之文章韋賢之好學平當之有耻然亦
號為賢相抑其(文粹作又)次焉至若匡張孔馬服儒衣冠被
阿諛之譏不勝其任最下則陶青劉舍莊翟趙周之徒
皆齷齪備位故身名偕冺夫此數子者豈不粗知君臣
之道古今之變哉病於無所發明保持禄位而已有時
無功可不謂大哀乎又古人有立德立功立言之訓顧
惟多幸獲覽炳然之文又備承餘論有以見大君子之
遣辭發慮弘裕溥博者矣惟德與功實在今日洗天下
之耳目復萬物之全性在大人踐而行之守而終之而
己不宣某再拜
文苑英華卷六百六十八
