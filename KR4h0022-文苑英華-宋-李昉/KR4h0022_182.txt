文苑英華卷一百八十二宋李昉等編
省試三
青雲干呂四首白雲起封中二首
立春日曉望三素雲三首
春雲三首山出雲四首
南至日太史登臺書雲物二首
華山慶雲見一首上黨奏慶雲見一首
梢雲一首寒雲輕重色一首
白雲向空盡一首望禁門松雪一首
都堂試貢士日慶春雪三首
望終南春雪一首春雪映早梅一首
墻隂殘雪一首早春殘雪二首
春雨如膏一首清露被臯蘭一首
宿煙含白露一首風草不留霜一首
白露為霜二首薦冰五首
府試水始冰一首履春冰二首
觀藏冰一首
青雲干吕林藻(類詩作吳泌)
應節偏干吕亭亭在紫氛綴雲初度(類詩作綴空初布)影捧日
已成文結盖祥光迥爲樓(類詩作為峯)翠色分還同起封上
更似出横汾作瑞來藩國呈形表聖君徘徊如有託(類詩)
(作知有謂)誰道比閒雲
同前令狐楚
郁郁復紛紛青霄干吕雲色令天下見候向管中分遠
覆無人境遙彰有德君瑞容驚不散冥感信稀聞湛露
羞依草南風耻帶薰恭惟漢武帝餘烈尚氛氲
同前王履貞
異方占瑞氣干呂見青雲表聖興中國來王見六君(類詩)
(作謁大君)迎祥殊大樂叶慶類横汾自感明時起非因觸石
分映霄難辨色從吹乍成文湏使留(一作流)千載垂芳在
典墳
同前彭伉
祥輝上干吕郁郁又紛紛遠示無為化將明至道君勢
凝千里静色向九霄分已見從龍意寧知觸石文狀烟
殊散漫捧日更氛氲自使來賓國西瞻仰瑞雲
白雲起封中張嗣初
英英白雲起呈瑞出封中表聖寧因地逢時豈待風浮
光彌皎㓗流影更冲融自叶堯年美誰云漢日同金泥
光乍掩玉檢氣潜通欲與非烟並亭亭不散空
同前李正辭(類詩作陳希烈)
千年泰山頂雲起漢皇封不作竒峯狀寧分觸石容為
霖雖易得表聖自難逢冉冉排空上依依疊影重素光
非曳練靈貺是從龍豈學無心出東西任所從
立春日曉望三素雲李季何(貞元十一年見雜詠)
靄靄青春曙飛仙駕五雲浮輪初縹緲(古今共用此二字或疑韻書不)
(收緲字遂改作眇下同)承盖下氤氲薄影隨風度殊容向日分羽
毛紛共遠環珮杳猶聞静合煙霞色遥將鸞鶴羣年年
瞻此御應許從元君
同前陳師穆
晴曉仲(疑)春日高心望素雲彩光浮玉輦紫氣隠元君
縹緲中天去逍遙上界分鸞驂攀不及仙吹遠難聞禮
候於斯覩明循(二字疑)在觧紛人歸懸想處霞色自氛氲
同前李應
玄鳥初來日靈仙望處(雜詠作裏)分冰容朝上界玉輦擁朝
雲碧落流輕豔紅霓間彩文帶煙時縹緲向斗更氤氲
髣髴隨風馭迢遥出曉雲兹辰三見後希得從元君
春雲鄧倚
摇曳自西東依林又逐風勢移青道裏影泛綠波中夕
霽方明日朝陽復蔽空度關隨去馬出塞引歸鴻色任
寒暄變光將遠近同為霖如見用還得助成功
同前焦郁
漫漫天涯色乘春四望平不分殘照影何處斷鴻聲繚
繞先經塞霏微近過城因風低未歛帶雨重還輕干吕
知時泰如膏候歲成小儒同品物無以荅皇明
同前裴澄
漠漠復溶溶乘春任所從映林初展葉觸石未成峯旭
日消寒翠晴煙點净容霏微將似滅深淺又如重薄彩
臨溪散輕隂帶雨濃空餘負樵者嶺上自相逢
山出雲陸暢
靈山蓄雲彩紛郁出清晨望樹繁花白看峯小雪新映
松張盖影依澗布魚鱗高似從龍處低如觸石頻濃光
藏半岫淺色類飄塵玉葉開天際遥憐占早春
同前張復
山静雲初吐霏微觸石新無心離碧岫有葉占青春散
類如虹氣輕同不讓塵陵空還似翼映澗欲成鱗異起
臨汾鼎凝隨出峽神為霖終濟旱非獨降賢人
同前李紳
杳靄祥雲起飄颺翠嶺新瑩峯開石秀吐葉間松春林
静翻空少山明度嶺頻廽崖時掩鶴幽澗或隨人姑射
朝凝雪陽臺晩伴神悠悠九霄上應坐玉京賓
同前張勝之
片雲初出岫孤迥色難親盖小辭山近根輕觸石新飄
颻經綠野明麗照晴春拂樹疑舒葉臨流似結鱗從龍
方有感捧日豈無因看取為霖去恩霑雨露均
南至日太史登臺書雲物裴逹
圓丘纔展禮佳氣近初分太史方(一作新)簮筆高臺起(一作)
(紀)彩雲天容(一作煙空)和縹緲曉色共氛氲道泰資賢輔年
豐荷聖君恭惟同(一作司)國瑞兼用察人(一作天)文應念懷
鉛客終朝望碧雰一作皆雜詠
同前于尹躬
至日行時令登臺約禮文官稱伯趙氏色辨五方雲晝
漏聽初發陽光望漸分司(雜詠作用)天為歲備持簡出人羣
惠愛周微物生靈荷聖君長當有嘉瑞郁郁復紛紛
華山慶雲見失名
聖主祠名岳高風發慶雲金柯初繚繞玉葉漸氛氲氣
色含珠日光明吐翠雰依稀來鶴態髣髴列仙羣萬樹
流光影千潭寫錦文蒼生忻有望祥瑞在吾君
上黨奏慶雲見李紳
飛龍久馭宇真氣尚興雲五色傳嘉瑞千齡表聖君從
風忽蕭索依漢更氛氲影徹天初霽光鮮日未曛表祥
近自遠(類詩作來自遠)垂化聚還分寧作無依者空傳陶令文
梢雲羅讓(類詩作曹松)
殊質資靈貺陵空發瑞雲梢梢含樹彩(類詩作樹影)郁郁動
霞文不比因風起全非觸石分葉光閒泛灔枝杪静氛
氲隐見心無宰徘徊慶自君飜飛如可託長願在横汾
寒雲輕重色張仲素
佳期當可許託思望雲端鱗影朝猶落繁隂暮自寒因
風方嫋嫋間石已漫漫隠映看鴻度霏微覺樹攅凝空
多似黛引素乍如紈每向愁中覽含毫欲狀難
白雲向空盡周存(類詩作焦郁)
白雲生遠岫摇曳入晴空乘化隨舒卷無心任始終欲
銷仍向日(類詩作帶日)將斷或因(類詩作更因)風勢薄飛難定天
高色易窮影收元氣表光滅太虚中况若從龍去(一作出)
還施潤物功(類詩作儻若從龍去還施濟物功)
望禁門松雪王涯
宿雲開霽景佳氣此時濃瑞雪凝清禁祥烟羃小松依
稀鴛瓦出隠映鳳樓重金闕晴光照瓊枝瑞色封葉鋪
全類玉柯偃乍疑龍詎比寒山上風霜老昔容
都堂試貢士日慶春雪李衢
錫瑞來豐歲旌賢入貢辰輕搖梅共笑飛嫋柳知春遶
砌封瓊屑依階噴玉塵蜉蝣吟更古科斗映還新鶴吹
(疑)迷難辨冰壺鑒易真因歌大君德率舞詠陶鈞
同前李景
密雪分天路羣才坐粉廊靄空迷晝景臨宇借寒光似
暖花消地無聲玉滿堂灑詞偏誤曲留硯忽因方幾處
曹風比何人謝賦長春暉早相照莫滯九衢芳
同前李損之
春雪晝悠颺飄飛試士場綴毫疑起草沾字共成章匝
地如鋪練凝階似截肪鵝毛縈樹合柳絮帶風狂息疫
方殊慶豐年已報祥應知郢上曲高唱出東堂
望終南春雪李子卿
山勢抱西秦初年瑞雪頻色搖鶉野霽影落鳳城春皛
耀瓊(一作輝曜銀)峯逼晶明玉樹親尚寒由氣勁不夜為光
新荆岫全疑近崑丘宛合隣餘輝儻可借廻照讀書人
春雪映早梅庾敬休
清晨凝雪彩新候變庭梅樹愛春榮徧䆫驚曙色催寒
光添粉壁積潤履青苔分明六出瑞隠映幾枝開聞笛
花疑落揮琴興轉來曲成非寡和長使思悠哉
墻隂殘雪可頻瑜
積雪還因地墻隂久尚殘影添斜月白光借夕陽寒皎
潔開簾近清熒步履看狀花飛着樹如玉不成盤冰薄
方寧及霜濃比亦難誰憐高卧處歲暮嘆袁安
早春殘雪裴乾餘
霽日彫瓊彩幽庭减夜寒梅飄餘片積日堕晩光殘零
落偏依桂霏微不掩蘭隂林披霧殼(一作縠)小沼破冰盤
曲檻霜凝砌疎篁玉碎竿已聞三徑好猶可訪袁安
同前施肩吾
春景照林巒玲瓏雪影殘井泉添碧甃藥圃洗朱欄雲
路迷初醒書堂映漸難花分梅嶺色塵减玉階寒遠稱
棲松鶴高宜點露盤佇逢春律後隂谷始堪看
春雨如膏喻鳬
羃羃歛輕塵濛濛濕野春細光添柳重幽點濺花勻慘
淡游絲景隂沉落絮辰廻低飛蝶翅寒滴語禽身洒岳
摧餘雪吹江疊遠蘋東城與西(一作南)陌晴後趣何新
清露被臯蘭孫顧
九臯蘭葉茂八月露花清稍與秋隂合還將曉色并向
空羅細影臨水泫微明的皪添幽興芊綿動遠情夕芳
人未採初降鶴先驚為感生成惠心同葵藿傾
宿烟含白露失名
㭊㭊有新意微微曙色幽露含疎月静光與曉煙浮迥
野遥凝素空林望已秋著霜寒未結凝葉滴還流比玉
偏清潔如珠詎可收徘徊阡陌上瞻想但淹留
風草不留霜王景中
繁霜當永夜寒草正驚風飄素衰蘋末流光晩蕙叢悠
揚方泛影皎潔却飛空不定離披際難凝蘙薈中低昂
閒散質肅殺想成功獨感玄暉詠依依此夕同
白露爲霜顔粲
悲秋將歲晩繁露已成霜徧渚蘆先白霑籬菊自黃應
鐘鳴遠寺擁鴈度三湘氣逼襦衣薄寒侵宵夢長滿庭
添月色拂水歛荷香獨念蓬門下窮年在一方
同前徐敞
早寒青女至零露結為霜入夜飛清景陵晨積素光駟
星初晳晳葭菼復蒼蒼色冐沙灘白威加木葉黃鮮輝
襲紈扇殺氣掩干將葛屨那堪履徒令君子傷
薦冰鮑溶
西陸宜先啓春寒寢廟清歷官分氣候天子薦精誠已
辨瑶池色如和玉珮鳴禮餘神轉肅曙後月殘明雅合
冰容潔非同雪體輕空憐一掬水珍重此時情
同前趙蕃
仲月開凌室齊心感聖情寒姿分玉坐皎質發丹楹積
素因風壯虚空向日明遥涵䆫戶冷近映冕旒清在掌
光逾澈當軒質自輕良辰方可致由此表精誠
同前盧鈞
薦冰朝日後闢廟曉光清不改晶熒質能彰雨露情且
無霜比耀豈與水均明在捧摇寒色當呈表素誠凝姿
陳俎豆浮彩映璁珩皎皎盤盂側稜稜嚴氣生
同前范傳質
乘春方啓閉羞獻有常程潔朗寒光徹輝華素彩明色
凝霜雪静影照冕旒清肅肅將崇禮兢兢示捧盈方圓
陳玉座小大表精誠朝覿當西陸桃弧每共行
同前陳至
凌寒開固沍寢廟致精誠色静澄三酒光寒肅兩楹形
鹽非近進玉豆為潜英禮自春分展堅從北陸成藉茅
心共結出鑑水漸明幸得來觀薦靈臺一小生
府試水始冰馬戴
南池寒色動北陸歲隂生薄薄流澌聚灕灕(集作微微)翠㶑
平暗霑霜稍厚廻照日還輕乳竇懸殘滴湘流减恨聲
即堪金井貯會映玉壺清潔白心誰識空期飲此明
履春冰張蕭遠
一步一愁新輕輕恐䧟人薄光全透日殘色半消春蟬
想行時翼魚驚踏處鱗底虚難動足岸闊怯廻身豈暇
躊蹰久寧容顧盼頻願將矜慎意從此越通津
同前舒元輿
投跡清冰上凝光動早春兢兢愁䧟履步步怯移身鳥
照微生水狐聽或過人細遷形外影輕躡鏡中輪咫尺
憂偏遠危疑懼已頻願堅容足分莫使獨驚神
觀藏冰張彙征
寒氣方窮律隂精正結冰體堅風帶壯影素月臨凝冬
賦凌人掌春期命婦升鑿來壺色澈納處鏡光澄魯史
曾流問豳詩舊見稱同觀里社享王道頌還興
文苑英華卷一百八十二
