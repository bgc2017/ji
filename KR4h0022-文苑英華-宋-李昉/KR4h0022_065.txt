文苑英華卷六十五宋李昉等編
軍旅二
立走馬賦一首觀兵部馬射賦一首
師貞丈人賦一首善師不陣賦一首
有征無戰賦一首王師如時雨賦二首
轅門射戟枝賦一首佩刀出飛泉賦一首
孫武試教婦人戰賦一首垓下楚歌賦一首
立走馬賦喬彝
元戎帳外兮何者雄躡絶電踏追風於是千旗已合萬
馬既匝槍壘環廻轅門洞開紛熒熒以照雪殷嶫嶫以
隨雷嚴鼓齊蒼山破一夫唱萬人和寒笳既鳴攅騎無
聲左右交入奔騰迸集鴻洞戢孴隂森嶷岌揮鐵騎以
突空上金鞍而屹立輪寶刀以直視拔長劍而端揖奔
鯨絶海旋巨浪以尚遲餓鶻飜身寫長風而未急於是
神仙敞怳鬼怪呼吸擺金甲而作寒噴玉花而半濕膂
力既剛雄鋒莫當擲紅旌以顛倒按白刃以熒煌霍[穫-禾+火]
滅没離披頡頏引山河之奔走隨簸蕩以低昂訝夫[危臬]
[危瓦]累跡從容自適互辟易沸霹靂豁千里以萬里廼左
射而右射餘(疑)掉青絲繫練影呌天閽揮落景雲旗一
簸飜古塞而半飛畫戟雙盤寫長風而自冷况復騰勇
氣耀紅塵倚精誠而張膽仗忠信以扶身妙能傑出其
大絶倫感平生之顧遇睹性命之逡廵既見知於挺特
(疑作時)寧有力於依因得逢堯舜之代以備爪牙之臣恨
武揚之尚狹踢高步而難伸皆曰若更度交河絶大漠
藏鐵羽銷金錯横穿馬邑雷鼓出於地中直上龍城將
軍忽如天落引皇風之披靡蕩殺氣以澄廓不離旗旆
長随衞霍鞭八方之戎羯豁萬里而開拓騁輕趫之俊
藝突沙塞以取樂壯觀呈肅然清揚大旆入舊營
觀兵部馬射賦(以藝成而動舉必有功為韻)元稹
大司馬以馳射而選才衆君子皆注目而觀藝至張侯
之所乃執弓而誓誓曰今皇帝製羽舞以敷文德擇材
官而奮武衞莫不(二字一作兼)以超乘者為雄(一有不惟二字)中鵠
者得祭用先才捷志亦和平以多馬為能故以馬為試
以得鹿為美故以鹿為正豈獨武人之利實惟君子之
争射者皆曰諾雖五善之未習庶一舉而有成為是馬
逸騤騤士勇伾伾蓋(一作蓄)銳氣候歌詩初聽采蘋之章
共調白羽次逞穿楊之妙忽縱青絲旁瞻突過咸懼發
遲曾驥足之展矣飜猿臂而射之揮弓電掣激矢風追
方當耦象决裂䴡龜&KR1154;爾摧班示偏工於小者安然飛
控(一作鞚)固無憂於殆而信候蹄而不爽則舍拔之(一作而)
無遺故司射舉旌以效勝曰爾能克備我爵可期賈餘
勇者宜乘破竹之勢善量力者當引負薪之辭由是靡
不争先莫為我後(一作莫肯為後)皆曰措柸於肘十得其九參
(一作忝)明試者亦何嘗而不有破的之術萬不失一凢獻
藝者豈自疑於無必衝冠髮怒揚鞭氣逸引滿雷砰騰
陵飈疾皆窮百中之妙盡由一孔而出乃知來者之藝
蓋由(一作亦)前人之匹若此則蹲甲壯潘(一作飬左傳潘尫之黨與養由)
(基蹲甲而射之)揚觶觀孔信一場之獨擅終六轡之未摠豈比夫
浮雲迥度開月影而彎環如雨横飛挾星精而摇動雖
當至理不忘庸功天子垂衣儼鵷行於北闕夏官司馬
閱騎從於南宫貢士之程職司具(一作其)舉會欵塞五方
之俗觀校將(一作埒)百夫之禦得雋為雄惟能是與星郎
草奏上獻拱辰之方天驕解顔喜見射鵰之侣客獨顧
(一作訂)之而笑曰此蓋有司之拔萃固非吾君之右汝我
有筆陣與詞鋒可以偃干戈而息戎旅司文者聞之而
驚曰爾其自勵于爾躬吾將獻爾于王所
師貞丈人賦(以武有七德師貞丈人為韻)獨孤授
先王以武不可獨任故受之以師得其人則百蠻風靡
失其職則九廟陵夷君於是慎擇其難申命分掌動衆
以正臨下以長合人謀兮順天奬慎戰也在知機而萬
全慎身也如臨深於百丈夫然出號令拔忠讜樹藩屏
疇土壤截方隅以無事威戎狄以稽顙俾其政成者列
爵功高者受賞是知師貞丈人之稱也至若藎臣嘉謀
以國利不可動忠不可賊威遠方以慕化訓萬民以勤
德使強弱不相陵乃勝殘而可克力牧佐之而不疑軒
后居之而不惑此帝者之師也蕭蕭馬鳴悠悠旆旌伐
叛則刑立柔遠而德成上乃奉君之職下乃守臣之貞
湯武用之而定業伊周法之而作程此王者之師也審
官以統衆求賢以自輔必觀釁而後動豈窮兵以極武
不害閭閻不敗工賈政得其經事合其矩管仲因之以
相齊桓晉文由是而稱盟主此覇者之師也暴而不戢安
忍無親徒侈其欲輕用其人處勞則先加於衆居後則
樂止其身猶回邪而自保迷大路而不遵州吁處之以
國滅子反效之以禍臻此黷武之師也嘗試言曰王心
無逸師出以律惟得(疑作德)其欽惟刑是恤自然道貫三
五勲崇四七不假築京觀兮定武功逞滛刑兮數軍實
言乎師貞在人其來自久動無悔敗位不虚受追惟古
昔厥有臧否是則頗牧之勇敢可以執其手平勃之臨
事可以難其後伊吕之行可以欽其順其守不失其攻
不有行稱文武之略居成社稷之守神祗以百福休祐
子孫以百代不朽蓋由尊嚴之重以禮立訓師律順正
動而何咎
善師不陣賦(以聖朝威服遠人為韻)失名
明明天子五帝可六政不嚴而諸夏以清師不陳而遠
人咸服於是旋大旆罷長轂劍無頓鋒矢無血鏃萬方
悦四境肅同夏后之舞羽舞干笑周王之白狼白鹿邊
鄙以之不聳神祗於焉介福至矣哉善師不陣之功烈
烈而郁郁者也伊昔漢武黷兵于隣殫天下之賦悉域
中之人南浮漲海北歷胡塵然後戎虜稽服甌閩入臣
孰與乎兵不交而抱不鼓遂奔走而來賓我帥孔閑我
后齊聖順魯史之武有七德法周書之農用八政不討
遠而遠者自懷不耀兵而兵威克盛信百王之楷範為
百代之龜鏡者也自太樸之既散俗易弊而難威蜂蠆
或恣其毒螫鴟梟乃縱其翻飛是以有征無戰有守無
圍家以文事革武事士以儒衣易鐵衣王者之兵也有
征而無戰北方之彊也不召而來歸全師以出振旅而
返示牛馬之弗服在干戈而載偃鄙楚子之滅弦小文
王之侵阮百僚兮率職濟濟羣士兮直言謇謇聲教所
被則莫我敢遺(疑)日月所臨於是乎無遠蕩蕩昭昭不
諱之朝忝陶唐之比屋敢公(疑作頌)美於帝堯
有征無戰賦(以安人以德不戰而旋為韻)陳山甫
皇威克宣彊敵無全始建牙而耀武終不殺而摧堅授
師律以徂征鑿門而出指戎夷而向化掉鞅而旋静難
以仁勝殘以德綏懷未及方資吊伐之謀氛祲潜銷詎
假貔貅之力命將必先於制勝數課寧勞於逐北三令
著而狼野自清七德彰而梟心已息是知訓戎有律料
敵無遺乘地形而動衆順天討以行師播武烈為先登
之旅尊英風為遏亂之資利百勝者不其殆矣尚九變
者於斯遠而於是指途而邊鄙革心按甲而兇渠授首
向威懷而將順將血刃而何有行當盡敵制在於成規
武以止戈匪勞於善誘念安人之可待懷闕(疑作鬭)志而
終不當其藴龍韜以啓路馳豹騎以清塵鄙身膏於草野
笑血染於車輪所以示專命柔遠人揚分閫之威無逾
六月來有苖之類不俟七旬一舉干戈載櫜弓矢惟義
是徇惟仁是以有以見解紛之謀有以見知難之旨且
夫治兵在於克敵定亂在於圖安苟率人以知化寧黷
武以自殘所以不矜其庸功不事乎權變文教被於含
育武德彰於㝢縣由是而言善用師者不在乎善戰
王師如時雨賦(以慰悅人心如雨枯旱為韻)陳去疾
惟唐十二葉盛德如春雖幽無不被而獷有未臣帝曰
苟非我武焉能庇人於是考龜策諧諮詢投干戈於苖
扈之地拯黎庶於塗炭之辰是師也以勝殘為心以除
暴為主得周宣之薄伐非漢皇之黷武爾乃誓六師命
吉甫鼓而出兮俯而取始天聲乍發闞若雷霆終聖澤
旁流霈如甘雨既殱元惡不問其餘誠與之更始而待
之如初簞食壺漿將爭先以邀路緇黃耆艾知弛負以
寧居是以足蹈手舞怨釋憤攄洗心靈而沃若類草木
之賁如始其聞金鼓之聲疑殺戮之謂及其蒙霑濡之
賜衆乃欷歔以相慰曰豈圖汙俗猶軫聖心殷雲雷以
作解與枯槁而為隂濟濟烝徒一以貫乎睿旨顒顒噍
類咸得滌其煩襟渥恩既溥幽夏(疑作憂)爰泄愛離畢之
時見覩燎原之熖滅始憑鼓怒信天步之不回終乃發
生諒人情之大悦既而新厥政革其謨遂開儒風與文
教載櫜越棘與燕弧正皇綱於寒暑變下國之榮枯夫
如是莫不沐仁澤以愉愉詠恩波之侃侃方且觀濠梁
之魚樂豈復比農夫於歲旱
第二(同前韻)章孝標
念黎庶兮罹于毒痡我興師以剪屠如旱歲之稼穡得
膏雨之霑濡豈不以垂渥澤潤涸枯草木之心寧慮䁧
其乾矣天人之意將同衞討邢乎至乃銳戈矛齊卒伍
誠告虔於上帝祈發生於下土龍旗電掣疑驅蔚矣之
雲鼉鼓雷奔似送霈然之雨匪六師之是侵實百姓以
為心所謂謀臣如雨猛將如林馳之驅之似得時而將
降六伐七伐謂决渠而就深既踴躍而成列象沉隂之
欲泄青萍刜而破塊將分白羽麾而散絲不絶奚潤草
之芳茂信洗兵之是閱異包茅之貢矣爾職不恭同隂
雨以膏之我心則悅不疾不徐箕張翼舒向兵革而自
弭喻霶𩃱之有餘多鼓鈞聲知上善之不若密雲不雨
想西郊之未如且宣王六月兮非旱之備高宗三年兮
適足為費惟鬼方之是懼何人倫之足慰豈比指綠林
於一戎養蒼生於百卉知我者信號令如春不知我者
疑甘澤随輪一鼓而風雲作氣再麾而寰宇清塵以此
出征為活國不能無戰乃愛人故得戎羯來王淮夷納
欵嗟螻蟻之猶聚將刑戮而尚緩今挾泰山壓危卵不
得已而用師如救歲之大旱
轅門射戟枝賦(以一箭解圍人中之俊為韻)王起
矯矯吕公凛千載之英風立轅門而耀威百夫之特射
戟枝而騁伎一矢稱雄所以解紛為智和難成功豈徒
用壯於六鈞之妙務能於百步之中當其劉氏興戎袁
公結陣既禍拏而莫解亦兵纏而屢振闕(疑作鬭)貔豹而
不寧苦蚌鷸而相徇是用假我手弓救其血刃則萬夫
駭目不在於和容二憾革心必資乎中俊闕力未疲徵
會於兹排其患難成彼宴私離坐離立左之右之森森
兩軍比晉楚衷甲之日桓桓二帥同劉項舞劔之時是
用出雄戟射小枝既從容而諭旨亦慷慨而興辭乃曰
射者所以明其志忠(疑)其質今欲轉禍為福反凶致吉
若嗤同失鵠我藝自忝其疊䨇儻妙等䴡龜爾心固宜
乎如一乃展容耀示英威决拾既佽分銖不違洸洸赳
赳如翰如飛莫不竚其密彀釋此重圍彼戟在門揭焉
獨見立亭亭之直影引耽耽之英眄刃孤標而霜白末
斜指而目眩彎弧弨弓之際勢若月圓鳴鏑於矢之端
光如電炫觀之者心惕聞之者膽戰固當靖難於五兵
豈獨解顔於一箭彼容色沮我師氣振咸曰將軍勇絕
衆藝如神蹲甲非敵措杯不倫今在座隅徒欲釁勇而
嗇禍儻居戰陣誰當左馬而右人請懲忿於昔日願釋
憾於兹辰盛矣哉斯會也當軍門而人無不協中戟枝
而戰無不舍既威加於域中亦藝絶於天下則毁其壁
二人之訟息弄其丸兩家之難解此將軍之功實為小
者
佩刀出飛泉賦(以至誠所感靈泉為生為韻)失名
貳師之伐大宛也耀武經闡王靈入絶域討不庭近取
諸身拔寶刀之錯落上善若水出山溜而清泠則誠之
所至危無不寧挹既思於䟦石利遂因於新硎當其大
漠之北窮山所次萬流皆涸甘泉斯秘堯人不能以鑿
井考叔徒稱其闕地思羣飲而駿奔懷載渴而麏至大
兵懸命夸父之拔策是憂上將失容曹公之指梅莫致
惟石巖巖將破以至誠憂心惨惨將慰以玄感乃拯(疑)
經營陟嶸崢綴流之急貫日之精念鑪中鍜鍊之利成
山下决蒙之情孤環出銛鍔明賴黑壤而暫啓迸玄泉
而可驚活活兮有甘井忽開之兆泠泠兮奪醴泉自出
之名飛流乍凝乎淬刃濯血又同於洗兵三軍激心始
觀切玉之利萬夫駭耳俄聞潄玉之聲咸曰將軍發丹
懇勞赤誠俾竭涸流濕枯槁增榮亹亹之流既控清而
引濁濟濟之衆咸出死而入生豈一勺為多實一瓢為
貴既挹注之有待知福禄之來為刀惟百鍊不挫其鋒
鋩泉則九重未存其觱沸此畫地之成川如開流之納
泉酌焉不竭瞻之在前何盡心之顒若致滿腹之怡然
向使以誠為後以力為先動而有悔鑚之彌堅則佩彼
孟勞諒無施於磽瘠拜同疎勒亦何望於潺湲於戲人
之有志物莫能禦刀為短兵兮曷用泉居厚地兮不沮
中石之箭處危疑而則那駐日之戈於精誠而誰與故
能飛名域外獻功王所豈不以至誠如神達之於六府
垓下楚歌賦(以漢師清歌遂統天下為韻)失名
昔漢兵未罷師屯垓下物格時變威輕勢寡兩雄較武
焉知劉氏昌乎四面聞歌是何楚人多也且其秦以三
世漢之五年當重圍而外合聆逸韻以初傳令肅轅門
如貫珠而有序聲環戎壘聞彈鋏以相宣將清氛䘲於
兹夕寧遏行雲於遠天由是互變新聲復轉餘弄效巴
人而四起明漢祚之一統宣於里巷千門而羣犬吠聲
静入房櫳一夜而滿城驚夢爾其本秦人也盡當秦聲
爰作郢曲以移楚情將以表升平之道引謳誦之清威
楚(疑)外虞風急而鼓鉦動地曲終廻顧月上而旌旗繞
城楚王乃起自帳中憮然悲惋腰間之劍斯在麾下之
師已散在昔割河渠分理亂東也為楚西也為漢乘時
負約情激憤以空深言志增悲意浮游而不斷但聞迭
唱以繼和寧肯側聆而屢歎廻首無記(疑)虞兮柰何汝
起楚舞吾將楚歌弱冠舉兵覇世之名則振窮途敗績
拔山之力空多固知天命有歸雄圖不遂念繞梁之未
閱(疑)信創業之難致戰征七十空傳海内之名子弟八
千誰返江南之地已而楚幕旗偃漢軍角悲雖潰圍之
遠遁終漏網以難期便繼遺聲可成功而作樂果符先
兆乃獻凱以旋師奏嗚咽之一曲决雌雄於此時
孫武試教婦人戰賦(以題為韻)李銑
昔孫武子兵術干吳王曰臣聞國之大君之尊法星象
月則乾效坤蓋利德之並用故文武而兼存所以安社
稷保子孫恢覇圖慮併吞臣實不敏請嘗試論王曰弧
矢之利以討其貳雖邦國之無虞必干戈之有備今者
革車千乘介馬萬轡外多勍敵敢曠戎事誠願陳五兵
之道用一鼓之氣雖寡人之不德知將軍之自試聞女
子之難令豈習之而能致不然者則無以表將軍之異
武曰唯唯大王之所示乃召内宰出䴡嬪下高臺授武
臣皇皇兮其令已申肅肅兮其氣益振今日寵不可恃
法有所尊(疑作遵)當秉心以受教勿怙色而驕人於是建
主首統諸婦示其左右約其先後唯玉貔之自矜念將
軍之何有顧三令而却立哂再麾而掩口當兵法之必
誅雖君令之不受既而易將更令整行定伍開天門閉
地戶審向背分客主角以持兵金以節鼓張竒正以尊
(疑)其進退制方圓而必中規矩武曰彼如桃如李皆如
貔如虎可以服楚越攝齊魯惟大王之悉覩豈獨播於
虚聲以婦人之講武王曰始也壯卿之術今也信卿之
效將遇敵而可敵故難教而可教乃朝羣臣御正殿授
以斧鉞使其攻戰王不失王道武不辱武戰(疑)戮二姬
而顔色匪怍制敵國而軍聲大變於是孫子用兵有獨
斷之名尤不若吳王有割愛之善
文苑英華卷六十五
