文苑英華卷五百八十三宋李昉等編
宰相雜謝二
為宰相謝至尊為蒼生祈福表一首
為李右相謝上上考表一首
為宰相謝賜竹扇表一首
為趙公謝賜金石凌表一首
為盧相公謝恩并謝罷官養疾表一首
代賈相公謝賜馬及銀器錦綵等表一首
代武相公謝槍旗器甲鞍馬表一首
代武相公謝借飛龍馬表一首
代鄭相公謝賜戟表一首
代集賢崔相公謝賜官誥表三首
代宰相謝宣示白野鵲表一首
代宰相謝宣示白雀白鸚鵒表一首
代宰相謝賜布帛表一首
代宰相謝降朱書御札表一首
代史館王相公謝令樞密使宣諭奸邪表一首
為宰相謝至尊為蒼生祈福表(玄宗)
孫逖
臣等伏見太常寺祝王璵奏陛下自臨御以來未嘗不
四更已後夙興盥潄為蒼生祈福每遣公卿方士巡祭
川岳祝文虔誠御札親署曾無一字自為聖躬伏請自
今以後聖心徇物俯垂矜允下情獲展品物同歡伏以
虞后浚明但聞恭已周王旰食亦謂憂人未有精意妙
門勤祈道寶勞聖躬於夙夜移景福於蒼生遂以為常
久而無倦肇自開闢未嘗覩聞雖覆燾之恩豈求報於
芻狗而生成之類願效祝於封人天聽不違民心載悅
况在臣等特荷殊私莫測神功空慙帝力無任忻慶之
至謹奉表陳謝以聞
為李右相謝上上考表
臣今日伏奉恩旨垂賜上上考并辭捧讀兢惶戰汗交
集臣謬以庸薄久塵樞近承奉明命述宣聖謨罪戾猶
多涓埃何補豈悟天心善誘宸眷殊常垂翦拂於德音
踰涯越分降恩私於考績超等邁倫雖承含垢之慈終
多覆餗之懼無任慙悚之至
為宰相謝賜竹扇表
高力士至奉宣恩制各賜臣等竹扇及聖贊頼(疑作賚)以
器用俯矜於煩暑博以文章更垂於光拂殊私備及自
昔未聞臣等經生謬膺大任雖罄心勵節徒有慕於脩
篁而淺謝(疑作識)薄材何足當於睿藻外榮天錫内愧御
題善誘之恩則深負乘之責彌懼何以對越休命奉揚
玄風捧對兢惶罔知攸措不勝感戴之至謹奉表陳謝
以聞
為趙公謝賜金石凌表權德輿
臣憬言伏奉恩敕賜臣金石凌并方及服法并金花銀
合一又賜臣蘇膏方及眼赤有瘡方其方皇太子書者
鴻私榮貺特發天心受恩拜賜慙怖交集中謝臣聞台
司之任茂遂羣生而攝衞乖宜自貽病疾理身未暇賦
政何堪豈謂上簡宸衷下矜賤質御方靈藥稠叠寵光
劑和至精減聖躬所服翰墨玄妙降皇儲之書仰光輝
而陋目增明承渥澤而沉疴自愈致金石之固通性命
之和保持誨諭曲盡慈旨蠲其煩滯授以康寧省已何
功害盈知懼伏惟陛下宣布大和則時無疵癘懋建大
中則物以阜安生及昌期自登壽域况臣劣薄待罪樞
衡感平施而已深荷殊榮而難報雖隂陽不測犬馬之
疾頓瘳而日月無私螢燭之光何補生成覆露皆禀睿
慈竭力致命豈申愚效無任感恩惶懼之至謹奉表陳
謝以聞
為盧相公謝恩并請罷官養疾表(德宗)
高郢
臣邁言今月十四日以在假百日進狀上聞某日中使
某奉宣進止令臣在家將養損日朝參者力疾受恩慙
懼交集中謝臣病滿百日法當罷免恩自九天優以賜
告伏念手足餘疾運用未平風毒常作療除多久臣今
若卧叨厚祿坐待全療豈惟日月易淹實亦恩私過幸
且台輔為任周行所瞻臣匪服以居既貽官謗沉疴不
退又廢公法夙夜循省心愧靡寧雖宸慈曲臨有所不
忍而王道平施則惟無私臣既内懷尸曠之慙外廹支
體之慮竊恐所攻非一望損彌遠徒闕遵常之典增延
憫下之仁如蒙特恩俯遂微懇得從解紱專一就醫則
冀形䰟兩安物議皆息全度之澤於此為深無任感恩
之至謹奉表陳謝以聞
代賈相公謝賜馬及銀器錦綵等表
權德輿
臣耽言今日中使某奉宣進止以臣所進關内隴右圖
錄十卷特賜馬一匹并銀瓶盤等若干事錦綵等若干
疋者承命抃舞震驚失圖伏以聖朝覆幬無私聲教遠
被雖夏書禹貢周制職方重譯所通未若今日臣以末
學舊奉昌期常好地理之書頗知河湟之事明徵舊史
博考𫝊(集作前)聞夙夜以思歲時遂久紀諸文字繢以丹
青上塵聖聰庶備方志豈謂睿慈弘奬寵賚特深出珍
華於内府下駔駿於天廐恩榮所及煥麗相輝循顧庸
虛曲承蕃錫負乘匪服併切於今無任瞻恩荷戴之至
謹奉表陳謝以聞(貞元十四年九月)
代武相公謝槍旗器甲鞍馬表吕温
臣元衡言今日中使某乙至臣宅奉宣聖旨賜臣槍旗
器甲鞍馬并錦綵等禮殊其數物備其容肅以將威燠
以昭寵雲澤濡體天光照門抃駭失圖兢惶罔據臣某
誠荷誠感頓首頓首臣才無可取進不因人陛下憐其
小心知其盡節特紆宸睠謬委台司匡補之益無聞將
明之效靡著方俟嚴譴(集作蒙)忽被殊恩寄重西南任兼
中外封開大郡秩正黃樞登壇於六符之階被衮為三
軍之帥今古盛典盡在兹日人臣寵貴併(集作舉)集微躬
豈臣孱庸所克負荷非臣隕越所能上報重錦名馬玄
甲朱旗王事靡盬儼有行色天顏咫尺忽當遠離感戀
彷徨拜受涕泣(集作咽)折衝分閫媿非式遏之才榮耀(一作)
(曜)自天猥辱專征之賜無任感恩激切之至謹奉表陳
謝以聞
代武相公謝借飛龍馬表
臣元衡言伏蒙聖慈借飛龍馬若干匹至京兆府界首
者臣謬處台司將明薄(集作無)效自忝方任恩禮特加奬
諭綢繆寵錫輝煥寒衣病藥悉出聖慈匹馬一人咸經
御選遠覽圖史近徵耳目如臣蒙幸未見其倫實有何
功敢當斯遇盡節竭誠在臣子之本分殺身致命報君
親之常道竟將何力上答殊私空保丹誠以致灰粉王
程靡處天駟言旋仰服皂之有期恨違顏之方始精䰟
自越顧步莫留權竒之姿向雲闕以驤首(集作獨去)悃欵之
戀與星影而共馳瞻望天庭罔知所措無任感戴彷徨
之至謹奉表陳謝以聞
代鄭相公謝賜戟表(見六百一十八卷)
代集賢崔相公謝賜官誥表錢珝
臣某言伏蒙聖慈賜臣某階某官食邑若干戶官誥一
通者臣某中謝臣伏以周官所建冡宰是先進階陛之
名增井賦以數重在彛典合為渥恩冒寵以來偷安而
處不能退讓方懼滿盈詎謂陛下每顧舊章必加優禮
雅誥既垂於綸綍侍臣忽降於宫闈五彩相鮮且成文
於潤飾萬鈞比重幾無力以捧持聚族咸觀省躬何稱
遭遇莫酧於君父寶藏空戒於子孫竊視權衡惟思砥
礪臣某無任感恩荷聖激切惶越之至
同前
臣某言今月某日賜臣某官誥一通者臣某中謝臣敢
謂皇慈仍加霈澤固讓而丹誠莫遂退思而玄造寧酧
今者特降近臣(一作異恩)遽臨私室琅函乍啓捧持空耀於
微躬寶軸載觀燦爛仍驚於衆目榮光併集舒卷不遑
難勝黼黻之文何補燮調之任唯當千慮以荷(一作濟)萬
幾見可而進之謀知無不為之力用裨至理庶奉休期
仰戴聖慈臣某無任省已感恩之至
同前
臣某言臣先蒙恩命授集賢殿大學士今月某日中使
至忽承霈澤降自重霄再披五色之文若戴千鈞之重
臣某中謝伏惟尊號皇帝陛下求衣待旦側席視朝方
致理於雍熙每仰成於輔相臣自慚竊位唯懼曠官未
獲避賢何堪假寵爰驚𤨏質更被鴻私提玉鉉於中台
已憂公餗總石渠之秘署兼及(一作集)羣才當文德之盛
朝實名儒之大任今者遽頒雅誥益示皇慈兼命王人
且臨私第琅函乍啓光凝紫府之烟寶軸潜舒潤帶金
盤之露空知焜耀無報睿明臣某無任荷聖感恩兢懼
之至
代宰相謝宣示白野鵲表
臣某等言今月某日高品張師道至奉宣聖旨示臣等
涇州所進白野鵲者臣聞白為正色鵲實靈禽在五行
而賦禀金精於衆鳥而有殊羽族臣某中謝伏惟尊號
皇帝陛下應上天之道必順五行遂萬物之情非徒衆
鳥宜獲降祥之類以昭致理之心是以素翼流光丹眸
耀衆俄呈瑞質能弄好音應圖牒以自來詎網羅之所
得諸侯入獻史氏明書寧同集樹之烏堪並紀年之雀
方開景運實契禎符臣某等謬贊皇猷竊觀神貺無任
賀聖歡抃之至
代宰相謝宣示白雀白鸚鵒表
臣某等言今月某日高品張徒(一作從)羽至奉宣聖旨示
臣某物者至化無私殊祥畢萃既光史策允叶元符臣
某中謝伏以西方主白金氣應秋故靈禽頻見於塞垣
玄貺實昭於人事遂使載飛之類皆呈受彩之姿以物
窺天知天感聖犬戎柔服必無犯於西方禾黍豐登將
有成於金象(一作氣)假慈毛羽降彼藩隅既來獻於帝居
獲同觀於公府何能翼戴徒荷休明臣等無任舞詠聳
抃之至
代宰相謝賜布帛表
臣某言今月某日中使某至奉宣聖旨賜臣布一千疋
絹二千疋者臣某誠哀誠感頓首頓首臣災集衰門禍
貽諸父執禮既循於經典成喪將服於冠裳何言臣子
之情必軫君親之念近效承命飛星忽降於重霄寵數
有章束帛載頒於内府哀榮曲被跪受難勝上感聖慈
臣無任涕泣惶越之至
代宰相謝降朱書御札表
臣某言今月某日中使某至奉宣聖旨頒示御札以貶
黜張道古事更令申誥中外者聖旨昭垂羣情胥悅臣
某中謝臣伏念元和中(一作年)吏部侍郎韓愈因陳佛骨
遂拜封章以為前古奉佛帝王年代尤促憲宗以人臣
去就乖忤非輕震怒所臨遂竄荒裔憲宗英主韓愈名
臣典記可行事無不順今張道古狂愚(一作瞽)所獻斥犯
非常凡曰在庭皆知難恕深弘睿哲且欲含容雖匿瑕
之道則然於犯上之名斯重臣等請行譴逐陛下尚顧
物情宸翰所臨皇言曲被盡賀為君之盛咸知六德之
能捧戴聖慈如親丹扆臣某等無任銘篆兢越榮感之
至
代史館王相公謝令樞密使宣諭奸邪表
前人
臣某等言臣嘗讀漢史竊見上官桀桑弘羊皆惡霍光
之忠於王室也欲奪其權遂詐為燕王上書言光將有
非常之變而昭帝知其詭詐欲害賢良顯發怒言保明
元輔識者以為漢昭之聰睿遠過周成臣等每閱其書
實感其事以為後代不復有之今月某日獲延英奏事
親奉聖言且以陛下深懼艱屯欲清教化寤亂階於前
事窮蠧本於小人既以(一作已)誅鋤方期屏絶而常有技
術賤微之軰班行險躁之徒潜結詭謀輙投邪隙且相
援引遂有譛傷間諜滋深根株甚鉅而聖心不動睿鑒
有融盡辨讒䛕靡容交亂致臣於不疑之地知彼有禍
人之心且赫揚於斯必令懲革覲於左右永杜奸邪臣
等且懼且驚載思載感還至公府未知所安樞密使某
等又至中書備𫝊睿旨伏知是李遂劉達等共謀推薦
李潔秉政因此大惑天聽君臣之所難聞乾坤之所共
棄有李遂之奏肆志巧言而陛下不以為疑祗以為恕
凡所布諭必盡洪纖某等復宣陛下之言不惟保任臣
等兼欲擊斷此軰彰明我心臣等禀命而思激情以泣
自有邦國誰(一作詎)無君臣今此讒邪忍施陷穽密構於
一夫之口何術可知潜行於萬乘之前何人敢辨雖陛
下察之不惑隱之不言有此釁端加於輔相臣之寤寐
將至驚狂一旦親奉堯言俾行漢律使罪人斯得餘纔
(一作除讒)自安復使微臣必無他慮食駃騠者未足為德喻
媒糵者未足為辭李遂軰擠臣於不測之谿陛下賜臣
以援溺之手誣臣以難明之罪陛下諭臣以必信之言
彼昭帝之時漢家方盛霍光之辨且有詐書今李遂得
於艱否(一作苦)之朝進傾危之計宸聰之外孰可得聞(一作)
(明)則臣等塗汙一浸江漢難濯殁為野土誰為呌閽不
有睿明焉知昭釋感入骨髓誓諸神祗千拜首以何為
一剖心而始足惟當竭誠啓沃戮力弼諧盡毁家紓難
之謀繼圖國忘身之策尚疑丹悃未答皇私荷聖感恩
臣等無任抃蹈兢慄涕泣屏營之至
文苑英華卷五百八十三
