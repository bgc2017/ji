文苑英華卷九百八十一宋李昉等編
交舊四
祭吏部元郎中文一首祭夀州張使君文一首
祭揚州韋大夫文一首祭韋炎端公文一首
祭賈尚書文一首祭相里造文一首
祭滁州李庶子文一首祭裴尚書文一首
祭李員外文一首祭陸端公文一首
祭吏部元郎中文獨孤及
年月日禮部員外郎獨孤及謹以蔬飯壺酒敬祭於(集作)
(于)故吏部郎中元公之靈上士齊死生下士愛生惡死
而惑之知生死若幻而不能忘情於其間者我輩所不
克免始者與公同弔死問生論議亦頗嘗及此豈謂言
未絶口而公又長往昨日經過遽成疇昔何變化之速
乃至於是視不及瞬言不容(集作及)息嗚呼元君今已返
於機夫彭祖殤子同歸於盡豈不知前後相哀逹生者
不為嘆公齒髮未老官途方半相視而笑冀前路各有
所展豈圖問闊數日而死生間之竹林如故階塵未掃
惟人琴兩亡影絶響滅清絃豈可復聞承以今辰將赴
塋闕痛天道之無(集作茫)昧予豈無言而悲来從中遂(集作)
(遠)復抒意匪祭也永以為别也尚饗
祭夀州張使君文前人
年月日舒州刺史獨孤及謹以清酌嘉蔬柔毛之奠敬
祭(集作薦)于故尚書工部郎中夀州刺史兼侍御史張公
之靈頃者剖符為郡與公隣邑祗役往復日以携手嘗
辱嘉惠愛我則深奈何此(集作故)别後盈魄未周相去無
山川之間纔聞嬰疾遽告不幸古詩稱一息不相知今
而果爾(三字集作乃爾)耶别時高論精義在耳袖中尺書灑翰
猶濕而形影驟滅了無還期雖欲效古賢謂悲哀為怛
(集作恒非)化情莫可遏徒虚語爾惟公貞亮温毅強學好古
人皆窪而盈曲而全公獨以全真(集作峭直)接物雖悔恡不
改其度人多求田問舍公獨以百家言為寶蔵書至八
千卷而不止以斯道也施於(集作于)有政故其德形於事
業其仁浃於百姓楚人夀人如得陽春識者揣公夀與
位偕今也溘然而人何望嗚呼王事拘限會葬莫及思
賢嘆逝執紙涕零苦久要之不我忘也豈不顧饗於今
日蘋藻之奠尚饗
祭揚州韋大夫文前人
年月日朝散大夫檢校尚書司封員外郎(三字集作郎中)兼舒
州刺史充本州團練守捉使賜紫金魚袋獨孤及謹以
嘉蔬柔毛之奠敬祭于故揚州大都督府長史兼御史
大夫淮南道節度觀察處置使韋公之靈王命九伯底
綏四方惟公剖符作藩維揚往歲斯民匪廸匪康自公
戾止視之如傷飾吏以儒出言有章革剗煩苛載戢暴
強將吏奉之(集作君)若網在綱罔或作威以紊典章(集作常)
民斯輯睦政亦允臧和氣被物豐年降祥天之輔仁公
宜熾昌奈何不淑景命遽殃(集作央)百城悼心萬民何望
及忝列城備守封疆獲宥罪戾庇身余光德宇所覆今
也則亡偏思遺愛追蹈(一作悼)餘芳俛仰興懷望慕淒凉
拘限所職路阻且長遥抒下情旨酒一觴尚饗
祭韋炎端公文前人
年月日司封郎中兼舒州刺史獨孤及前舒州司馬皇
甫曾等謹以清酌庶羞之奠敬祭于故侍御史舒州桐
城縣丞韋公之靈昔公執法柱下某等接足(集作武)周行
嘗(集作常)趨後塵飽聽公議及既出守曾後播遷公亦負
譴玷(玷字集作黜官)辱同官為寮之好敢不知孝弟忠信強毅
正直樂善惟恐不及嫉惡不盡(集作去)不止分枉直於心
職(集作識)以澄清為己任形於造次發於自然謂必眉夀
且鍾介福奈何強仕(集作壯)之年大才先謝志業所趍未
申萬一有生之涯溘然永已慈親羸老弱子未齔反葬
無望委體(集作骸)他山等為歸真難(集作艱)痛太甚天不我
弔哀有何極某等頃嘗以樽酒豆肉邀君同歡今之所
獻猶前樽也但夙昔志氣比来話言遽悉冥漠無非夢
想往既不及来莫我(集作可)追猶持此樽(集作奠)以抒永别
至苦(集無此二字)夭閼之痛夫復何言尚饗
祭賈尚書文前人
大歷七年四月二十一日朝散大夫檢校尚書司封郎
中兼舒州刺史賜紫金魚袋獨孤及謹以清酌庶羞之
奠敬祭于故散騎常侍贈禮部尚書賈公六兄之靈嗚
呼性命之源仲尼罕言頃者與兄存而勿(集作不)論亦謂
景福必鍾德門未虞昊天驟忍我斯(集作欺是)所以分手容
易前期日往書札秪嗟别離孰云别中死生間之賈生
謫去遭世不用以命問鵩千古猶痛兄逢盛時任適梁
棟青雲咫尺巨鱗始縱溘爾中止俄同大夢天下孤望
非兄誰慟追念夙昔嘗陪討論總(集作終)覈微言揭厲孔
門匪究枝葉必探本根高論拔俗精義入神誓將以儒
訓齊斯民文章陵夷鄭聲奪倫兄於其中振三代風風
復為朴(集作復雕為朴)正始是崇學者歸仁百川相宗(集作如川朝宗)
六義炳焉自兄中興大名全才儀刑百工嗚呼彼天胡
不祐焉(集作賢)闒茸讒䛕或錫永年好學不幸繄兄復焉
(集作然)豈天地不仁將斯民薄祜顒顒之望見奪何遽某
獲見於兄三十有六年矣兄有十(集作七)年之長蒙以伯
仲相視博文約禮為(集作謂)仁由己同心之言期於沒齒
前後尺牘羅列案几愔愔清論恍恍在耳一旦如失萬
年(集作事)遄已民之所望今也胡俟某守職拘限會喪(集作)
(葬)願乖白馬素車欲往無階寢門一號心酸骨悽容徽
自此永不復見若魂魄無不之也豈不覩平生心於今
日斗酒之奠乎尚饗
祭相里造文前人
年月日舒州刺史獨孤及謹以清酌之奠敬祭于河南
少尹贈禮部侍郎相里公之靈嗚呼往歲嘗與公度論
死生變化豈不知身與萬物悉當歸無猶謂不惑於道
者可以不奪其算豈圖論猶在耳目未及瞬而公度之
身後為異物益知觀化而怛(集作恒非)自古皆妄而哀来從
中妄豈易遣嗚呼公度有志有文量足韜世善可救物
宰賜言語冉季政事古莫兩大繄公兼之伊昔密薦可
否廷折兇佞京師童兒亦知公名其後江人杭人頌德
不暇洛表耆老傒公而蘇秉公論者無賢不肖孰不謂
公致君致身方自此始奈何吉未會也凶問随之天下
悼惜士友悽欷况某投分於策名之始並命於剖符之
列久要不忘平生實惟公度是望心同病同(集作同心同病)我
身子身也子與化往奈我心何名跡留為政(集作故)事語
(集作話)言存乎耳目惟音形渺忽無前期可望每一念至
哀填胷臆往矣公度去我何之勿言一樽永難(集作無)共
持儻肯顧饗表公我思尚饗
祭滁州李庶子文前人
某月日常州刺史獨孤及謹以清酌嘉蔬之奠敬祭于
故右庶子滁州刺史揚州大都督府司馬兼侍御史隴
西李長夫之靈嗚呼才與上夀并者吾不得見之矣得
見中夀者斯可矣嗚呼長夫曾未半之官不展才事不
如志奄謝昭世溘歸黃泉雖欲茹哀哀可茹乎追惟長
夫行茂神俊孝愛友睦諒直仁勇卓犖夸邁英明曠遠
(集作逹)文武志略邦家必聞為州治行居百城之最詩賦
歌事窮六義之美休聲喧於里巷佳句被於管絃珪璋
令問中外注耳謂當入拜九卿出分四岳萬人所望一
旦中止行路悼惜豈直同心者之心滄洲長挹之談玉
溪獨往之興兢(集作竟)迫身世永孤志願(集作願言)倘魂而有
知當飲痛泉下往歲滁城之會俱未以小别為感(集作慼)
臨岐道舊坎坎鼓我酒酣氣振言盡歡甚孰知此際以
是永訣今萬事如昨日(集無日字)書札猶新惟故人音容不
可復見悲莫悲兮生别離况長往之别乎王事拘限莫
由執紼巵酒豆肉後會無期彼蒼悠悠逝者何之長夫
長夫魂兮来思尚饗
祭裴尚書文顧况
嗚呼天禍甌邦尚書告薨哀哀甌民罷市輟舂何時復
覩盛德形容伏惟尊靈惠和温恭識洞元龜文掩雕龍
天生大賢叶贊時雍至人厭世寥廓為友精神不留天
地長久谷神不死是曰長生伏料尚書上賓天庭悲號
者何在物之情惟公據道夙負重名爰自成才歴拜通
榮五十餘年侍奉承明随難西蜀拔身定傾有唐中興
累踐銓衡朝廷擬公三老五更上憂方隅出典百城淺
學自私掩善揚鄙峩峩尚書近仁不已昔在春宫先我
大國欝興多士周易有云黃中通理其斯謂乎自我江
潭于今多秩處順保終洗然自逸上官命况糶鹽蛟室
奄居黃泉不見白日顧惟陋賤時承周密感德懷仁何
時終畢神儀超忽靈駕徘徊敬申薄禮以表深哀伏惟
尚饗
祭李員外文前人
古之哲人銅鞮介山柳下臧文先生企之密邇四隣逄
時不昌與世邅迍先生淵然金碧無塵通識殊倫精義
造神退居江潭節貫松筠皎皎先生蘭言玉聲詞林摇
落天地空春宜與太一上為帝賓若商傅說例列星辰
天將以公經濟生人生人不幸天喪斯文斯文既喪嗚
呼郢匠先生逝矣何人知况如况何人升堂誘進造次
無為樞機必慎跡暢高節心融密印詞不能豁其胷襟
故舂容於絶韻而京口歸魂毗陵旅櫬可勝悲哉心喪
自何身役炎洲先生大歸赴哭無由古之逹者以生為
浮先生徂征與化同遊四節不畱物無長在寂寂賓階
人遷事改陶潛自祭管輅知終本師瞿曇了逹虚空初
命少子昏冠先(一作光)禮兆祭(一作發)深哀(疑作衷)聖朝悼歎
儻遂追崇忝友季茂休戚略同北望丹徒山險萬里文
非尺牘鬱塞盈胷想公形容昭况肅恭尚饗
祭陸端公文前人
維大歷八年正月朔同鄕顧况於永嘉發使具簞蔬野
酌敬祭陸三十二兄端公之靈嗚呼接席之歡俄成奠
酒殊鄕少别杳忽于今牽拘南役遠哭如淚兄秉德居
厚植靈超茂天和發外虚白自内特挺孤操與物去害
惟昔二京群盜縱横出入十年天下交兵越盜寇吴殺
人燒城國危如此公乃請行我之行焉無往不平擁陣
陵陽廻戈歙右江南山洞略盡遺醜拒敵先摧羣降獨
受兄之令弟况之良友感激風雲留連詩酒昔魏有人
子方段干兄之所在人心獲安賢者讓平惟患是急兄
之忠勇人莫能及燕將泣書齊師復邑迹為功著名因
義立惟帝念功君門遂通臺閣生風乃憶江東高臨山
中有書滿屋與人共讀有粟如雲與人共分破富為貧
好事日聞靄靄牛潭峩峩囊嶺開流架迥倒寫烟景今
日凄凉林空夜永人或有言吉凶無門我命由我以兄
之才何適不可寧知一旦忽鍾兹禍鴻翔千仞自兹而
墮嗚呼哀哉伏惟尚饗
文苑英華卷九百八十一
