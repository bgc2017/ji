文苑英華卷三百二宋李昉等編
悲悼二
哭人三十八首
沈約一首陶弘景一首
何胥二首庾信二首
薛德音一首張正見一首
隂鏗一首江揔二首
劉斌一首孔紹安一首
禇亮二首王勃一首
盧照隣三首駱賓王一首
沈佺期一首崔融一首
鄭愔一首杜審言一首
趙彦昭一首李乂一首
喬知之一首宋之問二首
蘇頲二首張九齡一首
王維六首
悼亡沈約
去秋三五月今秋還照梁(一作房)今春蘭蕙草来春(或作明春)
復吐芳悲哉人道異一謝永銷亡簾屏既毁撤(一作屏筵空有)
(設)帷席更施張遊塵掩虚座孤帳覆空牀萬事無不盡
徒令存者傷
此詩三百一卷重出今已削去注異同為一作
和約法師臨友人陶弘景
我有數行淚不落十餘年今日為君盡併灑秋風前
傷章公大將軍何胥
百萬横行罷三千白日新短簫應出塞長笛反驚隣槐
庭慘芳樹舞閣思陽春所悲金谷妓坐望玉關人
哭陳昭前人
思人適舊舘寂寞非一源無復酣歌樂空餘燕雀喧落
暉隠窮巷秋風生故園撫孤空對此零淚欲奚言
傷王司徒褒庾信
昔聞王子晉輕舉逐神仙謂言君積善還得嗣前賢四
海皆流寓非為獨播遷豈意中台裂君當風燭前王君
鍾鼎族江東三百年寶刀仍世載琱戈本舊傳綠紱紆
槐綬黃金侍餙蟬地建忠臣國家開孝子泉自能枯木
潤足得流水圓以君承祖武諸侯無間然青衿已對日
童子即論天穎隂珠玉麗河陽脂粉妍名高六國共價
重十城連辯足觀秋水文堪題(都年切說文曰走頓也)馬鞭廻鸞
抱書字别鶴繞琴絃擁旄裁甸服垂帷非被邊静亭空
擊馬閑烽直起煙不發披書按無妨坐釣舡茂陵忽多
病淮陽實未痊侍醫逾默默神氣遂綿綿永别張平子
長理王仲宣栢谷移松樹陽陵買墓田陜路秋風起寒
堂已䬃焉邱陽一摇落山火即時燃昔為人所羡今為
人所憐世途旦復旦人情玄又玄故人傷此别留恨滿
秦川定名於此定全德以斯全唯有山陽笛悽余思舊
篇
和王少保遥傷周處士前人
冥漠爾遊岱悽凉余向秦雖言異生死同是不歸人昔
余仕冠盖值子避風塵望氣求真隠伺關待逸民忽聞
泉石友芝桂不防身悵然張仲蔚悲哉鄭子真三山猶
有鶴五柳更應春遂令從渭水投弔往江濱
悼亡薛德音
鳳樓簫曲斷桂帳瑟絃空畫梁纔照日銀燭已隨風苔
生履跡處花没鏡塵中唯餘長簞月永夜向朦朧
傷韋侍讀張正見
懷經傳北海藴義盛西河高峰落廻照逝水沒驚波柳
下悲風急山陽秋氣多宿草摧書帶寒松脆女蘿無復
華隂市空餘蒿里歌
和悼亡(樊晉陽傷妾類聚陽作陵)隂鏗
畫梁朝日盡芳樹落花辭忽以千金笑長作九泉悲鏡
前塵劇粉機上網多絲戶餘雙入燕牀有一空帷名香
不可得詎見反魂時
在陳旦觧酲共哭顧舍人江總(見類聚)
獨酌一罇酒高詠七哀詩何言蒿里别非復竹林期階
荒鄭公草戶閴董生帷人隨暮槿落客共晩鶯悲年鬢
兩如此傷心詎幾時
和張記室源傷往(集作傷佳人)前人
少(類聚作小)婦當壚夜夫壻凱師(集作歸)年正歌千里曲翻入
九重泉機中未斷素瑟上本畱絃空帳臨忩掩孤燈向
壁燃還悲寒壟曙(集作樹)松短未生煙
和許給事傷牛尚書宏劉斌(見初學記)
名臣不世出百工之所求况乃非常器遭逄興運秋符
彩昭千里銓衡綜九流經綸資博物樽爼寄皇猷韶濩
傾復理典禮紊還脩雖貞棟梁任兼好藝文遊佇聞和
鼎實行當奉介邱高衢翻稅駕閱水遽遷舟傳呼更何
日曳履聞無由歸魂藐修路征棹艤䢴溝林薄長風慘
江上寒雲愁夜臺終不曙遺芳徒自晉
傷顧學士孔紹安
迢遰䨇崤道超忽三川湄此中俱失路思君不可思遊
人行變橘逝者遽焚芝憶昔江湖上同詠子衿詩何言
陵谷徙翻驚隣笛悲陳根非席卉繐帳異書帷與善成
空說殱良信在兹今日嚴夫子哀命不哀時
傷始平李少府正已禇亮
勞息本相循悲歡理自均誰能免玄夜惜爾正青春邁
德誰家寳生才諒國珍高文綴翡翠茂學掩麒麟述作
紛無已言談妙入神斷腸雖累月分手未盈旬輔嗣俄
長往顔生即短辰聲華滿昭代形影委窮塵禪草廻中
使生芻引弔賓同遊秘府日方駕直城闉並拜黃圖右
分曹清渭濱風期嵇吕好存没范張親虚座懷王述遺
篇慟景純精靈與豪翰卜祀夀何人
在隴頭哭潘學士前人
隴底嗟長别流襟一慟君何言幽咽所忽作死生分轉
蓬飛不息悲松斷更聞誰能駐征馬回首望孤墳
傷裴錄事喪子(闕)焚芝(集作芝焚)
王勃
蘭階霜候早松露穸臺深魄散珠胎没芳銷玉樹沉露
文晞宿草烟照慘平林焚芝空歎息流恨滿籝金
哭金部韋郎中盧照隣
金曹初受拜玉地始含香翻同五日尹遽見(集作是)一星
亡賀客猶扶路哀人遂上堂歌筵長寂寂哭位日蒼蒼
歲時賓徑斷朝暮雀羅張書留魏主閣魂掩漢家牀徒
令永平地千載罷撞郎
哭明堂裴主薄前人
締歡三十載通家數百年播揚稱代穆秦晉忝姻連風
雲洛陽道花月茂陵田相悲復相樂交騎共交筵始謂
調金鼎如何掩玉泉黃公酒壚處青眼竹林前故琴無
復雪新樹但生煙遽痛蘭襟斷徒令寳劍懸客散同秋
葉人亡似夜川送君一長慟松臺路幾千
同崔錄事哭鄭員外前人
文學秋天遠郎官星位尊伊人表時彦飛譽滿司存楚
席光文雅瑤山(謂瑤山玉彩)侍討論鳳詞陵漢閣龜辨罩周
園已暗東岳駕將逝北溟鯤如何萬化盡空嘆九飛魂
白馬西京驛青松北海門夜臺無晩(集作曉)箭朝奠有虚
樽一代儒風没千年隴霧昏梁山送夫子湘水吊王孫
僕本多悲淚沾裳不待猨聞君絶絃曲吞恨更無言
傷祝阿王明府駱賓王
洛川貞氣上重泉惠政融&KR0877;章光後烈繼武嗣前雄與
善良難騐生涯忽易窮翔鳬猶化履狎雉尚馴童錢滿
荒階綠塵生(集作浮)虛帳紅夏餘將宿草秋近未驚蓬煙
晦泉門閉(集作夕)日盡夜臺空誰堪孤隴外獨聽白楊風
哭蘇眉州崔司業二公(并序)沈佺期
侍郎裴公(集作同時郎裴懷古者)作牧潭府神龍三(集作二)年秋八
月雲卿(集作佺期)承恩北歸路接寒温(集作途中覯止)問(集作訪)及親
故適(集作遽)知眉州蘇使君味道國子崔司業融(集作有馳旋間)
(三字)相次而逝蘇往任鳳閣侍郎雲卿(集作佺期)忝通事舍人
崔重為鳳閣舍人雲卿遷給事中(集作佺期又遷給事)並承(集作銜)
疇昔之眷俱荷提奬之恩前年負譴南荒(集作流)二公先
移官守迨此凶問情復(集作理)何堪所恨(集作嘆)遷竄有期
(集作此四字)行邁在遠哀不展舊禮不申卑流慟斯文冀通
幽路
渙汗天中發伶俜海外旋長沙遇太守問舊幾人全國
寶亡雙傑天才喪兩賢大名齊弱歲高德並中年風鑑
王夷甫文章謝惠連(集作禮樂羊叔子文章王仲宣)相看尚玄鬢(集作髮)
相次入黃泉流放蠻陬闊鄉關地里偏親朋雲霧擁生
死歲時傳崔昔揮宸翰蘇嘗濟巨川絳衣陪下列黃閣
謬差肩及此俱冥昩云誰叙播遷隼旗(集作旟)懷故(集作舊)
轍鱣舘想虚筵家愛方休杵皇慈更撤懸銘旌西蜀路
騎吹北邙田隴樹應秋矣江帆固(集作故)杳然罷琴明月
夜留劍白雲天涕泗湘潭水悽(集作凄)凉衡嶠烟古来脩
短分神理竟難全
哭蒋詹氏事儼崔融(見集本)
江上有長離從容盛羽儀一鳴百獸舞一舉羣鳥隨應
我聖明代巢君阿閣垂鈎陳侍帷扆環衞奉旌麾雅量
滄海納宏才廊廟施飬親光孝道事主竭忠規貞節既
已固殊榮良不訾朝遊雲漢省夕宴芙蓉池汲黯言當
直陳平智本竒功成喜身退時往惜年馳鎮國山基毁
中天柱石移將軍空有頌刺史獨留碑蕪謾藏書壁荒
凉懸劍枝昔余参下位數載忝牽羈置榻恩逾重迎門
禮自卑竹林常接興黍糓每逄吹逸翰金相發清談玉
柄揮不輕文舉少深歎子雲疲遺愛猶如在殘編尚可
窺即今流水曲何處俗人知
哭郎著作鄭愔
詩禮康成學文章賈誼才已年人得夢庚日鳥為災書
草藏天閣琴聲入夜臺荒階羅駮蘚虚座網浮埃白馬
賓徒散青烏隴隧開空憐門下客懷舊幾遲廻
悼亡(集作代張侍御傷美人)杜審言
二八泉扉掩帷屏寵愛空淚痕消夜燭愁思(集作緒)亂春
風巧笑人疑在新粧曲未終尚憐脂粉氣留(集作猶)著舞
衣中
哭僕射鄂公楊再思趙彦昭
兩揆光天秩三朝奉帝熙何言集大鳥忽此喪元龜坐
歎公槐落行聞宰樹萎壑舟今已去寧有濟川時
同前李乂
端揆凝邦績台階闡國猷方崇大厦棟忽逝巨川舟白
日銘安在清風頌獨留死生恩命畢零落掩山邱
哭故人喬知之
生死久離居凄凉歴舊廬歎兹三徑斷不踐十年餘古
木巢禽合荒庭愛客疎匣留彈罷劔牀積讀殘書玉没
終無像蘭言強問虚平生不得意泉路復何如
傷王七秘書監寄呈揚州陸長史通簡府寮以
廣好事(集作廣陵好事)宋之問
王氏貴先宗衡門棲道風得心(集作傳心)晤有物乘化遊無
窮學奥九流異機玄三語同書乃墨場絶文稱詞伯雄
白屋藩魏主蒼生望謝公一祗賢良召遂謁承明宫補
衮望奚塞尊儒位未充罷官七門裏歸老一邱中嘗忝
長者轍微言私未通我行會稽郡路坐廣陵東物在人
已矣都疑淮海空
使至嵩山尋杜四不遇慨然復傷田洗馬韓觀
主因以題壁贈杜侯前人
洛橋瞻太室期子在雲烟歸來不見面孤賞弄寒泉與
君闊松石于兹二十年田公謝昭世韓子秘幽埏憶昔
同携手山棲接二賢笙歌入玄地詩酒坐寥天舊友悉
零落罷琴私自憐逝者非藥誤飡霞意可全為余理還
策相與事靈仙
蜀城哭台州樂安俞少府蘇頲
遠遊躋劍閣長想属天台萬里隔三載此邦余重来音
容曠不覩夢寐殊悠哉邊郡饒籍籍晩庭正回回喜傳
上都封因促傍吏開何悟海鹽客已而梁木摧變衣寝
門外揮涕少城隈却計分明得猶持委曲猜師儒悉訓
奬仲季時童孩服義陳書箧邀歡泛酒杯暫令風雨散
仍迫歲時廻其道惟正直其人信美偲白頭還作尉黃
綬固非才可歎懸蛇疾先貽問鵬災故鄉閉窮壤宿草
生寒荄零落九原去蹉跎四序催曩期冬贈橘今哭夏
成梅執禮誰為賵居常不徇財北登㙗&KR0008;坂東望姑蘇
臺天路本懸絶江波空泝洄念孤心易斷追往恨難裁
不遂卿將伯孰云陳與雷衰殘(集作吾衰)亦如此夫子復何
哀
夜聞故梓州韋使君明當引紼感而成章
前人
惻矣南鄰問冥然東岱幽里聞寧相杵朝歎忽遷舟君
(闕)惟伯仲吾人復欵遊對連時亦早交喜歲纔周序發
扶陽贈交因司寇酬詎期危露盡相續逝川流卧疾無
三弔居閑有百憂振風吟鼔夕明月照帷秋蘚駮題詩
舘楊疎奏妓樓共將歌哭歎轉為弟兄留感物存如夢
觀生去若浮余悲忘情者雪涕報林邱
和姚令公哭李尚書乂張九齡
貴賤雖殊等平生竊下風雲泥勢已絶山海納還通忽
歎登龍者飜將吊鶴同琴詩猶可託劔履獨成空疇昔
嘗論禮(集作體)□言每匪躬人思崔琰議朝憶祭遵公作
善神何酷依仁命不融天文虚北斗人事罷南宫上宰
既傷舊下流彌感衷無因報國上徒欲問玄穹
哭殷遥二首王維
人生能幾何畢竟歸無形念君等為死萬事傷人情慈
母未及葬一女纔十齡訣别(集作决漭)寒郊外蕭條聞哭聲
浮雲為蒼莾飛鳥不能鳴行人何寂寞白日(一作日色)自凄
清憶昔君在時問我學無生勸君苦不早令君無所成
故人各有贈又不及生平負爾非一途慟哭返柴荆
二
送君返葬石樓山松栢蒼蒼賓馭還埋骨白雲長已矣
空餘流水向人間
哭孟浩然前人
故人不可見漢水日東流借問襄陽老江山空蔡州
哭禇司馬
妄識皆心累浮生定死媒誰言老龍吉未免伯牛災故
有求仙藥仍餘遁俗杯山川秋樹苦忩戶夜泉哀尚憶
青騾去寧知白馬来漢臣修史記莫蔽禇生才
過沈居哭沈居士前人
楊朱来此哭桑扈返於真獨自成千古依然舊四鄰閑
簷喧鳥雀故榻滿埃塵曙日孤鶯囀空山五柳春野花
愁對客泉水咽迎人善卷明時隠黔婁在日貧逝川嗟
爾命丘井歎吾身前後徒言隔相悲詎幾晨
哭祖陸自虛(時年十八)前人
否極嘗聞泰嗟君獨不然憫凶纔稚齒羸疾至中年餘
力文章秀生知禮樂全翰留天帳覧辭入帝宫傳國訝
將軍少人知賈誼賢公卿盡虛左朋識共推先不恨依
窮轍終期濟巨川才雄望高鴈夀促背貂蝉福善聞前
錄殱艮昧上玄何故鎩鸞翮底事碎(一作失)龍泉鵩起長
沙賦麟終曲阜編城中君道廣海内我情偏乍失疑猶
在沈思悟絶緣生前不忍别死後向誰宣為此情難盡
彌令意更纏本家清渭曲歸葬舊塋邊永去長安道徒
開京兆阡旌車出郊甸鄉國隠雲天定作無期别寧同
舊日旋候門家屬苦行路國人憐送客哀終(一作難)進征
途哭復前贈言我挽曲奠席是離筵念昔同携手風期
不暫捐南山俱隠逸東洛類神仙未審音容間那堪生
死遷花時金谷飲月夜竹林眠滿地傳都賦傾朝看藥
舡羣公(一作英)咸属目微物敢齊肩謬合同人旨而將玉
樹連不期先挂劍長空後施鞭為善吾無矣知音子絶
焉琴聲縱不没終亦斷悲絃
文苑英華卷三百二
