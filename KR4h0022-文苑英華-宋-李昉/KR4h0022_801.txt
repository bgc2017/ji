文苑英華卷八百二宋李昉等編
廳壁記六
州郡下
楚州刺史廳記一首宣州重建小廳記一首
監軍使(給納使附)
淮南監軍使院廳壁記一首
東渭橋給納使新廳記一首
使院
邠州節度使院壁記一首
鎮海軍使院記一首
幕職上
湖南都團練副使廳記一首
夀州團練副使廳壁記一首
州郡下
楚州刺史廳記吕讓
稽聖人棟宇之用博矣太上垂典法利衆庶其次革壊
弊鎮形勝其次辨尊卑示昇降最下炫彩色餙土木革其
視榮其體而已若參而合之則賢智公侯之居也古捨其
參而務其末則貨殖匹夫之居也能是制者不亦鮮乎揚
州屬都楚實甚大提兵五千籍戶數萬其事雄富同於方
伯然則刺史大廳卑而且險(疑作儉)紊諸侯之等威每冬至
歲首文武畢集内不足以陳爼豆外不足以容卒衛及夏
秋之交淮海蒸濕之氣中人為病多至煩熱憤悶居常無
以逃其虐有事宴於斯皆翕翕(一作翕肩)流汗往往仆於地不
卒其會而散自刺史至將校百吏盡知其不可思欲改造
而久遠以来為日者巫人稱隂陽鬼神之事以沮之且曰
歲深有物来憑更之則不利小以罪貶大以凶終雜然其說
如出一口前守或有構材定日視之惕息卒不敢毁而止大
和七年天子以大理少卿滎陽鄭公活無辜當刑者四十餘
人殊其績命守于楚既至累月威肅仁覆罔不得理戎行農
室遽告無事公將易前非誠信於衆衆果以咎徵止公公笑而
論曰吉凶由已災不自起况隂陽變化人事之符勿忌
勿拘以道為模苟不失正無二其圖敢斷不疑鬼神随
之與衆共利曷慮於(一作為)危秉直在公余為蓍龜乃築
崇基乃剏宏規悅使樂成不亟不遲法度既備丹素亦
施清氣和風旦暮颸颸氛厲不干笑語自怡大會其中
寒暑皆宜駢羅鼓鐘間發塤箎劔士伎兒飲食熙熙以
寬以容逮於飬厮觀邇及遠何物不綏不祥之詞沉寂
無為守正之報必及其期則鄭公持大權臨大節不撓
其惑者用此心也昔賢行事亦有據經合道不奪隂陽
鬼神之說然未有(一作能)决然違俗與衆禍福之曰年甚
不可破如化其著者豈非明識逹量以義㤀私不苟一
時遺利後代耶使有土二千石去蠧除弊悉若是舉天
下何憂於不理哉且詩詠斯干易規大壯皆美居處有
制度可以化人成俗也八年夏予罷郡西歸道出於此
而是廳新成忝春秋之徒也見不朽之作而無述焉心
竊耻之請書本末以告來者其他善政能事有風俗言
故不採列於記上太和八年八月一日記
宣州重建小廳記沈顔
界江南宣州實為奥區凡厥貢之盛厥土之饒則古所
良也暨鉅盗起芒碭環弊於四方是邦載罹窘阨雖城
隍僅免而外無孑遺矣及兵部裴公慶餘去任竇常侍
聿自池牧來臨蒞事未幾遽為秦彦所據(一作取)姦連隣
憝一旦擁兵渡江引黨趙鍠以代已任是歲南徐劉顥
作亂揚州繼喪師律二境流離人不堪命弘農王方化
自淝水爰奮義旗詢於同盟則田公司空首决宏謀及
維楊克定秦彦就誅宣人有言曰何獨後予徯其來蘇
弘農王允憫是誠我公復勵兵進討鍠悉銳逆戰亟為
崩之及追蹙保壘兵食内空而外不絶商市無改肆鍠
知人和在彼乃冒圍宵奔我公追擒之自此江表略定
大順元年建子月孫儒大據維揚又來寇我舉不以義
自老厥師復為我公擒之其衆盡潰弘農王去寧揚土
我公嗣緫藩條天子嘉公之勲就轉左僕射命觀察於
是明年建寧國節度又明年加司空宣城荐屬戎事便
廳久缺司署者進言曰盍葺諸公曰民室未完民逃未
復於是用文德以來之既來而安之不朞歲車者闐闐
舟者聮聮比屋滯貨盈市溢鄽司署者復進言曰民室
完矣民逃復矣公曰倉廪未實田野未闢於是薄其賦
而省其徭給其乏而賑其饑不朞歲荷耰秉犁橇蟠於
泥如雲之稼穣穣在畦司署者復進言曰倉廪實矣田
野闢矣公乃許然後度材相址不愆匠事横梁虹亘山
節峰峙嶫嶫崇崇觀者改視公喜退顧人曰凡事之治
不治無賢愚貴賤顯然知異觀此當其未治人咸慊之
及其治也人咸榮之則吾於為政也豈不榮乎治哉我
今欲刊成績宜付所能則沈氏子以文售予其何可辭
焉乾寧二年乙夘秋九月八日記
監軍使(給納使附)
淮南監軍使院廳壁記杜牧
淮南軍西蔽蔡壁壽春有團練使北蔽齊壁山陽有團
練使節度使為軍三萬五千人居中統制二處一千里
三十八城護天下餉道為諸道府軍事最重然倚海塹
江淮深津横岡備守堅險自艱難以來未嘗受兵故命
節度使皆以道德儒學來罷宰相去登宰相命監軍使
皆以賢良勤勞内外有功來自禁軍中尉樞密使去為
禁軍中尉樞密使自貞元元年及(集無此三字)元和已未大
抵多如此今上即位六年命内侍宋公出監淮南諸開
府將軍皆以内侍賢良有材不宜使居外上以為内侍
自元和以來誅齊誅蔡再伐趙前年誅滄旁擊趙魏且
徵師且撫師且誥且諭勤勞危險終日馬上往監青州
新附卧未嘗安復監清州邊魏窮狹多事今監淮南是
且使之(集作休之)休息亦不久之故内侍至焉監軍四年如
始至日簡約寬泰明白清净(集作潔)恕惜軍吏禮愛賓客
舉止動作無非典故暇日唯召儒生講書道士治藥而
已内侍舊部將校多禁兵子弟京師少俠出入閭里間
俛首唯唯受吏約束故上至相國竒章公下至於百姓
無不道說内侍稱為賢人此不虛也宜其侍衛六朝聲
光富貴某謬為相國竒章公幕府掌書記奉内侍命為
廳壁記(某)再謝不才不足記序内侍曰掌書記為監軍
使廳壁記宜也(某)慙惶而書時大和八年十月二十二
(集作一)日記
東渭橋給納使新廳記沈亞之
渭水東附河輪流逶迤於帝垣之後倚垣而跨為梁者
三名分中東西天廩居最東内江淮之粟而羣曹百衛
於是仰給唯輕重之凖為難即主官不職其咎何如哉
長慶中得儒臣杜生以行御史主之能謹法整吏絶輕
出重入之尤明量信叙無先貴後賤之弊故官曹士衛
之所仰給者如取之家食焉居再歲加為外郎因指其
署曰夫渭津傍控甸邑諸陵道左輔出入河東藩而公
賓遊士過必臨我我儒世家也宜飾宇候賢以誠其敬
今公齋陋冗無足為禮於是盡去之募市其傑棟巨楹
文梁勁桷既已具構顧其中可叙百榻而儒良至者必
與講談其道随其能否而梯給之得久晉其下者雖孱
車弊衣則名日彰矣今觀渭津之剏開署宇為嚴虛廣
敞意者得無欲天下之士見其胷中之大曠乎
使院
邠州節度使院壁記李直方
自西漢始置幕府得顓辟士其聘舉之盛與公府置(一作)
(署)吏王國命官為比於是有班固傅毅崔駰蔡邕陳琳
阮瑀之徒出焉大抵多廵禦封略經參戎事居無恒處
秩靡常品故命之曰賓國朝篤方岳之任慎求其佐頒
以職貢為之定制或辟自諸侯或降於朝廷皆命於天
子其所司也調政教之和策軍筭之秘出入聘覲應對
賓客其立署也行有戎次處有公堂與方伯周旋彌縫
潤色而已王畿之腋劃為巨防外殿朝那作捍西疆中
拱皇都以臨諸夏漆沮之仁既遠華夷之俗相猾非瓌
材英傑莫典封守非莊明純固莫參甿佐六年春皇帝
勞韓侯牧圉之勤俾伊西夏申命御史中丞王君等九
人為之使介既而師貞於律農勤其功惠和威武澤浸
火烈孟秋述職曜兵河塞亭障蕭條千里晏清然後用
虎旗蛇矛定功於蒲入覲皇都增秩受賜旋師舊服勲
用(一作明)德舉非元臣(一作和)雄略能賢嘉績蔑用濟此先
是尚父郭公開府是邦搜用勿貳駿乂(一作又)咸集不卜
數年持樞衡治邦憲司誥命者咸布職於清朝今韓侯
亦能詳延端士輔相威德是府將來宜為駿賢(一作骨)之
郊藪榮逹之閫閾衛多君子邠其有之夫敬其事則命
始春秋之誼也是邦當徵號朔方而以名師建為三郡
肇基於我師事舉德宜始韓侯此記舊題於堂之北牖
慮他日文字湮滅作者之文莫傳遂刻石以紀之李公
自正字歴金吾掾廷評長安主簿遷監察殿中侍御史
左司員外郎今為韶州刺史某早與公游知公異時之
大來也庶斯文之不泯貞元二十年十月日記
鎮海軍使院記羅隠
惟天子建國必維九牧九牧既序區分局署兩漢三公
府有掾屬魏普而降則置行臺若魏以秦王儀鎮中都
(一作山是)高齊以辛術監治東徐州事皆行臺之任也其官
屬則令僕以至於尚書丞郎唐制由行臺而置採訪使
殆今節制之始也鎮海軍舊治京口大丞相以錢塘之
衆椹(一作堪)漢宏西殱逆朗天子不欲易其土故自符竹
四命然後移軍於錢塘生以物宜租賦以便斥去舊址
廣以新規廊開閈閎拔起階級俾幢節之氣色貔武之
出入得以周旋焉庚申年始闢大廳之西南隅以為賓
從晏息之所左界飛樓右劘嚴城地聳勢峻約而有敞
肥楹巨棟間架相稱雕煥之下朱紫苒苒非若越之今
而潤之舊也疆場之事則議之於斯聘好之禮則接之
於斯生民之疾痛則啓之於斯軍旅之賞罰則參之於
斯非徒以酒食駢羅而語言嘲謔者也其府屬以下或
八都舊將或從公於征或禀之於朝廷或拔之於鄉里
故天子用清宫傳道(一作遵)之選以位之輟教民論道之
任以副之其餘省秩卿曹職領相次自我朝藩服官屬
之盛無加也噫大丞相之勲德既藏之天府而攀鱗附
翼者非鐫刻樂石其可久乎是年冬十月始命觀察判
官羅隠為記
幕職上
湖南都團練副使廳壁記吕温
湖中七郡羅壓上游右振䍧蠻左馳甌越控交廣之戶
牖扼吳屬之咽喉翼張四隅襟束萬里(蜀本有半字)天下之
安危繋焉聖唐理雖偃革(集作草)制不去備消息變化必
惟其時由是部(集作剖)分荆衡復古南鎮輕(蜀本作控)其兵徒
而重其統帥易其將校而難其參佐所以顯仁藏用明
道晦權成師於禮樂之中講武於文章之内雍容易簡
四十餘年名跡風流(一作靖)冠於當代始則裴諫議虬以
逸材竒略傲視而静(一作靖)荒寇次則趙相公璟(唐書作&KR0008;)以
高標雅望鬱起而為國禎其餘馮郎中嶷之碩重房容
州孺復之英逹鄭評事冽張著作季文之美秀洎張和
州惟儉盧侍御澥佐我先大夫宣慈明允實有成績是
皆焯於朝論清在人謠者矣元和三年冬天子命御史
中丞隴西李公以永嘉之清政京兆之懿則廷賜大旆
俾綏衡湘威如秋霜無私凋惠如冬陽無私煦用人如
止水無私鑒始下車表前副使殿中侍御史扶風竇君
常字中行以本官復職於是監察御史河南穆君寂河
内司馬君舒范陽盧君璠太常寺恊律郎河東薛(蜀本作范)
君存慶前咸陽縣尉吳郡顧君師閔前太子正字隴西
李君礎前太常寺奉禮郎京兆杜君周士前延陵縣尉
同郡杜君賞(一作寳)羣材響附各以類至文雅之噐(集作噐用)
歲餘大備錯金碧於晴壑綷孔翠於春林遐邇翕然稱
為盛府中行感會知已竭其誠能黃鍾音韻調於嶰谷
之竹太阿鋒鋩拭以華山之土其吟鸞鳳斷犀兕不足
怪也竇氏伯季(一作仲)同時七人一居方伯二列華省四
在諸侯之舘名教之樂縉紳慕焉以温近守支郡且知
故實得請連帥俾書公堂媿於不文安敢堅譲元和五
年七月五日東平吕温述(集作記)
夀州團練副使廳壁記沈亞之
戰國南北書更言故世諸豪争據於壽春或兵至百萬
有不能得者豈地勢為要津乎自建中已來淮夷窟叛
於蔡天子之詔或討或赦由是壽春備為東塞矣為之
守者皆佩將軍印幕府符書之設擬於方鎮而有副使
之官焉元和中韋公武以殿中侍御史為之九年秋蔡
丘(集作州)叛壽春守令狐通引兵屯霍丘副使得孱卒百
餘人留郡中冬蔡兵大入馬塘寇鄧家城殺其將卒五
千餘人虜民男女焚壊邑室而去郡中驚駭民人多流
其家而東副使因言曰(集無曰字)壽春其地塹水四絡南有
淠西遮淮潁東有淝下以北注激而廻焉(集作為)西流環
郛而濬入於淮此天與儉於是也假如愚民能棄其業
西流即為蓬徙塵走耳安與國是為利耶乃出家奴與
民戶一丁俱為水工决安豊以南陂池會其流於城傍
野中浸注如澤焉(集無此字)以故居民流心稍稍復定時馬
塘鄧家城既陷霍丘方畏寇乘其虛復飛語為謠以感
其俗曰狐死首丘井閭多傳言之耆老曰果守不能保
是矣守聞之益恐遂棄其城亡歸是日霍丘焚行來未
及郡會日暮使吏馳告副使以歸状令得夜開壁吏至
壁卒捍關吏不得入呼罵其卒副使立城上曰某得命
於詔城晝受即晝復之今守獨入而卒露無為也如驅
與俱來寧不知盗居其間得夜則禍成矣或幸而(集無而字)
止於郵平明闢關介士陳兵夾道驅其號以入卒無敢
越伍而趨居有頃守謫去詔以李將軍代將軍西出疆
兵臨萬勝城復以副使掌留事明年陟其能得加侍御
史是歲亞之東觀戰至壽春得副使之跡題之於署下
以記行事之時云
