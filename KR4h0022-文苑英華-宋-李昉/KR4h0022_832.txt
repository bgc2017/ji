文苑英華卷八百三十三宋李昉等編
災祥
泗州大水記一首甘露記一首
質疑
息壌記一首辨石鐘山記一首
釋武豹門記一首
寓言
醉鄉記一首鶚執狐記一首
枕中記一首
災祥
泗州大水記吕周任
春秋左氏傳曰天反時為災(一作妖)地反物為妖(一作災)其
於水也反利為害矣在唐堯時包山陵而若漫(一作浩滔)天
在漢武時浮齧桑而浸鉅野皆震蕩上心昏墊下人其
故何哉天其或者警休明而表忠誠也皇唐貞元八年
歲在壬申夏六月上帝作孽罰茲東土浩淼長瀾周亘
千里請究其本而言之是時山泐桐栢發谼歕湧下注
淮瀆平湍七丈浮夀踰濠下連滄波東風駕海潮上不
落雨水相逆濺濤倒流矗縮廻薄衝壅汴(一作淮)泗積隂
驟雨河瀉瓴建不捨晝夜至于旬時(一作浹)乾坤合怒雲
雷為屯以水濟水吞洲漂防走不及竄飛不及翔連甍
為河海(一作淮)噍類如魚鱉事出慮外孰能圖之開府儀
同三司檢校右散騎常侍兼御史大夫泗州刺史武當
郡王張公以其始至也聚邑老以訪故搴薪楗石以禦
之其漸盛也運心術以馭事維舟編桴以載之遂連舳
促櫓歛邑之惸嫠老弱州之庫蔵圖籍官府之噐先寘
于遠墅軍資甲楯士女馬牛遽遷於(集作于)水次將徤丁
壯遏水之不可者任便而自安迨數日而計行矣洪波
汗漫不辨(一作測)涯涘驚颷鼓濤舟不得不覆巨浪崩山
城不得不圯崇丘如島稍稍而没夏屋如查汎汎相繼
天廻地轉混茫其中公獨與左右十數人纜舟於郡城
西南隅女牆濕堵之上以向衝波而(一作之)來不亦危哉
公之左右失色同辭請移公曰伾天子守土臣也苟有
難而違之若王(一作君)命何且南山隔淮幾五六里吾能
往矣况是别境離局姦也雖死不為公於是使部内十
驛遷於虹城西鄙而南傍南山而東四百里達維揚之
路俾星郵無壅又東北直渡經下邳五百里至于(一作於)
徐州通廉察之問又移書淮南城將令斷扁舟往來立
標樹信以虞寇賊(一作盗)之變公每端拱對水而訴曰伾
奉聖主明詔司牧此州以親萬姓河公何為不仁降此
大沴伾之罪也厲聲正色阽危不撓歴再旬而水定又
再旬而水抽自水始至及水始耗已一(一作六疑)時矣又一
時而復流郊境之内無平不陂郛郭之間無岸不谷尺
椽片瓦蕩然無所有可異者惟公之露寢與内寢巋然
存焉豈不可浮而往盖不可顛而壊乎斯則神仰公之
仁先庶物而遺已神賞公之忠臨大難而守節神高公
之義動適權以成務故保其聽政養安之所旌公之善
也昔邵伯之理也人愛甘棠而勿剪方兹神靈支(一作扶)
持不亦遠乎公乃捨車而徒棄輴而泥弔亡恤存綏復
軍郡遠軫聖慮詔左庶子姚公弔而賑之至於修府署
建城池詔有司計功而償緡立㕓市造井屋公申勸科
程以貰以貸纔踰年而城邑復常矣其於縮板為垣樹
柳為麗端衢四達𪠘宇䨇峙即公之新意也天災流行
何代無之逢昏即盛遇賢即退故劉琨(後漢即昆)返風而火
滅王尊臨河而水止盖忠誠之至也公嘗領羸兵守孤
城以百當萬俾國家全山東之地名載青史公即國之
長城也今以一葦之航挂(一作絓)於危堞之上以當漲海
之勢城頽而一塊不傾水止而所濟獲全公即國之貞
臣也固知明主之委任於公也皆感而通焉周任不敏
學於舊史氏借古人以諭公未或同年矣謹述而記
之時貞元十三年歲在丁丑清和之月哉生魄勒于石
一作皆唐文粹
甘露記符載
大唐壬午歲南陽張君(一作公)宰上元之二年也有甘露
降于庭梧瀼瀼靄靄如雨非雨者數日縣大夫謙不敢
自道其美胥徒洎邑之緇黃幼艾以狀聞於連帥連帥
表奏于天子天子嘉之優詔寵答煥然光曜癸未歲復
降于庭梧夏四月余自淮南罷去丞相府將假道以歸
主人備勞餞之禮遂盛於杯噐以示予予取前箸以嘗
之即薰喉淬齒液不及咽而腑臟塗(楚陸反一作凃楚陸反)然矣
輙自揣大化之精而計之曰夫天地無私也至虚也寂
然不動感而遂通若御物之心誠萬人之氣和為祥雲
也甘露也或御物之心淫萬人之氣冤為繁霜也苦雨
也動於此形於彼自開闢至於兹日無他理矣(一作也)夫
如是張君之政徭賦調歟倉廪實歟風俗厚歟人民樂
歟不然則何嘉祥玄貺鍾于邑也如此繇是言之二千
石至于六百石主有土之教化操生人之性命正即為
禎祥邪即為妖沴得不嚴心直志静操理本上答神明
之旨乎茂宰之時政也張君名集自某郡某里人也其
餘風猷義行存乎碑頌此不書甲申歲十月一日記
質疑
息壌記柳宗元
永州龍興寺東北陬有堂堂之地隆然負塼甓而起者
廣四步高一丈五寸始之為堂也夷之而又高凡持鍤
者盡死永州居楚越間其人鬼且禨由是寺之人皆神
之人莫敢夷史記天官書及漢志有地長之占而亡其
說甘茂盟息壌盖其地有是類也昔之異書有記鴻(集作)
(洪下同)水滔天鯀竊帝之息壌以堙鴻水帝令祝融殺鯀
于羽郊其言不經見今是土也夷之者不幸而死豈帝
之所愛耶南方多疫勞者先死則彼持鍤者其死於勞
且疫也土烏能神余恐學者之至於斯徵是言而唯異
書之信故記于堂上
辨石鐘山記李渤
水經云彭蠡之口有石鐘山酈道元以為下臨深潭微風
鼓浪水石相搏響若洪鐘因受其稱有幽棲者尋綸東
湖沿瀾窮此遂躋崖穿洞訪其遺蹤次于南隅忽遇䨇
石欹枕潭際影淪波中詢諸水濱乃曰石鐘也有銅鐵
之異焉扣而聆之南聲函㗅(一作清韻)北音清越枹止響騰
餘音徐歇若非潭滋其山山涵其英聯氣凝質發為至靈不
然則安能産兹竒石乎乃知山仍石名舊矣如善長之
論則瀕流庶峯皆可以斯名(一作石非)貫之聊刊前謬晉遺
將來貞元戊寅歲七月八日白鹿先生記
釋武豹門記韋承造
往之事不知者多以故老之傳而實之舛生於訛以至
大謬至若正氣為邪氣所偪本非正氣也盖疑生於莫
折以逮於言思耳愚咸通甲午歲孟春月十有七日奉
天子詔來牧兹郡郡之人以武豹之門為祛邪禦魅之
所作也其門北向左畫白虎執以蒼頭之矛右畫犬豕
拒以雄武之威門之東壁有刻石焉乃故大光禄李公
暨前牧是邦為文以觧之義與夫郡人之說不貳也又
曰圖於寢室怳怳焉疑有所壓愈不知其所由來者矣
適有多才能之士胡姓承裕名為愚釋之曰是州也其
宅東西廣正北傾後無乾地南北嶮巇林木森聳水自
北來地(一作山)勢岡阜即是八難地而武豹門正當九苦
風時俗以武豹謂辟邪按韓王元嘉始創之旨(一作言)乃
以五行所尅勝其灾而滅之禍武屬木以木臨亥位故
以豕承之寅主東方故畫東垣豹主西方故誌西壁禦
禍之風制空之位一其義也今愚所築池北望月臺池
南釣絲臺且及此門中架虹梁正與韓之設色三獸暗
合其理一也愚故命筆書之庶將釋惑表異為後君子
信與不信耳時乾符二年四月六日綘州刺史韋承造
記
寓言
醉鄉記王績
醉之鄉去中國不知其幾千里也其土曠然無涯無邱
陵阪險其氣和平一揆無晦明寒暑其俗大同無邑居
聚落其人甚精無愛憎喜怒吸風飲露不食五榖其寢
于于其行徐徐與鳥獸魚鼈雜處不知有舟車械噐之
用昔者黃帝氏嘗獲遊其都歸而杳然喪其天下以為
結繩之政已薄矣降及堯舜作為千鍾百壺之獻因姑
射神人以遐(集作假)道盖至其邊鄙終身太平禹湯立法
禮繁樂雜數十代與醉鄉隔其臣羲和棄甲子而逃冀
臻其鄉失路而(集本文粹並有道字)夭(二本有故字)天下遂不寧至乎
末孫桀紂怒而昇(二本有其字)糟丘階級千仞南向(集作面)而
望卒不見醉鄉武王得志于世乃命公旦立酒人氏之
職典司五齊拓土七千里僅與醉鄉達焉故四(二本作三)十
年刑措不用下逮幽厲迄乎秦漢中國喪亂遂與醉鄉
絶而臣下之受(二本作愛)道者往往竊至焉阮嗣宗陶淵明
等十數人並遊于醉鄉沒身不返死葬其壌中國以為
酒仙云嗟乎醉鄉氏之俗豈古華胥氏之國乎何其淳
寂也如是予得(二本作將)遊焉故為之記
鶚執狐記李華
某嘗目異鳥擊豐狐於中野䨇睛燿宿六翮垂雲迅猶
電馳厲若霜殺吻决肝腦爪刳腎腸昂蔵自雄倏歘而
遊問名於耕者對曰此黃金鶚也其何快哉因識(一作譲)
之曰仁人秉心哀矜不暇何樂之有曰是狐也為患大
矣震驚我姻族撓亂我閭里喜逃徐子之盧不畏申孫
之矢皇祗或者其惡貫盈而以鶚誅之予非斯禽之快
也而誰為悲夫高位疾僨厚味腊毒遵道致盛或罹諸
殃况假威為孽能不速禍在位者當洒濯其心祅(疑作祓)
除凶意惡是務去福其大來不然則有甚於狐之害人
庸忸於鶚之能爾
枕中記沈既濟
開元七年道士有吕翁者得神仙術行邯鄲道中息邸
舍攝帽弛帶隠囊而坐俄見旅(一作邑)中少年乃盧生也
衣短褐乘青駒將適于田亦止於邸中與翁共席而坐
言笑殊暢久之盧生顧其衣裝敝䙝乃長歎息曰大丈
夫生世不諧困如是也翁曰觀子形體無苦無恙談諧
方適而歎其困者何也生曰吾此苟生耳何適之謂翁
曰此不謂適而何謂適答曰士之生世當建功樹名出
將入相列鼎而食選聲而聽使族益昌而家益肥然後
可以言適乎吾嘗志于學富於遊藝自惟當年青紫可
拾今已適壯猶勤畎畆非困而何言訖而目昏思寐時
主人方蒸黍翁乃探囊中枕以授之曰子枕吾枕當令
子榮適如志其枕青甆而竅其兩端生俛首就之見其
竅漸大明朗乃舉身而入遂至其家數月娶清河崔氏
女女容甚麗生資愈厚生大悅由是衣裝服馭日益鮮
盛明年舉進士登第釋褐袐校應制轉渭南尉俄遷監
察御史轉起居舍人知制誥三載出典同州遷陜牧(一作)
(郡)生性好土功自陜西鑿河八十里以濟不通邦人利
之刻石紀德移節汴州領河南道採訪使徵為京兆尹
是歲神武皇帝方事戎狄恢宏土宇會吐蕃悉抹(一作採疑)
邏及燭龍莽布支攻陷瓜沙而節度使王君&KR0930;新被殺
河湟震動帝思將帥之才遂除生御史中丞河西道節
度大破戎虜斬首七千級(一作十餘萬)開地九百里築三大
城以遮要害邊人立石於居(一作拔)延山以頌之歸朝冊
勲恩禮極盛轉吏部侍郎遷戶部尚書兼御史大夫時
望清重羣情翕習大為時宰所忌以飛語中之貶為端
州刺史三年徵為常侍未幾同中書門下平章事與蕭
中令嵩裴侍中光庭同執大政十餘年嘉謨密命一日
三接獻替啟沃號為賢相同列害之復誣與邊將交結
所圖不軌下制獄府吏引從至其門而急收之生惶駭
不測謂妻子曰吾家山東有良田五頃足以禦寒餒何
苦求禄而今及此思衣短褐乘青駒行邯鄲道中不可
得也引刃自刎其妻救之獲免其(一作共)罹者皆死獨生
為中官保之減罪死(一作死罪)復追為
中書令封燕國公恩旨殊異生五子曰儉曰傳曰位曰
倜曰倚皆有才噐儉進士登第為考功員外傳為侍御
史位為太常丞倜為萬年尉倚最賢年二十八為左㐮
其姻媾皆天下望族有孫十餘人兩竄荒徼再登台鉉
出入中外徊翔臺閣五十餘年崇盛赫奕性頗奢蕩甚
好佚樂後庭聲色皆第一綺麗前後賜良田甲第佳人
名馬不可勝數後年漸衰邁屢乞骸骨不許病中人候
問相踵於道名醫上藥無不至焉將殁上䟽曰臣本山
東諸生以田圃為娛偶逢聖運得列官叙過蒙殊奬特
秩(一作被是)鴻私出擁節旌入昇台輔周旋中外綿歴歲時
有忝天恩無禆聖化負乘貽寇履薄增憂日懼一日不
知老至今年逾八十位極三事鍾漏並歇筋骸俱耄彌
晉沉頓待時益盡顧無成效上答休明空負深恩永辭
聖代無任感戀之至謹奉表陳謝詔曰卿以俊德作朕
元輔出擁藩翰入贊雍熙昇平二紀實卿所賴比嬰疾
疹日謂痊平豈斯沉痼良用憫惻今令驃騎大將軍高
力士就第候省其勉加鍼石為予自愛猶冀无妄期於
有瘳是夕薨盧生欠伸而悟見其身方偃於邸舍吕翁
坐其傍主人蒸黍未熟觸類如故生蹶然而興曰豈其
夢寐也翁謂生曰人生之適亦如是矣生憮然良久謝
曰夫寵辱之道窮達之運得喪之理死生之情盡知之
矣此先生所以窒吾欲也敢不受教稽首再拜而去
文苑英華卷八百三十三
