文苑英華卷四百五十六宋李昉等編
制書九
節鎮五
授孫範青州節度使制蔣伸
門下作朝廷之巨屏寔利建侯委兵旅之大權必先謀
帥况地雄北海境接東蔡任貢鹽絺俗尚經傳(一作術)所
付至重擢才惟難守大府卿孫範文學傳家清貞勵已
以詞律振跡用吏理揚名周旋臺閣之間浹洽休嘉之
稱連分符竹出撫蒸黎所至皆號為循良秉心不爽於
誠信洎徵還朝籍服在大僚物情與能公論彌暢俾列
象河之位仍司長府之殷出納有程帑藏無耗念此勤
效爰議疇勞乃眷全齊名高中域州寔分於伯禹化則
起於太公具五方之人成一都之會其所撫制必俟通
明夫務穡勸分之謂勤秣馬訓兵之謂備保大定功之
謂德救患睦隣之謂仁率彼三軍行茲四美藩垣東夏
羽(一作承)衞中邦勤脩武經静致俗阜先副朝奬用答予
知既超鄭默之官又進周昌之秩皆謂殊寵佇聞休聲
可檢校左散騎常侍青州節度使
授王宰河陽節度使李拭河東節度使制
前人
門下盟津雄屏大鹵名都上控三川旁聮七邑風俗近
陪於卜洛山河舊壯於列京苟非謀叶理戎惠能及物
則何以並膺閫寄服我朝章河東節度兼諸道行營招
討党項使王宰業貫韜鈐家傳帶礪備五才為戰器講
七德為武經氣本沉雄望高宿將河陽節度檢校禮部
尚書李拭學深堂奥慶襲軒裳以言行為樞機以禮義
為干櫓才推通變時號正人咸早分武符頗識兵要頃
緫師(一作戎)旅共平壺關既弘偃伯之功並著勤王之節
嘗疇顯效久殿參墟歴涉清途動聞直道爰自大府出
戍淛河載申攬轡之能果稱宣風之美用稽懿績乃踐
齋壇朕以雜虜犯邊天兵在野盡護諸將屬於長材而
宰以微恙所嬰全師難進虜成逋寇始務更張宜擁旆
於中軍復建旄於善地又以晉陽作鎮戎索所鄰撫其
四封必資碩望而拭臨人著術整衆有方克樹休聲允
膺茂選俾改轅於東夏盛推轂於北門爾其肅彼戎行
條其吏職内安凋弊遠贍征徭勉副虚懷佇振紀(一作貞)
律不移鄭武之位再居陳寵之班𢡟乃有終式承丕命
授幽州留後張允伸充節度使制
前人
門下統制方隅昭宣威略苟非績效之茂孰當委寄之
權故開幕任青登壇拜信建置斯重古今為常幽州節
度留後檢校左散騎常侍張允伸性禀誠明才推倜儻
端已每存於忠孝嗜學早習乎天人偘然器能冠於戎
籍自維城遥領留務在躬惟專報國之心以洽奉公之
道節度既换儉恪彌勤况遼陽甲兵之雄幽都控馭之
遠假機謀以董雜俗資刑賞以靖朔隣由是錫鈇鉞之
正名授喉舌之顯秩升以亞相示之殊榮於戲施令在
嚴失之者則虐為仁由惠過之者則非所宜政不建苛
法不隳制講武備以禦寇舉化條而育人服吾寵光佇
爾休問可檢校工部尚書幽州節度使
授田牟靈州節度使制
門下秦築城以備虜未若選將為長城漢設策以禦戎
吾知得人為上策况朔野之北全凉以東兵臨五城地
遠千里非疇勞無以分爵土非用武何以示恩威副吾
勤求允屬雄傑檢校金(疑)部尚書金吾衞大將軍田牟
才度間生智能兼聳家承弓冶業擅韜鈐而又揭厲儒
流詳閑吏術不戰而𤇺煙自息言兵而勝負已知洎早
服官榮常參羽衛流五原之懿績播三鎮之威聲風猷
藹然令望斯著如(一作知)爾弟兄之孝友化於閨門祖父
之忠貞書於竹帛是用擢在環列為予警廵覿其形容
益見誠意朕以党羌未滅邊障是憂藉汝通明與我安
撫所宜勵清廉於虜俗宣惠澤於戎人恢紀律貴乎齊
刑理蠻夷惡其生事藩垣北地控帶長河仍加毛玠之
榮不改趙堯之秩可檢校吏部尚書靈州節度使
授鄭光河中節度使鄭朗汴州節度使制
前人
門下蒲津重鎮式居關輔之榮梁苑故都上應房心之
野若非德繼周舅才超漢臣誰當重難允彼僉議銀青
光禄大夫檢校兵部尚書兼左金吾衞大將軍鄭光風
宇冲曠襟懷坦夷常推陰識之心早慕竇嬰之美浙江
道觀察使檢校工部尚書鄭朗氣韻黃鍾文含大雅退
食著羔羊之節進身無茅茹之連或業擅宏圖名高懿
績鎮青方而謳謠未息㧾緹騎而績效已宣或誠由亊
彰行與言契踐三署而風猷暗襲廉四方而惠愛相輝
而皆並立本朝藹然時傑品乃才用副吾深憂錫瑞分
珪以示恩寵嗚呼國家自天寳之後中原宿兵元和已
來信義方洽近者或任非所付官不敬常蒞事者以依
阿為雅尚之名將軍者以姑息為苟安之計爾宜改轍
而理貞師以嚴吏姦必除法弊當革是以再題陳寵之
劒不易趙堯之印授彼戎律榮登將壇勉揚休聲罔忝
厥命
授李丕鄜州節度使制崔珝
門下天垂星而分將帥北極是尊地列嶽以體藩垣四
方乃定自古王者因而法之旁求俊髦應彼形象前振
武節度檢校刑部尚書李丕天資壯勇代習韜鈐追奔
而不務前矛(疑)處已而常慙背北(一作常思背水)頃者壺關不
順方事阻兵爾能蹈白刃而來推赤心向國洎累更符
竹咸布謳謠陟其所明以邊事首遂著平戎之效遥張
破虜之威致使黃河隂山寇盗皆息朕以燒羌作梗朔
塞成榛禍結兵連兩經春夏是用輟爾代北委之雕陰
作吾金湯翼衞邦甸所宜以克伐(一作伐謀)為上策以無戰
為竒功禁暴安人克靖烽馹秋曹貳憲再飾旌旄往惟
欽哉順我休命
授柳仲郢東川節度使制
門下擁旄作鎮授任分憂訓師旅以恢武經厚風俗以
闡文教膺茲重寄允屬勲臣正議大夫守河南尹柳仲
郢清嚴&KR0681;職禮樂承家動惟執中居必慎獨禀端慤之
正氣抱通濟之弘才早踐華資備揚懿業會府著彌綸
之美諫垣留謇諤之規洎領郡符亦茂休績出入十載
尹正兩京堅貞不回沉毅有斷歴試斯久聲猷必能克
終令圖副我專委是用付以戎律登茲將壇乃眷左綿
實為右屏控壓夷落保衛皇都非慈惠慱施不可以乂
安黎庶非威懷並舉不可以綏靖封疆所宜膏潤一方
澄清八郡簡條章以檢郡吏齊法令以肅三軍大宗伯
大司憲兼而寵之以表殊奬勉承新命無怠前脩
授紇干泉嶺南節度使制沈詢
門下周禮將軍以六官參選漢庭拜郡守公卿迭處出
入中外發揮聲績選用之重古今所難銀青光禄大夫
行尚書工部侍郎紇干泉惟爾元和中以文章德行升
為甲科貞規藹然雅有公器火化而方知玉性歲寒而
益見松心洎振拂朝纓抑揚官閥章羽儀於省署煥詞
藻於綸闈朕以瀕江之西悍俗難理輟爾禁掖委之藩
條果能宣愷悌之風著循良之迹南臺起部無展爾庸
所宜將我舊章化彼南服於戲朕垂衣裳以臨四海因
性分以撫羣生必欲叶軌而同文不敢重近而輕遠况
駱越故地蠻夷錯居尤須謹廉以察封部青綬繋趙堯
之印皂䄡分鮑永之兵同升將壇式表予意爾其往哉
勉移風俗不挹於貪泉無使珠璣獨還於合浦可
授白敏中邠寧節度使制
門下昔孫弘以儒學進(詔令作脩)身寵兼裂土鄧禹以勲庸
著效儀比三司是皆内外同規古今所重再揚新命允
屬元臣特進守司空兼門下侍郎同中書門下平章事
充山南平夏招討都統處置使(十二字詔令作充招討山南平夏党項兵馬都)
(統制置等使并南北兩路供軍使)白敏中才智可以贊元功誠明可以
匡大務事君惟恐不盡守道惟恐不遜(詔令作孤)而能以無
心為待物之心以無用為當官之用朕君臨之歲首付
台衡六更星霜勤節如一自羌戎犯塞師旅屯邊招懷
莫應攻伐無狀爰用命爾往其鎮之果能潜移梟獍之
心坐終豺狼之首始自夏半及于秦正大建功勞克寧
烽馹終此誠意非卿而誰今封部既清是用休爾之討
伐馬牛皆散是用罷爾之統臨不移論道之榮更帖持
衡之貴纂乃舊事對予勤懷可守司空同中書門下平
章事充邠寧節度觀察使(大中五年十月)
授康季榮徐州節度使鄭㳙昭義節度使制
前人
門下彭城重鎮西楚故都壺關奥區上黨雄寄一則控
長淮之津要一則衞洛邑之封疆撫制稱難才謀是急
爰得二帥乃建戎麾前四鎮北庭涇原節度使康季榮
方面信臣軍旅良將氣振金鼓義激風雲慕耿恭拜井
之誠有王剪請田之計武寧軍節度使鄭㳙杞梓宏材
珪璋秀質明能燭物利可剸犀挺翁歸文武之能繼叔
度循良之美或藝習韜鈐性惟忠義擅威聲於百戰布
雄名於五營作鎮邊方克彰勲業(一作閥)或早踐華資夙
揚休問騰芳猷於詞囿振官業於吏途累膺寄任必流
政聲並用推馭衆才藴幹時績效既宣奬擢是命建高
牙於徐土移大旆於邢郊用展良能務從委著爾其分
蒞茲土敬敷國恩嚴號令於三軍信賞罰於百吏使轅
門推戴閭井謳歌再膺九揆之榮更峻六卿之命仍兼
亞相式寵中權無㬱前功勉收壯節
授杜琮淮南節度使制
門下星以斗牛鎮臨吳楚有重江複關之奥寔通都大
邑之雄控制上游儀刑羣后自非台衡舊德廊廟宏材
則何以膺茲山(疑)嶽之求副彼經邦之寄高選中外無
踰碩臣劒南西川節度使杜琮間氣孕賢相門襲慶韓
安之國器弘茂元凱之武庫深嚴禮樂文身守而勿失
政刑體要用之則行夙振英聲(一作猷)荐登相(一作高)位廟
堂之上有所不為縉紳之間共稱其道象賢祖德嗣美
前修體平陽之縝密暢黃瓊之練逹自持瑞節作鎮靈
關盛有建明衆推理行故疆盡復嚴道益清夷洛威懷
軍儲流衍德政有同於冬日邊封不犯於秋毫朕以禹
貢九州淮海為大阜員八郡井賦甚殷分閫權雄列鎮
罕比通彼漕運京師頼之自江已南近間歲歉黎氓稍
困流庸是虞思得慈惠之師以行惻隱之德黃霸在位
朕無憂焉汝為司空兼持邦憲慎乃出令以臨其人務
遵訓誡勉弘休績
授白敏中西川節度使制
門下寅亮天工既稱星琯葺寧戎塞頗茂功庸信出入
之有勞顧優崇而宜及况梁岷巨鎮全蜀奥區有彭僕
之富饒帶巴陜之險要非圖舊德難洽新恩邠寧節度
使白敏中嶽降英靈時推才傑周旋文雅城府寬弘久
侍禁闈備流聲績及居鈞軸頗茂芳猷朕起滯淹網羅
賢彦外野無孤鴻之嚮歸軒有連茹之征揚於王庭欝
矣皇士莫匪爾績動契予衷洎羌寇憑陵殿茲西土戎
醜歛路柵堡相望既收功於郇邠宜移旆於井落於戲
勿以地遠而怠於躬親無以位高而忽於微細勖思後
效無替前勞懋哉懋哉服我成命
授李景讓襄州節度使制
門下漢制郡守有善政者增秩賜金周官諸侯有聲名
者加地進律前代令典我將因之天平軍節度使李景
讓早以文學德行列于四科中含柔善(一作嘉)表以堅白
直比汲黯孝如曾參素懷澹然清節可貴峻風規於臺
閣流愷悌於方州居為國禎出作藩柄朕惟憲宗親除
狡宂手復全齊付任在予不敢祗授(一作守)以爾事親既
孝於我必忠俾之鎮臨果茂聲績是用載新社土改築
齋壇不可使萃美於東方所宜遷仁於南國况荆衡舊
服江漢上游天作城池地連襟帶昔曹王以法繩封部
歲久則弊除于頔以兵東征徭人流而賦在不有思惠
安能理之勉圖官守式佇閒問可
授韋損鄆州節度使制
門下登壇仗鉞訓整為先攬轡登車澄清是切膺一方
之寄任兼二事之重難不有宏才孰允茲選銀青光禄
大夫守刑部尚書韋損禀天之粹體道之和接物如冬
日之温操心若寒松之勁導詞源而不竭泛學海而莫
窮久服大僚早揚休聞累更中外迭處清崇善政克著
於藩方雅量見推於朝右朕以天平巨鎮慎擇帥臣割
據魯衛之方控帶山河之壯臨制綿遠戎旅驍雄非仁
惠無以蘇疲人非威信無以正師律以爾才周物務識
洞事先斷自余懷得之長理爾其推誠撫士布德安人
容易則惠姦苛察則撓政害於事者必去無顧慮以妨
公利於俗者必行勿因循而不决當竭乃力副我知人
昇崇班於五兵啓元戎之十乘服茲寵渥勉恢令圖
授盧鈞大原節度使制
門下陶唐古郡晉國全服掌北門之管籥控朔塞之河
山貔虎(唐諱虎前後皆作武後人不知悮改作虎)連營氐羌萬落用鎮興王
之地必求易(一作高)俗之才果獲碩臣允膺謀帥銀青光
禄夫夫檢校司空兼太子少師盧鈞玉山當晝水鑑澄
秋揣摩政經淬勵心術藴賢人之大業蹈君子之中庸
進取不争於險夷操尚無移(一作易)於風雨歴踐華貫早
揚淑聲便蕃大僚始終一致屢委戎寄亟間獻功番禺
清紹於隱之江漢愛侔於叔子壼關所復汙俗惟新解
亂繩而有條遷惡子而從化洎佩囊天府授鉞夷門克
樹風猷荐舉方策今以塞垣未静虜族多虞莫善綏懷
愈生疑貳道路既聞於漁奪兇殘頗見其鴟張尚念前
勞猶寬肆伐爰擇待時之器式觀禦衆之能輟於朝端
俾之鎮府爾其賞罰無私德刑公用以清静之方闡吾
聲教以愷悌之義宣我化條理必成於恩威政無庸於
煩紊(一作殺擊又作殺伐)勉(一作繄)爾令典副予知人於戲北虜熾
周南仲有往城之績西羌擾漢營平陳保勝之方疇其
嗣之必有能者寵秩既光於論道恩榮仍亞於台庭以
壯戎㫋勉服休命
授李業鄭滑節度使契苾通振武節度使制
前人
門下鎮臨白馬介趙魏之封陲地控黑山振羌渾之衝
要儔茲並命允屬長才前河東節度使李業宗室誠臣
幹時良傑傳山西之將略襲隴右之家聲右金吾衛大
將軍契苾通早擅英姿常推壯志挺鶚立鷹揚之操知
玉鈐金匱之書或建旆雄藩功宣保塞或馳軺異俗績
茂和戎咸竭噐能載光任使穆揮謙於大樹藴風望於
長城以爾威足靖邊故委以疆場之事政能檢下故授
以統馭之權於戲整旅訓戎觀風蒞俗仗誠明以懷獷
悍布惠化以卹疲羸將務息人無或生事明典刑以謹
侯度示恩信以洽戎心用叶睦鄰宜籌經遠换騎省八
貂之貴仍地卿六職之榮勉恢壯猷無忝登壇之寄
授畢諴邠寧節度使制
門下太公經武首述文韜春秋謀帥亦啓義府大暢弛
張之道必求通變之才况乎撫易動之羌戎扞難集之
關郡安邊禦侮斷付能臣權知刑部侍郎畢諴端慤知
善(一作善端和性)文學致身氣則沉詳思有高妙早馳榮問亟
踐清途該洽憲章抑揚臺閣聿來禁署益茂芳猷孔光
之温樹不言王褒之洞簫曾諷憲慮必振於遠大抗志
不避於重難擢於文昌以酬職效強明不滯朕心器之
固可以式是師干授之能節况地雄秦塞境壓邠郊壯
南牧於盛秋作西陲之巨屏是宜平其險難(一作險其走集)繕
彼甲兵征(疑作貞)律臨戎推誠馭衆遠明邊務贍(闕)軍儲
(一作旅非)厚衣食之恩養(闕)之勇稱於無事之日常為有
備之謀連營苟示於嚴莊種落自當於柔服布我大信
深仗親規於戲竇嬰賜金不為廊廡之有營平積粟免
煩餽輓之勞减費惠人於斯為急節宣柄任稱朕意焉
貴視漢貂榮兼趙印茲為寵數以耀啓行可
授韋慤鄂岳節度使制
門下王者建諸侯以鎮撫方域立將帥以藩屏皇家受
任惟難選命斯重而况控三江之律(疑)庶㧾六郡之賦
輿必得兼能乃膺成奬前鄭滑觀察使韋慤紳冕令才
人倫粹器業光經濟道茂温恭藴冐雪之貞姿挺發硎
之利刃自馳聲詞苑耀價儒林雅範蘭馨詞雄綺麗踐
更華貫揚歴顯途懿效彰明布于臺閣自職司誥命參
貳春官業彌振於訓詞道愈光於得士及再遷會府休
聞尤彰由是嘉乃良才俾升節制流美化於洪河之曲
布威聲於白馬之津宜舉寵光用酬休績乃眷夏口實
曰雄藩通波遠接於荆衡作鎮式臨於漢沔由是再新
戎旆改築齋壇福(一作興)滑臺之詠歌慰鄂渚之黎庶爾
其以信義為理本以賞罰為政柄法亞夫訓旅之術以
肅轅門採龔遂理人之方以清郡國崇秩兼寵無易舊
恩勉乃令圖勿替前志
授李彦佐鄜坊節度使制
門下撫千里者必仗於誠信統三軍者固資於良帥况
地雄鄜畤壤接王畿㧾貔武精銳之師制牛羊(一作制稽胡)
雜種之俗聿求上將以鎮近郊守太子少傳李彦佐夙
負雄明早通軍志生知忠義旁閱詩書計擬六竒功高
百勝聚米而山川可料變幟而壁壘盡傾奮廉藺之明
謀蓄關張之妙用頃者常膺奬任累踐藩垣信洽戎夷
愛深師旅有馭衆安人之效著在邊方有廉平貞慎之
規騰(一作布)於朝論自避榮私室物論尤歸朕以彫陰重
藩羌渾小擾蓋由乖於撫馭遂失和寧思得長才往圖
鎮理爾其敷我恩信戢其猖狂静彼戎疆用資壯略(一作)
(志)嗚呼廉頗(一作營平)雖老尚請臨戎李牧居邊未嘗生事
遐觀前舉勉副徽猷榮加五教之尊仍帖三(一作栢)臺之
貴服茲休命無忝寵光
授崔珙鳳翔節度使制
門下乃眷岐陽襟汧擁漢古稱右輔以扶助王圻今為
别京以屏翰戎落載煩元老往撫舊邦實資經國之謀
高副安邊之寄守太子少保崔珙禀粹嶽靈挺生國戚
門容駟馬族盛八龍胷襟洞開智略輻赴早以茂業踐
于持(一作台)衡宣力致君有犯無隱怙(疑)叔敖之喜愠體
伯玉之卷懷(一作舒)洎服休天朝保釐洛邑誠明之道華
皓不踰能全素履之真雅得大臣之體方叔之猷克壯
師尹之望攸歸朕以保塞禦戎深圖良筭餽軍艱食常
在勞懷由是渴王商之儀形佇營平之籌畫伏蒲之奏
前席忘疲既符咨嶽之求宜舉齋壇之典自閫以外爾
實專之斷守(疑)宏才庶集吾事勉敷恩信務洽華夷且
慰恩(一作志)思善圖政柄峻槐庭之禮命寵茅社之侯封
服我徽章敬茲有土
授韋博淄青節度使制
門下乃眷營丘表于東海富強號千乘之國繁雜聚四
方之人假上將之威權壯中軍之垣翰將疇閫寄必在
信臣守尉衛卿韋博文苑騰芳儒林擢秀襟靈曠遠風
度詳閑周通爰表於器能強濟式彰於事任早以重價
踐遷清途諫垣流謇諤之名通邑擅神明之譽頃自移
曹九棘緩步八塼冲澹安身卷舒惟道應茲圖任允叶
僉諧懿彼全齊實為右壤禹貢别九州之盛海濱綜五
郡之雄昔周命太師漢封韓信啓土用申於帶礪分茅
克懋於藩維選任之隆古今攸重於戲平仲盡規之節
夷吾當路之方經堂阜而徽猷可循指牛山而忠讜如
在餘波未冺遺愛斯存禮節既洽於里閭風謠尚傳於
古老為政之暇無忘諮詢盛鐵馬於師壇帖金貂於騎
省祗膺成命勉服寵光
授裴休汴州(二字一作宣武軍)節度使制
前人
門下將相大臣中外迭任入奉股肱之寄出為藩翰之
雄無爽具瞻式彰注意金紫光禄大夫守中書侍郎兼
戶部尚書同中書門下平章事充集賢殿大學士上柱
國河東縣開國子食邑五百戶裴休氣禀嶽靈夢叶巖
瑞威鳳孤翔於玉囿仙鶴獨步於芝田學精典墳文緯
邦國自彤庭對(一作發)策諫列升班粉署擅貳卿之榮綸
闈廽五字之妙洎司饋運整葺牢籠策畫每得於親聞
功庸必見於(一作其)顯效章呈軌範歴試無差是用付以
權衡宜承任委咨之遠略炳然大綸四后恊心萬邦繫
爾今百度有截庶績其凝前時屢以疾辭猶煩卧理豈
無優賢之道因遂由衷之意乃眷梁苑實為重藩荒大
東於周疆接小沛於(一作之)貢壤富庶將及悍勇無譁仁
化已洽於一方清風漸扇於全境閉(一作開)關自固懸瞂
不鳴可仗台臣寘之静理爾其踐厥位暢厥庸侯服旣
增相印不解輔弼莫繋於遠邇聲容暫間於朝昏敬哉
戒哉服我重命可檢校戶部尚書同中書門下平章事
使持節汴州諸軍事行汴州刺史充宣武軍節度副大
使知節度事汴宋亳等州觀察處置兼毫州大清宫等
使散官勲封如故主者施行(大中十年六月七日)
一作皆唐大詔令
授李玭鳳翔節度使制
門下秦之舊都漢為右地扼戎疆之要害作上國之藩
籬旁聯封畿前抗巴蜀其所受任必擇忠良刑部尚書
兼宗正卿李玭生王侯之大家傳帶礪之盛業夙負才
術顯於官名周旋令圖佩服義教信以自立誠而致明
北海著輯睦之規南方流愷悌之化潔清知已寬猛恊
中連委翰垣載高理行朕心所屬物議與能洎擢處月
卿掌我天旅不忝維城之寄副予同姓之求今以昆夷
來朝願納故壤將復河湟之境必資整訓之方遂結疆
場付爾汧隴於戲惟昔乃祖曾顯是邦勿隳貽謀光膺
分閫兼尹正察廉之重帖文昌憲府之崇勉副家聲以
酬殊奬
文苑英華卷四百五十六
