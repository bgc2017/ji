文苑英華卷七百四十宋李昉等編
隂陽
五行禄命葬書論一首折滯論一首
隂陽不測之謂神論一首
善惡無餘論一首冥數有報論一首
禱祠論一首隂德論一首
五行禄命葬書論吕才
叙宅經曰易曰上古穴居而野處後世聖人易之以宫
室盖取諸大壮逮乎殷周之際乃有卜宅(新唐書會要作擇)之
文故詩稱相其隂陽書云卜惟洛食此則卜宅吉凶其
來尚矣至於近代師巫更加五姓之說言五姓者謂宫
商角徵羽等天下萬物悉配屬之行事吉凶依此為法
至於(舊唐書作如)張王等為商武庾等為羽欲以同韻相求
及其以柳姓為宫以趙姓為角又非四聲相管其間亦
有同是一姓分屬宫商復有複姓數字徵羽不别驗於
經典本無斯說諸隂陽書亦無此語直是野俗口傳竟
無所出之處唯按堪輿經云黃帝對於天老乃有五姓
之言且黃帝之時不過姬姜數姓暨於後代賜族者多
至如管蔡郕霍魯衞毛𥅆郜雍曹滕畢原鄷郇並是姬
姓子孫孔殷宋華向蕭亳皇甫並是子姓苖裔自餘諸
國準例皆然因邑因官乃分枝葉(舊唐書會要並作分布根葉)未知
此等諸姓是誰配屬宫商又檢春秋以陳衛及秦並同
水姓齊鄭及宋皆為火姓或承所出之祖或繋所屬(新唐)
(書作分)之星或取所居之地亦非宫商角徵羽共相管攝
此則事不稽古義理乖僻者也
叙禄命曰謹按史記宋忠賈誼誚(舊唐書作譏)司馬季主云
夫卜筮者高人(會要作談)禄命以悅人心矯言禍福以盡(新唐)
(書作規)人財又按王充論衡云見骨體而知命禄覩命禄
而知骨體此則禄命之書行之久矣多言或中人乃信
之今更研尋本非實錄但以積善餘慶不假建禄之吉
積惡餘殃豈由劫殺之災皇天無親常與善人禍福之
應(新唐書作天人之交)莫(要會作其)猶響影故有夏多罪天命勦(新唐書作)
(剿)絶宋景修德妖孛夜移(新唐書作妖星退舍)學也禄在豈待生
當建王憂勤損夀不關月值空亡長平坑卒未聞共犯
三刑南陽貴士何必俱當六合歴陽成湖非獨河魁之
上蜀郡炎燎豈由災厄之下今時亦有同建(舊唐書作年)同
禄而貴賤懸殊共命共胎而夭夀更異按春秋魯桓公
六年九(二唐書作七非)月魯莊公生今檢長歴莊公生當乙亥
之歲建申之月以此推之莊公乃當禄之空亡依禄命
書法合貧賤又犯勾絞六害(會要作空)背驛馬生身尅驛馬
驛馬三刑當此生者並無官爵火命七月生當病鄉為
人尫弱身合短(諸本作矬)陋今按齊詩譏莊公云猗嗟昌兮
頎而(舊唐書會要作若)長兮美目揚兮巧趨蹌兮唯有向命一
條法當長命依檢春秋莊公薨時計年四十五矣此則
禄命不驗一也又按史記秦莊襄王四十八年始皇帝
生宋忠注云因正月生為此(三字舊唐書作乃)名政依檢襄王
四十八年歲在壬寅此年正月生者命當背禄法無官
爵猳當(諸本作得)禄合奴婢尚少始皇又當破驛馬生驛馬
三刑身尅驛馬法當望官不到金命正月生當絶下為
人無始有終老而彌吉今驗史記始皇乃是有始無終
老更彌凶唯違命生法合長夀計其崩時不過五十禄
命不驗二也又檢漢武故事武帝以乙酉之歲七月七
日平旦時生亦當禄空亡下禄命書法無官爵唯向驛
馬尚隔四辰依禄命法少無官榮老而方盛今檢漢書
武帝即位年始十六末年己後戶口減半禄馬不驗三
也又按後魏書云高祖考文皇帝皇大興元年八月生
今按長歷其年歲在丁未以此推之孝文皇帝背禄背
命並驛馬三刑身尅驛馬依禄命書法無官爵命當父
死中生法當生不見父(三十七字英華作其命背父)今檢魏書孝文
皇帝身受其父顯祖之禪禮云嗣子位定在於初喪踰
年之後方始正號是以天子無父事三老也孝文皇帝
受禪異於常禮躬為天子(新唐書作躬率天下)以事其親而禄命
例云不合識父禄命不驗四也又按沈約宋書云宋高
祖癸亥歲三月生依此而推禄之與命並當空亡依禄
命書法無官爵又當子墓中生唯宜嫡子假有次子法
當早死今檢宋書高祖長子先被簒殺次子義隆享國
多年高祖又當祖禄下生法得嫡孫財禄今檢宋書其
孫劉劭并劉濬並為簒逆幾失宗祧禄命不驗五也
叙葬書曰易曰古之葬者厚衣之以薪不封不樹喪期無
數後世聖人易之以棺槨盖取諸大過禮云葬者藏也
欲使人不得見之(會要作欲人之不見也)然孝經云卜其宅兆而
安厝之以其復土事畢長為感慕之所窀穸禮終永作
鬼神之宅朝市遷變豈得先(舊唐書作不得豫)測於將來泉石
交侵不可逆(會要作先)知於地下是以謀及龜筮庶無後艱
斯乃備於慎終之禮曾無吉凶之義暨近代以來加之
隂陽葬法或選年月便近或量墓田遠近一事失所禍
及死生巫者利其貨賄莫不擅加防害遂使葬書一術
乃有百二十家各說吉凶拘而多忌且天覆地載乾坤之
理備焉一剛一柔消息之義詳矣或成於晝夜之道感
於男女之化三光運於上四時通於下斯乃隂陽之大
經不可失之於斯須也至於喪葬之吉凶乃附此為妖
妄傳曰王者七日而殯七月而葬諸候五日而殯五月
而葬大夫經時而葬士乃逾月而己(六字舊唐書作士及庶人逾月而己)
此則貴賤不同禮亦異端(會要作數)欲使同盟同軌赴弔有
期量事制宜遂為常式法既一定不得違之故先期而
葬謂之不懷後期而不葬譏之殆禮此則葬有定期不
擇年月其義一也春秋又云丁已葬定公雨不克葬至
於戊午襄事禮經善之禮記云卜葬先遠日者盖選月
終之日所以避不懷也今檢葬書以已亥之日用葬最
凶謹按春秋之際此日葬者凡有二十餘件此則葬不
擇日其義二也禮記又云周尚赤大事用日出(舊唐書會要作)
(平日)殷尚白大事用日中夏尚黑大事用昏時鄭玄注云
大事者何謂喪葬也此則直取當代所尚不擇時之早
晩春秋又云鄭卿子産及子太叔葬鄭簡公於時(新唐書作)
(是)司墓大夫室當葬路若壊其室即日出(舊唐書作平旦)而堋
(舊唐書會要作空下同)不壊其室即日中而堋子産不欲壊室欲
待日中子太叔云若至日中而堋恐久勞諸侯大夫來
會葬者然子産既云博物君子太叔乃為諸侯之選國
之大事無過喪葬必是義有吉凶斯等豈得不用今乃
不問時之得失唯論人事可否曾子問云葬逄日蝕舍
(舊唐書會要作捨)於路左待明而行所以備非常也若依葬書
多用乾艮三時並是近夜半(舊唐書會要作半夜)此則交與禮違
今檢禮傳葬不擇時其義三也葬書云富貴官品皆由
安葬所致年夀(舊唐書會要作命)延促亦由墳隴所招今按孝
經云立身揚名於後世以顕父母易曰聖人之大寳曰
位何以守位曰仁是以日慎一日則澤及於無窮苟德
不建而人無據(舊唐書作後會要作援援字是出左傳文五年)此則非論(舊唐書會)
(要作由)安葬吉凶而論福祚延促臧孫有後於魯不關葬
得吉日若敖絶祀於荆不由遷厝失所此則安葬吉凶
不可信用其義四也今之喪葬吉凶皆依五姓便利古
之葬者並在國都之北兆域既有常所何取姓墓之義
趙氏之葬並在九原漢之山陵散在諸處上利下利蔑
爾不論大墓小墓其義安在及其子孫富貴不絶或與
三代同風或分六國而王此則五姓之義大無稽古吉
凶之理何從而生其義五也且人臣名位進退何常亦
有初賤而後貴亦有始泰而終否是以子文三已令尹
展禽三黜士師安(舊唐書會要作卜)葬一定更不回改冡墓既
成曾不革易則何因名位無時暫安故知官爵弘之在
人不由安葬所致其義六也野俗無識皆信葬書巫者
誑(舊唐書作祚)其吉凶愚人因而(會要作此)徼倖遂使擗踊之際
擇葬地而希官品荼毒之秋選葬時以規財禄或云辰
日不宜哭泣遂莞爾而受弔問(三字舊唐書作對賓客受弔)或云同
屬忌於臨壙乃吉服而不送其親聖人設教豈其然也
葬書敗俗一至於斯其義七也
折滯論盧藏用
藏用常以俗多拘忌有乖至理乃著折滯論以暢其事
詞曰
客曰天道玄微鬼神(一作神理)幽化聖人所以法象衆庶由
其運行是故太昊(一作大撓)造甲子容成著律歷黃公裁變
玄女啓謨八門御時六神直事從之者則家(一作兵)強國
富違之者則輔(一作將)弱朝危有同影響若合符契先生
亦嘗聞之乎主人曰何為其然也子所謂曲學所習懦
儒(一作昧)所守徒識偏方之小(一作詭)說未究大道(一作亨衢)之
通論盖易曰先天不違傳稱人神之主範圍不過三才
所以虚中進退非邪百王所以無外故曰國之將興聽
於人將亡聽於神又曰祻福無門唯人所召人無釁焉
妖不自作由是觀(一作言)之得失興亡並關人事吉凶悔
吝無涉天時且皇天無親惟德是輔為善者天降之福
不善者天降之殃高宗脩德桑榖以變宋君引過法星
退舍此天道所以從人者也古之為政者刑獄不濫則
人夀賦歛蠲减(一作省)則人富法令有恒則國静賞罰得
中則兵強所以禮者士之所歸賞者士之所死禮賞不
倦則士争先赴(一無赴字)苟違此途雖卜時行刑擇日出令
必無成功矣自季代(一作叔世)遷訛俗多徼倖競稱怪力争
勝(一作誦)詭言屈政教而就孤虚棄信賞而從推步附會
前史變易舊經依託空文以為徵驗(一作據)覆軍敗將者
則隐秘無聞偶同幸中者則共相崇(一作文)餙豈唯聽之
增感亦乃學人自是嗚呼時俗訛謬一至此焉夫(夫一作著)
(者)甲子興師非成功之日往亡用事異制勝之時(一作辰)
苟脩其德(一作人事苟脩)何往不濟夫(夫一作至若)環城自守接陣
重圍無關(一作關)地形不乖天道若兵強將智粟積城堅
(八字英華作兵強智積甲堅)雖復屢轉魁剛頻移太歲坐推白虎行
計貪狼自符鷄鬪之祥多移蟻附之困故曰任賢使能
則不時日而事利法審令正(一作明法審令)則不卜筮而事吉
養勞貴功則不禱祀而得福此所謂天時不如地利地
利不如人和故(一無故字)太公犯雨逆天時也韓信背水乖
地利也並存人事俱成大業削樹而斬龐㳙舉火而屠
張郃未必暗同歲德冥會日遊俱運三門並占四殺杜
郵齒劔抑唯計沮垓下悲歌實階刓印若以並資厭勝
不事良圖則長平盡坑固須恒濟襄城無噍亦可常保
是知拘而多忌終喪大功百姓與能必違小數金鷄樹
上(一作玉鶴)方為楚國之殃高畢枕中適搆淮南之禍刻符
止(一作指)盗反更亡身被髮邀神翻招夷族吁嗟(一作嗟乎)威
斗(闕)不&KR1241;赤伏之運築城斷岡何救素靈之哭火災
不驗禆竈無力以窺天超乘階凶王孫取監於觀德九
徵九變是曰長途人謀鬼謀良歸有道此並經史陳迹
聖賢通規人遠乎哉詎宜滯執客乃蹙然避席曰鄙人
困蒙不階至道請事斯語歸于正途而今而後方焚蓍
龜毁律歷廢六合斥五行浩然清慮則將奚若答曰此
所謂過猶不及也夫甲子所以紀(一作配)日月律歷所以
通歲時金木所以備法象龜蓍所以前人用(一作筮吉凶)聖
人以是神明德行輔助謀猷存之則叶贊成功執之則
凝滯於物消息之理(一作義)其在兹乎客于是循墻匍匐
帖然無氣口喑(一作坎)心醉不知所以答矣一作皆舊
書本傳
隂陽不測之謂神論顧况
黃帝建立甲子考定星歷於是有天地神人之官少昊
既衰神人雜擾顓頊命羲和以司之天地三苗九黎不
復亂逆周室既壊君不告朔漢道隆興方定餘閏世時
昭昧(一作方定大餘隨世昭昧)君平季生張衡索紞陳訓韓友卜珝
京房管輅郭璞干寳樂房班固云隂陽抱多忌以為無
益嗟乎古論隂陽以和神人以順風雨以播稼穡以除
災害後之學者但張恢譎不自戒慎以固親疎(一作規親)之
道不精逆順之理不達性命之分而裁衣拜官沐浴剪
爪徵於歷日豈不悖(一作謬)哉左道亂政先王無赦往見
術者序卜筮之書及諸家秘訣七曜九宫六壬三五(一作)
(百)復返十精飛鳥(一作烏)天目地耳計神漢歷以天赦母
倉為吉祥歷以雲漢密莫為吉各生異氣天竺聿法復
與大演有差吾誰歸矣又以姓配音以音配墓以墓配
殺此莊惠以荒唐舛駮之論且黃帝二十五子得其姓
者十三人或以地為姓或以官為姓或以諡為姓或以
王父字為姓士會在虞為陶唐氏在夏為御龍氏在商
為豕韋氏在周為唐杜在晉為范宣子在隨為隨武子
在秦為劉氏女嫁欒黶為祁氏焉此一人之身改(一有正字)
姓三改氏五范蠡在陶為朱公在齊為鴟夷子范睢稱
張禄先生第五倫王伯(二字疑)齊鮑永本姓包京房本姓
李張良之後為留氏田横之後為王氏姓有兩字三字
四字五字孰先孰後孰是孰非長平同坑南陽同封時
日或同吉凶或異行年本命其事安在周時玉尺漢代
黃鐘河汾鼎氣沉埋自久不可仰則其道多門行則無
盡不如(疑)也是故文字非上學上學神聽原其性也集
觧非宗師宗師受授扶於理也端心静一神明將至黃
帝遺玄珠罔象得之漢主心動獲貫高襄子心動得豫
讓披髮祭野野人之遺魂非有隂陽算術之功涉津無
涯安濟所届釋氏五蔭輪為四生或居人中以為鬼神
唯代有佛法獨能䆒竟白雲依山出入自得飛以(疑)鳥
滅虚空不礙清明在躬志氣如神隂陽不測唯佛而己
善惡無餘論牛僧孺
易曰積善之家必有餘慶積不善之家必有餘殃則其
善惡之迹俱無餘也不者善人之子不必皆惡若慶必
加於善人殃必加於不善人予恐慶殃之謬加也力人
而已余固曰善惡慶殃俱無餘也餘慶勸人之善餘殃
誡人之惡則善人之子能有不恃慶怠於善者惡人之
子能有不恣惡俟其殃者乎末代之君世禄之人先見
萬乘之尊我八音之娛我五味之飽我黃金白璧之富
我不知兄弟得道而傳之(一有矣字)己行不善而失之乃至
乎萬乘為匹夫世家為皂隸烏謂餘慶之可恃乎父善
及子乎子不善而父伐之石碏是也兄善及弟乎弟不
善而兄殺之周公是也父母與兄弟不能令子弟之不
善又可以恃餘慶於天下乎父惡殃子乎父出之而堯
貴之虞舜是也母惡殃子乎母惡之而父好之鄭莊公
是也兄惡殃弟乎兄伐而齊立之桓公是也父母兄弟
不能攻子弟之善而况餘殃可累於天下乎且善者天
下好之常道也惡者天下惡之亦常道也豈有將好惡
先必稽其所自哉必不然矣若以勸善懲惡為意則當
懲報復於身猶慮其不信况欲遠懲於身後而取人之
信者乎又不然矣昔夫差信伍員初善也任宰嚭終惡
也初善覇天下終惡滅全吳前慶後殃者皆身也太甲
放桐宫初惡也任伊尹終善也初惡受拘囚終善復天
下前殃後慶亦身也吳之嗣可以前慶後殃殷之嗣可
以前殃後慶乎予固謂殃慶皆復於身也不復乎子孫
也然予敢謂善必慶而貴惡必殃而賤也所以貴者道
貴也所以賤者道賤也道之貴乎孔父素王也道之賤
乎殷辛獨夫也餘慶餘殃吾則不信之矣
冥數有報論李德裕
宣父(集作尼)罕言性命不語怪神非謂無也欲人嚴三綱
之道奉五常之教脩天爵以致人爵不欲信(集作言)富貴
在於天命福禄由於冥數昔衞卜協於沙丘為諡己久
秦塞屬於臨洮名子不寤朝歌未滅而周流丹鳥矣白
帝尚在而漢斷素蛇矣皆兆發於前而符應於後不可
以智測也(集作矣)周孔與天地合德與鬼神合契將來之
數無所遁情而狼䟦於周鳳衰於楚豈親戚之義不可
去也人倫之教不可廢也條侯之貴鄧通之富死於兵
革可也死於女室可也唯不宜以餒終此又不可以理
得也而命有時來盗有名器者謂禍福出其(集作於)胷懷
榮枯生其(一作於)口吻沛然而安嗑(集作溘)然而笑曾不知
黃雀遊於茂樹而挾彈者在其後也余乙丑歲自荆楚
保釐東周路出方城聞有隐者居於泥塗不知其所如
也(姓姜不知其名)往謂方城長曰居守後三(集作二)年南行萬里
則知憾余者必因(集作自)天譴譛余者必自鬼謀雖抱至
冤不以為恨矣(集作也)余嘗三遇異人非卜祝之流皆遁
世者也初掌記北門有管涔山隐者謂余曰君明當在
人君左右為文翰之職然須值少主余聞之&KR0787;(集作愕)眙
洒然變色隐者似(集作亦)悔失言避席求去余徐問曰何
為而事少主對曰君與少主己有累世因緣(集作緣業)是以
言之余其年秋登朝至明年正月穆宗纉緒召入禁苑
及為中(二字集作尸)丞御史有閩中隐者叩門請見余因下
榻與語曰時事非久公不早去冬必作相禍將至矣若
亟請居外代公者受患公(集無公字)後十年終當作相自西
南而入是秋出鎮吳門歲經八稔(英華作經歲入覲)尋又杖鉞
南燕秋暮有邑子于(集作王)生引鄴郡道士而至纔升賓
階未及命席謂余曰公當為西南節制孟冬望舒前符
節至矣三者皆與言協不差歲月自憲闈竟十年居相
由西蜀而入代余執憲者俄亦竄逐唯再謫南服未嘗
有前知之士(士字集作者)為余言之豈禍患不可前告(集作移者)
神道所秘莫得預聞乎自古銜冤殁世者多矣冥報之
事或有或無遂使好亂樂禍者以神道為茫昧余嘗論
之仁人上哲皆(集作必)達生知命如顔氏之子犯而不校
釋門達摩了空喻幻必不思報矣其下柔弱無心者力
不能報所能報者乃中人耳(集作矣)強悍任氣如伯有灌
夫之流亦在其臨殁之際方寸不撓魂魄不散唯結念
於此是以能報夫人之捨生也如薪盡火滅溘然而散
則無能為矣其達於道(集作理)者使心不亂則精爽常存
終始(集無此二字)不生不滅自可以超然出世升濟神明其
次精多魂強則能為厲冥報之事或有或無理在此也
禱祠(集作祝)論
聖人(二字集作語)曰某之禱久矣又曰祭則受福豈非聖人
與天地合德與鬼神合契無所請禱而禱必感通唯牧
伯之任不可廢也失時不雨稼穡將枯閉閤責躬百姓
不見若非遍走羣望則皆謂太守無憂人之意雖在畎
畆不絶歎音余前在江南毁滛祠一千一十五所可謂
不諂神黷祭矣然歲或大旱必命(集作令)掾属祈請積旬
無效自躬行未嘗不零雨隨車或當宵而應其術無他
唯至誠而已將與祭必閒居三日清心齋戒雖禮未申
於泂酌而意己接於神明所以理郡八年歲皆大稔江
南(集作左)黎庶謳謠至今古人乃有剪爪致詞積薪自誓
精誠(集作意)上達雨必滂沱此亦至誠也苟誠能達天信
能及物焉用以肌膚自苦焦爛為期動天地感鬼神莫
尚於至誠故備物不足報功禴祭所以受福余以為人
患不誠天之去人不相遠矣
隂德論
陳平稱吾多隂謀道家之所禁吾世即廢亦己矣不能
復起(七字蜀本作終不復興)以吾多隂禍也至曾孫何國絶班生
著陳平之言以為世戒理當然矣而邴丞相纔及子顕
黜為關内侯至孫昌乃絶國絶三十二歲復續而張湯
杜周子孫世有令名皆在顯位其故何哉邴丞相於漢
宣之德可謂至矣晉荀息以忠貞之故不敢負獻公程
嬰以託孤之義不忍欺趙氏所以繼之以死終不食言
邴丞相於史皇孫微君臣之分無親戚之情而保養曾
孫仁心惻隐置於閒燥給以私財介然拒天子之使因
是全四海之命(漢書稱因赦天下郡邸獄繋者是恩及四海也)又奏記霍光决
定大策既而顕徵卿(英華作君非)之美削士伍之辭其深厚
不伐古所未有夏侯勝以為有隂德者必饗其樂以及
子孫是宜篤生賢人世濟其美古所謂有後者良謂是
矣焉在傳爵邑而己哉張杜有後者豈用法雖深而所
治者或能去天下之惡除生人之害所以然也
文苑英華卷七百四十
