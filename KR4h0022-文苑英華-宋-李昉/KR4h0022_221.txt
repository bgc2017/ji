文苑英華卷二百二十一宋李昉等編
釋門三(五十九首)
戴叔倫三首權德輿四首
朱放一首于鵠三首
戎昱一首鄭常一首
崔子向一首劉商一首
李涉一首王建一首
楊巨源四首楊衡二首
韓愈一首陳羽三首
劉禹錫十五首孟郊二首
白居易十五首
送少微上人入蜀戴叔倫
十方俱是夢(集作知不繫)一念偶尋山望刹經巴寺持瓶向
蜀關亂猿心本定流水性長閒世俗多離别(集作恨)王城
幾日還
送道虔上人遊方前人
律儀通外學詩思入禪(集作玄)關煙景隨緣到風姿(集作標)
與道閒貫花留静室呪水度空山誰識浮雲意悠悠天
地間
送嵩律師頭陁寺前人
相傳五部學更有一人成此日靈山去(集作此夕分身去)何方
半座迎麻衣逢雪煖草履(集作屣)躡雲輕若見中林石應
知第四生
湖上晩望(集作眺)呈惠上人權德輿
湖上煙景好鳥飛雲自還幸因居止近日覺性情閒獨
酌乍臨水清機常見山此時何所憶法(集作净)侣話玄關
送映師歸本寺(見集本)前人
還歸柳寺去遠遠出人群苔甃桐花落山忩桂樹薰引
泉通絶澗放鶴入孤雲幸許宗雷到清談不易聞
送文暢上人東游(見集本)前人
桑門許辯才外學接宗雷護法麻衣净翻經貝葉開宗
通知不染望想自堪哀載(一作或)結西方社師遊早晩廻
酬靈徹上人以詩代書見寄(時在薦福寺坐夏)
前人
蓮花出水地無塵中有南宗了義人已取貝多翻半字
還將陽燄喻三身碧雲飛處詞(集作詩)偏麗白月圓時性
本真更喜開緘銷熱惱西方社裏舊相親
靈(集作雲)門寺贈靈一上人朱放
所思勞旦(集作日)夕惆悵去湘東禪客知何在春山幾處
同獨行殘雪裏相見暮雲中請住東林寺彌年事遠公
題蘭若僧于鵠
一身禪誦苦灑掃古花宫静屋門常閉深蘿月不通懸
燈喬木上鳴磬亂幡中附入高僧傳長稱二遠公
樹下禪僧前人
久行多不定樹下是禪房寂寂身無住年年日自長蟲
蛇同在澗草木共經霜已見南人說天台有上方
題北臺僧(一作寺)前人
上方唯一室禪坐對金容行道臨孤壁持齋聽遠鐘枯
藤離舊樹朽石落危(集作高)峯不向雲間(一作中)見唯(集作還)
應夢裏逄
此詩二百二十六卷重出今已削去注異同為一
作
送亮法師戎昱
逹士心無滯他鄉總是家問經翻貝葉論法指蓮花欲
契真空義先開智慧牙不知飛錫後何處是恒沙
送頭陀赴廬山寺鄭常
僧家無住着早晩出東林得道無真相頭陀是苦心持
齋山果熟倚錫野雲深溪寺誰相待香花與梵音
送惟祥律師自越歸義興崔子向
陽羡諸峯頂何曾異剡山雨晴秋到寺木落夜開關縫
衲紗燈亮看心錫杖閒西方知社散未得與師還
送清上人往湖南劉商
閒出東林日影斜稻苗深淺映袈裟船到南湖風浪静
可憐秋水照蓮花
清溪山居送僧李涉
失意因休便買山白雲深處寄柴關若逄城邑人相問
報道花時也不閒
寄舊山僧王建
因依老宿發心初半學脩心半讀書雪夜每常同屋(集作)
(席)卧花時未省兩山居獵人箭底求傷鴈釣戶竿頭救
活魚一向風塵取煩惱不知衰病日難除
和權相公南園閒涉寄廣宣上人
楊巨源
浩氣抱天和閒園載酒過步因秋景曠心向晩雲多翠
玉思廻鳳玄珠肯在鵝問(一作湯)師登幾地空性柰詩何
供奉定法師歸安南前人
故鄉南越外萬里白雲峯經論辭天去香花入海逄鷺
濤清梵徹蜃閣化城重心到長安陌交州後夜鐘
送定師歸蜀(法師即詩僧廣宣兄弟)前人
鳳城初日照紅樓禁寺公卿識惠休詩引棣花霑一雨
經分貝葉向雙流孤猿學定前山夕遠鴈傷離幾地秋
空性碧雲無處所約公曾許剡溪遊
送澹公歸嵩山龍潭寺葬本師
前人
野煙秋水蒼茫(疑)遠禪境真機去住閒雙樹為家思舊
壑千花成塔禮寒山洞宫曾向龍邊宿雲徑應從鳥外
還莫戀本師金骨地空門無處復無關
送徹公楊衡
白首年空度幽居俗豈知敗蕉依晩日孤鶴立秋墀久
客何由造禪門不可窺會同塵外友齋沐奉威儀
同前前人
北風吹霜霜月明荷葉枯盡越水清别來幾度龍宫宿
雪山童子應相迎
廣宣上人頻見過韓愈
三十(集作百)六旬長擾擾不衝風雨即塵埃久為朝士無
裨補空媿高僧數往來學道窮年何所得吟詩竟日未
能廻天寒古寺遊人少紅葉忩前有幾堆
送遠上人陳羽
十年勞遠别一笑喜相逢又上青山去青山千萬重
酬幽居閒上人喜及第後見贈
前人
九霄心在勞相問四十人間豈足驚風動自然雲出(由山)
高僧不用笑浮名
洛下贈徹公前人
天竺沙門洛下逢請為同社笑相容支頥忽望碧雲裏
心愛嵩山第幾峯
送元曉上人歸稽亭劉禹錫
重叠稽亭路山僧歸獨行遠峯斜日影本寺舊鐘聲徒
侣問新事煙雲含别情應誇乞食處踏遍鳳凰城
以下三十二篇並見集本
贈别君素上人前人
窮巷唯秋草高僧獨扣門相歡如舊識問法到無言水
與風生浪珠非塵可昏去來皆是道此别不銷魂
送深法師遊南岳(上人本在集作住資聖寺)
前人
師在白雲鄉名高(集作登)善法堂十方傳句偈八部會壇
場飛錫無定所寶書留舊房唯應銜草鴈相送至衡陽
送如智法師遊辰州兼寄許評事
前人
前日過蕭寺看師上講筵都人禮白足施者散金錢方
便無非教經行不廢禪遥知習居士發論待彌天
贈日本僧智藏前人
浮杯萬里過滄溟遍禮名山適舊扄(集作性靈)深夜降龍潭
水黑新秋放鶴野田青身無彼我那懷土心會真如不
讀經為問中華學道者幾人雄猛得寧馨
贈别約法師前人
師逄吳興守相伴住禪扄春雨同栽樹秋風對講經廬
山曾結社桂水遠揚舲話舊還惆悵天南望柳星
送慧則法師歸上都因呈廣宣上人
前人
昨日東林看講時都人乘馬踏瑠璃雪山童子應前世
金粟如來是本師一錫言歸九城路三衣曾拂萬年枝
休公久别如相問楚客逢秋心更悲
廣宣上人寄在蜀與韋令公唱和詩卷因以令
公手札答詩示之前人
碧雲佳句久傳芳曾向成都住草堂振錫常過長者宅
披文猶帶令公香一時風景添詩思八部天人(一作人天)入
道場若許相期同結社吾家本自有柴桑
送僧元暠南遊前人
寶書翻譯學初成振錫如飛白足輕彭澤因家凡幾世
靈山頂會是前生傳燈已寤(一作悟)無為理濡露猶懷罔
極情從此多逢大居士何人不願解珠瓔
送宗密上人歸南山草堂寺因詣河南尹白侍
郎前人
宿習脩來得慧根多聞第一却忘言自從七祖傳心印
不要三乘入便門東泛滄江尋古跡西歸紫閣出塵喧
河南白尹大檀越好把真經相對翻
送義舟師却還黔南前人
黔江秋水浸雲霓獨泛慈航路不迷猨狖窺齋林葉動
蛟龍聞呪浪花低如蓮半偈心常悟閔(集作問非)菊新詩手
自携常說摩圍(集作國非)似靈鷲却將山屐上丹梯
送鴻舉遊江南前人
禪客學禪兼學文出山初似無心雲從風卷舒來何處
繚繞巴江不得去山川古寺好閒居讀盡龍王宫裏書
使君灘頭揀石硯白帝城邊尋野蔬忽然登高心瞥起
又欲浮杯信流水煙波浩淼魚鳥情東去三千三百里
荆門峽斷無盤渦湘平漢闊清光多廬山霧開見瀑布
曲江月净聞漁歌鍾陵八郡(一作部)多名守半是西方社
中友與師相見便談空想得高齋(一作聲)獅子吼
送元簡上人適越前人
孤雲出岫本無依勝境名山即是歸久向吳門遊好寺
還思越水洗塵機浙江濤驚獅子吼稽嶺峯疑靈鷲飛
更入天台石橋路垂珠璀璨拂山衣
送寶韻上人遊天台前人
曲江僧向松江見又到天台見石橋鶴戀故巢雲戀岫
此君猶自不逍遥
送惟良上人前人
高齋灑寒水是夕山僧至玄牝無關鎖瓊書拾文字燈
明香滿室月午霜凝地語到不言時世間人自(集作盡)睡
贈高僧(集作文應上人)孟郊
棲遲青山巔高静身所便不踐有命地(集作草)但飲無聲
泉齋性空轉寂學情深更專經聞開古葉衣製垂秋蓮
厭見俗人羣暫來此安禪(集作還却旋)
送溪上人(集作送清遠上人歸楚山舊山寺一作國清上人遊蘇)
前人
波中出吳境霞際登楚岑水寺一别来雲(一作風)蘿三改隂詩
誇碧雲句道證青蓮心應歎(集作笑)萍汎者不如(集作知)松隠深
郡齋月下(集作暇日)憶廬山草堂兼寄二林僧社三
十韻多叙貶官已來出處之意
白居易
諫諍知無補遷移分所當不能(集作堪)匡聖主秪合事空
王龍象投新社鵷鸞失故行沉吟辭北闕誘引向西方
便住雙林寺仍開一草堂平治行道地(集作路)安置坐禪
牀手板支為枕頭巾閣在墻先生烏几舄居士白衣裳
竟歲何曾悶終身不擬忙滅除殘夢想換盡舊心腸世
界多煩惱形神久損傷正從風鼓浪轉作日銷霜(佛經云生)
(死無休如風鼓浪又云煩惱如霜露慧日能銷除)吾道尋知止君恩偶未忘忽
蒙頒鳳詔兼謝(集作借)剖魚章蓮净方依水葵枯重仰陽
三車猶夕會五馬已晨裝去似尋前世來如别故鄉眉
低出鷲嶺脚重下蛇岡漸望廬山遠彌愁峽路長香爐
峯隠隠巴字水茫茫瓢掛留庭樹經收在屋梁春抛紅
藥圃夏憶白蓮塘唯(一作准)擬捐塵事將何答寵光有期
追永遠(晉宋間遠法師永禪師同隠廬山二林)無政繼龔黃南圃秋猶熱
西齋夜漸(集作暫)凉閒吟四句偈静對一爐香身老同丘
井心空是道場覓僧為去伴留俸作歸糧為報山中侣
憑看竹下房會應歸去在松菊莫教荒
對小潭寄遠上人前人
小潭澄見底閒客坐開衿(一作襟)借問不流水何如無念
心彼惟清且淺此乃寂而深是義誰能答明朝問道林
與僧智如夜話前人
懶鈍尤知命幽棲漸得明門閒無謁客室静有禪僧爐
向初冬火籠停半夜燈憂勞緣智巧自喜百無能
寄山僧前人
眼看過半百早晩掃巖扉白首誰能住青山自不歸百
千萬劫障四十九年非會擬抽身去東風抖擻衣
晩春登大雲寺南樓贈常禪師
前人
花盡頭新白登樓意若何歲時春日少世界苦人多愁
醉非因酒吟悲不是歌求師治此病唯勸讀楞伽
此詩三百十卷重出今已削去
送文暢上人東遊前人
得道即無著隨緣西復東貌依年臘老心到夜禪空山
宿馴溪虎江行濾水蟲悠悠塵客思春色滿雲中
正月十五日夜東林寺學禪偶懷藍田楊六主
簿因呈智禪師前人
新年三五東林夕星漢迢迢鐘梵遲花縣當君行樂夜
松房是我坐禪時忽看月滿還相憶始歎春來自不知
不覺定中微念起明朝更問鴈門師
贈草堂宗密上人前人
吾師道與佛相應念念無為法法能口藏宣傳十二(集作)
(五)部心傳照耀百千燈盡離文字非中道長住虚空是
小乘少有人知菩薩行世間盡是重高僧
春憶二林寺舊遊因寄朗滿晦三上人
一别東林三度春每春長似憶情親頭陀會裏為逋客
供奉班中作老臣清净久辭香火伴塵勞難索幻泡身
最慙僧社題墻(一作名又作橋)處十八人名空(一作中)一人
題孤山寺山石榴花示諸僧衆
前人
山榴花似結紅巾容豔鮮(集作新)妍占斷春色相故開行
道地香塵擬觸坐禪人瞿曇弟子君知否恐是天魔女
化身
廣宣上人以應制詩見示因以贈之詔許上人居
安國寺紅樓院以詩供奉
道林談論惠休詩一到人間(集作天)便作師香積筵承紫
泥詔昭陽歌唱碧雲詞紅樓許住請(平聲)銀鑰翠輦陪行
踏玉墀惆悵甘泉曾侍從與君前後不同時
蕭相公宅遇自遠禪師有感而贈
前人
宦途堪笑不勞悲昨日榮華今日衰轉似秋蓬無定處
長于(一作如)春夢幾多時半頭白髮慙蕭相滿眼紅塵問
遠師應是世間緣未盡欲抛官去尚遲疑
山下留别佛光和尚前人
勞師送我下山行此别何人識此情我已七旬師九十
當知後會在他(集作何)生
贈别宣上人前人
上人處世界清净何所似似彼白蓮花在水不著水真
空(集作性)悟幻泡行潔離塵滓脩道來幾時身心俱到此
嗟余牽世網不得長依止離念與碧雲秋來朝夕起
秋遊平泉贈韋處士閑禪師前人
秋景引閒步山遊不知疲杖藜捨輿馬十里與僧期昔
嘗憂六十四體不支持今來已及此猶未苦衰羸心興
遇境發身力因行知尋雲到起處愛泉聽滴時南村韋
處士西寺閑禪師山頭與澗底閒健且相隨
文苑英華卷二百二十一
