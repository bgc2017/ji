文苑英華卷一百五十三宋李昉等編
天部三
雨十七首喜雨九首
對雨十二首苦雨九首
雜題雨三十首
雨
詠細雨梁孝元帝
風輕不動葉雨細未霑衣入樓如霧上拂馬似塵飛
詠雨唐太宗
和風吹綠野梅雨洒芳田新流添舊澗宿露足朝煙雁
濕行無次花霑色更鮮對此忻登歲披襟弄五絃
雨李嶠
西北雲膚起東南雨足來靈童出海見神女向山迴斜
影風前合圓文水上開十旬無破塊九土信康哉
微雨僧皎然(見高僧詩)
片雨拂簷楹煩襟四座清霏微過麥隴洒(一作蕭)散傍蓑
城静愛和花蘂幽聞入竹聲朝觀趣無盡高詠寄閒情
山雨(雜言)前人
一片雨半山晴長風吹落西山下滿樹蕭蕭心耳清雲
鶴驚亂下水香凝不然風廻雨定芭蕉濕一滴時時入
晝襌
雨孟郊
朝見一片雲暮成千里雨淒清濕高枝散漫霑荒土
隂雨二首白居易
潤葉濡枝浹四方濃雲來去勢何長曠然寰宇清風滿
救旱功高暑氣凉
二
嵐霧今朝重江山此地深灘聲秋更急峽氣曉多隂望
闕雲遮眼思鄉淚(集作雨)滴心將何慰幽獨賴此北窗琴
雨杜牧
連雲接塞添迢逓洒幕侵燈送寂寥一夜不眠孤客耳
主人窗外有芭蕉
細雨二首温庭筠
細雨濛濛入綘紗澧湖寒食孟珠家南朝漫自稱流品
宫體何曾為杏花
二
憑軒望秋雨凉入暑衣清極目鳥頻没片時雲復輕沼
萍開更歛山葉動還鳴楚客秋江上蕭蕭故國情
秋雨前人
雲雨(疑)鳥行滅池涼龍氣腥斜飄看碁簟疎洒望山亭
細響鳴林葉圓文破沼萍秋隂杳無際平野但冥冥
春雨薛能
電闊(疑)照潺潺驚流往復還遠聲如有洞迷色似巫(集作)
(無)山利物乾坤内并風竹樹間静思來朔漠愁望滿柴
關迸濕消塵慮吹風觸病顔誰知草茅逕(集作者)沾此尚
虚閒
夏雨前人
何處發天涯風雷一道賒去聲隨地急殘勢傍樓斜透
樹垂紅葉沾塵帶落花瀟湘無限思閒看下蒹葭
雨韓琮
隂雲拂地散絲輕長得為霖濟物名夜浦漲歸天塹闊
春風洒入御溝平軒車幾處歸頻濕羅綺何人去欲生
(疑)不及流他荷葉上似珠無數轉分明
雨張蠙
半夜西亭雨離人獨啓關桑麻荒舊國雷電照前山細
滴高槐底繁聲疊漏間唯應孤鏡裏明月長愁顏
春雨羅鄴
兼風颯颯洒皇州能滯春寒阻勝遊半夜五侯池館裏
美人驚起為花愁
喜雨
從駕喜雨庾肩吾
西嶽浮罇桂東皇事溢(類聚作浴)蘭赦詔還京師(類聚作兆)歸神
出灌壇濕風含酒氣隂雲助麥寒典農欣受職治粟喜
當官復此隨車雨民人(類聚作天)知可安
喜雨魏收
霞暉染刻棟礎潤上雕楹神山千葉照仙草百花榮瀉
溜高齋響添池曲岸平滴下如珠落波廻類璧成氣調
登萬里年和欣百靈定知丹甑出何湏銅雀鳴
和李司錄喜雨庾信(見類聚節文)
純陽實久亢雲漢乃昭回臨河沉璧玉夾道畫龍媒離
光初繞電震氣始乘雷海童還碣石神女向陽臺雲逐
魚鱗起渠隨龍骨開崩沙雜水去卧樹擁槎來嘉禾雙
合穎熟稻再含胎屬此欣膏露逢君摛掞才愧之(疑作乏)
瓊將玖無酬美且偲
晩秋喜雨(并序)李嶠
咸亨元年自四月不雨至于秋九月王畿之内嘉榖不
滋君子小人惶惶如也天子慮深求瘼念在責躬避寢
損膳錄冤弛役牲幣之禮遍於神祗鍾庾之貸周於窮
乏至誠斯盛(疑作感)靈睠有融爰降甘澤大極(疑作拯)炎亢
朝廷公卿相趨動色里閈甿庶謳吟成響年和俗阜於
焉可致撫事形言孰云能已乃為詩曰
積陽纏首夏隆旱届徂秋炎威振皇服歊景暴神州氣
滌朝川朗光澄夕照浮草木委林甸禾黍悴原疇國懼
流金眚人深懸磬憂紫宸兢履薄丹扆念惟(疑作推)溝望
肅壇場祀冤申囹圄囚御車遷玉殿薦菲撤瓊羞濟窘
邦儲發蠲窮井賦優服閒雲驥屏冗術土龍脩睿感通
三極天誠貫六幽夏祈良未擬商禱詎為儔穴蟻禎符
應山蛇毒影收騰雲八際滿飛雨四溟周聚藹籠仙闕
連霏繞畫樓旱陂仍積水涸沼更通流晩穗萎還結寒
苗瘁復抽九農歡歲阜萬㝢慶時休野洽如坻詠途喧
擊壤謳幸聞東李(疑)道欣奉北場遊
西山祈雨(是日輙應因賦詩言事)張九齡(見文粹)
茲山藴靈異走望良有歸丘禱亦(一作雖)已久甿心難重
違遲明申藻薦先夕旅嵓扉獨宿雲峰下蕭條人吏稀
我來不外適幽抱自中微静入風泉奏凉生松栝圍窮
年滯遠想寸晷閱清輝虚美悵無屬素情緘所依遭(一作)
(詭)隨嫌弱操羈束謝貞肥義濟亦吾道誠存為物祈靈
心歘以應甘液幸而飛閉閤且無責隨車安敢希多慙
德不感知復是耶非
和崔尚書喜雨前人
積陽雖有悔(集作晦)經月未為災上念人天重先祈雲漢
回仁心及草木號令起風雷照爛隂霞上交紛瑞雨來
三農被(集作破)黍稷四遠(集作逹)屏氛埃池溜因添滿林芳
為洒開聽中聲滴瀝望處影徘徊惠澤成豐歲昌言發
上才無論驗石鼓不是御雲臺直煩皇恩浹崇朝遍九
垓
喜雨杜甫
南國旱無雨今朝江出雲入空纔漠漠洒迥已紛紛巢
燕高飛盡林花潤色分晩來聲不絶應是(集作得)夜深聞
同薛員外喜雨詩兼上楊使君
釋皎然
積旱思飛洒蒸民喜亦傾郊雲不待族雨色飛江城燋
稼濯又發敗荷滋更榮時隨霧縠重集作柳絲輕一宿
恐魚飛數朝徵鶴(集作鸛)鳴毒暑澄為冷高塵滌還清乃
知隂隲數制在理化情及此接歡賀臨風聞頌聲
喜雨白居易
西北油然雲勢濃湏臾霶沛雨飄空頓蘇萬物焦枯意
定看秋郊稼穡豐
賀雨前人
皇帝嗣寳歷元和三年冬自冬及春暮不雨旱爞爞上
心念下民懼歲成災凶遂下罪已詔殷勤告萬邦帝曰
予一人繼天承祖宗憂勤不遑寧夙夜心沖沖元年誅
劉闢一舉清巴卭二年戮李錡不戰安江東顧惟眇眇
德遽有巍巍功或者大(一作天)降沴無乃儆予躬上思答
天戒下思致時雝莫如率其身慈和與儉恭乃命罷進
獻乃命賑饑窮宥死降五刑已責(二字出左傳文粹作責已非)寬三
農宫女出宣徽廐馬减飛龍庶政無不舉皆出自宸衷
奔騰道路人傴僂田野翁歡呼相告報感泣涕沾胷順
人人心悦先天天意從詔下纔七日和氣生冲融凝為
悠悠(一作油油)雲散作習習風晝夜三日雨凄凄復濛濛萬
心春熙熙百榖秋芃芃人變愁為喜歲易儉為豐乃知
王者心憂樂與衆同皇天與后土所感無不通冠珮何
鏘鏘將相及王公蹈舞呼萬歲列賀朝廷中小臣誠愚
陋職忝金鑾宫稽首再三拜一言獻天聰君以明為聖
臣以貞為忠敢賀有其始亦願有其終
對雨
對雨梁朱超
當夏苦炎埃習静對花臺落照依山盡浮凉帶雨來重
雲出(類聚作吐)飛電高棟響行雷洒樹輕花發滴沼細萍開
汎泳縈階草奔流起砌苔無因假輕蓋徒然想上才
對雨有懷北齊劉逖
重輪宵犯畢行雨旦浮空細落疑含露(類聚作霧)斜飛覺帶
風濕槐仍足綠沾&KR1567;(類聚作桃)更上紅無由似玄豹縱意坐
山中
閒居對雨陳隂鏗
四冥(一作冥)飛早(一作旦)雨三徑絶來遊震位雷聲發離宫
電影浮山雲遥似帶庭芥(一作葉)近成舟茅簷下亂滴石
竇引潨流寄言一高士如何麥不收
一作皆藝文類聚
單于川對雨蘇味道(見集本)
飛雨欲迎旬浮廿已送春還從濯枝後來應洗兵辰氣
合龍祠外聲過鯨海濱伐邢知冇屬已見静邊塵
對雨李白(集無此詩)
卷簾聊舉目露濕草綿綿古岫披雲毳空庭織碎煙水
紅(疑作紋)愁不起風線重難牽盡日扶犂叟往來江樹前
和段學士南亭春日對雨喻鳬
晨飛晩未休蘭閤客吟愁蕭颯柳邊挂縈紆花底流聲
繁乍雜(集疑作有)籟洒急不成漚經夕江湖思煙波一釣舟
春暮對雨劉得仁
春暮雨微微翻疑墜葉時氣蒙楊柳重寒勒牡丹遲未
夕鳥先宿然(疑)晴人有期何當廓隂閉新暑竹風吹
精舍對雨戴叔倫
空門寂寂澹吾身谿雨微微洗客塵卧向白雲晴未盡
任他黃鳥醉芳春
對雨愁悶寄錢大郎中劉灣
積雨細紛紛饑寒命不分攬衣愁見肘窺鏡覓從(讀如從理)
(入口之從)文九陌成泥海千山盡濕雲龍鍾驅欵段到處倍
思君
盧氏池上對雨温庭筠
簟翻凉氣集溪上潤殘棋萍皺風來後荷喧雨到時寂
寥閒望久飄洒獨歸遲無限松江恨煩君解釣絲
春初對暮雨前人
淅瀝生叢篠涳(疑)濛泫網軒暝姿看遠樹春意入塵根
點細飄風急聲輕入夜繁雀喧争槿樹人静出蔬園瓦
濕光先起房深影易昏不應江上草相與滯王孫
夏日對雨裴度
登樓逃盛夏萬象正埃塵對面雷嗔樹當街雨趁人簷
疎蛛網重池濕燕泥新吟罷清風起荷香滿四鄰
苦雨
苦雨寄房休(集作四)昆季高適
獨坐見多雨况茲兼索居茫茫十月交(集作郊非)窮隂千里
餘彌望無端倪北風擊林菸白月(集作日)𦕈難見(集作覩)黃
雲争卷舒安(集作焉)得造化功曠然一掃除滴瀝簷宇愁
寂寥談笑疎泥塗擁城郭水潦盤丘墟惆悵憫田農徘
徊傷里閭曾是力耕税曷云無斗儲萬事切中懷十年
思上書君門嗟緬邈身計念居諸沉吟顧草茅鬱怏任
盈虚黃鶴(集作鵠)不可羡鳴雞時起予故人平臺側高館
臨東渠兄弟方荀陳才華貫(集作冠)應徐彈琴自多暇飲
酒復(集作更)何如知人想林宗直道慙史魚推(集作携)手風
流在開襟鄙恡袪寧能訪窮巷相與對家(一作嘉集作園)蔬
在滁苦雨歸桃花崦傷親友略盡
顧况
廢氣忝殘生後來亦先夭詩人感風雨長夜何時曉去
國官情無近鄉歸夢少庇身絶中援甘静忘外擾麗景
變重隂洞山空木表靈潮若可通寄謝西飛鳥
苦雨前人
朝與佳人期碧樹生紅萼暮與佳人期飛雨洒清閣佳
人窅何許中夜心寂寞試憶花正開復驚葉初落行騎
飛泉鹿卧聽雙海鶴嘉願有所從安得處其薄
南海苦雨寄贈王四侍御楊衡
炎風雜海氣暑雨每成霖塗泥親杖屨苔蘚漬衣襟念
近劇懷遠涉淺定知深暗溝夜滴滴荒庭晝霪霪折簡
展離曠理逕俟招尋處隂誠多慘况乃觸隅禽
此詩二百五十七卷重出今已削去
雨中寄張慱士籍侯主簿喜韓愈
放朝還不報夜半(一作半路)蹋泥歸雨慣曾無節雷頻自失
威見墻生菌徧憂麥作蛾飛歲晩偏蕭索誰當救晉饑
此詩二百五十卷重出今已削去注異同為一作
苦雨行劉禹錫
悠悠飛走情同樂在陽和歲中三百日常苦風雨多天
人信遐遠時節易蹉跎洞房有明燭無乃酣且歌
和韓侍郎苦雨白居易
潤氣凝柱礎繁聲注瓦溝闇流窗不曉凉引簟先秋葉
濕蠶應病泥稀鷰亦愁仍聞放朝夜誤出到街頭
酬王(集作任)疇協律夏中苦雨見寄
姚合
銀漢波瀾溢經旬雨不(一作未)休細聽宜隔牖遠望憶高
樓風急飄還斷雲低落更稠走童驚掣電飢鳥啄浮漚
絲網張空際珠繩續瓦溝青蛙多入戶潢潦欲勝舟雷
怒疑山破池渾似土流灰人漫禳厭水馬恣沉浮廣陌
應翻浪貧家(集作居貧)恐作湫陽精藏不耀隂氣盛難收遠
色重林暮繁聲四壁愁(集本無此四句)望晴思見日防冷欲披
裘枕膩(集作潤)眠還嬾車羸出轉憂琴書凉簟静燈燭夜
窗幽樹暗蟬吟咽巢傾鷰語愁薄煙凝竈額荒草覆墻
頭天上那能問龍邊本不求(集作豈易求此兩句仍在幽字韻下)下床先
杖(一作仗)屐汲井抵瓢(集作恐飄)甌遠思成涯涘佳期念阻脩
(集作酒思凄方罷詩情耿始抽此二句仍在頭字韻下)殷勤(集作勞君)寄新什清韻益
難酬(集作終日不能酬)
苦雨前人
江昏山半晴(集作山昏天半晴)南阻絶人行葭菼連雲色杉松
共雨聲早秋仍燕舞深夜更鼉鳴為報迷津客訛言未
可輕
雜題雨
賦得入階雨梁簡文帝
細雨階前入洒砌復沾帷漬花枝覺重濕鳥羽(類聚作翻)飛
遲儻令斜日照併欲似蓬(類聚作遊)絲
和太子春林晩雨梁劉孝威
雲樹交為密雨日共成虹雷舒長男氣枝摇少女風葉
珠垂滴水檐繩下&KR1543;空蝶濡飛不颺花沾色更紅明離
信養德能事畢春宫誰堪偶鳳吹唯有浮丘公
行還值雨又為清道所駐前人
齊楚盤石貴韓吴異姓王俱來早朝罷相隨出建章喧
呼驚里閈呌咷駭康莊皂騶同隼擊青櫜(細櫜以盛印)似鷹
揚掖門南北遠複道東西長幡旗争絡繹官騎鬱相望
微風生棨傳輕雨潤帷裳油衣紛競道小蓋列成行八
舍便繁密五營輿服光廻車避司隸俄(側也)軒揖内郎况
余白屋士自依卑路旁日月雖臨照仄陋難明敡早榮
羞日及晩知慙豫章徒抱凌雲意終愧摩天翔安能久
淪辱圖南會有方
望雨前人
清隂蕩暄濁飛雨入階廊曕空亂無緒望霤耿成行交
枝含曉潤雜葉帶新光浮芥離還聚沿漚滅復張浴禽
飄落毳風荇散餘香瓊綃(疑)掛綃幕象簟列華床侍童
拂羽扇厨人奉濫漿(初學記類聚並無此四句詳此詩象簟列華床乃夏日雨也按内則)
(有漿有濫注濫凉也)寄言楚臺客雄風詎獨凉
擬雨梁虞騫(見類聚)
清風送凉氣薄暮蕩炎氛虹照漣漪水電出嵯峨雲落
暉散長足細雨織斜文
秋雨卧疾劉孝綽
賈君徭役少潘生民務稀及此同多暇高卧掩重闈寂
寞桑榆(集作榆葉)晩滂沱曀不晞電隙時光帳風簾乍扣扉
(集作如飛)
望夕雨劉苞
崇朝遘行雨薄晩屯密雲緣階起素沬竟水散圓文河
柳低未舉山桃落已紛清罇久不薦淹留遂待君
雨從箕山來宋之問
雨從箕山來條(集作倏)與飄風度精明西風(集作峯)日綠縟
南溪樹此時客精廬幸蒙真僧顧深入清净理妙斷往
來趣意得兩契如言盡共忘喻觀花寂不動聞鳥懸可
晤向夕聞天香留戀不能去
春夜雨杜甫
好雨知時節當春及(集作乃)發生隨風潜入夜潤物細無
聲野徑雲俱黑江船火獨明曉看紅濕處花重錦官城
朝雨
凉風曉蕭蕭江雲亂眼飄風鴛藏近渚雨燕集深條黃
綺終辭漢巢由不見堯草堂樽酒在幸得過清朝
雨前人
萬木雲深隠連山雨未開風扉掩不定水鳥去(集作過)仍
廻蛟館如鳴杼樵舟豈伐枚清凉破炎毒衰意欲登臺
黃梅雨前人
南京西(集作犀)浦市(集作道)四月熟黃梅湛湛長江去溟溟
細雨來茆茨疎易濕雲霧密難開竟日蛟龍喜盤渦與
岸廻
雨不絶前人
鳴雨既過小雨微(集作漸細微)映空摇颺如絲飛階前短草
泥不亂院裏長條風乍稀舞石旋應將乳子行雲莫自
濕仙衣眼前江舸何怱促不得(集作未得)安流逆浪歸
江山阻風雨岑參
江上風欲來泊舟未能發氣昏雨已過突兀山復出積
浪成高丘盤渦為嵌窟雲低岸花掩水漲灘草沒老樹
蛇退皮崩崖龍退骨平生抱忠信灘險殊可忽
詠浮漚為辛明府作鄭縉
行潦散輕漚清規晩(一作吐)未收雨來波際合風起浪中
浮晶晃明苔砌參差繞芥舟影疑星泛曉光似露涵(一作)
(含)秋皎皎珠同净漂漂梗共流潔容無變染圓知有謙
柔欲作微涓效先從淡水遊
此詩一百六十四卷重出今已削去注異同為一
作
酬劉員外雨中見寄錢起
苦雨滴蘭砌凄風生葛衣潢汙三逕絶碪杵四鄰稀分
與玄豹隠不為湘鷰飛慙君角巾折猶肯問衡闈
陸勝(一作瑛)宅秋暮雨中賦韻(一作探韻同作)
張南史(見間氣集)
同人永日自相將深竹閒園偶辟疆已被秋風教憶鱠
更聞寒雨勸飛觴歸心莫問三江水旅服從沾九月霜
醉裏欲尋騎馬路蕭條幾處有垂楊
此詩二百十五卷重出今已削去
酬苗員外仲夏歸郊居遇雨見寄
盧綸
雷響風仍急人歸鳥亦還亂雲方至水驟雨已喧山田
鼠依林上池魚戲草間因茲(集作高)屏埃霧一詠一開顔
夜雨見投司空曙
出戶繁星盡池塘暗不開動衣凉氣度遞樹遠聲來燈
外初行電城隅忽隠雷因知謝文學曉望北塵埃
酬韓祭酒雨中見寄張籍
雨中愁不出隂黑盡連宵屋濕惟添漏泥深未放朝無
芻憐馬瘦少食信兒嬌聞道韓夫子還同此寂寥
和李僕射雨中寄盧嚴二給事前人
郊原飛雨至城闕濕雲埋逆點時穿牖浮漚欲上階偏
滋解蘀竹併洒落花槐晩潤生琴匣新凉滿藥齋從容
朝霧退(一作後)放曠掖曹乖(一作儕)盡日無來客閒吟感此懷
奉和門下相公雨中寄裴給事
姚合
曉起門看雨垂簷自滴階風清想林壑雲濕似江淮石
信浮漚重泥從積蘚埋氣消濃酒力心助獨吟懷䬃䬃
通琴韻蕭蕭静竹齋綵毫無限思念與夕郎乖
江上雨寄崔碣杜牧
春半平江雨圓文破蜀羅聲眠蓬底客寒濕釣來蓑暗
澹遮山遠空濛着柳多此時懷一恨相望意如何
此詩二百一十六卷重出今已削去
夜雨前人
九月三十日雨聲如初秋無端滿階葉共白幾人頭點
滴侵寒夢蕭騷着淡愁漁歌聽不唱蓑濕掉回舟
大雨行前人
東垠黑風駕海水海底卷上天中央三吴六月忽悽慘
晩後點滴來蒼茫錚棧雷車軸轍壯矯躍(集作躩)蛟龍爪
尾長神鞭鬼馭載隂帝來往噴灑何顛狂四面崩騰玉
京仗萬里縱横(集作横牙)羽林槍雲纏風束勢(集作亂)歊磕黃
帝未勝蚩尤強百川氣勢苦豪俊坤關密鎻愁開張太
和六年亦如此我時氣壯神洋洋東樓聳首看不足恨
無羽翼高飛翔盡召邑中豪健者闊展朱盤開酒場奔
觥槌鼓助聲勢眼底不顧纖腰娘今來(集作年)闒茸鬢已
白竒遊壯觀唯深藏景物不盡人自老誰知前事堪悲
傷
雨夜贈元十八白居易
卑濕沙頭宅連隂雨夜天共聽簷溜滴心事兩悠然把
酒循環飲移床曲尺眠莫言非故舊相識已三年
秋雨夜眠前人
凉冷三秋夜安門一老翁卧遲燈滅後睡美雨聲中灰
宿温瓶火香添煖被籠曉晴寒未起霜葉滿階紅
雨夜寄馬戴賈島
芳林杏花樹花落子西東今夕曲江雨寒催朔北風鄉
書滄海絶隠路翠微通寂寂相思際紅江殘漏中
蜀中春雨鄭谷
海棠風外獨霑巾襟袖無端惹蜀塵和暖又逢挑菜日
寂寥未是探花人不嫌蟻酒衝愁肺却憶漁蓑覆病身
何事晩來微雨後錦江春學曲江(一作池非)春
荆渚八月十五日夜值雨寄同年李嶼
前人
共待清光(集作暉光)夜翻成暗淡秋正宜清路望潛起滴階
愁棹倚袁公(集作宏)渚簾垂庾亮樓桂無香實落蘭有露
花休玉漏添蕭索金樽阻獻酬明年佳景在相約向神
州
文苑英華卷一百五十三
