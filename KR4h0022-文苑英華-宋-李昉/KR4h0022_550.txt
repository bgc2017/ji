文苑英華卷五百五十一宋李昉等編
雙關門中十二道
鍾官不充亭長易傳判一道
同㸑不服義居芝草判一道
掌麑擅放穿墻流惡判一道
襲封錄兄女代父刑判一道
常好種荔繼母出服判一道
甲居重澤田獲三品判一道
是儀書衣主司舉正判一道
旄人奏散率木脩防判一道
登城而指專席而坐判一道
元日懸象税千畆竹判一道
罷役務農論象肉刑判一道
主司徵筭探卵窺隣判一道
鍾官不充判
庚為鍾官所鑄不充歲計工部按其罪訴稱鉛錫不足
亭長易傳判
又亭長私易傳置為嗇夫所糾
對賈晉
六官既分百工有序五里作候十里為亭鍾官所資藉
洪鑪以鑄䥱(一作鎔鑄)傳置之用通遐方以奔走典尚方之
衡量揔亭郵(一作旅亭)之掃除位雖列於周官役乃疑於劉
氏不充歲計鉛錫有虧私易傳車三千難逭工部以禮
闈望重欲飛奏草(一作章)之刑嗇夫以傍舍朅來將對上
林之問庚有詞而難罰亭易傳而寘愆會府無妄繩之
辜紏人彰嫉惡之德况風嚴北陸日落西山仰鳳闕而
神微擁鶉衣而思奪
同㸑不服判
得王甲與從母夫趙乙同㸑乙有罪物故甲不為三月
服喪從母訴甲無義縣令王庚笞甲四十死州斷庚加
役流庚不服
義居芝草判
又虞乙家五從義居園中禾生兩穗庭中産芝草蓋形
紫色隣人告隠瑞州不斷罪亦不上聞
對李龜年
命以義夫光昭令德俾立家室其(一作禮)或有差同㸑則
緦已發檀弓之問義居成瑞雅均唐叔之謠王甲冥豫
在躬物故無服虞乙至誠必察感而遂通從母薄言因
遘憫而興謗隣人所告何至攻乎異端德音莫違及爾
偕老制義居業光輝日新繐帳空懸悲深苦月芝庭獨
秀榮曜生春(一作春風)宿草之墳未展生芻之禮擢蘭之砌
已交蓂葉之隂縣令能業其官懲忿窒欲州司以明庶
政敢復未聞罰既甚於蹊田瑞頗陳於州里欲拘司敗
法也何逃或禮出異文緣情僶俛瑞符等級易有随時
未尋物故之由難語不應之坐竚詳靈草之異方書掩
瑞之愆
掌麑擅放判
丁獲麑付已掌已愍麑放之丁毆已
穿墻流惡判
又甲孟穿墻為水竇流其惡於街衢坊人論告
對辛則然
帝德廣運皇綱載紐鳥獸咸若閭閻且千麛卵無不時
之求比屋有可封之美丁以庸妄謬居東戶之朝孟以
謏聞獲染南風之化自合依仁游藝頌明王之盛德鼓
腹擊壤成(一作歌)太平之樂事何得盤遊無度肆情於麑
鹿之間穿穴匪恒流穢於街衢之内已則志惟惻隠處
食野之長驅坊則情深嫉惡在公庭而載理徵諸故事
已有託付之高考之今法盖有干違之舋請科毆已之
犯仍坐穿墻之愆庶不慚於丹筆亦無媿於青史
襲封錄兄判
得丁長當襲代封主司以冇兄不錄其讓
女代父刑判
又乙坐法女請代未齓官勒從奴
對高璠
不掩厥善代選爾勞伊人祗辟咸示中正朝廷作乂大
明黜陟使苴茅永建無替於乃服鄭竹斯刊審欺于誠
道丁以祖孫繼體位由當室乙則戒慎不足人自速辜
德在友于復公侯於令季既生女子濟緩急其及嗣仰
丁鴻之清節遠且逃身慕緹縈之淳志期無鑿顙有司
務随時之才徒高守法當官藉通變之識未宜膠柱昔
太伯三讓公季代緒漢除五刑班史垂則行古之道仲
子所以捨孫易父以死趙簡申其禮聘相彼一時之義
今為千載之明豈可使帶礪遂絶於承家齠齓服刑而
代罪兄則不返封欲誰承女既年弱奴何足任鮑公往
矣丁必無由理屈淳于獲宥乙女亦可恤刑景之前聞
庶無凝滯
常好種荔判
戴子恭平居常好種荔時人以為不道
繼母出服判
又曾元母出不知服
對
易曰出處語默非一途語曰慎終追遠民(唐諱)歸厚則所
好不等有如其面(一作其如衆面)合禮而作難責(一作則)因心戴
恭戴安之餘曾元曾參之後二十八宿外當處士之星
七十二人中有至孝之性幽寂水石高山景行多所仰
止信而欽風絃歌取樂無妄種荔霜露增感早切采蘭
居然傲時遵是繼母春池湛澹萋已綠風樹蕭條静復
鳴莖葉相依亦謂盛矣屺岵無託則可親之將備歉(一作)
(隤)歲無情故匣貯期剪緝别偶雙飛將高竒致化成異
物結而為裳思得其趣不苟制服曷所見尤楚客興歌
江潭可想周公範法日月斯懸彼俗何知正刑不濫與
其嗤誚豈如勿言道存固合賞人義盡理難論罪
甲居重澤判
得甲居重澤介疾有喜遂存乎辭或告其妄干他事初
不量力甲云剛德閑邪何往不利
田獲三品判
又丙田獲三品自稱有功所統斷為強暴天物且違時
禁丙請三司訴持法不中
對魏嘉慶
麗澤作兊馳騁為獵大易克演老氏攸誡故違者匪宅
是卜終莫之陵愚者動而離制事不師古甲也所處得
八卦之龜奥丙其于田獲三品之獸物介疾生喜式損
於悔吝自衒厥功載象於士女詳諸訟者反而不思稽
以斷之固未為失初尋量力義叶獲麟之傳末觀強暴
罪挂吞鯨之網苟用則德歸藏之繋象可尊奄(一作奪)詣
有司温柔之薄言斯在况何往不利違禁見嬰宜寘妄
干之責勿容不中之訴則高尚其事甲取類於緇衣下
人之孽丙乖慕於白賁
是儀書衣判
是儀鬻書衣於市或人告其不仁
主司舉正判
又鞏朔身為主司不舉正之術
對
是儀無首(三國志是儀本姓氏孔融嘲儀氏字民無上改為是)族變於句吳鞏朔
司軍績宣於全晉昔聮榮於方冊今異軫於旗亭至於
質彼有無雖歸列肆譏其滛巧必在儲胥詭濫有彰典
刑斯舉書衣創制編冊攸資厠綠篋以相耀雜紫荷而
交映是儀所鬻非法貽譏既多謝於緹油徒獲愆於倍
市不任(疑作仁)斯露刑故何逃眷彼主司宜從舉正委而
不察事或有由更詰源流兼責名品所犯無謬方可用
科
旄人奏散判
日本請吏賜宴於朝旄人奏散不以靺為惠文冠所持
辭云屬鞮鞻氏
率木脩防判
又柴桑備陽侯脩防率土木丁獨不從曰將俟息壤無
何是成徒告其祅縣以為瑞科告不伏並仰正斷
對
朔南聲教萬國賓王神靈滋液百珍寳用日本歸獻越
沙海而西浮陽侯順流泛滄江而東徙衣冠所列是同
於中外帷盖其飛有觀於今昔而賜之禮樂餙以隄防
歌鍾之奏已聞土木之功爰事將使陳茲禁靺無差絶
國之音乘彼柴桑有廣通津之備彼而奏發稍(一作盖)失
有常此獨不從寔乖於衆遽彰紏禁幾抗成詞初引罪
於鞮鞻竟登期於息壤職司之分是則可矜祅妄之疑
未應為允惠文所效旄人不可寘刑息壤既成縣斷理
宜稱瑞各從案記庶用平反
登城而指判
甲登城而指乙告其惑衆甲云寔無祅言
專席而坐判
又丁專席而坐庚遂弔之或以為失禮庚不伏
對
禮經爰備喪紀攸設君子行之以立身賢者俯之以合
道理須非禮勿動循不忒之威儀臨而必哀弔有喪以
匍匐甲也未逹自貽登城之罪庚也有儀俄驚失禮之
謗彼則戾矣此何誤焉且登而不言既異仲宣之賦弔
而未爽無違孔父之經撫事勞於(一作而)三思片言申其
一割但指則為惑(一作惑衆)何必有於祅言弔其有喪寧可
科其失禮向若登而不指乙告即曰誣人坐而不專庚
弔便為失禮况理則無昧事其可觀自邀惑衆之科未
闕弔人之禮寘甲之罪斯為得歟論庚之辜頗多失矣
元日懸象判
甲懸政象之法闕下金吾不許曰職在佐天子以平邦
國浹日而歛之
税千畆竹判
又乙家渭濱有竹千畆京兆府什一税之辭云非九糓
對李陽冰
司馬之職懸政一時封君之富比竹千畆高標魏闕事
昭晰於周官近數渭濱理詳明於漢典所以平邦國之
度通貨殖之宜傳稱百王其禮(一作道)不易著乎三代厥
義難渝方今區宇乂寧刑辟不用百工以理庶績其凝
實由懸法有孚執古以道寧從變俗之禮以紊守官之
政歛在浹日孰云其非至如什一而取井田遺制九糓
之外均輸未聞苟脩篁之可率且丹橘其何賦金吾不
許實懵大猷乙也有云雅符舊典兩端是扣片言斯折
罷役務農判
得戶部議請罷秦中百役專務農計其人可止關東轉
漕長吏云兵滿近郊(一作懸)農人未復恐不足支國用
論象肉刑判
又甲與乙俱獻書甲請復象刑云行之已久人必自化
乙請復肉刑云三代舊法所活甚多大理議俱不中
對李紳
四征不庭錢糓是貴百王所切刑法其難將哀輓粟之
勞同舉赭衣之論顧兹建議惟彼獻書職勞不來既有
東人之歎惟命難繼永瞻緹縈之感豈擢髮之未宜(一作)
(允)何刺(一作次)骨之攸聞澶漫渭川曾莫顧其千畆刻深
秦法且不愧於多端應緣兵未解鞍衣迷襏襫人猶拔
劍法異墨幪計必平均不應瘠魯肥把令資禁止何必
噬膚刖足况國家儉嗇寡欲好生惡死永懷其禍每捐
無盖之功尚媿論兵豈命有司之殺職由是舉合量出
入得(疑作德)用不擾當測淺深减功恤勞既令戎祀能給
揆今酌古必使憲章勿墜三輔長吏不牽復於所司千
代宏綱兼行之於聖日
主司徵筭判
得主司徵筭癸訴未冠
探卵窺隣判
又毌丘三兒登木探卵隣人以窺見室家執縛之
對岐敬忠
輕徭賦則人安不覆巢則鳳集有司徵筭誠遠符於漢
主毌丘探卵斯近慕於晉臣癸且有詞實庸人之告訴
丘為無頼何小子之猖狂若國用耗虚自七歲而宜筭
宅居隣里思一顧而便窺亦何限於冠年須發怒於登
木况為無事詎藉税錢之歛既幼而小何處望風之責
甲宜釋放癸請不徵
文苑英華卷五百五十一
