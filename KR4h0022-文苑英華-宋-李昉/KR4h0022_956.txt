文苑英華卷九百五十七宋李昉等編
職官十九
元兵曹盛墓誌一首蕭功曹墓誌一首
馬别駕墓誌一首楊司倉墓誌一首
吕判官恭墓誌一首盧司錄士瓊墓誌一首
任司馬佶墓誌一首李長史則墓墓誌一首
河南兵曹元公墓誌銘穆員
公諱盛字某河南洛陽人魏昭成帝之十二代孫皇金
紫光禄大夫司膳卿汝陽公善應之曾孫集州司馬崇
敏之孫處士履清之季子生五十有五年官歴憲府法
寺宰邑掾京者十政以貞元十一年六月十五日卒于
東都綏福里第十月四日孀妻孤女奉喪歸葬于偃師
首陽山之北原嗚呼哀哉公忠竭於事上孝終于報親
許與諾著于氣類其蒞官也剛决堅利致用如今易人
之所難敢人之所畏累佐戎府獨步神州肅肅羽儀方
漸于陸何年官階半而不知者命廹焉初處士府君之
逝也公二兄孟幼仲嬰公方孕太夫人則我伯姑来歸
于我惟是内外同氣兄無常弟弟無常兄入學過庭雁
行三紀既而從官方始異門孟仲早落公終養焉嗚呼
我伯姑深仁如天高行鄰古昔有三子今無一孫悠悠
彼蒼與善焉在仁人之祀奄焉忽諸夫人河東柳氏從
公致養奉公歸祔存没成公之志賢乎哉女子藐爾未
笄煢然主奠聞者悲之公方大漸以埏𡑞之銘見託何
以為報哀而不文銘曰
歸全舊丘列侍先人有知當樂無知返真
成都功曹蕭公墓誌銘前人
公諱某字某其先事具梁史盖宣武皇帝七代孫也曾
祖憬(唐宰相世孫表名文憬)皇朝朝散大夫湖州司馬祖元祖(表作)
(禮)相(表作湘)州刺史贈太子詹事父詮大理評事昭穆相
遺者曰清白孝友人稱之君幼以眀經登第洎天下多
事投家遠迹而所至聞焉或吏或賓報之如一歴任曹
州筦勾杭州富陽二邑轉都水監主簿左金吾衛兵曹
調大理評事地官司國計使臣督王賦迭咨公以分其
重公受命事集而輿頌隨之劔南節度使表公成都功
曹掾兼佐蜀州戎事錫以章紱不幸遇疾退閒于荆楚
之間貞元八年歸故國于洛汭秋九月十四日終于康
裕里第春秋五十八其冬十月二日遷祔于某縣某鄉
從先公居公之志也公之生也和其發也清其行也晦
其用也眀其文也餘力其學也存誠其從事也口不言
禄其為善也心不近名是故歴仕無報勞之寵終身無
充量之榮汨没下位摧頽壯齡傳曰天下有道貧且賤
焉恥也若乃道富而家貧德貴而身賤才合(二字疑)而竒
跡高位下恥在夫天焉如蕭公者處退而退求仁得仁
焉恥焉既非所恥則又何怨夫人某郡暢氏故尚書左
丞某之子昔佐公義今成公家生男四人三子早夭一
子曰範方齠而嗣毁如成人姪纂遵世母幼孤之請見
託為誌其詞曰
吁嗟古人不貴貴仕義猶重生德豈輕位猗歟蕭公其
道不匱何以表墓唐之君子
銀青光禄大夫行平州别駕馬公墓誌銘
歐陽詹
嗚呼死也者君子曰終有唐興元二年六月二十四日
銀青光禄大夫行平州别駕馬公終于京師國喪英才
家亡令子國之(集作家國)不幸痛貫所(集作可)知公諱某字某
其先京兆扶風人始實趙氏累葉繼將多總戎塞下有
以因居今為燕之名流曾祖某某官祖某某官父某某
官公則某官第某子也積奕世忠貞之慶得隂方嚴勁之
氣天骨山峻神姿玉耀(集作神葱玉輝)有孝有悌閨門以和有
信有義州閭以附矛戟韞器風雲馳聲燕趙多竒士公
其人也用正直奉籌略擁旄仗節者尊以果斷行政令
擐甲執兵者伏前後佐全師大幕不有暫寧方將張翼
翔雲揚鬐游溟大命不永大疾(集作病)遄及享年三十三
秦氏醫遲顔生禍促哀哉夫人某處某氏子二人長曰
縱次曰緒永念(集作思)之感至性過人以貞元十二年歲
在某月某日大通卜宅于京兆某鄉某里某原禮也天
長地久埋(集作煙)川塹阜于何不有乃為銘德于誌以(三字)
(集作而誌)墓云
士以常第(集作士此常才)如瑜在珉燕趙多竒士(集無士字)公則其
人業繼忠貞識資籌略流器瑚璉羽族鵰鶚題輿大郡
佐侑雄師雖有極德(集作雖猶在德)亦匪孤時南抑(集作仰)摶鵬
更期遐揚(集作颺)東觀逝水忽兹永往卜遠期(集作斯)及窆
于此岡惟安惟永地久天長(集作天長地久)
朝議郎行鄂州司倉參軍楊公墓誌銘
前人
公諱某字某其先關右弘農人永嘉過江公自始遷之
祖若干代處於閩越曾祖某皇唐循州司馬祖某漳州
長史父某泉州南安縣丞公則南安第若干子長七尺
骨目瑰異温良節行所至自昭風神識度羣居不掩六
籍外偏好穰苴管子之術永泰中以耕戰之法致(集作郊)
梁宋軍畫用有成大歷元年節度使右僕射田公薦授
右(集作左)武衛率府倉曹參軍事在位以貞慎聞公以不
仕則墜業躁求則背道或出或處聖人為中依吏部節
文敬遵常調大歷八年集授吉州永新縣丞興元元年
集授廬州司曹(集作田)參軍貞元三(集作二)年集(集無此字)授鄂
州司倉參軍累職貞慎如率府倉曹時每罷官待集卜
勝屏居宴(集作晏)如也鄂州秩滿愛其風土亦止焉(集作愛其)
(江山宅心焉)貞元十二年冬又合集春赴京師遇疾於途以
二月四日終于汝州龍興縣之逆旅時年六十七凡入
仕三十一年歴官四政禄非豐儉以足務雖劇通以簡
上以中正(集作政非)重下以公平矚皆白圭無玷朱紘有聲
嗚呼公之材量如鐘含音如水待月(集作盛)大小當應方
圓必合公(集作我)則不衒人胡不求莫能全展光耀以至
殞殁悲失夫保性居業時行則行時止則止道也公昔
於名宦之理是焉仕禄農耕猶生則營若死則已亦道
也公昨之(集作於是)岐路之役是焉公存以道始亡以道終
至人不違道公與之同旋正矣乎善始終者也夫人隴
西彭氏戴天之感痛以禮成長子曰(集無曰字下同)晃次子曰
暈季子曰果伏凶(集作凶是)之號以至見血以某年二月日
卜葬于某郡(集作鄉)某原禮也佳城一閉他時古丘後之
人孰知丘中之德墓許有誌故為墓誌銘庶覩今為古
者眀斯地泉下有君子焉銘曰
一種鱗物神則曰龍一種植物真則曰松英英楊公於
人被物(集作楊公於人被真役神)藝術?宏温良内克名不稱實禄
有負德夭桃信美不能秋敷冬日可愛日(集作亦)用西徂
大限(集作此)斯来無賢無愚英英楊公與逝川俱卜宅(集作)
(此)脩原有形永圖(集作宅)東海之(集作西)山不易其廬(集作其廬)
(罔易)
嶺南節度判官吕公墓誌銘柳宗元
吕氏世居河東至延之始大以御史大夫為浙東道節
度大使延之生渭為中書舍人尚書禮部侍郎刺湖南
七州生四子温恭儉讓以温為尚書郎再贈至右僕射
恭字敬叔他名曰宗禮或以為字實惟吕氏宗子尚氣
節有勇略不事小謹讀縱横書理隂符握機孫子之術
曰我師尚父胄也大父洎先人咸統兵今天下將理平
蔡兖冀幽洎戎猶負命早夜呼憤以(闕)任爪牙畢
力通天子命作文章咸道其志云又曰由吾兄而上三
世世為進士吾文為不墜教戒猶(集作獨)武事未克纉厥
緒因棄去從山南西道節度府掌書記預謀畫不甚合
以試守軍衛佐加恊律郎入薦為長安主簿復出以監
察御史參江南西道都圍練軍事府表進殿中侍御史
為桂管都防禦副使元和八年去桂州相國尚書鄭公
遮留假嶺南道節度判官至廣州病疹(集作痞是)瘧加滯六
月二十八日卒妻裴氏戶部尚書延齡女有丈夫子三
人曰爽曰壊曰特女三人曰環曰鸞曰倩皆幼行於道
而倩又死遂以柩如洛陽祔葬如(集作於)大墓欵志吕氏
世仕至大官皆有道宜興於世温(集作泊字)恭名為豪傑知
者以為是必立王功活生人不幸温刺衡州年四十卒
恭未及理人年四(集作三是)十七又卒也世固有有其具而
不及其用若温恭者邪恭貌竒壯有大志信善容物宜
夀考碩大而又不克吕氏之道惡乎興銘曰
渢渢之風乎不可追有志之大乎今安歸吕君去我死
乎吾誰依
河南府司錄參軍盧君墓誌銘
李翺
君諱士瓊字德卿范陽人家世為甲姓祠部郎中瀜(集作)
(融)之長子眀經及第歷寧陵華陽(集作隂)二縣主簿知泗
州院事得恊律郎鄭少師之留守東都奏為推官得大
理評事韓尚書代為留守請君如初尚書節將陳許奏
充觀察判官得監察御史府罷歲餘除河南府戶曹以
疾免河南尹重其能奏為司錄參軍八月癸丑發疾而
卒年六十九君少好著文精曉吏事少遊故丞相陽炎
張延賞之門楊美其文辭張每歎其吏材過人常攝職
同州當徵官税錢時民競出粟易錢以歸官斗至十八
九君白刺史言狀請倍估納粟下以澤民上可以與官
取利刺史詰狀君辨其所以必然刺史行之民用得饒
未一月果被有司牒和收官粟斗給六十後刺史到欲
盡入其羨于官君既去職猶止之曰聖澤本以利民民
戶知之不可以獨享刺史乃懸牓曉民使請餘價因以
絹布高給之民亦歡受州獲羨錢六百萬其為戶曹决
斷精速曹不擁事及為司錄始就官承符吏請曰前例
某等一十五人合錢二千(集無此二字)僦人與司錄養馬敢
請命因出狀君謂(集作呵)曰汝試我邪使拽之將加杖承
符吏衆進仰曰前司錄皆然故敢請君告曰司錄豈不
自有手力錢邪用此贓何為因叱出之召主饌吏約之
曰司錄判官文學參軍皆同官環處以食精麤宜當一
不合别二(集無此字)無踵舊犯吾不恕及日終厨之率其餘
而分之文學參軍得司錄居三之一君饒之曰俸錢職
田手力數既别官品矣此飱錢之餘不當計位高下從
此後自司錄至參軍平分之舊事掾曹之下各請家僮
一人食錢助本司府吏厨附食司錄家僮或三人或四
人就公堂餘食侵撓厨吏弊日益長君使請家僮二人
食錢於司錄府吏厨附食家僮終不食官厨召諸縣府
望吏告曰某居此歲久官吏清濁侵病人者每聞之司
錄職當舉非法往各白汝長宜慎守廉靖以澠池令為
戒其所改易皆刻已便人堪為故事及君卒士君子相
弔哭咸以為能高而位卑不副有子三人孺方嗣宗嗣
業號慕祗守不失家法女二人前娶清河崔敏女無子
後娶滎陽鄭虬之女有子故皆附葬於祠部塋東北孺
方叩頭泣曰丈人先與先父(集作嘗與先子)同官而游宅居南
北隣敢請紀石翺不得辭乃據所見聞者鐫其實可推
類以知凡所從事之賢銘曰
嗟盧君性直而用優約已以利人宜夀宜貴以拯時所
難(集作艱)其緘而不伸以喪厥神豈奪惠于東民悲夫
信州司馬(集作檢校工部員外郎)任君墓誌銘
前人
君諱佶字叔正樂安人殿中侍御史元植(集作恒)之孫靈
府功曹日新之子君少遭父喪養母以孝稱京兆尹崔
光遠表試左清道率府兵曹參軍勅攝富平縣尉知縣
事及克復京師以功授成都府犀浦縣丞又以優授涇
陽縣尉吐蕃犯都代宗幸陜州君召募吏人保守佛寺
寇不敢逼擢為本縣令充渭南(集作北)十縣團練使及駕
回京為同列?搆功不得論僕射裴冕冤而奏之得長
安縣尉轉本縣丞歴大府寺丞未幾遷監察御史京畿
舘驛使判官中書侍郎元載為澤漕使請為判官轉殿
中侍御史又檢校工部員外郎兼侍御史判官如故元
載得罪君左授建州建安縣(集無此字)尉及楊炎入相君以
書戒之由是楊怒而不用又移處州司戶再授信州司
馬觀察使鮑防(集作魴非)以為判官權知饒(集作詔)州事遘疾
歸卒于(集作於)信州權窆於州西原有詩兩卷前娶宗正
氏女生男冀為邠州司法參軍三女各為士妻後娶杜
氏女子三人曰淑(集作叙下同)曰羡曰&KR3472;女五人長女嫁長
洲尉源咸季次女權適權穎三女早卒少女二人未許
嫁淑歷佐太府以吏能有聲為度支振武營田使得試
恊律郎攝監察御史元和十四年杜氏卒淑乃自信州
奉府君之喪合葬於萬年柳村從先人舊塋淑嘗與翺
同事嶺南府翺知淑之賢(集作方)亟薦於時故淑来請誌
銘曰
士生于時兮所貴者才有才無命兮古今所哀噫
歙州長史隴西季府君墓誌銘
前人
府君諱則字某凉武昭王十三世孫大父獻眉州别駕
時宰相有請婚者力不可止因去官歸(集作居)家弟遇疾
(集作病)暴卒别駕燒一指以禱於神既而弟復生自說方
就縶上帝有命以兄燒指宜復其生别駕生令一侍中
源乾曜一子求婚府君拒之固以詞抵之貶黔州彭水
尉遂以夀終府君始十餘歲先夫人以之從喪歸殯汝
州由是依于舅族少好老子莊周之言與羣童居(集作游)
盡能記他童之始(集作所)習先夫人學左氏春秋博該百
家之書故府君以經史浸潤力田供養由是少不肯求
仕善草隸畫弓矢博奕皆得其妙既冠得濠州定遠縣
(集無縣字)尉假領他縣令嚴而行吏急民寬富豪并貧民之
産而不税者盡以法治之貧民用安罷職復還其初從
事嶺南得試左(蜀本作右)武衛兵曹於福建得試太子通事
舍人大理司直授歙州長史宣歙觀察使請為判官奏
未下以疾卒年七十四夫人河南元氏夀州刺史從之
女年六十八先府君而終生子某子某皆未仕早卒女
子五人長女壻禮部員外郎鄭錫次女壻桂府觀察使
杜式方次女壻京兆韋放次女壻滎陽鄭循禮小女壻
密縣尉鄭公瑜幼子克恭少讀書學文以兄舉進士家
事自飾弗克求名故年四十有六始奏授睦州司兵累
遷試大理司直兼殿中侍御史充鹽鐵推官寶歷三年
三月克恭奉府君夫人之喪歸葬于鄭州某縣岡原翺
知克恭之材十三年矣故克恭以府君之葬来請且曰
將以六月庚申窆知克恭者若吾季叔又何(何字集作安可)以
辭銘曰
德不稱禄鬼神之責材優以賤古人不戚非道不(集作弗)
求曷計人爵慶藴而傳後必有積其葬為誰孝子之卜
蓍蔡僉吉嘉原乃(蜀乃作創)擇合骨于兹終永其託何以識
之有封有栢
文苑英華卷九百五十七
