文苑英華卷三百二十宋李昉等編
郊祀
宿齋八首祠廟五十六首
宿齋
和劉尚書廉明堂齋宫梁元帝
微質攝上宰詰旦乘軺軒四邸陳蒼玉六變舞雲門香
浮鬱金酒煙繞鳳凰尊新花臨御街(一作御宙)春色起天園
河間獻樂語斯道愧能論
扈從郊廟因呈兩省諸公韓翃
丹墀列士主恩同廐馬翩翩出漢宫奉引乘輿金仗裏
親嘗賜食玉盤中晝趨行殿旌門比夜宿齋房刻漏東
明日駕廻承雨露齊將萬歲及春風
朔旦冬至攝職南郊因書即事
權德輿
大明南至應(集作慶)天正朔旦圜丘樂六成文軌盡同堯
歴象齋祠忝備漢公卿星辰列位祥光滿金石交音曉
奏清更有觀臺稱賀處黃雲捧日瑞昇平
癸已歲吉甫圜丘攝事合於中書後閣宿齋常
負忝媿移止於集賢院會門下相公以七言垂
寄亦有所求短章絶韻不足抒意因叙所懷奉
寄相公兼呈集賢院諸學士前人
淮海同三入樞衡過六年(後漢牟融六年任職)廟齋兢永夕書府
會羣仙粉壁連霜曙冰池對月圓歲時憂裏換鍾漏靜
中傳蓬髮顔空老松心契獨全贈言因傅說垂訓在三
篇
奉酬中書相公至日圜丘攝事合於中書後閣
宿齋移止於集賢院叙懷見寄之作
武元衡
郊廟祗嚴祀齋莊覿上玄别開金虎觀不離紫微天樹
古長楊接池深(集作清)太液連仲山方補職(集作衮)文舉自
傷年風澁銅壺漏香凝綺閣煙仍聞白雪唱流詠滿鵾
玄
同前裴度(見集本)
翼亮登三命(趙公三拜中書侍郎平章事)謨猷本一心致齋移秘府
祗事見冲襟皓月當延閣祥風自禁林相庭方積玉王
度已如金運偶唐虞盛情同丙魏深幽蘭與白雪何處
寄庸音
同前崔曙
典籍開書府恩榮避鼎司郊丘資有事齋戒守無為宿
霧蒙瓊樹餘香覆玉墀進經逢一夜展禮值明時勲共
山河列名同竹帛垂年年佐堯舜相與致雍熙
奉和李相公攝事南郊覽物興懷呈一二知已
(集作舊)韓愈
燦燦辰角曙亭亭寒露朝川原共澄暎雲日還浮飄上
宰嚴祀事清途振華鑣圜丘峻且坦前對南山標村樹
黃復綠中田稼何饒顧瞻想巖谷興歎倦塵囂惟彼顛
冥(集作宣非)者去公豈不遼為仁朝自治用靜兵以銷勿憚
吐握(集作促)勤可歌風雨調聖賢相遇少功德今宣昭
祠廟
和蕭東陽祀七里廟梁簡文帝
萬里實幽宗三神亦天構豈謂木石精斯乃山川守遠
來太白旗遥徵青烏候以茲敬弗怠方知教應富(以下十篇)
(見藝文類聚)
漢高廟賽神前人
玉[車犬]朝行動閶闔(一作閭閻)旦應開白雲蒼梧上丹鳳(類聚作霞)
咸陽來日正山無影城斜漢屢廻瞻流如地脉望嶺匹
天台欲祛九秋恨聊舉十千杯
祀五相廟梁元帝
石城寧足植金陣詎能追楚關開六塞吳兵入九圍山
水猶縈帶城池失是非空餘夀宫在日暮舞靈衣
賽漢高廟庾肩吾
昔作唐山曲今承紫月壇寧知臨楚岸非復望長安野
曠秋光動林高葉早殘塵飛遠騎沒日徙半峯寒徒然
仰成誦終用試才難
亂後經夏禹廟前人
金簡泥初發龍門鑿始通配天不失舊為魚微此功林
堂上偃蹇山殿下穹窿侵雲似天闕照水類河宫神來
導赤豹仙去擁飛鴻松龕撤暮爼棗逕落寒叢仙舟還
入鏡玉軸更乘空去國嗟行邁離居泣轉蓬月起關(類聚)
(作吳)山北星臨天漢東申胥獨(類聚作猶)有志荀息本懷忠待
見攙槍滅歸來松栢同
登二妃廟吳筠
朝雲亂入目帝女湘川宿折菡巫山下採荇洞庭腹故
以輕薄好千里命艫舳何事非相思江上葳蕤竹
西門豹廟庾信
君子為利博逹人樹德深蘋藻由斯薦樵蘇幸未侵恭
聞正臣(類聚作直)祀良識佩韋心容範雖年代徽猷若可尋
菊花隨酒馥槐影向忩臨鶴飛疑逐舞魚驚似聽琴漳
流鳴磴石銅爵影秋林
從駕祀麓山廟楊慎
聖德憂民暇麾旆謁山靈畫航汎北渚文馬侍東平春
浦戈鋌照寒林鐃吹鳴依稀長安舞(類聚作驛)蕭條都尉城
井泉能共動江帆得分行忩幽細綱合階净落花明櫩
巢始入燕軒樹已遷鶯菲菲蘭爼馥淡淡桂樽清銀塘
(類聚作堂)日影晝(類聚作盡)玉坐舞衣輕
行經季子廟張正見
延州高讓遠傳芳世祀移地絶遺金路松悲懸劔枝野
藤侵藻井山雨濕苔碑别有觀風處樂奏無人知
遊卞山楚廟江總
蘋藻祈明德倚棹息巖阿忽聽晨鷄(類聚作鳥鳴)曙非是(類聚)
(作復)楚人歌閒階薙宿薺古木斷懸蘿幃(一作帳)堂寂易晩
枹鼔自相和盛祀流百世英威定幾何
攝官梁小廟前人
疇昔遊衣所今日薦櫻時憲章誠有革歲月遂難思故
人獨之子官聮更在兹虛簷靜暮雀洞戶暎光絲平生
復能幾語事心傷悲
和謁孔子廟劉斌
性與雖天縱主世乃無由何言太山毁空驚逝水流及
門思往烈入室想前脩寂寞荒階暮摧殘古木秋遺風
煖(疑)如此聊以慰蒸(一作蒙)求
謁漢高廟李百藥
纂堯靈命啓滅楚閏餘終飛名膺帝籙汎(一作沉)迹韞神
功瑞氣朝浮碭祥符夜告豐抑揚駕人傑叱吒掩時雄
締構三靈改經綸五緯同干戈革宇内聲教盡寰中運
謝年逾遠魂歸道未窮樹碑留故邑抗殿表祠宫沐蘭
祈泗上謁帝動深衷英威宿如在文物杳成空竹皮聚
寒逕枌社落霜叢蕭索隂雲晩長川起大風
登葉縣故城謁諸梁廟前人
緫轡臨秋原登城望寒日煙霞共掩暎林野俱蕭瑟楚
塞鬱不窮吳山高漸出客行殊未已沐澡期終吉椒桂
奠芳罇風雲下虛室館宇肅而靜神心康且逸伊我非
真龍勿驚疲朽質
過老子廟唐玄宗
仙居懷聖德靈廟肅神心草舍人蹤斷塵濃鳥跡深流
沙丹竈沒關路紫煙沉獨傷千載後空餘松栢林
送特進李嶠入都祔廟徐彦伯
特進三公下台臣百揆先孝圖開寢石祠坐卜牲筵思
急青綸賜徂裝紫橐懸綢繆金鼎席宴餞玉横川北斗
分征路東山起贈篇樂池歌綠藻梁苑籍紅筌騎轉商
巖日旌摇關塞煙廟堂湏鯁議錦節佇來旋
竭禹廟宋之問
夏王乘四載茲地發金符駿命終不易報功疇敢踰先
驅總章會後至伏靈誅玉帛空天下衣冠照海隅旋聞
厭黃屋便道出蒼梧林表祠轉茂山阿井詎枯舟遷龍
負壑田變鳥雲蕪舊物森如在天威肅未殊玄夷届瑶
席玉女待清都奕奕閨(一作扃)闥邃軒軒仗衛趨氣清連
曙海雲白洗春湖猿嘯有時合禽言常自呼靈歆異蒸
糈至樂非(脫)竽茅殿今不襲梅梁古制無運逢日崇麗
業盛答昭蘇伊昔力云盡而今功尚敷揆材非美箭精
享愧生芻郡職昧為理拜空寧自誣下車霰已積攝事
露行濡人隠冀多祜曷惟霑薄軀
章會(集作昌會)時合(集作時答)
緱山廟(見二百二十六卷)
汾隂后土祠作李適
昔予讀舊史遍覩(一作觀)漢世君武皇實稽古建兹百代
勲號令垂懋典舊經備闕文南廵歴九嶷舳艫被江濱
勒兵十八萬旌旗何紛紛朅來茂陵下英聲不復聞我
行歲方晏極望山河分神光終冥寞鼎氣獨氛氲攬涕
涉脽上登高見彼汾雄圖今安在飛飛有白雲
冬日洛城北謁玄元皇帝廟廟有吳道子畫聖
圖杜甫
配極玄都閟憑高禁籞長守祧嚴具禮掌節鎮非常碧
瓦初寒外金莖一氣傍山河扶繡戶日月近雕梁仙李
盤根大猗蘭奕葉光世家遺舊史道德付今王畫手看
前輩吳生遠擅場森羅移地軸妙絶動宫墻五聖聮龍
衮千官列鴈行冕旒俱秀發旌旆盡飛揚翠栢深留景
紅梨迥得霜風箏吹玉柱露井動銀牀身退卑周室經
傳拱漢皇谷神如不死養拙更何鄉
禹廟前人
禹廟空山裏秋風落日斜荒庭垂橘柚古屋畫龍蛇雲
氣虛清壁江聲走白沙早知乘四載疏鑿控三巴
蜀相廟前人
丞相祠堂何處尋錦官城外栢森森暎階碧草自春色
隔葉黃鶯(集作鸝多)空好音三顧頻煩天下計兩朝開濟老
臣心出師未捷(集作戰)身先死長使英雄淚滿襟
謁漢世祖廟劉希夷
舂陵氣初發漸臺首未傳列營百萬衆持國十八年運
開朱旗後道合赤符先宛城劔鳴匣昆陽鏑應弦儣獸
血塗地巨人聲沸天長驅過北趙短兵出南燕十守迎
門外王郎死道邊昇壇九成陌端拱千秋田朝廷方雀
躍劔佩幾聮翩至德行四海神儀翳九泉宗子行舊邑
恭聞清廟篇君容穆而聖臣像儼猶賢攢木承危柱疎
蘿挂朽椽祠庭巢鳥啄祭器網蟲緣懷古江山在惟新
歴數遷空餘今夜月長似舊時懸
嚴陵祠洪子輿
漢主召子陵歸宿洛陽殿客星今安在隠迹猶可見水
石空潺湲松篁尚葱蒨岸深翠隂合川廻白雲遍幽逕
滋蕪没荒祠羃霜霰垂釣想遺芳掇蘋羞野薦高風激
終古語理忘榮賤方驗道可遵(一作尊)山林情不變
登樂遊廟懷古豆盧田(一作回)
緬維漢宣帝初謂皇曾孫雖在襁褓中亦遭巫蠱冤至
哉丙廷尉感激義彌敦馳逐蓮勺道出入諸陵門一朝
風雲會竟登天地尊握符昇寶歷負扆御華軒赫奕文
物備葳蕤休瑞繁卒為中興主垂名於後昆雄圖奄已
謝餘址空復存昔為樂遊苑今成狐兔園朝見牧豎集
夕聞栖鳥喧蕭條㶚亭岸寂寞杜陵原羃䍥野煙起蒼
茫嵐氣昏二曜屢廻薄四時更凉溫天道尚如此人理
安可論
湘妃廟劉長卿
荒祠古木暗寂寂此江濆未作湘(集作湖)南雨知為何處
雲苔痕斷珠履草色帶羅裙莫唱迎仙曲空山不可聞
過桃花夫人廟前人
寂(集作冥)寞應千歲(集作載)桃花想一枝路人看古木江月
向空祠雲雨飛何處山川是舊時獨憐春草色猶似憶
佳期
登首陽山竭伯夷廟李頎
古人已不見喬木竟誰過寂寞首陽山白雲空復多蒼
苔歸骨地皓首採薇歌畢命無怨色成仁其若何我來
入遺廟時候辨淳和落日弔山鬼廻風吹女蘿石門正
西壑引領望洪河千里一飛鳥孤光東逝波驅車層城
路惆悵此巖阿
陪皇甫大夫竭禹廟嚴維
竹使羞殷薦松龕拜夏祠為魚致美後舞羽降神時仗
衛瞻如在精靈信有期夕陽陪醉止塘上馬咸遲
題遊仙閣息(一作白)公廟李嘉祐(見集本)
仙冠輕舉竟何之薜荔緣階竹暎祠甲子不知風馭日
朝昏惟見雨來時霓旌翠蓋終難遇流水青山空所思
逐客自憐雙鬢改焚香多負白雲期
夜聞江南人家賽神因題即事
前人
南方滛祠(一作祀)古風俗楚媪解(集作嫗能)唱迎神曲鎗鎗銅
鼓蘆葉深寂寂瓊筵江水渌雨過風清洲渚閑椒漿醉
盡神欲(集作迎神)還帝女凌空下江岸番君隔浦向堯山月
隠回塘猶自舞一門依倚神之祜韓康賣(集作靈)藥不復
求扁鵲傳(集作醫)方曾莫覩逐客臨江空自悲月明流水
無已時聽此迎神送神曲携觴欲弔屈原祠
題尹真人廟郎士元
窅窅雲旗去不還隂隂祠宇閉空山我來始悟丹青妙
稽首如逢冰雪顔
奉陪侍中春日過武安君廟盧綸(見集本)
長裾間(一作問)貔虎遺廟盛攀登白羽二千騎紅林一萬
層元臣逹幽契祝史告明徵撫坐悲今古瞻容感廢興
廻風卷叢栢驟雨濕諸陵倏忽煙花霽當營看月昇
題舜廟張濯
上都遺廟出河汾(一作濆)萬代千秋仰聖君蒲坂城邊長
逝水蒼梧野外不歸魂寥寥薦設魂應在寂寂虞篇德
已聞向曉風吹庭下栢猶疑琴曲咏南薰
題伍相廟常雅
蒼蒼古廟暎林巒羃羃煙霞覆石壇精魄不知何處在
威風猶入浙江寒
巫山神女劉方平
神女藏難識巫山秀莫羣今宵為大雨昨日作孤雲散
漫愁巴峽徘徊戀楚君先王為立廟春樹幾氛氲
華嶽(集作山)南廟李益
隂山臨古道廟閉空(集作廟貌閑)山碧落日春草(集作木)中搴
芳薦瑶席明靈達精意髣髴如不隔微雨(集作岩風)神降時
廻風(集作飇)入松栢常聞坑儒後此地曾返(集作返秦)璧自古
害忠良神其輔宗祏
經夫差廟陳羽
姑蘇城畔千年木刻作夫差廟裏神冠蓋寂寥塵滿室
不知簫鼓樂何人
經伏波神祠劉禹錫
蒙蒙篁竹下有路上壺頭漢壘麏鼯鬭蠻溪霧雨愁懷
人敬遺像閱世指東流自負覇王略安知恩澤侯鄉原
(集作園)辭石柱筋力盡炎州一以功名累翻思馬少遊
陽山廟觀賽神(梁松南征至此遂為其神在朗州)
前人
漢家都尉舊征蠻血食如今配此山曲蓋幽深蒼檜下
洞簫愁(一作吹)絶翠屛間荆巫脉脉傳神語野老娑娑啓
醉顔日落風生廟門外幾人連踏竹歌還
題山中古祠張籍
春草空山暮荒林鳥雀飛記年碑石在經亂祭人稀野
鼠緣朱帳隂塵蓋(一作幞)畫衣近門(集作來)潭水黑時見宿
龍歸
經貞女祠僧無可
朝賽暮還祈開唐復歴隋精誠山雨至歲月廟松衰窺
穴龍潭黑過門鳥道危不同巫峽女來至(集作往)楚王祠
聖(集作神)女廟許渾
停車祠聖女凉葉下隂風龍氣石牀濕鳥鳴(集作聲)山廟
空長眉留桂綠丹臉寄蓮(集作蘭)紅莫學陽臺畔朝雲暮
雨中
聖女祠二首李商隠
杳靄(集作藹)逢仙迹蒼茫(集作莊)滯客途何年歸碧落此路
向皇都消息期青雀逢迎異紫姑腸廻楚國夢心斷漢
宫巫從騎栽寒竹行車蔭白榆星娥一去後月姊更來
無遼鶴(集作寡鵠)迷蒼壑羈鸞(集作鳳)怨翠梧秪應碧桃下方
朔是狂夫
二
松篁臺殿蕙花圍(集作香□)龍護瑶忩鳳掩扉無質易迷三
里霧不寒長著五(一作六)銖衣人間定有崔羅什天上應
無劉武威寄問釵頭雙白燕每朝朱舘幾時歸
題谷神廟(集作題竹谷祠)溫庭筠
蒼蒼松色(集作竹)晩一徑入荒祠古樹風吹馬虛廊日照
旗煙煤朝奠處雲雨夜歸時寂寞湘江客空看蔣帝碑
題蕭山廟前人
故道木隂濃荒祠山影東杉松一庭雨幡蓋滿堂風客
奠晩沙(集作曉莎)濕馬嘶春(集作秋)廟空夜深雷電歇龍入古
潭中
蘇武廟前人
蘇武魂銷漢史前古祠高樹兩茫然雲邊鴈斷胡天月
隴上羊歸塞草煙廻日樓臺非甲帳去時冠劔(一作蓋)是
丁年茂陵不見封侯印空向秋波哭逝川
黃陵廟二首李羣玉
小孤(一作袁)洲北浦雲邊二女啼粧共儼然野廟向江春
寂寂古碑無字草芊芊東風日暮吹香(一作芳)芷落日山
深哭杜鵑猶似含顰望廵狩九嶷愁黛隔湘川
二
黃陵廟前莎草春黃陵女兒茜裙新輕舟小檝隨歌去
水闊山長愁殺人
許由廟羅隠
高桂風飄濯漢濱土階三尺愧清塵可憐比屋堪封日
若到人間是衆人
韓信廟前人
剪項夷秦勢已雄布衣還是負深功懦夫女子(集作寡妻稚女)
俱堪恨却把餘杯奠蒯通
題段太尉廟前人
近甸蒙塵日南梁反正年飄流茂陵椀零落太官椽建
纛非降楚披圖異錄燕堪嗟侍中血不及御衣前
湘妃廟前人
劉表荒碑斷水濱廟前幽草閉殘春已將怨淚流斑竹
又感悲風入白蘋八族未來誰北拱四凶猶在莫南廵
九峯相似堪疑處望見蒼梧不見人
竹郎廟薛濤
竹郎廟前多古木夕陽沉沉山更綠何處江村有笛聲
笛聲盡是迎郎曲
謁巫山廟韋莊
亂猿啼處訪高唐路入煙霞草木香山色未能忘宋玉
水聲猶似哭襄王朝朝夜夜陽臺下為雨為雲楚國亡
惆悵廟前多少柳春來空鬭畫眉長
文苑英華卷三百二十
