文苑英華卷七宋李昉等編
天象七
秋月賦一首華月照方池賦一首
瑶臺月賦一首月映清淮流賦一首
月明星稀賦一首明月照積雪賦一首
月中桂樹賦二首玉鈎賦二首
秋月賦(以至明周照為韻)歐陽詹
粤惟日行於翼風發於庚白露下降鴻鴈來征野䬃䬃
而木落天寥寥而氣清獨孤亭之不寐見凉月兮東生
上迢迢之霄漢掩冽冽之恒星出江山之磅礴豁閶闔
之峥嶸皎皎摇摇晶晶盈盈映階墀以歴歴對窗戸以
亭亭雖他時之並照何斯夕之為明異夫白鶴翩翻不
分其色寒泉洒落空聞其聲乃遥夜以虚燭實純風之
至精於是照曜必周通冥洞幽其色也潤林巒之卉物
其影也瑩江湖之亂流益池亭之寂寂增氣候之颼颼
起離家之遠恨生去國之繁憂何處而不見何人而不
愁豈謂征客懷歸徘徊於黃榆之塞佳人怨别蕭條於
紅粉之樓已矣哉信知宇宙之中光明為至非凄凉之
獨感亦清貞之可類臨照者足以倣有德之君潔白焉
宜將匹無瑕之士傷哉不肖徬徨嶺徼時雨露兮未沾
自形影兮相吊願窮經兮取老恐用人兮尚少幸君子
兮如月冀餘光兮一照
華月照方池賦(以凝素光净寒冰為韻)李濋
天開圓月水净方塘月則桂華初滿水則蘋風不揚徘
徊委照㶑灔交光素魄將臨合浦之珠乍吐清漣同映
玉壺之冰始藏契禪心之寂寂發郢思之蒼蒼何兹景
之逾麗信終夜之難忘况乃萬里無埃三秋罷霧始朣
朧之啓夕已奫淪之納素前臨不測姮娥下入於河宫
永望長空明鏡上騰於天步碎蟾影於龍鱗之浪混瓊
華於雪毛之路天泉合而益空毫芒鑒而必具故夫秋
以為節氣以宵凝紅蕖落而渚净白露降而波澄泳之
游之始方舟而取翫今夕何夕若乘槎而上升豈獨發
清管滅華燈思凄切於阮戸光漾蕩於玉繩而已哉觀
乎麗天者月習坎者水水以柔而居月月以輝而垂美
一鏡合而内外澄鮮䨇影分而上下相似驚夜聲於鳬
鵠鋪皓彩於蘋芷規沉泉底豈魚目之能倫勢出波中
乍洛妃之可擬異乎纖纖樓上的的雲端未若麟不鬭
於天宇魚不驚於釣竿舟蕩漾而烟空轉麗風淅瀝而
桂影生寒佇以取鑒適夫情性寂以喻道斯道也逾深
色以喻空其空也逾净故體上善之為德中含光而不
競既彰玄教之樞用播詩人之咏
瑶臺月賦(以仙家帝室皎潔清光為韻)王淮
素月宵凝寒空迥徹照瓊樹以增麗煥瑶臺而共潔遠
而望也浮皎皛之精光近而察焉帶巍峩之積雪美其
清熒互映絢練相鮮洞玉砌以周設對金波而正圓增
構參差迥出林巒之表光輝照燭還同崐閬之前覩重
璧以發地瞻百常之造天乍動乍摇難審詳於衆目若
明若滅疑陟降於羣仙顧兔凄凉崇臺&KR0772;窱惵爾意駭
倏然䰟悄駢階級以雲矗粲瓊瑛之霄皎徒引耀之可
觀豈懷材之足表若見仙闕如遊玉京月映臺而九天
共霽臺照月而萬里俱明含冰霰而逾潔軼氛埃而更
清斯可以滌鄙夫之幽抱暢達士之高情皎皎寒光悠
悠清質凝精以降委照而出玩浮光而神竦炫微輝而
皆溢視乎外美清瑩乎瑶華鑒乎中致齋莊於虚室由
斯可保亦既有光始激射以内照忽飛騰而外揚璧彩
遥分奪冰壺以的的桂華中映同日觀之煌煌於是天
地朗然纖埃不翳九成由其直上八表可以旁睨將以
象清都朝玉帝豈徒恣遐想窮遠睇徘徊於臺榭之間
悵望於蟾蜍之際而已哉吟翫既久規圓已斜歎將傾
於桂魄思復搴於瓊華庶竭精於册府寧遠慕於仙家
月映清淮流賦(以題為韻)楊諫
地有四瀆其一也惟淮天有兩曜其一也惟月月至明
而不阻遐邇淮至清而可鑒毫髮故澄澈而相暉况埃
壒而初歇泛灔多象朣朧交映類藏冰之在玉壺如臨
水之懸明鏡引清潤而介若自潔和素光而終然不競
千里伴孤舟而浮百丈動纖鱗之泳此所謂物至净而
增其净也如其孕靈納影委照淪精徐而匪濁攬之不
盈蟾蜍下沉對蠙珠而增美璿源圓折混金波而更清
皓鶴奪彩玉砂迷明如分舟子之望終起漁歌之聲此
所謂物無情而感有情者也古人有引類為贈因物傷
懷風雲欲别琴酒相乖念居者已賦乎露濕寒草悲行
者則想乎月映清淮盖旨哉月以隂而合德水為坎而
處柔或麗天而成象或紀地而引流契仁者之理静含
道門之清幽有二美矣允孚于休將以求古之情多聞
是務一則以紀其善一則以垂為裕以灰厭暈不學淮
王之方進牘抽毫空作謝莊之賦
月明星稀賦(以大明流光羣曜自戢為韻)韋琮
伊圓光之未呈觀列象之繁星忽昇輪以委照齊掩縟
而韜精天宇無雲意姮娥之可覩金波出海覺婺女之
迷明爾其兔影高輝榆光潜靄冲融者寥落或存隐映
者蒼茫自昧仰著明而下分融朗驚有爛而全迷光大
美矣夫星沉四裔月麗中央以合璧之華彩掃連珠之
衆光有北微分於辰極維南屢失於昊蒼奕奕三台既
暫容於出沒熒熒五緯亦具體而微茫時則俯燭地隅
斜臨海嶠寫碧落以增麗拂金風而引耀使占蜀國當
曖昧而何知賢聚潁川豈低昂而自照的的悠悠蟾孤
桂秋離離兮弄影如晦皎皎兮澄明不流萬家盈手之
時望牛女而纔見千里同心之際美烏鵲而追遊且樂
彼無私失乎躔次焜煌河鼔羃䍥天駟初朣朧出地似
懷德以增輝忽粲爛經天知畏威而有自既而夜久凝
澈時無埃氛銀華炫晃以將落珠彩蕭疎而掩羣且共
歎於隂靈因悲鵲化如欲觀其分野豈辨天文儼若咸
賓稀然且集知至明之難競故不耀而相襲則水朝宗
未足以為喻火就燥孰云其可及吐皓魄以流空掩繁
光而載戢
明月照積雪賦(以孤光上燭寒彩下凝為韻)
月麗天而配陽雪抱隂而體剛輪合太虚類呈祥於往
漢尺盈平地亦表瑞於我唐清虚洞照皓質練張配金
精而可久禀水德而為常月吐危峯自掩瑶階之跡雪
凝平野誰分玉兔之光高卑交映動静有方一則向晦
而引曜一則候明而昭彰同聖人之潔白類君子之行
藏俯而察之謂履玉山之玉遠而望也謂覩燭龍之燭
影能相扶德且不孤朣朧相映若有若無虧盈足為物
鑒朴素可與道俱夜久彌明鵲遶林而就侣室虚生白
人味道以自如當其雲卷天高氛銷鏡朗曠碧霄明媚
之色失白鷴飛舞之狀臨北堂而可鑒曳穿履以遐望
娟娟若晝高臨舊井之中淅淅驚風疑落孤松之上光
臨皓璧氣引凝寒混金波而曜潘室交素彩而鄙齊紈
入秦臺且不慙於清鏡彈楚曲寧有愧於幽蘭懿夫夜
已深兮月猶在雪未消兮夜將改照曜冰壺之質掩映
瓊林之彩月之德也明而升雪之體也白以凝圓虚色
澈柔祗氣澄故得二美相貫兩氣含弘謝莊翫而成詠
袁安寐而莫興原夫象在於上形成於下德無不施物
無不假比同塵之叶美異投珠而見捨倘委照以無私
願不遺於微者
月中桂樹賦(以中秋夕望光彩扶疎為韻)趙蕃
圓月如霜有仙桂兮宛在中央映澄澈之素彩逗葳蕤
之冷光杳杳低枝拂孤輪而挺秀依依密樹侵滿魄而
含芳觀其皓爾方凝翛然不改隨昇沉而自若貫盈缺
而長在夐羃羃而臨空杳萋萋而發彩同蟾蜍之片影
似濯瑶池異珊瑚之幽藂徒生滄海埃壒初歇關山正
秋空泬寥而逾净色冉弱而彌幽謂扇花薄如珪玷浮
望玉露之初垂遥疑滴瀝聽金風之乍起遠若颼飀皎
皎孤懸亭亭相向纔分杳靄之質微辨輪囷之狀諒攀
援而莫及寧欲淹留歎音塵之未期空勞曠望嘉其竦
本無地分輝有餘轉低影於穹碧擢幽姿於顥初訝姮
娥之繪成文逾靃靡並秦鏡之照出勢自蕭疎斯所以
亘雲路委天衢弱質中植纖條外扶亂彩時摇起飛飛
之驚鵲澄波靡隔掩歴歴之高榆是故邈彼輕霄呈兹
永夕紛敷遠瑩偃蹇旁射夾餘霞而暫丹經斜漢而彌
白臨紫極而天香不散指北斗而仙花可摘况其遠象
朣朧桂子冥空惜迢遰而遐想况嬋娟而内融素色不
彫自挺雪霜之外清隂廽泛頻移霄漢之中何必詠招
隐卧幽藂庶高枝兮可折願逍遥於蟾宫
第二(同前韻)楊真宏
月滿於東桂芳其中因澄輝之皎潔見幽茂之玲瓏炫
凝冷於清夜寫濃纖於碧空遠莫致之詎攀折以盈手
光可鑒也覺清明之在躬夫擢本隂靈流形永夕禀玉
燭之和氣潤金波之滋液枝徘徊而若垂葉靃靡以如
積同作繢於團扇想孚尹於尺璧悠悠歴歴宜乎凛秋
滿虚輪而挺秀瑩白暈以含幽天邊無風孕香氣而不
散草上有露泛花光而若浮異夫高謝地靈妙融真宰
籠玄兔以不動映素娥而如在太陽讓美收若木之餘
暉列宿懷慙掩白榆而沉彩既寒暑無變亦古今不殊
是知託其所終乃異顛而不扶二氣初分誰見哉生之
質三光不息斯無朽蠧之虞與燃薪之殊患同瑞草之
共舒事相傳於摭實勢終類於憑虚樓上含華映網軒
而列耀園中委照益嘉木之蕭疎千里共瞻九霄之上
春冬無清淨之景朒朓闕婆娑之狀及素秋之節信謂
逢時當明德之年何憂掩望耻片玉以齊價笑三珠之
可尚彼藂生因地森挺陵霜驗植物之斯美杳神功之
可量垂蔭何方乃傳天之下界結根何處宛在月之中
央又安能較其小大齊其短長冀一枝兮可得故驤首
以觀光
玉鈎賦(以常恊政經故無朓朒為韻)張仲素
月以隂德玉聞夜光伊在天而成象杳如鈎而可望每
映樓而皎皎類照廡之煌煌隐見以時兮不愆其候虧
全有節兮此惟其常當其霽景方晩清飇既凉瑩迢遰
之初魄出西南之一方韜皎皎之輝尚潜玄兔呈纖纖
之狀詎假白狼矧乃就盈之姿曲成是愜從三讓而載
吐表四序之克恊侔雕瓊之異象契舒蓂之數葉臨洞
房之内猶隔𤨏窗隐遥城之隅乍明粉堞觀夫媚霜烟
掛遼夐悟如珪之有始知合璧之將聖既麗天而作則
亦順辰而為政彎環而素彩未流蕭散而丹霞始淨所
以增思婦之獨愁發詩人之興咏豈止生彼海澨煥乎
天經况於玉以比德復如鈎而效靈落魚浦之間偏宜
泛影垂朱簾之側宛似分形思其迥出隴隂漸登雲路
每因躔而進晷乃就新而去故沉澄寥之碧空麗柔明之
微素曷蛾眉之足儔豈玉璜之能喻然而合其道也則
圓景不渝順其化也而盈缺或殊當未光之時所明若
昧自哉生之外其有如無且色依微於林表晦見西方
之謂朓光掩映於暘谷朔出東隅以為朒今異此而守
度諒君明而臣肅故其賦玉鈎之輝輝誠可增金波之
穆穆
第二(同前韻)紇干俞
日云莫矣月出之光始如鈎而可辨亦方蛾而乍揚太
隂表精知就盈之所漸司歷紀候見哉生之有常原乎
内職既修隂事允叶故得啓臨照於品類彰運行於紀
牒上迷山桂之藂稍應階蓂之莢沉碧水以輝動掛珠
簾而影接孤懸亳野狼銜虚貴於殷年迥燭汾隂鼎見
方慙於漢葉高凝雪映朗若冰淨懷遠戍於虚弓望征
人於破鏡將以洞纖芒而並深鑑符隂德而昭聖政豈
比夫空驚思婦之心載發詩人之咏彼鏘珮鳴環之侣
瑶階玉砌之庭徘徊瞻乎爽朗晼晩俟其清熒披霧纔
昇綃幕誤傳於盈手流天未滿璅窗徒訝其分形奚必
效重輪之慶表三珥之靈然後可以光帝典而耀祥經
者哉是知淪精蟾兔亦此之故比質瑾瑜其美何無所
以澄清景於天杪蕩浮埃於物表倏周流於皓璧漸泛
濫於靈沼千門始麗以㳙㳙午夜俄分而皎皎禮有讓
遂成其魄政以齊勿謂之朓昔也示冲於朏謫見乎朒
諒無徵於次舍斯有斁乎遅速今聖后垂統纖阿為僕
本其位于西方正其居於北陸明大易致遠之義合升
歌向中之目夫然則罔差於常度所以集帝臺之祉福
文苑英華卷七
