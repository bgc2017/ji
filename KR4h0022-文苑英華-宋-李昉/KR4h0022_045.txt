文苑英華卷四十五宋李昉等編
邑居一
登長城賦一首雲中古城賦二首
北斗城賦一首新築峨和城賦一首
華山為城賦一首函谷關賦一首
潼關賦一首武關賦一首
登長城賦徐彦伯
班孟堅輟編史閣掌記戎幕坐燕阜之陽覽秦城之作
喟然而嘆曰傅翼下鞲視人則媮鯨吞我寶鼎蠶食我
諸侯鞭撻我上國動摇我中州所以二世而殞職此之
由乎當其席卷之初攻必勝戰必克因利乘便追亡逐
北自以為功勤三王威懾萬國重鈇鑕干戈於仁義輕
詩書禮樂於殘賊然後馳海若以為梁斷陽紆以為藪
犀象有形而採掇珠玉無脛而奔走朝則貪墨比肩
野則庶人鉗口負關河千里之壯言帝王一家之有神
告籙圖亡秦者胡實懵蕭牆之嬖濫行高闕之誅鑿臨
洮之西徼穿負海之東隅猛將虎視焉存(一作此焉)綱紀謫
戍勃興鈎繩亂起連連塢壁岌岌亭壘飛芻而輓粟者
十有二年塹山而堙谷者三千餘里黔首之死亡無日
白骨之悲哀不已猶欲張伯翳之絶胤馳棠梨(疑作撑犁)之
驕子曾不知失全者易傾逆用者無成陳涉以閭左奔
亡之師項梁以全吳趫悍之兵夢驂徵其敗德斬蛇驗
其鴻名板築未艾君臣顛沛六郡沙漠五原旌旆運歴
金火地分中外因虐主之淫愎成後王之要害則知作
之者勞而居之者泰歲次單閼我行窮髮眇嘿雞田幽
隂馬窟土色紫而關廻川氣黃而塞没調噪鼓於海風
咽愁笳於隴月試危坐以側聽孰不銷魂而斷骨哉况
復日入青波堅冰峩峩危蓬殞蔕森木静柯羣峰雪滿
聮峴霜多龍北卧而銜燭鴈南飛以度河載馳載驟彼
亭之候唯見元洲無春隂壑罷晝鷙隼爭擊哀猱直透
饑鹿夜咆乳虎晨鬭蟄熊䑛掌寒龜縮殼悲壯圖之夭
遏憫勞生之艱遘昔者韓信猜叛李陵拘執望極燕臺
山横馬邑戰雲愁聚衝颷晦急莫不陵地脉以扣心望
天街以隕泣亦有王昭直送蔡琰未還路盡南國亭臨
北蠻貯漢月於衣裦裛胡霜於髻鬟雖寵盈氊幄而魂
斷蕭關至若趙王遷逐馬融幽放去家離土踰沙歴障
夢蠨蛸之戸側坐蠮螉之塞上桃李夕兮有所思綺羅
春兮遥相望登毁垣以擗摽坐頽隅以惆悵是以衞青
開幕張遼闢土校尉嫖姚將軍捕虜薙垣鋪障鋤亭伐
鼓斬元於鐵防之門流血於金河之浦張虎牙以泄憤
虬蝟鬚以蓄怒及夫中郎殉節博望踰邊取劒仆地尋
河際天幽海上而萬里竄胡中而幾年銀車荐出玉節
仍旋南向國以樂只北違沙以莞然嗚呼長城之設載
逾九百古往今來巋然陳迹窮海戰士孤亭戍客登峻
墉陟(一作躡)窮石嗟故里而不見感殊方以殞魄者亦何
可勝道哉嗟我羈淪南庭苦辛心(一作長)懷壯士永慕忠
臣經百戰之戎俗對三邊之鬼燐徐樂則燕北書生開
偉詞而喻漢賈誼則洛陽才子飛雄論以過秦歲峥嶸
而將暮實慷慨於窮塵
雲中古城賦吕令問
正北曰幷有唐作京密近戎狄張皇甲兵尹也總居守
之任將也當節制之名故卒乘輯睦而王都肅清於是
斷武誼按亭燧電轉前旌風飄横吹楊葉箭的蓮花劒
騎下代郡而出鴈門抵平城而入胡地挾纊稱暖投醪
必醉則知撫之者誠難用之者不易是時隂閉羣山寒
凋衆木川平塞迥冰飲霜宿慷慨乎大荒徜徉乎遊目
區脱潛遁屠耆懾逐訴古城之謂何傳魏家之所築伊
昔晉京版蕩海縣沸騰不有所命將何以興王師赫怒
爰整其旅霧集雲屯龍驤鳳舉棄萬里之沙漠傍五原
之風土肇為此都寔惟太祖夫其規典章辨封疆池桑
乾之水苑秦城之牆百堵齊矗九衢相望歌臺舞榭月
殿雲堂開儒士於璧沼貯美人於玉房翕習沸渭熒熒
煌煌取威定霸於是乎在施令作法罔或不臧武破六
州之内文宅三川之陽何其壯也既而年代倏忽市朝
遷徙干戈鼙鼓之雄綺羅絲竹之美孰不煙散雨絶沙
埋灰委樹名歡而詎存鳥稱樂而俱死危堞既覆高墉
復夷寥落殘徑依稀舊墀榛棘蔓而未合苔蘚分(疑)乎
相滋伏熊鬭贙騰麕聚麋常鳴悍鷩乍嘯愁鴟不可勝
紀但令人悲胡風起兮馬嘶急漢月生兮鴈飛入可憐
久戍人懷歸空佇立有客志遠才雄秉義由衷負詩書
禮樂之用藴蕭曹魏邴之風虜庭高枕河源鑿空霜犯
鬢而先白塵染顔而少紅三為都護五掌元戎益封而
廣國事利而業崇獨見凌雲而作賦誰言坐樹而論功
者哉
第二張嵩
開元十有四年冬孟月張子出玉塞秉金鉞撫循邊心
窺按窮髮走汗漫之廣漠陟崢嶸之高闕徒觀其風馬
哀鳴霜鴻苦聲塵昏白日雲繞丹旌虜障萬里戍沙四
平乘蒙恬之古築得拓跋之遺城伊昔晉人失政亡彼
金鏡海水朝飛欃槍夕映鵝呈而二京繼覆馬渡而五
胡交盛慨逐鹿而争雄空瞻烏而莫定於是魏祖發大
號鼓洪爐天授宏略神輸秘圖北清獯獫南振荆吳繇
是一太隂以建極則廣莫而論都遂徵板榦庀徒卒鏟
嶕嶢剞崛屼(一作剖嵒屼)因方山以列榭按長城以為窟既
雲和而星繁亦丘連而岳突月觀霞閣左社右鄽玄沼
泓汯湧其後白樓&KR1005;㠗興其前開士子之詞館列先王
之藉田靈臺山立璧水池圓雙闕萬仞九衢四達羽旄
林森堂殿轇葛當其士馬精彊都畿浩穰始摧燕而滅
夏終服宋而平梁故能出入百祀聮延七主擊魯衞之
諸侯廓秦齊之土宇禮興樂盛修文耀武講六代之憲
章布三陽之風雨亦云已矣哉俄而高祖受命崇儒重
才南廵主(疑)鼎之邑北去軒轅之臺鵬搏海運鳳舉天
迴嗤紇真之鳥死憶新野之花開自朝河洛地空沙漠
代祀推移風雲蕭索温室樹古瀛洲水涸城未哭而先
崩梁無歌而自落魏家美人聞姓元新聲巧妙今古傳
昔日流音遍華夏可憐埋骨委山樊城闕摧殘猶可惜
荒郊處處生荆棘寒飈動地胡馬嘶若個征夫不沾臆
人生榮耀當及時白髮須臾亂如絲君不見魏都行樂
處只今空有野風吹乃載歌曰雲中古城鬱嵯峨塞上
行吟麥秀歌感時傷古今如此報主懷恩奈老何
北斗城賦(以池塘生春草為韻)崔損
昔炎漢之開國宅咸秦而設規闡都邑之壯麗紛制作
而多儀像蓬島以疏岳擬天河而鑿池館倚南山㨖雲
霞而上出城侔北斗仰星漢而曾披何爽鳩之代謝驗
驪騵之運虧是以作之者不處居之者不為祚我神唐
丹青焜煌峻址雲矗層譙錦章羃赬壤以疊形凝皓粉
以飛光門結黃金之石檐施白璧之璫堞盤紆於曲檻
池徑復於圓塘城勢逶迤若台岑之隱映樓形宛轉似
崑崙之相望接千門之宫闕通八達之康莊既而鸞駕
西廵嚴扃晨啓羽衞咸集聲明克陳登睥睨以清夜聽
畢逋而候春儼雄戟以耀武振鵷行而拱辰夕沈煙雲
之色曉流車馬之塵引祥昭之爛漫吐佳氣而輪囷於
是歲發青道池隍煦早堞霧縈林岸風柔草暖懸竇以
彌藹飾崇隅之增好映春水之澄澄納朝陽之杲杲惟
壯勢之崢嶸達洪規而鎮京望浮雲之黑水對翔鳳之
丹楹配宗子之永固等皇家之不傾俯賓庭而贊義終
自惡其輕生
新築峨和城賦(以遠夷歸化邊候肅清為韻)陳諷
元侯以制敵之雄略期方隅之永清得奔衝之故地創
備守之新城四合分形見岡巒之表裏百堵定制變勝
負之虚盈崪雲屯而霞起忽虎踞而龍行倚蒼壁以中
絶玷(第四十七卷長春宫賦作粘)赬壤而外明將伐謀伐力制敵投
兵馭亭嶂於振策摧氐羌於矯衡是知地利攸歸兵家
大福我有巨防師無遺鏃神謀洞啓而機張天險載興
而板築于以巒披岡削嶺門崖谷(此兩句一作披岡削嶺門崖塹谷)雉
堞霜皜麗譙雲矗連山上捧鬭士以之增威峭壁初嚴
戎王於焉慟哭矧夫勢雄形固師嚴令肅數萬落於屈
指睇連營於寸目何暫費於經營永無虞於敗覆故能
功圖彀内智出謀先高厚不愆乎(一作于)上命規模必合
於中權俾夫登陴荷戟憑墉控弦虜魄暗褫漢烽不然
仰峻隅而已僨望懸門而不前懼摧鋒於百勝敢踏伏
於三邊者哉是知奇功不作俾殊俗而向化善守以威
即死士而知歸不然者戎輕無常獸困猶鬭安能使干
戈掃跡烽柝寢候仰新壘以投戈覆故巢而罷寇是知
威服德綏不獨遠夷彼或不讋我則成城以耀武彼能
懷惠我則蹈道以貞師庶扄鐍而惟永顧咽㗋而在兹
彼周城朔方漢得赤坂無制勝之明術徒疲人以勤遠
豈比夫修武備清文苑將鳳沼以酬勲佇靈臺之伯偃
華山為城賦(以因形設險坤德所為為韻)失名
地控強秦路惟分陜有太華之作固若崇墉之生險絶
壑中抱重巒外掩倚雲漢而匝野屏開跨金方而當空
黛染千尋壁立萬雉雲屯龍盤日月虎視乾坤大河自
北而東呀為濬洫窮谷從中而斷豁若重門誠百二之
光宅見九五之天尊偉夫襟帶皇都咽㗋上國磅礴乎
崤函之外隱軫乎豐鎬之側所以羅羣象吞八極展萬
祀而成在衆心冠三秦而位居一德况乎天地初霽雲
霞四披紅塵滅影碧落標奇宿霧市之氣尚疑煙闕聳
蓮峰之色不讓文陴顧萬夫之莫向信六國而奚為岌
岌神才言言天設連岸抱九州之路壯氣折諸侯之節
蕭蕭歸馬想飲窟之初還隠隠輕雷訝鳴鼓之不歇天
包地束鳥過雲輕萬仞垂峭千峰入冥髣髴虹蜺盡識
旌旗之色依稀星月皆分孤矢之形疑其發跡混茫孕
兹重阻假巨靈拔山之力衞王者登龍之所不然安得
不費一錢不勤一旅削成而千里共峻作鎮而一人可
禦是宜堯為君而舜為臣道為主而德為隣與天地之
人共守使海内之士咸賓夫如是則東夷之與北狄雖
欲窺而何因
函谷關賦閻伯璵
函谷天險弘農邦鎮南據二虢北荒三晉洞開一軌壁
立千仞逕薦雙合梯苔孤峻世濁先封道康後順遠秦
塞近崤陵幽泉(或作䆳)脉脉斷峰稜稜增陴霧杳聚柝煙
凝高卑異級坻崿相承靡届靡究不騫不崩寔隄防之
樞轄為造化之緘縢齊之以權衡危不可得約之以符
璽信而有徵昏主既廢聖人以興慎終於始欲罷不能
觀夫憧憧往來驂駐成霧據于石東西十里臨其深前
後咫步建瓴百二之國扼㗋三七之路幅員既長城小
而固恃元化之隂隲望彛倫之攸序於是敕用傳禁棄
繻商君本魏之公子柱史乃周之臣符知結草之可守
故習坎以無虞原夫阻河稱深因山為衞背宇宙之衝
連阡陌之勢萬方納欵百工獻藝四旁磔攘諸侯之政
典一丸成功陪臣之邪說直指天符變稊夷之末横分
地維弛旂旒之贅聿修綱紀以遏醜戾或懸門而不發
殊勇夫之重閉懷德維寧將鎮其細既皇漢之辟國寔
扄鐍於新安固之胡易捨之則難復襟帶於故道徒赬
壤而未乾善孟子之禁暴惡臧孫之謬官存古訓以是
式庶斯文之不刊
潼關賦張翌
惟皇王之建國分中外於上京憑山河以作固閾夷狄
而騰聲誠曰咽㗋吞八荒而則大是稱巖險控萬國以
來平周有掌貨之節禮無關門之征巨防宵扃倚洪波
而作鎮重扉擊柝連太華而為城創中代之新號變函
谷之舊名柱史老𥅆擁仙雲而西邁終軍童子建使節
而東行文仲不仁廢六關而興誚王元有說封一丸而
永清若用備不虞取諸繫象作邦畿之襟帶杜奸宄之
來往長墉矗兮雲屯曾樓赫以霞敞登臨者有知其地
雄踰越者無漏於天網亦有孟嘗奔走長宵未曙何白
馬之不談學雞鳴而乃去逢尉臣之一失或愚者之千
慮至如楚漢争雄沛公先入旗鼓照耀兵戈翕習南面
則三傑齊驅東井則五星俱集寔靈命之所應亦人謀
而是及王道廓而已清帝業巍乎乃立窮四塞之艱阻
成百王之都邑故知建功定霸期乎此關武侯矜於固
險婁敬說乎河山視前烈之軌躅覽陳跡而躋攀既登
高而能賦希駟馬而言還
武關賦(以海内無事重關不修為韻)王啟
路入商山中横武關穿重門於固護屹峭壁以孱顔昔
在危時屯千夫而莫守今當聖日置一卒以常閒觀乎
地勢争雄山形互對西連蜀漢之險北接崤函之塞鏁
百二都綿幾千載世亂則阨限區宇時清則通流外内
當其六國連謀關防日修則斯地也雲屯貔虎雪耀戈
矛張儀出以行詐懷王入而竟留縱下客之雞鳴將開
莫可任公孫之馬白欲度無由及乎塵起九州波摇四
海秦鹿失而襟帶難保漢龍興而山河遽改豈料禦衝
之所此日全平未知擊柝之徒當時安在所謂以兵而
備者莫之能守以道而居者莫得而踰千里之金城湯
池終為漢有二世之土崩魚爛自是秦無今則要害何
虞平隆已久雖設險以猶在顧戒嚴而則不蕭條古壘
豈臧文之廢來寂寞空扉似楊侯之移後蓋以文修武
偃國泰時雍濬四溟而作塹廓八極以為墉遂使鼙鼓
無喧一水之寒聲决决旌旗常卷(一作偃)千載之暮色重
重嗟呼昔為洪樞今成隙地信無外以斯見寔善閑之
攸致儒有經其所感其事乃曰今朝西去豈無隨老氏
之人他日東還誰是識終童之吏
文苑英華卷四十五
