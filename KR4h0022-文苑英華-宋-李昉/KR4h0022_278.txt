文苑英華卷二百七十八宋李昉等編
送行十三
白居易十二首殷堯藩一首
姚合十二首章孝標一首
施肩吾一首袁不約一首
劉商六首朱慶餘十首
賈島二十四首
洛下送牛相公出鎮淮南白居易
北闕至東京風光十六程坐移丞相閣春入廣陵城紅
旆擁雙節白鬢無一莖萬人開路看百吏立班迎閫外
君彌重樽前我亦榮何須身自得將相是門生
送武士曹歸蜀士曹即武中丞兄
白居易
花落鳥嚶嚶南歸稱野情月宜秦嶺過(集作宿)春好蜀川
(集作江)行江(集作鄉)路通雲棧郊扉近錦城烏臺陟岡老人
(集作送)羡别時榮
江西(集作西河)雨後送客前人
雲黑雨脩脩江昏水暗流有風催觧䌫無月伴登樓酒
罷無多興帆開不少留唯看一點火遥認是行舟
送友人上峽赴東川辟命前人
見說瞿唐峡斜横(集作啣)灧澦根難於尋鳥道險過上龍
門羊角風頭急桃花水色渾山廻若鰲轉舟入似鯨吞
巖合愁天斷波跳恐地飜憐君經此去為感主人恩
送令狐相公赴太原前人
六纛雙旌萬鐵衣并汾舊路滿光輝青衫書記何年去
紅旆將軍昨日歸詩作馬蹏随筆走獵酣鷹翅伴觥飛
北都莫作多時計再為蒼生入紫薇
送令狐尚書赴東都留守前人
翠華黃屋未東廵碧落青嵩付大臣地稱高情多水竹
山宜閑望少風塵龍門即擬為遊客金谷先憑作主人
歌酒家家花處處莫空管領上陽春
送徐州高僕射赴鎮前人
伏(集作大)紅旆引碧油(集作幢)旌新拜將軍指點行戰將易
求何足貴書生難得始堪榮離筵歌舞花叢散候騎刀
鎗雪隊迎應笑蹉跎白頭尹風塵唯管洛陽城
送蘄春李十九使君赴郡前人
可憐官職好文詞五十專城未是遲曉日鏡前無白髮
春風門外有紅旗郡中何處堪携酒席上誰人觧和詩
唯共交親開口咲知君不及洛陽時
送河南尹馮學士赴任前人
石渠金谷中間路軒騎翩翩十日程清洛飲冰添苦節
碧嵩看雪助高情謾誇河北操旄鉞莫羡江南擁旆旌
(時新除二鎮節度)何似府寮京令外别教三十六峯迎
送唐州崔使君侍親赴任前人
連持使節歷專城獨賀崔侯最慶榮烏府一抛霜簡去
朱輪四從板輿行(郎中從殿中連典四郡皆侍親赴任)發時正許沙鷗送
到日方乘(集作兼)竹馬迎唯慮郡齋賓友少一(集作數)杯春
酒共誰傾
送陜州王司馬赴任前人
陜州司馬去何如養病(集作静)資貧兩有餘公事閑忙同
少尹俸錢多少敵尚書只携美酒為行伴獨(集作唯)作新
詩趁下車自得(集作有)鉄牛無詠者料君投刃必應虚
送客前人
病上藍輿相送来衰容秋思兩悠哉凉風嫋嫋吹槐子
却請行人勸一杯
送客遊吳殷堯藩
吳國水中央波濤白渺茫衣逢梅雨漬船入稻花香海
戍通塩竈山村帶蜜房欲知蘇小小君試到錢塘
送别賈島姚合
懶作歸鄉客(集作佳山人)官家自賃身書多筆(集作簽)漸重卧
少枕長新野客狂無過詩仙瘦始真秋風千里去誰與
我相親
送任畹及第歸蜀前人
子規啼欲死君聽因無愁闕下聲名出鄉中意氣游東
川横劒閣南斗近刀州神聖題橋(集作前)字千人看不休
送饒州張使君前人
鄱陽勝事聞難比千里連連是稻畦山寺去時通水路
郡門開處是詩題化行應免農人困庭静惟多野鶴栖
飲罷春明門外别蕭條驛路夕陽低
送徐員外赴河中從事前人
赤府從軍美儒衣結束輕凉飈下山寺曉浪滿關城閑
坐生(集作饒)詩景高眠散酒醒(集作長道情)將軍呈(集作不)戰術
計日立功名
送巢縣裴明府前人
見說為官處煙霞思不窮夜猿啼戶外瀑水落厨中名
藥人難識仙山路盡(集作易)通還施清(集作還應施)净化誰復
與君同
送王澹前人
常看(集作省)為官處門前數樹松尋山屐費齒書石筆無
鋒菓熟猿偷亂花繁鳥語重今来為客去借(集作惜)取最
高峯
送王(集作盧)秘書遊魏川(集作州)前人
太行山下路荆棘昨来平一自開元後至今通(集作今逢)客
行地形吞北虜人事接東京掃灑塵埃(集作氛埃)静遊從氣
味生薊門春不豔淇水暖還清看野風情遠緣花酒病
成官閑身自在詩逸語縱横車馬廻應晚煙光滿去程
送陳彤之(集作稠)赴江寧從事前人
荆州勝事衆家(集作皆)聞幕下今朝又得君才子何須守
(集作藉)科第男兒終久要功勲江村竹樹多於草山路塵
埃半是雲新什定知饒景思不應一向賦從軍
送源中丞使新羅前人
赤墀賜對使殊方官重霜臺紫綬光玉節在船清海怪
金函開詔撫(集作拜)夷王雲晴漸覺山川異風便寧知道
路長誰得似君將雨露海東萬里灑扶桑
送張宗原前人
東門送客道春色如死灰一客失意行十客顔色廻(文粹)
(作低)住者既無家去者又非歸窮愁一成疾百藥不可治
子賢我且愚命分不合齊誰開蹇躓門日日同遊栖子
行何所切(集作之)所切食與衣誰能買仁義令子無寒饑
野田不生草四向生路岐士人甚商賈終日須東西鴻
鴈春北去秋風復南飛勉君向前路無失相見期
送任畹評事赴沂海前人
擲筆不作尉戎衣從嫖姚嚴冬入都門僕馬氣益豪沂
州右鎮䧺士勇旌旗高洛東無憂虞半夜開虎牢丈夫
貴功勛不貴爵禄饒仰眠作書生衣食何由銷任生非
常才臨事膽不搖必當展長畫逆波斬鯨鰲九陌塵土
黑話别立遠郊孟堅勒燕然豈獨在漢朝
送李餘及第歸蜀前人
蜀山高岧嶤蜀客無平才日飲錦江水文章盈其懷十
年作貢賓九年多邅廻春来登高科升天得梯階手持
冬集書還家獻庭闈人生此為榮得如君者稀李白蜀
道難羞為無成歸子今稱意行所歷安覺危與子久相
從今朝忽别離風飄海中船會合難自期長安米價高
伊我常渴飢臨岐歌送子無聲但陳詞義交外不親利
交内相違勉子慎其道急若食與衣苦爇(疑作熱)道路亦
(疑作赤)行人念前馳一杯不可輕遠别方自兹
送饒州張蒙使君赴任章孝標
饒陽因富得州名不獨農桑别有營日暖持(集作提)筐依
茗樹天隂把火入銀坑江寒魚動槍旗影山晚(集作曉)雲
和鼓角聲太守能詩兼愛静西樓見月幾篇成
送人(集作客)南遊施肩吾
見說南行(集作遊)偏不易中途莫忘寄書頻凌空瘴氣窮
飛鳥觧語山魈惱病人閩縣綠娥能引客泉州烏藥好
(集作可)防身異花竒竹分明看待汝歸来畫取真
送人至嶺南袁不約
廣嶺春風暖花多不識名瘴煙迷月色巴路傍溪聲畏
藥將銀試防蛟避水行知君憐酒興莫殺醉猩猩
送廬州賈使君拜命劉商
考績朝稱貴時清武用文二天移外府三命佐元&KR0564;佩
玉兼高位摐金閱上軍威容冠是鐵圖畫閣名芸人詠
甘棠茂童謠竹馬羣懸旌風肅肅卧轍淚紛紛特達恩
難報昇沈路易分侯嬴不得從心逐信陵君
送林衮侍御東陽秩滿赴上都
前人
幾年烏府内何處逐鳬歸關吏迷驄馬銅鍾累繡衣野
人山草綠客路柳花飛况復長安遠音書從此稀
送楊閑侍御拜命赴上都前人
賀客移星使絲綸出紫薇手中霜作簡身上綉為衣&KR0865;
馬朝天疾臺烏向日飛親逢皆避路不是送人稀
送李元規昆季赴舉前人
見誦甘泉賦心期折桂歸鳳雛皆五色鴻漸又雙飛别
思看衰柳秋風動客衣明朝問禮處暫覺鴈行稀
送人之江東前人
含香仍佩玉宜入鏡中行盡室随乘興扁舟不計程渡
江霖雨霽對月夜潮生莫慮當炎暑稽山水木清
滑州送人先歸前人
河水冰消鴈北飛寒衣未足又春衣自憐漂蕩經年客
送别千廻獨未歸
送壁州劉使君朱慶餘
王府登朝後巴香典郡新江分入峡路山見採鞭人舊
業孤城夢生祠幾處身知君素清儉料得却來貧
送盛随軍前人
莫辭東路遠此别豈閑行職處中軍要官兼上佐榮野
亭嵐色暗秋水藕花明拜省期將近孤舟促去程
送韋校書赴靈州幕前人
共知行處樂猶惜此時分職巳為書記官曾校典墳寒
城初落葉高樹晩(集作遠)生雲邊事何須問深謀祗在君
送崔秀才遊江陵前人
樽前荆楚客雲外思縈廻秦野春已盡商山花正開鷗
驚帆乍起虹見雨初来自有歸期在蟬聲處處催
送淮隂丁明府前人
之官未入境巳有愛民心遣吏廻中路停船(集作車)對遠
林鳥聲淮浪静雨色(集作氣)稻苗深暇日公門掩惟應伴
客吟
送韋繇校書赴浙東幕前人
丞相辟書新秋關獨去人官離芸閣早名占甲科頻水
驛迎船火山城候吏塵湖邊寄家去到日倍榮親
送饒州張使君前人
白頭為郡清秋别山水南行豈覺賒楚老巳(集作只)應思
入境吳門從此去移家舘依高嶺分樟葉路出重江見
葦花務退惟當吟咏苦留心曾不在天(集作生)涯
送郡州林使君前人
軒車此去也逢時地属湘南頗入詩一月計程那是遠
中年出守未為遲水邊花氣薰章服嶺上嵐光濕畫旗
想得化行風土變州人應為立生祠
送劉思復南河從軍前人
七千里别寧無恨且貴從軍樂事多不駐節旄先候發
偶逢山寺亦難過蠻人猶放畲田火海獸羣遊落日波
遠作受恩身不易莫抛書劒近笙歌
送浙東周廵(集作川)官前人
久聞從事滄江外誰謂無官已白頭来備戎裝嘶數騎
去持丹詔入孤舟蟬鳴驛樹(集作遠驛)殘陽遠(集作樹)鷺起潮
田夕(集作片)雨秋到日重陪丞相宴鏡湖新月在城樓
送殷侍御赴同州賈島
馮翊滿西郡沙岡擁地形中條全離岳清渭半和涇夜
久眠明月秋新(集作深)至洞庭由来交臂者(集作辟士)事事(集作)
(别)偃林扄
送皇甫侍御前人
曉鐘催早朝獨自赴嘉招舟泊襄江闊田收楚澤遥鴈
驚起衰草猿渴下寒條来使黔南日時應問寂寥
送陳判官赴天德前人
將軍邀入幕束帶便離家身煖蕉衣窄天寒磧日斜火
燒岡斷草風捲雪龢沙絲竹豐州有春来祗欠花
送唐瓌歸敷水莊前人
毛女峯當戶日高頭未梳地侵山影掃葉帶露痕書松
逕僧尋藥沙泉鶴見魚一川人境别(集作風景好)恨不有吾
廬
送裴校書前人
拜官從秘省署職在藩維多故長疎索高秋遠别離天
寒泗上醉夜静岳陽碁使府臨南海帆飛到不遲
送杜秀才東遊前人
東遊誰見待盡室寄長安别夜葉頻落登途(集作去程)山巳
寒大河風色渡曠野燒烟殘匣有青銅鏡時將照鬢看
送人南歸前人
分手向天涯迢迢泛海波雖然南地遠見說北人多山
暖花常發秋深鴈不過炎方饒勝事此去莫蹉跎
送人南遊前人
此别天涯遠孤舟泛海中夜行常認火帆去每因風蠻
國人多富炎方語不同鴈飛難度嶺書信若為通
送鄒明甫遊靈武前人
曾宰西畿縣三年馬不肥債多憑劒與官滿載書歸邊
雪藏行逕林風透卧衣靈州聽曉角客舘未開扉
送朱可久歸越中前人
石頭城下泊北固暝鍾初汀鷺潮衝起船忩月過虚吳
山侵越衆隋柳入塘疎日欲躬調膳辟来何府書
送崔定前人
未知遊子意何不避炎蒸幾日到漢水新蟬鳴杜陵秋
江待得月夜話(集作語)恨無僧巴峡迎過否連天十二層
送姚杭州前人
白雲峰下城日夕白雲生人釣魚江老(集作人老江波釣)田侵
海樹耕吳山鍾入越蓮葉吹摇旌詩異石門思濤来閣
上(集作向越)迎
送黃和新歸安南前人
池亭沈飲徧非獨曲江花地遠路穿海春歸冬到家火
山難下雪瘴土不生茶知决秋(集作移)来計相逢期尚賒
送田卓入華山前人
山深是暮蟬驚覺石床眠瀑布五千仞草堂瀑布邊檀
松涓滴露嶽月泬寥天鶴過君須看上頭應有仙
送人適越前人
高城滿夕陽何事欲沾裳遷客蓬蒿暮遊人道路長晴
湖勝鏡碧寒柳似金黃若有相思夢殷勤載八行
送饒州張使君前人
終南雲雨連城闕去路西江白浪頭滁上郡齋離昨日
鄱陽農事勸今秋道心生向前朝寺文思来因静夜樓
借問泊帆干謁者誰人曾聽峡猿愁
送陜府王建司馬前人
司馬雖然聽曉鐘尚猶高枕恣疎慵請詩僧過三門水
賣藥人歸五老峰移舫綠萍深處息登樓凉夜此時逢
杜陵惆悵臨相餞未寢月前多履(集作屐)蹤
送羅少府歸牛渚前人
作尉長安三月罷(集作二月)忽思牛渚夢天台楚山遠色獨
歸去㶚水空流相送廻霜覆鶴身松子落月分螢影石
房開白雲多處應頻到寒澗泠泠濺(集作潄)古苔
送沈秀才下第東歸前人
曲言惡者誰悦耳如彈絲直言好者誰刺耳如長錐沈
生才俊秀心腸無邪欺君子忌苟合擇交如求師毁出
嫉夫口騰入禮部闈下第子不恥遺才人耻之東歸家
堂遠棹轡時參差浙雲近吳見汴柳接楚垂明年春光
别廻首不復疑
送周判官元範赴越前人
原下相逢便别離蟬鳴關路使回時過淮漸有懸帆興
到越應將墜葉期城上秋山生菊早驛西寒渡落潮遲
巳曾幾徧随旌旆去謁荒郊(集作凉)大禹祠
送陳商前人
古道長荆棘新岐路交横君於荒榛中尋得古轍行足
踏聖人路貌端禪士形我曾接夜談似聽講一經聯翻
曾數舉昨登高第名釡底絶烟火曉行皇帝京上客遠
府遊主人須月明青雲别青山何日復同升
送張校書季霞前人
從京去容州馬在船上多容州幾千里直傍青天涯掌
記試校書未稱高詞華義枉不可屈出家如入家城市
七月初熱與夏未差餞君到野地秋凉滿山波南境異
北候風起無塵沙秦吟宿楚澤海酒落桂花暫醉即還
醒彼土生桂茶
送汲鵬前人
淮南卧理後復逢君姓汲文采非尋常志願期卓立深
江東泛舟夕陽眺原隰夏夜言詩會往往追不及
送集文上人遊方前人
来從道路井去求溪邊會分首芳草時遠意青天外此
遊詣幾嶽嵩華衡恒泰
文苑英華卷二百七十八
