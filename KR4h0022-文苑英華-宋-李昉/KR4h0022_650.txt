文苑英華卷六百五十一宋李昉等編
諫諍
諫東宫啟一首
諫東宫左右非其人啟一首
諫東宫引突厥達哥友入宫内啟一首
重諫東宫啟一首規正東宫啟一首
重上直言諫東宫啟一首
諫東宫啟三首上東宫啟二首
諫東宫啟于志寧
按舊唐書太子承乾以農時營造曲室志寧上此
書又載六百六十七卷書門今存其目
諫東宫左右非其人啟
此篇按舊唐書是諫承乾第二書當移入六百六
十七卷書門今存其目
諫東宫引突厥達哥友入宫内啟
前人
按舊唐書志寧上太子承乾第三書又載六百六
十七卷書門今存其目
重諫東宫啟張玄素
此篇按舊唐書是諫承乾第三書當移入六百六
十七卷書門今存其目
規正東宫啟(高宗時太子賢)韋承慶(儀鳳四年為太)
(子司議郎)
臣承慶言伏以殿下國之儲貳主器承祧百姓繫心萬
方延首行一事天下所瞻出一言天下所聽動靜不可
以不慎進退不可以不思固湏數引正人詢謀得失使
忠言日聞於耳善事每關於心所為合度必自知其過
如此則正心起邪心息德業日新聲聞彌廣福禄可以
長守榮位可以久安若諂諛在側忠良不進意有所向
則合詞稱善言未出口則同聲稱美有非莫悟有過莫
知便自為神睿聰明超絶今古驕溢之漸常必由之伏
願特留睿情每存規誡聞過必改見善必行朝夕孜孜
常恐不及則邦家是頼天下幸甚進德脩業大易垂文
說禮敦詩春秋所貴尚書云念終始典于學禮云玉不
琢不成器人不學不知道孔子曰吾嘗終日不食終夜
不寢以思無益不如學也殿下昔在藩邸耽讀典墳論
道觀書匪朝伊夕自升儲貳巳歴炎凉侍讀承言稍以
稀簡雖睿姿天挺神用生知器業自然非求外奬然更
加研勵彌益風猷伏願數召儒生勤脩學藝縑緗不離
於左右披閱無捨於光陰使日知所未知月聞所未聞
凡在匹夫苟能強學猶可以高取名譽坐致簮纓况殿
下以儲后之尊而能留心於學德音之美固無得而稱
焉畋獵馳騁敗德之源必湏順動不可以盤遊無度至
於從禽逐獸絶野馳原駿足雲飛輕弧電舉當其適意
豈憚艱危無險不陵無深不赴忽然奔馬委轡猛獸逸
羣致驚駭之憂貽顛墜之患雖有所悔如何可及夫以
千金之子猶且坐不垂堂况在萬國之貞豈可不思重
慎殿下初升儲位養德春闈理宜靜默自居文史為務
不可數為遊縱以損德音尚書云内作色荒外作禽荒
甘酒嗜音峻宇雕墻有一於此未或不亡伏願詳覽古
今以為鑒誡殿下驅使之人每於北門召入如此等色
皆是憸利小人緣得供奉祗承自謂别蒙恩幸外則妄
為威福内則專事諂諛巧媚百端以求顔色日為一事
時進一言漸漬纖微遂成瑕累此之浸潤最難覺察特
湏斥遠屏黜不宜親近左右殿下皇儲國嗣帝子天孫
府庫充盈宫室崇麗但使不為鄙僻不作奢滛凡所營
求有司畢備何藉此等别有祗承今南衙官寮皆是
搢紳士子或耆年舊德博識洽聞或雅望英材脩身潔
行莫不策名委質奉事殿下自非陪扈法仗不得一奉
宸顔豈有僕隸輿臺而可特承恩盼伏願一皆杜絶勿
許更至宫闈所見者唯端士正人所聞者唯詩禮典誥
則邪孽無由而起咎悔無從而生睿德彌高休聲日遠
伏見今年六月三十日令書以崇文館中學士極少令
賓客庶子詹事及宫官五品以下各舉所知令出巳来
日月巳久官寮所舉咸巳進名迄至于今更無進止殿
下敦崇學藝廣訪時英天下四方莫不欣悅文學之士
飭躬待問而淹歴時序未有指歸朝士搢紳咸謂殿下
徒有其聲而無其實私談竊議頗盈衆口但令出惟行
理非虚設舉能進善其事不輕一降令書終年寂寞天
下英髦誰不解體此乃欲益反損應是更非伏願與賓
客庶子等量宜早為處分事或不可專决亦湏速以聞
奏不可淹延致招誹議今關隴之外蕃夷寇竊國家將
用弔伐大興師旅轉輸給用糜費日多聖上内恤黎元
外憂疆埸宵衣旰食惕慮兢懷殿下在國為儲君在家
為長子事兼家國何以自寧至於居處服翫飲食聲樂
並請務從省約以助聖上憂勞不可每事豐華自為安
逸儲副之尊士庶瞻仰雖宫闈務簡不資每日坐朝至
於朔望之辰諸王賓客咸萃皆欲親承睿旨肅奉宸儀
伏見秋冬巳来累月不曾一坐恭巳之義竊謂有虧伏
願每至此朝特臨法仗則殿下無宴安之逸羣寮有趨
奉之歡臣聞體寬裕之德者在乎納諫懷忠貞之極者期
於盡節是知君以不諱昭其美臣以無隠逹其誠固君
臣之大義古今之通道伏惟殿下挺叡研幾凝貞毓照
處帝王之元子為億兆之副君當其冊命之初天下含
齒戴髮童兒牧豎莫不歡忻踴躍抃舞謳歌者以殿下
至德至仁克忠克孝故能上當天意下應人心雖夏邦
建啟周朝立誦不之及也但能行之以道守之以仁居
安慮危在滿防溢一日三省一事九思知稼穡之艱難
省宫苑之遊翫正辭雅誥每關心術奸聲亂色不留聰
明忠讜者引而親之便佞者屛而遠之則可以長主宗
鬯永任國本照黃離以保元吉居蒼震而亨利貞臣出
自膠庠即參藩邸微班再易馳年十變短才弱翰濫蒙
甄奬書記文章特受恩寄洎乎嗣登銀牓復得忝侍銅
闈俯存簮屨之餘仰攀鱗羽之末蕩蕩鴻澤(一作鴻霈蕩澤)霑
濡不巳區區淺志答效無階所以輸罄心源瀝盡肝血
奉芻蕘之片議獻狂瞽之一言庶輕露馳聲薄滋於少
海纖塵驟影微助於遥山逆耳儻伸觸鱗甘罪無任悾
款之至謹奉啟以聞
重上直言諫東宫啟(高宗時)
臣聞太子者君之貳國之本也所以承宗廟之重繫億
兆之心萬國以貞四海屬望殿下以仁孝之德明睿之
姿岳峙淵澄金貞玉裕天皇升殿下以儲副寄殿下以
監撫欲使照無不及恩無不覃百寮仰重耀之輝萬姓
聞洊雷之響夫君以人為本人以食為命君非人無以
保其位人非食無以全其生故孔子曰百姓足君孰與
不足百姓不足君孰與足自頃年巳来頻有水旱菽粟
不能豐稔黎庶自致煎窮今夏亢陽米價騰踴貧窶之
室無以自資朝夕皇皇惟憂餒饉下人之瘼實可哀矜
稼穡艱難所宜詳悉天皇所以垂衣北極殿下所以守
器東朝(一作宫)為天下之所尊得天下之所利者豈惟上
玄之幽贊亦百姓之力也百姓危則社稷不得獨安百
姓亂則帝王不得(一作能)獨理故古人云(二字一作之)明君飽
而知人饑温而知人寒每以天下為憂不以四海為樂
今關隴之外凶寇憑陵西土邊甿凋喪將盡干戈日用
烽柝荐驚(一作興)千里有勞於饋糧三農不遑於稼穡雖
蜂蠆之小毒亦足以煩師旅而擾邊隅矣殿下為臣為
子乃國乃家為臣在於竭忠為子期於盡孝在家不可
以自逸在國不可以自康一物有虧聖上每留神念三
邊或梗殿下豈不兢懷况當養德之秋非是任情之日
伏承北門之内造作不常翫好所營或有煩費倡優雜
伎不息於前鼓吹繁聲亟聞於外既喧聽覽且黷宫闈
兼之僕隸小人緣此得親左右亦既奉承顔色能不恃
頼(一作記)恩光作福作威莫不由此若不(一作不加)防慎必有
愆非儻使微累德音於後悔之何及書云不作無益害
有益此皆無益之事固不可躭而悅之臣又聞在上不
驕高而不危制節謹度滿而不溢高而不危所以長守
貴滿而不溢所以長守富是知高危不可不慎滿溢不
可不持易曰君子終日乾乾夕惕若厲無咎敬慎之謂
也在於凡庶能守而行之猶可以高振聲華坐致榮禄
殿下有少陽之位有天挺之姿片善而天下必聞小能
而天下咸服豈可不為盡善盡美之道以取可久可大
之名哉伏願博覽經書以廣其德屛退聲色以抑其情
静默無為恬虚寡欲非禮勿動非法不言居處服玩必
脩節儉畋獵遊娛不為馳騁正人端士必引而親之便
僻側媚必斥而遠之使惠聲溢於遠近仁風翔於内外
則可以克享終吉長保利貞為上嗣之稱首奉聖人之
鴻業者也(一作矣)臣昔參朱邸忝膠東之藩吏晩侍青宫
叨望苑之儲宷每得親承睿盼側奉宸規出入銀牓之
前旦暮銅樓之下小人頂戴無以勝恩區區淺誠竊不
自已古人耻其君不及堯舜臣亦願殿下超於啟發是
以冒進狂言庶有禆於萬一微生萬死實無恨於三泉
謹啟一作皆舊唐書本傳
諫東宫啟三首姚珽
按舊唐書節愍太子舉事不法珽上書三篇並見
六百六十七卷書門今存其目
上東宫啟(睿宗時玄宗為太子)李景伯(景雲中為太子)
(右庶子)
臣聞書曰惟上帝不常作善降之百祥作不善降之百
殃禍福之来惟人所召應符影響可不懼哉伏惟殿下
禀粹重離摛英若木道光儲貳譽表元良掃凶祲而邦
家以寧贊寶歴而皇祚方永凡在羣品莫不仰頼語成
功則巳大矣論盛業則巳崇矣唯當養德青宫問安紫
極去惡除本為善務滋納忠讜於正人杜浮媚於邪逕
遊心經史引接文儒覽古今之得失為行事之龜鏡日
新其美豈不盛歟近承諂曲之徒私進女色莫非倡蕩
穢跡可知將入宫闈以為娛樂傷教敗禮豈復是過及
其出入矜誇恩幸坊曲之間能無漏泄至如榮忝簮笏
跡預朝廷稍涉奸私尚為深累况一國之儲副萬方所
瞻奉焉可不自戒且政之興衰皆由化下自上所及若
草隨風理在必然不可不慎竊惟後宫命婦員品稍多
兼選良人固為淑麗止足之賞(疑)詎假旁求此非殿下
之本心直被小人之所誤臣實庸鄙智識無聞濫齒榮
班謬參宫相職在規諫冀申裨補若其嘿而自守何以
上答聖恩非直尸素之罪人亦當神祗之所譴敢罄愚
直以效涓塵伏願悔巳往之失知昨非之弊念色荒之
誡懲縱敗之言勿近小人無聽邪說常恐有失兢懼為
心則睿德被於羣方頌聲振於甿俗天垂福祐永保無
疆儻蒙採納幸甚幸甚謹昧死奉啟以聞輕觸威嚴伏
待斧鉞謹啟
上東宫啟(玄宗在東宫遣使采女樂就率更寺肄習)賈曾(景雲中為太子)
(舍人)
臣聞作樂崇德以感人神韶夏有容咸英有節婦人媟
黷無預其間昔魯用孔子幾致(舊唐書作至)於霸齊人懼之
饋以女樂魯君既受孔子遂行戎有由余兵強國富秦
人反間饋之美女戎王耽悅由余乃奔斯則大聖賢君
(舊唐書作名賢)疾之巳久良以婦人為樂必務冶容娃姣動心
蠱惑喪志上行下效滛俗將成敗國亂人實由兹起伏
惟殿下神武命代文思登庸宇内顒顒瞻仰德化而渴
賢之美未被於甿謠好妓之聲或聞於人聽豈所以追
啟誦之徽烈襲堯舜之英風者哉至若監撫餘閒宴私
多豫後庭妓樂古或有之非以風人為弊猶隠至於所
司教習彰示羣寮慢妓滛聲實虧睿化伏願下明(舊唐書作)
(教)令發德音屛倡優敦雅頌率更女樂並令禁斷諸使
採召一切皆停則朝野内外皆知殿下放鄭遠佞輝光
日新凡在含生孰不欣戴謹啟
文苑英華卷六百五十一
