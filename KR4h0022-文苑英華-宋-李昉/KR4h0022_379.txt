文苑英華卷三百七十九宋李昉等編
紀事
廣陵散解一篇魏生兵要述一篇
紀異一篇義激一篇
紀錦裙一篇言贈一篇
雜製作
上洪範圖章一篇旱辭一篇
答問諫者一篇
紀事
廣陵散解(文粹作琴止息說)韓臯(又載舊唐書本傳)
妙哉嵇生之為是曲也其當晉魏之際乎其音商主秋
聲(六字文粹作其音主商為秋聲)秋也者天將摇落肅殺其歲之晏乎
又晉承金運商金聲也(文粹有此字)所以知魏云(文粹作之)季而
晉將代也慢其商絃而與宫同音是臣奪君之義也此
所以知司馬氏(文粹有之字)將簒也司馬懿受魏明帝顧託
後嗣反有篡奪之心自誅曹爽逆節彌露王陵都督揚
州謀立荆王彪毌丘儉文欽諸葛誕前後相繼為揚州
都督咸有匡復魏室之謀皆為懿父子所殺叔夜以揚
州故廣陵之地彼四人者皆魏室文武大臣咸敗散於
廣陵故名其曲為廣陵散言魏氏散自廣陵始也止息
者晉雖暴興終止息於此也其哀憤躁蹙憯痛廹脅之
旨盡在於是矣永嘉之亂其應乎叔夜撰此將貽後代
之知音者且避晉魏之禍所以託之神鬼也
魏生兵要述劉禹錫
余為書殿學士四年所與居皆鴻生彦士一旦詔下懷
吳郡章而東門下生咸惜是行且曰吳中富士必有知
書宜為太守所禮者及下車閱客籍森然三千有鉅鹿
魏生將(集作持)所著書來謁曰不佞始讀書為文章凡二
十年在貢士中孤鳴甚哀卒無善聽者退而收視易慮
伏北忩下考前言成兵要十編度諸侯未遑是事將笈
而西求一言以生羽翼予取其書觀之始自黃帝伏蚩
尤終于隋氏平江南語春秋戰國事最備磅礴下上數
千年間其攟摭評議無遺策用是以干握兵符貴人宜
有虚已而樂聞者子盍行乎吾知元侯上舍不獨善雞
鳴弹長鋏三五九九之伎顓之而已
記異白居易
華州下邽縣東南三十餘里曰延年里里西南有故蘭
若而無僧居元和八年秋七月予從祖兄曰皥自華州
來訪予途出於蘭若前及門見婦女十許人服黃綠衣
少長雜坐會語於佛屋下聲聞于(集作門)外兄熱行方渴
將就憩且求飲望其從者蕭士清未至因下馬自縶韁
於門柱舉首忽不見意其退藏於忩闥之間從之不見
又意其退藏於屋壁之後從之又不見周視其四旁則
堵墻環然無隙缺覆視其族談之所則塵壌羃然無足
跡繇是知其非人悸然大異之不敢留上馬疾驅來告
予予亦異之因訊其所聞兄曰云云甚多不能殚記大
抵多云王胤老如此觀其辭意若相與數其過者厥所
去予舍八九里因同往訪之(集作焉)果有王胤老者年老
即其里人也方徙居(集作於字)蘭若東百餘步葺墻屋築場
藝樹僅畢明日而入既入不浹辰而王胤老死不越月
而妻死不踰時而胤之二子與婦一孫死餘一子曰明
進大恐懼不知所為意新居不祥乃撤屋燃樹夜徙去
遂獲全焉嘻推而徵之則衆君子謀於社以亡曹婦人
來爇麋竺之室信不虚矣明年秋予與兄出遊因復至
是視胤老之居則井湮竈夷閴然惟環墻在里人無敢
居者異乎哉若是者命數耶偶然耶將所徙之居非吉
土耶抑王氏有隐慝鬼得謀而誅之耶茫乎不識其由
且志於佛室之壁以俟辨惑者九月七日太原白樂天
云
義激崔蠡
長安里中多空舍有婦人傭以居者始來主人問其姓
則曰生三歲長於人及長聞父母逢歲饑不能育棄之
塗故姓不自知視其貌常人也視其服又常人也歸主
人居傭無有闕亦常傭居之婦人也旦暮多閉關雖居
如無人居且久又無有稱宗族故舊來訊問者故未自
道終莫有知其實者焉凡為左右前後隣者皆疑其為
他且窺見其飲食動息又與里中無有異唯是織絍緘
繲婦人當工者皆不為罕有得與言語者其色莊其氣
顓莊顓之聲四馳雖里中男子狂而少壯者無敢侮居
一歲懼人之大我異也遂婦于同里人其夫問所自其
云如對主人之詞觀其付夫之意似沒身不敢貳者其
夫自謂得妻也所付亦如婦人付之之意既生一子謂
婦人所付愈固而不萌異慮是後則忽有所如往宵漏
半而去未辨色來歸于再于三其夫疑有以動其心者
怒願去之以其有子子又乳也尚依違焉婦人前志不
衰他夜既歸色甚喜若有得者及詰之乃舉先置人首
於囊者撤其囊面如生其夫大恐恚且走婦人即卑下
辭氣和貌怡色言且前曰我生於蜀長於蜀父為蜀小
吏有罪非死罪也法當笞遇位而酷者陰以非法繩之
卒棄市當幼力不任其心未果殺今長矣果殺之力符
其心者也願無駭又執其子曰爾漸長人心漸賤爾曰
其母殺人其子必無狀既生之使其賤之人為非勇也
不如殺而絶遂殺其子而謝其夫曰勉仁與義也無先
已而後人也異時子遇難必有以報者辭已乎(疑)其夫
决既出戶望其疾如翼而飛云按蜀婦人求復父仇有
年矣卒如心又殺其子捐其夫子不得為恩夫不得為
累推之於孝斯孝己推之於義斯義己孝且義己孝(二字)
(疑)婦人也自國初到於今僅二百年忠義孝烈婦人女
子其事能使千萬歲無以過孝有高愍女庚義婦楊烈
婦今蜀婦人宜與三婦人齒前以隴西李端言始異之
作傳傳備博陵崔蠡又作文目其題曰義激將與端言
共激諸義而感激者蜀婦人在長安凡三年來于貞元
二十年嫁于二十一年去于元和初
紀錦裙陸龜蒙
侍御史趙郡李君好事之士也因余話上元瓦官寺有
陳後主羊車一輪天后武氏羅裙佛幡皆組繡竒妙李
君乃出古錦裙一幅示余長四尺下廣上狹下闊六寸
上減三寸半皆周尺如直其前則左有鶴二十勢若飛
起率曲折一脛口中銜莩蘤軰右有鸚鵡聳肩舒尾數
與鶴相等二禽大小不類而隔以花卉均布無餘地界
道四向五色間雜道上累細鈿點綴其中微雲瑣結牙
以相帶有若駮霞殘虹流烟堕霧春草夾徑遠山截空
壊墻古苔石泓秋水印丹浸漏粉蝶塗染盭縮環珮雲
隐涯岸濃澹霏拂靄抑冥密始如不可辨别及諦視之
條叚斬絶分畫一一有去處非繡非繪縝緻柔美又不
可狀也裏用繒綵下製綫尚如舊兩旁皆解散盖坼滅
零落僅存此故耳縱非齊梁物亦不下三百年矣昔時
之工如此妙耶曳其裾者復何人焉因筆之為辭繼于
錦譜之後俾善詩者賦焉(集作之)
言贈林簡言
長慶壬寅歲簡言賃居善和里貧窶濩落交親罕至無
何一日門有扣聲合申疾薄部得何紹姓字延乎賓舘
具酒為誠再至亦如之既熟至之又至之乃至於日至
嘗從容談及忠孝之道無位無陳力之所無聞非過也
孝之道以色以至難貧如黔原無聞非過歟予聆其詞
得其心知其孝道篤也後曰吾違親久矣趨庭之意無
曠日時今越七日歸古有贈言豈無曠乎曰慈烏返哺
孰謂禽也吳起不歸孰謂人也
雜製作
上洪範圖章(并序)盧碩
予以尚書洪範篇書于縑素施于屋壁有客覩之而言
曰此其所謂君人之大法武王所以繼三為明盖能盡
心于是也苟將諸吾君列乎鳳扆之右足以興三代之
理予乃條其事為章以奏之
臣聞下言上貢各以其職儒學之流請以儒言夫彛倫
九疇不可廢叙之斁之自微而彰持之一得陰陽咸賴
行之一失細大被咎夫始之以五行盖明五行所主之
宜也繼之以五事為事在諸身順之則乎道故貌恭作
肅言從作乂視明作哲聪聽作謀思睿作聖夫行不敬
則貌不恭正不理則言不從明不察則視不皦心喪識
則聽不逹性不通則思不睿次之以八政教之勤以足
食也教之求貲積貨也教之以敬鬼神以成化也設思
主人土居人也司徒教衆禮義也司寇考淫盗而原過
濫也賓師以往來而防姦賊也又次之以五紀所以占
日月星辰歴數之變度君理内則五紀和叶一歲之功
成焉又次之以皇極所以用五福錫庶人亦天子作民
父母為天下王也又次之以三德謂人君之德施有三
也能以正正人之曲能以剛強立已之事能用和氣以
理于物皆随義而伸道也次之以稽疑謂先占謀于龜
策與人事叶吉而後歸之於正也又次之以庶徵謂風
雨𤾉燠寒也風以動雨以潤𤾉以乾燠以長寒以成君
尚敬則雨潤尚理則陽舒至明則燠暢能慮則寒順去
察則風調(疑)習狂妄行過差專逸豫縱剽急肆昏暗則
咸反次以五福六極謂君善茂育則人蒙壽富康寧好
德終命之福死免凶疾憂貧惡弱之極也九者具于天
蟠于地格于人
旱辭周墀
元和九年旱不周畿斗位直午祝融權威焦金爍石火
雲犇馳雄獸遁足棲烏不飛太陰尫薄雨龍慵癡有泉
涸源有木拆枝有地文裂有草戕萎炎光鬱洞太陽赫
曦田莫可牛稼莫可鎡瞻彼雲漢萬民莫綏秋既罷矣
奚療民飢行者燔趾居者焮肥廼命長吏分土之師曝
巫于日徙地而市偶泥而龍歌鍾弹吹誕搜祠廟牲&KR0034;
繁祀威巫虔祈以期是擬期而越應笞巫不媚萬民首
仰日瞻其尚渾碧萬里光蒸交湯於戲天胡不降原也
煌烈極目一狀民罕求穀殍莫求葬拒飢而憊困燠而
瘴持頥訴天急睷而望於戲天胡不降汝南周子宇靡
其間土靡其㕓不稼不穡焉就口食祗寺蚤暮暇惟滂
滌天既不蒙我憂孔益徙市曝巫揮時紛徙俗宜此尚
天其知虖汝南周子稽首謂曰大凡天地陽壯春夏陰
結凝&KR0008;當陽之盛陰南施雨過而不時陰陽失序帝心
既憂吏民亦苦命太史兆何失其所昔漢宣帝遭潤旱
暵憂惟不寧退避正殿公卿大夫省宰損膳以禳民災
以拯大難為今效昔冀憩民患無使蒸庶蒼傍換亂於
戲胡不為滂荒𤏡之境不勞旻蒼地惠中國以綏天子
邦
答問諫者陳黯
或問古之士能直諫不君之君者其誰為最曰有諫秦
者齊人茅焦也曰夏無龍逄耶殷無比干耶曰不以之
無而功德相遼耳夫諫者不獨以言忠而欲其氣雄不
獨以名彰而欲其事立四者克備是為難矣昔羸氏吞
噬群雄以取天下豪暴奢侈古初無先故非有必為而
諫有必距當其遷太后於雍有及泉之誓凡戮諫者二
十七人矣天下忠赤之士莫不囚氣鎖詞是時焦能獨
奮勇果不顧其威且肉視虎狼冰顧湯鑊諤諤造庭折
其四失俾暴主悔非遷善敬從其言繇是骨肉之恩斷
而再續君臣之義捨而再交諫争之路塞而再啓皆由
焦之功也噫亡軀徇忠亦諫者之職然决死於二十七
人之後不難其心乎進諫於二十七人之後不難其詞
乎斯可謂言忠氣雄名彰事立備矣豈若龍逄諫桀比
干諫紂徒自柔聲婉詞而又身不免事不立其足為茅
先生之徒歟問者喜而退(温陵黃伯光曰焦戰國士耳不難其死以賈名時多能之)
(黯喜其言售至貶削二賢以讃揚其美斯亦過矣覽者詳焉)
文苑英華卷三百七十九
