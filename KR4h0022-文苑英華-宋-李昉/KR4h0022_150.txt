文苑英華卷一百五十宋李昉等編
草木八
神蓍賦一首靈茅賦一首
拔茅賦一首徵苞茅賦一首
江淮獻三脊茅賦一首風偃草賦一首
草上之風賦一首轉蓬賦一首
采葯賦一首書帶草賦一首
神蓍賦(以天生神物用配靈照為韻)康子玉
神蓍之用兮誠禀靈於自然唯神也適變之義至唯用
也極數之理全鈎深孰云乎筮短藏密彌彰於德圓再
三則蒙捨我而懼瀆五十以學由我而樂天揲之而雖
隠必索保之而其静愈專易之重者胡可比焉原夫質
禀精純叢分薆薱覆青雲以表竒伏玄龜而克配佐爾
筮之貞吉觀我生之進退知微知章而可期何思何慮
而或昧於是命彼筮人擇乎上春韞之而必致其用揲
之而爰動其神感以洗心遂通端策之志執之指掌空
嗤握策之倫禮事其儀易贊其妙探彼幽賾觀其秘要
皆多假爾之能必叶窮神之照將欲觀貞諒無與京乾
道變化而語(一作悟)神明幽贊而生原始要終思盡性於
大衍知來數往翼明彖於小成非我無(一作要)以昭效法
之道非我無以稽作易之情於以致百慮於以類萬物
象四時四十九數而有常推三才三百六旬而不拂惟
蓍之用惟神是聽運不窮而或變通其志而遂寧且提
携而成列有感應而協靈滋而後數布之而可辨生而
成象審之而必形何一卉之時育配十朋之天縱耻紅
蘭之見鋤鄙白茅之藉用則知夫蓍之可貴也庶類安
能而共之哉
靈茅賦呂巖說
有靈茅之繁育禀(疑脱堪字)輿之粹精間叢薄以孕彩候韶
陽之發生與百卉而同氣擅三脊而異名糅纖條以為
族枝連茹以彙征蔓延亭臯鋪敷原陸白華霜净翠莖
雲沃雜春澗之長松亂寒潭之羽(一作明)菊不剪彰帝堯
之儉緼袍識子騫之服若乃薈蔚匝地低昂順風或結
根於江漢之澳或蓄苗於嶺岫之中挺芳心兮䔿䔿吐
脩葉兮叢叢煙霰之所蕩拂昆蟲之所翳蒙納日月之
光照資露雨之霑融東市驗左生之術南征紀周王之
功嘉此物之為用盖今昔之攸同至若錫履于齊俾侯
於魯頌容衛之所藉寔禮儀之攸覩純束美夫詩人縮
酒貢其任土宜有意於遺芳諒無替於終古茅之為物
也賤尚見采於先王士之所貴者道豈敢昧於文章慕
朝宗之涓滴對詞林而抑揚若邦國之是賴希寄心於
棟梁
拔茅賦(以靈茅類征吉為韻)路蕩
披大易而探賾偉玄言之杳冥惟乾坤之交泰獲品物
之流形惟卦也泰之義廣惟卉也茅之性靈其用也潔
身而白當春也應候而青或茂江國或生楚郊三脊之
異是稱靈茅刺其無禮詩人引之於純束責其不入諸
侯終貢於厥苞不然者草則多矣胡著之於繫爻哉故
可比君子喻物類惟人也能同其地人易心則兩苦茅
分族則雙悴苟連茹以相依夫何往而不利是則傳其
潔守其貞榮落惟運窮通曷情道或屯蒙滋雨露而育
質時逢振拔與連類而共征確乎莫移以保貞吉用之
錫命既著之夏典將以縮酒又薦於周室異芝蘭之禀
性不用其香等葵藿之有心尚思向日歲聿云暮霜風
慘慄願當蕪没之時不棄輕微之質
徵苞茅賦(以九合諸侯一匡天下為韻)前人
猗彼菁茅挺生(一作然)不雜縮醪醴以致潔與清明而相
合荆人是職將有體其精誠王澤不流遂無聞於賦納
故小白仗義夾輔衰周言念彤弓玄矢實征九伯五侯
惟苞茅之有闕乃伊人之所羞爾貢或愆於先職王祭
誠非於異求有命是遵雖云我疆理無思不服孰曰風
馬牛於是戒徒無譁命衆以律顧爾心之有二諒我得
之惟一楚子承擯以請罪夷吾將事而靡失陳師鞠旅
見旌旆之翩翩伏軾致辭想德音之秩秩且曰祭有百
籩縮酒為先類生芻而比潔同有藇以告虔職貢斯已
爾則不共於命馨香罔薦我將謫見於天豈可(一作徒)狃
爾車徒恃乃封守慢上則君臣異等黷兵則齊楚非偶
議乎品列我則齒兄弟之二三揆以疆場我則吞蠻荆
之八九是以來求獻捷豈敢定居如憂連茹而亡禍之
大者乃將任土作貢禮可忽諸於以止戈寰區折衝醆
斝侔潔白於粢醍肅君臣於上下太壇之禮成彼菁菁
者(一作之)茅問罪之師罔倦悠悠於野然彼率職四方用
賓于王信耀德於千祀豈矜功以一匡異魯隠觀魚以
犯憲笑晉文將狩以亂常曷若返行葦之積德遵方物
之舊章美哉無私之舉也將歴代而彌光
江淮獻三脊茅賦(以國有盛禮靈茅三脊為韻)
獨孤授
茅有衆靈名之為盛雖百代以呈質終三脊以居正每
彰封禪之期如受鬼神之命生(一作先)於古既光七十之
君獻於今更表千里之聖出於淮甸來彼江潭使馳於
北星流於南捧執而有嚴有翼緘縢而再四再三及夫
覩至尊呈大國致於金華之上啟於瑶池之側施陳而
百瑞慙容撫玩而千官變色美其出有常地生必舊形
非成野鹿之禮寧假澄酒之馨超常倫而薦闕殊衆品
而實庭理盡三分似叶通三之化體皆一類欲明得一
之靈隠見之時吉蠲中禮獨標珍草之狀悉皆兄弟之
體整齊而玉匣遥傳潔静而瓊華新啓應盛禮而居首
表常度而為後道未格也雖有采而必無嶽可封焉縱
不求而自有觀王者之得失知禮事之臧否且夫玉帛
廣矣何尚於茅豈不以貴稱三脊重載六爻始彙征於
吳楚終遍藉於陶匏奉上之時且報云亭之兆升中之
後因知天地之交吾皇由是命太史詔宗伯議封山謀
勒石備文物與禮器脩玉函與金策使聖功登於九天
靈茅光於三脊使臣稽首稱萬歲以旋役
風偃草賦(以上之化人乃如是焉為韻)羅立言
人之化兮從政之所向草之偃兮隨風之所仰大小覃
及道均乎廣敷高下必加義存乎溥暢將咸被於榮悴
匪有阻於遐曠感之化靡自符於順柔動而悅隨豈因
乎用壯如雲起於龍召若臣和於君唱豈蕭條衆芳之
間翺翔激水之上而已美其抗威有制應物無私播生
成於萬族順炎凉於四時彌岡坂以盡仆歴原隰而無
遺颼飀其音時自南而自北扶疎其狀隨左之而右之
汎蘭叢而影分丹穎轉蕙圃而光摇碧滋有感而施不
獨芃芃其麥觸類皆長(一作靡)寧遺楚楚者茨則知草之
偃風威之所藉人之理上政之所化不然則何以喻德
君子比訓小人佐天地之化育助雷雨於陶鈞當槁葉
辭條我則激凄清於霜夕及晴川觧凍我則散煦嫗其
陽春豈直落餘花於黃菊翻碎浪於青蘋至哉凝韻松
桂傳香蘭茝不行而疾合帝德之無方不勵而威若神
功之有宰兹君令所以為此聖人於焉嘉乃觀其匪疾匪徐
或吹或嘘俾夫曲者必直勾者必舒庭葉晚飛墜丹梧
於颯爾池荷夜轉瀉珠露以連如是則草非風不靡人
非化不被故取鑒者用於斯觀政者必於是况王者致
理與物化遷敬授人時乃何風不順式敷惠澤則何草
不玄既殊拔木之日斯鄙偃禾之年賦風行之義可以
知其教焉
草上之風賦(以君子之德風偃乎草為韻)蔣防
草緜緜兮擢穎含薰風發發兮乍靡而分其取象也散
芳馨於知已其為義也合政令於人君豈惟動之而委
順抑亦播之而有聞(一作以)觀其徜徉代起激拂無已轉
綠蕙而影亂時光汎青蘋而文横秋水浸淫翳薈振奮
蘭芷颯然而動昔有遇於荆玉泠爾斯來今不乘於列
子翻蓊欝轉葳𬎼在芃芃而可翫觀習習而無遺被以
幽深諒有條而有暢布乎原隰誠長之而養之或徐或
疾順天作則大以抑其滋蔓細以蕩其幽默分乎萬彙
盖吹萬以齊驅繫於一人誠畫(一作晝)一於同德不擇乎
高下不棄乎幽蒙敷葉而重重偃翠翻花而灼灼駢紅
連(一作聯)綿九野披靡千叢倚伏俟時小人之心猶草衰
榮不問君子之德如風莽眇平臯悠揚茂苑風何草之
不動(一作被)草何風而不偃飄杜蘅而芳氣自遥歴蒿艾
而清聲漸遠是知風為號令之類草為衆庶之徒方以
俟(一作候)其披拂固有適(一作遇)於榮枯立政則斯為大矣
騰芳而孰不宜乎故觀其化者知神之造觀其風者知
國之道將有宣於八方故寓形於蔓草仲尼以之而取
譬宋玉由斯而奮藻雖異代而殊時竊敢攄於懷抱
轉蓬賦(以本根一斷隨風所之為韻)
彼茁者蓬其生苯䔿因驚風之動地遂離根而去本委
順而往異愚夫之守株任運則行叶高人之嘉遯摧弱
質絶陳根始遲遲而徐轉俄忽忽而駿奔體以圓而疾
質以弱而存凌寒後凋雖有慙於松栢近秋俱敗亦無
媿於蘭蓀時也玉露為霜金風應律歎芳菲而難久覩
摇落之不一初宛轉以孤翻漸邐迤而連出度平野而
暫見映層臯而還失徘徊未已同風葉之辭枝漂蕩不
停甚水萍之委質若乃慘澹雲晩悠揚日短歲云秋矣
莖弱者先衰風以動之根危者易斷徒觀其委地離披
縈吹參差既忘懷於近遠寧繫跡於高卑觸物何情類
虚舟而自汎善行無跡於野馬而相隨豈不以生無固
蔕轉有長風象車輪未始有極如循環莫知所終遊子
感而忘歸歎飄居陌上小人見而懷土憶生在麻中矧
夫依物暫停遇風復舉乍飄揚以歴亂或㢠廻旋而容與
青蘋之末不起聊可以躊躇黃埃之中自飛孰知其處
所客有因時結念寓物屬詞觀其衰兮懼老將至矣觀
其轉也嗟行靡不之撫懷抱起心有之誡驚鬢髮增首
如之悲倘陽春之可待亦何恨飄飄於此時
采葯賦(并序)陸龜蒙
葯白芷也香草美人得比之君子定情屬思聊為賦云
日正融冷春歸飾荒覩一時之流恨撫萬古之遺香
問人則不屈不宋說地則非瀟非湘搴其榮煙携而動
色擢其體雪挺而騰光諷畔牢愁子雲於焉華皓吟哀
時命曼倩由是摧藏情思矜年慵情畏晩胡繩繫晷以
難駐曷車載(一作&KR0034;車截集韻&KR0034;水艸似蕨)春而不返陋君折楊柳湏
為送行陋君採芙蓉仍勞贈遠豈如隂晴互出稚豔相
迎隈回鳳喜怨盼鴻驚侍笑者青琴作號顧謂(疑)者碧
玉為名偷襞積競縈盈目斜柯而水怯鬢疊葉而雲争
蘭在口以時聞嬌如連瑣蕙牽心而不定飄若懸旌契
叩難申融怡自(一作暗)許石能潜遁以求偶山亦浮來而
命侣誓不為巖阿竹冉冉孤生誓不為澗底松亭亭獨
處於是欺皓本掩縮𬎼房紅者自破蔕縹者誰披望懷
沙之浦詠遺襟之詞煙分而麝墨猶濕綺斷而龍刀合
知只言長信長門年年可恨未必傾城傾國箇箇生悲
臨階躑躅以虚徐當戶薔薇兮綽約(一作約弱)蜂咋葉而先
盡鶯踶枝而易落未若北堂公子樹芳草忘憂南國佳
人佩生香辟惡露茁烟冶風條翠謔不知海旁之期遠
不信人間之命薄休為上計掾空尋寶釵聊作侍中郎
且乘金絡别有廬江小吏属(一則蜀)郡長卿或支離而築
恨或調笑以衷情不同乎禀簮裙而霧悄秉禮義以霜
明鄭交甫則江邊佩觧萼綠華則席上詩成彼怡神而
致問皆護節而含貞竦懼趨前(一作竦懼自持)雖陳辭而往愬
遷延却立終結抱而難平淚滴堪穿腸廻好繫蟲絲織
怨以成段象酒蠲愁而判劑江僕射之孤燈向壁不少
凄迷張記室之少婦當罏應還細麗景方駘蕩思已低
摧酒疲於子建為使花困於靈均作媒何庶物之相負
痛妍華而未回莫與心傷瑶圃從驚鵜䳏(弟桂二音)如防膽
怯空屏宜畫魁堆(獸名也)剰欲追尋徒嗟緬邈杯形連理
而終在扇樣合歡而可學若遇劉公伯雅夢亦沉沉如
逢(一有西字)王母少兒(一作黎非)晝還數數
書帶草賦前人
彼碧者草云書帶名先儒既没後代還生有味非甘莫
共三山芝校無香可媚難將九畹蘭争叨詞林畔種在
經苑中榮翠影臨波恐被芙蓉見鄙貞姿傍砌愁為芍
藥相輕發葉(一作地)抽英因天受性紛稚圭池上之宅拂
仲蔚門前之徑不省教施異術安得返魂未嘗輙入明
庭何當指佞幾臨寒日幸到青春莎蕊未傳於漁父蒲
茸竊詠於詩人霜亦曾霑潘令偏知白薤風常遍起宋
生惟道青蘋栽培只倚於賢憐搴擷長憂乎稚戱出慙
無用舒還有異當琴操發伯牙山水之情值儒編動鑿
齒陽秋之思敢曰求友寧忘慕義吳娃楫上空羡苔滋
魏主帷中惟通蕙氣或乃蘭榮越徼薰茂周原幽搜莫
及興詠徒存此則對仲舉蕭疎之室處子山摇落之園
不識深宫豈是曾為帝女非侵遠道誰言能憶王孫徒
愛其斂疎煙披曉露弱可攬結勻能布濩蕭蕭而不計
榮枯漠漠而何干好惡金燈照灼尚驚秦帝之焚粉蝶
留連真謂羽陵之蠧爾乃高推籬菊瑞許階蓂我則惟
親志士每聚流螢豈便離蒿萊於隙地希杜若於遥汀
倘遇翰林主人之一顧庶長保於青青
文苑英華卷一百五十
