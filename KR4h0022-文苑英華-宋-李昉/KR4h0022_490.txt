文苑英華卷四百九十宋李昉等編
直言
賢良方正直言極諫策二道
賢良方正直言極諫策(寶歷元年)
問皇帝曰朕恭守憲祖中興之運穆宗紹寧之業寅畏
兢翼亦免荒墜諸侯忠上而奉職卿士循法而恪官四
夷内向兆人休息至於屬統垂文程示後代終有致人
之意未有理人之術古人云希顔之徒亦顔之流也又
曰舜何人也余何人也子竊不讓欲追蹤乎三代俯視
乎二漢陶今俗於至道躋兆人於泰和子大夫皆蘊器
應薦憤憤悱悱思所以奮者於日久矣當極其慮開予
欝滯夫禮樂刑政理之具也禮樂非謂威儀升降鏗鏘
拊擊也將務乎阜天時節地利和神人齊風俗也刑政
非謂科條章令繁文申約也將務乎愧心格恥設防消
微也必有其論何方致之四人混處遷於異(一作費)物歴
代已降皆所共患士本於儒而有詭道之行農尚篤固
而多損本之心工繕用物而作雕磨之器商通有無而
賫難得之貨思矯其弊必有其術漢高之基稱蕭曹孝
宣之興稱丙魏朕觀其書燦焉盡在我國家之盛其紀
年則曰貞觀開元其輔相則曰房杜姚宋朕觀其書則
拔羣絶類者不能相遠然兩朝之盛四子之能不可誣
也將與元化合德謨謀而無際歟為史官詞志不能久
於其事(詔令作其事業)歟口食至多而墾闢者惰供億至衆而
財官是空官無闕員而家食者告困德澤仍臻而鰥弱
者未贍必有其旨何以辨之無泛無略無游說無隠情
以副虚求朕將親覽
對舒元褒(第三人)
對臣久訝今之天道運行地力負載生生滋息皆與堯
舜禹湯之時不異及言其理亂安危則邈然數千里而
遠臣因静索其源蓋由時君之所致也在禹以夏王桀
以夏亡在湯以殷王紂以殷亡是古今有異耶直人事
而已矣臣嘗病之願抱血誠而寫置於天子之前天路
甚高無由上達所以卒歲於悒如抱沉痼天意似知臣
有移時之術而能懇懇不已幸使臣不為霜露所薄而
無犬馬之疾得遭遇陛下嗣位之日首以直言極諫徵
夫賢良方正之士而虚心以問之此乃五帝三王之所
難行而一朝陛下盡能行之所謂天地交泰之時也臣
不敢懼避願就湯鑊之誅願盡吐成敗利害之根願解
天下元元倒懸之急也亦不枝蔓藻飾以為言上緣聖
問下切人情度陛下必能行之者而後言之伏惟陛下
察其忠而諒其直實天下幸甚謹昧死上言制策曰古
人云希顔之徒亦顔之流又曰舜何人也予何人也予
竊不讓欲追蹤乎三代俯視乎二漢陶今俗於至道躋
兆人於泰和子大夫皆蘊器應薦憤憤悱悱思所以奮
者於日久矣當極其慮開予欝滯者陛下首問及此有
以見聖人思理之深也臣聞揚雄有希顔之言顔淵有
慕聖之語皆謂生雖異代但行其道即其人也今陛下
蘊上聖之姿執大寶以御乎人夫寒暄發於咳唾生死
繫於喜怒其力與天地争(一作同)大其財與泉源不窮臣
竊謂以此之力提五岳而塞乎四海也今賜策曰予竊
不讓欲追蹤乎三代俯視乎二漢此乃陛下謙光之至
也微臣敢不拜舞稱賀條列而言乎臣聞三代之理以
義化天下其猶天地之無不覆載日月之無不照臨雖
負至聖之姿常若不足在求賢以輔張諫以規憂天下
之憂樂天下之樂未嘗枉一物而私其功也三代之後
亦求其所理之門何者足以立功而親人此道苟失在
未嘗有思天下之苦既不知其苦必輕用其人所謂輕
用者非謂日殺不辜蓋以天下之力既困而上之用無
節上之用無節則有轉死溝壑之患生於無節足以為
生人之刀鋸也又有甚於此者則爵祿徧於輿臺威福
生於左右刑罰不足法令不行天下昏亂猶不知覺自
以為萬世之安以此求理何異緣木而求魚哉今陛下
欲追蹤乎三代則莫若用三代之理何者伏望陛下以
其德理天下則思求賢以廣其覆載以貞明並日月則
思納諫以助其昭臨察逆耳之言則知其為端士而進
用之聞悦心之語則辨其為邪謟而斥遠之御一膳思
天下之饑披一裘思天下之凍覽國史思祖宗創業之
艱難覩貢賦思黎甿耕織之勤苦居宫殿思採伐之勤
勞視嬪嬙思離曠之怨恨聲色遊宴悟伐性之言馳騁
畋獵念垂堂之戒戢六軍無令恃寵抑近習無縱威權
無使有求恩之名無使有得幸之號無使内干外政無
使中奪外權無垂飾喜之賞無行遷怒之罰無求悦目
之華無好蕩心之巧此乃三代明王理天下之術也陛
下誠能慕之則宜法而行之行之不已自然遠超於三
代矣况俯視二漢乎此則陶今俗於至道躋兆人於泰
和又豈勞聖慮哉制策曰夫禮樂刑政理之具也禮樂
非謂威儀升降鏗鏘拊擊也將務乎阜天時節地利和
神人齊風俗也刑政非謂科條章令繁文申約也將務
乎愧心格恥設防銷微也必有其論何方致之者臣聞
禮樂刑政理天下之本也三代之理未始不先於禮禮
明則君臣父子長幼尊卑識其分而人倫之序正矣人
倫之序正則和順孝慈之慶感於上所以阜天時也貴
賤之位别於内則奢侈耗蠧之弊息於外此所以節地
利也自然上下交泰而天下之心悅天下之心悅因可
以達於樂樂達則神人自然和矣神人和則風俗自然
齊矣仲尼曰安上理人莫善於禮移風易俗莫善於樂
其此之謂乎固非謂夫威儀升降鏗鏘拊擊也伏惟陛
下舉三代禮樂而行之而不以形聲之為貴則可以阜
天時節地利和神人而齊風俗刑政者國家之大典臣
聞貞觀之理刑政甚明夫刑者期於無刑政者期於無
政蓋以一人而齊天下能用之者則理不能用之者則
亂刑設而不犯畫一之謂也政立而不易必行之理也
然後能去奸宄懲暴亂而養育黎人也然其患在於性
情好惡遠近雷同雖堯舜不可為理也况今人人自為
強禦欲其愧心格恥設防銷微無由得也何以言之今
軍伍之人陛下之人也府縣之人亦陛下之人也既皆
陛下之人則刑政所宜共守今有惰遊無頼之人不修
本業輸貨𣙜酤苟求微利一入北軍張影附勢憑託附
籍恣行凶頑執憲與尹京者持陛下刑政以繩其罪主
者則云彼越局而挫我也遂夸其威權以固護之持刑
政者無由而禁徒有城狐社鼠之歎耳此陛下刑政不
行於轂下况其遠者乎其外則守土之臣或多自開戶
牖征徭𣙜稅不本制條刑罪重輕率於胷臆此陛下刑
政不行於内地况其遠者乎伏惟陛下明於用刑則可
與期於無刑矣豈止於愧心恥格乎率力為政則可與
期於無政矣豈止於設防銷微乎伏惟陛下徵貞觀刑
政而行之則天下之人有恥且格矣制策曰四人混處
遷於異物歴代以降皆所共患士本於儒而有詭道之
行農尚篤固而多捐本之心工繕用物而作雕磨之器
商通有無而賫難得之貨思矯其弊必有其術者臣聞
明君在上制四人之業不使為異物所遷今士之為儒
非不強學而有詭道之行者其弊自陛下親巧諛而疎
鯁直也農人之業非不篤固而多捐本之心者其弊自
陛下嗜珍味而惡菲薄也工人之藝非不專而作雕磨
之器者其弊自陛下厭朴素而尚滛巧也商人之利非
不多而賫難得之貨者其弊自陛下貴珠玉而賤布帛
也使惟陛下斥巧諛則士無詭道之行矣絶珍味則農
無棄本之心矣碎滛巧則工無雕磨之器矣賤珠玉則
商無難得之貨矣矯弊之術其在此乎夫矯弊在先原
其本然後責其末何者制士人之禄使稍優寬農人之
税使加薄酬工人之庸使當直來商人之貨使其通如
此自然各修其業矣復敢有為異物所遷則陛下之刑
政存焉制策曰漢高之基稱蕭曹孝宣之興稱丙魏朕
觀其書燦焉盡在我國家之盛其紀年則曰貞觀開元
其輔相則曰房杜姚宋朕觀其書則拔羣絶類者不能
相遠然兩朝之盛四子之能不可誣也將與元化合德
謨謀而無際歟者臣聞元首以輔弼興理自古王者期
建非常之業則必有非常之人以佐之漢之高祖資蕭
曹孝宣憑丙魏一則以創業一則以中興其道可得而
知也漢祖起於布衣以有天下大敵未滅日月持久蕭
曹匡輔謀計居多所以覺其功業盛也孝宣起於人間
霍光殁方親政事然霍光雖乘時之功不通經術非王
者之佐弊政尤多丙魏乘弊之餘以竭股肱之任卒致
中興所以覺其輔佐之勞也我太宗玄宗明聖之資海
内從化而房杜姚宋當至理之代皆盡啓沃之力咸有
匡輔之道主聖臣賢君臣道合是以貞觀開元與漢之
功臣有異而兩朝功德事業光乎史册陛下以拔羣絶
類之不相遠者臣嚮所謂主聖臣賢道合交泰正史氏
無德而稱焉制策曰口食至多而墾闢者惰供億至衆
而財官是空官無闕員而家食者告困德澤仍臻而鰥
弱者未贍必有其旨何以辨之毋泛毋略毋游說毋隠
情以副虚求朕將親覽陛下終問及此有以見聖心憂
勤之至也微臣敢有所隠而不盡言乎陛下以口食至
多而墾闢者惰供億至衆而財官是空非上失勤儉之
化而下棄其本不務乎夫欲墾闢多而財賦足者莫若
勸人之務本務本在百姓樂其業而墾土以穀樹桑以
絲此者(疑作皆)取之於厚地厚地之出如泉源焉豈有窮
竭耶今舍此不務而欲墾闢之不惰不可得也今陛下
宫室池臺之盛則人務採伐而輙趨斧斤之利此耕夫
十去其一也後宫羅紈鉛紅(一作錦綺)者數千人日費數千
金此耕夫十去其一也尚食之饌窮海陸之珍以充上
方一飯之資亦中人百家之産此耕夫十去其一也廏
馬與鷹犬之多皆使厮養之其芻粟粱肉之供一物之
命有甚於人此耕夫十去其一也車輿服玩皆錯以兼
金鎪以美玉或文犀瑇瑁大貝明珠齒革羽毛窮異極
竒採之者或航溟海梯崇山力盡不回繼之以死此耕
夫十去其一也有假於浮屠削髮惑衆而建立寺宇刻
雕像形度天下之多不下數十萬此耕夫十去其一也
姦吏理人苟以應辦為先急徵其租厚剥其賦以媚於
左右此耕夫十去其一也上好珍竒則商通無用之貨
上好伎巧則工作無用之器器與貨皆出於人力乃委
於無用之地此耕夫十去其一也此數者乃困生人之
力而竭國用之甚者陛下誠能慕乎茅茨之化繩浮屠
惑衆之說抑姦吏賦斂之心閉工商無用之事則百民
皆歸本而墾闢矣何慮乎口食至多哉陛下誠能節嬪
嬙之侍斥犬馬之繁减海陸之溢省車輿服玩之珍則
賦自然足何慮乎供億之衆哉故語有曰百姓足君孰
與不足使伊傅復生為陛下計者不能易此也陛下以
官無闕員而家食者告困豈非擇才授任之不明歟遷
轉課績之不覈歟今自三事及羣有司皆有其官官有
其禄考成在於歲滿則轉不知陛下何以選而致之哉
臣聞詩曰濟濟多士文王以寧言内外各用其人為理
而天下安寧也今多士盈朝而使陛下憂勞若此雖無
闕員將何用哉其(疑作甚)失文王以寧之謂也陛下何不
各於其局而考其課績有其效者則升之無其效者則
退之如此則尸素充員者鮮何憂乎家食而告困哉陛
下以德澤屢降而鰥弱者未贍豈非方鎮之臣為壅遏
其恩者耶竊見今主守(一作守土)之臣與聚斂之臣巧計萬
端割剥生人膏血兩税之外徵率雜科以為非時之進
富貴(疑)陛下恩澤於是有月進時進朝賀之進羡餘之
進當進之時表章上言皆云臣自方圓不擾陛下百姓
舉此一節則明其欺詐甚矣今長吏節度觀察刺史之
家其奢者家僮數百人其儉者不下百人以其禄俸自
給尚且不足必重斂於人以繼之則明知其所進非禄
俸也既非禄俸而云不擾百姓將何得哉所以兩稅之
外常有誅求鹽鐵𣙜酤重疊籠稅託為進奏般次相運
水陸轉輸半入私家今天下之人流離棄業日益困矣
而陛下無由知之雖仍降德澤德澤不流則鰥弱從何
而贍陛下聞之得不為少軫聖慮少動聖心臣竊料陛
下將不忍聞也陛下倘察臣之言特回聖意一為思之
勅有司簿天下舊定之租賦禁奸臣非法之誅求减鹽
鐵𣙜酤之繁稅絶天下無端之進奉如此則德澤自降
天下之人自獲蘇息富而庶矣豈慮乎鰥弱之不贍哉
然清問所及皆當今之切者微臣上言亦已盡矣陛下
察而行之在陛下留心庶政而法其兢兢業業者而已
何者陛下春秋鼎盛上荷十二聖之重構自即位以來
嘗日旰不視朝大臣憂懼百辟惴慄進諫者詞旨懇切
陛下既嘉其忠亦允其請然宰相卿士未有轉時之對
則萬幾之重其闕幾時加之千門之深羽衛之隔則堂
上之遠豈止於千里哉雖陛下雄傑聰明極思慮而憂
天下何由而得雖曰徵賢良為直諫又何益於理故傳
曰其身正不令而行其身不正雖令不從推是而言則
天下理亂不由陛下而致其由誰乎臣所謂留心庶政
而法其兢兢業業者蓋由此也况今大弊未去其可忽
之耶臣所謂大弊者在法吏之舞文權臣之弄柄朋黨
連結貨賄公行以中外(一作高權)重位出入迭居名器輕於
糞土公侯徧於頑駑恣行威福苛傷暴殘諫官不敢論
御史不敢糾雖陛下有天下之名而此輩乃害天下之
實此弊不去生人未安陛下必欲去其弊者拔其根本
斥諛佞進忠賢早朝而宴退引宰相公卿詢訪天下之
利病至於羣有司皆使鯁直列侍而親决萬幾之務此
乃聖帝明王理天下之術也伏惟陛下留神獨聽無惑
於左右則四海九州幸甚微臣敢愛一身之死而不直
乎謹對
賢良方正直言極諫策(長慶元年策問見沈亞之集)
問皇帝若曰蓋聞舜禹之有天下也起於側微積德累
勤多歴年所夫經盛聖之慮豈有遺(登科記作過)哉然猶好
問察言勤求賢士蓋以承天(沈亞之集作祧)之任重憂人之志
深也况朕長於深宫涉道日淺繼(後篇作奉)列聖之鴻緒撫
萬㝢之烝人(集作矜人詔令作黎人)夙夜嚴恭不敢有懈實懼燭
理未究省躬未明所以詳求讜言以輔(後篇集本並作補)不逮
子大夫是宜發所蘊蓄沃予虚懷極意正(登科記作盡)詞勿
有隠諱(集作所隠)昔王政之興(後篇作昔王者之政)必臻於康泰覇道
所立猶致於富強我國家提封溢於三代酌憲兼乎(後篇)
(作于)百王無堯湯之災積祖宗之理而人未蕃庶俗尚彫
訛家無蓋藏公門儲蓄(集作偫後篇作待)卒乘之數貨幣之資
綂而校之莫繼前代豈率土生植(後篇作殖)變於古歟固已
揣摩必窮(集作究)利病明徵末(後篇作得)失之漸具(一作用)陳興
盛(詔令作復)之謩且文武兼學(登科記作行孝)以成功(後篇作身)士農迭
居以豐業故家給足以戀(文粹作固)本才周可(後篇作足)以應時
近古各循一端不相資用致令從事異心難成考課(登科)
(記作難以成課集本後篇並作難於成課)去秩(集作民佚)無守輕為惰游指明共
貫之方(登科記作由)斯合二途之利永言化理期酌厥中施
為或差得失斯遠將修睦勸義(集作善)則在下難知將任
數馭情則人心益偽思聞旨要得合誠明旌别比周之
情敷詳忠厚之道知人則哲從古攸慎九徵恐泥五事
難精或望可服人而才非周物或言皆詣理而行則(一作)
(有後篇作或)乖方宜陳取舍之端用明(後篇作彰)真偽之辨至於
朝廷之闕四方之弊詳延而至可得直書退有後言朕
所不取子大夫其勉之
此策問四百九十三卷重出今已削去
對龐嚴
對臣言臣少從師學講論載籍為皇為帝為王為覇之
所行理亂興衰之所由起迨壯歲而以身處窮賤又得
農桑工賈之利病人情風俗之厚薄思願一發於明天
子之前欝抑於中無因自致乃月正日陛下有事於南
郊廻御丹鳳樓赦天下臣與百姓咸觀列在大陸之南
祥風北來時聆德音乃聞有直言極諫之召私自快喜
得進所志(一作志可進)於今日也今蒙陛下親策於丹墀之
下懼所以燭理未究省躬未明乃使臣極意正詞勿有
隠諱臣其敢不直不極而有闕陋哉臣生三十年實沐
唐化恨無以自效於日月之下乃逢昌運獲進狂言願
增天高以益地厚懇迫急切不知所裁謹昧死上對制
策曰昔王政之興必臻於康泰覇道所立猶致於富強
國家提封溢於三代酌憲兼乎百王無堯湯之災積祖
宗之理而人未蕃庶俗尚彫訛家無蓋藏公闕儲蓄卒
乘之數貨幣之資統而校之莫繼前代豈率土生植變
於古歟將阜時政令失於今歟固已揣摩必窮利病明
徵未失之漸具陳興盛之謨臣聞以道化者皇以德教
者帝以禮樂刑政理者王夫以處天下之尊舉四海之
力為皇為帝為王為覇致之一也猶反掌之易而况人
之誠偽時之厚薄必由上而下者乎帝王之道高不降
於天厚不取於地遠不致於四夷師友輔弼而已矣師
友輔弼豈有他求哉賢哲忠信而已矣是以古之聖帝
明王念天地之無全功也不自尊其德仰日月之有薄
蝕也不自是其明必求賢哲置諸左右然後德尊而益
至臣日獻其謨君日行之臣日聞其過君日改之其始
也一善出於臣其終也百善歸於君以為皇者師帝者
友卒未聞師聖於皇而友明於帝後之王者其或不然
臣有所獻或慮乎美歸於下是以言有所不聽臣有所
替或慮乎惡彰於已是以過有所不去然則曰諫我之
曲彼必正乎曾不知疾之在身必飲醫工之藥而醫工
未必免病也飲其藥者或有效焉必待其筋力異於人
顔色殊於衆而後飲其藥則疾之根本得不為深乎今
陛下邁皇帝之聖輔弼有師友之賢所謂聖賢相逢而
上古之理可得而致猶慮乎人人未蕃庶俗尚彫訛則
理不優於三王德不超於五帝其致之哉誠有道焉臣
願陛下詳觀典圖舜禹所以待䕫契者何如哉貞觀所
以任房杜者何如哉開元所以用姚宋者何如哉其所
以致堯舜成湯文武之名貞觀開元之理何如也今陛
下自即位以來舜禹之心已刑于四海矣陛下尊敬師
傅拔用忠賢謫棄奸貪發散滯積皆舜禹之心也臣願
陛下尊敬之不廢其道拔用之不廢其言謫棄之今勿
復之散發之今勿歛之夏書曰靡不有初鮮克有終陛
下能終之又何憂蓋藏不贍於下人儲蓄有闕於公府
鑄鋒銷鏑卒乘之數可减於後事薄賦節用貨幣之資
可益於前代末失之漸莫甚於賢不任而政不修興盛
之謨莫先於復開元而履貞觀則三代之康泰可翹足
而致彼五覇富強之術安足為陛下道哉制策曰且文
武兼學以成功士農迭居以豐業故家給足以戀本才
周可以應時近古各循一端不相資用致令從事異心
難成考課去秩無守輕為惰游指明共貫之方訢合二
途之利者臣以為文武之道雖不同士農之業雖各異
而要歸於修其職業而濟於時也今之所謂文者何哉
文采而已所謂武者何哉騎射而已欲求兼學其可得
乎經緯古今文之業也用之於武武之德也禁暴戢兵
武之業也用之於文文之輔也不修其本而事其末欲
求其備其可得乎今苟各視其才以授其任亦可以濟
天下之務矣是以仲尼有四科以廣其道漢高有三傑
以成其功所以不求備於人故能創業於前代垂教於
無窮者也士農迭居以豐業今所以輕為惰游者國家
自幽薊兵興人無土著士者農者遷徙不常慕政化則
來苦苛暴則去禄有厚薄在桑土不均則知去秩者無
守不為惰游者何所歸乎陛下端心克已於上任賢使
能於下則文武各得其任士農各安其業矣寧慮家有
不給才有不周之患乎制策曰永言化理期酌厥中施
為或差得失斯遠將修睦勸義則在下難知將任數馳
情則人心益偽思聞旨要得合誠明旌别比周之義敷
詳忠厚之道陛下以修睦勸義為念而以難知益偽為
慮豈耳目之臣未得盡賢乎何憂嘆之深也自中代已
降淳朴既漓賢不肖混淆莫能兩辨臣以為天下之事
統而計之善而不可以為惡者十一二焉惡而不可以
為善者十一二焉其間六七之多率中人也法令修明
則賢人多也懲勸不精則貪冒衆也必在上有所施行
而在下有所承流者乎且陛下左右惟賢所進惟賢則
四目明四聰達不難知矣陛下左右非賢所進非賢則
偽行堅偽言辨心益偽矣今陛下必擇忠賢居之左右
以為耳目以為腹心矣任忠賢所進者復何疑乎誠若
是則管夷吾鮑叔牙友進之不為比祁奚祁午父進之
不為私是在陛下有所任之而已制策曰知人則哲從
古攸慎九徵恐泥五事難精或望可服人而才非周物
或言皆詣理而行則乖方宜陳取舍之端用明(一作彰)真
偽之辨者陛下清問及此非念切求賢取士之道乎夫
求賢取士所以備官也設官所以分理衆務也夫得一
尺之木將斲以用之必使匠者有一塊之土將埏而器
之必使陶者今陛下選人以仁天下皆歸於仁矣選人
以義天下皆歸於義矣夫理天下者必以仁與義矣今
朝廷用人不以仁而憫默低柔進人不以義而因循持
疑言有不符於行才有不足於用矣陛下雖欲精五事
五事何術而精雖欲法九徵九徵焉得而法若是求衆
務之理者是以材與陶以土與匠而求器用之得也不
亦難乎今朝廷開取士之門不為不廣其中選擇精詳
望為俊彦者通於進士中外之重擢清秩選於是者十
八九誠有才有器亦盡萃其中然而所采者浮華之名
所習者雕蟲之技是以主教化者不道皇王之術官牧
守者不知疾病之源豈其有任事之才而無任事之智
乎蓋藝非而職異也臣聞古者有豢龍之官夫龍神妙
不測變化無窮而能節其嗜欲察其動息擾而制之無
所不得者蓋代襲其官述修其業也楚人之操舟冀人
之乘馬豈盡性哉必習而善矣今縱未能大更其事苟
明殿最考績之科驅天下之人於修效飭行之地假如
任某官著某行立某事舉某善雪某冤必擢而遷之又
能著某行立某事舉某善雪某冤又擢而遷之蔑然無
聞不待罪而黜之則下無蔽善黨惡之情矣下無蔽善
黨惡之情則賢者不進於朝廷復何往也安有言行相
乖才望不稱者乎制策曰至於朝廷之闕四方之弊詳
延而至可得直書退有後言朕所不取者臣陳帝王之
道於前矣陛下又垂問以朝廷之闕四方之弊豈不欲
躋人於善道補政之闕遺哉臣又陳取士任賢之道矣
陛下誠能任賢於上待人於下朝廷豈有闕而不修四
方焉有弊而不去何必備繁細之事以干聰明者矣夫
有天下者莫不欲使人富使人夀使人遷善使人無惡
統四夷於荒外正百事於朝廷夫欲人之富莫若厚耕
殖欲人之夀莫若和陰陽欲人遷善莫若明勸賞欲人
無犯莫若慎刑罰服四夷莫若修文德正百事莫若任
忠賢忠賢不任雖日親衆務百事其得而正文德不修
雖日致干戈四夷其得而服刑罰不慎雖日殺千人奸
盗其得而止勸賞未明雖日爵千人禮樂其得而修冤
濫未盡雪隂陽莫得而和浮屠未盡去耕殖莫得而厚
此六者政之大端也伏惟陛下念之抑臣又聞非知之
艱行之惟艱陛下懼化之未光懼德之未洽懼一物之
失所懼衆政之有乖訪遺闕於下臣張條目於清問凡
前強對者莫不備陳所得則陛下知之不難矣在行之
何如耳臣又以天下之事小大萬端陛下深居九重廣
有四海安得勞心神於思慮之外極聖明於視聽之表
臣願陛下為一事必師於古行一道必法於天明日月
之光正星辰之位降雨露之澤振雷霆之威内得夔龍
掌萬幾之務外選方召視百事之成利於上者必慮於
害人擇(疑作懌)於志者必求諸非道則天下之望慰微臣
之志塞矣謹對
文苑英華卷四百九十
