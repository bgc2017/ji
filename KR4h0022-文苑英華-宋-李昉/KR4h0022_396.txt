文苑英華卷三百九十六宋李昉等編
卿寺一
太常卿
授姜皎太常卿制蘇頲
黃門命卿之貴以象冬春化人之本孰踰禮樂殿中監
上柱國楚國公姜皎貞夷(一作羹)粹温精密純固藴深厚
之量懷直方之道學皆為已聞義思齊忠以事君立言
成則自歴屯險爰憑翊戴鳴謙滿於視聽好讓存於始
終故可銘之鼎彛光我簮紱在昔唐典惟清乃命洎于
周官以和為重宜守太常卿勲封如故主者施行
授楊綰太常卿制常衮
門下舜以伯夷作秩宗漢以列侯掌郊廟至於圓丘大
射之制禮官博士之論莫不綜詳得失而折衷焉故事
職尊冠九卿之首朝議大夫守國子祭酒兼脩國史賜
紫金魚袋楊綰常在於道亦周於仁文以君子之言生
知聖人之意司我載籍鴻聲不泯常典選舉後之法程
廼者崇進名儒俾其宣明師訓講求三代稽合五經濟
濟諸生誨之不倦飽於道德之富成其禮讓之風况恭
儉忠信(一作恪)守而彌固一時模表清議所高固可以處
楊震桓榮之位領曲臺太子之重勉思厥服以稱任賢
可守太常卿依舊兼脩國史散官如故主者施行
授趙宗儒太常卿制元稹
勑銀青光祿大夫守太子少傅兼判太常卿事趙宗儒
昔叔孫通徒以綿蕞草具之功遂獲封侯之賞况朕始
見天地初(集無初字)朝祖宗哀勵祗嚴不克是懼惟爾肇自
清廟逮予還宫贊道法儀踰於四百俛伏趨數訖無尤
違夫何叔孫用是為比顧此冲昧實賴老成不有甄升
孰明勤藎奉常正秩左揆兼榮六樂九儀興替在此無
忘勖率以厚人倫可檢校尚書左僕射兼太常卿散官
勲封如故
授崔羣右僕射兼太常卿制李虞仲
勑僕射貳令之職也奉常正卿之選也假中臺之極稱
冠列寺之崇秩無此兼命必資重賢前荆南節度管内
觀察處置等使銀青光禄大夫檢校吏部尚書江陵尹
御史大夫上柱國清河縣開國公食邑一千五百戶崔
羣道合時中識通政本含五行之秀氣為一代之偉人
文學致名公忠蒞職清貞不撓方廉自持曩升台階助
(一作弼)我憲祖實著贊時之績用存經國之規周旋累朝
揚歴大位出作垣翰入摽羽儀風雨有不已之鳴雪霜
無可變之色秉是全德罔聞異詞乃者輟自夏卿授之
戎閫統荆衡之巨鎮嗣羊杜之前聲政推洽平理在徵
復禮樂之器予心所難冀流合雅之音將考依經之制
愼簡斯久僉諧乃俞俾廻軍旅之謀式暢人祇之職伯
夷官業佇乃脩明可檢校尚書右僕射兼太常卿散官
勲封如故
宗正卿
授高平郡王重規司屬卿制李嶠
鸞臺百工惟時必在推擇九族既睦仍資敦叙右千牛
衛大將軍上柱國高平郡王重規宗室儀表衣冠領衲
有姬旦之藝兼劉蒼之善出居連帥功名著於兩河入
奉鈎陳誠欵申於八校本枝望重河海職隆宜輟掌於
魚鈐俾專司於鱗族可司屬卿勲封如故主者施行
授韋希仲宗正卿制蘇頲
黃門中衛司階已崇於命將上卿為府尤重於睦親左
衛將軍上柱國兼通事舍人内供奉韋希仲以醖藉之
姿中折旋之禮趨事端雅吐詞雄暢束帶立朝既副聲
實彯纓在位迭居文武宜輟魚鈐之委叙于麟族之盟
可宗正卿餘如故主者施行
授褒信郡王璆宗正卿制孫逖
門下公族之任得才則難舉親而官選舊惟允銀青光
禄大夫殿中監上柱國褒信郡王璆雅正(一作志)惟恭虚
懷敏達近屬蕃翰中朝(一作朝端)羽儀無競維人不矜於貴
分克勤于位忠每效於公敦叙是司疇咨所屬宜居六
尚之職以副九委之勤可宗正卿
授濮陽郡王澈宗正卿制
門下宗卿設位邦族是司必擇親賢(一作賢能)以光名器金
紫光禄大夫行太僕卿員外置同正員上柱國濮陽郡
王澈清貞履道淑愼持身行無越思動不踰矩以才從
政於歴官而則深以地推恩在同姓而為近敦叙之任
疇咨所難宜受寄於本枝更遷榮於列棘可行宗正卿
官勲如故
授李曄宗正卿制賈至
門下前弘農太守李曄體正心和操端行潔或政能茂
異所蒞必聞或忠孝兼全避權勤讓咸推公議多負卿
才官惟其人用必有適宜欽爾職以弼予教可守宗正
卿
授李琬宗正卿制常衮
門下堯親九族禮重於敦序漢睦諸劉秩存乎宗正内
姓之選豈伊異人三從叔祖銀青光禄大夫前婺州刺
史本州團練守捉使上柱國荆國公琬才秀本枝挺此
公器忠敬達順簡廉向方飭禮樂於身文詳典刑之政
體夙所任遇久於階歴勲勞理行當亦兼書思有補察
義深肺腑固可以居宗室大臣之位叙文昭武穆之親
懷德任賢敬兹休命可宗正卿散官勲封如故主者施
行
授宗正卿嗣鄭王遜大理卿李克助宗正卿等
制錢珝
勑九卿間重而顯者大宗正卿與廷尉實次奉常焉易
官而處惟典之章具官遜等皆吾屬之楨幹也而又荷
出相戟之門遜繼分郡符必聞其政久歴庶位咸稱有
材克助承忠孝之家踐修罔墜多所該練揚于縉紳今
載葺京師敬先宗廟資乎集事速以成功而方備法官
是宜改秩往趨急務更在厲精伏念旬時獄可知也我
有具律遜其盡心可依前件
光禄卿
授房光義光祿卿制蘇頲
門下上卿之貴爰因德選終獻之禮必由才致宣威將
軍上柱國房光義門承胄緒地聯姻戚雅容端操惟玉
有温擇行踐言復珪無玷頃祗班序尤稱望實蘭猗趨
職已(一作以)仗於誰何栢梁賦詩俾聞於總領可太中大
夫守光祿卿勲如故主者施行
授廣武郡王承宏光禄卿制孫逖
門下銀青光祿大夫行房州别駕員外置同正員廣武
郡王承宏地在維城慶延分土頃乖周愼因從䧏黜捨
其公犯用申猶子之恩復其舊資俾踐列卿之秩可光
祿大夫光禄卿員外置同正員
授韋珙光禄卿制
門下銀青光禄大夫慶王傅員外置同正員上柱國扶
陽郡開國公韋珙衣冠耆舊德行名賢吏術該通嘗聞
理劇道心遠曉雅好攝生一在優閑久淹年序恬和自
保志力猶強宜有命於移官俾承榮於列寺可光禄卿
員外置同正員勲封如故
授吳仲孺試光禄卿制賈至
門下守衛尉少卿充朔方經略副使吳仲孺心温而直
識敏而和習韜鈐之秘旨知孫吳之大略久副戎幕克
濟謨猷伊茂勲之可嘉俾寵光而宜及昇其階序列在
正卿可中大夫試光祿卿
授前虔王傅賜紫韋師貞光祿卿制
錢珝
勑具官韋師貞國朝考課之法有三善者升上下籍師
貞強仕之歲繼為字養糾率之官三善之名四書于籍
校諸能事不亦多乎歴年且深為吏斯得慰兹班白宜
有陟遷夫辨酒必良視牲不瘠祭祀之事繫爾所司往
為列卿勉戒郡吏可依前件
授韋韜光祿卿等制薛廷珪
勑具官韋韜等卿寺膠庠僉曰清署序遷愼擇必惟其
人以韜儒素成家直方守道源本粹茂材術周通以績
詩禮飭躬簮裳著代心惟耿介志在功名以承休養素
典墳服膺螢雪成如麟角雅有鳳毛以承乂鼎甲華宗
松筠茂行貞方從政諫讞有聞而皆久脫朝簮能安陋
巷列卿曹而象月次國學以横經我俞丞相之求爾叶
輪轅之用敬愼爾事往臨厥官無或素飡以塞虚位可
衛尉卿
授崔惠童衛尉卿等制孫逖
門下尚主之恩允歸於人秀睦親之典必洽於朝榮駙
馬都尉崔惠童豆盧建等在人物士林在勲華忠(一作貴)
緒行能䨇美才貎兼資善道自修令名無忝錫之姻好
已承築舘之榮寵其章服宜列象河之位惠童可銀青
光禄大夫衛尉卿建可銀青光祿大夫太僕卿並員外
置同正員
授馬承進試衛尉卿制賈至
勑左金吾衞大將軍馬承進能以勇幹久於戎旅勲勤
克著奬命宜加俾列九卿仍參八命可特進試衛尉卿
授向昌鑾試衛尉卿等制
勑前太子洗馬向昌鑾三品子昌釬等代業忠貞死於
王事能遵先志常著貞誠稽彼典謨賞延于代俾超秩
次是用旌善昌鑾可試衛尉卿昌釬可通事舍人
授前鹽鐵淄青催勘使檢校左散騎常侍王鄯
衞尉卿制錢珝
勑具官王鄯等稱職之吏無所陟明則陳力者之志怠
矣爾自居官次必公為先若恥告勞但思責實頃者乘
諸軺傳使彼海濱善徵𣙜酤之名允集鹹鹺之利往不
廢命還可程功是用進爾於朝且升卿列宜奉警廵之
事如專行役之心克念不渝後寵當至可依前件
文苑英華卷三百九十六
