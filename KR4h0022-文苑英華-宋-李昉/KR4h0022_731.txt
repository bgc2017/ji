文苑英華卷七百三十二宋李昉等編
餞送十五
送徐從事北遊序一首
送辛殆庶下第遊南鄭序一首
送獨孤申叔侍從往河東序一首
送内弟盧遵遊桂州序一首
送從兄偁罷選歸江淮詩序一首
送從弟謀歸江陵序一首
送僧浩初序一首
送濬上人歸淮南覲省序一首
送琛上人南遊序一首送元暠師序一首
送賈山人南遊序一首
送元十八山人南遊序一首
送班孝廉擢第歸東川覲省序一首
送嚴公貺下第歸興化覲省序一首
送蔡秀才下第歸覲序一首
送徐從事北遊序柳宗元
讀詩禮春秋莫能言說其容貌充充然而聲名不聞傳
於世豈天下廣大多儒而使然歟將使晦其說諱其讀
不使世得聞傳其名歟抑處於遠仕於遠不與通都大
邑豪傑角其伎而至於是歟不然無顯者爲之唱(集作倡)
以振動其心(集作聲)歟今之世不能多儒可以盖生者觀
生亦非晦諱其說讀者然則餘二者爲之决矣生北遊
必至通都大邑通都大邑必有顯者由是其果聞傳於
世歟苟聞傳必得位得位而以詩禮春秋之道施於事
及於物思不負孔子之筆舌能如是然後可以爲儒儒
豈(集無此字)可以說讀爲哉
此篇誤編在七百十一卷今移入此
送辛殆庶下第遊南鄭序
朝廷用文字求士每歲布衣束帶偕計吏而造有司者
僅半孔徒之數春官上大夫擢甲乙而升司徒者於孔
氏高第亦冄倍焉僕在京師凡九年於今其間得意者
二百有六十人其果以文克者十不能一二嘗從俊造
之後頗涉藝文之事四貢鄉里而後獲焉方之於釣者
絲綸不屬鈎喙甚直嗜(蜀本作懷)有美餌者(蜀本無者字)而觖望
獲魚之暮則善取者皆指而笑之今辛生固窮而未逹
遲久而不試褒衣之徒視子而捧腹者盖不乏焉(四字蜀本)
(作盖不之知焉)辛生來(集作□)南依蠻楚專志於學爲文無謬悠
迂誣之談鍜鍊剪截動可觀采故相國齊公接禮加等
常爲右客且佐其策名之願遂笈典墳(集作墳典)袖文章比
來王都笑揖羣伍文昌下大夫上士之列見而噐異爭
爲鼓譽由是爲聞人戰術藝之場莫與爭鋒然而遷延
三北躑躅不振豈其直鈎而釣懷美餌而羡魚者耶若
辛生者有司抑之則已不然身都甲乙之籍其果以文
克歟今則囊如懸磬傭室寓食方將適千里求仁人被
冒畏景陟降棧道吾欲抑而不歎其若心胷何然吾聞
焚舟而克手劒而盟者皆敗北之餘也子之厄困而往
覇心勇氣無乃發於是行乎成拜賜之信刷壓境之耻
無乃果於是舉乎往愼所履如志遄返自固植以遂子
之欲姑使談者謂我言而中不猶愈乎
送獨孤申叔侍從(蜀本作親)往河東序
河東古吾土也家世遷徙莫能就緒聞其間有大河條
山氣盖關左文士往往仿佯臨望坐得勝槩焉吾固翹
翹褰裳奮懷舊都日以滋甚獨孤生周人也往而先我
且又愛慕文雅甚逹經要才與身長(上聲)志益強力挾是
而東夫豈徒往乎温凊奉引(蜀本作親)之隟必有美製儻飛
以示我我將昜觀而待所不敢忽古之序者期以申導
志義不爲富厚而今也反是生至於晉出吾斯文於筆
硯之伍其有評我太簡者愼勿以知文許之
送内弟盧遵遊桂州序
外氏之世德存乎古史揚乎人言其敦大朴厚尤異乎
他族由遵而上五世爲大儒兄弟三人咸爲帝者師其
風之流者皆好學而質重遵余弟子(蜀本無子字)也廣而不
肆巽而不懾孝敬忠信之道拳拳然未嘗去乎其中盖
由其中出者也浸潤以詩易動摇以文采以余棄於南
服來從余居五年矣未嘗見其行有悖乎義言有異乎
行者則余之棄也適累斯人焉以愛余而慰其憂思故
不爲京師遊以取名當世以桂之邇也而中丞之道光
大多容賢者故洋洋焉樂附而趨以出其中之有夫如
是則宜其(集無其字)奮翼鱗乘風波以遊乎無倪往哉其漸
乎是行也
送從兄偁罷選歸江淮詩序
伯氏自淮陽從調抵於京師冬十月牒計不至攝袵而
退顧謂宗元曰昔吾祖士師生於衰周與道同波爲世
儀表故直道而仕三黜不去孔氏稱之遺佚而不怨厄
窮而不憫孟子贊之今吾遑遑末路寡偶希合進不知
嚮退不知守所不敢折其志慼其心遵祖訓也然而闕
滫瀡之養乏庾釜之畜逼迸無成東轅淮湖雖欲脫細
故於胷中味道腴於舌端勉脩厥志懼不恒久子當慰
我窮局之懷袪我行役之憤博之以文發於詠歌吾非
子之望將誰望焉宗元冄拜曰夫聞善不慕與聾聵同
見善不敬與昏瞽同知善不言與嚚瘖同則聞之先逹
久矣矧吾兄有柔懦之茂質恢曠之弘量敢無敬乎有
述祖之美談安道之貞節敢無慕乎覩徽容而敬聞嘉
話而慕敢無言乎言不稱德文不盡志適爲累而已矣
於是賦而序之繼其聲者列於左凡五十七首遂命從
姪立序(集無序字)編爲後序終焉
送從弟謀歸江陵序
吾與謀由高祖王父而異謀少吾二歲往時在長安居
相邇也與謀皆甚少獨見謀在衆少言好經書心異之
其後吾爲京兆從事謀來舉進士復相得益知謀盛爲
文辭通外家書一冄不勝懼禄養之緩棄去爲廣州從
事復佐邕州連得薦舉至御史後以智免歸家江陵有
宅一區環之以桑有僮指三百有田五百畆樹之糓藝
之麻養有牲出有車無求於人日率諸弟具滑丼豐柔
視寒燠之宜其隟則讀書講古人所謂(集作爲)求其道之
至者以相勵也過永州爲吾留信次具道其所爲者凡
士人居家孝悌恭儉爲吏祗肅出則信入則厚足其家
不以非道進其身不以苟得時退則退尊老無井臼之
勞安和而益夀兄弟衎衎以相友不謀食而食給不謀
道而道顯則謀之去進士爲從事於遠始也吾疑焉今
也吾是焉别九歲而會於此視其貌益偉問其業益習
叩其志益堅於虖吾宗不振久矣識者曰今之世稍有
人焉若謀之出處庸非所謂人歟或問管仲孔子曰人
也謀雖不識於管仲其(集有於字)爲道無悖亦可以有是名
也抑又聞聖人之道學焉而必至謀之業良矣而又增
焉志專矣而又若不足焉孔子之門不道管晏則謀之
爲人也其可度哉吾不智觸罪擯越楚間六年築室茨
草爲圃乎湘之西穿池可以漁種黍可以酒丼終爲永
州民又恨徒費禄食而無所答下愧農夫上慙王官追
計往時咎過日夜反覆無一食而安於口平於心若是
者豈不以少好名譽嗜味得毒而至於是耶用是愈賢
謀之去進士爲從事以足其家終始孝悌今雖(集有欲字)羡
之豈復可得謀在南方有令名其所爲日聞於人吾恐
謀不幸又爲吾之所悔者將已之而不能得可若何然
謀以信厚少言畜(集作蓄)其志以周於事雖履吾跡將不
至乎吾之禍(三字蜀本作吾之所悔者)則謀何悔之有苟能是雖至
於大富貴又何慄耶振吾宗者其惟望乎爾
送僧浩初序
儒者韓退之與余善嘗病余嗜浮圖言訾余與浮圖遊
近隴西李生礎自東都來退之又寓書罪余且曰見送
元生序不斥浮圖浮圖誠有不可斥者往往與易論語
合誠樂之其於性情昭(集作奭一作)然不與孔子異道退之
好儒未能過楊子楊子之書於莊墨申韓亦(一作皆)有取
焉浮圖者反不及莊墨申韓之怪僻險賊耶曰以其夷
也果不信道而斥焉以夷則將友惡來盗跖而殘(一作賊)
季札由余乎非所謂去名求實者矣吾之所取者與易
論語合雖聖人復生不可得而斥也退之所罪者其跡
也曰髠而緇無夫婦父子不爲耕農蠶桑而活乎今(集作)
(人)若是雖吾亦不樂也退之忿其外而遺其中是知石
而不知韞玉也吾之所以嗜浮圖之言以此與其人遊
者非不能通其言也且凢爲其道者不愛官不爭能樂山
水而嗜閒安者爲多吾病世之逐逐然唯印組爲務以
相軋也則舍是其焉從吾之好與浮圖遊以此今浩初
閒其性安其情讀其書通易論語唯山水之樂有文而
文之又父子咸爲其道以養而居泊焉而無求則其賢
於爲莊墨申韓之言而逐逐然唯印組爲務以相軋者
其亦遠矣李生礎與浩初又善今之往也以吾言示之
因北人寓退之視何如也
送濬上人歸淮南覲省序
金仙氏之道盖本於孝敬而後積以衆德歸於空無其
敷演教戒於中國者離爲異門曰禪曰法曰律以誘掖
迷濁世同(集作用)宗奉其有脩整觀行尊嚴法容以儀範
於後學者以爲持律之宗焉上人窮討秘義發明上乘
奉威儀三千雖造次必備嘗以此道宣於江湖之人江
湖之人悅其風而受其賜攀慈航望彼岸者盖千百計
天子聞之徵至闕下御大明祕殿以問焉導揚本教頗
甚稱旨京師士衆方且翹然仰大雲之澤以植德本而
上人不勝顧復之恩退懷省侍之禮懇迫上乞還(集無此字)
遂無以奪由是杖錫東顧振衣晨征右司員外郎劉公
深明世典通逹釋教與上人爲方外遊始榮其至今惜
其去於是合郎署之友詩以貺之退使孺子執簡而序
之因繫其辭曰上人專於律行恒久彌固其儀刑後學
者歟誨于生靈觸類蒙福其積衆德者歟覲于高堂視
遠如邇其本孝敬者歟若然者是將心歸空無捨筏登
地固何從而識(一作議)之乎古之贈禮必以輕先重故鄭
商之犒先乘韋魯侯之贈後吳鼎今餞詩之重皆衆(集作)
(後)吳鼎也故乘韋之比得序而先之且曰由禮而不敢
讓焉
送琛上人南遊序
佛之跡去乎世久矣其留而存者佛之言也言之著者
爲經翼而成之者爲論其流而來者百不能一焉然而
其道則備矣法之至莫尚乎般若道(集作經)之大莫極乎
(集作於)湼槃世之上士將欲由是以入者非取乎經論則
悖矣而今之言禪者有流盪舛誤迭相師川妄取空語
而脫略方便顚倒眞實以陷乎已而又陷乎人又有能
言體而不及用者不知二者之不可斯須離也離之外
矣是世之所大患也吾琛則不然觀經得般若之義讀
論悅三觀之理晝夜服習而身行之有來求者則爲講
說從而化者皆知佛之爲大法之爲廣菩薩大士之爲
雄脩而行之者(蜀本作者之)爲空蕩而無之者(蜀本作者之)爲礙
夫然則與夫增上慢者異矣異乎是而免斯名者吾無
有也將以廣其道而被於遠故好遊自京師而來又南
出乎桂林未知其極也吾病世之傲逸者嗜乎彼而不
求乎此故爲之言
送元暠師序
中山劉禹錫明信人也不知人之實未嘗言言未嘗不
讎元暠師居武陵有年數矣與劉遊久且暱持其詩與
引而來余視之申申其言勤勤其思其爲知而言也信
矣余觀近世之爲釋者或不知其道則去孝以爲逹遺
(蜀本作遣)情以貴虛今元暠衣麤而食菲病心而墨貌以其
先人之葬未返其土無他(集無他字)族屬以移其哀行求仁
者以冀終其心勤而爲逸遠而爲近斯盖釋之知道者
歟釋之書有大報恩七篇咸言由孝而極業世之蕩誕
慢訑者雖爲其道而好違其書於元暠師吾見其不違
且與儒合也元暠陶氏子其上爲通侯爲高士爲儒流
(集作儒先蜀本作儒先生)資(集作見)其儒故不敢忘孝跡其高故爲釋
承其侯故能與逹者遊其來而從吾也觀其爲人益見
劉之明且信故又與之言重(蜀本有叙字)其事
送賈山人南遊序
傳所謂學以爲已者是果有其人乎吾長京師三十三
年遊鄉黨入太學取禮部吏部科校集賢祕書出入去
來凡所與言無非學者盖不啻百數然而莫知所謂學
而爲已者及見逐於尚書居永州刺柳州所見學者益
稀少常以爲今之世無是决也居數月長樂賈景(集作宣)
伯來與之言邃於經書博取諸史羣子昔之爲文章者
畢(一作必)貫統言未嘗詖行未嘗怪其居室愔然不欲出
門其見人偘(蜀本作侃侃)而肅召之仕怏然不喜導之還中
國視其意夷夏若均莫取其是非曰姑爲道而已爾若
然者其實爲已乎非已乎使吾取乎今之世賈君果其
人乎其足也則居其匱也則行行不苟之居不苟容以
是之於今世其果逃於匱乎吾名逐禄貶言見疵於世
余(集無余字)柰賈君何於其之也即其舟與之酒侑之以歌
歌曰充乎已之居或躓其塗匱乎已之虚或盈其廬孰
匱孰充爲泰爲窮君子烏乎取以寧其躬若君者之於
道而已爾世孰知其從容者耶
送元十八山人南遊序
太史公嘗言世之學孔氏者則黜老子學老子者則黜
孔氏道不同不相爲謀余觀老子亦孔氏之異流也不
得以相抗又况楊墨申商刑名縱横之說其迭相訾毁
牴牾而不合者可勝言耶然皆有以佐世太史公没其
後有釋氏固學者之所怪駭舛逆其尤者也今有河南
元生者其人閎曠而質直物無以挫其志其爲學恢博
而貫統數無以躓其道悉取向之所以異者通而同之
搜擇融液與道大適咸伸其所長而黜其竒衺要之與
孔子同道皆有以會其趨而其噐足以守之其氣足以
行之不以是道求合於世常有意乎古之守雌存雄者
及至是邦以余道窮多憂而嘗好斯文留三旬有六日
陳其大方勤以爲諭余始得其爲人今又將去余而南
歴營道觀九疑下灕水窮南越以臨大海則吾未知其
還也黃鵠一去青冥無極安得不馮豐隆愬飛廉以寄
聲於寥廓耶
送班孝廉擢第歸東川覲省序
隴西辛殆庶猥稱吾文宜叙事晨持縑素以班孝廉之
行爲請且曰夫人殆所謂吉士也愿而信質而禮言不
黷慢行不進越其先兩漢間繼脩文儒世其家業其風
流後胤(英華作裔避諱)耽學篤志之士往往出於其門今夫人
研精典墳不告劬勩屬者舉鄉里登春官獲居其甲焉
家於蜀之東道其嚴君以客卿之位贊是方岳爲大夫
良今將拜慶寧覲光耀族屬是其可歌也道出於南鄭
外王父以將相之重九命赤社爲諸侯師今又將征(集作)
(亟)駕省謁從容燕喜是又可歌也故我與河南獨孤申
叔趙郡李行純行敏等若干人皆歌之矣若乃序者固
吾子宜之柳子曰吾嘗讀王命論及漢書嘉其立言彼
生彪固之胄歟相國馮翊王公功在社稷德在生人其
門子遊文章之府者吾嘗與之齒彼生嚴氏之出歟承
世家之儒風沭外族之休光彼生專聖人之書而趨君
子之林宜矣哉遂如辛氏之談濡翰於素因寓於辭曰
爲我謝子之舅氏珠玉將至得無脩容乎
送嚴公貺下第歸與化覲省詩序
嚴氏之子有公貺者退自有司踵門而告柳子曰吾獻
藝不售於儀曹之司(集無司字)賈貨不中度敢逃其咎詰朝
將行願聞所以去我者其可乎哉余諭之曰吾子以冲
退之志端其趣嚮以淬礪之誠脩其文雅行當承教戒
於獨立之下濬發清源激揚洪音沛哉鏗鏗乎充於(集作)
(于)四體之不暇吾何敢去子恭唯相國馮翊公有大勲
力盈於旗常極人臣之尊分天子之憂殿邦坤隅柄是
文武若子者生有黼繢梁肉之美不知耕農之勤勞物
役之艱難趨其庭有魏絳之金石焉候其門有亞夫之
&KR1654;戟焉中人處之不能無傲而子之伯仲皆脫略貴美
服勤儒素退託於布衣韋帶之任如少習然故繼登上
科以及於子是可舉嚴氏之教誦乎他門使有矜式也
而吾子又引慝内訟撝謙如此其何患乎賈之不售而
自薄哉於是文行之逹者若高陽齊據者偕賦命余序
引余朴不曉文故書嚴子之嘉言編於其(集作右)簡竊褒
貶(興國本作字)之義以贈
送蔡秀才下第歸覲序
僕之始貢於京師蓍者卦之曰是所謂望而未覩隠而
未見曭乎遠而有榮者也今兹歲在鶉首若合於夀星
其果合也(集作乎)僕時悒然遲之謂其誕慢怪迂是將不
然然而僅寘於懷耳未克决而忘之也後果依違遷就
四進而獲卒如其言云噫彼莫莫者其有宰於人乎不
然何應其(集作其應)前定若是之彰(集作章)明也今蔡君馳聲
耀譽聞於公卿戰藝之徒推爲先登而五就鄉舉往則
見罷意者前定之期殆未及歟故君子之居易俟命樂
天不憂者果於自是也君其勵文學焉丈人牧人南邦
君展覲承顔婆娑愉樂之暇則充其經笥茂是文苑時
焉逃哉遲速之事則瞽史之任吾不及知
文苑英華卷七百三十二
