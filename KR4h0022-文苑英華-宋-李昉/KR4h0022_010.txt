文苑英華卷十宋李昉等編
天象十
星回于天賦一首查客至斗牛賦一首
德星聚賦一首斗為帝車賦一首
天上種白榆賦一首明河賦一首
秋河賦一首天河賦一首
曙觀秋河賦一首
星回于天賦(以數將已終歲且更始為韻)馮宿
天其運乎歲聿云莫彼星回而斗建實維新而去故攝
提克正無聞黍累之差懸象著明不忒隂陽之數仰觀
蒼蒼悠久且長一十二分終而復始二十八宿巡而有
常各安其位各正其方每披雲而見質恒耿漢而流光
凌霜晰晰燭夜煌煌瞻彼星之回復知改歲之方將豈
不以式遵晷度無失綱紀縱横其狀逐青陽而左旋璀
璨其容候招摇而東指匝四氣而為度臨萬戸而可視
聖人所以參象於躬考正極中天蓋高而道遠星且回
於歲終悠悠積氣奕奕長空潜應歷以相授若循環之
不窮且運故無窮時亦有替三光垂其極四序成其歲
必當觀大象以立規騐周星而取制方今時惟行夏令
無苟且帝感於天而克保休祥星回於天而不乖次舍
故得律應時貞昭回上清星歸其本歲亦將更遵舊紀
而無謬反初元而作程則有博古之士學於太史觀歲
杪而星窮知有卒而有始於是徵月令以揮翰談天經
而賦美
查客至斗牛賦何類瑜
客有遠人寰家海泬聲銷迹卷兊塞巧絶浩然太素之
和氣勁然喬松之全節當鬱島以閒安就靈濤以怡悅
喜仙查之千里每秋風之八月知必至之不欺乃乘流
以長發爾乃制芰俶裝舂菰裹糧以晝以夜若行若藏
沉浮于渤潏之中央蕩摇乎聱軋之大方豈靈怪之歴
討實險阻之備嘗獨出於有間之世轉入於無何之鄉
聽不聞其聲類馮異之依大樹久乃有所遇若伊尹之
在空桑乘悠遠兮不知其行道渺瀰兮無遺其跡人與
木兮俱浮天與海兮同碧次黃道之的的穿白榆之歴
歴反不記其所從又焉知其所適飲牛於津者誰子弄
杼於室者何人軋軋有聲繽綺縞兮如雪盈盈不語粲
明眸兮若神忽&KR0787;眙以相顧雖婉孌而不親既持石以
贈子令致問於嚴遵當是時也星則知客犯爾位客不
知星則吾身何碧空之無涯乃飃然而獨往非智力之
所及寔風波而是仰昔未乘查也則在地而成形今之
乘查也則在天而成象若不資巨浪之潜運安得排青
冥而直上倬彼星漢自天而垂澹横河之清淺皎列宿
以參差客無查徒勞勤而事何可濟查非客雖往來而
世莫之知信其致人於霄漢者不必輕舟迅檝之力忘
情於夷險者亦無波臣川后之欺吾既異此事乃斯焉
而賦斯
德星聚賦(以賢人下會德星上聚為韻)何類瑜
惟德星兮聚于中天伊賢人兮集于潁川人以文而會
也星不言而信焉彼星惟德彼人惟賢不然安得萃於
中夜格于上玄猗歟陳氏德必有鄰展矣乾象應亦如
神繄伊人之所感諒皇天之無親蓋以彰矣星辰旌乎
逸人人也惟何賢之衆也星也惟何靈之大者人之有
感故昭昭而應上星之不謟亦煌煌而臨下於是太史
既奏潁川斯會賢之生兮五百年中賢之聚兮五千里
内星見而粲粲爛爛人集而無小無大至若雲開天碧
迥然可覿接青漢之皎皎含白榆之歴歴參差其貌炳
煥其色九霄列而再揚光芒萬里視而不違咫尺既含
曜而應物亦昭賢而表德觀夫天經嘒彼德星禀陽高
遠垂象青冥五緯不能亂其色七紀不能雜其形明麗
乎天則高而可仰光粲于夜亦爛而有靈且其賢者人
之所重星者人之所仰伊賢之契星猶影之與響者也
是故星垂天際應彼潁上克明克信不忒不爽拂皓月
而火微點晴空而珠朗借如三星現而在戸五緯聚而
表祚氣冲斗而劍出客犯斗而槎度少微興處士之憂
熒惑感景公之懼曷若乎名實可久古今是慕也則羣
仰賢人之聚
斗為帝車賦(以運乎中央臨制四海為韻)白行簡
惟斗之列在天之中象其車之為用明乎運而不窮爛
然有光隨月建而不忒循環靡定轉天道而潜通爾其
自彼玄功彰乎真宰輻輳而衆星有次環回而周天可
待將臨無極同樂御之在君隨轉無窮異月輪之生海
故得四時式序九有皆臨順乎軌而協隂陽之分比於
轂而正天地之心宛轉潜移循環微至周行不失於紀
綱順動罔差於躔次何有象而著天何無跡而行地是
使星辰日月之度光不失三春夏秋冬之期時不愆四
懿夫拱極昭彰垂精耀芒將侔功於引重在載德以知
方莫測車行式瞻其上象遥觀帝座宛在彼中央是動
不過位止無其常作觧疑夫轞轞有耀想乎煌煌然則
七星所臨下土之分度數必循於厚載經行用昭其廣
運是以義將德比動與化俱廣覆之恩既博致遠之道
斯殊輪不摧兮展雲鋒而罔懼駕非馬也歴天險而無
虞所以取轅轂喻璿樞見維北之運矣豈指南而已乎
猶一人之在上而萬國之是制規圓而輪轉罔差鱗次
而運行無替遵不已之道豈念窮途駕自然之車寧愁
輿曳是則天衢可陟雲路有勢幸見殊於輪扁之徒不
可使其致功而效藝
天上種白榆賦(以垂隂天上歴代不凋為韻)薛逢
象帝之先種白榆於自然布歴歴之真質遍高高之遠
天攀折何因杳在寰區之外隂陽不測永無彫落之年
徒觀夫夾帝座以分行直天街而互對婆娑乎黃道之
側蔭映乎端門之内匪據險以稱關詎臨戎而設塞星
槎去日曾莫問其短長鶴駕來時又不言乎年代易古
移今烟濃霧深當空耀本向日舒隂攅柯於貝闕之前
圓光靄靄倒影於瑶池之上寒彩沉沉輪囷既出於中
台偃蹇亦臨乎上將分土明得地之勢編珠表連理之
狀或全或缺陋蟾桂於月中莫往莫來鄙蟠桃於海上
美素莢之規規狀列錢之離離苒蒻雲竦玲瓏露垂崇
朝而顥氣常積永夜而玄風自吹發端既異於乾行成
象固殊於隰有曲直之號徒爾斤斧之虞則否始或叢
丘墟依培塿與槎枿混枯朽歎頽齡之日既不殊桑充
燧火之時焉能異柳夫如是又安得越漢排霄含芳振
條壅靈根而萬古長爛披素葉而千霜不彫所謂向晦
而明終天而覿衰榮不繫乎寒暑運動罔差乎經歴榆
之夀兮誠大椿之莫敵
明河賦謝偃
月初回於夕陽日夜没於天綱步庭砌以遊衍覺雲霄
之杳茫氣象萬殊𬗟星河而盡列光輝一道羅銀漢之
靈長徒觀其粲兮如磋潔兮如磨明月照而不失其素
飄風驚而匪揚其波莫測其深含天際之四氣莫度其
遠掩人間之衆河及夫歲入三秋勢直千里度龍駕而
容曳搆鵲橋而迤邐霞粧星靨知婺女之不如雜珮明
璫必姮娥之相似七夕作之以良會羣方於是而仰止
固能流不可凖涯不可度既莫見乎端倪亦焉知其厚
薄夫其為謙也太陽曜而不争其光夫其為德也巨海
枯而莫之能涸奪凝霜之漫漫方白石之鑿鑿居崇高
而不危體虚無而自若名連地脉影雜天文當霽夕而
逾曉凝微雨以暫曛明白可稱則皓如曳練正平可緝
亦矗似長雲亘紫極以斜轉横碧空而中分吐宵光而
澹灔含曙色而氤氲將欲問之於槎客如何欲决於嚴
君
秋河賦張環
倬彼昭回鑿天而開含秋耿耿積曙皚皚水清淺而不
落光逶迤而屢廻非碧海之分上即黃河之轉來萬里
直繩九霄横帶奕奕高影湯湯連瀨透垂簾於戸前飛
瀑布於雲外黯如平江不動矗似長雲欲銷映東吳而
寫練掛南斗而成橋氣象晶明波瀾澒洞泛濫星點紆
餘月弄界黃道而宵迎落青山而曉送雖滔天而作限
乃沃日而為節識示盈而必謙恒昏凝而晝滅亦猶靈
烏之謝顧兔之缺適足明其舒卷夫何累乎昭晰於是
張平子仰而嘆曰此何靈輝若有若微杳杳廻薄茫茫
是非鵲填銀而何去人取石而何依乘槎之子兮上不
上弄杼之女兮歸不歸坐廻遑而曉失空白露兮霑衣
天河賦(以天空色際寧見浮槎為韻)盧肇
惟天有河是生水德凌浩渺之(一作於)元氣掛峥嶸之遠
色所以正辰極奠南北其清莫挹濯星斗以滋上玄其
惡可流蕩雲霓以臨下國赫赫融融自西自東沿大象
而其源不竭横終古而其運無窮磅礴九霄浸潤豈沾
於土宇輕清一氣波瀾寧動於天風匪蕩蕩而就下但
耿耿而浮空處晝則潜由(一作逄)昏則見俟良夜之延矚
故高明而自擅光連月窟何慙媚以懷珠影照天津豈
愧静而如練至若白榆風勁析木烟秋吹玉葉而將(一作)
(盡)落泛金波而共流皎皛無際闌干自浮渡蟾魄之孤
輪不聞濡軌漲鵲橋之遠岸詎見操舟莫議高深孰能
(一作知)揭厲演漾必滋於(一作乎)若水氛氲更襲於(一作乎)丹
桂映蒼天(一作山)而漸出想積石於(一作之)河源拂遠樹以
將低誤一葦於天際遥思濯手遠(一作静)憶乘槎流合璧
之輝幾疑沉玉映散金之氣或類披沙辨牛豈見其津
涘聞鷄遽隐於雲霞是宜以河之名居天之大閣道蛇
(一作虹)横於曲渚驪珠蚌剖乎(一作於)淺瀨源流自遠清無
可羡之魚分野甚明皎若誓封之帶鑿自太古䟽于囿
(一作圓)靈奔注肯(一作豈)隨於川瀆高明自貫於(一作乎)日星
夫其(一作莫不)濟黃道决青冥蔭地軸灑天經悠矣久矣配
吾君之永寧
盧肇有集印行大抵不若寫本之善今間取二三為
一作
曙觀秋河賦(以寥天曉清景耀昭晰為韻)王損之
邈彼斜漢麗於中天遇良宵之已艾與清景而相鮮勢
則昭回既闌干而遠映時方蕭瑟亦汎濫而高懸的爾
遥分凄然仰眺澄奕奕之浮彩隐蒼蒼而引耀孤星迥
泛狀清淺之沉珠殘月斜臨似滄浪之垂釣輕暉羃羃
遠景蕭蕭色分隐映光凝泬寥疑瀑布而下落似輕雲
之欲銷夜景將分清光向曉縈碧落以廻薄澹晴空而
縹緲躋攀不及限一水以心遥曠望空勞邈九霄而思
杳發跡無際凌虚不傾積曙色之牢落涵爽氣之凄清
疑曳練而勢遠訝殘虹而體輕遠想牽牛漸失迢迢之
状遥思弄杼無聞軋軋之聲景氣潜昭氛埃遠屏寧在
地以為狀信滔天而掛影可以翫清光狎餘景分暉爽
亮向曉色而亭亭遠勢縱横帶秋光之耿耿偉兹垂象
倬彼青霄映星躔之的的出雲路以昭昭想穿鑿之初
悠然莫測稽源流之始邈矣方遥則知匪自人功實惟
天設自虚無而想像界寥廓而昭晰意天邊之横注遠
若波瀾想空裏之潜流遥疑嗚咽宜其臨清泚挹澄澈
儻天路之可昇與清漪而比潔
文苑英華卷十
