文苑英華卷四百六十四宋李昉等編
詔勅六
廢置
置乾封明堂縣制制集
東臺元天著象於紫微厚地區域於赤縣外崇四岳伊
帝闡其宏規旁别九州玄王邵其丕績所以料兹物土
畫野分疆相彼人事觀時濟俗開物成務理則由然高
祖皇帝誕膺靈命肇開景業括囊軒頊孕育胥庭太宗
文皇帝大聖登期自天縱哲撲崑岑之猛燎拯滄海之
飛流巍巍蕩蕩無德而名朕以虚薄夙奉瑶圖承累德
之洪猷履會昌之嘉運中外禔福遠邇乂安仰薦成功
升禋岱巘緬惟嚴配祗建合宫感事開元聿光先德俾
我黎獻永頼隆平寧濟之方實資寬簡鑒寐凝想思致
厥塗以為翼翼上京率土攸仰剪華抗堞貫渭䟽瀾城
闕崇嚴都邑夷敞戶口盈積市獄殷繁東西兩縣官曺
尚少在於撫字事或難周至於辭訟綜理時闕湏分所
職各使兼濟其長安縣宜置乾封縣萬年縣析置明堂
縣並於京城内近南安置其戶口即於兩縣逐便割隸
應湏官寮并公𪠘等一事以上并凖長安萬年兩縣各
令所司處分奏聞庶使憂勤之懷獨暎於前古建元之
慶長垂於後葉(揔章元年十一月二十二日)
置鴻宜鼎稷等州制
鸞臺朕聞先王疆理天下也莫不料其土宇相其地宜
分五服以應財成宅三川而適通變辨方樹辟協和之
道以隆置郡罷侯經始之圖載遠而區分或異制度罕
同連率法於在鎬牧守儀於起沛官稀則政毁地狹則
人勞義在隨時期於致乂我大周席蘿闡化夢梓登期
通三授玄扈之濱得一升翠媯之汭(春秋合成圖曰黃帝遊玄扈洛上云)
(云又河圖挺怪輔日黃帝齋七日至翠媯之川云云並見藝文類聚)維嵩設險聳危峯於
少室在河穪防𨗳洪波於太史卜兹洛食是曰奥區物
産孔殷形勝斯在朕仰膺睠命俯叶時雍(詔令作樂推)即瀍
澗之基恢鼎革之運珍符寶貺賁發郊藪佳氣榮光昭
煥川澤建明堂而陟配立清廟以嚴禋方闡隆周之業
以光卜年之兆况成王定鼎此則餘基永言朝貢實歸
中壤是霜露之所均當水陸之交會庶齊勞逸無隔遐
邇作制王畿雖憲章於故實緬惟帝邑未折衷於新規
宜弘自我之典式廣來蘇之澤但京兆之地舊號秦中
廼睠編甿最為繁殖一州獨治事多擁滯宜令雍州管
内析置五州其間於雍州以西安置潼關即宜廢省然
以千里之内舊制通畿征賦所出事資廣遠又王侯設
險以固其國若無襟帶何以為守雍州并所㭊州同州
太州並通入畿内洛州南面東面北面仍各置關庶幾
食菜之家(詔令作地)自分湯沐之邑棄繻之客更從軒蓋之
遊其雍州舊管及同太等州土狹人稠營種辛苦有情
願向神都編貫者宜聽仍給復三年百姓無田業者任
其所欲即各差清強官押領并許將家口自隨便以次
(三字詔令作便於水次)量給船乘作船次進發至都分付洛州受
領支配(闕)安置訖申司錄奏聞人惟邦本本固邦寧將
以不肅而成既庶而富欲令率土黔黎咸得遂性勞求
安措(一作集)人不廢(詔令作失)業其有諸州人或先緣饑歲流
宕忘歸或父兄去官因循寄住為籍貫屬恐陥刑名荏
苒多時未經首出衛士雜色人等並限百日内首盡任
於神都及畿内懷鄭汴許汝等州附貫給復一年復滿
便依本番上下其官人百姓有情願於洛懷等七州附
貫者亦聽應湏交割及發遣受領並委本貫共新附州
分明計會不得因兹隠漏戶口虚蠲賦役并新㭊五州
三面及雍州以西置關處所司具為條例務從省便奏
聞(天授二年七月九日)
廢潼關雍洛州置開鄭汴許衛等州府制(詔令作以)
(鄭汴等州為王畿制)
鸞臺朕聞上圖列宿垂七紀而環紫微下科物土制八
紘而尊赤縣是以帝猷方盛開甸服於平陽王業肇基
創神郊於景亳雖政或沿革道有汚隆強幹弱枝率由
兹典用能體國經野阜(詔令作濟)俗安人法天險之崇高顯
宸居之壯觀朕膺(詔令作應)此符命大庇黎元俯順謳歌君
臨區夏紹隆周之睿業因丕洛之鴻基相彼土中實惟
新邑五方入貢兼水陸之(詔令作而)駿奔六氣運行均霜露
而調序山川形勝祥祉荐臻遠寐乾心近收甿欲式建
宗社大啓神都知王者之無外明在德之可久粤自夏
殷分土列爵爰及秦漢置守罷侯所以東姬握圖王畿
存千里之制西京御歴帝里據三輔之饒否泰既殊損
益且異務歸於適物義尚於隨時朕以鼎業惟初寶祚
伊始斟酌今古申畫封疆征賦科徭實資寬簡沃塉勞
逸宜有平分緬懷習武之規載隆辨方之術可以洛東
鄭州汴州南汝州許州西陜州虢州北懷州澤州潞州
東北衛州西北蒲州為王畿内鄭州汴州許州可置八
府汝州可置二府衛州可置五府别兵皆一千五百人
所司詳依格格明為條例庶使固本之道&KR1922;轢於前脩
足兵之義牢籠於振古主者施行(天授二年四月二十九日)
却置潼關制
鸞臺山河作固肇自往圖關梁是脩抑惟前典朕情存
太朴志在無外成臯姬陜勿用咽喉函谷秦封觧其襟
帶欲使鴈行靡拾鶉居不擾而甿俗澆弊浮惰者多非
所以禁絶末遊作限中外事資權變理貴從宜便可率
由舊章安置應湏脩補及官典兵防一事以上所司速
凖例處分其神都四面應湏置關之處宜令檢校文昌
虞部郎中王玄珪即往檢行詳擇要害務在省功斟酌
古今必令折衷還日具圖樣奏聞(聖歷元年五月十九日)
置勞州都督府制
朕聞舞干戚者所以懷荒遠固城池者所以欵戎夷我
國家頃有營州兹為虜障使北戎不敢窺覘東藩由其
輯睦者久矣自趙翽失於鎮静蕃部因此攜離頗有負
塗之暌族聞改邑之歎高墉填塹故里為墟言念於此
每思開復逹奚饒樂郡王李大酺賜婚來朝已納呼韓
之拜契丹松漠郡王李失活遣子入侍彌嘉秺侯之節
咸申懇請朕所難為宜恢遠圖用光舊業其營州都督
宜依舊於柳城置
置北都制
經邦創制建都設險必因時順人統物立極我國家以
神武聖德應天受命龍躍晉水鳳翔太原建萬代之模
為億兆之主猶成湯之居亳有(一作姬)周之興岐顧朕(一作)
(朕以)𦕈身纂承昌運守宗社(一作祖宗)之大寶恢中原之鴻業
叶時卜狩始經此(一作北)都事本因心情兼惟舊近者嘉
(一作禎)祥荐至休瑞屢臻此皆宗祐(一作祉)降靈神祗潜暨
豈予匪(一作伊菲)德獨享厥休昔堯理唐郊式建丹陵之地
漢居洛邑更表南陽之都今王業所興宫觀猶在列於
邊郡情所未安非所以恢大聖之鴻規展孝思之誠敬
其并州宜置北都改州為太原府刺史為尹司馬為少
尹太原晉陽為赤縣諸縣為畿縣官吏品第視(闕)京
河南府(開元十一年正月)一作皆唐大詔令
條理
詳定刑名制(詔令作頒行新律詔)制集
門下朕聞大德曰生肖天地而為貴大寶曰位體宸極
以居貞所以經緯三才彌綸萬物順人心以敷化因天
討而立刑易稱明罰哀矜之志愈遠書云肆𤯝簡惠之
道斯崇故能象服畫冠化隆上葉道德齊禮刑清中代
暨乎大道既隠淳風已衰元首司契徇驕奢以臨下股
肱贊道用深刻為奉公罪名積於簡書滋章被於率土
姬訓夏法峻網備於三千秦革周科深文加於九族漢
祖約法後嗣不勝其弊晉武蠲刑末流竟致(一作臻)其酷
遂使茫茫區㝢圄犴所以實繁蠢蠢黔黎手足為之無
措自斯以降禁網愈密難深袁凖之書事切劉弘之奏
太宗文皇帝至道難名玄功不測撥亂反正恤獄慎刑
杜澆弊之餘源削繁苛之峻法道臻刑措二十餘年恥
格之義斯隆惻隠之懷猶切玉几遺訓重令刊改瞻奉
隆規興言感咽朕以虚寡夙嗣寶圖寅畏上玄憂勤庶
類乘奔履薄懼一物之未安旰食宵衣慮萬方之多罪
雖觧網之德有慙列聖而好生之惠無媿伊心於是仰
遵先旨旁求故實詔太尉揚州都督監脩國史上柱國
趙國公無忌開府儀同三司上柱國英國公勣尚書左
僕射監脩國史上柱國燕國公志寧尚書右僕射監脩
國史上護軍北平縣開國公行成光禄大夫侍中監脩
國史上護軍蓨縣開國公高季輔銀青光禄大夫行黃
門侍郎平昌縣開國公宇文節中書侍郎柳奭右丞叚
寶玄太常少卿令狐德棻吏部侍郎高敬言刑部侍郎
劉燕客給事中趙文恪中書舍人孝友益少府丞張行
實大理丞元紹太府丞王文端刑部郎中賈敏行等爰
建朝賢詳定法律酌前王之令典考列辟之舊章適其
輕重之宜採其寬猛之要使夫畫一之制簡而易從約
法之文(詔令作章)疎而不漏再移朞月方乃撰(詔令作始勒)成宜
班下普天垂示來葉庶設而不犯均被皇恩(詔令作均彼上皇)
凡在羣司(詔令作臣)逮於列岳其務在審慎稱朕意焉(永徽二年)
(閏九月十四日)
刪定刑書制
門下蓋大帝臨下覆燾之德彰焉聖人在上財成之跡
著焉然則統天理運微政令不能通其道經國訓人非
渙汗無以宣其化故羲爻演繇后以施命誥四方虞典
記言帝乃敷文偹九域豈惟遒人振鐸理存乎闡教象
闕懸書義在於垂法雖時分步驟必脩(詔令作循)先甲之規
代變驪騵無革逹名之軌既而淳源已往澆風漸扇姦
宄於是萌生譎詐以之颷起相彼群俗頗乖於信義顧
之庶尹罕嗣於忠勤尺一交馳徒有書亭之弊五條間
出猶招掛壁之譏非所謂光闡帝圖作為人極者也由
此綠綈爰降尤慎於繁冗黃素所施彌崇於曉諭皇家
創業抑揚前古粤在貞觀大啓憲章浹聲教於幽遐燭
文明於區宇鴻池衍誥統理詳密螭鈕騰文規模弘遠
固以貽厥將來懸諸日月朕祗肅鴻業恭臨寶位握千
載之禎符承百王之末緒凝神閑館託軒夢以憂人深
誦康衢用堯心而拯物然以萬機事揔恐聽覽之或遺
四海務殷慮綏緝之多闕南宫故事綜覆已殫内史舊
章搜羅殆盡自御宸扆(一作居)每懷冰谷身雖處於巖廊
情實係於億兆比者在外州府數陳表䟽京下諸司亦
多奏請朕以為帝命多緒範圍之旨載弘王言如絲彌
綸之道斯洽前後處分因事立文歲序既淹條流遂積
覽之者滋惑行之者愈(詔令作逾)怠但政貴有恒詞務體要
道廣則難備事簡則易從故自永徽以來詔勅揔令沙
汰詳稽得失甄别異同原始要終捐華摭實其有在俗
非便事縱省而悉除於時適宜文雖繁而必錄隨義刪
定類别(詔令作以類)區分上禀先規下齊庶政導生靈之耳
目闢風化之戶牖俾夫施之萬祀周知訓夏之方布之
八埏共識司南之路仍令所司編次具為卷秩施行此
外並停自今已後諸有表奏事非要切並凖勅令各申
所司可頒示普天使知朕意主者施行(儀鳳元年十二月五日)
定刑法制(詔令作頒行律令格式制)
門下朕聞唐虞膺錄畫象而人知禁夏商御圖設刑而
罪不息周秦以降沿革罕同漢魏而還條流浸廣雖或
輕或重一弛一張義在於訓人事期於肅物然則刑辟
勿用見稱於昔典法令滋章貽譏於前哲朕情在愛育
志切哀矜疎網恢恢實素懷之所尚苛政察察良夙心
之所鄙方冀化致無為業先刑措近見所司進律令格
式一一自觀至於經國成務之規訓俗懲違之範萬目
咸舉一事無遺但能奉以周旋守而勿失自可懸諸日
月播之黎庶何事不理何化不成先聖憂勤萬務遺念
庶績或慮湏有弛張所以汎令刪定今既綱維偹舉法
制弘通理在不刊義歸無改豈可更有異同别加撰削
必年月久遠於時用不便當廣延羣議與公卿等謀之
今未有疑無庸措筆其先律令格式之本宜早先布凡
厥在職務湏遵奉輒造異端妄踰軌躅者咸禁除之庶
用刑符於畫一守法在於無二内外寮宷知朕意焉(文明)
(元年四月二十二日)
申理冤屈制
門下大帝降鑒無幽不燭下人上訴在屈必伸將使處
巖廊者戶牖絶千里之蔽(詔令作遥)御億兆者門庭無九重
之隔故堯推心以撫俗業濟天下湯克己以察冤惠孚
海内朕祗膺寶歷(詔令作歷嗣)寅奉璇圖常居安以戒危每
在得而思失慮一夫之弗獲憂萬方之有罪以為承平
既久區㝢至曠州邑相望衆庶殷阜事繁則詐起法弊
則姦生念兹冤滯載懷惻隠是以頻發詔書庶幾息訟
比命申理未副朕懷百姓雖事披論官司不能正斷及
於三司陳訴不為究尋向省告言又却付州縣至有財
物相侵婚田交争或為判官受属有理者不申或以按
主取錢合得者被奪或積嫌累載横誣非罪或肆忿一
朝枉加殺害或頻經行陣竟無優賞或不當矢石便獲
勲庸改换文簿更相替奪或於所部憑倩織作少付絲
麻多收絹布或營造噐物耕事田疇役即伍功雇無半
直又境内市買無所畏憚虚立錢價抑取貴物實貪利
以侵人乃據估以防罪或進退丁戶等色多有請求或
觧補省佐之流專納賄賂或徵科賦役差點兵防無錢
則貧弱先行(詔令作充)有(詔令作行)貨則富強獲免亦有鄉邑豪
(詔令作旋)強容其請造或酒食交往或妻子去還假託恩威
公行侵暴凡如此事固非一緒經歴臺省往來州縣動
淹年歲曾無與奪欲使元元何所控告見在京訴訟宜
令朝散大夫守御史中丞崔謐朝散大夫守給事中劉
景先朝請郎守中書舍人裴敬彛等於南牙門下外省
共理冤屈屬戶所有訴訟隨狀為其勘當有理者速即
奏聞無理亦語發遣其有虚相搆架浪擾官方若更處
分喧訴不絶者宜即科决使知懲厲仍限今年十二月
内使了其在外州縣所有訴訟冤滯文案見未斷絶者
並令常處速為盡理勘斷務使甘伏勿使淹滯若處斷
不平所司紏察得實者所由宫人隨即科賦(一作條付)布告
遐邇使知朕意主者施行(儀鳳二年十一月十三日)
省獄官制(詔令作减大理丞廢秋官獄勅)
鸞臺崇德簡刑列辟之彛範併官省事有國之良圖聖
人執契以乘時道苞乾大善政改絃而馭俗義叶鼎新
朕虔荷先基恭臨下土運一心之淺慮憂四海之羣生
馭朽載兢踐冰惟惕幸頼九玄垂裕七廟宣靈天地以
清風雨咸若菽粟登稔疆&KR1522;無虞荗祉日繁殊禎歲集
答昊穹之睠命順億兆之誠祈蒼璧靈壇展嚴禋於上
帝黃金秘牒追顯號於前王大典聿申鴻符允暢斯實
祖宗之遐慶函夏之多福豈朕虚薄能臻此乎但萬歲
初元肇開昌歷九章恒憲甫釋嚴科遠近無縲絏之冤
老幼有歌謠之樂人皆遷善政在惟新丹筆刑官已絶
理梧之聽黃沙獄戶將為鞠草之場而法禁之曹宷寮
斯衆司刑一局便有八丞既罕囚徒静無推案豈煩多
士虚習夏書宜减二員俾從他職文昌國府建禮天闈
庶政是歸具寮攸仰諒青縑之美地非頳服之攸居雖
復時有申讞頗斯聽斷兩造之文必具吾詞之理亦窮
詎彼狴牢方甄枉直先臺置獄甚謂非宜今欲揔撤疎
羅寧可别施囹圄其秋官獄即宜除毁朕既深居秘宇
不能徧覽綿區惟仗時賢共康天下州縣牧宰寄重親
人寮守勾曹任惟綱紀百姓或有愆犯必湏盡理推尋
審知罪状分明方可禁身科斷不得纔聞小過遽縶圜
扉高下其心同叔魚之鬻獄輕重其等爽定國之平刑
黠吏從姦恣其乾沒要囚多滯積以炎凉有一於兹當
加貶譴幸悉心而慎罰同底績以勝殘佇弘勿辟之規
用闡無為之化將使三千之罪永絶於當年豈惟數百
之刑僅寬於昔代布告天下識朕意焉(萬歲登豐元年十月十三日)
申冤制
門下九重嚴䆳非呌閽之可聞萬邦遐曠因表䟽而方
逹朕尊居黃屋乃心(詔令作心念)蒼生微物不安每切納隍
之慮一人失業更軫宵衣之懷思欲下情上通無令壅
隔所以明四聦者也其官人百姓等有冤滯未申或獄
訟失職或賢才不舉或獻納(詔令作進獻)謀猷如此之流任
其投匭凡百士庶宜識朕懷(神龍元年二月二十七日)
文苑英華卷四百六十四
