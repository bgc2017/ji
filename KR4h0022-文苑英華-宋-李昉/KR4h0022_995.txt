文苑英華卷九百九十六宋李昉等編
神祠二(祈禱)
祭江祈晴文一首祭城隍祈晴文一首
祭龍潭祈雨文一首祭蜀先主祈晴文一首
白帝祠祈雨文一首祭皖山神祈雨文一首
祭吳塘祈雨文一首祭漢武帝祈雨文一首
禱仇王神文一首祈臯亭神文一首
祭城隍祈雨文一首鄭州禱雨文一首
祭江祈晴文張說
滔滔大江南國之紀叶靈通氣降福禦災是載方冊代
存祀典歲惟秋季邦(集作苗)稼大熟雨霖猥集農夫未收
油油秋稻垂生牙蘖上則粢盛(集作神威)將廢下則人天(集作)
(心)何仰公私憂窘靡禱不周祈(集作訴)爾明靈撤此雲雨
欽諸(一作以)牲幣俟答神休謹以嘉酌脯醢敬崇禋請
祭洪州城隍神祈晴文張九齡
維開元十五年歲次丁卯六月壬寅朔十日辛亥中散
大夫使持節都督洪州諸軍事洪州刺史上柱國曲江
縣開國男張九齡謹以清酌脯醢之奠敬祭于城隍神
之靈恭惟明神懿此潜德城池是保甿庶是依精靈以
康(一作秉)正直攸好九齡忝牧兹郡敢忘在公道雖隔於
幽明事或同於表裏今水潦所降亦惟其時而淫雨不
止恐害嘉榖榖者人之所以為命人者神之所以有(一作)
(為)祀祀不可以為利義不可以不福闔境山川能致雲
雨豈無節制願逹精誠以時弭災無或失稔則理人有
助是有(集作所)望於神明尚饗
祭龍潭祈雨文唐次
維年月日謹以清酌之奠致祭于清江石門之龍潭曰
惟龍圖全其軀以安其居庇祐蠙獺馴擾龜魚龍之道
也興致雲雨鼓動雷霆稔此蒸人助我發生龍之用也
全其軀莫若靈兹潭安其居莫若庇兹土龍生雲霧雲
能施雨雨雲感召黎元鼓舞既慶成熟而無癘疵也今
歲旱暵金石將流水不潤下江不勝舟穜稑皆萎稂莠
滿野雷隱隱而有聲雨垂垂而不下名山大澤颻(疑)浮
野馬唯龍獨潜兹潭澒洞泓澄水面如紙纖雲不生邃
宫固護重門晝扄不克民望不歆我誠若旱氣滌滌秋
成莾鹵自利深淵乖張嬾旅我當涸龍之潭露龍之處
跨龍之脊鞭龍之股俾之揚雲而大其雨是則人役龍
也非龍德於人若果我懇懷酬報當極投以金龍增以
石玉潜鼉皆血翔鷰盡炙其餘馨美亦滿瑶席嗚呼初
薦至誠中告直詞未嘗肆力以用其竒惟龍惟靈念兹
急急如律令
祭蜀先主祈晴文前人
年月日某官謹遣某乙以清酌之奠敢昭薦於蜀先主
之靈惟靈開業保疆始終此土英聲厚德實冠於時知
人拔才横出千古仁深運促徂落於兹宫觀雖平廟貌
猶在歲時水旱皆薦馨香德惠於人人仰其德氓心吏
意小大皆虔今夏潦逾旬洪波四漲邑屋有墊溺之懼
麥禾有淹浸之危而急浪奔流漸㐮高嶺某奉詔守郡
政化未敷懼其災沴以病稼穡敬奠玄醴又燔薰香庶
以精誠感於明德使神明之佐騁其智英勇之將奮其
怒以遏雷霆之震以滅漂蕩之聲鏡洗層霄百物蓁茂
濕雲不泄隂霓潜收開此晴霽以欽神化祈而有應大
報牲牢伏惟尚饗
白帝祠祈雨文前人
維年月日謹以清酌之奠敢昭薦於公孫帝之靈帝以
雄傑之度遇雲雷之屯思翼中夏遂荒南土覧江山之
積岨惣威武以鎮衛高築雉堞遂城於兹憑秋方肅殺
之名阨硤口崩騰之險邦人敬仰永餙閟宫水旱之災
每歲祈禱而斯應福及黎庶今大火已流商風始至時
方旱暵稼穡如燔敢以精誠用祈明哲庶滂沱大霔匪
夕而朝酬報之盛冀填瑶席
祭皖山神祈雨文獨孤及
年月日朝散大夫檢校司封郎中兼舒州刺史充當州
團練守捉使賜紫獨孤及奉勑以清酌之奠敢昭告於
皖山神之靈頃緣亢陽不雨粢盛將敗以人願乞靈於
神謂必肸蠁遄錫(集作賜)介福俄以浹日未蒙降衷潤礎
不御(集作徵)觸石無望稼穡盡瘁溪澗將竭豈有悔怒將
為毒痛不然何曠(集作瘨)我以旱使滌滌至此今元元怨
咨皇帝旰食下罪已之詔崇羣神之祀將以敬恭之懇
徼福(集有于字)明神神其沛然廻慮驟降以雨使枯苗復生
饑者得食上以應聖主乾乾之心下以副萬人顒顒之
望是人性命與神存亡敢不以大牢小牢剛鬛鶂(集作翰)
音之薦以為明祀以報純嘏若猶固隂蓄藴冲冲如初
(集作陽固隂蓄藴冲如初)神則不明下人將何頼亦當撤馨香(集作惟馨)
之奠寢嚴禋之儀祭禮興廢在此一雨敢固陳告庶無
神羞尚饗
祭吳塘神祈雨文前人
年月日朝散大夫檢校司封郎中兼舒州刺史獨孤及
謹以清酌之奠敢昭告於吳唐之神(二字集作神之靈)山作靈
鎮神實司之人作神主及實尸之神非人罔以薦馨香
人非神罔以降福祥馨香不薦伊人之尤福祥不降亦
神之羞及剖符為邦今二年矣制節謹度不敢怠遑庶
逃(集作無)罪悔以奉禋祀祭未豐㓗政或頗纇守實及責
(集作實及之責)非人之愆惟神祐之俾大有年今盛夏旱蒸五
稼將枯田畯訴號靡知其辜明神豈不降鍳下土油然
為雲濡然為(集作作)雨使萬人歡康百榖阜滋灑我公田
遂及我私我京我庾維萬維億豈伊人粒神亦血食衆
心顒顒非歲曷望望之濟否惟神所相尚饗
祠漢武帝祈雨文沈亞之
維長慶三年正月已已櫟陽尉沈亞之承命於大京兆
以歲旱用乾肉清醪恭祀於漢武皇帝之祠下因巫人
以逹其祝語嗚呼隂陽水旱其司唯神五行六氣神得
而均如愆作災神何為仁惟神昔帝漢日何祥不臻雍
熙滂洋其甘露麒麟(集作騏驎)人荷為澤亦仰如春氣配高
明歿為神君(集作歿而為神)非不漏誅屈抑不伸(集作居漏必誅居抑必伸)
今者獻陽始歲亢而為屯草木蔽萌塞脉沈津不蒸不
洩逾于十旬雨師恡(集作慢)傲尸違不賓潜深踞(集作驕)高
枯此下人風伯囂戲簸陶濃塵潰為凝霾坌若頽雲鴻
混突渤上蒙無垠掩蔽光明以垢春晨彼風伯雨師皆
神所司處位不職荒役不祗神假之權使之胡(集作用)為
上帝如怒其殃孰罹神明胡不督其(闕)(集作欺)壊
法者戮後期者笞然後隂凑陽蒸雨膏以時發生有涯
農力有施今官庶併誠虔虔於祠集於宫室鼔舞弹吹
神其聽之無敢苟祈
禱仇王神文白居易
維長慶三年歲次癸卯八月癸未朔十七日已亥朝議
大夫使持節杭州諸軍事守杭州刺史上柱國白居易
謹遣朝議郎行餘杭縣令常師儒以清酌之奠敬祭于
仇王神嘗聞神者所以司土地主山川率禽獸福生人
也餘杭縣自去年冬逮今秋虎暴者非一神其知之乎
人死者非一神其念之乎居易與師儒猥居牧守慙無
政化不能使渡江出境是用居虔告於神惟神廟居血
食非人不立則人神之主也獸神之屬也今縱其屬殘
其主於神何利焉於人何辜焉一告之後神其有知即
能耀靈申威伏猛禁暴是人之福幸亦神之昭昭若人
苦不聞獸害不去是無神也人何望焉嗚呼正直聦明
盍鑒於此尚饗
祈臯亭神文前人
維長慶三年歲次癸卯七月癸丑朔十六日戊辰朝議
大夫使持節杭州諸軍事守杭州刺史上柱國白居易
以酒乳香果昭告于臯亭廟神去秋愆陽今夏少雨實
憂災沴重困杭人居易忝奉詔條愧無政術既逄愆序
不敢寧居一昨禱伍相神祈城隍祠靈雖有應雨未霑
足是用選日祗事敬請於神恭聞明神禀靈於隂祗資
善於釋氏聦明正直㓗靖慈仁無幽不通有感必應今
則齋心虔告神其鑒之若四封之間五日之内雨澤霈
足稼穡滋稔敢不增脩像設重薦馨香歌舞鼔鐘備物
以報如此則不獨人之福亦惟神之光若寂寥自處肸
蠁無應長吏虔誠而不答下民顒望而不知坐觀田農
使至枯悴如此則不獨人之困亦惟神之羞惟神裁之
敬以俟命尚饗
祭城隍神祈雨文二首杜牧
下土之人天實有之五榖豐實寒暑合節天實生之也
苗方甲而水湮之苗秀早而旱莠之饑則必死天實殺
之也天實有人生之孰敢言天之仁殺之孰敢言天之
不仁刺史吏也三歲一交如彼管庫敢有其寶玉如彼
傳舍敢治其居屋東海孝順(集作婦)吏冤殺之天實冤之
殺吏可也東海之人於婦何辜而三年旱之刺史性愚
治或不至厲其身可也絶其命可也吉福殃惡止當其
身胡為降旱毒彼百姓謹書誠懇本之於天神能格天
為我申(集作升)聞
二
牧為刺史凡十六日(集作月是)未嘗為吏不知吏道黃境隣
蔡治出武夫近五十年令行一切後有文吏未盡削除
伏臘節叙牲醪雜湏吏僅百輩公取於民里胥因緣侵
竊十倍簡科民費半於公租刺史知之悉皆除去鄉正
村長強為之名豪者戶之得縱強取三萬戶中多五百
人刺史知之亦悉除去蠒絲之租兩耗其二銖租(集作稅)
榖之賦斗耗其一升刺史知之亦悉除去吏頑者笞而
出之吏良者勉而進之民物吏錢交手為市小大之獄
面盡其詞棄於市者必守定令人口(集作戶)非多風俗不
雜刺史年少事得躬親疽抉其根矣苗去其莠矣不侵
不蠧生活自如公庭晝日不聞人聲刺史雖愚可曰無
過力短不及恕亦可也殺亦可也穉老孤寡指苗燃鼎
將穗秀矣忍令萎死以絶民命古先聖哲一皆稱天舉
動行止如天在旁以為天道仁則福之惡即殺之孤窮
即憐之無過即遂之今旱已久恐無秋成謹具刺史之
所為下人之將絶再告於神神其如何
為舍人絳郡公鄭州禱雨文李商隠
年月日鄭州刺史李某謹請茅山道士馮角禱請於水
府真官伏以旱魃為虐應龍不興困杲日於詩人苦密
雲於易象生物斯瘁民食攸囏某叨此分憂俯慙無政
爰求真侣虔禱隂靈減哺表勤褰帷引咎伏乞下通滎
播上導天潢合為膏澤之原用息藴隆之患其於效信
敢或逡廵暴露託詞焦勞結慮泉間候氣樹杪占風惟
望玉女之披衣敢駭商羊之鼔舞竊希玄感聽察丹誠
文苑英華卷九百九十六
