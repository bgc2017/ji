文苑英華卷二百宋李昉等編
樂府九
行路難三十一首蜀道難五首
行路難四首吳筠
洞庭水上一株桐經霜觸浪困嚴風昔時抽心耀白日
今旦卧死黃沙中洛陽名士見咨嗟一剪一刻作琶琵
白璧規心學明月珊瑚映面作風花帝王見賞不見忘
提携把握登建章掩抑摧藏張女彈慇懃促柱楚明光
年年月月對君王(一作子)遥遥夜夜宿未央綵女宫娥(一作)
(未央彩女)棄鳴箎争見(一作先)拂拭争(一作生)光儀茱萸錦衣玉
作匣安念昔日枯樹枝不學衡山南嶺桂至今千載猶
未知
二
青𤨏門外安石榴連枝接葉夾御溝金墉城裏(一作西)合
歡樹垂條照彩拂鳳樓遊俠少年遊上路傾心顛倒相
戀慕摩頂至足買片言開胸瀝膽取一顧自言家在趙
邯鄲翩翩舌杪復劒端青驪白駮的盧馬金羈綠鞍紫
絲鞶躞蹀横行不肯進夜夜汗血至長安長安城中諸
賢(一作貴)臣争貴文士(一作儒者)席上珍復聞梁王好學問輕
棄劍客如埃塵吾丘夀王始得意司馬相如適被申大
才大辯尚如此何况我軰輕薄人
三
君不見西陵田縱横十字成陌阡君不見東郊道荒凉
蕪沒起寒煙盡是昔日帝王處歌姬舞女達天曙今日
翩翩(一作翩妍)少年子不知華盛落前去吐心吐意(一作氣)許
他人今且(一作旦)廻惑生猶豫山中桂樹自有枝心中方
寸自相知何言歲月忽相(一作若)馳君之意念(一作情意)與我
離還君玉纛(一作玳瑁)金雀釵不忍見此使(一作便)心危
四
君不見上林苑中客冰羅霧縠象牙席盡是得意忘言
者探腸見膽無所惜白酒甜鹽甘如乳綠觴皎鏡華如
碧少年持名不肯嘗安知白駒如過隙博山鑪中百和
香鬱金蘇合及都梁逶迤好氣佳容貌經過青𤨏歴紫
房已入中山馮后帳復上皇帝班姬床班姬失寵顔不
開奉箒供養長信臺日暮耿耿不能寐秋風切切四面
來玉階行路生細草金爐香炭變成灰得意失意湏臾
頃非君方寸逆所裁
同前王筠
千門皆閉夜何央百憂俱集斷人腸探揣箱中取刀尺
拂拭機上斷流黃情人逐情雖可恨復畏道遠(一作傷畏邊遠)
乏衣裳已繩一蠒催衣縷復搗百和裛衣香猶憶去時
腰大小不知今日身短長裲襠雙心共一袜帕複兩邊
作八撮襻帶雖安不忍繫(一作縫)開孔裁穿猶未達胷前
却月兩相連本照君心不照天願君分明得此意勿復
流蕩不如先含悲含怨判不死封情忍思待明年
同前二首費昶
君不見長安客舍門倡家小女名桃根貧窮夜紡無燈
燭何言一朝奉至尊至尊離宫百餘處千門萬戶不知
曙唯聞啞啞城上烏玉蘭金井牽轆轤丹梁翠柱飛流
蘇香薪桂火炊雕胡當年翻覆無常定薄命為女心已
麄(一作必已麄一作何必麄)
此篇英華作吳筠而二樂府别添第二首却以此
篇為費昶今從之
二
君不見人生百年如流電心中塪壈君不見我昔初入
椒房時詎减班姬與飛燕朝踏(一作踰)金梯上鳳樓暮入
(一作下)瓊鈎息鸞殿栢臺晝夜香錦帳自飄颺笙歌棗下
曲(一作膝上吹)琵琶陌上桑過叨(一作蒙)恩所賜餘光曲沾被
既逢隂后不自專復值程姬有所避黃河千年始一清
微軀再逢永無義(一作議)蛾眉偃月徒自妍傅粉施朱欲
誰為不如天泉(一作淵)水中鳬(一作鳥)雙去雙歸長比翅
同前盧照隣
君不見長安城北渭橋邊枯木横槎臥古田昔日含紅
復含紫長時留霧亦留煙春景春風花似雪香車玉轝
恒闐咽若箇遊童(一作人)不競攀若箇倡家不來折倡家
寶祙蛟龍帔公子銀鞍千萬騎黃鸎一一向花嬌(一作黃鶯)
(一向)青鳥(一作兩兩)三三將子戲千尺長條百尺枝月桂星(一作)
(丹桂青)榆相蔽虧珊瑚葉上鴛鴦鳥鳳凰巢裏鶵鵷兒巢
傾枝折飛鳳(一作鳳歸)去條枯葉落任風(一作狂風)吹一朝顦顇
(一作零落)無人問萬古摧殘君詎知人生貴賤無終始倏忽
湏臾難久恃誰家能駐西山日誰家能堰東流水漢家
陵樹滿秦川行來行去盡哀憐自昔公卿二千石咸擬
榮華一萬年不見朱唇將玉(一作白)貌唯聞青(一作素)棘與
黃泉金貂有時換美(一作湏換)酒玉塵但摇莫計錢寄言坐
客神仙署一生一死交情處蒼龍闕下君不留(一作來)白
鶴山頭(一作前)我應去雲間海山(一作上)邈難期赤心會合
在何時但願堯年一百萬長作巢由也不辭
同前(一作從軍中行路難二首)駱賓王
君不見封狐雄虺自成羣憑深負固結妖氛玉璽分兵
徵惡少金壇授律勸(一作受律動)將軍將軍擁旄宣廟略戰
士横戈(一作行)靜夷落長驅一息背銅梁直指三危逾(一作)
(危登又作巴逾)劔閣閣道巖嶤起(一作迢遥上)戍樓劍門遥裔俯靈
丘仰關九折無平路江水雙源有急流征役無期返他
鄉年歲(一作歲華)晩杳杳丘陵出蒼蒼林薄遠途危紫蓋峯
路澁青泥坂去去指哀牢行行入不毛絶壁千重險連
山四望高中外分區㝢夷夏殊風土交趾枕南荒昆彌
臨北戶川原饒毒霧谿谷多滛雨行潦四時流崩查千
歲古漂梗飛蓬不暫(一作自)安捫蘿引葛度(一作陟)危巒昔
時聞道從軍樂今日方知行路難滄江綠水東流駛炎
洲丹徼南中地南中南斗映星河秦川(一作關)秦塞阻煙
波三春邊地風光少五月瀘中瘴癘多朝驅疲斥堠夕
息倦誰何(一作樵歌)向月彎繁弱連星轉太阿重義輕生懷
一顧東伐西征凡幾度夜夜朝朝斑鬢新年年歲歲戎
衣故㶚城隅滇池水天涯望轉積地際行無已徒覺炎
凉節物非不知關山千萬里棄置多重陳重陳多苦辛
且悦清笳梅柳曲詎憶芳園桃李人絳節朱(一作紅)旗分
白羽丹心白刃酬明主但令一被(一作枝)君王知(一作識)誰
憚三邊征戰苦行路難行路難岐路幾千端無復歸雲
憑短翰空餘望日想長安
二(同心常伯軍中作)
君不見玉關塞色闇邊庭銅鞮雜虜寇長城天子按劔
征餘虜將軍受脈事横行七德龍韜開玉帳千重(一作里)
龜壘動(一作龜鼓疊)金鉦隂山苦霧埋高壘交河孤月照連
營連營去去無窮極擁旆遥遥過絶國陣雲朝結晦天
山寒沙夕漲迷疎勒龍鱗水上開魚貫馬首山前振鵬
(一作鵰)翼長驅萬里讋祁連分麾三令(一作命)武功宣百發
烏號遥碎柳七尺龍文廻照蓮春來秋去移灰琯蘭閨
柳市芳塵斷鴈門迢遞尺書稀鴛被相思雙帶緩行路
難誓令氛祲靜臯蘭但使封侯龍頟貴頗(一作詎)随中婦
鳳樓寒
同前王烈
晏客滿長路路長(一作難)良足哀白日持角弓射人而取
財千金誰家子紛紛死黃埃見者不敢言言者不敢廻
家人各望歸豈知長不來
同前三首李白
金罇美酒斗十千玉盤珍羞直萬錢停杯投筯不能食
拔劍四顧心茫然欲度黃河冰塞川將登太行雪暗天
閑來垂釣坐溪上忽復乘舟夢日邊行路難行路難多
岐路道(一作今)安在長風破浪會有時直掛雲帆濟滄海
二
大道如青天我獨不得出羞逐長安社中兒赤鷄白狗
賭棃栗彈劔作歌奏苦聲曳裾王門不稱情淮隂市井
笑韓信漢朝公卿(一作侯)忌賈生君不見昔時燕家重郭
隗擁篲折節無嫌猜劇辛樂毅感恩分輸肝割(一作剖)膽
效俊(一作英)才昭王白骨縈蔓草誰人更掃黃金臺行路
難歸去來
三
有耳莫洗潁川水有口莫食首陽蕨含光混世貴無名
何用孤高比明(一作雲)月吾觀自古賢達人功成不退皆
殞身子胥既棄吳江上屈平終沉(一作投)湘水濱陸機英
才(一作雄才)豈自保李斯税駕苦不早華亭唳鶴詎可聞上
蔡蒼鷹何足道君不見吳中張翰稱達生秋風忽憶江
東行且樂生前一杯酒何湏身後千載名
同前崔顥
君不見建章宫中金明枝萬萬長條拂地垂二月三月
花如霰九重幽深君不見豔彩朝含四寶宫春風旦
(一作香風吹)入朝雲殿漢家宫女春未闌愛此芳香朝暮看
看去看來心不忘攀折將安鏡臺上雙雙素手剪不
成兩兩紅粧笑相向建章昨夜起春風一花飛落長信
宫長信麗人見花泣憶此珍樹何嗟及我昔初在昭陽
時朝攀暮折登玉墀只言歲歲長相對不寤今朝遥相
思
同前王昌齡
雙絲作綆繫銀瓶百尺寒泉轆轤上懸絲一絶不可望
似妾傾心在君掌人生意氣好遷捐只重狂花不重賢
宴罷調竽奏離鶴廻嬌轉盼泣君前君不見眼前事豈
保湏臾心勿異西山日下兩足稀側有浮雲無所寄但
願莫忘前者言剉骨黃塵亦相媿行路難勸酒莫辭頻
美酒千鍾猶可盡心中片恨何可論一聞漢主思故劍
使妾長嗟萬古魂
同前李頎
漢家名臣楊德祖四代五公享茅土父兄子弟綰銀黃
躍馬鳴珂朝建章火浣單衣繡方領茱萸錦帶玉盤囊
賓客填街復滿堂(一作坐)片言出口生輝光世人逐勢爭
奔走瀝膽隳肝唯恐後當時一顧登青雲自謂生死長
随君一朝謝病還鄉里窮巷蒼苔(一作茫)絶知已秋風落
葉閉重門昨日論交竟誰是薄俗嗟之(一作嗟)難重陳深
山麋鹿可為(一作下為)隣魯連所以蹈滄海古往今(一作佳今)來
稱逹人
同前賀蘭進明
君不見門前柳榮耀幾(一作暫)時蕭索久君不見陌上花
狂風吹去落誰家誰家新(一作思)婦見之歎蓬首不梳心
歴亂盛年夫婿長别離歲暮相逢色凋換
此詩元題高適集無之郭茂倩樂府井適集却别
載適第二首今既附入而以此篇從樂府為賀蘭
作
君不見富家翁舊(一作昔)時貧賤誰比數一朝金多結豪
貴百(一作萬)事勝人徤如虎子孫生(一作成)長滿眼前妻解
(一作能)管絃妾能舞自矜一朝忽(一作見)如此却笑傍人獨
愁苦東隣少年安所如席門窮巷出無車有才不肯學
干謁何用長年(一作年年)空讀書
二
長安少年不少錢能騎駿馬鳴金鞭五侯相逢大道邊
美人絃歌爭留連黃(一作千)金如斗不敢惜片言如山莫
棄捐安知顦顇讀書者暮宿虚(一作靈)臺私自憐
同前(一作連環歌)韋應物
荆山之白玉兮良工雕琢雙環連月蝕中央鏡心穿故
人贈妾初相結思在環中尋不絶人情厚薄苦湏臾昔
似連環今似玦連環可碎不可離如何物在人自移上
客勿遽歡聽妾歌路難傍人見環環可憐不知中有長
恨端
同前孟雲卿
君不見高山萬仞連蒼旻天長地久成埃塵君不見長
松百尺多勁節狂風暴雨終摧折古今何世無聖賢五
愛伯陽真乃天金堂玉闕(疑)朝羣仙拍手東海成桑田
海中之水慎勿枯烏鳶啄蚌傷明珠行路難艱險莫踟
蹰
同前馮著
男兒轗軻徒搔首入市脱衣且沽酒行路難權門慎勿
干平人爭路相催殘春秋四氣相(一作更)廻換人事何湏
再三歎君不見雀為蛤鷹為鳩東海成田谷為岸負薪
客歸去來龜反顧鶴徘徊黃河岸上負薪(一無此二字)起塵
埃相逢未相識何用強相猜行路難故山應不改茅舍
漢中在白酒杯中聊一歌蒼蠅蒼蠅奈爾何
同前(顧集作此詩凡三叚皆冠以君不見今英華止載前篇以集本附入)
顧况
君不見古人(一作來)燒水銀變作北邙山上塵藕絲掛在
虚空中(一作桂山在虚空一作桂身在虚空)欲落不落愁殺人睢水英雄
多血刃建章宫闕成煨燼淮王身死桂樹折(一作枝)徐福
(一作市)一去音書絶行路難行路難生死皆由天秦皇漢
武遭下脱汝獨何人學神仙君不見擔雪塞井徒用力
炊砂作飯豈堪喫一生肝膽向人盡相識不如不相識
冬青樹上掛凌霄歲晏花凋樹不凋凡物各自有根本
種禾終不生豆苗行路難行路難何處是平道中心無
事當富貴今日覺君顔色好君不見少年頭上如雲髮
少壮如雲老如雪豈知灌頂有醍醐能使清凉頭不熱
吕梁之水挂飛流黿鼉蛟蜃不敢遊少年恃險若平地
獨倚長劍凌清秋行路難行路難昔少年今已老前朝
竹帛事皆空日暮牛羊古城草
同前釋寶月
君不見孤鴈關外發酸嘶度陽越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇取我匣中青銅鏡倩
人為君除白髮行路難行路難夜聞西城漢使度使我
流淚憶長安
同前薛能
何處力堪殫人心嶮萬端藏山難測度暗水自波瀾對
面如千里回腸似七盤已經吳坂困欲向鴈門難南北
誠(一作成)湏泣高深不可干無因善行止車轍得平安
同前五首貫休
君不見山高海深人不測古往今來轉青碧淺近輕浮
莫與交地卑只解生荆棘誰道黃金如糞土張耳陳餘
斷消息行路難行路難君自看
二
不會當時(一作初)作天地剛有多般愚與智到頭還用真
宰心何如上下皆清氣大道冥冥不知處那堪頓得羲
和轡義不義兮仁不仁擬學長生更容易負薪(一作心)為
爐復為火緣木求魚應且止君不見燒金煉石古帝王
鬼火熒熒白楊裏
三
君不見道傍廢井生古木本是驕奢貴人屋幾度美人
照影來素綆銀瓶濯纖玉雲飛雨散今如此繡闥雕甍
作荒谷沸渭笙歌君莫誇不應長是西家哭休說遺編行
者幾至竟終湏合天理敗他成此亦何功蘇張終作多
言鬼行路難行路難不在羊腸裏
四
九有茫茫共堯日浪死虚生亦非一清淨玄音竟不聞
花眼酒腸暗如漆或偶因片言隻字登第光二親又不
能獻可替否航要津口譚羲軒與周孔履行不及屠沽
人行路難行路難日暮途遠空悲歎
五
君不見道傍樹有寄生枝青青鬱鬱同榮衰無情之物
尚如此為人不及還堪悲父歸墳兮未期(一作朝)夕已分
黃金爭田宅高堂老母頭似雪心作數枝(一作支)淚長滴
我聞忽如負芒刺不獨為君空嘆息古人尺布猶可縫
潯陽義夫(一作丈)令人憶寄言世上為人子孝義團圓莫
如此若如此不遄死兮更何俟
蜀道難梁簡文帝
巫山七百里巴水三廻曲笛聲下復高猨鳴(一作啼)斷還
續
同前劉孝威
玉壘高無極銅梁不可攀雙流亦(一作迸又作逆)巇道九坂澁
陽關鄧侯束馬度(一作去)王生歛轡還歛轡懼身尤叱馭
奉王猷若恡(一作怪)千金重誰為萬里侯戲馬吞珠界揚
舲濯錦流沉犀厭怪水掘鏡表靈丘隅山(一作嵎山)金碧有
光輝遷豪車馬尚(一作正)輕肥彌想王褒擁節反(一作去)更
憶相如乘傳歸君平子雲閴(一作寂)不嗣江漢英靈信已
衰(一作巳信稀)
此一詩英華與藝文類聚同惟郭茂倩樂府拆前
五言八句為一篇後七言六句為一篇又無中間
六句而劉次莊樂府止有前八句今注異同為一
作
同前隂鏗
王尊奉漢朝靈關不憚遥高岷長有雪隂棧屢經燒輪
摧九折路騎阻七星橋蜀道難如此功名詎可要
同前張文琮
梁山鎮地險積石阻雲端深谷下寥廓層巖上鬱盤飛
梁架絶嶺棧道接危巒攬轡獨長息方知斯路難
同前李白
噫吁&KR1077;危乎高哉蜀道之難難於上青天蠶叢及魚鳬
開國何茫然爾來四萬八千歲不(一作乃)與秦塞通人煙
西當太白有鳥道可以横絶峨嵋巔地崩山摧壮士死
然後天梯石棧相鈎連上有六龍廻日之高標(一作上有横河)
(斷海之浮雲)下有逆折衝波之流川(一作下有逆折衝波之回川)黃鶴之
飛尚不得過猿猱欲度愁攀緣青泥何盤盤百步九折
縈巖巒捫參歴井仰脅息以手撫心(一作膺)坐長歎問君
西遊何當(一作時)還畏途巉巖不可攀但見悲烏號古木
雄飛呼雌遶林間又聞子規啼月落(一作夜月)愁空山蜀道
之難難於上青天使人聽此凋朱顔連峯去天不盈尺
(一作連峯入煙幾千尺)枯松倒挂倚絶壁飛湍瀑流爭喧豗峻崖
轉石萬壑雷其嶮也如此嗟爾遠道之人胡為乎來哉劔
閣崢嶸而崔嵬一夫當關萬夫莫開所守或匪人(一作親)
化為狼與豺朝避猛虎夕避長蛇磨牙吮血殺人如麻
錦城雖云樂不如早還家蜀道之難難於上青天側身
西望長咨(一作令人)嗟
文苑英華卷二百
