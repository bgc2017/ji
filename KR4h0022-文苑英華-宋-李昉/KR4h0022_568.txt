文苑英華卷五百六十九宋李昉等編
雜賀一
爲杭州崔使君賀尊號表一首
賀加天寳尊號表一首
賀冊尊號表一首
爲河南盧尹賀上尊號表一首
賀新樂表一首
爲雍州父老賀鑾駕停幸洛邑表一首
爲何舍人賀於梁王處見御書文表一首
爲韋右相賀拜洛表一首
賀納諫表一首
爲秋官員外郎李敬仁賀聖躬新牙更生表一首
賀聖躬痊復表三首
賀聖體平復御紫宸殿受朝賀表一首
爲安平公華州賀聖躬痊復表一首
爲杭州崔使君賀尊號表(武后)李嶠(延載元年)
臣某言伏奉五月十一日制書陛下俯順羣情懋膺大
典垂光休於百代被鴻恩於萬族凡在含生孰不慶幸
臣某中賀臣聞太朴既謝帝皇之迹已殊聖道不追王覇
之風且雜雖崇號廣溢遞享於隆名而德薄政衰不光
於神器(一作氣)伏惟越古金輪聖神皇帝陛下承大雲之
法記應榮河之寳籙以天上天下之尊爲隆平太平
之主不言而理三階正而六氣調不怒而威萬㝢清而
百蠻服延富夀於和平制雍熙於易簡慕義嚮化之黨
候雨占風疇德瑞聖之符非烟若霧青襟蹈舞於庠塾
黃髮謳吟於衢路固可使堯舜擁篲禹湯扶輪超塵劫
而首唱邈梵天而高視豈登三减(疑作咸)五邁昔殊今而
已哉嘉號初登殊章備舉鋪帝容而建皇極大寳聿承
旋乾軸而正坤維洪鑪再造仙渙與祥風俱動湛恩共
天威並作緩姬文之獄既削爰書錫漢后之酺且班戎
律覃敷之澤出九掖而浸羣方抃躍之音自三川而周
四海遂乃崇祇肅於梵宇致嚴恭於清廟申冤舉滯而
有善畢升崇德報功而無文咸秩規模粲而洋溢道德
紛而布濩豈直朝野稱慶觀美化之維新故亦神祗降
祥見鴻基之載固臣叨延龜組繆分虎符千年有遇更逄
開闢之初百辟承歡不預趨馳之末瞻雲路而式怍仰
天庭而載佇踴躍之懷企聳無極無任鳬藻悦豫之至
謹遣某官奉表陳賀以聞
賀加天寳尊號表李邕(天寶元年)
臣邕言伏奉今月日恩旨萬方士庶九土軍戎昭洗宸
波光被聖渥臣誠歡誠喜載欣載躍頓首頓首死罪死
罪臣聞沐雨露者草樹自樂荷陶鈞者動植皆春故知
則而象之守而行之所謂則天之明立人之極有慶斯
大無得而名者也伏惟陛下尊崇聖祖肅恭道教子物
天德序位代工惣三五之妙勲統億兆之全業戈甲謐
息華戎底平故得真容慶應潛通帝夢寳符靈貺允叶
神心加號所以發祥郊天所以昭報大禮盛事光赫旬
時作解周仁廓開宇宙天禀(類表作京)褒稱雲紀變名風物光
華再馳暉於日月河山保界重賦質於乾坤同一氣之
逮(類表作建)初與四時而浸遠天長地久呼萬歲於太平國
泰朝歡舞(一作職)九韶於聖主臣忝私守郡常荷載天空
馳就日之誠未盡歌雲之慶無任欣躍竦抃之至
賀冊尊號表(憲宗)韓愈(元和十四年)
臣某言伏聞宰相公卿百官及關輔百姓耆(集作耋)老等
以陛下功崇德鉅天成地平宜加號於殊常以昭示於
来代載陳情欵懇至再三陛下仰稽乾文(集作符)俯順人
志乃以新秋首序令月吉辰發揚鴻休膺受顯冊天人
交慶日月揚光寰海之間含生之類抃歡踴躍以歌以
舞誠歡誠喜頓首頓首臣聞體仁長人之謂元發而中
節之謂和無所不通之謂聖妙筭無方之謂神經緯天
地之謂文戡定禍亂之謂武先天不違之謂法天道濟
天下之謂應道伏惟元和聖神文武法天應道皇帝陛
下子育億兆視之如傷可謂體仁長人矣喜怒以類刑
賞不差可謂發而中節矣明照無私幽隠畢逹可謂無
所不通矣發號出令雲行雨施可謂妙筭無方矣三光
順軌草木遂長可謂經緯天地矣除剗寇盜宇縣清夷
可謂戡定禍亂矣風雨以時祥瑞輻湊可謂先天而天
不違矣國内無飢寒四夷皆朝貢可謂道濟天下矣衆
美備具名實相當赫赫巍巍超今冠古方當講明堂辟
雍之事撰太山梁父之儀搜三代之逸禮補百王之漏
典時乘六龍肆覲東后微臣幸生聖代觸犯刑章假息
海隅死亡無日瞻望宸極心魂飛揚有斥(集作永)棄之非
(集作悲)無自新之望曾不得與鳥獸率舞蠻夷縱觀爲此啣
酸抱痛負(集作且)恥且慙無任感恩戀闕懇逼徬徨之至
謹奉表陳賀以聞
爲河南盧尹賀上尊號表(武宗)李商隠(會昌五年)
臣某言臣得本道進奏院狀知宰臣某等奉上尊號以
光洪休耀列聖之睿圖表三宫之慈(集作義)訓凡在生物
孰不歡心臣某中賀臣聞善言天者必推功於廣覆善言
日者必詠德於大明然後物仰玄穹人知景曜皇王擬
象今古同規伏惟仁聖文武章天成功神德明道大孝
皇帝陛下體天垂蔭法日輪輝弘上德以纉戎啟下武
而膺運頃從臨御旋致治平雨塊風條時推順適苖螟
葉&KR0008;坐致消亡是以銀甕石碑非煙浪井神而告瑞史
不絶書且獯鬻爲災周秦之策金行火運不絶於侵陵
瀚海隂山幾渝於約誓而敢乘衰運來犯昌朝陛下乃
赫以天威授之宏略一伐而單于僅免三鼓而貴主来
還滅大邦之仇讐攄累聖之忿憤及晉陽逐帥代馬新
羈陛下又濬發宸襟委諸廟畫浹辰而前軍就路逾月
而元惡膏碪淨豐沛之遺疆舉陶唐之故俗蕞爾潞子
復生孽童脱縗冀恩止柩拒詔據九折之險有五州之
人藪澤逋逃糞土租税陛下又遠揚神斷深詔徂征合
鎮魏之強藩出韓彭之銳將夷其巢窟去彼根株清明
皇之舊宫復金橋之故地曾非曠歲集此丕功固已至
化潜融事光於玉板玄機獨運理溢於瑶編况又志切
希微道存冲漠慕遺蹤於姑射載動堯心思順請於崆
峒欲勞軒拜遠惟(集作掦)聖祖載佇神孫俾異法皆袪多
門就掩麟殿正玄元之座鳳書招黃老之徒將以休有萬
齡臨茲兆衆使咸踐夀昌之域俱遊富庶之鄉巍乎煥
乎盛矣美矣故得人祗叶欲華夏均懷願加尊顯之稱
以報財成之美宰臣等果能陳大義允建鴻名伊尹暨
湯咸有一德咎繇謨禹克讃九功述至善於王猷標具
美於帝籙南山稱夀北辰降光永終(一作於)無極之年長
奉上清之號臣幸丁昌運方守洛京空深戀闕之誠不
在稱觴之列舉頭見日雖悲千里之遥測管窺天且慶
百生之幸無任徘徊望闕蹈舞踴躍之至
賀新樂表(周武帝)庾信
臣等言臣聞天地順動則雷出爲豫聖人功成則風行
有節故六德在咸池之官山谷可調八風入承雲之奏
人神不雜我大祖文皇帝體國經野設官分職變魏作
周移風正雅衣裳而朝萬國珪璧而會諸侯至如經綸
圖籍校讐煙燼樂正無缺章秩宗無廢典豈但商頌十
篇得諸太師之室虞書五禮取於恭王之宫伏惟皇帝
以下武嗣興中陽繼業運日月之明動淵泉之慮律歷
著微無煩於太史隂陽晷度躬定於天官故得參考八
音研精六代封晉魏爲二王序殷周爲三恪雖復朱干
玉戚尚識典刑素韍纁裳猶因雄據未若山雲特起八
卦成形鳳凰于飛九州觀德改金奏於八佾合天元於
六舞聲含擊石更入登歌調起初鐘還參玉管足以感
天地而通神明康帝德而光玄象昔者齋居玄扈爲曲
在於雲門師度盟津習舞歸于山立遂乃包括三名克
諧一代作者之謂聖天之所啟乎豈惟路鼓靈鼗空桑
孤竹廣矣大矣輪焉奐焉是知零陵孝廉空傳玉管始
平太守虛稱銅尺臣等並預鈞天同觀張樂軒墀弘敞
欄檻眺聽崇牙業業猛簴趪趪翠鳳掦旌靈鼉樹鼓杳
冥雲霧蕩薄丘陵醴泉與甘露同飛赤鴈與斑麟俱下
聘魯請觀理當見其盛德適齊忘味定是知其盡美昔
淵魚聽曲尚得聳鱗櫪馬聞絃猶能仰秣臣等誠愧知
音敢忘悦豫若使詳其音律是所邈然但能記其鏗鏘
於茲爲幸不勝慶悦之誠謹詣朝堂奉表以聞
爲雍州父老賀鑾駕停幸洛邑表(高宗)
李嶠
臣等某言伏奉今月日詔書鑾駕停幸洛邑臣等輕生
多幸淺識逢時青襟遊聖人之國白首觀太平之化常
恐㳙涘難效溝壑易期所以眷戀軒宇徘徊霄極日者
農秋暫缺庶政微勤天皇損上益下忘身循物便欲移
鑾徙蹕望河洛之封畿削賦蠲徭罷咸秦之力役臣等
仰銘玄造退揆愚心誠以天府膏腴帝畿殷實雖菑畬
之務稍闕於千箱而衣食所資尚豐於累載况惸嫠賙
給家室乂安何容使扆座鳴謙聖躬服劬勞之事衡門
高枕臣等蒙過差之澤是用低徊跼蹐抒抽慙惶方且
選議蓬茨推中襟於白屋囚言槐棘外下情於紫路不
謂乾心俯應聖德潜融降六璽而紆紱廻三光而改照
人欲天從既通誠感禀靈含氣疇非慶躍竊惟政途非
一朝務有恒國彛不可以思(疑)廢家征不可以事闕天
皇愛精頤壽荅兆庶之歡心臣等畢力窮年供黍稷之
餘税庶得百度無曠九功惟叙伏望皇明乃睠輿輦少
安則海甸蒸人撫耕鑿而知勉渭濱遺老仰雲天而識
庇無任踴躍之至
爲何舍人賀梁王處見御書雜文表
前人
臣彦先等言臣於梁王三思處見御書雜文尺牘凡九
十卷跪發珍藏肅承瑶檢天文景鑠璧合而珠連聖理
雲廽鸞驚而鳳集究黃軒鳥跡之巧殚紫府結空之勢
偃波垂露會寳意而咸(一作成)新半魄全曦象天形而得
妙固已竒蹤絶俗美態入神掩八體而擅規模冠千齡
而垂楷法重以語成四教文揔六詩聲咀徵而含宫旨
懲違而動(疑作勸)德用之於國敦風俗而厚人倫行之於
家習雍和而崇孝敬惟彼良翰特蒙殊奬銘厚渥而歡
悚竭深誠而奉戴是用編之玉軸勒以銀繩盡罄梁珠
特裝瑇&KR0008;之匣惣攻(一作收)陶璧用餙瑠璃之笥雕鏤千
品緹巾萬襲芸香却蠧芝體爲封珍寳之精下燭西崑
之岫文章之氣上纏東壁之象實可謂天下之妙迹域
中之竒觀者焉臣等幸遇休明叨近簮笏駭矚非常之
瑞欣逄不世之寳足蹈手舞徒懷鑚仰之心夕死朝聞
豈識名言之地無任抃躍歡忻之至謹奉表陳賀以聞
爲韋右相賀拜洛表(武后)闕名(垂拱四年)
臣某等言伏奉五月九日制書將拜圖温洛肅事南郊
御朝堂列群后恭聞大禮不勝慶躍臣某中賀微臣泛覧
金冊詳窺玉板商較於七十二代下上(一作上下)於數百千
年以羲軒稱皇所貴者河圖龍出以堯舜稱帝所尊者
洛書龜負猶未聞緫集靈命弘敷聖業籠大勛於萬古
盡能事於一朝非天下之至神其孰能與此乎伏惟皇
太后陛下肅膺遺託光踐丕基皇業高於補天母德隆
於配地東西浹洽窮八制而流河海南北貞明洞六幽
而懸日月淹中訪禮汶上披圖情每留於布政義不忘
於宗祀於是全謀聖造異制神行迎四象而疏圍向八
風而闢牖上圓法天而煙雲爲之動色下方象地而龜
玉所以呈姿玄功叡範洋溢於歌頌秘采靈文昭彰於
篆刻豈白雲青玉唯傳地理之經黃魚黑鳥但播(一作稱)
天乙之號可以答上玄之命可以光累聖之隆制有司
陳法駕用禋柴之典採沉璧之儀然後負黼扆而朝百
神垂衣裳而會萬國不亦休哉不亦盛哉臣忝預出征
恨深流滯河西弔影啣珠之託未申洛北馳心拊石之
歡何極不任悚懼之至
賀納諫表(代宗)常衮
臣某言伏以補闕姚南仲和仕幹等上封事恩命特與
改官及進階兼賜章服又内常侍吳承倩奉聖旨令两
省供奉官數論得失無有隠諱者德音霈然公讜知勸
羣情震喜中朝動色易曰感人心而天下和平今之所
感可謂深矣臣謬當丞弼之任不能有所啟聞踧踖自
慙惶汗失次然以聖德之弘納天聽之宏博欣奉踴躍
不勝大慶中賀臣聞從諫則聖帝之德也有犯無隠臣之
分也故上聞逆耳之忤受而不疑下有殺身之益死而
無悔禮曰天子齋戒受諫又曰近而不諫則尸利帝道
莫盛於有虞書之美舜則曰嘉言罔攸伏萬邦咸寧王
道莫過於有周詩之頌文則曰思皇多士惟周之楨漢
家雜之以霸亦詳延極諫訪求得失國朝稽合皇道肇
脩人紀貞觀故事布政典章危言正論聞於天下陛下
以欽明御歷紹休祖業仁聖廣大天覆地容求賢進善
有如不及每覧群臣奏議日旰忘勞穆然嘉納不令夙
退順顔者必遠忤旨者必容而芻蕘之可擇庶藜藿之
兼採少有所補從之如流雖委輅論都即日西行伏車
頓首路廽乘輿方之於今未云其速而又渙發宸旨宣
𨗳近臣直言者賞之於朝罷奏者責其所職以明沮勸
大悦人心則太平雍熙之化溥將四表矣可以動天地
可以服(一作伏)戎夷雖上古至理納諫逹聦坦然不諱未
覩今日之盛也望請宣付史官光垂帝錄臣職任潤色
敢揚鴻休無任欣躍之至
爲秋官員外郎李敬仁賀聖躬新牙更生表(武后)
李嶠
臣敬仁言昨因奉事蒙恩入對伏見陛下所御湛露殿
三間兩間雨漏無所修葺又因顧問之次伏承聖旨云
去年口中生一齒今年又生一齒臣伏以聖德謙冲躬
自菲薄富有四海尊居萬乘而中堂外扉不閱(一作關)於
寒暑上棟下宇未離於燥濕降紫宸而齊白屋屈帝力
而用氓心雖昔之采椽土階茅茨蒿柱漢皇之儉用夏
后之卑宫六籍之所讃揚百家之所記述曷足以希風
上聖仰帝道之崇高擁彗後塵望皇輿之軌躅臣又聞
之易有四營金牙爲夀考之象詩有六義玉齒載神仙
之謠還年而編貝不虧却老而瓠犀仍出亦有堅而不
脱聞於𨗳養之方落而更生得自靈飛之散斯並道藏
幽記術隠上情誠福力之所招匪勤求而可致陛下端
莊静默寬惠仁慈抑嗜欲而省煩勞恤飢寒而甘敝陋
宜其延貺宗社受報黎元集天地之休和享靈祗之介
祉故得百祥護體五福登年同鎬邑之夢齡邁鑣宫之
錫夀豈徒一人有慶常居北極之尊實乃萬姓同歡共
仰南山之固臣謬以庸賤獲奉宸嚴欣聖夀之延長願
稱大慶見宸居之挹損思揚至德乞宣示海内仍錄付
史官庶使六合之中知寳筭之方永百代之後頌休風
而不絶無任抃躍之至謹詣闕奉表陳賀以聞
賀聖躬痊復表(代宗)常衮
臣某言臣親(一作見)奉聖旨伏承御膳過時微似煩熱臣
等退用兢悸不安寢興齋居潔誠思獲休問適中使吳
承倩至奉宣德音今已校退卿等不須憂者恭承睿旨
俯協歡心欣抃失容蹈舞不足伏以陛下裁成二氣聽
斷萬方每積憂勞載勤旱暵(一作宵旰)所以下祈人命上黷
聖躬責在微臣退增兢懼今溽暑過候凉秋戒期方助
穆清上滌玄慮伏惟簡臨庶政保合太和以答天地穣
穰之福以慰臣子顒顒之望天下幸甚無任喜慶踴躍之
至
同前于公異
臣某言今月十七日衙官吏萬項奏事回伏奉手詔伏
審聖躬頃暫乖理今悉康平凡在臣子不勝抃躍中賀伏
惟皇帝陛下自天生德紹聖垂衣(類表作休)運啟握符已慶
無疆之夀疾稱勿藥果從有喜之辭歡初洽於朝廷慶
旋周於海内臣伏以天心恭順庶政殷繁既當痊愈之
初宜加頤攝之道然猶日旰對奏未明求衣理或至於
憂勤事終干於思慮恐乖將候竊未遑寧伏乞朝廷之
宜付之宰相伐討之任仗彼戎臣從容聖心消息玄化
爲宗社自愛委諸有司幸甚幸甚臣蒙國寵榮輙露誠
懇伏惟察納表臣愚衷
同前
臣某言今月七日中使至進伏奉敕書手詔慰諭臣者
伏以聖躬頃乖頥攝少有不安景福無疆旋以康泰屏
營奉詔且喜且驚臣聞子之事親出告反面臣之事主
移孝爲忠君親之間其體無異自宜問安内竪增憂寢
門平居之時猶無闕禮乖理之後豈合遑寧又臣聞勤
則近憂憂則生疾豈陛下以萬方黎庶尚未和平三輔
甲兵猶從征討此皆臣下之過遂煩君上之懷臣特荷
國恩超踰儕軰死生不係於已命休戚實同於國家况
聖夀日躋皇符永固雖禎祥合慶祚必夀於南山臣子
馳誠心豈離於北闕(類表作極)伏以聖謀思振邊徼正安輕
騎無信宿之程郵館無兼金之費臣欲旬日之内輕行
入朝陪列庶官恭承&KR0790;旨審聖質之安否布微臣之欵
誠伏乞矜允遂臣愚懇
賀聖體平復御紫宸殿受朝賀表元稹
臣某言今日得上都進奏官報稱昨日陛下御紫宸殿
受群臣賀表伏審聖躬萬福親見百寮率土皆歡溥天
同慶臣某中賀臣聞兩曜有明晦所以成其不已四瀆有
盈縮所以成其不竭不有燎火無以辨玉質不有霜霰
無以驗松心是以軒轅神仙然後夢華胥之遊秦穆疾
寢然後享鈞天之樂堯以癯瘠而爲聖禹以腁胝而稱
功斯皆因疾成妍以勞逢福非臣臆度敢進瞽言昨者
聖體不安纔經旬日穆不卜吉勿藥有喜此所以表北
極而長尊配南山而永固者也况日臨黃道萬物皆榮
帝御紫宸千官畢賀臣恨以守符外郡不獲稱慶明庭
空懷鼓舞之心莫備賡歌之末臣某無任跳躍徘徊瞻
望歡欣之至謹差知衙官劉宗奉表陳賀以聞
代安平公華州賀聖躬痊復表(文宗)
李商隠
臣某言今月某日得本道進奏院報以聖躬痊和右僕
射平章事臣涯等奉見聖躬訖社稷殊祥生靈大慶臣
沗分朝寄四奉國恩無任抃舞踴躍之至臣聞天普覆
也應運而健若龍行日至明焉有時而氣如虹貫伏惟
皇帝陛下道超普覆跡邁至明思社稷(集作宗社)之靈惟德
是輔念蒸黎至廣以位爲憂求衣未明觀書乙夜夀域
既勤於躋俗大庭微闕於怡神是以自北陸送寒暫停
禹會及東郊迎氣爰復堯咨四海方来百辟咸在六幽
雷動萬夀山呼惟臣獨以一麾載離雙闕犬馬之微誠
空切鴛鴻之舊列難階提郡印而通霄九驚對使符而
一食三起今幸以俗臻富庶年比順成伏惟稍簡萬幾
以迎百福託燮調於彼相責綏撫於列藩承九廟之降
祥副兆人之允望臣某不勝慺慺慊慊之至謹差某奉
表陳賀以聞
文苑英華卷五百六十九
