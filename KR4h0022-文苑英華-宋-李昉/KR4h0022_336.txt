文苑英華卷三百三十六宋李昉等編
酒
獨酌謠一首勸酒二首
惜空罇酒一首醉歌十首
致酒行一首秦王飲酒一首
酒肆行一首四不如酒一首
獨酌謠沈煙
獨酌謠獨酌謠獨酌獨長謠智者不我顧愚夫余不要
不愚復不智誰當余見招所以成獨酌一酌一傾瓢生
涯本漫漫神理暫超超再酌矜許史三酌傲松喬頻煩
四五酌不覺凌丹霄倏忽(集作爾)厭五鼎俄然賤九韶彭
殤無異葬夷跖可同朝龍蠖非不屈鵬鷃本逍遥寄語
號呶侣無乃太塵囂
勸酒二首白居易
昨與美人對罇酒朱顔如花腰似柳今與美人傾一杯
秋風颯颯頭上來年光似水向東去兩鬢不禁白日催
東隣起樓高百尺璇題照日光相射珠翠無非(一作緋衣)二
八人盤筵何啻三千客隣家儒者方下帷夜誦古書朝
忍饑身年三十未入仕仰望東隣安可期一朝逸翮乘
風勢金榜高張登上第春闈未了冬登科九萬摶風誰
與繼不逾十稔居台衡門前車馬紛縱横人人仰望在
何處造化筆頭雲雨生東隣高樓色未改主人(一作父)云
亡息猶在金玉車輿一不存朱門更有何人待墻垣反
鎻長安春樓臺漸漸屬西隣松篁薄暮亦棲鳥(一作鳥棲鳴)
桃李無情還笑人憶昔東隣宅初構雲甍彩棟皆非舊
瑇瑁筵前翡翠棲芙蓉池上鴛鴦鬭日往月來凡幾秋
一衰一盛(一作皆)何悠悠但教帝里笙歌在池上年年醉
五侯
二
勸君一盞(集作杯)君莫辭勸君兩盞(集作杯)君莫疑勸君三
盞(集作杯)君始知面上今日老昨日心中醉時勝醒時天
地迢迢日(集作白)長久白兔赤烏相趁走身後堆金到(集作)
(柱)北斗不如生前一樽酒君不見春明門外天欲明諠
諠(集作喧喧)歌哭半死生遊人駐馬出不得白轝紫車争路
行歸去來頭巳白典錢將用沽酒喫
惜空罇酒(一作將進酒見一百九十二卷)李白
梁園醉歌(集作梁園吟)
我浮黃河去京闕挂席欲發(集作往一作遊)波連山天長水闊
厭遠涉訪古始及平臺間平臺為客憂思多對酒(集作對來)
遂作梁園歌却憶蓬池阮公詠因吟渌水揚洪波洪波
浩蕩迷舊國路遠西歸安可得人生達命豈暇愁宜飲
美酒登高樓平頭奴子摇大扇五月不熱如(集作疑)清秋
素(集作玉)盤楊梅為君設吳鹽如花皎如雪(一作白如雪)持鹽
把酒但飲之勿(作莫)學夷齊事高潔昔人豪貴信陵君今
人耕種信陵墳荒城虚(集作遠)照碧山月古木盡入蒼梧
雲梁王賓客(集作宫闕)今安在枚馬先歸不相待舞影歌聲
散渌池空餘汴水流東海沉吟此事淚滿衣黃金買醉
未能(集作莫言)歸連呼五白投(一作行)六博分曹賭酒看(集作酣)
馳暉(或作馳清暉)看馳暉歌且謠意方遠東山高卧還(一作時又)
(作忽)起來欲濟蒼生未應晩
此詩三百四十三卷重出今巳削去注異同為一
作
湖城東遇孟雲卿復歸劉顥宅宿宴飲散因為
醉歌行杜甫
疾風吹塵暗河縣行子隔手不相見湖城城東(集作南)一
開眼駐馬偶識雲卿面向非劉顥為地主懶廻鞭轡成
高(集作城南)宴劉侯歎我携客來(歎集作歡)置酒張燈促華饌且
將欵曲終今夕休話(集作語)艱難尚酣戰照室紅鑪簇曙
花(集作促曙光)縈忩素月垂秋(集作文)練天開地裂長安春(集作)
(陌)寒盡春(一作紫陌寒)生洛陽殿豈知驅車復同軌可惜刻
漏隨更箭人生會合不可常庭樹鷄鳴淚如霰(集作線)
蘇端薛復筵簡薛華醉歌前人
文章有神交有道端復得之名譽早愛客滿堂盡豪翰
(集作傑)開筵上月(集作日)思芳草安得健步移遠梅亂插繁
花向晴昊千里猶殘舊冰雪百壺且試開懷抱垂老惡
聞戰鼓悲急觴為緩憂心𢷬少年努力縱談笑看我形
容巳枯槁座中薛華能(集作善)醉歌醉歌(集作歌辭)自作風格
老近來海内無(集作為)長句汝與山東李白好何劉沈謝
力未工甫(集作才)兼鮑昭黎(集作愁)絶倒諸生頗盡新知樂
萬事終傷不自保氣酣日落西風來願吹野水注(集作添)
金杯如澠之酒常快意未(集作亦)知窮達(集作愁)安在哉忽
憶雨時秋井塌古人白骨生青苔如何不飲令心哀
井塌(集作竭)
醉歌行(一作醉時歌贈廣文館鄭博士虔)前人
諸公衮衮登臺(集作華)省廣文先生官獨冷甲第紛紛厭
粱肉廣文先生飯不足先生有道出羲皇先生有才(集作)
(先生有政又作所抱)過屈宋德尊一代常坎軻(集作壊)名垂萬古知
何用杜陵野客人更嗤被褐短窄鬢如絲日糴太倉伍
升米時赴鄭老同襟期得錢即相覓沽酒不復疑忘形
到爾汝痛飲真吾師清夜沉沉動春酌燈(集作簷)前細雨
簷(集作燈)花落但覺高歌有(集作感)鬼神焉知餓死填溝壑
相如逸才親滌器子雲識字終投閣先生早賦歸去來
石田茅屋荒蒼苔儒術於我何有哉孔丘盗跖俱塵埃
不須聞此意慘愴生前相遇且啣杯
醉歌行(别從姪落第歸)前人
陸機二十作文賦汝更少年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年(集作生)纔十
六七射策金門期第一舊穿楊葉真自知暫蹶霜蹄未
為失偶然擢秀非難取會是排風有毛質汝身巳(一作即)
見唾成珠汝伯何由髮如漆春光澹沲(待可切)秦東亭渚
蒲芽白水荇青風吹客衣日杲杲樹攪離思花冥冥酒
盡沙頭䨇玉瓶衆賓皆(集作巳)醉我獨醒乃知貧賤别更
苦吞聲躑躅涕淚零
晦日賀蘭傳楊長史筵醉歌前人
樂遊古園萃森爽烟綿碧草萋萋長公子華筵勢最高
秦川對酒平如掌長生木瓢示真率更調鞍馬雄(集作狂)
歡賞青春波浪芙蓉園白日雷霆夾城仗閶闔晴開詄
(集作映)蕩蕩曲江翠幕排銀牓拂水低廻舞袖翻緣雲清
切歌聲上却憶年年人醉時只今未醉己先悲數莖白
髮那抛得百罰深杯亦(一作辭)不辭聖朝(一作巳)亦知賤士
醜一物但(集作自)荷皇天慈此身飲罷無歸處獨立蒼茫
自詠詩
醉行歌贈公安縣顔十少府前人
神仙中人不易得顔氏之子才孤標天馬長鳴待駕馭
秋鷹整翮當雲霄君不見東吳顧文學君不見西漢杜
陵老詩家筆勢君不嫌詞翰升堂為君掃是日風霜凍
七澤鳥蠻落照銜赤壁酒酣耳熱忘白頭感君意氣無
所惜醉歌行歌主客(集作一為辭醉歌歌主客)
九日宴集醉題郡樓兼呈周殷二判官
白居易
前年九日在餘杭呼賓命宴虚白堂去年九日到東洛
今年九日來吳鄉兩邊蓬鬢一時白三處菊花同色黃
一日日知添老態(集作病)一年年覺惜重陽江南九月未
摇落柳青蒲綠秔稻香姑蘇臺榭傍蒼藹太湖山水含
清光可憐暇日(集作假)好天氣(集作色)公門吏静風景凉榜
舟鞭馬取賓客掃樓拂席排壺觴胡琴錚摐指撥刺吳
姬細(集作美)麗眉眼長笙歌一曲思凝絶金殿再拜光低
昂日脚欲下(集作落)備燈燭風頭漸高加酒漿觥盞灧翻
菡蓞朵(集作葉)舞鬟擺落茱萸房半酣凭檻起西望(集作顧)
七堰八門六十坊遠近高低寺間出東西南北橋相望
水道脉分棹鱗次里閭碁布城册方人煙樹色無隙罅
十里一片青茫茫自問有何才與政高廳大館居中央
銅魚乃今澤國節刺史自古吳都王郊無戎馬郡無事
門有棨戟腰(一作金)有章盛時儻來合慚愧壯志(集作歲)忽
去還感傷從事醒歸應不可使君醉倒亦何妨請君停
杯聽此(集作我)語此語真實非虚狂五旬巳過不為夭七
十為期蓋是常須知菊酒登高會從此無多二十場
池陽醉歌贈匡廬處士姚巖傑
顧雲
九華太守行春罷(一作暇)高絳紅筵壓花榭四面繁英拂
檻開帖雪團霞墜枝亞空中熖若燒藍天萬里滑静無
纖煙絃索緊快管聲脆急曲碎拍聲相連主人憐才多
傾興許客酣歌露真性春耐香濃枝盞粘一醉有時三
日病黿潭鱗粉觧不去鴉嶺蘂花澆不醒肺枯似著爐
鞴煽腦熱如遭鎚鑿釘蒙溪先生梁公孫忽然示我十
軸文展開一卷讀一首四顧特地無涯垠又開一軸讀
一帙酒病豁若風驅雲文鋒斡破造化窟心刃掘出興
亡根經疾史恙萬片恨墨炙筆針如有神呵叱潘陸鄙
𤨏屑提挈揚孟歸孔門時時說及開元理家風颯颯吹
人耳吳競纂出昇平源十事分明鋪在紙裔孫才業今
如此誰人為奏明天子鑾駕何當獵左馮神鷹一擲望
千里戲操狂翰涴蠻牋傍人莫笑我率然
餘杭醉歌贈吳山人丁仙芝
曉幕紅襟鷰春城白項烏只來梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當
軒發色映樓臺十千兊得(一作十香滿甕)餘杭酒二月春城長
命杯酒後留君待明月還將明月送君廻
致酒行(至日長安里中作)李賀
零落恓惶(集作栖遲)一杯酒主人奉觴客長夀主父西遊困
不歸家人折斷門前柳我(集作吾)聞馬周昔作新豐客天
荒地老無人識空將牋上兩行書直犯龍髯(集作顔)請恩
澤我有迷魂招不得雄鷄一聲天下白少年心事當拏
雲誰念幽寒坐嗚呃
秦王飲酒前人
秦王騎虎遊八極劒光照空天自碧羲和敲日玻瓈聲
劫灰飛盡今太平(集作古平)龍頭瀉酒邀酒星金槽琵琶夜
棖棖洞庭雨脚來吹笙酒酣喝月使倒行銀雲櫛櫛瑶
殿明當門掌事報一更花樓玉鳳聲嬌獰海綃紅文香
淺清黃娥(集作鵝)跌舞千年觥仙人燭樹蠟煙輕青春(集作)
(青琴神女也)醉眼淚泓泓
酒肆行韋應物
豪家沽酒長安陌一旦起樓高百尺碧䟽玲瓏含春風
銀題綵幟邀上客廻瞻丹鳳闕直視樂遊苑四方稱賞
名巳高五陵車馬無近遠晴景悠揚三月天桃花飄爼
柳垂筵繁絲急管一時合他壚酒(集作隣)肆何寂然主人
無厭且專利百斛一釀斯須美(集作須臾一壺費)初醲後薄為
大偷飲者知名不知味深門潜醖客來稀終歲醇醲味
不移長安酒徒空擾擾路傍過者(集作去)那得知
四不如酒(集作琢木曲)白居易
莫買寶剪刀虚費千金直我有心中愁知君剪不得莫
磨觧結錐虚勞人氣力我有腸中結知君觧不得莫染
紅絲線徒誇好顔色我有䨇淚珠知君穿不得莫近紅
爐火炎氣徒相逼我有兩鬢雪知君銷不得刀不能剪
心愁錐不能觧腸結線不能穿淚珠火不能銷鬢雪不
如飲此神聖杯萬念千憂一時歇
文苑英華卷三百三十六
