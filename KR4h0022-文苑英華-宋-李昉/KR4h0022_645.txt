文苑英華卷六百四十六宋李昉等編
檄二
為李密檄洛州文
為李密檄竇建德文
為竇建德檄秦王文
為李密檄滎陽守郇王慶文
代徐敬業傳檄天下文
為濮陽公檄劉稹文
為李密檄洛州文(後篇作移郡縣書)祖君彦
自元氣肇改(一作闢)厥初生人樹之帝王以為司牧是以
羲農軒頊之后堯舜禹湯之君靡不祗畏上玄愛育黔
庶(一作首)乾乾終日翼翼小心馭朽索以同危履薄(一作春)
冰而為(一作是)懼故一物失所若納隍而愧之一夫有罪
遂下車而泣之謙德軫於責躬憂勞切於罪已普天之
下率土之濱蟠木距於流沙瀚海窮於丹穴莫不鼔腹
擊壤鑿井耕田致之昇平驅之仁夀所(一作是)以愛之若
父母敬之若神明固能享國多年祚延長久(一作世)未有
暴虐臨人克終天位者也隋氏往因周末預奉綴衣狐
媚而圖聖寶胠篋而(一作以)取神器及纉戎(一作承)負扆狼
虎其心始曀明兩之暉終干少陽之位先皇大漸侍疾
禁中遂為梟獍便行鴆毒於是罪(一作禍)深於莒僕釁酷
於商臣天地之所不容神明之所嗟憤(一作天地難容人神嗟憤)加
以州吁安忍閼伯日尋(後篇作尋戈)劒閣所以懷凶晉陽於
焉起亂(一作所以興亂)甸人為罄(禮記作磬)淫刑斯逞夫九族既睦
唐帝闡其欽眀百世本支文王表其光大况乃(一作復)隳
壊磐石剿絶(後篇作滅)維城唇亡齒寒寕止虞虢欲其長久
其可得乎其罪一也禽獸之行在於聚麀人倫之禮(一作)
(體)别於内外而蘭陵公主逼幸告終誰謂敤(音課)首(舜女弟名)
(敤首)之賢翻見齊襄之耻逮於先皇嬪御並進銀環諸王
子女咸貯金屋牝雞鳴於詰旦雄雉恣其于(一作羣)飛衵
服戱陳侯之朝穹廬同冒頓之寢爵賞之(後篇作不)出女謁
遽(一作遂)成公卿宣淫無復綱紀其罪二也平章百姓一
日萬幾未曉求衣昃晷忘(一作不)食是以大禹不重(一作貴)
於尺璧光武無(一作不)隔於反支體此(一作是)憂勤深慮幽
枉而荒湎(後萹作腆)於(一作于)酒俾晝作夜或號或呼(一作式號且呼)
酣(一作甘)嗜聲伎常居窟室每藉糟丘朝謁罕見其身羣
臣希覩其面斷决自爾(一作此)不行敷奏於焉(一作是)停壅
中山千日之酒(一作飲)酩酊無知(一作名)襄陽三雅之杯留
連詎比又廣召良家充選宫掖潜為九市親駕四驢自
比商人見邀(一作要)逆旅殷紂(一作辛)之譴為小漢靈之罪
更輕内外驚心遐邇失望其罪三也上棟下宇著于(一作)
(在)易爻茅茨采椽陳諸史籍聖人本意唯避風雨詎待
珠玉之華寧湏綈錦之麗故瓊宫(一作春室)崇構商辛以之
滅亡阿房崛起秦族以之(一作二世是以)傾覆而不遵古典不
念前車(一作章)廣立池臺多為(一作营)宫觀金鋪玉戶青𤨏
丹墀蔽虧日月隔閱寒暑窮生人之筋力罄天下之資
財使鬼尚難為之勞人罔知(一作其)不可其罪四也公田
所藉(一作徹)不過十畆人力所供才(一作纔通用)止三日是以
輕徭薄賦不奪農時寕積於人不藏府庫(一作無藏於府)而課
(一作科)稅繁猥不知紀極猛火屢燒漏巵難滿頭會箕歛
逆折十年之租杼軸其空日有萬(一作損千)金之用(一作費)父
母不保其赤子夫妻相棄於匡牀萬邦(一作戶)則城郭空
虚千室(一作里)則煙火斷絶(一作滅)西蜀王孫之室翻同原
憲之貧東海糜竺之家俄成鄧通之鬼其罪五也古先
哲王卜征巡狩唐虞五載周則一紀本欲親問疾苦觀
省方俗乃復廣積薪芻多聚(一作備)饔餼年年歴覽處處
登臨從臣疲敝供頓辛苦而飄風凍雨聊竊比於前(一作)
(先)驅車轍馬蹤(一作跡)遂周行於天下秦皇之心未已周
穆之意難窮宴西母以(一作而)歌雲浮東海以(一作而)觀日
家苦納秸之勤人阻來蘇之望且夫天子有道守在海
外(英華作内)夷不亂華在德非險長城之固(一作役)戰國所為
乃是狙詐之風非關稽古之法而乃追蹤秦代版築更
興廣營(一作襲其)基趾延袤萬里遂使屍骸遍(一作蔽)野血流
成川(一作河)積怨比於丘山(一作滿於山川)號哭動於天地其罪
六也遼水之東朝鮮之地禹貢以為荒服周王棄而不
臣示以羈縻逹其聲教苟欲愛人非求拓土又強弩末
矢不能(一作理無)穿於魯縞衝風餘力非敢(一作詎能)動於鴻毛
石田得而無堪雞肋食(一作啖)而何用而恃衆怙強(一作力)
窮(一作強)兵黷武務在吞併(一作唯在并吞)不思(後篇作務)長策夫兵
猶火也不戢則(一作將)自焚遂使億兆夷人隻輪莫返夫
差喪國實為黃池之盟苻堅滅身良由夀陽(一作春)之役
欲捕鳴蟬於前不知黃雀於後(一作挾彈在後)復矢相顧髽弔
成(後篇作連)行義夫切齒壯士扼腕其罪七也直言啓沃王
臣匪躬唯木從䋲若金湏礪唐堯建鼔思聞獻替之言
夏禹懸鞞(一作鞀)時聽箴規之美而乃愎諫違卜妬(一作蠧)
賢嫉能直士正人皆由屠戮(一作害)左僕射齊國公高熲
上柱國宋國公賀若弼或文昌上相或細柳功臣暫吐
良藥之言飜加屬鏤之賜龍逄無罪遂(一作更)遭夏癸之
誅王子何辜濫被商辛之戮遂令君子結舌賢人鉗(一作)
(緘)口指白日而為(一作比)盛射蒼天而敢欺不悟國之將
亡不知死之將至其罪八也設官分職貴在銓衡察獄
問刑無聞賂(一作販)鬻而錢神起論銅臭為公梁冀受黃
金之蛇孟佗薦蒲萄之酒遂使彛倫攸斁政以賄成君
子在野小人在位積薪居上驗(一作同)汲黯之言囊錢不
如傷趙壹之賦其罪九也宣尼有言無信不立用命賞
祖義豈食言自獨夫(一作昏主)嗣位每歲行幸南北巡狩東
西征伐至於(一作如)浩亹陪蹕東都固守(一作守固)閿鄕野戰
鴈門被(一作解)圍自外征伐(一作夫)不可勝紀既立功勲湏
酬爵賞(一作官爵)而志懷翻覆言行浮詭臨危(一作危急)則勲賞
懸授克定則絲綸不行異商鞅之賚(一作頒)金同項王之
刓印芳餌之下必有懸魚惜其重賞求其(一作人)死力走
丸逆坂譬(一作匹)此非難凡百驍雄莫(一作誰)不讐忿至於
匹夫蕞爾宿諾不虧况(一作既)在乘輿二三其德其罪十
也有一於此未或不亡况四維不張三空(三空見後漢陳蕃傳)揔
萃(一作三靈揔萃)無小無大愚夫愚婦共識殷亡咸知夏滅罄
南山之竹書罪無窮决東海之波流惡難盡是以窮竒
災於上國猰㺄暴於中原三河縱封豕之貪四海被長
蛇之毒百姓殲亡殆無遺類十分之(一作為)計才(一作纔同)一
而已蒼生凛凛(一作慄懷)咸憂杞國之崩赤縣(一作子)嗷嗷俱
愁歴陽之䧟且國祚將改必有常期六百喪殷(一作殷亡)之
年三十終姬之數(一作姬終之事)故䜟錄皆云隋氏三十六年
而滅此則厭德之象已彰代終之兆先見皇天無親唯
德是輔况乃欃槍竟天申繻謂之除舊歲星入井甘公
以為義興兼以朱雀門燒正陽日食狐鳴鬼哭川竭山
崩並是宗廟為丘墟之狀荆榛是庭旅之事(一作宗廟為墟之妖)
(荆榛旅庭之事)夏后(一作氏)則災釁非多殷人則咎徵更少牽牛
入漢方知大亂之期王良策馬始騐兵車之會今者順
人將革先天不違大誓孟津陳盟(一作命)景亳三千列國
八百諸侯不謀而同辭不召而自至轟轟隐隐如霆如
雷雕虎嘯而谷風生應龍驤而景雲起我魏公聦明文
(一作神)武齊聖廣淵備七德而在躬包九有(一作功)而挺秀
(一作出)周太保魏國公之孫上柱國蒲山公之子家傳盛
德武王承季歴之基地啟元勲世祖嗣元皇(英華作皇室)之
業篤生白水日角之相更(一作便)彰載誕丹陵天表之文
斯著加以姓符圖䜟(一作緯)名恊歌謠六合所以歸心三
靈於焉(一作所以)改卜文王厄於羑里赤雀方來高祖隐於
碭山彤雲自起兵誅不道赤伏至自長安(從篇作安平非)鋒銳
難當黃星(英華作屋非)出于梁宋(英華作苑非)九五龍飛之始大
人豹變之初歴試諸艱大敵彌勇上柱國司徒東郡公
翟讓功宣締構翼亮經綸伊尹之贊(一作佐)成湯蕭何之
奉(一作輔)高帝上柱國揔管齊國公孟讓柱國歴城公孟
暢柱國絳郡公裴行儼上大將軍左長史邴元真等並
運籌千里勇冠三軍擊劒則斬蛟截鰲(一作截蛟斷鰲)彎弧則
啼(一作吟)猿落鴈韓彭絳灌成沛公之基寇賈吴馮奉蕭
王之業復有蒙輪挾輈之士拔距投石之夫冀馬追風
吴戈照月(一作日)魏公屬當期運撫兹(後篇作拯斯)億兆躬擐
甲胄䟦涉山川櫛風沐雨豈辭勞倦遂興(一作起)西伯之
師將問南巢之罪百萬軍(一作成)旅四七為名呼吸則河
渭絶流叱咤則嵩華自拔以此攻城何城不克(一作䧟)以
此擊陣何陣不摧譬猶决滄海而濯殘熒(英華作澇)舉崐崘
而壓小卵鼔行而西(一作進)百道俱進(一作前)以四(一作今)月
二十一日届于東都而昏朝文武留守段達韋津等昆
吾惡稔飛廉奸佞尚(一作久)迷天數敢拒義師(一作兵)驅率
醜徒衆有十萬迴洛倉北遂來舉斧於是熊羆角逐貔
虎争先因爾(一作其)倒戈之心乘我破竹之勢曾未旋踵
瓦觧冰消坑卒則長平未多積甲則熊耳為小逹等助
紂(一作桀)為虐嬰城自固梯衝亂舞徒設九拒之謀鼓角
潜(一作將)鳴空凭(一作憑)百樓之險鷰巢衞幕魚遊宋池殄
滅之期匪朝伊夕然興(後篇作迴)洛虎牢國家儲積我並(一作)
(已)先據為日久矣又(一作既)得迴洛復(一作又)取黎陽天下
倉廪(後篇作倉儲一作之倉)盡非隋有四方起(後篇作赴)義萬里如雲
足食足兵無前無敵裴光禄仁基雄才上略(一作將)受命
東(一作專)征遐邇攸憑安危是託乃識機知變遷虞(後篇作既)
事夏袁謙擒於藍水張須陁獲在滎陽竇慶戰沒於睢
陽(一作淮南)郭絢授首於河北隋之亡歿(一作候)斷可知也清
河公房彦藻近秉戎律略地東南師之所臨風行電擊
安陸汝潁(一作南)則隨機蕩定淮安濟陽(英華作淮南濟北)則俄
然送款徐圓朗已平魯郡上柱國東平孟海公久(一作又)
破齊隂於是海内英雄咸来嚮應封民瞻取平原之境
郝孝德據黎陽之倉李士才(一作雄)虎視於長平王德仁
鷹揚於上黨滑郡公李景考功郎中房孝基發自臨榆
(一作渝)劉興祖起於北(一作白)朔崔白駒自(一作在)潁川起房
(一作方)獻伯以譙郡来各擁數萬之兵俱期牧野之會滄
溟之右函谷之(後篇作以)東牛酒溢於軍前壺漿迎(一作盈)於
道左諸君等並衣冠華(一作世)胄杞梓良材歆神靈澤(一作)
(神鼎靈澤)之秋裂地封侯之始豹變鵲起今正其時鼉鳴龜
應見機而作各宜鳩率子弟共建功名耿弇(後篇作門)之赴
光武蕭何(一作宗)之奉高帝當以(一作豈止)金章紫綬軒(一作華)
蓋朱輪富貴以重當年珪璋(一作忠真)以傳奕葉豈不盛哉
若隋代官人同夫桀犬(一作同吠堯之犬)尚荷王莽之恩仍懷
蒯瞶之禄(英華作詐)審配死於袁氏不如張郃歸曹范曾(漢書)
(作增)困於項王未若陳平從漢魏公推以赤心當加好爵
擇木而處幸(一作令)不自疑脱其猛虎猶與舟中敵國夙
沙之民共縛其主彭寵之僕自殺其君高官上賞即以
相授如暗於成事守迷不返崐岡縱火玉石俱焚義等
噬臍悔將何及黃河帶礪眀余旦旦之言皎日麗天知
我勤勤之志(一作意)布告天下(一作海内)咸使聞知
一作皆舊唐書李密傳
此篇六百八十三卷書門重今已削去
為李密檄竇建德文房彦藻
公逸氣縱横鷹揚河朔引蘭山之驍騎驅易水之壯士
跨躡燕齊牢籠趙魏好通戎夷聲振華夏昔隗囂之居
隴上非不險也項籍之據彭城非不強也然而援無所
恃躬違歷數遂使楚徒歔欷于垓下秦泥不封於函谷
故託身得地竇融保西河之功協契非人劉表喪漢南
之業魏公英雄電逝類晨風之拂北林率土星奔甚涓
流之赴東海今隋主拘囚於世充身制於朱燦白旗之
首已懸烏江之船未艤去月二十日總管兵馬會同黎
陽莫不投盖蒙輪賈勇求敵遠懷歸義分討不庭公能
觀火鹿臺枉道垂報或以冀方猶梗願協力齊盟南臨
則黃河可清北指則幽雲自捲公之遠度宏規高勲茂
績必將俯盼伊吕吞併韓彭自餘碌碌復何足數絳灌
尚警干戈未戢想軍旅之事各有司存指蹤之勞無疲
於眀鏡也内懷悃欵形于翰墨情之所寄言不能適
為竇建德檄秦王文孔德紹
(建德師衆渡河與王世充相援船運軍糧泝河而上舳艫相繼首尾不絶水陸並進築城)
(營壘于成臯之東見號三十餘萬隂令人與王世充相約乃遺秦王書)
夏王敬問唐秦王彼朝發跡太原奄有關内鄭氏光啓
伊洛崇建宗社予則創基燕趙包舉山東鄭國何辜興
師致討深懷固存不憚濡足方今千乘雷動萬騎雲屯
投石拔距蒙輪擊劍統三燕之義勇驅六齊之雄傑制
勍敵如拾遺殄高墉若摧朽鄭都鞠旅誓衆雪讐我師
躍馬礪戈克蕩氛祲彼則外無救援内絶軍糧將聽楚
歌之聲方見崤陵之哭若能反鄭國之侵地守秦川之
舊邦更修前好不乖来請
為李密檄滎陽守郇王慶文魏徵
(密既屯鞏洛東得黎陽河南郡縣莫不響應惟滎陽不下王即隋之宗室故鄭疑密以一)
(城之地不足以動大兵先命行人開陳禍福)
早挹芳猷未諧披展甚為翹佇興寢增勞寒勢轉嚴比
得清吉及處危城無乃憂悴自猜(隋書作昏)狂嗣位多歴歲
年剥削黔黎(隋書作生民)塗毒(一作炭)天下瓊室瑶臺之麗未
極驕奢糟丘酒池之荒非為滛亂加以違忠臣之諫從
婦人之言殺戮忠良(一作多)科稅無已是以蝟毛而起豹
變其文共舉義旗同(隋書作戡)翦凶虐今者屯營鞏洛開發
大倉賑恤饑羸咸從充健吴戈電照隸首算而無窮冀
馬雲屯弘羊計而難盡是以八方並凑(隋書作同德)萬里俱
来莫不期入關以亡秦争渡河而滅紂東窮海岱南洎
江淮凡厥遺黎(隋書作人)承風慕義唐公起兵黎(疑作晉)陽兵
(一作軍)臨㶚岸三秦父老千里犒師叶義同心共為犄角
元寶藏武陽興義即取黎陽燕趙之郊来蘇成詠唯滎
陽一郡仍(隋書作王)獨守迷愛(疑)以宗盟尚疑銜璧敬陳鍼
藥冀愈膏肓夫微子紂之長(隋書作元)兄親(隋書作族)實為重項
伯籍之季父戚乃非疎然其(隋書作猶)去朝歌而處周背西
楚而歸漢豈不眷戀宗祊留連骨肉但為識寶鼎之遷
(隋書作將)移知神器之先改河決不可壅樹顛不可維所謂
玄覽通人眀鍳君子者矣而王之先代家住山東本姓
郭氏乃非楊族只(隋書作止)為宿與隋朝頗(隋書作先)有勲舊遂
得預沾磐石遂(隋書作名)在葭莩婁敬之與漢高殊非血胤
吕布之於董卓良異天親芝焚蕙歎事不同此又王之
昏主心若虎狼讎忿同胞乃甚(隋書作有逾)沉閼惟勇及諒
咸罄(禮記作磬)甸師魏文之毒任城漢武之鴆河獻假使宗
祧是一疎不間親况乃族類為非有何疑阻(隋書作何能自保)
王之為臣無所獻納不能曲突徙薪除煩去惑致令四
海鼎沸百姓亂麻高壘深溝自固而已藩屏之寄豈若
是乎欲免大責其可得也為王計者莫若舉城從義開
門送欵識機知變足為美談乃至子孫長守富貴(十六字隋)
(書作安若泰山高枕而卧長守富貴足為美談乃至子孫必有餘慶)今王世充屢被摧破
偷存漏刻段達守東都窘廹自救無聊(隋書作今王世充屢被摧蹙自)
(救無聊偷存晷刻詎能支久叚逹韋津東都自守何暇圖人)世充朝亡彼(隋書作達)便夕
死又東都荒酣酒色(六字隋書作江都荒湎)流湎忘歸内外崩離
人情(隋書作神)怨憤上江米船皆被抄截士卒饑餒半菽不
充事切析骸義均煑弩舉烽火於驪山諸侯莫至浮膠
船於漢水還日未期近得朱粲啓詞銳師百萬以破襄
陽總帥熊羆沿流東下尅期指日定滅江都分項籍於
五侯切王莽於千段王獨守孤城援絶(隋書作絶援)千里餱
糧之計僅有月餘敝卒之多才(隋書作纔)盈數百何以(隋書作何)
(有)恃賴欲相抗拒飛(隋書作求)枯魚於市肆即事未遥因歸
鴈以運糧竟知何日然城中雄(隋書作豪)傑王之腹心思殺
長吏將為内應(隋書作啓)只恐禍生七首釁起(隋書作發)蕭墻枉
(隋書作空)以七尺之形(隋書作軀)徒(隋書作懸)償千金之購可為寒心
可為酸鼻者也今貔豹百萬馬首欲東惟待王世充破
了鼓行東邁梯衝亂舞鼓角潜鳴笑虢叔之死馬(疑作焉左)
(傳制巖邑也虢叔死焉在隋屬滎陽郡)悲襄陽(疑作城漢書襄城無噍類)之噍類南陽
首(疑作守)齮封侯之事杳然東門逐獵臨刑之歎何晩深
相愛惜裂帛裁書幸可三思自求多福(慶得書懼召父老計乃出降密)
代徐敬業傳檄天下文駱賓王
偽臨朝豺豕行武氏者(集本文粹並作偽周武氏者)人(文粹作性)非和順
(舊唐書作温潤)地實寒微昔充太宗下陳曾(唐書作會)以更衣入侍
洎乎晩歲(諸書作節)穢亂春宫密(文粹作潜)隱先帝之私隂圖後
房(唐書作庭)之嬖入門見嫉蛾眉不肯讓人掩袖(集作袂)工讒
狐媚偏能惑主踐(集作蹈)元后於翬翟䧟(集作致)吾君于聚
麀加以虺蜴為心豺狼成性近狎邪僻殘害忠良殺姊
(集作子)屠兄弑君酖母人神之所同(集作共)嫉天地之所不
容猶復包藏禍心窺竊神器君之愛子幽之于(唐書作於)别
宫賊之宗盟委之以重任嗚呼霍子孟之不作朱虚侯
之已亡燕啄皇孫知漢祚之將盡龍漦帝后識夏庭之
遽衰敬業皇唐舊臣公侯冡子奉先君之成業荷本朝
之舊(文粹作厚)恩宋微子之興悲良有以也袁君山之流涕
豈徒然哉是用氣憤風雲志安社稷因天下之失望順
宇(集作遂海)内之推心爰舉義旗誓(文粹作以)清妖&KR1416;南連百越
北盡三河鐡騎成羣玉軸(唐書作舳)相接海陵紅粟倉儲之
積靡窮江浦黃旗匡復之功何遠邊(唐書作班)聲動而北風
起劍氣衝而南斗平喑嗚則山岳崩頽叱咤則風雲變
色以茲(一作此)制敵何敵不摧以此圖功(集作以斯攻城)何功(一作)
(城)不克公等或居漢地或叶周親(唐書作或家傳漢爵或地叶周親)或
膺重寄於爪牙或受顧命於宣室言猶在耳忠豈忘心
一坏之土未乾六尺之孤安在(文粹作何託)儻能轉禍為福
送往事居共立勤王之功(文粹作啚)無廢舊(文粹作大)君之命凡
諸爵賞同指(唐書作裂)山河若其(集作或)眷戀窮城徘徊岐路
坐昧先幾之兆必貽後至之誅請看今日之域中復(文粹)
(作竟集作合)是誰家之天下移檄州郡咸使知聞
為濮陽公檄劉稹文(集作書)李商隱
足下前以肺肝布諸簡素仰承復命猶事枝詞夫豈告
者之不忠抑乃聽之而未審擇福莫若重擇禍莫若輕
一去不廽者良時一失不復者機事噫嘻執事誰與為
謀延首北風心焉如灼是以再陳禍福用釋危疑言不
避煩理在易了丁寧懇欵至于再三者誠以某與先太
師相國俱沐天光並為藩后昔云與國今則親隣而大
年不登同盟(英華作門望非)未至飯貝纔畢禭衣莫陳乃睠後
生遽乖先訓遷延朝命迷失臣職不思先轂(左傳作縠)之忠
將覆欒書之族此僕隸之所共惋(集作惜)兒女之所同悲
况某擁節臨戎援(集作拔)旗誓衆封疆甚邇音旨猶存忍
欲賣之以為已功間之以開戎役將祛未寤欲罷不能
願思苦口之言以定束身之計昔先太尉相公常蹈亂
邦不從逆命翻身歸國全家受封居韓之西為國之屏
棄代之際人情帖然太師相公(集作國)以早副軍牙久從
征旆事君之節已著居喪之禮又彰故乃(集作前)奬其象
賢仍以舊服納職貢賦十五餘年於我唐為忠臣於劉
氏為孝子人之不幸天亦難忱纔加壯室之年奄有壊
梁之歎主上深固義烈是降優恩盖將顯足下之門為
列藩之式不欲劉氏有自立之帥上黨為辜恩(集作姑息)之
軍㑭之還朝以聽故(集作後)命其義甚著其恩莫偕昨者
祕不發喪已踰一月安而拒詔又歴數旬祕喪則於孝
子未聞拒詔則於忠臣已失失忠於國失孝於家望此
用人由茲保族是亦坐薪言泰巢幕云安智士之所寒
心謀夫之所齚舌矧於僕者得不動心竊計足下之懷
執事之論當以趙氏傳子魏氏襲侯欲以逡廵希恩顧
望謀立耳夫事殊者趣異勢别者跡暌胡度其始而議
其終搴其華而尋其實願為足下一二而陳之趙魏二
侯於其先也親則父子於其人也職則副戎賞罰得以
相恭恩威得以相抗故朝廷推而與之今足下之於太
師也地則相近職非副戎賞罰未嘗相參恩威未嘗相
抗稽喪則於義爽拒詔則於事乖此趙魏二侯信事殊
而勢别矣此施之於太師趙魏則為繼代象賢之美施
之於足下足下則為自立擅命之尤得失之間其理甚
白又計足下未必不恃太師之好賢下士重義輕財吴
國之錢往往而有梁園之客比比而来將倚以為墻藩
託以為羽翼使之謀取使以數求細而思之此又非計
山高則羝羊自至泉深則沉玉自來已立然後人歸身
正然後士附語有之曰政亂則勇者不為鬭德薄則賢
者不為謀故吴濞有奸而鄒陽去燕惠無德而樂生奔
晉寵大夫卒成分國之禍衞多君子孰救渡河之烖此
之前車得不深鏡代憲四祖文眀繼興當時燕趙中山
淮陽齊魯連結者幾姓旅拒者幾侯咸逆天用人背惠
忘德據指掌之地謂可逃刑倚親戚之私謂能取信一
旦地空家破首裂支分闇者不能為謀明者固以先去
悔而莫及末如之何先太尉與李洧尚書齊之密戚楊
太保與蘇肇給事蔡之懿親並據要地方州領精甲銳
卒及其王師戾(集作蒞非)止我武惟揚則割地驅人以降送
欵輸忠以入非不顧密戚非不念懿親非不思恩非不
懷惠直以逆順是逼死生實難能與其同休不能與其
共戚故也况足下大未侔齊蔡久未及李吴將以其人
動於不義僕固恐夙沙之國縛主之卒重生彭寵之家
不義之侯更出又計足下當恃太行九折之險部内數
州之饒兵士尚強倉儲且足謂得支久謀而使安危哉
此心自棄何速昔李抱真相國用彼州之人破朱滔於
燕國困田悦于魏郊連兵轉戰綿歲經時而潞人夫死
不敢哭子死不敢悲何者李相國奉討逆之命為勤王
之師義著而誠順故也及盧從史釋喪就位賣降冀功
將乘討伐之時欲肆兇邪之性計未就而人神已怒事
未立而兵衆已離以萬夫之長困一卒之手驅轞北闕
棄屍南荒而潞之人猶老者捫胷少者扼腕謂朝廷不
即顯戮深為失刑其故何哉以從史不義不暱去安就
危衆黜其謀下不為用故也二帥去就非因傳聞鳩杖
之人鮐背之叟知其本末尚能言之則太行之險固不
為渤(疑作悖)者之守數州之衆固不為邪者之徒此又其
不足恃也由此言之則何以敗名譽(六字集作則以何名)隳家聲
何事捨君命何道求死士何計得(集作固)人心此僕之所
以對案忘飡推枕不寢為足下惜為足下危而不知其
所以然也况太師比者養牛添卒畜馬訓兵旁招武幹
之材中舉將軍之令然而經(集作聽)於遠近頗有是非雖
朝廷推赤心弘大度然而不逞者已有乖異(集作異圖)之說
横議者屢興悖惡之歎人之多言亦可畏也誰為来者
宜其弭之今足下背季父引進之恩失天朝文誥之令
則是實先太師之浮議彰昭義軍之有謀為人姪則致
叔父於不忠為人孫則敗乃祖於無後亦何以對燕趙
之士見齊魯之人耶又計足下旬日之前造次為慮今
茲追改懼有後艱此左右者不明而咨詢之未盡也近
者李尚書祐董常侍重質之軰並親為賊將拒我官軍
納質於匪人效用於戎首久乃来復尚蒙殊恩皆受郡
符咸領旗鼓不能悉數厥徒實繁豈有足下藉兩代之
餘資弄(集作委)數萬之舊旅俛首聽命舉宗效誠則朝廷
又豈以一日之稽遲片辭之疑異而致足下於不測沮
足下於後至(集作圖)故事具存可以眀驗幸請自求多福
無辱前人護龍旐以歸洛師秉象笏而朝魏闕必當勲
庸繼代富貴通身無為隣道所資使作他人之福儻尚
淹歸欵未整来軒(集作轅)戎臣鼓勇以争先天子赫斯而
降怒金玦一受牙璋四馳魏衞壓其東南晉趙出其西
北拔距投石者數逾萬計科頭擊手者動以千羣兼驅
挽虎之材官仍率射鵰之都督感義則日月能駐拗
憤則砂石可吞使兵用火焚城將(集作兼)水灌魏趣邢郡
趙出洺州分二大都之間是古平原之地車甲盡輸於
此境糗糧反聚於他人恃河北而河北無儲倚山東而
山東不守以兩州之殘(集作餓)殍抗百道之竒兵比累卵
而未危寄孤根於何所則老夫不佞亦有志焉願驅敢
死之徒以從諸侯之末下飛狐之口入天井之關巨浪
難防長颷易扇此際必當驚地底之鼓角駭樓上之梯
衝喪貝躋陵飛走之期既絶投戎(集作戈)散地灰釘之望
斯窮自然麾下平生盡忘舊愛帳中親信即起他謀辱
先祖之神靈為眀時之哂(集作戮)笑静言其漸良以驚(集作)
(兢)魂今故再遣使車重申丹素惟鍳前代之成敗訪歴
(集作用)事之賓寮思反道敗德之難念順令畏威之易時
以吉日蹈茲坦途勿餒劉氏之魂勿汙潞人之俗封帛
增欷含毫益酸延望還章用以上表成敗之舉慎惟圖
之不宣河陽三城節度使王茂元頓首
文苑英華卷六百四十六
