文苑英華卷三百十宋李昉等編
悲悼十
挽歌八十六首
彭城王挽歌盧思道
旭旦禁門開隠隠靈輿發纔看鳳樓迥稍視龍山没猶
陳五營騎尚聚三河卒容衞儼来歸空山照秋月(以下三篇)
(並見初學記)
樂平長公主挽歌
粧臺(一作樓)對馳道吹臺臨景舍風入上春朝月滿凉秋
夜未言歌笑畢已覺生榮謝何時洛水濱芝田觧龍駕
樂大夫挽歌二首駱賓王
蒿里誰家地松門何代邱百年三萬日一别幾千秋反
照寒無影窮泉凍不流居然同物化何處欲蔵舟(以下四篇)
(並見集本)
二
一旦先朝菌千秋掩夜臺青鳥新兆去白馬故人来草
露當春泣松風向夕哀寧知荒壠外淚(集作弔)鶴自徘徊
丹陽刺史挽詞二首前人
百齡嗟倏忽一旦向(集作附)山阿丹桂消亡盡青松哀思
多薰風應聽曲薤露反成歌自有藏舟處誰憐隙駟過
二
惻愴恒山羽留連棣萼篇佳城非舊日京兆即新天(集作)
(阡)城郭三千歲丘陵幾萬年惟餘松栢壠朝夕起寒烟
故北平公主挽歌上官儀
木落園池(集作林)曠庭空風露寒北里清音絶南陔芳草
殘遠氣猶生(初學記作摽)劍浮雲尚寫冠寂寞琴臺晩秋隂
入井幹
上高密長公主挽歌前人
湖渚韜靈跡娥臺静瑞音鳳逐清簫遠鸞隨幽鏡沉霜
處華英落風前銀燭侵寂寞平陽宅月冷洞房深
永泰公主挽歌二首吴兢
穠華從婦道釐降適諸侯河漢天孫合瀟湘帝子遊關
雎方作訓鳴鳳自相求可嘆凌波迹東川遂不流
二
舜華徂北渚宸思結南陽盭綬哀榮備遊軒寵悼彰三
川謀遠日八水宅連岡無復秦樓上吹簫下鳳凰
戶部尚書崔公挽詞崔融
八座圖書委三台章奏盈舉杯常有勸曳履忽無聲市
若荆州罷池如薛縣平空餘南斗劍天子署高名
韋長史挽歌前人
日落桑榆下寒生松栢中冥冥多苦霧切切有悲風市
兆新阡闊扶陽甲第空郭門從此送荆棘漸朦朧
馬武騎挽歌二首李嶠
五日皆休沐三泉獨不歸池臺金闕是罇酒瑇筵非巷
静遊禽入門閑過客稀惟餘昔年鳳尚遶故樓飛
二
昔下天津舘常過帝子家夜傾金屋酒(一作杯)春舞玉臺
花試馬依紅埒吹簫弄紫霞誰言東郭路翻作北門車
武三思挽歌前人
玉匣金為縷銀鈎石作銘短歌傷薤曲長暮泣松扄事
往昏朝霧人亡折夜星忠賢良可惜圖畫入丹青
天官崔侍郎夫人盧氏挽歌前人
寵服當年盛芳魂此地窮劍飛龍匣在人去鵲巢空簞
愴孤生竹琴哀半死桐惟當青史上千載仰嬪風
梁宣王挽詞三首宋之問
貴藩堯母族外戚漢家親業重興王際功高復辟辰愛
君惟報國樂善不防身今日衣冠送空傷置醴人
二
金精何日閉玉匣此時開東望連吾子南瞻近帝臺地
形龜食報墳土燕銜来可嘆虞歌夕紛紛騎吹廻
三
像設千名在平生萬事違綵斿翻寶(一作葆)吹圭翣奠靈
衣壠日寒無影交(一作郊)雲凍不飛君王留此地駟馬欲
何歸
魯忠王挽詞三首前人
同盟會五月歸葬出三條日慘咸陽樹天寒渭水橋稍
看朱鷺轉尚識紫騮驕寂寞泉臺恨從茲罷玉簫
二
邦家錫寵光存没貴忠良遂裂山河地追尊父子王人
悲槐里月馬踏槿原霜别向天京兆悠悠此路長
三
樹羽迎朝日撞鍾望早霞故人悲宿草中使惨晨笳氣
有衝天劍星無犯斗槎惟餘孔公宅長接魯王家
范陽王挽詞二首前人
賢相穪邦傑清流舉代推公才掩諸夏文體變當時賓
弔翻成鶴人亡惜喻龜洛陽今紙貴猶寫太冲詞
二
贈衮徽章洽求書秘草成客隨朝露盡人逐夜舟驚蒿
里衣冠送松門印綬迎誰知楊伯起今日重哀榮
故趙王属贈黃門侍郎上官公挽詞二首
常門旌舊德班氏業前書謫去因丞相歸来為婕妤周
原烏相塚越嶺鴈隨車冥漠辭昭代空憐賦子虚
二
綠車隨帝□青鎖翊宸機昔往朝歌騎今虚夕拜闈枊
河悽挽曲薤露濕靈衣一厝(一作昔)窮泉壤(一作閉)雙鸞遂
不飛
同前李乂
暮歸泉壤幽(一作隔)朝發城池戀漢疇結愁隂秦川(一作陵)
下悲霰駸駸百駟馳憫憫羣龍餞石馬徒自施玉人終
不見
故西臺侍郎上官公挽歌前人
㝢内文儒重朝端禮命優立言多啓沃論道盛謀猷顧
日琴安在衝星劍不留徒懷東武襚更掩北原邱
高安公主挽歌二首前人
湯沐三千賦樓臺十二重銀鑪稱貴子(一作幸)玉輦盛過
逢嬪則留中饋娥輝没下舂平陽百歲後歌舞為誰容
二
賓衞儼相依横門啓曙扉(一作暉)靈隂蟾兔缺仙影鳳凰
飛一水秋難渡三泉夜不歸况臨青女節瑶草更前衰
淮陽公主挽歌
玉顔生漢渚金縷化邙塵湯沐榮天女哀榮感路人鳳
凰曾作伴螻蟻忽為親疇日成蹊處穠華不復春
天官崔侍郎夫人盧氏挽歌沈佺期
偕老言何謬香䰟事果違潘魚從此隔陳鳳宛然飛埋
鏡泉中暗蔵燈地下微猶憑少君術髣髴覩容輝
章懷太子靖妃挽詞前人
彤史佳聲載青宫懿範留形將鸞鏡隠魂伴鳳笙遊送
馬嘶殘日新塋落晩秋不知蒿里曙空見壠雲愁
秦州薛都督挽詞前人
十里綘山幽千年汾水流碑傳門客建劒是故人留隴
樹烟含夕山門月對秋古来鍾鼎盛共盡一蒿邱
崔尚書挽歌張說
相宅隆坤寶承家占海封庭中男執鴈門外女乘龍鳴
玉遊三省摐金待九重一朝賓客散留劔在青松(以下四篇)
(並見集本)
右丞相蘇公挽詞前人
王宰丹青化春卿禮樂才緇衣傳舊職華衮贈新哀路
泣羣官送山嘶駟馬迴佳城無白日賓閣有青苔
崔司業挽詞前人
像設存華舘威儀下墓田鳳池傷舊草麟史泣遺篇帷
盖墟烟没干旌壠日懸古来埋玉樹流恨盡(集作滿)山川
李工部挽詞前人
宅兆西陵上平生雅志從城臨丹闕近山望白雲重會
葬知元伯看碑識蔡邕無由接神理揮涕向青松
贈司徒豆盧府君挽詞蘇頲
寵贈追湖廣親臨比賀循幾聞投誄客多會服緦人草
閉墳將古松隂(一作深)地不春二陵猶可望存没有忠臣
故右散騎常侍侍讀舒國公禇公挽歌
陽翟䟽豐構臨平演慶源學筵尊授几儒服寵乘軒審
諭留中密開陳與上言徂輝一不惜空有賜東園
故高安大長公主挽詞前人
彫(一作彤)管承師訓青圭備禮容孟孫家代寵元女國朝
封柔軌題貞順閑規賦肅雍寧知落照盡霜吹入悲松
故徐州刺史贈吏部侍郎蘇公挽詞
張九齡
韋元方繼相荀爽復齊名在貴兼天爵能賢出世卿學
聞金馬縱(集作詔)神見玉人情藏壑今如此為山遂不成
故滎陽郡君蘇氏挽詞二首前人
門緒公侯列嬪風詩禮行松蘿方有寄桃李忽無成劔
去雙龍别雛哀九鳳鳴何言嶧山樹還似半生情
二
永嘆芳魂斷行看草露滋二宗榮盛日千古别離時竟
罷生香(集作芻)贈空留畫扇悲客車候曉發何處是歸期
眉州康司馬挽歌前人
家授專門學人稱入室賢劉楨徒有氣管輅獨無年謫
去長沙國魂歸京兆阡終(集作繼)来匣中鏡埋没罷衝天
故太常卿贈禮部尚書李公及夫人挽歌二首
蔣溪
白簡常持憲黃圖復尹京能標百郡則威肅一朝清典
秩崇三禮臨戎振五兵更聞傳世業才子有高名
二
封樹遵同穴生平此共歸鏡埋鸞已去泉掩鳳何飛薤
挽疑笳曲松風思翟衣易名將寵贈泉路滿光輝
故太子太師徐公挽歌四首王維
功德冠羣英彌綸有大名軒皇用風后傅說是星精就
第優遺老来朝詔不名(疊押名字)留候常(集作嘗)辟榖何苦不
長生以下五篇並見集本
二
謀猷為將相翊贊奉宸(集作乘)輿履劔升前殿貂蟬託後
車齊侯䟽土宇漢室頼圖書僻處留田宅仍纔十畆(集作)
(頃)餘
三
舊里趨庭日新年置酒辰聞詩鸞渚客獻賦鳳樓人北
首辭明主東堂哭大臣猶思御朱輅不惜汙車茵
四
久踐中台座終登上將壇誰將斷車騎空憶盛衣冠風
日咸陽慘笳簫渭水寒尤人當思闕應罷太師官
故西河杜太守挽詞前人
天上去西征雲中護北平生擒白馬將連破黑鵰城忽
見芻靈善徒聞竹使榮空留左氏傳誰繼卜商名
吏部逹奚侍郎夫人寇氏挽詞二首
前人
束帶將朝日鳴環映牖辰能令諫王主相助識賢人遺
挂空留壁廽文日覆塵金蠶將畫柳何處更知春
二
女史悲彤管夫人罷錦軒卜營瞻二室行哭度千門愁
日光能淡寒川浪自翻一朝成萬古松栢暗平原
故右丞相贈太師燕文貞公挽詞二首
孫逖
海内文章伯朝端禮樂英一言興寶運三入濟蒼生命
與才相偶年將位不并台星忽已折流慟軫皇情
二
甲第三長戟高門四列侯已成冠蓋里更有鳳凰樓人
&KR1354;方為樂生涯遽若休空為(一作餘)掌綸地傳慶與千秋
故陳州刺史贈兵部尚書韋公挽歌
前人
奕葉金章貴連枝鼎位尊台庭為鳳穴相府是鴒原世
閱空悲命泉幽不返魂惟餘漢臣史經術贊韋門
故程將軍妻南陽郡夫人樊氏挽歌
前人
德配程休甫名高魯季姜寵縈蒼玉佩宴曼欎金堂白
日期偕老幽泉忽悼亡國風猶在詠江漢近南陽
故女道士婉儀太原郭氏挽歌二首
劉長卿
作範宫闈睦歸真藝業(集作道藝)超馭風仙路遠背日(集作月)
帝居(集作宫)遥鸞殿空留處霓裳已罷朝淮王哀不盡松
栢但蕭蕭以下十篇並見集本
二
宫禁恩(集作思)長隔神仙道已分人間驚早露天上失朝
雲逝水年無限佳城日易曛簫聲浮薤曲哀斷不堪聞
玉清公主挽詞張謂
學鳳年猶少乘龍日尚賖初封千戶邑忽駕五雲車地
接金人岸山藏玉女家秋風何太早吹落禁園花
故僕射裴公挽歌三首岑參
盛德資邦傑嘉謀作&KR1354;程門瞻駟馬貴時仰八裴(晉人八裴)
(一作龍)榮罷市秦人送還鄉綘老迎莫埋丞相印留着付
元成
二
二府(一作五府)瞻高位三台喪大賢禮容還故綘寵贈冠(集作)
過新田氣歇汾陽鼎魂飛京兆天(一作阡)先時劔已沒壟
樹久蒼然
三
富貴徒言久鄉閭沒後歸錦衣都未着丹旐忽先飛哀
挽辭秦塞悲笳出帝畿遥知九原上漸遠弔人稀
故國相公挽歌二首李嘉祐
文若為全德留侯是重名論功長不宰因病得無生大
夢依禪定高墳仰化成自應憐寂滅人世但傷情
二
共美持衡日皆言折檻時蜀臣(集作侯)供廟略漢主缺(一作)
(闕)台司車馬行仍止笳簫咽又悲今年杜陵栢(集作陌)殄
瘁泣遲遲(集作百花遲)
故吏部韋郎中贈給事中挽歌
前人
神理今何在斯人竟若斯顔淵徒有德伯道且無兒白
髮今悲老青雲數有竒誰言夕郎拜翻向夜臺悲
故相國苖公挽歌錢起
㶚陵誰寵葬漢主念蕭何盛業留青史浮雲逐逝波壟
雲仍作雨薤露已成歌愴悽平津閤秋風弔客過
&KR0566;公合祔挽歌顧况
草露前朝事荆茅聖主封空傳餘竹帛永絶舊歌鍾清
鏡無雙影窮泉有幾重笳簫最悲處風入九松原
相國晉公挽歌二首
玉節朝天罷洪爐造化新中和方作聖太素忽收神盛
德横千古高標出四隣欲知言不盡處處有遺塵
二
凝笳催曉奠丹旐向青山夕照新塋近秋風故吏還本
期光漢代從此掃胡關今日天難問浮雲滿世間
晉公魏國夫人柳氏挽歌前人
魚軒海上遥鸞影月中銷雙劔来時合孤桐去日凋夕
陽迷隴隧秋風咽笳簫畫翣無留影銘旌已度橋
義川公主挽詞前人
弄玉吹簫後湘陵鼔瑟時月邊丹桂落風底白楊悲雜
珮分泉戶餘香出繐帷夜臺飛鏡匣偏共掩娥眉
張丞相挽歌李端
素旆低寒水清笳出曉風烏来傷賈傅馬立禍滕公松
栢青山上城池白日中一朝今古隔唯有月明同
西河郡太原守張夫人挽歌李峰(一作岑)
鵲印慶仍傳魚軒寵莫先從夫元凱貴訓子孟軻賢龍
是雙歸日鸞非獨舞年哀榮今共盡悽愴杜陵田
故太尉兼中書令贈太師西平郡王挽歌
權德輿
翊戴推元老謀猷合大君河山封故地金石表新墳劔
履歸長夜笳簫咽暮雲還經誓師處薤露不堪聞
以下十一篇並見集本
故司徒兼侍郎贈太傅北斗郡王挽詞
前人
授律勲庸盛居中鼎鼐和佐時調四氣盡(集作宣)力静三
河忽訪天京兆空傳漢伏波今朝麟閣上偏軫聖情多
贈梁國惠康公主挽歌前人
外舘嬪儀貴中參睿渥深初笄横白玉盛服縷(集作鏤)黃
金鳳度簫聲遠河低婺彩沉夜臺留册謚悽愴有(集作即)
徽音
贈魏國憲穆公主挽詞前人
漢制榮儀(集作申)服周詩美肅雍禮尊同聖主恩賜大明
封外舘留圖史隂臺(集作堂)閟德容睿慈歌薤露千古仰
芳蹤
湖南觀察史故相國袁公挽歌二首
前人
五驅龍虎節一入鳳凰池令尹自無喜羊公人不疑天
歸京兆日葉下洞庭時湘水秋風至凄凉吹素旗
二
丹旐發江臯人悲鴈亦號湘南罷亥市漢上改詞曹表
墓雙碑立尊名一字褒常聞平楚獄為報里門高
恭王故太妃挽歌二首元稹
燕姞貽天夢梁王盡孝思雖從魏詔葬得用漢官儀(集作)
(藩儀)曙月殘光歛寒簫度曲遲平生逄恩地哀挽欲何之
二
文衛羅新壙仙娥掩暝山雪雲埋隴合簫鼔望城還寒
樹風難静霜郊夜更寒哀榮深孝嗣儀表在河間
元相公挽歌三首白居易
銘旌官重威儀盛騎吹聲繁鹵簿長後魏帝孫唐宰相
六年七月葬咸陽
二
墓門已閉笳簫遠惟有夫人哭未(集作不)休蒼蒼露草咸
陽壟此是千秋第一秋
三
送葬萬人皆慘澹反虞駟馬亦悲鳴琴書劔佩皆收拾
三歲遺孤新學行
文苑英華卷三百十
