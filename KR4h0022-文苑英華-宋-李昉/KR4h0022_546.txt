文苑英華卷五百四十七宋李昉等編
鳥獸門二十四道
屠龍判一道射牛判一道
驅犢蹊園判一道殺牛判一道
爲父殺牛判一道不埋狗判一道
射猿判一道死官鵝判一道
斷屠月殺鷰判一道養賈兒判一道
爲硩蔟判一道殺鳥獸判一道
解牛鳴判一道解鵲語判一道
神爲異聲判一道弓矢驅烏鳶判一道
蕃客求魚判一道獻千歲龜判一道
宴客鼈小判一道養鷄猪判一道
父病殺牛判一道狗傷人有牌判一道
牛觝馬判一道解牛鳴判一道(前有此判題各)
(對)
屠龍判
丁以屠龍爲業乙告不經
對
鱗族惟錯實繁有徒人不知非龍實有智風雲遇坎見
困豫且變化逢屯充膳夏后丁以詭俗爲事遊刃非物
或異仁賢罔識悔吝何則犬不言殺前哲良規馬重有
功後代明訓况四靈之貴萬化之資匪惟瑞啟漢年固
以仙登軒帝以屠爲稱豈不作法於凉以律繩之可謂
自貽伊慼
射牛判
萬年縣申王祚告侯明射牛明疑狼入圈中齧牛將弓
射狼誤中牛事
對
三元赫赫牛星紀於北方八極悠悠牛山建於東國錢
塘水上遠浮金鎻之輝蜀郡江前遥沉石犀之影豈止
披蹄載角玉鞅華鞦南州聞果下之名西域表花津之
異固以禮標極敬大祀資於潔圭易贊神明引重憑於
致遠由是降兹綸綍著彼科條姜牙絶其鼓刀庖丁息
其游刃侯明鄉閭賤品稼穡庸夫常傳寗戚之經久習
高堂之法西河資産希十千而萬計東州奔駿方一日
而千里俄而野心興暴縱目爲災引騂角之雕弓控青
筌之箭羽異天弧之垂象空法向狼之星殊封禪之舊
章便爲射牛之事悞殺不禁著自彛章罪疑從輕聞諸
古實
驅犢蹊園判
乙驅犢蹊丑園丑怒留其犢乙訴強劫
對
人守堅貞克終無替苟失廉節其弊斯生乙棲心丘園
㫃志閒雅忘負鼎之事從叩角之遊徘徊泉石躑躅林
草雅志情遠防微理乖事須正子夏之冠避朱仲之李
豈得牽壽春之犢踐於陵之園人而失圖一至於此丑
也奚據罰彼何深所損旣在於場苗取酬便過於佩犢
叔時作喻蹊田罪輕丘明述事奪牛刑重前文已决後
見須依
殺牛判
丙告丁殺牛事丁别款丙鑄錢州斷盡處極刑使出從
徒
對
議獄緩死先典攸愼聽言觀色法貴詳平刑罰暫虧手
足無措眷彼丁矣有異里仁見蒲葉之生春無聞曳耒
入桃林之鉅野爰事鼓刀遂令河渚風秋奄沉星彩蜀
山路險不見金生丙匪良交遂來相訴芳蘭入詠遽展
契於風雲叢棘議刑幾窮詞於刀筆搖尾求食斯之謂
乎朝歌殺牛理非謬矣方引循環之辨翻露鑄錢之責
𬗟監厥跡奚其若斯未盡金潭之由更起淮陽之獄州
司振藻處以極刑使者彈毫將爲徒坐諒哀矜而勿喜
何輕重其若斯狀外不推使司得其折衷案中論死州
法酷其深文結以徒刑吾無間矣
爲父殺牛判
韓孝隨父行牛驚觝人恐損父遂以刀殺牛牛主論告
孝請價陪填事
對
天經地義道冠生靈立身揚名德光終始見危授命宣
尼以為美談臨難捐軀馬遷述其遺烈韓孝不忝人子
先隨父行逢瑩角之初驚以衝燕壘遇奔蹄之暫躍若
走秦郊蒼黃貽性之憂倏忽慮庖之患霜鋒一舉若庖
丁之刃游冰鍔聊揮似宰夫之斷割原始雖稱犯罪要
終未可論辜旣符名教之規還申壯勇之節酬價匪虧
公理與直有惬私家庶叶平反之詞以表從輕之典
不埋狗判
城外多死狗法司責京兆府不埋訴非掩骼時
對
惟犬守禦居人是要混鷄而入坐識於新豐伴鷹而遊
行傳於上蔡是故閭閻密邇音響相聞喧雀成譁表貧
吏之節噬腓起戒陳爲主之誠何畜養之是均而城外
之多死知殃預兆未䘖吳相之衣遘斃遄深爲食驪姬
之藥流穢行路彰聞法司舉過從愆事關京兆且弊帷
從棄孔丘之義有虧掩骼候時周公之禮可守二途交
戰須定是非執禮而行斯亦爲得
射猿判
戊至丙乘舟來峽射猿中之黜其職丙不伏
對
沉沉長江巖巖峻峽波瀾浴日嶺嶂横雲路出東吳即
是三聲之地途危西蜀還尋萬里之橋顧維彼丙在兹
于役乘流振檝方從赤馬之遊滿月彎弧遂落玄猿之
影雖同養由之妙終致桓公之黥於人則事乖親愛在
獸則理切肝腸彼或可傷此可辭黜
死官鵝判
乙養官鵝多死或告不以人養鳥
對
池籞大開羽族無算乙忝夷隸職養官鵝諒須盡心能
識其性稻粱可遇蔓藻堪遊浮積水而連羣向長風而
鼓翅(一作翮)遂其棲托終冀繁多倦鸚鵡以樊籠樂鶢鶋
以鍾鼓以人養鳥不死胡爲儻或類兹如何免責且片
言折獄自古攸難理宜再詰是非不可輕爲與奪
斷屠月殺鷰判
甲爲蒺藜飼&KR1800;子致死鄰人告斷屠月殺鷰子
對
丁家巢泥載聞於頭秃黃氏把火旋見於眼傷甲之無
良情則非善以蒺藜而充飼三子俱亡無桃李之垂隂
一朝被告迹符周氏罪挂湯羅循情合科凖狀難捨
養賈兒判
丁養賈兒能馴擾啄人糓不伏陪
對
丁爲拙好收養賈兒日月淹延羽毛成就逢人不懼遇
物無驚有鴨羣之精神得鸒斯之風彩楚鳥(一作烏)旣非
别族吳鵶亦是一宗未能甘鼠已聞啄糓鳥未損物人
則何辜即索陪填恐非通允丁稱不伏理亦無乖
爲硩蔟判
甲爲硩蔟以十日號覆鳥巢
對
順時之令則無覆巢作災之禽固資書版陳之禮典布
以人倫苟或在辰克用兹道是以有鴞萃止爰結興於
詩人見彈而求乃寓言於莊叟長沙夭性入室貽凶曲
阜陳誠毁巢標喻硩蔟氏職惟斯掌務乃昭明有均大
羅之躅是忝虞人之效將去妖鳥式徇其義(一作議)旣均
惡聲庶無全卵日號月號之法書而不愆從子從角之
規用則斯備周典非昧方書是懸均射隼於高墉豈巢鵀
於外戶將使驚鳴緒閴同反舌之無聲聯翩影搖隨退
鶂之不駐事非詭妄告實欺誣諒稽十日之號難寘三
章之典
殺鳥獸判
今有過而殺傷鳥獸者甲以人成之
對
大羅以往禮猶因襲豢龍斯廢法亦罕聞自我化及豚
魚仁霑草木放楚人之鵠不咎使乎驚梁君之鴈豈誅
行者獸育豐草鳥棲平林一角以瑞於昌期九苞載叶
於仁義瞻言過者豈得傷乎必也百獸異倫六禽殊類
稻粱空費庖厨未供遇而見傷亦何矜其非政捨而勿
問庶得令其維新(一作令其惟新)甲以人成恐乖中典欽哉惟
恤寧失不經
觧牛鳴判
乙聞牛鳴云是生三犧或告妖妄欲科罪不伏
對
隂陽不測造化多端故有夷蠻之隸實司鳥獸之語乙
波流未息克廣前書精義不窮旁通異類告稱妖妄欲
抵刑章即科介葛之辜實恐冶長非罪以今况古不坐
爲然
觧鵲語判
乙被告殺夫縣執之訴稱隣婦不伏其罪郡以鵲來相
告將可爲徵者
對
道全皆應感至必通能分禽獸之言豈專夷貊之隸公
冶長之縲絏鳥語知非介葛盧之犧牲牛鳴辨數始由
人聽終見物情乙以氣烈剛腸冤深反目素不謹於帷
薄終取敗於嫌疑行兹亂風自抵邦憲徒嫁禍於隣婦
冀逃刑於我躬屬郡縣察微輕重不濫比夫窶數知來
頗類乎方朔驗兹&KR0008;鵠(古沃切廣韻&KR0008;鵠鵲)取效何異於公明(管輅)
(字也鳴鵲事見夲傳)古而有徵今也寧惑殺人之罪按律可求孽
乃自作死將誰緩
神爲異聲判
甲邑里有神爲異聲所不供太隂之弓請科之訴云掌
非武庫
對
至若日月薄蝕君臣著象夢轉歌於童子聞取幣於嗇
夫伐鼓廻輪有祗膺之事迹隂弓枉矢開救射之規模
義雖責於上公物終列於庭氏藏非武庫救即羣妖何
邑居之有災見主司之不務殊若在已近欲幸人旣闕
五兵之威因虧十日之號實忓(古安切擾也又胡旦切抵也)於典良
尸厥官思取義於磔攘請論刑於徽纆
弓矢驅烏鳶判
詔賜蕃客宴有司不以弓矢驅烏鳶御史劾之詞云非
祭祀之事
對
蠻夷麏至㓗牛羊以宴私弓矢載張備烏鳶之鈔盗苟
饋食而則爾豈薦饗之獨然况乎要服在庭舌人委體
方示懷於犒飲胡廢職於敺除且賓主恪恭須防墜鼠
之穢牲牢備禮寧無攫肉之虞曾是闕於弦弧復何徵
於擊豕疑周禮盡在旣專分鳥之司陳力自乖宜憚乘
&KR0865;之劾
蕃客求魚判
蕃官(一作客)至鴻臚寺不供魚客怒辭云獺未祭朝議失
隨時之義
對
沙漠實來供宜必備澤梁有禁殺則以時信能及於鯤
鮞化方行於蠻貊彼卿之屬得禮之中雖諭以象胥或
聞彈鋏而徵諸獺祭未可振緡旣懷友(一作支國語禮之立成者爲飫)
(飫歌名曰支以享夷狄疑用此事)物之虞遂阻烹鮮之請辭不失舊事
必有初是曰國之典常焉用隨時之義且駒支昧禮信
未習於華風里革(見國語)當朝返有迷於夏濫矜其異俗
責在有知合恕過求姑懲輕議
獻千歲龜判
戊獻千歲龜有司以欺罔舉科訴云得之於叢蓍之下
對
獻其介物雖合疑年驗以生蓍則當有數戊得兹外骨
藉自幽叢嘗聞見夢之神將期百中况察退藏之所足
辨千齡冀令僂句不欺誰謂蜉蝣興惑盍徵幽贊寧罪
矯誣居蔡於家則吾豈敢遊蓮有歲視子非無科之盖
有不知獻者此宜無罪
宴客鼈小判
甲饗客羞鼈小客怒其不敬辭曰水煩非傲
對
燕以示懷鼈於何有姑宜飲德豈誚水煩責外骨之不
豐顧褊心之奚甚甲大將展禮旋遇過求水潦方塗且
乏大爲貴者壺飡(一作饔飱)苟備何必長而食之我惟敬於
上賓爾寧貪於介物小不能忍禮何以觀儻羞南澗之
毛尚當遺味詎勞東海之鼈然後合歡詞未爽於小施
怒難信於堵父
養鷄猪判
甲爲郡守令百姓養母猪及鷄督郵諫其擾人不許
對
扇以仁風阜財為急教之畜擾利俗則多甲位列馮熊
政司佩犢將除饑餒之患用先蕃息之資俾爾生生非
予擾擾二彘旣侔於龔遂五牸足驗於陶朱訓養雖勤
割烹斯利旣符孳貨庶罔食貧使荷蓧之夫不空爲黍
倚杖而牧豈獨割葵人無見卵之思俗皆掩豆而祭寔
惟務夲焉用他規且異米鹽之煩寧懼糾繩之諫
父病殺牛判
壬父病殺牛祈禱縣以行孝不之罪州科違法
對
力施南畆屠則干刑祭比東隣理難逢福冠帶縱勤於
侍疾鋩刃寧同於彼祅壬憂或滿容殺非無故愛人以
德未聞易簀之言獲罪於天遂抵椎肥之禁志雖行孝
捨則亂常父病雖切於肺肝私禱豈侔於繭栗且宋人
皆用或免乘城之虞魏郡不誅終非棄市之律令不惟
反政是以常縣恐漏魚州符佩犢
狗傷人有牌判
癸家養狗傷人乙論官請償辭云有牌記行者非慎
對
畜狗不馴傷人必罪有標自觸徵償則非旣縣迎吠之
書寧忘慎行之道癸非用犬乙豈尤人防虞自失於周
身齧噬尚貪於求貨有牌記而莫慎則欲請庚無標識
而或傷若爲加等徵詞可擬往訴何憑
牛觝馬判
得甲牛觝乙馬死乙請償價甲云在放牧處相觝請陪
半價乙不伏
對
馬牛放牧蹄角難防苟死傷之可徵在故誤而宜别况
日中出入郊外寢訛旣谷量以齊驅或風逸而(集作之)相
及爾牛孔阜奮騂角而莫當我馬用傷踠駿蹄而致斃
情非故縱理合誤論在皂棧以來思罰宜惟重就桃林
而招損償則從輕將息訟端請徵律典當陪半價勿聽
過求
觧牛鳴判
得乙聞牛鳴曰是生三犧皆用之矣問之皆信或謂之
妖不伏
對
上禀天性旁通物情是謂生知孰云行怪况形雖異類
心則同歸四鳥分飛聽音旣稱有信三犧皆用聞鳴豈
可爲妖且叶前言殊非左道爾惟不講我則有辭揆以
周官業將司於夷隸詳夫魯史責不及於葛盧獸鳴可
徵人言奚恤
文苑英華卷五百四十七
