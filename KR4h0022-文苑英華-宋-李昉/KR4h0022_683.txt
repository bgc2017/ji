文苑英華卷六百八十四宋李昉等編
邊防下
與契苾將軍書一首
與程將軍書一首
諫雅州討先羌書一首
為建安王與安東諸州軍事書一首
為江東節度使破餘姚草賊龔厲捷書一首
代李侍郎與宣武韓司空書一首
上周相公書一首
祥瑞
為建安王答王尚書一首
賀張徐州得白兔書一首
醫藥
與洛陽名流朝士乞藥直書一首
寄裴舍人遺衣藥直書一首
與寧王憲等書一首
邊防下
與契苾將軍書王勃
昊天不忱哲人終否畢公逝矣傷如之何敬想情則懿
親義惟良執非夫人之為慟其誰為慟乎僕與此公早
投交公夷險之際終始如一常思並建忠孝之迹共申
家國之讐而負(一作有)壯志不就古人所悲何圖一旦長
訣嗚呼哀哉管仲不存叔牙空在子皮巳喪子産何依
興言追昔良增痛悼適得韋四郎書其承大郎雅意知
欲以此公碑誌託夫(一作之)下走夫撫今懷昔理寄斯文
旌德叙功事屬知已是以子期幽思感叔夜之形言伯
喈雄藻(一本作伯雄藻才非)待林宗而無愧下走雖不敏幸託深
期此而不為誰當為者但恐位卑先達才非拔萃虚承
厚睠不副高聞(聞一作意耳)謹遣舍弟勛往面取進止臨書
啜泣惨惶不次
與程將軍書駱賓王
昨見武郎將備陳將軍之言恩出非常談過其實恭承
(集作問)嘉會深用慙惶君侯懷管樂之才當衛霍之任豐
功厚利盛德在人送往事居元勲盖俗智足以崇(集作興)
王業道足以濟蒼生尚且屈公侯之尊每(集無每字)申(一作伸)
管庫之士若僕者天地中一無用芻狗耳粤自旌賁之
辰即逢聖眀之歷材不應務不能成佐命之功智不適
(集作通)時不能包周身之防加以天資木強不能屈節權
門道(集作地)隔蓬心不能賈名時議常願為仁由巳喪我
於吾見機可以絶機無用之為有用随時任其舒卷與
物同其波流者矣其於木也班垂無所錯(集作措)其鈎䋲
其於駕也良樂無所施其銜策不悟聖朝發眀敡之詔
(集作制)君侯緝雍熙之道曲垂提奬廣賜(亦作措)游談謬(集作)
(猥)以樗櫟之姿沗預賢良之薦當今鴻都富學麟閣多
英非游夏不可以升堂非䕫牙不可以擊節儻使片言
失德事暴區中匹夫竊議語流天下進乖得賢之舉退
貽薄德之譏恐不肖之軀為高眀之累耳必能一眄增
價九術先登燕昭為市駿之資郭隗居禮賢之始則當
效駑駘之用飾固陋之心陶鑄堯舜之典謨憲章文武
之要道(集作道德)上以究三才之能事下以通萬物之幽情
將使詞翰為行已外篇文章是立身正(集作政)路耳又何
足道哉言而不慙者恃惠子之知我也所恨禁門清切
造就無緣官事(集作守)牽纏程(集作風)期有限某尚期辭滿
儻汎孤舟萬里湮波舉目有江山之恨(一作限)百齡心事
勞生無晷漏(集作刻)之歡嗟乎流水不窮浮雲自遠霑襟
此别把𬒮何時特以平生之私㤀其貴賤之禮幸勿為
過謹不多談
右二篇與將軍書非論邊事也
諫雅州討生羌書陳子昂
將仕郎守麟臺正字臣陳子昂昧死上言竊(舊唐書作臣)聞
道路云云國家欲開蜀山自雅州道入討生羌因以襲
擊吐蕃執事者不審圖其利害遂廢梁鳳巴蜒兵以徇
之臣愚以為西蜀之禍自此結矣臣聞亂生必由怨起
(唐書作於怨)雅州邊羌自有國(唐書集本並作國初)巳來未嘗一日為
盗今且(且唐書集本並作一旦)無罪受戮其怨必甚怨甚懼誅必
蜂駭西山西山盗起則蜀之邊邑不得不連兵備守兵
久不觧則蜀之禍構矣昔後漢末西京喪敗盖由此諸
羌此一事也且臣聞吐蕃桀黠之虜君長相信而多奸
謀自敢抗天誅爾來向二十餘載大戰則大勝小戰則
小勝未嘗敗一隊亡一矢(唐書作夫一本作卒)國家往以薛仁貴
郭待封為虣虎之將屠十萬衆於大非之川一甲不歸
(唐本作返)又以李敬玄劉審禮為廊廟之宰(唐書作噐)辱十八萬
衆於青海之澤身為囚虜(唐書作身囚虜庭)是時精甲勇士勢
如雷雲然竟不能擒一戎馘一醜至今而關隴為空今
乃欲以李處一為將驅顦顇之兵將襲吐蕃臣竊憂之
而為此虜所笑此二事也且夫事有求利而得害者則
蜀昔時不通中國秦惠王欲帝天下而并諸侯以為不
兼賨不取蜀勢未可舉乃用張儀計飾美女譎金牛因
間以啖蜀侯蜀侯果貪其利使五丁力士鑿山通谷棧
褒斜置道於秦自是險阻不關山谷不閉張儀躡踵乘
便縱兵大破之蜀侯誅賨邑滅至今蜀為中州是貪利
而亡此三事也臣聞吐蕃羯虜愛蜀之珍富欲盗之久
有日矣然其勢不能舉者徒以山川阻絶障隘不通此
其所以頓餓狼之啄而不竊食也今國家乃亂邊羌開
隘道使其收奔亡之種為嚮導以攻邊是以借寇兵而
為賊除道舉全蜀以遺之此四事也臣竊覩(唐書集本並作觀)
蜀之西南一都會國家之寳庫天下珍貨聚出其中又
人富粟多順江而下可以兼濟中國今執事者乃圖僥
倖之利悉以委身西羌得西羌地不足以稼穡財不足
以富國徒殺無辜之衆以傷陛下之仁糜費隨之無益
聖德又恐僥倖之利未可圖哉此五事也夫蜀之所寳
恃險者也人之所安無役者也今國家乃開其險役其
人險開則便寇人役則傷財臣恐未見羌戎巳有奸盗
在其中矣往來益州長史李崇真將圖此奸利傳檄稱
吐蕃欲寇松州遂使國家盛軍以待之轉餉以備之未
二三年巴蜀二十餘州搔(唐書作騷)然大弊竟不見吐蕃之
面而崇真贓錢巳計巨萬矣蜀人殘破幾不堪命此之
近事猶在人口陛下所親知愚臣(唐書作臣愚)意者不有奸
臣欲圖此利復以生羌為計者哉此六事也且蜀人尫
劣不習兵戰一虜持矛百人不敢當又山川阻曠去中
夏精兵處遠今國家若擊西羌掩吐蕃遂能破滅其國
奴虜其人使其君長係首北闕計亦可矣若不到如此
臣方見蜀之邊陲不守而為羌夷所横暴昔辛有見被
髮而祭伊川者以為不出百年此其為戎乎臣恐不及
百年而蜀為戎此七事也且國家近者廢安北拔單于
棄龜兹放疎勒天下翕然謂之盛德所以者何盖以陛
下務在仁不在廣務在養不在殺將以此息邊鄙休甲
兵行乎三皇五帝之事者也今乃徇貪夫之議謀動兵
戈將誅無罪之戎而遺全蜀之患將何以令天下乎此
愚臣所不甚悟者也况當今山東饑關隴弊歷歲枯旱
人有流亡誠是聖人寧静思和天人之時不可動甲兵
興大役以自生亂臣又流聞西軍失守北軍不利邊人
忙(集作惟非)動情有不安今(唐書有又字)復驅此兵投之不測臣
聞自古國亡家敗(唐書作亡國破家)未有(集作嘗)不由黷兵今小
人議夷狄之利非帝王之至德也(唐書有又字)况弊中夏哉
臣聞古之善為天下者計大而不計小務德而不務刑
圖其安則思其危謀其利則慮其害然後長享福禄伏
願陛下熟計之
為建安王與安東諸州軍事書
前人
月日清邊道行軍大緫管建安郡王攸宜致書安東諸
州刺史并諸將部校官屬等初春猶寒公等久統兵馬
勤國捍邊不至勞弊也其如常以此賊中頻有人出來
異口同辭皆云逆賊李盡滅巳死營州饑餓人不聊生
諸蕃首領百姓等唯望官軍即擬歸順前後繼至非止
一人某先使人向營州昨廻具得父老密狀云賊勢窮
蹙去正月上旬有妖星落孫萬斬營中其聲如雷賊黨
離心各巳猜貳夭殃如此人事又然平殄兇渠正在今
日大軍即巳二月上旬六道並入指期尅剪同立大勲
請公等訓勵兵馬共為掎角開國封侯其機在此幸各
勉力以圖厥功尋當更使人續往先此不具
為江東節度使破餘姚草賊龔勵捷書(巳見五百六十)
(七卷)
代李侍郎與宣武韓司空書
吕温
某以菲才謬當重任事關國計動限軍期撫事知難夙
夜憂積盖以運路擁滯私鹽撓法力非有司所及唯託
方鎮至公伏惟司空文武全才勲德茂著朝廷毗倚中
外具瞻勤王則知無不為憂國則言皆可復今春過日
獲拜旄(集作旌)麾眷私之餘巳列(集作及)此事蒙許同志立
法叶力徇公對敡之初便具聞奏所以遣裴郎中往申
朝旨議立規矩悉令諮託大賢非敢專行鄙見昨得廵
按狀報伏承司空德量旁通忠誠感發急公家之病同
職司之憂塩法隄防巳行文牒斗門同塞許有商量率
先諸侯首贊王度義形九牧忠動三軍意開而遠近承
風言發而神眀知感况某奉職之分承眷之深受賜懷
仁豈同常等銘戴所至無喻下情
上周相公墀書杜牧
某冄拜伏以大儒在位而未有不知兵者未有不能制
兵而能止暴亂者未有暴亂不止而能活生人定國家
者自生人以來可以屈指而數也今兵之下者莫若刺
伐之法詩大雅維清(維清是頌非雅)奏象舞之篇曰維清緝熙
文王之典迄用有成維周之禎象者象武王伐紂刺伐
之法此乃文王受命(受殷王專征之命也)七年五伐晉戰陣刺伐
之法遺之武王武王用以伐紂而有天下致之清平為
周家之禎祥周公居攝祀文武於清廟作此詩以歌舞
文武之德其次兵之尤者莫若鈎援衝壁今之一卒之
長不肯親自為之詩大雅周公皇矣美周公之詩曰以
爾鈎援與爾臨衝以伐崇墉臨衝閑閑崇墉言言此實
文王伐崇墉傳于其城以臨車衝鈎援其城文王親自
為之夫文王何人也周公詩之夫子刪而取之列於大
雅以美文王之功德手弦而口歌之不知後代之人何
如此三聖人安有謀人之國有暴亂横起戎狄乘其邊
坐於廟堂之上曰我儒者也不能知兵不知儒者竟可
知兵也竟不可知兵乎長慶兵起自始至終廟堂之上
指蹤非其人不可一二悉數高宗朝薛仁貴攻吐蕃大
敗於大非川仁貴曰今年歲在庚午不當有事(集作于)西
方此乃鍾鄧伐蜀身誅不返昨者誅討党羌徵關東兵
用於西方是不知天道也邊地無積粟師無見糧不先
屯田隨日隨餉是不知地利也兩漢伐虜騎兵取於山
東乃(集作所)謂冀之北土馬之所生馬良而多人習騎戰
非山東兵不能伐虜昨者以步戰騎百不當一是謂不
知人事也天時地利人事此三者皆不先計量短長得
失故困竭天下不能滅樸&KR0554;之虜此乃不學之過也不
教人戰是謂棄之則謀人之國不能料敵不曰棄國可
乎牧所注孫武十三篇雖不能上窮天時下極人事然
上至周秦下至長慶寳歷之兵形勢虚實隨句解折離
為三編輙敢獻上以備閱覧少希鍳悉苦心即為至幸
伏增惶惕之至某頓首冄拜
祥瑞
為建安王答王尚書書陳子昂
使至辱書知初出黃龍即擒白鼠凶賊滅兆事乃先知
(集作徵)凢百士衆莫不喜躍鼠者坎精穿竊為盗夜遊晝
伏乃是其常今白日投營(集作軀)素質委命賊降之象理
必無疑近冄有賊中信來親離衆潰期在旦夕尚書宜
訓勵士卒秣馬嚴威因此凶亂之機乘其敗亡之勢事
同破竹無待前茅坐聽凱歌預用欣慰
賀張徐州得白兔書韓愈
伏聞今月五日營田廵官陳從政獻瑞兔毛質皎(集作全又)
(作皦)白天馴其心其始實得之符離安阜屯田(蜀本作屯屯)之
役夫朝行遇之廹之弗逸人立而拱竊惟休咎之兆天
所以啓覺于下依類託喻事之纖悉不可圖驗非睿智
慱通孰克究眀愈雖不敏請試辨之兔隂類也又窟居
狡而伏逆象也今白其色絶其羣也馴其心化我德也
人立而拱非禽獸之事革而從人且服罪也得之符離
實戎(蜀本作我)國名又附麗(音離)也不在農夫之家田而在軍
田武德行也不戰而來之之道也有安阜(集作附)之喜(喜集)
(作嘉名)焉伏聞閣下股肱帝室藩垣天下四方其有逆亂
之臣未血斧鑕之屬畏威崩析(蜀本作折)歸我乎哉其事兆
矣是宜具跡表文以承答天意小子不惠猥以文句微
識蒙合(集作念)睹兹盛美焉敢避不譲之責而默默耶(一作)
(賀也)愈冄拜
醫藥
與洛陽名流朝士乞藥直書
盧照隣
幽憂子學道于東龍門山精舍布衣藜羹堅卧於一巖
之曲客有過而哀之者青囊中出金花子丹方相遺之
服之病愈視其方丹沙二斤穀楮子則山中可有丹沙
則渺然難致昔在關西太白山下一隱士多玄眀膏中
有丹沙八兩予時居貧不得好上沙但取馬牙顔色微
光净者充用自爾丁府君憂每一號哭涕泗中皆藥氣
流出三四年羸卧苦𠻳幾至於不免復偶於他方中見
一說云丹砂之不精者服之令人多𠻳訪知一處有此
物甚佳兩必(一作别)須錢二千文則三十二兩當取六十
四千也空山卧疾家業先貧老母年尊兄弟禄薄若待
家辦則委骨於巉嵒之峯矣意者欲以開歲五月穀子
熟時試合此藥非天下名流貴族王公卿士於仁惻之
心達枯骨朽株者孰能濟之哉今力疾賦詩一篇遍呈
當代博雅君子雖文不動俗事或傷心儻遇晏嬰脫左
驂而見贖如逢孔子分秉粟以相憂則越石原憲不辛
苦於當年矣唯當坐禪念室以答深仁若諸君子家有
好妙沙能以見及最為第一無者各乞一二兩藥直是
庶幾也仲尼曰有能一日用其力於仁者乎未有力不
足者又曰君子無終食之間違仁在坐則參於前在輿
則倚於衡古人心可見矣又曰仁遠乎哉我欲仁斯仁
至矣言能苟行之仁道不遠也朝英貴士博濟而好仁
者何必相識故知與不知咸送詩告請無案劒同掩體
骸云爾
寄裴舍人遺衣藥直書
山信(一作僕)至自都太子舍人裴瑾之太子舍人韋方賢
左史范履冰水部員外郎獨孤思莊少府丞舍人内供
奉閻知微符璽郎喬偘並有書問余疾兼致束帛之禮
以供東山衣藥之費嗟乎代與道交喪其來尚矣殷揚
州與外甥韓康伯别慨然而詠富貴他人合貧賤親戚
離因泣下交頥不能自巳余以其為人也名過真(一作其)
實然窮達之際則西狩獲麟所不能逸(欵作免)斯亦古君
子之大悲也自鄶而下曷足譏焉余家咸亨中良賤百
口自丁家難私門弟妹凋喪七八年間貨用都盡余不
幸遇斯疾母兄哀憐破産以供醫藥屬多穀不登家道
屢困兄弟薄遊近縣創巨未平雖每分多見憂然亦莫
能取給海内相識亦時致湯藥恩亦多矣晩更驚信佛
法於山下間營建所費尤廣本欲息貪寡欲緣此更使
貪心萌生每得一物輙歡喜更恨不足嗚呼道惡在而
奔競之若兹雖觀苦空無常而此業巳就不可中廢祈
(一作所)獲福慶思與士君子共之
與寧王憲等書玄宗皇帝(開元中)
昔魏文帝詩云西山一何峻(舊唐書作高)高高(舊書作高處)殊無
極上有兩仙童不飲亦不食賜我一丸藥光耀有五色
服藥四五日身體(舊唐書作輕)生羽翼朕每思(新唐書作言)服藥
而求羽翼何如骨肉兄弟天性之羽翼乎陳思有超代
之才堪佐經國(舊唐書作綸)之務絶其朝謁卒令憂死魏祚
未終遭司馬宣王之奪豈神丸之效也虞舜之聖捨象
傲之愆以親九族九族既睦平章百姓此為帝王之軌
則于今數千載天下歸善焉朕未嘗不廢寢忘食興(舊唐)
(書作欽新唐書作慕)歎者也頃因餘暇妙選僊經得此神方古老
云服之必驗(新唐書作餌之必夀)今分此藥願與兄弟等(新唐書作共之)
同享(舊唐書作保)長齡永無限極(新唐書作偕至長齡永永無限)
文苑英華卷六百八十四
