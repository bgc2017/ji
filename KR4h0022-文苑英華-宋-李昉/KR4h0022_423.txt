文苑英華卷四百二十三宋李昉等編
赦書四
尊號赦書二
寶歷元年四月二十日冊尊號赦文編制
門下朕聞奉天地之大統必酌于人心荷宗祖之誠訓
必參于國典顧惟眇身守任重器道未能被物德不足
蓄身頼于宗工碩老輔導丞弼享祧主(詔令作奉)鬯熏燎告
玄履歷正元敷施大號庶方咸若四表穆然皇祖披攘
之基列聖焦勞之業恬焉而有泰焉而居晝以度心夜
以省已其何德以堪之方將法乾以行徤體咸而致和
執冲以固高守約以持滿而文武百辟章奏四上以為
人心不可以曲讓國典不可以矯違亦用慰于太皇太
后皇太后之意屈而後俞諒非獲已豈不以予非生知
欲以徽稱懿號誘掖勸慕之乎將使循名而勉其實力
實而應其名乎然則予方且以為韋弦方且以為箴誥
㮊于皇極庶無尤違是宜與物同利惟新大澤可大赦
天下自寶歷元年四月二十二日昧爽已前大辟罪已
下已發覺未發覺已結正未結正繫囚見徒罪無輕重
咸赦除之惟故殺人及官典犯贓不在此限應左降官
未經量移者宜與量移近處丁憂去任服闋日亦與量
移如准前制已合量移有司未注擬者並任累叙流人
未到所在及已到未經量移者並與量移近處僧尼道
士移隸未經量移者並(一作亦)與量移近處中外前資見
任官頃因延累未及用才并左降官中有事情可恕名
跡素聞者宜委中書門下量加奬用勿使屈滯授田制
祿歲久而弊深留獄要囚期舒而濫廣隱冒啓逃姦之
漸倍稱成豪奪之源亟舉舊章猶循宿蠧永言謀始必
俟申明在京百司職田散在畿内諸縣舊制配地出子
逐畆平攤比量舊制孰為久便宜委京兆府與屯田審
計會條䟽奏聞如京城諸司捕繫推掬經旬時每季御
史巡囚罕能察訪舉劾積成冤滯為弊頗深宜委御史
臺重舉用長慶元年七月十八日赦文條件聞奏京畿
百姓多属諸軍諸使或戶内一人在軍其父兄子弟不
受府縣差役頃者頻有制勑處分如聞尚未遵行宜委
京兆府重舉用長慶元年七月十八日赦文條䟽聞奏
應京城内有私債經十年已上曾出利過本兩倍本主
及原保人死亡並無家産者宜令臺府勿為徵理應天
下典貼得人庄田園店等便合祗承戶稅本主收贖之
日不得引令式及言私契組織貧人今煩而政撓積習
而弊生欲其適宜湏有釐革使人不倦必在變通今年
正月七日制勑處分條目中有未經施行者委御史臺
令提舉仍條錄聞奏宜委百司官長各具條䟽當司利
病奏聞擇其善者當議改更弘文崇文館生及齋郎三
衞所用資蔭踰濫頗多澄源清流切在釐革宜委禮部
兵部侍郎條䟽以久遠可行用者兼每蔭别限年限明
作條例聞奏懋官述職禦侮宣威暨于庶僚咸竭乃力
峻其爵秩以極封崇内外文武見任及致仕官三品已
上賜爵一級四品已下加一階仍賜勲兩轉神策六軍
金吾威遠皇城將士普恩之外各賜勲兩轉列虞賓之
位崇褒聖之胤所以闡德教而昭前烈也二王三恪及
文宣公各賜物三十疋朕上奉兩宫下臨九有庶幾廣
愛之道以行教化之風太皇太后皇太后二等已上親
委中書門下約舊例量加優賞二廣分營六師環衛梯
航貢奉玉帛會同既勤勞而可嘉亦懷來之所尚神策
及六軍金吾威遠皇城等諸軍將軍統軍以下各有賜
給其將士等長行立仗者并守本軍本營者各賜物有
差鴻臚禮賓院應在城内蕃客等並節級有賜物宣贊
盛禮潤色鴻徽爰錫寵於崇階亦推恩於任子攝侍中
讀寶官門下侍郎平章事竇易直攝中書令讀冊官中
書侍郎平章事李程各賜一子出身撰冊文官左僕射
平章事李逢吉宜依舊例賜一子出身正員官奉冊奉
寶綬官書玉冊官書寶官各加兩階進寶綬進冊中嚴
外辨禮儀贊導押冊押寶綬舉舁寶冊官各加一階合
入三品者待考足日聽叙合選人减一選其餘應職掌
行事官及寫制書官太常修撰儀注禮官并宫内行事
官三品已上賜爵一級四品已下加一階仍並賜勲一
轉造玉冊并填金字造寶装官各賜五十疋前王之令
政未有遺年前哲之格言寔先顧行義存忠厚教被家
邦天下百姓九十已上委所在長吏量加存問孝子順
孫義夫節婦旌表門閭終身勿事先已旌表者亦量加
優䘏生甫炳靈出圖表異故能發洩雲雨蓄涵風雷望
秩之儀必資蠲㓗五岳四瀆宜委本州府長吏備禮致
祭名山大川及自古聖帝明王忠臣烈士令所在以禮
致祭亡命山澤挾藏軍器百日不首復罪如初赦書有
所不該者所司具作條例聞奏敢以奏前事相告言者
以其罪罪之赦書日行五百里布告天下咸使聞知
會昌二年四月二十三日上尊號赦文
編制
門下昔我高祖太宗始造區夏闢乾坤以覆載竭日月
以照臨盛德耿光格于上下昊天有成命我二后受之
列聖丕圖克大其緒文綏武靖奕葉連枝逮予纉修罔
敢失墜誠欲追縱在昔貽範將來陶末俗於至和返大
朴於已散而道不足以居域中之大文不足以成天下
之化恭已南面夙興夕惕遐想理古歉然于懷至於嗣
歲豊穰寰海康静祅沴滅息華夷大同兹實監祐自天
匡救在下諒非已出安敢自多而三台百辟陳忠歴懇
加我大號其何以堪謂予守文宜述先志抑而不行者
三請確而不拔者群誠豈貪在已之名始念從人之欲
秪應典冊良深惕勵於戲顔子匹夫也猶曰舜何人哉
矧有其位行其教化而不思齊其道也尚念交修俾克
用乂今維夏長飬之時動植之物莫不自遂思有以導
迎和氣生活吾人是用稽犧經之作觧法虞書之肆赦
推恩宥過思與(詔作與物)同休可大赦天下自會昌二年四
月二十三日昧爽已前大辟罪已下已發覺未發覺已
結正未結正繋囚見徒罪無輕重咸赦除之唯犯十惡
叛逆已上故殺人及官典犯贓不在此限應左降官恩
赦後未經量移者與量移近處丁憂去任服闋日亦與
量移如凖前制已合量移有司未注擬者速與處分流
人未到所在及已到未經量移者並與量移近處僧尼
道士移隸未經量移者亦與量移近處中外前資見任
官頃因延累未及用才并左降官中有事情可恕名跡
素聞者宜委中書門下量加奬用勿使屈滯俗未臻於
富庶念每切於黎元衣食寡充旰昃興嘆百司田疇地
有高低歲有善惡傷於水潦則低地不稔稍遇亢旱即
高處無苗近聞州縣長吏掩其灾損務求辦集唯於熟
苗上加徵將填欠數致使黎元重困惠飬全乖自今後
州縣百姓有遭水旱苗稼不收處檢驗不虛更准前後
勑文被免不得加徵熟田人戶令本配額外重出斛㪷
商通百貨士奉公程俾無行旅之虞在去萑蒲之聚應
州郡連帶江湖常多寇盗結構群黨潜蓄弓劒殘害平
人剽劫財物道途商賈常患不安方今海内無虞所宜
普凑委諸道節度防禦使如界内帶江山淮海處切加
警備仍差巡檢更於要害處加置軍鎮捉搦擇有機略
軍將鎮守遊奕明立賞罰如能設計擒獲賊黨二十人
已上并獲贓物推問行劫蹤跡分明者量其功蹟節給
優賞仍與遷職如界内有劫殺不能捉獲者亦節級重
加懲責仍委出使郎官御史及所在巡檢院切加訪察
不得更使因循邊戍禦扞戎夷士卒衣粮最為切事如
聞迯亡浸廣營壘多虛又供給公私皆率官徤妻拏困
乏不免飢寒委本道節度使與監軍使躬親點閱據迯
死欠闕人數便取軍中少壯有武藝子弟填替不得遣
有虛名其見在將士衣粮皆湏及時給付正身不得輙
有减刻别將支用令其凍餒仍委出使郎官訪察聞奏
有違當案覆科貶抑強扶弱實王道所先賦役以均則
窮人靡怨度支鹽鐵戶部諸色所由茶油鹽商人凖勑
例條免戶内差役天下州縣豪宿之家皆名屬倉場塩
院以避徭役或有違犯條法州縣不敢追呼以此富屋
皆趨倖門貧者偏當使役其中亦有影庇其(疑作真)偽難
分自今已後委本司條䟽應属三司及茶塩商人各據
所在場塩正額人名牒報本貫州縣凖勑文處分其茶
塩商仍定斤石多少以為限約其有冐名接脚短販零
少者不在此限其小舖所由主人牙郎火夫牛戶父兄
子弟并在任州縣依例使例所冀勞逸稍均疲人蘇息
給事郊廟之服奉繭絲之稅蠶桑是繁封植攸資宜設
科條用絶違犯勤課種桑比有勑令每年奏聞如聞都
不遵行恣為剪伐列於市肆鬻為柴薪州縣宜禁斷不
得輙許更賣犯者科違勑罪理貴便人事存可久苟非
摭實則昧適時州府兩稅物斛㪷每年各有定額徵科
之日皆申省司除上供之外留後留州任於額内方圖
給用縱有餘羡亦許州使留備水旱其留使錢物更令
諸道分析破用去處所立文帳皆是搆虚文百姓懇田
承前已申頃畆及斛㪷單數近年又令其人戶稅錢等
第懇田水陸頃畆挾縣鄉分析徒為繁弊無益政途今
年已後並宜停送州縣攝官假名求食尚懷苟且不䘏
疲人其闕少官員處並委本州刺史於當州諸縣見任
官中量閑劇分配公事勾當如官員數少力實不逮處
即於前資官中選擇清謹幹用者差攝不得取散試官
充職制禄授田著於定制貪猾利已不修舊章應畿内
在京百司職田方聞本地多被狡吏及豪強平直隱蔽
廻換遥指荒閑塉薄田地即配與浮客佃食免被豪吏
欺隱如或因循不存勾當官吏等必當節級處分使命
經行供備夫役既隳額例事頗姦欺湏議舉明以全物
力江淮兩浙每驛供使水夫價錢舊例約十五千已來
使過元額湏别供舡夫近日相承取索無度從蘇常已
南每驛便供四十餘千或界内或四五驛往來湏破四
五百千宜依往例不得數外妄供如更有違長吏已下
節級書罪立政之本所務均平設法之源在絶僥倖京
畿諸縣太常樂人及金吾角子皆是富饒之戶其數至
多今一身屬太常金吾一門書免雜差役今日已後只
放正身一人差使其家下並不在影庇限涉歴吏事盖
崇理本自因近制却啓倖門太和九年十二月十八日
勑進士初合格並令授諸州府參軍及緊縣簿尉未經
兩考不許奏職盖以科第之人必弘理化黎元之弊欲
使諳詳非唯可塞倖門實亦用懲澆俗近者諸州長吏
漸不遵承雖注縣寮多縻使職苟從知已不顧蒸人流
例寢成侵費不少况去年選格更當府充職一人從事
兩諸科錢虚占吏曹正員不親本任公事其進士宜至
合選年諸道依資奏授州縣官即不在兼職之限武官
選用本求才藝近日入仕多門虚偽轉甚就中兵部武
選其弊尤深都無本根妄兼甲歷但求遷轉莫可討尋
其武選且停見任武官即仰依前守職仍差官量與修
甲歷得甲歷定然後許前資赴集輦轂之下諸色人中
非吏非商閑行遊手惣名趁事潜得容奸自今後有自
謀職任私用貨財詭計多端經過朝貴者委御史臺京
兆府嚴加察訪捉搦畿甸賦繁園陵至重先事立制冀
免虚勞親陵栢栽每歲添補約力計費役用至多歲久
而不見其功人勞而未除其弊盖由栽植動土湏先奏
聞待勑下有司及擇日到縣已過期限豈盡施功空閱
數以計傭皆朝種而夕朽自今已後每至歲首委有司
於正月二月三月八月四箇月内擇動土利便之日先
下奉陵諸縣分明榜示百姓至時與設法栽植畢月縣
司與守𬋩使同點檢據數牒報與折本戶稅錢高秩峻
級榮蔭子孫盖寵勞能著存令式近者漸寡廉撲多補
名身不獨假蔭近房兼有規求厚利選曹既闕磨勘長
吏不聞糺䋲此弊公行吏途太濫自今後並湏凖格用
蔭人數年限不得逾越委吏部及御史臺嚴加覺察據
其選授官到本道本州湏審磨勘稍疑踰濫及察知冐
賣資蔭便收禁牒報有司懋官述職禦侮申威暨于庶
僚咸竭乃力峻其爵級以極封崇内外文武見任及致
仕官三品已上賜爵一級四品已下加一階仍賜勲兩
轉神策六軍金吾威遠皇城將士普恩之外各賜勲兩
轉位列虞賓胄崇褒聖所以闡德教而昭前烈也二王
三恪及文宣公各賜物五十疋二廣拱辰五營列衛明
庭執玉航海會朝念申力以賞勞示懷柔而優寵神策
及六軍金吾威遠皇城等諸軍將軍統軍已下各賜物
有差鴻臚禮賓院應在城内蕃客等並節級有賜物光
贊典冊發揮鴻名實頼重臣共揚休烈爰推恩以廣愛
亦峻級以崇階攝侍中讀寶官中書侍郎平章事李紳
攝中書令讀冊官右僕射兼中書侍郎平章事崔拱(一作)
(珙是)各賜一子出身撰冊文官司空兼門下侍郎平章事
李德裕賜一子出身正員官奉寶綬官書玉册官書寶
官各加兩階進寶綬進中嚴外辨禮儀贊導押寶冊官
各加一階其應職掌行事官三品及寫制官太常修儀
注禮官并内行事官三品已上賜爵一級四品已下一
階仍并賜勲一轉鐫造寶冊并填金字造寶装玉冊官
各賜物五十叚飬老引年旌閭表行冀弘忠厚之俗以
振節義之風天下百姓年九十以上委所在長吏量加
存問孝子順孫義夫節婦旌表門閭終身勿事先已旌
表者亦量加優䘏降神表峻出寶應圖秩視公侯德穰
灾患式崇明祀咸薦吉蠲五岳四瀆宜委本州長吏備
禮致祭名山大川自古聖帝明王忠臣烈士各令所在
以禮致祭亡命山澤挾藏軍器百日不首復罪如初赦
書有所不該者所司具作條例奏聞敢以赦前事相告
言者以其罪罪之赦書日行五百里布告天下咸使聞
知主者施行
文苑英華卷四百二十三
