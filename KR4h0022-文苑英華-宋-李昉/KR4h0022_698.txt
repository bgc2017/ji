文苑英華卷六百九十九宋李昉等編
文集一
庾信集序一首文思博要序一首
王勃集序一首
庾信集序宇文逌
盖聞五聲調應則宫徵成其文八音克諧則絃管和其
韻所以周南召南之篇為風人之首小雅大雅之作實
王政之由復其(疑作有)陽春白雪之唱郢中之曲彌高秋
風黃竹之詞伊上之才尤盛遂能弘孝敬叙人倫移風
俗化天下兼夫吟詠情性沈鬱文章者可略而言也開
府司宗中大夫義城公庾信字子山南陽新野人也若
夫有周之時掌庾源其得姓皇晉之代大尉闡其宗譜
舄奕氤氳布在方策國史家諜世並詳焉八世祖滔散
騎常侍領大著作遂昌縣侯祖易徵士隱遁無悶確乎
不拔宋終齊季早擅英聲父肩吾散騎常侍中書令文
宗學府智囊義窟鴻名重譽獨步江南或昭或穆七世
舉秀才且圭且璋五代有文集貴族華望盛矣哉幼而
清惠唯良之美稱共治之能佩犢帶牛有侔龔遂桑枝
麥穗無謝張堪入為司憲中大夫帥掌三勑之法助宣
五禁之書秋府得人於斯為盛嘗且上府賦詩曰詰旦
啟門闌繁辭擁筆端蒼鷹下獄吏獬豸飾刑冠司朝引
玉節盟載捧珠盤窮紀星移次歸餘律未殫雪高軍尺
厚冰深一寸寒短笋猶埋竹香心未起蘭孟門久失路
扶搖忽上摶栖烏遷得府棄馬復歸欄榮華名義重虚
薄報恩難枚乘遷(疑)起疾貢禹遂弹冠方隨蓮葉歛未
用竹根丹一知玄象法詎思垂釣竿其王事之中優遊
如此出為洛州刺史德茂褰帷才膺刺舉吏不敢賄人
不忍欺上洛童兒如迎郭伋商山故老似值劉弘復為
司宗中大夫㹅轄禮府佐治春卿辨九拜之儀教六詩
之義自梁朝筮仕周世驅馳至今歲在屠維龍居淵獻
春秋六十有七齒雖耆宿文更新竒才子詞人莫不師
教王公名貴盡為虚襟信降山岳之隆緼烟霞之秀器
量侔瑚璉志性甚松筠妙善文詞尤工詩賦窮緣情之
綺靡盡體物之瀏亮誄奪安仁之美碑有伯喈之情箴
似揚雄書同阮籍少而聰敏綺年而播華譽齠歲而有
俊名孝性自然仁心獨秀忠為令德言及文詞穿壁未
勤映螢逾甚若乃德聖兩禮韓魯四詩九流七略之文
萬卷百家之說名山海上金匱玉版之書魯壁魏墳縹
帙緗囊之記莫不窮其枝葉誦其篇簡豈止仲任一見
之敏世叔五行之速強記獨絶博物不群年十五侍梁
東宫講讀雖桓驎十四之歲答宿客之詩魯連十二之
年杜離堅之辨匪或斯尚同日語哉玉墀射策高等甲
科公孫金馬之時仲舒鴻漸之日未能連類曾何足云
解褐授安南府行參軍尺木未階高衢方騁尋轉尚書
度支郎中壮歲精練必以吏能上象列宿非因忿氣夜
不離閣(後漢黃香晝夜不離省閣)無愧於黃香開霧覩天有同於樂
廣仍為郢州别駕刺史之半驥足斯展于時江路有賊
梁先主使信與湘東王論中流水戰事醜徒聞其名德
遂即散奔深為梁主所賞盖善戰者不陣此之謂乎兼
通直常侍使於魏土接對有才辨雖子貢之旗鼓陳說
仲山之專對智謀無以加也還本國為正員郎職位清
顯以望以實又為東宫領直春宫兵馬並受節度龍樓
蘭錡寵寄逾隆值侯景簒逆攻圍淮海建康宫殿非無
流矢之兵丹陽帝居遂有生荆之痛出往上流來歸全
楚于時州后即湘東王其後封豕既誅長蛇受戮湘東
有雪恥之功淮海有勤王之旅同少康之復夏若太戊
之紹殷即於荆江驟置文物復為梁後主蕭繹御史中
丞中興司直具瞻斯在貴戚歛手豪族屏氣遷散騎常
侍右衛將軍豐貂右珥戎章再徙阮籍非好之職鄭點
參乘之官著德廊廟切問近對拜武康縣開國侯開國
承家信圭是執河帶山礪貽厥于后即以本官奉使大
國光華重出原隰再來太祖夾輔魏朝作相關右三分
有二九合一匡德邁晉宣雄踰魏武功高網地道映在
田亦見子山賜識如舊屬武太祖獻策魏帝命將荊衡
尋值本朝青盖入洛於是捨節入仕乃沐霸恩改授使
持節車騎大將軍儀同三司戎號光隆比儀台鉉高官
美宦有踰舊國又遷驃騎大將軍開府儀城公王沈晉
代始授此榮黃權魏時首膺斯命降在季世秩居上品
爵為五等榮貴兩朝出為弘農郡守職實剖符寄深分
竹加以冥心資敬篤信天倫孝實人師刑推士則愠喜
不形於色忠恕不離于懷矜簡儼然師心獨往似陸機
之愛弟若韓康之養甥環堵之間怡怡如也屢聘上國
特為太祖所知江陵名士唯信而已綢繆禮遇造次推
恩明帝守文偏加引接武皇英主彌相委寄密勿王亊
多歴歲年自攜老入關亟移灰琯蒸蒸色養勤同扇席
及丁母憂杖而後起病不勝哀青鸞降宿樹之祥白雉
有依欄之感晉國公廟期受託為世賢輔見信孝情毀
至每自憫嗟嘗語人曰庾信南人羈士至孝天然居喪
過禮殆將滅性寡人一見遂不忍看其至德如此被知
亦如此昔在陽都有集十四卷值太清罹亂百不一存
及到江陵又有三卷即重遭軍火一字無遺今之所撰
止入魏已來爰洎皇代凡所著述合二十卷分成兩帙
附之後爾余與子山風期款密情均縞紵契比金蘭欲
余製序聊命翰札幸無愧色非有絢章方當貽範搢紳
懸諸日月焉
文思博要序高士廉
大矣哉文籍之盛也範圍天地幽贊神明用之邦國則
百官以乂用之鄉人則萬姓以察非松喬而對振古瑾
戶牖而覿遐方故先王以之建極聖人以之設教師範
百代彌綸四海是以刊之金石與天壤而相弊書之竹
素(一作帛)與日月而俱懸者莫尚於此爰自卦起龍圖文
成鳥策墳典開其緒丘索導其流虞夏之書猶旭日之
始旦殷商之誥若覆簣之為山及曲阜佐周攝政踐阼
而又闕里自衞將聖多能捐益禮樂極乎天而蟠乎地
祖述堯舜繁星辰而振河海郁郁焉鼓王風於九合誾
誾焉闢儒門於百代既而雅道雖廢學者未衰挾册如
林遂偶縱横之運懷經成市俄屬坑焚之災下土怨咨
上天迴睠咸洛基命懸賞而崇儒術曹馬御紀疏爵而
啟膠庠人拾青紫家握鉛素求古文於孔壁專門者重
闡收竹書於汲塜異說者無遺逮乎有隋失馭群凶競
逐辟雍蔓於荆棘延閣殫於煨燼孟堅九流與川瀆而
俱竭弘(一作尹非)度四部隨岳敦而分崩淹中許下博古洽
聞之生盡殄散矣蘭臺藏室金簡玉匱之文咸殘逸矣
皇帝仰膺靈命俯叶萌心智周乾坤之表道濟宇宙之
外操參(一作征)伐而清天步横崑海而紐地維櫜弓矢於
靈臺執贄者萬國張禮樂於太室受職者百神蒼旻降
祥黔黎禔福置成均之職劉董與馬鄭風馳開崇文之
館揚班與潘江霧集搢紳先生聚蠧簡於内輶軒使者
採遺篆於外刊正分其朱紫繕寫埒於邱山外史所未
錄既盈太常之藏中經所不載盛積秘室之府比夫軒
皇宛委穆滿羽陵炎漢之廣内有晉之秘閣何異乎牛
宫之水争浮天於谷王蟻蛭之林競拂日於若木也帝
聽朝之暇屬意斯文精義窮神微言探賾紆樓船於學
海獲十城之珍駐羽盖於翰林搴三珠之寶以為觀書
貴要則十家並馳觀要貴博則七略殊致自非㹅質文
而分其流混古今而共其轍則萬物雖衆可以同類千
里雖遙可以同聲然則魏之皇鑒登巨川之濫觴梁之
遍略標崇山之增構歲月滋多論次逾廣類苑耕錄齊
玉軑而並馳要略御覽揚金鑣而繼路雖草創之指義
在廉也而編錄之内猶多遺闕並未能絶雲而負蒼天
杜罻羅之用激水而縱溟海息鈎餌之心帝乃親縈聖
情曲留玄覽垂權衡以正其失定凖繩以矯其違頓天
網於蓬萊綱目自舉馳雲車於策府轍跡可尋述作之
義坦然筆削之規大備馳進尚書右僕射申國公士廉
特進鄭國公魏徵中書令駙馬都尉德安郡公楊師道
兼中書侍郎江陵縣子岑文本中散大夫守尚書禮部
侍郎顔相時中散大夫守國子司業朱子奢給事中許
敬宗朝散大夫守國子博士劉伯莊朝散大夫行太常
博士吕才秘書丞房玄齡朝散大夫行太學博士馬嘉
運朝散大夫行起居舍人禇遂良朝議郎守晉王友姚
思聰(唐書作廉)太子舍人司馬宅相秘書郎宋正跱(唐書有李淳風)
(無宋正跱)籠緗素則一字必包舉殘缺則片言靡棄而有檢
簡而不失同兹萬頃塍埓自分譬彼百川𣲖流無壅討
論歴載琢磨云畢勒成一家名文思博要一百二十帙
一千二百卷并目錄一十二卷義出六經事兼百氏究
帝王之則極聖賢之訓天地之道備矣人神之際在焉
昭昭若日月代明於下土離離若星辰錯行於躔次斯
固墳索之苑囿文章之江海也是為國者尚其道德為
家者尚其變通緯文者尚其溥諒足以仰觀千古同羲
文之爻彖俯視百王軼姬孔之禮樂豈止刻石漢京懸
金秦市比丘明之作傳侔子長之著書而已哉
王勃集序楊炯
大矣哉文之時義也有天文焉察時以觀其變有人文
焉立言以重其範歴年兹久逓為文質應運以發其明
因人以通其粹仲尼既没游夏光洙泗之風屈平自沈
唐宋弘汨羅之跡文儒於焉異術詞賦所以殊源逮秦
氏燔書斯文天喪漢皇改運此道不還賈馬蔚興已虧
於雅頌曹王傑起更失於風騷僶俛大猷未忝前載洎
乎潘陸奮發孫許相因繼之以顔謝申之以江鮑梁魏
群材周隋衆制或苟求蟲篆未盡力於丘墳或獨徇波
瀾不尋源於禮樂會時沿革循古抑揚多守律以自全
罕非常而制物其有飛馳倏忽倜儻紛綸鼓動包四海
之名變化成一家之體蹈前賢之未識探先聖之不言
經籍為心得王何於逸契風雲入思叶張左於神交故
能使六合殊材並推心於意匠八方好事咸受氣於文
樞出軌躅而驤首馳光芒而動俗非君之博物孰能致
於此乎君諱勃字子安太原祁人也其先出自有周濬
啟大明之裔隠乎炎漢弘宣高尚之風晉室南遷家聲
布於淮海宋臣北徙門德勝於河汾宏材繼出達人間
峙祖父通隋秀才高第蜀郡司戶書佐蜀王侍讀大業
未退講藝於龍門其卒也門人諡之曰文中子聞風睹
奥起予道惟揣摩三古開闡八風始擯落於鄒韓終激
揚於荀孟父福畤歴任太常博士雍州司功交阯六合
二縣令為齊州長史抑惟邦彦是曰人宗絶六藝以成
能兼百行而為德司馬談之晩歲思弘授史之功揚子
雲之暮年遂起參玄之歎君之生也含章是託神何由
降星辰竒偉之精明何由出家國賢才之運性非外奬
智乃自然孝本乎未名人應乎初識器業之敏先乎就
傅九歲讀顔氏漢書撰指瑕十卷十歲包宗(疑作綜)六經
成乎暮月懸然天得自符音訓時師百年之學旬日兼
之昔人千載之機立談可見居難則易在塞咸通於術
無所滯於詞無所假幼有鈞衡之略獨負舟航之用年
十有四時譽斯歸太常伯劉公巡行風俗見而異之曰
此神童也因加表薦對策高第拜為朝散郎沛王之初
建國也博選竒士徵為侍讀奉教撰平臺鈔略十篇書
就賜帛五十疋先鳴楚館孤峙齊宫乘忌側目應劉失
步臨秀不容尋反初服遠遊江漢登降岷峨觀精氣之
會昌翫靈竒之肸蠁考文章之跡徵造作之程神機若
助日新其業西南洪筆咸出其詞每有一文海内驚瞻
所製九隴縣孔子廟堂碑文宏偉絶人稀代為寶正平
之作不能奪也咸亨之初乃參時選三府交辟遇疾辭
焉友人陵季友時為虢州司法盛稱弘農藥物廼求補
虢州參軍坐免歲餘尋復舊職棄官沈跡就養于交阯
焉長卿坐廢於時君山不合於朝豈無媒也其惟命乎
富貴比於浮雲光隂踰於尺壁著撰之志自此居多觀
覽舊章翾翔羣藝隨方滲漉于何不盡在乎詞翰倍所
用心嘗以龍朔初載文場變體争構纖微競為雕刻糅
之金玉龍鳳亂之朱紫青黃影帶以徇其功假對以稱
其美骨氣都盡剛健不聞思革其弊用光志業薛令公
朝右文宗託末契而推一變盧照隣人間才傑覽清規
而輟九攻知音與之矣知已從之矣於是鼓舞其心發
洩其用八絃馳騁(一作驟)於思緒萬代出没於毫端契將
往而必融防未來而先制動搖文律宫商有奔命之勞
沃蕩詞源河海無息肩之地以兹偉鑒取其雄伯壯而
不虚剛而能潤雕而不碎按而彌堅大則用之以時小
則施之有序徒縱横以取勢非鼓怒以為資長風一振
衆萌自偃遂使繁綜淺術無藩籬之固紛繪小才失金
湯之險積年綺碎一朝清廓翰苑豁如詞林增峻反諸
宏博君之力焉矯枉過正文之權也後進之士翕然景
慕久倦樊籠咸思自釋近則面受而心服遠則言發而
響應教之者逾於激電傳之者速於置郵得其片言而
忽焉高視假其一氣則邈矣孤騫竊形骸者既昭發於
樞機吸精微者亦潛附於聲律雖雅才之變例誠壮思
之雄宗也妙異之徒别為縱誕專求怪說争發大言乾
坤日月張其文山河鬼神走其思長句以增其滯客氣
以廣其靈已逾江南之風漸成河朔之制謬稱相述罕
識其源扣純粹之精機未投足而先逝覽奔放之偏節
已滯心而忘返廼相循於跼步豈見習於通方信譎不
同非墨翟之過重增其放豈莊周之失唱高罕屬既知
之矣以文罪我其可得乎君以為摛藻彫章研機之餘
事知來藏往探賾之所宗隨時以發其惟(一作文)應便稽
古以成其殆察微循紫宫於北門幽求聖律訪玄扈於
東洛響像天人每覽韋編思弘大易周流窮乎八索變
動該乎四營為之發揮以成注解嘗因夜夢有稱孔夫
子而謂之曰易有太極子其勉之寤而循環思過半矣
於是窮蓍蔡以像告考爻彖以情言既乘理而得玄亦
研精而徇道虞仲翔之盡思徒見三爻韓康伯之成功
僅踰兩繋君之所注見光前古與夫發天地之秘藏知
鬼神之情狀者合其心矣君又以幽贊神明非杼軸於
人事經營訓導迺優游於聖作於是編次論語各以群
分窮源造極為之古訓仰貫一以知歸希體二而致遠
為言式序大義昭然文中子之居龍門也睹隋室之將
喪知吾道之未行循歎鳳之遠圖宗獲麟之遺制裁成
大典以贊孔門討論漢魏迄於晉代刪其詔命為百篇
以續書甄正樂府取其雅奥為三百篇以續詩又自晉
太熙元年至隋開皇九年平陳之歲褒貶行事述元經
以法春秋門人薛收竊慕同為元經之傳未就而歿君
思崇祖德光宣奥義續薛氏之遺傳制詩書之衆序包
(疑)舉藝文克融前烈陳群稟太丘之訓時不逮焉孔伋
傳司寇之文彼何功矣詩書之序並冠於篇元經之傳
未終其業命不與我有涯先謝春秋二十八皇唐上元
三年秋八月不改其樂顔氏斯殂義(賈誼鸝賦作養)空而浮賈
生終逝嗚呼天道何哉所注周易窮乎晉卦又注黃帝
八十一難幸就其功撰合論十篇見行於代君平生屬
文歲時不倦綴其存者纔數百篇嗟乎促齡材氣未盡
歿而不朽君子貴焉兄勔及勮磊落詞韻鏗鍧風骨皆
九變之雄律也弟助及勛㹅括前藻網羅群思亦一時
之健筆焉友愛之至人倫所及永言存歿何痛如之援
翰紀文咸所未忍盖以投分相期非宏詞說澘然擥涕
究而序之分為二十卷具諸篇目三部盛作恨不序於
生前七志良書空撰得於身後神其不遠道或存焉
文苑英華卷六百九十九
