文苑英華卷八百一宋李昉等編
廳壁記五
州郡中
夀州刺史壁記一首鄂州新廳記一首
宋州刺史廳壁記一首
鄧州刺史廳壁記一首
湖州刺史廳壁記一首
道州刺史廳壁記一首
隴州刺史廳記一首
州郡中
夀州刺史壁記李華
禹貢淮海惟揚州彭蠡三江在焉漢文帝封淮南王長
子安為王都夀春即此州也兩漢揚州刺史治於此州
墠壇猶在後魏盧潛為揚州亦鎮于兹潛有惠政時人
比之羊祜厥後州境或南或北隨人推遷國朝一家天
下華夷如一壽春或(疑衍)郡在淮南隸揚州其風俗山川
可得而知也某年以兼侍御史揚州司馬獨孤問俗為
壽州刺史公有德政理外如内易不遺物周不害通忠
孝簡於王室廉平聞於天下剛克以順柔謹而肅公理
州三年遷御史中丞鎮江夏工部郎中楚州(一作中)張緯
之代公為州牧某部郎中韋延安代張典此州僉有政
聞故書其事以慰楚人之心
鄂州新廳記趙憬
自昔秦置郡有守漢魏以降因之其秩二千石雖有監
刺而宰制威福之重盖古之諸侯鄂在楚為國秦為縣
吳為江夏郡綿歴至宋乃維八郡置郢州及齊更郢為
鄂隋氏披其郡猶謂之州官則刺史而政無條刺之法
矣皇朝㳂襲舊制或為郡或為州剖符責成其實乃太
守之職前代建置所理之處其城不垣今之州即舊城
於江夏吳仲謀經營之程普始守之當荆吳江漢之衝
要為藩鎮固護之雄制天寶以前四方無虞第據編戸
衆寡等㐮州望鄂是以齒於下後國家多事㝢縣沸騰
屯兵阻險斯稱巨防朝廷尋州陟(疑作陟州)列將寄勲賢之
重廣德二年遂聯岳沔事置三州都團練使大歷八年
加觀察處置使十四年六月二使廢時置當州防禦使
且屬於江西國家姑務省官息人而終慮咽喉襟帶之
地思典守者既輕其權矣復欲俾任重尤難其選是月
十日乃命秘書少監兼侍御史李公授之公名兼隴西
人也到官三年之五月使改為三州防禦使江岳隸焉
仍領元戎之副董江西諸軍銳師以伐叛于㐮陽既而
尅平九月就加散騎常侍防禦洎州如舊公之蒞鄂也
今茲四年以清德誠信為教化以至公深仁為字育則
鄽閈里閭僑舊詠歌如嬰兒之得乳母餒夫之逢稔歲
理軍施令其士卒歡慶亦如之但加乎肅畏而已繇是
所防三千餘里洞庭彭蠡在其間水舟陸車山薮塢野
皆我長城之内用是加之王人絡繹天書繼至三軍萬
(一作為)戶以為禁而耆老懼去不得而借也初刺史有小
大之廳其度甚卑或門屏廹近或廊廡狹隘將吏參集
廻旋偪側綿歴年代未遑革之廳之左二曰(一作日)府舍
摧壊空曠公乃剗闊其地作為新廳大厦既立長廊以
二則儉而規法結構殊精因士卒忘勞之力出貨財足
用之羡經營有成井邑莫知惟昔之公門今為外入(一作)
(人非)而遂東廣開崇庸北逹於里(一作重)門棨戟森列戒徒
儼衛每饗士誓衆駢羅廣庭蕭墻之隂旗旐繽紛威容
克振君子謂之智憬將赴京師目覩嘉謀輙紀新廳之
壁庶允朝選之盛時舊有廳都團練觀察使記刺史無
記曩賢名氏多所闕焉是用求訪遺者得之必書盖李
公之志也求哲繼踵冀增輝於此堂時建中三年十有
一月也
宋州刺史廳壁記顧况
商丘之地辰火之宿孟諸之湄閼伯所遷微子所封之
國也厥貢絺紵厥篚纖纊有蒙盧二門有睢渙二水炊
骨易子隕星退鶂仲尼之伐木子罕之棄車(左傳作甲)皆此
地焉梁孝王時四方遊士鄒生敉叟相如之徒朝夕晏
處更唱迭和天寒冰凍酒作詩滴是有文雅之臺清冷
之池鴈鶩之所棲集園苑方三百餘里制度法於長安
漢末始置為睢陽郡皇家大臣房梁公嘗牧此州今相
國彭城劉公勛德有光亦典此郡前破李靈曜後破李
希烈為梁開路而東方諸俠井賦鹽泉所以歲約三千
萬緍商在其外明年来朝天子天子嘉之俾平水土乃
拜司空俾敷五教乃拜司徒入參大政出擢威武范陽
君以智略佐之由御史中丞行軍司馬節度留後而領
于是邦幕府得人於斯為盛下車之日無土不殖桑麥
翳野舟艫織川城高以堅士選以飽詩所謂誰謂宋遠
誰謂河廣者矣自貞觀以來列名氏者而房梁公為首
存乎東壁大歷之後繼聲䠱者宜司徒公為首遂刊於
座右也貞元五年四月十九日記
鄧州刺史廳壁記符載
國家自祿山犯德五兵勃起毒流天下於鄧最劇是州
也地宜政事與他郡不類故得詳備而記之案天官書
角亢之下為鄧鄧侯吾離之國也本楚地六國時屬韓
秦昭王三十五年取韓地置南陽郡既滅韓徙天下不
軌之人而實之至兩漢間多封勲庸大臣外戚主家氣
高野曠地方千里控二都之浩穣道百越之繁會藩閫
桐栢陂池江漢商於臨汝環我股臂故自前代至於我
唐戰争攘奪千載不息多為暴強者攻取之其望雄其
俗豪鬭伉健尚畋獵藏亡匿死横猾難制其有臨之者
疎緻不中輙失聲實天寶十五年春魯炅自商州刺史
御史中丞領是州牧是年六月二京陷于禄山其帥阿
史那王立李節來寇我焉魯接戰大敗之其明年春逆
將武珣(二唐書作武令珣)復圍我焉魯培墉補卒堅峙自正月
至于八月不下他(一作地)日絶食整旗犯出彼將乘病而
困之反手與鬭賊頗横潰因退保我城焉魯屯居順楊
山谷中積數月肅宗皇帝升寶位于靈武詔加御史大
夫㐮鄧節度復牧我壘完葺如故至德初(一有載字)寇讐滅
定穎國公來瑱以御史大夫代魯公之政先是有驍將
李釗(二唐書作昭)梁崇義者二人素齊名皆負威望會來朝
京師釗得授權柄崇義不欲出其下攘城縱跡因殺而
幷之代宗含垢務理未即顯戮遂署為㐮陽節度是州
隸焉崇義以受命(一作授)之際狀不明白蒙穢䟦扈二十
餘(一作𢾗)年晩節謀叛無臣子道天子命淮西節度李希
烈誅之希烈無妄生釁復以怒取使宿賊封有麟主張
焉建中四年希烈僭逆于梁諸侯之師荷戟四會有麟
亦嬰城自守連攻不拔丙寅歲皇帝厭亂淮西始定連
帥陳仙竒禆將李季汶來討(一作平)之季汶雅有膽略以
機擒敵以誠誓衆遂梟有麟以聞是時天子尤寶鄧為
咽喉之地以為兵戎之後黎民破碎苟非賢哲不能生
活乃詔尚書金部郎中王公綏而治之其始至也宣天
子之恩澤使民沐浴之垂方伯之教令使民承受之然
後以大誠受物以至信結物以玄機運物以嚴禁肅物
構壊竿為廬舍銷遺鏃為鋤耜伐蒿萊為場圃掘腥穢
為泉井交(一作合)父子之歡正夫婦之倫依仁化者如水
赴壑首年而富中年而教季年而政成其籍版(一作版籍)自
四千戶至千萬三千戶藏其屯粟自三千斛至數(一作四)
萬斛其餘(一有虛字)飾傳遞(一作即)之舍作栖旅之舘儲什器
之用盖餘力也先是有奉天禦侮臣十𢾗軰上多其功
既侯王之復賜得公田五十萬畆以我郡壤寬且膄將
併力焉公以為鄧在邦畿千里之内詭随授與則上以
耗天子之地下以貽齊民之困堅秉古制不輸尺土此
又政之殊尤者也於戲民之生也如鳥獸然饑食渴飲
難馴易駭名公端士承時之平因俗之阜或以智力理
之可也若移之於瘡痏毒痛(一作痡)之後非德信積中和
粹發外以誠被物如父愛子則何以臻於此夫人君臨
上百辟在下其欲正生人之性命敷大中之教化扶淫
僭之風俗行明白之刑罰(一作賞)非有功者則不得操其
柄焉故刺史於他官為重漢制秩中三千石冠進賢銀
印青綬隼旟龍節盖所以大其威而昭其德也今天下
郡國僅四百餘所上憂黔首垂意於理有淳政被民者
增秩賜金如漢宣帝時濟濟多士作民父母遐邇一德
同思於理則雍熙仁夀之化豈其遠乎載寓遊樂土聞
公撫凋瘵之民也善故書宇下以貽為政或足文行佞
亦無取焉自貞元夏五月郡公名氏品秩遷授雄劇年
代寖遠亦列叙其次使將來者覽之端如貫珠也五年
八月十五日記
湖州刺史廳壁記顧况
江表大郡吳興為一夏屬揚州秦屬會稽漢屬吳郡吳
為吳興郡其野星紀其藪具區其貢橘柚纖縞茶紵英
靈所誕山澤所通舟車所會物土所産雄於楚越雖臨
淄之富不若也其冠簮之盛漢晉以來敵天下三分之
一其刺史沿革不同或稱太守或稱内史或稱都督也
(一無也字)他州或否如魯史晉乘侯牧一也其鴻名大德在
晉則顧府君秘秘子衆陸玩陸納謝安謝萬王羲之坦
之獻之在宋則謝莊張永禇彦回在齊則王僧虔在梁
則柳惲張謖在陳則吳明徹在隋則李德林國朝則周
擇從令聞也顔魯公忠烈也袁給事高讜正也劉員外
全白文翰也洎于頔大夫作塘貯水溉田三千頃今使
君辭唐景皇帝七代(一有之字)孫先公尚書先公大夫奕葉
之勛(一作勲)有功於民公實嗣之孔悝銘鼎天下大器天
王褒拔于公陟㐮陽節度李公陟當道觀察統諸道鹽
鐵轉運二牧既陟唯公盤桓鴻鵠不飛飛即摩漢其逋
者復其危者安其憂者泰所謂善緝於是拓郛耰萊就
便除害政之餘力作銷(一作消)暑樓於南端復亭署於白
蘋洲聿興廢土光明敞豁湧出漢谷其舊記吏部李侍
郎紵撰其圖經竟陵陸鴻漸撰使君命况揔兩家之說
俶落晉宋訖於我唐凡一百九十七人及歴代良二千
石儀形略也鋪張屋壁設作存勸竦神告人(一作民)春秋
不朽之義也貞元五年十二月哉生魄華陽山人顧况
書一作皆唐文粹
道州刺史廳後記吕温
壁記非古也若冠綬命秩之差則有格令在山川風物
之辨則有圖諜在所以為之記者豈不欲述理道列賢
不肖以訓於後庶中人以上得化其心焉代之作者率
異於是或誇學名數或務工(文粹作攻)為文居其官而自記
者則媚已不居其官而代人記者則媚人春秋之旨盖
委地矣賢二千石河南元結字次山自作道州刺史廳
事(文粹無事)記既(集無既字)彰善而不黨亦指惡而不誣直舉胸
臆用為鍳戒昭昭吏師長在屋壁後之貪虐放肆以生
人為戲者獨不媿於心乎予自幼時讀古循吏傳慕其
為人以為士大夫立名於代無以高此前年冬由尚書
刑部郎中出為此州雖苦(文粹作履)劇自課而未能逮其意
也往刺史有許子良者輙移元次山記於北牖上(文粹作下)
而以其文代之後亦有時號君子之清者莅此熟視焉
而莫之改豈是非之際如是其難乎予也魯安知乎(集作)
(其)他則命圬而書之俾復其舊且為後記以廣次山之
志云
隴州刺史廳記沈亞之
昔制戎於安西瀚海之時而隴汧去塞萬三千里其處
内居安如此朝之命守猶以為重地必拔其良能當時
之務其難者不過理寵門大家之内(集作田)園陂池而已
觀升平之塞其須賢如此今自上邽清水以西六鎮五
十郡既失地地為其田城為其固人為其奴婢顧隴涇
鹽靈皆列為極塞而隴益為國路凡戎使往來者必出
此視其守由主人也其言語威儀豈容易而處近世(集有)
(者字)朝之命守殆未能注意耳今清河崔公承寵世仕安
西軍司馬公生長於戎然而神性傑異行賢知之路頗
通詩書又能慱九州山川之理而國中之士知而仰者
無幾人近歲西戎累犯塞前年今上即位欲以姻交北
敵以輔中國公上書两言蕃之事天子覽書以為必能
伺戎夷情故命使之今年拜守隴州拜之日朝之卿士
咸謂隴之得賢為賀居郡而戎來者必憚愛而去嗚呼
何嚮之命守未能注意而今之悟得其人賢何嚮之知
者無幾而今之稱者盈朝豈一郡之事有時而理邪一
郡之人有時而幸邪智者之道有時而用邪長慶初余
西視戎至於隴下聞郡人之所美故歴署而刻記焉
文苑英華卷八百一
