文苑英華卷二百五十六宋李昉等編
寄贈十
崔峒十首奚賈一首
沈如筠一首張南史五首
權德輿六首劉方平三首
于良史三首戎昱六首
于鵠五首梁鍾一首
朱長文一首李季蘭二首
釋清江五首
揚州選蒙相公賞判雪後呈上
崔峒
自得山公許休耕海上田漸看長史傳欲棄釣魚船窮
巷殷憂日蕪城雨雪天此時瞻相府心事比旌懸
初拜命酬邱丹見贈(已見二百四十四卷)
前人
寄上禮部李侍郎前人
吴楚相逢處江湖共泛時任風舟去遠待月酒行遲白
髮常同歎青雲本要期貴来君却少秋至老堪悲玉珮
明朝盛蒼苔陋巷滋追尋恨無路唯有夢相思
客舍書懷寄趙中丞前人
東楚復西秦浮雲類此身關山勞策蹇僮僕慣投人孤
客来千里全家託四鄰生涯難自料中夜見情親
客舍有懷因呈諸在事前人
讀書常苦節待詔豈辭貧暮雪猶驅馬晡飡又寄人愁
来占吉夢老去惜良辰延首平津閣家山日已春
書懷寄楊郭李王判官前人
慣作雲林客因成懶慢人吏欺從政緩(一作拙)妻笑理家
貧李郭應時望王楊入幕頻從容丞相閣知憶故園春
書情寄上蘇州韋使君兼呈吳縣李明府
前人
數年湖上謝浮名竹杖紗巾遂性情雲外有時逢寺宿
日西無事傍江行陶潜縣裏看花發庾亮樓中對月明
誰念獻書来萬里君王深在九重城
贈同官李明府前人
訟堂寂寂對烟霞五柳門前聚曉鵶流水聲中視公事
寒山影裏見人家觀風競美新為政計日還知舊觸邪
可惜陶潜無限酒不逢籬菊正開花
知舊(又玄集作應更)限酒(又之一集作限興)
贈竇十九(時公車待詔長安)前人
靈臺暮宿意多違木落花開羡客歸江海幾時傳錦字
風塵不覺化緇衣山陽會裏同人少㶚曲濃時故老稀
幸得漢皇容直諫憐君未遇覺人非
處州見鄭表新詩因以寄贈前人
梅花嶺裏見新詩感激情深過楚詞平子四愁今莫比
休文八詠自同時萍鄉露冕真堪惜鳳沼鳴珂已訝遲
才子風流難定見湖南春草但相思
嚴陵灘下寄常建奚賈
日入溪水静偶真此亦難乃知滄洲人成道因釣竿漾
檝坐微月振衣生早寒紛吾成獨往自速躭考槃已息
漢隂誚且同濠上觀曠然心無涯空問容膝安
寄張徵古沈如筠
寂歴遠山意微暝半空碧綠蘿無冬春綵烟竟朝夕張
子海内竒久為巖中客聖君當夢想安得老松石
寄中書李舍人張南史
昨夜凄斷處對月與臨風鶴病三江上蘭衰百草中題
詩隨謝客飲酒寄黃翁早歲心相待還因貴賤同
早春書事奉寄中書舍人李前人
儒服山東士衡門洛下居風塵遊上路簡冊委空廬戎
馬生郊日賢人避地初竄身初浩蕩投跡豈躊踷翠羽
憐窮鳥瓊枝顧散樗還令親道術倒欲混樵漁敝緼袍
多補飛蓬鬢少梳誦詩陪賈誼酌酒伴應璩鶴膝兵家
備鳬茨儉歲儲泊舟依野水開逕接園蔬暫閱新山澤
長懷故里閭思賢乘朗月覽古到荒墟在竹慙充箭為
蘭幸免鋤那堪聞相府更遣詣公車蹇足終難進嚬眉
竟未舒事從因病止生寄負恩餘不見神仙久無由鄙
恡祛帝庭張禮樂天閣綉簮裾日色浮青璅香烟近玉
除神清王子敬氣逐馬相如銅漏時常靜金門步轉徐
唯看五字表不記八行書宿昔投知已周旋謝起予祗
應高位隔詎是故情䟽為報周多士湏憐楚子虛一身
從棄置四節苦居諸柳發三條陌花飛六輔渠靈盤浸
沆瀣龍首映儲胥北海樽留客西江水救魚長安同日
遠不敢詠歸歟
宣城雪後還望郡中寄孟侍御
前人
臘後年華變關西驛騎遥塞鴻連暮雪江柳動寒條山
水還鄣郡圖書入漢朝高樓非别處故使百憂銷
春日道中寄孟侍御前人
春来遊子傍歸路時有白雲遮獨行水流亂赴石潭響
花開不知山樹名誰家魚網求鮮食幾處人烟事火耕
昨日已嘗村酒熟一杯思與孟嘉傾
江北春望贈皇甫補闕前人
閒園柳綠井桃紅野逕荒墟左右通清迥獨連江水北
芳菲更似洛城東時看雨歇人歸岫每覺潮来樹起風
聞道金門堪濟世何湏身與海鷗同
璩授京兆府參軍戱書以示兼呈獨孤郎
權德輿
見爾府中趨初官足慰吾老牛還䑛犢凢鳥亦將雛喜
至飜成感癡来或欲殊因慙玉潤客應笑此非夫
國子柳博士兼領太常博士輙申賀贈
前人
博士本秦官求財帖職難臨風曲臺静對月碧池寒講
學分隂重齋祠曉漏殘朝衣辨色處雙綬更宜看
戶部王曹長楊考功崔刑部二院長並同鍾陵
使府之舊因以寄贈又陪郎署喜甚常寮因
書所懷且叙前好(集作所知)前人
怱驚西江侣共作南宫郎宿昔芝蘭室今兹鴛鷺行子
猷美風味左右推公器含毫白雪飛出匣青萍利子雲
常(集作嘗)燕居作賦似相如閒成考課奏别貢院能(集作賢良)
書子玉諒真實持刑慎丹筆秋天鴻鵠姿晩歲松筠質
伊余誠薄才何幸復趨陪偶来塵右掖空此憶中臺時
節東流駛悲歡追往事待月登庾樓排雲上蕭寺盍簮
蓮府讌落帽龍沙醉極浦送風帆靈山眺烟翠觧頥通
善謔喻指窮精義搦管或飛章分曹時按吏雨散與蓬
飄秦吳兩寂寥方期全擁腫豈望躡扶摇夜直分三署
晨趨共九霄外庭時接武廣陌更連鑣北極星辰拱南
薰氣序調欣隨衆君子竝立聖明朝
晩渡揚子江却寄江南親友前人
反照滿寒流輕舟任摇漾支頥見千里烟景非一状遠
岫有無中片帆風水上天青去鳥滅浦廻寒沙漲樹晩
疊秋嵐江空飜宿浪胷中千萬慮對此一清曠回首碧
雲深佳人不可望
祗命赴京途次淮口因書所懷却寄使府群公
前人
弱植素寡偶趨時非所任感恩再登龍求友皆斷金彪
炳覩竒彩凄鏘聞雅音適欣佳期接遽歎離思侵靡靡
遵遠道忡忡勞寸心難成獨酌謠空奏伐木吟泬寥清
冬時蕭索白晝隂交懽諒如昨滯念紛在今因風試矯
翼倦飛會歸林向晩清淮駛回首楚雲深
早發杭州泛富春江寄陸三十六(集作一)公祐(集作)
(佐)前人
候曉起徒馭春江多好風白波連青雲蕩漾晨光中四
望浩無際沉憂將此同未離奔走途但恐成悲翁俯見
觸餌鱗仰目凌霄鴻纓塵日已厚心累何時空區區此
人世所向皆樊籠唯應杯中物醒醉為窮通故人玄圃
姿瓊樹紛青葱終當此山北(集作去)共結蘭桂叢
寄隴右嚴判官劉方平
副相西征重蒼生屬望辰還同周薄伐不取漢和親虜
陣摧枯易王師决勝頻高旗臨鼓角太白静風塵赤狄
争歸化青羌已請臣遥傳閫外美盛選幕中賓玉劍光
初發冰壺色自真忠貞期報主章服豈榮身邊草含風
綠征鴻過月新胡笳長出塞隴水半歸秦絶漠多来往
連年厭苦辛路經西漢雪家擲後園春誰念烟雲裏深
居汝潁濱一叢黃菊地九日白衣人松葉疎開嶺桃花
密映津縑書若有寄為訪許由隣
寄嚴八判官前人
洛陽新月動秋砧翰海沙場天半隂出塞能全仲叔策
安親更切老莱心漢家宫裏風雲晩羌笛聲中雨雪深
懷袖未傳三歲字相思空作隴頭吟
秋夜寄皇甫冉鄭豐前人
洛陽清夜白雲歸城裏長河别(一作列)宿稀秋後見飛千
里鴈月中鳴搗萬家衣長憐西雍青門道久别東吳黃
鵠磯借問客書何所寄用心不啻兩鄉違
閑居寄薛華于良史
隠几讀黃卷閒居耳目清僻居人事少多病道心生雨
洗山林濕鴉鳴池舘晴晩来因廢卷行藥至西城
冬日野望寄李贊府前人
地儉(玄集作險)朝陽滿天邊宿霧收風兼殘雪起河帶斷冰
流北闕馳心極南圖尚旅遊登臨思不已何處得銷愁
宿藍田山口奉寄沈員外前人
山暝飛群鳥川長泛四隣烟歸河畔草月照渡頭人朋
友懷東道鄉關戀北辰去留無所適岐路獨迷津
贈宜陽張使君戎昱
暫作宜陽客深知太守賢政移千里俗人戴兩重天舊
郭多新室閒坡盡闢田倘令黃覇在今日恥同年
再赴桂州先寄(集作上)李大夫前人
玷玉甘長棄朱門喜再遊過因讒後重恩合死前酬飬
驥湏憐瘦栽松莫厭秋今朝兩行淚一半血和流
上桂州李大夫前人
今日辭門舘情將衆别殊感深翻有淚仁過曲憐愚曉
鏡傷秋鬢晴寒切病軀烟波萬里闊宇宙一身孤倚馬
才寧有登龍意豈無唯於方寸内暗貯報恩珠
桂州西山登高上陸大夫前人
登高上山上高處更堪愁野菊他鄉酒蘆花滿眼秋風
烟連楚郡兄弟愛荆州早晩朝天去親隨定遠侯
上湖南崔中丞前人
山上青松陌上塵雲泥豈合得相親舉世盡嫌良馬瘦
唯君不厭(類詩作不棄)卧龍貧千金未必能移性一諾從來
擬殺身莫道書生無感激寸心還是報恩人
贈岑郎中前人
童年未觧讀書時誦得郎中數首詩四海烟塵猶隔闊
十年魂夢每相思雖欣披霧逢迎疾已恨趨風拜識遲
天下無人鑒詩句不尋詩伯更尋誰
贈李太守于鵠
幾年為郡守家似布衣貧沽酒迎幽客無金與近臣𢷬
茶書院静講易藥堂春歸闕功成後隨車有野人
山中寄襄陽樊司空(集作僕射)前人
却憶東溪日同年竝學(集作事魯)儒僧房閒共宿酒肆醉相
扶天畔雙旌貴山中病客孤無媒還有計春糓種桑榆
寄中山韋証前人
懶成身似病因醉卧多時送客出溪少讀書終卷遲幽
窗聞墜葉(集作露)晴(集作秋)景見遊絲早晩来收藥門前有
紫芝
途中寄楊陟(集作涉)前人
蕭蕭蘆荻晩(一作葉)一逕入荒陂日色雲收(一作輕)處蛙聲
雨歇時前村見来久羸馬自行遲聞作王門客應寒白
接䍦
此詩二百八十卷重出今已削去注異同為一作
醉後寄山中友人前人
昨日山家春酒濃野人相勸久從容獨憶卸冠眠細草
不知誰送出深松却忘醉後逢廉度不省歸時見魯恭
知已尚嫌身酩酊路人應恐笑龍鍾
贈李中華梁鍾
莫向嵩山去神仙多誤人不如朝魏闕天子重賢臣
春眺揚州西上岡寄徐員外朱長文
蕪城西眺極滄流漠漠春烟間樹樓瓜步早朝吞建業
蒜山晴雪照揚州隋家故事不能問鶴在仙池期我遊
寄韓校書十七兄李季蘭
無事烏城縣蹉跎歲月餘不知芸閣吏寂寞意何如遠
水浮仙棹寒星伴使車因過大雷岸莫忘八行書
得閻伯鈞書前人
情来對鏡懶梳頭暮雨蕭蕭庭樹秋莫怪欄干垂玉筯
只緣惆悵對銀鈎
喜嚴侍御蜀還贈嚴秘書釋清江
往年分首(一作手)出咸秦木落花開秋又春江客不曾知
蜀路旅魂何處訪情人當時望月思文友今日迎騘見
近臣多羡二龍同漢代繡衣芸閣共榮親
此詩二百五十五卷重出用字多誤無可取今已
削去
月夜有懷黃端公兼簡朱孫二判官
前人
月照疎林驚鵲飛羈人此夜共無依青門旅寓身空老
白首頭陁力漸微屢向曲池陪逸少幾回戎幕接元暉
四科弟子稱文學五馬諸侯是繡衣江鴈往来曾不定
野雲摇曳本無機修行未盡身將盡欲向東山掩舊扉
早發陕州途中贈嚴秘書前人
此身雖不繫憂道亦勞生萬里江湖夢千山雨雪行人
家依舊壘關路閉層城未盡(一作絶)交河虜猶屯細柳兵
(一作營)艱難嗟遠客(一作道)棲託頼深情貧病(一作苦)吾將(一作)
(何)有精修許(一作謝)少卿
早春書情寄河南崔少府前人
春日春風至陽和似不均病身(一作安)空益老愁(一作衰)鬢
不知春宇宙成遺物光隂促幻身客遊傷末路心事向
行(一作何)人道薄猶懷土(一作玉)時難欲厭貧微才如可寄
赤縣有鄉親
右二詩二百五十五卷重出竝已削去注異同為
一作
登樓望月寄鳳翔李少尹前人
陌上凉風槐葉凋夕陽清露濕寒條登樓望月楚山上
月到樓南山獨遥心送秦人超鳳闕目隨陽鴈極烟霄
軒車不重無名客此地誰能訪寂寥
文苑英華卷二百五十六
