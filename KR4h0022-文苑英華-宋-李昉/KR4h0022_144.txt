文苑英華卷一百四十四宋李昉等編
草木二
荔枝賦一首伐櫻桃樹賦一首
府庭雙石榴賦一首尚書省梧桐賦一首
紫宸殿前櫻桃樹賦一首
豫章賦一首建木賦一首
蟠桃賦一首海上孤槎賦一首
桂林一枝賦一首散木賦一首
荔枝賦(并序)張九齡
南陽郡出荔枝焉每至季夏其實乃熟狀甚瓌詭味特
甘滋百果之中無一可比余往在西掖嘗盛稱之諸公
莫之知而固未之信惟舍人彭城劉侯弱年遷累經届
(一作于)南海一聞斯談倍復嘉歎以為甘旨(一作美)之極也
又(一有謂字)龍眼凡果而與荔枝齊名魏文帝方引蒲桃及
龍眼相比是時二方不通傳聞之大謬也每相顧閒議
欲為賦述而世務卒卒此志莫就及理郡暇日追叙往
心夫物以不知而輕味以無比而疑遠既(一無此字)不可驗
終然永屈况士有未效之用而身在無譽之間苟無深
知與彼亦何(一有此字)異也用導揚其實遂作此賦云
果之美者厥有荔枝雖受氣於震方實禀精於火離乃
作酸於此裔爰負陽以從宜蒙休和之所播涉寒暑而
匪虧下合圍以擢本旁蔭畆而抱規紫文紺理黛葉緗
枝蓊茸(一作蓊欝)霮䨴環合(一有而字)棼纚如盖之張如帷之垂
雲煙沃若孔翠於斯靈根所盤不高不卑陋下澤之沮
洳惡層崖之嶮巇彼前志之或妄何側生之見疵爾其
勾芒在辰凱風入律肇允(一作氣)含滋芬敷謐溢綠穗靡
靡青英苾苾不豐其華但旨(一作甘)其實如有意乎敦本
故從(一作微)文而妙質蔕葯房以(一作而)攅萃披龍鱗以駢
比膚玉英而含津色江萍以吐日朱苞剖明璫出炯然
數寸猶不可匹未玉齒而殆銷雖瓊漿而可軼彼衆味
之有五此甘滋之不一伊醇淑之無準(一作筭)非精言之
能悉聞者歡而竦企見者訝而驚仡心恚可以蠲忿口
爽可以忘疾且欲神於醴露何比數於甘橘援蒲桃以
見擬亦古人之深失若乃華軒洞開嘉賓四會時當燠
煜客或煩憤而斯果在焉莫不心侈而體泰信琱盤之
仙液實玳筵之綺繢有終食於累百逾(一作愈)益氣而理
内故無厭於所甘雖不貪而必愛沉李美而莫取浮瓜
甘而自退豈一座之所榮冠四時而(一作之)為最夫其貴
可以薦宗廟珍可以羞王公亭十里而莫致門九重兮
曷通山五嶠兮白雲江千里兮青楓何斯美之獨遠嗟
爾命之不工(一作逢)每被誚於凡口罕獲知於貴躬柿何
稱乎梁侯梨何幸乎張公亦因地(一作人)之所遇孰能辨
乎其中哉
伐櫻桃樹賦(并序)蕭穎士
天寳八載以前校理罷免降資參(一作釐)廣陵太府軍事
任在限外無官舍是處寓居於紫極宫之道學館因領
其教職焉廟庭之右有大櫻桃樹厥高累數尋(一作厥高累尋)
條暢薈蔚攅柯比葉擁蔽風景腹皆(一作背)微禽是焉棲
託頡頏上下喧呼甚適登其喬枝則俯逼軒屏中外斯
隔予實惡之懼寇盗窺窬因是為資遂命伐焉聊託興
兹賦以儆夫在位者爾賦曰
古人有言芳蘭當門不得不鋤眷兹櫻之攸止亦在物
而宜除觀其體異脩直材非棟榦外隂森(一作森沉)以茂密
中紛錯而交亂先羣卉以效謟望嚴霜而凋换綴繁英
兮霰集駢朱實兮(一作以)星燦故當小鳥之所啄食妖姬
之所攀翫也赫赫閟宇玄之又玄長廊霞截高殿雲褰
實吾君聿脩祖德論道設教之筵宜乎蒔以芬馥樹以
貞堅莫匪夫松篠桂檜茝若(一作告)蘭荃猗具美而(一作其)
在兹爾何德(一作斯)而居焉擢無用之瑣質蒙本枝而自
庇汨羣林而非據專廟庭之右地雖先寢而式(一作或)薦
豈和羹之正味每俯臨乎蕭牆姦回得而窺覬(一作伺)諒
何惡之能為終物情之所畏於是命尋斧伐盤根密葉
剥攅柯焚朝光無隂夕鳥不喧肅肅明明暗蕩乎階軒
嗟乎草無滋蔓瓶不假器苟恃勢而將逼雖見親而益
忌譬諸人事也則翼吞并於僣沃魯出逐於強季綝崚
擅而吳削倫冏專而晉墜其大者虎遷趙嗣鸞(齊明帝名)竊
齊位由履霜而莫戒聿堅冰而洊至嗚呼乃終古覆車
之軌轍豈尋常散木之足議
府庭雙石榴賦(以平生少年日為韻)吕令問
公府洞豁羣木羅生歴衆芳而選妙得雙榴之美名擢
質森聳垂隂淒清掃危階之數級蔭閒庭之四平夾砌
駢羅則東西表賓主之位與時消息則寒暑任榮枯之
情故其異影同庇分芳對出夏景焯而開花秋氣結而
成實剖之則珠彩輝掌捧之則金光照日其生也雖雜
居幽逕之蘭其用也亦間居雕盤之栗若乃當公務之
總偶訟庭之要爰趨爰揖或長或少皆指而稱曰彼石
榴之所生何託根之至妙俯環廊之廻合拂危簷之窈
窱類甘棠之勿翦人縱去而猶思若李樹之無言蹊自
成而不召是以固其根幹美其華苕乍開軒而翠彩重
合褰帷而紅榮四照也或曰物惡近以招累事貴遠而
克全空遁幽以獨美抱甘香而自捐豈比夫善生者託
仁以遠害能夀者輔道以延年是以象(疑作蒙)君子之惠
渥故終保夫自然
尚書省梧桐賦(以託根得地藏器待時為韻)崔鎮
惟皇立極建都河洛會府疏庭珍木咸若偉梧桐之嘉
遇竟因人以勝託傾鳳翼於朝陽偶鵷行於祕閣貴有
常尊静為躁君花繁翼子幹直謀孫履素至潔體柔常
存揭日月以曜穎含雨露以流根豈與夫龍門半死嶧
陽孤植齊萬籟而混吹合千巖以共色勁質冰摧而野
人莫識高標風折為樵人所得求知音於㸑燃論分理
於繩墨且間之以生死又焉議夫通塞故至人以全身
遠害君子以自強不息失其理山林不足以攝生順其
道朝市何妨乎育德梧桐生矣自遠而至輕去無何之
鄉不居有過之地謂繁華兮國人服媚吾獨後春而翠
謂摇落兮物情共棄吾亦先秋以悴不改節以邀利不
立名而自異必居常以待終將百慮而一致大年椿幹
梢雲豫章箘簬貞勁桂椒信芳百果甲坼於金谷千林
花發於河陽實繁者皆折材用者先亡我異於是于何
不臧布清隂於仙署棲白雲於帝鄉旁連杞梓俯接琳
瑯蔚金蟬之氣色耀錦帳之輝光我封我樹無臭無香
後天年於社櫟用當代於甘棠得喪齊致語默兩忘吾
不知夫支離之德何獨攘而自出蘧瑗之智何獨卷而
自藏復有剪刻為圭琢磨成器龍章鳳軫金符玉瑞平
君子之心戒王者之戲晉侯得之諸侯麇至子野得之
玄鶴來暨雖信美於疇日未若兹辰之佩仁履義我求
懿德於是乎在疏相比遠相待以其彙征成而不宰譬
諸草木生植有時除惡務本樹善務滋引之斯至權(疑)
之斯離角弓兮有什枤杜兮陳詩敢告在位如何不思
念兹在兹庶(疑作恕)事順施苟求夏隂與秋實無拔楊以
樹茨
紫宸殿前櫻桃樹賦(以日月所照榮華先發為韻)
張莒
殿紫宸兮足麗木朱櫻兮可嘉扶疎柔弱暈豔芬葩晩
移隂於丹楹朝延影於翠華美其固本宸居獻名清廟
藹綠含彩攅紅吐耀晴暘斜映將藻井以相輝初月旁
臨與璧璫而共照於是玄律方變青陽始萌日近易暖
天臨早榮通條液潤附節茸生秦文信之著令漢稷嗣
之從行莫不勤其時獻旌此嘉名將畫栱以斜界與金
華而對明玉輦行低雲旗雜處迎華柱而摇露向朱明
而清暑榮得其時摘得其所於芳也可尚取類也無匹
净拂璇題遠當温室舊株昔移於漢囿密榦今逢於堯
日及夫春宿微雨秋含翠煙冬條雪染夏實珠駢垂一
枝於萬葉託沃土以延年翫芳誠百花之首充薦乃衆
果之先代帷房之錦帳奪首飾於金鈿濟濟多士鏘鏘
拜闕拂露華以晨趨染香花(一作花香)而夕謁始凌寒而驚
换纔及暖而前發自承(疑)存於攀賞固無憂於翦伐伴
穠李以表年笑階蓂之記月
豫章賦敬括
東南一方淮海維揚爰有喬木是名豫章根坎窞篲天
綱欝四氣煥三光矗縮雲聳離披翼張一擢而其秀穎
發七年而其材莫當懿夫倚荆衡連楚越廻合湘沅之
浦芬敷吳會之闕點(一作黯)彭蠡而煙垂汨滄浪而吹發
清輝豔豔朝灑陽臺之雲翠影亭亭夕皓吳山之月爾
其孤榦直指交莖亂傾紺葉煙綠朱華日明掩蓂靈之
光價奪若木之芳榮卉不暇植蔓不及縈總此衆美疇
之與京其下則啼飛猱逐暴武突兀鹿麌爪牙鈎弩盤
遊其下盖難勝數其上則陸鴻漸谷鸎遷孔翠曳曳鸞
鵠翩翩翼翳日聲聞天巢集其顛動盈百千嗟乎不菌
不輪有典有則(闕)其材也直空懷寳以自棄諒
斤斧之未識日者龍宫是構鵲觀云脩罄山林之木應
榱桷之求何獨不見千金而留為媒紹也闕為出處也
幽為爾不任大為賢而致尤今叢木之所忽吾亦為之
心憂借如將趙括於上軍秩長卿於下令良驥為鹽車
所伏谷松為山苗所映以曼倩而等侏儒尚俳優而輕
雅正雖物情之共爾故君子之攸病向若廓君之林池
充君之苑囿膏澤既沐鴻休亦覆門柳不可齊華庭梧
不能獨秀已矣夫用之則哲抑之則沈隨取捨之攸措
何棟梁之所任梓匠之瞻望靡及江潭之歲月空深誰
當徙植天池畔終冀成君桃李隂
建木賦
廣都有建木焉大五千圍生不知始高八千尺仰不見
巔過雷電(一作雨)遺雲烟倚白日磨(疑)青天靡蟠桃於度
朔之上毫若木於滄海之邊斯未足竒者天收寸雲日
在午位明白宇宙光嵌燭祕枝枝攅太虚外青葉葉積
元氣間翠無一點之影落之於地故自當玉京之要得
天下之中左右仙翁前後玉童潤璚露飀祥風五雲翼
之而斐亹八景含之而玲瓏帝或自天而降天寧假羽
翼帝或自地而還地不乘虚空以我有飛陸之力以我
有太階之功必我之由忽乎遂通如此見其真宰之意
生巨材而不易上帝之心寄巨材而亦深不然奚至是
哉俗人生代重疊詭譎其或不聞聞之或不信境之絶
信之或不往往之或不到智之劣自非天付洞微神與
明哲樹杳杳而何在身紛紛而已滅士有以廣都為帝
王之宅以建木為台階之臣自謂未達仰慕斯人髣髴
雲霄徘徊風塵若巨材之一見希謁帝之有因
蟠桃賦(以高捧大明以觀環照為韻)獨孤授
東海神木是曰蟠桃可得聞其廣而未量其高盖蒼龍
之所臨據白日之所先照結根於凌北之峯禀氣乎衡
星之耀其生植也與乾坤始其蟠縈也至三千里上鳴
天鷄下宅欝壘徒駭於說莫原其以配若木以相望冠
扶桑而特起爾乃煥初陽之杲杲壓巨海之漫漫太皥
司方以流眄羲和策御而上干傾高柯而飛鳥罕及隨
巨葉而青雲共蟠何帝休之名誌豈姑繇而變觀窮海
陸以標竒抗蓬瀛而争聳疑蒸林之相合乃一木之所
擁照溟海則攀其若浮昇日輪則遠視如捧霜雪莫能
以凋换風濤庸得其震傾拂垂雲之脩翼蔭吹潦之長
鯨非有歲之可紀每先晨之效明拂青桂於隂魄掩白
榆於太清信植物之神秀壯元化之曲成木無與儔其
誰騁两鬭之術子不可獲安有被三竊之名是知瑰異
之說或處明而若晦區域之心多玩小以疑大天無所
不育地無所不載莫出混茫之中咸居耳目之外偉蟠
桃之遐絶宜列仙之遊會安得探神物而駐韶顔涉滄
海而登朔山驂素虬之夭嬌駕綵鳳之廻環庶因此以
捧日願脩條而一攀
海上孤槎賦
滄州一望兮其傷實苦靈查萬里兮越在海浦何遭遇
於聖日獨埋没於重土島嶼雲深風塵歲古可為萬乘
之器郢匠未斵願作浮海之桴魯人無取不取其材又
無良媒驚沙若霧激電奔雷根柢折枝條摧勢窮兀兮
半隠青樹色蒼茫兮渾生綠苔波濤灌注同汨羅之洲
渚川澤卑濕類長沙之浦隈釣客登頓漁翁往來自然
形變為枯木心成於死灰誰憐盤根之春當擢榦之日
對上苑臨温室植紫柏以獨秀蔭朱城而未出春風驟
入花飛微(一作霏霺)而雪下晴烟四斂葉布濩而雲密誠以
負大厦之材濟巨川之質何斧斤之為患使形骸而自
失悲夫昔之繁華也如彼今之摇落也如此故知道不
常泰亦不常否物有萬生亦有萬死事既同於糺纏庸
詎識其終始彰周公之聖則大木斯拔表宣帝之興則
枯柳還起君無曰枯查委之泥沙試斵為仙枕薦於公
寢必能夢華胥之神國安蒼生之庶品君無曰散木棄
之溝瀆試剖為犧罇登諸廟門必能縮苞茅之醴酒降
重天之渥恩濟美前烈垂芳後昆願君無棄於海上乘
以登天朝至尊
桂林一枝賦(以題中四字為韻)崔琪
倬彼衆木者其桂林一枝淮南擢秀月上標竒光雨露
之新沐拂香風以徐吹故能使顥氣凌空孤隂耀質心
既丹而不二花又白而純一凝霜隕而色鮮嚴景凋而
葉密若然者固將與大椿而争長豈徒挺小山而間出
至如孫弘已落郄詵未第沮塵色與灰心然粒玉而燼
桂孰謂連卷銜半死之質特達承再生之惠淹留君之
庭芳郁君之砌惜矣哉向使便辭仙客永棄幽林委根
不用之境滅影空山之隂又焉能擅崐玉之高價吐歲
寒之宿心彼徒見零落燋梧再斵恩深於既往殊不知
摧殘朽桂一枝重遇於當今
散木賦孫柲
窅窅冥冥至道之精視之無見聽之無聲伊散木其何
識廼冲用而保生夫其措跡隠深寓形偏寂青崿(一作萼)
右聳紅溪左闢潄滴瀝之飛泉枕嵌巖之古石將含休
以處順不祈祿而自適故其榦也閜砢(二字出上林賦)盤魄蟲
穿鳥剥其節大兮不可以為桷擁腫輪囷抱蠧生津其
軸觧兮不可以為輪空心兮若喪拳枝兮不申理不中
於規矩才豈任乎斧斤似支離之有疾固哀駘之入真
日者秦構鳳凰漢營鳷鵲崇臨海之殿豐冠山之閣窮
宇内之瓌寳盡域中之蘅薄雖片善之必收故散木之
不作用能以損之益居貞而晦不恃而成不有而大白
雲至止雜蘿薜以成帷清風來兮協笙竽而吹籟異鵲
宵集祥鴛曉會隠士掛瓢仙人倚盖不逆於物夫何於
害及夫郊暄淑氣景媚風煙夭桃變兮穠李發乍揚芳
以競妍既乎寒露朝變凝霜夜結樝梨剥兮橘柚摧澹
無情兮何折動息無撓榮枯任節道將契於櫻寧德以
庶於朗澈與夫五柞三槐仁賓君子東吳豫章西蜀蕭
杞文杏聳於千尋木蘭香於十里皆虬蟠鱗接重葩疊
葉杳藹芊眠拂日摩天根柢深固表裏巖泉並恃材而
喪質咸為名而夭年是知明不若昧語不如默為善者
離其道立行者隂於德社櫟入夢而幾亡野桑因言而
自刻豈若聖智雙遣形神兩忘委不才以居寂任無用
以為祥欝欝於純冥之界落落於無何之鄉與天地而
長久吸日月之明光蒙子休聞而歎曰吾且逍遥其旁
文苑英華卷一百四十四
