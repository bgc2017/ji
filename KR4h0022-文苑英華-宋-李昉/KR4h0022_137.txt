文苑英華卷一百二十七宋李昉等編
鳥獸七
鶺鴒賦一首鴻漸賦二首
鴻賦一首秋鴻賦一首
晴臯鶴唳賦一首沙洲獨鳥賦一首
傷馴鳥賦一首鵲巢背太歲賦一首
鵲始巢賦一首紅觜烏賦二首
鶺鴒賦(并序)喬琳
鶺鴒雝渠也詩取其鳴行搖尾相應以興兄弟急難之
義而已然無巢無鶵不知栖息孳孕之所人之見者更
無大小之殊隼不能搏彈不能射網罟不能取朝之與
夕常在人間竟不知此鳥之所自來也
何鶺鴒之小鳥與羽族而特殊鷸&KR0008;(郭璞江賦鼓翅鷸&KR0008;)飛鳴肖
翹畢逋金睛玉瓜紺尾青顱電瞥機駭火馳風趨來何
從而去何適似出有而入無噫形氣有生之類非卵則
胎不巢則穴罕知爾棲泊之所乳伏之節吾自見爾翩
翾一狀小大無别莫測雛孕之源以出陶鈞之轍亦稱
王母之使豈在神仙之列咮啄鋒鋩毛衣霜雪惟若驚
之近道思數顧以周防苟彈射之莫中匪網罟而奚張
齊姜所以遣重耳范蠡所以迯越王慮宴安之有毒斯
儆戒以為良務相時而逹變豈膠柱而守常偶來池舘
非意稻粱吾將注目而悠然以逝(四字一作倏以閒遊)色斯舉矣
而物莫之傷既忘情於進取遂遊仞以翺翔乘興於人
間之世全身於自遠之場苟日新於運用能獨善於行
藏
鴻漸賦(以鴻漸路適之為韻)陸贄
深不測者道大無疆者空空非羽而何適道匪人兮孰
通通於道者是謂君子適於空者莫如漸鴻故聖人託
象以明義務勤以飭躬將自邇而圖遠必因卑而致崇
始其素卵新化青春戲(疑)融一之日乳哺衡陽之曲二
之日翺翔彭蠡之中且愛(疑作爰)居以樂水亦從正而養
蒙毳毛其成洞庭之芳草初綠弱羽云就武陵之繁華
已紅而見其進未知其終美夫淑姿偉麗飛鳴有檢動
靡求棲遊皆遠險思奮志於寥廓且藻容於菱芡昇不
越次先冐履木之危進而得中爰及于磐之漸漸如何
其往有攸措方去渚而戾止俄躋陵而遐顧風水遥輔於羽
毛煙雲未通於道路嗈嗈相召驚月次(一作光)而亂趨(一作)
(起)肅肅連行拂天池而徑度信梁鷰之莫儔豈谷鸎之
足慕亦猶九層起於累土千里始於投跡琢玉者日就
其功為學者月將其益皆自微以成著固何求而不適
异夫出陸摶空驤首矯翮順寒暑以攸往亘山川而罔
隔以言乎鳥也尚不忘進以言乎人也如何無思思者
所以志道進者所以脩辭誠既往而莫返冀將來而可
追蒙亦有望於斯漸敢不肅然而勉之
第二崔陟
易之為書也八卦分體萬象潜通漸之為義也進以得
位動而有融故聖人假物筌理爰託喻於茲鴻鴻之為
物也迹狎洲渚去軼雲空始于干而漸陸竟自卑而陟
崇飛則有序和而不同有類夫君子進德脩業積微成
功陟遐以自邇謀始而利終者哉原夫交頸頡頑乘波
澹淡逍遙自得罻羅莫掩匪干時以強進每卑棲而自
檢雖欲致雲霄之高故必階磐陸之漸洎乎理翰海表
驤首煙路既應日而春來亦隨陽而類序行藏不昧於
節遊止不愆於素匪親鳬鷖之羣豈思稻粱之顧誠羽
儀之可重奚鷰雀之能慕豈比夫鸚鵡衒其羽翮徒矜
才以取譽然無罪而見獲鄕國迢遙箱籠窘廹慕侣心
斷冲天望隔不階漸以苟進非(一作怛)忤物而致危可同
年而語哉
鴻賦
翩翩者鴻刷羽疏風賓燕薊之北旅江湖之中何斯禽
之寡識亦陰陽之載通若乃編名漢川棲身禁籞易象
嘉其漸陸詩人美乎遵渚晉文以賓客見規齊桓以君
臣相許既隨軒於良使(疑作吏後漢虞國為日南太守行惠澤有雙鴻隨軒)亦銜
丹於仙女其德性也肅肅習習繽繽紛紛泛濫綠水翺
翔白雲飛則有貫集則為羣跡不以沙泥自混貎不以
玄黃自分敏清真之不雜同朴略之無文於是寒月改
躔朱星移度苔濃春水草滋甘露園木含榮溪冰解沍
乃連太隂於北漠遣少陽於南路唼藻而至豈鷹鸇之
見猜銜蘆以飛何罻羅之足懼至於長距蒙賞利觜見
升豹以尾而自貴鶉(疑)以尾而自矜巢睫之蟲終幽微
而莫覩乘(一作垂)天之羽竟寥廓而難徵孰與夫鴻也窮
遠適縱遐觀凌天衢拂青漢横逸翮奮羽儀空違沮澤
竟屬汙池有四海之心而人莫識有八方之氣而人莫
知年歲蹉跎兮行不返毛羽翕習兮飛未遠願借勢兮
自強庶高翔兮不晩
秋鴻賦趙勵
若夫隨陽之鳥翩翩者鴻高飛晴日長鳴朔風乘秋陰
於迥塞結陣影於遙空觀其羽翮聯翩出入寥廓念江
湖而遊遠犯霜露而無託昔年春去愛洲渚之芳菲今
日秋來值關山之搖落借如良人遠戍賤妾孤居帷屏
曠望意息空疎路杳渺而無恨心嬋娟而有餘憶紫塞
之年盡怨青樓之夜虚莫不聞之者憤惋聽之者漣如
羅廻文之織錦思繫足之邊書若乃明月宵懸黃雲晝
洩牢落天池蒼茫溟碣行宛轉而初上影參差而不絶
愁輕代北之雲訝負遼西之雪既而南遊澤國北别沙
場千里萬里懷稻懷粱強能鳴以取愛恐不才而見傷
所願免虞人之矰繳得狎君之池塘者也
晴臯鶴唳賦(以警露清野高飛唳天為韻)
迥野遠色寒空繁聲眺莫媚於雨霽聆何長於鶴鳴孤
飛而天下(疑作宇)澄曠獨立而霜臯砥平對明景(一作對明月)
之逾秀遡晨風而自清炯爾體空冷然響遰疑磬發而
珮搖若霜標而雪麗林鷴之皓色難比雲鴈之清音罕
繼雖居下而在幽亦高聞而遠唳或引或罷以遊以遨
顧塵寰而不雜仰天路而飛高懿夫秉心清迥禀質貞
素偶影思侣矜容舉步忘機遂性豈思寵於乘軒遠害
全軀每勞心於警露聽閒兮易感聲怨兮難度非陸氏
之無聞想王生之可慕原其翔集玄圃騰鶱翠微睨蓬
壺而易感冐江海而懸飛情慕必止心徂匪違或羣翔
而反顧或孤賞而忘歸厭仙府而舉華亭思鳴臯而適
綠野爰捧日以遐騖遂凌煙而獨下(一作於獨夜)晴臯曙兮
邈矣靜皓鶴鳴兮杳何永俄度曲於澗瀨乍迷影於雲
景聞幽而音響清越觀麗而羽儀閒整何霽野之無人
獨仙禽之虚警(未見天字韻)
沙洲獨鳥賦高郢
鴪彼飛鳥在河之洲一飲一啄載沉載浮賞心利涉之
地浴德清波之流守道而行風水無情於六翮度才自
處雲霄有望於雙眸聮翩失伴顧步無儔因潔身而獨
立聊拂羽以孤遊蓋貞以不羣鷙而有别將擇木以未
暇乃漸磐而自悦窺形弄影欣得地以徘徊哀響竒音
冀聞天而清切亦猶鴻志非鷰鶴羣豈雞雖孕形於羽
族諒禀性於天倪慎其獨焉知無心於黨與需于沙者
必不至於沉泥豈比夫鸞對鏡而方舞鳳非梧而不棲
候鴈有銜蘆之懼黃鳥興止棘之悲(疑)何出處之情遠
而攝生之智迷况乎食粟貪榮乘軒取媚珍禽見育敗
德於明主鷙鳥云亡行刑於下吏非靈應之攸止乃進
趨之所致豈若動非干物息能擇地盗泉不飲得廉士
之風止水常遊侔至人之智道有可鑒才無不僃屬鳥
瑞之昌期將遷鸎之厚意顧得振羽毛展精鷙君不信
其飛鳴試假借於名位觀其處啓閉辨分至然後知沙
洲之獨鳥非凢禽之類
傷馴鳥賦權德輿
紛羽族之多端兮同翺飛而類殊有鸎谷之微禽亦播
質於洪鑪因稺子之嬉遊得中園之墜鶵恣飲啄以馴
擾來目前與坐隅爾乃棲以籠檻鎩其羽翼冀留軒(一作)
(留軒所)以為娛俾遐翥之無力作踉蹌而將舉顧䙰褷而
復息雖主人之見容終使喪天和於自得或親賓至此
徽軫徐觸每聞絃而鼓翼亦追(一作區)節而翹足貎(一作吭)
宛轉以成態聲間關而助曲乍寂寞以閒暇若凝情於
相矚理輕毳以自潔類山立之珮玉每翔集以安卑同
君子之自牧思謝尚之起舞邁風流之逸躅苟魯昭之
不君固乾侯之出辱方渡濟以申敬伊凉德之自覆徵
故老之相傳驗曩記之或存在端五(一作午)之司晨剪其
舌而能言巧喉轉(一作囀)以逹情順人心而不諼方渴日
以呈材願朱明之駿奔忽愀慘以顦顇響哀音於簾箔
竟啁啾而不去若徊翔之有託悦心訝而未辨歘狸往
之攫摶俄斃踣而不勝紛血灑以毛落彼葛盧與冶長
通鳥獸之音聲闕君子之周防無古人之至精既不能
縱爾於遼廓又不能遂爾之生成使異類之得志曾未
極其飛鳴則本夫養之之惠適所以害其生生又憶夫
清江之使者東海之波臣苟其時之不來則刳腸而涸
鱗鷃鍾鼓而反悲馬皂棧而多死雖為遇之已甚固又
夭其天理嘗聞乎賢聖之理物也愚智殊方薰蕕異藏
善用無棄兮互見其長各有攸處兮兩不相傷官天地
而府萬物繇此道而為常吾既悟斯理之不早因失之
而後防收視聽以冥觀兮遂羣性之茫茫
凡一作皆川本文萃
鵲巢背太歲賦陳仲師
營巢有因惟鵲無倫始自小寒之日不當太歲之神辨
向背以經營必先避地顧縱横而委積足以藩身且其
矯翼徘徊向隅棲息時懷擇木之智日就積薪之力若
在離宫之内不可巢南如當子午之中無因逐北所以
率先表異選勝知歸應時節而遷易辨方隅之是非念
彼明神自易地而攸處顧茲弱羽信何枝而可依時也
苟遂居安寧辭力役銜腐草而構思向高柯以容跡動
觀所忌殊古人之橧巢理契不齊知(疑作如)方士之工歷
擇地已有知風豈無方一枝而自託雖小數之能拘且
相質以和鳴喜同於雀乃卜居而類聚趨甚於鳬况復
藉用茅茨殊荷庇蓋任風雨而自適豈隂陽而去泰念
土宜之是顧足見知方信天理以自然焉能向晦爾乃
節屆玄律時方沍寒顧地角而知禁豈天時之可干無
起土功異銜泥而戾止知於歲杪聊寓跡以求安既而
飲啄無虚推移不滯得厭勝之良術誠棲遲之上計潜
軫明條之慮必附枳枸之勢摧枯拉朽已邈(疑作完)葺於
崇朝命侣引雛聊優游於卒歲顧末俗之無違信微禽
之可繼
鵲始巢賦陳仲師
霜天慘慘兮楓樹之杪構彼層巢兮翩然宿鳥眄喬柯
以上下慙弱羽之卑小周匝經營翻飛繚繞履危而金
彈不發送喜而珠簾乍開逐初心之眷戀無利觜之嫌
猜架木末居岩隈容足之前望一枝以棲息翻身之際
歴衆木而飛來拂曙聲多排空意遠惜光隂於朝暮迷
飲啄之往返於是攫腐草銜飛蓬重疊尺箠迴環翠空
凌寒而且近朝日構思而偏愁夜風俯仰求容冀資拾
芥之力縱横居止顧就積薪之功必使輕舉得便羣飛
會同嬉遊遂憐(疑作隣)於清籞窘束長謝其雕籠所謂摭
實以來憑虚相借不然則六翮摧毁三冬徂謝飛鸎將
出乎深谷黃雀亦誇其大厦故所以踰遠林戾前除仰
窺肅爽遠慕扶疎當繞樹之時暫隨烏會在來巢之日
當畏鳩居非微禽之敢競幸嘉木之有餘嗟乎搖尾馴
擾斂容萃止依於主人來若處子匪能言以呈慧不善
舞以招美倘抵玉無虞搏風資始故巢林以何報唯化
印而後已
紅嘴烏賦(以新飛羽未調為韻)李子卿
殊方之烏兮丹觜黑身異性特立兮既孝且仁勁毳非
日黔而得黑快吻豈研硃而益新(一作勁翮毳毛非日黔而得銛喙決吻乃)
(研朱益新)不頡頏以干物常翩翻而狎人非越鳥之思歸羨
海鷗之忘機謂富屋之堪止謂芳枝而可依其來也狀
銜花未下其去也疑帶火初飛何必將雛聲已傳於綠
綺如能返哺遊更狎於綵衣嗷嗷其音泄泄其羽常飲
啄於軒砌每棲翔於牖戶凌美翼之鵷雛掩能言之鸚
鵡朝食芳餌全忘攫肉之心夜宿雕籠何有啼城之苦
顧弱質而誰貴誠主人之厚意非九子之是思仰三足
而多愧嗚躍既安(一作安在)摶扶尚未鸎何得(疑作德)而遷喬
鶴何功而在位稻粱已飽兮羽翼將調霜臺可宿兮雲
漢非遙倘不使余尾之譙譙余音之嘵嘵為君一舉凌
丹霄
第二崔元明
伊空桐之靈鳥兮丹觜黑質拂羽青霄兮流形白日與
鴛鷺而為伍豈凡鳥之能匹故其聲則合雅動必依仁
受惠而狎感恩而馴既裔裔而翔漢嘗啞啞而向人不
驚不怖亦義而親爾其升丹楹入華堂對上客之羅薦
拂佳人之褧裳驚空簾之秋色怨夕月之清光悲信美
而非吾土傷幽栖而思故鄉(一作思故國而多傷)於是湘(一作楚)妃
援琴相如為歎何不開金籠而使飛永鶱翥於雲漢重
曰日宫難可躋月樹復驚栖未聽將雛曲空聞怨夜啼
文苑英華卷一百三十七
