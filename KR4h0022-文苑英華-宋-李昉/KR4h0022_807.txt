文苑英華卷八百八宋李昉等編
公署下
嘉興監記一首淮南都梁山倉記一首
彭州新置唐昌縣建德草市歇馬亭鎮并天王院
記一首
烏程縣新建廨宇記一首
嘉興監記
正德利用阜財足食國之本也天寶末天下兵起乾元
初上司奏議宜以鹽鐵之職摠以社稷之臣幹乎山海
之利以冨人也淮海閩駱其監十焉嘉興為首朝廷以
是蠲貸恒賦實乎大内大臣奉法為事選人拔其賢幹
昇扵憲署以宣原隰光華之寵趨其署者如好鳥之栖
茂林相國劉公嘗以大監小州不相若也故其職員不
忝乎爵秩其刀布必倍扵租入渤海高君日倫世以勲
烈緩步闊視胷襟洞開中有方略不循進級故一廷評
扵兹二紀傾酒定交擲金市義不餌不仁之粟前使張
侍郎滂王尚書緯摠其卜式弘羊之計遂有采山煑海
之役十年六監興課特優至是未朞從百萬至三百萬
鹽(一作監)人賈人各得其所故端介之節風彩自高繼夫
漕運波委陸溢此天下之利器也可示人乎夫以步光
莫耶切玉如泥刜鍾無聲不以一割均其銛鈍君子以
知人則哲無德不酧鴻飛九霄驥騁千里前秘書省著
作佐郎顧况美使臣之得人貞元十七年歲在辛巳正
月朔記
淮南都梁山倉記沈亞之
汴水别河而東合扵淮淮水東米帛之輸關中者(集有也字)
由此會入其所交販往來人賈豪商故物多遊利鹽鐵
之臣亦置署(集作署致)其間因擇官分曹以權(集作𣙜)庶貨而
部貢之吏盡令鹽鐵諸官校違(集作遺)之疾徐用賞罰大
梁彭城控兩河皆屯兵居率(集無此字)卒食出官田而畎畆
頗夾河與之俱東仰澤河流言其水温而泥多肥比涇
水四月農事作則爭為之𣲖决而就所事視其源綿綿
不䏸通橋葉矣天子以為兩地兵食所急不甚阻其欲
舟艫曝滯相望其間歲以為常而木又多敗裂自四月
至七月舟傭食盡不得前元和九年隴西李稼為鹽鐵
官掌署淮口(集作掌淮口唍)病其涸滯思欲以為救(集有而字)乃與
楊子留使議之曰自閩越已西北郡所貢輳輓皆出扵
是而以炎天累月(集有之字)久滯扵咫尺之地篙工諸傭盡
其所儲不能賑十年之食只益奸偷耳(集有幾字)或有終歲
而不得返其家者今誠得十數(集作敖)之倉列扵所便以
造出入之(集無之字)計無憂也正月河冰始泮吾盡發所蓄
而西六月之前虛廩以待東之至者如此則役者逸而
弊何從生哉議定即以状自得遂其便扵是稼度泗土
卑濕無堪地遂剏庾扵淮南都梁山十二年詔以誅蔡
之師食窘促令鹽鐵所輓皆趨郾城下是時下淮南倉
發舂其工人曰(五字集作發舂吏計舂其工人)舂材必櫟若榆吏欲令
工就山林剪市之稼曰夫(集作地)火方焚曰將燋萬家當
頃刻之間雖得弊穢之器奮濁汙之波百夫汲而揚之
立足滅患如曰不然我欲利其器待我成枯(集作柘下同)桂
之杓致滂沲之流操以救之彼言而後謀則燃灰尚不
可望而况所全者今縣軍十萬旦暮不賑其為急也間
不容釐而(集作今)待汝訪山求材然後用何異乎枯杓滂
流之語耶其倉材所剪之餘大可以為臼小可以為杵
長可以為杵之梁薄可以為䏶樞夾峙促命裁之即日
而舂成百具其餘米與吏分辦之先以家奴就役次及
羣(集無此字)郡吏各有差所舂凡二十八萬石不涉旬俱得
浮淮而西矣十三年夏泗水大災淮溢壊城邑民人逃
水西㟠夜多掠奪更相驚恐呼號而鹽鐵貨帛十餘萬
乃囊之扵布緘用吏名載與渡貨帛無餘尺及(集作了)内
倉中不能盈一敖其餘皆廕仕家之急時余過泗上得
其事故與悉論善濟之方而著之以明其績
彭州新置唐昌縣建德草市歇馬亭鎮并天王
院等記陳谿
聖上以南夷不虔邊塵坌起候旦授執政意俾擇要郡
以良能而收之遂命御史中丞渤海吳公行曾(一作魯)持
節出刺雅安公松筠植心金石勵志雅安實邊之衝東
入嶮隘應援由此公至止一顧屹如巨防當危疑之秋
瞬息無事郡人以考秩將滿預懷去思接武陳誠願借
綏撫丞相隴西公以公功業昭著飛章上聞請充節度
參謀兼諸軍行營副都知司馬使東路行營都知兵馬
使仍兼知黎州及廵邊制署(一作置)公遂扵大渡河剏置
一橋亘五百尺自干戈未寧士馬旁午饋運往復商旅
經過曾無覆溺之憂永絶滯流之患至今行者見必歸
恩(一作思)異跡竒謀繁難具紀由是復昇扵犍為雅之南
千里縣道𤇺堡相躅早夕(一作早多)軍食跂俟扵犍為公智
出事先機生料外風波助意舟檝如飛是得闔境無虞
諸軍飫飽實公之功也復由是天子以彭門名郡而償
其重勲公軔車之日即究風俗民之憂苦己眀其重輕
事之興廢已熟其利病從便革弊幽顯愜心郡内既肅
施及支邑以唐昌縣中界接導江郫城東西綿遠不啻
兩舍雖有村落僻在荒塘昔置郵亭廢毁將久遂使行
役者野食而泉飲貿易者星往而燭歸&KR1025;&KR1817;公行投告
無所深溝雨漲古陌橋摧跬步難踰艱苦寧述况輸役
責限徵歛有程而欲罪其稽逋者乎公惻然凝想即日
計成遂陳扵連帥扵其心而置草市因其鄉名便以建
德為號自此四來者旋踵而迓迎中望者舉目而知歸
老幼攜挈倏忽而至萬家歡笑其事修營不旬日而告
就今則百貨咸集蠢類莫遺旗亭旅舍翼張鱗次榆楊
相接桑麻漸繁如此牧人可謂移風易俗矣昔武候以
蜀脞脆故令隣邑翊日而市意在習其筋力而俟之征
徭又每及上春以蠢為名因定日而有知所往公亦約
之以期而候之其日商旅贊貨至者數萬珍纖之玩悉
有受用之具畢陳想人之心豈待詢問而知其懽悦也
復以路由諸部(一作郡)疊跡輪蹄徘徊一息無稅駕之所
遂以俸錢建長亭崇軒䆳室外廄内厨帷簿精新器物
充足則往來者非止晝食而卜夜可矣人既繁會俗已
豐饒又置一鎮抽武士三十人而禦之亦立𪠘署早暮
廵警盗將竄跡人遂高眠不感晨鷄無聞夜犬皆云康
泰不可比儔又兹地會昌之前有佛寺數所因廢而未
興鄉閭求福無處禮敬像設之儀莫識鍾磬之聲不聞
僻野深郊轉爲聾俗復置靈巖報恩院脩北方天王及
侍從竒工妙餙相好無䨇高墉環合門廡揭立又度僧
住持行道無有虚日斯人也非只豐足而永逃夭札之
患得不紀其盛跡而垂於無窮者哉且人之憂樂俗之
凋弊豈繫於時而實俟於哲人上才也噫公之爲政以
己之欲而思人欲以己之惡而思人惡是以連牧三郡
而皆勲績絶倫若非秉心端莊求理無替則奚能動遠
邇瞻聽而候(疑)者乎且昔之此民往復百里飢不得續
食寒不得易衣今之出戶而所闕皆足市之功其可量
乎昔之此民村防遙遠蕭索人稀盗賊織路行者恐畏
今之出戶歌笑自若醉飽羣歸鎮之功其可量乎昔之
此民首罪無所求福奚門今之出府有依歸之僧覩莊
嚴之像院之功其可量乎昔之行者戴星乘軺亭午未
憩舘榖何投飢旅寧濟今之朱門大啟來往如歸乏馬
疲人頓忘其弊舘舍之功其可量乎公剏一意而庶類
皆安推深誠而萬人咸福是知玄造之旨不獨幸蜀之
三郡即應重委大柄為國之元臣使天下皆幸也谿早
歲謬以文字為公之知偶因薄遊獲覩盛制輿人頌美
異口同詞直叙見聞敢愧蕪淺咸通十年五月十五日
記
烏程縣脩建廨宇記楊䕫
叔孫昭子聘扵晉晉受邾人之愬執昭子寘扵箕使吏
藩之昭子不以拘為意止之舍有壊必葺去之如始至
故春秋賢之今有受九重之命母百里之民凋瘵者繫
之以綏訛弊者藉之以移既休扵公舘覩其隳摧圮漏
忍而不治者無乃取譏扵君子乎丹陽余公以再命尹
扵烏程降車之朞月察訟决獄之暇周視縣署其門傾
其廳欹其墻圮其廡偃頽簷側楹倒移(疑作侈)相倚風雨
罔(一作闕)庇寒暑是窘公歎曰建之者何人壊之者何心
既叨守邑其敢不力自懋以圖嗣修乎然屬天未悔亂
兵火猶熾專城而居者其可無備乎故我郡儲甲數萬
以戒不虞而軍須軍餼僉賦扵縣務繁力匱久莫克舉
公乃宵分而寐五鼔而興行忖坐維不遑所安近越扵
時方克僝功扵是節冗費之用鳩贖辟之金僦力扵農
休徵功以厚償聽斷之餘策杖以廵慰其勞者勖其惰
者設茗及飱日自省視由是工操其斧如蟻集羶傭運
其材如水赴泜財以儉而藴故其用給人以悦而使故
其功倍不期年而衆宇鼎新矣有若換大門中門脩大
廳小廳東閣西閣新押司錄事院建人吏祇候房砌縣
之外城几百餘雉剏宅之間(一作周)垣近一百堵修衆寮
之宅五造廳庫之橋六䟽西亭之汙池制公𪠘之什物
(一作器)有遺罔不增構其尤赫赫者如每歲徵賦主胥類
扵廳之西廡以其輸賦駢凑逋逸是虞乃編筠接軒權
閑隔之訖賦則毁去厥費頗夥公乃增廡之一楹構木
為欄以限其内外俾永絶妄耗此以見公謀之經久也
縣之西北隅舊有帳院盖鄉吏團集里書之所歲月綿
遠崩陊(文爾切小&KR0008;也)無幾每遇霖潦則束席就燥以避其霑
濕亦有時矣加以往來者御奔走泥淖之患舉邑是病
無戸而革公扵是歴揆其損以籌完葺正傾支摧增新
易壊類夫重構復建脩廊以逹扵都門雨有依暑有庇
從役者不知其勞矣此以見公情之恤下也公帑摧敗
上冗下濕周垣雖設腐不為固易所以刺慢蓄而誘盗
也公乃擇堅以革枯選宏而化陋厚厥墉嚴厥闕此以
見公志之防閑也縣之圜扉頽垝莫治彼犯大辟得繫
者豺狼野心脫走是勝苟閈閎不謹墻垣不慎是遺肉
扵虎吻也或有縶墮事幽徵責(一作徵𤯝)盖俾其懷過而省
非也豈使敵扵見善毒扵暱枕哉而糞壤狼藉穢不可
邇彼罪無輕重俱執扵此不其酷歟公乃剗積弊滌宿
汙明壊牖圩毁墉席以㓗其榻食以茹其餒苟獲戾而
入如宴扵此以見公之處心愛物也先是縣之秋曹尉蘇
許公頲釋褐之官也公始至兼戎曹務遇上已節郡有
角擑之戲郡守出觀則司戎者職其事因乘小艇往來
以檢馭不整郡治之南溪波浩洋許公馭檝以涉而舟
覆焉衆皆駭惋謂不可援俄聞空中有言曰無損蘇公
忽有幹流以出其舟而許公存焉彼同溺者俱不為水
困俗旌其地為蘇公潭大歷中縣令李晤則故國紳之
先也相國誕扵縣署幼弄之歲墜扵縣之東池逾數刻
忽若有物翼出扵池面相國略不為苦二者皆縣之故
事而圖經不載公乃檄請扵邑人太學博士丘光庭編
緝遺墜其或善未書能未記者罔不畢錄此以見公興
廢而繼絶也几此數事豈前政之未知乎抑知而不為
乎非公勤扵理敏扵用視公猶私曉夕匪懈何以及此
哉始公之臨承授政之後人稔扵易衆務煩猥綱在而
目紊公乃肅之以整嚴之以恪遏強字弱優老恤匱旌
别枉直屏空奸慝不逾月而法令如一勸賞分明清静
簡當内外祗肅鞭扑閣扵庭爭訟息扵野宣尼所謂慢
則糾之以猛猛則濟之以寬猛寬相濟者余公得之矣
前是公纔再稔而報代鄉之老肆之長咸頼撫導數百
人列狀墻立扵郡庭以乞留太守隴西公以代其任者
特勅之命不可有滯然私器其能頗自憾不偶良吏以
共育尫瘠公遂退寓扵德清蜀邑駕水軒釀春(一作香)醪
治蔬圃修釣艇以吟醉自逸明年冬為縣者以譴停其
任杖媒依勢求代用者檄累扵儿上隴西公至而弗視且
曰烏有民病方急而擯良醫乎遂飛簡以召公洎其至隴
西公提印以授曰子之前治邑其及物之澤被扵㕓野
未得盡子之術貽吾中悔今還舊邑其為我撫其疲遏
其酋俾民獲蘇無替初心公三讓而后及縣張弦易調
新其戸牖剔蠧抉弊刮垢磨頑不次不序咸復舊貫凡
利扵民濟扵公事無巨細必自我始丙辰春公將受代
吏民等以為受其教庇而忘諸載祀俾後之人不得詳
其俶落是食其旨廋其處也扵是列其狀謁言扵宏農
楊䕫䕫學扵春秋固當以紀功書績為務公前任日崇
修先聖之祠為文讚功刻石扵縣岸今復紀此功績盖
欲慰縣人久久之虔思也况公以民吏之勤請不可拒
絶兼凡所革易剏製皆力殆心罄而后克濟且慮夫什
器後之人不同乎慎惜也恐其傾陊後之人不同乎繕
治也苟沮衆情何以鏡將來耶由是採石鐫勒之費莫
不悉自於清俸益以見慎而有立也嗣厥理者可不懋
乎乾寧丙辰春七月
文苑英華卷八百八
