文苑英華卷五宋李昉等編
天象五
黃雲捧日賦二首日五色賦三首
日載中賦三首冬日可愛賦二首
夏日可畏賦一首
黃雲捧日賦(以黃雲捧日佳氣充塞為韻)闕名
吾君朝黃圖坐甲乙禮元吉觀慶雲之飛來暈長空以
夾日日明而麗雲潤而黃隨輪已入乎青陸抱影長依
於正陽磅礴不散氛氲呈祥暖萬物則草木春色涵一
氣則天地黃光推而言之則君為日臣為雲君非臣則
股肱斯廢雲非日則光耀難分故上下同體表裏成文
樓形遥景於東戸葉影潜扇於南薰由教有所至朝無
可昏是日王三朝躔五緯杲杲然無幽不燭飄飄然何
遠不暨白主喪氛黑為兵氣將閉陽和動令人畏又奚
能勢均抱戴色不嚴毅似龍虎之宛轉傍檐楹之髣髴
是日也風不霾時正佳雲日輪盛光隂克諧入房焉可
以擬議干吕何足以為懷帶祥雲而共美與淑氣而同
儕天有日兮晨光重日有珥兮黃雲捧亦如東海大而
百川朝北辰高而衆星拱雲初繚繞日亦曈曨合三光
而為一混五色而居中於是彰國祚表年豐應履端之
時令識來事之殷充察天象兮陽烏奮翼稽瑞圖兮人
望充塞使無階而可乘敢不慙於帝力
第二
正月初吉觀大明之東吐間瑞氣而曉出初混色於青
山之上猶謂護霜漸凝華於黃道之中分明捧日與抱
珥而偶方守人為匹原夫皇帝御紫宸垂至仁恩覃日
域澤被雲津居其中得通理之體察其外想維城之親
然後蔚亭亭之彩環杲杲之輪左之右之擁榮光於碧
漢或先或後敷正色於青春懿乎日者君之德雲者臣
之状彼無私以臨下此竭誠而奉上故得配陽精而為
煥符土德而標王以此圖國國乃豐盈以此示人人知
揖讓既而呈彼瑞暾曜于天門似佐無為之化如承煦
嫗之恩自東徂西異衆星之拱極陳力就列同萬品之
尊元其瑞如之何以慶其主其色如之何非聖人不覩
象伊臯之羽翼同周召之夾輔麗焉成象非徒負舟之
龍照也騰文盡若苴茅之土蕭索籠光徘徊效祥抱一
輪而匪烏莫黑散九野而何草不黃是日也乾坤交泰
霄漢熒煌風以動之謂奉中央之帝人皆仰也如披元
吉之裳識我者寡遇我者衆思飄飄而有託目眇眇而
遥送飛烟下接乍廻屏翳之姿喜氣上浮疑繞羲和之
控信乎聖德所加禎祥不遐天道悅人謀嘉故得無心
之雲出山川而變色有耀之瑞應圖牒而增華
日五色賦(以日麗九華聖符土德為韻)李程
德動天鑒祥開日華首三光而效祉彰五色而可嘉騐
瑞典之所應知淳風之不遐禀以陽精體乾爻於君位
昭夫土德表王氣於皇家懿彼日昇考兹禮斗因時而
出與聖為偶仰瑞景兮燦中天和德輝兮光萬有既分
羲和之職自契黃人之守舒明耀符君道之克明麗九
華當帝業之嗣九時也寰宇廓清景氣澄霽浴咸池於
天末拂若木於海裔非烟捧於圓象蔚矣錦章餘霞散
於重輪煥然綺麗固知疇人有秩天紀無失必觀象以
察變不廢時而亂日合璧方而孰可抱珥比而奚匹泛
草際而瑞露相鮮動川上而榮光亂出信比象而可久
故成文之不一足使陽烏迷莫黑之容白駒驚受彩之
質浩浩天樞洋洋聖謨德之交感瑞必相符五彩彰施
於黃道萬姓瞻仰於康衢足以光昭前古照臨下土殊
祥著明庶物咸覩名翬矯翼如威鳳兮鳴朝陽時藿傾
心状靈芝兮耀中圃斯乃天有命日躋聖太階平王道
正同夫少昊諒感之以呈祥異彼夏王徒指之而比盛
今則引耀神州揚光日域設象以啓聖宣精以昭德彰
燭遠於皇明乃偹彩於方色故曰惟天為大吾君是則
第二(同前韻)湛賁
聖日呈貺至德所加布璀璨之五色被輝光於四遐纖
塵乍收爛彼雲間之彩清漣既動煥乎川上之華且夫
德惟純一瑞符祚九彼合璧而未方顧抱珥而何有豈
若青赤以之彩錯光芒屏其氛垢星同色而莫儔露成
文而曷偶至乃天衢將曙春雨新霽廓彼長空斂其纖
翳煥羲車而逾媚映彤庭而轉麗同象德于金天陋再
中於漢帝于時宸睠屢廻聖心方契恒旰食以為慮豈
浮雲之能蔽觀其往復黃道隐見非一彰有德而天下
文明照無私而海内清謐馴翬對而沮色儀鳳臨而委
質光浮石壁謂媧皇之補天影入詞林疑江淹之夢筆
彼連珠之代王字之日雖得以載其圖牒實難以為其
儔匹未若光分五色德合三無明天道以下濟與人事
而同符較兹嘉祉超於邃古杲杲而五色成文郁郁而
萬物咸覩祥光旁燭偏宜連畛之瓜瑞彩下臨更竝建
社之土于以光被四表昭彰元聖播頌聲於管絃流喜
氣於歌咏矧其堯舜為理羲和奉軄仰以陽精象于我
德不然何以照曜六合玄黃五色出乎震位煥夫皇極
仰其耀希煦嫗以資成傾其心比葵藿之生植儻餘光
之可借庶分隂之有得
第三(同前韻)崔護
陽精之瑞兮惟瑞之嘉首三光而委照備五色以連華
繁彩遥分叶二數於聖運祥光下燭贊元吉於皇家且
夫天之降禎昭示羣有日之效慶丕應元后軼圖牒而
稱靈著策書而不朽徑惟千里表年歷而當千麗彼九
華彰帝業之在九懿其廓烟霄而朗霽歛天宇之氛曀
出暘谷之方融歴離宫而增麗羲和疑而愕立疇人駭
以横睇循黃道以遅遅爍青冥而晰晰觀其瑞景中煥
浮晶外溢所以告昌期符聖日結金天以標異掩羣祥
而首出仰其衆色比河上之榮光徵彼謠言異江中之
萍實景麗天衢明均八區知神光之有宰信玄化之潜
敷媚韶陽於紫陌混佳氣於皇都於是見土行之善應
識帝載之珍符君一德兮格于上天日五色兮臨于下
土寔有感而斯見固惟仁而是輔乘虚散彩状朝烟之
曖空緣隙通輝若晴虹之入戸燦爛同耀玄黃交映彙
藻繪於金輪聚雲霞於寶鏡當道泰以垂貺契河清之
表聖諒四彗之莫儔豈再中而攸競則知天意非昧人
情可測所以異其彩示輝光之日新所以呈其祥慶文
明之允塞偉夫彼日之瑞可以象君之德謬膺薦於春
闈幸觀光於上國
日載中賦(以漢文帝時數如此為韻)許堯佐
聖德上通陽精下贊經太虚之寥廓赫流光之耀煥皇
矣廣運德用邁於陶唐日歟載中瑞克符於炎漢其始
也昇扶桑以昭晰拂若木兮氛氲灼麗景開祥雲羲仲
命官敬導之功式著夸父整策競驅之勢斯分雖馳騁
於靈馭終感通於聖君故歌休明者徵於陽位察符瑞
者觀乎天文於是翠烟澄霽白日增麗流景弭節飛輪
頓勢踆烏矯翼而却翔驤龍擁駕而廻逝端乎晷遽乖
測景之司表乎祥必俟垂衣之帝盖所以應仁聖叶昌
期曾泉既逾異晨陽之杲杲昆吾再舍嘉日馭之遅遅
是則天垂象兮不昧日輔德兮無私既載中呈瑞亦太
和效時遠以變化同諸掌握苟夙夜而致理在禎祥而
欲數伊靈氣之潜通豈天聽之玄邈日之為美也無德
而言歟日之為瑞也有時而效諸運行必隨乎圓盖昏
曉式經乎方輿昃而復中在明君兮則爾中而斯昃雖
壮士兮焉如我皇播德於彼表瑞於此不肅而康哉無
為而樂只躔次可覿豈假垣平之片言昭明有融寧匹
魯陽之三徙然鑒於人事兮諒天道而伊邇
第二(同前韻)關構
日以運行時維貞觀騐載中之照燭表一德之恊贊至
誠則感寔所應於皇家偶聖必呈豈獨符於炎漢既退
舍以廻薄又增明而輝煥且夫天地絪緼日月垂文始
將傾而復正願何鑒而不分當下委之碧落又上排之
青雲經紀回旋乃暉晶而射耀次舍中正則澄霽而銷
氛何麗天以昭晰諒觸物而繽紛然而日乃陽德光于
四裔陽為君德配以上帝既居中而有感亦臨下而罔
替昔連珠而合璧或五色而四彗咸逐物而遷移並隨
時而啓閉曷若此將旰而復昭昭無際則知隂陽冥通
乃與仁聖符契徒觀其炫熀在兹氣肅風追合人君以
乘時又觀其昭回綿邈霞張雪駮美嘉祥之欲數時以
我既再我則盈縮而自持時以我當中我則清明而不
濁既照臨於率土信叶和而反朴夫日也變動不居周
流六虚天垂象以咸若精可貫而皎如既匪虧焉比皇
明以無極斯呈瑞也諒至化之有餘且神功而不測乃
駐晷其實徐所謂懸鑑在彼觀光由是仰靈曜之載中
知積清而率俾因徵今以賦事諒舍彼而取此
第三(同前韻)
赫矣陽精瑞色融爛輪既側而復正景將曛而重煥考
祥歷於休明識天心之叶贊信遐荒丕耀而品物貞觀
夫其耀烟空耿霄漢始由度而方映忽移躔於已旰長
空斂雲爌朗烟煴考殊祥於瑞牒軼衆象於天文燭乎
幽同無私於聖代鑒乎下將比耀於明君宜穹蒼之朗
霽屏黃道之氛曀踆烏翻翼以廻翔羲和弭節以容裔
亭亭兮直午位而逾正杲杲乎爍離宫而增麗休徵屢
發於漢皇德感更侔於唐帝雖日官奉職疇人展藝異
廻戈之所麾非長繩之能繫是則玄貺告祉皇明受釐
日之杲兮靡虧於常度日復中兮叶慶於昌期土圭不
能測其晷玉漏焉足定其時照委晴空曖祥光之郁郁
時當春盡添麗景之遅遅惟我后之至化騐靈符而斯
數懸金鏡於天衢提璿衡於掌握不然何以表昌期之
會廻倒景之車澄清光而烱若扇炎盛而赫如徙倚遥
漢徘徊太虚夸父之奔於焉少息垣平之對難以比諸
信可以遵祀典委裘而拜命太史以望而書日麗天兮
運行而未已日再中兮表慶於遐邇每同葵藿之誠冀
流光而及此
冬日可愛賦齊映
閉天地成四時者玄冬麗乎天明萬方者白日至若斗
杓移指寒氣入律霜涵冰以凝沍風落木兮蕭飋始成
乾以運行乃宅巽而是出明在地上望杲杲於扶桑光
摇水中疑泛泛而萍實故日出暘谷衆人熙熙苦寒者
自我而燠若即幽者自我而明之將所鑒而並鑒故無
私而不私懿夫吾君之威可畏可愛象嚴凝以神武配
耀靈於光大是以愚智必仰頼者也又如殘夜猶昧破
積隂以重光晨霜正繁濟輿民於附火聖人納諫亦替
否而獻可同彼天象發陽明以自東觀乎道經體人庶
而居左君法日也申文明於九重臣諫君也扇和氣於
三冬故時以泰歲以豐方䕫龍而並騖與步驟而追蹤
第二(以陽德淳耀消暢寒氣為韻)席䕫
冬實窮節日為至陽節窮而栗冽凝慘陽至而焜耀舒
光方傷竹彫松之嚴物無不懼覩麗天出地之旭愛何
可忘觀其昇曭朗以自東蕩沉隂於有北不赫矣以難
向誠温然而可即依巢之鳥感微煦而和鳴帶雪之林
假餘光而改色所以就之稱堯帝之聖比之成晉臣之
德彼谷隐巖居之子無衣無褐之人照臨遵夫和氣偃
曝得夫天真慘怛潜收戚戚之容咸革温仁遠被熙熙
之化斯淳故得廓開曀霾洞達遐徼融液冰渚依稀雪
嶠散九陌以無氛委千門以通照彼繩樞甕牖既臨砌
而樂我無私雖熊席狐裘亦捨爐而欣夫有耀且四月
歌其烈烈雨雪苦其瀌瀌既飄風而忽至何見晛而聿
消豈若儲精在於宣明舒德本乎洪暢異春晝暄姸之
色無夏天赫曦之状微温椒寢之中稍暖秦樓之上是
知時當則慘物鮮其歡非愛景而斯出處窮冬而固難
躔次不留志士徒争于短晷輝光可附小人寧怨於祁
寒故曰太上化人德之為貴咸欣欣而可悅不炎炎以
求畏當垂煦嫗之仁以釋幽隂之氣所以賦冬日之事
歌德政之謂
夏日可畏賦(以昔聞宣子之於政也為韻)賈嵩
赫爾陽精當朱仲兮厥狀難明杲杲而威稜四序炎炎
而火烈羣生九野飛塵破氛昏而下燭六龍銜耀亘天
地而横行其初也隂魄落彼離明生矣踆烏洶洶以飛
來蒼龍黯黯而光死輾烟霞而炎駕旁轉洞寰海而紅
輪徐起烟勃乎扶桑之津鼎沸乎咸池之水八紘疑火
井之内六合若炎丘之裏路岐難處傷哉行役之人稼
穡堪憂嗟爾耕耘之子始驚出地漸見摩天曈曨逾盛
翕赩彌宣赫曦而光碎波濤血殷江海蓬勃而氣蒸林
鬱焰起山川然則居上克明當中益熾想羲氏於執熱
當亢龍之用事照丘陵而恐是焦元蒸壠畆而皆成赤
地仰之者目眩精眊處之者神昏體悸草木為之生烟
峯巒以之減翠千里無雲炎風不聞木而棲者翕其翼
泉而躍者伏其羣不黨黎甿有異恩覃之士無私蠻貊
終同炎德之君可流金而爍石可焦頭而爛額浩浩兮
坌紅埃融融兮過虚壁遂使無生禪子愛其孤鶴片雲
休影逸人戀此幽松古栢斯則晉卿執法於前代魯史
立言於往昔於戲猛以濟威剛而馭下牧於外而寇亂
咸戢升於朝而諂諛斯寡如夏日之赫焉孰云不足畏
也
文苑英華卷五
