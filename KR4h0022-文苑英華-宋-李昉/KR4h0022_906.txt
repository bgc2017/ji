文苑英華卷九百七宋李昉等編
軄官十五(諸將軍四)
冠軍大將軍郭知運碑一首
右羽林將軍王君□碑一首
右羽林將將軍臧公碑一首
冠軍大將軍郭知運神道碑張說
四序(集作時)平分清秋之氣勁五方異俗崆峒之人武故
隴上多豪山西出將其有雲龍感召星象特生金鼓登
壇隱如敵國麾幢指塞自比長城得之於太原公矣公
諱知運字逄時其先太原著姓今則晉昌人也本乎文
武之弟是為虢叔虢或云郭因而氏焉自燕昭尊隗以
築宫漢祖封亭以列國其侯于陽曲宅彼太原舊矣亭
之玄孫友從太原徙隴西昭帝分隴西置平郭氏又為
郡之右族友之昆孫武威太守憲憲之猶子散騎常侍
芝其有名迹見於魏晉則晉昌諸宗散騎之後也爾乃
一門連譽時人號曰三儒四海名齊天下謂之八顧光
禄𣲖分於馮翊廷尉世茂於穎川孝則天錫釜金忠則
帝彰(集作章)冕服仁則猛獸不害信則童兒不欺豈但介
休見有道之碑略(集作洛)陽聞立德之傳而已曾祖欽瓜
州大黃府統軍上柱國祖才朝議郎瓜州常樂縣令上
柱國父師朝散大夫上柱國贈伊州刺史磧鹵之地戎
馬生郊業戰鬭而取(集作弘)勲仕州縣而為達啓莫京之
繇福不在於其身積無窮(集作聲)之善慶必流於後嗣公
太白之精雷泉之靈膺家之禎為國而生身長七尺力
能扛鼎猿臂虎口虬鬚鶚瞬射穿九札劔敵萬人子卿
路逢遥識將軍之相唐舉一見足辨封侯之骨解褐以
善戰授昭武校尉秦州三度府左果毅以敗敵(集作敵)北
庭加游擊將軍沙州龍勒府折衝兼右金吾郎將瀚海
軍副使尋改朝散大夫伊州長史伊吾副使以軍累破
虜即授其州刺史進當軍經略使朝廷以未愜前除且
有後命遷左金吾(三字集作本衛)中郎將仍舊為州軍使默啜
之寇北庭也公奔命解圍軍聲大振加雲麾將軍(集無此字)
右府衛將軍封介休縣開國公食邑三百(集作三千)戶開元
二年吐蕃入隴右掠坰牧公兵以竒勝寇不復蹤積甲
山齊而有餘牧馬谷量而未盡歸功廟筭朝議多之授
左(集作拜右)羽林將軍持節隴西(集作右)諸州節度大使兼鄯
州都督河源軍使鎮西陲信國之藩屏坐北洛亦王之
瓜牙故入奉期門而出寄分閫(集作出分閫寄)於是料敵無備
間其師老潜軍一舉大俘九曲鎻甲文劔𤏡馬㹈牛既
獻戎捷遂頒朝賜乃兼鴻臚卿攝御史中丞改封太原
郡開國公加前食邑三千戶執憲總軍典屬乘障增爵
益邑遇厚恩深俄而六州羣部相率大叛命公統隴右
之騎濟河曲之兵(集作師)鋒鏑争先玉石俱碎拜左武衞
大將軍授一子官賜金銀器百事雜綵千段旋軍(集作班師)
臨洮遘兹虐疾嗟呼匈奴未滅宿志不申生也有涯死
而猶視開元九年十月二十三(集作二)日薨於軍舍春秋
五十有五蕃夷邊鎮血面椎心悲慘風雲號慟山谷豈
非良將視人如子人亦視猶父乎皇帝閔焉詔贈涼州
都督米粟五百石錦帛五百段命都水使者張景洪(集作)
(佚)備物護葬遵朝典也惟公氣猛而性和量寬而精銳
沉謀可以掩蓍蔡雄斷可以奪鬼神故常糟粕韜鈐芻
狗風角然其樹恩結信立威用武怛然(集作烜赫)如風濤震
蕩如雷雨戰必勝(集作克)攻必取每有奏謁帝特稱嘆孝
文之得魏尚虜不足憂太祖之見郭嘉知成吾事前後
賜(集作錫)錦衣寶帶文馬素女爛其盈門長鳴在廐感知
已之主陳必死之力皇情西顧則九羌舋鼓詔書北伐
則六狄焚旗上成聖君之玄鍳下效武臣之素節其意
(集作竟)也如此夫為人子立廟致敬祖考來格不亦孝乎
為人臣恢疆禦侮以勞定國不亦忠乎若然者歸義方
於先人揚令名於後代可也嗣子英傑起復定遠將軍
左領軍衛翊府中郎將借紫服金章隴右經略(集作河西節度)
副大使英竒朝散大夫前尚輦奉御英恊游擊將軍前
京兆勵行府右果毅都尉英彦朝議郎行右(二字集作前左衛胄)
曹參軍等咸善居喪而過哀哉從王事而奪禮則知辛
賢父子繼位將軍祭彤兄弟並參戎律知本不忘(集作去本)
(不蠻)達也而新是謀權也嘉此武功創其宅兆以十年七
月葬我公太原夫人燉煌索氏祔焉禮也皇上念功以
惜逝厚終以遇存有詔詞人為其碑誌介士送葬即封
征虜之墳單于入朝當祭度遼之墓銘曰
洸洸(集作觥觥)將軍雄略冠郡平西征北震戎疊獯亭障(闕)
鼓屯田饋軍伏兹(集作此)白刃致彼青雲郭侯讌喜既多
受祉玄社(集作牡)黼衣清廟蠲祀鼎食金奏炮鼈鱠鯉即
(集作既)來不庭有嚴天子流沙博望羽林飛騎(集作騎飛)河曲
廻兵臨洮舊防手握金節魂沉玉帳千里送喪三軍悽
愴詔葬禮崇樹碑恩豐(集作恩碑義豐)生為神將死為鬼雄身
世一滅榮華萬空祁連之墓長旌武功
右羽林將軍王公神道碑
維大唐開元十五年九月二十三日庚申右羽林大將
軍持節河西隴右兩道節度營田九姓轉運十副大使
兼赤水大使專知節度事攝御史中丞判凉州都督上
柱國晉昌公薨於鞏芚(集作芼)亭故也夫事君效命之謂
忠殺敵榮親之謂勇干星襲月之謂氣逐日拔山之謂
力有一於此名猶盖代矧兼其四人何間焉是晉昌所
以錯落將星峥嶸山嶽者也公諱君□字威眀瓜州常
樂人也父壽因公建績致位九卿臨難守死褒贈特進
審塞翁之倚伏達家叟(集作朦瞍非)之俘休老而益壯殁而
名位者矣公威聲發於雷泉武義標於峒嶺小頭銳上
猿臂虬髯(集作鬚)龍劔摧(集作漼)百勝之鋒地矛得萬人之
敵拔自行軍(集作陣)果有吕蒙之才拜於壇場不爽韓信
之用始仕鎮戍歴班外府及郎將中郎至軍副率雖驟
移官守而恒在疆場郭知運推轂河源握符隴外(集作古)
公未登一命事主將之旌麾不出十年代總戎之節鉞
慷慨之士以為美談於是自驍衞將軍遷羽林大將軍
既督隴右兼統河西綰塞垣之十軍佩節制之兩印大
田多稼而屯廩百億蒐乘藉馬而鐵騎數萬乃蹈赤山
焚罽幕獵青鳥驅犛牛喑嗚則七戎避勇(集作辟昜)烜(集作炟)
赫則千里震動亭候恃其長城廟堂頼其神將月獻戎
捷歲行軍賞王侯無種屠狗起於將軍戰伐有功爛羊
超於都尉前後翻飛幕下奮躍行間跨軍曲郡腰金冠
玉者數十百人矣每至入朝奏謁升殿論邊山川險易
立成於聚米攻守方略一决於前籌遥詔置兵先合於
漢光之旨親書從事暗同於魏武之心故得延譽上騰
風雲欝其氣色恩華下沓日月借(集作供)其光輝當斯時
也躊躇攘袂三垂可以氣壓百蠻可以力制即叙者先
生之常談和親者竪儒之怯(一時持)計定足為神武非常
之主道哉誓請先收犬戎次擊獯鬻盡區域於西海闢
郡縣於北荒煇皇靈於天外圖壯節於雲閣其事如果
曠古未儔惟君知臣俾(集作保)斯言之可復何神與善負
厥志而無成是年秋八月吐蕃犯邊瓜州失守盗憎吳
將執政(集作致是)其親公以為背父立威非孝也頓兵縱敵
非忠也大義逼而忘家方寸亂而供國其定計也成列
而出討賊盡狄而退殺身忠在孝先將之道也公馳驛
要諜而迴紇内叛以八九之從人當數百之強虜然猶
虓噉擊射殺傷略半勢孤兵盡流矢横及所謂朴而餘
威折而不撓矣嗟呼嘗膽之憤空結噉肝之怨莫讐天
子聞之黯然興歎人言以命(闕)國夫豈忘其言哉苟收
必死之忠焉問不虞之過至矣(集無此字)盖聖主推恕心(集作)
(仁恕)於天下懸大信於後人愛欲其生戀(集作懲是)晉侯再克
之喜惡傷其殁抱秦伯猶用之誠婉獨見之端豈常情
所逮謀臣飲恩於望表猛將感德於事外然後任人之固
衆可知也乃下詔追贈特進荆州大都督禮命窀穸加常
二等死事之經也公之伉儷曰武威郡夫人夏氏韓母築
城之智孟光舉臼之才拔棘解圍三軍懾其徤婦崩城慟
哭四海傷其孝妻此又伐間(集作間伐)之一竒一家之兩絶者
也嗣子尚衣奉御承榮天奬賜蘭星祥名寶禮義形於橋
梓哀戚過於纕麻稟訓帷堂克持門戶特奉恩旨收其二
蔭飾柩玉關歸魂上國以十六年十月詔葬於萬年縣見
子之原鹵簿齊列方相雙引京尹護喪史官頌石千乘
送葬觀驃騎之威儀十里開塋識龍驤之丘墓銘曰
合衆在仁正兵維義將為天目國命所寄曲乃老師輕
實兒戱安我封略才難不易﨣﨣將軍貔貅絶羣超騰
白地騫翥青雲朝盛勇爵時稱(集作家榮)戰勲衆考飛舉(集作)
(衆聲飛譽)帝曰予聞予聞伊何甲兵繕肅屯積萬庾馬量百
谷丼心犬戎指掌獯鬻大軍(集作畢是)當&KR1868;單于可掬壯計
先達王師未張城隳孤塞寇及高堂前忠後孝(集作忠先孝後)
拒敵而忘外仇易復内變難防克日將戰呼天不假岑
彭詐客張飛帳下流矢(集作鏑)何人交錢去馬蒼黃反復
哀哉命也美殮姑(闕)寵歸芷(集作芒)陽東都門外南登路
旁高墳纍纍列樹行行父子同兆何殊改(集作故是)鄕詔刻
金石義形意氣隱善必書殤魂不諱事棄忠在生輕節
貴嗟爾眀靈銜恩永慰
左羽林大將軍臧公神道碑李邕
夫兵者天之威將者人之命非武功不足以遏虐非智
勣不足以視師故四朝簡才三邊受略百姓拉之如朽
五變轉之若丸横大漢而左廻出高闕(一作門)而右去單
于惟勷(一作懷柔)以納質匈奴辟易以破膽數騎深偵解鞍
却敵入陣周迾摇扇坐謀矧乃大誰羽林離衛宸極蓄
志堅石誓心渥丹捧日廓於九霄戴天旋於四孟千年
聖主幸而逢之一代勲臣鮮哉稀矣公諱某字時眀東
莞莒人也其先𣲖於后稷演於周公洎魯孝公臧因而
為氏昔僖伯諫隱觀魚哀伯諫桓納鼎魯多君子視履
考祥是以知其有後矣降自璋漢城陽王太傅暉蜀郡
太守混晉東海内史曾祖滿府君隋銀青光禄大夫海
州總管東海公祖寵府君皇朝請大夫靈州長史襲東
海公考德府君皇朝散大夫原州司馬贈銀州刺史上
柱國莫不納忠詞光訓彛則大乃嗣種德在人子孫並
於昌時龜組疊於榮問公濬發卓犖雄舉倜儻風雨之
氣澟澟出徒金玉之聲鏘鏘激物問家以廣孝形國以
盡忠朋執義之昆弟友之雖文忠老成而壯武特立自
左衞勲應穿葉附枝舉登科授左玉鈐翊府長史始足
下也尋以天驕送死勝府纏兵占幕出竒衝突(闕)敵遷
鴻州長道府左果毅仍長上恩奬充平敵軍都虞侯總
管轉左衞陜西州華望府左果毅長上屬雜虜侵别將
掎角横戈棹戰匹馬飛行拜游擊將軍本府折衝都尉
仍長上公自任邊事每讀兵書山川之形不勞聚米戰
陣之勢有以成圖驟施交賢博文求已習眀已至用弘
略以壯猷故兵部尚書同中書門下三品平章事韓國
公張府君年位不侔志業相許引之入幕辟以論兵抗
禮肅庭握手密坐嘗謂人曰此子才經文武識匹孫吳
逸翮將摶巨鱗必縱雖趙有李牧漢有衞青練彼朔方
勦于獯狁無以居其右也由是聲聞于天威震于朔凡
欲追討皆藉率先洎單于紹親間道略地絶沙漠冰河
公乃連馬拽柴多旗具火詐示遶擊為出分軍敵以表
裏驚疑沮衂奔散轉懷州南陽府折衝都尉仍長上朝
議以元功未塞後命載加遷寧遠將軍左領軍衞懷州
景福府折衝仍長上充大武軍遊弈副使除定遠將軍
大衞雍州通樂府折衝仍長上充大武軍慶加眀威將
軍本衞左郎仍充東受降城副使公以敵騎應來備預
宜速出敵不意惟我有謀乃毒以井泉焚以草莾中休
㒺以秣馬夕炊㒺以汲人敵歎曰可北而不可以南可
望而不可以至公之謀也累加宣威將軍使仍舊載遷
忠武將軍左郎將兼安北副都護匈奴以地闕援孤士
寡糧絶蟻附城下雨射城中公乃偃旄麾匿金鼓懸門
不發衿甲不陳匈奴且夕却軍遲眀出塞以功遷單于
都護借紫金魚袋公以北鄙禦寇中道扼喉生門以携
之死地以誘之覘其西也將驚其前察其東也將襲其
後匈奴進退岐路廻旋二年議者以為約之不以長繩
固之不以䧟穽非公用智全勝按甲養兵安能預於此
恩制加銀青光禄大夫單于副大都護兼朔方軍副大
總管上蔡縣開國男公理兵戒嚴撫下勤至感恩挾纊
攝威䧟(疑作蹈)陣匃奴不南牧職公之故也拜靈州都督
兼安軍經略大使兼朔方軍大總管上蔡縣開國子匈
奴利於馬牛指於靈夏嘗以三城分守上將專征議雖
畫於河南身竟潜於漠北轉鄯州都督兼河原軍經略
使營田大使上蔡縣開國伯公曰且耕且戰足食足兵
古制也於是闢屯積榖高壘止戈轉輪勦勞校卒加勸
公之經也恩加雲麾將軍左武威衞將軍經略營田大
使隴西節度副大使上蔡縣開國侯吐蕃恃衆無名嗇
禍有素遠掠邇牧横掉我軍公乃下以單師張以厚陣
惑之以聚散分之以從横左右夾攻首尾盡殪日公當
西守虜蕃南侵獲其迹人審其隂計咸以投艱在將解
控惟在(疑)復以本官兼勝都督東受降城大使營田大
使兼朔方軍大總管上蔡縣開國公會六州九姓洊凶
階亂倉卒起於懷袖雜沓混於賓主敵接塞聯馬肥弓
勁其駭人也公分於二蕃制於散地持必攻之郡計必
死之兇出竒兵以四征保危堞以内備雖諸軍合勢而
殊效特高恩拜右武衞大將軍賜物三百叚餘如故自
頃塞外餘黨留匿傍山或求食敓攘或逃死嘯聚猖狂
三窟澶漫數州關隴震驚道路危阻復拜公朔州軍副
大使節度河東道諸軍州兵馬圖是寇也公以教騎雙
絶誠難必擒夷險五岳非使不尅乃傍山釋馬依林去
弓接之以銛戈扼之以武依襲其所短連其所長凶逆
鞠窮旬月底定以功最拜羽林衞大將軍復以本官兼
安東大都護府都督攝御史中丞平盧軍節度使度支
營田海運大使往者奚霫諸蕃之詭信也西屬匈奴南
寇幽薊乘間每鈔無虞亟和公以兵數實多藉用尤費
輕舉則外患不解大舉則内攻更深是以𫝊隂符移間
諜飛言以誤其使重賞以賣其隣既伐碩交且斷右臂
所謂以武闢武以敵攻敵雖賈誼計然晁錯策得無以
尚也朝廷多之拜冠軍大將軍復本任東莞郡開國公
及武神告天有成登岳展禮白羽日野朱旗霞山臨之
以天儀列之以地陣公以驟奔走驅熊羆智勞促來風
疾孔亟詔使累降御醫洊臻舊疴有痊後命遄拜復起
前任無何以本官致仕聖上以公節不可奪故信臣禁
兵略不可謀故臨遣武事入為心膂出作爪牙非夫至
公如貔如武焉可遠符夜拜雅杖邊秋萬里為城四鎮
為岳澄北海之濤水掃西沙之風昏者哉及孚(疑作乎)暮
律田園庄座枕蓆壯心不已餘興未并宿昔覇陵意將
軍之夜獵屏營細柳冀天子之幸臨去鷰悲鳴疲(闕)跼
顧賓御太息覧對永懷嗚呼日也者飄入於泉山者也
藏歸於澤人謂之遊神謂之遷其可若何以開元十七
年八月二十二日薨於京師平康里之私第春秋六十
有八主上感悼邊人掩泣羊祜罷市耿恭𠢐面見於此
矣眀年秋七月日葬於白鹿原禮也長子敬廉定遠將
軍前檢校左監門衞中郎將上柱國次子希庄中大夫
前安北都護上柱國三子敬之前左金吾衞中候賜緋
魚袋上柱國四子奉忠前左司禦率府長史賜緋魚袋
上柱國五子敬泚前殿中省進馬上柱國並淳孝濟義
昭武懿文檢崇讓以後身率周仁以集事光備慈訓追
遠先塋雖史簡可𫝊而碑板尚闕顧予以舊執詢予以
小才博殷而札翰未宣體大而褒揚不際將竭虛簿曾
深其詞云爾
惟至聖兮内外無憂任英武兮出入孔休總戎幕兮四
紀羽林兮六周樹元勲兮特立隱敵國兮鮮儔救河曲
兮走朔方解遼海兮振漁陽一生一死兮鞍甲卧沙雪
兮疆場横匹馬兮飛將起萬里兮邊防忠則極兮智亦
苦年且高兮疾不愈事枕席兮忘家瞻日月兮戀主情
遝遲兮怛化魂恍惚兮破虜志何深兮命何促時不與
兮才不贖碑一代兮人英征九原兮鬼籙嘉孝忠兮題
紀貽永載兮陵谷
文苑英華卷九百七
