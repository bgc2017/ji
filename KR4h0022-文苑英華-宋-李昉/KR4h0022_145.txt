文苑英華卷一百四十五宋李昉等編
草木三
幽松賦一首枯楊生梯賦一首
木蓮賦一首松柏有心賦一首
歲寒知松柏後凋賦一首寒松賦一首
柳栢賦一首金松賦一首
洞庭獻新橘賦二首扶桑賦一首
落葉賦一首
幽松賦
惟天地之覆載屬日月之貞明幸雲雨之廣潤及草木
之滋榮代何材而不用材何代而不生若乃地勢卑而
路脩迥(一作㢠)有孤山曲澗之幽松挺百尺而敷其狀聳
千仞而擢其容柯榦夭矯花葉芊茸枝橫栖鶴盖偃盤
龍蹙皮膚而文舋(一作疊)峞宏磊砢而谷深重代(一作伐)人
之所未見匠者之所未逢抱雅操兮積年載持慨節兮
佇時雍梢森乎巖之畔扶疎兮山之足禀二儀而自清
居四時而常綠其孤高也則排煙而蕩霧其貞堅也則
超代而越俗偏睹日而疏隂邃自然而孤直起喻有叔
夜之材入夢表丁君之職澗底幸左思之詠歲寒蒙孔
丘之識偉哉盛矣屬時代兮多杞梓其用無隔窺幽澗
兮茂松栢梓待構而見湏松堪棟兮希擇其文理也竒
絶可以雕木(一作楹)架梲其雅操也昂藏可以振雪凌霜
向日貞心擢臨風足氣揚深谷如蒙顧此地有材良王
爾經過而歎曰帝德咸亨此松挺生公輸俯仰而顧曰
王道利貞大厦用成希皇鑒之留眄感欝欝之餘情者
也
枯楊生稊賦(以青春光耀為韻)敬括
柔得乎剛則變化無方故能令老者以安分使衰者而
再芳不然爻之均奚獨殊其棟撓木之衆奚獨舉其枯
楊徒觀其枝葉滋潤色帶韶光發枯槁擢豪芒直幹森
梢歘浮於青翠高柯偃蹇漸變於蒼黃豈比夫顛木貴
枿瓌材稱良而已哉至如和風稍吹遲日久照淡清烟
而羃䍥合晩靄而凝耀苟非懷蠧狀雖死而猶生忽應
鳴禽類先號而後笑是知心動於内氣變於形以類相
感因時則冥或叢生落落或孤峙亭亭映平林而迥秀
倚長空而半青爰有翰林墨客懿此維新覩物生興與
時為春在陽當榮於枯木理代實資於哲人遂稽大道
將期小伸相長楊以體物希百中於兹辰
木蓮賦
蔽芾珍樹森林綺堂庇根天壤擢秀春光雖違性於舊
國終奉恩於此鄉違性何苦主人有勿翦之怙奉恩何
其主人有挈瓶之滋君既加我以惠好我亦報君以葳
蕤弱其枝圓其葉亂階前之蓂莢附(疑)綠縟萼䒠茸狀
中浦之芙蓉既因其理又憐其美懷香則十步必聞含
笑則千金可市有實雖漏於貢納有隂足延乎憩止此
木也誠則不材必姑樹其桃李
松栢有心賦(以君子得禮歲寒不變為韻)上官遜
觀卉木之庶類而松栢之異羣貫四時而不改柯易葉
挺千尺而恒冒雪凌雲抗高標於物外遠卑冗於代紛
其榦則直其理則文驗受命於方地信無竒於此君於
是載離風霜多歴年紀持本性而常茂抱幽貞而獨美
太華之上森森映仙掌之峰台嶺之旁落落蔭靈溪之
水經冬不改憐江南之前剪(疑)乘春暫榮笑東園之桃
李故見稱於前聖喻德於君子故其勁節可佳眀心不
忒實繁衆類生我邦國故將枝葉無隔於心源豈同橘
柚有限(一作根)於南北錯萬物以為佐求其族而始得是
以後凋之義久不刊於魯經有心之言永昭著於戴禮
吉士遠託或亭亭於嶺上山苗乍凌時欝欝於澗底雖
彼此殊軌而榮華一體若乃背徂年當芳歲林烟乍卷
秋雨時霽仙侶或遊隠淪常憩莫不對偃盖以瀟洒仰
仙雲而摇曳暢方外之遐遊滌樊籠之流滯若乃幽澗
之側高岫之端葉離離而日來冬暖枝梢梢而風至夏
寒不以無人而不秀又同美乎芳蘭至若大厦方構長
材是求詣藪澤訪陵丘遠近必度大小所謀有斯木之
時(疑作特)達惟工倕而擇不重曰歲聿云暮兮何木不變
惟松栢兮凌霜葱蒨儻有心之可嘉期君子之一眄
歲寒知松栢後凋賦(以真心勁節翠貫四時為韻)
裴度
窮隂忽至品物盡瘁唯良木之堅貞映衰林而葱翠桃
蹊李徑聞别葉之互飛松磵栢陵見脩條之自異諒本
性以無易託斯時而不類雖殺菽之霜再三斷蓬之風
數四徒凛凛以終日竟青青而在地懿夫春夏榮滋我
不競於芳時秋冬凄冽我不改其素節遥分郁郁之烟
遠映霏霏之雪故其桑榆種其前後杞梓植其行列或
蕭瑟以柯空或離披而條折何在昔而相混果迄今而
旌别觀夫陽曜以芳菲為事隂凝而肅殺為名徒運彼以
寒暑豈齊我於枯榮斯乃時累不能累其質天損不能損
其貞亦被霜氣亦含風聲挺喬枝而易識在灌木而難
并故蒼然以殊致豈蠢爾以叢生異其欝欝秀色亭亭
高幹産二儀之内我獨後凋處羣木之中孰云共貫當
其黃隕方可瞻翫庭有槐兮落際山有榛兮凋隂見(一作)
(覩)枯槁之無色識茂悅之有心愛日照而逾静嚴飈吹
而轉勁或出衆而標竒或處幽而表正雖結根山嶺移
植軒屏如全直(疑作真)而率性客有擇木務材感衰歎盛
悟漂(一作標)勁無永(疑)申蚍蜉之歌愛堅貞不渝發風雨
之詠松兮栢兮猶君子之志行
寒松賦李紳
松之生也于巖之側流俗不顧匠人未識無地勢以衒
容有天機而作色徒觀其貞枝肅矗直幹芊眠倚層巒
則梢雲蔽景據幽澗則蓄霧藏烟穹石盤薄而埋根凡
經幾載古藤聯緣而抱節莫寄何年於是白露零凉風
至林野慘慄山原愁悴彼衆盡於玄黃斯獨茂於蒼翠
然後知落落高勁亭亭孤絶其為質也不易葉而改柯
其為心也甘冒霜而停雪叶幽人之雅趣明君子之竒
節若乃確乎不拔物莫與隆隂陽(一作寒署)不能變其性雨
露所以資其豐擢影後凋一千年而作盖流形入夢十
八載而為公不學春開之桃李秋落之梧桐亂曰負棟
梁兮時不知冒霜雪兮空自竒諒可用而不用固斯焉
而取斯
柳栢賦(并序)李德裕
夫受天地之正氣者唯松栢而已故聖人稱其有心美
其後凋豈無他木莫可儔匹余嘗歎栢之為物貞苦(一作)
(若)有餘而華滋(一作而姿華)不足徒植於精舍列於幽庭不
得處園池之中與松竹(一有相字)映獨此郡有柳栢風姿濯
濯宛若荑楊而冒霜停雪四時不改斯得(一有謂字)之具美
矣惜其生於遐遠人罕知之偶為此賦以貽親友
惟天地之生物均覆載而不私雖草木之殊性皆榮落
之有時感松栢兮自得(二字一作得真)經隆冬兮(一作而)乃知常
集霰於窮節秉心終而不移觀夫竹嬋娟以挺秀松英
茂以含滋可蔭蔚於臺榭故封植於園池嗟綠栢之貞
苦爰自託乎(一作於)幽崖或森森於寒壟或蕭蕭(一作肅肅)於
神祠何炎徼之僻陋或珍木而在兹齊芊蔚於蘭苕儷
真芳(一作儷貞姿)於桂枝遠而象之聳榦參差凝翠旌之陸
離廹而翫之布葉低垂若孔盖之葳蕤又似翠列巢以
羣棲鸞奮翼而來儀含輕烟於夕景泫零露於朝曦逮
秋實之蕃衍綴青珠以纍纍嗟乎材不可備人亦如此
斯子張之容雖盛柳惠之貞則虧有長孺之正色無思
曼(南史張緒字思曼)之風姿歎此物之具美以幽深而見遺非
企瑶林於塵外方玉樹於前墀望舊國兮無際思故人
兮未期曾不得倚瓊樹(二字一作樹而)泛瑶瑟攀條而獻蘭巵
慨路遠而莫致抑毫端而孔悲顧謂稚子煜起為謠曰
楚山側兮秋(一作湘)水源美斯栢兮託幽根條總翠兮冬
轉茂實垂珠兮秋始蕃彼變化兮不測焉知非張緒之
精魂
金松賦(并序)前人
廣陵東南有顔太師猶子舊宅其地則孔北海故臺余
因晩春夕景命駕遊眺忽覩竒木植於庭除枝似檉松
葉如瞿麥廹而察之則翠葉金貫燦然有光訪其名曰
金松訊其所來曰得於台嶺乃就主人求得一本列(一有)
(於字)平泉今聞封植得地枝葉益茂叙其所自作此賦焉
青春已暮白日將夕經顔子之陋(一作故)巷訪孔子之舊
宅美珍木之在庭得嘉名於樵客曩擢本於台嶺近徙
根於簷隙其柯肅肅自比於真松其葉纖纖實侔於瞿
麥風入葉而成韻露垂柯而流液不受命於嚴霜諒因
(一作同)心於寒栢含春藹而葱蒨映夕陽而的皪疑翠尾
之羣翔若金潭之旁射雜爽籟於篁竹混晶光於瑶宿
(一作碧)琪樹以垂珠而擅名金松以潜頰(一作光)而莫覿亦
由處子在於隠淪竒才遺於草澤我有衡宇依山岑寂
類仲長之清曠如蕭宰之窮僻植根此地似在崖壁殊
橘柚之不遷同甘棠之可惜庶封殖於園林永愛翫而
無斁
洞庭獻新橘賦(以湖海清和遠人脩貢為韻)可頻瑜
洞庭之遠兮亘全楚而連巨吳路悠悠以窮塞波淼淼
而平湖遠國之奥壤中華之外區風土所宜兮四方各
異珍果斯出兮諸夏或無至於白商謝玄律改風落瑶
林寒生窮海枇杷落而將盡荔枝摘而不待然後浮香
外散美味中成照斜暉而金色帶曉潤而霜清圓甚垂
珠琪樹方而孰可味能適口玉果比而全輕在禹貢非
他於周制則那充厥包於林下發使者於江沱襄橙不
得而雜楚柚不得而和所獻者皆歎其美所貴者不以
其多歲峥嶸而已晩路﨑嶇而自遠齊萬物以坌入離
本枝而不返其價可重其味可珍固綠蔕而未變施素
錦而猶新若夕發於南國已朝奉於北辰匪雕飾以自
媚實羽翼以因人獻芹者既非其匹敵獻桃者何足以
等倫豈比夫江北則枳江陵則洲隨樝棃而莫遂備職
貢而無由同碩果而已矣望君門兮阻脩美哉植物斯
多結實者衆斯橘也栽則隔乎淮浦生則主乎雲夢獨
專美於當今及歲時而入貢
第二(同前韻)仲子陵
皇帝垂衣裳而治萬國舞干戚而來九區包之橘柚至
自江湖歲以為常知方物之咸有時而後獻表庭實之
何無本其來則風秋洞庭霜落寰海元侯布教下吏旁
採碧林冬生大小異名已去霜蔕初辭綠莖然後盛以
瀟湘之竹束以江淮之菁背楚塞以西走望秦雲而北
征上方端想玄默深居穆清扇鴻鈞而不宰張大樂而
無聲閱彼要荒之貢得斯華實之英乃明四目乃停九
歌朱紱方來以彰其道泰碩果可食以表其時和時和
在乎務夲道泰在乎柔遠一果熟知百果之不荒一方
來知萬方之未晩橘之名也則珍橘之熟也維新越彼
千里獻於一人丹其實體南方之正酸其味含木德之
純足以附荔枝於末葉遺㯽榔於後塵然出自荒陬升
聞莫由烟波無己歲月空流豈知夫烟(疑作堙)沉可達職
貢可脩辭草澤以孤往入金門而見收物之因人也其
則以衆人之象物也豈不或中儻草木之可儔希成名
於入貢
扶桑賦朱鄴
木臨大壑名曰扶桑厭洪波之萬里在青帝之一方受
浩氣以生成那倫衆木挺仙材之秀麗能戴朝陽塵外
風吟天涯雨泣山晴而瑞氣初動海晚而潮痕乍濕幾
千歲月標下界之無雙迥拔榮枯倚高空而獨立霧折
烟融孤光在東長迎旭日先得春風吾將原太極之意
考真宰之功不産竒異安分混同物欲明焉我則與三
才並起田云化矣我則與大朴無窮卓出古今莫逾貞
固當乾坤之上位瞰魚龍之要路至若玉漏聲殘銀蟾
影度收人間之暝色未遍羣山聳海底之紅輪先經此
樹露戢雲驚珠懸焰生雖凌厥熾寧奪兹榮豈若常材
隨大匠之雕刻有如良輔契吾君之聖明巢之者不可
得其窺蠧之者不可得其噬陽烏象擇木之狀晴虹作
挂弓之勢名大天下身高水際掩彩翠於蟠桃病虧盈
於月桂非海也不足以容其大非日也不足以升其高
葉茂而雲垂霽景根深而龍撼驚濤卑沃焦於尺土微
鄧林以秋毫巨影倒空而漠漠寒聲吹夜以飈飈靈境
難尋人寰罕測性欺霜雪心藏正直故能齊衆木而據
滄溟永佐東君之德
落葉賦
衆木森沉歲暮秋深日黯黯以斜度風悄悄而亂吟喬
枝邈以架迥墜葉槭以辭林睠彼摇落夫何蕭索形宛
轉而斷連狀徘徊以斜(一作前)却枝稍高而飛遠條漸疎
而隂薄逗凉空以伴螢繞明月而驚鵲或散漫於原野
或摇颺於樓閣爾其下自幽谷高隕山椒葉何樹而不
墜樹何葉而不凋擁玉砌以初聚值金風而復(一作不)摇
浮於水中似孤舟之遠泛落於山際若斷雲之已飄悲
夫處處園林紛紛相似覺絶漠之寒至聆洞庭之波起
何夏茂而秋落何先榮而後死葉之致也既順隂陽之
宜葉之趣也誠叶盛衰之理願歸本而猶未嗟微脱而
不已别有寂慮卧幽逸氣無儔聊賞心以遐望乃觸目
而增愁見一葉之已落感四序之驚秋媿體物之逾拙
思軋軋而空抽者也
文苑英華卷一百四十五
