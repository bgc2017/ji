文苑英華卷五百三十九宋李昉等編
畋獵門十七道
畋獵三品判一道覆車罝罘判一道
金吾不辨夜判一道不饁獸於郊判一道
澤虞傷田苖判一道招虞人以弓不進判一道
中郎率家僮出畋判一道
仲夏百姓弋獵判一道出畋毁耕者之瓶判一道
用毒矢而射判一道金吾不供畋矢判一道
摶獸判一道捕獸判一道
捕鳥鼠獲豹判一道採捕判一道
觀魚判一道取魚判一道
畋獵三品判
丙畋獵三品自稱有功所綂斷為強暴天物且違時禁
丙詣三司訴持法不中
對
大易立象以畋以漁明君順人有典有則用能遵彼蒐
狩奉于蒸嘗丙何人斯祗若王命弧矢之利未聞貫於
兩笠籩豆之宜遽見論於三品斷暴天物幾於深文張
皇已功何逭自汰且因貳而濟刑可小懲欲一以窮禮
(一作傳)云奚獲徒為薄訴豈不多慙
覆車罝罘判
京兆申鄠杜間有覆車罝罘縣悉焚之百姓訴財失業
府責縣以貧人弊政縣訴云此並犯禁之具若不毁除
是内人於䧟阱也
對
惟聖開物以仁興化不麛不卵覃率土而知方以畋以
漁在王畿而愈(一作逾)禁所以中綸式降野揭恒書雖鷹
隼之已飛猶罻羅之不入(一作入澤)且政惟通變豈傷財以
害人作為網罟盖僃物而致用况今庶類蕃殖蒐田有
時祝遵殷后之辭俗卜文王之囿必也專司牝牡晉臣
有誡於虞箴如或不施林逵蜀土何妨於釀具俱焚見
及罝罘若在於崑岡弊政攸加縣法誠傷於鄠杜伊府
之責允得其中
金吾不辨夜判
金吾不辨夜草止者不慎左廵使舉劾訴云五月教茇
舍自有所由不伏
對
國有振旅畋且順時將利武人之貞是明司馬之法惟
彼茇舍掌夜於軍噐械儼陳防困獸於奔北名號明立
與衆人為司南指事既取於隨時應命亦同於影饗金
吾不辨舉劾謂何自為警夜之司寧分驅獸之命周亞
夫營細柳制敵宜遵李將軍過㶚亭宵行何禁左廵使
紏非其罪飜以抵尤草止者職司無他孰為不慎請從
夏卿之教無舉秋官之典
不饁獸於郊判
得大畋所司不饁獸於郊御史詰之甲云將頒禽也
對
設彼大畋陳其盛禮車徒畢&KR0879;鐃鼓皆作三發三刺無
差於進退大獸小獸爰及於公私既而獲耳之校未施
馳逆之儀方罷所司莅職舊典攸著何饁祭之云廢乃
頒禽而是先宗伯守官實虧於古制主吏問罪雅符於
通識以茲見詰理合無辭
澤虞傷田苖判
乙為虞所司夏苖乙萊田表地或告有闕訴稱恐傷夏
苖仰正斷
對
乙為澤虞掌於原獸司其牝牡職在畋漁逄有司之夏
苖而猶秉於周禮至於萊田表地事屬農休驅豕迎猫
恐為稼害何得迷夏令之事行冬狩之儀翻罪守官之
人奚勸在公之吏或者有告訟則未孚虞人所陳辭皆
可據請從審允寧使厚誣
招虞人以弓不進判
甲畋于郊招虞人以弓不進法司劾辭以守官
對
林麓藪澤以畋以漁農牧衡虞是糾是禁禮無變俗政
在守官甲獨于何不臧厥訓雖弦弧或進足以表微而
皮冠不懸無聞受(一作爰)令法司順謏成德舉以為非君
子正直待人韙之無怒可否之理居然易知
中郎率家僮出畋判
中郎高牟率家僮出畋晚歸滋水長因醉使酒呵止云
違勑出畋牟云今既斷酒豈宜帶酒忿競詣金吾
對
高牟早承亭育夙效欵誠背牛加之絶壤奉鷹揚之峻
秩屬以葉下黃山草排丹浦歴非熊之舊徑徇逐兔之
荒遊既而獲已多乎言指霸陵之路日云暮矣果逄廷
(一作醉)尉之呵類寬饒之發狂焉知去路同季布之飲酒
豈辨尊卑既蚌鷸而相持乃齊楚之俱失則獵雖有禁
文不繫於蕃官酒乃停沽限未拘於自飲若其因酒入
罪豈非釀具招刑以獵為違則是獻豜獲戾彼此俱無
本罪論告皆失正途既詣金吾之司湏寘正條之典但
告雖不當狀匪搆虛不可從勑反科宜以不應寘罪待
知官蔭方定刑名
仲夏百姓弋獵判
得鄭州刺史廉範以仲夏月令百姓弋獵觀察使紏其
違令云為苖害
對
網罟之設有自來矣掎角之用其可廢乎苟利人阜俗
亦違令何咎廉範滎參建隼職列褰惟將布政以頒條
故違經而合道當仲夏之月畋以為苖居專城之尊德
惟除害不麛不卵合取則於禮經以畋以漁盖規承於
易象且獸之暴物人何以堪俾肅肅兔罝不忘於詩義
芒芒禹跡克疆我甫田雖黎庶勞四體之勤而畎畆取
十千之歲則原田膴膴不逄走險之遊稼穡芃芃豈雜
食華之地刺史為政諒在隨時觀察所䋲奚將勸善寘
之于理恐未通途
出畋毁耕者之瓶判
丁畋于渭表毁耕者之瓶詬丁及父為厲(一作詈非)事
對
眷彼獵徒情多禽獸之獲語茲農者心惟稼穡之勤鳴
鏑彎弧適騁麗龜之妙晨耕夕耒殊異非熊之師坐毁
重丘之瓶行取閉門之詬苟敗其噐宜徵陪償之資言
詈彼尊有虧耆耋之敬野人不敏於義何誅
用毒矢而射判
乙用毒矢而射迹人禁之云貴其必獲
對
大獸小獸各有攸處敦弓潔矢隨利而行爰俾迹人職
斯厲禁用捨必由其令左右無乃失宜苟封毒而重傷
雖省括而何狩况今物遂蕃茂政和鍾律四靈雜製百
瑞同休彼何人斯虧我王化禁之可也多訴奚為
金吾不供畋矢判
金吾申不供畋矢冬狩有闕
對
制國之用(一作義)必歲之杪量大小而用地審豐耗以視
年鳩化為鷹見草木之摇落豺既祭獸設罻羅而以漁
然後順時出遊因隙校獵俾虞人以入澤閱車徒而展
事昆蟲未蟄無以火田麛卵不傷動必討叛金吾申上
田矢不供職司其憂冬狩慮闕然寬則得衆敏則有功
合供雖則不供恐闕固應未闕若官曹立限送者違程
於理難容請從嚴斷
摶獸判
山有徒摶殺獸者請賞州之所不與使科州違式不伏
對
賦受不同勇怯殊迹瞻彼徒摶罕能為之眷乎傷(一作攝)
生吾所不與何者啓足貽訓嘗不愛於遺軀履尾有言
翻見矜於扼猛撫事雖殊愛已除橫誠則利人州司執
文切同膠柱使科違式所謂合宜
捕獸判
設穽獲取獸而誤陷人按罪不伏
對
山有猛獸林木不伐擇肉而食已假喻於秦君在物為
患實有同於周處所以冥氏張弧設其穽獲冀(疑)蹊在
足李陵無憂於垂餌檻穽摇尾張衡絶言於摶翼人之
誤陷罪亦何加且啓塞從時古今明凖若鷹隼未擊設
者誠則匪彛如鴻鴈已飛陷人豈可有訟兩端斯按一
言可蔽
捕鳥鼠獲豹判
甲捕鳥鼠獲豹以為有異送官求賞所由科罪
對
網罟結䋲見彼取禽之道雄雌共穴聞於導渭之山甲
雅志平生盤於是習利有攸往每懷馳騁之娛適我願
兮仍持採捕之術既尋巒而討谷遂乘幽而歴險罻羅
未亘傍掩西嶺之巖霧雨潜栖并獲南山之獸然體君
子之變雖符彖象入虞人之羈盖無竒異瞻言賞典或
恐難從乃眷刑科寧宜濫罰
採捕判
甲採捕為業斷溪路之木不殊夜行者過乃推蹶科故
為罪訴云暗中不審
對
為利殊途生人各業或豺已祭獸罻羅方設或獺未祭
魚津梁仍禁惟甲情閑採捕志樂畋遊即鹿于林涉﨑
嶇之險道將禽伐木橫結屈之荒途所以盡巢穴之羽
毛窮棲宿之飛走竟歲趨末彌年棄本相彼夜行不遑
宵處河傾左界捫暗樹以求溪月映前峯度幽溪而失
路倚行招譴推蹶貽災斷之者雖則不殊觸之者有同
非意不利攸往是妨行邁欲罪故為良難與奪覽薄言
之訴援(一作採)不審之詞法貴在寬庶從非濫
觀魚判
同州刺史矢漁而觀之御史糾弹辭曰農隙以講事仰
處分
對
爰整車徒用陳蒐狩辨其貴賤習以威儀將七德而聿
脩在三時而無害眷言刺史殊昧禮經在施政以庇人
無聞去獸苟徇情而略地空見觀漁且魯隠如棠僖伯
稱諫有窮遊洛虞人獻箴從皂隸之賤司誠當失位輕
公候之重任實曰曠官理合緘言豈宜文過請從繡衣
之紏勿聽彤襜之辭
取魚判
有人取漁輕車重馬或告非法訴有古義
對
彼何人斯漁以為事結廬逃境吟澤畔之風烟垂竿振
緍盡河邊之歲月唑嚴陵之磯石芳餌長懸入尚父之
蟠溪游鱗或躍始虛徐以在藻亦沉淨以遠蓮臨川之
羨不忘入肆之求何遠殊野客之來獻匪曰猶賢類詩
人之遊梁方聞起訟或告非法未見其宜採川樵山實
庶人之攸利輕車重馬合古義其何傷
文苑英華卷五百三十九
