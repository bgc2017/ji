文苑英華卷九百三宋李昉等編
軄官十一(王府官)
邠王府長史隂府君碑一首
慶王府司馬徐堅碑一首
滕王府諮議杜寬碑一首
邠王府長史隂府君碑張說(集無)
公諱某字某武威姑臧人也昔恭王之裔别封于管有
夷吾者能覇桓公則平周辭上卿之禮適楚踐大夫之
軄以地命氏授于隂城新野之凉皆為著族貴則重&KR0666;
二后榮則一門四侯道則山紀神仙行則里題忠義建
名崇德世有其人公高祖湘東内史鏗梁州之子屬詞
比事天下宗之曾祖江州刺史通道舘學士顥祖朝請
大夫國子博士弘道考某官景眀貽範清白纂烈文史
累善所徵及公而盛公承禮樂之峻胄稟清眀之異姿
天生粹靈氣合真素下帷專思重席擅業至人藏用有
道德之鄉君子為儒無榮辱之境尚東郭以自逸與南
容之不廢調補陳州司倉(一作馬)徵其志也以為非足利
時不俟終秩遂優游初服述祖移年嘿志玄言洞心清
律常手操經籍耳練宫商澹有怡神坦無嬰慮是可忘
機造化豈徒屑意公卿而已哉故德充以外形才全以
内濟委懷從運與道無名尋拜命宜城王府記室參軍
退一隅而無悶進三府以交辟署宰長可曲資而往曰
惠人無小吾所從之其至也去惡如救焚急賢如濟渴
遇物風偃推心理裕平其志而異物不遷一其誠而萬
情咸括清猷美績克存餘詠飛狐之地戎馬生郊俾公
為蔚州别駕則惠化所存勇且知方肇建天人懋官靈
器入為慶王友轉太子中允又拜國子司業邠王府長
史或舉德以進或尚閑而退不失其正達識推高某年
月日寢疾東都終於永豐第春秋七十有五惟公率心
經於義德(一作德義)檢口絶於臧否秉禮樂而視正直藴文
藻而含清真可不謂才全而蹈道者歟位不兼濟惜也
夫人范陽縣君張氏丞相燕公之妹玄思妙德嬪風女
師梁氏義輕於前志曹門克貽於後範府君之喪紀纕
將縞晝哭成疾恐流年之易除慟累月而云逝殁而不
朽者非禮節絶倫之謂(一作道)乎春秋若干以某年月日
合葬於龍門南陵原禮也公無子有二女咸以淑行著
於通門成(一作喪)葬克家感戚行路子婿吏部郎中吳興
張珦度支員外郎隴西李愷永懷清水緬託貞石庶乎
時遷陵谷猶徵少女之詞道在宗親不昧諸姑之德大
人為頌俾小子序焉
冏哉隂侯孝友仁信符彩外發清真内鎮史門文宗國
子儒胤克家踵武金聲玉振結髮筮仕利用勸心雉馴
風化鹿賦文章凾杖禮樂雷門紀綱微言教胄直道匡
王年惟大耋克茂精爽疾不彌留怡然長往世比過隙
生猶絶嚮(疑)契均范張會阻天壤通家自昔永懷厥初
昏姻之故言就我居富同鼎食窮共園蔬動心規戒言
成著書奪我良友天其喪余南望龍門東都九原萬籟
酸骨千霜斷魂琴瑟都盡塤箎半存葬收子婿碑傳外
孫人生到此天道何言
慶王府司馬徐府君碑李華
君諱堅字某(唐宰相世系表作名倫字堅)名與宗人同故以字稱東
海郯人也象德所自如山積高佐人施澤如水鍾下三
代以&KR1113;仁賢不絶至宋齊間位望益尊三公令僕常伯
卿將追贈衮司&KR1113;嬪帝女南朝衣冠宗正國子博士東
筦男諱文遠有盛名於國朝東筦生王屋令士安柝城
以東人受其賜王屋生大理卿贈越州都督諱有功社
稷之衞也高宗棄萬國太后臨朝宗室元臣以猜受釁
頑虐(一作虎非)阿指扇成大獄海内懍懍不保其生凶殘朋
黨嚼牙頓翼起于上國延及諸夏不止於此將圖我國
家三分烝人其一為血宗社垂靈而生大理俾幹刑典
扞敝(疑作蔽)本朝元惡憚其義烈人鬼衞(疑作御)其愷悌惟
身與族隨正而行争性命於豺狼之口解威怒於雷霆
之下大者完州郡小者活門閭累為群兇所排阽(一作活非)
於破滅神佐貞獨終以真合昔咎繇事唐虞釋之定國
當盛漢赫赫大理而丁此時功倍古人聲動百代是之
謂也君即大理之元子直温秉廉深於德行祖考之訓
叢乎厥躬以蔭宿衞調臨郎(疑)主簿親累故也歴懷州
參軍邵王府戶曹陜州司法清方知名朝廷以先父之
勞超拜大理司直聞者皆垂泣而喜平端讞議果振家
風皇舅太尉希瑊以先大理嘗拔家冤表讓官於君以
申蓼莪罔極之感拜恭陵令除陳州别駕改陜州入為
岐王府司馬轉慶王府階朝議大夫襲封東筦侯開元
十六年四月二十九日終于洛陽南郊居春秋六十八
不登期頥不至大官嗚呼惜哉天地之於物順也君子
如之窮達之於人命也君子安之為(疑作惟)君德性與是
相凖執親之喪哀毁逾禮迨啓手足不貽憂於墳墓孝
也守官廉平未嘗違道干譽奉長臨下小大悉心一夫
得罪則為之損容色有可緩者忻忻然出之仁也惠文
太子之在岐邸膚敏好學上最器念四時鍾(一作終非)渥澤
賓客多詞人君每引道書滿盈之誡以扶俊德忠也仁
孝與忠雖無位為貴禮所謂以道得人而已况承前人
之烈光被聖代之冕服乎夫人贊皇縣君趙郡李氏北
州望族左司郎中公掩(一作淹)之孫杭州刺史自抱之女
左司博古杭州知人訓成懿淑光配有德後君六歲而
終合祔于濟源之燕川南原龜從筮後兆因德叶嗣子
光祿少卿瑴前蜀郡兵曹參軍殷句容尉毅出言舉足
不墜孝慈瑴行備忠厚辭無枝葉朗而不華直而容衆
有古人之情君子之度為大理正負荷前猷歴宰三縣
牧守一郡人感懷之刊石繼起再蒞京邑不求名聲推
心而理盛德有後曷其崇高神道聦眀豈曠人欲君從
父弟惲御史中丞陳留太守河南採訪清廉有威所向
霽(一作震)肅大理殁而有中丞中丞殁而有光祿徐氏之
興將在(一作左)裔乎爰族幽兆與天地極是文也華(闕)媿
詞銘曰
三命益恭慶祚猶鍾矧我大理金人門宗扞蔽皇家枝
梧群兇百族感慕大哉勲庸克生茂德山鎮泉塞卷以
道風舒為士則如何喆人終始藩國在昔偃王仁義逌
興㳂源而下勲德相承或西討濟河或北義延陵又有
達者魯連服膺綿綿世祀奕奕髦士晉宋齊梁名臣繼
起薦躡公府連嬪帝子東莞以&KR1113;羽儀清朝美矣哉如
金如玉如翰如翹君子踐修德音孔昭抑抑仁人宜於
進退合符黃老不皦不昧推心無方我德用大建世何
居松門已藹永言孝思光祿有之式播芳烈為將來師
故滕王府諮議杜公神道碑孫逖
公諱義寬字某姓杜氏東都濮陽人也其先在周者為
侯在漢者為三公在魏者以許昌居守在晉者以荆州
作鎮則杜氏之世祿厥惟舊哉若乃其澤雷夏其州河
濟顓頊起焉昆吾理焉則濮陽風化所馮厚矣不有純
嘏孰生大賢公則魏陳留郡守亮之曾孫北齊膠州刺
史竟陵縣開國侯保(唐系表作伽)之孫隋本郡中正鴈門郡
守伽(世系表作保)之子承邁種之遺訓體清醇之上姿童而
典學冠而好古於是東涉汶泗北登鄒嶧講周公之德
觀孔氏之藝則易之變詩之風樂之和禮之節書之政
春秋之理人一以貫之達其本矣繇是大業九年以孝
廉高第授河東郡法曹已而隋氏弗綱世充竊命我太
宗文武聖皇帝是以有陜東之師公轉餉如役贏糧從
徑軍無後㸑士有餘勇鄭是以殞唐是以興帝將策勲
公乃辭賞既不獲命請從叙遷因授虞州司倉參軍貞
觀二年改授普州安康令稍遷合州待(疑)中轉恒州别
駕雍州高陵令拜朝散大夫饒州長史遷蘇州司馬兼
滕王府諮議凡宰二邑做(疑作佐)六郡大小必誠遠近如
一其所在也使者昇聞其所去也邦人頌德且有兼官
之拜實固太宗之屏宜享三壽以諧百工天難忱斯不
可黷已春秋七十有二永徽六年某月日終於蘇州某
月日乃葬濮陽疊城之舊原禮也噫公之為人應變當
理有慶卿之善晝(疑作畫)徵考祥有董生之博覧威敵附
有穰苴之大略摧剛為柔有季布之高義雖運逢版蕩
而才偶經綸而或出當騁竒干賞蹈利託風雲之會邀
日月之光則萬戶之封不足致也三旌之位曷云貴也
而能卷其舌塞其兊實居(疑作若)虛眀若昧不貪驟雨之
福以遠浮焱之害斯大雅之保身亦君子之向晦也泊
天衢開泰皇運清眀從官以養人而不為禄謹身以報
主而不近名回翔郡邑三十餘載出處之際優游自得
其古之恬勢利者歟初公之裔祖始宅帝丘時更大亂
室無遺堵公因謂所親曰吾之世業為郡中正遺愛不
冺隂德在人施于子孫(闕)者于公高門之事可不
務乎用是改卜鮮原大起層構垣墉既曼棟宇斯飛輪
焉奐焉爰笑爰語及公之後斯事果徵一世其昌既開
方國再世而大遂為相門論者以為知言矣爾其鄕黨
之行閨門之德孝乃天繼仁為己任蒸嘗盡敬宴喜無
荒祿利必賙於外姻譙讓不行於私屬故子弟趨教州
里嚮風雖有嚴刑峻法不如公之潜道也詩所謂行歸
於周萬人所望有令名矣夫令德矣夫有四子長曰儉
早世次無忝終於朝散大夫梓州塩亭令次曰慎行終
於益州長史建平縣開國男贈蜀州刺史次曰惟志(二在)
(唐書承志)終於吏部員外郎贈吏部咸以大名克紹前烈豐
碑未樹梁木先摧孝孫戶部尚書暹國之故相也儉德
為輔正身立朝以伯夷之直清兼張仲之孝友是用秪
率理命奉揚祖風作頌稱代刊石表墓留侯大父已傳
班固之書陳氏先生何愧蔡邕之述詞曰
昔公之先於周為祖及公之胤於唐為輔一德貽孫千
齡續祖身隔徂謝名存憲矩在濮之陽居河之滸畇畇
原濕濟濟榛楛别業年深先塋地古豐碑頌德式是東
土
文苑英華卷九百三
