文苑英華卷六百三十四宋李昉等編
謝恩七
謝賜宅狀二首謝賜内園花藥狀一首
謝賜冰狀一首謝賜弓箭狀一首
謝為宰相賜吐蕃信物狀一首
讓勑賜蕃口狀一首謝賜毯價絹狀一首
謝賜尺詩狀一首
謝賜撰鄭夫人碑羅絹狀一首
謝賜宣行哀冊文狀一首
謝令撰田弘正碑文狀一首
謝許受韋丹送撰碑綵絹狀一首
集賢謝示道經狀一首
謝御書大通禪師碑額狀一首
謝賜寺額狀三首
為五臺僧謝賜袈裟狀二首
為薛岌謝賜宅狀于邵
右件宅先賜(臣)亡弟嵩比緣空閑(臣)遂權住某月日中
使某至奉宣進止轉以賜(臣)并勑所司改給公驗(臣)素
空行藝久遭扞脇(疑作汗脇)陛下特存要領更齒班榮以非
常之恩以超等之賜自典環列職在警廵歲月徒深㳙
塵罕錄豈謂叨承後命曲被殊私賜以廕庇之地永為
子孫之業生輕施重内省知慙捐軀報德實(臣)志願無
任感戴
代謝賜未崇宅并賜酒食錦綵器物等狀
右今日中使某至伏奉恩旨令(臣)移入所賜宅并賜前
件者慈旨曲降驚抃難容(臣)以微生幸逢休運上公政
本既荷殊私治第頒田特超恒數且居爽塏又賜歡娛
芳膳出於天厨喜(疑作嘉)賓傾於朝彦金石諧座珍竒爛
庭况棟宇輪囷近加朽塓林塘秘邃潜蓄清涼素以衡
茅特驚弘敞周履既增於魂悸眄睞殊覺於心慙(臣)實
何人遘兹多幸飲恩知愧受賜輕生誓將灰粉百身償
國家之恩遇拂磨一劒弭(一作殄)兇醜於邊疆區區寸誠
仰答萬一不任戴荷之至
謝内園果栽并令府縣供花藥狀(疑是代郭子儀作)
右(臣)得男曜狀稱伏奉聖旨緣(臣)莊栽蒔賜内園果樹
又令府縣與竹及同栽花藥等今月十日仍令開府魚
朝恩已下到莊檢校者謬承大眷累沐恩私事有至微
亦關聖慮顧唯别業封植未成特降明命賜(臣)甘木移
根上苑擢秀中園發輝池館之勝實荷生成之力侍(臣)
中貴接武員來虚落生光里閭增慶况内園所賜品類
已多府縣更供竊憂煩擾在(臣)諸已先有不敢重此勞
人望停府縣所供曲遂微(臣)至願無任云云
謝賜冰狀白居易
右今日奉宣聖旨賜(臣)等冰者伏以頒冰之儀朝廷盛
典以其非常之物用表特異之恩况春羔之薦時始因
風出當夏蟲之疑日忽自天來煩暑迎銷清(集作凉)颷隨
至受此殊賜(臣)何以堪欣駭慙惶若無所措但飲之慄
慄常傾受命之心捧之兢兢永懷履薄之戒以斯惕勵
用答皇恩(集作兹)謹奉狀陳謝以聞
代人作昭應獵謝賜弓箭狀于邵
右中使某至伏蒙賜前件弓箭跪捧殊私抃躍無地伏
以彤弓出韔利鏃離方月滿星流皆承御物摧剛服猛
便假天威慙無矯控之能庶盡追擒之狀無任云云
為宰相臣謝恩賜吐蕃信物銀器錦綵等狀
白居易
右(臣)等才愧庸虚職叨輔弼遇天下削平之日當西戎
即叙之時遂使殊方致兹遠物此皆率由玄化感慕皇
風人(臣)既絶外交問遺敢為(集作言)已有今蒙重賜益荷
聖慈况來自外夷知德廣之所及降從中旨仰恩深而
不勝感戴悚惶倍萬恒品
讓勑賜蕃口狀(此是讓狀英華誤編于此)張九齡
右高力士宣聖恩賜(臣)等蕃口執訊自邊釋囚為隸誠
宜供國次及賞功(臣)等無庸以何(集作何以)受賜殊恩俯逮
(集作降)循涯自失伏望俯停渥澤存以至公矜遂懇誠許
歸官寺則上有無偏之道下無苟得之責無任悃欵之
至
謝賜毯價絹狀令狐楚
右監軍使李輔光廻奉宣恩旨賜(臣)前件絹者(臣)當道
比年未豐經費不足懼乏供億慙無智能陛下散燭幽
之光垂逮下之德絲綸既出縑帛員來數至累千價盈
巨萬廣狹中量鮮明如冰足以贍三軍之賜予充百工
之餼廪捧受欣抃不知所裁無任云云
謝賜尺詩狀張九齡
右今日高力士宣勑賜(臣)等御製詩并寳尺伏以尺者
紀度之數宜麗天文詩者律吕之和是生節物聖恩下
逮天旨旁流因物寓言以言垂象(臣)雖瞽陋伏見宸衷
竊謝良工徒秉刀尺終期死力取配鈞衡而未副所圖
退省知罪(臣)等不勝負荷感懼之至
謝賜撰鄭國夫人碑羅絹狀張說
右内侍尹鳳祥宣口勑得所進鬭羊表及鄭國夫人碑
令賜卿綵羅二十疋絹一千疋鬭羊薄伎恩感戰士之
心雕蟲陋詞媿稱賢母之德效輕賞重戴厚慙深臣子
之情豈望天報
謝宣行哀冊文狀令狐楚
右(臣)先凖勑撰成封進訖奉某月日勑旨敬依典禮不
任號慕者伏以範天地之大者難為狀鐫金石之堅者
難為工况先皇之武烈文明迥超前古而微(臣)之瞽言
懵學不及中人顧惟庸虚謬獲紀述叨蒙恩奬特賜宣
行竊文士之名誠有慙色彰聖人之德實荷經綸云云
謝凖朱書撰田弘正碑文狀元稹
魏博節度使李愬請與田弘正立德政碑右(臣)伏凖(集作)
(奉)今月二十四日勑令(臣)撰前件碑文伏以田弘正首
變魏俗彰先帝之睿謀近入鎮州宣陛下之神武積成
忠懇大有勲勞人懷去思願刻金石陛下所宜外詔台
席内委翰林妙選雄文式揚丕績豈謂天光曲照御札
特書猥付微(臣)實非常例且(臣)頃以特恩拔擢便欲效
死仰酧遂竭愚誠累蒙召對自去年九月以後横遭謗
毁無由(集作因)再覩天顔分隨枯朽而凋永絶恩波之望
豈料聖慈長在記憶姓名無人奏請撰碑便自宸衷宣
付微(臣)忝非木石粗有肺腸(集作肝)空懷感激(集作涕)之心
未獲殺身之所無任感恩思報鏤骨銘肌之至
謝許受江西送撰韋丹碑綵絹等狀
杜牧
右今月十六(集作九)日中某至奉宣聖旨令(臣)領受江西
觀察使訖千衆所寄撰韋丹遺愛碑文人事綵絹共三
百疋恩隨幸至榮與利并抃躍慙惶罔知所措伏惟皇
帝陛下皇天縱聖赫日資明大奬功勞不計存殁舉韋
丹江西之績特令微(臣)撰碑墮淚之恩豈慙羊祜黃絹
之妙實媿蔡邕今者更蒙恩私廣受綵帛捧戴兢惕無
地容身不勝感恩慙惶之至
集賢院謝示道經狀張說
右(臣)伏見聖札金字八分寫道經兩卷以為惠文太子
三七追福天毫發彩宸翰騰輝色麗風雲光逾日月伏
惟陛下孝悌之至通於神明俯念天倫用資幽贊當兹
炎暑服此勤勞事絶古今感深名教(臣)忝司舊職載考
前王未有親親之至楷隸之美如此之備也足以作則
貽範垂之無窮伏望宣付史館以光典策無任誠懇慙
惶之至
謝賜御書大通禪師碑額狀
右内侍尹鳳祥宣示御書大通禪師碑額六字畫起平
雲點蹲芒玉戈茅攅倚鸞鶴交飛神功發於至想睿思
成於玄德實謂天龍捧持虚空稱贊逝者如在荐福知
歸(臣)栖志禪門撰碑靈塔幸遇聖情崇道天書假貸刻
星辰於嘉石爛日月於封丘感極悲生恩深無答(臣)無
任望外殊澤之至
謝賜天寳寺額狀釋嗣安
右(臣)會覺等言(臣)聞皇天以平分四時聖人以亭育萬
物僧等何幸頓沐殊私但以王者封畿乃稱鄠杜之邑
諸候近甸是惟酆鎬之濱頃者靈符發兆聖號輝煥百
神慶答萬國惟新不謂惠澤旁流降仙毫之瑞札宸慈
下被賜天寳之嘉名普潤緇黃齊霑寺觀而魚龍起伏
來從日月之宫束帛戔戔更賁金繩之界䨇林戴色绀
苑增榮臣等不勝抃躍之至
謝賜貞元寺額狀崔行先
潞府羅城南面臣故使李抱真先用料錢脩置
山亭并改造立五龍神院等
右臣昨奏前件亭子及五龍院等伏望天恩賜額為寺
於當府抽有道行僧二十七人住持脩理為國崇福者
伏奉勑旨允臣所奏賜額為貞元寺者特沐殊私俯遂
愚懇採實歷之二字開浮域之一名演皇劫無窮之期
示蒼生廻向之路莫大之福實在於斯且上黨古郡先
皇舊藩星辰曾降於謳謠符瑞見存於圖諜昔為盤石
之地新作布金之園廣梵宇於城中資聖祚於天上闔
境(臣)庶歡抃難勝(臣)忝列藩維戴荷何極
謝賜僧尼告身并華嚴院額狀
令狐楚
右中使王進卿至奉宣恩旨賜(臣)前件僧尼告身并院
額等(臣)伏以有為功德莫大於化人無上菩提亦先於
奉國(臣)以前因慶誕輙貢敷陳期降福於上天庶效祥
於今古伏蒙陛下用至真之印轉不退之輪寵錫僧名
榮頒院額仰窺金榜跪捧瑶緘龍翥四維鸞廻三點憑
大悲之力便至道場承上聖之仁必成菩薩光生十地
歡動一方荷天眼之昭(一作照)明願法身之清淨所守有
限不獲陳謝無任欣戴之至
為五臺山僧謝賜袈裟等二首
令狐楚
右中使蘇明俊至奉宣聖旨賜(臣)巾襪香茶念珠袈裟
等伏以推恩之義法雨露而必均受施之深(一作心)戴丘
山而不墜伏惟皇帝陛下為人心印得佛髻珠垂衣于
空寂之門倒屣於清涼之境每因令月常降信(臣)輦珍
寳於九天散芳馨于十地巾裁吳紵靡不輕盈帔衲齊
紈無非麗密(臣)某等名非長者跡在凡夫既結襪以經
行又焚香而宴坐啜楚山之新茗煩惱頓除持越海之
名珠聖賢可數而煎和百品週遍萬僧覩奕葉以重光
知分畦而疊慶豈大雄慈悲之力盡上帝福德之田誓
當潔已禱天虔誠報國以無疆為聖夀以常樂為昌期
長承覆護之仁永助清平之理限以脩習不獲匍匐陳
謝無任感戴之至
同前
右中使蘇明俊至奉宣聖旨賜前件袈裟蓮子念珠等
物均散五臺山諸寺伏以稻畦可製降自九天蓮菂親
規生於八水或光浮眼界或香滿鼻根豈意凡夫今蒙
寵錫山積於樓臺之下無不装嚴雲散于林嶺之中悉
皆週遍咸承覆露孰不欣榮誓將傳印之功以助垂衣
之慶謹並凖勑分散訖無任感戴之至
文苑英華卷六百三十四
