文苑英華卷四百二十七宋李昉等編
赦書八
禋祀赦書四
寶歷元年正月七日赦文編制
門下朕以𦕈薄纂承洪構祗見九廟肇祀二儀外飾備
物中惟盡敬(一作志)昆蟲草木(一作水草)之實致豐於蠲潔哀
樂和愉之感庶交平(一作於)神明四海駿奔衆祗受職冀
下觀而化皆内誠乎心百王之禮樂在陳列聖之聲詩
合奏敬極嚴配道備饗親虔奉成式惕然惴懼而今而
後不敢滿假庶無大悔以貽祖考之羞因體元以統歷
遂頒(一作洽)恩而大宥可大赦天下改長慶五年為寶歷
元年自寶歷元年正月七日昧爽已前大辟罪已下罪
無輕重已發覺未發覺已結正未結正繫囚見徒常赦
所不原者咸赦除之其官典犯贓不在免限左降官自
長慶四年三月三日制後未經量移者與量移近處已
經量移者更與量移如復資者即任依常調選丁憂去
任服闋日亦與量移如有親故在上都任於所司陳狀
便與處分不必更待本州府申請别勑因責授降資正
員官未經改轉者亦與進改亡官失爵放歸不齒者加
收叙縱元勑云終身不齒者亦量與收叙流人未到所
在及已到者量移近處如已收叙者量才錄用并僧尼
道士移隸者亦與量移近處得罪人已亡歿家口未許
歸家者一切放歸如自情愿住者亦任諸色得罪人中
如先有勑云縱逢恩赦不在免限者并别勑安置者亦
並宜委中書門下量事狀輕重節級處分左降官及流
人先有官者如已亡歿各還本官流貶人所在身亡任
其親故收以歸葬仍仰州縣量給棺櫬優當發遣諸色
人中有痕累禁錮及反逆緣坐等一切並無洗滌常參
官及諸州刺史有先因停替及因病假觧官并終制未
授官者委中書門下量才進錄勿令稽滯致仕官未經
改轉者量改官依前致仕諸軍先擒獲吐蕃生口配在
諸處者宜委本道資給放還本國毋許因循所在停住
國家與吐蕃舅甥之好彼此無虞自今已後邊上不得
授納投降人并擒獲生口等天下諸州府縣官應行鞭
捶本罪不至死者假以責情致令殞斃每念於此良增
惻然宜委御史臺及出使郎官御史等切加覺察(一作察訪)
仍具事由聞奏澄清教化莫尚乎太學揔(一作明)治心術
必本乎六經天下諸色人中有能精通一經堪為師法
者委國子祭酒選擇具以名奏天下州縣各委刺史縣
令招延儒學明知訓誘名登科第即免征徭刑罰不清
不足以言理職官不重不足以棲賢開(一作閑)出入之文
束上下之手必資慎選庶叶詳平大理寺官屬比來吏
部所授多非其才宜令精選有志行文(一作詞)學兼詳明
法律者注擬其有課績特殊堪在朝奬者臺省有闕宜
先選擢一夫不獲時予之辜苟有向隅之悲遂軫納溝
之慮如聞去冬吏部三銓選人駁放者衆或文状夙昔
(一作粟錯)或書判差池主司守文不得不爾既施惠澤亦有
(一作在)霑恩其長名及雜駮放選人如有未離京城者委
吏部今月内檢勘畢除涉踰濫者餘並却收以地遠殘
闕量才注擬如不情願受地遠官亦不可強之仍速處
分不得出選限内比者法(一作下)令懸科彰示大信法既
無守人何適從赦命不行因循成俗誕告四方為虚設
開施庶政為虚文豈吾德之未明為有司之見負永言
歎息中夜疚懷朕即位之初已有赦令至如損徹服御
止絶他獻限喪葬以息淫費禁竒靡以專女工隱實版
圖謹守儲備及從他徭擅賦閉糴禁錢吏行姦欺人冐
依庇僧道踰濫流貶重輕錢幣利害軍屯侵占車馬衣
服之制度公座入已之贓私悉令條䟽貴欲該備頒宣
未幾廢格已多或職司堕慢而不能將明或誥命纔行
而下已不守以此求理不亦難乎其元和已來詔書并
長慶四年三月三日赦令委廢不行事在朕躬者諫官
(一作自)極言得失無有所隱其系(一作在)臺閣者左右丞據
詔條司額重加分配勿容推倚若因循寢廢無所申明
及雖曾宣下不能(一作明)提舉者具事由聞奏量加沙汰
其在有司州郡者委御史臺及分察使郎中御史(一作分察)
(使出使郎官御史)度支鹽鐵巡院准前後詔勑切加訪察各具
犯狀移勘奏聞其本判官及刺史已下必加貶責用懲
不恪如舉察之司循默自守事狀泄露者亦據容庇量
加殿黜仍並委中書門下重有舉明去年三月三日赦
令及今年赦文一事已上切加懲督責據時限量官吏
勤惰具科殿重輕聞奏京西京北邊上諸軍州鎮自今
年已後如有中使及郎官御史奉使到所管並不得與
人事物應天下典人莊園店地(一作莊田園店)便合祗承戶稅
本主贖日不得更引令式云依私契徵理組織貧人虞
氏建官必明黜陟漢朝置吏皆長子孫政成簡用咸登
右職近代遷除過速資給轉繁扇為時風莫有固志親
人之職為弊尤深甿俗土宜未及週悉迎新送故已聞
代換更易(一作閱)雖遽資望如初善否不分升降莫驗(一作)
(辨)徒為煩擾無益公私自今已後刺史縣令若無所犯
非滿三周年不得除替如理行尤異但議就加其有才
宜他職灼然要籍者中書門下先具事由及授上年月
奏聽進止滿歲遷代無闕敗者即與進改磐石維城義
深麟趾穠華下嫁禮次椒塗縉紳文武之良才執事恪
居之奉職克參祼獻載叶肅雍亞獻嘉王運終獻循王
遹等各賜物一百疋夾侍正衣進珪捧珪各賜五十疋
亞獻終獻正衣各賜物四十疋大長公主嗣王郡主縣
主各有賜物内外文武見任及致仕官三品已上賜爵
一級四品已下加一階合入三品五品欠考未合叙者
待考足日聽叙斯文未墜降聖克昌道逾三代之英化
立百王之範象賢崇德垂裔作賓教儀斯崇憲章無改
文宣王二王三恪各與一子官其祠廟委所司量加修
餙克稱敦(一作淳)叙周述本枝睦族是先觀親斯在皇五
等已上親三品以上賜爵一級五品已上加一階六品
已上及前資常選散官簡選日優與處分未有出身陪
位者每家放一人出身應陪位者皇儲五等以上親及
太皇太后皇太后三等已上親三品已上賜爵一級四
品已下加一階諸親四等及諸州賀正官并諸色陪位
官等五品已上加一階六品已下及白身人並賜勲兩
轉其前資及有出身者各减一選締構興王弼成昌運
勲藏冊府烈冠史編九原推可作之風百代凛如生之
氣載懷丕績何日敢忘武德以來配饗功臣及將相名
節尤著長慶四年三月三日制未霑甄叙者委中書門
下條䟽聞奏量加優奬故尚父汾陽王贈太師晟贈太
尉秀實子孫中未曾經甄奬者每家與一人正員官元
和已來有因戰伐死於王事其名跡顯著未有優贈者
各委本道節度使條錄聞奏如勘覆詣實當有處分其
有骸骨暴露者宜令所在埋瘞弘教愛之典(一作理)爰命
推恩念追遠之懷用頒徽贈常參官及諸州府長官父
母見存未有官封者並量與五品致仕官及階并邑號
父母亡歿未經追贈者量與贈官及邑號已經追贈者
更與改贈如贈官已至一品邑號已至國夫人者不在
此限中書門下及節度使帶平章事者宜與一子正員
七品官祖父母父母先亡殁各與追贈經追贈者更與
改贈官已至一品邑號已至國夫人者不在此限節度
使與一子正員八品官東都留守度支鹽鐵使觀察處
置都團練都防禦經略招討等使及神策金吾六軍將
軍大將軍上將軍統軍威遠鎮國軍等使皇城留守各
與一子正員九品官京兆尹特加一階父母先亡歿未
經追贈者各與追贈職脩祀事禮奉嚴禋既洽殊恩宜
加異等應郊廟升壇升殿行事官普恩之外宜更加一
階如合入三品五品者任待考足日聽叙尚書省三品
四品已上中書門下五品已上特加一階便蕃殿省給
事郊丘顧以忠勤是宜甄奬内行事官三品已上更賜
爵一級四品已下更加一階内侍省及内侍省内坊官
四品已上各賜勲五轉五品已下各賜勲三轉應從駕
至郊廟者普恩之外三品已上賜爵一級四品已下各
加一階品官白身賜勲兩轉環列師營服勞扞衛申威
攸属敷惠是膺神策六軍金吾威遠皇城及諸道將士
等三品已上賜爵一級四品已下加一階無官者賜勲
三轉在城神策六軍威遠營在右金吾及皇城將士應
大禮移仗宿衛御樓立仗等普恩之外三品已上賜爵
一級四品已下加一階仍凖舊制賜物有差其神衛將
士賜加一階仍凖舊例賜物有差神策將士應在京畿
諸縣者亦各有賜物應緣大禮職掌行事官并修撰儀
注及留守副留守倉庫卿等普恩之外三品已上賜爵
一級四品已下各加一階虔奉職貢載觀致仕官及郊
禋俾覃錫賚之恩用廣懷來(一作柔)之義鴻臚禮賓院應
在城内蕃客等各有賜物翰林待詔供奉及諸色直見
任及前資并員外試官三品已上賜爵一級四品已下
各加一階無官者賜勲兩轉導藩服之誠承帝庭之命
忠勤既著勲賞宜周諸道知上都進奏院官在城者各
賜勲兩轉應緣大禮四方進表䟽及賀正官各賜勲三
轉敬承禋祀贊執豆籩列庶位以觀光酌多儀而中矩
誠在儼肅(一作恪)理叶褒升郊廟行事齋郎减二年勞室
長掌座禮生贊者减一年勞無勞可减者便放出身崇
玄館行事學生及齋郎禮生番考已滿所司緣大禮却
追入行事各减一選國子監學生陪位者賜勲一轉中
書門下儀制官各特賜一階應緣祗供作官直司長上
諸州行綱考典兩縣耆壽諸色番役當上在城并量留
十二月番者各賜勲兩轉飛龍閑厩宫苑典引掌扇内
園緫監栽接少府將作内中尚武德軍器内外弓箭庫
等諸司諸使下白身人及無品直司定額長上雜匠巧
兒黃衣長上監門直長雜使三衛七色引駕細引執扇
角手弩手彍騎武士天文觀生歷生漏生典鼓典鍾工
人樂人主衣主膳主酪典食胡食手宰手掌閑幕士御
士醫士獸醫門僕藥僮御書手楷書手典書流外行署
等各賜勲兩轉尚年貴老所以教孝也聳義嘉節所以
貞俗也天下百姓高年者上縣以上每縣十人中縣五
人下縣三人並以縣界年最高者充數并孝子順孫義
夫節婦先經旌表行義不虧者人各賜米三石絹兩疋
仍版受上佐縣君並委令長齎粟帛就家宣賜訖具名
本道一併聞奏其未及絹仍於上供數内申破神配峻
極德稱靈長秩既升於王公禮合加於牲幣五岳四瀆
宜委本州府長吏備禮致祭當極豊潔以副如在之誠
書稱望秩禮著不封仰堯舜之聰明慕文武於方冊遐
想忠貞之跡緬懷義烈之風能禦大灾咸申祀典名山
大川及自古聖帝明王忠臣烈士各令所在以禮致祭
亡命山澤挾藏軍器百日不首復罪如初赦書有所不
該者所司具作條例聞奏敢以赦前事相告言者以其
罪罪之赦書日行五百里布告天下咸使聞知主者施
行一作皆唐大詔令
文苑英華卷四百二十七
