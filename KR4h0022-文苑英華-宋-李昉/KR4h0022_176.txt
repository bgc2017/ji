文苑英華卷一百七十六宋李昉等編
應制九
昆明池七首興慶池八首
隆慶池一首公主林亭四十一首
送公主十七首
昆明池
奉和晦日幸昆明池應制沈佺期
法駕乘春轉神池象漢回䨇星遺舊石孤月隐殘灰戰
鷁逢時去恩魚望幸來岸花緹騎繞堤柳幔城開思逸
横汾唱歡流宴鎬杯微臣彫朽質羞覩豫章材
同前宋之問(見雜詠)
春豫靈池會滄波帳殿開舟凌石鯨度查拂斗牛廻節
晦蓂全落春遲柳暗催象滇(一作溟)看浴景燒劫辨沉灰
鎬飲(一作在鎬)周文樂汾歌(一作横汾)漢武才不愁明月盡自有
夜珠來
同前李乂
玉輅尋春賞金堤重晦遊川通黑水漫池𣲖紫泉流晃
朗扶桑出綿聮樹杞周鳥疑填海處人似隔河秋劫盡
灰猶識年移石故留汀洲歸棹晩簫鼓雜汾(集作行)謳
同前蘇頲
炎歷事邊垂(集作陲)昆明始鑿池豫遊光後聖征戰罷前
規霽色清珍宇年芳入錦陂御杯蘭薦葉仙仗柳交枝
二石分河寫䨇珠代月移微臣比翔泳恩廣自無涯
昆明池侍宴應制沈佺期
武帝伐昆明穿池習五兵水同河漢在舘有豫章名我
后光天德垂衣文教成黷兵非帝念勞物豈皇情春豫
過鯨沼雲旗出鳳城靈魚銜寶躍仙女廢機迎柳拂旌
門暗蘭依帳殿生還如流水曲日晩棹歌清
賜宴昆明池應制張嘉貞
靈沼初開漢神池舊俗(疑)堯昔人徒習武明代此聞韶
地脉山川勝天恩雨露饒時光牽利舸春淑覆柔條芳
醖酲千日華牋落九霄幸承歡賚重不覺醉歸遙
恩制尚書省寮宴昆明池同用堯字
蘇頲
露渥灑雲霄天官次斗杓昆明四十里空水極晴朝鴈
似銜紅葉鯨疑噴海潮翠山來徹底白日去廻標泳廣
漁&KR1166;溢浮深妓舫搖飽恩皆醉止合舞共歌堯
興慶池
興慶池侍宴應制徐彦伯
夾道傳呼翊翠虬天廻日轉御芳洲清潭曉靄籠仙蹕
紅嶼晴花隔綵旒香溢金杯環廣座聲搖妓舸匝中流
羣臣相慶嘉魚樂共哂横汾歌吹秋
同前李適
拂霧金輿丹旆轉凌晨黼帳碧池開南山倒影從雲落
北澗搖花寫溜廻急槳争標排荇渡輕帆截浦觸荷來
横汾宴鎬歡無極歌舞年年聖夀杯
同前武平一
鑾輿羽駕出城隈帳殿旌門此地開皎㓗靈潭圖日月
參差畫舫結樓臺波搖岸影随橈轉風送荷香入酒來
願奉聖情歡不極長遊雲漢幾昭回
同前劉憲
蒼龍闕下天泉池軒駕來遊簫管吹緣堤夏條嬰不散
冒水新荷卷復披帳殿疑從畫裏出樓船直在鏡中移
自然東海神仙處何用西崑轍迹疲
同前(集作隆興池侍宴)蘇頲
降鶴池前廻步輦栖鸞樹杪出行宫山光積翠遙相(集作)
(疑)逼水態含情(集作青)近若空(初云山光逼嶼疑無地水態迎帆若有風特為趙郡)
(李乂范陽盧從愿所賞惜存焉但末句又押起風故此用近若空)直視天河垂象外俯
窺京室畫圖中皇歡未使恩波極日暮樓船更起風
同前沈佺期
碧水澄潭映遠空紫雲香輦御微風漢家宫闕疑天上
秦地山川似鏡中向浦廻舟萍已綠分林蔽殿槿初紅
古來徒羡横汾賞今日宸遊聖藻雄
同前韋元旦
滄池&KR1071;沆帝城邊殊勝昆明鑿漢年夾岸旌旗疏輦道
中流簫鼓振樓船雲峯四起迎宸幄水樹千重入御筵
宴樂已深魚藻詠承恩更欲奏甘泉
同前李乂
神池汎濫水盈科仙蹕紆餘步輦過縱棹洄沿萍溜合
開軒眺賞麥風和潭魚在藻欣游泳谷鳥含櫻入賦歌
寄謝乘槎溟海客回頭來此問天河
隆慶池
侍宴隆慶池張說
靈池月滿直城隈黼帳天臨御路開東沼初陽疑吐出
南山曉翠若浮來魚龍百戱紛容與鳬鷁䨇舟較泝洄
願以(集作似)金堤青草馥長承瑤水白雲杯
公主林亭
侍宴安樂公主新宅應制宗楚客
星橋他日構仙牓此時開馬向鋪錢埒簫聞弄玉臺人
疑衛叔美客有(一作是)馬卿才借問遊天漢誰能帶石廻
同前趙彦昭
雲物中京曉天人外舘開飛橋象河漢懸牓學蓬萊北
闕臨仙檻南山送夀杯一窺輪奐畢更思棟梁材
同前武平一
紫漢秦樓敞黃山魯舘開簮裾分上席歌舞列平臺馬
既如龍至人疑學鳳來幸欣聮棣萼何以接鄒枚
侍宴安樂公主山莊應制李嶠
黃金瑞牓絳河隈白玉仙輿紫府來碧樹青岑雲外聳
朱樓畫閣水前開龍舟下瞰鮫人室羽節高臨鳳女臺
遽惜歡娛歌吹晩揮戈却使曜靈廻
同前趙彦昭
六龍齊軫御朝曦䨇鷁維舟下綠池飛觀仰看雲外聳
浮橋直見海中移靈泉巧鑿天孫渚孝笋能抽帝女枝
幸願一生同草樹年年歲歲樂於斯
同前宗楚客
玉樓銀牓枕嚴城翠盖紅旗列禁營日暎層巖圖畫色
風搖雜樹管絃聲水邊重閣含飛動雲裏孤峰類削成
幸覩八龍遊閬苑無勞萬里訪蓬瀛
同前盧藏用
皇女瓊臺天漢潯星橋月宇構山林飛蘿半拂銀題影
瀑布環流玉砌隂菊浦香随鸚鵡泛簫笙韻逐鳳凰吟
瑤池駐蹕恩方久璧月無文興轉深
同前蘇頲
駸駸羽騎歴城池帝女樓臺向曉披霧洒旌旗雲外出
風廻巖岫雨中移當軒半落天河水繞逕全低月樹枝
簫鼓宸遊陪宴日和鳴雙鳳喜來儀
同前蕭至忠
西郊窈窕鳳凰臺北渚平明法駕來匝地金聲初度曲
周堂玉溜好傳杯灣路分遊畫舟轉岩門相向碧亭開
微臣此時承宴樂彷彿疑尋星漢廻
同前岑羲
銀牓重樓出霧開金輿步輦向天來泉聲迥入吹簫曲
山勢遙臨萬歲杯帝女含笑流飛電乾文動色象昭回
誠願北極拱堯日微臣抃舞詠康哉
同前(集作興慶池侍宴應制)李乂
金輿玉輦背三條水閣山樓望九霄野外初迷七聖道
河邊忽覩二靈橋懸冰滴滴依虬箭清吹泠泠雜鳳簫
向晩平陽歌舞合前溪更轉木蘭橈
同前馬懷素
主家臺沼勝平陽帝幸歡娛樂未央掩暎琱窗交極浦
參差繡戶繞廻塘泉聲百處傳歌曲樹影千重對舞行
聖酒一霑何以報惟欣頌德奉時康
同前韋元旦
銀河南渚帝城隅帝輦平明出九衢刻鳳蟠螭凌桂邸
穿池構石寫蓬壷瓊簫暫下鈞天樂綺綴長懸明月珠
仙牓承恩争既醉方知朝野更歡娛
同前李迥秀
詰旦重門聞警蹕傳言太主奏山林是日廻輿羅百騎
此時歡甚賜千金鷺羽鳳簫參樂曲荻園竹徑接帷隂
手舞足蹈方無極年年歲歲奉薰琴
同前李適
平陽金榜鳳凰樓沁水銀河鸚鵡洲綵仗遙尋丹壑裏
仙輿暫幸綠亭幽前池錦石蓮花艷後嶺香爐桂蘂秋
貴主稱觴萬年夀還輕漢武濟汾遊
同前薛稷
主家園宇(一作援)極新規帝郊遊豫奉天儀歡宴瑤臺鎬
京集賞賜銅山蜀道移曲閣交暎金精板飛花亂下珊
瑚枝借問今朝八龍駕何如昔日望仙池
同前沈佺期
皇家貴主好神仙别業初開雲漢邊山出盡如鳴鳳嶺
池成不讓飲龍川粧樓翠愰教春住舞閣金鋪借日懸
敬從乘輿來此地稱觴獻夀樂鈞天
同前劉憲
主家别墅帝城隈無勞海上覓蓬萊沓嶂懸流平地起
危樓曲閣半天開庭莎作薦舞行出浦樹相障歌棹廻
此日風光與形勝祗言併伴聖詞來
侍宴長寧公主東莊應制李嶠(見初學記)
别業臨青甸鳴鸞降紫霄長筵鵷鷺集仙管鳳凰調樹
接南山近烟含北渚遥承恩咸已醉戀賞未還鑣
同前崔湜
沁園東閣外宸(一作鸞)駕一遊盤水榭宜時陟山樓向晩
看席臨天女貴杯接近臣歡聖藻懸宸象微臣竊仰觀
同前李適
鳳樓紆睿幸龍舸暢宸襟歌舞平陽第園亭沁水林山
花添聖酒澗竹繞薰琴願奉瑤池駕千春侍德音
同前鄭愔
公門襲漢環主第稱秦玉池架祥鱣序山吹鳴鳳曲拂
席蘿薜垂廻舟芰荷觸平陽妙舞處日暮清歌續
同前劉憲
公主林園地清晨降玉輿畫橋飛度水仙閣湧臨虚晴
新看蛺蝶夏早摘芙蕖文酒娛遊盛忻叨侍從餘
同前李乂
紫禁乘雷(集作霄)動青門訪水嬉貴台鱣序集(初學記作上台鱣序)
(慶)仙女鳳樓期合宴簮紳滿承恩雨露滋北辰還捧日
東館(集作觀)幸逢時
遊長寧公主林亭應制六首(有序不錄)
上官昭容
玉環騰遠創金埒荷殊榮弗玩珠璣飾仍留仁智情鑿
山便作室憑樹即為楹公輸與班爾從此遂韜聲
二
登山一長望正遇九春初結駟填街術閭閻滿邑居鬭
雪梅先吐驚風柳未舒直愁斜日落不畏酒樽虚
三
霽曉氣清和披襟賞薜蘿玳瑁凝雲色琉璃漾水波跂
石聊長笑攀松乍短歌除非物外者誰就此經過
四
暫爾遊山第淹留惜未歸霞窗明月滿澗戸白雲飛書
引藤為架人將薜作衣此真攀玩所臨睨賞光輝
五
放曠出烟雲蕭條自不羣潄流清意府隐几避囂氛石
畫装苔色風梭織水文山室何為貴唯餘蘭桂薰
六
策杖臨霞岫危步下霜谿志逐深山静途随曲澗迷漸
覺心神逸俄看雲霧低莫怪人題樹祗為賞幽棲
同公主遊九龍潭武后
山忩遊玉女澗戸對瓊峯巖頂翻雙鳳潭心倒九龍酒
中浮竹葉杯上瀉芙蓉故念山家賞唯有入風松
奉和初春幸太平公主南莊應制
李嶠
主家山第接雲開天子春遊動地來羽騎參差花外轉
霓旌搖颺日邊回還將石溜調琴曲更取峰霞入酒杯
鸞輅已辭烏鵲渚簫聲猶繞鳳凰臺
同前沈佺期
主家山第早春歸御輦春遊繞翠微買地鋪金曾(集作新)
作埓尋河取石舊支機雲間樹色千花滿竹裏泉聲百
道飛自有神仙鳴鳳曲併將歌舞報恩暉
同前蘇頲
主第山門起㶚川宸遊風景入初年鳳凰樓下交天仗
烏鵲橋頭(一作邊)敞御筵往往花間逢綵石時時竹裏見
紅泉今朝扈蹕平陽館不羡乘槎雲漢邊
同前宋之問
青門路接鳳凰臺素滻宸遊龍騎來澗草自迎香輦合
巖花應待御筵開文移北斗成天象酒近南山作夀杯
此日侍臣將石去共歡明主賜(一作錫)金廻
同前李乂
平陽舘外有仙家沁水園中好物華地出東郊廻日御
城臨南斗度雲車風泉韻遶(集作逸)幽林竹雨霰飛(初學記作)
(光)搖雜樹花已慶時來千億夀還言日暮九重賖
同前韋嗣立
主第巖扃架鵲橋天門閶闔降鸞鑣歴亂旌旗轉雲樹
參差臺榭入烟霄林間花雜平陽舞谷裏鶯和弄玉簫
已陪沁水追歡日行奉茨山訪道朝
同前李邕
傳聞銀漢石支機復見金輿出紫微織女橋前烏鵲度
仙人樓上鳳凰飛風流入座飄歌扇瀑水侵階濺舞衣
今日還同犯牛斗乘槎共逐海潮歸
同前邵昇
沁園嘉麗奪蓬瀛翠壁紅泉遶上京二聖忽從鸞殿幸
雙仙正下鳳樓迎花含步輦空間出樹雜帷宫畫裏成
無路乘槎窺漢渚徒知訪卜就君平
過太平公主山亭侍宴應制張昌宗
淮南有小山嬴女隐其間折桂芙蓉浦吹簫明月灣扇
掩將鶵曲釵承堕馬鬟歡情本無限莫掩洛陽關
宴長樂(集作安樂)公主宅應制宋之問
英藩築外舘愛主出王宫賓至星槎落仙來月宇空玳
梁翻賀燕金埒倚晴虹簫奏秦樓裏書開魯壁中短歌
能駐日豔舞欲嬌風聞有淹留處山阿滿桂叢
送公主
奉和聖製送金城公主適西蕃應制
李嶠
漢帝撫戎臣絲言命錦輪還將弄機女遠嫁織皮人曲
怨關山月粧消道路塵所嗟穠李樹空對小榆春
同前崔湜
懷戎前策備降女舊姻修簫鼓辭家怨旌旃出塞愁尚
孩中念切方遠御慈流顧乏謀臣用仍勞聖主憂
同前劉憲
外舘踰河右行營指路岐和親悲遠嫁忍愛泣將離旌
旆羌風引軒車漢水随那堪馬上曲時向管中吹
同前張說
青海和親日潢星出降時戎王子壻寵漢國舊家慈春
野開離宴雲天起别詞空彈馬上曲詎減鳳樓思(集作悲)
同前薛稷
天道能殊俗深仁乃戢兵懷荒寄赤子忍愛鞠蒼生月
下瓊娥出星分寶婺行關山馬上曲相送不勝情
同前閻朝隐
甥舅同(初學記作重)親地君臣厚帝(初學記作義)鄉還將貴公主
嫁與耨檀王鹵簿山川間(初學記作□)琵琶道路長廻瞻父
母國日出在東方
同前蘇頲
帝女出天津和戎轉罽輪川經斷腸望地與析支隣奏
曲風嘶馬銜悲月伴人旋知偃兵革長是漢家親
同前韋元旦
柔遠安夷俗和親重漢年軍容旌節送國命錦車傳琹
曲悲千里簫聲戀九天唯應西海月來就掌中圓
同前徐堅
星漢下天孫車服降殊蕃匣中詞易切馬上曲虚繁關
塞移朱額風塵闇錦軒簫聲去日遠萬里望河源
同前崔日用
聖后經綸遠謀臣計畫多受降追漢策築舘許戎和俗
化烏孫壘春生積石河六龍今出餞雙鶴願為歌
同前鄭愔
下嫁戎庭遠和親漢禮優笳聲出虜塞簫曲背秦樓貴
主悲黃鶴征人怨紫騮皇情眷億兆割念俯懷柔
同前李適
絳河從遠聘青海赴和親月作臨邊曉花為度隴春主
歌悲顧鶴帝策重安人獨有瓊簫去悠悠思錦輪
同前馬懷素
帝子今何去重姻適異方離情愴宸掖别路遶關梁望
絶園中柳悲纏陌上桑空餘怨(一作願)黃鶴(西域傳公主歌曰願為黃)
(鶴兮歸故鄉)東顧憶廻翔
同前武平一
廣化三邊静通姻四海安還將膝下愛持副域中歡聖
念飛玄藻仙儀下白蘭日斜征蓋沒歸騎動鳴鑾
同前徐彦伯
鳳扆憐簫曲鸞閨念掌珍羌(一作漢)庭遙築舘漢(一作廟)策
重和親星轉銀河夕花移玉(一作海)樹春聖心悽遠近(一作)
(送遠)留蹕望征塵
同前唐遠悊
皇恩睠下人割愛遠和親少女風遊兊姮娥月去秦龍
笛迎金牓驪歌送錦輪那堪桃李色移向虜庭春
同前沈佺期
金牓扶丹掖銀河属紫閽那堪將鳳女還以嫁烏孫玉
就歌中怨珠辭掌上恩西戎非我匹明主至公存
文苑英華卷一百七十六
