文苑英華卷一百二十八宋李昉等編
遊覧二
登故宜城賦一首汝州薛家竹亭賦一首
出門賦一首將歸賦一首
泛渭賦一首洛川晴望賦一首
登吳嶽賦一首過驪山賦一首
登故宜城賦(丙申歲避地襄陽見召掌節度書記陪幕府源公赴江陵作)
蕭穎士
升彼墟兮遐眺荆江邇矚樊沔頽沲以隱嶙欹缺而㟞
嵼野茫茫其靡極何人戶之单尠悵青春(集作陽)兮始交
又白日兮其(集作將)晩悲世事之艱阻慨征途之未返憑
寒臯以盡目究林莽之深淺烟迥起於殘燎鳥群飛於
絶巘曾是感時而戀舊孰不酸辛而僶俛也矧乎㝢縣
乖刺關河阻遏去枌榆兮地表離(集作望)骨肉兮天末涕
横墮以(集作臆而)若注懷永痛其(集作兮)如割悠悠蒼天不日
不月曷其有佸撫艱勤之此土偶四海(集作絶)而承平方
神武之君臨尚未遑於戢兵警山戎之外虞重燕代之
專征罄帑藏之實窮干甲之精陸隘幽冀水填滄溟(集作)
(瀛)其為盛也入師長於庶僚出董率於連城冡婦降於
(集作乎)王姬餘子超乎正卿睚眦則浹日誅夷攀附則累
歲尊榮玉帛車輿鍾鼓臺亭煥赫而鏗鍧三十年中初
不戒其滿盈終大都之偶國逸漏網之奔鯨潰亂(集作横潰)
河淇虔劉汴滎覆東洛隳陜坰抗靡堅陣守無完營呼
吸三旬遂至(至字集作陵憑)乎上京爟燧燭於王宫潼關為之
晝扄暨而將吏逋竄烝民駭散崩騰郡邑空闃閭閈荒
凉我汝潁牢落我睢渙傳置載馳於商鄧兵符薦集於
淮漢彼邦畿之尹守藩牧之垣翰莫不光膺俊選踐履
清貫榮利溢乎姻族繁華恣(集作極)其侈翫或拘囚就戮
或胥附從亂曾莫愧其愚懦又奚聞於殉難甚乎昔先
王之經國仗文武之二事苟兹道之不墜實經天而緯
地邦家可得而理禍亂無從而至今執事者反諸而儒
書是戱蒐狩鮮(集作罕)備忠勇翳鬱澆風(集作浮)横肆蕩然
一變而風雅殄瘁故時平無直躬之吏世難無死節之
帥其所由來者尚矣不其哀哉變之始也予旅寓於淇
園初提挈而南奔崩波滑臺逼迸夷門亡車徒於鼎城
(集作域)擯圖籍於轘轅背維嵩遵汝濆(集作墳)迴環乎郟葉
飄泊乎穣宛嗟歲聿(集作律)之云暮結窮隂之涸沍市(集作)
(野)蕭條以罕人盗充斥以盈路微奔走之僕御有啼呼
之幼孺川層冰而每涉塗積雪而猶步晝兮夜兮魯莫
觧於(集作于)馳騖惟寢與食曷嘗忘於(集作其)恐懼略南鄉
之左鄙凌北津之勁(集作而徑)渡偉夫峴首之為鎮也峻隅
百雉危甍萬井森松篁之薈蔚劃鄽街以周整前山縈
依而秀拔(集作聳)斜漢杳映以清迥秔稌蔗橘雜荆衡之
蓄桑麻黍粟侔冀魏之境漢之盛也侈(集作稱)南國之冠
蓋晉之衰也為北門之捍屏今方嶽之仁明惠久要於
平生幸羈旅而獲宥旋載筆於戎旌陪後車乎南紀儼
四牡以專征歴隤墉而訊諸乃楚鄢之遺城昔(集作在)漢
皇之標季間諸侯之釋位聞景升之是牧歎興廢於兹
地其後綏懷勁楚抗折(集作衡)強魏雄九域以高視為一
方之所(集作大)庇亦謀猷所賴而致也于時寇盗蜂聚生
民失土賢雖避世才亦擇主有卧龍之竒英(集作英彦)視江
漢而胥宇遭劉后之側席聿疇咨於草莽若游魚之在
(集作有)水尚三顧而後語其始也亦將稜威漢沔用武荆
楚俟時觀釁終然義舉然後包并(集作并包)河洛盪滌陳汝
迎帝配天不失厥序既中流之顛覆故宏筭而乖(集作遂)
阻信關侯之忠勇亦天心之所與猶復廓卭峨之險奮
賨濮之旅鋪敦隴阺震懾(集作疊)關輔致中原於旰食振
衰(集作炎)漢之遺緒洸洸乎俾千祀而景慕宜其易名於
忠武不其偉歟方其躬耕漢渚獨詠梁甫輕夫管樂莫
之云許伊唱高而和寡亦惆悵於前古道不同不相為
謀斯之謂矣荆雲兮蔽虧朔鴈兮差池雲有迴兮鴈
有歸嗟予行兮愴遲遲諒窮愁兮莫諼雖九醖兮奚
施
汝州薛家竹亭賦王泠然
梁(疑作汝)潁多士聞來久矣出伊洛以南遊登嵩峴以頋
視信乎精華實息恢怪森起惟萬戶與千門咸帶山而
傍水畿甸殷壯閭閻密邇當天象之西郊近皇居之百
里其人和而賢俊其地厚而淳美則吾先文王行化之
始烈祖成王定鼎於此宜其蕃我良能誕生君子世序
雖遠英靈不窮其氣渾渾其光雄雄横古今而特秀者
惟我薛公卜幽棲於汝北夷(疑)舊業於河東夫其禮樂
成器清明在躬官非(一作百官)稱才吾不謂之仕宦人非克
己吾不謂之交通處未全隱和而莫同且欲墀岞崿苑
蒙籠閒亭一所修竹一叢蕭然物外樂自其中其竹也
初栽尚少未長仍小雜以喬木環為曲沼遵遠水以澆
浸編長欄而護遶向日森森當風嫋嫋勁節迷其寒燠
繁枝失其昏曉疎莖歴歴旁見人交葉重重上聞鳥其
亭也溪左巖右川空地平材非難得功則易成一門四
柱石礎松櫺泥含椒氣瓦覆苔青纔容小榻更設短屏
後陳酒器前開藥經薛公謂予曰自造此亭未有兹客
跪而應曰自從為客未見此亭既而物且遍好多能所
造亭間坐卧清戶開而向林門下往來翠隂合而無草
禁行路使勿伐命家僮使數掃遊子見而忘歸居人對
而遺老余何為者累載棲遑學應成癖走則非狂宇宙
至寬顧立錐而無地公卿未識久弹鋏而辭鄉一見竹
亭之美竟嗟嘆而成章
出門賦歐陽詹
出門辭家兮人有志而思(一作斯)逞予紛然以遠遊别天
性之至慈去人情之好仇嚴訓誡予以勿久指蒲柳以
傷秋弱室咨予以遄歸目女蘿而起愁心眷眷以纏綿
淚浪浪而共流愓懷安以敗名曾何可以少留於是驅
忠信以為車執藝業以為贄越三江踰五嶺望堯旌以
求試庶以程功取爵建德揚名獲甘旨以報勤光晝錦
以廻衡如弧斯張如鳥斯征射百步而期中非(一作飛)三
年而不鳴(一作必鳴)&KR2976;飋天寒崢嶸歲晩鵲聯翩而(一作以)不
定蓬悠揚而自轉逮前程之尚遥顧所離而日遠事紛
拏以爭校(一作拔)情交戾而不和退藩籬則弱羽戀於雲
路激龍門則纖鱗限乎尺波身違日日之晨昏懷戀戀
而莫遣親益年年之羸老思摇摇而若何慜靈輙於困
窮舉冀缺於壠畆一仁聲之永大一孝德之兹久伊錫
類以拯窮豈今無而昔有爾乃循否泰而俟命點(一作默)
風塵以食(一作愴)艱苟䟽溟而納流願覆簣以成山路實
多岐絲無定色任玄黃之濡染信疆理之南北管因媒
而觧縳越自遇而升車虞先榮而後悴美(一作姜)始卷而
終舒傷哉數子之稅駕吾末知其所如
將歸賦歐陽詹
憶求名于薄藝曾十稔以别離纔還鄉以(一作之)半齡又
三年于路岐紅顔始(一作匪)長白日如馳苒苒皆盡悠悠
為誰親有父母情有閨闈(一作帷)居唯(一作雖)苦饑行加相
思加相思兮寧苦饑辭家千里兮欲(一作心)與偕歸南陔
(一作省)之蘭北(一作東)山之薇一芳一菲何是何非歸去來
兮秋露霑衣
凢一作皆集本
泛渭賦(并序)白居易
右丞相高公之掌貢舉也予以鄉貢進士舉及第
左丞相鄭公之領選部也予以書判拔萃選登科
十九年天子並命二公對掌鈞軸朝野無事人物甚安明
年春予為校書郎始徙家於(一無此字)秦中卜居於渭上上
樂時和歲稔萬物得其宜下樂名遂官閒一身得其所
既美二公佐清淨(一作朝)之理又荷二公垂特逹之遇(一作)
(恩)發於嗟嘆流為詠歌于時泛舟於渭因作(一作為)泛渭
賦以導其意詞曰
亭亭華山下有人跂兮望兮愛彼三峯之白雲泛泛渭
水上有舟沿兮泝兮愛此(一作被)百里之清流以我為太
平之人兮得於斯而優遊又感陽春之氣熙熙兮樂天
和而不憂曰予生之幸(一作年)兮時哉時哉當皇唐受命
之九葉兮夷與華而無氛埃及皇帝纉位之二紀兮命
高與鄭為鹽梅二賢兮爰立四門兮大開凢讀儒書與
履儒行者率充賦而西(一作四)來雖片藝而必收兮故不
棄予之小才感再遇於知已心慙怍以徘徊登予名於
太常兮(一無此字)署予職於蘭臺臺有蘭兮閤有芸芸芳菲
(一作芳菲菲)兮其可襲備一官而無事又不維而不縶家去
省兮百里每三旬而兩(一作一)入川有渭兮山有華澹悠
悠兮(一無此字)其可賞目白雲兮潄清流且(一作共)或偃而或
仰門去渭兮百步長一日而三往夜分兮扣舷天無雲
兮水無煙遲遲兮明月波灔澹(一作澹灔)兮棹夤緣日暮兮
舟泊草萋萋兮沙漠漠習習兮春風岸柳動兮渚花落
發浩嘆(一作歌)以長引舉濁醪而緩酌春冉冉其將盡予
何為乎不樂鳥樂兮雲際鳴嚶嚶兮飛裔裔魚樂兮泉
底鬐撥撥兮尾潎潎我樂兮聖代心融融兮神泄泄伊
萬物各得其樂者由賢聖之相契賢致聖於無為聖致
賢於既濟凝為和兮聚五福發為春兮銷六沴不我後
兮不我先適當我兮生之世彼鱗蟲兮與羽族咸和樂
而不知惠我為人兮最靈所以愧賢相而荷聖帝樂乎
樂乎浴(一作汎)于渭兮詠而歸聊逍遥以卒歲
洛川晴望賦(以願拾青紫為韻)
金商應律玉斗西建加旬雨之時晴叶秋成而適願是
用步閭里詢黎獻皇風演溢歌且聽於昇平聖澤汪洋
誦不聞於胥怨爾乃命親懿會朋執賦邙山眺洛邑天
泬寥而雲靜氣肅殺而風急山川浩浩以奔流雙闕峨
峨而屹立飛梁徑度訝殘虹之未消翠瓦光凝驚宿雨
之猶濕嘉三時之是務觀五榖之斯入覧滌場之在
勤知滯穗之見拾及夫日色黯黯寒光熒熒遠水澄碧
羣山結青山水隱映花氣(一作氛)氲冥(疑氤)瞻上陽之宫闕
兮勝仙家之福庭望中嶽之林嶺兮似天台之翠屏宜
其廻鑾輿兮檢玉牒朝千官兮御百靈使西賓之誇少
弭東人之思攸寧不亦盛哉客有感陽舒詠樂只揮毫
翰獨徙倚願得採於芻蕘終期拾乎青紫
登吳嶽賦(以崇巒險固永鎮西疆為韻)周鍼
吾嘗文戰將北羇遊極西覩吳嶽之孤峭計群山之莫
齊由是邈崖谷遂攀躋入雲靄出塵泥既臻頂上用(疑作)
(明)視天倪鴈塞殊小峨眉甚低蓋以氣壯神扶雄標國
祚揖白帝兮不見抱皇城而自固嵐光擁翠拓開霄漢
之心岫色横空鎖斷戎夷之路嵽嵲旁竦岧嶤上干碧
草春含清風夏寒遥瞻魏闕迥立煙巒疑超洞府謂在
天壇中隱深溪日月之光不到外連層阜龍蛇之勢斯
蟠當其區宇正寧氛埃初見覽造化之宏制識乾坤之
設險汧水縈盈而線走隴山峛崺而螺掩西窺劔閣霜
地表之千鐔東瞰蓬萊黛波間之數點遐徵衆嶽式竝
嶐崇彼皆受封於百代此獨不視於三公森笋立以削
成寧慙太華黯雲凝而化出豈譲維嵩况乎萬仞凌虛
千里倒影虎踞華裔鯨吞遐境疊巘攅壁廻巖列屏捍
絶域以增隘固中原之甚永直使以禮賓九有仁服八
荒臂(一作嬖)賢以為輔弼宅道以作封疆亦湏假我嚴衞
憑我巨防邇藩垣於都邑遠隔閡於氐羌吾唐重其功
業(疑作崇)其鎮爰升成德之號用補極天之峻小儒是以
竟日興感抽毫賦韻登詠畢兮嶔岑指長安而後進
過驪山賦(以陵摧國殁永紀窮塵為韻)徐寅
六國血于秦秦皇還化塵塵驚而為楚為漢路在而今
人古人但見愁雲黯惨疊嶂嶙峋時遷而金石非固地
改而荆榛旋新愚聞周衰則避債登臺秦暴則焚書建
國貴螻蟻於人命法豺狼於帝德兩曜昏翳九圍傾側
扶桑幾里我鞭石以期通溟海幾重我驅山而要塞慘
慘玄穹嗷嗷七雄三農百糓以休務淬鐡磨金而獻功
九州病萬室空韓趙魏以文(疑)滅楚燕齊而坐窮家有
子兮誰得孝國有臣兮爭敢忠九野分將焉作兆民之
主諸侯吞盡方行天子之風星隕九霄城長萬里血染
草木肉肥蛇豕將欲手挂天刃足挑地紀拙虞舜而短
唐堯汚殷辛而長夏癸禍從(疑)殃催川摇嶽摧金陵之
王氣頓起蓬島之宫娥不來黔首求主蒼旻降災天(疑)
漢之龍髯倏斷沙丘之鮑臭誰猜魑魅諸夏腥羶九垓
於是宅彼岡巒兆斯陵闕猶驅六宫以殉葬豈言蔓草
之縈骨嫌示儉於當時更窮奢於既殁融銀夜雪䟽下
地之江河帖玉懸珠皎窮泉之日月嶫嶫層層不騫不
崩斯高之喉舌方滑劉項之雲雷忽(一作化)興軹道一朝
璽獻漢家之主驪山三月火燒秦帝之陵今則草接平
原煙蒙翠嶺想秦史以神竦弔秦陵而恨永華清宫觀
鏁雲霓作皇唐之勝景
文苑英華卷一百二十八
