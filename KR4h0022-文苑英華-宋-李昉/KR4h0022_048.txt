文苑英華卷四十八宋李昉等編
宫室二
含元殿賦一首
明光殿粉壁賦一首
含元殿賦(并序)李華
宫殿之賦論者以靈光為宗然諸侯之遺事蓋務恢張
飛動而已自兹已降代有詞傑播於聲頌而(一作則)無聞
焉夫先王建都營室必相地形詢卜筮考以農隙工以
子來虞人獻山林之榦太史貞(一作占)日月之吉雖班張
左思角立於(一作前)代未能備也而曩之文士賦長笛洞
簫懷握之細則廣言山川之阻采伐之勤至於都邑宫
室宏模廓度則略而不云其體病矣至若隂陽慘舒之
變宜於壯麗棟宇繩墨之間鄰於政教豈前修不逮將
俟聖德而啓臣心輒極思慮作含元殿賦陋百王之制
度出羣子之胸臆非敢厚自夸耀以希名譽欲使後之
觀者知聖代有頌德之臣焉其詞曰
維皇高祖(一作宗)穆端命於(一作于)元穹萬有千載(一作歲)鍾
景祚於鴻(一作于洪)裔建北宫之尊嚴上取法於天帝乃圖
正殿之逌居規崇山而定制信神明幽贊而人謀襲契
不然何前王曠此之雄麗也先是大司空帥其屬執度
而相之曰美哉川原(一作后)騖乎其大哉坦坤靈兮配乾
剛坤順乾而為龍舒廣衍兮走羣山紛却面而朝宗陵
正陽之奕奕鬱佳氣之蔥蔥蓋昊天之作而皇祗授元
聖獲以造新宫也乃審於(一作于)龜筮龜筮叶從太卜以
告神人咸同皇曰欽哉是將宜於(一作為)朕躬(一作宫)目(一作)
(因)以鴻稱含元建名易乾坤之說曰含宏光大又曰元
亨利貞括萬象以為尊特巍巍乎上京則命徵般石(一作)
(碩)之匠下荆揚之材操斧執斤者萬人涉磧礫而登崔
嵬擇一榦於千木規大壯於喬枚聲坎坎於青雲若神
踣而顛摧勢動連崖拉風碎(一作埣)雷倒勁梢於窮谷斬
巨柢於昭回時也山祗效靈波神作氣為桴為栰羽疊
鱗萃朝沈江漢夕出河渭雲奔山横并構(二字一作交積)於作
宫之地於是農事既收靈臺勿亟子來而就役者周邦
畿而薄四海咸忘勞而獻力乃張為廣度考正極星邦
伯是經國工研精剗盤岡以為址太階積而三重因博
厚而順高明築陵天之四墉四墉既列太階如截下上
相嶔愕視沈沈其始也星鎚電交於萬堵霜鋸冰解於
千尋擁材為山攢杵如林乃占日月之吉以成帝室雄
(一作虹)梁勁於中楹(一作極)榱桷&KR0766;以礱密析(一作折)姑繇以
為楹隳喬山以為礩飛重簷以切霞炯素壁以留日神
標峻樀(一作橘非)鬼疊曾(一作層)楣高卑迭拒尋尺相持木從
繩而後正棟操宇而不危陛瑩冰級瓦敷鱗差蕩晶景
而升降歘睒眥以交輝聳大厦之竒傑勢將頓而復飛
爰詔有司練日推時徵考室於周詩(一作頌)會公卿以落
(一作發)之丕赫哉如俯如跂若會(一作合)若離森(疎錦反)修邃
以窅徼怳嶪騀(二字一作岌嶪)而巖巍謂衝颷激海兮漩&KR1343;淪
以無底奔雷觸山兮掉獻㟧而傾㩻石鮫拖(一作拕)首於
堂廡狀出雲而撑鬐嵩高之制靈丘上盤隣斗極之光
耀邇天漢之波瀾密(一作察)鑿枘之吞吐吸山藂而水攢
建升龍之大旆邈不至于(一作於)階端崢嶸孱顔下視南
山炤燭無間七耀迴環㰹(虚咸反笑也)欱(呼合反□也)赫以突兀
攇閌宏以蕭榝捧帝座於三辰衝天街於九達進而仰
之騫龍首而張鳳翼退而瞻之岌樹顛而崪雲末嶷兮
峩峩巨鼇載仙山而出滄波劃(呼麥反)兮煌煌燭龍拆穹
穴而臨北方排層城而廓帝居豁閶闔而面穹蒼左翔
鸞而右棲鳳翹兩闕而為翼環阿閣以周墀象龍行之
曲直夾雙壺之鴻洞(平聲)啓重閨之呀赩趨堂塗而未半
望宸居而累息惟上聖之欽明爰聽政而崇德去雕幾
與金玉出漢京之文飾熾丹雘於崚嶒抗重霄而競色
若乃紫微晨&KR0008;彤墀夜明雲薄萬栱風交四榮冬止其
陽則釋裘而燠夏休其奥(一作隂)則捐絺以清旂獵風而
振響葉墜露而成聲懸櫖(一作櫨)駢湊疎(一作竦)柱奔迾(一作)
(列)複檻曾綴高窗景爇黭日翳而罘(一作罙)連曤天開而
中絶形持神而欲離足僂步而將跌眝昭訓之崇崇瞵
光範之揭揭其南則丹鳳啓途遐矚荆吴十扇開閉隂
陽睢旴容鼎九扄(儀禮鼎九設扄又考工記大扄七个一作七扄非)方駕五車
示王者之無外不樹屏於清都望仙闢於巽維建福敞
於坤隅偃朱旗而櫜元甲屯仡仡之驍夫其後則深闈
秘殿曼宇疎楹瑞木交隂玄墀砥平鮮風歴廡凌霰飄
英蔭藹武闈(一作闉)增華穆清玉燭内融則嘉盛豐備太
陽臨照而天下文明古有六寢御兹一人今也三朝繇
古是因布大命於宣政澹元心於紫宸羲和弭節於通
乾望舒停景於觀象密勿旒扆臣人是仰左黃閣而右
紫微命伊臯以為長其下則鶡冠魚服良家大族厲禁
非宜金吾領之其前則置兩石以䘏刑張三侯以興武
告善之旌登聞之鼓節晷漏於鍾律架危樓之筍簴以
辨内外之差以正東西之序天光流於紫庭倒景入於
朱戸騰祥雲之郁靄映旭日之蔥蘢清渠導於元氣玉
樹生於景風夷坦數里徘徊無窮羅千乘與萬騎曾不
得半乎其中厥初經營天下既乂文物未周孤其壯麗
蓋重於施勞非不懷也乃眷睿孫睿孫開元萬物晏清
而大和掩書契之所論既克廣於崇構聲明備而益尊
蓋聖皇之孝也輝焯變化兮動摇乾坤其東於是宏文
教而開館對日華之清閾蓋左學之遺制協前王之講
德其西於是延載筆之良史俯月華之峻扉集賢人於
别殿朝命婦於中闈王風闡而成化隂教備而不虧加
以詠周詩而展親睦魯衛而敦叙因合族而來宴置更
衣之豐宇至於殿内諸曹則左右有局通軒並廡物有
恒司供無廢舉又有銀璫珥貂寺人巷伯奉宣出納之
令(一作命)更踐宫中之役熊羆之旅董以龍武矛戟森森
材官羽林聲破丘山氣讋飛沈爪抉千鈞跟騰百尋克
壯皇威協比其心其外則校人掌馬天駟在閑以備順
遊放教(疑作牧)其間望我鑾和陟彼高山猶慮憲章或遺
國容未備乃立掌匭之司館通事之吏職在達下情于
上天儆王言於有位堧通太極澄指龍池重門内注複
道潛移幽峻肅以相屬光彤融以熺熺懸象著明帝座
維三皇居設位俯察仰參翼室正中游宫次南乃(一作北)
起含元(一作光)其容眈眈惣而言之如山之壽則曰蓬萊
如日之昇則曰大明自兹而北燕遊所經達於苑囿不
可殫名周廬更呵匝以環衛南端百仞上極霄際却視
㽎(希今反)崟經途廣深繚以層城黕為重隂至若時雨膏
田九農恞(音夷欣悦也)暢雲歸山穴儵以昭曠白日麗於宫
隅混晶光而益壯於是風師歛威纖壒不升穎絶摇芒
葉無翻稜自中徂外鏡洗川澄弦直閭閈井畫溝塍靡
迤秦山陂陀漢陵知稼穡之艱難見皇王之廢興及乎
玄冥戒寒海神飛雪瑶城粉野琪樹森列玉宇璇階雲
門露闕天華爽霽朗日朝徹赤旌降庭朱柱艷月仰白
帝而金精開披河宫而銀燭發其或蠻夷不至帝用興
戎降元帥於天上發神謀於禁中皇靈震燿殄(一作殱)厥
渠凶矯矯武臣此焉獻功操俘(一作俘人又作效俘)虜以陳器械
恢莫大之威容爾乃時殷仲冬日正南至上公奉斝羣
后在位一人壽昌萬國承賜式燕以樂欣欣具醉乃撞
宫懸砯碣天地及乎獻歲元辰東風發春懸法象魏與
人惟新儼文物於王庭兼九伐而宿陳威儀之嚴嶽嶽
振振若太一披絪緼而俯百神既而咸造勿䙝會朝清
明璿柄指寅寢闈發扄皇帝御衮龍之法服佩蒼璧之
純精執鎮珪導朱紘降輦登階微聞玉聲於是典禮之
官贊王就位南面穆然至若甸侯采衛要荒閩貊輸其
方賮罔不來格統以千官六卿二伯司儀叙進象胥儐
(一作重)譯肅肅委皮乾乾奠璧設以庭燎天烘地赫雷鼓
殷殷朱干玉戚神簴如生熊羆愕敵危昂歇向歊爓歕
射金根玉輅太常少帛(一作伯)火列(一作烈)門旂霜交陛戟
乃進元元以觀禮珿(初六反)億兆之增增金吾南首麾之
以肱遰攀援而聳仰齊屨企而冠騰太史來告卿雲勃
興灑豐澤於生人答上元之休徵申命司寇緩刑冢卿
降德秩山川而問耆老周雨露而均邦國華戎竭歡喜
氣闐塞揭金雞於太清炫晨光(一作陽)於正色慶忻之聲
不踰辰而靁四域當斯時也驅周驟漢於廓(二字出木玄虚海賦)
煥爛王臨于朝天地貞觀靈宫巖巖上下交贊蓋所以
法乾道而遵帝度豈惟安體而明威者哉夫瑶臺之美
不可以刑萬國土階之陋不可以儀天下(一作地)奢不遜
而儉固允執中於大位洪範曰皇建其有極富哉上聖
之宏議也詩歌楚室頌美泮宫諸侯之事也雲夢甘泉
宴談(一作恢)景福辟王之志也論諸侯曷若以戴天子嘉
辟王曷若以尊聖人烈烈盛唐祖武宗文五帝赧德六
王慙勛而政本乎慈用過乎儉夫蒼生所奉者惟君所
愛者惟親寧有君親宅體於卑室而臣子得安其身乎
故有熊明庭帝姚總期從人欲也天垂定星易有大壯
君人(一有者字)法焉聖朝猶斥其華而憑(一作凭)其質今為是
殿也(四字一作是殿也者)惟鐵石丹素無加飾焉身居元眇心與
萬姓同畎畆之勞以是臨衆何衆不賓以是享神何神
不若其天(二字一作兹其)德歟雖欲宫崑崙而館不周城八極
而隍四海猶未足儲鴻醇而俯丕耀豈咸鎬一京之所
在策(一作崇)四瀆之前歲(一作戎)勅懷鉛之小臣俾讎書於
禁中正百代之遺文由是循環天造耳目日新敢頌成
功告於神明(一作宗)無媿斯干之什式昭聖德之容頌曰
帝作含元含元言言崒若日觀呀為天門太階三層遠
法(一作達字)崑崙鎮兹秦野揭以周原烈文祖宗永錫孝孫
孝孫有慶于以施令奄甸萬姓受天休命歌之頌之管
磬宜之穆穆皇君壽考無期既成斯文客有勸之上者
對曰前王之宏祥詭瑞乃聖朝之細事今休徵已厭于
聰明頌聲亦飫於天意夫私歌竊抃乃臣子之常(一作本)
志又焉足以薦聞哉客曰不然今至尊明發不寐(一作寢)
永(一作有)懷先皇周文之孝也允恭克讓光溢海内(一作外)
堯帝之謙也自即位已來上下之休嘉神人之詠歌歌
於睿躬則固辭頌於宗廟則無斁今吾子之文(一作明字)昭
乎累聖之耿光美于大君之孝德可進而退宜言而默
使雅頌之音卷而不舒猶坦蕩其胸臆無乃過歟為人
之下者有可達乎(一作於)君親雖濱于死亦冒行之况宗
廟或啟其心乎(一作哉)臣華嘗聞遷善之規願附升歌之
末
明光殿粉壁賦(以上春早朝伏奏青蒲為韻)樊鑄
粉潔白兮壁宏壯白者取潤色於明光壯者取雄居於
君上成圬人之手澤起漢皇之心匠凝雪彩耀冰狀扆
旒居際謂分照於此日之君冠劍朝時欲和光於為鹽
之相兹殿攸起不無所因寧在於白亦以象真守静含
虛上以隣貞明於千年之主保純不汚下以範恬淡於
萬國之臣煥北極而開瓊室激南風而生玉塵月桂低
檐失蟾輝於午夜御柳垂砌惹絮色於三春則知粉壁
之道齊乎玄造達上下而明明通晝夜之杲杲日昃之
後慰天勤而暝遲夙興之時副聖恩而曙早信可大而
可久實永堅而永好懿夫榮雖待畫(一作盡)飾不至驕挺
嶪岌以莫變洞閑(疑)華而自昭可使楚客具瞻羞持練
而稱獻荆人仰止恥懷寳而來朝豈止光動玉戸氣射
金屋秋露懷慙冬霜自伏蛾眉夜侍意瑶臺之已升玉
顔曉臨若瑞雲之相逐而已哉觀夫匼匝皎皛迴環廣
袤濃潤交翕浮華相透處高莫蔽通四目之敷求含明
必竟(疑)受百官之草奏雖奢儉不失精研克構終未可
小桂椒為糠粃汰茅茨為阨陋然為用因有貴飾形居
安撫極抱素常寧色不喪真久已生於虚白白能受采
冀一及於丹青噫漢皇立則未足為模我聖作範實謂
殊途象為壁兮則搜材於豫章之器代其粉也則聚賢
於堅白之徒以張皇二儀為明光之殿以照耀四海為
粉壁之隅故錯薪從楚安輪以蒲是得趨於金馬希便
維於白駒
文苑英華卷四十八
