文苑英華卷八百七十九宋李昉等編
祠廟二
燕支山神寧濟公祠堂碑一首
南海神廟碑一首
河瀆神靈源公祠廟碑一首
燕支山神寧濟公祠堂碑楊炎
西北之巨鎮曰燕支本匈奴王庭昔漢武納渾邪開右
地置武威張掖而山界(一作介)二郡間連峰委會雲蔚黛
起積高之勢四面千里陽崖有栝栢之材備幹革隂壑
有堅剛之璞化五兵維人氣雄其畜多焉虜得之以制
隂國主天街周以之興秦以之霸漢得之以斷右臂却
南牧西距于海北瀦(一作經)于河自外而望上也熊熊(一作)
(雄)乎一氣旁蔭朔鹵前衡塞門與積石来朝崑崙相長
(一作負)洎陟蒼蒼臨峻極則刑變六合空同大荒青冥在
混元之中絶壁揭宇宙之外舊史云封祀之山八中國
之外三自夏缺壌(一作秩)奠漢疆土宇(一作漢攘疆土)時更百王
(四字一作于時更而王者)莫能配天其意者將纉禹之業以俟聖人
乎維唐百(一作之非)三十載賁玄化之紀息金革之虞(一作金革)
(之墟)茫(一作蠢)蠢蒸然革(一作萃)于聖澤於是左丹穴右崆峒
古而(一作所)未賓咸頓首于路門之外天子登神宫勒金
版將復美于郡(一作義于郡)岳告成于昊蒼議夫(一作云)此山
天合氣以正秋方地與神以主西國(一作而主戎國)俾蚪螭者
為師為旅貔虎者為妾為臣不在於巨靈乎其封神為
寧濟公錫之鞶帶備厥禮物詔邦牧太子少保哥舒公
卜吉日築臺(一無臺字)靈祠于高麓之陽每歲盛秋以笙鏞
之器錡釡之品率封内以望之索羣神以會之亞旅師
氏旄頭弩牙金鼓七校車徒十萬從饗于廟庭大閱于
山外(一無外字)所以固(一作因)天界以崇聖功乘地險而恢遠
略也觀夫叢嵓懸抱烟雨屑窣宫庭晃其閑(一作角)暮林
石古而幽隂神其居之可以禱安静矣樹(一作拊是)空桑變
鐘石神其聽之可以感和樂矣大玉通帛熊蟠桂漿粲
其傾筐采章(一作物)煌煌神其歆之可以祚永(一作有)年矣
維石巖巖日月不老維靈是與生此熊羆神其薦之可
以奉吾君矣於戱陳信克享正詞幽感宜乎有祈而降
有祭而歆龍也無風雨之愆蛇(一作敵)也無氣熖之作此
神之職又何羞焉乃作頌曰
揭靈山兮天地界勢奔壮(一作突)兮風雲駭峰龍有(一作峰蹲)
(龍)兮入天門氣蛇變(一作變蛇)兮破淫(一作烟嵐)昏祐自天兮得
終古被(一作備)華蟲兮駕朱虎
南海神廟碑韓愈
海於天地間為物最鉅自三代聖王莫不禮(集本文粹作祀)事
考於傳記而南海神次最貴在北東西(二本有三神二字)河伯
之上號為祝融天寶中天子以為古爵莫貴於公侯於
海岳之禮(二本作祝)犧幣之數放而依之所以致崇極於大
秩(一本作神)今王亦爵也而禮海岳尚循公侯之事虚王儀
而不用非致崇極之意也由是册尊南海神為廣利王
祀(祀一本作祝號)祭式與次俱升因其故廟易而新之在今廣
州治之東南海道八十里扶胥之口黃木之灣常以立
夏氣至命廣州刺史行事祠下事訖驛聞而刺史常節
度五嶺諸軍仍觀察其郡邑於南方亊無所不統地大
以(集註作而)遠故常選用重人既貴而富且不習海亊又當
祀(文粹作祝)時海常多大風將往皆憂戚既進觀顧怖悸故
常以疾為辭(文粹作解)而委事於其副其来久矣(二本作己久)故
明宫齋廬上雨旁風無所蓋障牲酒瘠酸(集註牲瘠酒酸)取具
臨時水陸之品狼籍籩豆薦裸興俯不中儀式吏滋不
恭神不顧享盲風怪雨發作無節人蒙其害元和十三
年始詔用前尚書右丞國子祭酒魯國孔公為廣州刺
史兼御史大夫以殿南服公正直方嚴中心秉直(二本作樂)
(易)祗慎所職治人以眀事神以誠内外單盡不為表襮
至州之眀年將夏祝冊自京師至吏以時告公乃齋祓
視册誓羣有司曰册有皇帝名乃上所自署且(文粹無且字集)
(作其)其文曰嗣天子某謹遣某官某敬祭其恭且嚴如是
敢有不承眀日吾將宿廟下以供晨事眀日吏以風雨
白不聽於是州府文武吏事凡百數交詞(二本作謁)更諫皆
揖而退公遂升舟風雨少弛櫂夫奏功雲隂解駮日光
穿漏波伏不興省牲之夕載陽載隂將事之夜天地開
除月星眀概五鼓既作牽牛正中公乃盛服執笏以入
即事文武賓屬俯首聽位各執其職牲肥酒香罇斝(二本)
(作爵)静潔降登有數神且(文粹作其集作具)醉飽海之百靈秘怪
慌惚畢出蜿蜿蛇蛇(二本作蜒蜒)来享(文粹作慕)飲食闔廟旋艫
祥飈送颿旗纛旄麾飛揚晻藹鐃鼓嘲轟高管噭噪武
夫奮棹工師唱和穹龜長魚踴躍後先乾端坤倪軒豁
呈露祝之之歲風災息滅人厭魚蟹五糓豐(二本作胥)熟眀
年祀歸又廣廟宫而大之治其庭壇坎(二本作改)作東西兩
序齋庖之房百用俱(二本作貝)脩眀年其時公又因(二本作固)往
不懈益虔歲仍大和耋艾歌詠始公之至盡除他名之
税罷(文粹無此字)衣食於官之可去者四方之使不以資交
以身為帥燕享有時賞與有節公藏私蓄上下與足於
是免(文粹有于字)屬州負逋之緡錢十有八萬(集註作一十有四萬)米
三萬八千(二本作八萬二千)斛賦重(二本作金)之州耗金一歲八百
困不能償皆以丐之(文粹作正之)加西南(二本作四面)守長之俸
誅其尤無良不聽令者由是皆自重慎法人士之落南
不能歸者與流徙之胄百二十八族用其良才而廩其
無告者其女子可嫁者與之錢財令無失時刑德並流
方地數千里不識盗賊山行海宿不擇處所亊神治人
其可謂備至耳矣咸願刻廟石以著厥美而繋以詩乃
作詩曰
南海陰(集作之)墟祝融之宅即祀于旁帝命南伯吏惰不
躬正自今公明用享錫右(文粹作祐)我邦家惟明天子惟慎
厥使我公在官神人致喜海嶺之陬既足既濡胡不均
弘俾執亊樞公行勿遲公無遽歸匪我私公神人俱依
河瀆神靈源公祠廟碑王延昌
中國經瀆河為長上應析木下朝扶桑演崑崙踰積石
繚大漠經龍門灌注九州之間經營萬里之外鱗介所
宅神靈所(一作之)都玄冥總之以命官憑之以為伯唐堯
觀諸(疑)龍圖肇見周公沉璧榮光發祥元符之来彪炳
彰灼古先哲后罔不欽崇奠封居之儀修壇墠之制存
乎祀典代以為常則班固序漢書所謂河祠臨晉是也
偉其南直太華左隣中條渭水過其旁汾脽揭其後風
雲相盪精氣交馳(一作配)于以禮神事之宜也不然發源
自遠地則多漫(一作綿地則多)胡為不昭晰於他邦獨受享於
兹土前賢經始抑有其由至於春以泮凍秋以涸流(漢書)
(作凍)初以歲禱終以報祈嘗醪有加駵駒是薦蓋以在雍
州之域通天子之都地既稱雄禮云異數與夫淮流桐
栢江出㟭山僻在遐方莫我京也幽贊之力實頼河公
以潔為清瀾至於數四息昏墊之苦絶羡溢之憂濱河
之人闊無大害此靈長之德上善之功也祈以正直享
以精誠未嘗不誘其衷而降之吉也或進以便佞言以
矯誣未嘗不奪其魄而貽之禍也歲大旱而作霖雨時
大札以惠嘉生依仁而行唯德是輔天寶歲安祿山稱
兵朔裔肆逆東夏熖烻扇燥烝人爇焉宗社有綴旒之
危士庶畜阽危(一作原)之懼太上南幸肅宗北巡賊相張
儒據有長安賊將崔乾祐固守蒲坂今關内河東副元
帥中書令汾陽郡王郭公時為兵部尚書門下平章事
朔方節度使訓兵誓衆超百二之險謂此邦底定則京
師可圖虔禱于河潜軍以往金鼓掩夜渠魁出奔遂收
蒲城神所道(一作導)也及師次渭汭隂霧晦宴公假寝之
際夢河神謂曰永豐倉側將有急變不如速退姑以避
之比全軍及郊虜己雲合克違寇難神所扶也其後李
國貞之遇禍公復總戎故絳僕固懷恩之逆命公又出
鎮河東大君日旰食中外騷擾公獨奮無前之勇馳不
測之深始按節而来終奠醑其邁所謀必克無往不平
再安叛渙神所相也爰自兵亂以迄于今時更十年代
歴二聖國之氛霾惟河公蕩滌國之土宇惟河公廓開
國之忠良惟河公保祐國之奸慝惟河公殄摧誠靡幽
而不應澤罔微而不該得一以靈不其宜哉汾陽王深
惟據我屢崇昭報奉牲玉莫敢愛也致精意未嘗怠也
每蠲吉歴選自郊徂宫奠于堂戶之間則神之昆弟具
在酧于屋漏之内則神之伉儷攸居文墨(國語文墨尋常之間注云)
(五尺為墨)相望男女無别公曰神人之主也禮政之源也人
有上下則禮有内外之制人所謂否神具可考盍築館
于後以安靈匹乃諮于副元帥副使太子賓客御史大
夫知河中府事崔公寓量功命日而後役於河西縣大
夫李開不徵貨財不殫日力曾不踰月克復于成大厦
耽耽欝其特起内寝既立神儀穆然於是齒危髮秃之
老王端等進而稱曰大河浩蕩弊邑之望也自公杖鉞
三至我里靈應肹蠁未嘗或欺國之克復實始於此安
天步於臲卼定人心於繹騷大君成湯武之功賢相保
桓文之業皆神之由也矧内寝棘翼今兹有成此而無
述何以示後願刻樂石以彰厥庸公教曰諸公之辭固
不可抑頌祗則可無推美於予墨客聞敢繋辭曰
浩浩長河中國之紀洪流激射横制地理蒸雲吐霧薦
圖效祉是曰經瀆斯為德水聖唐六葉巨猾挻災搟(音攇)
(舉手擬之也楊雄長揚賦麾城搟邑或作漸非)邑麾城如霆如雷汾陽矯矯杖
鉞而来乃臨蒲坂神實先道(一作導)乃亂渭水亦亦(疑)胥
告嗟我上相神之所勞汾陽之德温恭正直柔嘉維則
忠勤是力秉心泉(淵字唐諱)塞不測不克東西南北勦絶奸
慝入登九命一人是毗出統三軍四方是維維言祐之
河公降禧衆神在列曾未區别公為之節内寝攸設寝
廟亭亭中外有經濯濯厥靈妃偶攸寧於戱祠宇焜燿
中土在河之滸在城之下刊兹片石昭灼千古
文苑英華卷八百七十九
