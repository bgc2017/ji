文苑英華卷七十八宋李昉等編
樂八
吹竹學鳳鳴賦一首笛聲似龍吟賦一首
宣尼宅聞金石絲竹之聲賦二首
聽歌賦一首歌賦一首
歌響遏行雲賦一首善歌如貫珠賦四首
吹竹學鳳鳴賦梁洽
鳳惟應聖竹乃無情何截彼嶰谷之節而吹象朝陽之
聲音韻既生訝嗈嗈而成響宫商間起若鏘鏘以和鳴
昔黃帝揆日伶倫制律將分天地之氣以正隂陽之術
選碧鮮西域而非妙得厚均(二字出前漢律歷志)崑山而無匹既
翦既伐玉潤之姿是分以嘘以吹金咮之聲斯出冠(疑作)
(貫四時之貫)時之容未改作瑞之思孔將呼吸兮斷而復續
疾徐兮抑而更揚散漫於叢篠之間疑郊藪已集飄流
於芳林之際謂庭梧来翔此音既舉彼德可序聞軫宫
而引商若命儔而嘯侣遂使審音之士睨孤管而生疑
考詳(疑作祥)之人向高岡而延佇既而合黃鍾制大吕作
候不乖於晷刻分時先報於寒暑逸韻蕭寥德音孔昭
聆五聲而既備知六氣而能調儻吹於紫閣之前何異
巢阿閣之日如發聲於青山之上可繼鳴岐山之朝且
鳳聲雖虚竹響有禀伊異質之可用惟聖人而能審五
聲並發疑九雛之互鳴衆響難侔覺七音之異品今國
家倣不言而四時以遂法無違而萬物如春竹兮任截
鳳兮来馴至仁以調乎元氣大信用洽乎生人由是律
候以正其惟大聖亦何必取鳳聲之竹然後測隂陽之
令
笛聲似龍吟賦(以聲之相類有如此者為韻)
笛為樂兮人所吹嘘龍為神兮天泉是居何音聲之酷
似而性質之本疎想其形謂同婉若聆其響稍異翕如
始其伐幹厚地因材制器四孔有加五音具備無煩乎
鈞簧促柱有用於娱心滌志乍從容而寥亮究律吕以
精粹伊滿堂之咸驚疑在田之忽至凄清韻起方將樂
以忘憂想像雲生實曰物從其類庶可以分於繁會諒
難測於同異徒察其含嚼奔放激濁揚清如泉水之或
躍疑御日以飛聲象乎鼉有蓬蓬(詩作逢逢)之鼓疑乎鳳有
嘒嘒之聲雖學如不及莫之與京曷若高下自乎氣洪
衰應乎手曲引如變於雲霄霧雨若集其前後劉累聽
之而欲豢葉公聞之而反走非影響以因依實混合於
妙有東南之美厥狀蒼筤不因乎度土合木寧謝於玉
質金相調逸簫管之奏音含宫招之祥若降於天如聞
於野穆公簡子徒得其遊魂白雪陽春奚稱其和寡攷
終樂以自然信斯笛之美者當簻易持龍吟似之季長
每悲於洛客鄰人能感於子期入耳之初喜攀鱗之有
所廻眸之際覩截竹而在兹是知夫揮絃戛擊以洋洋
轉喉紆餘之靡靡夫神物之相應者無能及此
宣尼宅聞金石絲竹之聲賦(以聖德千祀發於五音為韻)
王起
魯恭王益宫於孔氏壊宅於闕里聞金石絲竹之聲有
六律五音之美清泠始奏異洞庭之載張寂寞而来非
鈞天之可視或管或磬以禋以祀徒在廟而見聽豈升
堂而足擬當其攝齊而進拾級而前遠近猶惑鏗鏘始
傳式感王心聘國無勞乎七十克諧聖域摳衣若化乎
三千信不擊而不考實玄之而又玄惟金也振舂容而
無闕惟竹也象吹嘘而未歇愔愔擊石如荷蕢之初聞
杳杳揮絲疑孺悲之来謁所以表正聲之感所以同古
樂之發遐想乎反魯之年追思乎在齊之月廻環棟宇
繚繞庭除惟恍惟惚皦如繹如心方啓乃樂可依於固
將極天而蟠地豈徒舞獸而躍魚疾徐有則清濁不忒
非審以知政非作以崇德藏書之壁時繹繹而難分夢
奠之楹乍洋洋而未測響雜乎鴻鵠(一作殺)韻調乎宫羽
絲管不形簨簴無覩固可掩歌鐘於二四配莖英於三
五及夫鏗爾樂闋油然思深覩奥且驚夫盈耳廣居由
是而革心豈不以感上聖之旨聞至德之音哉皇家始
崇儒禮莫先褒聖尊素王之號廣舊宅之敬儻逸韻之
再聞播乎樂府之盛
第二(同前韻)許康佐
喤喤樂聲瞻言闕里視之不見聽之盈耳宫墻如在可
配於鏗鏘德音不忘曷間於年祀猗歟原至樂之作異
凡音之起静而疑深絶而復尋繹如迭奏嘒若同音豈
幽通於玄造異中出於人心聆其節奏相夫擊拊發和
鳴於閫域應流韻於墀廡既嗟乎可得而聞又思乎其
所不覩疑一唱之嘆且至於三比衆音之和不容於五
莫不動心而駭耳感今而懷古鏘若在懸哀如在絃筍
簴無形異和戎之二四聲詩合雅同鼓箧於三千事寧
同於想像理實閟於言筌爾其融洩克諧肅雍清越通
眀洞幽變化翕忽激數仞以徐来觸兩楹而静發憑合
莫以方奏流玄間而未闕故能動心導和嚮皆順正德
有符於解愠教實悟(一作倍)於施令式彰乎不測之神以
見乎多能之聖俾恭王之是驚聞斯行諸稽太師之所
謂始作翕如且遺音於棟宇寧假手於玄虚於是辨清
濁節疾徐知笙簧之迭和訝鐘鼓之相於其變無方其
来不極静好交至激揚未息簡子夢中之遇其志則流
靈公濮上之音其聲多慝曷若舒嘽緩遵肆直俾夫音
聲之道感通咸聽此而為德
聽歌賦(應魏王教作)謝偃
君王以政隙務閒披翫餘日闢華軒以遐想臨風庭而
自逸於是屏青編收縹帙息柔翰韜雅琴(疑作瑟)情廓志
遠慮静神謐于時日下梧宫隂清竹殿鮮雲始發光風
初扇餘霞未斂殘虹猶見玉斝既陳蘭肴乃薦登龍閤
(一作閣)而騁目臨曲池而游眄於是徵趙女命齊倡動瓊
珮出蘭房横寶釵而耀首靚鉛華而飾粧低翠蛾而斂
色睇横波而流光聲欲申(一作伸)而含態氣未理而騰芳
乍連延(二字一作綿連)以爛漫時頓挫而抑揚始折宫以合徵
(一作始析宫而合徵)終分角而和商掩餘韻於雕扇散輕塵於畫
梁若夫振幽蘭飛激楚俯仰豔逸顧盼容與其繁會也
類春禽振響而流變其微引也若秋蟬輕吟而曳緒似
將絶而更連疑欲止而復舉短不可續長不可去延促
合度舒縱有所聽之者慮蕩而憂忘聞之者意悅而情
抒歌未終君王乃喟然嘆曰夫樂者所以通神明節情
欲和天地調風俗觀往代(一作哲)之遺風覽前賢之軌躅
莫不治亂斯在興亡攸屬是故聖人以為深誡君子以
之自勗於是放鄭衞引鄒枚臨廣苑陟崇臺肆東平之
樂包天下之才盛矣美矣優哉游哉
凡一作皆初學記
歌賦(并序)閻伯璵
虞書詩言志律和聲察乎歌以形言聲以導律時其聞
見聊因紙以賦曰(一作云)
驗謳歌於樂府戒伶人以迭唱隨轉意合難為形状始
趨曲以熙熙終沿風以颺颺繚繞容與逶迤超暢函五
聲之參差極六律之清壯原夫蹈性以純密寬乎率心
於悠曠或曲或止如墜如抗盡或可續應而不匱来無
悠往去有遺意荆王感而增悲楚妃歎而掩淚察乎靡
靡似浮絲以為緒聽乎纍纍若貫珠之為墜括繁言以
入節同大道而無器浮而不蕩聚而不盈比擊鼓以作
氣尋鳴笛以遣聲亘簫笳之易響亂楚漢之疑兵斷絶
齊愛支離帶情或引商刻角或潰渭通涇思彈劍於逆
旅念採菱於江汀發河激之慷慨奏滄浪之濁清賦扣
角以悽切歎食薇之廉貞於是載賡載揚穨思覆句引
韻下散沿源上遡若寒雲凝於沙漠秋風起於燕路情
慷慨而為霜氣絪緼而掩露率意縱誕躭聲指顧眷五
噫之匪陋遵九章之淪悟委頓飇厲抑揚綿妙啟子均
洛北之曲泉客理淮南之調或間以彈絃或雜以長嘯
陟降配德登之於郊祀一唱三嘆用之於宗廟至哉但
疑其形容淵乎莫見其光耀蹈跡載德流言居要九辯
勤於水土二南分乎周召寶鼎見於汾隂天馬来於荒
徼徒觀其浩浩嫋嫋渢渢泱泱堯帝繼於虞帝禹跡盡
于殷王省周詩於魯策欽漢風於沛鄉嗟人命之何幸
逢天道之昭彰諒股肱之匪懈載元首之輝光制頌創
雅漂齊流商瞽統樂教士符人康展来蘇於日域諧擊
壤於皇唐附威儀之濟濟和金石之鏘鏘白雲互進綠
水激揚聊以永日歌而無荒
歌響遏行雲賦
與元氣相合與太虚相雜此雲之所吐納巉岩竒峰蜿
蟺真龍此雲之為形容其有含商咀徵節其行止以乖
刺於天理然而天無情道無營四時感而運行萬物感
而發生苟吾人之感激遂凝思於至精彼天地猶見應
况白雲之英英繇是溉與(疑作盥)心術合和天倪權機
不發正性不攜息直氣以足踵激清聲於匏墀四暢(一作)
(氣)既交五聲大戛以咽喉為管聲以唇吻為椌楬忽頓
挫而高歌遂盤珊於坱圠上如抗下如墜極高天蟠厚
地魚奮鬐鳥騰翅混莽渺而清泠入虚無而密緻彼雲
澶漫萬族連延一空出虚無以布濩淹寂寥而鴻濛既
如盖而如馬亦自西而自東歌者於是噬嗑其頥吮吐
塤篪氣調萬象口運四時奏羽商而寒光冽冽動角徵
而春光熙熙聲欲斷而復續若貫珠之纍纍一成而芳
氣初振風篁木韻彼雲尚徘徊希微出入無依若往未
定將行不飛再成而逸思奔壯正聲寥亮彼雲漸應曲
往来從風下上三成而充塞人寰洋溢無間在水徧水
在山滿山彼雲忽應聲赴節雷奔霧集前者山立後者
山岌力大不可以動摇噫氣不可以嘘吸風北不北風
東不東輪囷杳影泱漭長空矗如河漢屹若華嵩天輪
轉而不動地籟寂而不窮沈悠悠之寒水浮習習之微
風浮沈異勢高下萬里願一致於青雲亦何階而望此
及其調苦聲切歌長意深天乎有耳雲也無心果凝影
而不散為歌者之知音是知志同則千里而應不同則
造膝而悖谷為律而成暄日因戈而不没苟精誠之激
勵信感應於倏忽則有花装袨服楚豔陳娥妖姿膩理
慢臉横波珊珊珮玉粲粲垂羅務淫哇之巧笑詫激楚
之嬌歌曲未離於咫尺雲已邈於山河假使勢雖廻天
力雖拔山影則可望雲不可攀思欲騁庸音之靡曼遏
仙雲之往還一何難哉向使善亦遏雲否亦遏雲妍蚩
一貫邪正不分則善歌者望風而結舌肯闒茸於哀哇
之羣哉
善歌如貫珠賦(以聲氣圓直有如貫珠為韻)劉隲
妙為曲者暢於情樂為心者和於聲微至儀之難象因
貫珠而強名豈不以符雅正契虚盈聆纂纂之音無遺
曲折體纍纍之狀取象圓眀方其咀宫商激志氣雖直
已而成善亦道和而為貴當發德詠功之際侔照乘之
聯輝在一唱三歎之時若呈祥而聚緯其聲既全其質
兹(一作彌)玄發皓齒而潛融熠熠隨雅調而暗轉連連間
赤水兮虚瑩異滄海兮孤圓動白雪之聲初疑剖蚌度
玄雲之曲終類投泉是知善臻其極喜可以飾不煩不
體乃端乃直赴於節意的皪以交光盛於文想熒煌而
化(一作比)色懿夫歌以心而虚受珠以玄而可久表於直
而不表於邪貫於心而不貫於手其奏也乃生於自然
其闋也復歸於無有掩抑虚徐温如皦如誠激揚而導
志諒璀璨而澄虚所以表和平所以類輝煥陽春為象
罔之得綠水乃驪龍之翫知音者誠審其無象無形不
知音者徒謂其有條有貫且道以物而相符事有類而形
殊擇其善者騰光於瞬息去不善者匿曜於斯湏吾將
結流徵習綿駒精於曲喻於珠庶賞善而不昧比至寶
以無渝
第二(同前韻)趙蕃
歌有能者珠有至精既審音於條暢因取象於圓眀由
是同其妙得於聲上下皆宜固纍纍之脗(一作相)合長短
中度方一一而混成徵彼深旨眀乎所謂本潛究於精
微終契言於髣髴故永言者以有勇而可保效珍者取
無類(疑未詳)而為貴將察之於衆音信端如於一氣始乃
辨直(疑作真)偽審虚圓顧周流而復舉若的皪以成妍度
曲未終或交通而無朕成文不亂喜繁會於自然窅窅
彌章規規可則侔碧玉而增美寫朱繩而逾直方自理
以心故必臻其極清音乍絶寧象罔而斯求雅韻載揚
信希夷而自得則知歌之至計於不朽珠之狀符於妙
有所以因彼洪纖形於善否昧之不見識遺聲之疾徐
象在其中分隂魄於先後是故事之精者有以方諸導
延促而麗矣引舒緩而直如聽其真疑自一觚之始舉
其可(一作正)方知三代之餘然則淡以成規端然如貫時
發響於杳默每韜光於璀璨求乎寂寞豈殊無脛而臻
散彼冥蒙匪同溢目之翫美其聯綿中矩終始相符暢
於心信精麄而自異端其本惟小大以無逾足以徵詞
於師乙擅美於綿駒儻傾心而一聽殊有類於編珠
第三(同前韻)失名
歌者達其志曲者導其情方假象以微妙將類珠而取
眀于以遂條暢于以考清貞揚穆穆之音端而陳德審
纍纍之節貫以成聲且夫發深誠表和氣惟中規之可
法諒徑寸而同貴儼然在上初宛轉以凝旒肅若飄空
想熒煌而動緯惟乙所傳宜商有焉温良則無類於曲
含暢則有取於圓雅調相依而瀝瀝清音迭奏而綿綿
乍起黃鐘疑蚌開而色爛將吟綠水如浦沉而影連美
乎廻若循環疎非掩抑聲既發而眀朗珠既貫而絃直
九功是闡同在握以騰光三歎屢聞非闇投而改色其
曲彌清其音彌久馳熠熠以交映度連連而相受出乎
口吻玄珠莫覩於可聞入彼虚無象罔雖求而何有故
能直已中奮和心外舒咄長言而皎矣務妙轉以繩如
聆湛露之終光懸瑞景體横汾之末目駐神居斯可以
正煩濁别流翫陽春續響於孤絶白雪連耀於璀璨雖
聞唱以殊聲終合音於共貫是知大雅含象清眀式符
曲折而必遵於道周圓而可法於珠俾將繼聲者識乎
有曲審音者知我無渝
第四(同前韻)元稹
珠以編次歌以(一作有)繼聲美綿綿而不絶狀纍纍於已
(二字一作以相)成偏佳朗暢屢比圓眀度彫梁而暗繞誤綴網
而(一作之)頻驚響象而然非謂守(一作結)之以繩約氣至則
爾故可貫之以精誠原夫以節為珠以聲為緯漸杳杳
而無極以多多而益貴悠揚綠水訝合浦之同歸繚繞
青霄環五星以(川文粹作之)一氣望眀月而宛轉感潛蛟之
歔欷若非象照乘之珍安能忘在齊之味其始也長言
邐迤度曲纏綿吟斷章而離離若間引妙轉而一一皆
圓小大雖倫離朱視之而不見唱和相續師乙美之而
謂連當其拂樹彌長凌風乍直意出彈者與高音而臻
極及夫屬思潜(一作漸)繁因聲屢有想無脛者隨節促而
奔走以動激(二字一作洞徹)為精英比瑕玭於能否次第其韻
且殷勤於士衡之文上下其音謂低昂於游女之手窈
窕遠矣徘徊繹如髣髴成象玲瓏構虚頻寄詞於章句
之末願連光於謦咳(一作咳唾)之餘清而且圓直而不散方
同累丸之重壘(一作疊)豈比深泉之撩亂懼無知者初憫
默於暗投善則反之乃因循於舊貫美清泠而發越憶
輝光之璀璨始終無異細大靡殊中規矩而圓折成條
貫以縈紆似是而非賦湛露則方驚綴網(一作冕)有聲無
實歌芳樹而空想垂珠美惡難掩前後莫(文粹作不)踰亦比
掄材之至者豈獨善歌之謂乎
文苑英華卷七十八
