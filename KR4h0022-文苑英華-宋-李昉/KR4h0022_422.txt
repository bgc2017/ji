文苑英華卷四百二十二宋李昉等編
赦書三
尊號赦書一
開元二十七年册尊號大赦制孫逖
門下(一作勑)古之執大象建皇極者必稽彛訓而受鴻名
所以應乎天而順乎人也朕嗣守丕業二十七年受命
之初既膺明號尚多祗懼已謂崇高而公卿宗子緇黃
耆艾披誠瀝懇詣闕上言僉以為乃聖乃文祖宗大烈
恭惟纉服必在欽承願以休名施于薄德抑而不許凡
已十年爰迨于今又陳入請上迫奉先之義下稽從衆
之言將存至公不可固拒以今日敬依大號曰開元聖
文神武皇帝勉從典冊良增感懼惟新之號既不私於
朕躬非常之澤宜並(一作普)覃於率土可大赦天下自開
元二十七年二月七日昧爽以前大辟以下罪無輕重
已發覺未發覺已結正未結正繫囚見徒常赦所不免
者咸赦除之自開元已來諸色逋負㾗累人等咸從洗
滌令許自新所司更不湏以此為累其有别勑停官及
亡失爵者放歸不齒之類量加收叙左遷官及諸色流
人並稍量移近處朕每念黎甿常恐失所救其困乏所
貴(一作必在)及時比來諸州或有損處所在賑給例逼春農
比及奏報又淹時月既無救於懸絶亦何成於惠養自
今已後每年至秋收後即宜遣使分道宣慰仍與採訪
使及州縣相知巡檢百姓間或有乏絶不自支濟者應
湏蠲放及賑給便量事處置訖奏聞天下百姓宜放今
年地稅州縣官月料往緣錢有濫惡致損於人或徇私
者多得罪亦衆所以改支庸調將便公私聞百姓之間
加織造若以此勞弊又非得所自今已後宜各以當道
所鑄充其月料古者三載考績黜陟幽明允叶大猷以
勸天下比來諸道所通善狀但優仕進之軰與為選調
之資責實循名或乖古義自今已後諸道使更不湏通
善狀每至三年朕當自擇使臣觀察風俗有清白政理
著聞者當别擢用宗廟致敬必先於所在神人所依無
取於非族深惟至理用切因心其應緣太廟五享宜於
宗子及嗣王郡王中揀擇有德望者令攝三公行事其
異姓官更(一作吏)不湏差(一作令)攝其草澤間有殊才異行
文堪經國為衆所知不求聞達者所在長官以禮徵送
皇太子璵男宜並封授官邠王守禮寧王憲各與一子
三品官其内外文武三品已上賜爵一級四品以下各
加一階長公主及嗣郡王各與一子官郡主縣主各放
一子出身二王後及諸方蕃客宜各賜物諸致仕官量
與進放依前致仕天下耆老百歲已下版授下州刺史
婦人版授郡君賜粟五石綿帛五叚九十已上版受上
州司馬婦人版授縣君賜粟三石綿帛三叚八十已上
版授縣令婦人版授鄉君賜粟兩石綿帛二叚京城父
老宜共賜物三千叚道僧等賜物一萬疋天下觀寺六
齋日宜轉經讀典懲惡勸善以闡文教赦書有所未該
所司類例處分率土之内賜酺五日五嶽四瀆名山大
川自古帝王忠臣義士並令州縣致祭其有亡命山澤
挾藏軍器百日不首復罪如初宣布中外咸使知聞主
者施行
文武孝德皇帝冊尊號赦書(長慶元年)
元稹
門下昔我高祖太宗化隋為唐奄宅區夏包舉四海全
付子孫其事何哉彼昏盈而我勞敬也明皇承之能大
其業六戎八蠻罔不貢奉由是庶尹弛政庶吏弛刑視
人不勤視神(一作盗)不謹燕寇勃起洞無藩籬六十有七
年兵革大熾其事何哉據逸安而易萌漸也逮我聖父
勤身披攘斬斷誅除天下略定曾是幽冀賜予懷來荷
頼景靈丕訓不墜環歲之内二方平寧粤予何功時帝之
力而卿大夫猥以大號加于眇身讓于四三益甚其請
皇太后始聞其事歡然慰心慈旨下臨臣誠上迫祗受
大(一作典)禮凛乎余懷尚念昔者七十二君莫不升中慶
成自以為堯舜莫已若也然而不為堯舜之行者來代
無傳焉朕嘗推是為心不欲名浮於實今卿大夫謂我
為文武孝德矣其將何道以匡予予其業業兢兢日慎
一日慕陶堯虞舜之行以自勉思文祖憲考之道以自
勤予苟不思無忘納誨於戲溢美之名既不克讓及(一作)
(潤)物之澤夫何愛焉可大赦天下
一作皆唐大詔令
大中二年正月三日冊尊號赦書
編制
門下我國家披皇圖以立極執大象以升中睿父嗣孫
(詔令作睿嗣神宗)重熙累盛逮予稽古聖孝紹復中興洗滌宿
氛廓開昌運天命不易賜予元符荷宗社之耿光致寰
瀛之小泰干戈載戢風順雨時北狄來賓西戎效職(詔令)
(作欵)豈予菲薄汔此肅清皆中外元僚文武多士同心恊
贊而使之然益用兢慙以戒盈滿而乃累陳丹懇願上
鴻名牢讓不從瀝誠彌切於戲昔贒有云舜何人也我
何人也苟或讓之不遂予亦敢不思齊今百執事謂予
曰聖敬敢忘湯武日躋之詩謂予曰文思敢忘放勛欽
明之典謂予曰和文敢忘保大之功謂予曰光孝敢忘
繼志之義以是自勖庶無悔焉浮實之名既不獲已乘
春之澤當務惟新可大赦天下自大中二年正月三日
昧爽已前大辟罪已下已發覺未發覺已結正未結正
繋囚見徒罪無輕重咸赦除之惟正犯十惡五逆已上
故殺人及官典犯贓不在此限持仗行劫必欲害人苟
遇支敵即行殺戮捍逆追捕肆意奸兇不懲此流無以
除惡并故殺人者雖以自今已後稍更廣求如有未曾
任刺史縣令居然有誠略才術為衆所推者亦任於諸
色人中選擇為兩省官周之宗盟寔惟封建漢之子弟
亦謂犬牙廣盤石之宗增維城之固當今源流遠大枝
葉蕃昌王室子孫不合布素宜令本司檢尋譜諜明驗
房從貧窮不濟未有身名者每房放一人出身如有父
見在朝門蔭可自補身名者即不在此限應諸州府縣
等納稅只合先差車牛優長戶近者多是權要及豪富
之家悉留諸縣輸納致使單貧之人却湏僱脚般載從
今已後湏令有車牛豪富人戶送太倉及州府輸納其
留縣並湏先饒貧下不濟戶如有違越節級官吏重加
科殿所在逃戶見在桑田屋宇等多是暫明東西便被
隣人與所由等計會推云代納稅錢悉將砍伐毁折及
欲歸復多已蕩盡因致荒廢遂成閑田從今已後如有
此色勒鄉村老人與所由并隣近等同點檢分明分㭊
作狀送縣入案任隣人及無田産人且為佃事與納稅
錢如五年内不來復業者任便租佃人為主迯戶不在
論理之限其屋宇桑田樹木等佃人逃戶未歸五年内
不得輙有毁除砍伐如有違犯據根口量事情科責并
科所由等不檢校之罪諸道州府應欠開成三年終已
前因水旱不熟貸借百姓及軍用欠闕借便度支戶部
鹽鐵錢物斛㪷積欠相承日月既久百姓或無本戶長
吏累又改更全無本色可以支填所司徒有徵索之名
終無送納之日虚繋簿書宜並放免三公僕射不常除
官每至上時湏有聚會委以府縣即湏擾人宜令度支
戶部勾當局席便取京兆府本色錢充不得令府司差
配百姓吏部去年冬選人如聞多緣文字差錯所司駮
放既添員闕亦可矜容若非身名踰濫及欠選欠考并
凖格不合收外其餘委吏部與重磨勘量收待殘闕比
遠注擬上已重陽曲江宴會自有本色伍伯貫錢費用
之間不合欠闕每聞差配百姓不免擾人從今已後宜
令京兆府先與度支鹽鐵計料據所用一物已上除以
本色錢物外如有欠少即委度支鹽鐵據數均給府縣
不得輙配百姓其所市易並湏先給付價錢如有妄配
百姓買物不給價錢官吏等並凖此同枉法贓例處分
仍令御史臺切加察訪天下州府有官吏犯贓皆逓相
蒙蔽不肯發明縱有申聞百無一二自今已後管内縣
令有犯贓事發州司不舉者連坐錄事參軍有贓犯刺
史不舉者坐刺史其刺史有贓事發觀察使不舉者連
坐廉使則逓相檢轄功過可明各務清廉悉心為政度
支鹽鐵戶部三司茶綱欠負多年積弊斯久家業蕩盡
無可徵索虚繋簿籍勞於囚繋者復委本司各條流理
聞奏如先將茶賒賣與人及借貸人錢物若文帖分明
的知詣實即與帖州縣徵理如組織平人妄有指射推
勘了後重加决責釋氏之教清净為宗將悟昏迷實資
善誘上都除先置寺外每街更各添置寺五所東都除
先置寺外更添置寺五所每寺各度五十人每處僧寺
三所尼寺二所西川荆南揚州潤州汴州太原河中襄
州已上八道除先置寺外更各添置寺二所每處僧置
寺一所尼寺一所諸道節度觀察使府除先置寺外更
各添置寺一所其所置僧寺各度三十人諸道管内州
未置寺處宜各置寺二所僧寺一所尼寺一所每寺各
度三十人五臺山置寺五所如有見存寺便令脩餙充
寺每數度五十人數内置尼寺一所已前添置寺宜並
先度僧尼漸漸教化建造寺宇不得遽有勞役其僧尼
年幾限約并諸條流凖會昌六年五月五日赦條事例
處分道濟生靈功成克伐晦明雖隔禮敬宜加唐功臣
墳墓無子孫者不許砍伐委所在長吏差人巡檢爰念
農耕是資牛力絶其屠宰湏峻科條天下諸州屠牛訪
聞近日都不遵守自今已後切宜禁斷内外文武任及
致仕官三品已上賜爵一級四品已下加一階仍賜勲
兩轉神策六軍金吾威遠皇城將士普恩之外各賜勲
兩轉道宗魯聖禮洽虞賓式舉舊章以榮(一作崇)後嗣二
王三恪及文宣公各賜物五十疋環衛星陳華夷雲集
眷兹勞效俾示恩華神策六軍金吾威遠皇城等諸軍
將統軍已下各有賜物其將士等長行立仗并守營者
各賜物有差鴻臚禮賓院應在城内蕃客等并節級有
賜物澤貴流根宜頒禄秩義隆追遠用慰孝思常參官
及諸州府長史父母見存未有官封者並量與五品致
仕官及階并邑號父母亡歿未經追贈者量與追贈官
及邑號攝侍中讀寶官攝中書令讀冊官各賜一子出
身撰冊文賜一子正員官奉寶綬官書玉冊官書寶官
各加兩階進寶綬進冊進中嚴外辨禮儀贊導押冊押
寶綬舉舁寶冊官各加一階其餘應職掌行事官太常
脩撰儀註禮官并内行事官三品已下賜爵一級四品
已下加一階仍並賜勲一轉鐫造玉冊官各賜物五十
叚中書門下儀制官特加一階禮崇飬老道貴旌贒爰
示優恩以弘教化天下百姓年九十已上委所在長吏
量加存問孝子順孫義夫節婦旌表門閭終身勿事先
已旌表者亦量加優䘏川岳玄功聖贒幽贊宜因霈澤
用薦馨香五岳四瀆宜委本州長吏備禮致祭名山大
川自古聖帝明王忠臣烈士委所在以禮致祭亡命山
澤挾藏軍器百日不首復罪如初赦書有所不該者所
司具作條例聞奏敢以赦前事相言告者以其罪罪之
赦書日行五百里布告天下咸使聞知主者施行
元和十四年七月二十三日上(一作冊)尊號赦
編制
門下朕聞惟人戴后因事必極於推尊惟辟奉天有善
必歸於讓德在敷景化以荅玄功居有勞謙之思進多
滿假之懼緬自遂古何嘗不由是而致理焉朕獲纉睿
圖祗膺神器上奉大祭下安群生恭已臨軒兢懷馭朽
志欲周於四海念常切於一夫旰食宵興唯恐失墜運
属休泰時丁小康方隅廓清氛祲銷盪斯乃上荷乾坤
之垂祐宗社之降靈下頼卿士之叶心戎臣之宣力端
拱嚮道推誠任能豈予寡昧用集丕績况至化猶欝勤
憂未寧而中外臣僚文武多士累陳懇䟽並進昌言願
獻鴻名以增虚美詎衆心而率籲轉切顧𦕈身而内愧
靡安乃操吉辰爰受典冊禋告于清廟虔聞于昊天當
兹盛儀夕惕增厲於戲朕自御極再加景號在徽章而
孔備諒浮實而多慙宜因行慶之辰誕布惟新之澤與
物咸遂永孚于休可大赦天下自元和十四年七月十
三日昧爽已前大辟罪已下已發覺未發覺已結正未
結正繋囚見徒罪無輕重咸赦除之唯故殺人及官典
犯贓不在此限左降官量移近處已經量移者更與量
移如復資者即任赴選集丁憂去任服闋日亦與量移
如有親故在上都任於所司陳狀便與處分不必更待
本州申請如凖前制已合量移有司未註擬者並任累
叙并别勑因責授降資正員官所司亦與處分亡官失
爵放歸不齒者量加收叙流人移隸等並與量移近處
僧尼道士移隸者得罪人已亡歿家口未放歸者一切
放歸如自情願住者亦聽住左降官及流人先有官者
如有已亡歿各還本土應反逆緣坐配流在遠處身已
亡歿者如有親戚任便歸葬棄瑕宥過既咸達於幽明
錄善舉才庶無遺於廢滯或中外前資見任官如有因
瑕累未階錄用并左降官事情可恕才行足稱者宜委
中書門下量加簡拔随能錄用妖兇久阻汚脅所加今
既盪清宜從洗滌其淄青舊𬋩内官吏將士百姓等縱
有跡同惡逆掛涉流言事在往時一切不問維新之後
仍不得逓相糺告革其弊俗阜彼遺人切在分憂期於
共理鄆曹濮淄青沂海等三道百姓久淪寇境皆被殘
傷宜委本道觀察使刺史設法綏撫務令安輯勲籍所
著常典必行常恐踰時無忘終食撫平淄青諸道立功
將士宜委本道速凖前勅條䟽聞奏當與甄奬自經討
伐鋒刃所交言念傷殘每深憫惻其淄青舊𬋩四面官
軍陣亡將士等已有前勑處分收葬量事致祭其是賊
徒遺骸委在中野者亦委所在州縣速與掩瘞輦轂之
下萬邦所瞻封畿之内百役斯集永言凋瘵是用蠲除
其京畿諸縣今年秋稅戶青苗及秋冬季𣙜酒錢每貫
量收四百文從元和五年已前諸縣百姓欠負錢物草
斛㪷等共一十三萬五千一百一十三貫石速委京兆
府疎理具可枚數聞奏天寶已後戎事方殷兩河宿兵
戶賦不入軍國費用取資江淮繭絲所收寧免加厚物
力有限水旱相因歲月既深凋瘵亦甚眷言及此憫歎
良多今上天垂休氛沴清息師旅之後又兹豊穰省事
恤人庶乎惠養其淮南浙江東西宣歙江南湖南福建
山南山東荆南等九道今年秋稅錢合上供者每貫量
放三百文度支其今年秋稅留州留使錢并鄂岳共十
道每貫量放一百文度支元和五年已前諸道州府監
院送省除前制放免外諸色久負逋縣錢物等共四百
二十八萬八千八百貫石等監院鹽鐵使從貞元五年
已後至元和五年已前制疎理量放外應負諸色錢物
斛㪷共三百三十二萬二千一百五十一貫石等戶部
從建中三年已後至元和九年已前除前制疎理外諸
色欠負錢物共計五十三萬九千四百六十四貫石等
並委本司疎理具徵可放數聞奏御史臺及秘書省等
三十二司公𪠘及諸色本利錢其主保逃亡者并正舉
納利十倍已上攤徵保人納利五倍已上及展轉攤保
者本利並宜放免其正舉未至十倍亦委御史條䟽聞
奏京城内私債本因富饒之家乘人急切終令貧乏之
軰陷死逃亡主保既無資産亦竭徒擾公府無益私家
應在城内有私債經十年已上本主及原保人死亡又
無資產可徵理者並宜放免比來州縣多不定戶貧富
變易遂成不均前後制勑頻有處分如聞長吏不盡遵
行宜委觀察使與刺史縣令商量三年一定必使均平
其京兆府亦宜凖此河隴迥遠風沙早零動切烟塵之
虞居勞晝夜之警方加拊勉寤寐在懷緣邊諸軍自今
已後所給衣賜及軍粮價直宜委支稍加優恤展材效
用既竭忠勞行慶覃恩所宜優給内外文武見任及致
仕官三品已上賜爵一級四品以下加一階仍賜勲兩
轉神策六軍金吾威遠皇城諸道將士等普恩之外賜
勲三轉諸道將士經淮西淄青兩度立功者更賜勲兩
轉詩歌有客王道攸存禮著先師儒風載闡永懷後嗣
寧忘加恩二王三恪及文宣公賜物五十疋仁親為寶
睦族是先霈澤所行用頒慶賜大長公主長公主嗣王
各有賜物宸居所拱禁衛斯嚴寄切爪牙效彰忠勇恩
榮素厚寵錫宜周神策六軍金吾威遠皇城等諸軍將
軍已下各有賜物其將士等長行立仗者并守本營者
每人各賜有差四夷來庭萬里觀禮柔遠之義恩不可
遺鴻臚禮賓院應在城内蕃客並節級賜物昭受冊典
永垂鴻休皆惟皇臣克贊盛禮崇階高爵任子延恩式
示寵章以明酬奬讀冊官侍中韓弘讀寶官戶部侍郎
平章事皇甫鏄並加一階已至三品者賜爵二級撰冊
文官中書侍郎平章事崔群與一子正員官奉冊寶綬
書玉冊書寶官加兩階進寶綬進冊禮儀贊導押寶綬
舉舁寶冊官加一階其餘應職掌行事官寫制書官太
常脩撰儀注禮官并内侍省行事官三品已上賜爵一
級四品已上各加一階仍賜勲兩轉鐫造玉冊并填金
字造寶官等各賜物五十叚每懷先正尚想舊勲將以
勸忠故兹進錄故尚父子儀贈太師晟贈太尉秀實各
與子孫中一人八品官張巡許遠南霽雲顏杲卿真卿
各與子孫中一人出官陜州元從奉天定難功臣三品
已上普恩之外賜爵一級四品已上更賜勲三轉身歿
未經追贈者宜與追贈太學崇儒教化根本兩都國子
監舘宇如有隳壞處宜令本司計料聞奏當與脩葺官
属師氏委中書門下及所司精慎選擇用賢納諫常所
虚心計科求人抑有古典天下諸色人中有賢良方正
能直言極諫博通墳典達於教化軍謀宏遠堪任將帥
詳明政術可以理人者委中書門下尚書御史臺及諸
司四品以下清望官五品已上清望官諸道觀察使刺
史各舉所知仍限來年正月内到上都朕當親自策試
宗子中如有才行可稱者委宗正寺及所在長吏具以
名聞仍委中書門下量才叙用國典舊章墜廢滋久者
各委本司條䟽奏請當議施行元和元年已來制報處
分有未遵行者委御史臺提舉聞奏大明黜陟署在格
言所以考官吏之濁清究黎人之利病敷我化理属于
使臣宜委中書門下選黜陟使分巡天下恤其耉老必
及於州閭表其行義用敦乎風俗天下百姓年百歲以
上各賜米五石絹二疋純綿一色羊酒有差九十以上
各賜米三石絹兩疋仍令本縣令就家存問孝子順孫
義夫節婦旌表門閭終身勿事先已旌表者量加優䘏
祀典所載朝章是崇或美利在人或遺風可慕必資申
敬乃副予誠五岳四瀆宜委本州府長吏備禮致祭名
山大川及自古聖帝明王忠臣烈士各令所在以禮致
祭亡命山澤挾藏軍器者百日不首復罪如初赦書有
所不該者所司具作條例聞奏敢以赦前事相告言者
以其罪罪之赦書日行五百里布告天下咸使知聞
文苑英華卷四百二十二
