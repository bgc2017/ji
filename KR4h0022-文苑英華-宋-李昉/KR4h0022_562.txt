文苑英華卷五百六十三宋李昉等編
賀祥瑞三
賀連理樹表一首
皇太子賀瑞木表一首
爲納言姚璹等賀瑞桃表一首
爲宰相賀連理木表
爲宰相賀李樹凌冬結實表一首
中書門下賀許州連理棠樹表一首
皇太子賀芝草表二首
爲宰相賀合煉院産芝草表一首
代百官賀芝草表一首
中書門下賀芝草嘉禾表一首
中書門下賀芝草表一首
皇太子賀嘉麥表一首
中書門下賀恒華州嘉禾合穗表一首
賀嘉禾表一首
爲百官賀千葉瑞蓮表一首
中書門下賀神龍寺渠中瑞蓮表一首
賀西内嘉蓮表二首
爲百竂賀瑞筍表一首
爲朝官及岳牧賀慈竹再生表
賀連理棠樹合歡瓜白兔表一首
賀連理樹表閭丘均
臣聞靈氣所生恒起於無形祥跡所憑名屬於聖日雖
微物之成象固王者之明徵臣所部官園中有李樹質
茂宗生異標恒類交枝兩出共理三連綠葉密而泛烟
白花糅而似雪觀於即事(此句疑)知者稱瑞當今星精下
流天意玄寄往(一作嘉)圖誰載休徵莫儔昔上林樹生中
興劉氏推神議物我則居多臣謬齒勞(疑)章慙名首席
欣逄偶數竊躍昌期
皇太子賀瑞木表
臣某言臣聞惟德動天無遠而不格惟神感物有來而
必應伏惟天皇提乾象運斗柄戴黃屋而臨太階正紫
宫而開列室伏見某官奏稱石門玄谷内玉山宫側秋
水(一作暴長)漂木三萬餘根林衡悚廹匠人驚視仙桂來於
月中靈查下於天上昔開陽門之肇建飛柱潜移太極
殿之初營浮梁遠至論其壯觀猶尺燼之窺尋木喻以
皇家若牛涔之望鼇海方見凌雲之構匪日而成負黼
扆而朝百神垂衣裳而會萬國盛矣美矣輪焉奐焉臣
德謝元良濫膺儲貳寢門来謁常取候於鳴鷄大厦既
成竊自歡於賀雀不任鳬藻之至謹遣某官某奉表稱
賀
爲納言姚璹等賀瑞桃表李嶠
臣某等言伏見内出靈桃四實共同一蔕禁園芳果仙
庭竒樹名珍杏柰族茂櫻胡鮮花發於上春嘉實成於
早夏四而爲一表四夷之一君異而爲同明異才之同
貫漢宫留核曾所未窺衛國報瓊何能竊似殊祥靈應
疊貺駢臻凡在見聞孰不歡躍臣等謬當樞近累覿休
符喜抃之情實萬恒品無任欣慶之至謹奉表陳賀以
聞
爲宰相賀連理木表常衮
臣言今月二十六日得太清宫道士陳岳等狀稱聖祖
殿院東廊九靈門北有柰樹連理異枝還合者臣按漢
武元狩元年得竒木枝旁出輙後數日越地及匈奴率
衆來降者中興書云王者德澤純洽八方大同則木連
理伏惟皇帝陛下體元以臨寶位法道以御太和孝通
神明故祖宗禔福德合天地則草木呈祥至孝所感生
靈遂性湛恩既溥異類懷仁大告休期累彰嘉瑞况我
祖太清别殿竒樹效珍連理雙莖混成一體其同本也
所以煩於衆枝其附内也所以慶於無外必有削袵之
類亦表其強幹之休天下一家本支百代稽於圖傳可
以明徵聖敬所臨神心允答不然豈獨秀不遷之廟增
華太素之宫曲折合符精靈相會耿光丕貺高映古今
臣媿無黃老之術謬贊清虛之化獲奉休異喜萬恒情
望請宣付史官編之簡册無任欣抃之至謹奉表陳賀
以聞臣某誠歡誠慶頓首頓首
爲宰相賀李樹凌冬結實表孫逖
臣等伏見劉麟奏南郡李樹凌冬結實并圖及李實者
惟此珍樹名應皇族玄元所指用興長發之祥明靈是
憑故表非常之瑞已經夏實更發冬榮霜雪而翠葉不
凋斯須而朱實皆就仁及草木既叶太平之期道貴生
成仍呈久視之應恭惟聖感詎可名言所以彰寶祚之
靈長表天枝之碩茂遠踰海嶠來薦闕庭豈三秀之足
稱何两岐之敢喻殊祥荐至品物同歡况在臣等寧勝
抃躍無任欣慶之至謹奉表陳賀以聞
中書門下賀許州連理棠樹表
權德輿
臣某等言今月中使某乙至奉宣進止示臣等許州觀
察使上官說所奏許州長社縣嘉禾鄉合穗村連理棠
樹一株者謹按孝經援神契曰王者德及草木則木連
理伏惟陛下聖澤玄功浹洽生類故天休滋至地産交
感亭育變化發爲百祥珍木敷榮異根合幹表兹植物
以瑞康時况嘉禾名地以同唐叔之獻甘棠挺秀寧比
召南之什芬芳連理遐邇叶心叢滋慶祉昭煥圖籍臣
等謬參鼎餁喜萬恒情無任欣抃踴躍之至謹奉表陳
賀以聞(貞元八年四月一日)
皇太子賀芝草表崔融
臣某言伏承某月日芝草生乾元殿瑞命天來符祥日
至煌煌三秀分芰(一作藻)井而攅柯曄曄九光間梅梁而
吐葉晉都宫閣何必靈芝之臺洛邑山川居然密邇之
地中賀伏惟天皇君臨海内帝有域中兼漢制而宅兩京
用堯心而加百姓神精下降洽至道於丘陵靈液旁霑
被深仁於草木觀其如盖如閣(一作為盖為閣)如日如星得五
方之氣象合四時之景色仙人在上則車馬疑飛神龍
居下則風雲不去謂蓬瀛之海列(一作到)即崑閬之山開
魏皇之雙幹莫儔漢帝之九莖爲劣可以薦郊廟可以
觴公卿臣謬踐儲闈祗膺守國不獲親承左右目覽休
徵雖玉脛逆(疑作延)齡在神仙而可致而方(疑作刀)圭入膳
視朝夕而猶賖是用心馳仁夀之前慶集肅成之下無
任抃躍之至謹遣某官某奉表稱賀
皇太子賀天后芝草表
臣某言臣聞德合天地仁之所及也深道貫神明孝之
所寘也極故有玄功肹蠁靈命氤氲瑶光發辰象之精
金色吐隂陽之秀伏惟天后化含萬物訓正六宫天下
被塗山之音海内仰河洲之教今月某日使某至伏承
芝草生於東都太原守舍利塔屋下芝英繞殿暫疑王
母之臺芝草成田聊比宓妃之舘其蔕紫其莖白霑霈
雨露之津搖動風雲之氣斜臨網樹分貝葉而重開近
對淪池接蓮花而倒下豈與夫生于石室空傳好道之
言産自珠宫徒事不經之說可同年而語哉臣濫承天
祚多慙國本始欽玄澗之祥更喜黃雲之地頌聲無輟
在郊廟而方傳御膳有憑俯神仙而何遠臣子之慶倍百
恒情無任欣忭之至
爲宰相賀合鍊院産芝草表孫逖
臣等伏見道士黃河清等奏興慶宫合鍊院内産芝草
五色分輝六莖(闕)神丹入鍊而轉精禎祥應期以如
答覩兹嘉瑞望宣付史官者伏以靈芝所致和氣之精
著美仙經標名瑞典陛下深仁契道至德通神鍊液飛
丹既啟長年之舘敷華有葉遽呈三秀之祥五色有類
於卿雲六莖且符於帝樂豈惟動植昭感以表於休徵
固亦真仙叶應用彰於聖夀臣等忝侍軒陛倍深慶悦
無任抃躍之至謹奉表陳賀以聞
代百官賀芝草表獨孤及
臣某等言伏見開府儀同三司魚朝恩奏含暉院及白
華亭院内並芝草生者臣等謹按圖諜(集作謹披圖按諜)竊考
前典(集作志)蓋王者以道蒞天下而德及庶物則有靈木
神草(集作神木靈草)儲祉(集作祥)效異陛下賢聖恭儉慈仁愛人
開阐學校尊教勸德將以五經根本庶政風化所浹神
人以和和氣旁逹感蒸爲瑞(集作和氣傍感蒸而爲瑞)不然豈靈芝
菌蠢異處同植不産他宇必於宸居曄曄九葩之盖煌
煌三秀之質盖表陛下之欽明光宅以人文成化靈根
碩茂萬葉無疆神應炳然天意如荅臣等獲忝朝列幸
覩禎祥云云
中書門下賀芝草嘉禾表常衮
臣等言伏見兵部尚書中書門下平章李抱玉進芝草
嘉禾者臣聞王者道洽則靈芝生天下和一則嘉禾應
伏惟陛下誕膺景命憂濟生靈合太上之德感元精之
氣天地氤氲神明滋液降此珍物叶於昌期垂盖連莖
三華煥發離根合穎一穗孤秀沫我渥澤扇其祥風衆
草之英百糓之長以兆稔歲以符太平昔周得唐郊之
獻列篇於典策漢獲甘泉之祉薦歌於清廟三瑞之極
一朝會同長發其祥無疆之慶臣等謬參近侍幸覩休
祥喜抃之情倍萬恒品無任歡抃之至
中書門下賀芝草表
臣某言今日中使吳承(一作永)清至宣示宋汴節度使御
史大夫田神功所獻芝草一株紫盖黃莖叢生者天生
神物王者嘉瑞竒秀之狀靈篇未書伏惟陛下孝通神
明德至草木和氣所感禎祥屢彰煌煌靈芝郡國來獻
垂以金盖發其瓊葩爛然紫雲之色灼然紅蕖之秀王
德斯應皇家永昌固可寫狀圖諜薦于郊廟祇奉天意
贊揚鴻休臣等獲覩殊祥喜倍恒品無任慶抃之至
皇太子賀嘉麥表崔融
臣某言伏見雍州司馬徐慶稱所部有嘉麥一莖六穗
纖芒濯露疑因黑壤之宜香稼搖風若吐黃金之色豈
非靈心昭應睿德感通降之自天何必來麰之詠嘗之
於廟先符孟夏之時凡在含生相趨動色臣謬當居守
肅奉宗祧一穗兩岐徒說張君之詠十畆千石方輕范
氏之書仰天意而增歡顧人心而載躍無任喜抃之至
謹附起居使某官某奉表陳賀以聞
中書門下賀恒華州嘉禾合穗表
權德輿
臣等某言伏見武俊所奏恒州鼓城縣生嘉禾一本合
穗又盧徵奏華州鄭縣太平鄉三交里獲嘉禾一穗者
謹按孫氏瑞應圖曰嘉禾者五糓之長王者德茂則生
伏惟陛下德叶玄功仁育生類同穎擢秀殊祥並時昔
周道既昌唐叔以獻表天下和平之兆爲隂陽訢合之
符五糓登成百嘉儲祉發於厚載集是休徵况嶽鎮之
方表章繼至感通昭晣莫甚於斯臣等忝列台司喜倍
恒品無任欣抃踴躍之至謹奉表陳賀以聞臣某等誠
歡誠喜頓首頓首謹言(貞元十五年九月七日)
賀嘉禾表張仲素
臣某等言今月某日伏見平盧淄青等州節度使鄆州
大都督府東平縣官莊地内有禾異壠雙本合成一穗
畫圖奏進傳示百僚者臣等中賀謹按瑞應圖曰王者德
茂而太平君臣和則嘉禾朱草以中萌言不得中和之
氣即不生也伏惟陛下鼓和風茂休德泰階平於上下
大中建於人臣神明是若徵兆必報通彼殊壠揔其雙
莖滋大澤以冥造成嘉穗而薦和合爲一彰至化之會
同堅而好表資生之豐實推物類以得天意觀繪事而
擬靈篇几在班行咸同慶幸不勝云云
爲百官賀千葉瑞蓮表崔融
臣某等文武官若干人言伏奉恩旨垂示臣等千葉瑞
蓮觀其綠裏紅葩緗莖素萼露搖珠點霞坼金鬚百星
交映羽盖張而一色萬目齊明車輪合而千狀謂翔鸞
之欲舞若群鵷之並飛峯形聳而半天石勢蹲而臨海
冲氣積其下惠風流其上服之可以登仙採之可以駐
夀雖復釋𣑽天王之國千影離婁善住天子之地雙輝
燦爛校之今日未可同年臣等謹按華嚴經云蓮花世
界是廬舍那佛成道之國一蓮花有百億國無量清淨
經云無量清淨佛七寶池中生蓮花上夫蓮花者出塵
離染清淨無瑕有以見如来之心有以察如来之法道
之行也曾不徒然伏惟天册寶金輪聖神皇帝現此妙
身當兹巨瑞符契冥合影響不差有百億國無量清淨
者天意若曰護蘇蟻結默啜蜂飛聞鼓鞞而革面望旌
旗而懸首指麾而邊境獲安高枕而中國無事風行電
掃縳噍類於百億之區霧廓塵銷反遊魂於清淨之域
深仁所及不亦弘哉臣等濫奉朝恩親披瑞諜非常之
貺曠古未聞殊特之珍歴代一見手舞足蹈倍百常情
無任慶躍之至謹詣朝堂奉表陳賀以聞
中書門下賀神龍寺渠中瑞蓮表
柳宗元
臣某等言今日中使某至奉宣進止示臣等神龍寺殿
前渠中瑞蓮花圖其花一莖兩房者伏惟陛下仁聖感
通弘被生植宥萬方之暇必順天心於九重之中别開
佛刹絪緼降祉菡蓞敷榮瑞兹灼灼之花廽出田田之
葉吉祥殿外芳(集作芬)馥殊常功德池中光華交映扶疎
發越並秀相鮮玄功嘉應超冠圖諜彼芝稱三秀麥有
兩岐雖驗休祥豈階妙法觀雙房之挺茂荷一雨之均
霑隂隲生成發輝嚴淨臣等忝居樞近倍萬歡心無任
欣忭悦懌之至謹奉表陳賀以聞(貞元十八年六月十八日)
賀西内嘉蓮表(德宗)權德輿
臣某言今日某時中使某至奉宣聖旨出西内神龍寺
前水渠内合歡蓮花圖一軸示百寮神圖煥開異彩交
映贊天地之合德表神人以同歡臣某誠歡誠慶頓首
頓首伏惟皇帝陛下道協重華慶傳種德陶隂陽之粹
美孕造化之精英吉慶每見於天心發祥必自於禁掖
是使雙華擢秀連蔕垂芳香激大王之風影耀(集作輝)天
泉之水煥開宫沼旁映給園靈貺應期天龍護聖寶歷
夐超於小劫神功允洽(集作協)於大千臣某獲覩昇平濫
居榮寵聞瑞應而稱慶仰繪事以增歡無任抃蹈喜躍
之至
賀西内嘉蓮表張仲素
臣某言臣伏見今月九日中書門下宣示百官西内池
中嘉蓮圖其蓮一本兩花者臣聞明聖有作天人合應
既彰花本必降祥符即事而推昭昭可見伏惟陛下儲
精要道憂濟群方致理大同猶懼不至所以恢弘聖教
資福生靈玄造感通嘉瑞屢降况兹菡蓞儒釋同稱經
文但喻乎淤泥詩人特歌於陂澤豈比夫躍銅池(闕)
傳芳丹禁濯影清流特聳孤莖以表清淨之源一致
對敷雙萼是明内外之教齊興天雖不言假物明意臣
仰披圖諜逖覧古先豈無禎祥莫此昭著望雲就日徒
深抃躍之誠舞德歌功何報恩私之重無任抃賀慶躍
之至云云
爲百寮賀瑞筍表李嶠
臣某等言伏見舊明堂某前有叢竹抽新筍數莖綠蘀
含霜紫苞承雪凌九冬而擢穎冐重隂而發翠伏惟陛
下仁兼動植化感靈祗故得萌動惟新象珍臺之更始
貞堅效質符聖夀之無疆隣帝座而虛心當歲寒而抱
節一人有慶萬類呈祥凡在見聞孰不欣躍無任慶抃
之至謹奉表稱賀以聞
爲朝官及岳牧賀慈竹再生表陳子昂
臣某等言臣等聞書曰天視自我民視天聽自我民聽
故堯臣方命降震怒之災姬旦聖人(集作姬聖尊仁)受昭事之
福先王所以恭畏上下祇奉天心於是有昭德塞違懲
惡勸善所以明枉直正典刑伏奉恩勑宣示司農卿宗
正(集作晉)卿所奏日者王德夀等承使失旨虐濫無辜災
感蝗蟲毒痛慈竹寧歲爲之饑饉甿庶以之流離冤䰟
冥呻玄感上惻乃降明制發德音恤淫刑蠲虐典於是
幽䰟雪憤遺噍昭蘇枯竹由其再生蝗蟲爲之隕跡(集作)
(韜青)牂蠻動色瘴癘收氛當天札之凶年致昇平之稔歲
非夫聖靈昭感天人合符何吉凶之徵報同影響天下
幸甚臣等聞聖人法天所以順物小人違道則必亂常
故虞稱欽明嚴四凶之罪魯有仁義正兩觀之誅所以
邦家用昌苛慝不作王某等色厲内荏心僻行堅弄措
刑之文爲商夷之法以訟受服同惡自尤竟招殛竄之
辜允肅政刑之序今者蒼鷹歛翼乳虎含牙朝廷無腹
誹之憂天下有措手之頌信可以懲殘創酷誘善旌冤
永清侮弄之階共登仁夀之域臣等謬贊臺閣忝守藩
維實思仰奉大猷以穆中典幸属至聖崇德小人勿用
凡在庶品實百恒歡雖成康頌聲文景默化刑清政肅
曾何足云伏乞書之國經頒示天下使四方風動萬國
歸仁垂範後昆以爲炯誡無任慶抃之至
賀連理棠樹合歡瓜白兔表武元衡
臣某言臣聞至德有感嘉瑞必呈非汪洋霶霈不能動
神靈非葳蕤䢔遝無以彰明盛伏惟陛下登建皇極二
紀于茲情無忘于一日德彌新於萬載懷徠反側優容
直諒至仁所漸潜銷于毒螫大賚所及無間于忽荒故
得禎祥荐臻策簡填委迨于今日不可勝書此實上天
所以丁寧俟登封告成也今又見許州長社縣劉斌地
内連理棠樹圖徐州彭城縣陽守志園中合歡瓜圖又
進白兔并圖等伏以甘棠符於國號連理表於邑中瓜
瓞頌於詩人合歡守於園内兔居卯位白順金色金者
取象於武臣白者明資於義邑足表巍巍宗社長慶於
大同赫赫天枝永崇於皇度俾秉旄節必效精誠懸象
告人焯乎明著竊覧前志歴考休徵積彼千載之祥無
兹一歲之盛臣忝私恩覩所未聞抃舞之誠倍百恒品
無任云云
文苑英華卷五百六十三
