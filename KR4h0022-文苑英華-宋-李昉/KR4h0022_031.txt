文苑英華卷三十一宋李昉等編
地類七
古石賦一首石賦一首
落星石賦一首昆明池石鯨賦一首
禎石賦一首仙石靈臺賦一首
石鏡賦二首望夫化為石賦一首
溜穿石賦二首
古石賦鄭惟忠
博望侯周遊天下歷覽山川尋長河於異域得美石而
獻焉漢武帝未之竒也東方朔見而喟然曰此石英輝
潤密秀色明爛舊枕昆吾之谿曾臨歸美之岸玉雉飛
而激矢金雞鳴而縱彈至如天台始裂地乳初分丹靑
孕彩隱起成文盈尺則内含明月膚寸則外吐浮雲别
有兩楹分竦雙闕相向依依識啓母之形亭亭表望夫
之狀鼔迎桴而若動帆映舟而似颺此並流膏曲澗滴
髓危峰據谷成虎臨池作龍鋪英九節連葉千重若乃
泗水之上岐山之側撫之則磬動竒音被之則錦開新
色匠石見而驚駭師涓聞而歎息於是琢磨成狀雕瑩
生輝似龜則負圖盤峙如鵲則緘印鶱飛在地者佳人
𢷬練登天者織女支機及其火烈崑墟星流宋國被隕
形碎遭焚影黑碑沉郢路之東柱折陽關之北昔之開
壇竹聳抱劒松抽礎應山雲之潤橋通海水之流柳谷
岸崩之馬鬱林泥落之牛莫不歲月凋訛丘陵蕪没顛
墜坑穽枕倚巖窟據洞口而嵳峩出泉心而硉矹徒見
新排理坼舊蹙文迴圓分者雹散方裂者冰開旣藏瑕
而被蘚又抱穴以侵苔豈如寫鏡能明磨鋒可利擊拊
充帝庭之樂關和覩王府之器總五色而補天含九光
而鎮地者矣詞未畢帝乃顧而言曰楚王見璞棄之山
阿不有卞氏其如玉何抽琴命操爲古石之歌歌曰江
東藏瑞簡濟北藴兵書若非平固湖中鴈定是昆明池
裏魚歌響旣終神儀有懌左右驚視符彩傍射使玉人
而攻之果得連城之璧
石賦李邕
代有遠遊子植杖大野周目層巖覩巨石而歎曰兹盤
礴也可用武而轉乎兹峭峙也可騰趠而登乎觀其陵
雲插峰隠霄横嶂峻削標表汗漫儀狀劃鎮地以周博
崛戴天而雄壯默玄雲之暮起赩丹霞之朝上若使矗
布長城嶷聮高壁遏西戎而分塞截東胡而度磧張九
州之地險蹙四夷之天隔固可以眇絶驕子遐阻勍敵
歸華夏之甲士却邊荒之羽檄别有列在王庭地當文
砌疑貞琬之粉澤豔重錦之光麗承聽政之梁柱納進
賢之階陛匪徒夾植桃李因芳茝蕙䧏神女之徜徉拂
仙衣之容曳若乃苔蘚剥落雨露淋漓水碧藻曜繪畫
紛披不邀代之所貴不欲人之見知罔懷金而則異曷
剖玉而方竒至若危堞孤援懸門禦衝出陣摧鶴乘城
起龍砲與矢而飛雨磁當途而列墉金鼔爲之沮氣戈
矛爲之輟鋒借如奕秋沉思蜀相興圖秉節制以全勝
縱劫殺以論都鄙宋緘之謬識嘉禹鑿之神模落五星
而多懵坐千人而不孤惟磨礱之所取任圓方之自殊
支空留於織室編尚想於兵符鳥何恨而填海山何言
而望夫徒以貞者不黷堅者可久臥如羊於山野蹲似
虎於林藪知作鼓之希聲信爲人之無偶梁架海以東
住(一作注)鎮臨江而南守庶投水而克成將補天而何有
豈獨砥礪利器盤踞眞王鏃來肅愼門通越裳屹特立
以興主駕能言以發祥邇聞(疑作開)蓮兮表華遠倚劒兮
疏梁保兹城而永固結彼交而不忘何止藏書入室勒
篆離經翕湘川之飛燕伏昆池之駭鯨膏久服而顔駐
碑一觀而涕零豈如扣角匡坐且悲歌於白水尋山小
住止危途於翠屏而已哉
落星石賦崔沔
元氣初變有形旣闢稟清明之表者騰爲星辰受重濁
之資(一作姿)者降爲土石肇經綸於邃古蓋常久而不易
詭哉靈物爰始混成參夫玄象麗於太淸彼在天也何
譴奄淪落於邊城其在地也何幸復推遷於上京爾其
蘭臺廣廡芸閣脩除飛軒廓落邃宇崇虚芳草旖旎珍
木扶疎邇九重之宮闕藏萬古之圖書地禁務簡政和
禮舒貞而不黷其淸有餘意棲閒之得所形(一作雖)變化
其焉如徒觀其隱淪晶昭(疑)畜縮光芒體硉矹以難動
氣埋冥而不揚擬於規矩旣不合於圓方徵其彩飾又
無復於玄黃匪處匪出不識於行藏匪榮匪悴不逹於
炎凉夫其靜也何必徐生百祥夫其重也何必能鎮百
殃庶永終而知弊蓋抱璞而襲常彼無用也亦至人之
所謂允臧
昆明池石鯨賦李子卿
漢武帝將恢厥功闕(一作闢)厥土使近必伏遠必取乃象
滇河以爲池法昆明而教武於是水物備石鯨吐茸鱗
鏤甲欲動於漣漪掉尾建鬐必隨於風雨殘文沙白古
色苔蒼若噴沫而生浪狀銜珠而有光質惟其堅豈有
時而泐感則斯應蓋動惟其常方將協靈德薦禎祥豈
泥沉而沙臥與地久而天長者哉至若漢苑風霽秦渚
流春輕搖澹泞稍動淵淪載沉載浮百尺且窺於頒首
若明若滅兩崖猶認於文鱗對牛女而光動映樓船而
色新誇大豈慙於海客遇屯空笑於波臣及乎雷隱南
山雲生北斗鼔怒波擊崩騰水走勢則淘淘(疑作洶洶)有類
陽侯之振聲乃虩虩宛是蒲牢之吼若此則非不知靈
之所憑神之所有者也且石之爲質也磨而不磷魚之
爲物也動而必順豈比夫爲犀蜀郡浦際空沉作燕湘
川雨中方振色映乎崖渚性合乎風雷非任子之釣得
儻琴高之御來幸見處於河漢亦何辭於劫灰客有感
而言曰今失流無虞鏗鐘何託請爲不轉之志以就觀
濠之樂儻南溟之可圖吾固知夫後時之可以潜躍也
禎石賦(以素質玄字篆隷相參爲韻)薛存誠
上帝乃眷下顧豐我皇祚産禎石以報德約遠人以遐
赴外輝煥以發章内淸明而含素方圓冰潔篆隷星布
五千符聖歷之長一九合太陽之數瑩然非追琢所及
忽爾若神靈來附考乎文也知諸受命之期徵乎石焉
示此維城之固且夫文旌乎實石堅乎質垂本根以繁
茂作元后之貞吉驗符而天命有歸貽慶而孫謀莫失
方洛書以自來狀河圖之負出懿夫皪彩發鮮隱起成
姸質非工斵字乃神鐫移篆文於玉璽之上取隷則於
銅棺之前紛鳥迹以届漢若飛騰而在泉帝拜昌言慶
實延於卜代名傳聖運功何異於補天苟不思而來曁
恭承眷於上玄信乎瑞以勤致彰乎天賜其爲后也貴
乎無得而稱其爲石也下乃不求而致豈比夫渭濱之
璜兮空言佐命峴首之碑兮永沉文字孰若我垂吉祚
於當時演昌期於後嗣且乎文可嘉而不可卷石可固
而不可轉題八角而爾乃增輝刻九言而吾斯盡善宜
子孫之蟄蟄得先銜於篆隷太宗勞謙垂制虔告上帝
伊連被而莫紀自高祖而流裔其石也爲遐玉之祥惟
孤也實先君之系誠降慶之所致敢欺紿於輿隷於是
公卿列辟劒佩鏘鏘聮趨詣石再拜稱觴斯萬人之有
慶表二聖之重光不然何炫發於石玉侔其相瑩(疑)煌
無點璀璨有章帝曰祖考之德惟覃股肱之能以參故
天錫之罔替諒不榖而何堪
仙石靈臺賦
惟神化之所感何禎祥而必臻位將天而同德天與日
而共新百靈扶於三善萬象資乎一人美以(疑)英聲遠
被嘉貺必陳於是祕其迹則如畫如隱圖其文則匪鐫
匪刻屈若絲縈舒同髮直彩非因染辭無假飾雖真籙
之可觀固神功之靡測若乃烟消字發苔落文生映月
波起含日金明彰八千之綿祚著三代之珍名或鸞迴
而鳳轉乍雲點而霜横法兼篆籀體備形聲信天筆之
攸假實神翰之所成至如桂影宵臨星光夜燭分若珠
解連同瓊續映斯(疑作朝)霞以散錦流夕露以垂玉紀三
皇之故亊包五代之遺躅足使濁河龍泳淸洛龜沉旣
超前而冠後亦挾古而光今所以管絃流韻鐘石凝音
豈獨妙符至理固亦道叶乾心總羣瑞以考徵實表盛
乎貞紀騰茂實於千載激淸流乎萬祀玄象煥以呈祥
靈山鬱以效祉明皇期(一作基)之永固與天地乎終始嗟
微臣之菲薄屬欽明於暮齒望天闕以長謠情顧戀其
何已也
石鏡賦(以淸光内朗稟之媚然爲韻)李程
惟石之貞惟鏡之淸鏡因石以爲異石假鏡而爲名其
在石焉肇自一拳之質其爲鏡也非因百鍊之精不資
磨瑩而冰淨詎假雕鐫而砥平徒美夫孕淸瑩含彩綴
粲玉質以皎皛蓄霜華而明媚匪因人力其成也何時
倬彼神功其來也奚自凝輝烱烱散彩洋洋旣不勞乎
鎔範亦無失於圓方輝映空巖恒舞山雞之影色澄淸
夜寧慙玉兔之光伊鑒物之必審信自然之所稟彼虚
受而不遺同至道之無私旣不限於遐邇豈有差於毫
釐深山之中誰辨藏冰之處幽谷之際寧分抵璧之時
况剛直其體淸貞自持恒發輝山之色常含韞玉之姿
懷寧一之心不可轉也處闃寂之地誰其尸之當六合
之精爽澄素輝之潔朗可以坐致於雲霄可以立分於
魍魎知遠之邇視山岳之在目以小觀大覽江湖如指
掌且鏡之爲物也淨石之爲義也堅旣守質以固矣亦
騰光而皓然朗鑒之前皆願呈其肝膽委照之下終願
辨乎媸妍故能無幽不燭無物不載彼三光與萬類莫
不形乎其内也哉
望夫化爲石賦(以望遠思深質隨神變爲韻)白行簡
至堅者石最靈者人何精誠之所感忽變化而如神離
思無窮已極傷春之目貞心彌固俄成可轉之身原夫
念遠增懷憑高流眄心搖搖而有待目眇眇而不見絲
蘿無託難立節以自持金石比堅故推誠而遂變徒觀
夫其形未泐其怨則深介然而凝類夫啓母之狀確乎
不拔堅於王霸之心口也不言腹兮則實形落落以孤
立勢亭亭而迥出化輕裙於五色獨認羅衣變纖手於
一拳已迷紈質矧乎石以表其貞變以彰其異結千里
之怨望含萬里之幽思綠雲朝觸拂峩峩之髻鬟微雨
暮霑洒漣漣之珠淚雜霜華於臉粉脫苔點於眉翠昔
居人代雖云賦命在天今化山椒可謂成形於地於是
感其事察其宜採蘼蕪之芳生不相見化芙蓉之質死
不相隨冀同穴於冥漠成終天之别離則知行高者其
感深跡異者其致遠委碧峰之窈窕辤紅樓之婉娩下
山有路初期携手同歸窺戸無人終歎往而不返嗟乎
貞志可嘉高節惟亮同胚渾之凝結異追琢而成狀孤
烟不散若襲香於爐峯之前圓月斜臨似對鏡於廬山
之上形委化而已久目凝睇而猶望悲夫思婦與行人
莫不覩之而惆悵
溜穿石賦(以能以甚柔而攻至堅爲韻)趙蕃
山溜泠然漱幽石而濺濺恒羃䍥以迸集忽嵌空而下
穿介若自持謂稟靈而利物呀而中斷見積小以摧堅
且其輕重異源剛柔殊類嘉洞出而無朕知累功而有
自貫白雲之幽抱滴滴方來破蒼苔之古痕泠泠斯至
﨑峗莫狀激射無窮逗跳沫以居内洩涓流而在中日
就月將必漸然而爭(一作自)赴因微方著殊異(疑作易)者之
先攻原乎厥性旣柔其平如砥因滴瀝以成象若洞澈
而虚已注而匪竭歎追琢之莫加協乃有時顧堅貞而
何以下漱而玉中開似冰謂雕以爲樽窪而無當疑鑿
而成磴豁爾非憑然則引深邃洞觚稜諒在物而靡及
非自微而不能由是異類相推於斯何甚蒙兮莫奪堅
然是禀淸光亂灑初熠熠以穿菱素彩頻垂每熒熒而
透錦偉夫烱若方絜於焉注兹或零落以將盡竟連環
而不遺依依未通遵神泉之靡息一一將徹聽鳴玉之
遠而故可以託質悠悠于山之幽載吐潜液靜如冥搜
滴盤礴之間通兹餘潤挺剛克之際分乎至柔諒成功
之不遠庶積習之可求
第二(同前韻)楊宏貞
溜可穿石柔能䧟堅因依而上下相遇悠久而貞剛失
全始則泠泠觸泓澄而或躍旣而決決窅洞逹而旁穿
一道中透孤光下懸何載馳之不息終漸靡之使然觀
夫習坎能通柔虚洊至虹挂空而飲井星曳練而投地
徵老耼之說柔弱勝於剛強驗夫子之文積善由乎馴
致當其涓涓無已皓皓未通若嶃巖之見拒能激射以
相攻旣潄盪以探奥遂深沉而鑿空下漱花浮似出桃
源之外乘流魚躍如辤丙穴之中言念其美因詳所以
石雖堅而有崖溜雖柔而不止進寸退尺常一以貫之
日往月來則就其深矣克諧潤下之道實契靈長之理
想夫經始之時人莫知之笑我者謂量力而徒爾見機
者料成功之遠而旣知難而不退長引彼而注兹是能
卒獲其求何傷守柔細滴瀝以成響大逶迤而若抽在
彼一拳同玉巵之無當經乎五色狀銀漢之分流其空
可翫其義可禀庶求福之不回思進身而去甚彼以水
投石于嗟莫承摧鋒飲羽誰謂難能曷若挫銳而功著
積微而道弘妙哉斯賦之旨惟執柔而有恒
文苑英華卷三十一
