文苑英華卷八百四十六宋李昉等編
儒二
兖州曲阜縣孔子廟碑一首
陳留郡文宣王廟堂碑一首
許州文宣王新廟碑一首
柳州新修文宣王廟碑一首
處州孔子廟碑一首
書處州韓吏部孔子廟碑陰記一首
兖州曲阜縣孔子廟碑李邕
嘗觀元化隂藏上帝玄造雖道遠不際而運行有符揚
𣙜大抵宣考神用逮(一作建)人綂之可復補天秩之將頽
其揆一也昔蚩尤怙賊厥弟驕兵巨力朋徒合緒連禍
則黃帝興聖首(一作重)出群龍推下濟以君人儆勤略以
勘亂逮至横流方割包山其咨轉死為魚鱻食不粒則
堯禹並跡振拔殷(一作隠)憂導百川康四國粤若殷禮缺
周德微宋公用鄫楚子問鼎則夫子卓立燦然成章闢
邦家之正門播今昔之彛憲此天所以不言而成化聖
所以有開而必先其若是者乎故夫子之道消息乎兩
儀夫子之德經營乎三代豈徒小說盖有異聞夫亭之
者莫如天藉之者莫如地教之者莫如夫子且沐其亭
而不識其道則不如勿生荷其藉而不由其德則不如
勿運故曰消息乎兩儀者也夫博之者莫如文約之者
莫如禮行之者莫如夫子且會其文而不揚其業則不
如勿傳經其禮而不啓其教則不如勿學上代有以焯
序中代有以宗師後代有以丕訓故曰經營乎三代者
也噫唐虞之美不必至是贊而大者進聖君也夏桀之
惡不必至是擠而毁者激庸主(一作君)也伊尹之忠不必
至是演而數者勉誠節也趙盾之逆不必至是抑而書
者誅賊臣也至若論慈廣孝輔仁寵義職此之由於是
君臣之位序父子之道明朋友之事興夫婦之倫得雖
朗日開覺膏雨潤澤和風清扇安足喻哉借如九皇繼
綂而政醇千聖同年而道合雖事業廣運而理濟(一作齊)
一時未有薄遊大夫僻居下國德教既往言滿方來廟
食列邦不假手於後續君長萬葉必歸心於素王若此
之盛是以騰跨百辟孤絶一人曷成名而可稱盖取興
而為大者也我國家儒教浹宇文思啓(或作戾)天仲吏曹
以追尊建禮官而崇祀侯褒聖於人爵尸奠享於國庠
是用大起學流錫類孝行敦悦施於萬(一作方)國光覆彌於
胤宗三十五代孫嗣褒聖侯璲之子(一作芝子)藏暉洎族賢
元亨等或專門碩學(一作儒)罔墜于緒或餘波明哲載揚
厥聲乃相與合謀曰夫墟墓之地禮曰自哀聽訟之樹
詩云勿翦一則遇事遺愛一則感物允懷矧乎大聖烈
風吾祖鴻美故國封井舊居川岳歟宜其悚神馳魄膝
行膜拜陳齋祭奠嚴祠樹繚垣以設坊刊豐石(一作碑)以
為表兖州牧京兆韋君元(一無元字)珪王國周親人才懿德
明啓風績(一作俗)休有政(或作名)教長史河南源晉賓字光
國賢操孤興清節特遠納人以禮成俗於師司馬天水
狄光昭(一無昭字)字子亮相門開祥(或作祚)雅道踵武聞義必
立從事可行錄事參軍東海徐仲連功曹成陽盖寡(疑)
倉曹太原王道淳弘農楊萬石戶曹博陵崔少連弘農
揚履玄(一無此五字)兵曹太原王光超(一無此五字)范陽張博望
法曹安定皇甫佺東海徐彦光士曹滎陽鄭璋參軍扶
風竇光訓及曲阜縣令鴈門田思昭主簿吳興施文蔚
清河晏弘楷等宦緒通德儒林秀士升堂覩奥遊聖欽
風僉同演成乃共經始其銘(或作詞)曰
元天隂隲大明靈(一作虚)鏡神不利滛物將與正凡曰投
艱在此逢聖吞沙薦虐軒皇(一作黃)底定襄陵兆灾夏禹
文命周道失序夫子應聘刪(一作刊)詩述史盛禮張樂雅
頌穆清訓詞昭灼片言一字勸善懲惡誘進後人啓明
先覺六順勃興四維(一作教)皆作元(一作茂)功濟古至道維
來首出列聖席卷羣才大名震耀廣學天開蒸嘗匝㝢
(一作宇)誦習(一作聲)窮垓帝念居室以光壽宫建侯于嗣環
封厥中孫謀不泯祖德斯崇乃刊聖烈用廣休風
一作皆唐文粹
陳留郡文宣王廟堂碑(前篇作記)陳兼(又見獨孤及集)
唐天寶十有一載歲次壽星陳留改文宣王宫(七字前篇作陳)
(留郡重建文宣王廟)郡守河南道採訪處置使元公彦冲所以崇
德樹風敬教勸學也初公以三務(前篇作農)之隙分命(前篇作務)
有司修廢功舉墜(前篇作墮)禮而此堂也舊規僵(前篇作偪)陋下
宇將壞我是以有經始之制冬十月丙午新宫成凡天
下有道則文教大洽為政者克廣舊典以尊先聖禮也
浚儀令河東裴勝叶恭大猷祗奉成績乃立石于(前篇作扵)
朝廷以旌盛德所庇云
有三才然後有剛柔剛柔交而利害作乎其中於是横
目蚩蚩天不能節黃帝堯舜氏始以仁義拯溺其流及
乎夏商而周監二代有明堂之禮樂教之首也逮周(集無)
(周字)德下衰王室卑而五覇起彛倫墜而六學缺天將持
其木鐸以授後聖繇是周公沒五百歲而夫子生雲從
龍風從虎大道既作天下化成故夫子修詩書以酌虞
夏殷周之損益而國風帝典備約魯史記以書二百四
十二年之廢典而亂臣賊子懼嗚呼(集作嗚戲前篇作於戲)不(前篇)
(有有字)大壞何以見聖人之全功乎粤若中都之制立民
極也以匡頽風防不為曲兩觀之法用重典也以去姦
雄(集作宄)政不為苛夾谷之會誅無禮也以尊兩君刑不
為僣三預是邦之政而魯至於道向使鳳鳥來河圖出
東周之化其在魯乎嗚呼明王未興亢龍無輔運匪我
與德兮何衰盖弘其教(前篇作道)以救物處其順以安時行
藏屈伸與化推移(集有也字)其世衰也揭仁義於天下其世
平(集作大來前篇作世衰)也啓土宇于(前篇作於)身後出入百代波流
萬方孰不日用聖猷欽若祀典然後知素王之德與天
地並或曰夫子栖栖於魯衞陳蔡之間或者其未智歟
君子曰是智也聖人與時消息同彼憂患不有匡蒲(前篇)
(作人)之難麟鳳之感何以戒(集作誡)苟合安蒙求(前篇作亨)使達
者順時窮者知命然則卷舒之跡其可究乎弈弈新廟
庶人成之有以建誕敷之(前篇作文)德勿亟之化盖黝堊其
楹玄端其服加釁器之等(前篇作數)正當宁之位王命所以
寵舊章也兩楹之下四科以班兖公東序(前篇作房下同)西向
(集作嚮下同)費侯鄂(前篇作□按會要冉耕封鄲侯)侯薛侯徐侯衞侯黎侯
吳侯魏侯西序東向其餘未入(前篇作於)室者畫衣冠於四
墉(集本作篇作西牖)配祭所以辨等威也議者謂我邦君於是
乎建宏規而播新命修令典而崇明祀講義以度功(前篇)
(作軌度)懋功以從時訓人以成德昭德以合禮六者禮之
善物而時有遷邑有改不銘考父之鼎紀奚斯之功是
廢名也何以示後嗣遂命客卿前封邱縣丞泗上陳兼
志之
此篇見獨孤及集而梁肅作及集後序亦云述聖
德以揚儒風則陳留郡文宣王廟碑而碑末乃云
命陳兼志之肅出及門必不誤書疑及命兼代作
英華總目明言及作而八百十四卷并此卷重出
却病作陳兼未詳前卷已刪今存于此
許州文宣王新廟碑劉禹錫
歲在丙辰元日開成許州牧尚書杜公作文宣王廟暨
學舍于兊隅革故而鼎新也前年公受社與鉞董淮陽
汝南之師八月上丁釋菜于宣父之室陋宇荒階不足
迴旋已事而歎乃詢黃髮有鄉先生前致辭曰自盜起
幽陵許為兵衝連戰交椊(集作枰)率無寧歲耳悅鉦鼓不
聞絃歌目不知書不害為智邇來生聚教養起居祖習
一出於軍容今幸天子憐許民為擇賢侯此人人思治
之時也公曰諾吾當先後之於是元年修戎律以通衆
志次年成郡政以蠲民瘼季年崇教本以厚民風我言
既從乃卜新宫瀷水之瀕城池在東登登其杵坎坎其
斧繩之墨之鑿柄枝梧載塗載奐(集作載塈載塗)黝焉(集作黟焉)陵
虚寢廟弘敞齋宫嚴閟軒墀廂廡儼雅清潔門庭墻仞
望之生敬外飭觚稜中設黼幄嚮明當宁用王禮也堯
頭禹身華冠象佩之容取之自鄒魯及門覩奥偶形畫
像之儀取之自太學宗彛籩豆青黃規矩之器秉周禮
也犧牲制(集作時非)幣薦獻升降之節遵國章也藏經于童
檐斂器于處櫝講筵有位鼓篋有室授經有博士督課
有助教指蹤有役夫洒掃有廟幹公又割隟地為廣圃
蒔其柔蔬而常菹旨蓄之御備捨己俸為子錢權(集作𣙜)
其孳贏而鹽酪釭膏之用給濟濟莘莘化行風驅家慕
恭儉戶知敬讓父誨其子兄規其弟不遊學堂與撻市
同繇是縻勇爵戴鶡冠者往往弭雄姿而觀習禮義矜
甲胄者知根於忠信服縵胡者不敢侮縫掖教化之移
人也如置郵焉冬十一月許人以新儒宫成來告且乞
辭欲行乎遠也公名悰字永裕故丞相岐國公之孫岐
公弼諧二帝碩學冠天下嘗著書二百餘篇言禮樂刑
政古今損益綂名曰通典藏在石室副行人間今孝孫
聿修(集有之字)形乎事業播于聲詩懿哉能世其家也禹錫
昔年忝岐公門下生四參公府近年牧汝州道許昌躬
閱其政故不得讓遂銘于麗牲之碑銘曰
許介韓魏四征之地兵興已還其鬭㘖㘖亦有儒宫軋
于兵間賢侯戾止思樂泮水俾人嚮學王化之始便地
爰相新規鬱起廟貌斯嚴堂皇(一作堂堂)有煒秩秩禮物祁
祁冑子入于門墻如造闕里春詠(集作誦)夏絃載颺(集作揚)
淑聲風于閭閻浹于郊坰途讓班白家尊父兄與化而
遷其猶性成昔之委巷相詬交侮今逢親戚不道媟語
昔之連營誇力使酒今遇賓客欽容(集作相對)拱手魯有泮
林鳥革其音許崇學斆民悅其教鐫于圭石以志新廟
柳州新修(石本有玄聖二字)文宣王廟碑
柳宗元
仲尼之道與王化遠邇惟柳州古為南夷椎髻卉裳攻
劫鬭暴雖唐虞之仁不能柔秦漢之勇不能威至于有
國始循法度置吏奉貢咸若采衞冠帶憲令進用文事
學者道堯舜孔子如取諸左右執經書引仁義旋辟唯
諾中州之士時或病焉然後知唐之德大以遐孔氏之
道尊而明元和十年八月州之廟屋壞幾毁神座(石本作位)
刺史柳宗元始至大懼不任以墜教基丁未奠薦法齊
時士(一本作事)禮不克施乃合初亞終獻三官衣布洎乎(一本)
(作于)嬴財取土木金石徵工僦功完舊益新十月乙丑王
宫正室成乃安神棲乃正法庭秪會羣吏卜日之吉虔
告於王靈曰昔者夫子嘗欲居九夷其時門人猶有惑
聖言今夫子去代千有餘載其教始行至於是邦人去
其陋而本於儒孝父忠君言及禮義又况巍然炳然臨
而灸之乎惟夫子以神道設教我今罔敢知欽若茲教
以寧其神追思告誨如在于前苟神之在曷敢不虔居
而無陋罔貳昔言申陳嚴祀永永是尊麗牲有碑刻在
廟門
處州孔子廟碑(前篇作記)韓愈
自天子至郡邑守長通得祀而徧天下者唯社稷與孔
子為(前篇作焉)然(前篇有而字)社祭土稷祭穀而勾龍與棄乃其
佐享非有(石本前篇並作其)專主又其位所不屋而壇豈如孔
子用王者事(文粹集註並作禮)巍然當座以門人為配自天子
已(或作以集本前篇作而)下北面跪薦(二字集作拜跪薦祭)進退誠敬禮如
視(石本作親)弟子者勾龍棄以功孔子以德固自有次第哉
自古多有以功德(集註作續)得其位者不得常祀勾龍棄孔
子皆不得位而得常祀然其祀事(前篇作者)皆不如孔子之
盛所謂生人已(集作民以)來未有如孔(集作夫)子者其賢過於
堯舜遠者此其效歟郡邑皆有孔子廟或不能(前篇作得)修
事雖設博士弟子或役於有司名存實亡失其所業獨
處州刺史鄴侯李繁至官能以為先既新作孔子廟又
令(集作命)工改其(石本無其字)顔子(四字集作改為顔回)至子夏十人像
其餘六十(前篇有二字)子及後大儒公羊高左丘明孟軻荀
况(或作卿)伏生毛公韓生董生高堂生揚雄鄭玄等數十
人皆圖之壁選博士弟子皆如(集本文粹作必省)其人又為置
(三字集作說)講堂教之行禮肄習其中(前篇有又為二字)置本錢廪
米令可繼處以(前篇有守字)廟宇(集本文粹作守廟)成躬率(前篇有羣字)
吏及博士弟子入學行釋奠(集本文粹並作菜)禮耆老嘆嗟其
子弟皆興於學鄴侯尚文其於古記無不貫達故其為
政知所先後可歌也已詞曰(二字前篇作乃作詩曰)
維此廟學鄴侯所作厥初庳下神不以宇先師所處亦
窘寒暑乃新斯宫神降其獻講讀有常不誡(前篇作戒)用勸
揭揭元哲為(集本前篇作有)師之尊羣聖嚴嚴大法以存像圖
孔肖咸在斯堂以瞻以儀俾不惑忘(集作碑不惑忘)後之君子
無廢成美琢辭碑石以贊攸始
此篇八百十四卷重出前已削去
書處州韓吏部孔子廟碑隂記杜牧
天不生夫子於中國中國當何如曰不夷狄如也荀卿
祖夫子李斯事荀卿一日宰天下盡誘夫子之徒與其
(集本文粹無其字)書坑而焚之曰徒能亂人不若刑名獄吏治
世之賢也彼商鞅者能耕能戰能行其法基秦為強曰
彼仁義蝨官也可以置之(置之言不用也)自董仲舒劉向皆言
司馬遷良史也而遷以儒分之為九曰博而寡要勞而
無功不如道家者流也自有天地以來人無有不死者
海上迂怪之士時(二本作特)出言曰黃帝鍊丹砂為黃金以
餌之晝日乘龍上天誠得其藥可如黃帝以燕昭王才
(二本作才)賢破強齊幾於覇秦始皇漢武帝之雄才滅六強
擗四夷盡非凢主也皆甘其說耗天下捐骨肉而不辭
至死而不寤(二本作悟)莫尊於天地莫嚴於宗廟社稷梁武
帝起為梁國者以筍脯麵牲為薦祀之禮曰佛之教牲
不可殺以天子之尊捨身為其奴散髮布地親命其徒
踐之有天地日月為之主隂陽鬼神為之佐夫子巍然
綂而辯之復引堯舜禹湯文武周公為之助則其徒不
為劣其治不為僻彼四君二臣不為無知一旦不信背
而之他仍族滅之儻不生夫子紜紛冥昧百家鬭起是
已所是非己所非天下隨其時而宗之誰敢非之縱有
非之者欲何所依據而為其辭是楊墨駢慎已降百家
之徒廟貌而血食十年一變法百年一改教横斜高下
不知止泊彼夷狄者為夷狄之俗一定而不易若不生
夫子是知其必不夷狄如也韓吏部夫子廟碑曰天下
通祀唯社稷與夫子社稷壇而不屋取異代為配未若
夫子巍然當門(文粹作座)用王者禮以門人為配自天子至
于庶人親北面而師之夫子以德社稷以功固有次第
因引孟子曰生人以來未有如夫子者也自古稱夫子
者多矣稱夫子之德莫如孟子稱夫子之尊莫如韓吏
部故書其碑隂云
文苑英華卷八百四十六
