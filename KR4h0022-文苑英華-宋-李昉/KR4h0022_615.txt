文苑英華卷六百十六宋李昉等編
邊防三(屯田倉牧附)
論西川討賊表一首論討西戎表一首
代裴度論淮西事宜表一首
代韓僕射諫伐淮西表一首
代王僕射諫伐淮西表一首
代淄青諫伐淮西表一首
宰相諫罷討伐請不幸奉天表一首
請置屯田表一首論廢楚州營田表一首
請修義倉表一首
論萊州置監牧及和市牛羊奴婢表一首
論西川討賊表(憲宗)元稹(元和初)
臣某言伏見賊闢有不庭之罪陛下尚覆露以待之此
誠陛下罪已泣辜之仁也微臣又何足以識之哉然臣
聞之天之所以爲天者以其能化物也物之性不一故
天之道有和煦震曜之異焉始其生也董(集作動)之於(集作)
(以非)幽伏被之以春陽扇之以仁風潤之以膏雨則百果
草木之柔者順者油然而生矣及夫勾曲角觡堅本頑
心凝者滯者幽者蟄者扇之以和煦而不出潤之以膏
雨而不滋則必迅之以雷霆曜之以威赫然後頑滯之
心改幽蟄之氣宣豈天之道仁於彼而厲於此乎化與
不化之異也是以蚩尤之作亂黃帝鑄五兵以殺絶之
共工之行惡虞舜揭五刑以放死之豈不欲夢華胥舞
干羽而躋之於仁壽哉盖不可化也及夫舞干而適至
因壘而來歸此又物之可化者也豈黃帝虞舜文王之
德有優劣哉蓋蚩尤共工與苖人崇人之罪有深淺也
今陛下法天之德與物爲春凡在生成孰不柔茂而蕞
爾微醜天將棄之寘蟊賊於其心假螻蟻以爲聚忠臣
孝子思得食其肉而快其心久矣陛下猶聳之以名爵
導之以訓誥崇之以寵章而不至假之以旌鉞而益驕
戕賊我忠貞損汚我仁義人人不勝其憤有司不忍其
威是以違陛下匿瑕含垢之仁順皇天震曜殺戮之罪
(集作用)此誠天下人人快憤激忠之日也陛下猶思因壘
以降之舞干以化之善則善矣其如天下之憤何其如
天下之憤何臣願陛下可有司之奏法皇天之威與公
卿大臣議斬叛弔人之師以快天下人人之憤天下幸
甚微臣無任懇悃嫉惡之至謹詣東上閤門奉表以聞
論討西戎表前人
臣某言臣某月日蒙恩顧問竊見陛下患戎之意深矣
自貞元已來國家所以甘億兆之費於塞下蓋以犬戎
有侵軼之患而邊人思守禦之利也然而河湟之地日
削田萊之業日空塞下之人日亡戎狄之心日熾若此
無(集作非)他不得備戎(集作之)之術也且臣聞之君之命帥
帥之命將將之使卒猶心之使臂臂之使指然後敵可
擒而軍可制也今之屯戍者則不然衆其城堡異其師
長獲一馬則圖功虜一戎則告捷至於屠縣道掠方人
則曰使之(集無此二字)力弱不足以應敵援寡不足以摧兇
苟謹閉繕完不失其守者則朝廷議賜(集作賞)之不給又
孰肯摧鋒刃冒殊死而出入於係虜哉此又非他衆分
力散而責帥之刑無所加也而又加之以爲農者不教
戰屯聚者不兼農寇至則卒伍被甲而乘城野人空拳
以應敵此又耕種之術不脩而屯聚之兵(集作方)太逸也
今夫邠岐汧隴之地皆后稷公劉之所理也土宜植物
人務稼穡陛下誠能使本道節制廣於荒隙大建屯田
塞下諸軍除使令防守之外一切出之於野限之名田
復其租入然後因其阡陌制之閭井由(集作因)其卒伍樹
之師長固其塍塹以備不虞犬戎適至則有連阡接畛
之兵戎騎纔歸則復耰鋤穫耨之事若此則曩時之聚
食者盡歸爲服勤之農矣前此之係虜者盡化爲守禦
之兵矣不三五年間塞下有相因之粟邊人無侵軼之
虞陛下又董之以良帥威之以必刑則彼𤨏𤨏之戎陛
下將署其君長征其牛羊奴虜以擒之可也螻蟻以攘
之可也又何必詢王恢使蘇武用晁錯訪婁敬而後復
河湟稱即叙哉此禦(集作備)戎之大略也方今猶有急於
此者臣敢冒昧殊死而言之臣聞善奕棋者將劫其棋
必固其羸是以敵可殺而地不危今庸蜀有犬吠之驚
南蠻無貢賦(集作絶貢誠)之路陛下又輟邊將以統問罪之
師脫或蜂蠆相守尚稽天討兵連不觧綿夏涉秋則犬
戎乘釁啟心之日也陛下其圖之愚臣無任懇欵憂惶
之至謹詣東上閤門奉表以聞
代裴度論淮西事宜表韋嗣立
臣某言臣伏以方岳之任職主分憂苟事涉安危利深
社稷詞得專逹臣敢備言是用輕冒上聞伏惟少紓僅
踰數月朝廷未議所伐臣恐日長姦謀彼將膠固士心
必希徼幸㗖利滋蔓事則難圖當其人情尚摇足以觀
釁臣自聞少陽權主留務衆未甚寧昨知少誠之子誘
扇其軍又以誅戮天其或者勦絶姦類大振皇綱陛下
得不上順天心乘時廢置而又謀之遲久臣竊爲陛下
惜之何則夫以少誠怙兵偷安二十餘載恩惠自己人
知素懷衆之所懷必厚其(一無此字)子弟其勢以分臣度具
聞不與者半所以人心持兩至有動摇以斯觀之或未
盡附少陽又以新殺其子必有疑衆之心今若及未寧
出於不意擇四方節制之臣可爲其帥者使馳而入之
移少陽於他鎮以待之彼得(一作被待得)所安必效順承而
無固衆之志則其黨自離心矣因其所離而制其命何
求而不克哉易所謂見幾而作不俟終日然以方布大
信不宜隠情若先命中貴他日奉明詔將告易位以誠
諭之從而後行事可以濟臣乂度當今節制可以處淮
西任者莫若河中節度使王鍔寬厚慎重練識軍情必
能悅慰羣心鎮撫疑黨若將移鍔於淮西而俾(一無俾字)與
少陽不遠矣朝廷立(一無此字)遷授之權而内足以除姦蠧
之本使少陽感恩以效命王鍔推誠以蒞衆是淮西絶
繼代之業朝廷存弘貸之德亦將以息河北狐鼠之勢
示去逆效順之利自然風靡以承化從此不希於苟得
矣斯事體大伏惟陛下行之議者以為少陽兵戎賊臣曾
居叛黨若將易處於關輔之地寵任以兵戎之權何異
夫朝四暮三而終不離其數是不然也夫根深者難拔
源長者難絶彼盤結衆根其人久矣我能絶之使安植
施於他以變其所庸非至計乎且事不先漸化之道而
欲頓歸於大政亦難矣方今征承宗以名聞於天下者
豈不恃衆違命邀爵乎若使少陽復而行之則其罪均
矣不可獨赦則必分師以討之當淮楚災旱之餘征賦
耗竭之日是使蒼生興流亡之歎甲兵無暫息之時上
以傷陛下子育之心下以竭邦賦資用之費得不審慎
其舉而保其成筭哉伏以國家艱難已來河北戎臣竊
據州郡父殁子代兄終弟及皆朝廷稽緩其事不時即
謀使生人之心率以沿習爲患久矣陛下神略獨斷超
冠百王事當其機宜以時革臣不勝誠懇悃欵之至
代韓僕射諫伐淮西表張述
臣某言某月日中使某至伏奉手詔兼宣聖旨以淮西
事體令臣謬竊藩隅每慙叨忝職惟承命恩深隕越(一作)
(恩不越人)陛下特迂宸聰議及凡品累從聽之德慙啟聖之
才感恩徘徊難酬寵遇敢不罄陳愚瞽竊備篘蕘伏以
少陽男元濟不取聖裁擅理戎務國有常典罪必當誅
或恐淮西一使曾經反側衆情所裁覬自偷安元濟此
時求免無路陛下式遏爲心死寇(一無此二字)固合深除剪
滅猥蒙詢訪無有寇能不死勢必萬全天討淹留衆心
前却則干戈難弭殺戮滋深陛下愛人之心異殷湯釋
網之意伏願與輔弼信臣朝廷碩德平章利害以取厥
中使兆庶安生四方蒙福實天下幸甚豈惟臣一方臣
所部兵馬排比有序但思報國恭候指揮伏惟賜鑒微
詞俯察愚懇輕陳睿烈慚懼伏深云云
代王僕射諫伐淮西表王計
臣某言中使至奉詔兼宣口勅以彰義軍節度使吳少
陽不起所疾奄謝明時聖情追念藩臣良深軫悼少陽
男元濟不待朝旨自領軍戎陛下尚念舊勲特頒詔命
冀其追悔未即加兵以臣謬列方隅俯賜宣示絲綸遠
降天使荐臨祗奉睿謀仰荷玄澤亮臣微賤素無識知
猥蒙恩私訪以去就其於利害臣所難言以臣旋觀誠
在天斷伏以陛下内有輔弼外有勲賢資廟筭可以叶
宸衷審政議可以正天下如臣庸𤨏備位藩屏爲將非
衛霍之儔在朝無絳灌之烈徒以虚承重寄苟竊明時
每荷寵光載懷兢惕豈敢輕塵聖聽以冒天威彷徨靡
寧進退維谷臣有愚懇思欲上逹况承天問敢不奏陳
伏惟陛下光有萬方子育兆庶安危所繫實在陛下忠
於陛下者則獻弭兵之謀諂於陛下者則獻用兵之計
臣性本專直心願竭忠苟徇群情是惑宸聽臣若勸陛
下韜兵匿甲則淮西受賜又慮多士横議微臣以臣私
情有何阿黨二途之内伏俟聖裁臣於藩閫之中名位
最下雖陳鄙見豈副天心其有不載表章附李誠義聞
奏伏希玄造俯賜明鑒限守戎律不獲陳露闕庭
代淄青諫伐淮西表陸行儉
臣某言臣聞忠以事君則正其詞所以誠臣也詔以事
君則偽其辭所以䛕臣也臣以多幸生逢昭代受方隅
之重寄藉(一作竊)日月之餘輝荷寵益深殺身難報而心
尚謇直志無回邪苟利國家敢無隱一昨中使李誠義
銜命遠降軍中蒙以淮西事宜俯賜宣示跪捧宸諭枉
受德音仰荷自天之恩下訪列藩之將恭承聖問思露
下情芻蕘之言慮有塵黷誠義廻日已附表奏聞雖詞
達於上而誠欵動天彷徨轅門懼獲罪戾伏以堯舜在
上伊臯立朝陛下謀及宰臣詢於卿士並以弼諧帝道
匡贊皇猷在臣何知豈宜獻計然臣擁旄歲久受國恩
深玄造未酧赤誠空竭得申犬馬之志敢逃湯鑊之誅
仰天誓心白日所鑒伏以陛下君臨萬國子育兆人覆
載所均無遠不至溥天之下孰非王土率土之濱孰非
王臣永言雨露之澤豈隔遐邇之人今少陽云亡胤子
在疚賞未追於後嗣兵已纏於四郊然則一方之人豈
非陛下聲教所加盍示懷柔俾霑恩信竊料中外日獻
章䟽來陳所見以惑上心夫爲奸邪者則願師旅荐興
秉忠誠者則願干戈再戢群情不一豈叶大中伏望聖
明燭幽宸鑒及遠誠宜辨邪正於衆口斷可否於萬幾
擇善而行從諫則聖如臣愚直謬竊寵私不敢以息兵
沮(一作阻)議今所上表貴以直書非敢私於淮西誠願安
於宇宙不然者恐煩聖上之慮有費天府之財不惟塗
炭一方誠亦憂危四海盡忠於國者猶自銷難不忠於
國者因此生禍國之理亂實所攸繫伏冀陛下弘以好
生之德降以推恩之典使死者獲媿於幽壤生者盡節
於聖朝凡在臣子孰不幸甚陳露愚懇輕冒天威周章
失容進退無據臣限以戎閫不獲陳露闕庭無任憂惶
隕越之至
宰相諫罷討伐請不幸奉天表
錢珝
臣某等言伏以伐叛興戎國之大事有不得已然後行
之而食在兵先兵居謀後餽餉必足經略無遺得必勝
之帥臣有可用之勁卒然後更度利害熟計始終以是
興戎乃可伐叛昨者陛下以某臣節有虧嘗犯天怒而
易其鎮守猶示渥恩遷延未行包藏難測聖慮潛察睿
斷勇為爰命宰臣使奉成筭臣等雖承嚴旨敢不深思
實以國用方虚軍糧難濟藩垣調發深恐依違兼量於
足食足兵二者皆所未備况去秋寇孽犯順鑾輅出居
宗廟震驚士庶流落尚賴皇威所被大憝尋平宫闕復
清生靈全活今纔周歲始得稍安至於畿甸之間尚有
瘡痍之疾(一作患)臣等所以累因敷奏具寫便宜且乞明
聖(一作聖明)更詳事理緩謀周慮全體養威必使盡叶事機
而後重行討伐愚誠無感睿志不移旬月之間血誠備
瀝事行已定不敢復言昨日仰奉天顔密承聖旨又欲
出幸近縣親督戎師仍慮寇盜奔衝且貴城壘堅固特
令臣等更共平章祗稟宸嚴敢不傾竭蓋陛下將恐姦
兇遽至奔軼遂欲先居高壘免動驚塵備審睿懷切在
於此又以爲出臨戎事促詔藩臣督集卒徒以速誅剪
言於常理固合所宜然臣披抉腹心陳其數事一則伏
思朝廷今日之事與建中之難不同當時猛將如雲謀
臣如雨國贍九年之蓄兵持百勝之權德宗皇帝出幸
奉天以為長策一旦懷光繼叛晷刻難安遽遠宗祧遂
奔梁漢陛下視將帥之材與粟帛之積得如當時否天
下盡忠之力赴難之心又得如當時否以此度量實恐
稍難二則陛下雖處奉天之固不可遽棄京師忽使姦
謀馳於間道直趨闕下(一作城闕)大縱戕殘陛下隔在孤城
衆軍各圖其利謀危救亂欲仗何人三則士庶疑懼之
心尚賴宸極安止若使鑾鈴順動禁掖頓空則萬姓之
心一時何仰况輕違廟社遽捨生靈自古帝王未嘗至
此四則秋序肅殺之氣金(一作全)在西方昨者冒此用兵
犯隂陽大忌今陛下以一朝之怒忽萬乘之尊遠出皇
居又衝王氣忝爲臣子復列宰衡苟不盡言是負聖德
五則凡有天象之變所以儆動帝王昨者妖星頗多陵
犯陛下深知戒懼且降德音兼有禳祈欲銷災咎而銷
災之本全在清静無為今則伐叛用兵天心不易又欲
當災星謫見之後衝王氣以征行訪於匹夫亦知不可
惟此五事敢不具言今則實在陛下英朗䟽通且思守
位以陛下語臣二者之意評愚臣五事之言裁在宸衷
以安大事去此就彼聖慮自深輙貢直言難逃罪戾臣
某等無任惶越懇激之至
請置屯田表張說
臣某言臣聞求人安者莫過於足食求國富者莫先於
習耕臣再任河北備知川澤竊見漳水可以灌巨野淇
水可以溉湯隂若開屯田不減萬頃化萑葦為秔稲變
斥鹵為膏腴用力非多為利甚溥諺曰歲在申酉乞醬
得酒來歲甫邇春事方興願陛下不失天時急趨地利
上可以豐國下可以廩邊河漕通流易於轉運此百代
之利也當今國儲未贍邊軍未息静人農業願留聖意
亦嘗賜前階之食承後騎之顧竟唯唯而無言者豈敢
隱情於聖主哉(集作也)正以職在伏衛憂於部伍馬上非
公議之所囿遊非朝廷之事今昧死上愚見乞與大臣
籌謀速下河北度支及溝渠使檢料施功不後農節謹
附賀正使隨軍前曹州考城縣尉同希再奉表以聞謹
言
論廢楚州營田表(為淮南杜相公憲宗)
劉禹錫
臣某言中使曹進玉至奉宣聖旨存問兼賜臣墨詔以
楚州營田廢置事令臣商量奏者跪捧天書恭承睿旨
道存致用義在隨時云云伏以本置營田是求足食則
徒有縻費鮮逢順成刈穫所收無禆於國用種糧每闕
常假於供司較其利害宜廢已久比來循守舊制不敢
輕有上陳皇明鑒微特革斯弊取其田蓄授彼蒸黎仍
俾薄租誠為至當但以田數雖廣地力各殊湏量沃塉
用立程度臣已追里正與商量利便謹具别狀奏聞伏
惟聖慮俯賜詳擇
請修義倉表齊暎
臣某言臣聞荷覆載之德者願酬天地之仁懷涓埃之
助者冀裨海岳之大所以思或出位知無不為况臣受
寵過深感恩逾切不竭忠以自效是盗禄以苟安臣某中
謝臣伏見一時愆雨一榖不登黎庶以(闕二字)不知卿士
以月俸自恃竊惟聖慮已積憂勤凡在人臣何以安處
昨者自春接夏時雨暫愆陛下心憂於清穆之中躬禱
於靈池之上精誠所至昭感遂通祥禽呈瑞於御前膏
雨布澤於天下遂使百榖皆稔九土大豐國無不獲之
夫代成廉讓之俗斯乃皆由聖德上合天心顧此齊人
俱受其賜此何異開口待哺澡身仰衣豈知宸衷(一作心)
不可常勞靈雨亦難恒若者也必在酌堯舜之至道舉
祖宗之成法復修義倉以救歉歲則黎人絶水旱之困
陛下釋憂勤之念君逸無勞乃合至道足食無患斯謂
雍熙豈臣率心實聞方冊又臣伏以賦稅之道理化之
源必資考古酌今以通其變俾為經制豈利因循各具
狀别隨表臣某中謝伏以聖心屬念惟在黎元微臣惷
愚嘗歴州府敢以所見備於上聞徒竭誠請理猶未明
輕冒宸嚴不勝隕越
論萊州置監牧及和市牛羊奴婢表
張廷珪
臣廷珪言竊見國家於河南北和市牛羊及荆益等州
市奴婢擬於登萊州置監牧此必有人謂頃歲以來軍
装所資國用不足或將見陶朱公公孫弘卜式之事而
為陛下陳其策耳臣愚以齷齪小算有損無益不足為
盛明天子行法於代也何以明之彼三人者實為匹夫
藉空虚之地罄勤勞之力畜牧積歲增致千金苟以一
家言之其計得也今聖朝疆域四海臣妾萬方天覆地
載莫非所有而欲必取於人從牧於國何示人之不廣
而近樹私也况和市逓送所在騷然公私煩費不可勝
計臣聞諸古人曰百姓足君孰與不足百姓不足君孰
與足蓋君之與人上下同體無所間也今河南牛疾甚
處十不一存傷農豈徒百姓而已又今牧童取其牛在
將者下俚尤要(一無此十一字)一則利其孳産二則不廢營農
家家保之豈願輙賣今雖和市甚於抑奪百姓之望是
牛再疫而農重傷此則有損無利一也頃者諸州雖定
估價既緣併市則雖平準加其簡擇事湏賄求侵刻之
端從此而出牛羊踴貴必倍於常百姓私賠則破家業
(一作産)雖官得一牛一羊而百姓已失兩牛兩羊價矣此
則有損無利二也登萊之境是稱海隅因之水氣加以
風廽秋則早寒春則晚煦深山大澤咸生蛟蛇(一作産)若
置群牧必多死損此則有損無利三也高原之田百姓
耕植下濕之地不堪放牧若奪百姓高處兩州皆失丁
田至于牛羊復相踐暴久長如此闔境不安非直百姓
被侵蓋失國家租賦則有損無利四也且又荆益等州
親(疑是和)市奴婢多是國家戸口姦豪掠來一入於官永
無雪理况南北既遠風土非宜乍到登萊必生疾疫此
則有損無利五也且方今東洎滄海西洎流沙亭障多
虞甲胄未息戎機調發歲時相繼由是丁兵逃散戸口
流亡略舉大凡十有數四陛下天憐黔首光啓玄猷將
命使臣分道廵撫簡而静鎮難必乂安矧乃征伐外繁
徵求内廣欲使萬方兆庶安堵復業亦猶剪烏之翼而
望其騰騫(一作飛騰)脫魚之鱗而願其遊泳臣又聞之君所
恃者人人所生者食食所資者耕耕所恃者牛廢耕則
去食去食則無人人無以生君將何恃然則牛者君國
字人之本豈可無故一旦取之哉臣又度羊之為湏非
軍國切要假命畜牧能遂繁滋三數歲間億萬可致陛
下豈可鬻之於外蕃射其利為用乎又可鬻之於中土
割其命為資乎牛之為損則如彼羊之無益則如此臣
雖愚戅知其必不可也伏願陛下特加審慎詳圖損益
諸有所和市及新置監牧等儻廻聖慮即日停絶天下
蒼生豈勝幸甚昧死上奏以聞
文苑英華卷六百十六
