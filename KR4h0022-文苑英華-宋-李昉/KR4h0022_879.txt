文苑英華卷八百八十宋李昉等編
家廟一(此下三卷英華所編失作者先後今正之)
崔太師家廟碑一首
郭子儀(元題作英乂非)家廟碑一首
烏氏家廟碑一首
故中書令(一作丞相)贈太子太師崔公廟碑
韓雲卿
戊申年(一作歲)六月尚書右(一作左)僕射趙國公圓薨天子
罷朝三日喪禮贈賻加異常數䛇贈太子太師諡曰某
(唐書諡昭襄)嗣子褒遵荷先訓敦率舊禮五月而葬二十五
月而祥既祥(一無此二字)始立廟于(一無于字)洛邑曰考廟皇考
廟階二尺有七寸(一作二大有七)從四尋衡八尋三尺(一作戶)五
(一作立)楹外垂四阿巧塓采掾(一作綵繪)不施(一作施以)丹艧齋宫
㸑室庭垣稱之因述(一作連)族氏勲躅諸路(一作清顯)眀銘其
德太師崔姓(一作氏)清(一無此字)河東武城人也系于齊著于
漢荷先少師之教純孝温重禀受元和緯武經文為國
梁柱賊臣禄山憑犯河華玄宗順動南巡(一作遊)蜀漢公
為居守有扶翊再造之勲凾洛阻絶人罹蠆毒肅宗振
旅朔郵戡(一作殱)静禍亂公為宰衡有翼贊匡(一作戡)復之
謀山越之難河泗之竟(一作淮泗之疑)公領楊州宣風淮楚有
剪攘威鎮之績於惟茂勲莫與為疋(一作茂勲盛業疇為公比)禮曰
以勞定國則祀之能禦大災則祀之能捍大患則祀之
是宜廟食以銘于鼎以九月初朔之日寝廟既成庭除
既平備器撰服潔儉中禮(一作潔服備器儉而中禮)先享七日致齋
具物水草陸産醴酪牲牷之備外盡物也色温行恐(一作)
(捥)身詘(一作屈)意愉如懼不及内盡志也禮卒奠撤齋莊
之色如存焉歎息之音如聞焉君子曰吾觀崔氏之享
有以知褅嘗之義焉古者諸侯立五廟廟有鼎與樂有
國之制侯伯有爵而無土廟有鼎祭有樂不克立五廟
而立三廟不銘于鼎而銘于碑其銘曰
顯顯太師天孕鴻才恢張碩勲光照台階(一作輝輝衡台)惟昔
奸兇蝕恩(一作飲息)犯順乘(一作當)時無虞區域(一作宇)駭震玄
宗南巡功著巴岷肅宗戡復勲揚册牘彌廓(一作銷殄)氛祲
宣眀日月於惟太師誰將比烈爰自鼎司出鎮淮夷外
有亂虜内有疑師欽和畏威遠邇来思於維太師為國
藩維功以殱災勞以定國詳考祀典禮存廟食爰立寝
廟不忘儉易卑不狭陋廣不踰制&KR0008;&KR0008;(疑作毣毣漢鮑宣傳竭毣毣之)
(思毣音沐謹愿貎)孝子愉愉其志齋莊慤誠庶物臻備爼豆斯
設神將来暨歲時迭移霜露荐至德流慶延昌庇後嗣
(從爰自至此文粹無)
郭子儀家廟碑顔真卿
昔申伯翰周降福於維岳仲父匡晉演慶於筮淮而猶
見美詩人騰芳史册豈比夫神眀積高之壌百二懸隔
之都三峰發地而削成九流浮天而噴激炳靈毓粹奕
葉生賢括宇宙而禀和總河山而藴秀莫與京者其唯
郭宗乎其先蓋出周之虢叔虢或為郭因而氏焉代為
太原著姓漢有光禄大夫廣意生孟儒為馮翊太守子
孫始自太原家焉後轉徙於華山之下故一族今為華
州鄭縣人夫其築臺見師瘞子致養家承金穴之貴政
有露晃之高或哲或謀或肅或乂皆海有珠而鳥有鳳
也閥閱之盛其流益光隋有金州司倉諱履球府君懋
其德輝不憎下位克己復禮州邦化焉篤生唐凉州司
法諱昶府君能世其業以伸其道遠近宗之不隕厥問
生美源縣主簿贈兵部尚書通府君清識徹照博綜羣
言始登王畿欝有休稱道悠運促靡及貴仕垂于後昆
沒而見尊是生我諱敬之府君幼而好仁長有全德身
長八尺二寸行中潔矩聲如洪鐘河目電照虬鬚蝟&KR0008;
進退閒雅望之若神以仲由之政亊兼翁歸之文武始
自涪州錄事參軍轉瓜州司倉雍北府右果毅加游擊
將軍申王府典軍金吾府折衝兼左衛長上原州别駕
遷扶州刺史未上除左衛威左郎將兼監牧南使渭吉
二州刺史侍中牛仙客韙君清節奏授綏州遷夀州累
加中大夫策勲上柱國以天寳三載春正月十日遘疾
終於京師常樂坊之私第春秋七十有八乾元三年春
二月以公之寳胤開府儀同三司司徒兼中書令上(集無)
(上字)柱國汾陽郡王曰子儀有大勲于王室乃下詔曰故
中大夫夀州刺史郭敬之累君子之行毓達人之德才
光文武政美中和生此大賢為我良弼頃以孽胡作亂
黔首罹殃朕於是欝興神武之師克掃攙搶之氣而子
儀帥彼勁卒赫然先驅取京洛如拾遺剪凶殘猶振稿
功存社稷澤潤生人是用寵洽哀榮義申存歿累追贈
太保於戱府君體含弘之素履秉冲邈之高烈言必主
於忠信行不違於直方清白為吏者之師死生敦交友
之分端一之操不以夷險槩(一作變)其懷堅眀之姿不以
雪霜易其令用情不間於疎遠泛愛莫遺於賤貧拳拳
服膺終始靡二故所至則化所去見思人到于今稱之
斯不朽矣傳曰盛德必百代祀其有後也宜哉恭惟令
公先皇之佐命臣也少而美秀長而瓌儒姿性質直天
然孝弟寬然無比騎射絶倫所蒞以清白見稱居常以
經濟自命弱冠以邦鄉之賦驟膺將帥之舉四擢高第
有聲前朝三為將軍再守大郡累典兵要必聞休績天
寳末安禄山反於范陽令公以節度使擁朔方衆圍高
秀嚴(唐書作巖)於雲中破史思眀於嘉山先皇(集無皇字)帝之幸
朔方赴行在于靈武擊同羅於河曲走崔乾祐于蒲坂
今上之為元帥也首副旄鉞會迴紇於扶風摧兇寇於
汶水追餘孽於陕服長驅河洛弼成睿圖冄造生靈克
清天步乂凾夏之未乂安天下之未安一年之間區宇
大定丕休哉徒觀其元和降精間氣生德感星辰而作
輔應期運以濟時忠於國而孝於家威可畏而儀可象
盛德繄物寬身厚下用人由己從善如流沈謀秘於鬼
神精義貫於天地推赤誠而許國冐白刃以率先霆擊
於雷雨之初鷹揚乎廟堂之上凡二歴鼎司兩升都座
四作元帥九年中書歴事二聖厥德維懋易相二十而
受遇益深蓋尅復上都者冄戡定東京者一其餘麾城
搟邑得雋摧鋒亦非遽數之所周也信可謂王國之虓
虎生人之廕庥者歟非太保之邁種不孤則何以鍾美
若是况乎友于著睦矕龍虎者十人貽厥有光紆青紫
者八九勲庸舉集今古莫儔昔奮號尊榮紅粟纔霑於
萬石惲家全盛朱輪不出於十人繇我觀之事不侔焉
於是乎清廟之典所以仁祖考鴻伐之刻亦以垂子孫
爰剏制於舊居將永圖而觀德中堂有侐丕搆克崇感
霜露而怵愓以增叙昭穆而敬恭斯在庶乎觀盥顒若
既無斁於永懷入室僾然必有覿乎其位哀榮既極情
禮用申仁人之所及遠哉孝子之亊親終矣豈唯温温
孔父遠稱讒鼎之銘穆穆魯侯獨美龍旂之祀其詞曰
郭之皇祖肇之虢土逮乎後昆實守左輔徙華隂兮源
長流光施于司倉凉州兵部克熾而昌載德深兮篤生
太保允懋厥道神之聽之永錫難老式如金兮於穆令
公汾陽啓封文經武緯訓徒徏空簡帝心兮含一不二
格于天地愷悌君子邦之攸塈昭德音兮芝馥蘭芳羽
儀公堂子子孫孫為龍為光鏘璆琳兮乃立新廟肅雍
允邵神保是聽孝思孔昭亶居歆兮乃立高碑盛德美
㩼(章移之鼓二切多也或作致非)日月有既徽猷永垂映來今兮
河陽軍節度使烏公先廟碑韓愈
元和五年天子曰(文粹作以)盧從史始立議用師于恒乃隂
與寇連夸謾兇驕出不遜之(集本文粹無之字)言其執以来其
四月中貴人承璀即誘而縛之其下皆甲以出操兵趨
譁牙門都將烏公重胤當軍門叱曰天子有命從者(文粹)
(無者字)有賞敢違者誅(二本作斬)於是士皆斂兵還營卒致從
使京師壬辰詔用烏公為銀青光祿大夫河陽軍節度
使兼御史大夫封張掖郡開國公居三年河陽稱治詔
贈其父工部尚書其以享廟(四字二本作且曰以其廟享)即以其年
營廟于京師崇化里軍佐竊議曰先公既位常伯而先
夫人無加命號名差卑於配不宜語聞詔贈先夫人劉
氏沛國太夫人八年八月廟成三室同宇祀自左領府
君而下作主于第乙己升于廟烏氏著于(集作於)春秋譜
於世本列於姓苑在莒者存在齊者(文粹無者字)有餘有(文粹)
(無有字)支鳴皆為大夫秦有獲為大官其後世之江南者
家鄱陽縣處於(二本無於字)北者家張掖或入夷狄為君長
唐初察為左武衛大將軍實張掖人其子曰令望為左
領軍衛大將軍孫曰蒙為中郎將軍是生贈尚書諱承
洽字某(新唐書作承玭字重潤)烏氏自莒齊秦大夫己(二本作以)来皆
以才力顯及武德以来始以武功為名將軍(二本作家)開元
中尚書管平盧先鋒軍屬(二本作屢)破奚契丹從戰捺禄走
可汗渤海上(文粹作走可突于渤海上韓文舉正云許孟客烏承玭碑作可突千又云渤海乃武)
(藝也李邴本作渤海擾海上諸本脱擾海二字)至馬都山吏民逃死(二本作徙)失業
尚書領所部兵塞其道壍原累石綿四百里深高皆三
丈寇不得進民還其居歲罷運錢三千萬餘貫(二本無此字)
黑水室韋以騎五千来屬麾下邊威益振(二本無此字)張其
後與(闕)仁智謀說史思眀降思眀復叛尚書與兄承恩
謀殺之事發族夷尚書獨走免李光弼嘉之(二本作以聞)詔
拜冠軍將軍守右威衛將軍檢校殿中監封昌化郡王
右領軍使積粟厲兵出入耕戰以疾去職貞元十一年
二月丁已薨于華隂告平里年若干既(集作即)葬於其地
二子大夫為長子(集本無此字)季曰重元為某官銘曰
烏氏在唐有家於初左領右衛(集作左武右領)二祖紹居中郎
少卑屬于尚書不償其效(二本作勞)乃相大夫授我戎節制
有疆墟數備禮登(二本作備禮登壇)以有宗廟作廟天都以致
其孝左祖右孫(二本作右祖左宗)爰饗其報云誰無子其有(集作)
(孰其)無孫克(文粹作光)對無羞乃維有人念昔(文粹作昔命)平盧為
艱為瘁大夫承之危不弃義四方其平士有怠息来覲
来齋以饋黍稷
文苑英華卷八百八十
