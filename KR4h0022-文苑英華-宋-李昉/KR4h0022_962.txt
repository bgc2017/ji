文苑英華卷九百六十三宋李昉等編
婦人一
周譙國公夫人步陸孤氏墓誌一首
周趙國公夫人紇豆陵氏墓誌一首
周安昌公夫人鄭氏墓誌一首
周大將軍隴東郡公侯莫陳君夫人竇氏墓誌一
首
周冠軍公夫人烏石蘭氏墓誌一首
周鄭國公夫人鄭氏墓誌一首
後魏荆州刺史賀拔夫人元氏墓誌一首
周長孫都督夫人羅氏墓誌一首
周拓拔儀同夫人尉遲氏墓誌一首
周柴驃騎夫人李氏墓誌一首
周譙國公夫人步陸孤氏墓誌銘
庾信
夫人諱某本姓陸吳郡人也大夫拓境百越來庭丞相
勒兵三江席卷高祖載為劉義真長史留鎮關中既没
赫連因即仕魏臨終誡其子孫曰樂操土風不忘本也
言念爾祖無違此心祖政驃騎大將軍儀同三司恒州
刺史父通柱國大將軍大司馬文安公匡贊經綸參謀
揖讓名高廣武功重長平夫人七德含章四星連曜敬
愛天情言容禮典九日登高作銘秋菊三元告始或誦
春椒年十有四娉于譙國友其琴瑟愈恭節儉之心伐
其條枚實秉憂勤之德鄴地登高之錦自濯江波平陽
採桑之津躬勞蠶月天和元年册拜譙國夫人東武亭
之妻既稱有秩南城侯之婦還聞受封柱國殿下以名
華分照增城峻土揚旌棘道問政邛都白狼之溪途艱
黃牛之坂茘枝之山地險葡萄之國夫人别離親戚關
河重阻夷歌一曲未足消憂猿鳴三聲沾衣無已(一作有感)
是以天厲之疾遂成沈痼玉瀝難開金膏實遠建德元
年七月九日薨于成都私第春秋二十有一即以其年
十一月二十二日歸葬長安之北原詔贈譙國夫人禮
也殿下傷神秋月掩淚長松周季直之留書更深冥漠
潘安仁之詞藻徒增哀怨豈直西河女子獨見銀臺東
海婦人先逢金闕銘曰
芟(疑)陵反旆椒山止戈金精據嶺昌閣凌波西遊卿相
東裂山河華亭冠冕穀水絃歌震維徙族燕垂從宦塞
入飛狐關連鳴鴈策預登阜功參臨澗寳鼎留銘彫戈
餘贊應圖淑令秉禮言歸魚軒馮軾澤雉文衣明月照
鏡仙石支機行雲細起迴雪輕飛北降帝子南麾蜀守
若水既開靈山已鏤月峽猿啼江神牛鬭星機北轉日
轡西迴陽泉伏氣隂律沈灰鶴辭吳市鳳去秦臺神光
離合燈影徘徊雙流反葬百兩迴旌少女離位夫人去
城帷堂野設帳殿郊營山川竒事風月無情搖落丘隴
荒涼封域樹樹秋聲山山寒色草短逾(一作愈)平松長轉
直節墳方固園陵永植
周趙國公夫人紇豆陵氏墓誌銘
前人
夫人諱含生本姓竇扶風平陵人魏其朝議列侯則莫
能抗禮安豐奉圖功臣則咸推上席外戚列傳既聞建
武之書仲山古鼎或表單于之獻祖略少保建昌郡公
父織柱國大將軍大宗伯鄧國公孟津大誓常預同德
之臣咸陽違約克贊先登之主並得位入六府功參八
柄夫人有文在手有象應圖榮曜夙彰徽華早茂肅恭
以禮受教於公宫言容以德有聞於師氏及乎進賢君
子内主邯鄲琴瑟在堂輜軿是服長久於節不無秋菊
之銘履端於始或有椒花之頌豈止莊姬掩淚(一作笑)楚
相知慙定姜問兆齊兵不入武成二年册拜趙國夫人
昔漢王聞立義之婦邑以延鄉齊侯見有禮之妻封之
石&KR1038;異代同榮差無慚德柱國殿下居若木之一枝在
天潢之别𣲖揚旌玉壘驅傳銅陵南通向日之民東被
無龍之國夫人從政月峽贊德雲門錦濯江波還臨織
室山明石鏡即對粧樓既而玉律頻移金爐不變胡香
四兩嗟西域之使稀靈草一枝(一作株)恨瓊田之路絶天
和五年四月二十二日薨于成都之錦城春秋二十孫
子荆之傷逝怨起秋風潘安仁之悼亡悲深長簟况復
仙臺永别無復簫聲傅母長歸惟留琴曲七年二月日
歸葬於長安之洪瀆原詔贈趙國夫人禮也雲雨初來
既留連於楚后光隂離合實惆悵於陳王銘曰
河西斗絶觀津孤起章武賢臣安豐賢仕木樓千仞金
山萬里紹慶邢姨基昌宋子施衿趙北侍姆秦南紘綖
禮數厭狄騑驂義超江汜仁流葛覃玉筐迎䴏金籠助
蠶敬愛純深端莊叔問有光國史無形喜愠舉案外恭
停機下訓馨馥於蘭年華於蕣風雨消散神靈離絶婺
女還星姮娥歸月左楹夕奠高堂朝發空揚凌波更無
迴雪下濕曰隰高平曰原西臨水井北望塞門猶垂雉
服尚駕魚軒平原忽矣天道何言山迴地市路没滕城
松悲鶴去草亂螢生新雲别起舊月孤明賢墳永式節
隴常貞
周安昌公夫人鄭氏墓誌銘前人
夫人諱某滎陽陽武人也周宣王之母弟俾侯于鄭鄭
莊公之重世卿士於周以國為族自茲而始祖瓊太常
恭侯父穆司空貞公西京賦詩奉常參栢梁之宴東都
言䜟司空為武衛(一作玄作武後漢王梁傳赤伏符曰王梁主衛玄武玄武水神名司空水土)
(官也)之官籍連帝譜既同盤石門稱通德無廢儒林夫人
禮義閨門端莊令淑采采芣苢萋萋葛覃及乎作配君
子言事舅姑下氣怡聲承巾奉箒親戚惟禮閨門以睦
保定二年册拜滎陽郡君序戚升榮從夫有秩豈惟立
義(一作德)之婦邑以延鄉有禮之妻封之石窌大將軍沈
犀二江夫人聞猿三峽明月靈關之阻秋風蜀道之難
掩以瑤華先從春露天和十八年五月二十日薨于成
都春秋三十六年詔贈安昌國夫人禮也即以其年十
一月十六日歸葬于咸陽之白起原遂使山迴反壤先
封節婦之陵日入虞淵實掩賢姬之墓嗚呼哀哉乃為
銘曰
天河開國分畿置政地有十城人居九命疇昔之邑今
茲成姓識履傳風參輿留慶三星在戶百兩言歸虔恭
内政榮曜中闈承姑奉盥訓子停機桑園蠶績錦室鸞
飛珩璜節步藻火文衣巴水幽咽猿鳴斷絶月落珠傷
春枯桂折趙琴長辭秦簫永别貞姬掩隧節女封墳洛
濱無月荆臺失雲鳥悲傷聽松聲愴聞千年遂古百代
餘芬
周大將軍隴東郡公侯莫陳君夫人竇氏墓誌
銘
夫人諱某扶風平陵人也章武開國名高外戚之右安
豐入朝位在功臣之上祖以孝昌之始主諾淮陽父以
正光之初褰帷海岱夫人生於禮義之門宗於箴誡之
德虔恭惟禮令淑惟儀及乎百兩言歸三星在戶箴盥
(禮記作管)始事條枚是則有子從政猶無逸豫之心有夫出
征自識山陵之兆大統十六年册授永安郡君婦以夫
尊親由子貴朝章家慶(一作承家之慶)兼而有之保定二年改
授隴國夫人車服禮數袿褵典則有美河魴足光彤史
既而風霜所及(一作厲)灰琯遂侵與善何言至于大漸天
和六年四月七日薨春秋六十有六即以其年十月十
日遷葬於咸陽萬年(一作石安堂唐書地理志咸陽無石安縣而此卷元氏誌文云咸陽)
(石安原)縣之杜原山形起伏既符白鶴之祥地勢風煙乃
合青烏之氣銘曰
觀津世族平陵豪姓四侯登仕三君從政白狼建功丹
蛇襲慶漢之廣矣先聞淑令君子朝端賢才家政簪珥
以禮軒車以命讓果成廉推珠止競百年超忽千金莫
恃室謝賢夫庭辭貴子歸鞌輟露采蘩廢祀室委眠蠶
衣留畫雉(一作元衣苗雉非)雲垂下澤日掩高舂空帷舊館虚
幕新封山迴廣柳路没深松遊魂幾變大人何從
周冠軍公夫人烏石蘭氏墓誌銘
前人
夫人諱某樂陵人也晉司徒樂陵公苞後子孫就封因
即家焉扶風舊城猶存鉄市河南故墅尚餘金谷或寓
燕陲仍仕代郡祖行代郡尹父魏司空蘭陵郡公司空
佐命魏朝少傅丞疑周室並為大族俱蒙賜姓秦晉匹
也是曰通家夫人年十七歸于宇文氏淑令端莊含章
貞吉箴盥(禮記作管)惟儀閨闈已正某年除金鄉郡君某年
改授冠軍國夫人四德小君宜其家室三事内主翻辭
贊務以保定五年四月遘疾甍時年四十有四即以其
年某月日歸葬於京兆之某原人世風煙山川超忽陵
波青麥儻逢貞女之墳隴首白楊或表賢姬之墓乃為
銘曰
三星麗天五岳鎮地禮有其秩人居其位燕趙多奇山
川雄氣挺茲令淑惟此含章玉生庭照蘭開室香邢姨
褧服宋子河魴百兩言歸九儀從聘褕狄七彩軒車六
命鼎室辭親槐庭贊政世為閱水人成大夢迴帳山門
移燈泉洞金棗長含銀蠶永送香填栢槨路閉松城悲
鸞獨影雄劍孤鳴留連趙琴悽愴秦笙
周太傅鄭國公夫人鄭氏墓誌銘
前人
夫人諱某滎陽開封縣遠里人也七子賦詩足光賓客
三卿從政實靜諸侯驂乘則晉后停輿來朝則漢君識
履華胄蟬聫無虚史籍祖那秦州别駕父茂伯撫軍將
軍涼州刺史伯陽縣侯夫人令淑早聞芝蘭獨茂既容
既德言告言歸悌實温清恭惟箴盥(禮記作管)太傅弼諧周
室股肱攸寄夫人輔佐君子勤勞是司琴瑟既友條枚
無伐故得用之邦國成之孝敬某年月日封鄭國夫人
褕狄既加紘綖是務夫人(疑衍)有安世之貴躬服浣濯子
有文伯之尊無忘機杼表裏惟安閨門且正醫門有疾
藥對無徵天和三年三月二十日薨葬于長安之石安
原世子某兄弟並勖慈訓咸遵母儀霜露深悲寒泉增
慟銘曰
居德圃田當官教府置騎賓來開黌學聚福履家室賢
才踵武棠棣之華螽斯之羽人倫七德風化二南采采
芣苢萋萋葛覃節行聲玉副加(一作笄)珈篸(一作副珈&KR0008;加)柳園
秉杼桑津浴蠶春秋超忽零落無(一作非)時家亡淑女國
喪賢姬香墳永送舞鶴長辭山深月闇風急松悲千年
開閉將驗靈龜
後魏驃騎將軍荆州刺史賀拔夫人元氏墓誌
銘
在河之洲聞君子之配德言采其蕨(一作薄言采蕨)見夫人之
有禮用之風化人倫厚焉夫人諱安字大羅河南洛陽
人也祖某京兆康(或改作尹非)王父昭驃騎大將軍開府儀
同三司錄尚書司州牧汝陽郡王跗萼雄圖階基霸迹
公卿之室將相維國維家夫人能修法度無思犯禮恭
儉節用憂在進賢大統五年封安樂公主歸于賀拔氏
時年十三思事憂勤化成婦德彤管載暉棠棣早茂及
乎謳歌有歸褕狄降等輔佐君子猶安其室周天和元
年乃封章武郡君霜露不居風煙飄忽遘疾累旬奄捐
館舍以周天和四年二月二十六日薨於長安萬年里
春秋五十有二詔贈頓丘國夫人禮也即以其年三月
二十日歸葬於咸陽之石安原既異乘鸞翻然永去雖
非舞鶴即掩泉門欲誌佳城乃為銘曰
逖矣雄謀悠哉霸轍九服潛運三川中竭卿相連鑣賢
才舞(疑)絶琬琰令淑施衿結褵方之棠棣譬以螽斯既
全婦德還稱母儀遊(疑作逝)水滔滔危途冉冉問藥無對
蒸丹無驗狄服空陳絃機虚掩郭門路轉哀挽途窮隴
深結霧松高聚風春蘭秋菊唯始唯終
周大都督陽林伯長孫瑕夫人羅氏墓誌銘
前人
夫人諱某恒州代郡太平縣人祖某父協周大將軍南
陽郡公夫人資於事親躬奉訓誡教於宗室足聞詩禮
及乎言歸肅恭如事蘋藻維敬紘綖是勤内位克諧中
閨以睦年齡不競霜露先侵更延無壽(疑)之杯遂闕長
生之枕以周天和四年二月八日薨於長安之洪固鄉
時年二十有三其年某月日葬於萬年縣之壽里山非
宋國翻為節女之陵地異荆臺遂有賢妃之墓銘曰
畢狼建國靈武開都地接天柱山臨寳符人資義烈世
襲雄圖葛覃維萋棠棣早盛既安淑德爰從配命四教
弘宣三星克正霜凋桂苑風落芝田三從闕性五福傷
年歸安永絶言告長捐悽切郊野紆迴隰原風慘雲愁
松悲露泣朗月空嗟傷神何及
周儀同松滋公拓跋競夫人尉遲氏墓誌銘
前人
夫人諱某河南洛陽人也祖父太師柱國公魏室喪亂
經綸夷阻周朝建國匡翊揖讓圖牒帝系即有内外之
親分裂山河仍為舅甥之國夫人容範端莊儀型淑令
六義觀德南風有夫人之詩八卦成形東方有少女之
位外傅習言公宫教業箴盥(禮記作管)線纊佩悦茝蘭年十
有二出適儀同拓跋競衣其翟服既得宗婦之儀乘其
魚軒還從列國之禮摽梅三實無闕其時夭桃九華能
修其政某年某月册拜迴洛縣君母金明公主魏文帝
長女春則帝女採桑秋則王姬築館夫人出入主家遨
遊戚里濯龍園苑長門宫殿既而膏腴美疢(一作疾)華茂
傷年沈痼牀帳蒸離寒暑三世之術無乏(一作迨)於醫門
百草之本途(疑)窮於藥性建德三年五月七日亡春秋
三十昔西河女子值九節之菖蒲東海婦人得三山之
芝草無由再遇悲矣如何即以其年十一月十五日葬
於京兆之北陵原龜筮告辰丘陵啔奠西臨織女之廟
南望湘妃之墳嗚呼哀哉乃為銘曰
父曰帝師母曰王姬車服不繫江漢無思是生令淑觀
禮敦詩聲超宋子德茂邢姨繼世盛德思賢克舉奠鴈
迎門儒(一作襦是)蘋實俎奉盥如事移茵即序春冰浴蠶秋
機秉杼帝鄉近親帝城近臣濯龍親戚平陽主人金波
迴月玉樹臨春弄玉鳳凰昌容紫草自此千年無人得
道舜華榮曜飄零何早渭水北原平陵故園纔通谷口
即望寒門吁嗟此地去矣歸魂孟冬十月長松九年親
賓掩淚悽愴何言
周驃騎大將軍開府儀同三司冠軍伯柴烈李
夫人墓誌銘
夫人諱某隴西狄道人也周有柱史夫子以之猶(一作見)
龍漢有將軍宛城以之輸馬復有西入上書仍為秦國
之相東向問計即是韓王之師父宜使持節大將軍南
北二華州刺史順陽郡公魏武皇帝之長舅也禳侯魏
冉居咸陽之宫曲陽王根借明光之殿語其貴戚差足
擬倫論其退謙彼多慚德夫人幼而聰敏早聞令淑彤
(一作箴)管有美賢才見稱弄其紙筆懼失諸兄之意剪其
齠齡(二字疑)畏傷王母之心年十有一出適驃騎大將軍
開府儀同柴烈烈以上將頒朔(一作領胡)中台受任軍國忠
勤規模繁總夫人輔佐君子言容匡贊增曜三星欽明
四德授巾沃盥有謹於事姑斷織停機無忘於訓子保
定二年册授大夏縣君既以夫尊又云子貴乃遷順陽
改郡君夫人之邑或用鄉名小君之號多從夫秩典册
光臨足稱榮寵本有風氣之疾頻年贈動略多枕卧飛
龜之散遣疾無徵畫龍之符留年不驗以今建德四年
三月日甍于館舍春秋四十九即以其年八月日葬於
長安之洪瀆原神光離合尚在河湄雲氣徘徊猶歸樓
下嗚呼哀哉乃為銘曰
上書秦相立功漢將隴水分流秦川遥望秋陸俗勇金
行地壯廣武軍中安平河上妻者齊也謂嫁曰歸三星
夜照百兩朝飛褕狄有典容禮無違台庭等秩(一作列)侯
(一作秩)服同衣子奉母儀夫聞家政七族承和九閨連慶
紛悦恭肅温清孝敬杼秉秋成蠶隨春令年華未落電
影先過徒飡日氣空飲天河星凋玉井月捐金波虞淵
落日薤露哀歌寂寞虚奠荒涼象設幽隴龜封重泉蟻
結秋色悽愴松聲斷絶百年何幾歸於此别
文苑英華卷九百六十三
