文苑英華卷三百六十一宋李昉等編
雜說二
雜說四篇本政一篇
愛直一篇論書一篇
受命于天說一篇寄言一篇
釋辯
釋疑一篇公獄說一篇
善惡鑒一篇
雜說韓愈
善醫者不視人之瘠肥察其脉之病否而已矣善計天
下者不視天下之安危察其綱紀理亂(一作紀綱之善否)而已
矣天下者人也安危者肥瘠也紀綱者脉也脉不病雖
瘠不害脉病而肥者死矣通於此說者其知所以為天
下乎夏殷周之衰也諸侯作而戰伐日行矣傳數十王
而天下不傾者紀綱存焉耳秦之王於(集無此字)天下也無
分勢於諸侯聚兵而焚之傳二世而天下傾者紀綱亡
焉耳是故四支雖無故不足恃也脉而已矣四海雖無
事不足矜也紀綱而已矣憂其所可恃懼其所可矜善
醫善計者謂之天扶(集作扶持)與之易曰視履考祥善醫者
善計者為之
二
龍之噓氣成雲雲固弗(集作不)靈於龍也然龍乘是氣而
茫洋窮乎玄(文粹作文)間薄日月伏光景感震電神變化水
下土汨陵谷雲亦靈怪矣哉雲龍之所能使為靈(一作雲)
也若龍之靈則非雲之所能使為靈也然龍弗得雲無
以神其靈矣失其所憑依信不可歟異哉其所憑依乃
其所自為也易曰雲從龍既曰龍雲從之矣
三
談生之為(文粹作云)崔山君傳稱鶴言者豈不怪哉然吾觀
於人其能盡其性而不類於禽獸異物者希矣將憤世
嫉邪長往而不來者之所為乎昔之聖人者其首有若
牛者其形有若蛇者其喙有若鳥者其貌有若蒙倛者
彼皆貌似而心不同焉可謂之非人耶有平脅曼膚顔
如渥丹美而很者其貌則人(文粹作貌則人矣)其心則禽獸又
惡可謂之人耶(集作也)然則觀貌之是非不若論其心與
其行事之可否為不失也怪神之事孔子之徒不言余
將特取其憤世嫉邪而作之故題之云爾
四
世有伯樂然後有千里馬千里馬常有而伯樂不常有
故雖有名馬祗辱於奴隸人(集無人字)之手駢死於槽櫪之
間不以千里稱也馬之千里者一食或盡粟一石今食
馬者不知其能千里而食也是馬(集有也字)雖有千里之能
食不飽力不足材美不外見且欲與常馬等不可得安
求其能千里也策之不以其道食之不能盡其材鳴之
不能通其意執策而臨之曰天下無良馬嗚呼其真無
馬耶其真不識(一作知)馬耶
本政前人
周之政文既其弊也後世不知其承大敷古先遂一時
之術以明示民民始惑教百氏之說以興其言曰天下
可為也彼之政仁矣反於誼此之政敬矣戾於忠我其
周從乎曰周不及殷其殷從乎曰夏曰虞曰陶唐曰三
皇氏曰邃古之初暴孽情飾淫志枝辭琢正紛紊糾射
以僻民和以導民亂嗚呼道之去世其終不復矣乎長
民者發一號施一令民莫不悱然矣謂不可守遽變而
從之譬將適千里及門而復後雖矻矻决不可暨原其
始固有啟之者也聞於師曰古之君天下者化之不示
其所以化之之道及其弊也易之不示其所以易之之
道政以是得民以是淳其有作者知教化之所由廢抑
詭怪而暢皇極伏文貌而尚忠質茫乎天運窅爾神化
道之行也其庶已(集作矣)乎
愛直贈李君房别前人
左右前後皆正人也欲其身之不正烏可得耶吾觀李
生在南陽公之側有所不知知之未嘗不為之思有所
不疑疑之未嘗不為之言勇不動于氣義不陳乎(集作于)
色南陽公之舉錯施為不失其宜天下之所窺觀稱道
洋洋者抑亦左右前後有其人乎凡在此趨公之庭議
公之事者吾既從而游矣言而公信之者謀而公從之
者四方之人則既聞而知之矣李生南陽公之甥也人
不知者將曰李生之託婚於富貴之家將以充其所求
而止耳故吾樂為天下道其為人焉今之從事于彼也
吾能為南陽公愛之又未知人之舉李生于彼者何辭
彼之所以待李生者何道舉不失辭待不失道雖失之
此足愛惜而得之彼為驩欣於李生道猶若也舉之不
以吾所稱待之不以吾所期李生之言不可出諸其口
矣吾重為天下惜(集作愛)之
論書劉禹錫
或問書曰書足以記姓名而已工與拙何損益於數哉
答曰此誠有之盖舉下之說耳非蹈中之說亦猶言居
室曰避燥濕而已言衣裳曰適寒燠而已言飲食曰充
腹而已言車馬曰代勞而已言禄位曰代耕而已今犬
考居室必以閌門豐屋為美笥衣裳必以文章遒(文粹作鮮)
澤為申評飲食必以精良海陸為貴第車馬必以華輈
絶足為高遷禄位必以重侯累封為意是數者皆不行
舉下之說奚獨于書也行之耶禮曰士依于德游于藝
德者何曰敏曰至曰孝之為(一無此字)謂藝者何禮樂射御
書數之為(一無此字)謂是則藝居三德之後而士必游之也
書居數之上而六藝之一也語曰飽食終日無所用心
難乎(集作矣)哉不有博奕者乎為之猶賢乎已是則博奕
不得列于藝差愈于飽食無所用心耳吾觀今之人適
有面詆之曰子書居下品矣其人必逌爾而笑或謷然
不屑有詆之曰子握槊奕碁居下品矣其人必𧹞然而
媿或艴然而色是故特(集作時)敢以六藝斥人不敢以六
博斥人嗟乎衆尚之移人也問者曰然則彼魏晉宋齊
間亦嘗尚斯藝矣至有君臣爭名父于不譲何哉答曰
吾始欲求中道耳于寧以尚之之弊規我歟且夫信者
美德也秦繆尚之而賢臣莫贖黃老者至道也竇后(集有)
(好字)尚之而儒臣見刑道德且不可尚矧由道德以下者
哉所謂中道而言書者何處之文學之下六博之上材
鈞而善者得以加譽遇鈞而善者得以議能所加在乎
譽非實也不黷于賞所議在乎過非罪也不紊于刑夫
如是庶乎六書之學不堙墜而已乎
受命于天說黃頗
孔子曰唯天子受命于天士受命于君故君命順則臣
有順命君命逆則臣有逆命嗚呼君人者得不鍳戒於
是言乎王者將順天行道而臣下自脩德矣苟逆於天
命而臣下隨所化矣然忽湯文居其下則將因是逆以
原于德摇民心于宇内為其上者無危乎故為君不昜
而作臣者知難不易則德明知難則畏命是故夏殷周
秦漢魏晉宋齊梁陳隋末之為理内逆于心外亂于身
豈不以受天命者耶故夫十二朝之亡也十二朝之作
矣雖小民女童必知其過矣何者為君以為賢為臣以
為然常不觀于前無慮于後大渙一時之榮而已矣歴
以度之咸失于此嗚呼君人者得弗鍳戒于是言乎
寄言韋端符
孺子道成人之言父母必憐誇焉非直父母也鄉人亦
異而指之矣是何也非所以期孺子也待以孺子而言
成人也則父母加之(一作憐)如鄉人指異即有魁然成人
而事孺子是何人哉其所以待之視之用何心也移是
而言小人不能為君子固也䧟乎罪誅非暴逆狠戾(一作)
(陵戾)而窘於咽喉之空尺寸之膚受之不仁仁人(一有一字)不
憫憐之也今有一鄉之吏遇孺子把(滿巴切)弄土塗折挽
草木則呵而批之曰何爾也成人者有妄毁淫取顧不
敢動睫而過之是誠不了一鄉矣吾欲世之大人無獨
見鄉吏之不了一鄉而不自見所不理無喝怒于孺子
之為而恬視魁然成人挽折大草淫取大物者本其所
以待之之心從而校之天下幾蘇息
下篇
今有人負病於此則其親戚者憂之聞善醫則不遠燕
越而求之欲其病之速瘳若嘘毛掇葉之易是直智無
所施耳然則憂者雖甚不能為也善為者又非所憂也
不憂非薄人也非其地耳彼誠善醫也安得人人而憂
之必居其地而耻不能則將悉其技而為之與憂者之
心不異故病甚憂戚之得善為之醫則幾乎平理矣不
得善醫者百十旦夜坐環之而藥謀無所曉其云死喪
幾何故曰憂不能為技不習也為者不必憂非其地也
必得善為之者處憂之之地然後知病之間也不日矣
昔之為天下國家而病者豈無善之者耶不得處憂之
之地耳漆室女誠憂矣不能為魯也鴟夷子嘗工為越
矣陶朱公則視猶涉者之視車使嘗得善為天下國家
者處憂之之地何敗亡之有
釋疑權德輿
記曰君子居易以俟命語曰君子坦蕩蕩此盖視履考
祥而不憂不懼也易曰思患而豫防之語曰季文子三
思而後行此又戒慎若厲之義也言豈一端而已哉亦
各以(集作有)所當在明者審之而已或不能深惟(集作推)本
末而疑吾自若則舟有溺騎有墜寝有魘飲有醉食有
饐行有蹷其甚則皆可致斃無非危機其可以盡廢此
而如土偶木寓耶不然則憂可既乎憂可既乎
公獄說楊䕫
缙紳先生牧于東郡䋲(䋲譽也)属吏有公于獄者某適次
于座承間諮其所以為公之道先生曰吾每窺辭牒意
其曲直指而付之彼能立具牘無不了吾意亦可謂盡
其公矣某居席之末不敢以非是為决因退而辯其公
且傳曰君所謂否臣獻其可君所謂可臣獻其否是欲
彌縫其不至也及君可亦可君否亦否故平仲罪丘據
踵君之意叔向譏樂王鲋從君者也所以智詢于愚以
其或有得也尺先其寸或有長也皆庸其涓滴將助其
廣大也况末世纖狡内外荏剛烏有不盡其辭而能必
究其情乎使居上者得其情属踵而詰之可謂合於理
未足言公也忽居上者異于見遠于理亦隨而鞫之取
叶于意所謂明於不法烏可為公哉且不師古之言非
不可為也為之不能遠不由禮之事非不可行也行之不
能久故君子盡心法古動必本禮將遠而不泥久而不
亂也若乃告諸獄任意以為明其属徇已以為公是使
懷倖者有窺進之路挾邪者有自容之門矣矧藂棘之
内辛楚備至何湏而不克而况承執政指其所欲哉嗚
呼欲人之隨意者吾見亂其曲直矣樂人之附已者吾
見汨其善惡矣而猶伐其治譽其公無乃瞽者衒别諸
五色乎
善惡鍳前人
衆曰善未必善觀其善之為也衆曰惡未必惡觀其惡
之由也行詐以自衒取媚于小人其足為善乎任直以
獨立取惡于非類其足為惡乎故擇善採于譽則多黨
者進去惡信于言則道直者退王莽折已以下士而諸
父失其權彼言善者可憑乎京房守正以極諫而嬖倖
指為逆彼愬惡者可聽乎故能鍳其善者必觀于衆之
所惡能鍳其惡者必取於衆之所善所以衆謂之悖也
非孟子之賢無以旌章子之孝衆謂之智也非國僑之
明無以誅史何之詐嗚呼道之大非遇于賢明何常不
汨哉
文苑英華卷三百六十一
