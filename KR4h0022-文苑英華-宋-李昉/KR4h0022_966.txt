文苑英華卷九百六十七宋李昉等編
婦人五
穆秘監夫人裴氏玄堂誌一首
崔少尹夫人盧氏墓誌一首
崔太常長女墓誌一首
王妣夫人楊氏墓誌一首
獨孤氏亡女墓誌一首
崔相國夫人柳氏墓誌一首
張司空夫人谷氏墓誌一首
權贊府夫人張氏墓誌一首
秘書監穆公夫人(一作河東郡太夫人)裴氏玄堂誌
穆員
員不夭不死先公棄背迫先王制禮免喪五月太夫人
河東郡太夫人以貞元十三年六月二十四日違養又
不孝不滅以及龜筮遠期十月二十一日孤子贊洎質
員賞奉遷靈座自東都歸義里私第正寢歸于偃師首
陽山北原先公之居第三子員伏念常禀慈訓撰述前
誌當時實聞不忍聞之命俾繼斯文不敢不茹血吐述
粗舉大略裴氏自漢魏以還蓋為天下著姓外族之於
本宗也若泉有源山有峰披圖按牒可明徵矣五代祖
諱鴻琳周易郡太守高祖諱客兒隋長平丞曾祖諱文
行皇朝并州石芝縣丞祖諱玄度絳州絳縣令父諱翔
魏州朝城縣令世以懿德令名清風和氣昭穆授受宜
于家邦太夫人則朝城府君之季女也淳仁如天博厚
如地精識如神中節如時少喪怙恃長於季母諸姑以
孝友誠明俾見懿慈有天性之答所至家政輒聞我於
未成人之年洎有行君子作配盛德移内則之美盡家
人之義居上齊下視人以身主祭祀以心為馨香事賓
客以手集中饋先公厄於未濟困於屢空太夫人以樂
道為貴肥家為富先公初仕河朔蹈難平原太夫人以
勤儉成清白誠義佐名節先公初入崇貴間逢遷黜太
夫人居常以天不假易自驚(疑作警)處否以泰道自安先
公直道高義不容於時剥落當年優遊晩暮太夫人始
則以不磷不淄何憂何懼為韋弦焉中則以不容何病
然後見君子為塤箎焉終則以施於有政是亦為政為
琴瑟焉先公孝以立家仁以合族太夫人輔佐之德達
於神明員伯姑元夫人高明純至不幸早孀太夫人就
養于堂服勤以力視色先意主於無違伯姑嘗顧小子
同氣曰自吾歸爾家安爾母也自忘孤寡自忘長老嘻
嘻然如未笄之初承歡於父母之前夜夢吾先君則為
爾父夜夢吾先夫人則為爾母豈爾父母乃吾宿世之
父母乎不然何迷我心靈發於夢寐者三十年如此中
外孤幼以先公之禄為待哺待絮者其來如歸太夫人
所以衣服飲食之蓋有竭無倦有不足無不均有孤惸
老幼之先無親疎厚薄之别若乃甥姪群從之衆賢愚
恭狠之差太夫人用不愠不校不欺不伐積為至德以
嫗煦之不違直心而曲順其理不越中制而各厚其宜
是故寢我無私有常之化者歸我懷我如服天地豈無
忮戾之性多言之口不忍以造次幽昧遷焉員三從叔
寂感太夫人少長子愛之慈以為生成罔極之重及壯
納室則先請於女氏之介曰吾嫂吾母也苟能服事如
姑則為某妻不者則否女氏許諾然後贄幣行焉太夫
人自痛早孤終鮮兄弟惟周公蓋祔仲尼合葬之事咨
於先公曰絳雖故鄉世乏喬木洛汭中土首陽家山今
將奉先人於北原卜隣舅姑吾與公存没之志也命長
子行之本族凋落蒸嘗殆曠鞠孤兄子以涕泣教之使
學古入官承家主祭乃至宗從之祀興廢繼絶繄太夫
人是賴者非一先公享懸車之榮太夫人受偕老之福
河洛安宅京師就養板輿所至讌喜相從旬朔獻壽子
孫成列歲時稱慶冠蓋盈門當時士族以為榮羨晩年
學道於聖善寺法疑大師所受方便平等則家政也忍
辱慈悲則素行也真如正覺則天性也皆異積舊習彼
於德施盡大師之法吾無得焉贊等從事官守世道多
故太夫人以為苟不虧先王先公之訓則義在不辱是
為無忝未始見責而姑勉之禄俸供養不給于家之經
費太夫人每顧念有一饑一寒者則為之不飫不煖其
遇窮獨無告不獲其所輒心體以之不康是以甘旨輕
鮮之獻未嘗以尊高自異常有汲汲不足之患而不患
焉初太夫人之從先公也公方褐衣家無數口太夫人
以繁祉元福阜興德門男女為人父母為人大父母為
人師者七(第二女故安國寺尼常為人師)内外孫洎曾孫四十有三食
先公洎諸子之禄者五十一政主家主祀者五十一年
壽七十四封河東縣君先公故也河東郡太夫人贊故
也列郡啟封為妻為母論者以兼命斯貴同時難之然
天下公議稱先公位不稱德雅知贊者亦謂贊等命不
偶時而太夫人五福百禄之徵蓋上有所不充下有所
未極贊質員賞皆自痛欲養欲報各孤其分號天訴天
天不我聞伏念昔罹荼毒備承至誠以為殺身無逮揚
名有補忍死為重徇情則輕煢獨(一作煢煢)苟至不敢自滅
謹哀纂至德密行之可傳者勒之貞石以永厚地嗚呼
蒼天
崔少尹夫人盧氏墓誌前人
嗚呼有唐河南少尹清河崔府君諱徵從先大夫于北
邙山平樂原卜年惟三而泉戶啟夫人歸歸而復閉閉
而終此山矣禮也哀哉夫人諱某字某姓盧氏以府君
為大夫封范陽縣君其先自東漢中郎植十有三葉至
於烈考皇朝大理司直孝孫代以禮樂婚姻相遺為氏
族冠冕縣君泉源發清峻極憑厚孕和藴粹吐芳如春
其在弱笄雅有君子之度諸姑從母有若韋太師見素
裴尚書寬二夫人稱之曰吾見此女使人思齊不自知
其所為長開元季年先舅尚書忠公尊顯于代高明克
家思配子之賢慎承我之重縣君以姬姜之盛發聞之
美誕集嘉命既而有行先姑隴西夫人才之傳之以政
於是資顧復之報以孝舅姑推友于之愛以睦娣姒和
琴瑟之樂以諧所從閱詩易之義以修所職婦儀母訓
垂五十年不一日違仁不須臾忘禮温顔和氣物莫之
侵朗識清機道與之接雅好黃老且精禪惠嘗謂要本
無二教焉有三吾將貫之以一守之以一蓋生知免習
而寤寐以之是以寢疾恬然臨終不亂謂生為旅舍殁
為歸次而我行邁之得息焉壽六十有一終於洛陽毓
德里之私第時貞元二年五月二十九日二孤溉泳殿
中侍御史陸渾尉恭合祔之禮即命于蓍龜曰仲秋甲
申吉先是溉泳執河南府君之喪一號三年既踰月而
縣君繼酷雅知溉者以今之宰政與中朝賢卿大夫多
溉之遊其顯有時其養可待何昊天壓之之甚而縣君
棄之之早蓋以不可知者曰天與命相弔焉員則溉等
瀆(一作末)交之執也見託銘石其銘曰
北邙古原起新阡仁賢同穴閉下泉哀哀孝子不終養
蒼蒼正色誰問天物之常久有貞石我以德音誌神宅
千里丘隴不可期白日佳城俟來覿
崔太常長女墓誌銘前人
崔氏長女名某先笄之某年不幸遘癘未幾丁烈考太
常卿贈吏部尚書常山公難至哀乘之共迫正氣以貞
元七年秋八月己酉夭於東郡冬十月乙巳兄元方哀
奉尚書從先相國于北邙山以長女祔于尚書之側嗚
嗚女之生也乘高祖博陵之殊勲曾祖禮部府君之令
望先相國之盛業先尚書之重德何四葉垂裕合為禎
祥與夫惡疾至性摧之不勝豈天所助不能移定命乎
不然者烈祖顯考之德之(一有惠也二字恐非)純假以溢我我其
收之宜施之有年移之他族宜乎起家而居有公卿之
位雅人之所歌韓姞者疇離之哉夫内則之美不傳于
外禮也辱命於其兄者誌卒葬焉銘曰
崔之九原實維邙阜孝女祔先與天地久
王妣夫人弘農楊氏祔葬墓誌銘
權德輿
王妣夫人姓楊氏弘農人祖敏皇太僕少卿交州都督
金鄉縣公父晏湖州武康縣令夫人始笄歸于王考府
君府君名重而禄薄家肥而身約仕至左輔尉中兵紀
綱掾所與游者皆天下雋人賢士大夫(集作天人是)無攸遂
勸以養之道備焉天寳四年先太保真孝公既孤夫人
慈仁訓育以文行紹續繇進士第授臨清尉薊縣尉安
禄山之亂也以大節聞履險違難崎嶇色養滅跡人事
以扁舟為家至德二年夫人棄孝養於杭州富陽縣之
行次時四方兵交歲大疫江東尤劇未克歸祔此焉寧
神先公號咷崩毁因中風濕痺痛(集作痼)外除拜御史著
作郎皆以疾不祇命大歷丁未德輿丁荼蓼貞元戊辰
再集艱棘餘生未冺積慶所鍾因緣踐履叨冒崇大以
歲時之不易事物之多故久未遷神心焉若摧言隂陽
者利在夘酉元和五年歲直庚寅德輿忝太常卿以明
年之吉襄事既具其年猥參宰執(集作政)禮不克就乃建
宗廟以嚴蒸嘗逮今十二歲在丁酉德輿以校檢吏部
尚書理戎漢中拜章上請協用龜策啟先公先太君壽
堂于丹徒啟夫人壽宫于富陽德(集作得字)七月壬寅祔王
考府君兆域于東都伊闕縣慈水之陽吉自杭抵洛凡
二千五百里水陸安靜誠信無遺天之佑也惟尊靈幽
閟周一甲子罪在孱菲宜當誅殛而懿範遺訓流光孕
休閨門受祉施于孫子霜露怵惕如惔如酲又德輿之
生也後不獲逮事逖聽令聞靡詳萬一故合姓之紀歲
棄代之享年皆闕焉刻茲介石以永終古銘曰
惟王母之令德淑明柔克閨門延耀以引以翼王父安
卑兮其道未光先公大節兮易名章章伊孤孫之蒙騃
不獲逮事慶靈流澤兮積累名器淛河湯湯輤車帷裳
伊水之陽祔于幽堂萬有千歲兮徽音不忘
獨孤氏亡女墓誌銘
元和十年歲在乙未冬十月二十一日戊午故秘書少
監贈絳州刺史獨孤郁妻天水權氏寢疾終于京師光
福里嗚呼吾之女也故哭而識之惟吾門代有懿德至
先君太保貞孝公以大節大行為人倫師表故鍾慶于
爾而又夭閼其歲此吾所以不知夫天之所賦也初笄
有行未嘗遠父母兄弟考室周里常如歸寧始絳州以
褐衣納采其後為侍臣史官更掌中外詔誥皆再命或
三命十數年間便藩清近烜赫光大天下公議以宰政
待之其後(集作於)閨門之佐君子供先祀嘻嘻申申有孝
有仁乃者吾忝大任絳州居近侍而能婉約勞謙得六
姻之和長信宫受冊命之歲與母於内朝序位環佩之
聲相聞黨族榮之人情禮意纖微矩度言内則者以為
折中嚱夫絳州方強仕不淑爾又未練而殁年止三十
一天之報施其何哉始稱未亡也懼貽吾憂每斂慼容
而為柔色然以沈哀攻中竟不能支悲夫初先舅憲公
有重名于時絳州生而孤不得逮事儻冥冥有知將同
穴而養于下耶抑智氣在上歸之於合(集作冥)莫耶吾不
知也生子二人女一人長男前歲未成童而夭次曰晦
生十年矣至性過人未期再丁荼蓼嗷號罔極晦世父
右拾遺朗茹終鮮之痛撫之如不孤貞于龜策得明年
六月六日壬寅祔葬于東都壽安縣之某原宜琢墓石
以永于後吾老矣豈以文為懼他人不知吾女之茂實
故隠痛而銘曰
𤾉光未晝而湛晻兮植物方華以稿落兮懿吾女之淑
令兮祔君子於冥漠已乎已乎吾不知夫神理之有無
相國右庶子崔公夫人河東縣君柳氏祔葬墓
誌銘前人
貞元十有一年歲在乙亥三月丁丑故相國安平公夫
人河東縣君考終命于京師安仁里蓋春秋若干其孤
曰懿伯號侍輤裧以十月庚午返祔於河南某原安平
公之舊封禮也夫人姓柳氏代為河汾右族齊周之際
中書孝公虬司會景公慶以匪躬厚行為北朝名臣孝
公生止戈後周洛州刺史洛州孫皇海州長史憬憬生
皇伊陽縣丞璿夫人之祖禰也夫人憑積厚之祉體柔
嘉之姿既笄歸于安平公公始以處士納采至于佩相
印三十年間内則彰聞嘗以命婦宜家疏封於本郡又
以中宫恤禮為位於内朝齋明以助祭慈惠以厚下褕
翟五采副笄六珈幽閑必聞於法度侈汰不萌于心術
盛德發於身而被於族姻不可詳已始用和樂安於隱
約終以淑均居于(集作於)顯尊大君子之家肥道光其助
弘矣既嬰未亡之痛深惟出世之法受微言於順禪師
以蓮華普門為方寸津筏宜其永錫眉壽而為大家今
則已矣予一不知夫命也懿伯為左千牛脩身純孝好
學居喪得禮長女適弘農楊弘徵(集作微)纔半歲有共姜
栢舟之誓明識令行倫於古人幼女以衿褵來歸共承
宗事故於夫人之道得周知之懿伯以陵谷之不可以
不識哀請論撰大凡以乾元元年合姓貞元二年受封
安平公薨八年而夫人捐館(集作歸)其銘曰
於穆夫人徽柔淑温儀于法(集作德)門蹈履内則六姻是
式藹然慈仁魚軒煌煌珮玉鏘鏘威儀申申居貧且樂
處貴逾約其道可尊不享天(集作大)年奄歸下泉孰司陶
鈞哀此孝嗣煢然無恃訴于(集作於)蒼旻東周故園宰樹
鮮原裳帷翻翻祔于幽穸刻是貞石厥聲長存
義武軍節度使支度營田易定觀察處置等使
檢校司空同中書門下平章事贈太傅上谷郡
王張公夫人谷氏墓誌銘前人
夫人姓谷氏魏郡昌樂人其先漢大司農永之後故義
武軍節度檢校司空同中書門下平章事贈太傅上谷
郡王張公之夫人也四代祖那律貞觀中仕至諫議大
夫弘文館學士曾祖補衮左羽林軍長史祖倚相祕書
省正字佐(集作佑)蘭錡以嚴禁旅詳魯魚以考祕文猶未
充其才則延耀於後考崇義天寳末以雄略氣敢從漁
陽之師每建奇功亟摧強敵歴左武衛將軍左金吾衛
大將軍累兼太僕殿中追贈特進懿是勲慶聚于夫人
天資才明動合圖史早以衿鞶之誡宜于鐘鼎之門百
兩以納采三月而助祭克洽中饋至于上公其於佐以
純誠規以策畫超冠命婦之道叶贊守臣之勞者有焉
建中元年疏附於魏郡三年徙封於鄧國徽音法度列
在命書貞元七年太傅薨于(集作於)理所嗣子今義武軍
節度易定等州觀察處置等使工部尚書易州刺史兼
御史大夫延德郡王茂昭能業其勤載延其賞克家稟
訓宣力撫封六官分職八命作牧虞潭榮養用厚人倫
魯侯燕喜方期壽考伯仲有裕稱於北河曳裾於邸第
者三持憲於牙門者一貞元十一年以幼子銀青光禄
大夫光禄少卿駙馬都尉茂宗既承築館之恩來俟執
笄之慶方榮著代俄痛終堂以十二年二月丁夘寢疾
殁于萬年縣安仁里享年四十九遺表以車服器用上
獻王人就第申弔賜絹三百疋布一百端此又恩禮之
有加也尚書以其年冬十月甲戌得吉卜於京師少陵
原不祔于太傅行古之道也生極井賦没有寵賻恩備
終始以榮以哀申命司言之臣採其淑行用琢琬琰銘
于墓門銘曰
鵲巢之德夫人之職輔于上谷啓是鄧國淑愼溫惠徽
柔令色克大閨門施于燕翼萬鍾雖及九原俄即賦命
有涯孝思罔極
衛國夫人李氏墓誌銘前人
夫人姓李氏趙郡人前相國司空今戸部尚書燕國于
公之室也曾祖仲恩皇藍田縣尉祖琳河南府參軍考
復司農丞三葉名器卑而婚親族類為山東冠甲外曾
王父裴丞相文獻公左右玄宗為時才臣外王父吏部
郎中贈刑部尚書綜以文行著於清名舅族多賢與軒
冕俱大中外積厚而生夫人興元元年燕公以南宫郎
冕而親迎其後歴二千石九卿觀風貞師焯(集作煇)耀弘
大三公相印六職地征勤勞輔佐淑慎和樂鵲巢之均
一樛木之逮下采蘋之能循法度螽斯之子孫衆多實
備有焉晉令公侯夫人銀印青綬佩水蒼玉貞元三年
夫人以外命婦封河内縣君十九年以元侯内子進衛
國夫人廣大專靜尚柔含德不言而徽音自遠不耀而
儀刑可象鍾郝之禮法為而不有姬嬴之地望有而不
恃於六親之中薰然以仁煦然如春推心以及物各得
其所欲故燕公琴瑟友之鐘鼓樂之克成婦順以贊家
道元和十年冬十二月甲辰寢疾薨于安仁里第享年
若干不求醫禱以順性命雖知道之君子所難能焉明
年春二月庚申祔先姑之塋于興平縣之某原禮也嗣
子前太子左贊善大夫正祕書丞方某官季友某官某
等永惟免於水火以至冠婚列在朝序率由慈廕自帷
堂至于遣奠哀敬有加燕公以德輿於外族為表甥於
中臺為同列㗳然之痛俾誌斯文公又命方等泣狀往
行始終詳實故如其論次繫之以銘銘曰
燕公之室弘是内則衛國攸宜淑明柔克環珮&KR2010;然蒸
嘗吉蠲家肥族睦二十二年如賓之敬循道之性不慮
不圖奄忽大病茂陵蒼蒼宰樹隂堂幽宅於茲兮德耀
不忘
前京兆府咸陽縣丞權公故夫人清河張氏墓
誌銘前人
夫人姓張氏南陽人曾祖鉉皇正議大夫恒州刺史祖
重暉皇朝議大夫衡州刺史贈太常卿考伯禽皇銀青
光禄太夫將作少監兼通事舍人奕代以大夫二千石
班宣教化而先公贊謁在帝左右兄憑又以衛尉少卿
簡王傅世其官故表儀風訓家法延耀夫人承是吉禄
生而懿美大歷十二年既笄歸于天水權公公時為馮
翊縣尉其後薄登封贊咸陽徊翔於周秦甸圻(集無此二字)
間皆用功次得調滿歲食貧則嘻嘻於衡蓽之下族屬
和而家事理抑夫人是賴資性溫重閨門整峻每中外
六姻有嘉會喪禮必羞必赴周旋法度女士憲焉而不
得鳴珈佩玉弘大中饋命也貞元十八年夏四月暴嬰
疾癘終于京師新昌里春秋若干秋九月窆于某縣某
原從吉筮也支子某等充窮杖(集作抆)泣捧是圓石以下
可不識命從祖兄子銘之其詞曰
在漢七貂族之盛兮常山衡陽休有慶兮父兄仍代贊
名命兮展彼夫人來合姓兮徽柔靜專家道正兮生也
有涯斯大病兮芻靈廣柳掩泉逕兮刻此貞珉彰淑令
兮
文苑英華卷九百六十七
