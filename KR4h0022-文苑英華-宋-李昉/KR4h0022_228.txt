文苑英華卷二百二十八宋李昉等編
道門四
送贈道人六十四首
贈嵩山焦鍊師李白
二室陵青天三花含紫烟中有蓬海客宛疑麻姑仙道
在喧莫染跡高想已遷(一作綿)時餐金鵝藥(一作金蛾蘂)屢讀
青苔篇八極恣遊憩九垓長周旋下瓢酌潁水舞鶴來
伊川還歸空山上獨拂秋霞眠蘿月挂朝鏡松風鳴夜
絃潜光隠嵩嶽鍊魄栖雲幄霓衣何飄颻鳳吹轉綿邈
願同西王母下顧東方朔紫書儻可傳盟骨誓相學
此乃集本全篇文苑元本頗略
訪戴天山道士不遇前人
犬吠水聲中桃花帶露濃樹深時見鹿溪午不聞鍾野
竹分青靄飛泉掛碧峯無人知所去愁倚兩三松
奉餞高尊師如貴道士傳道籙畢歸北海
前人
道隠不可見靈書藏洞天天(集作善)師四萬劫歴世逓相
傳别杖留青竹行歌躡紫烟離心無遠近長在玉京懸
送李青歸(集作南字)華陽川前人
伯陽仙家子容色如青春日月秘靈洞烟霞辭世人化
心飬精魄隠几窅天真莫非千年别歸來城郭新
送内尋廬山女道士李騰空二首
前人
君尋騰空子應到碧山家水舂雲母碓風掃石楠花若
戀幽居好相邀弄紫霞
二
多君相門女學道愛神仙素手握(集作掬)青靄羅衣曳紫
烟一往屏風疊乘鸞不着鞭
送女道士禇三清遊南嶽前人
吳江女道士頭戴蓮花巾霓衣不濕雨特異陽臺神足
下遠遊履凌波生素塵尋仙向南嶽應見魏夫人
遇冲和先生高適
冲和生何代或謂遊東溟三命謁金殿一言授(集作拜)銀
青自云多方術往往通精(集作神)靈萬乘親問道六宫無
敢聽昔者(集作去)限霄漢今來覩儀形頭戴雛鳳冠手摇
白鶴翎終日飲醇酒不醉復不醒常(集作猶)憶雞鳴山每
誦西昇經撫背念别離依然出戶庭莫見今如此曾為
一客星
龍道士問易參同契王昌齡
仙人騎白鹿髮短耳何長時余采菖蒲忽見嵩之陽稽
首求丹經廼出懷中方披讀了不悟歸家問嵇康嗟余
無道骨廢我入太行
謁焦鍊師前人
中峰青苔壁一點雲生時豈意石堂裏得逄焦鍊師鑪
香净棐(一作金)按松影閒瑶墀拜受長年藥翩翻西海期
送宣尊師醮畢還越劉長卿
吹簫江上曉惆悵别茅君踏火能飛雪登山(集作吞刀)入白
雲晨香永日在夜磬滿山聞揮手桐溪路無情水亦分
寄許尊師前人
獨上雲梯入翠微蒙蒙(集作濛濛)烟雪映巖扉世人知在中
峰裏遥禮青山恨不歸
送暨道士還玉清觀李頎
仙宫(文粹作官)有名籍度世吳江濆大道本無我青春長與
君中州俄已到至理得而聞明主降黃屋時人看白雲
空山何窈窕三秀日氛氲遂此留書客超遥烟駕分
寄焦鍊師前人
得道凡百歲燒丹唯一身悠悠孤峰頂日見三花春白
鶴翠微裏黃精幽澗濱始無世上(一作出世)客不及山中人
仙境若有夢朝雲如可親何由覩顔色揮手謝風塵
謁張果先生前人
先生谷神者甲子焉能計自說軒轅師于今數千歲寓
遊城郭裏浪跡希夷際應物雲無心逄時舟不繫霞飡
斷火粒野服兼荷製白雲净肌膚青松飬身世韜精殊
豹隠鍊質同蟬蜕忽去不知誰偶來寧有契二儀齊夀
考六合隨休憩彭聃猶嬰孩松期且微細常問穆天子
更憶漢皇帝親屈萬乘尊將(一作窮)遊四海裔車徒徧草
木錦帛招談說八駿空往還三山轉虧蔽吾君感至德
玄老欣來詣受籙金殿開清齋玉堂閉笙歌迎拜首羽
帳崇嚴衞禁柳垂香爐宫花拂仙袂彌慶(一作初年)寶祚廣
致福蒼生惠何必待龍髯鼎成方取濟
宿贈廬山白鶴觀劉尊師包佶
蒼蒼五老霧中壇杳杳三山洞裏官手護崑崙象牙簡
心推霹靂棗枝盤春飛雪粉如毫潤曉潄瓊膏冰齒寒
漸恨流年筋力少唯思露冕事星冠
送韋司直西行(此公深入道門)李嘉祐
不耻青袍故尤宜白髮新心朝玉皇帝貌似紫陽人湘
浦眠銷日桃源醉度春能文兼證道莊叟是前身
此詩二百二十八卷重出今已削去
送柳道士錢起
去世能成道遊仙在(集作不)定家歸期千歲鶴行邁五雲
車海上春應盡壺中日未斜不知相憶處琪樹幾枝花
中書省言懷因酬嵩陽張道士見寄
錢起
朝花尋暝林對酒傷春心流年依素髮不覺映華簮垂
老遇中已(集作明代又作知已)酧恩看寸隂如何紫芝客(集作多慙紫陽)
(客)相憶白雲深
酬崔侍御期籍道士不至兼見寄
皇甫冉
一心求妙道幾歲候真師丹竈歸何處(集作在)白雲無定
期崑崙烟景(集作景致)絶汗漫往還遲君但焚香坐人間到
有時
送張道士歸茅山謁李尊師前人
向山獨有一人行近洞應逢雙鶴迎常以素書傳弟子
還因白石號先生無窮杏樹何年種幾許芝田帶月耕
師事少君年歲久欲隨旄節往層城
送李道士顧况
人境年虛擲仙源日未斜羡君乘竹杖辭我隠桃花鳥
去寧知路雲飛似憶家莫愁客鬢(集作髮)改自有紫河車
送葉尊師歸處州耿緯
風馭南行遠長山與夜江羣祅離分野五嶽拜旌幢石
髓調金鼎雲漿實玉釭㹞㹞犬聲曉洞府有仙尨
送王道士盧綸
夢别一仙人霞衣滿鶴身旌幢天路曉桃杏海山春種
玉非求稔燒金不為貧自憐頭早白難與葛洪親
酬暢當尋嵩丘麻道士見寄前人
聞逐樵夫閒看棋忽聞人世是秦時開雲種玉嫌山淺
渡海傳書怪鶴遲隂洞石幢微有字古壇松樹半無枝
煩君遠示青囊籙願得相從一問師
藍溪期蕭道士採藥不至前人
春風生百藥幾處木苗香人遠花空發(集作落)溪深月復
長病多知藥性老近憶仙方青節何由見三山桂自芳
送道士郄彛素歸内道場前人
病老正相仍忽逢張道陵羽衣風淅淅仙境玉稜稜叱
我問中夀教人祈上昇樓居五雲裏幾與武皇登
寄全椒山中道士韋應物
今朝郡齋冷忽念山中客澗底束荆薪歸來煑白石欲
持一瓢酒遠寄風雨夕落葉遍空山何處尋行跡
贈韓道士戴叔倫
日暮秋風吹野花上清歸客意無涯桃源寂寂煙雲閉
天路悠悠星漢斜還似世人生白髮定知(集作自)仙骨變
黃芽東城南陌頻相見應是壺中(一作天)别有家
送李道士歸山崔洞
秋城臨古路城上望君還曠野入寒草獨行隨遠山授
人鴻寶内將犬白雲間早晩燒丹罷遥知冰雪寒
謁李尊師奚賈
萬物還常性唯道貴自然先生容其隠隠几為列仙鍊
魄閉瓊戶飬毛飛洞天將知逍遥久得道無歲年
送王鍊師赴王屋洞權德輿
稔歲在芝田歸程入洞天白雲亂上國青鳥會羣仙(自)
以棋銷日寧資藥駐年相看話離念(集作合)風馭忽泠然
與道者同守庚申前人
洞真善救世守夜著(集作看)仙經俾我外持内當兹申配
庚齋心已恬愉澡身自澄明沉沉簾帷下靄靄燈燭清
四支動用息一室虛白生收視忘取捨叩齒集神靈伊
予嗜欲寡居常疴恙輕三尸既伏竄九藏乃和平無令
耳目勝則使性命傾窅然深夜中若與元氣幷釋宗稱
定慧儒師著誠明𣲖分示三教理詣無二名吉祥能止
止委順則生生視履苟无咎天祐期永貞應物知不勞
虛中理自冥豈資金丹術即此駐頽齡
送吉州閻使君入道二首戎昱
聞道桃源志塵心忽自悲余當從宦日君是去(一作棄)官
時金汞封仙骨靈津咽玉池受傳三籙備起坐五雲隨
洞裏花常發人間鬢易衰他年會相訪莫作爛柯棋
二
廬陵太守近隳官月帔初朝玉帝壇風過鬼神迎受籙
夜深龍虎衞燒丹水容入境纖埃静玉液添(一作傾)瓶潄
齒寒莫遣桃花迷客訪千山萬水訪君難
題服生栢道士于鵠
服栢不飛鍊閒眠閉草堂有泉誰(一作唯)與潄留火為焚
香新雨閒門静孤松滿院凉仍聞枕中術親授漢淮王
題王道者(一作贈隠者)前人
去尋常不在(集作長不出一作多不見)門似絶人行牀下石苔滿屋
頭秋草生學琴寒日(集作寒月一作冬日)短寫易曉忩明唯到(一作)
(有)黃昏後溪中聞磬聲
此詩二百三十二卷重出今已削去注異同為一
作
寄續尊師前人
得道任髮白亦(一作每)逢城市遊新經天上取靈(集作稀)藥
洞中收春木帶枯葉新蒲生漫(疑作慢)流年年望靈鶴長
在此山頭
終南禇尊師(集作題南峯禇道士)前人
得道終南(集作南山)久曾教四皓碁閉門醫病鶴倒篋養神
龜松際風長在泉中草不衰誰知茅屋裏有路通(集作向)
峨嵋
入白芝溪尋黃尊師前人
觸烟入溪口茫茫唯檉櫪其中飛碧流十里不通屐出
林尚未明細逕懸峭壁把藤借竹勢光猾猿猱跡忽然
風景異乃到神仙宅天晴茅屋頭殘雲蒸氣白隔忩梳
髮聲久立聞吹幘抱琴出門來不是人間客山院不洒
掃四時自虛寂落葉埋長松出地纔滿(一作數)尺曾讀上
(一作涌)清經去住(疑作注)長年籍願示不死方何山有瓊液
使院憶山中道侣兼李七副使約
崔備
松竹去名嶽衡茅思静居山君水上印天女月中書舊
帙芸香在空奩藥氣餘褐衣寬易攬白髮少難梳病柳
傷摧折殘花惜掃除憶巢同仙鳥避網甚跳魚嵇阮慙
交絶求羊愧跡疎與君非宦侣何日共樵漁
訪羊尊師孫韋
花下問童子言師採藥去只在此山中雲深不知處
越中贈程先生釋法震
紗帽度殘春虛舟寄一身谿邊逢越女花(一作洞)裏問秦
人古塞連山静隂霞落海新有時城郭去贈與酒家親
題萬山許鍊師前人
道成人不識流水響空山花暗軒忩外雲隨坐卧間騐
圖名已久絶粒事長閒更欲崑崙去羞看綘節還
七言贈張道士僧皎然
玉京真子名太一因服日華心如日此心不許世人知
只向仙宫未曾出
送禇道士前人
聞說洞庭無上路春遊亂踏五雲芝含桃風擺花狼藉
正是仙翁碁散時
遇谷口道士司空曙
一見林中客閒知州縣勞白雲秋色遠蒼嶺夕陽高自
說名因石誰逢手種桃丹經儻相授何用戀青袍
送張鍊師還峨嵋山前人
太一天壇天柱西垂蘿為挽石為梯前登靈境青霄絶
下視人間白日低松籟(集作韻)萬聲和管磬丹光五色雜
虹(一作雲)蜺春山一入尋無路鳥響煙深(集作深林)水滿溪
送王尊師歸湖州前人
烟蕪滿洞青山遠幢節飄空紫鳳飛金闕乍看迎日麗
玉簫遥聽隔花微多開石髓供調膳時御霓裳奉易衣
莫學遼東華表上千年始欲一廻歸
送王先生歸南山前人
儒中年最老獨有濟南生愛子方傳業無官自偶耕竹
通山舍遠雲接玉(集作雪)田平願作門人去相隨隠姓名
尋紀道士偶會諸叟李益
山隂逢(集作尋)道士映竹羽衣新侍坐雙童子陪遊五老
人水花松下净壇草雪中春見說桃源洞如今猶避秦
送吉道士拜官歸舊業李端
聞有華陽客儒裳靄紫薇舊山連藥賣孤鶴帶雲歸柳
市名猶在桃源夢已稀遠鄉見鷗鳥應愧背船飛
送馬尊師前人
南入商山松路深石牀溪水晝隂隂雲中採藥隨旄節
洞裏耕田映綠林直上煙霞深舉手廻經丘壠自傷心
武陵花木應長在願與門人更一尋
贈太清宫道士王建
上清道士未昇天南嶽中華作散仙書賣八分通字學
丹燒九轉定人年修行近日影如鶴導引多時骨似綿
想向諸山尋(一作廵)禮遍却廻還守老君前
贈詔徵王屋道士前人
玉皇符到下天壇瑇瑁頭簮白角冠鶴遣院(一作洞)中童
子飬鹿憑山下老人看道成不怕丹梯峻(集作刀梯利)髓實
常欺石榻寒能斷人間(集作世)腥血味長生只要一丸丹
贈廬山道士楊衡
寂寥高室古松寒松下仙人字委鸞頭垂白髮朝鳴磬
手把青芝夜遶壇物像自隨塵外滅真源長向性中看
悠悠萬古皆如此秋比松枝春比蘭
贈羅浮易鍊師前人
海上多仙嶠靈人信長生榮衞冰雪姿嚥嚼日月精默
書綘符遍晦步斗文成翠髮霞(疑)肩長金蓋凌風輕曉
籟息塵響天雞(一作鹿)叱幽聲碧樹來戶隂丹霞照忩明
焚香扣虛寂稽首廻太清鸞鷺振羽儀飛翻(一作幡)拂旆
旌左挹玉泉液右搴雲芝英念得參龍駕攀天度赤城
登紫霄峯贈黃仙師前人
紫霄(一作扁)不可涉靈峰信穹崇下有瓊樹枝上有翠髮
翁雞鳴秋漢側日出紅霞中璨璨真仙子執旄為侍童
焚香杳忘言默念合(一作思含)太空世華徒熠耀虚室自朦
朧雲氣瓊瑶圃龜息芝蘭藂玉籙掩不開天窗微微風
兹焉悟佳旨塵境亦幽通浩淼臨廣津永用挹無窮
送天台道士孟郊
天台山最高動躡仙城霞何以静其目掃山除妄花何
以潔其生掃泉去泥沙靈境物皆真萬物無一斜月中
見心近雲外將俗賒遺身獨得身笑我牽名華
送無懷道士遊富春山水前人
造化絶(一作最)高處富春獨多觀山濃翠的皪水折珠摧
殘溪鏡不隠髮樹衣常遇寒風猿虛空飛月狖呌嘯酸
信(一作即)此神仙樂豈為時俗安煑金隂陽火因怪星宿
壇花發或未識玉生忽叢攅蓬萊浮蕩漾非道相從難
送李尊師元前人
口誦碧簡文身是青霞君頭冠兩片月肩披一條雲松
骨輕自飛鶴心高不羣
送道友(集作送元亮師)前人
蘭泉滌我襟杉風(集作月)凄我心茗啜綠净花經誦清柔
音何事(集作處)笑為别淡然愁不侵(一作禁)
送蕭鍊師入四明山前人
閒於獨鶴心大於高(一作喬)松年迴出萬物表高棲四明
巔千尋直裂峰百尺倒瀉泉綘雪為我飯白雲為我田
静言不話俗靈跡(一作蹤)時步天
贈東嶽張鍊師劉禹錫
東嶽真人張鍊師高情雅澹世間稀堪為列女書青簡
久事元君住翠微金縷機中抛錦字玉清壇上着霓衣
雲衢不要吹簫伴只擬乘鸞獨自飛
文苑英華卷二百二十八
