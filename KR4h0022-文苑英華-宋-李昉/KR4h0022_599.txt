文苑英華卷六百宋李昉等編
請勸進及封岳行幸
勸進梁元帝表二首請復子正位表一首
為齊州父老請陪封禪表一首
為朝集使于思言等請封中岳表一首
請許封泰山表一首
百官請不從靈駕表一首
在神都留守請車駕還洛表一首
諫則天幸三陽宫表一首
李採訪請駕停金牛一日表一首
為京兆第五尹請車駕廽西京表一首
勸進梁元帝表徐陵
臣陵言臣聞封唐有聖還承帝嚳之家居代維賢終纂
高皇之祚無為稱於革舄至治表於垂衣而撥亂反正
非聞(一作間)前古至如金行重作源出東莞炎運猶昌枝
分南頓豈得掩顯姓於軒轅非才子於顓頊莫不因時
多難俱繼神宗者也伏惟皇帝陛下出震等於勛華鳴
謙(一作明讓)同於旦奭握褒秉鉞(類聚作握圖執鉞)將在御天玉媵
(一作勝)珠衡先彰(類聚作章)元后神祗所合(一作命)非惟太室之
祥圖諜(一作畫類聚作書)斯歸何止堯門之瑞若夫大孝聖人
之心中庸君子之德固以作訓生民貽風多士一日二
日研覽萬機允文允武包羅羣藝擬兹三大賓是四門
歴試諸難咸熙庶績斯無得而稱也自無妄為象鍾禍
上京梟獍虔劉(缺)宗蕩墜銅頭鐵額興暴皇年(二十四字一作)
(無妄為暴皇祚寢微)封豨脩蛇行災中國靈心所宅下武其興望
紫極而行(一作長)號瞻丹陵而隕慟家冤將報天賜黃鳥
之旗國害宜誅神奉玄狐之錄(一作籙)尅李軼於河津征
陶謙於海岱滕公擁樹(一本作面擁盖避諱也出漢書滕公夏侯嬰傳)雄氣方
嚴張繍交兵風神彌勇忠誠貫於日月孝義感於冰霜
如雷如霆非貔非虎(一作如貔如虎)前驅效命元惡斯殲既挂
膽於西州方燃臍於東市蚩尤三塜寧謂嚴誅王莾千
叚(一作刺)非云明罰青羌赤狄同界狼豺胡服夷言咸為
京觀邦畿濟濟還見隆平宗祀(一作廟)愔愔方承多福自
氛(一作氤)氲渾沌之世驪連栗陸之君赴起龍圖文因鳥
跡雲師火帝非無戰陣之風堯誓湯征咸用干戈之道
星躔東井時破崤潼雷震南陽初平尋邑未有援三靈
之已墜救四海之羣飛赫赫明明恭行天罰莫如當今
之盛者也於是卿雲似蓋晨映姚鄉甘露如珠朝垂原
(一作華景)寢芝房感德咸出銅池蓂莢伺辰無勞銀剪重以
東漸玄兔西踰白狼高柳生風扶桑銜(一作盛)日莫不編
名屬國歸貢(一作質)鴻臚荒服來賓遐邇司慶(一作福)其文
昭武穆跗萼也如彼天平地成功業也如此久應旁求
掌故(一作固)詢詔(一作諮詢)天官斟酌繁昌經營高邑宗(一作宋非)
王啓覇非勞武德(一作陽武)之侯清蹕無虞何事長安之邸
揚龍(一作鑾)旂以饗帝御鳳扆以承天歴數在躬疇咨(一作)
(與)為讓去七月二十四日兼散騎常侍柳暉等至鄴伏
承聖旨謙冲為而不(一作弗)宰或云洛(一作涇非)陽未復凾谷
無泥旋駕金陵方膺天睠愚謂大庭少昊非有定居漢
祖殷宗皆無恒宅登封岱嶽且署(一作猶置)明堂廵狩荆州
(一作章陵)時行司隷何必西瞻虎踞(一作據)乃建王宫南望牛
頭方稱天闕抑又聞之玄珪既錫蒼玉無陳乃棫樸之
愆期非包茅之不貢雲和之瑟久廢丼泉孤竹之管無
聞方澤豈不懼歟伏願陛下因百姓之心振(一作極)萬邦
之命豈可逡廵固讓方示石戸之農高謝為君(一作君臨)徒
宏箕山之客未知上德之不德惟見聖人之不仁率土
翹翹蒼生何望昔蘇季張儀違鄉負俗尚復招三方以
事趙請六國以尊秦况臣等預(一作顯)奉皇華親承朝命
珪璋特達通聘河陽貂珥雍容尋盟漳水加牢貶館隨
世(一作勢)汙隆瞻望鄉闕(一作關)誠均休戚但輕生不造命
與時乖等(一作忝)一介之行人同三危之遠擯承閒内殿
事絶耿弇之因(一作恩)封奏邊城私等劉琨之哭不勝區
區之至謹拜表以聞
同前沈烱
臣僧辯等言衆軍以今月戊子(英華作午非)惣集建康賊景
鳥伏獸窮徒為擊摶(一作頻擊頻挫)力(一作姦)竭詐盡深溝自固
臣等分命將士(一作分勤武旅)百道同趨突騎短兵犀凾鐵楯
結隊千羣持戟百萬止紂七步圍項三重轟然大潰羣
兇殄(一作四)滅京師少長俱稱萬歲長安酒食於此價高
九縣雲開六合清朗矧伊圓(一作黔)首誰不載躍伏惟陛
下咀痛茹哀嬰憤銜(一作忍)酷自紫庭絳闕胡塵四起恒
山易水(一作擩垣好疇)冀馬雲屯泣血思治(一作治兵)嘗膽誓衆而
吳楚一家方與七國俱反管蔡流言又以三監作亂西
京義衆阻強秦而不達(一作通)并州遺民跨飛狐而見抵
(一作泯)豺狼當路非止一人鯨鯢不梟倏焉五載雄(一作英)
武克振哀(一作怨)耻並雪不申(二字一作永尋霜露如何可言)臣等輙依
故實奉脩祖廟(一作廟社)使者持節分告園(一作塋)陵嗣君升
遐龍輴失(一作未)殯承華掩曜梓宫莫測並隨局(一作並即隨由)
備辦禮具凶荒四海同哀六軍祖哭情敦孝友理增(一作)
(當)感慟日者百司群岳(一作岳牧)仰祈宸鑑以析(一作錫)珪之
功既歸有道當璧之禮又(一作允)屬聖明而優詔謙冲窅
(或作寂)然凝邈飛龍可濟(一作躋)而乾爻在四帝閽云呌而
閶闔未聞謳歌載馳是用翹首所以越人(類聚英華作楚人非)固
執燻丹穴以求君周氏樂歸(一作推)越(一作踰)岐山而事主
漢王不即位無以貴功臣光武思蕭王(一作不止戈)豈謂紹
宗廟黃帝迷(一作遊)於襄城尚訪治民之道放勛寂(一作入)
於姑射當(一作猶)使罇爼有歸伊此儻來豈聖人所欲帝
王應運(一作所應)可不其然(一作不獲已而然)伏讀璽書仰承(一作尋諷)
制旨顧懷物外未奉慈衷陛下日角龍顔之姿表於徇
齊之日彤雲素氛之瑞基於應物之初博覧則大哉無
所與名深言則曄乎昭章之觀忠為令德孝實動天加
以英威茂略雄圖武筭指麾則丹浦不戰顧眄則阪泉
自蕩(七十六字英華作陛下孝實動天忠為令緒加以威窮則板泉自蕩非)地維絶而重
紐天柱傾而更植鑿河津於孟門百川復啓補穹儀於
(一作以)五百萬物再生縱陛下拂袗衣而遊廣成登弇山
而去東土羣臣安得仰訴兆庶何以歸仁况郊祀配天
罍觴(一作篚)禮曠齊宫清廟邊豆(一作匏竹)不陳仰望乘(一作鑾)
輿匪朝伊夕瞻言法駕載渴且飢豈可久稽衆議有曠
彛典(一作則)况舊邦凱(一作旣)復函洛已還(一作函頟已平)高陵櫟
陽宫館雖敗(一作毁)榮(一作濁)河清洛(一作渭)佳氣斯在(一作猶存)
臯門有伉丼泉四敞土圭測景仙人承露斯蓋九州之
宇縣六合之樞機博士奉(一作捧)圖書而稍還太常定禮
儀而已立(一作列)豈得不揚警蹕(一作清駕)而赴名都振(一作具)
玉鑾而旋正寢昔東周既遷鎬京遂其不復長安一亂
陜洛永以為居(英華作不以為君非)夏禹以萬國朝諸侯文王以
六州匡天下方之(一無方之二字)王(一作跡)基百里劔拔(一作杖)三
尺以殘楚之地抗拒六(一作九)戎一旅之卒(一作師)剪夷(一作)
(滅)三叛坦然大定御辯(一作輦)東歸解五牛於冀州秣六
馬於譙郡緬求前古可得比歟(一作其可得歟)對揚天命何所
讓德有理存焉敢重所(一作所)奏臣僧辯等誠惶誠恐頓
首頓首死罪死罪
請復子正位表蘇安恒
此篇唐書作疏又載六百九十四卷封建門題作
請皇家諸孫姪疏
為齊州父老請陪封禪表駱賓王
臣聞元天列象紫宫通北極之尊天(集作大)帝凝圖玄猷
暢東廵之禮是知道隆充澤(集作光宅)既輯玉於雲臺績劭
(集作業紹)禋宗必塗金於日觀云云伏惟皇帝乘乾握紀纂
三統之重光御辯登樞應千齡之累聖故得河浮五老
啓赤文於帝期海薦四神奉丹書於王會瑞開三脊祥
洽五靈既而緝總章之舊文捃辟雍之故事非煙翼軼
移玉輦於梁隂若月承(集作乘)輪祕金繩於岱巘臣等質
均芻狗隂謝桑榆幸屬堯鏡多暉昭餘光於連石軒圖
廣運(集作耀)追盛禮於摐金然而鄒魯舊邦臨淄遺俗俱
穆二周之化咸稱一變之風境接青疇俯瞰獲麟之野
山開翠屺斜連辨馬之峯豈可使稷下遺甿頓隔陪封
之禮淹中故老獨奏(集作奉)告成之儀是用就日披丹御
璧輪之三舍望雲抒素呌天門(集作閽)於九重儻允微誠
許陪大禮則夢瓊餘息翫仙閭(集作仰仙闕)以相驩就木殘
魂遊岱宗而載躍
為朝集使于思言等請封中岳表
崔融
臣某言臣聞易有太極是生兩儀有父子焉有君臣焉
道莫尊於三皇皇合符於奕葉德莫高於五帝帝展事
於云亭禮莫盛於三王報功於岱畎政莫隆於兩漢紀
號於仙閭皆所以省方觀人增天益地刻玉篆印金泥
激清流於滲漉翔仁風而萌動然則業隆不封禪何以
答三靈道備不廵遊何以會萬國為人上者可不敬哉
中謝伏惟聖母神皇陛下寳命絪緼立期肹蠁包混元
而建極宅造化而開階剖靈符於天合至德於地渥澤
浸潤萬物恩光明懸四海不言而含氣風從無為而流
形日用允所謂榮鏡絶代禪壓振古者焉臣聞古之聖
王受命者然後得封禪又云功成道洽符出乃封又云
致太平必封禪今陛下獲瑞銘於廣武得寳圖於温洛
星連月合雲起風摇上以擁神休下以塞天望崇徽號
定都邑文質再而復正朔三而改義在得天乃立天統
非受命者孰能臻兹因時創宜以順制逆建三廟崇五
塋廣太學以教胄子開明堂而祀上帝彼東夷西戎南
蠻北狄殊方絶界窮幽極遠蠢然莫敢不來享莫敢不
來王非功成者孰能臻兹三階平萬方晏巖廊無事囹
圄云空獄訟清而王風淳禮樂和而人氣樂衢路有鴈
行之序邑里得鶉居之時五尺童兒羞論霸道八十父
老不知帝力非道洽者孰能臻兹乾符總集不召而自
至坤瑞昭昇應圖而合諜慶雲出神池涌毛宗擾羽族
馴樹連理而麥兩岐(闕)黃黍而(闕)玄秬匪朝伊夕以時
繼年非符王者之瑞孰能臻兹命既受於天矣功既成
於人矣道已洽於古矣符已出於今矣若此者非太平
之效歟可以升中名山可以肆類上帝嵩高維岳峻極
于天風雷所起設險於畿甸霜露所均作鎮於邦國雖
復千八百處未常遊玉女之臺七十四家不能幸仙人
之洞區區漢武止聽三呼汲汲晉炎但諠羣議臣等竊
以為祕籙有云中岳之神姓武天意若曰神皇其封中
岳乎藏纖緯以須時蓄符祥而待聖顯見神跡覺寤黎
蒸天祚岳姓必將封祀祀岳者非陛下而誰由是王公
侯伯日夕登封之奏禮官博士歲時符命之書鴻儒碩
學思獻儀於野外川后山祗願前駐於闕下天人之望
久矣陛下何得而辭哉伏乞深惟至公仰祗靈睠傍稽
瑞命俯順甿歌龍駕帝服背河洛而上泝星陳天行指
轅嵩而東邁石芝生而五色可以為盛貝樹長而三
可以為籍埋玉報地燔柴告天載巍巍扇翼翼上以答
昊穹之儲祉下以副率土之歡心永保鴻名長為稱首
盛矣美矣猗歟偉(一作那)歟臣等忝職外臺受委方土宣
太平之風化聽古老之謳謠望屬車而未來思呌(一作扣)
閽而至極庶千年一會陛下垂不讓之恩使五載四朝
羣臣有慶成之地孰不幸甚不勝悃欵之至謹詣朝堂
奉表誠請以聞
請許封泰山表(已見五百五十六卷)張說
百官請不從靈駕表李嶠
臣嶠等言伏以靈駕道(疑作遵)途聖恩攀從國計非便羣
臣不安冐昧上祈未蒙哀允跪對還旨載深惶惕臣嶠
等中謝臣聞古者天子上法天心不極私情違衆欲以
順人理國為孝以克已制心為禮是故凡聖異禮公私
殊制私心獨展凡人之孝也萬姓咸若聖人之孝也陛
下行堯禹之事以萬姓為心奈何守曾閔之節懷獨展
之願臣等囂(闕)竊所未曉且永淳已後關輔流散近適
旋定人猶未足今山陵起築役徒惣萃彌春涉夏為費
宏多若陛下此行羣司畢從於人取給臣實難之水旱
小愆農慮非淺東都則水漕淮海易資鹽榖之蓄陸走
幽并近壓戎夷之便朝命新復人望安在宜應静鎮未
可移動陛下若俯順羣願留撫都人則其安如此若不
勝私情攀奉靈駕則其慮如彼况扈從兵馬既不預集
行宫廩蓄又未先備發期俯邇支計闕然倉卒敦廹必
不敢辦若待陵寢安厝霜露終感三農歲稔萬乘時廵
奉郊廟以展虔瞻日月其何遠今固將抒私戀棄羣言
忘人力蔑國用此實非陛下安集新業之故亦非先后
憐憫遺人之意且朝廷故事典章猶在獻陵追遠太宗
不至於三元昭陵上遷高宗不至於九畯豈先帝私懷
不堪故事羣臣公議之所奪也伏願仰遵舊訓顧定新
基屈至情而順羣心抑小節而成大孝使軍國長筭凾
洛皆安邦甸窮人賦斂少减萬姓翹望實深至願百寮
結誠期於死請無任悲廹之至謹詣朝堂奉表固請以
聞
在神都留守請車駕還洛表
臣嶠等言臣聞天下皆春而燕谷有祈暄之律日中並
照而彭澤有隨陽之禽豈非承光飲和仰德廷鹿(二字疑)
深於戀者其往若不親渴於求者其來如不足以圭表
既宅關河馳怨思之誠鑾和未廵襄鄧切謳歌之慕帝
車北指震(疑)駕西臨槐檀已歴於四時舊茂(二字疑)猶淹
乎八水耆(一作大)老延頸簪裾企望戴天有分徒嗟京兆
之遥捧日無階竊恨長安之遠臣嶠等中謝伏以載祀
七百卜年非豐登(疑作鎬)之地時乘九五啓聖由瀍洛之
鄉所以受龍圖龜書所以朝雨師河伯叶祥符於䜟籙
採謀議於人鬼萬靈幽贊百物阜昌是曰天地之心實
興帝王之祚方使四夷為守西賓屈無外之談六合為
家東土壯居中之業况復圓丘方澤神祗之兆域以安
複廟重檐昭穆之尊卑既叙定社而立稷建邦而設都
是萬年長王之郊誠億載不遷之宇寧可久曠中壤即
安偏據詠山河於漢舊訪宫室於秦餘五載時廵曾無
告至之禮四方述職仍以不均之患臣等庸愚竊所未
達今三秋告稔萬寳已成隂陽所和(一作有)稼穡徧茂却
連澤潞汾曲叙廟荆揚海隅萬庾同殷千箱(一作斯)並詠
禾萌(一作箱)九穗未曰休徵榖石五錢詎名豐穰加以舟
車並凑水陸交衢物産尤多觀聽胥悦衆庶有來蘇之
冀神靈翹望幸之心伏願陛下俯察氓謠仰祗天意因
銅省(疑作雀)之稔歲命玉鸞之仙軫㳙時擇日屯萬騎而
出凾秦省俗觀風撫四人而還鞏洛逍遥乎九阿之阻
容與乎八表之路廻輿駐蹕觀十月之圃場闢纊凝旒
間百年之疾苦然後歸格逍乎(疑)九廟(疑)明堂衆星拱
列長居辰極之尊萬寓駿驅(闕)詠朝宗之俯光輝將日
月齊殷德澤與江河比潤致乾坤之景福盡億兆之歡
心凡在人祗孰不欣幸臣等限以所守不獲親詣闕庭
無任區區之誠謹附洛州奏事使朝議郎行洛州司兵
參軍盧正言奉表陳請以聞
諫則天幸三陽宫表(後篇作䟽)張說
(久視元年為右補闕)
臣說言臣聞明王(集作主)不惡切陳以博覽忠臣不敢隱
忠以曲辭伏願陛下特(集作少)加裁察臣說誠惶誠恐頓
首頓首死罪死罪陛下屯萬乘幸離宫暑退凉歸未降
還旨愚臣固陋恐非長(舊唐書作良)策請為陛下陳其不可
三陽宫去洛陽城一百餘(後篇集本作一百六十)里有伊水之隔
崿岅之峻遇涉夏秋(集作過夏涉秋)水潦方積道壞山險不通
轉運河廣無梁咫尺千里扈(集作擁)從兵馬日費資給連
雨彌旬即難周濟陛下太倉武庫並在都邑積(後篇集本作紅)
粟利器藴若丘山(後篇作山積)奈何去宗廟之上都安山谷
之僻處是猶倒持劔戟示人罇柄臣竊為陛下不取夫
禍敗(後篇集本作變)之生在人所忽故曰安樂必戒無行所悔
此不可止之理一也告成(英華及集本作郜城非)褊小萬方輻凑
填城溢郭併插(集作鍤)無所排斥居人蓬宿草次風雨暴
至不知庇託孤惸老疾(唐書後篇作病)流轉衢巷陛下作人父
母將若之何此不可止之理二也造設(後篇作池臺唐書作池亭)竒
巧誘掖上心鑿山䟽觀(後篇唐書削巒起觀)竭流漲海俯貫(集作窮)
地脉仰出雲路(集作端)易山川之氣奪農桑之土延木石
運斧斤山谷連聲春夏不輟勸陛下作此者豈正人邪
詩云人亦勞止汔可小康此不可止之理三也御苑東
西僅三十里(集作二十里所)出入來去(後篇唐書作往)雜人甚多外無
墻垣扄禁内有榛藂谿谷猛獸(後篇唐書集本作毅)所伏暴慝是
憑陛下來往(後篇唐書作往往)輕行警蹕不肅歴蒙密乘險巇
卒然有逸獸狂夫(後篇作奔突)驚犯左右豈不殆哉雖萬全
無疑然人主之動不宜容易也易曰思患豫防願陛下
為萬姓持重此不可止之理四也今國家北有胡寇覻
(後篇作窺)邊南有夷獠騷徼關西小旱耕稼是憂安東近平
輸漕方始臣願陛下及時旋軫深居上京息人以展農
脩德以來遠罷不急之役省無用之費澄心澹慮惟億
萬年蒼蒼羣生莫不幸甚臣自度芻議十不一從何者
阻(唐書集作阻)盤遊之娛間林沚之玩規遠圖而替近適要
後利而棄前驩未沃明主之心已捩(後篇作怫唐書作戾)貴臣之
意然臣血誠密奏而不愛死者不願負陛下言責之職
耳輕觸天威伏地待罪
此篇又載六百九十四卷今已削去
李採訪請駕停金牛一日表常衮
臣某言臣聞葵藿何禀猶每傾陽犬馬無知尚能戀主
伏惟陛下廽鑾巴蜀指旆咸秦萬乘雷奔經劔門之險
阻六宫雲從歴棧道以﨑嶇恐天步有厭於登臨聖躬
暫勞於行幸稍移玉輦將至金牛漢水梁城郡當所守
蜀門秦塞路則居中乃微臣厠侍從之時宜陛下休羽
儀之地伏望小停仙蹕寬一日之程暫奉宸居喜千年
之遇臣忝陪宗室得備藩條懇欵之誠倍萬恒品無任
攀戀屏營之至奉表陳情以聞
為京兆第五尹請車駕廽(一作還)西京表
于邵
臣某言臣聞古公去邠初因避狄襄王出鄭終見興周
故能成九五之尊享八百之祚載在前史昭然可知伏
惟元聖文武皇帝陛下道合四國威加八紘(一作裔)啓中
興之運宏下武之功殊方異俗重譯交順惟犬戎小醜
敢亂天常陵逼豐鎬震驚都邑陛下理兵陜服遣將泰
川鴟張未幾徇游自溺今八川底定萬姓怨思同(一作皆)
懷奉(一作捧)日之誠共結屬車之望况地稱百二勢比咽
喉足以横制九圍財成六合陛下豈可捨山川之固為
廵省之遊臣雖至愚竊知不可伏願謀及百辟俯徇羣
心廽鑾舊宫駐蹕西夏使百川有朝宗之所衆星復環
拱之方凡在有(一作肖)形孰不幸甚無任懇欵涕戀之至
謹遣官奉表陳情以聞
文苑英華卷六百
