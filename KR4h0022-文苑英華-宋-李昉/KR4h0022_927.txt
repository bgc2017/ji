文苑英華卷九百二十八宋李昉等編
職官三十六(州官)
趙州錄事參軍陸孝斌碑一首
玄州司戶吕處真碑一首
瀛州司戶李府君碑一首
趙州錄事參軍贈齊州司馬陸公神道碑
張說
公諱孝斌字順姓陸河南洛陽人也其先帝媯啟姓陳
胡立族敬仲之孫有齊國宣王之弟封陸卿盖命氏之
所由興也秦并諸國陸氏分適燕吳在燕者魏文成帝
時東平成王俟生平原簡王麗重世濟美為國之華公
即簡公七世孫也曾孫彦昇北齊以文藝高選仕秘書
郎以至德表所居號終孝里祖玄亮隋鷹揚郎將父淳
感盤桓利貞弓招莫進同志誄行諡為惠康自成簡至
惠康(集無此六字)孝弟仁義世不殞矣公誕靈沖和禀識高
朗簡而中禮易而達節篤學勵行著實飛聲文史者宗
其淵府德行者仰其墻仞舉國子明經選絳州參軍始
州司法(一作德安府法曹)其在官也示人親其親長其長不苛
察而小無廢不皎異而大有成知識日明嘗憺如也喪
親過哀因中風廢卧疾累年不赴楚邸肇封大羅雲逸
雖沉疴未彌而僉望允(集作光)歸授楚王府兵曹參軍實
有躬降師賓之禮目繫儀型之訓府罷換趙州錄事參
軍以病去職聖歷元年匈奴入趙公危邦不處盡室以
行望河南而將濟至黎陽而疾甚年六十有二十月丁
未終於姚村之逆旅歸殯於滏陽之郭北光天二年皇
帝踐祚以故吏贈齊州司馬惜哉用公之道行公之志
上可以存三光下可以平九土存則位不充其德沒則
榮不逮其身命矣夫夫人范陽郡太君盧氏故岐山丞
元瑾之女恭儉之德備貞信之教興妻道母儀自家刑
國享年七十有六開元六年十一月丁未終於洛陽之
宣教里八年五月丙子合葬於漳北之神崗禮也初咸
亨中王師征遼公參是軍事友人太原王守義遇疫於
海東路艱寇阻兵危勢急公獨顛沛致喪歸其井邑其
在安州朝廷以公精達法理乃命覆囚劍南梁岐冤繫
動盈千百丹筆所詳十全八九其捨生徇義返己施仁
皆此類也禮莫重乎飾終於是見其不朽矣善莫大乎
餘慶於是知其有後矣四子伯玉仲容叔獻季良泣血
銜恤視天若墜俾予作頌式昭遺懿銘曰
曠哉陸公覩奥臻妙文雅外炳清明内照從政本仁資
忠移孝不言而理正身作教才何富之命何負之居喪
柴毁遭疾棲遲垂彼雲翼落此盛時殁後榮進終延贈
寵德之休明位匪為重嗟嗟千載賢士之壠
玄州司戶參軍贈慶王友東平吕府君碑
張九齡
夫官雖序賢志道者不常有位才雖屈命福善者未必
無後子夏文學之達以為富貴在天于公决獄之平則
云子孫由我盖不享當代生數猶奇流慶後人玄體乃
用亨之會也則盖有無(集作原)焉公諱處真字虔永(集作求)
東平人曾祖北齊幽州長史府君諱贇祖隋貫州中正
府君諱伽考滄州清池令府君諱師昔伯夷在唐實典
三禮四嶽佐禹用平九州虞夏以功而逮(集作見)封申吕
因邑而命氏惟時厥後奕代丕承公正性之有自來直
道之不充詘嘉勇退之為(集作惟)德避近名之未善(集作然)
越在弱齡棲遲事外用光本於藏耀履行期於滅迹不
遠於仁行之斯至不苟於義方之自正(集作止)佐一郡而
即安居九夷而匪陋如不然者公何掾於東裔哉起家
授玄州司戶參軍晏如也言旋初服遂從所好外物之
槩不雜於風塵遠子之言惟聞於詩禮所謂温良淑慎
無競伊人者歟天册二年夏四月遇疾終於家春秋五
十有二開元四年冬十一月葬於邑城西南四里原夫人北地
傅氏祔焉夫果於立誠靜以俟命力不足者則不疚運
不至者則不憂物情之難及我而易是以名利衆之所
欲也則澹泊之德義人之所鮮也亦克蹈藉之如此而
神不勞福不流未之有也有四子長曰玄知今左威衛
司戈次曰玄悟中散大夫使持節鄜州諸軍事守(集無此六)
(字)鄜州刺史次曰玄智左威衛執戟次曰玄爽左衛長
上惟玄悟至大官此其教忠有舊服義無斁好爵是興
(集作與)餘慶所貽入為王門之長出居邦伯之列屬恩推
子貴名彰身後事有光於冥漠德乃發於馨香三命為
大夫百代稱先子孝理所賜邦族為榮開元十七年有
制贈公慶王友夫人贈河間郡君累仁(一作人)之符至是
斯驗惟神之鑒謂之不欺公之女孫曰東平郡夫人冠
軍大將軍右監門衛大將軍渤海高公之夫人鄜州刺
史之女也冰玉相暉椒蘭同馥由福履於君子與吉(集作)
(嘉)會於善人齊姜于歸魚軒曄以昭路鄜畤之往熊軾
殷其若雷有車服而始大履霜露而追遠於戱食于舊
德無念(集作忝)爾之奉先樹之休聲有以見其歸美銘曰
赫赫我祖惟師尚父泱泱大風悠悠終古施于胤裔憲
是文武我美其濟我則斯取雖匪高位亦惟碩德我王
之友彼夫之特既貞且亮宜語而默投足皆安終身不
忒峩峩積善以福後人肸蠁家慶煒煌宗姻瞻彼松檟
光(集作錫)之絲綸今也追飾實為先臣先臣伊何宜其有
後志之所尚義無所苟身雖既沒名豈虚受立德于兹
亦云不朽
故瀛州司戶參軍李府君碑前人
君諱某字某趙郡房子人祖山夀齊尚書右丞兵部郎
中父仁贍朝散大夫果州長史世德所載見於先碑公
懿烈無忝雅有風度(集作度量)體和而韻緡之以絲性婉而
文受之以采故好學不倦而墳典必精慮善以動而規
矩皆中悉心存乎道義餘力見乎文章人以善談日聞
休譽弱冠舉進士調補同州參軍換瀛州司戶參軍以
素所履以施有政居獲乎上往得其中無不嚴祗長史
之所嘉歎無不崇讓同官(一作年)之所厭服宜爾戬榖光
昭令圖如顔子之不幸豈卜商之云命某年卒於官舍
春秋若干公家世尚儉子孫是式初先大夫之喪也清
白以遺而果無私積高燥(一作慓)是榮而庶有慶餘豈所
謂不戀本達也無懷土以重遷不傷生仁也無困財以
遺(集作乏)非夫然趙之北際何必故鄉許之東偏亦云樂
國故喪之歸也遂窆於斯及嗣子察受教養方能纂德
業服事華髮潔身清朝天子方差擇其良惠恤于下由
是解印少府剖符大(集作本)州衣繡而歸雖榮之在晝重
茵以立而悲不逮親結諸心形諸色孝子之志國人所
稱於是乎歸美以揚先譔德以示後盖蒸夷之義也得
無述焉銘曰
倬李侯世載德行時範言士則三英粲(集作發非)百夫特肥
而家華而國美無度命不融足云(集作方)駛途斯窮子餘
慶享次嵩我丕馴藹遺風
文苑英華卷九百二十八
