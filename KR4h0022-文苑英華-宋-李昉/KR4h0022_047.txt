文苑英華卷四十七宋李昉等編
宫室一
明堂賦四首總章右个賦一首
上陽宫賦一首阿房宫賦一首
望春宫賦一首華清宫望幸賦一首
晴望長春宫賦一首上陽宫望幸賦一首
明堂賦劉允濟
大哉乾象紫微疏上帝之宫邈矣坤輿丹闕披聖人之
宇聿觀文而聽政宜配天而宗祖體神化以成規應靈
圖而立矩度七筵以垂憲分四室而通輔合宫之曲(疑作)
(典)鬱乎軒丘重屋之儀崇於夏禹因殷成於五帝繼周
道(一作實)於千古統正朔之相循起皇王之踵武大禮興
而三靈洽至道融而萬物覩其在國乎惟聖踐極配永
登樞浹生成於大冶銷品彙於洪鑪貫星象而調七政
列山川而宅五都開洛陽之寳籍受河闕之禎圖惣䕫
龍於國序集鵷鷺於天衢包壯葉(疑)於玄頊籠景化於
黃虞功既成矣道既貞矣答后土之嘉祥藹上雲之殊
祉望仙閣之秀出瞻月觀之宏峙鏤紅玉以圖芳肅龜
壇而薦祀道不言而有洽物無為而自致嚮明南面高
居北辰屬天下之同軌率海内以嚴禋想雲臺以應物
考明堂以臨人叶和萬㝢懷柔百神降虔心啓靈術採
舊典訽故實表至德於吹萬起宏規於太一欣作之於
有範佇成之於不日工旅奔競人皆樂康訪子輿於前
跡揆公玉之遺芳順春秋之左右法天地之圓方成八
風而統刑德觀四序而候炎涼跨東西而作甸掩二七
以疏疆下臨星雨傍控煙霜翔鶤墜於層極宛虹拖於
遊梁崑山之玉樓偃蹇曾何髣髴蒼海之銀宫煥爛安
足翺翔於是覽時則徵月令觀百王綏萬姓肆類之典
攸集郊禋之禮爰盛衣冠肅於虔誠禮樂崇於景令三
陽再啓百辟來朝元纁霧集旌旆雲摇湛恩畢被元氣
斯調羅九賓之玉帛舞六代之咸韶澤被翔泳慶溢煙
霄穆穆焉煌煌焉粤自開闢未有若斯之壯觀者矣煥
乎王道昭賁三才遠乎聖懷周流九垓鴻名齊於太昊
茂實光乎帝魁浹羣山於雨露通庶品於風雷盛矣美
矣皇哉唐哉
第二任華
粤若稽古巨唐千靈累聖二葉重光思文烈以宗祀象
天地之圓方考遺訓建明堂俯南端之赫赫㨖北極之
鏘鏘盤螭黝糾捧神珠而高翥遊鵾翕習仰層檻以迴
翔星辰出納於疏牖虹蜺縈帶於軒廊遠而望之若扶
桑吐日生高岡近而察之若叢雲轉蓋陵昊蒼屹峥嶸
以岑立漫離披而翼張其奥秘也懿濞退概靈仙髣髴
肅枚枚以實實窅眇清爽日月來往赫昈昈以煌煌階
陛嶙峋而分據欒櫨磊落以相望實造化之難測非翰
墨之所詳吾君正冠冕垂衣裳佩玉璽腰干將猛簴列
崇牙張百揆時序萬國來王敦行尚年既在南而近夏
貴仁親族乃居東而曰陽中主尊於太室西導德於總
章務兢兢之孝理匪宴宴之樂康然後知嚮明之位正
隨時之教盛因方備色乘五運以順行選士養賢崇四
學而敷令豈直若斯而已哉其宫十二以象辰行水四
周而為海堂筵楣徑可以見乾坤之籌策暑往寒來可
以知六九之變改室也州之數窗也卦之在高得黃鍾
之實柱懸列星之彩畢千古之能事終一人之不宰至
有虞之總章期夏后之太室殷重屋以五周太廟以七
伊數君之餘制各殊途而並逸雖信美於當年是無取
於今日别有清河絆鳥長沙求贄(一作試)討論公玉之圖
錯綜伯喈之議儻繡桷之有漸庶青雲之可致
第三王諲
大唐混合寰宇開張時雍體黃中之一德居紫微之九
重既而成化載造天下有道得彩鳳之靈圖據飛龍之
大寳美其歷數會昌累葉重光真宰無為盛先天之景
業聖人有作立配帝之明堂寫神規之大造嶷崇丘(一作)
(基)之正陽燐燐爛爛熒熒煌煌徒觀其藻畫周設雕刻
具美綺寮豁達以生風重簷周流以藏晷嶔崟﨑嶬狀
崑岳含霧而插天衢隆崇峍屼若蓬萊駕鼇而涌海水
屹乎氤氲孤標紫氛璇題皓飾金鋪洞文拱星辰以端
居傍眺白日憑軒檻以直視俯見青雲爾乃環曲析構
重屋蓮銜綺井豔窋吒(見靈光殿賦)以垂珠階接彤庭影連
延而造玉若夫靈姿衆出詭孌(一作變)叢生畫栱攅施龍
桷參差以星布隂室晝朗粉戺皎曜以月明及夫四海
波晏一人有慶寒風初盡陽月既正蠻夷颯沓以來王
文物葳蕤以交映信所謂不宰而合道居中而作聖
第四于沼
天子朝諸侯於明堂惟古之制始以講信修睦終以布
憲施惠合至德之休光旌中國之巨麗下之象地也以
列五位之神上之法天也以配五方之帝稟太一之威
靈順隂陽之開閉左个右个分以寒暑之宜以筵以几
度以堂室之際觀乎萬國來朝威儀濟濟聖乃負斧扆
而南向以布政百僚端冕弁而北面以陳禮是知人以
君為心君以人為體晏會之節以明於尊卑慶賜之儀
以旌於孝悌原夫宅中而起繼天而作遥眡嵩少俯枕
伊洛巍巍煌煌厥高不可乎彌度拏龍㰇以蚴蟉亘虹
梁而各落綷以綺藻施以丹雘四闥以四氣而開八窗
以八風斯廓祥風布影對寶檻以交輝皎日懸光曜金
牀而璀錯於是陳三獻之禮臻九成之樂申儀於辟雍
崇業於太學甄古今之至理議沿襲之蹖駮既而順斗
極運天關皇恩普矣貴賤以頒東門之外以朝乎九國
南門之下將享於八蠻正德是宏惠風斯布禁淫慝節
制度重三台之任乃申命於中階寵五伯之功遂授鉞
於東戸夫明堂者明帝之德體天為狀必資闡化以凖
程豈獨宏規而取壯出庶物而咸仰包宇宙而為量惟
先聖之是則信百代之可尚
總章右个賦(以氣變銅渾灰移玉管為韻)蕭昕
大君嚮明神道設位恢三皇之軌物張五帝之經緯居
皇極以體尊配昇平而作諡上棟下宇圖出震之垂功
崑崙辟雍模大壯之成器分五行以配德合四時而導
氣審圓象以規天揆方儀而法地因節候之開闢得四
時之奥秘不然何以審寳位之尊彰后王之貴者也夫
其體物辨方因宜制變壯雲構之直聳屬星躔而右轉
玉露朝落金風夕扇收帝藉於西成誓武人於南面然
後緝以衆政休兹百工草黃月季虚正昏中釋菜吹豳
命樂人而萬舞斬牲示戮習軍威於五戎既依方以服
玉遂候吕以吹銅徒觀其在陽體尊規模所存取閟寒
暑以法乾坤環沔彼之流水設有閌之高門布政居方
順時開闔乞言講德肆志討論宣八風而配律齊七政
以同渾爾其大體盡設明堂洞開興亡之跡厥德不回
見周公之負扆看紂王之罹災設殷監於既往垂大軌
於將來邃宇九房採唐堯之茅屋神階十二懲夏癸之
瑶臺故當勤求庶政想望英才不爾何勞謙於昃日而
旋斡於飛灰既而四方述職九品陳儀禮有攸叙政無
不施發聲明於風動趨劍履而星移道敷鵷鷺兆合熊
羆永恭已而南面故垂拱而無為非斯宇以攸贊亦何
取於成規是月也天子禮神祗展牲玉感物增思虔心
以勖既嘗稲以薦火(疑作犬)亦趨刑而斷獄明大閱以講
威訓羣騶而撫俗别有粉署承風金門獻欵念無媒以
贈策謬談天於窺管
上陽宫賦賈登
天子卜惟洛食受於河圖開上陽之别館取大壯之規
模爾其則以三象當乎四術沓雲構而承天擎露盤而
洗日俯馳道而將半臨御溝而對出疑海上之仙家似
河邊之織室昔者嚮明南面十月遊巡既其避暑亦以
迎春鏤章霞布環衛星陳集諸侯則朝乎萬國張廣樂
則和乎千人得横汾於即事將宴鎬而為隣既而大駕
斯去華宫不御閉玉戸而藏春掩金臺而罷曙見芳草
之空積看桂花之獨著人多望幸之誠地惜離宫之處
别有洛陽下客東魯餘風辭官北部對問南宫賦甘泉於
此日希客薦於揚雄
阿房宫賦杜牧
六王畢四海一蜀山兀阿房出覆壓三百餘里隔離天
日驪山北構而西折直走咸陽二川溶溶流入宫墻五
步一樓十步一閣廊腰縵迥簷牙高啄各抱地勢鈎心
鬭角盤盤焉囷囷焉蜂房水渦矗不知乎幾千萬落長
橋卧波未雲何龍複道行空不霽何虹高低冥迷不知
西東歌臺暖響春光融融舞殿冷袖風雨凄凄一日之
内一宫之間而氣候不齊妃嬪媵嬙王子皇孫辭樓下
殿輦來于秦朝歌夜絃為秦宫人明星熒熒開粧鏡也
綠雲擾擾梳曉鬟也渭流漲膩棄脂水也煙斜霧横焚
椒蘭也雷霆乍驚宫車過也轆轆遠聽杳不知其所之
也一肌一容盡態極妍縵立遠視而望幸焉有不得見
者三十六年燕趙之收藏韓魏之經營齊楚之精英幾
世幾年剽掠其人倚疊如山一旦有不能輸來其間鼎
鐺玉石金塊珠礫棄擲邐迤秦人視之亦不甚惜嗟乎
一人之心千萬人之心也秦愛紛奢人亦念其家奈何
取之盡錙銖用之如泥沙使負棟之柱多於南畝之農
夫架梁之椽多於機上之工女釘頭磷磷多於在庾之
粟粒瓦縫參差多於周身之帛縷直欄横檻多於九土
之城郭管絃嘔啞多於市人之言語使天下之人不敢
言而敢怒獨夫之心日益驕(樊川集文粹並同或添而字非)固戍卒呌
函谷舉楚人一炬可憐焦土嗚呼滅六國者六國也非
秦也族秦者秦也非天下也嗟乎使六國各愛其人則
足以(樊川集文粹並同或添併力而三字)距(一作拒)秦使秦復愛六國之人
則逓三世可至萬世而為君誰得而族滅也秦人不暇
自哀而後人哀之後人哀之而不鑒之亦使後人而復
哀後人也
望春宫賦(以春望郊野順時布和為韻)失名
青門之左兮層宫嶙峋資睿覽以臨下得嘉名於望春
故在東以就乎陽位當出震必俟於良辰乃發惠和式
遵夫月令無勞轍跡自表於時巡其初也度宏規法大
壯標上苑而獨出儼複道而明望遠天聽以遂於羣生
浹皇情用交乎四暢鮮飇微扇籠輕靄於高臺淑氣初
臨鏁浮光於綵仗吾君於是縱目前檻馳神遠郊散晴
煙於地表拂佳氣於林梢觀青陽之煦然載懷祈穀聽
鶬鶊之鳴矣不使覆巢布政有孚宸遊是假察微明於
遠嶠睇新綠於平野南山之翠色盈前渭水之素光在
下蓋將賦藉田於晉代豈比撰吉日於周雅美矣哉矗
雲楣以重疊煥藻井以輝潤居高而遠無不臨涵澤而
動無不順諒可禆於恭默非取樂於崇峻况乎流鸎欲
囀初柳生姿懿祥風之習習增麗日之遲遲偉鳳闕之
樓臺萬邦仰止眄龍鱗之原隰五稼惟時聖上所以成
化用彰克勤是務元功所以遐及仁術紛其大布斯宫
寧夸後之為斯望匪盤遊之故既而天地叶神人和修
文以昭士耀武以止戈然則賦望春之事宜乎播大雅
而登歌
華清宫望幸賦(以題為韻)李程
上苑之左兮驪山之中天作高岫帝為離宫示宸遊之
有所表聖鑒於無窮臨峻路而赫其昈昈標爽嵦而屹
以崇崇惜翠華之未至閴紫殿而猶空則有望幸其中
流睇延慕希天顔而迴矚望雲闕而屢顧想恩波之東
注俯瞰渭流愛佳氣之西浮空瞻秦樹目盡煙末心馳
御路何聖慮之未還獨幽懷而能喻窮轍跡且俟玉山
之遊想車音將購長門之賦矧夫閣有朝元之美稱殿
有長生之嘉名霞駮(二字見靈光殿賦)丹檻雲攢繡楹可(一作何)
以召通仙之降止安皇祥之永貞是以仰碧落竭丹誠
庶日月之迴照等葵藿而同傾濯觱沸之泉每想金輿
之度踐萋青之草還思玉輦之行雖託質於别館常寄
心於穆清戀戀西向悠悠矚望步磴道以寂歴眄廣庭
以寥曠竹花雖吐如含待鳳之誠雲氣纔升若睹從龍
之狀彼玉山既遠金闕仍賖未若浮遊近縣如在仙家
俄天邑之孔邇自神都而不遐雖館稱五柞殿美九華
喻之於此曾何以加惜乎神光未矚曠此佳境徒企想
以忡忡復懷慕而耿耿閉玉樹於深谷銷金鋪於秀嶺
君乎君乎胡不出宸居而來幸
晴望長春宫賦(以登陴起遐望為韻)梁洽
雲收野迥兮目極千里空淨川長兮纖埃不起視河外
之離宫信寰中之特美非(疑作飛)重樓之沓秀繚長垣而
層趾詳巨制與宏模固一君而萬祀振(疑作范)秦晉之襟
帶據山河之表裏諒神功之所營匪靈光之能擬邈矣
轇轕岌乎崚嶒對華山之贔屭挾重關之股肱文物著
明則可久可大制度豐敞則不騫不崩來蘇之詠已作
觀風之道斯宏遠樹遥晴掛長虹而欲飲祥煙不散俟
吾君之復登宫闕多竒欒櫨疊施倚萬楹以磊砢洞千
門而陸離玲瓏玉樹則偏澄霽色連鶱繡檻則却映斜
曦設璇題以曜殿粘(第四十五卷峨和城賦作玷)赬壤以文陴度之
以几筵則有典有則約之以軌物則不高不卑當今取
實去華匪儉匪奢撙節三代光宅四遐豫順以遊御六
龍而戾止聲明自溢奄九有而為家且夫書稱梓材易
稱大壯自昔棟宇之作未有兹宫之狀夫長者仁夀之
宗符春者發生之所向伊嘉名之可偉乃動植之攸尚
客有學古之流乃含毫而一望
上陽宫望幸賦謝觀
宫闕崇崇縈帶洛河之上據臨天地之中儼百司以還
(疑作環)拱流百川兮會同曷君王之未顧屹樓臺而鎮空
或斑白里人或前後近侍覩周公之舊制憶開元之故
事當域中之正寢寔王者之定位何乃内外如一東西
有異思紫泥而日日將來仰玉輅而年年未至徒使萬
室向曙千門洞開藹臣心以西望希天睠之東迴見紅
輪之漸晩乂翠華之不來及夫玉漏報更蟾輝永夜皆
傾耳以闇屬恐飛詔之潛下徒玉兔之屢虧尚金龍之
未駕是必左右獻書股肱啓謀以為王者一德合居上
游以為金城千里能制諸侯殊不知四海無虞五兵載
戢與殷周而抗節豈秦漢之能及在仁義而聿修奚險
固之是急且夫中岳為内四岳為藩此則前控伊闕右
闢轘轅乃文公立圭之地是成王定鼎之原寧勞百二
之勢足居九五之尊所以軋軋屬望戀戀何言尚軫憂
人之念未垂巡狩之恩雖年華不負於照灼而煙花暗
老於宫垣况復伊洛王畿崤函近地往復無勞人之役
邐迤有行宫之備冀我皇之臨兮示天下為家之意
文苑英華卷四十七
