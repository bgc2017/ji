文苑英華卷三百二十四宋李昉等編
花木四
松三十七首栢二首
桂六首檜一首
杉一首桐八首
槐二首
松
北鄉古松樹隋煬帝
古松唯一樹森竦詎成林獨留麈尾影猶横偃蓋隂雲
來聚雲色風度雜風音孤生小庭裡尚表歲寒心
松樹李德林
結根生上苑擢秀邇華池歲寒無改色年長有倒枝露
自金盤灑風從玉樹吹寄言謝霜雪貞心自不移
松李嶠
欝欝高巖表森森幽澗垂鶴棲君子樹風拂大夫枝百
尺條隂合千年蓋影披歲寒知不及(類詩作終不改)勁節幸君
知
四松杜甫
四松初移時大抵三尺彊别來忽三歲離立如人長會
看根不拔莫計枝凋傷幽色幸秀發(幸集作會)疎柯已昂藏
所插小籓籬本亦有隄防終然掁撥損得愧(集作恡)千葉
黃敢為故林主黎庶猶未康避賊今始歸春草滿空堂
覽物嘆衰謝及兹慰悽凉清風為我起洒面若微霜足
為(集作足以)送老資聊待偃蓋張我生無根蔕配爾(集作汝)亦
茫茫有情且賦詩事跡可兩(集作兩可)㤀勿矜千載後惨澹
蟠穹蒼
蕭寺偃松顧况
凄凄百卉病亭亭雙松迥直上古寺深横拂秋殿冷輕
響入龜目(一作息)片隂栖鶴頂山中多好樹可憐無比並
觀鄰老栽松李端
雖過老人宅不觧老人心何事殘陽裡栽松欲待隂(待字)
(一作得)
中書相公任兵部侍郎日後閣植四松逾數年
澣忝此官因獻拙什鄭澣
丞相當時植幽襟對此開人知舟檝器天假棟樑材錯
落龍鱗出襹(一作䙰)褷鶴翅廻重隂羅武庫細響静山臺
得地公堂裡移根澗水隈吳臣夢寐遠泰嶽歲年催轉
覺飛纓謬何因繼組來幾尋珠履跡願比角弓培栢悦
猶依社星高久照台後凋應共操無復問良媒
奉和劉禹錫
右相歴中臺移松武庫栽紫茸抽組綬青實長玫瑰便
有干霄勢看成構厦材數分天柱半影逐日輪廻舊賞
台階去新知谷口來息隂常仰望翫意(集作境)幾徘徊翠
粒晴懸露蒼鱗雨起苔凝音助瑶瑟飄蘂泛金罍月桂
光摇(集作花遥)燭星榆葉對開終湏似鷄樹榮茂近昭回
同前唐扶
幽抱應無語貞松遂自栽寄懷丞相業因擢大夫材日
射蒼鱗動塵迎翠箒廽嫩茸含細粉初葉泛新杯偶聖
為舟去逄時與鶴來寒聲連曉竹静氣結隂苔赫奕鳴
騶至熒煌洞戶開良辰一臨眺憩樹幾徘徊恨發風期
阻詩從綺思裁還聞舊凋契凡在(一作九萬)此中培
同前姚合
四松相對植蒼翠暎中臺擢幹陵空去移根斸石開隂
陽氣漸照造化手親栽日月滋佳色烟霄長異材清音
勝在澗寒影徧生苔静遶霜霑履閒看酒滿杯同榮朱
戶際永日白雲隈密葉聞風度高枝見鶴來賞心難可
盡麗什妙難裁此地無因到循墻幾百回
同前
右相歴兵署四松皆手栽斸時驚鶴去移處帶雲來根
倍雙桐植花分八桂開生成造化力長作棟樑材豈羡
蘭依省猶嫌栢占臺出樓終百尺入夢已三台幽韻和
宫漏餘香度酒杯拂冠枝上雪染履影中苔高位相承
地新詩寡和才何由比蘿蔓攀附在條枚
西齋小松二首元稹
松樹短於我清風亦已多况乃枝上雪動摇微月波幽
姿得閒地詎感歲蹉跎但恐厦終構藉君當柰何
二
簇簇枝新黃纖纖攅素指柔苔漸依條短莎還半委清
風日夜高凌雲意(集作竟)何已千歲盤老龍脩鱗自兹始
右小松詩&KR0876;集并英華皆誤作一首詳詩意并疊
用清風二字合是二首
庭松白居易
堂下何所有十松當我階亂立無行次高下亦不齊高
者三丈長下者十尺低有如野生物不知何人栽接以
青瓦屋承之白沙臺朝昏有風月&KR0008;温(集作燥湿)無塵泥疎
韵秋瑟瑟(集作槭槭)凉隂夏凄凄春深微雨夕滿葉珠蓑蓑
(集作漼漼)歲暮大雪天壓枝玉皚皚四時各有趣萬木非其
儕去年買此宅多為人所咍一家三(集作二)十口移轉就
松來近松(集作移來)有何得但得煩襟開即此是益友豈必
湏(集作交)賢才顧我猶俗士冠帶走塵埃未稱為松主時
時一愧懷
寄題盩厔廳前雙松(兩松自仙遊山移植縣廳)
前人
憶昨為吏日折腰多苦辛歸家不自適無計慰心神手
栽兩樹松聊以當(平聲)嘉賓乘春日一溉生意漸欣欣清
韵度秋在綠茸隨日新始憐澗底色不憶城中春有時
晝掩關雙影對一身盡日不寂寞意中如三人忽奉宣
室詔徵為文苑臣閒來一惆悵恰似别交情(集作交親一作情親)
早知烟翠前攀翫不逡廵悔從白雲裡移爾落囂塵
題遺愛寺前溪松前人
偃亞長松樹侵臨小石磎静將流水對高共遠峰齊翠
蓋煙籠密花幢雪壓低與僧清影坐借鶴稳枝栖筆寫
形難似琴偷韻易迷暑天風槭槭(一作瑟瑟)晴夜露(集作静夜雨)
凄凄獨憩依為舍閒行遶作蹊棟梁君莫採留着伴幽
棲
小松章孝標
爪葉鱗條龍不盤梳風幕翠一庭寒莫言只是人長短
湏作浮雲向上看
僧院小松前人
抛杉背栢冷僧簾鎻月梳風出殿簷還似天台新雨後
小峯雲外碧尖尖
賦得聽松聲劉得仁
庭際微風動高松韻自生聽時無物亂盡日覺神清強
與幽泉並翻嫌(一作疑)細雨并拂空(一作雲)增鶴唳過牖合
琴聲况復當秋暮偏宜在月明不知深澗底蕭瑟有誰
驚
松釋無可
枝怪幹鱗皴煙梢出澗新屈盤高極目蒼翠遠驚人待
鶴移隂過(一作隂移)聽風落子(一作子落)頻青青寒木外自與九
霄隣
贈賣松人于武陵
入市雖求利憐君意獨真斸將寒澗樹賣與翠樓人瘦
葉幾經雪淡花應少春長安重桃李徒染六街塵
友人亭松前人
俛仰不能去如逄舊友同曾因春雪散見在華山中何
處有明月訪君聽遠風相將歸未得各占石巖東
廣德官舍二松喻鳬
楊公休簿領二木日堅牢直甚彰吾節清終庇爾曹幽
隂月裏細冷樹雪中高誰見干霄後枝飄白鶴毛
松韓喜(類詩作溉)
倚空高檻冷無塵往事閒徵夢欲分翠色本宜霜後見
寒聲偏向(類詩作許)月中聞啼猿想帶蒼山雨歸鶴遥知(類詩)
(作應和)紫府雲莫向東園競桃李春光還是不容君
和李用夫栽小松項斯
移來未换葉已勝在空(一作深)山静對心標直遥吟境助
閒影侵殘雪際聲透小窗間即聳凌空幹修條豈易攀
横水舘雙松趙嘏
故園溪上雪中别野(一作野)館枕前雲畔逢白髮漸多何
自苦清隂長在好相容(一作從)迎風幾拂朝天蓋帶月猶
含度嶺鐘更憶葛洪丹井側數株臨水欲成龍
松鄭谷
下視垂楊拂路塵雙峰石上覆苔文濃霜(一作霜濃)滿逕無
紅葉晩日(一作日晩)高枝有白雲春砌花飄僧旋掃寒溪子
落鶴先聞那堪寂寞悲風起千樹深藏李白墳
題净衆寺古松崔塗
百尺森疎倚梵臺昔人誰見此初栽故園未有偏堪戀
浮世如閒即合來天暝豈分蒼翠色歲寒應識棟梁材
清隂可惜不駐得(集作可老住不得)歸去暮城空首回
唐興寺小松杜荀鶴
雖小天然(一作生)别難將衆木同侵僧半窗月向客一(一類)
(詩作與客滿)襟風枝拂行苔鶴聲分呌砌蟲如今未堪看湏
是(類詩作待)雪霜中
小松前人
自小刺頭深草裏而今漸覺出蓬蒿時人不識凌雲木
直待凌雲始道高
鄭轂補闕山松張蠙
心將積雪欺根與白雲離遠寄僧猶憶高看鶴未知影
交新長葉皴匝舊生枝多少同時種深山不得移
松許棠
何年斸到城滿國響高名半寺隂常匝隣坊景亦清代
多無巧勢風定有餘聲自得天然狀非同澗底生
興善寺古松張喬
種種近王城前朝古寺名瘦根侵地遠香吹入雲清鶴
動池臺影僧禅雨雪聲看來人旋老因此嘆浮生
移小松前人
松子落何年纖枝長水邊斫開新磵雪移出遠林煙帶
月棲幽鳥兼花灌冷泉微風動清韵閒聽罷琴眠
松陸肱
雪霜知勁質今古占(類詩作名)嘉名斷砌盤根遠疎隂偃蓋
清鶴棲何代色僧老四時聲欝欝心彌久烟高萬井生
述松王貞白
遠谷呈材幹何由入棟梁歲寒虚勝竹功績不如桑秋
露落松子春深(一作雪)裛嫩黃雖蒙匠者顧樵採日難防
僧院松曹松
此木韻彌全秋宵學瑟絃空知百餘尺未定幾多年古
甲磨雲折孤根把(一作促)地堅何當拖一幹作蓋道場前
栢
庭栢魏收(見初學記)
古松圖偃蓋新栢寫鑪峰凌寒翠不奪迎暄綠更濃茹
葉輕沉體咀實化衰容將使中臺麝違山能見從
晉朝栢樹(集作法雲雙檜)温庭筠
晉朝名輩此離羣相對濃隂去住分題處尚尋王内史
畫時應是顧將軍長廊夜静聲疑雨古殿秋深影勝雲
一下南臺到人世晩泉清籟更誰(集作難)聞
桂李嶠
未植銀宫裡寧移玉殿幽枝生無限月花滿自然秋俠
客條為馬仙人葉作舟願君期道術攀折可淹留
詠桂二首李白
園花笑芳年池草豔春色猶不如槿花㛹娟玉階側芳
(集作芬)榮何夭促零落在瞬息豈若瓊樹枝終歲長翕赩
二
世人種桃李多在金張門攀折争捷徑及此春風暄一
朝天霜下榮耀難久存安知南山桂綠葉垂芳根青隂
亦可託何惜樹君園
比聞龍門敬善寺有紅桂樹獨秀伊川嘗於江
南諸山訪之莫致陳侍御知予所好因訪剡
溪樵客得數株移植郊園衆芳色沮乃知敬
善所有是蜀道茴草徒得嘉名因賦是詩兼
贈陳侍御(金陵作)李德裕
昔聞紅桂樹獨秀龍門側越叟移數株周人未嘗識平
生愛此樹攀翫無由得君子知我心因之為羽翼豈煩
嘉客譽且就清隂息來自天姥岑長疑翠嵐色芬芳世
所絶偃蹇枝漸直瓊葉潤不凋珠英粲如織猶疑翡翠
宿想待鵷鸞(集作雏)食寧止暫淹留終當更封植
山中桂于武陵
日暖上山路鳥啼知已春忽逢幽隂樹如見獨醒人石
冷開常晩風多落亦頻樵夫應不識歲久伐為薪
雙桂詠陳陶
青冥結根易傾倒沃州山中雙樹好琉璃宫殿無斧聲
石上蕭蕭伴僧老
檜
揚州法雲寺雙檜張祜
謝家雙植本南(集作圖)榮樹老人亡地變更朱頂鶴知深
盖偃白眉僧見小枝生高臨月戸(集作殿)秋雲影静入風
簷(集作廊)夜雨聲縱使(集作從此)百年為上夀綠隂終借暫時
行(集作終是借君行)
杉
郡齋移杉韋應物
擢幹方數尺幽姿已蒼然結根西山寺來植郡齋前新
含野露氣稍静高牎眠雖為賞心遇豈有嵓中緣
桐
同詠庭中桐吳均
龍門有竒價自言梧桐枝華暉實掩映細葉能披離不
降周王子空將歲月移(初學記作空待歲時移)嚴風忽交勁遂使
無人知
零落桐虞世基
零落三秋幹摧殘百尺柯空餘半心在生意漸無多
詠桐陸季覽
摇落依空井生死尚餘心不辭先入爨惟恨少知音
桐李嶠
孤秀嶧陽岑亭亭(單題詩作萋萋)出衆林春花雜鳳影秋月弄
珪隂忽被夜風激遂逢霜雪侵(单題詩作高映龍門迥雙依玉井深)不因
將入爨誰為作鳴琴
段宥廳孤桐王昌齡
鳳凰所宿處月影孤桐寒槁葉零落盡空柯蒼翠殘虛
心誰能見直影非無端響發調恒苦清商勞一弹
梧桐戴叔倫
亭亭南軒外貞幹脩且直廣葉結青隂繁花連素色天
資韶雅性不愧知音識
孤桐雍陶
疎桐餘一幹風雨日蕭條歲晩琴材老天寒桂葉凋已
悲根半死復恐尾全焦幸在龍門下知音肯寂寥
蜀桐李商隠
玉壘高梧拂玉繩上含霏霧下含冰枉教紫鳳無棲處
斷作秋琴弹壊(雜錄作廣)陵
槐李嶠
暮律移寒火春宫長舊栽葉生馳道側花落鳳庭隈烈
士懷忠觸鴻儒訪業來何當赤墀下疎幹擬三台
庭槐白居易
南方饒竹樹惟有青槐稀十種七八死縱活亦支離何
此郡庭下一株獨華滋蒙蒙碧烟葉嫋嫋黃花枝我家
渭水上此樹蔭前墀忽向天涯見憶在故園時人生有
情感遇物牽所思樹木猶復爾况見舊親知
文苑英華卷三百二十四
