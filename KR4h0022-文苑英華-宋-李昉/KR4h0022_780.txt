文苑英華卷七百八十一宋李昉等編
佛像上
相樂夫人檀龕讃一首西方變讃一首
為韋駙馬繡阿彌陀像讃一首
净信變讃一首如意輪畫讃一首
阿彌陀石像讃一首
觀世音菩薩畫像讃一首
觀世音像讃一首三如來畫像讃一首
金剛經石幢讃一首藥師如來像讃一首
繡觀音讃一首地藏菩薩讃一首
藥師如來繡像讃一首壁畫三像讃一首
千手千眼觀世音菩薩畫像讃一首
大羅天尊畫像讃一首藥師如來畫像讃一首
繡西方像讃一首釋迦如來像讃一首
相樂夫人檀龕讃(并序)盧照鄰
相樂夫人韋氏者益州都督長史胡公之繼親也夫人
寓跡蘭閨栖情香岫琢磨六行與三明而並驅馳騖四
禪將十訓而齊駕粤以乾封紀歲流火司辰敬造靈龕
奉圖真相青蓮皓月爭華蚊睫之端寶樹天倡競爽鴻
毛之際納須彌於纖芥嘗謂徒言置由旬於方丈今過
其實重宣此義敢為讃云
猗歟實相顯允神工規模鹿苑圖寫龍宮分身諦聽列
坐談空羣天䬃纚衆寶玲瓏彫牎引月鏤網摇風一窺
妙境高謝塵蒙
西方變畫讃任華
離一切相脩諸善法夫如是乃得菩薩心心所感者為
應夫如是乃膺多福道無上者歸極感罔極者報親在
心佛在相唯心與相唇齒相依二事同源百行宗孝蔣
氏兄弟惟孝也哉前殿中侍御史蔣鍊鍊弟前右拾遺
鎮鎮弟前無錫尉鏑鏑弟前千牛鏠鏠弟前協律郎錡
等泣血三年哀過乎禮願西方上聖永福先人故尚書
左丞贈太常卿汝南侯大祥敬畫妙法蓮華變一鋪惟
此經開佛知見授聲聞記如來祕藏菩薩(一作提)上緣始
發乎鍊也伯仲之心見乎法如來大事之相終成乎太
常無餘之度孝矣哉太常盛德公才師訓天下朝廷遂
謙冲之德後生興禄士之嘆邦國殄瘁元元安仰華太
常故吏也侍御以華情之拳拳見示經變泣對靈相祗
感遺仁侍御女弟潤州長史京兆王宙妻次前信州刺
史高陽齊&KR0008;妻季前拾遺東海徐閟妻哀禮兼極此道
也古所難况衰俗乎敬為讃曰
大孝尊親其次用勞其次用力蔣氏之子三者備極誠
哉孝德匱竭精素哀空上慈乃繢靈相光儀既備景福
隨之並無衡量
為韋駙馬奉為先聖繡阿彌陀像讃(并序)
蘇頲
大唐唐隆元年六月二十二日右金吾將軍駙馬都尉
臣韋鐬等奉為先聖三七日繡阿彌陀像一鋪臣聞北
極尊者有在天而捨萬邦西方聖者有在天而應三界
上比義則無不通下抒情則無不感小臣鐬受恩之極
昔也尚主悲鳳聲之莫留中於事君痛烏號之靡逮徵
慕(一作賤微)則殞越何補廻向則精誠所憑爰縷陳於法像
仍繡揚於繢事伏願蓮花之池莊嚴盛其樂土榖林之
野順豫清其梵宫如是重宣敢稱讃曰
大聖天子去遺舄大師世尊迎譲席布金摛繡圖神迹
厭代乘雲此光宅
净信變讃
道之元尊洞照前劫身也净信終成後業後業伊何暢
我玄風玄風伊何俾我韋公頃發皇揆鎮于蜀國竭心
為政盈耳頌德哿矣夫人繢茲羣眞凾遷副相欻(一作剡)
天如賓府署因修庭除改製既丹既皜或轉或翳公則
斯念余其載覿慕齊舍堂追魯壞壁金海珠樹清都碧
虛魂歸自此像設如初禽鳥不入文翁是務神靈所扶
文考是賦粤幽讃者老焉釋焉其信受者式護式傳歸
以戀兮未以益現即前兮過為昔玉江流兮錦城闢歲
永永兮綿奕奕
如意輪畫讃(并序)顧况
金剛記寶頂記花三昧頂(一作等)輪三昧等經云蘇迷盧
南有俱露州州西南面夷羅國俱尸那城南去八千由
旬至于雪山兹山純白厥草肥膩高六十由旬周二千
二百拔提河在左長仙園在右清熱惱海在南䟦陀海
在北善法堂在上瞽龍洞在下日月廻泊在俱物羅奢
半空脇是龍居此洞地堅牢恒沙諸佛成道諸所如意
輪於此山間佛言毗勒那鉢奢無忘無心是離那奢多
性本空是祗彌物都思觀身實相是悉那鉢多彌觀佛
亦然是又問何者是陀羅尼相貌佛言空觀心無為心
廣大心常住心不變異心無無心無無心是恒沙諸佛
諸佛摩頂密語也言在身中恐人輕教諸佛不許内外
雙立非賢不轉如意輪本名少足少法也其法滿足謂
之少足與夫圓滿滿願廣大大悲等慈慈觀智網寶手
千手眼得無畏清净光除業道破諸暗無障礙無等等
與夫普明慈明千光(一有王字)佛十億之號猶為至略净華
宿(一作秀)王智佛時所立名記普門願行此應見聞隨方
說法法同而名異固云賢劫中千佛助化此為一佛二
尊不並願為侍者寶德佛時名安忍童子請願之後名
如意輪大悲菩薩是愚於蔭界畫彼眞形法華經云一
華獻畫像漸見無量佛讃曰
同體如來所說惣持法内外雙見為普門大悲廣運無
邊際巳渡塵沙生滅海
阿彌陀石像讃(并序)于邵
石龕之作司馬楊公福謙室無他贏盖損已以&KR2041;事憑
厥底績資于有家聖無不通必與此合况西方之樂大
會之地鳥獸草木長皆為梵聲我心既降彼應潜速故
喜施願往者率多於諸方廷尉平于邵聞而讃曰
倬現睟容蒼然高岑上非道隔下不塵侵自(一作俯)此中
逹發彼狂(一作羣)心往來既護我福攸深右轉清澗前瞻
布金獨園對境雙樹齊隂石泉潺潺山木森森詎知竒
物未識珍禽西方之因妙樂傳音維是設像毫光載臨
去聖何遠兹焉可尋
觀世音菩薩畫像讃(并序)
佛功德所以俾福也如鄭童之福得無俾乎間者門闔
卒廢僨童上絶倒不寤久之而蘇收在懷抱氣則奄奄
心知旁懼口不能言遂啓手足以告全審視聽以示舊
膝下之愛辟咡而詔舉以善攝悉能自強父之寮于目
而竒之曰不有此慧安有此令鄭氏其興乎竒童名自
此而始然則菩薩者利益故觀音者觀世是用繢事發
于童心相好巳具大圓既照天衣若飛楊柳疑拂以是
憑福信無有邊讃曰
竒童竒童兮厄于門門雖廢兮童其存菩薩觀音兮破
諸昏丹青相好兮人中尊福我竒童兮永無垠
觀世音像讃(并序)
孟冬十月旬有三日我皇帝降誕之辰也百靈會祉萬
方集慶於是檢校刑部尚書左羽林大將軍紀國公臣
高昇與一二軍吏稽首言曰竊稽首窅冥賾乎至精道
本無二聖惟歸一超於物則拯拔群迷現於時則亭育
衆品電繞之與夜明也豈其俶歟惟聖表聖唐哉皇哉
請以眞如之像延景洪福粹容晉霍神變燭耀四天周
廻八部圍遶信足以上旌至德下攄至誠臣哉鄰哉敢
為讃曰
道本一兮聖無二靈相炳兮我身是狀至聖兮昭至尊
叫帝閽兮羾天門福穰穰兮委如山
三如來畫像讃(并序)梁肅
法王之身有三曰報曰應曰法報身從無邊功德生應
身依無邊衆生生法身從如如無有生分别說三其極
一貫原夫人道之體離一切相視其本也積大德施(一作)
(得)大慧(文粹作惠)合大道成大身是其報也出入十界隨所
利見如水月鏡(集有像字)是其應也自因至果故不得不有
其報病一切病故不得不行其應(一作德)應亦名也報亦
名也名乎哉其實相之賓乎經云觀身實相觀佛亦然
嘗試思之以為衆生盖反佛者也是三相在佛為三德
在凡為三障一者生死生死即空寂空寂即法身也二
者煩惱即智慧智慧即報身也三者結業即解脫解脫
即應身也三德成於悟三障成於迷迷而不復也遂自
絶於佛乘(集作身)哀哉予嘗齋心命工裂素作繪聖德之
形容可舉目而見見而後知(集無知字)思思而後知至知至
之路盖由是矣瞻仰之不足遂為之讃庶觀者有以知
三如來不在心外不可以有無心取云
大哉法體體如虛空不始不終不垢不净不邊不中是
謂湼槃是謂法身諸佛性海是無上正真(右讃毗盧遮那佛)
妙哉報體體法而大由清净功德(集作得下同)色無礙德色
無礙成實智慧範圍法界盡未來際(右讃盧舍那佛)
神哉化功其(集作萬)化無方休有烈光以百億色身播百
億國土啟權顯實或默或語示我寂滅雙林之下(右讃釋迦)
(牟尼佛)
三聖一身本無有異恒沙諸佛其道一致衆生唯妄覺
(文粹作竟)妄斯至懸像(文粹作象)著明用鑒心地(右揔讃)
金剛般若波羅密經石幢讃(并序)
二十五有之内根塵相磨生滅相蕩斡流旋(集作幼)轉往
復無際如來憫之於是開智慧門示諸法如義俾夫即
動而寂即寂而照假文字以筌意一色空而觀妙然離
一切相得無住心二乘遠而不見十住見而不辨如是
信解乎難哉隴西李氏先夫人常州刺史獨孤公之伯
姊也聖善之德自天而植不捨母訓受持是經内涵道
機外順化物十一年八月即世于晉陵郡舍公茹尚右
之痛追無作之福纉無(集作纉微)言於金石庶幽贊乎妙報
嘻傾沙界以施而施有窮等山王之大而大有終唯金
剛空印永不壞滅蓋夫人福慧之所以臻也於是乎讃
脫三解(集作界)軛入一相地資惠(集作慧)力兮追琢道妙為
祐與道(集作為導)實懿德兮石可轉而字有磷福不極兮
藥師琉璃光如來畫像讃(并序)
聖之道無形無名形以感著名以功立蓋物有病於妄
我則喻其醫物有滯於闇我則照其光其行無方有感
必應(四字集作惟妙無不應)神哉仁哉惟唐代宗孝武皇帝之甥
某邑長公主之子曰蘭陵蕭位稟靈天潢承訓家範其
性孝其氣醇大歷中丁先人銀青光禄大夫光禄卿贈
汝州刺史府君之憂自反(集作卒)哭至于大祥哀敬之禮
動無違者長公主戒之曰欲報之德豈止於斯乎歸誠
上仁可以徼福爾其志之位於是泣遵德命爰用作繪
八十之初(集作物)十二之願赫然如見其全身肅然如聞
其音聲自外入者或疑亂怖投體膜拜而不知其粉繪
也嘻昔人有一至之性或通於神祗以致福慶矧夫孝
子之哀思大聖之玄運幽讃之力可思量哉安定梁肅
悅聞其風乃為讃曰
披聖籍兮覽玄功赫神光兮被無窮勿藥用兮醫之王
感斯應兮萬福彰棄于(集作系是)梁兮出于唐畜純孝兮思
不忘綽大象兮景焜煌洞冥冥兮福穰穰
繡觀世音菩薩像讃
蓮華經普門品載菩薩盛德大業詳矣蓋變動不測之
謂神窮神盡性之謂聖慈悲廣運之謂力三者一貫是
謂(集作為)妙覺功不並化尊無二上故佛為法王我為素
臣或擬諸形容稱其名號資不匱之力報罔極之恩誰
其為之有齊孝女初尚書吏部郎趙郡李公第六女歸
于博陵崔綽大歷初居公憂泣血無聲至於大祥既而
思求冥祐徼福上聖針縷之間成就莊嚴其用心也至
矣乎公之立行立言天下所推焉存為人範沒無異責
前際之勝因不可度巳此功德也蓋以展蓼莪者(集無者字)
蒸蒸之心崔氏之子以肅嘗獲升公堂以讃述見託痛
梁木之壞慟懷恩(三字集作重懷報恩)之烈故像設之所(集有然字)敢
著乎辭讃曰
菩薩之德相炳而兹憑身以儀之(集無之字)女也孝思不可
方思冀冥福於斯欲報之德斯焉取斯
地藏菩薩讃
菩薩以大慈運大願弘大道濟大苦俾三界之間利見
大人如大地之無不持載故號曰地藏有秘書少監兼
侍御史李公之甥太原王氏之第幾女頃遭先夫人棄
敬養拊擗以暨于小祥或曰此孝也匪報也以報為功
則惟地藏乎乃手針縷之事黼而黻之則而像之煥乎
有成毫相畢觀者然後知聖善之内訓淑女之孝思至
矣哉是可以錫爾類也秘書向(集作與)予道之且命讃曰
皇矣上仁乃聖乃神厥功備兮有女伊棘孝思罔極厥
誠至兮聖儀彰之景福將之無有既兮
藥師琉璃光如來繡像讃(并序)
得妙道者聖之大感罔極者孝之至(集作大)孝有欲報之
志聖有善應之功神其願運其力故悲智行焉發乎心
彰乎事故像設作焉誰其為之有齊孝婦孝婦姓某氏
前新城令柳誠之室也先是居皇姑豆盧氏夫人憂自
卒哭及朞呼天之聲不絶自朞至于大祥追福之功不
息乃誦金偈乃瞻粹容爰用五綵以成大像莊嚴相好
昭焯煥爛凜乎若披毫光而演善願啟清眞而屏(集作救)
濁亂至矣夫乃為讃曰
光彼千界赫琉璃兮勿藥之師號大醫兮不形之形妙
相具兮窈冥(一作章施)希夷玄功著兮孝婦之烈心不渝兮
章施五彩福皇姑兮
壁畫三像讃(并序)
貞元元年冬十月會稽龍興寺釋法忍與門弟子道俗
衣冠之衆以五彩色寫釋迦如來像于所居之宇吉祥
天女像在左多聞天王像在右德容威神煥赫熙怡為
佛股肱作人(集有大字)依歸至矣哉聖人無形以萬利見為
形形生功功生名是像玄德存(集作在)乎前經二上人以
予嘗探微言之所緣起資為之讃以示昧者云
上聖有作體神立德天人遵兮我示妙法清我濁劫示
存存兮日歸月依(集作日月歸依)是凖(集作威)是儀破羣昏兮巍
(集疊巍字)乎北王休有烈光護下土兮俾爾含識躋彼樂域
萬物睹兮金甲雄姿示威宣慈我何怒兮唯聖所起吉
祥止止天德至兮粤惟首冠(集作出)佐佑(集作勸佐)于佛成大
事兮高明婉(集作克)柔願與道遊滋景福兮息達本二沙
門有德有則知聖知神(十字集作沙門有則知此聖言)圖此妙相示後
昆兮實以善利與元元兮
千手千眼觀世音菩薩像讃
不形之形無形神人之形也當法王御世有元聖曰觀
音以感通之妙用運溥博之宏應恊讃無上弼成玄功
神行無方形亦丕變故(集作傳)此像設施于羣生此其至
矣夫彼聾盲者方駭其手目之多以致恢詭(集有之誚二字)隨
諸毁墮(集作隨毁隨墮)無升濟期可不為大哀乎故壽王府士
曹參軍韋侯修身以仁處順而化夫人京兆杜氏既孀
始虞哀且顧禮追惟冥祐為素為繢相近而理遠誠著
而感深易稱神而明之詩云聿懷多福盡在是矣讃曰
良人下世杳冥冥兮配德追遠心不寧兮裂素表聖為
丹青兮昭赫綵(集作指)繪光(集作究)儀形兮祐彼君子歸福
庭兮
大羅天尊畫像讃(并序)
維唐肅宗文明武德大聖大宣(集無宣字)孝皇帝以大功平
大難以大孝纂大業少康復業(集作匡復)下武繼文丕丕崇
崇千古同德亦既厭代去而上僊衣冠留于喬岳曜魄
歸乎太極惟夏四月十有八日實遺弓之辰皇上追聖
(集作藝)祖之烈光申孝孫之永慕載揚至(集作大)道之賾用
弘上清之福爰詔國工以是日畫大羅天尊像一軀混
成眞精揮倬神化包裹六極覆露九皇巍乎道主之德
相既明至哉聖人之孝思可見小臣肅拜手(集作首)受詔
為之讃云(集作曰)
至陽之原無窮之門大羅之界象帝之尊文明武德有
赫孝宣道光乾元人畏軒轅翼翼睿宗嗣武統天或圖
尊容追孝前文肅拜稽首臣敢颺言惟此功德載煥載
玄既祐聖神介福無邊亦祐我后夀考萬年
此篇編入佛像門疑是附見
藥師琉璃光如來畫像讃(幷序)
於戱至人不可得而見之矣所(集作以字)可見者像設而巳
藥師者大醫之號琉璃者大明之道所以洗蕩八苦振
燭六幽巍乎其有功復歸於無物蓋其賾(集作蹟)也皇帝
德女唐安公主委化歸眞之辰先是命國工繢佛像爰
設妙色載揚耿光以追福祥以廸幽贊祐我貴主達于
眞乘至哉聖人之慈也小臣某拜手稽首而作偈言
藥師妙法王光被于十方惟皇大聖主文命敷下土二
聖合玄德廣運慈悲(集作大慈)力莊嚴成(集作此)儀形延福于
女英女英受兹福亦以流萬族
繡西方像讃
道無方所以法不垢不净(七字集作法不垢净)聖人有以見羣生
大迷也乃方以聚之净以極(集作趣)之應形主之列聖輔
之俾夫感而通通而應應而不窮其慈善之功乎皇朝
故中書舍人贈華州刺史吳郡朱君夫人扶風馬氏以
淑行為宗姻之表明識通出世之道洎居華州之喪晝
哭哀慕慟為律呂(集作度)既而曰予聞妙覺之用無幽不
燭宜勤(集作憑)上善以福吾夫廼用五綵章施五色發揮
德容及二聖輔煥乎有見聖人之妙相與夫人之至誠
希夷之中恊用休福於是乎在矣肅嘗以文墨從□州
之遊爰美成功或感斯慟讃曰
兊方有國兮至聖居之乃示净妙(集作清净)兮拯此羣疑美
蓮月兮煥金色色相永思兮不可得夫人洞此幽贊力
祐我往哲福無極人既往道斯存掌王綸沒州尊體有
美德貽後昆誕躋妙域參聖神誰謂至道默昏昏
釋迦牟尼如來像讃
讃曰法王崩于竺乾露寢(集作浸)二千歲矣有像設糟粕
留示後世上士得之超詣實際其次奉之為祐為道為
津為梁(集作筏)應之遲速視感之淺深觀其所感聖人之
情可見矣杜陵吏鮑君游信道之士也建中興元際君
游丁先大夫(集作夫人)憂孝純誠至哀感亦至謂至道杳冥
在擬議之外聖人形容居瞻仰之内(集作間)有慈力可以
追孝有弘願可以祐神我儀圖之或讃休福於是合用
綵繡煥焉發輝天光照臨睟容肅穆有二元聖為翼(謂左)
(右二菩薩)以夫人(集有氏字)母德昭聞君游孝思不怠雖欲無利
功德能仁其肯捨諸戲夫孝子之志聞一毫之福可以
及親者則竭力而奉之矧夫教行於夷夏理貫於幽明
而無良之徒坐生異論以蕞爾愚管之所不及齪然世
籍之所不書乃尤(集作死字)其先人謂作福無益抑犬豕之
類爾何人倫足稱予既美君游之孝因而志(集作書)之俾
不肖者企及云爾
文苑英華卷七百八十一
