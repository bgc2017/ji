文苑英華卷五百五十宋李昉等編
雙關門上十二道
不帥僰寄軍獻二毛判一道
借罐打破佩刀刺人判一道
行盪甕破奴死棄水判二道
夾臾合三所知哭寢判一道
選擇卒史刑罰疑赦判一道
莱田徵稅閒人執事判一道
醮子於阼醮子於宫判一道
賜告養病父在喪母判一道
漆室染瘡緋衣版授判一道
戰勝銘功火災貯水判一道
毒藥供醫登高臨宫判一道
不帥僰寄判
國子監稱胄子不帥教將棘寄之省讓其侵冒刑章賓
(疑作寘)之於理監固論不已
軍獻二毛判
又軍旋凱獻俘毛有二者執法止而劾之軍司云拔距
投石者
對苖晉卿
文以經邦武以禦寇開石渠而設教整金鼓以宣威爰
施上下之庠式奉孤虛之術語兹國序相彼軍容槐市
立談(一作談經)未展先王之禮柳營作法但見將軍之令摳
衣不聞守道擐甲已見伐功靡好成麟之名且許貪狼
之意入室雖無鼓篋出塞終有解鞍旣虧來學之能當
令誘進未識出師之律誰爲否臧縱暴虎憑河猶其三
省豈拔距投石方擒二毛夫子之道未行齊侯之失斯
在自可因其雩詠令爾志之各言豈得承彼凱歌遂責
人之不法投諸僰寄稍均束濕之嚴劾以干城恐挫横
行之氣矜乎愚戾何異宰予勸此苦辛宜哀去病握蘭
稱過正合清明執簡彈違稍乖深識欲存疎網寧失不
經
借罐打破判
村人借罐人家罐未出門戸打破未離夲處
佩刀刺人判
又有人持佩刀傷人縣以爲用刃州以爲非仰正判
對王絃
九野太清兆人承慶鑿井而飲方閒射鮒之泉持刃以
雄仍均佩犢之日澄瀾可汲思抱甕而無階銛刃將揮
提刜鐘而可擬故廼旁求假噐甫當於銅瓶何輕用傷
人有類於鉛筑衡門未出遽覩虧全疎網難容俄聞寘
罰訟端斯起異共敝而無憾刑柄終疑遂殊條而靡决
慎非投鼠破則宜陪法在鷞鳩傷固難逭比盗之訴不
亦厚顔用刃之科誠非次骨文漸陸海晷落三晡空有
薦於芻詞諒輕塵於藻鏡
行盪甕破判
甲負甕行被乙盪倒甕破索陪乙不伏
奴死棄水判
又丙奴死棄水中人告之
對吕因
埏埴成器盖資虛受之功役使爲臣同禀最靈之德他
人毁棄緡鏹之直合酬營魄銷淪埋瘞之義無隔甲行
負甕雖有類於戴盆丙畜家童情有虧於物議方漢隂
之抱汲初未忘機等蜀郡之裁書唯資力使旣而途遘
卒遇瓦解無全命廹力殫舟藏共遠不忘情於毁甑乙
合償其錐刀方念舊於敝帷丙須施其薪轊已虧讓行
之美更章速朽之尤折其片言勒陪半價辭名丹籍委
骨滄流死埋應切生情寔爽旣違掩骼之典宜從束矢
之科
同前
惟甲與丙殊途異致或行因負甕頗類漢隂之賓或家
有役僮不讓江陵之樹旣而甕被盪倒奴則云殂鑿坯
無返於在甄丹籍忽辭於白日原其情理覈以根由責
之以陪未盡其義棄之於水何太不仁但法貴從寬事
或通誤必也康莊廣陌甲負乙棄矜其輕肥故此行突
將徵其價尚或未懲如其狭路稠人風昏日暮邂逅而
損知欲何傷若取全陪恐乖設律至如畜生之罵猶慮
其慙靦犬馬之微不棄其帷盖藏諸廣柳之内託義彌
深葬以江魚之腹在情焉取旣爲人告不可無辜請施
懲罰輕科以符捨事(闕)意
夾臾合三判
勅造夾臾少府合三而成規不九科罪
所知哭寢判
又太史令緒所知亡哭於寢門之外人告違禮
對蔣勵已
武有七德戎械攸先禮有五經喪紀爲重少府秦卿命
爵海稅孔殷太史吳將䟽苗家聲允廸天有成命式裁
弦木之規人之云亡來展生芻之弔雖圓鑿方枘恒必
由之而同波異瀾區以别矣何者弧矢之利張皇國威
俯企之儀撙節人序理宜器因古式自取妙於烏號禮
合前聞固無譏於鼠刺昔宋公研慮妙盡踰山齊婦銜
哀深辭在野(一作弔深辭野)何得輕其琱葺命不審於絲言忽
彼朋從慟無依於繐帳遂使規殊宛轉未全明月之輝
交喪親仁遽異成風之質且天子䟽制佇九合以成規
友生不幸拊百身而奚贖魚膠象弭已爽今儀白馬素
車全殊昔契造虧夾臾豈獻春材哀傃寢門徒悲宿草
眷兹有失請依漢相之科推彼無儀深懵鄒人之識或
恐規聞異制制因義而隨時禮有異文文緣情而僶俛
自須見可而進未必同年擇善而行寧俟終日
選擇卒史判
有司選擇卒史以文學掌故備員有比百石以上誦多
者先求之不得訟如功令
刑罰疑赦判
又甲刑罰之疑俱赦有司并刑不上備省科之云適輕
下服諸罰有權
對
政以經邦揆務刑以禁暴去邪先王論於股肱大易明
其噬嗑故賢能必佐小大以情立綱紀於天官作規模
於秋典其來尚矣難可忽諸才有所通或徵諸管庫法
有明象乃著自星辰所以掌故備員擇先文而後學刑
法俱赦執有權而適輕盖晁錯惟勤昔聞其任吕刑高
議已盡其能興訟者何秩旣下於百石折(一作所)中者理
條不紊於三千必也口無擇言身無擇行誦先聖之典
誥有夫子之文章自合昇之司徒而曰俊士建功於當
代垂裕於後昆未能鳴鶴聞天而乃嚇鴟從事誠宜改
革徒以盈庭息乃訟端寢乎功令如有倫有要不僭不
忒定國之慶溢高門蕭何之約在關中雖并制(一作刑)不
上亦片言可折省之可罰甲也有詞法貴從寬難明與
罪
莱田徵稅判
莱田舊不應稅州縣令有徵納
閒人執事判
又客戶閒人請移執事
對
國家分出輶車董諸田戶歛(一作致)我唐典藝夫周舊(一作)
(官)别農郊以沃瘠貫流庸於版圖何疑於莱田之征而
失於閒人之職豈徘徊中曲候(一作俟)周郎之顧將疑後
素招子貢(疑作夏)之詞然乃疆名旣訓嗇業須分上下宜
繋井丘有菑而畬均其易歲自門及野化(疑作比)以同人
若未給於棠隂或恐隨於蓬轉惡夫外臺徵稅尚起異
門客戶請移方徇常職且禮有恒歛豈宜據於故(一作畆)
人改執事何必越於鄉寘加於刑便以愛羊廢禮立案
爲限知其爲蛇畫足必也政弘通變人急遷移稅錢或
致於所收州縣難辭於爲擾事未重詰愚或痛(一作病)諸
而執簡書刑使不若凶年人散省其謂何理在甄詳方
可寘定
醮子於阼判
得甲醮子於阼素積以戒而尊有禁
醮子於宫判
又醮子於宫玄端以戒而姆加丙或告其非禮云古之
道
對晁良真
始乎冠婚是惟逹禮貽之訓誡用肅令儀今昔或違沿
革斯别始弁髦而便棄實表成人初結䄜而遂行或諧
嘉偶甲以將雛襲慶元服就加乙以鳴鳳告祥束薪言
往尊奠於禁未虧寧敬之直姆加其丙方昭有行之誨
玄端素積雅叶禮經甲阼乙宫信於師古或者之告理
實無從
賜告養病判
得甲爲郡守賜告養病出界歸家法司科奉制不敬之
罪訴云予告得歸賜告亦合
乙父在喪母立凶門判
又乙父在喪母立凶門或告一家不合二門訴云禮旣
虞而作主今未有主故以重當主(一作輕)
對尚理
漢閣官儀揚眉可見魯門喪紀拊膺何言觸甲前由竹
符持手稽乙今迹桐杖摧心專城無時堊室云入輀車
尚動落畫弩於尊前桮棬猶存飄繐帷於舍下芝泥有
制則五馬歸來柳翣無因則九鶵相失周人已殁合殷
禮之前虞漳濱未痊罷淮陽之獨臥稱賜則元非奏請
出自宸衷言主則今者始為乃關喪後病不堪理河内
無借寇之談門或以施淹中絶問喪之禮哀欲從重法
貴從輕旣無不敬之刑恕此訴云之罪三削藁(疑)札十
捫蓬心恨流落之多年辱清通之此問愚所無盡謂惬
事宜
漆室染瘡判
逢故人引入漆室遂患漆瘡訴云料理
緋衣版授判
又丙版授刺史著緋袍村正云不合
對
甲以芝蘭同味早託葵歌丙以蒲柳侵年方忻艾壽煙
火相接昔是往來雷雨或覃即承恩造鶉居䳱(疑作鶩)飲
共申東戶之遊鶴髮鷄皮載照西山之景旣無猜於杵
臼遂有奉於絲綸攜手入門引故人於漆室披襟就服
僭常例於緋衣乙殊聶政之容相看不識丙方龐統之
秩即事何慙頭面有瘡自均無過耳目不審豈假論辜
拊其訴端堪取笑於周客詳其告狀欲何罪於堯封染
患自是晦明在法寧知老耄探情未虧於通恕據律不
犯於正條便寘嚴霜慮傷非罪乙與村正咸釋爲宜
戰勝銘功判
得小侯戰勝作彛噐銘林鍾軍正訟言妨時云示子孫
火災貯水判
又巴東每歲多火災廉使無術禁止唯令鑿池積水人
戸稱勞
對潘待福
理國之宜有時用戰爲政之要莫先利人先王以禁暴
詰姦良使以移風易俗訓兵習武熊羆之士卒在和積
習生常卭僰之火災歲有銜枚被練必徇死而輕生飛
焰浮煙或焦頭而爛額小侯以出車受賑始希分閫之
威廉使以建節乘軺方展褰帷之惠功成戰勝知彼竭
而我盈令行禁止用防微而慮遠林鍾有作同季武之
克齊瓘斝無施類國僑之相鄭軍正有訟均夫臧仲之
非人戶稱勞昧彼廉公之化京觀不築楚功旣存積塗
而防宋災亦免因人之功不可藏示之道何施利物之
惠爲多無術之談或爽備諸前史焉敢費詞
毒藥供醫判
甲聚毒藥以供醫事有死傷者造焉十失四乙告違法
登高臨宫判
又丙登高臨宫法司斷徒一年半丙訴云令所
對魏牧
人生百年飲食過而生疾帝臺三襲趨拜乖而則刑故
良醫之門固多病者而望苑之地胡可窺焉甲則業謝
醫工丙乃行同惡少雖有求於毒藥失此疕痬乃無狀
而登高俯其宫闕彼非上藥疾者無瘳此昧古人行不
由徑况驗蛇杯之影輙欲蠲痾而識龍樓之尊方能起
敬醫未三代得無耻之登而四臨過亦甚矣徵周禮而
已失宜其息言按吕刑而故違合從減坐則使有疕之
者不俗(疑)而自除無賴之徒伏軾而知禮
文苑英華卷五百五十
