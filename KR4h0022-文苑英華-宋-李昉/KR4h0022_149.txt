文苑英華卷一百四十九宋李昉等編
草木七
庭菊賦一首百合花賦一首(闕)
浮萍賦二首水藻賦一首
艾人賦一首荷珠賦一首
牡丹賦一首瓜賦一首
庭菊賦(并序)楊烱
庭菊美貞芳也天子幸於東都皇儲監守於武德之殿
以門下内省為左春坊今庶子裴公所居即黃門侍郎
之廳事也其庭有菊焉中令薛公昔拜瑣闥此焉遊處
今兼左庶子止於東廳甍宇連接洞門相向每罷朝之
後未嘗不遊於斯詠於斯覽叢菊於斯歎其君子之德
命學士為之賦是日也薛愷(一作凱)以親賢為洗馬田巖
以幽貞為學士高元思張師德以至孝託後車顔強學
沈尊行以博聞兼侍讀周琮李憲王祖英曹叔父以儒
術進崔融徐彦伯劉知柔石抱忠以文章顯德行則許
子豐耆舊則權無二駱縯則古訓之前識張相則老莊
之後英並承高命咸窮體物小子託於吹竽之末敢闕
其詞哉遂作賦云
日之貞矣于彼重陽菊之榮矣于彼華坊含天地之精
氣吹(集作吸是)日月之淳光雲布霧合箕舒翼張欝兮曼衍
郁兮芬芳珉枝金萼翠葉紅芒其在夕也言庭燎之晳
晳其向晨也謂明星之煌煌爾其萬里年華九州春色
花灼爍兮如錦草蟬連兮似織當此時也和其光同其
塵應春光而早殖及夫秋星下照金氣上騰風蕭蕭兮
瑟瑟霜刺刺兮稜稜當此時也弱其志強其骨獨歲寒
而晩登雨還風去天長地久純黃象於后土故採桑而
菊衣輕體御於神仙故登山而菊酒文賓採之而羽化
康公服之而不朽東極於是長在南陽以之眉夀胡太
尉之允誠光輔漢庭萬機理三階平及暮年華髮垂肩
(一作白又作耳)秋菊長(一作落)英蠲邪滌瘵於焉永貞鍾太尉之
聲實彛倫魏室道合鹽梅功成輔弼降文皇之命修彭
祖之術保性和神此焉終吉君章請老歲久懸車秋風
生兮北園夕白露濕兮前階虚佇(一作步)閒庭之曠邈對
凉菊之扶疎人生行樂孰知其餘泉(一作淵)明觧印退歸
田野山鬱律兮萬里天蒼莽(一作浪)兮四下憑南軒以長
嘯出東籬而盈把歸去來兮夫何為者若夫窈窕重闈亘
青瑣兮接皇扉深沉大壯通肅成兮連博望乃有&KR1548;(步回)
(切河東聞喜縣有&KR1548;鄉)鄉貴族薛縣名家共汾河之鼎氣同庶子
之春華朝遊夕處徘徊顧慕難摇落於三秋偉貞芳於
十步伊纖莖之菲薄荷君子之恩遇不羡池水之芙蓉
願比瑶山之桂樹歲如何其歲已秋叢菊芳兮庭之幽
君子至止悵容與而淹留歲如何其歲將逝叢菊芳兮
庭之際君子至止聊從容以卒歲
庭有菊(集作庭有叢菊)珉枝(集作玳枝)康公(集作嵇康)長在(集作長存)及
暮年華髮垂肩秋菊長英(十一字集作暮年之華髮味秋氣之落英)歲
久(集作歲及)歸去來兮(此下有夫字)若此(集作若夫)
百合花賦王勔
(闕)
似風竿而揭起荷春光之餘煦託陽山
之峻趾比蓂莢之能連引芝芳而自擬固其布葉相從
潜根必重示不孤於日用欣有叶於時雍嗤五葉之非
偶陋三花之未濃亦藐兮不可長辰兮不可逢恐鶗鴂
吟兮衆芳晩幸左右之先容
浮萍賦常衮
居洪泉而不根植者惟浮萍而已矣不懷芳以賈害不
衒(一作愆非)色以標美動不忤物卑以安已乘流則遊得坻
則止如識變而知時似委命而順理故能無幽不涉無
遠不尋隨長汀而自汎值驚浪而不沉既不遷其清濁
亦何避乎淺深可以明逍遥之意可以警滯著之心然
而推移河海凌歴隈澳溜緩則去遲水急則浮速秋遇
楓浦與墜葉而齊奔春渡桃源共落花而相逐披拂丹
草摇演青蘋出入經其潭洞高下歸其奫淪擇利而行
有似見幾之士不常厥所同乎漂梗之人歌曰大江之
水東西流别有孤萍朝夕浮莫言此中長汎汎終當結
實觸王舟
第二趙昂
汎汎者萍乘流匪寧殊源比影異沼均形初苒弱兮碕
岸乍連延兮廣汀映池則草色同翠照日兮苔光共青
霞凝兮片片成玉月上兮處處疑星入門自媚穠李徒
矜其妖豔取足為樂行潦豈小於滄溟觀其枯華有時
(一作自)動静無必習坎斯止遇亨則逸安卑取順契君子
之用心揚波隨流豈漁翁之能詰每託隣於藻荇不混
跡於蓬蓽與菡萏而相鮮向莓苔而如失實幽賞之可
嘉何寓遊之足匹夫物之云云糾纏誰分茨處墻兮或
不才而見棄蘭生幽也終以香而自焚惟兹萍矣獨善
其美謙能居下知則樂水鑒擥芳於楚客寧見羞於彛
簋象虚舟而不繫或倏往而忽來類至人之無心更出
生而入死噫(疑)歟植匪深根長無固蔕將舍之而不芟
翦豈見用而能種藝鄙朝菌之暫榮笑匏瓜之長繫空
慙雨露之恩竊愧陶鈞之惠願同蒹葭比玉而見珍託
陋質於池塘之際
水藻賦郭元超
遊子行邁登晉山之孤嶽翠谿皛以淪漣紅嶂赫兮崩
駁爾其雲崖委溜風壑鳴泉苔彬彪以冒石藻漫莽兮
山疑川于以采藻于彼行潦沼沚之毛汙潭之藻(一作草)
靃靃靡靡汎汎悠悠乍夤緣於春水或羃䍥於春洲觀
其往往縈散離離無畔㛹娟島嶼暐曄江漢碎流月於
澄波隠孤雲於斷岸生不擇所長亦無叢不資潤於微
露不懼威於勁風纖莖璀璀密葉茸茸宿銀塘之白鷺
矯清(一作碧)水之文虹則知乘流則遊遇坻則植柔而能
全弱而能直其為隠也不居高而處卑其為謙也常韜
光而晦色嗟茂族之無託願貞芳之見移生君之銅沼
汎君之瑶池雜青蓮與翠荇隅(一作偶)杜若與江蘺生(一作)
(全)於水人不知歲歲年年幽澗垂
艾人賦(以懸艾為人以禳毒氣為韻)陳章
採彼艾兮及此佳辰標(一作振)至靈以衛物因善救以成
人當戸而居惡莠言兮結舌負墻而立甘菜色以安身
異發能以求舊方正惡以知新原夫生亦有涯寂然没
齒盈腰雖賤於楚客奮臂若威乎厲鬼苟三年之疾雖
云來者可追而五日為期豈復怨乎不以蓬頭亦取其
容直蒿目似存乎深視行止於百姓之病雖云具體而
微育材於萬物之靈必見(一作微)盡瘁以俟直躬不墜邪
氣可禳每表先生(師曠占病草先生者艾也)之後善為君子之防類
宗則(荆楚歲時記宗則五月五日採艾灸有驗)之初來一朝而獲順夏正之
聚蓄久要不忘終躡虚而挂戶爰摭實以升堂想在野
之時豈謂生無根柢及得門之後如其自有肝(一作肺)腸
列名號於冰臺載典常於玉燭免繩持而遏惡因草創
而成俗以枝葉為膚革之胞藉麻絲為筋骨之屬待時
而用益彰惟爾之能不怒而威詎可比予于毒起自蒿
萊之下處乎軒屏之前奉百藥而首出展四肢而脉連
異萱草之忘憂孰云言樹等匏瓜之不食焉肯徒懸藹
爾端容森然屏氣逾芻狗而善御並木奴而為貴雖雷
奔電激寧聞乎危者使傾而暑往寒來亦見乎移(疑作後)
生可畏故得擥蘭莫比懸葦未竒委質而桐君是錄焚
軀而介子相隨宜爾室家略備詩人之採不祈土地雅
同儒者之為及夫氣散於中貌萎於外弔時匪謂其徼
福焦思亦齊乎遠害斯人也而有斯疾見靈溝之靈艾
荷珠賦(以泣珠絲鮮瑩為韻)白居易
迸水所集輕荷正敷引修莖而出葉凝玉液以成珠净
綠田田神龜之巢處斯在虚明皎皎靈鵲之銜來豈殊
既羅列其青蓋又昭章於白榆亂點的皪分規青瑩仰
虚無以上出掩晶熒而外映洒之不著湛兮逾净時寄
寓於傾欹每因依於平正可止則止必荷之中央在圓
而圓得水之本性颷風既息而常凝魚鳥頻衝而不定
爾乃一氣暗後初陽照前宿雨霽而猶在曉露裛而正
鮮熠熠有光映空水而煥若纍纍無數遍池塘而烱然
宛轉而魚目廻視冲融而蚌胎未堅因霑濡而小大隨
散合以虧全輕彩蕩淵(疑)芳濃厭浥明璣而夜月争光
丹粟而晨霞散入其息也與波俱停其動也與風皆急
若轉於掌乃是江妃之珠如凝於盤遂成泉落(疑作客)之
泣冰壺捧之而殊倫水鏡沉精而莫及則知氣有相假
物有相資唯雨露之留處當芙蓉之茂時雖賦象而無
凖必成形而在兹(未見絲字官韻)喻於人則寄之生也擬於道
則冲而用之自契玄珠之妙何求赤水之遺
牡丹賦(并序)舒元輿
古人言花者牡丹未嘗與焉蓋遁於(一作乎)深山自幽而
芳不(一作以)為貴者(一無此字)所知花則不可過為(四字一作何遇焉)
天后之鄉西河也有衆香(一無此三字)精舍下有牡丹其花
特異天后歎上苑之有闕因命移植焉由此京國牡丹
日月寖盛今則自禁闥洎官署外延士庶之家瀰漫如
四瀆之流不知其止息之地每暮春之月邀(一作遨)遊之
士如狂焉(一無此三字)亦上國繁華之一事也近代文士為
歌詩以詠其形容未有能賦之者余獨賦之以極其美
或曰子常以丈夫功業自許(一作持)今則肆情於一花無
乃猶有兒女之心乎余應之曰吾子獨不見張荆州之
為人乎斯人信丈夫也然吾觀其文集之首有荔枝賦
焉荔枝信美矣然亦不出一果耳與牡丹何異哉但問
其所賦之旨何如吾賦牡丹何傷或者不能對而退余
遂賦以示之
圓玄瑞精有星而景有雲而卿其光下垂遇物流形草
木得之發為紅英英之甚紅鍾乎牡丹拔類邁倫國香
欺蘭我研物情次第而觀暮春氣極綠苞如珠清露宵
偃韶光曉驅動盪支節如觧凝結百脉融暢氣不可遏
兀然盛怒如將憤洩淑日(一作色)披開照曜酷烈美膚膩
體萬狀皆絶赤者如日白者如月淡者如赭(一作嚇)殷者
如血向者如迎背者如訣坼者如語合(一作含)者如咽俯
者如愁仰者如悅褭者如舞側者如跌亞者如醉曲者
如折密者如織疎者如缺鮮者如濯慘者如别初朧朧
而上下(一作下上)次鮮鮮(一作鱗鱗)而重疊錦衾相覆綉帳連接
晴籠晝薰宿霧(一作露)宵裛或的的騰秀或亭亭露竒或
颭然如招或儼然如思或帶風如吟或泫露如悲或重
然如縋或爛然如披或迎日擁階(一作砌)或照影臨池或
山雞已馴或威鳳將飛其態萬萬胡可立辨不窺天府
孰得而見乍疑孫武來此教戰其戰謂何摇摇纖柯玉
欄滿風流霞或(一作成)波歴階重臺萬朵千窠西子南威
洛浦(一作神)湘娥或倚或扶朱顔已(一作色)酡角(一作各)衒紅
釭争顰翠蛾灼灼妖妖(一作夭夭)逶逶迤迤漢宫三千艷列
星河我見其少孰云其多弄彩呈妍壓景駢肩席奪(一作)
(發)銀燭爐昇絳煙洞府真人會於羣仙晶熒往來金缸
列錢(班固西京賦金缸銜璧是為列錢)凝睇相看曾不語言未及行雨
先驚早(一作旱)蓮公室侯家列之如麻咳唾萬金買此繁
華遑恤終日以言相誇列幄庭中步障開霞曲廡重梁
松篁相加如貯深閨似隔窗紗髣髴息媯依稀館娃我
來觀之如乘仙槎脉脉不語遲遲日斜九衢遊人駿馬
香車有酒如澠萬坐笙歌一醉是競孰知其他我案花
品此花第一脱落羣類獨當(一作占)春日其大盈尺其香
滿室葉如翠羽擁抱&KR0808;比蕊如金屑粧飾淑質玫瑰羞
死芍藥自失夭桃斂跡穠李慚出躑躅宵潰木蘭潛逸
朱槿灰心紫微屈膝皆讓其先敢懷憤嫉煥乎美乎后
土之産物也使其花之如此而偉乎何前代寂寞而不
聞今則喧(一作昌)然而大來曷草木之命亦有時而塞亦
有時而開吾欲問汝曷為而生哉汝且不言徒留翫以
徘徊
瓜賦康子玉
巫山之岡秦川之陽垂條引蔓布綠敷黃彌臯被野含
芬吐芳轉晨風之穆穆湛宵露之瀼瀼花葉則煜煜煒
煒文彩則焜焜煌煌錦繡為之失色霞日為之奪光遠
而望之燦兮爛繁星列兮曜長漢光色連延遥相煖廹
而察之瓞兮綿明璣盈蚌媚重泉大鱗巨介近相連細
雨流風每飄颻兮葉上遊蜂戱蝶時歴亂於花前爾其
大明(疑作則)三尺二升(廣志青燈瓜大如三斗魁桂枝瓜長二尺餘疑當作二尺三斗)美
則金漿玉實狸頭羊骹之字黃㼐白摶之質(見陸機賦)感仙
貴於孫鍾避世資於步隲異蔕表於前代同心章乎曩
日既而横綺席會嘉賓琴罇逸賞海陸具陳香分四座
氣雜八珍既取類於母子亦取辨於君臣欽哉彼美流
玩不已何以剖之金錯刀何以澆之玉英水邵平固植
以著業阮籍託詞而興已非但留怨於戍夫抑亦取誡
於君子
文苑英華卷一百四十九
