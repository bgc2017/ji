文苑英華卷七十宋李昉等編
耕籍(田農附)
籍田賦三首千畆望幸賦一首
觀農賦一首稼如雲賦一首
揠苖賦二首滅裂禾賦一首
籍田賦失名
帝王之德無以加於孝乎惟孝之理惟農是先我上皇
傳璽之二載聖主飛龍之四年日在陬訾祗事於九宫
之位時惟戊巳躬耕於千畆之田祥風發於耒耜瑞雪
掩於郊鄽萬姓顒顒若百川之朝海九宫濟濟如衆星
之麗天帝乃儼然蔭華蓋被衮服戴冕旒佩瓊玉朱紘
炯以照燭藻繂紛其繁縟敬齊之色既肅肅以雍雍禮
樂之容亦皇皇而穆穆於是出甲乙之帳命先農之官
設庭燎而晰晰陳量幣而戔戔旌旄夾於翠幕簨簴列
於青壇然後華鐘撞焚燎舉馨香發乎聖躬烟煴感乎
寰宇常伯撰播殖之器宗人掌牲帛之數既金石而間
陳亦籩豆而静旅晨光漸朗湛露初晞告九天之事畢
將三辰之禮依帝猶懷神農之務穡想伯禹之疆理一
之日於是躬耕二之日於是舉趾秉金耦而顒若駕鐵
驪而禮矣將致美於粢盛遂盡力於耘耔望農祥之晨
正知土膏之脉起所寳惟榖故大飲以勞農所貴惟人
故躬耕以悦使俾夫三時不奪六府咸修遂放牛於藪
澤還却馬於田疇道方齊於雨粟化實遠於焚裘務穡
勸分顧勤於稷禹授時度地彌甚於殷周職乃分於九
鳸政不逮於諸侯豈非人和而俗阜亦將力穡而有秋
是日命丞相廵行山林道達溝瀆因物土以分宜隨川
原而刊木畫為九野教種百糓實萬代之儲址况九年
之所蓄猶以為不躬不親庶人不信降翹車以徵求發
紅粟以恤賑綈弋不加於嬪御茅茨永慕於堯舜祭惟
司嗇蜡必田畯即異畆同穎豈獨瑞於往年象畊鳥耘
是錫羡於今運適有田父起而歌曰畇畇千畆兮理有
疆濟濟千耦兮稷既良躬三推兮供神倉分九鳸兮應
農祥粢盛普淖兮潔敬斯皇神之聽之兮將登穰穰
第二李蒙
揉為耒剡為耜取其象也遠矣農為本食為天惟其利
也大焉聖人利器致豐躬親莫重於稼穡軌物勵俗敦
勸克厚乎率先于以奉神祗昭報之誠達於以祈社稷
孝享之德宣則躬耕之義也從古以然皇帝勤惟國本
欽若人天所務惟農順動而取諸豫所寳惟榖時行而
應乎乾洎正月之吉日將有事乎昊天列千官於近甸
屯萬騎於遐阡當是時也其祭不戒而宿設其工職兢
以先後大禮備兮和樂陳嗇夫馳兮庶人走帝乃服葱
犗乘御耦我疆我理禮正於三推必躬必親義存乎千
畆四輔冡宰六卿近臣大夫師長之族都鄙華裔之人
聖有作兮萬物咸覩人胥效兮天下歸淳且圖匱者於
其豐防險者於其逸有備所以無患克勤是用終吉三
推之禮廢則倉廪以之虚肆𤯝之恩廢則簡書以之佚
欽哉欽哉能事斯畢夫然則農功可大農扈允臧以農
為本兮國有常令以農率下兮人知向方亦既奉宗廟
亦既備蒸嘗一人垂訓兮萬國昌固有述於日用于胥
頌美兮聲洋洋
第三(以復收墜典以期農祥為韻)石貫
太皥御辰勾芒定位天子率躬耕之禮有司謹親載之
事以為帝籍斯闕皇猷久墜不修耒耜之功是墮粢盛
之義於是擇元日戒農期本千畆而敬矣齊三日以告
之然後内外清謐上下肅祗文物之儀備列戈鋋之衞
在兹猶窺紫禁共仰丹墀儼南面凝旒之所當東方欲
曉之時漏水聲盡爐香上遲俄而閶闔開羽儀展揚青
旗以肅事備朱紘而戒典上乃望靈壇御玉輦蒼龍整
駕以前導葱犗遵途而右轉六轡齊舉八鸞啟行向綠
野公田之所至青郊展禮之方紺轅塞路青輅廵場叶
農經而授事指農正而告祥由是别土宜分疆理入滌
場而肆目撫御耦而舉趾遂乃執紅紖親黛耜四顧而
溝塍砥平三推而土膏脉起發生有在播殖兹始諸公
諸侯而次進或五或九而皆止見京坻之流衍可期覩
稼穡之艱難有以禮樂既備人神告休事雖兆於東作
稔以見其秋收豈獨親耕於甸内實亦種德於道周羣
臣乃伏輦而進曰臣聞歴代務農百王重榖陛下興古
典之已墜紹前修之不復故得人勤稼穡天降景福帝
曰予上事天地次奉祖宗惟舊章是率惟古典是恭今
將返鑾輅而宴於太寢又欲展禮而勞農
千畆望幸賦(以將興墜典允屬聖期為韻)失名
國重農事帝遵時令惟千畆之可親望三推而闡盛田
畯方勤於禀法甸師已切於承命陽和初布庶平東作
以勸人逕術既端終俟南郊而見聖當其融風式協韶
景方遲金根為順動之馭菖葉表親耕之期度以地狹
難容足列公車之數顧其土膏潜動可陳農器於兹修
壠惟直遐阡甚夷是宜率諸侯大夫以行乎周禮不可
使四年正月獨稱於晉時言瞻耒耜志惜墳衍謂畇畇
而足得天臨想澤澤而正宜春淺空為散地尚欝新典
載芟未及勾萌之出何因一墢為期螻蟻之誠願展翠
幕猶閟朱紘未至當人力可借而成功使農祥失正而
奚利染場之履(見潘岳籍田賦)期剡剡以輕移撫藉之衣想襜
襜而如墜且夫事遵禮動法貴聖興顧井田之君是可
出而偕作懿初耕之帝宜其德以相成不然則無以知
土宜慰人欲使其穜稑克備粢盛乃足庶見其耘之耦
一一具陳必報乃求之倉纍纍交屬况以近甸堪樂元
辰以良借百步之疇冀停雲早修三班之令期在月將
如此則樹德咸滋訓農惟允畢力克符於地事致誠不
昧於畦畛儻禮備而必行實以表乎仁之至義之盡
觀農賦失名
歲起于東丁壯就功則知富民必資於廪實彊國亦在
於年豐是時也杏花毓樹蒲葉抽叢繞出鳳城疲道路
之攸往廻瞻鶉野知耕鑿之斯崇美夫原隰底績溝塍
刻鏤耒耜交横烟雲輻輳人沮溺而為伴水鄭白以分
溜一稃二米禾同北里之禾苖盛草稀豆異南山之豆
觀夫田畯至喜室家相歡揮鎡去莠築堰澆蘭野餉曉
持於斜逕畚鍤暮荷於層巒隣近山之樹密悦臨流之
地寬葵腰鎌而乍采黍策杖而時看且人生在勤勤則
不匱欲抑末以敦本在用天而分地思文后稷濟時敷
播植之功惟彼陶唐申命掌嵎夷之事八政之中食居
一四人之裏農為二倬彼甫田習無不利故土爰稼穡
含靈是資歲稔則家知禮讓食足則國贊雍熙無辭艱
難服先疇之畎畆皆當儲峙救黎人之阻饑九年殷憂
於堯日萬箱發詠於周詩迹忝門人得承規於孔父心
將請學恐貽責於樊遲
稼如雲賦(以農夫望歲歡以終場為韻)張仲素
天何言哉歲云秋矣臨甫田而一望見多稼之具美亘
平野而雲鬱覆高原而黛起九土用康兆人頼止豈非
協風中律農祥順軌土牛作候而不愆銅雀載鳴而有
以徒觀其千畆既良萬頃式臧興有渰而混色霑霡霂
以齊芳雜非烟與非霧乍漠漠以蒼蒼孰克辨乎帝力
咸自嘉於我疆御田祖之神時聞擊鼓樂農夫之慶且
見築場察彼近郊知夫四裔何山苖之能植伊隰桑之
尚蔽豐滋漫若用表於播時悦茂油然寧憂於晩歲矧
乃華實云就堅好不渝豈茨梁之足喻若薈蔚之將敷
知艱難垂戒於往哲務藨蓘在勸於鄙夫爰協古公之
政式弘管氏之虞至夫實穎蓁蓁厥田上上膏隂潤以
蕃庶矗朝隮之異狀丘陵共秀且聞束晳之詩黍稷盈
疇更欝仲宣之望懿夫白露凝冷清風戒寒是刈是穫
式宴且歡諒遺滯之足利思京坻而可觀蓋由我君勤
儉所彰純嘏屢錫運璿衡之冥數煥玉燭於昌歷分地
而嘉榖用登報天而犧牛在滌下臣覩而作頌敢嘆美
於成績重曰望如雲兮我稼既同除其穢兮田具是功
既庭又碩兮將表歲終喜有秋兮可以勞農
揠苖賦(以無助苖長時至斯茂為韻)楊濤
苖生有漸兮時不可踰揠而求長兮是謂甚愚謂坐致
其滋茂翻立見其萎枯欲速之成雖切受益之理固無
計牽挽之功雖則勞止在播植之道不亦疎乎原夫勢
惟探掇心則陵遽曾本固之靡思徒末大以生慮附麗
無所同伐木而蹷根援引靡辭似拔茅之連茹苟離根
而去本必有損而無助然則抽軋奚補枯槁是招雖盡
區區之意彌損芃芃之苖助長且乖於載績速成空望
於一朝殊不知潤以膏澤託兹沃壤待天時以煦資地
力以養諒物生之有恒何力拔而能長豈不以立心有
惑措手無疑俄見宛其死矣猶云有以助之不發悟於
盡瘁空深迷於務滋謂短長皆由於已謂遲速不繫於
時勞而無功殄乃自致方握蘭而勢並比捽草而功異
增高之望莫從盡揠之助爰至徇躁求之性始望如雲
乖馴致之方終貽委地逆其理而如是傷其物而由斯
欲益為謀冀有秋之彌疾過求生害嗟不日而已萎是
以君子明於休咎每因緣於根本不苟且於華茂推於
命俟於時無若宋人之大謬
第二(以時貴順成非由速致為韻)李程
瞻彼陂田新苖在地徒施助長之術且異發生之類望
斯箱之翼翼爰用心期貪彼黍之芃芃方將力致摇然
乃亂興每如抽自貽伊戚職汝之由忽分藂於步武俄
裂土於田疇勞焉無功焉用拔乎其萃動而愈出縱其
生也若浮既不得於和熟宜取傷於躁求相彼老農求
之欲速傴僂煩手扶疎自目信相違於淺種不用其良
既自露於深根曷云能榖忘枯槁之如彼尚低徊而念
兹繞指尚疑於取苧勞身豈並於乘時攬一握之纖莖
始如陵草聳千科之細葉終異園葵孰云農事以妨但
取高而為貴無思去草之務有若拔茅之彙不從其道
雖矻矻以徒勞莫悟其由訝離離而增欷原夫秀而不
實愛欲其生覆東臯而歴亂交南畝以縱横或長或短
稍因人而盡起靡瞻靡顧俄麗地以同傾與其違性而
早落豈若從宜而晩成時不爽於榮枯事可期於逆順
惟躬是瘁寧同於百卉具腓以若所為且異乎孤蓬自
振亦由行道者之仁義可依嘉上聖之知命戒中庸之
妄祈賦孟子之言聊將此喻窮宋人之理永鑒其非
滅裂禾賦(以為功不至其報則然為韻)陶洪
昔子罕之秉權有封人之問焉以為事不可以不敬物
不可以不虔於是陳曩日耕大田予之於禾也其情易
爾禾之於予也其狀悴然莫不報其素莫不答其先予
知其意遽變予志倍切於他時盡力於兹地然後萌而
密葉以翠契本心而罔違充所養而不匱故知生寡者
其功未既實稀者其心不至苟矻矻以自強何芃芃之
莫致是以人之從政士之飭躬僉黽俛而無極並陵兢
(陵凌或通用揚雄甘泉賦馳閶闔入陵兢)而靡窮未有不課而名立未有不
勤而道融所謂君子重其實貴其功以行之慎者比其
盛以動之慢者譬其不惟盛也著美而可觀惟不也售
能而誰取信乎鹵莽於庶績何異滅裂於南畆草既在
茲衆亦棄之雖有百㕓莫得就而獲(一作穫)雖有萬頃焉
可俯而持哂之者宜夫莞爾歎之者何莫凄其則知惡
必由人善隨厥操往無不宜施無不報雖斯言之細微
實所諷之玄奥足以將懲躁競用戒澆漓勖萬代之攸
習勵蒸人之所為若然者功以之成利憑而得實輔政
之義理亦勸學之典則在稼尚其如斯人乎曷不鑒之
以隱惻
文苑英華卷七十
