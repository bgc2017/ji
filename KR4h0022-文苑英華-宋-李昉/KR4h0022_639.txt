文苑英華卷六百四十宋李昉等編
進貢上
朝覲遇節進物狀一首賀正進物狀五首
端午進物狀十二首賀冬進物狀六首
進打獵口味狀一首
朝覲遇節進奉狀鄭絪
右臣伏以古者諸侯入覲必奉贄幣或以車馬或以珪
璋用展誠敬著於典禮臣繆領藩鎮獲覲闕庭幸遇昌
辰又當嘉節用增聖夀以表微誠前件馬及器物謹差
嶺南節度押衙某隨狀奉進至微至薄無任慙惶伏願
如日之昇如天之福垂莫大之慶保無疆之休於萬億
年永康四海臣不勝懇欵之至
元日進馬并鞍轡狀二首(為人作)
令狐楚
右臣伏以元日開歲東風發春人神大和天地交泰伏
惟皇帝陛下鴻猷更始寶祚惟新恊三朝之會同受萬
國之歸慶臣某職當分閫屬忝維城未聳翼於丹霄空
馳心於皇極前件馬并鞍轡驅馳有度彫鏤初成願將
行地之功以奉如山之夀干煩宸嚴伏增戰汗
二
右臣伏以五始混成歲為元吉四時分理春實發生伏
以陛下嗣帝鴻名受天成命百神降福願等於山河萬
國歸仁思陳其玉帛臣限從戎役闕奉朝行又及新年
皆成靈貺每瞻初日如奉聖明前件鞍馬等稍似馴良
竝非淫巧冀充庭實用達邊情干冐陳獻伏增戰越
賀正進物狀裴次元
右臣伏以青陽發春肇寶歴於茲始玄穹降祚仰聖夀
而惟新正殿嚮明班行承慶顧臣等守土列在東隅空
懷捧日之心望雲何及獨闕稱觴之禮鳴佩無因瞻九
重而在天空倍情而增戀前件物及衫叚宣臺卓座等
禮不憚輕物斯(一作期)展敬即當有慶用申致貢之誠情
苟為珍願比負暄之獻臣某不勝感恩抃躍屏營之至
代李令公進歲節口味一十事狀
于公異
右伏以獻歲首春元辰備饗内饔具品則有常珍野食
擊鮮恐資(一作湏)兼味臣昨以軍中無事略獵出城既臨
戎虜之邊且試偏禆之藝縱横必中豈謝麗龜俯仰無
遺寧憂即鹿或堪上獻輙露衷誠前件物等謹狀奉進
庶禆仙篋用愧野芹無任惶懼(一作悚)之至
為滎陽公進賀正銀狀李商隱
伏以運當聖日節在王春近則入金門而排玉堂歡於
上夀遠則梯重山而浮漲海務以獻琛臣受國恩深守
藩地阻明珠大貝南異於百蠻翠羽犀皮北殊於三楚
前件銀出非大冶貨在中金敢以元正式陳方賄望闕
憶銀臺之峻尚隔(集作阻)仙僚瞻天仰銀(集作河)漢之流莫
階霄露馳心獻祝因物達誠干冐宸嚴不任兢越
端午進馬狀于公異
右伏以律應蕤賓節臨端午徵彼風俗盛陳續夀之義
爰念人臣敢闕致誠之禮况朝廷敘位海内來王咸因
贄幣之資用表肅恭之節臣叨承恩顧獲守邊郵朝不
及於良辰禮竊憑於外物輙以前件馬并鞍等進奉殊
慙駿驥微露衷誠願承端午之祥長居得一之位不勝
區區之極
同前裴次元
右臣伏以律應蕤賓日惟端午訖於四海皆馳必獻之
珍節彼南山咸祝無疆之夀臣職叨藩服守在遐方貢
菲禮以展誠單微既懼傾葵心而向日捧戴何因情空
愧於遼東戀益深於闕下臣某不勝感恩戰灼屏營之
極
同前四首王仲周
右伏以楚俗遺風素傳角黍野人之志每願獻芹上件
衣服裁製實昧於上國針縷多慙於天造懇誠所至庶
備祝堯謹遣某官隨狀進奉
二
右伏以垂衣聖代角黍良辰述職之誠願有所獻器用
非寶寧備下陳之儀&KR0008;帛至微庶同長命之縷前件銀
器花紗等謹遣某官隨狀奉進
三
右臣伏以千年昌運屬在聖朝五日佳辰方臨仲月臣
謬司垣翰不獲稱慶闕庭對東海竊慕於朝宗望南山
輙(闕)於上夀前件銀器花紗等謹遣某官隨狀奉進
四
右伏以聖夀千年不假封人之祝嘉辰五日用申臣子
之誠前件器物紗絹等不敢法外徵科皆積軍中餘羡
遠塵旒扆伏用兢惶謹差某官隨狀奉進
端午進鞍馬等狀三首令狐楚
右臣伏以五者天之成數夏者天之仁時伏以陛下用
仁時而長養羣生舉成數而陶甄品物是以百蠻委瑞
萬國歸誠同瞻日月之光共奉乾坤之夀臣方從邊役
未在周行謬宣力於清朝竊馳心於令節前件馬等柔
馴既久彫餙初成敢因五日之良以續千年之慶干冐
陳獻伏用兢惶
二
右伏以月旅蕤賓節惟端午天人效祉朝野交歡伏惟
陛下宸極尊嚴大明光耀擁純陽之元吉保眉夀之康
寧風俗既和人倫以厚前件鞍馬器物等彫鐫始就服
習初成輙因五日之良以續千秋之慶干冐宸扆伏增
戰越
三
右伏以月惟仲夏時屬純陽當五日之良辰慶千年之
聖夀華夷脩貢走玉帛於寰中朝野飛歡均金石於天
上臣方從戎役夙奉皇慈願竭微誠慙無遠物前件鞍
馬等久令馴致稱以柔良干冐宸嚴伏增戰越
又進銀器物并行鞋等狀
右伏以月惟正陽日次南午千官拜稱觴之慶萬國陳
執珪之禮將以嗣續聖夀延洪昌期(一作昌延洪期)蓋朝廷之
舊儀乃臣子之常事前件銀器等或便於用正當其時
慙經萬里之遥願獻九天之上塵黷宸鍳無任戰懼
為滎陽公赴桂州在道進賀端午銀狀
李商隱
右臣伏以(集作聞)握丕圖而御物必相見於離推小正以
辯時則盛德在夏故著為令節稽以舊章通脩任土之
宜仰續後天之夀臣方乘傳置未至藩維前件銀已及
中塗實從前政拜章獻祝雖令尹以告新納賮展儀欲
長府之仍舊謹以前觀察使楊漢公封印進上千春屬
慶億載儲休繋以藩條闕覲丹墀之下徵諸貨志且媿
白金為中干冐宸嚴無任兢越
為安平公赴兖海在道進賀端午馬狀
前人
右伏以浴蘭令節採艾嘉辰百辟合祝於堯年萬方宜
脩於禹貢臣方夙駕之部馳傳出關欲獻琛而未識土
儀願祝夀而已悲日遠前件馬伏櫪斯久著鞭亦多粗
覺柔馴未嘗逩逸雖非龍孫驥子邈一舉以絶塵願陪
月駟雲螭慶千斯(集作嘶)於扈蹕干冐宸扆無任兢愓之
至
賀冬進物狀裴次元
右伏以履長之慶咸歡比日之休率土之濱皆祝如山
之夀况臣早參近侍出鎮遐藩望闕既遥瞻天積戀手
舞足蹈既不及於九流任土展誠空用馳於一獻輕瀆
旒扆戰越惟深前件女口及紫袍叚銀疊子等謹遣某
官隨狀奉進
賀冬至進馬鞍弓劒香囊等狀二首
令狐楚
右臣伏以建子實三微之宗黃鍾為六律之本冬氣方
至璧星正中伏惟皇帝陛下統馭天正發生陽數夀等
南山之固萬姓具瞻恩均東海之波百川皆赴臣某限
從外役叨奉殊私秉戎律以輸誠望宸居而積戀前件
鞍馬等非追風照地之駿麗無切玉穿札之堅強用媿
含香名慙承露輙備祝堯之禮願申朝禹之心干冐宸
嚴無任戰越
二
右伏以四海無外三冬正中伏以陛下大明燭幽鴻化
御極居玄堂而布政登觀臺以視朔受萬國之慶擁百
神之休臣守在邊陲職司戎旅朝天之路由限於山川
向日之心增勤於草木前件物等皆生其地竝考於工
願奉如山之夀敢修任土之貢干冐陳獻伏增戰越
又進鞍馬器械等狀
右伏以迎日良辰書雲令節始生一陽之數首出三統
之正華裔交歡天人同慶臣某名班將帥守在封疆阻
羅拜於彤墀空注誠於紫闕(一作闥)前件鞍馬器械等雖
無犀利稍似馴艮恭陳遠路之心願備廣庭之實干冐
宸扆伏增戰越謹遣某官隨狀奉進
又進銀器唾盂等狀
右件銀物等非有可觀甚無所直以其方圓不礙斟挹
酒漿潔白自持宜承咳唾敢因長日願獻上天干冐宸
嚴無任戰越
為滎陽公進賀冬銀等(二字集作銀乳白身)狀
李商隱
右伏以黃鍾應候白琯舒和近訪晉儀禮同元日遐觀
魯史事重朔朝伏惟皇帝陛下與天同休如日之盛將
融漢道兼舉周正臣方駕廉車闕稱夀酒心懸土炭空
循(集作思)太史之書身遠江湖徒積子牟之戀苟無納贐
曷慶履長前件銀等禀和於天地之鑪擢粹於神仙之
府豈為方賄且自地征對三品之金庶陪白璧撰(集作厠)
一丸之藥請映玄霜私白身等雖長在遐鄉而生知望
闕比從訓示堪備指呼冀因物以達誠竊先時而效祝
七百年之卜願過成周八千歲為春敢徵蒙叟干冐陳
進兢越無任
進打獵口味狀于邵
右伏以平野未春寒山餘雪陛下俯令畋獵遥借寵靈
豐狐難脫於重寰狡兔莫遺於三窟觀同將帥藝角偏
禆况節號嘉平時兼蜡祭承威禀命恩已貸於戎臣登
爼充庖味宜先於君上雖八珍豐衍六禽填盛輙傾誠
於金鼎庶慕義於野芹前件品味謹隨狀進
文苑英華卷六百四十
