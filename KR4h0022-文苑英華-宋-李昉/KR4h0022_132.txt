文苑英華卷一百三十二宋李昉等編
鳥獸二
渥洼馬賦一首却千里馬賦一首
漢文帝却千里馬賦一首獲大宛馬賦一首
汗血馬賦一首朔方獻千里馬賦一首
燕王市駿骨賦一首市駿骨賦一首
千金市駿骨賦一首飲馬投錢賦一首
渥洼馬賦喬彛
域中之寶生乎天涯天子之馬産乎渥洼澤出騰黃獨
降精於太乙神開滇壑固不涉於流沙目散電兮彪駮
喙含丹而虎牙躡紅雲而噴玉霑赤汗以攢花望兮以
久来無晩耶應圖合謀光我帝業星通兩瞳月貼雙頰
四蹄曳練飜瀚海之霜華一噴生風下胡山之木葉然
後絡以金羈拂于鱗鬐睛射紫焰梢垂綠絲凝驕欲嘶
嚼凄鏘之玉勒疊影不顧紛偃蹇之朱旗皇矣武帝漢
網斯缺憑百萬之精勁倚四夷之磔裂屠蒲梢而亘大
漠指二師而求汗血謂滅没之未來竟羈縻而不絶有
生必感有感必通通也不極環之無窮彼泓汚之斗水
乃幽贊於神功然後豗沙卷浪扵馮夷之宫疊足側身
於奫淪之中星精降兮河嶽動天駟入兮駑駘空嗟我
皇之英特而牽其惑欲能敗度侈多凉德夏后九代(山海)
(經夏啓舞九代馬)越天地之紀穆皇八駿荒帝王之則而况金
通月支價及疎勒悉復馳去終無所得此余吾之降生
觧倒懸於中國祈招愔愔式昭德音感激萬古凄凉至
今願以采求馬之人為求賢之使待馬之意為待賢之
心
却千里馬賦(以上之所班諸侯不貢為韻)獨孤申叔
惟漢德之雍熙俾遐荒兮肅祗布澤所治致遠人之樂
只任土必貢奉良馬以來思殊乎皎皎陋乃騤騤冀八
鑾以御矣齊四牡以維之由是朝發於窮邊夕獻于君
所倏追風以掣電邈千里兮一舉仰騄驥之居周鄙驌
驦之在楚故將進薦於象魏庶得超遥於苑圉帝曰斯
馬爾其還與(平聲)旅&KR0729;之訓今則皎如歸獸之義寧當忽
諸矧乃乖乎法駕而不合於乘輿且帝之御也厥儀惟
舊帝之動也其道惟守驅千乘以啓前羅萬騎以居後
分青旌兮在左揚素旆兮在右儼五路以居中矯六龍
以齊首龢鑾是響將節乃疾徐次舍有期豈宜乎奔走
蓋順之而則可信違之而則不雖千里兮足珍於一人
兮何有矧乃場苖既食馬政攸班間以赤兔兼之白&KR0008;
叶圖之駒伏皂稱德之驥在閑足以驅馳於九域之内
足以巡狩於六合之間宜乎旋爾故鄉歸扵舊壤超乎
半漢適彼莽蒼(千蕩反)庶逐北風之思却從東道之上俾
得交頸裔土翹足荒陬克全真性有歸羣休同越地之
放象似桃林之罷牛豈彼驊騮卒見羈於造父寧同屈
産終服御扵晉侯是知漢文之德彌尊歸馬之猷克中
示後之立國者盡規矩之以却遠方之貢
漢文帝却千里馬賦(以清道乘輿前警後蹕為韻)闕名
皇天眷命兮炎漢斯興運鍾三葉兮文德可稱六龍(一作)
(飛)整儀賤纖英而不服五馭飭駕却良(一作駔)駿而不乘
猶(猶由通用)是遐邇授首蠻夷屈膝梯山航海者望之如雲
納賮貢珍者府無虚日别有吉良(博物志曰馬名吉良乘之者夀千歲)之
種渥洼之出嫓飛黃於軒宫奄驊騮於周室歴無草以
入貢涉流沙而效質就御服以馴養願馳驅而警蹕其
體也廣膺毛服其目也擁後决前眸點漆而鏡朗權應
規而璧懸禀月精於地法星象於天鬛上朱明溝中血
走朝辭窮髮之鄉暮憩雕題之藪驌驦慙專美於前騕
褭愧垂名扵後及夫噴玉勒而沫素鳴金珂而響清指
九重以獻夀勒百禮以效誠帝於是宣皇風馳聖道前
賢斯鑒古訓斯考差轍迹於穆王想旅獒於召保乃宣
言曰朕法天以清净法地以玄虚有典有則不疾不徐
捎星之旗逮於前步彗雲之旆設於後車吉行三十而
當息良馬千里而焉如爾以馬為寶我以德為輿與其
授受以交喪曷若乾乾而捨諸獻馬者乃默爾慚顔低
徊弔影步遷延以眷眷神寂寞而耿耿於是德日洽祚
惟永俾來葉之嗣君仰斯道以自警
獲大宛馬賦(以開遠戎得天馬為韻)胡直鈞
昔孝武寤善馬駕英才窮二師於海外獲汗血之龍媒
於是宛卒大北神駒盡來駔駿竒狀超攄逸材走追風
扵馬邑嘶逐日於雲堆因行師之勲著辨前王之業開
當夫海西出征制敵要遠始遲疑而不進承再命之爰
晩奉皇風之用宣冀邊草之齊偃既量功就已料生返
越窮海之沙塵及大宛之城苑既高勲以茂閥且不愧
於分閫芻糧盡取騄驥亦空材為地産之最精降天山
之中背不毛之殊俗從入律之東風沛艾骨異低昂氣
雄溢鏡光於金勒流雪彩扵花驄悉可耀威華夏奪魄
獯戎若乃發跡窮荒來儀中國史驚千載之異朝慶一
人之德君子之德式孚天王之道允塞騰驤永埒曾何
比於權竒滅没長衢獨有賴於筋力然則馬惟行地君
實統天黷兵者耗財之本愛財者有國之先徒知天駟
之可獲莫痛征夫之寡全時泰俗饒固理道之所急珍
禽竒獸在人君而可捐穆王之荒何取文帝之事足傳
竟洽大東之詠何為天馬之篇况驥之生也有矣屈之
產也在焉復何必勤求於遠卒當耗斁之事邊向使武
帝退術士寶賢者罷征戰於戎夷浹風俗於純嘏自將
致丹質之鳳鳥豈徒來汗血之龍馬故前代論邊之徒
以勞師遠伐屈衆策之下
汗血馬賦(以絶足方騁流汗如珠為韻)王損之
異彼天馬生于遠方每流汗以津潤如成血以熒煌所
以名重騄驥價高驌驦骨騰肉飛既揮紅而沛艾麟超
龍翥亦流汗以倘徉當其武皇燿兵二師服猛破大宛
之殊俗獲斯馬於絶境由是辭虜塞以員(一作俱)來望漢
庭於遐騁初疑霡霂染瀚海之霜華終訝淋漓變榆關
之霞(一作雪)影及乎獻闕之始就駕之初飾金羈而勢如
躡影排玉勒而態若凌虚伯樂乍觀訝霑襟而沃若王
良載馭驚濺袖以班如觀其步驟如流驅馳若滅恣餘
力而聳躍控中衢而夐絶長鳴向日躞蹀而色若渥丹
驤首臨風奮迅而光如振血疾徐中節羈束如濡流膺
臆以飛赭灑纓鬛以疑珠雄姿泛彼逸態濡于映白駒
之羣皆疑失素齊紫燕之匹不可奪朱卓彼竒姿實為
殊觀初溢腹(二字一作益丹)而霑灑終盡足而渙汗此朱翼而
表異難並駿良彼赤鬛以稱竒飜同款段超騰莫及迅
疾難儔遽赫如以浹洽乍煥若以飛浮儻遂越都甚追
風而更疾如同過隙似奔電以潜流且其戢聯翩異踡跼材
逾良駿名先逸足倘不棄於血誠將八鑾而齊躅
朔方獻千里馬賦(以題為韻)王起
駜彼名馬產兹玄朔得遐方之勁氣是稟嚴凝應(一作昭)
上聖之禎符其來綿邈固可以飾和鸞之噦噦就鈎膺
之濯濯始其同羣豐草挺質寒鄉名超兹白瑞掩飛黃
伊六轡之爰設非九重之孰當爾其走險鹿駭望雲龍
驤縶之維之登歌不慙於西極若滅若沒獻狀聿來於
北方于以效伏皂之勤于以釋長鳴之怨流離而走血
來格濩落而執靮斯獻計鴻鵠之舉彼未居多涉燕宋
之遥我方適願柔心有待逸足未宣權竒於綘闕之下
沛艾於紫庭之前禀月未匹追風莫先所以闡幽都之
美所以增華廐之妍既佶且閑軼其羣兮相萬視遠如
邇遵其路兮且千一人既瞻八駿初比彼千駟花發六
騶雲起其止也可齊乎足其行也無踰於里信愕視於
華原而騰輝於良史伊兹駿之間出在前王而殊寡或
鑾輅而見損或鼓車而不捨我皇昭景福錫純嘏稱德
以喻夫俊乂服勞以勸夫忠者豈惟同兩漢之帝獲千
里之馬
燕王市駿骨賦(以求骨知好騏驥雲集為韻)闕名
昔燕王思良馬以扶輈搜揚未獲寤寐而求以為激貪
可以動物明誠可以感幽乃市乎死駿之貴(疑作骨)比飛
黃與驊騮則有權竒之類倜儻之儔既淪精於一代埋
朽骨於千秋甘委土以從棄忽兼金而見留爾其愜意
如生沉吟未歇朔風至若聞其激揚纖塵飛想見其滅
没用已息於躡影状猶存乎挾月匪充貨賄殊巨象之
焚身不薦宗祧異立龜之祀骨嗟夫君之愛彼彼竟奚
為雖云力則無展儻亦魂而有知恩實殊常誠所謂汗
血而匪恨生如可再思所願肉骨以效竒既而視同龜
玉之珍藏諸韞櫝之奥衆既美其惟一孰不從其所好
於是不遠而致(一作至)賁然來思競選竒而往矣争簡異
而歸之迭進騕褭争呈秀騏包在坰於魯頌掩食場於
周詩豈非結之以志感之以類寸誠式孚片骨罔棄不
降階而屈身果鱗集而麇至詎比夫虞公愎諫竟貪屈
産之良漢武勞師遠取大宛之驥乃知市骨以求駿馬
則其至成羣築臺而尊郭隗則其從如雲骨何施焉姑
明好駿之意隗未足也且表樂賢之君至矣哉可垂規
於典墳國家皇極立洪勲集安輪之聘尚無斁側席之
求如不及儻駿骨之已收欲騰驤而見縶
市駿骨賦(以買死招生騰方必至為韻方一作黃)韋執誼
代有良驥勤求可致上心好也固有開而必先朽骨沽
諸蓋有不期(一作求)而自至於是搜延(一作馬)廐發屠肆出
千金而易之獲一骼而無棄不賈其用雖增飾而無成
將慮其先使雄名而不墜昔之服纓玉飾軌鞗追長風
而噴沬先急景而揚鑣豈知衂駿足於千里摧壯心於
一朝權含月而共落蹄帶雪而俱銷當其死而不顧豈
其生而可招是以服其無斁守而無失外揚嘉善之名
内作旁求之術伊希代之異産固入用而無必處南中
之穴莫測從來遊北土之泉始將安出聿求既彰類聚
其方人獻騄驥天降此祥滅虞之役不興取諸外廐伐
燕之師不舉貢自遐荒(此韻不見黃字官韻觀此集時有無官韻者不知唐制如何)
蓋將翕必張期於至止俾善始而令終寧賤目而貴耳
假其力既重之於生思其勞曷輕之於死物以德易道
由人弘當不遇其知乃負車而伏櫪苟應乎其感必虬
躍而龍騰故八駿咸臻萬邦為楷物非其産將命逾遠
而來骨在於斯何惜發幣而買亦猶賢士所趣知機彙
征田忌收老以成仁卒強齊國燕昭市骨而種德乃獲
樂生覩求賢之未暢悟得駿之非輕倘長鳴之見識庶
吾道之將行
千金市駿骨賦(以題為韻)張仲素
良金可聚駿骨難遇傳名豈限乎死生賈(一作買)價寧親
乎金具伊前王之善誘頼下臣之素(一作遠)數滿籯初訝
乎一空絶足終欣其荐赴故郭隗發求馬之術使燕昭
興築臺之務賢為國寶昔見載之於經馬以龍名後亦
表之於賦當其勤求未至思慮益專安得戀軒而就勒
空聞馳荆而刷燕多亦奚為每厭倦於凡類愛而不見
寧惜費於且千盖為傾心於延望之日市骨實由生之
年其志著其謀宣非獨自馬而獲馬此實因賢而訪賢
何異禄豐而遊士可集餌美而潜魚必懸夫其取與之
分戒其鄙吝是非罔(一作國)惑孰敢妄進苟能賤貨以沽
名果乃愜心而得駿斯骨也當填溝壑誰分天驥之上
才縱視丹青豈辨靈(疑作雲赭白馬賦祖雲螭兮)螭之洪胤幸特達
而見重使聲價之復振至若唐公驌驦穆王騄驥代勞
馳路追奔結軌陳力效能死而後已豈若稱德之際交
義之始金侔龜形骨異象齒求焉事殊於漢日懸之數
合於秦市智能測遠利用鈎深叶田方之念諧季札之
心敦信外彰表然諾於匪石沉機内密重枯朽於捐金
想夫嘶風頫影垂髾(廣韻有此字)植髮雖仆質於敝帷曾受
精於皎月蒙君子一顧之渥恩知異窮塵之委骨
飲馬投錢賦(以好善馳名叶乎前志為韻)王損之
昔人有暗室無欺行行路岐涉清流之蕩漾指白水以
驅馳乘匹馬而來念兹枯渴傾一囊以用投彼漣漪且
水本無情人能誓志俯濯纓之上善控奔蹄之小駟廉
隅是切斗升之水無多重價將酬子母之錢盡棄湯湯
淺瀨歴歴五銖飲之而忘其量也投之而無乃甚乎同
濟河而沉璧異濁水以求珠隠金沙之中迷於赤仄落
蘋蘩之上混彼青蚨嗟乎利己則多潔身誠鮮在一飲
而何損投半兩而稱善鳬鷖下處對鵝眼而難分鱣鮪
游時雜鯨文而不辨駸駸練影潏潏波聲滿腹而自資
行道墜泉而孰謂沽名郭况之家人儻來訝移金穴漢
代之貲郎或見猶認水衡浦溆縈盈汀州(不當從水已注在前)重
疊吳酌貪而難並王不言而雅叶致香醪而一醉且乏
杖頭入春溜以俱沉不漂榆莢登(一作澄)明水底散亂馬
前乍似揀金之磧何殊種玉之田逐好利之徒無辭俯
拾同貫珠之子幾誤旁穿是知雅志無儔常情不到將
均勺水之直自勝飲冰之操則墜銀瓶於井底思婦徒
傷投竹杖於陂中仙翁可報賢哉項氏之心從吾所好
文苑英華卷一百三十二
