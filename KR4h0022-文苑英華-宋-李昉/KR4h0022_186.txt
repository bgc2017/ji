文苑英華卷一百八十六宋李昉等編
省試七
明堂火珠一首沉珠於淵二首
珠還合浦一首罔象得玄珠一首
濁水求珠三首暗投明珠三首
水懷珠一首琢玉成器一首
玉巵無當二首沽美玉一首
瑕瑜不相掩二首瑜不掩瑕一首
玉水記方流六首玉聲如樂二首
戞玉有餘聲一首琢玉二首
水精環一首亞父碎玉斗三首
美玉一首西戎獻白玉環一首
白珪無玷一首金在鎔一首
清如玉壼冰二首玉壺冰四首
明堂火珠崔曙
正位開重屋凌空出火珠夜來霜月滿曙後一星孤天
淨光難滅雲生望欲無還知聖明代國寶在名都
沉珠於淵(唐諱類詩作泉)獨孤良器
皎潔澄泉水熒煌照乘珠沉非將寶契還與不貪符風
折璿成浪空涵影似濡深看星并入静向月同無光價
憐時重亡情信道樞不應無脛至自為暗投殊
同前獨孤綬
至道歸淳朴明珠被棄捐失真來照乘成性却沉泉不
是靈蛇吐猶疑合浦旋岸旁隨日落波底共星懸致遠
終無脛懷貪遂比肩欲知恭儉德所寶在唯賢
珠還合浦鄧陟
至寶含冲粹清虛映浦灣素輝明蕩漾圓彩色玢㻞昔
逐諸侯去今隨太守還影摇波裏月光動水中山魚目
徒相比驪龍乍可攀願將車飾用長得耀君顔
罔象得玄珠張籍(類詩作黎逢)
赤水今何處遺珠已渺然離婁徒肆目罔象乃通玄皎
潔因成性圓明不在泉暗中看夜(類詩作驅夜)色塵外照情
田無脛真難掬懷疑寶(類詩作實)易遷今朝搜擇得應自(一作)
(免)媚晴川
濁水求珠王起
行潦沉明月光輝也不浮識珍能洞鑒精寶(一作意)此來
求幾被泥沙雜常隨混濁流潤川終自媚照乘且何由
的皪終難掩晶熒願見收蛇行無脛至飲德已聞酬
同前吕價
至寶誠難得潜光在濁流深沉當處晦皎潔庶來求綴
履將還用褰裳必更收蚌胎應自别魚目豈能儔日彩
逢高鑒星光詎暗投不因今日取泥滓出無由
同前王損之
積水非澄澈明珠不易求依稀沉極浦想像在中流瞪
目思清淺褰裳恨暗投徒看川色媚空愛夜光浮月入
疑龍吐星歸似蚌遊終希識珍者採掇冀冥搜
暗投明珠羅泰
媚川時未識在掌共傳名報德能欺暗投人自欲明月
臨幽室朗星没曉河傾的皪驪龍頷熒煌彩鳳呈守恩
辭令浦擅美掩連城魚目應難近誰知按劔情
同前苑(一作范)䛆(文又切)
至寶欣懷日良茲豈可儔神光非易鑒夜色信難投錯
落珍寰宇圓明隔淺流精靈辭合浦素彩耀神州抱影
希人識承時望帝求誰言按劔者猜忌却生讎
同前崔藩
至寶(一作萬千)看懷袖明珠出後(疑)收向人光不定離掌勢
難留皎澈虚臨夜孤圓泠瑩秋乍來驚月落疾轉怕星
流有淚丼瑕棄無謀自暗投今朝感恩處將欲報隋侯
水懷珠莫宣卿
長川含媚色波底孕靈珠素魄生蘋末圓規照水隅淪
漣冰彩動蕩漾瑞光鋪迥夜星同貫清秋岸不枯江妃
思在掌海客亦忘軀合浦當還日恩威信已敷
琢玉成器葉季良
片玉寄幽石紛綸當代名荆人獻始遇良匠琢初成冰
映寒光動虹開晩(一作曉)色明雅容看更澈餘響扣彌清
自與瓊瑶比方隨掌握榮因知君有用高價佇連城
玉巵無當蔣防
美玉常為器兹焉變漏巵酒漿悲莫挹罇爼念空施符
彩功難補盈虚數已虧豈唯孤玩好抑亦類瑕疪清越
音雖在操持意漸隳賦形期大匠良璞勿同斯
同前元稹
共惜連城寶翻為無當巵詎慙君子貴深訝拙工隳泛
蟻功全少如虹色不移可憐殊礫石何計辨糟醨江海
誠難滿盤筵莫妄施縱乖斟酌意猶得奉光儀
沽美玉羅立言
誰憐被褐士懷玉正求沽成器終期逹逢時豈見誣寶
同珠照乘價重劔論都浮彩朝虹滿懸光夜月孤幾年
淪瓦礫今日出泥塗采斵資良匠無令瑕掩瑜
瑕瑜不相掩陳中師
出石温然玉瑕瑜素在中妍媸因異彩音韻(一作響)信殊
風讓美心方並求疵意本同光華開縝密清潤仰磨礱
秀質非攘善貞姿肯廢忠今來儻成器分别在良工
同前武翊黃
抱璞應難辨妍媸每自融貞姿偏特逹微玷遇磨礱涇
渭流終異瑕瑜自不同半曾光透石未掩氣如虹縝密
誠為智包藏豈謂忠停(疑)看分美惡今得值良工
瑜不掩瑕柴宿
朗玉微瑕在分明異璞瑜堅貞寧可雜美惡自能殊待
價知彌久稱忠定不誣光輝今見黜毫髮外呈符豈假
相工指堪為逹士模他山黨(前漢伍被傳黨可以徼幸師古曰黨讀作儻)磨
琢慕愛是洪鑪
玉水記方流吳丹
玉泉何處比四折水文浮潤下寧踰矩居方在上流映
空虛碌碌涵白净悠悠影碎疑衝斗光清耐掩舟珪璋
分辨狀沙礫共懷柔願赴朝宗日縈廻入御溝
同前鄭俞
積水棋文動因知玉産幽如天涵素色侔地引方流潜
潤滋雲起英華射浪浮魚龍泉不夜草木岸無秋璧沼
寧堪比瑶池詎可儔若非懸可測誰復寄冥搜
同前白居易
良璞含章久寒泉徹底幽尹孚光泛泛(集作灔灔)方折浪悠
悠凌亂波紋異縈迴水性柔似風摇淺瀨如(集作疑)月落
清流潜穎應旁逹藏真豈上浮玉人如不記淪棄即千
秋
同前王鑑
玉潤在中洲光臨碕岸幽氤氲冥瑞影演瀁度方流乍
似輕漣合還疑駭浪收寅緣知有異洞徹信無儔比德
稱殊賞含輝處至柔沉淪如見念況乃屬時休
同前杜元穎
重泉生美玉積水異常流如見清堪賞因知寶可幽斗
廻虹氣見磬折紫光浮中矩諧明德同方叶至柔月生
偏共映風暖佇將遊異寶雖無脛逢時願俯收
同前陳昌言
明媚如懷玉竒姿自託幽白虹深不見綠水折空流方
珏清沙遍縱横氣色浮類圭才有角寫月讓成鈎久處
沉潜貴希當特達收㴞滔在何許揭厲願從游
玉聲如樂劉軻
玉叩能旋止人言與樂并繁音忽已闋雅韻詘然清珮
想停仙步泉疑咽夜聲曲終無異聽響極有餘情特達
知難擬玲瓏豈易名崑山如可得一片佇為榮
同前潘存實
表質自堅貞因人一扣鳴静將金並響妙與樂同聲杳
杳疑風送泠泠似曲成韻含湘瑟切音帶舜絃清不獨
藏虹氣猶能暢物情后䕫如為聽從此振琤琤
戛玉有餘聲管雄甫
戛玉音難盡凝人思轉清依稀流戸牖髣髴在簷楹更
逐松風起還將澗水并樂中和舊曲天際轉餘聲縹(一作)
(飄)緲浮煙遠温柔入耳輕想如君子佩時得上堂鳴
琢玉丁居晦
卞玉何時獻初疑尚在荆琢來聞制器價衒勝連城虹
氣衝天白雲浮入信貞珮為廉節德杯作侈奢名露璞
方期辨雕文幸既成他山豈無石寧及此時呈
同前浩虛舟
已沐識堅貞應憐器未成輝山方可重散璞乍堪驚玷
滅隳(一作隨)心正瑕消奪眼明琢磨虹氣在拂拭水容(一作)
(塵)生賞翫冰光冷提携月魄輕佇當(一作留)親捧握瑚璉
幸齊名
水精環嚴維
玉室符長慶環中得水精任圓循不極見素質仍貞信
是天然瑞非因璞斵成無瑕勝玉美至潔過冰清未肯
齊珉價寧同雜佩聲能銜任黃雀亦欲應時鳴
亞父碎玉斗孟簡
獻謀既我違積憤從心痗鴻門入巳迫赤帝時潜退寶
位方苦競玉斗何情愛猶看虹氣凝詎惜冰姿碎而嗟
大事返當起千里悔誰為西楚王坐見東城潰
同前裴次元(類詩作夷直)
雄謀竟不决寶玉將何愛倏爾霜刃揮颯然春冰碎飛
光動旗幟散響驚環珮霜灑繡障前星流錦筵内圖王
業已失為擄言空悔獨有青史中英風觀千載(類詩作冠千載)
同前何儒亮
嬴女昔觧網楚王有遺躅破關既定秦碎首聞獻玉貞
姿應刃散清響因風續匪徇切泥功將明懷璧辱莫量
漢祖德空受項君勖事去見前心千秋渭水綠
美玉南巨川
抱玉將何適良工正在斯有瑕寧自掩匪石幸君知雕
琢嗟成器緇磷志不移飾罇光宴賞入珮奉威儀象德
曾留譽如虹竊可竒終希逢善價還得桂林枝
西戎獻白玉環張惟儉
當時無外守方物四夷通列土金河北朝天玉塞東自
將荆璞比不與鄭環同正朔雖傳漢衣冠尚帶戎幸承
提佩寵多媿琢磨功絶域知文教爭趨上國風
白珪無玷辛宏
片玉表堅貞逢時寶自呈色鮮同雪白光潤奪冰清皎
皎無瑕玷鏘鏘有珮聲崑山標重價垂棘振香名抱璞
心常苦全真道未行琢磨忻大匠還冀動連城
金在鎔白行簡
巨槖方鎔物洪鑪欲範金紫光看漸發赤氣望逾深燄
熱晴雲變煙浮書景隂堅剛由我性鼓鑄任君心踴躍
徒標異沉潜自可欽何當得成器待叩向知音
清如玉壺冰王維
玉壺何用好偏許素冰居(集作藏冰玉壺裏水冰類方諸)未共銷丹日
還同照綺疎抱明中不隠含净外疑虛氣似庭霜積光
含砌月餘曉凌飛鵲鏡宵映聚螢書若向貪夫(集作夫君)比
貞(集作清)心定不餘(集作如)
同前盧綸
玉壺冰始結循吏政初成既有虛心鑒還如照膽清瑶
池慙洞澈金鏡讓澄明氣若朝霜動形隨夜月盈臨人
能不蔽待物本無情怯對圓光裏妍媸自此呈
玉壺冰潘炎
琰玉性惟堅成壺體更圓虛心含景象應物受寒泉温
潤資天質清貞禀自然日融光乍散雪照色逾鮮至鑒
功寧宰無私照豈偏明將冰鏡對白與粉花連拂拭終
為美提携佇見傳勿令毫髮累遺恨鮑公篇
同前失名
玄律隂風勁堅冰在玉壺暗中花更出曉後色全無涸
沍誰能伴凄清詎可渝任圓空似璧照物不成珠素質
情方契孤明道豈殊幽人若相比還得詠生芻
同前王季友
玉壺知素結止水復中澄堅白能虚受清寒得自凝分
形同曉鏡照物掩宵燈璧映圓光出人驚爽氣凌金罍
何足貴瑶席幾㢠升正値求珪瓉提携共飲冰
同前錢衆仲
冬律初隂結寒冰貯玉壺霜姿雖異禀虹氣亦相符對
月光宜並臨池影不孤貞堅方共濟同處豈殊途色瑩
連城璧形分照乘珠提携今在此抱素節寧渝
明堂火珠凌空(類詩作天中)霜月滿(類詩作雙月合)名都(類詩)
(作京都)珠沈於淵寶契(類詩作寶棄)影似浮(類詩作彩委塗)光
價憐(類詩作高價緣)亡情(類詩作忘情)自為(類詩作迴與)
文苑英華卷一百八十六
