文苑英華卷八百六十六宋李昉等編
釋十七
故章敬寺百巖大師碑一首
南嶽彌陀寺承遠和尚碑一首
西京興善寺傳法堂碑一首
撫州景雲寺故律大德上泓和尚塔碑一首
江州興果寺律大德凑公塔碑一首
故章敬寺百巖大師碑權德輿
禪宗長老百巖大師之師曰大寂禪師傳佛語心法始
自達摩至於惠能之(文粹作能)化行于南服流于天下大抵
以五藴九識十八界皆空猶鏡之明也雖萬象畢呈而
光性無累心之虛也雖三際不住而覺觀湛然得於此
者即凡成聖不然一塵瞥起六入膠固循環回復於生
死之中風濤火輪迷忘不息授受□合大師得之一言
宗通深入無礙師諱懷暉姓謝氏東晉流寓今為泉州
人孩提秀發博䆒書術一旦慨然曰我之祖先今安在
耶四肢百體視聽動用孰使之然耶漼然雨泣改服緇
褐志在楞伽行在曹溪得圓明清淨之本去妄想因緣
之習百八句義照其身心心離文字化無方所於是抵
清涼下幽都登徂徠入太行所至之邦蒙破法味止于
太行百巖寺門人因以百巖號焉元和三年有詔徵至
京師宴坐于章敬寺每歲召入麟德殿講論後以疾固
辭十年十二月二十一日恬然示滅其年六十其夏三
十五弟子智朗志操等以明年正月起塔于㶚陵原凡
一燈所傳一雨所潤入法界者不可勝書著法師資傳
一編自鷄足山大迦葉而下至六祖(二字集作于)能秀論次
詳實或問心要者荅曰心本清淨而無境者也非遺境
以會心非去垢以取淨神妙獨立不與物俱能悟斯者
不為習氣生死幻藴之所累也故薦紳先生知道入理
者多游焉嘗試言之以中庸之自誠而明以盡萬物之
性以大易之寂然不動感而遂通則方抱褒衣其極致
一也嚮使師與孔聖同時其顔回閔損之列與釋尊在
代其大慧綱明之倫歟至若從師受具之次第宰臣大
官之尊信誕生入滅之感異今皆不書德輿三十年前
嘗聞道於大寂聿來京下時款師言頃因哀傷似獲悟
入則知煩惱不遠(文粹作逮)菩提雖聚散於此生期會歸於
彼岸銘曰
西方之教南宗之妙與日並照百巖得之為代導師頻
若琉璃結火燔性愛流溺正癡冥奔命即心是佛即色
是空師之通兮無來無去無縳無觧師之化兮揭兹靈
塔丹素周匝示塵劫兮
南嶽彌陀寺承遠和尚碑(集作南嶽大師遠公塔銘記)
吕温
原夫法起於無色生於妄求離於色者未得皆空徇念
於無者斯為有著也(集無也字)是以至人心無所念念無所
求利未動而誰安本不然而何滅然而利根難植頓詣
罕聞不有舟梁孰宏濟度匪因陛級莫踐堂塗必在極
力以持其善心惠念以奪其浮想不以身率誰(集作孰)為
教先誰能(集作其)宏之則南嶽大師其人也師諱承遠漢
州綿竹縣謝氏之子積脩妙性宿起冥因乘報現身應
期宏道自天鍾美因地禀靈七尺全軀峨岷與瞻敬之
狀九漏懸觧江漢資清淨之源殊相夙成隱照潜發甫
志學始遊鄉校驚禮樂之陥阱覺詩書之桎梏忽忽不
樂未知所逃俄有信士以尊勝真言質疑於學怡然聳
聽宛若前聞識契心冥神動意往遂涕訣(集作决)慈顧行
徇幽緣初事蜀郡唐(集作康)禪師禪師學於資州詵公詵
公得於東山弘忍堅林不盡祕鍵相傳師乃委質僮役
服勤星歲旁窺奥旨密悟真乘既壯遊方㳂峽東下開
元二十三年至荆州玉泉寺謁蘭若真和尚荆蠻所奉
龍象斯存歷劫方契其幽求一言懸會於靈(集作虛)受愛
從剃毁始備緇錫昂然古貎森映高(集作喬)松真公南指
衡山俾分法𣲖越洞庭浮湘沅(集作沅湘)息于天柱之陽從
通相先師受聲聞具戒三乘之經教四分之紀律八正
之倫要六度之根源莫不更贊神機逓歸心術聞京師
有慈愍(集作敏)三藏出在廣州乃不遠重阻星言覩謁學
如不足求所未盡一通心照兩捨言筌敏公曰如來付
受吾徒用宏拯救超然獨善豈曰能仁俾依無量受經
而脩念佛三昧樹功德(集作慈)劫以濟羣生由是頓息諸
緣專歸一念天寶初歲還於舊山山之西南别立精舍
號彌陀臺焉薙草編茅僅蔽經像居靡童侍室無斗儲
一食不遇則茹草而過弊衲不完(集作充)而歲寒(集作中)自
若奉持贊嘆苦劇精至恒於真際静見大身花座踴於
意田寶月懸於眼界永泰中(集作年)有高僧法照者越自
東吳求(集作遊)於廬阜尊(集作尋)遠公教跡結西方道場入
觀積旬至想傍達見彌陀座下有老比邱焉啓問何人
荅曰南嶽承遠願告吾土勝緣既結真影來現照公退
而驚慕徑涉衡峯一披雲外(集作水)之塵宛契定中之見
因緣昭晰悲喜流涕遂執樞衣之敬願承入室之顧大
師德因感著道以證光遠近聆風歸依載路於是大建
法宇以從人欲輪奐雲起丹刻化成走檀信(集作記)於十
方盡莊嚴於五會香花交散鐘梵相宣火宅之煙熖皆
虛慾海之波瀾自定加以寶裝祕偈建幢于臺前玉篆
真文揭碑於路左施隨求之印以廣銷業累造輪轉之
藏以大備教典勸念則編(集作徧)牓於崖谷勵學則兼述
於縑緗其欲人如身慈惠懇至皆此類也大師峯栖木
下六十餘年苦節真脩老而彌篤夙開戶牖久啓津途
法界之尊重在焉天人(集作人天)之瞻仰如是常陋處方丈
志行平等食不重味寒不兼衣王公之珍服盈廂甿庶
之金錢布地莫不廻脩佛事贍養孤老凡(集作眷)言施者
以是報之期頥將及至(集作志)力無替中鐘會食到必先
衆夕磬虔念居恒達晨其克己練(集作鍊)心慎終如始皆
此類也大歷末門人法照辭謁五臺北轅有聲承詔入
覲壇場内殿領袖京邑託法雲之遠蔭自感初因分慧
日之餘光寧忘本照奏陳師德乞降皇恩由是道場有
般若(集作舟是)之號貞元歲某獲分朝寄廉問湘中近照德
輝獲(集備)作探衆妙况靈嶽直午先皇本命宜有上士斯
焉護持表求興崇詔允誠願臺雖舊號其命維新寺由
是有彌陀之額度生二七會供千人中貴廵香守臣視
饌瑶圖花捧寶字煙開寵降九天暉映三界師亦建不
壞之塔以夀君親脩無邊之功以福邦國𣑽王之能事
畢矣法門之榮觀備矣貞元十八年孟秋既望顧命弟
子申明教戒掃室趺座恬然化滅報齡九十有一僧臘
六十有五先是忽告門人曰國土空曠各宜勉力數月
而災火梵寺周歲而吾師解形此蓋寶去山枯龍移水
涸空曠之旨乃明前知法衆崩慟若壞梁木邦人號赴
如失舟航以其年九月七日遷神于寺之南岡即安靈
塔教也前後受法弟子百有餘人而全得戒珠密傳心
印者蓋亦無幾比邱惠詮知明道偵超然等皆奥室之
秀者以瞻奉將遠經行坐蕪永懷於(集作宗是)極見託碑紀
移有道於物外真無愧詞比遺愛於人間誠當堕淚
銘曰浩浩隋(集作清)塵茫茫逝川大雄作矣救物為先能
明大教非師有緣(集作明非有照慈亦無緣)不宰功立忘機智全誰
其宏之南嶽命代習識虛受應身圓對理則歸空教惟
不昧末摇本静行苦神泰雲跡一滅天星六周熱惱就
濯童蒙來求攝以尊念驅之力脩我法有戶誰能不由
甘露晨稀香雲夕卷彼岸方濟慈舟忽遠鑪煙如在塔
樹勿剪刊勒(集作)豐碑永想正眼
西京興善寺傳法堂碑白居易
玉城離域有佛寺號興善寺之坎地有僧舍名傳法堂
先是大徹禪師宴居于是寺說法于是堂因名焉有問
師之名跡曰號惟寬姓祝氏衢州西安人祖曰安父曰
皎生十三歲出家二十四歲具戒僧臘三十九報年六
十三終興善寺葬㶚陵西原詔諡曰大徹禪師元和正
真之塔云有問師之傳授曰釋迦如來欲涅槃時以正
法密印付摩訶迦葉其下(二字集作傳至馬鳴文)十二葉傳至師
子比邱又(集作及)二十四葉傳至佛䭾先那先那傳圓覺
達摩達摩大弘可可傳鏡智璨璨傅大醫信信傳大滿
忍忍傳大鑒能是為六祖能傳南嶽讓讓洪州道一一
諡曰大寂寂即師之師貫而次之其傳授可知矣有問
師之道屬曰自四祖以降雖嗣正法有冡嫡而支派者
猶大宗小宗焉以世族譬之即師與西堂藏甘泉賢勒
潭海百巖暉俱父事大寂若兄弟然章敬塵澄若從父
兄弟徑山欽若從祖兄弟鶴林素花(集作華)嚴集若伯叔
然當山忠東京會若伯叔祖嵩山秀牛頭融若曾伯叔
祖推而序之其道屬可知矣有問師之化緣曰師為童
男時見殺生䀌然不忍食退而發出家心遂求落髮於
僧曇授尸羅于僧藏崇學毗尼於僧如證大乘法於天
台止觀成最上乘道於大寂道一貞元六年始行化閩
越間藏余而廻心改服者百數七年馴猛虎於會稽作
勝(集作滕)家道場八年與山神受八戒於鄱陽作廻響(集作)
(欝)道場十三年感非人於小林寺二十一年作有為功
德於衛國寺明年施無為功德於天宫寺元和四年憲
宗章皇帝召見於安國寺五年問法於麟德殿其年復
靈泉於不空三藏池十二年二月晦大說法於是堂說
訖就化其化緣云爾有問師之心要曰師行禪演法垂
三十年度白黑衆百千萬億應病受(集作授)藥安可以一
說盡其心要乎然居易為贊善大夫時嘗四詣師四問
道第一問云既曰禪師何故問法師曰無上菩提者被
於身為律說于口為法行於心為禪應用有三其實一
也如江湖河漢在在立名名雖不一水往如一(集作無二)律
即是法法不離禪云何於中妄起分别第二問云既無
分别何以起心師曰心本無損傷云何要脩理無論垢與
淨一切勿起念第三問垢即不可念淨無念可乎師告
之(集無此二字)曰如人眼晴上一物不住念玉(二字即作□)屑雖
珍寶在眼前亦為病第四問云無脩無念又(集作亦)何異
於凡夫耶師曰凡夫無明二乘執着離此二病是名真
修真修者不得動不得忘動即近執着忘則(集作即)落無
名明其心要云爾師之徒殆千餘達者三十九人其入
室受遺(集作道)者有義崇有圓鏡以先師嘗欲與予言知
予嘗醍醐齅薝蔔者有日矣師既没後予出守南賓郡
遠託撰述迨今而成嗚呼斯文豈直起師教慰門弟子
心哉抑且志吾受信默(仁字作然)燈記記於靈山會於將來
世故其文不避繁銘曰
佛以一印付迦葉至師五十有九葉故名師堂為傳法
撫州景雲寺故律大德上弘和尚石塔碑
前人
元和十一年春廬山東林寺僧道深懷縱如建冲契宗
一至柔𧦬(音辨)諸(作語非)智則智明雲臯太一(集本續廬山記作易)等
凡二十軰與白黑衆千餘人俱實持故景雲大德弘公
行狀一通贄(集作執非)錢十萬來詣潯陽府請司馬白居易
作先師碑會有疾(二本作故)不果十二年夏作石墳成復來
請會有疾不果十三年冬作石塔成又來請始從之既
而僧反(二本作及)山衆反聚落錢反(二本作及)寺府翌日而文就
明年而碑立詞曰(四字集作云爾)
我聞竺乾古先生出世法法要有三曰戒定慧戒生定
定生慧慧生八萬四千法門是三者迭為用若次第言
則定為慧因戒為定根根植則苖茂因樹則果滿無因
求滿猶夢果也無根求茂猶揠苖也雖佛以一切種智
攝三界必先用戒菩薩以六波羅蜜化四生不能捨律
律之明(二本無明字)用可思量不可思量如來十弟子中稱
優波離善持律波離滅有南山大師得之南山滅有景
雲得之師諱上弘姓饒氏曾祖君雅祖公悦父知恭臨
川南城人童而有知故生十五歲發出家心始從舅氏
剃落壯而有立故生二十二歲(集作十五歲非)立菩薩(三字二本作立)
(菩提願)從南嶽大圓大師具戒樂其所由生故大歴中不
去父母之邦請隸于本州景雲寺脩道應無所住故貞
元初離我所徙居于(二字集作君非)淇州龍興寺說法親近善
知識故與匡山法真天台靈裕京門法師(集無師字)裔暨興
果神凑建昌惠璡(集作進)五長老交遊(記作故與匡山法真建昌惠璡天台)
(法裔&KR0878;門靈裕暨興果神凑五長老交遊)佛法屬王臣故與姜相國公輔顔
大師真卿暨本道廉使楊君憑韋君丹四君子友善提
振禁戒故講四分律而徙(集作從)善遠罪者無比數隨順
化緣故坐甘露壇而誓衆主盟者二十年荷擔大事故
前後登方等尸施羅者十有八會救拔群生故娑婆男
女由我得度者萬五千五百七十二人示生無常故元
和十年十月巳亥遷化於東林精舍示滅有所是月丙
寅歸于南岡石墳住世七十七歲安居六十五夏自生
至滅隨跡示教行止語默無非佛事夫施於人也博則
返諸已也厚故門人鄉人報(集作轍非)如不及繇是藝松成
林琢石為塔塔有碑碑有銘銘曰
佛滅度後薝蔔香衰醍醐味醨誰返是香誰復是味景
雲大師景雲之生一匡苾芻中興毗尼景雲之滅衆將
安仰法將疇依昔景雲來行道(集作道行)者隨踐跡者歸今
景雲去升堂者思入室者悲鑪峯之西虎溪之南石塔
巍巍有記事者以真實辭書於塔碑
江州興果寺律大德凑公塔碑(集本續廬山記作塔碣碑)
前人
如來滅後後五百歲有持戒見性者曰興果律師姓成
號神凑京兆藍田人既出家具戒於南岳希操大師參
禪於鍾陵大寂大師志在前首楞嚴經行在四方毗尼
藏其他典論以有餘力通大歴八年制懸經論律三科
策試天下禪師中等得度詔配江州興果寺從僧望餘
(二本作移)隸東林寺即鴈門遠大師舊道場有甘露壇白蓮
池在焉師既居是嗣(集作事非)興佛事元和十二年九月七
日遘(記作感)疾二十六日反真十月十九日遷全身于寺
西道北祔鴈門墳左春秋七十四夏臘五十一(集有日字)至
乎哉師本行也以精進心指(二本作脂)不退輪以男健力撾
(記作□)無畏鼓故登壇進律欝為法將者垂三十年領羯
磨會十三化未乂(集作大)衆萬數儀範所攝惠用所誘貢
(二本作貴)高增(一本作)慢罔不降伏其威重如是自興果訖東
林一盂齋一榻居衣麻寢菅如坐七寶繇是名聞檀施
來無虛月盡歸寺藏與大衆共之迨啓手足日(二本作目)前
無長物其簡儉如是師心行禪身持律起居動息皆有
常節雖沍寒隆暑風雨黑夜捧一爐秉一燭行道禮佛
者四十五年凡十二時未嘗闕一其精勤如是師既疾
亟四大將懷無戀著念無厭離想郡太守門弟子進醫
饋藥者數四師領之云報身非病焉用是為言訖趺座
恬然就化其了悟如是門人道建利𧦬(集作辨與𧦬同)元審元
揔等封墳建塔思有以識之以先師嘗辱與子游託為
銘碣初予與師相遇如他生舊識一見訢(作語)合不知其
然及遷化時予又題一四句詩為别蓋欲會前心集後
緣也不能改作因取為銘銘曰
本結香火菩提(記作薩)社(集作菩提香火社)共嫌電泡煩惱身(集作)
(煩惱電泡身)不湏戀戀任(集作從)師去先請西方為(集作集)主人
文苑英華卷八百六十六
