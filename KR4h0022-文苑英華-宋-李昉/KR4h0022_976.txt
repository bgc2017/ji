文苑英華卷九百七十七宋李昉等編
行狀七
工部尚書致仕崔淙行狀一首
左金吾大將軍柳晟行狀一首
浙江西道觀察使崔郾行狀一首
吏部侍郎沈傳師行狀一首
銀青光禄大夫守工部尚書致仕上柱國中山
郡開國公食邑二千戶贈陜州大都督博陵崔
公行狀吕温
曾祖諱承福皇朝大中大夫廣越二府都督祖諱先意
皇朝朝議大夫鄧州刺史父諱巘皇朝朝議大夫鄭州
長史贈左散騎常侍狀斧藻天理立為人極敬終端本
彼所以將就誠明褒殁勸存此所以砥礪名教然而以
道行已晦而彌光大君子之行也以法考行直而無黨
賢有司之職也且曰獻狀則唯所知公清莊而和博厚
而敏岐嶷而夙茂羇貫(集作丱)而老成性約情充静專動
直出入孝悌周旋忠信始以眀經上第調佐夏陽次以
詞麗甲科超尉王屋事廹於官而舉言廹於事而揚欲
蔵智而蒙穉來求不近名而聲華見逼故相左僕射張
公時尹洛京首得才實洎鎮荆蜀致於幕庭再兼理官
專領記室捷(集作健)筆良畫二邦有聞旋遘内艱毁瘠僅
立善居得禮族黨稱之免喪之歲天子南狩太尉西平
王大會兵車將圖匡復公首膺辟任濬發義心琴未成
聲履及於路感激而將星芒怒謀謨而兵祲廓清翠華
既還優典斯及拜殿中侍御史時有寵臣為京兆者政
以暴聞吏有冤弊公表陳枉直伏閤待旦言忠主悟事
寢風生以䋲違稱職轉侍御史以求瘼慎選為華原令
大兵之後旱歲為虐公勞徠不倦弛張以宜復流庸於
潤屋闢曠土為多稼俄改歙州刺史地雜歐駱號為難
理下車而簡其約束期月而明其信誓然後破散谿衆
剪鋤山豪既去害羣之姦遂寧挺(集作挻)險之俗徵拜長
安縣令威聲先路不肅而理鋩刃餘地所投皆虚擢同
州刺史國歉於豐量賑為糴號里倉者三百所而凶年
備矣戒以暴骸諭之速朽成薄葬者九百家而奢俗懲
矣郡人有豪奪鄉惸隂持吏夫朋構訟(集作紛)獄累政患
之(集作所患)公斷以尋斧破其囊橐人樂其殺而法制行焉
郡城自禦寇之餘復隍殆盡朝貢所經夷夏何仰公悦
使襁負大興版築下不知役而扁固立焉其餘則去思
有碑詳在篆述可覆視也朝議陟明遷於陜服封介晉
楚寄分函洛而戒備不脩兵庫虚閉公乃鳩工以利器
閱實以練卒金革中度義勇知方既而有淮西之役晨
令暮具凛然而可觀矣河出城下造舟為梁經費僝(集作)
(始匪)工敗决相繼公乃沉石而雙固中沚省艦而三分巨
流(集作渠)水與意會勢若天成既而有奔濤之沴智勝功
顯終然而無害矣其餘則三降璽書就加爵秩是明徵
也移疾入覲貳職冬官歸載不過圖書留府盈乎粟帛
豐公約私於是乎在至既陳乞以尚書致仕(集作政)室不
交要路之賓口不言當代之事就隂委順談者多之公
自解巾至於撤樂思不踰矩動無(集作不)越思以忠貞為
仕模以勤儉為家訓身居侯邸清節如初男降王
姬素風愈厲羈孤聚室人各忘其亡布褐分庭士
不知其貴體溫柔而事至能斷性坦易而物莫得
窺(集作能窺)當官不務於名聲所去必遺其功利甿謠
尚在時論可徵已踰書葬之期請舉易名之典謹狀
元和三年四月日故銀青光禄大夫守工部尚書致仕
贈陜州大都督博陵崔公從彌(集作外生)甥朝議郎司封員
外郎上騎都尉賜緋魚袋吕温謹上尚書考功夫立身
之道始於君親中於其人終於其身若府君者居喪有
聞臨難有功善其始也勤於官業惠於鰥寡敬其中也
家事以理年至而退謹其終也率是三懿光于前訓以
咨諡法無媿至公謹狀
銀青光禄大夫檢校戶部尚書左金吾大將軍
兼御史大夫上柱國河南縣開國公食邑二
千戶贈紫金魚袋太子少保柳公行狀
沈亞之
曾祖該皇任陵州錄事參軍贈陵州刺史祖岑皇贈祕
書監父潭皇太僕卿駙馬都尉贈司空狀公諱晟其先
河東人也肅宗時詔取儒賢配主其父以門業(集作葉)中
選拜太僕卿尚和政公主主及太僕繼喪而公年始十
二孝聞宫姻既去喪代宗憐之召飬宫中令與皇太(集無)
(太字)子諸王俱受學故公得通籍中禁詔以吳大瓘為之
師又以大瓘子通玄通微互為助教令十日考學績責
(集無此字)勸所進乾元初除尚舍奉御得歸故邸又詔吳大
瓘通玄通微令就舍授學廣德中加檢校太常卿賜佩
金魚及德宗即位以公故奉銅輦將欲加賜遷官(集作宫非)
未幾而属車西狩矣公徒走會難奉天因泣奏曰臣願
得尺詔持而入東都購其豪人以為效德宗嘉(集作竒)其
忠賜詔如奏公於是傭裝入賊軍中見賊偽右將軍郭
常左將軍張光晟公大說曰隂潦之災魚鼈遊其墀壇
即陽光赫眀是軰不知枯挂之地者公等寧能從其挂
哉乃出詔示常等皆奉詔伏興(集作與)誓約所歸未及期
會樞籍宦官朱既昌隂以公之狀飛告泚遂為泚捕繋
定死矣泚詰二將詞不伏即徙於外獄稍寬之有頃賊
兵累敗守吏益怠公因其共繋者十餘人謀相與脱其
錮髠而走之奉天德宗為之撫背流涕明日乘(集作宸)輿
幸漢中公奉轡至南梁還拜原王府長史貞元六年改
嘉王府長史其後(集作歲餘)翰林舍人吳通玄謫死公為䟽
陳雪冄進不得命公之季止公曰上方怒寧可為也
公不聽公章卒三貢於是德宗寤之謂公見義不回賜
書寵勞竟雪通玄改灃州别駕十一年入為少將作永
貞初遷大將作加朝請大夫起崇陵功以檢校左散騎
常侍居使内作封河東縣開國子食邑五百戶又加銀
青光禄大夫起豐陵功贈上柱國元和初西蜀叛發岐
隴邠涇朔方太原及山東六郡之卒皆属長武軍詔以
高崇文討之既誅三蜀大困而漢中最險狹益不能賑
輸所奉中朝以公(集作器)用當濟遂拜工部尚書兼御史
大夫持節帥漢中始詔諸征蜀卒各還故部而獨以漢
中卒三千人移戍梓州其卒以為始去父母鄉里既勞
而歸及境乃不得見其閭亦以公(集無此字)功自頼今則徙
之謂若謫耳皆蜂(集作鋒)奮食所引刃援弓廹中貴人時
公行未及郡聞之遂疾驅倍走往其所先勞之苦辛(集作)
(卒是)勞已乃問曰君等何以而成功乎俱曰某等伐闢耳
又問曰闢何以而得伐俱曰驕不受指於天子公曰君
等既知闢以不受指而得伐又親滅之而得功反不受
指耶今不受指即受滅也(集作矣)士卒皆免胄匍匐遂行
所徙歲餘復入為大將作使匈奴先是戎相出視國使
必自據偃以相辱傲公知之乃先謂曰聞若等常以去
信為強亡禮自大禮信不為誠不仁也何足奉吾國乎
於是單于諸王貴人聞之愕然失恃皆莫能辭見則改
容跪㐲遂致天子之命約信成禮而歸拜金吾右將軍
始得居公爵益封千五百戶加為大金吾九年加戶部
尚書以大金吾為左將軍元和十三年三月九日殁享
年六十九上聞之一日廢聽奏詔令(集作命)從官臨弔之
賜賻粟帛贈太子少保強辯多學謙下好問因危以致
其節見義不顧其私輸公之急某從寮其門得備前行
謹以所聞所見實錄於斯謹狀元和十四年七月十七
日狀
銀青光禄大夫檢校禮部尚書兼御史大夫充
浙江西道都團練觀察處置等使上柱國清河
郡開國公食邑二千戶贈吏部尚書崔公行狀
杜牧
曾祖綜皇任醴泉縣令祖佶皇任太子中允贈右散騎
常侍父倕皇任檢校吏部侍郎(集作郎中)兼御史中丞袁州
刺史贈太師公諱郾字廣略風儀秀偉神深氣(集作氣深)厚
即之如鑑望之如春既冠識者知不容於風塵矣貞元
十二年進士(集無二字)中第十六年平判入等授集賢殿校
書郎陜虢觀察使崔公琮願公為賓而不樂之挈辭載
幣使者數返公徐為之起且曰不關上聞攝職可也受
署為觀察廵官後轉京兆府鄠縣尉遷監察御史殿中
侍御史刑部員外郎丁邠國太夫人憂杖而能起人有
聞焉服除拜吏部員外郎判南曹事千人百族必應進
而進公親自挾格肖法必留戾程必黜每懸牓舉牘富
室權家汗而仰視不敢出口宿吏逡廵縛手係舌願措
一奸不能得之凡二年遷左司郎中加朝散大夫旋拜
諫議大夫兼知匭使穆宗皇帝春秋富盛稍以畋遊聲
色為事公晨朝正殿揮同列進而言曰十一聖之功德
四海之大萬國之衆之治之亂(唐書本傳作治其亂)懸於陛下自
山以(集作已)東百城千里昨日得之今日失之西望戎壘
距宗廟十舍百姓憔悴蓄積無有願陛下稍親政事天
下幸甚誠至氣直天子為之動容歛神慰而謝之遷給
事中敬宗皇帝始即位旁求師臣今相國竒章公上言
曰非公不可遂以本官充翰林侍講學士命服紫金旋
拜中書舍人仍兼舊職侍帝郊天加銀青光禄大夫高
承簡罷鄭滑節度使滑人仰(集作叩)闕乞為承簡樹德政
(集作政德)碑内官進曰翰林故事職由掌詔學士上曰承簡
功臣胤也治吾咽喉地克有善政罷而請紀入人深矣
吾以師臣之辭且寵異焉居數月魏博節度使史憲誠
拜章請(集作謂字)為故帥田季安樹神道碑内官執請亦如
前辭上曰魏北燕趙南控成臯天下形勢(集作勝)地也吾
以師臣之辭且慰安焉居數月陳許節度使王沛拜章
乞為亡父樹神道碑内官執請亦如前辭上曰許昌天
下精兵處也俗忠風厚沛能撫之吾視如臂吾以師臣
之辭而彰其忠孝焉是三者皆御札命公令刻其辭恩
禮親重無與為比歴歲願出守本官辭懇而禮部缺侍
郎上曰公可也遂以命之二年選士七十餘人大抵後
浮華先行實轉兵部侍郎今上即位四年公亟請於丞
相閤曰願得一方疲人而治之除陜虢觀察使兼御史
大夫先是陜之官人必月尅俸錢五千助輸貢于京師
者歲至八十萬公曰官人不能贍私安能䘏民吾不能
獨治安可自豐即以常給兼使雜費下至于鹽酤膏薪
之品十去其九可得八十萬歲為代之官人感悦隨至
短長不忍為欺萬國西走陜實其衝復有江淮梁徐許
蔡之戍兵北出朔方上郡回中汧隴間踐更往來不虚
一時民之供億吏須必應生活之具至于缾缶(集作缶筯)
(是)常碎於四方之手公曰此猶束炬以焚民也於是節
宴賞截浮費凡金漆陶木絲枲之用悉為具之可饗數
千人民一不知復有詔旨支稅粟輸太倉者歲數萬斛
如歛民也遠遠近近就積佛寺終輸於河復籍(集作藉)民
而載之民之巨牛大車半頓于路前政咸知計不能出
公曰管仲曰粟行五百里民有饑色斯言粟重物也不
可推遷民受其弊况今迂直之計有不翅五百里乎公
乃大索有無親執籌而計之北臨黃河樹倉四十間穴
倉為槽下㴻(集作注)于丹因隙償(集作賞非)直不敗時務自壯
者斛幼者斗負挈囊裹委倉而去不知有輸他境之民
越逸奔走駢軫争闘願為陜民政成化行上國下國更
口贊頌凡二年改鄂岳安黃蘄申等州觀察使囊山帶
江三十餘城繚繞數千里洞庭百越巴蜀荆漢而會注
焉五十餘年比(集作北非)有蔡盜於是安鏁三關鄂練萬卒
皆傖楚善戰浸有戰風稱為難治有往自(集作自往)矣公始
臨之簡服伍旅修理械用親之以文齊之以武大剏廳
事以張威容造蒙衝小艦上下千里武士用命盡得羣
盜公曰劫於水者以盡殺為習雖値童耉而無捨焉比
附他盜刑不可等於是一死之内必累加之盜相誡曰
公之未去勿觸其境然後黜并奸冒用公法也升陟廉
能用公舉也撫護窮約用公惠也豪商大賈不得輕役
不得隠田父子兄弟不得同販於是闔境之内有餘不
足自公而均復建立儒宫置博士設生徒廪餼必具頑
惰必遷敬譲之風人知家習八年秋江水漲溢公曰安
得長堤而禦之言訖兵(集作軍)士齊民雲鍤雨杵一揮立
就令行恩結有如此者千里之内如視堂廡雖僻左下
里歲臘男子必以雞黍賀饋女子能以簮瑱相問遺富
樂歡康肩於古治凡五年遷浙西觀察使加禮部尚書
公曰三吴者國用半在焉因高為旱因下為水者六歲
矣經賦兵役不減於民上田沃土多歸豪強荀悦所謂
公家之惠優於三代豪強之酷甚於亡秦今其是也於
是料民等第籍地沃瘠(集作塉)均其征賦一其徭役經費
宴賞約事裁節民有宿逋不可减於上供者必代而輸
之誠禱山川歲獲大稔復曰衣冠者民之主也自艱難
已來軍士得以氣加之商賈得以財侮之不能自奮者
多栖於吾(集作吳)土遂立延賓舘以待之苟有一善必接
盡禮因訪里閭必(集作益)知民之疾苦隨以理之纔逾期
歲而吳民復振開成元年十月二十日薨于治所多士
相弔曰使公相天子貞觀開元之俗可期而見也豈公
不幸實生民之不幸也主上痛悼輟朝一日贈吏部尚
書公生知(集作得)靈和自干名立朝為公卿為侯伯未嘗
須臾間汲汲牽率欲顯名於合道而仁義忠信明知恭
儉欝積發溢自然相隨不立結約(集作約結)而善人自親不
設溝壘而不肖自遠不志於榮逹而官位自及公内外
閥閱源流(集作派)清顯拔於甲族而復甲焉親昆仲六人
皆至逹官公與伯兄季弟五司禮闈再入吏部自國朝
以來未之有也上至公相方伯下及再命一命幕府陪
吏之属遍滿内外皆公門生公俯首益恭如孤臣客卿
愓愓而多畏也自為重鎮苞苴金幣之貨不至權門親
戚舊故周給衣食畢其婚喪悉出俸錢不以家為在家
怡然未嘗訓勉子弟自化皆為名人居室卑庳不設步
廊賓至值雨則張盖躡屐而就于外位初鎮于陜或束
挺經月不鞭一人至於驛馬令五歲幸全則為代之著
為定制曰致一物於必窮之地君子不為其為仁愛而
臻於此及遷鎮鄂渚嚴峻刑法至於誅戮未嘗貰一等
後一客或問於公曰陜鄂之政不一俱臻於理何也公
曰陜土瘠民勞吾撫之不暇尚恐其驚鄂之土沃民剽
雜以夷狄非用威刑莫能致理政貴知變盖謂此也聞
者服焉嗚呼公之德行材噐真哲人君子沒而不朽者
也易名定諡為國常典敢書光(集作先)烈逹於執事附于
史氏云爾謹狀
尚書吏部侍郎贈吏部尚書沈公行狀
前人
曾祖某皇任泉州司戶參軍祖某皇任婺州武義縣主
簿贈屯田員外郎父濟皇任尚書禮部員外郎贈太子
少保公諱傳師字子言明春秋能文工(集作攻)書未弱(集無)
(此字)冠知名我烈祖司徒岐公與公先少保友善一見公
喜曰沈氏有子吾無恨矣因以馮氏表生女妻之貞元
末舉進士許公孟容為給事中權文公為禮部侍郎時
稱權許進士中否二公未嘗不相聞於其間者今其年
禮部畢事文公詣許曰亦有遺恨曰為誰曰沈某一人
耳許曰誰家子某不之知文公因具言先少保名字許
曰若如是我故人子後數日徑詣公且責不相見公謝
曰聞於丈人或拔致中第是累丈人公舉遺其(集作違某)孤
進故不敢自逹許曰至(集無此字)如公者可使我急賢詣公
不可使公因舊造我眀年中第文公門生七十人時人
比公為顔子聯中制策科授太子校書郎鄠縣尉直史
館左拾遺左補闕史館脩撰翰林學士歴尚書司門郎
中(二字集作員外郎)司勲兵部郎中中書舍人命服朱紫時穆
宗皇帝親任學士時事機祕多考决在内必取其長循
為宰相公之密補弘多同列每欲面陳拜章皆互來告公
必取規議用為進退歲久當為其長者凡再公皆逡廵
不就上欲面授之公奏曰學士院長參議大政出為宰
相臣自知必不能為凡宰相之任非能盡知天下物情
苟為之必致敗撓况今百姓甚困燕趙適亂臣以死不
敢當願得治人一土(集作方)為陛下長飬之因出稱病(集作)
(疾)特降中使劉泰倫起之公稱益篤故相國李公德裕
與公同列友善亦欲公之起詞說甚切公終不出因詔
以本官兼史職出歸綸閣久處密近思效用於外歴(集作)
(懇)請於丞相不已由是出為湖南觀察使兼御史大夫
凡三(集作二)歲轉為(此下諸疑本並同疑有脱逸按舊唐書沈傳書出為湖南入為尚書右丞)
(出為洪州轉宣州)人困事繁惡易滋長官人調授少得防寬遠
(二字集作冤)䟽通蹊逕人情物理無不曲盡吏欲為欺於此
照驗之端必眀於彼民有未伸於彼開張之路必在於
此亹亹循環皆極根本為(集作尤)重刑罰杖十五至于死
者每有一犯必具獄斷刑之後遍示幕府吏雖十人有
一人以為小未可者必再詳䆒經費遊宴約事裁節歲
有水旱不可减於常貢者必為代之江西宣州聮歲水
災所貸萬計公善飬性情自居方伯生殺之任喜怒好
惡是四者閉覆渾然雖終歲伺之不見毫髮故黠吏欲
賊公之所向高下其事終不可得每處一事未嘗不從
容盡理故所至之處富庶懽康理行第一每去任人吏
泣送出境不絶自宣城入為吏部侍郎二年考覈(集作覆)
搜舉品第倫比時稱精能宰物之望属於僉議公每願
用所長復治(集作理)於外及薨於位知與不知莫不相弔
上悼惜輟朝一日贈吏部尚書與公先少保俱掌國史
譔憲宗實錄未竟出鎮湖南詔以隨之成於理所時論
榮之公生得靈粹沛然而仁自幼及長未嘗須臾間汲
汲牽率欲及於道温良恭儉明智忠信内積外溢自然
相隨自布衣至於逹官凡所交友皆當時名公奬美所
長復救所不及三十年間無有携問者公常居中雖有
重名每苦於飢寒兩求廉鎮時宰許之皆先要公曰欲
用某為從事可乎公必拒之至有怒者公曰誠如此願
息所請故三(集作一)鎮幕府皆取孤進之士未嘗有吏一
人因權執入嘗擇邸吏尹倫倫戅滯闕事寮佐多言(集作)
(憲)之因請易之公曰某出京師面誡倫曰止可闕事不
可多事是倫適能如此受不虚矣故三(集作二)鎮號為富
饒凡十年間權勢貴倖之風不及於公耳苞苴寶玉之
賂亦不至於權門雖有怒者亦不敢以言議公公然(一作)
(前後)侵公其為守道自得皆如此類在家無杖笞呵責家
人自化兄弟生姓雖絶服者入門飲食衣服指使其奴
婢無二等親戚故舊周給所得皆出俸錢不以家為於
京師開(集作問)化里致(疑作置)第價錢三百萬訖三(一作二)鎮
牽率滿之及在牀之日周身之飾易以任器京師仕(一作)
(士)人雜然言議以為非今日之有指為異事嗚呼公之
德行可以稱古之(集無之字)君子矣牧分實通家義惟(集作推)
先執復以孱昧(集作耿)叨在賓席幼熟懿行長奉指教撇
(集作泣)涕譔記以備闕以附于史氏云爾謹狀
文苑英華卷九百七十七
