文苑英華卷十八宋李昉等編
天象十八
齊七政賦一首渾天賦一首
新渾儀賦二首大演虚其一賦一首
齊七政賦(以明主法天用齊七政為韻)周渭
天之垂象兮無臭無聲君之立德兮赫赫明明將同符
而合矩在璿璣與玉衡故運彼四時寒燠隨其建指齊
其七政有道感於無情故使黎民於變萬物由庚神不
祕其福地不愛其禎原其天斯覆兮地斯載播羣芳而
作主日陽德兮月隂靈俾五星而為輔諒無私於照燭
或任晦於煙雨國風可仰守官方贊於羲和人力不侔
杖策已疲於夸父夫能文者政乃不乏示寰瀛之大法
運天者道在於乾占日月之初躔既推歷以生律亦鈎
深而索玄徒觀其如璧之合如珠之聮甲子不迷符太
初之朔旦精義以享同肆類於昊天七政匪差萬邦攸
共採石氏之經聽疇人之頌遠而望也粲粲映非雲之
雲默而識之昭昭為非用之用歲在木而循度鎮居中
而不携熒惑無犯於奮若太白莫陵於攝提將不盈而
不縮豈乍高而乍低故我后所以引唐堯而作式指虞
舜而思齊動於天兮德有一麗於天兮曜有七四海以
之升平千箱以之充實豈比見暈珥適背之狀語怪變
雲氣之質(前漢天文志暈適背穴抱珥虹霓迅雷風妖怪雲變氣)非訓俗以齊人
徒廢時而亂日客有從筆硯而未逹懷忠信而待命望
蒔蓂於朝階知如春之聖政竊昧談天之辯庶俾觀象
之詠
渾天賦(并序)楊烱
顯慶五年烱時年十一待制弘文舘上元二年始以應
制舉補校書郎朝夕靈臺之下備見銅渾之儀(一作象)尋
反初服卧疾丘園二十年而一徙官斯亦拙之效也代
之言天體者未知渾蓋孰是代之言天命者以為禍福
由人故作渾天賦以辯(一有文字)其辭云
客有為宣夜之學喟然而言曰旁望萬里之横(一作黃)山
而皆青(一有翠字)俯察千仞之深谷而(一有皆字)黝黑蒼蒼在上
非其正色遠而望之無所至極日月載於元氣所以或
中(一有而字)或昃星辰浮於大空所以有行(一有而字)有息故知
天常安而不動地極深而不測可以作(一作為)觀象之凖
繩可以作譚天之楷式有稱周髀之術者辴(一作囅)然而
笑曰陽動而隂静天廻而地游天如倚蓋地若浮舟出
於卯入於酉而生晝夜交於奎合於角而有春秋天則
西北既傾而三光北轉地則東南不足而萬穴通(一作東)
流比於圓首前臨胷者後不能覆背方於執炬南稱明
者北可以言幽此天與而不取焉(一作惡)遑遑而更求太
史公有睟其容乃盱衡而告曰楚既失之齊亦未為得
也言宣夜者星辰不可以闊狹有常(句)言蓋天者刻漏
(一作漏刻)不可以春秋各半(句)周三徑一遠近乖於辰極東
井南箕曲直殊於河漢明入於地葛稚川所以有詞日
(一作俟非)應於天桓君山由其發難假蘇秦之不死莫能為
(二字一作既莫知)其說儻隸首之重出(一作生)亦不能成其筭(一有)
(也字)二客嘗亦知(二字一作聞)渾天之事歟請為左右揚㩁而
陳之原夫杳杳冥冥天地之精混混沌沌隂陽之本何
太虚之無礙俾(一作偉)造化之多端南溟玉室之宫爰皇
是宅西極金臺之鎮上帝攸安地則方如棋局天則圓
似(一作如)彈丸天之運也一北而物生一南而物死地之
平也影短而多暑景長而多寒太隂當日之衝也成其
薄蝕衆星傅月之光也因其波瀾乾坤闔闢天地成矣
動静有常隂陽行矣方以類聚物以羣分吉凶生矣在
天成象在地成文(一作形)變化形(一作見)矣部之以三門張
之以八紀其周天也三百六十五度其去地也九萬一
千餘里日居而月諸天行而地止載之以氣浮(一作乘)之
以水生之育之長之畜之亭之毒之蓋之覆之天聰明
也聖人得之天垂象也聖人則之其道也不言而信其
神也不怒而威驗之以衡軸考之以樞機三十五官(一作)
(宫)有羣生之繫命一十二次當下土之封畿中衡外衡
每不召而自至黃道赤道亦殊途而同歸表裏見伏聖
人於是乎發揮分至啟閉聖人於是乎範圍可以窮理
而盡性可以極深而研幾天有北斗杓携龍角魁枕參
首天有北辰衆星環拱天帝威神尊之以耀魄配之以
勾陳有四輔之上相有三公之近臣華蓋巖巖俯臨於
帝座離宫奕奕旁絶於天津列長垣之百堵啟閶闔之
重闉文昌拜於大將天理囚於貴人(見晉天文志)泰階平而
君以穆招摇指而天下春東宫則析木之津夀星之野
箕為傲客房為駟馬天王對於攝提皇極臨於宦者左
角右角兩曜之所廵行隂間陽間五星之所取(一作次)舍
後宫掌於蕃(一作燕)息太子承於冡社宗人宗正内外敦
叙於家邦市樓市垣貨殖畢陳於天下北宫則靈龜潜
匿螣蛇伏藏匏瓜宛然而獨處織女終朝而七襄登漸
臺而顧步御輦道而徜徉聞雷霆(一作電)之隐隐聽枹鼓
之硠硠南斗主爵祿東壁主文章湏女主布帛牽牛主
關梁羽林之軍所以除暴亂壘壁之陣所以備非常西
宫則天潢(一作漢)咸池五車三柱奎為封豕參為白虎胃
為天倉婁為衆聚旄頭之北宰制其邊陲天畢之隂蓄
洩其雲雨大陵積尸之肅殺參旗九斿之部伍樵蘇之
地出入於園苑萬億之資填積於倉庾南宫則黃龍賦
象朱鳥成形五帝之坐三光之庭傷成於鉞誅成於質
(一作鑕)福成於井德成於衡執法者廷尉之曹(一作列)大夫
之象少微者儲君之位處士之星天弧直而狼顧軍市
曉而雞鳴三川之郊鶉火通其耀七澤之國翼軫寓其
精南河(一有北河二字)象闕於是乎增峻左轄(一有右轄二字)邊荒於
是乎自寧乃有金之散氣水之精液法清渭(二字一作渭水)之
横橋像昆明(一作池)之刻石歲時占其水旱滄溟應其潮
汐織女之室漢家之史(一作文)可尋飲牛之津海畔(一作上)
之人易覿日也者衆陽之長人君之尊天雞曉唱靈烏
晝踆扶桑臨於大海若木照於崑崙太平太蒙所以司
(一有其字)出入南至北至所以節(一有其字)寒温龍山銜燭不能
議其光景夸父棄策無以方其駿奔月也者羣隂之紀
上天之使異姓之王后妃之事方諸對而明水洽(一作浹)
重暈匝而邊風駛裁(一作纔)盈蚌蛤則虜騎先侵適鬭麒
麟則暗虎潜值五星者木為重華火為熒惑鎮居戊已
斯為土德太白主西辰星主北俯察人亊仰觀天則比
參右肩之黃如奎大星之黑五才(一作材)以之(一作所以)致用
七政於焉不忒同舍而有四方分天而利中國赤角犯
我城黃角天之争五星同色天下偃兵趋前舍為嬴(一作)
(盈)退後舍為縮嬴(一作盈)則侯王不寧縮則軍旅不復或
向而或背或遲而或速金火犯之而甚憂歲鎮居之而
有福觀衆星之部署歴七曜之(一作而)驅馳定天下之文
所以通其變見天下之賾所以象其宜然後播之以風
雨成(一作威)之以霜霰或吐霧而蒸雲或擊雷而奔(一作鞭)
電一旬而太平感膚寸而天下遍白日為之晝昏恒星
為之不見爾乃重明合璧五緯連珠青氣夜朗黃雲晝
(一作旦)扶握天鏡授河圖若曰賜之以福此明王聖帝之
休符至如怪雲祓氣(一作祅氛)冬雷夏雪日暈長虹星芒伏
鼈隂有餘而地動陽不足而天裂若曰懼之以災此昏
主亂君之妖孽昔者顓頊之命重黎司天而司地陶唐
之分叔仲宅西而宅東(一有其字)後宋有子韋鄭有裨竈魏
有石氏齊有甘公唐都之推星王朔之候氣周文之視
日吳範之占風有以見天地之情狀識隂陽之變通詩
云謂天蓋高語曰惟天為大至高而無上至大而無外
四時行焉萬物生焉羣神莫尊於上帝法象莫大於皇
天靈心不測神理難詮(一作筌)日何為兮右轉天何為兮
左旋盤古何神兮立天地巨靈何神(一作聖)兮造山川螟
何細兮師曠清耳而不聞離婁(一作朱)拭日而不(一作無)見
鵬何壯兮摶扶摇而翔九萬運海水而擊三千龜與蛇
而(一作兮)異其短長之質椿與菌兮殊其小大之年鐘何
鳴而(一作兮)應霜氣劍何伏兮上(一作動)星躔列子何方(一有)
(兮字)御風而有待師門何術(一有兮字)驗火而登仙魯陽麾戈
兮轉於西日陶侃折翼兮登於(一作乎)上玄女何怨(一作冤)
兮為(一作化)精衞帝何耻兮為杜鵑争疆理者有零陵之
石聞弦(一作絃)歌者有蓋山之泉若怪神之不語夫何述
於此篇以天乙之武也焦土而爛石以唐堯之德也㐮
陵而懷山以顔回之仁(一作賢)也居在(二字一作貧居)於陋巷以
宣尼之聖也情希於(一作乎)執鞭馮唐入於郎署也兩君
而未識揚雄在於天祿也三代而不遷桓譚思周於圖
牒(一作圖䜟也)忽然(一作焉)不樂張衡術逹(一作窮)於天地(一有也字)
退而歸田我無為而人自化吾不知其所以然而然
凢一作皆文粹
新渾儀賦(并序)李光朝
天垂象見吉凶聖人指象之法莫先於渾儀是以王者
將下理於萬人先上齊於七政軒昊之後分重黎二官
唐虞之日命羲和四子代掌其器以為人極聖作有程
必應其變故有謂之周髀蓋天謂之渾天宣夜用則假
於器妙則存乎人曰若開元天寳聖神文武皇帝以為
天有時時有變不可從舊更法而取新更之立革(疑)銅
渾無毫釐之差得精一之義引而上則邁於古推而下
則合於今非古之聰明神睿者孰能為之乎於是五緯
連珠兩曜合璧神輸祥瑞天降嘉生默而不談且慮樵
夫之笑言而未遠且陳君子之心遣於鄙辭乃為賦曰
國之神器名之渾儀法天之象知天之為雖考古以作
則亦惟新而成規琢璿為衡範金為蓋其狀則小其用
則大南極北極正其端隅上規下矩正其外内繚繞黃
道環廻紫宫斗居其北日起其東别度數於分寸之内
點星象於毫釐之中處動而能静妙同乎造化之意寂
無以為有用擬於隂陽之功有象必見惟幽是通乃知
近能則遠合下正則上同因之以言寳歷遂乃授乎人
時以通天下之志以斷天下之疑違之則失信之無欺
聖也智也念茲在茲四時以之咸序萬物以之攸理弦
望之候不愆寒暑之期可紀測天地之否泰知隂陽之終
始述作固稱於帝王司存乃歸於太史猗此成器為國
之寳通幽洞微贊我皇道
第二李光朝
夫象之大者曰天地理之廣者曰隂陽分八極懸三光
不言而化有形而彰雖羲氏代掌初聞(疑)乎欽若而疇
人離散覆亂其紀綱魏滅晉紹易齊為梁莫革其弊有
失其方將以事極則反否泰何常故渾儀之制而新之
我皇則天工恊謀鳬氏畢至煽洪鑪以效役鎔珍金以
為器列管之應一十二律罔極為期周天之列二十八宿
各分爾位然仰觀俯察以參以稽森羅乎象緯窮極乎
端倪視朔於初時必書於雲物履端於始歲如得乎攝
提候月既殊於蓂草測景方異乎土圭侔漢歷之黍累
不失同舜年之風雨不迷且如人之常性也重更改貴
因循罔知失善是與謀新更苟有利何憚釐革循苟有
失何必相因故天垂象聖人以審度歷乖次聖人以創
陳亦將利物安下適時補政齊上方之斗極為來代之
龜鏡其意既美於斯為盛恐貽誚於不談故形之乎賦
詠
大演虚其一賦(以首先處虚用隨數為韻)謝觀
大演之數五十其用四十有九未諭一之本末徒訝數
之竒偶於是稽所據推所受以不用為用端以非數為
數首方知一不可見上不在天一不可尋下不在田是
太極含三之本居混元不二之筌成出天入地之契乘
屈伸合散之權作數之本為唱之先伏質於無體之體
反形於自然而然則無者有之宗有者無之據一從虚
而體立數憑一而神助舒而用萬象自虚無而來攝而
終萬象復虚無而去安得不存我而立因我而著昧者
以此一為無用之徒先聖以此一為庶幾之處是以捨
此則數不足兼之則義有餘終萬物之末始萬物之初
在窮理以考實勿存形而課虚亦猶一人無為兆人欣
奉一氣無體羣生所共本立而道存主適而臣從若十
二月之輪轉不宰者歲之宗三十輻之運行無有者車
之用今則以未分而象太極中分而象二儀未分而百
事隐中分而百事隨然後四四而布七七而具可以眀
淺深可以眀好惡總而舉也叶仲尼知命之籌考其成
焉契伯玉識非之數儻眀得一之義庶逹傳心之路
文苑英華卷十八
