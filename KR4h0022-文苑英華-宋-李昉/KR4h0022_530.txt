文苑英華卷五百三十一宋李昉等編
商賈傭賃門十七道
商賈
立功執商判一道斷屠判一道
同賈分利判一道權衡判一道
太倉耳缺判一道㮚氏為量判一道
度判一道斗秤判一道
傭賃
傭賃判一道剉草誤斬指斷判一道
官戶判一道奴判一道
買奴云是良人判一道
奴死棄水中判一道婢判一道
部曲判一道奴婢過制判一道
商賈
立功執商判
乙立軍功合授官或告親執商賈業
對
天子授鉞將軍運籌廣練精兵數道深入壯哉乙者屬
當戎行攘臂專征負羽經戰警勵部伍張皇武威密爾
元兇尚懷旅拒甘泉火起初疑減竈之餘朔野風高已
得摧枯之勢既而凱歌還國疇庸武勲漢不孤恩方錫
班超之職商乎見議詎奪弦高(見左傳)之詞或人盈庭是
相喧聒既而斟酌典憲採摭群言樊噲擢於屠沽弘羊
起於賈豎以今况古其誰不然今之游詞一何狂簡有
功之賞理請必行無稽之言事宜勿用
斷屠判
京兆府申奏勅斷屠百姓造罧不止未知合不
對
聖上德合乾坤情深惻隠將廣厚生之道爰崇去殺之
文受純禮於前經懲噬乾於成象三鄽鼓刃有禁班行
百姓造罧無令止息京兆以人多結網即謂臨河以皇
上之任深見寰中之信及論設網之子即云盡欲求魚
得鑄劍之夫何必皆緣斷馬事煩言上夫復奚疑
同賈分利判
得丙與乙同賈丙多收其利人刺其貪辭云知我貧也
對白居易
仁無貪貨義有通財在潔身而雖乖於知已而則可丙
乙竒贏同業氣類相求競以錐刀始聞小人喻利推其
貨賄終見君子用心情表深知事符往行如或貧富必
類自當興讓立廉今則有無相懸固合損多益寡是為
徇義豈曰竭忠受粟益親孔氏用敦吾道分財損已叔
牙嘗謂我貧無畏人言俾彰交態
權衡判
丙造權衡以百黍之重為一銖以三兩為一大兩所由
科違令訴云調律仰正斷
對
丙軄此權衡性諧鍾律八音由茲遂播五聲從此克諧
掌類羲和主同尹氏錙銖無失於毫末斤兩匪差於黍
累顓頊火正虞典銅衡苟有罪(一作非)宜誠合科結况三
兩為一大兩未爽於通規百黍以為一銖頗合於古制
將科違令事乃近於深文訴以非辜理亦宜從告免
太倉耳缺判
太倉申左右耳缺大農不稱其任
對
正月吉日國命既懸於兩觀同律度量聖典每均乎四
時况天子有司多方取則如或失墜其謂法何但不戒
而具有虞何闕縱令噐有隳毁亦宜隨事脩補既缺左
右何成出入太倉乾没不恪將射隼於高墉大農叨忝
厥官失庖魚於下局且如古今命官都邑(一作都署)聮屬沿
革既異主掌斯殊不可歸罪一官責成一職重詰所謂
庶符(一作乎)恤刑
㮚氏為量判
㮚氏為量容鬴令人概而不税所司科之
對
謹其權量義叶順時範彼金錫道成厥噐信斗筲而均
制乃鍾鼎而齊功施之以平萬商立之而觀四國罔不
以法貴諸合儀㮚氏職在為量功期永啓既改煎而不
耗亦自權而凖之莫不審以方圓容之鬴豆炎煙散彩
浮紫氣之光芒洞響函規應黃鍾之宫律深模正典實
利生民(唐諱)可以垂範將來可以行之天下概而不税雅
符師古之蹤按而將科殊紊平反之道㮚氏既無遺失
圄囚(一作梓匠)理合審詳罰乃有詞刑宜用恤
度判
内官以竹為引高廣之數法隂陽宗正以為不中度請
科之辭稱事所宜也非故無實
對
律歷攸司丈尺有凖度必慎於圭撮高(一作廣)寧失於分
寸苟昧斯義則非其人惟此内官聮於宗正權量法度
無黍累之差墨丈尋常豈毫釐之謬允酌故實克循前
典既法隂陽之數固因銅竹之宜科之則非訴者為是
斗秤判
太府寺去秋追三市斗秤踰月不送寺以市司違時徵
銅四斤丞梅福訴云九月上旬平校畢
對
太府官惟度量務切權衡驗寶貝之充盈察泉貨之輕
重校量斗秤甲令有時事屬司存不當踰月瞻言稽緩
湏寘科條梅福跡淪下列志追前古暫輟九江之仙來
從三市之任詞有所屈恐獲戾於錙銖道或可遵豈論
愆於圭撮薄言未息紛紜(一作紛紜)猶多宜躬五聽之情方
按三章之律
傭賃
傭賃判
有客戶閒人請移執事許之恐因有流散不許則見無
常職欲允其請仍立案牒為其限約州以為擾具請省
裁
對
閒人者五列在周官雖去家而不歸終寓世而無職喬
木空在乘白雲而不見斷蓬斯飄待凉風而未得今乃
請移執事願效劬勞誠自強而不息復知(一作卸疑)迷而可
尚必也末遊是恣浮迹難悛許之而行未敢聞命如或
恪居爾職無俾我虞遂其由衷是亦奚擾况復存乎案
牘置以隄防自可定於職司亦何請於華省
剉草誤斬指斷判
甲顧乙剉草乙睡誤斬指斷請保辜不伏
對
變古易俗因物造噐蓋取諸用有適於時六職五材既
攻金而攻木服牛乘馬亦秣之而策(一作莝)之甲有顧求
乙為傭保徇乎輕篋式供朝夕之資摧以生芻無乖阜
養之事人或因寐譬驪龍而自失指致見傷瞻螮蝀而
誰敢遂令食黿不效空怒子公喻馬元非豈齊莊叟談
(疑作誤)由彼已歸全既謝於垂堂損乃自貽在理孰當於
毁櫝保辜之請法未可依
官戶判
官戶灸面送掖庭舊有疹疾所由以非五十已上不許
對
倬彼舊章聞於白粲嗟夫賤妾隸我丹書當年且欲於
役身稱疾式曕乎灸面平陽白髮既乏子夫之容應門
綠苔爰閇掖庭之恨薄言之訴情或可哀壯齒之年且
殊知命嘉所由之直筆執法不回想官戶之循涯吞聲
未爽
奴判
下士有僮指干為隣人所告縣斷不應云遇廉賈五(一作)
(金)之所致州覆無罪
對
爵以馭賢禄以頒士去嫌守職雖殆亦榮捨道成富在
官所醜况位霑下士利掩上農千指家僮等江陵之橘
樹萬金賈子均洛陽之富商畜伎既埓於卓孫遇業頗
同於翁伯財之所積但覺浮雲訟之所興果為鳴鼓雖
州縣兩斷片折未分而隣人一言商亦可玷士且同於
賈豎州頗昧於正刑是可忍焉孰為過者
買奴云是良人判
王丙於趙丁處買奴勤心至家一月餘日乃自云是良
人丙告縣勘是良人科趙丁及奴罪申州州斷科趙丁
其奴無罪
對
美言可市老經之格言聚人曰財彖象之明義王丙室
贏龜具指貨蒼頭雖挾諸龐之規終成教子之競經三
十日非關買者之愆依三千條湏結鬻良之罪丙丁宜
從縣斷勤心難聽州裁彼此攸同斯為可矣
奴死棄水中判
丙奴死不埋棄水中人告之
對
丙為不道魚鱉何親情之不良僮僕是棄愛其有力未
聞削舟之恩欺其遊魂更比懷沙之慘雖不封不樹家
僮無葬送之儀而載沉載浮甲令有棄屍之禁告言不
謬刑典宜申
婢判
命官婦女阿劉氏先是蔣恭家婢被放為客女懷阿劉
娠出嫁恭死後嫂將劉充女使劉不伏投匭訴
對
阿劉母先從侍兒放為客女夢蛇納慶先合(一作含)候月
之胎附馬申觀(一作歡)即就行霜之禮纔欣執盥仍誕弄
塼既而李善主君俄驚闞室孔丘兄子欲契宜家遽擁
妖妍將充媵婢徒為枉柳終見稱張望彼劉閨寧甘誦
賦均夫鄭室聊事薄言論母既謝萱枝按女即非桃葉
方欲指腹稱賤憑胎索婢自可以大匹小將古明今劉
氏若屬蔣家秦政湏歸呂族據斯一節足定百端
部曲判
已男凖格不合取部曲妻違者被䋲訴云強榦弱枝竊
將益利未知合利否
對
國家每軫納隍偏憂邊徼在庸微之俗隔良賤之婚千
頭之奴具傳其號百姓之女罕聞其卜故為罔冐取䧟
刑書何強榦而弱枝非愛人而治(唐諱)國議事以制非我
博哉斯之謂宜確乎不拔
奴婢過制判
得丁上言豪富人畜奴婢過制請據品秩為限約或責
其越職論事不伏
對
品秩異倫臧獲有數苟踰等列是紊典常丁志在作程
惡乎(集作失)過制爰陳誠於白奏俾知禁於素封將使豪
富之徒資雖積於鉅萬僮僕之限數無喻於指千抑滛
義叶於隨時革弊道符於漢日責其論事無乃失辭若
守職以(集作而)越思則為出位將盡忠而陳計難伏嘉言
楚既失之鄭有辭矣
文苑英華卷五百三十一
