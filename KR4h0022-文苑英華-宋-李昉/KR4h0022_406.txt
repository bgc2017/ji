文苑英華卷四百六宋李昉等編
京府一
京兆尹
授宋璟兼京兆尹制蘇頲
勑惟雍設都實難其理尹京鎮俗不易其才御史大夫
上柱國廣平郡開國公宋璟天假直清時歸方正端莊
以立姦慝遷於望風果斷而行綱維成於不日衣冠所
重人吏攸欽俾承彈糾之餘乃綜浩穰之劇可兼京兆
尹餘如故
授蕭璿京兆尹制前人
黃門九牧之重列為州伯四方之則求於京兆或匪其
才莫膺兹任左散騎常侍上柱國東郡留守蕭璿體峻
而整氣剛而直慎必兼清文能飾吏慈惠可以應務嚴
明可以訓人故當權豪革心貴戚歛手三王迭拜况其
甫嗣家聲二鮑相承未若累光朝奬休命斯允僉言所
屬可京兆尹勲如故主者施行
授孟皥京兆尹制常衮
門下天府惟雍神臯作京當四海之會同在三輔而尤
劇漢以郡國二千石高第入守而轂下稱之今因其制
而選用亦陟明於辨理也正議大夫守汝州刺史兼御
史中丞知本州營田上柱國平昌縣開國男賜紫金魚
袋孟皡端一簡亮外寬内肅兼文行忠信之美達禮樂
刑政之要在割能斷見事風生歴踐通列偘(墟肝切剛直也)然
處正自守梁宋化行山東承大軍荆棘之餘當析骸易
子之後苦心精慮夙夜思職淳鹵載作豈止十千之耦
流人自占實踰八萬之數可謂大郡表率一時理平移
鎮汝墳不易其操懋兹聲績堪委重煩京師化源庶尹
之則承平無事統正猶難或多毁傷失名數月輟罷况
寇難未靖邊備尚勞率西之師取給畿内戎衣軍餉困
竭閭閻姦人豪奪吏氣傷沮屢有申勑未懲其弊思得
至公明斷之才曠然大變其俗是用命爾典司劇任勉
脩先父之職以繼緇衣之好肅清權右扶養元元無俾
趙張專美有漢可守京兆尹依前兼御史中丞仍充勾
當神策軍糧及木炭等使散官勲封賜如故
授賈至京兆尹制前人
門下方外甫定惟新制度必於根本源流正之以丕式
于十有三牧縣内之御萬邦所瞻將自中刑外致一其
政化若獨任辦吏何以模楷故前代尹京多用經術之
士翟方進雋不疑皆首參此選稱於轂下今亦因其制
而進用也正議大夫行尚書兵部侍郎信都縣開國男
賜紫金魚袋賈至高文典誥合於韶雅五經大義會於
宗極識略精技輔之以仁全節致命形於危難歴階要
重澹然虛懷宗伯以和人神夏官以糾邦國久於參貳
多所發揮省理持綱亦既詳當朝有大議訪求所得於
公卿大夫之間舉漢魏名臣之奏不失其政有補於時
加以經務大才堪任煩劇艱虞一紀曠廢百度有司失
職京邑尤甚頻有賑救差可條緝今京(一作會)府九卿率
由舊典大變風俗以明朝綱統尹之重益難其任仗賢
立政參領南臺懋乃休績慎乃出令以懲強猾以惠困
窮舉能其官則理穪匪其人則敗端本静末爾其誡之
可守京兆尹兼御史大夫散官勲封賜如故
授京兆府尹魏少遊加御史大夫制
前人
門下肅清風俗糾正朝廷必求謇諤之才式總紀綱之
任金紫光祿大夫行京兆尹上柱國鉅鹿郡開國公魏
少遊直方其行簡亮在躬有玉壺之清澄兼龍泉之斷
割通變可以成庶務精密可以舉人倫中外累更風聲
益振法無所避姦不能欺貳職司徒實平邦教三尹京
邑備洽人謠不有兼官豈云重寄宜授趙堯之印俾雄
張敞之職可檢校御史大夫餘如故
授盧士玟權知京兆尹制
勑朕日出而御便殿召丞相已下計事而大京兆得在
其中非常吏也誠以為海内法式自京師始輦轂之下
盜賊為尤(集作先)尹正非人則賢不肖阿枉奏覆隔塞則
上下不通假以恩威用讋豪右朝散大夫守京兆尹知
府事盧士玟自居郎署執政者言其温重不回守法專
固副内史行(集無行字)事物議歸之日者景陵將建龜筮有
時予心怛然懼不克濟爾嘗倅職應其供求和而不同
儉而不隘峻於已亊朕甚嘉焉試命元僚亦既不撓今
圓丘甫及慶澤將施抄剽(集作剽攘又作剽掠)椎埋必有幸生之
者案牘卒吏亦當因緣為姦公費則多而利不下究惟
是數者爾司其憂為爾正名無恡操剸可權知京兆尹
餘如故
授李遜京兆尹制白居易
勑近歲京兆長吏數遷誠不便時抑有其故或鈐鍵不
謹吏緣為姦或鉤鉅太煩人受其弊既非中道皆不得
已而罷之宜求恬智寬猛相濟者親諭斯旨使久於其
職以息吾人浙江東道觀察處置等使兼御史大夫(集作)
(中丞)李遜十年以來連守四郡或紛擾之際或荒饉之餘
威惠所加罔不和輯賞其殊績擢在大藩自臨會稽一
如舊政况省科禁以便俗通津梁以息征動遵詔條深
副朝旨江南列鎮良師則多集課程功爾為穪首而内
史之選久難其人今予所求唯爾可使雖表率州部其
委非輕然尹正京師所資尤急宜輟材於浩穰竚觀政
於輦轂望爾有成無替厥命可依前件
授韋正貫京兆尹制前人
勑權知京兆尹韋正貫詩不云乎京邑翼翼四方是則
故趙張邊延馳名兩漢而不疑兼以儒學取重當時斯
任也吾豈易哉爾敷用政術列為殊科冄昇文字之途
一舉雲霄之路近者拔於郡府以尹京師有抑強扶弱
之心得通變適時之用煦若春日肅如秋霜干將淬而
投刃皆虛騏驥馭而追風自遠重以郊天盛禮發號鴻
恩訖亊而物力安舒設禁而寇攘帖息是用嘉乃成效
寵之正名爾其奉上思盡臨事思權轄徤吏而惠窮人
簡簿書而提綱目處劇勿紊居閒勿遺俾椎剽絶迹於
九衢枹鼓息鳴於五夜克揚顯績用繼前脩可
河南尹
授李傑河南尹制蘇頲
黃門廼眷清洛嘗聞舊尹重臨黃霸欽若古人銀靑光
禄大夫陜州刺史上柱國武威縣開國子李傑適務宏
才徇公清節以言博物貞固幹事當其奉所任罄厥心
必欲存於周密曾不顧於險夷可謂國之良吏朝之藎
臣宜廻陜服之委更允河東之借可河南尹勲封如故
依舊充水陸轉運使主者施行
授畢構河南尹制前人
黃門洛陽設都海内均土自非選衆疇能尹宗(或作京)蒲
州刺史上柱國平陽郡開國公畢構純懿篤密直方清
勁積學所以體要道力文所以會雅正徇公滅私吏不
犯法擒姦擿伏人無間言在邦則聞從政何有六遂分
職四方作經思齊李膺之舉宜允袁安之拜可河南尹
勲封如故主者施行
授崔隱甫河南尹制孫逖
門下三川作都四方取則任能而理求舊為先銀青光
祿大夫守太子賓客上柱國崔隱甫冠冕碩人朝廷偉
量士林之秀公望攸歸直而能温寬以濟猛累踐臺閣
備彰德器輦轂之務風化所急鎮兹雅俗俟彼正人宜
受任於兼官俾重臨於故府可兼河南尹餘如故
授崔希逸河南尹制前人
門下制天秩者必在於賞功尹王都者是先於舉德朝
散大夫守左散騎常侍持節河西節度經略支度營田
九姓長行轉運等副大使知節度使判凉州事赤水軍
使上護軍攝御史中丞賜紫金魚袋崔希逸深識宏才
清操雅致明無不達懸朗鑑於胷懷斷則有餘錯盤根
於掌握頃膺邦選爰委兵權能行上將之謀略獻西師
之捷寵其命服俾叶於疇庸鎮彼神州更期於表則可
銀青光祿大夫河南尹勲如故
授裴寬河南尹等制
門下風雨所交是稱中土山河之寶斯為近服有能俾
乂其在遞遷中大夫使持節蒲州諸軍事蒲州刺史上
柱國裴寬高朗多才懷必割之良器銀青光祿大夫使
持節絳州諸軍事綘州刺史上柱國翼城縣開國伯裴
伷先貞廉守道秉不凋之勁節或累拜清秩或頻更劇
務三汾作郡各著聲謠八使觀風咸推課最類能而使
僉議攸歸宜受任於洛都更移官於蒲坂寬可守河南
尹伷先可使持節蒲州諸軍事蒲州刺史散官勲各如
故
授張延賞河南尹制常衮
門下域彼四海尹兹東郊分其三川式是中憲加以舟
車之會轉輸之殷參貳保釐責成播殖惣此庶務屬於
廉才銀青光祿大夫行中書舍人上柱國河東郡開國
公張延賞相府餘慶儒門濟美德行文學脩身於四科
忠肅恭懿齊名於八族綽有純性澹然素懷凡所歴職
必聞異政推之以誠信明恕守之以廉能簡約既精練
於典常亦陶融於理本故左曹之駮所為平當南臺之
綱斯焉振舉自參紫垣之列頗擅黃縑之妙然以素更
中外可任煩劇河洛凋殘其來自久迭用良吏庶康疲
人典領之重眷求無易勞徠安集往哉汝諧可檢校河
南尹兼御史中丞充東都副留守河南水陸轉運使仍
充諸道營田副使專知都畿營田事散官勲封如故
授李勉河南尹制
勑四方取則千里分圻寔惟卜洛之都咨爾尹京之任
御史中丞東都畿内觀察使李勉才茂宗枝名推公噐
風標自肅操履愈高智略可伏於安危忠貞克同於休
戚親賢是賴中外必聞屬肆覲觀風三川展義來蘇望
積處劇才難實資模楷之良共緝保釐之政可守河南
尹兼御史中丞勲封如故
授崔倰河南尹制白居易
勑河洛千里邦畿在焉俾之乂安屬在尹正鳳翔隴州
節度觀察處置等使正議大夫檢校禮部尚書兼鳳翔
尹御史大夫上柱國安平縣開國男食邑三百戶賜紫
金魚袋崔倰有精敏之用潔直之操施于(集作於)有政由
是知名始資州縣之勞卒致公卿之位况刺部有理行
主計無愆違尹右輔而鎮西郊盖奬能報勤之旨也昔
吳公為河南守謹身廉平人服教化袁安為河南尹政
令清肅號為嚴明誰其嗣之無易倰者往為士(集作表)則
勿替能名可檢校禮部尚書兼河南尹散官勲封賜如
故
授許孟容河南尹兼常侍制前人
勑昔吳公袁安為河南尹守皆能以廉平清肅駮吏教
人孰能繼之我有良吏具官許孟容才志甚大言論甚
高在臺閣間藹然公望嘗尹京邑觀其器用臨事能守
當官敢言不吐剛以茹柔不附上以急下政無煩碎甚
合衆心及是轉遷頗有遺愛河洛千里邦畿在焉凡所
選任必歸望實考言詢事非爾而誰不㤀舊政可立新
績仍以騎省申而寵之
京兆少尹
授秦守一京兆少尹制蘇頲
黃門正議大夫行萬年縣令上柱國南安縣開國公秦
守一敏而無滯通則有才刻意深尚於政方立言每求
於學術委之京劇時許能聲眷彼州端朝推令聞俾升
遷於墨綬佇明察於赭裾可行京兆少尹散官勲封如
故主者施行
授白知慎河南少尹制
黃門正議大夫檢校將作少匠上柱國白知慎博觀墳
史祗奉程式吏道尤精公心不轉郎官起草增其應宿
之華匠者運斤主其乘風之妙任能結約(一作課)省費馳
聲爰瞻上洛之都宜亞尹河之寵可行河南少尹散官
勲封如故主者施行
授路嗣恭京兆少尹制常衮
勑中散大夫守太子左庶子兼御史中丞充關内副元
帥判官路嗣恭藴其才略資以幹能中外累更政聲尤
異龍樓諭善載實春華烏府持綱克平霜憲三王佐理
九扈劭農宜升亞尹之秩兼資大田之務可兼京兆少
尹
授黎幹京兆少尹制
勑朝散大夫前守諫議大夫兼侍御史内供奉賜紫金
魚袋黎幹經遠良圖弘通敏識典墳聚學風雅成文操
守甚貞行歸於正早登近掖見重中朝俊德用彰嘉言
罔伏頃有歸閒之志益存難進之誠亞彼尹京眷求公
器宜膺奬命俾展多方(疑作才)可京兆少尹散官勲封如
故
授張平叔京兆少尹兼知府事制
白居易
勑商州刺史張平叔為人謙直為政簡惠前後歴府掾
邑宰郡守而去思來暮之謠繼聞於人聽焉及副鹽鐵
官刺商雒部會課報政亦甲於他官自貞元以來用三
科取士奉詳明政術可以理人之詔而得其名有其實
者幾何人哉平叔居其一也能效若是何用不臧故事
内史缺未補間亞尹得行大京兆事或假印綬試可而
即真者往往有之故其選任日益難重爾宜稱所舉慎
厥職無墮大以勤小無急弱以緩強夕念朝行遵吾約
束可京兆尹知府事
授左司郎中鄭凝吉京兆少尹前龍州刺史韋
貽範右(一作左)司郎中制錢珝
勑具官凝吉承執政之門知循法之道升在郎署不㤀
公家多稱抱材(一作儒林)足以集事今京師尹正之大藩后
兼之甚理矣貳兹善政期爾必能舉而任之無浼吾命
貽範精明不匱弘博可觀嘗佐鉅賢愈脩茂行敏求所
至通籍必華遠牧罷民朝皆思用都曹郎總率之職次
管轄焉吾今舉典用人孰云匪重來居斯秩無效淺為
官或有聞何求不達可依前件
次府少尹
授陸操太原少尹制孫逖
門下守洛陽縣令陸操才膺利用官歴清資當斷不疑
在公必濟京兆之亞夫官之劇既馳名於洛邑宜佐理
於汾州可守太原少尹散官如故
授賈躭太原少尹制常衮
勑朝散大夫殿中侍御史内供奉充河南度支判官上
柱國賜緋魚袋賈躭燕趙環奇士之儒雅才貞循良秉
懿冲用經遠著安邊之上策作分閫之中權行達理體
精詳法度論兵契要先務於止戈饋運惟難且聞於足
食累書嘉績備洽令猷素推兼濟之能允叶至公之舉
固可以貳其尹正副我保釐俾參臺閣之寵仍賜綵章
之命可檢校尚書膳部員外郎兼太原少尹侍御史充
北都副留守河東度支副使仍賜紫金魚袋散官勲如
故
授張增鳳翔少尹制
勑朝議大夫守鳳翔府天興縣令張增平簡以清心直
方以慎行積於政理擅於文詞字人晉陽大變風俗更
秩陵邑不阿貴強迭居右輔其政如一屬府兼戎號歲
聚軍儲允濟率西之師且無大東之刺賞以勸善官惟
任能貳我藩畿仍參邦憲可守鳳翔少尹兼侍御史散
官如故
授楊巨源郭同玄河中興元少尹制
元稹
勑具官楊巨源詩律鏗金詞鋒切玉相如有凌雲之勢
陶潜多把菊之情朝請郎前守華隂縣令郭同玄文戰
得名吏途稱最劉超推出納之善王渙著抑挫之名皆
用已長各居官守因其滿秩議以序遷稽其器局之良
宜參尹正之亞巨源可守河中少尹同玄可權知興元
少尹
授孟存成都少尹制白居易
勑孟存嘗參極(集作劇)務亦牧疲人咸有能名得於主帥
三蜀征鎮屯於成都雖有忠賢委為尹正至于(集作於)贊
脩庶務通統諸曹承而貳之實資亞理勉勸厥職無累
所知可依前件
文苑英華卷四百六
