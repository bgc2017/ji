文苑英華卷九百三十九宋李昉等編
職官一
安南副都護畢公墓誌一首
福建觀察使鄭叔則墓誌一首
陜虢觀察使盧岳墓誌一首
安南都護張公墓誌一首
嶺南節度使徐申墓誌一首
宣州觀察使韋温墓誌一首
安南副使都護畢公墓誌一首張九齡
公諱某字某東平人四世祖義雲北齊度支郎中青州
刺史曾祖琰貞觀初并州白馬府右果毅都尉(集作右)左
衛郎將祖義蒲州河東令坐事左轉桂州歸義縣丞因
家于始安(集作寧)父誠舉孝廉高尚不仕公即孝廉府君
之子稟靈純茂姿性開朗亦既志學休有令聞雖在諸
生之中已有萬人之望矣夫忠有世善有元仁於其親
友于兄弟豈尚行所致其因心而然公之植身根萌素
厚操本制末何適非宜故為政之方所從來遠矣某年
初有御史將命黜陟幽明公時盤桓居貞未有攸往而
使者承式固才是求褐衣見召直繩斯委乃表公授梧
州錄事參軍非其好也先是剽劫在境行李所病綱佐
無幾逋盜肅然歲滿換廣州滇陽令事必簡舉人用安
(集作穏)便莫不咨嗟未始見也尋轉韶州司馬其政如初
秩滿丁母(集作内)憂公有至性幾於毁滅廬墓展哀泣血
扶病有加一等不唯三年嶺南按察使廣州都督兼御
史大夫蕭璿彼孝悌之士也以錫類之故有嘉德音於
是版(一作拔)補按察判官義行相成終始如一尤加欽重
持以表文勅授新州刺史屬恩州酋帥日尋干戈將有
式遏寔資明允後按察使廣平郡公宋璟以公為五府
緫管以甲兵戍焉雖臨之(集無之下字同)以兵威而開之以恩
信俾忿鷙狠戾化梟為人廣平公深以為能奏假恩州
刺史俄又真授夷落大寧尋加朝散大夫遷端州刺史
居必致理莫匪嘉績并護之寄朝選以歸於是加秩中
散大夫拜安南副都護致官未幾闇忽遷殂時年六十
某年月日庚子歸葬於某山之原公内行無玷外物不
干文非務華學皆為已所蒞數郡遺愛在人全已而歸
可謂厚矣有子曰某銜恤終天愬哀遠日永惟稱代存
乎幽篆銘曰猗歟畢侯濬源長流愛民于畢爰自有周
彼美世載實惟孫謀賢哲繼軌斯其遠猶嗟彼懿宗是
生孝友和實内積行非外誘家邦必聞人倫歸厚微此
令德夫豈善守亦既從政厥問載榮邑能訟息郡用禮
成蠻夷慕教䲭梟變聲九真副領萬里揚旌護彼絶域
義忘險艱提律未改載旐而還存殁之際忠孝之間徽
音無泯篆德兹山
福建觀察使鄭公墓誌銘穆員
唐貞元八年四月十六日福建團練觀察使福州刺史
兼御史大夫鄭公薨于位明年孟夏已酉朔歸葬于東
都萬安山之南原龜吉筮吉即于人謀且曰前望先君
俾公之體魄列侍于後與兹山久還顧洛邑俾爾子孫
盈如市朝生没於斯公諱叔則字某榮陽人自元魏中
書令周小司空金卿文公穆凡五葉至皇朝遂州刺史
老萊代以婚姻德義俱為家法相授公則遂州之冡子
也未冠以明經擢第凡五命至御史府又再遷歴尚書
省以屯田員外郎介吏部侍郎李卿觀風之命議者韙
之李公出納稱職且多貢巖藪幽滯充于王庭繄公是
賴轉庫部相國王縉受居東之寄又資公以畫拜檢校
吏部員外郎使罷而真凡吏部分天下之疑折無文之
中(去聲)曰廢置清九流之路坦多士之門曰南曹公酌其
會通流守以貞固七考二職日新厥聞丁繼母艱免服
拜刑部郎中皇上即位思與四方萬姓垂家至而日
見之制臨遣八使必朝之良公為首冠清選分命于西
江閩越之地所至蠲疾所去遺利並命者取而法焉兩
河不開命帥梁汴所求郤縠之比為其中軍授檢校祕
書少監兼御史中丞克平軍節度副使之官拜御史中
丞廉問東夏俄領東都留守兼河南尹就加戶部侍郎
仍再位副相之寵持憲以清明律下牧人以禮讓和俗
保釐以威重懷遠寇不敢犯吏不忍欺扶危以安制動
以靜罷鎮歸省轉尚書左丞未幾兼御史大夫撫淮夷
反側之俗四牡蒞止萬人革心如風之清如雨之滌復
命遷太常卿國有大事主辦多儀加銀青光禄大夫轉
京兆尹理行三載惟遭權臣構愍貶永州長史謫去之
日京師鄽空巷隘車不得前怨咨之聲雷動天聽旋以
非罪拜信州刺史居數月又有四嶽十二牧之換方以
和風清德移蠻貊之風何斯人之幸與上天之祐較彼
炎瘴而不勝焉夫人范陽盧氏著作郎侑之女也望申
北州德成公家不幸早世事具前誌生一子曰約河南
府洛陽縣主簿後夫人范陽郡夫人盧氏華宗美行與
前夫人如一繁祉餘慶續公之榮生二男一女納前弘
文生紳右千牛衛備身女未笄是日約(前已曰一子約)奉范陽
夫人命舉前夫人柩會公之喪禮也公之為德也温純
深潤高厚博達文以禮樂本於中和犯不違仁愠不傷
善滔然如川澤無不容之者及其秉操厲俗好是正直
不畏非畏不疑可疑酷惡春秋之左(一作右)巫疾隂陽之
拘忌嶷然如斷山絶巘不可以邪徑造乎嗚呼使公之
得志也天下之人非法言不言非大道不蹈此可以為
天子大臣未絶遑數其餘哉是以夀七十有一歴官二
十有八政朝仰故事人懷遺德門列朱戟家垂清風而
遊公藩者猶以不期頥為嘆問神明焉約等以為哀報
揚名莫如紀述謂員昔備吏末嘗司斯文將期餙終何
敢廢職銘曰
嗟哉公居此室猗夫人會琴瑟萬安南山瑞氣浮洛陽
北闕家聲流夐千祀兮日悠悠
陜虢觀察使盧公墓誌銘前人
有唐貞元四年夏六月陜虢都防禦觀察轉運等使陜
州長史兼御史中丞范陽盧公夀六十中疾于位優詔
得謝家東都履信里秋七月甲戌終于其寢冬十月乙
酉歸于此堂禮也萬安之腹因山而封嵩邱伊流還帶
捧抱龜筮叶吉神宅是宜府君諱岳字周翰其先齊太
公之後公子高傒食采於盧因以命氏及自東漢中郎
植乃元魏秘書監陽烏第四子都官尚書道虔凡十葉
代代得禄其兄子思道所著家譜詳之道虔生齊左庶
子昌衡昌衡生隋澤州内部長寳素寳素生皇朝綿州
長史安夀安夀生汝州司馬正紀正紀生絳州聞喜令
杭惟是婚姻其類為義方相襲禮樂冠蓋侔其盛焉府
君聞喜之第二子也發地之祥鍾天之和處為孝而友
悌從之出為忠而貞諒從之施於事物為聦明純粹而
寵位從之天寳末擢明經調宋州襄邑主簿歴婺州䕫
州二錄事參軍以大理評事兼監察御史始佐湖南觀
察之政前帥韋之晉倚之以清後帥卒京杲藉之以立
既真拜又稍遷殿中侍御史京杲入覲咨以留府時有
驕將數人京杲實父子兄弟之其蹈罪姦令率以為順
府君告之以刑辟明之以無赦而郡帥如故乃盡戮之
由是軍政理而庶政舉初朝廷之任京杲也以恩舊用
不責之以龔黃之績至是還之不可易之不能留之京
師以盡府君之美若是者五載累錫銀印朱紱金章紫
綬加侍御史建中初今上嗣位有自屬部譎官入為相
者謂公才膺方鎮受容府經略招討等使就加御史中
丞南越獷俗井税之入鮮具其布帛之幅通流之貨悉
異中土府君以美利利之王制制之又每歲有西原之
警府君布政羣盜為人元年季春賦入貞元三年來朝
拜少卿監上以陜郊之守藩垣二京冠冕諸夏非沃心
之臣勿授前此元臣授之是為郡伯(今相國李公自中書侍郎徵拜)思
嗣其事重難其選府君於是乎有由衷之拜惟事小不
敢不戒大不敢不懲日嚴祗恪惟新厥舊由是軍服其
嚴明而報之以肅吏從其簡易而報之以理惜乎其自
下車及遘癘不十月焉嗚呼有其才無其時之嘆不甚
於有其時而無其命今之方鎮蓋唐虞四嶽十二牧之
職而周漢股肱爪牙之任府君承堯之咨庸舜之俞累
分共理之憂方咨薄伐之效凌風拂翼徘佪於冥冥之
間何天奪上心而命孤人望是可以為嘆歟府君前娶
隴西李氏實姬姜之偶先春早落今也力不及遠未遑
合祔繼室以同宗同德而年位異之三子載戣戡(一作晉)
長齒未童幼哀及禮洎兄子嘉猶稟伯父永州司馬嶠
之命泣血襄事見託於銘詞曰世重五姓冠于百族倬
彼山川來宗嶽瀆帝慈蒸黎命分司牧慎選良臣俾之
戬穀猗歟府君受天之禄未見其止如何不淑邱隴何
所郊原重復瑞氣嘉祥於是乎育前川為陵北地為谷
世系德代於是乎獨
金紫光禄大夫檢校禮部尚持節度都督廣州
諸軍事兼廣州刺史御史大夫充嶺南節度
度支營田觀察處置本營經略等使東海郡
開國公贈太子少保徐公墓誌銘
權德輿
公諱申字維降東海郯人五代祖周宣州刺史瓌瓌生
隋江州司馬宴宴生吉州太和丞仁澈仁澈生皇吏部
郎中諫議大夫玄之玄之生公烈考汾州司戶參軍贈
信州刺史用仁義世其家諫議之文行信州之廉退及
公始大永泰初嘗(疑)著作賈常侍至操柄儀曹搴士林
之菁華舉進士上第調補秘書正字四征翹車相屬於
途望公舉趾以為重九江而西服嶺而南與朔塞被邊
之地聯為命介歴大理評事司直監察御史太子司議
郎殿中侍御史錫以章綬冀國路公之誅哥舒晃也公
以從事主謀居多嗣曹王之守鍾陵而誅李希烈也公
以長史行刺史調州師以護饟道厥勞茂焉江漢既清
拜韶州刺史先是長史不任職官曹弛廢刺史寓於理
下邑之令丞與編人雜處比屋逋亡公田為蕪公乃假
之耕牛賦與種食人人自占視其力而為之制歲乃善
熟積為倉箱於是計徒庸程日力作為城寺大治垣屋
廐置市列道橋器用皆備焉罷去之日夫家名數倍差
於始至而不書于籍邑子張棣等五百人獻其理狀得
請於觀察府以函奏書請立碑祠公瞿然止之曰此刺
史職且一旦上聞與沽伐者何異所不忍為也府不能
奪改合州刺史以先濮陽郡太夫人兆域未祔表求改
葬緦麻既除以御史中丞領景州刺史自兵興四十年
山東諸侯率強大驕蹇郡二千石多自命於轅門蓋縣
官息人含垢而因緣漸漬然也至是朝廷以滄州負海
勁兵攸處乃建節將幕庭裂屬城以制支郡會其帥亦
請缺守於朝朝論難之二府比推擇未稱因召公入見
而面命焉錫命服文馬緍錢五百(集作十)萬尋加節度副
使中朝之條職慮令始被于景人是歲節度使來朝既
從父兄為代表公以本官為軍司馬陳情去職徵還京
師復以御史中丞出蒞邕州領經略之任開南蠻徼道
宣明威信獞人黃氏納質請命化條風行獷俗以清明
年中貴人持兵符詔書至部以御史大夫督南海二十
一州軍事而節制焉前此守臣物故軍吏乘變竊發印
符易置部校拔用惡少年百輩軍中幾亂相率亡命公
既至捕誅首惡悉原諸詿誤者夷越負險阻白晝攻剽
芟夷根株使無遺類然後布以寬大人安作業溟漲之
外巨商萬艦通犀南金充牣狎至天子之恩澤賜予聲
明物采皆待焉上應急宣以馳疾傳下無強賈用絶姦
利和輯招徠外區懷之則四封之内其理可知也朝典
疇庸進階至銀青光禄大夫時庸蜀未平公密疏請發
卒徒五千循伏波故道抵岷峨以會師期誅不恪詔可
其奏就加禮部尚書秩正三品疏封東海命書未及至
奄捐舘舍遂以太子少保印授弔祠稱焉是歲改元元
和公之生七十年矣嗚呼以文發身以智經物惠和直
温忠恪廉清佐賢侯長轂皆有理效在韶也興事功在
景也脩班制朗寧察風俗南海整師律以八命居六官攸好
德考終命其蹈履之全乎夫人渤海高氏早殁繼夫人
扶風郡夫人竇氏柔明有賢行嗣子右衛倉曹元弼似
續文敏號咷毁慕以某月日寧神于東都偃師縣之某
原乃刻堅石以傳永久銘曰
噫徐公有質有文有義有仁名聲章明邁群倫兮噫徐
公不忮不求不緇不磷贊佐四征暢嘉聞兮公之牧人
于韶于景于邕于廣朱轓照路利攸往兮公之愛人以
清以靜以惠以養流庸集附如景響兮如何不傭奄忽
鞠凶蓍龜之同天地之中吁嗟乎徐公
中散大夫檢校國子祭酒兼安南都護御史中
丞充安南本管經略招討處置等使上柱國
武城縣開國男食邑三百戶張公墓誌銘
柳宗元
漢光中興馬援雄絶域之志晉武一統陶璜布殊俗之
恩理隨德成功與時並今皇帝載新景命丕冒海隅時
惟長公祗復厥績交趾之理繼(蜀本作續)于前人公諱某字
某某郡人也曾祖彥師朝散大夫尚書駕部郎中祖瑾
懷州武德縣令考清朝議郎試大理寺丞贈右贊善大
夫咸有懿美積為餘慶公以忠肅循其中以文術昭于
外推經旨以飭吏事本法理以平人心始命蘄州蘄春
主簿勾會敏給厥聲顯揚仍以左領軍衛兵曹為安南
經略巡官申固扞衛有聞彰徹轉金吾衛判官二歴御
史績用弘大揚于天庭加檢校尚書禮部員外郎換山
南東節度判官復轉郎中為安南副都護賜金紫魚袋
充經略副使遷檢校太子右庶子兼安南都護御史中
丞充本管經略招討處置等使公自為吏習於海邦凡
其比較勤勞利澤長久去之則夷獠稱亂復至而冠攘
順化及受命再任(集作專征)得陳嘉譽誓拔禍本約(集作納)於
夷軌乃命一其貢奉平其斂施牧人盡區處之方制國
備刑體之法道阻而通百貨地偏而具五人儲峙委積
師旅無庚癸之呼繕完板榦控帶兼戊已之位文單環
王怙力背義公於是陸聯長轂海合艨艟兩(集作再)舉而
克殄其徒廓地數圻以歸于我理烏蠻首(集作酋)帥負險
蔑德公於是外申皇威旁達明信一動而悉朝其長取
州三(集作二)十以被於華風易皮卉以冠帶化姦宄為誠
敬皆用周禮率由漢儀公患浮海之役可濟可覆而無
所恃乃刳連烏以闢坦途鬼工來并人力罕用沃日之
大束成通溝摩霄之阻硩(一作祈非)為高崖而終古蒙利公
患疆埸之制一彼一此而不可常乃復銅柱為正制鼓
鑄既施積(集作精)堅是立固圉之下若白黑易野之守險
逾邱陵而萬世無虞竒琛良貨溢於王府殊俗異類盈
于藁街優詔累旌其忠能(集作良)良(集作太)史嗣書其功烈
就加國子祭酒封武城男食邑三百戶凡再策勲至上
柱國三增秩至中散大夫某年月薨于位年若干天
子震悼傷辭有加明年其孤某官與宗仁(集作人)號奉裳
帷率其家老咨于叔父延唐令某卜宅于澤(集作潭)州某
月某日人謀皆從龜兆襲吉乃刻兹石著公之閥以至
(集作志是)于邱竁以告于幽明銘曰周限荆衡秦開百粤交
州之治炎劉是設德大來服道消自絶伏波南征漢威
載烈宛陵北府(集作附是)晉政爰發我唐流澤光于有截皇
帝中興武城授鉞肅肅武城惟夫之哲更歴毗贊顯揚
彰徹既受休命秉兹峻節度其謀猷守以廉潔厚農薄
征匪貊匪桀通商物平(集作平貨)有來胥悦踐山跨海堅其
鶴列制器足兵潰兹蟻結烏蠻屈服文單剪滅柔遠開
疆會朝天闕銅柱乃復環山以硩(一作折)海無遘逆寇罔
踰越琛賮之獻周于窮髮帝嘉成德載旌茂閥增秩策
勲土封斯裂位厄元侯年虧大耋邦人號呼夷裔悽咽
卜葬長沙連岡啟穴書銘薦辭德音罔缺
宣州觀察使御史大夫韋公墓誌銘
杜牧
韋公會昌五年五月頭始生瘡召子婿張復魯曰三稚
女得良婿死以是託墓宜以池州刺史杜牧為誌復魯
曰公去歲兩瘡生頭今始一尚微何言之深公曰吾年
二十九官授秘(二字作校)書郎時嘗夢涉滻水既流中有二
人若舉符召我者其一人曰墳墓至大萬日始成今未
也今萬日矣天已告我我其可逃乎謝醫不問以其月
十四日年五十八薨于位公從父弟某盡公功行以公
命來命牧牧位哭序且銘之公諱温字弘育韋氏自殷
周秦漢邱明馬遷班固輩爭書其人以光其所為書至
後周逍遙公夐出世家富貴(集作冨貴)中隠身行道當其時
及後代論者以蜀嚴谷口不能為比逍遙公五世生潞
州上黨尉贈諫議大夫希元上黨生吏部侍郎贈太尉
肇吏部生右補闕翰林學士右散騎常侍致仕贈司空
緩常侍生公於逍遥公為九代孫年十一以明經取第
為太常侍奉禮部秘書省校書郎選判入等咸陽尉監
察御史公曰是官豈奉養所宜耶上疏乞免改著作佐
郎當貞元中常侍公事德宗為翰林學士帝深於文學
明察人間細微事事有密切多委之歲久憂畏病心帝
曰某之心我其盡之以致仕官屏居西(集作四)郊公蚤夜
侍側温凊飲食迎情致意一經心手積二十餘年丁常
侍喪自毁不欲生後相國李公逢吉以相印鎮武昌皆
虚上職書卑辭至門公起赴武昌命(集無命字)未至府拜監
察御史遷左補闕事文宗皇帝時宰相百吏願條帝功
德譔號上獻公獨再疏曰今蜀之東川川溢殺萬家京
師雪積五尺老幼(集作稚)多餓死豈崇虚名報上帝時耶
帝乃止遂訖十五年不答尊號事改侍御史尚書禮部
考功員外郎當太和九年文宗思拔用德行超出者以
警(集作新)&KR0719;(音義亦悚同)天下故公自考功不數月拜諫議大
夫召為翰林學士遂欲相之公立銀臺外門下拜送疏
入且(集無且字)天具道先常侍遺誡子孫不令任密職言懇
志决因命掌言舍人閣下公復堅讓不半歲轉太常少
卿一歲遷給事中皇太子侍讀公復陳先誡以侍讀辭
自宰相下皆曰帝以一子請教於公是宜避耶公不聽
凡拜送三章帝終不能奪靈武節度使王晏平罷靈武
以戰馬四百疋兵器數萬事去罪成貶康州司戶不旬
日改撫州司馬仙韶院樂官尉遲璋以樂官授光州長
史晏平以財膠貴倖璋大有寵於上公皆封詔書上還
上比論之公持益急竟以康州還晏平璋免長史莊恪
太子得罪上召東西省御史中丞郎官於内殿悉疏莊
恪過惡欲亟廢之曰是宜為天子乎羣公低首唯公獨
進曰陛下唯一子不教陷之至是太子豈獨過乎上意
稍平不數日遷尚書右丞朱衣魚章遷兵部侍郎函請
丞相願為治人官出為陜州防禦觀察(集無此二字)使兼御
史大夫服章金紫回鶻窺邊劉禛繼以上黨叛東徵天
下兵西出禁兵陜當其衝公撫民供事就不兩告苦入
為吏部侍郎典一冬選老吏無所賣復以御史大夫出
為宣歙池等州觀察使賦多口衆最於江南公急惡寬
窮益自儉苦刑律其俗凡周一歲無所更改自至大治
公幼不戲弄冠為老成人解褐得官超出羣衆中人不
敢旁發戲嫚及為公卿在朝廷省閤中大臣見公若臨
絶壑先忖度語言舉止然後出發其所執持不可者筆
一落紙言一出口雖天子宰相知不能奪俯委遂之不
以德行尚人人自畏敬不施要結於人人自親慕後進
凡持節業自許者獲公一言矜奮刻削益自貴重官卑
家貧時主將家事在私門内高曾兄弟鐫琢(集作教)誘嫁
娶衣食無有二等疾甚將終悉召親屬賓吏稱先常侍
詩句云在室愧渥漏因曰今知殁身不負斯誡遂涕下
不禁當夫子世得七十子國小俗儉復有聖人為之師
使生於今與公相後先必有能品之者夫人隴西李氏
贊善大夫慫之女先公四歲終生(集作生字)四男長曰磪前
國子監四門助教次曰璆前明經次曰環次未免乳女
子(集無子字)四人長嫁南陽張復魯復得進士第有名於時
為試太常寺恊律郎鄂岳觀察支使其下皆稚齒相次
銘曰
德則至矣位其充乎如其充兮可大厥功以施生人天
先告之萬日之期天實為之
文苑英華卷九百三十九
