文苑英華卷七百八十二宋李昉等編
佛像中(道像附)
繡地藏菩薩讃一首畫釋迦牟尼佛讃一首
繡藥師佛觀音菩薩讃一首
繡西方阿彌陀佛讃一首
繡救苦觀世音菩薩讃一首
繡藥師琉璃光佛讃一首
畫元始天尊釋迦牟尼佛讃一首
逹摩(總目作磨)大師法門義讃一首
天台和尚法門義讃一首二宗禪師讃一首
能秀二祖讃一首誌公讃一首
唐大通和尚法門義讃一首
唐鶴林和尚法門義讃一首
畫救苦觀世音菩薩讃一首
畫藥師琉璃光佛讃一首畫西方變讃一首
畫釋迦如來讃一首繡阿彌陀佛讃一首
觀世音菩薩等身繡像讃一首
佛頂尊勝陀羅尼幢讃一首
藥師如來繡像讃一首
繡地藏菩薩讃(并序)穆員
今年天之不祐我也甚矣春三月謫我以次妹安國寺
律師之喪夏四月繼以伯姊楊氏夫人之酷季妹前監
察御史裴氏妻泣曰人皆有姊妹而我獨亡所以發於
骨髓者深宜格于神明之聽先是太夫人嘗為安國繡
地藏菩薩逮卒哭而就是夜季妺夢伯姊謂之曰嘗知
是像追護于我是用鬻衣充直緘淚僝工亦逮卒哭而
就嗚呼萬聖一致乎慈悲莫大於救苦苦有生死之異
聖者亦隨之(一作人)而殊如周之六官分天地四時之職
蓋同歸於理而各有典司若乃拔三塗證六道紓有生
追往之慟則菩薩超羣聖焉時貞元六年孟秋初七日
也將以謹功(二字一作請聖功)之始既月而日之且系之以讃
惟我素履景福崇嗟爾至聖玄感通有赫大士願力同
五綵萬縷相好備一心十指聖靈萃振幽冥兮如髣髴
畫釋迦牟尼佛讃(并序)
貞元八年九月二十八日員傷神之慟至是朞外姑故
河南令裴君夫人鄭氏雅有天性之愛加人一等而疾
視之勤喪慼之甚則又加焉至哉母之於子也想其方
娠想其既育想其乳抱想其稚戲想其習教想其有行
生十九年而夭歲一周矣無一日不同其十九年之見
其遺跡見其同類見其所從見其所嗜則哀與之新訴
於神明而不聞禱之寤寐而莫覩索於太虚而無像追
之往事而日遠乃求大聖之旨裂素點絢丹青睟容願
以已之深慈託於佛之巨力且曰吾子之生也以至仁
為性積善為行二者之報同期於福今也夭而不深慈
託福施不在於生不在於後宜在於既往矧聖者以巍
巍赫赫從而振之然則是像也金蓮之品安知非爾往
生乎讃曰
生如花兮夭如花先笑後號鍾我家喪有殺兮悼無涯
哀慈母兮晝夜哭歲一朞兮聲相續懇玄聖兮降冥福
繡藥師佛觀世音菩薩讃
萬聖本願同歸乎慈一致乎至有若東方藥師琉璃光
佛洎大悲觀世音菩薩其威神德力最著於羣生倬然
於人間者也我季妹是用圖厥晬容永以成功其發念
也淚逐聲盡福隨響至其成功也靈以指集慶將縷延
如其經文則曰火不焚水不溺鬼不災祅不厲矧乃無
妄之疾有生之害何從而來哉且聖功玄化隂隲潜護
宜於自然動亨元吉彼觧焚拯溺禳災祓厲之功又安
得而施之讃曰
伊聖力漙如天吾何願夀百年
繡西方阿彌陀佛讃(并序)
唐故監察御史河東裴府君捐館舍二十五月而祥(一有)
(直字)貞元乙亥歲仲秋再句有七日其孀員季妹也號曰
吾觀天道日昃月虧幾何而追吾觀四時寒來暑往往
來如奔吾觀萬物秋落春榮榮落相續吾觀人事禍福
倚伏則維其常何天道人亊四時萬物同歸於復其運
如環而逝者棄于川流日遠未亡之酷終于此生恭聞
西方之教有三塗報應之事大聖拯護之功是用發念
髣髴有無之間躬現是像嗚呼若聖功則亦無幽冥之
苦蓋魂氣無不之也其返於太初乎苟冇三塗則聖者
之力唯誠是據宜乎罪消一念福積萬指可思量耶讃
曰
嚴哉有赫自爾誠晬容巨力於是并能使往生生彼國
餘及未亡無終極
繡救苦觀世音菩薩讃(并序)
惟元精之和惟玄聖之功惟善之報惟人之心順之則
宜感之斯契蓋善積而福會心至而靈應類夫有開必
先之義存乎恍惚杳冥之間天不言神無像發於寤寐
者其昭昭歟我裴氏弱妹疇昔之夜夢老僧意夫聖者
祈太夫人之福懇懇焉聖者復之曰當繡若繪救苦觀
世音菩薩且視其形則如是(一作誓)覺而念之誠矣未果
越句朔嗣夢如初是用心宜聖功指集晬容圓光具發
朝日瞳朧歲八旬有六日我慈親生之辰也願於是畢
工於是終聖於是興福於是始同氣不類神明我遺禎
夢靡臻斯文敢闕讃曰
猗經文兮頌聖德非知知兮焉識識我夢願兮未符巨
力如四維虚空兮夫何有極
繡藥師琉璃光佛讃(并序)
東方藥師琉璃光佛事具本經今我季妹裴氏嚴是像
也誠而禱之其嚴之何裂素點絢攅針緝縷以五采章
成三十二相八十種好意夫十二上願從之其祝之何
况我太夫人福如上願而夀如縷數夫以大聖之力加
千積善而赴十精誠宜乎其至也如歸其答也如響其
久大無極而不可思量也如東方虚空抑經之有偈所
以啟廸誓願發揚聖德者也苟以至誠為用員敢讓於
文乎讃曰
上天報應為福為極有赫大聖與天冋力而我景行與
聖同德存存如山念念如川大聖拯(一作祐)護同符自然
十二願我之事億萬縷我之年
畫元始天尊釋迦牟尼佛讃(并序)
聖人之教有三儒之先師曰孝者德之本教之所由生
又曰立身揚名以顯父母孝之終也若乃崇樹景福追
護既往有無上無邊之力非智智識識之功則道釋二
宗其用一致記曰君子有終身之憂忌日之謂也歲孟
秋晦我王母太原郡夫人棄養之辰我公霜露永懷發
是上願謂夙夜種德以無忝為念裕蠱垂範立家開國
不足以為顯鼎鼐之豐蘋蘩之絜不足以為饗蓼莪罔
極石窌啟封不足以為報且曰元始天尊大道之原也
釋迦牟尼佛萬聖之祖也以五綵繪圖二睟容及此辰
而就眷命小子贊揚聖功其詞曰
嚴哉煥乎觀者廻向有類夫朝日初昇圓月始望又若
二聖現于空中髣髴乎不知其像我公孝思福應如響
於乎聖力巍巍蕩蕩
達磨大師(文粹作和尚)法門義讃僧皎然
我師西來(一作方)傳于眞訣大輪當路小乘亡轍冥冥世
人初見日月權迹有歸光雲不滅
天台和尚法門義讃
我立三觀即假而眞如何果外強欲明因萬像之性空
江月輪以此江月還名法身
二宗禪師讃
裁玉為璧一體殊稱二聖淵淵果名同證安贊天后寂
佐玄宗卷道就迹與時從容邈邈安公行越常致高天
無言九有咸庇大海無心百川同味(不授心印但以無言應世而物無不)
(化)曈曈大照有跡可覩不異六宗無慙七祖禪岡一傾
人天何怙
能秀二祖讃
二公之心如月如日四方無雲當空而出三乘同軌萬
法斯一南北分宗亦言之失
誌(一作志)公讃
大動之地我安其中高景無氣靈鶴在空出生死阨隨
物有終婺形駭俗借繢開蒙常携刀尺精意誰通
唐大通和尚法門義讃
觀净之筌斯言不住四色蓮花白花為喻應知離相或
未圓通吾師惠心雲開天空
唐鶴林和尚法門義讃
真見之體知而不知性猶無主禪何有支我本圓寂湛
而不移聿來化人慈力所為
畫救苦觀世音菩薩讃(并序)
繪工匠意通幽若菩薩出現湛兮凝心于内怡然示相
于表非法王妙用何哉誰其主之即湖州刺史諫議大
夫樊公夫人范陽縣君盧氏所造也初夫人有恤胤之
兆嘗念觀音夢雲初懷育月方誕命曰是女且不正名
蓋取宜子之意也公以積德樹仁膺其錫羨雖菩薩大
慈不昧亦江漢間氣所以鍾詩云維岳降神生甫及申
斯蓋申甫之儔乎於戱至誠既敷上願斯答乃於寳勝
殿内按經圖變祗於壁上觀世之門不捨毫端禮分身
之國詞曰
聖人之體兮有而無迹至人之心兮用而常寂公之小
君兮惠性造微我之大士兮慈心莫違保幼子兮永貞
無悔覿真儀兮常明不昧慈為雨兮惠為風灑芳襟兮
襲輕珮
畫藥師琉璃光佛讃(并序)
佛以大慈療生死巨療示藥師名以大智證圓明妙身
受琉璃稱無私之鑒湛乎不動誠懇之至感而遂通湖
州刺史諫議大夫樊公夫人范陽縣君盧氏得之矣頃
因懷姙默念于心先徵佩印之祥載見懸弧之至遂圖
此變以答佛慈光射金扉日月不聞於天上影朧珠綴
煙霄自出於壁間東方如來瞻仰長世輙揚盛美有愧
諛才詞曰
藥師之仁隨心至兮十二上願慈不遺兮琉璃之身為
我示兮八十種好相畢備兮繪像報德公夫人兮初祝
胤子果克禋兮早見才童邁人倫兮將成大器應甫申
兮如來惠父長可親兮貽厥孫謀夀萬春兮
畫西方變讃權德輿
惟西方有極樂國以首楞嚴為理其應溥其用神大抵
攝萬緣羣動會於虚寂其次則感通信誓為釐為福局
於世論者多置為他方之教惟孝子信士仰為冥助則
像設之綵繪之用申罔極之報今兹西方變即故戶部
員外郎贈給事中范公之孤曰傳正傳質奉為先妣博
陵崔夫人既練所畫也惟夫人以淑明柔順光配戶部
自□哭之後訓二孤之暇每讀誦大乘微言密詣精理
今傳正等又能將順先旨發於孝思於精廬素壁合朱
綠金翠之飾天人法相靡不嚴靜以夫人之福履孝子
之至誠若乘念以游如經之旨當趺坐於芙蕖上品之
中生滅流妄於是昭息予嘗心奉其教故得贊其所以
然
畫釋迦如來讃(并序)
釋迦大聖以無礙應身演一切法後之人跡文字以為
像設誠明以在中而福祉隨之伯舅武進縣丞府君守
儒門言行之訓安貞下位其道未光貞元三年捐館舍
太夫人從子于鍾陵承訃發哀茹鮮終之痛且痛不得
當哭泣之位躬即遠之事朞喪之禮有加等又曰悲哀
鍾于情而不足以為冥助也乃稽諸釋氏說以為幽贊
交感之際不相遠也是用徼(集作徼景)福以作繪事煥以金
碧穆然尊嚴瞻仰之際如至佛刹况孝悌通于(集作乎)神
明聖功演乎無方小子德輿謹繫以贊
五色相宣兮聖質昭明福祥下照兮保佑冥冥
繡阿彌陀佛讃(并序)
十二因緣之中生死循環憂悲藴聚非天人大聖以利
刃斷之慈航濟之則淪胥顚覆(集作沒)之不給矣(集作溺不起矣)
惟阿彌陀佛化行西方其號極樂有生之乘念感化則
游於斯今兹功德者清信女士隴西李氏為亡夫襄陵
尉滎陽鄭君再期之為也女士歸鄭一周星而孀凡事
舅姑以孝從娣姒以敬佐夫以義拊下以仁隐約終歲
(集作窶)至于晝哭衛風碩人柏舟之詩實兼痛焉初鄭君
族人于晉因以筮仕成命甫臨(集作行)禄未及而大病女
士方侍姑于吳承訃加慟弘誓徼福薦于冥冥紉針綴
縷叶用五采青蓮白毫髣髴頻申彼二大士列侍左右
晬容交光炳燿煌煌發於心成於手阿鞞䟦致其遠乎
哉鄭固善士妻又吾伯舅之女子子也得周知之因以
讃曰
西方大聖乘念則至寫彼相好導兹智氣冥助無方以
成鄭志
觀世音菩薩等身繡像讃(并序)獨孤及
元年建寅月前相州安陽縣令何昌系以是月甲子當
受生之辰痛欲報而罔極哀見在之無住顧非大雄之
慈法雲之悲則莫能救拯(集作没振)我無明苦果敷祐我弘
誓願力乃彰施五色以刺繡成文寫菩薩之眞相等觀
音之全身於是乎諦觀慈(集作睟)容瞻仰聖位知海潮之
梵音不遠蓮華之法塵(集作座)可識將令功德池水灌溉
其三業菩提根牙發生於一雨至哉安陽之樹善也弘
矣欲廣其善利以偈讃曰(集作云)
法雲垂蔭光破黑業五眼周視四魔怖懾以色觀空於
相見法永殖兹(集作慈)緣河(集作恒)沙億劫
佛頂尊勝陀羅尼幢讃(并序)
道無形相不(集作心)離文字非言無以導引故諸法生於
假名非智無以調伏故大音傳於密教茫茫五濁客塵
覆之根識相緣生滅相隨世王有為之牢獄二乘求慧
而着空十住(集作地)見性而不(集作了弗非)微我智印侯誰司
南故(集作敦)如來以大悲自定之慧力㧾持無畏之秘藏
雲覆世界雷震羣有净除我垢令入法性設宗(集作字)根
本假文以筌意也足聲齒舌因音以見法也以十四意
(集作音)攝一切智雖入無漏而不捨有為即色以證空也
奉之者惡趣固可使關(集作闋)閉黑業必為之清净况勝
緣乎初太保韓國苖公以兩朝秉鈞所積廩賜顧令(集作)
(命)宗子家老曰喪祭之餘以庀功德於是我相國穎川
公將演成公弘恩廣慧(四字集作弘誓之果也)是以樹因此幢韓
公生代天工德本植焉殁無鬼責惠牙滋焉而穎川公
猶興哀於絶絃之地將乞靈於無我之法庶(集作度)俾法
兩兩公身田故琢堅(集作貞)石以刊微言仰之讃之如揭
日月嗚呼(集作烏戱)墨點之界有極鐵圍之山有壞唯梵音
與法印等虚空而無窮則公之前際疇可彌度(婺本作弘度)
其詞曰
六趣輪轉根塵相刃死生變化如嚮如勝(集作如響如瞬)何用
拯溺㧾持秘印道罔不在弘之者人乃繼(集作經)靈幢公
子是(集作之)因讃持大力啓迪迷津天魔遁形地獄開門
拔箭解縛如日破昏韓公善根與石長存
藥師如來繡像讃(并序)吕温
藥師如來像者余妻蘭陵蕭氏之所繡也貞元二十年
余奉德宗皇帝之命西使吐蕃辭高堂而出萬死介單
車而馳不測國故遽至戎情猜閉坎險一遇星霜再周
夫人盥饋之餘膏鉛不御日亂蓬首坐銷蕣華異域無
期良時自晩始怨冬釭之久而紅芳已闌方苦夏景之
長而碧樹將落書委塵篋跡淪苔階漸昧音容孰知存
没黷龜不告因夢難徵觸慮成端沿情多緒黃昏望絶
見偶語而生疑清旭意新聞疾行而誤喜循環何極刻
舟靡(集作匪)尋浩隔理求窅非計得聞西(集作東)方有金界
極樂藥師(集無此二字)大雄散琉璃之寳光照河(集作恒)沙之
國土能度羣品(集有衆生)出諸幽厄一念必應萬感皆通是
用濬發慧根妙求眞相(集作像)斷鳴機躬織之素染懿筐
手績(集作繢)之絲盡瘁莊嚴彰施綵繡纏苦心於香縷注
精意於針鋒指下而露洗(集作染)青蓮思盡而雲開白日
(集作月)然後練時潔室華設珍供夕炬傳照晨爐續煙齊
獻至誠泣敷懇願遂得慈舟密濟覺路潛引當道場發
念之日是荒裔來歸之辰幽贊(一作感)冥符一何昭焯乃
知織廻文之錦無補離憂登望歸之臺空為廢目與夫
心諧妙理手結勝因進則有濟渡之功退不離清净為
本從長擇善豈同日而言哉余感其志效爰用贊敘雖
在妻子亦無媿詞藏諸閨門永以傳信讃曰
地萬里兮天一極往無由兮來不得解脫願兮慈悲力
五色繡兮黃金飾澄氛昏兮圓相開湛水月兮蓮花臺
慈眼睠兮矌心廻死别離兮生歸來海為田兮劫為灰
身念念兮(蜀本作身身念念)無窮哉
文苑英華卷七百八十二
