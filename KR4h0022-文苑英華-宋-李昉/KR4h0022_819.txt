文苑英華卷八百二十宋李昉等編
釋氏四
經下
蘇州南禪院千佛堂轉輪經藏石記一首
廬州明教寺轉關經藏記一首
塔(浮圖附)
故中岳越禪師塔記一首
牛頭山第一祖融大師新塔記一首
西川鸚鵡舍利塔記一首
滑州明福寺新修浮圖記一首
石柱(石階附)
上元縣開善寺修誌公和尚堂石柱記一首
新興寺佛殿石階記一首
經下
蘇州南禪院千佛堂轉輪經藏石記
白居易
千佛堂轉輪經藏者先是郡(集有太字)守居易發心蜀沙門
清閑挾(集作矢)謨吴僧常敬弘正神益等僝功檀(集作商)主
鄧子成梁華(一有曹公政王集周順七字)等施財院僧法弘(一作供)惠
滿契元惠雅等蕆事太和二年秋作開成元年春成堂
之費計緍萬藏與經之費計緍三千六百堂之中上蓋
下藏藏蓋之間轉九層佛千龕綵繪金碧以為飾環藏
蓋懸鏡六十有二藏八面面二門丹漆銅鍇以為固環
藏敦(集作敷)座六十有四藏之内轉以輪止以柅經函二
百五十有六經卷(闕)千五十有八(南閻浮提内大小乘經凡八萬四千卷按)
(唐開元經錄名數與此藏同於閻浮大數二十之一也耶)藏成經具之明年蘇之緇
(集有白字)徒聚謀曰今之(集無之字)功德如是誰其尸之宜請有
福智僧越之妙喜寺長老遂禪師為之主宜初發心人
前本郡守白少傅為之記僉曰然遂(集作師)既来教行如
流僧至如歸供施達襯隨日而集堂有羡食路無饑僧
遊者學者得以安給惠利饒益不可思量既而遂隨緣
西去又請本郡乾元寺禪僧德暉大師嗣之暉既至(集無)
(此二十五字)師又日與苾芻徒(集作衆)升堂焚香合十指禮于
佛然後啓藏發函鳴犍椎唱伽陁受持諷誦十二部經
經聲洋洋充滿虚空上下遠近有情識者法音所及無
不蒙福法力所攝鮮不歸心佻然吴(集作巽)風一變至道
所得功德不自覺知繇是而言是堂是藏是經之用信
有以表旌覺路也脂轄法輪也示火宅長者(集有子字)之便
門也開毛道凡夫之大竇也亶其然乎亶其然乎(集不疊此)
(四字)又明年院之僧徒三詣洛都請予為記夫記者不唯
紀年月述作為亦在乎辨興廢示勸誡也我釋迦如来
有言一切佛及一切經(集作法)皆從何(集作經)出然則法依
於經經依於藏藏依於堂若堂壊則藏廢藏廢則經墜
經墜則法隐法隠則無上之道幾乎息矣鳴呼凡我國
土宰官支提上首暨摩摩帝軰得不虔奉而護念之乎
得不保持而增修之乎經有缺必補藏有隙必葺堂有
壊必支若然者真佛弟子得福無量反是者非佛弟子
得罪如律開成四年二月二日記
廬州明教寺轉關經藏記譚銖
大唐咸通庚寅歲廬之佛寺曰明教有禪那僧文珦創
轉關經藏成命銖記其事銖常奉釋氏因錄其義以喻
之曰經曰佛滅度後像法存焉夫像似也俾迷者覩其
像得其意乃曰經心也藏藏也如心之含藏萬法者也
故曰一心生萬法萬法由一心其動静弛張在我而寧
窮其義略舉其大斯藏也本於一心圓通無礙動用自
在静則萬法空寂動則三界彌綸虚偽惟心所造作其
在斯乎周迴八角角覺也佛以眼為八邪耳為八患鼻
為八苦舌為八難迴八邪為八覺迴八患為八解脫迴
八苦為八安樂迴八難為八王子指四八為三十二相
由此八關返邪歸正成佛之境矣止則寂然無用引則
轉而不窮動雖有聲静乃無跡以此現相俾人歸依知
佛之心體道之要使迷徒瞻禮自識根源移於身心可
見微密迷者若悟知三乘妙旨未脫輪迴一法正宗不
離真性性而非性真何所真乃知三界本空十方如一
相而無相知何所知始當(一作嘗)語言道斷心行路滅其
藏貯修多羅教千軸募金數長者禪那弟子蘄州長史
殿中侍御史上柱國王師貞將(一作特)力營構果獲成就
噫已丑歲屬徐方兵亂援軍屯集雖存根本幾失護持
今則色相端嚴典教漸備所表法輪常轉心不動摇略
諭因緣以示道俗云耳讚曰
修多羅教函于藏輪周迴八角正道斯陳動用一心為
萬法因忘因無法得本歸真鐫于金石用導迷人
塔(浮圖附)
故中岳越禪師塔記李華
智之深者反照仁之大者無思反照而萬物(一作類)同明
無思而一切咸寂真如住乎無住妙有生乎不生惟禪
師至其極也禪師法號常超發定光於大照大師垂惠
用於聖善和尚證無得於敬受闍黎司徒郭公舉為東
京大德御史中丞鄭公表敷教於(闕)乃沿漢至黃鶴
磯州長候途四軰瞻繞請主大雲寺(闕)醉願霑醒
藥於是以梵網地還其本源楞伽法門照(闕)真性荆越
之俗五都僑人有度者矣寳應(闕)年暮春(闕)之一日
證滅于禪居縗杖百千江哀山悴凡入諸佛(闕)位二十
九夏存父母遺體五十九年門人寳藏熙怡等(闕)棒香
㲲建塔東岡遵像法也禪師滄州人姚姓靈和應(闕)海
(闕)弱歲齒于儒者既而捨孔氏之經為釋門之胤聞西
河攝護第一乃往從師次諸嵩潁服勤上法理妙詞簡
神凝道深蓋六度之龜麟人天之海岳也嗟夫雨寳之
珠伏於泥下燎原之火隠在木中開示有期繼生宗範
摩訶逹摩以智月開瞽法雷破聾七葉至大照大師門
人承囑累者曰聖善和尚環注源流含靈福備乃灌其
頂龍象如林及安史逆天兩京淪翳諸長老奉持心印
散在羣方大怖之中人獲依怙則不言之(闕)為之益
廣矣大矣覺之正之默茲(闕)照不為深乎弟子司封員
外郎趙郡李華泣舉雙林敬表仁旨時廣德二年正月
六日
牛頭山第一祖融大師新塔記
劉禹錫
初摩訶迦葉受佛心印得其人而傳之至師子比丘凡
二十五葉而逹摩得焉東来中華華人奉之為第一祖
又三傳至雙峯信公雙峯廣其道而岐之一為東山宗
能秀寂其後也一為牛頭宗嚴持威鶴林徑山其後也
分慈氏之一支為如来之别子咸有祖稱粲然貫珠大
師號法融姓韋氏延陵人少為儒博極羣書既而嘆曰
此仁誼言耳吾志求出世間法遂入句曲依僧炅改逢
掖而緇之徙居是山宴坐石室以慧力感通故旱麓泉
涌以神功示現故皓雪蓮生巨蛇摧伏羣鹿聽法貞觀
中雙峯過江望牛頭頓錫曰此山有道氣宜有得之者
乃東果與大師相遇性合神契(集作授)至于無言同躋智
地密付真印揭立江左名聞九圍學徒百千如水歸海
由其門而為天人師者皆脉分焉顯慶二年報身示滅
道在後覺神依故山戒香不絶龕座未飾夫豈不思乎
蓋神期真數必有所待太和三年潤州牧浙江西道觀
察使檢校禮部尚書趙郡李公在鎮三閏百為大備尚
禮信古儒玄交修始下令禁桑門販儒佛以眩人者而
於真實相深達焉嘗謂大師像設宜從本教言自我啓
因自我成乃召主吏籍我月入得緡錢二十萬俾秣陵
令如符經營之三月甲子新塔成事嚴而工人盡藝誠
逹而山神求護願力既從衆心知歸撞鐘告白(一作畢)龍
象大會諸天聲香之藴如見如聞即生相敬明幽同感
尚書欲傳信于後遠命愚志(集作智非)之夫上士解空而離
相中士著空而嫉有不因相何以示覺不由有何以悟
無彼逹真諦而得中道者當知為而不有賢乎以不修
為無為也
西川鸚鵡舍利塔記韋臯
元精以五氣授萬類雖鱗介羽毛必有感清英淳(一作純)
粹者矣或炳燿離火或禀竒蒼精皆應乎人文以奉若
時政則有革彼禽類習乎能言了空相於不念留真骨
於巳斃殆非元聖示現感於人心同夫異緣用一真化
前歲有獻鸚鵡鳥者曰此鳥聲容可觀音中華夏有河
東裴氏者志樂金仙之道聞西方有珍禽羣嬉和鳴演
暢法音以此鳥名載梵經智殊常類意佛身所化常狎
而敬之始告以六齋之禁比及辰後非時之食終夕不
視固可以矯激流俗端嚴梵倫或教以持佛名號者(一有)
(曰字)當由有念以至無念則仰首奮翼若承若(一作善)聽其
後或俾之念佛則默然而不答或謂之不念即唱言阿
彌陀佛(一無佛字)歴試如一曾無爽異余謂其以有念為緣
生以無念為真際緣生不答(一有以字)為緣起也真際雖言
言本空也每虚室或(一作戒)曙發和雅音穆如笙竽静鼓
天風下上其音(一本有其音成文四字)念念相續聞之者莫不洗
然而嘉善矣於戲生有辰乎緣有(一作其)盡乎以今年七
月悴而不懌已日而甚馴養者知其(一無此字)將盡乃鳴磬
告曰將西歸乎為爾擊磬爾其存念每一擊磬一稱彌
陀佛洎十擊磬而十念成歛羽(一作翼)委足不震不仆奄
然而絶按釋典十念成往生西方又云得佛惠者歿有
舍利知其說者固不隔於殊類哉遂命火以闍維之法
焚之餘燼之末果有舍利十餘粒炯爾燿目瑩然在掌識
者驚視聞者駭聽咸曰苟可以誘迷利世安往而非菩
薩之化歟時有高僧慧觀常詣三學山廵禮聖迹聞說
此鳥(一作身非)涕淚悲泣請以舍利於靈山用陶甓建塔旌
其異也余謂此禽存而由道没有明(一作而有)徵古之所以
通聖賢(一作至聖)階至化者女媧蛇軀以嗣帝中衍鳥身而
建侯紀乎策書其誰曰語怪而况此鳥有弘於道流聖
證昭昭胡可默已是用不愧直書于辭貞元十九年八
月十四日檢校司徒兼中書令成都尹南康郡王韋臯
記(一作皆唐文粹)
滑州明福寺新修浮圖記白敏中
唐乙巳歲帝命司空隴西公作藩于滑公既至問甲士
以安問文吏以理問黎人之疾苦翊月之後既安且理
而無疾苦明年夏五月暇日公與監軍軍倅賓介遊于
佛寺寺號明福因詢明福之義有僧定俊曰冥報記云
隋開皇年中滑人杜明福妻齊氏嘗讀法華經沒後為
崔氏男子名彦武至仁夀四年崔年三十為滑守一日
了然通前生事顧謂從者曰吾昔為此郡人婦今知家
處因乘馬抵(闕)入修巷指門而呼杜(一本疊杜字非)氏明福
老矣疾出拜迎崔入門先昇堂指東壁圬墁之隆處謂
明福曰吾昔所持經卷金釵藏於此七卷末紙火爇字
滅今每念至此常不終卷因壊垣果得經并釵其末爇
處咸如說復指庭前樹曰吾常斷髮寘諸穴中取之又
得明福殆不勝情云皆亡室之所遺記也比計物故之
日及生之年略無差焉噫靈驗應兆既如彼存没契會
又如此感嘆久之遂請施宅為寺崔即日為之上言請
置寺因號明福由是起殿中虚屋周廊四迴前三其門
庭二其臺架危樓以聲鐘植修莖以飛旛界宇峻嚴宛
如鷲山于茲三百有餘年矣公異其事惜無銘記遂勒
石以載既而出家財修浮圖賈彼餘力因其隙時人樂
就役物無枉耗越七月浮圖成峻層孤危高無有倫壓
地貫天泉縮日低鐵輪周廽風鐸四鳴軍城用為壯觀
公命敏中援筆以記敏中蹶然而起曰釋氏之教其来
久矣漢魏以䧏復煽而熾其教以禪定慈忍報應齋戒
為事亦以是誘掖人心輔助王化何者先王恭默無為
之道乃禪定乎忠恕惻憫之訓乃慈忍乎懲惡勸善之
法乃報應乎防慾閑邪之禮乃齋戒乎分其教而則殊
歸於禮(疑)而何異子不語怪力亂神惡其人之惑也今
崔氏之應足彰福善之理焉可同怪神乎故得直而書
之無愧詞於戲公不至寺誰表其異寺不值公誰為之
記時也皇帝之代寳歷二祀白露之秋八月癸未因其
異而致其施施乎弛而增其圯後之人兮知我公修浮
圖之義
石柱(石階附)
上元縣開善寺修誌公和尚堂石柱記
李顧行
蓋六度為萬行之本施檀其一焉然以不住相而為者
其用大不希福而捨者其道弘故我廉察使御史大夫
贊皇公是以有法財之施焉亦猶真諦無像因像以教
立至人無功由功而用顯誌公和尚者實觀音大士之
分形者歟然跡見於近代梁書具載其事夫妙覺本寂
法身圖(一作圓)應羣品而必呈觀衆生而常度故利見
則洪鍾待扣感畢乃慈航息運初誌公之未遷滅也梁
武帝命工人審像而刻之相好無遺儼然若對建窣堵
波於金陵之開善寺聖功冥化歴代瞻敬人欽其神者
二百餘祀公乃具綵舟設旛蓋而迎至則置於廳事西
偏方丈之净室每旦散名花爇靈香時復膳百味鼓八
音以展誠敬以申供養公曰觀其寂然不動契定惠於
真宗杜口無言若息心於了義夫色相如影則遺像與
全身不殊文字性空則言語與寂默(一作滅)奚異吾知之
矣吾得之矣亦既觀相爰歸本寺幢幡贊唄如始至焉
公乃減清俸解上服命修珠帳飾花座因陀之罔(疑)如
懸上帝之寳咸在其餘則置膏腴之田以供香火之用
所以崇像設顯靈蹤弘有為之教俾蒙昏之類永有所
依歸僧徒等欲昭示於後以圖不朽請刻石以紀事小
子承命而述焉長慶四年三月十一日記
新興寺佛殿石階記釋清越
十三年秋嗣天子用舊制安天下釋像明年二月茲寺
鉅殿石砌果而成功維持冠祠刹(闕)貌踞極敞午戶比
其在階陛(一作陞)得無堅強耶始台傑河東公定而崇之
巖然峻峙既像素壁繪座嚴侍列中瞻(闕)千一煥若
乃丹其甍乃赭其楹林池谷壑煜爚煇變遂以修甓務
周其功不六七年號(一作罅)張蔓植圯缺太半盱者傷目
咸不為然始十年秋徒聚文議以為祗敬有本不類他
構言其石也於器堅永能百千萬歲天地日月而終始
者餘無如之因擇其善俾化于俗鳩贐悉偳(一作偏)易而
牢之寺有耆德惟恭行苦心真函欲俾壯唯竢勝樂聞
其善犁晨遽征詢導之俗雖祈寒暑燠衣壊履(一作屐)穿
不暇修歇晝思夕慮唯殿之陛如是凡五年而完之其
為利則深矣為功則永矣信夫根斯而施也覧羣施而
無儔焉故始未之知人多不與殆知之則梟生師内萬
(一作方)室皆空艱於化緣肯棨(一作綮)難就不有勁志孰能
修(一作終)之具(疑)不固其根不理其源豈高棟大廡徒得
輙而處之耶抑初召工選石他嶠内懷糾纏不䛖(一作洩)
於抱及就礱琢曲折勢狀自新于心目皆竒之陛級鏤
飾若本天匠則隂沴浸徵陽火蒸鑠信無變泐以隳其
初余謂庶幾乎既而甓翼廊楯前廡材石交結硎鐵好
上符稱氣增名藍繇是賓車日来僉共嗟敬舉極樂者
又何云乎噫大道汨而像設見彼硜硜然不知所歸及
不以茲耶(一作郡非)其或嘻嘻族居不能以毫益豈慈聖之
徒耶必為而忘之神不茲泥則遊外者亦何以誚余謂
後五百歲嗣佛子作佛事知恭者人無間然大中十四
年二月二十一日敬亭僧清越記
文苑英華卷八百二十
