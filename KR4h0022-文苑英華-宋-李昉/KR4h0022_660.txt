文苑英華卷六百六十一宋李昉等編
投知四
為張周封上楊相公啟一首
為李貽孫上李相公啟一首
為舍人絳郡公上李相公啟一首
為絳郡公上李相公啟一首
為絳郡公上史館李相公啟一首
為絳郡公上崔相公啟一首
為韓同年上河陽李大夫啟一首
為賀拔員外上李相公啟一首
為同州任侍御上崔相國啟一首
為舉人上翰林蕭侍郎啟一首
為張周封上楊相公啟李商隠
某啟某聞不祥之金大冶所惡自衒之士明時不容斯
實格言足為垂訓然或顧逄伯樂但服鹽車聽屬鍾期
不調綠綺臯壤摇落老大傷悲同劉勝之寒蟬效子綦
之枯木則亦跡歸棄世行闕揚名某價乏琳琅譽輕鄉
曲粗霑科第薄涉藝文錐不穎於囊中水竟深於山上
淹留蓮幕(一作侯國)栖託(一作祗事)戎麾插羽佩鞬從相公於關
右束書載筆随校尉於河源自北徂南己秋復夏心驚
於急弦勁矢目斷於高足要津而又永念敝廬空餘喬
木月(集作山)中桂樹遠媿於幽人日暮柴車莫追於傲吏
捋鬚理鬢霜雪呈姿弔影颺音煙霞絶想徒以相公遠
敦世故容在恩門存趙氏之孤受梁王之禮竽將濫吹
石有參瓊咳唾随風眄睐成飾追惟疇曩曾是逢迎蜀
郡登文翁之堂上國醉曹參之酒吹嘘力盡撫愛形顔
雖以捧承莫能銜戴況許之高選光彼官情以曲臺之
任用猶輕憲署之發揮方盛仍期官牒不越歲時今則
節邁白藏候臨玄律鷰雖戀主馬亦嘶風郭伋還州尚
不欺於童子文侯校獵寧爽約於虞人苟四時之信是
孚亦一諾之恩斯及況自元和以後公侯冡嫡卿士子
孫與之同時歴然可數莫不翔踰鳥道泳出龍津或並
命南臺或迭居青𤨏金朱照耀軒蓋追随某雖忝伊人
亦惟(惟集作共推)華胄比王謝之子弟誠有重輕在嵇吕之
交朋夙嘗連接而獨分光隣女貸潤監河野鶴天麟絶
比倫於朝右髯參短簿困擬議於軍前竊聽重言嘗興
深嘆是以願馳蹇步誓奉光塵儻或厮錯薪之斯翹詠
歸荑於自牧少窺上路試睨重霄擊水三千暫随鵬運
澄流十二免使魚勞猶能贊叙爕調謳謌鎔範庶無雅
拜以累於君公不使繁聲見憂於仲子心(集作仁)懷右(集作)
(台)席夢結邊城寓尺牘而畏逹空凾寫丹誠而慙非健
筆仰望恩顧下情無任攀戀感激惶懼之至
為李貽孫上李相公德裕啓李商隠
月日從姪某官某謹齋沐裁誠著於啓事跪授僕者令
獻于司徒相國叔父閣下某伏遠牆藩亟踰年籥抱(英華)
(作挹)徽音於故器雖賞逐時遷竊餘潤於奥雲亦情由類
至中阿弭節末路增懷沉吟易失之時悵望難邀之會
石崇著引徒願思歸殷浩裁書其如慕義伏惟相公丹
青元化冠蓋中州羣生指南命代先覺語姬朝之舊族
莊武慙顔叙漢代之名門韋平掩耀歲(集作將)隣三紀克
佐五君動著嘉猷行留故事陶冶於無形之外優游於
不宰之中始者主上以代邸承基琅琊纘業明發不寐
懷清廟之景靈日晏忘飡念蒼生之定命爰徵元老久
在寶臣五載于兹六符斯炳頃單于故境(集作地)獯鬻遺
疆屢緣喪荒亟致擕貳夙沙自縳其主冒頓忍射其親
遂去北邊欲事南牧既赫斯而貽怒乃密勿以陳謀管
氏將来屢發新柴之井留侯每入便(集作更)聞借箸之籌
全師(集作羣師)受成中樞獨運前軍露板方事於羽馳清禁
夀觴旋聞於月捷仍其貴種慕我華風或辨姓寫誠推
諸右校或釋兵伏(集作服)義列在周廬潞子離狄而春秋
書徐夷朝周而大雅詠其餘麕驚烏散風去雨還亘絶
漠以銷䰟委窮沙而喪膽胡琴公主己出於襜襤毳幕
天驕行遺其種落(集作湩酪)向若非薛公料敵先陳三策充
國為舉嘗(集作盡)通肆夷則何以雪高廟稱臣之羞全肅
祖復京之好此廟戰之功一也惟彼參代(疑作伐)實興皇
家天漢美名方之尚陋舂陵王氣比此非多而物衆藏
姦地寬長孽敢起在行之衆因興逐師之謀遂使起義
堂邊台臣夙駕晉陽宫下逆竪宵奔翻(集作月非)勢將冀於
連雞勇鬭尚同於困獸詎知長筭己出竒兵金僕靈鉟
靡留於旬朔&KR0034;輿貫木己集於都街此廟戰之功二也
而潞寇不懲兩竪之兇徒恃三軍之力干我王略據其
父封袁熙因累葉之資衛朔摇大君之詔人將自棄鬼
得其(集作而)誅蛙覺井寬蟻言樹大招延輕險曾微(集作徵非)
吳國之錢藏匿罪亡又乏江陵之粟所謀者河朔遺事
所恃者巖險偷生今則趙魏俱攻燕秦(集作齊)併入奉規
於惟□遵命於指蹤亞夫拒吳驚東南(英華作西非)而備西
(英華作南非)北韓信擊魏艤臨晉而渡夏陽百道無飛走之
虞一縷見傾危之勢計其反接當不踰時是則陳曲逆
之六策(集作竒)翻成屑屑葛武侯之八陣更見區區此廟
戰之功三也孤(集作三)寇行静萬方率同將盪海騰區夷
山拓宇高待泥金之禮雄專瘞玉之辭烟閣傳形單車
就國盡人臣之極分煥今古之高名况又奉以嘉聲諧
兹國檢傳文賜糗遠箴醉飽之徒晏子朝(一作澣)衣横厲
輕肥之俗比周息慮孤介歸仁紹續勲家扶持舊族罔
容私謝皆事公言景風至而慶賞先行仲吕叶而賢良
必遂豈直杜伯山之令子大邑傳榮陶彭澤之孤孫西
曹受暑重以心游書囿思託文林提(英華作緹非)抱於絶藝
之場班揚掃地鞠旅於無前之敵江鮑輿尸(集作棺)故矯
枉(集作狂)則黃冶(德裕有黃冶賦英華作竹非)之賦興游道則知止之
篇作詞窮體物律變登高文星留伏於筆間綵鳳翺翔
於夢裏此固談揚絶意報(集作倣)效何階若某徒預宗盟
早塵清鑒而行藏遷貿岐路差池今將抽實吐誠推心
叙欵緘(集作感)猶未寫詞已失煩(集作繁)某爰自弱齡實抱
孤操寒郊映雪暑草搜螢雖有謝於天姿或無慙於力
學庾持竒字(陳庾持傳好為竒字英華誤作屢持竒字)信未皆通敬禮小文
頗常留意大和中敢揚微抱竊獻短章方候明誅忽蒙
復命荆州一紙河東百金叨延月旦之評長積竹林之
戀竟以事將願背蹇與身期離索每多交攀莫遂武陵
被病洛表求醫未及上言先蒙受代肩輿而至杜門以
居蓬藋荒凉風霜迅厲今己稍痊美疢獲託休辰殷鈞
體羸尚能為郡馬卿疾罷猶可言文退無井臼之資進
乏交朋之助是以徘徊軒幄託附緘封冀陳蔡之及門
庶江黃之列會敢渝孤直仰累清光東浪驚年西颷結
欷矢(英華作交非)心佩賜畢命銜輝道阻且躋書不盡意金
楹假蔭望同相賀之禽珠岸廻光庶及不枯之草明懸
肝膽唯所鑪錘干冐尊嚴伏用兢灼謹啓
為舍人絳郡公上李相公啓
某聞量力省躬典刑之深旨度材任事聖哲之良規某
雖甚愚頗嚮斯義屬者謬圖(集作從)仕進因藉時来伏值
相公顧以外藩夙通衿契憫羊曇之未立早託謝家憐
康伯之無歸常依王氏拔於幽滯處以周行遂俾(集作得)
南憲中臺屢承闕乏内庭西掖比辱昇遷邁越時流塵
汙中旨恩渥非次性命難移徒當侍從之榮莫有論思
之效竟使懼因福過疾以憂成外雖全人中抱美&KR2096;亦
常願青蒲瀝懇紫殿披誠進退未聞過累仍積及正名
綸閣收跡翰林尋願(集作欲)竊候休旬拜伏(集作拜謁)蕭屏謝
昔年之朝奬杼他日之私誠而機事且繁爕和少暇齊
沐累至肝(集作肺)腸莫滋旋屬虜帳夷氛壺關伐叛絳臺
北控有元戎大集之師鄭國東臨過列鎮在行之衆任
當調發事屬供湏豈斯擇材皆在非據周旋三郡綿歴
兩霜頒宣詔條祗暢(集作惕)廟畫雖無咎悔亦乏殊尤(集作)
(功)今幸四海無塵九州嚮化靈臺偃伯衢室歸尊是修
明禮律之初舉拔俊賢之始而鄭之為地右臨梁苑左
倚成臯比之列藩實為劇郡山東望族幾同屈景之強
洛邑頑民嘗雜萍蒲之聚永言出牧豈易其人而又孔
道所因使車旁午送迎或闕則怨讟流詞館餼稍求(集作)
(乖)則職司謗(集作貽)辱託之全器猶或難居矧在朽材寧
宜久處某伏思自随宦(集作官)牒遽忝恩榮位至圭符寵
當金紫或筋骸無苦心志有餘即豈願踞熊軾以告勞
指隼旟而辭疾直以攝生寡玅舊恙無痊儻或形言懼
塵清聽每朝昏改候霧露潜威則或至問俗有違在公
多廢坐為尸禄行有愧顔而又貪盛明之時有婚嫁之
累未敢高論止足直乞退休是以輙䟽情誠上干陶冶
伏惟相公雲龍叶應舟檝呈功比屋可封期於屈指一
夫不獲固以動心如蒙曲鑒深誠猥從至願置之他所
以遂其愚(集作宜)則吳楚列城江關别郡(集作部)雖居隣佐
亦委緝綏獲安病躬豈敢擇地猶希磨淬鉛鈍撫飬疲
羸積以歲月少裨塵露伏惟試賜恩照圍減帶緩髮稀
弁傾窅然向風目極心往下情
為絳郡公上李相公啓
某少悲羈屑不承師友之親(集無此字)規晩學文章粗致鄉
曲之名(集無此字)譽謬汙官秩遂彯華纓握蘭清曹視草禁
掖貪叨過極憂責匪寧早為寒暑之(集作所)侵頗染(集作有)
肺腸之疾自頃以慶雲結蔭宸極係心當就望以推誠
於煎調而寡裕前歲伏蒙任使奉遠承明值朝廷興問
罪之師原野有宿兵之餽絳城甚苦鄭驛匪遥(集作完)加
之以降虜移鄉仍之以貴臣銜命飛輓之外將迎實繁
旁奉廟謀上遵詔旨動繁調發居勞撫安抱疾以臨為
日斯久伏幸姦兇克乂濡澤横流是大朝陟降(集作黜陟)之
初良冶挻鎔之始此郡路通四境名冠六雄軒蓋已来
原野交錯(集作午)萍蒲有聚武吏貽憂雖清時無杼軸之
虞而常日有逋懸之賦必在假之賢守屬以強材然後
清(集作謠)詠克興公私不廢豈可使某素兼疴恙本乏良
能久於是邦以主東道餽飡將藥甌並進假牒以公案
相随含意不言貪榮是罪相公漢籌始運殷鼎將調度
材任官歸於至當存誠愛(集作受)物決在無頗竊敢自託
緘封遠干樽爼俯期恩意(集作旨)以保衰微且某運偶昌
期年初知命豈不願臨劇郡稍冀榮途但以力有所不
任心有所不逮雖欲勉強實憂傾敗彼吳楚偏鄉非舟
車要路永言凋瘵亦藉緝綏儻特降優容遥聞擬議則
朽質有報恩之所羸軀收曠位之譏宿疹或痊理劇未
晩伏惟試賜裁度嚮風披懇服義陳詞仰台耀以瞻輝
望洪鈞而佇惠干冒尊聽(集作雄)伏積兢惕謹啓
為絳郡公上史館李相公啓
某啓伏以秉大鈞者以物得其所為先執大化者以材
適於任為急將以致理在明命官使輕重合宜大小(集作)
(小大)有裕然後人稱其職職無廢人此相公之所(集無此字)以
明知也某材術素寡聲光莫聞偶叨承平謬登華顯洎
分符竹使絶籍金閨一授專城再賜灰琯且解巾臨郡
前賢攸重一麾出守昔人所榮雖積戀於本朝實俯光
於單緒況又此州管叔舊國帝鴻遺墟接彼㠂嶢浸以
京索聚山東之右族邇雒表之宸居内揣非才頗榮斯
(集作所)任而復以通莊所自假道攸繁載惟餞迓之勞實
半頒宣之務必屬於壯齒付彼全人用以責功僅能集
事某早年被病晩歲加深衣袴無取於潔清藩溷動淹
於景刻徇己則坐隳物務業官則立致簫衰願(集作欲)俱
濟於公私實加憂於寤寐坐(集作矧)兹仍歲適有外虞降
卒征人旬時併集飛芻輓粟星火為期以此疚心彌深
舊恙今寰瀛大定雨露霶流高步翰飛一呼而至雲羅
場藿萬里無遺將調斯人以求良牧得才為美今也其
時儻蒙允贊聰明曲聽奏記俯憐衰薾稍賜優容則亦
不敢便掛簮纓遂離鑪(集作陶)冶江吳偏郡𥜗袴須人無
根節之難少舟車之會俾之養理使得便安庶粗致人
謠以酬廟筭則某所謂材有稱職時無廢人凡在宦途
皆仰時化伏惟試賜恩察違離漸久刺謁未由昔在丘
門嘗沗四科之列今瞻魯史將期一字之恩下情無任
感戀兢惶之至
為絳郡公上崔相公啓
某啓某本洛下諸生東莞(集作山東)舊族粗霑科第薄涉藝
文謬藉時来因成福遇青縑赤管己忝於華資(集作清華)黃
紙紫泥仍參於宥密相公早容薄伎獲寄光塵别殿朝
廻禁林夜直每披襟素常賜語(集作話)言知蔣琬之為公
敢矜先見哀馬卿之多病亦辱来言圭律未遐銘鏤斯
在相公鹽(集作羹)梅調味舟(集作川)檝濟時晉水擒兇韓都
蕩梗以不剛不柔貞百度以無偏無黨定九流若某者
實有何能可叨出牧絳田己非厥任滎波轉過其材間
歲己来為政非易有南遷之降虜有西山之成師資扉
所供餼牽之備未嘗造次敢怠躬親今梟獍掃除馬牛
歸放將使坐臻富庶必先用得材能此地名高六雄實
控東道分憂之寄自昔為榮況在疎蕪敢忘涯分但以
輶軒坌至賦貢川流非唯撫字之難兼有送迎之遽舊
疴加甚朽質難堪假故稍頻曠廢為懼又以宦游既久
故里多違陶令之田園將蕪尚平之婚嫁未畢顧惟羈
絆未可歸休竊敢遠䟽丹誠上干清重匪獨析恩於時
宰實將誓欵於己知儻蒙以然諾為心誠明濟物垂憂
不逮賜議所安則吳楚之間郡邑不(集作非)少非(集作不)當
衝要或異膏腴使之頒條庶可求瘼一昨賊平之後啓
事尋成冰霜始嚴筆札未暇又伏慮内庭展顧稱己推
遷外郡寓詞頗乖流品沉吟有日欝悒經時今則情素
坐煎驅馳行久若猶緘默是負陶甄伏惟曲賜恩鑒誠
懸書殿戀積台階比殷浩之空函情同事異望孫弘之
東閣魂往形留下情不任感戀兢惶之至
為韓同年上河陽李大夫啓
某啓某材術空虚行能無取因緣慰薦蒙記姓名劉弘
一紙之榮方斯未重季布百金之諾比此猶輕昨者李
涿侍御此来又蒙降以重言將之厚意望輝光而便同
簮屨在負荷而何啻丘山況某婚姻早聮門館外舅以
列藩之故家人延自出之恩重疊依投綢繆顧遇東床
坦腹早以愧於郗公朱邸曳裾復欲階於謝掾儻復清
風時至丹慊獲申實於生前識其死所伏希恩詧
為賀拔員外上李相公啓
某啓某聞被彩餙於無用之姿斯湏或可垂休光於不
報之地始卒攸難至有馬瘦而尚報輕軒蓆敝而猶存
華幄推仁則極備用無聞雖有切於戀思且自量其涯
分嗚呼某者今甚類焉翰柔莫申語苦難聽聊憑牋素
用寫肺腸伏惟少霽尊顔猥賜披省某伏思早歲仰累
深知龍尾貽譏敢通交契牛心前㗖實媿時才世故推
遷年華荏苒葭灰檀火屢變於寒暄靈濟泥涇遂分於
清濁羈離管札僶俛絃歌名汙柳營顔慙花縣竟以千
金乏産三逕無歸初服莫從迷津亟問屬者伏幸相公
羹梅調味川檝濟時起塌翼於衝風活枯鱗於亂轍登
諸蘭署轄彼芸籖臺閣移文語薛夏而無取東南才子
並張率以何能未報前叨旋承後顧版圖被召花幕分
榮牧駑駘於皂棧之中刻蚣蝑於樂懸之上勢高足跌
道泰身屯未竭私誠己嬰沉痼況某素無靈氣夙昧攝
生乏單豹飬内之功闕王吉實下之效湫底莫適節宣
失中然猶深願待年少酧厚德三醫畢訪百藥皆投竟
非無妄之災莫見有瘳之候濱於九死夐彼十旬取煖
則煩加寒必痢髮寧支弁帶不成圍謝述心虚方兹未
逮田光精竭比此猶強豈可尚占職員但尸俸入久塵
物議且速殘骸況相公職統簿違時登衆寡任崇按比
務繋孤終(見國語)職是賓僚豈宜虚曠固不可不私微物
曲降深慈憫將盡於桑榆妨得材於杞梓是以推枕興
感攝衾占辭願申歛跡之期以贖曠官之咎祗聽裁旨
用息兢惶必也舊履流恩遺簮結念(集作欷)恤以孀孤非
少婚嫁未終不使衰羸便辭禄仕致乎外地晞以末光
未乖念錄之仁稍减憂慙之累亞尹諸府别乘近郊負
荷無羞饘餬有繼則猶冀逄十全之藝近一日之生重
發門墻再就埏埴是所願也非敢望也詞多力殆感極
(集作深)涕(英華作誠)繁避席承言未卜曹參之侍封函抒欵畏
遺殷浩之誠(集作書)瞻望清光實動魂守伏惟特賜優察
為同州任侍御史上崔相國啓
憲啓憲質異楚材寶同燕石重以羈丱即丁憫凶瞻遺
構以闕然不堪多難奉成書而未就無處求生藐是流
離屢經寒暑逮於(集作乎)既冠猶恤無家叨承師友之規
獲忝簮纓之列此皆相公推孔李之素分念國高之舊
家鎪朴雕頑披聾抉瞶沐膏雨以令植假順風而使飛
不然則安得獲驪龍之珠假獬豸之角榮皆過望感豈
勝言而猶長望下風徘徊高義望賀燕以難去撫栖烏
而不寧者蓋以相公以伊臯之事業佐大君以揚馬之
文章輔昌運一登宣室遂借前籌以有征無戰之方彰
明下武以永逸暫勞之勢恢拓中華不舞梯䡴不鳴金
鼓復數千里之沃野刷十五聖之包羞彼圍糓而糓人
不知入鄭而鄭陴皆哭方兹決勝彼有多慙今百戰聿
修五工(集作九功)咸叙萬國佇登封之禮五山傾望幸之祥
鰈至鶼來茅歸楛入馳湯驟夏轢漢陵周若憲者雖不
能行舞舜戈坐耕堯壤至於獻千載河清之序裁二王
助祭之詩歌詠相庭發揮帝載則其志願亦或庶幾伏
希孫閣時開邴茵多恕克𢡟山公之德終全趙氏之孤
擁篲瞻門封凾即跪苑沙宫樹雖吟左輔之風煙良夜
慶宵唯望中台之晷度感恩撫己誓志投誠仰惟輝光
終賜埏埴下情無任感激攀倚惶戀之至
為舉人上翰林蕭侍郎啓
某啟某聞師矌之琴不鼓之則無以召玄鶴楊羲之石
不用之即無以聘應龍物既有之言亦由是伏惟侍郎
學士絪緼降秀翕闢資華天上比方但有文星粗爾人
間議擬未將泰華為然爰自妙齡遂肩名軰當時人物
何戢唯效於禇公邇日風流杜乂難方於衛玠加以弘
成與石郭璞傳毫渙水儻来皆逄藻繪荆峯若至只有
璆琳合沓縑緗縱横筆硯三都作序不勞皇甫士安萬
乘為僚只有東方曼倩況從近歲且有外虞傳介子在
樓蘭國中竒功未就班仲叔於玉門關外報命猶賖雖
太平之業己隆而震耀之威尚作侍郎又綢繆武帳密
勿皇圍九地九天之兵寧因舊學七縱七擒之術固己
玄通用視草之工解按劍之怒手為天馬心繪國圖九
重之中暫煩前箸萬里之外輙敢衡車位誠在於論思
功己參於鎮撫圖書之府鼎鼐之司伊咎懸遺悵(集作為恨)
之誠夔說貯妨賢之媿載惟後命夫豈踰時抑某又聞
之昔管仲經邦賓客有二周公待士吐握皆三邴丞相
之車茵寧彈醉客平津侯之賓館不礙布衣並脂粉簡
編冠纓圖史後之披卷皆若昇堂侍郎美譽滂流高節
彌折擔簦者成市躡屩者如雲此乃前賢後賢不殊軌
轍往哲来哲非異門墻縱燕有黃金之臺齊為碣石之
館料其棟宇必已荒蕪若某者陋若左思醜同王粲鬚
眉不及於崔琰腰腹無預於鄭玄若植庭蘭固多慙德
如逄巖電不望齊名重以惠劣禰生專非董氏殊顔回
之易鑄若宰我之難雕徒欲萬卷咸披且乏五行俱下
叨從歲賦勉致文編戶戶醬甌唯聞見辱人人虀臼不
肯留題再困於魚登一慙於鴈序(其長兄兩舉及弟)然天付直
氣家傳義方雖在顓蒙不苟述作廣絶交之論抑有旨
焉移太常之書非無(集作敢)為也頃者曾干閽侍獲拜堂
皇既容納之有加遂希望之滋甚爾後以毛傷崇(集作榮)
彈鱗損在鈎拔剌不遷嶮喁無暇既乖受教便以經時
今孝秀員(集作爰非)来風霜己積秦人屢出自欲焚舟楚卒
數奔誰教拔旆是以更持魚目當夜肆以沽諸復挈豚
蹄祝天時之未己義誠多媿志亦可憐儻蒙猶枉鉛華
更施丹雘俾其恩地不在他門雖不及采(集作衰擬作)椽備
枝梧於大厦亦庶乎稊米增流衍於神倉與夫九九之
能(集作推非)猶或萬萬相遠誠深詞切聲急嚮煩仰郭泰之
龜龍望仲尼之日月濡毫伏紙億萬常心干冒尊威伏
用戰灼謹啟
文苑英華卷六百六十一
