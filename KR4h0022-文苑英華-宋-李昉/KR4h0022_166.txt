文苑英華卷一百六十六宋李昉等編
地部八
池雜題七首溪九首
游泛二十八首雜題二十一首
池雜題
題夀安王主簿池舘蘇頲
洛邑通馳道韓郊在屬城舘將花雨映潭與竹聲清賢
俊鸞栖棘賓遊馬佩蘅願言隨狎鳥從此濯吾纓
和伊(集作尹)諫議史舘山池作王維
雲舘接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空(一作雲)虛
野居池上有月前人
悠然雲間月復此照池塘泫露蒼茫濕沉波澹灔光應
門當未曙歌吹滿昭陽遠近徒傷目清輝靄自長
雨後宿劉司馬池上賈島
藍溪秋漱玉此地漲清澄蘆葦聲兼雨菱荷香遶燈岸
頭秦古道亭面漢荒陵静想泉根本幽崖落幾層
盧氏池上遇雨贈同遊温庭筠
簟翻凉氣集溪上潤殘碁萍皺風來後荷喧雨到時寂
寥閒望久飄洒獨歸遲無限松江恨勞君觧釣絲
習池晨起皮日休
清曙蕭森載酒來凉風相引繞亭臺數聲翡翠背人去
一番芙蓉含日開茭葉深深埋釣艇魚兒漾漾逐流杯
竹屏風下登山屐十宿高陽忘却廻
官池秋夕羅隠
池邊月影閒婆娑池上醉來成短歌芙蕖抵死怨珠露
蟋蟀苦口嫌金波往事向人言不得舊遊臨老恨空多
松膠作酒蘭為棹十載煙塵奈爾何
溪
入少密溪沈佺期
雲峯苔壁遶溪斜江路香風夾岸花樹密不言通鳥道
鷄鳴始覺有人家人家更在深巖口澗水週流宅前後
遊魚瞥瞥雙釣童伐木丁丁一樵叟自言避喧非避秦
薜衣耕鑿帝堯人相留且待鷄黍熟夕卧深山蘿月春
過清溪水作王維
言入黃花川每逐清溪水隨山將萬轉趣途無百里聲
喧亂石中色净深松裏演漾泛菱荇澄澄映葭葦我心
素已閒清川澹如此請留盤石上垂釣將已矣
姑熟溪李白
愛此溪水閒乘流興無極漾檝怕鷗驚垂竿待魚食波
翻曉霞影岸疊春山色何處浣紗人紅顔未相識
清溪行前人
清溪清我心水色異諸水借問新安江見底何如此人
行明鏡中鳥度屏風裏向曉猩猩啼空悲遠遊子
同前前人
輕舟去何疾已到雲林境起坐魚鳥間動摇山水影巖
中響自合(疑作答)溪裏言彌静無事令人幽停橈向餘景
雲母溪劉長卿
雲母映溪水溪流知幾春深藏武陵客時過洞庭人白
髮慙皎鏡清光媚奫淪寥寥古松下歲晩掛頭巾
白雲溪吳鞏
山徑入修篁深林蔽日光夏雲生嶂遠瀑水引溪長秀
跡逄皆勝清芬坐轉凉回看玉樽夕歸路賞前忘
晩次宣溪韓愈
韶州南去接宣谿雲水蒼茫日向西客淚數行元(集作先)
自落鷓鴣休傍耳邊啼
宿黑竈溪張籍
夜到碧溪裏無人秋月明逢幽便移宿取伴亦探行花
下紅泉色雲西乳鶴聲明朝記歸處石上自書名
遊泛
泛長溪任昉
殖禄聚歸糧遠隠謝羈靮絶物甘離羣長懷忍去國長
溪永東舍震區窮水域道遇垂綸叟聊長問津惑弭檝
申九言無為累牽纆長泛滄浪水從明至曛黑
落日泛舟東溪前人
黝黝桑柘繁芃芃麻麥盛交柯溪易隂反景澄餘映吾
生雖有待樂天庶知命不學梁甫吟唯識滄浪詠田荒
我有役秩滿余謝病
偶遊龍門北溪忽懷驪山别業因以言志示弟
淑奉呈諸大寮韋嗣立
幽谷杜陵邊風煙别幾年偶來伊水曲溪嶂覺依然傍
浦憐芳樹尋崖愛綠泉嶺雲隨馬足山鳥向人前地合
心俱静言因理自玄短材叨重寄尸禄愧妨賢每挹挂
冠侶思從初服旋稻粱仍欲報歲月坐空捐助岳無纖
塊輸溟謝末㳙還悟北轅失方求南澗田
奉酬龍門北溪作張說
石澗泉虛落松崖路曲廻聞君北溪下想像南山隈近
念鼎湖别遥思雲障陪不知竒覯往空覩斯文來歲後
寒初變春前芳未開黃蕤裊岸柳紫莟(集作萼)拆村梅盡
室兹遊翫盈門幾樂哉嗟留洛陽陌夢詣建章臺野有
巢由性朝非元凱才布懷欽遠迹幽意日塵埃
同前崔泰之
關塞臨秋水驪山枕㶚川俱臨隠路側同在帝城邊謝
公兼出處携妓翫林泉鳴騶噴梅雪飛盖曳松煙聞琴
幽谷裏看奕古巖前落日低帷帳歸雲繞管絃叨榮慙
北闕微尚愛東田寂寞灰心盡蕭條塵事牽朝思登嶃
絶夜夢弄潺湲宿懷南澗意况覩北溪篇
同前崔日知
夙齡秉微尚中年忽有隣以兹山水癖遂得狎通人迨
我咸京道聞君别業新巖前窺石鏡河畔踏芳茵既憐
伊浦綠復憶㶚池春連詞謝家子同歡冀野賓趣閒魚
共樂情洽鳥來馴詎念昔遊者祗命獨留秦蕭條潁陽
戀冲漠漢隂眞無由陪勝躅空此翫書筠
同前魏奉古
有美朝為貴幽尋地自偏踐臨伊水汭想望㶚池邊是
遇皆新賞兹遊若舊年藤蘿隠路接楊柳拂(集作御)溝聮
道愜神情王機忘俗理捐遂初誠已重兼濟實為賢跡
是東山上心仍北闕前顧慙經拾紫多謝賦思玄未躡
中林步空承華藻傳陽春和已寡扣寂竟徒然
泛鏡湖南溪宋之問
乘興入幽棲舟行日向低巖花候冬發谷鳥作春啼沓
嶂開天小叢篁夾路迷猶聞可憐處更在若耶溪
耒陽谿夜行張九齡
乘夕棹歸舟緣源路轉幽月明看嶺樹風静聽谿流嵐
氣船間入霜華衣上浮猿聲雖此夜不是别家愁
東谿翫月王維
月從斷山口遥吐柴門端萬木分空霽流隂中夜攅光
連虛象白氣與風露寒谷静秋泉響巖深青靄殘清澄
入幽夢破影抱空巒恍惚琴窗裏松溪曉思難
秋浦清溪雪夜對酒客有唱山鷓鴣者(已見一百五十)
(五卷)李白
秋浦與同生(集作周剛)宴清溪玉鏡潭
前人
康樂上官去永嘉遊石門江中(集作亭非)有孤嶼千載跡猶
存我來憩秋浦三入桃波(集作陂)源千峯照積雪萬壑盡
啼猿興與謝公合文因周子論掃崖去落葉帶月開酒
罇溪當大樓南溪水正南奔廻作玉鏡潭澄明洗心魂
此中得佳境可以絶囂喧清夜方歸來酣歌出平原别
後經此地為余謝蘭蓀
春泛若耶溪綦母潜
幽意無斷絶此去隨所偶好風吹行舟落花(文粹作花路)入
溪口際夜轉西壑隔山望南斗潭煙飛溶溶林月低向
後生事且彌漫願為持竿叟
上巳日越中與鮑侍御泛舟若耶溪
劉長卿
蘭橈萬轉望汀沙(集作傍汀葭)應接(集作隔)雲峯到若耶舊浦
遠來移渡口垂楊深處有人家永和春色千年在曲水
鄉心萬里賖君見魚船時借問前洲幾路入煙花
奉陪鄭中丞自宣州解印與諸姪宴餘干後溪
前人
跡遠親魚鳥功成厭鼓鼙林中阮生集池上謝公題戶
牖垂藤合藩籬插槿齊夕陽山向背春草水東西看竹
誰家好尋花幾路迷何勞問秦漢更入武陵溪
答秦徵君除少府春日見集苕溪酧梁耿别後
見寄六言前人
晴川落日初低(一作清川永路何極)惆悵(一作落日)孤舟解携鳥向平
蕪(一作浮萍)遠近人隨流水東西白雲千里萬里明月前溪
後溪獨恨長沙謫去江潭春草萋萋
泛若耶溪丘為
結廬若耶裏左右若耶水無日不釣魚有時向城市溪
中流水急渡口水流寬每得樵風便往來殊不難一川
草長綠四時那得辨短褐衣妻兒餘糧及鷄犬日暮鳥
雀希稚子呼牛歸住處無隣里柴門獨掩扉
溪行即事釋靈一
近夜山更碧入林溪轉清不知伏牛路潭洞何縱横曲
岸煙已合平湖月未生孤舟屢失道但聽秋泉聲
雨後欲往天目山問元駱二公溪路
前人
昨夜雲生天井東春山一雨幾廻風林花併逐溪流下
欲上龍池通不通
奉陪顔使君修韻海畢東溪泛舟餞諸文士
釋皎然
諸侯崇魯學羔鴈日成羣外史刊新韻中郎定古文菁
華兼百氏雅素備三墳國語思開物王言欲致君研精
業已就歡宴惜應分獨望西山去將身寄白雲
西溪獨泛前人
道情何所寄素舸漫流間真性憐高鶴無名羡野山輕
寒苦竹秀入静片雲閒泛泛誰為侶唯應共月還
若溪春興前人
春生若溪水雨後漫流通芳草行無盡春源去不窮野
煙迷極浦斜日起微風數處乘流望依稀似剡中
遊溪待月前人
溪色思泛月沿洄欲未歸殘燈逢水店疎磬憶山扉夜
浦魚驚少空林鵲遶稀可中纔望見撩亂𢷬寒衣
奉陪侍中遊石笋溪十二韻盧綸
朝日照靈山中溪浩紛錯圖書無舊記鯀禹應新鑿雙
壁瀉天河一峯吐蓮萼潭心亂雪卷巖腹繁珠落彩蛤
攅錦囊芳蘿嫋花索猿羣曝陽嶺龍穴腥隂壑静得漁
者言閒聞洞仙博欹松倚朱幰廣石屯油幕國泰事留
侯山春縱康樂間關殊狀鳥爛漫無名藥欲驗少君方
還吟大隠作旌幢不可駐古塞新沙漠
霅溪遠望張籍
霅水碧悠悠西亭古岸頭夕光生遠岫斜照逐廻流此
地動歸思逢君方倦遊吳興耆舊盡空見白蘋洲
和韓吏部泛南溪賈島
溪裏晩從池岸出石泉秋急夜深聞木蘭船共山人上
月映渡頭零落雲
泛溪項斯
溪船泛數里便覺少炎暉動水花連影逢人鳥背飛深
猶見白石凉好換生衣未得多詩句終湏隔宿歸
藍溪夜坐張喬
藍水警塵夢夜吟開草堂月臨山靄薄松滴露花香詩
外真風遠人間静興長明朝訪禅侶更上翠微房
雜題
入峭峽陳子昂
肅徒歌伐木騖(或作驚)檝漾輕舟靡迤隨波水潺湲泝淺
流煙沙分兩岸露(或作霧)島夾䨇洲古樹連雲密交峯入
浪浮巖潭相映媚溪谷屢環周路迴光踰逼山深興轉
幽麕鼯寒思晩猿鳥暮聲秋誓息蘭臺策將從桂樹遊
因書謝親愛千歲覓蓬丘
白湖守後溪宿雲門常建
落日山水清亂流鳴淙淙舊浦雨抽節新花水對窗溪
中日已沒歸鳥多為䨇杉松引直路出谷臨前湖洲渚
晩色靜又觀花與蒲入溪復登嶺草淺寒流速圓月明
高峯春山因獨宿松隂澄初夜曙色分遠目日出城南
隅青青媚川陸亂花覆東郭碧氣銷長林四郊一清影
千里歸寸心前瞻王程促却戀雲門深畢竟有餘興到
家弹玉琴
若耶溪逄孔九綦母潜
相逄此溪曲勝託在煙霞潭影竹裏動巖隂簷外(一作際)
斜人言上皇代犬吠武陵家借問淹留日春風滿若耶
此詩二百一十八卷重出今已削去
酬綦母校書夢若耶溪見贈儲光羲
校文在仙掖每有滄洲心况此北窗下夢遊青溪隂春
看湖口漫夜入廻塘深往往䌫垂葛出舟望前林山人
松下飯釣客蘆中吟小隠何足貴長年固可尋還車首
東道惠言若南金以我採薇意傳之天姥岑
留題李明府霅溪水堂前人
寥寥此堂上幽意獨難論落日無王事青山在縣門雲
峰向高枕漁釣入前軒竹動疎簾影苔生䨇履㾗荷香
隨坐卧湖色映晨昏虛牖閒生白鳴琴静對言暮禽飛
下上春水帶清渾遠岸誰家柳流煙何處村謫居投瘴
癘離思過湘沅從此扁舟去誰堪江浦猿
尋東溪還湖中作劉眘虛
出山更廻首日暮清溪深東嶺新别處數猿呌空林昔
遊有初跡此路還獨尋幽興方在往歸懷復為吟雲峯
勞前意湖水成遠心望望已超越坐鳴舟中琴
潁陽東溪懷古崔曙
靈溪氛霧歇皎鏡清心顔空色下映水秋聲多在山世
人又疎曠萬物皆自閒白鷺寒更浴孤雲晴未還昔時
讓王者此地閉柴關無以躡高步凄凉岑壑間
太白東溪張老舍即事寄舍弟姪等
岑參
渭上秋雨過北風暮騷騷天晴諸山出太白峯最高主
人東溪老兩耳生長毫遠近知百歲子孫皆二毛中庭
井欄上一架獼猴桃石泉飯香秔酒瓮開新槽愛兹田
中趣始悟世上勞我行有勝事書此寄爾曹
弋陽溪中望仙人城顧况
何草乏靈姿無山不孤絶我行雖云蹇偶勝聊換節上
界浮中流光響洞明滅曉禽曝霜羽寒魚依石髮自有
無還心隔波望松雪
静林精舍即梁武隠所有鐘磬並古物
釋靈一
静林溪路遠蕭帝有遺蹤水擊羅浮磬山鳴于闐鐘燈
傳三際火樹老萬株松無復雲霞色空聞昔卧龍
同李洗馬入餘不溪經辛將軍故城
釋皎然
慘慘寒城望將軍下世時高墉暮草遍大樹野風悲壁
壘今猶在勲庸近可思蒼然古溪上川逝共凄其
剡溪行却寄别新者朱放
潺湲寒溪上自此成離别廻首望歸人移舟逄暮雪頻
行識草樹漸老傷年髮唯有白雲心為向東山月
越溪村居戴叔倫
年來晩客寄禪扉多話貧居在翠微黃雀數聲催柳變
清溪一路踏花歸空林野寺經過少落日深山伴侶稀
負米到家春未盡風蘿閒掃釣魚磯
清溪路中寄常于二侍御崔備
偏郡隔雲岑溪廻路更深少留攀桂樹畏渴望梅林野
笋資公膳山花慰客心别來無信至可謂井缾沉
將移耶溪舊居留呈嚴長史陳祕書
秦系
鷄犬漁舟裏長謠任興行即今邀客醉已被遠山迎書
笈將非重荷衣著甚輕謝安無箇事忽起為蒼生
假攝池州留别東溪隠居朱灣
一官仍是假豈願數離羣愁鬢看如雪浮名認是雲暫
辭南國隠莫勒北山文今夜松溪月還應夢見君
溪行逄雨與柳中庸孚端
日落衆星分蕭蕭暮雨繁那堪兩處宿共聽一聲猿
贈同溪客張籍
幽居得相近煙景亦寥寥共伐臨谿樹同為過水橋自
教仙鶴舞分採紫芝苖更愛南峯好尋君恐路遥
芙蓉溪送前資州裴使君歸京寧拜戶部裴侍
郎薛逢
桑柘林枯&KR1593;麥乾欲分離袂百憂攅臨溪莫話前途遠
舉酒湏歌後會難薄宦未甘霜髮改夾衣猶耐水風寒
遥知阮巷歸寧日幾院兒童候馬看
宿裴氏谿居懷厲玄先輩馬戴
樹下孤石坐草間微有霜同人不同此零鳥自南翔迢
遞夜山色青泠泉月光西風耿離抱江海遥相望
霅溪晩泊寄裴庶子羅隠
溪風如扇雨如絲閒步閒吟柳惲詩杯酒疎狂如曩日
野花狼籍似當時道窮漫有依劉感才急應無借寇期
滿眼雲山莫相笑與君俱是受深知
文苑英華卷一百六十六
