文苑英華卷八百十七宋李昉等編
釋氏
寺
九華山化成寺記修香山寺記
成都府新修福成寺記柳州復太雲寺記
復戒業寺記
院上
潭州法華院記
梵閣寺常凖上人精院記
寺
九華山化成寺記費冠卿
九華山古號九子山崛起大江之東揖灊廬於西岸儼
削成於天外旁臨千餘里高峯峻嶺臣焉連岡走隴子
焉自元氣凝結幾萬斯年六朝建都此為關輔人視山
而天長山閱人以波逝其間聖后賢臣詠歌迭興言不
及者茲山屈焉開元末有僧檀號張姓自郡舒至為鄉
老胡彦請住廣度男女時豪所嫉長吏不明熒(疑)其居
而廢之時有僧地藏則新羅王子金氏近屬頂聳竒骨
軀長七尺而力倍百夫嘗曰六籍寰中三清術内唯第
一義與方寸合落髮涉海捨舟而徒睹茲山於雲端自
千里而勁進披榛援藟跨峯越壑得谷中之地面陽而
寬平其土黑壤其泉滑甘巖棲澗汲以示高潔曾遇毒
螫端坐無念有美婦人作禮饋藥云小兒無知願出泉
補過應視坐石石間潗㵫(二字一作逕過不視疑)時人謂九子神
焉素願寫四部經遂下山至南陵有俞蕩等寫獻焉自
此歸山跡絶人里逮至德初有諸葛節等自麓登峯山
深無人雲日雖鮮明居唯一僧閉目石室其旁折足鼎
中唯白土少米烹而食之羣老投地號泣和尚苦行若
此某等深過已出泉布買檀公舊地敢冒死請大師從
之近山之人聞者四集伐木築室煥乎禪居有上首僧
勝諭(一作瑜)等同建臺殿楩柟豫章土地生焉斷而斵之
珷玞琪瓊不求他山肆其磨礱開鑿澞(一作溪)澗盡成稻
田相水攸瀦為放生池乃當殿設釋伽文像左右備飾
次立朱臺掛蒲牢於其中立樓門以冠其寺丹素交彩
層層倚空嵒巒隊起於前面松檜陣横於後嶺日月晦
明以增其危雲霞聚散而變其狀松聲猿嘯相與斷續
都非人間也建中初張公嚴典是邦仰師高風施捨甚
厚因移舊額奏置寺焉本州牧賢者到寺(一作終)嚴師之
敬西江估客於雲外見山施帛若干疋錢若干緡焚香
作禮遥以祈祐師廣德焉况親承善誘感悟深哉旁邑
豪右一瞻一禮必獻桑土豈諸牧不合禮焉富商大族
(一作旅)輕其産哉道德感也本國聞之相與渡海其徒寔
衆師憂無糧發石得土其色青白不墋如麵夏則食兼
土冬則衣半火無少長畬田採薪自給中歲領一從者
居于南臺自緝麻衣其重兼鈞堂中榻上唯此而已池
邊建臺厝四部經終日焚香獨味深旨時年九十九貞
元十年夏忽召衆告别罔知攸適但聞山鳴石隕感動
無情及將滅有尼侍者来未及語寺中古鐘無聲墮地
尼来入室堂椽三壊吾師其神歟趺坐函中經三周星
開將入塔顔狀亦如活時舁動骨節若撼金鎻經云菩
薩鈎鎻百骸鳴矣基塔之地發光如火其圓光與其佛
廟羣材締構衆力保護施一金錢報一重果下為輪王
上登聖地昔有護法良吏洎施力僧檀越等具刻名于
石士疾殁代不能立殊績以濟衆又不能破餘財崇勝
因緣啄腥羶顧兒婦生為人非死為鬼責悲哉時元和
癸巳歲予閒居山下幼所聞見謹而錄之孟秋十五日
記
修香山寺記白居易
洛都四郊山水之勝龍門首焉龍門十寺觀遊之勝香
山首焉香山之壊久矣樓亭騫崩佛寺(集作僧)暴露士君
子惜之予亦惜之佛弟子耻之予亦耻之頃予為太(集作)
(庶)子賓客分司東都時性好閒遊靈跡勝㮣靡不周覽
每至茲寺慨然有完葺之願焉迨今七八年幸為山林
(一作水)主足償初心復始願之秋也似有緣會果成就之
噫予早與故相國元公(四字集作元相國)微之定交於生死之
間冥心於因果之際去年秋微之將薨以墓誌文見託
既而元氏之老狀其臧獲輿馬綾帛洎銀鞍玉帶之物
價當六七十萬為謝文之贄来致於予予念平生分文
不當辭贄不當納自秦抵洛往返者再三訖不得已乃
(集無乃字)回施茲寺因(一作固)請悲智僧清閒主張之命謹幹
將士(一作仕)復掌理之始自寺前亭一所登寺橋一所連
橋廊七間次至石樓一所連樓廊六間次東佛龕大屋
十一間次南賓院堂一所小大屋共七間凡支壊補缺
疊(集作壘)隤覆漏圬墁之功必精赭堊之飾必良雖一日
必葺越三月而就譬如長者壊宅鬱為道師化成於是
龕像無燥濕陊泐之危寺僧有經行宴坐之安遊者得
息肩觀者得寓目關塞之氣色龍潭之景象香山之泉
石石樓之風月與往来者耳目一時而新士君子佛弟
子豁然如釋憾刷耻之為者(集無者字)清閑上人與予及微
之皆宿舊也交情願力盡得知之感往(一作性非)念来歡(一作)
(歎)且贊曰凡此利益皆名功德而是功德應歸微之必
有以滅夙殃薦冥福也予應曰嗚呼乘此功德安知化
劫不與微之結後緣於茲土(一作西方)乎因此行願安知他
生不與微之復同遊於茲寺乎言及於斯漣然(集作而)涕
下唐太和六年八月一日河南尹太原白居易記
成都府新修福成寺記劉禹錫
益城有(集無有字)右門街(集作御)大逵坦然西馳曰石笋街街
之北有仁祠形焉直啓曰福成寺寺之殿臺與城之樓
交錯相輝綉干碧霄望之如崑閬間物太和四年蜀帥
非將材不修邊備南詔君長諜得内空乘隙坌入鬭于
城下或縱火以駭衆此寺乃焚高門修廊委為寒燼(集作)
(爐)如是者再歲帝念坤維丞相復来山川如迎父老相
識環視故地寺為燋墟遹興起廢之歎爰有植因之願乃
命主俸吏以吾緡錢三十萬為經營之基自公来思蜀
號無事時康歲稔人樂檀施公言既先應如决川乃傾
囊禇乃出懷袖勝因化愚惠(集作慧)力攝慳男奔女驟急
於徵令匠者度材以指衆徒藝者運思以役衆技斤鋸
磨礱丁丁登登陶者儲精圬者效能歘自火宅復為金
䋲沿故鼎新因毁成妍華夷縱觀萬目同聳既告訖役
公来(闕)雲鮮日潤輝映前後於是都人舞抃而謠曰
昔公去此福成以燬今公重還福成復宇民安軍治亦
如此寺庸可勿紀乎公實聞斯言遂折簡見命謹月而
日之時太和某年某月日大檀越具官封爵叚氏其他
發大願者程功董事者自中貴人及賓介(一作僚)將吏若
僧徒偕籍之而刻于石
柳州(石本有重字)復大雲寺記柳宗元
越人信祥而易殺傲化而偭仁病且憂則聚巫師用鷄
卜始則殺小牲不可則殺中牲又不可則殺大牲而又
不可則訣親戚飾死事曰神不置我已矣因不食蔽面
死以故戶易耗田易荒而蓄字不孳董之禮則頑束之
刑則逃唯浮圖(集作屠)事神而語大可因而入焉有以佐
教化柳州始以邦命置四寺其三在水北而大雲寺在
水南水北環治城六百室水南三百室俄而水南火大
雲寺焚而不復且百年三百室之人失其所依歸復立
神而殺焉元和十年刺史柳宗元始至逐神于隠遠而
取其地其傍有小僧舍闢之廣大逵逹横術北屬之江
告于大府取寺之故名作大門以字揭之立東西序崇
佛廟(集作室)為學者居會其徒而委之食使擊磬鼓鍾以
嚴其道而傳其(石本無其)言而人始復去鬼息殺而務趣於
仁愛病且憂其有告焉而順之庶乎教夷之宜也凡立
屋大小若干楹凡闢地南北東西若干畝凡樹木若干
本竹三萬竿圃百畦田若干塍治事僧曰退思曰令寰
曰道堅後二年十月十六日寺皆復就
復戒業寺記沈亞之
皇都左輔其屬縣朝邑縣令王鄆言能改作便民嘗(集作)
(當)有緇衣遷寺戒業民不便鄆復之初蒲寇李懷光既
虜其屬將收其散卒聚之長春宫城圜朝邑室廬皆殘
燼寺宇益毁其後緇衣以為居近郭苦遊兵乃聚黨與
謀遷之西岡縈垣侵社地又治殿廡諸墓墳壠當其下
者輙平去是時鄆為尉固止之緇衣之魁得他吏與交
通為助故尉終不能制日(一作因)縱其徒於民間為禍福
語以動惑之民無老幼男女争相率以奉所欲顧尉(集作)
(畏)已後耳及鄆為令乃元和七年也明年召緇衣宿老
師弟子與語曰緇衣之道非能逾仁義以無害故天子
許留國中前者緇衣無狀徙其居西岡之上侵社地壊
丘塚夫社國之尊祭也丘塚人之反本也今爾(集作而)曹
自為其居侵壊之是寧無害耶某昔争之不得身(一作故)
常慄慄抱痛願得自效以快意今能亟復幸善不能亦
且論擊矣民聞之皆大喜故以其年十一月悉還其故
九年余東適邯鄲走蒲關朝邑令為具(闕)前奉酒於
余因請以其事次於(集作于)文
院上
潭州法華院記于頔
長沙郡之安國寺寺之北偏法華院結構始畢光明弘
敞依之者有其旨乎即我湖南伯御史中丞楊公竭孝
思追大福報罔極于所恃也於戲萬法性離也言說非
法也然捨言說無以辯了義詮實相繇是經教生焉佛
說九部法華為最其逗機也韜靈珠於髻上指衆寳於
藏内藥草沐莖葉之雨諸子悅羊鹿之車其會真也以
開示悟入誘羣迷令得佛知見以會三歸一為上乘令
知法真際至於如是性如是相了緣起叩寂滅億劫諸
佛乃能知之其餘聲聞辟支如稻麻竹葦不得其微密
也若有受持讀誦勇猛堅固我為勝因果亦隨之即揚
州龍興寺阿闍梨靈祐鑽研歲久深解義趣常為寳函
以授信心仍大署其背曰功滿三千其道乃圓百福萬
善充塞沙界中丞先太夫人滎陽鄭氏以閨門尊重之
德奉西方清净之教歸命道士且業是經是(一作時)有明
晦我無間斷居無幾實盈其數焉常願極精慮罄泉貝
大依佛事共揚光烈嗚呼風樹之感霜露之悲入肺肝
者可勝道耶今位登方伯輕千乘之貴捐萬鍾之禄隳
心裂膽虔紹前志此所不敢一日而忘其親也先是此
地松竹葱蒨含絶世之異觀者百軰曾無頌聲公乘時
多暇高步廊廡密獲勝勢其心快然因心計手指付于
匠吏經時而成之堂殿崔嵬以切雲軒廊䆗窱而䟽風
皎嚴净而無塵若釋梵之天宫大德僧懷遠秀掩珪璧
操陵霜雪是故啓請為其主張加之以田産因之以臧
獲受用具足無遣乏相嘗聞於經曰造塔廟建形像旃
檀沉水彩畫裝鉸如是功德福不唐捐伏知必有以資
窈冥闢往路揮斥萬有騰陵三界巍巍尊識補賢聖處
信决定矣其或否者我教其誣乎恭惟先太夫人誠敬
齋莊高明惠和道可以裨補隂教禮可以綢繆婦則早
居穆伯之器有賢子三人始在童孺則自教誨非雅言
正味不道不食使中和淳粹之氣飽飫其腑藏焉故中
司洎令弟兵部郎中凝大理評事凌皆擢進士高第以
清風累德文學政事振休聲于宇内議者謂玉昆金友
如三山峙立三川横流焉後之君子非但寳地覩此誌
可以知上有聖謨之美下有大孝之嗣矣公永懷慟絶
不忍握管濡墨以文字自導其意見托序述乃惕然而
書之
梵閣寺常凖上人精院記符載
峯巒不巉峭無以為泰華院宇不嚴麗無以為梵閣此
寺之有此院猶頭之載冕弁目之懸眸子有闕是者謂
之顒昂丈夫其實誣之矣蜀郡豪也其民侈而夸者有
之其土腴而譁者有之偶得静地黃金以梯(一作賤疑作棧)梵
閣據龜城犀浦之間背郭六七里而遥擺喧傲俗已有
真趣及履吾之精院也非天雲而高非川澤而深非江
海而遠非山林而静滿庭多修竹古樹喬柯密葉扶疎
膠轕其下向有茅齋洞啓晨朝日出光照屋棟一聞鍾
磬焚香掃地其心泠然也亭午無人經行林中凡鳥不
来時聞(一作雲非)天風其形飄然也沉沉子夜清宵夐絶唯
餘皓月鋪軒洞牖其氣凝然也夫人之神不靈者耳目
泥也居處蕪也思慮昏也苟身棲清静(一作净)之域目睇
澄鮮之境心遊寂寞之地雖妄想有金城湯池之固不
得與吾為敵矣余為六塵組織困於懴洗嘗與一二善
友跳身此来高僧逹客微言相誘刹那之下我得(一作得我)
本性况復主人棲處偃仰動淹星歲哉院主姓瞿氏真
釋種也行業如圭璧標韻如松鶴毗尼大藏啓其關鎻
壇場之上鬱有風稱弟子以羸漏之質入旃檀之林嗅
聞馨香身意快樂故書美以示於道流欲使後之君子
遊其地覩其文明其人知余詞之不鹵莽也丁亥歲正
月辛卯國家郊天之日也試太常寺協律郎攝監察御
史符載厚之記
文苑英華卷八百十七
