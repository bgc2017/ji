文苑英華卷九百五十一宋李昉等編
職官十三
滄州刺史鄭孝本墓誌一首
華州刺史李懷讓墓誌一首
眀州刺史李長墓誌一首
處州刺史李公墓誌一首
饒州刺史趙郡李府君端墓誌一首
賀州刺史武府君充墓誌一首
滄州刺史鄭公墓誌銘孫逖
有唐之德讓君子曰原武男鄭公諱孝本字某滎陽開
封人也父曰荊州松滋令乾瓉松滋之父曰大志祕書
祕書之父曰華州刺史襄城公諱某世有令德時稱華
胄藩衍六姻阜昌百禄非夫緇衣之慶羔裘之仁平惠
之勲厲宣之親則孰能光宗保族若斯之盛也公秉彛
中和服義先訓孝惟不匱友則因心敦詩以言習禮以
立用此道也行於國施於政善氣潜暢清風高翔何嚮
不可所居則化矣始以眀經高第解褐潤州參軍厥初
奮庸克勤小物吏曹以文敏於從事也故與之縣授泗
州虹縣令魯人稱之璽(闕)降焉衛人賴之碑頌立焉先
大夫張文瓘人之望也典掌台衡督課郡國以公謀(疑作)
(課)為第一且曰雖居下邑聲(一無此字)聞上累(疑)繇天下長
吏樂以為式若占疑於龜筮如觀法於象魏矣特勅授
蒲州虞鄉縣令理如故迹帝是用臧乃詔公為隴右道
廉察使堪其事也又為本道使杜求仁特表薦以賢舉
也制授朝散大夫雍州鄠縣令已而永淳大饑關輔尤
甚能布其德而恤災人不離散下無捐瘠乃耕乃畝嗣
歲以登時皇儲監國多公善政特賜考詞褒異睿文光
被列郡榮之改懷州司馬歴夏州長史以母老乞罷官
優詔換瀛州長史東表不寧也命公為平州刺史兼充
使知營府度支營田刺郡實邊能成二事中土之作也
命公為洛陽令又轉洛州司馬理煩佐劇為則四方尋
以丁内難去職欒欒骨立人倫傷慟既練有制起復又
除洛陽司馬公泣血固讓不獲已強拜禮從恩奪而瘠
由哀甚忝君之命有以知奉上之心執親之喪有以見
過人之戚臣子之道仁遠乎哉尋除具州刺史轉安西
都護以疾不堪詣部改授滄州刺史公自重拜洛師再
臨河朔曾是遘閔常多移病隠几而敬讓興行閉閣而
奸邪銷釋德敷于下具丘多請禱之人功格于上滄海
有卧理之詔老氏云鎮之以無名之樸其在是矣聖歷
元年九月以致仕終於東郡之敦行里春秋六十有七
凡束帶在位三十餘祀理京師訓郊甸惠華夏清朔漠
九變復貫百度惟貞其養人也寬而栗其行已也儉而
一撫孤無隔於外姻博施不崇於内實盖德行之具美
而政事之首出壺遂深中未登漢皇之相國僑遺愛遽
感鄭人之泣公娶於王氏夫人曰琅邪君公正(二字疑)員
外令思之孫司刑大夫允夀之女稟訓齊大作嬪韓樂
淑慎威儀循守典禮雖貴膺展狄而躬事組紃有雞鳴
之賢有螽斯之盛自嬰晝哭遂契眀因忘心味禪悟理
根善總斯純懿貽厥高門宜錫難老何孤净德以開元
十八年五月終於東都懷仁里享年八十有四明年正
月某日合葬於某所從先塋也嗣子尚舍奉御暉之兵
部郎中倩之洛陽令偘之皆保世之主也克荷三徙之
訓俱登五命之服養極其樂喪盡乎哀閔騫之人無間
言石建之門傳孝道復見兹矣詩曰釐爾女士從以孫
子原武有焉銘之下泉表是真宅銘曰(闕)
華州刺史李公墓誌銘常衮
天垂將星著在三象國有武柄寧于四方授鉞其難止
戈斯重定封豕長蛇之孽致攀龍附鳳之功朱戟在門
黃金横帶命掌師旅化成公侯時有汧國公其人也公
諱懷讓字某盖漢將軍陵之後自五將失道家留隴山
千年于兹因引貴族戎帳之下華風在焉奕葉相乘久
雄朔北本枝必復終茂隴西公則成紀人也曾祖廣壯
武將軍右武衛將軍祖忠雲麾將軍左金吾大將軍贈
銀青光禄大夫太僕卿父俱定遠將軍右驍衛將軍贈
銀青光禄大夫秦府都督積其勲望休有令名上將虎
符延于三代列卿犀節(一作象)榮及九原後嗣其昌吾門益
大公生於陜右少以勇聞重懸弧四方之事有長劔三
軍之志去病籌略不學兵書賈達兒童即陳部伍人許
封侯之相時歸拜將之望安危成已任取富貴於掌上
一日千里豈徒然哉以良家子選羽林郎騎射絶倫材
官人侍射熊舊館戲馬前臺百步應弦兩驂如舞便繁
左右趨奉階闥姹(疑作秺)侯嘉漢市屬皇室艱難王師巡
狩侍執羈靮扈陪鸞輿節時見危捧六龍於岐下口陳
天命從五馬於回中披荆榛而執殳冐風雨而持盖中
原行在實掌禁戎領護鈎陳典司環列出入警蹕肅清
扞掫羽衛甚嚴軍容益振夜合搶壘曉開旌門擁佳氣
於月營横大風於天仗始自靈武至于扶風險阻屯蒙
未嘗離上削平休泰終契興王從收京師首列勲舊於
是出鎮左輔建牙近關扼天下之樞走山東之盜三秦
巨防萬里長城闢屯田於斥鹵強士馬於撫弊仁以理
軍不聞半菽知能料敵豈在前茅兼牧人御衆之才得
憂國奉公之禮竹符兼剖鈴閤長閑百城歌之政有經
矣公始自一命驟更秩舉其大者不可備書歴臨彰府
折衝射生供奉後以佐命功特授鎮國大將軍左羽林
軍大將軍知左神武軍事加特進兼鴻臚卿左神武軍
大將軍封汧國公又加開府儀同三司克潼關鎮國軍
使同華等州節度使華州刺史使又兼御史丞試殿中
丞尋拜御史大夫檢校工部尚書並(一作并)兼舊務雲從
龍風從虎以雄毅之略遇聖眀之主事與時並名與功
偕位極文武權分中外勲書甲令象列雲臺大丈夫特
達有如此者不知者夀謂之何哉廣德元年九月三日
薨于華州軍府春秋若干天子聞之輟朝興嘆特優命
數寵贈司空詔發輤車即日迎柩列辟卿士咸會喪焉
贈賻襚含有加故事京兆尹監護内謁者致以詞即以
其年十月四日陪葬建陵旌勲臣也將軍鹵簿司空法
駕鉦車介士前後鼓吹觀者稱榮懦夫增氣百官臨弔
畢集孔光之門五校送喪直至鄧宏之墓君臣之義厚
莫重焉有子四人前光禄少卿林光等孝因天性哀過
禮經克紹臧孫之後咸稱文氏之子史臣奉詔謹而誌
之銘曰
有唐上將佐命通侯降神太白稟氣清秋弓落飛雁劔
衝斗牛少年戴鶡上陌鳴騶綉衣朱襮越戟吳鈎入隨
夜警出從春蒐運屬艱難謀參締構善行無迹大勇不
鬭三輔功名五原恩舊家榮鼎食廟列金奏翠羽在庭
紫騮填廐寵私之盛誰出其右命所不與人之云亡萬
乘震悼三軍悲凉謁者歸賵羣公會喪特陪玄闕永祔
黃腸禮優同等恩茂舊章碑題蟲篆用紀龍驤
眀州刺史李公墓誌銘梁肅
大歷七年冬十月甲子前眀州刺史李公寢疾終于晉
陵之無錫私館嗚呼公諱長字某隴西狄道人其先自
凉武昭王玄盛七葉至皇朝工部侍郎岐州刺史義琛
生吏部郎中綰綰生蔡州長史贈宋州刺史某某生公
公生而聰眀治左氏春秋舉孝廉初任貝州參軍三遷
至國子主簿御史中丞盧奕司察甸服辟為從事天寶
十五年(集作載)大盜覆東周奕死節公遁脱而南會永王
璘都督江左諸軍雅知公材將署于幕以畫公告不能
無何璘果敗君子以公為知幾時肅宗在岐(集有政字非)朝
廷擢良吏以慰郡縣不限官次多即授印綬丞相韋見
素表公可用牧民詔攝安州刺史考績既成真拜均州
治中遷鄧州康允之叛南土大擾公會諸將以王命討
不臣尺兵不喪凶黨大壊宛節之間民到于今受其賜
上方勤恤下民重二千石之任不暇登公於朝由是歴
隨曹婺三州三州輯寧徵傳韓王王德既宣出為梓州
又换眀州時越初静瘡痍未復公務穡勸分人安懷之
及其去也如失乳育嗚呼公凡歴官一十有四其剖符
分憂者八享年七十其為人也剛毅寬眀惠和而清所
至之邦先以禮後以刑使人遷善遠罪而不知其止君
子曰古之良吏也初公無胤子命兄子某為後八年十
月某奉公之喪及葬於河南萬安山之陽夫人博陵崔
氏秦州掾孝之女既笄而歸于我以宣慈恭順享年五
十先公而殁公為眀州之二年以夫人之喪反葬萬安
至是祔焉禮也夫惟天地之道可久若陵谷則無不遷
也遂銘曰
於惟公先寔曰庭堅作舜五臣為唐八元周道不行伯
陽西遷晉失其政凉興勃焉武昭之孫宋州之子如珪
如璧如松如梓(集作杞)爰在下位令聞亹亹帝曰休哉命
牧南鄙在鄧有亂惟我行師寇戎既夷剖符于隨曹無
罷人婺有去思或傳或藩受命咸宜爰自東南薄言旋
歸謂天聰眀胡不愸遺節彼萬安松柏丸丸猗歟齊姜
同穴其間横峙惟崧旁流洛川銘勒金石永昭億年
處州刺史李公墓誌銘前人
公姓李氏諱某隴西城紀人也字曰公受其先在晉霸
西凉在魏侯姑臧長發有光乃盛(集無此字)熾而昌五代(集作)
(世)生秦王府戶曹贈太子舍人某以恭德垂裕實公之
大父水部郎中眉州刺史某以宏材廣化實公之烈考
禮部尚書襄陽席豫以大名謚文實公之外祖公生而
聰邁十六以黃老學一舉登第十八典校弘文二十餘
以金吾掾假法冠為孟侯皥湖南從事給事中賀若察
宣慰南方請公為寮佐其後宰東陽宣城二縣辟宣歙
浙東二府府主崔侯昭咨以小大之政由監察轉殿中
侍御史建中初朝廷釐飭百度高選尚書諸曹即拜公
金部員外郎選吏部張鎬(集作□非)節制大梁請公為介授
檢校吏部郎中兼侍御史使輟遂退耕瀍洛之間起家
除陜州刺史換處州刺史累陞至朝散(集作議)大夫爵隴
西縣男既授代家于鄱陽享年四十有八以某年月日
遘疾捐館夫人武城縣君清河崔氏生一女未齓公母
弟曰丹有季方之賢茹哀問卜以某年月日奉輤車歸
葬于洛陽某鄉原禮也嗚呼當漢道之盛賈誼董生桓
譚馮衍皆以高才鉅名或位淪下國或廢落田里夫豈
不遭眀時不識眀主哉盖運有通躓事有離合不可以
一經(集無此字)理言也惟公有孝友仁謙(集作謀)之德文學政
事之美卓立不羈之才竟委遲半塗僻典荒服且乏鄧
攸之嗣而終管輅之年時歟命歟可為慟哭者已始公
之孤喪過乎哀丁内艱也東陽之人飲(集作斂)公惠憫公
荼毒行泣賵(集作助)祭既除而止奉歸宗之姑惟敬與愛
(原闕)
饒州刺史趙郡李府君墓誌銘顧况
粤攷春秋叙事之實趙郡東祖源流甚長衛州刺史嘉
祚曾孫榮州刺史璿孫贈尚書即銛子諱端字公表官
由臺省興元少尹少府監出泉饒二州刺史參佐不書
略也貞元八年秋七月終于郡署年六十一眀年八月
庚申窆於鳳山之東原嗚呼神眀無質君子能通其意
以為教本仲尼闡教微言七十子揚大義去聖雖遠其
七十子之季孟乎至於饒禮將驅俗經以道俗饒之人
始有講睦之聲上員不弔纖(疑作殱)我渠喆昔桐鄉嗇夫
猶葬桐鄉桐鄉之人皆祠之今饒之葬如此嗚呼列章
載云精神天之久骸骨地之久此言骸骨滅其精神不
滅者何從心上變起而生展促常讀衆聖之書上於釋
典如川及海之無翻流蘧蘆(疑作爐)久處奮迅泥滓宜諸
精爽黜陟幽眀亦由是也夫人贊皇郡清河崔氏從其
子拭盡力哀敬記石陵谷永質天壤銘曰
蘭桂有叢以薰其風邯鄲舊氏厥祖惟東吁嗟府君其
命不融精神本天不在乎地舊國飛魂新塋掩隧逝不
可止哀何不既
賀州刺史武府君墓誌銘符載
武氏之得姓遠矣府君之世家貴矣左右僕射司徒太
尉尚書令楚僖王士讓之玄孫九江王弘度之曾孫納
言司徒同中書門下平章事定王攸暨之孫尚書膳部
員外郎徐州刺史勝之子外祖母為玄宗皇帝之姑皇
妣為肅宗之姨豫章之根大天津之流廣穠華靈潤鍾
于府君焉府君諱充字虚受墻岸魁峙操履堅峻藴之
文武辯有口才(一作藴文武盛材辯有口)喜立名跡以排難拯時為
事業始以高廕補兩館生解褐授洪州南昌尉操利刃
也次授潤州江寧尉馳驥足也自廣州司士掾轉陳州
錄事參軍甲子歲蔡賊希烈叛猛用兇器逆師至于襄
城遣禆將鄭貴以精卒一萬来逼我城焉刺史薛寶任
公如臂指憑公如金湯顧盼成丘陵呼嘯為矛戟寇用
懾息不得攻取井邑完固我之力焉俄而大梁陷兹地
孤險實慮吞奪遂馳謁劉宣武不免介胄而說之换兵
鬭騎動如響荅保安究竟我功(一作公)綽焉劉司徒嘉其
威毅咨其策畫延致幕府以為賓榮是時希烈赫然東
平勢雄或相寵亂以膏濟火公復驅皇華之車投之以
心膂論之以逆順張之以禍福示之以機宜祕謀飛辯
得走丸反掌之勢由是淄青致寧陵之師解陳州之圍
合匡君之力摧兇邪之氣破堅陣擒宿將平姦隙結歡
好誅逆將在兹一舉得不謂三寸之舌賢於百萬之師
乎司徒表其勲績亟聞乎闕下累遷尚書虞部員外郎
報功也無幾何丞相府除退歸鄭郊五六年間居易食
貧雖四方禮辟日至其戶不苟其所從也適值有土(一作)
(士)者懟其不答或用隂訕遂有臨賀之拜焉至郡教民
以慈愛易俗以禮讓達其志意通其嗜慾曾未朞歲大
用治理嗚呼南方氣炎春秋稍高冀遷元土養護餘齡
居任凡六霜竟困於足痺年六十九以貞元十八年夏
五月丙戍卒於官舍遺孤扶護以十九年秋七月戊子
葬於滎澤之廣武原禮也嗚呼才與命二者難并今古
其猶病諸上帝實司之為之奈何以公之行業誠信宏
才敏識宜躋上位利及庶物而纔止尚書郎二千石牢
落遠地竟至於殂纓紱之士愁憤慨息可勝道哉夫人
隴西李氏朝散大夫祕書丞和光之女母儀隂教輝華
士族先公數歲而殁至是而合祔焉嗣子曰異曰典温
厚謹良奉承家風茹荼毁瘠動中于禮從子沇貳其窀
穸之事以余為舅之友也見托為銘曰
悠哉悠哉位不勝才一郡𥚹小六年徘徊逸翮徒張高
風不来炎徼隕落縉紳悲哀舊檟新墳滎澤之隈冥冥
鸞鳳同棲夜臺
文苑英華卷九百五十一
