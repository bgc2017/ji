文苑英華卷八百八十一宋李昉等編
家廟二
馬公家廟碑一首相國崔群家廟碑一首
代郡開國公王涯家廟碑一首
馬公家廟碑李宗閔
元和十五年夏六月有詔天平軍節度使檢校禮部尚
書兼鄆州刺史御史大夫扶風縣開國伯馬公作三廟
於京師秋九月新廟成冬十月有一日命公母弟推攝
祭行陞祔之禮旣卒事推率其族人耋老相與言曰馬
氏之先以功名顯於周漢之際下魏晉氏族世寢衰今
公起自窮身遂爲方伯克有宗廟勤亦至矣願得銘之
於石以示後人俾其無忘艱難而世世享祀不絶其亦
可乎咸以爲然公名惣字會元扶風茂陵人也昔舜伯
益掌上下草木鳥獸歴夏殷周世不失職其後造父事
穆王有勞賜之趙城氏後七世至叔帶去周適晉事文
侯後三世生夙為晉王卿遂專國事後八世與韓魏三
分晉地建國稱王後五世趙之公族有名奢者將趙有
功封馬服君其子孫因别爲馬氏自奢七世至通爲漢
武帝侍中以二千石始自邯鄲徙茂陵於是属方(疑作右)
扶風故號扶風馬氏在三國時多仕於蜀更宋至宇文
周連連有人公之五代祖曰士儒爲隋江亳二州刺史
亳州生伯達入唐舉進士爲懷河内尉樂黃老長生之
說棄官從孫思邈遊隠于茅山河内生頠舉進士又舉
八科士於高宗天后朝爲御史尚書兵部郞属天下羅
織熾起以不證皇族罪用失其官已而歎曰吾雖不逢
吾子孫宜有達者兵部生光粹五歲而能詩舉進士爲
滎陽令功化甚美縣人傳之滎陽生皇考諱侅年十歲
則受左氏春秋日記萬言後方以經明行高歴仕諸侯
由檢校尚書職方郎中爲吉州刺史治行卓尤升聞于
朝進褒州名加賜命服竟以官卒公旣孤追念世業以
為五代祖有文才仕隋官不過群吏高祖父懷至道曾
王父有隂德欝積而未發王父皇考惠澤在人而皆存
不議於朝殁而祭於寢重祥累慶其不在兹乎乃刻心
自修以道迎天之休學明德成名聲四聞於諸侯辟書
交至公又言曰古之貧無以祭必求仁者之粟然則不
以其道雖日用三牲不如魚菽之為㓗也故在滑與中
貴人迕在閩不恊於柳冕以是濱于死而厄窮十年公
亦不悔憲宗即位知公之賢追刺泉虔二州以御史中
丞都護日南以國子祭酒觀察於桂以往升御史大夫
師于百越徵拜尚書刑部侍郎尋副丞相晉公討淮西
淮西平遂代晉公鎮其地加工部尚書治蔡州居一年
蔡人和且寧遷于許州而并有殷蔡朝京師留拜禮部
尚書華州刺史而為鎮國軍元和十四年齊寇始誅朝
廷以其地廣人衆易生摇動折其都府别為一道而分
曹濮之田以益之命爲師齊人之不廷于今六十年民
窮而無告兵驕而好亂公至則布以誠信示之法式纖
悉而不苟寬柔而有威居一年人盡安田益闢三軍百
吏上下有節上聞之進封扶風伯加銀靑光禄大夫復
追贈王父爲尚書工部郎中祖母韋氏爲扶風郡太夫
人封皇考為兵部尚書母鄭氏為榮陽郡太夫人以褒
寵之命立三廟備致祭以告成功鳴呼人之冨貴顯榮
以祀其先祖世多有之如公之超不失政終始如其志
者斯亦難矣得不謂之大孝乎明著後世可以無愧銘
曰
今皇帝即位六月東藩臣惣使使者上言有司以臣名
數謬登禮當廟祠皇帝曰昔我憲考聦明聖武兵衛四
出掃定郡邑愛敬忠良為民父母實命汝惣作藩于東
始平淮亂遂撫鄆封庇二邦仍世不虔民痛無告卒驕
而頑苞奸窺隙以萬以千汝來尸之莫不順然朕初即
位汝適報政疇汝爵邑書于功令惣拜稽首敢亂(疑)休
命皇帝曰咨無汝私蔡人不龔汝則治之齊人不安汝
則綏之勤亦至矣而賞何卑命汝爲伯即封於岐惣拜
稽首非臣之力陛下先臣實有明德臣蒙其慶幸以守
職皇帝曰咨我今有詔追榮爾先以昭爾孝啓爾土宇
錫爾宗廟惣拜稽首死無以報乃命季推作廟京師由
門及堂不偪不僣礱楹刻桷秩秩施施是卜是擇仲月
吉日三廟之主第升于室登降享獻䕫䕫齋慄公猶居
外推奉以行克薦誠敬如公在廷神祗安樂福禄來并
維公之興盖自諸生維艱維難乃克有成咨如(疑作汝)後
嗣無忘此銘
相國崔羣家廟碑牛僧孺
憲宗紀元十四年詔右相中書侍郎平章事清河公群
立家廟于長安崇業里廟三室粤五月二十二日天子
命以羊一豕一助奠太常出博士一人相禮儀即日加
贈烈考金部公尚書左僕射極顯親之榮錫教忠也先
是丞相清河公諏日卜牲致齋盥洗朝服立於阼階之
東司儀告辦宗祝讃事奉贈鄭州刺史府君神主祔於
第一室夫人樂平郡太夫人王氏配座室曰皇考廟奉
懷州刺史贈太子少師(一作今贈司空)府君神主祔于第二室
夫人魏國太夫人李氏配座室曰王考廟奉今贈太尉
府君神主祔於第三室夫人齊國太夫人盧氏晉國太
夫人王氏配座室曰考廟始迎嚴嚴卒事競凌俛興舒
於愉愉勿勿瞻虔俯慕肹蠁交格逮闇質明禮旣勿違
君子於是觀卿大夫之孝而知周德之所在矣廟第一
室曰鄭州公諱湛字湛然以德門淸閥冠當代之(疑作以)
弘度茂質儀搢紳以全用具業識文武釋褐常州武進
縣主簿累選穎川滎陽二長史動必中禮遷必以庸治
官將私皦皦矩矩歲終上能宰相啓公為壽州刺史未
被詔而公捐館為有德者之所哀痛第二室曰懷州公
諱朝字守(唐書世系表作懿)忠即鄭州公第二子也純粹凝秀
發爲菁華臨蒞不耀舉適大當蜀天寶羯起虎臣扞難
眎得士爲勇弱公以辟三府由試大理寺直攝監察御
史四遷檢校倉部郎中兼侍御史知鄭穎兩州節度使
觀察留後錄刺史事時副元帥梁國公抱玉以全師軍
岐下餼饋廪食悉責於公急須草草一呼三索應卒尤
翔了辨綽綽移試國子司業兼懷州刺史内殿召問賜
金紫龍之以基址大用未幾改檢校左庶子充河西隴
右粮料使是以志將疇謀陟岵以不及致詔恩重此露
前能優贈秘書監大夫家風行孝具於貞元中右相司
徒滎陽鄭公餘慶神道碑文第三室曰贈太尉公諱積
字實方懷州公之嗣子也善(一作習)史書五言詩爲文而
敏政建中牟德宗狩梁漢九州歲貢瑟縮不集上在廵
責賦稅急租庸包大夫表公嘗從二府事澄磨割剔以
靳靳於當時累請公以秘(闕)殿中侍御史為判官居
廣陵楊子運江南以超行在公號憂國厄晡旦自力蹄
馳檝飛職貢填路寇平謝免翛然脫履雖蹤希象外而
功行羶灼爲時湏速遂適無容矣三遷檢校金部郞中
司自陜以東水陸運會其年失仲弟哀踰於禮遂嬰疾
不起其後寵章七告身自司徒公冊贈太尉至於初終
密行具於舊相令太常趙郡李公絳神道碑文夫以鄭
州之厚仁懷州之器業金部之忠孝三良百行施豈無
集元和年清河公竟以全德文武恭忠温直憲宗外綏
華戎内接萬幾條網品例疎貫折折不質不要天下瞻
信立言者熾(疑作識)丞相之輔理而知三廟之遺憗遠矣
古者道施於仁則鏤於鍾彛書於簡編其或行浮而實
未稱者史氏闕逸乃必噫哀於謚誄發輝於文辭寄金
石存景行以備紀事者以之補採今清河公禎祥聖代
庸跡焯闡推始反本以崇宗祧規方豐菲一中於度牲
牷豆斝無有缺時春秋禘嘗盡忠盡敬猶以丕烈耿光
未克篆籒泣奉家老狀請隴西牛僧孺傳而誄之銘曰
昭昭成廟櫨松桷栢斵之磨之謹古不餙二門眈眈瞻
東應南周匝壖坦庭植冬陰三室峙扄肅槭嚴深濟濟
孝孫以時饗之簋斝豆籩旣具而宜恪恭聲聞如見如
疑明德馨香百福已來厥初大風齊太之遺支胤茂秩
累累而賢榮陽之仁河内之才太尉植行將開以先丹
元感靈乃儀鳳凰丞相厥生輔我唐章忠孝懋宣興時
太平耀榮祖宗以尊顯親旣祭則禮(一作祖)以敬如(一作加)
存牲牢具肥祝史贊神宗婦宗工整整平平祉祚之傳
若火移薪於萬斯年爰有記云
代郡開國公王涯家廟碑(文粹作興元節度使王公先廟碑)
唐制五等有爵服而無山川登于三事得立四廟備物
崇祀以交神明敬先報本以輔孝治有國之令典也惟
長慶三年前相國王涯(集粹作公)始卜廟於西京崇業里公
時鎮劔南東川上章曰(臣)涯官秩印綬品俱第三請如
式以奉宗廟制曰可是歲仲冬申命長男孟堅祔其主
于三室明年公入爲御史大夫復以十一月躬行蒸祭
間歲公出梁州就拜司空禮崇異數廟加常祀(文粹作祀室)
大和二年增新室旣成祔顯考于宗(二本作)位告饗由禮
觀之者以為世程第一室曰上儀同幽(集作豳)州别駕府
君諱元(文粹作光)政以(闕)陵崔氏配第二室曰湖州安吉
縣令贈尚書刑部員外郎府君諱實以妣贈扶風縣太
君馬氏配第三室曰朝散大夫青州司馬贈戸部侍郎
府君諱祚以妣贈武威郡太夫人賈氏配第四室曰温
州刺史贈大尉府君諱晃(二孝作晃)以妣贈魯國太夫人博
陵崔氏配初周靈王太子晉遇浮邱公化爲神僊時人
號曰王家其後遂以命氏顯於秦者王(文粹作日)翦三世將
秦師子孫分居晉代間東漢有徵君覇覇孫甲亦號徵
君徙居祁縣爲著姓故至于今為太原人自漢涉魏益
以熾昌凡十葉至後魏度支尚書廣陽侯問廣陽有二
子神念神感神念南奔梁神感北仕齊惟儀同府君廣
陽侯五代孫也唐興于太原實從義旗佐成王業故有
開府儀同之寵惟刑部府君以功臣子理二邑不躋貴
仕故有錫羡後大之祥惟戸部府君幼孤以孝聞於鄉
曲未冠以文售於(文粹作于)有司由前進士補延州臨安縣
主簿會詔徵賢良策在甲科授&KR0801;州饒陽尉歲滿遷渭
南尉天后在神都而東畿差重遂由渭南轉河陽適逄
建萬像神宫甸内吏分董其役因上書切諫繇是名益
聞開元初以大理司直馳軺車聮讞大獄閩禺朔漢(文粹)
(作漢)所至(文粹作至止)决平早以欒棘傷生晩成劇恙樂就夷
曠故不至大官惟大尉府君生於治平時以文學自奮
年十有五賁然從秋賦明年春升名于司徒又一年玄
宗御層樓發德音懸文詞政術科以置髦士府君策最
高授太常寺太祝未幾(闕)以能通道德南華冲虛三真
經進盩厔尉天寶中歴左(文粹作右)拾遺左補闕禮部司駕
二外郎屬幽陵亂華連(二本作遣)兵南服因佐閩粤改檢校
比部郎中行軍司馬時中原甫寧江南爲吉地二千石
多用名德乃以府君牧温州朝廷虛公卿以俟高第及
聞永嘉人輟舂罷社薦(集作搢)紳間以不淑相吊焉雖位
負于道而邁德垂矩後之人得以續祚不揚之其儲休
啓祐有自云爾生三子皆聦明絶人長曰沼以神童仕
至檢校禮部郎中次曰㓗以竒(集作某)文仕至國子祭酒
今代郡公實季子也早在文仕籍射策連中咸世其家
貞元中德宗聞其名自藍田尉召入禁中視草厥後三
典書命再參内廷憲宗噐之付以國柄翊贊有道雖册
免常居大僚今年自梁州請覲上思用舊臣為羽儀遂
領太常其公府如故以一心事六君顯官重務靡不揚
歴且夫起諸生至三公而心愈卑道益廣出授黃鉞以
臨(集注作伯)諸侯入服華章以謁家廟追崇極大位血食備
多室享全榮而奉詔薦嗚呼公侯之孝歟宜書廟噐以
視橋公之三鼎其辭曰
閟宇神庭䆳淸而嚴上公之儀四室眈眈犧以㓗牲粢
以大糦交神尚敬合魄尚氣子姪宗工駿奔奉事副笄
侈𬒮儼恪居次孝孫兢兢執爵而升以祼以擩(文粹作濯)以
伏以興水陸具來羶薌畢登列于圜方其氣增增乃初
蒸嘗(二本作乃禴乃嘗)敬而追遠二昭二穆孝以尊本瞻瞻几
幄蹜蹜堂閫禮成起慕涕落玄衮濡露踐霜誰無永懷
不如逹者哀與榮偕逄時奮庸誰不得位不如仁人以
道為貴惟公之逹兮名以顯親惟公之仁兮德以澡身
六朝之淸臣一代之全人宜其世家翼亮(二本作翼翼)振振
罔不恭肅(集作肅祗)祗于廟門(集作于廟之門)
文苑英華卷八百八十一
