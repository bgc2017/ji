文苑英華卷二百八十一宋李昉等編
送行十六
喻鳬六首李商隠一首
薜逢七首姚鵠四首
項斯四首趙嘏十四首
馬戴六首顧非熊六首
薛能九首
送武㲄之邠寧喻鳬
戍路少人蹤邊烟澹復濃詩寧寫别恨酒不止離容鷰
拂沙河柳鴉啼石窟鐘悠哉一遐(集作暌)阻山疊虜雲重
以下六篇並見集本
送賈島往金州謁姚員外前人
山光與水色獨往此中深溪瀝椒花氣巖盤漆葉隂瀟
湘終共去巫峽羡先尋幾夕江樓月元暉伴静吟
送友人罷舉歸蜀前人
憔悴滿衣塵風光豈属身賣琴紅粟貴看鏡白髭新棧
畔誰高步巴邊自問津悽然(集作恓恓)莫滴血杜宇正哀春
送衞尉之延陵前人
草木正花時交親觸雨辭一官之任遠盡室出城遲乳
滴茅君洞鴉鳴(集作啼)季子祠想知佐理暇日有詠懷詩
送越州高錄事前人
官曹權紀綱行李半舟航浦溆潮來廣川原鳥去長筍
成稽嶺岸蓮發鏡湖香澤國還之任鱸魚浪得嘗
送潘咸前人
時時齎破囊訪我息閒坊煮雪問茶味當風看鴈行心
齊山鹿逸句敵柳花狂堅苦今如此前程豈渺茫
別薛巖賓李商隠
曙爽行將拂晨清坐欲凌別離真不那風物正相仍漫
水清(集作任)誰照衰花淺自矜還將兩䄂淚同向一忩燈
桂樹乖真隱芸香是小懲清規無以况且用玉壺冰
送西川梁常侍之新築龍山城并錫賚兩州刺
史及部落酋長等薛逢
聖主憂夷貊屯師剪束欽(浪吉一名束欽)皇家思眷祐星使忽
登臨用命期開國違天必釁碪化湏均草樹恩不間飛
沉束馬凌蒼壁捫蘿上碧岑瘴川風自熱劔閣氣長隂
迅瀨從天急喬松入地深仰觀唯一逕俯瞰即千尋水
作新城帶山爲故壘襟東開洞君聽南闢納蠻心渥澤
濡三部(謂三王部落)衣冠化兩林帶文雕白玉符理篆黃金
鳥道經卭𤏡星纏過觜參廽軒如(一作知)睿奬休作苦辛
吟
送西川杜司空赴鎮前人
黑眉元髮尚依然紫綬金章五十年三入鳳池操國柄
八分龍節付兵權東周城闕中天外西蜀樓臺落日邊
莫遣洪鑪曠真宰九流人物待陶甄
送司徒相公赴闕前人
承相銜恩赴闕時錦城寒菊始離披龍媒舊識朝天路
鷄樹長虚入夢枝十載殿庭連步武兩來庸蜀撫疲羸
莫愁中土無人識自有明明聖主知
送封尚書節制興元
大封茅土鎮褒中醉出都門殺氣雄陌上晩花迎虎節
馬前新月學彎弓珂臨響澗聲先合旆到春山色更紅
欲識真心報天子滿旗全是發生風
送靈州田尚書前人
隂風獵獵滿旗竿白草颼颼劔氣攅九姓羌渾隨漢節
六州蕃落從戎鞍霜中入塞琱弓硬月下翻營玉帳寒
今日路傍誰不指穣苴門戶慣登壇
座中走筆送前蕭使君前人
笙歌慘慘咽離筵槐柳隂隂五月天未學蘇秦榮佩印
却思平子賦歸田芙蓉欲綻溪邊臉楊柳初迷渡口烟
自笑無成今老大送君墮淚郭門前
重送徐州李從事商隱前人
曉乘征騎帶犀渠醉别都門摻袂初蓮府望高秦御史
柳營官重漢尚書斬蛇澤畔人烟曉戲馬臺前樹影疎
尺組掛身何用說古來名利盡邱墟
送人歸吳姚鵠
東吳與上國萬里路迢迢為(集作偶)别晨昏久全輕水陸
遥湘隂島上寺楚色月中潮到此一長歎(集作望)知君積
恨銷以下四篇並見集本
送石貫(集作賈)歸湖州前人
同志幸同年高堂君獨還齊榮恩未報共隱事應閒訪
寺臨湖岸(集作上)開樓見海山洛中推二陸莫久戀鄉關
送劉耕歸舒州前人
四座莫紛紛湏臾岐路分自從同得意誰不惜離群舊
國連青海歸程在白雲棄繻當日路應競看終軍
送黃頗歸袁州前人
莫倦連朝在醉鄉孔門多戀惜分行文章聲價從來重
霄漢途程此去長何處聽猿臨萬壑幾宵因月滯三湘
鑪峯若上應相憶不得同過惠遠房
送殷中丞遊邊項斯
話别無長夜停燈聞曙鴉巳行難避雪何處合逄花隴
寺門多閉羌樓酒不賖還湏問邊將誰擬静塵沙
送顧逄尉永康前人
作尉猶年少無辭去路賖漁舟縣前泊山吏日高衙夏
景臨溪寺秋聲織紵家行程湏過越應醉鏡(一作滿非)湖花
送歐陽衮歸閩前人
秦城幾年住猶著故鄉衣失意時曾識成名後獨歸海
秋蠻樹黑嶺夜瘴禽飛為學心難滿知君更掩扉
送苖七求職前人
相逄不得三廻笑風送離情入剪刀客路最能銷日月
夢魂空自怕波濤獨眠秋寺琴聲急遠拜城隍劔氣高
去去緣多山與海鶴身寕不為飛勞
送令狐郎中赴郢州趙嘏
佐幕才多始拜侯一門清貴動神州霜蹄曉駐秦雲斷
野旆晴翻郢樹秋幾處塵生随候騎半江帆盡見分流
大馮罷相吟詩地莫惜頻登白雪樓
送張文新除温州前人
東晉江山稱永嘉莫辭紅旆向天涯凝絃夜醉松亭月
歇馬曉尋溪寺花地與剡川分水石境將蓬島共烟霞
却愁明詔徵非晩不得秋來見海槎(集作乘秋見海槎)
共烟霞(共集作接)
送滕邁郎中赴睦州前人
郡齋秋盡一江横頻命郎官地更清星月去隨新詔動
旌旗遥映故山明詩尋片石依依晩帆掛孤雲杳杳輕
想到釣臺逄竹馬只應歌詠伴猿聲
送蕭俛相公歸山前人
眼前軒冕是鴻毛天上人情謾自勞脱却朝衣便東去
青雲不及白雲高
送王龜拾遺謝官後歸滻水山居
前人
水邊殘雪照亭臺臺上風襟向雪開還似當時姓丁鶴
羽毛成後一歸來
送剡客前人
兩重江外片帆斜數里林塘遶一家門掩右軍餘水石
路横諸謝舊烟霞扁舟幾處逄溪雪長笛何人怨(一作思)
柳花若到(一作到日)天台洞陽觀葛洪丹井在雲涯(集作丹竈在雲)
(涯)
送盧緘歸揚州(集作盧鍼)前人
曾向雷塘寄掩扉荀家燈火有餘輝關河日暮望空極
楊柳渡頭人獨歸隋苑荒臺風褭褭㶚陵殘夢雨依依
今年春色還相悞為我江邊謝釣磯
李先軰擢第東歸有贈送前人
金榜前頭無是非平人分得一枝歸正憐日煖雲飄路
何處宴廻風滿衣門掩長淮心更遠渡連芳草馬如飛
茂陵自笑猶多病空有書齋在翠微
送李裴評事(集夲無李字)前人
塞垣從事識兵機只擬平戎不擬歸入夜笳聲含白髮
報秋榆葉落征衣城臨戰壘黃雲晩馬渡寒沙夕照微
此別不應書斷絶滿天霜雪有鴻飛
白髮(集作素髮)城臨(集作城連)此别(集作别後)
送同年鄭祥先軰歸漢南(時恩門相公鎮山南)
前人
年來驚喜兩心知高處同攀次第枝人倚繡屏閒賞夜
馬嘶花徑醉歸時聲名夲自文章得藩閫曾勞筆硯随
家去恩門四千里只應從此夢旌旗
送沈單作尉江都前人
煬帝都城春水邊笙歌夜上木蘭船三千宮女自塗地
十萬人家如洞天熖㷔花枝官舍晩重重雲影寺墻連
少年作尉湏矜慎莫向樓前墜馬鞭
送李藴赴鄭州因獻盧郎中(又玄集作中丞)
前人
僕射陂西想到時滿川晴色見旌旗馬融閒卧笛聲遠
王粲醉吟樓影移幾日賦詩秋水寺經年草詔白雲司
唯君此去人多羡却是恩深自不知
到時(集作别時)草詔(集作起草)
送韓絳歸淮南寄韓綽先軰前人
島上花枝繫釣船隋家宫畔水連天江帆自落鳥飛外
月觀静依春色邊門巷草生車轍在朝廷恩及鴈行聫
相逄且問昭州事曾鼓莊盆對逝川
且問昭州事(集作莫問揚州事)
送薛耽先軰歸謁漢南前人
雲繞千峯驛路長謝家聫句待檀郎手持碧落新攀桂
月在東軒舊選牀幾日旌幢延駿馬到時冰玉動華堂
孔門多少風流處不遣顔回識醉鄉
送田使君出蔡州馬戴
主意思政理牧人官不輕樹多淮右地山遠汝南城望
稼殷田隔登樓楚月生懸知蔣亭下渚鶴伴閒行
送吕郎中牧東海郡前人
假道經淮泗檣烏逐隼旟蕪城沙菼接波島石林疎海
鶴公庭下夷人遠岸居山鄉足遺老佇聽薦賢書
送人遊蜀前人
別離楊柳陌迢逓蜀門行若聽清猿後應多白髮生虹
霓侵棧道雨雪雜江聲過盡愁人處烟雲是錦城
送狄參軍赴杭州前人
新官非次受聖主寵前勲關雪發車晩風濤挂席聞海
門山疊翠湖岸郡藏雲執簡從公後髯參豈勝君
送從弟(一作叔)赴南幕前人
洞庭秋色起哀狖更難聞身往海邊郡帆懸天際雲炎
州羅翠鳥瘴嶺控蠻軍消息來非易堪悲此路分
雪中送青州薛評事前人
臘景不可犯從戎難自由憐君急王事走馬赴邊州嶽
雪明日觀海雲冐營邱慙無斗酒瀉敢望御重裘
送杭州姚員外顧非熊
浙江江上郡楊柳到時春塹起背城鴈帆分向海人嶠
雲侵寺吐汀月隔樓新静裡更何事還應詠白蘋
送朴處士歸新羅前人
少年離夲國今去已成翁客夢孤舟裡鄉山積水東鼇
沉崩巨岸龍闘出遥空學得中華語將歸誰與同
送馬戴入華山前人
古木亂重重何人識去蹤斜陽收萬壑圓月上三峰雲
裏泉縈石牎間鳥下松唯應採藥客時向此相逄
送喻鳬春歸江南前人
去年登第客今日早春歸鸎影離秦馬蓮香入楚衣里
閭争慶賀親戚盡光輝唯我門前渚苔應滿釣磯
送友人及第歸蘇州前人
見君先得意希我命還通不道才堪並多緣蹇共同鶴
鳴荒苑内魚躍夜潮中若問家山路叨連震澤東
送皇甫司錄赴黔南幕前人
黔南從事客禄利先來饒官受外臺屈家移一舸遥夜
猿聲不斷寒木葉微凋遠别因多感新郎倍寂寥
送浙東(集作西非)王大夫薛能
天爵擅忠貞皇恩復寵榮遠源過晉史甲族夲緱笙亞
相兼尤美周行歴盡清制除天近曉衙謝草初生賓客
招閒地戎裝擁上京九街(集作衢)鳴玉勒一宅照紅旌細
雨當離席遥花顯去程佩刀畿甸色歌吹舘橋聲騕褭
從秦賜艅艎到汴迎步沙逄霽月宿岸致嚴更渤澥流
東鄙天台壓属城衆談稱重鎮公意念疲甿井邑曾多
難瘡痍此未平察應均賦歛迯必復桑耕隼重權兼帥
鼉雄設有兵越毫隨厚俸剡硾得尤名(近相傳𢷬熟紙名硾)夜蠟
(集作獵)州中宴春風部外行香奩扃鳳詔朱篆動(一作進)龍
坑報後功何患投虚論素精徵還真指掌感激自關(集作)
(閒)情舊業懷昏作微班負旦評空餘騷雅事千古傲劉
楨以下九篇並見集本
送李殷遊京西前人
立馬送君地黯然愁到身萬途皆有匠六義獨無人莫
怪敢言(集作言如)此已能甘世貧時來貴亦在事是掩何因
投刺皆羈旅遊邊更苦辛岐山終蜀境涇水覆蠻塵埋
沒飡湏強炎蒸(集作凉)醉莫頻俗徒欺合得吾道死終新
展分先難許論詩永共親歸京稍作意充斥犯西隣
長安送友人之黔(疑作湖)南前人
衡嶽猶云過君家獨幾千心從賤遊話分向禁城偏陸
路終何處三湘在素船琴書去迢逓星路照潺湲臺鏡
簮秋晩盤蔬飯雨天同文到鄉盡殊國共行連後會應
多日歸程自一年貧交永無忘孤進合相憐
送胡澳下第歸蒲津前人
無媒甘下(集作不)飛君子尚麻衣歲月榮終在家園近且
歸山光臨舜廟河氣隔王畿甚積湯原思青青宿麥肥
(湯原故地)
送馬戴書記之太原前人
一曲大河聲全家幾日行從容長約夜差互忽離城鎮
北湖沙淺途中霍嶽横相於莫已泛詩句負雄名
送進士許棠下第東歸前人
長安那不住西笑又東行苦似貧無計因何事有成雲
峯天外出江色草中明謾忝相知分吾言世甚輕
送劉駕歸京前人
相逄聽一吟惟我不降心在世憂何事前生得至音蒲
多南去遠汾盡北遊深為宿關亭日蒼蒼曉欲臨
送李溟出塞(見二百九十九卷)前人
送李涪廵官歸永樂舊居前人
羡君歸處(集作去)五峯前往往星河實見仙麥隴夏枯成
廢地棗枝秋赤近高天山泉飲犢流多變村酒經蠶味
可憐曾託道門終却住步虚聲裡寄閒眠
文苑英華卷二百八十一
