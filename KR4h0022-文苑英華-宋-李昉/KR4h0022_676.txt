文苑英華卷六百七十七宋李昉等編
贈答上
梁貞陽侯與王太尉僧辨書一首
為王僧辨答貞陽侯書一首
梁貞陽侯答王太尉書一首
與王僧辨書一首
梁貞陽侯重與王太尉書一首
王僧辨答貞陽侯書一首
梁貞陽侯與陳司空書一首
代陳司空答書一首
梁貞陽侯重與裴之横書一首
裴之横答書一首
與徐陵薦方圓書一首
答周處士書一首
答諸求官人書一首
梁貞陽侯與王太尉僧辨書徐陵
淵明頓首頓首昔自天狼炳曜非無戰陣之風參虎揚
芒便有干戈之務至於夏鍾夷羿周厄犬戎漢委珠囊
秦亡寳篋彰於史籍可得而聞未有國家殱危遂若當
今者也我大梁膺龍圖而受命御鳳邸以承天軒頊比
於諸王湯武方於兒戱三光有乂四海無波靈貺咸臻
表衷褆福非日非月蒼生仰其照臨如雲如雨天下蒙
其恩蔭而屯亨有數剝極為災梟獍豺狼肆逞兇逆後
主誕資上聖光啓中興大剪仇讎方平宗社雖復瀟湘
舉斧庸蜀彎弓凡厥兇徒誰不殱撲豈圖天未悔禍喪
亂荐臻羌虜無厭乘此多難虔劉我南國蕩覆我西京
奉問驚號肝膽崩潰雖復金行板蕩火政淪亡綠林青
犢之羣黑山白馬之卒八王故事曾未混淆九州春秋
誰云禍亂昔隆周從播皆憑晉鄭之功強漢阽危終假
虚牟之力今者武皇之子無復一人藐是孤孫還同三
叛等子頽而為暴同劉芳而入關乞命諸戎勢何支久
孤宗室之長爰自布衣皇運之初彌承天德何則據鞍
輟哭雖紹覇圖獨居掩涕終討家怨孤二三昆季方可
(一作爾)戴天被此恩慈如何酬答所以徐彭之役不希輕
軀哀荷之誠久聞朝聽况復邦家不造至此横流宗社
無依何所逃責因以提戈負劒卧泣行號言念荆巫志
雪讎恥大齊觀書有洛輯瑞榮河功格蒼旻德滿天地
慈孝之道通於百靈仁信之風覃於萬國是以日月所
照舟車所通候海水以來賓瞻蒼雲以奉貢昔自軒農
炎昊曾無宣國之規虞夏商周非有伐戎之略豈知華
夷仰德遠近同心榖價無堯湯之憂糧儲同水火之賤
精兵利器勢勇雷霆天馬龍媒量比山谷斯固開闢已
來未之有也至於親鄰之道夙契逾深無改曩懷尊感
彌篤以為興亡繼絶事昞前經推擇庸虚命守宗禩(疑)
方欲仰憑神武清我寇讎旨喻難違諸懷更恧明公誕
膺時運光贊本朝勒瑞姜璜書名何鼎故以通期管樂
宜契風雲戮不世之渠兇殱滔天之巨寇重以三湘放
命七國連從征旅東西必翦妖逆雖復棧道木閣田單
之奉舊齊綰璽將兵周勃之扶隆漢中宗佐命俱畫丹
青光武功臣皆懸星象非貔非虎之封同心同德之勞
校彼功庸曾何髣髴但與在與亡期於體國喪君有君
寧容無主夙承所立猶則孱蒙天步方難寧可弘濟自
淹留大國志荷恩私朝夕宫闈預奉顔色黃河白日亟
亶誠言分災䘏患事非虚旨但善相小國終資大賢定
我邦家繄公是賴淮流不竭豈獨琅琊望能喻此衷懷
思之無忽近陸君士有啓陳其禍亂朝旨即命河東王
岳等勒率熊羆便相抵赴道阻且長雖無之及所聞西
浮夏首便當險隘之衝南捍巴陵方拒窺窬之寇上黨
王皇齊寵弟是號宗英親御戎軒遠于將送裴侍中英
起淮南貴族兼事戎行躍冀馬者千羣披燕犀者萬隊
來自河陽曾不旬日持節徐武潼三州諸軍事散騎常
侍明遠將軍東徐州刺史始興縣開國侯湛海珍等並
前朝舊將夙著勲庸推轂海邊屬是喪亂雖復拔身有
道志雪朝怨咸預戎行共指鄉國江淮舊隸悉已招擕
方禀英謨共翦讎難去月將晦便届夀春已具舟師將
臨江浦使人入境行陳所懷揆日覘光遲枉還牘當使
宗祊有主余同小白之勲家國無虞公保阿衡之貴何
其美也豈不休哉言念此私但以號咽蕭淵明頓首
(此篇英華元編在六百八十二卷邊防門今移于此庶幾贈荅相應)
為王太尉僧辨荅貞陽侯書
孤子僧辨頓首頓首席威卿反命具有奉答馬嵩仁至
又奉去月二十八日誨增用傾悚秦為不道西都失守
率土臣妾莫不驚惶喪君有君實惟典禮繼世嗣歷明
於通誥所以百辟羣司四方岳牧共立大計僉議所歸
故紹晉安殿下用傳寳祚樹立之宜無由遠謀鄰國足
下宗枝蕃戚德譽早隆既身限北庭事隔匡贊今者借
助齊主揚旆南轅但嗣守洪基即既其主若阿衡帝載
誠所推揖弘佐中興誰曰不可所望齊朝永存信誓謹
當命北舟人奉迎麾駕無容進枉齊兵遠於江表仰冀
弼諧時政用極奮庸但江東之地數千餘里民附國險
水陸衿帶若舊京從命楊徐承旨又恐西南之地二十
餘州不即威懷容為齊國之患而糧裹之宜更遲動靜
祗展之日冀在一二謹因馬嵩仁并遣真威將軍通直
郎散騎常侍馬瑱口宣諮述孤子王僧辨頓首頓首
(按陳書徐陵傳齊送貞陽侯蕭淵明為梁嗣遣陵隨還僧辨不納淵明往復致書皆陵詞今僧辨答)
(書恐非陵作後同)
梁貞陽侯答王太尉書
姜常侍暠至復枉去月三十日告具公所懷良以慨息
孤雖庸薄不及通賢猶曰生民寧無心識自皇家禍亂
亟積寒暄九州萬國之人蟠木流沙之地莫不行號卧
泣想望休平何况於孤預在宗室家荷報雪之恩身蒙
鞠養之愛者先皇之慈也烝嘗不絶於私廟子弟得嗣
於南藩者後主之惠也朱方之地建業之都誰家丘陵
誰家宫廟豈有為人臣子荷此恩靈親執干戈自殉家
國公之忠孝信感人神公之盟誓事同懸象雖復宗盟
不造骨肉為讎安可相期盡如蕭詧耶古者天子六軍
是為萬乘今日凶荒致闕斯禮偏禆將校尚握精兵州
郡官曹各有交吏未有居稱扆座行曰乘輿遂無五尺
之童高謝千人之長於公明允意復云何國家彫荒既
乏屯衛皇齊與睦幸惠優矜何乃自起趦趄苟違鄰德
克勘禍亂欲立功名咸自軍師豈在芻隸湛海珍等前
朝舊將差匪齊人分給羸兵即是梁甲非云背信豈曰
渝盟朝野羣雄何所擕貳且公天資命世再造皇家梁
代之桓文蕭宗之伊管誰其遠近不禀英謨(一作謀)如有
姦回正速齊斧尚何憂於共工何畏於有苗哉所覽來
書既為疑難上黨王恭承朝旨不敢相同方篤鄰和不
容全異如須减損更遲行人張廷尉種等所具此無多
及蕭淵明頓首
與王僧辨書
太清六年六月五日孤子徐君(君疑是古人自稱如王績書中亦作王君又一)
(本作名當考)頓首昔者雲師火帝非無戰陣(一作伐)之風堯誓
湯征咸用干戈之道至於摇山蕩海驅電乘雷殱厥兇
渠無虧皇極若夏鍾夷羿周厄犬戎漢委珠囊秦亡寳
鏡然則皆聞之矣未有膺龍圖以建國御鳳邸以承家
二后欽明三靈交泰而天崩地坼妖寇横行者也自古
銅頭鐡額興暴皇年檮杌窮竒流災中國王彌石勒吞
噬關河綠林青犢之羣黑山白馬之衆校彼兵荒無聞
前史八王故事曾未混淆九州春秋非去禍亂我皇受
命中興光宅天下泰寧𤨏𤨏安敢執鞭建武栖栖何其
扶轂抑又聞之陶唐既作天歸鳥啄之臣豐畢將興特
挺鷹揚之佐明公量包金鉉神表玉璜儷衮欽才平階
佇德固以留連管樂惆悵風雲濡足維時投竿斯在去
歲兇徒不騁言次巴丘鼓聲聞一柱之臺烽火照三休
之殿公則懸麾羽扇猶對投壺戎羯咸奔鯨鯢俱翦樓
船萬軸還繫昆明胡馬千羣皆輸長樂於是乎夏首西
浮雲行電邁彭波東滙谷靜山空扼鵲尾而據王畿登
牛頭而掃天闕漸臺偽帥仍傳首於帝京郿塢元兇咸
刳腸於軍市青羌赤狄同卑豺狼胡服夷言咸為京觀
公園陵盡拜忠貫長沙神主咸安勲踰高密重以秦宫
既獲魯殿猶存闢綠草於應門開青槐於武庫長安五
陵之族鄠杜六遷之民襁負而歸都㕓斯滿鬻脂藏脯
遊騎繫鍾故市新城飛甍華屋東莞舊宅人識桑榆南
頓荒田家分禾黍豈止鄉名榖熟邑號禾興而已哉若
夫卦起龍文書因鳥跡劬勞王室大拯生民自開闢以
來未之有也雖十六才子明允篤誠八百諸侯專心同
德中宗佐命俱畫丹青光武功臣皆懸星象棧道木閣
田單之奉覇齊綰璽將兵周勃之扶強漢壤蟲之比黃
鵠轍鮒之仰河宗未足云也孤子階(一作實)緣多幸叨簉
皇華鄉國屯危公私燋廹邳肜(肜彤異音漢書作彤)之切長亂心
胷徐庶之祈終無開允既而屏居空館多歴歲時疊犯
幽祗躬當勦滅何圖釁咎災極蒼旻號慕煩冤肝腸(一作)
(腹)屠殞酷痛奈何無狀奈何惟桑與梓翻若天涯杖柏
栽松悠然長絶明明日月號叫無聞茫茫宇宙容身何
所窮劇奈何自忝膺嘉聘仍屬亂離上下年尊偏嬰此
酷昔人迎門請盗恒懷廢寢之憂當輓輿親猶有危途
之懼况乎逆寇崩騰京師播越興居動止長隔山河朝
夕饘&KR1246;誰經心眼程糜不繼原粟何資瞻望風雲朝夕
嗚咽固乃遊魂已謝非復全生餘息空留非為全死同
冰魚之不絶似蟄蟲之猶蘇良可哀也良可哀也自東
都紹漢南亳興殷修好徵兵彌留星琯韓宣范武方駕
連鑣蘇秦張儀朱輪華轂而孤子三危是擯四罪同科
聽别馬而長號杖歸旍而永慟王稽反命既無託乘之
恩椒舉相逢誰為班荆之位昔人違齊處魯時降徵求
亡晉奔秦猶蒙招請問管寧於遼左追王朗於浙東並
物譽時賢卿門公族懸須應務深挾情祈斯豈庸賤之
儔耶非餘生之敢望也但預在輶軒誠為過誤珪璋特
逹通聘河陽貂珥雍容尋盟漳水差有黃門啟封非無
青紙詔書郡將州司郊迎負弩鄉亭里候飾館陳兵豈
是復介而奔齊寧當竊妻而逃晉已焉哉羌(一作差)難得
而言也漢之谷吉捐軀者幾人楚之申胥埋魂者何極
孤子何所歎焉但頓伏苫廬徒延光晷夫以啁噍燕雀
躑躅鳴號含識懷靈未有其痛且夫曾(一作魯)耕雨雪猶
尚悲歌蘇使幽囚無馳(疑)哽噎公履忠弘孝冠冕縉紳
化感煙雲量標海岳行糜仲月王政無塞(疑)分榖高年
仁風斯遠固以衣纓仰訓黎庶投懷今日憔惶彌布洪
澤雖復孤骸不返方為漠(一作漢)北之塵營魄知歸終結
江南之草孤子徐君頓首
梁貞陽侯重與王太尉書
淵明頓首頓首席威卿等還枉此月十四日告披覽未
周(一作終)良深慨息昔長平建(一作失)策猶聞蝕昴之徵(一作)
(竒)疎勒效(一作徵)忠時(一作實)致飛泉之感豈在余凉德書
不盡言遂使吾賢猶迷所執(一作猶迷前報)斯故銜哀掩淚仍
復披陳者也孤以庸薄寧有覇圖侯服于周常懼盈滿
豈望身居黃屋手御青綸揖讓而對(一作叶)三靈端委而
朝百辟詢諸圉牧莫不皆知援誓神明固自無爽但大
齊仁信之道關於至誠睦鄰之懷由於孝德遂蒙殊奬
歸(一作還)嗣本朝拜首陳辭敦誘彌廣(一作厲)既而仇讐未
殄方(一作乃)憑大國之威宗祏(一作社)阽危尤(一作終)仰親仁
之德僶俛恩寄號靦惟(一作載)深而勑諭分明信誓殊重
乃云邦家有乂社稷無虞凡廣陵歴陽皆許見還白水
黃河屢奉然諾至於夏藩(一作番)衝要控遏上流且命強
兵為我此(一作臨)據若(一作如)其自有精甲能捍醜徒並用
還梁皆如前旨以孤頻(一作昔)經忝竊屢守淮肥門生故
吏遍於江右凡諸部曲並使招擕投赴戎行前後雲集
霜戈雪戟無非武庫之兵龍甲犀渠皆是雲(一作靈)臺之
仗文物以紀之聲名以發之斯實不世之隆恩寧(一作豈)
曰循常之恒禮明公固天所授弘濟本朝曲阜同功營
丘等(一作並)烈若夫伊尹庖厨賤宰霍光階闥小臣諸葛
亮無應變之才管夷吾非王者之相論其世業較彼勤
(一作勲)勞書契已來罕有明德且程嬰之義自古為難荀
息之忠良以喜慰(一作甚可嘉慰)但先(一作前)朝秉玉鏡之符御
金輪之寳菩薩之化行於十方仁夀之功(一作風)沾於萬
國兇人侯景遂殄邦家何况於今亦有吳會江東如掌
差匪虚言淮陽(一作南)在面方此非局不稼不穡多歴歲
時大東小東全無機杼關中醜虜寧非冐頓之鋒齊國
強兵便(一作乃)是軒轅之陣西(一作東)南當扼喉之勢東(一作)
(西)北承撫背之機首尾交(一作齊)侵華夷俱騁(一作逞)而冲
人數歲復(一作天)子方賒德未感於黎蒸(一作人神)威不加于
將帥斯等(一作曹)怏怏非少主(一有之字)臣安有碌碌因人成
事公之才具雖復明允(一作光明)勢何如於天監時何若(一作)
(如)於大同棄與國之隆恩當滔天之猛寇匡救之德翻
未有從忠許之謀誰其(一作云)相曉卧薪待火方此弗危
繫草從風儔之非切(一作匹)若能思其上策審此英圖(一作)
(謀)見引軨獵之車還向長安之邸一則二則惟在大賢
外相内相終當相屈正當擕諸舊隸率(一作從)我賓遊朝
服簪(一作簪夕)纓直拜園寢梁人望國俱登赤馬之舟(一作山)
齊師臨江仍轉蒼鷹之旆分袖南浦揚鞭北風民不疲
勞軍無怨讟如其執事尚秉前言將恐戎麾便濟江表
何則西浮夏首(一作口)已據咽喉東進彭(一作匯滄)波次指(一作)
(披其)心腹廣陵京口烽煙相望魯柝聞邾方之(一作兹)尚遠
胡桑對薊比(一作匹)此為遥水陸争(一作俱)前龍虎交至則
揚都蕩(一作薄)定功自齊師江左臣民非關梁國(一作祚)豈
不追(一作退)慙後主崇寄之恩還負齊朝親鄰之意東門
黃犬固以長悲南陽(一作河南)白衣何可復得立兹幼弱非
曰大勲(一作天助)滅我宗祊(一作祧)何所逃舋(一作責)今復遣前
吉州刺史馬嵩仁至彼(十字一作使指)更具往懷想不遠而復
無貽祗(一作禍)悔也若英謨有在方興祀(一作嗣)夏之功明
監如違便等過殷之歎存亡社稷一在於公(一作斯)臨紙
崩號不復多及蕭淵明頓首頓首
此篇六百八十二卷重出今削去注異同為一作
王太尉僧辨荅貞陽侯書
僧辨頓首頓首白席威卿至奉今月五日誨披函伸紙
號恥交哀天未悔禍地維重絶九縣沸騰四海悲憤嗣
主欽明濬哲齊聖廣淵體自宸極受命文祖主梁祀者
非此而誰且年倍漢昭弗明上官之詐德踰姬誦彌昭
周旦之誠今海内衣冠中朝卿士或南陽舊隸官成天
監之初代邸故臣榮光承聖之始莫不人竭其力争求
效命輸心嗣主以報先帝之恩今荆陜淪覆正是江北
數縣即東南藩翰萬里而遥主甲治兵艫舳相接長波
天限方漢城池修德綏民中興可待孤子本以庸懦加
復窮喘且平生素蓄志不在位世蒙朝寵身實許國武
皇擢之千里先主申其三顧因此踰濫遂居端右屬天
步艱難寄深憂積方欲詢于髦傑採之輿皂同康時務
共贊皇猷一彼車書刷兹讐恥然後守其侯服歸老赤
松至如今日使須白事披奉來誨承彼送還今琁枝令
戚播越秦虜明公儻能入朝同奬王室伊吕之任僉曰
仰歸寧不副兹仄席濟扶匡救若斯言不渝更聽後旨
便遣鷁舟弘舸奉迎麾旆但閱來朝意在主盟今江東
所奉彼屬披圖未蒙朝意(一作音)鄭拒子忽左史是之漢
背劉襄班書稱允况屬疎於踖彌不敢聞命謀期通識
賜亮此誠孤子王僧辨頓首頓首
梁貞陽侯與陳司空書
淵明頓首頓首軒轅既作遇蚩尤之兵顓頊為君阻共
工之亂雖復摇山蕩谷驅電乘雷殱厥兇渠曾靡遺孽
未有時當至治世在欽明元惡滔天遂䧟邦家者也我
大梁開金繩之寳牒紐玉鏡之珍符功烈與造化相侔
德施與風雲俱遠戴日戴斗何向不賓太平之基無思
無届逆賊侯景殱亂本朝釁重聰彌凶逾羿浞後主天
經地緯義冠人靈驅馭熊羆遂翦勍盗少康祀夏何可
對揚太戊興殷彌無等級不圖天未悔禍喪亂荐臻羌
賊憑陵侵蕩荆漢乘輿凌辱既䧟兇徒黎獻崩騰莫不
淪沒故以哀窮兆庶痛極蒼旻者也夫諸侯釋位寧非
亂禍之朝宗子維城本濟殷憂之日武皇遺胄皆䧟虜
庭乞命偷生何能支久孤宗室之長爰自布衣辛癸之
朝容身靡託追惟先業大庇生民既雪伯升之怨仍紹
桓王之霸孤二三昆季情禮獲申等預蕃枝偏承皇德
近歲彭都之役得備戎昭(一作行)鞍甲之勞庶詶天寵况
復邦家不造至此横流凶狡猶存何所逃責固以提戈
負劒卧泣行號言念荆巫志雪讎恥大齊德並天地明
符日月隆禮詔俗張樂被民義感華夷仁侔造化玉羊
銀甕嘉瑞必彰澤馬山車禎符摠集若夫中原猛士本
自無窮沙塞精兵斯何有(一作有何)量是以家國之富文景
所未儔兵馬之強秦漢所未敵但親鄰之道既篤夙私
明發之懷彌敦先好以為興亡繼絶聖典通規爰命無
庸嗣守社稷(一作宗社)既方憑大國庶討仇讎恩喻難違諸
懷慙哽公體兹懋德毗奉中興歸自番禺志在討亂至
於雲行電邁谷静山空扼鵲尾而定王畿登牛頭而掃
天闕漸臺偽帥將傳首於帝京郿塢元兇皆横屍於軍
市高庸茂烈振古希儔承此欣然深所嘉歎今者殷憂
未已禍難相尋宗社無依奥主宜立夙承所眷尚在冲
年王室猶難何以康濟董侯幼弱終覆漢朝馬業童蒙
仍傾晉室所謂前事之不忘後事之龜兆也孤過荷恩
靈預奉帷幄黃河白日亟降誠言分災䘏患事非虚旨
但當小國之禮無失敬恭闔境人民俱勞寤寐方窮人
爵之重以報非常之功惠覽今書希能留意也上黨王
文高劉德武冠曹彰爰降宗英遠于將送裴侍中英起
贊奉師德俱事戎間月壘連營雲旗蔽野同集江淮翼
我歸旆湛海殄等並前朝舊將夙著勲庸江左氛妖投
身齊國今者皆蒙恩奬並在戎行歸附明公共翦讎難
去月將晦便届夀春已具舟艫將臨巢浦若公為内主
方同國子之勲余以定家得免臧孫之歎豈不功名富
貴共保無疆前望鄉關唯增號哭蕭淵明頓首頓首
代陳司空荅書
某頓首頓首使人孔文端至奉此月四日誨兼翰累牘
俯加循覽以悲以慰先皇聖德在躬體道康哲允恭克
讓就日望雲玄雀銜書皇天眷命光宅區宇司牧黎元
澤與風行恩隨雨散朔南暨教要荒貢篚而運鍾百六
時屬陵(一作屯)夷賊臣侯景内奰中國掘剪公室鞭撻寓
縣三光掩曜四海分崩嗣后大孝發衷(一作哀)志清國釁
載齊車以誓衆墨衰裳而鞠旅遥授兵略沿流電邁不
崇朝而戮封豕纔信宿而翦奔鯨雖天未絶梁伊帝之
力方欲克復梁雍吞滅崤函即都渚宫將議進取而穹
昊不惠頻降愍凶秦氏虎狼肆其虐暴主上幽辱鑾輿
播遷悲結萬姓痛深九服社稷須主天下難曠晉安殿
下地惟密戚親實愛子弱表徇齊幼而岐嶷羣公卿士
岳牧藩鎮莫不頓首屈膝請嗣宗祧王太尉秉德居宗
實為元輔僕以不敏預參末將今朝野寧晏方鎮協和
戮力華夷同奬王室庶竭股肱蕩刷讐釁殿下夙標令
譽早播明德親則章興(漢朱虚侯章東牟侯興居一作典非)地惟蔣邢昔
因多故託身大國今蒙發勑已次夀春載披來旨實深
傾注但帝子承制非為乏主冡宰匡翊寧俟長君雖則
末學頗聞前載成王踐阼曾未壯年昭帝君臨實惟童
孺若以家國多故思濟艱難仰惟尊戚莫不屬望分陜
之寄側聽高旨如使不繼親地便議崇極上相居中自
當奉報昔仲子舍孫檀弓有作趙求外主穆嬴以啼前
事不忘可為故實蕃維末鎮敢用多陳遠降誨函唯深
哽佩陳某頓首頓首
梁貞陽侯重與裴之横書
張佛奴昨還得去月二十九日書覽以增慨昔桓公始
反管仲親射其車重耳初還吕郤終焚其室頃家國多
患頻遘閔凶前事不忘便為龜兆所以皇齊大德禮秩
兼常威武紛紜洪恩汪濊况復旌旗照日鼔吹從風文
物俱華羽衛相鬱書契已來斯未有也卿天監之始門
官有成承聖之初身名俱泰正應勤王效命詶二后之
恩憂國如家報三靈之寵何有方規異志苟樹童蒙阻
地險於長川忘天討之應及孤昔忝蕃維非無遊士平
原之館乃乏如錐田文之家差有彈鋏雖復李廣麾下
莫不封侯衛青故人多懷彼此豈可文辭簡略禮等平
交披封伸紙益多歎異相鼠無儀表詩人之作茅鴟刺
傲彰魯史之文宿昔相期不應如此衆軍即便頓江關
相見在近不復多及蕭淵明頓首再拜
裴之横荅書
之横白足下定國等至枉雅誨具高氏致送之旨即彼
行人遠到京城大慰應有成命但江山夐阻未奉朝廷
報辭第下國之麟趾先朝所寄籍彼鄰好義深主祀自
宜單車入境端委還朝而朱旆啟行戎旌望國江東士
子未逹高懷僕早預簪裾夙叨眷與弦矢既暌江淮成
阻青黎裁封雖斷西鳥之辭白雪在天豈無北風之歎
但變故紛紛忠貞宜顯寒松負雪誠愧節者之徒勁草
疾風寧忘烈士之槩齊師若反旆淮路退舍淝水彼之
敬送止縉紳之徒此之奉迎則軒蓋而已伏聽朝旨遲
申展敬之横白
與徐陵薦方圓書周弘讓
吾荷朝恩得安丘壑身名兩泰夫復奚言但願沐浴堯
風遨遊舜日安服飽食以送餘齒然性靈未能灰弭其
間復須友生言晤後來英俊並出方為時生林谷之中
鮮逢退逸唯趙郡方圓栖遲天目年過強仕不慕時榮
文史足用學藝優敏中歲暫遊宛洛蒙弟識異其人方
儲之胤衣冠未絶雅奉閑逸得性丘林與吾朋遊積有
年歲今復同在巖壑畢志風雲琴按清商詩題空谷比
幽貞道缺考槃絶詠賁五履二兩爻無間方今公旦作
輔億兆攸賴激貪懲競儻自圓起弟以搜揚佐世水鏡
求賢脫能登此仄陋論(一作綸)言是屬翹弓遠賁則山谷
咸勸足令廉風復振懦夫能立豈不弘哉圓若蒙此旌
招未必不鑿坯而逹於廊廟之用脫不能賁然來思而
於退讓之道於斯為貴恐弟未究東川人士聊復起予
今言吾家上宰之貴無以微禆萬一此舉脫復入聽少
得不負夙心周弘讓白
答周處士書徐陵
辱去年三月二十七日告仰披華翰甚慰翹結承歸來
天目得肆閑居差(一作羌)有弄玉之俱仙非無孟光之同
隠優游俯仰極素女之經文升降盈虚盡軒皇之圖藝
雖復考槃在阿不為獨宿詎勞金液唯飲玉泉比夫煑
石紛紜終年不爛燒丹辛苦至老方成及其得道冥真
何勞逸之相懸也又承有方生亦在天目理當仰禀明
師摠斯秘要豈如張陵弟子自墜高巖孫泰門人競投
滄海何其樂乎聖朝虚心版築尚想丘園若彼能赴嘉
招便當謹申高命但其人往歲亦望至京師觀此風神
確乎難拔故以忘懷爵祿詎持犧牲之談高視公卿獨
騁蜡蛵(一作蜉蝣)之訓所恐有道三辟公車十徵若斯者終
當不屈此既然矣請復詳言昔楚國兩龔同時紆組漢
隂二老相擕抱甕兄之幽貞若其鑿坯負石方同形影
結綬彈冠無容越楚况乎糞土夔龍羶臊名器已行所
不欲非應及人忽承來音良以多感何則潁陽巢父不
曾令薦許由商洛園公未聞求徵綺季斯所未喻高懷
而躊躇於矛楯也唯遲山阿近信更惠芳音如或誠言
謹便(一作使)聞奏第夙勞比劇不復多呈徐君(一作名)白
答諸求官人書
自古有(一無此字)吏部尚書者品藻人倫簡其才能尋其門
胄逐其少多(一作大小)量其官爵但古來數千年非無明時
也非無明主也自有才用雖美階級不通門戶雖高官
資殊屈若斯人者其例甚多請問諸君此是何義夫一
千錢一斛米之多少猶關相祿况復皇朝官爵理係玄
天内典謂之為業外書稱之為命五行有驛馬之言六
甲有官鬼之說必令驛馬時發官鬼剋身所望偕榮便
當果遂如其不爾决是難諧豈可改尚書作官鬼驅老
僕為驛馬耶若見問尚書何不分判用與不用許與不
許僕答云君非屈滯豈可相期决言應果若今驛馬差
爽便是乖信此關君命僕何以相答耶若朝散之流行
止之屬門戶相似人才不殊選家斟酌無能為爾若陟
大位清官悉由元命夫人君賓用並是前緣故宋文帝
云人(一有世字)豈無運命每有好官缺輙憶羊玄保梁武帝
云世間人言有目色我特不目色范悌自此而論豈非
前業且世諺云圖官在亂世覓富在荒年梁孝元帝承
侯景之凶荒王太尉接荆州之禍敗爾時喪亂無復典
章故使官方窮此紛雜自紹泰太平及永定中(一作永定之時)
聖朝草創爾時州州自帝郡郡稱王天下干戈(一作干戈未息)
尚無條序兼以府庫空虚賞賜懸乏白銀之寳難得黃
紙(一作禮)之板易營假以官榮(一作權以官階)代於錢絹義在(一作)
(存)撫綏無計多少又有非舊非勲非地非才託節將而
求官因時人以買位賣官既賤皆為清顯故(一作致令)員外
常侍路上比肩諮議參軍市中無數四軍五校車載斗
量豈是朝章應其如此今衣冠禮樂日富年華主上體
成王之風太傅弘周公之德西戎北狄畏我王威時既
清矣時既平矣何可猶作亂世意而覓非分之官耶(一作)
(何可猶作舊意非理望也)凡人所以稱屈滯者身已不無寸能官又
不及父祖既是明時可以於邑所見諸君多踰本分猶
言太屈未喻高懷若問梁朝朱領軍等(一作异)並(一作亦)為
卿相此不踰其本分耶此天子所用(一作此是天子所拔)非關選
序舊章秦有車府令趙高直為(一作直至)丞相漢有高廟令
田千秋亦為丞相此復可為例耶僕七十之歲朝思夕
計並願與諸賢為真善知識曾無嫌隙差可周旋非欲
令君作此怨訴但既忝衡流應須粉墨庶其允當無負
朝寄耳去年疾患亦(一作爾)餘氣息不能相荅通作此書
所望諸賢深明鄙意徐君白
一作皆陳書本傳
文苑英華卷六百七十七
