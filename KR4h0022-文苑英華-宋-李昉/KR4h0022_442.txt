文苑英華卷四百四十二宋李昉等編
冊文一
皇帝冊文
肅宗皇帝即位冊文賈至
維天寳十五載歲次景申七月癸丑朔十二日(一作壬子朔十)
(三日□)甲子皇帝(文粹作太上皇)若曰咨爾元子某惟天為大惟
人君則之順乃德故舜禹揖譲而履皇極咈乃道故丹
朱商均不能保鴻業是以啓有惠迪而夏嗣焉隋有亂
紀而唐受焉五聖之御極(文粹作㝢)皆以勤儉兢業日慎一
日故能享祚長久垂慶無窮洎于六業恭位四紀厭於
勤倦𬗟慕汾陽當保静怡(文粹作頤)神思我烈祖玄元之道
是用命爾元子某當位嗣綂於戲爾有忠孝之誠極於
君父爾有友愛之義信于兄弟爾有仁恕之行通於神
明爾有戡難之才彰于兆庶予懋乃懿績(文粹作德)嘉乃神
武天之歷數在爾躬汝惟推誠禍亂將冀爾而(文粹無而字下)
(同)能(詔令作永)清爾惟從諫社稷將冀爾而復寧佞言惟疵
直言惟師任賢勿貳去邪勿疑雅非后孰去(文粹作民非后孰理)
后非賢罔與守邦欽哉慎乃有位無忝我祖宗之丕烈
矣
德宗皇帝即位冊文王言會最
維大歷十四年歲次已未五月辛丑朔二十三日癸亥
皇帝若曰於戲昊天有命皇王受之立嫡以賢春秋之
義傳歸(詔令作之)於子漢氏成規宗廟社稷實頼其慶咨爾
皇太子适禀天地之仁合日月之耀道光三善孝著十
倫頃者國步多艱委以戎律理軍靖難保太定功克復
帝圖廓清妖孽既表建侯之業俾承守器之重仁孝之
德夙夜惟寅朕天命有終弗興弗寤非至公無以主天
下非至法(詔令作德)無以臨四海是用命汝陟于元后嗣守
皇業上繼宗祧下安群望其令(詔令作命)門下侍郎同中書
門下平章事常衮奉冊即皇帝位於戲宜遵太宗之法
度肅宗之儉約任賢勿貳去邪勿疑與衆守邦祗敬予
訓
順宗皇帝即位冊文
維貞元二十一年歲次乙酉正月辛未朔二十三日癸
巳皇帝若曰於戲天下之大實惟重器祖宗之業允屬
元良咨爾皇太子誦睿哲溫恭寬仁慈惠文武之道禀
自生知孝友之誠發於天性自膺上嗣毓德春闈恪慎
於(一作于)厥躬秪勤于大訓必能誕敷至化安勸庶邦朕
寝疾彌㽜弗興弗寤是用命爾繼統俾紹前烈宜陟元
后永綏兆人其令(詔令作宜命)中書侍郎同中書門下平章
事高郢奉冊即皇帝位爾惟奉若天道以康四海懋建
皇極以熙庶功(詔令作工)無忝我高祖太宗之休命(詔令作烈)
穆宗皇帝即位冊文
維元和十五年&KR0996;子閏正月甲辰朔三日景午皇帝若
曰於戲上天降鍳保佑于我國家十聖丕承光宅四海
鴻休大業以逮予一人嚴恭祗畏懼弗克負荷頼宗社
垂慶生靈乂安朕寝疾彌留弗興弗寤神器所付屬之
元良以(詔令作咨)爾皇太子恒孝友聦明温文睿哲自主匕
鬯日新厥德必能纉予勤志綏靜萬邦是用命爾陟于
元后宜命中書侍郎平章事令狐楚奉冊即皇帝位懋
建皇極無忝我祖宗之休烈
敬宗皇帝即位冊文
維長慶四年歲次甲辰正月辛亥朔二十六日景子皇
帝若曰惟天輔唐德我祖宗克答天意邁德勤道紹休
大業洎予一人嗣守四海祗事天地愛育萬類罔或失
墜(詔令作怠惰)于今(詔令作兹)五年今寝疾彌留弗興弗寤(詔令作不)
(興不寤)獲以重器付之元良咨爾皇太子湛列祖垂慶自
天生德孝友慈惠温良恭敬必能輯寧邦家輝光緒業
是用命爾陟于元后宜令中書侍郎平章事牛僧孺奉
冊即皇帝位爾有廣大之量可以奉天地爾有孝敬之
志可以事神祗和惠可以撫萬邦仁愛可以親九族任
賢尚德遠佞去邪爾惟欽承無忝我祖宗之休烈
文宗皇帝即位冊文
維寳歷二年歲次景午十二月甲午朔十二日乙已太
皇太后若曰大行皇帝睿哲英能對天明命方夏底績
夷蠻貢庭罔有不端大康有截宜荷九廟之重永享億
年之祿豈虞奸妖竊發矯專神器蠱惑中外扇誘羣朋
駭動神人舋深梟獍咨爾江王某聦姿(詔令作哲)孕粹清明
毓和智算機關玄謀電發躬率義勇大清兇徒且膺當
璧之符爰攄枕戈之憤既殱巨害當享豐福是用命爾
陟于元后宜令司空平章事裴度奉冊即皇帝位永惟
高祖太宗之剪定隋亂玄宗之浸漬利澤憲宗之堅除
(詔令作拔)蠧孽艱難險阻最乃負荷小心以事上帝儉德以
刑家邦懋于令聞持久如始敬之休哉
尊號玉冊文
上應天神龍皇帝冊文李嶠
維神龍三年歲次丁未九月景申朔五日庚子具官某及
文武群官等謹昧死再拜稽首奉冊言爰自厥初肇興
司牧皇矣撫極蒸哉察道莫不因時適變改物殊徽推
五運而陟崇高步三微而膺歷數天地人皇之立穪始
别洪荒唐虞夏帝之君尊漸詳文質姬水以推輪發號
烈山以斵耒增名然後仁被德宣功昭業遠歴訪前古
兹為舊式我大唐受乾坤之睠命當㝢縣之謳歌奄有
黎蒸遂荒宸象應天皇帝陛下垂統御極截海披圖承
四業之休光握三靈之寳契虞舜蒸蒸之德永錫羣方
周文翼翼之心其凝庶績驅齊民於仁夀致雅俗於醇
濃六府咸修五兵(一作戎)不用航海梯山之客奉贄輸琛
畊田鑿井之夫繫壤鼓腹中外静謐表裏雍熙而孽子
滔天亂臣干紀謀同觸瑟禍劇弄兵不虞之灾忽生于
肘腋無象之鑒獨憤于神祗于時凶豎逼樓聖君憑檻
威靈下濟覺封豕之周惶醜逆上瞻見神龍之傅(一作轉)
翼寳仗似億千之衛天威(一作儀)成丈六之容衆瑞俱(一作)
(共)臨羣祅大駭盡迷方而失據咸喪(一作奪)氣而亡精顧
盼而斬馘轝屍指揮而冰銷霧廓雖復草為兵甲秦師
驚蒋帝之神樹作幡幢釋主麾(一作屈)魔王之衆蛇軀之
變蝸后蛟影之隨漢高未足以匹此奇徵方斯偉應自
非冥符幽贊睿感潜通何以承波若之護持享高明之
福助昔者仗牛之主是曰犧皇名鳥之君仍題鳳紀法
身用馬鳴成道上士以龍德為仙敢托元符爰咨故實
謹上尊號曰應天神龍皇帝鴻猷載肇昌歷惟新庶以
仰順乾心俯從人欲天長地久更隆四大之尊名玉振
金聲恒為百王之稱首盛矣美矣皇哉唐哉臣某等誠
歡誠喜頓首頓首死罪死罪再拜以聞
一作皆唐大詔令
開元神武皇帝冊文蘇頲
維先天二年歲次癸丑十一月辛酉朔二十八日戊子
攝太尉臣某等文武官六千五百一十四人言臣聞厥
初生人首出庶物物不自理惟后所以康乂后不自專
(一作尊)惟人所以歸往古先哲后安人育物表功崇號不
可避(一作辭)也皇矣上帝臨于巨唐降氤氲垂耿光重熙而
累盛至太皇而授聖臣等敢稽首而言曰曩者景龍之
末長蛇縱禍陛下慮宗祏之墜提劔而夷之則因親以
尊主間者朝有賊臣天罰大憝陛下拯邦家之難援旗
而勦之則措枉以舉直戮不及嗣惡惟其魁(一作身)思與
王公卿士下逮元元揚闓澤而育(一作布)和氣臣又聞軒
夢華胥堯期姑射未有一其道而順大皇之心文王之
事武王緝熙未有一其時而居聖神之位褰裳釋重至
公也端冕(一作扆)嚮明至孝也使九族敦(一作惇)叙百工允
釐東西南北砥礪聲教彼靈有四招翠黃而可乘我寳
有三捐珠玉而不御然猶發揮禮樂馳鶩典墳論思獻
納進善從諫日慎一日上稽乎天意下考於人謀卓哉
協元符而爍靈命者也夫開者泰也罔不通武者威也
罔不服臣等不勝大願昧死上尊號曰開元神武皇帝
謹上玉冊玉璽臣等誠惶誠恐死罪死罪謹上
一作皆唐大詔令
會昌二年上尊號玉冊文李德裕
維會昌二年歲次壬戌四月乙丑朔十四日戊寅攝太
尉光禄大夫守司空兼門下侍郎同中書門下平章事
臣德裕銀青光禄大夫守尚書左僕射兼門下侍郎同
中書門下平章事臣夷行金紫光祿大夫尚書右僕射
兼中書侍郎同中書門下平章事臣珙銀青光禄大夫
守中書侍郎同中書門下平章事臣紳及文武百官金
紫光祿大夫檢校司徒兼太子太保臣僧孺等六千五
百七十四人言臣聞羲皇首太古之號成湯顯甚(文粹作神)
(非)武之稱我高祖皇王是憲尊名若古貽厥丕訓為孝
孫之(集無之字)法豈不善始善述(一作終)哉矧乃巨唐受命繼
體承業理運將至大君以興昊穹所以開至聖也向者
明兩未定帝華不協舍胤傳聖深惟至公先后所以昭
天命也亦猶堯發於唐侯文興於代邸神明之祚不其
難哉(詔令作乎)伏惟皇帝陛下清明漙鬯光耿四海玄德真
(一作詔莫)隣天休大賚(一作集)日角見表氣志如神爰初定命
正心理物如辰居其(集無其字)極而天下無邪矣由是昭德
塞違尊賢遠侫禹不自滿成不敢康罔般(詔令作遊)于田不
邇于色自閨壼以施王教由家道而刑國風去比周覈
名實攬權綱折聖律(詔令作紀文粹作德)修舊典協成(詔令作誠)質扢
嘉壇欵太(詔令作泰)一進正臣以端治表禮故老以求讜言
遠無蔽獄近無留令(一作命)祈玄祖而膏雨降祀靈岳而
嘉糓登省刑罰而蓬㪍清(一作消)發倉廪而螽螟息去歲
龍旂承祀大輅親郊捧玉瓉而一獻光靈來格振金石
而六變魄寳昭臨(一作靈)然猶古訓是學緝熙于道天文
炳煥雲漢其章温恭敬遜承太任之教和樂愷悌洽戚
籓之心德風偃于羣黎威霆動乎絶域又以敬飬不逮
於長樂昭配未昇於禰宫每懷嗣徽蒸蒸而慕所以奉
若慈訓對越兩儀因心立志永錫其教寬底剭之罪興
惻隱之仁迴霜收電(一作迴電收霜)為之反汗及單于慕義景
附朔邊耀德戢兵謙臨是受至於備文物展國容莫不
先甲而布甘澤丁辰而廓隂翳和景晏温卿靄絪緼斯
所謂神祗之心應矣天人之際交矣於是服冕之士戴
鶡之倫暨藩衛(一作侯)邦伯黃髮鮐背不謀而進曰陛下
玄默天晬輝光日新大矣孝熙四極爰臻誠宜玉版溫
潤鏤鴻明之德神寳焜耀荐億萬(詔令作萬斯)之年丕天大
典不可辭也陛下猶謙退固拒至於三四群臣不已乃
曰俞哉夫徧覆包含之謂仁極深研幾之謂聖憲度著
明之謂文蠻夷震懼之謂武感而遂通之謂神無思不
服之謂孝臣等不勝大願謹奉玉冊玉寳上尊號曰仁
聖文武至神大孝皇帝伏惟陛下乾健不息謙尊而光
樂戒其耽禽戒其荒壽乃侔於殷宗德(詔令作俗)乃厚於成
康貽燕後昆受福無疆臣德裕等誠懽誠躍(一作懼)頓首
頓首謹言
會昌五年上尊號玉冊文
維會昌五年歲次乙丑正月已酉朔光禄大夫守太尉
兼門下侍郎同中書門下平章事臣德裕光祿大夫守
尚書左僕射兼門下侍郎同中書門下平章事臣悰朝
議大夫檢校尚書右僕射兼中書侍郎同中書門下平
章事臣讓夷朝議大夫守中書侍郎兼戶部尚書同中
書門下平章事臣鉉及文武百官太中大夫守太常卿
臣孫簡等六千二百二人言臣聞昔在周宣玁狁内侵
四牡薄伐以定王國焉則詩人大其功暨于漢宣北夷
乖亂呼韓慕義郅支遠遁則簡策著其美惟此二代稱
為中興間者開成之末星孛如雲螟飛蔽天先帝戚之
黎人懼焉乃授至聖遺大投艱迄兹成功厥有冥數伏
惟仁聖文武至神大孝皇帝表應龍翼位合(集作粹含)乾剛
神全而正氣凝宇定而天光發智燭千里動必察微(集作)
(綴)心鏡萬機物來斯應於是五材用四維張建中和之
極舉(集作紹)前聖之綱重樞機脩法制刑御家之理無出
梱之言銷讒邪遠巧佞斥背公之黨退好徑之人内嚴
體貎增堂陛之峻外絶締交抑(一作去)輔車之勢古所謂
受命於天惟順獨正也又曰一心定而萬物服惟陛下
得之曩者北夷矜功耗蠧中國種類盤牙根柢封殖異
術肺腑縞衣如荼挾邪作蠱浸滛宇内倒懸不解百有
餘年既而龍祠堙滅携國欵塞質帝女蹙漢(集作海)疆有
狼顧平城之心鯨吞咸洛之志爰命驍(集作梟)將搴旗刈
㫋兵鏖穹廬火烈荆榛颺罽幕碎轒輼六驘遯逃貴女
(一作主)生還剗滅妖迹勦除醜類故名王結髮冠帶入臣
堅昆稽首鞮譯來獻而又奸臣放命一紀陸梁據太行
之固下窺洛邑通故絳之道旁睨近關樹其遺孽以竊
兵柄議者僉曰精甲十萬積糓十年泉魚不察湯網宜
懸陛下雄斷霆聲羣疑冰釋揚清風以(一作而)掃雲鼔迅
雷以破山任馮異則拔天井而震上黨仗吴漢則發突
騎而傾(一作窺)邯鄲壺關失險山東奪魄屬有戌邊叛將
竊發參墟人心摇蕩異議放肆陛下臨朝而言曰二寇
獲罪于天予所不舍未三旬而定晉陽纔期年而滅潞
子不以金購狶將多降不勞師克粤首馳報非至德感
物孰能臻於此乎由(集作於)是台宰百辟藩屏將帥上言
曰成伐東夷而肅慎來賀景剪七國而王室乃安莫不
始於武功終致刑措將以禋上帝荐祖宗宜受鴻名以
荅玄貺陛下猶謙遜而五讓之(集作請事)勤勤罔已乃屈已
以俞之雲漢為章所以昭法度也神明其德所以成教
化也峞峞乎有功帝堯之則也勤于大道玄祖之訓也
臣等不勝大願謹奉玉冊玉寳上尊號曰仁聖文武章
天成功神德明道大孝皇帝伏惟陛下不有其名以保
其成不德其功以戒其盈享殷宗之福致周道之平熙
我王度永(集作玉)振金聲臣德裕等誠懽誠懼(一作躍)頓首
頓首謹言
文苑英華卷四百四十二
