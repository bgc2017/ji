文苑英華卷一百二十宋李昉等編
絲帛二
冰蠶賦一首海人獻冰蠶賦一首
海人獻冰紈賦一首鮫人賣綃賦一首
獻蠒賦一首素絲賦一首
直如朱絲繩賦一首斷織賦一首
五絲續寳命賦一首
冰蠶賦(以凝沍之境成彼竒彩為韻)王起
懿北極之寒勁有珍蠶之處冰匪柔桑之是食匪幽室
之是憑託彼峩峩且不資於春煦抽其曳曳自有樂於
隂凝既違燥而就濕知同類而殊能爾其玄律窮芳歲
暮百谷風壯羣川冰固遊片片之凝光映重重之積素
十畆之間兮洩洩何勞六尺之内兮涓涓正沍既苦寒
而不倦將載績而是務觀夫如臨如履經之營之隔皚
皚之積冰吐漠漠之輕絲朱綠曳而愈出黼黻成而是
資煥乎有章豈寒女之能得超然獨處信夏蟲之所疑
淋漓未泮組織方逞匪繅於盆匪懸於井蠶事登矣必
因(一作固)之而剖冰繭稅求焉將取之而越境豈比夫風
戾之所生歲單之所成蠶月而方育蠶器而見營安能
苦其節履其貞窺之有戰戰之色取之有沖沖之聲匪
樹而遊奚感仙而化不筐而績奚假蟹為名宜乎海人
見彩堯帝斯呈伊蠢蠢之繁委實生生之殊詭(一作軌)鼠
遊冰下我亦來思龜生穴中吾乃異彼況乎雪霜是履
鱗角多竒若解以東風或泉魚而共躍藏諸北陸幸輿
人之見知宜乎含章勿改牽絲有待儻來獻於九重必
相宣於五彩
海人獻冰蠶賦(以四夷即敘海不藏珍為韻)張良器
員嶠之山兮迥踴遐壤旁臨窮海嘉冰蠶之底貢彰遠
人之無怠原其稟氣斯異含靈有待鱗角是帶育七寸
之殊形雪霜載加發五彩之異色資纖縷以成績弄杼
攸勤美重錦之可持女工能即施勞且異於三盆為用
寧同於五緎致美之厚罔差其妍不入獻之光必資於
善良驚揖(疑)云邁懿(一作承)筐是將涉三山之重阻辭萬
里之遐荒越溟漲届帝鄉昇玉殿薦君堂示彼有誠則
申屈膝之䞇樂我無事願充垂拱之裳蓋威靈之有及
故珍物之不藏懿乎生乃因地育乃非時四氣平分届
嚴冬而成止五方異俗在中國之莫為自堯年而效美
暨今日而來思足以彰德風之普洽表王道之清夷不
然則修路﨑嶇洪漣濧(一作澎)濞校道里而累億罹寒暑
而數四匪化理而無虞曷員來之可致彼躬桑載育獻
蠒為均浴濯龍之水漲川舘之春而後羅紈是績筐筥
(一作篚)攸陳固在常而可悅殊自遠而為珍是知化之所
被物無不臻德之所加人無或阻託兹賦以極思臻皇
猷之焯敘
海人獻冰紈賦(以四夷即叙海不藏珍為韻)韋執中
憬彼員嶠兮阻夫窮海厥貢冰紈兮備諸渥彩産非中
夏故致用之所資來自殊方表懷人之斯在然則蠶雖
土育紈實人力稟鱗角以成質則或屈或伸因冰雪以
爽容而匪雕匪飾作九服之上貢應五方之正色雖寒
暑鱗次必藉至隂之時而風土所宜則異中和之域既
生既育是凖是則諒因時之所致實希代之莫識所美
夫得之斯難所貴夫遠而能即亦由我后洪化浹洽淳
風遐被方五帝而可六比三王之可四是使貢獻遠物
德格異類爰發跡於僻界肆涉遐而執䞇獻土地之所
生攜篋篚之云洎亦既覯止侯其敢(一作孔)臧不灼不濡
將火鼠以比義或朱或綠豈橦花(吳都賦有橦花)之足方既同
練雲繚繞而交映又似仙花暐曄而含芳間衮龍以發
色集黼黻以成章昔苞茅不貢昭周室之壊法今冰紈
入獻覩邦家之耿光非夫混一車軌茂育華夷何則不
遠其遠獻兹在兹既有勞於跋涉亦多歴於歲時標為
貢首雖一時之可不獻於君所知四方之咸叙是則其
求匪易其用何珍儻見加於剪拂度(一作庶)暉光之日新
鮫人賣綃賦(以難得之貨色如輕霧為韻)馮宿
彼巨海兮鮫人是居作輕綃兮厥狀紛如不日而成固
可卷而懷也候時將見期善價而沽諸出波心而月彩
相絢映泉室而雲隂乍虚其來不測其麗何極行市道
而莫知訪人寰而未識非運思於文繡詎用功於紡織
足使大賈(一作價)慙容衆珍掩色豈重錦之云比諒千金
而求直夫鮫者水府之所生綃者鮫人之所成竒貨聿
來寧假手於蠶績變形斯至非挂籍於王征方霧縠而
猶薄擬冰紈而更輕苟未知而不售恒固執而潛行皓
如凝露紛若遊霧爰潔爾容不愆于素質初偕於蜃蛤
名不登於貢賦知慢藏誨盜哂泉客之遺珠悟冶容誨
淫恥風人之抱布偉夫遊洞穴媚清瀾趨市人遠凌波
路難貴樸全真詎關乎日浴出潛離隱豈效於泥蟠且
深不可測赤水之珠求得往莫可追漢臯之佩且欺是
綃也成於無朕動若隨時辭海底之潛處赴日中之會
期(未見之字官韻)屬吾皇斥無用之寳賤難得之貨徒待價而
稱珍庶轉身而遠播
獻蠒賦(以將以給宗廟之服為韻)李君房
冠六宫六職者公桑而已矣既卒蠶於世婦乃奠蠒於
天子稽諸祭典實可重考諸女工斯為美信率土而在
兹亦奉先而是以當其令布明堂時更青陽蠶事既卒
女工式臧然後衣禮服出棘墻奉兹珍蠒盈彼懿筐纍
纍乎如將薦卵皎皎乎有類凝霜既依于(一作乎)后亦獻
于王所以申課績之勞止展威儀之孔將遂繰三盆修
六服或黼或黻或朱或綠期有事於王公庶無勞於杼
軸侯其禕而(已注在前)實足尚之享廟之容克備展敬之禮
允釐斯蓋夫人之畏慎王者之肅祗不然者賦有織絍
之筐貢有岱畎之絲海人奉冰蠶至止園客將絲緒來
兹冠冕之服可成祭祀之儀可輯可以重其珍美可以
揚其裼襲何必桑壇而世婦斯復繭舘而夫人乃入俾
來者既單恒日不暇給蓋欲輸於勤苦表我敬恭厚禮
奉於先祖躬勤勸乃農功使三官(疑作宫)之有序斯百代
之攸宗是以獻蠒之道治國之要將取嫓於三推明至
誠於九廟
素絲賦(以貞素持質功濟為韻)張良器
羽雖白賁然而輕玉雖白堅然而貞未若素絲之為用
以轉化而為名匪剛克以居體實柔立而有成其正也
可以如繩之直其順也可以繞指而縈故能紛以隨時
浩然養素揮流水則轉增其妍染繪色則不吝其汙動
必隨人寸無恒度其來也何所自園客而出茲厥賦也
何地由岱畎而貢之俯乎列(疑作冽)井將稽㡛氏之練(疑作)
(凍見考功記)實乎澤器徒為墨子之悲信干旄之望美非庶
士之可持不願充嫠婦之緯不願托寒女之絲因弄杼
以成韻庶補衮而為期代若好五彩我則大白以受質
代若厭羣居我則衆縷以為匹非異俗而招累將矯世
而摭實夫其公孫奉駕長倩趨風贈以生芻之束勖以
素絲之總蓋取諸自微之著積小成功君無謂我微君
無謂我細若綦之可織則假手以成勞如裳之可縫則
因緣而善繋功無不給物無不濟彼服卉佩蘭衣荷帶
蕙念牽絲之無日傷考槃之失計今將侔潔白以修身
詠羔羊而取嫓儻黃絹之可比希菅蒯而無替
第二(以貞素持質積功為韻)喬潭
色之真者尚乎白質之細者珍乎絲真則貞而潔矣細
則積而多之故君子輶德是務清以自持將經綸以濟
物先組織以修詞惟絲之故不愆於素組以飾馬言好
善而不忘紽之在羊時退公之有度始也重蠶事終婦
功促季月候戾風爰求柔桑寧止於十畆既登分蠒乃
布於三宫至若三盆既繰八月成績方勤水練(疑作凍)爰
去地尺晝曝於日吸太陽之光華夜懸諸井濡厚載之
靈液於是典絲瞻臨㡛氏引繹引之於手如皓魄之飛
承之以筐若凝霜之積既而嬪婦化理(周禮嬪婦)經緯縱横
當軒兮婀娜之織弄杼兮軋軋之聲映羅袖而增麗度
金梭而轉明每知白以自守亦含章而可貞夫以白能
受采文匪勝質故公孫戒於從微墨翟悲其患失青為
轡兮非擬朱為繩兮未匹珍蠶耻越鄉而來移繭嗟自
園而出唯彼蚩蚩之喻無愧(一作如)皎皎之實乃續曰絲
之素兮貞且吉人之質兮清且一若(一作儻)見用於當時
寧七襄於終日
直如朱絲繩賦(以題為韻)薄芬
物有正而可尚者其繩則直如砥之平如竿之植不舒
卷以隨用終徑挺而立極有旨哉為天下式且取其直
也故能為道之逆旅為義之蘧廬為人之端操為政之
權輿于以方内君子所如木從之則正君受之(疑作從之)則
聖猗歟猗歟(未見朱字官韻)原夫被物之際作巧之時運功(疑)
人之手績寒女之絲是尋是尺經之綸之其為用也不
資於善結其為興也蓋取於無私以之為準也則矯枉
有度以之辨物也乃去邪勿疑大者遠者念茲在兹俾
夫貪者慄慄智者兢兢其為舉直錯枉當有事於從繩
斷織賦仲子陵
儒有學而未殖敏而多識庶幾立言無念進德當年以
倦中道而息余雖不知請喻斷織伊昔孟子受學輟然
如疲日忘其所志月忘其所知母也賢只教之勤斯拔
銛刃以一割應鳴梭而中隳且自賢亦自滿泥鈞成器
玉琢成瓉隣於墓爾則有踴躍築埋之非近於鄽爾則
有嬉遊賈御之短是用居爾於學官之舍納爾於經籍
之館期子衿之青青致履道之坦坦胡為乎不勤以學
惟事于散苟爾學之可停猶吾織之斯斷其貌既舒其
言又徐投杼惘爾操刀介如絲之傷一緯飄其無緒帛
之裂千經蕩其無餘前工後拙始密今疎牽梃為之中
止杼軸猶其一虛且以絲喻人以織喻學若金受礪如
木斯斵夫絲可以衆而不可寡織可以勤而不可以捨
一絲所累以倍乎尋常一織所工而衣乎天下因兹細
故以及大者彼婦道之信然況君子之事也故形於織
女思其功(一作巧)移於學士念其終業暢於外美歸於中
則以顧綃之理宏素王之風我友我生無落無廢學若
山積心無蓬穢當求斷織之義若之何以艾
五絲續寳命賦
半夏生木槿榮時五月鵙始鳴楝(來見切)葉結綵絲襭(續齊)
(諧記五月五日祭屈竹筒貯米以棟塞其上綵絲縛之)祭彼三閭蛟龍不竊祭之
水曰汨羅祭之日曰端午情既本乎楚俗奉又告乎夀
縷夀縷其娜色絲五紽色絲何始金閨之子畫嘉嚬於
青蛾發宜笑之皓齒國風既哀其窈窕家事詎忘乎絲
枲别有恩從天上飛入宫中二八春日十五玉童誰其
尸之奉蘋藻於清廟何彼襛矣司衣裳於聖躬洎天子
御絺之日后妃獻蠒之時顔是渥丹對迴鸞之十字(一作)
(子)手如振素盤續命之五絲其五絲也蕙綠輕重蘭紅
淺深皎皎而有鶯其領采采而亦翠其衿既比方而一
色又條暢乎數尋觀其髮齊萬計花柔四赩宛委蛇盤
張皇虹直植其鷺羽雜之而奪其鮮對彼鳳毛久之而
寡其色别有金華别殿鈎弋靚糚褰開筐笥貢奉君王
懿夀絲之禮大續寳命之天長衮冕紱班(疑)榮夀絲以
成錦游纓錫美比夀絲以無疆錯以五采凖日以符節
也綜以萬緒盈數以尊夀也龍爛蛇伸光氣騰騰以禦
邪也瑞等乾坤拜啟獻也汪濊霑止其兵辟也不待萬
歲蟾蜍其理疾也豈藉單衣龍子四海銷夭札之癘百
姓登仁夀之祉微臣敢問天寳之建元則曰甘露黃龍
之年紀
文苑英華卷一百二十
