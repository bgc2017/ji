文苑英華卷二百九十六宋李昉等編
行邁八
奉使五十首
奉使廬陵吳均
悵然不自怡端憂坐漠漠風急鴈毛斷冰堅馬蹄落客
子饑寒多江上衣裝薄何當報恩罷驅車還北郭
奉使北徐州參丞御庾肩吾
炎農稱卷領唐勛載允恭猶將表世盛尚且號民(集作人)
從未如今聖主比德邁前蹤格天垂禮樂寰海置提封
枌榆諒昔社方門有舊墉故鄉深帝念廵狩(集作豫)及時
雍禁園周百里離宫即九重浮橋還瀉渭抗殿本䟽龍
過沛追鄉飲歸宛盛禮容千金登禹膳萬夀獻堯鍾依
然對白水眷言懷赤松廻天隨輦道駐日逐戈鋒路遠
大風積山長佳氣濃年光正婉娩春樹轉丰茸竹葉含
初籜(集作笋)蓂枝發早笻瑞木翻無鳥祥花更少蜂咸英
起雲鳳率舞間笙鏞海鷗時出沒(集作泛瀁)江鱏乍噞喁雲
邊開鞏樹霧裏識嶢峯小人濫趨走虛薄愧無庸皇恩
不可報河清徒易逢
被使出關何胥
出關登隴坂廻首望秦川綘水通西晉機橋指北燕奔
流下激石古木上參天鸎啼落春後鴈度在秋前平生
屢此别腸斷自催年
公館讌詶南使徐陵裴讓之
嵩山表京邑鍾嶺對江津方域殊風壤分野各星辰出
境君圖事尋盟我恤憐有才稱竹箭無用忝絲綸列樂
歌鍾響張旃玉帛陳皇華榮受命垂(類聚作延)譽本無因韓
宣將聘楚申胥欲去秦方當飲河朔翻屬卧漳濱禮酒
盈三獻賓筵盛八珍歲稔鳴銅雀兵戢坐金人雲來朝
起蓋日落晚推輪異國猶兄弟相知無舊新
奉使至鄴館(類聚作鄴館公晏)裴納之
晉楚敦盟好僑札同心賞禮成罇爼陳樂和金石響朝
雲駕馬進曉日乘龍上雙闕表皇居三臺映仙掌當階
篁篠密約岸荷蕖長束帶盡忻娛誰言騖歸兩
將命至鄴庾信
大國脩聘禮親隣自此敦張旃事原隰賓序(類聚作負扆)報
成言西過犯風露北指度轘轅交歡值公子展禮覿王
孫何以譽嘉樹徒欣賦采蘩四牢盈折爼三獻盡(類聚作滿)
罍樽人臣無境外何日(類集作由)欣此言風俗既殊阻山河
不復論無因旅南館空欲祭西門眷然惟此别風(類聚作夙)
期幸共存
對宴齊使前人
歸軒下賓館送蓋出河堤酒正離杯促歌工别曲悽林
寒木皮厚沙迥鴈飛低故人儻相訪知余巳執珪
將命至鄴酬祖正員前人
我皇臨九有聲教洎無堤興文盛禮樂偃武息氓黎承
乏驅騏驥(類聚作馬詩我馬為騏)旌(類聚作旃)旗事琬珪古碑文字盡
荒城年代迷被隴文瓜熟交塍香穗低投瓊實有慰報
李更無蹊
廣陵岸送北(一作遠)使隂鏗
行人引去節送客艤歸艫即是觀濤處仍為郊贈衢汀
(類聚作漢又作河)洲浪巳息䢴江路不紆亭嘶背櫪馬檣轉向
風烏海上春雲雜天際晚帆孤離舟對零雨别渚望飛
鳬定知能下淚非但一楊朱
贈北使潘徽
業定三邊靜時和四海敦行人仍禮籍使者接輶軒賓
榮君享宴客踞我司存既美齊嬰學欣逢鄭産言琴酒
時歡會篇章極討論廻旌逗隴左返軸指河源塞榆行
隱路津柳稍垂門日沉山氣合潮落水花翻離情欲寄
鳥别淚不因猿所可緘懷袖方以代蘭萱
贈司馬幼之南聘盧思道
故交忽千里輶車蒞遠盟幽人重離别握手送行征晚
霞浮極浦落景照長亭拂霧揚龍節乘風遡鳥旌楚山
百里映吳江萬仞清夏雲樓閣起秋濤帷蓋生陸侯持
寶劒終子繫長纓前修爾(類聚作亦)何遠君其勖令名
接北使盧世基
會玉二崤至瑞節三秦歸林蟬疎欲盡江鴈斷還飛墻
垣崇客舘旌蓋入王畿先敢論(類聚作共此敦)封植方欣薦(初學)
(記作當篤類聚作欣薦)紵衣
奉使益州至長安發鍾陽驛盧照隣
躋(一作踰)險方未夷乘春聊騁望落花赴丹谷奔流下青
障葳蕤離樹滋滉瀁春江漲平川看釣侣狹徑聞樵唱
魚戲綠苔前鶯歌白雲上耳目多異賞風煙有竒狀峻
阻將長城高標吞巨舫聮翩事羈靮辛苦勞疲恙多濟
幾潺湲晨登每惆悵誰念復芻狗山河獨偏喪
遠使海曲春夜多懷駱賓王
長嘯三春晚端居百慮盈未安蝴蝶夢遽切魯禽情别
島連寰海離䰟斷戍城流星疑伴使低月似依營懷禄
寧期達牽時匪徇名艱虞行巳遠昧(集作時)迹自相驚
送魏兵曹使嶲州(得登字)陳子昂
陽山滛霧雨之子慎攀登羌筰多珍寶人言有愛憎思
(一作欲)酬明主惠當盡使臣能勿以王陽歎(一作道)卭道(一作)
(迢逓)畏&KR3232;&KR1828;
此詩二百六十七卷重出今巳削注異同為一作
奉使築朔方六州城率爾而作
李嶠
奉詔受邊服揔徒築朔方驅彼犬羊族正此戎夏疆子
來多悦豫王事寧怠遑三旬無愆期百雉欝相望雄視
沙漠垂有截北海陽二廷已頓顙五嶺盡來王驅車登
崇墉顧盼凌大荒千里何蕭條草木自悲凉憑軾訊古
今慨焉感興亡漢障緣河遠秦城入海長顧無廟堂策
貽此中夏殃道隱前業衰運開今化昌制為百王式舉
合千載防馬牛被路隅鋒鏑銷戰場豈不懷殆勞所啚
在永康王車何為者稱代陳頌章
和李大夫嗣真奉使存撫河東
杜審言
六位乾坤動三微歷數遷謳歌稱火德圖䜟在金天子
月開階統房星受命年禎符龍馬出寶籙鳳凰傳地即
交風雨都仍卜澗瀍明堂唯御極清廟乃尊仙不宰神
功運無為大象懸八荒平物土四海接人煙巳屬羣生
泰猶言至道偏璽書傍問俗旌節近推賢秩比司空位
官臨御史員雄詞執刀筆直諫罷樓船國有大臣噐朝
加小會筵將行備禮樂送别仰神仙城闕周京轉關河
陜服連稍觀汾水曲俄指綘臺前姑射聊長望平陽遂
宛然舜耕餘草木禹鑿舊山川昔出諸侯争無何覇業
全中軍歸戰敵外府絶兵權隱隱帝鄉遠瞻瞻肅命虔
西河偃風俗東壁挂星纏井邑枌榆社陵園松栢田榮
光朝掩代佳氣晚侵煙雨霈鴻私滌風行睿旨宣惸婺
訪疾苦屠釣採貞堅人樂逢刑措時康洽賞延賜踰秦
氏級恩倍漢家錢擁傳咸翹首稱觴競比肩拜迎彌道
路詠舞溢郊鄽殺氣西衝白窮隂北瞑玄飛霜遥度海
殘月迥臨邊緬邈朝廷問周流朔塞旋興來探馬策俊
發把(集作抱)龍泉學揔八千卷文傾三百篇澄清得使者
作頌有人焉莫以崇班閡而云勝託捐偉材何磊落陋
質幾翩翾江海寧為讓巴渝轉自牽一聞歌聖道助曲
荷陶甄歸戰敵(歸集作掃)
送高郎中北使杜審言
北狄願和親東京發使臣馬啣邊地雪衣染異方塵歲
月催行旅恩榮變苦辛歌鍾期重錫拜手落花春
送梁卿王郎中使東蕃弔册崔湜
梁侯上卿秀王子中臺傑贈册綏九夷旌旃下雙闕西
堂禮樂送南陌軒車别征路入海雲行舟泝江月兹邦
久欽化歷載歸朝謁皇心諒所嘉寄爾宣風烈
送姚侍御出使江東宋之問
帝憂河朔郡南發江陵倉坐歎青春别逶迤碧水長飲
水朝受命衣錦晝還鄉為問東山桂無人何自芳
奉使嵩山途經緱嶺前人
侵星發洛城城中歌吹聲畢境至緱嶺嶺上煙霞生草
樹饒野意山川多古情大隱德所薄歸來可退耕
送郭大夫元振再使吐蕃張說
犬戎廢東獻漢使馳西極長册問酋渠猜擕(集作阻)自夷
殛客髮徂邊歲旌裘喪弊(集作弊海)色五年一見家妻子不
相識武庫兵猶動金方事未息遠圖俟才智苦節輸筋
力脱刀贈分手書帶加餐食知君萬里侯立功在異域
送鄭大夫惟忠從公主入蕃(還字韻)
前人
鳳吹遥將斷龍旗送欲還傾都邀節度(集作使)酌酒緩離
顔春磧沙連海秋城月對關和戎應賞魏定遠莫辭班
南中送北使二首前人
傳聞合浦葉曾向洛陽飛何日南風至還隨北使歸紅
顔度嶺歇白首對秋衰高闕何由見層臺(集作堂)不可違
誰憐炎海曲淚盡血沾衣
二
待罪居重譯窮愁度兩(集作暮雨)秋山臨鬼門路城遶瘴江
流人事今如此生涯(集作自)日可求逢君入鄉縣傳我念
京州别恨經(集作歸)途遠離言暮景遒夷歌翻下淚蘆酒
未消愁聞有胡兵急深懷漢國羞和親先是詐欵塞果
為讐釋繫應分爵蠲徒幾復侯廉頗誠未老孫叔且無
謀若道馮唐事皇恩尚可收
奉使自藍田玉山南行張九齡
征驂入雲壑始憶步金門通籍微軀幸歸途明主恩匪
唯徇行役兼得慰晨昏是節暑雲熾紛吾心所尊海縣
且悠緬山郵日駿奔徒知惡囂事未暇息隂論嶢武經
陳迹衡湘指故園水聞南澗險煙望北林繁遠路(集作靄)
千巖合幽聲百籟喧隂泉夏猶凍陽景晝方暾懿此高
深景(集作極)徒然(集作令)夢想存盛明期有報長往復奚言
使還湘江水上前人
歸舟宛何處正值楚江平夕逗煙村宿朝緣浦樹行于
役已彌歲言旋今愜情鄉郊尚千里流目夏雲生
使還都湘東作前人
蒼鷓昨歸候陽鳥今去時感物遽如此勞生安可思養
真無上格圖進豈前期甘節往來苦壯容離别衰盛明
非不遇弱操日云私孤檝清川渚征衣寒露滋風朝津
樹落月夕嶺猿悲牽役而無悔坐愁秪自貽當湏報恩
巳終爾謝塵緇
送使廣州前人
家在湘源住君今海嶠行經過正中道相送倍為情心
逐書郵去形隨世網嬰因聲謝遠别緣義不緣名
廵按自灕水南行前人
理棹雖云遠飲冰寧有惜况乃佳山川怡然傲潭石竒
峯岌前轉茂樹隈中積猿鳥聲自呼風泉氣相激目困
詭容逆心與清暉滌紛吾謬執簡行郡將移檄即事聊
獨歡素懷豈兼適悠悠詠靡盬庶以窮日夕
使至廣州前人
昔年嘗不調兹地亦邅廻本為雙鳬入何知駟馬來人
非漢使橐郡是越王臺去去雖殊事山川長在哉
詶趙二侍御史西軍贈兩省舊寮之作
前人
石室先鳴者金門待制同操刀常願割持斧竟稱雄應
敵兵初起緣邊虜欲空使車經隴月征旆繞河風忽枉
兼金訊非徒秣馬功氣陵(集作清)蒲海曲(集作内)聲滿栢臺
中顧巳塵華省欣君震遠戎明時獨匪報嘗欲退微躬
使至塞上王維
銜命辭天闕單車欲問邊(集作單車欲問邊屬國過車延)征鴻出漢塞
歸鴈入胡天大漠孤煙直長河落日圓蕭關逢候騎(集作)
(吏)都護在燕然
休假還舊業便使前人
謝病始告歸依依入桑梓家人皆佇立相候衡門裏時
軰吟(集作皆)長年成人舊童子上堂嘉慶畢顧與姻親齒
論舊忽(一作或)餘悲自(集作目)存且相喜田園轉蕪沒但有
寒泉水衰柳日蕭條秋光清邑里入門乍如客歸(集作休)
騎非便止中飲顧王程離憂從此始
送靳十五侍御使蜀孫逖
天使出霜臺行人擇吏才傳車春色送離興夕陽催驛
遶巴江轉關迎劍道開西南一何幸前後二龍來
和左司張員外自洛使入京中路先赴長安逢
立春贈韋侍御等諸公二首
前人
拜郎登省闥奉使馳車乘遥瞻使者星便是郎官應臺
妙時相許皇華德彌稱二陜聽風謠三秦望形勝此中
暌友益是日多詩興寒盡歲隂催春歸物華證
二
忽覩雲間數鴈廻更逢山上正花開河邊淑氣迎芳草
林下輕風待落梅秋憲府中高唱入春卿署裏和歌(雜詠)
(作詩)來共言東閣招賢地自有西征作賦才
贈獻納使起居田舍人杜甫
獻納司存雨露邊地分清切任才賢舍人退食收封事
宫女開凾近御筵曉漏追趨青𤨏闥晴窗點檢白雲篇
揚雄更有河東賦唯待吹嘘送上天
使過彈筝峽儲光羲
鳥雀知天雨羣飛息復(集作復羣)鳴原田無遺粟日暮滿空
城達士憂世務鄙夫念王程晨過彈筝峽馬足凌兢行
雙璧隱靈曜莫能知晦明皚皚堅冰色漫漫隂雲平始
信古人言苦節不可貞
送友人使夷陵崔翹
猿鳴三峽裏行客舊沾裳復道從此(一作兹)去思君不暫
忘開襟春葉短分手夏條長獨有幽庭桂年年空自芳
奉使廵檢兩京路種果樹事畢入秦因詠歌
鄭審
聖德周天壤韶華滿帝畿九重承渙汗千里樹芳菲陜
塞餘隂薄關河舊色微發生和氣動封植衆心歸春露
條應弱秋霜果定肥影移行子蓋香撲使人衣入徑迷
馳道分行接禁闈何當扈仙蹕攀折奉恩輝
銜命使本國胡衡
銜命將辭國非才忝侍臣天中戀明主海外憶慈親伏
奏違金闕騑驂去玉津蓬萊鄉路遠若水故園鄰西望
懷恩日東歸感義辰平生一寶劔留贈結交人
送金鄉歸新羅陶翰
奉義朝中國殊恩及遠臣鄉心遥度海客路再經春落
日誰同望孤舟獨可親拂波銜木鳥偶宿泣珠人禮樂
夷風變衣冠漢制新青雲已千侣知汝重來賓
和中丞出使恩命過終南别業
劉長卿
不過林園久多因寵遇偏故山長寂寂春草過年年花
待朝衣間雲迎驛騎連松蘿深舊閤樵木散閑田拜關
貪摇珮看琴懶更(集作著)弦君恩催早入巳夢傅巖邊
送裴四判官赴河西軍試前人
吏道豈易愜如君誰與儔逢時將騁驥臨事無全牛鮑
叔幸相知田蘇頗同遊英姿挺孤秀清論含風(集作九)流
出塞佐(集作復)持簡辭家擁鳴騶憲臺貴公舉幕府資良
籌武士佇明試皇華難久留陽關望天盡洮水令人愁
萬里看一鳥曠然煙霞收晚花對古戍春雪寒邊州道
路雖暫隔音塵仍(集作耶)可求他時相望處明月西南樓
奉使新安自桐廬縣嚴陵釣臺宿七里灘下寄
使院諸公前人
悠然釣臺下懷古時一望江水自潺湲何(一作行)人獨惆
悵新安從兹(一作此)始桂檝方蕩漾廻首百里間(一作里閭間)
青山千萬狀連崖去不斷對嶺遥相向夾岸黛色秋沉
沉綠波上夕陽留古木水鳥拂寒浪月下扣舷聲煙中
採菱唱猶憐負羈束未暇依清曠牽役徒自勞近名非
所尚何人(集作時)故山裏却醉松花釀廻首唯白雲孤舟
復誰訪
賈侍御自會稽使廻篇什盈卷兼蒙見寄一首
與余有挂冠之期因書數事率成十韻
前人
江上逢星使南來自會稽驚年一葉落按俗五花嘶上
國悲蕪梗中原動鼓鼙報恩有(一作看)鉄劒啣命出金閨
風物催歸緒雲峯發詠題天長百越外潮上小江西鳥
道通閩嶺山光落剡溪暮帆千里思秋夜一猿啼栢樹
榮新寵桃源憶故蹊若能為去此行復草萋萋
送盧舉使河源張謂
故人行役向邊州疋馬今朝不少留長路關山何日盡
滿堂絲竹為君愁
武城(一作威)春寒(一作暮)聞宇文判官西使還已到
晉昌岑參
片雨過城頭黃鸝上戍樓塞花飄客淚邊柳送(集作挂)鄉
愁白髮悲明鏡青春换弊裘君從萬里使聞巳到瓜州
送日本國聘賀使晁臣卿東歸
包佶
上才生下國東海是西隣九譯蕃君使千年聖主臣野
情偏得禮木性本含仁錦帆乘風轉金装照地新孤城
開蜃閤曉日上車輪早議來朝歲塗山玉帛均
文苑英華卷二百九十六
