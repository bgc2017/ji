文苑英華卷四百四十七宋李昉等編
冊文六
九錫文
冊陳王九錫文徐陵
大哉乾元資日月以貞觀至哉坤元憑山川以載物故
惟天為大陟配者欽明惟王建國翼輔者齊聖是以文
武之佐磻溪蘊其玉璜堯舜之臣滎河鏤其金版况乎
體得一之鴻姿寧陽九之危厄援(陳書作拯)横流之(南史作於)碣
石撲燎火於崑岑(南史作岡)驅馭於韋彭跨蹍於齊晉神功
行而靡用聖道運而無名者乎今將授公典策其敬聽
朕命日者昊天不弔鍾亂于我國家漏網吞舟強胡内
贔茫茫宇宙惵惵黎元方趾(陳書一作足)圓顱萬不遺一太
清否亢橋山之痛已深大寶迍如平陽之禍相繼上宰
膺運康救兆民(南史作黔黎)鞠旅於滇池之南揚旌於桂嶺
之北懸三光於已墜謐四海於羣飛屠猰㺄於中原斬
鯨鯢於蒙汜功滿上國光啓中興此則公之大造於我
皇家者也旣而天未悔禍夷醜荐臻南夏崩騰西京蕩
覆羣胡孔熾藉亂乘間推納藩枝盗假神器冡司昏撓
旁引寇讎旣見貶於桐宫方謀危於漢閣皇運已殆何
殊贅旒中國摇然非徒如綫公赫然投𬒮匡救本朝復
莒齊都平戎王室朕所以還膺寶歷重履宸居挹建武
之風猷彰(南史作歌)宣王之雅頌此又公之再造於皇家者
也應務之初登庸惟始三川五嶺莫不窺臨銀洞珠宫
所在寧謐孫盧肇舋越貊為羣(南史作災)番部阽危勢將淪
殄公赤旗所指祅壘洞開白羽纔撝凶徒粉潰非其神
武久喪南藩此又公之功也大同之末邊政不脩李賁
狂迷竊我交愛敢稱大號驕聲(陳書作恣)甚於尉佗據有連
州雄豪熾於梁碩公英謩雅筭電掃風行馳御樓船直
跨滄海新昌典徹(陳書作澈)備履艱難蘇歴嘉寧盡為京觀
三山獠洞八角蠻陬逖矣水㝢(南史作寓)之鄉悠哉火山之
國馬援之所不届陶璜之所未聞(南史作開)莫不懼我王靈
争朝邊候歸賝天府獻状鴻臚此又公之功也自寇虜
清(南史作陵)江宫闈幽辱公枕戈嘗膽提劒折心(陳書作推)氣涌
清霄神飛紫路(陳書作闥)而番禺連率本自諸夷言得其朋
是懷同惡公仗此忠誠乘機勦定執沛令而釁鼓平新
野而據鞍此公之功也世道多艱方隅多難勲門桀點
作亂衡山兵切池隍衆兼夷獠公以國盗邊警知無不
為䘏是同盟誅其醜類莫不魚驚鳥散面縳頭懸南土
黔黎重保蘇息此又公之功也長驅嶺嶠夢想京畿緣
道酋豪逓為榛梗路養渠率全據大都蓄聚逋逃方謀
阻亂百樓不戰雲梯之所未窺萬弩各張高墉(陳書作輣)之
所非敵公龍驤虎步嘯陟風雲(一作雲從風生)山靡堅城野無
強陣清妖氛於灨石滅沴氣於雩都此又公之功也遷
仕凶慝屯據大臯乞活類馬騰之軍流民多杜弢之衆
推鋒轉鬭自北阻南頻歲稽誅實惟勍虜公坐揮三略
遥制六竒義勇同心貔貅騁力雷犇電擊谷静山空列
郡無犬吠之驚藂祠罷狐鳴之盗此又公之功也王師
討虜次届淪波兵乏兼儲士有飢色公廻麾彭蠡積穀
巴丘億庾之詠斯豐壺漿之甿(陳書作迎)是衆軍民轉漕曾
無砥柱之難舳艫相望如運敖倉之府犀渠貝胄顧蔑
雷霆高檻層樓仰捫霄漢故使三軍勇悅(南史作銳)百戰無
前承此軍糧遂殄凶逆此又公之功也若夫英圖邁俗
義旅如雲湓壘猜擕用淹戎略公志唯同奬師克在和
鵠塞非虞鴻門是會若晉侯之誓白水如蕭王之推赤
心屈禮交盟人祇感咽故能使舟師並路遠近明心(南史)
(作遠邇崩心)此又公之功也姑熟襟要崤函所(陳書作阻)憑寇虜
據其關梁大盗負其扃鑰公五(南史作一)校裁撝三雄並奮
右角沙潰左廣土崩(南史作左賢右角沙潰土崩)木甲殪於中原氊
裘赴於江水他他藉藉萬計千羣鄂坂之隘斯開夷庚
之道無塞此又公之功也義軍大衆俱集帝京逆豎凶
徒猶屯皇邑若夫表裏山河金湯險固䟽龍首以抗殿
剪華岳以為城雜虜憑焉強兵自若公廻兹地軸抗此
天羅曾不崇朝俾無遺噍軍容甚穆國政方脩物重覩
於衣冠民還曕於禮樂楚人滿道争歸於葉公(陳書作覩)漢
老銜恩俱歡於司隸此又公之功也天子内難(南史作内難初)
(静)諸侯出關外郡傳𤇺鮮卑犯塞莫非沮渠當戶中貴
名王冀馬迾於淮南胡笳動於徐北公舟師坐(南史作步)甲
亘野横江殱厥羣羝逐殫封狶莫不絓木而止戎車靡
遺遇濘而旋歸駿(陳書作驂)盡殪此又公之功也公克黜禍
難劬勞皇室而孫寗之黨翻啓狄人(陳書作心)伊洛之間咸
為虜戍雖金陵佳氣石壘天嚴(或作巖)朝闇戎塵夜喧鉦
鼓公三籌旣畫八陣斯張裁舉靈鉟亦抽金僕咸俘醜
類悉反高墉異李廣之皆誅同龐元之盡赦此又公之
功也任約叛换梟聲不悛戎羯貪婪狼心無改穹廬氊
幕抵北闕而為營烏孫天馬指東都而成陣公左甄右
落箕張翼舒掃是欃槍驅其玁狁長狄之種埋於國門
椎髻之酋烹於軍市投秦坑而盡沸噎滍水而不流此
又公之功也一相居中自折彛鼎五湖小守妄懷同惡
公夙駕兼道秉羽杖戈玉斧將揮金鉦且戒妖寇(南史作酋)
震慴遽請灰釘爇櫬以表其含弘焚書以安其反側此
又公之功也賊龕凶横陵虐具區阻兵安忍憑災怙亂
自古蟲言鳥跡渾沌洪荒凡或虔劉未此殘酷公雖宗
居汝穎世寓東南育聖誕賢之鄉含章挺生之地眷言
桑梓公私憤切卓爾英猷承規奉筭戮此大憝如烹小
鮮此又公之功也亂離未久(陳書作永)羣盗孔多浙右凶渠
連兵搆逆豈止千兵五校白雀黃龍而已哉公以中軍
無率選是親賢姦寇途窮(自豈止至途窮二十七字見陳書而南史及英華但云勢)
(窮力蹙而已)漼然冰泮刑唐(陳書作溏又注作塘)之所文命動其天(陳書)
(作大)威雷門之閫(陳書作間)勾踐行其嚴戮英規聖跡異代同
風此又公之功也同姓有扈頑凶不賓憑藉宗盟圖危
社稷觀兵滙澤勢震京師威廹蠻夷(陳書作驅率南蠻)已為東
帝公論兵於朝堂之上决勝於樽爼之間寇賈樊滕浮
江下瀨一朝翦撲無待甸師萬里澄清非勞新息此又
公之功也豫章祅寇依憑山澤繕甲完聚多歴歲時結
從連横爰洎交廣吕嘉旣獲吴濞已摐命我還師征其
不恪連營盡拔偽黨斯擒曜聖武於匡山廻神旗(陳書作旌)
於蠡𣲖此又公之功也自八紘九野瓜割(一作剖)豆分竊
帝偷王連州比縣公武靈已暢文德又宣折簡馳書風
猷斯遠至於蒼蒼浴日杳杳無雷北洎丈夫之鄉南踰
女子之國莫不屈膝拜手(陳書作膜拜)請(陳書作求)吏欵關此又
公之功也京師禍亂亟積寒暄䨇闕低昂九門寥豁寧
秦宫之可視豈魯殿之猶存五都簪弁百僚卿士胡服
縵纓咸為戎俗高冠厚履希復華風宋微子麥穟之歌
周大夫黍離之詠較於斯日未足為悲矣公求衣昧旦
昃食高舂興構宫闈具瞻遐邇郊庠宗稷之典六符十
等之章復(南史作還)聞太始之風流重覩永平之遺事此又
公之功也公有濟天下之勲(南史作重)加之以明德成性合
道盛德符天(南史作凝神體道合德符天)用百姓以為心隨萬機以
成務恥一物非唐虞之民歸含靈於仁夀之域上德不
德無為以為夏長春生顯仁藏用忠信為寶風雨弗騫
(陳書作無愆)仁惠為基牛羊勿踐功成治定(南史作化合)樂奏咸
雲安上治民(南史作御人)禮兼文質物色丘園衣裾里巷朝
多君子野無遺賢菽粟同水火之饒工商富猗頓之旅
是以天無蘊寶地有呈祥潏露卿雲朝團晩(陳書作曉)映山
車澤馬服馭金閑(陳書作登)旣昺煥於圖書方葳蕤於史牒
高勲踰於象緯積德冠於嵩華固無德而稱者矣朕又
聞之前王宰世茂賞尊賢式樹藩長揔征羣伯二南崇
絶四履遐曠泱泱東(南史作表)海祚土維齊巖巖泰山俾侯
于魯抑又勤王反鄭夾輔遷周召伯之命斯隆河陽之
禮咸備况復經營宇宙寧唯斷鼇足之功弘濟蒼生非
直鑿龍門之險而疇庸報德寂爾無聞朕所以垂拱當
宁載懷慙悸者也今授公相國以陳留等十郡(六字南史作以)
(南豫州之陳留南丹陽宣城揚州之吴興東陽新安新寧南徐州之義興江州之鄱陽臨州十郡)封公
為陳公錫茲青土苴以白茅爰定爾邦用建冡社昔姬
(南史作旦)奭分陜俱為保師晉鄭諸侯咸作卿士兼其内外
禮實攸宜今命使持節兼司空王通授相國印綬陳公
璽紱使持節兼司空王㻛授陳公茅圡金獸(南史作虎)符第
一至第五左竹使符第一至第十相國秩踰三鉉任揔
百司位絶朝班禮由事革其以相國揔百揆除錄尚書
之號上所假節侍中貂蟬中書監印章中外都督太傅
印綬義興公印策其鎮衛大將軍揚州牧如故又加公
九錫其敬聽後命以公禮為楨幹律等䘖策四維皆舉
八柄有章是用錫公大輅各一玄牡二駟以公賤寶崇
糓䟽爵待農室富京坻民知榮辱是用錫公衮冕之服
赤舄副焉以公調理隂陽燮諧風雅三靈久降萬國和
同是用錫公軒縣之樂六佾之舞以公宣導王猷玄(南史)
(作弘)闡風教光景所照鞮象必通是用錫公朱戶以居以
公抑揚清濁褒德進賢髦士盈朝幽人虚谷是用錫公
納陛以登以公嶷然廊廟為世鎔範折衝四表臨御八
荒是用錫公虎賁之士三百人以公軌(陳書作執)兹明罰期
在刑厝象恭無赦干紀必誅是用錫公斧鉞各一以公
英猷遠量跨厲嵩溟混(一作包)一車書括囊寰宇是用錫
公彤弓一彤矢百盧弓十盧矢千以公天經地義貫徹
幽明春露秋霜允供粢盛是用錫公秬鬯一卣圭瓉副
焉陳國置丞相以下一遵舊式往欽哉其恭循朕命克
相皇天弘建邦家允興洪業以光我高祖之休命
唐王以相國揔百揆并九錫詔
王言會最
詔曰於戲惟爾假黃鉞使持節大都督内外諸軍事錄
尚書大丞相新除相國揔百揆唐王夫乾道貞觀四象
所以運行坤德含弘萬有憑其載育是以天地交泰資
始由乎聖人隂陽順成揔已歸其元輔故能陶甄百物
代彼天工息四海之羣非㢠廻三靈之掩耀百揆時叙五
典克從伊尹格于皇天公旦光於四表方諸蔑如也今
將授王典冊其敬聽朕命上天不造降禍于我國家高
祖棄盛業而昇龍太上釋寶圖而委御王室如燬喪亂
弘多數屬道消時鍾世季郊廟絶主有若綴旒則我祖
宗之基已墜于地矣王應幽明之道從兆民之欲奉七
璽於代邸飛六轡於周京此則綱我絶紀為有大造於
皇家者也曩者塞表省方羣胡反噬矢流君側圍甚平
城淪陷有期阽危莫恤王釋位同謀揔戎千里晨炊蓐
食倍道兼行匈奴遠跡乘輿反正此又王之功也歴山
飛稱兵燕趙妄假名號河朔響應山西屯結王道啓戎
行大殱醜類此又王之功也夷狄貪婪屢犯關塞逼脇
良善殺掠吏民王鞠旅治兵卷甲長騖追奔逐北掃地
無遺此又王之功也威王徒黨潜謀逆亂外交邊裔内
騁姦回實繁有徒將傾宗社王收戮凶渠罪人斯得此
又王之功也四郊多壘三輔倒懸黃圖示宫闕之名赤
眉劫園陵之禍凶荒仍歲荆棘旅庭王投袂義舉星言
電邁取霍邑若摧枯舉秦闕如反掌尅清河渭志存匡
復此又王之功也北荒獯鬻事藉羈縻比者中原多故
龍堆道絶王式遏有方&KR0833;關請吏更敦隣睦復我舊藩
此又王之功也汾晉地險逋逃攸聚山藏川量負罪稽
誅類馬騰之乞活同嚴尤之盡赦王懷柔伏叛杖信示
威交臂屈膝申其正旦此又王之功也河潼轉漕密邇
關畿京坻委積由來尚矣羣凶保據一鼓而崩此又王
之功也京師危逼姦臣放命異一象之居内同四凶之
扇禍王大誓師旅興言感慨蕩清上國拯厥贅旒暴骨
焚屍並勦羣惡此又王之功也上天貽愛莫甚乎民爰
作聖哲弼于冲幼官守司存社稷有奉濟方割於下墊
爍圓光於上墋此又王之功也唐弼凶豎草竊岐陽吞
噬舊邦侵逼都鄙王制以銜策觀其携貳新(疑作親)衆叛
離我盡收之此又王之功也華陽黑水控接岷峨山川
阻深盡為逋藪義風所麾行化江漢此又王之功也薛
舉崇姦同惡相濟僣擬輿服滔天泯夏西土游魂秦川
肆毒赫斯授律咸俘醜類岐隴齊其京觀汧渭為之不
流此又王之功也三蜀隩區一都之會夷民雜糅蠻陬
荒梗王發一介之使降咫尺之書而靈關洞開劔閣無
隘此又王之功也弘農甸服襟帶河洛鞠為寇場連城
阻亂長策遠振不征而服此又王之功也王有濟天之
勲重之以明德爰初發迹肇自鴻基峻極於嵩華潤連
於溟渤體兹將聖道被如仁在物不失其宜含靈咸安
其所春生夏長信及四時地平天成義兼一德揔萬機
之務因百姓之心保乂我皇家弘濟其多難者也是以
濟濟多士庶政緝熙穆穆四門要荒式叙敦澆風以勵
俗暢和氣以調元神功侔於造化積德高於垂象朕又
聞之先王之宰世也尊賢尚德茂賞疇庸五侯專征九
命作伯周襄光錫桓文是膺大啓南陽以表東海况今
業冠伊稷功高晉鄭酬勲蔑爾朕甚懼焉今進授相國
以河内汲郡清河武安魏郡信都高陽平原趙郡襄國
通前二十郡增封唐國錫以黑土苴以白茅爰定爾邦
用建宗社(一作冡)昔周邵分陜咸為保傳毛畢諸侯入作
卿士内外之任禮實攸宜今授相國印綬唐王璽紱茅
土金獸符第一至第五竹使符第一至第十相國體絶
羣臣任揔百司朝班彛數宜與事革其以相國揔百揆
去錄尚書之號上所假黃鉞中外都督丞相印綬又加
王九錫其敬聽王命以王䋲紀禮度哀矜折獄罔不用
情無或遷志是用錫王大輅戎輅各一玄牡二駟以王
分地敦本民天是頼䟽爵務農所寶惟榖是用錫王衮
冕之服赤舄副焉以王風雅所被獯戎咸格隂陽順理
遐邇宅心是用錫王軒縣之樂六佾之舞以王翼宣黃
道義齊(疑)遐暢三才所運四海攸歸是用錫王朱戶以
居以王登賢命世褒德昇朝思帝所難能官流詠是用
錫王納陛以登以王正色持衡鎔範御下式遏姦宄蕩
滌華裔是用錫王武賁之士三百人以王威同夏日厲
等秋霜刑有其章寬而不漏是用錫王鈇鉞各一以王
明罰信賞折衝無外是用錫王彤弓一彤矢百旅弓十
旅矢千以王霜露履踐禋祀恭嚴天地幽通孝思至感
是用錫王秬鬯一卣珪瓉副焉唐國置丞相以下官一
遵舊式往欽哉祗奉大禮用膺多福以光我高祖之休
命可不慎歟
文苑英華卷四百四十七
