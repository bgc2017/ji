文苑英華卷二百八十八宋李昉等編
留别三
釋靈一三首釋護國一首
釋法震一首釋皎然一首
楊衡三首歐陽詹二首
韓愈二首孟郊四首
張籍四首白居易三首
姚合一首于武陵一首
盧肇一首賈島六首
朱慶餘一首釋無可一首
周賀二首温庭筠三首
許渾四首項斯一首
顧非熊一首馬戴八首
趙嘏五首喻坦之一首
陳陶四首鄭谷四首
杜荀鶴四首張喬一首
張蠙二首羅隠二首
留别忠州故人釋靈一
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猿
贈别皇甫曾前人
幽人從遠岳過客愛春山高駕能相送孤遊且未還紫
苔封井石綠竹映柴關若到雲峯外齊心去住間
歸岑山留别前人
禪客無心憶薜蘿自然行徑向山多知君欲問人間事
始與浮雲共一過
别盛安釋護國
情人取次幾淹留别後南州與北州月色為憐今夜客
砧聲却似去年秋欲除豺虎論三略莫對雲山詠四愁
親故相逄且借問古來無種是王侯
别盧使君歸故栅村釋法震
歸風白馬引嘶聲落日猶堪楚客情塞口竹緣空戍沒
潮頭沙擁慢岡成松田且欲親耕種郡守何偏問姓名
東道宿程投故栅依依漁父解相迎
别山(并序)釋皎然
時因主人寄風溪蘭若與道士石脇風相隣禪僧仙師
時得道會至秋中值外緣有請别山懷舊遂有是詩
山翁亦好禪借我風溪樹採藥多秋蓬汲泉有春渡幽
僧時相遇仙子或與晤自許戰勝心彌高獨遊步如何
區中事奪我林棲趣辭山下復上戀石行仍顧宿昔情
或乖庶幾跡無誤松聲莫相誚此心冥去住
桂州與陳羽念别楊衡
慘戚損志抱因君時解顔重歎今夕念復在幾夕間碧
桂水連海蒼梧雲滿山茫茫從此去何路入秦關
夷陵郡内叙别前人
禮娶嗣明德同牢夙所欽況蒙生死契豈顧蓬蒿心鴈
幣任野薄恩愛緣義深同聲若鼓瑟合韻似鳴琴將迓
空未立就贅意難任皎月託言誓滄波信浮沈荆臺理
晨轍巫渚疑宵襟憫憫百慮起回回萬恨深侯更促徒
侣先曉徹夜禽燈彩凝寒風蟬思噪密林留念同心帶
贈遠芙蓉簮撫懷極投漆感物重黃金分鸞豈遐阻别
劍念相尋儻甘蓬戶賤願俟故山岑
將之荆州南與張伯岡馬總鍾陵夜别前人
荆臺别路長密緒分離狀莫訴杯來促更籌屢己唱燭
花侵霧暗瑟調含風亮詎念曉帆開默睇參差浪
蜀中將歸留辭韓相公歐陽詹
寧體則雲構方前恒玉食貧居豈及此要自懷歸憶在
夢關山遠如流歲華逼明晨首鄉路迢逓孤飛翼
江夏留别華二(集作别辛三十時自襄陽同舟而下予歸關從此赴舉)
前人
彌棹己傷别不堪離緒催十年一心人千里同舟來鄉路我
(集作予)尚遥客遊(集作程)君未回將何慰兩端未免(集作互勉)臨岐杯
醉中留别裏州李相公韓愈
濁水汙泥清路塵還曾同制掌絲綸眼穿長訝雙魚斷
耳熱何辭數爵頻銀燭未銷忩送曙金釵半醉(一作墜)座
添春知公不久歸鈞軸應許閒官寄病身
此詩二百五十七卷重出今已削去注異同為一作
韶州留别張使君前人
來往再逢梅柳新别離一醉綺羅春久欽江總文才妙
自嘆虞翻骨相屯鳴笛急吹催落日清歌緩送感行人
己知奏課當徵拜那復淹留詠白蘋
汴州留别韓愈孟郊
不飲濁水瀾空滯此汴河坐見繞岸水盡為還海波四
時不在家敝服斷線多遠客獨顦顇春英各婆娑荒陂
(集作汴水)饒曲流野桑無直柯但為君子心歎息將匪他
下第東歸留别長安知已前人
共照日月影獨為愁思人豈知鶗鴂鳴瑶草不得春一
片兩片雲千里萬里身雲歸嵩之陽身寄江之濱棄置
復何道楚情吟白蘋
長安留别李觀韓愈因獻張徐州前人
富别愁在顔貧别病銷骨懶磨舊銅鏡畏見新白髮古
樹春無花子規啼有血離絃不堪聽一聽三四裂(集作四五)
(絶)世途非一險俗慮有(文粹作各)千結有客步大方驅車獨
迷轍故人韓與李逸翰雙皎潔哀我摧折歸贈詞縱横
設徐方國東樞元戎天下傑禰生投刺遊王粲吟詩謁
高情無遺照朗抱開曉月有土不埋冤有讐皆為雪願
為直草木永向君地列願為古琴瑟永向君聽發欲識
丈夫心曾將寶(集作孤)劍說
怨别前人
一别一回老志士髮白早在富易為容居貧難自好沈
憂損性靈服藥亦枯槁秋風客(集作遊)子衣落日行遠道
問君去何之賤身寧(集作難)自保
襄州(集作國)别友張籍
晩(集作曉)色荒城下相看秋草時獨遊無定計不欲道歸
(集作來)期别處去家遠愁來(集作中)驅馬遲歸人渡烟水葉
落(集作遥映)野棠枝
春日留别前人
遊人欲别離醉復看花枝看却春又晩莫輕年少時臨
行記分處回首是相思各向天涯去重來未有(一作可)期
留别江陵王少府前人
迢迢山上路病客獨行遲況此分襟日(一作手處)當君失意
時寒林露遠驛晩燒過荒陂别後空回首相逢未有期
蘇州江岸留别樂天前人
銀泥裙映錦障泥畫舸停橈馬簇蹄清管曲終鸚鵡語
紅旂影動驌驦嘶漸消酒色朱顔淺欲語離情翠黛低
莫忘使君吟詠處汝墳湖北武丘西
郢州别王七使君白居易
昔日詩狂客今為酒病夫強吟翻悵望縱醉不歡娛鬢
髮三分白交親一半無郢城君莫歇猶較近京都
别韋薊前人
百年愁裏過萬感醉中來惆悵城西别愁眉兩不開
留别微之前人
干時久與夲心違悟道深知前事非猶厭勞形辭郡印
那能趁伴著朝衣五千言裏教知足三百篇中勸式微
少室雲邊伊水畔比君較老合先歸
别友人姚合
病僮將瘦馬難筭往來程野寺僧相送河橋酒滯行足
愁無道性久客會人情何計羇(集作窮)貧盡同居不出城
夜與故人别于武陵
白日去難駐故人非舊容今宵一别後何處更相逄過
楚水千里到秦山萬(集作幾)重話(一作語)來天未(一作又)曉月
落滿城鐘
别宜春赴舉盧肇
秋天草木正蕭疎西望秦關别舊居筵上芳罇今日酒
篋中黃卷古人書辭鄉且伴(集作離山且作)銜蘆鴈入海終為
戴角魚長短九霄飛直上不教毛羽落空虛
留别徐明府賈島
抱琴非夲意生事偶相縈口尚袁安節身無子賤名地
寒春雪盛山淺夕風輕百戰餘荒野千夫漸耦耕一杯
宜獨夜孤客戀交情明日疲驂去蕭條過古城
二月晦留别鄠中友人前人
匹馬柳花裏别君當酒酣春風漸向北雪鴈不飛南明
曉日初一今年月已三鞭羸去暮色遠岳起烟嵐
却赴南巴留别蘇臺知已前人
人(集作又)過梅嶺上歲歲北風寒(集作枝寒)落日孤舟去青山
萬里看猿聲湘水静草色洞庭寬已料生涯事只(集作唯)
應持(集作把)釣竿
劉長卿曾貶南巴尉此詩已載本集今英華誤作
賈島詩
下第别人前人
下第鬢毛蒼徘徊戀帝鄉鶯聲寒食後人醉曲江傍淚
落故山遠病來春草長知音豈易别孤棹復三湘
留别光州王使君前人
杜陵千里外期在末秋歸既見林花落湏防木葉飛楚
從何地盡淮隔數峯微回首餘霞失斜陽照客衣
欲遊嵩岳留别李少尹前人
孤策遲回洛水湄孤禽嘹喨(集作唳)幸人知嵩岳望中常
待我河梁欲上未題詩新秋愛月愁多雨古觀尋(集作逄)
仙看盡棋微眇此來將敢問鳳凰何日定歸期
將之京别李侍御朱慶餘
心(疑作此)地偶相見語多為别難詩成公府晩路入翠微
寒逄石自應坐有花誰共看唯當隨去鴈雪盡到長安
金州别姚合釋無可
日日西臺上春流到夏殘言之離别易勉以道途難山
出一千里溪(一作江)行三百灘松間樓裏月秋入五陵看
辭杭州姚郎中周賀
波濤千里隔抱疾亦難(集作相)尋會宿逄高士燒山值積
霖藂桑山店迥孤火海雲(集作船)深尚有重來約知無省
閣心
京口别崔固前人
積雨晴時近西風葉滿泉相逄嵩岳客共聽楚城蟬宿
舘横秋島歸帆漲遠田别君還寂寞不似剡中年
江上别友人温庭筠
秋色滿葭菼離人西復東幾年方暫見一笑又難同地
勢蕭陵歇江聲禹廟空如何暮灘上千里逐離鴻
與友人别前人
半醉别都門含悽上古原晩風楊葉社寒食杏花村薄
暮牽離緒傷春憶晤言年芳夲無限何况有蘭蓀
曉别前人
翠羽花冠碧樹雞未明先上短墻啼忩前謝女青蛾歛
門外蕭郎白馬嘶殘曙微星當戶沒澹烟斜月照樓低
上陽宫裏鐘聲動不語垂鞭過柳堤
留别韋處士(見二百三十一卷)許渾
下第别友人楊至之前人
花落水潺潺十年離故(集作舊)山夜愁添白髮春淚感朱
顔孤劔北遊塞遠書東出關逄君話心曲一醉㶚陵間
留别裴(集作劉)秀才前人
三獻無功玉有瑕更携書劔客天涯孤帆夜别瀟湘雨
廣陌春期鄠杜花燈照水螢千點滅棹驚灘鴈一行斜
關河迢遞秋風急望見鄉山不到家
瓜洲留别李詡前人
泣玉三年一見君白衣顦顇更離羣柳(集作楊)堤惜别春
潮落花榭留歡夜漏分孤舘宿時風帶雨遠帆歸處水
連雲悲歌曲盡休重奏心遶關河不忍聞
省中留别項斯
省中重拜别兼領寄人書已念此程(詩選作行)遠不憂相問
疎禁(詩選作子)城西並宅御水北同渠要取春前到乘閒候
起居
舒州酬别上卿顧非熊
故交他郡見下馬失愁容執手向殘日分襟在晩鐘鄉
心隨皖水客路過廬峰衆惜君材器何為滯所從
下第别令狐員外馬戴
論文期雨夜飲酒及荒晨坐歎百花發潜驚霜鬢新舊
交多得路别業遠仍貧便欲辭知已歸耕海上春
將别寄友人前人
帝鄉歸未得辛苦事羈遊别舘一罇酒客程千里秋霜
風紅葉寺夜雨白蘋洲長恐此時淚不禁和恨流
留别定襄郡盧軍事前人
行行與君别路在鴈門西秋色見邊草軍聲戍鼓鼙銜
杯看寳劔躍馬上荒堤歸去咸陽里平生心不迷
江行留别(見二百九十四卷)
攄情留别并州從事前人
淺學常自鄙謬承賢達知才希漢主召玉任楚人疑年
長慙漂泊恩深惜别離秋光獨鳥逝暝色一蟬悲鶴髮
生何速龍門上苦遲彫蟲羞朗鑒干禄貴明時故國誠
難返青雲致未期空將感激淚一自灑臨岐
下第别友人前人
金門君待問石室我思歸聖主尊黃屋何人薦白衣年
來御溝柳贈别雨霏霏
下第别郜扶前人
窮途别故人京洛泣風塵在世即應老他鄉又欲春平
生空志學晩歲拙謀身静話歸林計唯將滄海親
酬田卿送西遊前人
華堂開翠簟惜别玉壺深客去當煩暑蟬鳴復此心廢
城喬木在古道濁河侵莫慮西遊遠西關絶隴隂
旅舘聞鴈别友人趙嘏
路遶秋塘首獨搔背羣燕鴈正呼號故關何處重相失
碧落有雲終自高旅宿去緘他日恨單飛誰見(集作誰訝)此
生勞行衣濕盡千山雪腸斷金籠好羽毛
别麻氏前人
曉哭呱呱(集作鳴鳴)動四鄰於君我作負心人出門便涉東
西路(集作便作東西水)回首初驚枕席塵滿眼淚珠和語咽舊
忩風月更誰親分離(集作傷離)況值花時節從此東風不似
春
代人贈别前人
月自斜忩夢自驚衷腸中有萬愁生清猿處處三聲盡
碧落悠悠一水横平子定情詞麗絶詩人匪石誓分明
會湏携手乘鸞去簫史樓臺在玉京
留别前人
水邊秋草暮萋萋欲駐殘陽去馬蹄曾是管絃同醉伴
一聲歌斷各東西
寒食新豐别友人前人
一百五日家未歸新豐鷄犬獨依依滿樓春色傍人醉
半夜雨聲前計非繚繞溝塍含綠晩荒凉樹石向川微
東風吹淚對花落憔悴故交相見稀
留别友人書齋喻坦之
相見不相暌一留日已西軒凉庭木大巷僻鳥巢低背
俗修琴譜思家話藥畦卜隣期太華同上上方梯
湓城贈别陳陶
楚岸青楓樹長隨送遠心九江春水闊三峽暮雲深氣
調桓伊笛才華蔡琰琴迢迢嫁湘漢誰不重黃金
將歸鍾陵留贈南海李尚書前人
楚國有田舍炎州長夢歸懷恩似秋燕屢遶玉堂飛越
酒豈不甘海魚寧無肥山裘醉歌舞事與初心違曄曄
文昌公英靈世間稀長江浩無際龍蜃皆歸依賤子感
一言草茅發光輝從來鷄鳬質得假鳳凰威常欲討玄
珠青雲報巍巍龍門竟多故雙淚别旍旂
贈别前人
海國一尺綺冰壺萬縷絲以君西攀桂贈此金蓮枝高
鳥思茂林窮魚樂洿池平生握中寳無使歲寒移
贈别離前人
碧玉飛天星墜地玉劍分風交合水楊柳聽歌莫向隅
鷄鳴一石留髠醉(一作晞)蹄輪送客溝水東月娥揮手崦
嵫峯蠻天列嶂儼相待風官掃道迎遊龍天姥剪霞鋪
曉空漴漴大帝開明宫文鯨掉尾四海通分明瀑布收
靈桐山妖水魅騎旋風厭夢齧魂黃瘴中借君朗鑒入
崆峒靈光草照閒花紅
别同志鄭谷
所立共寒苦平生同與遊相看臨遠水獨自上孤舟天
澹滄浪晩風悲蘭杜秋前程吟此景為子上高樓
贈别前人
南遊曾共遊相别倍相留行色回燈曉離聲滿笛秋穏
眠彭蠡浪好醉岳陽樓明日逄佳景為君成白頭
别修覺寺無夲上人前人
松上江雲石上苔自嫌歸去夕陽催山門握手無他語
秪約今冬看雪來
宗人作尉唐昌官署幽勝而又博學精富得以
言談將欲他之留書屋壁前人
公堂瀟洒有林泉祗隔苔墻是渚田宗黨相親離亂世
春秋聞論戰争年遠江驚鷺來池口絶頂歸雲過竹邊
風雨夜長同一宿舊游多共憶樊川
雪中别詩友杜荀鶴
酒寒無小戶請滿酌行杯若待雪銷去自然春到來出
城人跡少向暮鳥聲哀未遇應關命侯門處處開
别從叔前人
立馬不忍上醉醒天氣寒都緣在門久(集作易)直自(集作似)
别家難世路既如此客心湏自寬歸期亦羇束(集作江村亦饑)
(歉)争及問(集作䧟)長安
辭座主侍郎前人
一飯尚懷感況攀高桂枝此恩無處報故國遠歸時只
恐兵戈隔再趨門舘遲茅堂拜親後特地淚雙垂
辭鄭員外入關赴舉前人
男兒三十尚蹉跎未叙青雲一桂科在客易為銷歲月
到家難住似經過帆飛楚國風濤闊馬度藍關雨雪多
長把行藏信天道不知天道意如何
江南别友人張喬
勞生故白頭頭白未應休闕下難孤立天涯尚旅遊聽
猿吟島寺待月上江樓醉别醒惆悵雲帆滿亂流
邊遊别友人張蠙
欲别不止淚當杯難強歌家貧隨日長身病涉寒多雨
雪迷燕路田園隔楚波良時未自致歸去欲如何
將之京師留别親友前人
達命何勞問西遊且自期至公如有日知我豈無時野
迥蟬相答堤長柳對垂酣歌一舉袂明發不堪思
商於驛與于韞玉話别羅隠
多病仍疎拙唯君與我同帝鄉年共老江徼業俱空燕
冷辭華屋(一作室)蛩凉恨曉叢白雲高幾許全属採芝翁
羅隠集中别有一篇其題目同而詩異今並載于
此南朝徐庾流洛下憶同遊酒採閒坊菊山登遠
寺樓相思勞寄夢偶别已經秋還被青青桂催君
不自由
奉使宛陵别二三從事前人
梁王雪裏有深知偶别家鄉隔路岐官品共傳勝曩日
酒杯争肯認當時豫章地暖矜千尺越嶠天寒愧一枝
還有釣魚蓑笠在不堪風雨失歸期
文苑英華卷二百八十八
