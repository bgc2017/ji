文苑英華卷六百八十七宋李昉等編
宗親下
答嚴給事書一首與從弟評事書一首
與表弟盧復書一首與弟莒書一首
交友上
與王吳郡僧智書一首復親故書一首
與夏縣崔少府書一首答李清河書一首
與馮宿書一首
宗親下
答嚴給事書張九齡
自出江都(集作郡)慰誨累及情義已積昆弟無踰人生相
知可謂厚矣僕方請歸養從此告辭會面無期所懷當
盡故復略而言之耳凡為前相所厚者豈必惡人耶僕
爰自諸(集作書)生燕公待以族子頗以文章見許不因勢
利而合但推奬之日不量不才引致掖垣有負時議然
則初有超拔豈由本心嗷嗷之口曾不是察既不稱其
服又加之讒間負乘致寇幾於不免當此時也若無所
容以孤特之身處背憎之地自怪既往何幸而全追想
寒心怳怳發悸嚴子足下不意而然既而遠出猶有餘
舋巧言潜構期僕傾危故使者之來怒於心而色於事
(一作市)頼於自慎且得(集作幸且)無咎不者吹毛洗垢求其痕
疵智(集作勢)窮力屈特(集作將)無控告未始作怯事也(一作始未)
(情事也)有為而然以故春中有書薄言求庇足下猶不諒
此意以為汲汲於聲名而乃約以莊生之言博以東山
之法曉導精至誠故人之情向戶(集作之)所防有異來旨
彼二教者忘情滅識無有纏愛故福至不喜禍至不憂
今僕飬親豈復(英華作非)割離恩愛直措心於此地哉正欲
惟疾之憂全身遠害故雖在小小敢不兢兢至如自於
身心雖復懵昧幸受教於君子亦聞道於古人豈不能
少有所適方復屑屑於毁譽之際也管仲嘗三戰三北
而鮑子不以為無勇以其有親足下寧不我知可(集作而)
有此誨且往者不自量力因緣小妓䠥&KR0887;干進荏苒歴
年固以為運屬盛眀朝多君子義能容物而忘其孤陋
則不知敝帚之貴末路多艱今專典一州盖幸遇已甚
而平生萬事為寒暑所移雖忝簮纓若墜泉壑者誠耻
令名之不副寵章也昔賈誼才偕管晏言則覇王名重
漢廷官止梁傅班固猶云未為不遇况僕(集有擬作)非其倫
遇巳過彼顧多慙色豈敢怨而更求歟足下心知當眀
義有所在耳尊者慈愛諸下懷寧本鄉不欲随官重有
離别春秋高矣晨昏久違僕豈復規規然徼無妄之福
任悔恡之動而迥無所恃单孑獨立萬一蹉跎或遠庭
闈朝心不開暮髮盡白行巳五十獨不知命哉是以冐
死抗䟽乞歸侍親(集作藥)一則視膳以展下情二則辭滿
而無貽憂易曰飛鳥遺之音不宜上宜下盖取此義亦
自卜者審也顧恨上負眀主丘山之恩未有涓塵之答
下愧知已提奬之力卒無知(集作如)言之效又平生不飾
小節苟取虚名使吠聲之徒退有後議竟不(集作未)獲盡
展所有之用以塞罔極之讒碌碌而歸不能不耿耿耳
古人有從所好者僕亦有心庶承顔之餘放性自適軒
冕之事亦云儻來林澤之間聊足散慮縱絶後望亦了
一生何必﨑嶇不平齟齬求入然後為得也去矣嚴子
勉事聖賢儻存平仲久要之言無惜詩人金玉之問幸
甚張九齡白
與從弟評事書蕭穎士
朝得書為正不佳又前意已决難作移改是以又不報
吾素志疎野平時尚不求仕進况今豈徼榮禄哉前赴
牒追者盖為三道重權冀以疇昔厚眷計議獲申惟薦
羣才庶其禆益今既一言不見預一士(一作生)薦不行方
復規求一中下郡佐而利其禄秩豈在(疑作任)意耶况馬
墜所傷全未平復方恐便廢自是棄人才既不足採而
加此疾苦更不復力強耳韋二十五與弟昨言中丞必
須相然始下筆才非樂生不望擁篲志力弊困未堪詣
府日日如斯與斷莫定來中丞便至責其違闕乃罪不
可料(一作&KR0856;)何負使司作此相䧟古人有言冠一免豈可
復加於首吾計决矣之死始(疑作矢)靡懼弟無惑焉再申
意二十五官無為咄咄見逼也為胷中最傷心力甚弱
書數行便不能仰視昔不因子致跌(疑)交遊早識中丞
今海内未静之秋加之疾患傷損不蒙恩恤過秋羈廹
亦知命矣吁何道哉
與表弟盧復書李華
八月八日外兄李華敬簡盧十五弟則之處秋風漸高
路出泗上將詣職役如所料乎往返勞止當與時俱暢
也華疹疾無聊賢姊與諸君尋常耳福卿漸减弟勿憂
之與弟别來十餘年比聞在代朔之地眀時道舉出身
乃能上為寡姊下為孤甥求為鴈門主簿束身戎馬之
間始終無過之地此一難也時方艱危動隔生死骨肉
妻子寄在河朔一身萬里省姊淮南此二難也喪亂以
來時多苟且松貞玉粹亦變頽流唯弟卓然介立寒俗
文詞學問守正不移金石之聲泠然在聽此三難也五
姓之中盧為峻(一作峻)茂根源上古歴世著明降及聖唐
仁賢不絶外家陵替稍久弟其勉之盧氏有諶翁祭法
又世以書聞華恨未見弟為廣訪求也南祖分於何祖
帝師今有四房誰各承後弟為華具條流相報也頃撰
軍器舅神道碑後其房族由來意欲如軍器之志廣外
家之美令萬代聞見不復討譜牒也華質性鈍弱而慕
汲黯卜式之直晩歲思夫子互鄉之見林宗賈淑之後
若悟此道仁在其中易乾(疑作坤)元之說曰含弘光大品
物咸亨大雅曰既明旦哲德合天德老氏所弘夫子即
述既自以為戒亦規弟持正也弟正直太過不能容納
時人是以相箴努力無忽近有鄭五書信否四姊處得
消息無怱怱不次華敬簡
與弟莒書
三兄報汝吾疹疾一定汝憂吾疾今吾將息一一用汝
語念汝知之且作判官事中丞叔父小心戒慎不離使
司昔田仁任安俱大將軍舍人卧馬廐中無何詔大將
軍出征匈奴遣大夫趙禹選大將軍官屬舍人衣服鮮
眀二子冠帶顦顇趙禹獨與二子言論於禁中即日召
見皆拜二千石汝有二子之實未遇趙公之舉馬廐高
眠古今一也又仲尼嘗為委吏歎曰富貴如可求雖執
鞭之士吾亦為之魏舒為郎官時属沙汰乃襆被而出
自言曰當自我始大才當大用如時人不識何為歎憤
哉先師曰不患無位患所以立汝能自脩况事叔父吾
之休廢永無榮耀於伯仲之間自非深仁高義長才厚
德又焉肯惠於朽壌枯木哉莒省吾意當努力也不次
三兄報
交友上
與王吳郡僧智書徐陵
孤子徐陵頓首昔林宗道主時人多慕德之賓無忌雄
豪天下盡希風之客况復王家沉默謝氏混玄名貴公
門譽華卿子而秦峯阻夐淅水悠長諮訴無因但用窮
結比青葽巳戒白露方漙體中何如願(闕)康勝鄧仲華
服衮之年荀令則擁麾之日徒云早逹未可同功今日
相方豈不高視竊承富春頃歲多難荐臻邑閈皆空黔
黎將盡御史舊榻零落不存太傅齊室荒茫無處自神
麾所届襁負斯歸新屋方華故田斯墾府吏閑坐長史
(一作使)誦經督郵無事唯慮吹笛東苞海水俱承幕府之
威西泊江沱同仰惟良之化政差邊張何其神也孤子
無心靦冐苟郄光隂風疾彌留示有餘息恩將公聘窮
擯虜庭博望侯極跡於黃河栘中監流滯於滄海自斯
以後唯有庸賤本應埋魂趙魏折骨幽并豈意餘年復
反鄉國仰属伊公在亳渭老師周旌賁丘園採拾衡巷
遂以哀駘不棄甕盎無遺還顧庸虚未應偕此竊承君
侯過被以光輝屢有吹嘘之言頻蒙薦延之澤故得周
行紫閣升降丹墀點汙清朝豈不荒愧雖復華隂砥柱
帶地窮深嵩高維岳極天為重未可以方斯盛典譬此
洪恩年廹桑榆豈期酬報政以川波非遠對奉無因夜
夢子長之遊朝覧希道之䟽浮雲西北徒懷魏帝之文
行雨東南思假飛山之便窮誠巳結荒係逾深方事祈
寒願加珍納謹扶力白書迷乏不次孤子徐陵頓首
復親故書魏長賢
自向者惠書義高志遠謂僕干時非其義自貽悔咎懃
懃懇懇誠見故人之心静言再思無忘寤寐僕雖固陋
亦嘗奉教於君子矣以為士之立身其路不一故有負
鼎爼以趣世隱屠釣以待時操築傅巖之下取履圯橋
之上矣或有釋賃車而匡覇業委輓輅以定王基由斬
祛而見禮因射鈎而受相矣或有三黜不移屈身於直
道九死不悔甘心於苦節者矣皆奮其泥滓自至於青
雲雖事有萬殊而理終一致推其大要歸乎忠者而已
矣自頃王室板蕩彛倫攸斁大臣持禄而莫諫小臣畏
罪而不言虚痛朝危空受主辱匪躬之故徒聞斯語有
犯無隱未見其人梅福所以獻書朱雲所以請劒者也
僕之先世傳於儒業(一作素)訓僕以為子之道厲僕以事
君之節今僕之委質有年代矣安可自同於凢庶取笑
於兒女哉僕誠不敏願得鋤彼草茅遂兹鳥雀去惡樹
善不違先訓自以身沒九泉求仁得仁其誰敢怨但言
與不言在我用不用在時若國道方屯時不我與以忠
獲罪以信見疑貝錦成章青蝇變色良田敗於邪徑黃
金鑠於衆口窮達運也其如命何吾子忠告之言敢不
敬承佳惠然則僕之所懷未可一二與俗人道也投筆
而巳夫復何言哉
與夏縣崔少府書(巳見六百七十三卷)李嶠
答李清河書
君白辭間累月益深勤系秋後尚熱惟兄動静云云君
粗爾推免昨自歴亭路還至臨清展一慟於崔氏舉目
酸咽良不可任變故幾何氣序遄革舊舘荒毁殘蟬悲
鳴夫情生於有情之地古人所以登峴山而淚下聽隣
笛而凄凉誠有以也亡友崔生才高位下盛年夭閼同
志遽絶絃之傷有識深埋玉之恨此而可忍孰不可忍
其藻綴鮮華姿彩秀舉故已久處(一作趨)大府呈諸水鏡
可略言也所未盡者此君幼無怙恃終鮮兄弟有田一
㕓桑竹靡樹孀姊返室諸甥數門移愛敬之慕以奉之
假友悌之歡以臨之貧病為感槩之資羈西無學植之
半終能抗跡泥滓高步京華交結盡一時之信文章滿
談者之口亦為難矣加以重襟期敦賑施良辰美景故
或自遠而至一爼一觴繼以繒紵亦無絶於時所以薄
俸不資於目前孤遺(闕)於身後古人稱清吏真不可
為者豈徒言哉兄仁及遺簮禮縟追賻千古之下凛然
而(一作獨)高凡百賓寮孰不激節然其懸罄之室所費多
端舊業偃師交質他族淹泊已久又頻濟施贖庒之餘
颯爾復盡今授衣附及窀穸有期合門嗷嗷靡所控告
亡友卒日惠愛在人吏甿追感道路雪泣而簡書是懼
贈(一作賵)禭莫申夫所以惡貪饕而徵貸賄者豈不憑怙
作威紊我公道耶今則異於是積東里之仁既將萬化
同盡企江西之潤方為萬口所懸適足以重仁恩而敦
教義也惟兄實深圖之儻一言辱及羣願獲申豈惟崔
氏獨受其賜亦二三朋友所佩服焉幸甚幸甚眀日西
上不果拜辭伏惟珍重
與(集作答)馮宿書韓愈
垂示僕所闕非情之至僕安得聞此言朋友道缺絶久
矣無有相箴規磨切之道僕何幸乃復得吾子僕常閔
時俗人有耳而不自聞其過懔懔然唯恐已之不自聞
也而今而後有望於吾子矣然足下與僕交久僕之所
守足下之所熟知在京城時囂囂之徒相訾百倍足下
時與僕居朝夕出入起居亦見僕有不善乎然僕退而
思之雖無以獲罪於天亦有以獲罪於人者僕在京城
一年不一至貴人之門人之所趨僕之所傲與已合者
則從之遊不合者雖造吾廬未嘗與之坐此豈徒足致
謗而已不戮於人則幸也追思之可為慄戰寒心故至
此巳(集作以)來克巳自下雖不肖人至未嘗敢以貌慢之
况時所尚者耶以此自謂庶幾無時患不知猶復云云
也聞流言不信其行嗚呼不復有斯人也君子不為小
人之恟恂而易其行僕何能委曲從順望(抗本作向)風承意
汲汲然恐不得合猶且不免云云命也(集作可字)如何然子
路聞其過則喜禹聞昌言則下車拜(蜀本有而字)古人有言
曰告我以吾過者吾之師也願足下不憚煩苟有所聞
必以相告吾亦有以報子不敢虚也不敢㤀也愈冄拜
文苑英華卷六百八十七
