文苑英華卷九百四十五宋李昉等編
職官七
李翰林白墓誌一首皇甫少保鏞墓誌一首
張祕監仲方墓誌一首白居易自撰墓誌一首
贈左拾遺翰林供奉李白墓誌
范傳正(附見李白集)
騏驥筋力成意在萬里外厥塊一蹶斃於空谷唯餘駿
骨價重千金大鵬羽翼張勢欲摩穹昊天風不来海波
不起塌翼(集作趐)别島空留大名人亦有之即(集作即)故左
拾遺翰林學士李公之謂矣公名白字太白其先隴西
成紀人絶嗣之家難求譜諜公之孫女搜於箱篋中得
公之亡子伯禽手䟽十數行紙壊字缺不能詳備約而
計之凉武昭王九代孫也隋末多難一房被竄于碎葉
流離散落隠易名姓故自國朝已来漏(集作編)於屬籍神
龍初潜還廣漢因僑為郡人父客以通(集作逋)其邑遂以
客為名高卧雲林不求禄仕公之生也先府君指天枝
以復姓先夫人夢長庚而告祥名之與字咸取所(集作所取)
象受五行之剛氣叔夜文(集作心)高挺三蜀之雄才相如
思(集作文)逸瓌竒宏廓拔俗無類少以俠自任而門多長
者車常欲一鳴驚人一飛冲天彼漸陸遷喬皆不能也
由是慷慨自負不拘常調噐度弘大聲聞于天天寶初
召見於金鑾殿玄宗明皇帝降輦步迎如見園綺論當
世務草和(集作答)番書辯如懸河筆不停綴玄宗嘉之以
寶裝(集作牀)方丈賜食於前御手和羔德音相褒將(二字集作)
(褒美)褐衣恩遇前無比儔遂直翰士專掌密命將處司言
之任多陪侍從之遊他日泛白蓮池公不在宴皇歡既
洽召公作序時公已被酒於翰苑中仍命高大(集作大字)將
軍扶以登舟優寵如是布衣之遇前所未聞公自量疎
遠之懷難久於密侍候間上䟽請還舊山玄宗甚愛其
才或慮乘醉出入省中不能不言温室樹恐掇後患惜
而遂之公以為千鈞之弩一發不中則當摧撞折牙而
永息機用安能效碌碌者蘇而復上哉脫屣軒冕釋羈
韁鏁因肆情性大放於宇宙間飲酒非嗜其酣樂取其
昏以自當作詩非事於文律取其吟以自適好神仙非
慕其輕舉將以不可求之事求之具意欲耗壯心遣餘
年也在長安時祕書監賀知章號公為謫仙人吟公烏
栖曲云此詩可以哭鬼神矣時人又以公及賀監汝陽
王崔宗之裴周南等八人為酒中八仙朝列賦謫仙歌
百餘首俄属戎馬生郊遠身海上往来於斗牛之分優
游没身偶乘扁舟一日千里或遇勝境終年不移則(集作)
(時)長江遠山一泉一石無往而不自得也晩歲度牛渚
磯至姑熟悦謝家青山有終焉之志盤桓利居竟卒於
此其生也聖朝之高士其死(集作往)也當塗之旅人代宗
之初搜羅俊逸拜公左拾遺制下於彤庭禮降於玄壤
生不及禄殁而稱官嗚呼命歟傳正共(集無共字)生唐代甲
子相懸常於先大夫文集(集作字)中見與公有潯陽夜宴
詩則知與公有通家之舊早於人間得公之(集無之字)遺篇
逸句吟詠在口無何叨蒙恩奬廉問宣池按圖得公之
墳墓在當塗属(集作属字)邑因令禁樵採備洒掃訪公之子
孫(集作故)將申慰薦凡三四年乃獲孫女二人一則(集作為)
陳雲之室一乃劉勸之妻皆編戶毗(集無毗字)甿也因召至
郡庭相見與語衣服村落形容朴野而進退閑雅應對
詳諦且祖德如在儒風宛然問其所以則曰父伯禽以
貞元八年不禄而卒有兄一人出遊一十二年不知所
在父存無官父殁為民有兄不相保為天下之窮人無
桑以自蠶非不知機杼無田以自力非不知稼穡况婦
人不任布裙糲食何所仰給儷於農夫救死而已久不
敢聞于(集作於)縣官懼辱祖考鄉閭逼迫忍耻来告言訖
淚下余亦對之泫然因云先祖志在青山遺言宅兆頃
属多故殯於龍山東麓地近而非本意墳高三尺日已
(集作益)摧圯力所不及知如之何聞其所言(集作聞之憫然)將遂
其請因當塗令諸葛縱會計在州得諭其事縱亦好事
者學為歌詩樂聞其請(集作語)便道還縣躬相地形卜新
宅于青山之陽以元和十二年正月二十三日遷神於
(集作于)此遂公之志也西去舊墳六十(集作此字)里南抵驛路
三百步北倚謝公山即青山也天寶十二載勑改名焉
因告二女將改適於士族皆曰夫妻之道命也亦分也
在孤窮既失身於下俚仗威力乃求援於他門生縱偷
安死何面目見大父於地下欲求(集作敗)其類所不忍聞
余亦嘉之不奪其志復井稅免徭役而已今士大夫之
葬必誌于(集作於)墓有勲庸道德之家兼豎(集作樹)碑于道
余才術貧虚不能两致今作新墓名輙刊二石一寘于
泉扄一表於道路(集作通路)亦峴首漢川之義也庶芳聲之
不泯(集有焉字)文集二十卷或得之於時之文士或得之於
公之宗族編緝斷簡以行于(集作於)代云其銘曰
嵩嶽降神是生輔臣蓬莱譴真斯為逸人晉有七賢唐
稱八仙應彼星象惟公一焉晦以麴蘖暢于(集作於)文篇
萬象奔走乎筆端萬慮泯滅乎罇前卧必酒甕行惟酒
船吟風詠月席地幕天但貴其適所以適(集作但貴乎適其所適)
不知夫所以然而然至今尚疑醉在千日寧審乎夀終
百年謝家山兮公之墓異代詩流同此路舊墳卑痺風
雨侵新宅爽塏松栢林故鄉萬里且無嗣二女從民永
於此猗歟琢石為二碑一臨幽壤(集作一蔵幽隧)一臨岐岸深
谷高變化時一存一毁名不虧
銀青光禄大夫太子少保安定皇甫公墓誌
白居易
公姓皇甫諱鏞字龢卿始封祖微子也周克殷封于宋
九世至戴公戴公之子曰皇父因字命族為皇父氏至
于(集無于字)秦徙茂陵改父為甫及漢遷安定朝那其後為
朝那人五代祖珍義資建二州刺史曾祖文房高陵令
祖隣幾贈汝州刺史考愉累贈尚書左僕射太子太保
妣洛陽賈氏贈姑臧郡太夫人公由進士出身補夏陽
主簿試左武衞兵曹充宣歙觀察推官轉大理評事詔
徵授監察御史改秘書郎殿中侍御史内供奉始賜朱
紱銀印充鳳翔節度判官營田副使旋乂徵還直拜殿
中改比部員外郎河南令都官郎中河南少尹歷太子
左右庶子並分司東都俄又徵拜國子祭酒未幾謝疾
改太子賓客轉祕書監分司又就拜檢校左散騎常侍
兼太子賓客轉祕書監分司始加命服正三品又遷太
子少保分司封安定縣開國男食邑三百戶始立家廟
享三世公先娶博陵崔氏後娶范陽盧氏二夫人皆有
淑德先公而殁有二子曰璥曰珧一女適太原王諲以
開成元年七月十日寢疾薨於東都宣教里第享年七
十七皇帝廢朝一日是歲十月三日用大葬之禮歸全
于(集作於)河隂縣廣武原從太保府君先塋以盧夫人合
祔焉公自將仕郎累階至銀青光禄大夫自武騎尉累
勲至上柱國自布衣而佩服金紫自旅食而廟享祖考
封爵被乎身褒贈及乎先官品蔭乎後大其門肥其家
儒者之榮無闕焉皆求已稽古之力自致耳公為人噐
宇甚弘衣冠甚偉寡言正色人望而敬之至於宴遊觴
詠之間則其貌温然如春其心油然如雲也初元和中
公始因郎官分司東洛由是得伊嵩趣愜吏隠心故前
後歷官八九凢二十有五年優游洛中無哂(集作洒)笑意
忘懷(集作来)窮逹與道始終澹然不動其心以至于考終
命聞者景(集無景字)慕之謂為逹人當憲宗朝公之仲弟居
相位操利權也從而附離者有之公獨超然雖貴介之
勢不能及及仲失寵得罪也而緣坐者有之公獨皦然
雖骨肉之親不能累識者心伏號為偉人公好學善屬
文尤工五言七言詩有集十八卷又著性箴(集作言)十四
(集作四十)篇居易辱與公遊迨二紀矣自左右庶子歷賓客
訖于少保傅皆同官東朝分務東周在寮友間聞知最
熟故得以實錄誌之而銘曰
賢哉少保令問令儀金璧其操鸞鳳其姿德如斯夀如
斯位如斯嗚呼人爵天爵實兼有之廣武之原大河之
湄龜告筮從吉土良時封于茲銘(集作樹)于茲嗚呼少保
之墓百代可知
銀青光禄大夫祕書監曲江縣開國伯贈禮部
尚書范陽張公墓誌前人
公諱仲方字靖之其先范陽人也(集無也字)晉司空茂先之
後永嘉南遷始徙居于韶之曲江縣後嗣因家焉唐朝
贈太常卿諱弘愈公之曾祖也嶺南節度使廣州刺史
殿中監諱九臯公之王父也贈尚書右僕射諱杭(集作抗)
公之皇考也贈穎州郡太夫人陳氏公之皇妣也都昌
令仲端以下四人公之兄也監察御史仲孚以下二人
公之弟也博陵郡夫人崔氏公之夫人也右清道率府
胃曹景宣進士茂玄明經智周公之子也監察御史裏
行揚澥校書郎陸賓虞公之婿也公即僕射府君第五
子貞元中進士舉及第博學選登科初補集賢殿校書
郎丁内憂喪除復補正字選授咸陽縣尉鄜坊節度使
辟為判官奏授監察御史裏行俄而徵拜歷殿中轉侍
御史倉部員外郎金州刺史度支郎中駮宰相謚議出
為遂州司馬移復州司士(集作馬)俄拜(集作遷)刺史遷(集作改)
曹州刺史河南少尹鄭州刺史入為諫議大夫福建觀
察使兼御史中丞徵還為太子賓客再為左散騎常侍
京兆尹華州刺史兼御史大夫祕書監勲賜(集作至)上柱
國階兼銀青光禄大夫封至曲江縣開國伯食邑七百
戶開成二年四月某日薨于上郡(集作都)新里昌第詔贈
禮部尚書以某年八月某日歸葬于河南府某縣某鄉
某原祔僕射府君之封域焉公幼好學長善属文俯取
科第如拾地芥著文集三十卷蔵於家繤制詔一百卷
行於代尤工五言章句詩家流稱之嘗撰先僕射府君
神道碑及丞相文獻始興公廟碑由文得理秉筆者許
之文獻始興公九齡即公之伯祖開元中以儒學詩賦
獨步一時及輔弼明皇帝號為賢相餘慶濟美宜在於
公公濟其業襲其文而不嗣其位惜哉矧公為人温良
冲淡恬然有君子德立朝直清貞諒肅然有正人風在
官寬重易簡綽然有長吏體為子弟孝敬為伯父慈和
與朋友信寵辱不驚其心喜温不形於色入仕三(集作四)
十載歷官二十五享年七十二才如是禄如是夀如是
宜哉居易與公少同官老同遊交心(集作結交)慕德久而彌
篤故景宣等以論譔先德見託為文式序且銘勒于墓
石銘曰
有(集作在)唐張氏世為儒宗文獻既没鬱生我公我公渢
渢學奥詞雄緣情體物有文獻風慶襲于家道積厥躬
駿足逸翮天驥冥鴻始自筮仕訖(集作迄)于逹官六刺藩
部再珥貂蟬大諫選重尹京才難賓于望苑寵在蓬山
凡所踐歷皆有可觀終然允臧已矣歸全嗚呼洛郊北
阡邙阜西原佳城一閉陵谷推遷所不泯者令名藹然
自撰墓誌前人
先生姓白名居易字樂天其先太原人也秦將武安君
起之後高祖諱志善尚衣奉御曾祖諱温檢校都官郎
中王父諱鍠侍御史河南府鞏縣令先大夫諱季庾(集作)
(庚)朝奉大夫襄州别駕大理少卿累贈刑部尚書右僕
射先太夫人陳氏贈穎川郡太夫人妻楊氏弘農郡君
兄幼文皇浮梁縣主簿弟行簡皇尚書膳部郎中一女
適監察御史談弘謩三姪長曰味道盧州巢縣丞次曰
景回淄州司兵參軍次曰晦之舉進士樂天無子以姪
孫阿新為之後樂天幼好學長工文累登進士拔萃制
策三科始自校書郎終以少傅致仕前後歷官二十任
食禄四十年外以儒行脩其身中以釋教治其心旁以
山水風月歌詩琴酒樂其志前後著文集七十卷合三
千七百三十首𫝊於家又著事類集要三十部合一千
一百三十門時人目為白氏六帖行於世凡平生所慕
所感所長所得所經所遇(集作逼)所通一事一物已上布
在文集中間卷盡可知也故不備書大歷六年正月二
十日生於鄭州新鄭縣東郭宅以會昌六年月日終於
東都履道里私第春秋七十有五以某年月日葬于華
州下邽縣臨津里北原祔侍御史僕射二先塋也啓手
足之夕語其妻與姪曰吾之幸也夀過(一作登)七十官至
二品有名於世無益於人褒優之禮宜自貶損我殁當
歛以衣一襲送以車一乘無用鹵簿葬無以血食祭無
請太常謚無建神道碑但於墓前立一石刻吾醉吟先
生𫝊一本可矣語訖命筆自銘其墓云銘曰
樂天樂天生天地中七十有五年其生也浮雲然其死
也委蛻然来何因去何緣吾性不動吾形屢遷已焉已
焉吾安往而不可又何足厭戀乎其間
文苑英華卷九百四十五
