文苑英華卷三百二十八宋李昉等編
禽獸一
鳳三首鶴二十七首
鷹五首烏五首
鵲七首雁二十首
鸎十首
鳳
賦得威鳳棲梧桐張正見(見初學記)
丹山下威鳳來集帝梧中欲舞春花落將飛秋葉空影
照龍門水聲入洞庭風别有將雛曲翻更合絲桐
鳳李嶠(見單題詩)
有鳥居丹穴其名曰鳳凰九苞應靈瑞五色成文章屢
向秦樓側頻過洛水陽鳴岐今日(一作已)見阿閣佇來翔
同前伊夢昌
好是山家鳳歌成非楚鷄毫光洒風雨紋彩動雲霓竹
實不得飽桐孫何足栖岐陽今好去律吕正凄凄
鶴
登板橋詠洲間獨鶴梁簡文帝
遠霧旦氛氲單飛纔可分孤驚思(類聚作宿)嶼浦羈唳下江
濆意惑東西水心迷四面雲誰知獨辛苦江上念離羣
賦得舞鶴前人
來自芝田遠飛渡武溪深振迅依吳市差池逐晉琴竒
聲傳廻澗動趐拂花林欲知情外物伊洛有清潯
主人池前鶴吳均
本自乘軒者為君階下禽低昂(初學記作摧藏)多好貎清唳有
竒音稻粱恩(類聚作惠)既重華池遇亦深顧思(初學記作懷恩)未忍
去非無江海心
賦得華亭鶴孔德紹(見初學記)
華亭失侣鶴乘軒寵遂終三山陵苦霧千里激悲風心
危白露下聲斷綵絃中何言斯物變翻復似遼東
鶴李嶠
黃鶴遠聯翩從鸞下紫烟翶翔一萬里來去幾千年已
憩青田側時遊丹禁前莫言空警露猶冀一聞天
郡府中每晨興輙見羣鶴東飛至暮又行列而
返哢吭(一作唳)雲路甚和樂焉余愧獨處江城
常目送此鳥意有所羡遂賦以詩
張九齡
雲間有數鶴撫翼意無違曉日東田去宵烟北渚歸讙
呼良自適羅列好相依遠集長江静高翔衆鳥稀豈煩
仙子馭何畏野人機却念乘軒者拘留不得飛
遇旅鶴孫昌允
靈鶴産絶境昂昂無與儔單飛滄溟曙一叫雲山秋野
性方自得人寰何所求時因戲祥風偶爾來中州中州
帝王宅園沼深且幽希君惠稻粱欲拜辭丹丘不然奮
飛去將適汗漫遊肯作池上鶩年年空沉浮
寄興國池鶴上劉相公張衆甫(見類詩)
馴狎經時久䙰褷短翮存不隨淮海變空媿稻粱恩獨
立秋天静單棲夕露繁欲飛還歛翼詎敢望乘軒
白二十(集作白二十二)侍郎有雙鶴留在洛下(集作中)予
西園多野水長松可以棲息遂以詩請之
裴度
聞君有雙鶴羇旅洛城東未放歸仙去(集作路)何如乞老
翁且將臨野水莫閉在樊籠好是長鳴處西園白露(集作)
(松逕)中
酬裴相公乞予雙鶴白居易
警露聲音好冲天相貎殊終宜向寥廓不稱在泥塗白
首勞為伴朱門幸見呼不知疎野性觧愛鳳池無
送鶴與裴相臨别贈詩前人
司空愛爾爾湏知不信聽吟送(一作乞)鶴詩羽翮勢高寧
惜别稻粱恩重莫愁饑夜棲莫(集作少)共烏争樹曉(一作日)
浴先饒鳳占池稳上青雲(一作冥)勿廻顧的應勝在白家
時
失鶴前人
失為庭前雪飛因草(集作海)上風九霄應得侣三夜不歸
籠聲斷碧雲外影沉明月中郡齋從此後誰伴白頭翁
和裴相公寄白侍郎求雙鶴劉禹錫
皎皎華庭鶴來隨太守船(白君罷吳郡太守携鶴雛來)青雲意長在
(一作長在意)滄海别經年留滯清洛苑徘徊明月天何如鳳
池上雙舞入祥烟
别鶴張籍
雙鶴出雲溪分飛各自迷空巢在松樹(集作頂)折羽落江
泥尋水終不飲逢林亦未棲别離應易老萬里草(集作兩)
萋萋
失鶴李遠
秋風吹起(雜詠作却)九臯禽一片閒雲萬里心碧落有情應
悵望瑶臺(詩選作青天)無路可追尋初來(一作來時)白雪翎猶短
欲去(一作去日)丹砂頂漸深華表樹頭留語後不知消(類詩作更)
(無消)息到如今
過舊遊見雙鶴愴然有懷前人
郎公何歲掩松楸雙鶴依然傍玉樓朱頂㠝岏荒草上
雪毛零落小池頭蓬瀛路斷君何處雲水情深我尚留
他日若來華表樹更添多少令威愁
崔卿池上鶴賈島
月中時叫葉紛紛不異洞庭霜夜聞翎羽如今從放長
(一作從今如罷剪)猶能飛起向(一作上)孤雲
憶鶴劉得仁
自爾歸仙後經秋又過春白雲尋不得(類詩作見)紫府去無
因此地空明月何山伴羽人將期華表上重見(類詩作瞻望)
令威身
同前前人
白絲翎羽丹砂頂曉度秋烟出翠微來向孤松枝上立
見人吟苦却高飛
山陽盧明府以雙鶴寄遺白(一作伯)氏以詩為答
因寄和趙嘏
緱山雙去羽翰輕應為仙家好弟兄茅固枕前秋對舞
陸雲溪上夜曾嗚紫泥封處曾回首碧落歸時莫問程
自笑滄江一漁叟何由似爾到層城
失鶴二首薛能
偶背雕籠與我違四方端佇竟㤀歸誰家白日雲間見
何處滄洲雨裏飛曾啄稻粱殘粒在舊翹泥潦半蹤稀
凴人轉覓多相誤盡道皤然作令威
二
華表翹風未可期變丁投衞兩堪疑應緣失路防人損
空有歸心最我知但見空籠抛夕月若何無樹宿荒陂
不然直道高空外白水青山屬臘(疑作獵)師
答賈支使寄鶴前人
瑞羽竒姿踉蹌形稱為仙馭過青冥何年厚禄曾居衛
幾世前身本姓丁幸有遠雲兼遠水莫臨華表望華亭
勞君贈我清歌侣將去田園夜坐聽
陳州刺史寄鶴前人
臨風高視聳竒形渡海冲天想盡經因得羽儀來合浦
便無魂夢去華亭春飛見境乘桴切夜唳聞時醉枕醒
南守欲知多少重撫毛千萬喚丁丁
失鶴李羣玉
瑶臺烟霧外一去沒還心(集作不廻心)暗(集作清)海蓬壺遠秋
風碧落深堕(集作墮)翎留片雪雅操入孤琴不(集作豈)是籠
中物雲蘿更莫(集作莫更)尋
鶴鄭谷
一自王喬放自由俗人行處懶回頭睡輕旋覺松花墮
舞罷閒聽澗水流羽翼光明欺積雪風神灑落占高秋
應嫌白鷺無仙骨長伴漁翁宿葦洲
病中題主人庭鶴羅隠
遼水花亭舊所聞病中毛羽最憐君稻粱且足身兼健
何必青雲與白雲
鷹
詠鷹隋煬帝(見初學記)
遷朔欲之衡忽投罻羅裏既以羇華絆仍持獻君子青
骹固絶儔素羽誠難擬深目表兹稱闊臆斯為美驚獸
不及奔猜禽無暇起雖蒙韝上榮無復陵雲志
觀放白鷹李白
八月邊風高胡鷹白錦毛孤飛一片雪百里見秋毫
見人臂蒼鷹前人
寒多(集作楚)十二月蒼鷹八九毛寄言燕雀莫相啅自有
雲霄萬里高
同前章孝標
星眸未放瞥秋毫頻掣金鈴試雪毛會使老拳供口腹
莫辭親手啖腥臊穿雲自怪身如電殺兔誰知爪(一作吻)
勝刀可惜忍饑寒日暮向人鵮(知咸切鳥啄食也)斷碧絲絛
白鷹鄭繇
白錦文章亂丹霄羽翮齊雲間呼暫下雪裏放還迷梁
苑驚池鶩陳倉拂野鷄不知寥廓外何處是(一作别)依棲
烏
詠烏代陳師道唐太宗
陵晨䴡城去薄暮上林棲辭枝枝暫起停樹樹還低向
日終難託迎風詎肯迷只待纖纖手曲裏作宵啼
晩飛烏虞世基
向日晩飛低飛飛未得棲只為歸林遠恒當侵夜啼
詠巢烏應詔楊師道
桂樹春暉滿巢烏刷羽儀朝飛䴡城上夜宿碧林垂
背風藏密葉向日逐疎枝仰德還能哺依人(初學記作仁)遂
可窺驚鳴雕輦側王吉自相知
詠霜朝城上烏王拊
霜旦早暉通城烏漸颺空聲喧高疊(疑)外曲韻楚琴中
樓寒映曉日竿㢠噪朝風雖狎金墉上獨(一作猶)畏虎賁
弓
烏李嶠
日路朝飛急霜臺夕影寒聯翩依月樹迢遞繞風竿白
首何年改清琴此夜彈靈臺如可託千里向長安
鵲
看柳上鵲魏收
背歲心能識登春巢自成立枯隨雨霽依枝湏月明疑
是雕籠出當由抵玉驚間關拂條軟廻復振毛輕何獨
離婁意傍人但未聽
詠鵲蕭紀
欲避新枝滑還向故巢飛今朝數聲喜家信必應歸
鵲李嶠
不分荆山抵甘從石印飛危巢畏風急繞樹覺星稀喜
逐行人至愁隨織女歸倘遊明鏡裏朝夕動(一作發)光輝
(類詩作倘教明鏡裏朝夕有光曦)
山行見鵲巢蒋冽
鵲巢性本高更在西山木朝下清泉戲夜近明月宿非
直避網羅兼能免傾覆豈復(一作憂)五陵子挾弹來相逐
夜飛鵲
北林夜方久南月影頻移何啻飛三匝猶言未得枝
壬申閏秋題贈烏鵲李商隠
繞樹無依月正高鄴城新淚濺雲袍幾年始得逄秋閏
兩度填河莫告勞
鄜州進白野鵲薛能
輕毛疊雪翅開霜紅觜能深練尾長名應玉符朝北闕
色柔金性瑞西方不憂雲路填河遠為對天顔送喜忙
從此定知栖息處月宫瓊樹是仙鄉
鴈
詠鴈(一作賦得隴坻鴈初飛)梁簡文帝
高翔惮闊海下去怯虞機霧闇早相失沙明還共飛隴
狹朝聲亂風急暮行稀雖殄輪臺援未觧龍城圍相思
不得反且寄别書歸
夜聽鴈蕭子範
天月廣夜輝遊鴈犯霜飛連翩辭朔氣嘹唳獨南歸夜
長寒復静燈光暖(類聚作曖)欲微悽悽不可聽何况觸愁機
詠鴈王褒
伺朝聞曙雞妬隴(類聚作壟)有春翬豈若雲中鴈秋時塞外
歸河長猶可涉海闊故難飛霜多聲轉急風疎行屢稀
園池若可至不復怯虞機
失羣鴈(并序)盧照隣
温縣明府以鴈詩垂示余以為古之郎官出宰百里今
之墨綬入應千官事止鴈行未宜傷嘆至如羸臥空石
者乃可為失羣慟耳聊因伏枕多暇以斯文應之
三秋北地雪皚皚萬里南翔渡海來欲隨石燕沉湘水
試逐銅烏繞帝臺帝臺銀闕距金塘中間鵷鷺已成行
先過上苑傳書信暫下中州戲稻粱虞人負繳來相及
齊客虚弓忽見傷毛翎顦顇飛無力羽翮摧頽君不識
唯有莊周觧愛鳴復道郊歌重竒色惆悵驚思悲未已
徘徊自憐岡中(一作中岡)極傳聞有鳥集朝陽詎勝仙鳬邇
帝鄉雲間海上應鳴舞遠得鵾弦猶獨撫金龜全寫中
牟印玉鵠當變萊蕪斧願君弄彩鳳凰池時憶籠中摧
折羽
同臨津紀明府孤鴈前人
三秋違北鴈(一作地)萬里向南翔河洲花稍白關塞葉初
黃避繳風霜勁懷書道路長水流疑箭動月照似弓傷
横天無有陣度海不成行會刷能鳴羽還赴上林鄉
秋鴈駱賓王
聯翩辭海曲摇曳指江干陣居金河冷書歸玉塞寒帶
月陵空易迷烟逗浦難何當同顧影刷羽泛清瀾
同張二詠鴈前人
唼藻滄江(一作蒼梧非)遠銜蘆紫塞長霧深迷曉(集作晩非)景風
急斷秋行陣照通宵月書封幾夜霜無復能鳴分空知
愧稻粱
南中詠鴈韋承慶
萬里人南去三春鴈北飛不知何歲月得與爾(類詩作汝)同
歸
詠鴈李嶠
春暉滿朔方歸(单題詩作候)鴈發衡陽望月驚弦影排雲結
陣行往還倦南北朝夕苦風霜寄語能鳴侣(一作伴)相隨
入帝鄉
同綦毋學士月夜聞鴈張九齡
棲宿非無意飛飛更遠尋長塗未及伴(一作半)中夜有遺
音月思關山笛(集作路)風號流水琴空聲兩相應幽感一
何深避繳歸南浦離羣呌北林聯翩俱不定憐爾越鄉
心
歸鴈杜甫
聞道今春鴈南歸自廣州見花辭漲海避雪到羅浮是
物關兵氣何時免客愁年年霜露隔不過五湖秋
孤鴈前人
孤鴈不飲啄飛鳴聲念羣誰憐一片影相失萬重雲望
盡似猶見哀多如更(一作更復)聞野鵶無意緒聲噪自(一作亦)
紛紛
送征鴈錢起
秋空萬里静嘹唳獨(一作鴈)南征風急翻霜冷雲開見月
驚塞長憐去翼影滅有餘聲悵望遥天外鄉愁滿目生
沙上鴈耿湋
衡陽多道里弱羽復哀音還塞知何日驚弦亂此心夜
隂前侣遠秋冷後湖深獨立汀洲意唯憂霜霰侵
早鴈杜牧
金河秋半虜弦開雲上(集作外)驚飛四散哀仙掌月明孤
影過長門燈暗幾聲來雖(一作未)隨胡馬翩翩去(集作湏知胡騎)
(紛紛在)豈逐春風一一廻莫厭(一作好是)瀟湘少人處水多菰
米岸莓苔
同前顧非熊
逐暖來南國迎寒背朔雲下時波勢出起處陣形分聲
急奔前侣行低續後羣何人寄書札絶域可知聞
同前鄭谷
八月悲風九月霜蓼花紅淡葦條黃石頭城下波摇影
星子灣西雲間行驚散漁家吹短笛失羣征戍鎻殘陽
故鄉聞爾亦惆悵何况扁舟非故鄉
新鴈杜荀鶴
暮天新鴈起汀洲紅蓼花疎(絶句詩選作開)水國秋想得故園
今夜月幾人相憶在江樓
歸鴈陸龜蒙
北走南征像我曹天涯迢遞翼應勞似悲邊雪音猶若
初背岳雲行未高月島聚栖防暗繳風灘斜起避驚濤
時人不問隨陽(一作陽臺非)意空拾欄邊翡翠毛
鸎
鸎李嶠
芳樹雜花紅羣鸎亂曉空聲分折楊吹(一作柳)嬌韻落梅
風寫囀清絃裏遷喬暗木中友生若何(疑作可)冀幽谷響
還通(集作睍睆度花紅□關亂曉空乍離幽谷日先囀上林風翔集春壺側低昂錦帳中聲詩辨搏黍此)
(興思無窮)
同前鄭愔
欲囀聲猶澁將飛羽未調高風不借便何處得遷喬
龜兹聞鸎梁陟
邊樹正参差新鸎復陸離嬌非胡俗變啼是漢音移繡
羽花間覆繁聲風外吹人言曾不辨鳥語却相知出谷
情何寄遷喬義取斯今朝鄉陌伴幾處坐高枝
聽宫鸎王維
春樹遶宫墻宫鸎次第翔忽驚啼欲斷移處哢還長隐
葉棲承露攀花出未央遊人未應返為此始思鄉
春曉聞鸎武元衡
寂寂蘭堂曉夢驚綠林斜(集作殘)月思孤鸎猶(一作獨)疑蜀
魄千年恨(一作變非)化作禽冤萬囀聲
奉和武相公春曉聞鸎許孟容
碧樹當窗啼曉鸎間關入夢聽難成千回萬囀盡愁思
疑是血魂哀困聲
同前李益
蜀道山川心易驚綠窗魂(絶句詩選作殘)夢曉聞鸎分明似雪
文君恨萬恨千愁絃上聲
同前于敖
玉繩河漢曉縱横萬籟潜收鸎獨鳴能將百囀清心骨
寧止閒窗夢不成
同前皇甫鏞
華舘沉沉曙境清伯勞初囀月微明不知台座宵吟久
猶向花窗驚夢聲
黃鸎鄭谷
春雲淡淡(集作薄薄)日輝輝宫樹烟深隔水飛應為能歌繫
仙籍麻姑乞與女真衣
文苑英華卷三百二十八
