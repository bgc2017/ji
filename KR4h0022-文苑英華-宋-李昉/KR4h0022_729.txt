文苑英華卷七百三十宋李昉等編
餞送十三
送友人遊蜀序一首送鄭尚書序一首
送殷員外使廽鶻序一首
送許使君刺郢州序一首
送鄭十校理序一首
送河中楊少尹庶子歸鄉序一首
送幽州李端公序一首
送水陸運使韓潭州序一首
送楊儀之歸潭州序一首
送竇從事平序一首送孟東野序一首
送李愿歸盤谷序一首
送董少南遊河北序一首
送區册序一首
送令縱上人西遊序一首
送閑師上人序一首
送李礎判官正字歸湖南序一首
送友人遊蜀序吕温
始吾挹至源之貌若隴底積雪聳寒木於雲谿次吾覧
至源之文若驪龍追走(集作相追)弄明月於泉窟末吾聽至
源之論若泰山欲雨倒雲氣於滄溟如其貌可以振肅
周行如其文可以光潤石渠如其論可以感動宣室而
淪蕩江海垂二十年則不知天所以生之之意貞元甲
乙歲以親故勸勉來遊亰師時然後言無辯以動衆樂
然後笑無歡以接物義然後取無食以寧居慨然悔之
决策長往因登紫閣峯而指曰西南青冥色連岷峨吾
行何歸山盡則往翌日告别于友人太原王玄運顧謂
予曰高雲出岫無時雨之會與風悠揚轉遠而散若至
源者其猶雲耶盍亦贈之序予和汝
送鄭權尚書序韓愈
嶺之南其州七十其二十二隸嶺南節度府其四十餘
分四府府各置帥然獨嶺南節度為太府大府始至四
府必使其佐啓問起居謝守地不得即賀以為禮歲時
必遣賀問致水土物大府帥或道過其府府帥必戎服
左握刀右屬弓矢帕首袴鞾迎于郊及既至大府帥先
入據舘帥守屏若將趨入拜庭之為者大府與之爲讓
至一至再乃敢改服以賓主見適位執爵皆興拜不許
乃止虔若小侯之事大國有大事諮而後行隸府之州
離府遠者至三千里懸隔山海使必數月而後能至蠻
夷悍輕易怨以變其南州皆岸大海多洲島飄(集作颿)風
一日踔數千里漫瀾不見蹤跡控御失所依險阻結黨
仇機毒矢以待將吏撞搪呼號以相和應蜂屯蟻雜不
可爬梳好則人怒則獸故常薄其征入簡節條(條集作而疎)
目時有所遺漏不究切之長養以兒子至紛不可治乃
草薙而禽獮之盡根株痛斷乃止其海外雜國若躭浮
羅流求毛人夷亶之洲林邑扶南真臘干陁利之属東
南際天地以萬數或時候風潮朝貢蠻胡賈人舶交海
中若嶺南帥得其人則一邊盡治不相寇盗賊殺無風
魚之災水旱癘毒之患外國之貨日至珠香象犀瑇瑁
竒物溢於中國不可勝用故選帥常重於他鎮非有文
武威風知大體可畏信者則不幸往往有事長慶三年
四月以工部尚書鄭公為刑部尚書兼御史大夫往踐
其任鄭公嘗以節鎮襄陽又帥滄景德棣歴河南尹華
州刺史皆有功德可稱道入朝為金吾將軍散騎常侍
工部(集有侍郎二字)尚書家屬百人無數畝之宅僦屋以居可
謂貴而能貧為仁者不富之效也及是命朝廷莫不悅
將行公卿大夫士苟能詩者咸相率為詩以美朝政以
慰公南行之思韻必以來字者所以祝使公成政而來
歸疾也
送殷員外使廽鶻序
唐受天命為天子凡四方萬國不問海内外無小大咸
臣順於朝時節貢水土百物大者特來小者附集元和
睿聖文武皇帝既嗣位悉治方内就法度十三年詔曰
四方萬國唯廽鶻於唐最親奉職尤謹丞相其選宗室
四品一人(李孝誠)持節往賜君長告朕之(集作之朕)意又選學
有經術(集作法)通知時事者一人與之為貳由是殷侯侑
自太常博士遷尚書虞部員外郎兼侍御史朱衣象笏
承命以行朝之大夫莫不出餞酒半右庶子韓愈執盞
言曰殷侯(一作殷大夫)今人適數百里出門惘惘有别離可
憐之色持(集作襆)被入直三省丁寧顧婢子語刺刺不能
休今子使萬里外國獨無幾微出於言面豈不真知輕
重大丈夫哉丞相以子應詔真誠知人矣士不通經果
不足用於是相屬為詩以道其行云
送許使君刺郢州志雍序
愈嘗以書自通於于公頔累數百言其大要也言先逹
之士得人而託之則道德彰而名問(集作聞)流後進之士
得人而託之則事業顕而爵位通下有矜乎能上有矜
乎位雖恒相求而不相遇于公不以其言為不可復書
曰足下之言皆是矣(三字集作是也)于公身居方伯之尊蓄不
世出羣(集無出羣字)之才而能與卑鄙庸陋相應荅如影響
是非忠乎君而樂乎善以國家之務為已任者乎愈雖
不敢私其大恩抑不可不謂之知已恒矜而誦之情已
至而事不從小人之所不為也故於使君之行道刺史
之事以為于公贈凡天下之事成於自同而敗於自異
為刺史者恒私於其民不以實應乎府為觀察使者恒
急於其賦不以情信乎州由是刺史不安其官觀察使
不得其政財巳竭而歛不休人巳窮而賦(韓集舉正作怒)愈急
其不去為盗也亦幸矣誠使刺史不私於其民觀察使
不急於其賦刺史曰吾州之民天下之民也惠不可以
獨厚觀察使亦曰某州之民天下之民也歛不可以獨
急如是而政不均令不行者未之有也其前(集有之字)言者
于公既已信而行之矣今之言者其有不信乎縣之於
州猶州之於府也有以事乎上有以臨乎下同則成異
則敗者皆然也非使君之賢其誰能從(集作信)之愈於使
君非燕遊一朝之好也故其贈行不以頌而以規
送鄭十校理序
祕書御府也天子猶以為外且遠不得朝夕視更始聚
書於集賢殿别置校讎官曰學士曰校理常以寵丞相
為大學士其他學士皆逹官也校理則用天下之名士
(集作而)能文學者苟在選不計其秩次唯所用之由是集
賢之書盛積盡祕書所有不能處其半書日益多官日
益重四年鄭生涵始以長安尉選為校理人皆曰是宰
相子能恭儉守教訓好古義施於文辭者如是而在選
公卿大夫家選之子弟其勸耳矣愈為博士也始事相
公於祭酒分教東都生也事相公於東太學今為郎於
都官也又事相公於居守三為屬吏經時五年觀道德
於前後聽教誨於左右可謂親薰而炙之矣其高大遠
密者不敢隠度論也其勤巳而務博施以巳之有欲人
之能不知古君子何如爾今生始進仕獲重語於天下
而慊慊若不足真能守其家法矣其在門(集有下字)者可進
賀也求告來寧朝夕侍側東都士大夫不得見其面於
其行日分司郎吏與留守之從事竊載酒殽度定鼎門
外盛賓客以餞之既醉各為詩五韻且屬愈為序
送楊巨源少尹序
昔䟽(集作疎)廣受二子以年老一朝辭位而去于時公卿
設供帳(漢書作張)祖道都門外車數百兩道路觀者多歎息
泣下共言其賢漢史既傳其事而後世工畫者又圖其
跡至今照人耳目赫赫若前日事國子司業楊君巨源
方以能詩訓後進一旦以年滿七十亦白丞相去歸其
鄉世嘗說古今人不相方(集有及字)今楊與二䟽豈其異意
耶(集作其意豈異也)余(集作予)忝在公卿後遇病不能出不知楊
侯去時城門外送者幾人車幾兩馬幾駟(一作疋)道邊觀
者亦有歎息而(集無此字)知其為賢與否而太史氏又能張
大其事為傳繼二䟽蹤跡不落莫否見今世無工畫者
(集有而字)畫與不畫固不論也然吾聞楊侯之去丞相有愛
而惜之者署以為其都少尹不絶其禄又為歌詩以勸
之京師之長於詩者亦屬而和之又不知當時二䟽之
去有是事否古今人同不同未可知也中世士大夫以
官為家罷則無所於歸楊侯始冠舉於其鄉歌鹿鳴而
來也今之歸指其樹曰某樹吾先人之所種也某水某
丘吾童子時所釣游也鄉人莫不加敬誡(集作戒)子孫以
楊侯不去其鄉為法古之所謂鄉先生沒而可祭於社
者其在斯人歟其在斯人歟
送幽州李端公序
元年(集有春字非)今相國李公藩為吏部員外郎愈嘗與偕
朝道語幽州司徒公(劉濟)之賢曰某前年被詔告禮幽州
入其地迓(文粹作訊)勞之使累(文粹作里)至每進益恭及郊司徒
公紅帕(集作□)首鞾袴握刀(杭本有在字)左右雜佩弓張(集作韔)
服矢插扇俯立迎道(閣本作賓)左某禮辭曰公天子之宰禮
不可如是及府又以其服執(集作即)事某又曰公三公不
可以將服承命及館又如是(集作之)卒不得辭上堂即客
階(文粹有即字)座必東嚮愈曰國家失太平於今六十年夫
十日十二子相配數窮六十其將復平乎(韓即舉正作平)平必
自幽州始亂之所出也今天子大聖司徒公勤於禮庶
幾帥先河南北之將來覲奉軄如開元時乎李公曰然
今李公既朝夕左右必數數為上言元年之言殆合矣
端公歲時來夀其親東都東都之士大夫(一作大夫士)莫不
拜于門其為人佐甚忠意欲司徒公功名流千萬歲請
以愈言為使歸之獻
送水陸運使韓約(一作重舉)侍御歸所治序
前人
六年冬振武軍吏走驛馬詣闕告飢公卿廷議以轉運
使不得其人宜選才幹之士往換之吾族子重華適當
其任至則出賍罪吏九百餘人脫其桎梏給耒耜與牛
使耕其傍便近地以償所負釋其粟之在吏者四十萬
斛不徵吏得去罪死假種糧齒平人有以自效莫不涕
泣感奮相率盡力以奉其令而又為之奔走經營相原
隰之宜指授方法故連二歲大熟吏得盡償其所亡失
四十萬斛者而私有其贏餘得以蘇息軍不復飢君曰
此未足為天子言請益募人為十五屯屯置百三十人
而種百頃令各就高為堡東起振武轉而西過雲州界
極於中受降城出入河山之際(集作險)六百餘里屯堡相
望寇來不能為暴人得肆耕其中少可以罷漕輓之費
朝廷從其議秋果倍收歲省度支錢千三百萬八年詔
拜殿中侍御史錫服朱銀其冬來朝奏曰得益開田四
千頃則盡可以給塞下五城矣夫田五千頃法當用人
七千臣令吏於無事時督習弓矢為戰守備因可以制
虜庶幾所謂兵農兼事務一而兩得者也大臣方持其
議吾以為邊軍皆不知耕作開口望哺有司常僦人以
車船自他郡往輸乘沙逆河遠者數千里人畜死蹄踵
交道費不可勝計中國坐(集有見字)耗虛而邊吏恒苦食不
繼今君所請田皆故秦漢時郡縣地其課績又巳驗白
若從其言其利未可遽以一二數也今天子方舉群策
以收太平之功寧使士有不盡用之歎懷竒見(集作死)而
不得施設也君又何憂而中臺士大夫亦同言侍御韓
君前領三縣紀綱三(集作二)州奏課常為天下第一行其
計於邊其功烈又赫赫如此使盡用其策西北邊故所
沒地可指期而有也聞其歸皆相勉為詩以推大之而
屬予為序
送楊儀之支使歸潭州序
愈在京師時嘗聞當今藩翰之賓客惟宣州為多賢愈
與之游者有二人焉隴西李博清河崔羣羣與博之為
人吾知之道不行於主人與之處者非其類雖有享之
以季氏之富不一日留也以羣博論之凡在宣州之幕
下者雖不得(集作盡)與之游皆可信而得其為人矣愈未
嘗至宣州而樂頌其主人之賢者以其取人信之也今
中丞之在朝愈日侍言於門下其來而鎮(集作領)茲土也
有問湖南之賓客者愈曰知其客可以信其主者宣州
也知其主可以信其客者湖南也去年冬奉詔為邑於
陽山然後得謁湖南之賓客於幕下於是知前之信之
也不失矣及儀之之來也聞其言而見其行(自於是以下二十三)
(字集作及支使之來也聞其言而信其行於是知前之信之也不失矣)則向之所謂羣與
博者於吾何先後焉儀之(集作支使)明(集作智)足以造謀材足
以立事忠足以勤上惠足以存下而又侈之以詩書六
藝之學先聖賢(集作人)之德音以盛(集作成)其文以輔其質
宜乎從事於是府而流聲實於天朝也夫樂道人之善
以勤(集作勸)其歸者乃吾之心也謂我為邑長於斯而媚
夫人云者不知言者也工乎詩者歌以繫之
送竇平從事序
踰甌閩而西(集無此字)南皆百越之地於天文其次星紀其
星牽牛連山隔其隂鉅海敲(集作敵)其陽是維(集作皆)島居
(集作夷)卉服之民風氣(集作俗)之殊著自在(諸本作古)昔唐之有
天下號令之所加無異於遠近民俗既遷風氣亦随雪
霜時降癘疫不興瀕海之饒固如其(諸本作加於)初是以人
之之(集作於)南海者如東西州焉皇帝臨御天下二十有
二年詔工部侍郎趙植為廣州刺史盡牧南海之民署
從事扶風竇平平以文辭進於是(集作其)行也其族人殿
中侍御史牟合東都交遊之能文者二十有八人賦詩
以贈之於是昌黎韓愈嘉趙南海之能得其人壯從事
之答於知我(一作巳)不憚行於遠也又樂(集有其字)貽周之愛
其族叔父能合文詞以寵榮之作送竇從事少府平序
送孟東野序
大凡物不得其平則鳴草木之無聲風撓之鳴水之無
聲風蕩之鳴其躍也或激之其趨也或梗之其沸也或
炙之金石之無聲或擊之鳴人之於言也亦然有不得
巳者而後言其歌也有思其哭也有懷凢出乎口而為
聲者其皆有不(集作弗)平者乎樂也者欝於中而泄於外
者也擇其善鳴者而假之鳴金石絲竹匏土革木八者
物之善鳴者也維天之於時也亦然擇其善鳴者而假
之鳴是故以鳥鳴春以雷鳴夏以蟲鳴秋以風鳴冬四
時之相推&KR1987;其必有不得其平者乎其於人也亦然人
聲之精者為言文詞之於言又其精也尤擇其善者而
假之鳴其在於唐虞咎繇禹其善鳴者也而假之以鳴
䕫不(不水作不能)以文辭鳴又自假於韶以鳴夏之時五子
以其歌鳴伊尹鳴殷周公鳴周凡載於詩書六藝皆鳴
之善者也周之衰孔子之徒鳴之其聲大而遠傳曰天
將以夫子為木鐸其弗信矣乎其末也莊周以其荒唐
之詞鳴(集有於楚二字非莊子未嘗仕於楚)楚大國也其亡也屈原以(集作)
(以屈原)鳴臧孫辰孟軻荀卿以道鳴者也楊朱墨翟管夷
吾晏嬰老耼申不害韓非慎到田駢鄒衍尸佼孫武張
儀蘇秦之屬皆以其術鳴秦之興李斯鳴之漢之時司
馬遷相如揚雄最善鳴者也其下魏晉氏鳴者不及於
古然亦未嘗絶也就其善鳴者其聲清以浮(集作淳)其節
數以急其詞滛以哀其志弛以肆其言也亂(集作辭)雜而
無章將天醜其德莫之顧耶何為而(集作乎)不鳴其善鳴
者也唐之有天下陳子昂蘇源明元結李白杜甫李觀
皆以其所能鳴其存而在下者孟郊東野始以其詩鳴
其高出晉魏不懈而及於古其他浸滛乎漢氏矣從吾
游者李翺張籍其尤也三子者之鳴信善鳴矣抑不知
天將和其聲而使鳴國家之盛耶抑將窮餓其身思愁
其心腸而使自鳴其不幸耶三子者之命則有懸乎天
矣其在上也奚以喜其在下也奚以悲東野之役於江
南也有若不釋者然(集作不懌然者)故吾道其命於天者(集有以字)
觧之
送李愿歸盤谷序
太行之陽有盤谷盤谷之間泉甘而土肥草木叢茂居
民鮮少或(集有曰字)謂其環兩山之間故曰盤或曰是谷也
宅幽而勢阻隠者之所盤旋(石本無此字)友人李愿居之愿
之言曰人(集有之字)稱大丈夫者我知之矣利澤施於(集作于)
人名聲昭乎(集作于)時坐于廟朝(文粹作堂)進退百官而佐天
子出令其在外則樹旗旄羅弓矢武夫前呵從者塞途
供給之人各執其物夾道而疾馳喜有賜(集作賞)怒有刑
才俊(集作畯)滿前道古今而譽盛德入耳而不煩曲眉豐
頰清聲而便體秀外而惠中飄輕裾翳長袖粉白黛綠
者列屋而閒居妬寵而負恃争妍而取憐大丈夫之遇
知於主上(集作天子)用力於當世者之(集有所字)為也吾非惡此
而逃之是有命焉不可幸而致也窮居而野處升高而
遠望(集作望遠)坐茂樹以終日濯清泉以自潔采於山美可
茹釣於水鮮可食起居無時唯適之(集作所)安與其(集有有字)
譽於前孰若無毁於其後與其(集有有字)樂於身孰若無憂
於其心車服不維刀鋸不加理亂不知黜陟不聞大丈
夫不遇於時者為之(二字集作之所為)也我則行之伺候於公
卿之門奔走於形勢之途足將進而趦趄口將言而囁
嚅處汙穢而不羞觸刑辟而誅戮僥倖於萬一老死而
後止者其於為人賢不肖何如也昌黎韓愈聞其言而
壯之與之酒而為之歌曰
盤之中維子之宫盤之土維子之稼(四字石本作可以稼一作可以藝稷)
(黍)盤之泉可濯可(集作而)沿(四字一作可以濯而盥焉)盤之阻誰争子
所窈而深廓其有容繚而曲如往而復嗟盤之樂兮樂
且無央虎豹遠跡兮蛟龍遁藏鬼神守護兮呵禁不祥
飲且(集作則)食兮(集有既字)夀而康無不足兮奚所望膏吾車
兮秣吾馬從子于盤兮終吾生以徜徉
送董邵南遊河北序
燕趙古稱多感慨悲歌之士董生舉進士連不得志於
有司懷抱利器欝欝適茲土吾知其必有合也董生勉
乎哉夫以子之不遇時苟慕義強仁者皆愛惜焉矧燕
趙之士出乎其(集有情字)性者哉然吾嘗聞風俗與化移易
吾惡知其今不異於吾(集作古)所聞(集作云)邪聊以吾子之
行卜之也董生勉乎哉吾因之有(集有所字)感矣為我吊望
諸君之墓而觀於其市復有昔時屠狗者乎為我謝曰
明天子在上可(集有以字)出而仕矣
送區冊序
陽山天下之窮處也陸有丘陵之險虎豹之虞水有(文粹)
(無此二字)江流悍急横波之石廉利侔劔戟舟(集有之字)上下失
勢破碎淪溺者往往有之縣郭無居民官無丞尉夾江
荒茅篁(集作叢)竹之間小吏十餘家皆鳥言夷面始至言
說不相通畫地為字然後可告以出租賦奉期約是以
賓客遊從之士無所為而至愈待罪於斯且半歲(集有矣字)
有區生者誓言相好自海拏舟而來升自賓階儀觀(集作)
(冠非)甚偉坐與之語文義卓然莊周云逃空虛者聞人足
音跫然而喜矣况如斯(文粹無此字)人者豈易得哉(集作耶)入
吾室聞詩書仁義之說欣然喜若有志乎(集作於)其間也
(集有且字)與之翳嘉林坐石磯投竿而漁陶然而(集作以)樂若
能遺外聲利而不厭乎(文粹無此字)貧賤也歲之初吉(文粹作吉)
歸覲(文粹作拜)其親酒壺既傾序以識别
送令縱上人西遊序
其行異其情同君子與其進可也令縱釋氏之秀者也
又善為文浮泛(集作游)倘佯跡接天下藩維大臣文武豪
士令縱未始不褰裳而負業往造其門下其尊行美德
建功植(集作樹)業令縱從而為之頌歌(集作歌訟)典而不諛麗
而不滛其有中古之遺風歟及促席接膝(十三字集作其中有古人)
(之風所與乘間致密促席接膝)譏評文章商較人士浩浩乎不窮愔愔
乎深而有歸於是乎吾忘令縱之為釋氏之子也其來
也雲凝其去也風休方歡而已辭雖義而不求吾於令
縱不知其不可也盍賦歌(集無此字)詩以道其行乎
送高閑上人序
苟可以寓其巧智使機應於心不挫於氣則神完而守
固雖外物至不膠於心堯舜禹湯治天下養叔治射庖
丁治牛師曠治音聲扁鵲治病僚之於丸秋之於奕伯
倫之於酒樂之終身不厭奚假外慕夫外慕徙業者皆
不造其堂不嚌其胾者也往者(集作時)張旭善草書不治
他伎喜焉草書怒焉草書(八字集作喜怒)窘窮憂悲愉佚怨恨
思慕酣醉無聊不平有動於心必於草書焉發之其觀
於物見山水崖谷鳥獸蟲魚草木之花實日月列宿(集作)
(星)風雨水火雷電霹靂歌舞戰鬭天地事物之變可喜
可愕一寓於書故旭之書變動猶鬼神不可端倪以此
終其身而名後世今閑之於草書有旭之心哉不得其
心而逐其跡未見其能旭也為旭有道利害必明無遺
錙銖情(集作精)炎於中利欲鬭進有得有喪勃然不釋然
後一决於書而後旭可幾也今閑師浮屠氏一死生觧
外繆(集作膠)是其為心必泊然無所起於(杭本作於起)其世必
淡然無所於嗜泊與淡相遭頽墜(集作堕)委靡潰散(集作敗)
不可收拾則其於書得無象之然乎然吾聞浮屠氏善
(閣本作善)幻多技能閑(集作師字)如通其術則吾不能知矣
送李礎判官正字歸河南序
貞元中愈從太傅隴西公于汴州李生之尊父以侍御
史管汴之鹽鐡日為酒殺羊享賓客李生則尚與其弟
學讀書習文辭以舉進士為業愈於大傅府年最少故
得交李生父子間公薨軍亂軍司馬從事皆死侍御亦
被讒為民日(礎之父仁鈞流愛州英華作由非)南其後五年愈又貶陽
山令今愈以都官司員外郎守東都省侍御自衡州刺
史為親王(集有府字)長史亦留此(三字杭本作政)掌其府事生以(集作)
(自)湖南從事請告來覲於時太傅府之士唯愈與河南
司錄周君巢獨存其外則李氏父子相與為四人離十
三年幸而集處得讌而舉一觴相屬此天也非人力也
侍御與周君於今為先軰盛(杭本作成)德(集有若字)李生温然為
君子有詩八百篇傳詠於時唯愈也業不益進行不加
修顧唯未死耳往拜侍御謁周君扺李生退未嘗不發
愧也往時侍御有無盡費於朋友及今則又不忍其三
族之寒飢聚而舘之疎(集作䟽)遠畢在(集作至)禄不足以(集有)
(為字)養李生雖欲不從事於外其勢不可得已(集作止)也重
李生之還者皆為詩愈最故故又序云(集作之)
文苑英華卷七百三十
