文苑英華卷六百四十七宋李昉等編
露布一(露布二卷英華所編失年代先後今正之)
兵部奏姚州破賊諾沒弄楊虔柳等露布一首
兵部奏姚州破賊設蒙儉等露布一首
為河南郡王武懿宗平冀州賊契丹等露布一首
為幽州長史薛楚玉破契丹露布一首
兵部奏姚州破逆賊諾沒弄楊虔柳露布
駱賓王
尚書兵部臣聞北辰(集作極)列象六合奉天子之尊南面
乘乾一統成聖人之業是知衣裳所會義有輯於殊隣
霜露所均誠兼育於異類故塗山萬國誅後至者防風
丹浦一戎緩(集作綏)前禽者就日然則陳(集作利)弧矢以威
天下法雷霆而(集作以)震域中四時行焉天道不能去殺
五兵備矣皇業所以勝殘雖事切救焚苟順時而濟物
恩深祝網不獲已而用兵伏惟皇帝陛下登翠媯以握
圖憲紫微而正象玄功不宰混太始以凝神至道無名
佇華胥而得夢闡文教以清中夏崇武功以制九夷環
海十洲通波太液之水鄧林萬里交影甘泉之樹反衝
穿胷之域襲官帶以来王竒肱儋耳之酋奉正朔而請
吏逆賊蒙儉和舍等浮竹遺胤沉木餘苗邑殊禮樂(集作)
(義)之鄉人習貪殘之性日者皇朝廣燭帝道遐融頗亦
削左袵而被朝衣觧椎髻而昇華冕而豺狼有性梟獍
難馴遂敢亂我天常率九種(集作變九隆出後漢乃哀牢夷之先也)而背
誕負其地險携七部以稽誅搔動(集作亂)邊疆寇(集作敓)攘
州縣(集作郡)是用三門授律長驅無戰之師五月渡瀘深
入不毛之地去月二十一日軍次三朏崑崙鎮前後捕
得生口知守捉山羌傍山連結十部蠻首徒五萬衆此
山即南郡中之巨防也岡巒千里西通大荒之外(集作郊)
谿谷萬重南極炎洲之境聳喬林而插月隂兔(集作靈)有
假道之標拔崇巖以隱天陽烏無廻翼之地峰危束馬
路絶懸車賊據臨岱(集作代)之形乘建瓴之利(集作勢)徵風
召雨蝟起蜂飛驅雜種以挻妖(集作災)封狐千里肆沉黎
而作孽雄虺九頭臣以為制敵以權柔遠者理或存於
德教伐叛以義决勝者不必在於干戈於是廣布朝恩
恭宣帝德申之以安撫曉之以存亡信重蠻陬無負黃
龍之約賞隆漢爵不踰白馬之盟地接冉(見司馬相如諭蜀文集作)
(周非)駹詞屢殫於諭蜀俗通盤瓠聲不輟於吠堯臣遣左
三(集作二)軍子總管寧遠將軍前守右驍騎萬安府長史
折衝都尉上柱國劉會基率檢校果毅驍騎尉井陘縣
開國男劉玄暕等銜枚遠襲卷甲前驅偃危旆而設潜
兵疑從天落乘間道而掩不偹似(集作若)出地中又遣右
三(集作二)軍子總管眀威將軍行右(集作左)武衞翊府中郎
將上柱國高奴弗率左武衛天水府折衝都尉張仁樣
(集作操)等涉(集作陟)南山之南衝其要害之路又遣左一軍
子總管前右金吾衛翊府左郎將上柱國孫仁感率衛
尉府右(集作左)果毅都尉王文雅等陵北山之北絶其飛
走之途賊首領楊虔柳諾沒弄諾覧斯等振螳螂之力
拒轍當輪肆(集作縱)蚊蚋之羣彌山滿谷劉會基高奴弗
孫仁感等並忠勤克著智略遠聞識明君之重恩輕生
有地提太阿之雄(集作神)劍視死無時彎弧而兇黨土崩
舉刃而妖徒瓦觧雖危苕(見荀子英華作阽危)沸鼎未窮梟首之
誅救死扶傷猶致析骸之請二十二日臣遣副總管兼
安撫副使定遠將軍前左驍騎翊府中郎將令狐智通
率右武衛良將壯府左果毅都尉韓惠德等擁貔豹之
雄順天機而右(集作左)轉遣管内安撫副使朝議大夫使
持節守銀州刺史上柱國宜春縣開國李大志率前左
武衞静初府右果毅都尉上柱國陳宏義等驅(集作萃)象
犀之卒乘地軸以右廻又遣行軍司馬朝散大夫守嶲
州都督府長史上柱國梁待璧(集作辟)率守右金吾衛宜
昌府果毅都尉閻文成等總投石拔距之材蹈中權而
拊其背又遣前守右威衛隴西府果毅都尉康留買等
騰躍鐵歕金之騎犯前矛(集作茅)而扼其喉臣等率守左
衛清官府左果毅許懷秀等横玉弩以高臨縱金鉦而
直進玄雲結陣影密西郊赤堇揮鋒氣衝南斗颺煙塵
(集作塵埃)而匝地白日為之晝昏積氛祲以稽天蒼冥為之
晦色兵交刃接鳥散魚驚自夘及申追奔逐北斬首千
餘級轉戰三千里激流膏而為泉似變萇弘之血委亂
骸而擠壑若沉鼈令(集作若泛鼈靈)之屍既而照盡高舂雲昏
乙夜賊乃收集餘衆深(集作保)據重巖臣度彼遊魂慮其
宵遁使三軍齊進四面合圍二十三日乘魚爛之危啓
蛇形之陣揚麾誓衆杖節訓兵一鼔先登賞必懸於芳
餌九攻失律罪無救於嚴誅五都(集作部)材雄三河俠少
或生居燕地尤工即墨之圍或家本秦人早習昆眀之
戰叱咤則江山摇蕩慷慨則林壑飛騰舉鵬翼(集作力)以
揚威耀熊渠而賈勇澄氛廓祲回夏景以潰春冰滅跡
掃塵若霜風之卷秋蘀戰踰百里時歴三期前後生擒
四千餘人斬首五千餘級諾沒弄楊虔柳等殞死(集作元)
行陣懸首旌門蒙儉和舍等委衆奔馳脫身挺險雖復
刑以止殺丁壯咸伏於誅夷禮不重傷班白必存於寬
宥昔魏成伐(集作賦)蜀徒聞蒟醬之竒漢使開邛纔通竹
杖之利豈若膺紫泥而弔伐指丹徼以臨戎一戰而孟
獲已擒再舉而哀牢授首斯顯皇威遠暢廟略遐宣奉
玄德(集作猷)以配天徒知帝力掩黃(集作皇)輿而闢(集作闡)地
豈曰臣功無任(集作不勝)慶快之誠(集作至)謹遣某奉露布以
聞軍資器械别簿條上
兵部奏姚州破賊設蒙儉等露布
駱賓王
臣聞七緯經天星墟分張翼之野八紘紀地炎洲限建
木之鄉西距大秦雜金莖而孕氣南通交阯枕銅柱以
為隣俗帶白狼人習貪殘之性河淪赤虺川多風雨之
妖水積炎氛山涵毒霧竹浮三節肇興外域之源木化
九隆頗為中國之患年將千祀代歴百王鄭純之化不
追孟獲之風逾扇故三年疲衆徒聞定笮(英華作鄭管非)之譏
五月出師未息渡瀘之役然則大人拯物上聖乘期法
乾坤以握樞體剛柔而建極知仁義不能禁暴設刑網
以勝殘知揖讓不可濟時用干戈而靖亂伏惟皇帝陛
下神摛載玉(集作祥螭載玉)出(集作拓)地軸以登皇道契書(集作寢)
繩掩天紘而踐帝玄雲入戶纂靈慶(集作瑞)於丹陵蒼籙
(集作綠錯)昇壇薦禎圖於翠渚垂衣裳以朝萬國崇玉帛而
禮百神昭儉防奢露臺惜中人之産宣風布政明堂法
上帝之宫致羣生於太和登品物於仁夀四神踐雪五
老飛星君囿祥麟樂班文於先樂(集作卉)女牀鳴鳳韻歸
昌於帝梧四隩同文五風異色配林萬里纔䟽苑囿之
原(集作基)層城九重未浚(集作出)池隍之域合璧(集作六合)照臨
之地候月歸琛大鑪覆載之所(集作間)占風納賮蠢茲夷
(集作蠻)貊敢亂天常横赤標(集作煙)以䟽疆背朱提而設險
石林萬仞巖邑千重(集作里)望秦阜以相傾崤陵失四塞
之阻對梁山而錯峙劔門成一簣之峰自謂絶壤幽(集作)
(遐)荒中外足以迷聲教憑深負固江河(集作山)可以逃靈
誅殊不知玉弩垂芒涵(集作陶)水無九嬰之沴瑶階舞戚
洞庭有三苗之墟臣等謬以散材忝專分閫白招乘候
順秋官(集作帝)以揚旌絳節臨邊通夜郎而解辮自營開
嶲穴旆轉邛山峻岐折坂之危盡亡衿帶滇池漏江之
固曾失藩籬惟逆賊設蒙儉等未革狼心仍懷豕突陸
梁放命旅拒偷安地(集作城)接祠雞竟無心(集作希)於改旦
山多神鹿終未息於擇音(英華作隂杜預注)臣以大帝宣威有
征無戰明王杖順先德後刑弘(集作加)聖澤於中孚緩天
誅于大造庶南薰解愠仰雲關(集作闕)以翔魂東律和(集作)
(變)音扣轅門而啓(集作頓)顙祝禽疎網徒開三面之恩毒
虺挻妖愈(集作逾)肆九頭之暴乃鳩集餘衆蟻結兇徒儋
耳椎髻之渠千里霧合鑿齒雕題之孽一呼雲屯疊(集作)
(陵)石菌以開營拒巖椒而峻壘崇巒切漢若登藏寶之
山絶壑憑霄似瞰封泥之谷去前月十七日連營布陣
據(集作踞)險揚兵東西三十餘里馬步二十餘萬聚蚊蚋
而合(集作成)響聲若雷霆縱蛇豕以為羣氣稽宇宙臣遣
中郎將令狐智通等擁拔山超海之師當其步陣遣銀
州刺史李大志等以(集作驅)躍景騰雲之騎乘其馬軍遣
嶲州都督府長史行軍司馬梁待璧(集作辟)等領勁卒二
千絶其飛走之路遣臨源府果毅馬仁静等勒精兵九
百斷其潜伏之軍臣率行軍長史韓餘慶等負霜戈而
直指掃雲陣以長驅庶令斬馘七擒將士挾雷公之怒
伏屍百里蠻夷識天子之尊(集作威)於是三略訓兵五
申誓衆先登䧟敵唯標(集作無遺)大樹之功後拒亂行必致
曲梁之罰楚人三戶蜀郡五丁氣擁玄雲精貫白日喑
嗚則乾坤摇蕩呼吸則海岳(集作林壑)沸騰列旗影以雲舒
似長虹之東指横劍鋒而電轉疑大火之西流刃接兵
交洞胷達臆自辰踰午魚爛土崩沸殘息于層峰更切
守陴之哭積圓顱於重阜殆成京觀之形(集作封)唯賊帥
夸干未悟傾巢之兆敢懷拒轍之心猶(集作獨)率馬軍平
川轉鬭驚塵亂起六合為之寢光殺氣相稽四溟為之
(集作由是)變色副總管李大志忠惟徇國義則忘軀臨危而
貞節愈(集作逾)明制敵而機謀(集作神機)獨遠丹誠自守雖九
死其如歸白刃交前豈三軍之可奪投袂則妖徒霧廓
搴旗而逆黨冰摧(集作兇黨山崩)於是乘利追奔因機深入困
獸猶鬭似化(集作戰)廪君之魂窮鳥尚飛如驚杜宇之魄
斬甲卒七千餘級獲裝馬五千餘疋僵屍蔽地(集作野)臨
赤坂而非遥流血洒途視丹徼而不(集作何以)遠首領和舍
等並計窮力屈面縛軍門寬其萬死之誅弘以再生之
路惟蒙儉脱身挺險委(集作負)命窮山顧巢穴以(集作而)靡
依延(集作逃)晷漏其(集作而)何幾况妖徒革面荒(集作徼)外非
復他人部落離心舟中皆為敵國瞻言梟首指日可期
凡所歸降隨事招撫與之更始復其故業首丘懷戀疑
臨舊國之墟安堵知歸(集作識家)似入新豐之市(集作邑)然後
班師遯水振旅禺山建鴻業(集作勲)於武功暢玄猷於文
教庶荒陬襲中邦(集作原)之禮邊疆息外寇(集作戶)之虞華
人(一作封)祝堯兆皇基於千歲(集作載)夷歌頌漢美王澤於
三章宜與夫天帝前星廣賜秦公之册坤元益地遥開
王母之圖盖示有云曾何足紀斯並玄謀廣達(集作運)妙
略遐覃一戰(集作戎)而荒景肅清再鼓而邊隅底定豈臣
等提戈擐甲克全百勝之功杖節揚麾能通九變之策
謁藁街而獻捷(集作旅)大帝成規聞杕杜以勞還小臣何
力不勝慶快之至謹遣行軍司馬朝散大夫守嶲州都
督府長史上柱國梁待璧(集作辟)奉露布以聞軍資器械
别簿錄上
為河南郡王武懿宗(集作為神兵道)平冀州賊契丹等露
布(按新唐書神功元年武懿宗為神兵大總管討契丹一本作為建安郡王武攸宜作)
張說
大總管右金吾衛大將軍兼檢校洛州長史河内郡王
臣某前軍總管行左衞翊府中郎將上柱國定陽郡開
國公臣楊玄基行軍長史朝奉大夫守給事中護軍臣
唐奉一行軍司馬通議大夫行天官郎中臣鄭果等言
臣聞氛祲薄霄戎狄謀夏則武庫兵動中國有弧矢之
威文昌將飛邊城用金革之事盖以式遏奸暴大庇黎
人震蠻蕩夷明罰耀武者也伏惟天策金輪聖神皇帝
陛下仁覆有截化被(集作行)無外皇圖未臣之黨先帝(集作)
(帝載)不庭之俗罔不依被聲教浸潤邕(集作雍)熙望雲向風
密邇遐裔而契丹兇醜奴隸餘(集作根)苖非冒(集作&KR0008;)頓之
雄族異單于之貴種徒以錯居遠郡漸化平時田牧混
於四甿貿遷通於三市(集作賈)戍人(集作戰士)解甲邊馬垂轡
禽獸飽而忘恩蜂蠆養而恣(集作成)毒敢孤亭育自絶生
成乃狼心干紀鴟誼竊發虐我邊吏覆我鎮軍大棘殘
於夷落孤竹淪于荒虚(集作徼)陛下震赫斯之怒授决勝
之符天地合謀鬼神助伐六狄舉國百蠻整衆運欃槍
而掃除從裂(集作列)缺而焚蕩臣飲冰受斧指日揚麾雖
謝河間之學竊慕任城之勇誓將首冒鋒刃躬先士卒
上假神兵之威下定鬼方之罪凶醜狂悖素無大志因
乘便利扇動姦回(集作邪)去歲嘗師疑一軍之盡化今春
輕敵見三帥之不歸蟻聚實繁豺牙益厲結山戎以四
(集作西)寇連島夷而深(集作東)入臣乃廣開形勢大振軍聲
(集作聲威)移告郡邑金湯固守傳檄諸軍犄角相應清邊道
大總管建安郡王攸宜杖鉞薊門作鎮幽(集作燕)國當要
害之地挫犬羊之羣高壘深溝卧舊(集作驚)營而不動山
蛇雲鳥陣死地而無疑總管沙吒忠義王伯禮安道買
等兵臨易水使接桑河犀渠衝將(集作壯)士之冠(集作髮)雕
騎落(集作識)將軍之戰(集作箭)四面當敵(集作寇)九拒乘城御
史大夫婁師德總管高再(集作丹)牟薛思行扞敵中山折
衝外侮訓厲鷹揚之士輯穆震驚之師其餘部散校分
(集作部校分離)離綱(集作網條)别緒兵車星布廵太行而綴碣石介
馬雲羅挾衡漳而連海浦山川積雨盡(集作共)消胡騎之
塵草木長風咸有王師之氣清邊士馬稍南驅而擁蹙
神兵甲卒漸北逐以威臨但合圍而持重未輕挑而即
戰重以藩臣默啜統率氈裘控弦逾於萬騎帶甲彌於
千里長驅松漠掩集(集作奪)柳城巢穴是空胎卵皆覆於
時賊衆兵馬屯逼幽州聞其塞外之敗懼有舟中之敵
勢力外窘心腹内乖建安郡王攸宜蓄銳淵渟乘機
電發援桴作氣則山岳動摇書箭一飛則酋渠相滅兵
纔接刃元兇授首舂喉蔽野京觀起於中州積甲成山
組練收於外府雖本根斯拔已蕩滌於一隅而餘蔓所
(集作以)滋尚聯延於數刻(集作郡)賊帥何阿小等頑凶是極
奢儈為資授其署置肆行驅(集作劫)掠幽陵之下不知首
惡之已擒兩河之間仍謂遊魂之可恃士女遭其逼脇
軍城(集作池)被其屠䧟以殺戮為事戶積虔劉之悲以劫
奪為心家盈剥割之痛鹿城縣令李懷璧衣冠貴胄令
長崇班背我朝恩歸城狄寇潜修甲仗輸以利器之資
見委兵權當其上將之任蠢茲狂亂暫(集作誓)同燎火言
事剪除方申沃雪(自阿小至沃雪以上倉曹劉慮詞慮作憲)臣乃盛兵邢趙
塞井陘之隘命虎賁之將遏其衝突之鋒長史唐奉一
馳使洛魏據阿曹之津縱羽林之雄挫其侵軼之勢臣
又遣將軍總管忠武將軍行左衛翊府中郎將上柱國
定陽郡開國公楊玄基押飛騎營中郎將李鐸子總管
雲麾將軍行玉鈐衛翊府中郎將康國公阿史那毗伽
子總管冠軍大將軍行左玉鈐衛翊府中郎將宋拔延
子總管冠軍大將軍行左金吾衛翊府郎將廽鶻(集作紇)
果别勅行人雲麾將軍康戡誕子總管定遠將軍左威
衛長李當義壮武將軍何義本子總管忠武將軍何(集作)
(阿)利深子總管壮武將軍俱羅罹淮宣威將軍行左玉
鈐衛翊府郎將蘇達侯(一作候)斤度施子總管定王府典
軍成善威子總管押飛騎定遠將軍平原府左果毅長
上穆仙童子總管劉尚珪子總管渭川府左果毅鹿思
讓押飛騎左玉鈐衛隊正長上賈楚珪左鷹揚衛長上
花匡鼎押飛騎李言忠押飛騎沮忠揚鎮副張元敬押
飛騎康景休押飛騎左監門衛司戈竇九臯别奏右武
威衛長上楊仁爽左武威衛長上楊裔原州崇岡鎮副
康戍(一作成)子右監門衛長上傅阿毛左監門衛長史殷
承範右衛長上王仁奬右衛執戟嚴弘琰右金吾衛羅
元讓潭州花石戍主蘇元暉前右武威衛長鄭嘉祥左
衛司戈鄭彦凑媯州威寧戍主崔思暕押步兵子總管
左玉鈐衛長上張中儼别奏首領蘇農婆羅三品子首
領宋義本别奏游擊將軍左玉鈐衛宿衛哥咄施注比
别奏鄭思疾左衛潞州府果毅員外置同正阿史皎子
總管王城府檢校果毅任弘誓别奏檢校虞候任處寂
别奏裴光嗣等徇其東北又遣子總管游擊將軍玉鈐
左司階伏羌縣開國男李弘顔子總管邢州司戶參軍
飛鳥縣開國男常元楷子總管原州廣牧領將軍元寂
子總管右武衛員外置同正武元禮子總管前潞州參
軍武其别勅行人張景扶州刺史舊鎮副崔敬一右武
衛中郎將阿史德奉職右鷹威衛將軍業恤啜刺俟斤
右豹韜衛柔遠府長史上果毅吐火羅决斯右金吾衛
果毅執失守直右鷹揚郎將員外置同正阿所那左玉
鈐衛長上借緋金元濟東天竺國王子僧伽杖摩右鷹
揚衛郎將僕固郡骨支左金吾衛郎將阿康地具右武
衛威郎將東河察使左豹韜衛高城府長上果毅阿史
德伏麾支右玉鈐衛郎將路驢駒左金吾衛長上阿史
德伏麾支右玉鈐衛郎將路欲谷游擊將軍葛羅枝延
游擊將軍契苾木昆折衝都尉車鼻施俟斤虔州猶口
鎮副白善德晉州仁夀府果毅侯義威子總管左武威
衛侯神城府果毅杜玄隱押後隊長上張德峻天官常
選王暠常彦緯押千騎三交戍董玄景河州安喬戍主
王才龕别奏康玄寂押千騎隊楊待封前冀州堂陽縣
丞温待禮别勅行人白君𧦬等略其西南或折衝其前
或乘躡其後整貔貅之佐奮猛毅(集作勇猛)之倫長戟林廽
高旗雲繞賊黨晷窮漏急命窄途殫執無全支心投必
死之計以今月一日何阿小等帥不悛之旅擁脇從之
衆結聚數萬抗拒官軍自寅及午前後九陣元基等並
鋒鏑争先戈鋋逓躍抗足而&KR1868;鮮卑之血塗地攘臂而
扔(人蒸切因也)烏丸之首積野摧同冰䧟裂若山焚窮其孑
遺無復噍類斬獲逆賊冀州三品大總管何阿小逆賊
河北道招慰大使冀州刺史馬行感逆賊冀州道副大
總管楊奉節逆賊冀州長史王弘胤逆賊總管劉伏念
逆賊十二衛大將軍見任鹿城縣令李懷璧逆賊信都
縣令楊志寂總管胡六郎逆賊總管王知先逆賊帥馬
眀誓逆賊三品總管姬目等魁首巨蠧三百餘人所有
戎羯憑陵殘毁之處臣皆宣布制旨撫集其人咸懷聖
恩俱得復業羣兇既定冀(集作四)方砥平二載逋誅一朝
泯滅數州然毒俄然(集作爾)清弭舞溢河冀歌達塞垣截
風浪以息滄溟廓氛埃而覩白日郤縠(集作獻)何力敢推
羣帥之勞叔向有言實在眀君之德臣憑藉睿略忝當
戎政神機密運不待横草之功天贊冥符恭承破竹之
勢伏惟(集作瞻)廟勝速奉朝歡抃躍之情倍萬恒品不勝
(集作任)慶快之至謹追傔人天官常選李佑别奏左衛長上
校尉張德俊奉露布以聞其軍資器械别簿條上謹言
為幽州長史薛楚玉破契丹露布(玄宗)
樊衡
臣聞天地設險聖人則之士生懸弧其来尚矣故黃帝
涿鹿之戰重華三苖之役湯伐有扈文王克崇至于不
得已而用之其實一也伏惟開元神武皇帝陛下乘五
聖之資踞六合之大(一作盛)德光天下(一作光天之下)威振百蠻
四方無金革之事盖亦久矣蠢茲兇寇東胡餘孽日者
關門未通隔在荒外自相殺戮君臣無序不能獨立交
臂屈膝求我國家以安之聖朝矜其輸誠且以護塞故
列於朝貢編於鴻臚故再册名王累降重主魁渠豪酋
靡不霑渥自開復營州二十年内部落不聳安農牙商
金帛山積我國家之於惠貸亦深矣而野性易動狼心
不革中復背誕寇我柳城我是以有平盧之戰當為兵
少城孤不暇追北盡其巢穴殘凶游魂假氣絶徼自以
為黃河涇可以保天險懸塞沙漠可以逃靈誅陸梁窮
荒迷肆不復我王師遠略是以有黑山之討其突厥分
兵助為聲勢官軍既會萬弩齊發逆順不敵賢王失陣
契丹東龍鍾走林奔穴甌脱不守髦頭匿光可突干挾
馬浮河僅獲殘喘謂其困而知悟面縛請降而西連匈
奴東構渤海收合餘燼窺我阿降我是以有盧龍之
師當是時也四蕃雲屯十萬雨集動兵鼓噪聲聞百里
山川晝昏土木皆震勢欲朝驅降戶夕通河朔我行軍
七千乘天假威靈黜之硤石斬單于之愛子&KR1106;契丹之
積卒衆虜奔逃扶傷不暇於是從散約觧雲卷霧消投
戈棄甲莫敢廽視我降戶完然堅利而西蕃輜畜十遺
半矣突厥乘喬驕兩蕃籍甚銳悍所向得志其来久矣
昔漢高祖以三十萬衆猛將如雲謀臣若雨平城之下
七日不食竟以計免頃萬歲通天中亦忿其不恭雷霆
發怒驅熊羆之卒策貔虎之將以數十萬相繼而出沒
之峽中隻輪不返卒使趙定䧟沒河北塗炭數十年間
瘡痏不復所以敢輕犯官軍之衆者以往事之驕我國
家偏師不滿七千當十萬之寇綿險提寡揚桴而出勢
同觧竹兵不留行於戱前事也如彼今捷也如此哉盖
順人心因神怒察地利用天時威靈之所覆而逆順不
敵也然自黃龍舉烽無歲不戰驚駭我城栅虔劉我亭
戍勞軼我師徒糜耗我廣輸實已四稔於茲矣若乘勝
不殄無以一戎所以戰士憤惋餘怒未洩將斬踏(史作蹋)
頓以染鍔血頭曼以釁鼓彷徨北兵(一作山)望煙塵而不
肯返旆者久之臣以為突厥銳而逃渤海懾懼勢未敢
出契丹大戰之後人馬俱羸其心不振又恃以荒遠必
無我虞而諸軍蓄銳久思奮發新聞破賊無不增氣若
驅而襲之可不血刃而取也臣又與侍御史王審禮節
度副使烏知義及將士等僉議咸以為然議猶未决適
會勑令臣討逐臣已凖勑書當日宣布三軍之士莫不
踴躍於是拔距蒙輪之伍響應投盖超乘之卒景集節
度副使右羽林軍大將軍烏知義即令都護裴旻理兵
述職大閱于松林管内勇士萬人&KR0008;(一作騋)駒千里拔三
丈者得七十(一作千)疋輕幟迅走之乘鷹揚貔虎之士左
贏糧右持械者日越七百里朝發薊門夕宿碣石者得
八千人勵以威神節以金鼓既而饒樂歸義王李詩衙
官可支刺史伊覓㬆(一無此字)燭禄并里水扶餘者違未盧
東胡雜種君長之郡左射人右射馬翼迅霆轉沙振騂
角者二萬五千餘騎鐡甲霜野朱旗火天遂陵赤山下
寒谷絶泱漭横大漠以四月二十三日夜銜枚渡黃河
質眀頓夫松漠漠庭疾雷暴驚天落地動羣兇狂顧周
章自失於三軍横亘風偃電掃烏知義都統主(一作王)中
權裴旻領三千騎與宣慰計會發兵馬使内給事薊思
賢副使内寺伯李安達右領軍衛翊府郎將李良玉軍
前討擊副使大將軍鑰高等為先鋒中郎内供奉李先
夀領馬步五千與宣慰内供奉奚官局令王尚客内供
奉中郎李延光長上折衝史直臣右驍衛左郎將王抱
一經略軍副使左衛率府右郎將李永定咸寧府軍李
車蒙領馬步五千與宣慰使内謁者監劉玄向供奉長
上折衝康太和(一作利)供奉長上折衝白延宗長上果毅
高處謀永寧府果毅閻鼎臣副將布折等為右翼中郎
將裴債(疑)領馬步五千與攝副使内供奉左驍衛府郎
將鮑忠英樂府折衝李瓚等為後殿奚王李詩與内供
奉長上折衝歸州刺史韓仙松衙官叚志忠等統其部
屬知虜掠北郡長上折衝兼儒州都督烏承恩與供奉
將軍恩盧廷賓平盧軍攝副使遂城縣折衝桓善珍經
略軍副使政和府果毅楊元亨軍前討擊副使果毅路
順清夷軍子將英樂府右果毅樊懷璧等四面雲合煙
塵俱起兩翼掩進前後夾攻數百里間沸聲若雷波駭
雲亂窮寇奪氣僵仆相藉弓不暇張戈不敢振雖蒙茸
奔穴町疃走險轥轣所暨盡為鯨鯢其餘孱幼匿車惕
喘穹帳烈火既焚與煙俱銷者不可勝數或遣奔迸逸
扼據峻嶺聚徒嘯侣擬欲鳴吠而左縈右拂咸在彀中
傷鳥惡弦舉弓皆落於是韜兵施甲俯伏請命俘虜蔽
於原野羊牛填於坑谷遺械如草流膏成川然後戮渠
魁斬封豕責元帥罪祐衆啓降二十五日收獲南驅二
十七日次於烏鶻都山前後大小三十一陣旗鼓所向
莫不奔潰野絶遺寇萬里肅清然後頓軍休士大閱俘
實約生級羊馬駞驢器械都獲三十餘萬口疋頭數其
餘瀑潦奔注浮澗涉河揭厲未畢而中流汨沒不入見
數者十餘二三所斬丁將豪健暴骸相藉者亦三萬餘
級所焚爇車帳農具器械儲糧老小灰&KR1106;燼滅者不知
涯極於是椎牛買酒散賞高會宣慰使内謁者監普心
寂與判官掖庭局監潘進忠别勅行人李如意等銜命
至便申慰諭三軍蹈舞呼聲動天將吏等令驅蠻夷而
襲虜庭因寇糧以贍軍用亦降奚所勤懇也伏惟勅俘
虜許戰士奚等内附賞餌因而用之且不踰時禮也羊
十六萬口牛四萬頭馬四萬疋車五十乘并生級除留
堪進九千人已上餘四萬衆悉降奚既以蠻夷出攻亦
以蠻夷入賞俘獲數廣行程不多自振旅而旋日役數
十以今月四日兵馬並平安到平盧蕃漢健兒惟六人
損一人死臣聞善戰不陣良將難之臣等不才承命出
師遠征勁虜二十三部落並不鈍鋒士馬完歸軍容益
振非陛下威神所覆則臣等碎首必然今幸覩洪勲不
勝慶快之至謹遣戰將攝副使行軍虞候總管檀州密
雲府果毅都尉賜紫金魚袋車仙惲奉露布以聞其所
獲首級器械别錄申上
文苑英華卷六百四十七
