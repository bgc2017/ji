文苑英華卷五十六宋李昉等編
禋祀三
迎長日賦二首禋六宗賦一首
祠靈星賦一首祀后土賦一首
大蜡賦一首焚柴賦一首
雍畤舉爟火賦一首郊特牲賦一首
迎長日賦(以三王郊禮日用夏正為韻)柳宗元
惟饗帝於事天必推策而迎日寅方肇建候啓蟄以展
儀夘位將初爰用牲而恊吉送烈烈之凝氣導遲遲之
陽律猶分可愛之輝式停寅賓之質稽之虞典期匪疾
而匪徐行以夏時契惟精而惟一職在馮相事傳小正
符上春以備儀必修其始先仲春而有事故謂之迎時
也淑景初(一作方)延幽陽潛啓當四時之首位用三代之
逹禮探賾索隐得郊祀(一作禋)之元辰極往(一作數)知來正
邦家之大體事冠前古儀標後王皮弁乍臨土圭之影
猶積泰壇既罷玉漏之聲潜(一作漸)長變熙熙之純曜流杲
杲之晴光璧彩(一作影)始融麗景欲(一作才)凝於城闕輪形
尚疾斜暉未駐乎(一作於)康莊是知迎長(一無此字)日之儀實
王心之(四字一作聖王二字)所共兆南郊之正位乘陽事之所用
故可以知上下之分際見天人之交動浮晨光於爼豆
散微照於苞茅周流金石暉照陶匏異乎天紀不修秦
伯尚矜於泰畤日官失職晉侯徒繼乎夏郊于以迎之
則無違(一作為非)者委照將久豈(一作寕)三舍之足憑延光可
期胡再中之云假自然應以繁祉錫之純嘏禮儀允洽
於(一作于)神人正朔克周於戎(一作夷)夏今我后再新古禮
(一作典)與天地相參應戩榖之宜受之千億奉郊祀之報
至於再三然則迎長日恭祀事並虞夏而何慙
暉照(一作輝映)
第二(同前韻)李程
氣之至兮景之長郊之初兮國之陽將有事於新日以
無忘乎舊章太史先期而以告天子齋心而有常且曰
經紀不忒乃貞明而成象疾徐中度胡躔次而可量俟
一人天臨而斯出俾羣后景從而有光可以冠千古之
嘉禮軼三代之盛王然後五輅乃駕六龍是驂迎炎精
表著明於君象就陽位乃展禮於國南斯可以人詠明
哉且知配虞帝之二工升歌也奚獨美文王之三且天
有兩曜兮日無其匹域有四大兮王居其一將報本而
郊天因宣明而主日大司徒執圭以表位羣有司奉璋
而有秩羲和御之而有倫疇人則之而無失運行之次
望遲遲以就陽寅賓之時見杲杲而已出始也戒職司
明國體卜郊之典無闕迎日之義爰啓受命於祖作龜
於禰是皆匪愆于儀未有不謹於禮禮容必呈祀事孔
明迎扶桑之初乃實柴而薦敬因吉土之兆同掃地而
貴誠信列辟之盛節俾歴代而作程魏則朝於獻歲夏
則置乎小正今則聽封人之善祝採從臣之嘉頌時令
空美於風行帝力孰知其日用人悦於下禮行於郊不
獨服尚玄素器遵陶匏是知禮之設也教之大者彼孔
稱從周殷因於夏曾未若我后敬授人時而天錫純嘏
禋六宗賦(以享神精潔四氣叶和為韻)王起
王者稽祀典竭至誠禋六宗而欽若致四海之和平宗
者以尊為稱禋者以敬為名爰是崇而是長必惟一而
惟精則四序三光運有恒度水旱寒燠災無所萌上乃
擇元辰留睿想萬樂備百禮往圭璧陳爼豆敞靈壇嶽
立擁千官而式瞻天仗星陳覩一人之可象玉食皓皓
而方積珠旒穆穆而斯仰觀乎薦在有翼而有嚴貴其
誠故来格而来享原夫禋于三辰天(一作六)宗必降嘉薦
是列歆之以虔恭奠之以豐潔使兩曜合璧不為薄蝕之
虧五星連珠詎有欃槍之孽其禋于四時也將以恤蒸
人感明神使還周克序鱗次相循攻(一作攷)之于葭灰不
愆于候調之以玉燭無奪其倫其祭寒暑也將以周萬
類均二氣時當玄律無堕指以成災節變朱明曷流金
之足畏其祭水旱也則天無作孽人獲大和祅魃不生
乎災熾商羊自屏於滂沱相彼六宗皇聖是接戬榖降
而肸蠁文物紛其暐曄聆夫管磬知律吕之克諧列彼
苾芬信幽明之允叶然後一德不二三皇可四地發嘉
生天呈上瑞授百神之職興兆人之利君子謂大舜之
克禋唯我皇之能&KR0640;
祠靈星賦(以工奏雲漢祈彼嘉榖為韻)失名
祀有典兮惟敬天垂象兮在崇奉靈星之德祈戩榖是
豐乃命宗伯詔樂工徵舊典於祝史答嘉貺於玄穹以
夫靈者降休祐星者燭宇宙况出應天田見彰農候足
使野夫致享祠官敬授禮而有異豈雩禜之同登樂則
必倫乃絲簧之並奏於是騐星紀稽帝文覩(一作觀)農祥
之晨正彰土膏之脉分奠玉杯於青帝用潔牲於白雲
乃啓雲壇爰登玉瓉拜天貺之昭彰見星光之照爛列
黍稷而馨感明靈奏和樂而聲聞霄漢瞻彼太極載乎
紫微神之至兮雲映曖靈之降兮日揚飛列綴兆於峻
舞徵歌頌於絲衣禮成文兮樂終變神胥樂兮儼將歸
雕豆玉觴自殊器於宗祀青主紺席乃叶禮於禳祈懿
夫高祖建始福禄奚委禮用太牢名存漢氏皇家復位
樂器是備(一作庀)異晉皇之配饗因南郊而道弛禮容盛
兮在今時祀豐兮邁彼且夫與衆祈禱曷不稱嗟溥天
之惠罔不休嘉豈比夫賈生弔屈空祀三閭之水漢皇
幸蜀(疑)虚禱萬里之沙者哉是知我禮有肅苾祀不黷
告農可以勸躬耕祀聖可以厲浮俗固宜不害三時方
成九榖然後覩觀澤之禮承届天之福庶憑之而多祐
覩秋成於西陸
祀后土賦張餘慶
粤若盛唐勃成天光禮樂克備典謨允臧固以轥轢軒
昊跨躡堯湯豚魚信行於㝢縣鵷鷺才擢於巖廊至于
我后招賁林藪即金鏡於南面運璿樞於北斗㧾四靈
為禎祥以萬物為芻狗將以天之靈命纉乎已躬國之
盛烈在祀與戎乃詢訪太史㧾攬英䧺金門曉闢御路
横通隔歲梅花氛氲於帳殿迎春楊柳摇曳於離宫戈
横鐡騎旗掣長虹叠靈鼓於流水引繁笳於朔風威單
于而過代比祠后土而幸河東故致虔誠揀吉日甸師
清野宗伯奉秩端旒垂綖左輔右弼修五禮之大道酌
千靈之故實綵幣藻耀層壇崷崪黃琮展前以備陳白
茅有藉而間出玄酒式降以尚本瑞珪不琢(音篆)而貴質
繁(一作盤)纓藻帶燦爛於祭容孤竹雲和鏗鏘於聲律鬱
人獻爵司干授器據青野之雕阜肅黃祗之神位鼎氣
歊雲神光燭地魏珠映天子之輦汾鴈入大夫之贄薰
風偃草以浹洽遲景暄空而明媚河圖所以無隠天寳
由其不秘於是湛露沕潏羣后徜徉接武委質述職勤
王神具醉止降福穣穣包六合而布化横萬乘以騰芳
吾君終以守謙静重賢良其儀不忒其言有章豈比夫
魯蜡有乖仲尼聞而發歎漢祀多僻匡衡陳其用祥顧
惟不才宅生帝道願候雲亭之事素懷封禪之草儻中
人之見談賦上林之振藻
大蜡賦(以暮冬律變新陽載動為韻)楊諫
大蜡之祭兮所以饗田神賞農務隂律窮玄冬暮星迴
於舊列日極於餘度必也介僎謀牲牷具狐裘以黃皮
弁以素盖欲息田夫而褒歲賦夫搜索之謂蜡閉藏之
謂冬其索也可以舉羣祀其藏也可以務三農欲碩苖
而不害則迎貓暨於田鼠俾昆蟲之無作則祭坊與夫
水庸以夫月建丑日在戍磔犧牲之體所以尚其腥登
水草之菹所以貴其質詠豳詩以合雅擊土鼓以應律
瑞穣穣芬苾苾百日之勤一日之薦或酧或酢既騰觚
於無筭為宫為徵方播樂於六變命清祀兮在殷復嘉
平兮處秦繄率仁而終義實革故而迎新樂舉斯陶嗤
子&KR0008;(疑作貢)之来覿禮成而出美仲尼之為賓故聖人之
舉事也務於崇勸戒敦否臧樹之瓜華告多藏者必覆
致乎女鹿示不德者斯亡豈唯乎其儀抑抑其樂洋洋
(未見陽字官韻)是以伊耆之禮不易大羅之職有常嗣歲將興
或祈榖于上帝人才不匱或觀政於四方則知德厚者
必祀功高者必載司嗇之祐維永瑞於我唐先惞之神
豈獨見於前代故曰蜡也移萬人登百種可以志隂陽
之變動
焚柴賦(以報天享日精意蠲潔為韵)何迥
於穆聖君功高德奥利澤能廣靈祗必禱溢周夏之珍
符繼三五之徽號順甿心而展禮擇良日而大報所以
后土祈榖圓丘祭天雍雍濟濟翼翼乾乾建朱干而日
曜張翠帳而雲懸皇帝嚴法駕而戾止詔羣官而萃旃
藉白茅以顒若望青壇而仡然我君精潔我后孝享容
衛翩翻威儀森爽就陽之位斯在薦帝之儀罔失陶匏
必成牲玉惟栗風伯戒道玄冥司律惟天命子之辰惟
帝告天之日靈神以之保艾昊穹以之宥密殽核洋溢
鼓鐘鏗鍧三靈同感庶物皆精故祭者修禮之義柴者
告成之意燎焜煌而上熏煙勃窣而傍駛朝野美乎聖
澤華夷贊乎能事惠浹洽於煇胞恩汪濊於民吏則知
柴而致福祭示吉蠲效周室之為理望虞家之有年福
福應兮飛熖神神来兮駕煙珪組既陳酒醴皆潔繼功
前王垂裕來哲化成而萬歲無疆禮畢而四方有截諒
夏郊之義舉媿序能之筆拙
雍畤舉爟火賦(以享神之期候此為節為韵)王起
䧺䧺雍畤兮神州之壌赫赫爟火兮橋衡之象所以郊
祀克明所以照臨是仰成形中度知有要而有倫燭幽
以時表來顧而來享肇秦帝而有制洎漢皇而不爽伊
昔克修羣祀大合百神聲明雲集文物星陳仰珠旒則
嚴其待曙聽玉漏則闇然未晨晦威儀之秩秩迷爼豆
之莘莘張華燈而其光不遠秉神燭而其明不均則雍
畤之舉爟火也莫之與倫既而亭亭有揭燄燄方爇于
以觀百里之備于以昭五夜之節拂瑞雲之表乍疑乎
燭龍方來入靈壇之中又似乎神光不絶由是皚皚炳
映盞斝罇彜咸若光而若滅罔顛之而倒之燿爚無替
熒煌自持在質明而有譲當委照而無私殊太叔之于
田盤遊是舉異齊侯之設燎朝會為期薦嘉者于焉仰
止執熱者難乎嚮邇電延而自西自東星繁而一彼一
此比王屋之火空際不流似陳寳之光祠中乍委則雍
畤之義斯焉取斯爟火之作為於有為照苾苾與芬芬
自明無黷燭蹌蹌與濟濟方表有儀故將崇其明祀立
我洪規豈徒散孤光於地表煽丹熖於天垂而已哉國
家祀典式崇舊章必授思宅中而圖大雍畤方弘法居
上而克明爟火斯候足以掩前王之純懿諒介福而何
究
郊特牲賦(以繭栗之微貴乎誠慤為韻)韋充
天實至尊物難致味所以郊祀之展禮惟重牲犧之用
犢有為故能昭德馨導生氣叶上帝精明之感必因誠
以告虔示下土恭謹之心有以小而為貴由是選才斯
始禀命有歸固資於至敬之薦不在乎充身之肥盡黑
黃蒼赤之形舉書其數用齒角皮毛之狀具體而微苟
山川之不舍曷天地以相違當其大禮既陳泰壇斯踐
形殊歸獸角若獨繭羈縻忽至初無悚于肇牽觳&KR1100;方
來終有悲於餘喘肅然之内蠢爾如生委質未分於天
理亡軀終徇於物情足以上祗明命下逹精誠乾乾之
意不虧因必之於心敬戢戢之儀斯異亦何假於楅衡
可以薦明時可以撰吉日天子以之合禮而具備有司
用此陳儀而罔失殺身之際雖有補於馨香登爼之時
固無慙於榛栗斯可以見至德在斯入用惟時實禮之
大者在信以成之介葛雖聞於早辨莊周誠得而興悲
是故聖人制禮作樂必資後學分隆殺於輕重之心辨
等儀於長短之角彼賓客者滿尺宗廟者盈握曾何足
以表於齋莊固未可以彰其忠慤方今四海既定小信
咸孚郊天祀地之禮將展博碩肥腯之用奚無所以下
臣稽首而歌曰惟吾君之德也與天地之巍乎
文苑英華卷五十六
