文苑英華卷七百四十九宋李昉等編
刑賞
應正論一首片言折獄論一首
斷刑論一首刑論一首
褒貶論一首賞論一首
應正論(并序)王志愔
志愔為大理正奏言法令者人之隄防隄防不正則人
無禁竊見大理官僚多不奉法以縱罪為寬恕以守文
為苛刻臣濫執刑典實恐為衆所謗臣常著應正論以
見微志因上之其論曰
臣嘗讀易至萃利見大人亨聚以正也六二引吉無咎
注曰居萃之時體柔當位處坤之中已獨處正與衆相
殊(一無此四字)異操而聚民之多僻(一無此四字)獨正者危未能
變體以遠於害故必見引然後乃吉而旡咎也王肅曰
六二與九五相與俱履真正引由迎也為吉所迎何咎
之有未嘗不輟書而歎曰居中理正事之常體見引旡
咎道亦宜然有客聞而感之因謂僕曰今主上文明域
中理定君累司典憲不務和同處正之志雖存見引之
吉難(一作誰)應行之於已余竊懼焉僕歛衽(一作襟)降階揖
客而謝曰補遺闕於衮職用讜言(一作忠讜)為已任以蒙飬
正見引獲吉應此道也仁何遠哉昔咎繇謨虞登朝作
士設教理訓(一作物)開物(一作訓)成務是以五流有宅五宅
三居怙終賊刑刑故無小於是舜美其事曰汝明於五
刑以弼五教期于予理刑期於(一作)無刑人恊于中時
乃功懋哉故孔子歎其正(一作政)曰舜舉臯陶不仁者遠
此非明辟執法大人見引之應乎季孫行父之事君也
舉竊寳之愆黜受邑之賞明善惡而紏慝議僣賞以塞
違在虞舜之功居二十之一主司得行其道時君不以
為嫌此非已獨處正引吉(一作應正)而無咎矣乎觀(一作矢)漁
于棠臧伯正色賂鼎在廟哀伯抗詞言者得盡其忠聞
之不加其罪故春秋稱臧氏之正曰積善之家必有餘
慶此非異操而聚引吉之所致乎魏絳理直晉侯乃復
其位邾人辭順趙盾不伐其國此非正體未變為吉所
迎者乎夫在上垂拱臣下守制若正應乎上乃引吉于下
而中士聞道若存若亡交戰於胷臆之中(一作譎正之門)懷疑
乎語默之境懼獨正之莫引忘此正之必亨于嗟乎行
已立身居正踐義其動也直其止也方維正身如是歟
(六字一作維正直而是與何往而非攸利)何以明之坤六二直方大不習無
不利言曰直其正也方其義也君子敬以直内義以方
外敬義立而德不孤直方大不習無不利則不疑其所
行也稽康撰釋私論曹羲著至公論皆以崇公激俗抑
私事主一言可蔽之歸於體正而已矣禮記曰刑者侀
也侀者成也一成而不可變故君子盡心焉若以喜怒
制刑輕重設此是則橋前驚馬用違(一作希)旨論人苑中
獵兔以從欲廢法理有違而合道物貴和而不同不同
而(一作之)和正在其中矣昔任延爲武(英華作建非)威太守漢
帝誡之曰善事上官無失名譽延對曰臣聞忠臣不私
私臣不忠上下雷同非國家之福善事上官不敢奉詔
任延雅奏漢帝是其正(一無此字)言此則歸正不回乖旨順義
不以忤懷見忌斯亦違而合道晏子春秋景公見梁丘
據曰據與我和乎晏子曰此同也非和也夫和者君甘
則臣酸君淡則臣鹹今據也君甘亦甘所謂同也安得
爲和是知(一作以)濟鹽梅以調羹乃適平心之味獻可替
(一無此字)否而論道乃(一作方)恢正體之節候引正而遵度故
曰物貴相(一無此字)和而不同劉曼山辨和同之義有旨哉
若以不同見議(一作譏)未敢聞誨客曰和同乖訓則以聞
之援法成而不變者豈恤獄之寬憲耶書曰御衆以寬
傳曰寬則得衆若以嚴綜(一作統)物異乎寬政矣對曰刑
賞二柄惟人主操之崇厚任寬是謂皇(一作帝)王之德慎
之曰以力役法者百姓也以死守法者有司也以道變
法者君上也然則非(一作匪)人臣之所操後魏游肇之為
廷尉也魏帝嘗私勑肇有所降恕肇執而不從曰陛下
自能恕之豈可(一作足)令臣之曲筆也肇知任寬恕(五字一作)
(是知寬恕)是君道曲從非臣節人或未逹斯旨不料其務恕
乎(一無此字)以平刑為峻將曲法為寬謹守憲章號為密網
(一作深密)内律云釋種虧戒律一日誅五百人如來不救其
罪豈謂佛法為殘刻耶老子道德經云天網恢恢疎而
不漏豈謂道教為凝峻耶家語曰王者之誅有五而竊
盗不預焉即心辨言偽之流禮記亦陳四殺破律亂名
之謂也豈是儒學執禁孔子深文哉此三教之用法者
所以明真諦重玄猷存天綱(集作網)立人極也然則乾象
震曜天道明威齊衆惟刑百王所以垂範折人以法三
后於是成功所務掌憲决平斯廷尉之職耳昜曰家人
嗃嗃旡咎婦子嘻嘻終吝嚴於其家可移於國何有(一無)
(此二字)昔崔寔逹於理體而作政論仲長統曰凡為人君
宜寫政論一通置諸坐側其大概(一作抵)云為國者以嚴
致平非以寬致平者也然則稱嚴者不必喻條越制凝
網重罰在於施&KR1357;括以矯枉用平典以禁非刑故有常
罰輕無捨人不昜犯防之難越故也但人慢吏濁偽積
贓深而曰以寬理之可以無過何異乎命王良御駟(一作)
(&KR0008;)捨銜轡於奔縱(一作蹄)請俞跗攻疾停藥石於膚腠適
見鞅(一作鞦)駕轉逸膏盲更深醫人僕吏(一作夫)何功之有
又謂僕曰成法之(一作而)變為唯帝王之令(一作命)歟對曰
何為其然也昔漢武帝甥昭平君殺人以公主子廷尉
上請論刑左右為言武帝垂涕歎曰法令者高(一作先)帝
之所造也用親故撓(一作誣)先帝之法吾何面目入高廟
乎又下負萬人乃可其奏近代隋文帝子秦王俊為并
州總管以奢縱免官僕射楊素曰(曰一作奏言)王陛下愛子
請捨其過文帝曰法不可違若如公意我是五兒之父
非兆人之父何不别制天子兒律乎我安能虧法卒不
許此是帝王操法叶於禮經不變之義也况於秋官典
職司寇肅事而可變動者乎我皇睿哲登宸高視巖廊
之上宰衡明允就列輯穆廟堂之下乾坤交泰日月光
華庶績其凝衆功咸理聚以正也僕幸利見大人引其
吉焉斯(一作期)飬正於下位中正是託子何懼乎夫君子
百行之基出處二途而已出則策名委質行直道以事
君(一作人)進善納忠仰大階而輔(一作揖)攻諤諤其節思為
社稷之臣蹇蹇(一作謇謇)匪躬願參柱石之任處則遠辭徵
召高謝公卿孝友揚名是亦為政煙霞尚志其用永貞
行藏事業心跡斯在至如水中汎汎天下悠悠執馭為
榮掃門自媚拜塵邀勢括囊守禄從來長思以為深耻
客乃逡廵不對遂無以問僕也
一作皆舊唐書本傳
片言折獄論(懷州應宏詞試)歐陽詹
孔(集作夫)子說季路於人曰片言折獄者其由也歟夫子
之言盖非(非集作有激)於季路之云也後之人不窮聖旨以
為夫子美於(集作夫)季路任一時之見輕而折獄者有若
是焉(四字集作十有八九焉)迂哉斯人也夫兩訟之謂獄獄折而
有刑刑者侀也侀者成也一成而不可變不其重歟古
之帝王將刑一人脩三槐歴九棘訊群臣訊群吏訊萬
人億兆絶議然後治法徇於朝示於野(六字集作徇於朝於市於野)
昭然於衆同(集無同字)方棄之所示容(二字集作以不易也)也君莫聖
於堯加有舜禹稷契佐之莫明于(集作於)舜而有䕫龍缙
雲高陽佐之莫哲于(集作於)禹莫賢於湯莫察於文武莫
智(集作敏)於成康於(集作于)時皆濟濟盈朝明明在位豈無
獨見而可臆斷慎刑之道如斯(集作法)不敢失明刑獄不
可輕也凡至獄訟多在小人至於訟也皆欲已勝何則
不勝乃罪戾隨之若然(一作是又作折)則君子時或妄訟于(集作)
(於)人未有小人而能自訟者片之為言偏也偏言一家
之詞也(集無也字)偏詞雖君子不信之(三字集作不足以信字)矧非君
子乎且先師曰人而無恒不可以作巫醫善夫(集無此二字)
巫以鬼神占良(集無良字)醫以筋脉體無恒之人筋胍且不
足以自體而况訟(訟集作語言又作有言)乎鬼神不足以為占而
况視聽乎以斯折獄也小則肌膚必有朴抶(集作抶撲)之濫
焉大即(集作則字)性命必有鈇鑕之冤焉夫子祖述堯舜憲
章文武師老𣆀之誨以(三字集作而)崇周公之(集作此)六人者
(集無此字)無一以(集作好輕又作欲輕)傷於人者夫子豈輕傷人(集作好輕)
(傷)哉脫夫子實謂片言可以折獄者不幾乎一言可以
喪邦歟夫子之言盖輕(蜀本作非)於季路賢者(七字集作非苟然者)審
之片言不可以折獄者(集無者字)必然之理也
斷刑論柳宗元
余既為斷刑論或者以釋刑復於予其辭云云予不得
已而為之一言焉(六字文粹作為之言焉)夫聖人之為賞罰者非
他所以懲勸者也賞務速而後有勸罰務速而後有懲
必曰賞以春夏刑以秋冬而謂之至理者偽也使秋(集有)
(冬字)為善者必俟春夏而後賞則為善者必怠春(集有夏字)為
不善者必俟秋冬而後罰則為不善者必懈為善者怠
為不善者懈是敺天下之人而入於罪也敺天下之人
而入於罪又緩而慢之以滋其懈怠此刑之所以不措
也必使為善者不越月踰時而得其賞則人勇而有勸
焉為不善者不越月踰時而得其罰則人懼而有懲焉
為善者日以有勸為不善者日以有懲是敺天下之人
而從善遠罪也敺天下之人而從善遠罪是刑之所以
措而化之所以成也或者務言天而不言人是惑於(文粹)
(作于)道者也胡不謀之人心以熟吾道吾道之盡而人化
矣是知(文粹無知字)蒼蒼者焉能與吾事而暇知之哉果以
為天時之可得順大和之可得致則全吾道而得之矣
全吾道而不得者非所謂天也非所謂大和也是亦必
無而已矣又何必枉吾之道曲順其時以謟是物哉吾
固知順時之得天不如順人順道之得天何也使犯死
者自春而窮其辭欲死不可得貫三(文粹作五)木加連鎻而
致之獄更大暑數月痒不得搔痺不得摇痛不得摩饑
不得時而食渴不得時而飲目不得瞑支不得舒悲號
之聲聞於里人如是而大和之不傷天時之不逆是亦
必無而已矣彼其所宜得者死而已矣又若是焉何哉
或者乃以為雪霜者天之經也雷霆者天之權也非常
之罪不時可以殺人之權也當刑者必順時而殺人之
經也是又不然夫雷霆雪霜者特一氣耳非有心於物
者也聖人有心於物者也春夏之有雷霆也或發而震
破巨石裂大木木石豈為非常之罪也哉秋冬之有雪
霜也舉草木而殘之草木豈為(集作有)非常之罪也哉彼
豈有懲於物也哉彼無所懲則效之者惑也果以為仁
仁必知經果以為智智必知權(川文粹作果以為仁必知經智必知權)是
又未盡於經權之道也何也經也者常也權也者逹經
者也皆仁義之事也離之滋惑矣經非權則泥權非經
則悖是二者強名也曰當斯盡之矣當也者大中之道
也離而為名者大中之器用也知經而不知權不知經
者也知權而不知經不知權者也徧知而謂之智不智
者也徧守而謂之仁不仁者也知經者不以異物害吾
道知權者不以常人拂吾慮合之於一而不疑者信於
道而已也(文粹作矣)且古之所以言天者盖以愚蚩蚩者耳
非為聦明睿智者設也或者之未逹不思之甚也
刑論牛希濟
刑罰之用盖將以革人之心勸之於善所以小罪輕刑
以正其失大罪重罰以勵其衆將刑王者為之不舉以
示仁恕之心也棄人必於市明其罪之死也皆欲遷人
於善豈圖斷其肌膚殘其支體流其膏血盡其性命以
逞於威怒者也三代之後五刑之用劓刖之屬最可以
為耻於衆觀者則知其所犯毁其父母之遺體㒺不憯
痛於心犯者不能諱其罪亦可以永戒其悪所謂有耻
且格及笞杖之法易隠其跡行鄉而無愧苟富貴而或
得行者其暴犯者不以為耻誠哉免而無耻漢文帝感
緹縈之一言廢肉刑用笞杖及後笞者多死文皇帝視
明堂圖亦輕其罰天下之獄幾亂知刑罰者治之具也
不可暫捨然罰無輕重杖無大小皆成之於胥吏之手
斷之於出沒之文上之人其知乎夫鞫獄之法始於疑
辯之中成於案牘之内吏典之者捨其罪而彰其是其
不與者除其善而彰其惡又復刑律之中或一與一奪
隨其取捨以為出入官必不盡知此為弊之一也畫灰
為獄誓不願入刻木為吏誓不願對獄吏之尊聲色之
大桎梏之重輕搒掠之多少率由其意孰可與爭此為
弊之二也又或欲其偽而怒其真惡其輕而思其重或
捽其首或批其頰詬辱毆繫無所不至又節其飲食嚴
其徽纏外殘其軀内脅其心壯士勇夫且必流涕孤弱
之人敢不從命此為弊之三也或上下其手以取其信
或默(疑作點)染富室以求資賄則衆知其非不能即止此
為弊之四也具獄既久改為疑讞遠取支證廣擒黨與
淹延歲月以伺赦宥此為弊之五也棰栲之下昜以強
抑人之支體頑非木石若加其殘忍取其必然誠雖無
罪百不能免盖不勝其楚掠之毒寧甘心於一死狡猾
之吏斷成其獄故戮死之後盗自他發衆方知其無辜
且桎梏之苦笞棰之嚴輕罪者願重刑而獲出無辜者
畏殘害而求死皆狡猾之所能為也即平人孰敢與吏
為敵公卿尊嚴察視不及臺寺懸遠訢訟無門死者不
可再活親戚焉能申冤何以感致和氣平一水旱此為
弊之六也復有衆皆知非難加以法當炎酷之時穢其
傍而成其疾疫奪其餉而致其饑餓圜扉嚴䆳守者羅
列親戚之人胡能知其食與不食渴與不渴但成其困
以取其斃此為弊之七也况外府法司又為不道或土
囊以鎮其腹或濕紙以蒙其面拘錄所至號呼莫聞暝
然而去孰知其由昔東海誤殺貞婦致三年之旱今天
下之刑晝常雨血尚未足以泄其冤憤且刑罰者遠於
人非近於人犯之者皆自求之也非刑之就於人也皆
人就也上自天子下至庶人若為不道必歸於法故商
辛夏桀懸首於白旗此天子之刑也則公卿之下獄黎
庶之就戮又何足道哉是知上下皆有分故君子常懷
畏懼夫厲聲變色揚眉張目樂刑罰以毒物之性命殆
非人類信豺狼之心也故曾子曰如得其情則哀矜而
勿喜又于定國每歲次(疑作决)獄先自流涕悲哉仁者之
心深知刑獄之本所以勸人非以虐人也今天下之大
九州之衆一歲决獄之多少皆由吏議豈能盡平莫若
重明桎梏笞杖重輕之制禁計日月之遠近寒暑静(疑作)
(清)温其所處饘粥每給其饑渴决罪遍求於刑律察詞
必盡於疑辯庶幾少塞其弊當不濫於無辜以成王者
之理
褒貶論
仲尼之修春秋也先成其志後誅其意是以晉侯召王
書曰天王狩于河陽本其尊奬其謀也許止不嘗藥書
曰太子殺其君以為防微之道卿行稱字得所舉也師
行稱人(闕)有辭也以一字稱褒貶之意為千載不刊之
典亂臣賊子莫不知其善不可奪惡不可掩其懸之日
月以為王化今國家公卿大臣文武將帥之初命也其
為相者禹稷之化也蕭曹之上也爕理隂陽平和九州
斯其人也及其被廢之日竊位之小人也亂國之小人
也是不可忍也及復之日周公之被謗也召公之相疑
也子文之三已也孫叔敖之三相也然後可以為賢人
其為將者扞城之材為國之屏也式遏寇虐底定王國
斯其任也其被罪之日匹夫之勇也非國將之材也覆
軍敗國棄戈奔北者矣殆不可用也復用之日荀林父
再敗而勝孟明視三敗而後獲以何傷乎百執事之間
率如是用捨觀其人或始於善終於惡中復可用後又
不可用是非相渾善惡相離皆欲遵之王言以為之國
乃奸謀之深蠧者也後有寒素者與奄人結刑壯(疑)之
盟以取鈞軸之任偶以章䟽得罪上雖切齒朋援未移
衆知必復其位時為執筆者乃大美其辭以謀其身必
使朝廷怒而譴之一南行而已果皆中其旨未朞年而
舊相復入僅三歲而公亦入相台文非求宦者乃結官
者之深者又機巧之微密者也今之世若藴曜嫉正之
歸國奪其鹽鐡之柄乘休惡景望之文行同居鈞衡之
列近師有尚父之號崔之猶子持謀臣之權采納(二字疑)
而至中多議定出二相之口趣三鎮之師且曰興晉陽
之甲誅君側之惡不逾月而二相被誅九廟以危外之
人皆曰武臣之為亂也我知之矣此皆儒者之為亂也
此意之深罪之明者仲尼皆所宜誅者究朝廷為亂之
本始由君臣同心同德以誅宦官嫉之太甚湏至於亂
遂至所立必冲幼所命非賢良以階其亂以危社稷之
人其知之乎不得以在位者為賢人負罪者為非材惜
哉賢人之事業夫子之褒貶後之為史者當訪於長者
之譚求之於野人之說斯可以正之矣
賞論
賞勸之典所以顯忠尊賢而待用(闕)感人之心使各盡
其材以顯於時以為立身揚名之本故冠冕衣服車輅
祭祀之儀皆以品秩為差君子之人其甘心焉孜孜於
善希公朝之禄賞可以榮於家可以榮於宗廟祖考賞
之義也大矣哉今國家懸高科虚重位此文士之賞也
計首級視所傷此武士之賞也文不中理宗伯所棄殺
傷奔北軍法所誅擇善勸人亦以明矣衰世之中文假
他人之手身居書辭之列名䧟澆浮之中坐登卿相之
位射不穿札生不見敵榮持斧鉞之柄行居將相之任
皆藉累世之基業或由勲伐之餘名竊位尸禄觀者憤
歎而已至有文之衰也行為四海推重不成一名不沾
寸禄老死凍餒之地或有獻一書陳一策探治亂之精
微盡當時之利病君上不省察奸邪者深以為嫌縱未
能顯加明誅彷徨焉擠之於散冗斥之於外任不復省
問可勝言哉武之衰也弓聲劔氣立為勍敵馳突擊刺
於横陣之前出入如鬼神謀取必勝瘡痍遍於首面身
委卒伍之中老棄瘦馬之列或有破一大敵擒一渠帥
賞不踰外藩之職賜不越繒帛之微捷聲已振於萬里
姓名未逹於九重降符節益封土翻為統帥之福豈不
悲哉文之求也既不因於行藝武之用也又不因於材
力乃有温溲溺之器以媚黃門者有繫鞋自名以從公
相者履歴官常出入藩翰其餘資材以致名第以榮郡
邑者不可遽數之况時君幼主有宴樂玉堂從禽豊草
發自愉悅之意聽從左右之言滛樂之叟優倡之子錫
以朱紫升於官秩下致飛禽犬馬之微物亦光於封賞
且國家以五岳四凟為視公侯之秩乃崇其禮尊爵敬
神之道也今厮飬禽獸之屬皆列於官與士君子比肩
于朝無神怨乎故志士仁人甘心草澤沒身白日不復
思用力以在位者為深耻昔仲叔于奚救公孫文(左傳作孫)
(桓子恐避諱)之患請以繁纓假借也孔子猶曰不如多與之
邑將以定永代之制杜萌漸之謂也漢明帝不以館陶
子為即寧賜之百萬曰夫即出宰百里上應列宿不可
虚授信夫為中興之嗣也且賞勸不恒服章紊亂君子
在野小人在朝將難以守四海之業若善人在位紀綱
大定賞罰必中百官稱職天下焉能為亂
文苑英華卷七百四十九
