文苑英華卷七百九十五宋李昉等編
傳
李紳傳一首郭常傳一首
馮燕傳一首燕將傳一首
張保臯鄭年傳一首蔡襲傳一首
何武傳一首
李紳傳墨數十行(墨浙本文粹作累)沈亞之
李紳者本趙人徙家吳中元和元年節度使宗臣錡在
吳紳以進士及第還過謁錡錡舍之與宴遊晝夜錡能
其才留執書記明年錡以驕聞有詔召稱疾不欲行賓
客莫敢言紳堅為言不入又不得去會留後使王澹專
職為錡具行錡蓄怒始發於澹隂教士食之初士卒當
勞賜者皆會府中受賜與中貴人臨視以至日(三字集作次至)
(文粹作以至)中軍士得賜者俱不散齊呼曰澹逆可食既(文粹)
(作即)盡即執中貴人脅曰爾寧遂衆欲寧飽衆腹曰請所
欲曰為我衆書報天子幸得復錡位貴人懼偽諾之召
書記以䟽聞紳聞之亡入錡内匿衆索不得及中貴人
至促錡行錡益怒急召紳授紙筆令操書上牘紳坐錡
前佯惴怖戰管摇紙下札皆不能字輙塗去墨數十行
又如是幾盡紙錡怒罵曰是何敢如此汝欲下從而先
人耶對曰紳不敢惡生直以少飬長儒家未嘗聞金革
嗚今暴及此且不知精神在所誠得死若在前(三字集作在畏)
(若前)幸耳錡復制以兵刃令易紙復然旁一人為錡言曰
聞有許侍御(集作御史)縱者尤能軍中書紳不足與等請召
縱縱至錡銳(文粹有意字)自舉授詞操書無不可錡意遂幽
紳於潤之外獄兵散乃出縱竟逆死亞之(二字作粹集本作贊)曰
李錡之賊江東也其抗節者有李雲李紳雲則中山劉
騰為書以大之而紳之跡未及稱且紳職錡肘腋下舉
動顧盼有一不誠則支體立盡衆手而紳亦不顧而曉
然自效如此可謂臨大節而不可奪者耶
馮燕傳前人
馮燕者魏豪人父祖無聞名燕少以意氣任專(麗情作俠集)
為擊毬闘雞戱魏市有爭財闘者燕聞之往搏殺不平
遂沉匿田間官捕急遂亡滑益與滑軍中少年雞毬相
得時相國賈公躭在滑能燕才留屬軍中(集作中軍)他日出
行里中見戶傍婦人翳袖而望者色甚冶使人熟其意
遂室焉(集作之)其夫滑將張嬰者也嬰聞其故累毆妻妻
黨皆怨望會嬰(麗情集有嬰暮二字)從其類飲燕伺得間復偃寢
中拒寢戸嬰還妻開戶納嬰以裾蔽燕燕卑脊步就蔽
轉匿戶扇後而巾墮枕下與佩刀近嬰醉且瞑燕指巾
令其妻取妻取刀授燕燕熟視斷其妻頸遂持巾去明
旦嬰起見妻殺死愕然欲出自白嬰隣以為妻嬰殺留
縳之趣(集作趨)告妻黨皆來曰常嫉毆吾女迺誣以過失
今復賊殺之矣安得他殺事即其他殺而(集無而字)安得獨
全耶共持嬰且百餘笞遂不能言官家收繫殺人罪莫
有辨者強伏其辜司法官(麗情集有與字)小吏持扑者數十人
將嬰就市看者圍面千有餘人有一人排看者來呼曰
(集有且字)無令不辜死者吾竊其妻而又殺之當繫我吏執
有言人乃燕也司法官與俱見賈公盡以狀對賈公以
狀聞請歸其印以贖燕死上義之下詔凡滑城死罪皆
免亞之(二字集作贊)曰余尚大言(二字集作大史言)而又好叙義事
其賓黨耳目之所聞見而(一作者)為余道元和中外郎劉
元鼎語予貞元年中(集無此四字)有(集作以)馮燕事得傳焉鳴
呼滛惑(一作&KR1135;)之心有甚水火可不畏哉而燕殺不義白
不辜真古豪矣
燕將傳杜牧
談(集本文粹作譚)忠者綘人也祖瑶天寶末令内黃死燕寇中
豪健善兵始去燕燕牧劉濟與二千人障白狼口(山名契丹)
(路)後將漁陽軍留范陽元和五年中黃門出禁兵伐趙
魏牧田季安合(集本文粹作令)其徒曰師不跨河二十五年矣
今一旦越魏伐趙趙誠虜魏亦虜矣計為之(集有禁字)何其
徒有超佐伍而言曰願借騎五千以除君憂季安大呼
曰壯夫(集作矣)哉兵决出格沮者斬忠(集本文粹有其字)時為燕
使魏知其謀乃入謂季安曰某之謀是引天下之兵也
何者往年王師取蜀取夏(集作吳)筭不失一是相臣之謀
今王師越魏伐趙不使耆臣宿將而專付中臣不輸天
下之甲而多出秦甲君知誰為之謀此乃天子自為之
謀欲將誇服於臣下也今若師未叩趙而先碎於魏是
上之謀反不如下且能不恥於天下乎既恥且怒於是
任智畫策仗猛將練精兵畢力冄舉涉河鑒前之敗必
不越魏而伐趙校罪輕重必不先趙而後魏是上不上
下不下當魏而來也季安曰然則若之何忠曰王師入
魏君厚犒之於是悉甲壓境號曰伐趙則可隂遺趙人
書曰魏苦(集本文粹作伐)趙則河北義士謂魏賣友魏若與趙
則河南忠臣謂趙反君賣友反君之名魏不忍受執事
若能隂觧牌障遺魏一城魏得持之奏捷天子以為符
信此乃使魏北得以奉趙西得以爲臣於趙有(集作為)角
尖之耗於魏獲希(集作不)世之利執事豈能無意於魏(集作)
(趙)乎趙人脫不拒君是魏覇基安矣季安曰善先生之
來是天眷魏也遂用忠之謀與趙隂計得其堂陽(縣名屬冀)
(州)忠歸燕謀欲激燕伐趙會劉濟合諸將曰天子知我
怨趙今命我伐之趙亦必大備我伐與不伐孰利忠疾
對曰天子終不使我伐趙趙亦不備燕劉濟怒曰爾何
不直言濟以趙叛命忠繫獄因使人視趙果不備燕後
一日詔果來曰燕南有趙北有胡胡猛趙孱不可捨胡
而事趙也燕其為予謹護北疆勿使予復掛胡憂而得
專心於趙此亦燕之功也劉濟乃觧獄召忠曰信如子
斷矣何以知之忠曰潞牧盧從史外親燕内實忌之外
絶趙内實與之此為趙畫曰燕以趙為障雖怨趙必不
殘趙不必為備一且視趙不敢抗燕二且使燕獲疑天
子趙人既不備燕潞人則走告于天子曰燕厚怨趙今
趙見伐而不備燕是燕反與趙也此所以知天子終不
使君伐趙趙亦必不備燕劉濟曰今則柰何忠曰燕孕
怨天下無不知今天子伐趙君坐全燕之甲一人未度
(集作濟)易水此正使潞人將燕買(集作賣)恩於趙敗忠于上
兩皆售也是燕貯忠義之心卒染私趙之口不見德於
趙人惡聲徒嘈嘈於天下耳惟君熟思之劉濟曰吾知
之矣乃下令軍中曰五日軍(集作畢)出後者醢以徇濟乃
自將七萬人南伐趙屠饒陽束鹿(二縣屬深州)殺萬人暴卒
于師濟子緫襲職忠復用事元和十四年春趙人獻城
十二(德州管平原安陵長河棣州管猒次滴河陽信蓨平昌將陵滿臺浡海蒲)冬誅齊三分
其地忠因說緫曰凡天地數窮合必離離必合河北與
天下相離六十年矣此亦數之窮也必與天下(集本作地)復
合且建中時朱泚摶天子狩畿甸李希烈僣于梁王武
俊稱趙朱滔稱冀田悦稱魏李納稱齊郡國往往弄兵
者抵(集作低)目而視當此之時可謂危矣然天下卒為無
事自元和以來劉闢守蜀棧道劒閣自以為子孫世世
之地然甲卒三萬數月見羈李錡横大江撫石頭全吳
之兵不得一戰反束(粹有縳字)帳下田季安守魏盧從史守
潞皆天下之精甲駕趙為騎鼎立相視可為強矣然從
史繞塹五十里萬戟自護身如大醉忽在檻車季安死
墳杵未收家為逐客蔡人被重葉之甲圓三石之弦持
九尺之刃突前跳後卒(簇忽反)如摶鶚一可支百者累數
萬人四歲不北二三可為堅矣然夜半大雪忽失其城
齊人經地數千里倚渤海墻太山壍太河精甲數億鈐
劒其阨可為安矣然兵折於潭趙(地名闕西六十里)首竿於都
市此皆君之自見亦非人力所能及盖上帝神兵下來
誅之耳今天子巨謀纖計必平章於大臣鋪樂張獵未
嘗戴星俳倡顐翫(集作玩)之臣顔澁不展縮衣節口以賞
戰士此志豈須臾忘於天下哉今國兵駸駸北來趙人
已獻城十二助魏破齊唯燕未得一日之勞為子孫夀
後世其能帖帖無事乎吾深為君憂之緫泣且拜曰自
數月已來未聞先生之言今者幸枉大教吾心定矣明
年春劉揔出燕卒于趙忠護緫喪未數日亦卒年六十
四官至御史大夫忠弟憲前范陽安次令持兄喪歸葬
于綘常往來長安間元年孟夏(集本文粹作春)某遇於馮翊屬
縣北衞(集本文粹作徵)中因吐其兄之狀某因直書其事至於
褒貶之間俟學春秋者焉
張保臯鄭年傳前人
新羅人張保臯鄭年者自其國來徐州為軍中小將保
臯年三十鄭年少十歲兄呼保臯俱善闘戰騎而揮搶
其本國與徐州無有能敵者年復能沒海履其地五十
里不噎角其勇健保臯差不及年保臯以齒年以藝常
齟齬不相下後保臯歸新羅謁其王曰遍中國以新羅
人為奴婢願得鎮清海(新羅海路之要)使賊不得掠人西去其
王與萬人如其請自大和後海上無鬻新羅人者保臯
既貴於其國年錯寞去職饑寒在泗之漣水縣一日言
於漣水戍將馮元規曰年欲東歸乞食於張保臯元規
曰爾與保臯所挾何如柰何去死其手年曰饑寒死不
如兵死快况死故鄉耶年遂去至謁保臯保臯飲之極
歡飲未卒其國使至大臣殺其王國亂無主保臯遂分
兵五千人與年持年泣曰非子不能平禍難年至其國
誅反者立王以報王遂徵保臯為相以年代保臯天寶
末安禄山亂朔方節度使安思順以禄山從弟賜死詔
郭汾陽代之後旬日復詔李臨淮持節分朔方半兵東
去趙魏當思順時汾陽臨淮俱為牙門都將二人(二字集作)
(將萬人)不相能雖同盤飲食常睇相視不交一言及汾陽
代思順臨淮欲去計未决(新唐書有旬日二字)詔至分汾陽兵東
討(唐書作詔臨淮分汾陽半兵東出趙魏)臨淮入請曰一死固甘乞免妻
子汾陽趨下持手上堂偶坐曰今國亂主遷非公不能
東討(集作伐)豈懷私忿時耶悉召軍吏出詔書讀之如詔
約束及别執手泣涕相勉以忠義訖平劇盗實二公之
力知其心不畔知其材可任然後心不疑兵可分平生
積忿知其心難也忿必見短知其材益難也此保臯與
汾陽之賢等耳年投保臯必曰彼貴我賤我降下之不
宜以舊忿殺我保臯果不殺此亦人之常情也臨淮分
兵詔至請死於汾陽此亦人之常情也保臯任年事出
於己年且饑寒易為感動汾陽臨淮平生抗立臨淮之
命出於天子角(集作權)於保臯汾陽為優此乃聖贒遲疑
成敗之際也彼無他也仁義之心與雜性(集作情)並植雜
性勝則仁義滅仁義勝則雜性銷彼二人仁義之心既
勝復資之以明故卒成功世稱周召為百代人師周公
擁孺子而召公疑之以周公之聖召公之賢少事文王
老佐武王能平天下周公之心召公且不知之苟有仁
義之心不資以明雖召公尚爾况其下哉語曰國有一
人其國不亡夫亡國非無人也其未亡時賢人不用苟
能用之一人足矣
蔡襲傳李磎
蔡襲者自言禆將也不詳其氏族源胄至襲居北部振
武軍學擊劒沉勇好奇謀功名初無知者嘗任氣與人
闘而斃之時故司空劉沔以右僕射為振武節使聞之
收襲繫獄將杖殺之經宿而死者復蘇故襲得免死謫
役數年沔移鎮河東武宗初匈奴犯邊詔沔河東及諸
道兵出征襲聞邊方有亊將因之以立功乃逃其所務
來叩沔曰往君免襲之死是明公屈法申恩而襲之大
幸也今天兵有伐於北虜竊願施犬馬之勞於軍前上
得以酧君之恩下乞以自補其惡死生畢矣沔聞而壯
義之命厠諸卒官軍至大寧聞匈奴已入振武界時大
和公主在蕃多年又聞振武欲奪公主沔恐公主為振
武所得蓋已功籌策未知所出諸將吏莫能謀襲乃請
詐為捕逃者至匈奴營動摇令入河東界沔深然其計
遂遣襲往襲至匈奴所揚言云振武鎮守欲殺汝曹河
東劉僕射是招撫使若不移必為振武所害匈奴有得
此語者遽歸寧武遂移部曲(八字一作遽歸單于單于遂移部曲)次于屈
越城西已在河東界去官軍猶二百餘里襲歸告沔欲
奏恐詔問須生口為據襲又獲生口十二人馬十五疋
主帥乃具事上聞自後屢有詔令奪公主沔患匈奴衞
帳遠欲其近又不能襲遂請以貲糧入蕃招引沔從之
襲至蕃中見公主公主流涕告以北蕃破亡疾饑孤危
無告襲對曰聖明在上公主何不與單于議同入奏以
困急耶公主曰此已曾議單于為我去必不還事已不
諧矣言畢襲請對單于謁者高達干曰單于是離本國
復(一作後)中路(一有冊字)不宜與使相見有故但可與蕃相論
之襲遂見蕃相相曰吾病饑竄亡唐不我恤今日唐使
來幸得無可懷襲對曰為不知單于消息捕得匈奴十
二人詰問方知在唐界外數月河東劉僕射令以貲糧
一十橐馳寄公主單于宰相兼遣詔命如能南下則所
匱竭易相助也今部落甚遠安知旱歉如此蕃相曰人
不曉公法昨者饑莩不得已有所犯干今日汝必以此
故來誘殺我遂推襲出帳令步卒以弓弩圍繞曰不露
情必當射殺襲曰國家實命招恤如信即往疑盍走諸
蕃後悔亦無及矣今虐我何益蕃相曰我若徒走諸蕃
亦何悔襲曰單于大蕃與唐為親有舅甥之恩輔車之
勢破亡祗宜歸唐反入諸小蕃若為小蕃所蔑安得不
悔蕃相乃曰我今歸唐但恐汝主誤我汝若真招徠當
為我重約誓襲曰凡作誓者急則萬端襲之為誓異於
是遂引手蕃相前請斷左手腕以為誓顔色不動辭令
甚壯蕃相不許曰且為我劈心出血後自飲之亦足為
信襲乃於心上出血置器中而誓曰我若誤汝入唐境
而携貳心天必殛誅烹醢分擘言畢飲盡器中血匈奴
乃信遂移帳至雲州北塞谷山東與官軍相距六十里
後又詐稱弋獵侵掠振武不和引歸襲在虜庭多日恐
不得歸乃誑單于相云更於雲朔州為蕃國取貲糧因
遂得歸具告沔以誘得匈奴近塞兼匈奴新劫振武還
兵勞瘁又以唐家招徠不設備若奪公主必宜乘時疾
往沔許諾命將校石雄王峯等與襲皆至單于帳合圍
大破之襲突入帳中挾公主於馬上出十數步恐官軍
不知誤傷乃呼曰此乃公主也石雄聞以步卒三十人
奪之歸公主至河東悉訴其事於劉沔又嘗書襲名於
尺素中許以上聞又言於監軍吕義忠曰無蔡襲吾不
生還矣其智如此公主既歸京師沔加司空石雄受天
德軍防禦使唯襲非大君所知主帥不為奏公主亦竟
不能為言功業籌策遂曀而不顯而河東絶滅匈奴至
今邊塵晏清者本襲運籌之力也會昌二年劉稹據上
黨反揚弁於大原乘間拒命見獲四年上黨平今上大
中四年南山党羌反自會昌二年及今征伐襲並有勲
績其功皆錄在河東簿書惟破匈奴為首功而為人所
掩耳至今部曲將校無不稱其智勇李磎曰甚矣功名
之見沉也一至於是然古人嘗稱位可排而名不可奪
矣由蔡襲以言之其可奪耶其不可耶始余於京洛間
聞說者多稱劉石有破虜之功及至大原聞蔡襲方知
為舉代之惑也悲夫功業卓然尚可掩抑况才藝耶余
念其勤而無益故詳足其事為傳云
何武傳皮日休
何武者夀之驍卒也故為步卒將戍隣霍岳岳生名荈
(昌兖切)有負其販者多強暴民民不便必愬其(集作於)將武
之至矣責其強暴者盡擒而械之俟簿圍將申夀守請
殺之強暴之黨懼且死乃誣愬武于夀守且曰不順守
命擅生殺于外夀之守嚴悍不可犯苟聞不便於民雖
劇寮貴吏得皆辱殺之至是聞武罪如乳虎遇觸怒蝮
遭傷其將害也可知己乃命勁卒將命拲武至府武固
(集作已)知理可伸不柰守嚴悍必當受枉刑乃樂而俟死
矣至則守怒而責武以其過武善媚對又支體魁然乃
投石拔距之類(集作狀枉之事)也守雅愛是類翻然釋之絀其
職一級武曰吾今日不歸地下真守之賜也請得以命
報居未久夀之指邑曰樅陽(即今盛唐縣)野寇四起其邑將
危武請於守曰此真某畢命之秋也守壯之復其故職
奏命為貳將武領偏師自間道入樅陽不意伏盗發於
(一作崛發)叢翳間兵盡駭逃武獨闘死日休曰武之受謗不
當其刑况其死乎如非武心者縱免死其心不能無憤
也况感分用命哉嗚呼古之士事上遇謗當職遭辱苟
其君免之必以憤報破家亡國者可勝道哉春秋弑君
三十六其中未必有不由是而致者也武一卒也獨有
是心嗚呼今之士事上當職苟遇讒(集作謗)遭辱無是心
者吾又不知武一卒也
文苑英華卷七百九十五
