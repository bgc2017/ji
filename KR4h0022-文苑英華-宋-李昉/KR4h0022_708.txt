文苑英華卷七百九宋李昉等編
遊宴二
宴族人楊八宅序一首
初秋於竇六郎宅宴序一首
秋日於益州李長史宅宴序一首
初秋登王司馬樓宴序一首
秋日與羣官宴序一首
晦日楚國寺宴序一首
薛大夫山亭宴序一首
冬夜宴臨卭李錄事宅序一首
早秋上陽宫侍宴序一首
奉勅從太平公主遊九龍潭尋安平王宴别序一
首
奉陪武駙馬宴唐卿山亭序一首
三月三日奉使凉宫雨中禊飲序一首
上已泛舟昆明池宴宗主簿席序一首
春日宴兵部韋員外韋曲莊序一首
先天酺宴序一首
季春下旬詔宴薛王山池序一首
南省就竇尚書山池尋花柳宴序一首
集賢殿書院奉勅送學士張說上賜宴序一首
陪王司馬宴王少府東閣序一首
宴族人楊八宅序楊盈川
僕聞八音繁會合其德者宫商萬壑沸騰殊其流者涇
渭方以類聚物以羣分出言斯應則四海之内可以為
兄弟吾道不行則同舟之人可以成胡越夫俗徒擾擾
天下喧喧風雲竭而交道衰勢利行而小人長固知深
期罕遇所以縱傾蓋之談高契難并所以泣相知之晩
道之存也獨在兹乎楊八官金木精靈山河粹氣一門
九龍之紱冕四代五公之緒秩天資學業口談夫子之
文日用温良身佩先王之德獨遊山水高步煙霞諸侯
聞之而願交三公禮之而爭辟暫同流俗薄遊朝市人
倫賞鑑同推郭泰之名好事相趨畢詣揚雄之宅爾其
年光六合常(疑)邑三春膏雨零於山原和風滿於城闕
遥遥别館花開玉樹之宫望望八川苔發璜溪之水當
此時也披雲霧傲松喬坐忘樽酒之間戰勝形骸之外
彫蟲壯思則符彩驚人非馬高談則鏗鏘滿聽亹亹然
信天下之竒賞陶陶然誠域中之樂事若使陳雷可作
攝齊於廊廡之間管鮑再生擁篲於高門之外盍因文
會共記良遊人賦一言同裁四韻
初秋於竇六郎宅宴序駱賓王
六郎道合採葵嘯懸鶉而契賞諸君情諧伐木仰登龍
以締歡于時一葉驚寒下陳柯而捲翠百花凝照對(集作)
(撲)虚牖以披紅既而俱欣得兔之情共掩亡羊之淚物
我雙致匪石席以言蘭心口兩齊混汙隆而酌桂雖忘
筌戴笠與交態於靈臺而搦管操觚叶神襟(集作心)於勝
氣盍陳六義請賦一言即事凝毫成者先唱云爾
秋日於益州李長史宅宴序前人
夫以五嶽栖真杳𦕈青谿之上六爻貞遁寂寥滄海之
濱斯並激俗矯時獨善之風自遠懷才韞智(集作價)兼濟
之道未弘長史公玄牝凝神靈丹應物得喪雙遣巢由
與許史同歸寵辱兩忘廊廟與山林齊致乘展驥之餘
暇俯沉犀以開筵曲浦澄漪似對任棠之水芳亭興洽
如臨(疑作歸)山簡之池加以秋水盈塘(集作襟)寒臯(集作郊)滿
望洲渚肅而蒹葭變風露凝而荷芰疎忘懷在真俗之
中得性出形骸之外雖四子講德已擅(集作頌)美於中和
而五際陳詩未形言於大雅爰命虚謏題其序云側弁
頽山(集作弁側山頽)自有琴歌留客操觚染翰非無山水助人
盍各賦詩式昭(集作貽)樂事云爾
初秋登王司馬樓宴序前人
司馬公千里騰光翼外臺而展足九日多暇敞麗譙以
開筵于時葭散秋灰檀移夏火鴻飛漸陸疏(集作流)斷吹
以来寒鶴鳴在隂振(集作上)中天而警露於是餚開玉饌
交雜佩以薰蘭(集作蕳)酒泛金花(集作翹)溢(集作映非)清樽而湛
菊雖旁臨廣𣲖有異漳渠之遊而俯瞰崇墉雅叶城隅
之會物色相召江山助人請振翰林用濡筆海云爾
秋日與羣官(集作公)宴序前人
昔掛瓢隠舜蹈箕山而不歸臨組逃齊泛滄波而長往
咸用潜神(集作心)物外擯影丘中豈若擬迹小山陶心大
隠叶仲長之怡性偶潘岳以(集作之)栖閒羣公或道洽忘
筌契金蘭而貴舊或情深傾蓋披玉葉以交(集作文)新于
時玉女司秋金烏反照煙含碧篠結虚影於鮮枝風起
青蘋動波紋於異態加以庭榴剖實耀丹彩而含珠岸
石澄瀾泛清漪而散錦既而誓敦交道俱忘白首之情
言欵朝期(一作欵爾連襟)共把青田之酒不有雅什何以攄情
共引文江同開筆海云爾
晦日楚國寺宴序前人
夫天下通交忘筌蹄者蓋寡人間行樂共煙霞者幾何
羣賢挹(集作抱)古人之清風翫新年之淑景情均物我緇
衣將素履同歸迹混汚隆廊廟與江湖齊致于時春生
城闕氣改川原聞遷鶯之候(集作後)時行欣官侣見游魚
之貪餌坐悟機心加以慧日低輪下禪枝而反照法雲
凝蓋浮定水以涵光忘懷在真俗之中得性出形骸之
外雖處(集作交)非習静多慙谷口之遊(集作談)然醉可逃喧
自得山陽之氣詩言志也可不云乎
薛大夫山亭宴序陳子昂
夫貧賤之交而不可忘珠玉滿堂而不足貴閉門無事
對黃卷以終年高論不疲逢故人而永夜薛大夫其人
也下官昔承顔色早蒙車騎之知晩接恩光不異平津
之舊蔡邕書史許以相資張載文章見稱於代爾其華
堂别業秀木清泉去朝廷而不遥與江湖而自遠名流
不雜既入芙蓉之池君子有鄰還得芝蘭之室披翠微
而列坐左對青山俯盤石而開襟右臨澄水斟渌酒弄
清絃索皓月而按歌追凉風而解帶談高趣逸體静心
閒神眇眇而臨雲思飄飄而寓物林軒寂寞星漢縱横
思欲乘汗漫而羣遊與真情而合契歡窮興洽樂往悲
来悵鸞鶴之不存哀鷞鳩之久渂徘徊永歎慷慨長懷
東方明而畢昴升北閣曙而天雲净悲夫向之所得已
失於無何今之所遊復羈於有物詩言志也可得聞乎
冬夜宴臨卭李錄事宅序前人
下官遊京國久矣接軒裳衆矣池臺鐘鼓雖有會於終
朝琴酒管絃未窮歡於永夕豈非殊我親愛異我風謠
而使臨堂有懷聞樂增歎者也何公曹嶲州耆老迹尚
於沉冥李錄事吾土賢豪義多於游侠高軒置酒甲第
迎賓絲竹紛於綺窗琅玕盛於彫爼樓臺若畫臨故國
之城池軒騎如雲捴名都之車馬於是乘興自此而遊
安得不放意留歡遺老忘死金壺漏晩銀燭花微北林
之煙月無光南浦之星河向曙赤車使者下官雖謝於
古人錦里名家羣公豈慙於昔彦我之懷矣每(集作實)在
於斯同賦一言俱為四韻
早秋上陽宫侍宴序宋之問
臣聞神器至大非聖無以光臨寶位至尊非神無以長
守我金輪聖神皇帝垂妙覺撫鴻勲出軒宫而鎮紫微
卷翬衣而襲玄衮釋罘祝網萬族咸寧革故維新五刑
不用潤玉律而含元氣輪金渾而調順晷窮荒極遠重
譯左言之俗負阻憑危背德殊風之類莫不厥角稽顙
執贄来庭煙火通於萬方車書混於千界慶延八室享
配於明祗辟水三雍講論乎道義麟鳳薦祉龜龍奉圖
石銘顯瑞於郊畿玉書告祥於宫掖以日繼月紛綸葳
𬎼竹帛書之而未窮夷夏歌之而不極聖人之具品周
矣天子之能事畢矣自千古以下迄于梁隋何功於人
比我全德於是寧宴坐展豫遊順四時乘六辨先王洛
食上帝河都樞機正於域中雨露均於天下徒觀其離
宫别殿彌複道而亘南端高閣重甍瞰崇墉而連北斗
滄洲曉氣化為宫闕之形閶闔秋風亂起金銀之樹降
琱輿而式宴簮紱凝嚴披鏤檻而昇高山河在目參光
有地遊日月於天邊睨遠無窮見城池於掌上四達分
九重之路積樹捎雲雙莖當鐵鎻之橋流珠耿漢霞漿
玉醴與湛露而俱傾鳳管龍絲雜商飈而共作遂流汗
拜首而為序云垂妙覺(垂集作乘)
奉勅從太平公主遊九龍潭尋安平王宴别序
前人
安平王地惟藩翰才實宗英懸鵲鏡於胷懷運龍泉於
掌握以為時和政理實探道之期賤物貴身尚延齡之
術悠然遠覽廼卜兹山屬聖主之能仁遂賢王之雅好
羅紈罷御與朱邸而長辭金玉滿堂棲白雲而不顧巖
石信美結構多竒錦壁周庭以造天玉泉注戶而鳴壑
三光貝樹影入山窗九節昌蒲光摇砌水竹林茅宇自
冥棲隠之心藥物圖書即有靈仙之氣人惟帝念(一作命)
巖穴所以增輝地入王家樵採尤其不犯嗟乎林棲谷
飲古亦有之豈有貴而為王鍊形雲壑希世獨立萬古
誰隣子晉已来一人而已羣公等銜紫泥之寵命間清
溪之逸遊駐驂騑步巖石藉落花而聽時鳥累宿忘歸
蔭芳樹而弄春泉窮年不厭衣冠車馬明日下於春山
鸞鶴笙歌今宵共乎芳月隠淪可作將知心與事違城
闕非遥終惜風流雲散下官少懷微尚早事靈丘踐疇
昔之桃源留不能去攀君王之桂樹情可何之請人賦
一言俱裁六韻
奉陪武駙馬宴唐卿山亭序前人
一人御歷乾坤盡覆載之功四海為家朝野得歡娛之
契若廼侯門向術近對城隅帝子垂休時過戚里銀鑪
絳節辭北禁而渡河橋駿馬香車出東城而臨甲第林
園洞啟亭壑幽深落霞歸而疊嶂明飛泉灑而廻潭響
靈槎仙石徘徊有造化之姿苔閣茅軒髣髴入神仙之
境芳醪既溢妙曲新調林園過衛尉之家歌舞入平陽
之館是日也凉隂稍下溽暑將闌前階晩而白露生後
池夕而秋風起重兹行樂欣陪駟馬之遊繼以望舒不
頓六龍之轡爰命牋札咸令賦詩記清夜之良遊歌太
平之樂事各探一字先成受賞云爾
三月三日奉使凉宫雨中禊飲序
前人
三月上已有祓除禊飲者成俗久矣摯虞對而不經束
晳言而有禮漢庭故事衣冠就玄覇之橋晉國遺風輜
軿耀翠媯之浦興秦宫者我大周之所建也境連伊塞
岸隔河都清暑必在於三伏殊寒不踰於十里占星已
畢擢仙闕而威百神匪日將成宜聖皇而福四海吾儕
恭興露寢初忝雲軺違北京之宴樂坐南山之霧雨相
與會良友陶暮春席幽林觴曲水是日也雜英初發羣
物半榮春逶迤而上山雪嶔崟而藏谷高人一坐杞梓
交隂作者肆筵芝蘭同氣遞襲歌詠不登絃管嵇叔夜
之鳴琴偏依綠竹郭子期之春酒本出青山論史可聽
談玄愈默不覺齊萬品溢九圍愛流波惜遲景顧盼相
謂雖非巢許之間左右同聲盍各巖泉之助請染翰操
紙賦詩言志人探一言俱題四韻
上已泛舟昆明池宴宗主簿席序
前人
僕不遊於兹十有五載矣心由物感遐矣不忘跡為事
牽近而難挹南陽宗邕文通學古器重名高令君有奉
倩象賢丞相生玄成邁德暮春脩以文之會上已邀祓
禊之遊乃結搢紳撰清辰殷殷轔轔歊霧驚塵望於昆
明之濱觀其大浸川陸博資畿甸鳬鷖發海来往沉浮
日月麗天東西出入千年珍館無復豫章四面金堤仍
同樹杞是日也駕肩錯轂備朝野之歡娛袨服靚粧匝
都城之里閈翠幕星布錦帆霞屬餘瀝下醉於綃人新
聲遠䀨於川后縱目遐覽識皇代之承平得意同歸有
吾儕之行樂高明一座桂樹藂生君子肆筵玉山交映
束晳以言談得俊張華以史漢先鳴登旨酒而無荒絃
清琴而自逸於是涉連榻命孤舟桃水漲而浦紅蘋風
摇而浪白逼匡阜兮遵彭蠡邈矣載浮指衡岳而超洞
庭眇焉疑到曲島之光靈乍合神魂密遊中流之萍藻
忽開龜魚潛動睎鏤鯨而鼓棹共看燒劫之灰歴牽牛
而問津欲取支機之石晴光劃野有象而必形夕陽照
山無竒而不見思溢今古心摇草木漢家城闕遺之以
雜覇之風秦塞膏腴潤之以太平之色景窮勝踐歸限
嚴闉思染翰於上林願揮戈於濛汜主稱未醉唯見馬
駐浮雲賓共少留自有魚銜明月宫商待叩群公之獲
助已多序引先題下走之求蒙不逮請授素幅以頌佳
遊使一時之興詠遥存千古之姓名常在
春日宴兵部韋員外韋曲莊序
前人
長安城南有韋曲莊京郊之形勝也却倚城闕朱雀起
而為門斜枕岡巒黑龍卧而周宅賢臣作相舊號儒宗
聖后配元今為戚里韋丈官雙珠絶價百金懿名文華
得俊於陸氏兄弟掩譽於荀家先人結盧當大厦之地
衆賓連袂乘暮春之月觀其奥區一曲甲第千甍冠蓋
列東西之居公侯開南北之巷嬴女樓下吹鳳降於神
仙漢妃館前游龍走其車馬地靈磊落而間出天爵蟬
聯而相繼拜郎起草襲鴈而傳羔補衮司槐送伯而迎
季爾乃闢虚幌敞華筵閨門之秀士咸集京邑之清流
畢萃萬株果樹色雜雲霞千畆竹林氣含煙霧激樊川
而縈碧瀨浸以成陂望太乙而隣少微森然逼座尚書
未至曳履驚鄰宫尹遞来鳴騶動壑登玉爼醉金觴地
高而珍物維豐理洞而清徽不雜以醉觀德因談獲情
外戚遨遊自携歌吹主人賞會但有琴詩於是下高臺
陟曲沼鋪落花以為藉結垂楊而代幄霽景含日晩霞
五彩而丹青韶望卷雲春臯一色而凝黛景闌興逸氣
清心遠仰大儒之肆其德可師入處士之廬斯人若在
諷誦於逸彭之藻沐浴於扶陽之墟向来挹清議擅風
流即事竒偉佳辰行樂安可無述文在兹乎酆國善誘
(一作議)詞宗見收士末内史禊亭之集竊倚琳琅衛尉别
業之遊濫先題目歸軒莫駐麗城將掩拙而不速恨無
倚馬之才婉而且微請談雕龍之什公命賦水字盍成
四韻云爾
文華(集作文章)陸氏(集作班氏)秀士(集作秀才)煙霧(集作煙雨)景含日
(集作容斂月)恨無(集作愧無)
先天酺宴序張說
先天初(集作元)祀孟冬十月東都留守韋公寅奉聖朝述
宴(集作宣)嘉旨乃合洛京之五省招河尹之二縣將吏咸
集佩璋(集作章)有序鏘鏘濟濟偘偘誾誾供張於興教之
門式酺宴也原夫樂生於心非因結風之奏和達於氣
無待陽春之節蓋澤之所及者(集作也)深則情之所感者
遠國家天地一統君臣百年朝榮舊德之緒野服(集作頼)
先疇之業玄化漸漬洪恩既久太上功成(集作德)不宰夏
后命子之初皇帝孝理無為漢祖事親之日先堯舜之
(集作於)天屬見文武之(集作於)同時前古未逢斯人何幸是
日六樂振作萬舞苒弱(英華作攸同非)鳥獸徘徊士女踴躍則
知衆庶觀聽之所樂也旨酒絡繹大庖燔炙芳溢風煙
醉流阡陌則(集作又)知衣冠酣暢之所適也由近而視遠
萬國之慶皆然自明而察幽三靈之歡(一作欣)可接若夫
吟咏德澤播越仁聲斯固雅頌之餘風(集作波)政教之遺
美同(集作凡)我詞客安可(集作敢)闕如賦詩展事垂列于后
季春下旬詔宴薛王山池序前人
有生之微萬殊無方之感(集作盛)一節陽和而動植暢春
滿而臯壤悦后皇所以發時令布新慶二南邁周召之
風百辟形金石之詠者也碧樓日暖青(集作南)山雪殘首
獻歲之浃辰尾暮春之提月帝京形勝借上林而入遊
戚里池臺就脩竹而開宴泉賙御府味給天厨仙倡侑
樂中貴督酒太平佳事前史未書大矣哉一德日新九
功惟叙運璿樞而均四氣握金鏡而静萬方堯舜湯文
不違顔於咫尺夔龍伊吕共接武於朝廷不可見而見
焉不可聞而聞者豈深思勝殘去殺累百年之至仁推
歷按圖啟干齡之昌運河清難得人代幾何擊壤之歡
良有以也地即(集作此則)青門上路朱邸平臺城煙屢起而
汨山野風時来而過水春將悵别愛落花之洒途夏如
欣會玩峯雲之映沼爾其列筵授(集作受)几分曹設幕艇
送江鳬船迎海鶴魚龍丸劒曼延揮霍鸞鳳鳴簫鼓作
(集作鸞鳳簫鼓朋鳴輩作)申錫逾(集作開)於百甕慈惠(集作心)出於三爵
炮炙熏林塘醪醴厭丘壑抃急管於無算醉湛恩以取
樂羣公賦詩俾僕題序長卿消渴覺含毫之轉遲子雲
壯(集作老)夫見雕蟲之都廢敢憚鄙詞之訥澁恐貽盛集
之蕪穢云爾
南省就竇尚書山池(集作亭)尋花柳宴序
前人
尋花柳者上賜羣臣之宴也大哉春氣同夫聖心無物
不榮有情咸說(集作達)况乃五教敷洽萬邦懷和尉候警
而莫犯刑法存而不用歴觀近古此遇良難諸公入金
門侍瑶殿窈窕雲閣葳蕤華舘(集作紱)不亦泰乎然王事
靡盬夙夜在公接良會於愷懌(集作澤)散煩襟於清曠不
亦優(集作佳)乎爾其嘉賓爰集勝賞斯偹召絲竹於伶官
借池亭於貴里雕爼在席金羈駐(集作臨)門遠山片雲隔
層城而助興繁鶯芳樹遶高臺而共樂旨酒未缺方塘
半隂盍陳既醉之詩以永太平之日
集賢殿書院奉勅送學士張說上賜宴序
張九齡
集賢殿者本集仙殿也上不以(文粹無此二字)惟睿作聖而猶
垂意好學用相必本於經術圖王亦始於師臣及乎鴻
生碩儒博聞多識之士自開元肇建以迄于今大用徵
集煥乎廣内而聽政餘暇式讌在兹忠臣嘉賓得盡心
之所聰明文思有光被之德故下以道親上亦歡甚即
於御座爰發德音以為候彼神人事雖前載傳於方士
言固不經遂改為集(集作仙為)賢去華務實且有後命增其
學秩是以集賢之庭更為論思之室矣中書令燕國公
外弼庶績以奉沃心之謀内講六經以成潤色之業故
得出入華殿師長翰林惟帝用臧固天(集作凡)所頼拜命
之日荷寵有加降聖酒之罍頒御厨之膳食以樂侑人
斯德飽時有侍中安陽公等承恩送(集作預)焉學士右散
騎常侍東海公等攝職在焉或稷契大賢或淵(唐諱)雲諸
彦文王多士周室以寧武帝得人漢家為盛而高視前
古獨不在於今乎咸可賦詩以光鴻烈
陪王司馬宴王少府東閣序前人
夫道行與廢命也非謀之不臧命通與塞時也豈力之
為弊古之君子推其分養其和仲尼得之以弦歌傅說
因之以版築至若詩有怨刺之作騷有愁思之文求之
微言匪云大雅王六官志其大者司馬公引而伸之謫
居何心不欲賈生之投分(集作吊)窮愁非我安用虞卿之
著書嘗以風月在懷江山為事簿領何廢形勝不孤(集作)
(辜與孤同)既好樂而無荒亦尚(集作上)同而不入迨乎倚(集作考)
層閣憑華軒川澤清明上懸秋景岑嶺廻合下帶谿流
連草樹而心摇際煙氛而目盡兹邦枕倚是日登臨豈
子虚之過詫誠仲宣之信美物色起殊鄕之戚誰則無
情而道術得異人之資吾方有遣於是旨酒時獻清談
間發歌滄浪以放言詠蟋蟀而傷儉蓋古人之作者豈
異於斯盍賦詩焉以揚厥(集作其)美
之戚(集作之感)有遣(集作有適)
宴宗主簿席序匝都城(匝集作空)請授素幅(集作請授素篆)以
頌(集作以頒)興詠(集作歌詠)
文苑英華卷七百九
