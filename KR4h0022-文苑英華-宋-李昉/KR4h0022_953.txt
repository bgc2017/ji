文苑英華卷九百五十四宋李昉等編
職官十六
崔虢州元亮墓誌一首鄭滁州郎墓誌一首
邢歙州羣墓誌一首李處州方元墓誌一首
虢州刺史贈禮部尚書崔公墓誌銘
白居易
唐有通四科達三教者曰惟崔公公諱元亮字晦叔其
先出於炎帝至裔孫穆伯受封於崔因而命氏漢初始
分為清河博陵二祖故其後稱博陵人曾祖悦洛州司
戶參軍贈太子少保祖光迪贈贊善大夫考杭揚州司
馬兼通事舍人贈太子少保(集作師)妣太原王氏贈晉陽
郡太夫人公即少師季子解褐補秘書省校書郎從事
宣越二府奏授恊律郎大理評事朝廷知其才徵授監
察轉殿中歴侍御史膳部駕部員外郎洛陽令密州刺
史公(集有師)至密密民之凍餒者賑恤之疾疫者救療之
胔體(集作骼)未殯者命蔵葬(集作葬蔵)之男女過時者為嬪(集作)
(娶嫁)娶之三月而政立二年而化行密人悦之發於謠詠
換歙州刺史其政如密先是歙州(集無此字)民畜牛馬而生
駒犢者官書其數吏緣為姦公既下車盡焚其籍孳息
貿易一無所問先是歙民居其(集無此字)山險而輸税米者
擔負䟦涉勤苦不支公許其計斛納緍賤入貴出官且
獲利人皆忘勞農人便之歸如流水朝廷聞其政徵拜
刑部郎中謝病不就俄改湖州刺史政如密歙加之以
聚羨財而代逋租則人不困謹茶法以防黠吏則人不
苦脩堤塘以備旱歲則人不饑罷民(集作氓)賴之如依父
母入為祕書少監改曹州刺史兼御史中丞謝病不就
拜太常少卿遷諫議大夫屢上封章言行軄舉上召對
加金紫以奬之假貂蟬以寵之未幾朝有大獄人心惴
駭勢連中外衆以為冤百辟在庭無敢言者公獨進及
霤危言觸鱗天威赫然連叱不去公遂置笏伏陛極言
是非血淚盈襟詞竟不屈上意稍悟容而聽之卒使罪
疑從(集作惟)輕實公之力既而真拜用(集作因)旌忠臣由是
正氣直聲震耀朝右縉紳者相賀曰(集作賀皆曰)國有人焉
國有人焉公以為名不可多取退不必待年决就長告
徑遵歸路朝廷不得已在途拜太子賓客分司東都公
濟源有田洛下有宅勤誨子弟邀招賓朋以山水琴酒
自娛有終焉之志無何又除虢州刺史盖執政者惜其
去將欲馴致而復用之太和七年七月十一日遇疾薨
于虢州廨舍天子廢朝一日贈禮部尚書周行士林聞
者相弔宗族交友靡不出涕遺直遺愛公兼有焉嗚呼
公之將終也遺誡諸子其書大略云吾年六十六不為
無夀官至三品不為不達死生定分何足過哀自天寶
以還山東士人皆改葬兩京利於便近惟吾一族至今不
遷我没宜歸全于滏陽先塋正邱首義也送終之禮(集作)
(事)務從儉薄保家之道無忘孝悌吾玉磬琴留别樂天
請為墓誌云爾夫人范陽盧氏先公而殁有子九人長
曰煴通事舍人次曰芻言罕言舉進士次曰緩(集作綬)中
牟尉其下皆幼稚煴等哀毁孝敬號護轜翣以九年四
月二十八日用大葬之禮歸窆于磁州招義縣磁邑鄉
北原遷盧夫人而合祔焉遵理命也公之丁少師憂也
退居高郵其地卑濕泣血卧苫者三載因痼(集作病)痺其
兩股焉逮于終身(集有竟字)不能趨拜從弟仁亮竄謫巴南
殁而無後公先命長男煴護喪歸葬後命幼子聽繼絶
承祧自宗族及朋執間有死無所歸孤無所依者公或
祭之葬之或衣之食之或婚之嫁之侯齊二家之類是
也故閨門稱其孝羣從仰其仁交遊服其義可不謂德
行乎公幼嗜學長能(集作善)屬文以詞賦舉進士登甲科
以書判調天官入上等前後著文集凡若千卷尤工五
言七言詩警策之篇多在人口其餘製述作者許之可
不謂文學乎公之典密歙湖也理化如此(集作被)可不謂
政事乎居大諫騎省也忠讜又(集無又字)如此可不謂言語
乎公夙慕黃老之道(集作術)齋心受籙服氣鍊形暑不流
汗冬不挟纊膚體顔色冰清玉温未識者望之疑神仙
中人也在湖三載(集作歲)歲脩三元道齋每(集無此字)輙有綵
雲靈鶴回翔壇上久而去之(集作久之而去)前後置齋七八而
鶴来儀者凡三百六十其内脩外感也又(集無又字)如此可
不謂通於大道乎公之晩年又師六祖以無相為心地
以不二為法門每遇僧徒輙論真諦雖耆年宿德(集作學)
皆心伏之及易簀之夕大怖將至如入三昧恬然自安
仍於遺䟽之末手筆題云暫榮暫悴敲石火即空即色
眼生花許時為客今歸去大歷元年是我家其解空得
証也又如此可不謂達於佛性乎總而言之故曰通四
科達三教者也居易不佞辱與公遊者三十餘年年老
分深定為執友况奉遺札託為斯文且慙鄙陋不敢辭
讓銘曰滏水之陽鼓山之下吉日吉土載封載樹嗚呼
博陵崔君之墓
滁州刺史鄭公墓誌銘前人
周宣王封母弟桓公于鄭厥後因封命氏為滎陽人鄭
自桓公而下平簡公而上世家婚嗣咸載(集作詳)于史諜
故不書公諱朗字某五代祖諱某北齊尚書令是(集作謚)
為平簡公曾祖某下邳(集作邽)郡太守王父諱某衛州刺
史皇考諱某祕書郎贈鄭州刺史公即祕書第三子好
學工詞賦舉進士中第判入高等始授郾城尉無何本
郡守移地部州民有暴悖者相率遮道麾呵不去公忿
其犯上立斃六七人採訪使竒之奏署支使改浚儀主
簿轉大理評事兼佐漕務(集作豫非)彭果領五府奏公為節
度判官會果坐贓連累僚佐貶光化尉移向城尉歴北
海尉時安禄山始亂傳檄郡邑邑人孫俊鄧羅伽毆市
人劫廩藏以應公時已去秩因奮呼率寮吏子弟急擊之
殺俊羅伽盡殱其黨由是一邑用寧朝廷嘉(集作美)之擢
授登州司馬尋轉長史累加朝散大夫入為太子左贊
善大夫尚書屯田員外郎太子中允出攝淄州刺史俄
改(集作換)莱州連有善最詔授檢校司勲郎中兼侍御史
充青莱登海密五州租庸使太尉李公光弼鎮徐州奏
公為節度判官改太子左諭德屬海州沂州饑盗賊起
詔除沂州刺史充海密沂三州招討使加正議大夫賜
紫金魚袋公惠威舊著比至部而蒼山賊帥李浩與其
徒五千来降由是三郡底定復入為衛尉少卿相國王
公縉統河南奏公為副元帥判官未幾除祕書少監兼
滁州刺史本州團練使居八載政績大成大歷十三(一作)
(二)年二月十五日薨于揚州權窆于某所享年七十有
八公凡七佐軍四領郡俸不積滯衣食無常主常嘆曰
以飽煖活孀幼以清白貽子孫是吾心也逮啓手足卒
如其志先是太夫人嘗寢疾公衣不解帶髮不櫛者彌
年侍疾執喪憂毁過禮公尤善五言詩與王昌齡王渙
之崔輔國輩聯唱迭和名動一時迄(一作逮)今著樂府詞
播人口者非一晩賦思舊遊詩百三十篇亦傳於代前
夫人清河崔氏贈清河郡太君後夫人博陵崔氏贈博
陵郡君生子七人長子雲逵有才名至刑部侍郎京兆
尹公由京兆累贈官至散騎常侍刑部尚書次子徵終
潤州司馬次子公達(一作逵)有至行初以公年高不就仕
及居憂廬墓泣血三年淮南節度使本道黜陟使洎朝
賢袁高恭等累以孝弟稱薦嚮名教者慕之今為侍御
史上柱國滄景節度參謀次子方達衡州司士參軍次
子震陽(二字集作農)當塗(集作當陽)縣丞次子震弼(集作文弼)幽州參
軍公自捐館殆逾三紀家國多故未克及葬至元和五
年移(集作始)遷于鄭州新鄉縣某原祔先祕書塋二夫人
從焉時京兆已即世諸弟在下位獨侍御史銜恤考(集作)
(襄)事考備終始見託追譔銘于墓石銘曰
世禄德門斯之謂可久懿文茂績斯之謂不朽二千石
之禄七十八之年斯之謂貴夀内史之顯揚柱史之孝
行斯之謂有後嗚呼鄭公榮如是哀如是又何不足之
有
歙州刺史邢君墓誌銘杜牧
亡友邢渙思諱羣牧大和初舉進士第於東都一面渙
思私自約曰邢君可友後六年牧於宣州事吏部沈公
渙思於京口事王并州俱為幕府吏二府相去三百里
日夕聞渙思佽助并州鉅細合宜後一年牧奉沈公命
北渡揚州聘丞相牛公往来留京口并州峭重入幕多
賢士京口繁要游客所聚易生譏議并州行事有不合
理言者不入渙思必能奪之同舍以為智不以為顓并
州以為賢不以為僣侵游客賢不肖不能私諭議(集作譏)
以一詞公事宴懽渙思口未言足未至缺若不圓牧曰
往年私約邢君可友今真可友也盧丞相商鎮京口渙
思復以大理評事應府命今吏部侍郎孔温業自中書
舍人以重名為御史中丞牧以補闕為賀客孔吏部曰
中丞得以御史為重輕補闕宜以所知相告牧以渙思
言中丞曰我不素知願聞其為人牧具以京口所見對
後旬日詔以為監察御史會昌五年渙思由戶部員外
郎出為處州時牧守黃州歲滿轉池州與京師人事離
闊四五年矣聞渙思出大喜曰渙思果不容於會昌中
不辱吾御史舉矣渙思罷處州授歙州牧自池轉陸歙
州相去直西東二百里問来人曰邢君何以為治曰急
於束縳黠吏冗事弊政不以久遠必務盡根本牧曰邢
君去縉雲日稚老泣送於路用此術也復問閑日何為
曰時飲酒高歌極歡牧曰邢君不喜酒今時飲酒且歌
是以不用繫(集作繁)慮而不快於守郡也復問曰日飲幾
何曰嗜彘肉日再食牧凡三致專書曰本草言是肉能
閉血脉弱筋骨壯風氣嗜之者必病風數月渙思正握
管兩手反去背仆于地竟日乃識人果以風疾發舟東
下次于睦兩扶相見言澁不能拜語及家事曰為官俸
錢事骨肉親友緣(集作隨)手皆盡盖壯未期病病未期死
今病必死未死得生至洛幸矣妻兒不能知矣君進士
及第歴官九歴職八始太子校書郎恊律郎大理評事
監察御史京兆府司錄殿中侍御史戶部員外郎處州
刺史歙州刺史職為浙西團練巡官觀察推官度支巡
官再為浙西觀察推官轉支使為戶部員外郎判度支
案代劉稹為制使使鎮魏科(集作料)軍食賜緋服銀章初
副李丞相回再副高尚書銖撫安上黨三面征帥大中
三年六月八日卒於東都思恭里年五十邢氏周公次
子靖淵封為邢侯國滅因以為氏西漢宇為太尉子綏
為司空曾孫也世宗光武時為驃騎將軍世宗玄孫顒
因居河間當曹魏時參太祖丞相事終於大常邢有河
間南陽君實河間人太常後也後至晉魏已降皆有官
禄唐麟臺郎仲(集作中)舉於君為曾祖麟臺生奉天令待
封奉天生緱氏丞至和君即緱氏子兩娶前夫人隴西
李氏忠州刺史佐次女今夫人南陽張氏夀州刺史植
女四男曰懌愔(集作惜)温郎夀郎用某年某月某日葬于
偃師縣某鄉某里某原葬有月日其孤立使者哭告于
柩来京師請銘銘曰
十五知書二十有文三十登進士五十登刺史才能温
良并包與之而止於斯七政在天一迴一旋差以氂數
能窮如(集作知)賢賢者多夭不肖夀考誰為聖魁孔不能
究無可奈何付之以命曰如命何
處州刺史李君墓誌銘前人
君諱方元字景業刑部尚書贈司空貞公長子也貞公
事憲宗皇帝兄弟受寄西(集作四)鎮在漢南時戰淮西未
利監軍使崔談峻䜛言中入為太子賓客後淮西平李
光顔移鄭滑陳許無帥帝閑讌獨言曰勁兵三千(集作萬)
誰可付者談峻侍則曰有大臣家不三十口俸錢委庫
不取小僮跣足市薪此可乎帝曰誰為者談峻進則(集作)
(即)以貞公言帝即日起貞公為陳許帥其儉德服人如
此景業少有文學年二十四一貢進士舉以上第昇名
解褐裴晉公奏以秘書省校書郎校集賢殿祕書聰眀才
敏老成人争與之交後以協律郎為江西觀察支使裴
誼觀察判官有殺人獄法曹官煆(集作斷)成當死者十二
人景業訊覆數日内活十二人冤人(集無人字)尚書以上下
考奏裴公移宣城授大理評事團練判官後尚書馮公
宿自兵部侍郎節鎮東川以監察御史(集無此二字)裏行為
觀察判官不以歲御史府取為真御史分察鹽池左蔵
吏盗隠官錢數十(二字集作千)萬獄竟遷左補闕遇事必言
不知其他丞相固言以門下侍郎出鎮西蜀奏景業以
檢校禮部員外郎參節度軍謀事仍賜緋魚袋徵拜起
居郎出為池州刺史始至剏造籍簿民被徭役者科品
高下鱗次比比一在我手至當役役之其未及者吏不
得弄景業賞(集作嘗)歎曰沈約身年八十手寫簿書盖為
此也使天下知造籍役民民庶少活復定戶税得與豪
猾沉浮者凡七千戶衮入貧弱不加其賦堤州南五里
以涉為衢凡裁減蠧民者十餘事城東南隅樹九峯樓
見數千里鑿齊山北面得洞穴怪石不可名狀刊石於
嵓下自紀其事凡四年政之利病無不為而去之罷去
上道老民攀哭景業季父刑部侍郎建與貞公以德行
文學俱高一時時之秀雋半歸李氏門下景業復聰眀
少銳儉苦温謹早與長者游備知天下之所治嘗慷慨
有意於經綸少在諸侯府入為朝官出為刺史蚤夜勤
苦為學不已屈指計量必伸已志雖時之名士亦以此
許之罷池廉使韋公温館于宣城會易四(集作五)年四月
某日卒于宣城客舍年四十七(集作三)七代祖遠後周柱
國大將軍都督雄(集作熊)陜十六州陽平郡公曾王父珍
玉綿州昌眀令昌眀生震(集作此字)雅州别駕贈左(集作右)僕
射生貞公遜先夫人滎陽鄭氏贈本縣太君後夫人范
陽盧氏男若干女若干人銘曰
顯莫識其端幽莫見其緒已乎景業何付與之多而奪
之何遽夭顔病冉孔子不知其故於景業兮杳欲何語
嗚呼哀哉
文苑英華卷九百五十四
