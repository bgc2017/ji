文苑英華卷三百八十二宋李昉等編
北省三
中書舍人
授鄭勉紫微舍人等制蘇頲
黃門朝議大夫守給事中鄭勉措(一作留)心精覈尤明理
體朝議大夫尚書庫部郎中戴令言屬詞方雅深逹政
端咸藴公忠備聞學行紫闈星拱必佇賢臣青闥雲連
實旌竒士(闕)專文事(闕)中散官各如故主
者施行
授崔琳紫微舍人制
黃門正議大夫行尚書屯田郎中上柱國魏縣開國子
崔琳素履(一作履操)純懿清心諒直文辭為從政之端忠孝
是立身之本分符作牧共頼仁明賜筆題工咸推練習
掖垣近密禁省旁求宜遷振鷺之行用集栖鷄之地可
行紫微舍人散官勲封如故主者施行
授王丘紫微舍人制
勅通直郎紫微舍人内供奉王丘思會風雲文成典謩
介獨為操直方(闕)近其華望自弘(闕)青𤨏事
密黃縑頡頏歲年籍甚聲聽俾弘詞禁之美宜正掖垣
之秩可守紫微舍人散官如故
授齊澣紫微舍人制
勑朝議郎守給事中内供奉齊澣運心孤邁懷器獨立
屬詞每窮其雅實臨事益表其甄明故能早負聲猷備
經推擇左曹駮議常接於雙遊右掖詞言佇光於五字
可守紫微舍人散官如故
授逹奚珣中書舍人制孫逖
勅朝議大夫守職方郎中兼試知制誥逹奚珣文學素
優忠勤克著自經試用備聞詳密草奏南宫已擅一時
之妙掌綸西掖愈彰五字之能宜就列於即真俾正名
於近侍可守中書舍人散官如故
授賈登中書舍人制
門下朝請大夫守給事中騎都尉賈登脩詞自逹守道
為師有大雅之文章稟中和之德行駮正之地已著能
名綸綍之司更膺高選可守中書舍人
授梁淑中書舍人制
勅朝議郎守尚書兵部郎中梁淑通明致用博雅為文
才冠時英望高人譽五字之選一臺所推宜旌起草之
能俾效司綸之職可中書舍人散官如故
授韋斌中書舍人制
門下國子司業韋斌貞規不雜敏識惟精標麗則以工
文秉直聲而濟美久從散秩未展清才豈避&KR0666;親遂妨
公用宜特昇於禁掖俾專事於司言可行中書舍人
授李元成中書舍人制
勅朝議郎守尚書考功郎中仍試知制誥兼知史官事
李元成中和有裕直道自然文章為致用之資慎密是
周身之本久司綸綍深惬器能宜拜命於即真俾甄才
於試可可守中書舍人兼知史官事
授杜鴻漸崔倚中書舍人制賈至
勅知中書舍人鴻漸等忠肅恭懿美秀而才蘊清通之
理義兼真固之幹能用制軍誥允属夏卿持衡審官時
惟小宰慎擇多士僉曰爾諧宜當銓綜之劇仍掌絲綸
之任鴻漸可守中書舍人判武部倚守中書舍人判文
部侍郎
授裴敦復中書舍人制王丘
勅朝議郎檢校吏部郎中裴敦復等並行標純一材藴
經通或學辯文鼠核綜兼於隠賾或詞握靈蛇光暉映
於等夷職居要劇聲振發揮近密之職搜擇宜精俾對
掌於絲綸兼聯華於省闥可依前件
授崔翹中書舍人制
門下朝議大夫守給事中崔翹學行自中方直形外明
而能晦簡不違謙始方蔚於文章終激揚於吏道駮議
既久要密逓遷宜自珥貂之司俾參鳴鳳之掖可守中
書舍人散官如故
授李彭年等中書舍人制王從敬
門下朝請大夫守給事中李彭年等噐業弘深風規穎
秀士林楨幹文苑英髦並綜覈前言閑習政事𤨏闈駮
正既稱詳密畫省彌綸允推精練俾遷掌於綸綍咸列
侍於軒墀可依前件
授裴度中書舍人制白居易
勅司勲郎中知制誥裴度以茂學懿文潤色訓誥體要
典麗甚得其宜施之四方朕命惟允况中立不倚道直
氣平介然風規有光近侍臺郎滿歲班列當遷綸閣之
職所宜直授可中書舍人
授崔群中書舍人制
勅庫部郎中知制誥翰林學士崔群端厚和敏節以文
學温良忠敬得侍臣之風自列内朝兼司誥命事煩而
益密職久而彌精六年於兹勤亦至矣况小大之事常
所訪問盡規極慮弘益居多所宜崇以正名式光近職
敬乃嘉命其惟有終可
授賈餗等中書舍人制
勅參掌宥密斧藻訓誥侍立於文陛之下揮翰於禁署
之中非第一流不在其位朝散大夫守太常少卿知制
誥上柱國賈餗器範温雅詞藻弘嚴朝散大夫守尚書
職方郎中知制誥上柱國清河縣開國男食邑五百戶
崔咸學探奥旨文有正聲而皆公論所歸清規擅稱比
美玉而光彩外溢服華組而煥耀揚輝(闕)荀大章之才
(闕)識王濬冲之質則損乎文佇爾酌中明吾試可
無使相如視草專美於前時也其𢡟承之餗可守中書
舍人散官勲如故咸可守中書舍人散官勲如故
授李渤給事中鄭涵中書舍人等制
前人
勅舉才命官得人斯重詢事考績稱職為難况駮正違
失典司文誥參我密命為吾近臣非望實兼優則不在
兹選朝議郎守諫議大夫知匭使上騎都尉賜緋魚袋
李渤清標雅裁器韻不群贍學積文泉源益濬有濟人
經國之術資通時利物之才朝散大夫守尚書司封郎
中知制誥上柱國鄭涵藻履堅明雄文炳蔚虚懷宏逹
雅思沖深立言嘗見其著誠秉志頗聞其經遠夫澄其
源者必清其流端其本者必正其末其便蕃禁掖潤色
王猷君不可以私其人臣不可以虚其受簡才既因於
朕志當官爰俟於爾能其有嘉聞以光茂選渤可守給
事中散官勲賜如故涵可守中書舍人散官勲如故
授李訥中書舍人李言大理少卿制
崔嘏
勅禮部郎中知制誥李訥等彰施帝載潤色王猷朝出
乎九重夕馳於四表必資其金相玉立之器懷其騰蛟
吐鳳之才以發揮人文流布天澤而臯繇作士謨明以
贊至理定國持刑公平而昌後嗣使匹婦無霣霜之嘆
遐甿離束濕之冤隂陽氣和手足可措必在乎理獄之
官明慎用刑哀矜守法今訥言等皆以器能犀利文彩
光華演綸推倚馬之工剖竹著懸魚之化以兹遷擢誰
曰不然勉吾右文恤刑之意也訥可守中書舍人言可
大理少卿
授裴諗中書舍人制
勅居禁密之地聞善則遷當演綸之工有勞斯陟此所
以光吾侍從榮彼縉紳翰林學士司封郎中知制誥裴
諗家承茂勲身有羶行早襲弓裘之業克隆堂構之基
閒澹自居囂浮不染自擢居内署掌兹制命謹密無曠
馨香有聞問對備見其一心敏捷共推其七步况臧孫
有後且聞得鳳之音枚乘多才雅蓄雕龍之妙爰因滿
歲授以正名爾宜思弘用以致君勵精誠而正已慎爾
聞見奉吾周旋無彰温樹之名克保詞林之美可依前
件
授秘書少監賜紫盧光啓守中書舍人制
錢珝
勅西省設官之重實代吾言故脩禁之章漏泄居其首
而稽緩次之受選者率用靖默專敏之士然後若(疑作為)
得具官盧光啓勵精不怠處默有倫定志而静專其謀
好古而敏求其要緫是四善謹於一心則攻學與文嘗
試之於禁闥矣能於(一作能居又作而能)散地自安素風不去乃
資公論復典訓辭夫入官惟勤執事惟敬苟視禁以無
犯則立身而有章行之克終利亦焉往可依前件
授祠部郎中知制誥賜緋王鉅守中書舍人制
前人
勅遷不欲速則人將競遷而不安其職也掌誥故事多
用外郎歲滿而升乃正郎位歲又滿始得其秩所以持
重官次展張辭業有毛羽者不亦樂於翺翔乎具官王
鉅敏於内而秀於外其發也為文章棲於禁垣奮以健
筆若夫規格㒺有輕浮試之三年未嘗亂日且聞講學
必務本根今掌誥再遷一如故事論諸游官於爾甚優
兼佩金章俾光飛步自兹而往厥路彌高敬而行之何
患不到可依前件
授翰林學士鄭延昌守本官兼中書舍人制
劉崇望
勅以爾彯纓著稱夢筆為文富以美才披其禁闥典由
中之詔成布下之言方謂得人雅當入侍蓋聞羊祜議
謀是草皆焚周仁重厚其言不洩親近之地慎密為先
爾既不能何爽居外西省亦吾教誥之地戒之可矣可
依前件
授膳部郎中知制誥錢珝守中書舍人制
薛廷珪
勅具官錢珝孟子不云虞舜聞一善言見一善行若决
江河沛然莫之能禦也朕凝神穆清躭味墳史用爾掌
綸誥時推得人觀其書詞夐絶塵滓褒貶盡春秋之要
指指歸决訓誥之源流傳聞四方平視三代而秉守甚
正韜藏有程介然獨行卓爾清峙閱爾之能事多矣聆
爾之嘉猷藹然信乎虞舜之心若江河之不能禦也俾
即(一作爾)真秩斯為舊章夫參贊樞衡典司綸綍職業彌
重扶摇漸崇勉副東求無孤寵待可中書舍人
知制誥
授庾凖楊炎知制誥制常衮
勅中大夫行尚書吏部郎中上柱國庾凖檢校尚書兵
部郎中充山南(集作劒)副元帥判官賜緋魚袋楊炎䓁詔
令之重潤色攸難其文流則失正其詞質則不麗固宜
酌風雅之變參漢魏之作發揮綸旨其在兹乎爾各以
茂才碩學敏識純行俾其對掌可謂得人仍轉郎位式
光朝選凖可行尚書職方郎中知制誥散官勲如故炎
可守尚書禮部郎中知制誥賜如故
授郗昂知制誥制
勅朝散大夫檢校尚書司勲郎中郗昂冲和簡朴不餙
其外有雄俊之才可變風雅有精深之學實䆒儒玄加
以忠敬兼之亮直率由兹道可謂正人夫化成天下在
於文匡朕不逮主於諫敷暢綸旨箴規朝闕所掌皆重
爾其懋哉可守諫議大夫知制誥散官如故
授韋覬給事中庾敬休兵部郎中知制誥
白居易
勅職之要莫先於駮正文之選莫難於司言將使朝綱
有條朕命惟允在二者得人而已中大夫使持節蘇州
諸軍事守蘇州諸軍刺史上騎都尉韋覬精微專直通
乎事典可使平奏議而坐右曹朝散大夫守尚書禮部
郎中上柱國庾敬休温裕端明飾以詞藻可使書誥命
而立西序(集作而專右席)而輪轅鑿枘各適所宜夫惟刺史守
列城郎官應列宿選任倚注(一作寄)非不榮重然吾左右
前後方求正人如覬敬休不宜疎遠亦猶有聲之玉無
纇之珠不置佩服之中掌握之上(集作不置於佩服掌握之間)皆非
其所也宜自敬重無忝吾言覬可行給事中散官如故
敬休可尚書兵部郎中知制誥散官如故
授獨孤郁守本官知制誥制
勅考功員外郎史舘脩撰獨孤郁為人沉實敏行寡言
粲然文藻秀出於衆累升諫列再秉史筆洎掌絲綸率
以直聞求之周行不可多得而掖垣近職綸閣重選俯
詢時議爾宜居之
授錢徽司封郎中知制誥制
勅中臺草奏内庭掌文西掖書命皆難其人也非慎行
敏識茂學懿文四者兼之則不在此選祠部郎中翰林
學士錢徽藹然儒風粲然詞藻縝密若玉端直如弦自
參禁司益播其美貞方敬慎久而彌彰應對必見於據
經奏議多聞於削(一作焚)槀迨今六載其道如初嘉其忠
勤宜有選擢俾轉郎吏仍參綸閣兹乃榮奬爾其敬承
可依前件
授獨孤郁轉司勲郎中知制誥制
前人
勅考功員外郎知制誥獨孤郁學識文行時論所推選
自外郎擢居右闥綸言樞命既重且難委以發揮甚聞
稱職而端諒忠謹介然自居為臣若斯足可嘉奬官當
滿歲職亦逾年宜從美選以光近侍可司勲郎中知制
誥
授裴諗知制誥制崔蝦
勅傳曰有功德於人者其後必大伊爾烈考勤勞王家
出有平寇之功入有致君之志式多令嗣以承清基惟
爾諗生而有文弱不好弄中藴明敏外涵清和藹然君
子之風蔚有賢人之操自擢昇翰苑入侍禁闈動必知
機静而適道大玉之韻清越以長小山之姿貞芳自茂
是用資其粉澤演我絲綸斧藻方耀於鳳銜揮灑更期
於鴻筆式光帝載無鬱王猷可依前件
授考功員外郎賜緋魚王鉅駕部員外郎知制
誥制錢珝
勅某官某夫舉典申命以進退在位之士而指其臧否
兼儆百職者本乎聖人之法言也法言之不為浮言而
已知言之士過實必羞因使出辭當能近法鉅積中有
美欲昧而彰永惟季父令名常恐所承不以(一作似)百川
學海進則至焉吾欲激而成之是以擢居禁省往司明
誥㒺畔法言至不漏不踰兹為能矣可依前件
文苑英華卷三百八十二
