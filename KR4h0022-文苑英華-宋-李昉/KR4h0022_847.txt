文苑英華卷八百四十八宋李昉等編
道一
老氏碑一首
續唐故中嶽體玄先生潘尊師碑一首
老氏碑薛道衡
自太極權輿上元開闢舉天維而懸日月横地角而載
山河一消一息之精靈上生下生之氣候固以財成庶
類亭毒羣品有人民焉有君長焉至若上皇邃古夏巢
冬穴静神息智鶉居鷇飲大禮與天地同節非析疑於
俎豆大樂與天地同和豈考擊於鐘鼓逮乎失道後德
失德後仁皇王有步驟之殊民俗有淳醨之變於是儒
墨争鶩名法並馳禮經三百不能檢其情性刑典三千
未足息其姦宄故知潔其流者澄其源直其末者正其
本源源本本其唯大道乎老君感星載誕莫測受氣之
由指樹為姓未詳吹律之本含靈在孕七十餘年生而
白首自(一作因)以老子為號其狀也三門雙柱表耳鼻之
竒蹈五把十影手足之異爰自伏羲至於周氏綿祀歴
代見質變名在文王武王之時居藏史柱史之職南(疑)
朝屢易容貌不改宣尼一覩嘆龍德之難知關尹四望
識真人之將隱乃發揮衆妙著書二篇率性歸道以無
為用其辭簡而要其旨深而遠飛龍成卦未足比其精
微獲麟筆削不能方其顯晦用之治身則神清志静用
之治國則反朴還淳既而鍊形物表卷迹方外蜺裳鶴
駕往來紫府金漿玉酒讌衍清都參日月之光華與天
地而終始涉其流者則擯落囂塵得其門者則騰驤雲
霧大椿凋茂非蜉蝣之所知溟渤淺深豈馮夷之能測
盛矣哉固無德之稱也莊周云老耼死秦佚弔之三號
而出是謂遁天之形雖復傲吏之寓言抑亦蟬蛻之微
旨皇帝誕靈縱叡接統膺期照舂陵之赤光發芒山之
紫氣珠衡月角天表冠於百王明鏡衢罇聖德會於千
祀周道云季多難在時九鼎共海水同飛(一作氣)兩日與
洛川俱鬭天齊地軸之所蛇食鯨吞銅陵玉壘之區狼
顧鴟跱黃延姦宄鄭阻兵禍大縱毒螫將遍函夏神謀
内斷靈武外馳應攙搶而掃除仗旄鉞而斬伐共工既
剪重立乾坤蚩尤就戮更調風雨宰制同造化之功生
靈荷魂魄之賜萬方欣戴九服謳謌乃允答天人祗膺
揖讓升泰壇而禮上帝坐明堂而朝羣后昔軒轅顓頊
建國不同大昊少昊邦畿各異舜改堯都夏遷虞邑歴
選前辟義存創造惜十家之産愛兆民之力經始帝居
不移天府規摹紫極仍據皇圖下宇上棟務存卑儉右
平左墄聿遵制度朝夕正殿不别起於鴛鸞升降靈臺
豈更營於鳷鵲憂勞庶績矜育蒼生念兹在兹發於寤
寐棘林肺石特降皇情祝網泣辜深存寬簡非(一作非疑作艸)
(古草字草纓見慎子)纓知恥畫服興慙天無入牢之星地絶城牛
(一作牢)之氣延閣廣内考集羣典石渠璧水闡揚儒業綴
五禮於將壞正六樂於已崩總章溺志之音太師咸功
之頌承華養德作貳東朝外正萬邦内弘三善兩離炳
曜重日垂明永固洪基克隆鼎祚重以維城盤石多藝
多才良佐寶臣允文允武為王室之藩屏成神化之丹
青致世俗於潤塗納烝民於壽域旄頭垂象窮髮成形
獯獫作患其來久矣無上筭以制之用下策而難服自
我開運耀德戢兵感義懷仁稱藩請朔稽顙款塞匍匐
投掌䍧牱夜郎之所靡漠桑(疑)榆之地咸被聲教並入
提封閩越勾吳不愆貢職夫餘肅慎無絶夷邸遐邇褆
福文軌大同自三代之餘六雄競逐秦居閏位漢雜覇
道魏氏則虐深華夏有晉則化成戎狄降斯以後粹駁
不分帝迹皇風寂寥千載天命聖德會昌神道變億兆
之視聽復三五之規模固以幽明贊協荷(疑作符)瑞彪炳
千年靈蔡著天性以效徵三足神烏感陽精而表質春
泉如醴出自京師秋露凝甘遍於竹葦星光若月雲氣
飛煙三農應銅爵之鳴五緯叶珠囊之度信可以揚鑾
動蹕肆覲東后玉檢金繩登封岱岳而謙以自牧為而
不宰尚寢馬卿之書未允梁松之奏在青蒲之上常若
乘奔處黃屋之下無忘夕惕雖蒼璧黃琮事天事地南
正火正屬神之禔猶恐祀典未弘秩宗廢禮永言仁里
尚想玄極壽宫靈座麋鹿徙倚華盖罽壇風霜凋弊乃
詔上開府儀同三司亳州刺史武陵公元胄考其故迹
營建祠堂皇上往因歴試揔斯蕃部猶漢光司隸之所
魏武兖州之地對苦相之兩城繞渦榖之三水芝田柳
路北走梁園沃野平皋東連譙國望水置𣙗揆景瞻星
擬玄圃以疏基横玉京而建宇雕楹畫栱磊砢相扶方
井圓淵參差交映尊容肅穆僊衞儼而無聲神館虚閒
滴瀝降而成響清心潔行之事存玄守一之儔四方輻
凑千里波屬知如在之敬申醮祀之禮顯仁助於王者
冥福資於黎獻允所謂天大道大難幾者矣若夫名言
頓絶幽泉之路莫開形器不陳妙物之功難著騰茂實
飛英聲圖丹青鏤金石不可以已而在兹乎歲次敦牂
律中姑洗大隋馭天下之六載也乃詔下臣建碑作頌
其詞曰
悠哉振古邈矣帝先四夷紀地(一作四紀維地)八柱承天叢生
類聚廣谷大川至道靈運神功自然五精應感三微相
繼樹以司牧執其象契帝迹慙皇王猷謝帝上德逾遠
淳風漸替時乖澹泊俗異冲和尚賢飾智懸法張羅内
修樽俎外事干戈魚驚網密鳥亂弓多真人出世星精
下斗龍德在躬鶴髮垂首解紛挫銳去薄歸厚日角月
角天長地久小茲五嶽隘此九州逝將高蹈超然遠遊
青牛已駕紫氣光浮玄門洞啓神化潜流賴鄉(一作相城)舊
里渦川遺跡古往今來時移世易靈廟凋毁祠壇虚寂
九井生桐雙碑碎石惟皇受命廼神廼聖響發地鐘光
垂天鏡宇宙開朗妖氛蕩定曜魄同尊參神取正流沙
蟠木鳳穴龜林異類歸款萬方宅心鴻臚納賮王會書
琛青雲干吕薰風入琴化致鼎平家興禮讓永言柱下
猶慙太上乃建清祠式圖靈狀原隰爽塏亭皋彌望梅
梁桂棟曲檻叢楹煙霞舒卷風霧(疑作風露)凄清僊官就位
羽客來庭穰穰簡簡降福明靈至神不測理存繫象大
音希聲時振高響遐邇讚頌幽明資仰敬刊金石永蟠
天壤
續唐故中嶽體玄先生潘尊師碑(集有頌字)
陳子昂
尊師業尚冲密勤毖幽深理心事天所保惟嗇絶聖棄
智不耀其光故真感冥期珍圖祕學性與天道不可得
而聞也若乃崇標曠迹遐情遠意志摩青雲蓬視紫闥
高宗每降輿輦親詣精廬尊師身不下堂接手而巳每
歎曰大丈夫業於道不能投身霄嶺滅景雲林而疲疴
此山以煩世主吾之過乎(集作也)遂欲東遊蓬萊孤角入
海屬天皇敦篤斯道祈款逾深踟蹰山隅絶策未往既
而金格有命鑣轡遺區於戲昔姑射有神人堯輕天下
崆峒有至道軒轅屈(二字集作軒后文粹作軒屈)順風玄真高蹤萬
古同德何其盛哉尊師有弟子十人並僊階之秀然鸞
姿鳳骨眇曖雲臨(二本作松)者唯潁川韓法昭河内司馬子
微皆禀訓瑶庭密受瓊室專太清之業遺下僊之儔谷
汲芝耕服勤於我盖歴歲紀也始尊師受籙於茅山昇
玄王君王君受道於華陽隠居陶公陶公至子微二百
歲矣而玄標僊骨雅似華陽夫階真蹈冥練(文粹作鍊)景遊
化者其必有類乎法昭等永惟尊師靈迹洞業高深邁
古而棄世往矣其若之何乃斲石幽山申頌金鼎(二本作玄)
(德)頌曰(文粹作其辭曰)
觀元化兮求古之列僊得瑶圖與金鼎信元符之自然
神與道而惟一天與人兮相連苟精守以專密必駕景
而陵煙丹邱不死兮羨門子黃門(二本作宫)度世兮吾體玄
玄之世德(四字本作玄之至德作體兮)洵淑美冲(闕)養和寶元始初
學茅山濟江水乃入華陽洞天裏道逢真人(文粹有兮字)昇
玄子授以寶書青苔紙令守崧山玉女峯雲栖窮林今
五紀聖人以萬機為貴而我以天下為累聖人以大寶
為尊而我以天下為煩是以冥居於㟪&KR1394;寄遺跡於軒
轅有唐高宗兮天子之光好道樂僊兮思(文粹作彼字)雲鄉
千旌萬騎兮翠鳳張(二本作鳳)邀我(文粹作遨遊)汝海兮箕山陽
朝拜白茅夕紫房齋心潔意緬相望所問玉真及玉皇
何以得之受天昌黃庭中人在子身窈窈冥冥精甚真
去汝驕氣與滛神勤能思之道自新(文作相親集粹作自親)遂解
形而遺世乘白雲而上賓弟子不知其所往(集作如)也乃
刻石以思真
文苑英華卷八百四十八
