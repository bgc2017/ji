文苑英華卷七百七十五宋李昉等編
頌德上
唐故襄州刺史靳公遺愛頌一首
唐濟州刺史裴公德政頌一首
唐故幽州都督河北節度使燕國文貞張公遺愛
頌一首
唐故洪州刺史張公遺愛頌一首
唐故懷州刺史贈太子少傅楊公遺愛頌一首
平原公遺愛頌一首
唐故襄州刺史靳公遺愛頌(集作并序銘)
張九齡
江漢間州以十數而襄陽為大舊多三輔之家今則一
都之會故在晉稱南雍在楚為北津厥繇龐雜亦云難
理而前此領郡鮮能安人或猛或寬或拘或抗跡多弗
類俗亦弗寧是以天子念與我之共理而公受頒條(石本)
(作煩卿)之寄矣公名恒字子(石本無子字)濟其先某(三字石本作河西)
人也祖師幽州長史父禮庭奉天尉監察御史世(石本作代)
不苟合義在難進雖無充量之位而有積善之烈矣公
性持重有器望即温而聽厲動敬而居簡(十字集作即□而厲居敬)
(而簡)度量可以軌物德義可以服人而先王遺言率由好
學君子行道必本忠恕浚源水潔勵翼雲翔故一舉為
拾遺已有遠致三入為御史偘然正色當時知音謂且
大用而尚書理本郎官選才亟踐諸曹克厭羣議及在
典外(集作大)郡遂佐益州攝御史中丞(集作成丞)都督西南軍
事原軫超將豈唯上德翁歸中立實兼文武先是兵連
蠻徼歲轉軍儲擾我公私費以巨億公乃急其所病思
有以易之建大田於雲南罷饋糧於巴蜀向之踰重阻
冒毒瘴負擔以&KR0008;斃垂餌(集作耳)於剽掠者每十有五六
及公底績盡境頼全至於是邦也政實有素今也唯行
不違其方以索其極莫不教之誨之優之柔之從者善
之否則威之先德後刑端本肇末物知所勸事則有經
率訓者衆多變薄為厚感惠者深遠既和且均夫然後
(石本無後字)人斯耻格庭少争訟參佐閒拱屬城晏和(石本作如)
其始也一年而政成其終也三年而頌盈愛之如父母
畏之如神明開元十二年以理跡尤異廉使上逹天子
嘉之稍遷陜州刺史既解印去郡攀車盈途或願(石本無願)
(字)借留無緣而人吏遮道或瞻望不(石本作弗)及而老幼啼
呼如是者五里已終朝十日乃出界而皆言曰捨我何
之及聞公之喪哀可知矣市為之罷舂以之輟惠愛之
結深古今之感一盖為仁由已而遺德在人者其若是
乎郡中士大夫與門生故吏聚族而議譔德是以刻石
立紀彼鮦陽之陋墮淚成碑此峴山之績(集作銘)曰
英英靳公宣哲秉彛為我髦士作人元龜倜儻大節磊
落瑰詞人亦有言天實資之御史直繩郎官高遷選動
必兼能皆再踐紏逷(集作遏)邦慝彌綸事典遂及我人化
流樊沔激勵素風抑揚善政約已為法急人所病物固
推誠事匪忘敬感被于下仁明在詠舉德不鮮涉道載
深穆然清風莫其遺音靳公既沒厥跡可尋勒石是圖
以慰甿心
唐濟州刺史裴公德政頌孫逖
昔太公之理齊也尊賢知尚有功泱泱大風千載不泯
石慶古之良相也臨淄社焉于公古之良吏曹也東海
祠焉裴公今之良太守也濟北頌焉今古一揆謂之齊
志苟非其人名不偽立君子是以知裴公之為政有異
能矣初公以甲子歲秋八月蒞於是邦祗遹明命弘敷
令典教之誨之養之育之俾夫闔境之内靡清風漸膏
雨醉純德飽話言若卜筮之是孚如草木之允殖用克
畏慕外于大繇其明年也皇帝東廵狩至岱宗自洛及
充於皇時邁雷轂萬乘雲旗千里供帳於東道者凡十
有六州焉大或數圻次或萬井中産者輕幣膏粱者倍
征方事之殷猶懼不給茲郡徧小實難圖也公淵然深
識卓然遠謀擇利而行慮善以動西自于陽臺(一無此字)榖
東盡于良清造舟為三橋置騎為馬驛闢野為西頃除
道為九逵或緫或秸或薪或槱或饔或餼或糧或糗㸑
之踖踖積之栗栗其崇如牖其比如櫛皆先之以方略
繼之以生聚因吏禄之竒贏雜官用之餘羡通變合度
豐省中程編戶之民秋毫勿興繇是邑無征(一作征徵)令鄉
無歛法賈不利於乘急農不傷於甚賤且狎其野而安
其業人所謂勤而不得(疑作德)施而弗費雖小必濟不亦
宜乎抑又聞之居簡則易於德綏處煩則難於柔克大
抵皆是其誰不然公始自知供迨於卒業不鞭一卒不
貫一吏繩責勿用鐫譙無施禮以生其恭悅以盡其力
役不冄令事無後期雖子文治兵之舉叔敖城拆(左傳作城)
(圻)之政類能比德曷足稱多洎鑾輿反旆旌别淑慝監
頓使劉日正勸農使盧怡並奏公理行第一議者以為
當矣其三年秋大水河堤壊决諸郡有聞皆俟詔到莫
敢興役害既滋甚功無已時公以為執事諉上者非至
公之法也便文自營者非盡忠之計也亦既成奏因而
發卒播告厥指率籲於人荷鍤者襁屬負畚者麏至從
公于邁祁祁如雲公俯臨决河躬自護作雨不張盖塵
不振衣饋不致鮮寢不處館蔬食以同其烹餁野次以
同(一作均)其燥濕板築競勤鼛鼓弗勝克鞏而成匪亟而
速以浹辰之役興百倍之利澹(一作减)災革弊人到于今
頼焉古之所謂敏則有功豈虚言矣公之方在河上也
有執訊者傳詔命公為宣州刺史公悼其功之不成且
懼人之休怠未即宣布周之密之公撫廵如初食(疑)厲
不輟及提役既畢國人皆賀公於是解印出次啟籥見
書莫不瞿然而駭曰不虞公去之速也嗚呼曷歸乎乃
大哭既而幢棨就國千旟首途野有輟耕巷無服馬男
女以辨號泣相望或觴于郊或餞于境扶服遮道汍瀾
駐車莫肯旋歸殆過信宿(一作歸)夫所居人富所去見思
前史以為有德(一有讓字)君子之遺風猗嗟裴公盖有之矣
公名曜卿字煥之河東聞喜人祖某皇廟亳州鄼縣令
父守真皇朝成寧二州刺史贈晉州刺史又贈充州都
督偕受祉必大垂裕不朽彰徹簡冊布昭政(一作賭)聞其
緒業有如此者公之昆友故冀州刺史子餘等六人俱
以儒行逹天下之人謂之六龍公之自出令屯田員外
郎韋述等七人俱以才名進天下之人謂之七子其族
姻有如此者公畢(疑作覃)訏有聲髫非克類公侯表於龜
筮詩禮成於小學八歲神童擢第則已殊於公路矣下
髦之後尤邃於文長安中則天首命有司考試調集之
士而第其詞之高下公以甲科授秘書省正字異其對
也睿宗之在藩邸精選寮属公為典籖兼掌文翰愛其
材也其文藝有如此者頃之遷國子主簿試詹事府丞
歴河南府事曹參軍拜考功員外郎除右司兵部二郎
中自長安令臨此郡自宣城守改授冀州翁歸為政不
移於故跡延夀理人亟登於高第入拜戶部侍郎今為
左庶子其閥閱有如此者若乃邁德由已全誠自衷出
入孝悌周旋禮樂幅利以儉葆光以和仁而有剛直而
不倨微妙析理入於無間清明開物周於有象享茲具
美可謂大賢其庇身也弘矣其所憑也厚矣詩曰布政
優優百禄是遒又曰君子萬年介爾景福夫如是欲辭
福禄其可得乎方當彌綸帝績豈徒潤色吏事而已盧
縣父老某乙等懷公之惠不可弭忘思欲銘德頌美計
功稱伐以予國之史臣也學於春秋褒貶之義乃因邑
子校書郎衛憑假詞不能徵拙於我事則詳實言多遺
恨著循吏之傳願守文翁述馬野之詩慙非史克詞曰
瞻彼濟矣湜湜其沚有斐君子令聞不已帝省其方和
鑾央央務穡布常駿惠于王我隄既溢我民既恤成之
不日有始有卒黃髮番番飲公之和矢之不多維以遂
歌
唐故幽州都督河北節度使燕國文貞張公遺
愛頌(并序)
有唐開府儀同三司行尚書左丞贈太師燕國文貞公
諱說字道濟張氏聖文神武皇帝佐命之臣也開元六
祀宅于幽朔及公既殁御撰豐碑以為用公於是邦當
革弊之舉訊彼故老徵於前事有以見聖人之情見於
辭矣夫㴾碣之北有山戎焉乍臣乍驕或息或縱鎮之
以大府府有都督威之以大軍軍有節度二者之任萬
邦之屏彌縫其闕必在宗臣曩者天冊之初王尚書不
反命則我天后以納言狄公頌之先天之際孫將軍不
振旅則我睿宗以太尉宋公為之洎陘口之役薛公小
衂後數稔傷痍未平易置諸將少有稱者則我皇帝注
意於文貞公社稷之固生民之傑伊昔徇節未嘗顧身
面折二豎辯邪正於君側首謀四凶决安危於天下勇
於義力於忠雖有賁育不能奪已自受命處此聲振殊
俗終公之代不敢近邊聖人金城其在是矣先是公之
未至也軍實耗斁邊儲匱少帑藏乏中人之産革車無
百駟之羣將欲豐之不其難也公問以謠俗因而化之
命□人採銅於黃山使興鼔鑄之利命杼人斬木於燕
岳使通林麓之財命圉人市駿於兩蕃使頒質馬之政
命廪人搜粟於塞下使循平糴之法物有其官官瞻其
事如川之至以莫不增一年而財用肅給二年而蓄聚
饒羡軍聲武備百倍於往時矣猶以為不一勞者不久
逸不暫費者不永寧既庶且富人可用也於是塹山澤
起亭障塞鷄鳴之阨守阜陵之衝遮大厦之路距盧龍
之口延袤千里横絶一方以順天地之心且為華夷之
限命下之日脩塞之後人到于今頼焉夫戎狄遠却暴
禁矣貨食滋至財豐矣封守以固人安矣師徒不勞兵
戢矣武有七德我其四焉坐致必勝之道以銷未形之
患是公之深計遠慮所致也初公之大用實以詞宗雖
亟持國鈞而未執兵柄及台揆中廢荆衡外牧上將復
(一有内字)由因以為將惟幽都克慎厥始惟大原克和厥中
惟朔方克成厥終三駕而時靡有争繇是復踐中樞之
任矣文武為憲斯之謂歟喬岳告成遂登仲虺之相金
華念舊仍遵尚父之師高朗令終固其宜也昔周有張
仲是稱孝友漢有留侯見推籌畫太守飛聲於朔野司
空邁績於西晉及公之貴世德其昌光于祖考則慶州
都督刑部尚書追孝於前烈友于兄弟則國子祭酒懷
州刺史致美於當代施于祚胤則兵部侍郎駙馬都尉
纉戎於後葉人臣尊寵舉集其門豈伊朱綸之盛方繼
緇衣之好辯其譜系范陽之大族也叙其封略燕國之
名都也徵其政理幽州之良牧也美數多矣斯人之德
與夫班伯之榮故郡買臣之驚守邸盖不侔矣薊縣父
老某乙等感之所致久而益思遠訴不才追書盛德徽
音已隔空悲梁木之歌碑頌獨存應墮峴山之淚仍係
辭曰聖出賢覩為師為輔大國宗文殊方畏武帝謂幽
朔人思鎮撫受命再贍聿来茲土謀猷既壯闕漏咸補
守固邦寧財豐人聚四牡既駕三邊無侮又何與文(疑作)
(之)玄衮及黼范陽宗邑燕垂守宇德被塞翁恩深召父
卓彼遺愛傳於終古貞石不塞(疑作騫)薊丘之下
唐故洪州刺史張公遺愛頌并序(集作唐太子賓客兼御史)
(大夫洪州刺史洪吉八州都防禦觀察處置使平原郡開國公張公遺愛頌)
獨孤及
北斗魁戴匡六星曰文昌宫其三曰貴相聖人法天建
官作為台司以左右民於是乎有敬敷五教平章百姓
之職居之者下代天工上應星宿其或一麾出守八命
作牧内為吉甫外為方叔弘道利物其政一也惟唐七
世皇帝誅羿澆纂舊服得柱石之臣曰平原張公諱鎬
字從周秉中庸之德含光大之量輟耕隴畆為唐臯䕫
推轂於河南樹風于荆門作賓銅樓登侍禁掖牧撫人
半歲洪州再稔鰥寡不侮神人咸若慈惠之政洽于百
城享夀六十有一歲在癸卯七月壬寅薨于位夫德之
被物也厚則物之興感也至故公之捐館自九江至於
敷淺原南暨於梅嶺東臻于閩徼而蚩蚩之民靡幼靡
艾泣涕乎遺風悽愴乎棠陰懇懇乎若求而不得企而
不及也僉曰平原其可謂盛德也已子惠困窮俾富而
庶若解衣衣我輟食食我棄我往其(集作矣)誰育我矣逝
矣遠矣音徽沫矣吾儕小人嗚呼疇依盍詠歌之刻諸
金石秋八月既殯耆老(集作夀)吉州安福縣丞鄧林(集作琳)
玉等一百一十(集作十有)五人乃率籲衆慼謀及故吏從事
州長縣尹虎賁亞旅鄉老(二字集作卿)大夫相與稽乎陳迹
建頌表德用廣留侯之世家紀子産之遺愛禮也公曾
祖曰善見位朝議大夫越州司馬司馬生武定任荆州
都督府戶曹參軍戶曹生知古官止代州司馬(二字集作司功)
(參軍)廣德元年贈太子少傅自司馬至少傅世以儒顯天
鍾美於其後嗣四世而生平原燕頷(集作河目)犀額山立玉
色森然若大厦棟梁清廟祭器該綜六學大抵以周易
為師將觀(集作探)化元耻觀朵頥隐居南山盖三十朞天
寶十四年(集作祀)始褐衣召見凡用捨繫于(集作乎)才行止
牽乎時當無為無事即詔(二字集作則)許由善卷各得安其
節及人思俾乂則黃公角里不能逃其(集作於)用勢使然
也繇是一命左拾遺再命右補闕脩國史三命侍御史
四諫議大夫五命中書侍郎同中書門下平章事起布
衣二年(集作歲)綰相印佐王業明敡之盛耀動古今(一作今古)
于時至德二載也天子(集作王)方以復夏之師蒐于岐陽
三河之人左袵是懼公入叙百揆出分二陜帥東諸侯
之兵收復宋鄭誅後至者以懲不恪安危之機懸於方
寸方將董正東夏懷柔山戎會帝咨百工曰有能典朕
荆楚俾姦宄不作予惟克邁乃訓於是拜公荆州大都
督府長史明年元良肇建上曰疇若予樂正父師之職
汝作賓客卒調護太子嘉言惟允於是授太子賓客上
思夙夜出納言語侍從之臣命公作散騎常侍會鍾陵
鄱陽之間人咨難食上又曰命汝作州伯緫十聫之任
俾余無虞惟爾(集作汝)賢於是有洪州之拜粤寶應元年
冬十月公朝服受命至自臨川彰善用明瘴惡用威一
法度用信布愷悌用德慰薦掾吏勞俫鰥寡化以公廉
扇以禮讓煦而嫗之使自得清而靜之使自定於是豪
民猾吏革面歛手家有忠信人懷孝弟暢於事業布於
風俗浹於人心被於歌詠是歲也二吳饑人(集作民)相食
勵(集作厲)鬼出行札喪毒痡淮湖之境骼胔成岳而我倉
如陵我民孔阜犬牙之境疵癘不作(集作入)災不勝德也
臨海賊袁晁狃于會稽之役侵我東鄙江介大恐民斯
繹騷公命左軍屯上饒之隘塞常山之口斬其搪突者
三千餘人(集作級)自是姦黨散落不敢南向而射(英華以射字為)
(句是集本連下文邦字非諸郡恐非)邦人安焉羣舒(集作書成)賊帥揚昭(集作招非)
憑蜂聚之衆殺同安郡劉秋子(集作狄)以叛師潰而奔犯
我疆場公覆而取之懸其首于五逹之衢凶徒殱焉沈
千乘(集本書唐作載)者新安大豪結權剽之黨為之囊槖用(集作)
(弄)兵潢地虔劉我民桴鼓之聲相聞郡國二千石不能
禁公命次將斬之以徇鋤其根株俾無遺類新安民庶
室家相慶江干清焉振六條之宏綱開布大信從善如
流視民如赤子克已推誠以百姓心為心飲之以和俾
服從教化輕剽啙窳奪攘矯虔之俗罔或干于政憀
悴(集作牙口牙切恐懼也)蹇亟苛察繳繞之吏不能見其巧哀敬
明庶期于無訟德政行焉眘選乃僚必國之良有若傳
陵崔賁昌黎韓洄趙郡李惟岳北海王士華河間邢宙河
東裴孝智隴西李道皆卿才也以嘉言碩畫參公軍事
澄清之内無濁流審克之下無冤民淑德(集作忒)旌焉公
之解短褐而拖國章也十有一年矣雖匪躬之故宣力
不暇而滄州願言未始弭忘每曰少伯子房吾之師也
累乞骸骨將角巾故山朝廷方虚三老五更之員(集作位)
待公而備書未及下而公薨焉嗚呼哀哉裒(集作哀)德之
盛典退身之正志享(集作嚮)用之遐福三者俱未從人欲
斯可以歎矣惟公出將入相文武為憲讜言成略藏在
冊府代莫得而聞也今採其德刑禮義之善利物者頌
之于石慰彼墮淚者之心焉爾其文曰純粹之氣升于
星辰降為賢人皇王得之以釐百工以隲下民九江之
南五品不遜百姓不親平原来思(集作斯)遵(集作道)之以德
俾民化淳寬厚以寧(集作清淨)清淨飭躬帥先是動(集作師先是餙)
(躬訓是勤)猛獸不噬夜犬不吠豐年来臻藹藹令德家有膏
雨戶有陽春牧我苦晩(集作慕)棄我若新(集作若□)實天不仁
南州寥寥東山依依德音若存千載之後魂魄登此頌
聲不泯
唐故開府儀同三司試太常卿懷州刺史贈太
子少傅楊公遺愛頌(并序)
皇帝嗣位二載河南得賢二千石曰猗氏楊承仙者剛
毅公廉仁民愛物起鼙鼓間為唐循吏天性(集作生)貞方
非有經術潤飾推誠御衆以身帥先民用不擾政是以
茂于時王師始平河北而覃懷纔歸于我大軍(集作兵)之
後城郭為墟相國凉公拔公于戎馬之上表為刺史俾
慰安斯民(集作人)公既至則吊其瘡痍為剪荆棘省事節
用寬其征而均其力然后濬决古溝引丹水以溉田田
之汗莱遂為沃野衣食河内數千萬口流人襁負不召
自至如歸市焉鰥煢無告不能自耕者貸首種與農器
而教道之視五榖所宜督其程課勞来不怠使人(集作民)
無不咸返其本每循行屬縣問所疾痛時其饑飽心為
慘怛如身之恤臂指慈母之視幼子也性嚴不殘而恭
於奉法訓軍以律禁暴必肅有抵刑者雖拔葵把(集作犯)
禾殺之無赦由是兵不為盗猛獸不食人河内之犬無
夜吠者人人得敦其業而厚其生上竒其能以璽書勞
勉封弘農郡公邑二千戶拜其男銳河南府參軍方倚
以牧民(集作人)民(集無此字)不遐其福大歷二年八月六日公
薨于州春秋四十四皇帝悼惜詔曰軍興以来列郡凋
耗二千石少能以政(集作教)化稱者唯承仙苦心精力惠
此一州家給而知禮節氣和而無災害三年有成表課
第一賢守既歿誰其嗣之可贈太子少傅好事者譔公
景行謂公清直彊力能勤其官百城之州三軍之帥可
使居其任重(集作量)不期(集作極)而殁惜哉初岐國公魯炅
之守襄(集作攘)鄧也公為新軍佐敢冒(集作殊)死督戰奮士
卒先藺(集有矢字)石亂中敗面滅鼻而不言病卒以是挫敵
軍中服其義勇及凉公秉鉞公(集作而)委質焉前後保河
陽守高平安潞鎮鄴董戎壺口戮力危機之中賈勇倉
卒之間唯盡敵是求嘗不(集作未嘗)顧身元戎頼之卒集大
勲由是歴羽林金吾光禄殿中由光禄大夫加開府儀
同三司試太常卿而後至於是州也公嘗表請歸葬途
由於洛陽人聞楊懷州之至也環而觀之及其還也懷
人數千湏于路其亡也闔境相吊童子不巷歌凡立誠
應物者信不足則行失(集作不信)餙智沽名者實不足則名
喪若楊公者非仁必由已而誠在言前則不能使千萬
人悅之之速如是某官某耆夀等願復攀公之朱轓望
公之清揚而靡因也故立石為碑以慰後人思其詞曰
(六律集作彼永思云)
吳公文翁遭時無危因而綏之其績易施公之来思(集作)
(斯)大盗始夷師旅饑饉因(集作丁)于斯時頑民反側比屋
流離飲公醇仁而忘怨咨饑者得食寒者得衣豈知典
謀以吏為師豈必法令信則不欺功倍古人愛及煢婺
宜從古欲(集作人)俾夀無期嗚呼不傭捨我曷歸公俾我
活何以報之我思公兮泣淚此碑
平原公遺德頌李華
維上帝降靈為賢弼我大邦鈞明說望恊期陳謨仗鉞
出師丕赫厥勛大君以距嶺緣湖八州之域天下震擾
此邦全寧内輔宗師外飫軍旅咽頥荆越鍾以眷右乃
命平原賓護東宫而尊大之師長邦憲肅清華夷朱旂
暢轂平原戾止秋霜伊何視我直方春雨伊何弘我愷
悌公張氏諱鎬字從周河内儒家時賢薦讓詔書徵起
三年之間位登將相吉甫方叔平原兼之間歲臨海往
(疑)頑覆浙左滔上饒灊皖寇徒戕害長吏潜逼鍾陵宜
春盜帥家兵遍山吏不敢問人愁苦之公默麾偏師勿
駭吾人無聲無色羣兇梟夷下遂其順上遂其仁咸曰
不有平原遑恤吾身平原之政以類而舉是邦胡冤公
薨於鎮八州文武吏人老幼途哭家祭不能舉首夫山
傾川竭未為成災大臣盛德捨榮即哀災之大者刻頌
之義發乎心播乎聲施事為教感哀為德公故吏侍御
史博陵崔賁文明殿中侍御史昌黎韓洄幼深監察御
史趙郡李惟岳謨道大理寺丞王士華子秀刑部尚書
員外郎袁州刺史張澹惟清袁州别駕吳郡陸調牧臣
及耆夀袁維清彭正運施希是李開雲百姓彭伋潘玉
等一十二人咨余為頌撫石而泣故其詞也哀皇矣明
皇求公于野官在諫省將鋤悖兇謂公有勛庸授公肅
宗納為輔翼專征獯戎或蹇或通易簡昭融帝命平原
八州隄封深湖大江宣布睿德淳此下國蕩除妖賊安
其父子爰及家室時萬時億山川出雲生此元臣獻歲
發春三靈化醇今則逝矣南方愁辛嗚呼平原如其仁
如其仁
文苑英華卷七百七十五
