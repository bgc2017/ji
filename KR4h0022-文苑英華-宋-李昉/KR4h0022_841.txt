文苑英華卷八百四十二宋李昉等編
誄一
北齊盧紀室誄一首梁度支尚書陸君誄一首
從子永寧令謙誄一首隋秦孝王誄一首
盧紀室誄盧思道
齊正統二年秋七月司徒記室參軍事永安鄉男范陽
盧詢祖卒先民有言惟德可久抑又聞之惟名為夀爾
之無禄沒而不朽乃援弱翰告哀哀友遂作誄曰
皇虚𦕈邈師緒蟬聮大儒漢世名公魏年司徒藹藹撫
翼冲天尚書亹亹亦稱象賢若人擢(一作挺)秀絶後光前
發榮隨浦韞耀春田爰在弱齡孤根回立内無怙恃外
寡朋執行有餘力藝無不習善價斯待香名允集下學
上逹鑚幽洞微九流百氏異軫同歸文成鐘律韻響珠
璣麗詞泉涌壯思雲飛雄州擢第言割其楚我實褎然
觀國而舉自茲不調多歴年所游泳儒玄從容嘿語納
扵大麓崇建府朝八紘所掩車乘翹翹我有明德乃應
嘉招超自幕下来儀鳳條應徐並轍潘顧齊鑣聲華簮
帶譽動朋僚逖矣江隂承風請朔莊生喻指季子觀樂
立朝所寄俊才優學懸河自口靈珠在握乃參軍事仍
贊中鉉大冲所縻德施攸踐同推麗則俱謝蟲篆何才
之高何位之鮮天下士也宜享多福豹變其文鴻漸扵
陸神之聽之于何不淑營魄遂往音儀在目嗚呼哀哉
昔余與子分重契深譬諸投漆如彼斷金余慕大隠子
惟陸沉等趨(一作超)宫閣並綴衣簮春臺共踐秋水偕臨
還馬齊轡出盖連隂良書濁酒永嘯長吟美言俱贊闕
行同箴娛樂未幾險阻相尋忻既無極憂亦難任云胡
不弔亡我知音百年已矣萬事傷心嗚呼哀哉亭伯君
山並嗟湮滅荀粲王夀同悲夭折蘭菊無墜鐘鼓不絶
之子云亡何愧前烈靈衣襲几奠酒盈杯故庭飛籜虚
悵凝埃僕流離而涕泗驂顧慕以遲迴出南陽之舊道
掩北邙之夜臺趙卿之銘巳勒滕公之隴未開臨象設
而不面詎幽魂之可来嗚呼哀哉
梁故度支尚書陸君誄江總
君諱襄字師卿吳人也祖惠徹宋車騎府法曹行參軍
父閑揚州别駕齊永元紹歷蕭遥光謀反伏誅閑以州
職(一作端)見害子絳共日并命忠孝之道萃此一門襄時
年十四號毁殆滅布衣蔬食終扵身世起家著作佐郎
出為永寧縣令累遷臨川王廬陵王法曹外兵記室入
為太子洗馬掌管記中書舍人管記如故為丹陽尹丞
俄遷太子庶子掌管記揚州治中太子家令領國子博
士管記如故丁母顧夫人憂廬乎墓所服闋又從家令
轉中庶子並掌管記遷中散大夫金華宫家令出為鄱
陽内史除尚書吏部郎秘書監領揚州大中正度支
尚書太清二年三月京師傾覆君竄迹還鄉吳民陸黯
起義民攻郡擾攘之際憂憤而終春秋七十有二余避
世河滸暫之吳國百舍不容千里無饋陸公國士之眷
惠好之深朝同飦粥夕共瓢飲契闊晤言流連晦朔日
月逝矣懷古何忘臨哀能誄久願摇筆時事屯邅不遑
削藁梁季適越未戢干戈世人仕累為物所役杼軸扵
懷四十餘載隋開皇九年扵長安致仕懸車巳洎就木
幾何但東海成田南寇永縶龜山更促空想吹笛之哀
馬角徒生絶望通波之水嗚呼哀哉攬涕操觚乃為誄
曰
媯苗碩茂完裔繁昌賓門穆穆筮仕鏘鏘食采命氏遐
哉陸鄉四昇臺省八辟賢良分柯振葉令聞令望玄蕤
朱鞸翠弁金鐺流聲世祀列讃祠堂别駕貞烈志存名
教捐生徇(一作報)主知死不撓暉映泉壤痛此忠孝扵鑠
夫子積德累仁韜光戢耀隠璞含真居哀能痛至情通
神淚枯壠樹哀感馴禽永慟家禍長號不辰玄黃絶睇
蔬布終身心符屈婞(離騷婞直以亡身或作是非)室等原貧分甘共
感内族外婣求之今古斯為異人月下奏章螢前讀史
給紙蘭臺觀書洛市強學待問潤身為已結髮濯纓登
朝入仕昂昂逸驥逐日千里宛宛長離陵江迅起枳棘
栖鳳化行乳雉平臺累陟石扇暫履跧(一作雌)伏不競棼
絲自理倚席無譏師訓胄子驥足時務俊民斯俟秋實
選能春華備美思媚儲后遊息承華書記策擢爵命增
加彈碁擊筑沉李浮瓜追隨飛盖侍從鳴笳二儀迴幹
四氣淹賖離景遽沉前星奄滅撫巳惟舊懷恩守節昔
荷故臣攀號聲折登高能賦大夫就列金華式肇更奉
清切修竹貞松含霜抱雪下車軒日(一作月)求瘼康時良
辰坐嘯朗夜卧治懸魚化静佩犢去思廣弘條教精察
毫釐典選搜揚操刀密勿(一作没)不紊朱紫傍無請謁秘
署學林得人超忽延閣緗素校文遺闕上妙鉛槧譽成
碁月鴈行攸序龍作(疑)簡才讓珠不拜賜劒恩來帝曰
俞往爾行兼該金城失險玉弩流灾年臻几杖病息草
莱世故天禍臣悲主辱露盡朝陽風驚夜燭黃鵠超遥
白駒何促事廹歸魂依然啟足悠悠世路辛苦難虞尋戈
滿道暴骨交衢家無半菽地絶飛芻念君桑梓零落凋
枯傷君并邑子戾﨑嶇喪亂絶卜葵藿荒蕪凄凉故友
擗摽遺孤臨穴外野撫棺窮途嗚呼哀哉為善豈懼修
名難假德履中和道周文雅不朽之迹非謂泉下亹亹
清名(一作風)泠泠獨寫嗚呼哀哉
從子永寧令謙誄王僧孺
余之從子謙字幼光以昭陽紀歲蕤賓旅月啓足閩隅
暝目泉岫是殱才子實喪俊民若其孝親睦友故非天
墮地出異才絶學如有鬼告神授玉懷瑕而可指桂含
蠧其取傷孰與九德彰扵造次百行動為表徵(一作綴)吐
論含毫宣赴鐘琯標心用巳懸符矩艧(疑作□)惠響棲道
(一作悽悽)清心可鏡和而靡屈簡而周爽邃若凝雲潔如止
水無慙座右不愧屋漏蒼苔繞路素塵滿席蕭索庭戸
靡事鮮明沉淪典籍將絶弔賀室如夏甫狀等安有所
累清塵(一作安其所有清塵)惟不能忘懷藝而巳斯美宜久宜長
而驥騄之步中行鸞鷟之趐未矯一歸寥廓長反虚無
雖東隅再暝(一作冉冉)鉗丙之御無及北顧相望隸首之數
不盡而恒化非常人所不免况風雲萬里間此山川客
思故鄉次房之念何極輕棺反蜀允南之思可知而魂
兮𦕈𦕈扁舟靡靡生人之望巳冥死歸(一作父)之期又阻
痛心傷目豈伊一事無以少寄辛傷故復誄之云爾
昭昭洪胄映策光書違嬴避項從衛遷徐基忠踐孝抱
約懷虚有顯而默匪屈伊舒如茲邴魏譬彼董疎入登
高闕出啓精廬瞻星畫野望閫推車履仁不匱蹈道有
餘九世盛矣七葉光諸往弼睿主來傅英儲峨峨三祖
羅室並居前瞻紫闕傍望白渠高軒霞被四馬龍櫨(疑作)
(攎)温温司武皎皎秘書義高松竹價重璠璵元昆世父
重規疊矩容與學丘徘徊詞府青紫巳拾大夫斯取盛
藩往相名畿來撫暉光不巳驚生之子謖謖萬尋昂昂
千里實鳳靡雜真龍非似均情蘧寗得意莊李室有虚
白門無囂滓遺心沮勸忘懷愠喜貧靡斯攝(疑作懾)賦(疑作)
(富)其無耻險而不峭方而能理德有潤身學斯為巳逸
羽難集孤峯易峙南邁瑶琨西踰杞梓人亦有言名為
實使譽傾邦國價騫州里崇蘭自芳珏玉自光汪汪巨
壑曖曖重墻靡造靡請不迎不將久而愈敬狎而愈莊
即無矯資(一作即斯無矯)此有循常默非蓄短顯弗用長豈伊
墜岸如彼懸梁惟學已聚待問則強偏在三箧兼下五
行亦税其巾于彼王吏如龍宫楚有斯内侍藴此上才
安茲下位儲扉始闢傳府初開爾其戾止辟彼昔才從
斯簡帝仍此追陪何以(闕)自茲翰飛傍佐戎列來攝
儒衣儒衣濟濟訪對斯歸是義罔惑惟禮無違悠悠越
障决决閩海薄言銅墨蒲密斯在孰云識吏政均舊宰
循猛是兼絃韋無怠補袍方服治情莫改增貲匪課歸
民自倍十郡為則百城斯採化日未逄政稱異等斯痛
斯傷喪善殱良妖同武擔疾甚清漳闔棺陋邑掩櫬蕪
鄉嗚呼哀哉𦕈𦕈輕艫悠漫長途(一作悠悠漫途)風生閶闔日
去昆吾空歸故國寧識舊都水鳴秋鶴岸集寒烏寒不
夜哭惟獨呱呱茫茫大塊杳杳玄墟嗚呼哀哉伊吾與
爾大别惟名肥泉猶接瓜瓞未輕義雖子道思(一作恩)實
友生歡憂共日險泰均情如菊有芬如蘭有薰别唯慕
類居實有羣盡日持論遥夜披文漸漬羲老祖述淵雲
惟昏及旦自旭徂曛人道實難譬彼徂湍驅車崤嶝執
手河干三川縈薄七嶺悠漫自茲不見心譬迴瀾歲佇
會面日望音翰歡無一緒悲有萬端濛隂遽戢扶景易
殘即斯大暮為此一棺山足難曉壟首易寒秋蟲相呌
暮羽来搏宿草行没宰樹方攅昭塗長巳(疑)大夜斯安
孰知冥默徒此汍瀾嗚呼哀哉
隋秦孝王誄隋煬帝
維開皇二十年六月二十日丁丑上柱國秦孝王薨于
仁夀嗚呼哀哉八元八凱濟濟虞則周南召南赫赫周
國扵穆孝王紹彼(一作慈)明德天實喪予殱我剛克嗚呼
哀哉如何上靈降此災否國喪宗臣家已千里嗚呼哀
哉爰初不豫冕旒視疾及至大漸停鑾駐蹕親臨屬纊
俯觀徹瑟感動皇情痛深慈膝一辭明世千秋長羃如
何綿綿終古仲秋卜宅將歸泉戸梁山之陽永寧后土
嗚呼哀哉余寡兄弟愛篤彌深奄然零落痛體傷心嗚
呼哀哉追悼無及永分古今神雖虚翳(一作神靈虚翳)徽聲靡
替誄王德音貽千百世乃作誄曰
皇隋啓運應天順民保茲七百静彼四隣利建宗子藩
屏懿親孝王惟允俾侯于秦爰自聖章天性誠愿色養
烝烝孝立名建恭近扵禮耻辱斯遠嘉之弗忘懼而無
怨孝悌之至通扵神明温温居德肅肅厲精恭敬表志
退讓為情韡此棠棣敦斯鶺鴒仲稱令弟叔曰仁兄猗
歟我弟好學無替九流日修三餘卒歲琴臺夜開書帷
晝閉聰敏若神雄辯無滯妙矣聲律明哉龜筮玄象風
角扵焉及睿允文允武多才多藝惟善惟樂為仁為惠
天挺出羣英圖命世欽若孝王容止堂堂振鷺將集鳳
雛斯翔人之領袖國之輝光輝光伊何肅肅翼翼義以
處身仁以經國明燭縶符財成淵塞靖恭爾位好是正
直令聞令望無反無側皇枝(闕)
盤古維城東京舊都河南殷博惟我哲王行臺惟寞飛
轡崤凾褰帳伊洛德被汝墳仁行鞏亳西秦右地實賴
英雄寔惟王化(一作匪他)乃即龜蒙惠和布澤易俗移風亹
亹孝王仁而能斷德敷大國有符公旦移鎮樊征述職
江漢地接寇讐稜威靖難文德招遠懷勞伐叛暫輟外
藩入侍天軒典茲戎衛仍居納言寶劒横曜豐貂尤温
周衛清切敷奏便繁獻替惟允禁旅斯敦偽陳不恭軼
我炎鄙王赫斯振將清江涘圖斯元帥難全其備惟我
孝王膺茲無愧恭行天討受脤建旗申威鄂渚鞠旅江
湄軍容﨣﨣逋醜&KR0008;&KR0008;(一作纍纍)雲陳不布高城靡持泥首
銜璧請命于台兵不血刃野無横屍善戰不陣我弟于
兹金陵戡定飲至京師廣陵淮海一都之會牧彼頑民
作相于外時雨隨車棠隂逐盖惟晉太原寄隆望大表
裏山河要衡襟帶東自維揚(一作揚越)迴旌轉旆善政廉平
扵斯為最胡虜畏威氓黎荷賴𤇺火戎馬俱清邊界寒
暑失御庸(一作痛)衛弗開言旋京邸去彼叢臺扈駕仁夀
撫席巖隈連綿藥餌歲去年来秀而不實禍極生灾天
胡不弔木壊山頽嗚呼哀哉至尊廢朝而悼傷皇后輟
膳而摧痛甚秦國之永辭劇梁武之長送昆弟哀哀而
日嗟僚友嗷嗷而悲慟嗚呼哀哉歎日月之不居何卜
遠之詎促旌旐飄颻而從風笳管酸嘶而響谷服馬顧
而不能行挽夫悲而不成曲霜霰落兮山谷寒木葉下
兮丘壟殘風颼飀而吟樹泉幽咽而悲湍離羣之獸絶
跡孤飛之鳥悲酸背離宫而東轉歴山邸而北度去甲
第之樓臺即荒田之丘墓昔時鳴鑾而戒途今日靈輀
而啓路臨朝謁之平衢永絶茲之一步儻若神而有靈
幾悲傷而留顧嗚呼哀哉棄永(一作白)日之昭昭襲長夜
之悠悠苦玄扄而無曉悲黃泉而永幽湮盛年扵萬古
阻壯志扵千秋嗚呼哀哉慟反哭扵秋季悲復歸扵故
地伊形遊而不遷何魂煢之空志嗚呼哀哉酒罇浮塵
兮獨滿琴絃含風兮自斷冥夜久其何期焉知歲月之
長短孝王與我體密情親孔懷之篤有踰常倫昊天何
酷哀哉哲人奈何吾弟先我長淪煩冤痛毒悲恨何陳
嗚呼哀哉痛母弟之同胞棄共被之寒郊豈止三荆之
變色非惟四鳥之分巢遽一朝而云逝曷何去而何止
形未捨目言猶在耳彼蒼者天子何甚矣嬛嬛(一作惸惸)友
于哀哀吾子痛當奈何痛當何巳想髣髴而不見猶盤
桓而佇立空撫膺而莫追抑飲淚而何及嗚呼哀哉嗟
地久而天長終倫彼(疑作淪沒)乎幽方徒春華而秋落不復
見我弟兮孝王何謝安之蔬食豈子路之喪亡獨端憂
而無(一作誰)告徒哽塞而追傷悲莫悲兮長别痛莫痛兮
終絶因悽愴以寫情慟人琴而永訣嗚呼哀哉
文苑英華卷八百四十二
