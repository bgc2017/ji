文苑英華卷二百五十三宋李昉等編
寄贈七
劉眘虚三首張光朝一首
邱為一首張謂四首
岑參五首包佶四首
包何一首李嘉祐六首
錢起七首賈至四首
張繼二首皇甫曾三首
郎士元四首皇甫冉二首
寄閻防(防時在終南山豐德寺讀書)劉眘虚
青冥南山口(文粹作清瞑南山色)君與緇錫隣深路入古寺亂花
隨暮春紛紛對寂寞往往落衣巾松色空照水經聲時
有人曉心復南望山遠情獨親應以修往業亦惟立此
身深林度空夜烟月資清真莫欲(文粹作歎)文明日彌年從
隠淪
暮秋揚子江寄孟浩然前人
木葉紛紛下東日凝烟霜山林相曉暮天海深清滄(一作)
(蒼)暝色况復久秋聲亦何長孤舟兼微月獨夜仍越鄊
寒笛對京口故人在襄陽詠思勞今夕江漢遥相望
寄江滔求孟六遺文前人
南望襄陽路思君情轉親偏知漢水廣應與孟家隣在
日貪為善昨來聞更貧相如有遺草一為問家人
荻塘西莊贈房元垂張光朝
門在荻塘西塘高何聯聮往來分地利遠近無閑田水
國信汙下霖霪即成川苗稼盡湮没兹鄉獨豐年家肥
待親懿人樂思管絃日晏始能起盥潄看厨烟醖酒寒
正熟養魚長食鮮黃昏鍾未鳴偃息早已眠何意久城
市寂寞邱中緣俛仰在顔色區區人事間憶昔炎漢時
乃知綺季賢静默不能仕養老終南山
湖中寄王侍御邱為
日日湖水上好登湖上樓終年不向郭過午始梳頭嘗
亦(一作自)愛杯酒得無相獻酬小僮能鱠鯉少妾事蓮舟
每有南海(一作浦)信仍期後月遊方春轉搖蕩孤嶼每淹
留騘馬真傲吏翛然無所求晨趨玉階下心許滄江流
少别如昨日何言經數秋應知方外事獨往非悠悠
寄李侍御張謂
柱下聞周史書中慰越吟近看三歲字遥見百年心價
以吹噓長恩從顧盼深不栽桃李樹何日得成隂
寄崔灃州前人
共襆臺郎被俱褰郡守帷罰金殊往日鳴玉幸同時五
馬来何晩雙魚贈已遲江頭望鄊月無夜不相思
贈喬林(此詩見三百四十卷)
杜侍御送貢物戱贈前人
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晩孤舟江上畏春寒
由来此貨稱難得多恐君王不忍看
寄左省杜拾遺甫岑參
聮步趨丹陛分曺限紫微曉隨天仗入夕(集作暮)惹御香
歸白髮悲花落青雲羡鳥飛聖朝無闕事自覺諫書稀
高宫(集作冠)谷口贈(集作招)鄭鄠前人
谷中來相訪空齋不見君澗花燃暮雨潭樹暖春雲門
逕稀人跡簷峯下鹿羣衣裳與枕席山靄綠氛氲
江夜宿龍吼灘臨眺思峨眉隱者兼寄幕中諸
公前人
官舍臨江口灘聲已慣聞水烟晴吐月山火夜燒雲且
欲尋方士無心戀使君思鄉那可住况復久離羣
客舍悲秋雨懷兩省舊遊呈幕中諸公
前人
三度為郎便白頭一從出守五經秋莫言聖主長不用
其那蒼生應未休人間歲月如流水客裏秋風今又起
不知心事向誰論江上蟬聲空滿耳
西蜀旅舍春歎寄朝中故人呈狄評事
前人
春與人相乖柳青頭轉白平生未得意攬鏡私自惜四
海猶未安一身無所適自從兵戈動遂覺天地窄功業
悲後時光隂難(一作歎)虚擲却為文章累幸有開濟策何
負當途人無心矜窘阨廻瞻後来者皆欲相轥轢起草
思南宫竒言憶西掖時危任舒卷身退知損益窮巷草
轉深閉門日將夕橋西暮雨黑籬外春江碧昨者始識
君相看俱是客聲華同道術世業通往昔早湏歸天階
不得安孔席吾先稅歸鞅舊國如咫尺
對酒贈故人包佶
扶起籬披菊霜輕喜重開醉中驚老去笑裏覺愁來月
送人無盡風吹浪不廻感時將有寄詩思澁難裁
近獲風癉(集作痺)之疾題寄所懷
前人
病夫將已矣無可答君恩衾枕同羈客圖書委外孫久
来從吏道常欲奉空門疾走機先息歌行力漸煩無醫
能却老有變是遊魂鳥宿還依伴蓬飄莫問根宿行齊
指馬觀境制心猿唯借南榮地清晨暫負暄
發襄陽後却寄公安人前人
揮涕(集作淚)送廻人將書報所親晩年多疾病中路有風
塵王粲頻徵楚君恩許入秦還同星火去馬上别江春
同李吏部伏日口號呈元庶子路中丞
前人
火炎逢六月金伏過三庚幾度衣裳汗(一作澣)誰家枕簟
清頒冰無下位裁扇有高名吏部還開甕殷勤二客情
(雜錄作卿)
寄楊侍御前人
一官何幸得同時十載無媒獨見遺今日不論腰下組
請君看取鬢邊絲
贈王八衢州李嘉祐
丹地偏相逐清江若有期腰金才子貴剖竹老人遲桂
檝閑迎客茶甌對說詩渚田分邑里山樹掛罘罳心静
無華髮人和似古時别君遠山去幽獨更應悲
晩發咸陽寄同院遺𥙷前人
征戰初休草又衰咸陽晩眺淚堪垂去路全無千里客
秋田不見五陵兒秦家故事隨流水漢代高墳對石碑
廻首青山獨不語羡君談笑萬年枝
暮春宜陽郡齋愁坐忽聞枉劉七侍御新詩因
以酬贈(集作答)前人
子規夜夜啼櫧葉遠道春來(一作逢春)半是愁芳草伴人還
易老落花隨水亦東流山臨睥睨恒多雨地接瀟湘畏
及秋唯羡君為周柱史手持黃紙到滄洲
晩發江寧道中呈嚴維前人
惆悵垂(集作遥)江路蕭條落日過蟬鳴獨樹急鴉向古城
多轉曲隨青嶂因高見白波潘生秋徑草嚴子意如何
仲夏江隂官舍寄裴長官(集作明府)
前人
萬室江邊次孤城對海安朝霞晴作雨濕氣夜(集作晩)生
寒苔色侵衣桁潮痕上井欄題詩寄(集作招)茂宰思爾欲
辭官
贈衛南長官赴任前人
吏曹難茂宰主意念疲人更事文犀節還過白馬津雲
間辭北闕樹裏出西秦為報陶明府裁書莫厭頻
闕下贈閻舍人錢起
二月黃鸚(集作鸝)飛上林春城紫禁晩隂隂(集作陌曉沉沉)長樂
鍾聲花外盡龍池柳色雨中深陽和不散窮途恨霄漢
長(集作常)懸捧日心獻賦十年猶未遇羞將白髮對華簮
晩秋寄王中丞袁員外(集作秋夜寄袁中丞王員外)
前人
一夕盈千念方知别者勞衰容難會面䰟夢暫(集作想)同
袍片月臨城早晴河度鴈高應憐蔣生逕秋露滿蓬蒿
獻歲初歸舊居酬皇甫侍郎見寄
前人
欲知愚谷好久别與春還鸎暖初歸樹雲晴却戀山石
田耕種少野客性情閑裘仲應難見殘陽且掩關
秋夜寄張韋二主簿前人
凉夜褰簾好輕風過月初碧空河漢(集作江色)淺紅葉落(集作)
(露)聲虛道阻(集作隔)天難問機忘世久(集作易)疎不知雙翠
鳳棲棘復何如
寄郢州郎使君士元前人
龍節知無事江城不掩扉詩傳過客遠書到故人稀坐
嘯看潮起行風(集作春)送鴈歸望舒三五夜思盡謝元暉
東臯早春寄元校書前人
禄微頼學稼歲起歸衡茅窮途戀明主耕桑迹(集作亦)近
郊夜来霽山雪陽氣動林稍萌蕙暖初吐春鳩鳴欲(集作)
(始)巢蓬莱頻入夢知子與(集作憶)貧交
雜言山中寄時校書前人
蓬莱紫氣(一作之子)温如玉唯予知爾陽春曲别来幾日芳
蓀綠百花滿眼不見君青山一望心(集作觴)斷續
自蜀奉冊命往朔方途中呈韋左相文部房尚
書門下崔侍郎賈至
胡羯亂中夏鸞輿忽南廵衣冠䧟戎寇狼狽隨風塵豳
公秉大節臨難不顧身激昂白刃前濺血下沾巾尚書
抱忠義歴險披荆榛扈從出劒門登翼岷江濱時望挹
侍郎公才標搢紳亭亭崑山玉皎皎無緇磷顧惟乏經
濟扞牧陪從臣永願雪會稽仗劒清咸秦太皇時内禪
神器付嗣君新命集舊邦至德被遠人捧冊自南服奉
誥趨北軍覲謁心載馳違離難重陳策馬出蜀山畏途
上緣雲飲啄叢箐間栖息虎(一作餓)豹群﨑嶇凌危棧惴
慄驚心神峭壁上嶔岑大江下沄沄皇風扇八極異類
懷深仁元兇誘熟(一作黠)虜肘腋生妖氛明主信英武威
聲赫殊隣誓師自朔方旗幟何繽紛鐵騎照白日旄頭
拂秋旻將来(一作俟)盪滄溟寧止蹴崑崙古来有迍難否
泰長相因夏康纉禹績(一作少康纉夏服)代祖復漢勲于役各
勤王馳驅拱紫宸豈惟太公望往昔逢周文誰謂三傑
才功業獨殊倫感此慰行邁無為歌苦辛
巴陵早春寄荆州崔司馬吏部閻功曹舍人
前人
謫君瀟湘渚再見洞庭秋極目連江漢西南浸斗牛滔
滔盪雲夢澹澹搖巴邱曠如臨渤澥窅疑造瀛洲君山
麗中波蒼翠長夜浮帝予去永久楚詞尚悲愁我同長
沙行時事加百憂登高望舊國胡馬滿東周宛葉遍蓬
蒿樊鄧無良疇獨攀青楓樹淚洒滄江流故人西掖寮
同扈岐陽蒐差池盡三點蹭蹬各南州相去雖地近不
得從之遊耿耿雲陽臺迢迢王粲樓跂子暮霞裏誰謂
無輕舟
閑居秋懷寄陽翟陸贊府封邱高少府
前人
今日霖雨霽颯然高舘凉秋風吹二毛烈士加慨慷憶
昔皇運初衆賢值龍驤解巾佐幕府脱劍昇明堂郁郁
被慶雲昭昭翼太陽鯨魚縱大壑鸑鷟鳴高岡信矣草
創時太階速賢良一言頓遭逢片善蒙恩光我生属聖
明感激切自彊﨑嶇郡邑權連蹇翰墨場天朝富英髦
多士如珪璋盛才溢下位蹇步徒猖狂閉門對群書几
案在我旁枕席想遠遊聊欲浮滄浪八月白露降玄蟬
號枯桑艤舟臨清川迢遰愁思(一作海)長我有同懷材(疑)
各在天一方離披不相見浩蕩隔兩鄉平生霞外期宿
昔共行藏豈無蓬莱樹歲晏空蒼蒼
巴陵寄李二戶部張十四禮部
前人
江南芳草初幕幕愁殺江南獨愁客秦中楊柳也應春
轉憶秦中相憶人萬里鸎花不相見登高一望淚霑巾
會稽秋晩奉呈于太守張繼
寂寂訟庭幽森森戟戶秋山光隠危堞湖色上高樓禹
穴探書罷天台作賦遊雲浮將越客歲晩共淹留
陸沉詩上禮部楊侍郎前人
調與時人背心將靜者論終年在(一作帝)城裏不識五侯
門
奉寄中書王舍人皇甫曾
腰金載筆謁承明至道安禪得此生西掖幾年綸綍貴
東山遥夜薜蘿情風傳漏刻星河曙月上梧桐雨露清
聖主好文誰為薦閉門空賦子虚成
寄劉員外前人
南憶新安郡千山帶夕陽斷猿知夜久秋草助江長鬢
髮應成素青松獨見蒼愛才稱漢主題柱待回鄉(一作劉郎)
寄張衆甫前人
悲風還舊浦雲嶺隔東田伏臘同鷄黍柴門閉雪天孤
村明夜火稚子候歸船靜者心將憶離心畏度年
寄鄭員外郎士元
暮蟬不可聽落葉詎堪聞自是悲秋客那能岐(一作此)路
分荒城背流水遠鴈入寒雲陶令東籬菊餘芳可贈君
寄李舒(一作送張南史)前人
雨餘深巷静獨酌送殘春車馬雖嫌僻鸎花不厭(一作棄)
貧蟲絲粘戶網鼠跡印床塵聞道山隂會(集作借問山陽會)如
今有幾人
此詩二百七十二卷重出今已削去注異同為一
作
贈萬生下第還吳前人
直道多不偶美才應息機㶚陵春欲暮雲海獨言歸為
客成白首入門嗟布衣蓴羹若可憶暫出掩柴扉
寄李袁州桑落酒兼六言贈人(疑)
前人
色比瓊漿猶嫩香同甘露仍春十年提携一斗遠寄瀟
湘故人
使至夀州淮路寄劉判官皇甫冉
榛草荒凉村落空驅馳卒歲亦何功蒹葭曙色蒼蒼遠
蟋蟀秋聲處處同鄊路遥知淮浦外故人多在楚雲東
日夕煙波那可道夀陽西去水無窮
寄(集作贈)韋司直前人
聞君感嘆二毛初舊友相依萬里餘烽戍有時驚暫定
甲兵無處可安居客来吳地星霜久家在平陵音信疎
昨夜春風還入戶登山臨水復(一作意)何如
文苑英華卷二百五十三
