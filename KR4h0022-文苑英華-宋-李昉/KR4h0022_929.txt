文苑英華卷九百三十宋李昉等編
職官三十八(縣令二丞尉附)
蜀州青城縣令達奚思敬碑一首
并州太原縣令路太一碑一首
瀛州河間縣丞崔漪碑一首
故洛陽尉贈朝散大夫馬府君碑一首
蜀州青城縣令達奚君神道碑員半千
粤以煌煌丹草非濟物之用而冊府書之粲粲白石豈
益國之器而史官紀之况乃六義基身四維成性風調
百里雨潤一方動植俟之以滋榮人倫資之以和樂使
仰之者若日月敬之者若神明畏之者若雷霆愛之者
若父母而可謂盛德湮滅無聞於後哉君諱思敬字安
儼河南洛陽人也若乃二星分北掩龍沙以居宗六月
圖南擅鵬溟以為大實(一作寶非)天命昌意啟我幽都帝(一作)
(宗)封始均天(一作代)雄弱水積六十七葉凡九十九姓豫
鄰之代分為諸國兄弟七人各統一部天倫之盛達奚
居上高祖遷洛有志諸華思變其風多改舊族故達奚
於後使姓奚焉周氏沿革復姓達奚氏矣自兹厥後可
略而言曾祖諱武字文朝為玉璧大將軍東道大行臺
十二將軍同華二州刺史雍州牧太師太傅太保鄭國
公諡曰桓于時齊氏跋扈於并鄴有遷鼎之宏志周人
經綸於關輔當運斗之有功(一作政)兩界交爭三軍遽及
攻守之術應變若神戰勝之方倉卒(闕)妙由是天臺八
柱分作宰牧之尊帝座三台命為師保之貴大父叡太
子左千牛尚輦直長時高臺漸傾曲池向平金玉滿堂
化為道德瑚璉入廟直接明神早露先霜不登爵秩昭
考諱孝茂皇朝滑州司兵參軍易州易縣令却負盧龍
之塞漢(疑作漁)陽之突騎成風前欵飛弧之門邯鄲之俠
客交亂君水火相濟文武兼施巨闕之前訟端自喪常
山之下符采生輝君則驪泉夜光虹巖朝彩籠雲罩月
之穎必由於尺蘖遵江及海之浪亦經於寸源叙用有
階莫或不踐總章中以仁勇校尉守左衛率府翊衛秩滿
以文藝優長簡入吏部後解褐承奉郎行幽州新平縣
尉雖時以為美心非所好故咫尺之間無因騁馬也秩
滿停家積年授徵展駿足未超(一作起)前路辭滿之後遂
以邱壑為心垂拱之初天命已改則天皇帝攝行君政
心遍區中採芳草於蘭澤省山苗於松澗迺留神陸沉
随方擢善二年授高陵縣主簿以舊德起也屬西蕃不
靜北方多難被奏充牙道行軍司兵事不獲以遂即戎
焉君設策請拔碎葉疎勒于闐安西四鎮皆知所計謀
存於我功在諸人授之加朝議郎行蒲州司法參軍事
既表裏山河股肱要壤用之惟器選擬為難君盤根錯
節等庖人之遊刃發伏摘奸同郢匠之揮斲紫宸迴顧
赤縣瞻風長安二年調補乾封丞矣(疑)蜀岷山井絡之
分帝以會昌梁州輿鬼之躔人為繁雜相如之宅無復
德音文翁之堂空餘陳跡人不見德年代以深舊稱難
理斯焉是頼四年授蜀州青城縣令以人望遷之君下
車布政推誠待物舉義壯忠貶惡除盜或謂曰不迺闊
乎君謂之曰前史有之舉有義者所以救貪汙無恥也
舉有行者所以救廢亂失道也舉廉讓者所以救分爭
也舉遜順者所以救横逆也舉質朴者所以救離弊也
舉惇厚者所以救賤賊也今若此皆有吾何已焉吾薄
劣實荷榮奬既承澆競之餘復當巧詐之盛若不憲章
古道祖述前修貞彼傾轍不遷其軌必也政成何望朞
月遂為明科例自形諸已以上善而包荒用中而禁暴
曾不晦朔闔境肅清剽狡潜散謠頌攸遠聲震錦城雙
流為之變色德充(集作重)錦里八郡以之易心屬七廟靈
長三光復道則天推位應天嚮明以加朝散大夫承國
慶也將謂魯恭才識坐入司空卓茂賢明行昇大傅豈
馳波易遠過隙難留遽沉連石之暉遂往懸碑之路神
龍二年八月二十七日終於長安之義寧坊私第也惟
春秋五十有九惟君少懷忠義以信分為冠冕長好急
難以然諾為爵邑天姿孝友率性冲和虞仲寧學高德
博而蒸嘗無主劉休涓帝室王門而禋祀不繼太夫人
隴西李氏將軍該之女有行業每以此歎之君夫人義
興縣君蔣氏則尚藥奉御豈之曾孫太子門郎義安之
女琴瑟友之同詠河洲之什蛟龍合矣共赴延平之津
景龍二年十月十六日終於義寧里春秋五十有一以
景龍三年三月十日合葬于咸陽之畢陌原禮也有第
二女道光柔順德備幽閒雖裁柳絮之篇未獻椒花之
頌適太原郭氏左衛武亭府别將長上如玉之妻墻宇
端肅風神爽邁温良日用忠孝生知束髮祈榮彈冠入
仕敢當仁於潘掾荷昔眷於戴侯爰託青烏方榮白鶴
南瞻渭水庶見儀天之橋北望荆山長標鎮地之固其
詞曰
龍司北溟鵬翻南海地鬱靈氣天降神宰奄有諸華遂
荒章亥抑推高祖正朔斯在兄弟之國七族攸昌親賢
胙土四姓斯光奚于陸穆衣冠紀綱西魏將末北齊竊
號太祖經綸玉璧是犒匪禁小賊用虞大盜累加垂(疑作)
(重)秩每贈優勞守禦功多鄭國是報昏明逓運陵谷成
災直長垂翼有美且偲青松藹藹白雲皚皚施於易縣
尉有楚才(一作惟楚有才)欽若惟君歴游華渚整翮理翰嘯倚
命侣風光融融靈青湑湑道以濟俗德以禦侮龍飛中
興明□上騰五方星聚六合雲蒸朝興斯炳大夫如陵
翼搏風而上征倚天衢而元亨風叩京兆之郡日薄長
安之域白鶴崇隴青烏相塋琬琰斯勒存沒為榮
并州太原縣令路公神道碑獨孤良弼
夫作德儲祉垂裕錫羡玄運之符也以爵聚貴顯親昭
孝國令之勸也然則道先於物者靈徵速功備於人者
恩典異參厥命數考其慶端至哉太原茂業斯在矣公
諱太一陽平臨青人也其先帝嚳高辛氏孫曰玄元有
功於唐堯封路中侯建德賜氏公即其後襲興圖紀才
不虚世迨於隋也曾祖襄位至上儀同三司大長秋令
文皇之建極大父文昇仕至左光禄大夫秦州刺史中
宗之紹復烈考元哲官至并州榆次縣令惇忠淑亮異
代同節公淵凝有志度合尋表心順性命體形格訓至
道可憐(疑)浮運可端造融理極得天地之全者也始年
八歲丁尊夫人艱自然崩毁異日不食既孤無(疑)睦幼
弟温慈誘最息更氣時務於勸誡者每推於教本舉以
誨人年十五讀老氏春秋精用所得不為虛學以先蔭
補太廟齊郎歴衛益齊三州司功參軍思其官會其要
雖决恒務有弘大猷所去之邦服其理尋擢授并州太
原縣令故相國河東公張嘉貞時典此郡以公諫納今
古風韻瓌朗嘗密謂所親曰雅通不隕今復見於斯人
由是有要託始不隔公禮之分矣其實為邑之政潔其
性源異氣齊和土壤可信出處語默無非教焉及秩滿
送歸之日老幼畢至瞻望嗟涕如去其親嗚呼運及世
期靈歸化本春秋五十七於歸途逆旅遘疾而終時開
元十三年八月十三日也夫人滎陽鄭氏始州臨津縣
令方喬之女禮部侍郎温琦之妺清顯裔考明閨訓經
理于内上則是亘故得叶議純賢誕昭後慶後公十載
而歿以開元二十三年合祔於京兆府萬年縣少陵原
從先塋禮也有子四人長曰兼之撫州司法參軍次曰
梁客蘇州海鹽縣令次曰羽客鄭州别駕咸該藴器藝
殂命下位季子兵部尚書冀國公贈尚書右僕射嗣恭
啟應前休挺傑弘表苞合文武為朝碩臣城朔方清嶺
表乾綱立西北之柱坤位正東南之極夙敷惠術實德
於人六專尚書再仗麾鉞於是建國命爵崇廟饗靈寶
應初始贈公同州刺史夫人滎陽郡太夫人今聖踐祚
遷贈左散騎常侍幽祿之恩照融上徹貴寵之位歴乎
兩朝弘密之行光宣二詔且夫體仁居貞含德自保大
道之宗也福流來胤克昌大業積善之應也貂冠具服
位光近列揚名之義也籩豆有序饗獻以時罔極之尊
也備兹懿典其可已焉建中三年夏五月孝孫前秘書
省著作郎應泊令弟懷州刺史恕前秘書省校書郎憑
天釁崩心血哀過性楚瘵匍匐旌樹先塋式遵無念用
彰不朽以良弼冀公幕府之舊見託書詞敢存實錄之
紀以成尊祖之業其詞曰
於祖太原貞表峩峩含為淵鑑發為中和大道有本至
聖匪磨雖求其約竟獲其多齔歲執喪自然知毁友慈
幼弟已外之己作則三語為天百里雅器虚融時髦所
為名全上德夀闋下寮後裔斯顯天監孔昭湛恩被壤
宜運登朝一命五馬再榮八貂東南之原歴世封交(疑)
重岡轉伏對闕蒼聳山色靡移松隂不動烈祖之碑孝
孫所奉
瀛州河間縣丞崔君神道碑張說
蛟龍蟠乎治無雲雨而不翔君子志乎道無運命而不
彰然則變化者是神靈之末富貴者非德行之本守其
真樂其分不其至矣世有人焉君諱漪字某博陵安平
人在唐為姜姓炎帝之孫也在周為崔氏齊侯之胤也
遥源長發洪河之水接於天層盤列秀太行之山拒於
海東觀所以美其文宗北州所以貴其清族魏冀州刺
史簡公諱纂君之高祖也齊散騎常侍諱觖君之曾祖也
隋大理少卿諱世立君之大父也故祁陽令諱抗君之
皇考也承百代之隆慶總五德之清淳孝友忠肅宣慈
恭儉好古博雅隣幾亞聖盈而若虚漠而無象非夫入
周公之廟升孔子之堂則憲章禮樂鮮得其門而覩矣
弱冠以門曹入國學舉進士母弟汲以明經同年擢第
大理卿張公文瓘人倫之表也目君曰昔兩劉並舉以
為騁二龍焉今兩雀齊飛可為儀雙鳳矣縉紳景慕憧
憧往來徙宅就居投刺成市若衆流之赴壑也及親而
往盤桓利貞解褐澤州晉城尉降為光州安樂尉換蘄
州黃梅縣尉轉河間丞凡更三尉佐四邑體公綽之不
欲勵伯夷之高操臨事以簡御人以寬雖為小政必有
可觀故八使巡風再薦清白河上遺老江濱舊使吟詠
餘聲祖述前事人到於今稱之若夫碧樹煙靄於江潭
紅荷藻耀於澤畔寶貝煙光於空浦美玉明潤於斷崖
不為金(集作珍)輿瑶輦之飾前殿後池之玩誠自得焉必
將有賞心之所歎也况乎殿邦光國之寶樽爼柱石之
器道為帝王師言為天下利已而税遠駕於窮轍頓高才
於下位亦無懵焉固將有知音之所欷也垂拱元年奉使
上都遘疾終於時邕里之旅館享年六十有二夫人河東
裴氏湖州治中懷儉之孫滁州司馬昉之女也稟訓華室
作合高門嗣徽先姑克和弟婦德容之盛圖傳罕有喪親
過毁蕣華朝落儀鳳中卒於鄭春秋二十有八長安三年
春二月合葬於金谷鄉邙山之陽禮也北據高岡連隴南
面大道禁臨上國皇州川原指掌仙門宰樹碑闕相望玄
靈嘉之是安(集無此二字)是宅嗣子曰用景龍中爵安平縣子
職兵部侍郎夙遭閔凶不承誨誘慎終追遠克家用譽蒙
聖主投奇賞異絶等超倫三顧赤墀之下三舉青雲之上
禄廩所資吉蠲致美實先(集作光非)人宥十世降百(集無百字)祥之
所及也永惟官不達者身不登乎明堂行不夸者名不書
乎史冊則韜光隠隠之緒俾後代將何述焉夫銘景鐘稱
茂代彼大夫之事篆豐石揚令名此孝子之志詞曰
維嶽建國厥生炎帝維師尚父諒彼武王古人言曰必
齊之姜齊之丁公後有崔子因邑命族世濟其美黃鵠
倚歌雕龍擅史倬哉嗣武含章挺生以養蒙正用晦而
明混之不濁人莫能名學以崇道文以慰士(集作志)垂其
雲翼坦然卑位禄逮吾親榮非我仕於皇(集作皇皇)上帝建
官惟賢有人在下胡寧捨旃孰云輔德曾不永年展矣
邦媛宜其家室友如樂諧皎如月出重壤既兆終天偕
畢北陵墳邱松檟千秋金碑石樓祇令人愁東都城郭
通同(集作澗)纏絡飛橋連閣金管迭送人世之轉然兮山
川之宛然兮德音之(闕)然兮
故洛陽尉贈朝散大夫馬府君神道碑
前人
君諱某字某扶風人也其先伯益贊禹中衍御殷(集作商非)
在周曰嬴在晉曰趙上卿以人歸政將軍以馬服為姓
緝熙乎平理重合焜燿乎伏波中水我高祖汾州刺史
諱歸歡我大父鷹揚郎將諱士幹嚴考獲嘉令諱果濟
美惟舊宜德於君君幼而瑰奇長有規操樂道稽古升
堂覩奥伯父匡武撫之曰亢宗保家吾有望爾悉以先
人家牒圖傳付之入太學舉明經補巴西尉内憂去職
君四歲而孤重集於蓼因心孺慕名教同傷歸次葭萌
江隘毁道攀轜號慟濤為之却蛋人哀之葺棧而濟釋
服調襄陽尉主進魚家絶鱻食州將魯王俾盤二白(集作)
(百)魚時其亡也遺之夫人以辭君還拜受使復王曰非
唯是夫又亦賢婦吾嘗其一得其二善焉長史盧幼孫
悦是奬也舉君清幹有聞授清城尉未往且有後命為
河西營田判官物圡穡人藁谷洋羡皇揆其懋考績登
焉程務挺之軍靈夏也咨君運籌乘逓入幕獲虜數百
欲𠞰罄之君諫曰王者之師將德是以討叛惟武攜遠
在寬搏牛之䖟不可破虱未擒伏念何逞纍因止師歸
策勲上柱國改温縣尉丞永淳阻饑廣提中外絶甘分
少約已周人既喪好逑室無嬖御夫人張氏詹事丞師
寂之女也敬事皇姑能佐君子娠有胎教宗如樂諧前
誌之美多所闕載絳都夫人王氏則天聖后姑之女子
而夫人之母也嘗曰婦則女訓吾女有焉享年不永玄
髮徂落先時君之伯姊婦宗夫人推居廨寢事之而躬
處下室及亡設几筵於正寢惟明靈以女公之故憑巫
通夢屢寢為辭舉家懇啟久而後定嘻生則盡禮死而
知讓殆其神不昧乎温秩滿轉洛陽尉當周之興也版
都社澤郊廟禮紛嶽僎明堂京轂役重日不暇給又勑
君專摠徒匠凡三百有餘旬藴勞成疾耼憂損夀永昌
元年孟夏辛夘卒官春秋五十有七帝用悼之贈朝散
大夫旌淑紀庸禮焉龜玉在山泉而為國寶以其靈與
瑞君子居下位而上達以其名與義夫是之寵有由也
哉葭萌之戚昭其孝也陽(集作揚)侯息浪異類胥感襄陽
之饋識其潔也德形於外聲聞於外塞垣之黨植其仁
也衆俘賴全將不為暴重務之役底其勤也没而益榮
朝不棄力有一於此猶為令德况備舉乎豈其身將施
其後厥子搆據擇皆國之良也為有後之其在是乎徵
搆職太子僕景龍初宰長安也永惟考襲朱芾已佩䓤
珩母氏早逝而榮不及乃讓賜階乞封先妣天子憐之
制贈夫人清河縣太君人謂長安能報恩矣詩云欲報
之德昊天罔極此之謂也馬氏之墓世在扶風清河之
喪也卜宅於洛陽北(集無此字)邙南(集無此字)麓後君捐館因窆
其所夫人穴於兆之甲大夫竁於域之庚今龍集戊申
將返葬故國君執友禮部侍郎嚴善思諗之曰夫子之
逝一終八辰精氣其存親壤石矣吾嘗相二土(集作上)從
新其愈乎且不戀本達不合葬古神尚休無咎變有夢
先君者與其言叶於是祗率嘉話即安成規堙雙墳溝
四塹傍建祠宇前勒豐碑茫茫天地永懷長畢誰居後
之人匪唯是四時蒸薦之事所以觀百代祖宗之烈其
詞曰
昂昂大夫有邈其致洽聞膚敏賙窮錫類行實廻川清
能改位佐邑惟五安人則四多稼穰邊昌言扈帥比義
后稷勤官沒地戱欷天朝毳衣以襚我有令德追啟清
河宜家族揉主祭神和親戚光貴劔盖金歌相從先後
樂此山河
文苑英華卷九百三十
