文苑英華卷七百二十一宋李昉等編
餞送四
送張玄武序一首送王及之容州序一首
送譚山人歸雲陽序一首
餞副大使李藏用移軍廣陵序一首
秋夜送孟贊府兄還都序一首
春於南浦與諸公送陳郎將歸衡嶽序一首
秋於敬亭送從姪耑遊廬山序一首
江夏送倩公歸漢東序一首
冬夜於隨州紫陽先生飡霞樓上送烟子元演隠
仙城山序一首
金陵與諸賢送權十一昭夷序一首
春於姑熟送趙四流炎方序一首
送李侍御充汝州李中丞副使序一首
送王舍人歸夀春侍奉序一首
送祖評事赴黔府李中丞使幕序一首
送杜正字暫赴江陵拜覲叔父序一首
送温司馬進降誕方物序一首
送宗判官歸滑臺序一首
桂林送前使判官蘇侍御歸上都府序一首
送姜司戶赴宣州序一首
送李彛宰新都序一首
秦中奉送前涪城賀拔明府歸蜀序一首
送張玄武序元結(集無)
乙未中詔吳興張公為玄武縣大夫公舊友河東柳潜
夫裴季安扶風竇伯明趙郡李長源河南元次山將辭
讌言悉以言贈上有勸仁惠䘏勞苦之風下有惜離異
戒行役之諭(一作論)元子聞之中有所指國家將日極太
寧垂休八荒故自近年兵出滇外訂者或曰西南少疲
是以天子特有命也將天之命斯未易然於戱蜀之遺
民化於秦漢純古之道其由未知無置(一作智)此焉(一有故字)
姑取廢也如德以涵灌義以封植其教遲遠其人迎喁
至乎不可固未必也則曰保仁以敦養流惠以懷恤知
其所勞示其所安無以醜之當可然也潜夫聞之中興
不樂歎曰吾嘗與朋友有四方之異不甚感人如今之
心多問其故對曰嗟嗟子能有是言也吾故感焉行有
規矣多無曰我四十於此無曰我時禄位下哉公乃復
曰當不失於二公之意為異年觀會之方也巳敢戒行
役敢自清慎終不貽朋友之憂何如於是醉歌中堂極
樂而已諸公有贈逓相編次
送王及之容州序
乾元初(集作中)漫叟浪家于瀼溪之濱以耕釣自全而已
九江之人未相喜愛其意似懼叟衣食之不足耳叟亦
不促促而從之有王及者異夫鄉人焉以文學相求不
以羇旅見懼以相安為意不以可否自擇及於叟也如
是之多叟在舂陵及能相遊歲餘而去將行規之曰叟
愛及者也無惑叟言及方壯可強藝業勿以遊方為意
人生若不能師表朝廷即當老死山谷彼區區於財貨
之末局局於權勢之門縱得鍾鼎亦胡顔受納行矣自
愛耿容州歡於叟者及見(集作到)容州為叟謝主人聞幕
府野次久矣正宜收擇謀夫引信才士有如及也能收
引乎二三子賦送遠之什以系此云
送譚山人歸雲陽序
吾於九疑之下賞愛泉石今幾三年能扁舟數千里來
遊者獨雲陽譚子譚子文學隠名山野隠身雲陽之阿
世如君何牧犢愛雲陽之宰峻公不出南岳三十年今
得雲陽一峯下况譚子又在焉彼真可家之者耶子去
為吾謀於牧犢近峻公有泉(集有山山二字)石老樹夀藤縈垂
水可灌田一夫火可燒種菽粟近泉可為十數間茅舍
所詣纔通小船吾則(集作則吾)往而家矣此邦舜祠之竒怪
陽華之殊異潓泉之勝絶見峻公與牧犢嘗一二說之
松竹滿庭水石滿堂石魚負樽鳧舫運觴醉送譚子歸
于雲陽漫叟元次山序
餞副大使李藏用移軍廣陵序李白
夫功未足以盖世威不可以震主必挟此者持之安歸
所以彭越醢於前韓信誅於後况權位不及於此(集有者字)
虛生危疑而潜苞禍心小拒王命是以謀臣將啖以節
鉞誘而烹之亦由(集作猶)借鴻濤於奔鯨膾生人於哮虎
呼吸江海横流百川左縈右拂十有餘郡國討(集作計)未
及誰當其鋒我副使李公勇冠三軍衆無一旅横倚天
之劔揮駐日之戈吟嘯四顧熊羆兩集蒙輪扛鼎之士
杖干將而星羅上可以决天雲下可以絶地維翕振虎
旅赫張王師退如山立進若電逝轉戰百勝僵屍盈川
水膏於滄溟陸血於原野一掃瓦觧洗清全吳可謂萬
里長城横斷楚塞不然五嶺之北盡餌蛇豕(四字文粹集本作盡)
(餌於修蛇)勢盤地䠞不可圖也而功大用小天高路遐社稷
雖定於劉章封侯未施於李廣使慷慨之士長吁(集作呼)
青雲且移軍廣陵恭揖後命組練照雪樓船乘風簫鼓
沸而三山動旌旆(集作旗)揚而九天轉良牧出祖烈(集作列)
將登筵謌酣易水之風氣振武安之瓦海日(文粹作月)夜色
雲帆(文粹作河)中流席闌賦詩以壯三軍之士白也筆巳老
矣序何能為
秋夜送孟贊府兄還都序
夫士有餙危冠佩長劔揚眉吐諾激昂青雲者莫不(二字)
(集作咸)誇炫意氣託交王侯若告之急難乃十失八九我
義兄孟子則不然耶道合而襟期暗親志乖而肝膽楚
越鴻騫鳳立不循常流孔明披書每觀於大略少君讀
易時作於小文四方賢豪泫(集作眩)然景慕雖長不滿(集作)
(過)七尺而心雄萬夫至於酒情中酣天機俊發則談笑
滿席風雲動人(集作天)非嵩立之(集作騰)精何以及此白以
弱植早飲香名况親承光輝恩甚華萼他鄉此别誰無
恨耶時林風吹霜散下秋草海鴈嘶月孤鶴翔(集作飛朔)雲
驚魂動骨戞瑟涕流(集作落涕)杭手緬邁傷如之何請各賦
詩以寵岐路
春於南浦與諸公送陳郎將歸衡嶽序
前人(集無)
仲尼旅人文王明夷苟非其時賢聖低眉况僕之不肖
者而遷逐枯槁固其宜耶朝心不開暮髮盡白而(文粹無此)
(字)登高送遠使人增愁陳郎將義風凛然英思逸發來
下專城之榻去邀才子之詩動清興於中流横(文粹作汎)素
波而遙去諸公仰望不及聮(文粹作連)章祖之序慙起予輙
冠名篇(文粹作賢)之首作者嗤我乃為撫掌之資乎
秋於敬亭送從姪耑遊廬山寺
余小時大人令誦子虛賦私心慕之及長南遊雲夢覧
七澤之壯觀酒隠安陸蹉跎十年初嘉興季父謫長沙
西還時余拜見預飲林下耑乃稚子嬉遊在傍今來有
成欝負壯(集作秀)氣吾衰久矣見爾慰心申悲道舊破涕
(集作啼)為笑方(集作乃)告我遠涉西登香爐長山横䠞九江
却轉瀑布天落半與銀河争流騰虹奔雷(集作電)激(集作潨)
射萬壑此宇宙之竒詭也其上有方湖石井不可得而
窺焉羡君此行撫鶴長嘯恨丹液未就白龍來遲使人
著鞭先往桃花之水孤負宿(集作夙)願慙未歸於名山終
期後來携手五岳情以送遠詩寧闕乎
江夏送倩公歸漢東序
昔謝安四十年卧白雲於東山桓公累徵為蒼生而一
起常與支公遊賞貴而不移大人君子神契冥(集作冥契)合
正可乃爾僕與倩公一面不沗古人言歸漢東使我心
痗夫漢東之國聖人所出神農之後季良為大賢爾來
寂寂無一物可紀有唐中興始生紫陽先生先生六十
而隠化若繼跡而起者惟倩公焉蓄壯志而未就期老
成於他日且能傾産重諾好賢工文即惠休上人與江
鮑往復各一時也僕平生述作罄其草而授之思親遂
行流涕惜别今聖朝巳捨季布當徵賈生開顔洗目一
見白日冀相視而笑於新松之山耶作小詩絶句以寫
别意辭曰路入漢東國川藏明月輝寧知喪亂後更有
一珠歸
言歸漢東(古本作興言歸東)路入(集作彼美)
冬夜於隨州紫陽先生飡霞樓上送烟子元演
隠仙城山序
吾與霞子元丹煙子元演氣激道合結神仙交殊身同
心誓老雲海不可奪也歴考天下周求名山入神農之
故鄉得胡公之精宇(集作術)胡公身揭日月心飛蓬萊起
飡霞之孤樓鍊吸景之精氣延我數子高談混元金書
玉訣盡在此矣白乃語及形勝紫陽因大誇其(集無此字)仙
城元侯聞之乘興將往别酒寒酌醉青田而少留夢魂
曉飛渡綠水以先去吾不凝滯於物與時推移出則以
平交王侯遁則以俯視巢許朱紱狎我綠蘿未歸恨不
得同棲烟林對坐松月有所感歎(集作欵)然銘契譚石乘
春當來且抱琴卧花高枕相待以寵别賦而贈之
金陵與諸賢送權十一昭夷序
斯高柄秦嬴世不二三傑伏草與漢並出莽夷朱暉耿
鄧乃起自古英逹未必盡用於當年去就之理在大運
耳我君六葉繼聖熙乎(文粹作于)玄風三清垂拱穆然紫極
天人其一哉所以風(集作青)雲之(集本文粹無之字)豪士散在商
釣四坐明哲皆清朝旅人吾希風廣成蕩瀁浮世素受
寶訣為三十六帝之外臣即四明逸老賀知章呼余為
謫仙人盖實錄耳而嘗採姹女於江華收河車於清溪
與天水權昭夷服勤爐火之業久矣之子也冲恬淵静
翰才(文粹作才幹)峻發白每一篇一札皆昭夷之所操吁捨
我而南若折兩(集作羽)翼時歲律寒甚(集作苦文粹作色)天風苦
(集作枯)聲雲帆涉漢冏若絶電舉目四顧霜天峥嶸銜杯
叙離而群子賦詩以出餞酒仙翁李白辭
春於姑熟送趙四流炎方序
白以鄒魯多鴻儒燕魏(集作趙)饒壯士盖風土(集作俗)之然
乎趙少公(集作翁)才貌瓌雄(集作雅)志氣豪烈以黃綬作尉
泥蟠當塗亦猶鷄棲鶴籠不足以窘束鸞鳳耳以嫉惡
抵法遷于炎方辭高堂而墮(集作墜)心指絶國而(集作以)搖
恨天與水遠雲連山長惜光景於頃刻開壺觴於洲渚
黃鶴曉别愁聞命子之聲青楓暝色盡是傷心之樹然
自吳瞻秦日見喜氣上當攫玉弩摧狼狐洗清天地雷
雨必作自冀白日廻照丹心可明巴陵半道坐見還吳
之棹今雪觧而松栢振色氣和而蘭蕙開芳僕西登天
門望子於滄(集作西)江之上吾賢可流水其道浮雲其身
通方大適何往不可亦何戚戚於岐路(集作路岐)哉
送李侍御充汝州李中丞副使序
任華
華州汝州兩亰股肱郡也朝廷以股肱之郡非有股肱
之才者則不可造次任焉是以命華州牧兼御史中丞
李公亟乘轅於汝所以輟於華而急於汝者何盖由華
巳致理而汝久缺人久缺者何不易其遷故也然則州
有兵而刺史為之使使不可以獨理爰命前監察御史
李公為之副清泗上朝周之路絶漢東封汝之心岐然
長城蕃我王室亦在副貳之力也且御史仲兄金吾將
軍嘗處中司之雄職鎮於上洛之要地招我於芸閣之
上假我以栢臺之榮與華甚厚同於骨肉華見侍御如
見金吾方將遠别值余有犬馬之疾不遂携酒灞岸賦
詩河梁魂銷暮雲心折秋草而已矣汝穎自古頗多竒
士荀陳令族豈無子孫君其善待之無忘推遷至如公
堂閑坐對三十六峯或青雲半收或新月初挂當有佳
句時時寄來
送王舍人歸夀春侍奉序
太子舍人王良輔時人覩之呼為玉人我心重之有如
瓊枝今隴西公即舍人譚公(一作侯)之親也公尤哀而憐
之情義同於長兄禮秋優於諸弟夫如是豈得為萬里
之别乎盖以舍人急於倚門之期切以趨庭之戀若之
何因留之贈言贈言伊何莫過於勤孝立身伊何莫過
於守正而已秋天壓溟海白波走洞庭後期何日悵惘
(一作恨)猨聲
送祖評事赴黔府李中丞使幕序
前人
自武陵守擁旄分閫有唐以來李公一人而已自非忠
義特逹有文武才略者曷以致兹公以黔巫之地西控
微濾彭濮東接桂林象郡北漸巴峽南馳滄溟盖蠻夷
獷俗罕遵聲教必藉於幕畫而詳延祖生豈伊異人即
我府主隴西公之嘉客也方將表於金闕而加之鐡冠
適會有黔中之命相繼而至夫天下之寳當與天下共
之况黔中桂林兄弟之國又何間然哉俾朝廷知黔中
得人與桂林得人何異出餞何許舜亭峩峩凭檻窺黿
鼉之窟酧酒滴魚龍之背金石絲竹雖有秦聲青山白
雲恨非吾土華承命製序因贈以言不慮吾子以忠貞
為本又當指蹤不選地感恩不顧身死見賢良則引而
薦之勿憚勿疑見仇怨則報之以德勿瑕勿疵吾常以
此為終身之寶今以終身之寶贈君以謂何如也
送杜正字暫赴江陵拜覲叔父序
前人
吾見驥子齠齓之時愛其神清知其才清今果爾也頃
漂淪荆楚既孤且貧求食於誰託身於誰四海茫茫未
獲所寄及遇我隴西公獲所寄矣公以故人之子憐而
收之去溝壑而寄乎南山罷轉蓬而蔭於桃李君子曰
隴西公在正字為不孤已今離叔父頗久暫歸阮家之
巷感知己厚恩尋赴李膺之門華與臨别撫其背曰高
門積慶無忘乎聿脩厥德大名難繼宜其自強不息念
哉
送温司馬進降誕方物序
昔者黃帝生於夀丘文王生於岐陽數千年間以為盛
美况我明主感龍而生如鳳之鳴黃河為之清率土為
之寧豈夀丘岐陽足云哉是以四方牧守咸獻方物用
賀南山之夀長居北極之尊今此邦使乎誰膺慎擇則
司馬温曥其人也曥相門子温其如玉五德備焉堅其
如金百鍊成焉既出車彭彭群公追餞於北郭草亭巃
嵸群峯疊出青石逶迤秋水下藏碧沙對此為别歡酒
而已
送宗判官歸滑臺序
大丈夫其誰不有四方志則僕與宗衮二年之間會而
離離而會經途所亘凡三萬里何以言之去年春會於
亰師是時僕如桂林衮如滑臺今年秋乃不期而會于
桂林居無何又歸滑臺王事故也舟車往返豈止三萬
里乎人生幾何而倏聚忽散遼夐若此抑知己難遇亦
復何辭歲十有一月二三子出餞於野霜天如掃低向
朱崖加以尖山萬重平地卓立黑是鐡色銳如筆鋒復
有陽江桂江略軍城而南走噴入滄海横浸三山則中
朝群公豈知遐荒之外有如是山水山水既爾人亦其
然衮乎對此與我分手忘我尚可豈得忘此山水哉
桂林送前使判官蘇侍御歸上都序
前人
桂林秦所置郡也南臨天池東枕滄溟西馳牂牁北走
洞庭地方三千里帶甲數萬卒實五府一都會矣連帥
之任朝廷難其人往年命御史中丞張公公號為稱職
去年又命我以佐之初張公受命之日以為五嶺荒服
不同於他邦百蠻獷俗不可以獨理乃薦武功蘇澣自
秘省校書郎除金吾掾攝監察御史以佐焉澣在幕中
多所匡輔洎張公家艱去職澣統其留務凛其正色操
持紀綱而十州之地晏如也洎如(疑衍)我公至止觀其迹
而美其政將表請焉澣辭以久辭墳墓不見兄弟已六
年願得生入武關一到闕下足矣公從之或筵於西堂
或罇於東樓或饌於亭臯(一作高亭)凡飲餞之盛未有若此
之綢繆者也且予有善公為揚之且予有功公為叙之
予有患公為排之予有屈公為伸之亦何異脫騏驥於
鹽車擲秋鷹於天畔乃騰騁難料擊搏在即亦足以快
意矣且爾兄吾兄也爾身吾身也雖萬里為别何别之
哉雖然不能不愴恨儻見二相國當為深陳江嶺安危
之體焉料子必見潘庶子因登高把酒南望千峯白雲
離披横在山畔與我疇昔所見豈有異乎由是益令人
思北歸
送姜司戶赴宣州序
士莫不伸於知己屈於不知己頃姜生以調集不偶薄
言東歸乃告辭於吏部徐公公素知其才惜其去竟不
與之别無何授宣城掾得不謂小伸於知己乎秋天曉
晴碧色如掃横度一鳥時時行雲益令姜生有懷吳會
况還家有循陔之慶移(一作趨)府有牒辟之命哉僕與斯
人曾未覯止其友人姜(一作公)正範與余善邀余序之範
誠以我筆家流則不知姜意以為如何也
送李彛宰新都序
宗室後進有以學術辭藻著稱者彛也少好學通九流
百家之言善屬文頗有大節去年制舉不捷無何以書
歴抵二相國論安邊術由是召試西掖凡數十百人彛
與莊若訥高郢同入高等何垂翅於制舉而奮翼於西
掖哉盖道之屈伸命之通塞各有時也執政以彛大人
在蜀故授新都以榮之彛豈不欲高步臺省時時與朝
廷群公談笑所以俯就遠縣盖為大人屈耳秦雲滿天
倏聚忽散與子分飛亦爾也古人别遠貴於贈言子昔
為什邡令盖鳴琴不下堂而理今領新都則異於彼焉
盖以廬井灰於焚爇之後甿庶瘡於刀箭之末樹立存
育洪惟艱哉况奔衝填凑晝夜風雨誅求供應旬晦山
岳其親庶務則宜戴星而出戴星而入焉其接賓客則
宜一沐三起一飯三吐焉此朋友之望也如月照雪峯
花飛錦江當有新詩時復寄來念之哉李生
秦中奉送前涪城賀拔明府歸蜀序
前人
吾嘗以忠孝禮義清慎此六者士君子立身從政之道
而兼之者稀涪城兼之矣何以知之嘗紏余郡又宰吾
邑每升其堂以觀其政况不以編戶遇我而以國士待
我情願交深貫於金石自我不見于兹五年長安相逢
如自天落而喜可知也公以時命未遇(一作偶)駕言于歸
南山巖巖分我鄉之南北秦雲日暮類吾徒之聚散况
公之仲兄季弟與余為忘年友涪水春風巴山秋月靡
游不同久阻山陽之歡又此河梁之别二事交戰祗酒
(一作醉)我心今紫微郎常公朝廷之詞伯而公之舊也君
其請賦一詩以大誇西蜀父老矣
文苑英華卷七百二十一
