文苑英華卷八百七十一宋李昉等編
紀功一
贈太尉叚秀實紀功碑一首
西平王李晟東渭橋紀功碑一首
幽州紀聖功碑一首
贈太尉段秀實紀功碑(并序)德宗
立人之道曰君與臣為臣之義曰忠與節忠莫極於衛
國節莫大於忘身存其誠德貫乎天地致其功用施于
社稷獨斷勦兇慝之命沉謀安宇宙之危其智勇足以
拯時其義烈足以弘教非昊穹錫慶敷佑皇家重振紀
綱再激汙俗何遘迍之會而獲見斯人開府儀同三司
檢校禮部尚書兼司農卿上柱國張掖郡王段氏名秀
實字成功應期降生扶翼唐祚禀隂陽之粹氣備剛柔
之全德體正眀道從時卷舒蓄為淳和發為功烈朕宅
帝位之五載孟冬十月賊臣朱泚反天悖人因時多虞
乘我無備誘聚叛卒作亂于京師朕深惟罪已之誠遠
遵避狄之義駕自中禁狩于近坰賊隂謀為奸陽言示
順以公嘗任涇帥素得士心採諸衆情引以自助公感
時悲憤思定大業謂復國安人由已不可以顧私謂開
物變化在權不可以虚死略匹夫之褊介藴曠代之宏
規内貞其心外混其跡且控察元惡情状將因而圖之
賊果不疑委以心腹(一作腑)遽發兇黨謀襲我師公詭說
以詞止之不可及(疑作乃)竊取官印假為兵符急追寇軍
不遠而復銷禍紓難隂陽若神于時物情危疑忠邪莫
判卒乘未輯軍旅未完微公之謀吾幾蔑濟既而密結
勇敢誓殱寇讐决策尅期中外發應會賊泚召公計事
引入閤中露其姦情言及僣竊公氣填胸臆植髮衝冠
仰天大呼玄鍳何昧孰為臣子而忍是心語未絶音奮
笏前擊兇徒敗面既躓而奔左右愕然初未敢動繼者
不至事遂無成逆徒交鋒因而遇害嗟乎天生萬物唯
人最靈禀元氣之精鍾五行之秀是宜守正居順移孝
資忠君君臣臣父父子子各履於達道同臻于太和天
乎不融生彼狂悖神乎不惠喪我忠貞静言思之輟饋
忘寐詳求其理抑有以焉兹朕不眀敗德招損故列聖
垂祐儆戒于予則泚之亂所以懲既往勖將来禮教陵
夷風訛俗弊故上帝玄(一作降)鍳聳動于人則叚公之死
所以勵當今傳不朽也訪彼前史稽諸昔賢全大節者
不必成功建大功者或未立節非節不可以禆教非功
不可以持危義實相須事難竝備吉甫以文武翼周室
宣王中興絳侯以智謀安劉氏文皇紹立茂功著矣而
節未可稱董卓脇國以擅威伍孚刺之而不畏王敦擁
衆以稱亂周顗折之而無疑奇節偉矣而功竟不就至
若屈伸合變進退知機智以遂其謀勇以决其死功與
時竝節與名偕中古已還無公儔比貞烈之至通於神
眀桀驁聞之而動心仇讐感之而不怨死於義而義著
忘其家而家全行路興悲懦夫增氣矧予之慟其可弭
忘且人之所愛者身也國之所重者位也公能殺身徇
國朕得不以重位報之哉乃詔有司册贈太尉謚曰忠
烈賜實封五百戶莊宅各一所嗣子授三品正員官諸
子各授五品正員官表其閭里護其喪葬官立祠宇史
載忠勲哀榮之典備矣君臣之義極矣公始以天寶四
載奮筆從戎才為時生官由才達得司馬戰陣之法參
將軍帷幄之籌累典方州更踐臺寺出擁旄節入為卿
士位歴十七歲踰三紀封王列於異姓開府比於台司
參職六官食賦百室言不伐善慮常下人恒持順信之
規罔居疑悔之地利刃在手投節皆虚貞松有心老而
彌勁吞大憝於方寸之内定危疑於晷刻之間力可屈
而志不可遷身可殺而節不可奪所謂有始有卒為臣
之極致者歟日月有期宅兆云畢身歿功在凛然如山
勒銘傳芳終古不滅以志吾過且旌善人銘曰
浩浩上天四序唯均氣或堙鬱過(一作廼)為災氛否不可
終必復元亨洗以膏雨播之祥雲濟濟蒸人五常是則
時或迍難乃生兇慝亂必有定允歸皇極拯以茂勲輔
之眀德勲德克崇兹惟叚公實天降靈寧保朕躬日月
蔽虧宇宙昏蒙冏然眀誠獨誓深忠豺狼為羣㹞㹞逞
志咆哮奔突乘我未備公飛尺符横制醜類變化若神
邦家不墜元惡大憝誘姦作狂竊器僣名反易天常公
獨挺身奮擊暴強烈烈英武歿而彌彰義振名教功存
社稷贈極上台賞延真食省咎祗畏懷賢憫惻刻銘豐
碑昭示萬國
西平王李晟東渭橋紀功碑前人
天有柱以正其傾地有維以紐其絶皇王有輔佐以濟
其艱難非命歷所歸不得生良弼非君臣相合不能集
大勲非暴亂弘多不足表忠節非奸猾熾熖不克展雄
才天與事(一有君字)肆會然後臣功著而王業興焉高祖太
宗拓跡垂統掃乾坤之沴氣(一作氛沴)拯生靈之塗炭其受
命也正其布澤也寬六宗丕承克廣前烈雖遇屯否化
危成安二百年間五夷大難由内以正宸極者再自外
而復都邑者三山岳降神雲龍叶契繼生賢哲保定邦
家神龍中諸武擅權甚(疑作惎)間王室則有若扶陽王彦
範等推戴中宗紹復洪業景龍末嬖韋窺國瀆紊乾綱
則有若徐國公幽求等左右玄宗掃除兇穢天寶之季
盗起幽陵翠華南征潼關不守廣德之際戎軼邠郊皇
輿東巡酆宫罷警則有若尚父子儀等殄殪醜逆册肅
宗于岐攘却蕃夷翊代宗于陕建中四祀寇發上京暴
蔑人神僣稱名器則有若西平王晟等剪滅大憝廓清
中區惟兹數公異時同德道濟于社稷勲書於鼎彛唐
之得人於斯為盛東渭橋抵王城東北四十里而國之
廩積在焉始晟於此駐孤軍紏羣帥俟時而動一舉成
功予是用揚其美而紀其功以明事之有因謀之有素
也粤若菲德嗣膺大寶化乖柔遠眀不燭幽淮右賊臣
提(一作阻)兵犯順憑陵汝服震壓洛師朕憫將吏之受汙
哀烝黎之無訴罔思衛已姑務靖人亟發禁師東征不
軌猶慮勝敵之未勇(一作果)乃徵涇師以繼之賊泚畜姦
覷隙乘便餌誘貪卒扇結暴徒伺其不虞譟聚犯闕朕
引咎出次薄犯二畿封豕長蛇穴處宫廟磨牙噴毒噬
螫害人晟時總偏師遠戍河朔曾不俟召聞難駿奔鼓
義勇仗順之師吞敗亡稔惡之寇雄威勝勢疾若颷馳
属賊帥昏迷恃衆貪亂誘我蟊賊連謀内逼朝廷載遷
關河長擾豺狼塞路羿澆争驅人煙絶於井邑隂燐交
於田野物情大駭盪然靡依晟乃設會軍門哭而誓衆
國讐不滅無以身為遂發感激嗚咽流涕天地為之變
色將帥為之動心軍中較然知有逆順晟乃(一作又)度公
積計私課程賞典定刑章行令自身錄功先下由是勇
者奮力智者效謀其氣增倍其心如一屹立堅壁于渭
之陽姦逆畏威而震慴忠義奮氣而聳慕分二兇之勢
不敢相附為諸鎮之援俾得自堅晟之力也二月守暨
乎夏五月晟知衆心可用乃揀日饗士乙未陳師于東
郊如虎(唐諱)如豹如熊如羆兇徒接戰累合皆北倒戈棄
甲罔敵我師乘而殪之摩壘而止戊戌方旭連營進攻
賊衆相驚股戰魄駭登陴而不敢拒闔門而不敢窺晟
仗鉞啓行執桴親鼓斂(塞也)隍塹排墻垣勝氣兆於風
雲威聲振於原野指顧摧靡盪無孑遺布朝旨以寬脅
從勵臣節以誅同惡乾軸傾而復紐皇維弛而更張遷
梟聲為好音變祅祲為和氣然後閑戎律釐軍容不諠
(一作傲)不譁有嚴有翼搜苑囿殄遺寇清宫門授彼有司
宣言于衆曰龔行天討將以遏亂略去人害王師所至
歌舞從之其或矜勇恃勲作威肆掠是則以暴易暴夫
何頼焉懋功有恒賞違禁有常罰惟國之令典不得以
贖論敢犯令者殺之無捨爰擇便地引軍出屯馬無錯
羣士必成列尅敵彌日都人莫知徐命有地之官同(一作)
(周)諭鄽里士庶聞巨猾之殱殄而我師壺觴犒軍如恐
不及者若赤子之保慈母涸鱗之赴洪波或欣而呼或
感而泣吾是以知烈祖積德人懷其深賢臣佐時功濟
斯美晟有興運之略有匪躬之誠有定亂之勲有禁暴
之德俾予從乂垂拱仰成乃册拜司徒兼中書令加實
封一千戸錄功第一序位居首事業編乎史册德輝流
乎頌聲入為夔龍出作方召贊賀(一作贊贊)徽烈中外具瞻
而晟居高牧卑辭滿守約崇讓而勲閥彌耀惡盈而福
祿攸歸斯又眀哲之規慎終如始者也夫制敵在謀不
在衆感人以義不以威當天地屯蒙邦家離析援孤者
踣黨勝者強羣心囂囂靡所止戾若風動中野波騰滄
溟從而拯之豈易為力于時馬不滿百駟兵不盈萬人
無郡邑土田之資無城池險阻之固獨立不懼氣吞羣
兇以盡忠誓心以必死勵已以大順率衆以至誠動天
衆心攸同天意允答故措軍散地而不可拔致討勍寇
而力有餘國危能安軍勝能整古所謂衛社稷者晟其
當之播揚休風篆刻貞石俾厥後嗣無忘乃功銘曰
赫矣我唐受天眷命祖功祖德浸澤儲慶窮海請吏遐
荒禀令寧一九服惠康萬姓三五以還莫之與盛迨予
不類辱守丕圖燭理匪時立誠未孚蠢爾孽臣扇兹潰
徒震驚朕師黷穢皇都宇宙沸騰人神睢盱重以統戎
誘姦同貫播還斯載歲聿云半天既悔禍人胥厭亂乃
錫元臣夷兇剪叛昏祲茫茫横流湯湯挺然孤軍在渭
之陽我城非完恃順為防我旅非衆同心為強由義率
人人皆嚮方萬事如一争先啓行拗憤求逞畜威斯張
力足勢全時惟鷹揚以戰則克以謀則臧指麾之間羣
醜潜亡鯨鯢既平宫室既清軍伍無聲都人不驚成功
禁暴自昔稀有寔天生德彰于厥後洋洋令名兹為不
朽
幽州紀聖功碑銘(并序)李德裕
幽州盧龍軍帥檢校尚書左(集作右)僕射張公仲武往年
脩獻捷之禮今歲有銘勲之請二者君子韙之豈不以
諸侯有四夷之功獻其戎捷春秋舊典也宗周納肅慎
之貢銘於楛矢天子令德也斯可以為元侯表可以為
後代法聖上嘉其動而中禮乃命宰臣採其尤(集本文粹作元)
功傳於惇史臣德裕敢颺言曰夫兵者所以除暴害也
愛人則惡其為害禁暴則惡其為亂雖睿智不殺化之
以神至德允懷招之以禮然書有猾夏之戒傳有脩刑
之訓虞舜四征(二本作罪)乃成大功文王一怒以至無侮非
德教之助歟仁聖文武章天成功神德眀道大孝皇帝
熙我大(二本作文)典煥而(二本作乎)光眀極象外之微臻於至道
鼓天下之動致於中和慮必鈎深退而藏密故能神幾
獨照伐未兆之謀威光遠震制不羈之虜當其時也烽
燧迭驚(二本作警)羽書狎至人心大摇羣帥(二本作師)沮氣皇帝
以軒后之威神漢高之大略光武之雄斷魏祖之機權
合而用之以定王業此議臣之所以延(延字二本作不敢)望於
清光也倬哉天地應而品物生君臣應而功業成故龍
躍而雲從鶴鳴而子和方叔伐獫狁蠻荆来威安遠擊
車師西域震服宜有良將殿于朔邊張公禮閱戰器書
成傳癖張仲孝友子孺塞泉(二本作淵唐諱)留落(見漢書二本作㵁落)不
偶光景未耀眀主雅聞竒志持印而拜將軍遥推赤心
築壇而命元帥拔自雄武授之薊門果能精誠奮發策
慮愊憶(二本作福臆)千里獻籌一心憂國則知龍顔善將任
人傑而不疑日角好謀歎敵國而強意回鶻者本北狄
之裔也或曰獯狁或曰山戎五帝所不能臣三王所不
能制前史載之詳矣暨薛延陁之敗也酋帥吐迷度率
衆欵塞太宗幸靈武納降立迴鶻部落置瀚海都督因
我封殖遂雄北方代(集作肅是)宗之戡内難也葉護以射鵰
之士親扈戎旌亦由羌髳率師以翼周北貊梟騎以助
漢既滅大憝乃疇厥功(集作庸)特拜葉護司空歲賜絹(二本)
(作繒)二萬疋厥後飾宗女以配之立宫室以居之其在京
師也淫(集作瑶)祠雲構甲第棋布棟宇輪奐衣冠縞素交
利者風偃挟邪者景附其翎(疑作翖)侯貴種則被我文繢
帶我金犀悦和音猒珍膳蝎蠧上國百有餘年既而桀
驁無親天命不祐僣侈極欲神道惡盈本國荐饑畜産
耗半黠戞斯因利乘便遂焚龍庭區(文粹作墟)落蕭條隂燐
青熒今之烏介可汗亡逃失國竊號沙漠非我册命自
為假王其来也瀰漫隂山䁹(二本作俾)睨高闕玄塞之下氛
霧蔽天質貴主以前驅依大國而求援或丐我米糒救
其饑人或邀我甲兵復其故地外雖柔服内有桀心因
行人置辭徵呼韓故事願居光祿塞急保受降城其下
有二部曰赤心宰相那頡啜特勒赤心者天性忿鷙戎
馬尤盛初與名王嗢沒斯首謀内附俄而負力怙氣潜
圖亂(集作厲)階為嗢沒斯所給(文粹作招)誘以俱謁可汗戮於
帳下其衆大潰東逼漁陽上乃賜公璽書問(二本作授)以方
略公以室韋悍凾(二本作亟)之兵近我邊鄙俾其偵邏且禦
内侵尋以徵役不供為虜所敗由是介馬數萬連亘幽
陵伏精甲於松樠布穹廬於磧鹵散若飛鳥止如長雲
火燎于原不可嚮邇公激義氣以虹貫發精誠而石開
竒計兵權密授髦雋乃命介弟仲至與禆將游奉寰王
如清左敵萬李君慶張自榮高守素李志操率銳兵三
萬建旆而前介胄雪照戈矛林植命以義殉壮由師直
聲隆隆而未洩欲逐逐而不食戢以聽命嚴而有威公
曰險道傾反且馳且射胡兵所以無敵也致之平原勒
以方陣我師可以逞志也於是據于莽平環以武剛首
尾蛇伸左右翼張輕騎既合竒鋒横騖如摧枯株如摶
畜兔攝讋者弗取陸梁者盡(二本作皆)仆虜侯王(集作王侯)貴人
計以千數然後盡衆服聽悉數係(二本作索)纍谷静山空靡
有孑遺槖駝駃騠風澤而散㫋墻罽幕布野畢收馬牛
幾至於谷量虜血殆同於用决徑路寶刀祭天金人竒
貨珍器不可殫諭乃命從事李周瞳馳傳上奏又命牙
門將周從玘繼獻戎俘皇帝受而勞之羣臣畢賀昔長
平七征驃騎六舉竇憲令(集作合)氐羌之衆陳湯檻城郭
之兵或生靈减耗士馬物故(文粹作痛傷)或(文粹無此字)邀功救
罪矯命專征然猶告類上帝薦功清廟顧視二漢不其
恧歟以公威動蠻貊功在漏刻因命公為東面招撫回
鶻使先是奚契丹皆有虜使監護其國責以歲遺且為
漢諜自回鶻嘯聚靡不鴟張公命禆將石公緒等諭意
兩部戮回鶻八百人雖介子討罪於龜兹班超行誅於
鄯善未足儔也回鶻又遣宣闕(二本作門)將軍等四十七人
詭辭結歡潜伺邊隙公密賂其下盡得隂謀且欲馳入
五原大(蜀本作盡)毆雜虜公逗留其使緩彼師期竟得人病
馬瘏縮衂而退挫銳解紛繄公善計今鳥介自絶皇澤
莫敢近邊并丁零(二本作令)以圖安依康居而求活盡徙餘
種屈意黑車寄託遠遁流離饑凍黑車亦依其威重迫
脅諸戎造謀藉(文粹作籍)兵解仇交質自謂約齎(二本作賫)深入
漢將取而未期渡漠(二本作幕)輕留王師往而非利公以壮
猷遠御(集作馭)長計羈縻不媮便嫌之使(二本作避嫌之便)終盡
致(集作終致盡)敵之術將時動而得雋豈歲數而勝微矧乎
眀主杖(集作仗)將帥為爪牙視叛蕃為虎兕方獵猛
獸不翫細娛非周宣無以成召武(二本作虎唐諱)之勲非漢宣
無以聽營平之計勖哉上將光我中興公前後受降三
萬人特勒二人可汗泲一人大(二本無大字)都督外宰相四
人其他禆(二本作侯)王騎將不可備載王褒以日逐歸德稱
為人瑞班固以稽落盪寇大振天聲孰若天子神武百
蠻震疊(集作摺)乘其蹙國(集作困)臨以兵鋒割單于之旗納
休屠之附非萬里之伐無三年之勤巍乎成功輝焯後
代宜刻金石以揚鴻休銘曰
太和之初赤氣霄興開成之末大茀雲凝(二本作彤雲暮凝)異
鳥南来破賊之徵北夷颷掃厥國土崩逼迫遷徙震我
邊鄙長蛇去宂奔鯨失水上郡(二本作都)薊門近(集作兵)連千
里曾不畏天猶為驕子丐我邊糓邀我王師假我一城
建彼幡旗歸計強漢郅支嫚辭睥睨朔野伏莽見羸鴈
門之北羌戎雜處濈濈羣兇茫茫大鹵縱其梟騎驚我
牧圉猛若貔貅疾如風雨皇赫斯怒羽檄徵兵謀如泉
默斷乃霆(二本作雷)聲沉機變化動若神明沙漠之外(二本作北)
虜無隐情漁陽突騎燕歌壮氣赳赳元戎耽耽虎視金
鼓誓衆干旄蔽地爰命介(文粹作其)弟属之大事翩翩飛將
董我王軍禀兄之制代帥之勤威掠(二本作略)火烈胡馬星
分戈迴白日劍薄寒(二本作浮)雲天街之北旄頭巳落絶轡
之野蚩尢未縛俾我元侯恢弘遠略終取(集作取彼)單于係
之徽索隂山寝烽亭徼櫜弓萬里昆夷(集作吾)九譯而通
蠻夷既同天子之功儒臣篆美刊石(闕)鴻
文苑英華卷八百七十一
