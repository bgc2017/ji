文苑英華卷四百七十五宋李昉等編
策問二十二道
策進士問五道
明經諸經策問七道
道舉策問三道
弘文崇文生策問二道
禮部策問進士五道
策進士問五道權德輿
第一問
問六經之後百氏塞路微言大義寢以乖絕使昧者耗
日力以滅天理去夷道而趨曲學利誘於内(名贒策問作知誘於)
(外)不能自還漢庭用經術以昇(集作都)貴位傳古義以决
疑獄誠為理之本也今有司或欲舉建中制書置五經
慱士條定員品列於國庠諸生討論歲課能否然後刪
非聖之書使舊章不亂則經有師道學者(一作皆)顓門以
為如何當有其說至於九流百(一作六)家論著利病有可
以輔經術而施教化者皆為别白書之
第二問
問易曰君子夕惕若厲語曰君子坦蕩蕩禮之言絅衣
則曰惡其文之著也儒行則曰多文以為富或全歸以
為孝或殺身以成仁或玉色以山立或毁方以瓦合皆
若相戾未能盡通顔回三月不違仁孟軻四十不動心
何者為優柳下惠三黜而不去子文三已而無愠何者
為愈召忽死子糾管仲相小白棠君赴楚召子胥為吳
行人何者為是析疑體要思有所聞
第三問
問周制什一是稱中正秦開阡陌以業農戰今國家參
酌古道惠綏元元均節財征與之休息豐年則平糴於
轂下恒制則轉漕於關東尚慮地有遺利人有遺力生
之者少靡之者多粟帛寖輕而緍錢益重或去衣食之
本以趣末作自非翔貴之急則有甚賤之傷欲使操竒
贏者無所牟利務農桑者沛然自足以均貨力以制盈
虚多才洽聞當䆒其術至若管仲通幣之輕重李悝視
歲之上下有可以行於今者因亦陳之美利嘉言無辭
悉數
第四問
問懲忿室慾易象之明義使驕且吝先師之深誡至若
洙泗之門人故人(謂原讓)漸漬於道德固已深矣而仲由
愠見原壤夷俟其為忿與驕不亦甚與商不假蓋賜能
貨殖從我之徒而各恡缺如是皆所未逹試為辨之
第五問
問育材造士為國之本修辭待問賢者能之豈促速於
儷偶牽制於聲病之為耶但程試司存則有拘限音韻
頗叶者或不聞於軼響珪璋特逹者亦有累於微瑕欲
使楚無獻玉之泣齊無吹竽之濫取捨之際未知其方
子曰盍各言爾志趙孟亦請七子皆賦以觀鄭志古人
有述祖德叙家風之作衆君子藏噐而含章者久積善
(集作厚)而流慶者遠各言心術兼叙代德鄙夫虛佇以廣
未聞
明經諸經策問七道
春秋第一問(五經弘文生同)
問孔聖屬詞丘明同耻裁成義類比事繫年居體元之
前已有先傳在獲麟之後尚列餘經豈脱簡之難徵復
絶筆之云誤子産遺愛也而賂伯石叔向遺直也而戮
叔魚吳季札附子臧而吳衰宋宣公捨與夷而宋亂陣
為鵝鸛戰豈捷於魚麗詛以犬雞信寧優於牛耳子(集有)
(之字)所習也為予言之
禮記第二問(五經弘文生同)
問三代之弊或朴或薄六經之失或愚或誣夫以殷周
之理道詩書之述作施於風俗豈皆有所未至耶輟祭
納書誠為追遠執戈桃茢無乃傷恩何二者之相反耶
兩楹坐奠歎有切於宗予九齡魂交數能移於與爾何
二者之不一耶山節藻梲豚肩狐裘皆大夫也又何相
遠耶檀弓袒免子游衰麻何如直諒而忠告之耶各以
經對
周易三問(五經道舉同)
問四營成卦三古遺文本自河圖演於羑里而西鄰禴
祭斯乃自多箕子利貞且居身後豈理有未䆒復古失
其傳乾彖辭乃次六爻之末坎加習字有異八純之體
無妄則象稱物與同人則彖引卦名或備四德而纔至
悔亡或無一德而自居貞吉訪於承學思以稽疑至若
康成之陰陽象數輔嗣之人事名理異同優劣亦為明
徵
尚書第四問(五經同)
問左史記言古之大訓何首載堯典而乃稱虞書當文
思之代而九官未命及納麓之時而四凶方去豈允恭
克譲待玄德而盡善耶仲虺作誥伊尹作訓豈臣下忠
規之稱耶伯禽費誓穆公秦誓豈帝王軌範之書耶好
風好雨既從於箕畢時若恒若復係於休咎何所適從
耶伏生傳於耄耋魯璧得於殘缺前代講訓孰為名家
可以詳言用窺奥學
毛詩第五問(丑經同)
問二南之化六義之宗以類聲歌以觀風俗列國斯衆
何限於十四陳詩固多豈止於三百頌編魯頌奚異於
商周風有王風何殊於鄘衞頗疑倒置未逹指歸至若
以句命篇義例非一瓜瓞取綿綿之狀草蟲棄喓喓之
聲斯類則多不能具舉既傳師學一為起予企聞博依
之喻當縱觧頥之辨
糓梁第六問(五經同)
問魯史成文以一字為褒貶漢庭尚學有二傳之異同
雖子夏援經孫卿肄業而去聖寢遠傳疑儻多閠以定
時何非乎告朔雩乃閔雨奚憂於去讓文有無天之說
定有無王之年例或難通理亦未盡衛輙辭以尊祖於
義安乎許止闕於嘗藥受誣乃甚以兹凝滯皆藉發明
糓梁子之言固當有據應上公於古復是何神諸儒待
問一為覼縷
論語第七問
問孔門逹者列在四科顔子不幸伯牛惡疾命之所賦
誠不可同至若攻冉求以鳴鼓比宰我於朽木言語政
事何補於斯七年可以即戎百年可以去殺固弛張之
有異曷遲速之相懸為仁由已無信不立拜陽貨則時
其亡也辭孺悲則歌使聞之聖人之心固當有為鄙則
未逹子其辨歟
道舉策問三道
第一問
問莊生曰吾聞庖丁之言得養生焉蓋以其游刃無全
善刀(一作刃)而藏之故也禦寇則曰養生如何肆之而已
莊生曰嗜慾深者天機淺禦寇則以朝穆善理内而性
交逸何二論背馳之甚耶夫一氣之暫聚為物之逆旅
誠不當傷性沽名以耗純白儻昧者未通矯抗之說因
遂耳目之勝甘心寘(一作宜)力則如之何既學於斯佇有
精辨
第二問
問駢拇之言曰有虞氏招仁義以撓天下天下莫不奔
命於仁義以易其性庸詎知不有性於仁義而不可易
者乎以伯夷死名於首陽之下庸詎知伯夷非安於死
而不可生耶徵濠上觀魚之樂則莊生非有虞與伯夷
也又安知有虞與伯夷之不然耶徵鳬鶴短長之脛又
安知有虞與伯夷之性非不可斷不可續者耶雖欲齊
同彼是先逆(集作迕)後合惡用謬悠卓詭如是之甚耶蓬
心未逹幸發吾覆
第三問
問至人恬淡外其形骸使如死灰如木雞斯可矣至若
蹈履水火而不燋没雖以誠信庸至是乎斯所以有疑
於呂梁丈人商丘開之說也蓋有以誠信安於死而不
遷者未有以誠信蹈難而必不死者此何所謂其質言
之
弘文崇文生策問二道
第一問
問儒舘設科以優華緒亦明勸學然後審官諸生或以
紈綺之年講誦未暇在琢玉之或怠於製錦而如何儻
稍舉章程以明課試因粲粲之質加孳孳之勤可以遠
圖固為盡善但因循既久慮物議為難盍自言之將求
折衷
第二問
問左掖東朝載弘學斆貴游胄子於是翔集法禁或弛
藝實難徵推恩補員據闕升第或人疑張禄或詞假葛
襲(川文粹作龔是)誠瑕不揜瑜豈仕優則(一作方)學澄汰則衆心
未允因仍則流弊寖深有司病諸幸喻其術
禮部策問進士五道(貞元十九年)
第一問
問漢廷董仲舒公孫弘對策言天人相與之際而施於
教化韋玄成匡衡之倫以明經至宰相封侯皆本王道
以及人事今雖以文以經貴禄學者而詞綺靡於體(川文)
(粹作景)物寖失古風學因緣於記問寧窮典義說無師法
經不明家有司之過敢不内訟思欲本司徒之三物崇
樂正之四術不率教者屏之遠方則名義益修風俗益
厚程孝秀之本業恭周漢之舊章慮難改作式佇嘉話
事關理本必議上聞斯(集作悉)乃誠求諸生毋忽
第二問
問齊人之所以務於賦輸用給公上大抵饋軍實奉邊
&KR0879;而已今北方和親亟通禮命南詔納欵屢獻竒功而
蠢兹西戎尚有遺類猶調盛秋之戍頗勤中夏之師思
欲盡復河湟之地永銷爟(一作烽)燧之警師息左次人無
外徭酌古便今當有長策乃者戎人願脩前好因請其
俘或曰彼實無厭絶之以固吾圉或曰始示大信許之
以靖吾人或曰歸貴種以懷其心或曰奪長技以翦其
翼當藴較然之見備可舉之方
第三問
問祖宗昭穆王者之盛典明祀嚴禋有國之大事頃歲
奉常上奏以獻祖之位非正太祖之尊未申而公卿諸
儒雜有其議皆以百代不遷宜居東向而獻懿二主所
歸不同或曰藏於夾室或曰寘於别廟或曰附於德明
興聖酌殷周之制或曰遷於園寢石室採漢魏之儀而
又有並居昭穆之列竟虛其位分饗禘祫之禮互處於
西衆議云云莫有所一至今留中未下誠聖意所重難
也至當無二衆君子辨之
第四問
問人之生也禀五行之秀其化也順一氣之散而牛哀
為獸杜宇為鳥趙王為蒼犬夏鯀為黃能(一作熊)傅巖之
相為星圯橋之老為石變化紏紛其故何也夭壽貴賤
賦命萬殊而驪山之儒長平之卒歴陽之魚鼈南陽之
侯王豈禀數斯同復適然也衆君子通性命之理䆒古
今之學幽探造化佇所未聞
第五問
問有司之求才與多士之求進其心不相遠也諸生知
之乎計偕者幾乎五百籍奏者不逾二十蓋二十五之
一也諸生又知之乎雕龍之辨皆謂有餘靈蛇之珠無
非在握射或失鵠瑜寧揜瑕雖涇渭終非而蓬麻未直
匿名飛語詆䚹(一作計)云云誠無它腸時有讒口豈有司
之道未至復諸生之所習難化耶異時有司固諸生之
所履也復何如哉非有防川之心願聞易地之說
文苑英華卷四百七十五
