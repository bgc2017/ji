文苑英華卷七百七十一宋李昉等編
連珠
梁宣帝二首沈約二首
吳均二首劉孝儀為人作二首
庾信擬作四十四首蘇頲為人作二首
喻對
喻古之治一篇冶家子言一篇
奔蜂對一篇招野龍對一篇
連珠
連珠二首梁宣帝
嘗(一作常)聞盈虛之道雖脩平而必陂損益為用(一作之由)在
至象而無蠲是以謂地之厚而東南缺惟天為大而西
北懸
嘗(一作常)聞山有藏玉則草木常榮林有猛獸則藂枝莫
採是以漢儀重見皇王之跡有真周禮猶存龜蒙之田
無改
同前二首沈約
臣聞烈風雖震不斷蔓草之根朽壤誠微遂霣崇山之
峭是以一夫不經(一作住)威於赫怒千乘或(一作必)致忘於
巧笑
臣聞鳴籟受響非有志於要風涓流長邁寧厝心於歸
海是以萬竅怒號不叩而咸應平川是納用卑而為宰
同前二首吳均
盖聞豔麗居身而以娥眉入妬貞華炤物而以絶等見
猜是以班姬辭寵非無妖冶之色楊子寂寞豈乏炫曜
之文
盖聞義夫投節未必識君烈士赴危豈(一作非)期要利是
以墨子縈帶不蒙肉食之謀申胥泣血非有執珪之位
為人作連珠二首(一作探物作豔體連珠)劉孝儀
妾聞洛妃高髻不資於草澤玄妻長髮無藉於金鈿故
雲名由於自美蟬稱得於天然是以梁妻獨其妖豔衛
姬專其可憐
妾聞芳性染(一作深)情雖欲忘而不歇薰芬動慮事逾久
而更思是以津亭掩馥秪結秦婦之恨爵臺餘妬追生
魏妾之悲
擬連珠四十四首庾信
盖聞經天緯地之才拔山超海之力戰陣勇於風飈謀
謨出乎胷臆斬長鯨之鱗截飛虎之翼是以一怒而諸
侯懼安居而天下息
盖聞蕭曹贊務雄略所資魯衛前驅威風所假是以黃
池之會可以争長諸侯鴻溝之盟可以中分天下
盖聞解封豕之結塞長蛇之源必湏製裳千里歃血轅
門是以開百里之圍用陳平之一策盟千乘之國須季
路之一言
盖聞得賢斯在不藉揮鋒股肱良哉無論應變是以屈
倪(左傳作屈完疑避諱而改)參乘諸侯解方城之圍干木為臣天下
無西河之戰
盖聞邯鄲已危徒思馬服薊城去矣空用荆軻是以竹
杖扶危不能正武擔之石蘆灰縮水不能救宣房之河
盖聞穴蟻衝泉未知遠慮玄禽巢幕何能支久是以大
厦既焚不可灑之以淚長河一决不可障之以手
盖聞膏脣喋喋市井營營或以如簧自進或以狙詐相
傾是以子貢使乎五都交亂張儀見用六國縱横
盖聞謀猷是習權變須長時增齊竈或卧燕墻是以井
陘之兵如鴻毛之遇火長平之卒若秋草之中霜
盖聞彼黍離離大夫有喪亂之感麥秀漸漸君子有去
國之悲是以建章低昂不得猶瞻㶚岸德陽淪沒非復
能臨偃師
盖聞市朝遷貨山川悠遠是以狐兔所處由来建始之
宫荆棘參天昔日長洲之苑
盖聞天方薦瘥喪亂弘多空思說劍徒聞枕(一作憶投)戈是
以劉琨之英略莫知自免祖逖之慷慨裁能渡河
盖聞榖林長遠蒼梧不從唯桐惟葛無樹無封是以隋
珠日月無益驪山之火雀臺絃管空望西陵之松
盖聞雷驚獸駭電激風驅陵歷開塞枕跨江湖是以城
形月偃陣氣雲鋪非綠林之散卒即驪山之叛徒
盖聞死别長城生離函谷遼東寡婦之悲代郡孀妻之
哭是以流慟所感還崩杞梁之城灑淚所沾終變湘陵
之竹
盖聞三世用兵既非貽厥陰謀累葉必以凶終是以李
都尉之風霜上蘭山而箭盡陸平原之意氣登河橋而
路窮
盖聞營魂不反燐火宵飛時遭獵夜之兵或斃空亭之
鬼是以射聲營之風雨時有冤䰟廣莫郡之陰寒偏多
夜哭
盖聞江黃戎馬之徼鄢郢風飈之格乍有去而不歸或
無期而遠客是以章華之下必有思子之臺雲夢之傍
應多望夫之石
盖聞無怨生離恩情中絶空思出水之蓮無復廻風之
雪是以樓中對酒而綠珠前去(疑)帳裏悲歌而虞姬永
别
盖聞樹彼司牧既懸百姓之命及乎厭世復傾天下之
心是以一馬之奔無一毛而不動一舟之覆無一物而
不沉
盖聞嚴霜之零無所不肅長林之斃無所不摽是以楚
塹既填遊魚無託吳宫已火歸燕何巢
盖聞名高八俊傷於閹竪之黨智周三傑斃於婦女之
計是以洪澤之蛟遂挫長饑之虎平臯之蟻能摧失水
之龍
盖聞吳艘蜀艇不能無水而浮以紅間綠(此句疑)不能無
弦而射是以籠樊之鶴寧有六翮之期骯髒(一作航上)之馬
無復千金之價
盖聞性靈屈折鬱抑不揚乍感無情或傷非類是以嗟
怨之水特結憤泉感哀之雲偏含愁氣
盖聞遷移白羽流徙房陵離家析里悽恨撫膺是以吳
起之去西河澘然出涕荆軻之别燕市悲不自勝
盖聞廉將軍之客舘翟廷尉之高門盈虚倏忽貴賤何
論是以平生故人灌夫不去門下賓客任安獨存
盖聞執珪事楚慱士留秦晉陽思歸之客臨淄羈旅之
臣是以親友會同不妨懷撫悽愴山河離異不妨風月
關人
盖聞五十之年壯情久歇憂能傷人故其哀矣是以譬
之交讓實半死而言生如彼梧桐雖殘生而猶死
盖聞秋之為氣惆悵自憐耿恭之悲疎勒班超之念酒
泉是以韓非客秦避䜛無路信陵在趙思歸有年
盖聞懸鶉百結知命不憂十日一炊無時何耻是以素
王之業乃東門之貧民孤竹之君實西山之餓士
盖聞胷中無學猶手中無錢今之學也未見能賢是以
扶風之高鳳無故棄麥中牟之寗越徒勞不眠
盖聞十室之邑忠信在焉五步之内芬芳可錄是以日
南枮蚌猶含明月之珠龍門死樹尚抱咸池之曲
盖聞百尺之高累於九碁之上千鈞之重懸於一木之
枝是以截虎尾而非險傷龍鱗而未危
盖聞居蘭處鮑在其所習白羽素絲随其所染是以金
性雖質處劍即凶水德雖平經風即險
盖聞豫章七年斃於豐草芳蘭九畹淪於幽谷是以欲
求其真晉陽有自埋之蒿若賞其聲吳亭有已枯之竹
盖聞明鏡蒸食未為得所干將補履尤可傷嗟是以氣
足凌雲不應止為(一作官)武騎才堪王佐不應直放長沙
盖聞勢之所歸威之所假必能繋風捕影暴虎馮河是
以輕則鴻毛沉水重則磐石陵波
盖聞意氣難干非資扛鼎風神自勇無待翹關是以曹
劌登壇汶陽之田遽反相如睨柱連城之璧更還
盖聞卷葹(一作施)不死誰必有心甘蕉自長故知無節是
以螺蚌得路恐異驪淵雀鼠同歸應非丹穴
盖聞北邙之高魏君不能削榖洛之鬭周王不能改是
以愚公何德遂荷鍤而移山精衛何禽欲銜石(一作枝)而
塞海
盖聞君子無其道則不能有其財忘其貧則不能耻其
食是以顔回瓢飲賢慶封之玉杯子思銀珮美虞公之
垂棘
盖聞水之激也實濁其源木之蠧也將拔其根是以延
年之家預論掃墓羊舌之族先知滅門
盖聞磨礪脣吻脂膏齒牙陵風扇毒向影吹沙是以敬
而遠之豺有五子吁可畏也鬼有一車
盖聞虚舟不忤令德無虞忠信為琴瑟仁義為庖厨是
以從莊生則萬物自細歸老氏則衆有皆無
盖聞三關頓足長城垂翅既羇既旅非才非智是以烏
江艤檝知無路可歸白鴈抱書定無家可寄
為人作連珠二首蘇頲
夫情有理會不可以理遣行有義得不可以義愆定其
情者則理無滯寶其行者則義有全故韓馮之妻死哀
吟於松上石崇之妓生效命於樓前
夫恩至深而必報言至信而罔遺繫於我者深不可奪
牽於彼者信不可欺故操刀而割豈為他人所汚書扇
而殞竟還夫氏之尸
喻對
喻古之治盧碩
軒昊之代君為心兆民為百骸堯舜之代君為目兆民
為物三代之時君為醫兆民為疾五伯之治君為工兆
民為材二漢之時君為隄兆民為水夫心治則百骸從
視明則衆物露醫善診則疾不彌漸工善度則木無棄
材故委心乃無為軒昊之治自治也(不言而人化)任目必有
待堯舜之治求治也(敦序九族平章百姓)醫不全則生死危三代
之治存乎仁(各以所尚救弊)工不審則曲直乖五伯之治資於
智(選賢舉能)迨斯已降民為水矣政為隄矣(漢武好攻討宣帝任刑名)隄
之不完水漂邑矣(哀平之後)寢乎曹馬乃成壊衰焉(干紀亂常皆其)
(臣佐)&KR1077;民不可使為水水而隄之困矣然則軒昊誠堯舜
朋三代仁五伯智二漢法禁人之叛也禁之以致君為
敵兆民有寇讐焉
冶家子言陸龜蒙
武王既伐(蜀本作勝)殷懸紂首有泣於白旗之下者有司責
之其人曰吾冶家孫也數十年間載易其鎔範矣今又
將易之不知其所業故泣吾祖始鑄田器歲東作必大
售殷賦重秉耒耜者一發不敢起吾父易之為工器屬
宫室臺榭侈其售益倍民凋力窮土木中輟吾易之為
兵器會諸侯伐殷師(蜀本作軍)旅戰陣興其售又倍前也今
周用鉞斬獨夫四海將奉文理吾之業必壊吾亡無日
矣武王聞之懼於是苞干戈勸農事冶家子復祖之舊
奔蜂對
晉悼公見奔蜂屬土于墉負桑蟲而寘之若有言者不
勝其疑也即召師曠以詰其事曠對曰奔蜂無子負蟲
而祝之祝之不怠故其形随之而化也公駭其說曠因
從而理之曰伊蜂也欲蟲肖已之速是故祝之誠夫誠
之感物雖千品萬形之殊未有不從而應之者也誠之
不逹感之不應雖體質外均而其心化為他類矣臣願
以人事明之在昔堯欲天下之治祝舜以禪之舜恐天
下未治祝禹以傳之傳之誠故三姓之天下化為一家
之治也是則堯舜非不能化其子盖將傳其祝於至公
也是臣又敢以晉國事直啟王心冀王之速悟日者曲
沃桓叔恤民務德有國之人被其祝無幾而化之雖晨
風欝林魚龍趨潭不是過也逮乎獻公納士蒍之䜛逐
羣公子伐麗戎而嬖其女使太子將東山之師尨凉玦
離顯以義絶䜛言卒行見新城之酷二公子繼踵而奔
亡當是時懼獻公之毒不啻狼虎之磨牙也此則父化
為虎狼矣既而使兵伐蒲又加兵於屈視其子之居不
啻寇戎之所聚也此則子化為寇戎矣文公在外十九
年賢士五人為之輔公蚤夜而祝之故異體化為一身
也及夫齊桓妻以宗女(一作支)楚成待以諸侯送之於秦
卒以得立此則化於他國不能化於父子聞諸獻公未
嘗誠而祝之也是知善祝而他類化者奔蜂也不祝而
已子離者獻公也君子謂公之智不如蜂蜂猶能蕃其
類今君先有晉國宜乎上保宗廟之基下近(疑作延)百代
之資擇其可化而化之無俾奔蜂逞術於君王悼公曰
小問而大獲孤之幸也孤其念焉乃立其彪為太子而
使田蘇為傅
招野龍對
昔豢龍氏求龍之嗜慾幸而中焉得二龍而飲食之龍
之於人固異類以其若已之性也席其宫沼百川四溟
之不足游甘其飲食洪流大鯨之不足味施施然擾擾
然(二字蜀本作擾於)其愛弗去一旦值野龍奮然而招之曰爾
奚為者茫洋乎天地之間寒而蟄𤾉而升能無勞乎誠
能從吾君而晏安乎野龍矯首而笑之曰若何齪齪乎
之如是耶賦吾之形冠角而被鱗賦吾之德泉潜而天
飛賦吾之靈嘘雲而乘風賦吾之職仰驕而澤枯觀乎
無極之外息乎大荒之墟窮端晲而盡變化其樂不至
耶今爾苟容於蹄涔之間惟泥沙之是拘惟蛭螾之與
徒牽乎嗜好以希飲食之間是同吾之形異吾之樂者
也狎其(一作於)人㗖其利者扼其喉胾其肉可以立待吾
方哀而援之(一作哀之援之)以手(一作首)又何誘吾納之陷穽耶
而不免矣野龍行未幾果為夏后氏之醢
文苑英華卷七百七十一
