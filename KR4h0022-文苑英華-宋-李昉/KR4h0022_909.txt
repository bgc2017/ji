文苑英華卷九百十宋李昉等編
軄官十八(諸將軍七將校附)
唐左羽林大將軍史用誠碑一首
周右衛郎將楊令一碑一首
唐右衛郎將葛威德碑一首
唐上騎都尉高則碑一首
唐昭武校尉曹通碑一首
唐左羽林軍大將軍史公神道碑
奚敬玄
將軍諱用誠字君諒河南人也曾王父諱惟静開府儀
同三司檢校太子賓客兼侍御史河南節度先鋒兵馬
使大父勒銀青光禄大夫試太常卿兼侍御史河南節
度兵馬使烈考播銀青光禄大夫檢校國子祭酒河東
節度兵馬使兼御史中丞普寧郡王三代為將克昌惟
武垂慶後世傳芳于公公即中丞第四子義感得一時
之俊沉謀有周身之防貞元初藝成絶倫縱遊郡國名
藩重鎮争致邀迓乃不屑就其道益光襄陽節度樊公
澤虛心好才與能樂善聞公有縱横之略剛决之姿由
褥禮以接之選右軄以署之而能恪勤厥位練習武經
繇是樊公益所委重累遷至馬軍兵馬使會吳少陽卒
其子元濟席凶器以竊據淮蔡詔命唐隨節使李公愬
總齊軍士以討伐之命公為遊奕兵馬使指顧麾下號
令前驅率先啓行深入賊境遇敵必戰所向無遺會賊
將領徒千人草創營壘旗號日興橋柵而公伺其軍食
無儲是刈是獲備其乾餱䲭張蟻聚控扼要害公度其
孤虛可以攻取以少擊衆如其前堂堂之勢若然中斷
殺傷奔潰靡有子遺生擒賊將衆皆請殺而公不聽以
客禮待之曰吾不能殺義士從其歸死於天子乃送其
人于闕繼而陳章疏懇請全活憲宗皇帝英眀聽斷詔
下許之還賜軍前驅使俾領先鋒將興公偕行遵其銳
卒沍寒之夜凌犯雪霜擊破賊城官軍坌入先擒元濟
以檻車獻於宗廟得正刑典由公之生致賊將化為忠
臣覆其妖巢以功補過朝廷推賞累寵旌節授公銀青
光祿大夫檢校太子賓客兼御史中丞仍賜上柱國詔
曰素抱將才能通武訓策名戎旅委質藩方敷七德以
招懷推一心而撫納遂使戴天之大節因事斯彰奉國
之名謀逢時乃合奮其勇士潰彼兇徒堅壁洞開罪人
斯得永言實效無忘窹思其圖爾勞是舉朝典旋以東
平不虔將議征討詔命李愬為徐泗節度俾行天誅愬
以公沉勇夙彰思同王氏列名表請委以親兵充行營
都虞侯公恪勤無私戰陣有勇破賊柵者有六收縣邑
者有三教令必嚴刑戮不濫仁而有法其若是歟賊平
遷檢校國子祭酒詔曰平齊之役諸軍指期衆校合戰
各奮義勇同樹勲勤永思積日之勞頗愧踰時之賞故
於奬授有所超遷時屬邊事重難非公莫可詔統麾下
鎮防朔方居三年朝議以頻建茂功位未充量趣徵赴
闕除左羽林將軍詔曰沉勇英决挺直將才制勝出竒
合於兵法風勵勤王之節嘗從伐叛之師赫然殊功於
是累振諸侯方岳多有薦揚北路親軍寄雄心膂統率
貔貅之衆申眀羽衞之嚴宜奬壯猷且兼峻秩敬宗皇
帝以張韶作亂禍生不測環衞嚴整狂賊誅夷拜兼御
史大夫歲月滋深竭誠盡瘁遷大將軍知軍事疏封列
爵褒寵勲賢勞績既彰優榮斯及封武昌縣開國子食
邑五百戶上方倚注信臣錫宴别殿論功校藝公實居
多方委爪牙之雄未兼鐵鉞之寄竟以積勞成疾憂國
忘身太和四年歲在庚戍冬十一月乙未薨于昇平里
之私第享齡五十九皇帝軫悼廢朝賻禮加等粤辛亥
二月十五日甲午葬于京兆府萬年縣長樂鄕宋侯之
西原後三月詔贈工部尚書表勲臣也夫人李氏從夫
之貴封趙郡夫人淑慎眀賢而能正婦道即哀盡哭動
合禮經長子宗簡福王府參軍次子宗授一子出身幼
子福郎小女平娘孩啼孺慕絶及(旋)懷抱以敬玄昔因
朝奏相遇諸途語及戰伐之事備聞功業之本其子以
理命見託固徵斯文而表諸道盖不虛矣其詞曰
惟天生人必以類分定亂以武克生武臣洸洸史公振
輝羣倫正直不回剛决無隣沐若膏雨煦然陽春濟以
寬猛施之威仁三代為將道家所忌為將四世彌彰勇
毅制勝料敵善利全活擒生度材任知寒天雪夜萬里
齊轡攻討賊城致之死地干戈將戢弓矢載櫜懋功既
立爰議賞勞謙(闕)愈彰寵錫彌高貴婚華憲輝映賢豪
王者之師勝殘去殺由不得已在懲桀黠惟公訓齊確
然不拔令亦寬簡政不苛察羽林震衞克壯其猷推心
誠膂練習貔貅忘身奉君勞積生憂運促潜奪名無建
侯追榮八座寵錫威武葬于九原軫悼眀主勲名獨在
骨肉歸土表行豐碑垂休萬古
周右衛郎將(集作宣威將軍)楊公碑張說
公諱令一字令一太州仙掌人也隋司徒觀王之玄孫
周孝眀高后之歸孫今司衞卿之元子維有隋接三統
建萬國我高祖以同姓為王維皇周敦九族叙百官我
諸楊以外戚而貴公體玄黃之純粹承河山之丕緒孝
乎内炳忠焉外灼(集作均)性與天和道合仁愛收恤孤老
分産疎屬泰於周施約於妻子加以樂善而好學降尊
而容衆能辨樂和思柔酒德容止可度温温如也文章
可觀彬彬(或作粲粲)如也淵英皎穆當世碩士與之遊焉而
曰君子若夫漢魏鼠族有恩澤之封公卿門子有良家
之傳(集作侍)公浮雲世禄匪石儒風䆒乎王道之紀綱眀
乎人事之終始年十九舉進士高第授潞州參軍轉千
牛胄曹遷洛陽尉從班次也居無何拜朝散大夫行通
事舍人俄而加太中大夫檢校天官員外郎夫行人之
在周禮方國是接公脩其政令帝曰予嘉郎官之著漢
儀列宿是應公司其典故時稱邦則國家左賢右戚一
武一文以公地望羽儀寄深虎旅除宣威將軍行右衞
翊府郎將僶俛從事非其好也初公時為郎也遼蕃肆
擾作患幽冀皇上燠體下人故我有神兵之役選達權
靡盬之吏佐猛毅維城之師乃下制以公為兵曹焉實
有密贊軍政獨飛長策豈云卒乘輯穆戎機式序若此
而既哉俾雷霆飈動勦匿殿邦威玄兔懷黃龍馬未汗
而狄盡人不疲而兵戢者公與有力也及班師振旅冊
勲踰時帝用咨有司之違古念有功之未錄將遷德命
霈多勤有日矣方當翼大化增三光之眀熙天秩垂九
德之聲昊天不惠癘氣流行如何斯人胡不眉壽年四
十一聖歷元年夏六月辛丑遘疾而卒嗚呼哀哉梁木
惟施予道不究呱呱稚嗣仰號蒼穹哀哀嚴親惴臨淵
谷遐邇寮舊既乎欽風未識之徒罔不盡(一虫作盟)朋悲而
冀(一作增)&KR0008;矣天子憫焉弔之以玉冊贈之以錦衾羣公
傷焉誄德於素旆圖像(集作體)於青史粤乙卯假葬於合
宫縣平樂鄕之北阜郭門十里邙山西岡巒萬古之阡
都邑九重(集作原)之地隧寄新壠魂懷故域藐是諸孤未
遑歸葬平生志事孰已焉哉厥弟五人比才連譽曰踐
一獻一循一惟一尚一等因心則友世稱萬石之閨門
死喪之戚吾見伯淮之兄弟僉曰我圖後事日月除乎
哉龜云此地陵谷居乎哉乃布哀友生託詞懷舊迹德
表墓示之來昆其銘曰
洪河南注少華西峙氤氲靈會生此君子生此君子惟
國之紀宣慈惠和禮樂文史敦錫宗類汲揚徵丕勤能
(集作然)濟物若不由已克眀從政(集作訓)誕膺(集作敷)厥美脩
辭比闕潤色東里揮翰文昌列星順晷交戟禁衞為王
爪士允武允文翁歸是比疇曰禦寇諗軍北鄙攘敵黃
龍濟師蒼兕將王玄默繄公是恃帝懿乃勲將圖膴仕
仇仇執憲不我力以役役大勞未受多祉景命無禄洪
基中圮父兮葆鬢孤兮稚齒孔懷靡及凡伯瘁止陟彼
邙山邱墟歲磥荒壠(集作章)無際羣哀所起于嗟楊侯託
居此矣沕潏綿曼德音不已久客思鄕永懷桑梓
唐元域府左果毅郎將葛公碑
前人
公諱威德字某曰葛氏京兆涇陽人也其先嬴姓咎繇
之後夏有葛伯氏族興焉寧陵之傍尚傳侯國綏山之
下獨有仙祠嬰則威服五城襲則績稱二縣鴻臚秀於
吳會散騎崇於晉京(集作景)在其子孫是宜繁羡公生而
開朗長而英拔非因馬鄭之學動合禮經不待孫吳之
書暗同兵法有拳勇尚氣槩顧盻稜華風神都爽五馭
善於東野六射勁於西霜少以嫖姚之才入光供奉之
選御橋驂駕犯清蹕而不驚輦道啼烏應鳴弓而自落
便蕃左右星歲重深贈上柱國拜元城府左果毅天下
大定李廣之用無施雲中薦賢馮唐之言已老春秋六
十有五神功二年某月終於落師藁殯邙阜夫人太原
郡王氏夫人郭氏實生大將軍福順一見聖主再紐乾
綱重位冠乎北軍茂功藏乎南史故象服臨祭魚軒以
朝天子深嘉嘆馮勤之母羣公列拜賀虞潭之親享年
七十有五薨於京兆之三真里公愛敬奉親軌則可(集作)
(可字)移於後代義方訓子福禄(集作禄字)來及於先人葬有日
矣乃下制曰禮著餙終情惟悼往詢前列抑有舊章前
左羽林軍大將軍葛福順亡父某字某謙素弘此藝能
未展才術奄從凋湏而嗣子克家式昭勲業既念功以
追遠亦自葉而流根宜申奬贈俾慰泉壤可贈游擊將
軍守左驍衞翊府郎將開元九年二月九日葬我郎將
君軍前夫人王氏後夫人郭氏祔焉禮也章芾以遂輅
旗在列廟食備其牲牢法葬陳其簫鼓孝慈之道著矣
哀榮之禮備矣尋彼平生之事忽如絶光繋乎碑版之
才永存遺烈銘曰
(闕)角立傑堅神銳玉劔氣雄金鼓六藝爰設射
馭為武百行雖多(集作名)忠信為主時不兼命位不充才
善流慶答身謝榮來太原棣棣寔惟嘉偶羽林桓桓克
大其後
唐上騎都尉高君神道碑楊炯
南方火德陽精赫雷電之威西陸金行秋令毒風霜之
氣達其變聖人所以定天下之文象其宜聖人所以觀
天下之變或衣裳六合舞干戚而掃虔劉或鍾鼓八紘
用甲兵而誅暴亂若夫皇天失紀彗孛飛流后土不繩
(集作綱是)山河崩竭蚩尤食石交(集作災)害於生人項羽拔山
憑陵於上國天子聞鼓鼙之響思將帥以龔行將軍屬
甲胄之容攬英雄而决勝則風雲潜感豪傑挺生得七
星之武曲破軍受五運之金多木少四時繁弱射連尹
於嶅山萬辟太阿殺顔良於官渡然後達人知足徒興
(集作從)白髮之歌烈士徇名不受黃金之賞與夫棄其筆
墨漢家封萬里之侯穪爾戈矛(集作干戈)周王命百夫之長
豈可同年而語哉君諱則字弘規其先渤海人也後代
因官遂家于涇州之定安(唐書作安定)縣神房阿閣太山横
日觀之峰金闕銀臺滄海蔽天虛之岸風土形勝關河
表裏三分六州之大業師尚父贊其經綸一匡九合之
元勲齊桓公拓其疆場高柴至德籍東魯之聲名高鳳
沉研盛西堂之學校英才磊落而秀發人物蟬聯而間
起三光不墜察高星於太紫之宫八柱無疆奠高嶽於
中黃之域曾祖冲北齊鷹揚郎將周右屯衞清宫府别
將成軍夜火教戰秋風九天揚後一之兵六合擁前三
之陣張生(集作良)入漢行觀滅楚之徵微子奔周坐見亡
殷之兆祖赦周褒郡南和縣長陶元亮攝官於彭澤道
契羲皇陳仲弓歴職於太邱德符星緯飄風驟雨不入
(集作過)灌壇之鄕暴武蒼鷹潜出(集作變)瑕邱之境考才朝
議郎止開府孫子荆之天骨亮拔不羣王夷甫之道心
神鋒太峻議郎清秩懸符處士之星開府崇班上接台
階之位君雄心獨斷猛氣無前用兵書六甲於自然知
射法三篇於性道早圖星象管公眀懷察變之心幼識
旌旗(集作番)陶恭祖有行師之略屬隋人板蕩天下崩離
朱陽夾飛鳥之雲紫極現(集作恕)雄雞之象陳兵争戰窺
玉策於中州姚石壇場竊金符於㝢縣我高祖黃雲大
帝白水真人風雷海嶽之神精天地隂陽之正氣媧皇
受命殺黑龍而定水灾漢祖乘(集作□)機斬白蛇而開火
運君夜觀乾象晝察人情審熒惑之謌謠驗(集作考)嵩山
之䜟記關中王氣不勞丼德之言沛國真星無待殷馗
之說賊薛舉豺狼梟獍檮杌窮竒守幽(疑作幽集作凾)隴以行
灾負關河而作孽天王按劔出軍於玉帳之前猛將分
麾受律於金壇之下以義寧二年王師薄伐趙國公長
孫無忌精兵若獸利器如霜問君以帷幄之謀待君以
心腹之寄營當月暈因八門之死生陣法天星乘五將
之關格蔭華盖歴眀堂以我和而制其離以我直而摧
其曲敗楚師於栢舉未足權衡執秦桴於崤陵無階等
級此實君之功也其年詔授朝散大夫賜物三百段排
患而釋滯功成而不居比疎傅而辭榮追留侯以高蹈
三靈革故君子於焉待時四海清平謀臣以之歸第自
太王基命成康隆玉版之圖高帝受終文武盛金刀之
業家給人足天成地平猶勞水旱之餘尚想京坻之積
咸亨三年春奉勑於河陽檢校水運使(集無使字)搜粟都尉
河堤使者銅橈鐵舳蒼鷹白鶴之舡竹箭桃花貝闕龍
堂之水引紅粟於淮海汎歸舟扵秦晉遂使齊臣獻納
先陳不減(集作涸)之名漢后絲綸即有常平之號望千石
之氣可以療饑開萬箱之儲自然知禮此又君之功也
其年詔賜上騎都尉嗟夫河流曲直天道盈虛鬼神莫
之要聖賢莫之預高臺下泣孟嘗君之惻愴可知梁木
興謌孔宣父之平生已矣上元三年春三月日終于樂
邑里之私第享年七十六惟君魁梧動俗符彩驚人忠
孝天資温良日用一門兄弟盡同鍾毓之車千里賓朋
時命嵇康之駕每至白雲生海素月流天未嘗不顧眄
山河抑揚琴酒馮異(異字集作公孫)之大樹對諸將而無言(集有)
(禽字)子夏之名山謝時人以不語(集作而長往)四林遊刃八水
忘筌能祛有漏之因早得無生之法雖十年俱盡陸士
衡之長嘆(集作歎遊)有徵而千載猶生藺相如之壯心恒在
即以冬十月丁酉葬於定安東南二十里之平原禮也
陶公相宅郭璞占墳面丹鳳而背玄龜兆青鳥而徵白
馬三百篇之後卜筮何從二千石之榮子孫無替長男
仁叡中男仁楷少男上護仁眆等或體窮三變潘陸不
足以昇堂或力敵萬夫關張不足以扶轂有元方季方
之長幼傳學詩學禮之門風金友玉昆忠臣孝子窮號
積於心髓創鉅纏於肌骨星辰已變昊天無報德之期
霜露潜移君子有終身之感葬之以禮垂制度於三王
思之以時别蒸嘗於四季然後按韋賢之舊德叙潘岳
之家風戴逵銘北海之文張昶刻西山之石若使鄧將
軍之一見自得嘉名魏太祖之來觀懸知絶唱其詞曰
金闕千仞銀宫百常發揮雷雨震動隂陽山水形勝人
神會昌九州覇業賜(集作四)履勤王樂只君子邦家之光
驚雷氣候大昴徵祥運屬飛海時逢吸霜中原逐鹿西
嶽亡羊漢起高帝周興太王乃披荆棘即(闕)壇場國步
猶阻黎元未康將軍不拜使者相望陣合星斗兵符玉
璜殱夷判逆刷滌邊荒化穆三代時清九皇猶思禮節
尚試堯湯漕通淮海水泛舟航蒼鷹鷁舳紫貝龍堂功
立身退乃懸車杖鄉百年俄項萬緒悲涼昔時華屋今
日玄房平天慘慘半月蒼蒼地謂西郭山言北邙曲池
無處松檟成行
唐昭武校尉曹君神道碑前人
君諱通字某其先沛國譙人也近代因官遂居于瓜州
之常樂縣故今為縣人焉顓頊高陽之子孫曹叔振鐸
之苖裔山河白馬漢丞相開一代之基譙沛黃龍魏武
帝定三分之業承家(集作苖)卹胤岳峙星羅居雍州(集作之字)
西境斷匈奴(集作之字)右臂門容駟馬旌旗玉塞之雄坐列
三貂人物金行之秀祖某隱居不仕父顯盪寇將軍河
庭寶玉廣都鸞鳳或閭閻之内禮敵於諸侯或抱鼓之
間威振於千里功則可大以官族而為官德亦不孤惟
將門而有將君天才卓越雄略縱横陶謙性好於幡旗
王濬志在於長戟東方諫議口誦孫吳諸葛武侯坐吟
梁甫屬有隋之末四海分崩皇運之初三光草昧五星
同聚田横猶在於草(集作每)中九代飛榮隗囂尚屯於隴
右賀拔盛操符誓衆斬木稱兵以雕題鑿齒之餘
負勁努強弓之勇遂欲驅馳我塞北撓亂我河西天子
不懌於廟堂鼓其雷電使者相望於道路申其弔伐武
德元年乃詔侍中楊仁恭出使先之以德義陳之以兵
甲七旬干羽不籍有苗之師萬國侯王坐見防風之戮
君深知逆順獨斷胷懷去危即安轉禍為福非如馬援
遨(集作來)遊二帝之都不學竇融自保三分之重勑授昭
武校尉鮮卑醜類慕容殘孽遷扵大棘之城止於小蘭
之界雖謂其羣下願聞禮於上宗(集作京)而拜以將軍遂
誇大於諸國貞觀八年詔特進代國公李靖為行軍大
總管登壇拜將授鉞行師開太一之三門閉隂符之六
甲决勝於爼豆然後折衝萬里信賢如腹心故能匡正
八極君當仁不讓聞義則行從王粲之戎旅棄班超之
筆硯係單于之頸有類長沙斬樓蘭之王更加平縣(集作)
(樂)詔除上騎都尉車師舊國俯桃(集作枕)前庭戊巳遺墟
斜連後壁負天山而版蕩擁蒲海而虔劉聖人之德非
欲窮兵黷武王者之師盖為夷凶静亂十四年詔兵部
尚書侯君集為行軍大總管軍營玉帳武略珠韜旌旗
蔽於日月金鼓聞於天地安人保大實憑帷幄之謀斬
將搴旗誠藉武夫之力君𬗟懷高義思報國恩從來六
郡之子是惟(集作為)萬人之敵梯衝所及攻靡堅城矛戟
(一作弟伐匪)所臨野無横陣一舉而清海外再戰而滌河源
飲至策勲抑惟恒授詔除上柱國君備嘗艱阻頻有戰
功天子聞之累加徵辟慕田疇之節羞賣盧龍之塞高
魯連之義請從滄海之遊遂乃散髮鄉亭拂衣邱壑為
趙魏之老在羲皇之上(集作年)關内諸公深知郭解洛陽
人物高談劇孟家僮有禮皆使拜賓門客多才咸能市
義南宫養老坐聞鳩杖之榮東岳遊魂俄見鶴書之召
以龍翔元年某月某日終于里第嗚呼哀哉夫人某官
之女也流湘降祉河洛騰休符玉石之堅貞貫風霜之
慘烈鏡飛天上窺祥鳳(集作死鸞鳴)於銀臺劔動星文秘蛟
龍於玉匣以某年某月日終越某年月日合葬於某原
君孝實因心忠為令德鮮花匝苑(集作樹)盡兄弟之歡娛
好鳥鳴林展交遊之宴喜太初朗月俯照金鞍叔夜清
風來生寶劔故能戰必勝攻必取西零種族遥憚武臣
北漢酋豪見稱飛將雖死之日猶生之年園令獨慕於
相如漢帝長懷於李牧長子游擊將軍和政府右果毅
都尉上柱國永雄次子朝散郎行西州柳中縣主簿上
騎都尉知君等三餘廣學百戰雄才就養之方兼申愛
敬慎終之道不忘哀戚雖雨崩(闕)子之格言而
鼠齧前松(集作末禾)有文王之故事即以某年月日改葬於
木城之平原長婦某氏即永雄之妻也某官之女柔風
淑譽習禮聞詩上奉舅姑旁睦娣姒温家之婦方歡白
玉之臺盧氏之妻空對黃金之椀先以永淳元年某月
日終至是即陪窆于塋内右翊衞弘軌兵圖日用劔術
天知六郡許其良家三川養其聲利思弘祖德願叙家
風託無媿之銘䟦涉載勞於千仞訪他山之石東西向
踰於萬里烱效官昌運負譴眀時始以東宫學士出為
梓州司法傾盖相逢當仁不讓庶使見曹娥之碣楊修
歎其好詞讀元壽之文高祖稱其佳作其詞曰
大矣丞相天地翼(集作寅)亮烝哉侯王子孫蕃昌條分葉
散源濬流長金城北見(集作峙)玉關西侯山澤駢羅冠車
(集作衣冠)輻凑降神生德興賢誕秀曰有人英材標國楨髫
年學劔丱(集作弱)歲論兵以身許國東討西征皇家啓聖
撥亂反正&KR0647;賊遊魂不恭王命亦既授首河西大定蕞
爾湟中車書未同帝赫斯怒攅其英雄風行電(集作地)轉
谷静山空二庭遺孽交河路絶天子聞鼙元戎按節王
師無戰海外有截歸我田廬功成不居歲云秋矣日月
其除壽非金石命也如何孝乎兄弟葬之以禮蓼蓼者
莪人生若多言猶在耳𦕈邈(集作邈若)山河
文苑英華卷九百十
