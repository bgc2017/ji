文苑英華卷十九宋李昉等編
天象十九
律中黃鍾賦一首律吕相生賦一首
律吕相召賦一首葭灰應律賦一首
鄒子吹律賦一首律移寒谷賦一首
黃鍾管賦一首黃鍾宫為律本賦一首
懸土炭賦一首
律中黃鍾賦(以聖人有以見天地之賾為韻)裴度
古者推歷生律懸法示人在寒暑之未兆已斟酌於至
神故能推一陽之生為三正之始察黃鍾之氣煦然以
升辨青帝之功微而可紀外去涸沍之節内見發生之
理具無形而有聲徒明目而聰耳得於心而不昧藏諸
身而有以人事尚昧於先春天統已彰於建子若夫衆
象高懸可伺察於穹天羣形多類可區别於厚地雖紛
綸而靡極終視聽之攸記未若竹管之用前知歲時葭
灰之動罔失毫釐物之先見應必在茲取竅厚而均者
當微眇而候之是則隂陽之運變化之期易以形隐難
以氣欺懿其十一月之節十二辰之首因積小以成大
得出無而入有遂能以吹灰於中動糓於口亦猶道之
生一宛在陽之初九觀乎窮天地之性興邦國之政洎
純隂之始凝導太陽之將盛何制器之精微可驗物於
遼夐故曰述之者明作之者聖所以觀一管之動静效
五音之邪正斯乃造物於又玄考時於至賾就兩儀之
茫昧先萬物而探索六律六吕由是以相生八風八音
由茲而卒獲矧夫國家仰合天法俯廻天眷既用晦而
必明亦處蒙而可見敦氣數之元本去聲色於㝢縣彼
唐堯敬授羲和欽若未曰窮微而知變
律吕相生賦(以予欲聞六律五聲為韻)王起
律吕以迭而相成隂陽以獨而不生總二氣而取則俾
萬物而立程可以揣亭毒之理可以賾天地之情其繫
時也必誠必信其吹萬也無臭無聲原夫制自伶倫迹
於嶰谷始叶音於靈鳳終制器於截竹其名可紀則一
暑而一寒其數可陳則隂六而陽六所以均我節物而
周乎倚伏借如黃鍾建子以為本林鍾建未以為君動
夷則而葉墜應姑洗而草薰霜雪因之以罔忒禽鳥候
之而必聞雖覆載之莫窮而飛灰可揣謂隂陽之不測
而寸管斯分故王者歷象為務職司是勖奉之以布令
法之以成俗肅殺初佐於金風絪緼竟(一作終)調於玉燭
動植無擾含靈斯足莫不因律吕之相生濟仁夀之大
欲既而同其法度節其疾徐既環周之無極亦鱗次而
用諸故能欽月令之不爽布歲和之有餘八風既從兮
惠化爰被十旬不散兮休徵可書伊上瑞之臨汝實疇
人之起予則律不作無以叶五音之術吕不助無以成
萬物之實洞於精微生於隂隲在孕育以咸暢處金石
而無失則吹於寒谷不惟鄒子之方叶於樂府奚獨延
年之律我皇欽若時令克諧宫羽來遠人而風雲表祥
張大樂而鳥獸率舞是知順相生之義而德冠乎三五
律吕相召賦(以聲氣相叶如響之應為韻)
昔者聖人稽天地之本達造化之方將以律而召吕明
自隂而應陽清濁所資叶贊之功共有煦吹無滯輔成
之理更相所謂以氣而導聲以聲而宣氣用諧和而感
通上下假訢合而生成品彙窮神於短長之象動必相
須會數於九六之爻用而不既當其二儀方闢萬化攸
初以嶰谷厚均之美審葭灰聚散之餘氣類潜通若琴
瑟之心相感雄雌既辨比鳳凰之德皆如亦由顧影而
形分命宫而商應合君臣際會之理得夫婦剛柔之稱
精誠所致雲龍之感召必同終始相明日月之循環可
證若八風順序六氣和平等四時之代運符五位之相
生定寒暑之功必能成歲審疾徐之度亦足和聲故得
天理不奸物情和愜草木以之而暢遂乾坤於焉而交
接兵家之否臧未兆懸以先知樂府之聲音所諧動能
允叶今也初陽應候萬物思時念惠風之將入顧寒谷
而奚疑必使法軒轅之明方今可也如或繼伶倫之妙
何代無之於是放志希夷凝心惚恍酌動静之理於開
闔逹感應之情於影響今所以賦律吕之事莫不欲使
百王而共仰
葭灰應律賦(以四時運行應候不差為韻)
葭灰陽物銅管隂類陽物以健動為宜隂類以虚受為
器一則本乎天一則通乎地因時出矣本乎天者親上
乘氣洩焉通乎地者啟閟感兩儀以成道應六管而為
事明夫律通則氣來灰動則時至知晝夜之迭代表子
午之更位辨方辨卦乃立節以為八定至定分故均氣
以為四於是聖人設矣君子用之于以則地氣于以奉
天時仲夏將臨則蕤賓啟候孟秋既届乃夷則應期大
吕具實而冬窮於丑太簇已散而春蠢於寅可謂自微
形著有條不紊明天道之大備則帝道之廣運且夫範
金以為律當其空有律之名燔葭以為灰當其動用灰
之輕律之空則或吐或納灰之輕則有虚有盈由是識
坤德之順静探乾德之遊行其入也柔順其出也剛勝
或處陽而隂主或在隂而陽孕見律中而灰動知地感
而天應如此神可以窮數可以究事可得而待時可得
而候是以聖人執茲一柄形彼九有時寒暑之往來辨
昏眀之然不夫物之妙用則感於無為物或不爽則應
用無差彼葭灰之造微與天地而宜契我皇敬授不忒
故能爕理無虧
鄒子吹律賦(以吹律洞微寒谷生黍為韻)
鄒子處寒谷之陲審至音之宜能嘘吸而律應使嚴凝
而氣移驗乎卜居殊緹幕之攸設稽乎假器匪葭灰之
所吹當其地映嶔崟山連鬱律夏皚皚而多凍晝蒼蒼
而少日草木絕其滋榮飛走悲其慘慄雖彈絃於帝舜
孰致其和雖扣角於師文必慙其術由是鼓其用濟于
衆將鈎深以致遠在識密而鑒洞響發於寒威氣感於
春輝何斷續而臻極乃洪纖而入微飂飂其和土囊之
風乍出淒淒稍變夾鍾之律方歸逸韻未殚發越林巒
始驚蟄於煦嫗俄解凍於淒寒誰謂暖氣早來節奏於
絳脣之末誰謂温風潜扇抑揚於玉指之端于以闡温
燠于以發亭育鄙玄鶴之舞庭類雕虎之嘯谷清泠散
徙岡聮嶺屬疇人慙其術窮田父欣其野沃則十旬不
散之瑞其事未榮南薰(一作軍)不競之占其理未精孰若
探至賾究幽情化烈烈之瘠土成薿薿之嘉生豈比夫
廟列零陵徒聞白琯之麗竹收嶰谷空為丹穴之鳴别
有飜飛之侣暄妍是處固將嚶嚶以出谷豈獨離離而
生黍
律移寒谷賦(以至人感音能變生植為韻)張友正
惟北有谷純隂之位無温煦以生成失膏腴之美利是
吹孤竹之管將變不毛之地聲能叶候期四序以平分
氣乃應時見三陽之揔至伊彼鄒衍仰師伶倫窮雅韻
於條暢得和聲於厚均爾乃循窈窱傍嶙峋有薰風以
舒物敷順氣以和人一奏而層冰以解再揚而槁木驚
春是知道契至精事符玄覽谷居隂静宜隂慘之莫舒
律屬陽方因陽和而相感且陳夾鍾之管召清角之音
聲之所涵者博志之所逹者深律氣旁通於陽氣人心
上導於天心夫乾德無隔土宜有恒南無嚴凝北無鬱
蒸若變寒為燠昊穹所未必能以荒為稔后稷所不足
徵將祁寒之恒若諒大化之何稱爾乃天下盛陽此谷
飛霰日中方晝此谷見晛豈無三光曾照臨之不徧雖
有四氣曾沍寒而莫變寧知至人爰來陽律斯扇清音
未發猶萬壑之荒凉和風方流忽千林之葱蒨故谷得
陽以盈陽因律以生田疇以之沃衍節氣以之和平我
墟既耕我黍既成耦十千而南東其畆㕓三百而庾廩
如京實無窮之嘉績與造化而争衡别有處幽谷而思
遷待暄風而撫翼空勞苦寒之詠獨厲後凋之色儻一
借於吹嘘願均榮於動植
黃鍾管賦(以一陽既生三元克序為韻)
黃帝稽六氣正三光頒命於伶倫之職伐竹於嶰谷之
鄉創管籥於分寸審制度於毫芒為十二之首律道初
九之潜陽伺青陸之功微而可紀察黃鍾之氣暗然而
彰所以位定於初道生於一將啟四分之歷潜運三重
之室取厚竅而均者當分至而藏密統緹幔以依辰布
葭灰以候律經天順地察晷度而有常隂伏陽廻知萌
芽而溥出超土圭之至理得銅渾之妙術在沍涸之窮
冬引發生之遲日既而推萬物之道統三正之元清濁
既分於上下躔次不愆於晝昏是日也百辟稱賀萬邦
以則垂元化於本始體高明於柔克一氣潜應定立均
於數源七曜旋行酌至神於物極變化之道周流可測
人事尚暗於先春天統已彰於陽德繇是平之以六紀
之惟三仰經綸之秘奥終視聽之所覃單穆不獨稱其
美周景抑亦懷其慙故以鳳為名也於盡善而稱未以
律為候也寔用之而不既振潜伏以蒙泉贊玄微以通
氣静室無聲微風不驚吹灰於中八音由是乎卒獲動
榖於口五聲以是乎相生國家上法黃軒推衡律吕覘
一律之動静俾四時而式序彼唐堯敬授羲和欽若未
曰窮於寒暑者哉
黃鍾宫為律本賦(以究極中和是為天統為韻)王棨
玉律奚始黃鍾寔先潜應仲冬之候仍居大吕之前聲
既還宫初恊乎八音七始數從推歷終由其兩地參天
當其黃帝命官太師授職參六宫以迭用本一陽而立
則八風自此以條暢萬物於焉而動植權衡有凖知累
黍之無差寒暑相生諒循環而不極是知召吕者律為
君者宫既從無而入有可原始而要終聲雖發外氣本
從中或煦或吹根初九爻而立紀日來月往守十二管
以成功懿夫肇啟乾坤潜分節候見歷數以無紊顧萌
芽而欲秀革彼應鍾先乎太簇克諧韶濩唯子野以能
知自得厚均匪伶倫而莫究故洪纖溥暢上下無頗騰
葭灰而漸散映緹幕以方多初感于人復京房之姓氏
終均於地成燕谷之陽和俾玉燭以調均與璿璣而錯
綜于以宣夫四序于以貞乎三統自然功歸不宰理叶
無為蓋隂陽之變化信氣序之推移雄鳳鳴而雌鳳應
蓋皆類此商為臣而徵為事未足方斯為律之本兮既
如彼為天之統兮又如此明廷樂叶寧俟於李延年皇
上聲撝豈慙於夏后氏既而榮發枯槁春流遐邇願一
變於寒枝獲生成兮若是
懸土炭賦(以寒暑相參輕重可驗為韻)王起
國家順天之情作人之程乃懸乎土炭有象夫權衡惟
土也叶隂氣之動惟炭也應陽氣而生故將法之而令
出瞻之而教成乃左乃右一重一輕苟二物之不爽知
四序之攸平有司修厥官承厥緒繩木有凖鈞銖獲所
香炭於是而善繫累土由之而具舉分乎多少則無黨
無偏候以高卑知一寒一暑若乃芳歲闌嚴更殘黃鍾
中律黑帝司官昴中見而昭晰日北至而沍寒於是岌岌
斜指亭亭上干土則從輕知衆隂之將謝炭惟持重知一
陽之已攅暨夫春令變木夏德司火鹿解角而氣新君
登臺而物夥二氣交而猶昧六律推而未可然後懸法
示人表微在我觀夫炭則高而漸危窺夫土則垂之如
墮彼銅渾兮自慙空鎔鑄以相參彼金壺兮可厭從晝
夜而為驗孰若土炭之有常為邦國之舊章恒不飾而
不美無玉振與金相影每分於高下色且對乎玄黃不
假飛灰自符於律吕何必測影而知夫短長向若鴻鑪
長爇厚地斯藏安足以調夫四氣而傳之百王於赫大
君穆然端拱懸之而無冬無夏法之而是遵是奉信不
謬於隂陽詎可欺其輕重
文苑英華卷十九
