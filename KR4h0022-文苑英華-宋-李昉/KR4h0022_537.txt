文苑英華卷五百三十八宋李昉等編
孝感門十七道
墳樹有甘露判四道紫芝白兔判一道
紫芝白兔由刺史善政判二道
男取江水溺死判四道孝女抱父屍出判一道
不除姊喪判一道居喪年老判一道
賣宅奉葬判一道士用大夫禮葬父判一道
不用父言殉葬判一道
墳樹有甘露判
楚州申殷賢喪親負土成墳甘露降樹芝草生廬青鸞
鎮集白鹤(一作鵠通用)翺翔縣令張德以為孝感刺史欲旌
表鄕人梁静告國家祥瑞
對
殷賢所親云喪罔極纏哀集荒蓼以崩心攀寒松而泣
血既流悲而遶墓遽結欷以成墳所以白鶴青鸞靈芝
甘露翔集墳塋之際降生廬樹之間善應類彰禎符洊
至所感雖因孝致論孝亦感皇風旌以門閭實將無媿
告以祥瑞良亦有疑
對
楚州淮海北距江水南濱挹桐栢之遥源酌柴桑之遠
𣲖人沐無為之化家覃孝里之風殷賢志切茹荼誠深
負土故得靈芝三秀如馬如龍甘露載垂為珠為玉鳴
琴邑宰先以檢尋集竹州司欲加旌表但飡和飲德日
用猶迷舞鶴翔鸞天心有屬瑞允彰於周德孝因感於
殷賢梁静雖陳還宜凖此
同前
殷賢名編澤國業預封人荷聖皇東戶之期感孝子南
陔之詠仰攀風樹俯蹈寒泉同王裒之手藝松栢比平
原之躬修墳墓哀哀之性切切逾悲孝徹幽明祥聞動
息故得春芝列秀曉露凝甘青鸞廻入鏡之容素鶴舉
聞琴之翼縣寀檢尋非謬州端勘亦不虛静是鄕人親
來投告以為盛瑞咸屬國家但以子輿之冠前詢烏集
休徵之屋(一作室)復見魚游則殊貺之來誠關於至化而
楚州申狀亦符於孝感事緣奬勸理合申明眷彼門閭
固須旌表
同前劉憲
殷賢名編荆楚行逹神明實禀先賢之風遍聞至孝之
感甘露降其樹還同淚栢之林芝草生其廬即在寢苫
之室雖禎祥驟委諒神理無欺而謗議是興為鄕人所
惡且求諸故事抑有前聞率土莫非王臣含靈皆用天
道通論則歸於有國析理則存乎其人以匹夫之感皆
為王者之瑞則皇天所相何彰孝德之深梁静湏正刑
書刺史不煩疑惑
紫芝白兔判
懷州申衛士楊建德被差鎮勑到之後母亡遂廬墓側
哀毁乃有紫芝生白兔來馴州司請加旌表廉察以為
避鎮科罪
對
橫戈出塞雖五校之嚴規主奠臨喪亦十倫之重制建
德身參戎旅名列材官負羽腰鞬將馳邊戍枯魚銜索
旋廹私庭瞻大樹於轅門痛風枝之不静聽嘶驂於戎
幕感隙駟之難留燕雀之心已纏於罔極熊羆之效未
遑於載馳詳甲乙之科無虧典禁推忠孝之道何爽公
私既而匍匐墳埏充窮隴隧霜露之思義貫天經精感
之徵遂彰靈應白兔呈貺背三窟而來馴紫芝符祥對
九莖而擢秀州司請加褒異錫類之儀載光使局作此
科䋲昧禮之情何甚聖朝孝理史官自合發揮楊建至
誠門閭固宜旌表
紫芝白兔由刺史善政判
岳州人王懷俊幼喪二親廬于墓側負土成墳至孝潜
通屢呈祥瑞其地内生芝草兼白兔刺史元利濟仁明
訓俗善績著聞廉使以為由刺史錄奏懷俊不伏
對高思元
天經地義聖人不加通幽洞冥神心必應懷俊幼傾怙
恃早摽孝德無窮之思已結於㨕書孺子之感更纏於
匣扇既而日月有時爰從筮宅墳塋是託俄見葺廬馬
鬛新封牛岡載闡有同文讓栢逕栖烏還類許孜蒿埏
集鴈故得皎皎仙兔孕質而呈祥藹藹靈芝抽莖而表
瑞豈以劉家之堇止出於生前王氏之魚不彰於死後
此由聖皇御㝢恩覃錫類神靈滋液品物昭蘇純仁蹈
於二儀禎符效於萬象假使六條闡化千里宣風侔郭
賀之深仁嫓劉寬之善績何禎祥之所及豈徵應之所
臻廉察推功妄塵旒扆懷俊不伏徒勞漫訟莫大之孝
何以自安
同前
孝通神明誠感天地烏馴兔擾聲高曩傳芝秀堇榮事
藹前史嘗聞其語豈獨古人王懷俊性實由衷行非外
奬風樹不静遽軫攀栢之哀陟屺無望終纏負土之感
豈惟弔賓驚鶴故已祥霄集鴈遂使金英孕彩奪神葉
於芝田玉毳含暉接仙毫於麗魄斯固仁聖有道至德
潜通兆庶沐化以自效動植乘休而相感非借瑞於閭
里不乞靈於郡縣而利濟仁明不問喬卿之德察(一作刺)
使風績未見王褒之頌掠美竊譽在濟雖是有心假應
移禎於使無宜妄察昔聞讓善今見争功貪天之誠頗
同於往責無伐之願亦墮於前事但論孝則義歸光國
於師則不許讓仁與其抑俊而揚濟未若捨貴而褒下
任雖通廣孝實因心許與一介之人豈累六條之政既
繼錄奏湏更申聞勸奬之規竊將合序
男取江水溺死判
顧乙從母所好令男十五里取江水溺死不為之服
對
孝乃因心禮從適變惟彼顧乙德合天地甘旨必在於
無違承顔克遵於不匱瞻言愛子取汲長江庶南陔之
不虧豈東流而永逝掌玉茲碎庭蘭坐歇顧斯惟疾之
憂恐阻長筵之樂既不彰於枲服誠有切於斑衣雖失
禮入刑合寘彛典而割情循飬庶可權宜既竭姜詩之
孝無寘蕭何之律
同前
顧乙行繼人志譽美天經嘗申不匱之誠每竭服勤之
養母以不甘井汲好味江流爰將植杖之男當其抱甕
之役異曹娥之父無復還屍均屈原之妻空餘往恨緬
曕前誥既有同於姜詩詳彼舊章亦何殊於庾季雖云
不服欲寘何辜
同前
立身之道忠孝為先訓俗之規喪紀攸重所以王祥王
覽閔損曾參曉於九族傳諸萬古顧乙芳摇美箭業嗣
良弓挹至孝之清猷得隨時之大義母之所好志必無
違嘉旨精誠乃臻異物長江汎濫取汲何功孝情至切
於求魚喪制奚遵於䑛犢欲遵寕戚恐阻承顔所以僶
俛于懷幽哀密念憶將鶵之曲不忍聽琴對驅蚊之宵
更勤扇枕眷彼純至足以揚名逝者如斯男何不吊三
殤之服誠合切於哀情五禮之文貴取順於顔色既循
姜詩之孝難科漢尉之刑
同前
顧乙依仁植性履孝因心生我之義方深倚廬之思何
極(一竹切)扇枕温席造次無違候旨承顔欽從所好屠鷄
留膳不為執友之賢求鯉探泉兼入隣家之饌順慈親
之旨忘愛子之勞屬以廻浦生風長江起浪因茲汲引
遂見沉淪乙類姜詩無復弄璋之念男同精衞空摇(一作)
(存)銜石之悲不服以殤初疑越禮苟全於孝取叶隨時
既有符於古風恐難寘於令典
孝女抱父屍出判
錢塘人孫戩少以迎濤為事因八月迎濤(一作潮)乘船衝
濤船覆至死戩女媚容巡江哭以瓜設祭因而自投江
水抱父屍出縣司以為純孝欲立碑州司不許乃禁媚
容數日(一作月)
對
海水有期三秋必壯江濤可望八月湏迎孫戩既曰篙
工是稱舟子自言習水不慮驚風豈知白馬俄奔空邀
伍相青鳬坐覆忽識馮夷應同罔象之神頗異吕梁之
子媚容悲纏枕草志切投牋忽以祠瓜何殊薦艾(疑作芰)
銜心似石寧怕海童泣淚如珠即追泉客初均洛媛持
弱態以陵波竟學曹娥抱沉骸而出浪論情足為純孝
撫事不媿褒揚未題黃絹之詞先寘玄縲之罪州司滯
獄法恐不然縣請立碑理應為當
不除姊喪判
得丙有姊之喪合除而不除或非之稱吾寡兄弟不忍
除也
對
喪雖寧戚禮且節哀俾不足與有餘必跂及而俯就丙
愛深血屬禮過時制興鮮兄之嘆情既鍾於孔懷及居
姊之喪服將除而不忍雖志崇敦睦而事越典彛况僥
貴適中哀不在外宜抑情而順變多奚以為苟在禮而
或踰過猶不及請遵仲尼之訓無執季路之辭
居喪年老判
得丙居喪年老毁瘠或非其過禮丙云哀情所鍾
對
孝乃行先則當銜恤子為親後安可危身丙喪則未終
老其將至懷荼蓼之慕誠合盡哀廹桑榆之光豈宜致
毁所以爰從肉食佳服麻縗况血氣之既衰老夫耄矣
縱哀情之罔極君子忍之苟滅性而不勝則傷生而非
孝因親立節庶畢三年之喪順變從宜無及一朝之患
既虧念始當愧或非
賣宅奉葬判
得丁喪親賣宅以奉葬或責其無廟云貧無以為禮
對
慎終之道必信必誠死葬之儀有豐有省諒欲厚於卜
宅亦難輕於慮居丁昊天降凶遠日叶吉思葬具之豐
&KR0879;欲俯九泉顧家庭之屢空將鬻三畆愛雖深於喪死
義且涉於傷生念顔氏之貧豈宜厚葬覽子游之問因
合稱家禮所貴於從宜孝不在乎益侈合伸破産之禁
以避無廟之嫌
士用大夫禮葬父判
得丁為士葬其父用大夫或責其僣辭云從死者
對
禮惟辨貴孝不貶親是謂奉先孰云僣上丁慶加一命
憂及三年凶降昊天且結茹荼之痛吉從遠日方追食
采之榮既貴賤之殊宜亦父子之異道同曾元易簀正
位於大夫殊晏嬰遣車見非於君子未爽慎終之義允
符從死之文辭則有徵責之非當
不用父言殉葬判(一作嬖妾為殉判)
得甲將死命其子以嬖妾為殉其子嫁之或非其違父
之命子云不敢陷父於惡
對
觀行慰心則禀父命辨惑執禮宜全子道甲立身失正
没齒歸亂命子以邪生不戒之在色愛妾為殉死而有
害於人違則棄言順為陷惡三年之道雖奉先而無改
一言以失難致親於不義誠宜嫁是豈可順非况孝在
慎終有同魏顆治命事殊改正未傷莊子難能宜忘在
耳之言庶見因心之孝
文苑英華卷五百三十八
