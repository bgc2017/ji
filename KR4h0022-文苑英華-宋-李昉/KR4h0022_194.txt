文苑英華卷一百九十四宋李昉等編
樂府三
公子行九首少年行四十二首
輕薄篇五首
公子行劉希夷
天津橋下陽春水天津橋上繁華子馬聲廻合青雲外
人影摇空綠楊裏(一作摇楊綠波裏)碧波蕩漾玉為沙(一作綠波清廻)
(玉為砂)青雲離披錦作霞可憐楊柳傷心樹可憐桃李斷
腸花此日遨遊看美女此時歌舞入倡家倡家美女鬱
金香飛去飛來公子傍灼灼(一作的的)珠簾白日映娥娥玉
貌(一作顔)紅粉粧花際徘徊雙蛺蝶池邊顧步兩鴛鴦傾
國傾城漢武帝為雲為雨楚襄王古來容光人所羡况
復今日遥相見願作輕羅着細腰願為明鏡分嬌面與
君相向轉相親與君相栖共壹身願言(一作願作)真松千歲
古誰論芳槿一朝新百年同謝西山日千秋萬古北邙
塵(一有此二句)
同前常建
日日乘釣舟嫋嫋持釣竿涉淇傍荷花驄馬閑金鞍俠
客白雲中腰間懸轆轤出門事嫖姚為君西擊胡胡兵
漢騎相馳逐野戰孤軍西海曲百尺旌竿沉黑雲邊笳
落日不堪聞
同前司空曙
纏臂繡綸巾貂裘窄稱身射禽風助箭驟馬雪飛塵金
垺爭開道香車為駐輪翩翩不知處應是霍家親
同前于鵠
少年初拜大長(一作大常)秋半醉垂鞭見列侯馬上抱雞三
市鬭袖中携劔五陵遊玉簫金管迎歸院錦繡(一作袖)紅
粧擁上樓更向苑東新買宅月陂(一作碧波)春水入門流
同前李商隱
一盞新羅酒凌霜(一作晨)恐易銷歸應衝鼓半去不待笙
調歌好難愁和香多不(一作濃豈)惜飄春場鋪艾帳下馬雉
媒嬌
同前雍陶
公子風流嫌(一作輕)錦繡新裁白紵作春衣金鞭留當誰
家酒拂柳穿花信馬歸
同前韓琮
紫袖長衫色銀蟬(一作蟾)半臂花帶装(集作長)盤水玉鞍繡
坐雲霞别殿承恩澤飛龍賜渥洼控羅青裊轡鏤象碧
重葩意氣催歌舞闌珊走鈿車袖障(一作彰)雲縹緲釵轉
鳳欹斜珠卷迎歸箔紅籠晃醉紗唯無難夜日不得似
仙家
同前二首聶夷中
漢代多豪族恩深益驕逸走馬踏殺人街吏不敢詰紅
樓宴青春數里望雲蔚金釭熖(一作豔)勝書不畏落暉疾
美人盡如月南威莫能(一作不敢)匹芙蓉自天來不向水中
出飛瓊奏(一作綺席戞)雲和碧簫吹鳳質唯恨魯陽死無人
駐白日
二
花樹出墻頭花裏誰家樓一行書不讀身封萬戶侯美
人樓上歌不見古凉州
少年行吳均
董生能巧笑子都信美目百事(一作萬)市一言千金買相
逐不看參差莱誰能(一作論)窈窕淑願言奉(一作捧)繡被來
就越人宿
同前沈烱
長安妙少年騘馬鐡連錢陳王装馬腦晉后鑄金鞭步
摇如飛鷰寶劔(一作鍔劔)似舒蓮去來新市北遨遊大道邊
倏忽作老翁顔鬢似衰蓬自言生漢代少小見豪雄五
侯俱拜日(一作拜爵又作日拜)七貴各論功建章連北闕(一作通北闕)
複道應(一作度)南宫大后居長樂天子出廻中玉輦迎飛
鷰金山賞鄧通一朝復一日忽見市朝空扶桑無復海
崑山倒向東少年何暇問頽齡遇(一作值)福終子孫冥滅
盡鄉里(一作閭)不復同淚盡眼方暗脾傷耳自聾杖策尋
遺老歌笑(一作嘯)詠悲翁追隨各有遇非敢訪童蒙
同前李百藥
少年飛翠蓋上路勒金鑣始酌文君酒新吹弄玉簫少
年不(一作子)歡樂何以(一無此二字)盡芳朝千金笑裏面一搦
撐(一作抱)中腰掛纓誰(一作冠豈)憚宿落珥(一作拜迎)不勝嬌寄語
(一無此二字)少年子無辭歸路遥
同前張昌榮
少年不識事落魄遊韓魏珠軒流冰車玉勒浮雲騎縱
横意不一然諾心無二白璧贈穰苴黃金奉毛遂妙舞
飄龍管清歌吟鳳吹三春小苑遊千日中山醉直言身
可沉誰論名與利依倚孟嘗君自知能市義
同前鄭愔
潁川豪横客咸陽輕薄兒田竇方貴幸趙李新相知軒
蓋終朝集笙竽此夜吹黃金盈篋笥白日忽西馳
同前四首王維
新豐美酒斗十千咸陽遊俠多少年相逢意氣為君飲
繫馬高樓垂柳邊
二
出身仕漢羽林郎初隨驃騎戰漁陽孰知不向邊廷苦
(一作死)縱死猶聞俠骨香
三
一身能擘(一作臂)兩彫(與琱同)弧虜騎千重(一作羣)祗似無偏
坐金鞍調白羽紛紛射殺五單于
四
漢家君臣歡宴終高議雲臺論戰功天子臨軒賜侯印
將軍珮出明光宫
同前三首杜甫
馬上誰家白面郎臨軒(一作街)下馬坐人床不通姓字麄
豪甚指點銀瓶索酒嘗
二
莫笑田家老瓦盆自從盛酒長兒孫傾銀注玉(集作瓦)驚
人眼共醉終同臥竹根
杜集作臨街下馬此云臨軒下馬杜集作傾銀注
瓦此云傾銀注玉皆當以此書為正蓋謬為俗子
改易此所以重古本也
三
巢鷰養兒渾去盡江花結子也無多黃衫年少來宜數
不見堂前東逝波
同前三首李白
君不見淮南少年遊俠客白日毬獵夜擁擲呼盧百萬
終不惜報讐千里如咫尺少年遊俠好經過渾身装束
皆綺羅蘭蕙相隨喧妓女風光去處滿笙歌驕矜自言
不可有俠士堂中養來久好鞍好馬乞與人十千五千
旋沽酒赤心用盡為知己黃金不惜栽桃李桃李栽來
幾度春一廻花落一廻新府縣盡為門下客王侯皆是
平交人男兒百年且樂命何湏徇(一作讀)書受貧病男兒
百年且榮身何湏徇節甘風塵衣冠半是戰征士(一作征戰)
窮儒浪作林泉民遮莫枝根長百丈不如當代多還往
遮莫親姻連帝城不如當身自簪纓看取富貴眼前者
何用悠悠身後名
二
青雲少年子挾彈章臺左鞍馬四邊開突如流星過金
丸落飛鳥(一作肉)夜入(一作深)瓊樓卧夷齊是何人獨守西
山餓
三
五陵年少金市東銀鞍白馬度春風落花踏盡遊何處
笑入胡姬酒肆中
同前(一作渭城少年行)崔顥
洛陽二月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠梨宫中鷰初至葡桃館裏花正開念此使人歸更早
三月便達長安道長安道上春可憐摇風蕩日曲江邊
萬戶樓臺臨渭水五陵花柳滿秦川秦川寒食盛繁華
遊子春來不見(一作喜)家鬭雞下社春初合走馬章臺日
半斜章臺帝城稱貴里青樓日晩歌鐘起貴里豪家白
馬嬌(一作驕)五陵年少不相饒雙雙挾彈來金市兩兩鳴
鞭上渭橋渭城橋頭酒新熟金鞍白馬誰家宿可憐錦
瑟筝琵琶玉壺清酒就君家小婦春來不觧羞嬌歌一
曲楊柳花
同前(此詩見二百五卷)崔國輔
同前二首王昌齡
西陵俠少年送客過長亭青槐夾兩路白馬如流星聞
道羽書急單于寇井陘氣輕浮道(一作蹈)難(一作氣高輕赴難)誰
願(一作顧)燕山銘
二
走馬還相尋西樓下夕隂結交期一劔留意贈千金高
閣歌聲遠重門(一作關)柳色深夜闌湏盡醉莫負百年心
同前(一作邯鄲少年行)高適
邯鄲城南(一作西)遊俠子自言(一作矜)生長邯鄲裏千場縱
博家仍富幾度(一作處)報讐身不死宅中歌舞日紛紛門
外車馬常(集作矗又作長)如雲(三字一作如雲屯)未知肝膽向誰是令
人却憶平原君不見即今(集作今人)交態薄黃金用盡還疎
索以兹感嘆(一作激)辭舊遊更於時事無所求且與少年
飲美酒往來射獵西山頭
同前吳象之
承恩借獵小平津使氣常遊中貴人一擲千金渾是膽
家無四壁不知貧
同前四首李嶷
十八羽林郎戎衣侍漢(一作事漢)王臂鷹金殿側挾彈玉轝
(一作輿)旁馳道春風起陪遊出建章
二
侍獵長楊下承恩更射飛塵生馬影滅箭落鴈行稀薄
暮隨天(一作歸隨)仗聫翩入鏁闈
三
玉劍膝邊横金杯馬上傾朝遊茂陵道夜(一作暮)宿鳳凰
城豪吏多猜忌無勞問姓名
同前韓翃
千點斕斒噴玉騘青絲結尾繡纏騣(集作鬃)鳴鞭曉出章
臺路禁葉春衣楊柳風
同前(一作長安少年行)釋皎然
翠樓春酒蝦蟆陵長安少年皆共矜紛紛半醉綠槐道
躞蹀花騘驕不勝
同前二首李益
君不見上宫警夜營八屯鼕鼕街鼓朝朱軒玉階霜仗
擁未合少年排入銅龍門暗聞絃管九天上宫漏沉沉
清吹繁平(一作纔)明走馬絶馳道呼鷹挾彈通繚垣玉龍
金鎻養黃口探雛取卵伴王孫分曹六博快一擲迎歡
先意笑聲喧巧為柔媚學優孟儒衣嬉戲冠沐猿晩來
香街經柳市行過倡舍宿桃根相逢酒後(一作杯酒)一言失
廻朱點白聞至尊金張許史伺顔色王侯將相莫敢論
豈知人事無定勢朝歡暮戚如掌飜椒房寵移子愛奪
一夕秋風生戾園徒用黃金將買賦寕知白玉暗成痕
持杯收水水已覆徙薪避火火更燔欲求四老張丞相
南山如天不可上
二
生長邊城傍出身事弓馬少年有膽氣獨獵隂山下偶
與匈奴逢曾擒射鵰者名懸壮士籍請君少相假
同前張籍
少年從獵去(集作獵出又作出獵)長楊禁中新拜羽林郎獨對輦
前射雙虎君王手賜黃金璫白日鬭雞傍新市(一作日日鬭雞)
(都市裏)贏得寶刀重刻字百里報讐夜出城平明還抵(一作)
(在)倡樓妓遥聞虜到平陵下不待勑(集作詔)書行上馬斬
得戎(一作名)王獻桂宫封侯起宅(一作第)一日中不為北(一作)
(六)郡良家子百戰乃得(一作始取)邊城功
同前五首(一作長安少年行)李廓
金紫少年郎繞街鞍馬光身從左中尉官屬右春坊剗
戴楊州帽重熏異國香垂鞭踏青草來去杏園芳
二
追逐輕薄伴閒遊不著緋長櫳出獵馬數換打毬衣曉
日尋花去春風帶酒歸青樓無晝夜歌舞歇時稀
三
新年高殿上始見有光輝玉鴈排方帶金鵝立仗衣酒
深和椀賜馬疾打珂飛朝下人爭看香街意氣歸
四
戟門連日閉苦飲惜殘春開鎻通新客教姬屈醉人請
歌牽白馬自舞踏紅茵時輩皆相許平生不負身
五
遨遊携豔妓装束是男兒杯酒逢花住笙歌簇馬吹鶯
聲催曲急春色訝歸遲不似聞街鼓華筵待月移
同前杜牧
官為騣馬監職帥羽林兒兩綬藏不見落花何處期獵
敲白玉鐙怒袖紫金鎚田竇長留醉蘇辛曲讓(一作護)岐
豪持出塞節笑别遠山眉捷報雲臺賀公卿拜夀巵
同前雍陶
不倚軍功有俠名可憐毬獵少年情戴鈴徤鶻隨聲下
撼珮驕騘弄影行覓匠重装燕客劔對人新按越姬筝
豈知儒者心偏苦吟向秋風白髮生
同前二首僧貫休
錦衣鮮華(一作潔)手擎鶻閒行氣貌多輕忽稼穡艱難總
不知三皇五帝是何物
二
自拳五色毬送入他人宅却促蒼頭奴玉鞭打一百
同前二首王貞白
遊讌不知厭杜陵狂少年花時輕暖酒春服薄装綿戲
馬上林苑鬭雞寒食天魯儒甘被笑對策鬢皤然
二
弱冠投邊急驅兵夜渡河追奔鐡馬走殺虜寶刀靴威
靜黑山路氣含(一作吞)清海波常聞為突騎天子賜長戈
輕薄篇何遜
城東美少年重身輕萬億拓彈隨珠丸白馬黃金飾長
安九逵上青槐隂(一作蔭)道植轂擊晨已喧肩排冥不息
走狗通四(一作息)望牽牛亘(一作向)南直相期百戲傍去來
三市側象牀沓繡被玉盤傳綺食倡女掩扇歌小婦開
簾織相看獨隱笑見人還歛色黃鶴悲故鄉山川詠新
識鳥飛過客盡雀聚行龍匿酌酒方厭厭此時歡無極
同前張正見
洛陽美少年朝日正開霞細踏聫鑣(一作連錢)馬傍趨苜蓿
花揚鞭却還望春色滿東家井桃映水落門柳雜風斜
綿蠻弄青綺蛺蝶遶承華欲往飛廉館遥駐季倫車石
榴傳馬腦蘭肴奠象牙聊持自(一作自持)娛樂未是鬭豪奢
莫嫌龍馭曉(一作晩)扶桑復浴鴉
同前李益
豪不必馳千騎雄不在垂雙鞭(一作鞬)天生雋氣自相逐
出與鵰鶚同飛翻朝行九衢不得意下鞭走馬城西原
忽聞燕鴈一聲去廻鞍挾彈平陵園歸來青樓曲未半
美人玉色當金樽淮隂少年不相下酒酣半笑倚市門
安知我有不平色白日欲顧(一集作願)紅塵昏死生容易如
反掌得意失意由一言少年但飲莫相問此中報讐兼
(一作亦)報恩
同前二首釋貫休
繡林錦野春態相壓誰家少年馬蹄蹋蹋鬭雞走狗夜
不歸一擲賭却如花妾唯言不顛不狂其名不彰悲夫
二
木落蕭蕭蛩鳴唧唧不覺朱蔫臉紅霜劫鬢漆世途多
事泣向秋日方今(一作吟)少壮不努力老大徒傷悲如何
文苑英華卷一百九十四
