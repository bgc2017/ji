文苑英華卷四百八十八宋李昉等編
體用
才識兼茂明於體用策二道
才識兼茂明於體用策(策目見四百八十七卷與元稹同)
獨孤郁
對臣聞天發生以雷雨聖人發生以號令天道帝道竝
行於上羣僚庶物咸遂於下伏惟陛下與天為仁與雷
作解臣則蠢動之一物也氣下乃出安知其由比於金
石草木物之無心者也扣之或大鳴小鳴終始相生清
濁雜作變而成文者以聖人擊考之不得藏其聲也若
臣者樸直蠢愚陛下考之而無聲是不如金石草木之
無心矣敢不極聞以對伏以陛下發德音訪巖藪招賢
士求直言詢可行之謀垂不倦之聽欲使上獲其益下
輸其情君臣之間驩然相與此禹所以稱大漢所以稱
盛者用此道也臣何足以仰承之臣以為有國不患無
賢患不能用賢不患無直言患不能容直言今夫朝廷
之大百官之衆非無賢也然陛下黈纊凝旒或未之察
羣臣各默默來朝而退雖有賢哲孰能辨之觀易卦乾
上坤下否坤上乾下泰乾為君坤為臣君意下降臣誠
上達則是天地交泰之時也君意不下降臣誠不上達
則是天地不交否之時也若太宗文皇帝每一視朝未
嘗不從容問羣臣政之得失下有一毫之善上無不奬
上有一毫之失下無不諫或有引入禁内或周旋禁中
疾則幸其第没則臨其喪君臣之道可謂至矣是以無
遺才無闕政巍巍蕩蕩與天無窮者上下交泰也秦帝
胡亥信用左右左右欲專秦柄乃教胡亥曰陛下富有
春秋初即位奈何與公卿廷决事事即有悞示羣臣短
也於是胡亥常居禁中羣臣希見者不聞其過天下所
以亂者上下不交也伏惟陛下上法天下法地中法太
宗每坐朝宣旨使羣臣各有所陳陛下賜之温顔盡其
啓沃言誨(疑作語)侍從之臣得以奉其職左右有所思以
貽來代諫諍之官與聞其政而獻替之使此輩無有所
補黜之可也使其稍識大體陛下與之論道講政豈不
可(一作或)裨於萬一也孰敢不輸其情乎苟居位者不與
之言獻直言者不與之用又何必搜羅巖穴遠訪不用
之人勤求不信之言乎賢者固不來也來者又何言也
此體用之要求賢濟理之術盡於是矣惟陛下行之若
生人之困於衣食而無戀本之心但兵宿中原如此實
曰方面大臣之罪也夫方面大臣宜直播天子之休風
保撫其人如赤子而乃傾其脂血剥其生財聚其技慧
淫巧以蕩上心天子誠以為物力有餘而不知其情也
執事者又未嘗聞以生人艱苦為言而得罪者豈其盡
直而不用乎夫王者居於九天之上非臣痛激肝血指
明而言亦何由而達也若臣者草木孤賤宜周旋其所
以能而言之也今天下困於商税不均可謂甚矣百姓
之忘本十而九矣昔嘗有人有良田千畝柔桑千本居
室百堵牛羊千蹄奴婢千指其税不下七萬錢矣然而
不下三四年桑田為墟居室崩壞羊犬奴婢十不餘一
而公家之税曾不稍蠲督責鞭笞死亡而後已於是州
伯邑長方以人安賦集攘臂於其間趁辦朝廷用昇考
績取彼逋責均其所存展轉奔逃又昇戶口是以賦益
重而人益貧不均之甚一也是故欲人之財賦均一而
無日蹙之患宜視通邑之盈虚使鄉戶坐于田迭相隠
覈其上下不使貪官贓吏紛動其間則有無輕重可得
而均也夫古有四人今轉加七計口而十分之其所以
盡悴出賦而衣食其九者農夫蠶婦而已絳衣淺帶以
代農者人十之一縵胡之纓短後之服仰衣食縣官者
人十之二髠頭壞衣不耕不蠶坐而供養者人十之二
審曲面勢以飭五材鬻工而衣食者人十之二乘時射
利貿遷有無取倍稱之息而衣食者人十之二游手倚
市以庇妻孥以給衣食者人十之一其餘為農桑之數
焉農夫糠覈不足而十人者畜馬厭粱粟蠶婦衣不蔽
形而十人者咸襲羅紈是以性近儒則入仕近武則從
軍善計則貿遷避事則髠削技巧則為工師拙姦則為
駔儈非戇愚專一無他腸者孰肯勤體效力為稼穡之
苦乎且以田廢而衣食罕者戶口所在减而背本之利
多不均之甚二也陛下誠能寬農人之征而優樂之杜
衆邪之門而困辱之則農桑益而衣食有餘也自兵革
以來人多流散版籍廢絶戶口蕩析加以憂懼越于異
鄉末以僥倖利其苟且寬之則偷於朝夕勤(一作動)之則
從而陷於邪又訛言焉屋室聚為瓦礫田野俱為榛蕪
賦税不均居者日困又為此也伏望陛下勑百姓所在
編為土著不即歸之舊鄉繕黃籍生則書之死則去之
庶男女之所生戶口之多少可得而知也無田者給與
公田假種食因其井泉制為民居藝桑麻種蒲蔬育狗
彘三年不輸官自初即于三年人猶有之他者所至得
以重罪罪之然後人安其生樂其業而無奔亡之患矣
安土則敦本敦本則人庶矣税均則歛輕歛輕則人富
矣以此阜俗不盛何為以此濟人何難之有若夫鹽𣙜
者經國之所資財用之大寶也然而當今之務若修其
業除其弊亦可以無重歛之困也夫鹽𣙜之重弊失於
商徒操利權州縣不奉法賈太重而利太煩布帛精麤
不中數矣夫以商徒操利權則其利有時而廢州郡不
敢誰何是勸農人以逐末也州郡不奉法則各私其人
而盗煮者行矣賈太重則貧者不堪矣吏太煩則縻費
之者衆矣布帛精麤不中數則女工從損風俗偷薄而
上困矣即如此宜罷鹽鐵之官以省費停郡府之政令
以一其門禁人為商以反其耕損(一作捐)其厚賈以利其
人速其售而布帛必精以齊其俗以厚其利如此亦可
大裨於國大頼於人矣酒酤之人罷之可也夫既往之
失不能久於其道將來之虞中道盡也自古帝王未有
不勤儉於其初天下歸焉滿假於其終天下離焉陛下
以勤儉為恒滿假為戒勤而不已損之又損慎終如初
守而勿失天地所以能長且久者以其運行不息也陛
下其可息乎可懈乎晁錯所以急繩七國者欲尊天子
恐削弱遲而禍大矣主父所以推恩子弟者因其欲而
分裂諸侯之易矣今天下一家盡為郡縣無諸侯強大
之患無宗室葭莩之親而以推恩為言臣恐未可以令
天下也齊桓之時列國相傾管夷吾欲輔覇業恐諸侯
先謀而為之備是以脩其寓令而兵食足焉使戰者必
耕耕者必戰無事則散之隴畝有亊則授之甲兵此古
人之意可行之驗也夫舜之所以為聖人以其避賢任
能也五教契也五穀棄也五刑臯陶也八音䕫也虞伯
益也水土禹也喉舌龍也共工垂也舜無事焉是以執
左契垂衣裳而天下理豈以必躬必親侵于百職然後
以為聖乎必也信而顯之作而行之任之而績用不立
則有竄三苗於三危流共工于幽州放驩兜于崇山殛
鯀于羽山刑罰有可必加矣孰敢用其私乎儒家流者
示人以中而為之節訪其所至而導其不至使夫君臣
父子各得其正此其所長也然迂者為之則執古以非
今凝滯而不變夫責課者所以俯仰百官也然光武用
之而非美者責人之效重也伏惟陛下取漢光武之求
實勿務速成用漢元帝之崇儒知其凝滯任人而示之
所為端拱而不失其勇(疑)取舍之間於此乎判矣陛下
不能用臣言不當問也謂臣不能言其事不當來也既
來矣陛下問狀宜直其辭既問矣微臣盡忠宜採其策
盡忠者不易(一作容)持也直者誰欲(一作肯)為也忠未見盡
直必有恡恡構而直不悔不信而忠不追者蓋有之矣
由未見其為人也非天之與其剛健地之與其直方内
不疑其身外不疑於人憂君而不顧其已濟物而不求
其利者孰肯悃悃欵欵出於骨髓發於肝膈如此其切
於天下乎夫天下者天下之天下也天下安微臣得保
其生不安微臣不保其死是以懷其效以天下為憂不
懷其身以天下為念知所以責難於君者宜盡忠言知
所以盡忠於已者宜及(一作急)天下如此况陛下宗廟之
重其可忽乎屬之于篇勉之於上是在陛下酌之而已
矣謹對
同前白居易
對臣聞漢文帝時賈誼上疏云可為痛哭者一可為流
涕者二可為長太息者三是時漢興四十歲萬方大理
四海太和而賈誼非不見之所以過言者以為辭不切
志不激則不能廻君聽感君心而發憤於至理也是以
雖盛時也賈誼過言而無愧雖過言也文帝容之而不
非故臣不失忠君不失聖書之史策以為美談然臣觀
自兹(一文粹作魏晉)以來天下之理未曾有髣髴於文帝時者
激切之言又未有髣髴於賈誼疏者豈非君之明聖不
侔於文帝臣之忠不追(集作逮)於賈誼乎不然何喪(集作哀)
亂之時愈多而公(集公作切)直之言愈少也今陛下思禹之
昌言而拜之念漢之極諫而徵之病(集作廢)虚文之無用
者奬至言之斥已者詢臣以可行之策示(集作諭)臣以不
倦之意懇惻鬱悼發於至誠真聖王思至理求過言之
明旨也斯則陛下之道已弘於前代(文粹有微字)臣之才誠
(集作試)劣(文粹作效)於古人輙欲過言以裨陛下明德萬分之
一也裨之者非敢謂言之必可行也體用之必可明也
且欲使後代知陛下踐祚之後有朴直敢言之臣出焉
無俾文帝賈誼專美於漢代然後退而俯伏以待罪戾
焉臣誠所甘心也謹以過言昧死上對伏惟陛下賜臣
之策有思興禮樂之道念救疲甿之方别(集作辨)懲往戒
來之宜審推恩寓令之要至矣哉陛下之念及於此此
實萬葉之福也豈惟一代人受其賜而已哉臣聞疲(文粹)
(作疾)病之作有因緣矣(集作焉)救療之方有次第矣(集作焉)臣
請為陛下究因緣陳次第而言之臣聞太宗以神武之
姿撥天下之亂玄宗以聖文之德致天下之肥當二宗
之時利無不興弊無不革遠無不服近無不和貞觀之
功既成而大樂作焉雖六代之盡美無不舉也開元之
理既定而盛禮興焉雖三王之明備無不講也禮行故
上下輯睦樂達故内外和平所以兵偃而萬邦懷仁刑
清而兆民自化動植之類咸煦嫗而自遂焉雖成康文
景之理無以出於此矣洎天寶以降政教浸微寇既荐
興兵亦繼起兵以遏寇寇生於兵兵寇相仍迨五十載
賦征由是而重人力由是而罷下無安心雖曰督農桑
之課而生業不固上無定費雖曰峻筦𣙜之法而歲計
不充日剥月朘以至於耗竭其半矣此臣所謂疲病之
因緣者也豈不然乎由是觀之蓋人疲由乎税重税重
由乎軍興軍興由乎寇生寇生由乎政缺然則未脩政
教而望寇戎之銷未銷寇戎而望兵革之息雖太宗不
能也未息兵革而求征徭之省未省征徭而望(集作求)黎
庶之安雖玄宗不能也何則事有所必然雖常人足以
致勢有所不可雖聖哲不能為伏惟陛下將欲安黎元
(集作庶)先念省征徭將欲省征徭先念息兵革將欲息兵
革先念銷寇戎將欲銷寇戎先念脩政教何者若政教
脩則下無詐偽暴悖之心而寇戎所由銷矣寇戎銷則
境無興發攻守之役而兵革所由息矣征徭省則人無
流亡轉徙之憂而黎庶所由安矣臣竊觀今天下之寇
雖已盡銷伏願陛下不以易銷而自怠今天下之兵雖
未盡散伏願陛下不以難散而自疑無自怠之心則政
教日肅無自疑之意則誠信日明政教肅則暴亂革心
誠信明則獷驁歸命革心則天下將萌之寇不遏而自
銷歸命則天下已聚之兵不散而自息然後重歛可以
(集作日)减疲甿可以(集作月)安富庶可日滋困竭可日補日
安則和悦之氣積日富則廉讓之風行因其廉讓而示
之以禮則禮易行乘其和悅而鼓之以樂則樂易達矣
舉斯方而可以復其盛用斯道而可以濟其難懲既往
之失莫先於誠不明而政不修戒將來之虞莫大於寇
不銷而兵不革此臣所謂救療之次第者也豈不然乎
若(文粹作至於)齊行寓令之法以覇諸侯漢用推恩之謀以
懲七國施之今日臣恐非宜何者且今萬方一統四海
一家無鄰國可傾非夷吾用權之時(集作秋)也雖欲寓令
今將何所寓耶今除國建郡置守罷侯無爵土可疏非
主父矯弊之日也雖欲推恩恩將何所推耶但陛下期
(集作嗣)貞觀之功弘開元之理必能(集作將)光二宗而福萬
葉矣何區區齊漢之法而足為陛下慕哉精究之端倪
實在於此矣又蒙陛下賜臣之問有執契垂衣之道委
下專上之宜敦儒學而業衰責課實而政失者此皆政
化之所急今古之所(文粹作所共)疑而陛下幸念之臣有以
知天下之理興矣夫執契之道垂衣不言者蓋已成之
化非謀始之謂也委之於下者言王者之理庀其司分
其務而已非謂政無小大悉委之於下也專之於上者
言王者之道秉其樞執其要而已非謂事無巨細悉專
於上也漢元優游於儒學而盛業竟衰者非儒之過也
學之不得其道也光武責諫於公卿而峻政非美者非
考課之累也責之不得其要也臣請為陛下别白而明
之夫垂衣不言者豈不謂無為之道乎臣聞無為而理
者其舜也歟舜之理道臣粗知之矣始則懋於修已勞
於求賢明察其刑明慎其賞外序百揆内勤萬幾昃食
宵衣念其不息之道夫如是豈非大有為者乎終則安
於恭已逸於得賢明刑至於(文粹作刑明至于)無刑明賞至(文粹)
(作賞)於無賞百職不戒而舉萬事不勞而成端拱凝旒立
於無過之地夫如是豈非真無為乎故臣以謂無為者
非無所為也必先為而後致無為也(集作必先有為而後至於無為也)
老子曰無為而無所不為蓋謂是矣夫委下而用私專
上而無效者此由非所宜委而委之也非所宜專而專
之也臣請以君臣之道明之臣聞上下異位(文粹作宜)君臣
殊道蓋大者簡者君道也小者繁者臣道也臣道者百
職小而衆萬事細而繁誠非人君一聰所能徧察一明
所能周鑒(集作覽)也故人君之道但擇其人而任之舉其
要而執之焉已矣昔九臣各掌其事而唐堯秉其功以
帝天下十亂各效其能而周武總其理以王天下三傑
各宣其力而漢高兼其用以取天下三君者不能為一
焉但執要任人而已亦猶心之於四肢九竅百體也不
能為一焉然而寢食起居言語視聽皆以心為主也故
臣以為君得君之道雖專之於上而下自有以展其效
矣臣得臣之道雖委之於下而人亦無以用其私矣由
此而言光武督責而政未甚美者非他昧君臣之道於
小大繁簡之際也元帝優游而業以浸衰者非他昧無
為之道於始終勞逸之間也二途俱失較然可知陛下
但舉中而行則無所惑也(集作矣)臣伏以聖策首章曰上
獲其益下輸其誠其末章則又曰興自朕躬無悼後害
此誠陛下思酌下言樂聞上失勤勤懇懇慮臣輩有所
隠情者也臣敢不再竭狂直以副天心之萬一焉臣聞
古先聖王之理也制欲於未萌除害於未兆故靜無敗
事動有成功自非聖王則異(文粹作昧)於是莫不欲逞其(集作)
(於)始悔追於終政失於前功補於後利害之效可略而
言且如軍暴而後戢之兵亂而後遏之善則善矣不若
防其微杜其漸使不至於暴亂也官邪而後責之吏奸
而後誅之懲則懲矣不若審其才得其人使不至於奸
邪也人餒而後食之凍而後衣之惠則惠矣不若輕其
徭薄其稅使不至於凍餒也舉一知十不其然乎今陛
下初嗣祖宗新臨蒸庶承多虞之運當鼎盛之年此誠
制欲於未萌除害於未兆之時也伏願陛下敬惜其時
重慎於事既往者且追救於弊後將來者宜早防於事
先夫然保邦恒在於未危恭已常居於無逸(集作過)三五
之道夫豈遠哉臣生也幸得為唐人當陛下臨御之時
覩陛下昇平之始則是臣朝聞而夕死足矣而况充才
識之貢承體用之問者乎今所以極千慮昧萬死當盛
時獻過言者此誠微臣喜朝聞甘夕死之志也不然何
輕肆狂瞽不避斧鑕若此之容易焉伏惟少垂意而覽
之則臣生死幸甚謹對
文苑英華卷八十八
