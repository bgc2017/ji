文苑英華卷二百八十三宋李昉等編
送行十八
張喬十七首王貞白三首
張蠙十首王轂一首
盧延讓一首曹松六首
羅隠十八首裴說五首
唐彦謙一首
送鄭侍御赴汴州辟命張喬
官從諫署清暫去佐戎旌朝客多相送吟僧欲伴行河
冰天際白嶽雪眼前明即見東風起梁園聽早鶯
送南陵尉李頻前人
重作東南尉生涯尚似僧客程淮舘月鄉思海船燈曉
霧看春轂晴天見朗陵不應三考足先授詔書徵
送鄭谷先軰赴汝州辟前人
看花興未休已散曲江遊載筆離秦甸從軍過洛州嵩
雲將雨出汝水背城流應念依門客蒿萊滿目(一作徑)秋
送沈先軰尉昭應前人
餘才不廢詩佐邑喜閒司丹陛終湏去青山未可期葉
凋温谷晩雲出古宫遲若草東封䟽君王到有時
送友人遊湖南前人
所投非舊知亦似有前期向路長江上揚帆細雨時春
生南嶽早日轉大荒遲盡採瀟湘句重來會近期
送前輩讀三傳任長城尉前人
登科精魯史作尉及良時高論窮諸國長才併幾司地
傾流水疾山疉過雲遲暇日琴書伴何人對手棋
送友人遊蜀前人
天下猿多處西南是蜀關馬登青壁瘦人度翠微閒帶
雨逄殘火因江見斷山行歌風月好莫老錦城間
江上送友人南遊前人
何處積鄉愁天涯聚亂流岸長群岫晩湖闊片帆秋買
酒過漁舍分燈與釣舟瀟湘見來鴈應念獨邊遊
送友人歸江南前人
辛勤同失意迢逓獨還家落日江邊笛殘春島上花親
安誠可喜道在亦何嗟誰伴高吟處晴天望九華
送進士許棠前人
離鄉積歲年歸路遠依然夜火山頭市春江樹杪船干
戈愁鬢改瘴癘喜家全何處營甘旨波濤浸薄田
送龐百篇之任青陽縣尉前人
都堂公試日詞翰獨超群品秩台庭與篇章聖旨聞鄉
連三楚縣樹對九華雲多少青門客臨岐共羡君
送碁待詔朴求歸新羅前人
海東無敵手歸去道應孤闕下傳新勢船中覆舊圖窮
荒廻日月積水載寰區故國多年别桑田復在無
送友人遊蜀前人
劔閣緣空去西過第(一作西南過)幾州丹霄行客語明月杜
鵑愁露帶山花落雲隨野水流相如曾醉地莫戀少年
遊
送友人北遊前人
東歸未遂心北去幾沉吟把酒思鄉遠投文入塞深晉
山擎白道汾水截青林想見連天雪安知(一作長安)是積霖
送友人及第歸江南前人
豈易及歸榮辛勤致此名登車思往事迴首勉諸生路
遶山光曙帆通海氣清秋期却閒坐林下聽江聲
送海東朴充前人
天涯離二紀闕下歴三朝漲海雖然闊歸帆不覺遥驚
波時失侣舉火夜相招來往尋遺事秦皇有斷橋
送友人歸宣州前人
失計復離愁君歸我舊遊亂花藏道發春水遶鄉流暝
火叢橋市晴山疊郡樓無為謝公戀吟過晩蟬秋
送友人南歸王貞白
南國菖蒲老知君憶釣船離京近殘暑歸路有新蝉峴
首白雲起洞庭秋月懸若教吟興足西笑是何年
送馬明府歸山前人
辭秩入匡廬重修靖節居免遭黑綬束不與白雲疎送
吏各獻酒羣兒自擔書到時看瀑布為我謝清虚
送韓從事歸夲道前人
獻捷靈州倅歸時寵拜新論邊多稱旨許國誓亡身馬
渴黃河凍鴈回青塜春到蕃唯足戰應不肯和親
送友人赴涇州幕(一作送李中丞冄赴虔州)
張蠙
杏園沉飲散榮別就嘉招日月相期盡山河獨去遥府
樓明蜀雪關磧轉胡鵰縱有烟塵動應隨上策銷
送成州牧前人
清時為塞郡自古有儒流素望知難愜新恩且用酬犬
牙連蜀國兵額貫秦州秪作三年别誰能聽邑留
送董卿赴台州前人
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圖見異跡思上石橋行
送徐州薛尚書前人
上將出儒中論詩擬立功州從禹後别軍自漢來雄遠
驛銷寒日嚴城肅暮空龍顔有遺廟猶得奠英風
送薛郎中赴江州前人
幾州聞出刺遥美有江民正面傳天旨懸心禱岳神尺
書先假路紅旆旋燒塵郡顯山川别衙開將吏新散招
僧坐暑閒載客行春聽事碁㤀着探題酒亂廵好編高
隱傳多貎上昇真近日居清近求人在此人
送縉雲尉前人
釋褐從仙尉之官興若何去程唯水石公署在雲蘿野
阪樓中迥晴峰案上多三年罷趨府應更戰高科
送友人歸武陵前人
聞近桃源住無村不是花戍旗招海客廟鼓集江鴉别
島垂橙實閒田長荻花遊春未得意看即是離家
和友人送趙能卿東歸前人
一第時難得歸期日已過相看玄鬢少共憶白雲多楚
闊天垂草吳宫月上波無人不有遇之子獨狂歌
送友人歸南中前人
有家誰不别經亂獨難尋遠路波濤惡窮荒雨霧深曉
驚山象出雷觸海鼇沉為問南遷客何人在瘴林
送友人及第歸前人
家林滄海東未曉日先紅作貢諸蕃别登科幾國同遠
聲魚呷浪層氣蜃迎風鄉俗稀攀桂争來問月宮
送友人歸閩王轂
東南歸思切把酒且留連再會知何處相看共黯然猿
啼梨嶺路月白建溪船莫戀家鄉住酬身在少年
送友人赴闕盧延譲
正當天下待雍熙丹詔徵來早為遲倚馬才高猶愛藝
問牛心在肯容私吏開黃閣排班處民擁青門看入時
却笑郡人留不得感恩唯擬立生祠
九江送方干歸鏡湖曹松
一檣懸五雨此日動歸風客路抛湓口家林入鏡中譚
餘雲出嶠詠苦月欹空更若遊支島何人夜坐同
送尤協律京西從事前人
辟書來幾日逐意就嘉招猶向風沙淺非於甸服遥時
平無探騎秋静見盤鵰若遣關中使煩君問寂寥
都門送進士張喬東歸前人
舊客東歸遠長安詩少朋去愁分磧鴈行計逐鄉僧華
嶽無時雪伊河漫處冰知辭國門路片席認巴陵
秋日送方干遊上元前人
天高淮泗白料子趨脩程汲水疑山動揚帆覺岸行雲
離京口樹鴈入石頭城後夜分遥念(一作處)諸峯月霧(詩選)
(作霧露)生
送陳樵校書歸泉州前人
巨塔列名題詩心亦罕齊除官京下闕乞假海門西别
席侵殘漏歸程避戰鼙關遥秦鴈斷家近瘴雲低候馬
春風舘迎船曉月溪帝京湏早入莫被刺桐迷
送進士喻坦之遊太原前人
北鄙征難盡詩愁滿去程廢巢侵曉色孤(詩選作荒)塚入鋤
聲逗野河流濁離雲磧月明并州戍壘暮(詩選作戍壘地)角動
引風生
送李右丞分司東城羅隠
分曹得洛川讜議更昭然左省曾批勅中臺肯畏(集作避)
權所悲時漸薄共賀道尤全賣與清平代相兼直幾錢
送汝州李中丞十二韻前人
群盗方為梗分符奏未寕黃巾攻郡邑白挺掠生靈塵
土周畿暗瘡痍汝水腥一兇雖剪滅數縣尚凋零理必
咨寬猛謀湏藉典刑與能纔物論慎選忽天庭官品尊
臺秩山河擁福星虎知應去境牛在肯全形舊政窮人
瘼新銜展武經關防秋草白城壁晩峯青破膽期來復
迷魂想待醒魯山行縣後聊為奠惟馨
送沈光侍御赴職閩中前人
末至應居右全家出帝鄉禮優逄苑雪官重帶臺霜夜
浦吳潮吼春灘建水狂延平有風雨從此是騰驤
送内使周大夫自杭州朝貢前人
八都上將近平戎便附輶軒奏聖聦三按(集作變又作接)駕前
朝覲禮一函江表戰征功雲歸(集作間)閬苑何時見水到
(集作底)瑶池觸處通知有殿庭餘力在莫辭消息寄西風
淮南送節度盧端公將命之汴州端公嘗為汴
州相公從事前人
吹臺高倚圃田東此去軺車事分同珠履舊參蕭相國
綵衣今佐晉司空醉離淮甸寒星下吟指梁園密雪中
到彼的知宣室語幾時徵拜黑頭公
送盧端公歸臺盧校書之夏縣
前人
綿綿堤草拂征輪龍虎俱辭楚水濱只見勝之為御史
不知梅福是仙人地推八米源流盛才笑三張事業貧
一種西歸一般達栢臺霜冷夏城春
送朗州張員外前人
聖朝綸閣最延才湏牧生民始入來鳳藻已期他日用
隼旟應是隔年回旗飄峴首嵐光重酒奠湘江杜魄哀
腸斷秦原二三月好花全為使君開
重送朗州張員外前人
朱輪此去正春風且駐青騘(集作門)聽斷蓬一榻早年容
孺子䨇旌今日別文翁誠知與(集作汲)善心長在争奈干
時跡轉窮酬德酬恩兩無路謾勞惆悵鳳城東
淮南送李司空朝覲前人
聖君宵旰望時雍丹詔西來雨露濃楚客歌狂(集作宣父道高)
休歎鳳武侯才大夲猶(集作吟)龍九州似鼎終湏負萬物
為銅只待鎔臘後春前更何事便看經度奏東封
淮南送工部盧員外赴闕前人
始從豸角曳長裾又吐鷄香奏玉除隋邸舊僚推謝掾
漢庭高議得相如貴分赤筆升蘭署榮著緋衣從板輿
遥想到時秋欲盡禁城凉冷露槐疎
淮南送司勲李郎中赴闕前人
中朝品秩重文章雙筆依前賜望郎五夜星辰歸帝座
半年樽爼奉梁王南都水煖蓮分影北極天寒鴈着行
不必戀恩多感激過淮應合見徵黃
送陸郎中赴闕前人
幕下留連兩月強爐邊侍史舊焚香不關雨露偏垂意
自是鴛鸞合着行三署履聲通建禮九霄呈彩應明光
少瑜鏤管邱遲錦從此西垣使鳳凰
早春送大梁盧從事(集作送張坤歸大梁)
前人
蕭蕭羸馬立(集作正)塵埃又送輶軒向吹臺别酒莫辭今
夜酌(集作醉)故人知是幾時廻泉經華嶽猶應凍花到梁
園始合開若見(集作為謝)東門抱關者(集作吏)為言(集作不堪)惆悵
滿離杯
此詩又見二百三十一卷
送進士臧濆下第後歸池州前人
賦成無處換黃金却向東遊(集作春風)動越吟天子愛才雖
側席諸生多病又霑襟柳攀㶚岸狂遮袂水憶池陽綠
滿心珍重綵衣歸正好莫將閒事繫升沉
途中送人東遊有寄前人
離驂莫惜暫逡廵君向池陽我入秦歲月易抛非曩日
酒杯難得是同人路經隋苑橋燈夜江轉臺城岸草春
此處故交誰見問為言霜鬢壓風塵
送宿松傅少府前人
江蘺漠漠樹重重東過青淮到宿松縣好也知臨皖水
官閒應得看灊峯春生綠草(集作野)吳歌怨雪霽平郊楚
酒濃留取餘杯待張翰明年歸棹一從容
送沈光及第後東歸兼赴嘉禮
前人
青青月桂觸人香白紵衫輕稱沈郎好繼馬卿歸故里
况聞山簡在襄陽杯傾别岸終(集作應)湏醉草(集作花)傍征
車漸欲芳擬把金錢助(集作贈)嘉禮不堪栖屑困名場
送友人歸夷門前人
三年流落大梁城每送君歸即有情别路筭來成底事
舊游言着似前生苑荒懶認詞人會門在空憐烈士名
至竟男兒分應足(集作定)不湏惆悵谷中鶯
送人宰邑裴說
官小任還重命官難偶然皇恩輕一邑赤子病三年瘦
馬稀飡粟羸童不識錢如君清苦節到處有人傳
春暖送人下第前人
相送短亭前知君愚復賢事多憑夜夢老為待明年春
樹添山脊晴雲學曉烟雄文有公道此别莫澘然
湖外送何崇入閣前人
因詩相識久忽此告臨途便是有船發也湏容市沽精
吟五箇字稳泛兩重湖長短逄公道清名振帝都
送進士蘇瞻亂後出家前人
因亂事空王孤心亦不傷梵僧為骨肉栢寺作家鄉眼
閉千行淚頭梳一把霜詩書不得力誰與問蒼蒼
秋日送河北從事前人
北風沙漠地吾子遠從軍官路雖非遠詩名要且聞蝉
悲欲落日鵰下擬隂雲此去難相戀前山摻袂分
送樊琯司業歸朝唐彦謙
近者蘇司業文雄道最光夫君居太學妙譽繼中行汲
郡陵初發汾隂篋久亡寂寥方倚席容易忽升堂去日
應懸榻來時定裂裳惬心頻拾芥應手屢穿楊辨給如
無敵飛騰固自強論心期舌在問事畏頭長駟馬終題
柱諸生悉面牆㗖螯譏爾雅賣餅詆公羊(三國志注魏嚴幹善春秋)
(公羊鍾繇好左氏謂公羊為賣餅家)未見泥函谷俄驚火建章烟塵昏象
魏行在隔巴梁紅粟填郿塢青袍過夀陽剪茅行殿濕
伐栢舊陵香黌室青衿盡渠門火旆揚雲飛同去國星
散各殊方賤子悲窮轍當年亦擅場虀辛尋幼婦醴酒
憶先王聖域探姬孔皇風樂禹湯畏誅輕李喜言命小
臧倉折樹休盤槊沉鉤且釣璜鴻都問詞客他日莫相
㤀
文苑英華卷二百八十三
