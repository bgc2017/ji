文苑英華卷三百九宋李昉等編
悲悼九
遺跡四十八首
登石頭城何遜
開域乃形勝地險嗟非一馬嶺逐縈(一作紆)廻犬牙傍隂
(一作險)崪百雉極襟帶億庾兼量出(疑作入押出字)至理無窮形
為善竟何恤眺聽窮耳目遠近備幽悉擾擾見行人輝
輝視落日連檣入回浦飛幰交長術天暮遠山青潮去遥
沙出薄宦惡師表属辭慚愈疾願乘觳觫車還隠朦朧室
望郢州城沈烱
䰟兮何處返非死復非仙坐柯如昨日石合未淹年歴
陽頓成浦東海果為田空憶扶風詠惟(類聚作誰)見峴山傳
世變才良改時移民物遷悲哉孫驃騎悠悠哭彼天
遊梁城盧思道
揚鑣歴汴浦廻扈(一作靶)入梁墟漢藩文雅地清塵暖有
餘賓遊多任侠臺苑盛簮裾歎息徐公劍悲凉鄒子書
亭臯落照盡原野沍寒初烏散(一作息)空城夕烟銷古樹
疎東越嚴子陵西蜀馬相如脩名竊所慕長謠獨課虚
過故鄴叚君彦
玉馬芝蘭北金鳳鼔山東舊國千門廢荒壘四郊通深
潭直有菊涸井半生桐粉落粧楼毁塵飛歌殿空雖臨
玄武觀不識紫微宫年代俄成昔唯餘風月同
遊隋故都陸敬
洛城聊顧步長想遂留連水鬭宫初毁風變鼎將遷臯
陶德不見(一作建)汾隅似忽焉宗祊曠無象聲朔緬誰傳
枌榆何冷落禾黍欎芊綿悲歌盡商頌太息憫周篇来
蘇佇聖德濡足乃承(一作乘)乾正始淳風被人勞用息肩
舞象人思澤偃伯武功宣則百昌厥後於萬永斯年兹
辰素商節灰管變星躔平原悴秋草喬木歛寒烟翻黃
墜疎葉凝翠積高天參差海曲鴈寂寞柳門蟬興悼今
如此悲愁復在旃徬徨不忍去杖策屡廻邅
和周記室遊舊京孫萬夀
大夫愍周廟王子泣殷墟自然心斷絶何關係慘舒余
本漳濱士舊國亦淪胥紫陌風塵起青氊冠盖疎臺留
子建賦宫薄仲將書譙周自題柱商容詎表閭聞君懷
古曲同病亦漣如
夕次舊吴駱賓王
維舟背楚服振策下吴畿盛德弘三讓雄圖抗九圍黃
池通覇迹(集作業)赤壁長(一作暢)戎威文物俄遷謝英靈有
盛衰行歎鴟夷没遽惜湛盧非地古烟塵暗年深舘宇
稀山川四望是人事一朝非懸劍空留信亡珠尚識機
陣風遥可託關月渺(一作耿)難依西北雲逾滯東南氣轉
微徒思袁伯隠(集作徒懷)多謝買臣歸唯有荒臺露薄慕濕
征衣
北使長城王無競
秦世築長城長城無極已暴兵四十萬興工九千里死
人如亂麻白骨相撑委殫弊未云悟窮毒豈知止胡塵
未北滅楚兵遽(一作遂)東起六國遂(一作復)囂囂兩龍鬭觺
觺卯金竟握䜟反壁俄淪圯仁義寝邦國徂暴行終始
一旦咸陽宫翻為漢帝(一作朝)市
過漢故城吴少微
大漢昔未定強秦猶擅場中原逐鹿罷高祖鬱龍驤經
始謀帝坐兹焉壮未央規模窮棟宇表裏浚城隍羣后
崇長樂中朝增建章鈎陳被蘭錡樂府奏芝房翡翠明
珠帳鴛鴦白玉堂清晨寶鼎食閑夜鬱金香天馬来東
道佳人傾北方何其赫隆盛自謂寶靈長歴數有時盡
哀平嗟不昌冰堅成巨猾火德遂頽綱奥位匪虚校貪
天竟速亡䰟神吁社稷豺虎闘巖廊金狄移㶚岸銅盤
向洛陽君王無處所年代幾荒凉宫闕誰家域蓁蕪罥
我裳井田唯有草海水變成桑在昔高門内于今岐路
傍餘基不可識古墓列成行狐兔驚魍魎鴟鶚嚇獝狂
空城寒日晩平野暮雲黃烈烈樊(一作焚)青棘蕭蕭吹白
楊千秋并萬歲(一作萬歲後)空使詠歌傷
經江寧覽舊跡至玄武湖張九齡
南國更數世北湖方十洲天清華林苑日晏景陽樓幕
(一作梁)下廻仙騎津傍駐綵斿鳬鷖喧鳳管荷芰闘(一作暗)
龍舟七子陪詩賦千人和棹謳應言在鎬樂不讓横汾
秋風俗因紓慢江山成易由駒王信不武孫叔是無謀
佳氣日將歇霸功誰與脩桑田東海變麋鹿姑蘇遊否
運争三國康時劣九州山雖幕府在舘豈豫章留水淀
(一作淚)還相閱菱歌亦故遒雄圖不足問難想事風流
巫山之陽香溪之隂明妃神女舊跡存焉
蔣冽
神女歸巫峡明妃入漢宫𢷬衣餘石在薦枕舊臺空行
雨有時度溪流何日窮至今詞賦裏悽愴寫遺風
經埋輪地前人
漢朝張御史晉國綠珠樓時代邈已遠共謝洛城秋洛
城大道邊此地尚依然下馬獨太息擾擾城市喧詩人
嘆綠珠詩滿金谷園千載埋輪地無人興一言正直死
猶忌况乃未死前汨羅有翻浪恐是嫌屈原我聞太古
水上與天漢連如何一落地又作九曲泉萬古惟嵩少
可以旌我賢
五言登越州城孫逖
越嶂繞層城登臨萬象清封圻滄海合鄽閈鑒(一作碧)湖
明曉日漁商滿芳春棹唱行山風摇美箭田雨潤香秔
代閱英靈盡人閑吏隠并贈言王逸少已見曲池平
雜言丹陽行前人
丹陽古郡洞庭隂落日扁舟此路尋傳是東南舊都處
金陵中斷碧江深在昔風塵起京都亂如燬雙闕戎虜
間千門戰場底傳聞一馬化為龍南渡衣冠亦願從石
頭横帝里京口拒戎鋒青楓林下廻天蹕杜若洲前轉
國容都門不見河陽樹輦道唯聞建鄴鐘中原悠悠幾
千里欲掃攙搶未云已英雄傾奪何紛然一盛一衰如
逝川可憐宫觀(一作舘)重江裏金鏡相傳三百年自從龍
見聖人出六合車書混為一昔年王氣今何在併向長安
就堯日荆榛草木開荒阡共道繁華不復全赤縣餘存
(一作唯餘)江樹月黃圖半入海人烟暮来山水登臨遍覽古
愁今淚如霰唯有空城多白雲春風淡蕩無人見
金陵李白
六代興亡國三杯為汝(一作爾)歌苑方秦地少山似洛陽
多古殿吴花草深宫晉綺羅併隨人事滅東逝與(集作只)
滄波
秋夜板橋浦泛月獨酌懷謝朓
前人
天上何所有迢迢白玉䋲斜低建章闕耿耿對金陵漢
水舊如練霜江夜清澄長川瀉落月洲渚曉寒凝獨酌
板橋浦古人誰可徵元暉難再得洒淚(一作酒)氣填膺
望鸚鵡州悲禰衡前人
魏帝營八極蟻觀一禰衡黃祖斗筲人殺之受惡名吴
江賦鸚鵡(一作鸚鵡賦)落茟超羣英鏘鏘振金玉句句欲飛
鳴鷙鶚啄孤鳳千春傷我情五岳起方寸隠然詎可平
才高竟何施寧不(集作寡識)冐天刑至今芳洲上蘭蕙不忍
生
經下邳圮橋懷子房前人
子房未虎嘯破産不為家滄海得壮士椎秦博浪沙報
韓雖不成天地皆振動潜匿遊下邳豈曰非智勇我来
圯橋上懷古欽英風惟見碧水流(集作流水)曾無黃石公歎
息此人去蕭條徐泗空
越中覽古前人
越王勾踐破吴歸義士還家盡錦衣宫女如花滿春殿
至今惟有鷓鴣飛
故綘行杜頠
君不見銅鍉觀數里城池已蕪漫君不見虒祁(文粹作祁裭非)
宫幾重臺榭亦微濛介馬兵車全盛時歌童舞女妖豔
姿一代繁華皆共絶九原惟望塚壘壘
題沈黎城權徹
蘇子卧北海馬翁渡南州迹悔事乃立功逹名遂休夜
聞羽書至召募北邊州鐵騎耀楚甲玉匣横吴鈎雪厚
羣山凍蓬飛荒塞秋久戍曷辭苦數戰期封侯不學竪
儒輩一經垂白頭
漂母岸崔國輔
泗水入淮處南邊古岸存秦時有漂母於此饋王孫王
孫初未遇寄食亦何論後為楚王来黃金答母恩事蹟
遺在此徒傷千載魂寒洲漲未觧花壟草空繁是(一作徒)
望淮隂日蒼蒼雲樹昏幾年崩處色每月落潮痕古地
多堙圯時哉不敢言其夕淚沾裳遂宿蘆洲村
南浦望漢宫司空曙
荒原空有漢宫名衰草茫茫雉堞平連鴈下時秋水在
行人過盡暮烟生西陵歌唱何年絶南陌登臨此日情
故事悠悠不可問寒禽野水自縱横
過馬嵬三首李益
路至墻垣問樵者顧予曰(集作云)是太真宫血染馬蹄盡
朱閣影當天際插青空(集作太真血染馬啼盡朱閣影當天際空)丹壑不聞
歌笑(一作吹)夜玉階惟有薜蘿風世人莫重霓裳曲曾致
干戈是此中
二
金甲雲(集作銀)旗盡已回蒼茫羅袖隔紅埃濃香猶自隨
鸞輅恨魄無因離馬嵬南内真人悲帳殿東溟方士問
蓬萊惟留坡畔彎環月時送殘蟬(集作娥)入帝(集作夜)臺
三
漢將如雲不直言寇来翻罪綺羅恩託君莫(集作不)洗蓮
花血留寄千年妾淚痕
夜步次古城楊衡
茫茫死復生惟有古時城夜半無鳥雀花枝當月明
長城鮑溶
蒙恬(集作公)虜生人北築秦氏冤禍興蕭墻内萬里防禍
源(集作根)城成六國亡宫觀豈(文粹作闕啓集作闕幾)千年生人半
為土何用空中原奈何家天下骨肉尚無恩(文粹作奈何天下人)
(骨肉尚酬恩)投沙擁海水安得久不翻乘高慘人神(文粹作䰟)寒
日易黃昏白(文粹作枯)骨貫折矢(一作鐵)砂中如有言萬歲(一作)
(世)&KR0784;山下(文粹作萬古&KR0784;山葬)徒悲(文粹作誰知)野火燔
雲夢故城秋望戎昱
故國惟(一作遺)墟在登臨想舊遊一朝人事變千載水空
流夢渚鷗飛晩荆門樹色秋片雲凝不散遥掛望鄉愁
鄴中行郭良驥
年去年来秋更春魏家園廟已成塵只今惟有西陵在
無復當時歌舞人
登司馬錯故城(秦昭王命錯征五溪蠻城在武陵沅江南)
劉禹錫
將軍實(集作將)秦帥西南奠遐服故壘清江上蒼烟昧(集作)
(晦)喬木登臨值蕭辰周覽壯前躅塹平陳葉滿墉高秋
蔓綠廢井抽寒萊毁臺生穭谷耕人得古器宿雨多遺
鏃楚塞鬱重壘蠻溪紛詰曲留此數仞基幾人傷送(集作)
(日遠)目
過故洛城白居易
故城門前春日斜故城門裏無人家市朝欲認不知處
漠漠野田飛草花
過洛陽城于武陵
古来利與名俱在洛陽城九陌鼓初起萬車輪已行周
秦時幾變伊洛水猶清二月中橋路鳥啼春草生
故洛陽城有感杜牧
一片宫牆當道危行人為爾(集作汝)去遲遲蓽圭苑裏秋
風起(一作後)平樂舘前斜日時鈎黨豈能留漢鼎清談空
觧(集作識)笑胡兒千燒萬戰坤靈死慘慘終年鳥雀悲
登故洛陽城許渾
禾黍離離半野蒿昔人城此豈知勞水聲東去市朝變
山勢北来宫殿高鴉噪暮雲歸古堞雁迷寒雨下空壕
可憐緱嶺登仙子猶自吹笙醉碧桃
過新豐温庭筠
一劒乘時帝業成沛公鄉里到咸京寰區已作皇居貴
風日猶&KR0877;白社清泗水舊亭秋草變千門遺瓦古苔生
至今留得離家恨鷄犬相聞落照明
馬嵬二首李商隠
海外徒聞更九州(鄒衍云九州外復有九州)他生未决(集作卜)此生休
空聞虎旅鳴宵柝無復鷄人報曉籌此日六軍同駐馬
當時七夕笑牽牛如何四紀為天子不及盧家有莫愁
二
冀馬燕犀動地来自埋紅粉自成灰君王若道堪(集作能)
傾國玉輦何因過馬嵬
南陽皮日休
昆陽王氣已蕭疎依舊山河捧帝居廢路塌平殘瓦礫
破墳耕出爛圖書綠莎滿縣年荒後白烏盈溪雨霽初
二百年来覇王業可知今日是邱墟
早發鄴北經古城聶夷中
微月東南明雙牛耕古城但耕古城地不知古城名當
昔置此城豈料今日(一作人)耕蔓草已離披狐兔何縱横
秋雲零落散秋風(集作風雨)蕭條生對古良可嘆念今轉傷
情古人已冥冥今人又營營不知馬蹄下誰家舊臺亭
經故洛城王貞白
下世何久遠由来仰聖明山河徒自壮周召不長生幾
主任姦諂諸侯各戰争但餘崩壘在今古共傷情
金陵前人
六代江山在繁華古帝都亂来城不守戰後地多蕪寒
日隨潮落歸帆與鳥孤興亡多少事回首一長吁
長城羅鄴
當時無德御乾坤廣築徒教萬古存謾役生民防極塞
不知血刃起中原珠璣旋見陪陵寢社稷何曾保子孫
降虜至今猶此說冤聲夜夜哭城根
經洛陽有感前人
一片危墻勢恐人墻邊日月走蹄輪築時驅盡千夫力
崩處空遺數里塵長嘆往来經此地每嗟興廢欲沾巾
那堪又向空城過錦雉驚飛麥隴春
臺城羅隠
晩雲隂映下空城六代纍纍夕照明玉井已乾龍不起
金甌雖破虎曾争亦知覇世才難得却是蒙塵事最平
深谷作陵山作海茂宏流涕莫傷情(涕一作輩)
同前前人
潮平遠岸草浸沙東晉衰来最可嗟庾舅已能窺帝里
(集作室)王郎還是御人家山寒花樹嗟風雨泉暖枮骸動
齒牙欲起九泉看一遍秦淮聲急日西斜
江南前人
玉樹歌聲澤國春纍纍輜重憶亡陳垂衣端拱渾閑事
忍把江山乞與人
江北前人
廢宫荒苑莫閑愁成敗終須要徹頭一種風流一種死
朝歌争得似揚州
新豐唐彦謙
沛中歌舞百餘人帝業功成里巷新半夜素靈先哭楚
一星遺火下燒秦貔貅掃盡無三戶鷄犬歸来識四隣
惆悵故園前事遠曉風長路起埃塵
文苑英華卷三百九
