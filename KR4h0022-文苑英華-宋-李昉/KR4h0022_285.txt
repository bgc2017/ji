文苑英華卷二百八十五宋李昉等編
送行二十(歌附)
賦物送人四十一首歌十五首
賦得鴈送别周員外戍嶺表王胄
旅鴈别衡陽天寒關路長行斷由驚箭聲嘶為犯霜罹
(一作羅)繳無人愍能鳴返自傷何如侣泊泊(初學記作汎汎)刷羽
戲方塘
此詩三百二十八卷重出今已削去
别故人賦得凌雲獨鶴王拊
單嘶凌碧霧風颺入青雲九臯空顧侣千里會離羣望
海飛恒急摩天影詎分欲知凄斷意琴裏自當聞
送王贊府參選賦得鶴駱賓王
振衣遊紫府飛盖背青田虛心恒警露孤影尚凌烟離
歌悽妙曲别操(集作引)繞繁絃在隂如可和清響會聞天
送郭(集作鄭)少府入遼共賦俠客遠從戎
前人
邊烽警榆塞俠客度桑乾柳葉開銀鏑桃花曜(集作照)玉
鞍漏月臨弓影連星入劍端莫學燕丹客空歌易水寒
送劉散員同賦陳思王詩得好鳥鳴高枝
劉斌
春林已自好時鳥復和鳴枝交難奮翼谷静易流聲間
關纔得性矰繳遽相驚安知背飛遠拂霧獨晨征
賦得山樹鬱蒼蒼許敬宗
喬木託危岫積翠遶連岡葉疎猶漏影花少未流芳風
來聞肅肅霧罷見蒼蒼此中餞行邁不異上河梁
賦得明月照高樓楊濬
高樓一何綺素月復流明重軒望不極餘輝攬詎盈鏡
華當牖照鉤影隔簾生逆愁異樽酒對此難為情
賦得遊人久不歸劉孝孫
鄉關渺天末引領悵懷歸羇旅久淫滯物色屢芳菲稍
覺山意盡行看蓬鬢衰如何千里外佇立霑裳衣
賦得春鶯送友人賀朝
翅掩飛燕舞啼惱婕妤悲料取金閨意因君問所思流
鶯拂繡羽二月上林期待雪銷金禁銜花向玉墀
餞濟隂梁明府各探一物得荷葉
張九齡
荷葉生幽渚芳華信在兹朝朝空此地采采欲因誰但
恐星霜改還將蒲稗衰懷君美人别聊取(集作以)贈心期
送姚評事入蜀各賦一物得卜肆
前人
蜀嚴化已久湛明空所思嘗聞賣卜處猶憶下簾時驅
傳應經此懷賢儻問之歸來說往事歴歴偶心期
竇校書見餞得雲中辨江樹
江水連天色無(集作天)涯净野氛微明岸傍樹凌亂渚前
雲舉棹形徐(集作隨)轉登艫意漸分渺茫從此去空復惜
離羣
題瓜洲新河餞族叔舍人賁李白
齊公鑿新河萬古流不絶豐功利生人天地同朽滅兩
橋對雙閤芳樹有行列愛此如甘棠誰云敢攀折吳關
倚北固天險自茲設海水落斗門潮平見沙汭我行送
季父弭棹徒流悅楊花滿江來疑是隴上雪惜此林下
興愴為山陽别瞻望清路塵歸來空寂蔑
賦得秤送孟儒卿包何
願以金錘秤因君贈别離鈎懸新月吐衡舉衆星随掌
握須平執錙銖必盡知由來投分審莫放弄權移
送客賦得油席帽錢起
薄質慙加首秋隂幸庇身卷舒無定日行止必依人已
沐脂膏惠寕辭雨露頻雖同客衣色不染洛陽塵
賦得彭祖樓送楊宗德歸徐州幕
盧綸
四戶八忩明玲瓏逼上清外欄黃鵠下中柱紫芝生每
帶雲霞色時聞簫管聲望君兼有月幢蓋儼層城
贈送張成季往江上賦得垂楊
前人
垂楊真可憐地勝覺春偏一穗雨聲裏千條池色前露
繁花的皪日麗影團圓若到隋堤望應逄花滿船
送韋判官得雨中山
前峯後嶺碧濛濛草擁驚泉樹帶風人語馬嘶聽不得
更堪長路在雲中
顔侍御廳藂篁詠送薛存誠前人
玉幹百餘莖生君此堂側拂簷寒雨響擁砌深溪色何
事鳳凰雛茲焉理歸翼
賦得長洲苑送李惠郎士元
草深那可訪地久阻相傳散漫三秋雨疎蕪萬里烟都
迷採蘭處強記舘娃年客有遊吳者臨風思渺然
題竹扇贈别皇甫冉
湘竹殊堪製齊紈且未工幸親芳袖日猶帶舊林風掩
笑歌筵裏傳書卧閣中竟將為别贈寕與合歡同
春鳥詞送元秀才入京顧况
春来繡羽齊暮向竹林栖禁苑銜花出河橋隔樹啼尋
聲知去遠顧影念飛低别有無巢鷰猶窺幕上泥
柳楊送客李益
青楓江畔白蘋洲楚客傷離不待秋君見隋朝更何事
柳楊南渡水悠悠
别鶴詞送令狐校書之桂府楊巨源
海鶴一為别高程方窅然影搖江漢路思結瀟湘天皎
然仰白日真姿栖紫烟含情九霄際顧侣五雲前遐心
属清都凄響激朱弦超遥聞風雨迢逓各山川東南信
多水會合當有年雌(一作雄)飛唳冥冥此意何由傳
賦得夜雨滴空階送魏秀才楊衡
委簷方滴滴霑紅復栖綠醉聽乍朦朧愁聞多斷續始
兼泉(一作松)響細稍雜更聲促百慮自縈心况有人如玉
送陳偃賦得白鳥翔翠微朱灣
不知鷗與鶴天畔弄晴暉背日分眀見臨川相映微净
中雲一點廽處雪孤飛正好高枝立翩翩何所歸
聽江笛送陸侍郎韋應物
遠以(集作聽)江上笛臨觴一送君還愁獨宿夜更向郡齋
聞
送李竟之宣州謁袁中丞賦得渡江
張衆甫
古渡大江濱西南距要津自當舟檝路應濟往來人翻
浪驚飛鳥回風起綠鱗(一作蘋)君看波上客歲晩獨垂綸
賦得月下聞蛩送别劉商
物候改秋節炎凉此夕分暗蟲聲遍草明月夜無雲清
迥簷外見凄其籬下聞感時兼惜别羇思自紛紛
秋砧送邑大夫竇叔向
斷續長門夜清泠逆旅秋征夫應待信寒女不勝愁帶
月飛城上因風散陌頭離居偏入聽况復送歸舟
吳興送梁𥙷闕歸朝賦得荻花
朱長文
柳家汀洲孟冬月雲寒水清荻花發一枝持贈朝天人
應比蓬萊殿前雪
賦得巴峽啼猿送客釋皎然
萬里巴江夜三聲月(一作出)峽深何年有此路幾客共霑
襟斷壁(一作臂)分連(一作重)影流泉入苦吟凄凄别離處(一作)
(後)聞此更傷心
賦得石梁泉送崔逵
架石通霞壁懸流散碧沙天晴虹影度風細練文斜攀
陟幽期阻㳂洄客意賖河梁非此路别恨亦無涯
賦得夜雨滴空階送陸羽歸龍山
前人
閒階夜雨滴偏入别情中斷續清猿應淋漓候舘空氣
令煩慮散時與早秋同歸客龍山道東來雜好風
賦得謝墅送王長史前人
世業州西墅移家長我身蕭疎遺樹老寂寞廢田春車
巷傷前轍籬溝憶舊隣何堪冄過此更送北歸人
賦得竹如意送詳法師赴講
縹竹湘南美吾師尚毁形仍留負霜節不變在林青每
入楊枝手因譚貝葉經誰期沃洲講持此别東亭
賦得顔氏古今事得晉仙傳送顔逸(梁湘東王國常侍顔)
(協著晉仙傳五篇)
曾看顔氏傳多記晉時仙却憶桐君老俱還桂父年青
春留鬢髮白日向雲烟遠别賫遺簡囊中有幾篇
妙善寺逵公院賦得夜磬送吕評事
前人
一磬寒山至凝心轉清越細和虚籟盡疎繞懸泉發在
夜吟更長停空韻難絶幽僧悟深定歸客㤀遠别寂歴
無性中眞聲何起滅
奉同顔真卿送李侍御萼賦得荻塘路
前人
落日車遥遥客心在歸路細草暗廻塘春泉縈古渡遺
蹤歎蕪没遠道悲去住寂寞荻花空行人别無數
賦得古原草送别白居易
離離原上草一歲一枯榮野火燒不盡春風吹又生遠
芳侵古道晴翠接荒城又送王孫去萋萋滿别情
賦得望遠山送客歸釋無可
遥山寒雨過正向暮天横隱隱凌雲出蒼蒼共(集作與)水
平何時(集作年)凝厚地幾處向孤城歸客秋風裏回看傷
别情
送祝八之江東賦得浣紗石李白
西施越溪女明艷光雲海未入吳王宫殿時浣紗古石
今猶在桃李新開映故(集作古)查菖蒲猶短未(集作出)平沙
昔時紅粉照流水今日青苔覆落花君去西秦適東越
碧山清江幾超忽若到天涯思故人浣紗石上窺明月
赤壁歌送别前人
二龍争戰决雌雄赤壁樓船掃地空烈火張天照雲海
周瑜於此破曹公君去滄江弄波(集作澄)碧鯨鯢唐突留
餘跡一一書來報故人我欲因之壯心魄
賦得白鷗歌送李伯康歸使盧綸
積水深沉(句)白鷗飛翻(句)倒影光素(句)于潭之間(句)銜
魚落(句)亂驚鳴(句)争撲蓮(句)藂葉(一作華)傾爾不見(句)波
中鳴鶂閒無營(句)何必汲汲勞其生柳花冥濛大堤口
悠揚相和乍無有輕随去浪杳不分細舞春風一何有
(上句已押有字)似君換得白鵝時獨凭闌干雪滿池今日還同
看鷗鳥如何羽翮復參差復參差海潮瀾漫何由期
陳翃郎中北亭送劉侍御賦得帶冰流歌
前人
谿中鳥鳴春景旦一𣲖寒冰忽開散璧方鏡圓流不斷
白雲鱗鱗滿河漢疊處淺旋處深撇捩寒魚上復沈羣
鵝鼓舞揚清音主人有客簮白筆玉壺貯此光如一持
此贈君君飲之聖君識君冰玉姿
洛陽行送洛陽韋七明府(一有響字)
顧况
始上龍門望洛川洛陽桃李豔陽天最好當年二三月
上陽宫樹千花發䟽家父子錯掛冠梁鴻夫妻虛適越
黃鵠樓歌送獨孤助前人
故人西去黃鵠樓西江之水上天流黃鵠杳杳江悠悠
黃鵠徘徊故人離别堂酒盡清絲絶綠嶼没餘烟白沙
連曉月
廬山瀑布歌送李顧前人
飄白霓挂丹梯應從織女機邊落不遣潯陽潮向西火
雷劈山珠噴日五老峯前九江溢九江悠悠萬古情古
人行盡今人行老人也欲上山去上箇深山無姓名
賦得秋河曙耿耿送郭秀才應舉(雜言)
歐陽詹
月没天欲明秋河尚凝白皚皚積光素耿耿横虛碧南
斗接北辰連合(集作空)濛鴻(一作鴻濛)洞浮高天湯湯(集作蕩蕩)漫
漫皆皛然實類平蕪流大川星為潭底珠雲是波中烟
鷄唱漏盡東方作曲渚(集作空曲)蒼蒼曉霜落鴈呌疑從清
淺驚鳬聲似在沿洄泊并州細侯直下孫才應秋賦懷
金門念排雲漢將飛翻仰之踴躍當華軒夜來陪餞歐
陽子偶坐通宵見深旨心知慷慨日(集作目)昭然(集作回)前
程志在青雲裏
錫杖歌送楚上人歸佛川權德輿
上人遠自西天至頭陁行遍南朝寺口翻貝葉古字經
手持金策聲泠泠護法護身惟振錫石瀨雲溪深寂寂
乍來松逕風更寒遥映霜天月成魄後夜空山禪誦時
寥寥挂在枯樹枝真法常傳心不住東西南北隨緣路
佛川此去何時廻應眞莫便遊天台
桃花石枕歌送安吉康丞釋皎然
君吏桃州尚寄跡桃州採得桃花石爛疑朝日照已舒
含似春風吹未坼珪璋特達世所珍吾知此物亦其倫
應羡花開不凋悴應喜玉片無緇磷立性堅剛平若砥
君子偏將交道比何人亦秉堅剛姿吾見君心得如此
君心所好我獨知别多見少長相思從今(一作來)賞玩安
左右萬里提擕君莫辭
春夜賦得漉水囊歌送鄭明府
前人
吳縑楚練何白晳居士持來遺禪客禪客能裁漉水囊
不用良工秉刀尺先師遣我戒無缺(疑)一慮一翻心敢
賖夕望東風思漱盥朦朧斜月懸燈紗徙倚花前漏初
斷白猿争嘯驚禪伴玉瓶徐瀉尚涓涓濺着蓮衣水珠
滿因識仁人為官情還如漉水愛蒼生聊歌一曲與君
别莫忘寒泉見底清
賦得隨陽鴈歌送兄南遊劉商
塞鴻聲聲飛不住終日南征向何處大漠窮隂多沍寒
分飛不得長懷安春去秋來年歲疾湖南薊北關山難
寒飛萬里胡天雪夜度千門漢家月去住應多兩地情
東西動作經年别南州風土復何如春鴈歸時早寄書
賦得射雉歌送楊協律表弟赴婚期
前人
昔日才高容貎古相敬如賓不相覩手奉蘋蘩喜盛門
心知禮義感君恩三星照戶春空盡一樹桃花竟不言
結束車輿強遊往和風霽日東臯上鸞鳳参差陌上行
麥苖縈隴雉初鳴修容盡餙將何益極慮呈材欲導情
六藝從師得機要百發穿楊含絶妙白羽風馳碎錦毛
青娥怨處嫣然笑楊生詞賦比潘郎不似前賢貎不揚
聽調琴弄能和室更解彎弧足自防秋深為爾持團扇
莫忘魯連飛一箭
泛舒城南溪賦得沙鶴歌奉餞張侍御赴河南
元博士赴揚州拜覲僕射
終日閭閻逐群鷄喜逄野鶴臨清溪綠苔春水水中影
夜月平沙沙上栖驚謂汀洲白蘋發又疑曲渚前年雪
紫頂昂藏肯狎人一聲嘹喨(一作唳)冲天闕素質翩翩帶
落暉湖南渭陽相背飛東西分散别離促宇宙蒼茫相
見稀皇華地仙如鶴馭乘駕飄飄留不住延望乘虚入
紫霞陌頭回首空烟樹會使摶風羽翮輕九霄雲路隨
先鳴
姑蘇懷古送秀才下第歸江南
前人
姑蘇臺枕吳江水層級鱗差向天倚秋高露白萬林空
低望吳田三百里當時雄盛如何比千仞無根立平地
臺前夾月吹玉鸞臺上迎凉撼金翠銀河倒瀉君王醉
灧酒峨冠眄西子宫娃酣態舞娉婷香飈四䬃青珠墜
伍員結舌長嘘&KR1077;忠諫無因到君耳城烏啼盡海霞銷
深掩金屏日高睡王道潜隳伍員死可歎斗間瞻王氣
會稽句踐擁長矛萬馬鳴蹄掃空壘瓦解冰銷眞可恥
凝艷妖芳安足恃可憐荒堞晩冥濛麋鹿呦呦達遺址
君懷逸氣還東吳吟狂日日遊姑蘇興來下筆到竒景
瑶盤迸灑鮫人珠大鵬矯翼翻雲衢嵩峯霽後凌天孤
海潮秋打羅刹石月魄夜當彭蠡湖有時凝思家虚無
霓幢髣髴遊仙都琳瑯暗戞玉華殿天香静裊金芙蕖
君聲日下聞來久清贍何人敢敵手我逃名迹遁西
林不得㶚陵傾别酒莫便五湖為隱淪年年三十昇仙
人
文苑英華卷二百八十五
