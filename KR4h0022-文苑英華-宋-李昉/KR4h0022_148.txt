文苑英華卷一百四十八宋李昉等編
草木六
採蓮賦一首秋蓮賦一首
長樂花賦一首庭莎賦一首
蓮蘂散賦一首
採蓮賦(并序)王勃
昔之賦芙蓉者多矣雖復曹王潘令(集作陸)之逸曲(集作興)
孫鮑江蕭之妙韻莫不權陳麗美粗舉採掇豈所謂䆒
厥艷態窮其風謠哉頃乘暇景歴睹衆製伏翫累日有
不滿焉遂作賦曰
非登高可以賦者唯採蓮而已矣况洞庭兮紫波復瀟
湘兮綠水或暑雨兮朝霽乍凉飈兮暮起黛葉(集作質)青
跗煙周五湖紅葩絳蘤電鑠千里尤見重於幽客信作
謠於君子爾其珍族廣茂淑類博𫝊(集作𫝊鮮)藻河渭之空
曲被沮漳之淪連(集作漪漣)燭澄灣而爛爛立(集作亘)脩漲之
田田豈直水區澤國江漘海壖是以吳娃(集作姬)越艷鄭
婉(集作媚)秦妍感靈翹於上朔(集作節)悦瑞色於中年錦帆
映浦羅衣塞川飛木蘭之畫楫駕芙蓉之綺船問子何
去幽潭(集作澤)採蓮已矣哉誠不知其所以然賞由物召
興以情遷故其(一作所非)遊泳一致悲欣萬緒至若金室麗
妃璇宫佚女傷鳳臺之寂寞厭鸞扄(一作鴈扄)之閒處侍飲
南津(集作洲)陪歡北渚見磯岸之紆直覿旌旄(集作旐)之低
舉上苑神池芳林御陂樓隂架沚殿彩乘漪張拜洛之
容衛備横汾之羽儀簫鼓發兮龍文動鱗羽喧兮鷁首
移咸靚粧而麗服各分騖而竝馳蘋縈槳(疑作將)礙荇觸
船危視雲霞之沃蕩望林泉之蔽虧洪川泱泱(四字集作洪水)
(决决)兮菡蓞積綠(集無綠字)水湛湛兮芙蕖(集作蓉)披惜時歲兮
易晚(集作惜歲時兮易暮)傷君王兮未知折紺房與緗菂攬紅葩
(集作續)及碧枝廻綃裙(集作裾)兮竊獨歎步羅韈兮私自竒
莫不驚香悼色畏别傷離復有濯宫年少期門公子翠
髮蛾眉赬唇皓齒傅粉蘭堂之上偷香椒屋(集作房)之裏
亦復銜恩激誓佩寵緘愁承好賜之珍席奉嬉遊(集作宴)
之彩斿繡棟曛兮翠羽帳瑶塘曙兮青翰舟搴條拾蘂
沿波泝流池心寬而藻薄浦口窄而萍稠和橈姬之衛
吹接榜女之齊謳去復去兮水色夕採復採兮荷華秋
願承歡而卒歲長接(集作奉)席而寡仇於時薊北無事關
西始樂霧静江垠氣恬海寞(集作漠)消(集作寢)怪氣於沅澧
(集作湘)照榮光於河洛殊方異類舞詠相錯王公(集作侯)卿
士歌吹並作則有侯家瑣第戚里芳園穿池㶚岸之曲
蓄水河陽之源隄防谷口島嶼轘轅嘉木畢(集作異)植靈
草具繁(集作綺麗且繁)沉桂北之丹藕播(集作濯)荆南之紫根欝
萋萋而霧合燦曄曄而霞翻洎乎氣徹都鄙景華川陸
麥雨微凉梅飈(集作颸)淺燠命妖侣於石城嘯娛朋於金
谷乃使綠珠捧棹青琴理舳樽芳醪藉珍餗汎玉潭之
瀰漫遶金渠之隈隩石近水而苔濃岸連(集作匝)山而樹
複排芰末而争遠託蘆間而競逐赴汨凌波飛袿振羅
(集作踐褥)風低綠幹水濺黃螺上客喧兮樂未已美人醉兮
顔將&KR0755;畏蓮色之如臉願衣香兮(集作而)勝荷徘徊郢調
悽慘燕歌念窮歡於水涘(集作曲)誓畢賞於川阿結漢女
邀湘娥北溪花尚(集作蘂向)密南汀花更多恨(集作惜)光景兮
不駐指芳馨兮謂何若乃南鄢(集作楚)義妻東吳信婦結
䄜整佩承筐奉帚忽君子兮有行復良人兮遠征南討
九真百越北戍雞田鴈城念去魂駭相視骨驚臨枉(集作)
(春)渚之(集作兮)一送見秋潭兮(集作之)四平與子之别煙波
望絶念子之寒江山路難水淡淡兮蓮葉紫風䬃䬃兮
荷葉丹剪瑶蒂而猶欷(集作恨獨)折瓊英而(集作兮)不歡既而
緣隈逗浦還栧歸㯭睠芳草兮已殘憶離居兮方苦延
素頸於極漲攘皓腕於神滸惜佳期兮未日(一作末由)徒增
思兮何補又若倡姬蕩勝命侣招羣淇上洛表湘臯汝
濆望洲草兮翡翠色動浦水兮驪龍文願觧珮以(集作而)
邀子思褰裳而從君恐(集作悲)時暮愁日曛鳴鐶釧(集作佩)
兮響窈窕艷珠翠兮光繽紛憐曙野之絳氣愛(一作望)晴
天之碧雲棹巡汀而柳拂船向渚而菱分掇翠莖以翳
景襲朱萼以為裙艇楫凌亂風流雨散鳴桹絡繹霧罷
煙釋狀飛蚪之蜿蜿若驚鴻之奕奕艇怯奔潮篙憎淺
石絲著手而偏遶刺牽衣而屢襞廼有貴子王孫乘閒
縱觀何平叔之符彩潘安仁之藻翰稅龍馬於金隄命
鳬舟於石岸錦纜翻洒銀墻照爛日側光沉風驚浪深
紆北渚之新贈恣東溪之密尋鴛鴦繡彩之文履瑇瑁
瓊華之寶琴扣舷擊榜吳歈越吟溱與洧兮葉覆水淮
與濟兮花冒潯值明月之夕出逢丹霞之夜臨茱萸歌
兮軫妾思芍藥曲兮傷人心伊採蓮之賤事信㤀情之
盖寡雖迹兆於水鄉遂風行於天下感極哀樂聲參鄭
雅是以緬察谷底窮覽地維北盡豐鎬澇潏南究巴(集作)
(江)沲越沂莫不候期應節沿濤汎湄薄言採之興言報
(集作服)之發文扄之麗什動幽幌之情詩使人結眷令人
相思宜其色震百草香奪九芝棲碧羽之神雀負青&KR0008;
之寶龜紫帙流記丹經祕詞豈徒加繡柱之光彩曄文
井之華滋已矣哉向使時無其族代乏厥類獨秀上清
之境不生中國之地學鸞鳳而時來與鶼鶼而間至必
能使衆瑞彩没羣貺色沮湯武齋戒伊臯虚(集作延)佇豈
俾夫楚(集作秦)童趙僕倡姬艷女狎而翫之擷而採之乎
時有東鄙幽人西園舊客常陪帝子之輿經侍(集作在)天
人之籍詠綠竹於風曉賦彤管於日夕(集作賦朱華於月夕)暑往
寒來忽矣悠哉蓬飄梗逝天涯海際似還卭之寥廓同
適越之淫滯蕭索窮途飄颻一隅昔聞七澤今過(集作遇)
五湖聽菱歌兮幾曲視蓮房兮幾株非鄴地之宴語異
睢苑之歡娛况復殊方别域重瀛複嶂虞翻則故鄉寥
落許靖則生涯惆悵感芳草之及時懼脩名之或喪誓
剗跡潁上棲影渭陽枕箕岫之孤石汎磻溪之小塘餐
素實兮吸絳芳荷為衣兮芰為裳永潔己於丘壑長寄
心於君王且為歌曰芳草(集作芳華)懼脩名(集作懼功名)竒秀兮
異植紅光兮碧色禀天地之淑麗承雨露之霑飾(集作華飾)
蓮有藕兮藕有枝才有用兮用有時何當婀娜華實移
為君含香藻鳳池
秋蓮賦(并序)宋之問
天授元年勅學士楊烱共(一作與)之問分日(一作直)於洛城
西入閣(一作閤)每雞鳴後至羽林仗閽人奏名請龜契佇
命拱立於御橋之西玉池清泠紅蕖菡萏謬履扄闥自
春徂秋見其生視其長覩其盛惜其衰得終天年而無
夭折者良以隔礙仙禁人莫由見向若生於瀟湘洞庭
溱洧淇澳即有吳姬越客鄭女衛童芳心未成採擷都
盡今委以白露順以凉風榮落有期私分畢矣斐然願
歌其事久之乃為秋蓮賦焉
若夫西域秘掖北禁仙流見白露之先降悲紅蕖之已
秋昔之菡蓞齊秀芳(一作芬)敷競發君門閟若(一作兮)九重
兵衛儼兮千列綠葉青枝緣溝覆池映連旗以摇艷輝
長劒兮陸離疏瀍兮引(一作裂)糓交流兮相沃四遶兮禁
營(一作丹禁)三入(一作帀)兮承明曉而望之若霓裳宛轉朝玉
京夕而察之若霞標的爍散赤城既而秦女艷日兮鳳
鳴又似洛妃拾翠兮鴻驚足使瑶草罷色芳樹無情複
道兮詰曲離宫兮相屬飛閣兮周廬金鋪兮璧除君之
駕兮旖旎蓮之葉兮扶疎萬乘顧兮駐綵騎六宫嘉(一作)
(喜)兮停羅裾仰山遊而德澤縱玄覽而神虚豈與夫溪
澗兮沼沚自生兮自死海沂兮江沲萬里兮煙波汎漢
女遊湘娥佩鳴玉戲清波(一作渦)中流欲渡兮木蘭楫幽
泉一曲兮採蓮歌江南兮峴北汀洲兮不極有芳意兮
何成(一作既有芳兮莎成)長無艷(一作依)兮水國豈知移植天泉飄
香(一作香飄)列仙嬌紫臺之月露含玉女之風煙雜芳(一作葩)
兮昭属(一作燭)衆彩兮相宣鳥翡翠兮丹(一作舟)青翰樹珊
瑚兮林碧鮮夫其生也春風晝(一作盡)蕩爍日相煎夭桃
盡兮穠李滅出大隄兮火(一作豔)欲燃夫其謝也秋灰度
琯金氣騰天宫槐疎兮井梧變摇寒波兮風颯然歸根
息豔兮八九月乘化無窮兮千萬年越人望兮已長久
(一作久長)鄭女採兮無由緣何深葉之能固何香名(一作穠香)之
獨全别有待制揚雄悲秋宋玉夏之來兮翫早紅秋之
暮兮悲餘綠禮盛燕臺人非楚材雪霧圖兮蘭為閣(一作)
(閤)金銀酒兮蓮作杯落英兮徘徊風轉兮衰頽入黃扉
兮灑錦石縈白蘋兮覆綠苔寒暑忙忙兮代謝故葉新
花兮往來何秋日之可表(一作哀)託芙蓉以為媒
長樂花賦(并序)蘇頲
蜀太守庭際有紫華草秋中始繁英露洗冬早尚且(一作)
(直)本霜封蕪雜大同於衆卉盛衰小異於羣物余訝而
未識吏或告余曰此長虞所賦蜀長樂花也故心暗賞
焉因口授書吏遂默而成作恨不見古人所為得髣髴
其旨爾
夫長者以短長之形度其長者(一作則)至美夫樂者以哀
樂之類同其樂者(一作則)至喜長也樂也吾安得而聞之
嘉纖植之並用偉令名兮在兹徒見其豐族苯䔿高標
璀璨莖丹外而縞中葉縹分以紅貫綴綠穎之重疊索
紫蕤之爛漫廹而象之君子其常或微或章聳危冠兮
纓若綬默退静其何望遠以意之佳人欲翔炫炫煌煌
重羅綺兮撲摇(一作璞瑶)翠蹇來思而未嘗匪以幽兮自直
匪以直兮自藏匪以晚兮自耀匪以耀兮自強文濁露
之均灑庇清舒之汎光本無嫌於散地甘有寓於殊方
然則太液初滿上林新霽䒠茸灼爍萬品千計摇瑞色
而函芝雜竒葩而轉蕙孰與夫玉堂金闕(一作閣)之徧(一作)
(偏)賞白日青雲(一作春)之特麗歲不與兮時向闌風蕭蕭
兮夜漫漫賓遠鴻於沙塞呌離鶴於江干君曾不見三
月華矣盡林間之稿木千霜殞矣亦庭下之枯蘭懿此
常度陵於早寒假春期而不採(一作彩)雖秋令而不殘衝
雨散之飛薄任雲山之險艱(一作難)芳弗珍於靃靡節常
慕於檀欒吾則知樹背之奚託傾心之可安如後凋之
是貴㒺獨立其誰觀文學掾起而為辭曰白露瀼瀼何
草不黃紫華的的(一作灼灼)生君之堂彼不伐兮秋自翳時
或珍兮君是惠形(一作彤)庭赫兮朱草駢交屈軼兮友賓
連伊榛莽而荒些君曷為兮賦旃
庭莎賦(并序)蕭穎士
天寶十載(集作十有二載)予以史臣推擇待詔闕下僻直多忤
連歲不偶未選叙(集作未以選叙)求參河南府軍事府尹裴公
以予浮名枉顧遇焉而尹之外姻或綰紀綱之局怙勢
矜權求府僚降禮於己予清慎自守不能附會爰逝我
陳(詩胡逝我陳注陳堂塗也集作隟非)嫌怒遂構又同官多貴遊右戚酒
食之會絲竹之娛無間旬朔予人(集作受)質鄙野雅不之
好常願鷗鳥為儔江海是處往歲久遊剡(集作吳)中將遂
終焉朝旨廹召故不獲展著白鷴賦以寄斯意至是欝
悒彌用增想廳階之下溪(集作爰)有莎草故參軍宋之問
徙於伊川而植焉結根五紀綿羃庭際廣累萬步高樹
十餘間以雜果隂蔽其上俗吏往來必凌踐之歎其禀
山野之姿而託非其所以就窘廹因而賦曰(集作云)
厭公門之窘束玩纖草於兹亭奚卑弱之斯極豈雨露
之愆靈尚含和以順時隨春夏之凄清(集作而凄清)軒房洞
啟廣階脩直槐楊蔽虧桃李(集作珍果)對植横層隂之冥密
綴繁英之翕赩既高低以異姿亦濃淡而殊色胥徒牒
訴雜沓乎其側遊塵浮烟蒙翳而不息雖蕭颯以自得
亦喧卑(集作闐)而見逼宜夫坐莽(集作漭)浪之野帶江湖之
涘託(集作結)根山阿摇穎綠水芊綿靃靡連亘乎十數(集作)
(百字)里何推遷而連會繆産蒔於庭隅憂好尚之傾奪見
芟夷於難(集作及)除既無心於寵辱又奚議於(集作夫)親疎
承滴(集作斝)瀝之甘潤蔽衣衿之曳婁雖為幸於斯日諒
禀性之云殊聞哲王之布澤迨蕭葦而霑鋪苟一類而
(集作其)失所猶納隍之在予矧皇穹之播氣陶庶彙於靈
樞曷兹卉之攸託慘終年而莫舒吾將徵宰物之至理
聿歸問於玄虚者焉
蓮蘂散賦(并序)蕭穎士
予同生繼夭(集作殖)&KR0579;戚所萃己未歲夏六月旅寄韋城
憂傷感(集作成)疾腫生於左(集作右)脇之下彌旬不愈楚痛
備至友生于逖張南容在大梁聞之以言於方牧李公
公予之舊知也俯垂驚嗟遠致是産題曰蓮蘂合(合字集作)
(命和)之以蘇用附腫上又覆以油帛以羃(集作密)之其瘳如
洗一夕復故感恩歎異於以賦焉
彼散維黃曰蓮之蘂有輕其質如雪伊灑君子賚焉厥
疾遄已揆艱疾(集作疚)之永戚矧羈孤(一作旅)之遠情諒積
悲而成疢爰被腫而(集作之)斯嬰遘徂夏之赫曦蹇憂虞
於此城堆以壅蓄介於腰腹如煙(集作熛)斯焮如蠆斯觸
靡宵靡晝莫獲偃伏亦既浹辰寘予於毒惴然(集作焉)其
恐兮如集於木幸于張之久要干至貴而為言感知已
於名公降踰涯之厚恩旅信宿以(集作而)問至致良散以
(集作之)斯存於是滫以蘇膏羃(集作瑾)以油帛兹焉塗附未
始竟夕有瘳如神兮厥痛斯滌彼挂帆而奔駟曾莫速
乎靈跡雖兼金而(集作與)製錦豈厥價而能(集作之云)敵異哉
討竒篇於綠帙搜秘卷於青囊奚要術之備列獨無聞
於此方苟佳名之是徵乃菡萏之餘芳原夫託根清泚
敷蘤馨香宜蠲穢而蕩邪救吾人之疾(集作疵)瘍於以用
之終焉允臧愷悌君子德音不忘昔禽蛇之見拯尚有
答於(集作乎)隨噲矧圓首之為貴聿稱靈於覆載慙力微
而施重懼殞墜於酬戴(集作載)蓮之蘂兮永以為佩
文苑英華卷一百四十八
