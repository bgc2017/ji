文苑英華卷六十六宋李昉等編
軍旅三
蕩子從軍賦一首曹劌請從魯公一戰賦一首
上將辭第賦一首縱火牛攻圍賦一首
昆明池習水戰賦一首
漢武帝勒兵登單于臺賦一首
請長纓賦二首漢以木女解平城圍賦一首
復河湟賦一首
蕩子從軍賦駱賓王(效庾體)
胡兵十萬起妖氛漢騎三千掃代(一作陣)雲隱隱地中鳴
戰鼓迢迢天上下(一作出)將軍邊沙遠雜風塵氣塞草長
垂霜露文蕩子苦辛十年行廻首關山萬里情遠天横
劔氣邊地聚笳聲鐵騎朝恒響(一作警)銅焦夜不鳴抗左
賢而列陣屯右校以䟽營滄波積凍連蒲海白雪凝寒
逼(一作遍)柳城若乃地分玄徼路指青波邊城暖氣由來
少關塞寒雲本自多嚴風凛凛將軍樹苦霧蒼蒼太史
河既拔距而從軍亦揚麾而挑戰征旆陵沙漠戎衣犯
霜霰樓船一舉爭沸騰烽火四連相隱見戈文耿耿懸
落星馬足駸駸擁飛電終取俊而先鳴豈論功而後殿
征夫行樂踐榆溪倡婦銜怨守(一作坐)空閨蘪蕪舊曲終
難贈芍藥新詩豈易題池前怯對鴛鴦伴庭際羞看桃
李蹊花有情而獨笑鳥無事而恒啼見空陌之草積知
闇牖之塵栖蕩子别來年月久賤妾空閨更難守鳳凰
樓上罷吹簫鸚鵡杯中寧勸酒聞道書來一鴈飛此時
緘怨下鳴機裁鴛帖夜被薰麝染春衣屏風宛轉蓮花
帳忩月玲瓏翡翠帷箇日新粧始復罷祗應含笑待君
歸
曹劌請從魯公一戰賦(以小大微情必能窮理為韻)
高郢
曹劌者何魯國英士將有征而無伐必慮終而謀始是
以揣人情究物理决勝則若火燎原發言則如石投水
智非爾及鄉人胡乃以措詞謀必我臧莊公固無其逆
耳今小大是恤忠信是履故劌謂公曰此可一戰而已
於是陳車乘備甲兵顧謂斯戰請從而行敵已料却計
當宿成魯有奇才將吞之於度内齊無良等(疑作筭)詎得
知其禍萌俟彼三鼓而退諒此一掃而平若臨穽扼獸
竭海斬鯨則何以逞其情哉觀其揚紅旗耀白日兩軍
山峙千騎櫛比揮戈電飛激箭飇疾我鼓振兮其威初
厲彼氣衰兮其律已失果當轍亂而旗靡孰謂無固而
無必既而齊師敗績奔喪俶擾殺氣凝於空間驚塵接
於雲表鴻門之會比其功而莫高涿鹿之師齊其陣而
猶小餘勇未終地盡川窮師旋而雲烟晝廓兵殄而山
河夕空已矣哉千古崇崇仰夫英風被褐之時賈勇當
百夫之特登軾之日指縱為三軍之雄益使魯君去其
奢抑其欲永兢兢於刑獄擇其善從其能得翼翼之股
肱故君子曰猗歟曹劌經國之大俾夫肉食者終有慙
於曖昧
上將辭第賦(以醜虜未滅將軍不家為韻)張隨
匈奴猖狂犯漢封疆天子赫斯怒而沮南牧諮上將而
臨北方惟干戈是揚惟賞罰是將能推誠則功臣必錫
之甲第不私已故嫖姚見辭於武皇所謂萬夫之雄特
百代之忠良也且將軍英威果决如火烈烈志以形言
義以激節乃進而陳曰烽燧之虞未絶豺貇之黨未滅
矧師旅而尚勞何棟宇之云設於是崇義立勲飄然不
羣精貫白日氣干青雲胸中吞乎萬里掌内指乎三軍
誓將驅我貔虎殱彼醜虜豈惟獻俘而執馘抑亦開疆
而拓土苟不能上安社稷外寧寰宇雖欲樂鐘鼎而徒
為高閈閎而何補若夫飛甍達(疑作連)屬畫戟旁周地直
戚里爵居通侯苟尸素而為累當輪奐而為尤可不知
池臺之娛緹繡之費諒無勲業之重徒冐寵章之貴在
人事之攸宜於王臣而則未斯言也摭實去華斯志也
寧儉匪奢忘身而可謂事主許國而何暇恤家王翦請
貽乎子孫與兹難並晏嬰敢煩乎里旅相去不遐夫策
在必行功宜可久侈言無騐亦孔之醜彼樊噲之述横
行賈生之論繫首豈如將軍恢壯節辭華第俾功先而
身後者也(不見不字官韻)
縱火牛攻圍賦(以火發牛驚龍文炳煥為韻)失名
昔田單以將亡之國坐必勝之籌伺燕軍於無虞之夜
縱燧尾於有力之牛將用突騎勁卒謬以龍文虎彪冀
重圍之宵潰復三敗之深讐乃先詐以乞降然後謀而
竊發内欲激於怒士外且驕其敵卒遂决策於斯須固
無疑於飛突於是建皂蓋選名軍因七尺之殊狀畫五
綵之竒文先事以謀鑿垣之門暗啓及期而進束葦之
火遂焚已而夜景將迷霄輝潜煥龍章交映虎旆雜半
以彊服猛肇牽之質前驅從黑忽明無備之師大亂攅
萬蹄以躍出譟衆鼓以相從喧聲震乎厚地列炬迸乎
崇墉風敲後熖血灑前鋒一戰而彊甚周武之驅歸獸
衆神皆走劇葉公之懼眞龍始其制勝惟神開機必果
合如雷電迫如星火飛馳之際先資戰野之威叱咤之
間已轉覆巢之禍故得騁照曜恣横行士卒咸以奔潰
山谷為之震驚䧟陣摧堅不勞於五千之士而追亡逐
北何啻乎七十餘城由是齊人復振燕國大傾襄王曰
牛者以彊力稱猛兵者以計謀自幸必將盡一時之觝
觸為萬代之彪炳豈使飽豐草與清泉望桃林而休影
昆明池習水戰賦(以將伐遠戎先修武事為韻)王起
伊昔漢武將吞遠戎鑿昆池之澹澹習水戰之雄雄池
則無涯瀉滇河之象戰思拓土合水國之風將以規遠
略恢聖功遐方不擁獷俗來同豈徒列萬艘之邐迤翫
一沼之沖融乃命搜舳艫徵卒伍剡檝棹備金鼓得佽
飛於荆江獲文身於越土榜人來萃水客斯覩介夫仡
化將牽牛以交映畫鶂呀呀與石鯨而對吐奚去陸以
習坎方整衆而耀武武之耀兮昭彰衆之整兮張皇攬
繁弱拔干將可以摧南方之銳可以挫北方之彊列萬
夫之貔豹雜五兩之雪霜躍彼漣漪見魚麗之出游乎
洲渚知鴈翼之張觀乎作軍政臨武事進退有節沿洄
趨利或連兵而鳥逝或應鼓而麏至令肅而必平戎虜
教成而不可奪帥四遐縱觀士德增修森森兮烈於武
庫赫赫兮敞以層樓文物驚乎海若聲名震乎陽侯河
漢為之震蕩劫灰為之沈浮則知水陸之謀無闕則遐
荒可伐舟車之利克全則珍寳争先故能立功於窮裔
垂盛於當年國家以四海波清九夷草偃感彼洪沼猶
連漢苑餘波尚在空發藻以潜魚水戰不修恥勞師以
襲遠實我皇之清淨宜福禄之來反
漢武帝勒兵登單于臺賦(以旌旗千里深入黠虜為韻)
韋充
漢興五葉帝曰孝武氣蓋羣方威加醜虜謂八表可以
臣服謂四夷可以力取所以發王者之師於中原登單
于之臺於北土乃徵騎卒爰整虎貔將馳大駕用建靈
旗電耀星奔忽東西而沸渭虬騰龍騁紛左右以威蕤
出乎關山之外乘乎肅殺之時始也歴涿郡之墟涉西
河之水踐匈奴之絶域蹂長城之故壘洪塵坌乎三邊
白刃森乎萬里追風躡影之騎蔚以先登執弓挾矢之
徒紛然四起帝於是奮師旅縱窺臨雲浮層搆霜激雄
心鼙鼓之聲自隂山而雷動旌旗之色從大漠以烟深
故得遠瞰龍城旁分馬邑俯雲路以周覽窮地形之可
襲悠悠四塞辨古戌之微茫一一遼天見征鴻之出入
既而虜不敢犯兵亦言旋將雪耻於平城之下冀歸功
於高廟之前殊不知天下一家不必耀威靈於億兆域
中無事何煩誇被練之三千况彼讋羣胡恣專殺且非
示一人之恩信亦何以制九夷之桀黠徒使五原之下
感戎馬之蕭蕭四海之中識兵車之軋軋未若我國家
無私為用不戰為名外設受降之壘内懸進善之旌俾
四方之通泰致九有之文明豈徒與西戎北狄較戰而
論兵
請長纓賦(以謀果氣雄繫束彊虜為韻)張友正
昔漢武志闢中原謀綏遠裔選使者之招撫得終軍之
雄厲握瑞節將彼俗斯懷請長纓必其王是繫惟越之
王南方之強擁百城而竊位扼五嶺而為防隔上國之
正朔弄先王之憲章子雲乃奉辭象魏銜命要荒因壮
志以中憤遂雄謀而外揚蕞爾小國又非内屬締交火
鼠之鄉連結雕題之俗地遠人曠山重暑溽不可以師
旅加不可以威刑束請今流聖澤以旁浸引皇明而遐
燭雖百越難羈而長纓可足何者欲以請長纓之容欲
以革斷髮之風使有執珪以展敬庶無鳴鏑以稱雄既
而化被越裳威行南土解椎髻而襲冠冕捨卉服而垂
纓組其(疑)合浦之明珠與炎州之翠羽咸奔走於外域
共充盈於内府緩頰來九譯之朝一言敵兩階之舞是
知纓以長為美士以才為主當其時也爰陳敢請之辭
于以繫焉果致未羈之虜觀其興言無愧適足無畏有
以見四方之氣功諧所籌事愜所求有以見千金之謀
士之處代貴乎排難解紛扞災攘禍重立信於金石急
成仁於水火儻見授於長纓願輕生而致果
第二(以願得長纓終期繫頸為韻)失名
昔終軍志藴勇謀辯能遊說願陳炎漢之威武遠挫勁
越之鋩銳以謂嘉言是發不假短兵之交遠略無儔思
得長纓以繫乃言曰蠢爾越裳僻在遐方隔華夏之正
朔闕貢賦之典章遂得持漢節適蠻荒得執纓以奉使
期繫虜而來王既存乎功莫我大奚辭於道阻且長摧
倔彊於舌端匪申北面之禮曳威蕤之首飾將服南方
之彊既而届彼絶域於焉辯惑以利害為紀綱以禮義
為組織明其攻取之計比以衆寡之力越王於是俯而
敬聽仰而失色徒慮梟首之有期惟懼束身而莫得乃
解其椎髻願與華同獻明珠翠羽之珍曾無虚月化斷
髮文身之俗莫不嚮風諒約束以在始故羈縻而有終
原夫三寸之舌自騁七擒之術作警俾其氣懾於胸常
恐兵在於頸聽絲綸之命已有懼心受縈紲之時敢不
引領是知纓之是持功罔愆期錫王者之服章禮以牽
率加越人以文冕義在縶維斯則繼陸賈之前功乃立
可俟也來尉佗於丹徼非遠莫致之則知善於激勸乃
適我之願詞可縱横故縻之以纓則雕題黑齒之類孰
不從風而行
漢以木女解平城圍賦(以國娥行止蕃姿固忌為韻)
謝觀
漢七年兮海内已清恃兵彊兮深入平城將耀武於窮
邊絶域欲用壯於四夷八紘舉國興師婁敬之言莫聽
七日不食陳平之計方行于時命雕木之工狀佳人之
美假剞劂於繢事寫嬋娟之容止逐手刃兮巧笑俄生
從索綯而機心暗起動則流盻静而直指似欲排君之
難匪憚陋容如將報主之讐無辭克已既拂桃臉旋粧
柳眉目成可望肉視無遺摛粉藻而標格有度傅簮裾
而樸略生姿節操堅貞狀刳剔之刑無懼穠華窈窕見
削成之肩不疑然後迥出孤域逍遥獨步向鋒刃之形
稿高秉松栢之心堅固既而踟蹰素質婉娩靈娥日照
顔色風牽綺羅覩從繩之容楚楚混如椎之髻峨峨有
貎而自為飾詐無情而不轉横波時也匈奴合圍嬖人
興事故持娉婷之淑態用撓閼氏之所忌果驚如劔之
眸不識運斤之鼻觀其玉立漢壘花生女垣香飛大漠
名動雄蕃各揣蕞陋之&KR1086;胡顔恃寵兢念腥膻之質苟
且孤(一作固)恩乃儲讎以極諫並懷禮而獻言以為漢之
與蕃本為殊國冀兩地之無患曷二主之相殛落日而
鳴鼙自怨(一作死)中夜之重圍暗失
文苑英華卷六十六
