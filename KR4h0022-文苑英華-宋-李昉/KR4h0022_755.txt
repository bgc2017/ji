文苑英華卷七百五十六宋李昉等編
史論三
夷惠清和論一首漢將李陵論一首
省試顔子不貳過論一首鼎國論一首
宋齊論一首張禹論一首
夷齊論一首
夷惠清和論皇甫湜
論曰伯夷不降其志不辱其身非其君不事非其民不使
乃至餓死而不顧是以孟子謂之為清(集無為字)柳下惠辱其
身降其志不羞汙君不辭小官乃至屢黜而不去是以孟
子謂之為(集無此字)和若校之聖人則彼之所行皆一方之士
也夫聖人之道可以進則進可以止則止是天下之是非
天下之非出攣拘之域不凝滯於物通塞若水變化猶(集作)
(若)龍動之謂權(集作聖)静之謂道非可以一善目非可以一
行稱安肯立惡人之朝黜而不羞耻武王之粟餓而至死
故曰彼之所行皆一方之士也即而評焉(四字集作若即而秤處)在
於清和互有長短請列而辨之彼伯夷者揭摽表於不滅
蹈臣子之所難行信道之篤執之如山嫉惡之心惡之如
鬼清風所激有心必動此其為(集作所)長也至于傳之汎愛
易之隨時聖人之權濟物之義豈止不(集作未)暇亦將有妨
焉柳下惠辱身以求利物潔身以事無道唯斯人是哀唯
吾道是存薰蕕雖同河濟不雜此其長也至於無道則隠
亂邦不居而飲盜泉水食不仁粟垂傲物之迹近寬身之
仁又君子所不由矣則清和之用於與奪為(集有功字)均雖然
清之流矯於前而激於後使萬年亂臣賊子懼貪夫惡人
耻且衆人之難行(二字集作所難為)者也和之迹疑於往而敝於
今使代末偷苟之輩有容貪利之徙得語且衆人之易為
者也顔回曰舜何人也孟軻曰謂其身不能是賊其身夫
然則士之率性飭躬立志希古當以聖人為準的中庸為
慕尚力苟不足寧終止焉則清與和皆非通道不可凖則
若循迹而辨以矯俗為心必不得巳願附清者
漢將李陵論白居易
論曰忠孝智勇四者為臣為子之大寶也故古之君子
奉以周旋苟一失之是非人臣人子矣(漢一有將字)李陵策
名上將出討匃奴竊謂不死於王事非忠生降於匃奴
非勇棄前功非智召後禍非孝四者無一可而遂亡其
宗哀哉予覽史記漢書皆無明譏竊甚惑之司馬遷雖
以陵獲罪而無譏可乎班孟堅亦從而無明譏又可乎
按禮云謀人之軍師敗則死之故敗而死者是其所也
春秋所以美狼曋(尺甚反)者謂(一作為)能獲其死所而陵獲
所不死得無譏焉觀其始以步卒深入虜庭而能以寡
擊衆以勞破逸再接再捷功孰大焉及乎兵盡力殫摧
鋒敗績不能死戰卒就生降噫墜君命挫國威不可以
言忠屈身於夷狄束手為降(一作俘)虜不可以言勇喪戰
勲於前隤(集作墜)家聲於後不可以言智罪逭於躬禍胎
(一作移)於母不可以言孝而引范蠡曹沬為比又何謬歟
且會稽之恥蠡非其罪魯國之羞沬必能報所以二子
不死也而陵苟免微軀受制於強虜雖有區區之意亦
奚為哉夫吳齊者越魯之敵國匈奴者漢之外臣俾大
漢之將為單于之擒是長寇讎辱國家甚矣况二子雖
不死無陵生降之名二子苟生無陵及親之禍酌其本
末事不相侔而陵竊慕之是大失臣子之義也觀答子
卿之書意者但患漢之不知己而不自内省其終始(一作)
(始終)焉何者與其欲刺心自明刎頸見志曷若效節致命
以取信於君子(一無乎字)與其痛母悼妻尤君怨國曷若忘
軀(一作身)守死而紓禍於親焉或曰漢(一無漢字)武帝不能明
察苟(一作下)聽流言遽加厚誅豈非負德荅曰設使陵不
苟其生能繼以死其(一作則)必賞延於世刑不加親戰功
足以冠當時壯節足以垂後代忠孝智勇四者立而死
且不朽矣何流言之能及哉嗚呼予聞之古人云人各
有一死死或重於泰山生或輕於鴻毛若死重於義則
視之如泰山也若義重於死則視之如鴻毛也故非其
義則君子不輕其生得其所則(一無則字)君子不愛其死惜
陵之不死也失君子之道焉故隴西大夫以李氏為愧
不其然乎不其然乎大夫(京本作士大夫)
一作皆集本唐文粹
省試顔子不貳過論韓愈
論曰登孔氏(一作子)之門者重矣三千之徒四科之目孰
非由聖人之道為君子之儒者乎其餘過行過言亦云
鮮矣而夫子舉不貳過唯顔氏之子其故何哉請試論
之夫聖人抱誠明之正性根中庸之至德苟發諸中形
諸外者不由思慮莫匪規矩不善之心無自入焉可擇
之行無自加焉故惟聖人無過(集有故字)所謂過者非謂發
於行形於言人皆謂之過而後為過生于其心則為過
也顔子之過此類也不貳者蓋能止之於(集作于)始萌絶
之於未形不貳之於言行也中庸曰自誠明謂之性自
明誠謂之教自誠明者不勉而中不思而得從容中道
聖人(集有者字)也無過者也自明誠者擇善而固執之者也
不勉則不中不思則不得不貳過者也故夫子之言曰
回之為人也擇乎中庸得一善則拳拳伏(集作服)膺而不
失之矣又曰顔氏之子其庶幾乎言猶未至也而孟子
亦云顔子具聖人之體而微者皆謂不能無生于其心
而亦不暴之於外考之於聖人之道差為過耳顔子自
惟其若是也於是居陋巷以致其誠飲一瓢以求其志
不以富貴妨其道不以隱約易其心確乎不拔浩然自
守知高堅之可尚忘鑚仰之為勞任重道遠竟莫之致
是以夫子歎其不幸短命今也則亡謂其不能與已並
立於至聖之域觀教化之大行也不然(集有夫字)行發於身
加於人言發乎邇見乎遠苟不慎也敗辱隨之而後思
欲不貳過其於聖人之道不亦遠乎而夫子尚肯謂之
其殆庶幾孟子尚復謂之具體而微者哉則顔子之不
貳過者在是矣
鼎國論(集作三國論)李德裕
魏蜀吳三分天下而亡有先後非形勢有輕重積仁(集作)
(文積累粹作積仁義)有厚薄察其政柄所歸則亡之先後可知也
蜀政在於黃皓皓隸人也内不能修武侯之舊典外不
能制姜維之黷武綱紀日壊君子不服所以先亡也魏
自明帝已(集作之)後政歸仲逹齊王巳(集作以)降唯守空宫
亡之淹速繫於師(文粹作昭)昭之志將移神器之重須服天
下之心未立大功亦不敢取所以蜀滅而魏亡也孫皓
雖驕奢極欲殘虐用刑而自專生殺之柄不牽帷牆之
制運盡天亡而後夷滅由是而知人君不可一日失其
柄也神龍之脫深泉震雷之無煙氣威靈既露人得制
之蔣濟覩魏文帝與夏侯尚詔曰作福作威為亡國之
言所謂柄者威福是也豈可假於臣下哉後世(集作代)覩
三國之事可不戒懼哉
宋齊論
宋齊以降繼體承祧者君德寖微王道寖(集作陵)替纉緒
之初如革大運除舊(集作降宥)解網以悅衆心仁義之風薄
骨肉之情廢前史論之詳矣然未得中改之可也如弓
之高下者抑舉琴瑟之不調者更張此亦天之道也豈
獨人事哉唯用其罪人不可甚矣天下之惡一也古人
言一心可以事百君百心不可以(集無此字)事一君豈有不
忠於前朝而能忠於後王者哉毁泉臺春秋之所譏先
儒之所惡宋齊之君有一於此必為美政泉臺見妖尚
不可毁況無妖者乎燕人之思邵伯甘棠勿剪楚人之
懷叔子望碑墮淚彼人臣也而見思若此雖時移政改
莫匪舊臣昔伯益贊禹稱大舜之德曹參事惠帝守蕭
何之法魏文帝初受漢禪羣臣皆贊(蜀本作揚)魏德唯衛臻
獨稱漢美文帝曰天下之珍當與山陽共之為人臣者
罔念於此可謂有百心矣
張禹論
夫社稷之計安危之機人君不能獨斷者必咨於所敬
之臣然臣有忠邪時有險易交有淺深義有厚薄范睢
山東之匹夫也入虎狼之秦履不測之險可謂情(集作交)
疎義薄矣而能尊昭王去穰侯開秦霸業之基以安固
後嗣可謂忠於昭王矣夫能獨斷者英主也古人言謀
之欲多而(集無此字)斷之在獨蓋為此矣天有震雷之怒龍
有逆鱗之恨(蜀作狼)所以人君在於能斷耳然親戚之際
恩義之重不(集無不字)斷之於巳不可也張敞所謂明詔以
恩不聽羣臣以義固争而後許而令明詔自親其文非
策之得也漢文帝誅薄昭斷則明矣於義則未安也周
宣餞申伯有孔碩之詩秦康送文侯(二本作公)興如存之感
況(集無此字)太后尚存唯一弟薄昭尚(二本作而)斷之不疑非所
以慰母氏之心也漢成帝車駕至張禹第辟左右親問
禹以天變禹以年老子弱於曲陽有隙反(二本作乃)言新學
小生亂道誤人宜無信用帝雅信愛禹由此不疑王氏
致漢室之亡成王莽之簒皆因禹而發可謂漢之賊也
國之妖也雖蛇鬭於鄭鷁退於宋妖不甚於禹矣朱雲
欲以尚方斬馬劒斷佞臣頭斯為當矣後代有類於此
者其臣可以范睢為師表張禹為至(二本作鑒)戒
夷齊論
昔夷齊不食周粟餓於(集作于)首陽之下仲尼稱其仁美
其德(孟子稱伯夷聖之清者也)蓋以取其節而激貪也所謂周粟者
周王所賦人之禄是也諫而不從不食其禄可矣至於
聞淑媛之言輙飱薇蕨斯可(蜀作所)謂不智矣夫薇蕨者
元氣之所發生四時之所順成日月之所燭風雨之所
育周焉得而有之哉若以粟者周人之播植則夷齊得
非周人乎反覆其道盡未當理然夷齊之行實誤後人
於陵仲子慕夷齊者也乃至不義其兄之禄潔則潔矣
仁豈然哉厥後商雒四友畏秦之酷避秦之禍豈止潔
身而已然飱紫芝以為粮飲清泉以為漿終老南山以
養其夀斯可謂仁智兼矣
鼎國論神龍之脫深泉(此上袁本有如字)
宋齊論未得中(袁本作政未得中)
文苑英華卷七百五十六
