文苑英華卷三百十二宋李昉等編
居處二
樓七十一首
登瀛州南城樓寄遠沈佺期
層城起麗譙憑覽出重霄兹地多形勢中天宛寂寥四
榮摩鸛鶴百拱厲風飈北盡(集作際)燕王舘東餘秦帝橋
晴光七郡滿春色兩河遥傲睨(集作傲倪)非吾土躊躇適遠
囂離居欲有贈春草寄長謠
江樓夕望崔湜
試陟江樓望悠悠去國情楚山霞外斷漢水月中平公
子留遺邑夫人有舊城蒼蒼煙霧裏何處是咸京
江樓有懷前人
子牟懷魏闕元凱滯襄城冠蓋仍為(闕)池臺尚識名山
光晴後綠江色晩來清為問東流水何時到玉京
春日登樓野望薛稷
憑軒聊一望春色幾分非野外煙初合樓前花正飛嬌
鸎弄新響斜日散餘暉誰忍孤遊客言念獨依依
登城樓望西山作張九齡
城樓枕南浦日夕顧西山宛宛鸞鶴處高高煙霧間仙
井今猶在洪崖久不還金編莫(集作惟)我授羽駕亦誰攀
簷際千峯遠雲中一鳥閒縱觀窮水國遊思遍人寰勿
復塵埃事歸來且閉關
登荆州城樓作前人
天宇何其曠江城坐自拘層樓百餘尺迢遞在西隅暇
日時登眺荒郊臨故都纍纍見陳迹寂寂想雄圖古往
山川在今來郡邑殊北疆雖入鄭東距豈防吳幾代傳
荆國當時敵郟郛上流空有處中土復何虞枕席夷三
峽關梁豁五湖承平無異境守隘莫論夫自罷金門籍
來參竹使符端居向陵(集作林)藪微景(集作尚)在桑榆直似
王陵戅非如寗武愚今兹對南浦乘鴈與雙鳬
秋晩登樓南江入始興郡路前人
潦收沙衍出霜降天宇晶伏檻一長眺津塗多遠情思
來江山外望盡煙雲生滔滔不自辨役役且何成我來
颯衰鬢孰云飄華纓櫪馬苦踡跼籠禽念遐征歲隂生
(集作況)晼晩日久(集作夕)空屛營物生貴得性身累由近名
内顧覺今是追歎何時平
登郡城南樓作前人
閉閤幸無事登樓聊永日雲霞千里開洲渚萬形出澹
澹澄江漫飛飛度鳥疾邑人半艫艦津樹多楓橘感别
時已屢憑眺情非一遠懷不我同孤興與誰悉平生本
單緒邂逅承優秩謬忝為邦寄多慙理人術駑駘雖自
勉倉廩素非實陳力儻無效謝病從芝术
登河北城樓王維
井邑傅巖上客亭雲霧間高城眺落日極浦暎蒼山岸
火孤舟宿漁家夕鳥還寂寥天地暮心與廣川閒
和使君五郎西樓望遠思歸前人
高樓望所思極目情未畢枕上見千里忩中窺萬室悠
悠長路人暖暖遠郊日惆悵極浦外迢遞孤煙出能賦
屬上才思歸同下秩故鄉不可見雲水空如一
登萬歲樓孟浩然
萬歲樓頭望故鄉獨憐鄉思更茫茫天寒鴈度堪垂淚
月落烏啼欲斷腸曲引古堤臨凍浦斜分遠岸近枯楊
今朝偶見同袍友却喜家書寄一行
岳陽樓(已見二百五十卷)
與杭州薛司戶登梓亭樓作前人
水樓一登眺半出青林高奕(一作帝)幕英寮敞芳筵下客
叨山藏伯禹穴城壓伍胥濤今口觀溟漲垂綸學釣鰲
夜登孔伯昭南樓時沈太清朱昂在座
孟浩然
誰家無風月此地有琴樽山水會稽郡詩書孔氏門再
來值秋杪高閤閒無喧華燭罷燃蠟清絃方奏鵾沈生
隠侯胤朱子買臣孫好我意不淺登兹共(集作同)話言
泗上馮使君南樓作祖詠
井邑連淮泗南樓向晩過望灘沙鷺起尋岸浴童歌近
海雲偏出兼秋雨更多明晨擬回棹鄉思恨風波
揚子江樓孫逖
揚子何年邑雄雄作(闕)關江連二妃渚雲近八公山驛
道青楓外人煙綠嶼間晩來潮正滿數處落帆還
登岳陽樓望洞庭杜甫
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山北憑軒涕泗流
登兖州城樓前人
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
題新津北橋樓(得郊字)前人
極望春城上開筵近鳥巢白花簷外朵青柳檻前梢池
水觀為政厨煙覺遠庖西川供醉客(集作客眼)唯是(集作有)此
江郊
與夏十二登岳陽樓李白
樓觀岳陽近川迥洞庭開鴈别秋江去(集作鴈引愁心去)山銜
好月來雲間連下榻天上接行杯醉後凉風起吹人舞
袖回
登錦城散花樓前人
日照錦城頭朝光散花樓金牎夾繡戶珠箔懸瓊鈎飛
梯綠(集作緣)雲中極目散我愁(集作憂)暮雨向三峽春江繞
雙流今来一登望如上九天遊
魯中都東樓醉後前人
昨日東樓醉(集作城飲)還應(集作歸來)倒接䍦阿誰扶上馬不省
下樓時
自廣平乘醉走馬六十里至邯鄲登城樓覽古
書懷前人
醉騎白花馬西走邯鄲城揚鞭動柳色寫鞚春風生入
郭登高樓山川與雲平雄都半古冡(一作深宫翳綠草)萬事傷
人情相如障華巔猛氣折秦嬴兩虎不可鬭廉公終負
荆提携袴中兒杵臼及程嬰立孤獻(集作孰)白刃必死耀
丹誠平原三千客談笑盡雄(集作豪)英毛君能穎脫二國
且同盟皆為黃泉土使我涕縱横磊磊石子崗蕭蕭白
楊聲諸賢(集作賢豪)没此地碑版有殘銘太古共今時由來
同(集作互)衰榮傷哉何足道感激仰虚(集作抑空)名趙俗愛長
劔文儒少逢迎閒從博徒(集作陵)遊帳飲雪中(集作朝)酲歌
酣易水動鼓振叢臺傾日落把燭歸陵晨向燕京方陳
五餌策一使邊塵清
夕霽杜陵登樓寄韋繇前人
浮霽(集作陽)滅陽(集作霽)景萬物生秋容登樓送遠目伏檻
觀羣峯原野曠超緬關河紛錯重清暉映水竹翠色明
雲松蹈海寄遐想還山迷舊蹤徒然廹秋暮(集作晩)未果
諧心胸採菊竟誰舉(集作桂宁立)遊蘭(集作折麻)恨莫從思君逹
永夜長樂聞疎鍾
題潼關樓崔顥
客行逢雨霽歇馬上津樓山勢雄三輔關門扼九州川
從陜路去河遶華隂流向晩登臨處風煙萬里愁
題沈侯八詠樓前人
梁日東陽守為樓望越中綠窗明月在青史古人空江
靜聞山狖川長數塞鴻登樓白雲晩流恨此遺風
登黃鶴樓前人
昔人已乘白雲去茲地空遺黃鶴樓黃鶴一去不復返
白雲千載空悠悠晴川歴歴漢陽樹春草青青鸚鵡洲
日暮鄉關何處是煙波江上使人愁
萬歲樓王昌齡
江上巍巍萬歲樓不知經歴幾千秋年年喜見山長在
日日悲看水獨流猿狖何曾離暮嶺鸕鷀空自泛寒洲
誰堪登望雲煙裏向晩茫茫發旅愁
芙蓉樓送辛漸長前人
丹陽城東秋海深丹陽城北楚雲隂高樓送客不知醉
寂寂寒江明月心
宿杜判官江樓郎士元
適楚豈吾願思歸秋向深故人江樓月永夜千里心落
葉攪鄉夢啼鳥驚越吟寥寥更何有斷續空城碪
登無錫北樓前人
秋興因危堞歸心過遠山風霜征鴈早江海旅人還驛
樹寒仍密漁舟晩更閒仲宣何所賦秪歎在荆蠻
同溫司徒登萬歲樓皇甫冉
高樓獨上思依依極浦遥山涵(詩選作合)翠微江客不堪頻
北望塞鴻何事獨(詩選作復)南飛維陽古渡寒煙積瓜步空
洲遠樹稀聞道王師猶轉戰誰能談笑解重圍
獨上(集作獨立)維陽(集作聊陽)
烏程水樓留别皇甫曾
悠然千里去惜此一罇同客散高樓上帆飛細雨中川
程隨遠水楚思望清風共說前期(疑)易滄波處處通
登鸛雀樓張當
迥臨飛鳥上高謝(詩選作出)世人間天勢圍平野河流入斷
山
同前王之渙
白日依山盡黃河入(一作徹)海流欲窮千里目更上一層
樓
會稽郡樓雪霽張繼
江城昨夜雪如花郢客登樓齊望華夏禹壇前仍聚玉
西施浦上更飛沙簾櫳向晩寒風度睥睨初晴落景斜
數處微明銷不盡湖山清映越人家
登丹陽樓前人
寒臯那可望旅客又初還迢遞高䄛上蕭疎凉野間暮
晴依遠水秋興屬連山浮客時相見霜凋朱翠顔
郢城西樓吟郎士元
連山盡塞水縈廻山上戍門臨水開朱欄直下一百丈
日暖遊鱗自相向昔人愛險閉層城今人復愛閑江清
沙洲楓岸無求客草綠花開山鳥鳴
馮翊西樓前人
城上西樓倚暮天樓巾歸望正悽然近郭亂山横古渡
野莊喬木帶新煙北風吹鴈聲能苦遠客辭家月再圓
陶令好文常對酒相招一和白雲篇
晩登江樓有懷李嘉祐
獨坐南樓佳興新青山綠水共為隣爽氣遥分隔浦岫
斜光偏照渡江人心閑鷗鳥時相近事簡漁竿私自親
秪憶帝京不可到秋琴一弄欲沾巾
同孫構免官後登薊樓懷歸張說
昔在五(一作平)陵時年少心亦壯嘗矜有奇骨必是封侯
相東走到榮州投身事邊將一朝去鄉國十載履亭障
部曲皆武夫功成不相譲猶希虜塵動更取林胡帳去
年大將軍一負樂生謗北别傷士卒南邊死炎瘴濩落
悲無成行登薊邱上長安三千里日夕西南方(疑)寒沙
榆塞没秋水灣河漲策馬從此辭雲山保閑放
奉陪渾侍中五日登白鶴樓盧綸
南樓倚玉梯朱檻與雲齊顧盼臨霄漢譚諧息鼓鼙洪
河斜更直野雨急仍低今日陪罇爼還應醉似泥(集作唯當)
(醉作泥)
九日奉陪渾侍中宴白鶴樓(見二百五十卷)
寵盛(前篇作盛襲)
九日奉陪令公登白鶴樓詠菊
盧綸
瓊罇有仙菊可以獻留侯願比三花秀非同百卉秋金
英分蘂細玉露結房稠黃雀知恩在銜飛亦上樓
九日同司直九叔崔侍御宴(雜詠作登)寶鷄南樓
把蘂(雜詠作菊)歎將老上樓悲未還短長新白髮稠疊舊青
山霜氣清襟袖琴聲引醉閑竹林惟七友何幸亦登攀
九日奉陪渾侍中登白鶴樓前人
碧霄孤鶴發清音上宰因添望闕心睥睨三層連步障
茱萸一朵映華簪紅霞似綺河如帶白露團珠菊散金
此日相從何所問儼然冠劒擁成林
登郡樓寄京師諸季淮南子弟
韋應物
初(集作始)罷永陽守復卧潯陽樓懸檻飄岑(一作寒)雨危堞
浸(集作寖)江流逮(集作及)兹聞鴈夜重憶别離秋徒有盈虧
隔(集作罇酒)百端鎮自憂(集作鎮此百端憂)
重陽登滁州城樓憶前歲九日歸灃城上赴崔
都水并(集作及)諸弟子讌集悽然懷舊
韋應物
今日重九讌去歲在京師聊回出雀步一赴郊園期佳
節始云邁周辰已逮(集作及)茲秋山滿清景富貴(集作賞)屬
乖離凋殘(集作散)民里闊摧翳衆木衰樓中一長嘯惻愴
起凉颸
重陽鄂城樓送屈突司直劉長卿
登高復送遠惆悵洞庭秋風景(集作水)同前(作千)古雲山滿
上游蒼蒼來暮雨淼淼逐寒流今日關中事蕭何共爾
憂
登僊仁樓訓子壻李穆前人
臨風敞麗譙落日聽吹鐃歸路空回首新章已在腰非
才受官謗無政作人謠儉歲安三戶餘年寄六條春蕪
生楚國古樹過隋朝頼有東牀客池塘晩寂寥
九日題蔡國公主樓前人
主第人何在重陽客暫尋水餘龍鏡色雲罷鳳簫音暗
牖藏昏旦蒼苔換古今晴山卷幔出秋草閉門深籬菊
仍新吐庭槐尚舊隂年年畫梁燕來去獨(集作豈)無心
和顔(集作樊)使君登潤州城樓前人
山城迢遞敞高樓露冕吹鐃居上頭春草連天隨北望
夕陽浮水共(集作向)東流江田漠漠全吳地野樹蒼蒼故
蔣州王粲曾為南郡客别來無處更銷憂
同裴錄事樓上望釋皎然
退食高樓上湖山向晩晴桐花落萬井月影出重城水
竹涼風起簾幃暑氣清蕭蕭獨無事因見蒞人情
九日陪顔使君真卿登水樓前人
重陽荆楚尚高會此難陪偶見登龍客同遊戱馬臺風
文尚水疊雲態擁歌廻持菊煩相問捫襟愧不才
登潤州芙蓉樓崔峒
上古人何在東流水不歸往來潮有信朝暮事成非煙
樹臨沙靜雲帆入海稀郡樓多逸興良牧謝元暉
同崔邠登鸛雀樓李益
鸛雀樓前(集作南)百尺檣汀洲雲(集作寒)樹共茫茫漢家簫
鼓空流水魏國山河滿(集作半)夕陽事去千年猶恨促(集作)
(速)愁來一日即為(集作知)長風塵并在思鄉望(集作風煙併是思歸)
(望)遠目非春亦自傷
登寧州城樓楊巨源
宋玉本悲秋今朝更上樓清波城下去此意重悠悠晩
菊臨杯思寒山滿郡愁故關非内地一為漢家羞
同薛侍御登黎陽縣樓眺黃河
楊巨源
倚檻恣流目高城臨大川九回紆白浪一半在青天氣
肅晴空外光飜曉日邊開襟值佳景懷抱更悠然
道州城北樓觀李花作吕温
夜疑關山月曉似沙場雪曾使西域來幽情坐超越將
念浩無際欲言亡所說豈是感懷抱人自憐孤節
道州秋夜南樓即事前人
誰令獨坐愁昔日此南樓雲去舜祠閉月明瀟水流猿
聲何處曉楓葉滿山秋不照匣中鏡少年看白頭
登咸陽北寺樓張籍
高秋原上寺下馬一登臨渭水西來直(集作急)秦山南向
(集作去)深舊宫人不見(集作住)荒碣路難尋日暮凉風起蕭
條多遠心
登法雄寺東樓前人
汾河舊宇今為寺猶有當時歌舞樓四十年來車馬客
古槐深巷暮蟬愁
重到江州感舊遊題郡樓十一韻
白居易
掌綸知是忝剖竹信為榮才薄官仍重恩深責尚輕昔
徵從典午今出自承明鳳詔休揮翰漁歌欲濯纓還乘
小艛艇却到古湓城醉客臨江待禪僧出郭迎青山滿
眼在白髮半頭生又校三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬詠詩聲
江樓望歸時避難越地(一作在越中)
白居易
滿眼雲水色月明樓上人旅愁春入越鄉夢夜歸秦道
路遥荒服田園隔虜塵悠悠滄海畔十載避黃巾
晩登天雲寺南樓贈常禪師(已見二百二十二卷)
白居易
庾樓晩望前人
獨憑朱檻立陵晨山色初明水色新竹霧曉籠銜嶺月
蘋風煖送過江春子城隂處猶殘雪衙鼓聲前未有塵
三百年來庾樓上曾經多少望鄉人
題岳陽樓前人
岳陽城下水漫漫獨上危樓凭曲欄春岸綠時連夢澤
夕陽(集作波)紅處近長安猿攀樹立啼何苦鴈點湖飛渡
亦難此地惟堪畫圖障華堂張與貴人看
易州登龍興寺望郡北高峯賈島
郡北最高峯巉巖絶雲路朝來上樓望稍覺得幽趣朦
朧碧烟裏羣嶺若相附何時一登陟萬物皆下顧
夏夜登南樓前人
水岸閒(一作寒非)樓帶月躋夏林初見岳陽溪一點新螢報
秋信不知何處是菩提
杪秋登江樓周賀
平楚起寒色長沙猶未還世情何處澹湘水向人閑空
翠隠高鳥夕陽歸遠山孤雲萬餘里惆悵洞庭間
文苑英華卷三百十二
