文苑英華卷八百三十九宋李昉等編
太子哀冊文
隋元德太子哀冊文一首
唐懿德太子哀冊文一首
節愍太子哀冊文一首
惠莊太子哀冊文一首
惠文太子哀冊文一首
惠宣太子哀冊文一首
恭懿太子哀冊文一首
昭靖太子哀冊文一首
隋元德太子哀冊文虞世南(隋書元德太子)
(傳作虞世基)
維大業二年七月癸丑朔二十三日乙亥皇太子薨于
行宫粤三年二月庚辰朔六日乙酉將遷座于莊陵禮
也蜃綍宵戴鶴關曉闢肅文物以具陳儼賓從其如昔
皇帝悼離方之云晦嗟震宫之虧象顧守噐以長懷思
視膳(一作臨登餕)而興想先遠戒日占謀允從庭彛撤祖階
戺收重抗銘旌以啓露動軒(一作徐)轜於振容揆行授(一作)
(度)名累德彰諡爰詔史冊式遵典志俾濬哲之徽猷播
長久乎天地其詞曰
宸基峻極帝緒會昌體元襲聖儀國(一作耀)重光氣秀春
陸神華少陽居周軼誦處漢韜莊有縱生知誕膺惟睿
性道觽日幾深綺歲降迹大成俯情多藝樹親建國命
懿作藩威蕤先路舄弈渠門庸服有紀分噐惟尊風高
楚服(一作殿)雅盛梁園睿后膺儲天人叶順本茂條遠基
崇禮(一作體)峻改王參墟奄有唐晉在貴能謙居冲益慎
封畿千里閶闔九重神州王化禁旅軍容瞻言偃草高
視折衝帷扆清秘親賢允属從(一作泛)景鳳瀾飛華螭玉
揮翰泉涌敷言藻縟式是便蕃(一作煩)思謀啓沃恭(一作共)
惟積德豐衍繁祉粤自天孫光升元子綠車建事翠纓
奉記(一作祀)肅穆滿容儀形讓齒禮樂交暢愛敬兼資優
游道(一作養)德恭已承凝(一作儀非)南山聘隠東序尊師有粹
神儀深穆其度顯顯觀德温温審喻烱戒齋箴流連玉
(一作王)賦入監出撫日就月將冲情玉裕令問金相宜綏
景福永祚元良神理冥寞天道難究仁不必夀善或愆
祜遽瑶山之頽壤忽桂宫之毁構痛結幽明悲纏宇宙
慟皇情之深憫摧具寮其如疚嗚呼哀哉廻環氣朔荏
苒居諸霑零露於瑶圃下申(或作嚴)霜於玉除夜漏盡兮
空階曙曉月懸兮帷殿虚嗚呼哀哉將寧甫竁長違望
苑渡渭涘於造舟遵長平之脩坂藐鶴駕而不追顧龍
驂(一作樓)而日遠嗚呼哀哉永隔存沒長分古今去榮華
於人世即潜𡑞之幽深羅(一作霏)夕煙而稍起慘落景而
將沉聽哀梚之悽楚雜灌木之悲吟紛徒御而流袂覩
(一作欷)纓弁以霑襟嗚呼哀哉九地黃泉千秋白日雖金
石之能久終天壤乎長畢敢圖芳於篆素永飛聲而謄
寔嗚呼哀哉
唐懿德太子哀冊文李嶠
維神龍二年歲次景午夏四月甲戌朔二十三日景申
懿德太子梓宫啓自洛邑將陪窆于乾陵禮也廞衣夕
陳祖奠朝設蜃輅俄軫龍旗按節皇帝嗟蟻庭之寢籥
愔鳳渚之韜簧撫萬乘而懷國本綏六姻而悼乾將情
無輟哀禮有加數刻純懿乎金版播聲芳於玉裕其詞
曰
靈命將興元符是膺皇基茂立帝武丕承祥集畫堂慶
流朱邸棘矢延祝桐圭備禮寔惟天族載挺人英川寶
岳秀虹輝電精舞象得玄珮觽聞道刻舟敏遽牽衣慧
早幾神闇體理識冥資心韜鍾律情含蔡蓍曰仁曰孝
非訓非師寬惠深博温良肅祗苞舉六爻(一作文)網羅羣
籍詩接楚彦賦延梁客淮國傳騷雲梦(一作臺)對易樂善
起軰多才掩昔乃崇匡衛實屏實藩乃列朝請為鴻為
鵷揚聲北路振彩西園儀表姬戚光輝舜門恭事閫闈
歡迎黨族怡色玉潤温詞蘭馥中外克諧親疎允睦恒
德有裕間言無讟榮深出幸寵茂留中婉孌羣辟綢繆
二宫陪輿澤厚賜(一作錫)馬恩隆西蜀欽義南山向風禮
縟天孫望高元嗣重海闕象前星虚位方輟頒彛行膺
主噐奄喪門軸俄催隙駟嗚呼哀哉鳳下朝陽龍收暝
光瓊田滅彩桂苑淪芳國軫傾翰朝悲壊梁惟靈徵之
寂寂怨天道之茫茫嗚呼哀哉玄聖登期恩榮下賁爰
命典冊式昭名諡諡鬯雖崇粢盛不蒞闔壤同戚具寮
增欷嗚呼哀哉築思臺兮竟不旋還作室兮復何年訪
来人兮傷對日瞻去鶴兮感昇天惜明離之虚繇悵鳳
樂之徒懸對銀牓之留月泣銅樓之送煙嗚呼哀哉司
兆獻占掌圖辦域梚鐸初警帷㡛既飭引文衛之逶迤
度繁笳之悽惻纏永慕於青府結餘酸於紫極嗚呼哀
哉辭交風之近甸出避雨之層巒望八水而遥集懷三
川而顧歎麥枯兮夏旱花落兮春殘林野晦而天無色
烟雲愁而景欲寒嗚呼哀哉梚駕昭途即宫下土執斧
供事揚麾按部蔵日兮山門埋鐙兮地戶痛平生兮冥
寞哀倏忽兮今古視不見兮呼不聞天無曉兮夜無分
同變化兮光隂盡配陽秋合菊蘭芬嗚呼哀哉
一作皆唐大詔令
節愍太子哀冊文李乂
維景雲元年十月朔日節愍太子梓宫啓自鄠杜粤某
日將陪窆于定陵禮也蜃衛初列鳳仙將遠閱少海而
不流赴窮泉而莫返皇帝懷副君之大義降猶子之深
慈飾忠烈於逝者備哀榮以送之漢幄虚侍周墻肅事
思臺空築幽埏永閟金相兮玉裕揆行兮旌能峻節兮
無泯芳聲兮有恒其詞曰
素雲流祉白水貞祥祀及百代威加萬方勃焉家國赫
矣皇王帝子攸&KR1113;乾男以將邁德誕靈懷文抱質漢臺
占雨秦宫(唐大詔令作京)近日敏對不羣能言罕疋藝該百遍
(詔令作變)詞含六律朝霞自舉夜月嘗遊醴薦推穆書成重
鄒典戎仙衛作牧神州是謂元子光膺孟侯少陽正位
太學知道春誦夏絃尊師敬老榮承玉玉寵殷瑜珮三
善不忘四章旋逮過闕則下入廟斯趨曰仁與孝終始
不渝聖敬日躋温文歲廣望高周副才優魏兩用事有
倫出言無黨政成中外聲溢天壤邪臣作蠱匹夫知惋
不顧身尤(詔令作遊)將夷國難忠義斯仗謀猷是斷獲戾宫
朝歸魂霄漢白駒過隙蒼蠅止藩水逝西沼霜彫北園
鶴闕誰馭鳩里徒冤瞑目於此傷心誰論嗚呼哀哉去
日淪暉前星墜彩形神溘謝德音如在物是人非年移
運改聖明延鍳徽章有待有待伊何慶逢開闢延鍳伊
何恩隆典冊即鳴鳳之岡嶺啓占鳥之隊宅人辭中壘
之桑鳥思平陵之栢地如伊水山連紀市嗟委化於仙
期欲問安於神理五營成列萬國咸酸梚鐸朝唱旌麾
曉寒指牽牛以南渡乘飲龍而北傃顧青舍兮非春掩
玄扉兮大暮昔之来矣銀牓銅樓今之往矣曠野荒邱
冉冉兮辰促蒼蒼兮道悠惟聲華與純懿比金石而恒
留嗚呼哀哉
惠莊太子哀冊文張九齡
維開元十二年歲次甲子十一月丁巳朔二十四日庚
辰司徒申王薨于行在所冊諡惠莊太子旋殯于寢粤
閩十二月二十七日壬午將陪葬于橋陵之栢城禮也
黼幕宵布羽纛宿設西序啓攅南首成列皇帝深天倫
之感崇后儲之禮擬容衛於青宫申孔懷於朱邸爰命
史氏稽於(唐大詔令作於稽)令則無俾直書不彰遺德其詞曰
昊天有命先后受之分王子弟藩衛京師克荷成憲罔
不(集作弗)肅祗懿哉明哲誕惟神粹宣慈日聞孝友天至
道則脗合跡無自異性實生知學兼時習易微書遠詩
言禮立德必有隣善如不及貴而能慎量固難挹方伯
出鎮邵南取斯司徒入掌鄭武其宜義之所在政乃克
施物留遺愛事著成規西夏息人東征叶卜韡韡同軒
(二本作輦)皇皇改服疾道中路凶傳左轂寧不愸遺奄鍾斯
酷嗚呼哀哉昔在冲妙具惟兄弟四國並封五王均體
遊必連騎居則同邸各承愛於含飴俱受經於置醴既
荏苒而云邁属殷憂之將啓實定禍於蕭墻遂繼明於
雲陛雖隔深宫之衛常洽家人之禮曷殂謝以痛心感
平生而流涕嗚呼哀哉爰擇茂典將(集作追)崇上嗣表先
聖之元良申友于之褒異紛鹵簿以徒設儼文物而空
備彼神儀之如在乃羣悲之所萃周禮從祔漢塋是陪
先遠日而撰(集作選)吉會同盟以送哀夜漏盡兮暗室啓
庭燎殘兮晩梚催按三校而徐進將一去而不廻嗚呼
哀哉背朱門兮遲遲馳(詔令作駟)白驥兮騤騤野蒼茫而助
慘風蕭飈而增悲翩翩兮素盖寂寂兮畫帷遵舊途而
何有覧陳迹以如疑面都邑兮不入侍陵寢兮有期惟
光儀之永閟與昭代而長辭嗚呼哀哉潜清暉於幽穸
昭鴻名於美跡將在皇儲之史豈伊諸侯之策播遺芬
(集作芳)於蘭桂傳不朽於金石諒紀言之在兹嘉德音之
無斁嗚呼哀哉
惠文太子哀冊文蘇頲
維開元十四年歲次(唐大詔令作太歲)庚寅四月己酉朔十九
日丁夘太子太傅岐王薨于洛冊諡惠文太子殯于正
寢之西階仲夏景申將祔于橋陵禮也曉風北清魄月
西照列鐸梚以嚴鼓出軒除而滅燎皇帝戚深天倫(或作)
(三倫)寵異天人追遣奠於將遠慟哀懷其若新人以貞位
文以光諡爰詔司存廼甄遺懿其詞曰
重玄之門唐系居尊五色之土岐封效古瑶圖正位兄
一弟二寶萼承庇帝三王四常急難兮特詢以事竟扶
翼兮能竭其志其志伊何程才則多武之以靖文之以
和勇超東牟思奪東阿是曰且爾曷云其他覃訏守成
忠肅鍾美克順克比為臣為子河書聚學沛易窮理毫
使露濡賦令雲起出咨岳政入慎邦紀魯衛則侔武桓
斯擬傳于元嗣欽若端士往錫朱旂来朝紫微家人輯
穆藩后增暉丼旨不同而不膳珍華不共而不衣楚謀
或隠梁籍寧違屬廵岱以封還侍升天而慶歸猗那兮
揚名於后懿(詔令作於)錦兮脩業可久富貴兮于何不有闇
忽兮曾莫之夀嗚呼哀哉宵欲分漏革傳于奏天初辨
時憲(詔令作慮)切乎思駿馬連&KR1568;而交使近臣駢命而挟醫
望君土兮何遅遅俯櫺檻兮猶若期至不至兮歘長辭
悲莫悲兮惟此悲外皆罷惙兮内獨漣洏豈吾季之在
哉崇后儲以諡之孝依橋岳仁本京(闕)疇能
忍兹靈輴稍發清道徐按整承華之鹵(闕)陽之宫
觀樹隂隂於國門橋耿耿於天漢盈舊戀(闕)廻復蓄新
哀以聚散煢然嗣王若不勝喪慘天地之何心怨關山
之已長夫儉為之德謙固其則存沒是膺惠文是徵存
也高臺深池之不競歿也備物重噐之不矜嗚呼哀哉
典冊之有憑惠文之有稱故奉先皇之松栢成太子之
園陵嗚呼哀哉
惠宣太子哀冊文韓休
維開元二十二年歲次甲戌七月庚申朔十日己巳司
徒薛王薨于洛冊諡惠宣太子翌日殯于正殿之西階
粤八月二日庚寅將陪葬于橋陵禮也凉隂戒秋白露
凝夜傃哀梚於郊道儼虚容於池榭皇帝痛棣華之既
凋瞩蘭坂而增欷撫徹奠以無及恨潜泉之永閟光乎
典冊昇彼儲嗣爰命史臣颺言其懿其詞曰
於昭帝系濬發玄裔逮堯升唐自薛而王粤有成德遂
荒東國大啓土宇聿崇典則夫其秉靈在初廸哲惟睿
惇敏秀鑠淳龐淑慎謀謩以成蹈道而順(或作進)文英獨
越武烈惟振百辟式瞻五宗(或作崇詔令作常)以訓惟兹大賢
克懋天叙為藩為屏是輔是弼保釐我邦家左右我王
室沛獻演易楚元說詩藝無不綜學罔有遺分以寶玉
建其旌旗出弘聲政入贊雍熙咨爾公族是惟敦睦王
曰命弟寵其車服俾侯于京怡怡弟兄穆以家人之禮
崇其藩后之榮曷常不樂彼同輿却東平之歸奏詢其
異政欽少(詔令作比)海之能名將以天倫之愛可以昭于(詔令)
(作於)載籍友于之道可以貫於神明宜其善有其慶禍無
其胎享此眉夀祐其多才胡勿藥以為疾逮彌旬而成
災躬為禱兮無不至誠以請兮無不備走羣祀以累祈
徵上醫而畢洎蒼黃而晦明未隔闇忽而古今斯異嗚
呼哀哉神理無昧人寰已非想河樂其猶在望淮仙而
不歸悲由中而自切情限禮而相違帳丙舍而(詔令作之)云
遠餙承華以增暉嗚呼哀哉靈龜肇吉服馬先路悼津
門之永違遵河橋以直度笳哀洛陽之道旐靡咸京之
樹換憂歡於今昔變風景於新故嗚呼哀哉夫行以諡
尊恩由禮盛申備物以增餙緬貞徽而獨映俾重為善
之名以彰有後之慶嗚呼哀哉庭榭慽以驚秋川波咽
而不流歷神臯兮望國寢背華宇兮歸山邱歷(詔令作流)塵
滿兮虚榭暗綠苔生兮行徑幽惟盛德與鴻烈亦天長
而地久悠嗚呼哀哉
恭懿太子哀冊文李揆
維上元元年太歲庚子六月己未朔二十六日甲申皇
帝(舊唐書本傳并詔令並無帝字)第十二子待節鳳翔等四鎮(唐書作州)節
度觀察大使興王佋薨于中京之中(二作作内)邸殯于(詔令作於)
寢之西階粤八月丁亥冊贈皇太子廟號恭懿冬十有
一月庚寅詔葬于長安之高陽原禮也鷰隊開封龍輴
(二本作輼)進轍陳祖藏而就位儼塗芻而(唐書作以)成列皇帝哀
玉林之閟景憫璿萼而罹(唐書作之惟)霜曕蜃(唐書作龍)綍而增
思懷鴈池而永傷考諡惟古褒崇有式爰詔史臣恭宣
懿德其詞曰
惟天作唐累葉重光中興景運(唐書作宸景)再紹乾綱本枝
建國盤石䟽疆克開聖(唐書作寵)胤寔曰賢王驪源孕彩日
幹騰芳深仁廣孝藴藝含章秀發孩笑(二本書作童年)惠彰髫
(唐書作齓)齒蹈禮知方尊賢(唐書作承尊)叶旨對日流辯占封(二本)
(作風)繼美魯衛後塵間平絶軌胡孽初搆王師未班爰從
襁褓載歷險艱愛借(二本作備)中掖名崇懿藩居常禀訓動
不違顔禮及佩觽朝加分噐祚土延壤(二本作渥)登壇受師
玉(詔令作璇)軾金箱(四字唐書作玉質金聲)文經武緯樂善為寶崇儒
是貴濬哲外朗温文内深閱書成誦觀樂表音五經在
口六律諧心才優藝洽(詔令作給)絶古超今蛇豕猶梗寰區
未泰(二本作乂)滌慮祈真焚香演偈食去葷血心從(唐書作依)定
慧庶福邦家俾清兇穢霜(唐書作霧)露嬰疾聦明害神沉疴
始遘彌曠盈旬正(唐書作止)慮無擾發言有倫在膏方函問
膳逾勤雲物告徵星辰變象楚藥無救秦醫莫仗靈儀
沓而上賓徽音邈其長往違舊邸於青社即幽陵於黃
壤嗚呼哀哉䰟氣奪兮去何之精靈在兮孝有思痛(唐書)
(作念)君親之永隔託夢寐而来辭延桂宫而震(二本作宸)悼貫
椒壼而纏悲旌遺芳於碣舘賁新命於儲闈嗚呼哀哉
先遠戒候占龜獻吉指鶉野而西臨背鳳城而右出天
慘慘而苦霧山蒼蒼而翳日揚薤梚之哀悽盼松挺之
簫瑟罷(詔令作羅)烏伏以禮峻撩黃腸而思密望馳道而長
辭赴幽途而永畢嗚呼哀哉生為寵王兮宸愛所鍾歿
追上嗣兮朝典斯崇昇玉笙於洞府閟(唐書作閱非)銀棨於
泉宫金石誰固兮人生有終簡冊猶(二本作攸)記兮德音無
窮敢直詞以(唐書作於)篆美庶永代而承風嗚呼哀哉
昭靖太子哀冊文蕭昕
維大歷八年歲次癸丑五月乙亥朔十七日辛夘開府
儀同三司元帥鄭王薨旋殯于内侍省二十七日甲午
冊諡曰昭靖太子洎十年歲在乙夘十二月庚申朔二
十六日乙酉遷窆于萬年縣細柳之北原乃詔京兆尹
黎幹監護喪事展餙終之儀禮也嗚呼哀哉窮隂肅冽
殺景凝沍蜃輅方巾龍驂在御設庭燎以終夕啓攅塗
而即路皇帝悼賢王之不淑念愛子之云亡齊彭殤以
理遺顧形影而神傷錄舊功(一作勲)於藩邸議新諡於太
常睠承家於七鬯追嗣位於元良爰命侍臣式纂遺芳
其詞曰
維昔啟土膺兹冊命賜爵為王建封于鄭梁國寵異魯
邦禮盛明哲在躬温良成性國步艱難遘兹師旅克生
才藝允是文武乃拜元戎俾殱醜虜軄思靖亂功期禦
侮守師律以殿邦振威聲而先舉問安内豎視膳寢門
隨肩明兩順色晨昏光輝棣萼友愛鴒原率禮不違人
無間言招賢南楚愛客西園宗子維城王室以藩樂善
未終沉疴斯起羣望並走衆醫咸理有加無瘳蘭銷玉
毁馳光度隟逝川閱水軫皇慈之羣化嗟國人之罷市
嗚呼哀哉疇庸未紀度德則優崇以徽號闡其謀猷善
則可旌禮無不酬吉凶同域神理難求列前星之儲位
昭甲觀之虚(一作靈)慶選(一作撰)日月以有時備塗芻以將
命卜竁從吉辨方正堇原霜苦松阡雪映起寢廟之崇
嚴制園陵之尊敬(一作盛)嗚呼哀哉輼車發軔緹綺前旌
祖載奠徹簫笳哀鳴梚出離宫路廻直城羽儀以列徒
馭不驚越素滻以東指背黃山而北征聮岡走以廻抱
遠樹靡而低傾對驪宫以立表依細柳以開塋閟重扄
於穸壤悲執紼於桓楹川沓呇以暝色野梢梢(一作稍稍)以
寒聲仰清芬之不冺實昭晰於鴻名嗚呼哀哉
文苑英華卷八百三十九
