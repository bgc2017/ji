文苑英華卷十二宋李昉等編
天象十二
五色卿雲賦二首白雲無心賦二首
白雲照春海一首白雲起封中賦一首
山川出雲賦一首雲從龍賦一首
夏雲賦一首富貴如浮雲賦一首
五色卿雲賦(以題為韻)李惲
惟皇建極兮憲章前古於穆文明兮保乂寰宇御時得
一兮臨人以五法天無私兮承天之祜至矣哉衆兆融
朗山川出雲叶千年之休裕垂五色之氤氲蕭索離披
狀虹輝之貫日徘徊摇曳疑鼎氣之歊汾散作霞彩聚
成錦文匪騰華於觸石信呈瑞於明君其静也專其動
也直既無散漫亦時消息遠而可視高未能逼乘輕吹
之霏微映朝陽而翕赩稟造化之元氣挺自然之竒色
英倏倏也秪可以理求紛溶溶兮固難乎智測若霧非
霧有始有極轉空不待於扶摇動日豈資於羽翼有道
斯見無德匪呈庶物皆覩應天之卿體鵠振而超越候
龍吟而化成則需為大矣可謂乎元亨利貞
第二(同前韻)
於穆聖唐建其皇極通三微而昊穹降祉禔萬福兮隂
陽不測答禧祥於一人見彩雲之五色其為狀也乃從
龍以分氣其為勢也若摶鵬之垂翼薈蔚非觸石而興
縹緲盈畫工之飾葱翠烱晃蕭索氛氲廻合斐亹散聚
繽紛轉光風則動而愈出衝霽日則燦然皆分古之函
關紫氣帝鄉白雲豈比澄鮮流慶作瑞吾君夫德施者
帝王之所崇雲行者天地之所溥惟帝德之動天諒卿
雲之飛吐光浮碧落奪虹彩於太虚影下清潭照錦色
於曲浦將以發揮明時騰邁前古雖建官惟賢列爵惟
五降及品彙莫不是覩緬彼瑞牒詢夫物名則有甘露
降黃河清狐九尾而來擾草三秀而敷榮若以匹敵莫
之與京式昭聖理承應天卿是乃感夀以呈休應君以
來附苟非至道則未期遇故漢主之祠后土也寳鼎見
兮其色同昭軒轅之誅蚩尤也華蓋蒙兮一(疑)形乃拊
佳衆聖於往昔亦效祉而斯覩式贊其羭(左傳羭美也)恭命
述賦
白雲無心賦(以山川出雲天實為之為韻)韋執中
英英白雲合莫為質義則難究覽之不一觀其發雖有
類於知機稽其理乃無心而自出蓋玄造之潜運而神
功之隂隲時止時行或徐或疾結自元氣生乎羣山將
離兮孰制而合既往兮孰召而還非欲恢弘自覆乎大
荒之際焉知酌損不踰於膚寸之間徒見其紆餘上漢
繚繞飛天形不常而屢易居靡定而頻遷謂變通之不
倦將有志於必然斯乃生有於無假虚為實勢乍分於
逐火色暫渝於帶日油油裔裔雖在空而可觀杳杳冥
冥考攸往而無必觸石蒼野揚埃白泉不恒厥所有開
必先摇颺縈空滅煙光於遠嶠輪囷委地雜波景於遥
川氤氤氲氲或聚或分其散也氣其興也雲忽羡溢以
洪舒若練之曳乍縈紆而交錯如絲之棼所謂化於無
象著於無為匪知咎於進退惟契道而推移夕随重隂
則黯以霮䨴晝混陽景則焕然赫曦歘上騰而蓊蔚俄
疊影以參差既有遇而必變則無心兮可知然則隂陽
不測天實為之不然者雷何憑而隠隠雨何施而祁祁
雖思慮而不假何卷舒以應時儻帝鄉之可陟何自致
兮在茲
第二(同前韻)
觸石起於膚寸散遠天以逶迤既輪囷而合道澹摇曳
以無為綴廣莫以霜淨凝太虚以纓垂出處靡恒同至
人之無著卷舒罔究類君子之不羈翹玉葉以繚繞耀
金柯而陸離其兆無質其形罕一匪潤礎以上昇或從
龍而迥出入房呈貺偶作瑞於殷王登封效祥諒無情
於漢室影遥連於遠水光俯接於平川幾徘徊以暫散
倏迤邐而相連分至必書驗其物而有則荆棘不别表
茲性之無偏勢出塞以繽紛色瑩空以氤氲被漫漫之
精氣成英英之白雲抱翠石以流彩入清池而寫文或
假勢於重嶺或隔閡於孤山挺竒峯於天末亘横陣於
巖間順細雨以低舉隨輕風而往還哂魚鱗之覆地輕
鵬翼以垂天誠莫察其所感亦安知其所然五色競彰
我則匪黃匪黑五方皆遍我則何後何先至矣哉信潔
白之無心寔敷華之不實雲之容兮或明或暗雲之體
兮乍徐乍疾唐堯沉璧而受釐軒后紀官而脩吉異哉
近遠相追紆餘葳蕤出蒼梧以漠漠入帝鄉以遲遲媿
作凌雲之賦思歌出谷之詩儻賢良以見舉庶微才以
應之
白雲照春海賦(以鮮碧空鏡春海為韻)姜公輔
白雲溶溶摇曳乎春海之中紛紜層漢皎潔長空細影
參差匝微明於日域輕文燐亂分烱晃於仙宫始而乾
門闢陽光積乃縹緲以從龍遂輕盈而拂石出窮巒以
高翥跨横海而遠摭故海映雲而自春雲照海而生白
或杲杲以積素或沉沉以凝碧圓虚乍啟均瑞色而周
流蜃氣初收與清光而激射雲信無心而舒卷海寧有
志於潮汐彼則澄源紀地此乃泛跡流天影觸浪以時
動形隨風而屢遷入洪波而並曜對綠水而相鮮時惟
孤嶼冰朗長汀雲净辨宫闕於三山揔妍華於一鏡臨
瓊樹而昭晰覆瑶臺而縈映鳥頡頏以追飛魚從容以
涵泳莫不各得其適咸悦乎性登夫爽塏望茲雲海雲
則連錦霞以離披海則蓄玟瑰之翠彩色莫尚乎潔白
歲何芳於首春惟春色也嘉夫藻麗惟雲白也賞以清
真可臨流於是日縱觀美於斯辰彼美之子顧曰無倫
揚桂檝棹青蘋心遥遥於極浦望遠遠乎通津雲兮片
玉之人
白雲起封中賦(以皇漢施德介丘告成為韻)高孚
客有遭逢漢昌從武帝而登岱覩白雲之效祥曰此蓋
非常不飄不揚初起封中方郁郁以呈象稍浮山上乍
英英而有光原初出之義也告成我皇我皇德以静人
威以平難廓清諸夏光啟大漢俗既和兮考時廵禮既
備兮登日觀惟天輔聖無雨則其明徵惟岳通玄出雲
所以幽贊不然者山有四岳胡獨興於此地有四極胡
不普而施觀耀質以流彩若無心而有知無心者何隨
車而動息有知者何表聖之功德帝穆清以脩祠雲故
清其容帝貞白以為心雲故白其色豈徒然也君為萬
國所仰岳乃衆雲所届其垂思儲精登封俯拜亦庶乎
明神斯荅景福攸介故夫是雲也乘元氣而出冠靈壇
而浮不漠漠以四散直亭亭於上頭祥光内朗瑞色旁
流既表慶於茲日復增華於介丘此可以見其無疆之
休者也且夫刻石者所以紀號泥金者所以昭告必玄
德之已升乃兹山之可造若齊桓僣侈秦帝驕暴縱傾
國以脩封豈嘉祥之云報美矣哉晝日斯清瑞雲孔明
絪緼蕭索下應一人之感髣髴影響旁聞萬歲之聲彼
入房彰於殷帝浮河表於周成豈可與兹而名哉
山川出雲賦(以維岳降神生甫及申為韻)李曾
天地為大不能獨生山川通氣然後化成故雲者氣也
感時而先出雨者施也憑雲而後行亦由將有邦家神
必生其賢智獲其輔佐化乃洽於文明且觸石爰分凌
空可覩雜峯巒而勢逸竒狀掩山川而氣騰雄怒變而
可大隨風散以飛揚用而有成從龍作為霖雨因知雲
之將出合君臣之道賢之將來為帝王之輔所以神致
命於開周岳降神而生甫者矣天不我欺雲出以時濟
旱災而有望播膏澤而無私則臣既在茲君當以維黃
彩有豐年之驗青光表舉賢之期豈獨郁郁紛紛合嘉
氣以成慶朝朝暮暮向陽臺而有思其為體也且多其
為状也難及舒則杳冥而無際卷則涓液而並入况至
帝鄉而散城邑隨蓋狀以徐轉對陣影而遥集君無謂
輕虚而不眞君無謂悠揚而不親有以通天地而為化
有以合隂陽之至神與道興滅隨時屈伸為君重隂覆
萬人於炎暑為君載雨滌四海之埃塵蔽虧窮巷遶山
扉以升降廻旋翠幄拂仙家而綿邈應賢為瑞願浮色
於洛川改容非煙冀騰光於崑岳
雲從龍賦(以聖主得賢臣為韻)張隨
山川之氣曰雲寂爾虚無倏爾韜映雖無心而既出終
有感而叶慶鱗蟲之長曰龍道符於神德合於聖時變
化而無極在隂陽而應令是知雲為佐龍為主龍無雲
不可以陟煙霄雲無龍不可以降時雨始靄靄於山澤
俄騤騤於天宇有若魚水相湏君臣夾輔而已原夫或
躍在泉道契玄默未始出岫時有通塞及夫順天地之
功贊生成之德吟空山而奮揚其狀觸幽石而蓊勃其
色然後蹈乎寥廓自彼南北何往而不濟何施而不得
潤萬物豈待崇朝控千里纔踰瞬息故曰氣感則應有
開必先臣良而聖主垂拱雲起而飛龍在天以類相從
罕聞不合惟后作乂孰曰非賢是以殷丁得其傅說吉
甫佐於周宣品物咸泰寰海晏然則雲龍之義明矣君
臣之道一焉于以辨物理于以通人倫運有智兮事有
因如羽翼之相假同股肱之相親則當今得賢共理豈
不冠前代之君臣
夏雲賦劉元淑
崇山作鎮峩峩秀絶暑氣潜蒸夏雲孤洩其稍進也間
古木以深沉其上升也鏤太陽而明滅其質散漫其光
氛氲抱翠石而留影入明水以寫文粲粲爛爛摩太虚
而歴漢郁郁紛紛從皓景而横汾美其任運高下與時
消息似大道之無心同逹人之有識時康則應伴雨足
於一旬主聖乃浮變歌聲於五色俄頃萬里不資天地
之功膚寸九霄豈假隂陽之力爾乃含精飄揚逐吹低
舉周遊散適不常其所出塞邐迤暮為隂山之陣入夢
嬋娟朝是陽臺之女别有孤陋沉淪文章日新既作凌
雲之賦未為天子之臣
富貴如浮雲賦(以不義而得有如浮雲為韻)鄭磻隐
義重所守雲輕不居苟崇高而非據等飄薄之無餘比
赫赫之榮不因於道德似悠悠之質且寄於空虚推在
天之所自諒於我其焉如昔宣父以飲水為娛枕肱方
息原憲在左顔生侍側感落落以抱影見英英之改色
眀徵瞰室之誡窮彼吉凶遥憐出岫之容齊乎失得且
曰得之不處生也若浮放於利而安仰止於天而不留
將以輕列爵動諸侯雖南國佳人漫學如蟬之鬢西園
危檻空齊似蜃之樓察彼載浮異茲長守高冠始加而
已失雅歌式遵而非久像往來之車蓋圓影難追映躞
蹀之馬蹄嘉名何有誠以善惡不昧卷舒有時由得之
而濫矣果飄然兮已而暴則不居異郁郁紛紛之狀求
而非道同朝朝暮暮之姿然則觸石而起者如苟得之
易從風而滅者非能散之義顧炎炎之色鼎食皆虚仰
片片之多烟空如寄倏忽時變悠揚日曛垂一言於百
代揖萬國之孤雲月榭風臺空復散其蕭索藻扃黼帳
皆不駐於氤氲可以定聖哲之窮逹審是非於得否山
川之氣俄失高明之象速朽至乎哉如雲之喻傳於二
三子之口
文苑英華卷十二
