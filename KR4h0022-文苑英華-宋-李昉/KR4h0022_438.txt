文苑英華卷四百三十八宋李昉等編
德音五
征伐德音
伐劉闢德音(詔令作招諭劍南諸州詔)編制
門下朕聞皇祖玄元之誡曰兵者凶器也不得已而用
之恭惟聖謀(舊唐書作謨)常所祗服故雖(唐書作維)文誥有所不
至誠信有所未孚姑(唐書作始)務安人必能忍耻朕之此志
亦可明徵近者德宗皇帝舉柔遠之規授宰衡之傑(詔令)
(作任)弘我廟勝遂康巴庸故得南詔入貢西戎寢患績成
始著(詔令作究)元臣喪亡劉闢乘此變故坐邀符節朕以枉
成(唐書作成狂)命者雖乖於理禮從權便者所冀於輯寧竟
違卿士之謀遂允僥求之志朕之於闢恩亦弘矣曾不
知負牛羊之力飽則逾兇畜梟獍之心馴之益悖狂惑
士伍圍逼(詔令作廹)梓州誘陷戎臣塞絶劍路師徒所至燒
掠(唐書作劫)無遺干紀之辜擢髮難數朕為人司牧育(唐書作字)
彼黎元在(詔令作如)闢之罪非朕敢舍是用協羣率之謀除
百姓之害永清妖孽底定一方伐罪弔民於是乎在其
逆賊劉闢在身官爵並宜削除今王師鼓行尋濟天險
梓潼成守已觧攻圍芒夘注營坐看撲滅其西川將士
如有乘此聲勢翻然改圖梟斬兇魁以效誠節者必當
特加爵秩高位重賞朕無愛焉其餘將吏等但能去逆
效順以所領歸降者超三資授官以一身降者亦與改
轉長行官健歸順者並與叙錄仍加賞給其西川管内
刺史等當其阻亂孰克静科雖章表未通而衷誠可見
今能歸欵亦仍舊職如或乘機立效因事建功並特加
賞務極優厚夫皇王之道弔伐所加義在除殘誠非樂
戰故脅從罔理必誡於徂征焚溺是哀俾興於徯怨禁
暴止亂其在兹乎况有跡陷兇徒心非黨惡歸我無路
遂至淪胥言念斯流尤深軫惻所以明諭將帥罪止渠
魁其餘染汙一切勿問布告遐邇咸懷朕意(詔令作宜悉朕懷元)
(和三年三月)
詔討鎮州王承宗德音
門下天地以太和(一作德)煦物而高秋厲肅殺之威皇帝
以至道育人而前王設誅討(一作罰)之典於是乎有版泉
之役有丹浦之師(一作威)情豈佳兵義存禁暴朕嗣膺寳
歷於兹五年以惕厲居於人上以仁恕撫于天下恭惟
文祖之訓敢以武功為先昨者吳蜀興妖師徒獻捷朕
每念陳原野之衆行鈇鉞之刑雖舉彛章頗有慚德盖
不獲已豈樂於斯王承宗頃在苫廬潛窺戎鎮而内外
以事君之禮將(唐書作逆非)而必誅分土之義專則有辟朕
念其先祖常有茂勲貸以私恩抑於公議使臣旁午以
告諭孽童俯伏以陳誠順獻兩州期無二事朕欲收其
後效用以曲全授節制於舊疆齒勲賢於列位况德棣
本非成德所管昌朝又是承宗懿親俾撫近鄰斯誠厚
澤外雖兩鎮中實一家而承宗象恭懷奸宵貎稔禍欺
裴武於得位之後縲昌朝於受命之中豺狼之心飽之
而愈發梟獍之性養之而益生(唐書作兇)加以表疏之間悖
慢斯甚神祗所(一有以字)不捨(一作祐)天地所(一有以字)不容智士
所以奮懷義夫所以興憤式遏亂略期於無刑龔行天
罰示于有制其諸道諸軍進討兵馬已從别勅(一作制)處
分王承宗在身官爵並宜削奪其鎮州管下(一作内)將士
官吏等久在戎行未知朝典或陷於邪說或廹以兇威
雖有忠誠無由自達但能效順即是王人上惟自新(一作)
(豈止惟新)當加寵渥其有能回戈殄(一作弭)寇因事立功特有
褒崇不拘資次貴爵厚禄設之而高懸實封名藩待之
以懋賞其以一州歸順者便與當州刺史仍賜賞二百
戶如先是刺史以州歸順者超三資與官仍賜實封三
百戶如以一縣歸順者超兩資與官賜實封一百戶其
長行官健歸降(一作順)者亦當(一作當與)優厚褒賞如將校内
有翻然改圖梟斬元惡者授以不次之位寵以殊常之
封王承宗如能革心悔過束身歸朝待之如初一切不
問仍賜舊官爵别加寵授(九字一作仍凖舊官爵寵授)於戲王者之
師盖除於暴亂止戈之武豈願於傷殘而承宗不能負
荷舊勲祗承新命自貽其咎寧怨於天亟(一作遽)此興戎
至於用鉞固非素意用歎于懷百辟萬方宜諒朕志宣
示中外咸使聞知(元和四年十一月十日)一作皆唐大詔令
討王庭湊德音(一作詔)
門下雷霆雪霜上天所以成物明罰勅法聖人垂之易
象豈陽春不可以獨化將輔理固在於威刑乎則遏亂
禁非法天齊俗諒有為而然也何則三綱五常王化之
正本彰善癉惡國經之大防君人者苟不提此柄以示
天下是納人於陷穽導俗於豺狼而欲家固人安上和
下順猶北轅而適楚也李同&KR3620;罪暴寰宇告之則悖寵
之益凌亂君臣父子之紀綱棄覆育生成之恩義則綏
討之命盖不得已焉而王庭湊為(一作作)我藩臣久膺寵
命致爵位於擾叛之際齊恩澤於忠義之倫贖過圖功
宜百羣帥而首扇同&KR3620;使起自墨縗黨惡之心劇於武
兕負德之醜逾于(一作於)梟獍驅忠義之旅以授兇渠率
悦順之人以侵鄰壤藩方統帥飛疏互來朝右公卿懇
章繼奏皆期鳴鼔問罪奮戈啟行朕道希包荒志在含
垢多端曲護大開坦途諭之使致竒功告之將酬重位
顯招密示抑義降心繼馳信臣累諭深旨而傲狠彌甚
兇肆不悛飾(一作刑)惡言於布(一作報)章資盗糧於狡寇拘
四隣忠告之使堅一境代襲之謀與逆豎為輔車絶舊
歡於姻好屢有降卒備驗奸蹤潛軍入援(一作處)德棣縱
燎以焚瀛莫河東易定被毒騷然憲誠從諫見侵相繼
加以猜戮無辜安忍逞欲有族坑屋誅之令極削下僣
上之圖井邑啣冤道路以目自頃冀其迷復未議加刑
但令閉境猶希補過而乃大舉將卒期覆定州取怒神
祗迎風瓦解稔慝搆亂前古罕見若尚為包容則孰分
逆順其王庭湊在身官爵並宜削奪應諸道州鎮接界
處各宜遂便攻討其鎮州將士如有梟斬王庭湊者先
是六品以下官者便授三品正員官其先是五品以上
官者節級超奬仍賜庄田各一區錢二萬貫兼授以土
地及賜實封如有能率所管兵馬以州郡來降者超三
資與官仍便正授刺史賜錢一萬貫以城鎮來降者超
兩資與官仍賜錢五千貫如先未有官者即特授三品
四品官如以一身降者亦與改轉仍賜錢帛其諸道將
士有因立功能梟斬庭湊者亦准前例處分成德一軍
山東所頼扼制徑險控束河防武俊之拯横流承元之
變舊俗言念誠節何日可忘智知父兄見劫妻子為質
愍惻之志朝夕在懷當無疑謀自致恩外昔光武存大
信而捨朱鮪魏祖推至誠而納張繡非無故事朕不食
言如庭湊自能束身歸朝並與洗雪若執迷安禍罪止
其身其餘脅汙一切不問縱有跡涉逆節事出一時劫
於兇威並從寬宥四州之内如有謀為向順屈於垂成
家族無辜殘酷所及者宜優加追贈并賜錢帛其有子
孫得脱免委四面節度切加搜訪當議與官四州管内
百姓久困冤害横罹挾制念同赤子莫匪吾人諸軍所
次不得妄加殺戮并焚爇廬舍暴掠財産及有拘繫以
為纍囚四州百姓久廢生業如有歸投各宜存撫老幼
丁壯量加優恤仍給與空閒田宅使之如歸事平之後
願還本貫亦聽於戲原野陳師雖前王之不免干戈屢
動諒菲德之所興孤我宿尚良深憮然咨爾輔弼之臣
暨于藩守羣帥爾尚悉乃忠力匡予寡昧經遠猷以端
理本恢上略以速戎功緝庶政以康中邦明大教以昭
昧俗宣示内外俾知朕懷(太和元年九月十一日)
一作皆唐大詔令
破李同&KR3620;德音
勅王者誅暴亂弔傷殘明賞報功拯弊綏衆盖為邦之
大紀也李同&KR3620;頃自先朝擅謀專土輙抗成命私行墨
縗暨朕臨御實思含垢授之以兖海諭之以詔書使臣
相望兇志自若而更挺妖結黨劫衆沮兵毒流無辜害
被闔境繇是藩臣潛(詔令作瀝)懇卿士獻規至于興戈諒非
得已自元戎環壤王旅進攻卵窺危巢飈振槁葉動必
乘彼(詔令作於)機會退皆扼其咽喉故戴義啟入郛之殊庸
李祐展下城之勝略累稔逋寇一朝削平此誠天人合
符中外協力永言勲效無忘晤思其戴義及李祐應加
爵命并幽州及齊德兩道在營立功將士各有賞賜並
已從别勅處分其賜物仍委度支逐便速與支送仍命
使臣分往宣諭各於當處厚加宴勞其立功軍將未經
寵授者委戴義李祐即差次等第速具聞奏即有甄奬
用答勲勤李同&KR3620;力屈計窮方圖轉禍朕好生存信初
議貸刑而面縛在途隂懷狡計夜縱火號潛誘家僮更
謀網漏自速梟獻憫彼兇魁坐沉家族顧兹貽慼載軫
于懷其母孫氏妻崔氏併男及家口等並宜特從寬宥
令於湖南管内諸州有空閒處安置其歸降將卒不涉
翻覆者與戴義李祐審細勘責各與衣糧分配驅使其
滄景等州將士有謀執兇黨竟遭誅夷或雖被劫致能
全名節者並委李祐按實條奏量加贈錄其滄景德棣
等四州百姓有是近日被賊點名團結者並放歸營農
除非同惡相濟以死拒命者餘一切不問四州百姓久
陷汙俗每罹威虐莫匪吾人今既脱難當施德令並宜
給復一年不能自存者量給種食其刺史縣令仍委中
書門下慎擇循良俾加存撫應諸將校自經戰伐或致
死亡載念捐軀良深憫歎並委戴義李祐審加勘定具
名銜事跡申奏即與褒贈其長行官健陣亡者並令所
在長吏量與收葬同為祭酹其有家口在者各委本軍
優恤仍三年無絶糧賜其有因中矢石遂至殘廢者各
委本軍厚加存養仍給衣糧終身勿絶勅旨有未該者
委戴義李祐比類更作條件奏聞其昭義義武等軍行
營在賊境者比相掎角皆有功勤各别有處分於戲整
師除害義切於安人撫俗策勲道存於布德爰申彛典
且乂新邦咨爾多士宜悉朕意(太和三年五月十三日)
討鳳翔鄭注德音
門下王者之御天下也推至誠以格物委大信以任人
故能邦家用寧上下交感所以詔爵禄而不恡待臣下
而無疑豈謂變起股肱患生毗倚寤寐興歎難弭于懷
且負德背恩干紀悖戾而古今未有能濟者盖人神之
所不容逆賊鄭注氣本兇狂志懷奸逆害時蠧政卜射
張皇行詐而徑術(一作緣術)多端黷貨而谿壑難滿情惟點
白口可鑠金罔冒包藏為惡滋甚朕處九重之内不得
備聞擢於妄庸驟列華貫入司喉舌出總爪牙惟務廢
忘不思報國棄生成之恩義亂君臣之紀綱稔慝興妖
前古未有罪同梟獍法在必誅况詔旨既追已離城堞
(一作邑)險謀且敗中路遽廻又迤邐使人迎接逆賊李訓
稽之國法豈逭常刑其鄭注在身所有官爵並宜削奪
將士如有能奮揚義勇執戮渠魁者先是六品已下官
者便授三品正員官其先是五品已上官者節級超奬
仍賜庄田各一區錢二萬貫如有能率所管兵馬以州
郡來降者超三資與官便正授岳牧仍賜錢帛諸道將
士雖各守疆土非惟進功如被侵掩因事立效者亦准
前例節級處分賊如能知義悔過束身歸朝並與洗雪
仍加寵奬幽明可鑑朕不食言但有欵誠自通即委諸
道與奏若不能悛悟自取誅夷罪止一身其餘脅汙一
切不問其有廹於兇威曾著失節顧存家族事出權時
待其平寧並從寬宥將士如有潛謀立功效順被其屠
戮並優加追贈并賜錢帛仍與一子官應州縣百姓陷
在暴虐莫保性命誠可哀矜諸軍環境不得妄加殺戮
并焚毁廬舍掠奪資産及有拘執以為俘囚如有歸投
者委諸道據丁壯老弱量加優恤仍給與空閒田地便
就生産事平之後願歸本貫者亦聽鳳翔一軍素著忠
義每臨霜雪之際實見松筠之心凛然義風簡在朕志
其大將及軍士並宜坦懷自處勿以為憂兵革既平寵
待如故鄭注初到鎮日間有優賞軍士常事不足為疑
州縣百姓亦當優給復勉於自效以保令圖於戲佳兵
者聖祖之所戒文德者前哲之所崇肆予寡昧敢忘丕
教然以齊四方者號令立人紀者君臣斯言苟違大倫
安設今則絶其奔軼示以申嚴懷柔誠貴於止戈執惡
何慙於用武布告中外咸知朕意(一作懷)
一作皆唐大詔令
文苑英華卷四百三十八
