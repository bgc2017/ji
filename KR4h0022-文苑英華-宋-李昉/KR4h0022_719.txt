文苑英華卷七百二十宋李昉等編
餞送三
送封判官攝監察御史之磧西序一首
送史判官之河南序一首
送李參軍水運序一首
送李參軍序一首
餞崔朔司功入計序一首
送蕭少府之幽州序一首
送崔司戶過隴迎大夫序一首
送崔二十一之上都序一首
送孟大入蜀序一首
送惠上人還江東序一首
送王大拔萃不第歸睢陽序一首
送盧涓落第東還序一首
送謝氏昆季下第歸南陽序一首
送田八落第東歸序一首
江州卧疾送李侍御序一首
送十三舅適越序一首
送房七西游梁宋序一首
送薛九遠游序一首
送薄九自牧往義興序一首
送張十五往吳仲序一首
送觀往吳中序一首
送河萇序一首
送蔣十九丈奏事畢正拜殿中歸淮南幕府序一
首
送于兵曹往江夏序一首
送李兵曹往江外序一首
送孟校書往南海序一首
送封判官攝監察御史之磧西序
陶翰
夫子以忠義為名以才能為用頃年投筆多制勝之謨
間歲策勳有斯皇之命以西師之未解右地之多虞何
寧此材豈獲居息我主將所以封弱水擒月氐略康居
取勃律雖出車之任事属於才能而入幕之賢功歸於
帷幄嗟乎非萬里無以見遠圖非三軍無以知壮節古
人於是歷孔道窮河源豈勤勞而樂行役甘絶域而厭
諸夏必以為擔石者能喪志懷安者也而拜命封侯功
成事立不同日言矣勉哉封子守其嘉謀輶軒將馳繡
服將假雖天下險阻玉關之風故不足為子慮耳帝鄉
山川徙倚將遠别路雲樹蒼茫欲秋可以贈離杯可以
贈離唱乃命座客唯然賦詩
送史判官之河南序
子始以詞進而果以政聞拔起翰林激昂儒服朝升一
尉暮入五府漢東之駕纔返河南之檄適至皇皇之命
未嘗寧居將欲拒其辟書韜其利用若清規雄烈已異
於天下矣周鄭之風好僻齊魯之政或訛使戎臣所以
政(疑)於勵精銳於填舉以東夏侯子得無戒之哉於是
中朝名士左補闕任侯序其詠謌太常主簿楊公鳩其
宴餞筆墨以之聚至文章以之感合不有君子胡寕是
焉中條氣凝河冰將壮關中送客美使者之賢泗上諸
侯盛主人之禮慎爾行役勉哉軺軒别筵再興詞賦間
作故我有後甲之術凡不在任氏之唱者實隸於斯矣
送李參軍水運序
壮哉大河之功也南分淮泗東委溟渤呀呷長川呼吸
萬里若舟楫是戒風濤無虞則三萬之廩可得而西矣
故朝廷大役實難其人李公精義宏高德量魁逹聲聞
關右義徹浙川我侍御史薛公資之以成務也於是驛
騎首路列筵在庭山川且長語笑云隔勵其節宣其規
使白波徐清紅粟流衍則國家之事濟矣勉旃故交不
敏詩以投贈之
送李參軍序
人生相知心乎僕之心嘗語君矣相天(疑)以志相忠以
言以居則無悶以動則無悔孰謂子非天下之知己乎
同官為僚同志為友豈不欲晤語終日盡平生之歡然
而天時者盈虚也人事者倏忽也一合一否與時而來
不有聚何以同二人心不有𣪚何以見四方志長揖而
去勉哉東軒楊花初飛郊草先碧自秦及洛雲山千里
子衿之首章善矣吾從也
餞崔朔司功入計序
冬天子至自河華中使至司功崔公朝於京師禮也今
天下有道聲教必被要荒來格况其邇者乎政莫大於
殷會使莫大於述職故學於禮足以專對崔公近之矣
及夫三物成者斯義歟征驂如飛郊暮來祖渭上西眺
寒源無色賦皇華而送崔氏行焉
送蕭少府之幽州序
頃林胡大寇邊殺右將軍於是幽薊之北門不啟天子
方憂朔漠之事問盧龍之策公安得收其宏略匣長劍
塊然為一尉哉夫感於事則忠義全登於危則臣節見
必也海水晏燕山空代雲胡沙談笑而静蓋王師之義
全言未畢征馬將𣪚三嘯於離郊之上敬而辭焉
送崔司戶過隴迎大夫序
大公銜紼海裔東歸玉門戎夏已康金甲已息伊大夫
皆受賜矣矧司戶公詩禮是勖庭闈是故(疑)假輶軒登
隴雲而四望矣吾朋乃驅征騎㩦旨酒歌白雲以贈之
關河始風秋草尚碧衆皆詩人也安闕乎文哉
送崔二十一之上都序
士之相知故不在舊僕一覩君詞志慷慨情幹絶人是
欲片心樹善君子風義相感笑言卒獲時不與而清秋
至樂未央而别恨生則臨岐憮然把袂如失蘭可佩也
掇而贈君酒可忘憂酌以酬我且士為(疑)當世虚已之
運主司推心之時而不能翰飛冲天凌勵勁翮非人英
也子之往矣吾無間然乃徵詩寮以贊行色
送孟大入蜀序
襄陽孟浩然精朗竒素幼高為文天寶年始游西秦京
師詞人皆歎其曠絶也觀其匠思幽妙振言孤傑信詩
伯矣不然者何以有聲於江楚間嗟乎夫子有如是才
如是志且流落未遇風塵所已(疑)謂天下無否泰無時
命豈不謬哉翰讀古人文見長楊羽獵子虚賦壮哉至
廣漢城西三千里清江夤緣兩山如劍中有微徑西入
岷峨有竒幽皆感子之興矣勉旃故交不才以文投贈
送惠上人還江東序李頎
自延陵季子來詣上國齊魯晉鄭賢豪風靡及夫顧陸
入洛亦稱南金今錢塘惠上人捉一盂振一錫則呼吸
詞府頡頏朝顔長江之南世有詞人舊矣於是侍御史
王公維太子舍人裴公揔寄彼好事於焉首唱才賢翕
集文墨敷芬作者為之不寧詞林為之一振此公家夲
富春棲於天竹白雲青岫方丈之居江風海濤一杯而
泛窮其奥旨即空王之法門賾其精心有真如之理性
不然我羣公風流虚佇歌詠間作者豈無哉正月祴裳
東旅征帆南岸眺吳山而可見值湖水之將碧震澤千
里孤舟渺然比思我曹時開離贈卷也
送王大拔萃不第(俗從竹非)歸㫿陽序
前人
才格可得而仰也文章可知而畏也故往年有公連之
捷矣九流之學日盛三鼔之音未歇今茲有天官之阨
矣天將啟子於世故命以才授子於亨故先以屈屈伸
理也才位時也子姑感激毫翰增脩詞律冲天之舉吾
倚而待焉歡洽豈常離言實早河岳西别悠哉鎬京庭
闈東瞻誰謂家遠草色將變雲天浩然詩而詠言將以
述志
送盧涓落第東還序
噫天生秀明雋而才之有九流胡蒙而屯之故君子守
之以知息之命而固有湏也不然者盧氏子魁岸特逹
而若是尚脉脉於公車之下而三歲不覿哉灞城春潤
風喧景遲鸎聲始調柳色堪醉當此而裹足千里背而
東豈意者歟衆皆賦詩以慰行旅
送謝氏昆季下第歸南陽序
吾嘗游江表得二謝焉青青子衿始在童丱時巳辨其
稍雲噴浪之兆江河蕭𣪚垂二十秋忽然上京再瑩心
目詩騷之興天假流略之奥日新才藝克脩文鋒甚銳
吾以此自負不為非知人矣金門未偶征蓋言旋雲峰
閉於武閣春野開於楚鄧蓋將窮計(一作討)策府琢磨詞
律他日之奮六翮登九霄未為後(一作俊非)耳春水尚寒郊
草無色何以贈别必在乎斯文
送田八落第東歸序
田子行於古而志於文雅多清調將有新律鋒鏑甚銳
將來者其憚之勿以三年未鳴六翮小挫則遂有清谿
白雲之意夫才也者命在其中矣屈也者伸在其中矣
將子少安吾以是觀德灞亭柳綠昆池草青于何送歸
無易謌詠
江州卧疾送李倚御序李華
侍御歷揔漢上湖隂江左之賦王府之入不匱愛人之
頌有餘前相國劉公居佐帝庭行恤人隠侍御時賢高
譽盛府舊僚傳檄速駕江城風動當天心厭兵品物思
理將束貪狼之口掩破骨之傷濡足而前化危為安此
大丈夫懸弧四方之志與夫竄身漁釣山林枯槁異日
論也天下有道貧且賤焉恥也今聖人在上夔龍宣力
而老夫甘心貧賤得非人生窮逹固有分耶方理舟潯
陽追跡幽人解纓網陵顥淳雖病痼齒衰而神王顦顇
之中齊榮辱一視聽是非哀樂無自入矣侍御忽告余
行余知悒焉軫心豈紛累未滌將悲亦有道且以簮擊
茶甌歌而餞之曰江沉沉兮雨凄凄洲渚沒兮玄雲低
傷别心兮聞鼔鼙
送十三舅適越序
舅氏適越華拜送西階之下俟命席端舅氏曰吾交侍
御鮑君夫玉待琢者也知我者鮑君成我者鮑君是以
如越求琢於鮑昔子路去魯告顔生曰何以贈我夫贈
人以言古之道也况背楚山凌淛河覩會稽之險棹鏡
水之波窺禹穴之冥冥仰秦望之峨峨如不誡我汝將
若何華拜手曰柔而立咎繇所以成九德也寬而静師
乙所以諧五聲也文犀明珠之珍伏於掌握之間此君
子所以恢令名也再拜稽首
送房七西游梁宋序
君子既學之患不能行也河南房敬叔其行之者歟我
思古人之道其房君哉安親於羈旅之中講道於茅茨
之下不改其樂以文會之吾與房也顔子屢空曾參衣
敝聞宋之君子落落有竒節竒節發於仁義者也以顔
曾之行求仁義之均勉旃斯有望
送薛九遠游序
士之舒毛羽宣聲調不在高位在有道自王允玄晏發
左思名盛當時價壓百代薛都卿以夷澹飬素以文章
導志自浙右游湖左一句一韻遍於衣冠江山為之鮮
潤煙景為之明滅其餘情性所得蓋古人之儔歟南陽
有略兼有道之高玄晏之道論其措意則王允左思豈
其遠乎惠然訪余告以行邁將棹溪吳越濡札江嶠東
南勝事落爾胷中况為諸侯上賓知大夫之官族古所
貴勉之哉病叟李遐叔贈
送薄九自牧往義興序
中明檢而能曠年邁體衰而人罕知之陽羡山深水闊
海隅幽阻而人罕知之以中明之玄姿默識陽羡之清
&KR0008;秀石人乎哉清乎哉之子所以為貴也詩者輔佐情
懷其舊俗則泰伯之讓德延陵之高風因是而阻王孫
緣物而興之遠也矣
送張十五往吳中序
邯鄲遐叔風病目疾家貧不能具藥爰以言自醫南陽
張士容引帽攝策晨告余曰雖耕楚田而無耰費相里
杭州刑部郎李君以道教我以文博我將求飦粥於二
賢可乎余諗之曰嘗讀大雅美張仲之德子其後乎欲
而求仁愚以為可今賢士君子多在江淮之間吾見二
丈夫必開館拂席聄相如之玉聲盡家之有無也不爾
者人而不仁如禮何人而不仁如樂何息言息言此獲
麟之絶筆也
送觀往吳中序
見觀送蘭州兄詩敬不踰節情而中禮是篇也得詩人
之一端矣先王省方命太師陳詩以觀人風固非遠嶠
之松雪清江之雲月變也久矣將如之何觀其勉之在
昔蘭陵府君高平𤏡公栢仁(疑作人邑名下同)懿公兄弟三人
有重名於天下鉅鹿蘭陵之穆也故揚州孝公後之觀
之世父也高平𤏡之嫡也吾後之宣城文昭公栢仁之
嗣也故中丞蘇州後之夫知卿大夫之族姓班位之高
下見貴春秋而此道將亡自族之不知况他人乎觀於
經感士匄郯子之祖德於史慕子長孟堅之自叙羈旅
無書往吳中蒐以備家傳之遺闕附之於篇吾病矣老
矣是行也慰我祗命聿脩之心永泰二年四月庚寅叔
父華序
送何萇序
廬江何秀才棹流千里候余柴門執弟子見師之禮余
竦然自何德以堪之意者賢大夫賈廬州待余異等談
余過實是以致秀才神邁氣專文詞有調孤雲超忽迥
出秋江若游公卿間必成名然赤光湛盧擬物冰斷其
發也在礪磨而已用此申千里之報也何氏之先喆比
干德通神明受策阜昌世為大官有勳有德遹追來孝
亦以祝秀才也元老趙公華參疇年之歡夫貴與尊議
功論德不究其涯秀才將奉郡之命宣方面之烈我思
古人實獲我心
送蔣十九丈奏事畢正拜殿中歸淮南幕府序
賈至
天子以淮海多虞黎人未乂命舊相崔公董之公以封
略所覆澄清是圖辟柱史蔣公作之如翰負風以石投
水于茲五稔方隅克定乃朝天闕將命述職帝用嘉之
進其命秋七月流火言旋幕府懿親良朋寵行惜别曰
兵興十年九州殘弊生人凋喪植物耗竭行者罹鋒刃
之艱處者困求奪之累豈不以連率之敗類使臣之無
恥獨揚州一隅人尚完聚屢遇海島震盪再當河南離
叛亟供職役之繁而室家相保耕績未罷得非崔公之
賢乎公之賢而其佐可知矣今朝廷多故戎狄未服塞
門不扃人心驚駭魚鹽之殷舳艫之富海陵所入也齒
革羽毛玄纁璣組東南所育也匡時之謨富人之術幕
府所畫也豈伊方隅是頼得不勉歟時臨岐贈言盍各
有望衆君子之志其詩乎
送于兵曹往江夏序
予謫居洞庭歲三秋矣有客自蜀浮舟來者則河南于
侯能讀古人書辨當世務年邇四十猶沉下位為静者
之尚退乎先逹之迨賢乎與子登麗譙緣鳥嶼一時累
月多情甚歡忽然挂帆告我行邁豈非窮轍不能濡故
也馮翊太守王公移鎮武昌好賢下士所以衣縫掖襲
藝文者歸之如川吾子東行謂得時矣
送李兵曹往江外序
千里之馬維而不馭則意在空谷而遠思豐草累鷙之
鶚鞲而不摶則心在窮徼而愈懷雲霄是以濟時命代
之才或湮淪未遇之士𦕈然在滄海之上扁舟之中矣
李侯吾將鮑子也我知其為人立身清而廉從政敏而
逹内以孝悌著外以信義稱嘉辰良宵亹亹清話又足
見林宗高識叔度宏量一命佐邑非以政學也再命環
衛之曹非以官擇也徒棲遲下位禄未代耕是以去游
鏡亭探禹穴水宿雲卧彌年始還今又疋馬出關艤舟
洛下念安石東山之賞懷子猷剡溪之興何雲思浩蕩
而野情寥廓哉予困於徒勞累在五斗昇沉風波之裏
跼蹐長吏之前豈倉州遠蹈之情南陽躬耕之意臨岐
長酒有愧長劍想子行邁路經夷門見潁川陳兼河南
于頔為問道心無恙星鬢如何宿昔屢空復為安邑也
予近得隂君祕訣之北方河車郊原近山金鼎夕燎秋
來氣冷爐火適宜刀圭一開與子攜手
送孟校書往南海序元結
平昌孟雲卿與元次山同州里以辭學相友幾二十年
次山今罷守舂陵雲卿始典校芸閣於戱材業次山不
如雲卿詞賦次山不如雲卿通和次山不如雲卿在次
山又非(集無非字)詡然求進者也誰言時命吾欲聽之次山
今且未老雲卿少次山六七歲雲卿名聲滿天下知己
在朝廷及次山年雲卿何事不可勿隨長風乘興蹈海
勿愛羅浮往而不歸南海幕府有樂安任鵬(集作鵰)與次
山最舊請任公為次山一白府主趨資装雲卿使北歸
慎勿令徘徊海上請公等(集作弟)醉歌以送之
文苑英華卷七百二十
