文苑英華卷五百十八宋李昉等編
祭祀三
封君諸侯大夫門十九道
封君祭判三道諸侯祭判一道
大夫祭判五道三命判四道
家廟失祭判一道牢祭有違判五道
封君祭判
乙祖是始封君祭以不毛所司將為失禮不伏
對
封植之規盛自三代享祭之設編諸五禮故存欲其貴
梁竦發勞人之言没憂其祀若敖興餒而之歎乙祖幸
攀日月視列山川堂構不貽於謀孫廟食遂虧於厥祖
乃云可薦孰致其嚴洪業不享其牲牷明懷誰歆其黍
稷所司重從周之訓紏以常刑愚者昧反魯之言尚多
紛訟彼不愛禮奚能捨諸須寘恒辜雅符通議
同前
禮經三百列爵五等食采地以居榮封茅土以建號代
不絶祀人其捨諸乙以孫謀瞻言祖德精意以享展如
在之儀利用建侯思(一作乃)不復之始詢諸家祭酌彼周
官薦羞之容無聞於肥腯不毛之事有異於粢盛且物
貴緣情猶言禮不下庶而乙非妄作何妨儉而合禮既
能師古奚事驚愚所司告言頗為漏略大易自宜窒訟
春秋寧貸有詞
同前張鼎
百王率由禮建方社六服咸若寄切維城列玉瑞以推
尊錫圭田以表德緩分四色爵配五等開國稱孤彼既
光於祖業列筵設奠此何昧於家聲言念庀牲空慙掩
豆雖展敬於如在果見嗤於不毛葬以大夫禮既隔於
問子爵為侯氏祭豈及於謀孫親牽之用頗乖受脤之
名應缺自須聞義能徙何不以欲從人
諸侯祭判
私廟三室將置新主家老毁檐主人訟之所由以非禮
免之
對閻伯與
毁廟遷主告終稱嗣父昭子穆將順從時之典易檐改
塗恐墜思先之戚儀雖仍舊禮則謀新初致孝以觀德
終因心而崇敬歲聿云暮祭則有倫守宗祏之威儀率
由殷奠考新宫之成式虔奉外除所謂斯人未明古道
訟彼家老自貽不臧
大夫祭判
有五品祭寢不祭廟饌用索牛御史劾於寢則已陋於
饌則已泰訴云禮令無違
對
禮有九命聞之典秩爵惟五品存乎令制以禄饗親追
崇孝敬之道以賢致位周旋名器之間從事於斯無宜
失墜執禮以動何所遅廻然則吾從大夫之后祭中寢
而非爽奉守先王之典用太牢而為過今則無廟予欲
何之索而致牲古亦詳矣憲臣按法操持(一作柄)特深訴
者執詞情理可據
同前劉昇同
國政通班書崇明祀朝則齒爵載分於羔雁祭必毛牲
取類於豺獺惟彼五品薦于四時籩豆聿脩履濡霜而
或惕寢門是祭因掃地而致誠克恭行葦之酌或備采
蘋之奠雖夫子立言且云寧儉而聖人行禮必貴從宜
恭已習常情稱偪下因心逹孝事則由衷屬避馬申威
出漢臺而有問索牛是劾撫周禮而猶疑饌取於豐祭
從於薄過如不及吾恐失之必存著甲之令(一作命)請恕
先庚之罰
同前斐士淹
命分九等以庸制爵禮有五經莫重於祭先王所以致
理孝子為能饗親乃如之人兹率厥典敬無忘於如在
道有孚於不黷黍稷惟馨籩豆有楚哀樂相半必覩僾
然之容軒裳已登非復傷哉之歎且禮或豐殺法從沿
革無廟於寢在今令而則然求牲而饌徵古訓而奚失
嗟夫御史所劾恐傷曾孫是宜
同前張鼎
廟者曰貌死者曰歸神人異業敬則如在牲牷必備祭
而勿黷秩有五品榮加三命誠乃錫類孝能尊先春露
既濡增怵惕之感秋霜已降發悽慘之心雖欲饗親孰
為知禮祭於寢也自合刲羊祀諸廟焉方聞用犢庖丁
展事雖則無全鄒人將入如何不問令無立廟理歸於
寢祭設庶人之位薦以大夫之牲索而用之非其古也
蘋繁可重豈煩介葛之犧黍稷非馨寧展蒸嘗之禮精
意以饗神其吐諸禮雖徵於曲臺罪自招於石室欲加
之罪其無辭乎
同前
人生最靈魂變為物儀陳祭禮祀分物類品第有差等
威是列秩牽朱綬雖登命於大夫廟闕丹楹未為能於
孝子祭寢非約用牛是泰儉以偪下已聞晏子之節禮
而僣上更知管仲之罪蘭臺陔履雖陳膳栢署彈違竟
持霜古訓是則今令未裁且祭寢祭廟既有秩而分求牛
索牛豈無故而殺劾而是誡誠窒惕而有孚訴者非辜
終屨校而無咎
三命判
乙仕登三命舉以特牲祀以少牢人告其僣加於舉禮
也
對
孝自天經禮為人紀事有動於神理迹無昧於生成乙
則大夫位登右職庶極四時之享以符三命之貴飲食
讌樂特牲備舉珪璧嚴奠少牢是加用誠信以敷心資
豐潔而致薦是實(一作寶)其訓何糾其違徵之於前固不
可罰
同前顔真卿
侑食以樂執恭展禮以辨等威以明貴賤乙以筮仕策
名清朝從大夫之後既登三命循先人之祭有事十倫
已而鏗鏘具舉和平不爽苾芬承祀胡考之寧舉特且
叶於禮經加牢永虧於祀典人告其僣罔知攸伏(一作徒)
同前盧先之
易陳殷薦書列禋宗於昭考祀作樂崇德况春冰風泮
河濱有獺祭之魚秋葉霜凋山林有豺祭之獸微物尚
爾(一作具)生靈(一作爾靈)伊何且國有十倫仕登三命尊卑式
序威儀孔昭車服以庸祀享寧僣矧惟舉禮無乃用心
凡舉特牲者克從其祀少牢者實符於班失或歸於訟
人禮不黷於君子為之過矣其在兹乎
同前馬㧥
聖人成能設位待仕君子脩業考行入官等威有倫名
器不假(一作紊)乙爵登寵命位列周行舉善有存乎禮物
敬享無虧於豐殺既感霜露不忘豺獺是以用禴於焉
展牲信以大夫之禮能行孝子之志緣祀而加誠不違
於舊典或人妄告固未適於時宜雖二簋之可享豈少
牢之為僣此其禮歟固無尤矣(一作焉)
家廟失祭判
為大夫家廟初成將享之夕牲死人告其違禮甲稱本
牲
對
宗廟為先是營宫室犧賦為次則備牲牷甲運偶光華
(一作先舉)羽成儀餙必復其始遂見稱家利涉大川爰假有
廟一昭一穆佇列蒸嘗經之營之旋終黝堊詳夫典禮
崇彼祔儀方有聞於容聲何不務於豐潔且始養為畜
卜日曰牲未就質明之期忽斃致齋之夕萬化先往寧
俟刲刳三廟便陳實忘嚴敬用過乎儉誠不在斯事神
則難深宜捨此祭器不鬻明君子之雖貧牲斃則埋乃
先王之制禮靡尋典訓苟務所懷縱匪若敖之憂終近
晏嬰之隘祭則受福義必闕如刑以正邪孽何可逭以
本牲而文過豈精意而為心實昧惟馨宜懲彼黷
牢祭有違判
孟壬具少牢祭仲已遽執畢入贊者告已有違已云以
備失也得禮之中何乃妄告俱詣博士定博士曰禮和
為貴豈在爭乎科贊者不伏
對
惇宗將禮以祗祀事命滌宿宫存乎饗獻執觚奉爵理
必祖於敬恭藉茅設洗事無忘於豐潔惟壬榮班命數
羔鴈同行擇日筮尸將行懿祀充牲視物且祭為先列
羞鼎於門祊升爼載於階序巾盥在手餚核旅陳配平
仲豚肩之陋思由也戶堂之禮仲已恪恭所職持畢而
來仰觀好雨之星欲理如湯之鼎此乃思無出位舉不
失宜贊者有言事同差舛博士科罰理宜當深故椒舉
規過須有媿於國僑張湯用法將無慙於虞詡請從寬
典無寘急刑
同前張綬(總目作緩)
我將我享維羊維牛籩豆牲牢非無升降大夫命士亦
有等威經禮孔明宗祀無替永言特牲之饋寔曰宗人
之職筮尸筮日以崇賓主之儀東序東房克明兄弟之
位况舉鼎告備雖符將禮執畢先入未或愆儀既南面
以當階又尊主而備失其動也中伊糾胡為適明贊者
無稽更彰博士同惡周旋既無失墜小言則亦何傷造
次曾靡愆違知和豈能為貴惜其禮物博士不利於操
刀正以刑書科者乃得其資斧既厚誣於君子亦淺之
為丈夫將子甘心無或騰口
同前
祭者曰薦申其至誠鬼之言歸于以明德欲祠祖禰(一作)
(欲祀禰祖)必擇牲牷苟爾儀之不脩則其咎而焉往孟壬三
命是服匪懈既無忝於孝孫將有事於皇祖宿尸致祝
初設位於廟中執豆陳籩終展禮於堂上相彼祀事居
然可觀饎以少牢俾申於孝享用其柔日願接於神明
周旋自適於等威終始不忘於齋敬執畢而入信鄒人
之知禮卒事無規奚贊者之妄告徒質疑於博士合書
罪於斯人
同前李子珣
祭惟備物往籍攸先禮以貴和前賢所重苟初事之不
曠在疾徐之可容相彼孟壬將有事於牲具瞻言仲已
乃無何而畢入誠則恭不失備遽而中規俎豆之事載
陳金石之音卒奏夫惟贊者忝預於斯既曰偕行還宜
共濟安得縱茲大惑發彼小瑕殊成子之不恭禍徵受
脤異陳佗之如忘舋起臨盟以懈怠之見規則聞前史
因備失而歸罪且未合宜事貴無違禮崇得中請從博
士之議庶叶隨時之理眷言贊者可無詞乎
同前張子琳
祭禮崇孝祀事孔(一作克)明既前期筮賓亦將獻諏日於
是闢廟門以致孝所敬在供列有司而行事不舉違犯孟
王義重五經職惟三命有豐卷之位不請因以用特牲
(此句疑)明周公之典據少牢而乃給然尸祝甚嚴雷(通作罍)
洗具陳剛鬛柔毛則云肥腯簠簋普淖所謂馨香宰人
銜命以抽扄(見儀禮注扄䤤也)仲已遽資於執畢又以舉肉在
禮寔曰無違贊者則那每事奚其不問患既自掇爭乃
增羞博士勿謂於貴和贊者終宜於伏罪
文苑英華卷五百十八
