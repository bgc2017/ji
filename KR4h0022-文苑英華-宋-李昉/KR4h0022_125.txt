文苑英華卷一百二十五宋李昉等編
道釋
玉書賦一首列子御風賦一首
太清宫觀紫極舞賦二首求玄珠賦一首
惚恍中有象賦一首鑿混沌賦二首
盂蘭盆賦一首
興唐寺聖容瑞光賦一首
玉書賦(以泥丸百節皆說有神為韻)吕鑄
上清中元聖立教存書示人以玉為至精之寳諭道於
疆名之真使其復歸於本近取諸身保長生於氣母通
不死於谷神妙哉靈訣虚皇之說清紫府之内瑕瑜不
藏洗丹田之中瓊瑶比潔蓬萊有夀配金石姑射有顔
如冰雪訝其與天地相終而莫知寒暑易節時所未諭
兹焉在列我是以紀庭廬之位論藏府之官得之於此
甚易求之於彼則難噓吸可以自審性命于焉内觀專
氣致柔則順途而同轍適性任欲將背馳而走丸五氣
理於先後三關啓其戶牖精粹自成於渣滓寵辱不驚
於紛糾同美玉之韞匵我其善守以隨珠而弹雀爾於
何有以取諸其懷致於道孔皆目可通於兩耀神相應
於百骸乃知化自仙冊形為真宅傳此希言服之無斁
神明不見指象帝於虛無玄覧可尋捧斯文而探賾代
所貴人受益不然何道德竝經於五千靈仙自古而累
百雖羽化之獨躋於國理而無暌用以修真則致虛抱
一移於砥行乃立節思齊故鍊質者慕凌厲飛騰於碧
落致身者以詩書禮樂為丹梯俾克躬以服道乃潔已
而如珪懸觧上智之性指南下愚之迷客有仰黃庭之
秘錄空自嘆於塵泥
列子御風賦(以至人御風契心玄寞為韻)紇干俞
列子占風之自履道而至澹㬭若以輕體每冷然而意
遂感時之候臨大塊以栖真與化為徒諒成形之分類
美夫應彼飄舉隨乎屈伸如假羽翼迥離埃塵必俟乎
轉綠蕙摇青蘋穆以絶俗清乎便人摩九霄以騁望遵
一氣而遊神是知本於無營且曰何思何慮超然獨往
疇為我徒我御瞻徐疾之匪差杳徜徉之有功誠之所待
因嘯虎以孤騫為用不疲偶化鵬而並翀欽若扇物資乎
在躬此焉靜騖于以玄同宜其經隠坌遭鴻濛(它書多作蒙莊)
(子作濛)肅以潜暢高而不窮期則罔愆虞皇載美於觧愠
德之為貴軒后必聞乎順風其或倒影虧蔽振衣容裔
莫逞乎遠孰睹其際方出谷於來宂縹形騰以神契善
行無跡顧綏策以何施乘化而游信道途之不繫伊在
御之有則曷躡虛而可尋明上士以離代啓至言以修
(一作條)心斯氣也激濁常全接虛固然初習習以遐邁卒
諄諄以思玄候不奸兮節之八音而咸應福能致矣旬
有五日而方旋想乎上下無間乘凌有託既冲天而輕
舉亦觀徼而惟寞鄙蕭史蘭臺之鳳軼王子緱山之鶴
道之云遠將自保於逍遥時不再來因以翔於寥廓
太清宫觀紫極舞賦(以大樂與天地同和為韻)
張復元
樂者所以諧萬國舞者所以節八風故玄宗致紫極之舞
朝太清之宫俾觀舞以知德德以容備省風以作樂樂以
文同吾君纉道紀修祖功將有事以朝獻必斯舞之是崇
方其一人在庭羣后列位奉常執禮以恭命太樂陳儀而
蕆事望聖主以龍升見舞童而麇至舞之作矣應其度而
展其容樂乃變焉動於天而蟠於地其始也顧步齊進蹁
躚有序既乍抑而復揚遂將墜而還舉始躡跡以盼䀳每
動容於取與陳噐用之煌煌曳衣裳之楚楚觀乎俯仰廻
旋乍離乍聯輕風颯然杳兮俯虹霓而觀列仙飄颻遷延
或却或前清宫肅然儼兮若披雲霧而覩青天惟紫也取紫
宫之清唯極也明太極之先用之則邦國之光備施之則中
和之氣宣徐而匪濁比上帝鈞天之樂静而不過小圜丘雲
門之和亦何必持彼羽旌方聞乎得禮執其干戚然後必止
戈彼延陵空歎于象箾宋玉徒美其陽阿詎能合天地之大
德調隂陽之大訛者乎洪惟我后遵祖為大道(一作遵)其樂使
萬物無不宣餙其容使兆人無不頼客有觀而作頌願
播之於九域之外
第二(同前韻)李絳
開元中賜海内以正朔示天下以禮樂舞紫極於宫庭
饗玄元於雲幄乃樹以旌旃設以宫懸由中出以表靜
用上薦於告虔盛德之容昭之於行綴至和之節奉之
以周旋激乎流音之下存乎大樂之先八佾以敷肅然
舞於清廟九奏之作杳若享乎鈞天如是則文始不得
盛於漢日大章未可比於堯年振萬古而獨出豈百王
之相㳂洎乎秉翟而叙候樂以舉協黃鍾歌大吕乍陽
開於簫管忽隂閉於柷敔淹速以度正直是與若中正
而離立復徐動而進旅和之感物應鳥獸以蹌蹌禮以
成文垂衣裳之楚楚由是俾有司夙夜在躬候吉日鼔
鍾于宫方將萬舞爰節八風于以易其俗于以告厥功
因乎所自制在其中申敬也其恭翼翼宣滯也其樂融
融齊無聲於合莫感有情而統同則其業之所肄習之
則利作兹新樂著為故事享當其時舞于此地退而成
列周廟之干戚以陳折而復施魯宫之羽籥斯備美乎
冠之象以峩峩舞其容以傞傞合九變之節動四氣之
和散玄風以條暢洽皇化之弘多是時也天地泰人神
會舞有容歌無外故曰作樂以象德有功而可大
求玄珠賦(以玄非智求珠以真得為韻)白居易
至乎哉玄珠之為物也淵淵綿綿不知其然存乎視聽
之表生乎天地之先亘古不改(一作其中有象)與道相全求之
者刳其心俾損之又損得之者反其性乃玄之又玄玄
無音聽之則希珠無體摶之甚微(一作摶之則微)故以音而求
者忘以體而得者非倏爾去焉將窅冥而齊往忽乎來
矣與罔象而同歸是以聖人之求玄珠也捐(一作損)明聖
薄仁義索之唯艱失之孔易將在乎(三字一作莫不)以心忘心
以智去智其難得也劇乎剖巨蚌之胎其難求也甚乎
伺(一作待)驪龍之睡妙乎哉(一作夫)不皎不昩至明至幽將
(一作欲)致之於馴致豈求之於躁求性滑(一作失)則遺若合
浦之徙去心虛潜至同夜室(一作光)之暗(一作闇)投然則(一作)
(斯乃)動為道樞靜為心符至明(一作光)不耀至真不渝察之
無形謂(一有其字)有而非有應之有信謂(一有其字)無而非無是
以(二字一作故)立喻將為(二字一作此夫)至寳彊名謂之玄珠名不
徒爾喻必有以以不凝滯為圓以不炫耀(二字一作無假疵)為
美蓋外明者不如内明之義(一作理)純白者不若虛白之
旨藏於身不藏於川在乎心不在乎水夫唯(一作然則)外其
心順其神韜其光寳(一作保)其真雖無脛而求之必臻若
乃勞其智役其神肆其志徇其惑雖没齒而求之弗得
則知真宗無秘妙本冥默珠者無形之形玄者無色之
色亦何必遊赤水之上造崑丘之側苟悟漆園之言可
臻玄珠之極
一作皆集本比本書反有脫句
第二(以道德非智求珠以真為韻)趙宇
玄者道之真宗珠者物之至寳南華醜去聖之昏惑因
立言以探討將依物以見真故假名以喻道豈不以精
理冥默妙體希微任玄覽而自契運無涯而返違共趣
於真所觀皆指齊軀於苟何適不非是以遺之者異
跡得之者同歸若乃軒轅之理蓋以心中正天下肥猶
復築特室靜端闈思營之而英華不冺懸之而日月齊
輝於是捐聦塞明離形去智兀然而心無所適漠(一作溟)
然而體無所寄在宥而同乎太和守靜而成乎簡易不
自矜伐而人受其賜斯則不違黃屋之間而得玄珠之
義豈同夫無脛而走有纇(一作數)可收百金擬價徑寸無
儔焉假物而則是在身心而自修摶之不得何&KR0008;詬(二字)
(以註第一百卷穿楊葉賦)之能致視之不見豈離婁而足求且夫珠
以精真比道道以圓澈比珠豈瓦礫之能雜(一作維反聲)固
聖賢而不殊是以似之者將千里之遠照懷之者如三
光而莫逾况國家騰凌羲軒鬱映文史重光累聖抱一
而理自玄元而得之傳我皇而未已傳之謂何無為是
紀得之曷若徵賢選士契漆園之寓言悟玄珠而有以
况人能弘道道豈遠人體之則是任之則淳獨遊於崑
崙之側臨乎赤水之濱而在於彼獨(疑)得其真夫珠之為
義豈只喻道亦以比德將求價而不收同君子之否塞
况其勞於翰墨握而為則懷恩欲報照乘斯得料明哲
之深知冀投之而不忒
惚恍中有象賦(以形象無實全在精至為韻)謝觀
惚不可視無臭無聲恍不可聽希夷杳冥於不可為之
内有不可狀之形則可徇其惚恍於無是無非之間見
有若存若亡之象似菖蒲之秀聞之而不見其形同合
浦之珍知有而難期入掌且夫視之不見將謂虛聽之
不聞將謂無則虛無之内有罔象之珠及夫視之可見
以為真聽之得聞以為實則真實之外有彊名之質故
執無而求者理則謬焉執有而求者理亦不然寄精於
從無之地韜光於入有之權其象也虛其體也玄謂皦
兮尚默謂虧兮復全其方不中於矩而規不中於圓自
索隱於心契可忘形於意筌靜以神觀黃帝得之於三
月反於目聽列子寤之於九年然後含兮如容浩兮如
海體(一作期)混沌而不殆成胚渾而不宰先天地之始已
塊然而生後天地之終尚澹然而在何者為在何者為
生生萬物兮吾象不顯成萬物兮吾象不呈謂之有兮
無朕謂之無兮有精故道我者非常道名我者非常名
及夫清有形而為天濁有形而為地列而為九疇八卦
播而為五行六位此皆非其象此乃象之器自可外廢
其境内存其至一諭老氏之言曷無為之不致
鑿混沌賦(以清濁忽分物來傷已為韻)薛逄
有物混成先天地生言乎地兮不濁謂乎天兮不清物
我俱亡莫究希夷之際玄黃未判因標混沌之名有南
海之帝曰倏北海之帝曰忽胥遇於兹一言相發伊人
以視聽食息滋養觀爾則耳目口鼻俱闕將欲擿爾聽
以寘音聲抉爾明以分日月䟽爾凖而通氣翕爾喙而
容齕厥議既臧厥臂用攘揕顙舂脰真隨手傷一之二
之日視之茫茫三之四之日聽之鏘鏘六日而窮鼻韝
(一作齁)息七日而巨口箕張於戱偽兹始回邪作矣中明
役神外物攻已一彼一此無終無已痛乎道德喪而仁
義生亦由形兆分混沌死嗜欲悲哀聲牽響來蘧然寐
覺劃爾形開日月星辰彊配隂陽之數輪轅榱桷爭標
曲直之材徒觀夫執仁斤横義斵剖圭角析清濁投伊
礪乃之器入彼敦弓之樸勢騰凌聲瀺灂靜者地而動
者天融為河而結為嶽則知樸能成器器成樸分木能
生火火盛木焚蓋所為聦明著而勝負交戰智勇昭而
是非紏紛夫如是又安得二氣凝而不流萬有來而不
拂吾欲寂唱和於聲響縵文章於黼黻然後棄爾見而
阻(疑)爾聞復歸於無物
盂蘭盆賦楊烱
粤大周如意元年秋七月聖神皇帝御洛城南門會十
方賢衆蓋天子之孝也渾元告秋羲和奏曉太隂望兮
圓魄皎閶闔開兮凉風嫋四海澄兮百川皛隂陽肅兮
天地窅掃離宫清重閣設皇邸張翠幕鸞飛鳳翔晱暘
倏爍雲舒霞布翕赫忽(一作胷)霍陳法供飾盂蘭壯神功
之妙物何造化之多端青蓮吐而非夜(一作夏)頳果摇而
不寒銅鐡銀錫(一作銅鐡□錫)璆琳琅玕映以甘泉之玉樹冠
以承露之金盤憲章皇(一作三)極儀形萬類上寥廓兮法
天下安貞兮像地殫怪力窮神異少君王子掣曳曳兮
若來玉女瑶姬翩躚躚兮必至鳴鷫鸘與鸑鷟舞鶤鷄
與翡翠毒龍拏(一作恕)兮赫然狂象奔兮沉醉怖魍魎潜
魑魅離婁明目不足見其精微匠石洗心不足徵其奥
秘繽繽紛紛氛氛氲氲五色成文若榮光休氣發彩於
重雲蒨蒨粲粲燠燠爛爛三光啓旦(一字一作壯觀)若合璧連
珠耿耀於長漢夫其遠也天台傑(一作□)起繞之以赤霞
夫其近也削成孤峙覆之以蓮花晃兮瑶臺之帝室赩
兮金闕之仙家其高也出諸天於大梵其廣也遍諸法
於恒沙上可以薦元符於七廟下可以納群動於三車
者也於是乎騰聲明列部伍前朱雀後玄武左蒼龍右
白虎環衛匝羽林周雷鼔八面龍旂九斿星戈耀日霜
戟含秋三公以位百寮乃入鳴佩鏘鏘高冠岌岌規矩
中威容翕(一作習)無族談無錯立若乃山中禪定樹下經
行菩薩之權現如來之化生莫不汪洋在列歡喜充庭
天人儼而同會龍象寂而無聲聖神皇帝乃冠通天佩
玉璽冕旒垂目黈纊塞耳前後正臣左右直史身為法
度聲為宫徵穆穆然南面而觀矣人伎初會四影高懸
上妙之座取於燈王之國大悲之飯出於香積之天隨
藍寳味舍衛金錢麫為山兮酪為沼(一作洛)花作雨兮香
作煙明因不測大福無邊鏗九韶撞六律歌千人舞八
佾孤竹之管雲和之瑟麒麟在郊鳳凰蔽日天神下降
地祗咸出於是乎上公列卿大夫學士再拜稽首而言
曰聖人之德無以加於孝乎散元氣運洪鑪斷鰲足受
龍圖定天寳建皇都至如立宗廟平圭臬繡栭文楣山
楶藻梲昭穆叙樽罍設以覲嚴祖之耿光以揚先皇之
大烈(或作明孝之盛烈集作大宗之盛烈)孝之始也考辰耀制明堂廣四
修一上圓下方布時令合蒸嘗配天而祝文考配帝(集作)
(地)而祝高皇孝之中也宣大乘昭群聖光祖考登靈慶
發深心展誠敬刑於四海加於百姓孝之終也夫孝始
於顯親中於禮神終於法輪武盡美矣周命維新聖神
皇帝於是乎唯寂唯靜無營無欲壽命如天德音如玉
任賢相惇風俗遠佞人措刑獄省遊讌披圖籙損珠璣
寳菽粟罷官之無事恤人之不足鼔天地之化淳作皇
王之軌躅太陽夕乘輿歸下端闈入紫微
興唐寺聖容瑞光賦(以天地澄齊高相輝燭為韻)
李子卿
中國之至聖兮西方之大仙凝旒為出代之日立極是
分身之年不然者何以垂其拱而鏡清四海建其象而
燭耀三天故知有相無相而䨇合前聖後聖而兩全不
儀形乎何以表三身之義不鎔範乎何以塞萬人之意
乃命鳬氏立法冬官藏事寫真於會玉之庭鼓鑄於布
金之地炎帝司火飛廉扇吹九天下觀百神(一作鍊)旁伺
聲激射氣憑凌殷爾而風雷怒囂然而雲霧蒸波旬下
回禄昇爍寳刹炘金繩忽星透而泉噴遂煙消而氣澄
圓相鏡開謂太陽新吐真質山立乃胚渾初凝怡然花
臺耀此金髻晬容若動兹眼如睇清淨而青蓮始春圓
明而白月新霽光然照夜瑞有應於周王像乃見時夢
豈慙於漢帝既營珠額仍輝玉毫見之者宜知極樂之
近仰之者誰識湏彌之高心遂得於真正身豈有於塵
勞乘流者於焉捨筏滯縳者於此操刀夫其發靈光凝
瑞相異色旁射晴暉遠暢陽烏自耀於陽(疑)谷之中燭
龍滅焰於鍾山之上自有頂而咸覩歴恒山而遠望赤
光照室而多慙紫氣度關而應譲於是百辟奔走萬姓
知歸拂塵而香雲自遍着人而花雨如飛莫不請施瓔
珞願觧寳衣期誓心於相好聿求福於光輝由是我皇
之作也與聖同軌與道合躅降其象使天下有所觀播
其光使天下有所燭不言而人化不欲而人足泛兮墊
溺之濟巨川煥乎重昏之照初旭至矣哉法王之教將
萬代而嗣續
文苑英華卷一百二十五
