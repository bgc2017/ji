文苑英華卷六十四宋李昉等編
軍旅一
出師賦三首大閱賦二首
飲至賦二首旗賦一首
靈旗賦一首太史奉靈旗指蔡賦一首
擊柝賦一首
出師賦(并序)趙子卿
古之王者出師有征無戰然則兵革之事聖人是興蓋
所以威不軌而昭文德也帝乃(一作庸)欽若堯禹承天運
行鮮卑在圖夜郎無外而旄頭賊醜忘道弄邊河浸海
寒障路幽朔皇赫斯怒親師用征摇星纛神召募雄合
白羽森月朱旗爛空俾夫翕東海之焱波掃北荒之沙
雪國用長策人忘暫勞聊勝詠歌取思而賦賦曰
莫高匪天兮生我聖人聰明運用兮不測惟神恩澤洪
融覆幬彌淳噴窮陸霈無垠珍怪烟委而波屬蠻夷鳥
狎而蟲馴粤若鬼方兮獫狁孔狡固隂沍寒兮陵我河
津於是按玉劍而憑怒耀金戈而雷震禡蚩尤誓勾陳
會白帝騎蒼驎天動地應羅羽衞而煌煌風咆雲鬭作
笳鼓之殷殷别有哮悍之旅毅勇之賓爰自幽并而投
石走巴楚而來臻鐵馬金甲虹旌電輪鳴弦者飛鴈由
其殞越揮戈者白日所以逡廵國體兵勢殊容共身既
出師於鄠杜亦獵虜於新秦野氣蒼茫而助殺軍聲慷
慨以含仁奮威則鯨鯢忉(疑)釁流詠則梟獍懷親大荒
摇落知單于之魄死層冰泮渙感天子之情春昆彙雜
種于何不臣寧直誇胡而北省亦當撫柔於叢榛海岱
攸類匪兵是遵固將歷三五而高視豈與夫費百萬於
同勤
第二(并序)趙伯勵
先天年(即是元年)獫狁孔熾動摇邊陲是以我國家有事於
沙漠也徵甲選徒星馳雲集楚劍霜利吳鈎月懸將以
驅日逐之首斬天驕之族蓋使烽埤無火亭障息肩大
矣哉自古出師未有若斯之盛者藉雖不敏敢述賦云
赫哉帝唐葉殷累聖光明乾道洗清邦政德所以和懷
四夷教所以平章百姓用能盡奄有於天下得樂推於
羣黎鳳符以謳歌而適龍歷以揖讓而躋既神化之無
外何鬼方之獨迷若乃皇赫斯怒元戎是出其制敵也
以威其用師也以律琱戈電舉鐵騎風疾霜明鋒刃夕
曜曜以衝星火色旌旗晝炎炎以篲日横行有同於千
里止步不過于六七桓桓大將黃石老之兵符赳赳武
夫白猿公之劍術謀無再陳其來若神攻則必取諒資
於武既作氣以鼓行受脤者實在乎國英雖假靈於廟
筭决勝者亦關於天斷固將以拒十角之猖狂豈止掃
一隅之陵亂然後作寰宇之清謐成皇王之壯觀别有
其儀不忒詩書是則鱗翮初就將騰躍於風波冠劍末
從尚棲遑(一作遲)於翰墨願高闕之氣殄佇燕然之銘勒
優哉悠哉小臣高歌帝德
第三梁獻
聖人乘時兮里社鳴聖人御㝢兮天下平百姓日用而
不盡四方風動而化行外鎮武將内羅羣英既居尊以
體道思順文而偃兵何朔塞之不靖尚居邊而屢驚皇
赫斯怒授鉞四七告歷登壇選時習吉流紫泥之明誥
開黃石之秘術旌旗翩飜而篲雲刀劍燦爛而含日望
玄塞而徐邁度青門而&KR1199;出天子乃整師旅振威德班
列品類巾拂輈勒雜沓參差駢闐逼側隱隱軫軫鏘鏘
翼翼銳兵含氣武士作色後殿未出於朝廷前驅已羅
乎郊國大哉聖主乘時而撫内修恩德于以廣文外整
兵戈于以克武設魚麗布鵝鸛良將勁卒威武剛斷
欲使兇渠斬首豺狼慴竄一勞而逸永清疆畔爾其有
征無戰縑緗所陳兵不可恃惟道是親昔周君有敵雖
戎衣一解而夏禹將戰反修德七旬前君尚以行化而
感迷悛况我皇上聖德通神别有窮途下客流落羈栖
書劍不用山川幾迷失路空歎亨衢未躋幸逢明聖觸
類歸正既懷投筆之用希遇封侯之聘
大閱賦(以國崇武備明習順時為韻)失名
惟聖有作含靈大庇萬邦以平羣動咸遂輸瑜景集削
祍麏至猶且脩干羽除戎器懿文德恢武備大閱之禮
所謂簡車徒謀元帥以虞以度習無不利故冬令有典
夏官是司尚黑服建黑旗各率屬以于往昭用衆之在
兹擇元辰於仲月得剛日於斯時然後萊田立表斬牲
徇陣旆游旌控高靷百其勇倍其信駢馳翼驅旅退旅
進鉦鐸鐲鐃之數物有攸施坐作疾徐之節教無不順
咸以律而自勉諒匪高而匪吝才實天生用猶日愼遵
蘭防而合禮罷艽野而作鎮邊陲削平天下文明遂以
畋而以狩知足食而足兵戎士趫夫呈才逞武將攖戾
以雄入顧振旅而盡取公之私之有倫有矩崇七德之
豐禁邁三驅而誇詡豈惟兆於熊羆固乃除於䝟貐暨
乎整衆而入軍容翕習厖聒騰驤天動地岌亦取睽而
致用誡猶火之不戢惟皇建中昭明有融止戈為則垂
衣是崇混車書於無外尚何施於一戎别有明試疇庸
舉惟慙德徵於二柄或不爽於為邦形於一言庶無忝
於觀國
第二(同前韻)胡瑱
乾坤設象帝出乎震文經邦而遐邇安武禦寇而上下
順厥二道之可久同五材而皆進故軒轅出涿鹿之戰
顓頊列共工之陣足以克定禍亂天禄永終雖八荒有
截而七德是崇若乃玄冥用事律變冬中胡地馬肥寧
控弦而習戰漢家農隙且講事而威戎於是簡車徒命
將帥崇文物設武備旌旗裔裔而風飛士馬囂囂而雲
萃竟澤彌谷殷天動地銜枚無聲擊鼓作氣琱弓月滿
寶刀霜利申前驅誅後至為三表而有節歷千古而不
墜者也爾其兵勢崩騰軍容翕習玄甲鱗布長戈岳立
虞人萊野羣吏作旗事著六職禮分四時可以順少長
匡邦國匪盤匪遊有典有則是時也長楊草落鄠杜霜
明既不虞而作式亦因狩而治兵大田獲之以三品和
門樹之以兩旌抱木之猿見矯矢而遥泣傷弦之鴈聞
虚弓而已驚且夫設席張幕蒙盾負羽獸之大小既公
私而殊獲野之險易亦人車而各主豈即鹿而無虞誠
獻禽而後取此非以田獵縱天下之極觀亦因之簡衆
而習武
飲至賦(以破敵有功為韻)李子卿
皇矣聖主賢哉良佐廟謨克諧武烈斯播鑿門而上將
初出屈指而西戎已破既執訊而獲俘遂策勲而類課
覩沙漠之旗偃見邊庭之鼓卧蓋所以示王師之有征
識天兵之不挫者矣振旅而還軍容畢覿其出也諧六
月之功其入也叶三年之績庭實既備皇歡是式醉百
壺而軍聲愷康獻萬夀而喜氣緜羃茂勲彰於㝢縣盛
禮陳於宗祏知我功之不宰知我武之無敵六師於是
乎張皇百蠻於是乎怵惕然後勇爵高設元功克受搴
旗斬將者其錫蕃攻城拓土者其賞厚築京觀而無謂
(疑)銘鼎彛而可久蒲海長清匈奴已聞於斷臂槀街初
列戎王正見於懸首舞干且在於舜階挾纊更聞於堯
酒此乃征而不戰為而不有者也由是遐荒必通飲化
向風息去病之深入罷張騫之鑿空從此止戈不勞乎
四伐五伐因兹欵塞無限乎自西自東非我皇明四目
達四聰上讓下競君明臣忠則何以建無大之元功
第二(同前韻)崔損
聖人推有功擇賢佐武義舉湛恩播所謂君良臣忠上
唱下和鬼方難制敢稱亂以蕩摇遐夷恃險不恭命而
朝賀然後興以戈矛伐其怠惰自彼曲而我直必義勇
而遥破有若覇由一戰晉文伐國以定功師興七旬有
苖崩角而自剉然後陳大禮廣庶績乃公乃侯左賢右
戚一人有慶必偃武脩文四海無虞乃銷鋒鑄鏑宰夫
供其牢醴樂人陳其戛擊英英之士爵勞先以伐謀屹
屹勇夫寵命嘉其隟(疑作勦)敵惟我后貫三古之睿哲繼
百王之絶紐用伊吕則舉無遺策扶衛霍則功稱不朽
每懷遠以賞功因勞軍而獻壽坐朝飲至同魯史之策
勲在泮獻馘恥漢家之斬首遠方安而猶愼多壘静而
不有及夫殊勲既答王懌(疑)斯崇勞還師以枤杜賜侯
伯以彤弓勇爵勸能懦夫增氣於無敵拔卒為將武臣
誓心於有功然後寰海遠闢天下大同教化無外昭明
有融覩班師之盛禮莫不勵志而飭躬
旗賦(以風日雲野軍國清肅為韻)李昂
遐國華之容衞諒兹旗之多工文成日月影滅霜空乍
逶迤而掛霧忽摇曳以張風排廻驚鳥飛失斷鴻至若
混羽旗以横野則覩之者目駭雜金鼓而特設則見之
者氣雄爾其誓將臨邊興師授律擁豹騎而長往指龍
山而衝出月陣聮雲星旄鬭日迴五翎以隔(疑作革)面挫
三庭而屈膝非旗之佐彼軍容則何以沙場清謐明明
我君四海無塵立徽號建洪勲為旗削蚩尤之跡畫蛟
龍之文信俟(疑)功於巢燧諒比德於姜雲奄有天下體
國經野覽兹旗之財成故可得而言者儼孤峙以標衆
列廣形而助寡随時卷舒任用行捨不務功以伐謀良
有足而稱也徒觀其進退繽紛旖旎三軍可仰可則光
輝一國&KR0008;示迷於指南何登車而逐北塞斷連營幸偶
時清對岌岌之臺殿間悠悠之旆旌陵紫霄而風掃逗
碧落以雲縈擺帝樓之晴樹弄天門之曉旌高則可仰
犯乃不傾每低昂以自守常居滿而望盈時亨大畜于
何不育永端容於太階沐皇風之清肅
靈旗賦(以随所指方敵必摧為韻)獨孤授
術有以厭勝則靈旗之制可知寧不師古或取諸随命
曰靈表神靈之託考其象亦象之在斯前史載焉可得
而舉用於兵禱之際在乎郊見之所詳厥制之由始信
法天而為紀翠華匪倫黃鳥可擬因通帛以作繪樹脩
竿而直指三星前列成太一之蠭(顔師古曰蠭與鋒同)旗九仞高
懸拂堪輿之壁壘垂彩揚光煥其有章牡荆郅偈而乍
動登龍蚴蟉而欲翔物之精也必異神之用也無方靡
微風知其整整含霽景覩夫央央惟時越人害及疆埸
彼則神怒我將霆擊乃祈幽贊乃導彼役所以酌意于
天所以信威于敵撰辰其吉用致精一玄穹是饗太史
祗祓及瑄玉既陳而靈旗獨出順徂征之所向庶獲醜
之可必異先登之蝥弧同指佞之屈軼常(疑作帝)車爛爛
靡豐蔀而見斗君象昭昭狀寅賓之出日終能吞若裔
土克全師律豈得之於伐謀將有類於斯術嘗聞王者
兮厥德不回兩階之舞兮三苖實來則吾君紹重華之
廣運超帝徹之雄才布澤而陽和乃發抗威而枯朽易
摧且將舉天畢以掩兇暴傾雲漢而滌氛埃古靈旗者
奚足道於今哉
太史奉靈旗指蔡賦(以國家兵禱建兹神物為韻)失名
旗昭戎容武備天討上蔡干紀惟聖后之克誅南越徂
征穆漢皇於肇造仰垂象以徼福洎有司而請禱封疆
乃俟於指明寇虐方期於蕩掃詳其效虞典之舞羽體
周官之禡牙九仞屹以特立三星粲其增華分野高標
象指麾於帝力光耀旁發形耳目於兵家矧夫天飛龍
而載圖北有斗而上獻當我師之欲勇乘彼衆之胥怨
上宣其意將同乎十手所臨人授其蹤必在夫六斿之
建至乃直指遐舉申嚴叶時且殷祭以誠若視凶徒而
蠢兹小蝥弧之先登令斯行也奉郅偈以東向神乎尊
之匪曳珠而極侈諒懸首而為期懿夫從人謀而罔咈
則異於九旗之物攄皇怒以不賓取貴於八方之神故
能殺敵啓靈申威定國蟠喜氣以將遠揚勝風而自北
儀在端表始合于師貞以出人知嚮方用符于我戰則
克奚必彰翠鳳以崇麗法玄蛇而辨色適足以計其功
庸未可以靖乎氛慝睿略無敵宸心有征侔制勝於左
杖聿稱材於牡荆方旗指以神輔俾蔡潰而功成蹈道
不昧謀謨孔明徵太史於往制備唐年之主兵者哉
擊柝賦(以封守勤固禦暴為韻)崔琪(總目作損)
嚴城暮兮絶人蹤君門深兮開九重清矣擊柝出彼高
墉候銅壺而發箭雜鳬氏之鳴鐘響以應聲按更籌而
宣九陌内以達外禁姦慝而清四封何斯違斯是擊是
扣聲參投壤之擊知甚挈缾之守風雨如晦不假雞鳴
夙夜在公但見牛斗至若衛尉奉職金吾克勤蓋欲懲
寇暴亦以戒昏昕夜如何其歲聿云暮階凝冬霜月滿
蟾兔是時也哀響稍動寒聲轉布窈窕鳳凰之樓蕭瑟
銅駝之路於焉廵警自成險固復有空閨怨别幽客飄
寓心馳遼陽之戍衣化陸生之素聞一聲莫不闌干聽
萬籟悉以横注當今六合肅清四夷即叙時無暴客邑
空囹圄彼干楯之事擊柝之所尚行於方隅猶用於軍
旅者蓋取諸豫備固吾守禦則知自我垂法寧云待暴
至矣哉居安思危亦從吾君之所好也
文苑英華卷六十四
