文苑英華卷四十二宋李昉等編
帝德二
偃伯靈臺賦一首堯見姑射神人賦一首
闢四門賦一首鑄劒戟為農器賦一首
漢宣帝冠帶單于賦一首
漢文帝罷露臺賦一首耀德不觀兵賦一首
漢高祖斬白蛇賦一首文王葬枯骨賦一首
偃伯靈臺賦(并序義以時成泰和伯悠久為韻)禇寔
偃伯師節也國家武成止戈文致皇極小宗伯樂之廣有命賦
國家執道紀酌天和敷皇極以協德作武成而止
戈由是天子居穆清之中念康濟之策乃訊元老
禮鴻碩恢至道以垂裕義靈臺以偃伯且以韜五兵屏
三革服仁義以為壁壘仗道德以為矛戟俾其庶績咸
熙百工惟時弓矢載櫜詎資乎司馬之法仁義無敵寧
取乎丈人之師矧乎豐財保大之謂仁濟物安時之謂
義義也者所以溥洪暢之德仁也者所以廣生成之施
我是以却馬於糞車務仁於穡地然後頌大武歌由庚
協神道以廣運致人文以化成以左右萬物以厚利羣
生則夫乾元貞坤元亨彝倫叙而太階平豈不以其遠
至邇安有截無外却兩階之干羽頌五戎以冠帶百神
肹蠁以属福二氣氤氲以交泰亦以播無疆之休昭有
道之大固能協乎上下承以天休俎豆陳而五刑措干
戈戢而七德修展威儀之秩秩卷旌旆以悠悠始欲登
三以咸五豈徒歸馬而休牛尚矣哉茂祉之彰玄德之
厚真神明之所福宜配天地而長久偃師節於靈臺之
上返淳風於混元之首諒遊聖而難知徒叩虛而責有
堯見姑射神人賦(以聖德之崇窅然欽道為韻)王起
帝堯以化成於萬國歌宣於九德出汾水之陽經姑射
之側峯巒交暎若覩神人之形冰雪相鮮皆呈處子之
色若非感而遂應靈而不測何以見不死之庭當至人
之域始其厭宫室出茅茨駕鸞輅建羽旗若光若滅乍
合乍離寓目於巉巖之頂駐蹕於沮洳之湄爰按節而
至矣乃傾蓋而望之倏而五雲繚繞羣仙縹緲出碧嶺
之崇崇臨丹丘之窅窅瞻童顔之麗綽約則多觀羽服
之鮮&KR1490;襹非少集其侣乍謂崑崙之巔狀其居不異蓬
萊之表由是睋山岊(吳都賦岳之岊)矚天潯既玄覽而旨遠
亦高蹈而思深乃曰我以萬姓臣服八荒君臨蓋天下
之至貴亦域中之所欽安知阻兹崖巘隔彼岑崟有吸
風之人遐不可見仰乘雲之客高不可尋既而儼珠旒
端玉藻增肅穆之敬念希夷之道見仙人之岳岳徒仰
高山望鸞鶴之翩翩且輕大寳既而求之不得瞻之在
前念四子而莫來莫往思一人而無黨無偏乘白雲而
何及引黃屋而來旋故能戒於無怠防於未然向使忘
鶉居之性徇龍駕之盛則光宅之德徒聞乎以遨以遊
比屋之封詎見乎乃神乃聖我皇明四目達四聰惟神
也愛而見惟聖也感其(一作而)通不窺仙於飲露不問道
於順風則姑射之神未為盡善陶唐之主未足比崇
闢四門賦(以來遠人致多士為韻)王起
王者居上國來遠人闢四門而不壅俾八方而是遵朝
聘會同自達於遐邇華夷蠻貊不間於君臣所以表王
道之蕩蕩彰皇化之淳淳我皇闢四門也廣天視廓天
意總寰海而有截端冕旒而無事猶懼遺淹滯拔秀異
或玄纁而旁採或弓旌而遠致觀乎天步有四達之清
夷仰彼帝閽無九重之奥祕所以遠方知歸羣才不匱
彼前代之有四門也或化未洽志未恢水陸之珍是凑
丘園之士莫來雖大道甚夷不異乎遐阻雖高門有閌
而同夫不開今我后則不然下土順而風趍王化行而
草偃闉闍所湊表聖心之禮賢巖藪皆空知帝德之柔
遠士嚮方而集才應時而多鴻鸞接翼而畢萃驥騄齊
足而咸過莫不趍斯門之呀豁知我化之休和休和之
始聖皇之祉致穆穆於四門獲濟濟之多士關鍵不用
無老氏善閉之功車書大同叶王者無外之美至矣哉
舜德巍巍復存乎聖理
鑄劒戟為農噐賦(以天下無事務農息兵為韻)裴度
皇帝嗣位之十三載寰海鏡清方隅砥平驅域中盡歸
力穡示天下不復用兵於是銷鋒鏑而俶載南畆庤錢
鎛而平秩西成所以殄凶噐降嘉生收禍亂之根本致
兆庶之豐盈者也旣而清天步虛武庫劒鍔銷戟鋩露
嘗(疑作當或作常)時出匣揮獷俗以來賓今日在鎔唯良工之
所鑄長鎩倏爾而從草覃耜忽焉而中度廢六月之遄
征興三時之盛務觀乎聚而改煎欻飛燄而涌煙從而
冄造將分地而用天宜人之歌允符於假樂多稼之頌
式合於大田若夫弓戈櫜戢於寧歲牛馬放歸於豐年
徒虛語耳胡可比焉則知先利其噐欲善其事俾汙萊
之盡闢由兵革之不試洪鑪既鍜失似雪之鋒鋩綠野
載耕佇如雲之苖穟昔用之而有所雖弭之而不棄矧
國家以教令為車徒故噐械可得而無以道義為封域
故戰争可得而息由是執帝堯之允恭復后稷之訓農
理化資於地力福祥致於天宗此乃慶自一人風行九
野建中於上返本於下下臣系而稱曰秦金狄兮未仁
周無射兮非雅豈若我后之重榖盡濟群生於良冶
漢宣帝冠帶單于賦(以威懷禮加北戎遂定為韻)裴度
昔漢宣帝休明允塞烜中葉之英聲示遠人以文德既
而幸甘泉以居正朝呼韓於有北錫之紱冕俾之藩翊
位居侯王之上侍在軒墀之側服之孔備垂懸綬之腰
章髮則有餘映切雲之首飾且會朝之次昭明孔融雖
加之以禮寔誘之以衷厥錫既殊荷榮華之寵命其儀
未習懵衣服之在躬此實可以閱帝聦播皇風亦何必
貺玉帛之資空成耗國錫金石之樂用表和戎夫爵以
賞功服以旌禮懿爾容之中順故我命之光啓矧乃來
兹鳳闕踰彼龍沙知漢德之全盛厭胡俗之幽遐齊縞
帶於周行獨明向化異玄冕於醜類豈曰亂華錫之不
聞於屢禠崇之豈俟夫三加想夫扣塞懷恩動容思媚
乍重譯而獻欵或稽顙而奉贄使羣方之闓樂由一人
之錫遂鏘之玉佩顧韋韝而多慙穎以金貂與厖服而
自異是使孔熾之類率服而莫違悍戾之屬束帶而共
歸知子之來贈同雜珮彰君之化德乃垂衣殊沐猴而
可作方戴鶡而有威今我后散皇明而馳聖聽致戎夏
之克定勤厲理而明弼諧故蠻夷之允懷尚冠帶於萬
里舞干羽於兩階彼長纓之與五餌何斯道之孔乖
漢文帝罷露臺賦(以百金休功萬國從化為韻)李程
偉漢文之君臨惟宫室有度以兆庶為心安不忘危豈
勞力於累土用過乎儉亦軫慮於百金懼乎設怨將以
激勸若臺之是修唯德之不建是故絶役心於制造弘
儉德於億萬乃言曰臺者高峙路者四通不足避燥濕
寒暑無以受朝聘會同奚必高居為明四目遠聽為達
四聰不重創何以就役不勞力何以成功由是却匠人
之計全王者之德豈嗇於財實肥於國雖百工麕(疑作麋)
至無所作則庶人子來曷由陳力言之既終人故適從
板築之功既絶尋尺之材勿庸柱礎不施寧轉它山之
石棟宇罷構匪斵徂徠之松若夫氣候為備順時布化
諒惟國之有恒成兹臺之何暇南至以望太史每升其
觀臺仲夏而居有司自設其高榭亦何用土木特建丹
雘勤修誠無用之作非不朽之謀豈止全十家之中産
貽百代之良籌彼晉靈登臨我則絶彈人之戱宋平興
作我則無築者之謳式昭莫大之見用保無疆之休不
然何以紹祉祖宗垂芳簡冊踰儉約於三五延載祀於
二百豈不以肇於露臺播無為之嘉畫
耀德不觀兵賦(以明德尚道懷仁畏威為韻)張隨
惟先王享國建用皇極制五服而有序御四夷而在德
近不貢必先威讓之辭遠不庭則修文物之則所以止
干戈而重仁義遏寇虐而茂生植夫潔其流者在於源
清成其外者在於内平以德則天下順以力則天下争
故有武不黷有兵不征穆王之功何補謀父之言可明
將其修已以推畔曷若殺人以盈城於戲至理之時惟
德是貴柔其遠而不襲阜其財而不費以道義為干櫓
以禮樂為經緯是以文足昭武可畏借如舜帝在上苖
人不懷雖&KR2041;事於伯禹終舞干於兩階然後七旬來格
庶績允諧周文既興崇國不道用戡時難以奉天討矧
勍敵而未悛爰因壘而自保然後再駕云服四方大造
蓋由德所賓信所親豈無五兵且懼於暴物况有七德
實在乎安人人勞所以損元氣物傷所以惻至仁廼凶
噐攸興聖人匪尚車書既其混一牛馬於焉休放兵不
戢如火自焚德不修於君曷相所謂圖之大慎之微觀
兵何是耀德何非素翟南來而越裳重譯白狼西入而
荒服來歸夫欲朝萬國歸四海不可以逞弧矢之威
漢高祖斬白蛇賦(以漢高皇帝親斬長蛇為韻)白居易
漢高帝將戡時難撥禍亂乃耀聖武奮英斷提神劒於
手中斬靈蛇於澤畔何精誠之潜發信天地之幽贊卒
能滅強楚降暴秦創王業於炎漢于時瓜剖區宇蠭起
英豪以堅甲利兵相視以壯圖銳氣相高皆欲定四海
之洶洶救萬姓之嗷嗷帝既心窺咸陽氣王芒碭率卒
晨發(一作往)縱徒夜亡有大蛇兮出山穴亘路旁凝白虹
之精彩備素(一作白)龍之文章鱗甲皚(一作皛)以雪色睛眸
赩而(一作其)電光聳其身形蜿蜿而莫犯舉其首勢矯矯
而靡亢勇士聞之而挫銳壯士觀(一作覩)之而摧剛於是
行(一作從)者告於高皇高皇乃奮布衣挺干將攘臂直進
瞋目高驤一呼而猛氣咆哮再叱而雄姿抑掦觀其將
斬未斬之際蛇方(一有欲字)縱毒螫肆猛噬我則審其計度
其勢口噪雷霆手操鋒銳凛龍顔而色作振虎威而聲
厲(一有何字)天之啓神之契舉刃一揮溘然而斃不知我者
謂我斬白蛇知我者謂我斬白帝於是灑雨血摧霜鱗
塗野草濺路塵嗟乎神化將窮不能保其命首尾雖在
不能衛其身盛矣哉聖人之草昧經綸應乎天而順乎
人制勍敵必示以乃武乃神殄災沴不可以弗躬弗親
(一作不躬不親)原夫(一作若夫)龍泉黯黯秋水湛湛苟非斯劒蛇不
可斬天威煌煌神武洸洸苟非我王蛇不可當是知人
在威不在衆我王也萬夫之防噐在利不在大斯劒也
三尺之長于以攝萬物于以駭八方歴數既終聞素靈
之夜哭嗜欲將至知赤帝之道昌繇是氣吞豪傑威振
幽遐素車降而三秦歸德朱旗建而六合為家彼(一有誅字)
鯨鯢截犀兕未若提青蛇而斬白蛇
文王葬枯骨賦(以德及枯骨天下歸心為韻)白行簡
骨雖無知葬以表德展厚禮於九原示深仁於萬國惠
加於鬼則遊岱之魂有依義感於人故歸周之心不忒
原夫靈臺肇建璧池是穿宛彼枯骨委兹窮泉既靡覩
其銘誌曾莫知夫歲年西伯乃色變䀌爾涕流泫然爰
命從者將收瘞焉俾夫惻隱之心因形骸而下至于地
升聞之德隨精魄而上動于天徒觀其年代超忽英靈
淪没土變豐肌苔封朽骨於是惠霑生死澤及榮枯遣
奠有加於蘋藻備物無闕於芻塗幽壤始開見佳城於
白日靈丘是啓旋卜宅於青烏既而遷彼古埏葬之中
野推誠於重泉之内昭德於普天之下念此窮塵之骨
尚或墐之欲使行路之人不得見也且夫聖人哀死君
子表微用之於國而上下忻戴書之於史而載籍光輝
諸侯感而思服百姓從而知歸以之理人而人自化以
之奉天而天不違故能掩骼教行送終義立澤靡不浸
仁無不及恩加師旅而同德數千慶延子孫而卜代三
十且封比干之墓惟德是欽護信陵之塜其仁未深曷
若我罔辨名氏莫知古今招亡散之䰟復于棺槨收無
主之骨歛以衣衾蓋所以感鬼神而動天地豈止夫三
分天下而二者歸心
文苑英華卷四十二
