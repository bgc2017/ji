文苑英華卷九百十一宋李昉等編
職官十九(都督一)
周河州都督普屯威碑一首
唐并州都督尉遲恭碑一首
周上柱國宿國公河州都督普屯威神道碑銘
(并序)庾信
公諱威字某河南洛陽人也舊姓辛隴西人基若水之
源纂商邱之胄邑于大亳實定其居封于小辛乃成其
姓是以山川被髮辛有得見事之機八封占爻辛廖有
知人之鑒佐治以東都上將魏帝解衣武賢以西國功
臣漢王推轂祖大汗武川太守考生河州四面總管大
都督隴右貴臣河西鼎族公侯踵武岳牧連鑣並得聲
振長榆名雄高柳公秉靈山岳誕載星辰結髮嶷然齠
年成德澄波萬頃建標千仞鋒穎既高光芒已遠青衿
學劒既為人主所稱童子論兵即在中軍之策永熙元
年入仕蒙授直盪都督太祖文皇帝雪舊君之恥連西
伯之功始裂鴻溝初登函谷公擢衣沐髮杖劒轅門撤
洗足而相迎下賓階而顧問自此即居帳内仍為直寢
授寧遠將軍羽林監白土縣開國伯邑五百戶大統元
年從迎大駕進爵為侯增邑三百戶加冠軍將軍散騎
常侍轉大都督公善於用兵長於撫御自攻洛陽定弘
農戰河橋平沙苑冒刃衝鋒前無橫陣况以弦木六鈞
函&KR1608;七屬門多懸胄箭必中鞍山積器械谷糧牛馬軍
吏計功司勲賞策授使持節銀青光禄大夫進爵為公
增邑八百戶昔者受律赤符韓信當千里治兵白帝張
飛擬萬人皆此於今日公之謂也五年授使持節都督
揚州諸軍事揚州刺史浮於(一作于)江海達于淮泗篠簜
既敷瑶琨即序十三年授車騎大將軍儀同三司尋遷
驃騎大將軍開府仍賜姓普屯即為官族入陪武帳出揔
戎韜置府於陽關張&KR0999;於瀚海故得上書於漢即用同
宗爭長於周還無異姓十六年授鄜州諸軍事鄜州刺
史公穎煩兩牧風政神明虎去西河梟移東郡河湄瑞
氣特表廉平鄜祀神光偏明正直及乎魏終天禄周受
惟新明命已遷彜倫或革周元年改授大將軍抱罕郡
開國公增邑一千戶軍中受詔非論北伐之功大將登
壇無待東歸之策置陣太平開隂晉之道連兵廣武納
滎陽之城校戰丹山移營白壁莫不勇冠三軍名凌五
將保定四年授寧州揔管掌其北門既為鄭國所委捍
其西鄙無懼秦亭之逼是以築平綱之城衞人拱手戍
滎波之澤梁氏寒心朝廷與公有内外之親令公從戚
里之貴乃以魏文帝女為公夫人遂得長門之左别開
公主之園濯龍之傍便有王姬之館五年被徵入京拜
少(本傳作小)司馬期於司武以公為魏絳佐於中軍以公為
荀首豈直謂之鶉火稱之縉雲而已哉其年被使領兵
出西凉州奉迎突厥皇后紀制(疑衍)裂繻來卿為君逆稱
族而行尊君命也天和元年授柱國拜大司寇楚之柱
國方之南火軒之司寇譬以西雲總授於公能官人也
建德二年授少傅四年授河州總管都督七州諸軍事
即為河州大中正公之桑梓本於此地再為連率頻仍
衣錦襄城龍種更及池臺桂陽仙人還歸鄉里故老親
賓酣歌相慶安車駟馬天下榮之宣政元年授上柱國
更加少傅配於上相即陪玄扈之圖居於京師實有圯
橋之策改封宿國公食邑并前五千五百戶射鴻舊圃
舞鶴餘城既浮酸棗之河聊對淇園之竹來朝建章則
天子降席出遊戚里則羣公下階是以行滿天地名聞
四海方當光輔五軍參謀七政天厲弗戒薨於所居春
秋六十有九柳莊告殯傾社稷之臣鄭僑云亡得諸侯
之禮詔贈某官諡某公禮也以今開皇元年七月某日
反葬於河州金城郡之苑川鄉山行隴底地入塞原望
積石以緣河臨崆峒而下坂玄甲黃腸﨑嶇亭鄣及云
奠徹方勞榆沈若夫樹反壤也封夏屋焉終須穎川之
碑乃見華隂之碣世子儀同永達孝性有聞居喪得禮
嗟海變而田成懼山飛而地絶勤石墓田仍銘云爾
少典之孫玄王之子貫於月金承於水降及於周公侯
復始風俗氣候山川表裏河連積石山帶崆峒秦亭北
上漢使西通金行氣壯地勢人雄稜稜高節凛凛疎風
祖考藩屏濁河清渭兩地謨明雙流光貴水無别色雲
無異氣為吏為民惟懷惟畏公之嗣世實秉英靈降神
中嶽迴文列星鸞翔鳳顧珠角山庭臣深義本子極天
經洛城戰陣河橋旗鼓箭飲石梁劒燃銅柱並麗六麋
俱抽雙虎玉門開羣陽關置府再為上台兩為少傅模
範帝師經綸國步允襲峻德欽明審諭不吝車茵誰言
温樹天道茫昧年齡倏忽上將星開功臣鼎没九原陵
阜三河甲卒地險龜林營危馬窟西州永别北闕長辭
山張虚蓋野祭空帷陵原地迥松路風悲銘於碣石勒
以貞龜
唐并州都督鄂國公尉遲恭碑
許敬宗
蓋聞嶽靈昭&KR0008;恊其神者申甫緯象騰斌含其精者伊
傅用調芳玉鉉增耀金符譬八柱之承天猶四溟之載
地是以邠郊創歷冥契非酈(一作熊)之兆沛野開基鬱會
攀鱗之傑莫不凝徽簡策篆勲戈鼎此裂(一無此字)河西而
濟美期礪嶽以疇庸若乃經啓睿圖彌綸聖業扈兵師
於丹水夷餌石之祅渠振文策於烏江掃拔山之巨祲
抑揚七佐鎔鑄五臣致我后於勛華軼前修於樊灌名
高絶代其在忠武公乎公諱恭字敬德河南洛人(唐書作翔)
(州善陽人)也原夫玉派靈長控昌源於弱水瓊基峻遠峙層
構於軒臺叶粹氣以擒賊威橫朔野奄崆峒而擅武跡
跨中原亦猶江馬南浮圖基巨麗溟鯤北運激勢扶摇
是故軒冕傳華半神州而交蔚忠良秀美曄帝里而馳
芬與夫由余去危斥剪敦而作覇日磾受顧光珥貂而
累華考諸聲實固不同年而語也曾祖本貞後魏中郎
將冠軍將軍漁陽郡開國公贈中外六州諸軍事(一作使)
諡曰懋道粹黃中寄侔丹化襲徽章於珪瑞飛茂績於
鐘鏞大父益都北齊左兵郎中遷金紫光禄大夫入周
濟州諸軍事濟州刺史雕鎪杞梓黼藻人倫用匪齊鈎
亟深微管之寄價符趙璧愈擅入秦之美考伽隋授儀
同三司衞王記室皇朝追封常寧安公贈汾州刺史幽
州都督材緯三端揚鑣武庫位階一命頓轡文房下調
悲於季葉飾壤昭於昌運故知壯氣猶生貫千秋其尚
想名臣不作瞻九原而增悼再縟部符之贈式冠封墳
之典公鄧林抽穎崑嶠疏源非假七齡早鬱凌霜之幹
爰滋九潤先孕聯雲之寳瞻言廣術企列戟於髫初屬
相傾義俯迴戈於度内雄姿岐嶷覆簣裁規沉勇潛貞
涌泉韞量飾躬由禮檢性依仁匪衞祓於齊挑函翹誠
於孟荀言泉河瀉應千里而無違俠氣飈騰輕百金而
有裕加以鈐符玄秘劒術精微偃月疏營右澤左陵之
勢浮雲鴈陣鵝張鶴列之竒莫不夙契靈臺暗窮神奥
由是譽光日下聲蓋秦中而翠虬驤霧必先階於尺木
紫鷰追風初發蹤於步武爰膺執戟之選以效棄觚之
節蒙授元師都督拜朝散大夫轉議正大夫加銀青光
禄大夫大業十二年也未展雄飛載羈下列何意乎九
苞呈瑞儷彩司晨一角效祥儔蹤警夜俄而運鍾旒冕
(疑)政弛永(疑)衣大浸襄陵長虹貫日公迺行吟梁父希
管晏以思齊屈跡淮隂俟蕭張而佐命皇家補傾極振
頽綱提劒風驅援旗電掃劉武周不稽天氣寔暗人謀
怒窮轍以抗威臨焦原而自逸公見縻昏偽迫以驅馳
取譬辛毗甫依袁而免戾同夫馬援聊寄隗以偷全尚
鞠醜徒據其危堞太宗俯離鳳邸親御龍韜軍次介休
將屠偽邑早欽英略深嘉義勇飛箭以述皇威投金以
申同德公鑒窮無象識照先機虚(一作雪)西楚之如狼陋
張角之吠犬遽歸真主期乎定人擢授秦府統軍于時
帝道維新王途多故瑞雞之野式静雲雷獻蜃之川未
均霜露蕞爾凶狡久肆回邪載動神兵龔行天罰救楚
妙筭雖獨運於冲襟授律宏規固思憑於猛將乃以公
為行軍總管遵彼前矛(一作旌旄)追奔若順海乘兹破竹潰
敵如決河積甲齊山中嶽由其咸定封屍築觀王城於
是乂安飲至鎬京策勲居最所賜金帛蓋以千箱其後
六統偏師五為總管北殱猾夏南廓滔天戮鯨鯢於洙
泗溺驂䮽於漳滏所向風靡賞鉞彛班時外難初康内
釁方兆春坊階亂構禍深於戾園李屏窮凶為蠧尤於
傲象公早參帷幕思固宗祧驟起聖懷累明大義九年
六月二凶伏辜雖天道禍淫蓋頼君之筭也擢拜左衞
大將軍兼太子左衞率貞觀元年授右武大將軍屯兵
數萬咸令統領職歴二官兼司七校龍飛靜拆揔禁旅
於瑶山馬珥臨戎肅嚴兵於錡禁於是威馳銀牓寵峻
金吾拜上柱國吳國公食邑三千戶實封一千三百戶
若遷(疑)黼曰(疑)疏峰奄衡巫而廓鎮雷導風(一作服)驅(區遇)
(功)瀉江漢以咸池餘礫涵輝明珠韜媚是稱奥壤獨擅
雄州佇寄惟良以敷景化連帥之重僉曰爾諧貞觀四
年授襄均鄧淅唐五州都督襄州刺史班朝驚俗載屏
丹帷虚犴遷遶寧因赭服布中和而驛化浹旁潤以馳
威惠澤潛通吐浪由其絶渚仁風普暢嘯谷所以浮江
弛風牘於東臯歲儲京庾契成麟於西序家知禮讓道
彼湘沅俗均鄒魯里稱冠蓋既洽甿謠地接股肱佇求
人瘼八年授光禄大夫行同州刺史封建功臣改封鄂
國公冊拜宣州刺史昔炎周裂壤榮陽茂十邑之庸有
晉疇榮壯武峻重封之典校其優劣詎可扶輪累遷靈
鄜夏三州都督懋兹宏德函牧大藩控十角於星街信
覃玄塞揔百城於天塹義偃朱方端委之風裭危冠而
變俗氊裘之長棄嗚鏑以歸仁泪乎紫封流渥朱輪徒傳
莫不情深借寇戀切留黃可謂柔遠以德人稱遺愛者
矣既而俯鑒忘筌景文成之茂躅深惟滿器躐太𫝊之
高蹤漏促銅儀循良夜之不怠體安玉杖諒坦路之難
追奏擬青規辭榮絳闕特迴天睠賜(一作肆)其誠請於是
冊拜開府儀同三司禮秩加等已而從容廊廟怡暢邱
園架巘圖蓮疏池瀉箭後堂歌吹通逸響於南隣别業
林泉接芳隂於西第加以陶風元穆勲胄兼之里遂高
陽門承通德故能聯姻瑶府結慶璿枝榮亞元吉寵班
右威清樓聳構遥通婺女之津黃閣凝扉近接天孫之
館長筵綺合韋珠與謝玉交輝廣廡雲浮籥共摐金遞
奏庭烏效祉燮曜槐端隟駿流年俄潛(闕)嗟乎巨川
既濟奄遷舟於夜壑高臺遽傾倏摧梁於夢奠粤以顯
慶三年十一月二十六日遘疾薨於長安之私第春秋
七十有四皇上情切宗臣痛深國老舉哀别次罷朝者
累辰昔平仲云亡趨輪軫慟宣尼告逝述誄申哀未足
方此撤懸喻斯輟祭追贈司徒詞曰飾終之典實屬於
勲賢追遠之恩光歸於令望故開府儀同三司上柱國
鄂國公敬德志局標舉基宇沉奥忠義之節歴夷險而
不渝仁勇之風雖造次而必踐迺誠申於伯府茂績展
於行陣西漢元勲韓彭非重東京(闕)將吳鄧為輕著恭
肅於軒陛馳聲猷於藩岳方隆朝寄之榮便追止足之
分闡雄林而兼濟植高操而孤往道映千古舉光百辟
與善俄褰殱良奄洎永言遺烈震動于心宜崇禮命式
旌幽壤可賜(疑作贈)司徒使持節都督并蔚嵐代等四州
諸軍事并州刺史餘官封竝如故所司備禮冊命給班
劔四十人及羽葆鼓吹贈絹一千五百段米粟一千五
百石陪葬昭陵葬事所須並宜官給并賜東園祕器儀
仗鼓吹送至墓所仍送還宅并為立碑仍令鴻臚卿瑯
琊郡開國公蕭嗣業監護光禄少卿殷令名為副使務
從優厚稱朕意焉又下諡詔曰名以實稱事光於前典
諡為表禮縟厚於尊言故博聞強立少傅擅文成之美
行剛服遠冠軍膺景植之賜故開府儀同三司上柱國
鄂國公贈司徒并州都督敬德襟宇宏邵機神祕遠氣
茂英果情馳義烈闡雄圖而贊業標峻節以擬功道叶
宗臣望隆時宰愛升九命之寵宜享三尊之位福謙從
說悼往增酸奉上危身誠許國之貞操安人和衆亦經
邦之懿範祥式兹典錫以大名可諡忠武仍遣使持節
備禮告柩以顯慶四年歲次己未四月丁未朔十四日
庚申陪葬于昭陵禮也惟公資和清粹禀銳雷霆勇冠
六軍不失獨夫之色志澄四海期於萬里之外登范車
而繹慮撫陳室以栖情蒼璧内融負青冥其非遠白珪
外審體黃裳而愈固藝或微而咸綜枝雖末而旁該象
弭初彎先穿卧石魚文且擊遂引飛泉擅扛鼎而推雄
掩蒙輪而效捷觀其事親孝事君忠居身節與士信識
通其變遠鑒窮於未形智括其神臨事期乎不測非外
物之攸奬咸宜體以自然運屬艱虞披荆而扶帝業功
宣草昧借箸以沃神襟載扈升陑爰參誓牧掩孫吳而
高視&KR1922;韓白以長驅是以捨代偃齊似青邱之吞夢澤
推堅衂銳猶黃間之穿魯縞祥符捧日亮堯景而增輝
道契從風燮虞薰而演化故能丹書誓策青社疏榮位
兆銜諸(疑)資五申而統律寄深錫壤按十部以宣風年
暨抽簪禮優執酳懸輿勝躅昭茂寵於安車納駟高門
峻朝章於行馬斯所謂道烈可紀令終有俶者歟有子
右領軍將軍寶林鳳羽摛姿龍媒騁逸丞相之子道懋
傳經王公之孫望高倒屣掩八屯而效職副九列以騰
芳履孝揚名克隆華閥顯親穆譽爰樹豐碑紀德盧山
載表茂陵之域題貞畢陌式分京兆之阡庶令過客披
文立名可則故懷斯惠望拜知歸其銘曰
商周龍躍尹望鷹揚風雲宜感鱗翮曾驤於赫皇祚禔
禎會昌錫兹元弼勲烈推光茂德初誕英徽早暢狼宿
摛精龜文恊貺棄繻關下受符圯上祕策金韜騰猷玉
帳貞心孤邵猛氣橫飛長戈叄捷雄戟雙揮蛟分承影
鴈落忘歸韜竒佇睿屈跡乘機釁起射天妖凝鬭日明
一光啓半千秀出道契披捧功宣授律冀北先馳圖南
載逸受脤揚威專征耀武馬陵削樹鳶方鑄柱雲卷鳴
祠風謳嘯雨靜祲破竹銷氛玉弩戎衣式定河帶同盟
望高四履寵峻千兵裂壤扮邑分麾抑營綱羅方邵躡
跡良平出建隼旟入參鳳輦名班贄玉賁光儀鉉朱戶
吟笳青門樹冕金裝甫散璇霜遽踐昔恭丹扆載奉薰
琴今陪玄禭空悲穀林紛紛禮褥杳杳光沉閽桐永閟
宰樹方深信瞻言史策遠振徽音
文苑英華卷九百十一
