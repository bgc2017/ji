文苑英華卷八百八十三宋李昉等編
將相一(此下七卷英華所編失作者先後今正之)
太子少傅蘇環神道碑一首
贈太尉裴神檢神道碑一首
太子少傅蘇環神道碑(盧藏用序張說銘)
維唐景雲元年歲在庚戌十一月己巳太子少傅許國
蘇公薨于崇仁里之私第春秋七十有二嗚呼哀哉(一無)
(此二字)粤明年三月己酉制葬我公于武功之先塋禮也
公諱環字昌容京兆武功人也其先出自帝高陽厥胤
曰黎實勤火正逮昆吾之子始封於蘇以國受氏公其
後也暨漢平陵侯子侍中嘉魏侍中則晉尚書遯聮華
國圖代載明德公高祖周度支尚書封國公諱綽立言
成務垂法後王言曾祖隋尚書僕射開府儀同三司雍
州牧諱威嘉謩成績懿于當代大父隋尚書職方郎中
鴻臚卿諱䕫理綜羣品識覃衆妙烈考秘書丞沁台二
州刺史追贈岐州刺史遊藝聚學素風不隕(一作隤)公系
上聖之遐緒鍾盛德之衆茂資元和以體仁穆清明以
成美初孩而孤禀絳郡夫人之慈訓幼而岐嶷聦敏冠
常始讀山棲志一覧便誦及長博通經史尤善屬詞年
十八進士高第補寧州參軍轉恒州司法丁絳郡夫人
憂自中出涉寒從至京兆哭不絶聲性以禮全形以哀
瘠左庶子張大安以孝悌上聞服闋拜恭陵丞轉相王
府錄事王改封豫官亦隨府上帝即拜朝散大夫尚書
水部員外郎未幾兼侍御史淮南廉按俄轉(闕)官員外
郎兼官尹丞歴水部祠部郎中兼判司禮事以親聮出
為朗州刺史轉歙州刺史武興令檢校冀州刺史累遷
汾鼎同汴楊䦼以累最入為尚書又拜右丞加銀青光
禄大夫遷尚書左丞戸部尚書又拜侍中京師留守兼
理冤滯車駕還京持節河比安撫加金紫光禄大夫轉
吏部尚書東都留守尋追還守本職尋拜尚書右僕射
同中書門下三品封許國公脩國史今上踐祚拜尚書
左僕射屢抗詞乞骸優答不許拜太子少傅公長子頲
歴給事中中書舍人嘗與公聮侍紫墀接機黃閣前後
之拜近古未有公體道貞固立志(一作心)簡直多識前言
遍詳舊事自周隋損益家牒可紀公則紹之罔不畢綜
故閨門之内孝悌成則朋友之間忠信克舉其在參佐
也婉孌柔嘉醜夷不争其事藩邸也從容諷議賓僚是
仰四為郎而彌綸之功布于省閤九為牧而循良之績
著于州郡周旋二轄焞燿文昌廻翔兩宫耀鑠巖廟版
圖國之信而五教在寬冡宰人之紀而九流式叙左右
端揆盡訐謨之略東西掖闈備忠讜之美德逾盛而心
益下位彌大而行益恭用能高而不危長守冨貴考父
三命謙光數朝平仲一心中孚累聖非至德淑慎疇至
此哉夫其仁恕篤密清廉簡惠躬儉約以自持蹈名教
以檢物禄以周給不積於家財以睦親必均於衆故義
廣而私謁之途阻名揚而兼濟之道宣茲亦叔敖之賢
國僑之懿也幾深通志精晤默識然文以蹠跡(一作實)靡
絢其華學以辨微固伸於已故始終機揆舉無遺策斯
又子房之智孔明之能也造膝沃心務存匡救引過稱
善不近於名故聲聞於天而口無擇績宣于事而心罔
專蓋叔子之仁孔子之慎也兼斯衆善以享明德方將
三階載理两宫更曜天命不祐奄忽遷殂朝喪其楨人
隕所戴天子悼焉臨遣大府卿李從遠策書吊祭輟朝
三日有司備禮發哀追贈司空荆州大都督賻絹八百
叚米粟八百石凶事葬事並官給賜東園秘噐大鴻臚
卿監護官為立碑皇太子别次發哀遣洗馬吊祭賻物
二百叚羲和擇日太常考行朱旂載路班劔啓行哀榮
之禮備矣諸侯之孝終矣公家代尚儉載在縑竹是(疑作)
(其)生也門無主賓堂無客其終也塋無封樹隧無碑表
大漸之始遺令遵行頲等泣血受命罔有踰越雖逼朝
旨不旌墳壙建碑于塋北一十五里故文藝之行經緯
之迹雖備于國章布在人口懼違先訓皆略而不書中
書侍郎同中書門下平章事范陽張公雅俗之鎮具瞻
令德文章之雄談者爲楷偉公道德之首徽猷可行刊
石紀頌穆如淸風頌曰(一作其詞曰)
斤斤蘇公正體(張集作體正)含道禀靈淳粹為唐元老忠以
衞主孝以立身文以經國惠以安人司牧九郡九郡爰
静平章百工百工爰整千載典憲三朝綱領上慕先人
五代相國下垂餘慶七子令德帝謂庭碩伊公是似(一作)
(以非)接侍玉墀序拜金戺聮華疊潤佐我天子於戲彼蒼
國幹云亡地頽五獄天折三公備禮詔葬群官會喪掌
史司德刊銘路傍
贈太尉裴行儉神道碑張說
星辰玄(集作懸)象所以殷時布氣然而行不言之道者天
也文武用才所以勤官定國然而收(集有致字)無為之理者
帝也當高宗之休運任名世之良臣清九流而闢四海
代天工而張帝德歴選前哲豈多乎哉公諱行儉字守
約河東聞喜人也其先出于嬴姓伯益之後也秦則裴
侯始封漢則侍中受職魏晉之代欝為盛門八裴方於
八王聲振海内三子尊為三祖望高士族自冀州刺史
徽至公十二代中軍將軍䨇虎(唐諱)至公六葉代無遺德
不隕厥問者已大王父伯鳳周驃騎大將軍光汾二州
刺史琅邪郡開國公大父定高大將軍馮翊郡守襲琅
邪郡公諸侯受封山河傳國天子共理循良克家考仁
基隋左光禄大夫以隂圖王克伏義拔舊主遭時不利
玉折名揚聖唐龍興旌淑勵節贈原州都督命謚曰忠
盡(集作蓋)春秋之褒也公清明本乎世德正性出乎胎教
氣潤河靈貎雄岳立仁孝之道天生而知將相之器與
年俱長以高蔭為弘文生絶事篤學累年不舉房僕射
異而問焉對曰隋室喪亂家亡(集作乏)典籍舘有良書探
討未徧故少留耳梁公驚曰驥子志氣凌雲一日千里
其早為通人之目也如是明經補左屯衞倉曹詔舉轉
雍州司士選金部戶部二員外歴都官郎中長安令明
慶中與長孫太尉禇河南論及中宫廢立國家憂患有
公伯僚譛行於季氏出為西州長史又改金山副都護
又拜安西大都護西域從政七八年間窮荒舉落重譯
向化我之獨賢邊之多幸乾封歲徵為同文少卿尋除
司列少常伯官復舊號為吏部侍郎加銀青光禄大夫
自居銓管大設綱綜辨職差才審官序爵法著新格言
成故事上元中長星出天秃髮入塞詔公為洮州道左
軍緫管又為秦州鎮撫右軍緫管並受元帥周王節度
雖祭公有諫耀武之事不行而方叔陳(集作帥)師來威之
道備矣儀鳳二年十姓生可汗匐延都支為(集無此字裴行儉傳)
(作及)李遮匐潜構犬戎俶擾西域朝廷憑怒將行天討公
進議曰敬玄敗績於茅戎審禮免胄而入狄豈可絶域
更勤(集作貫)王師今波斯王亡侍子在此若命使册立則
路由二蕃便宜取之是成擒也高宗善其計詔公以名
册送波斯兼安撫大使公往莅遺愛洽於人心是行也
百城故老望塵而雅拜四鎮酋渠連營而&KR1460;酒一言召
募萬騎雲集公乃觧嚴以反諜託獵以訓旅誤之多方
間(集作聞)其無備裹粮十日執都攴於帳前破竹一呼鉗
遮匐於麾下華戎相慶立碑碎葉蓋美克雋不殺而是
講(集作用謀)要(集作安)人以德而去害審(集無此字)廓氛祲於地表
燀皇靈於天外充國有屯田之頌竇憲有燕山之銘訂
(集作詢)茲遠略彼何微也遷禮部尚書加上柱國又特降
恩命兼右衛大將軍夷典秩宗神必據我文昌有將天
道存焉調露中單于可汗伏念外叛大鴻臚蕭嗣業喪
律詔公為定襄道大緫管軍至朔州斥堠相接匈奴故
態狃劫粮以餒師神將出竒張虛勢以䧟敵僞為轉運
伏其壯士示羸師以綏行隠精騎以躡迹寇果大下援
兵奔散驕虜益驁自爲得色驅此車牛憩彼泉井於是
箱中兵起千弩齊發要路騎飛一息而至群胡顛沛殺
傷滿野從此饋運路無驚者觀夫大漠無倪穹廬靡所
追之迯遯捨之憑陵費日老師兵家所病公潜使緩頰
均其利心深圖既入狼意亦改及委罪衙官隂送降欵
公密上其事人莫之知及如所期舉國歸附煙塵大起
師徒惶惑公徐使令軍曰此是伏念執温傳來降非他
寇也俄而啣璧轅門釋縳納欵帝加厥勲命尚書崔知
悌乘馹勞軍備禮獻凱冊勲之日程務挺張虔勖者行
軍之偏將也訴言子勞(集作營)逼逐(闕)降大軍又属秉鈞
忌才上下其手公曰雖不逮羣師之讓功(集作力)猶恥與
二王之競力(集作功)今而殺降後無來者乃封公聞喜縣
開國公而伏念温傳皆戮都市是年也伏念弟元珍擁
其餘種復叛則天稱制追正宿枉贈伏念太僕卿程張
諸家别故夷族君子以為神理之不可誣也永淳元年
詔公為金牙道大緫管未行遘疾四月二十八日薨於
京師延夀里春秋六十有四長子貞隠早卒嫡孫(闕)玄
嗣封藐是諸孤哀哀童幼高宗悼焉贈幽州都督賜凶
儀還鄉喪葬官供禮部郎中監護窀穸之數率禮有加
别勑留守委皇太子擇六品京官一人檢校家事五六
年間待兒孫稍成長日停寵極哀榮禮之厚者澤周(集作)
(及)存沒義莫重焉太常議謚博古多能文武表式曰憲
其年十月葬我憲公於聞善之東良原禮也神龍中興
朝思舊德贈公揚州大都督開元孝享皇帝辛(集無此三字)
宰嗣延恩贈公太尉生不登于(集作乎)台階沒追位乎靈
庠序四時於地下(集作下之)調三光於天上(集作上天)聖人神教
意在兹夫公志堅慮精神勇識澈藝必討本學皆覩奥
又善測候雲物推步氣象鬼無遁謀靈不藏用著文集
二十卷造草字數千文皆寶傳人間以為代法又撰譜
十卷又為軍營行陣部衆料敵等四十六訣大聖天后
令秘書監武承嗣就家取進以為密秘述(三字集作秘術)豈比
馬卿浮華難留封禪之草劉安虛誕空傳鴻寶之書而
已哉加以汲引沉淪推奬氣類虛懷而襟帶不設弘亮
而城(集作藏)府洞開故虎旅雲從詞林響應若羽毛之宗
麟鳳衆川之長江河也在選曹見駱賓王盧照隣王勃
楊烱評曰烱雖有才名不過令長其餘華而無(集作不)實
鮮克令終見蘇味道王劇嘆曰十數年外當居衡石後
各如其言其在軍麾擇帳下之士則有張知運薛訥閻
敬客丼元暕裴思諒王智方吕休璟劉玄意引偏禆之
將則有程務挺張虔勖王方翼崔智䛒党金毗郭待封
劉敬同李多祚黑齒常之凡所進拔盡為名將此則有
道之人倫武侯之賞鍳也公之送波斯也入莫賀延(闕)
中遇風沙大起天地暝晦引道(集作遵)皆迷因命息徒至
誠虔禱徇於衆曰井泉不遠湏臾風止氣開有香泉豊
草苑在營側往來之人莫知其處此乃耿公之拜井商
人之化城也公在禮闈勅賜善馬及寶鞍令史奔馳馬
倒鞍破懼而迯罪公使詔之曰知汝誤耳又平都攴遮
副大獲珍異酋長將吏請遍觀焉有馬腦大盤希代之
寶也隨軍王休烈捧盤跌倒應時而辟叩頭流血惶怖
請死公笑曰事有不意何至重玉而害人乎此又文饒
之含容邴吉之仁恕也公西擒都攴北降伏念前後錫
馬五百疋僮二百人金銀器物三千噐錦罽織皮三百
叚公受置庭中旬日散盡此又趙屠之待士田文之市
義也若夫知人以為本感通以為行善貸以為常散積
以為樂古之友道者從事於斯矣公元夫人河南陸氏
兵部侍郎爽之女也陸氏卒繼室以華陽夫人厙狄氏
有任姒之德班左氏之才聖后臨朝召入宫闕拜為御
正中宗踐祚歸養私門歲時致禮媧皇(集作后)補天進参
十亂少康嗣夏退叶三從晉朝公卿列拜虞潭之母周
官音注近同韋逞之家皇上臨極旁求隂政再降綸言
將留内輔夫人深戒榮滿遠悟真筌固辭羸憊超謝塵
俗每讀信行禪師集錄永期尊奉開元五年四月二日
歸真京邑其年八月遷窆之於終南山鴟鳴堆信行禪
師靈塔之後古不合葬魂無不之成遺志也長子参玄
官至涇鄧二州刺史聿脩厥德人亡道存次子延休并
州文水令世載文雄家傳草聖次子慶遠恊律郎深逹
禮樂克和神人咸負長才同淪短運季子光庭侍中兼
吏部尚書輔政邕熙致君堯舜孝理發乎陵廟仁澤遍
乎松檟是故妻以夫榮母以子貴以(集無以字)尚書先贈方
伯申命上公夫人舊封華陽增號晉國詩云文武吉甫
萬邦之憲上公有焉又曰彼美孟姜德音不忘小君有
焉孝經云立身行道以彰(集作顯唐諱)父母侍中有云合三
德而為家横百代而濟美信可以言時稱代鏤石刊金
者歟神道前銘薛令所撰具有後命俾余係述馬遷世
家益孟堅之一傳劉寬表墓並伯喈之两碑報德教忠
俱傳不杇銘曰
天生亞聖祚此王國文綜九流武参七德柔遠服叛窮
西盡北赫我皇靈去其蝥賊仁則不遠智何不周如山
之峻如川之流術與神合藝將道遊書來懸帳賊出登
樓司馬軍陣官人紀綱帝加常伯國于聞喜室有令妻
家成克子社金傳世桓圭守祀神道(集作爲)上台永介邦
祉
文苑英華卷八百八十三
