文苑英華卷三百十一宋李昉等編
居處一
上陽宫二首九成宫二首
華清宫十一首宫十七首
苑三首殿六首
樓十首
上陽宫
上陽宫王建
上陽花木不曾秋洛水穿宫處處流畫閣紅樓宫女笑
玉簫金管路人愁幔城入澗橙花發玉輦登山桂葉稠
曾讀列仙王母傳九天未勝此中遊
同前羅鄴
春半上陽花滿樓太平天子昔巡遊千門雖列(一作對)嵩
山在一笑還隨洛水流深鎖笙歌巢燕聽遥瞻金碧路
人愁翠華却返昇(一作自登)仙去長使(一作腸斷)宫娥望不休
九成宫
夏晩九成宫呈同寮前人
碣舘分襄野平臺架射峯英藩信煒曄勝地本從容林
引梧庭鳳泉歸竹沼龍小軒恒昔處長坂屬相從野席
蘭琴奏山臺桂酒濃一枰移晝景六著畫宵(疑作盡宵)鍾枚
藻清詞律鄒譚曜辨鋒結歡良有裕聮宷愧無庸暫悅
丘中賞還希物外蹤風煙遠近至魚鳥去來逢月澗横
千丈雲崖列萬重樹紅山菓熟岸綠水苔濃願以西園
柳長間北巖松
九成宫前人
蒼山入百里崖斷如杵臼曾宫憑風廻岌嶪土囊口立
神扶棟梁鑿翠開戶牖其陽産靈芝其隂宿牛斗紛披
長松倒嵑&KR2083;怪石走哀猿啼一聲客淚迸林藪荒哉隋
家帝製此今頽朽向使國不亡焉為巨唐有雖無新增
修尚置官居守廵非遥水遠跡是雕墻後我行(集作來)屬
時危仰望嗟嘆久天王守(一作狩)太白駐馬更搔首
華清宫
蚤秋望華清宫樹以成詠(集作因以成詠)
盧綸
可憐雲木叢滿禁碧濛濛色潤虛泉(集作靈泉)近隂清輦路
通玉壇標八桂金井識雙桐交映凝寒露相和起夜風
數枝盤石上幾葉落雲中燕拂宜秋霽蟬鳴覺晝空翠
屏更隠見朱綴共玲瓏雷雨生成早樵蘇禁令雄野藤
高助綠仙果迥呈紅惆悵繚垣暮兹山聞暗蛩
華清宫感舊王建
塵到朝元天(一作火照巾原邊)使急千官夜發六龍廻輦前月
照羅衣(一作衫)淚宫裏(一作馬上)風吹蠟燭灰公主粧樓金鎖
澁貴妃湯殿玉蓮開有時雲外聞天樂即(集作知又作應)是先
皇沐浴來
華清宫三十韻杜牧
繡嶺明珠殿層巒下繚墻仰窺雕(一作舟)檻影猶想赭袍
光昔帝登封後中原自古強一千年際會三萬里農桑
几席延堯舜軒墀立(集作接)禹湯雷霆驅號令星斗煥文
章釣築乘時用芝蘭在處芳北扉閑木索南面富循良
至道思玄圃平居厭未央鈎陳裹巖谷文陛壓青蒼歌
吹千秋節樓臺八月涼神仙高縹緲環珮碎釘鐺泉暖
㴠牎鏡雲嬌惹粉囊嫩嵐滋翠葆清渭照紅粧帖泰生
靈夀歡娛歲序長月聞仙曲調霓作舞衣裳雨露偏金
穴乾坤入醉鄉玩兵師漢武廻首倒干將鯨鬛掀東海
胡牙揭上陽喧呼馬嵬血零落羽林槍傾國留無路還
魂怨有香蜀峯横慘淡秦樹遠微茫鼎重山難轉天扶
業更昌望賢餘故老花萼舊池塘往事人誰問幽襟淚
獨傷碧簷斜送日殷葉半凋霜迸水傾瑶砌疎風罅玉
房塵埃羯鼓索片段荔枝筐鳥啄摧寒木蝸涎蠧畫梁
孤煙知客恨遥起泰陵傍
同前
樓閣參差倚夕陽年年花發滿山香重門閒鎖青山晩
深院垂簾白日長草色芉綿侵御路蟬聲嗚咽遶宫墻
先皇一去無回駕紅粉翠鬟空斷腸
望華清宫感事前人
聞說先皇看(集作醉)碧桃日華摇動(集作浮艷)鬱金袍風隨玉
輦笙歌迥雲捲珠簾劔珮高雙鳳(集作鳳駕)北歸山寂寂六
龍西去(集作龍旟西幸)水滔滔娥眉没後廵遊少瓦落宫墻見
野蒿
華清宫二首李商隠
華清恩幸古無倫猶恐蛾眉不勝人未免被他褒女笑
只教天子暫蒙塵
二
朝元閣轉羽衣新首按昭陽第一人當日不來高處舞
可能天下有胡塵
過華清宫二十二韻溫庭筠
憶昔開元日承平事勝遊貴妃專寵幸天子富春秋月
白霓裳殿風乾羯鼓樓鬭鷄花蔽膝騎馬玉搔頭繡轂
千門妓金鞍萬戶侯薄雲欺(集作欹)雀扇輕雪犯貂裘過
客聞韶濩居人識冕旒氣和春不覺煙煖霽難收澁浪
和瓊甃(集作怨浪涵瑶甃)晴陽上綵斿卷衣輕鬢懶窺鏡淡蛾
羞屏掩芙蓉帳簾搴瑇瑁鈎重瞳分渭曲纖手指神州
御案迷萱草天袍妒石榴深巖藏浴鳳鮮隰媚潜虬不
料邯鄲蝨俄成即墨牛劒鋒揮太皥旗熖拂蚩尤内嬖
陪行在孤臣預坐籌瑶簮遺翡翠霜仗駐驊騮艷笑雙
飛斷香魂一哭休早梅悲蜀道高樹隔昭邱朱閣重霄
近蒼崖萬古愁至今湯殿水嗚咽(一作惆悵)縣前流
華清宫和杜舍人前人
五十年天子離宫仰峻(集作舊粉)墻登封時正泰御宇日何
(集作初)長上位先名實中興事憲章起(集作舉)戎輕甲胄餘
地復(集作取)河湟道帝玄元祖儒封孔子王因緣百司署
聚會一人湯渭水波摇綠秦郊(集作山)草半黃馬馴金勒
細鷹健玉鈴鏘(集作馬頭開夜照鷹眼利星芒)下箭朱弓滿鳴鞭皓腕
攘畋思獲吕望諫秪避周昌兔跡貪前逐梟心不早防
幾添鸚鵡勸先(集作類)賜荔枝嘗月鎖千門靜天吹(集作高)
一笛凉細音摇羽(集作翠)珮輕步宛霓裳(脱二字)基(集作根)潛
結昇平意遽忘衣冠逃大虜鼙鼓動漁陽外戚心殊廹
中途事可量血(集作雪)埋妃子豔(集作貌)刃斷禄兒腸近侍
煙塵隔前蹤輦路荒益知迷寵佞遺(集作惟)恨喪賢(集作忠)
良北闕尊明主南宫遜上皇禁清餘鳳吹池冷睡(集作映)
龍光祝夀山猶在流年水共傷杜鵑魂厭蜀蝴蝶夢悲
莊雀卵遺雕栱蟲絲罥畫梁紫苔侵壁潤紅樹閉門芳
守吏齊鴛瓦耕民得翠璫登年昔酺樂(集作昔時歡康樂)講武
舊兵場暮草深巖翠(集作靄)幽花墜逕香不堪垂白叟行
折御溝楊
華清宫二首前人
風樹離離月稍明九天龍氣在華清宫門書(集作深)鎖無
人覺半夜雲中羯鼓聲
二
天闊(詩選作闕集作閤)沉沉夜未央碧雲仙曲下霓(集作舞)裳一
聲玉笛向空盡月滿山中(集作驪山)宫漏長
宫
贈許左丞從駕萬年宫盧照隣
聞道上之廻詔蹕下蓬萊中樞移北斗左轄去南臺黃
山聞鳳吹清蹕侍龍媒曳日朱旗卷參雲金障開朝參
五城柳夕宴栢梁杯漢畤荒如月秦祠聽似雷寂寂芸
香署離思獨悠哉
玉華宫杜甫
溪回松風長蒼鼠竄古瓦不知何王殿遺構絶壁下隂
房鬼火青壞道哀湍瀉萬籟真竽瑟(集作笙竽)秋光極(集作秋色)
(正)蕭灑美人為黃土況乃粉黛假當時侍金輿故物獨
石馬憂來藉草坐浩歌淚盈把冉冉征途間誰是長年
者
南原望漢家宫前人
荒原空有漢宫名衰草茫茫雉堞平連鴈下時秋水在
行人過盡暮煙生西陵歌吹何年絶南陌登臨此日情
故事悠悠不可問寒禽野水自縱横
隋宫鮑溶
御街行客路(集作行客)行客悲春風野老幾代人種田煬帝
宫零落池臺勢高低禾黍中
吳宫殷堯藩
吳王愛歌舞夜夜醉嬋娟見日吹紅燭和塵掃翠鈿徒
令勾踐覇不信子胥賢莫問長洲草荒涼無限年
古行宫章孝標
瓦煙疎冷古行宫寂寞朱門反鎖空殘粉水銀流砌下
墮環秋月落泥中鸎傳舊語嬌春日花學嚴粧妒曉風
天子時清不廵幸祗應鸞鳳集梧桐
溫泉宫王建
十月一日天子來青繩御路無塵埃宫前内裏湯各别
每箇白玉芙蓉開朝元閣向山上起城繞青山龍暖水
夜開金殿看星河宫女知更明月(集作月明)裏武皇得仙王
母去山鷄晝嗚宫中樹溫泉泱泱出宫流宫使年年修
玉樓禁兵除(集作去)盡無射獵日西麋鹿登城頭梨園弟
子偷曲譜頭白人間教歌舞
古(集作故)行宫前人
寥落古行宫宫花寂寞紅白頭宫女在閒坐說玄宗
和李司勲過連昌宫韓愈
夾道疎槐出老根高甍巨桷壓山原宫前遺老來相問
今是開元幾葉孫
陳後宫二首李商隠
茂苑城如畫閶門瓦欲流還依水光殿更起月華樓侵
夜鸞開鏡迎冬雉獻裘從臣皆半醉天子正無愁
二
漢武開新苑龍舟燕幸頻渚蓮參法駕沙鳥犯勾陳壽
獻金莖露歌飜玉樹塵夜來江令醉别詔宿臨春
隋宫前人
紫泉宫殿鎖煙霞欲取蕪城作帝家玉璽不緣歸日角
錦帆應是到天涯於今腐草無螢火終古垂楊有暮鴉
地下若逢陳後主豈宜重問後庭花
楚宫二首前人
複壁交青鎖重簾掛紫繩如何一柱觀不礙九枝燈扇
薄常窺月釵斜只鏤冰歌成猶未唱秦火入夷陵
二
湘波如淚色漻漻楚厲迷魂逐恨遥楓樹夜猿愁自斷
女蘿山鬼語相邀空歸腐敗猶難復更困腥臊豈易招
但使故鄉三戶在綵絲誰惜懼長蛟
深宫前人
金殿銷香閉綺櫳玉壺傳點咽銅龍狂飈不惜蘿隂薄
清露偏知桂葉濃斑竹嶺邊無限淚景陽宫裏及時鍾
豈知為雨為雲處秪有高唐十二峯
漢宫前人
通靈夜醮逹清晨承露盤晞甲帳春王母西歸方朔(集作)
(何處)去更湏重見李夫人
蘭昌宫劉駕
宫蘭非瑶草安得春常在廻首春又歸翠葉不能待悲
風生輦路山川寂已晦邊恨在行人行人無盡歲
苑
奉和立春遊苑盧藏用
天遊仰(疑)輦駐城闉上苑遲先晩更新瑶臺半入黃山
路玉檻傍臨玄㶚津梅香欲待歌前落蘭氣先過酒上
春幸預栢臺稱獻夀願陪千畝及農辰
同前沈佺期
東郊暫轉迎春仗上苑初飛行慶杯風射蛟冰千片斷
氣衝魚鑰九關開林中覓草才知荔(雜詠作纔生蕙)殿裏爭花
併是梅歌吹銜恩歸路晩棲烏半下鳳城來
長洲苑(吳黃武中此地校獵)孫逖
吳王初鼎峙羽獵騁雄才輦道閶門出軍容茂苑來山
從列陣轉江自遶林回劒騎緣汀入旌門隔嶼開合離
紛若電馳逐溢成雷勝地虞人守歸舟漢女陪可憐夷
漫處猶在洞庭隈山靜吟猿父城空應雉媒戎行委喬
木馬跡盡黃埃攬涕問遺老繁華安在哉
殿
預麟趾殿校書和劉儀同庾信
止戈興禮樂修文盛典謨壁開金石篆河浮雲霧圖芸
香上延閣碑石向鴻都誦書徵博士明經拜大夫璧池
寒水落學市舊槐枯(初學記作疎韻不同)高譚變白馬雄辨塞飛
狐月落將軍樹風驚御史烏子雲猶(初學記作方)汗簡溫舒
正削蒲蓮雲雖有閣終欲想江湖
重陽殿成金石會竟上詩張正見
周王興露寢漢后式甘泉共知崇壯麗迢遞與雲連抗
殿䟽龍首峻階(一作陛)激天泉東西跨凾谷左右矚伊瀍
百常飛觀竦三休複道懸拱烏遥造日攑虬遠架煙雲
棟疑飛雨風窗似望仙玉女臨方鏡金鐺映彩椽梅梁
横發蘂玉井倒披蓮榮光開御宿佳氣屬祈年霜鴈排
空斷寒花映日鮮負扆憑霄極台司列象躔登臺諠大
厦御氣響鈞天北斗承三獻南風入五絃鸞歌鳷鵲右
獸舞射熊前翔鶤仰不見(疑)鷰雀徒聮翩
冬至乾陽殿受朝隋煬帝
北陸隆(一作玄)冬盛南至晷漏長端拱朝萬國守文繼百
王至德慙日用治道愧時康新邑建嵩嶽雙闕臨洛陽
圭景正八表道路均四方碧空霜華淨朱庭皎(一作曖)日
光纓珮既濟濟鍾鼓何鍠鍠文戟翊高殿彩旄分脩廊
元首乏明哲股肱資(一作貴惟)賢良舟檝佇(一作行)有寄庶此
王化昌
宣政殿退朝晩出左掖杜甫
天門日射黃金牓春殿晴薰(集作曛)赤羽旗宫草霏霏(集作)
(微微)承委珮鑪煙細細駐遊絲雲近蓬萊常五(集作好)色雪殘
鳷鵲亦多時侍臣緩步歸青鎖退食從容出每遲
元日含元殿下立仗丹鳳樓門下宣赦相公稱
賀(四字一作上相公)二首楊巨源
天垂台耀掃欃槍夀獻香山(雜詠作山青)祝聖明丹鳳樓(雜詠)
(作闕)前歌九奏金鷄竿下鼓千聲衣冠南面薰風動文字
東方喜氣生從此登封資廟略兩河連海一時清
二
臨軒啓扇似雲收率土朝天劇水流瑞色含春當正殿
香煙捧日在高樓三朝氣蚤迎恩澤萬歲聲長繞冕旒
請問漢家功第一麒麟閣上識酇侯
樓
奉和登北顧樓(見一百七十五卷)梁簡文帝
登烽火樓前人
聳登柳(類聚作聳樓排)樹出却堞帶江清陟峯試遠望鬱鬱盡
郊京萬邑王畿曠三條綺陌平亘原横地險孤嶼𣲖流
生悠悠歸棹入渺渺去帆驚水煙扶(類聚作浮)岸起遥禽逐
霧征
登玄暢樓沈約
危峯帶北阜高嵿出南岑中有陵風榭迴望川之隂崖
險每增減湍平互淺深水流本三𣲖臺高乃四臨上有
離羣客各有暮歸心落暉暎長浦煥景燭中潯雲生嶺
乍黑日下溪半隂信美非吾土何事不抽簪
登陽雲樓劉孝綽
吾王(一作士)陽臺上非夢高唐客回首望長安千里懷三
益顧惟慙入楚殊(一作降)私等申白西沮水潦收瑕(一作照)
丘霜露積龍門不可見空暮陵寒栢
和晩日登樓劉綏
所以登臺榭正重接煙霞長絲觸欄斷歸鳥避忩斜俯
巢窺暝宿臨檻摘高花百雉時方晩九層光尚賖
和侯司空登樓望鄉隂鏗
懷土臨霞觀思歸想石門瞻雲望鳥道對柳憶家園寒
田淵裏淨野日曉中昏信美今何益傷心自有源
秋日登廣州城南樓江總
秋城韻晩笛危榭引淒風遠氣疑埋劒驚禽似避弓海
樹一邊出山雲四面通野火初煙細新月半輪空塞外
離羣客顔鬢早如蓬徒懷建業水復想洛陽宫不及孤
飛鴈獨在上林中
登東陽沈隠侯八詠樓崔融
旦登西北樓樓峻石墉厚宛生長定(缺)俯壓三江口非
階銜(疑)鳥衡交䟽過牛斗左右會稽鎮出入具區藪越
巖森其前浙江漫其後此地實東陽由來山水鄉隠侯
有遺詠落簡尚餘芳具(疑)物昔未改斯人今已亡粤余
添藩左束髮事文場悵不見夫子神期遥相望
登澤州城北樓宴陳子昂
平生倦遊者觀化久無窮復來登此國臨望與君同坐
見秦兵壘遥聞趙將雄武安君何在長平事已空且歌
玄雲曲銜酒舞薰風勿使青衿子嗟爾白頭翁
登薊邱樓送賈兵曹入都前人
東山宿昔意北征非我心孤負平生願感涕下霑襟暮
登薊樓上永望燕山岑遼海方漫漫胡沙飛且深蛾眉
杳如夢僊子曷由尋擊劒起嘆息白日忽西沉聞君洛
陽使因子寄南音
文苑英華卷三百十一
