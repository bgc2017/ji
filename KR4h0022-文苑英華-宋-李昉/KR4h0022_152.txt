文苑英華卷一百五十二宋李昉等編
天部二
望月二十六首雜題月三十五首
星十首
望月
望江中月梁簡文帝(一作梁孝元帝)
澄江涵月影(類聚作皓月)水影若浮天風來如可汎流急不
成圓秦鏡斷復接和璧碎還聮裂紈依岸草斜桂逐行
船即此清江上無俟百枝然
望月前人
流輝入畫堂初照上梅梁形同七子鏡影類九秋霜桂
花那不落團扇與誰粧空聞北忩彈未舉西園觴
舟中望月梁朱超(見初學記)
大江闊千里孤舟無四鄰唯餘故樓月遠近必隨人入
風先繞暈排霧急移輪若教長似扇堪拂豔歌塵
望月庾肩吾
桂殿月偏來留光引上才圓隨漢東蚌暈逐淮南灰渡
河光不濕移輪澈詎開此夜臨清景還承終宴杯
和徐主簿望月前人
樓上徘徊月窗中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵
望月愁蕭子範
漢河東西隂清光此夜出入帳華珠被斜筵照寳瑟霜
慘庭上蘭風鳴簷下橘獨見傷心者孤燈坐幽室
望月有所思劉孝綽
秋月始纖纖微光垂出(類聚作步)簷朣朧入牀簟髣髴鑑窗
簾簾螢隠光息簾蟲映光織玉羊東北上金虎西南昃
長門隔清夜高堂夢容色如何當此時懷情向(類聚作滿)胷
臆
江上望月鮑泉
客行鈎始懸此夜月將弦川澄光尚動流駛影難圓蒼
蒼隨遠色漾漾(類聚作瀁瀁)逐漪漣無因轉還帆廻首眷吾
(類聚作前)賢
舟中望月二首庾信
舟子夜離家開舲望月華山明疑有雪岸白不關沙天
漢看珠蚌星橋視桂花灰飛重暈闕蓂落獨輪斜
二
夜光流未曙金波影上(疑作尚)賒照人非七子含風異九
華蓂新半璧(疑作壁)上桂滿獨輪斜乘舟聊可望無假逐
靈槎
遼城望月唐太宗
玄兔月初明澄輝照遼碣映雲光漸隠隔樹花如綴魄
滿桂枝圓輪虧鏡彩缺臨城却影散帶暈重圍結駐蹕
俯九都佇觀妖氛滅
卧痾喜霽開扉望月簡宫内知友
庾抱
秋雨移弦望疲痾倦苦辛忽對荆山璧委照越吟人高
高侵地鏡皎皎徹天津色麗班姬篋光潤洛川神輪輝
池上動桂影隙中新懷賢雖不見或似暫參春(疑作辰)
江中望月盧照鄰
江水向涔陽澄澄瀉月光鏡圓珠溜澈弦滿箭波長沉
鈎摇兔影浮桂動舟芳延照相思夕千里共霑裳
秋山望月酬李騎曹李嶠
愁客坐山隈懷抱自悠哉況復高秋夕明月正徘徊亭
亭出迥岫皎皎映層臺色帶銀河滿光含玉露開白雲
籠影度虚暈抱輪廻谷邃凉隂静山空夜響哀寒催數
鴈急風送一螢來獨軫離君恨遥想故人杯
和康五望月有懷杜審言
明月高秋迥愁人獨夜看暫將弓並曲翻與扇俱團霧
濯清輝苦風飄素影寒羅衣一此鑒頓使别情(集作離)難
和洛州司士康士曹庭芝望月有懷
沈佺期
天使下西樓光含萬象(集作里)秋臺前疑掛鏡簾(集作簷)外
似懸鈎張尹將眉學班姬取扇儔佳期應借問為報在
南(集作刀)頭
秋夜望月姚崇
明月有餘鑒羈人殊未安桂寒秋樹晚波入夜池寒灼
灼雲枝净光光草露團所由迷所在長望獨長歎
望月張九齡
清迥江城月流光萬里同所思如夢裏相望枉庭中皎
潔青苔露蕭條黃葉風含情不得語頻使桂華空
望月懷遠前人
海上生明月天涯共此時人情怨遥夜竟夕起相思滅
燭憐光滿披衣覺露滋不堪盈手贈還寢夢佳期
雨後望月李白
四郊隂靄散開戶半蟾生萬里野霜合一條江練横出
時山眼白高後海心明為惜如團扇長吟到五更
南樓望月釋皎然
夜月家家望亭亭愛此樓纖雲溪上斷疎柳影中秋漸
映千峰出遥分萬𣲖流關山誰復見應獨起邊愁
龍池寺望月寄韋使君闕别駕(集作閻别駕)
司空曙
清光此夜中萬古望應同當野山沉霧低城樹有風花
宫紛共邃水府皓相空遥想高樓上唯君對庾公
登樓望月寄鳳翔李少尹戴叔倫
陌上凉風槐葉凋夕陽清露濕寒條登樓望月楚山迥
月到南樓山獨遥心送情人趨鳳闕目隨陽鴈極煙霄
軒轅不重無名客此地還能訪寂寥
西樓望月(一作登城望月)張籍
城西樓上月復是雪晴時寒食(集作夜)共來望思鄉獨下
遲幽光落水塹净色在霜枝明日千里去此中還别離
望關山月(此詩見一百九十八卷)陳陶
海昌望月前人
何處無今夕豈期在海頭賈客不愛月嬋娟閒滄洲浩
然傷歲華獨望湖邊樓煙島青歴歴藍田白悠悠誰無
破鏡期繄我信虚舟誰無桂枝念繄我方摧輈始見彎
環春又逢團圓秋莫厭綾扇夕百年多銀鈎金盤誰雕
鐫玉窟難寫(疑作冥)搜重輪運時節三五不自由疑抛雲
上鏡欲摟(疑)天邊毬孀居應寒冷𢷬藥青冥愁兔子樹
下蹲蝦䗫池中游如何名金波不共水東流天花辟膻
腥野雲無邊陬蚌蛤乘大運含珠相對醻夜鵲思南鄉
露華清東甌百寳安可覷老龍鏁深湫究究(詩自我人究究)如
情人盗者即仇讐海涯上皎潔九門更清幽亭亭勸金
樽(疑)夜久喘吴牛夷俗皆輕擲北山思全(疑)遊鴈聲故
鄉來客淚墮南洲平生煙霞志讀書覓封侯四海尚白
身豈無故鄉羞壈坎何足嘆壯如水中虬獵獵谷底蘭
摇摇波上鷗中逾(疑)喪資斧兩地生繁憂一杯太隂君
鷦鷯豈無求明日將片葉三山東南浮
雜題月
視月虞騫
清夜未云疲細(類聚作珠)簾聊可發冷冷玉殿外映見蛾眉
月靡靡露方垂暉暉光稍没佳人復千里餘影徒揮忽
縣中庭看月劉瑗
移榻坐庭隂初弦時復臨侍兒能勸酒貴客解彈琴栢
葉生髮内桃花出髻心月光移數尺方知夜巳深
林下月影(集本類聚並作映月)劉孝綽
明明三五夜(集作月)垂影當高樹攅柯伴玉蟾裛葉映(集本)
(類聚並作彰)金兔茲林有夜坐嘯歌無與晤側光聊可書含
毫且成賦
關山月(此詩見一百九十卷)王褒
詠月贈人前人
月色當秋夜斜暉映薄帷上弦如半璧初魄似蛾眉渡
雲光忽駛中天影更遲高陽懷許掾對此憶相思
薄帷鑒明月張正見
長河上月桂澄彩照高樓分簾如碎璧隔幔似垂鈎窗
外光恒滿帷中影暫流豈及西園夜長隨飛蓋遊
賦得三五明月夜江總
三五兔輝成浮隂冷復輕隻輪悲(類聚作非)戰反團扇少歌
聲雲前來往色水上動摇明况復高樓照何嗟攬不盈
明月引盧照鄰
筮仕無中秩歸耕有外臣人歌小歲酒花舞大唐春草
色迷三徑風光動四鄰願得長如此年年物候新
朗月行張漸
朗月照簾晃清夜有餘姿洞房怨孤枕挾瑟愛前墀萱
草已數葉梨花復遍枝去歲草始榮與君新相知今年
花未落誰分生别離代情難重論人亊好乖移合比月
華滿分同月易虧虧月當再圓人别星隕天吾欲竟此
曲意深不可傳歎息孤鸞鳥傷心明鏡前
月下獨酌(此詩見一百九十五卷)李白
金陵城西樓月下吟前人
金陵夜寂凉風發獨上西樓望吴越白雲映水摇秋光
(集作空城)白露如珠滴(集作垂珠濕)秋月月下長吟久不歸古今
相接眼中稀解道澄江淨如練令人却憶謝玄暉
把酒問月前人
青天有月來幾時我今停杯一問之人攀明月不可得
月行却與人相隨皎如飛鏡臨丹闕綠煙滅後(集作盡)青
輝發但見宵從海上來寧知曉向雲間没白兔𢷬藥秋
復春姮娥孤棲與誰隣今人不見古時月今月曾經照
古人古人今人若流水共看明月皆如此所(集作唯)願當
歌對清酒(集作酒時)月光長照金罇裏
月宫詞楊巨源
宫中月明何所似如積如流滿田地迥過前殿曾學眉
廻照長門慣催淚昭陽昨夜秋風來綺閣金鋪情(疑)影
開藻井浮花共陵亂玉階零露相徘徊稍映明河泛仙
馭滿窗猶在更衣處管弦廻燭無限情環珮憑欄不能
去皎皎蒼蒼千里同穿煙飄葉九門通珠簾欲卷畏成
水瑶席初陳驚似空復值君王事歡宴宫女三千一時
見飛蓋愁看素暈低稱觴願踏清輝遍江上無雲夜可
憐冐沙披浪自嬋娟若共心賞風流夜那比高高太液
前
溪上月僧皎然
秋水月娟娟初生色界天蟾光散浦溆素景動淪漣何
事無心見虧盈向夜禪
月夜泛舟僧法振
西塞長雲盡南湖片月斜漾舟人不見卧(高僧詩作悮)入武
陵花
剡山夜月(六言)朱放
月在沃州山上人歸剡縣溪邊漠漠黃花覆水時時白
鷺驚船
秋庭夜月有懷李澄之
游客三江外單棲百慮違山川憶處近形影夢中歸夜
月明虚帳秋風入𢷬衣從來不慣别况屬鴈南飛
和元郎中從八月十一至十五夜翫月五首
王建
半秋初入中旬夜己向階前守月明從未圓時看却好
一分一見傍輪生
二
亂雲遮却臺東月不許教依次第看莫為詩家先見境
被他籠與作艱難
三
今夜月明勝昨夜新添桂樹近東枝立多地濕舁床坐
看過墻西寸寸遲
四
月似圓來色漸凝玉盆生水欲侵稜夜深盡放家人睡
(雜詠作佳人醉)直到天明不炷燈
五
合望月時長望月分明不得似今年仰頭五夜風中立
從未圓時看到圓(一作從未團圓直到圓)
月夜寄微之憶樂天劉禹錫
今宵帝城月一望雪相似遥想洛陽城清光正如此知
君當此夕亦望臨(集作鏡)湖水展轉相憶心明月(集作月明)千
萬里
江樓望月白居易
嘉陵江曲曲江池明月誰同人别離一宵光景潜相憶
兩地隂晴遠不知誰料江邊懷我意正當池畔望君時
今朝共語方同悔不解多情先寄詩
山中問月前人
為問長安月誰教不暫離(集作相思必切離)昔隨飛蓋處今照
入山時借助秋懷曠留連夜卧遲如歸舊鄉國似對好
親知松下行為伴谿頭坐有期千嵓將萬壑無處不相
隨
寒食夜月前人
風香露重梨花濕草舍無煙(集作燈)愁未入南鄰十(集作井)
里歌吹時獨倚柴門月中立
宿藍橋題月前人
昨夜鳳池頭今夜藍(一作溪)橋口明月本無心行人自回
首新秋松影下半夜鐘聲後清影不宜昏聊將茶代酒
宿陽城驛題月前人
親故尋回駕妻孥未出關鳳凰池上月送我過南山
對琴待月前人
竹院新晴夜松窗未卧時共琴為老伴與月有愁期玉
軫臨風久金波出霧遲幽音待清景惟是好(集作我)心知
西樓月前人
悄悄復悄悄城隅隠林杪山郭燈火稀峽天星漢少年
光東流水生計南枝鳥月没江沉沉西樓殊未曉
禁中月前人
海上明月出禁中秋夜長東南樓殿白稍稍上宫墻净
落金盤水明浮玉砌霜不比人間見塵土汙清光
客中月前人
客從江南來來時月上弦悠悠行旅中三見清光圓曉
隨殘月行夕與新月宿誰謂月無情千里遠相逐朝發
渭水流暮入長安陌不知今夜月又作誰家客
客中月于武陵
離家凡幾宵一望一寂寥新魄又將滿故鄉應漸遥猶
臨彭蠡水遠憶洛陽橋更有乘舟客悽然亦駐橈
霜月李商隠
初聞征鴈巳無蟬百尺樓臺水接天青女素娥俱耐冷
月中霜裏鬭嬋娟
月夕前人
草下隂蟲葉下(集作上)霜朱欄迢遞壓湖光兔寒蟾冷桂
花白此夜姮娥應斷腸
星
月夜觀星隋煬帝
團團素月净翛翛夕景清谷泉驚暗石松風動夜聲披
衣出荆戶躡履步山楹欣覩明堂亮喜見太階平觜參
猶可識牛女(初學記作女牛)尚分明更移斗柄轉夜久天河横
徘徊不能寐參差幾種情
奉和御製月夜觀星示百僚諸葛穎
&KR0772;窱神居遠蕭條更漏深薄煙净遥色高樹宿清隂星
月滿茲夜燦爛還相臨連珠欲東上團扇漸西沉澄水
含斜漢修樹隠横參時聞送籌柝屢見繞枝禽聖情寄
餘事振玉復鳴金
同前袁慶
六龍初匿影顧兔始馳光戒井(文選刻漏銘徼宫戒井)傳宵漏山
庭引夕凉宸居多勝託閒步出琳堂爛爛星芒動耿耿
清河長清(初學記作情)道移天駟北極轉文昌喬枝猶隠畢
絶嶺半侵張仰觀留玉裕(文選陸士衡宣猷堂詩天姿玉裕)睿作動金
相無庸徒扣寂何以繼連章
同前蕭琮
陽精去南陸大(疑作火)耀始西流夕風凄謝暑夜氣應新
秋重門月己映嚴城漏漸修臨風出累榭度月蔽層樓
靈河隔神女仙轡動星牛玉衡指棟落瑶光對幌留徒
知仰閶闔乘槎未有由
同前虞世南
旦秋炎景暮初弦月彩新清風滌暑氣文露净囂塵藹
霧銷輕縠鮮雲卷夕鱗休光灼前耀瑞彩接重輪緣情
摛聖藻並作命徐陳宿草誠渝溢吹嘘偶縉紳天文豈
易述徒知仰北辰
星名辛德源
邊祲昏高柳爟光照離宫明堂發三令鈎陳集五戎素
羽麾全月牛(疑)旗引半虹虎落驚氛歛龍城宿霧通繫
(疑作擊)鐘張大樂置酒宴羣公關山無復阻車書方大同
詠星董思恭
歴歷東井舍昭昭右掖垣雲際龍文出池中鳥色翻流
輝下月露墜影入河源方知潁川集别有太丘門
同前李嶠
蜀郡靈槎轉豐城寳劒(集作氣)新將軍臨北塞天子入西
秦未作三台輔寧為五老臣今宵穎川曲誰識聚賢人
江邊星月二首杜甫
驟雨清秋夜金波耿玉繩天河元自白江浦向來澄映
物連珠斷緣空一鏡昇餘光隠更漏况乃露華凝
二
江月辭風檻(集作纜)江星别霧船鷄鳴還曙色鷺浴自清
川歴歴竟誰種悠悠何處圓客愁殊未已他夕始相鮮
文苑英華卷一百五十二
