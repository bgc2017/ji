文苑英華卷一百一宋李昉等編
工藝
遊刃賦一首大巧若拙賦一首
工先利器賦一首運斤賦二首
攻堅木賦一首刻桐為魚扣石鼓賦一
首棘猴賦一首
執柯伐柯賦一首
遊刃賦(以目無全牛必有餘地為韻)張楚
善乎庖丁之養刃也鋒不鈍銳不衂横爽氣以凜凜頓
霜威之肅肅内則道協於心外則手應於目三年之後
不見全牛於是手以之發刃以之投其虚其徐刃以脗
合所倚所觸血自潛流牛之間兮稱有刃之厚兮云無
以無厚之刃入有間之軀與切泥而不别將委土而何
殊忘其骨節之難易未嘗肯綮其斯須以天合天騞然
響(莊子作騞然嚮然)然目不視矣手有存焉窽之導兮自大隟
之批(並結反有際之處因而批之)兮自穿始以一剖終以萬全匠石
代之以運斤未可爭長孔(闕)殺之而用劒難乎同年則
說屠羊以淺術望鼔刀以戰慄期百發而百中笑無固
而無必乃知丁之道也可久丁之伎也難有利推百鍊
不愧於太阿聲中八音自合於經首(咸池樂章名)日居月諸
勇其賈餘君欲口傳等文惠之相好我方神遇覺良庖
之不如若然者遊合逍遥之事刃合虚白之意倘遊必
有方刃何不利冉冉兮雖不可知恢恢兮常有餘地方
將解千牛然後躊躇以滿志
右賦題出莊子故多用其文
大巧若拙賦(以隨物成器巧在乎中為韻)白居易
巧之小者有為可得而窺巧之大者無朕(一作迹)不可得
而知蓋取之於巽受之以隨動而有度不工合規(一作舉必)
(合規)故曰大巧若拙其義在斯若(一作爾)乃掄材於山(一有木字)
審器於(一有軌字)物將務乎心匠之忖度不在乎手澤之剪
拂故為棟者任(一作資)其自天而(一作之)端為輪者取其因
地而(一作之)屈其工(一作公)也於物無情其正也於(一作依)法
有程既游藝而功立亦居肆而事成大小存乎目擊材
無所棄用捨在於頤指(一作取捨資乎指顧)物莫能爭然後任道
弘用隨形制器信無為而為因所利而利不凝滯於物
必簡易於事豈朝疲而夕倦庶日省而月試知大巧之
有成見庶物之無棄然則比其義取其類(豈朝至其類一無此三十)
(二字)亦猶善為政者物得其宜能官人者才適其位嘉其
尺度有則繩墨無撓工非剞劂自得不矜之能器靡雕
鎪誰識無心之巧衆謂之拙以其因物不改我謂之巧
以其成功不宰不改故物全不宰故功倍遇以神也郢
匠(一作人)之術攸同合乎道焉老氏之言斯在噫舟車器
異杞梓材殊罔枉枘以鑿罔破圓為觚必將考廣狹以
分寸定(一作審)刓方以規模則物不能以長短隠材不能
以曲直誣可謂藝之要道之樞(一無此八字)是謂心之術也
豈慮手之傷乎且夫大明若蒙大盈若冲(一作大盈若冲大明若蒙)
是以大巧棄其末工則知巧在乎不違天真非役神(二字)
(一作勞形)於木人之内巧在乎無枉物性(一作情)非勞形於棘
猴之中(一作非役神於刺之中)若然者豈徒與般爾之軰騁伎而
效(一作校)功哉
一作皆集本似不及古書之善
工先利器賦(以器苟未精將何為巧為韻)魏式
工有習藝求名志在不朽乃言曰藝未達不可求以諸
已器未精徒勞措以其手安得輕進自貽伊醜於是磨
礪為先動用為後試(疑作誠)旨趣之可尚實果决之不苟
所謂作事謀始本立道生繩墨盡索斤斧畢呈慮妍媸
之稍違而或愆規矩審鋒鋩以求銳必取專精懃懃不
怠矻矻有營欲盡心於鎪鏤用度木於林衡亦如舟楫
良然可思其濟涉耒耜利始得議其耦耕於(一作原)其發
硎可親以精為貴不然何以能久用之不既驗樸斵之
有辭懼剞劂之猶未爰究爰度無或不良揣八材之質
淬百鍊之鋼然後切磨效奇成至寶之美刳剡中度用
巨材之長呈機巧以盡善豈濫窳之是將且斟酌不撓
矜名嘗巧雕鐫非他施功幾何既適心而便手因投刃
以攢柯向使因循為心則器必殘缺若苟且從事則人
亦詆訶安得不分班倕之玄妙就玉石之琢磨觀夫欲
展而能先礪其器以工立喻則人不二可為庶事之規
寧比匹夫之志故曰用藝者儆戒不遠立身者得失由
斯若幸而濫進則人必爾窺是以君子不容易於所為
運斤賦(以上下相應其志同為韻)席䕫
道貴乎樸物疵於妄為謀者必定於前執技者可以事
上繄郢人與匠石能器合而神王堊復在鼻將欲表微
揮拂以斤何其用壯既分庭以離立亦持刃而相向於
是算錙銖慎取捨運之於手將匪疾而匪徐愜之於心
寧我欺而爾假志而必中同引滿於彀中妙不可傳猶
斵輪於堂下况乎器也利工也良壯前趾耀雄鋩以身
運臂兮臂可使以彼契此兮此可忘迫其勢則成風含
響激其石廼飛電分光欲臻夫妙在慎其相故受刃者
不為股慄執柯者無聞手傷向使受刃者震懾執柯者
劻勷則必滅爾鼻而剠而(疑作爾)面豈唯破我斧而缺我
斨(用詩語)亦猶朋儕見知工用可稱藝成道得合調諧聲
豈同夫衆人遇我狂夫阻之璅璅庶匠丁丁在兹得離
婁督繩而尚失以公輸削墨而猶疑安能霜刃投虚必
去乎蠅翼圓柯在握不失乎毫釐是吾質也實惟何其
知音可托無乃後時客有多才博雅好奇尚異糟粕既
得頗讀古人之書鑿枘可規願行夫子之志將求輪扁
之術以廣運斤之事乃歌曰彼二子兮以藝相崇得一
理兮其心則同運斤在手誠可懼堅立不動神之雄豈
運斤者妙其術堅立者知其工幸見遇於郢匠無軗(疑作)
(輟)響於成風
第二(同前韻)獨孤授
漆園傲吏志愜神王和而不唱或崆峒之間或濠濮之
上誠道樞之同體表人情之異狀爰感激於惠施乃興
之於郢匠嗟乎功(疑)有善價吾道之亞既出鬼而入神
亦千變而萬化可以迎夫遠近可以接夫上下用之朋
友管鮑可以全交行之君臣桓文可以致霸請言其始
也鼻之堊兮匠之良子有度兮我有長形枯木兮自若
斤成風兮允臧土微微以霞散刃熒熒以電光信之者
雙美疑之者兩傷其為心也以濟其為妙也更相吾固
知青萍之術兮空設公輸之巧兮徒嘗實由氣同者合
聲同者應揮手餘地因悟解牛之能忘情銛鋒宛識狎
鷗之興豈兩賢之相厄乃二人之俱别有不度其時不
稽厥疑蒿目猶視蓬心自師代匠石而忍垢騁鋒刃而
勿思永昧心得圖為面欺苟臨事以率爾成後悔而悽
其且傷於手之是懼亦何暇乎涅而不緇曷若素緝乃
事爰定乃志料輕重審同異曾無恐泥之憂頗識斷金
之利雕鎪合乎神理磨礱出乎人意苟自得以忘形亦
可斵乎有鼻至於道洽情融體異心同求之不得感而
遂通利器見投尚蒼黃於麾下良工斯在乃拂拭於塗
中君既有執柯之便豈比夫按劒之雄
攻堅木賦(以學者攻藝必求至精為韻)李程
工之制器兮雕乎朴人之興藝兮志乎學利用者擁腫
無前善扣者舂容乃覺多聞匪闕於疑殆成器克資乎
雕斵故研精方啓於憤悱用當各施於輪桷且夫材有
柔勁工有趣捨于以鑚木後其堅乎于以揮斤先其易
者鈎繩定其規矩斧斤飄其上下剖劂罔輟疾徐既工
鏟鱗皴於理外摭精粹於文中攅節劃以洞解奥義渙
乎遂通則知藝或有孚雖至剛而斯剞(疑剖)學乃將習奚
異端之可攻方同規於大匠期繼業於良工是以木碎
其節學殫于藝殊宰我之難雕匪般倕之易制既飾以
文亦麗其質講學所貴乎無方摧堅不可以無術每投
虚以措刃故功倍而身逸盡乎精微之理誰謂不然得
於心術之間孰云無必藝通玄兮堅剛則柔學通微兮
指歸可求俾不才而成用化扞格以優游工之成功志
之所至信念兹而在兹因比物而醜類之木也破其輪
囷之學也究其奥祕礱斵斯成良工有程殫材人之學
好刳者之精終朝匪勞於矻矻空谷誰聽乎丁丁既成
風於郢匠期大扣於希聲
刻桐為魚扣石鼔賦(以感通難測萬里相符為韻)
物不可以智識念斯石之何為匪兹梧而不克况乎鼓
與魚兮非類吳與蜀兮異域何合應於自然杳勵響而
不測刃乃霜落鱗非錦攅擊藴玉之形鏘鏘屢出裁嶧
陽之幹唯唯可觀叩寂寞而大音斯發中鏗訇而餘韻
不殫是知同聲者其和易殊器者其應難逢逢之韻且
千讙讙之音相萬不擊不考奚呈響亮之功大鳴小鳴
豈抱沈潜之怨運之靡終應而不窮覩之者謂聲存視
聽之表疑之者謂音在鬐鬛之中練響而洪纖皆答化
氣而遠近必通初密如於緜古倏坎然於暗空非誠貫
可覽將神交所感孤生之質徒效用於汕汕可轉之姿
終奮響於坎坎嗟乎石之為鼓也發於異鄉桐之為魚
也來彼殊方何終歲之寂寂忽盈耳以洋洋自得於愜
心應手豈待乎玉質金相棲鳳之稱既罷在藻之用何
長扣之不止音亦無已詎徵冥應之言適諧響答之美
相須以成事有類塤篪相應以成聲寧限道里則知審
音斯發者不可誣懷聲思擊者不可孤諧千古之善應
為二物之合符向不遇張司空也知其蓄靈響而已夫
棘猴賦(以視之不見能盡巧心為韻)楊宏貞
昔燕王好奇術客嘗巧剡棘刺之微物成沐猴而不撓
毫末之細雕籠(疑)既施睢盱之狀委曲無遺嘗(疑)晏隂
之靜景辨騰捷之幽姿其始未覯如將受欺虚無之中
既焦心於觀者杪末之上宛成形以究之實兮若虚的
爾纔見霏微而草上霑露羃䍥而條端集霰閃孤光而
乍分拂輕靄而將眩觀夫至精惟一至小無朋豈側陋
之于用在良工之所能不食而安終有殊於狙怒窮高
是處亦何異於猱升原夫作者經之其勤至矣積冲妙
於靈府假鋒鋩於纖指蓋以神遇寧將目視因乎有用
之質造彼無間之理何剖劂之一變若還跳之義(疑)止
伊竹間之猿父大小相殊相木杪之獑猢依憑酷似若
乃徵物類較能不貫虱心者未喻其精微巢蚊睫者自
然之妙有庸知造物之意暫假斯人之手披左生之賦
方此由心驗韓子之書誡其滕口事遠前古名聞至今
雖幽通之不測終髣髴而難尋然因棘為猴因成其麽
質乃觀猴在棘無異於喬林蓋同符於神化而中出於
人心斯語可徵妙能曲盡倘雕蟲之不棄希定價於平
凖
執柯伐柯賦(以觀則於手人道寧遠為韻)謝觀
手運斧而方圓自縱斧有柯而規模可觀成(疑作誠)取則
之非遠曷持心以常難是知選材於山操刃于手將散
朴於大巧是侔形於妙有則可審分寸定妍不脫故而
圖新瞻前而顧後然後擬議是啓經營靡停方坎坎以
無撓聿丁丁而未寧觀所措而舉措因其形而制形且
勿謂效之難尚俟乎繩墨勿謂象之遠仍憂乎差忒左
手將舉其樸斵右手足見其成式不離指掌之傍自有
短長之域龜鏡頗邇儀容在側見機而作成於目擊之
間殷鑒不遠便契握中之則何必公輸是集梓匠具陳
雖欲遠徵其類不如近取諸身於造次顛沛之時尚思
行已在一顧一盼之所何必求人庶得揣稱攸宜諮謀
可考冀析薪之入用知缺斨之足保終懷繼踵之誠未
爽從繩之道嗟乎柯在手兮至近不能觀者有諸道于
身而豈遠不能行者信歟故取則於人者失聞道於人
者疎乃可端其末慎其初反視於周旋之内收心於躁
動之餘因而利焉是可宗也譬以身者方或同於夫如
是正其規從其本揆度而枉柄無阻睥睨而迷途自返
儻忠恕之内存信率性之非遠
文苑英華卷一百一
