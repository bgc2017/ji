文苑英華卷九百九宋李昉等編
軄官十七(諸將軍六)
忠武將軍茹義忠碑一首
驃騎大將軍論惟賢碑一首
鎮軍大將軍王榮碑一首
忠武將軍茹公神道碑張賁然
在昔帝軒之裔有控帶絶塞擁據羣雄殆於斯萬年得茹
茹之部謂名王盛族大人鴻胄聯華魏室接慶齊庭鐘
鼎焜燿於數朝土田陪敦於列辟自拓䟦宇文氏䧏為
著姓焉則公之先也公諱義忠本家鴈門今為鴈門人
矣祖惠隋定州深澤縣丞父簡皇澤州永固府左果毅
都尉莫不果行毓德脩身踐言以北方之強為南金之
寳英風雋列海内知名公特稟元和偏鍾間秀瓌貎傑
出雄鋩挺生幼則知書長遂多藝知人能事靡不盡善
有識一見即以遠大相期然而家傳崇業尚豪舉雖曰
雅好博物終恥猶為腐儒未嘗不一心殉邊百死許國
與孫吳而暗合以驃衞為已任開元中以良家子戰功
居右補涇州四門府别將策勲之授也久之秩滿六鈞
伎癢七札賈餘歴試粉闈長驅金埒措杯入妙曾不出
正相圃擇賢觀者如堵以武部試甲科改授河南府王
屋府果毅加游擊將軍用絶倫也累遷汝州魯陽府折
衝尋改虢州金門府折衝驟增武功級叙忠武將軍夫
其策名委質積行累功禄以實干職無越請雖晉用之
有次亦周行而未高至於幕有急賢司有渴理仁資規
畫争請於弘羊武藉詞華競留於阮瑀豈直軍形(疑)地
勢聚米成圖抑亦國要時湏立談集事是亦為政奚必
褰帷之與綰墨歟但以公之德之才令問令望執先府
君先夫人之喪也二連之孝聞與上交下交之契也三
益之信著在師旅有不可犯之色於鄕黨則謙似不能
言寬猛得其中卷舒合夫禮可謂古之文武不墜斌斌
君子者矣擁旗旄享茅土亦術内之事耳性頗樂道情
兼慕閑每凝想於清高不致身於趨競僶俛芳歲蹉跎
後時未展丹心徒嗟白髮命之不偶李廣寧遂於封侯
生也有涯賈誼終傷於嘆鵩天寳元年盖寢疾者浹日
以六月十九日薨於京兆長安縣太和里之私第春秋
八十嗚呼哀哉梁木壊乎將壇隳矣罷市無喻輟舂如
何有才子三伯曰元顥皇易州遂城府左果毅仲曰元
晃左羽林大將軍季曰元曜則今之驃騎大將軍行左
羽林大將軍知軍事上柱國鴈門郡王當斯時也靡不
血泣無訴柴毁過人即以其七年七月十六日葬於京
兆長安縣永平鄕阿房殿之墟禮也先是夫人陳留郡
君謝氏贈沂國太夫人語成圖史動合禮容德重陶親
賢過孟母然而當年桂歇早歲蘭摧石&KR1038;之封徒高薤
露之悲終積於戱大業之後景系之餘間雖陵夷小不
進用尋必福履大賢出焉故公以之隂隲於身善積於
物河瀆為之吐秀山岳為之䧏靈挺然欝(闕)生夫驃騎
矣皎若片玉粲如渾金眀月照人干將立斷長才廣度
茂績殊勲羽林應上天之星鴈門封塞下之地公侯必
復斯之謂歟若不然者則湏(疑)以凶舋次鍾伯早世克
家紹構孑然一人而能叙終身之悲展罔極之痛二十
年上有詔贈公為汾州刺史拜冊于先塋斯亦可謂事
親之禮終哀榮之道備矣且陵或變谷海有為田滕椁
未開防墓誰辨匪憑不朽之石曷傳無婉(疑作媿)之詞爰
訪墨卿以述銘曰
秦殿南趾漢池東曲莾蒼開原蕭條古木于嗟鴈塞赫
矣雄族昔也摐金兹焉埋玉鏌鎁徒挂大屈終藏日色
不暖風枝自傷萬事颯而烟盡片石歸而天長庶德祖
之來思無慙黃絹幸仲宣之見背不墜餘芳
驃騎大將軍論公神道碑吕元膺
公諱惟賢字惟賢其先西土人也高祖諱東贊作相于
西戎因官立姓遂為論氏貞觀中威懷四裔平定北庭
蕃戎欵附萬里獻琛慕嚮華風欲為和親延頸企踵心
馳闕下太宗皇帝覧其誠至遂許之公主時戎王遣相
(一作祖)東贊為使來迎不忒其儀不愆于素召見顧問進
退合旨詔以瑯琊公主外孫女妻之東贊自陳以本國
有妻又以贊府未謁公主陪臣不敢先授(疑作受)殊寵太
宗嘉之又竒其對撫以厚恩遂有歸化之心曾祖陵與
祖躬仁同總衆于東至高宗朝拔部落七千餘帳歸國
拜特進左玉鈐衞大將軍封歸懷郡王褒忠奬誠寵錫
殊厚子孫因家自銀州至於京兆祖躬仁朔方副大總
管雲麾將軍行左驍衞大將軍酒泉郡開國公贈撥川
郡王謚曰忠自高至大父皆有勲烈著于當時父誠節
朔方節度副大使開府儀同三司右金吾衞大將軍知
階州事武威郡王賜太子太傅天寳季年安禄山作逆
塵起山東皇上省方于巴蜀肅宗廵狩于朔陲危亂之
時見其臣節帥子弟及家僮以牧馬千駟罄其財用以
奉禁旅公少有志尚奮身轅門隨先父統其士馬與元
帥哥舒翰犄角扞寇鋒刃既接大小數十戰摧䧟堅陣
洎王師失御以智信保全所領之軍馳于靈武扈從肅
宗與先父洎乎昆弟立勲成效不可備述至德中授壽
府典軍次授左衞郎將賜紫金魚袋俄轉左監門率又
遷左領軍衞將軍又特進右領軍衞大將軍西平郡開
國公食邑三千戶元勲之胤受兹光寵先時代宗皇帝
為天下元帥求武勇之士公與兄懷義惟真同為先鋒
討擊使又領部落數千人鎮岐陽縣被堅執銳一月三
捷洎除兇清亂至上元二年授特進行大光祿兼右領
軍衞大將軍充鳳翔節度副使馬軍兵馬使寳應中丁
艱茹荼朝廷以金革從權由斯奪禮廣德二年授開府
儀同三司殿中監充劔南節度副使大歴中受開府儀
同三司太常卿上柱國進封成國食邑三千戶旋受渭
州節度都知兵馬使公以從戎歲久雖齒髮未衰而疾
疢屢作代宗寵其勲舊詔許還京仍全禄賜同大將軍
俾其優閒建中末德宗遷幸巴梁公以所疾沉綿不獲
扈蹕逆臣朱泚迫以兇威不變其志雖積年之疾累日
而瘳貞元十五年授驃騎大將軍行左武威衞將軍上
柱國公斯實朝廷奬舊勲矣止足求退俄以本官致仕
中使就閒寵秩有光元和四年七月十日寢疾終于静
恭里之私第以某年十月一日葬于萬年縣洪固鄕之
古原故夫人太原王氏袝焉詔給鹵簿鼓吹所以褒寵
也嗣子輔鼎同州白水縣丞次曰倜常州江隂縣尉次
曰俶右領軍衞騎曹參軍泣血茹荼存無改之義公之
季弟惟眀為時英髦文武備用建中興元之際仗義討
逆摧殄兇徒勲彰險艱謀著忠益(一作盖)貞元初以太常
伯執金吾授鉞渭北八座上相崇奬忠功元膺獲佐戎
幕備閱忠義由是盡知公之世業勲德矣銘曰
大忠之胤本自西土奕也崇勲既眀且武在太宗時有
道攸覩洎夫撥川緒業光輝天寳季年塵起幽燕自與
其家殄寇功全乃拜公侯寵榮無替用表豐碑昭於東
裔
鎮軍大將軍王榮神道碑戴少年
天列鈎陳之象國維環衞之儀蒼旻立程圖謀斯載心
膂之寄賢良是疇苟非副慎選曷以將軍累代而居其
位焉將軍姓王氏諱榮字榮與本太原人也肇自軒后
延于周室自靈王喪道黜太子晉於河東時人號為王
家子孫因以命氏子晉生宗敬為司徒至秦始皇大將
軍翦子曰賁孫曰離皆以武略著名列于戰國策及漢
昌邑中尉吉博通墳典形于書籍生二子長曰覇居太
原次曰駿居瑯琊公即覇之後矣自翦至魏凡三十四
代有昶為征南將軍後遇西晉陵替子孫有過江者為
江東盛族其不往者代有賢豪史傳備彰此無縷載隋
季喪亂龍蛇起陸爰有唐之始祖舉義師于北京惟公
之先宗嚮雄風于西土繇是弈葉承緒因家上京曾祖
玄皇越州長王父思獻唐元功臣行右龍武軍大將軍
父崇俊皇開封儀同三司行左龍武軍大將軍事莒國
公兼京功德使贈太子太保慶有所屬世無乏賢猗歟
將軍即太保之元子也高門有嗣美玉無瑕識鍳精通
知謀周達忠孝立志温良餙躬總角精乎兩經弱冠窮
于三略文武不墜剛柔得中風姿逸羣果斷在已公門
家子也肅宗皇帝美公先父有勤勞于國有訓導于家
爰自妙年授公左龍武軍司戈廣德初轉本軍中候未
幾遷同州伏龍府折衝賜紫金魚袋本軍衞宿衞皆特
䧏恩煦寵於勲賢代宗之初蕃戎豕突烽燧西舉鑾輿
東廵公之父子俱為侍從翼戴往復公家是先特拜公
陜府元從游擊將軍守左龍軍馮翊府左郎將上柱國
太原縣開國伯食邑七百戶公以恪居韶淑之年志出
雲霄之路勤守職業色養無虧雖居長上以公代有勲
績將施延賞之恩特賜故右龍武軍將軍李敬照長女
以其令淑有聞日内而䧏(疑作烽)為公之夫人也恩逾國
戚寵過常倫服琉禮義無非常賜渥澤霶濡未之前聞
公謙冲有恒恭儉無替並謂禍生不意家釁洊臻公柴
骨棘心居苫枕塊左右墳闕薦奠朝哺覩之者涕零聞
之者惻怛可謂至孝之至恭仁(疑)之數年後遷右神武
軍翊府中郎將尋改右清率府率建中末賊泚勝奸乘
其不虞禍起肘腋宫室蜂蠆車駕郊畿公乃奔馳扶輪
躬奉矢石出殁生死羽衞君王是知仁者必有勇也上
嘉其誠特封武威郡王食邑三千戶實封五百逮于克
復城闕載酬厥勲興元初拜奉天定難功臣雲麾將軍
守右監門衞率府率尋充左龍武軍南仗使八年轉左
内率府軍職如故公家之事知無不為晝警暮廵考課
尤著者有詔補本軍通直將軍職其將遷望亦增重松
竹之操森然可觀貞元來特拜左龍武軍事居文眀之
代翊舜禹之君嗣業既彰軍風載振昔弘農楊氏四世
三公太原王君三代三品於戱德宗皇帝奄忽昇遐順
宗欽眀踐祚皇極公以冊立之重拜御史中丞尋加鎮
軍大將軍賜一子正員八品改贈先父太子太保殊常
之澤併集公門雖承湛露之恩不易履冰之誡霜仗增
肅天門益雄規謀昭彰職事修舉前後倫類莫之與京
於是書芳躅於武經寫丹青於麟閣俄乃紫微遷位皇
室薦哀二帝山陵六軍扈蹕羽儀争勝公也推先煥采
寳歷新昇恩加近侍遷本軍大將軍兼御史大夫佩玉
腰金朱門綵戟昔馬援有伏波之號班超揚定遠之名
雖門望同途終華裔别實豈若登壇柱國授鉞中朝晝
列彤庭暮嚴清禁渙汗之重孰云比肩至如君盡其臣
忠子及於父位萬乃有一公其獲諸公之性也矜孤愍
窮寬仁厚德不伐其善無施其勞忠孝仁義全乎始終
財帛洽於姻親粟祿霑于鄉黨享福君(疑作居)崇固其宜
矣公當拜命之始將軍疑有事於南郊獻鋒銳者盈於
九門執玉帛者來于萬國公為六軍之首將持百代之
名敷陳盛儀迥出羣格美望充於朝野嘉聲達於聖聰
因賜二子出身用旌厥德公竭其筋力罄于心神靡盬自
哀積勤致疾天醫繼路御餌盈庭雖上命以惜賢竟膏
肓之罔救公累官十任歴事五朝謀猷克申威惠斯在
猶以遺訓貽乎子孫身後之儀靡不詳告有始有卒公
其得之公嘗謂知已曰大丈夫誓當開拓疆境掃滌攙
搶誅鋤奸兇廓清華夏致君堯舜之上榮名管葛之前
豈可保位金門坐安天禄而已何乃壽齡不永事與願
違未盡所試奄辭眀代嗚呼元和二年十月二十一日
薨于道政里之私第享年五十有六萬乘眷勲勤之德
徹食傷嗟三軍思撫育之情攀轅慟泣意夫卞氏之玉
絶跡於良時隋侯之珠韜光於幽壤翩翩盛德足繼前
脩亹亹餘風揚乎後代亦可謂殁而不忘者也來年十
一月二十四日丹旐既舉青鳥告期有司上聞錫葬殊
等出天厨以饗奠俾中貴以臨喪鹵簿溢于郊衢笳簫
震于阡陌寵光存殁澤被幽眀棲神于鳳城東南龍首
原先靈之左禮之至也夫人隴西郡夫人李氏婦德柔
眀母儀貞順視孤惸以灑泣撫靈櫬以銷魂追思餙終
罄竭家産嗣子朝散郎前行左内率府錄事參軍太原
縣開國公諒及王女等或婉淑冲和或貞剛勵節各稟
家訓脩于令閫絶漿豈獨於曹參負米猶思於子路終
天罔極叩地何追慮嘉躅之遺聞請脩文以記德予以
素承交契見託臨終辭之不俞聊載貞石銘曰
顒顒聖君兮諤諤良臣惟德是輔兮皇天匪親國有環
衞兮天有鈎陳心膂之寄兮疇咨哲人將軍之孫兮將
軍之子開國承家兮提綱振紀君臣浹洽兮永冀終始
形圖彩閣兮名列青史彼蒼者天兮殱我中賢皇王軫
悼兮士旅澘然于以展思兮式薦奠筵于以餙終兮鹵
簿旌旃龍首之原兮鳳城之前蕭蕭白楊兮窅窅黃泉
立石刻名兮紀勲紀德揚名播美兮千年
文苑英華卷九百九
