文苑英華卷二百十二宋李昉等編
音樂一
樂八首琴二十九首
筝十首笙四首
琵琶三首箜篌一首
簫一首笛十四首
雜樂六首
樂
觀樂應詔王&KR0788;
趙瑟含清音秦筝凝逸響參差陳九夏依遲紛四上從
風繞金梁含雲映珠網遞奏豈二八繁絃非一兩幸叨
東郭吹厠陪南風賞忘味信鏗鏘飡和終俯仰輕塵已
飛散遊魚亦翻蕩恩光實難遇詠言寧易放
奉勑於太常寺脩正古樂何妥(見初學記)
大樂遺鐘鼓至樂貴忘情俗久淳和變年深禮教生嶰
谷調孤管崙山學鳳鳴浮雲成武曲白雪作歌名聞詩
六義辨觀漏八風平肅穆皇威暢淪漣河水清鈞天動
絲竹䀨地響錞鉦盡美兼韶濩威德總咸英寥亮鳬鍾
徹飄揚翟羽輕小臣属千載時幸預簪纓行欣負蒼璧
衢壇聽九成
樂部曹觀樂前人
東海餘風大陶唐遺思深何如觀徧舞奏鼓間摐金清
管調絲竹朱絃韻雅琴八行陳樹羽六德審知音至道
兼韶濩充庭總韎任高天度流火落日廣城隂百神諧
景福萬國仰君臨大樂非鐘鼓且用戒民心
奉和月夜聽軍樂應詔薛道衡
旌門臨古堞徼道渡深隍月冷凝秋夜山寒落夏霜遙
空澄暮色清景散餘光笳清喧隴水鼓曲噪漁陽沉鬱
興神思聎聽發天章嵩岱終難學丘陵徒自強
觀太常奏新樂孔德紹
大君膺寶歴出豫表功成鈞天金石響洞庭絃管清八
音動繁會九變叶希聲雲和留睿賞薰風悦聖情盛烈
光韶濩易俗邁咸英竊吹良無取率舞抃輕生
同前卞斌(一作孫萬夀)
昔人夢上(一作之)帝尚(一作常)喜預鈞天况兹(一作荷)開景業
作樂武功宣大雅(一作子)廢還理乘風毁更懸中和誠易
擬韶夏詎相沿犍為(一作泗濱)磬響徹嶰谷管聲傳小臣濫
清耳長奏南風絃
此詩二百四十卷重出今已削去注異同為一作
於太常寺聽陳國蔡于元所教(一作校)正聲樂
許善心
維揚盛禮樂治定昔君臨充庭觀樹羽上(一作之)帝仰摐
金既因鍾石變將隨河海沉湛露廢還序承(一作乘)風絶
復尋衮章無舊迹韶夏有餘音澤竭英莖散人遺憂思
深悲来未減瑟淚下正聞琴詎似文侯睡聊同微子吟
鐘奏殊南北商聲異古今獨有延陵聽應知亡國音
三層閣上置音聲唐太宗(見初學記)
綺筵移暮景紫閣引宵烟隔棟歌塵合分階舞影連聲
流三處管響亂(一作扎)一重絃不似秦樓上吹簫空學仙
琴
秋夜詠琴劉孝綽(見集本)
上宮秋露結上客夜琴鳴幽蘭暫罷曲積雪更傳聲
同前(初學記作詠琴)劉溉
寄語調絃者客子心易驚離泣已將墜無勞別鶴聲
日晩彈琴馬元熙(見初學記)
上客厰前扉鳴琴對晩暉掩抑歌張女淒清奏楚妃稍
視紅塵落漸覺白雲飛新聲獨見賞莫恨知音稀
賦得為我彈清琴沈烱
為我彈清琴琴鳴傷我襟半死無人覺入竈始知音空
為貞女引誰達楚妃吟(類聚作心)雍門何假說落淚自淫淫
聽琴蕭慤
洞門凉氣滿閒館夕隂生絃隨流水急調雜秋風清掩
抑朝飛弄凄斷夜啼聲至人齊物我持此(一作時與)悦高情
賦得詠琴江總
可憐嶧陽木雕為綠綺琴田文垂睷淚卓女弄絃心戲
鶴聞應舞遊魚聽不沉楚妃幸勿嘆此異丘中吟
賦得坐彈鳴琴楊希道
北林鵲夜飛南軒日斜進調絃發清徵蕩心祛褊恡變
作離鴻聲還入思歸(一作相思)引長嘆未終極秋風飄素鬢
咏琴楊希道(見初學記)
久擅龍門質孤竦嶧陽名齊娥初奏弄趙女正調聲嘉
客勿遽反繁絃曲未成
同前劉允濟
昔在龍門側誰想鳳鳴時雕琢今為器宮商不自持巴
人緩疎節楚客弄繁絲欲作高張引翻成下調悲
夏彈琴劉希夷(文粹作劉戩)
碧天本岑寂素絲何清幽彈為風入松崖谷颯已(一作以)
秋庭鶴舞白雪淵魚躍洪流余欲娛世人明月難暗投
感歎未終曲淚下不可收嗚呼鍾子期零落歸山(一作荒)
丘死而若有知魂兮從我遊
琴前人
隠(一作名)士竹林隈英聲(一作鳴琴)寶匣開風前綠綺弄月下
白雲来(一作風前中散至月下步兵来)淮海多為寶(一作淮海曾為寶武丘山有琴室近)
(淮海)梁岷舊作臺子期如可聽山水響餘哀
寶琴唐釋彪
吾有一寶琴價重雙南金刻作龍鳳像彈為山水音星
從徽裏發風来弦上吟鍾期不可遇誰辨曲中心
江上琴興(此詩已見一百六十二卷)常建
張山人彈琴前人
居士芳草綠西峰留玉琴豈惟丘中賞兼得清煩襟朝
從山口還出嶺聞幽音了然雲霞意照見天地心元鶴
下澄空翩翩舞松林改絃和(一作扣)商聲又聽飛龍吟稍
覺此身妄漸知仙事深其將鍊金鼎永矣投吾簪
琴王昌齡
孤桐秘虚鳴朴素傳幽真髣髴絃指外遂見初古人意
遠風雪苦時来江上(一作山)春高宴未終曲誰能辨經綸
聽琴彈風入松贈楊補闕前人
商風入我琴夜竹深有露絃悲與林寂清景不可度寥
落幽居心颼飀青松樹松風吹草白谿水寒日暮聲意
去復還九辨待一顧空山多雨雪獨立君始悟
秋夕聽羅山人彈三峡流泉岑參
皤皤岷山老抱琴鬢蒼然衫袖拂玉徽為彈三峡泉此
曲彈未半高堂如空山石林何颼飀忽在窗戶間纖指
弄鳴咽清絲激潺湲演漾怨楚雲虛徐韻秋煙疑兼陽
臺雨似雜巫山猿幽引鬼神聽静令耳目便楚客腸欲
斷湘妃淚斑斑誰裁清桐枝亘以朱絲絃能含古人曲
遞與今人傳知音難再逢惜君方老年曲終月已落惆
悵東齋眠
同張參軍喜李尚書寄新琴司空曙
新琴傳鳳凰晴景稱高張白玉連徽净朱絃(集作絲)擊爪
長輕埃隨拂拭雜(集作新)籟滿鏗鏘暗想山泉合如親蘭
蕙芳正聲銷鄭衞古狀掩笙簧遠識賢人意清風願激
揚
冬夜陪丘侍御先輩聽崔校書彈琴
楊巨源
雪滿中庭月映林謝家幽賞在瑶琴楚妃波浪天南遠
蔡女煙沙漠北深顧盼何曾因誤曲殷勤終是感知音
若將雅調開詩興未扺丘遲一片心
宿藏公院聽齊孝若彈琴前人
禪思何妨在玉琴真僧不見聽時音離聲怨調秋堂夕
雲向蒼梧湘水深
夜集汝州郡齋聽陸僧辨彈琴孟郊
康樂寵詞客清宵意無窮徵文北山(集作窗)外惜月南樓
中千里寂然静(集作愁併盡)一樽歡暫同胡為戞楚瑟淅瀝
起寒風
聽琴前人
颯颯微雨收翻翻橡(集作桐)葉鳴月沉亂岑西寥落三四
星前溪忽調琴隔林寒琤琤聞彈正弄聲不敢枕上聽
㢠廻燭整頭簪潄泉立中庭定步屐齒深久彈月(集作貌禪目)
冥冥微風吹衣襟亦(集作猶)認宮徵聲學道三十年未免
憂死生聞彈一夜中會盡天地情
好彈(集作聽)琴白居易
本性愛(集作好)絲桐塵機聞即空一聲来耳裏萬事離心
中清暢堪銷疾恬和好養蒙尤宜聽三樂安慰白頭翁
夜調琴憶崔少卿
今夜調琴忽有情欲彈惆悵憶崔卿何人解愛中徽上
秋思頭邊八九聲
聽琴(集作清夜琴興)前人
月出烏棲盡寂然坐空林是時心景閒可以彈素琴清
泠由木性恬淡隨人心心積和平氣木應正始音響餘
羣動息曲罷秋夜深正聲感元化天地清沉沉
廢琴前人
絲桐合為琴中有太古聲古聲淡無味不稱今人情玉
徽光彩滅朱絃塵土生廢棄来已久遺音尚泠泠不辭
為君彈縱彈人不聽何物使之然羌笛與秦筝
聽段處士彈琴方干
幾年調弄七條絲元化工夫(集作分功)十指知泉迸清(集作幽)
音雜石底松含細韻在霜枝忩中(集作東)顧兔初圓夜竹
上寒蟬盡散時唯有此時(集作中)心更淨(集作静)聲聲堪(集作)
(可)作後人師
聽琴張喬
清明轉琴(一作静)軫弄中湖(一作湘)水寒能令坐来客不語
自相看静(一作净)恐鬼神出急疑風雨殘幾時歸嶺嶠更
過洞庭彈
同前(一作蜀琴)羅隠
寒雨蕭蕭落井梧夜深何處怨啼烏不知一盞臨卭酒
救得相如渴疾無
筝
和彈筝人二首梁孝元帝
横筝在故帷忽憶上絃時舊柱離移處銀帶手輕(一作經)
持悔道啼將别教成今日悲
二
瓊柱動金絲秦聲發趙曲流徵含陽春美手過如玉
詠彈筝人梁昭明太子
故筝猶可惜應度新人邊塵多澀移柱風燥脆調絃還
作三州曲誰念九重泉
詠筝沈約
秦筝吐絶調玉柱揚清曲絃依高張斷聲隨妙指續徒
聞音繞梁寧知顔如玉
同前王臺卿
依歌時轉韻按曲動花鈿促調移輕柱亂手度繁絃唯
有高秋月秦聲獨可憐
玄圃宴各詠一物得筝陸瓊
三五併時年二八共来前今逢泗濱樹定減琴中絃鶴
別霜初緊鳥(一作烏)啼月正懸
聽筝張九齡
端居正無緒那復發秦筝纖指傳新意繁絃起怨情悠
揚思欲絶掩抑態還生豈是聲能感人心自不平
筝柱子朱灣
散木今何幸(集作在)良工不棄捐力微慙一柱材薄仰(集作)
(命)羣絃且喜聲相應寧辭跡屢遷知音如見賞雅調為
君傳
筝白居易
雲髻飄蕭綠花顔旖旎紅雙眸剪秋水十指剥春葱楚
艷為門閥秦聲是女功甲鳴銀玓瓅柱觸玉玲瓏猿苦
啼嫌月鶯嬌語泥風移愁来手底送恨入絃中趙瑟情
(集作清)相似胡琴調(集作閙)不同慢彈㢠廻斷鴈急奏轉飛蓬
霜珮鏘還委冰泉咽復通珠聯千拍碎刀截一聲終倚
麗精神定矜能意態融歇時情不斷休去思無窮燈下
清歌(集作青春)夜罇前白首翁且聽應得在老耳未多聾
贈彈筝人溫庭筠
天寶年中事玉皇曾將新曲教寧王鈿蟬金鳳(集作細蟬金鴈)
皆零落一曲伊州淚萬行
笙
笙陸罕
管清羅袖拂響合絳脣吹合情應節轉逸態逐聲移所
美周王子弄羽一參差
同前沈約
彼美實孤枝孤篠定參差鵾雞已嘲哳棗下復林離本
期王子晉(初學記作宴)寧待洛濱吹
同前楊希道
短長插鳳翼洪細摹鸞音能令楚妃歎復使荆王吟切
切孤竹管来應雲和琴
嵩嶽聞笙劉希夷
月出嵩山東月明山益空山人愛清景散髮臥秋風風
止夜河清獨夜草蟲鳴仙人不可見乘月近吹笙絳脣
吸靈氣玉指調真聲真聲是何曲三山鸞鶴情昔余落
塵俗願言聞此曲今我(集作来)臥嵩岑何幸承幽音神仙
樂吾事笙歌銘夙心
琵琶
琵琶唐太宗
半月無雙影金花有四時摧蔵千里態掩抑幾重悲促
節縈紅袖清音滿翠帷駛彈風響急緩曲釧聲遲空餘
關隴恨因此代相思
聽鄰人琵琶陳叔達
本自龍門桐因妍入漢宮香由(一作緣)羅袖裏聲逐朱絃
中雖(初學記作離)有相思韻翻將入塞同關山臨却月花蘂
散廻風為將金谷引添令曲未終
鄂渚聽杜別駕彈胡琴劉長卿
文姬留此曲千載一知音不解胡兒語空愁楚客心聲
隨邊草動意入隴雲深何事長江上蕭蕭出塞吟
箜篌
箜篌梁簡文帝
捩遲初挑吹弄急持摧(類聚作時推)舞釧響逐絃鳴衫廻半
鄣柱欲知心不平君看黛眉聚
簫
簫劉孝綽(一作儀)
危聲合歌鼓(類聚作鼓吹)絶弄混笙箎管饒和氣促釵動覺
脣移仙史安為貴能令秦女隨
笛
賦長笛吐氣清周宏讓
商聲傳後出龍吟鬱前吐情斷山陽舍氣咽(一作吐)平陽
塢胡騎争北歸偏知引(一作別)鄉苦羇旅情易傷零淚如
交雨
同前賀徹
胡關氛霧侵羌笛吐清音韻切山陽曲聲悲隴上吟柳
折城邊樹梅舒嶺外林方知出塞虜不憚武溪深
詠笛姚察
作曲是佳人制名由巧匠鵾絃時莫並鳳管還相向隨
歌響更發逐舞聲彌亮宛轉度雲窗逶迤出黼帳長隨
畫堂裏承恩無所讓
同前劉孝孫
凉秋夜笛鳴流風韻九成調高時慷慨曲變或淒清征
客懷離緒隣人思舊情幸以知音故千載有竒聲
同前李嶠
羌笛寫龍(一作餘)聲長吟入夜清關山孤月下来向隴頭
鳴逐吹梅花落含春柳色驚行觀向子賦坐憶舊鄰情
清溪半夜聞笛李白
羌笛梅花引吳溪隴水清寒山秋浦月腸斷玉關情
與史郎中飲聽黃鶴樓吹笛前人
一為仙客去長沙西望長安不見家黃鶴樓中吹玉笛
江城五月落梅花
觀胡人吹笛前人
胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懷戀主情
江中聞笛王昌齡
横笛怨江月扁舟何處尋聲長楚山外曲繞胡關深相
去萬餘里遥傳此夜心寥寥浦嶼寒響盡唯幽林不知
誰家子復奏邯鄲音水客皆擁棹空霜遂盈襟疲馬顧
北走遷人悲越吟何當邊草白旌節龍城隂
塞上聽吹笛高適
雪净胡天牧馬還月明羌笛戍樓間(一作胡人羌笛戍樓間樓上蕭條明)
(月閒)借問梅花何處落風吹一夜滿關山
聞笛李益
回樂峰前沙似雪受降城外月如霜不知何處吹蘆管
一夜征人盡望鄉
寄岷笛與宇文舍人杜牧
調高銀字聲還側物比柯亭韻較竒寄與玉人天上去
桓將軍見不教吹
寄澧州張舍人前人
髮勻肉好生春嶺截玉鑽星寄使君檀的染(一作深)時痕
半月落梅飄處響穿雲樓中威鳳傾冠聽沙上驚鴻掠
水分横想紫泥封詔罷夜深遙隔禁墻聞
夜上受降城(一無此五字)聞笛李益(一作戎昱)
入夜思歸(一作歸思)切笛聲清更哀愁人不願聽自到枕前
来風起寒(一作塞)雲斷夜深關月開平明獨惆悵落(一作飛)
盡一庭梅
雜樂
詠鐘李嶠
既接南鄰磬還同(一作隨)北里笙平陵通曙響長樂徹(單題)
(詩作驚)宵聲秋至含霜動春歸應律鳴豈惟恒待扣金簴
有餘清
夜聞&KR1227;篥杜甫
夜聞&KR1227;篥滄江上衰年側耳情所向鄰舟一聽多感傷
塞曲三更歘悲壯積雪飛霜此夜寒孤燈急管復風湍
君知天地干戈滿不見江湖行路難
窟磊子人梁鍾
刻木牽絲作老翁雞皮鶴髮與真同須臾弄罷寂無事
還似人生一世中
樓中閱清管韋應物
山陽遺韻在林端横吹驚響迥憑高閣曲怨繞秋城淅
瀝危葉振蕭瑟凉風生始遇絲(一作兹)管賞已懷故園情
詠拍板朱灣
赴節心長在從繩道可(集作自)觀須知片木用莫向(集作作)
散材看空為歌偏苦仍愁和即難既能親掌握願得接
同歡
聽杜山人彈胡笳戎昱
綠琴胡笳誰妙彈山人杜陵名庭蘭杜君少與山人友
山人沒来今已久當時海内求知音囑付胡笳入君手
杜陵工琴四十年琴聲在音不在絃座中為我奏此曲
滿堂蕭飋如窮邊第一第二拍淚盡蛾眉沒蕃客更聞
出塞入塞聲穹廬氊帳難為情胡天雨雪四時下五月
不曾芳草生須臾促軫變宮徵一聲悲兮一聲喜南看
漢月雙眼明却顧胡兒寸心死回鶻數年收洛陽洛陽士
女皆驅將豈無父母與兄弟聞此哀情皆斷腸杜陵先
生證此道沈家祝家皆絶倒如今世上雅風衰若箇深
知此聲好世上愛筝不愛琴誰明此調難知音今朝促
軫為君奏不向俗流傳此心
文苑英華卷二百十二
