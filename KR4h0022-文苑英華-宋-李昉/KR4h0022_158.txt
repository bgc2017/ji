文苑英華卷一百五十八宋李昉等編
天部八
秋三十首七夕十九首
九日十六首冬九首
除夜十四首
秋
初秋梁簡文帝
羽翣晨猶動珠汗晝恒揮秋風忽嫋嫋向夕引凉歸卷
幌通河色開忩望月輝晩花欄下照(初學記作晩照花欄下)疎螢
簟上飛直至猶如此何况送將歸浮隂即染浪清氣始
乘衣(類聚有此二句)
秋夜梁簡文帝
盲風度函谷墜露下芳枝綠山倒雲氣青潭銜月規花
心風上轉葉影樹間移外遊獨千里夕歎共誰知
秋夜沈約
月落宵向分紫烟鬱氛氲曀曀螢入霧離離鴈出雲巴
童暗理瑟漢女夜縫裙新知樂如是久要詎相聞
秋日鮑泉
露色未成霜梧楸欲半黃燕去簾(初學記作簷)恒静蓮寒池
不香夕鳥飛向日(類聚作夕鳥飛向月)餘蚊聚逐光旅情恒自苦
秋夜漸應長
和初秋庾信
落星初伏火秋霜正動鐘北閣更(初學記作連)横漢南宫暎
鑿龍祥鸞棲竹實靈蔡止(初學記作上)芙蓉自有南風曲還
來吹九重
秋日(此乃王胄奉和悲秋應令十韻詳具一百七十九卷)庾信
晩秋前人
淒清臨晩景疎索望寒階庭濕(初學記作濕庭)凝墜露摶風卷
落槐白氣斜還冷雲峰晩更霾可憐數行鴈點點遠空
排
和潁川公秋夜前人
泬寥空色遠葉黃淒序變洞浦落遵鴻長飈送巢燕千
秋流夕景百籟含宵囀峻雉聆金柝曾臺切銀箭
悲秋隋煬帝
故年秋始去今年秋復來露濃山氣冷風急蟬聲哀鳥
擊初移樹魚寒欲隠苔斷霧時通日殘雲尚作雷
度秋唐太宗(見初學記)
夏律昨留灰秋箭今移晷峨眉岫初出洞庭波漸起桂
白發幽巖菊黃開灞涘運流方可歎含毫屬微理
秋日二首唐太宗(見初學記)
爽氣澄蘭沼秋風動桂林露凝千片玉菊散一叢金日
岫高低影雲空點綴隂蓬瀛不可望泉石且娱心
二
菊散金風起荷疎玉露圓將秋數行鴈離夏幾林蟬雲
凝愁半嶺霞碎纈高天還似成都望直見峨眉前
秋夜(初學記作日)翠微宫前人
秋光凝翠(或作紫)嶺凉吹肅離宫荷葉疎一蓋缺樹冷半
空(初學記作荷疎一蓋缺樹冷半帷空)側陣移鴻影圓花釘菊叢攄懷俗
塵外高眺白雲中
秋夜獨坐王維
獨坐悲雙鬢空堂欲二更雨中山果落燈下草蟲鳴白
髮終難變黃金不可成欲知除老病唯有學無生
秋興杜甫
聞道長安似奕棋百年世事不勝悲王侯第宅皆新主
文武衣冠異昔時直北關山金鼓振征西車騎(集作馬)羽
書馳魚龍寂寞秋江冷故國平居有所思
秋夜獨坐袁朗
危絃斷客心虚彈落驚禽故人百慮静(一作盡)獨夜九愁
深枯蓬唯逐吹墜葉不歸林如何悲此曲坐作白頭吟
秋興王昌齡
日暮西北堂凉風洗脩木著書在南窗門館常肅肅苔
草延古意視聽轉幽獨或問余所營刈黍就寒谷
立秋日司空曙
律變新秋至蕭條自此初花酣蓮報謝葉在柳呈疎淡
日非雲暎清風似雨餘卷帷(百家詩作簾)凉暗度迎扇暑先
除草静多飜燕波澄下露魚今朝散騎省作賦興何如
秋夜作韋應物
暗窗凉葉動秋齋寢席單憂人半夜起明月在林端一
與清景遇每憶平生歡如何方惻愴披衣露轉寒
秋夜前人
高閣漸凝露凉葉梢飄闈憶在南宫直夜長鐘漏稀
秋夜早行戴叔倫
山曉旅人去天高秋氣悲明河川上没芳草露中滋此
别又千里少年能幾時心知剡溪路聊且寄前期
秋暮賈島
北門楊柳葉不覺已繽紛值鶴因臨水迎僧忽背雲白
鬚相並出暗淚兩行分默默空朝夕苦吟誰喜聞
秋夕即事劉得仁
永夕坐暝久不聞猿狖啼漏微砧韻隔月朗斗星低危
葉無風落幽禽並樹棲自憐無援者甘與路岐迷
秋思周賀
楊柳已秋色楚田方刈禾歸心疾所切敗葉夜來多細
雨城鵶噪殘陽嶠客過古都餘業在杳隔洞庭波
秋夕聶夷中
日往無復見秋堂暮仍學玄髮不知白曉入寒銅覺為
材未離羣(一作樹)有玉猶在璞誰把碧桐枝刻作雲門樂
同前劉駕
促織燈下吟燈光冷於水鄉魂坐中去倚壁身如死求
名為骨肉骨肉萬餘里富貴在何時離别今如此出門
長嘆息月白西風起
同前張喬
春恨復秋悲秋悲難到時每逢明月夜長起故山思巷
僻行吟遠蛩多獨卧遲溪僧與樵客動别十年期
中秋鄭谷
清香聞晩蓮水國雨餘天天氣正得所客心剛悄然亂
兵何日息故老幾人全此際難消遣從來未學禪
秋晩羅鄴
殘星殘月一聲鐘水際巖根爽氣濃不向碧堂驚醉夢
但求清鏡促愁容繁金泣露荒籬菊獨翠凝烟遠澗松
閒步幽林與苔逕漸移栖鳥息鳴蛩
秋深周朴
柳色尚沉沉風吹秋更深山河空有道鄉國自鳴砧巷
有千家月人無萬里心長城哭崩後寂絶至而今
七夕
七夕梁武帝
白露月下圓(一作團)秋氣(一作風)枝上鮮瑶臺含碧霧羅(一作)
(翠)幕生紫烟妙會非綺節佳期乃凉年玉壺并(一作承)夜
急蘭膏依曉煎昔悲漢難越今傷河易旋怨咽雙目斷
悽切(初學記作到)兩情懸(一作皆藝文類聚)
望織女前人(類聚作左雲)
盈盈一水邊夜夜空自憐不辭精衞苦河流未可填寸
情百重結一心萬處懸願作雙青鳥共書(類聚作舒)明鏡前
七夕穿針柳惲
代馬秋不歸緇紈無復緒迎寒理衣(一作夜)縫暎月抽纖
縷的爍愁睇光連娟思眉聚清(一作液)露下羅衣秋風吹
玉柱流景對秋夕(一作流隂稍已多)餘光亦難取(一作誰與)
七夕何遜
仙車駐七襄鳳駕入天潢月暎九微火風吹百和香來
(一作逢)歡暫巧笑還淚已沾(一作帝)粧依稀猶洛汭倏忽似
高唐别離未(一作不)得語河漢漸湯湯(一作皆雜詠)
織女贈牽牛沈約
紅粉(一作粧)與明鏡二物本相親用持施點畫不照離居
人往秋雖一照一照復還塵塵生不復拂蓬首對河津
冬夜寒如此(一作是)寧遽道陽春初商忽云至暫得奉衣
巾施衿已成(一作識已)故每恥輙(一作□)如新(一作皆藝文類聚)
牽牛答織女王筠
新知與生别由來儻相值豈如寸心中一宵懷兩事歡
娱未繾綣倏忽成離異終日遥相望秪憶(雜詠作益)生愁思
猶想(類聚作憶)今春悲尚有故年淚忽遇長河轉獨喜良飈
至奔精翊鳳軫纖阿(雜詠作珂)警龍轡
七夕庾肩吾
玉匣卷懸衣針縷(類聚高樓)開夜扉姮娥隨月落織女逐星
移離前看促夜别後對空機得(類聚作情雜詠作請)語凋翎(雜詠類聚)
(並作彫陵二字出莊子)鵲填河未可飛
同前江總
漢曲天榆冷河邊月桂秋婉孌期今夜飄颻度淺流輪
隨列宿動(類聚作轉)路遠綵雲浮横波翻瀉淚束素反緘愁
此時機杼息獨向紅粧羞
同前王眘(見初學記)
天河漢欲曉鳳駕儼應飛落月移粧鏡浮雲動别衣歡
逐今宵盡愁隨還路歸猶將宿昔淚更上去年機
同賦山居七夕李嶠
明月青山夜高天白露秋花庭開粉席雲岫敞斜樓(雜詠)
(作雲影斜針樓)石類支機影池似泛槎流暫驚河女鵲終狎野
人鷗
七夕張文恭
鳳律驚秋氣龍梭静夜機星橋百枝動雲路七香飛暎
月回彫扇凌霞曳綺衣含情向華幄流態入重闈歡餘
夕漏盡怨結曉驂歸誰言(類聚作念)分河漢還憶兩心違
同前杜審言
白露含明月青雲斷絳河天街七襄轉閣道二神過袨
服鏘環珮香筵拂綺羅年年今夜盡機杼别情多
同前祖詠
閨女求天女更闌意未闌玉庭開粉席羅袖捧金盤向
月穿針易臨風整線難不知誰得巧明旦試尋看
同前楊衡
漢浦常多别山(一作星)橋忽重遊向雲迎翠輦當月拜珠
旒寢幌凝宵態粧奩閉曉(一作晩)愁不堪鳴柳(一作杼)日空
對白榆秋
七夕二首劉禹錫
河鼓靈旗動姮娥破鏡斜滿空天是幕徐轉斗為車機
罷猶安石橋成不礙查寧(集作誰)知觀津女竟夕(集作終日)望
雲涯
二
天衢啓雲帳仙馭上星橋初喜渡河漢頻驚轉斗杓餘
霞張(集作開)錦幛輕電閃紅綃非是人間世還悲後會遥
七夕温庭筠
鵲歸鸞(雜詠作燕)去兩悠悠青瑣西南月似鈎天上歲時星
又轉世間離恨(雜詠作别)水東流金風入樹千門夜銀漢横
空萬象秋蘇小回塘通桂楫未應清淺隔牽牛
同前曹松
牛女相期七夕秋相逢俱喜鵲横流彤(雜詠作寒)雲縹緲廻
金輅明月嬋娟掛玉鈎翠(雜詠作燕)羽幾曾添别恨花容終
不更含羞更殘便是分襟處曉箭東來射翠樓
同前唐彦謙
露白風清夜向晨小星垂珮月埋輪絳河浪淺休相隔
滄海波深尚作塵天外鳳凰何寂寞世間烏鵲漫辛勤
猗蘭殿北斜樓上多少通宵不睡(雜詠作寐)人
九日
九日賦韻梁簡文帝
是節協陽數高秋氣已精簷(類聚作蟾)芝逐月啓帷風依夜
清遠燭成歌黛斜橋聞履聲梁塵下未息共愛賞年(類聚)
(作心)并
衡州九日江總(見雜詠)
秋日正淒淒茅茨復蕭瑟姬人薦初醖幼子問殘疾園
菊把黃華庭榴剖珠實聊以著書情暫遣他鄉日
九日至微山亭許敬宗
心逐南雲逝影隨北鴈來故鄉籬下菊今日幾花開
蜀中九日王勃(見雜詠)
九月九日望鄉臺他席他鄉送客杯今日已厭南中苦
鴻鴈那從北地來
九日張諤
秋來林下不知春一種佳遊事也均絳葉從朝飛盡夜
黃花間(初學記作開)日未成旬將曛栢樹頻驚馬半醉歸途
數問人城外(初學記作遠)登高併九日茱萸凡作幾年新
九日作王縉(見初學記)
莫將邊地比京都八月嚴霜草已枯今日登高樽酒裏
不知能有菊花無
重九日懷襄陽孟浩然
去國似(一作已)如昨倏然輕杪秋峴山望(一作杳)不見風景
令人愁誰採籬下菊應閒池上樓宜城多(一作名)美酒(一作)
(醖)歸與葛疆遊
九日杜甫
舊與蘇司業兼隨鄭廣文採花香泛泛坐客醉紛紛野
樹歌還倚秋砧醒却聞歡娱兩冥寞西北有孤雲
九日藍田崔氏莊前人
老去悲秋強自寬興來終(集作今)日盡君歡羞將短髮還
吹帽笑倩旁人為整(集作正)冠藍水遠從千澗落玉山高
並兩峰寒明年此會知誰在(集作健)醉把茱萸仔細看
九日登梓州城前人
客心驚暮序賓鴈下襄(一作滄)州共賞重陽節言尋戱馬
遊湖風秋(一作扶)戍柳江雨暗山樓且酌東籬菊聊祛南
國愁
九日陪崔郎中北山醼嚴維(見雜詠)
上客南臺至重陽此會文菊芳寒露洗杯翠夕陽曛務
簡人同醉溪閒鳥自羣府中官最小唯有孟參軍
九日登青山朱灣
昔日惆悵處(一作地)繫馬又(一作共)登臨舊地(一作處)烟霞在
多時草木深水將空含(一作合)色雲共(一作與)我無心緬想
(一作相見)龍山會良辰亦似今
觀衛尚書九日對中使射破的戎昱
盛宴傾黃菊殊私降紫泥月營開射圃霜旆拂旌霓出
將三朝貴彎弓五善齊腕廻金鏃滿的破綠弦低勇氣
干牛斗歡聲震鼓鼙忠臣思報國更欲取關西
九日李羣玉
玉醴泛金菊雲亭蔽黛(集作玳)筵晴山低畫浦斜鴈遠書
天謝眺離都日殷公出守年不知瑶水宴誰和白雲篇
(近見去年聖製黃菊聯句)
重陽夜旅懷鄭谷
強插黃花三兩枝還圖一醉浸愁眉半床斜月醉醒後
惆悵多於未醉時
冬
大同十年十月戊寅梁簡文帝
喧塵是時息静坐對重巒冬深柳條落雪後桂枝殘星
明霧色盡天白鴈行單雲飛乍想閣水浩(類聚作結)遠疑紈
晩橘隠重屏枯籐帶廻竿兵(初學記雜詠並作岳類聚作壯)隂連水氣
山峰深水寒(初學記雜詠並作添月寒類聚作染月寒)
玄圃寒夕前人
洞庭門(類聚作洞門扉)未掩金壺漏已催曠(類聚作曛)烟生澗曲暗
色起林隈雪花無有蔕冰鏡不安臺階楊始倒插浦桂
半新栽陳根委落蕙細葉(類聚作蘂)發香梅鴈去銜蘆上猿
戱遶枝來
冬夕(初學記無夕字類聚作大同十一月庚戌)前人
茲園植藝積山谷久紆葳(初學記作歲類聚作威)貴與(初學記作興)最
多緒(類聚作直興轉多緒)真事亦因依是節嚴冬景(類聚作暮)寒雲曳
(類聚作掩)落暉遠聞風瑟瑟亂視雪霏霏浪起川難渡林深
人至稀山禽背逕走野鳥歴塘飛
冬夜隋煬帝
不覺歲時(初學記作將)盡已復入長安月影含冰凍風聲淒
夜寒江海波濤壯崤潼阪險難無因寄飛翼徒欲動和
鑾
孟冬杜甫
殊俗還多事方冬變所為破柑霜落爪嘗稻雪翻匙巫
岫寒都薄黔溪(集作烏沙)瘴遠隨終然减灘瀨暫喜息蛟螭
至日遣興寄北省舊閣老兩院故人
前人
憶昨逍遥供奉班去年冬至(集作今日)侍龍顔騏驎不動爐
烟上孔雀徐開扇影還玉几由來天北極朱衣只在殿
中間孤城此日堪腸斷愁對寒雲雪滿山
冬夕張籍
寒蛩獨罷織湘鴈猶能鳴月色當窗入鄉心半夜生不
成高枕夢復作遶階行廻首嗟淹泊城頭北斗横
冬日後作裴說
寂寞掩荆扉昏昏坐欲癡事無前定處愁有併來時日
影纔添線鬢根已半絲明庭正公道(集作論)應許苦心詩
冬日作前人
糲食擁敗絮苦吟吟過冬稍寒人却健太飽事多慵樹
老生烟薄墻隂貯雪重安能只如此公道會相容
除夜
守歲唐太宗(見雜詠)
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭紅共歡新故歲迎送一宵中
前題前人
歲隂窮暮紀獻節啓新芳冬盡今宵促年開明日長冰
消出鏡水梅散入風香對此歡終宴傾壺待曙光
於西京守歲駱賓王(見雜詠)
閒居寡言宴獨坐卷風塵忽見嚴冬盡方知列宿春夜
將寒色去年共曉光新耿耿他鄉夕無由展舊親
歲除夜來張少府宅(集作除夜樂城逢張少府作)
孟浩然
雲海訪(集作泛)甌閩風濤(集作潮)泊島濱何知歲除夜得見
故鄉親予是乘桴客君為失路人平生復能幾一别十
餘春
除夜有懷前人
五更鐘鼓欲相催四氣推遷往復廻帳裏殘燈纔有(雜詠)
(作猶去)焰爐中香氣盡成灰漸看春逼芙蓉枕頓覺寒銷
竹葉杯守歲家家應不(集作未)卧相思那得夢魂來
除夜宿石橋館戴叔倫
旅館誰相問寒燈獨可親一年將盡夜萬里未歸人寥
落悲前事羈(雜詠作支)離笑此身衰顔與愁鬢(雜詠作衰髮)明日
去逢春
嶺外守歲李福業
冬共(雜詠作去)更籌盡春隨斗柄廻寒暄一夜隔客鬢兩年
催
歲暮白居易
窮隂急景暗(集作生)相催壯齒韶顔去不回舊病重因年
老發新愁多是(集作待)夜長來膏明自爇緣多事鴈默先
烹為不才福禍細尋無會處不如且進手中杯
客中守歲在柳家庄前人
守歲樽無酒思鄉淚滿襟始知為客苦不及在家貧畏
老偏驚節懷(集作防)愁預惡春故園今夜裏應念未歸人
除夜王湮
今歲今宵盡明年明日催寒隨一夜去春逐五更來氣
色空中改容顔暗裏廻風光人不覺已著後園梅
同前曹松
舊歷不足卷東風還坐聞一宵有幾刻兩歲欲平分臘
盡傾時斗春通綻處雲明朝遥捧酒先合祝吾(類詩作堯)君
江外除夜前人
千門庭燎照樓臺總為年光急急催半夜臘因風卷去
五更春被角吹來寧無好鳥思花發應有遊魚待凍開
不是多岐漸平穏誰能呼酒祝昭回
歲除對王秀才作韋莊
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此會俱是隔年人
除夜羅隠
官歷行將盡村醪強自傾厭寒思暖律畏老惜殘更歲
月已如此寇戎猶未平兒童不諳事歌吹待天明
文苑英華卷一百五十八
