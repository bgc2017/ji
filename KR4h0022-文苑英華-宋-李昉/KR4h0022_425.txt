文苑英華卷四百二十五宋李昉等編
赦書六
禋祀赦書二
天寶三載親祭九宫壇大赦制孫逖
門下九宫之祀百代莫修豈日給之不暇將明靈之有
待朕當扆君臨握圖纉業每聽政中昃疇咨讜言觀書
乙夜以求故實勵精為理三紀于兹上荷宗廟延祥克
開厥後下頼股肱叶德以致邕熙而麟鳳龜龍近遊郊
薮蠻夷戎狄遠輸賝賮乘時年(一作來)之休運恢皇王之
遠圖是以圓丘方澤之儀昇中告類之禮靡(一作無)典不
舉靡神不懷恭惟九宫明祀尚闕載深兢愓用建靈壇
爰以元辰親執奠獻叶青陽(一作春)發生之慶祈黔庶吉
祐之福今至誠式展大禮云僃瑞景和風神心如答則
無疆之祉豈獨在予非常之澤宜覃率土可大赦天下
自天寶三載十二月二十五日昧爽已前大辟罪已下
罪無輕重咸赦除之其十惡死罪造偽頭首謀殺攻劫
及官典犯贓不在免限朕惟善政實在飬人作法務從
於寬簡任事必量於齒力比者成童之歲即掛輕徭既
冠之年當便正役憫其勞苦用軫予懷自從以後天下
百姓以十八已上為中男二十三已上成丁又任土作
貢先標程式或非所有不免貿遷事既非宜理難經久
并應徵課稅及支遣諸色物或期程之間遲速(一作違)非
便並委所司與朝集使商量取便穩處奏置聞(實錄載赦文云)
(每歲庸調八月徵收農功未畢恐難濟辦自今已後延至九月三十日為限)諸軍行人遠為
邊捍修短之分雖有定期役從而終良深軫念其有陣
亡及在軍亡歿骸骨未還鄉貫者宜令節度使給棺櫬
逓歸又防邊禦寇實為艱勞貧戶單丁固兹(疑)存飬更
令差遣去住難堪自今已後應差行人家無兼丁不在
取限自古聖人皆以孝理五常之本百行莫先移於國
而為忠事於長而為順永言要道實在弘人自今已後
令天下家藏孝經一本精勤誦習鄉學之中倍增教授
郡縣官長明申勸課百姓間有孝行過人鄉閭欽伏者
所由長官具以名薦其有父兄見在别籍異居虧敗名
教莫斯為甚特宜禁絶勿使更然并親殁之後亦不得
令有分析郡縣切勒令在惟行自今已後如有不友不
恭傷財破產者宜配磧西用清風教朕惟熙庶績慱訪
逸人豈唯振拔滯淹以期於大用亦欲褒崇高尚將敦
於薄俗虚佇之懷兼在於此其有高蹈(一作道)不仕遁跡
丘園遠近知聞未經薦舉者委所在長官以禮徵送又
崇德追遠式閭封墓用旌前烈以叶大猷自古聖帝明
王名臣烈士陵墓有頽毁者宜令所𬋩(一作掌)量事修葺
仍明立標記禁止樵採天下侍老百歲已上賜帛五叚
粟三石八十已上帛三叚粟二石仍於郡縣長官存問
給付亞獻太子諱宜賜物二千疋終獻慶王琮一千疋
正衣夾侍各五百疋親王各三百疋新封建郡王及國
公各一百疋賢妃三百疋長公主各三百疋公主各二
百疋嗣郡王各一百疋中書門下三品竭心翊戴弘益
實多各與一子官如先已授官量與一人轉内外文武
官三品已上賜爵一級四品已下各加一階一品賜物
七十疋三品已上六十疋五品已上四十疋六品已下
二十叚諸節度使各賜物一百疋三京留守及二王後
各八十疋採訪使各六十疋諸蕃客共賜二千疋其唐
元功臣締構之初竭其忠欵錄功念舊情所不忘普恩
之外更賜(一作加)一階其身歿者各贈一官皇親五等已
上及九廟子孫諸親三等已上未有出身者並放出身
其前資者選日稍優與處分見任者更賜勲兩轉應天
下賜酺三日赦書有所未該者所司類例聞奏宣布中
外咸使知聞主者施行
一作皆唐大詔令
天寶六載南郊赦内制
門下昭事昊穹必惟禋祀盖順帝則而成政也肅雍清
廟必惟嚴享(一作必嚴大享)盖繼先志(一作盖叶先心)而為孝也則累
聖之德在人元陽之氣在候所以達明靈之景貺廸皇
王之大(一作徽)猷者矣朕夕惕宵衣奉天纉業勉思政道
惟懷永圖頼百(一作列)辟庶官匡予不逮聲朔及遠車書
靡殊加以乾符坤珍日來月至感福應之尤盛懼明祠
之未殷且資父事天因(一作自)親設教洽情以達禮廣敬
以推尊時享之誠寧宜異數日舉之饋豈忘事生是用
革故鼎新禮物對越上靈聿追嚴配既而崇牙宿設明
德惟馨敬爾臣工駿奔執豆陟降至止(一作陟丘止樂)樂徧禮成
精意上升神休下答宜廣維祺之福以覃作觧之恩
天寶十載南郊赦
門下皇天眷命必順於五行哲后御時實遵於三統考
古之道何莫由斯朕欽若上靈(一作玄)嗣守丕業察璿衡
以齊政念稼穡以勸人日慎一日四十載于兹矣何嘗
不夙夜懼畏憂勞在懷思共黎元臻夫至理幸以刑清
俗阜天成地平萬方底寧群物咸遂雖慙大化且謂小
康此皆至道儲祉宗社敷祐豈予薄德(一作凉德)而克致焉
然則上稽歷象傍採輿議爰以土德承漢火行是憑大
易之辭用紹前王之烈禎祥累應正閏攸分不改舊章
惟新景命(一作違)属獻歲初吉乘時布和是用展禮(一作祀)
崇禋竭誠昭布(一作報)庶叶發生之序載覃雷雨之祥(一作)
(澤)一作皆唐大詔令
景龍三年十一月二十三日拜南郊制
内制
門下朕聞展禮禘祖昊穹著其成命就陰即陽經(一作墳)
典明其大節故豺獺有祭下不隔於微品犧牲畢陳上
以先(一作老)於嚴配軒皇用事則雍旁正祠漢帝㓗齊則
城南七里用(一作固)能使敬而不黷求而不匱祈穀則九
載可登焚柴則三載無闕是知上靈大德不私於亭毒
之仁正直聦明有感於馨香之荐瞻高欲語無易兹道
我高祖神堯皇帝開階立隧(一作極)配永循機太宗文武
聖皇帝仗金策而清四方運璇機而齊七政高宗天皇
大帝與乾坤合其德與日月合其明則天大聖皇后建
補天立極之功受河圖洛書之統五精歸運四葉重光
朕虔順樂推欽承睠命紹宏基於累聖日慎斯兢執大
象於群生夙興如勵遠人殊俗占風而起(一作集)蠻邸美
瑞休符繋月而揮(一作輝)史筆故得三邊静柝五兵銷刃
寰宇大寧人神式序而德慙被物誠謝動天水旱尚臻
陰陽猶舛永以憂懼(一作易)無忘鑒寐然則事天事地莫
盛乎禋祀弗躬弗親孰申乎誠敬朕自臨四海于今五
年幸承祧社之靈未展郊丘之謁方今朔風候律南至
(一作晷)登辰乘上日而恭饗奉高禋而肅事揚宗祖之休
命酌壇場之令典百神受職三才合契備殷薦之容行
昭報之禮豈惟靈光所燭但驗其徵方冀後先不違實
受其福至若五刑之属十惡為重自頃恩赦罕聞該及
朕以眇身膺乎大寶下人不足每切如子之傷上帝所
臨敢逃在予之責閒居三月未弭厥愆静念終朝載增
寅畏侑神伊始與物惟新用弘曠蕩之恩以答高明之
貺可大赦天下云云
一作皆唐大詔令
祠后土制内制
門下朕聞大事在祀禮極于郊丘大德曰生道存乎赦
宥故至誠斯感允接神明之休盛典聿脩必敷雷雨之
施古先帝代躬祀后土所以崇兼載之功配博臨之義
有虞氏之合禘遍于山川成周氏之從祀逮于林澤西
漢汾陰之睢東洛翠媯之禪雖制無休備而道有可觀
曹馬以還𢾗百餘制無載盖設儀而不服或誠信而未
孚有其廢祀莫之能舉我國家受命也承百王之季啓
三統之元高祖神堯皇帝膺錄授圖繼天立極太宗文
武皇帝弔人伐罪南征北怨是用拯生靈於塗炭登物
態於休和高宗天皇大帝維睿作聖垂衣而理大聖天
后受(闕)托從權當宁化治中宗孝和皇帝允恭克讓守
文御㝢能致刑措於變時雍朕以𦕈身恭荷丕構常恐
政理乖中風雨愆期惕慮周於萬方疚懷深於一物幸
乾坤交泰宗社降靈氣無疵癘之災物遂生成之性呼
韓慕化侍子趨庭月支請職名王入貢大荒同軌瀛海
無波俯循凉德載懷寅畏故以歲首肅事禋宗爰撰令
辰親祀方澤採黃圖之舊制定累朝之前基神地取則
於禮經宥密同規於詩頌三祖登配群望畢從咸池之
舞在列合鍾之管斯陳祥風入候當乎八變之殷瑞日
揚暉属乎三獻之始臣工助而胥悅兆庶觀以相趨精
誠克申感慶交集頃緣郊籍已肆𤯝灾貸宥之道未應
頻降但精享云闕既曠代而方修福釐所被思寰宇之
同休(疑)宜因大典式暢洪恩可大赦天下
貞元元年冬至郊祀大赦天下制
陸贄
門下君天下者受命于天地繼業於祖宗致其誠心惟
敬與孝違敬莫大於廢祀虧孝莫大(集作甚)於黷神朕以
𦕈身属承大統縱欲敗度浸生厲階兵連禍深變起都
邑六師播蕩九服震驚郊廟園陵陷於兇逆神人乏主
將迨周星列聖大(集作之)業幾墜于(集作於)地違敬虧孝罪
由朕躬撫臨萬邦甚用自愧側身思咎庶補將來股肱
元臣比義叶德爪牙衆(集作將)士戮力同心誅(集作除)大憝
而京邑廓清翦逋寇而關河底定兹朕再與王公卿尹
洎億兆之人備其威容修其禮物薦誠清廟展敬圓丘
陳謝罪愆告情(集作憤)雪耻感慕慙惕若無所容上帝顧
懷再新景命豈伊匪(集作菲)德獨荷鴻休思與普天誕膺
多福可大赦天下自貞元元年十一月十一日昧爽已
前云云李希烈僣逆不道誠所難容朕憫念蒼生務息
征討頻降(集作有)詔令許其自新若能歸降依前待之以
不死淮西管内將士官吏百姓等一切原宥與之如初
先有官封亦皆復舊如能特建功效(集作業)者當别超擢
若家口親属在諸道者長吏撫綏各使安存其歸順百
姓仍委節度觀察刺史給空閑地任便安居優復終身
務令全(集作存)濟大事平已(四字集作待事平之後)聽歸本貫云云
自頃兇渠唱亂逆將附姦保據國都憑陵甸服朕出次
郊邑再遷巴梁險阻艱難靡不經歴暴亂之後乃彰烈
士之功憂危之中方見直臣之節錄勲進善其可弭忘
應奉天興元元年元從立功(集作扈從功臣)并收京城將士食
實封者各隨文武與一子官餘並加兩階仍賜勲兩轉
其文武百寮應扈從到興元府者五品已上賜爵一級
六品已下各加一階云云自建中四年已來有身死王
事義烈著明未經褒贈者本道即具名銜事蹟聞奏諸
道有解退官徤州府長吏功務安存仍量以空閑田地
給付(集作授)免其差役任自營生社稷之勲以輔興王業
統帥之任以總制戎麾(集作威)職弼諧(集作參衮職)者其德崇
授旌(集作髮)節者其功大方鎮乃國之垣翰禁衛實予之
爪牙尹京實頼於(集作其)肅清主計尤資於辦集所頒慶
澤宜越常倫司徒兼中書令晟宜與一子五品正員官
并四品階諸道副元帥各與一子五品正員官都統與
一子六品正員官中書門下平章事充節度使各與一
子七品正員官節度使及神策兵馬司六軍充節軍金
吾六軍大將軍判度支侍郎各與一子八品正員官都
團練都防禦等使京兆河南尹金吾六軍將軍殿前射
生兵馬使各與一子九品正員官多難已來三十餘載
克平禍亂属在戎臣或節著艱難或勲高戰伐受任雖
專於惣師成功亦頼於群材𢡟賞推恩宜加胤嗣諸大
將功業崇高者各與一子官本使即詳定錄名(集作具状條錄)
聞奏副元帥都統兼節度使下每道共三十人節度使
下每道共一十人都團練都防禦使下每道各十八人
如大將子孫之中有藝業優長性行純確者本道使具
狀聞薦仍量事資(集作支)給令赴上都朕當隨材授官以
充侍衛庶使功臣之後與國無窮故尚父子儀先朝元
勲再復京邑贈太尉秀實以死為(集作衛)國節冠古今宜
各與子孫一人五品正員官自至德已後節度使大將
忠烈績效著明其後淪替(集作翳)者所司即條錄聞奏與
子孫一人正員官諸色人中應在賊中(集作廷)潜奉神主
頃已甄賞宜更優崇云云江淮轉運使檢校左僕射同
平章事韓滉勵精勤職夙夜在公漕輓資儲千里相繼
事無愆素人不告勞拯于凶灾厥有成績可進封晉國
公關畿之内連歲興戎荐属天灾稼穡不稔糓糴翔貴
蒸黎困窮倉廪空虚莫之賑贍每一興念惻然痛心宜
令度支取江西湖南見運到襄州米一十五萬石設法
搬赴上都以救百姓荒饉如山路險阻車輓(集作乘)難通
仍召貧人令其搬運便以米充脚價務於全活流庸庶
事優饒副朕勤恤立國之道始於親親所以厚骨肉之
恩弘(集詔令並作明)教化之本况荐經艱故宗族漂淪敦穆之
情有加常日大長公主長公主公主各與一子七品官
嗣王郡主縣主各與一子官出身如宗子中有德行才
能者宗正卿具以名聞當别奬任致理之本在乎審官
審官之由資乎選士將務選士之道必精飬士之方魏
晉已還澆風未革國庠鄉校唯尚浮華選部禮闈不稽
實行學非為已官必徇人法具非精弊將安救宜令百
寮詳思所宜各修議状送中書門下參校得失擇善而
行有虞建官三載考績在漢為吏或長子孫盖以吏久
於官則人情不苟官久於事則理化有成日者制度廢
隳考課乖舛淹速靡凖升降無名欲令庶僚何所懲勸
自今已後刺史縣令未經三考不得改移(集作易)自餘非
在職績效殊尤亦不得越次遷轉刺史停替湏待魚書
内外五品已上及常參官在任年考已深者即量其才
效與改中外迭處以觀其能夫明目逹聦務廣聞見或
慮懷才抱器之士輸忠納諫(一作說)之倫地處幽遐無由
自達永言於此夢想不忘應諸色人有長策濟時忠規
匡主者任具陳所見詣所居之州委刺史略與討論觀
其旨趣但有禆理道不涉私情便與附驛逓進朕當親
覽自立兩稅經今六載或初定之時已有偏併或戶口
减耗舊額猶存輕重不均流亡轉甚(集作衆)委度支郎折
衷條理以恤困窮古者雖有水旱人無菜色皆由儲蓄
不匱勸導有方前代所置義倉國初亦循(集作修)其制備
灾救乏甚便於人宜即凖貞觀故事天下所墾見田上
自王公下及百姓每豊稔之歲秋夏兩時州縣長官以
理勸課據頃畆多少隨所種粟豆稻麥逐便貯納以為
義倉如年穀不成即量取賑給官司但為其法勸諭不
得收作用度(四字集作收管)各(集作仍)委本道逐便宜處置聞奏
敦本厚生如資播殖當今所切莫甚於斯自今後百姓
有墾闢田疇加於常歲者所加之地不得輙更徵租稅
其刺史令長考課亦以本界墾田多少為殿最今年蝗
蟲損甚(集作田)州府開春之後量給種子以便(集作便就)農功
天下應荒閑地(集作田)有肥沃(集作饒)堪置屯田處委當管
審細檢行以諸色人及百姓情願者使之營田如部署
精當收獲𢾗多本道使刺史特加褒昇屯官等節級優
賞如是逃田地本主復業即(集作並)却給還輦穀之下四
方會同供應既多難為凖定急賦煩役人何以堪宜令
京兆尹與度支計會長安萬年兩縣每季各先貯備錢
五千貫文於縣庫收納定清翰官專知應緣卒須别索
及雜供擬并工匠等縣令與專知官先須給付價錢季
冬(集作終)之後申度支勘會應關和市和顧並須先給價
錢兩稅外一物已上不得科配百姓御史臺朝廷紀綱
尚書省理化根本百度得失繫乎其人自頃制勑施(集作)
(頒)行所司多不遵守主(詔令作王)臣奉職豈所宜然委御史
臺左右丞切紏稽違無壅朕命云云
文苑英華卷四百二十五
