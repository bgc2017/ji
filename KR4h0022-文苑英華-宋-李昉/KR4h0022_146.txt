文苑英華卷一百四十六宋李昉等編
草木四
竹賦三首慈竹賦二首
孤竹賦一首大明西垣竹賦一首
竹箭有筠賦一首湘妃泣竹賦一首
竹賦許敬宗
惟脩竹之勁節偉聖賢之留賞覽山經而逖聽詠周詩
而遐想掩寰中而獨秀非庶物之所仰若夫嶰谷著美
稽山見知衛國之稱淇澳梁園之賦夾池山陽之翻密
葉江潭之竦喬枝雖有聞於在昔諒無得而標竒乃徙
植於廣(一作帝)庭爰移根於禁苑亘蓂草而界列繞醴泉
而右轉脩幹橫於松徑(一作嶠)低枝拂於蘭畹對紫殿之
初旭臨丹樓而向晚望威鳳而來儀佇化龍之為遠爾
乃春光變色夏景開松枝藏戲鳥葉間殘虹上便娟(一作)
(翳)而防露(此句見楚詞)下檀欒而來風散歸雲之掩翳引落
日之玲瓏雖復嚴霜曉結驚飈夕扇雪覆層臺寒生複
殿惟真心與勁節隨春冬而不變考衆卉而為言常最
高於歴選
第二吳筠
惟坤靈之播育何備物之寔繁偉兹竹之標挺得造化
之清源契道含靈表貞示節葉森散以翠錯莖鮮脩而
瓊潔爾其和風流暢萬彙昭陳揚葩曄其密苑荑柳藹
於通津不郁馥以啓曜但葳蕤而有筠亦未知為異也
至如殺氣凌厲凝霜蕭瑟覽平楚之蒼茫窺衆林其如
失冒冰霜之涸沍逾青熒以欝密則殊可重焉故詩曰
如苞書稱厥貢猗兹淇園美彼雲夢昔在軒后肇官隂
陽俾伶倫於嶰谷伐脩竹之珍篁裁六律以協氣調八
風而順常然後成竽籥以備樂其聲濫而彌長笙鏞以
間鳥獸蹌蹌諒自然之純粹曷羣材之可方若乃渭川
千畆山陽數林會稽方潤於碧玉羅浮比色於黃金上
點點以雲翳下泠泠而鳳吟祛赫曦之燠景納凄凉之
清隂王子所以嘯詠嵇生為之幽尋召嘉賓及令友暢
綠醖與鳴琴美遊盤之逸趣清寂寞之遠心若乃夾滄
江倚丹崿蓄水霧之沉沉摇巖烟之漠漠湘妃有揮淚
之感楚謠興防露之作或挺鼓吹之嶔崟或垂天門之
磅礴皆鸞鳳之所翔集孔翠之所棲託豈獨嬋娟於廣
漢之壌亦有璀璨於蓬萊之峰結實珠粒敷花紫茸拂
皓(一作柳)絮以飛雪摧紺莖以韻鍾故列仙之攸翫匪吾
人之所從也亦有化雉吳國成龍葛陂容人篔簹育蟲
桃枝一笋明其胤嗣三節獲乎嬰兒榮燈纂以感孝茂
忩櫺以表竒篲家壇以塵滅環石牀以隂滋皆靈變之
譎怪良難得而備知爾其衆彙非一則有篥(疑作篻吳都賦篻簩)
(有叢)簩筋曼(疑作蔓筋藝文類聚有筋竹初學記有蔓竹)射筒箖箊(吳都賦箖箊射筒)
柚梧(吳都賦注柚梧竹出郊址)箛筮(一作菙初學記竹譜有&KR0034;竹似桂南都賦篠簳箛箠)之橚
矗龍鍾雲母之扶疎箬箭浮色以縹燠䈄&KR0034;綷文而繡
攄(初學記皮類䈄&KR0034;竹綉)方志之所遺載山經之所闕書安可得
而詳矣靡不勁堅其性葱蒨厥色不規而圓不操而直
故高皇製冠以守位孝文剖符以表職博望侯傳於大
夏之外穆天子樹於玄池之側推此類以彌廣匪斯文
之可極也
第三
總羣籟以擇音歴衆材而簡(疑)質惟兹竹之珍勁獨懷
貞而守一若洗文濃露濯影華池離離嘉實冉冉纖枝
含夕氣而拖翠照晨旭以舒猗凌積霜而莫改因虚心
而不虧上横桂暉下拂松盖抗脩莖於雲表脱輕花於
霞外千仞未極其高十圍寧申其大既絶羣以標傑亦
冠叢而稱最連星影而類珠晚虹掛而猶帶蒙密柔柯
布濩繁葉白日朝映素輪夜接色净潭深影沉攅疊洎
乎層隂結長飈起清徵奏鳴弦理金罍溢而未傾玉山
儼而猶峙詆訶六籍咀嚼三史窮玄熙之根柢極天地
之終始此乃至人勝集七子碌碌則安齒故語其用也
則五離十析絲剖毫分縈九華於紈扇結雙雉於天文
乍摇紈䄂時拂緗裙掩凝鉛之艷逸籠流麝之氛(一作氤)
氲若夫取象制儀激商流雅圓徵有素清亮非假信鳳
鳴之可習實龍吟而可寫乃曲絶而和微非韻高而調
下豈知分光綺殿散影華軒淡雲霞之遠色霑雨露之
餘恩嘉庭樹之蠲忿跂桃(一作慕蹊)李之無言庶歲寒而無
易常耀節於梁園
慈竹賦(并序)
廣漢山谷有竹名慈生必向内示不離本脩莖巨葉攅
根沓柢叢之大者或至百千株焉而縈結踰乎咫步好
事君子徙為階庭之翫焉吁嗟非此土所有乃有厭流
俗之譏動鄉關之思者盖撫高節而興感覽佳名而思
歸遂為賦曰
有竹猗猗生於高陂左連瑶帶右雜瓊枝恨幽客之
方賞嗟君侯之不知徙蔚丹谷遷榮綠池氣凛凛而
猶在色蒼蒼而未離屈巖壑之容貌充階庭之羽儀
爾其劃地(一作疆)分域駢隂抗趾疊榦龍迴攅根鳳峙
防碧落於霄末翳紅光於夕始崇柯振而烟靄生繁
葉動而風颷起擁涼砌之晨肅屏炎扄之晝滓至若白
藏載謝玄英肇切塞北河堅江(一作閔)南地裂觀衆茂之咸悴驗
貞輝之獨潔抽勁綠以垂霜&KR0008;嚴青而負雪蓋同類之常
稟非殊方之異節若乃宗生族茂天長地久萬柢争盤
千株競糾如母子之鈎帶似閨門之悌友恐孤秀而成危
每羣居而自守何美名之天屬而和氣之冥受嗟乎道之存矣
物亦有之不背仁以貪地不蔵節以遁時故其貞不自炫用不
見疑保夷險之無易哂榮枯之有期我蓬轉於岷徼遂萍流
於江汜分兄弟於两鄉隔晨昏於萬里撫貞容而骨媿
伏嘉號而心死庶因感而長懷遂策情而勵已
第二喬林
維竹稱慈幾乎有知九族敦叙孝友威儀是竹必滋五
服相殘骨月攜離是竹必衰苟自家而刑國亦觸類而
增思苯尊固護檀欒擲(一作櫛)比如束之稠如插之密勁
節中聳攅根内實聲唯戞風影不透日類宗族之親比
同朋友之造膝至若暮歲窮律霜凝雲霏陶鈞無發生
之理松栢有後凋之期是竹也叢篁劈開芽筍怒長紫
籜連披青筠粉上有偕老之情感餽親之養如受制於
籬界不旁侵於土壤雨露之澤謝爾衆芳細葉未吐貞
心已長耻高標而迥出斯褭曲而不揚匪趨時於律候
寧隨韻於笙簧保無用而以道自將媿不才而與物俱
昌苟成隂於隙地作盛景之清凉重曰夫緜緜瓜瓞兮
知有子母邕邕鴻(一作鳴)雁兮如次弟兄於家則疏附禦
侮於國則盤石維城田氏不分庭之荆陳家則應(一作聚)
天之星莫不欝映棠棣急難鶺鴒斯竹也共根連茹一
本千莖年深轉密歲晩彌榮一可以厚骨肉一可以敦
友生於靈臺而彌信性彰慈孝(一作愛)而感通神靈
孤竹賦
有斐君子兮將以自怡藝孤篠於前墀翫以時惬所思
且面陛則陽笑猗猗而處渭向砌則燠秘青青之在淇
問君何事生乎兹嬋娟抱節而無詞借而東南之美會
稽千里阻江阻河所貴則那至乃柯葉不二嗟吁此地
彼已之子賤目貴耳豈知孤者取稀物莫之依含混元
之休氣吸太陽之清暉長則尺準大可寸圍有美遊兮
忘其歸更憶朝霞露未晞懸明月而影短帶疎雨而聲
微觀乎裊娜容與風生其處應知默定洪鍾律幾日能
令童子語實方就而孤鳳(疑)食來枝或成而一龍飛去
天造自然含虚佩堅堅以保名虚以戒盈瞻彼標兮人
之程萬類則改千竿(二字疑)森在其在伊何增冰峩峩瞻
彼磷兮不可磨則知天籟竒兮由我起道生一兮得我
始得之者非取翫物而已
大明西垣竹賦高無際
嶰谷脩篁移植仙堂左聯温室之樹前對鳳池之芳一
生孤貞四時青蒨不争麗於夏色不改貞於秋霰保此
歲寒之容得蔭宰衡之院露羃䍥以珠綴風清泠而響
繁雜金絲於北掖對高雲於西垣曉視含烟朝歸捧日
挺八柱以獨秀與三槐而交密若夫制為用也則笙可
以下鳳皇笛可以奏宫商筆可以播文章管可以調隂
陽信無施而不可若有待而韜光亂曰託根勝地兮擢
榦捎雲抱貞節兮葱鬱氤氲若賞七賢之清曠不可一
日無此君
竹箭有筠賦李程
喻人守禮如竹有筠俾脩己以自守同因(疑作固)本而相
因操持(二字詳注九十卷㒺兩賦)彰於歲暮勤德貴乎日新所以取
彼後凋之色戒夫行道之人將以禦冬且見檀欒而守
節比於藏器詎可湏臾而去身若乃清霜翻玄律改彼
衆卉之具落同受氣於真宰何蓊茸而自異乃㛹娟而
有待苟常其性寒竹何患於時移不易其心志士當懷
於道在豈不以和澤自潤表裏相資竹無筠不能固其
節人捨禮曷以法於時伊先哲之善喻作後代之元龜
企於禮者勤而行之苞本之時已包周身之防疎莖之
勢更叶凌雲之期(疑)當其冒霰停霜雪披風靡諒青青
而斯在何冉冉而居彼是知禮之於己如我有徒筠之
於竹如我有膚理無特立義必相湏堅剛自持雖貫四
時而莫改賞翫不足奚可一日而或無嗟乎皮之不存
何以具其體心之不固何以謹其禮所以大戴之記足
徵相鼠之詩爰啓君子之道斯其象諸示外以固執中
而虚閱寒暑之不變齊榮辱之所如天損不侵地利空
積包綠籜而未改交翠葉而不易君子察於此者可學
禮而受益
湘妃泣竹賦蔣防
昔帝舜之南巡不㢠繄二妃兮心傷己摧對三湘之遥
兮積水無際望九疑之作(疑)兮愁雲不開欝丹誠而飲
恨攀綠篠以興哀淚浪浪而千里(一作重)墮睫竹冉冉而
萬點凝苔斂蛾之怨盈臆如狸之班變色落紅臉而珠
影争圓染碧纖兮纈文交織夭紹嬋娟嗚咽潸然瀝青
簡兮丹書粲粲灑綠枝兮白露漣漣所謂精神達而理
歸其著悲哀集而物謝其堅想夫萬里迎秋重江向夕
引蒼翠以歔欷忽闌干而委積杖拳然之手兩點垂絲
揮密爾之叢衆痕凝碧是知至哀必感有怨必通竹無
情而發外淚有感而從中慷慨成行乍洗龍吟之管斕
斒遶節如交鳳食之叢寧類夫聲伯再懷其夢想楊朱
徒歎其西東豈無芳菲渝其霜霰豈無浩淼忘其顧眄
是以委檀欒寄葱蒨來非鼔瑟玉箸之滴瀝雙流去乃
望夫粉籜之淋漓一變懿乎巖巒滿目今古含情事雖
遷於歲月理不昧於堅貞或剪脩竿對潭中而錦落或
成長簟施堂上而霞騰豈不以拂水梢雲逾千越萬庶
夫知我者謂我點點而成文不知我者徒曰青青而懷
怨
文苑英華卷一百四十六
