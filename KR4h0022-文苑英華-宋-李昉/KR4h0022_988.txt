文苑英華卷九百八十九宋李昉等編
交舊十二
祭元相公文一首祭崔相公文一首
祭崔常侍文一首祭處州李使君文一首
祭周相公文一首祭蕭侍郎文一首
祭宣武王尚書文一首祭太常崔丞文一首
祭元相公文白居易
維太和五年歲次辛亥十月乙丑朔十七日辛巳中大
夫守河南尹上柱國晉陵縣開國男食邑三百戶賜紫
金魚袋白居易謹以清酌庶羞之奠敬祭于故相國鄂
岳節度使贈尚書右僕射元公微之之靈惟公家積善
慶天鍾粹和生為國楨出為人瑞行業志略政術文華
四科全才一時獨步雖歴將相未盡謨猷故風聲但樹
於藩方功利不周於夷夏噫此蒼生之不大遇也在公
豈有所不足耶詩云淑人君子胡不萬年又云如可贖
兮人百其身此古人哀惜賢良之懇辭也若情理憤痛
過於斯者則號呌噎(集作呼壹)鬱之不暇又安可勝言哉嗚
呼微之貞元季年始定交分行止通塞靡所不同金石
膠漆未足為喻死生契闊者近(集無此字)三十載歌詩唱和
者九百餘章播於人聽(集作聞)今不復叙至於爵祿患難
之際寤寐憂思之間誓心同歸交感非一布在文翰今
不重云惟近者公拜左丞自越過洛醉别悲吒投我二
詩云君應怪我畱連久我亦與君離(集作辭)别難白頭徒
侣漸稀少明日恐君無此歡又云(集作曰)自識君来三度
别遮(集作這)廽白盡老髭鬚戀君不去君須會知得後廻
相見無吟罷涕零執手而去私怪(集作揣)其故中心惕然
及公捐館於鄂悲訊(集作訃)忽至一慟之後萬恨(集作感)交
懷覆視前篇詞意若此得非魄兆將先知乎(集作先知之乎)無
以繼寄悲情作哀詞三章(集作首)今載於是以附奠文其
一云八月凉風吹白幕寢門廊下哭微之妻孥親友来
相弔惟道皇天無所知其二云文章卓犖生無敵風骨
精靈沒有神哭送咸陽北原上可能随例作埃塵其三
云今在豈有相逢日未死應無暫忘時從此三篇收淚
後終身無復更吟詩嗚呼微之始以詩交終以詩訣弦
筆兩絶其在今日嗚呼微之三界之間應不生滅(集作孰不)
(生死)四海之内誰無友(集作交)朋然以爾我之身為終天
之别既往者已矣未死者如何嗚呼微之六十衰翁灰
心血流(集作淚)引酒再奠撫棺一呼佛經云凡有業結無
非因集與公緣會豈是偶然多生已来幾離幾合寧無
後期公雖不歸我應繼往安有形去而影在皮亡而毛
存者乎嗚呼微之言盡於此尚饗
祭崔相公文前人
維太和六年歲次壬子十月庚申朔二十四日癸未中
大夫守河南尹上柱國晉陽縣開國男食邑三百戶賜
紫金魚袋白居易謹以清酌庶羞之奠敬祭于故相國
吏部尚書贈司徒清河崔公敦詩惟公德望事業識量
(集作度)操履為時而生作國之紀巖廊輔弼(集作匡輔)藩部政
理(集作治)父母黎元股肱天子斯皆談在人口播於(蜀本作在)
人耳今所叙者眷知而已於戲自古及今實重知音故
詩美伐木易稱斷金始愚與公同入翰林因官識面因
事知心獻納合章對揚聯襟以忠相勉以義相箴朝案
接(集作同)食夜牀並衾綢繆五年情與時深及公登庸累
分戎閫(集作閫鎮)愚亦去國出領符印徐宣外(集作遠)部忠抗
遐郡鴈去寄書潮来傳(集作得)信無由會合只望音問未
卜後期但敦前分(集有余字)大和之初連徵歸朝公長(京本作分)
夏司愚貳秋曹玉德彌堅(集作温)壯(集作松)心不凋南宫多
暇屢接遊遨竹寺雪夜杏園花朝杜曲春晩潘亭月高
前對青山後携濁醪微之夢得慕巢師高(集作臯)或徵雅
言酣詠陶陶或命俗樂絲管嘈嘈藉草蔭松枕麯餔糟
曾未周歲索然分鑣公又授鉞南撫荆蠻報政入覲復
惣天官愚因謝病東歸澗瀍方從四皓旋守三川日(集作)
(時)蒙訊問時(集作日)奉周旋豈無要約良有因緣洛城東
隅履道西偏脩篁廻合流水潺湲與公居第閭(集作門)巷
相連與公齒髮甲子同年兩心相期三逕之間優游携
手而終老焉嗚呼易失者時難諶(集作忱)者天既奪我志
又殲我賢丘園未歸館舍先捐百身莫贖一夢不還鬱
鬱佳城茫茫九原淒凉簫鼓惨澹風煙祖奠遲遲泣涕
連連平生親友羅拜柩前賢人已矣天地蒼然嗚呼哀
哉敦詩尚饗
祭崔常侍文前人
維大和九年歲次乙夘二月景子(通鑑目錄同此集作丙午)朔七日
壬申(當作午集作子)中大夫守太子賓客分司東都上柱國賜
紫金魚袋白居易謹以清酌之奠敬祭于故秘書監贈
禮部尚書崔公惟公之世祿家行文章政事播於時論
此不復云今但叙舊好寫哀(集作衷)誠而已嗚呼居易兄
弟與公伯仲前後科第同登者四五辱為僚友三十餘
年(集有又字)膳部房某(集無某字)與公同風(集作聲)塵之遊定膠漆
之分兩家不幸十年以来衰(集作哀)舋所鍾零落殆盡我
老君病惟餘二人天不憗遺公又即世不登大位不享
永年夙志莫伸幽憤何極居易方屬疾恙不遂執紼遣
姪阿龜往展情禮此如不祭痛當(集作永痛)奈何嗚呼重易
平生知我寢門一慟可得而聞乎重易平生嗜酒奠筵
一酌可得而歆乎嗚呼哀哉伏惟尚饗
祭處州李使君文杜牧
維會昌五年歲次乙丑某月日池州刺史杜牧謹遣軍
事押衙王&KR0008;以清酌庶羞之奠敬致祭于亡友李君起
居之靈憶昔相遇兩未生鬚京師衆中跡猶甚疎一言
道合盡寫有無我於宣城忝跡賓吏君随幕府東下繼
至復與友人故薛子威邂逅適願如相期為(集作為期)於談
劇論(集作放論劇談)各持是非攻強討深張干(集作矛)彀機怒或
赩赫終成笑嬉於後七年君拜左史来蜀西川我官補
闕云媿我先拜章請代盖私我焉我有家事乞假南来
循行里第君出離杯令弟在席恣為詼諧耳熱膽張觥
連相□我歸墜馬一支幾摧君来我坐側倚旁隈持簡
(集作時聞)酸吟戲口猶開云君我殺以酒相加忌我之才及
我南去君刺池陽我守黃岡葭葦之場惟君書信前後
相望詞意纖悉勉我自強律我情性補短裁長一函每
發沉憂併忘幸會交代船(一作沿)檝若飛江上九月凉風
滿衣為别幾時多少歡悲志業益廣不可窺知長人之
術首(集作莫)為吏師縱酒十日舞袖僛垂語公之餘且及
其私許以季女配我長兒莫云稚齒可以指期各負少
壯輕後會時寓居宣城書札日馳一疾不起訃来猶疑
嗚呼哀哉惟先僕射儉德冠古凡二十年四領茅土所
至所治曰人父母官俸餘半委庫不取京師里第蓬茅
數畝慶餘生君曰天酬補何聰明才智兮不使施為何
付與之多兮折之何暴天陽地隂高厚相侔上有河漢
鈲(普借反)天横流百刻晝夜平分不饒皎不隂晦一月幾
朝二男三女俗率如此三男二女無有其地君子小人
鼻目並列與小人校曾不(集作會無)百一於百一中與(集作以)
秀奪實人(集作凡)禀隂陽生於其間陽常不勝賢者宜艱
自古皆然欲復何言拊孤一弔拍棺一哭咫尺不遂涕
下相續期於沒齒盡力嗣子嗚呼哀哉伏惟尚饗
祭周相公文前人
維太和五年歲次辛未七月辛未朔八日戊寅故吏朝
議郎持節湖州諸軍事守湖州刺史杜牧謹遣押衙司
馬素謹以清酌庶羞之奠敬祭于故相國僕射贈司徒
周公之靈伏惟相公之道徧於天下至如牧者受恩最
深爰自稚齒即蒙顧許及在官途援挈益至會昌之政
柄者為誰念(集作忿)忍隂汗(平聲)多逐良善牧實忝幸亦在
譴中黃岡大澤葭葦之場繼来池陽棲在孤島僻左五
歲遭遇聖明收拾冤沉誅竄(集作破)罪惡牧於此際更遷
桐廬東下京江南走千里屈曲越嶂如入洞穴驚濤觸
舟幾至傾沒萬山環合纔千餘家夜有哭烏晝有毒霧
病無與醫饑不兼食抑暗偪塞行少卧多逐者紛紛歸
軫相接惟牧遠棄其道益艱相公憐憫極力掀拔爰及
作相首取西歸授之名曹帖以重職虢國太子絳市諜
人死而復生未足為喻旌旆西去拜於都門賢士大夫
無不攀惜皆曰相公事君盡忠保道輕位大張公室盡
閉私門彼由徑者跛倚不進天下賢彦明知所趣(集作趍)
重德壯年衆期再入牧牧(集作牧守)吴興繼奉手示但思休
退不言疾恙訃音(集作問)忽至慟哭問天嗚呼蒼生未濟
而喪吾相吾為蒼生慟豈獨私恩想像音容思惟恩紀
期於令嗣可以效死吴洛相遠逾於三(集作二)千無因拜
柩見歸九泉哭送使者致誠奠筵伏惟尚饗
代李玄為崔京兆祭蕭侍郎文
李商隠
年月日(集有伏字)惟靈傳芳華胄禀慶靈源漢朝輔相之流
輝梁室帝王之遺懿克生㒞德彰我休期高表百尋澄
波萬頃及春闈獻藝會府試才騏驥出塵蛟龍得水頓
纓而駑駘盡喪乘氣而鼈蜃皆空憑陵遠天躞蹀長道
是將筮仕先(集作光)乎縉紳侯國從知大朝就選祕寶宜
陳於東序朱紱必降於上玄錦帳而居青縑以覆建禮
推盡瘁之績明光多伏奏之勤亦既遷榮乃司論駮高
居青瑣封還(集作折)紫泥使明時無失政之譏大邦無不
便之詔暫辭朝籍往分郡符借寇莫從徵黃甚急方將
啟乎良友進彼令人志豈愛身誓將許(集作匡)國不謂疎
網猶漏斯文(集作民)未康作礪為鹽正俟理平之運依城
憑社深懷剪滅之虞上蔽聰明内求媟近故鴻猷不得
而叶贊睿化莫可以輔成藐是流離有窘隂雨嗚呼令
唯逐客誰復上書獄以黨入但求俱死銜冤遽往吞恨
孤居目斷而不見長安形留而遠託異國屈平忠而獲
罪賈誼壽而不長纔易炎凉遂分今昔粤自東蜀言旋
上京郭泰墓邊空多會葬鄧攸身後不見遺孤信隂隲
之莫知亦生人之極痛某等頃同班列獲奉周旋分結
死生地兼族類依仁既切慕德方深始驚南浦之悲俄
軫下泉之仆今則年良月吉筮協龜從顧埋玉之難追
歎焚芝之(集作而)何及牲牢粗潔酒醴非多聊寫丹誠以
申永訣
為絳郡公祭宣武王尚書文前人
伏惟曾構高基往修峻址俯為明時載生竒士杜林舅
族本富文理楊惲外甥(集作門)素多圖史朱檻有裕括羽
成美逸足輕從東之道巨背狭圖南之水匡生明習董
氏精專魯壁墜簡汲冡遺編坐忘流麥出記懷鉛淹中
莫敵稷下惟先朝有曲臺時推奥學明博士之高選資
衆儒之先覺殷周損益䕫夷禮樂既得根源盡除蹖駮
粉闈假途(集作道)諫署揚輝吾寧訐訕時好依違周舉上
章惟求主悟賈生草疏(一作諫)豈畏人非用之則至捨之
則歸旋領藩符俄司國計鋤革煩冗修眀課第鄙晉室
之鬻練(集作陳疑作練)小漢朝之造幣前籌未借斂笏還家再
北非罪三黜何嗟淮陽勁兵潁水豪族既佩新印仍推
舊轂杜當陽何嘗跨馬雄士(集作武)争推祭征虜不廢投
壺師人自睦夷門地古梁苑藩雄雙旌大旆二矛重弓
無忌御車惟求隠者相如謝病乃慕高風方將副帝注
心從時大願率周朝之奔走惣漢庭之議論人之不幸
今也則亡莊子孰分其魍魎秦醫莫究其膏肓鴈沼波
瀾空聞怨咽兔園臺榭祇見荒凉某獲顧尤深蒙知甚
早公昔分茅愚嘗(集作當)視草於劉向論思之時贊孟舒
長者之號及兹出守實介親隣音徽繼好寤寐依然常
期異日克奉清塵何言永慟屬此佳辰訃哀如昨歸轍
攸遵林薄莽蒼川原隠磷想諸葛之旗鼓空還舊壘念
伯喈之書(集作經)籍已付何人候館攸䦕丹幡遽至瞻望
衛幕連綿泰畤寄奠申訣纖詞寫意終阻願於親躬徒
加哀於殄瘁嗚呼哀哉尚饗
為濮陽公祭太常崔丞文前人
年月日惟靈太岳繁祉平安望族潤地勢於長源構堂
基於脩麓藍田之産宜有良玉徂来之林宜無凡木昔
我待子松玉之間冀十城之得價望千尋而可攀大年
不登逸足方駛松欲秀而先蠧玉將攻而遽毁聞問之
時歎悼何已惟我承乏授命南征一言相許携手同行
夐絶萬里飄泊雙旌念兩婢之價倍媿五羖之酬輕地
接殊隣風移中土五嶺三江炎飈瘴雨釣犀之潭跕鳶
之渚席上從容幕中宴語先防載薏之謗更示投香之
所因使庸虚不罹罪罟越井之首甘綏之女時清則銅
(集作筒)鏑納厨歲稔則銀簮叩鼓豈我之自唯予是與相
從来覲又往于涇風埃古戍霜雪孤亭偏粲(集作喪非)之服
縵胡之嬰塞迥而晨嚴刁斗沙平而夜篤兜鈴指我以
虜隙勉我以武經正慰窮邊我(集作忽)還京邑北庭減價
南轅(一作園)屑泣章臺辟椽方喜趙嘉之来棘署選丞仍
見譙玄之入是焉踐歴更徯飛翻况乎鳳沼又棲領原
何舋成於燥濕而厲結於寒暄未及西山之藥旋為東
岳之魂憶昨舊許員歸青門出餞樂作而歎起杯行而
淚泫俱容與(集作悔吝)於風波共沉吟於鐘箭揮袂如昨郵
書甚頻雖遥道里未闊聲塵孰謂念歸之日翻為有慟
之晨嗚呼哀哉髣髴荒阡依稀古陌徐動丹旐永歸玄
宅願執紼而身遠想移舟而目極迥野秋思群山暮色
悵白髮之衰翁哭青雲之舊客聊兹寄奠莫寫西悲已
乎崔子為我歆之
文苑英華卷九百八十九
