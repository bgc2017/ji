文苑英華卷七百八十六宋李昉等編
㙮廟下
唐故東京安國寺契微和尚㙮銘一首
唐故洪州開元寺石門道一禪師㙮銘一首
唐杭州靈隱山天竺寺故大和和尚㙮銘一首
唐蘇州開元寺律和尚墳銘一首
唐杭州華嚴寺大律師㙮銘一首
唐東都奉國寺禪德大師照公㙮銘一首
楚三閭大夫屈先生祠堂銘一首
廬山東林寺故臨壇大德㙮銘一首
唐故東京安國寺契微和尚㙮銘(并序)
權德輿
和尚俗姓權氏法諱契微天水略陽人十代祖安丘敬
公翼為前秦僕射事備載記曾祖文誕皇銀青光禄大
夫涪常二州刺史荆州都督府長史平凉郡開國公祖
崇本皇朝散大夫滑州匡城縣令與兄戶部郎中崇基
水部員外郎崇先皆以文學政事顯名於貞觀永徽之
際考同光皇河南縣尉長安縣丞翰林詳定學士與伯
兄益州成都縣尉無待仲兄歙桂梓三州刺史若納三
人同以大名舉進士擢第文章之美為當時冠首然其
世德鍾慶若後無達者則有以清淨住世故和尚生而
悔悟超然玄覺年九歲於薦福寺金剛三藏發心入曼
茶羅道場傳持聖印悟入之速發於岐嶷然其德容具
舉家族敬異將必擇卿士之良者以嬪之時勇於出世
至欲刃其膚以自免翰林府君既捐舘母兄竟不能抑
遂以初笄之年(四字集作笄年)被服緇褐至天寶元年始受具
於福先寺定賓律師隸東京安國寺師事苾芻尼無勝
受心門方便之學以為心實境化眞由妄遣遣之而真
亦隨盡化之而心乃湛然故外示律儀内循禪悅(集作内修)
(禪說)因初心而住實智離有相而證空法乃通四部經於
弘正大師尤精楞伽之義而後住無住證洗六妄離二
邊遵大道以坦蕩入法流而洄澓以深惠善誘誨學徒
或權或實為歸為趣亦猶净名之隨機攝道蜀嚴以忠
孝為言故中外族姻徧沐其化漸漬饒益可勝道哉初
以廣德中隨其家南渡安居于蘇州朱明寺以建中二
年九月六日冥然化滅報年六十二經夏四十一弟子
尼惠操又其兄子也故探其義味最為深入乃率籲緇
俗號捧金身建塔于東武丘寺之東北岡從其教也姪
孫德輿以為宣父有西方聖人之說東漢有浮圖仁祠
之教以其教言之自菩提達摩七葉至大照祖師皆以
心法祕印迭相授受故戒生定定生惠得第一義者冲
而詣之嗚呼今其詣之矣桑門紀述多不分系緒今備
書者亦所以無忘先德故其文也繁銘曰
教旨清净戒珠圓映識浪情塵還源反性彼一切見皆
妄想生精修密詣湛爾融明示現者何此身非父強為
之銘以悼于後
唐故洪州開元寺石門道一禪師㙮銘(并序)
前人
鍾陵之西曰海昏海昏南鄙有石門山禪宗大師馬氏
㙮廟之所在也門弟子以德輿嘗游大師之藩俾文言
而揭之曰三如來身以大慈為之本六波羅密以般若
為之鍵非上德宿殖者惡乎至哉大師法諱道一代居
德陽生有異表幼無兒戲嶷如山立湛如川渟舌廣長
以覆準足文理而成字全德法器自天授之嘗以為九
流六學不足經慮局然理世之具豈資出世之方惟度
門正覺為上智宅心之域耳初落髮於資中進具於巴
西後聞衡岳有讓禪師者傳教於曹溪六祖貞(一作直)心
超詣是謂頓門䟦履造請一言懸(集作玄)解始類顔子如
愚以知十俄比净名默然於不二又以法惟無住化亦
隨方嘗禪誦於撫之西裏山又南至于處之龔公山攫
搏者馴悍戾者仁瞻其儀相自用丕變刺史今河南尹
裴公久於稟奉多所信嚮由此定惠發其明誠大歷中
尚書路冀公之為連帥也舟車旁午請居理所貞元二
年成紀李公以侍極司憲臨長是邦勤護法之誠承最
後之說大抵去三以就一捨權以趨實示不遷不染之
性無差别次第之門常曰佛不遠人即心而證法無所
著觸境皆如豈在多岐以泥學者故夸父喫㖃(莊子作契詬)
求之愈疎而金剛醍醐正在方寸於是解其結發其覆
如利刃之破罥索甘露之洒稠林隨其義味快得善利
者可勝道哉化緣既周趺坐報盡時貞元四年二月庚
辰春秋八十夏臘六十前此以石門清曠之境為宴默
終焉之地忽謂入室弟子曰吾至二月當還爾其識之
及是委化如合符節當夾鍾發生之候叶拘尸(集作戶)薪
火之期緇素幼艾失聲望路渡涸流而法雨滂泗及山
門而天香紛靄天人交際(集作交感之際)昧者不知沙門惠海
智藏鎬英志賢智通道悟懷暉惟寬智廣崇泰惠雲等
體服其勞心通其教以為吾師眞心(集作性)湛然與虚空
俱唯是體魄化為舍利則西方之故事傳焉不可已也
乃率籲其徒從茶毗之法珠圓玉潔煜燿盈升建兹嚴
事衆所瞻仰至七年而功用成竭誠信故緩也德輿往
因稽首粗獲擊蒙雖飛鳥在空莫知近遠而法雲覆物
已被清凉今兹銘表之事敢拒衆多之請銘曰
達摩心法南為曹溪頓門巍巍振拔沉泥禪師弘之俾
民不迷九江西部為一都會亦既戾止玄津横霈慈哀
攝護為大法礪五滓六觸翳然相蒙直心道場决之則
通隨器受益各見其功眞性無方如道不竭顧兹夢幻
示有生滅微言密用煥炳昭晰過去諸佛有修多羅心
能悟之在一刹那何以寘哀兹窣堵波
唐杭州靈隱山天竺寺故大和和尚㙮銘(并序)
釋皎然
水之性不動而鑒得非夫實相之體耶維積為洪溟而
未嘗變亦眞我自在之妙致也如來大師獨秉至教羣
聖拱手俾寘冥到識破堅冰之惑豈逾一念之中哉靈
隱大師雖外精律儀而第一義諦素所長也故小子誌
之大師生緣錢塘范氏諱守眞字堅道齊信安太守瑝
之八葉禮既冠衆君子器之夙有丘園之期不顧玄纁
之錫遂詣蘇州支硎寺圓大師受具足戒是夜眼中光
現長一丈餘久而方没蓋得戒之禎也後至荆府依眞
公三年苦行尋禮天下二百餘郡聖教所至無不至焉
無畏三藏受菩薩戒香普寂大師傳楞伽心印講起信
宗論三十餘遍南山律鈔四十遍平等一兩小大雙機
在我圓音未嘗異也乃發殊願誦持華嚴遂於中宵夢
神人施珠一顆及覺惘然如來在握是歲入五臺山轉
華嚴經二百遍追宿心也又轉大藏經三遍廣正見也
至開元二十六年有制舉高行道俗請正名隸大林寺
後移籍天竺往(一作住)靈隱峯時大歴二年也至五年三
月寓于龍興净土院謂左右曰夫至人乘如而來亦乘
如而去亦其必然也而愚夫欲以長繩繫彼白日安可
得乎吾非至人豈逃其盡以此月二十九日告終于兹
地春秋七十一僧臘四十五其間臨壇既多度人無數
今不復紀也顯明弟子蘇州辨秀湖州惠普道莊越州
清江清源杭州擇隣神偃常州道進如彼鸑鷟之彩共
集旃檀之枝江淮名僧難出其右晝之身戒亦忝門人
幸參四子之科獨許一時之學斯文在我何敢讓焉詞
曰
房星在天降為應眞好爵縻我視如埃塵既投其簪亦
壞其服戒日纔佩禪秀乃沐四十餘夏振振盛名大江
東南為法長城宣尼既沒微言乃絶我師云亡眞乘亦
輟靈隱峯上春日秋天風生松柏如師在焉持教門人
楚英吳傑儒方荀孟道比文列宿習未盡妄涕猶雪宿
已忘(一作志)眞如水(一作餙眞)如月古之君子名書彝器大師
不書將墜于地紀功者銘傳心者燈藏諸名山不騫不
崩
唐蘇州開元寺律和尚墳銘(并序)
至人於生死一也物有之我亦有之若日月可蝕虚空
可洿乎在至人為宅心之勝地誠瞽夫不返之瀑流哉
於戲我法自五天揚于漢廷八俊四賢横世傑出後之
學者聆休風企高躅何吾師之穆其芬馥歟吾師諱某
字某先劉氏之子漢楚王交三十一代孫烈祖某永嘉
南遷為丞相掾四代祖遠隨東陽守顯其遺榮之跡略
載本枝全拔俗之高不書後葉蓋亦垂訓之意乎吾師
幼孤伯父哀字如禮名因教立孝自天生而宿植緣深
心田欲稔因請伯父哀而捨之亊靈隱某禪師因問師
入道之次師語曰夫爝火明乎虚以爝火之心當太虚
之境境非心外心非境中兩不相存兩不相廢今我所
證是爾所知曷有萬法之深淺優劣乎語畢如凉風入
懷醒然清悟天寶四年受戒於東海大師鑒眞傳講於
會稽大師曇一至德中舉高行隸名開元乾元中有詔
天下二十五寺各定大德七人長講戒律(一作律戒)吾師其
選也頃年净土一門不愆于念嘗謂人曰昔聞西方之
行是有相大乘此乃蓬心不直達之說何者夫出言即
性發意皆如而一色一香無非中道泥我正念乎于時
六十七天年三十六僧夏一十六壇場孤制律樞正持
僧綱自胥湖南北皆宗仰焉以建中元年六月十五日
寂疾而逝其時有庭樹一本枝葉扶疎及吾師將亡之
朝花正拆而遽萎條始繁而方折亦恒河水上旃檀樹
枝榮枯之意也其年七月五日遷靈龕於武丘西寺松
門之右嗚呼青山不歸白林長謝秋原之上萬境皆悲
雨冥冥而晝隂水浼浼而東逝門人道亮道該清會亮
以毗尼繼其行會以才學儔其賢該以詞物蹤其美三
子之外居廊廡者充江漢焉故觀察使韋公元甫觀察
李公栖筠今虢州刺史李公紓今御史中丞李公道昌
林下之跡可追山隂之遊尚想懷人撫事相顧泫然□
實護才曷足揄揚盛美以吾釋門之事安敢讓焉詞曰
本師示終兮玄綱絶香山崩兮香海竭大地動兮旃檀
折人天冥兮千光滅我師出嗣兮遺教張如何斯人兮
天不臧星既兩兮地亦霜生涯昧兮四流長捧遺言兮
循往跡庭無人兮月寂寂百年遐夀兮日長夕萬春上
服兮塵已襞門前慟兮世人悲瞻影㙮兮山之垂宿百
經兮舊路岐雲𦕈𦕈兮雨霏霏方城芥盡兮長乘移樂
石香名兮不騫不虧
唐杭州華嚴寺大律師塔銘(并序)
魏晉中穎邁之士多尚出塵白足高步於海隅青目遐
視於湘表千有餘祀禪律師宗吾知若人出秉伊說之
鈞躡黃綺之躅亦躬珪之與和璞隠顯之殊乎哉律師
其人也法諱道先俗姓褚氏踰齓出家方冠受具詣光
州和尚學通毗尼于時夏淺德崇壇場屬望蓋天賚眞
士為東南義虎雲雨慈味笙鏞道聲常持法華兼創佛
廟洎沒身不怠也世夀七十九惠夀五十八上元庚子
歲秋仲月示滅于本寺是日馳陽昧昧淫雨颸颸烈風
崇朝嘉木為折乃東土福盡之徵也俄然喜氣五色亭
亭如蓋移晷不(一有能字)散徧映精廬即西方往生之意也
初吾師未歿其月三日質明交疾凝神視色觀身彌陀
具相忽現師前滿庭碧花昔所未有(一作覩)其四日昧爽
有異人請師謂師為和尚(一作上)遂開目彈指曰但發菩
提心五之日曼陀羅華自天而雨悲夫非哲匠去世安
至是耶門人神烈義精(一作律)等攝齊何仰繞㙮徒哀履
名跡而可師書琬琰之不墜詞曰
我法未季哲人是生眞慈在物澤灑飈清高戒嚴身佩
月與瓔貽訓徒張逝不可作瑞花冥濛卿雲縈薄靈轜
何止于此山椒寒鼯斷續影㙮蕭寥五峯諸子泣望終
朝
唐東都奉國寺禪德大師照公㙮銘(并序)
白居易
大師號神照姓張氏蜀州青城人也始出家於智凝法
師受具戒於惠萼律師學心法於惟忠禪師忠一名南
印第六祖之法曾孫也大師祖達摩宗神會而父亊印
其教之大旨以如然不動為體以妙然不空為用示眞
寂而不記(集作說)斷滅破計著而不壞假名師既得之揭
以行化出蜀入洛與洛人有緣用開六壇僅三十載隨
根說法言下多悟由是裂疑網拔惑箭漸離我人相者
日月有焉起正信見本覺頓發菩提心者時時有焉其
餘退惡進善隨分而增上者不可勝紀夫如是可不謂
煩惱病中師為醫王乎生死海中師為船師乎嗚呼病
未盡而醫王去海方涉而船師失粤以開成三年冬十
二月示滅於奉國寺禪院以是月遷葬於龍門山報年
六十三僧夏四十四明年傳教主院上首弟子沙門清
閑糾門徒合財施與服勤弟子志行等營度喪亊卜兆
於寶應寺荷澤祖師塔東若干步窆而塔焉示不忘其
本也其諸升堂入室得心要口訣者有宗實在襄復儼
在洛道益在鎮知遠在徐曰建在晉道光在潤道威在
潞雲眞在磁(集作慈)雲表在汴歸忍在越會幽齊經在蔡
智全景玄紹明在秦各於一方分作佛亊咸鼔鐘鳴吼
龍象蹴踏斯皆吾師之教力(集作立)也不其盛歟衆以余
忝聞法門人結菩提之緣甚熟請於塔石序而銘曰
伊之西北洛之南(一作西)東法祖法孫歸全於中舊塔會
公新塔照公亦如世禮祔于本宗
楚三閭大夫屈先生祠堂銘(并序)
王茂元
按史記本傳及圖經先生秭歸人也姓屈名原字靈均
一名平字正則本實楚之苗系大父瑕受屈為卿遂以
命氏先生義特百夫文横千古其忠可以激俗其清可
以厲貪仕楚為三閭大夫屬君懷不惠與靳尚等夷尚
嫉原才譖漏憲令構成舋狀錮絶恩私由是忠言如風
不入主聽險黨若鐡斥為窮人始楚與齊連衡以弱秦
秦以商於之地六百里為河外五城以餌楚楚嗜張儀
之紿不納先生之諫子蘭鄭袖内奰于朝蛇秦豕齊外
披封略原為放臣王卒客死離騷始作徒冀幸君之一
悟汨羅終赴痛皆醉而獨醒嗚呼忠在禍先功成罔貴
洎成忠死世責何深蓋有國有家之所大病志士仁人
之所悼歎也嗟乎先生君辱身死周旋存歿之際感慨
今古之心宜乎上與比干夷齊携手作華胥羲軒之遊
假靈於遺芳而因於佞幸者也安可為鼠肝蟲臂魚腴
鼈趾而已哉元和十五年余刺建平之再(一作載)歲也考
驗圖籍則州之東偏十里而近先生舊宅之址存焉爰
立小祠憑神土偶用表忠貞之所誕卓犖之不冺也銘
曰
麟出非時終困于人劔有雄鋩不用無神矯矯先生不
緇不磷舉世皆醉抱忠沒身汨水悠悠言問其濱歸山
高高獨揖清塵誕靈是所粤秭歸土義風敬承廟貌無
睹庭而可修予期負拏死不可作余構其宇聳忠來者
載陳清酤乞靈臧氏非愚所取已矣先生蘋誠其吐
廬山東林寺故臨壇大德塔銘(并序)
劉軻
維元和十年冬十月己亥我具夀大師歸於廬山東林
寺既庀(一作已)事門弟子道深如建等以銘誌為急白(一作)
(曰)彭城劉軻軻(一不疊軻字)嘗執吾大師之巾錫大師行業
德狀轉能言之乃走其徒持事狀於山陽草堂具道其
所以來軻既受事仰而哭且曰軻何心遽忍銘吾大師
俄而曰我而不銘而誰為於是銜涕漣漣作石塔銘誌
云大師諱上弘俗饒姓其先臨川人祖公悅(一作帨)父知
恭世為南城聞(一作門)儒故大師自童子耳熟家訓故風
流舉動造次必於儒者年十五脫然有方外之志遂依
舅氏出家暨二十二歲具戒於衡岳大圓大師大歷八
載勑配本州景雲寺後依南昌璡律師學四分毗尼既
覃精研究或從我駕說而通者日有百數時謂景雲且
在無患無律貞元三年止南昌龍興寺四方風聞者塵
至時江州峯頂寺長老法眞台州國清寺法裔荆州慶
(一作度)門寺靈裕並有大名於時會有事於靈壇故三長
老攝大師以臨之至四十年春九江守李公康以東林
遠公舊社不可以無主固請住焉前後蒞事凡一十八
會彼域之男女繇我而作比丘者萬有五千五百七十
二人大師既通明大教祖述毗柰耶憲章修多羅心同
曹溪事同南山故及我門而陞我堂者未嘗虚返我所
以駕白牛以驅羊鹿孰謂我為小乘者乎繇是薦紳先
生若顔魯公姜相公並願依遺民萊民舊事侍(一作待)大
師於虎丘鴈門之上故游二林者謂生遠猶在將大去
乃遺言於二三子曰吾生七十有七臘五十有六年非
不耆臘非不高今則去矣爾無謂吾死門人道深懷縱
如建冲契宗一智則智明雲臯圖信行允等長號無愬
廼相與立石塔於香爐峯下是月丙寅歸舍利于塔從
故事也軻不得讓薦誠於銘銘曰
塔有德功有銘(一作銘有功)功可祖德可宗宗可師師有資
嗚呼千載而下資而後者知是塔有毗柰耶之宗師
一作皆馬玕所編續廬山記
文苑英華卷七百八十六
