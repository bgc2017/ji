文苑英華卷八百十三宋李昉等編
河渠
絳巖湖記一首南陵縣大農陂記一首
桂州重築靈渠記一首興州江運記一首
祈門縣新修閶門溪記一首
絳巖湖記樊珣
句容西南二十三里曰赤山天寶中改為絳巖山以文
變質也山外周流厥有湖塘舊址考於前志則曰吳人
創之梁人通之矣洎金火有變積為習坎灌莽之所我
唐麟德歲邑宰楊嘉延亦纂前服利農為名雖迹於傳
聞而事斯茫昧楊氏之後今餘百年實滋菰蒲莫植粳
稻剥極則賁俟能而伸大歷十二紀縣大夫兼大理司
直太原王公昕能蘇罷勞(一作人)且易弊俗臨湖而歎以
欲從人吟使臣之清風酌良牧之高課將圖永逸匪顧
暫勞因察其地形訪以輿誦謀始作則定徒撰工月在
休農雲其荷鍤周匝百頃(一作里)蓄為湖塘置兩斗門用
以為節旱暵則决而全注霖潦則瀦而不流收功濟時
道甚明遠開田萬頃贍戶九鄉洎成奥區頗無凶歲魚
稻之盛公實為之昔叔敖芍陂能張楚國史起漳水竟
富魏邦秦稱鄭國漢歌邵杜皆謂是也每商羊罷舞龍
見而雩比屋有憂於銷鑠連阡莫覩於耘耨我則黛波
奫淪白鳥飛滅下洞庭之鳬鴈泳中流之鱣鮪横塘之
右構為新亭芬其芰荷樹以杞柳楊楚江嶺憧憧是途
行李實獲於蔭庥歌詠或藉於觀覽懿乎哉君子之用
心也孰愈崇其島榭侈以林堂此而莫文翰墨奚述大
歷十二年十月三日記
南陵縣大農陂記韋瓘
宣部支邑十城而南陵處劇盖由庶民囂豪物産多狀
山川鬭錯風俗詭浮故理束則民潰政放則民怠俱不
得其極自非肅廉和敏措動守中則莫至良能况功利
及物邪皇帝四年今地官侍郎盧公觀察宣部精心厚
下重難邑長乃以寧國令順陽范君假南陵印為大夫
於是肅以檢姦廉以約身和以納民敏以應物物不天
落民得休泰盧公嘗曰時或爽候雲龍遁逃膏澤翔枯
物不遂液吾人其瘁乎下令邑中有能修復陂塘積水
防患者終懋厥功先時縣有廢陂曰大農積歲不理荒
梗幽扈丘隰遁形空規殘狀非鄉黨之夀耋不可欵識
輿人飛語他邑病能訾訾囂囂波翻風合范君獨判於
心不惴(一作畏)騰口曰利於人也使吾獲戾而罹悔真吾
心也且黔愚皆苦於始作而泰於成功况吾君侯明吾
天子聖尚何懼哉乃召鄉老里正尹而計之具畚挶列
綆鍤筥礫礱堅披材輦壤日必廵丈周察勢便仁以撫
馴悦以附来法以督姦勤以勸勞於是雲動雷行斬莽
闢蕪撥腐曝淤培高徹卑不知形疲不憚苦骨不殘民
力不費金刀潛軼化工事於農隙三旬而畢不戮一人
其大(一作始)也驅江波六十里活活下来闢荒梗數萬畆
汪汪虚明疊石構嶺縱三百步龍蟠虎鬭横殺衝波泄
流引洫臂發三港支分脉散澤入大田厥功既成乃有
風雨暴鬭洄復(一作激)换晨虺虺沸會似聞構作及乎雨
斬雲除則沙洲突出力捍嶺下若自開闢之初信為神
物所相雖使江河合災驚濤稽(一作懷)山大浸崩驅暴猛
来敵亦不能軼峻防而侵厚趾斯乃天贊其功豈非仁
深於物乎其或火雲爇天旱魃為虐歊蒸癉怒蛟龍逭
誅而翠㶑摇岸澄瀾洗月溶溶浩浩獨落天光順勢導
流猶潤百里則貫畦浮塍平歲之溉千頃豈為多哉其
細也孕鱗甲之族育鳬鴈之羣羅生菰蒲蔓合菱藻漁
父舟人浩歌揚檝厚生之物永永不極斯其功也可以
灼當世而芳千古矣昔者西門豹治鄴召翁卿(二字一作公)
治上蔡而史氏國書(或作書美)顯白良能以其因水茂功利
澤及物者也則大農傑跡功符天作可以論古對能豈
有媿乎范君尋遷御史後三年吏民益慕而願表尤功
今連率范公以文行德器挺為時賢爰領宣部仁義明
舉其下聳善常推至公邑人三請于公乃曰他人有善
惟恐不聞况伯也(一作氏)功利如是吾豈詭故哉乃從之
邑長李君久以材能弘張其化吏民甚安之追論大農
盛績因民之心以成其善志亦春秋之事也鄉將石定
錄事丁宗耆夀戴誠佐史章佾或參其議或督其事洎
百姓朱綸李縱田丘程胤等若干人咸請予為記云元
和八年歲次癸巳六月壬午朔十五日丙申建(一作皆唐)
(文粹)
興州江運記柳宗元
御史中丞(集作大夫)嚴公牧于梁五年嗣天子用(一作舉)周漢
進律增秩之典以親諸侯謂公有功德理行就加禮部
尚書是年四月使中謁者来錫公命賓僚吏屬將校卒
士黧老童孺填溢公門舞躍歡呼願建碑紀德垂億萬
祀公固不許退而相與怨咨遑遑如不欲(集作飲)食於是
西(集作四)鄙之人密(集作私)以公刊山導江之事願刻巖石
曰惟梁之西其蔽曰某山其守曰興州興州之西為戎
居歲備亭障實以精卒以道之險隘兵困于食守用不
固公患之曰吾嘗為興州凡其土地(集作人)之故吾能知
之自長舉北至于青泥山又西抵于成州過栗亭川踰
寶井堡崖谷峻隘十里百折負重而上若蹈利刃盛秋
水潦窮冬雨雪(集注作水潦于秋雨雪于冬)深泥積水相輔為害顛
踣騰藉血流棧道糗糧芻藁填谷委山牛馬羣畜相枕
(集作藉)物故餫夫畢力守卒延頸嗷嗷之聲其可哀也若
是者綿三百里而餘自長舉而(集本作之)西可以導江江(集本)
(不疊此字)而下二百里而至昔之人莫能(集作得)知也吾受命
于君而育斯人其可已乎乃出軍府之幣以備器用即
山僦功由是轉巨石仆大木縱以焚火(集作焚以炎火)沃之(集作)
(以)食醯摧其堅剛化為灰燼畚鍤之下易其朽壊乃闢
乃墾乃宣乃理随山之曲直以休人力順地之高下以
殺湍悍(集注作水怒)厥功既成咸如其素於是决去壅土䟽
導江濤萬夫呼抃莫不如志雷騰雲奔百里一瞬既會
既遠淡焉(集作為)安流烝徒謳歌枕卧而至戍人無虞專
力待寇惟我公之功疇可侔也而無以酬德致其大願
又不可得命矧公之始来屬當惡歲府庾甚虚器備甚
殫饑饉昏札死徙充路頼公節用愛人克安而生老窮
有養幼乳以遂不問不使咸得其志公命鼓鑄庫有利
兵公命屯田師有餘糧選徒練旅有衆孔武評(集作平)刑
議獄有衆不黷增石為防膏我稻粱歲無凶災家有積
倉傳舘是飾旅忘其歸杠梁已成人不履危若是者皆
以戎隙帥士而為之不出四方(集作人)之力而百役已告
(集無告)就且我西鄙之職官故不能具舉惟公和恒直方
廉毅信讓敦尚儒學挹損貴位率忠與仁以厚其誠有
可以安利于人者行之堅勇不俟終日其興功濟物宜
如此其大也昔之為國者唯水事為重故有障大澤勤
其官而受封國者矣(集注作焉)西門遺利史起興歎白圭壑
隣孟子不與公能夷險休勞以惠萬代其功烈尤章章
焉不可盖也是用假辭焉(集無此字)謁工勒而存之用永憲
于後祀
祈門縣新脩閶門溪記張途
縣西南十三里溪名閶門有山對聳而近因以名焉水
自疊嶂積石而下通于鄱陽合于大江其濟人利物不
為不至矣其奔流激注巨石硉矹騰沸汹湧瀺灂圓折
凡六七里舟航勝載不計輕重篙工檝師不計勇弱其
或濟者若星馳矢逝脫或蹉跌必溺灣㳬中俄頃滅跡
矣邑之編籍民五千四百餘戶其疆境亦不為小山多
而田少水清而地沃山且植茗高下無遺土千里之内
業於茶者七八矣繇是給衣食供賦役悉恃此祈之茗
色黃而香賈客咸議愈於諸方每歲二三月齎銀緡繒
素衣求市將貨他郡者摩肩接跡而至雖然其欲廣市
多載不果遂也或乘負或肩荷或小轍而陸也如此縱
有多市將泛大川必先以輕舟寡載就其巨艎盖是閶
門之險元和初縣令路君(一作旻)常患之聞於太守故光
禄大夫范卿因修作斯處其後商旅知不履閶門果竟
至籍戶繇是為之泰其来已五十五載矣元和咸通伏
臘相遠閶門始廢(一作度)之時功未甚至猶利於人且久
長慶中縣令王迅曾略見舊址盖茶務委州縣貴暫邀
商賈而已今則潁川陳甘節為祈門一年而政成孜孜
求閭里之患果得閶門溪焉乃速詣目擊嶮狀吁可畏
也必(一作心)期改險阻為安流廻激湍為澄碧乃錄其始
製之實聞於太守清和崔公自請以俸錢及茶(一有案字)羨
利充市木石之用因召土客商人船戶接助夫使咸適
其願無差役之患無箕歛之弊公悅而從之自咸通二
年夏六月修至三年春二月畢穴盤石為柱礎疊巨木
為横梁其高一丈六尺長四十丈闊二(一作三)十尺堰之
左俯崇山作𣲖為深渠導溢流廽注于乾溪既高且廣
與往製不相侔矣甃石叠水泝流安逝一帶傍去滔滔
無滯馴鷗戲魚随波沉浮不獨以賈客巨艘居民葉舟
往復無阻自春徂秋亦足以勸(一作歡)六鄉之人業於茗
者專勤是謀衣食之源不慮不優夫如是有以見清河
公求理誠至苟非良邑長不可以佐理潁川君臨事必
專苟非賢太守以立事其作用堅固永久與山川齊途
寓於郡下嘗遊茲邑頗熟本末因得以記咸通三年秋
七月十八日歙州司馬張途述
桂州重修靈渠記魚孟威
靈渠乃海陽山水一𣲖也謂之灕水焉舊說秦命史禄
吞越嶠而首鑿之漢命馬援征徵側而繼䟽之所用導
三江貫五嶺濟師徒引饋運推爼豆以化猿飲演墳典
以移鴃舌蕃禹貢盪堯化也則所繋實大矣年代寖遠
隄防盡壊江流且潰渠道遂淺潺潺然不絶如帶以至
舳艫經過皆同奡盪雖篙工檝師駢臂束立瞪眙而已
何能為焉雖仰索挽肩排以圖寸進或王命急宣軍儲
速赴必徵十數戶乃能濟一艘因使樵蘇不暇採農圃
不暇耰靡間晝夜畢遭羅捕鮮不籲天胥怨冒險遁去
矣是則古因斯渠以安蠻夷今因斯渠翻勞華夏識者
莫不痛之洎乎寶歷初給事中李公渤廉車至此備知
宿弊重為䟽引仍增舊跡以利行舟遂鏵其隄以扼旁
流斗其門以級直注且使泝沿不復稽澁李公真謂親
規養民也然當時主役吏不能協公心尚或雜束篠為
堰間散木為門不歴多年又聞湮圮于今亦三紀餘焉
桂人復苦已恨終無可柰何矣况近歲来蠻寇猶梗王
師未罷或宣諭旁午晦暝不輟或屯戍交還星火為期
役夫牽制之勞行者稽留之困又積倍於李公前時轉
使桂人膚革羸腊指足腁胝且逃且死無所訴怨殆十
七八矣咸通九年余自黔南移鎮於此艤棹嶺首備觀
其事試詢左右曰向時何不䟽鑿版築而使艱阻如是
耶則末校劉君素前曰遠事固不可指明近事又非不
知修渠必去民病然其柰邇来屢以迎送輶軒供億師
頓召募補卒犒賚征夫帑藏且殫閭井亦蠧故無以興
䟽鑿版築也余固為父隠(一作慈)於子孰有子病而為家
貧不求醫救子是知長吏所當子民也今民塗炭若是
又何緣帑藏且殫而無暇救之固頃(一作須是)約公費積刀
布召丁壯導壅塞以平民病也因召君素若能主張乎
君素唯之遂領其軍凡用五萬三千餘工費錢五百三
十餘萬固不敢侵征賦必竭其府庫也不敢役窮人必
傷其和氣也皆招求羨財標示善價以傭願者自九年
興工至十年告畢其鏵隄悉用巨石堆積延至四十里
切禁其雜束篠也其斗門悉用堅木排竪至十八重切
禁其間散材也濬决磧礫控引汪洋防阨既定渠遂洶
湧雖百斛大舸一夫可涉繇是科徭頓息来往無滯不
使復有胥怨者噫草木無情也榮落限於春秋然猶春
則華秋則實以利於人焉而人稱萬物之靈擅百歲之
夀安可不利於人哉况余無大勲業而竊據寵禄宜孜
孜力補尸素豈令草木反鄙於余哉於是聞害必削見
益必樹盖為此耳時上聞其興役遠降詔書猥賜嘉奬
然人臣受國恩為惡則罪(一作罹)耳為善乃常事亦猶子
孝親詎可誇乎况余審其所為未立山愧(一作傀疑)矣又何
敢當詔書之美也今所自記重脩非為名也且要叙民
之艱苦實猶斯渠冀後之居者不闕其修行者不毁其
修長利民而已矣時咸通十一年四月十五日謹記
文苑英華卷八百十三
