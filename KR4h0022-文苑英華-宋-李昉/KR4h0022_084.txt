文苑英華卷八十四宋李昉等編
符瑞一
四靈賦一首獬豸賦二首
黃龍負舟賦一首西海雙白龍見賦一首
神龜負圖出河賦一首
資州獻白龜賦一首瑞龜遊宫沼賦一首
鳳巢阿閣賦一首鳳凰來儀賦一首
鳳鳴朝陽賦一首
四靈賦(以麟鳳四靈王者嘉瑞為韻)
於惟聖人之志氣如神百物自化四靈荐臻是以鳥獸
浸其惠澤昆蟲懷其深仁福應尤盛休祥日新不然何
以靈龜挺出飛龍來賓羽族降而集鳳鳥毛羣格而畜
麒麟莫不率彼飛走荷此陶鈞或羣或友是擾是馴夫
其時然後動動而斯中叶休明之德邁川岳之貢負圖
騰大河之龍銜詔引丹穴之鳳介蟲稱長將開奥以應
期肉角為仁示有武而不用原夫契時也其感不一效
靈也其數惟四為皇極之休徵作太平之盛事然後魚
鮪不淰知化而鱗萃禽獸不狘懷德而麏至非夫天子
睿哲(二字一作貞明)黎元底寧惠化廣被品物流形則何能光
有九土克擾四靈美玄功而不宰仰洪德而惟馨在郊
藪則栖託以自適聞簫韶則率舞而來庭且如羲之道
昌龍圖有章姒之功成龜書呈祥或馴麒麟或降鳳凰
彼皆一者之或出未若四者之來王又若龍鬭鄭洧麟
傷魯野鳳有咏何德之衰龜有靈而夢是假興宣父之
嘆運未遇焉叶夏后之祥道之行也出處則以待時乎
隠見而允符王者聖德可大靈物可嘉游宫沼兮騤騤無
懼鳴苑囿兮鏘鏘不譁遼東獻豕又何足數越裳貢雉失
其所誇惟明王之理天下也垂衣恭已脩禮逹義儀形
隂陽昭蘇品彙天不愛道則乾符應命地不愛寶則坤
珍表瑞然後萬物可得而賓四靈可得而致
獬豸賦(以觸物知邪自然靈獸為韻)
獬豸出乎唐堯之年神羊至于我后之前雖一物異見
實兩時皆然既曰珍祥亦稱絶異是考其迹莫問所至
乃審厥生不知其自步玄墀以龍擾向彤庭而鶚視夫
其洪纖之狀周正之儀摶風比毳素絲類皮人間之所
常覩天下之所備知盖神羊之末事羌難得而稱竒及
至一人視朝百辟咸矚張羅杞梓列布瓊玉雖衣冠有
貌槐棘祇肅為公卿而是匿非神靈而不觸爾羊來思其
儀孔嘉望表知裏揆瑜識瑕於是騰雙眸而舉柱聳特
角而觸邪當之者則立成於犴獄見之者則節(一作即)同
於邦家無正不彰靡姦不屈常在公而為言匪從已而
犯物百發百中或受命於神祗無黨無偏寧奉辭於綸
綍則知惟聖得一以理人得一以靈豈比羵羊下潛空
呈怪於季井商羊上舞徒表沴於齊庭日者神直簪筆
風潛衣繡順素節以擊揚奉白簡而彈奏指之者豺狼
不避觸之者回邪莫漏彼神羊之信靈請從古而歸獸
第二宋暠
精瑞氤氲兮生獬豸之炳靈志耿介而不羣世情偽而
尨雜動微明而鏡分詩美乎思無邪道貴乎觧其紛得
道之實為身之文豈徒神明其形將以幽贊人君涇也
濁渭蕕兮在薰辨之以履霜堅冰無俾乎水深雪紛則
致明如日月靈應如風雲所不至者固亦有聞夫道無
為神無方聖人之政有以相合靈物之質不必咸章名
用而行跡捨而藏與麟趾同符騶虞齊光肇允丕應時
唯我皇咨爾輔弼咸懷忠良感觸邪之義成無妄之綱
五福儲峙四靈彷徨爾有足兮不行而至爾有角兮其
用也剛人是知勸實丁厥祥孰與鳳鳥去飛龍圖未揚
惜暌闊於明代竟流連於素王物亦生蠱邪行紊德雖
明足辨類凶族起於唐虞智足周身讒巧傾於孔墨水
火不可以同器邪正不可以同國懿茲神獸間執讒慝
分兩造之疑冠百祥之特勇毅而能斷智明而不惑守
法者仰之以司南疾惡者投之於有北固操斧而思用
因伐柯而取則龍闕分官烏臺肅政扶直指之角象繩
愆之性聯繡衣以生風借白簡而增勁物莫不肅時靡
有競所謂君子道長邦家德正苟違中人斯同妄行豈
王臣匪躬之德叶哲后授賢之命睠彼法冠恐其規鏡
則載鶡聚鷸足為服之盛何必儀形神物示人以敬庶
乎在位者竭能而輔政
黃龍負舟賦(以克已勤物大川效靈為韻)吕温
夏后氏奠山䟽滯(一作川)拯溺開泰玄珪錫命既成天下
之功黃龍發祥(一作翔)始躍域中之大當其駐軫江甸艤
舟洪川天行健而時有未濟地設險而瞻之在前思利
涉以撫俗遂精誠而告虔於是雲氣滃起神光爛然奮
角於勿用之窟驤首於或躍之泉光(一作安)波澄瀾奉天
意以顒若拖尾垂鬛夾王舟而負焉合靈符於百代表
聖運於千年徒偉夫出無情馳不測如驅風雷若有羽
翼觀竭誠以效用似就列而陳力電目流光金鱗耀色
天吳奔走陽侯屏息巨險汔濟孰假剡木之能潛怪莫
逢寧資畫鷁之息應變化以昭盛(一作感)出沉潜而剛克
其慶惟大賴祉福者兆人其觀惟榮執玉帛者萬國若
非平土堙水泣辜罪已菲飲食以昭儉卑宫室而思理
德掩乎生成之初功齊乎開闢之始(一有則字)安有非常之
神物不召而萃止濟其不通而彰其具美者也至若漢
横汾水秦抵滄溟實逞心欲匪崇德馨蒼生之虚(一作生人)
(之盡)瘁靡念方士之空言是聽始(川文粹作姑)幸免於覆溺夫
何望乎炳靈於戲動㒺軌模(一作動㒺軌道)言非善教則人雖
愚弱或使之而不效其志惟純其德孔殷則龍雖神化
將不役而自勤信矣哉國家俾人其蘇在理無鬱超乎
大禹不務舟車之勞蜿(一作宛)彼黃龍但為宫沼之物而
已
西海雙白龍見賦(以天下安樂龍見于海為韻)錢起
唐六葉嘉祉降皇威宣師出以律將有事于金天赫矣
神武感通上玄雙龍呈瑞一色皎然惟白也昭素秋誕
聖惟龍也主殺氣清邊不爾者寧出乎海不躍於泉穆
乎白龍之為物也潛依水德利用天下精異冥通騰驤
神假苟非君行其道物有其官則欎湮不育潢汙而蟠
隐見㒺知其旨窅冥孰見其端故我君宣八風之惠化
澄四海之波瀾覆燾斯極生靈以安惟此上瑞灼然
可觀其始見也精光暠耀溟渤清廓曳冰雪於半空晏
雷電(一作霆)於萬壑若長雲帶冰而不散雙劍倚天而中
落忽虹立而電㢠廻其儀不可彌度表其祥同乘黃之偶
運處其度掩嘉魚之有樂偉夫鱗介之族莫智於龍苟
靈應無兆豈休明再逢昔軒以負圖為景福舜以入壇
為神變殊旨同歸千載一見是以天祚明德幽贊禎符
彼二龍之萃止合一聖之有孚皓爾其真異葉公之藻
繪超然將舉同正理之友于是時也西戎駭目莫不感
化而風趨夫如是則在宥之理足徵無疆之休可待洋
洋歌頌日聞于四海者也
神龜負圖出河賦(以下瑞前王始啓文教為韻)裴度
茫茫積流祚聖有作動上天之密命假靈龜以潜躍盖
欲以慶遥源敷景鑠寫物象之精密化人物之朴略豈
不以河之德兮靈長龜之壽兮會昌載禎符先呈於古帝
稱大寶後遺於寕王故將出也感天地動隂陽浮九折
之澄碧散五色(一作彩)之榮光然後蹈箭流而泳花浪露
玄甲而明繡裳初若沉圓璧而未沒稍似泛孤鳬而欲
翔既而降芳蓮躍清泚五老游而共睹列聖過而每喜
出朝(一作就麗)日如耀其寶圖伏靈壇狀陳其鏤簋布爻象
之糺紛藴天地之終始負謀謨之畫將化洪荒當授受
之時豈思綠水非臆對之可述諒鈎深而有致所以出
河宗作天瑞馮夷倚浪以相送神魚鼓舞而旋避於戲
冥數窅然自我而傳外骨明賁中心善泉將後天而思
永豈為贄而居前至如魚託素以逹情鳳銜詔而展禮
未若祥開八卦兆動四體闡文教寧木鐸之足儔贊貞
明與日月而同啓洎乎形貌既著品物類分榮萬化之
茫昧合一氣之絪緼䜟用光於夏葉繇每煥於羲文此
乃天理用彰神道設教故躍波而委質殊以文而飾貌
觸綸誠怪於文鱗(一作鰩吳賦文鰩夜飛而觸綸)隐霧徒嗟乎玄豹此
悠久也可是則而是傚
資州獻白龜賦(以泰平將合神物效靈為韻)獨孤申叔
皇帝在位十五載西人獻異龜於王庭匪青黑以飾體
特潔白而成形融彩可嘉且不溷於五色呈祥有異詎
止齊乎四靈盖以我皇行化無外止戈偃武(一作伯)人綏
道泰升至德于玄穹降殊祥於神蔡且夫龜者禀先知
之異白者表司殺之方豈天意興威於有截俾臣下受
命而無將西土是生實西方而主義被甲以至猶帶甲
以來王不然何以曖(烏代切净也)純容皎素甲皓霜華而浹
洽烱玉質輝金精凝雪彩之清貞泳靈沼而冰静息太
階之砥平足使孟津之麟耻捷乎素鬛越裳(一作常)之雉
羞奮於翹英矧乎禀殊姿體異貌陋三足之為美匪六
眸以是效其用也或恊聖人之心其動也克符智者之
樂然後知戲朝之虎不足徵銜鉤之狼不足云(一作神盖官韻)
彼駒來思徒稱皎皎爾獸至止虚擅諄諄未若茲瑞德
無與隣應天之命昭王之仁非櫝中之毁棄不蓮上以
因循將順乃玄穹以呈其貺曷思乎綠水而返其身則
彼寧王有遺元緒又安得而比倫嚮非我皇從道不咈
必將混於介族詎得分為理物宜乎冠異紀首靈篇且
無使其湮欎
瑞龜游宫沼賦(并序韻以題為)周存
王者嘉瑞曰四靈龜其一也皇帝握圖御㝢十有一年
秋七月旬有一日龜雄雌各一游於内池甲耀金毛文
滋綠彩帝乃出示百官以議其瑞僉曰至德之應也少
司成命文士賦以美焉敢力下才同夫體物賦曰
介蟲之長實曰靈龜明隂陽以應化察利害以俟時於
穆我皇德無不被春國洋溢神物來萃雖四靈其必臻
懿雙龜以時瑞陋衆水而不處選天池以自寄金甲炫
晃帶璧日以流光綠毛丰茸度薰風而含吹不唼喋於
蘋藻恣東西於荷芰爾其有金者剛有毛者柔示剛柔
之合體表刑德之具脩昭品類之德性備雄雌以共游
信皇德之上逹俾靈物之告休觀乎廵金塘樂翠沼晦
跡無競凝神不擾引脩頸而鳥伸動圓目而珠皎映紅
蕖而灼爍吸清露之縹緲天資獨智笑漁者(二字一作江使)而
縈羅人謀既臧鄙太卜之問兆若夫百莖蓍下九派江
中順衆流而五色斯易邁千齡而片雲在空豈比夫承
天眷感宸衷眄青𤨏兮隣紫宫顧宅中之可寶瑞皇室
兮無窮
鳳巢阿閣賦(以天下清泰神物來萃為韻)
國家化恊軒后道超帝先敷至德以被物降殊祥而自
天祥異宗周下岐山之鳴矣企觀宸極放阿閣而巢焉
由是載止於甍次盖將呈瑞於君前臨四榮而肅乎雲
美播五彩而煥爾霞鮮且將巢者其義久也美德化乎
宇内永栖遲於日下爰居爰處恒依應龍之祥(一作梁)載
飛載鳴寧佀化鴛之瓦道既砥平時亦鏡清厭丹穴而
不息鄙高岡而不鳴方為應至仁而來玄扈豈徒愛層
搆而集丹楹彼鷰有巢已聞在幕之厄爾鶴稱德更擅
乘軒之名一則兆啓乎顛沛一則僣處乎車蓋曷若我
愛育元和來儀昭泰奮美羽於軒楹散清音於埃&KR1881;然
後知赤烏不曰珍白龍不曰神或生之於苑囿或厄之
於海濱四目鳴而不覩萬戶獻而莫臻豈若兹鳳惟閣
是因三重其階實惟高矣顯矣一人斯覩誰謂不躬不
親向非我后從政不咈惠生於物執德不回遺乎將來
鳳亦遠矣誰能巢哉是知反道者高閣徒脩悖德者鳴
鳳㒺萃竊稽瑞牒載覽史記惟皇(疑作黃)帝與帝(疑作吾)皇
能感之而自至
鳳凰來儀賦(以聖感時平樂和瑞集為韻)李解
至哉乎鳳凰之致也應運合符體中履正依道德以出
處表帝皇之衰盛宣尼興歎見周道之降(一作陵)夷太史
正辭知漢德之明聖寄高跡於圖牒流遺旨於歌詠我
國家化洽生成歸淳反朴理定制禮功成作樂萬物懷
仁四靈沾渥方棲息於上苑寧徘徊於南岳觀乎肅肅
其羽鏘鏘其鳴吸天地之嘉氣赴簫韶之雅聲知至道
之可樂識太階之已平身安撫馴或顧步以屢舞心畏
榮寵作(疑作乍)聯鶱而若驚寧同衆鳥之德竊比逹人之
情且如六翮已成五文畢備竒姿委(疑)發逸志殊類挹
寥廓以推靈嚮人寰而作瑞籠檻不能展其巧羅網無
以施其智豈若翡翠以美色殺身鸚鵡以能言剪翅鴻
鵠以稻粱自苦鷹鸇以擊搏取纇孰與夫退則全其性
出則得其時將稱年以表德豈反袂以等期夜宿椅桐
之枝朝飡竹實之粒望雙闕以上下先百禽而翔集薰風
飄而響清甘露沾而羽濕對離景以照耀披慶雲而出
入來儀則那樂我時和因物見志為鳳凰之歌歌曰處
分明兮繫舒惨一人慶兮萬物感羽族猶得以效珍微
生何久於習坎
鳳鳴朝陽賦(以鳳鳴山陽振翼飛舞為韻)崔損
杲杲兮日景于彼朝陽萋萋兮桐葉于彼高岡來儀者
鳳允叶禎祥瑞四靈之嘉號煥五彩之文章既和其音
爰翥其翼淒唳響暢徘徊綢直旁應玄律調十二管於
四時上陵紫煙繫九萬里而一息非丹穴勿處非蒼竹
不食小鵬起於扶摇卑鸞棲乎枳棘若夫鷄冠鷰頷心
遠貌閒雖衆禽之累百諒比德而難攀故其發聲也瞻
白日以俯仰其餘響也順清風而往還浮泛泛以出谷
静泠泠而滿山既飄颻於有際遂遼夐於無間故曰鱗
之有龍鳥之有鳳偶時而見如哲士之間生取類而言
同君子之異衆若乃拂杳冥而直上臨峻極而孤鳴虚
籟相和隂深以䆗窱霏烟動色紛郁而随迎六合為之
澄朗八風於是揚清川不波而昭其德地不翳而感其
聲足使俗登仁夀化洽休平且夫朝陽者象明時之有
潜鳳鳴者匹賢人之惟信鳳集朝陽以輕舉賢遇明時
而易進整羽翮以㢠廻翔望青雲以奮振有若秉節操而
貞白垂簪纓而篤敬(一作敬慎)鳳兮鳳兮何德之威鏘鏘于
飛應有道而歲貢夐無文而代希飲必玉池之津游必
神仙之府矯翮則羣族咸從和樂而百獸率舞巢阿閣
以應昌期棲丹闕而壯天宇載圖牒以傳記必表靈於
聖主包衆美以流芳固難得而覼縷
文苑英華卷八十四
