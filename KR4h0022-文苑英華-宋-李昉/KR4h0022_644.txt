文苑英華卷六百四十五宋李昉等編
檄文(此卷英華所編失年代先後今正之)
為彭城王檄征鎮文
為太祖檄齊神武高歡文
為東魏檄梁文
為行軍元帥鄭國公檄陳文
為北齊檄陳文
為侯莫陳悅檄陳蕭摩訶文
隋檄陳尚書江揔文
為彭城王檄征鎮文孔熙先(令弟休先作)
揚州刺史徐湛之告四方王公守宰夫休否相乘天道
無常(一作道無恒泰)狂狡肆逆明哲是殛故小白有一匡之勲
重耳有翼戴之德自景平肇始皇室多故大行皇帝天
誕英姿聦眀睿武(一作哲)拔自藩國嗣位統天憂勞萬幾
秉(一作垂)心庶務是以邦内安逸(英華作邦家安危恐非)四海同風
而頃(一作比)年已來姦豎亂政刑法違衷(一作刑罰乖滛)隂陽乖
(一作違)舛致使釁起蕭墻飛禍卒集(一作危禍萃集)賊臣趙伯符
積怨含毒遂縱兇醜(一作姦宄)肆兵犯蹕禍流儲貳(一作宰)崇
樹非所(一作類)傾墜皇基罪百浞&KR1830;過千元莽開闢以來
未聞斯比率土叩心華夷泣血咸懷亡身之誠同思糜
軀之報湛之畢與行中領軍蕭思話行護軍將軍臧質
行左衛將軍孔熙先建威將軍孔休先忠貫白日誠期
(一行著)幽顯義痛其心事傷其目投金奮戈萬殞莫顧即
日斬伯符首及其黨與雖豺狼即戮惟新告始(一作王道惟新)
而普天無統(一作主)羣蒙靡係(一作莫繼)彭城王體自高祖明
明(一作聖明)在躬德格天地勲溢區宇世路威夷勿用南服
龍潜鳳棲于兹六稔蒼生饑德億兆渴化豈惟東征有
鴟鴞之歌陜西有勿剪之歎(一作思)而已哉靈祗告徵祥
之應䜟記表帝王(一作者)之符上愜(一作荅)天心下合人望
(一作下愜民望)正位辰極非王而誰今遣行護軍將軍臧質等
齎皇帝璽綬星馳奉迎百官備禮絡繹繼進並命羣師
鎮戍常若干撓義徒有犯無貸昔年使反湛之奉賜手
勑逆誡禍亂預覩期萌令宣示朝賢共拯危溺若無斷
謀事失於後機遂使聖躬濫酷大變奄集哀恨崩裂撫
心摧梗不知何地可以厝身輒督勵尫頓死而後已(一作)
(皆宋書苑畢傳)
英華錄謀逆之檄未詳
為周太祖檄齊神武高歡文(西魏永熙三年)
盖聞隂陽逓用盛衰相襲苟當百六無聞(周書作無間)三五
皇家創歴陶鑄蒼生保安四海仁育萬物運距孝昌屯
沴屢起隴冀搔(北史作騷)動燕河狼顧雖靈命重啓蕩定有
期而乘釁之徒因生羽翼賊臣高歡器識庸下出自輿
皂罕聞禮義直以一介鷹犬效力戎行靦冒恩私遂竊
(北史作階)榮寵不能竭誠盡節專挾姦回乃勸爾朱榮行茲
簒逆及榮以專政伏誅世隆以兇黨外叛(英華作世濟凶黨非)歡
苦相敦勉令取京師又歡吐萬兒復為弑虐(英華作傷殺暴虐)
暫立建眀以令天下假推普&KR2734;欲竊威權並歸廢斥俱
見酷害於是穪兵河北假討爾朱亟通表奏云取䜛賊
(周書作敗)既行廢黜遂將簒弑以人望未改恐鼎鑊交及乃
求宗室權允人心天方與魏必將有主翊戴聖明誠非
歡力而歡阻兵安忍自以為功廣布腹心跨州連郡端
揆禁闥莫非親黨皆行貪虐窫窳生靈而舊將名臣正
人直士横生瘡痏動挂網羅故武衞將軍伊琳清貞剛
毅(北史作貞直武毅)禁旅攸屬直閤將軍鮮于康仁忠亮驍傑
爪牙斯在歡收而&KR1229;之曾無聞奏司空高乾是其黨與
每相影響謀危社稷但以姦志未從恐先泄漏乃密白
朝廷使殺高乾方哭對其弟穪天子横&KR1229;孫騰任祥歡
之心膂並使入居樞近伺國間隙知歡逆謀將發相繼
歸迯歡益加撫待亦無陳白然歡入洛之始本有姦謀
令親人蔡儁作牧河濟厚相恩贍以為東道主人故關
西大都督清水公賀拔岳勲德隆重興亡攸寄歡好亂
樂禍深相忌毒乃與侯莫陳悦隂圖䧟害幕府以受律
專征便即討戮歡知逆狀已露稍懷旅拒遂遣蔡儁拒
代令竇泰佐之又遣侯景等云向白馬輔世珍等徑取
石濟高隆之及婁招等屯據壺關韓軌之徒擁衆蒲坂
於是上書天子數論得失訾毁乘輿威武(疑作侮)朝廷藉
此微庸冀茲大寳溪壑可盈禍心不測或言徑赴荆楚
開疆於外或言分詣伊洛取彼䜛人或言欲來入關與
幕府决戰今聖明御運天下清爽百僚師師四隩來暨
人盡忠良誰為君側而敢威福自己生是亂階緝搆南
箕指鹿為馬包藏兇逆伺我神器是而可忍孰不可容
幕府折衝宇&KR2586;親當受脤銳師百萬彀騎千羣裹糧坐
甲唯敵是俟義之所在糜軀匪恡頻有詔書頒告天下
稱歡逆亂徵兵致伐今便分命將帥應機進討或趣其
要害或襲其窟穴(周書作宅)電繞地擊霧合星羅而歡違負
天地被毒人鬼乘此掃蕩易同俯拾歡若渡河稍逼宗
(北史作宫)廟則分命諸將直取并州幕府躬自東轅電赴伊
洛若固其巢穴未敢發動亦命羣帥百道俱前轅裂賊
臣以謝天下其州鎮郡縣率土人黎或州鄉冠冕或功
勲(此史作勳庸)世濟並宜捨逆歸順立效軍門封賞之科已
别有格凡百君子可不勉旃(周書作歟北史作哉)
(時濟神武稍逼京師魏帝遂入關周太祖乃奉魏帝都長安披草萊立朝廷軍國之政咸取决于太祖)
此篇英華所載甚略今以周書北史增入
為東魏檄梁文杜弼(藝文類聚作魏收)
觀夫辰象麗天山岳鎮地方以類聚物以羣分建之以
邦國樹之以君長日月于是莫二(一作貳)宇宙(一作皇帝)所以
揔一雖五運相推百王革命此道之(一作所)行孰之能改
(一作孰云能易)而皇家承統光配彼天義洽幽明化周動植崇
文德以來遠脩禮讓以止訟舞干戚於兩階執玉帛於
萬國玄功潜運至德旁通百姓日用而不知兆民受賜
而無迹唯彼吴越獨阻聲教匪民之咎責有由焉而元
首懷止戈之心上宰薄兵車之會遂觧縶南冠喻以好
睦舟車遵泝川陸光華亭徼息奔走之勞屯戍無逼卒
之變雖嘉謨長筭爰自我始而罷兵息民彼獲其利侯
景豎子本無事(一作土)業乃枉道於人間遂乾没於世上
鳴伏於爾朱之門鎮守於普泰之日曾無為主之識詎
有挈瓶之智既而投命義旗歸身幕府殊異雍齒有類
丁公時逢寬政得免大戮棄其瑕滓收其力用預在行
伍參跡驅馳及秦隴逋誅每事經略以河南是空虚之
地漢陽非兵戰之衝薄存掎角聊示旗鼓豈資實效寄
以遊聲軍機催勒盖維景任揔兵統旅則有司存而愚
𥚹有積驕憤遂甚屢犯軍紀自生疑貳禍心潜搆翻成
亂階負恩棄德罔恤天討不義不昵厚而必顛委慈母
似脫屣棄寵弟如遺芥龍鍾稚子痛苦成行孌彼諸姬
破亡為伍滅伯春之婉轉慕姜兒之爽言不與狼虎同
仁而共豺狸等惡及遠託關隴依憑姦異逆主定君臣
之分賊臣結兄弟之親觧其倒懸仰人鼻息一日無恩
終成難養俄而易慮躬擐干戈釁暴惡盈側首無託以
金陵逋迯之藪江南統御(一作流離)之地甘辭卑體進孰圖
身讒言浮說抑可知矣叛豎投命豈將擇音而偽朝大
小幸灾忘義主荒于上臣蔽于下逐雀去草曾不是圖
竊寳叛邑椒蘭比好人而無禮其能國乎亦既失信不
亡何待今帝道休眀皇猷允塞四民樂業百靈效祉故
丞相材標國貞道潤時雨義冠伊霍勲盖桓文大君立
德世功世禄作民舟檝為國棟梁内外齊心上下同德
蛟騰虎嘯風生雲起摩日則車懸轉舍排山則龍門洞
開吞雲夢於胷中運天下於掌内雖有賊臣去國亡卒
出境何異一毛之落牛體雙鳬之飛海曲(一作濱)彼既連
結姦惡斷絶隣好追兵保境縱盗侵國盖物無定方事
無常勢或乘利而受害或因得而更失是以吳侵齊境
遂致勾踐之師趙納韓地終有長平之役矧乃鞭撻疲
民侵軼徐部築壘擁川捨信邀利此而可忍孰不可懷
是以援乘麾殞之將投石拔距之士深衞偽主信納亡
叛含怒作色如赴私讐意存涉血義不旋踵攻戰之利
實若有神徵兵聚衆依山傍水舉螳蜋之斧被結蜣之
甲當窮轍以待輪坐積薪而候燎及其鋒刃暫援埃塵
且接便已亡戟棄戈土崩瓦觧貞陽以從(一作猶)子之親
為戎首之任非獨(一作但)力屈道窮亦將無路還蜀兼亦
(一作復)挾子垂翅俱在籠樊將士以昧禍之心為助亂之
事皆掬指舟中披甲鼓下同宗異姓纍纍相望曲直既
殊強弱不等父出子孤自取其敗違卜愎諫何以辭責
雖復貪利苟得背同即異獲一人而失一國見黃雀而
忘深井食鈎吻以療饑飲鴆毒以救渴智者所不為仁
者所不向誠既往之難迹猶將來之可追景以鄙俚之
夫遭風雲之會位登三事邑啓萬家揣身量分久當止
足而周章向背離披不已夫豈徒然意亦可見彼乃示
之以利器誨之以慢藏使其勢得容姦令其時堪乘便
既南風不競天亡老賊奸謀將復作矣然則摧堅強者
難為功拉枯朽者易為力計其雖非孫吴猛將燕趙精
兵猶是久涉行陣曾習軍旅豈同輕剽之師不比扼腕
之衆距(一作拒)此則作氣不足攻彼則為勢有餘恐尾大
於身踵麤於股倔強不掉狠戾難馴呼之則反速而釁
小不徵(一作懲)則叛遲而禍大會應遥望廷尉不肯為臣
自據淮南亦欲稱帝但恐楚國亡猿禍延林木城門失
火殃及池魚横使漢江(一作江黃)士子荆揚人物死亡矢石
之下支(一作天)折霧露之中彼梁王操行無聞輕險有素
工用其短以少為多反覆山淵顛倒冠履射爵論功盪
舟稱力年既老矣耄又及之政荒民流禮崩樂壊改换
朝章變易官品雖世異漢朝而事同新室加以用捨乖
方立廢失所矯情動衆飾智驚愚毒蟲滿懷安敢試業
躁競盈貫茸謬治情内恣鴟靡外逞殘賊人人厭苦家
家思亂災異降於上怨讟興於下履霜有漸堅冰且至
恃浮(一作將隂)躁之風俗任輕薄之子孫朋黨路開兵權在
外必將禍生骨肉難起腹心強弩衝城長戟指闕徒探
雀鷇無救府藏之虚空伺(一作請)熊蹯詎延晷刻之命外
崩中潰今實其時鷸蚌相危(一作扼)我乘其弊方使高旗
舒旆長轂啟行迅騎追風精甲耀日四七並列百萬為
羣風飄雲動星羅海運以此赴敵何敵不摧以此攻城
何城不䧟猶為岸上之虎當作水中之龍以轉石之形
為破竹之勢將使鍾山渡江青盖入洛荆棘生建業之
宫麋鹿遊姑蘇之館但恐兵(一作革)車之所轥轢劍騎之
所蹈踐杞(一作椅)梓於焉傾折竹箭以此摧殘若吳之王
孫蜀之公子順時以動見機而作面縳銜璧肉袒牽羊
歸欵軍門委命下吏當使焚櫬而出拂席相待必以楚
材將為晉用固乃喜得異度實自利獲士衡士龍即援
客卿之族將加驃騎之號斯盖壯士封侯之日丈夫立
節之秋冬冰可折時不再來先事預懷有如皎日王侯
無種工拙在人凡百君子勉求多福若不改迷坐待淪
没一旦暴骨草莽流血成川猶且不悟噬臍何及故宣
往意馳此簡書檄之到彼咸共申省
此檄與藝文類聚資治通鑑所載並同惟魏書島
夷蕭竹傳文既諄復先後亦異今併錄之其僅同
者白字是也
夫乾坤交泰明聖興作有冥運行之力俱盡變化之途
抱識含靈融然並至呈形賦命混而同往所以玄功潜
運至德旁通百姓日用而不知萬國受賜而無迹豈徒
鑿其耳目易其心慮悟以風雲一其文軌使夫日月之
照不私雨露之施均洽運諸仁壽之域納於福禄之林
自晉政多僻金行淪蕩中原作戰闘之場生民為鳥獸
之餌則我皇魏握玄帝之圖納水靈之祉駕雲車而自
北策龍御以圖南政符上帝援溺下土怪物殛死淫水
不作運神器於顧盼定寳命於蜘蹰恢之以武功振之
以文德宇内反可封之俗圓首識堯舜之心沙海荒忽
之外瀚漠羈縻之表方志所不傳荒經所不綴莫不繩
谷鉤山依風託水共仰中國之聖同欣大道之行唯夫
三吴百越獨阻聲教匪民之咎責有由焉自偽晉之後
劉蕭作慝僣擅一隅號令自己惟我祖宗馭宇愛民重
戰未極謀臣之畫不窮節將之兵聊遣行人降以尺一
圓臺已築黃屋輙去賜其几杖置之度外蕭衍輕險有
素士操蔑聞睥睨君親自少而長好亂樂禍惡直醜正
巧用其短以少為多眩惑愚淺大言以驚俗驅扇邪僻
召兵以作威曲體脅肩摇唇鼔舌候當朝之顧指邀在
位之餘論遂汙辱冠帶偷竊藩維及寳卷昏狂下不堪
命曾無北面有犯之節遽滅人倫在三之禮憑妖假怪
鬼語神言稱兵指闕傾朝鴆主陵虐孤寡聾愚士民天
不悔禍姦醜得志内恣雕靡外逞殘賊驅羸國之兵逼
餬口之衆南出五嶺北防九江屯戍不觧役無寧歲死
亡矢刃之下夭折露霧之中哭泣者無已傷痍者不絶
託身人上忽下如草遂使頑嚚子弟肆行婬虐狡猾羣
小縱極貪惏剥割蒼生肌肉略盡刳剔黔首骨髓俱罄
猛虎未方其害餓狼詎侔其禍惵惵周餘救死無地至
於矯情飾詐事非一緒毒螫滿懷妄敦戒業躁競盈胸
謬治清静至乃大興寺塔廣繕臺堂昭陽倒景垂珠銜
璧崢嶸刻削千門萬戸鞭撻疲民盡其筋骨延壤運石
悲歌掩途死而可祈甘同仙化智淺謀疎曾不自揆遏
桐柏之流翻為己害子亡齊之胤忽為戎首書契迄茲
罕聞其事至於廢捐冢嫡崇樹愚子朋黨路開彼我側
目疾視扼腕十室而九翹足有待良亦多人二紀於茲
王家多故始則車馳之警終有驚墜之哀神祗痛憤㝢
縣崩震於是故相國齊獻武高王感天壤之慘黷激雲
雷以慨然伏高義而率民奮大節以成務爰有匡國定
覇之圖非直討賊雪耻之舉於是睿略紛紜靈武冠世
盪滌逋孽尊主康邦皇上秉歴受圖天臨日鏡道隨玄
運德與神行既而元首懷舞戚之風上宰薄兵車之會
遂觧縶南冠喻以好睦舟車遵遡川陸光華亭徼相望
欣然自泰反肉還童不待羊陸雖嘉謀長筭爰自我始
罷戰息民兩獲其泰王者之信明如四時豈或為人君
父二三其德書而不法可不惜哉侯景一介役夫出自
凡賤身名淪敝無或可紀直以趨馳便習見愛爾朱小
人叨竊遂忝名位及中興之際義旗四指元惡不赦實
在羣胡景荷人成拔藉其股肱主人有丹頸之期所天
䧟族滅之釁雖不能蔽捍左右以命酬恩猶當惨顔後
至義形於色而趣利改圖速如覆手投身麾下甘為僕
隸獻武王側棄其瑕穢錄其小誠得厠五命之末預在
一隊之後忝跡驅馳庶其來效長鞭利鎩術以制之既
關隴逋誅每事經略以河南虚空之地非兵戰之衝薄
存掎角聊示旗鼔豈資實效寄以遊聲軍機催勒盖惟
景任揔兵統旅則有司存而愚褊有積憍愎遂甚犯違
軍紀仍自猜貳禍心潜搆翻為亂階負恩棄德罔恤天
討不義不昵厚而必顛委慈母如脫屣棄少弟如遺土
羣子陸陸妻姪成行慕姜兒之爽言蔑伯春之宛轉跳
梁猖獗夫欲誰欺比之梟獍異類同醜欲擬蛇鼠顧非
其倫及遠託關右委命寇逆寳炬定君臣之分黑獺結
兄弟之親授以名器之尊救其重圍之死憑人繫援假
人鼻息俄而忘恩背惠親尋干戈釁暴惡盈側首無託
以金陵逋迯之藪江南流禦之地甘辭卑體進熟圖身
詭言浮說抑可知矣叛竪救命豈將擇音偽朝大小幸
災忘義主耄於上臣蔽於下逐雀去草曾不是圖竊寳
叛邑椒蘭比好人而無禮其能國乎夫安危有大勢成
敗有恒兆不假離朱之目不藉子野之聽聊陳刺心之
說且吐代謀之言今帝道休眀皇猷允塞四民樂業百
靈效祉雖上相云亡而伊陟繼事秉文經武虎視龍驤
驅日下之俊雄收一世之英銳擊刺猶雷電合戰如風
雨控弦躍馬固敵是求蠕蠕昔遭離亂輻分瓦裂匹馬
孤征告困於我國家深敦隣附愍其入懷盡憂人之禮
極繼絶之義保衛出於故地資給惟其多少存其已亡
之業成其莫大之基深仁厚德鏤其骨髓引領思報義
如手足吐谷渾深執忠孝膠漆不渝萬里仰德奏欵屬
路並申以婚好行禮如歸蠕蠕境斜界黃河望通幽夏
飛雪千里層冰洞積北風轉勁實筋角之時沍寒方猛
正氊裘之利吐谷渾疾彼凶逆強兵歲舉傾河及鄯塵
通隴峽驅龍池之種藉常勝之氣二方候隙企其移踵
加以獨孤如願擁衆秦中治兵劫愶黑獺北備西擬内
營腹心救首救尾疲於奔命豈暇稱兵東指出師函谷
且秋風揚塵國有恒防關河形勝之際山川襟帶之所
猛將精兵基跱岳立又寳炬河隂之北黑獺邙(北史作芒魏書)
(作亡)山之走衆無一旅僅以身歸就其不顧根本輕懷進
趣斯則一勞永逸天贊我也言之旦旦日月經天舉世
所知義非徒語持此量之理有可見則侯景遊辭莫非
虚誕夫景䋲樞席牖之子阡陌鄙俚之夫遭風塵之會
逢馳騖之日遂位在三吏邑啓千社揣身量分久當止
足而乃周章去就離跂不已夫豈徒爾事可折揚度其
衆叛親離守死不暇乃聞將棄懸瓠遠赴彭城老賊姦
謀復將作矣固揚聲赴助計在圖襲吞淵明之衆招厭
虐之民舉長淮以為斷仍鴟張歲月南面假名死而後
已此盖蜯鷸之禍我承其弊且偽主昏悖不惟善隣賊
忍之心老而彌篤納逋叛之詭譎蔑信義以猖狂天喪
其神人重其怨將踐瓜圃之蹤且追兒侯之轍今徵發
犬羊侵軼徐部築壘擁川覬覦小利此而可忍孰不可
懷兵凶戰危出不得已謬奉朝規肅兹九伐扛鼎拔樹
之衆超乘投石之旅練甲争途波聚霧合虎斑龍文之
逸蘭池蒲梢之駔嘘天陸野躡影追風振旅南轅長驅
討䠞非直三吳鼠面一麾魚駭乘此而往青盖將歸且
衍虐網蚩兵權在外持險躁之風俗兼輕薄之子孫蕭
綸兇狡之魁豈無商臣之恨蕭譽失志之憤當召專諸
之客外崩中潰今也其時幕府師行以禮兵動以義弔
民伐罪理有存焉其有知機審變翻然鵲起立功立事
去危就安賞典未忘事必加等若軍威所至敢有拒違
尺兒已上咸從梟戮今三禮四義之將豹虎熊羆之士
深銜逋偽信納叛亡違卜愎諫實興伐役莫不含怒作
色如赴私讐茹肝涉血義不旋踵攻戰之日事若有神
莽積麻亂匪旦伊夕以彼曲師危卒望我軍鋒何異蛣
蜣被甲蝍蛆舉尾正恐旗鼔一接芝藋俱摧先事喻懷
備知翰墨王侯無種禍福由人斯盖丈夫肉食之秋壯
士封侯之會冬冰可折時不再來凡百君子勉求多福
檄之所到咸共申省知我國行師之意
為行軍元帥鄖國公韋孝寬檄陳文(周宣帝大象元年)
偽陳私署公卿將校州鎮郡縣村屯邑落盖聞五精上
列曜魄揔其威靈萬國下分皇王攝其區域至其創業
垂統革命受終奄有神州光宅函夏莫不垂極襲聖積
德累仁播厚利於人民建大功於天地然後幽明贊叶
兆庶歸往瑞之以龍圖鳳紀崇之以玉璽黃屋故能照
臨九縣對越兩儀永保鴻名長為稱首未有蠻陬夷落
裔土荒隅崛起阡陌之中妄竊帝王之號斯則僣越之
首縣(一作懸同)於漢闕亡吳之主會於晉臣布在方册可以
龜鏡者也我太祖文武皇帝自天攸縱膺運挺生屈道
藩條或躍伊始屬玄運將改禄去王室三川已震九鼎
將飛事功在泥禄(疑作禍)深流彘乃推誠仗義援手濡足
迎衛乘輿崇建旐社舉天維於將墜振(一作正)地軸於已
傾血氣食毛咸受其賜是則我有大造於區夏也重以
闢土服遠包荆卷蜀功高於九合業重於三分愈執忠
貞之操終以人臣之禮至哉大矣無得稱焉既而謳歌
允屬金石變響神器大寳用集我有周我閔皇帝乃上
膺靈命俯順樂推揖譲而登皇極垂衣而歸撫運世宗
纉統克隆洪緒武功文德騰茂飛英我高祖武皇帝以
上聖降下武以至道弘丕業其寂也象繫不能究其微
其動也雷霆不能比其變偽齊竊據中原綿歴世祀(一作)
(紀)帶之以巨海長淮鎮之以峻岱崇岳其地廣其民衆
其俗冨其兵強而帝遷明德人思睿后金鉞一麾廓然
大定申弔伐之義答億兆之心陟方之駕雖遠鼎湖之
神未絶天元皇帝負四聖之休烈恊千載之昌期懸金
鏡振玉鼓宏天綱廣地絡東窮海外西極河源邛管夜
郎之所冒頓呼韓之類莫不屈膝稽顙泛水梯山被華
夏之仁風仰中國之聖道唯彼揚越獨為匪民菆芮魚
鳥之郡晏安龜蛇之穴故偽魁陳覇先火耕水耨之夫
蓽門圭竇之子無行檢於鄉曲充部隸於藩侯施彼呼
船之伎展其盜裘之用值蕭氏喪亂金陵擾攘爛羊啓
邑拔卒為將遂得洗濯江漢奮迅泥滓王僧辯秉文經
武挹義懷仁志在鷹揚誠深鶴立掃江表之巨寇復梁
室之宗社提挈覇先成其羽翼而背恩忘德毁器折枝
密相掩襲忍加屠害節士為之扼腕名臣所以流涕蕭
方智世有江外實主梁祀覇先義則臣民任惟輔佐御
下暴於戾虎輕上踰於老年(疑作牛見左傳)包此禍心遽行簒
弑遂令羣盜歘起宫闈窘逼梁棟之間顛死(一作斃)鋒鏑
之下既甚南宫絶宋公之脰又過淖齒縮齊閔之䈥自
古逆子亂臣窮兇極悖未有如斯者昌實覇嗣舊加簒
戮殘虐相襲報復循環陳頊獲自儲宫我之俘隸先朝
深弘寬宥免其釁鼓置之夷邸淹歴歲時芻豢費上林
之牧廪䘏索長安之米其兄蒨發常山之念屢致誠請
國務狐首之感以禮遣送頊禀性兇嚚不義不昵害厥
猶子僣其偽位朝廷遠撫長駕含垢匿瑕遍省不虧輶
軒繼路東夏克平威震淮海乘勝席卷咸請南轅高祖
以得原失信義有不取(一作敢)懷遠字小理存久大而違
盟背惠忽從兹始摇蕩我邊陲侵軼我彭泗我是以有
吕梁之役麾下裴忌程文秀之軰李緒蔣元舉之徒束
手軍前不可勝計積甲等孤桐之岫溺卒斷浮聲之流
頊長惡愈甚守迷不變據如掌之地延翹足之項猶怒
臂當轍舉尾支山習黃旗之謬談志青盖之妖說貫盈
數盡今實其時加庚子應年金火入斗天道人事宛若
合符混一之期昭然可見寡人不武董兹戎律内禀帷
幄出制天淵部勒諸將雷奔電擊大將軍龍門公拓拔
王述領巴蜀之兵一十二萬出於白帝水陸俱下大將
軍安昌公拓拔則領驍騎五萬濟於南岸循江東轉梁
王舉一國之師盡舳艫之盛發自江陵首尾不絶行軍
揔管上柱國杞國公亮率步騎一十五萬掃蕩山林自
東闕行軍揔管上柱國郕國公士彦領人馬一十萬濟
自泗口徑取廣陵幕府精銳二十萬餘長驅淮水直指
江左並同集石首大會金陵凡此諸軍皆從&KR0648;隴驍雄
幽并勇俠捩犀拔象之夫斬蛟挈兕之士上谷漁陽之
騎追風嘯雲荆門鄧塞之舟浮江沿漢象弭餙堂谿之
材鷲羽加淇園之竹旌旗麾電戈劔竟野鼓怒則江湖
盪沸叱咤則山嶽簸跳以此攻城何城不䧟以此衆戰
誰能抗禦將恐程門霣霜梧桐與樗櫟同淍崐山火燎
天球共珷玞俱盡故示以禍福冀相全濟陳頊若識機
知變輿櫬轅門當增安樂之封有加歸命之禮偽公卿
以下或中華之冠帶流寓江淮或東南之雋椘世載名
位豈安危亂之邦事夷裔之主良由身居偽網迹淪寇
地雖心存魏闕無由自拔故耳今正丈夫轉禍(一作福)之
秋君子見機之日若能投誠進欵展效立功富貴榮華
義同俯拾如有不達機運敢拒王師軍有嚴科刑兹罔
赦檄之所到咸共申省
為北齊&KR0702;陳文盧思道
告三江之表偽署君臣將帥州郡邑落士民等盖聞上
玄垂象列宿拱辰極之忠厚載成形百谷指滄溟之大
是以三五以降哲王元后遠覃聲教大燀威靈日月之
所照臨俱荷亭育舟車之所通泊咸附象鞮我大齊積
德累功開物成務光宅寰海覆幬蒸民虞夏受終顧有
慙德湯武革命未云盡善滄波已東九譯請吏玉門之
右萬里無塵諸華冠帶之俗肆勤南畆皮服引弓之渠
頓顙北闕内外禔福區宇懾然皇上垂拱巖廊司契而
已惟夫太伯之後實號勾吴少康之裔是為於越江界
湫湄如掌之陋塗泥所集瘴癘自興自昔皇王列壌班
瑞春秋之義爵不過子在晉永嘉運圯數極司馬熾衆
無一旅播越江濱劉蕭已還多歴世祀魏氏奄一神州
置之度外且西吞巴蜀北據淮淝善人君子可以為國
陳覇先下愚小醜品極輿隸屬揚部淪胥之日幸梁人
殱敗之秋騁其姦回妄自尊大蠻觸之戰争似鰌魽之
跳躍曇頊昏頑賊忍不義不慈剿厥猶子竊其偽位蜂
蠆非毒谿壑易滿事甚楚圍之纓理切吴光之劔國小
地狹虐用其民坑戮侔於屠伯芟夷過於薙氏加以沉
迷麴糵酣&KR1196;終朝澆灌取盡夜以繼晝貨賄公行政刑
不立疎棄良士狎近小人守宰蠶漁子弟荒暴頭會箕
歛杼軸其空災異相仍稲蟹不熟江左黎獻戴目而視
齊之季世實多涼德江淮之間暫為頊有便謂三眷易
求百年可致違卜愎諫黷武窮兵吳眀徹程文秀之徒
並早經行陣粗有風力彼朝上下繫以存立吕梁之役
貫盈惡稔曾未交綏雲卷霧徹組練塞垣艅艎噎水顧
眄之頃隻輪不歸及周宣馭歴將一淮海荆舒之民奢
侈為怨聊命偏禆拯其荼毒長江已北若火焚毛是則
楊越之地為陳孤立卒弊壌蹙邦羸政塞(闕)乘奔無轡
譬兹非險坐薪待燃方此為泰司馬消難切(疑)荷特私
任居連率猜狂使酒竊地外犇曇頊背恩棄德是信是
使引盜納姦無愧無畏天奪其魄憑犯不悛緣邊諸城
犬羊荐食聖主以軒開萬國屬盡九州一隅不庭宜置
天討爰詔六軍分閫受鉞西徵秦隴之銳北引燕代之
英五校雄兒超乘俱起三河猛士援距爭奮虎夫萬隊
豹騎千羣並骨勇肉飛風驤霧合憬彼江黃之衆逿矣
彭濮之民巨艦高艫順流東指江都壽春之域扼喉撫
背之兵飛龍赤馬絶水南越漢后昆明未足方其訓旅
魏王玄武不能比其隸師以江湖之泥短衣祝髮輕舠
利舸便習者多陳上迷天意下憑地險所以舉尾支山
怒臂當轅(一作轍)今荆門銳卒(一作士)致命前驅淮南義師
賈勇競入揚舲振楫疑兔走鳬飛然則彼之所長我亦
兼有我利涉大川匪旦伊夕江郢運遭吴會裔旅東西
遏絶通致無由偽朝軍旅或陳誠欵密使相尋蕞爾危
邦表裏携貳兼弱攻昧今也其時扛鼎蒙輪之卒事均
驅兕三禮四義之將晩(疑作俛)視韓白正正之旗百道俱
進並雲移雷動大會金陵牙旂暗(一作旗英)山原金鼔沸天
地呼吸則江漢廻流叱咤則衡疑可拔運岱山而壓春
卵引渤海而濯秋螢當不足等其銷滅譬其虀粉猥以
不武謬揔戎律上禀廟堂之謀下資素飽之氣使張悌
之魂先遊(一作逝)北斗吕嘉之級遠至新鄉漂櫓溺驂孱
然已至亂麻積莾可為寒心偽主若天誘其誠去危轉
禍審青盖之欲歸知蔣山之應渡銜璧輿櫬拜手轅門
則上比吴蜀之君不失公侯之寵陳之百辟卿士編戶
黔庶有能深識逆順因事立功亦當服冕乘軒紆青佩
紫䟽爵酬庸待以不次王者之師全救為本萬姓毫釐
靡所侵軼勉求多福無待噬臍檄之所到咸共申省
此檄述吳明徹及司馬消難事以史考之明徹吕
梁之敗在周宣政元年先一年周已滅齊後二年
消難方奔陳又明年周禪隋開皇元年伐陳文華
既題作北齊又文有我大齊之語未詳其誤今兩
齊字疑皆為隋當考
為侯莫陳悅檄陳蕭摩訶等文(案侯莫陳悦西魏永熙三年卒)
(後隋代陳以侯莫陳潁為行軍總管悦當作潁)
夫文軌未同江湖致阻風雲密邇良用依然肇歲猶寒
想如宜也經始戎務念以勞懷寡人肅禀天策爰征不
庭懸旌秣馬今次楓岸夫時有盛衰運有興滅積德必
慶延後嗣長惡則祚不及遠陳氏往因際會竊有金陵
蒨頊承立遽相屠害叔寳嗣偽彌復忍虐沉&KR1196;日增内
荒愈甚雕牆峻宇加錦綉於土木嚴刑酷法䧟人物於
塗炭諫士喪身元良鉗口無道之極自古罕聞有一於
此何可不滅斯皆公等所悉素匪寓言我皇誕膺靈命
光臨大寳再闢乾坤重懸日月歴代逋誅之寇曠古不
羈之民感我仁風咸沐至道唯彼吴越猶未革心主上
義存字小含以寬大冀能撫育彼民守其封域而窮兇
極暴日就月將士庶無聊人神共憤乞師繼軌獻欵相
尋愍彼黎元實興我役已有别詔止廢偽主之身此外
士民咸從蕩滌西自巫峽東逹滄海巨艦覆波濤樓船
出雲霧瓜步六合當心腹之衝渚宫漢口據上遊之勢
曲江鎮揚據其要津鐡馬价夫千羣萬隊攘袂扼腕唯
所用之彼國兵士多少備見以寡御衆理在非敵救首
救尾將何以及况復士無闘心人懷二志身雖擐甲情
在倒戈假使穣苴更生孫武猶在亦不能施其智略况
異昔日者乎往者吕梁之師一舉殱滅淮南之地二旬
悉平彼之將帥皆奔走之餘何可用也世(疑衍)公早涉戎
旅備經征行安危之勢如近目前得喪之機若觀掌内
以國家今日之盛偽主若猶可全為其展效容復可爾
江東難立有識同知陳氏必亡賢愚共見天之所廢誰
能興之既無所成徒自傾覆夫毒蛇螫手壯士斷腕豈
不惜其肌骨所存者大也公若轉禍為福因機立功翻
然奮飛共弘大業則江東士衆免於鋒刃之苦天下生
民欣然太平之世公當位極台鼎福延子孫爰及宗族
咸加榮寵豈與夫不識天命拒我王師舉死扶傷履涉
膏血同年共日而語哉斯皆肝膈至言成敗大理幸非
可惑宜早圖之
隋檄陳尚書江揔等文
南北雖殊風雲在望載懷虚遲窹寐為勞獻歲猶寒比
當清豫匡贊乎國良亦□懃寡人忝膺朝寄董律專征
䟦涉山川今次江際公等文儒自立器用適時冠盖二
世齒德兼重孔老殊教名墨異家金匱朱韜銀編玉策
莫不騰於舌杪散在筆端邃古成敗之機近代安危之
跡照同懸鏡明若觀火無待指南自應神悟猶恐思之
未審差以毫釐聊煩翰墨略申梗槩自穹昊生民樹之
司牧羲軒以降書契可紀咸一姓承立四海無兩帝漢
道云季三方鼎立時惟板蕩世匪休明塗炭起而蜀亡
典午興而吴滅永嘉喪亂紫宸曠主劉石符姚之儔偽
夏僣燕之醜妄塵大寳事乖圖籙魏室乘時兆基朔野
經始嵩洛未暇江湖有周受命敵非齊氏務在兼并不
遑外略蕞爾吴越自相君長竊擬王者之儀妄談天子
之氣偷安假息綿歴世祀我大隋之肇開寳祚光有神
州皇帝感曜魄之靈應太微之座千年啓聖萬代一時
深仁至德寧濟羣品越海窮河東漸西被旄頭之屬歴
代之覇作我臣民匍匐服裳唯彼江表獨隔皇風夫物
極則反否終斯泰郭璞有云年經三百天下大同兹實
玄運已定於前聖主膺期而出欲以區區之陳國違上
天之冥數其不可存者一也大必包小天地之常規明
能通暗日月之常理論道德以唐陶而征有苖語衆寡
舉海内而當羣小在長江舟檝之用矜其積習而山川
共有我據上游鼓棹之能吴楚不異高艫巨舫東西萬
里扼喉撫背水陸千途彼之兵士不過十萬首尾分布
所在危急加以屯戍邊方淹積歲序風雨以為櫛沐蟣
虱生於甲胄望我寬仁恩倒戈戟通在戎行更成敵國
守以時月則魚爛土崩接以鋒刃則鳥驚鹿走理在必
然不假枚卜此不可存者二也豐侯好酒實喪厥邦梁
伯役民潰其宗社彼之偽主覆車是襲日夜沉湎曾無
節度繕造宫室莫知窮已竭四民之産荒縱其心歛百
姓之哀以為已樂寳衣玉食填積後宫短褐麤饘不充
編戶一芥之善蔑爾無聞五子之歌宛然悉備雖欲勿
喪其可得乎此不可存者三也偽主忌能護短酷法滛
刑骨鯁之臣盡見疎斥諫諍之士皆被屠害遐邇結舌
衣冠觧體人妖鬼怪觸類呈災稚齒耆年咸知殘滅此
不可存者四也以此小邦攝於大國邊烽夜動照彼都
城戍鼓晨嚴震其宫殿累基十二方此未危懸縷千鈞
比斯非切而莫知憂恐更自驕矜曾無事大之心專行
犯上之志侵軼我邊鄙招納我叛亡國家爰自受命每
從含飬敦以隣睦申其聘好冀能守彼宗祊静其疆域
而長惡益甚縱毒彌深吴會雄稜之人湘郢耿介之士
乞師請命盈庭滿闕帝乃憫然矜彼黎獻授鉞推轂弔
民伐罪已有别詔唯廢偽主之身自餘士庶普從肆赦
向所陳說咸是格言非曰游談共相欺誤且劉叔(疑)納
譙周之計而獲存孫皓用薛莹之詞而致福此二子者
終有良臣之譽皆無䧟君之譏何則所耻者小所存者
大若憲章往彦聿遵前軌則為主享封侯之業祖禰延
血食之期江東士民實受其賜公等身保榮貴名垂竹
帛豈不美歟若膠柱不移守迷莫變率其蟻衆(一作聚)敢
拒王師軍有常刑悔無及矣禍成俄頃宜早圖之使人
今還遲有委曲言不盡意豈復多云楊廣白
文苑英華卷六百四十五
