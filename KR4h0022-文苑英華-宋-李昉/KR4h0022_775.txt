文苑英華卷七百七十六宋李昉等編
頌德下
唐劍南東川節度使鮮于公經武頌一首
唐檢校右散騎常侍容州刺史李公去思頌一首
陵煙閣勲臣頌二十二首
陵母頌一首
唐劍南東川節度使鮮于公經武頌
于邵
皇唐八葉伐叛取亂再寧區夏四海絶横流九州無匪
人制要荒以從述職分周召以相夾輔有多士為内理
有方鎮為外攘垂衣裳而御極惟十有三祀矣大劍之
南自秦惠䟽疆是一都之會南蠻西戎舊為敵國伺我
休戚為爾進退國家之有天下也或懷柔羈縻與之連
和或掩義背德與之交鋒尋盟問罪不無事矣當天寶
中河隴之外却地千里赤山青海不敢芻(一作致飲)牧絶漠
無跡我嘗有之屬燕薊猾亂毒痡生人羣盜乘時舋彼
戎復舊怨是以綠林逋藪白晝殘人池隍鞠為茂草邑
里化為煨燼墜瓦萬聚頽垣一平大歷三年夏六月分
命漁陽伯鮮于公擁旄仗鉞緫統東川八州之地自閫
之外帝俞欽哉公才包五行體含四氣揮若神劍扣如
鴻鍾其始也凛之以威其漸也濟之以恩作之君師為
之父母由是遠者来来者安也於是驅豺狼之所嘷剪
荆棘之所蔽一之歲二之歲葺郡邑正疆理而樹牙幢
三之歲四之歲闢田疇闐帑藏而耀軍實五之歲而甲
兵大振六之歲而勇可賈餘七之歲而人有取(疑作聚)訓
有常矣無暴可禁所謂保大定功有財(疑作才)斯豐所謂
安人和衆兼之者不戰而勝兵將戢乎畿内諸侯始有
頼而捍戎於邠隴矣則知漁陽公外陳藩屏而助威武
於鑠哉其為人臣之式歟方今龍安屬邑久為重門待
暴之地壤連西山分我天限有間道可以招戎偵有絶
險可以資敵國去年發中軍之倅為之鎮守今秋自元
戎十乘以先啟行白露始降秋草方實觔角勁而膂力
既堅樵蘇積而糗糧斯峙如熊羆曰千夫長如貔虎曰
百夫特前矛(一作茅)後勁不戮一人君子曰軍政不戒而
備矣以此料敵兵必勝戰必克我武惟楊休有烈光福
履所將夀考無疆其猷克壯而佐堯翊湯不其盛歟公
名晉字叔明漁陽燕人也其先殷人箕子處其地世有
君長北方之強歟至西漢有京兆尹褒惠東漢虎牙將
軍輔散遷伊洛相衛之間垂裕後昆繼世流慶粤有高
祖父康紹後牧于閬觧印寓於新政縣伯會(二字一作洎)曾
王父與王父因家焉衣冠耒裔松檟斯茂實膏腴而止
斯樂土正版圖而終移關内今復為長安人也公先兄
仲通擢桂枝綰黃綬不十年而權生殺於梁益之地入
為京兆尹公自孝廉專經高第再參環衛累拜棘司四
遷柱史連擢華省宰洛邑時號神明牧商於人歌父母
有詔加金商均房等州觀察使處置使又入為京兆尹
歷左右宫相出牧臨卭兼御史中丞充卭南招討都團
練使由中司復加節制焉尋遷御史大大朝廷以為今
之二難時也卓絶載形詔旨談者榮之方將登金鋪調
玉鼎徼蒼生之福豈懾殊俗收係虜從衛霍之事乎邵
忝嘉賓(一作拔)之末猥厠諸侯之選拜賜之辱奉以周旋
頌聲不作無以報德發彼馨香存乎琬琰匪報也永以
為好遂作頌曰金火間秀實生有德風雲所感以佐王
國龍韜豹略天資默識敦詩閱禮行有餘力忠於事君
立名底績鴻鵠斯舉驊騮登跡風雨如晦我心匪易三
川震蕩萬里沙磧宗社既安君臣正焉乃睠西顧實維
東川東川伊何人其播遷邑有遺洛家無舊阡爰命虎
臣仗兹犀節上天下地惟爾之發拉(一作招)彼羣逋輯我
遊闕躬之先之不日不月七載勤勸三軍克振龍安之
役伐原示信么戎宣驕則我觀舋王帳潜機金鉦俟進
漢恩營平先零之功班壯車騎燕然以封軍之(一作從軍之)
所樂吾之所從門生獻頌豈二子之所疇庸哉
唐檢校右散騎常侍容州刺史李公去思頌(并序)
前人
維貞元二年秋八月天子以郡國二千石之高第者曰
隴西李某字某利澤施於裔土美化被乎遐甿是用遵
虞書陟明之義參周官進律之典俾之由檢校右散騎
常侍兼御史中丞容州刺史本管經略守捉招討處置
等使為御史大夫嶺南節度經略觀察處置等使實授
兵符加擁使節某月自合浦如南海於是縣道谿谷鰥
寡孤老泪于士吏相與懷思隐然不去乎心森然不離
乎目願所以昭明其德光示于後嶺南經略使判官權
知容州留後事監察御史裏行同郡李牢(一作字)始以文
學居辟選之首遂參帷席復以謀能當器任之重留緫
軍府美公之政大傋感公之禮有加因其人之請而上
之上可其奏夫其郡之四封濱于百越外則有山寇海
孽比境雜處之虞内則有勤戍勞師流散轉死之弊親
師其下以撫吾人慰薦傷夷安集疲(一作罷通用)耗懼貨貢
之闕至助之以家財憫徭事之繁至代之以私屬選武
藝歸老疾罷减塞卒四千餘人以趨農時率浮惰闢汙
莱開置屯田五百餘頃以足軍實舍寇賊之為縲囚者
釋而遣之以除其怨而狙獷以順禁人民之相虜賣者
執而誅之以去其害而童昏以安常歲有災濫炎而連
燒于廬舍公創其制以禦其鬱攸而邑居以葺舊俗多
怨睚眦而致毒于飲食公立其防以解其悁忿而鄉黨
以和樹枝幹而啟閉畢脩列亭燧而厄害斯控差重輕
以行徵令無不均之譏量遠近以納貢職無不供之責
人用富庶家有儲峙敦之以禮懷之以仁潔已而不汚
未嘗有貰貸勤身而不怠未嘗有懈弛明足以照遁情
隐慝而不為察威足以制猾人暴吏而不為苛古之良
能何以加此其人之獻狀云耳惟公我有唐宗室枝屬
之選鹽州刺史諱孝詵(一作先)府君之曾孫弘農郡太守
諱璟府君之孫太子太傅贈司徒諱齊物府君之子洪
緒丕績之餘裕弘休純懿之下鍾寬博而柔良高明而
疎逹根於經義餙以藝文故其仕王畿宰京邑累執憲
簡且登軺車備重臣賓介之職居大府紀綱之任三亞
京尹兼中司之貴復為宫相在常伯之位歴饒州刺史
而後至於是州恩結於人功加於物必聞理效而興頌
聲且夫有美焉有刺焉詩人之義也善善而褒之惡惡
而絀之春秋之事也使賢士大夫之事業不沒於後太
史公之制也以余之嘗脩史記而為訓辭緣人之懷心
而頌之曰
帝念南方迫界蠻夷人新被寇歲或勞師屬之於公俾
養牧之匪直勤身亦帥其屬贍我貧匱字我惸獨息人
便農墾田積粟脩其教化被以威德賊害既除禍災斯
息完我廬舍親我骨肉咸保其生且易其俗蚩蚩羣族
孰不蒙福播為頌聲公受百禄彤弓玈矢以長諸侯人
之懷德刊石垂休
凌煙閣勲臣頌(文粹作讃)二十二首(并序)
吕温
我二后受成命撫興運轉坤軸撼乾樞鼓元氣而雷域
中騰百川而雨天下雲收雨霽如再開闢蕩蕩焉與太
極同功貞觀十七年太宗以功成理定秉為而不有之
道讓德於祖考推勞於羣臣念匡濟於艱難感風雲於
疇昔思所以攄之無窮乃詔有司擬其形容圖畫於凌
煙閣者二十有四人盖象乎二十四氣之佐天生物(文粹)
(集本無此二字)昭勲德也昔者舜以九官(文粹作五經)致理周以十
亂反正高皇(文粹作祖)以三傑祚(二本作祚或作祚)漢光武以二十
八將中興若夫錯綜勲賢牢籠今古雄四代而高視者
其唯聖唐乎至若唐莒公劉渝公之倫探元符建帝圖
首戴神堯舉晉陽而活天下此則大禹之拯溺也魏鄭
公以致君為己任諫若不及謇謇左右秉心宣猷此則
咎繇之颺言也虞永興紏合羣儒旁求百代明備王禮
克諧帝樂使我大國煥乎其有文章此則夷夔之制作
也長孫趙公舉大義除二兇安宗廟定社稷以振我丕
赫無疆之休此則周公之匡救也英衛受天勇智雄武
佐聖鼔行海内摩定四方此則太公之鷹揚也房杜玄
機朗識並運帷幄神發響效暮成天功此則蕭何之指
縱子房之决勝也尉遲秦程剛毅木訥氣鎮三軍力崩
大敵匹馬孤劍為王前驅此則吳漢之樸忠賈復之雄
勇也其餘皆榱棟殊材黼黻異制儔諸古烈罔有慙德
皇王之業(集作際)於斯為盛其始也文為經武為緯智斯
作忠斯述其末也大不偪小不遏退者全来者逹控而
縱之使自用之推而引之使自盡之不設籠檻以觀寥
(集作遼)廓之致不頓韁鎻以極權竒之變執一德而衆力
展懸大信而羣情竭高祖聚之以義大宗用之以道高
宗終之以仁傳聖萬代享其功利此非盛歟昔陸機袁
宏為晉人而歌功於漢魏作者猶或稱之况乎遊聖代
觀國光目睨凌煙而頌聲不作某不揣賤劣有亹(文粹作斐)
然之志輙盡所蓄各為讃一章上以見王業之艱難中
以明聖賢之相湏次以朗前哲之光韻末以聳後人之
盛節侯君集張亮負勲跋扈自陷大逆敢沒其名用彰
天罰(二本作刑)使伐勞懷貳者懼春秋之義異姓為後故以
河間元王為讃首云
河間王孝恭
太極構天本由一氣大人創業資我族類堂堂河間仁
勇是經遹駿有聲為唐宗英暴隋天亡羣盗猖狂我伐
用張時惟(文粹作繼)哲王武有烈光為爪(文粹作翼)牙肺腸經綸
八方自南徂東晏海澄江(平有銧輔光祐)使我父(二本作使父兄)帝天
下化家為邦用竭爾力寵臻其極言不伐色不德以遜
以默柔嘉惟則佐高祖建大勣如周旦奭與太宗守大
成如漢間平宜君宜王盤石無疆
房梁公玄齡
梁公先覺龍卧待君長彗流光掃天布新義師雷興公
躍其鱗杖策千里来排帝閽婉婉梁公實懿實聦實光
實融羽翼義忠若鸞若鴻大風動地儒服從容静運胷
中弛張折衝左右太宗夷屯廓蒙定高祖功功告武成
翊開太平我雖忘勞時靡有争網羅遺賢推轂羣英玉
不韜光(文粹作輝)蘭無沉馨飛鴻出冥振鷺在庭濟濟多士
太宗以寧太宗寧矣(文粹無此四字)公無事矣闕衮有補惟仲
山甫經營四方方叔邵虎大邦鈞軸至則委汝閑居台
輔揮(二本作撝)默自處亦莫敢余(一作佘敢)侮高朗令終於(二本作嗚)
呼梁公
杜莱公如晦
穆穆莱公竒資粹靈藴元和氣為大國禎乘時能恢(文粹)
(作恢能)唐室天(文粹作大)開故人相携(少與房梁公同有匡濟之志也)直上泰
階更為隂陽迭作日月佐明四海贊育萬物二人同心
王度是欽如玉如金德音愔愔萬有千古永稱房杜如
周申甫
魏鄭公徵
堂堂魏公崇節大志喬幹直聳摩天自致遭風雲時得
覇王器一言委質有死無貳(一本作二)撫我則后各盡其志
(嘗事隱太子李密也)沉浮變通吾道不窮龍戰既息皇建其極俾
補衮職其繩則直諤諤嶷嶷危言正色保太宗德弼違
替否日月不蝕黜漢覇雜行周王道人或有言秉德不
撓(與封德彜廷論)禮興樂崇德洽道豐保合太和昭明有融起
四年中復三代風言出化成神哉厥功尹躬佐商有耻
于湯公以其心(文粹作志)匡飾(文粹作錦)聖唐為唐宗臣致唐無
疆致唐無疆永式萬邦
長孫趙公無忌
趙國之先發祥朔土乃祖乃父受天之祜有女而聖(文德)
(皇后)為天下母有子而賢為唐室輔聖賢同契(文粹同氣)千載
一覩丕顯趙公允文允武克忠克仁實有大勲高祖受
命太宗歸尊翼翼乾乾恪居于藩羣孽亂嗣爭窺神器
鴻業將墜公揭大義一匡天地人到于今家受其賜帝
將傳聖爰有顧命汝忠汝誠莫與汝京與我聖子守唐
太平公相高祖有太宗餘(二本作遺)風刑措財豐八荒来同
和氣大融妖星襲月(一作夜襲)禍起中空公將正言(集作之)以
正(集作王)帝躬(武氏謀位公以力争)力屈羣邪誠阻天聰黜非其尤
令問無窮
唐莒公儉
歲寒隂凝冰雪皚皚有鳥擇木先陽春来猗與莒公王
佐之才間運未開登潜龍臺代萬(一本作百)姓請命與天為
媒扶龍而興振起雲雷權輿帝圖經始唐基始覆一簣
勃焉巍巍易失者(集作月)時難知惟幾知幾其神莒公元
勲
劉渝公政會
河出崑崙来潤中夏連山合沓横擁其𣲖巨靈勃然手
拆(文粹作擘)太華决流東注功並造化粤我聖唐將舉晉陽
帝命是將往拯溺于四方亦既載旆亦既秉鉞強兇當
路(王威高君雅)拒不得發渝公慷慨感義激節用竒制變大
事立决雷奮電(文粹作霆)越天衢八逹則莫我敢遏如巨靈
破山河勢始豁赫矣渝公與神齊烈跡如仙掌烱烱不
滅
李衛公靖
有隋之末羣盗熾爇帝怒震發五星從太白煥照參野
將有聖人兵定天下金精下射猛毅感激李公矯矯從
此奮跡躍于中原王者則(集作自)獲壯士不死(初公不利於我帝戳)
(之壯其言而免壯士云自稱云)唐威載赫帝曰汝傑致天之罰手付金
鉞俾往式遏不庭則殺如颷發發如火烈烈摧枯爍雪
應鼓如截遠若荆巫險若江湖強若匈奴莫不率從莫
不震恭車書混同氛祲蕩空衛侯之功功則維何威明
惠和策勇駕智長驅仁義仁義曠蕩帝王之將萬古式
(二本作曷)瞻鐵山巉巖(詔築墳闕象鐵山積石山巉巖一作巉巉)
李英公勣
横流莫極大亂無象英公傑出應運為將與楚楚覇與
漢漢王天時人事随我所嚮長蛇縱蠧(王世充)東據河洛
婪婪封豕(建德)来濟同惡虓(二本作號)吼連聲如雷如霆萬里
震驚時維英公諒我太宗斬豕以鉞取蛇于穴羣穢殄
滅乃定九鼎乃開明堂奄有大邦金甲同光告成于皇
(太宗獻捷于高祖與勣擐金甲為上下將)皇業用昌帝命英公北伐獫狁雷
鼓殷殷旄頭幾殞掃雪(文粹作雲)黑山布唐陽春五原草綠
不見南牧島夷未庭天子親征其鋒維英莫拒莫抗是
震是蕩破東海浪天下既和解鞍投戈衮服委蛇華髮
皤皤始終三朝無玷可磨
劉夔公弘基
䕫公峥嶸金虎之精應時而生與運俱行緫帝元戎震
唐天聲瞑目張膽前無金城别建龍節中分虎旅啟行
萬里乘氣一鼓劍揮雷電(二本作霆)旆卷風雨先馳咸陽鎮定
天府天府既定唐集大命入揚王庭出握(文粹作權)兵柄薄
伐獫狁朔風不競徂征島夷東海如鏡義始忠卒元勲
之盛
長孫邳公順德
泰山未明雲鬱幽崖日觀赫間舒為丹霞昔我太原賢
傑潜屯帝出于震爛其盈門邳公炳焉實耀其間功參
造化謀恊先天執殳前驅捧轂南轅以榮以舊佐命之
先
虞永興公世南
英英永興華德素行以文冨國以道佐命天下既定為
唐儒宗東觀石渠始生(集作出)古風秉精驛(文粹作繹)思假道
書圃馳騁(文粹作驅)百代出入三古開(渠作問)羲皇心聽堯舜
語歸来帝側獻可替否帝告永興與鴻碩之倫闡六籍
三墳建樂章禮文先師是宗先聖是崇於廓辟雍辟雍
沉沉天子所臨或絃或歌講古述今其徒八千纓弁森
森獩貃羌髳咸詠德音羽林孤兒亦垂青襟洋洋聲教
無遠不洎日月所照皆成文字鬱開古始掃蕩澆季實
我羣儒成太宗之志英英永興宜曰文懿(公謚)
尉遲鄂公敬德
洸洸(文粹作侁侁)卾公百鋉龍鋒(文粹作泉)沉翳未宣氣衝斗間
佩非其人(初事金剛)躍入大川神武獲焉提之上天天地之
内指麾無前熊威虎力隐若敵國剛毅木訥安劉必勃
武德之屯手拔禍根掃除氛昏捧出白日(文粹作日月)耀乎
天門功成名遂高謝戎事烈烈猛志化為和氣深地高
堂頥性保常屑瓊飲露靜奏清商商為臣勵事君鄂公
之德之勲(貞觀後公不交人事常鋉氣服食奏清商之樂以日奉之德之勲二本作之志之仁)
蕭宋公瑀
隋氏不君忠賢莫用桐生朝陽有集惟鳳捨彼頽厦鬱
為新棟輅車玄衮開國有宋武德之暮羣孽内蠧巍巍
宋公聳節高步不吐不茹不来不去屹崛(文粹作屼)中立為
天一柱從容而言社稷遂安持誠秉忠光輔二君激濁
揚清育(集作欲)人如身道至廣莫我敢羣境至大不容纖
塵雪山倚空冰壑照人耿介絶鄰(文粹作倫)為唐貞臣
張郯公公謹
有倬郯公仡仡而仁(二本作貞)洸洸(文粹作侁侁)而純(二本作仁)實太
宗信臣太宗守藩内難未夷圖之則安捨之則危帝臨
安危機(二句一本作圖之則危帝臨危幾)以懼以疑以蓍為有(文粹作先)知
是筮是咨郯公嶷然排闥折蓍抗憤正詞用人事定天
意身為元龜不識不知順帝之則以定社稷郯公之力
公之云亡帝念其勤若痛在身天懷發中哭不避辰君
臣之間夐古未聞
屈突蔣公通
五運相推土火革期隋化為唐忠臣不知猶驅義徒奮
拒王師指心誓天摩頸待時人歸有德四海皆叛春日
滿川孤(文粹作流)冰未泮亡家徇國方寸不亂力屈勢窮排
空落翰東南慟哭血(文粹作聲)盡䰟斷仗忠就擒萬國瞻嘆
帝曰爾通古之烈士孝子其親誰不欲子俾侯于蔣授
以師紀感恩不死宣力如彼佐唐扶隋名教之美
高申公士廉
維岳降神佐唐生申忠貞自天孝友如春德為邦基行
(文粹作仁)厚人倫肅肅雍雍真王者臣慶因歸妹光誕(集作延)
天配(文德皇后公之同出德文粹作懿非)婚媾之中雲龍潜會建功(二本作公)
南海廓我無外諒武撥亂弼文開泰遏(文粹作過)彼庸蜀荐
鍾澆季文翁之化若掃于(一作於)地中公攸徂有教無類
父子兄弟望風相媿勃興儒雅大復禮義西南頌聲到
今不(川文粹作未)墜名登元勲理冠羣吏全材大器於鑠厥
懿
殷勛公開山
温温殷公初若懦夫銅印試吏褎衣為儒大風驅雲忽
與之俱遭逢真宰參造化謩天地既闢厥功有赫從王
龔行佐帝光宅遠展驥足高揮鳳翮以永終譽垂于竹
帛
秦胡公叔寶
洛汭之役龍戰未决(王世充與我師陳于九曲)秦公應變臨陣電拔
銳氣盡来我盈彼竭成敗反掌存亡奄忽虎来風壯鼇
轉山沒遂作心膂爰從討伐崩圍陷陣火迸冰裂翕如
鶚聳縱若鯨突功成國定萬古壯骨
程盧公知節
盧公倬然動軼幾先轉禍為福(與秦胡公降于九曲)攀龍上天繽
翻鵬翼積風乃聳桓桓將軍大敵則勇雷崩山谷貔虎
頓伏颷倒溟波鯨鯢蹉跎見危而進當死不讓干城三
朝身老氣壯
段褒公志玄
褒公虎臣先運而臻謁帝大原許唐以身挺(集作擁)劍駕
氣騰風躍雲積忠累仁光有厥勲建旄(蜀本作旆)北伐細柳
宵屯風謐霜凝嚴扄逹晨天子之使駐車軍門(軍屯肅章門乃)
(外壁門以夜不納制使)安衆秉威此真將軍洸洸(文粹作侁侁)桓桓克
壯有聞
英華此卷累用洸洸而文粹皆作侁侁疑當時避
熙陵藩邸嫌名
許譙公紹
羣動相食血流中原譙公夷陵豺虎與(文粹作為)鄰列境連
城火炎煙昏皎其一邦如王不焚三光忽開萬象皆新
誰有天下平生故人(公與高祖有舊)引忠歸城豹變蠖伸金石
之契移為君臣弈弈煌煌為龍為光元戎啟行大旆央
央式遏大江奄征南方恩斯勤斯兩不相(集作可)忘
陵母頌皮日休
孔父稱唯小人與女子為難養也夫女子之忠貞義烈
或聞于一時小人之姦詐暴亂不忘於一息使千百女
子如小人姦詐暴亂者有矣使千百小人如女子忠烈
貞義者未之有也則安國侯之母也不以項強而劉弱
俾子事項不以子背君而别事而有忿色對暴君而抗
大節捨其生而踐死地嗚呼春秋書解楊致晉君之命
漢史稱周苛拒項籍之爵方諸陵母誠未為忠何者男
子少服教壯行道忠貞義烈雖死不辱鼎鑊在前而不
懼鎻(集作鑚)笮被體而無怨乃男子之常事也至夫女子
少隐帷薄壯執箕帚豈常熟於忠貞義烈哉是女子之
有是者猶百物之有瑞者矣豈易為哉豈易為哉
文苑英華卷七百七十六
