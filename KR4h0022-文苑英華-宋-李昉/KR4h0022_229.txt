文苑英華卷二百二十九宋李昉等編
道門五
送贈道人五十九首送宫人入道五首
送贈道人
靈都觀李道士張籍
仙(集作山)觀雨未静繞房瓊草春素書天上字花洞古時
人泥竈煑靈液掃壇朝玉真幾廻遊閬苑青節亦随身
贈山中女道士(集作不食姑)前人
女仙唯獨住(集作幾年山裏住)已作綠毛身護氣常虚(集作稀)語
齋心(集作存思)自見神飬龜同不食留藥任生塵要問西王
母仙中第幾人
送隂(集作徐)先生歸蜀前人
日暮遠歸處雲間仙觀鍾唯持青玉牒獨上碧鶴峰隂
洞新生(集作長收)乳寒泉舊飬龍幾時因賣藥得向海邊逄
道(一作隠)者(見二百三十二卷)
贈道士宜師前人
自到皇城得幾年巴僮蜀馬共隨緣兩朝侍從當時貴
五字聲名遠處傳舊住江(集作紅)樓通内院新承墨詔賜
齋錢閒坊暫喜居相近還得陪師坐竹邊
送胡鍊師王屋山前人
玉陽峰下學長生洞府仙中已有名獨戴熊鬚冠暫出
唯將鶴尾扇同行鍊成雲母休炊㸑召得雷公當吏兵
却到天壇上頭宿應聞空裏步虛聲
中元日看諸道士步虚殷堯藩
玄都開秘籙白石禮先生上界秋光净中元夜景清星
辰朝帝處鸞鶴步虚聲玉樹花難老珠宫月最明掃壇
天地肅投簡鬼神驚儻賜刀圭藥還留不死名
贈温(集作王)尊師姚合
先生自說瀛洲路多在青松白石間海岸夜中常見月
仙宫深處却無山犬隨鶴去遊諸洞龍作人來問大還
今日偶聞塵外事朝簮未擲復何顔
贈王道士于武陵
日日市朝路何時無苦辛不隨丹竈客終作白頭人浮
世度千載桃源方一春歸來華表上應咲北邙塵
天柱山贈峨嵋田道士施肩吾
古稱天柱連九天峨嵋道士棲其巔近聞教得玄鶴舞
試憑驅出青芝田
贈道者(一作士)朱慶餘
自識來清瘦尋常語論真藥成休仗火符驗不傳人獨
有年過鶴長無病到身潛教問弟子居處與誰隣
山中道士賈島
頭髮梳千下休糧帶瘦容養雛成老(集作大)鶴種子作高
松白石通宵煑寒泉盡日春不曾離隠處那得世人逢
送道者前人
獨向山中見今朝又别離一心無挂住萬里獨何之到
處絶烟火逢人話古時此行無弟子白犬自相隨
送胡道士前人
短褐身披滿幘(集作清野)苔靈溪深處觀門開却從城裏携
琴去許到山中寄藥來灑雪(集作臨水)古壇秋醮後(集作罷)啄
查寒鳥暮飛廻(集作宿杉幽鳥夜飛廻)未遊彼地空勞想師往如
雲不可陪(集作丹梯頭逐真人上日夕歸心白髮催)
贈王尊師劉得仁
為道常日損尊師脩此心掛肩黃布被穿髮白蒿簪符
札靈砂字絃彈古素琴囊中常有藥點土亦成金
山中尋道人不遇前人
年過羽冠風塵裏常擬隨師學鍊形石路特來尋道者
雲房空見有仙經碁於松底留殘局鶴向潭邊退數翎
便欲此居閒到老先生何日下青冥
送張尊師歸洞庭許渾
能琴道士洞庭西風滿歸帆路不迷對岸水花霜後淺
傍簷山果雨來低杉松近晩移丹竈巖谷初寒盖藥畦
他日相思一行字誰人知處武陵溪
寄崔先生温庭筠
往年江海别元卿家近山陽古郡城蓮浦(一作沼)香中離
席散柳堤風裏釣舡横星霜荏苒無音信烟水微茫變
姓名菰黍正肥魚正美五侯門下負平生
敬答李先生前人
七里灘聲舜廟前杏花初盛草芊芊綠昏晴氣春風岸
紅漾輕輪野水天不為傷離成極望更因行樂惜流年
一瓢無事麛裘暖手弄溪波坐釣舡
雪中寄殷道士方干
大片紛紛小片輕雨和風激(集作繫)更縱横園林入夜寒
光動忩戶凌晨濕氣生蔽野吞村飄未歇摧巢壓竹密
無聲山隂高(集道)士多吟興六出花邊五字成
因話天台勝異仍送羅道士前人
積翠千層一逕開盤紆(集作遥盤)山腹到瓊臺藕花飄落前
巖去桂子流從别洞來石上叢林礙星斗忩邊瀑布走
風雷縱云孤鶴無留滯亦(集作宅)恐烟蘿不放廻
贈天台葉尊師前人
莫(一作難)見平明離少室湏知(集作猶湏)薄暮入天台常時愛
縮山川去有夜自(一作曾)携星月來靈藥不知何代得古
松應是少年栽先生暗笑看(一作觀)碁者半局碁邊白髮
催
此詩二百六十二卷重出今已削去注異同為一
作
送道人歸舊巖前人
舊巖終副却歸期巖下有人應識師目覩嬰孩成老叟
手栽松栢有枯枝前山低校無多地東海淺於初去時
若把古今相比類姓丁仙鶴亦如斯
賦得送軒轅先生歸羅浮山李洞
仙山歸隠浪摇青綠髮雙瞳一帙經符帖布帆猿鳥看
鶴煎金鼎鬼神聽洞深頭上覺舡過樓静鼻中聞海腥
此處先生應不住吾君南望謾勞形
贈玉芝觀王尊師雍陶
處處烟霞尋總遍却來城市喜逄師時流見說無人在
年紀唯應有鶴知大藥已成寧畏晩小松初種不嫌遲
長憂一日歸天去未授靈方遣問誰
玄都觀李尊師喻鳬
蘚幘翠髯公(一作微翁)存思古觀空曉壇檉葉露晴圃柳花
(一作杏花集作木苖)風夀已將椿竝碁難見局終何當與高鶴飛
去海光中
送羽人王錫歸羅浮曹唐
風前整頓紫荷(集作霞)巾常(集作歸)向羅浮保(集作報)養神石
磴倚天行帶月鐵橋通海入無塵(一作津)龍蛇出洞閒邀
雨犀象眠花不避人最愛葛洪尋藥處露苖烟蘂(一作雨)
滿山春
送劉尊師祗詔闕庭三首前人
海風葉葉駕霓旌天路悠悠接上清錦誥凄凉遺去恨
玉簫哀絶醉離情五湖夜月幡幢濕雙闕清風劔珮輕
從此(集作莫道)暫辭華表柱更(集作已)應千載是歸程
二
五峯已(集作此)别隔人間雙闕何年許再還既掃(集作拂)山
川收地脉湏留日月駐天顔霞觴共飲身雖在風馭今
(集作難)陪跡(集作路)未閑從此枕中唯(集作雖)有夢夢䰟何處
訪三山
三
仙老閒眠碧草堂帝書徵入白雲鄉龜臺欲署長生籍
鸞殿邀論不死方莖露想傾延命酒素烟思爇降真香
五千言外無文字更有何詞贈武皇
贈華陽宋真人兼寄清都劉先生
李商隠
淪謫千年别帝宸至今猶識(集作謝)蘂珠人但驚茅許多
玄分(集作洞仙籍)不記盧劉是世親玉檢賜書迷鳳籙(集作篆)
金華歸駕冷龍鱗不因杖屨逢周史徐甲何曾有此身
送費鍊師供奉赴上都姚鵠
縮地周遊不計程古今應只有先生已同化鶴臨華表
又見驂龍向玉清蘿磴静攀雲共過雪壇當醮月孤明
無因相逐朝天帝空羡烟霞得送迎
贈道士項斯
見來知養氣度日語時稀到處唯開井經寒不絮衣病
鄉多藥惠鬼谷有符威自說身輕健今來數夢飛
華頂道士前人
仙人掌中住坐有上天期已廢燒丹處猶多種杏時養
龍於淺水寄鶴在高枝得道復無事相逄盡日碁
秦中逢王先生趙嘏
萬萬東流不一廻先生獨此負仙才蘂宫横浪海邊别
鶴趐駐雲天上來幾處吹簫森羽衞誰家殘日下樓臺
青春正好分瓊液乞取當時白玉杯
贈王先生前人
太一真人隠翠霞早年曾降蔡經家羽衣使者峭於鶴
鳥爪侍娘飄若花九鼎欄干歸馬齒三山窈窕步雲涯
時因弟子偷靈藥散落人間駐(一作潤)物華
贈道者前人
華盖飄飄綠鬢翁往來朝謁蘂珠宫幾年山下隂陽鼎
盡日澗邊桃李風野跡似雲無處著仙容如水與誰同
應憐有客外妻子思在長生一顧中(一作諾中)
王先生不别而去前人
仙翁歸袖拂烟霓一卷素書還獨携斸藥滿囊身不病
抱琴何處鶴同棲霑衣盡日看山坐搔首殘春向路迷
樹樹白雲幽徑絶短舡空倚武陵溪
送趙道士歸天目舊山薛能
愚朴尚公平此心憐道情有禄終自鄙何計逐師行日
者聞高躅時人蓋強名口無滋味入身欲羽儀生表乞
還鄉速(集作遠)詩曾對御成土毛徵(一作珍)到越塵髮捲離
京符呪風雷惡朝脩月露清觀臨天目頂(集作秀)家住海
濤聲導引圖看足參同註解精休糧一擬問忽(集作葱)草
俟廻程
别道者劉駕
自君入城市北邙無新墳始信壺中藥不落白楊根如
何忽告歸蕣華還笑人玉笙無遺音恨望緱嶺雲
贈王道士周賀
藥力資蒼鬢應非舊日身一為嵩岳客幾葬洛陽人石
縫飄探水雲根斧斷薪關西來往路誰得水銀銀
送梁道士周朴
舊居桐栢觀歸去愛安閒倒樹造新屋化人脩古壇晩
花霜後落山雨夜深寒應有同溪客相尋學鍊丹
謫仙吟贈趙道士李羣玉
汗漫東遊黃鶴雛縉雲仙子住清都三元麟鳳推高座
六甲風雷閟小壺日月暗資靈夀藥山河直擬(一作常值)化
生符若為失意居蓬島鰲足塵飛桑樹枯
送秦鍊師陳陶
紫府静沉沉松軒思别吟(集作到琴)水流寧有意雲泛本無
心錦洞桃花遠青山竹葉深不因時賣藥何路更相尋
溪行寄道侣張祜(見本集)
白日長多事清溪偶獨尋雲歸秋水闊月出夜山深坐
想天涯去行悲澤畔吟東郊古人在應笑未抽簮
訪嵩陽道士不遇聶夷中
先生五岳遊文焰滅金鼎日(一作月)下鶴過時人間空落
影常言一粒藥不隨死生境何當列禦寇去問仙人請
送何道士歸山張喬
身非絶粒本清羸東掛仙經杖一枝落葉自隨(一作遠路獨尋)
流水去深山長與白雲期樹臨丹竈寒花疾壇近清風
夜月遲樵客若能(一作隨)過洞裏廻歸人世始應悲
寄中岳顓頊先生前人
先生顓頊後得道言何人松栢卑於夀兒孫老却身夜
窗峯頂曙寒澗洞中春戀此逍遥景雲間不可親
贈崔道士杜荀鶴
四海干戈無静處人家廢業望烽烟九華道士渾如夢
猶向罇前笑揭天
送鄒尊師歸洞庭楊逵
衆島在波心曾居(一作為)舊隠林近聞飛檄急轉憶卧雲
深賣藥唯供酒歸舟只載琴遥知明月夜坐石自開襟
遇道者張蠙
數里白雲裏身輕無履蹤故尋多不見偶到即相逢古
井生雲水高(集作幽)壇出異松聊看杏花酌便似換顔容
贈道者前人
得道疑人識都城獨閉關頭從白後黑心向閙中閒饑
渴唯調氣兒孫亦駐顔始知仙者隠殊不在深山
送苪尊師王貞白
石上菖蒲節節靈先生服食得長生早年避世憂身老
近日登山覺步輕黃鶴待傳蓬島信丹書應換蘂宫名
他年控鯉昇天去廬岳逋民願從行
寄程尊師羅隱
鶴信雖然至(集作到)五湖烟波迢逓路﨑嶇玉書分薄花
生眼金鼎功遲雪滿鬚三秀紫芝勞夢寐一番紅槿恨
朝晡未知朽敗凡間骨中授先生指教無
第五將軍於餘杭天柱觀(集作宫)入道因有題寄
前人
交棃火棗味何如聞說苕川已卜居(一作下車)瓦榼尚携京
口酒草堂應寫潁陽書亦知得意湏乘鶴未必忘機便
釣魚即(集作却)恐武皇還望祝軟輪徵入問玄虚
寄聶尊師前人
欲芟荆棘種交梨指畫城中日恐遲安得紫青磨鏡石
與君閒處看榮衰
逄道者神和子前人
珍重神和子聞名五十年童顔終不改綠髮尚依然酒
裏消間日人間作散仙長生如可慕相逐隠林泉
贈道人曹松
住山因以福為庭便向山中隠姓名閬苑駕將雕羽去
洞天贏得綠毛生日邊腸胃飱霞火月裏肌膚飲露英
顧我從来斷浮濁擬驅雞犬上三清
訪道士裴說
高岡微雨後未(一作木)脱草堂新惟有疎慵者来看淡薄
人竹芽生碍路松子落敲巾粗得玄中趣當期宿話頻
送宫人入道王建
休梳叢鬢洗紅粧頭帶芙蓉出未央弟子抄留(集作將)歌
遍疊宫人分盡(集作散)舞衣裳問師初得經中字入静獨
燒内裏香發願蓬莱見王母却歸闕下(集作人世一作城關)施仙方
同前張籍
舊寵昭陽裏求(集作尋)仙此最稀名雖(集作初)出宫籍身未
稱霞衣已别歌舞貴長随鸞鶴飛中官看入洞空駕玉
輪歸
同前于鵠
十五吹簫入漢宫看脩水殿種芙蓉自傷白髮辭金屋
許著黃衣向雪峰解語老猿開曉戶學飛雛鶴落高松
定知别後宫中伴遥聽緱山半夜鍾
同前張蕭逄
捨寵求仙畏色衰辭天素面立階墀金丹擬駐千年貎
玉指休勻八字眉師主與收珠翠後君王看戴角冠時
從來宫女皆相妬聞向瑶臺盡淚垂
同前項斯
願隨仙女董雙成王母前頭結(百家詩選作作)伴行初戴玉冠
多悞拜欲辭金殿别稱名將敲碧落新齋磬却進昭陽
舊賜筝旦暮焚香遶壇上步虚猶作按歌聲
文苑英華卷二百二十九
