文苑英華卷九百八十四宋李昉等編
交舊七
祭成紀公文一首祭杜祐太保文一首
祭李吉甫文一首祭權相公文四首
祭成紀公文崔損
維貞元十二年月日朝議郎右諫議大夫崔損大中大
夫行給事中徐岱朝議郎給事中趙宗儒正議大夫守
中書舍人高郢宣德郎守駕部員外郎知制誥權德輿
起居郎韋丹起居舍人楊馮(唐書作憑)左補闕歸澄崔邠韋
渠牟左拾遺李肇王中書右拾遺蔣武等謹以庶羞之
奠敢昭告于門下平章事贈太子太傅成紀公之靈龍
為輔臣虞闕四門殷宗審象說代予言建中皇明崔為
文貞嗣德同風俾公登庸運配我唐忠昭我皇君臣合
契聖賢同方乃序五行乃調三光乃作舟檝乃作棟梁
温裕内淑矜嚴外莊暖若冬日肅如秋霜錯磨瑚璉黼
藻文章鼎不耀彩蘭非振芳疏封慶遠輔族流長祖服
既纂孫謀更昌跡初泥蟠勢漸雲翔繡衣持斧錦帳含
香曾建隼旟廉察三湘亦倅龍節和柔北荒左曹駮正
中臺紀綱績徹宸扆恩昇廟堂東西掖垣左右輔弼獻
納忠讜訏謨慎密嘉猷必告内言罔出清廟承天圓丘
捧日宣子制典酇侯定律有倫有要惟精惟一功讎必
舉愛犯斯黜保正懲邪損虚勵實儉能防侈恭能戒(一作)
(戒暇)逸假寐(一作立範)寢門宣力王室鈞軸是秉樞機所發先
平其心後宰於物赫赫天子萬方禀朔寄公鼎鼐授公
帷幄方資爕贊更致淳樸從籍千畝侍廵五岳福悲下
夀忠惜永圖勃也厲疾倏焉夢殂皇心軫慟人望嗟呼
賻贈恩篤褒崇禮殊騎吹咸京龜兆鼎城緱山舊隴太
傅先塋某等相府僚屬禁闈分職敢辱陶冶愧生羽翼
馬孛(疑作字)容誤龍鱗愛直孔雖不言幸亦有力徹帷啓
殯執紼俟門奠薄單醪羞輕特豚悲實懷德忠何顧恩
清風令範子子孫孫嗚呼哀哉伏惟尚饗
祭杜祐太保文鄭餘慶
維元和八年歲次癸巳四月癸未朔九日辛夘銀青光
祿大夫守太子太(一作少)保兼判太常寺事鄭餘慶銀青
光祿大夫守兵部尚書王昭銀青光祿大夫吏部侍郎
楊於陵中大夫守戶部侍郎判度支盧坦朝議大夫守
刑部侍郎充諸道鹽鐵轉運使王播朝議大夫權知禮
部侍郎韋貫之等謹以清酌之奠敬祭于故太保贈太
傅杜公之靈伏惟嶽峙毓德台符炳靈實啟邦傑佐時
文明厚仁保和待物推誠夷道不隔直心無營允釐羣
官參歴庶務周旋四朝出入三署顧言慎行道在忠恕
珪組外身江河比度始從郎位職典邦賦重人惜費惠
恕周布建中之初受命分符報政長州擁節番禺趨俗
蠻陬是訓是濡既撫淮楚遂荒隋都時當徐方俶擾為
虞截河鏁流擁滯邦輸統以威重簡于帝俞鎮寧二境
並建雙旟十萬貙虎指麾風趨任兼文武志尚詩書兵
賦著典郡政来蘇學該地理識究玄機天寵載加時問
逾積聿来登庸作弼邦國邦計攸掌國機畢畫永貞之
際宫闈秘隔順皇沉疾奸臣竊職公聽羣位摠已夕惕
躬宣誥旨捧授金册一人出震羣邪蕩滌崇秩屢增湛
恩備錫朝登劍履樂侔金石沐澣良辰宴慰親客朱輪
紫授(疑)富盛赫奕戒足思退居高不危國有大計猶將
来咨才實不器用皆適時位極元老守逾謙卑靈夀方
賜懸車忽辭冀期頤以遐保遽樂往而哀随餘慶等早
忝班行嘗承顧盻仰台庭以增欷臨素車而申奠嗚呼
哀哉伏惟尚饗
祭李吉甫文武元衡
維元和九年月日某官謹遣某以清酌之奠敬祭于故
中書侍郎同中書門下平章事贈司空趙國公李公之
靈元精之和變乎絪緼升為星辰播為賢哲當四序迭
運克成歲功元德咸宜用彰聖道惟公鍾茂間氣誕靈
中和圭璧鎮於巖廊宫商備於韶濩經文緯武覩奥知
微究理亂之源流極天人之涯際洎濯纓清漢鳴珮天
墀出入三朝徘徊二紀嘗思禁掖潤色王猷屬元聖御
極之初昊天降休之日公内參密命外正戎機竭心膂
以振皇綱勵精誠以輔玄化故得三光離朗九有澄清
南定勾吴西殲卭僰默運宏略弘宣大猷及公亮采登
庸予忝台階接武翊戴元首弼諧神人論道罔違恩波
共浃及公推轂淮海予亦杖鉞坤維俱荷寵駕各從藩
翰隂隲庶彙惠洽顓蒙化呰窳之人變澆漓之俗聲應
義激契重情申信誓之言期於沒齒隋宫井絡相去萬
里山水澄鮮烟綿錯峙風傳麗句緘開素鯉金石相投
鏗然在耳再徵黃覇繼入丹墀啓沃同心歲寒共期運
屬休明道濟無為星霜八變交態不移或乘春賞花或
對酒吟詩音容不間讌語忘疲宜保太和克享期頤報
功于岱岳侍宴于瑶池庭菊有芳朝露尚滋交臂遽失
瞥如飈馳惜乎時方泰而夀不與噫道行而數竒復淮
夷之成算雖人亡而事遺軫悼皇情哀纏册誄瞻彼洛
土青烏爰止千里申奠九原同寄撫嵇紹而不孤銘太
丘而無愧嗚呼哀哉尚饗
祭權相公文四首楊於陵
維元和十四年歲次己亥七月丁丑朔六日壬午尚書
戶部侍郎兼御史大夫上柱國弘農郡開國公楊於陵
謹以旨酒庶羞之奠敬祭于故相國贈尚書左僕射權
公之靈伏以世濟明德天資上才默識中照襟靈洞開
言成典誥筆落風雷叩寂窮妙神交思来百代遐騖九
流兼該傾詞人之藪澤為作者之杓魁粤自童年飛聲
天下論交請益莫非賢者荏苒藩服發輝文雅遽徹明
庭難留諸夏騏驥之步騁於康莊鸞鳳之舞暢於朝野
望九霄於瞬息指千里於尋常遵曲臺之講肄脩諫省
之封章帝曰絲綸代予口語詞之頗僻政亦乖阻爾其
專掌爾必師古亟換官榮屢移星序春泉涌溢彩翰飛
舞丕變澆訛裁成訓詀六官之貳我踐其五朗鏡高懸
時髦盡取陶鈞之柄義利求分詭情異態抑有前聞公
之雅素迥拔群倫知以蔵用忠惟愛君將所以懲止誇
競儀刑縉紳豈獨辨是非於毫髮較輕重於逡廵而已
哉日居月諸或處或出分陕東之憂寄統漢上之師律
懋官之典雖荷於朝章福善之徵尚期於隂隲如何不
淑大禍俄鍾方佇朝天之慶翻成夢奠之凶歎人倫之
殄瘁哀令子之疚窮幸斯文之不泯將千載之為宗於
陵爰自壯年獲承嘉惠以蕭蘭之菲質荷松柏之深契
鍾陵携手禁掖連袂講德談玄依仁遊藝平生之恨尚
嗟離别之多零落之悲何堪衰暮之際嗚呼謀及龜策
言旋洛師風淒晩籟霧偃靈輀抆淚舉酒升階致詞儻
交情之不昧實神鑒之来思尚饗
二李直方
維年月日中散大夫試太常少卿上柱國李直方謹以
清酌庶羞之奠敬祭于故三丈相公之靈天作雷雨山
川出雲帝思理平英髦並生爰自弱歲植此休德弘重
不器仁聲淵塞旋昇外臺乃居察視輔人成化入為右
史文學溥博德度謙沖載領絲言粉澤天工詞簡理詣
燦然昭融俾國家詔命上逾十代與周漢同風爰登禮
曹實司選士人罕其再我三專美雄文懿行善價端顒
士昂周行鱗集麏至(一作聚)朝推厥德乃作天官庶職惟
允九流序焉帝念儲皇輒居調護九法闕理乃遷兵部
禮樂不綱斯為奉常神人以和騫飛廟堂鼎飪三載萬
方咸賴退為宗伯碩望彌赫惟梁思理建節来萃教化
惠和流庸洽至憶昔攸往火旗雷麾今也来思白馬龍
輀哀笳凝咽以增感丹旐悠揚而獨飛嗚呼哀哉直方
昔在南宫擢遷綸閣提携推薦忘其菲薄顧庸淺而難
持竟鴻飛而終却今佳城行啓哀挽徐吟跪靈筵而號
慟淚横墮而不禁伏惟尚饗
三王仲舒
維年月日從姨弟使持節蘇州諸軍事守蘇州刺史賜
紫金魚袋王仲舒謹遣某人以清酌之奠敬祭于故山
南道節度使贈尚書左僕射權三兄相公之靈惟靈天
受全氣早挺文學用道以直閑邪存誠心常坦夷而不
離法度操本堅峻而盡歸忠厚自拂衣登朝周歴清重
静專一節造次於是内翊皇極外擁麾旄賢哲極致天
下榮觀豐祿足以肥家雄文可以潤屋而奉已彌約素
風逾鮮顒昂山立以鎮浮俗嗚呼公之德也公之器也
夀享期頤猶謂之夭况相遠乎論道上庠猶謂之薄况
不至乎哀哉仲舒及冠之年情契深至非求道之要不
為辭端非為文之蹟不著心本雲路盡相致之誠閒宴
諧道舊之適音容如覩書札尚新靈儀宛然驟隔今古
局守遠郡臨慟無因敬薦酒殽用申平昔尚饗
四蕭籍
維年月日門生義武軍節度使行軍司馬文林郎檢校
尚書戶部員外郎驍騎尉賜紫金魚袋蕭籍謹以清酌
之奠敬祭于前相國故山南西道節度使檢校吏部尚
書兼興元尹御史大夫贈尚書左僕射之靈伏惟明靈
禀天地絪緼之和為唐虞文武之臣宜乎夀登期頤福
如崇山安危所注意致大君於三五之上如何昊天壊
我梁木承訃之日縉紳失望豈喬(疑作僑)終蹇歌(疑衍)謝興
謠輟相之足云乎信無等級以寄言也嗚呼哀哉公昔
在貞元實司文衡等甲者七十有二人惟籍鯫生名不
聞於將命者公以至公俾居選中數仞之墻得門而入
荷此知己與嵩華為輕矧乎侍立班墀常趨後塵退食
台庭亟承嘉言昔之少别今成永訣哭寢之慟百身可
贖嗚呼哀哉伏以天子有命司戎使車三請會葬元侯
不許既不得見曳杖之日又不得見如斧之封思欲如
赤為志如賜築室邈乎其不可及己身寄於燕趙之交
神馳於涇渭之表瞻望遐路心悽目泫其可及乎所可
慰者臧孫有(一作之)後載揚載顯期在兹日以此忍哀齋
心遣使儻神理之来顧庶至誠之上逹嗚呼哀哉尚饗
文苑英華卷九百八十四
