文苑英華卷二百二十宋李昉等編
釋門二(六十五首)
郎士元三首顧況三首
耿湋三首司空曙七首
冷朝陽二首李益一首
李端三首盧綸六首
韋應物四首嚴維四首
崔峒二首釋清江三首
釋法照二首釋護國一首
釋靈一五首釋皎然十五首
釋靈澈一首
送大德講時河東徐明府招郎士元
遠近作(一作主)人天王城指日邊宰君迎說法童子伴隨
緣到處花為雨行時杖出泉今宵松月下開閣想安禪
赴無錫别靈一上人前人
高僧本性(疑作姓)竹開士舊名林一入春山裏千峯不可
尋新年芳草徧終日白雲深欲徇微官去懸知訝此心
送粲上人兼寄梁鎮員外前人
季月還鄉獨未能林行溪宿厭層冰尺素欲傳三署客
雪山愁送五天僧連空朔氣横秦苑滿目寒雲隔灞陵
借問從来香積寺何時携手更同登
寄江南鶴林寺石冰上人顧況
山川重復出(集作山山重復重)心地暗相逢忽憶秋江月如聞
古寺鐘湖平南北岸雲抱兩三峰定力超香象真言攝
毒龍風中何處鶴石上幾年松為報烟霞道人間共不
容
酬揚州白塔寺永上人前人
塔上是何緣香燈續細煙松枝當麈尾柳絮替蠶綿浮
草經行徧空花義趣圓我来雖為法暫借一牀眠
歸陽蕭寺有丁行者能脩無生忍擔水施僧況
歸命稽首作詩前人
化佛示持帚仲尼稱執鞭列生御風歸飼豕如人焉曹
溪第六祖踏碓逾三年伊人自何方長綬趨遥泉開士
行何苦雙瓶胝兩肩蕭寺百餘僧東廚正揚煙露足沙
石裂外形巾褐穿若其有此身豈得安穏眠獨出違順
境不為寒暑還大聖扵其(一作空)中領我心之虔萬法常
空滅無生因忍全一國一釋迦一燈分百千永願遺世
知(一作智)現身彌勒前潛容徧虚空靈響不可傳智慧舍
利佛神通自乾連阿若憍陳如迦葉迦&KR0950;(一作檀)延左右
二菩薩文殊并普賢身披六銖衣億劫為太僊寶塔寶
樓閣重簷交梵天譬如一明珠共贊光白圓天魔波甸
等降伏金剛堅野义羅刹鬼亦赦塵垢纏乃致金翅鳥
吞龍護洪淵一十一衆中身意皆快然八河注大海中
有楞伽船佛法付國王平等無頗偏天子事端拱大臣
行其權玉堂無蠅飛五月冰凛筵盡力答明主猶自招
罪愆九族無白身百花動(一作洞)嬋娟神聖惡如此物華
不能妍禄山一微胡驅馬来自燕宛彼宮闕麗如何犬
羊羶苦哉千萬人流血成丹川此輩(一作賊)之死後鑊湯
所熬煎業風吹其魂猛火燒其烟獨有丁行者無憂樹
枝邊市頭盲老人長者乞一錢韜照多密用為君吟此
篇
贈隐上人耿湋
世間無近遠定理(集作定裏)遍曾過東海經長在南朝寺最
多暮林(集作暮年)聊化俗初地却(一作即)摧魔今日忘塵慮看
心義若何
贈明公前人
来自西竺國持經奉紫微年深梵語變行苦俗流歸月
上安禪久苔生出院稀梁間有馴(集作川)鴿不去亦無機
詣順公問道前人
此身知是妄遠遠詣支公何法住持後能逃生死中秋
苔經古徑蘀葉滿疎叢方便如開誘南宗與北宗
寄天台秀禪師司空曙
天台瀑布寺傳有白頭師幻跡是羸病空門無住持霜
晴看鶴去海夜與龍期永願親瓶屨澄(集作呈)心得問疑
寄凖上人前人
昨聞歸舊寺暫别欲經年樵客應同步隣僧定伴禪後
峯秋有雪遠澗夜鳴泉偶與支公論人間自共傳
送況上人還荆州因寄衞侍御象
前人
惠持遊蜀久策杖欲(一作忽)西還共别此宵月獨歸何處
山對鷗沙草畔洗足野雲間知有元暉會齊心受八關
深上人見訪憶李端前人
鴈稀秋色盡落日對寒山避事多稱疾留僧獨閉關心
歸塵俗外道勝有無間仍憶東林友相期久不還
閒園即事寄暕公前人
欲就東林寄一身尚憐兒女未成人柴門客去殘陽在
藥圃蟲喧秋雨頻近水方同梅市隐曝衣多笑阮家貧
深山蘭若何時到羡與閒雲作四隣
贈岳陽隐禪師前人
擁褐安居南陌頭白雲高寺見衡州石窗湖水摇寒月
楓樹猿聲報夜秋講席舊逢沙鳥至梵經初向竺僧求
垂垂身老將傳法因下人間逐此游
送臯法師前人
江草知寒柳半衰行吟怨别獨遲遲何人講席投如意
唯有東林遠法師
别郎上人冷朝陽
過雲尋釋子話别更依依静室開来久游人到自稀觸
風香氣盡隔水磬聲微獨傍孤松立塵中多是非
送遠上人歸京前人
夏臘歲方深思歸徹曙吟未離銷雪院已有過雲心寒
磬清函谷孤鐘宿華隂别京舊游寺月色似雙(一作霜)林
振上人院喜見賈弇兼酬别(集作送賈校書東歸寄真上人)
李益
北風南鴈(集作吹鴈)數聲悲又(集作况)指前林是别離(集作時)秋
草不堪頻送遠白雲何處更相期山隨疋馬行看暮路
入寒城獨去遲為向(集作問)東州故人道江淹已擬惠休
詩
憶皎然上人李端
未得從師去人間萬事勞雲門不可見山木已經(集作應)
高向日開柴戶驚秋問敝袍無(集作何)由宿峰頂窗裏望
波濤
贈衡嶽隐禪師前人
舊住衡州寺隨緣偶北来夜寒(集作禪)山雪下朝汲竹門
開半偈空皆(集作傳初)盡羣生意未廻唯當與樵者杖錫入
天台
送少微上人入蜀前人
削髮本求道何方不是歸松風開法逕(集作席)江月濯禪
衣飛閣猨(集作蟬)鳴早漫天客過稀戴顒常執筆不覺此
身非
送常操上人歸江外覲省盧綸
依佛不違親高堂與寺鄰問安雙樹曉求膳一僧貧持
呪過龍廟翻經化海人還同惠休去儒者亦沾巾
送少微上人入蜀前人
瓶鉢遶禪衣連宵宿翠微樹開巴水遠山曉蜀星稀遍
識中朝貴多諳外學非何當一傳付道侶願知歸
送郢上人歸江南前人
落日映危檣歸僧向岳陽注瓶寒浪静讀律夜船香苦
霧凝山影隂霞發海光羣生一何負臨病别醫王
送契元法師赴内道場前人
昏昏醉老夫灌頂遇醍醐嬪御呈心鏡君王賜髻珠降
魔須戰否問疾敢行無深契何相秘儒宗本不殊
夜投終南豐德寺謁海上人前人
半夜中(集作山)峯有磬聲偶逢樵者問山名上方月曉聞
僧語下路林疎見客行野鶴巢邊松最老毒龍潛處水
偏清願得遠公知姓字焚香洗鉢過浮生
寄西巖䛒上人前人
過雨閒樓看晩虹白雲相逐水相通寒蟬怨暮野無日
古樹傷秋天有風數穗遠煙凝隴上一枝繁果憶山中
何年暫别東林友惆悵人間事不同
寄皎然上人韋應物
吳興老釋子野雪蓋青廬詩名徒自振道心常(集作長)晏
如想兹棲禪夜見月東峯初鳴鐘驚巖壑焚香滿空虚
夙(一作叨)慕端成舊未識豈為疎願以碧雲思方君怨别
餘茂苑文華地流水古僧居何當一游詠倚閤今(集作吟)
躊躇
超(集作起)渡律同居東齋院前人
釋子喜相偶幽林多避喧安居同僧夏清夜諷道言對
閣景恒晏步庭隂始繁逍遙無一事松風入南軒
簡恒璨前人
室虚多凉氣天高屬秋時空庭夜風雨草木曉離披簡
牒(集作書)日云曠文墨誰復持聊因心近(集作遇澄)静一與道
人期
上方僧(見集本)前人
見月出東山上方高處禪空林無宿火燭夜汲寒泉不
下藍溪寺今来三十年
送桃巖成上人歸本寺嚴維
長老歸緣起桃花憶舊巖清晨雲抱石深夜月籠杉道
具門人捧齋糧谷鳥銜餘生願依止文字欲三緘
酬普選二上人期相會見寄前人
本意宿東林因聽子賤琴遥知大小朗已斷去来心夜
静溪聲近庭寒月色深寧知塵外意定後更成吟
相里使君宅聽惠澄上人吹小管
前人
秦僧吹竹閉秋城早在棃園稱主情今夕襄陽山太守
座中流淚聽商聲
贈别至宏上人前人
最稱宏偃少早歲草茆居年老從僧律生知解佛書衲
衣求壊帛野飯拾春蔬章句無求斷詩中學有餘
送真上人歸山蘭若崔峒
得道雲林下年深暫一歸出山逢世亂乞食覺人稀半
偈初傳法千峰又掩扉愛離應不染塵俗自依依
潤州送師弟自江夏往台州前人
遠客乘流去孤帆向夜開春風江上使前日漢陽来别
路猶千里離心重一杯剡溪木未落羡爾過天台
送堅上人歸杭州天竺寺釋清江
十年勞負笈經論化中朝流水知鄉遠和風惜别遥雲
山零夜雨花岸上春潮歸臥南天竺禪心更寂寥
送贊律師歸嵩山前人
禪客歸山意山深定易安清貧脩道苦老友别家難雪
路尋溪轉花宮映岳看到時松塔暮松月向人寒
送婆羅門僧前人
雪嶺金河獨向東吳山楚澤意無窮如今白首鄉心盡
萬里歸程在夢中
送清江上人釋法照
越人僧體古清慮洗塵勞一國詩名遠多生律行高見
山援葛藟避世著方袍早晩雲門去偎(疑)應逐爾曹
送無著禪師歸新羅國前人
萬里歸鄉路隨緣不筭程尋山百衲敝過海一杯輕夜
宿依雲色晨齋就水聲何年持貝葉却到漢家城
訪雲母山僧釋護國
森然古崖碧(一作巖下)淨行一高(一作番)僧松下濾寒水佛前
挑夜燈蓮花國土異貝葉梵書能相對空王所(一作境)無
心戀(一作問)愛憎
送洌寺主之京迎禪和尚釋靈一
禪門居此地瞻望在虚空水國月未上蒼生如夢中上
人知機士瓶(一作引)錫慰樊籠彼土諸梵衆嗟君揚道風
送王法師之西川前人
旅游無近遠要自别魂銷官柳鄉愁亂春山客路遥伴
行芳草遠(集作草綠)緣興(集作隨興)野花飄計日功成後還將輔
聖朝
送範律師往果州前人
終南千古後獨爾繼卿名離障非今日脩因是幾生亂
峰寒影暮深澗野流清遠客歸心苦難為此别情
送明素上人歸楚覲省前人
能將疎懶背時人不厭孤萍任此身江上昔年同出處
天涯今日共風塵平(一作小)湖舊隠(一作逕)應殘雪芳草歸
心未隔春前路倍憐多勝事到家知慶綵衣新
贈靈澈禪師前人
禪師来往翠微間萬里千峰到(集作見)剡山何時共到天
台裏身與浮雲處處閒
送贇上人還京釋皎然
久游春草盡還寄北船歸沙鳥窺中食江雲滿淨衣秦
原山色近楚寺磬聲微見說翻經館多聞似爾稀
送重鈞上人游天台前人
漸看華頂出幽意尚(集作幽賞意)隨生十里行松色千重過
水聲海容雲正盡山態雪初晴事事將心證知君道可
成
送清會上人游京前人
佳游限衰疾一笑向西風思見青門外曾臨素滻東峰
明雲際寺(寺名)日出露寒宮(宮名)行道禪長在看塵不染空
送關小師還金陵前人
如何有歸思愛别欲難忘白鷺沙洲晩青龍水寺寒蕉
花鋪淨地桂子落空壇持此心為鏡應堪月夜看
送栖上人之建州覲使君舅前人
亂峰江上色羨爾及秋行釋氏推真子郗家許貴甥㲲
花新雨静帆葉好風輕(海人以木葉為帆)千里依元舅廻橈有
遠情
送沙彌大智游五臺前人
童年隨法侶家世本儒流章句三生學清凉萬里遊雲
歸龍沼暗木落鴈門秋長老憶相待傳予向祖州
送契上人前人
西陵古江口遠見東陽州渌水不同泛春山應獨遊尋
僧白巖寺望月謝家樓宿昔心期在人寰非久留
送道琚上人還金陵前人
一與鍾山别山中得信稀經年求法後及夏問安歸野
實充甘膳池花當綵衣慈親莫返拜外禮欲無違
早秋桐廬思歸示道該上人前人
桐江秋信早憶在故山時静夜風鳴磬無人竹掃墀猿
来觸淨水鳥下啄寒梨何暇(一作可即)關吾事歸心自有期
聽素法師講法華經前人
法子出西秦名齊七道人纔敷藥草義便見雪山春護
講龍来遠聞經鶴下頻應機如一雨誰不滌心塵
山居示靈澈上人前人
晴明路出山初煖行踏春蕪看茗歸乍削柳枝聊代札
時窺雲影學裁衣身閒始覺隳名是心了方知苦行非
物外寂中誰似我松聲草色共㤀機
湯評事衡水亭會覺禪師前人
山侶相逢少清晨會水亭雪晴松葉翠煙煖藥苖青静
對滄洲鶴閒看古字經應憐叩(一作疏)關子了義共心冥
題湖上蘭若示清會上人前人
峰心惠忍寺嵊頂謝公山何似南湖近芳洲一畝間意
中雲木秀事外水堂閒永日無人到時看獨鶴還
支公詩前人
支公養馬復養鶴率性無機多脱略天生支公與凡異
凡情不到支公地得道由来天上僊為僧却下人間寺
道家諸子論自然此公惟許逍遥篇山隂詩友喧四座
佳句縱横不廢禪
白雲上人精舍尋杼山禪師兼示崔子尚何山
道上人前人
望遠涉寒水懷人在幽境為高皎皎姿及愛蒼蒼嶺果
見栖禪子潺湲灌真頂積疑一念破澄息萬緣静世事
花上塵慧心空中影清閒誘我性遂使煩慮屏許共林
客遊欲從山主請木栖無名樹水汲(一作乃)忘機井持此
一日高未肯謝箕潁夕霽山態好空月生俄頃識妙聆
細泉悟深滌清茗此心誰復得笑向西林永
冬送鑒供奉歸蜀寧親釋靈澈
林間出定戀庭闈聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和煙惹翠微
此去不須求綵服紫衣全勝老莱衣
文苑英華卷二百二十
