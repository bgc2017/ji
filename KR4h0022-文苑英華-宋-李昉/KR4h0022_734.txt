文苑英華卷七百三十五宋李昉等編
雜序一
帝範序一首大唐三藏聖教序一首
律疏序一首春秋正義序一首
臣範序一首
黃帝八十一難經序一首
山亭興序一首山亭思友人序一首
春夜令狐正字田子過敝廬序一首
帝範序唐太宗
朕聞大德曰生大寶曰位辨其上下樹其君臣所以撫
育黎元陶鈞庶類自非克明克哲允武允文皇天眷命
歴數在躬安可以濫握靈圖叨臨神器是以翠媯薦陶
唐之德玄圭錫大禹之功丹字呈祥周開七百之祚素
靈表瑞漢啓重華之基由此觀之帝王之業非可以智
競不可以力争者矣昔隋季版蕩海内分崩先皇以神
武之姿當經綸之會斬靈蛇而定王業啓金鏡而握天
樞然由五嶽含氣三光戢耀豺狼尚梗風塵未定余以
弱冠之年懷慷慨之志思靖大難以濟蒼生躬擐甲胄
親當矢石夕對以魚麗之陣朝臨以鶴翼之圍敵無大
而不摧兵無堅而不破剪長鯨而清四海掃攙搶而廓
八紘既承佑天潢澄清璇極襲重光之永業繼寶籙之
隆基戰戰兢兢若臨深而馭朽日慎一日冀善始而令
終汝以幼年偏鍾慈愛義方多闕庭訓有乖擢自維城
之居屬以少年之位未辨君臣之禮節不知稼穡之艱
難余每思此為憂未嘗不廢寢忘食今自軒昊以降迄
于周隋經天緯地之君纂業承基之主興亡治亂其道
煥然(一作焉)所以披鏡前蹤博採史籍聚其要言以為近
誡云爾
大唐三藏聖教序同前
蓋聞二儀有象顯覆載以含生四時無形潛寒暑以化
物是以窺天鑒地庸愚皆識其端明陽洞隂(一作明隂洞陽)賢
哲罕窮其數然而天地包乎隂陽而易識者以其有象
也隂陽處乎天地而難窮者以其無形也故知象顯可
徵雖愚不惑形潛莫覩在智猶迷况乎佛道崇虚乘幽
控寂弘濟萬品典御十方舉威靈而無上抑神力而無
下大之則彌於宇宙細之則攝於毫釐無滅無生歴千
劫而不古若隱若顯運百福而長今妙道凝玄遵之莫
知其際法流湛寂挹之莫測其源故知蠢蠢凡愚區區
庸鄙投其旨趣能無疑惑者哉然則大教之興基乎西土
騰漢庭而皎夢照東域而流慈昔者分流(一作形)分跡之
時言未馳而成化當常現常之世民仰德而知遵及乎
晦影歸真遷儀越世金容掩色不鏡三千之光麗象開
圖空端四八之相於是微言廣被拯含類於三途遺訓
遐宣導羣生於十地然而眞教難仰莫能一其指歸曲
學易遵邪正於焉紛糾所以空有之論或習俗而是非
大小之乘乍沿時而隆替有玄奘大法師者沙門之領
袖也幼懷貞敏早悟三空之心長契神情先苞四忍之
行松風水月未足比其清華仙露明珠詎能方其朗潤
故以智通無累神測未形超六塵而迥出隻千古而無
對凝心内境悲正法之陵遲栖慮玄門慨深文之訛謬
思欲分條析理廣彼前聞截偽續眞開兹後學是以翹
心净土往遊西域乘危遠邁杖策孤征積雪晨飛途間
失地驚砂夕起空外迷天萬里山川撥烟霞而進影百
重寒暑躡霜露而前蹤誠重勞輕求深願遠(一作達)周遊
西宇十有七年窮歴道邦詢求正教雙林八水味道飱
風鹿苑鷲峯瞻竒仰異承至言於先聖受眞教於上賢
探賾妙門精窮奥典一乘五律之道馳驟於心田八藏
三篋之文波濤於口海爰自所歴之國總將三藏要文
凡六百五十七部譯布中夏宣揚勝業引慈雲於西極
灑(一作注)法雨於東垂聖教缺而復全蒼生罪而還福濕
火雲(一作宅)之乾燄共拔迷途朗愛水之昏波同臻彼岸
是知惡因業墜善以緣昇昇墜之端惟人所託譬夫桂
生高嶺雲霞(一作露)方得泫其花蓮出渌波飛塵不能汙
其葉非蓮性自㓗而桂質本貞良由所附者高則微物
不能累所憑者㓗(一作净)則濁類不能沾夫以卉木無知猶
資善而成善况乎人倫有識不緣慶而求慶方冀兹經
流施將日月而無窮斯福遐敷與乾坤而可久(一作永大)
一作皆石本
律疏序長孫無忌
議曰夫三才肇位萬象元分禀氣含靈人為稱首莫不
憑黎元而樹司宰因政教而施刑法其有情恣庸愚識
沉愆戾大則亂其區斷小則暌其品式不立制度則未
之前聞故曰以刑止刑以殺止殺刑罰不可弛於國笞
箠不得廢於家時遇澆淳用有衆寡於是結繩啓路盈
坎流源輕刑明威大禮崇敬易曰天垂象聖人則之觀
雷電而制威刑覩秋霜而有肅殺懲其已犯而防其未
然平其徽纆而存乎博愛蓋聖王不獲已而用之古者
大刑用甲兵其次用斧鉞中刑用刀鋸其次用鑽鑿薄
刑用鞭扑其所由來亦以尚矣昔白龍白雲則伏羲軒
轅之代西火西水則炎帝共工之年爽鳩筮賓於少皥
金正策(一作榮)名於顓頊咸有天秩典司刑(一作刑司)憲大道
之化擊壤無違迨乎唐虞化行事簡之代議刑以定其
罪畫象以愧其心所有條貫良多簡略年代浸遠不可
得而詳焉堯舜時理官則謂之為士而臯陶為之其法
略存而往往概見則風俗通所云臯陶謨虞造律是也
律者銓法也易曰理財正辭禁民為非曰義故銓量輕
重依義制律尚書之大傳曰丕天之大律注云奉天之
法法亦律也謂之為律昔者聖人制作謂之為經傳師
所說則謂之為傳此則丘明子夏於春秋禮經作傳是
也近代以來兼經注而明之則謂之為義疏疏之為字
本以疏闕疏遠立名又廣雅云疏者識也案疏訓識則
書疏記識之道存焉史記云後主所是疏為令前主所
是疏為律漢書云削牘為疏故云疏也昔者三王始用
肉刑赭衣難嗣皇風更遠朴散淳離傷肌犯骨尚書大
傳云夏刑三千條周禮司刑掌五刑其屬二千五百穆
王度時制法五刑之屬三千周衰刑重戰國異制魏文
侯師於李悝集諸國刑典造法經六篇一盜法二賦法
三囚法四捕請法五雜法六具法商鞅傳授改法經為
律漢相蕭何更加李悝所造戶興廐三篇謂之九章之
律魏因漢律為一十八篇改漢具律為刑名第一晉命
賈充等增損漢魏為二十篇於魏刑名律中分為法例
律宋齊梁及後魏因而不改爰至北齊併刑名法律為
名例後周復為刑名隋因北齊更為例唐由於隋相承
不改名者五刑之罪名例者五刑之體例名訓為命例
訓為比命諸篇之刑名比諸篇之法例但名因罪立事
由犯生命名即刑應比例即事表故以名例為首篇第
者訓居訓次則次第之義可得言矣一者太極之氣承
三為一黃鍾之數所生焉名冠十二篇之首故云名例
第一大唐皇帝以上聖凝圖英聲嗣武潤春雲於品物
緩秋官於黎庶今之典憲前聖規模章程靡失鴻纖備
舉而刑憲之司報行殊異大理當其死坐刑部處以流
刑一州斷以徒一年一縣將為杖罸不有解釋觸塗暌
誤皇帝彛憲在懷納隍興軫德禮為政教之本刑罰為
政教之用猶昏曉陽和相須而成者也是以降綸言於
台鉉揮折簡於髦彦爰造律疏大明典式遠則皇王妙
旨近則蕭賈遺文緣波討源自枝窮葉甄表寬大裁
成簡久譬權衡之知輕重規矩之得方員邁彼三章同
符畫一者矣
春秋正義序孔穎達
夫春秋者記人君動作之務是左氏(一作史)所職之書王
者統三才而宅九有順四時而理萬物四時序則玉燭
調於上三才協則寳命昌於下故可以享國永年令聞
長世然則有為之務可不慎歟國之大事在祀與戎祀
則必盡其敬戎則不加無罪盟會協於禮興動慎(一作順)
其節失則貶其惡得則褒其善此春秋之大旨為皇王
之明鑒也若夫五始之目彰於帝軒六經之道光於禮
記然則此書之發其來尚矣但年紀綿邈無得而言暨
乎周室東遷王綱不振楚子北伐神器將移鄭伯敗王
於前晉侯請隧於後竊僭名號者何國不然專行征伐
者諸侯皆是下陵上替内叛外侵九域騷然三綱遂絶
夫子内藴(一作韞)大聖逢時若此欲垂之以法則無位正
之以武則無兵賞之以利則無財說之以道則不用虚
嘆銜書之鳳乃似喪家之狗既不救於已往亦(一作冀)垂
訓於後昆因魯史之有得失據周經以正褒貶則(一無則字)
一字所嘉有同華衮之贈一言所黜無異蕭斧之誅所
謂不怒而人威不賞而自(一作人)勸實永世而作則歴百
王而不朽者也至於秦滅典籍鴻猷遂寢漢德既興儒
風不絶(一作泯)其前漢傳左氏者有張蒼賈誼尹咸劉歆
後漢有鄭衆賈逵服虔許惠卿(一有之等二字)各為詁訓然雜
取公羊穀梁以釋左氏此乃以冠雙屨將絲綜麻方鑿
圓枘其可入乎晉世杜元凱又為左氏集解專取丘明
之傳以釋孔氏之經所謂子應乎母以膠投漆雖欲勿
合其可離乎今校先儒優劣杜為甲矣故晉宋傳授以
至于今其為義疏者則有沈文何休蘇寬劉炫然沈氏
於義例粗可於經傳極疎蘇氏則全不體本文唯傍(一作)
(旁)攻賈服使後進之學(一作後之學者)鑽仰無成劉炫於數君
之内實為翹楚然聦慧辨博固亦罕儔而探賾鈎深未
能致遠其經注易者必具飾以文辭其理致難者乃不
入其根節又意在矜伐性好非毁規杜氏之失凡一百
五十餘條習杜義而攻杜氏猶蠧生於木而還食其木
甚非其理(一作非其理也)雖規杜過義又淺近所謂捕鳴蟬於
前不知黃雀於(一作在其)後按僖公三十三年經云晉人敗
狄于箕杜注云郤缺稱人時(一作者)未為卿劉炫規云晉
侯稱人與殽戰同案殽戰在葬晉文公之前可得云背
殯(一作喪)用師(一作兵)以微(一作賤)者告箕戰在葬晉文公之
後非有(一作非是)背殯(一作喪)用師(一作兵)何得云與殽戰同此
則一年之經數行而已曾不省覽(一作勘省)上下妄規得失
又襄公二十一年傳云邾庶其以漆閭丘來奔公以(一作)
(以公)姑姊妻之杜注云蓋寡者二人劉炫規云是襄公之
姑成公之姊只一人而巳按成公二年成公之子公衡
為質及宋逃歸按家語本命云男子十六而化生公衡
已能迯歸則十六七矣兒年(一作公衡之年)如此則於時成公
三十三四矣計至襄公二十一年成公七十餘矣何得
有姊而妻庶其此等皆其事歴然猶尚妄說况其餘錯
亂良可悲矣然比諸義疏猶有可觀今奉勅刪定據以
為本其有疎漏以沈氏補焉若兩義俱違則特申短見
雖課率庸鄙仍不敢自專謹與朝散(一作請)大夫守國子
博士臣谷那律故四門博士臣楊士勛四門博士臣朱
長才等對共參定至十六年又奉勅與前脩疏人及朝
請(一作散)大夫行太常(一作學)博士上騎都尉臣馬嘉運朝
散大夫行太學博士上騎都尉臣王德韶給事郎守四
門博士上騎都尉臣蘇德融登仕郎守太學助教雲騎
都尉(一無都字)臣隨德素等對勅使趙弘智覆更詳審為之
正義凡三十六卷冀貽諸學者以裨萬一焉
臣範序天后
蓋聞惟天著象品物同於照臨惟地含章羣生等於亭
育顧以庸昧忝位坤元思齊厚載之仁式罄普覃之惠
廼内廼外思養之志靡殊惟子惟臣慈誘之情無隔願
申丹懇上翊紫機爰洎衆僚聿匡玄化伏以天皇明逾
睿哲志切旁求簮裾緫川岳之靈珩佩聚星辰之秀羣
英蒞職衆彦分司足以廣扇淳風長隆寶祚但母之於
子慈愛特存雖復已積忠良猶且更垂勸勵昔文伯既
達仍加喻軸之言孟軻已賢更益斷機之誨良以情隆
撫字心欲助成比者太子及王已選脩身之訓羣公列
辟未敷忠告之規近以暇辰遊心文府聊因煒管用寫
虚襟故綴序所聞以為臣範一部想周朝之十亂爰著
十章思殷室之兩臣分為兩卷所以發揮元行鎔範身
心為事上之軌模作人臣之繩凖若乃遐想綿載眇鑒
前脩莫不元首居尊股肱宣力資棟梁而成大厦憑舟
檝以濟巨川唱和相依同功共體然則君親既立忠孝
形焉奉國奉家率由之道寧二事君事父資敬之途斯
一臣主之義其至矣哉休戚是均可不深鑒夫麗容雖
麗猶待鏡以端形明德雖明終假言而藥石今故以兹
所撰普錫具僚誠非筆削之公貴用裨道之益何則正
言斯重玄珠比而尚輕選語為珍蒼璧喻而非寳是知
贈人以賄者唯申即日之歡贈人以言者能致終身之
福若使佩兹箴戒同彼韋弦脩已必顧其規立行每觀
其則自然榮隨歲積慶與時新家將國而共安下與上
而俱泰察微之士宜所三思庶照鄙識敬終高德凡諸
章目列之後云
黃帝八十一難經序王勃
黃帝八十一難經是醫經之秘錄也昔者岐伯以授黃
帝黃帝歴九師以授伊尹伊尹以授湯湯歷六師以授
太公太公授文王文王歴九師以授醫和醫和歷六師
以授秦越人秦越人始定立章句歴九師以授華佗華
佗歴六師以授黃公黃公以授曹夫子夫子諱元字真
道自云京兆人也蓋授黃公之術洞明醫道至能遥望
氣色徹視腑臟洗腸刳胷之術往往行焉浮沉人間莫
有知者勃養於慈父之手每承過庭之訓曰人子不知
醫古人以為不孝因竊求良師隂訪其道以大唐龍朔
元年歲次庚申冬至後甲子予遇夫子於長安撫勃曰
無欲也勃再拜稽首遂歸心焉雖父伯兄弟不能知也
蓋授周易章句及黃帝素問難經乃知三才六甲之事
明堂玉匱之數十五月而畢將别謂勃曰隂陽之道不
可妄宣也針石之道不可妄傳也無猖狂以自彰當隂
沉以自深也勃受命伏習五年于兹矣有升堂覩奥之
心焉近復鑚仰太虚導引元氣覺滓穢都絶精明相保
方欲坐守神仙棄置流俗噫蒼生可以救耶斯文可以
存耶昔太上有立德其次有立功其次有立言非以徇
名也將以濟人也謹錄師訓編附聖經庶將來君子有
以得其用心也
山亭興序前人
仁者樂山智者樂水即云深山大澤龍蛇為得性之場
廣漢巨川珠貝足有殊之地豈徒茂林脩竹王右軍山
隂之蘭亭流水長堤石季倫河陽之梓澤下官天性任
眞直言淳朴拙容陋質眇少之丈夫蹇步窮途坎壈之
君子文史足用不讀非道之書氣調不羈未被可人之
目潁川人物有荀家兄弟之風漢代英竒守陳氏門宗
之德樂天知命一十九年負笈從師二千餘里有弘農
公者日下無雙風流第一仁崖知宇照臨明日月之輝
廣度冲襟磊落壓乾坤之氣王夷甫之瑶林瓊樹直出
風塵嵇叔夜之龍章鳳姿混同人野雄談逸辯吐滿腹
之精神逹學竒才抱填胷之文籍簮裾見屈輕脫履於
西陽山水來遊重横琴於南澗百年竒表開壯志於高
明千里心期得神交於下走山人對興即是桃花之源
隱士相逢不異菖蒲之澗黃精野饌赤石神脂玉案金
盤徵石髓於蛟龍之窟山樽野酌求玉液於蓬萊之峯
溪横燕尾巖竪龍頭鍜野老之眞珠掛幽人之明鏡山
腰半折溜王烈之香膏洞口横開滴嚴遵之芳乳藤牽
赤絮南方之物産可知粉漬青田外域之謠風在即人
高調遠地爽氣清抱玉策而登高出瓊林而更遠漢家
二百所之都郭宫殿平看秦樹四十郡之封畿山河坐
見班孟堅騁兩京雄筆以為天地之奥區張平子奮一
代宏才以為帝王之神麗珠城隱隱闌干象北斗之宫
清渭澄澄滉漾即天河之水長松茂栢鑽宇宙而頓風
雲大壑横溪吐江河而懸日月鳳凰神岳起烟霧而當
軒鸚鵡春泉雜風花而滿谷望平原蔭藂薄山情放曠
即滄浪之水清野氣蕭條即崆峒之人智摇頭坐唱頓
足起舞風塵灑落直上天池九萬里邱墟雄壯傍吞少
華五千仞裁二儀為輿蓋倚八荒為戶牖榮者吾不知
其榮美者吾不知其美下官以詞峯直上振筆札而前
驅高明以翰苑横開列文章於後殿情興未巳即令樽
中酒空彩筆未窮湏使山中兔盡
山亭思友人序前人
高興之後中宵起觀舉目四望風寒月清鄰人張氏有
山亭焉洞壑横分竒峯直上欝然有造化之功矣嗟乎
大丈夫荷帝王之雨露對清平之日月文章可以經緯
天地器局可以蓄洩江河七星可以氣衝八風可以調
合獨行萬里覺天地之崆峒高枕百年見生靈之齷齪
雖俗人不識下士徒輕顧視天下亦可以敝(疑)寰中之
一半矣惜乎此山有月此地無人清風入琴黃雲對酒
雖形骸眞性得禮樂於身中而宇宙神交卷烟霞於物
表至若開闢翰苑掃蕩文場得宫商之正律受山川之
傑氣雖陸平原曹子建足可以車載斗量謝靈運潘安
仁足可以膝行肘步思飛情逸風雲坐宅於筆端興洽
神清日月自安於調下云爾
春夜令狐正字田子過敝廬序宋之問
田二官考室潁陽令狐九閒居渭涘徵君太守世業相
親洛邑秦京道遊非遠春山採藥揖二子之高蹤夜月
廻車入故人之窮巷闢書幌卷琴帷綠竹一藂清風三
尺幽吟所托遊仙招隱之詩嘉話伊何丹丘白雲之事
榮枯未薦飽我以老氏之言舉白無譁醉余以壺丘之
說池塘潤於時雨衣巾漸於和氣蘭欲芳而逼人林將
曙而催鳥嗟乎語默恒理聚散何常請揮翰寫心用旌
厥事使嵩高洞裏記兹夕之當歌太白巖中念今宵之
秉燭共編四韻貽諸好事云
文苑英華卷七百三十五
