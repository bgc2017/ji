文苑英華卷八百九十七宋李昉等編
職官五
兵部尚書王紹碑一首
贈禮部尚書王端碑一首
贈吏部尚書武就碑一首
兵部尚書王紹神道碑李絳
元和九年冬十一月晦銀青光禄大夫兵部尚書判戶
部事上柱國太原郡公食邑二千戶王公殁于位君失
所重人懷其舊大事在戎以寧禍亂公實居兵部聚人
曰財以遷有無公實領地官天子以兵賦之柄畀于公
公以忠勞之力事于上垂玉佩累金印錫珪錫劒書社
開國鬱積公望綢繆主恩出入三朝始終二紀非重而
何非舊而何公諱紹字德素其先秦將剪之後剪孫離
楚漢之際以秦圍趙死于師子孫家于太原世為令族
曾祖威衡州耒陽令祖思獻襄州襄陽令父瑞工部員
外郎及公貴累贈禮部尚書咸以盛時沉於下位積有
惇德宜生逹人公尚書第三子也少以厚實為士友所
重太師顔魯公守吳興特器之表授武康尉相國蕭徐
公察守馮翊並隨府授檄丁繼太夫人憂服除累授殿
中侍御史江西觀察推官遂踐臺閣自倉部員外郎遷
戶部兵部郎中專判戶部事未半歲超拜戶部侍郎寵
賜金紫復加朝散大夫即舊官判度支特遷戶部尚書
所領仍舊順宗諒闇姦豎竊柄拜工部尚書以錢糓自
(闕)俾去異已誠私計也上即位天下文明彛倫攸叙檢
校吏部尚書東都留守判都省事兼御史大夫充東都
畿汝州都防禦使保釐東郊鎮衛舊都風令既行姦盗
出奔遷檢校尚書右僕射徐州刺史兼御史大夫充武
寧軍節度度支營田兼徐泗宿濠等州觀察處置等使
居鎮六年復徵拜兵部尚書明年春詔兼判戶部事在
位三歲享齡七十有二徹席于長安永樂里之私第優
詔追贈尚書右僕射長子前門下省典儀玄泰次子劒
南東川節度掌書記大理評事攝監察御史玄質幼子
前右威衛倉曹參軍玄弼等克禀詩禮備著文行以十
年秋八月四日奉窀穸于萬年縣之洪固鄉以夫人贈
西河郡夫人李氏相袝焉夫人故河南少尹知府事贈
工部侍郎造之長女茂于懿範歸于令人先公而殁距
兹十九年矣異時同穴周公之制也夫君子之行己事
上也必執心而端其始立事而保其中踐道而要其終
當建中末盗起轂下乘輿南狩巴梁阨區廥藏空虚武
旅氣下德宗色動公時為御史大夫包佶水陸運鹽鐡
判官懷章表披荆棘懸束車馬陵踐山谷達本府之誠
懇策書獻當使金綵縑帛爛若波濤積如丘陵上於是
敷大號以布天地之施士由是濡厚澤以奮雷霆之用
將加寵授以奬忠勞公方以國難疾(疑作疚)懷求以詔書
復命致遠之度當時所稱豈不曰有其始乎貞元中公
以材智任職忠懃注意不疑可以進退海内之士可以
綰攝天下之柄人心所傾台位如寄公理財以義下不
厭其取處權以道上不惡其專内守持盈之誡外弘推
美之度及門而進與公同升布于顯列由乎隂陟誠無
二事績著一心豈不曰有其中乎元和初徐方喪師帥
人怙亂樂于禍以幸其利鼓其變以成其私氛沴已凝
氣燄方作公授鉞以出投袂而馳倍道而乘其未備輕
騎而出其不意先迷得主大衆歸心於是安進達以三
百騎叛於河城械繫而行乎軍令唐重靖以一千人奔
於桶橋檄召而收其武力散私積以勞賞發義徒以祛
弊推以誠信滌其疵瑕頑固革心疆内如春武經戎略
存為故事豈不曰有其終乎是三者忠存于國政在於
人遺績未盡美化猶新况乎顯持世權隂行相事造膝
承顧沃心獻議注百辟之耳目奔九流之車騎入司國
賦之重出膺邦閫之寄考終厥命歸全于位非夫貞固
幹事明哲保身曷以臻於是乎然則篆琬琰表陵谷庶
乎實德宜無愧辭其洪纖之跡顯晦之用應機之速奮
才以光赫其位得君以薰灼于時備用于隴西之状精
覈於弘農之誌今所書大者遠者而已文有詳略盖春
秋之義焉銘曰
天賦才兮遇有期臣擇君兮審厥時公之達兮世所資
道之行兮人罕窺筦國權兮家以肥庭邦賦兮物不欺
人意傾兮主念隨隂德及兮顯命施龍上空兮盗乘機
位陽尊兮姦用竒聖運啓兮大人造王氣蕩兮英風掃
用邦鎮兮徐方道洛邑思兮彭城禱順者化兮叛者討
肅如霜兮偃如草中外便兮恩寵殊遷司馬兮領司徒
趨丹墀兮伏青蒲杜私門兮闢公途期方遠兮帝命俞
運何屈兮吾道孤松楸列兮龜筮符琬琰琢兮陵谷虞
往矣已焉兮噫&KR1077;嗚呼
故尚書工部員外郎贈禮部尚書王公神道碑
權德輿
今皇帝始初清明永貞紀號追命故工部員外郎王公
為華州刺史改元元和之明年再命為禮部尚書裕蠱
之風訓漏泉之慶澤父所以教忠於子臣所以移孝於
君人道之極盡於是矣公諱端字某太原人曾祖景肅
皇澧州刺史祖威德州司馬父思獻襄陽令公方嚴有
志尚沉粹㓗清不流於俗舉進士宏詞連中甲科授崇
文館校書郎累遷監察御史殿中侍御史工部員外郎
其於奉朝請之外或介隴坻或晉洛邑以疾乞告遇安
禄山反書聞南浮(集作遊)江湖自適其適乾元己亥奄至
大病悲(集作&KR1077;)夫自開元天寶間萬方砥平仕進者以文
講業無他蹊徑(集作遂)薦紳之倫望二臺如登青天公與
河南元德秀天水閻仲璵同歲中正鵠其後冠惠文趨
建禮憲章奏議與名聲俱當時士君子猶以未充量為
歎其文峻清不汨於波流者還一齋記惠上人碣銘極
妙虚空深入無際嘗與故太師顔魯公暨柳郎中芳陸
員外據殷永寧寅為莫逆之交陸嘗言王之莊柳之辯
殷之介皆希代鴻寶知言者以為實錄有三子(集作有子三人)
長曰綽入道精修為桑門上士次曰紓以文行薦實歴
官(集作右)補闕起居郎右司員外郎庫部郎中次曰紹本
名犯皇帝諱而更焉忠厚宏裕為德宗所器歷仕戶部
侍郎兵部二尚書咨俞關决過於宰府大政密議湏其
一言持平以有守樹善而不伐天下之人謂之長者睿
聖繼明以檢校吏部尚書為東都留守東都畿内防禦
使以檢校右僕射為徐州刺史武寧軍節度使元和七
年入覲復為兵部尚書俄判戶部事四征六職烜赫尊
大故公再有追賜(集作錫)之命夫人亦累贈隴西郡太夫
人龍泉魚軒賁餙乎冥冥之下名教德器有哀有榮孝
理之感人深矣初公之捐館也行次信州瘞于玉山前
此夫人殁于洛師窆于潁陽僕射竭其誠信日月有時
矣不幸薨落理命其三子嗣事焉繇是僕射之孫曰門
下省典儀玄泰試大理評事攝監察御史玄質右威衛
倉曹參軍玄弼等窮毒在疚護王父母之輤車間關䟦
履泣問蓍蔡以八月某甲子袝於萬年縣鳳棲原克纂
先志禮無違者而又哀請父黨篆兹祖德永揭神道用
無愧辭(集作愧蕪用辭)銘曰
懿懿王君黃中有文清時發身師(集作舒)翼卿雲執憲平
明含香馥(集作馝)馚慶靈下鍾復大其門追錫儀曹徽卓
顯尊鳳棲古原龜策不諼泣祔雙魂禮成孝孫刻銘斯
碑君子之墳
故中散大夫殿中侍御史潤州司馬贈吏部尚
書沛國武公神道碑前人
種德考祥賢人積厚之業尊仁安義君子揚名之孝其
敬養也諭之於道其貽慶也教之以忠弘保乂於元臣
集寵靈於追命見之於尚書武公矣公諱就字廣成沛
國人周室之興本於忠厚趙王之裔厥有勲賢元魏步
兵(唐宰相世系表作五兵)尚書鴈門朔方雲中馬邑四郡太守洽
啓封晉陽田禄益大生國子祭酒受陽公諱神龜受陽
四葉至太原王諱華太原生鄼國節公諱士逸節公生
河間郡王諱仁範河間生潁川武烈王諱載德代以文
武上才為將軍二千石識芒碭之氣密贊皇圖承沙麓
之祥公封戚里潁川生考功員外郎修文直(集作殿)學士
諱甄字平一以字行於時未弱冠有重名閎覽博學(集作)
(閱覽博古)為人之(集作文)龜玉在天后朝累徵不起以公族好
爵為懼常晦其明與桑門大士修無生法中宗復辟甫
踐周行載筆論思特盛淵雲之選賦詩感激必以吕霍
為誡雖位有陟降而道無磷緇叢滋後昆纂服遺烈公
即考功府君第三子也肅而清簡而廉忠方伉直信(集作)
(絶)厚強固博洽文誼周通憲法始以方聞之士對詔策
佐宫衛李梁公峴之守右扶風也表為兵曹掾宣皇在
岐供侍有勞改永樂(一作榮)令歴河中府戶曹轂下求吏
轉萬年丞建陵復土推擇充奉拜醴泉令朝廷嘉其才
擢為殿中侍御史修起居注(集作矩度)堅明不回時朝廷(集無)
(此二字)戎車方駕泉貨力屈皇華載馳董荆衡漢沔之賦
以嚴見憚為吏議所侵貶郴縣尉句容丞二地有南嶽
三茅靈仙遺跡於是浩然自得以道為徒方觧纓紱以
暢天理且曰窮與通在吾靈龜耳外物其如予何本道
觀察使挹其風聲薦授秘書郎潤州團練使入為京兆
尹(集作法)曹加中散大夫忽忽不樂求為潤州司馬滿歲
徙家嵩洛愈尚夷曠中朝名卿大夫四方賢侯通人多
與公為道義之交賈太傅魏公用清静理東郡以傾盖
(集作盖公)待公亦既戾止俄然化性時貞元六年冬十一月
享年七十八(三字集作八十)理命終制視道門儀法以明月之
晦降體魄于邙山北原有靈鶴百數徊翔嘹唳其休徵
歟其玄契歟惟公以(集無以字)文學政事涖官十二次冠神
羊駕四牡剛腸正詞臨事風生君子之方有迕有合或
忌公之直或愛公之才行藏牽乎時而道不屈得喪宜
乎已而神益王嘗與張禮部謂元容州結歌詩唱和著
文集五卷自有途中之適異乎澤畔之詞前夫人隴西
李氏生長子譚而殁譚為金壇令士行清修官屈其志
繼夫人汝南縣君周氏中書舍人思鈞之孫單父令瑛
之女專柔淑愼以正家道有子曰元衡文行弘懿静深
周密遵道而行有儀可象代天工以熙帝載賦明命以
贊皇極元和三年春正月由戶部侍郎拜門下侍郎(集無)
(此五字)同中書平章事秋八月兼領戶部侍郎事冬十月
又以門下侍郎檢校吏部尚書成都尹劒南西川節度
觀察西川八國瀘南安撫等使自文水縣男徙封至臨
淮郡公上以井絡之下新去湯火亦既震耀是圖生殖
於是輟台宰之重為慈惠之師黃樞金鉉鏚鉞秬鬯旬
歲間三錫命烜赫嘉會綢繆樞極信嚮禮賜冠于羣倫
豈非公之道阨不申而昌大於後抑義方家法固有類
乎公捐館四年而夫人殁其明年臨淮公乃舉公之穴
(集作窆)與夫人之喪改葬緱氏潁川王之兆從先封以叙
昭穆禮也初臨淮公至監察御史而孤其後再為中執
法朝典覃恩贈公杭州刺史其司大政也再贈公吏部
尚書夫人始追封文水縣太君益封汝隂郡太夫人顧
復罔極之報哀榮歸厚之禮成於德器名教稱之臨淮
公考功府君之謫掾于吳也與德輿王考府君有僑札
之歡油素斯在音徽未冺德輿獲與相君交代為地官
小司徒陪外廷之末議承宰府之寬政有命論譔忘其
菲薄刻兹樂石以表鮮原銘曰
君子之道剛方絜矩或消或長或默或語於惟尚書執
憲天朝密侍殿内肅清羣寮鋒鋩肯綮湖海飄颻以恬
養智無落吾事㳷合虚玄脱遺聲利劒題告第寵靈斯
備玄衮介圭流光所自煌煌台司天子是毗廕庥岷峨
灑濯癘疵視(集作顧)此忠力無非孝思緱氏峻原(集作維原峻厚)
兮幽宅悠久崔嵬介石兮夭嶠螭首鏤嘉聞兮以示厥
後
文苑英華卷八百九十七
