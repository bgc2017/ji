文苑英華卷五百六十八宋李昉等編
賀捷三
賀梟戮叛將楊惠琳表一首
賀收劔門表一首
代李侍郎賀收成都表一首
賀破賊表一首
賀捉獲劉闢等表一首
代李尚書賀生擒李錡表一首
賀收蔡州表一首
賀誅吳元濟表一首
賀平淄青表一首
爲宰相賀殺賊表一首
賀汴州誅李介表一首
賀平党項表一首
賀生擒衡州草賊鄧裴表一首
爲滎陽公賀幽州破奚寇表一首
賀梟戮叛將楊惠琳表(憲宗)楊於陵(元和元年)
臣某言臣得當道進奏官高振報夏州叛將楊惠琳庸
賊匹夫兇頑習性憑依壁壘竊弄干戈陷我邊鄙之人
將流蜂蠆之毒伏惟陛下道包覆育(一作載)威貫風雷乃
命戎人恭行討罸文告纔布已見其携離天誅未加倏
從於梟戮革車不頓餽餉靡勞宸筭不遺於指蹤王師
盖本於無戰雖巴庸醜類樂禍一隅顧其巢幕之危因
同破竹之勢妖氛坐掃仁夀可期臣職忝藩條任分師
旅遠承慶捷倍萬恒情無任踴躍之至
賀收劔門表(憲宗)
臣某言伏見正月二十九日制書以劉闢擢於非次授
任節旄不立朝章擅有侵軼詔命左右神策行營節度
使高崇文領馬步將士嚴礪李庸等計會討伐臣又得
上都進奏院官高振報嚴礪下告捷官嚴公貺奏正月
二十二(一作三)日收復劔門破賊五千斬偽授劔州刺史
武德昭訖又夏州叛將楊惠琳援絶城孤勢窮力屈王
師進襲計已尅平凡在遠邇不勝慶幸某中賀伏惟皇帝
陛下誕敷玄德廣被文明寰海乂寧戎夷欵附蕞爾狂
狡敢縱姦兇藉方伯任用之資乘軍城變故之際阻兵
拒命肆虐讐鄰陛下志在安人尚爲含垢頃令申諭許
以自新誠宜改過感恩迷而知(一作非)復而乃恣情干紀
長惡不悛既慝稔而禍盈俾人怨而神怒今戎臣授律
睿略遐宣廹脅者知有所歸忠義者得以自效因利乘
勝掎角攻驅固無遺鏃之勞佇見輿尸之變臣忝職藩
服授任偏師憤激之誠倍百常品無任踴躍之至
代李侍郎賀收成都表(憲宗)吕温(元和元年)
臣某言伏見高崇文奏以九月二十二日官軍入城都
府逆賊劉闢走出見勒兵追捕者臣聞夏震秋落乃觀
成物之功善陣有征方見勝殘之理然則殺之所以生
之也動之所以綏之也氣和則歲功早就德盛則廟筭
先期無遺鏃而巨盜(集作魁)窮奔不血刃而全蜀底定奔
走夷裔鼓舞生靈騰瑞氣而躍祥風披慶雲(集作霄)而捧
白日中賀伏以陛下纂臨宸極惟新庶政拓跡開統之始
作法定制之初而賊闢敢犯天威首干大紀恃嶮與遠
窮兇極暴雖禍滛助順誠天道之必然而致勝舉全皆
聖謨之自出諸軍既集鋒鏑争先陛下以爲方暑用兵
觸冐害氣與勦人而欲速寧全衆以(集作而)功遲遂令緩
螻蟻之誅抑貔貅之銳休養磨礪以須秋期由是感恩
而思奮者萬心如一又高崇文疾惡太甚殺傷小(一作少)
過陛下推弔伐之義弘覆燾之慈狂寇(集作寇逆)是誅吾人
何罪遂令逐北者生致爲上脅從者獲則捨(集作免)之且
諭鴻私仍加宴慰由是飲澤而向化者十室而九加以
聖慈曲被大信有孚當挾纊之時賜戰士悉出内府開
食黮(集作椹)之路賞降者曾不踰辰遂使昏迷革心義勇
增氣江山自拔雷雨長驅渠魁假息而逃威士衆順風
而捨仗市不易肆巷無驚犬人蒙骨肉戶解倒懸旌旗
𨗳長飬之風金鼓動發生之氣然後知至仁能殺睿略
無方大典用彰神武可畏全苞形器(集作氣)之内有罪必
誅旁行天地之間無思不服臣謬膺重寄親奉昌期坐
觀氛授之清目覩鯨鯢之戮手舞足蹈倍萬恒情無任
慶抃之至
賀破賊表(憲宗)張仲素(元和元年)
臣某言得度支使李巽與臣委曲報劔南行營官軍大
破逆賊劉闢事宜伏承自六月十日後鹿頭城下石碑
谷口前後殺獲已僅三萬餘人今月六日又於鹿頭城
下殺賊二百餘人兼奪得一栅東川節度使高崇文便
於城下頓軍又西川賊於鹿頭城投降都虞候郝同美
說賊城精兵不下數百人其餘一二千悉是子弟鹿頭
城内人心亦甚危懼計即投降又官軍出戰賊衆大敗
殺傷欲盡者伏以逆賊劉闢愚狡狂童稔蓄兇慝脇帶
州邑依阻城池背誕皇恩自貽赤族陛下曲垂弘貸念
彼遠人此賊敢肆拒張恃茲薄戍望其悛革又已稽誅一
興貔虎之師果盡螳蜋之衛今則神人共怒覆載不容
王師鼓行窮寇席卷傾枳棘之巢待擒妖鳥決潢汙之
水以捕涸鱗掦旆整戈指期剪滅此實聖德遐被神武
昭宣岷蜀清寧當候旬日凡在臣子孰不歡心某忝荷
鴻私謬承朝寄無任慶快之至
賀捉獲劉闢等表(憲宗)
臣某言得進奏官報狀伏承九月某日高崇文差馬使
酈定進於彭州界捉到劉闢盧文若并家口等有詔罪
劉闢及生擒外餘一切不問西川減放兩税并割西川
六州與東川者臣聞鬼方不賓高宗用討防風後至夏
禹行誅自古聖帝明王將欲上平泰階下齊萬國未有
不先正刑罰後致雍熙者也闢搆亂阻兵違天背順聚
茲蜴蜮固彼幽遐謂天可逃無罪不肆陛下斷於睿略
興此神兵寇壘妖鋒颷馳電掃顧茲劇賊尚敢退藏同
惡相携偷生逭孽灌莽雖深豈綱羅之能避武夫多力已
梟獍而同擒萬里喧傳兆人鼓舞刑當磔裂罪合誅夷
肆市陳原纔攄衆怒自陛下握乾御歷授籙纂圖玉燭
載和金鏡愈朗至於夏州俶擾蜀郡亂常春斬惠琳冬
擒劉闢神速之效從古所無復霽整旅之威降納汙之
詔滔天作逆唯罪一身念兩川徭役之勤爰矜賦税
割六州版圖之屬以定封疆日月發(一作䴡)其貞暉山澤
通其喜氣凡在兹土孰不歡康臣謬沭殊私叨承重寄
手舞足蹈倍萬恒情無任慶抃之至
代李尚書賀生擒李錡表(憲宗)吕溫(元和元年)
臣某言臣得某官某乙狀報伏承今月十二(集作十三)日夜
浙西將士張子良將相率效順生擒李錡者天討有罪
國無稽誅夷夏同歡飛沉咸躍臣某中賀臣聞炎氣方蒸
伏隂不能藏其沴必疑戰發泄以彰正陽之功至化方
融大姦無所(集作以)隱其慝必陵犯誅夷以耀聖人之武
沴不盡消生德不遂姦不盡發聖功不成盖自然之明
徵而必至之恒理伏惟皇帝陛下光膺駿命恢纂鴻休
仁育群生義征不譓無與讓而誕修文德不得已而有
此武功日者周歲之間大刑再舉朔陲叛將獻首於九
廟之庭益部兇渠伏鑕於萬人之目被髮左袵且猶知
懼肖形含氣孰不革心賊錡身齒人倫家承國(集作宗)籍
三朝任遇五族光輝而獨藏禍謀密聚姦黨梟琳之才
旗尚在忽已發狂戮闢之刃血未乾敢兹拒命陛下重
難戎事深愍遠人先示招諭後加討伐方伯嚴兵有司
調食經略纔下形勢已張果得義勇叶心鬼神假手大
旆迴指長戟合圍兵火之氣天運金鼓之聲海動(集作震)
曾不終夜遂擒兀兇巷有居人市無改肆㴞天之逆踰
月而平去歲西征則善陣不戰今兹東伐則善師不陣
有以見睿略天縱神武日新聖道久而投刃皆虚德澤
深而用力彌寡從此氛(集作災)窮沴盡俗變風移百蠻成
冠帶之鄉五兵爲耒耜之器溥天同軌比屋可封古今
一時堯舜何遠臣謬膺重寄時荷殊恩載(集作再)逄河海
之清三覩鯨鯢之戮志深除惡義切同休歡抃之誠倍
萬恒品無任手舞足蹈屏營之至謹奉表陳賀以聞
賀收蔡州表(憲宗)劉禹錫(元和十二年)
臣某言伏見詔書以唐州節度使李愬生擒逆賊吳元
濟獻俘文武百僚於興安門列班稱賀者天威遠被元
惡就誅一方既平萬國咸慶中賀伏惟睿聖文武皇帝陛
下德超䆳古道合上玄臨御已来天人協贊削平吳蜀
掃蕩塞垣車書大同夷狄来貢蕞爾元濟敢懷野心輙
聚犬羊苟偷時月陛下聖謩獨運睿感潜通天助神兵
人生勇氣既擒兇逆爰(集作遂)正刑書伏三紀之逋誅成
九衢之壯觀宗社昭告華夷式瞻行弔伐而在禮無違
烜(一作振)威聲而何城不克楚氛改色淮水安流漢上疲
人盡霑雨露汝南遺老重覩昇平凡在具臣孰不欣抃
臣久辭朝列忝守遐藩不獲稱慶闕庭陳露丹悃(集作慊)
仰瞻宸極倍萬群情無任屏營之至
賀誅吳元濟表(憲宗)元稹(元和十一年)
臣某言某月得當道節度使牒呈本州稱逆賊吳元濟
已就誅斬訖臣某中謝臣聞拯遺甿於溝瀆非聖不能掃
餘沴以雪霜非天不可日者神棄申蔡蓄爲汙瀦五十
年間三后貽顧𦕈爾元濟繼爲兇妖謂君命可逃以父
死爲利陛下凝茲睿筭取彼兇殘不越殷宗之期遂勦
淮夷之命威動區宇道光祖宗凡在生成孰不歡抃臣
忝官藩翰不獲率舞闕庭瞻望徘徊無任踴躍屏營之
至
賀平淄青表(憲宗)白居易(元和十四年)
臣某言伏見二月二十二日制書逆賊李師道已就梟
戮者皇靈有截睿筭無遺妖氛廓清遐邇慶幸臣某誠
歡誠喜頓首臣聞亂常干紀天殛神誅李師道包藏禍
心暴露逆節罪滿惡稔衆叛親離未勞師徒自取擒戮
伏惟皇帝陛下文經天地武定華夷凡是猖狂無不誅
剪兩河清晏四海會同清平之風實自茲(集作沃)始臣名
參共理職忝分憂抃舞歡呼倍萬恒品官守有限不獲
稱慶闕庭無任慶快踴躍之至
爲宰相賀殺賊表(穆宗)
臣某等言伏承某道逆賊某年某月某日已被某殺戮
訖皇靈震耀兇孽梟夷率土普天歡呼鼓舞臣某等誠
喜誠抃頓首頓首臣聞亂臣賊子阻兵干紀者明則有
天討幽則有鬼誅遲速之間罔不殱殄伏惟文武孝德
皇帝陛下君臨八表子育群生合天覆地載之德順春
生秋殺之令宿寇遺孽闇然銷亡四海九州廓然清晏
逆賊某乙一介賤隸兩河叛人包藏禍心竊弄凶噐戕
害主帥虔劉(一作剽掠)善良幕燕鼎魚偷活頃刻所謂顛木
之餘枿痤疽之遺種重斧欲加而先折鍼石未攻而自
潰不有弔伐孰知德威不有妖氛孰知神筭則天下之
耳將来(集無此四字)之心有以知順逆存亡其猶影響者也
臣伏以某乙既已斬首某乙將何保身若不乞降即應
生縛輔之或在車即相依皮既不存毛將安附况我乘
破竹彼繼覆車止戈之期翹足何待無任喜慶抃躍之
至
賀汴州誅李介表元稹(長慶二年)
臣某言臣伏見逆賊李介已就誅夷韓充入汴州訖一
方既定率土無虞凡在臣僚實增歡抃臣某中賀伏以汴
州扼吳楚之津梁據咽喉之要地將驕卒悍易動難安
急攻則越軼(集作逸)是憂緩取則遷延慮(集作易)變自非陛
下盡排群議獨斷宸衷外委將臣中(集作由)敷睿筭風行
號令天助機謀則何以斬此鯨鯢破茲梟獍臣摧兇志
切受國恩深仰荷威靈倍萬常品限以符守不獲稱賀
闕庭無任踴躍屏營之至
賀平党項表(宣宗)杜牧
臣某言伏奉二月二十七日敕党項剪除北邊寧静華
夏同慶道路歡呼臣某誠慶誠抃頓首頓首伏以上天
有震耀殺戮王者有攻討誅夷是以不暫費者不久寧
不一勞者不永逸伏以自古處夷狄於中華未有不爲患
者春秋時長狄攻魯北戎病齊破衛陵燕侵秦撓晉西
漢趙充國納先零於内地東朝馬文泉置當煎於三輔
自後熾大侵亂關中戰争十年騷擾四海陵逼京邑發
掘園陵段熲不生終不能滅後至曹公因匈奴衰弱分
爲五部處在汾晉散而居之元海傑然首亂華夏中原
喪沒凡數百年國朝貞觀之初突厥破滅太宗惑彦博
之利口忽文貞之成筭處其降衆置於河南不數十年
果殘燕趙興師命將輸榖饋財天下騷然始能殄滅是
知古今夷狄處在中土未有不爲亂者伏以党羌雜種
本在河外生西北之勁俗禀天地之戾氣爲西戎所蹙
舉種来降國家納之置於内地爰受冠帶兼伏征徭角
觡既成觝觸是務天寳至德之際北燕偏重中原一掀
大歷建中之時逆胡餘波巨盜再起党羌因此亦恣猖
狂兔伏鳥飛爲戎虜之耳目狼心梟響作郊畿之殘賊
比以回鶻未殄吐蕃正強且須羈縻未可重撅於是邊
疆日駭種類歲繁每至勁弓折膠湩馬免乳以魁健之
質張忿鷙之兇劫饋榖以焚舟殺軺車而閉道衆虺盤
結羣犬吽牙依據深山出沒險逕近在宇下游於彀中
艱難以来不能剷削伏惟聖敬文思和武光孝皇帝皇
天縱聖赫日資明威極風庭謀先造化潜運睿筭獨決
神機箕宿禡牙狼星歛角戊日禱馬太白揚眉按鎻而
邊事無遺聚米而兵刑盡見披其要地擣以竒兵獸窮
搏人鹿急走險囊封赤白雜沓繼来雉走檄書遠近同
至蘇辛李蔡傅鄭甘陳十萬齊呼四面同入行軍猶枕
席之上敗虜於阻險之中或以利戈舂喉或以長矛挾
脅僵屍積疊千山之草木盡腥霆電轟喧萬里之威靈
大震詩曰不弔昊天亂靡有定此言中國不振蠻夷入
伐下人號天以告亂也復曰宣王薄伐小雅中興是知
武功不成文德不洽臯陶無遺之戒史佚非類之言若
不殄除何爲家國自此兵爲農器革作軒車泥紫金於
常山沈殘戎於青海天覆盡得禹畫無遺統華夏爲一
家用夷狄爲四守萬物由道百度皆貞遠超三代之風
使無一人之虐臣僻左小郡(一作守非)樸&KR0554;散材空過流年
徒生聖代尚能爲詩見志作歌極情上詠神功庶垂後
代不獲稱慶闕庭無任踴躍屏營之至謹奉表陳賀以
聞
賀生擒衡州草賊鄧裴表
臣某等言伏見湖南都團練使奏生擒衡州草賊鄧裴
及徒黨等伏以湖湘早耗百姓饑荒遂有姦兇敢圖嘯
聚今承擒滅已盡根株臣等誠歡誠忭頓首頓首臣聞
三代之英兩漢之盛姦宄亂常之類挺兇搆逆之黨乘
間即有過隙便生伏以聖敬文思和武光孝皇帝陛下
威極風霆德滋雨露正開夀域盡納群生永戢干戈將
臻富庶逆賊鄧裴蕞爾小孽敢因艱食漸誘饑人剥亂
鄉閭陵驚郡邑徒堅黨合事鉅寇牢或據深山或閉官
道遂使湖嶺之外人不聊生慎由指揮義徒總齊武士
仰憑睿筭遠仗皇威不經歲時盡剪豺虺党羌(一作項)已
寧於朔北妖黨復殄於巴西今擒鄧裴一清湖嶺用夷
狄爲四守統華夏爲一家言念秋毫無非帝力臣等備
位台鼎日奉聖謀無任慶抃歡呼之至
爲滎陽公賀幽州破奚寇表
臣某言臣得本道進奏官某狀報某月日幽州節度使
張仲武奏破奚北部落及諸山奚除舊奚王匿耶所管
外殺戮首領丁壯老幼并殺獲牛羊焚燒車帳器械等
計二十萬刺史以下面皮一百具耳二百隻奚車五百
乘羊一萬口牛一千五百頭者天聲遠疊廟略遐宣白
虜獲於寧臺赤夷俘於燕路臣某中賀臣竊窺舊史逖聽
前朝有天子憂邊清宵輟寐將軍出塞白首言歸至乃
或勝或奔一彼一此竟困塞郊之柝那停絶漠之烽猶
欲叙烈旂常告功祧廟用其暫勝謂曰難能况幽朔巨
都全燕重地荐臻奚寇猾亂華人田讓之護(集作獲)鮮卑
莫能深入祭肜之軍遼水唯遣相攻近歲以来爲患滋
甚走單于偵邏之路懷駒支漏泄之姦張仲武重感國
恩習知邊事同三師而隸楚侔五餌以間戎乘其囂惰
之時俄得剪除之便燕犀密掛冀馬潜羈超距投石者
動過千群戟手科頭者略踰萬計坎三鼓而河流自却
聲六校而屋瓦皆飛自使馬懼喪林兔忙迷穴無舟掬
指有地僵屍未驚紫陌之烏前軍己蹙不唳淮山之鶴
後隊仍窮遂分袁尚之頭顱仍裂蚩尤之肩髀穹廬落
燼同甲掦灰山積雲屯大收其車乘角羸耳濕盡獲其
牛羊柳水載澄桑河無事爰施(疑)吉語入解皇威此皆
皇帝陛下功格上玄運膺下武授兹成筭于彼當仁震
肅九圍歡呼萬國昔艱難云始胡塵首起於盧龍今開
泰有期漢將先清於涿鹿人謀允若靈貺昭然固已
上慶祖宗下光編策籙圖洪範競三古之殊猷玉檢金
泥有百神之靈祐臣雖當防遏不介邊陲空增氣於懦
夫實叨榮於下將日圍千里天盖九重奉一月之捷書
唯知抃蹈獻萬年之夀酒尚隔班行念風水於遐藩寄
夢寐於宣室無任望闕結戀之至
文苑英華卷五百六十八
