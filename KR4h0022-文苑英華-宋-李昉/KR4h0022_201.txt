文苑英華卷二百一宋李昉等編
樂府十
巫山高二十一首江南行二十一首
蜀國吟二首白銅鞮歌六首
襄陽行一首大堤曲一首
襄陽歌一首豫章行二首
東武吟二首武陵深行二首
紀遼東三首廣陵行一首
巫山高梁元帝
巫山高不窮迥出荆門中灘聲下濺石猨鳴上逐風樹
雜山如畫(一作盡)林暗澗疑空無因謝神女一為出房櫳
同前王泰
迢遞巫山好(一作竦)遠天新霽時樹交凉去遠草合影開
遲谷深流響咽峽近猿聲悲只言雲雨狀自有神仙期
同前范雲
巫山高不極白日隠光輝靄靄朝雲去冥冥暮雨歸巖
懸獸無跡林暗鳥疑飛枕席竟誰(一作休)薦相望日(一作空)
依依
同前蕭銓
巫山映巫峽高高殊未窮猿聲不辯處雨色詎分空懸
崖下桂影(一作月)深澗響松風别有仙雲起時向楚王宫
同前虞羲
南國多竒山荆巫獨靈異雲雨麗以佳陽臺重怨(一作千里)
思勿言再可(一作可再)得特美君王意高唐一斷絶光隂不
可遲
同前劉繪
高山與巫山參差欝相望灼爍在雲間氛氲出霞上散
雨收夕臺行雲卷晨帳出没不易期嬋娟似惆悵
同前鄭世翼
巫山凌太清岧嶤類削成霏霏暮雨合靄靄朝雲生危
峯入鳥道深谷寫猿聲别有幽棲客淹留攀桂情
同前凌敬
巫岫欝岧嶤高高入紫霄白雲間包石玄猿迥挂(一作挂㢠)
條懸崖激巨浪脆葉殞驚飊别有陽臺處風雨共飄颻
(一作飄飄)
同前李元操
荆門對巫峽雲夢邇陽臺燎火如奔電墜石似驚雷天
寒秋水急風静夜猿哀枕席無由薦朝雲徒去来
同前盧照隣
巫山望不極望望下朝氛莫辨啼猿樹徒看神女雲驚
濤亂水脉驟雨暗岑(一作峯)文霑衣即此地况復遠思君
同前閻復本
君不見巫山高高半天起絶壁千尋畫相似君不見巫
山磕匝翠屏開湘江碧水遶山来綠樹春嬌明月峽紅
花朝覆白雲臺臺上朝雲無定所此中窈窕神仙女仙
女盈盈仙骨飛清容出没有光輝欲暮高唐行雨送今
宵定入荆王夢荆王夢裏愛穠華枕席初開紅帳遮可
憐欲曉啼猿處說道巫山是妾家
同前喬知之
巫山十二峯參差互隠見潯陽幾千里周覽忽已遍想
像神女姿摘芳共珍薦楚雲何逶迤紅樹日葱蒨楚雲
沒湘源紅樹斷荆門郢路不可見况復夜聞猿
同前沈佺期
巫山峯十二合沓(一作還合)隠昭回俯眺琵琶峽平看雲雨
臺古槎天外倚瀑水日邊来何忽啼猿夜荆王枕席開
同前張九齡
巫山與天近煙景常青熒此中楚王夢夢得神女靈神
女去已久白雲(一作雲雨)空冥冥唯有巴猿嘯哀音不可聽
同前皇甫冉
巫峽見巴東迢迢出半空雲蔵神女館雨到楚王宮朝
暮泉聲落寒暄樹色同青猿不可聽偏在九秋中
同前李端
巫山十二峯皆在碧空中㢠合雲蔵日霏微雨帶風猿
聲寒度(一作過)水樹色暮連空愁向高堂宿(一作唐望)清秋見
楚東(一作宫)
同前張循之
巫山高不極合沓(一作沓沓)狀竒新暗谷疑風雨幽巖若鬼
神月明三峽曙潮滿二江春為問陽臺客應知入夢人
同前李沇
抉天心開地脉浮動凌霄拂藍碧襄王端眸望不極似
睹瑶姬長歎息巫粧不治獨西望暗泣紅蕉抱雲帳君
王妬妾夢荆宫虚把金泥印仙掌江濤迅激如相助十
二獰龍怒行雨崑崙謾有通天路九峯正在天低處
同前李賀
碧叢叢齊(一作高)插天巴(一作大)江翻瀾神曳煙楚魂尋夢
風颸然曉風吹(一作飛)雨生苔錢瑶姬一去一千年丁香
卭竹號(一作笻竹啼)老猿古祠近月蟾桂寒椒花堕(一作墜)紅
濕雲間
同前陳陶
玉峯青雲(一作靈)十二枝金母和雲賜瑶姬花宫磊砢楚
宮外(一作列)列仙(一作仙客)八面星斗垂秀色無雙怨三峽春
風幾夢襄王獵青鸞不在嬾吹簫班竹題詩寄江妾飄
颻散絲巴子天苔裳玉轡紅霞幡歸時白帝掩青瑣瓊
枝草草遺湘煙
同前羅隠
下壓重泉上千仞香雲結夢西風緊縱有精靈得往来
狖軛鼯軒亦顛隕嵐光雙雙雷隠隠愁為衣裳恨為鬢
暮灑朝行何所之江邊日月情無盡珠零冷露丹堕楓
細腰長臉愁滿宫人生對面猶異同况在千巖萬壑中
江南行三首梁簡文帝
桂檝曉應旋歴岸扣輕舷紫荷釣鯉魚銀筐插矩(一作短)
蓮人歸浦已(一作口)暗那得久廻船
二
江南有妙妓時則應璿樞月暈蘆灰缺秋還懸炭枯含
丹和九轉芳樹應千株何辭天后誚終是列(一作到)僊都
三
陽春路時使佳人度桂中水上春併歸長楊拂(一作及又作掃)
地桃花飛清風吹人光照衣景將夕且(一無此字)擲黃金留
上客
同前梁武帝
衆花雜色滿山林舒芳摇綠垂輕隂連手蹀躞舞春(一作)
(輝)心舞春心臨歲腴中心(一作人)望盡(一作無此字)獨踟蹰
同前沈約
棹歌發江潭采蓮度湘南宜湏閒隠處州浦余自諳羅
衣織成帶墜馬碧玉篸且(一作但)令舟檝渡寧計路□□
(一作嵌嵌)
同前柳惲
汀洲採白蘋日落江南春洞庭有歸客瀟湘逢故人故
人久不還春華復應晩不道新知樂只言行路遠
同前李康成
梅花路好使香車度楊柳青青鸎欲啼風光摇蕩綠蘋
齊金陵城頭日色低日色低情難極水中鳬鷖雙比翼
同前王勃
江南弄巫山連楚夢行雨行雲幾相送瑶軒金谷上春
時玉童仙(一作玉)女無見期紫露香煙𦕈難托青樓明日
(一作清風明月)遥相思遙相思草徒綠為聽雙飛鳳凰曲
同前宋之問
妾住越城南離居不自堪採花驚曙鳥摘葉餧春蠶懶
結茱莄帶愁安玳瑁篸待君(一作待臣)銷瘦盡日暮綠(一作碧)
江潭
同前二首崔顥
君家何處住妾住在横塘停船暫借問或可是同鄉
二
北(一作下)渚多風浪蓮舟欲漸稀那能不相待獨自逆潮
歸
同前二首儲光羲
逐流牽藕(一作&KR0034;)葉緣岸摘蘆苗為憶(一作惜)鴛鴦鳥輕輕
動畫橈
二
渌(一作綠)江深見底高浪直翻空慣是湖邊住船(一作舟)輕
不畏風
同前張朝
茈菰葉爛别西灣蓮子花新猶未還妾夢不離江水上
人傳郎在鳳凰山
同前李叔卿
湖上女江南花無雙越女春浣紗風似箭月如弦少年
吳兒曉進船郗家子弟謝家郎烏巾白袷紫香囊菱歌
思欲絶楚舞斷人腸歌舞未終涕雙隕舊宫坡陁纔嶙
隠西山暮雨過江来北渚春雲沿海盡渡口水流緩妾
歸宵剰遲含情為君再理曲月華照出澄江時
同前芮挺章
春江可憐事最在美人家鸚鵡能言鳥芙蓉巧笑花馬
銜金作埓水抱玉為砂薄晩青絲騎長鞭赴狹斜
同前劉慎虚
美人何蕩漾湖上風月長玉手欲有贈徘徊雙明璫唱
歌(一作歌聲)随渌水怨色起青(一作朝)陽日暮還家望烟雲(一作)
(雲波)横洞房
同前韓翃
長樂花枝雨滴銷江城日暮好相邀春樓不閉葳蕤鎖
渌水廻通宛轉橋
同前李賀
江中綠霧起凉波江上疊巘紅嵳峩水風浦雲生老竹
渚(一作浦)暝蒲帆如一幅鱸魚千頭酒百斛酒中倒卧南
山綠吳歈越吟未終曲天上團團帖寒玉
同前陳標
水光春色滿江(一作潮)天蘋葉風吹荷葉錢香蟻翠旗臨
(一作卧)岸市豔娥紅袖渡江船曉驚白鷺聮翩雪浪蹙青
茭㶑灔烟不怕汀洲芳草暮待將秋(一作春)興拆湖蓮
同前羅隠
江烟濕雨蛟綃軟漠漠小(一作遠)山眉黛淺水國多愁又
有情夜槽壓酒銀船滿細絲摇柳(一作綳絲採怨)凝曉空吳王
臺榭春夢中鴛鴦鸂鶒喚不起平鋪綠水眠東風西陵
路邊月悄悄油壁車輕蘇小小(一作輕車嫁蘇小)
蜀國吟梁簡文帝
銅梁指斜谷劍道臨中區通星上分野作國下為都雅
歌固(一作因)良守妙舞自巴歈(一作渝)陽城嬉樂盛劍騎欝
相趨五婦行難至百兩好遊娛牲祈望帝祀酒醉(一作酹)
蜀侯誅江妃納重聘卓女愛將雛停絃時擊爪息路(一作)
(吹)治脣朱春(一作脫)袗湔錦浪廻扇避陽烏聞君握道(一作)
(節)返賤妾下城隅
同前盧思道
西蜀稱天府由来擅沃饒雲浮玉壘夕日映錦城朝南
尋九折路東上七星橋琴心若易解令客豈難要
白銅鞮歌三首(一作襄陽蹋銅蹄)梁武帝
陌頭征人去閨中女下機含情不能言送别沾羅衣
二
草樹非一香花葉百種色寄語故人情知我心相憶
三
龍門(一作馬)紫金鞍翠眊白玉羈照燿雙闕下知是襄陽
兒
右三首見郭茂倩樂府今文苑英華合第一第二
為一首又增襄陽白銅鞮聖德應乾来兩句為首
句按隋書樂志襄陽白銅鞮梁武帝自為三曲又
令沈約為三曲古今樂錄沈約又作其和云襄陽
白銅鞮聖德應乾来合從樂府
同前沈約
生長宛水上往官(一作從事)襄陽城一朝遇神武奮翼起先
鳴
二
踶控(一作蹀鞚)飛塵起左右自生光男兒得富貴何必還故
鄉
三
分手桃李岸望别峴山頭若欲寄書信漢水向東流
襄陽行張朝
玉盤轉明珠君王無定凖昨見襄陽客剰說襄陽好無
盡襄漢水峴山垂漢水東流風北吹只言一世長嬌寵
那悟今夕(一作朝)見别離君渡清羌渚知人獨不語君見
木栖林憶我相思深莫作雲間鴻離聲願儔侣尚如匣
中劍分形會同處是君婦識君情怨君恨君為此行下
床一宿不可保况乃萬里襄陽城襄陽傳近大堤北君
到襄陽莫迷惑大堤諸女兒憐錢不憐德
大堤曲李賀
妾家住横塘紅紗滿桂香青絲學(一作青雲教)綰頭上髻明
月與作耳邊璫蓮風起江畔春大堤上留北人郎食鯉
魚尾與客狌狌(一作妾食猩猩)脣莫指襄陽道渌浦歸帆少今
日菖蒲短(一作花)明朝楓樹老
襄陽歌李白
落日欲沒峴山西倒着接䍦(一作行客醉歸)花下迷襄陽小兒
齊拍手攔街争唱白銅鞮傍人借問笑何事笑殺山翁
(一作公)醉似泥鸕鷀杓鸚鵡杯百年三萬六千日一日湏
傾三百杯遥看漢水鴨頭綠恰似(一作疑是)蒲萄新(一作初)撥
醅此江若變作春酒累(一作壘)麴便築糟丘臺千金駿馬
換少妾笑(一作醉)坐金(一作雕)鞍歌落梅車旁側掛一壺酒
鳳笙龍管行相催咸陽市上(一作中)歎黃犬何如月下傾
金罍君不見晉朝羊公一片古碑材(一作石碑在)龜頭駮(一作)
(龜龍剥)落生莓苔淚亦不能為之墮心亦不能為之哀誰
能憂此身後事金鳬銀鴨葬死灰清風眀月不用一錢
買玉山自倒非人推舒州杓力士鐺(一作黃金爵白玉瓶)李白(一作)
(酒仙)與爾同死生襄陽雲雨今安在江水東流猿夜聲
此詩三百四十三卷重出今已削去注異同為一
作
豫章行沈約
燕陸(一作陵)平而遠易河清且駛一見塵波阻臨途引征
思雙劍愛匣同孤鸞悲影異宴言誠易纂浩歌信難嗣
卧聞夕鍾急坐閱朝光亟往歡墜壯心来戚滿哀志徂
(一作殂)芳無再馥淪灰定還熾夏臺尚可忘榮辱亦奚事
愧微曠士節徒感鄙生餌勞哉納辰和地遠托聲寄
同前薛道衡
江南遠地接閩甌山東英妙屢經遊前瞻疊嶂千重阻
却帶驚湍萬里流楓葉朝飛向京洛文魚夜過歴吳洲
君行遠度茱莄嶺妾住長依明月樓樓中愁思不開嚬
始復臨窗望早春鴛鴦水上萍初合鳴鶴園中花併新
空憶常時角枕處無復前日畫眉人照骨金環誰用許
見膽明鏡自生塵蕩子從来好留滯况復關山遠迢逓
當學織女嫁牽牛莫作姮娥叛夫婿偏訝思君無限極
欲罷欲忘還復憶願作王母三青鳥飛來飛去傳消息
豐城雙劍昔曾離經年累月復相隨不畏將軍成久别
只恐封侯心更移
東武吟李白
好古笑流俗素聞賢逹風方希佐明主長揖辭成功白
日在高天廻光燭微躬恭承鳳凰詔歘然(一作起)雲蘿中
清切紫垣迥優游丹禁通君王賜顔色聲價凌煙虹乘
輿擁翠盖扈從金城東寶馬麗絶景錦衣入新豐依巖
望松雪對酒鳴絲桐因學楊子雲獻賦甘泉宮天書美
片善清芬播無窮歸来入咸陽談笑皆王公一朝去金
馬飄落成飛蓬賓友日疎散玉樽亦已空才力猶可倚
不慙世上雄閒作東武吟曲盡情未終書此謝知已吾
尋黃綺翁(一作扁舟尋釣翁)
同前曹鄴
心如山上虎身若倉中鼠惆悵倚市門無人與之語夜
宴李將軍欲望心相許何曾聽我言貪謔邯郸女獨上
黃金臺凄凉淚如雨
武陵深行劉孝勝(劉次莊作孝驎)
武陵(一作溪)深不測水安舟復輕暫借(一作侣)莊生釣還滯
鄂君行讙(一作棹)歌争復(一作後)發譟鼓逐前征秦上山川
險黔中水復清(一作木石并又作木石青)林壑秋瀨急猿哀夜月明
澄源本千仞廻峯忽萬縈昭潭讓無底太華推削成日
落野通氣目極悵餘清下流曾不得(一作濁)長邁寂無聲
羞學滄浪水濯足復霑纓
同前爰寄生
滔滔武陵一何深鳥飛不度獸不敢臨嗟哉武陵兮多
毒滛
紀遼東二首隋煬帝
遼東海北剪長鯨風雲萬里清方當銷鋒散馬牛旋師
宴鎬京前歌後舞振軍威飲至觧戎衣判不徒行萬里
去空道五原歸
二
秉旄杖節定遼東俘馘振(一作變)夷風清歌凱捷九都水
歸宴雒陽宫策功行賞不淹留全軍藉智謀詎似南宫
複道上先封雍齒侯
同前王胄
遼東淇水事龔行俯拾信神兵欲知振旅旋歸樂為聽
凱歌聲千乘元戎纔度遼扶濊已冰銷詎似百萬臨江
水按轡空廻鑣天威電邁舉朝鮮信次即言旋還笑魏
家司馬懿迢迢用一年鳴鸞詔蹕返淆潼舍爵及疇庸
何必豐沛多相識比屋降堯封
廣陵行權德輿
廣陵寔佳麗隋季此為京八方稱輻輳五達如砥平大
旆映空色笳簫發連營層臺出重霄金璧摩顥清交馳
流水轂廻接浮雲甍青樓旭日映綠野春風晴噴玉光
照地嚬娥價傾城燈前互巧笑陌上相逢迎飄飄翠羽
薄掩映紅𥜗明蘭麝(一作馨)遠不散管絃閒自清曲士守
文墨達人隨性情茫茫竟同盡冉冉將何營且申今日
歡莫務身後名肯學諸儒軰書窗誤一生
文苑英華卷二百一
