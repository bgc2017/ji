文苑英華卷三百七十一宋李昉等編
紀述二
金剛經報應述一篇甘露述一篇
表醫者郭常一篇陸歙州述一篇
牧守竟陵因遊西塔著三感說一篇
國學官書一篇書何易于一篇
金剛經報應述(并序)獨孤及
洪州牧刑部尚書兼御史大夫魏公身挂玄冕心冥真
如昔常奉般若法以弘正見雖顛沛造次心與經俱十
有若干年矣皇帝中元年冬十月車駕有避狄之師百
僚蒼黃南馳商於公為盗所攘而亡其經其往也匪家
之念唯經是悼行與其獲七寳也寧見經生與其亡四
句也寧捨身明年王正月大駕返正公為京兆尹痛弘
誓之未從也則唯書籍是圖求經於玄法寺之藏藏人
以送公發函披卷乃商於所亡之本也問守藏云(集無云字)
亦曰不知其所自而能得公瞻禮悲喜捧持而泣然後
知精專感逹故隨心而至昭報肹蠁其疾若答顧謂孟
子太常博士友順志之或曰得與喪偶然爾何必謂誠
感乎及對曰誠於此者形於彼故出其言善千里之外
應之此以仁義忠信感於物者也况第一義諦超貫仁
義自在慧力不啻忠信則因發而果從心誠而經還是
法味幽贊非思議所及豈佛以般若之雨啓公善牙使
因相以次(集無次字)獲願進啓(集作登)乎無願之法(集作法之)法歟
不然何心境玄合若律呂相召歲在乙酉公以異見告
及跪而述之曰上士勤道精應(集作誠)若馳願形於心報
亦隨之至感無礙經斯來歸護公身田俾公斷疑公之
善根疇可度思
甘露述歐陽詹
甘露述昭孝德也貞元壬申歲福州福唐縣尉清源莆
陽(集作田)邑人濟南林公瓉太夫人終公每一痛至水漿
不入口或三日或五日内外羸憊殆至殞滅癸酉歲將
與先府君脩合葬之禮公之於親事存既竭其力送終
思盡其勤曰含襚品章則有王度不敢越也塋域固護
實在我功當懇而行之於是躬開坎室自埏塼甓與兄
弟手攻肩負以鑿以築雖率情性而無愆法度不違曲
(集作典)禮而有異常儀載考載理而未之窆春三月五日
忽異氣自天氛氲下蒙非雲非煙羃羃綿綿綵耀光鮮
馨香馥然起朝及暝徘徊不散先是繞壠已栽松栢洎
曙枝葉間遍懸露滴其滴齊大如梧子公竒之與兄弟
及鄉人時相慰者而嘗之其味甘異於人間所甘之味
日漸高不銷不晞轉堅轉明瑩然如珠(集作珠相)鏗然玉聲
如是者三日覩者争取或食或翫噫天冥冥其間蓄靈
地陳陳其間蓄神靈無形神無身無形無言無身無聲
苟有可褒以物而旌苟無可褒物不虚行其德常其物
常其德稀其物稀予聞甘露之說莫覿甘露之實其為
稀也不亦甚乎今天為公而降公之德豈常德與况殊
香啓途異彩相宣凝結(集作豐)珠圓光明月翻况堅者哉
(八字集作向日翻堅者哉)則其至誠所招又多矣予執吊禮幸獲而
見珍聳不足遂為之述
表醫者郭常沈亞之
郭常者饒人業醫居饒中以直德信饒江其南導自閩
(集有其南二字)頗通商外夷波斯安息之貨國人有轉估于饒
者病且亟歴請他醫莫能治請常為診曰病可去也估
曰誠能生我我酬錢五十萬常因舍之先以針火雜治
導其血關然後輔以竒藥誡曰第槖慮塊居月餘估稱
愈欲歸常所許財常不聽估曰先生以為寡歟常曰不
也吾直吾之藥計吾之功不能損千錢而(一作令)所受非
任反禍耳卒不内人以常為詐而責常常曰夫販賈之
人細度而狹見終日譽集(一作希售)𣙜買計量於毫銖之間
所入不能補其望今暴奪之息財五十萬則必追恡鬱
惋寧能離其心且藥加於人病新去而六腑方憊復有
悒然之氣自内而伐即不可救奈何彼方有疾時知我
能治而告我我幸免之因利其財又使其死是獨不畏
為(集無為字)不仁而神可欺者吾何敢歟沈亞之曰仲尼盖
言我未見好仁者惡不仁者而後學之徒未聞明好惡
豈其言之憤不足畏邪今世或有邦有土之臣專心聚
歛殘割饑民之食以恣所欲忍其死而不愧受刑辱而
無恥是亦不仁甚矣終無有惡者若(集無若字)郭常之賤而
行之又焉得不稱於當時哉
陸歙州述李翺
吳郡陸傪公佐生于世五十有七年明於(集作于)仁義之
道可以化人倫厚風俗者餘三十年連事觀察使觀察
使不能知退居于田者六七年由侍御史入為祠部員
外郎二年出刺歙州卒于道貞元十八年四月二十八
日也凡人之所不能窮者必準(集作推)之於天天之注膏
雨也人之心以為生旱苖然也雨與苖運相違或雨于
海或雨于山旱苖不得仰其澤唯人也亦然天之生俊
賢也人之心以為拯顦顇之人然也賢者與顦顇之人
時不合或死于野或得其位而道不能行顦顇之人不
得被其惠膏雨之降也適然唯賢者之生時也亦然運
相合旱苖仰其澤顦顇之人賴其力傅說甘盤尹吉甫
管夷吾之類也時弗合膏雨降雖終日賢哲生雖比肩
旱苖之不救百姓之弗賴顔子子思孟軻董仲舒之類
也故賢哲之生自有時百姓之賴其力天也不賴其力
亦天也嗚呼公佐之官雖列(集作升)于朝雖刺于州其出
外(集作入)始二年道之不行與居于田時弗差也公佐之
賢雖曰(一作日)聞已其德行未必昭昭然聞于天子公佐
是以不得其職出刺一州又短命道病死天下之未蒙
其德固宜然則天之生君也授之以救人之道不授之
以救人之位如膏雨之或雨于海或降于山旱苖之不
沭其澤者均也故君子不得其位以行其道者命也其
亦有不足於心者耶得是道者窮居于野非所屈冠冕
而相天下非所伸其何有不足於心者耶
牧守竟陵因遊西塔著三感說
周愿
古人之文有旌物而為者謌功而為者詭時而為者感
舊而為者旌物謚也謌功形也詭時詐也感舊情也若
乃折裂金石騷牢鬼神莫尚乎感也予所作者其感舊
耶客曰何謂也愿與百越節度使扶風馬公曩時俱為
南海連率隴西李公復從事公詔移滑臺扶風公洎予
又為幕下賓從容兩地七改星火今扶風公勲庸滿世
文翰飛走續鎮南海作民父母而愿才貌單薄亦為刺
史繇是二客雙鯉殷勤於楚越隴西短齡閱川而物故
予感一也隴西先人諱齊物被大德嘗為竟陵郡守公
生於守之日故名復嗚呼愿以散拙忝公先人之州往
為子僚今刺父郡悲夫隴西也歌鍾燼滅於池舘九原
極零乎薤露其感二也愿頻歲與太子文學陸羽同佐
公之幕兄呼之羽自傳竟陵人當時羽說竟陵風土之
美無出吾國予今牧羽國憶羽之言不誣矣扶風公又
愿於羽者也代謂羽之出處無宗祊之籍始自赤子洎
乎冠歲為竟陵苾芻之所生活老奉其教如聲聞辟支
以尊乎竺乾聖人也羽字鴻漸百氏之典學鋪在手掌
天下賢士大夫半與之遊加以方口諤諤坐能諧謔世
無奈何文行如軻所不至者貴位而已矣噫我州之左
有覆釡之地圓似頂狀中立塔廟篁大加臂碧籠遺形
盖鴻漸之本師像也悲歟似頂之地楚篁繞塔塔中之
僧羽事之僧塔前之竹羽種之竹視天僧影泥破竹枝
筠老而羽亦終予作楚牧因來頂中道場白日無羽香
火遐歎零落衣摇楚風其感三也是為三感說七言詩
以詩以語陳事扶風公覧三感之說豈得不酸涕濕目
以著詞致於塔下冠愿鄙章之首耶
國學官事書周墀
國學官郭彪之太原人幼即攻儒家書後得大通周公
孔子旨奥又能明百家流落之言樂苦躬自養不愛苟
受禄宰相聞以東國學風醨久學者不得官其中皆以
豪人使授業者迷徑(一作經)顓業者墮心元和七年詔彪
之為國學助教彪之承詔而來拜祭酒司業已即詣學
乃家于學焉役馬一疋左右勞一二人大笈一給用生
具以實其間彪之身脩而貌古性不合俗尚首冠獸皮
服用麻衣褒製襕袖闊帶高羈履大屣至如禮公卿大
夫亦是好飲流水茹野蔬與松栢之英不苟味膳又樂
飲酒人有見者必寘酒於前始飲即周告四座曰酒以
龢神熙性節之則經縱之則撓固不可為俗主酌挹授
之禮命飲者自厭欲彪之盈引三爵而罷每凌爽詣論
堂坐高昧召七學諸生居不施廣裀長席俾隣臂而座
澄震聲音分析典訓至於一詞間咸以俗理引諭了入
於諸生心胸中使蒙者縱歴千萬日亦不失其來由是
得諸生每歲累及薦擢于有司彪之禄給矜孤餘即謀
買居于山泉間蔽掩其光明嗟乎時畏奪禄分鄰者衆
矣不然何不聞斯人于天子左右必翼颺君德倣治古
道使今之時奮為虞夏殷周之風賢者昌不肖者藏公
侯康而百姓康噫公侯卿大夫默於明者又無由得通
九重聞徹天子聰明彪之内樂遺聞於上以得安性墀
元和十年德彪之道於國學仰其風嘉國學得其官又
憤遺斯人于盡諫位因書其事作國學官書
書何易于孫樵
何易于嘗為益昌令縣距刺史治所四十里城嘉陵江
南刺史崔朴嘗乘春自上游多從賓客歌酒泛舟東下
直出益昌旁至則索民挽舟易于即自腰笏引舟上下
刺史驚(文粹有呌字)問狀易于曰方春百姓不耕即蠶隙不
可奪易于為屬令當其無事可以充役刺史與賓客跳
出舟偕騎還去益昌民多即山樹茶利私自入會鹽鐵
官奏重𣙜筦詔下所在不得為百姓匿易于視詔曰益
昌不征茶百姓尚不可活矧厚其賦以毒民乎命吏剗
去吏争曰天子詔所在不得為百姓匿今剗去罪愈重
吏止死明府公寧(集無寧字)免竄海裔(集無裔字)耶易于曰吾寧
愛(集作愛)一身以毒一邑民乎亦不使罪蔓爾曹即自縱
火焚之觀察(文粹作風)使聞其狀以易于挺身為民卒不加
劾邑民死喪子弱業破不能具葬者易于輙出俸錢使
吏為辦百姓入常賦有垂白僂杖者易于必召坐與食
問政得失庭有競民易于皆(文粹作輙)親自與語為指白枉
直罪小者勸大者杖悉立遣之不以付吏治益昌三年
獄無繫民民不知役改綿州羅江令故(文粹作其)治視益昌
是時故(文粹無故字)相國裴公刺史(文粹作出鎮)綿州獨能嘉易
于治嘗從觀其政導從不過三人其察(集作全)易于廉約
如此會昌五年樵道出益昌民有能言何易于治狀者
且曰天子設上下考以勉吏而易于考止中上何哉樵
曰易于督賦如何曰止請貸(集作常)期不欲堅(集作緊)繩百
姓使賤出粟帛督役如何曰度支費不足遂出俸錢冀
優貧民饋給往來權勢如何曰傳符外一無所與擒盗
如何曰無盗樵曰予居長安中(文粹有十年字)歲聞給事中校
考則曰某人為某縣得上下考某人由上下考得某官
問其政則曰某人能督賦先期而畢某人能督役省度
支費某人當道能得往來逹官為好言某人能擒若干
盗縣令得上下考者如此邑民不對笑去樵以為當世
在上位者皆知求財為功(集作切)至如緩急補吏則曰吾
患無以共治膺命舉賢則曰吾患無以塞詔及其有知
之者何人哉繼而言之使何易于不有得於生必有得
於死者有史官在
文苑英華卷三百七十一
