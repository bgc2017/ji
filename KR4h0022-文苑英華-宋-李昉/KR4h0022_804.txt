文苑英華卷八百五宋李昉等編
&KR0550;壁記九
縣令下
許昌縣令新&KR0550;壁記一首
解縣令&KR0550;記一首廬陵縣令&KR0550;壁記一首
華亭縣令延陵包公壁記一首
縣丞
盩厔縣&KR0550;記一首
擽陽縣丞小&KR0550;記一首
藍田縣令&KR0550;壁記一首
武功縣丞&KR0550;壁記一首
簿尉上
會昌主簿&KR0550;壁記一首
同州澄城功倉戶尉&KR0550;記一首
縣令下
許昌縣令新廳壁記白居易
民非政不乂政非官不舉官非署不立是三者相為用
故古君子有雖一日必葺墻屋者以是哉許昌縣居梁
鄭陳蔡之間要路由於斯當建中貞元之際大軍聚於
斯兵殘其民火焚其邑夫(集作大)田生荆棘官舍為煨燼
乘其弊而為政作事者其難乎去年春叔父自徐州士
曹掾選署厥邑令於是約已以清白納人以簡直立事
以強毅以清白故官吏不敢侵於民以簡直故訟獄不
敢留於庭以強毅故軍鎮不能干于縣繇是居二年民
用康政用暇乃曰儲蓄邦之政本命先營囷倉又曰公
署吏所寧命次圖廳事取材於土物取工於子來取時
於農隙然後豊約量其力廣狹稱其位儉不至陋壯不
志驕庇身無燥濕之憂視事有朝夕之利官由是而立
政由是而舉民由是而乂建一物而三事成其孰能不
韙之哉嗚呼吾家世以清白(集作簡)垂為貽燕之訓叔父
奉而行之不敢失墜小子舉而書之亦無愧辭若其官
邑之省署(集作置)風物之有亡田賦之上下盖存乎圖牒
此略而不書今但記斯廳之時制與叔父作為之所由
也先是邑居不脩屋壁無紀前賢姓字湮泯無聞而今
而後請居厥位者編其年月名氏自叔父始時貞元十
九年冬十一月一日記
觧縣令廳壁記沈亞之
國家自誅叛以來於今六十餘年(四字集作十年)征徭息繁不
勝於籍租催之法居間為民起横縣令不得專以子養
之化理之蒲鹽田居觧邑下歲出利流給雍洛二都三
十郡其所會貿皆天下豪商猾賈而姦吏踵起則觧之
為縣益不能等於他縣矣鹽田主官用郎吏其佐貳下
不出御史操法繩縻十九關於縣令而不敢(集作得)專但
奉府曹侯長之教而已鹽田細吏皆縣民其田園雖業
籍於縣而令不得親但以縣民之衆馭之而已若是為
令之(集作與)尤悔者日争(或作生)焉苟非智良不能日脫於
横今令者余之從祖也且滿歲而尤不及豈其厚於智
乎而又招亡民還業者數百至於公堂燕(集作便)舘葺飾
者凡十餘構工不勞民又何多方也長慶二年余客其
地因受命而著記云
廬陵縣令廳壁記皇甫湜
在易之爻二與四同功其善不同二多譽四多懼四之
多懼以近君也今州之近縣當刺史理所其難為與支
縣相百宜矣哉廬陵戶餘二萬有地三百餘里駢山貫
江扼嶺之衝材竹鐡石之贍殖苞篚緯(石本文粹集本作韗)緝之
富聚土沃多稼散粒荆揚故官人率以貪敗今日两趨
州衙退祗承錄判將校事之紛錯率相關臨煩言易生
凡事難專故愈不理近年百姓創罷徵賦發斷其人益
訛(文粹有與字)處險易以亡匿尤輕犯禁夫以不專之理理
益訛之俗承積弊之餘雖使冉季(文粹有復字)將不能也今
清河張君儇為之理適得良二千石俾顓其政而展其
材居未再稔最于(集本文粹作於)一郡張君(集本文粹無此字)恂恂以
奉上煦煦以字民剸煩(集本文粹作繁)决劇以通敏彈豪糾黠
以沉斷清白之操較然絶類便安之謠流而遠聞宜舉
其卓卓以敦沮勸縣之故習令將之邑佐發歛盛糧緡
具車杭(集本文粹作航)千里迎拜君以譲却之單艇之(集本文粹作航)
(赴)官吏皆廉縣之故習令始至取官羡物益備器用團
鄉次役以供芻粟君以法喻之一切禁絶則民知耻布
其大信推以至誠促嚴吏家以(集本文粹作慰)懋民戶故秋夏
之稅先期而集宥過以容不逮奬能以勸不脩為魁而
萃頑者取一以警百故政刑(石本作刑政)之簡期月而治以
俸錢葬枯而恩浹以家飲救渴(集本文粹作温)而澤均(集本文粹作周)
萼合兄弟之拆居者而民以飬麕復老弱之流庸者而
疆以實和氣潛通連歲大穣廷内閑閑似密與蒲余既
堙厄斥置於此始來而弘農楊君敬之具為余話君美
談既接益久得實其聞仍(集本文粹作乃)刻山石鑱廳壁盛之
以觀永久
華亭縣令延陵包公壁記顧况
陶氏之隠誥云張李二君勤行仁義異代同德(一作祖)慶
鍾包君鮑靚通靈之士秦有包丘漢有包咸世為學官
随晉南渡今謂延陵人也隋書儒林傳包愷包愉兄弟
皆治漢書從子弟千餘人樹碑紀德惟皇六葉鴻臚宣
力於王室著作垂名於當代起居祭酒聲隠都野與翰
林供奉晁析其流𣲖君辟(一作郡非)秀才以文字自潰(一作附)
嘗夢入冥府浹時而蘇根於脩短有開之兆言地下之
法峻於人間頗符干寶搜神之事随難奉天重圍暗觧
上撫其背而春官亦以賓禮待之及為華亭有闢田增
戶均賦愛人之政語曰十室之邑百乘之家由也可使
治其賦而君實有之舊章壁記記其官叙野史之流也
平源之谷水崑山鱸魚蓴菜海錯陸産彼何人而不知
今記其異庶有補於化耳
縣丞
盩厔縣丞廳壁記沈亞之
盩厔道巴漢三蜀南極山不盡三十里北阻渭短長之
補與南(集作山)而近其野半為澤麓(集無此字)故鼠倚穡而居
雖善捕伐不能無傷於稼說者以為漢武帝嘗夜出射
熊於是而田人輙留執帝從者由此觀之民情阻狠(集作)
(限非)古為難理時猶逼畏指諫即稍罷然佞臣竟以帝耻
不忘遂籍民人田為五柞長楊矣今又徙甌越卒留戍
邑中神策亦屯兵角居俱稱護甸而三蜀移民遊手其
間市閭雜業者多於縣人十九趨農桑業者十五又有
太子家田及竹囿皆募其傭藝之由是富民豪農頗輸
(集作書)名買横緩急以自蔽匿民冐名欺偷浮詐相樛雖
賢宰處之而丞與曹或不類亦不(集作莫)能盡枉直之情
也夫丞之職也贊宰之政以條諸曹其有不便於民者
丞能得不可今丞也余從祖居之既滿歲民諍不作如
此則宰之所宰丞之所贊可謂知方也已長慶初余思
相如進諫之風南歴長楊至於射熊五柞訪其遺跡因
退舍是邑遂悉論山川俗里之事題於丞之署云
櫟陽縣丞小廳壁記
便署所以接賓也櫟陽岐諸陵走左輔蒲太原燕趙魏
山東至於匈奴雜虜之道而諸侯使者及戎王聘貢(集作)
(遺)之臣交馳出是無虛日而邑頗瘠於擾費然而遊宦
客子出入往來者則公賓為寡也夕館而晝饌自宰臣
簿尉或不能支於給饋而賓去嘗(一作尚)悒悒不快長慶
初有趙魏侯者失理卒亂辱殺之更自立新帥大臣皆
進意請討圜其境之侯咸會兵襲戰飛蹄走轡之奏傳
呼相追而又降嫁匈奴中故使者益至若是宜謂私賓
不能加也而(集作然)又遣使陳蔡許滑大梁彭城皆發卒
戌北河督責米帛於两江之間使百郡所輓無西入由
是天子之使出(集無出字)入漳關者日數十軰大者乘馬至
百小者不下十餘郵馬盡死於道凡往來乘馬畜者無
問其誰皆奪之故遊宦客子俱輳道櫟陽中計其衆寡
復與公賓之數相高矣是時櫟陽丞當公主降匈奴女
(集無女字)使及迎者之部千人天子使後宫貴御行餞於道
事嫁大臣從官衛士亦數千人夕頓田氏遣丞奉供具
以能不擾民一縣之吏稱善辦及歸乃計曰夫遊賓四
時之來獨憂其為稀耳我且與理一署使其密温以待
之然後以為家之給與賓僕相等是寧有忽賓哉既以
(集作已)賓之來者視其館禮之窮罄雖勇寒猛餒必抱愧
自饜於所饗嗟乎隆否之跡由夫履也其構在公堂之
右(集作左)正寢西南隅其形類廂二間覆厦於南陲其就
在長慶元年八月甲子也
藍田縣丞廳壁記韓愈
丞之職所以貳令於一邑無所不當問其下主簿尉主
簿尉乃有分職丞位高而偪例以嫌不可否事文書行
吏抱成案詣丞卷其前鉗以左手右手摘紙尾鴈(集作亮)
鶩行以進平立睨丞曰(方從卿韓文舉正云此下文苑有丞字)當署丞涉
筆(舉正云文苑作濡筆)占位署唯謹目吏問可不可吏曰得則退
不敢略省漫不知何事官雖尊力勢反出主簿尉下諺
(舉正文苑云作該蜀本作該該轉為劾其訛益甚)數慢必曰丞至以相訾謷丞
之設(集住一作後)豈端使然哉慱陵崔斯立種學積文以蓄
其有泓涵(蜀本作澄)演迤日大以肆貞元初挾其能戰藝於
京師再進再屈于人元和初以前大理評事言得失黜
官再轉而為丞兹邑始至喟然曰官無卑顧材不足塞
職既噤不得施(集注一作行)用又喟然曰丞哉丞哉余不負
丞而丞負余則盡拚去牙角一躡故跡破崖岸而為文
(蜀本作之)丞廳故有記壊漏汙不可讀斯立易桷與瓦墁治
壁悉書前任人名氏庭有老槐四行南墻鉅竹千挺儼
立若相持水㶁㶁循除鳴斯立痛掃溉對樹二松日(集有)
(吟字)哦其間有問者輙對曰余方有公事子姑去考功郎
中知制誥韓愈記
武功縣丞廳壁記柳宗元
商(集作殷)頌曰邦畿千里周制曰(集無日字)千里之内甸服榖
梁謂之寰内諸侯為王内臣其制甚重今京兆尹理京
師部二十有三縣幅員之廣其猶古也縣吏之長曰令
其貳(集無此二字)曰丞丞之位正八品下盖述六職以輔其
令也秦漢有丞相令尚書有左右丞御史有中丞至于
九卿之列亦皆有丞下以逹天子(集作下)之縣政有小大
其旨同也武功為甸内大縣按其圖古后稷封有斄之
地秦作四十一縣斄美陽武功各異至是合焉盖嘗為
稷州已而復縣其土疆沃美高厚有丘陵墳衍之大其
植物豐暢茂遂有秬秠藿(蜀本作荏)菽之宜其人善樹(或作術)
藝其俗有禮譲宜乎其大雅之遺烈焉貞元十五年改
邑於南里既成新城凡官署舊記壁壊文逸而未克繼
之者後三年而穎川陳南仲居是官邑人宜之號為簡
靖因其族子存持地圖以來謁余為記夫以武功疆里
之大人徒之多而陳生以簡靖輔其理斯固難矣漢高
帝嘗詔天下凡以戰得爵土(漢作書七是)大夫公乘巳上令
丞與抗禮故為吏益難今天子崇武念功與漢初相類
分禁旅以守縣道武功為多陳生為丞於是而又職盗
賊其為理無敗事吾庸可以廢(二字一作度)哉為之記云
簿尉上
會昌主簿廳壁記喬潭
會昌行在也新邑作焉主簿糾曹也我公吏焉公名摯
字某由秘書正字而拜初蒙泉秘湧於山下隂火潛燃
於地中是開湯池以御宿獲靈符之三載有詔留之冠
新豐渭南而為畿縣以明年復詔廣之齒萬年長安而
為京邑非良才無以杼劇非美誠無以鈞(一作釣)賢邑改
其名官遷其秩宜矣北陸寒苦東郊豫遊萬乘入郛(一作)
(郊)百同在宇温泉之宫齊乎下集靈之臺幬乎上物或
過求難於抱影事或倚辨急於奔星雖(闕)而我
實綱紀編王侯於尺籍總豪猾於伍符皆此之自闕(疑)
以簡追胥以簿書詰盗皆此之自决縣大夫無能專逹
野(一作理)司寇不獲僅(一作堇)成咸在公之鈐鍵矣不言而
政每游刃不速而人常應弦申(一作争)之以豐(一作禮)盈甚
都(一作郁)加之以藻麗尤絶非鄭桓公之邁德不存孝孫
非少宗伯之允文不有令德(一作予是)籲懷兹邑必復康侯
進吾往也夫仰東井倉期(一作斯)天帝山木冬繁其浴日
之温流乎水雲晝積其濯龍之靈液乎矧乃才之甚噐
之甚游泳恩波膏沐聖澤將濯軒拖紅顧盻千里豈俟
辭蒲而階漸我君子謂是言也潭忝以詞賦見知春官
欽惟教忠即簿領之能事敢序施政有門人之直詞乙
酉歲杪志於南軒之東壁誰謂來者不承乎權輿
同州澄城縣功倉戶尉(集作戶工倉尉)廳壁記
杜牧
縣之所重其舉秀貢賢也今日自外諸侯之儒者曠不
能升一人况尉乎次乃戶稅而已史記河渠書曰自徵
引洛水至商顔下(商顔山名)鑿井深者四十餘丈即此地也
徵者俗訛為澄耳其地西北山環之縣境籠其趾沙石
相礴歲雨如注他皆淫灔不測徵之土適潤苗則大獲
天或旬而不雨民則蒿然四望失矣是以年多薄稔復
絶絲麻藍菓之多饒固無豪族富室大抵民戶高下相
差埒然歲入官賦未嘗期表鞭一人因徵其來由耆老
咸曰西四十里即畿郊也至如禁司東西軍禽坊龍廄
彩工梓匠善聲巧手之徒第番上下戶互來進取挾公
為首緣以一括十民之晨炊夜舂歲時不敢嘗悉以仰
奉父伏子走尚不能當其意往往擊辱而去長吏固不
敢援復况其飬秩安禄者耶加以御女官多盤穴其間
遞相占附比急熱如手足自丞相御史咸不能與之角
逐縣令固無有為也非豪吏真工聮紐相姻戚者率觧
去是以縣賦益逋徵民幸脫此苦者盖以西有通澗巨
壑义牙交吞小山峭逕馳鞍馬張機置(集作置非)者不便於
此是以絶跡不到兼之土田枯鹵樹植不茂無秀潤氣
象咸惡之而不家焉民所以安活輸賦者殆由此儻使
徵亦中其苦則墟矣尚安敢比之於他邑乎嗟乎國家
設法禁百官持而行之有尺寸害民者率有尺寸之刑
今此咸堕地不起反使民以山之澗壑自為防限可不
悲哉使民恃嶮而不恃法則劃土者宜乎牆山壍河而
自守矣燕趙之盗復何可多怪乎書其四壁俟傳言者
覽
文苑英華卷八百五
