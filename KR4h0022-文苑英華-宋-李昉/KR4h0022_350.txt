文苑英華卷三百五十宋李昉等編
雜歌下
麗人行一首白絲行一首
憶惜行一首百憂集一首
徒步歸行一首偪仄行一首
負薪行一首最能行一首
狂歌行一首扶風豪士歌一首
君不見一首老去也一首
追昔行一首醉春風一首
隣相反行一首馬嵬行一首
麗人行杜甫
三月三日天氣新長安水邊多麗人態濃意遠淑且貞
肌理細膩骨肉勻繡羅衣裳朝暮春蹙金孔雀銀麒麟
頭上何所有翠為匌(集作□)葉垂鬢脣背後何所見珠壓
腰支(集作衱)穏稱身就中雲幕椒房親賜名大國虢與秦
紫駝之峯出翠釡水精之盤行素鱗犀筯厭飲久未下
鑾刀縷切空紛綸黃門飛鞚不動塵御厨絲絡(集作絡繹)送
八珍簫鼓哀吟感鬼神賓從合呇(集作雜遝)實要津後來鞍
馬何逡廵當道(集作軒)下馬入錦茵楊花雪落覆白蘋青
鳥飛去銜紅巾炙手可熱勢絶倫慎莫向(集作近)前丞相
嗔
白絲行前人
繰絲湏長不湏白越羅蜀錦金粟尺(集作矜赫燡)象床玉手
亂殷紅萬草干花動凝碧已悲素質隨時改(集作染)裂下
鳴機色相射美人細意熨帖平裁縫滅盡針線跡春天
衣着為君舞蛺蝶飛來黃鸝語落絮遊絲亦有情隨風
照日宜(集作疑)輕舉香汗清塵似微汙(集作輕塵汙顔色)開新合
故置何許君不見志(集作才)士汲引難恐懼棄捐忍羈旅
憶昔行二首前人
憶昔先皇廵朔方千乘萬騎入咸陽隂山驕子汗血馬
長驅東胡胡馬藏鄴城反覆不足怪關中小兒壊紀綱
張后不樂上為忙至今今上猶撥亂勞身(集作心)焦思補
四方我昔近侍叨奉引兵出(集作出兵)整肅不可忘(集作當)為
留猛士守未央致使岐雍防西羌犬戎直來坐御床百
官跣足隨天王願見北帝傅介子老儒不用尚書郎
二
憶昔開元全盛日小邑猶藏萬家室稻米流脂粟米白
公私倉廪俱豐實九州道路無豺虎(集作狼)遠行不勞吉
日出齊紈魯縞車班班男耕女桑(一作蠶)不相失宫中聖
人奏雲門天下朋友皆膠漆百餘年間未災變叔孫禮
樂簫何律豈聞一絹值萬錢有田種榖今流血洛陽宫
殿焚燒(集作燒焚)盡宗廟新除狐兔穴傷心不忍問耆舊復
恐初從亂離說小臣魯鈍無所能朝廷記識蒙禄秩周
宣中興望我皇灑血(一作淚)江漢身衰疾
百憂集行前人
憶年十五心尚孩徤如黃犢走復來庭前八月梨棗熟
一日上樹能千廽即(集作只)今倏忽已五十坐卧只多少
行立強將笑語供主人悲見生涯百憂集入門依舊四
壁空老妻覩我顔色同痴兒未知父子禮呌怒索飯啼
門東
徒步歸行(見三百四十卷)
偪仄行(贈畢耀)
未敢(前篇作不敢)已令請給會通籍(集作已令把牒還諸假)速宜(集作經湏)
此詩合入歌行門緣英華誤編在二百一十卷今
不重錄
負薪行前人
夔州處女髮半華四十五十無夫家更遭喪亂嫁不售
一生抱恨堪(集作長)咨嗟土風坐男使女立應門當戶女
出入十猶(集作有)八九負薪歸賣薪得錢應(集作當)供給至
老雙鬟只垂頸野花山葉銀釵並筋力登危集市門死
生射利兼塩井面装首飾雜地痕地𥚹衣寒困石根若
道巫山女麤醜(集作澁)何得此有昭君村
最能行前人
峽中丈夫絶輕死少在公門多在水冨豪有錢駕大舸
貧窮取結行艓子小兒學問止論語大兒結束随商旅
欹帆側柂入波濤撇旋梢濆無險阻朝發白帝暮江陵
頃來目擊信有徵瞿唐漫天虎鬚(集作眼)怒歸州長年與
(集作行)最能此鄉之人噐(集作氣)量窄悞競南風疎北客若
道土無英俊才何得山有屈原宅
狂歌行(贈四兄)前人
與兄行年校一歲賢者是兄愚者弟兄將富貴等浮雲
弟功切名好權勢長安秋雨十日泥我曾(集作曹)鞲馬聽
晨鷄公卿朱門未開鎻我曹已到肩相齊吾兄睡穏方
舒膝不韈不巾踏曉日男啼女哭莫我知身上湏繒腹
中實今年思我來嘉州嘉州酒重(一作香)花繞樓樓頭喫
酒樓下卧長歌短歌(集作詠)還相酬四時八節還拘禮女
拜弟妻男拜弟幅巾鞶帶不掛身頭脂足垢何曾洗吾
兄吾兄巢許倫一生喜怒長任真日斜枕肘寢已熟啾
啾唧唧何為人
扶風豪士歌李白
洛陽三月飛胡沙洛陽城中人怨嗟天津流水波赤血
白骨相撑如亂麻我亦來奔溧溪上(集作東奔向吳國)浮雲四
塞道路賖東方日出啼早鵶城門人開掃落花梧桐楊
柳拂金井來醉扶風豪士家扶風豪士天下竒氣意相
傾山可移作人不倚將軍勢飲酒豈顧尚書期彫盤綺
食會衆客吳歌趙舞香風吹原嘗春陵六國時開心寫
意君所知堂中各有三千士明日報恩知是誰撫長劔
一揚眉清水白石何離離脱君(集作吾)帽向君笑飲君酒
為君吟張良未遂(集作逐)赤松去圯橋(集作橋邊)黃石知我心
君不見薛逄
君不見馬侍中氣呑河朔稱英雄君不見韋太尉二十
年前鎮蜀地一朝冥漠歸下泉功業聲名两憔悴奉誠
園裏蒿棘生長興街南沙路平當時帶礪在何處今日
子孫無地耕或聞羈旅丼常調簿尉文參各天表清明
縱便天使來一把紙錢風樹杪碑文半缺碑堂催祁連
塜象狐兔開野花似雪落何處棠棃樹下香風來馬侍
中韋太尉盛去衰來片時事人生倏忽一夢中何必深
深固權位
老去也前人
惆悵人生不滿百一事無成頭雪白廻看幼累與老妻
俱是途中遠行客匣中舊鏡照膽明昔曾見我髭未生
朝巾暮櫛不自省老皮皺皺文縱横合掌髻子蒜許大
此日方知非是我暗數七旬能幾何不覺中腸熱如火
老去也争柰何敲酒盞唱短歌短歌未竟日已沒月映
西南庭樹柯
追昔行前人
朝光如飛猶尚可暮更如箭不容卧揵為穿城更漏頻
一一皆從枕邊過一夕凡幾更一更凡幾聲青春枉向
鏡中老白髮虚從愁裏生曾窺帝里東隣女自比桃花
鏡中許一朝嫁得征戍兒荷戈千里防秋去去時只作
旦暮期别後生死俱不知風驚粉色入蟬鬢愁送鏡花
潜堕枝前年因出長安陌見一女人頭雪白日中扶杖
憩樹隂髣髴形容認相識向予吁嗟還獨語曾與君家
隣舍住當時妾嫁與征人幾向墻頭誚夫主花開葉落
何推遷屈指數當三十年頭眉薤葉同枯葉琴上朱絃
成斷絃嫁時寳鏡依然在鵲影菱花滿光彩夢裏長嗟
離别多愁中不覺顔容改歎息人生能幾何喜君顔貎
未蹉跎因君下馬重相顧請奏青門腸斷歌
醉春風前人
去年春似今年春依舊野花愁殺人犍為縣裏古城上
開是好花飛是塵戱蝶狂蜂相往返一枝花上聲千萬
時節先從暖處開北枝未發南枝晩江城太守鬚髯蒼
忽然置酒開華堂歌兒舞女亦隨後暫醉始知天地長
頃年曾作東周掾同舍尋春屢開宴斗門亭上柳如絲
洛水橋邊月如練洛陽風俗不禁街騎馬夜歸香滿懷
坐客争吟雲碧句美人醉贈珊瑚釵日往月來何草草
今年又校三年老槽中駿馬不能騎惆悵落花開滿道
為報時人知不知看花對酒定無疑君看野外孤墳下
石羊石馬是誰家
隣相反行前人
東家有兒年十五只向田園獨辛苦夜開溝水遶稻田
曉叱耕牛墾塉土西家有兒纔弱齡儀容清峭雲鶴形
涉書獵史無早暮坐期朱紫如拾青東家西家两相誚
西兒笑東東又笑西云養志與榮名彼此相非不相調
東家自云雖辛苦躬耕早暮及所(一作莫及)親男舂女㸑二
十載堂上未為衰老人朝機暮織還充體餘者到兄還
及弟春秋伏臘長在家不許妻孥暫違禮爾今二十方
讀書十年取第三十餘往來途路長離别幾人便得昇
公車縱令得官(一作貴)身湏老銜恤終天向誰道百年骨
肉歸下泉萬里枌榆長秋草我今躬耕奉所天耘鋤刈
穫當少年面上笑添今日喜肩頭薪續厨中煙縱使此
身頭雪白又有兒孫還稼穡家藏一卷古孝經世世相
傳皆得力為報西家知不知(一作不)何湏謾笑東家兒生
前不得供丼滑歿後揚名徒爾為
馬嵬行劉禹錫
綠野扶風道黃塵馬嵬驛路邊楊貴人墳高三四尺乃
問里中兒皆言幸蜀時軍家誅佞幸天子捨妖姬群吏
伏門屏貴人牽帝衣低徊轉美目風日為無暉貴人飲
金屑倏忽蕣英暮平生服杏丹顔色真如故属車塵已
遠里巷來窺覷共愛宿粧妍君王盡眉處履綦無復有
履組光未滅不見巖畔人空見凌波韈郵童愛蹤跡私
手解鞶結傳看千萬眼縷絶香不歇指環照骨明首飾
敵連城將入咸陽市猶得賈胡驚
文苑英華卷三百五十
