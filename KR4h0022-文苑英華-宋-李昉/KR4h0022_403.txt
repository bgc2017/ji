文苑英華卷四百三宋李昉等編
東宫一
太子太師
授宋王成器太子太師制蘇頲
門下孟侯之禮雖歸於冡弼太伯之風實尚於高節左
衞大將軍宋王成器幼而聦惠長則温仁禮樂同歸質
文相半孝以為政每用因親忠而立誠所期尊主故能
樂於為善好在服儒占蟻穴以探徵登省臺而成賦自
奄有梁宋作藩邦家其儀孔臧其德可大朕之元子當
踐副君以隆基有社稷大功神祇(唐書作人神)僉屬由是朕
前懇讓言在必行天下公議(唐書作至公)誠不可奪爰符立
季之典庶叶從人之願况别為九州必資於牧伯貞夫
萬國先佇於師傅式副僉諧之求仍先不拜之寵可雍
州牧揚州大都督太子太師别加實封二千戶賜物五
千叚細馬二千匹奴婢十房金銀噐皿二百事甲第一
區良田三十頃餘如故主者施行
授信安王禕太子太師制孫逖
門下傅導元子師長庶寮必在正人無非舊德太子少
師上柱國信安王禕宗室良翰朝廷碩老踐忠公而立
節體明肅而成用頃膺大任頻緫中權掌夏司春是為
六官之長戢兵禁暴何止萬人之敵睦親尚齒念舊錄
功宜優天秩之榮俾極官臣之位可光禄大夫守太子
太師勲封如故
太子太傅
擬太子太傅制劉禹錫
勑太子太傅古今之重任也其使吾子目見正事耳聞
正道左右前後無非正人繋爾太傅之力久虛其位式
佇端人以爾命之朕無慙德可
太子太保
擬太子太保制
勑禮云三王之教太子入則有保出則有師是以教諭
而德成也其實一焉必擇恭敬温文以輔道其德使吾
太子觀爾之道景行之無人則虛不求充位校德而命
其稱厥官可
太子少師
授唐休璟太子少師制蘇頲
門下君臣之道欽若從又師保之寄人具爾瞻必在耆
德共康庶政特進前行尚書右僕射同中書門下三品
上柱國宋國公致仕唐休璟自天錫夢維岳降精心竭
忠公器包文武廟堂隆棟委以弼丞帷幄運籌推其決
勝爰當宰任固辭揆職私第懸車耆年益壯公門軾馬
朔見逾聞求舊所期懷賢是切諭於三善况侍正人營
於百工孰過元老宜紆几杖俾作鹽梅可行太子少師
同中書門下三品散官勲如故
授岐王範太子少師等制
黃門贊翼皇儲允歸師保崇敬叔父諒屬親賢虢州刺
史上柱國岐王範秘書監兼幽州刺史上柱國薛王業
等明允篤誠温良恭儉忠孝先於令典文儒偉於成業
自為我藩翰擁其干旄雅聞邵伯之詩尤羨魯公之政
雖頒條是務而導禮兼資因入拜於承明佇來儀於博
望範可太子少師虢州刺史業可太子少保兼幽州刺
史勲封等各如故主者施行
太子少傅
授嚴綬可太子少傅制白居易
勑東朝保傅歴代尊崇漢擇名儒(一作漢擢碩儒)任(一作名)先疎
廣晉求耆德選在山濤實資六傅之賢用弘三善之道
檢校司徒兼太子少保嚴綬文雅成器恭謙致用出領
重鎮以率諸侯入為大(集作具)僚以長卿士歴踐中外備
嘗艱虞殆三十年勤亦至矣况理心以體道知命而安
時是謂教誨之人可尼(集作領)調護之任由保遷傅爾其
敬之可太子少傅
授鄭餘慶太子少傅制
勑東朝三少歴代重選不必備位在乎得人吏部尚書
鄭餘慶貞恒儉素有古人風發自脩身施於為政出入
中外多歴要重咸有勤績存乎(集作于)官次况動中禮法
學綜儒玄是謂羽儀之臣可居師傅之任輔我元子爾
其勉歟可太子少傅
太子少保
授崔琳太子少保制
門下貞萬國者必在於元良教三善者是求於端士銀
青光祿大夫守刑部尚書上柱國清河郡開國公崔琳
中和禀氣厚德資身雅言有章明議能斷標禮樂於先
進效忠公於大官堅白不渝芬芳自久緝熙秋典用簡
于心調護春宫更難其選宜取才於六職俾齊名於二
傅可守太子少保
太子賓客
授韋嗣立太子賓客制蘇頲
門下望園賓客非賢莫可中朝碩茂選衆尤歸銀青光
禄大夫國子祭酒上柱國逍遥公韋嗣立温恭密静孝
悌忠實鍳測毫端詞詮象外昆弟承一經之業登相者
代不乏人閨門有萬石之風立言者士是則效疇咨滿
於故亊潤色敷於令典屬以疾辭用體張良之志資於
德舉宜從綺季之遊可太子賓客散官勲封如故主者
施行
授鄭惟忠太子賓客制
黃門元良之重賓友是擇自匪舊德孰膺(一作應)斯拜銀
青光禄大夫守禮部尚書上柱國滎陽縣開國公鄭惟
忠積温厚之氣暢清純之風學綜幽賾詞含比興屢登
近要見美徽猷不訐直而狗名期後仁以為利北斗喉
舌雖屬於尚書南山調護更憑於耆老而宜廻建禮之
秩將益承華之裕可守太子賓客散官勲封如故
授賀知章太子賓客等制孫逖
門下調護儲宫典司延閣必在舉德固無虛授慶王侍
讀銀青光禄大夫秘書監員外郎置同正員賀知章等
衣冠耆舊詞學宗師或恬淡風流獨擅東南之美或清
貞介特是稱江漢之英負當朝之令名有錫類之純行
頃令教導久侍藩維善利則多寵章宜及方之四老用
列賓友之任綜彼三墳俾在圖書之府可依前件
授孟温太子賓客等制
門下重位高官必歸於舊德中朝内外亦在於更遷金
紫光祿大夫使持節同州諸軍事行同州刺史上柱國
魯國公孟温性與嚴明才優政理朝請大夫使持節魏
州諸軍事守魏州刺史上柱國安平縣開國伯崔璘清
而率下正以持身或累登要劇聲謠夙著或頻更刺舉
歲序滋深出入兼施噐能皆適宜膺調護之選俾踐宫
坊之任温可太子賓客璘可太子右庶子散官勲封如
故
授裴元初太子賓客制
門下宫朝所重賓友為先誰其往諧必也求舊通議大
夫守太僕卿上柱國聞喜縣開國侯裴元初已勵行全
(一作脩已勵行)存誠好德中和應物豈終食而違仁至理為心
每忘筌而合道早升清要(一作官)累踐崇班能慮始以思
終不近名而過實宜膺端士之選以佐元良之貞可太
子賓客勲封如故
授嗣吳王祗太子賓客制常衮
勑古者選孝悌閑博有道術者輔翼太子今以宗室之
老處賓師之位亦親親而教敬也光禄大夫檢校工部
尚書兼宗正卿上柱國嗣吳王祗文昭之慶蔚于公族
楚元之後繼有忠賢達道虚懷寬厚廉謹藩翰舊德人
倫憲行更於内外職事頗循(疑)年在華皓未嘗衰惰參
會府而百工時叙掌宗卿而九族益親每託肺腑深加
優禮宜以冬官之重乃在春儲之列可兼太子賓客其
檢校工部尚書及散官勲封如故
授孟子周太子賓客制
勑聞匹夫之愛其子者猶求明哲為之師賢善為之友
而况於羽翼元子賓游東朝非舊德耆年孰副兹選前
守光祿卿騎都尉賜紫金魚袋孟子周詞藝餙身端厚
居業歴官中外休有令聞人推君子之風朝洽名卿之
目副予求舊咨爾誠明勉脩諷喻之詞以俟元良之德
可守太子賓客勲封如故
授趙昌檢校吏部尚書兼太子賓客制
白居易
門下王者以尚齒尊賢為體以念功任舊為心况文武
之才有以兼備則中外之職所宜迭居所以寵舊勲而
優耆德者也前荆南節度管内度支營田觀察處置等使
金紫光禄大夫檢校兵部尚書兼江陵尹上柱國天水
郡開國公趙昌聚學餙身脩誠致用久膺事任累著勲
猷統護交州威惠之聲克振鎮臨南海撫循之政有經
自移部荆門馳心魏闕增脩職貢益勵忠勤爰舉寵章
用旌茂績夫望優四皓然後能調護春闈才冠六卿然
後能紀綱會府惟爾年德足尚可以周旋其間宜增喉
舌之榮以崇羽翼之任服我休命其惟懋哉可檢校吏
部尚書兼太子賓客散官勲封如故主者施行
授王牘太子賓客制錢珝
勑典職之重本於調護之名者非端厚自守練達有聞
焉可罷而復居當我為官之選具官王牘始剛方之氣
嘗失志於策名受聘塞垣通籍朝序致強學之力不廢
半塗恥巧宦之謀罔違公道利多開物優實在邦戒滅
裂以能勤知蒲盧之可化頃因將命遂乃去官爰陟崇
階俾還舊秩勉來辨色無墮盡忠可依前件
太子詹事
授畢構太子詹事制蘇頲
黃門攝生遂性義存於尚德去劇從簡禮切於優賢銀
青光祿大夫守戶部尚書上柱國魏郡開國公畢構當
代周才幹時良具臺閣推其簡練衣冠仰其全德而五
教之重六官是先精以辦政勞而弱疾方欲憑於導引
極(疑)彼清羸暫踐竇嬰之職亟期吕蒙之愈可守太子
詹事散官勲如故主者施行
授許王瓘太子詹事制孫逖
門下宫僚之首必擇正人邦畿之内實資良牧銀青光
祿大夫秘書監上柱國太原郡開國公王暐言行立誠
是稱親懿嘗以善而為樂每執謙而㤀倦從政已多議
能惟允彈違是屬宜肅事於東朝理劇尤難俾安人於
左輔瓘可太子詹事暐可使持節同州諸軍事守同州
刺史散官封如故
授盧詢(一作綸下同)太子詹事制
門下大中大夫使持節華州諸軍事守華州刺史上柱
國盧詢才標公望器重士林頃寄分憂備彰聲稱近聞
稱病已歴旬時雖從政之能猶堪於卧理而攝生之道
終忌於勞神宜增班秩之榮俾在優閑之地可太子詹
事員外置同正員
授程伯獻太子詹事等制
門下準䋲儲寀師長國庠爰擇親賢用諧任寄鎮軍大
將軍行右金吾大將軍兼弩營使上柱國廣平郡開國
公程伯獻勲臣業固幹略有餘雲麾將軍守右武衞大
將軍上柱國安平郡開國公李仲思宗子地華行能無
悔咸推雅量早踐通班或甫及高年或近嬰微疾營校
之任久以煩卿優閑之職期於遂性宜膺並拜俾在兩
宫伯獻可光祿大夫行太子詹事仲思可銀青光祿大
夫國子祭酒員外置同正員
授王暐太子詹事制
門下儲闈掌事端尹命官疇咨所難慎擇斯在雲麾將
軍前左千牛衞將軍上柱國太原郡開國公王暐衣冠
貴緒人物通才善自謀身見推於賢戚凡所效職必聞
於中外頃緣謝病今則有瘳舉其滯淹用升于朝列甄
其望實宜首於宫寮可銀青光祿大夫守太子詹事勲
封如故
授郭曜太子詹事制常衮
門下正于宫僚以視邦憲務兼内外選重古今銀青光
祿大夫守太子賓客上柱國太原郡開國公郭曜丞相
之子夙聞禮訓孝悌信讓清公仁厚端莊慎獨如有大
賓之容沈静少私澹然儒者之行濟以才識達於公方
素多歴職之稱用叶居家之理士林推重朝野洽聞待
以客禮既任賢於調護委之官事更持綱於彈糾可守
太子詹事散官勲封如故主者施行
太子少詹事
授沈佺期太子少詹事等制蘇頲
黃門正議大夫太府少卿昭文館學士上柱國吳興縣
開國男沈佺期才標穎拔思詣精微早升多士之行獨
擅詞人之律正議大夫行衞尉少卿上柱國楊崇禮神
情凝正器識沉敏久聞忠義之風克樹循良之績儲闈
緫務卿寺推能佇執紀綱爰司帑藏佺期可太子少詹
事崇禮可行太府少卿散官勲如故主者施行
授裴君士太子少詹事制
黃門正議大夫行殿中少監員外置同正員裴君士外
以凝正中惟雅實地稱垂棘之寳門降穠華之貴自邁
迹朝行升榮御府尤聞密静行益(一作益重)柔嘉亞彼儲端
允符公選可太子少詹事主者施行
文苑英華卷四百三
