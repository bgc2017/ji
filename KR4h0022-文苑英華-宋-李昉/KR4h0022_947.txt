文苑英華卷九百四十八宋李昉等編
職官十
周大將軍柳遐墓誌一首
周大將軍蕭太墓誌一首
周大將軍趙廣墓誌一首
唐邢國公李密墓誌一首
周大將軍聞嘉公柳遐墓誌庾信
君諱遐(周書作霞)字子昇河東觧縣人也秦始征晉之地漢
開平越之鄉律中夷則星居鶉首况復莊謀於衞既為
社稷之臣喜對於齊無廢諸侯之職祖叔珍宋員外散
騎常侍義陽内使有徐邈之應對居於散騎之省有汲
黯之正直理於淮陽之郡父季遠臨川王諮議參軍宜
都太守蘭臺石室是所洽聞白馬飛狐逾高詞氣西都
吳(一作英)融擅名江表言談相會宛如舊焉君膺令德之
靈禀冲和之氣齠齓䯻髮夙智早成愛敬自天虔恭得
性含仁抱義履信居貞世父儀同忠惠公特加噐異乃
謂公曰吾昔逮事伯父太尉公見語云我昨夢汝登一
高樓樓盡峻麗吾以坐席乞汝汝或冨貴恨吾不及見
耳吾向聊復晝寢又夢將昔時坐席還復賜汝汝位官
當復見及王祥佩刀世為卿族鮑永騘馬家傳司隸以
此連類差無慙德輕車西昌侯作藩襄漢君時年十二
以民禮脩謁進止端詳神情雅正侯目送之不輟試遣
左右踐君衣裾欲視舉動君徐步稍前曾無顧眄魏侯
之見劉廙不覺歛容漢主之觀田鳳遂令題柱比之今
日曾何足云驃騎廬江(周書作陵)王帝子出藩懸衡高選以
君華望召為主簿張坦直諫既稱荀令之香鄒湛知言
彌見羊公之德諮議府君於都薨背君奔赴六日即届
京師形骸毁瘁不復可識靈柩泝江中川薄晩亂流乘
選廻風反帆舟中之人相視失色抱棺號慟誓不求生
俄爾之間風波即静咸以君精誠所致成都孝子自赴
江流桂陽先賢身彰野火並存靈柩咸可傷嗟太夫人
乳間發瘡醫云惟得人吮癑血或望可差君方寸已亂
應聲即吮旬日之間遂得痊復君之事親可謂至矣從
兄右衞擁旌嶺表若(疑作苦)相携致昔焉遊志氣為馬援
所知班嗣才學為班彪見賞復聞於今日矣乃除永化
縣令静尋欹案或吟長岑之遠乍撫鳴琴不以河陽為
陋日南金柱合浦珠泉莫肯(一作曾莫)經懷未嘗留目觧巾
平西邵陵王法曹參軍仍轉尚書工部侍郎始入禮闈
既登蘭閣尚書僕射陳郡謝舉人望國華引君言論謂
同位坐曰江漢英靈見於此矣西中郎岳陽王以綠車
之重臨西河之牧敕用君為本州治中尋遷别駕王叔
理以品物流名陳仲舉以題軒馳譽君之展驥兼而有
之及乎大盗移國王室騷然月動星摇雲平虹直岳陽
王承制硤左當壁漢南天綱所頓英賢必集授君散騎
侍郎吏部員外郎散騎常侍兼太子侍講監儲甲觀事
重史冊侍講桂宫名高張禹俄遷車騎大將軍侍中開
府儀同三司餘如故方之驂乘霍去病為侍中譬彼將
兵公孫敖為驃騎足以照曜六府謨明九德豈直允諧
上將匡贊中軍而已哉既而言從梁國服政鄷都管仲
有詞即受下卿之禮臧孫見德還奉嘉賓之宴有詔授
使持節驃騎大將軍開府儀同三司霍州諸軍事霍州
刺史犀節去關衮衣馳傳迎郊則文學前驅賓衞則邦
君負弩直以五溪遼遠馬伏波之思歸三湘卑濕賈長
沙之不願是以宜城刺史直會鹿門白沙故地仍留龍
種天厲弗戒奄然終極天和某年歸窆於襄陽白沙之
舊塋君噐宇詳正風鍳弘敏澡身浴德游藝依仁汝南
令望扶風長者不言財利王夷甫之為德不談人物阮
嗣宗之為人從容亂離之機保此令德舒卷風雲之際
無妨貴仕張衡渾儀之後即賦歸田杜預沉碑已来遂
停鄉里王仲宣有讀書之樓諸葛亮有彈琴之宅實欲
因此謝病閑居終焉鳴琴在膝或對故人寶劔自随時
過稚子百年俄頃嗚呼哀哉遂使君子之陵止埋銅劔
賢臣之墓唯銘石凾銘曰
有莊有惠居魯居衞義是随時才堪濟世比部尚書東
京司隸必復其始侯君相繼華盖一岳文昌一星青衿
辯志童子離經義勖非馬書勤映螢往年靈柩漂泊江
沲以君哀慟川后停波揚名北海馳譽西河誰登九折
不入朝歌蔚炳胥變攀陪遂遠白塵随軒丹暈附冕位
參上將榮兼本選蛇盤綬結龜廻印轉来朝平樂歸政
咸陽蕃維即啓軍幕仍張起茲禮數峻此戎章長離宛
宛刷羽陵江世急奔流年催驚隼滅没頓轡扶桑摇軫
智士石折賢人星殞西鄂芝枯南陽菊盡愴焉啓首(疑作)
(手)生榮終極相杵輟舂鳴機罷織煢煢胤子視隂餘息
霜露履之哀哉欒棘龍巢北望鳳闕前觀松長風遠地
厚泉寒書埋簡落琴覆絃寬贈行之册書而納棺
故周大將軍義興公蕭公墓銘前人
昔司徒之敷五教當堯讓之初丞相之惣萬機值秦亡
之後若殷人受氏乃承微子之封梁運應圖實啓延陵
之國公諱太(周書南史並作泰犯周太祖諱改作太)字世怡蘭陵人也太
祖文皇帝之孫鄱陽忠烈王之子𣲖别天潢支分若木
直幹自高澄源已遠茂親明德是稱毛畢之功宗子維
城乃建邢茅之國大同元年年十六封豐城縣開國食
邑五百戶山臨鶴塞非無陶侃之賓氣連斗牛即有張
華之劔觧褐給事中仍太子洗馬公子出身非郎官而
同品中朝洗馬異式道而前驅以丘(疑)居之誠為高選
大同元年入直殿省其年轉太子中書舍人(周書作太子中舍人)
(南史止作中書舍人疑並歷二官)南宫宿衞職司蘭錡北閣從班榮參
顧問通籍两宫得賢斯在大同三年授持節仁威將軍
譙州刺史褰帷祥氣之境刺舉消憂之地南陽風俗文
學更多美稷相迎童兒逾遠既而亂離瘼矣王室騷然
大夫有行役之悲君子有無期之怨背關懷楚扁舟而
行江漢奉當壁之君張華歸中興之主承聖元年拜侍
中無雙對問實踵武於丁鴻多識舊章足齊衡於王粲
二年除持節平西將軍臨川内史仍轉平南將軍桂陽
内史尚方鑄劔再轉金龜御史分符雙封銅虎豈直鄧
攸清白見稱五鼔之歌劉寵廉能名為一錢之郡遂以
天保未定王途多梗還吳不可歸蜀無路臨淄負海飜
然改途竄身清漳垂趐渤海蒙授車騎大將軍散騎常
侍仍為持節都督永州刺史而秦亭厭境邾柝聞城鼔
角地鳴將軍天落雖復瓶缶聽聲無防於地道冠䋲柴
(疑)結不却於雲梯請命受降翻歸都護周朝以楚材晉
用不停於平章趙壁秦求無論於羈遠以保定五年降
使持節驃騎大將軍開府儀同三司義興郡開國公食
邑一千三百戶天和二年授使持節都督蔡州諸軍事
蔡州刺史楚頃襄之愛子既布衣而戍谷魏安釐之母
弟亦羇旅於邯鄲憂既傷人降年不永春秋五十有一
薨於蔡州之鎮送故入關空餘衮服歸軒在道還更垂
帷嗚呼哀哉有詔贖官(周書作贈本官加并洛衣三州刺史)贈諡禮也五年
十一月葬於長安北原摴里子之墳正臨武庫太史公
之墓直對臯門銘曰
玄鳥遠烈相土宏謨東封宋社西歛秦圖人承佐漢國
紹開吳有美令德茂親藩邸建國皇支承家帝弟率由
冥會亮直天啓轅固聞詩唐都習禮博望之遠金華之
宫文林講德武帳參戎名書柱上策滿帷中託身淄右
蒞政淮東秦降西逼楚澤南窮時驚獵火或懼秋風属
期遠略逢茲應變陣横十里兵圍一面月暈孤城塵驚
虚援春筍非糧秋蒿無箭垂趐卧虎夷矜輟戰時值懷
来恩加始賞王爵愈峻戎章更上朱鷺才飛虞歌即響
泣子留恨藏書長往炎涼迭運(一作送)零落山丘霜芬幕
月松氣陵秋嗟南國之王子成東陵之故侯
周故大將軍趙公墓銘前人
公諱廣字乾歸邵惠公之元孫豳孝公之長子若木拂
日長蛇委天龍圖幕河之光神鼎連雲之氣六辯搆字
五運徵祥是以維嶽降神自天生德凝脂點&KR0238;日角珠
庭為子則名高五都為臣則光照千里華盖中天之峰
未階其峻虞淵浴日之水不盡其源歲在琱車年方竹
馬月内桂樹切問能訓石上木生懸思即悟年十一孝
公薨煢煢在疚孺慕過禮泉驚孝水竹動寒林三行克
宣八翼斯舉大周建國宗子維城設壝封人分司典命
開國天水郡公食邑二千戶元年授使持節驃騎大將
軍開府儀同三司其年四月授都督秦州刺史孝公久
牧汧隴遺愛在人今見撫我君之子豈獨司隸之臺鮑
宣累葉丞相之府韋賢重代二年拜大將軍方衞青之
張幕册重元勲譬韓信之登壇榮高獨拜武成元年遷
都督興梁等十九州諸軍事梁州刺史嶓冡導漾乃濟
漢之東流蔡蒙旅平實華陽之西極其年九月改封蔡
國公食邑萬戶地接韓城關隣楚鄣戶封八縣恩深寇
恂之功邑啓萬家事極曹參之賞保定元年授少司寇
犴戶苔生囹關䈁動載酒属車幸無冤氣觀囚軍府或
聽鳴琴二年轉(一作勅)守蒲城都督潼關等六防諸軍事
其年閏月遷都督秦渭等十二州諸軍事秦州刺史公
亟牧冀城頻藩隴坻豪桀歛手貪殘觧印加以上谷(一作)
(國)精兵漁陽噪鼔北臨高柳南望長榆匃奴下馬之山
貴相藏酒之谷莫不遠慕威聲遥承風化二年奉詔向
丼州迎皇后有文書手仲子之歸紀裂繻来卿為君逆
自非名高絶國威被和隣豈得稱族而行尊君之命四
年授柱國大將軍昭陽以功高見用項梁以名將當官
以今方之彼有慙德天和三年授都督陜虞等八州甘
防諸軍事陜州刺史屈産垂棘既有滅虢之兵王官羈
馬非無絶秦之路公以正正鼔旗閑閑車軌服叛威邊
筭無遺策但以中外久勞積斯災疾山川則並走群望
賓客則諸侯在門是以請謁承明言歸湯沐方詢夏郊
之祀或辯桑林之祟更除秦州刺史仍襲父爵豳國公
分流之嶺未登晩塞之城空望大夫人以公羸瘠悲泣
相守胷氣交衝奄捐舘舍公頓伏苫寢水漿不入雖王
人勸奪瘡鉅愈增母死於子子死於親慈孝之道一朝
惣集大漸之辰春秋二十有九四關罷市三軍行哭言
尋聽訟猶見寒棠還顧空營唯餘衰柳謚贈某官禮也
六年六月歸葬於秦州之某原玄甲啓路追旌(一作於)驃
騎之功龍旂贈行深悼東平之遠公亮直惟忠温恭惟
孝居之仁義&KR0918;以禮樂風神機警聦叡精明有仞於宫
牆無形於喜愠金版玉策之記枕籍忘疲蘭葉芝花之
圖膏映必舉碣石秋雲昭陽落月思風含臆言泉流吻
翩翩書記則阮瑀陳琳荏荏風流則王濛謝眺語其百
發弓絶於猿吟論其百中劍深於鴈陣枚乘之望梁苑
不憚棄官樂毅之求燕路無辭千里至如應變將略雷
電立成帷帳謀猷孫吳闇合有品藻人理之志有清平
天下之心鵬路忽催龍津遂壅嗚呼哀哉大宰早茂三
荆長辭萬始撫飬遺孤連枝同氣馬援之誡兄子義存
謹飾王况之事世叔情深愛敬同德比義此之謂乎乃
為銘曰
御乾從紀乘離作聖白環讓德玄珪受命平一地紐增
輝天鏡傍廕數國前臨七政地属先登(一作平隂)時逢下武
玉璜撥亂金縢光輔刊晉承家邢茅祚土波分建木𣲖
流玄滬景命寅序徽猷淵塞忠有令圖孝為全德山節
蒞政桓珪守國瀚海將臨燕山行勒平樂高宴金華說
(一作經)論儒壁水親禮明庭相風待賦承露須銘乘舟向
日策馬随星德舉克明能賢允淑上將授脤元戎推轂
趙失東漁敵亡南牧箭下遼城泥封凾谷衮衣頻露丹
䄡亟卷約法情推繁辭理遣盗烏懸察疑蛇立辯人共
官園家同野&KR1472;籋雲推轉風落仞星裂中台山傾左鎮
夏楹舍爵殷階啓殯縿幕躐行明旍庭引秦川直望隴
水分飛山河滿目容衞靈歸陵圖石馬車畫衮衣小山
摇落長林變衰凄愴原隰荒凉宅兆樹密人稀山多路
小十里松城千年華表夜臺方寂窮泉無曉
唐故邢國公李密墓誌銘魏徵
觀夫天造草昧之初有聖經綸之始原鹿逐而猶走瞻
烏飛而未定必有異人間出命世挺生負問(一作扛)鼎之
雄圖鬱拔山之壯氣控御英傑鞭撻區㝢志逸風颷勢
傾海岳或一丸請封凾谷或八千以割鴻溝夏殷資以
興亡楚漢由其輕重懋功隳乎既立竒策敗於垂成仰
龍門以摧鱗望天池而墜翼求之前載豈代有其人者
哉公諱密字玄邃隴西成紀人自種德降祉弘道垂風
導碧海之長瀾疎閬峰之遥構家傳餘慶明哲繼軌諭
文德則弼諧舜禹語武功則經綸秦漢其餘令望且公
且侯垂翠緌拖鳴玉者盖亦耆舊未得盡傳良史莫能
詳載矣曾祖弼周太師八柱國衞公祖曜周太保魏公
父寬隋上柱國大將軍凉州緫管蒲山郡公並匡周之
美吕望愧其嘉謀平吳之功杜預慙其遠略公渥洼龍
種丹穴鳳鶵降列象之玄精禀成形之秀氣雲生五色
一日千里起家左親衞府東宫千牛備身趨馳武帳暉
映廊廡出入龍樓光生道路隋文帝精華已竭義不斷
恩始開凌長之源將致覆宗之禍公見機而作謝病言
歸優游經史晦明藏用風塵靡雜賓友簡通交必一時
之俊談必覇王之略尚書令景武公楊素崖岸峻峙天
資宏亮壁立千仞直上萬尋嗣關西之孔子追陜東之
姬旦深謀遠鑒獨步當時公年甫弱冠時人未許景武
一見風神稱其傑出乃命諸子從而友焉並結以始終
之期申以死生之分暨有隋二世肆虐黔首三象霧塞
五岳塵飛妖災所臻匪唯血落星隕怨讟所動寧止石
言鬼哭轍迹遍于天下徭戍窮于海外冤䰟塞宇宙白
骨蔽原野墳壟發掘城郭丘墟萬里蕭條人煙斷絶公
與楚公叶契共拯横流未息溟海之波幾及昆岡之火
亡自道中竄身草澤奮臂大呼群雄嚮起豹變梁楚鳳
翔鞏洛據敖庾而塞轘轅登太行而臨白馬九服諸侯
四方豪傑或跨州連郡或稱帝圖王合從締交争亡秦
族者莫不驅茲青犢背彼黑山擊長轂以雷奔望高旗
而電集不期而會者以百千數遂大開幕府肇啓覇(一作)
(雄)圖敷七德以宣威掩八紘而取俊鱗羽畢萃草澤無
遺於是發人文以化之播仁義以乘之應時機以鼔之
惣群策以决之九野風馳六合雷駭彈壓趙燕震驚江
漢世充甚昆陽之敗煬帝同望夷之禍化及師殱於黎
陽建德稽顙於河朔七國之地四為我有五都之所三
在域中敵騎千群長戰百萬飲馬則河洛可竭作氣則
嵩華自飛近無不懷遠無不肅聲溢寰宇威懾中外屬
人神乏主以天下為已任荒裔佇来蘇之望遺離(疑作黎)
有息肩之所雖寔下民伊頼然非上帝所臨壯志展於
人謀雄圖屈於天命始先鳴於大樹終垂趐於群孽乃
眷西顧舉茲東夏載驅周道来謁承明帝曰念功降茲
休命上柱國邢國公拜光禄卿公雖威未振主自為謀
盖當世舊部先附多出其右故吏後来或居其上懷漁
陽之憤憤耻從吳耿後列同淮隂之怏怏羞與絳灌為
伍負其智勇頗不自安俄属元帥秦王經營瀍洛亦親
承祕策率卒先行既出鷄鳴之關方次休牛之塞詔命
施號更盡嘉謀公想雲夢之偽遊慮青衣之詐反心辭
魏闕之下志在江湖之上慕范蠡之高蹈追赤松之遠
遊熊耳峰危羊腸徑險降吳不可歸蜀無路短兵既接
脩途已窮隂陵失道詎展拔山之力騅馬不逝徒切虞
兮之歌臨陣喪元時年三十有七故吏上柱國黎陽緫
管曹國公徐世勣等表請收葬有詔許焉體質貞明機
神警悟五行一覽半面十年雅善書劔尤精文史輕字
一夫之勇學萬人之敵至于三令五申之法七縱七擒
之功出天入地之奇拔幟擁沙之策莫不動如神化應
變無窮負縱横之才遇風雲之會望紫氣以驤首凌扶
摇而振翮䆫不召之衆問獨夫之罪從我如流三分將
二遂有囊括四海之志併吞六合之心既而神噐有歸
朝宗天闕率以從義之旅為勤王之師更名(作望)重自疑
功高是懼將遠遊以逃難飜途窮而及禍惜乎高鳥未
盡良弓遽折敵國猶梗謀臣已喪天子過細柳以興嗟
聞鼔鼙而軫慮雅重事人之節方申詔葬之禮粤以武
德二年某月日葬於黎陽山西南五里之平原禮也故
吏徐世勣等或同嬰世網共涉難艱感意氣於一言託
風雲於千載所恨並發唐代不列元凱之功俱為漢臣
獨漏山河之誓是以慟深欒布悲甚向雄慮陵谷之推
移勒斯銘於泉戶庶使神遊楚國無慙項羽之臣䰟往
齊都不愧田横之冡乃為銘曰
如馬唐臣猶龍周史宏道百世邁德千祀帶地深(一作長)
源極天峻峙玉種逾(作俞)潤蘭芳不已成形騰氣成象降
精餘慶鍾美惟公挺生少表竒智早擅英聲符采發越
志略縱横隋道方衰始開陵長覩兹兆亂𬗟然長想閉
關晦跡招弓莫往盤桓利居不嬰世網運居道消時逢
改卜朱旗爰止素靈已哭野戰群龍馳走原鹿競窺周
鼎争亡秦族時遭蠖屈運偶鳳翔劬勞百戰經營四方
振蕩六合牢籠八荒始聞楚覇終基漢皇群雄並起莫
恢王度聖人既作皇天乃顧爰自東夏言遵西路来擬
竇融寵逾英布爵窮五等位登九棘帷幄參謀高衢騁
力海運方遠圖南未極縱壑擢鱗摩天墜翼熊耳失路
新安殞身長男喪楚少女留秦驚魂靡託反葬何因列
樹松檟唯餘故人
文苑英華卷九百四十八
