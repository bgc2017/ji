文苑英華卷四百二宋李昉等編
環衞二
左右衞將軍
授張玄逸右衞將軍制孫逖
門下中大夫守光禄寺卿員外置同正員賜紫金魚袋
張玄逸幹蠱於君謙冲自下外姻之旅衆望攸歸寘彼
周行備聞聲實委之環衞尤切腹心宜易位於多(疑)卿
俾呈能於真將可明威將軍守右衞將軍勲賜如故
授吳王祗衞將軍等制
門下左衛將軍吳王祗等國之近屬朝之多士或同班
警衞有避於天倫或列位周行已淹於歲序各移官命
用廣朝恩可依前件
授駙馬鄭何右衞將軍制白居易
勑周設七萃漢列八屯皆以拱衞王宫肅嚴徼道統兹
騎吏其屬親賢具官鄭何擢秀士林挺直公器以貞和
陶其性以禮樂文其身善積德門慶連戚里况久踐名
職累著聲猷念舊奬能宜加榮寵環列之尹不易其人
俾宣力於爪牙不失親於肺腑可右衛將軍餘如故
授王知信左衛將軍並史寰右監門衞將軍等
制杜牧
勑昭武軍校尉前守右驍衞將軍上柱國賜緋魚袋王
知信等古人之為理也不以一眚而掩大功克黃紹子
文之宗霍陽繼博陸之後知信列祖具丘之戰可庇十
代豈止曾孫寰父伯仲亦效忠懇提絜全魏歸于朝廷
今者寵以將軍旌其舊德豈唯獨舉賞延之典亦欲使
裂土(集作列士)諸將自為孫謀彛鎬明誼入仕已久皆無悔
咎(集作吝)故有序遷臨封遠邦蔡毫兵部(一作郡)分憂佐理
無忘謹廉可依前件
授王知遠左衞將軍制錢珝
勑具官王知遠堯之克明周有懿德推恩而舉其有遺
於親戚者乎如得其才匪曰私舉知遠禀訓於父且勵
事君在官不違設爵何恡將軍使爾備宿衞尚書使爾
進秋官且示兼榮則宜竭力報吾推恩之道無所私於
親戚也可
授王知道寧州刺史王知勲右衞將軍制
薛廷珪
勑具官王知道等我有寳臣作鎮邠(一作邳)土伯氏仲氏
鼎峙于列藩乃子乃孫脗合于當代宣彼忠力屏于冲
人方將仗之冀静紛擾開懷以待有請必俞今復上章
來陳内舉願以屬郡俾知道分憂推其赤心請知勲入
衞言觀爾志式慰我心况聞訓勖甚嚴砥礪甚正既孝
以事父必忠以事君忠孝存焉君父一也良二千石與
大將軍榮爾閨門列吾禁旅並兼揆路仍亞台司吾於
勲賢斯謂臻極唯爾父子享吾恩榮慎圖始終以保富
貴可依前件
左右金吾將軍
授唐先擇左金吾衛將軍等制蘇頲
門下右金吾衛將軍唐先擇名公之&KR1015;理識通明左金
吾衞將軍吕休琳良將之才智謀深遠雖東西列衛俱
頼其人宗族聮官所宜廽避俾從易位用叶朝恩先擇
可左金吾衛將軍休琳可右金吾衞將軍餘如故
授盖嘉運兼金吾衞將軍制孫逖
門下右威衞將軍兼北庭都護盖嘉運百夫稱勇萬里
將軍智則有謀忠而能毅頃者狂寇作梗銳師深入用
竒以往決勝而歸式疇其庸言命之賞宜增秩於中尉
仍握兵於外域可左金吾衞將軍兼北庭都護餘如故
授吳湊左金吾將軍制常衮
勑將我南軍秩高中尉以禁戎之重任委舅氏之同心
具官吳湊塗山介祉章武雅才言而有宗儉而能廣達
禮樂政刑之要存忠信孝友之誠報虞歴年府寺失職
素以賢戚之望職司太子之家清心奉公庶務悉理擅
美春儲之寀流芳秋實之詠固可以首當褒進大勸官
曹俾執金吾用彰貴任可左金吾將軍餘如故
授田盛金吾將軍勾當左街事制
白居易
勑右金吾衞將軍田盛夫仕官至執金吾古今之(集作所)
榮重也而盛生勲德門有文武略居貴介而無佚領誰
何而有勞言念徼廵之勤(集作功)宜乃(集作及)轉遷之命處
左攝事以表用(集作使)能可依前件
授張直方田牟將軍等制崔璵
勑綂環營於中禁司徼道於右街非節效素彰見義而
錙銖爵禄威謀夙著宣力而踐更翰垣則何以為我信
臣膺兹寵寄檢校刑部尚書兼左金吾大將軍張直方
沉果知機忠烈繼志承許國之義訓有能軍之勇名豹
變除習俗之風鷹揚多御衆之術自脫屣幽薊奉職警
廵勤固有夙夜之勞謹嚴得誰何之任前天平軍節度
使田牟體懷忠厚氣槩雄邁襲台耀之洪伐振家聲於
勲籍深識戰器之本亟升勇爵之班馬嶺鴈塞嘗絶煙
塵之警西楚東魯每聞輯睦之方而皆早讀父書動合
軍志克隆紹續之業備詳竒正之機是宜委以禁戎為
之禦侮長期門以絶席擁緹騎而式遏俾之重閉斯謂
爾勞題劔弄印仍祗舊服勿替徽問勉承寵光直方可
右龍武將軍牟可右金吾將軍
授陳班右金吾衞將軍制錢珝
勑具官陳班朕求理未濟厥心匪寧實在庶位之間皆
欲必獲其所况爾克繼勲藉通知武韜許國之誠㤀身
靡憚受爵而每期無忝檢身而唯恐有瑕雖秉郡符莫
食公廪退居而處沉静可嘉陟以執金仍兼端右俾承
閥閱且耀寵章可依前件
授高彦弘右金吾衞將軍制
勑具官高彦弘朕每視朝執金吾率其仗衞陳於陛前
退則與大京兆禁暴詰姦以清轂下其職如是非細任
也以爾進在周行常為環尹實於廵警素積勤勞比授
郡符將觀為政屬其節制有所薦聞方資宣力之臣難
奪舉材之請未能出守遂至罷居暫觧印於外臺復彈
冠於近列勉思有寵善戒不虞可依前件
左右驍衞將軍
授安金藏右驍衞將軍制蘇頲
黃門游騎將軍行右武衞翊府中郎將員外置同正員
直太常寺安金藏家本孝悌身全忠懇往在周朝困於
酷吏共誣良善敢謗太皇不任楚毒並加刑憲金藏乃
自刺心肺見其誠節因而寤主實頼斯人則弘演納肝
田光吞舌求之既往未足為喻眷言酬德自可超倫彰
其貞固之美拜以誰何之任可驍衞將軍員外置同正
員餘如故主者施行
授幽州兵馬使劉悚左驍衛將軍制
白居易
勑具官劉悚夙負氣槩早習騎射才推燕趙之士學究
孫吳之書加以忠厚可當任用况有令弟為吾信臣節
著艱貞情鍾友愛夫寵寄於外莫重於藩垣委任在(集作)
(於)中莫親於禁衞加此一職寵爾二人豈不為榮季出
叔處可左驍衞將軍
授楊約左驍衞將軍并焦敬復左領軍衞將軍
制錢珝
勑國家之道文武相湏故帶綬簮冠而處將軍之位者
必求雄俊之才以對我卿大夫其官楊約智則好謀勇
而知禮臨戎之用以律甚明具官焦敬復蒞亊多能理
煩益辦舉其成效可以在庭俾就衞環式昭奬勸使號
令有嚴於宿衞謨明(一作威名)皆稱於職官副吾雄俊之求
以濟相湏之道可依前件
左右監門衞將軍
授元環右監門衞將軍制孫逖
勑右監門衞中郎將元環衣冠濟業言行資身地在通
姻人稱懿戚徵於舊典洽以新恩宜有命於移官更增
榮於賜服可依前件
授趙惠琮左監門衞將軍制
門下中大夫守内侍上柱國賜紫金魚袋趙惠琮素韞
智謀早周慎密(一作早標周慎)頃令銜命委以臨戎既逾險而
深入亦乘危而苦戰遂清狂寇且振邊威不有賞功將
何勸善宜列爪牙之任仍膺印綬之榮可雲麾將軍守
左監門衞將軍仍兼知内侍省事勲如故
授前左威衞將軍安弘度右監門衞將軍制
錢珝
勑具官安弘度等吾以大柄付丞相日行於堂上唯文
武之士參用其才耳凡觀公舉亦必可之今具列爾名
來請吾命將軍佐吏循次而遷且稍(疑作稱)所能兼授貴
秩罔有不信往宜思之可依前件
授吳敬存左監門衞將軍張景球虢州司馬兼
中丞等制李磎
勑吳敬存等各以才能效其忠節或誘諭軍帥捍蜂蟻
之師徒或善葺都門壯鳳凰之城闕嘉績既著賞典宜
及將軍職於禁旅司馬兼於憲丞可謂寵榮足以耀於
流軰矣可依前件
左右羽林將軍
授楊敬述右羽林將軍制蘇頲
黃門瞻彼玄闕衞於丹禁命將擇人制軍為旅雲麾將
軍檢校右羽林將軍上柱國楊敬述心堅鐵石器藴珪
璋以俊穎之才有温謙之美附枝中葉則藝極於彫弓
咀實含英則詞殫於綵札自五營高選千廬入侍中而
作訓勤以宣威俾寵誰何正其名秩可右羽林軍將軍
勲封如故
授許輔虔左羽林將軍制
黃門國之武士其盛如林朕之賢臣其貞匪石則可以
制軍而作訓也雲麾將軍檢校右羽林將軍借緋魚袋
上柱國申國公許輔虔方外直内智崇禮卑備聞舊章
好讀前史忠於事主信以庇人未嘗不抗節思齊立言
致遠頃除蛇豕之孽特建殊勲洎肅熊羆之旅盖稱重
器我之所頼爾實命諧必也正名用監中候可左羽林
軍將軍勲封如故
授王斛斯右羽林軍將軍制孫逖
門下太中大夫守太僕卿員外置同正員上柱國賜紫
金魚袋王斛斯智謀宏遠識量冲深位列名卿才優良
將頃膺朝寄作捍邊陲惠威有孚羌戎即序念其勤苦
既返旆於西城任以腹心宜典兵於北禁可宣威將軍
守右羽林軍將軍勲賜如故
授彭元昭右羽林軍將軍制
門下中大夫使持節都督洮州諸軍事守洮州刺史同
隴右節度副使上柱國賜紫金魚袋彭元昭久統邊事
咸推武才必也好謀豈唯有勇遞遷中外方表幹能宜
典禁兵以膺重寄可右羽林軍將軍
授于季友羽林軍將軍制元稹
勑具官于季友天子六軍必有材官佽飛超乘挽彊之
士在焉董之以威待之以信分八舍之衆寡均二廣之
勞逸不吳不揚不掉不挫皆將軍之令(集作命)也是以李
大亮上直禁中而文皇甘寢則腹心爪牙之任斯不細
矣以爾季友時予舊姻念往興懷度才思用榮以服色
列于藩垣爾其敬恭無替朕命可守右羽林軍將軍知
軍事仍賜紫金魚袋
授王輔元(集作元輔)左羽林衞將軍知軍事制
白居易
勑國家設十二衞猶漢之有南北軍而左右羽林尤稱
親重自諸衞而移領者謂之美遷左神武將軍王輔元
生勲閥之家通吏理之事佐戎臨郡率著能名可以掌
鈎陳而護建章備廵警而嚴羽衞大將軍亊假而行之
宜勵初終副兹寵任可依前件
授前右羽林將軍李彦佐服闋重除本官兼御
史中丞知軍事制
勑軍有羽林用法星象統之爪士以供宸居具官李彦
佐前以忠勞選登戎衞而能訓勇力之士以備時使申
誰何之令以奉徼廵夙夜祗嚴不懈于位既終喪紀宜
服官常假中執憲之名行上將軍之亊勉修舊職用副
新恩可依前件
授郭簡右衛制置使右羽林將軍制
錢珝
勑環尹之設皆得以親宿衞時警廵而羽林之名自天
垂象有拱宸之貴擇人匪輕具官郭師簡頗負雄材仍
懷勇氣堅秉亊君之禮深知用武之權載感時艱因思
巳立禦寇而隄防甚謹提兵(一作臨戎)而號令必行善復流
亡多謀完葺率先陳力誓不去於京師望幸傾心志有
同於父老難能之節臨亊始明方資制撫之勤遂假陟
遷之寵宜乘激勸更集功庸猶懸受賞之期重在平戎
之日可依前件
左右武衞將軍
授曹王弼左武將軍孫逖
門下行左清道率府曹王弼籍慶宗枝升榮官序頗(一作)
(頃)有公累終非自作曾是黜官亦云累載宜叶睦親之
道俾遷仍舊之職可左武衞將軍勲如故
授郭元昇右武衞將軍等制
門下將作少匠郭元昇忠厚資貞有聞於行守太子家
令鄭繼先衣冠濟業不隕其名各在官次頗淹年序宜
分職於五校俾增榮於兩宫元昇可右武衞將軍守右
衞將軍繼先可右武衞率勲如故
授裴倩在武衞將軍制
門下前守右武衞將軍裴倩韞是忠勇資其智謀久樹
邊功備詳戎事疆埸有警方期於效節金革無避宜後
(一作復)於奪禮(一作情)可起復守右武衞將軍餘如故
劉泰清左武衞將軍制元稹
勑劉泰清文武並用必推其才久次不遷則有昇序以
爾踐更吏職星歲頗淹例當酬勞用進常秩奮我武衞
以列周廬斯亦信臣之任也其勤厥職式副予恩可游
擊將軍守左武衛將軍
左右龍武將軍
授齊遵等左龍武將軍制薛廷珪
勑具官齊遵等官之設所以毓材勸能也苟不當其選
安以假吾所器而滯爾來者今命爾遵謀命爾瑶冠蟬
冕横佩刀為左右龍武將軍所以昭勲庸之嗣而用其
無瑕者也浩與齊虔久聞罷免各旌勤瘁且振淹滯並
升環衞之嚴俱委腹心之寄用明激勸往服恩榮勉務
進修以圖光大可
左右神武將軍
授姚成節右神武(集作策下同)將軍兼知軍事制
白居易
勑朝請(集作議)郎前使持節成州諸軍事守成州刺史充
本州守捉使賜紫金魚袋姚成節嘗為天平軍禆將當
劉悟之立忠勲也謀成事集爾有助焉雖授一城未足
酬奬况聞信厚勤恪宜於爪牙肘腋間居之昔漢文帝
以宋昌忠勞擢拜將軍使掌環衞今吾用汝猶前心也
環拱之職得不勉歟可致果校尉守右神武將軍知軍
事餘如故
授前千牛衞將軍徐棨右神武將軍兼知軍事
等制錢珝
勑具官徐棨等陳力諸吏曳長組於西階之下而參將
軍之位者况假地官之秩兼騎省之名仕盖顯矣惟棨
暨岊皆嘗立朝自效之勤所聞甚著使之遷擢乃用舊
章道隣有勞於公亦宜賦禄郡佐漸優之命勉進爾途
可
左右威衞將軍
起復杜賓客右威衞將軍制蘇頲
黃門雲麾將軍前檢校左監門衞將軍上柱國杜賓客
志惟倜儻才稱果决聞鞞而立特壯三軍之氣奮劔而
前將雄萬人之敵頃在艱罰甫懷忠勇金革是任春秋
所稱俾適權宜用光戎亊可起復右威衞將軍勲如故
主者施行
授右千牛衞將軍李璠右威衞將軍制
錢珝
勑具官李璠等朕每據法座命百辟四夷大和會于朝
能率其屬建黃麾飛驎之旗立於陛前者有衞將軍之
盛職也璠以忠謹之職周旋於藩邸之中以久得遷常
為貳金吾矣武弁有列乃命陟居疇以壯勇之材率陳
扈蹕之力以功可進來立於朝既曉玉鈐俾登環衞尚
書之秩光寵並行可
授王存禮左威衞將軍制
勑具官王存禮等朕於文武之士雖用之有殊而覈之
不易以材濟用者是所求也以志立功者是所嘉也至
於免官去職寄食屛居言念艱難益多愧歎執政能舉
我心允同且以爾等負濟用之良才守立身之素志又
復免官寄食安得置而不圖各敬所遷以揚厥職可
文苑英華卷四百二
