文苑英華卷七百十八宋李昉等編
餞送一
秋日登洪府滕王閣餞别序一首
秋日楚州郝司戶宅遇餞霍使君序一首
秋日餞别序一首
冬日羈游汾陽送韋少府入洛序一首
越州永興李明府宅送蕭三還齊州序一首
感興奉送王少府序一首
江寕吳少府宅餞宴序一首
送李十五序一首
送白七序一首
送劼赴太學序一首
送宇文明序一首
秋日餞尹大官序一首
秋夜送閻五還潤州序一首
秋日餞陸道士陳文林序一首
登薊城西北樓送崔著作入都序一首
送崔融等從梁王東征序一首
秋日登洪府滕王閣餞别序王勃
豫章(一作南昌)故郡洪都新府星分翼軫地接衡廬襟三江
而帶五湖控蠻荆而引甌越物華天寶龍光射牛斗之
墟人傑地靈徐孺下陳蕃之榻雄州霧列俊采(一作彩)星
馳臺隍枕夷夏之交賓主盡東南之美都督閻公之雅
望棨戟遥臨宇文新州之懿範襜帷暫駐十旬休假(作)
(暇)勝友如雲千里逢迎高朋滿座騰蛟起鳳孟學士之
詞宗紫電青霜王將軍之武庫家君作宰路出名區童
子何知躬逢勝餞時唯九月序屬三秋潦水盡而寒潭
清煙光凝而暮山紫儼驂騑於上路訪風景於崇阿臨
帝子之長洲得天(一作仙)人之舊館層巒聳翠上出重霄
飛閣翔(一作流)丹下臨無地鶴汀鳬渚窮島嶼之縈迴桂
殿蘭宫即(一作列)岡巒之體勢披繡闥俯雕甍山原(一作源)
曠其盈視川澤紆(一作吁)其駭矚閭閻撲地鐘鳴鼎食之
家舸艦彌津青雀黃龍之軸雲(一作虹)消雨霽彩徹區明
(一作雲衢)落霞與孤鶩齊飛秋水共長天一色漁舟唱晩響
窮彭蠡之濱雁陣驚寒聲斷衡陽之浦遥襟(一作吟)甫(作)
(俯)暢逸興遄飛爽籟發而清風生纖歌凝而白雲遏睢
園菉竹氣凌彭澤之樽鄴水朱華光照臨川之筆四美
具二難并窮睇盼於中天極娛游於暇日天高地迥覺
宇宙之無窮興盡悲來識盈虚之有數望長安於日下
目(一作指)吳會於雲間地勢極而南溟深天柱高而北辰
遠關山難越誰悲失路之人溝(一作萍)水相逢盡是他鄉
之客懷帝閽而不見奉宣室以何年嗟乎大運不窮(一作)
(時運不齊)命途多舛馮唐易老李廣難封屈賈誼於長沙非
無聖主竄梁鴻於海曲豈乏明時所賴君子見機(一作安貧)
逹人知命老當益壮寕移(一作知)白首之心窮且益堅不
墜青雲之志酌貪泉而覺爽處涸轍而相(一作猶)懽北海
雖賖扶摇可接東隅巳逝桑榆非晩孟嘗高潔空餘(一作)
(懷)報國之情阮籍猖狂豈效窮途之哭勃三尺微命一
介書生無路請纓等終軍之弱冠有懷投筆愛(一作慕)宗
慤之長風舍簪笏於百齡奉晨昏於萬里非謝家之寶
樹接孟氏之芳隣他日趨庭叨陪鯉對今茲(一作晨)捧袂
喜托龍門楊意不逢撫凌雲而自惜鍾朝相(一作既)遇奏
流水以何慚嗚呼勝地不常盛筵難再蘭亭巳矣梓澤
邱墟臨水(一作别)贈言幸承恩於偉餞登高作賦是所望
於羣公敢竭鄙懷恭疏短引一言均賦四韻俱成請灑
潘江各傾陸海云爾(一無此十字)
秋日楚州郝司戶宅遇餞霍(一作崔)使君序
前人
上元二載高和八月人多汴北地實淮南海氣近而蒼
山隂天光秋而白雲晩川塗所亘郢路極於崤潼風壤
所交荆門洎於吳越憑勝地列雄州城池當要害之衝
寮宷盡鵷鸞之選昌亭旅食悲下走之窮愁山曲淹留
屬羣公之宴喜披鶴霧陟龍門故人握手新知滿目飲
崔公之盛德果遇攀輪慕郝氏之高風還逢解榻接衣
簪於座右駐旌棨於城隅臨風雲而解帶眄江山以揮
涕巖楹左峙俯映玄潭野逕斜開傍連翠渚青蘋布葉
亂荷芰而動秋風朱草垂榮雜芝蘭而涵晩液艤仙舟
於石岸薦綺席於沙場賓友盛而芳樽滿林塘青而上
筵肅琴歌迭起俎豆駢羅煙霞充耳目之翫魚鳥盡江
湖之賞情槃樂極日暮途遥思染翰以凌雲願麾戈以
留景嗟乎素交為重覺老幼之同歸朱紱儻來豈榮枯
之足道且欣風物共悦濠梁齊天地於一指混飛沉於
一貫嗟乎此懽難再殷勤北海之筵相見何時惆悵南
溟之路請揚文筆共記良游人賦一言俱成四韻云爾
秋日餞别序前人
黯然别之鎖魂悲哉秋之為氣人之情也傷如之何極
野蒼茫白露凉風之八月窮途蕭索青山白雲之萬里
奏鳴琴則離鵾别鶴驚岐路之悲心來勝地則時雨凉
風助他鄉之旅思琴書人物冀部關西去馬歸軒雲間
日下楊學士天璞自然地靈無對二十八宿禀太微之
一星六十四爻受乾坤之兩卦論其器宇滄海添江漢
之波序其文章玄圃積煙霞之氣幾神之外猶是卿雲
陶鑄之餘尚同嵇阮接光儀於促席直覩明月生天響
詞辯於中庭但覺清風滿室悠哉天地含靈有喜愠之
容丘也東西悵望積别離之恨煙霞直視蛇龍去而泉
石空文酒求朋賢俊𣪚而琴歌斷門生餞别如北海之
郡前高士將歸似東都之門外研精麝墨運思龍章希
存宿昔之資去啟相思之詠
冬日羈游汾陽送韋少府入洛序
前人
游汾勝壤樓船高漢帝之詞卜洛名都城邑辨周公之
跡仰天文而窺日月雖共光華憑地理而考山川即殊
南北韋少府玉山四照珠胎一色縱横振鋒穎之才吐
納積江湖之量子雲筆札擁鸞鳳於行間孫楚文詞列
宫商於調下牽絲一命披林野而隨班考績三年指蘭
臺而赴選移征駕背長亭地隔風煙人離歲月(闕)
既同斟桂之歡(一作飲)岐路風塵即斷驚蓬之思下官
詩書拓落羽翮摧頽朝廷無立錐之處邱園有括囊之
所山中事業暫到漁樵天下棲遲少留城闕忽逢萍水
對雲雨以無聊倍切窮途撫形骸而何託于時冰霜裂
地星象迴天朔風動而關塞寒明月下而樓臺曙各題
一字傳之兩鄉云爾
越州永興李明府宅送蕭三還齊州序
前人
嗟乎不游天下者安知四海之交不涉河梁者豈識别
離之恨松枝(一作杖)薜衣琴樽為得意之親臨遠登高煙
霞是賞心之事有梁孝王之下客僕是河南之南孟嘗
君之上賓子在北山之北幸屬一人作寰中之主倏(疑作)
(翛)然四皓為方外之臣俱游萬物之間相遇三江之表
許玄度之清風朗月時慰相思王逸少之脩竹茂林屢
陪歡宴加以惠而好我攜手同行或登吳會而聽越吟
或下宛委而觀禹穴良談落落金石絲竹之音輝雅智
飄飄松栢風雲之氣状當此時也嘗謂連璧無異鄉之
别斷金有好親之契生平於張范之年齊物於惠莊之
歲三光迴薄未殫投分之情四序循環詎盡忘言之道
豈期我留子往樂去悲來横咽水而東西緒愁雲於南
北况乎泣窮途於白首白首非臨别之秋(一作愁)嗟岐路
於他鄉他鄉豈送歸之地蓐收戒序少昊司辰清風起
而城闕寒白露下而江山遠徘徊去鶴將别蓋而同飛
斷續來鴻共離舟而俱泛古人道别動便經年今我言
離會當何日山巨源之風猷令望善佐朝廷嵇叔夜之
潦倒麤疎甘從草澤行當山中攀桂往往思仁野外紉
蘭時時佩德人非桃李豈得無言子免(疑)簫韶當湏振
響勉酌傷離之酒具陳感别之詞各賦一言俱題六韻
感興奉送王少府序前人
八十有遇共太公晩官未遲七歲神童與顔回早死何
益僕一代丈夫四海男子衫襟緩帶擬貯鳴琴衣袖闊
裁用安書卷貧窮無有種富貴不選人高樹易來風幽
松難見日羽翼未備獨居草澤之間翅翮若齊即在雲
霄之上鳥衆多而無辨鳳馬羣雜而不分龍荆山看刖
足之夫湘水聞離騷之客人貧才富罔窺卿相之門貌
弱骨剛豈入王侯之宅王少府北辭伊闕南登湎山過
我貧居飲我清酒一談經史亞比孔先生再讀詞章何
如曹子建山岳藏其跡川澤隠其形一旦覩風雲千年
想光景孔夫子何湏頻删其詩書焉知來者不如今鄭
康成何湏浪注其經史豈覺今之不如古王少府乃可
畏後生學問人也各為四韻共寫别懷
江寕吳少府宅餞宴序前人
蔣山南望長江北流伍胥用而三吳盛孫權困而九州
裂遺墟舊壤百萬里之皇城虎踞龍盤三百年之帝國
闕連石塞地實金陵霸氣盡而江山空皇風清而市朝
改昔時地險嘗為建業之雄都今日太平即是江寧之
小邑吳生俊宷輔佐烹鮮我輩良游方馳去鷁梁伯鸞
之遠逝自有長謠閔仲叔之遐征欲逢厚禮臨别浦枕
離亭陣雲四面洪濤千里簾帷後闢竹樹映而秋煙生
棟宇前臨波潮驚而翔(一作祥)風動嗣宗高嘯綠軫方調
文舉清談芳樽自滿想衣冠於舊國便值三秋憶風景
於新亭俄傷萬古情窮興洽樂極悲來愴零雨於中軒
動流波於下席嗟乎九江為别帝里隔於雲端五嶺方
踰交州在於天際方嚴去舳且對窮途玉露下而蒼山
空他鄉悲而故人别請開文囿共瀉詞源人賦一言俱
題四韻
送李十五序前人
夫人生百齡促膝是忘言之契丈夫四海交頥非贈别
之資然乃想山川之遽違送歸將遠惜歲年之不待行
樂無時於是輟離騷以少留敞幽亭之多暇山芳襲吹
疑居蘭室之中水樹(一作榭)含香宛似楓江之上御溝新
溜近入離絃賓館餘花遥催别酒既而榮波東注灞岸
南登浮蟻傾而高宴終飛鳥(一作踆鳥)落而離宫𣪚雖相思
為贈終結想於筆滋而素賞無暌蓋申情於麗藻人為
四韻各賦一篇
送白七序前人
天地所以間南北山川所以别風雲陽舒隂慘覺造化
之為勞日運星迥恨良辰之不定白七官天台傑氣地
乳(一作蘂)竒精當益友之龍頭處通侯之鷰頷靈珠耀掌
是琴酒之文人長劍横腰即風雲之烈士屬天象掩峻
帝道徵竒吐(闕)之珠玉作朝廷之鸞鳳寰中握手得
希代之英靈天下傾心盡當年之意氣整秋駕駐春装
背横溪之七曲對長亭之十里中情易感下調多愁送
君當東陸之前逢我在北風之别嗟乎良友不追神交
巳遠同人者少方見阮籍之眼青知我者稀不學馮唐
之首白唯當遜游絶壑旅悲空山幽桂一叢賞古人之
明月長松百尺對君子之清風既而花鳥争飛烟霞競
集青山高而望遠白雲深而路遥貴余以道誰能著後
五千言贈子以言空有離前四十韻
送劼赴太學序前人
今之游太學者多矣咸一切欲速百端進取故夫膚受
末學者因利乘便經明行脩者華存實爽至於振骨鯁
之風標報賢聖之言懷遠大之舉蓋有之矣未之見也
可以深慕哉且吾家以儒輔仁述作存者八代矣未有
不久於其道而求苟出者也故能立經陳訓删書定禮
揚魁梧之風樹清白之業使吾徒子孫有所取也大雅
不云無念爾祖易不云幹父之蠱書不云(闕)詩
不云不如友生四者備矣加之執德弘信道篤心則口
誦廢食忘寝渙然有所成望然有所伏然後可以託教
義編人倫彰風聲議出處若意不感慨行不卓絶輕進
苟動見利忘義雖上一階履半級何足恃哉終見棄於
高人但自溺於下流矣吾被服家業霑濡庭訓切磋琢
磨戰兢惕勵者二十餘載矣幸以薄伎獲蠲戎役嘗恥
道未成而受禄恨不得如古君子四十強仕也而房族
多孤飦粥不繼逼父兄之命覩饑寒之切解巾捧檄扶
老㩦幼今既至於斯矣不蠶而衣不耕而食吾何德以
當哉至於竭小人之心申猶子之道飲食衣服晨昏左
右庶幾乎令汝無反顧憂也行矣自曖游必有方離别
咫尺未足耿耿嗟乎不有居者誰展色飬之心不有行
者孰就揚名之業籩豆有踐菽水盡心盍各賦詩敘離
道意云爾
餞宇文明序前人
昔者王烈登山林泉動色嵇康入座左右生光豈非仙
表足以感神真姿可以錯物况我巨山之凛孤出昇華
之麗清峙羣公之好善下官之惡俗接霓裳於勝席陪
鶴轡於中軒俱拔(闕)之標各仗專門之氣煙霞用足
江海情多言泉共秋水同流詞鋒與夏雲争長雖易庭
載酒方趨好事之游而肆樂含毫請命昇遷之筆同抽
藻思共寫離恨
秋日餞尹大官往京序駱賓王
尹大官三冬業(一作懸)暢指蘭臺而拾青薛六郎四海情
深飛桂樽而舉白于時兔華東上龍火西流劍影沉沉
碎楚蓮於秋水金牌照岸秀陶菊於寒隄既切送歸之
情彌軫窮途之感重以清江帶地間吳會於星津白雲
在天望長安於日路人之情也能不悲哉(集作乎)雖道術
相忘叶神交於靈府而風煙懸隔貴申心於翰林請振
詞鋒同(一作用)開筆海人為四韻用慰九秋云爾
秋夜送閻五還潤州序
閻五官言返維桑脩途指金陵之地李六郎交深投漆
開筵浮玉斝(集作白玉)之樽于時璧彩澄虚漏輕光於雲葉
珪隂𣪚迥摇碎影於風梧雖桂醑蘭缸暫淹留於一夕
而青山黃鶴將惆悵於九秋請勒四言俱伸五際
秋日餞陸道士陳文林序
陸道士將游西輔康(集作通)莊指浮氣之關陳文林言返
東吳脩途走落星之蒲於是維舟鏡(集作錦)水藉蘭葉(集作)
(若)以開筵絏騎金隄泛榴花而(集作於)祖道于時赤熛紀
節青女司辰霜雁銜蘆舉賓行而候氣寒蟬噪柳帶凉
序以愴(集作含)情加以山接太行聳羊腸而飛蓋河通少
海疏馬頰以開津(集作瀾)登高切送歸之情臨水感逝川
之歎既而嗟别路之難駐惜離樽之易傾雖蒙邑(集作漆□)
筌蹄已忘言於道術而陟(一作涉)陽風雨貴抒情於詠歌
各賦一言俱成(集作同為)四韻庶幾别後用暢離憂云爾
登薊城西北樓送崔著作入都序
陳子昂
僕嘗倦游傷别久矣况登樓遠國銜酒故人憤胡孽之
侵邊從王師之出塞元戎按甲方割鮮卑之壘天子賜
書且有相君之召而崔侯佩劍即謁承明羣公負戈方
絶大漠燕山北望遼海東浮雲臺與碣館天殊亭障共
衣冠地隔撫劍何道長謠增歎以身許國我則當仁論
道匡君子思報主仲冬寒苦幽朔初平蒼茫天兵之氣
冥滅戍雲之色白羽一指可掃丸都赤墀九重行欣讌
樂(集作佇觀獻凱)心期我願斯遂(集作誠必願斯我遂)君(集有之字)心共有策
勳飲至方同廊廟之歡偃霸(後漢作伯集作武)囊弓借爾文儒
之首薊丘故事可以贈言同賦登薊樓送崔子云爾
送著作佐郎崔融等從梁王東征序
前人
古者凉風至白露下天子命將帥訓甲兵將以外威荒
戎内輯中夏時義遠矣自我大君受命百蠻蟻伏匈奴
舍蒲桃之宫越裳重翡翠之貢虎符不發象胥攸同實
欲高議雲(集作靈)臺偃白天下而林胡遺孽蓬亂邊甿驅
蚊蚋之師怠雷霆之伐乃竊海裔弄燕陲皇帝哀北鄙
之人罹其辛螫以東征之義降彼偏禆猶恐威令未孚
亭塞仍梗乃謀元帥命佐軍得朱邸之天人乃黃閣之
元老廟堂授鉞鑿門申命建梁國之旌旗吟邊庭之簫
鼔東向而拜北首(集作道)長驅霓旌(集作蜺旄)羽騎之殷戈翻
落日突鬢蒙輪之勇劍决浮雲方且獵火九都窮踏冐頓
存肅慎弔姑餘徬徨赤山巡御日域以昭我王師襲天
討也歲七月軍出國門天晶無雲朔風清海時比部郎
中唐奉一考功員外郎李迴秀著作佐郎崔融並參帷
幕之賓掌書記之任燕南悵别洛北思歡頓旌節而少
留傾朝廷而出餞永昌丞房思玄衣冠之秀乃帳蕙圃
席蘭塘環曲榭羅羽觴寫中京之望縱候亭之賞爾乃
投壺習射博奕觀兵叩(一作鏜)金鐃戞瑶琴(集作林)歌易水
以慷慨奏關山以徘徊頽陽半林微隂生(一作出)座思長
風以破浪恐白日之蹉跎酒中樂酣拔劍起舞則已氣
横遼碣志掃獯戎抗手何言賦詩以贈
文苑英華卷七百十八
