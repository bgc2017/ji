文苑英華卷九百六十八宋李昉等編
婦人六
王使君夫人崔氏墓誌一首
許縣丞夫人韋氏墓誌一首
何少府夫人盧氏墓誌一首
李少府夫人盧氏墓誌一首
柳贊府夫人權氏墓誌一首
王侍郎太夫人劉氏墓誌一首
裴府君夫人柳氏墓誌一首
亡妻楊氏墓誌一首
朝議大夫洋州刺史王君夫人博陵縣君崔氏
祔葬墓誌銘權德輿
夫人姓崔氏博陵安平人皇鳳閣侍郎平章事博陵郡
玄暉(集作暐是)之曾孫禮部侍郎璩之孫侍御史賁之息女
洋州刺史瑯琊王君澄之嘉偶崔氏自漢濟北長岑代
為文宗王氏自晉睢陵即丘繼生元臣二族之茂范蔚
宗沈休文推本言之矣重以母后中宗之際石泉博陵
二先正有經綸代命之材推戴格天之業延耀濟美為
祥為祉為君子為士女合姓好逑與他族不侔夫人未
笄累失恃怙旁無兄弟泣血襄事奉二尊裳幃間關道
途自鍾陵抵洛邑哀敬與禮三者無違神祐純孝為宗
姻所歎某年從父兄縱盛選卿才故王君納采焉王君
以才器政事連辟公府歴御史司直為河南紀綱掾改
陽翟令入為尚書屯田郎出刺洋州柔嘉左右叶是休
德初洋州同氣八人名居(集作位)焯於當時冢婦介婦必
華宗淑詰夫人贊宗事供先祀鼓琴誦詩姿操閑(集作嫺)
雅奉上以誠羣居用和外言内言不越於閫朝服祭服
必成於手洋州捐館二十年而夫人殁於櫟陽之别墅
時貞元十九年秋七月某甲子蓋年五十一初洋州娶
滎陽鄭氏生子曰造而夭夫人以繼室生子三人曰廼
曰逵曰邁母儀均養皆為良士造仕至藍田尉迺修詞
與計偕逵邁咸以門資分佐環列哀號罔極泣問龜策
二十年冬十月某甲子祔于洋州之舊封先是洋州猶
子興平尉源長受夫人之理命曰吾與爾二門積德奕
代銘表必咨時文先舅之碑吏部趙郡李公實為之先
君之誌從翁太傅文貞公實為之且以德輿於夫人有
通世之舊猥求論譔泣狀遺懿實而不華是用采獲以
銘内則銘曰
安平臨圻右族蕃滋仁賢是儀好合嘻嘻乃封故地象
服斯貴諒無攸遂亦勸以義婦順彰聞母儀可尊肅肅
閨門四男晨昏吁嗟風樹奄閟泉路魯人之祔皇辟之
墓鏤茲淑聲永識冥冥
湖州武康縣丞許君夫人京兆韋氏墓誌銘
前人
夫人姓(集無姓字)韋氏京兆杜陵人楚傅漢相之後分封競
美以至周鄖襄公孝寬為宗門龜龍曾祖某某官祖某
某官父楚器皇太子宫門郎其外族隴西李氏涼武昭
王玄盛後魏司空文穆公沖隋絳郡公禮(集作李)成之世
德輿之從母姊(集作娣)也中外華閥乃生淑喆幼失恃怙
先太君保而養之猶女子子焉既笄歸于某郡許授授
循里喻義調常州義興尉湖州武康丞滿歲葺田廬於
霅溪之上忘懷進取夫人贊家道以供先祀誡宗伯而
饁冀缺許君之動靜無悔抑有助焉所從之禄甚薄不
及偕老徙宅教子宜家佐餕閨門之禮有同嚴君才識
所及過人遠甚雖内外之言不越於閫而人事物理皆
能折中焉凡結褵二十五歲而稱未亡人又十五歲而
不舉火時元和二年正月某甲子春秋五十九其子士
儉謹敏屬詩書未與計偕者不忍違養故也泣訪蓍蔡
得十月某甲子吉權祔于皇辟之封惟夫人有姿操徽
範不得被魚軒翟茀之飾獨振内則而傳母儀孝子冢
婦居喪率禮無違而哀有餘姻黨稱焉嗚呼孩提相長
實均同氣今視士儉猶吾之出焉士儉緘哀詞治(集作理)
命請刻圓石屑涕直書寄茲沈痛銘曰
士之積(集作贊)行未必豐禄有美夫人不登象服從夫也
有德有儀訓子也恩斯勤斯勸以義兮道之慈養未及
兮命奪之服在緦兮心若朞刻琬琰兮涕鉛洟(集作流涕洟)
洛陽尉何君夫人范陽盧氏墓誌銘
前人
夫人姓盧氏范陽人曾祖仁皇相州錄事參軍祖不勤
皇壽州霍山縣丞父隨皇太原府祁縣丞三世沖晦皆
不至大官故夫人鍾其粹美生為嬪則以既笄之年歸
廬江何君官至洛陽縣尉夫人有輔贊之美柔明之行
誠順孝慈以内則為師故得六姻之和而禮無違者乾
元中何君早世夫人訓字諸孤動必以方長子士程為
蘇州嘉興尉幼子士乂儒行修明或史(集作吏)或文克荷
先構有女二人長適河東裴氏次適博陵崔氏皆奉母
之訓宜其家室非導之教之之至其及此歟以興元元
年三月日考終命于嘉興年六十一士程士乂等謀及
龜筮以某月日權厝潤州未克返葬故也夫人即考功
員外郎士幹之世母也予嘗接考功遊獲聞行實故不
敢辭二孤之請刻石以銘之辭曰
婉彼夫人淑明柔克周旋動用率由四德不享蕃祉不
躋壽域二連之哀哀何有極
潤州丹陽縣尉李公夫人范陽盧氏墓誌銘
前人
夫人姓盧氏范陽人北齊黃門侍郎思道之五代孫也
曾祖悌皇高道不仕祖綱皇城門郎父侑皇太原縣尉
雖仕皆數命以至淪謝而皆飾行懿文有當時之譽明
德奕世誕生夫人既笄嬪于李公李公為烏程丹陽二
縣尉夫人居貧守約動必由禮謙敬以睦中外吉蠲以
奉蒸嘗甘糲梁服澣濯中饋式敘和樂嘻嘻有嘉聞而
無攸遂一紀于茲矣嘗聞善餘慶謙受益豈前志之謬
歟將有必定之數歟既而奄忽遘疾不翌日而大漸以
大歷十一年月日殁于丹陽之私第享年若干某月日
權厝于縣之五里原從宜也生子數人早歲夭落今之
存者女子三人長者生纔六霜其次差以幼矣雖禮所
未及而號不絶聲&KR0561;&KR0561;然行路為之憯戚公以為鼓盆
傷神兩不中節而鍾情之哀可勝既乎且虞陵谷之變
也乃命權氏甥德輿為之銘曰
去夏屋之渠渠兮即孤丘之峩峩往不可復兮沈痛如
何薤露蒿里兮古有哀歌
睦州桐廬丞柳君故夫人天水權氏墓誌銘
前人
夫人姓權氏天水洛陽人十二代祖翼前秦僕射安丘
敬公其後至周隋間有佐命功代荷茅土者三葉以至
曾王父滑州匡城縣令崇本王父益州成都縣尉無待
(集作侍)烈考許州臨潁縣令伋成都以太學進士擢第臨
潁判入甲科皆以文學著名粹行純氣有以鍾下夫人
生而敏異姿性端明懿行全識發於天授而和敬以事
長慈惠以祔下窈窕德象動成儀度機鑑精辨而深自
晦默伯仲甥姪等每有疑理滯義多所咨訪夫人不得
已而後言言必中倫誠順之道自中形外外内族姻之
中瞻其儀形剛戾者順不仁者化以貞元二年三(集作正)
月歸河東柳君君為睦州桐廬丞方謂有魚軒象服之
慶偕老宜家之壽不幸遘疾癘以其年七月日終于桐
廬之官舍享年若干自設帨至于屬纊九族無間言終
食無違德宜乎綏福履而介眉壽備祭服以參蠒館而
迫阨終身莫申其道六姻安仰為善者惑豈善慶昭報
之言妄作耶將壽夭淹速之度固有所定耶柳君奉其
喪以某月日權厝于丹陽縣某原竇氏伯娣之塋次從
遺旨也從父兄子德輿一二羣從銜茹永痛書實錄于
墓石銘曰
采蘩采蘋列于詩人恭惟淑明與古為鄰嘉玉粹温蕣
英氛氲(集作芬蒀)凄風夜壑銷鑠堙淪命不可問兮從古云
云追琢淑德兮用識幽墳
戶部侍郎王公(集作君)先太夫人河間劉氏墓誌
銘柳宗元
夫人劉姓(集作姓劉)其先漢河間王王有明德世紹顯懿至
于唐有文昭者為綿州刺史號為良牧其嗣慎言為仙
居令光州長史克荷于前人光州(一有君字)夫人之父也夫
人既笄五年從于北海王府君諱某府君舉明經授任
城尉佐金吾衛兵曹修經術以求聖人之道通古今以
推一王之典會世多難不克如志卒以隠終夫人生二
子長曰彝倫舉五經早夭少曰叔文堅明直亮有文武
之用貞元中待詔禁中以道合于儲后凡十有八載獻
可替否有匡弼調護之勤先帝棄萬姓嗣皇承大位公
居禁中訏謨定命有扶翼經緯之績由蘇州司功參軍
為起居舍人翰林學士將明出納有彌綸變通(集作通變)之
勞副經邦阜財之職加戶部侍郎賜紫金魚袋重輕開
閉有和鈞肅給之效内贊謨畫不廢其位凡執事十四
旬有六日利安之道將施于人而夫人終于堂蓋貞元
(集有之字)二十一年六月二十日也知道之士為蒼生惜焉
天子使中謁者臨問其家賻以布帛嗚呼夫人之在女
氏也貞順以自處孝謹以有奉其在夫族也祗敬以承
上嚴肅以涖下事良人四十有九年而勤勞不懈生戸
部五十有三年而教戒無闕年七十有九而戶部之道
聞于天下為大僚垂紫綬以就奉養公卿侯王咸集(集作)
(造)于門既壽而昌人(集作世)用羨慕然而天子有詔俾定
封邑有司稽於論次終以不及時有痛焉是年八月某
日祔于兵曹府君之墓銘曰
夫人之德温柔敬直承于隂教式是嬪則克生良子用
揚懿美有文有武弘我化理天子是毗邦人是望金章
(集作若若)紫綬榮于高堂惟昔孟氏號為母師在漢稱賢有
戒不疑懿懿(一作哉)夫人維其似之山北之里(集作中)神禾
之原問于靈龜閟此顯魂勒石垂休永永萬年
亡姊前京兆府參軍裴君夫人墓誌
前人
柳氏至于唐其著者中書令諱奭中書之弟之子曰徐
州府君諱子夏實有孝德世其家業清池府君諱從裕
繼之以茂實德清府君諱察躬承之以善政以至于侍
御史府君諱鎮用貞信勁正達于邦家克生賢女以女
(集作配)于裴氏裴氏至于唐其著者禮部尚書諱行儉禮
部之子曰侍中諱光庭嗣用忠肅書于國史祠部府君
諱貞業之以真直以至于金吾府君諱敬用純懿端亮
聞於天下實生良子以配夫人焉(集無焉字)嗚呼夫人與仁
孝偕生以禮順偕長始於家純如也終於夫族穆如也
其為子道也孝以和恭以惠取與承順必稱所欲先公
(集作君)與慈尊恩遇尤厚故夫人侍側無威怒之教焉天
禍弊族夙遭大故我諸孤奉太夫人之養不敢圖死至
于復常夫人三歲無湯沐無鹽酪頓踴呌號哀徹天地
外除髮不勝笄體不勝帶太夫人泣而命之内(集作固)猶
不食朝夕諭誨僅而濟焉其為妻道也貞順之宜恒服
於身體疑忌之慮不萌於心術忿懥之色不兆於容貌
同焉而合於禮婉焉而得其正其為婦道也惟聽順謹
敬睦姻任(集作仁)恤之行甚備常以不幸不及舅姑之養
用為大恨是故相春秋之亊視滌濯羞簠簋勞以待旦
每怵惕之感至焉則又移其孝于兄公安公(集作裴氏之門)而
以睦于冢婦介婦必敬必親上以不失其赤子之心姻
族歸厚率由是也嗚呼我之大譴歟裴氏子之大不幸
歟以夫人之德行宜貴壽宜康寧然而年始三十不克
至于壽良人官為參軍不及偕其貴骨髓之疾實鍾于
身以貞元十六年三月十三日甲子終于光德里第痛
矣夫始夫人之疾也夫人之族視之如已宗其家老長
妾臧獲之微皆以其私奔謁於道路禱鬼神問卜筮者
相及也既病太夫人在側尚慮積憂傷于尊懷猶持形
立氣紿以少間故二稚未齓良人在遠不及有緒言遺
念以傳于(一作於)後則我呼天之痛宜有加焉嗚呼天胡
厚是懿德而闕其報施獨何心(集作咎)歟余一(集無此字非)不
知天之忍也既逾月良人至自洛師望門而哭曰無以
立吾家成吾身矣凡生三子幼曰崔七先夫人八月而
殞魂氣無不之也次曰崔六後夫人五旬而夭因祔焉
今其存者曰崔五幸無恙託于乳媪似虞水火哀哉其
年八月十八日甲子安厝于長安縣之神禾原從于先
塋祔于皇姑宜也母弟號哭而為之志毒痛憑塞略不
能具敢告無愧辭無溢美庶用正直克安神心嗚呼至
親(集作哀)無文至敬不飾故無其辭
亡妻弘農楊氏墓誌前人
亡妻弘農楊氏諱某高祖皇司勲郎中諱元政司勲生
殿中侍御史諱志玄殿中生醴泉縣尉諱成名醴泉生
今禮部郎中凝世(集作代)濟仁孝號為德門郎中娶于隴
西李氏生夫人夫人生三年而皇妣即世外王父兼居
方伯連帥之任歴刺南部夫人自幼及笄依于外族所
以撫愛視遇者殆過厚焉夫人小心敬順居寵益畏終
始無驕盈之色親黨難之五歲屬先妣之忌飯僧於仁
祠就問其故保傅以告遂號泣不食每及是日必遑遑
涕慕抱終身之戚焉及許嫁于我柔日既卜乃歸于柳
氏恭惟先府君重崇友道於郎中最深髫稚好言始於善
謔雖間在他國終無異辭凡十有三歲而二姓克合奉
初言也夫人既歸事太夫人備敬養之道敦睦夫黨致
肅雍之美主中饋佐蒸嘗怵愓之儀(集作義)表于宗門太
夫人嘗曰自吾得新婦增一孝女况又通家愛之如已
子崔氏裴氏二姊視之如兄弟故二族之好異于他門
然以素被足疾不良能(集作能良)行未三歲孕而不育厥疾
增甚明年以謁醫救藥之便來歸女氏永寧里之私第
八月一日甲子至于大病(集作疾)年始二十有三嗚呼痛
哉以夫人之柔順淑茂宜延于上壽端明惠和宜齒于
貴位生知孝愛之本宜承于餘慶是三者皆虚其應天
可問乎衰門多舋上天無佑故自辛未逮于茲歲累服
齊斬繼纏哀酷其間冠衣純采朞月者三而已矣無乃
以是累夫人之壽歟悼慟之懷曷月而已(集有已矣)哀夫遂
以九月五日庚午克葬于萬年縣栖鳳原從先塋禮也
是歲唐貞元十五年龍集已夘為之誌云
坤德柔順婦道肅雍惟若人兮婉娩淑姿鏘翔令容委
窮塵兮佳城鬱鬱閉白日兮之死同穴歸此室兮
文苑英華卷九百六十八
