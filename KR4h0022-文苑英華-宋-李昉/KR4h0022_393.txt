文苑英華卷三百九十三宋李昉等編
憲臺一
御史大夫
授尹思貞御史大夫制蘇頲
門下國之副相位亞中台自非(舊唐書作匪)邦直孰司天憲
銀青光禄大夫將作大匠(隋煬帝改匠為監唐初復舊天寶中再為監今尹思貞除)
(命在開元初英華作大匠是矣或以為監非)天水郡開國公尹思貞賢良方
正碩儒耆德剛不護缺清而畏知簡言易從莊色難犯
徵先王之體要敷衽必陳折佞臣之怙權拂衣而謝故
以事聞海内名動京師鷹隼是擊豺狼自遠必能條理
前弊發揮舊章宜承弄印之榮式允登車之志可御史
大夫封勲如故主者施行
授宋璟御史大夫制
黃門三台副職百寮之師紀綱是任蒞事惟能國子祭
酒上柱國廣平郡開國公東都留守宋璟含純粹之德
秉清剛之氣學研精以辦政文體要以經遠吉人之寡
敷言有訓君子之愼擇行無違正色而自具陽秋立誠
而不僣風雨必能静專動直獻忠納規常聞沃心之任
靡憚犯顔之情使其坐以鎮俗毅(一作嶷)然當朝則不能
者退不仁者遠王臣蹇蹇懦夫有立俾光天憲式副人
瞻可御史大夫勲封如故主者施行
授李傑御史大夫制
黃門副相之重羣寮取則爰理其綱錫之以印河南府
尹上柱國武威縣開國子李傑直清浩素剛斷精密學
究文儒才優經濟物寧滯用若遇盤根人或蒙求似開
明鏡心公而惡(去聲一本作正)惡道正以閑邪河南擅聲天下
稱最必檢齊霜憲弘長風猷俾其立朝用爾敦俗可御
史大夫勲封如故仍驛赴京主者施行
授敬括御史大夫制常衮
門下天子綱紀屬於風憲所以彈肅公卿課第牧守姦
詐不息法令將廢豈奉憲者道未明歟眷求忠賢舉我
事典金紫光禄大夫行同州刺史兼御史中丞充本州
團練使守捉使上柱國平陽縣開國子敬括河汾大儒
博達今古清心素行高簡自居粲然文章如振金石職
更要重處以公亮不恃禄以私身每依經以制事頃以
馮翊近輔化參京師凋殘之餘勞徠所屬自廷尉之列
分内(一作外)史之餘清靜而鎮流庸悉歸閭閻小康理行
第一休有聲績副兹厚(一作委)遇肆予命爾亞秩台司無
以時或多虞法有所貸必訪故實以澄源流直道而行
不仁者遠愼乃名位為時行之(一作而時颺之)可行御史大夫
散官勲封如故主者施行
加劉栖楚御史大夫制李虞仲
勅都輦之下居百郡之首尹正之重俾四方承流苟或
枹鼓不驚豪右自息所宜增秩以稱任能朝議郎守京
兆尹上柱國賜紫金魚袋劉栖楚長才挺生利用能斷
徇公忘已奉上絶私居多急病之心動著必聞之美黃
旐之姦不發赭裙之盜靡聞載勤檢馭之方頗精風化
之本繫爾才術副予簡求朕所以惜其聲獻難議遷擢
尚留劇任更俟當官就加青綬之秩重委黃圖之理宜
崇望實無替威名可以本官兼御史大夫餘如故
御史中丞
授崔沔御史中丞制蘇頲
勑朝請郎守尚書虞部郎中崔沔純至之心求忠出孝
精微之用博學多文故能清以激貪静而鎮躁頃攝官
持憲履繩緒墨臨事不詘在公則聞宜正三獨之名以
光二丞之秩可守御史中丞知東都留臺司(一作事)散官
如故
授李懷讓御史中丞制
黃門貳彼副相一其三獨不任宏才孰膺高選朝議大
夫守給事中上柱國李懷讓直方孤聳清迥特立秪服
文儒克脩典禮持疎網而不漏常嫉惡以闢邪泛虚舟
於自然不近名而過實必能克去煩苛之小節知憲章
之大體允符羣議光踐中司可守御史中丞散官勲如
故
授崔噐御史中丞制賈至
門下權判文部郎中崔噐閑邪存誠公而不黨有欒枝
貞慎抱史鰌正直歴踐清列名與實偕今豺狼未寧中
外多故羣才雜用則哲惟將肅其準繩舉其憲則俾不
仁者遠邪佞以悛爾其留心宜專糾正(一作逖)可守御史
中丞餘如故
授王敬從御史中丞制孫逖
門下肅我具寮謂之秉憲貳于次相必也任賢中書舍
人上柱國王敬從雅量深遠周才博達脩德行于身謀
致文詞於國用自居近密頗歴歲時忠公盡於掌綸淑
愼形於(一作閟於)削藁必能執其繩準正彼簡書宜拜三獨
之雄且膺八使之選可中散大夫御史中丞仍充京畿
採訪處置等使勲如故
授蕭諒御史中丞制
門下副相之亞朝綱允屬缺官之舉時選攸難鴻臚少
卿蕭諒直道有恒澄(一作公)心不撓果斷之用操利噐於
筆端通明之識置煩文於度外所歴清要必聞聲實將
求獨坐更佇兼才斯正色於準繩俾生風於臺閣可御
史中丞充京畿採訪處置等使
授蕭隱之御史中丞制
門下列彼三獨儆于百寮選衆為難舉能斯在中大夫
檢校太府少卿東都知糴等使護軍蕭隱之敏行深識
貞標雅噐性與公清寧欺於暗室才優决斷豈避於盤
根自任以長府委之平糴備聞堅正深叶和均將寄朝
綱允副人望宜贊貳於南憲俾肅清於東都(一作路)可行
御史中丞仍充東京畿採訪處置使兼充和市和糴使
散官勲如故
授張獻恭御史中丞制常衮
勅開府儀同三司行梁州刺史兼御史中丞山南西道
節度觀察處置度支營田等使上柱國南陽郡開國公
張獻恭正以居業直以輔仁行三復而無玷剛百汰(一作)
(鍊)而不缺階歴要重發揮刑政分總戎詰禁之柄處導
俗宣風之長講求典禮以訓三軍精辦文法以檢羣吏
贍助孤老懷和遠夷峴南之輕裘緩帶蜀郡之得賢樂
職交脩文武儔諸古人而貞方侃然清峻自處端本静
性(一作末)未嘗及私固可以準繩朝廷課第郡國入正二
丞之列俾分三獨之事可行御史中丞散官勲封如故
授盧絢裴寬御史中丞制張九齡
勅朝議大夫中書舍人内供奉上柱國盧絢朝散大夫
檢校尚書左司郎中兼侍御史内供奉知臺事護軍裴
寬等動有風規成禮樂之度行為操準是衣冠之則頃
登臺閣載光天地可以軌儀三獨端肅百寮繩糾(一作凖)
所歸澄清斯在宜展舉能之效俾申執憲之誠可檢校
御史中丞散官勲如故
授薛存誠御史中丞制白居易
勑庶官之政得人則舉况中執憲準繩之司所以提振
紀綱端肅内外盖一職脩者其斯任之謂歟給事中薛
存誠選自郎署列于左曹居心静專言皆讜正章疏駁
議多所忠益可以執憲立於朝端况副相方缺臺綱是
領糾正百官(集作司又作度)爾得專之夫直而不絞威而不猛
不附上而(集作以)急下不犯弱而(集作以)違彊率是而行號
為稱職敬服斯命往其懋哉可御史中丞餘如故
授柳公綽御史中丞制
勑中憲之設糾謬懲違一引其綱百舉其職非清與直
不稱厥官諫議大夫柳公綽忠實有恒文以詞學介然
端直有古之遺風頃居臺憲累次郎位持平守正人頗
稱之擢首諫司噐望益重今副相虛(集作缺)位中司專席
惟有守者可以執憲惟無私者可以閑邪詢事審官爾
當是選光昭新命振起舊章宜一乃心以揚其職可御
史中丞散官勲如故
授韋有翼御史中丞制杜牧
勑昔貞觀開元之為理也遠隱必見情偽必知天下如
一家兆庶如一人無他道也綱目皆振法令必行祖宗
在天方册在地人存政舉行之非難(集作艱)故用正臣委
之邦憲朝請大夫守尚書刑部侍郎上柱國賜紫金魚
袋韋有翼戴仁而行抱義以處墻仞中(集作裏)峻壇宇外
寬介特守君子之彊文學盡儒者之業周歴華貫擢為
諍臣攻予甚專言事頗切願試左輔移理陜郊馮翊之
恐失倪寬穎川之喜得黃覇壺漿迎路繈屬攀車徵為
公卿愈見風采恤刑愼罰守法當官巍然立朝為時準
直今者跡其率履委之糾繩爾其念惠文彈理之言思
立秋受(集作授)署之旨三尺律令四海紀綱所宜公共無
鄕(集作即)上意古人有言曰凡為武鼠計於用捨今之倚
任佇觀爾能唯君知臣無累所舉可御史中丞散官勲
如故
授前兵部侍郎薛昭緯御史中丞制
錢珝
勑國爵之設公噐也君將揭而與之者必問於朝皆曰
可與則徇公况御史中丞持天下所共之法等乎庶尹
重有加焉乃詔名卿來承俊選具官薛昭緯吾閱元和
遺事嘉爾祖執憲之能軌躅可尋風聲自在美延後嗣
克奉貽謀爾又歴落開懷精明照物好讓不惑寡過自
彊出典誥而理勝辭豐第甲乙而以文兼行且屬多梗
使于列藩與諸侯言繫安危事自肺腸而到社稷激意
氣而誘公忠選無虚褒(一作還無重装)言有清論皆入吾耳盡
知乃心宜正衣冠立為繩準將分厥職惟聽兹言夫太
剛太柔不折則廢作之可久必在居中爾當率寮屬以
講求振綱條而審固與其就名而生事未若審實以業
官勉思勤行無害有益可依前件
授中書舍人獨孤損御史中丞制
薛廷珪
勑漢制御史中丞入朝得與尚書令專席而坐示威重
於百辟也前代之盛風猷具存國朝用人職業尤重非
材優望峻者不中兹選丞相言爾中書舍人獨孤損儒
林挺秀卿族騰芳文擅菁英學窮壼奥演之為事業暢
之為人文立我明庭號為端士逮於寡昧歴事三朝勞
爾班行向踰二紀廻翔兩掖尹正神京直聲載揚休問
逾暢自掌我誥命垂為典謨煥(一作炳)然一家之書擬于
三代之際器業事望由兹而益隆藴勵琢磨所向而可
仗朕言念理本係于臺綱詢謀股肱謂爾宜稱今以爾
為御史中丞其為我峻爾風望正言隳頽無憚觸邪勉
思舉職佇觀爾志以稱我心
授吏部侍郎徐彦若御史中丞制
李磎
勑御史中丞以獨坐為稱豈特崇貴之而已昔韋仁約
是其官僚耳猶以鵰鶚自許不肯押公卿激揚清風振
駭良吏况長其屬者可忽慢哉兵戈以來紀綱廢壊永
惟提舉未易其人執政上言云具官徐彦若嘗司憲臺
甚著聲績而自轉遷稱速憤鬱猶多使之復為必或愈
於前日且其祖在天后朝為大理有正直詳評之聲于
公積慶因成相門而彦若克嗣其家端莊自立踐歴華
貫聲聞藹然俾持準繩無以易者是用輟天官之貳再
尊任之爾其砥礪厥心無忝所舉可依前件
文苑英華卷三百九十三
