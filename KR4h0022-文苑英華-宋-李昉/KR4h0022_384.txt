文苑英華卷三百八十四宋李昉等編
翰苑
翰林學士
授學士杜元穎加侍郎制元稹
勅朝散大夫守中書舍人充翰林學士護軍賜紫金魚
袋杜元穎昔我憲宗章武皇帝熏灼威明兵定八極大
索俊乂以徵謨(集作謀)猷其在禁林尤集賢彦越正月夕
庚子將棄倦勤付朕𦕈末乃詔元穎佐予冲人以道揚
丕訓爾亦祗奉顧命咨援(集作授)舊章輔釐哀憂俾克依
據是夜而六官承式厥明而百吏授遺草定法儀兹實
頼汝官不稱事予懷歉然而又詞源奥深機用周敏申
(集作授)之以疊委之詔而益辨(漢書與辦同)扣之以疑似之問
而益明慎獨以脩身推誠以事朕職勞可舉德懋宜升
不俟踰時寧拘滿歲綸誥清秩版圖劇曺例無兼榮特
示甄寵予以國士遇(集作待)汝汝以忠臣報予效而(集作乃)
肺肝司朕耳目可守尚書戶部侍郎知制誥依前充翰
林學士散官勲賜如故
授學士沈傳師加舍人制
勅書云臣作朕股肱耳目言天下不可一人理也今國
家崇建執事以任股肱妙選侍臣實司耳目股肱良則
心膂正耳目審則視聽明苟非端人何以近我而朝議
郎守尚書兵部郎中知制誥充翰林學士上護軍賜紫
金魚袋沈傳師潔静精微風流儒雅名因道勝信在言
前謙而愈光卑以自牧專對無不逹羣居若不知而又
煥有文章發為詞誥使吾禁省中無漏露之患而朕語
言與三代同風勤亦至矣事我滿歲命汝即真勉竭乃
誠以輔台德可守中書舍人依前翰林學士散官勲賜
如故
授元稹中書舍人翰林學士制
白居易
勅仲尼曰志有之言以足志文以足言言之無文行而
不遠故吾精求雄文逹識之士掌密命立内廷甚難其
人爾中吾選朝散大夫守尚書祠部郎中知制誥上柱
國賜緋魚袋元稹去年夏拔自祠曺員外試知制誥而
能芟(一作削)繁詞剗豔(集作弊)句使吾文章言語與三代同
風引之而成綸綍垂之而為典訓凢秉筆者莫敢與汝
争能是用命汝(集作爾)為中書舍人以司詔令(一作司誥)嘗因
暇日前席與語語及時政甚開朕心是用命汝(集作爾)為
翰林學士以備訪問仍以章綬寵(一作貴)榮其身一日之中
三加新命爾宜率(一作守)素履思永圖敬終如初足以報
我可守中書舍人充翰林學士仍賜紫金魚袋散官如
故
授蕭俛起居舍人充職制
勅左補闕翰林學士蕭俛頃居諫列職同其憂夙夜孜
孜拾遺左右朕嘉乃志選在内庭自參密近益見忠讜
終始不替尤足多之記事之官一時清選俾膺是命以
弘勸奬可守起居舍人依前件
授學士王源中戶部侍郎制李虞中
勅竭誠於補察必罄訏謨鋪文於誥命以先鴻業非明
識屢經於體遠麗藻已著於知微則何以副我虚求充
於任使翰林學士中散大夫中書舍人上柱國賜紫金
魚袋王源中天籟無器大球不磨範圍可以程縉紳刀
尺可以制度量自拔於郎署寘諸中禁嘗因進見敷奏
以言揖黃憲而𥚹兇(疑)不生覩汲黯而風神自整今時
方無事政在和平外付股肱内依心腹必冀恊恭以奉
上營道而同方俾下無間言上無偏聽萬物攸繋朕時
頼之勉勤夙夜之規以副簡求之望可尚書戶部侍郎
知制誥依前充翰林學士散官勲賜如故
授學士李讓夷職方員外郎充職制
前人
勅夫言語侍從之臣非賢不命久而加奬則彜典也翰
林學士朝議郎行左補闕賜緋魚袋李讓夷器以琢成
材為衆出藴積邁時之志發明扶道之心學務研精文
推軼拔早飛聲於戎幕遂躐位於諫垣忠言屢聞密命
斯委果揚温雅之清宜獲持謙(一作訏謨)之效亦既久次宜
所轉遷受遐寵於握蘭用酧勞於視草勉弘前懿以服
寵榮可行尚書職方員外郎依前充翰林學士散官賜
如故
授學士王源中等中書舍人制
前人
勅朝庭之制外有綸闈之職以奉大猷中有翰苑之司
以專察(疑作密)命帝王懿範備舉而行森然在前其道一
貫朝散大夫守尚書戶部郎中充翰林學士上柱國賜
紫金魚袋王源中能斷大事美秀而文服君子之儒乘
賢人之業朝議郎行尚書禮部員外郎充翰林學士上
柱國賜紫金魚袋宋申錫和順積中英華發外懷致君
之志布經國之文二者皆國器也先皇帝能用之顧予
冲人敢不加敬申命執事崇其寵章藉右掖之芳名參
内庭之重任思為盡餙朝典宜之源中可權知中書舍
人依前翰林學士散官勲賜如故申錫可守尚書戶部
侍郎知制誥充翰林學士散官勲賜如故
授學士路隋等中書舍人制
勑夫秩高綸闈職贊書命禁署之内用才尤難蓋以討
論而功垂無窮潤色而言流有截非嘉績早(一作日)著雄
文夙翔則何以茂於轉遷副此僉属朝議郎守諫議大
夫充翰林學士上輕車都尉賜紫金魚袋路隋澄澄天
倪落落風韻氣含古道行為人師朝議郎行尚書庫部
員外郎充翰林學士上柱國賜紫金魚袋韋表微符彩
外朗誠明中虚言皆本人(疑)動必循矩而皆揚歴榮序
輝華(一作耀)朝倫以高行清議發於身以精理敏識稱於
職而澄羣(疑)之聽昭宣素風况選自先朝擢居内職或
依經而諫諍為志或視草而周密居心言念前勞是嘉
成績洎予嗣位思親賢人覩形容而鄙恡自袪察言行
而公忠益見奥詞逹學偉望清規式叶予求宜從朝奬
中書理本内禁化源並承訓誥之榮往勵將明之道我
方舉爾善爾宜懋厥官隋可守中書舍人依前翰林學
士散官勲賜如故表微可守本官知制誥依前翰林學
士散官勲賜如故
授蕭寘充翰林學士制崔瑶
勑揮翰金門諒属詞華之妙論思玉署尤資周慎之才
選署惟精搴授斯重朝議郎行尚書兵部(闕)蕭寘
内藴沉識外揚清和羣居不流雅尚歸厚文摛錦繡學
富縑緗早命中於射宫遂從知於壼奥静無違心動有
餘裕用雖繋於通塞道自保於歲寒藹然休聲布在公
議是宜擢居密地掌我命書勵夙夜之講求備朝夕之
視聽副兹寵榮佇有弘益可守本官充翰林學士
授曹確充翰林學士制沈詞
勑職奉命書選歸於鴻藻名參侍從任切於端人由具
美而方陞(一作階)非一善而能進我今慎擇得自僉言起
居郎曹確秀發人倫行脩儒閫保此全器彰乎令名負
賈生之才識窺夫子之墻仞禮樂盡在襟情甚夷貞而
能和用則善晦遐志陵厲早超脱於池中茂業宏深動
聲華於日下爰自侯府列於王庭踐霜臺而職舉方書
立文階而事光載筆持以風表居然羽儀稽其行能雅
副銓擢是用寵爾良史為予近臣俾從𤨏闥之榮更侍
玉堂之奥皇猷思暢用宣秘密之文清秩不移尚受無
私之旨秉心勿替於直道視草勉高乎訓詞無忘懿圖
佇答休命可守本官充翰林學士
授庾道蔚守起居舍人李文儒守禮部員外郎
並充翰林學士制杜牧
勑天下為公選賢與能也况乎拔出流軰超侍帷幄豈
惟獨以文學止於代言亦乃密參機要得執所見若非
賢彦豈膺選擢將仕郎守起居舍人庾道蔚善行必備
重價無對嘗自侯府升為諫臣每直言而盡誠不違忠
而偶意朝議郎行尚書禮部員外郎上柱國賜緋魚袋
李文儒才行冠時名聲譁衆揚歴臺閣宣昭職業無入
而不得其道守正而莫混其源並為儒者之英咸藴賢
人之操久遊安在相見何晩(一作何相見晩)禮曰君子稱人之
美則必爵之我既言矣亦能縶維宜盡忠讜以酧寵遇
並可守本官充翰林學士餘各如故
授裴諗司封郎中依前充職制
崔嘏
勅臺郎望美詞苑地高粲列宿之輝華參起草之宥密
自非風儀玉立噐宇川停摛掞天之雄文藴擲地之清
韻則不足以膺我妙選為時美談翰林學士考功員外
郎裴諗襲慶於門騰芳載席端莊抱吉士之操謹默得
賢(一作玄)人之風灼若春華皎如瑞素自擢居文囿參侍
瑶墀進對益見其周詳詞旨不離於雅厚是宜仍金鸞
之舊職榮粉署之新恩保乃休光更流芬馥可依前件
授蕭鄴翰林學士制
勅監察御史蕭鄴吾内有宰輔重德作為股肱外有侯
伯虎臣(一作衆才)用寄藩翰至於參我密命立於内庭即必
取其器識弘深文翰遒麗動能持正静必居中指温樹
而不言付虚襟而無隠此所以選翰林學士之意也前
此數者鄴皆有之是用拔於羣倫寘在親近勉爾端行
副吾精求可依前件
授宇文臨翰林學士制二首崔嘏
勅吾方以文化天下期於太和故左右侍從之臣詞林
宥密之地必求其性識弘茂文藻遒麗以備顧問以參
周旋聞爾清直無徒雅厚自處富有天爵蔚為詞人是
用輟自儀曺置於翰苑惟端静可以承渥澤惟敬慎可
以期遠圖資爾令猷副我殊選可守本官充翰林學士
二
勅禮部郎中宇文臨吾外有輔臣以敦(一作匡)大化中有
股肱(一作腹心)以揔(一作專)樞機而發揮絲綸參侍顧問司我
耳目廣予腹心惟是柬求擢居近密以爾詞賦清才珪
璋雅韻抱孤貞以適性疎端介以操持處衆流之中不
為自異居慎獨之際克念無私由是選自文昌昇於翰
苑爾宜一心以奉職勤百慮以省躬勿怠䟽遠副吾恩
顧可守本官充翰林學士
授沈詢充翰林學士制
勑右拾遺集賢殿直學士沈詢參宥密之命處侍從之
地居可以備選用於他年動可以承顧問於此日不獨
取文翰遒麗之才亦必求孤貞雅厚之士惟乃祖在建
中初以懿文奥學司我元良(一作長直)乃父當元和中以清
規茂行典我文誥能流積善之風鍾爾挺生之秀是用
思彼前德擢於後來置在禁闈光我詞苑爾宜勤其身
以勞夙夜弘其用以新志業無俾枚臯嚴助之流獨承
榮於漢帝况職當視草官列諫垣宜思及霤之忠更潤
演綸之美可守本官充翰林學士
授司勲(緫目作對)郎中兼侍御史知雜事賜緋魚韓
偓本官充翰林學士制錢珝
勅執事近臣上無不可敬時(一作持)文墨而分禁職者又
加等焉蓋諮訪之勤密期弘益訓詞之暇必進語言思
引君當道之心乃多士以寧之本則授禁職之選被加
等之私安可徒任筆端然後為得具官韓偓動人之行
率性自強慎獨不渝考祥甚遠資以講學見於文章惟
是求已之多播於羣譽矣朕初嗣丕業擢升諫曺繼陳
言辭㒺不(一作懼)摩切雖公賞曾光於赤紙而直誠尚記
於皂囊愈聞勵脩宜列左右故命爾之誥以詩人孟子
之說為端者兹不有頼於侍從乎可依前件
授右司郎中張元晏翰林學士制
前人
勅文也者性之表也積中為性發外為文冠乎妙用之
先繋彼化成之大而文之雅奥本具典謨所以教誥萬
方昭明百度代我而作求之必公具官張元晏嘗聞薦
紳論者多以爾儒行踐脩出言之章能顧於是聚問之
學(一作聚學之樂)斯不為人乃知發外之文實自積中之性吾
越在關輔不遑燕居大盗未屠蒸人且墜謂引過則責
躬必至謂伐叛則用武方勞爾其據體會機剪煩揔要
而復念害成於垂誡安假寵以自圖勿使詞臣不當朝
選可依前件
授中書舍人崔凝右補闕沈文(緫目作仁)偉並守本
官充翰林學士制劉崇望
勅具官崔凝等凡帝王有應制侍從之人蓋思其朝夕
匡益也下詔先視質疑如流兹所以潤色出言交脩發
號夫漢代設玉堂内署開金馬外門得人甚多斯道大
振顧是𦕈末敢㤀師虞職思其流以備左右我聞家遺
清風人懷恭德能濟其美者伊凝有之三代絲綸一門
冠蓋不墜其業者伊文偉有之而皆以墨妙詞芬策名
試第謙無矜物敏以適時周旋鳴玉之儀頡頏攀雲之
路訪於執事亦進厥良真我雍容之列所宜者也敬承
密命允叶同時可依前件
授翰林學士承旨戶部侍郎崔汪尚書右丞學
士中書舍人崔㳙李磎並戶部侍郎知制誥
充學士制薛廷珪
勅朕以萬乘之尊託於人上居九五之奥以御區中財
成天地之宜外委于良輔夙夜宥密之命内咨于近臣
佇沃乃心底予于理具官崔汪山嶽鎮地望之而秀絶
無涯金石在懸扣之而宫商有序門第軒冕甲於當時
具官崔㳙公台華胄名教偉人禀象緯之英姿得乾坤
之秀氣器業事望鎮於周行具官李磎學際天人道隆
姬孔參言語侍從之列擅淵雲賈馬之才履正居中格
于公論而皆體訓誥以事我拱霄極而致身吾得名臣
汝遘昌運君臣胥遇千載一時或秩滿佇遷或職勞可
舉往膺並命允属當仁綱轄貳卿清重無對玉堂温樹
近密孰階遂爾扶摇副我欽属可依前件
授起居郎李昌遠監察陸扆並守本官充翰林
學士制
勅近侍宸嚴參予密命韜經濟彌綸之望為言語侍從
之臣迺眷周行朕將注意詢于卿士僉曰汝諧爰膺並
命之求允属當仁之選起居郎李昌遠魁梧博厚寬裕
温良藴是粹和發為符采監察陸扆珪璋縝密咸頀琤
㧿藹然休聲礪乃佳器士林擢秀聞爾則百尺無枝筆
陣交鋒聞爾則一戰而霸皆伸於知己副我旁求濬柱
下之清源無忘啟沃紹雲間之華譽勿鼓喧囂慎繼前
脩㒺言温樹吾有美實期爾為鹽梅吾有巨川佇爾為
舟檝勉思稱職無忝飛升可守本官充翰林學士
文苑英華卷三百八十四
