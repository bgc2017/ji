文苑英華卷四百五十九宋李昉等編
詔勑一
命將
命吕休璟等北伐制蘇頲
門下朕聞守在四夷蓋安人以和衆加於百姓豈窮兵
而黷武然則日之所出弗俾于化故知天之所討必龔
其罰自默啜虔劉肆暴桀鷔反常獨為匪人假命驕子
者有歲時矣雖奉書就邸或遵於聲朔而控弦犯塞已
毒於疆場朕惟務懷柔每在含忍遂使庶邦憤積稽其
六月之師逋冠禍盈窮此百年之運金山道前軍大使
特進賀獵(一作臘下同)毗伽欽化可汗突騎施守忠二庭貴
緒萬里威聲忠而善謀勇則能斷自膺殊禮名寵於外
藩思立大勲志勤於中國兼遣弟右監門衛將軍守節
長驅沙漠直指金微默啜舉其種類來相抗拒近殪於
鋒鏑之下已若亂麻遠慮於廟堂之上將同破竹堅昆
在右掎角而東並累獻封章請屠巢穴朕又聞不得已
而用者孰若兵機不可得而違者廼符人事永言取亂
宜戒徂征右領軍衛將軍兼檢校北庭都護碎葉鎮守
使安撫十姓吕休璟心堅鐵石氣横風雷始則和戎之
利先得晉卿終而逐虜之功方邀漢將可為金山道行
軍大㧾管北庭副都護郭虔瓘安處哲等懷才抱噐蓄
銳俟時慣習軍容備知邊要並可為副大㧾管領瀚海
北庭碎葉等漢兵及驍勇健兒五萬騎金山道前軍大
使特進賀獵毗伽欽化可汗突騎施守忠領諸蕃部落
兵健兒二十五萬騎相知計會逐便赴金山道朔方道
行軍大㧾管右武衞大將軍攝右臺大夫同中書門下
三品上柱國韓國公張仁亶文武將相莫之與京心腹
大臣(一作牙爪)是所繋頼當分閫之任受升壇之律常願身
先士卒而以賊遺君父與副大㧾管右監門衛大將軍
魯受信等領蕃漢兵募健兒或用絶羣飛騎城傍等十
五萬騎赤水軍大使凉州都督司馬逸客外寬内明正
辭直道標慷慨之節曾不顧身藴經營之志期於盡敵
與右武衛將軍陳丘右金吾衞翊府中郎將李玄通(一作)
(道)副使右驍騎衛鹿陵府折衝能昌仁左衛神山(按唐地理)
(志神仙府在晉川詔令作神仙非)府折衝陳義忠等領當軍及當界蕃
漢兵募健兒七萬騎豐安軍大使靈州都督甄粲副使
張趙壁常元寂等領蕃漢兵馬六萬騎防禦羣牧大使
臨洮軍使甄亶領當軍莫門(唐會要作英門非)積石等軍馬募
及秦蘭渭城等州大家子弟㧾二萬騎建康(會要作建庫非)軍
士丼州刺史李守徵玉門軍使肅州刺史湯嘉惠墨離
軍士瓜州都督李思明伊吾軍使伊州刺史李脊交等
各領當軍兵馬與突騎施守忠吕休璟等計會共為表
裏莫不運其長策悉心而效六竒接以短兵指掌而論
七縱使天陣齊舉雲罝備設賈勇於飲醪之夫一以當
萬揚威於汗血之騎左縈右拂咸繫黿斬蛟曳牛佩豕
必能力簸窮海聲壓大荒刈谷蠡之庭拔祅(一作權)渠之
壘不遑渭橋之拜已見陰山之哭然則持旌節執金鼓
者所以問不賓誅首惡而比夫不誡復迷則兇俾存開
網之仁預軫焚舟之歎休璟所領兵馬甲仗一事已上
仍依别勑處分主者施行(景龍四年五月十五日)
一作皆唐大詔令
命姚崇等北伐制
黃門(一作門下)朕聞上古聖王之政(一作致)理則教之以戰陳
之以兵蓋威不讋而服不順也故始於禁暴終於偃革
(一作伯)斯不得己而用之朕以寡昩誕膺鴻業思欲率於
動静歸之教化豈要荒之外棄為匪人而亭育之中視
則如子罔不遵我文軌修其貢賦歲時相望道路抵(一作)
(砥)屬而默啜素稱桀鷔鳴鏑於狼居頃自懷柔屢(一作獻)
書於象魏朝廷所以許其通好議以和親使臣累齎繒
帛侍子令襲冠帶庶中國無事長城罷守戢干戈而銷
劒戟者朕之意焉豈謂我盟不渝爾約斯背伊庭之際
遂敢侵軼西北偏偶尚聞嘯聚雖摧其精銳而困於圍
逼此不虞之失也朕甚(一作嘗)憐之犬羊無親不可恃信
而輕敵熊羆有勇咸能宣威而制勝朕由是詢卿士之
奏攬英雄之心謀元帥而得佐軍恢遠圖而舉長策随
時之義其在豫乎兵部尚書兼紫微令監修國史上柱
國梁國公姚崇天降(一作假)其才日新厥德禮義為本居
有四鄰(一作科)謩猷是先坐知千里以仲山甫之操管夷
吾之能智湧泉而不窮精貫日而愈勵信廟堂之柱石
鼎鼐之鹽梅必能奮爾六竒光我三傑可持節靈武道
行軍大㧾管管内諸軍咸受節度右領軍衛大將軍兼
檢校單于大都護鎮守軍使張知運寬厚沉毅外方内
直威而勇决自懾單于之臺惠則無循咸仰將軍之樹
可中軍副大揔管權檢校原州都督李欽憲家承將相
器兼文武求古人之節臨事不回讀前史之言好謀而
斷可佐軍副大揔管檢校左威衛將軍靈州都督吕休
璟慣知邊要久探戎律誠期報國去病安用家為奮不
顧身伯昭不持賊遺可右軍副大揔管左驍衛將軍論
弓仁右金吾衞大將軍勿部珣左領軍衞郎將攝本衛
將軍張直(一作真下同)楷單于副都護臧懷亮右領軍衛中
郎將王海濱前朔州刺史劉元楷右武衛郎將楊楚客
并州定清府果毅元蕭然等頗牧為用關張其敵懷才
倜儻嘗邀百勝之功立志經營備習九章之訓弓仁及
詢並可前鋒㧾管直楷可左虞侯揔管懷亮可右虞侯
㧾管海賓元楷楚客蕭然等並可行軍揔管大僕少卿
田崇壁鄜州刺史韓思復等強力從政精心在公知無
不為利有攸往入敷事典省閣稱其閑練出綜條察吏
人(或作官吏)畏其嚴明崇壁可兼行軍長史思復可兼行軍
司馬兵部郎中李休光司勲郎中張敬忠兵部員外郎
王上客刑部員外郎楊欽明江州别駕李邕等或特達
珪璋所謂登壇之寶或翩翻書記曾聞及霤之詞可以
光贊出車弘宣入幕並可行軍判官靈武軍兵加滿十
萬人舊馬既少宜於内外閑廐抽壯馬添滿六萬疋原
夏等州要害處亦量加馬其後軍兵六萬人馬二萬疋
先來點定宜令衞尉卿李延昌左羽林將軍楊敬述等
至冬檢閱且當處團結待後進止其有先鋒破賊斬馘
摧堅功效燭然者並委軍將便定功賞不須限以常格
惣管以下有損失兵馬不能力戰棄軍逃命者便殺(一作)
(斬)其有棄軍入賊不能(闕)死節者妻子依叛緣坐法凡
此和衆誓于師兵統燕犀冀馬之雄屯斬蛟挈黿之勇
鼓鼙沸野旌旗彗雲豈式遏於河塞方震驚於沙漠於
是乎善醪以信之芳餌以賞之戮揚干之僕必行其令
持穰苴之兵不枉其法堅壁清野則投石而有餘追奔
逐北則掃塵而無類俾權宜於閫外仍布告于天下暫
勞永逸在此行焉主者施行(開元二年三月十八日)
一作皆唐大詔令
命薛納等與九姓共伐默啜
黃門朕聞天所與者奉天命而不違人所棄者順人心
而必伐由是古先帝王光宅區縣實仗威武用清荒戎
時義遠矣默啜以叛亡餓隸凶忍遺孽敢迷聲朔獨匪
人臣禍皆所召祅不自作舉其巢穴盡是離心瞻我闕
庭相望内面猶竄身於寒苦且寄命於旬時當胡運之
已窮在軒兵而可逐九姓部落等忠誠貫日義烈聞風
數其擢髮之愆成於屈指之計請除驕子累遣使臣摧
鋒而願先驅蓄銳而期後命右羽林軍大將軍朔方道
大㧾管薛納左衛大將軍安北副大都護兼郯王府長
史平郡公張知運右羽林軍將軍兼凉州都督赤水大
使楊敬述右騎衛將軍論弓仁左武衛將軍大武軍大
使于仁誓右武衛將軍豐安軍大使杜賓客豐州都督
西受降城使吕休琳(一作璟)勝州都督東受降城使邵宏
左金吾衛大將軍廻紇伏帝匐右(一作左)衛大將軍渾元
忠左衛大將軍似和舒右武衛將軍兼賀蘭州都督契
苾承祖等或出將入相有經濟之才或敦詩說禮有韜
鈐之筭或嫖姚仕漢有遮虜之勲或由余入秦有伐戎
之策謀彼元帥擇于佐軍可以授旗遂行推轂而進納
可中道大揔管賓客宏休琳等為副知運可東道大揔
管弓仁仁誓為副敬述可西道大揔管伏帝匐元忠和
舒承祖等為副各領馬匹五萬人與九姓計會三軍既
整百道齊入吳鈎楚練照曜隂山之峯冀馬燕犀張皇
窮漢之地况彼寇惡積我師義動知存亡者觀其兆摧
枯朽者鮮其力庶使疆場罷候從此息人邊鄙不虔(一作)
(虞)因而盡敵布告天下咸遣知聞主者施行(開元四年正月二日)
一作皆唐大詔令
賜將士書
與昭義軍將士書白居易
勑昭義軍節度下將士等當軍將士與諸道不同自經
艱難多易將帥而忠順之節未嘗有虧朕每思之無時
暫忘盧從史為卿主將作朕藩臣權位尊崇恩寵優厚
而乃外示恭順内懷奸邪刻剥軍中暴殄境内朕以君
臣之道未忍發明為之含容頗有年月近又苟求起復
請伐(集作討)恒州與賊通謀為國生患自領士馬久屯行
營收當軍賞設之資加本道芻粟之右不為公用盡入
私家此則主將之恩於卿何有臣子之分負朕實深卿
等辨邪正之兩端識逆順之大義抱忠勇者耻居其下
守名節者憤發於中失三軍之心已聞大去犯衆人之
怒果見不容遠察事宜備知誠欵興言嘉歎至于再三
其當軍將士等賞設已有處分上自將校下及士卒各
勵爾志再思朕言卿等從(集作承)前已來常保忠貞之節
自今以後永為心腹之軍宜念始終副茲囑望故今宣
慰宜並悉之夏熱卿等各得平安好遣書指不多及
同前
勑昭義軍節度下將士等卿等久在行營乍無主將而
士旅輯睦軍壘安寧足彰守正之心尤見盡忠之節以
此歎囑勞於寢興孟元陽是朕信臣為國良將威略可
以懾兇孽慈和可以牧師人累著忠勤克諧朕命為其
主帥必副羣情况卿等同&KR0008;姦邪久困貪暴宜以仁賢
之帥撫卿忠義之軍靖思元陽無出其右今授元陽檢
校尚書右僕射充卿等當道節度使勉同王事以慰朕
懷烏重胤特效忠誠深宜奬擢今便授河陽節度使兼
御史大夫故令宣慰並宜知悉
與昭義節度親事將士等書
勑昭義軍節度下親事將士等盧從史受恩至重負國
至多衆所不容追令赴闕朕以誤曾任使貴全始終今
則止於貶官此亦(集作蓋)曲從寬典卿等抱忠懷義朕所
素知頃以諸營同事從史三軍一體俱是王臣既不相
干又能自效朕方優賞以酬功勲何至不安有此疑懼
必恐從史已追之後元陽未到之間卿等當營乍無主
將或被外人扇誘遂令衆意憂疑勢使之然事非獲已
朕雖在此遠見軍情料卿本心必無此意况元陽勤儉
恤下寬厚愛人久在河陽甚近澤潞元陽臧否卿等合
諳以卿忠義之軍故擇仁賢為帥已有詔旨宣諭元陽
若到行營一無所問乃至將士家口亦令優䘏安存卿
復何憂必得其所况昭義將士艱難已來保守忠貞未
嘗虧失天下稱歎卿已(集作亦)自知又卿父母妻兒家田
墳墓一物已上並在潞州倉卒(集作頃刻)之間豈忍便棄朕
之此語卿宜細思各相勉諭同保忠順計元陽已合到
彼卿等便取元陽指揮想卿等心必副朕意故令宣慰
宜並知悉
授恒州節度下將士等書
勑成德軍節度下將士等朕以王者之道與物無私若
違命執迷則罔有容捨若知非改悔則無不舍容(集作宏)
不窮無告之人不塞自新之路頃屬奸臣從史謀遘異
端致使恒陽隔於恩外六郡之地皆廢農桑三軍之人
並罹鋒鏑朕每一念至中心憫然今卿等繼獻表章遠
輸誠欵省承宗之勤懇難阻其情思武俊之功勞不能
無念况事因詿誤而理可哀矜今已降制書各從洗雪
承宗仍復舊官爵充恒冀深趙德棣六州觀察使成德
軍節度使將士等官爵實封並宜仍舊待之如初卿等
各宜恊力同心知恩感德共保終始稱朕意焉故令宣
慰宜並知悉
與韓君雄書鄭畋
勑魏博權知兵馬留後韓君雄及將士等何全皥藉祖
父之餘基受朝廷之重寄身居節制位極公台所宜慮
危圖安忘私濟衆乃驕矜失道滿假為心刻削衣糧恣
行殺戮致三軍之怨怒乘馬匹以奔迯忽此敗亡良可
驚歎君雄素聞竒節久著威聲權於衆情主彼留事果
能撫安戎旅鎮定軍城將士等義激英雄名光壯武雖
從權而選帥終請命以聞天况知乂寧尤用嘉矚今遣
高品康道偉等專往宣慰其他績議指揮想宜知悉秋
凉卿比平安好否遣書指不多及
與張文裕及魏博軍書
勑文裕及魏博三軍將士等駱全諷至知全皥紀綱失
制軍府離心衆議不容脱身潜遁再三省問驚歎良深
且何氏一門將相三代進韜則首推誠義弘敬則累建
勲庸全皥紹襲其芳主張軍旅亦能輸心向義赴難興
師雖無盪定之功頗著勤勞之節朝廷念其壯武益以
官榮位列上公寵兼台座一時之美無以過焉豈為(疑作)
(謂)弛慢生災驕荒致患鼓師徒之怨怒貽祖父之包羞
三軍將士等義勇無倫忠貞有素負山西之壯氣因河
北之威聲必當洞明禍福之源深惜變更之體因以物
情積憤軍令乖張不可保安致兹騷動大凢䘏人者則
父母虐我者則仇讐訓傳所言古今無異何全皥既敗
戎律即當舉正朝章韓君雄若合羣情權可主其留事
(一作務)更俟奏報當有指揮將士等切宜禁戢兵戎肅清
疆境勿因驚擾妄有殺傷特遣高品康道偉等專往宣
慰言不盡意當識朕懷秋凉三將軍士等各得平安好
遣書指不多及
文苑英華卷四百五十九
