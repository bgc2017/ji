文苑英華卷三十六宋李昉等編
水五
雙瀵泉賦一首蒙泉賦一首
娥女泉賦一首舒姑泉賦一首
廬山雲液泉賦一首望瀑泉賦一首
飲貪泉賦一首性猶湍水賦一首
割鴻溝賦一首
雙瀵泉賦(以泉澄水澈皎鏡春冬為韻)王潭
呀厚地而濫涌者有河東之瀵泉拆隂開竇沃日浮天
初汨沒圓衝拂高湍於柔祗之下復逶迤遠注散餘波
於馮夷之川為神龍窟宅之上而致美為隂陽蓄泄之
所而通玄將海日泓浤而昭此豈坤儀挺拔以隳焉來
何所以去何所止始開雙瀵發輝於汾魏之郊竟助洪
流歸潮於渤澥之水借如夜色初升空光下凝繁星映
而珠滿新月入而鈎澄洎乎風駭霧勃煙涌雲蒸則有
鬼神倏閃以恍惚蛟螭鼓怒以噴騰異物之與詭怪孰
可得而備徵意以爲潜虚洞决脉流派別雖一河有隔
終隂隲以相連故數眼分開涵碧虚而共潔(未見澈字官韻)是
以百尺澄兮四空皛珠胎明兮沙岸皎洗拂煙埃蕩漾
魚鳥亦能凉生朱夏氣暖玄冬守謙下以含道順畎澮
以利農道則以物爲賓水則假利於春人有情於利水
水無意以求人人之自僞我豈非眞故至人以水爲德
以心爲鏡鏡雖明不利於人故瀵之爲澤也廣泉之爲
鑒也淨若壅而閉則澤不能及物混而濁則鑒不能自
正故選士者象淸瀵以含虚懷才者但明心而未映苟
能酌憲於兹泉則可以相鹽梅而翼聖(汨没一作汨滑珠胎明兮一作)
(燦珠胎兮)
蒙泉賦李程
蒙彼東山山下有泉運未逢於畎澮色空積於澄鮮虚
明可鑒澹泞自然宜習坎以爲德胡止艮而莫前士有
酌而歎曰惟水之義萬物之利顧導逹之或闕將灌注
而奚遂朝宗路阻未歸朝夕之池潤下功微空浸尋常
之地且夫壅則止理則通能致遠邇任決西東荷四氣
之平均潜生麗藻處重隂而蒙蔽尚隔清風亦有舒女
化而稱異耿恭感而成功彼皆因人而有託此獨居然
而在蒙懿其滿而不盈卑以自處岷山未測且覩濫觴
之時滄浪是期終異濯纓之所性則全柔德無與儔能
載清而載濁諒可泳而可游將注江湖終有希於上善
未分涇渭誠無惡於下流嗟止水之奚匹念發源兮在
斯當其一勺而可挹豈待成川而後知儻理水之有便
諒餘波而可期他日敢以勝載之力冀禆舟檝之時
娥女泉賦(并序)李蒙
泉在寧陽城南二里古老傳稱娥女美容色善歌舞度
曲此地化爲泉生於巖石間垂灑如淚故云耳
水之裔巖之偏孌彼娥女瀏爲氿泉伊昔巧笑淑靈濃
華豔色赬唇發而寥亮素袖盤而掩抑故能傾北方掩
南國超俗絶世神窮化極於是淒兮雨濕黯兮雲沉銷
玉貌與紈質冶瓊姿及蕙心舞成水態歌入流音臉眇
眇以波盡眉娟娟而月深觀其岸草翠積崖苔綺映列
山光以汎豔懸樹色而涵静引耀冰玉貞明石鏡能含
上善之心不改至柔之性若乃蠲祀典戒良辰蘋藻前
奠笙竽下陳莫不淋漓玉集滴瀝珠新聲嗚咽而成韻
淚闌干而向人及夫嚴風歲晩熾景炎節水壯河沉流
枯海絶則必濕溜冬汎寒光夏冽異黃泉之下冥殊遊
水之東閱噫化將云盡奚假物而獨靈道或既存雖得
仁而何懟靡度可持(此句疑)安知榮悴望神光兮水潜鑒
化跡兮山閟搴杜若以誰與弄潺湲而增思
舒姑泉賦(以記云舒氏女化爲泉爲韻)浩虚舟
漂水之上蓋山之前昔有處女化爲澄泉瞻風而豔色
如在責實而寒流宛然原夫曠別幽室暗悲韶年顧容
華之莫守望世人而都捐儼弱質以徐來顔猶灼灼委
貞姿而色動聲已涓涓眷戀無心凄凉故地念嬋娟之
可惜驚變化而殊異俯視清流託誠幽意陳翫習而斯
在庶精魂之能記素鱗赬尾渾非舊日之容急管繁絃
徒盡平生之志既而水府潜處幽冥既分凝情而淑歛
寒色冶態而波生細紋泛浮影於中流遥疑嫋嫋逗鳴
湍於別派遠若云云由是鱗甲與遊綺羅長阻迷綠沼
之廻復㤀紅樓之處所源通湘渚寫幽恨於靈妃流逹
漢臯導春心於遊女净色含虚清輝皎如烟凝泪以香
起苕斕斑而錦舒浦水光摇似動横波之末岸莎風靡
如存髩髮之餘想夫紈質已銷隂靈未謝濯衣彩於花
晝洗鏡光於月夜泠泠不濁殊畫地而俄成潏潏無窮
類拜井而潜化且静而淸者水之宜柔而順者女之爲
憶朱顔之婉娩柔碧溜之逶迤浮沫粉聚懸流淚垂泛
萍藻而翠翹零落動菰蒲而綠帶参差及夫亂草丰茸
古墟荒毁雜泥沙之汨没蔽音容之妖靡至今閭里之
人空傳其名氏
廬山雲液泉賦(并序)吳筠
筠所居之東嶺其側有泉洪纖如指冬夏若一山少凡
石至多雲母其水色白味甘且滑此則雲母滋液所致
因名雲液之泉乃結宇其旁引於軒廡之下既飲既潄
永翫無斁今兹夏季不雨至於十月江湖耗井澗涸此
泉泠泠不减乎昔懿其若是爰以作賦
坤元孕氣潜暢成泉冠五行之首爲萬物之先爰有清
泚出此山側處蒙險以難知猶井渫之不食我搜靈秘
載披載登見其地僻至潔源深有恒凝寒不爲之損暑
雨不爲之增乃考室以飲而樂在枕肱丼侔玄玉之膏
滴乃雲華之液疚可蠲生可益引充狎翫惟意所適懸
之則素皎壅之則澄碧晝浮光以悠揚夜含響以淅瀝
隂陽爲災水旱失節不雨炎夏暨乎玄月汪汪洪波久
已竭耿耿瀑布今已絶挫江湖之浩蕩沉澗谷之微劣
斯泉秉彛毫纖無虧雖遠不霑惠而近有所滋彼淜湃
於疇昔豈不慙㳙㳙於此時夫醴泉無源而易涸丹溜
乍見而難挹曷若止以爲鑒酌焉取給何異神仙之瀵
帝臺之漿涌異域之表湛無人之鄉茲亦標竒於絶境
眞可謂靈而長者也
望瀑泉賦李華
曙無雲兮川無波泛余舟於空碧彼廬山浮重湖之上
兮峩極天之峻壁凝黛色之深明噫林嶺之岑寂何神
造之杳冥躍騰泉於山脊孤流皎皎于蒼梁翠淙千仞
兮懸帛玉繩縋於寥天銀河垂於廣澤㫪風雷兮簁霜
雪穿重雲而下射白龍倒飲於平湖若天地之初闢委
滔滔兮東迤詎知夫維今之在昔何倚高帆而一望豁
余心兮灑滌近古有鴈門上德兮昭洗塵昏柴桑閒士
兮捨印推尊靈境殊象詮微究源人已古兮山在泉無
心兮道存將默貫於精極欲置之而不言
飲貪泉賦(以言飲此泉心終不易爲韻)胡權
吳隠之擁節南海停驂石門遇貪泉之廣陌若旨酒於
汙罇由是徵圖籍所載考耆舊之言云注茲而難窮地
理或飲者而能移性原公乃斯言已察其事惟審十目
所視表執心而不回一勺之多遂舉杯而就飲重言曰
所執在我寧由此泉瀉泠泠而反同潔已持惴惴而過
甚防川恬淡相資漸滂沱於德澤清廉是守何汨没於
情田將正浮俗而去彼覩濫觴而在此臨川而不覺起
予命酌而甘從率爾盈科即挹聊抒思以盤桓健筆忽
飛寫緣情之綺靡既而威臨俗鎮塵静邊空闔境而皆
知嚮化四方而靡不趣風量比滄溟能控清而引濁心
如白水可原始而要終當其境接遐荒郡惟幽僻山川
而多含瘴霧草木而少蒙膏澤道之云遠人不願適公
藏器以俟時方遇君之側席泉云飲而名乃益彰心秉
直而誓當不易則知貞清特立瑕穢莫侵人飲酒而蕩
志我飲泉而洗心胡不誇於一石而不愧於千金于以
明好惡定能否不貪爲寶而可憐(疑)不飲盗泉而非偶
懿哉君子之鴻名竹帛永垂於不朽
性猶湍水賦(以性之爲善猶水趨下爲韻)吳冽
人立性兮誠明爲本水激湍兮動直惟柔將以遊心於
澹故其從善如流天理斯在坎德可求謂寘懷而必將
流惡同赴勢而咸得處休至人之情唯當浩浩君子之
道所以猶猶原夫性本皆善誘成遷化湍有常行决而
上下得其道則致和平汨其流遂成姦詐故聖人行當
順動義不詭隨欲㴞㴞而處下逾㓗將淼淼而致遠不
疲順意周流誠隨波而遷染由衷激發庶合道以云爲
託以洗心從之㓗已尊派別脉分之要道守滌瑕蕩穢
之至理符老君之立教心乃善泉同太史之奏言德方
在水勢雖相近意當一揆法潤下流謙之迹莫非有爲
爲之愛漂沙宕石之功是皆景行行止心源洞適德澤
潜敷在審思其决泄豈求潤於霑濡遠近相沿宛見爲
仁由已始終共濟足見循道而趨不然則喪其貞失其
正動必旁午志皆紛競安能使通逹爲無滯之姿禀受
成善利之性德如毛而轉潤行有葉而逾滋心鏡之前
若光明而上下察也情田之内同澹汨而左右流之懿
其義戒中人事標前典是明各有原本不可遷移豈徒
虚閱波瀾以方清淺若然者信乎孟子之言所謂懲惡
而勸善
割鴻溝賦(以割土開城去存深跡爲韻)侯圭
龍爭虎闘兮萬象交奔鏃盡兵窮兮白日猶昏潜豹略
而久困割鴻溝而兩存臨屹屹之重關平分海嶽指遥
遥之一水畫斷乾坤秦之末世也鹿走中原人殃下土
天垂不定之氣代作分爭之主皆欲呵叱羣類鞭笞萬
宇或功侔擘嶽掃氛祲以將清或力並觸山缺穹昊(一作)
(旻)而未補爭馳羽檄欲定雲雷共假長山之隔闊請如
横漢以昭回劈六合以中裂割八紘而半開於是對戢
雄稜俱停執馭盟高岸以斜指約中流而内據霜戈雪
刃擁雲陣以東歸火幟虹旗扶日輪而西去險隘瓜剖
深沉帶横兩曜而寧休暈蝕重宵而未落攙搶晉魏周
韓出地表而共宗函谷燕齊楚越徹天涯而盡屬彭城
池塹彌堅人煙漸隔瘡痍詎息於餘略兵甲俄循於舊
跡孤軍外鎻截南北於千城萬馬重來併華夷於一擲
由是霾隂再合霆霹交侵彊者功淺弱者機深空欲限
溝洫之迢遰閉關河之阻尋分地理而不分天理割波
心而不割人心及夫垓下之劔不還江上之師莫遏始
知鳳閣之難處徒想鴻溝之獨割至今京索之原古津
空闊
文苑英華卷三十六
