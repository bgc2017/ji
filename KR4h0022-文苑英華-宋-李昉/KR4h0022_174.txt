文苑英華卷一百七十四宋李昉等編
應制七
宮二十九首臺七首
宅七首
宮
過舊宫周明帝
玉燭調秋氣金輿歴舊宫還如過白水更似入新豐秋
潭漬(初學記作清)晩菊寒井落疎桐舉杯延故老今聞歌大
風
奉和春日幸望春宫岑羲
和風助律應韶年清蹕乘高入望仙花笑鸎歌迎帝輦
雲披日霽俯皇川南山近獻仙杯上北斗平臨御扆前
一奉恩榮欣在鎬空知率舞聽薰絃
同前(集作望春宫迎春内出綵花樹應制)崔湜
澹蕩(集作澹淡)春光滿曉空逍遙御輦入離宫山河眺望雲
天外臺榭参差烟霧中庭際花飛錦繡合枝間鳥囀管
絃同即此歡娱齊鎬宴唯應率土(集作舞)樂薰風
同前張說
别館芳菲上苑東飛花澹蕩御筵紅城臨渭水天河近
闕對南山雲霧(集作雨露)通繞殿流鶯凡幾樹當蹊亂蝶許
多叢春園既醉心和樂(和集作知)共識皇恩造化同
同前武平一
鑾輅青旂下帝臺東郊上苑望春來黃鶯未觧林間囀
紅蘂先從殿裏開盡閣條風初變柳銀塘曲水半含苔
欣逢睿藻光韶律更促霞觴畏景催
同前劉憲
暮春春色最偏(一作便)妍苑裏花間列御筵南山(一作商山)積
翠臨城起滻水浮光共幕連鶯藏嫩綠歌相唤蝶礙芳
叢舞不前歡娛節物今如此願奉宸遊億萬年
一作皆初學記
同前蘇頲
東望望春春可憐更逢晴日柳含烟宫中下見南山盡
城上平臨北斗懸細草偏承廻輦處輕花微落捧觴前
宸遊對此歡無極鳥哢聲聲入管絃
同前鄭愔
晨蹕凌高轉翠旌春樓望遠背朱城忽排花上遊天苑
却坐雲邊看帝京百草香心初罥蝶千林嫩葉始藏鶯
幸同葵藿傾陽早願比盤根應帝榮
同前薛稷
九春風景足林泉四面雲霞敞御筵花鏤黃山繡作苑
草圖玄㶚錦為川飛觴競醉心廽日走馬争看眼着鞭
喜奉仙遊歸路遠直論行樂不言旋
同前韋元旦
九重樓閣半山霞四望韶陽春未賖侍蹕妍歌臨㶚涘
留觴艷舞出京華危萍競捧中街日戱馬争銜上苑花
景色歡娛長若此承恩不醉不還家
同前崔日用
東郊芳物正薰馨素滻鳬鷖戱綠汀鳳閣斜通平樂觀
龍旂直逼望春亭光風搖動蘭英紫淑氣依遲柳色青
渭浦明晨脩禊事羣公傾賀水心銘
同前馬懷素
綵眊(一作仗)琱輿俯碧潯行春御氣發皇心搖風細柳縈
馳道映日輕花出禁林通野園林開帟幕連堤草樹狎
衣簮謬參西掖霑堯酒願沐南薰觧舜琴
同前李適
玉輦金輿天上来花園四望錦屏開輕絲半拂朱門柳
細纈全披畫閣梅舞蝶飛行飄御席鸎歌度曲繞仙杯
聖詞今日光暉滿漢主秋風莫道才
同前李乂
東城結宇瞰千尋北闕回輿且(集作具)四臨麗日祥烟承
䍐罼輕荑弱草藉衣簮秦商重沓雲巖近河渭縈紆霧
壑深謬接鵷鴻(集作鸞)陪賞樂還欣魚鳥遂飛沉
同前沈佺期
芳郊綠野散春晴複道離宫烟霧生楊柳千條花欲綻
蒲萄百丈蔓初榮林香酒氣元相入鳥囀歌聲各自成
定是風光牽宿醉來晨復得幸昆明
奉和聖製幸長安故城未央宫應制
李嶠
舊宫賢相築新苑聖君來運改城隍變年深棟宇摧後
池無復水前殿久成灰冀辨祈風觀空傳承露杯宸心
千載合睿律九韶開今日聮章處猶疑上柏臺
同前趙彦昭
夙駕移天蹕憑軒覽漢都寒烟收紫禁春色繞黃圖舊
史遺陳跡前王失覇符山河寸土盡宫觀尺椽無崇高
惟在德壯麗豈為謨茨室留皇鑒薰歌盛有虞
同前劉憲
漢宫千祀外軒駕一来遊夷蕩長如此威靈不復留憑
高睿賞發懷古聖情周寒向南山歛春過北渭浮土功
昔云盛人英今所求幸聽薰風曲方知覇道羞
同前宋之問
漢皇未息戰蕭相乃營宫壯麗一朝盡威靈千載空皇
明悵前跡置酒宴羣公寒輕彩仗外春發幔城中樂思
廻斜日歌詞繼大風今朝天子貴不假叔孫通
同前李乂(集無)
鳳輦乘春陌龍山訪古臺北宫纔盡處南斗獨昭回肆
覽飛宸札稱觴引御杯已觀蓬海變誰厭柏梁灾代揖
(一作挹)孫通禮朝稱賈誼才忝儕文雅地先後各時来
暇日與兄弟同遊興慶宫(有序不錄)
唐玄宗(附見張說集)
代邸青門右離宫紫陌垂庭如過沛日水若渡江時綺
觀連鷄岫朱樓接鴈池從来敦棣萼今此茂荆枝萬葉
傳餘慶千年志不移憑軒聊屬目輕輦共追随務本方
崇訓相輝保羽儀時康俗易漸德薄政難施鼓吹迎飛
蓋絃歌送羽巵所希覃率土孝弟一同歸
奉和同前應制張說
漢武横汾日周王宴鎬年何如造區夏復此睦親賢巢
鳳成新(集作新成)閣飛龍躍舊(集作舊躍)泉棣華歌尚在桐葉戱
仍傳禁籞氛埃隔平臺景物連聖慈良有裕王道固無
偏問俗兆人阜觀風五教宣獻圖開益地張樂奏鈞天
侍酒衢樽滿詢芻諫鼔懸詠言形友愛萬國共周旋
過晉陽宫唐玄宗(附見張說集)
緬想封唐處實惟建國初俯察伊晉野仰觀乃參墟井
邑龍斯躍(集作濯斯)城池鳳翔餘林塘猶沛澤臺榭宛舊居
運革祚中否時遷命兹符顧循承丕構怵惕多憂虞尚
恐威不逮復慮化末孚豈徒勞轍迹所期訓戎車習俗
問黎人親巡慰里閭永言念成功頌德臨康衢長懷經
綸日歎息履庭隅艱難安可忘欲去良踟蹰
奉和同前應制張說
太原俗尚武高皇初奮庸星軒三晉躔土樂二堯封北
風遂舉鵬西河亦上龍至德起王業繼明頼人邕(集作雍)
六葉啓昌期再興廣聖蹤傳呼大駕來文物如雲從連
營火百里縱觀人千重翠華度汾水(集作橋樓非)白日臨罕
峯枌榆恩賞洽桑梓舊情恭往運感不追清時惜難逢
時發樽爼心頌刊盛德容願君及春事廻輿綏萬邦
同前張九齡
隋季失天策萬方罹凶殘皇祖稱義旗三靈皆獲安聖
朝特申錫王業咸(集作成)艱難盗移未改命歷在終履端
彼汾惟帝鄉雄(集作洪)都信欝盤一月朔廵狩羣后陪清
鑾覇迹在沛庭舊儀覩漢官唐風思何深舜典敷更寬
戸(集作家)蒙枌榆復邑争牛酒歡緬惟剪商後豈&KR0870;微禹
歎三后既天在(集作在天)萬年期石刊尊祖實我皇天文皆
仰觀
同前蘇頲
隋運與天絶生靈厭氣昏聖期在寧亂士馬興太原立
極萬邦推登庸四海尊慶膺神武帝業付皇曾孫緬慕
封唐道追惟歸沛魂詔書感先義典禮廵舊藩商殿綵
雲合春旗祥風翻率西見汾水奔北空塞垣欵曲童兒
(集作兒童)佐依遲故老言里頒慈惠賞家受除復恩下輦崇
三都(集作教又作觀)建碑當九門孝思敦(集作敭)至美億載奉開
元
奉和聖製至長春宫登樓觀稼穡之作
前人
帝迹奚其遠皇符之所崇敬時堯務作盡力禹稱功赫
赫惟元后經營自左馮變蕪秔稲實流惡水泉通國阜
猶前豹人疲詎昔熊黃圖廵沃野清吹入離宫是閱京
坻富仍觀都邑雄憑軒一何綺積溜寫晴空禮節家安
外和平俗在中見龍垂渭北辭鴈指河東睿思方居鎬
宸遊若飲豐寧夸子雲從秪為獵扶風
奉和御製從蓬萊宫向興慶閣道中作
王維
渭水自縈秦甸曲黃山舊繞漢宫斜鑾輿迥出仙門柳
閣道遙(集作迴)看上苑花雲(集作雪)裏帝城雙鳳闕雨中春
樹萬人家為乘陽氣行時令不是宸遊重物華
同前李憕
别舘春還淑氣催三宫路轉鳳凰臺雲飛北闕輕隂散
雨歇南山積翠來御柳遙随天仗發林花不待曉風開
已知聖澤深無限更喜年芳入睿才
臺
琴臺詩(此詩見三百十三卷臺門)梁簡文帝
登三臺言志唐太宗
未央初壮漢阿房昔侈秦在危猶騁麗居奢遂役人豈
如家四海日宇整朝輪扇天裁戸舊砌地剪基新引月
擎宵桂飄雲逼曙鱗露除光炫玉霜闕映雕銀舞接花
梁鷰歌迎鳥路塵鏡池波太液莊苑麗宜春作異甘泉
日亭非路寢辰念勞慙逸已居曠反勞神所欣成大厦
宏材佇渭濱
奉和同前許敬宗
中天表雲榭載極聳崑樓聖作規玄造軒阿復聿脩高
門符令節形勝總神州企翼摶禽萃飛甍鷰雀遊綴星
羅百拱緣漢轉三休旦雲生玉舄初月上銀鈎妙管含
秦鳳仙姿麗斗牛形言防處逸粹藻發嘉猷荷生無以
謝盡瘁竟何酬
燕雀(集作賀鳥)盡瘁(集作來子)
春臺望唐玄宗
暇景屬三春高臺聊四望目極千里際山川一何壯太
華見重巗終南分疊嶂郊原紛綺錯參差多異狀佳氣
滿通溝遲步入綺樓初鶯一一鳴紅樹歸雁雙雙去綠
洲太液池中下黃鶴昆明水上映牽牛聞道漢家全盛
日别舘離宫趣非一甘泉邐迤亘明光五柞連延接未
央周廬徼道縱横轉飛閣廻軒左右長須念作勞居者
逸勿言我后焉能恤為想雄豪壯栢梁何如陋儉卑茅
室陽烏黯黯向山沉夕鳥喧喧入上林薄暮賞餘廻步
輦還念中人罷百金
奉和御製同前賀知章
青陽布王道玄覽陶真性欣若天下春高逾域中聖神
臯類觀賞帝里如懸鏡繚繞八川浮岧嶤雙闕映曉色
徧昭陽晴雲卷建章華滋的皪丹青樹顥氣氤氲金玉
堂尚有靈蛇下鄜畤還徵瑞寳入陳倉自昔秦奢漢窮
武後庭萬餘宫百數旗廻五丈殿千門連綿南隥出西
垣廣盡螓蛾華窈窕羅生玳瑁象崐崘廼睠天晴興隐
恤古來土木良非一荆臨章觀趙叢臺何如堯階將禹
室層欄&KR0772;窱下龍輿清管逶迤半綺疏一聽南風引鸞
舞長謠北極仰鶉居
同前許景先
睿德在青陽高車視中縣秦城連鳳闕漢寢疏龍殿文
物照光輝郊畿欝葱蒨千門望成錦八水明如練複道
曉光披宸遊出禁移瑞氣朝浮五雲閤(疑作閣)祥花夜吐
萬年枝蘭葉負龜初薦祉桐花集鳳更來儀秦漢生人
凋力役阿房甘泉構雲碧汾祠雍畤望通天玉堂宣室
坐長年鼔鐘西奏咸陽觀苑圃南通鄠杜田明主卑宫
誡前失輔德欽賢政惟一昆蟲不夭在春蒐稼穡常難
重農術邦家已荷聖謨新猶聞儉陋惜中人預奉北辰
垂七耀長歌東武抃千春
同前蘇頲
壮麗天之府神明王者宅大君乘飛龍登彼復懷昔圓
闕朱光熖横山翠微積河汧流作表縣聚開成陌即舊
在皇家維新具物華雲連所上居恒屬日更時中望不
斜三月滄池搖積水萬年青樹綴新(集作點驚)花暴嬴國此
嘗圖覇覇業後仁先以詐東破諸侯西入秦咸陽北坂
南渭津詩書焚爇散學士高閣奢踰嬌美人事往覆輈
經遠喻春還按蹕憑高賦戎觀愛力深惟省越厭陳方
何足務清吹遙遙發帝臺宸文耿耿照天廻伯夷位事
愚臣忝喜奏聲成鳳鳥來
宅
過舊宅二首唐太宗
新豐停翠輦譙邑駐鳴笳園荒一徑斷臺古半階斜(古一)
(作平)前池消舊水昔樹發今花一朝辭北(初學記作此)地四海
遂成家
二
金輿廵白水玉輦駐新豐紐落藤披架花殘菊破叢鋪
庭荒草蔓流竭半池空紉珮蘭凋徑舒珪葉剪桐昔地
一藩内今宅九圍中架海波澄鏡韜戈噐反農八表文
同軌無勞歌大風
奉和同前應制許敬宗
飛雲臨紫極出震表清光自爾家寰海今兹反帝鄉情
深感代國樂甚讌譙方白水浮佳氣黃星聚太常岐鳳
鳴層閣酆雀賀彫梁桂山猶總翠蘅薄尚流芳攀鱗有
遺皓沐德抃稱觴
同前上官儀
石關清晩夏璇輿御早秋神麾颺珠雨仙吹響飛流沛
水祥雲泛宛郊瑞氣浮大風凝漢筑叢烟入舜球翠梧
臨鳳邸滋蘭帶鶴舟偃伯歌玄化扈蹕頌王遊遺簮謬
詔奬珥筆荷恩休
爰因廵省途次舊居唐玄宗(附見張說集)
三千初擊浪九萬欲摶空天地猶驚否隂陽始遇蒙存
身斯(集作期)歴試佐貳佇昭融多謝時康理良慙實頼(集作)
(寳劍)功長懷問鼎氣夙負拔山雄不學劉琨舞先歌漢祖
風英髦既包括豪傑自牢籠人事一朝異謳歌四海同
如何昔朱邸今此作離宫鴈沼澄瀾翠猨巖落照紅小
山餘桂馥長坂舊蘭叢即是淹留處乘歡樂未窮
奉和同前應制張說
蓊(集作葱)欝興王郡殷憂啓聖圖周成會西土漢定(集作武)
幸南都歲卜鸞(一作鑾)輿邁農祠鴈(疑)政敷武威稜外域
文教靡中區警蹕千戈捧朝宗萬國趨舊藩人事革新
化國容殊壁有真龍畫庭餘鳴鳳梧叢觴祝堯夀合鼎
獻湯厨陽樂寒初變春思(集作恩)蟄共(集作更)蘇三耆頒命
服五稔復田輸君賦大風起人歌湛露濡從臣觀王業
(集作玉葉)方願紀靈符
同前蘇頲
潞國臨淄邸天王别駕輿出潜離隐際小往大來初東
陸行春典南陽即舊居約川星䍐駐扶道日旂舒雲覆
連行在風廻助掃除木行城邑望臯落土田疏昔試邦
興后今過俗徯予示威寧校獵崇讓不陳魚府吏趨宸
扆鄉耆捧帝車帳傾三飲處閑整六飛餘盛業銘汾鼎
昌期應洛書願陪歌賦末留此蜀相如
文苑英華卷一百七十四
