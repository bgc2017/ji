文苑英華卷二百八十六宋李昉等編
留别一
梁元帝二首何遜一首
任昉一首吳均五首
劉顯一首劉孝綽一首
宗史一首庾抱一首
賀力牧一首孫萬夀一首
孔紹安一首王勃三首
盧照隣四首駱賓王三首
禇亮一首崔融一首
陳子昂六首宋之問四首
崔湜一首張說五首
蘇頲一首王維二首
孟浩然五首杜甫三首
李白三首祖詠二首
常建一首
別荆州吏民二首梁元帝
寄言謝桀黠無乃氣干雲安知㶚陵下復有李將軍
二
莫言江漢遠烟霞隔數千何必黃丞相重應臨潁川
從鎮江州與故遊别何遜
歴稔共追隨(類聚作遊)一旦辭羣匹復如東流水未有西歸
日夜雨滴空階天曉(類聚作曉燈)暗離室相悲各罷酒何時
更促膝
别蕭諮議衍任昉
離燭有窮輝别念無終緒岐言未及申離白(一作目)已先
舉揆景巫衡(一作荇蕪)阿臨風長楸渚浮雲難嗣音徘徊悵
誰與儻有關外驛聊訪狎鷗嶼(一作鷺)
凡一作皆藝文類聚
贈别新林吳均
僕本幽并兒抱劔事邊陲風亂青絲絡霧染黃金羈天
子既無賞公卿竟不知去去歸去來還傾鸚鵡杯氣為
故交絶心為新知開但令寸心是何湏銅雀臺
發湘州贈親故别三首前人
相送出江潯淚下霑衣襟何用叙離别臨岐贈好音敬
通才如此君山學復深明哲遂無賞文華空見沉古來
非一日無事更勞心
二
雲生曉靄靄花落夜霏霏問余何意别荅言倦遊歸徒
勞易水布空負洛陽衣懷金無人别抱玉遂成非安得
久留滯商山饒白薇
三
君留朱門裏我至廣江濆城高望猶見風多聽不聞流
蘋方繞繞落葉尚紛紛無由得共賞山川間白雲
壽陽還與親故别前人
故人來送别帳酒臨行阡露繁秋色慢氣愴蟪聲煎鴈
渡章華國葉辭洞庭天復有向隅淚中腸皆涕漣但願
千丈松結景雲之峰山高日華早枝多風彩(疑)重我還
愛芳杜君住揖驪龍
發新林浦贈同省劉顯(見類聚)
回首望歸塗山川邈離異落日懸秋浦歸鳥飛相次感
物傷我情惆悵懷親懿
發建興渚示到陸二黃門劉孝綽(見類聚)
扁舟去平樂還顧極川梁猶聞棗下吹尚識杏間堂洛
橋分曲渚官寺隠回塘客行裁跬步即事已多傷况復
千餘里悲心未遽央
别蕭諮議衍宗史
别酒正參差乖情將陸離悵焉臨桂苑愍然瞻華池輕
雲流惠彩時雨亂清漪耿耿(類聚𦕈𦕈)追蘭徑悠悠結芳枝
眷言終何托心寄方在斯
别蔡參軍庾抱
人世多飄忽溝水易西東今日歡娛盡何年風月同悲
生萬里外恨起一杯中性靈如未失南北有征鴻
亂後别蘇州人賀力牧
徘徊睇閶闔悵望極姑蘇慨矣嗟荒運悲哉惜覇圖子
常終覆郢宰嚭遂亡吳石隕星方暗山崩川自枯周京
摧棫樸漢社落枌榆宫毁無巢燕城空餘樂烏兹邦號
端委多士自相趨照廡同燕石光車等魏珠言離已惆
悵念别更踟蹰若訪任公子求余東海隅
贈别孫萬壽
昔我遊雲閣及爾謬同官高步參師友長裾接綺紈索
居方十載相思勞萬端不言今夕遇得盡故人歡酒隨
彭澤至瑟即武城彈高齋屏餘熱珍簟宿輕寒葉落霜
威重蓂疎月色殘將歸動離恨彌傷行路難
别徐永元秀才孔紹安
金湯既失險玉石乃同焚墜葉還相覆落羽更為羣豈
謂三秋節重傷千里分促離絃易轉幽咽水難聞欲識
相思處山川間白雲
秋日奉别王長史公王勃
别路千萬里深恩重百年空悲西候日更動北梁(集作北京)
篇野色籠寒霧山光歛暮烟終知難再奉懷德自澘然
别薛升華前人
明月沉珠浦秋風濯錦川樓臺(集作關山)臨絶岸洲渚亘長
天旅泊(集作飄泊)成千里棲遑共百年窮途唯有淚還望獨
澘然
秋日别薛升華前人
送送多窮路遑遑獨問津悲凉千里道悽斷百年身心
事同漂泊生涯共苦辛無論去與住俱是夢中人
西使兼送孟學士南遊盧照隣
地道巴陵北天山弱水東相看萬餘里共以(疑)一征篷
零雨悲王粲清罇别孔融徘徊聞夜鶴悵望待秋鴻骨
肉胡秦外風塵關塞中唯餘劔鋒在耿耿氣成虹
還赴蜀中貽示京邑遊好前人
籞宿花初滿章臺柳尚飛如何正此日還望(集作喜)昔多
違悵别風期阻將乖雲會稀歛衽辭丹闕懸津陟翠微
野禽喧戍鼓春草變征衣回顧長安道關山起夕霏
晩渡渭橋寄示京邑遊好前人
我行背城闕驅馬獨悠悠寥落百年事徘徊萬里憂途
遥日向夕時晩鬢將秋滔滔俯東逝耿耿泣西浮長虹
掩釣浦落鴈下星洲草變黃山曲花飛清渭流迸(集作逆)
水驚愁鷺騰沙起狎鷗一赴清泥道空思玄㶚遊
從蜀還京贈别(己見二百六十七卷)盧照鄰
秋日别侯四得彈字駱賓王
我留安豹隠君去學鵬摶岐路分襟易帆潮(集作風雲)促膝
難夕漲流波急秋山落日寒唯有思鄉(集作歸)引悽斷為
君彈
西行别東臺詳正學士前人
意氣坐相親關河别故人客似秦川上歌疑易水濱塞
荒行辯玉臺遠尚名輪洩井懷邊將尋源重漢臣上苑
梅花早御溝楊柳新秖應持此曲别作邊城春
别李嶠得勝字
芳樽徒自滿别恨轉難勝客似遊江岸人疑上㶚陵寒
更承夜永凉景向秋澄離心何以贈自有玉壺冰
晩别樂記室産褚亮
窮途屬歲晩臨水忽分悲抱影同為客傷情去此時霧
色侵虛牖霜氛冷薄帷舉袂慘將别停杯悵不怡風嚴
征鴈遠雪暗去蓬遲他鄉有岐路遊子欲何之
留别杜審言并呈洛中舊遊崔融
斑鬢今為别紅顔(集作塵)昨共遊年年春不待處處酒相
留駐馬西橋上回車南陌頭故人從此隔風月坐悠悠
落第西還别魏四懔陳子昂
轉蓬方不定落羽自驚弦山水一為别歡娛復幾年離
亭暗風雨征路入雲烟還因北山逕歸守東陂田
以下六篇並見集本
落第西還别劉祭酒高明府前人
别舘分周國歸驂入漢京地連函谷塞川接廣陵(集作陽)
城望迥樓臺出途遥烟霧生莫言長落羽貧賤一交情
春夜别友人二首前人
銀燭吐青烟金樽對綺筵離堂思琴瑟别路遶山川明
月隠高樹長河没曉天悠悠洛陽道此會在何年
二
紫塞白雲斷青春明月初對此芳罇夜離憂悵有餘清
泠花露滿滴瀝簷宇虛懷君欲何贈願上大臣書
遂州南江别鄉里(集作曲)故人前人
楚江復為客征棹方悠悠故人憫追送置酒此南州平
生亦何恨夙昔在林丘違此鄉山别長謠去國愁
别李參軍崇嗣前人
四十九變化一十三死生翕忽玄黃裏驅馳風雨情是
非紛妄作寵辱坐相驚至公(集作人)獨幽覽窈窕隨昏明
咫尺山河道軒窗日月庭别離焉足問悲樂固能并我
軰何為爾栖遑猶未平金臺可攀陟寳蓋絶將迎戶牖
觀天地階基上杳冥自超三界樂安知萬里征中國要
荒内人寰字宙縈弦望如朝夕寧嗟蜀道行
留别之望舍弟宋之問
同氣有三人分飛在此晨西馳巴嶺徼東去汶陽濱強
飲離前酒終傷别後神雖(集作誰)憐散花萼獨赴日南春
漢江宴别前人
漢廣不分天舟移杳若仙秋虹映晩日江鶴弄晴烟積
水浮冠蓋搖風逐管絃嬉遊不可極留恨此山川
積水(集作積氣)
端州别袁侍郎前人
合浦塗未極端溪行暫臨淚來空泣臉愁至不知心客
醉山月净猿啼江樹深明朝共分手之子愛千金
渡吳江别王長史前人
倚棹望兹川銷魂獨黯然鄉連江北樹雲斷日南天鈎
别(集作劔别)龍初沒書成鴈不傳離舟意無限催渡復催年
贈蘇少府赴任江南余時還京
崔湜
丈夫不歎别達士自安卑攬泣固無趣銜杯空爾為流
雲春窈窕去水暮逶迤行舟忽東泛歸騎亦西馳秦地
多芳草江潭有桂枝誰言阻遐闊所貴在相知
南中别王陵成崇張說
握手與君别岐路贈一言曹卿禮公子楚媪饋王孫倏
爾生六翮翻飛戾九閽常懷客鳥意會答主人恩
以下五篇並見集本
石門别楊六欽望前人
燕人同竄越萬里自相哀影響無期會江山此地來暮
年傷汎梗累日慰寒灰潮水東南落浮雲西北廻俱看
石門遠倚棹兩悠(集作悲)哉
端州别高六戩前人
異壤同羇竄途中喜共過愁來時舉酒勞罷或長歌南
海風潮壯西江瘴癘多於焉復分手此别傷如何
南中别蔣五向青州(己見二百六十七卷)
前人
南中别陳七李十
二年共遊處一旦各西東請君聊駐馬看我轉征蓬畫
鷁愁南海離駒思北風何時侣春鴈䨇入上林中
陳倉别隴州司戶李惟深蘇頲
京國自携手同途欣觧頥情言正的的春物宛遲遲忽
背雕戈星(疑)旋瞻獲寳祠蜀城余出守吳岳爾歸思歡
愜更傷此春殷殊念兹揚麾北林徑跂石南澗湄中作
壺觴餞回添道路悲數花臨磴日百草覆田時有美同
人意無為行子辭高歌拔劔起吾是答恩私
留别温古上人兄幷示弟縉王維
解薜登天朝去時(集作師)偶將(集作時)哲豈唯山中人兼負
松上月宿昔同遊止致身雲霞末開軒臨潁陽卧視飛
鳥没好依盤石飯屢對瀑泉歇(一作渴)理齊狎小隠道勝
寧外物舍弟官崇高宗兄比削髮荆扉但灑掃乘閒當
過拂(集作歇)
留别丘爲前人
歸鞍白雲外繚繞出前山今日又明日自知心不閒親
勞簮組送欲趁鸎花還一步一回首遲遲向近關
將適天台留别臨安李主簿孟浩然
枳棘君尚栖匏瓜吾豈繫誰念離亭下(集作當夏)淡(一作飄)泊
指炎裔江海非惰遊田園失歸計空山既早發漁浦亦
宵濟汎汎隨波瀾行行任艫枻故林日已遠羣木坐成
翳羽人在丹丘吾亦從此逝
東京留别諸公前人
吾道昧所適驅車還向東主人開舊舘留客醉新豐樹
繞温泉綠塵遮曉日紅拂衣從此去高步躡華嵩
留别王侍御前人
寂寂竟何待朝朝空自歸欲尋芳草去惜與故人違當
路誰相假知音世所稀秪應守索寞還掩故園扉
遊江西留别富陽裴劉二少府
前人
西上遊江西臨流恨解携千山疊成障萬水瀉為溪石
淺流難泝藤長險易躋誰憐問津客歲晏此中迷
適越留别譙縣張主簿申屠少府
前人
朝乘汴河流夕次譙縣界幸因(集作值)西風吹得與故人
會君學梅福隠予隨(集作從)伯鸞邁别後能相思浮雲去
(集作在)吳會
暮秋將歸秦留别湖南幕府親友
杜甫
水闊蒼梧晩(集作野)天高白帝秋途窮那免哭身老不禁
愁大府才能會諸公德業優北歸衝雨雪俱(集作誰)慜弊
貂裘
留别嚴賈二國老兩院遺𥙷諸公
前人
田園湏暫往戎馬惜離羣去遠留詩别愁多任酒醺一
秋常苦雨今日始無雲山路晴吹笛(集作角)那堪處處聞
别董頲前人
窮冬急風水逆浪開帆難士子甘旨闕不知道里寒有
求彼樂土南適小長安到我舟檝去覺君衣裳單素聞
趙公節兼盡賓主歡己結門廬望無令霜雪殘老夫纜
亦解晩粟朝未飡飄蕩甲兵際幾時懷抱寬漢陽頗寧
静峴首試考槃當念著白帽采薇青雲端
夜别張五李白
吾多張公子别酌酣高堂聽歌舞銀燭把酒輕羅裳横
笛弄秋水(集作月)琵琶彈陌桑龍泉解錦帶為爾傾千觴
江夏别宋之悌前人
楚水清若空遥將碧海通人分千里外興在一杯中谷
鳥吟晴日江猿嘯晩風平生不下淚於此泣無窮
出金門後書懷留别翰林諸公
前人
好古笑流俗素聞賢達風方希佐明主長揖辭成功白
日在青天回光照微躬恭承鳳凰詔欻起雲蘿中清切
紫霄迥優游丹禁通君王賜顔色聲價凌烟虹乘輿擁
翠蓋扈從京城東寳馬麗絶景錦衣入新豐倚巖望松
雪對酒鳴絲桐因學揚子雲獻賦甘泉宫天書美片善
清芬播無窮歸來入咸陽談笑皆王公一朝去金馬飄
落成飛蓬賓從日疎散玉罇尋己空才力猶可倚不慙
世上雄聞作東武吟曲盡情未終書此謝知已滄浪(集作)
(波)尋釣翁
留别裴聰盧象祖詠
朝來已握手宿别更傷心㶚水行人渡商山驛路深故
情君且足謫宦我難任直道皆如此誰能淚滿襟
歸汝墳山莊留别盧象前人
淹留歲將晏久廢南山期舊業不見棄還山從此辭漚
麻入南澗刈楚向東菑對酒雞黍&KR0836;閉門風雪時非君
一延首誰慰遥相思
潭州留别常建
賢達不相識偶然交已深宿帆謁郡佐悵别依禪林湘
水流入海楚雲千里心望君杉松夜山月清猿吟
文苑英華卷二百八十六
