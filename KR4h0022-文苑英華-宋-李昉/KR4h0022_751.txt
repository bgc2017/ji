文苑英華卷七百五十二宋李昉等編
興亡中
魏武帝論一首晉高祖論一首
宋武帝論一首北齊高祖論一首
北齊文襄論一首北齊文宣論一首
魏武帝論朱敬則
皇漢失圖網漏䜛慝賊臣承間摇蕩宸居宗廟焚燒天
子播越於是九州幅裂四海横流釋位勤王天下雲集
初平元年後將軍袁術冀州牧韓馥豫州刺史孔伷兖
州刺史劉岱河内太守王匡渤海太守袁紹陳留太守
張邈東都太守喬瑁山陽太守袁遺濟北相鮑信長沙
太守孫堅等同時俱起以討董卓為名然包藏禍心以
暴易亂竊命矯制結黨樹朋觀釁待時莫敢先犯唯魏
太祖有汴水之戰孫討虜有陽人之師矣觀曹公明銳
權略神變不窮兵折而意不衰在危而聽不惑臨事决
機舉無遺悔近古已來未之有也故梁國橋玄南陽何
顒皆云天下將亂非命世之才不能濟也能安之者其
在君乎雖復名微衆寡地小力窮官渡受圍濮陽戰屈
然天下精明之士拓落之材趨若百川之宗巨海遊塵
之集高嶽故有苟彧郭嘉邢顒程昱賈詡朱雲等或斂
風長感或一見盡懷然後覽英雄之心騁熊羆之勇挾
天子以崇大順扶幼主而顯至公旌賁忠良芟夷叛逆
神道輔德百姓與能武功赫然霸業成矣若乃獲魏种
而有(疑作宥)之高祖之封雍齒也降張繡而不怨光武之
全朱鮪也感臧覇之言以成其氣重關侯之義抑而不
追王霸之術也然後法令嚴峻賞罰必行惟材是求惟
力是視縱夷齊滿路顔閔並居未暇存也救弊即可仁
則未知且以術臨人力無餘地用智濟物迹若容身欲
使蕩蕩玄波涯而不竭飂飂薰風周徧草木玄雲蔭而
方雨黃葉衰而木落不可得也荀文若首預經綸提挈
草昧清神昭乎物表妙識出乎機先造我魏邦繄其是
頼一言不合五毒將施無詞寄文空器見志可不劇哉
加以孔文舉與道翺翔盡忠漢室崔季珪天骨高爽志
在扶傾豈大盜之所安也嗚呼欲盜之子見錦而不見
人弭謗之君尤人而不尤已豈知羣鷗不下衆雀遥驚
者乎故隂謀未洩天下已知毒志潜行忠良前懼何䕫
所以帶藥楊彪由是不出雲長受恩而不謝玄德失箸
而思奔席上有懷疑之人閫外少自信之士良可恥也
固知曹公不能用天下之材成天下之務也昔周武之
澤及昆蟲不能感食薇之士漢高之功濟草木未能屈
歌芝之賢猶且遂其孤貞容其怨讟況功未半古德異
樂推遭神器之流離問寶鼎之輕重欲使庶人不識宜
(疑)心寧可得乎翻乃疾走惡迹掩耳畏聲讎匹夫念平
素殺桓邵斃婁珪道路以目天下鉗口豈不惜哉楊德
祖才雖清秀志非遠圖託事行誅死非其罪司馬懿雄
材大度勇而有謀審其狼顧知而不剪若言天下(疑)也
則吾未知若言人事也其智安在故知忌小怨而忘遠
圖料目前而忽身後豈所謂旁求哲人俾輔後嗣者哉
或問曰天厭漢德海内分崩三雄鼎立俱受眷命乃至
控御豪傑削平區宇英圖遠筭何者為先君子曰孫仲
謀藉父兄之資負江海之固未敢争盟上國競鹿中原
自守未餘何足言也蜀先主抱英濟之器無角逐之材
遠竄荆蠻畏曹公神武奄有庸蜀乘劉璋之政衰國小
人夷風頹俗陋山川險澁異崤凾之奥區江漢通流殊
河洛之朝市豈得抗衡中夏齊足當途乎前賢易地之
談全是不關胷臆且夫度德而處量力而行劉備豈薄
先王之舊居輕齊魯之故俗若泰伯之適吳越孔子之
入九夷哉蓋不得巳也是知才雄者地廣國大者兵強
地既由才才寧可易也
晉高祖論
王業不同其來尚矣若乃待辛癸之禪湯武不得稱仁
要西伯之資高光無由濟世或寧亂以得志或興禍以
取威遭遇雖殊天命一也宣帝聰豪明允博學洽聞敏
而好謀寬而能斷其未得志也服勤王事夙夜在公知
無不為芻牧必履取信嚴主所謂能臣也及勲德日隆
雄材漸著權略不世合變如神受命崇華竭股肱於明
帝忍死嘉福遂無君於沖人所謂姦臣也及内難既平
外寇斯殄威力翕赫指麾風飛遂乃臨神器以徘徊戮
公族以顧望雖大業初稱人望斯存若格以名神請罪
不暇歸諸天命則前代有辭美哉未盡善也且成湯之
在夏世行仁以動諸侯文王之處殷朝好讓以懷鄰國
高祖以豁逹容物光武以長者得人未有專伏隂謀每
行詭計寄何晏以鞠獄示李勝以謬言請戰以見威指
水以表信乞襦不與懼有陳恒之譏封墓釋囚不嫌武
王之事媿情負理掩耳避聲狼顧以噬魏人狐媚以取
天下亦前史所醜也
宋武帝論前人
蓋聖人不能為時亦不能失時歴觀帝王之祚(一作作)未
有不因人墜塗炭而得志或天下嗷嗷新王之資也是
知秦有閻趙之隟漢罹莽卓之災晉由曹氏之專宋實
桓玄之簒始得奮其智力救此倒懸陳浞羿之辜問滔
天之罪況劉裕天鍚神勇雄略命世不得(疑)思漢之謳
未暇假從可之會同盟二十七願從一百人雷動朱方
風發竹里龍驤虎步獨决神襟長劍一呼義聲四合蕩
亡楚已成之業復遺晉久絶之基祀夏配天不失舊物
雖古人用兵不足加也至乃網羅俊異待物知人動必
應時役無再舉西盡庸蜀北劃大河自漢末三分東晉
拓境未能至也或問前史云克敵得雋竒迹多於魏武
此𣙜(一作權)論乎君子曰得雋雖多前非大敵若乃黃帝
斬蚩尤高祖制項籍光武抗尋邑曹公挫本初此是竒
迹也至若慕容超政不在躬奴僕下品姚泓宗枝猜貳
借手於人盧循佚寇之餘譙縱新造之國因釁取亂何
足可稱至乃潜筭樽俎之間明見千里之外揣機料日
不爽錙銖亦古之智士何以加焉但禮樂文明日不暇
給垂風邁德盛(疑)所未能人望不逮於建安天命乃光
於魏武又問曰棄德非道捨舊無親有宋功臣多不及
嗣豈理須然乎請聞其要君子曰且夫奸雄者非淳德
之稱謀勇者乃果決之辭故昔之同盟擬覆前敵故無
材不露無心不披譬若同舟遇風寧有隱哉及高鳥盡
(盡一作巳死)狡兔死(死一作復烹)其材能我之儔也我非積行累
能彼之知也思已之所行恐彼之已叛是以雄猜内發
釁兆易萌韓彭以之葅醢劉葛由之覆亡然則高談堯
舜之道不忍論桀紂之行思燕齊之血食見漢宋之不
仁故尉繚畏秦王之屈節范蠡識勾踐之忍人綺季不
出於商山嫌漢王之侮慢嚴光潜形於草澤知劉秀之
未弘有旨哉又問曰宋祖入關老相駕為(此句疑)赫連畏
逼姚氏淫昏中原士庶恥為臣妾王師衆整頗有禮焉
所以扣馬攀車請住關右宫室陵寢是大漢之遺蹤關
山重復乃有周之長世人與不取違衆獨歸昔項籍見
哂於韓生宋高又失於父老其旨可得聞乎君子曰論
項即非在劉為是以項王之材天下可以力制人心可
以勢奪因宫室之嚴守山河之固此九州之上腴何彭
城之足筭劉裕家本江南全軍遠克未能制命夏魏施
號秦涼雖曰關中實是邊地鞭長不及馬腹風末不(闕)
王買德曰貪歸
受禪所留不過愛子待歸一舉而可取卒如其策智士
哉
北齊高祖論
昔張譲段珪濁亂天下漢召董卓將顯其誅竟有小平
之奔曹氏因之乃創霸業鄭儼徐紇點辱皇猷魏收爾
朱榮欲洗濯宫掖遂至河隂之禍齊人藉此用承明命
故曰亂者理之源機者命之兆不可失也神武崖岸高
疎器宇深沈望之儼然風塵自遠聽之愈厲雷霆或聞
至乃足踐列星聲振原(疑)地赤色映團(一作圓)焦之外青
(闕)立旅宿之門漢高由之自負徒屬以之增畏此所謂
歷數在躬推之不可去也于時魏德巳衰羣小得志孝
莊殞於賊臣節閔潔(疑)於兇徒義士痛心壯夫瀝血結
黨求同盟之會杖劔想勤王之師者往往而聚焉所以
因天下之心覽英雄之議以普泰元年六月建旗於信
都以討爾朱兆為名當時趙魏之豪有高虔(本傳作乾)邕高
敖曹封隆之李元誠(本傳作元忠以諱作成)盧文緯(一作偉)崔祖禽
(疑)等盡其死力蓋代之傑有尉景段榮彭樂竇泰匹婁
昭薛狐廷(本傳作狐延)等共其奔走然後數亂常之罪顯安
忍之辜發義帝之喪三軍縞素承傕汜之逼萬里同心
莫不精勇感人神雄略出天地檄詞未草聲巳馳於賊
庭王誅欲加乃命懸於鬼籙但天光世與兆同惡大
戰韓陵然始得志既而龍驤虎步高下在心開幕府以
臨外藩分腹心而統京邑雖生我者父母立我者高王
既懷震逼之威易為芒刺之說周鄭交惡衍殖構氣趙
鞅畏䜛遂起晉陽之甲襄王失據乃有居汜之悲雖表
數(疑)相仍公怒未怠紫宸不可久曠丹穴難以更燻遂
應飛來之謠乃議遷都之便關西河北剪為寇讐天平
永熙便成敵國於是疆場大駭鉦鼓相聞邙山之師扶
(扶一作杖)馬捶而自免砂苑之役跨驝駞以遁歸勝負相參
波瀾不定豐功厚利各有可觀者焉昔魏祖西征中道
不豫晉景南伐迴兵乃殂此並業未半而意窮功垂成
而景促是以留連末命委曲臨終不可盡也尋高祖其
辭魏帝之表可謂其言也哀顧太子之言可謂其事也
盡方諸前代各一時也若乃推誠與人懷舊不捨擇子
如之蝨看尉景之肱(本傳作胝)喻高昂於肝膽委侯景於半
體此明達也牽馬麥田不飲杜酒此嚴斷也放李穆之
歸使其冨貴感虎兕之對以勸事君此宏量也故能廢
立雖多不失臣節兵鋒屢折人望攸存即與夫嬖賈充
忌荀彧不同時也
北齊文襄論
神武云日為我蝕今死亦掩(本紀作死亦可恨)觀其和勑勒之
歌哀來何極覽太子之色仍有别憂此豈悲促齡而怨
昊蒼哉但強寇在鄰奸臣不附以此為恨也文襄克纂
丕基堪負大業追成曩志不忝遠圖故能委任紹宗外
平侯景借假貞節内察權豪沙汰衆流釐正羣務紀綱
具舉朝野肅然況乃嘉思政之忠遥接其手寤陸生之
直更賞其能此亦可稱也且夫為人上者當不忝威儀
慎名器先王以之革弊逹人因此垂風是故立其章程
明其限節水火可蹈禮教難逾今天蔭甫傾洪基靡構
國有大難未可三年不言高宴後園豈得一朝盤舞此
不慎爾儀也若乃命天子為癡人比尊名於狗脚恨崔
陵之語不念元勲忿孫騰之儀寧思佐命此不惜名器
也加以任情蕩思率意以之紅綺如花妖顔若玉決池
而弄淫女下獄而罪貞姬叛高慎於洛陽幾傾其父蒸
鄭妃於内寢乃繫乎親詩曰人而無儀胡不遄死此之
謂也嗟乎楚莊絶纓不顯婦人之節鄭人獻捷尚禮南
冠之賢所以盡俘囚之材得醉者之力今者䧟孝騫之
罪賞王儀之心拒蘭欽之慈(闕)專諸之劍非不幸也
北齊文宣論
文宣承父兄之資據巳成之業屈竒不測内剛外柔屬
變起不圖禍機竊發臨事而懼警(疑作驚)而後行故使逆
黨無遺兇徒必盡自得政二世樹恩百寮司馬公之養
汝只在今日陳恒子之好施惟取一時由是腹心不散
勲貴自隨大會晉陽共叙哀酷神彩英颺風調清閑既
而人固難知始推天授故曰今日左僕射不減大將軍
由是感光禄之言不俟終日聽倉丞之諫理故無歸然
遠邇之心赫虎之變爪牙夙將帷幄舊臣足使鄰國寖
謀殊邦側席況屬梁運道銷江淮家無(疑)周室厭關函
谷封泥故得北柔沙漠之陲東懷遼海之際政尚明直
時實豐盈膏澤始流菁英已竭中山廹於漢獻高洋劣
於魏文但禮樂未施冠履不假高論王道此實多慚或
問曰夏桀無道殷辛虐政舉烽而求一笑擊鼔而飲三
千雖曰荒淫未窮鄙穢猶稱有夏多罪天命殛之皇天
震怒命我文考今者顯祖狂昏中酒而作莫不手自支
解躬行刺斫大集婬嫗為笑目前廣命宗親聚麀座上
鄴城無自保之容當軒有供御之困或臋行以罵衆寮
或擘凥以示羣下加以土木不息金鳳臨雲徵斂日增
長城千里仍得快樂世以保乂豈天地不仁降災萬姓
之(疑)將多僻適與相逢岐路無歸我心如醉此即甘酒
嗜音之談盖成虚論三風十愆之說併是高談君子曰
源深者流長德盛者祚遠黶之汰雖著書之德在人齊
神武伐暴勝殘有大功於天地其嗣雖復失道仍未殛
於神明故書曰天惟五年須夏湯之子孫是也問曰神
武之初基實多佐命文宣應籙共匡霸圖其間文武高
材略不世出風流名士拔萃逸羣屬主暴政荒時艱路
澁未有裂裳遠竄行從近關聞者尚足動心遇者曾不
驚慮此復何哉君子曰逹人之道布在方冊顯晦之迹
理同可尋若乃色斯舉矣翔而後集則仲尼去衛夷齊
讓國清風流長高節遠列固絶倫矣其次則南山之叟
東門之賢范蠡泛江湖尉繚去城市此又見幾而作也
亦有貞不絶俗隱不違親冥默園林卷舒人事八月羊
酒聘之而不來四時束帛徵之而不屈亦可與語上矣
過此以往何足言哉良為道喪已久廉恥不追崩騰闇
主之朝淪没驕君之世何足怪乎悲夫嚴尚既殁誰與
為言俗物滿塗彼衆我寡俾將來不昧知其志焉哉
文苑英華卷七百五十二
