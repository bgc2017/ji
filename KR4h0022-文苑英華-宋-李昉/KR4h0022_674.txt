文苑英華卷六百七十五宋李昉等編
諫諍上
諫陳後主書一首
諫唐太宗詰難公卿書一首
諫靈駕入京書一首
諫政理書一首
論時政書一首
諫陳後主書(書奏即日斬之)章華(見陳書本傳)
昔高祖南平百越北誅逆虜世祖東定吳會西破王琳
(湘州刺史王琳不應命世祖平之)高祖克復淮南闢地千里三祖之功
亦至勤矣陛下即位于今五年不思先帝之艱難不知
天命之可畏溺於嬖寵惑於酒色祀七廟而不出拜妃
嬪而臨軒老臣宿將棄之草莽謟佞讒邪昇之朝廷今
疆場日蹙隋軍壓境陛下如不改絃易張臣見麋鹿復
遊姑蘇臺矣
諫唐太宗詰難公卿書(已見六百二十三卷)
劉洎
諫靈駕入京書(中宗即位初年)陳子昂
梓州射洪縣草莽愚臣陳子昂謹頓首冒死獻書闕下
臣聞明主(舊唐書作王)不惡切直之言以納忠烈士不憚死
亡之誅以極諫故有非常之策者必待非常之時有(一作)
(得)非常之時者必待非常之主然後危言正色抗議直
辭赴湯鑊而不廻至誅夷而無悔豈徒欲詭代誇俗厭
生樂死者哉實以為殺身之害小存國之利大故審計
定議而甘心焉况乎得非常之時遇非常之主言必獲
用死亦何驚千載之蹟將不朽於今日矣伏惟大行皇
帝遺天下棄羣臣萬國震驚百姓屠裂陛下以徇齊之
聖承宗廟之重天下之望喁喁如也莫不冀蒙聖化獲
(唐書作以)保餘年太平之主將復在於今(一作兹)日矣况太后
又以文母之賢叶軒宫之耀軍國大事遺詔决之唐虞
之際於斯(唐書有為字)盛矣臣伏見詔書梓宫將遷坐京師
(一作西京)鑾輿亦欲陪幸計非上策智者失圖廟堂未聞(一有)
(有字)骨鯁之謀(一作謨)朝廷多(一有見字)有順從之議愚臣竊惑
(唐書無此字)以為過矣伏自思之生聖日沐皇風摩頂至踵
莫非亭育不能歴丹鳳抵濯龍北面玉階東望(唐書作面)金
屋抗音而正諫者聖王之罪人也所以不顧萬死乞見
(唐書作陳)一言願蒙聽覽甘就鼎鑊伏惟陛下察之臣聞秦
據咸陽之時漢都長安之日山河為固天下服矣然猶
北假胡苑(一作宛)之利南資巴蜀之饒自渭入河轉關東
之粟踰沙絶漠致山西之寶然後能削平天下彈壓諸
侯長轡利策横制宇宙今則不然燕代迫匈奴之侵巴
隴嬰吐蕃之患西蜀疲老千里運(一作嬴)糧北國丁男十
五乘塞歲月奔命其弊不堪秦之首尾今為闕矣即所
餘者獨三輔之間爾頃遭荒饉人被荐飢自(新唐書作薄)河
而西無(一作莫)非赤地循隴已(集作以)北罕逢青草莫不父
兄轉徙妻子流離委家喪業膏原潤莽此朝廷之所備
知也賴以宗廟神靈皇天悔禍去歲薄稔前秋稍登使
羸餓之餘得保沉(一作性)命天下幸甚可謂厚矣然而流
人未返田野尚蕪白骨縱横阡陌無主至於蓄積猶可
哀傷陛下不料其難貴從先意遂欲長驅大駕按節秦
京千乘萬騎何方取給况山陵初制穿復未央土木工
匠必資徒役今欲率疲弊之衆興數萬之軍徵發近畿
鞭朴羸老鑿山採(唐書作載)石驅以就功但恐春作無時秋
成絶望凋瘵遺噍再罹飢(一作艱)苦儻不堪其弊有一(一作)
(必有)逋逃子來之頌其將何詞以述(六字一作將何以述之)此亦宗
廟之大機不可不深(一作審)圖也况國無兼歲之儲家鮮
匝時之蓄一旬不雨猶可深憂忽如水旱人何以濟陛
下不深察始終獨違羣議臣恐三輔之弊不止如前日
矣且天子以四海為家聖人包六合為宇歴觀邃(一作遠)
古以至于今何嘗不以三王為仁五帝為聖故雖周公
制作夫子著明莫不祖述堯舜憲章文武為百王之鴻
烈作千載之雄圖(一作貞規)然而舜死陟方葬蒼梧而不返
禹會羣后歿稽山而永終豈其愛蠻夷之鄉而鄙中國
哉實欲將(一作將欲)示聖人之(一無之字)無外也故能使墳籍以
為美談帝王以為高(一作懿)範况我巍巍大聖轢帝登皇
日月所照(一作臨)莫不率俾何獨秦豐之地可置山陵河
洛之都不堪園寢陛下豈(一有可字)不察之愚臣竊為陛下
惜也且景山崇麗秀冠羣峯(一作岑)北(一作南)對嵩邙西望
汝海居祝融之故地連太昊之遺墟帝王圖跡縱横左
右園陵之美復何加焉陛下曾未察之謂其不可愚臣
鄙見良足尚矣况瀍澗之中天地交會北有太行之險
南有宛葉之饒東壓江淮食湖海之利西馳崤澠據關
河之寶以聰(一作聖)明之主養淳(一作純)粹之人天下和平
恭已正南面而巳陛下不思瀍洛之壯觀關隴之荒蕪
遂(唐書作乃)欲棄太山之安履焦原之險忘神器之大寶徇
曾閔之小節愚臣暗(一作䦣)昧以為甚也陛下何不覽諫
臣之策採行路之謠諮謨(集作謀)太后平章宰輔使(一作協)
蒼生之望知有所安天下豈不幸甚昔者平王遷周光
武都洛山陵寢廟不在東京宗社墳塋並居西土然而
春秋美為始王漢書載為代祖豈其不願孝哉何聖賢
褒貶於斯濫矣實以時有不可事有不然蓋欲遺小存
大去禍歸(一作存)福聖人所以為貴也夫小不忍則亂大
謀仲尼之至誡願(一作伏惟)陛下察之若以臣愚不用朝議
遂行臣恐關隴之憂無時休也(一作息)臣又聞太原蓄鉅
萬之食洛口積天下之粟國家之寶(唐書作資)斯為大矣今
欲捨而不顧背以長驅使有識驚嗟天下失望儻鼠竊
狗盗萬一不圖西入陜州之郊東犯武牢之鎮盗敖倉
一杯之粟陛下何以遏之此天下之至機不可不深懼
(唐書作料)也雖則盗未旋踵誅刑巳及滅其九族焚其妻子
泣辜雖恨將何及焉故曰先謀後事者逸先事後圖(一作)
(謀)者失然而(一無此字)國之利器不可以示人斯言不徒設
(一作云)也願陛下念之臣西蜀野人本在林藪幸屬交泰
得遊王國故知不在其位者不謀其政亦欲退身巖谷
滅跡朝廷竊感婁敬委輅干其非議圖漢策於萬全取
鴻名於千古臣何獨怯而不及之哉所以敢觸龍鱗死
而無恨庶萬有一中或垂察焉臣子昂誠惶誠恐頓首
頓首死罪死罪
一作皆文粹
諫政理書(武后垂拱初)
月日梓州射洪縣草莽愚臣陳子昂謹冒死稽首百(集作)
(再)拜獻書闕下臣子昂西蜀草茅賤臣也以事親餘暇
得讀書竊少好三皇五帝王覇之經歴觀丘墳旁覽代
史原其政理察其興亡自伏羲神農之初至于周隋之
際馳騁數百年雖未得其詳而略可知也莫不先本人
情而後化之過此以往亦無神異獨軒轅氏之代欲問
廣成子以至道之精理于天下臣雖竒之然其說不經
未足信也至殷高宗亦延問傅說然纔救弊未能宏遠
自此之後殆不足稱臣每在山谷有願朝廷常恐沒代
而不得見也豈知霑沐聖化未天天年幸得遊京師覩
皇風親逢大聖之詔布于天下問于賢士大夫曰何道
可以調元氣賤臣孤陋誠未足知然臣竊觀自古帝王
問政之原備矣未有能深思遠慮卓絶今古(集作古今)如陛
下者也故賤臣不勝區區願竭固陋以聞見言之雖未
足對揚天休然或萬一有可觀者敢冒昧闕廷奏書以
聞伏惟皇太后陛下少加察焉臣聞之於師曰元氣者
天地之始萬物之祖王政之大端也天地之道莫大乎
隂陽萬物之尊莫大(新唐書作靈)乎黔首王政之貴莫大(唐書)
(作先)乎安人故人安則隂陽和隂陽和則天地平天地平
則元氣正矣是以古先帝代見人之通於天也天之應
乎人也天人相感隂陽相和災害之所以不生嘉祥之
所以作遂(一作遂作)則觀象於天察法於地財成天地之道
輔相天地之宜以左右民於是養成羣生奉順天德故
人得安其俗樂其業甘其食美其服隂陽太和元氣以
正天瑞降地符昇風雨以時草木不落(唐書作茂遂)龜龍麟
鳳在郊藪矣洎顓頊唐虞之間不敢荒寧亦克用理故
其書曰百姓昭明協和萬邦黎民於變時雍乃命羲和
欽若昊天歴象日月星辰敬授人時亦能和也(唐書作和之得)
(也)至夏德衰亡殷政微喪桀紂昏暴亂于天道殺戮無
罪放棄忠良遂竭天下之力殫天下之貨作為瑶臺起
乎瓊室極荒娛之樂窮耳目之玩傾宫之女至數千人
竒技淫巧以億萬計信巫鬼聽讒邪遂為糟丘酒池炮
烙之刑一朝牛飲者三千人龍逢不勝其憂諫而死箕
子不堪其憤囚為奴於是隂陽大乖(唐書作乖行)天地震怒
山川鬼神發見災異(唐書作發妖見災)疾疫大興妖孽並作而
桀紂不悔卒以滅亡此(集無此字)和之失也逮周文武創業
順天應人誠信忠厚加于百姓德澤休泰興乎頌聲成
康之時刑措三(唐書作四)十餘年天人之道始和矣幽厲之
末復亂厥常苛慝暴虐詬黷天地百川沸騰山冡崒崩
人以(唐書作用)愁怨疾癘為作故其詩曰昊天不傭降此鞠
凶昊天不惠降此大厲(唐書作戾)不先不後為瘥(唐書作虐)為瘵
天地生人之理復悖於兹矣嗚呼豈不哀哉豈不哀哉
近者有隋氏亦不克終厥初隋高帝之有天下也以六合
為家方將對越天人傳之萬代至煬帝承平自以貴為
天子富有四海欲窮宇宙之觀極遊宴之樂以為人主
之急務也於是乃鑿御渠决黃河自伊洛之間而屬之
揚州生人之力既弊天地之藏又洩煬帝方欣然以為
得計將後宫綵女數百千人遂泛龍舟遊三江五湖之
間當其得意也視天下如脫屣耳其後百姓搔弊災變
數興吏人貪暴其政日亂隂陽感怒彗孛以出煬帝不
悟自以為天下安於泰山方率百萬之師以事遼東當
時山東父子不得相保也天厭暴政人懷亂亡故遼東
之役未歸而中國之難已起身死逆(唐書作人)手宗廟以隳
(唐書作為墟)其故何哉逆天人(唐書作元氣)之理也是以臣每察
天人之際觀禍亂之由跡帝王之事念先師之說昭然
著明信不欺爾不意陛下以大聖之慮見天人之心將
欲調元氣之綱返淳和之治自非陛下合(唐書作含)天地之
德有日月之明誰能渺然遠思欲求太和於元氣哉此
昔日伏羲氏之所以本天人而為三皇首也愚臣暗昧
不勝大願願陛下為大唐建萬代之策恢三聖之功傳
乎子孫永作鴻業千百年間使繼文之主有所守也非
甚無道不失厥嗣陛下可不務之哉臣伏見天皇大帝
得天地之統封于太山盛德大業與天比崇矣然尚未
建明堂之宫遂朝(唐書作享)上帝使萬代鴻業今猶闕然臣
愚意者豈非天皇大帝知陛下聖明必能起中興之化
留此盛德發揮陛下哉不然何所與讓而未作也今陛
下欲調元氣睦人倫躋俗仁夀興風禮讓捨此道也于
何理哉故臣不勝區區螻蟻之誠思願陛下念先帝之
休意恢大唐之鴻業於國南郊建立明堂使宇宙黎元
遐荒夷貊昆蟲草木天地鬼神燦然知陛下方興三皇
五帝之事與天下更始不其盛哉昔者黃帝合宫有虞
總章唐堯衢室夏后代室羣聖所以調元氣理隂陽於
此教也臣雖未學竊嘗聞明堂之制也有天地之則焉
有隂陽之統焉二十四氣八風十二月四時五行二十
八宿莫不率備故順其時而為政也則風雨時寒暑平
萬物揚茂五榖豐稔元氣不錯隂陽以和逆其時而為
政也則水旱興疾疫起蟲螟為害霜雹成災隂陽不和
元氣以錯故昔者聖人(集有所字)以為政教之大業也是以
臣願陛下為大唐建萬代之策者意在兹乎陛下若不
以臣微而廢其言乞以臣此章與三公九卿賢士大夫
議之於朝(集作廷)儻事便於今道不遠古即請陛下徵天
下鴻生鉅儒賢良豪俊之士博通古今皇王政理之術
與之按周禮月令而建之臣必知天下庶人子來不日
而成也乃正月孟春陛下乘鑾輅駕蒼龍載青旂佩蒼
玉三公九卿賢士大夫鴻儒碩老衣冠之倫朝于青陽
左个負斧扆憑玉几南面以聽天下之政於是遂發大
號宣布四方各順十二月之令無敢有逆乃命太史守
典奉法司天日月星辰之行無失經紀以初為常陛下
遂躬籍田親蠶以勸天下之農桑養三老五更以教天
下之孝悌明訟恤獄以息天下之淫刑除殘去暴以致
天下之仁夀脩文尚德以止天下之干戈察孝興廉以
除天下之貪吏鰥寡孤獨疲癃羸老不能自存者賑恤
之後宫美人非三妃九嬪八十一御女之數者出嫁之
珠玉錦綉雕琢伎巧之飾非益於理者悉棄之巫鬼淫
祀誑(唐書作營)惑良人者禁殺之陛下務以至誠躬服質素
以為天下先愚臣以為不出數年之間將見太平之化
也天人之際既洽鬼神之望允塞然後作雅樂潔粢盛
宗祀天皇於明堂以配上帝使萬國各以其職來祭豈
不休哉臣伏惟陛下至德明聖未有能越行此道者也
故臣竊以為此化一成則人倫之道自睦刑罰之原自
息兵革之事不興還淳之途可見仁夀禮讓稼穡農桑
不言而自致也是以賤臣未得為陛下一二論之何者
聖人之教在於可大可久者故臣欲陛下振領提綱使
天下自理也然臣竊獨有私恨者恨陛下方欲興崇大
化而不知國家太學之廢積歲月矣堂宇蕪穢(唐書作皇堂埃)
(蕪)殆無人蹤詩書禮樂罕聞習者陛下明詔尚未及之
愚臣所以有私恨也臣伏聞天子立太學可以聚天下
英賢為政教之首故君臣上下之禮於是興焉揖讓罇
俎之節於此生焉是以天子得賢臣由此道也今則荒
廢委而不論而欲睦人倫興禮讓失之於本而求之於
末豈可得哉况君子三年不為禮禮必壊三年不為樂
樂必崩奈何天子之政而輕禮樂哉臣所以獨竊有私
恨者也陛下何不詔天下胄子使歸太學而習業乎其
(集作斯)亦國家之大務也臣愚蒙所言事未曲盡者恐煩
聖覽陛下恕臣昏昧請賜他日别具奏聞
論時政書(睿宗景雲中)柳澤
頃者(一有因字)韋氏險詖(新唐書作蠱亂)姦臣同惡賞罰紊弛綱紀
紛淪政以賄成官因寵進言正者獲戾行殊者見疑海
内寒心實將莫救頼神祗(舊唐書作明)祐德宗廟降靈天討
有罪人心不休(諸本作人用不保)陛下睿謀神聖勇智聰明安
宗廟(一作社)於巳危拯(新唐書作振)黎庶於將溺今龐眉鮐背
歡欣踴躍望聖朝之撫輯聽聖朝之德音今陛下蠲煩
省徭法明德舉萬邦愷樂室家胥慶臣又聞危者安其
位也亡者保其存也亂者有其治也(危者至理也十八字一作危者安其)
(位者也亂者有其治者也)伏惟陛下安不忘危治不忘亂存不忘亡
則克享天心國家長保矣(一作也)詩曰罔(一作靡)不有初鮮
克有終伏惟陛下慎厥終惟其初非禮勿視非禮勿聽
非禮勿言非禮勿動書曰爾(一無此字)惟德罔小萬邦惟慶
爾(一無此字)惟不德罔大墜厥宗甚可畏也甚可懼也伏惟
陛下慎之哉夫驕奢起於親貴綱紀亂於寵倖願陛下
禁之於親貴則天下風隨(唐書作隨風)矣制之於寵倖則天
下法明矣詩云刑于寡妻至于兄弟以御于家邦若親
貴為之而不禁寵倖撓之而見從是政之不行令之不
一則姦詐斯起暴亂生焉雖嚴刑峻政朝戮(新唐書作施)暮
戮而法不行矣(十四字一作雖嚴刑制戮而法不行矣)縱陛下親之愛之
莫若安之福之寵祿之過罪之漸(新唐書作階)也非安之也
驕奢之淫危之本(新唐書作梯)也非福之也前事不忘後之
師也伏惟陛下精(新唐書作敷)求俊哲(新唐書有使字)朝夕納諫(一作)
(誨)縱有逆于耳謬于心者無速之以罰姑籌之以道省
于厥躬雖木樸妄誤(唐書作忌忤一作忌諱)願恕之以直用開諫
諍之路也或有順於耳便於身者無急之以賞當求諸
非道稽之典訓其不叶於德必寘之以法用杜側媚之
行也有進(一作羞)淫巧於陛下者遽黜之則淫巧息矣有
進忠讜於陛下者遽賞之則忠讜進矣臣又聞生於富
者驕生於貴者傲石碏曰臣聞愛子教之以義方弗納
于邪驕奢淫逸所自邪也書曰罔淫於逸罔遊於樂穆
王有命曰實頼前後左右有位之士繩愆糾謬格其非
心今儲宫肇建王府初(新唐書作復)啓至於僚友必惟妙擇
今驕奢之後流遁未變慢遊之樂餘風或存夫小人弄
臣易合於意竒伎淫巧多適於心臣恐狎於非德滋為
奢怠書曰慎簡乃僚無以巧言令色便僻側媚其惟吉
士僕臣正厥后克正僕臣諛厥后自聖伏願採温良博
聞之士恭儉忠鯁之人任用(一無用字)以為東宫及諸王府
官仍請東宫量署拾遺補闕之職令朝夕講論出入侍
從受以訓誥交修不逮臣又聞馳騁畋獵令人心(諸本無心)
(字)發狂名教之中自有樂地承前貴戚鮮克由禮或打
毬擊鼓比周伎藝(一作術)或飛鷹奔犬盤遊藪澤此甚為
不道非進德修業之本也書曰内作色荒外作禽荒又
曰無若丹朱傲惟慢遊是好朋淫于家用殄厥世伏惟
陛下誕降謀(一作謨)訓敦勸學業示之以好惡陳之以成
敗以義制事以禮制心圖之於未萌慮之於未有則福
遐祿厚(一作福禄常享)與國並休矣臣又聞富不與驕期而驕
自至驕不與罪期而罪自至罪不與死期而死自至信
明語可誡之矣(一作信矣斯語明哉至誡)頃者韋庶人安樂公主武
延秀等可謂貴矣可謂寵矣權侔人主威震天下然怙
侈滅德神怒人棄豈不謂愛之太極富之太多不節之
以禮不防之以法終轉吉為凶變吉(一作福)為禍諺曰千
人所指無病自死不其然歟書曰殷鑒不遠在彼夏王
今陛下何勸之(諸本無之字)豈非皇祖謀訓之則也今陛下
何懲之(諸本無之字)豈非中宗(一作孝和)寵任之甚也禮曰愛而
知其惡憎而知其善可不慎哉夫寵愛之心人則不免
(一作則不能免)去其太甚閑之禮節適則可矣今諸王公主駙
馬亦陛下之所親愛也驕狂(二唐書作矯枉)之道在於厥初鑒
戒之義其則不遠使觀過務善居寵思危庶夙夜惟寅
聿脩厥德經曰在上不驕高而不危所以長守貴也制
節謹度滿而不溢所以長守富也富貴不離其身然後
能保其社稷書曰制官刑警于有位敢有恒舞于宫酣
歌于室時謂巫風敢有徇(一作殉)于貨色恒于遊畋時謂
淫風敢有侮聖言逆忠直遠耆德比頑童時謂亂風惟
兹三風十愆卿士有一于身家必喪邦君有一于身國
必亡甚可畏也甚可懼也伏惟陛下必察而明之必信
而勸之有奢僭驕怠者削其禄封有樸素脩業者錫以
車(唐書作紳)服以懲(諸本作勖)其非心使奉其命無使久而忽之
無使遠而墜之臣聞非知之難(一作知之非艱)行之惟難(一作艱)
又曰常厥德保厥位厥德匪常九有以亡伏惟陛下慎
之哉前車之覆實惟明證先王之訓誡(一作可)以終吉若
陛下奉伊尹之訓崇傅說之命不作無益不啓私門刑
不差賞不濫則惟德是輔惟仁(二唐書作人)之懷天祿永終
景福是集儻陛下忽(唐書作忘)精一之德開恩倖之門爵賞
有差刑罰無當則忠臣正士亦不復談矣
一作皆唐文粹
文苑英華卷六百七十五
