文苑英華卷一百六十七宋李昉等編
帝德
執契静三邊一首
奉和執契静三邊應詔一首
觀大駕出叙事寄懷一首
織錦作太平詩一首在雋州遥叙封禪一首
宣政殿芝草一首
奉和皇帝上禮撫事述懷一首
皇帝上禮撫事述懷一首
扈從登封途中作四首
龍池篇一首
大同殿生玉芝龍池上有慶雲百官共覩聖恩便
賜宴樂因書即事一首
駕出長安一首駕幸河東一首
皇帝聖感詞四首天長地久詞五首
大禮畢皇帝御丹鳳門改元建中大赦一首
還京樂歌詞一首
春日奉獻皇壽無疆詞十首
太和戊申歲大有年詔賜百僚出城觀秋稼謹書
盛事以俟采詩者一首
今皇帝陛下詔徵兵不日功集河湟諸郡次第歸
䧏臣獲覩聖功輙獻歌詠一首
奉和白相公聖德和平致兹休運歲終功就合詠
盛明呈上三相公一首
歌詠聖德追懷天寳因題關亭一首
宣政殿前陪位觀册憲宗皇帝尊號一首
元日樓前觀仗二首三年冬大禮五首
昇平詞五首朝元引四首
聖帝擊壤歌一首歲仗一首
執契静三邊唐太宗
執契静三邊持衡臨萬姓玉彩輝關燭金華流日鏡無
為宇宙清有美璇璣正皎珮星連景飄衣雲結慶戢戈
榮七德昇文輝九功煙波澄舊碧塵火息前紅霜野韜
蓮劔關城罷月弓錢綴榆天合新城柳塞空花銷葱嶺
雪縠盡流沙霧秋駕轉兢懷春冰彌軫慮書絶龍庭羽
烽休鳳穴戍衣宵寝二難食肝飱三懼剪暴興先廢除
凶存昔亡圓蓋歸天壤方輿入地荒孔海池京邑䨇河
沼帝鄉修躬思勵已撫俗愧時康元首佇鹽梅股肱唯
輔弼羽賢崆嶺四翼聖襄城七澆俗庶反淳替文聊就
質已知隆至道共歡區宇一
奉和執契静三邊應詔許敬宗
玄塞隔隂戎朱光分昧谷地遊窮北際雲崖盡西陸星
次絶軒臺風衢乖禹服寰區無所外天覆今咸育竄苗
猶有孽戮負自貽辜網疎妖鯢漏盤藪怪禽逋髯飛尚
假息乳視慙稽誅乾靈振玉弩神略運璇樞日羽廓遊
氣天陣清華野昇晅光西夜馳恩溢東瀉揮袂静崑炎
開關納流赭錦軺凌右地華纓羈大夏清臺映羅葉玄
沚控瑶池駝鹿輸珍貺樹羽饗來儀輟餚觀化雨栖籞
萃條支薰風交閬闕就日泛濛漪充庭延飲至絢簡敷
春藻迎姜已創圖命力方論道昔託遊河乘再備商山
皓欣逄德化流思效登封草
觀大駕出叙事寄懷釋法輪
紫臺宵漏竭青門曙鼓通輕霞照複道徐吹轉相風玉
鑾光萬騎金輿欝五戎鳴笳猶度闕清蹕尚喧宫雲旗
亂陌紫羽旆雜塵紅百城歸北麗兩漢久慙雄吾曹陋
薄技餘慶洽微躬平原已起洛印手亦還豐得奉衣冠
盛仍觀書軌同猶言待封告未忍向華嵩
織錦作太平詩新羅王真德
永徽五年(合從本傳作元年)新羅王真德(即新羅王金真平女也平卒無子女乃嗣)
(立為王)大破百濟之衆其弟子春秋之子法敏以聞德真
乃織錦作五言太平詩以獻之其詞曰
大唐開洪業巍巍皇猷昌止戈戎衣定修文繼百王統
天崇雨施治物體含章深仁諧日月撫運邁時康幡旗
既赫赫征(一作鉦)鼓何鍠鍠外夷違命者剪覆被天殃和
風凝宇宙(一作淳風凝幽顯)遐邇競呈祥四時調玉燭七耀廵
萬方維嶽降宰輔維帝任忠良五三咸一德昭我皇家
唐
在雋州遥叙封禪李義府
天齊標巨鎮日觀啟崇祠岧嶤臨渤澥隠嶙控河沂建
嶽誠為長升功諒在兹帝猷符廣運玄範暢文思飛聲
総地絡裁化撫乾維瑞策開珍鳳禎圖薦寳龜創封超
昔夏修禪掩前姬東后方肆覲西都導六師肅駕移星
苑揚䍐馭風司沸鼓喧平陸凝蹕静通逵汶陽馳月羽
蒙隂警電麾巖花飄曙輦峯葉蕩春旗石閭環藻衞金
壇映黼帷仙階溢秘秬靈檢耀祥芝三始貽遐貺萬歲
受重釐菲質陶恩奬趨迹奉軒墀觧網淪幽裔乘徼限
明時周南昔已歎卭西今復悲
宣政殿芝草前人
明王敦孝感寳殿秀靈芝色帶朝陽净光涵南露滋且
標宣德重更引國恩施聖祚今無限微臣樂未移
奉和皇帝上(集作丘)禮撫事述懷
陳子昂
大君忘自我應運居紫宸揖讓期明辟謳歌且順人軒
宫帝圖盛皇極禮容申南面朝萬國東堂會百神雲陛
旗常滿天庭玉帛陳鐘石和睿思雷雨被深仁承平信
娛樂王業本艱辛願罷瑶池宴來觀農扈春卑宫昭夏
禮尊老睦堯親微臣敢拜手歌舞頌惟新
皇帝上(一作丘)禮撫事述懷李嶠
配極輝光遠承天顧託隆負圖濟多難脱履歸成功聖
道昭永錫邕言讓在躬還推萬方重咸仰四門聦恭已
忘自逸因人體至公垂旒滄海宴觧網法星空雲散天
五色春來日再中稱觴合纓弁率舞應絲桐凱樂深居
鎬傳歌盛飲豐小臣濫簮筆無以頌唐風
扈從登封途中作宋之問
帳殿欝崔嵬仙遊實壯哉曉雲連幕卷夜火雜星回谷
暗千旗出山鳴萬乘來扈遊良可賦終乏掞天才
扈從登封告成頌前人
御路迴中嶽天宮接下都百靈無後至萬國競前驅
文衛嚴清蹕幽仙讀寶符貝花明漢果芝草入堯厨
濟濟衣冠會喧喧夷夏俱宗禋仰神理凱樂望仙途撫
已貧非病時來本不愚愿陪丹鳳輦率舞向天衢
頌前人
複道開行殿鈎陳列禁兵和風吹鼓角佳氣動旗旌後
騎廻天苑前山入御營萬方俱下拜相與樂昇平
松山嶺前人
翼翼高旌轉鏘鏘鳳輦飛塵銷清蹕路雲濕從臣衣白
羽摇丹壑天宮逼翠微芳聲耀今古四海警宸威
龍池篇沈佺期
龍池濯龍龍已飛龍德光天天不違池開天漢分黃道
龍向天門入紫微邸第樓臺多氣色君王鳬鴈有光暉
為報寰中百川水來朝北地莫東歸
大同殿生玉芝龍池上有慶雲百官共覩聖恩
便賜宴樂因書即事王維
欲笑周文歌宴鎬遥輕漢武樂横汾豈如玉殿生三秀
詎有銅池出五雲陌上堯樽傾北斗樓前舜樂動南薰
共歡天意同人意萬歲千秋奉聖君
駕出長安王昌齡
聖德超千古皇風扇九圍天回萬象出駕動六龍飛淑
氣來黃道祥雲覆紫微太平多扈從文物有光輝
駕幸河東前人
晉水千廬合汾橋萬國從開唐天業盛入沛聖恩濃下
輦回三象題碑任六龍睿明懸日月千載此時逢
皇帝聖感詞四首盧綸
提劔雲雷動垂衣日月明禁花呈瑞色國老見星精發
棹魚先躍窺巢鳥不驚山呼一萬歲直入九重城
二
天衣五鳳彩御馬六龍文雨露清馳道風雷翊上軍高
旌花外轉行漏嶽前聞時見金鞭舉空中指瑞雲
三
妙筭干戈止神謀宇宙清兩階文物盛七德武功成校
獵長楊苑屯軍細柳營歸來獻明主歌舞溢春城
四
天樂下天中雲軿儼在空鉛黃豔河漢笑語合笙鏞已
見長隨鳳仍聞不射熊君王親試舞閶闔静無風
天長地久詞五首前人
玉砌紅花樹香風不敢吹春光觧人意偏發殿南枝(天長)
(地久萬年枝)
二
虹橋千步廊半在水中央天子方清暑宫人重暮粧(天長)
(地久萬年昌)
三
辭輦復當熊傾心奉六宫君王若看貌甘在衆妃中(天長)
(地久萬年通)
四
雲日呈祥禮物殊彤庭生獻五單于塞天萬里無飛鳥
可在邊城用郅都
五
臺殿雲凉秋日微君王初賜六宫衣樓船泛罷歸猶早
行遣才人鬭射飛
大禮畢皇帝御丹鳳門改元建中大赦
李益
大明曈曈天地分六龍負日升天門鳳凰飛來銜帝籙
言我萬代金皇孫靈鷄鼓舞承天赦高翔百尺乘朱幡
宸居穆清受天歷建中甲子合上元昊穹景命即已至
王事乃可酧乾坤升中告成答玄貺泥金檢玉昭鴻恩
雲亭之事略可記七十二君寧獨尊小臣欲上封禪草
(集作表)久而未召(集作就)歸陵園
還京樂歌詞竇常
百戰初休十萬師國人西望翠華時家家盡唱升平曲
帝幸棃園親製詞
春日奉獻皇壽無疆詞十首楊巨源
文物京華盛謳謠國步康瑶池供壽酒銀漢麗宸章靈
雨含雙闕雷霆肅萬方代推仙祚遠春共聖恩長鳳扆
臨花暖龍鑪旁日香遥知千萬歲天意奉君王
二
鴛鷺彤庭際軒車綺陌前九城多好樂萬井半祥煙人
醉逄堯酒鸎歌答舜絃花明御溝水香暖禁城天賜宴
文逾盛徵歡物更妍無窮豔陽月長奉太平年
三
雲陛臨黃道天門在碧虛大明含睿藻元氣抱宸居戈
偃征苖後詩傳宴鎬初年華富仙苑時哲滿公車化入
絪緼大恩垂渙汗餘悠然萬方静風俗揖華胥
四
玉漏飄青璅金鋪麗紫宸雲山九門曙天地一家春瑞
靄方呈賞暄風本配仁巖廊開鳳翼水殿壓鼇身文雅
逄明代歡娛及賤臣年年未央闕恩共物華新
五
垂拱乾坤正歡心品類同紫煙含北極玄澤付東風珠
綴留晴景金莖直曉空發生資盛德交泰讓全功間氣
登三事祥光啓四聦遐荒似川水天外一朝宗
六
代是文明晝春當宴喜時鑪煙添柳重宫漏出花遲漢
典方寬律周官正採詩碧霄傳鳳吹紅旭在龍旗造化
膺神契陽和沃聖思無因隨百獸率舞奉丹墀
七
睿德符玄化芳情翊太和日輪皇鍳遠天仗聖朝多曙
色含金牓晴光轉玉珂中宫陳廣樂元老進賡歌蓮葉
看龜上桐花識鳳過小臣空擊壤滄海是恩波
八
物象朝高殿簮裾溢上京春當九衢好天向萬方明樂
報簫韶發杯看沆瀣生芙蓉丹闕暖楊柳玉樓晴閶闔
開中禁衣裳儼太清南山同聖壽長對鳳凰城
九
日上蒼龍闕香含紫禁林晴光五雲疊春色九重深賞
叶元和德文垂雅頌音景雲隨御輦顥氣在宸襟永保
無疆壽長懷不戰心聖朝多慶賜瓊樹粉墻隂
十
化洽生成遂功宣動植知瑞凝三秀草春入萬年枝鳳
掖嘉言進鴛行喜氣隨仗臨丹地近衣對碧山垂渥澤
方柔遠聦明本聽卑願同東觀士長對漢威儀
大和戊申歲大有年詔賜百寮出城觀秋稼謹
書盛事以俟采詩者劉禹錫
長安銅雀鳴秋稼與雲平玉燭調寒暑金風報順成川
原呈上瑞恩澤賜閒行欲返皇城掩猶聞歌吹聲
今皇帝陛下一詔徵兵不日功集河湟諸郡次
第歸䧏臣獲覩聖功輙獻歌詠
杜牧
捷書皆應睿謀期十萬曾無一鏃遺漢武慙誇朔方地
周宣休道太原師威加塞外寒來早恩入河源凍合遲
聽取滿城歌舞曲凉州聲韻遠參差
奉和白相公聖德和平致兹休運歲終功就合
詠盛明呈上三相公前人
行看臘破好年光萬壽南山對未央黠戞可汗修職貢
文思天子復河湟應湏日馭西廵狩不假星弧北射狼
吉甫裁詩歌盛業一篇江漢美宣王
歌詠聖德追懷天寳因題關亭
聖敬文思業太平海寰天下唱歌行秋來氣勢洪河壮
霜後精神泰華寧廣德有強朝萬國用賢無敵是長城
君王若悟治皮諭安史何人敢弄兵
宣政殿前陪位觀册憲宗皇帝尊號
薛逢
樓頭鐘鼓遞相催曙色當衙曉仗開孔雀扇分香案出
衮龍衣動冊函來金泥照耀傳中旨玉節從容引上台
盛禮永尊徽號畢聖慈南面不勝哀
元日樓前觀仗二首前人
千門曙色鏁寒梅五夜疎鐘曉箭催寳馬占堤朝闕去
香車争路進名來天臨玉几班初合日照金鷄仗欲廻
更傍紫微瞻北斗上林佳氣滿樓臺
二
曈曈初日照樓臺漠漠祥雲雉扇開星駐冕旒三殿曉
雲翻珠翠六宫來山呼聖夀煙霞動風轉金章鳥獸廻
欲識普恩無遠近萬方歡抃一聲雷
三年冬大禮五首曹唐
皇帝齋心㓗素誠自朝真祖報升平華山秋草多歸馬
滄海寒波絶洗兵銀箭水殘河勢斷玉爐煙盡日華生
千官整肅三天夜劔佩初聞入太清
二
海日西飛度禁林太清宫殿月沉沉不聞北斗傾堯酒
空覺南風入舜琴歌壓鈞天閒夢盡詔歸秋水道情深
雪風更起古杉葉時送步虛清磬音
三
太一天壇降大君屬車龍鶴夜成羣春浮玉藻寒初落
露拂金莖曙欲分三代樂廻風入律四溟歌駐水成文
千官不動旌旗下日照南山萬樹雲
四
山擁飛雲海水清天壇未夕仗先成千官不起金縢議
萬國空瞻玉藻聲禁火曙然煙焰裊宫衣寒拂雪花輕
側聞左右皆周吕看取從容致太平
五
太和琴暖發南薰水闊風高得細聞滄海舉歌䕫是相
歴山廻禪舜為君翠微呼處生丹障清净封中起白雲
今日病身慙小隠欲將泉石勒移文
昇平詞五首前人
瑞氣遶宫樓皇居上苑遊遠岡連聖祚平地載神州會
合兼重譯潺湲近八流中興豈假問據此自千秋
二
寥泬敞延英朝班立位横宣傳無草動拜舞有衣聲鴛
瓦霜消濕蟲絲日照明辛勤自不到遥見似前程
三
處處是歡心時康歲已深不同三尺劔應似五絃琴夀
笑山猶盡明嫌日有隂何當憐一物亦遣斷愁吟
四
日日聽歌謠區中盡祝堯蟲蝗初不害兵革近全銷史
筆唯書瑞天臺絶見妖因令匹夫志轉欲事清朝
五
五帝三皇主蕭曹魏邴臣文章唯返朴戈甲盡生塵諫
紙應無用朝綱自有倫昇平不可記所見是閒人
朝元引四首陳陶
帝燭熒煌下九天蓬莱宫曉玉爐煙無窮鸞鳳隨金母
來賀薰風一萬年
二
正(雜詠作玉)殿雲開露冕旒下方珠翠壓鼇頭天鷄唱罷南
山曙春色先歸十二樓
三
萬㝢靈祥擁帝居東華元老薦屠蘇龍池遥望非煙拜
五色曈曨在玉壺
四
寳祚河宫一向清龜魚天篆益分明近臣誰獻登封草
五岳齊呼萬歲聲
聖帝擊壤歌四十聲前人
百六承堯緒艱難土運昌大虛横彗孛中野鬭豺狼帝
曰更吾嗣時哉憶聖唐英星垂將校神嶽誕忠良鍊石
醫元氣屠鼇正昊蒼掃原鋪一德驅祲立三光大道重
蘇息真風再發揚芟夷踰舊跡神聖掩前王郊酒酣寥
廓鴻恩受渺茫地圖龜負出天誥鳳銜將雜貢來山峙
羣夷入鴈行紫泥搜海岱鴻筆富巖廊鷹象敷宸極寰
瀛作瑞坊泥丸封八表金鏡照中央構殿基(一作輝)麟趾
開藩表鳳翔鑾輿親稼穡朱幌務蠶桑戎羯輸天馬靈
仙侍玉房宫儀水精甲門衞綠沉槍陶鑄超三古車書
混萬方時廵望虞舜蒐狩法殷湯化合謳謠滿年豐鬼
蜮藏政源歸牧馬公法付神羊寳鼎無靈應金甌肯破
傷封山昭茂績祠執答嘉祥在昔宫闈僣仍罹羿浞殃
牝鷄何譈䜕猘犬澷劻勷苖禱三靈怒桓偷九族亡鯨
鯢尋掛網魑魅旋投荒松栢霜逾翠芝蘭露更香聖謨
流祚遠仙系發源長島嶼征徭薄漪瀾汎稻凉鳬魚饜
飡啖荷薜足衣裳寤寐華胥國嬉遊太素鄉鷹鸇飛接
翼忠孝住連牆有叟能調鼎無媒隠釣璜乾坤資識量
江海入文章野鶴思蓬闕山麋憶廟堂泥沙空淬礪星
斗屢低昂歴草何因見衢罇豈暫忘終隨嘉橘賦霄漢
謁羲皇
歲仗羅鄴
玉帛朝元萬國來鷄人唱曉五門開春排北極迎仙馭
日捧南山入夀杯歌舞薰風鏗劔佩祝堯佳象靄樓臺
可憐四海車書共重見蕭曹佐漢材
文苑英華卷一百六十七
