文苑英華卷四百二十九宋李昉等編
赦書十
禋祀赦書六
會昌五年正月三日南郊赦文編制
門下王者事帝必嚴禋祀之容臣下歸功爰極推崇之
義既膺顯號式展盛儀因時布和順歲更始前聖垂範
逮予是遵矧以𦕈身幸逢昌運雖履冰惟懼而涉道未
週繄我輔臣洎兹列岳内盡交修之志外分共理之憂
乃者虜衆乖離部族欵附收帝子於氊裘之所致名王
為冠帶之臣堅昆來朝不遠萬里夷貊嚮化克同九州
重以上黨狂童竊襲叛跡問罪之師既集元兇之首遂
梟廓清亂風洗滌汙俗剪逆豎而故都底定竄摩尼而
壞法永除由是退惡進賢化行令舉刑姦贓之吏破黷
貨之家此皆宗社降靈助成時政豈朕凉德獨擅厥功
而中外誠臣文武多士累陳懇䟽再舉鴻名辭不獲從
被此虚美是用虔告清廟明禋上玄煙燎所升靈貺如
答既畢郊禮重申國經宜因行慶之辰誕布惟新之令
同我景福永孚于休可大赦天下自會昌五年正月三
日昧爽已前大辟罪已下罪無輕重已發覺未發覺已
結正未結正繫囚見徒常赦所不原者咸赦除之唯犯
十惡反逆已上及故殺人官典犯入已贓持仗行劫縱
不殺人並不免限左降官量移近處已經量移者更與
量移如已在近處未復資者有司别條聞奏如復資者
五品已上中書門下速與處分六品已下依常調選丁
憂去任服闋日亦與量移如有親故在上都任於所司
陳狀便與處分不必更待本州府申請從九月二十九
日降郊禮勑後流貶人不在此例兼比來與劉稹楊弁
同謀惡逆配流及伏法身死有父兄子弟及諸親族等
配流者並不在放還及量移之限别勑因責授降資正
員官未經轉者量與進改亡官失爵放歸不齒者量加
收叙縱元勑云終身不齒者亦量與收叙流人未到所
在及已到者並放還唯降死從流者與移近地如收叙
者量才錄用并僧尼道士移隸者亦放還其情狀難容
者不在量移及放還之限得罪人已亡殁家口未許歸
者一切放歸如自情願住者亦任諸色得罪人中如先
有勑云縱逢恩赦不在免限者并别勑安置者亦委中
書門下量事狀重輕節級處分左降官及流人先有官
者如已亡歿各還本官流貶及諸色等罪人所有在任
身亡任其親故收以歸葬仍仰州縣量給棺櫬優當發
遣近年將相及任使文臣如因事貶降身已淪沒情理
屈者並量與追贈諸色人中有痕累禁錮及逃匿者一
切並與洗滌應昭義逆黨親族除已處置外其他素不
同謀者並一切不問常參官及諸色刺史先因停替及
以病觧克終制未授官者委中書門下量力進擬勿令
稽遲國家與吐蕃舅甥之好彼此無虞自今後邊上不
得受納投降人並擒捉生口功盖本朝賞延後嗣是加
恩禮用勸臣心故尚父汾陽王贈太師晟贈太尉秀實
贈司徒顏杲卿贈太師顏真卿許遠張巡南霽雲子孫
中未經甄奬者每家與一人出身耕桑豐約上應征租
泉貨重輕宜均物力丁徭若絶其影占組織又去其纖
竒則農桑無荒女工斯勸京畿百姓應兩稅及青苗地
頭納見錢等充給府縣官吏及諸色支用今天下諸州
所納兩稅皆據分數納見錢除納省估疋叚給用之日
錢貨並行其京畿應納諸色錢等許納諸州及本土上
色絹每疋與折八百文充官吏料錢及諸色給用京畿
今年夏稅麥數内每㪷放五勝京兆府諸縣應欠開成
五年終已前青苗榷酒秋夏品送府倉正稅地租百官
職田資百姓種粮戶部和糴變(一作麥)色粟驛蓄科稈草
&KR0146;&KR0146;並放免畿内條稅百姓准元和二年八月二十五
日勑會昌元年正月九日赦節文計戶内丁數多少充
諸司盡稱弟子致令鄉縣所由無人差役各委諸軍諸
使司凖前後勑文收補仍具姓名奏聞勑下京兆府重
磨勘如有人戶違越妄托屬諸軍諸使不凖勑文影占
收補者並凖前後勑文處分諸使諸軍諸司人在鄉村
及坊市店舍經紀凖前後赦文收與百姓一例差科不
得委有影占應屬官庄宅使司人戶在店内及店門外
經紀求利承前不復隨百姓例差科者從今後並與諸
軍諸使一例凖百姓例供應差科畿内諸縣百姓租佃
百官職田地訪聞其中有承虚名配佃多時縣司但據
額徵收租子或無本地及被形勢庒園將塉薄田地廻
換令人戶虚頭納子歲月既久無因申明各委縣令子
細磨勘别立薄書具明叚四至申報仍委當司審勘會
分析奏聞畿内諸縣鄉村及城内坊市人戶不是正額
食糧官徤及非工巧之徒假以他名諸司諸使影占納
課其數至多各本司釐革凡是納課人戶並停觧送歸
本縣收入色役京畿内近日足陌用錢唯益富室疋帛
苦賤反害疲人宜却令依前行墊陌錢每墊八十文其
公私交關五貫已上令一半折用疋帛武功既暢經術
是修宜闡儒風以弘教化應公卿百僚子弟及京畿内
土人寄客修明經進士業者並隸名太學每一季一度
據名籍分番於國子監試帖三度帖經全通者即是經
藝已熟向後更不用帖試如三度全不通及三度託事
故不就試者便落下名籍至貢舉時不在送省之限其
外寄居及土著人修進士明經業者並隸名所在官學
仍委長吏於見任官及本土着學行人中選一人充試
官亦委每季一試餘並凖前處分如無經藝雖有文章
不在送省之限所冀人皆嚮道學務通經職局官常各
宜歸正詳刑决獄豈可容姦在京諸司典吏考滿合赴
選者官成後皆作計勾留不肯赴任今日已後官成後
便勒赴任本司不至各令本司釐正不得奏請勾留如
一年選不成者且勒依舊執行文案至二年選不成者
勒停守選諸州府有遺攝官及職掌人推案刑獄比及
刑部詳斷其間或節目不盡或與奪用情將有勘尋便
稱停罷向後諸州府推事並須差見任官仍在兩考内
者其刑部大理法直並以明法出身人充據律已去任
者公罪流已下勿論公罪之條情有輕重苟涉欺詐豈
得勿論向後公罪有情狀難恕者並不在勿論之限上
柱國前代烈勲謂之八柱品居第一宜峻寵章向後非
特恩不在累叙之限近日諸道奏官其數至廣非惟有
侵選部實亦頗啓倖門向後淮南兩浙宣鄂洪潭荆㐮
等道並不得更有奏請其三川邊鎮河南北地遠官無
選人肯去闕員稍多處即任量要切奏請仍每道一歲
不得過七員應諸道軍將昨緣酧奬戰功多授正秩今
日已後非因戰功不得請正官其已有正官者或因停
替亦須待三五年後方得奏請比來山劍湖嶺間刺史
多居周行散位日久而選縣佐率是諸曹胥徒年滿則
授生人舒慘屬在此流朝廷典章罕能具舉自今已後
每除湖嶺山劔南間刺史取其流品稍高兼曾歴三四
任已上州官者如有政績委本道觀察使具以名聞其
遠處縣邑多是中下縣其縣丞簿尉等例是入流令史
苟求自利豈知官業其中下縣丞中縣簿等自今已後
有衣冠士流經業出身經五選如願授者每年便許吏
部投牒依當選人例下文書磨勘注擬如到任清白幹
能刺史申本道觀察使每年至終使司都為一狀申中
書門下得替已後許使上縣薄尉選數赴選與第二任
好官三衙官中名本於宿衛當番就役其事甚徵(疑)每
年兵部選時號為文簡合選之數全淺於明經齋郎注
擬之時爭先於諸親宗子其於踰濫莫甚於斯入仕之
門此徒最弊自今已後但令武簡其文簡並停宗子每
因恩澤皆賜出身自幼授官多不求學未詳典法頗有
愆違委宗正寺收補明經每年許參三十人出身同兩
願例與補各搜圖籍精驗源流明為保舉不得容有踰
濫仍一季一度試帖經餘並進士明經條例處分京師
佛刹相望其數已多既臨康莊足壯都邑近緣疎理僧
尼訪聞大寺房院半已空閒其坊内小寺或産業素貧
或殿宇摧毁僧數既少不足住持併合同居事從簡當
委功德使條䟽各具去着名額奏聞其所折寺僧尼如
行迹非違不守佛之禁戒者亦宜揀選勒令還俗仍依
前勑處分兼具數聞奏其餘僧尼即令移入側近大寺
有房院居住又京城諸市亦不盡有産業就中即有富
寺今既疎理僧尼兼停修造所入厚利恐皆枉破委功
德使檢責富寺邸店多處除計料供常住外賸者便勤
貨賣不得廣占求利侵奪疲人所去不均之患冀合裒
多之義又諸州府所申還俗僧尼已有定額若無私度
者當减耗諸道每至年終各具見在僧尼數申省其續
有死亡及犯事還俗并分析申報本司磨勘奏聞如聞
兩浙宣鄂潭洪福三川等道緣地稍僻姑務寬容僧尼
之中尚多踰濫委長吏更加揀其有年少無戒行者雖
先在(疑)内亦須沙汰古者受禄之家食禄而已不與人
争業然後利可均布人可家足如聞朝列衣冠或代承
華胄或在清途私置質庫樓店與人争利今日已後並
禁斷仍委御史臺察訪聞奏如聞兩川稅租盡納見錢
盖緣人多伎巧物皆纖麗凡所織作不任軍資所以人
轉困窮俗增侈靡然以風土所習頓革稍難委刺史與
縣令商量勸課有機杼之家依果閬州且織重絹仍與
作三等估上估一貫一百下估九百待此法行後每年
兩稅一半與折納重絹即異人稍蘇息軍用不虧或因
官遊遂輕土著戶籍既减征徭難均江淮客戶及逃移
規避戶稅等人比來雖係兩稅並無差役或本州百姓
子弟纔霑一官及官滿後移住隣州兼於諸軍諸使假
職便稱衣冠戶廣置資産輸稅全輕便免諸色差役其
本鄉家業漸自典賣以破戶籍所以正稅百姓日减州
縣色役漸少從今已後江淮百姓非前進士及登科有
名聞者縱因官罷職居别州寄住亦不稱為衣冠其差
科色役並同當處百姓流例處分除盗懲姦在去其枝
葉校功責課必削其根本如聞江淮諸道私鹽賊盗多
結群黨兼持兵仗劫盗及販賣私鹽因緣便為大劫江
賊有仗者雖未殺人不在該恩之限又逃還復業戶雖
先有格令近來多因刺史縣令務虚名者招携逃戶侵
奪已成産業轉令居者不安姦人得計苟求非時考課
虚申招復逃亡及至定稅徵科依前逃散稅錢緣已申
省使即須攤配疲人從今已後應諸州縣逃戶經二百
日不歸復者其桑産居業便招收承佃戶輸納其逃戶
縱歸復者不在論理之限其有稱未逃之時典貼錢數
未當本價者便於所典買人戶下據戶加稅亦不在劫
收索及徵錢之限義重維城慶流多葉叙睦之道寵渥
惟宜中外群寮文武多士或郊禋奉職或局署業官各
洽恩波以類申典亞獻撫玉統等各賜物一百疋夾侍
正衣進珪捧珪各賜物五十疋亞獻終獻正衣各賜物
四十疋大長公主公主嗣王郡主縣主各有賜物内外
文武見任及致仕官三品已上賜爵一級四品已下加
一階合入三品五品欠考未合叙者待考足日聽叙孔
氏行教折中於百王虞賓展敬不廢於千古敢怠咨禀
爰用褒明文宣王之後及二王三恪與一子出身各賜
物五十疋其祠廟委所司量加修餙堯稱睦族漢貴推
恩在明廣敬之義式長奉親之孝太皇太后二等已上
親王三等已上親委中書門下各擇有才行者量與改
官如無堪奬用者即不必與改皇五等已下親及三品
已上賜爵一級五品已上加一階六品已下及前資常
選散官簡選日優與處分應陪位皇五等已上親及太
皇太后皇太后三等已上親三品已上賜爵一級四品
已下加一階親四等五等并諸色陪位官五品已上加
一階六品已上及白身並賜勲兩轉其前資及有出身
各减一選前聖立言教人以孝慶覃存沒禮洽閨門俾
奉高堂之榮用霑漏泉之澤常參官及諸州府長官父
母見存未有官封者並量與三品致仕官及階并邑號
如已有官封者並量與進改如官已至五品已上者即
與五品階父母已歿未經追贈者量與贈官及邑號公
台輔弼柱石列藩俾弘追餙之恩仍昭賞延之典加於
存歿用洽寵章中書門下及節度使帶平章事者宜與
一子正員八品官祖父母先亡歿各與追贈已經贈者
更與改贈破廻鶻及攻討昭義立功節度使不帶平章
事者及劉沔李思忠各與一子正員九品官節度使東
都留守度支鹽鐵觀察處置諸防禦經略昭討使及神
策金吾六軍將大將軍威遠鎮國等使皇城留守各與
一子出身父母先亡歿未經追贈者各與追贈禮儀使
京兆尹各與一子出身寅奉典冊肅恭明禋或勤贊相
之義或專扈從之禮時當慶澤豈恡恩華應郊廟升壇
升殿行事官普恩之外中書門下尚書省御史臺三品
已上特加一階四品已上各賜一階如合入三品者量
减三考入五品者量减二考仍待足考日聽叙其合選
人與减一選内行事官三品已上更賜爵一級四品已
上更加一階内侍省及内坊官四品已上各賜勲五轉
應從駕至郊廟者普恩之外三品已上賜爵一級四品
已上各加一階白身賜勲兩轉攝侍中讀寶官攝中書
令讀冊官各賜一子出身選冊文官賜一子正員官奉
冊奉寶綬官書玉冊官書寶官各加二階進寶綬進冊
進中嚴外辨禮儀贊導押冊押寶綬舉舁寶冊官各加
一階合選人减一選其餘應職掌行事官及寫制書官
太常修撰儀注禮官并内行事官三品已上賜爵一級
四品已下加一階仍並賜勲一轉鐫造玉冊并填金字
造裝玉冊官各賜物五十叚禁營軍師信宿警衛宜頒
慶賚以奬勲勞神策六軍威遠營左右金吾及皇城將
士應緣大禮儀仗宿衛御樓立仗等普恩之外三品已
上賜爵一級四品已下加一階仍凖賜物舊例有差其
神策將士應在京畿諸縣者亦各有賜應緣大禮職掌
行事官并修撰儀注及留守副留守守倉庫卿等普恩
之外三品已上賜爵一級四品已下各加一階梯航奔
走慕化在庭藩岳奏陳不虧奉職勤勞禁署已積歲時
鴻臚禮賓院應在城内蕃客等各有賜物諸道知上都
進奏院官在城者各賜勲三轉應緣大禮四方進表䟽
文賀正官各賜勲三轉翰林待詔供奉并諸色直見任
及前資并員外試官三品已上賜爵一級四品已下各
加一階無官者賜勲兩轉祠薦展儀掌贊供事恪勤無
怠甄奬宜申郊廟行事齋郎减兩年勞至室長掌座禮
生贊者便放出身崇玄舘行事學生及齋郎禮生番考
已滿所司緣大禮却遣入行事各减一選國子監學生
陪位者賜勲一轉中書門下專知儀制官各特加一階
應緣祗供作官直司長上諸州行綱考典兩縣耆壽諸
色番役當上在城并量留十二月番者各賜勲兩轉飛
龍閑廐宫苑典引掌扇内園㧾監栽接少府將作内中
尚武德軍器内外弓箭庫等諸司諸使下白身及無品
直司定額長上雜匠巧兒黃衣長上監門直長雜仗三
衛七色引駕細行執扇手角手弩手彍騎武士天文觀
生漏生典鼓典鍾工人樂人主衣主膳主酪典食胡食
手宰手掌閑幕士御士醫士獸醫門僕藥僮御書手楷
書手典書外行署等各賜勲一轉耆老加惠著在前經
節義所褒用明古道天下百姓年九十已上委所在長
吏以留州物量加存恤孝子順孫義夫節婦旌表門閭
終身勿事先已旌表者亦量加優恤公卿視秩靈瑞降
祥生植所資導利庶物五嶽四瀆宜委本州府長吏備
禮獻祭助宣和氣福我黎人將達精誠在嚴祀事名山
大川及自古聖帝明王忠臣烈士各令所在以禮致祭
亡命山澤挾藏軍器百日不首復罪如初赦書有所不
該者所司具條例聞奏敢以赦前事相言告者以其罪
罪之赦書日行五百里布告天下咸使聞知主者施行
文苑英華卷四百二十九
