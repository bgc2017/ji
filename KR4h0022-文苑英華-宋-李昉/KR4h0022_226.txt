文苑英華卷二百二十六宋李昉等編
道門二
宫觀六十四首
入道士觀庾信
金華開八景玉洞上三危雲袍白鶴度風管鳳凰吹野
衣縫蕙葉山巾篸(去聲)笋皮何必淮南館淹留攀桂枝
遊始興道隂鏗
紫臺高不極青溪千仞餘壇邊逢藥銚洞裏閱仙書庭
舞經乘鶴池遊被擢(一作控)魚稍昏薤葉歛欲暝槿花疎
徒教斧柯爛會自不凌虛
和庾肩吾入道士館周宏正
石橋看舊跡(一作石橋有舊路)虛空(一作靈石)儼衆仙菊潭溜餘水
丹竈起寒(一作殘)煙桃花經作實海水屢成田送還(一作逆愁)
歸里閈(或作舊里)追問斧柯年
一作皆藝文類聚
秋日仙遊觀贈道士王勃
石圖分帝宇銀牒洞靈宫廻丹縈岫室復翠上巖櫳霧
濃金竈静雲暗玉壇空野花常捧露山葉自吹風林泉
明月在詩酒故人(集作水非)同待余逢石髓(集作駕非)從爾命飛
鴻
尋道觀(其觀即昌利觀而張天師居也)前人
芝㕓光分野蓬闕盛規模碧壇清桂閾(集作影)丹洞肅松
樞玉笈三山記金箱五岳圖蒼虬不可得(集作見)空望白
雲衢
八仙逕(寺南又有昌利觀去寺可數里巖逕窈窕杖而後進)
前人
柰(集作大)園欣八正松巖訪九仙援蘿規霧術攀桂俯雲
煙(集作阡)岱北鸞驂至遼西鶴騎旋終稀脱塵網連日下
芝田
和輔先入昊天觀星瞻(集作星占)楊烱
遁甲爰皇里星瞻太一宫天門開奕奕佳氣欝葱葱碧
落三乾外黃圖四海中邑居環若水城闕抵新豐玉檻
崑崙側金樞地軸東上真朝北斗元始詠南風漢君祠
五帝淮王禮八公道書編(一作籖)竹簡靈藥灌梧桐草茂
(一作蔓)瓊階綠花繁寳樹紅石樓紛似畫地境淼如空桑
海中應積桃源路不窮黃軒若有問三月住崆峒(集作往崆)
(峒)桑海中(集作年)
和劉侍郎入隆唐觀前人
福地隂陽合仙都日月開山川凌四嶮城樹隠三臺伏
檻排雲出飛軒遶澗廻參差陵倒景瀟洒軼浮埃百果
珠為實群峰錦作苔懸蘿暗凝霧瀑布響成雷方士燒
丹液真人泛玉杯還如問桃水更似得蓬萊漢帝求仙
日相如作賦才自然金石奏何必上天台
遊廢觀前人
青嶂倚丹田荒凉數百年猶知小山桂尚識大羅天藥
敗金爐火苔昏玉女泉歲時無壁畫朝夕有階煙花柳
三春節江山四望懸悠然出塵網從此狎神仙
遊紫霞觀駱賓王
碧落澄秋景玄門啓曙關人疑列禦至客似令威還羽
蓋從斯(集作徒欣)仰雲車未可攀祗應傾玉醴特(集作時)許寄
頽顔
遊靈公觀前人
靈岑(集作峰)標勝地(集作境)神府枕通川玉殿斜連漢金堂
迥架煙斷風疎晩竹流水切危(集作寒)絃别有青門外空
無(集作懷)玄圃仙
春日登金華觀陳子昂
白玉仙臺古丹丘别望遥山川亂雲日樓榭入烟霄鶴
舞千年樹虹飛百尺橋還疑赤松子天路坐相招(集作邀)
緱山廟(此詩三百二十卷重出今己削去)宋之問
王子賓仙去飄颻笙鶴飛徒聞滄海變不見白雲歸天
路何其遠人間此會稀空歌白雲暮霜月漸微微
過太一觀賈生房王維
昔余栖遁日之子煙霞鄰共携松葉酒俱篸竹皮巾攀
林遍巖洞採藥無冬春謬以道門子徵為驂御臣常恐
丹液就先我紫陽賓天促萬塗盡哀傷百慮新跡峻不
容俗才多反累真泣對雙泉水還山無主人
一柱觀張說
舊說江陵觀初疑神化來空山結雲閣綺靡隨風廻柰
何任(一作祗)一柱斯焉容衆材竒巧(集作功)非長世今餘草
露臺
同邢判官尋龍湍觀歸湖中孫逖
星使下仙(集作天)京雲湖喜晝晴更從探穴處還作棹歌
行絲管荷風入簾帷竹氣清莫愁歸路遠水月夜虛明
尋雍尊師隠居李白
群峭碧磨天逍遥不記年撥雲尋古道倚樹聽流泉花
暖青牛卧松高白鶴眠語來江色暮獨自下寒煙
潯陽紫極宫感秋前人
何處聞秋聲翛翛北忩竹廻薄萬古心攬之不盈掬静
坐觀衆妙浩然媚幽獨白雲南山來就我簷下宿懶從
唐生决羞訪季主卜四十九年非一往不可復野情轉
蕭散世道有翻覆陶令歸去來田家酒應熟
清明日宴梅道士房孟浩然
林卧愁春盡開軒覧物華忽逢青鳥使邀我赤松家丹
(一作金)竈初開火仙桃正落花童顔若可駐何惜醉流霞
此詩二百十四卷重出今已削去
遊精思觀回王白雲在後前人
出谷未停午到家已夕曛(集作至家日已曛)廻瞻下山路但見
牛羊群樵子暗相失草蟲寒不聞衡門猶未掩佇立待
(集作望)夫君
宿天台桐栢觀前人
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣窮(集作探)討息隂憩桐栢采秀弄芝草
鶴唳清露垂鷄鳴信潮早願言觧纓絡從此去煩惱高
步凌四明玄縱(集作蹤)得三老紛吾遠遊意學此(集作樂彼)長
生道日夕望三山雲濤空浩浩
宿太平觀綦毋潜(見集本)
夕到玉京寢窅冥雲漢低䰟交仙室蝶曙聽羽人鷄滴
瀝花上露清泠松下溪明當訪真隠揮手入無倪
茅山洞口前人
華陽仙洞口半嶺拂雲看窈窕穿苔壁(集作陸)差池對石
壇方隨地脉轉稍覺水精寒未果變金骨歸來兹路難
過方尊師院前人
羽客北山尋草堂松逕深養神宗示(集作爾)法得道不知
心洞戶逢雙履寥天有一琴(一作禽)更登玄圃上仍種杏
成林
武陵龍興觀黃道士房問易因題(一作贈)
王昌齡
齋心問易太陽宫八卦真形一氣中仙老言餘鶴飛去
玉清墻上雨濛濛
尋常山南溪道人(一作士)隠居劉長卿
一路經行處莓苔見履痕白雲(集作鳥)依静渚春草閉閒
門過雨看松色隨山到水源溪花與禪意相對亦忘言
洞陽山(已見一百五十九卷)
過包尊師山院前人
賣藥曾相識吹簫此復聞杏花誰是主桂樹獨留君潄
玉臨丹井圍碁訪白雲道經今為寫不慮惜鵝群
自紫陽觀至華陽洞宿侯尊師草堂簡同遊
李延陵
石林媚烟景句曲盤江甸南向佳氣濃峯峯遥隠見漸
臨華陽口微路入葱蒨七曜懸洞宫五雲抱山殿銀函
竟誰發金液徒堪薦千載桃花春(一作空桃花)秦人深不見
東溪喜相遇貞白如會面青鳥來去閒紅霞朝夕變一
從化真骨萬里乘飛電蘿月延步虛松花醉閒宴幽人
即長往茂宰應交戰明發歸琴堂知君懶為縣
題玉真觀李秘書韓翃
白雲斜日影深松玉宇瑶壇知幾重把酒題詩人散後
華陽洞裏有疎鍾
同題仙遊觀前人
仙臺下見五城樓風物凄凄宿雨收山色遥連秦樹晩
碪聲近報漢宫秋疎松影落空壇净細草香開(一作閒)小
洞幽何用别尋方外去人間亦自有丹丘
宿洞靈觀皇甫冉
孤煙洞靈觀積雪暮山寒松栢凌高殿莓苔封古壇客
來清夜久仙去白雲殘明日開金籙焚香又沐蘭
過李尊師院(集作過樓觀李尊師)盧綸
城闕望烟霞常悲仙路賖寧知樵子逕得到葛洪家犬
吠松間月人行洞裏花留詩千載鶴送客五雲車訪(集作)
(傲)世山空在觀碁日未斜不知塵俗士誰解種胡麻
尋賈尊師前人
玉洞秦時客焚香映綠蘿新傳左慈訣曾與右軍鵝井
舊隂苔遍方書古字多成都今日雨應共酒相和
虢州逄侯釗同尋南觀因贈别時停居務
盧綸
相見翻惆悵應憐責廢官過深慙禄在識淺頼刑寬獨
失耕桑業同思弟姪歡衰貧羞客過卑束會君難放鶴
歸雲壁澆花遶石壇輿還江海上跡在是非端林密風
聲結山高雨勢寒悠然此中别賓僕亦闌干(一作珊)
題天華觀前人
峰嶂徘徊霞影新一潭寒水絶纖鱗朱字靈書千萬卷
(集作軸)蒼髯道士兩三人芝童解說壺中事玉管能留天
上春昨見仙丹求不得漢家簮紱(集作綬)在羸身
和李中丞詶萬年房少府過汾州景雲觀因以
寄(房與李早年同居此)前人
顯晦澹無跡賢哉常晏如如何驚孤鶴忽乃傳雙魚叙
以泉石舊悵然風景餘低徊青油幕夢寐白雲居玉洞
桂香滿雪壇松影疎沉思瞩仙侣紆組正軍書積學早
成道感恩難遂初梅生諒有感歸止豈無廬
題葉道士山房顧况
水邊垂柳赤欄橋洞裏仙人碧玉簫近得麻姑書信否
潯陽向上不通潮
題玉真觀公主山池院司空曙
香殿留遺影春朝玉戶開羽衣重素機(集作几)朱網儼塵
埃(集作輕埃)石自蓬山得泉經太液來柳絲遮綠浪花粉落
青苔鏡掩鸞空在霞銷風不廻(一作來)惟餘古桃(一作古壇)樹
傳是上仙栽
同蕭鍊師宿太一廟李益
微月空山曙春初(集作祠)謁少君落花壇上掃(集作拂)流水
洞中聞酒引芝童奠香餘桂女焚鶴飛將羽節遥向赤
城分
雲陽觀寄袁稠李端
花洞漏沉沉(集作花洞晩隂隂)仙壇隔杏林潄泉春谷冷𢷬藥
夜窗深石上開仙酌(集作山酒)松間對玉琴戴家溪北住雪
後去相尋
武康郭外望許緯先生山居崔洞
湖上千峰帶落暉白雲開處見柴扉松門一逕仍生草
應是仙人(一作先生)向郭稀
題茅山李尊師所居嚴維
天師百歲少如童不到山中更不逢洗藥每臨新瀑水
步虚時遶最高峯籬根五月留殘雪座石千年蔭古松
此去人寰知近遠廻看路隔一重重
經故賀賓客鏡湖道士觀朱放
已得歸鄉里逍遥一外臣那隨逝(集作流)水去不待鏡湖
春雪裏登山屐林間漉酒巾空餘(集作留)道士觀誰是學
仙人
宿王尊師居于鵠
夜愛雲林好寒天月裏行青牛眠樹影白犬吠猿聲一
磬山(集作上)院静千燈溪路明從來此峯客幾個得長生
過凌霄洞天謁張先生祠
前人
戢戢亂峯裏一峯獨凌天下看知(一作如)尖高上有十里
泉至人愛幽深一住十五(一作五十)年懸犢(一作牘)到其上乘
牛耕藥田衣食不下求乃是雲中仙山僧獨知處相引
衝碧烟斷崖畫昏黑槎臬横雙(一作隻)椽面壁攀石稜養
力方敢前累歇日已没始到茅堂邊見客不問誰禮質
無周旋醉卧枕欹樹坐寒展青氊折松掃藜牀秋菓顔
色鮮鍊蜜敲石炭洗澡乘瀑泉白犬䑛客衣驚走聞腥
羶乃知軒冕徒寧比雲壑眠(一作皆王安石詩選)
早上凌霄第六峰入紫谿禮白鶴祠
前人
路轉第六峰傳是十里程放石試淺深䃂壁蛇鳥驚欲
下先襞衣路低避枯莖廻途歇嵌崛整帶重冠纓及到
紫石溪晻晻天已明漸近神仙居桂花濕溟溟隂苔無
人蹤是得白鶴翎忽然見朱樓象牌題玉京沉沉五雲
影香風散縈縈清齋列上堂忩戶懸水晶青童搗金屑
臼杵聲丁丁腥羶遥問誰稽首稱姓名若容在溪口願
乞殘雲英
同張明府遊仙臺朱灣
松檜隂隂一逕微中峯石室到人稀仙官不住青山在
古老相傳白日飛華表問看何歲木片雲留著去時衣
今朝𢡟(疑作茂)宰尋真宰暫駐雙鳬且莫歸
宿天柱觀僧靈一
石室初投宿仙翁喜暫容花源隔水見洞府過山逢泉
湧階前地雲生戶外峰中宵自入定不是欲降龍
經仙人渚即沈山下古人沈羲白日昇仙處
僧皎然
日月人間短何時此得仙古山春已盡遺渚事空傳不
見騰雲駕徒臨(一作聞)洗藥泉如今成逝水翻使恨流年
仙女臺(得仙字)前人
寂寞(一作寂)舊桑(一作朱)田誰家(一作何時)女得仙應無鷄犬在
空有子孫傳古木花猶發荒臺月尚懸(一作荒臺路未還)片雲
低不散(一作暮雲一片)疑是却(一作欲)歸年
題應聖觀王建(見集本)
精思堂上畫三身廻作仙宫度美人賜藥御書金字貴
行香天樂羽衣新空廊雨滴花甎縫小殿蟲緣玉像塵
頭白女冠猶說得枯株不似已前春
題東華觀前人
路盡烟光外院門題上清鶴雛靈解(集作虛)語瓊葉軟無
聲白髮道心熟黃衣仙骨輕還歸對憂樂何處覓長生
和楊三舍人晩秋與崔二舍人張秘監苖考功
同遊昊天觀時中書寓直不得陪隨因追往
年曾與舊僚聯遊此觀記題在壁已有淪亡
書事感懷輙以呈寄兼呈東省三給事之作楊
君見徵鄙詞因以繼和武元衡
瑶圃高秋會金閨奉詔辰朱輪天上客白石洞中人珮
響泉聲雜朝衣羽服親九重青瑣秘三秀紫芝新化藥
秦方士偷桃漢侍臣玉笙王子駕遼鶴令威身歎逝頽
波遠緘詞麗曲春重將悽恨意苔壁問遺塵(一作因)
題元和師仙藥室楊衡
山邊蕭寂室石掩浮雲扄遶室微有路松烟深冥冥入
松汲寒水對鶴問仙經石几香未盡水花風欲零何年
去華表幾度窮滄溟却顧宦遊子𦕈如霜中螢
遊陸先生故巖居前人
獨壑臨萬嶂蒼苔絶行跡仰窺猿挂樹(一作松)俯對鶴巢
石上有一巖屋相傳靈人宅深林無陽暉幽水轉鮮碧
拾薪遇遺鼎探空得古籍結念候雲興燒香坐終夕
宿青牛谷梁鍊師仙居前人
隨雲步入青牛谷青牛道士留我宿可憐夜久月明中
惟有壇邊一枝竹
經東都安國觀九公子舊院作
劉禹錫
仙院御溝東今來事不同門開青草日樓閉綠楊風將
犬昇天路披霓赴月宫武皇曾駐蹕親問主人翁
元和十年自朗州承詔至京戱贈看花諸君子
前人
紫陌紅塵拂面來無人不道看花廽玄都觀裏桃千樹
盡是劉郎别(集作去)後栽
再遊玄都觀絶句前人
百畆庭中半是苔桃花净盡菜花開種桃道士歸何處
前度劉郎今獨來
善養臺下作(集作山上)前人
先生見堯心相與公(集作去)九有斯民既已治我得安山
(一作林)藪道為自然貴名是無窮夀瑶壇在此山識者常
廽首
玉真觀張籍
臺殿曾為貴主家春風吹盡竹窗紗院中仙女脩香火
不許閒人入看花
不食仙姑山房前人
寂寂桂花裏草堂唯素琴因仙曾改姓見客不言心月
出溪路静鶴鳴雲樹深丹砂如可學便欲住幽林
西上經靈寳觀(觀即尹真人舊宅)孟郊
道士無白髮語音靈泉清青松多夀色白石恒夜明放
步霽霞起振衣華風生真文秘中頂寳氣浮四楹一片
古關路萬里今人行上仙不可見孤(集作驅)策徒西征
文苑英華卷二百二十六
