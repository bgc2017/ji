文苑英華卷五百五宋李昉等編
歲時雨雪儺門十九道
冬至越人駕象入庭判一道
亞歲上罇闕酒判一道臘嘉平神位判一道
天雨壊墻判一道復陶以行判一道
春不修鑑判二道藏冰不固判三道
西陸朝覿判七道驅儺判二道
冬至越人駕象入庭判
冬至朝越人駕象入庭不載黃門鼓吹法司科罪越人
訴云依太康中儀不伏
對闕名
大荒無限(一作垠)天下如截柔遠能邇老安少懷惟彼越
人沐兹造化(一作洪造)境遥銅柱聞伏波而暫擊聲暨珠崖
非尉佗而能制屬星躔北陸日届南長天子登靈臺觀
雲物命群臣以成列執五瑞而知禮牛羊勿踐駕象奚
趍来賓丹禁之庭不載黃門之樂今朝高會笑塗山而
未倫法奉虞章鄙蠻風而詎設棘司以多聞闕殆直寘
先䋲越人以古有典刑曾何敢侮且中古以降五運相
乘太康之時九儀亦備具物云在時人屬遷須崇改更
之文無致因循之禮
亞歲上罇闕酒判
亞歲遇羣吏於庭將賜以樽酒所司闕供
對王運充
主上大明臨下有赫國章式序天秩孔昭亞歲崇時見
之儀羣吏修會同之禮倬玉階之仗左右薰風頒金彝
之酒東西湛露庭實千品問皮馬以分行朝會九賓錯
華蟲而雜燕羽觴無筭玄澤初流兕觥其觩皇歡以接
賜上罇之旨酒帝命空霑承大聖之鴻恩天厨不給眷
言此咎罪莫重焉所司罷供實違常典既罹深罰邦有
常刑
臘嘉平神位判
先嘉平之夕索室不設存神之位有司告其師訴云小
黃之過仰依禮處分
對趙泉虬
歲律仲冬寒生季朔尊狩而臨清祀因蜡而祭嘉平承
八政之勞農暢四人之休息既而日沉西障月下南軒
夜復清而多閒神將肅而是享主不存位祭則無依幽
靈無地玄酒何設如在之誠事既驗於闕行虧禮之尤
理合從於寘罪乃典職之有失事未(一作曷)可容類龜玉
之將毁人何逃責有司推詰理(一作妙)合其宜訴非可憑
庶歸常典
天雨壊墻判
乙富家天雨壊墻其子曰不築且有盗隣人之父亦云
暮而果大亡失其家知其子而疑隣人之父告之隣人
引其子不伏
對
雲蒸晝暝天雨洊降當此激射或頽圜(一作環)堵乙者何
也而貨殖焉既得陶公之術有同宋人之富雖家惟四
壁而堂累千金當戒爾不虞宜納善人之訓何故為誨
盜不從幹父之情入門各媚信自負於知言飜或為讐
欲見疑於忠告引之為證事則可憑訟之無稽法亦難
設謂宜按記庶叶簡書
復陶以行判
甲託秦復陶以行人告其不軌訴稱嚴霰使然非是妄
作
對康子季
日車南至星斗北廻徂歲既(一作將)窮重隂觱發寒生大
漠雪下平蕪海曲於是先行山隂由其興往惟備乃無
患必藉重裘而彰厥有常須遵法服甲榮微簮組候屬
嚴凝節愧高臺寧懷(一華)作平君之操尊非楚國輕襲靈
王之儀罪當抵於嚴霜(一作秋)詞徒稱於積霰向若楚制
是用庸敢避於濡身今乃秦陶謬加因難逭於匪服既
負不衷之刺宜投僣上之科
春不修鑑判
丁掌頒不頒于命士春不修鑑而輙秋刷
對厙狄履温
開國承家建官分職品彙斯布卑高以陳故禮設六官
必在所掌士分九命且均其職眷彼凌人頗忝班位惟
兹命士賓(疑)厠周行雖和平在時終無夭昏之理而炎
凉失節或生疾疫之事備預之道寧失國經頒賜之儀
豈乖常禮且深溪寂寂方委積於大冬虛室寥寥遂收
藏於小吏春風已觧不聞修飾之功秋露未圓方事刷
清之業當其時而不作已表非勤應合給而缺供尤彰
失守不應之罰從此自貽慢令之科宜以為始
同前廉粲
宗周布政漢家舊法藏冰於陸自古有之頒冰於朝方
今靡替猗那厥職乃丁是掌西攀咸鎬寄甘泉之北宫
東邑鞏洛入邙山之隂洞履霜如堅和翠微而一色積
雪偕瀾岌稜層而流寒當忝司存合閑主守苟違命士
得無常刑若惟陳迹良亦異聞且太歲換韶盛德在木
上從天子下際羣公大給千官備霑累命青熒片片光
研(一作妍)金鏡之空鉼背峨峨姿凛玉壺之態盖將以蕩
清暑辟炎毒水精簾内飛燕嬌歌而對山虎(疑作武)魄盤
中暑(一作星)署永吟而陶酒時或稽緩人必增憂况士不
頒冰闕也春不修鑑怠也秋仍輙刷非也三者備矣夫
何言哉眷言伊丁請用常典
藏冰不固判
所司藏冰不固訴云採冰戶家不依尺樣
對崔希逸
寒暑逓遷四時有凝隂之節宗廟致敬五禮標陳薦之
儀徵萬古而莫遷雖百王而不易洎乎歲伏玄陸日短
星昴天寒地閉風凄雨霖(一作霏)積水成冰與銀牀而等
潔沍隂凝井映玉甃以生光既有峨峨之姿須備冲冲
之禮苟違六尺之樣遂闕三冬之備祭供有罷職司其
憂向若尺樣頓乖納時不應緘默自緣盖藏不謹今日
方事推詢玉毁櫝中是誰之過掌人自合當罪採戶未
可論辜
同前裴幼卿
習坎居卑履霜為漸始衆流而就濕終積溜而成冰於
是歲約星廻時遵月令啓凌隂之室享司寒之神山人
縣人(四字一作南至)即分官而有典北陸西陸(一無此二字)將候日
以無差乃採沍寒必於窮谷豈可未終見晛遽此晞暘
望朝覿而未開與隆冬(一作冬炭)而共盡主司先標尺樣輸
納當有程期豈三令之莫申何一言之匪效既乖守職
詎可逃刑
同前裴寬
正德厚生九功惟序備物致用十翼斯崇均諸五行廢
一不可况氣移西候日躔北陸深山窮谷涸隂沍寒狐
絶聽而無疑鴈爰飛而向暖風驚千里草木落而云黃
冰結三河波瀾凝而不動眷言主者則有司存理宜採
彼豳詩循芳魯策獻羔無闕賓祭有宜何得慢令致期
以速官謗氣已昭於發洩罪將犯於刑書雖嫁禍於戶
家固難免於科罪
西陸朝覿判
西陸朝覿闕肜繹之冰御史劾之云非其時不合禮
對鄧承緒
獻歲發春列宿分曜人其不惑序惟莫愆乙也司存式
惟天道令乎窮谷以將納冰物其惟新時漸於廟日在
北陸其藏也以周星見東方其出也以徧克諧冬夏
之氣不悖隂陽之宜彼肜繹而不脩何祭祀之為禮御
史之舉嗟執簡而不為有司之儀盖通方而被利刑惟不
濫其可加諸
同前潘文環
將祭司寒必從朝覿自上下下須亦有宜惟彼乙兮是
稱主者獻羔而啓自仰天王之豐愆陽不興果叶藏冰
之道且祭之明日曰繹肜既區分於禮經亦隨時而用
捨有何乖制而致䋲愆請寬執憲之刑庶免不辜之罪
同前孫益
凌人納室獻羔開冰取時寒而腹堅用覿朝而首出在
於賓祭則有彝倫况肜繹之禮既施水土之品必設履
年或存乎顒若藏冰更闕於陳焉乙忝主司實為失守
無恒之迹且類於南人有常之儀宜在於西陸未能引
過猶謂非時於禮何觀在刑不忘
同前劉肱
氣改東風日在西陸魚稱祭獺人用獻羔乙為冰司預
聞政事朝之禄位尚合班行祭之肜繹俄聞悔吝誠應
鑑室初啓以享司寒何得羽籥載闡仍虧如在既蘋藻
而有闕仰哀敬而難逃青龍御辰二月行及驄馬問罪
三尺須加自得噬臍那應騰口
同前吳蒙
冰以風壮縣人初傳寒乘春消王命是出韙夫彼乙能業
其官豈炎凉之不愆調乎四氣將潢汙之同薦利于百
神滌意爰卜於吉蠲闕容乃稱於肜繹曾是獲麟之史
西覿靡逾孰謂冠豸之雄南臺妄紏若五經之訓奉以
守彼乃或繁(一作擊)無成曷為知禮
同前張巡
薦必及時政無墜禮雨雹可禦凄風不流惟乙凌隂是
司將頒食肉之列爰逮伐冰之家當夜有頌朝覿無戒
且不違於西陸盖取異於東隣既憐申豐將除苦雨之
變飜慙高子不争靈星之詩御史職在乘騘誠為直指
有司義乖祭篚猶曰非時徒欲事於煩言得無同於矯
舉罪之則可訴亦難從
同前
冰以禦災祭而后用東風初至啓隂室以被除西陸既
躔命凌人而蕆亊朝覿而出必有事於司寒肜繹之儀
固可徵於舊典眷言一職實忝司存進而不知類羲和
之廢職退而隳禮與申豐之善射(疑作對)獻羔斯闕須寘
嚴科神豸觸邪豈其所過
驅儺判
月晦所司闕堂贈之禮
對
率以大儺是驅羣厲斯夏官之所掌在東堂而成法
餙其金目視方隅而皆知拒乎用逐首綵章而必備有司
奉職無競惟人既尸百隸之位當順四時之節值此日
月初晦星辰已周欽奉國儀必聞堂贈須因周禮成法
將始逐茲赤疫罔被清泠上以破除惡梦下以司執遺
鬼宣尼之禮更立阼階張衡作賦是清京室此時廢執
孰以逃刑撫状誠合科䋲執文或當推問何者所稱晦
日乍涉陽春儻作玄律在時不可朱裳有事理茲伏念
宜正嚴科必當建日之辰請寘先庚之罰
同前顔朝隠
寘物自繫幽其罕除因憑神之道戒天厲之災所以職
在夏官事殷玄月煥其金目分若侲童是知作背之儀
用符堂贈之禮况夫時方代序推蓂砌而已殘物有
札瘥在桃符而何闕載紊舊典合寘彝條
文苑英華卷五百五
