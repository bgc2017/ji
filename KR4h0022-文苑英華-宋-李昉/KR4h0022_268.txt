文苑英華卷二百六十八宋李昉等編
送行三
蘇頲九首張九齡六首
韋述一首張諤一首
梁陟一首張子容二首
孫逖八首王維十九首
孟浩然十二首
餞洛州陸長史再守汾州蘇頲
河尹政成基(疑作朞)為汾昔所推不榮三入地還美再臨
時擁傳雲初合聞鶯日正遲道傍多出餞别有吏人思
餞荆州崔司馬前人
茂祉雕龍昔香名展驥初水連南海漲星拱北辰居稍
發仙人履將題别駕輿明年徵拜入荆玉不藏諸
餞趙尚書攝御史大夫赴朔方軍
前人
勁虜欲南飛(集作窺)揚兵護朔垂趙堯寧易印鄧禹即分
麾野餞廻三傑軍謀用六竒雲邊愁(集作看)出塞日下愴
臨岐拔劍行人舞揮戈戰馬馳明年麟閣上充國拜(集作)
(畫)於斯
送吏部李侍郎東歸(得歸字)前人
陌上有光輝披雲向洛畿賞來榮扈從别至惜分飛泉
溜含風急山烟帶日微茂曹今去矣人物喜東歸
送光禄姚卿還都前人
漢室有英台荀家寵俊才九卿朝已入三子暮同來不
授綸為草還司鼎用梅兩京王者宅駟馬日應回
春晩送瑕&KR0960;田少府還任因寄洛中鏡上人
前人
聞道還沂上因聲寄洛賓别時花欲盡歸處酒應春聚
散同行客悲歡屬故人少年歸(集作追)樂地遥贈一霑巾
餞澤州盧使君赴任前人
聞道降綸書為邦建綵旟政憑循吏性才以貴卿除詞
賦良無敵聲華藹有餘榮承四嶽後清絶上天初關路
通秦壁城池繞晉墟撰期行子赴分曲(集作典)列侯居别
望喧追餞離言繫慘舒平蕪寒蛬(古勇切)亂(集作思)喬木夜
蟬疎寥泬秋先起推移月向諸舊交何以贈客至待烹
魚
景龍觀送裴士曹前人
昔日嘗聞公相第(一作主宅)今時變作列仙家池傍坐客穿
叢篠樹下遊人掃落花雲雨長疑向函谷山泉直似到
流沙君還洛邑分明記此處同來閱歲華
餞郢州李使君前人
楚有章華臺遥遥雲夢澤復聞擁符傳及是收(集作辭)圖籍
佳政在黎人能聲寄侯伯離懷朔風起試望秋隂積半路
凄已寒羣山靄將夕傷懷(集作心)聊把袂悵望(集作怊悵)麒麟客
東湖臨泛餞楊(集作王)司馬張九齡
南土秋雖半東湖草未黃聊乘風日好來泛芰荷香蘭
棹無勞速菱歌不厭長忽懷京洛去難與共清光
以下六篇並見集本
送楊府李功曹前人
平生屬良友結綬望光輝何知人事拙連(集作相)與宦情
非别鳥(集作路)穿林盡征帆際海歸居然已多意况復兩
鄉違
送宛句趙少府子卿前人
解巾行作吏樽酒謝離居脩竹含清景華池澹碧虚地
將幽興惬情(集作人)與舊遊疎林下紛相送多逢長者車
送韋城李(一作蕭)少府前人
送客南昌尉離亭西候春野花看欲盡林鳥聽猶新别
酒青門路歸軒白馬津相知無遠近萬里尚為隣
通化門外送别前人
屢别華容改長愁意緒微義將恩(集作私)愛隔情與故人
歸薄宦無時賞勞生有事機離魂今夕夢先繞舊林飛
送别鄉人南還前人
橘柚南中煖桑榆北地隂何言榮落異因見别離心吾
亦江鄉子思歸夢寐深聞君去水宿結思渺雲林牽綴
從浮事遲廻謝所欽東南行舫遠秋浦念猿吟
廣陵送别宋員外佐越鄭舍人還京
韋述
朱紱臨秦望皇華赴洛橋文章南渡越書奏北歸朝樹
入江雲盡城銜海月遥秋風將客思川上晩蕭蕭
送李著作倅杭州張諤
輟史空三署題輿蒞一方祖筵開霽景征陌值韶光水
陸風煙隔秦吳道路長佇聞敷雅政邦國詠惟康
送孫舍人歸相州梁陟
俊才傾世重清論滿朝歸作隼他年計(一作繫)為鴛此日
飛比肩移(一作趨)日近抗首出郊畿為報清漳水分明照
錦衣
送孟八歸襄陽張子容(附見孟浩然集)
東越相逢地西亭送别津風潮(集作清)看觧䌫雲雨見(集作)
(海去)愁人鄉在桃林岸江(集作山)連楓樹春長(集作因)懷故園
意歸與孟家鄰
送蘇倩遊天台前人
靈異尋滄海笙歌討翠微江(一作水)鷗迎近(一作共)狎雲鶴
待將飛琪樹攀(一作嘗)仙果瓊樓試羽衣遥知神女問獨
怪阮郎歸
送越州裴參軍充使入京孫逖
日落川徑寒離心苦未安客愁西向盡鄉夢北歸難霜
果林中變秋花水上殘明朝渡江後雲物向(一作為)南看
以下八篇並見集本
送楊法曹按括州前人
東海天台山南方縉雲驛(一作國)溪澄(集作澄清)問人隠巖險煩
登陟潭壑隨星使軒車繞春色儻尋琪樹人為報長相憶
送周判官往台州前人
吾宗長作賦登陸訪天台星使行看入雲仙意轉催飲
冰攀璀璨驅傳歴莓苔日暮東郊别真情去不廻
送魏騎曹充宇文侍御判官分按山南
前人
雲陽南臺路光華驛騎廵勸農開夢土恤隱惠荆人樓
㢠吟黃鶴江長望白蘋觀風布明詔更是漢南春
送蘇郎中綰出佐荆州前人
神仙久晉滯清切佇飛翻忽佐南方牧何時西掖垣高
車自蘭省便道出荆門不見河梁别空銷郢路䰟
冬末送魏起居赴京前人
大名將起魏良使更逢遷驛騎朝丹闕關亭望紫烟西
京春色近東宫物華偏早赴王正月揮毫記首年
送李補闕攝御史充河西節度判官
前人
昔日叨補衮邊地亦埋輪官序慙先達才名畏後人西
戎雖獻欵上策耻和親早赴軍戎(集作前軍)幕長清外域塵
送趙評事攝御史監軍嶺南前人
議獄持邦典臨戎假憲威風從閶闔去雪入洞庭飛篁
竹迎金鼓樓船引繡衣明年降(集作拜)真月南斗使星歸
送梓州李使君王維
萬壑樹參天鄉音聽(集作山響)杜鵑山中一半雨樹杪百重
泉漢女輸橦布巴人訟芋田文翁翻教授不敢倚先賢
送李太守赴上洛前人
商山包楚鄧積翠藹沉沉驛路飛泉灑關門落照深野
花開古戍行客響空林板屋春多雨山城晝欲隂丹泉
通虢略白羽抵荆岑若見西山爽應知黃綺心
送友南歸前人
萬里春應盡三江鴈欲飛(集作亦稀)連天漢水廣孤客郢城
歸鄖國稻苗秀楚人菰菜(一作葉)肥懸知倚門望遥識老
萊衣
送孟六歸襄陽(一作送孟浩然)前人
杜門不欲(集作復)出久與世情疎以此為長策勸君歸舊
廬醉歌田舍酒笑讀古人書好是一生事無勞獻子虚
送平澹然判官前人
不識陽關路新從定遠侯黃雲斷春色畫角起邊愁瀚
海經年到交河出塞流預令外國使知(一作只)飲月支頭
送孫秀才前人
帝城春日(集作風)好况復建平家玉枕雙紋簟金盤五色
瓜山中沽魯酒松下飯胡麻莫怨田家苦歸期遠復賖
送丘為往唐州前人
宛洛有風塵君行多苦辛四愁連漢水百口寄隨人槐
色隂清晝楊花惹暮春朝端肯相送天子繡衣臣
送孫二前人
郊郭(集作外)誰將(集作相)送夫君道術親書生鄒魯客才子
洛陽人祖席依寒草行車薄(集作起)暮塵山川向(集作何)寂
寞長望淚霑巾
送&KR0960;為落第歸江東前人
憐君不得意况復柳條春為客黃金盡還家白髮新五
湖三畝地(集作宅)萬里一行(集作歸)人知禰不能薦羞看(集作)
(為)獻納臣
送嚴秀才還蜀前人
寧親真(集作為)令子似舅即賢甥别路經花縣還鄉入錦
城山臨青塞斷江向白雲平獻賦何時至明君憶長卿
送宇文三赴河西充行軍司馬
前人
横笛(集作吹)雜繁笳邊風卷塞沙還聞田司馬更逐李輕
車蒲類成秦地莎居(集作&KR0960;)屬漢家當令犬戎國朝聘學
昆邪
送秘書晁監歸(集作還)日本國前人
積水不可極安知滄海東九州何處遠萬里若乘空向
國惟看日歸帆但信風鰲身映天黑魚(作蜃)眼射波紅鄉
樹扶桑外主人孤島中别離方異域音信若為通
淇上送趙仙丹(集作送祖)濟州
相逢方一笑相送還成泣祖帳已傷離荒城復秋入天
寒遠山净日暮長河急觧䌫(集作君)已遥望望君空(集作猶)
佇立
送别綦毋潜落第前人
聖代無隱者英靈盡來歸遂令東山客不得願采薇既
至君門遠孰云吾道非江淮渡寒食京洛(文粹作兆)縫春衣
置酒臨長道(文粹作長亭送)同心與我違行當浮桂棹未幾拂
荆扉遠樹帶行客孤城(文粹作材)當落暉吾謀適不用勿謂
(集作為)知音稀
送綦毋潜前人
端笏明光殿(集作宫)歴稔朝雲陛詔看延閣書高議平津
邸適意輕微禄遇人(集作虚心)削煩禮盛得江左風彌工建
安體高張多絶絃截河有清濟嚴冬爽羣木伊洛方清
泚渭水冰下流潼關雪中閉(集作啟)荷蓧幾時還塵纓待
君洗
送綦毋校(集作秘)書棄官還江東
前人
明時久不達棄置與君同天命無怨色人生有素風念
君拂衣去四海將安窮秋天萬里静日暮澄江空清夜
何悠悠扣舷明月中和光魚鳥際澹爾蒹葭叢無庸客
昭世衰鬢白(集作日)如蓬頑疎暗人事僻陋遠天聰微物
縱可採其誰為至公余亦從此去歸耕為老農
送從叔(集作弟蕃)遊淮南座上成前人
讀書復騎射帶劔遊淮隂淮隂少年軰千里遠相尋高
義難為隱明時寧陸沉島夷九州外泉館三山深席帆
聊問罪卉服盡成擒歸來見天子拜爵賜黃金忽思鱸
魚鱠復有滄江(集作洲)心天寒蒹葭渚日落雲夢林江城
下楓葉淮上聞秋碪送歸青門外車馬去駸駸惆悵新
豐樹空餘天際禽
送權三(集作二)前人
高人不可友清論復何深一見如舊識一言知道心明
時當薄宦解薜去中林芳草空隱處白雲餘故岑韓侯
久携手河嶽共幽尋悵别千餘里臨堂鳴素琴
送魏郡李太守赴任前人
與君伯兄(集作氏)别又欲與君離君行無幾日當復隔山
陂蒼茫秦川盡日落桃林塞獨樹臨關門黃河向天外
前經洛陽陌宛洛故人稀故人盡離别淇上轉驂騑企
予悲送遠惆悵睢陽路古木官渡平秋城鄴都(集作宫)故
想君行縣日其出從如雲遥思魏公子復憶李將軍
峴山亭送朱大(集作峴山送張公非)遊巴東
孟浩然
峴山南郭外送别每登臨沙岸江村近松門山寺深一
言余有贈三峽爾將尋祖席宜城酒征途雲夢林蹉跎
遊子意眷戀故人心去矣勿淹滯巴江(集作東)猿夜吟
送韓使君除洪州都督前人
述德撫荆衡分符襲寵榮往來看擁傳前後頼專城勿
剪棠猶在澄波水更清重推江漢理旋改豫章行召父
多遺愛羊公有令名衣冠列祖道耆舊擁前程(一作旌)峴
首晨風送江陵夜火迎無才慙孺子千里愧同聲
同盧明府餞張郎中除義王府司馬海園作
前人
上國山河裂(集作星河裂)賢王邸第開故人分職去潘令寵行來
冠盖趨梁范江湘(集作山)失楚材預愁軒騎動賓客散池臺
送王昌齡之嶺南前人
洞庭去遠近楓葉早驚秋峴首羊公愛長沙賈誼愁士
風(集作毛)無縞紵鄉味有查頭已抱沉痼疾更貽魑魅憂
數年同筆硯兹夕間衾裯意氣今何在相思望斗牛
送盧少府使入京前人
楚關望秦國相去千里餘州縣勤王事山河轉使車祖
筵江上列離恨别前書願及芳年賞嬌鶯二月初
送張子容進士赴舉前人
夕曛山照滅送客出柴門惆悵野中别殷勤醉後言茂
林予偃息喬木爾飛翻無使谷風誚須令友道存
送莫氏外生兼諸昆季從韓司馬入西軍
前人
念汝(集作爾)習詩禮未嘗違戶扃嚴君先早路(集作平生早偏露又)
(作嚴君偏早世)萬里更飄零坐棄三冬業(集作牲養)行觀八陣形飾
装辭故里謀策赴邊庭壯志吞鴻鵠遥心伴鶺鴒所從
文且(集作與)武無(集作不)戰自應寧
送王七尉松滋(得陽臺雲字)前人
君不見巫山神女作行雲虹蜺(集作霏虹)沓翠曉氛氲嬋娟
遊(集作流)入襄(集作楚)王夢覺後(集作倏忽)還隨零雨分空中曉
(集作飛)去復飛來朝朝暮暮下陽臺愁君此處(集作去)為仙
尉便逐行雲去不廻
洛下送奚三還揚州前人
水閣無邊際舟行興便(集作共使)風羡君從此去朝夕見鄉
中余亦離家久南歸恨不同音書若有問江上會相逢
送辛大不及前人
送君不相見日暮獨愁余(楚詞曰𦕈𦕈兮愁予余予唐韻並有上聲或改作緒同並)
(非)江上空徘徊天邊迷處所郡邑經楚鄧山河入嵩汝
蒲輪去漸遥石徑徒延佇
送謝錄事之越前人
清旦江天迥凉風西北吹白雲向吳會征帆亦相隨相
到耶溪日應探禹穴竒仙書儻先(一作相)示余在此山陲
送杜十四前人
荆吳相接水連(絶句詩選作為)鄉君去春江(一作江村)正淼茫日暮
征帆泊何處天涯一望斷人腸
文苑英華卷二百六十八
