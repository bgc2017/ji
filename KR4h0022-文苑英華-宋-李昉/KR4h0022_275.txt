文苑英華卷二百七十五宋李昉等編
送行十
顧况五首耿緯十一首
司空曙十八首冷朝陽一首
李益三首李端十七首
暢當一首王建八首
楊凝六首
白蘋洲送客顧况
莫信梅花發由来漫報春不才充野客扶病送朝臣闕
下摇清珮洲邊採白蘋臨流不痛飲鷗鳥也欺人
送韋秀才赴舉前人
鄱陽中酒地楚老獨醒年芳桂君應折沉灰我不燃洛
橋浮逆水關樹接非(集作飛)煙唯有殘生夢猶能到日邊
送使君前人
天中洛陽道海上使君歸拂霧趨金殿焚香入璅闈山
亭傾别酒野服間朝衣他日思朱鷺知從小苑飛
送大理張卿前人
春色依依傷解携月卿今夜泊隋堤白沙洲上江蘺長
綠樹村邊謝豹啼遷客此(集作本)来無倚仗故人相去隔
雲泥越禽唯有南枝分目送孤鴻飛向西
送李侍郎從宣城取洞庭路往吳興
前人
世間唯有情難說今夜應無不醉人若向洞庭山下過
(闕)聖姑神
奉送蔣尚書兼御史大夫東都留守
耿緯
副相威名重春卿禮樂崇賜珪仍拜下分命遂居東高
旆翻秋日清鐃引細風蟬稀金谷樹草徧德陽宫教用
儒門儉兵依武庫䧺誰云千載後周召獨為公
送王秘書歸江東前人
廻首望知音逶遲桑柘林人歸海郡遠路入雨天深萬
木經秋葉孤舟向暮心唯餘江畔草應見白頭吟
送郭秀才赴舉前人
鄉賦鹿鳴篇君為貢士先新經夢筆夜纔比棄繻年海
雨沾隋柳江潮赴楚船相看南去鴈(一作岸去)離恨倍澘然
送姚校書因歸河中前人
十年相見少一宿又還鄉去住人惆悵東西路渺茫古
陂無茂草高樹有殘陽委棄收餘稻凋疎採後桑月輪
生舜廟河水入關牆明過閭閻里光輝芸閣香
送胡校書秩滿歸河中前人
古樹汾陽(集作隂)道悠悠東去長位卑仍觧印身去(集作老又)
得還鄉河水平秋岸關門向夕陽音書須數寄莫學晉
嵇康
送王閏前人
相送臨漢水愴然望故關江蕪連夢澤楚雪入商山語
我他年舊看君此日還因將自悲淚一灑别離間
渭上送李藏器移家東都前人
求名須有援學道又無緣故國三千里新春五十年移
家還作客避地莫知賢東洛今何處風流去渺然(又見二百)
(十八卷)
送郭正字歸郢上前人
濟江篇已上書府俸猶貧積雪商山道全家楚塞人大
堤逢落日廣漢望通津却到漁潭上驚鷗那肯親
送蜀客還前人
萬峯深積翠路向此中難欲暮多羈思因高莫遠看卓
家人寂寞揚子業荒殘唯見岷江水悠悠帶月寒
送海州盧錄事前人
之官逢計吏風土問如何海口潮陽近青州春氣多郊
原鵬影到樓閣蜃雲和損益關從事期聽勞者歌
送友人遊江南前人
遠别悠悠白髮新江潭何處是通津潮聲偏懼初来客
海味唯甘久住人漠漠烟光前浦晚青青草色故原(一作)
(定山)春汀洲更有南廻鴈亂起聯翩北向秦
送䕫州班使君司空曙
魚國(一作蜀國蠶叢魚鳬皆蜀事又有魚復地屬益州故兩存之)巴庸落麾幢漢守
過曉檣争市隘夜鼓祭神多雲白當山雨風清滿峽波
夷陵舊人吏猶誦兩岐歌
送郎士元使君赴郢州前人
使君持節去雲水滿前程楚寺多連竹江橋(集作檣)遠暎
城登樓向月望賽廟傍山行若動思鄉詠應貽謝步(集作)
(外)兵
賊平後送人北歸前人
世亂同南去時清獨北還他鄉生白髮舊國見青山曉
月過殘雪繁星宿故關寒禽與衰草處處伴愁顔
送人遊嶺南前人
萬里南遊客交州見柳條逢迎人易合時日酒能銷浪
曉浮青雀風温解黑貂囊金如未足莫恨故鄉遥
送曹桐椅前人
青春三十餘衆藝盡無如中散詩傳畫(一作話)將軍扇賣
書楚田晴下鴈江日暖游(集作多)魚惆悵空相送歡遊自
此疎
送盧諶(集作堪)前人
羈貧不易去此日始(集作已)西東旅舍秋林葉(集作夜)行人
塞草風酒醒餘恨在野餞暫遊同莫使禰生刺空留懷
袖中
送史澤之長沙前人
謝朓懷西府單車觸火雲野蕉(集作樵)依戍客廟竹映湘
君夢渚巴山斷長沙楚路分一杯從别後風月不相聞
送龐判官赴黔中前人
天遠風雲異西南見一方亂山來蜀道諸水出辰陽堆
案青油暮看碁畫角長諭(集作論)文誰可製記室有何郎
送夏侯審赴寧國前人
青旂連白浪曉日渡南津山疉陵陽地舟多(集作移)建業
人烟霞高占寺楓竹暗停神如接元暉集江丞獨見親
送菊潭王明府前人
學成洙泗客皓髮着儒衣一與遊人别仍聞帶印歸林
多宛地古雲盡漢山稀莫愛潯陽隠嫌官計亦非
送永陽崔明府前人
古國羣舒地前當桐栢關煙綿江上雨稠疉楚南山沙
館行帆息楓洲(一作舟)候吏還乘藍若有暇精舍在林間
送高勝重謁曹王前人
江水(詩選作上)青楓岸隂隂萬里春朝醉郢城酒暮見洞庭
人興比乘舟訪思懷倒屣親想君登舊榭重喜掃芳塵
送樂平苗明府前人
天際山多處東安邑更深綠田通竹里白浪隔楓林詩
有江僧和門唯越客尋應將放魚化一境表吾心
送史申之峽州前人
峡口巴江水無風浪亦翻蒹葭新有鴈雲雨不離猿江
客思鄉遠愁人賴酒昏檀郎好聯句莫滯謝家門
送王使君赴太原拜節度副使
前人
新從劉太尉結束向并州絡腦青絲騎盤囊錦帶鈎出
關逢將校下嶺擁干(集作戈)矛雪閉黃雲泠山傳畫角秋
劒鋒將破虜函道罷登樓豈作書生老當封萬戶侯
送盧徹之太原謁馬尚書前人
榆落鵰飛關塞秋黃雲畫角見并州翩翩羽騎雙旌後
上客親(集作新)随郭細侯
送鄭錫(曙曾事此君季父)前人
漢陽雲樹情無極蜀國風煙思不堪莫怪别君偏有淚
十年曾事晉征南
送鄭佶歸洛陽前人
蒼蒼楚色水雲間一醉春風送爾還何處鄉心最堪羡
汝南初見洛陽山
送唐六赴舉冷朝陽
秋色生邊思送君西入關草衰空大野葉落露青山故
國煙霞外新安道路間碧霄知己遇(一作在)香桂月中攀
送同落第者東歸李益
東門有行客落日滿前山聖代誰知者滄洲今獨還片
雲歸海暮流水背城閑予亦依嵩穎(一作嶺)松花深閉關
送柳判官赴振武前人
邊庭漢儀重旌甲事雲中虜地山川壯單于鼓角䧺關
寒塞榆落月白胡天風君逐嫖姚將麒麟有戰功
送客還幽州(見二百九十九卷)
送耿拾遺使江南括圖書李端
驅傳草連天凉風滿樹蟬將過夫子宅亦問孝廉船漢
史收三箧周書採百篇别來將有淚不是怨流年
送古之竒之涇西(集作赴安西幕)前人
疇昔十年兄相逢五校迎今宵舉杯酒隴月見軍城候
火經隂絶邊人接曉行殷勤送書記強虜幾年(集作時)平
送客往(集作赴)湘江前人
識君年已老孤棹向瀟湘素髮臨高境清晨入遠鄉三
山分夏口五兩暎涔陽更逐巴東(集作江)客南行淚幾行
送友人遊蜀前人
嘉陵天氣好百里見雙流帆影緣巴寺鐘聲出漢州綠
原春草晚青木暮猿愁正(集作本)是風流地遊人易白頭
送從舅成都丞廣南歸蜀前人
巴宇天邊水秦人去是歸棧長山雨響溪亂火田稀俗
富行應樂官䧺祿豈微魏舒終有淚還濕寗家衣
送友人遊蜀前人
江上花開盡南行見杪(集作少見)春鳥聲愁(集作悲)古木雲影
入通津返景斜連草廻潮暗動蘋謝公今在郡應喜得
詩人
送張少府赴夏縣前人
雖為州縣職還欲抱琴過樹古聞風早山枯見雪多雞
聲連絳市馬色傍黃河太守新臨郡還逢五袴歌
送袁稠遊淮南前人
江淮衰草徧十里見長亭客去逢摇落鴻飛向(集作入)杳
冥空城寒雨細沈院曉燈青欲去行人起徘徊恨酒醒
送何兆下第還蜀前人
重河(集作江)不可涉孤客莫晨裝古(集作高)木莎城小殘霞
(集作星)棧道長褭猿楓子落過(一作送)雨荔枝香勸爾成都
住文翁有學堂(一作舊房)
送張芬歸江東寄柳中庸前人
久是天涯客偏傷木落時如何故國見更欲異鄉期鳥
暮東西急陂(一作波)寒上下遲空將滿眼淚千里怨相思
送樂平苗明府前人
本自求彭澤誰云道里賒山從古壁斷江向弋陽斜暮
色随楓樹隂雲暗(集作落)荻花諸侯舊調鼎應重宰臣家
送衞䧺下第歸同州前人
不才先下第詞客却空還邊地行人少平蕪盡日閑一
蟬波裏樹衆火隴頭關羡得居茅屋書窗見晚山(集作一蟬)
(波樹裏衆火隴雲間羡汝歸茅屋書窗見遠山)
送雍邱任少府前人
藂車餞才子路走許東偏遠水同春色繁花勝雪天鳥
行侵楚色(集作邑)樹影向殷田莫學生鄉思梅真正少年
送義興元少府前人
逢君惠連第初命便光輝已得羣公祖微(集作終)妨太傅
譏路長人返顧草盡燕廻飛本是江南客還同衣錦歸
送新城戴叔倫明府前人
遥想隋堤路春天楚國情白雲當海斷青草隔淮生鴈
起斜還直潮廻遠更平萊蕪不可到一醉送君行
送成都韋丞還蜀前人
蜀門雲樹合高棧有猿愁驅傳加新命之官向舊遊晨
裝逢酒雨夜夢見刀州遠别長相憶當年莫滯晉
送夏侯審遊蜀前人
西望煙綿樹愁君上蜀時同林息商客隔棧見罛師石
滑羊腸險山空杜宇悲琴心正幽怨莫奏鳳凰詩
奉送杜中丞赴洪州暢當
詔出鳳凰宫新恩連帥䧺江湖經戰陣草木待仁風豪
右貪(一作弱須)威愛紆繁德簡通多慙君子顧攀餞路塵中
送嚴大夫赴桂州王建
嶺頭分界候一半屬湘潭水驛門旗出山巒洞主參辟
邪犀角重觧酒荔枝甘莫歎京華遠安南更有南
送李(集作吳)郎中赴忠州前人
西臺復南省清白上天知家每因貧(集作窮)散官多為直
移遥裝(集作摇鞭)過驛近買藥出城遲朝達留詩(集作憑人)别親
情伴酒悲故園愁去後白髮想廻時何處忠州界山頭
立(集作卓)望旗
送李評事使蜀前人
勸酒不依廵明朝萬里人轉江雲棧細近驛板橋新石
冷啼猿(一作猿啼)影松昏戲鹿(一作鹿戱)塵少年為客好况是益
州春
送鄭權尚書南海前人
七郡雙旌貴人皆不憶廻戍頭龍腦鋪關口象牙堆勑
設薰鑪出蠻辭呪節開市喧山賊破金賤海船来白㲲
家家織紅蕉處處栽已將身報國莫起望鄉臺
送唐大夫罷節歸山前人
年少平戎老學仙表求骸骨乞生全不堪腰下懸金印
已向雲西寄玉田旄節抱歸官路上公卿送到國門前
人間鷄犬同時去遥聽仙謌(集作笙歌)隔水煙
送魏州李相公前人
百代公勲一日成三年五度換雙旌閑來不對人論戰
難處長先自請行旗下可聞誅敗將陣頭多是用降兵
當朝面受新恩去筭料妖星未敢生
送史將軍安西迎舊使靈櫬前人
漢家都護邊頭沒駕將麻衣萬里迎隂地背行山下火
風天錯到磧西城單于送葬還垂淚部曲招魂亦道名
却入杜陵秋巷裏路人来去讀銘旌
送司空神童前人
杏花壇上受書時不廢中庭趁蝶飛暗寫兩經收部帙
初年七歲着衫衣秋堂白髮先生别古巷青襟舊伴歸
獨向鳳城持薦表萬人叢裏有光輝
送别楊凝
罇酒郵亭暮雲帆驛使歸野鴻寒不起川雨凍難飛吳
會家移徧轘轅夢去稀姓楊皆足淚非是強沾衣
送客東歸前人
君向古營州春風戰地愁草青蒙别路柳亜拂孤樓人
意傷難醉鸎啼咽不流芳菲只合樂離思返如秋
送客歸湖南前人
湖南樹葉盡了了見潭州雨散今為别雪飛何處遊情
来翻似醉淚迸不成流那向蕭條路緣湘黃竹愁
送客往鄜州前人
新參將略事西(一作營)平錦帶騂弓結束輕曉上關城吟
夜角暗驅羌馬發支兵回中地遠風常急鄜畔年多草
自生近喜扶陽係戎相從来衛霍笑長纓
送友人歸淮南前人
畫舸照河堤暄風草色齊竹凝絲直網蝶去燕遺泥郡
向高齋近人從别路迷非關御溝上今日各東西
送客往夏州前人
憐君此去過居延古塞黃雲共渺然沙闊獨尋邊馬跡
路迷遥指戍人煙夜投孤店愁吟笛朝望行塵喜控弦
聞有故人今從騎何須著論更言錢
文苑英華卷二百七十五
