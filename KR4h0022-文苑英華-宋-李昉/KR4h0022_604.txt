文苑英華卷六百五宋李昉等編
太子公主上請(僧請附)
皇太子請停幸東都表一首
皇太子請家令寺地給貧人表一首
皇太子請放罪囚表一首
皇太子請復膳表一首
皇太子請起居表一首
皇太子請給庶人衣服表一首
皇太子請脩書表一首
皇太子請加相王封邑表一首
為太平公主請住山陵轉一切經表一首
為太平公主辭欲起新宅表一首
為魏國北寺西寺請迎寺額表一首
為人請子弟出家表一首
為東都僧等請留駕表一首
為洛下諸僧請法事迎秀禪師表一首
皇太子請停幸東都表(高宗)崔融
臣某言臣聞乘雲駕羽者非以逸樂其身觀風設教者
將以弘濟於物故後予胥怨幾(一作&KR1333;)望湯來吾王不遊
嘗思禹會伏惟天皇大帝道敷皇極一日二日智周於
萬幾先天後天化成(一作行)於四序雖鴻名已建銘日觀
而知尊而膏澤未流御雲臺而不懌市朝之邑天地所
中四方樞(一作極)會百物阜殷爰降恩旨行幸東都然以
星見蒼龍日纏朱鳥清風用事庶彙且繁桑翳葉而眠
蠶麥飛芒而雊雉詳求易緯是君無發衆之辰博訪禮
經當人急勸農之月固未可陳詩展義拜洛觀河况序
屬亢(一作正)陽時方避暑露臺風舘尚多薰灼之勞帳殿
帷宫將有鬱蒸之弊天皇昔常服餌近更躬親睿情勤
苦天儀憔悴若何以萬乘之重四海之尊暴露而行旰
日而食者也加以官僚扈從或少資糧程期迫促未遑
周辦必若事應廵狩(一作省)務從寬恤猶望白露凉風然
後清畿洒道下不違於人欲(一作願)上無隔於天心可舉
而行庶幾於此臣又聞關中屬縣畿内傍州百姓驅馳
頗多饑餒天皇仁深覆育並令賑贍求轉徙者任其逐
糧欲寧居者加其廪食家懷再造人得安全乞至秋來
不煩聖慮特乞少留玄鑒俯察丹誠廻太陽之末光納
蒙泉之餘瀝臣三朝問寢常候色於宸慈五日詣臺每
承言於聖奬輙陳冗職輕進芻詞踏地知驚窺天自失
無任私懇之至謹遣某官奉表以聞
皇太子請家令寺地給貧人表前人
臣某言臣聞法天之道義屬於有餘象地之宜理存於
益寡頃以咸城近縣鄜市傍州頗積風霜或侵苖稼天
皇兩儀合德百姓為心發倉廪以賑貧人垂雨露以滋
微物俗荷財成之施家懷亭毒之恩臣濫奉宗祧親承
覆載歲時衣服咸憑府藏之餘朝夕膳羞必佇饔餼之
辦過此以往臣亦何求但知問竪寢門尊師胄序魏兩
文儒之盛竊所係心漢儲湯沐之資未嘗留意但關輔
之地萌庶孔殷丁壯受田罕能充足所以水旱之歲家
室未豐正末端本思有裨助臣家令寺有地九百餘頃
特請廻授關中貧下等色雖地非安邑寧期千戶之封
而價等露臺虛費十家之産伏乞皇恩遠及聖澤旁流
矜臣愚效遂臣誠請謹遣某官某奉表以聞
皇太子請放罪囚表前人
臣某言臣聞堯舜推心諒因於百姓禹湯責已必在於
至(一作庶)人頃以炎亢踰時資儲頗乏天皇情勤戒慎務
切憂勞發倉廪以賙窮罷珍羞而酌損紅粟未阜愈兢
御朽之懷白粲有形特軫推溝之念爰降恩旨俯加寬
恤凡在生靈不勝鼓舞然以和風所被蘭芰同榮膏雨
所流公私並潤徒刑之軰已沐於深慈杖罪之流未霑
於厚渥且五刑之内笞坐為輕兩造之間原情可恕時
當慘勁命甚漂浮因兹决罰或從顛躓伏乞迎春布澤
應天道而無違任地成功順人時而不奪使三農有望
萬物知歸臣濫守儲闈叨陪帝幄乾坤覆載荷至德而
徒深日月昭明在末光而何助無任區區之至
皇太子請復膳表前人
臣某言臣聞善持國者舒慘必繫于天時德稱皇者動
静莫違于物理故百姓不足一人所以載懷四海為家
萬方由其在慮伏惟天皇觀風設教拜洛遊河光華前
乎日月法象齊乎天地頃以歲儲微耗年糓未登睿旨
憂勞宸(一作冲)情戒惕菲飲食而卑宫室居常夏禹之期
减厨膳而徹(一作撒)鍾懸重取黃軒之事由是神靈肹蠁
景氣氤氲雪千里而朝飛雨四溟而夜下兩河之甸瑞
麥盈疇三川之境嘉苖被隰天意人事其在兹乎可以
隨道抑揚可以與時通變周王之本枝百代每進鱻庖
殷帝之亢旱七年猶資鶴鼎昔賢具稱其美往聖不議
其非唯此小心將乖大德臣又聞下之奉上猶枝附根
君以人作基人以君為命天皇恩深子育念切家安損
己勵精無違早晏停滋罷味已隔歲時聖躬有勞悴之
容羣類動兢惶之責伏乞俯從人欲仰順靈心具珍物
以登羞隨太陽而復膳&KR1739;莆知送凉之地芝英識駐壽
之期豈使眇眇燧皇獨流名於膰炙悠悠黃帝空紀稱
於庖犧而已哉臣寄忝元良任當監守春冬胄序學書
禮而空勤朝夕寢門視寒温而未即無任悃欵之至謹
遣某官奉表陳請以聞
皇太子請起居表(高宗)前人
臣某言今月某日起居舍人某至(一作還)伏承聖躬頃稍
不安今已痊復手舞足蹈慶躍兼深臣聞孝於事親為
子之方以(一作已)極恭於奉上為臣之道則先臣自違侍
軒墀已淹時序周儲故事一日三至於寢門晉兩(一作室)
舊儀一月五朝於左(一作龍)閣今之望古臣獨何人日者
瀝膽陳祈焦心覲謁伏惟天皇以關河鎮重監守務殷
睿旨冲邈未垂矜亮今既十月築場三農事隙特乞暫
流恩召俯念單誠遂以起居假以時月得晨拜旒扆遂
(一作展)臣私情則暮辭闕庭在臣無恨不勝戀慕之至謹
遣某官奉表陳請以聞
一作皆唐類表
皇太子請給庶人衣服表前人
臣某言臣聞心有所至諒在于聞天事或可矜必先於
呌帝庶人不道徙竄巴州臣以兄弟之情有懷傷憫昨
者臨發之日輙遣使看見其緣身衣服微多故弊男女
下從亦稍單薄有至於是雖自取之在於臣心能無憤
愴天皇衣被天下子育蒼生特乞流此聖恩霈然垂許
其庶人男女下從等每年所司春冬兩季聽給時服則
浸潤之澤曲霑於螻蟻生長之仁不遺於蕭艾無任私
懇之至謹遣某官奉表陳請以聞
皇太子請修書表前人
臣聞昔者明王學以化人成俗古之君子文以緯地經
天雖有閬風之高嶽弗登弗知其峻也雖有浴日之巨
溟弗涉弗知其廣也伏惟天皇域中居大天下化成百
官以理萬人以察日行中道而淑清歲起攝提而位序
光薰萬物豈直芝珥蓂&KR1999;澤加(一作施)四海寧惟壽麻孤
竹地成形而天成象其道彌光河出圖而洛出書其徵
可驗環林璧沼金門石室墳典積于邱山筆墨盈于泉
海聖朝多士自可包二代之文臣顧不才何足奉三王
之教皇慈渥洽帝奬優隆擢公望為太師徵子房為少
傅所冀習與智長化與心成嘗辛苦於歲餘終未階於
日就臣聞學者殖也問以辨之積必有成勤則不匱以
周公之上聖日讀百篇以孔父之多能韋編三絶臣雖
不敏竊所庶幾然以列代遺章先王舊典康成興業纔
覽卷於八千士安覃思願加年於累百豈不以學而時
習博則難精者乎今欲搴其蕭稂撮其樞要可以出忠
入孝可以益國利人極賢聖之大猷盡今昔之能事商
榷百氏勒成一家庶有代於箴規長不違於左右又近
代書鈔寔繁部帙至如華林園徧略修文殿御覽壽光
書苑長洲玉鏡及國家以來新撰藝文類聚文思博要
等竝包括弘遠卒難詳悉亦望錯綜羣書刪成一部藝
官賓舘亦既天皇立之矣端士正人亦既天皇致之矣
伏乞俯從微願特降鴻私許臣撰緝遂臣誠請當宫學
士如少仍望通取京官謹當開桂樹之山鑿芙蓉之水
引甘泉之詞賦㹅望園之賓客下芸閤而長謠臨梓厨
而高會一遊蘭芷佇變蓬麻區區之誠敢希矜允豈使
肅城門内唯傳魏國之名崇政殿中獨紀晉朝之事而
已無任誠懇之至謹遣某官某奉表陳請以聞
皇太子請加相王封邑表李嶠
臣某言臣以相王旦發彩璿萼承流寶𣲖雖班彛錫瑞
既同於伯叔之封而食采苴茅不逮於子男之國敢緣
敦叙之義輙獻由衷之誠而葵藿傾心徒希皇矣之鑒
雲霄絶望不流霈然之澤惝怳如失徘徊增佇臣某誠
惶誠恐頓首頓首死罪死罪臣聞命以車服錫之土田
實將共安邦家永固宗祏炎漢之開藩樹屏㕓開七十
城隆姬之書社建侯封疆四百里故知業隆者基大本
盛者末豐涯涘闊而潤澤深枝條繁而庇蔭遠伏惟皇
帝陛下握河開歴截海凝圖化緜於商夏之朝地廣於
唐虞之域裁舊典之損益補前王之闕漏萬官咸事百
度以貞雖穆穆之風具宣於政理而親親之道或廢於
揖謙至今骨肉禮薄藩維業曠曲阜之特高才藝仍减
附庸平臺之深篤孝慈僅留湯沐徽章空列於五等禄
秩不踰於九命曦舒兼曜之德久被於寰中雲雨曲成
之恩翻遺於膝上異強幹弱枝之道違先親後疎之意
非所以上崇王室下睦帝姻况天垂後星承髮膚者蓋
尠卦膺習坎奉晨昏者非衆荷圓穹之寶覆藉厚載之
珍腴若令寵數不加等威無辨便是卑萬乘之尊蔭缺
四海之遐瞻蠻貊荒陬猶知不可衣纓士庶孰謂其宜
伏念天倫深惟國體情實存於公道理不涉於私求伏
願曲降聖慈俯收愚懇愜久遠之大義抑冲撝之小節
疇咨故實申命有司劃以山川優其井賦剖符開國依
希魯衛之親盤石居宗髣髴應韓之躅明鳲鳩均養之
惠慰鶺鴒同氣之心使麟趾式安犬牙愈(一作逾)固則洪
恩所被允及於萬方靈貺(一作慶)所覃豈惟於九族無任
悃欵屏營之至謹遣某官某奉表陳請以聞
為太平公主請住山陵轉一切經表
前人
妾某言妾生涯有緣仰繫皇極孝行無感上傾乾蔭號
天罔極扣地不追集蓼萌心茹荼泣血自攅開東洛紼
下西秦氣朔遄移光靈浸遠怨晨昏之易隔悲節叙之
難留舉目摧傷觸途殞裂今橋山已祔灤水還封二曜
停臨九天絶仰慟遺弓於此日思稅駕其何年追想平
居永惟曩載粤自襁褓迄於成立鍾慈結愛殆欲蒙携
於掌中候色承顔何嘗暫離於膝下方倚南山之固長
承北極之尊豈圖就養之歡遽乖於扇枕問安之地翻
類於過隙念凶妨而自咎思顧復以何酬所冀扶杖墳
塋結廬山隧瞻奉觴奠依憑園寢終三年之禮企及通
喪轉一切之經庶邀冥福上以資未來之果下以攄罔
極之心伏惟陛下孝通神明仁洎草木乞體荒疾特垂
憐許使烏鳥微志獲與耘禽致哀犬馬孤誠得從耕象
申慕則窮喘無恨餘生知幸無任哀切之至謹附使具
官某奉表陳請以聞
為太平公主辭欲起新宅表(見五百七十八卷)
前人
為魏國北寺西寺請迎寺額表(武后)
李嶠
沙門臣某等言竊聞加隆園寢漢道以光潔誠宗廟周
卜惟永斯但禮極崇奉事昭嚴配未能遵揚七覺酬顧
復於前生幽贊三途樹津梁於後劫伏惟聖母神皇陛
下中天構極截海凝圖懸法日而貞觀汎慈舟而利涉
天經地義之德率禮因心奉先追遠之誠宅緣證果弘
濟深於冥境薰修入於梵門天子之孝感隂陽而通鬼
神聖人之心刑萬邦而被干祀乃者深發睿思永懷遺
躅襜帷轍跡之所盡建寶坊南北東西之城咸脩法宇
佛刹周於天壤寺名因於國號自崇陽改謚奉明增邑
雖配天盛典已革於常數而净境大名尚題於舊額是
以稻麻衆侣葵藿微心願弘金石之名思降瓊瑶之禮
(疑作札)愚言聖澤已蒙昭許日往月來未遑迎致今望以
九秋嘉節七月良晨當蓂莢之初滿屬盂蘭之始獻勝
幡香蓋延寶字於金門法鼓天花奉鸞書於象闕俾夫
道路瞻仰虛空㖵讃高懸銀牓豈惟天地之宫列署瑤
房遠邁神仙之宅某等或枌榆故社或桑梓舊京謬參
龍象之筵預奉衣冠之列白雲千里瞻帝鄉而極目朱
門九重望宸陛而延首倘皇慈曲被人願不違則八部
式歌四海知幸無任懇倒之至
為人請子弟出家表陳子昂
臣某言臣以險舋私門不造亡父故某官先臣某早先
朝露永謝休明日月不居星紀云暮伏以先臣榮綰章
綬累忝榮私三歴名卿職參於河海八居㹅守任切(集作)
(叨)於股肱而報效莫聞零落先及啓足(英華作發足非)之日露
首知慙是以臣克奉誥(集作話)言志期冥報請以當家子
弟三兩人奉為高宗大帝出家歸道而孤煢在疾遺嘱
未申奉以哀號實貫心髓今者高宗大帝登仙之忌已
及兹辰先臣懇誠未效他日所以乞遂冥願敢覬天恩
庶菩提之因發揮於正覺湼盤之證幽讃於宸階先臣
夙心無恨於(集無於字)泉壤伏願上天降鑒微誠可哀因緣
獲展存没交慶不勝崩廹之至
為東都僧等請留駕表(中宗)宋之問
臣僧某等言臣伏見某日月勑以今月十九日(集作今年九月)
將幸長安東都道俗不勝攀戀伏惟應天皇帝陛下重
興靈命再造黎元域中懷三聖之恩天下識吾君之子
關西帝宅渭北神臯思切園塋未謁長陵之樹貴為天
子不歴咸陽之宫宜應萬乘廵遊展鎬池之新慶三秦
故老覩漢家之舊儀率土顒顒孰不欣躍但以先後神
寢夏首方成太子仙墳秋中未畢王主陪奉更促工徒
雖力以子來而頗妨農事倘千官扈輦同費太倉之粟
萬國來庭共索長安之米將何給用以濟公私且東都
有河朔之饒食江淮之利九年之儲已積四方之賦攸
均誠宜宅幸三川寬徭八水稍登稔歲方事歸鑾以欲
從人孰不幸甚則天聖后久成佛果俯應輪王冀發無
邊之巨願光有為之妙福經始大像年籥滋深愧緇流
之净財念蒼生之苦力俯從羣議莫遂聖情陛下孝感
傍通冲襟獨斷追成先志上合天人故得蓮礎未施為
停風雨梅梁鬱起若有神明施其力者萬殊莫分龍鬼
捨其財者千計豈辨人祗岌已(集作以)干雲程之匪日實
冀金輿近幸玉輅親臨禮如來之大身畢先聖之遺旨
然後載詣京輔馳謁山陵即付嘱無違情禮兼極無任
懇欵戀慕之至
為洛下諸僧請法事迎秀禪師表
前人
僧某等言某聞住持真教先憑帝力導誘將來遠屬能
者伏見日月勑遣使迎玉泉寺僧道秀陛下載弘佛事
夢寐斯人語程指期朝夕詣闕此僧契無生至理傳東
山妙法開(集作門)室巖(集作齋)居年過九十形彩日茂弘益
愈深兩京學徒羣方信士不遠千里同赴五門衣鉢魚
頡於草堂菴廬鴈行於竹帛(集作丘阜)雲集霧委虛往實歸
隱三楚之窮林繼一佛而揚化栖山好遠久在荆南與
國有緣今還豫北九曲(集作江)道俗戀(疑作愛)之如父母三
河士女仰之猶山嶽謂宜緇徒野宿法事郊迎若是(集作)
(使)輕來赴都遐邇失望威儀俗尚道秀所忌崇敬異人
和衆之願倘得焚香以遵法王散花而入道場則四部
銜恩萬人生善無任懇欵之至謹詣闕奉表請與都城
徒衆將法事往龍門迎道秀以聞輕觸天威伏深戰越
文苑英華卷六百五
