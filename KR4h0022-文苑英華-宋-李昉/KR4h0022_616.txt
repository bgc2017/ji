文苑英華卷六百十七宋李昉等編
刑法一(刑法表凡三卷英華所編失年代先後今正之)
諫將殺櫟陽尉魏禮臣表一首
論薛子雲等表一首
諫侯君集等下獄表一首(見六百九十七卷)
諫大赦後遷配王世充竇建德黨與表一首
論廢宫官屬表一首
請更不窮逐竇智純表一首
請停春殺高敦禮表一首
論刑獄表二首
諫將殺櫟陽尉魏禮臣表(太子)朱子奢
臣伏見櫟陽縣魏禮臣為斷河池(一作池陽)縣令崔文康事
失情奉勑解任禮臣不伏詣堂上表稱御史阿曲請更
推問若一事有虚乞戮都市大理奉勑更為勘當今大
理奏禮臣枉御史不阿勑令依其折辯賜以極法伏尋
禮臣斷事乖僻正合解免不知甘罪吞聲更復上聞天
聽恩勑重問虚實乃確執不移論其愚蔽朝野同忿然
陛下君臨萬㝢子愛蒼生一無失所載懷夕惕矜愚泣
罪帝王盛事乃至如此禮臣横訴止當上表不實律有
明條今便賜以極刑恐傷過重且死者不可復生斷者
不可重續縱欲思諐改謬安可得乎所以矜獄念刑
歴代斯重又聞禮臣母氏年齒極高餘生垂迫前途
無幾一旦逢此情何可言伏惟陛下日昃忘勞申理冤
屈所以四方士庶咸凑闕庭今欲遂殺禮臣悠悠之徒
惟言禮臣上表被誅不知愚昧獲死後有欲自理者必
懷此懼恐容納之道或有所虧謹以奏聞伏聽勑旨
論薛子雲等表(太宗)顔師古
臣師古言伏見宣勑别將薛子雲竇善衛二人釋禁引
見此實陛下聖德寬仁垂恩宥過固非愚慮所能測量
然臣之區區竊有管見犬馬微志不敢隠默臣聞殺生
威權帝王之所執而憲章法律臣下之所奉子雲等身
居五品足知禁令捕獲罪人已就拘執計其本犯又非死
刑遂乃違法恣心擅行殺戮是無憚也詐云格殺表奏
求賞是罔冒也陛下付法司推窮事須歸實而逓相枝
蔓(一作雲搜)希冀恩澤挾偽于真是要君也自古節義之人
亦有讓死之事皆為臨危遇厄事不獲已愛敬君親亡
身棄命豈如子雲等明白故犯懷詐藏姦朋黨比周
違經亂法於義無所取於禮無所勸其罪不可恕其源
不可開且法司之體職當察獄義無縱濫不得阿容二
人雖則讓辜主司須定實罪不言殺人之道何者合坐
專述相讓之辭以為盛美亦非守職務據正法也若使
二人皆承則不知罪之所在如其二人並諱復欲何以
斷之臣聞愚者之言聖人擇焉脱有可採伏願許察輕
塵聽覽伏增戰慄
諫侯君集等下獄表(見六百九十七卷)岑文本
諫大赦後遷配王世充竇建德黨與表(太宗)
孫伏伽
臣聞王言無戲自古格言去食存信傳(舊唐書作聞)諸舊典
故書云爾無不信朕不食言又論語云一言出口駟不
及舌以此而論言之出口不可不慎伏惟陛下光臨區
宇覆育羣生率土之濱誰非臣妾絲綸一發取信萬
方使聞之者不疑見之者無惑陛下今月十(唐書無十字)二
日發雲雨之制光被黔黎無所間然公私蒙賴既云常
赦不免者皆赦除之此非直赦其罪亦是與天下斷當
許其更新以此言之但是赦後即便無事因何王世充
及建德部下赦後始欲遷之此是陛下自違本心欲遣
下人若為取則若欲子細推尋逆城之内誰無罪者(唐書)
(作人誰無罪)故書云殱厥渠魁脅從㒺治若論渠魁充等為
首渠魁尚免脅從何辜且古人云跖(一作蹗)狗吠堯狗吠
(二字一作盖)非其主在東都城内及建德部下乃有與陛下
積小故舊編髮友朋猶尚有人敗後始至者此等豈忘
陛下皆云被擁故也以此言之自外疎者竊謂無罪又
書云非知之艱行之惟艱上古以來何代無君所以祗
稱堯舜之善者何也直由為天子者實難善名難得故
也往者天下未平威權須應幾而作今四方既定設法
須與人共之但法者陛下自作之須自(唐書作還須)守之使
天下百姓信而畏之今自為無信欲遣兆人若為信畏
哉故書云無偏無黨王道蕩蕩無黨無偏王道平平罪
賞之行逹乎貴賤聖人制法無限親疎如臣愚見王世
充建德下偽官經赦合免責情欲遷配者請並放之則
天下幸甚
論廢宫官屬表(太宗)許敬宗
臣聞先王慎罪務在(一有於字)恤刑往哲寬仁義在(一有於字)宥
過聖人之道莫尚乎(一作干)兹竊見廢宫官寮五品以上
除名棄斥頗歴温寒(一作歲時)但庶人疇昔之年身處不疑
之地包藏悖逆隂結宰臣所預姦謀多連宗戚禍生慮
表非可防萌宫臣(一作内)官僚迥無關預今乃投鼠及器
孰謂無冤焚山燬玉稍同遷怒伏惟陛下至德欽明哀
矜庶類聖情冥感昭格上玄是天監孔明重申靈命神
襟喜悆恩加率土爰詔寬鞫覃被普天惟此數人未沾
洪造伏尋先典例有可原昔吳國陪臣則爰絲不坐於
劉濞昌邑中尉則王吉免緣於海昏譬諸欒布乃策名
於彭越比乎田叔亦委質於張敖主以兇迷悉陷(一作陷其)
誅夷臣以賢良皆荷(一作荷彼)收擢歴觀往代此類尤多近
者有隋亦(一作又)遵斯義楊勇之廢罪止加於佞人李綱
之徒皆不預於刑網古今裁其折衷史籍稱為美談而
今張玄素令狐德棻趙弘智裴宣機蕭鈞等並砥節礪
操有雅望於當朝經明行修播令名於天下或以直言
而遭箠朴或以忤意因(一作而)見猜嫌一槩雷同並罹天
憲恐於王道傷在未弘臣早預藩寮深蒙錄舊趨馳左
右二十餘年伏見絲言每求輿誦所懷狂狷輕敢以聞
一作皆舊唐書本傳
請更不窮逐竇智純表(太宗)褚遂良
臣遂良言竇智純不自循名陷於險薄既是陛下近親
由來之所詣委然智純戚屬使任女為王妃結髮從戎
實惟故舊書言昔在唐堯以親九族陛下憲章前事自
須進退以禮方今刑網寬大不以疑罪與民弘基所注
箭射舍中事已非實智純自藏獨樹狀又難明所以刑
部大理各相得失陛下已出智純為開州刺史便是貶
責正當處分已畢今之餘事只是窮逐語言但智純戚
屬貴望親姻既蒞職居官布在朝野相逢談說言議是
常兼復其婦積病在床命懸朝夕即日刑部官司及在
朝士皆不欲陛下更窮此事設令實推得智純自藏獨
樹誣弘基家人刑名指歸殊非重大况又事跡曖昧猶
未分明若久窮逐便成苛細生於物議虧損至德如臣
愚見伏願更施天澤赦其所短情存故舊不失善聲即
日在外議論如此臣猥居諫職不敢不聞塵黷聽覽伏
增戰慄
請停春殺高敦禮表(高宗)薛元超
臣某言臣蒙非分恩澤一朝拔擢至此跼影兢魂惟思
報效伏惟天皇開直言之路不棄芻蕘臣之區區敢陳
微欵伏見近日奏揚州人高敦禮詐宣勅乘驛馬採藥
其日奉進去不得至秋即决敦禮犯狀實當萬死但以
罪非惡逆據法合至秋分臣聞聖人者德配二儀則天
之為政今既勾芒戒序時屬發生禮稱仲春之月無焚
山林言順陽而養物也仲秋之月申嚴百刑亦順隂而
肅殺也古人有云姦偽者與造化俱生自然之氣也是
知掩義隠賊出自帝鴻毁信廢忠生於少昊以今海内
之廣何得全無姦偽天皇踐極以來恒已寬仁被物故
中外禔福區宇乂安以太平之時闡和平之化若其政
察非所以(一作謂)上遵玄老之風伏請稽諸彛典暫廻聖
慮臣識不及遠輙申愚見懼不瓦合伏增戰慄
論刑獄表(文粹作諫除濫刑䟽武后)朱敬則(長壽中)
臣聞李斯之相秦也行申商之法重刑名之家杜私門
張公室棄無用之費捐不急之官計日受功(一作惜日愛功)疾
耕急(文類作亟)戰人繁國富遂(一作乃)屠諸侯此救弊之術也
故曰刻薄可行於進趨變詐可陳於攻戰兵猶火也弗
戢將自焚也既而(二字作况)一鋒鏑既(一作已)銷石城又毁即
(一作諒)可易之以寬大(一作泰)潤之以淳和八風之樂以柔
之三代之禮以𨗳之秦則不經(一作秦既不然)淫虐滋甚往而
不返卒至土崩此不知變之禍也陸賈叔孫通之事漢
王也當滎陽成臯之間糧饋已窮智勇俱困不敢開一
說效一竒惟進豪猾之材薦貪暴之客及區宇適平干
戈尚戢金鼓之聲未息傷痍之痛尚聞二子顧盼雍容
綽有餘態乃陳詩書說禮樂開王道謀帝圖高皇帝忿
然曰吾以馬上得之安事詩書乎對曰陛下馬上得之
可馬上理之乎高皇默然如是陸賈著新語叔孫通定
禮儀始知天子之尊方覺帝王之貴(一無此句)此知變之善
也向使高皇排二子而不收(一作恐非教)置詩書而不顧重
攻戰之吏尊首級之材複道争功張良已知其變拔劔
擊柱吾屬不得無謀即晷漏難踰何十二帝乎亡秦是續
何二百年乎故曰仁義者聖人之蘧廬禮經者先王之
陳迹然則祝祠(文粹作辭)向畢芻狗須投淳精已流糟粕可
棄仁義尚捨况輕此者乎自文明草昧天地屯蒙三叔
流言四凶搆難不設鈎距無以應天順人不峻(一作知)刑
名不能(文類作無以)摧姦禁(一作息)暴故置神匭(一作器)開告端
曲直之影必呈包藏之心盡露神道助順(一作直)無罪不
除人心保能(文粹作寧)無妖不戮以兹妙筭窮造化之幽深
用此神謀盡(一作入)天人之秘術故能計不下席聽不出
闈蒼生晏然紫宸易主大哉偉哉無德而稱也豈比造
功鳴條大戰牧野血變草木頭折不周可同年而語乎
然而急趨無善迹促柱少和聲拯溺不規行療饑非鼎
食即向時之妙策乃當今之芻狗也伏願鑒秦漢之得
失考時事之合宜審糟粕之可遺覺蘧廬之須毁見幾
而作豈勞終日乎陛下必不可偃蹇太平徘徊中路伏
願改法制立章程下恬愉之詞流曠蕩之澤去(文粹作斷)萋
斐之牙角頓姦險之鋒鋩杜告密之源絶羅織之跡(一作)
(窒羅織之源掃朋黨之跡)使天下黎人(一作蒼生)坦然大悦豈不樂哉
一作皆舊唐書本傳
同前(武后)徐堅
臣聞上天之道先春而後秋聖人制法外刑而内禮故
知三辟之設王者不得已而用之今帝命惟新六合光
宅遠無異望邇無異言亦宜安彼反側示以寬典臣
竊見神都諸部勘當所尋有勑停勑迄至于今猶尚
追攝豈非勘當使等志希僥倖執斯刻薄以為已能
哉長姦濫之源傷醇和之化伏願即停之臣又聞書有
五聽慮失情實也令著三覆恐致虚枉也比見有勑勘
當反逆令使者得實便决然人命至重死不可生儻萬
分之中有一不實欲訴無路懷枉誰明飲恨吞聲赤族
從戮豈不痛哉此不足以肅姦逆而明典刑適所以長
威福而生疑懼臣望絶此處分依法覆奏則死者甘伏
知泣辜之恩生人歡悦見詳刑之意又法官之任人命
所懸若不簡擇恐招枉濫諸官僚之内有用法寬平為
衆所稱者願親而進之處事深酷不允民望者願疎而
退之囹圄無冤億兆幸甚臣又聞罰不及嗣虞帝之明
規罪不至孥漢君之茂德故郤芮作亂而郤缺登朝嵇
康被刑而嵇紹入用終能立功白狄效死湯隂千載美
談斯為稱首父子猶其若此餘親尚何疑哉竊見逆人
之親選曹廣責無親無服亦數十條士子之中十將三
四今聖人在上寳命惟新有道賤貧實為深恥遂令此
等長從遐棄懷才抱器將何望哉是以聖意哀矜頻降
恩制令同常例各使坦懷姚璹之徒皆逢委任而在下
僚列不識天心苟求微疵不弘大體又凖勑逆人周堂親
不得任京官及兩畿三輔官凖法刑戮緦麻親不得充
近侍宿衛臣望申勑有司勑令逆人外不得輙為勘責
收其賢能示之曠蕩斯巍巍之德作範百王穆穆之風
垂裕千祀伏惟皇帝陛下二儀合德百姓為心一物不
安納惶興想竊見關西戶口負募赴都聖旨含弘不言
差送是以樂住之色數萬餘家受使之人苟徼勞效務
選高戶抑此陪郭然高戶之位田業已成安土重遷人
之恒性使者強送黽勉進途一人怨嗟或傷和氣數千
餘戶深宜察之臣望令檢勘先投牒樂住者並令赴都
其差定陪郭者各任還貫若神都須人雍同等州先有
工商戶在洛者甚衆令檢括兼簡樂住之人微有資財
情願在洛城者並酬其宅舖之地令漸修立則洛城不少
於邑戶黎庶得安於本業此管子所謂順於人心施弘均
養之人則臣希冀痊平有朝覲之望容居散秩免負乘
之愆無任悃迫之至
文苑英華卷六百十七
