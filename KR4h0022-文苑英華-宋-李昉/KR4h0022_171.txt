文苑英華卷一百七十一宋李昉等編
應制四巡幸二扈從附
早登太行山六首瓊岳頓三首
經河上公廟四首南出雀鼠谷十二首
行次成臯四首早發三鄉山行
初出洛城一首謁玄元廟一首
經鄒魯廟三首行至温湯七首
扈從廻鑾頓一首登會昌山二首
扈從酬和十二首
早登太行山中言志唐玄宗(附見張說集)
清蹕渡河陽凝笳上太行火龍鳴(集作明)鳥道鐵騎遶羊
腸非(集作白)霧埋隂壑丹霞助曉光澗泉含宿凍山木(集作)
(草)帶餘霜野老茅為屋樵人薜作裳宣風問耆艾敦俗
勸耕桑凉德慙先哲徽猷慕昔皇不因今展義何必冒
垂堂
奉和聖製早登太行山中言志應制
張說
六龍鳴玉鸞(集作鑾)九折步雲端河絡(集作眷)南浮近山經
北上難羽儀映松雪戈甲帶春寒百谷晨笳動千巗曉
仗攅皇心感韶節敷藻念人安既立省方舘復建禮神
壇扈蹕參天老承榮忝夏官長勤百年意思見一勝殘
同前張嘉貞
明發扈山顛飛龍高在天山南平對鞏山北遠通燕瞻
彼岡巒峻馮兹士馬妍九旂行若砥萬谷輾如川羅網
開三面閭閻問百年澤將春雪比文共曉星連徯后逢
今聖登台謝曩賢唯餘事君節不讓古人先
同前張九齡
孟月攝提貞乘時我后征晨嚴九折度暮戒六軍行日
御馳中道風師卷太清戈鋌林表出組練雪間明動植
希皇豫高深奉睿情陪遊七聖列望幸百神迎氣色烟
猶喜恩光草尚榮之罘稱萬歲今此復同聲
同前蘇頲
北山東入海馳道上連天順動三光注登臨萬象懸俛
觀河内邑平指洛陽川按蹕夷關險張旗亘井泉曉嚴
中警折春事下蒐畋德重周王問歌輕漢(集作魏)后傳宸
遊鋪令典睿思起芳年願以封書奏廽鑾禅肅然
同前苗晉卿
金吾戒道清羽騎動天聲砥路方南絶重巗始北征關
樓前望遠河邑下觀平喜氣廽輿合祥風轉旆輕祝堯
三老至會禹百神迎月令農先急春蒐禮後行仍親后
土祭更理晉陽兵不似勞車轍空留八駿名
奉和次瓊岳頓應制張九齡(見集本)
山祇亦望幸雲雨見靈心岳舘逢朝霽關門觧宿隂咸
京天上近清渭日邊臨我武因冬狩何言是即禽
同前李林甫
東幸從人望西廵順物回雲收二華出天轉五星來十
月農初罷三驅禮復開更看瓊岳上嘉氣接神臺
同前韋濟
陸海披晴雪千旗獵早陽岳臨秦路險河繞漢垣長行
漏通鳷鵲離宮接建章都門信宿近歌舞扈周王
經河上公廟唐玄宗(附見張說集)
昔聞有耆叟河上獨遺榮跡與囂塵隔心將道德并詎
以天地累寧為寵辱驚矯然遡(集作翔)寥廓如何屈堅貞
玄玄妙門啓肅肅祠宇清冥漠無先後那能紀(集作記)姓
名
奉和經河上公廟應制張說(見集本)
河上無名老知非漢代人先探道德要留待聖明辰玄
妙為天下清虛用谷神化將和氣一風與太初隣靈廟
觀遺象仙歌入至真皇心齊萬物何處不同塵
同前張九齡
昔日(集作者)河邊叟誰知隐與仙姓名終不識章句此空
傳跡為坐㤀晦言由強著宣精靈竟何所祠宇獨依然
道在紆宸眷風行動睿篇從兹化天下清净復何先
同前蘇頲
河流無日夜河上有神仙輦路常經此壇場即宛然下
疑成洞穴高若在空烟善物遺方外和光繞(集作枕)道邊
事因周史得言向(集作與)漢皇傳喜屬膺期聖邦家業又
玄
扈從南出雀鼠谷張說(見集本)
豫動三靈贊時廵四海威硤關凌曙出平路半春歸霍
鎮迎雲䍐汾河送羽旂山南柳半密谷北草全稀遲日
宜華蓋和風入夾衣上林千里近應見百花飛
答張說南出雀鼠谷唐玄宗
雷出應(集作&KR0574;)乾象風行訓(集作順)國人川途猶在晉車馬
漸歸秦背硤(集作陜)關山險横汾鼔吹震(集作頻)草依陽谷
變化待北巗春聞有鵷鸞客清詞雅調新求音思欲報
心跡竟難陳
自此篇至趙冬曦共十一首並附見張說集
奉和聖製答張說南出雀鼠谷宋璟
秦地雄西夏并州近北胡禹行山啓路王在邑為都忽
見(集作視)寒暄隔深思險易殊四時宗伯叙六義宰臣鋪
徵作宮嘗應星環日每紆盛哉逢合道良以致亨衢
同前蘇頲
雨施廵方罷雲從訓俗廽密途汾水衛清蹕晉郊陪寒
看(集作著)山邊静(集作盡)春當日下來御祠玄鳥應仙仗綠
楊開作頌音傳雅觀文色動台更知西向樂宸藻叶鹽
梅
同前王丘
襟帶三秦接旂常萬乘過陽源淑氣早隂谷沍寒多花
縟前茅仗霜嚴後殿戈代(集作戌)雲開晉嶺江鴈入汾河
北土分堯俗南風動舜歌一聞天樂唱恭逐萬人和
同前袁暉
魏國山河險周王警蹕廽九旗雲際出萬騎谷中來石
岸行將盡烟郊望忽開賞矜垂柳拂春畏落花催興逸
横汾體恩褒作頌才小臣瞻日月延首詠康哉
同前崔翹
硤路繞河汾晴光拂曙氛笳吟中嶺樹仗入半峯雲頓
覺山原盡平看邑里分早行芳草遠(集作未)晩憩好風薰
嘉頌推英宰春遊扈聖君共欣乘睿渥日月照天文
同前張九齡
設險諸侯地承平聖主廵東君朝二月南旆擁三辰寒
出重關盡年随行漏新瑞雲叢捧日芳樹曲迎春舞詠
先馳道恩華及近(集作從)臣汾川花鳥意併捧屬車塵
同前王光庭
省俗恩將遍廵方路稍廽寒随汾谷盡春逐晉郊來雲
騎傳行漏烟旄引從臺惠風初應律和氣正調梅雅頌
通宸詠(集作禁)天文接曙陪(集作台)㶚陵桃李色應待日華
開
同前席豫
鳴鸞初幸代旋盖欲横汾山盡千旗出郊平五校分前
林巳暄景後壑尚寒氛風送簫韶曲花迎(集作鋪)黼黻文
鹽梅推上宰禮樂統中軍獻賦紆天札飄颻飛白雲
同前梁昇卿
何意重關道千年遇聖皇幽林承睿(集作惠)澤閒谷見清
光日御先途遠山靈獻夀長寒雲入晉薄春樹隔汾香
國佐同時雨天文屬歲陽從來漢家盛未若此廵方
同前趙冬曦
軒轅膺(集作應)順動力牧正趨陪道合殷為礪時行楚有
材省方西禮設振旅北京(集作方)廽地理分中壤天文照
上台寒依汾谷去春入晉郊來竊比康衢者長歌仰大
哉
行次成臯途經先聖擒建德之所緬思(集作懷)功
業感而賦詩唐玄宗(附見張說集)
有隋政昏虐羣雄巳交争先聖按劍起叱咤風雲生飲
馬河洛竭作氣嵩華驚克敵睿圖就擒俘帝道亨顧慙
嗣寳歷恭承天下平幸過翦鯨地感慕神且英
奉和行次成臯應制張說(見集本)
夏氏階隋亂自言河朔雄王師進榖水兵氣臨山東前
掃成臯陣却下洛陽宮義合帝圖起威加天宇同軒臺
百年外虞典一廵中戰龍思王業倚馬賦神功
同前張九齡
天命誠有集王業初惟艱剪商自文祖夷項在兹山地
識斬蛇處河臨飲馬間威加昔運往澤流今聖還尊祖
頌光(集作先)烈賡歌安用攀紹成即我后封岱出天關
同前蘇頲
漢東不執象河朔方鬭龍夏滅漸寧亂唐興終奮庸皇
威正赫赫兵氣何匈匈用武三川震歸淳六代醲成臯
覩王業天下致人雍(集作邕)即此廵于岱曾孫受命封
奉和早發三鄉山行應制張九齡
羽衛森森西向秦山川歴歴在清晨晴雲稍卷寒嵓樹
宿雨微消御路塵(微集作能)聖德由來合天道靈符即此應
時巡遺賢一一皆羈致猶欲高深訪隐淪
奉和聖製初出洛城前人
東土淹龍駕西人望翠華山川祇徇(集作詢)物宫觀豈為
家十月廽星斗千宮捧日車洛陽無怨思廵幸更非賖
奉和謁玄元皇帝廟齋應制前人
興運昔有感建祠北山巔雲雷初締構日月今悠然紫
氣尚葱(集作蓊)欝玄元如在前迨兹事追遠輪奐復增鮮
洞府香林處齋壇清漢邊吾君乃尊祖夙駕此留連樂
動人神會鐘成律度圓笙歌下鸞鶴芝草聚靈仙曾是
福黎庶豈唯味虛玄賡歌徒有作微薄謝昭宣
經鄒魯祭孔子而歎之唐玄宗(附見張說集)
夫子何為者栖栖一代中地猶鄒氏邑宅即魯王宮嘆
鳳嗟身否傷麟怨道窮今看兩楹奠當與夢時同
奉和聖製經鄒魯祭孔子而嘆應制
張說(見集本)
孔聖家鄒魯儒風藹典墳龍驂過舊宅鳳德咏餘芬入
室神如在昇堂樂似聞懸知一王法今日待明君
奉和經孔子舊宅應制張九齡(見集本)
孔門太山下不見登封時徒有先王法今為明主思恩
加萬乘幸禮致一牢祠舊宅千年外光華空在兹
惟此温泉是稱愈疾豈予獨受其福思與兆人
共之也乘暇廵遊乃言其志
唐玄宗(附見張說集)
桂殿與山連蘭湯湧自然隂崖含秀色温谷吐潺湲績
為蠲邪著功因飬正宣願言將億兆同此共昌延
奉和温泉言志應制張說
温谷媚新豐驪山横半空湯池薰水殿翠木暖烟宮起
疾逾仙藥(集作迎仙操)無私合聖功始知堯舜德心與萬人
同
扈從温泉宮獻上(集作詩)前人
温泉啓蟄地氤(集作氛)氲渭浦歸鴻日數羣騎仗聮聮環
北極鳴笳步步引南薰林間綵殿籠佳氣山上朱旗繞
瑞雲不知遠望華胥國何如親奉帝堯君
宿直温泉宮羽林獻上(集作詩)前人
冬狩美秦正新豐樂漢行星沉玄武閣月對羽林營寒
木羅霜仗空山響夜更恩承靈液暖節效古松貞文武
皆王事輸心不為名
雜言奉和聖製温泉歌張九齡
有神物待聖人去後温還冷來時樹亦春今兹十月自
東歸羽旆逶迤上翠微温谷葱葱佳氣色離宮奕奕斗
光輝臨渭川近天邑浴日湯(集作温)泉復在兹羣仙洞府
那相及吾君利物心玄澤浸蒼黔漸漬神湯無疾苦薰
歌一曲感人深
幸鳳泉湯唐玄宗(附見張說集)
西狩觀周俗南山歴漢宮薦鮮知路近省歛覺年豐隂
谷含神㸑湯泉養聖功益齡仙井合愈疾醴源通不重
鳴岐鳳誰矜陳寳雄願將無限澤霑沐衆心同
奉和幸鳳泉湯應制張說
周狩聞(集作因)岐禮秦都辨鳳(集作雍)名獻禽天子孝存老
聖皇(一作泉)情温潤宜冬幸遊畋樂歲成湯雲出水殿煖
氣入山營坎意無私劫乾心稱物平帝歌流樂府溪谷
也增榮
扈從廽鑾頓應制蕭華
粤自秦京日議乎封禪難豈知陶唐主道濟蒼生安惟
彼烈祖事增修實榮觀聲名朝萬國玉帛禮三壇纂聖
德重光建元功載刊仍聞舊馳道不記昔廽鑾羽衛摇
晴日弓戈生早寒猶思檢玉處却望白雲端
奉和登會昌山應制孫逖
巗磴列雲旗吾君訪道時乾行萬物覩日馭(集作駐)六龍
遲望遠廻天顧登高動睿詞願同山作夀長保運昌期
同前趙起
睿想入希夷真游到具茨玉鸞登陣遠雲輅出花遲泉
壑凝神處陽和布澤時六龍多順動四海正雍熙
扈從
和周記室從駕曉發合璧宮李嶠
濯龍春苑曙翠鳳曉旗舒野色開烟後山光澹月餘風
長笳響咽川迥騎行疎珠履陪仙駕金聲動萬車
扈從還洛呈侍從羣臣前人
四海帝王家兩都姬漢室觀風昔來幸御氣今旋蹕雷
奮六合開天行萬乘出玄真(疑作冥)奉時駕白帝參戎律
後隊鳴笳簫前驅嚴䍐罼輝光射東井號令橫西秩帳
殿别陽春旌門臨甲乙將交洛城雨稍遠長安日洛鞏
雲外來咸秦霧中失孟冬霜霰下是月農功畢天道向
歸餘皇情美隂隲行存名岳禮逓問高年疾祝鳥既開
羅調人更張瑟登原採謳誦俯谷求才術邑罕懸罄貧
山無掛瓢逸施恩浹寰宇展義詠文質德澤盛軒遊哀
矜深禹恤申歌地廬駭獻夀衢罇溢瑞氣抱氤氲祥颸
變蕭飋宗枝旦奭輔侍從王劉匹並輯蛟龍書同簪鳳
凰筆陶甄荷吹萬頌勸歸明一歡與道路長顧随談笑
密叨承廊廟舉謬齒䕫龍弼意屬大厦成慙非棟隆吉
扈從温泉同紫微黃門羣公泛渭川得齊字
蘇頲
紅旗映綠荑春仗(一作統)漢豐西侍蹕扶清道揚舲降紫
泥近臨鈞石地遥指釣璜溪岸轉帆飛疾川平棹舉齊
傅舟來是用軒馭往應迷興闋菱歌動沙洲亂夕鷖
奉和扈從温泉宮承恩賜浴蔡希周
天行雲從指驪宮浴日餘波錫詔同綵殿氛氲擁香溜
紗窗宛轉閉春風來將蘭氣衝皇澤去别星文捧碧空
自憐遇坎便能止願托仙槎路未通
和僕射晉公扈從温湯王維
天子幸新豐旌旗渭水東寒(一作遠)山天仗裏温谷幔城
中奠玉羣仙坐薰(集作焚)香太乙宮出遊逢牧馬罷獵有
非熊上宰無為化明時太古同靈芝三秀紫陳粟萬箱
紅玉醴尊(集作王禮遵)儒教天兵小戰功謀猷歸哲匠詞賦
屬文宗司諫方無闕陳詩且未工長吟吉甫頌朝夕仰
清風
此詩二百四十二卷重出今巳削去注異同為一作
奉和季員外從駕幸湯(一作温)泉宫
錢起
未央月曉度疎鐘步(集作鳳)輦時從出九重雨(集作雪)霽山
門迎瑞日雲開水殿候飛龍輕寒不入宮中樹佳氣嘗
薰仗外峯遥羨枚臯扈僊(集作先扈)蹕偏承霄漢渥恩濃
扈從鳳泉和崔黃門喜恩旨觧嚴罷圍之作
蘇頲
輦路岐山曲儲胥渭水湄教成提將鼓禮備植虞旗不
取從畋樂(集作敬)先流去殺慈舜韶同舞日湯祝盡飛時
物應陽和施人知雨露私如何穆天子七萃幾勞師
扈從鄠杜間奉呈刑部尚書舅黃門馬常侍
前人(見本集)
翠輦紅旗出帝京長楊鄠杜昔知名雲山一一看皆異
竹樹叢叢畫不成羽騎相過持袂拂香車欲度卷簾行
漢家曾草廵遊賦何似今來扈聖明
和姚令公從幸温湯喜雪張九齡(見本集)
萬乘飛黃馬千金狐白裘正逢銀霰積如向玉京遊瑞
色鋪馳道花文拂綵旒願聞吉甫頌不共郢歌儔
扈從温泉奉和姚令公喜雪蘇頲
清道豐人望乘時漢主遊恩暉随霰下慶澤與雲浮泉
暖驚銀(集作雲)磧花寒愛玉樓鼎臣今有問河伯且應留
侍從游宿温湯宮作李白
羽林十二將羅列應星文霜仗懸秋月蜺旌卷夜雲嚴
更千戶肅清樂九天聞日出瞻佳氣叢叢繞聖君
扈從御宿池祖詠
君王既廵狩輦道入秦京遠樹低槍壘孤峰入幔城寒
疎清禁漏夜警羽林兵誰念迷方客常懷魏闕情
文苑英華卷一百七十一
