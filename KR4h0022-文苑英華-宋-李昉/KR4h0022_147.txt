文苑英華卷一百四十七宋李昉等編
草木五
幽蘭賦六首青苔賦二首
瓦松賦二首
幽蘭賦楊烱
惟幽蘭之芳草禀天地之純精抱青紫之竒色挺龍虎
之嘉名不起林而獨秀必固本而叢生爾乃丰茸十步
綿連九畹莖受露而將低香從風而自遠當此之時叢
蘭正滋美庭闈之孝子循南陔而采之楚襄王蘭臺之
宫零落無叢漢武帝猗蘭之殿荒凉幾變聞昔日之芳
菲恨今人之不見至若桃花水上佩蘭若而續魂竹箭
山隂坐蘭亭而開宴江南則蘭澤為洲東海則蘭陵為
縣隰有蘭兮蘭有枝贈遠别兮交新知氣如蘭兮長不
改心若蘭兮終不移及夫東山月出西軒日晩受燕女
於春闈降陳王於秋坂乃有送客金谷林塘坐曛鶴琴
未罷龍劍將分蘭釭燭燿蘭麝氛氲舞䄂㢠雪歌聲遏
雲度清夜之未艾酌蘭英以奉君若夫靈均放逐離羣
散侣亂鄢郢之南都下瀟湘之北渚步遲遲而適越心
欝欝而懷楚徒眷戀於君王斂精神於帝女汀洲兮極
目芳菲兮襲予思公子兮不言結芳蘭兮延佇借如君
章有德通神感靈懸車舊館請(一作親)老山庭白露下而
警鶴秋風高而虬縈循(一作登)階除而下望見秋蘭之青
青重曰若有人兮山之阿紉秋蘭兮歲月多思握之兮
猶未得空佩之兮欲如何抽琴命操為幽蘭之歌歌曰幽
蘭生矣于彼朝陽含雨露之津潤吸日月之休光美人
愁思兮採芙蓉於南浦公子忘憂兮樹萱草於北堂雖
處幽林與窮谷不以無人而不芳趙元淑聞而歎曰昔
聞蘭葉據龍圖復道蘭林引鳳雛鴻歸鷰去紫莖歇露
往霜來綠葉枯悲秋風之一敗與蒿草而為芻
第二(以遠芳襲人終古無絶為韻)喬彛
蘭之生矣不以無人而不芳被廣澤生回塘和寡調(一作)
(曲)高未儷郢中之曲神符夢叶終傳鄭國之香贈虚(疑作)
(靈)脩於南浦襲嘉慶於北堂於是芊眠茂遠靡迆秋坂
紉而為佩騷人之意已深間以在衿(一作谷)楚客之情何
遠薄秋風而(一作則)香盈十步汎皓露則花飛九畹豈(一作)
(寧)衆草之敢陵幸移根之未晚若乃吳露清(一作青山)兮天
氣新湘水碧兮楓岸春煙轉綠蕙波摇白蘋榮曲漵之
初蓮遺天涯之美人離别經時歎孤芳於秀質艷陽可
惜悵獨立於良辰復有映金砌羅玉戶分竹宫疏蕙圃
因風而起不隨彼茁之蓬擇地以生能殊有枤之杜宜
其比同心於先哲冠美名於前古蘭之在幽兮其芳滿
叢人(一作士)守業兮其道未通入提携固在於高賞播酷
烈當䟦(一作柞)於下風寧使凋急景於散地廹嚴凝於歲
終况復光隂慘烈冰霰凄切静而處順不得近於階墀
長未當門獨遣冒於霜雪艷歇紅時莖萎紫折懼鶗鴂
之先鳴掩氛氲而頓絶於戲蘭與艾兮異味薰與蕕兮
殊途一室之人雖當執我之契十年之臭尚可攘公之
羭囂然此道何有何無嗟乎蘭無薰兮搴擷之所不及
士無文兮聲華之所不立倘一借於韶光庶餘香之可
襲
第三(同前韻)陳有章
翹翹嘉卉獨成國香在深林以挺秀向無人而見芳幽
之可居達(一作遠)萌芽於隂壑時不可失吐芬香於春陽
所以紫翹十步名轉九畹自下并高結根聳榦布葉逾
密重陽(一作隂)未晚開緗蘂而作合(一作乍合)擢丹穎而何遠
好遵正直生匪臨於斜徑不向嶮巇質寧被於長坂獨
茂幽壑厭若(疑)錯薪幾霑雨露猶苦風塵采掇兮有日
芳菲兮度春得臨刈楚之地曷異脩詞之人燕妃夢中
榮何名而不遂蜀琴曲裏奏何聲而不新况衆英聚集
傳香氣而相襲佳色葱蘢帶烟翠而攅叢(一作無窮)固己歎
夫貞潔期見賞於始終幽處斯久照臨忽通喜會無私
之日深繄有力之風幽莫過(一作幽)於芳蘭誠匪同諸草
莽充佩而靈均不棄入握而仙都必取詎比夫山上蘼
蕪泥中蘅杜將虚名以共播竟無善而足數焉知夫光
善才於左思能成賦於師古而已哉知我者謂我如碩
儒不知我者謂我如生芻此幽人之未已亦何代而云
無幸逢昭代得遇良哲雖偕薰蕕固有分别勿以卉賤
不顧幽芬勿以論(一作地)寒不軫孤絶倘折英而入用庶
有光於優劣者也
第四(同前韻)韓伯庸
陽和布氣兮動植齊光惟彼幽蘭兮偏含國香吐秀喬
林之下盤根衆草之旁雖無人而見賞且得地而含芳
於是嫩葉旁開浮香外襲既生成而有分何掇採之莫
及入握稱美未遭時主之恩納佩為華空載騷人之什
光隂向晩歲月將終芬芳十步之内繁華九畹之中亂
羣峰兮上下雜百卉兮横叢况荏苒於光隂將衰敗於
秋風(文子曰叢蘭欲發秋風敗之正用此事一作風月恐非)豈不處地稍幽受氣
仍别蕭艾之新苖漸長桃李之舊蹊將絶空牽戲蝶拂
花蘂之翩翾未遇來人尋芳春而採折既生幽徑且任
榮枯羃輕烟而葱翠帶淑氣而紛敷冀雨露之漙(一作沾)
及何見知之久無及夫日往月來時占歲覩遇達人之
回盼披荒榛而見取横琴寫操夫子傳之而至今入夢
為徵燕姞聞之於前古生雖失處用乃有因枝條賴(一作)
(嫩)而既麗光色發而猶新雖見(一有亂字)辭於下土幸因遇
於仁人則知夫生理未衰採掇何晚幽名得而不朽佳
氣流而自遠既徵之而見寄願移根於上苑
第五(同前韻)仲子陵
蘭惟國香生彼幽荒貞正内積芬華外揚和氣所資不
擇地而長(一作育)精(一作清)英自得不因人而芳况乃崖(一作)
(徑非)斷坂折蹊分石裂山有木而轉深逕無人而自絶柔
條獨秀芳心(一作氣)潜結翡翠戲而相鮮蘼蕪生而共悅
然後衆草之中迥為一叢卑以自牧和而不同揚翹布
葉舒翠錯紅霄承結露曉汎光風傾於陽希所照無隠
託其地知其道有終且求之昔人徵以邃古宛成章於
楚客爰命操於尼父佩之衆匪蘭不紉曲之多匪蘭奚
鼓夫以薰蕕之喻臭味斯殊同之則十年猶有異之則
一日而無乃清以為露滋而為畹比德者以之守真贈
離者以之傷遠宜其出幽谷之濱為階除之珍羅堂未
晚被逕知春依瑶池而自庇與玉樹之為鄰杜若芳芷
香辛白蘋俱受生於大塊獨取象於同人是故蘭也之
采伊人所急篇章間起比興俱入道之廢可鋤而去道
之興可俯而拾為君灑微芳於素衿希見寶於重襲
第六(同前韻)李公進
幽有寂兮蘭有香香者取其服媚寂者契其韜光是以
綠葉紫莖偶貞士而必佩深林絶壑挺竒質而獨芳觀
其異彩特秀結根自遠靡生於門寧滋於畹朝陽照而
雜花不得間其榮光風轉兮衆草無以齊其偃杳杳深
處芬芬絶倫保貞操以擅美發英華以藻春葉凝露以
珠綴花含烟而色新移於支也(一作移之也)則斷金之利樹
之庭(一無此字)也則如玉之珍豈比夫協夢呈祥表嘉名於
鄭國循陔見采流雅詠於詩人而已哉蘭之幽兮可折
幽無人兮芳不絶蘭之生兮美自豐生得地兮美無終
故雖敗於凉飈諒有嘉於前古方比契於松筠詎齊名
於蘅杜且夫麗白雪之綺靡被長坂之芬敷激餘(一無此字)
芳以孤映極幽致而自(一無此字)殊則在握者何居擇者何
無蘭處幽而轉芳芳無遠而不襲賢尚晦而必著著何
道而不入(一作立)伊哲人之素履盍徵蘭以自執苟馨香
之發聞越江山而採拾
青苔賦(并序)王勃
吾之旅遊數月矣憩乎荒澗覩青苔焉緣崖而上廼喟然
而歎曰嗟乎苔之生於林塘也為幽客之賞苔之生於
軒庭也為居人之怨斯擇地而處無累於物也愛憎從
而生遂作賦曰
若夫桂洲含潤松崖秘液繞江曲之寒沙抱巖幽之古
石汎廻塘而積翠縈脩樹而凝碧契山客之寄情諧野
人之妙適及其瑶房有寂瓊室無光菲微君子之砌蔓
延君侯之堂引浮青而泛露散輕綠而承霜起金鈿之
舊感驚玉筯之新行若夫弱質緜羃纖滋布濩措形不
用之境託跡無人之路望夷險而齊歸在高深而委遇
惟愛憎之未染何悲歡之詭赴宜其背陽就隂違喧處
静不根不葉無跡(一作華)無影耻桃李之暫芳笑蘭桂之
非永故順時而不競每乘幽而自整
第二揚烱
粤若稽古聖皇重暉月光開博望之苑闢思賢之堂華
館三襲琱軒四下地則經省而書坊人則後車而先馬
相彼草木兮或有足言者吁嗟青苔今可得而聞也借
如靈山偃蹇巨壁崔嵬畫千峰而錦照圖萬壑(集作壁)而
霞開王孫遊兮山之隈披薜荔兮踐莓苔悵容與兮徘
徊一去千年兮時不復來至若圓潭寫鏡方流聚玉苔
何水而不清水何苔而不綠漁夫遊兮漢川曲歌滄浪
兮濯吾足桂舟横兮蘭枻觸浦溆邅廻兮心斷續别有
崇臺廣厦粉壁椒塗梁木蘭兮椽瑇瑁草離合兮樹珊
瑚白露下蒼苔蕪暗瑶砌澁瓊鋪有美人兮向隅應門
閉兮踟蹰心震蕩兮意不愉顔如玉兮泪如珠請循其
夲也見商羊兮鼓舞召風伯兮電赴占顧兔兮離畢星
雷闐闐兮雨冥冥浩兮蕩兮見潢汙之滿庭倏兮忽兮
視苔蘚之青青爾其為狀也羃䍥緜密浸淫布濩彬駮
兮長廊夤緣兮古樹肅兮若遠山之松柏汎兮若平郊
之煙霧春澹蕩兮景物華承芳卉兮藉落花歲峥嶸兮
日云暮廹寒霜兮犯危露觸類而長其生也蕃莫不文
階兮鏤瓦碧地兮青垣别生兮類西京南越則烏韭兮
綠錢金苔兮石髮苔之為物也賤苔之為德也深夫其
為譲也每違燥而居濕其為謙也常背陽而即隂重扄
秘宇兮不以為顯幽山窮水兮不以為沉有達人卷舒
之意君子行藏之心唯天地之大德匪予情之所任
瓦松賦(并序)崔融
崇文舘瓦松者産於屋霤之上千株萬莖開花吐葉高
不及尺下纔如寸不載於仙經靡題於藥錄謂之為木
也訪山客而未詳謂之為草也驗農皇而罕記豈不以
在人無用在物無成乎俗以其形似松生必依瓦故曰
瓦松楊烱謂余曰此中草木咸可為賦其詞曰
賓舘兮沉沉明月高兮重海深試一望兮上棟下宇開
陽闔隂彼美嘉族依於夏屋煌煌特秀狀金枝兮産霤
歴歴空懸若星榆而種天苯䔿丰茸青冥芊眠葩條郁
毓根柢連拳間青苔而裛露陵碧瓦而含煙春風摇兮
欝起冬雪糅兮蒼然詎充採掇罕任雕鐫桐君莫賞梓
匠難甄用匪適於時要必濫聞於俗傳慙魏宫之烏韭
恧漢宮之紅蓮觀其衆開榮列虚心獨潔高寧我慕無
木禾之五尋卑以自安類石蒲之九節進不必媚居不
求利芳不為人生不因地其質也菲無忝於天樂(一作然)
其隂也薄纔足以自庇望之常見其表尋之㒺得其秘
肅穆承華堂皇不賖繩懸麥穗戶刻菱花竹篬筤而衆
色樹連理而相加芙蓉發池兮照爛日及(木槿花也)懸霤兮
紛葩彼懷寶以遇賞此不材而見嗟雖有慕於階闥亦
無混於泥沙已矣哉不學懸蘿附栢直蓬倚麻固將含
美惡以同貫齊是非於一家亂曰少陽之地兮於何不
春博望之苑兮莫匪正人纖根弱植兮生君之館荷施
霑恩兮為人所翫物不謝生不知其榮唯願聖皇千萬
夀但知傾葉向時明
第二
式觀圖籍幽山窮野聞卉木之名焉考神農之嘗者根
莖可驗洪纖不捨惟瓦松兮闕書何昔人兮智寡原其
所託高而又雅抽形先寄於鶴樓聳質更資於鴛瓦旖
旎分葩含風接霞既當春而吐葉亦凌秋而點花異山
苖之極秀狀澗松兮抽芽高居壌霤匪雜泥沙向朝陽
兮發榮經夕露兮增華常在危簷心必(一作抱)直詎欲牽
風影暫斜小大殊品高卑異盼離離兮若星榆之昭灼
爛爛兮疑石蒲之葱蒨既乏棟梁之用寧怯鐫雕之變
豈比夫桂山上蘭谷(一作石)中長幽隠兮銷馥為芬菲兮
敗叢奚若兹物之獨茂無憂患兮養蒙
文苑英華卷一百四十七
