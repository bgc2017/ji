文苑英華卷三百二十七宋李昉等編
花木七(草附)
藥五首茶二首
蘭九首萱三首
衆草九首苔三首
蘆葦四首萍三首
枸把二首雜詠七首
木葉十首
藥
採藥大布山吳筠
我本此(一作北)山北緣澗採山麻九莖日反照三葉長生
花可以蠲憂疾聊持駐景斜景斜不可駐年來果如驅
安得崑崙山偃蹇樹三株三株樹始(一作闕)荄絳葉陵朱
臺玉壺白鳳肺金鼎青龍胎韓衆及王子何代無仙才
安期倘欲顧相見在蓬萊
一作皆藝文類聚
採石上菖蒲江淹
瑶琴久蕪沒金鏡廢不看不見空閨裡縱横愁思端緩
步遵行波(一作汙渚)揚栧泛春瀾竇赤煙流綺水綠滔輕(一作)
(挂㴠)丹憑酒意未悦半景方自歎每為憂見集杜若詎能
寬冀採石上草得以駐衰顔赤鯉儻可乘雲霧不復還
一作皆藝文類聚
採藥王績
野情貪藥餌郊居倦蓬蓽青龍復(集作護)道符白犬遊山
述(集作□)要鐮戊已月(集作旦)負插庚(集作丙)辛日時時斷障
遮(集作横)往往孤峯出行披葛仙注坐騐農皇帙(集作坐檢神農)
(帙)龜蛇採二苓赤白尋雙术地凍根難盡藂枯苗易失
蓯蓉肉作名薯蕷膏成質家豐松葉酒蕉(集作噐)貯參花
蜜且復歸去来刀圭輔(集作飬)衰疾
春泉洗藥宋之問
今日遊何處春泉洗藥歸悠然紫芝曲晝掩白雲扉魚
樂偏尋藻人間(音閑)屢採薇此中無俗事身世兩相違
藥前人
有嘉(疑)祕神仙君臣有禮焉忻當苦口喻不晨(疑)入腸
偏扁鵲功成日神農定器然(疑)丹成如可待鷄犬自聞
天
茶
喜園中茶生韋應物
潔性不可汙為飲滌塵煩此物信靈味本自出山原聊
因理郡餘率爾植荒園嘉(集作喜)隨衆草長得與幽人言
峽中嘗茶鄭谷
蔟蔟新英摘露光小江園裏火前嘗吳僧謾說鴉山好
蜀叟休誇烏(集作鳥)觜香入(集作含)座半甌輕泛綠開緘數
片淺含黃鹿門病客不歸去酒渴更知春味長
蘭
賦得蘭澤多芳草梁孝元帝
春蘭本無艷春澤最葳蕤燕姬得夢罷尚書奏事歸臨
池影入浪從風香拂衣當門已芬馥入室更(初學記作復)芳
菲蘭生不擇逕十步豈難稀
以下四篇並見初學記
蘭後梁宣帝
折莖聊可佩入室自成芳開花不競節含秀委微霜
賦新題得蘭生野逕張正見
披襟出蘭畹命酌動幽心鋤罷還開路歌諠自動琴華
燈共影落芳杜雜花深莫言閒逕裏遂不斷黃金
芳蘭唐太宗
春暉開禁(初學作紫)苑淑景媚蘭場映庭含淺色凝露泫浮
光日麗参差影風傳(初學記作和)輕重香會湏君子折佩裏
作芬芳
園中時𬞞盡加鋤理唯秋蘭數本萎(集作委)而不
顧彼雖一物有足悲者遂賦二章
張九齡
場藿已成歲園葵亦向陽蘭時獨不遇(集作偶)露節漸無
芳旨異青為蓄甘非蔗有漿人多利一飽誰復惜馨香
二
幸得不鋤去孤苖守舊根無心羡旨蓄豈欲近名園遇
賞寧充佩為生莫礙門幽林芳意在非是為人論
蘭(和人)釋無可
蘭色結春光氛氲掩衆芳閉門階覆葉尋澤逕連香畹
静風吹亂亭秋雨引長靈均曾搴擷紉珮桂荷裳
余昔自西濱得蘭數本移蓺於庭亦既逾歲而
芃然蕃殖自余遊者未始以芳草為遇矣因
悲夫物有厭常而返不若混然者有之焉遂
寄情於此温庭筠
寓賞本殊致意幽非我情吾常(疑)有流(疑)淺外物無重
輕各言藝幽深彼美香素莖豈為賞者設自保孤根生
易地無赤株䴡土亦同榮賞際林壑近泛餘煙露清余
懷既欝陶爾類徒縱横妍蚩苟不信寵辱何為驚真隐
諒無迹激時猶簡(集作揀)名幽叢靄綠畹豈必懷歸耕
種蘭陳陶
種蘭幽谷底四遠聞馨香春風長養深枝葉趁人長智
水潤其根仁鋤護其芳蒿藜不生地惡鳥弓已藏椒桂
夾四隅茅茨居其(一作中)央左隣桃花塢右接蓮子塘一
月薰手足兩月薰衣裳三月薰肌骨四月薰心腸幽人
饑如何採蘭充餱糧幽人渴如何醖蘭為酒漿地無青
苖租白日如散王(疑)不嘗仙人藥端坐紅霞房日夕望
美人佩花正煌煌美人久不來佩花徒生光劉穫及葳
蕤無令見雪霜清芬信神鬼一葉豈可㤀舉頭愧青天
鼓腹詠時康下有賢公卿上有聖明王無階答風雨願
獻蘭一筐
萱
萱草陽休之
開跗幽澗底散彩曲堂垂優柔清露濕微穆惠風吹朝
朝含麗景夜夜對華池
詠階前萱草魏彦深
綠草正含芳靃靡映前堂帶心花欲發依籠葉已長雲
度時無影風來乍有香横得㤀憂號余憂遂不㤀
萱草李嶠
履(一作屣)步尋芳草(一作日)㤀憂自結叢葉舒春夏綠花吐
淺深紅(一作黃英開養性綠葉正依籠)色湛仙人露香傳少女風含貞
(一作還依)北堂下曹植動文雄
衆草
除草杜甫
草有害於人曾何生阻脩其毒甚蜂蠆其多彌道周清
晨步前林江色未散憂芒刺在我眼焉能待高秋霜露
(集作雪)一霑衣(集作凝)蕙葉亦難留荷鋤先童稚日入仍討
求轉致水中央豈無雙釣舟頑根易滋蔓敢使依舊丘
自移(集作兹)藩籬曠更覺松竹幽芟夷不可闕疾惡信如
讎
樹中草李白
鳥銜野田草誤入枯桑裏客土植危根逢春猶不死草
木雖有情因依尚可生如何同枝葉各自有枯榮
春草謠顧况
春草不觧行隨人上空城正月二月色綿綿千里萬里
傷人情
草張南史
草草折宜看好滿地生催人老金殿玉砌荒城古道青
青千里遥悵悵三春早每逄南北離别乍逐東西傾倒
一身本是山中人聊與王孫慰懷抱
庭草曹鄴
庭草根自淺造化無遺功低廻一寸心不敢怨春風
賦得池塘生春草陳潤
謝公遺詠處池水夾通津古往人何在年來草自春色
宜波際綠香爱雨中新今日青青意空悲行路人
曲江春草鄭谷
花落江堤簇暖烟雨餘江(集作山)色遠相連香輪莫輾青
青破留與愁人一醉眠
芳草二首羅鄴
廢苑墻南淺雨中似袍顔色正蒙茸微香暗惹行人步
遠綠纔分闘雉蹤三楚溪頭長恨見五侯門外却難逢
年年縱有春風便馬足車輪一萬重
二
芳草和烟暖更青閒門要路一時生年年檢點人間事
唯有春風不世情
苔
詠青苔沈約(見初學記)
緣階已漠漠汎水復綿綿微根如欲斷輕絲似更聯長
風隠細草深堂没綺錢榮欝無人贈葳蕤徒可憐
同舍弟佶班韋二員外秋苔對之成詠
包何
每看苔蘚色如向簿書閒幽思纏芳樹高情寄遠山雨
痕連地綠日映出林斑却笑興公賦臨危滑石間
苔錢鄭谷
春青秋紫繞池臺箇箇圓如濟世財雨後無端滿窮巷
買花不得買愁來
蘆葦
友人池上詠蘆曹松
秋聲誰種得蕭瑟在池欄葉澁栖蝉稳叢疎宿鷺難歛
烟宜下(闕)颯吹省先寒此物生蒼島令人憶釣竿
蘆葦王貞白
高士想江湖湖閒(疑)庭植蘆清風時有至綠竹興何殊
嫩喜日光薄疎憂雨點麤驚蛙跳得過鬭雀裊如無未
識巴籬護幾臺(疑)卭竹扶惹烟輕弱柳蘸水嫩清蒲溉
灌情偏重琴樽賞不辜穿花思釣叟吹葉少羌雛寒色
暮天映秋聲遠籟俱朗吟應有趣瀟洒十餘株
叢葦張蠙
叢(類詩作葦)叢寒水邊曾折掃魚船忽(類詩作或)與亭臺近翻嫌
島嶼偏花明無月夜聲急正秋天遥憶巴陵渡殘陽一
望烟
使院栽葦薛能
戞戞復差差一叢千萬枝格如僧住處栽得吏閒時笋
自廳中出根從府外移從軍無宿例空想夜風吹
萍
賦得池萍庾肩吾
風翻乍青紫浪起時疎密本欲嘆無根還驚能有實
萍吳均(一作南齊劉繪)
可憐池裏(一作内)萍葐蒀(草盛貎一作氛氲)紫復青工(一作巧)隨浪
開合能逐水低平微根無所綴細葉詎湏莖飄蕩(一作泊)
終難測流連如有情
同前李嶠
二月虹初見三清(单題詩作春)蟻正浮青蘋含吹轉紫葉帶
波流屢逐明神薦恒隨旅客遊既能甜似蜜還復繞(单題)
(詩作繞楚)王舟
枸杞
楚州開元寺北院枸杞臨井繁茂可觀羣賢賦
詩因以繼和劉禹錫
僧房藥樹依寒井井有香泉樹有靈翠黛葉生籠石甃
殷紅子熟照銅瓶枝繁本是仙人杖根老新成瑞犬形
上品功能甘露味還知一勺可延齡
枸杞寄郭使君(集作和郭使君題枸杞)白居易
山隂(集作陽)太守政嚴明吏静民(集作夜静人)安無犬驚不知
靈藥根成狗怪得時聞吠夜聲
雜詠
烹葵
昨臥不夕食今起乃朝饑貧厨何所有炊稻烹秋葵紅
粒香復軟綠英滑且肥饑來止於飽飽復何所(集作飽後復何)
思憶昔(集作思憶)榮遇日迨今窮退時今亦不凍餒昔亦無
餘資口既不减食身又不减衣撫心私自問何者是榮
衰勿學常人意其間分是非
和李君鍾種葛戎昱
弱質人皆棄唯君手自栽藟含霜後竹枝惹臘前梅擬
託凌雲勢湏憑接引材清隂如可惜黃鳥定飛來
茅李嶠(見單題詩)
楚甸供王日衡陽入貢年麏包青野外鴟嘯綺楹前堯
帝成茨罷殷湯祭雨旋方期大君錫不懼小巫捐
芳蓀生茅山東溪陶隐君謂之溪蓀花紫色生
淺水中李德裕
楚客重蘭蓀遺芳今未歇葉抽清淺水花照暄妍節紫
豔映渠鮮輕香含露發(集作潔)離居若有贈暫與幽人折
移莎唐彦謙
移徙杜城曲置在小齋東正是高秋裏仍兼細雨中結
根方迸竹疎蔭說高桐冉冉齊芳草飄飄笑斷蓬片時
留静者一夜響鳴蛩野露通宵滴溪烟盡日蒙試才卑
庾薤求味笑周菘只此霜栽好他時贈伯翁
西明寺威公盆池新稻前人
為笑江南種稻時露蝉鳴後雨霏霏蓮盆積潤分畦小
藻井垂隂擢秀稀得地又生金象界結根仍對水田衣
支公尚有三吳思更使幽人憶釣磯
草木言陳陶
何生我蒼蒼何育我黃黃草木無知識幸君同三光始
自受姓名葳蕤立表(疑作衣)裳山河既分䴡齊首乳青陽
甘辛各有榮好醜不相防嘗憂刀斧劫竊慕仁夀鄉願
天雨無暴願地風無狂雨足因衰憊風多因夭傷在山
不為桂徒尋君高岡在水不為蓮徒占君深塘勿輕培
塿阜或有竒棟梁勿輕蒙蘢澤或有竒馨香涓毫可蔍
差(疑)朝茵夀為長擁腫若無取大椿命為傷婆娑不材
生苒苒向秋荒幸遭薰風日有得皆簸揚所愧雨露恩
願效幽微芳希君頻採擇勿使枯雪霜
木葉
題落葉司空曙
霜景催危葉今朝半樹空蕭條故國異零落旅人同颯
岸浮寒水依階擁夜蟲隨風偏可羡得到洛陽宫(集作城中)
衞明府寄枇杷葉以詩答
傾筐呈綠葉重疊色何鮮詎是秋風裏猶如曉露前傳
僑方見重消疾本應便全勝甘蕉贈空投謝氏篇
落葉孔紹安
早秋驚葉落飄零似客心翻飛未肯下猶言惜故林
一葉落白居易
煩暑欝未退凉飈潜已起寒温與盛衰迭相為表裏蕭
蕭衆林下一葉忽先萎勿言一葉微摇落從此始
同前薛能
輕葉獨悠悠天高片影流隨風來此地何樹落先秋變
色黃應近亂枝綠尚稠無雙浮水面孤絶落關頭乍减
誠難覺將凋勢未休客心空自比誰肯問新愁
隕葉釋無可
遶巷夾溪紅蕭條逐北風别林遺宿鳥浮水載鳴蟲石
小埋初盡枝長落未終(闕)霜書䴡什閒讀白雲中
題桐葉杜牧
去年桐葉故溪上把筆偶(集作把葉因)題歸燕詩江樓今日
送歸燕正是去年題葉時葉落燕歸今(集作真)可惜東流
玄髮且無期笑筵歌席反惆悵朗月清風愴(集作見)别離
莊叟彭殤同在夢陶潜身世兩相遺一丸五色成虛席
(集作語)石爛松薪更莫疑哆(天也切)侈不勞文似錦進趨何
必利如錐錢神任爾知無敵酒聖於吾亦庶幾江畔秋
光蟾閤鏡檻前山萃茂陵眉樽芳(集作香)輕泛數枝菊簷
影斜侵半局棋休指宦途論巧拙祗將愚直禱神祗三
吳烟水平生念寧向閒人道所之
和杜錄事題紅葉白居易
寒山十月旦霜葉一時新似燒非因火如花不待春連
行排絳帳亂落剪紅巾觧駐籃舁(集作輿)看風前唯兩人
紅葉羅隠
不奈荒城畔那堪晩照中野晴霜裛綠山冷雨摧紅游
子灞陵道美人長信宫等閒俱(集作居)歲暮摇落意無竆
同前唐彦謙
無處(闕)高樓臨道旁素娥前夕月青女夜來霜宿
雨隨時潤秋晴着物光幽懷長若此病眼更相妨蜀紙
裁深色燕脂落靚粧低叢侵小閤倒影入回塘謝朓留
霞綺甘寧棄錦張何人休遠道是處有斜陽薜荔垂書
幌梧桐墜井牀晩風生旅館寒箒近僧房桂綠明淮殿
楓丹照楚鄉鴈疎臨鄠杜蝉急傍瀟湘樹異桓宣武園
非顧辟疆茂陵愁臥客不自保危腸
丈苑英華卷三百二十七
