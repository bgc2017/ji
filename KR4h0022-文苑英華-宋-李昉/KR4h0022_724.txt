文苑英華卷七百二十五宋李昉等編
餞送八
送趙晏歸江東序一首送賈九歸鳴水序一首
送從叔南遊序一首送從舅赴陽翟序一首
送楊倓南遊序一首送庫狄縱入蜀序一首
送盛卿序一首
送通上人之南海便赴上都序一首
送銳上人遊羅浮山序一首
送朱秀才歸上都序一首
送陳秀才序一首送冷秀才東歸序一首
送竇秀才序一首送蔡秀才序一首
送朱拾遺序一首
陪江西李大夫東湖賦詩送宣武軍趙判官還使
序一首
送韋處士適東陽序一首
送張明謙適越序一首
送謝舍人赴朝廷序一首
奉送泉州席使君赴任序一首
送李補闕歸少室養疾序一首
送耿拾遺歸朝廷序一首
送朱拾遺赴朝廷序一首
送趙晏歸江東序于邵
四官擢天府一枝之秀居十二年而先其文章用譽聲
馳(一作怚)寰海内行循(疑作脩)潔正為人言故王公卿士願
見顔色皆延以座右挹以上樽結平生之至驩聽傳習
之餘論翕然而風靡矣自隨牒吴楚諸府交辟有車轔
轔無一日而止故驟遷於維荆仍假治書亦既逹矣今
上觀兵鳳翔之歲公以錫貢會于闕庭舉朝延首以望
真拜属多難之際蒼黃易誣斬馬未聞於去佞弘羊且
偏於用法是有流沙之譴不及旬日至于五原犬戎合
圍我在堅壁以功復為詞曹外掾雖雷雨作觧而風塵
未厭流離辛苦又届乎漢陽雲天路長骨肉為念將欲
出三峽浮二江漸逹於吴昌接行鴈於舊地問伯魚之
他日盖生死骨肉之會豈勝言哉大寒之歲衆木皆死
相彼松栢雖復小凋而貞心勁節不改柯易葉實君子
之大端也持此貺别不知其他
送賈九歸鳴水序
賈生深於義者也又能保和天資強學不倦丼禦寇之
執㸑處原憲之非病行於(一作遊)林泉蓋數周矣實沉之
會賁然來思南郭之下言尋舊好顧州縣而不為道屈
齊得失而戒茲福利實君子之大端也知我者鮮謂予
知之朝夕之驩經時不去式歌且賦嘗至于夜分不知
天下之秋颯然而至詠采薇以獨往始班荆而送别南
指蜀路江山四蔽苟吾道之可存居鳴水而何陋是為
不侵不叛之地得以長處約矣乃知全謀决策可以遠
馭青溪白雲時復助興二三子豈知樂在其中乎出郊
之時論别而已
送從叔南遊序
叔父乃相國東海公猶子之慶裔今少師郢國公外王
父之介弟也生於台庭長於儒門修先王之典禮操作
者之文律斯亦叔父立身之道弘矣屬時艱難流離辛
苦田園蕪沒族黨淪謝斯又叔父厚生之道窮矣三十
年間為東西人豈無常科亦有世路道之不由吾其與
也得非恢逹自是處之無悶耶况郢公和義以仁如存
展敬居常館給不度以年因得造寢席問起居不敢墜
睦親之禮久矣夫不羈之才若不繋之舟不然則何以
泛其流而析其滯歟既而將登商顔尋綺季翼儲之顯
晦進浮滄浪追漁父遁代之始終或經九疑或入五嶺
探靈感廣異聞崇朝命駕來告于邁不懌者結遐方之
離思所賀者從諸侯之勝遊敬奉觴以祖軷遂贈言於
慎夏云
送從舅赴陽翟序
昔者秦賦渭陽之詩盖孟公子(三字一作君子)之出祖也綿歴
千祀頌聲不冺幼失慈愛於斯為苦未嘗不廢卷撫膺
書紳自勉以為罔極之報祭在如存之禮不其然歟自
幽燕稱亂伊洛内覆爰我舅黨舉族東遷祏室無祀名
園何在永懷展敬謁日無緣叔舅十年過江三命作吏
慶垂必復休有令聞使車斯來輙不自意陽翟駿選天
書寵光思同晝遊有日矣伯舅京劇先鳴曷由偕往小
子江華罷守未離繋滯指途惜别卜勝初筵當獻歲之
方春對上林之晴雪興酣景晏欲罷不能則叔舅之慈
惠鍾於我也良可知矣望鈞臺舊都返伊川故里出鄢
郢長道控河淮要衝于焉馳名于以在我况清白以世
業留遺貞幹以天資自許鴻鵠之舉雲霄可期慙無酷
似拜命之辱叙離道念庸不喻乎司勲員外郎鄭(一作程)
昌締邵同等也實為首唱其或繼之者則以多為貴爾
送楊倓南遊序
弘農楊倓世以文藝登甲乙科而倓克構前烈復脩儒
行升高作賦正始言詩期于拾青今也被褐盖未遇云
爾桂林之遊我何憂哉在幕則副使韋公存乎舊判官
韋公置乎客其外則韓萬州為知舊則倓不孤客則倓
有已知則倓可遊予亦子之舊也見其來則撫之憂則
樂之命諸子以同之其他則不如二三子之強大嘗所
媿焉忽有餘興言將南邁尋桂江之遠近度疑山之險
易適諸侯之管披三越之圖並蒼梧以右轉觀象地之
發跡亦何謝泛五湖探禹穴而暢其孤憤哉扁舟一葉
風濤千里於所適復何危乎吾當俟子於夀星之會而
復祗命所在念此無忽興元之元季夏之望河南于邵
詞
送厙狄縱入蜀序
夫以禮樂為用檢身若不及者嘗聞其語矣今見厙狄
子雅而有之况心氣爽練尤於妙理原憲非病黔婁自
安沽之哉吾待價也漢陽之米人食如玉有妻子以宜
家無饘粥以餬口余承艱否又不能救夏四月告余以
行舉家杖藜將赴于蜀蜀多竒士吾道其南風水之便
宜未量(一作當)也隴俗春晩梅花始發言送山路蕭然雨
寒四郊多虞舉手千萬
送盛卿序
老夫負累炎方僻處南館東阻高岸西臨通衢衡門寂
寥誰與為晤數日之後而得比隣盛卿者睠道以閑處
約以静詩禮日訓柴荆晝關嘗思急病之用載勤稽古
之力每接以三餘時復一見來不飲酒去無可欲儒之
敬慎有如此者春三月叩門告别且曰本剡中人也家
於錢塘一入桂林(一作嶺)十周星矣漸走長安之道將尋
吴會之事乘其波流聊以自適僕老者病者以憂以悒
留之則難别又不易子之不飲不可以斗酒歡(一作勸)我
以窮途無得以束脩贈執手分手傷如之何雲雨一散
江山萬里東西南北其有會乎遷客于邵贈言而已
送通上人之南海便赴上都序
通公釋門之秀者也生本逹節出脩𣑽行表之以威儀
文之以外教始具戒于衡山之下瀟湘之間嘗以律人
法雖可住而相不可住是以杖飛錫入五嶺將遠(一作遐)
舉於羅浮尋跡於現靈為矯其因而集乎緣遊其方而
廣乎志洪惟通公之為心也其至矣夫猶復歴天柱訪
爐峯背淮淝即嵩穎翺翔乎中國以及乎上京上京聖
君布政之所也公觀夫宫闕則曷若西方之諸天公接
彼龍象則曷若西方之衆聖加以探密藏傳意味發揮
象法啓廸來學在此行也扁舟而南溟漲茫茫要荒積
阻動千萬里歲月不之計岐路不之悲曠哉釋子不可
得而攀也
送銳上人遊羅浮山序
釋子(一作氏)之有出家猶儒門之務行道既得其道則思
其通過去諸佛以故能聖則出證於無生歸於等觀安
可倪乎有乘精於斯勤於斯乃至旋頂無苦剜身為樂
赴湯蹈火而不舍晝夜者是夫銳公天縱明惠學究多
聞誦詩三百而言思無邪閱部十二而心義自了寄文
章為語默任施捨為行藏内脩為法律外習為秘苑予
則不敏人皆仰之前年皆(一作背)自瀟湘登桂嶺大人君
子延方丈之室與論實相下士齊人奉次第之食為說
皆空習静而外郛求安得朋而西山有寺青蓮宫裏日
月宵中雖法侣常遊而吾儕不間嘗憶浮山是蓬萊一
島浮來與羅峰合秀班房瑶臺(一作室)七十有二松閣玉
(一作石)樓千百其數麻姑舞鳳之地葛仙蟬蛻之所將欲
導殊勝廣異聞銳公此行天下莫二矣十月良月晴天
愛景密葉彌茂繁花不寒羣山壁立而合沓百巒長江
海連而澎湃萬里搜竒索異可駐行舟懷哉勝遊不愧
相送迨春之冰泮期我於荆峴之間乎
送朱秀才歸上都序
嘗喜南中之遇墨客者甚矣今又得會稽朱因卿焉序
而字之蓋美之爾况其學也博其文也精凡作為篇章
皆可興詠處之於代則詩人之選也邵故東西南北願
與脩好從可知矣始至之日贄見于我府公府公答之
以客禮亦既館給終然宴私高枕延國士之風開門多
長者之轍義非苟合道不虛行叩清徵而况我知音執
禮容而許我先逹歡與老夫接辱與胤(英華作㳙非)子遊風
雨如晦孰云其已而(一作西)北走長安萬里帝王居治所
也賢關啓鑰哲匠見焉鵬摶鳳翥造次於是彼美因卿
在斯一舉餘勇可賈矧爾彀中瀟湘悠悠鄢郢阻修商
峴衡疑白雲間之登山臨水楚人之重别也人涉卬否
衛詩之歎異也雖欲勿歎得無歎乎
送陳秀才序
秀才以我府公有元昆同官之舊邂逅不見于今三年
故不遠數千里泝瀟湘踰零桂而循來上謁府公府公
嘉是來也館有加籩之餼讌有承筐之禮上下交好州
人悅之既而盈卷新文惠予佳句艤舟將往咨我緒言
夫閉門循來者遷客之心也窮巷迂轍者逹士之情也
以逹士之情也眷率遷客不腆之作雖處憂危得無承
(一作詩)乎多謝之仁行矣自愛
送冷秀才東歸序
昔忝鄉賦多與太學英逹為之遊二十年間學者逃難
石渠遂閉鼓篋無聞近三四年復與士合每歲以故事
選實而流頌聲則江寧冷侯由此擢秀今之與比前或
少雙是以中朝宗文當代秉義者蓋嚮風矣不復相鄙
愚無間然得為田蘇之遊不負金石之契亦既多矣吳
會之地慈親倚門冷侯言歸心切攸往白鴈初過清冥
轉高駕言東遊雲雨惜别邵亦是日理裝也始同末異
愴此岐路冷侯深於詩也祕監韋公叙焉其為歌詩以
出餞皆漢廷顯逹士林精妙各附爵里為一時之榮邵
何言哉貺别而已
送竇秀才序
曩歲忝西掖舍人與秀才世同官遊朝赴玉墀夕下金
闕于今二十年矣今復左遷僻地羈旅信安不期東遊
邂逅相遇而能倍(一作信)年下禮論舊加敬實高標雅裁
為邦家之光故懷袖雄文予得興詠長途逸足予將企
望而殿中侍御史范陽盧公聿來監州持我文柄觧簡
書之畏嘗翰林主人來者飲德挹之不竭嘯歌攸同迨
茲中冬將盡厚意不虞作别况予之與名軰者乎如何
選(一作撰)舟告我行邁羅郭之下縠川可厲枯桑槭而不
知有風暮天晻而且欲飛雪此時以長年其悲懷哉曷
日相會哉
送蔡秀才序
蔡氏之子曰虛舟以十月良月旅次於信安謂余老於
文者展後進之禮清晨來思贈余舊文凡數十篇與之
討論導以無倦蔡子乃盱衡而納焉夫如是則何患乎
名不揚道不行春官卿復將示諸掌乎佻兮逹兮亦以
永日言飲之酒時無間焉客非滯者遊有常者言告言
歸明日遂行雖江南地暖於景度短急張帆便風猶可
及遠蔡子其將邁乎常山公于邵叙别
送朱拾遺序顧况
楚天暮秋衰草多霜我送朱兄置酒寒塘他方有遺名
之人語出世之事昔我(一作者成)大師居毗耶離方丈之室
以虛空量納諸群有為法而來難於酬對兄辯才者精
於語默雪山有草可生醍醐上賢不自豐故貧也上智
不任數故樂也言出以機在心為咎故慎也和平發中
金玉鏗鏘如秋水之溢塘殊不知長松倚空遠鶴孤唳
如(一有朱字)兄也將刀畫水水中不斷以道親人人何有别
何山不可以為家何水不可以泛舟我送朱兄浮于亂
流主明不在諫故(一有諫字)臣在瀾漫之遊
陪江西李大夫東湖賦詩送宣武軍趙判官還
使序
相國大司徒統戎于汴汴之介者有長鬛廣顙乘遽四
方交驩諸侯以利君實我大夫待以加等問其所欲蓋
相國於其君義疎而後有誡誡存而後有别此敬相國
而及子其告復乃賦平字之什以寵之春秋之義凡君
子之嘉一善接一士皆欲有所用必相其宜而比之昔
代之阿鄄燕侵河上晏相之薦穰苴文能附衆武能威
敵果却燕晉之師
送韋處士適東陽序
珠玉在淵蘭在深林士不定方而處東陽佳地樓上隠
侯之八詠溪中康樂之贈答韋生翺翔若復故都會予
放逐相逢姑蔑之山所裁新詩婉而有意凢遊山水苦
無卷軸復無幽人携手一何異飛鳥一翼行車隻輪眼
界孤矣於(疑作放)言自譴以貺處士乎哉
送張鳴謙適越序
晉司空十四代梁尚書左僕射纉武代孫曰鳴謙問行
於我我對曰廼祖蹈道隠黃鵠山乃先敦德隠朝陽山
今子洽聞繼脩先好是一門而三隠矣臺仲之處也雲
翔冥廓亦復何礙又將嫁于四方余常適越東至剡南
登天姥天姥而西即東陽太末姑蔑之地盤桓乎弋陽
其山霞錦其水紺碧其鳥好音其草芳葩奪人眼晴猶
未麗也仙人城在其上可以汰神可以建文可以棲予
獨不見錯誅而回樂乎感隙駟之末光事塗龜之脩齡
觀萬化之始終道訓曰處其厚不處其薄丈夫之事予
亦從此逝矣適人之適孰與自適其適乎
送謝舍人赴朝廷序梁肅(見集本)
初公以文似相如得盛名於天下大歴再居獻納俄典
書命時人謂公視三事大夫猶寸步耳爾來六七年同
登掖垣者已迭操國柄而公方自廬陵守入副九卿噐
大舉遲不其然歟前史稱漢文帝對賈生語至夜半且
有不早見之歎矧公才為國華識與道并當欽明文思
之日繼宣室前席之事必將敷陳至論超履右職使賢
能者勸彼棘寺竹刑豈君子淹心之地乎亦既撰吉晉
陵主人於夫子有中朝班列之舊是日惜歡會不足乃
用觴豆宴酬以將其厚意意又不足則陳詩贈之属而
和者凡十有一人小子適受東觀之命從公後塵行有
日矣存乎辭者祗以道詩人之意而已至於瞻望不及
之思不敢自序云
奉送泉州席(集作石)使君赴任序
使君至德初以一命領太原尉俄歴御史參丞相軍事
所從之主則李侍中王黃門其人當時議者謂翰音上
騰非决起所及展轉禄仕三十餘年乃以宰邑功次除
晉安守其恬於名利如是體命者歟後時然乎傳稱士
任重而道遠惟先尚書文公茂德盛名光乎(集作于)前朝
吾子淑慎其身荷伯父覆露銀章皂蓋秩二千石方將
布王澤以牧閩人得不謂重且遠乎行當變餘善之俗
使至齊魯然後祗承優命超處蕃閫(集作近藩)廼其盛也七
月之吉火雲在天征車徂東瞻望不及所當慎者殘暑
而已豈以遠道為戒哉橾札(一作槮袂)如之何序以道意
送李補闕歸少室飬疾序
昔司馬相如當漢六葉為言語侍從之臣今天子用人
文化成亦以君有相如之才擢居諫職且掌宸翰賦頌
書奏粲然同風夫君子之道與命與時三者并則不期
(集作蘄)逹而逹不然則或鼓或罷或塞或通是以長卿屢
去其官而君亦以疾退息各其時也君曩時祭夏圭(集作)
(主)頌比于馭龍射虎其詞最盛如夏雲秋濤變化騰湧
蔚乎當代學者誦之及夫朝夕論思上尤所器異故乞
身之表七上而後賜告有以見聖王之愛才也夫賢者
境不静則神不怡身不安則疾不去故夫子暫游江湖
樂其静也復還少室就其安也易傳稱飬正則吉矧夫
氣甚和志甚邁興愈贍而才未(集作不)竭是行也方憩于
雲林之中陶然自飬以餌浩氣然後階(集作陞)浮雲翼疾
風登紫垣步清漢當此時無妄之疾抑自去不暇安肯
住於蘧廬(集作肌膚)間哉始君未為近臣時論有積薪之歎
及其造退朝廷厚優賢之禮今也于歸君子賦考槃之
詩此數者足以觀子之義不可以不序焉爾
送耿拾遺歸朝廷序
國家方偃武事行文道命有司修圖籍(三字集作條祕圖籍)且慮
有闕文遺編逸詩墜禮分命史臣永之天下若汲冡墓
陵山穴之徒必從而搜焉拾遺耿君於是乎擁輕軒奉
明詔有江湖之役亦勉已事將復命闕下七月乙未改
轅而西將朝夕論思左右帝扆用廣犬天禄石渠之籍
託風求(集作於)吟咏情性之作當堯舜之聦明魏丙之謨
猷以拾遺之才之美其翰飛遠邇不可度已衆君子盖
將賀不暇彼吳秦離别於我何有作者之志小子承命
而序之
送朱拾遺赴朝廷序
上將以道莅天下先命大臣舉有道以備司諫故朱君
長通有拾遺之拜時議以為明天子在上百僚奉職於
下化既成矣而猶廣獻納以通諷諭聖人之心其至矣
初長通以比興之文名震翰林又以玄遠之致升聞天
朝其静也眄滄海以遂志其動也披白雲以受詔吳中
賢士大夫相賀不暇長通方移疾餌藥不出東山者三
年或曰以君之才之識宜行而止宜語而默且君命召
其可以久乎由是不俟駕亦不敢言病獻歲之吉涉江
而西夫宴息以弘道由道以致遠位在乎忠道在乎辭
盖拾遺之志如此彼離别之難秦吳之遠前期之不易
皆付之樽中可也又曷足置於心胷間羣賢於是乎酒
酣歌詩以代雜珮之贈
文苑英華卷七百二十五
