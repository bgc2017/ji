文苑英華卷五百九十三宋李昉等編
謝春冬衣(禄廩附)
謝賜春衣及牙尺表一首
為武中丞謝春衣表一首
寒食謝新火及春衣表一首
謝勑書賜春衣并尺表一首
謝春衣并端午衣物表一首
謝春衣表二首謝冬衣表十二首
謝勑書兼賜冬衣表一首
謝加賜防閣品子課及全禄表一首
為第五舅謝加賜防閣品子課及全禄表一首
謝恩賜粟表一首謝恩放先貸斛表一首
蘇州謝賑賜表一首
謝賜春衣及牙尺表吕頌
臣某言中使至伏奉某月日勑書及所部將吏僧道百
姓等伏蒙聖恩慰勞并賜臣手詔及春衣兩副金縷牙
尺一面大將衣若干者天睠遐臨恩波荐及跪承寵賞
以懼以慙臣某中謝伏惟陛下德配二儀恩覃九有雖
雲雨之施在物無遺而渥澤所加於臣為幸誠以任叨
藩鎮才本庸虚威略不足以暢皇風政術不足以禆朝
政顧慙曠職常用疚懷今又特降寵臣俯延殊奬頒以
尺度承春令之溥臨賜以衣裳荷天慈之遠覆榮均將
校慶被蒸黎歡心積於萬靈喜氣盈於五嶺臣往塵近
掖負敗已彰洎守炎陬恩禮彌厚實懼無功之賜敢安
逾分之榮仰戴鴻私捐軀寧報無任感恩瀝懇之至
為武中丞謝春衣表劉禹錫
臣某言中使某奉宣聖旨賜臣春衣一副王人臨第御
府降衣忭舞失容捧戴無措臣某中謝伏以律當春暮
慶洽時邕萬物被薰風之和九天垂湛露之澤臣受任
非次速尤是虞方懷匪服之憂更荷觧衣之賜恩加盡
餙拖朱紫而(集作以)為榮受非以庸顧形影而知(集作增)愧
丹誠徒罄玄造難酬無任踊躍感恩之至
寒食謝新火及春衣表武元衡
臣某言中使至奉宣進止賜臣新火及春衣等熒煌自
天纖麗同降束帶歛祍盡餙之道已加捧炬㢠廻光照臨
之榮荐及臣某中謝臣以薄才濫居臺憲曠官尸禄驟
涉歲年陛下未責前過尚容舊軄忝陪班列兢惕每多
載冐簮纓慙惶益甚今時惟清明律中姑洗當改燧火
既荷惟新之恩未去緼袍更沐衣輕之賜猥霑鄙陋曲
被幽微臣雖至愚豈不知愧伏以先皇之德未報陛下
之澤又深揣分循涯過叨奬遇將仰申禆補俯效涓埃
惟當以火燭心焚灼不忘於盡瘁以衣勵已曳婁常誓
於糜軀嫉惡觸邪進賢惟善有死莫貳知無不為伏冀
聖慈鑒臣丹慊(一作悃)無任踴躍屏營之至
謝勑書賜春衣并尺表令狐楚
臣某言去二月日中使某至伏奉勑書手詔并賜臣春
衣一副牙尺一條宸翰葳𬎼寵錫稠疊捧受榮忭如將
不勝臣聞衣裳在笥與必有道刀尺為噐用惟其人臣
魯國小儒漢庭下士因緣霈澤汙染官牒顔嘗忍愧心
不容憂陛下仁發於中惠周於外矜臣以濕暑之患賜
之葛衣念臣無忖度之能降其寶尺輕新有楚廣狹不
踰被服而炎蒸坐銷秉持而長短立辨揆才量力將何
補於分寸運肘延頸實有塵於領䄂當期畢命無以酬
恩臣無任
謝春衣并端午衣物表
臣某言今月日中使周某至奉宣口勑賜臣春衣一副
并端午衣一副銀枕一口百索一軸累受寵光載懷兢
懼自揣涯分若臨冰淵(唐諱)臣某中謝臣以昧於知人交
通元載合從牽累伏待刑章豈謂俯廻宸翰特有殊賜
罪當禠帶忽頒御府之衣憂可傷生重延長命之縷更
加珍器曲被深恩徒懷推食之仁立遣(疑作豈逭)素飡之責
施均雷雨荷重丘山雖畢命以自期終粉身而無恨臣
無任
謝春衣表
臣某言中使某至伏奉勑書手詔兼賜臣及大將軍等
春衣一副金縷牙尺一條拜奉天書光生萬里即受殊
賜喜溢三軍臣某中謝臣素以庸虚特承聖奬寄深分
閫恩重丘山祗奉朝章布宣皇澤藩夷即叙懸道廓清
將士無戰伐之勞四時沾衣服之賜况榮頒尺度禮叶
典經敢懷寸進之心空積違顔之戀臣無任
同前劉禹錫
臣某言中使陳日華至伏奉聖旨慰勞臣及將佐官吏
僧道耆老(集作夀)百姓等并賜臣墨詔及春衣兩副大將
衣四副王人捧詔御府降衣寵光不隔於遐藩慶賜猥
霑於禆將臣某中謝臣素乏噐能謬膺驅使每慙效薄
常懼食浮陛下覃以至仁均其厚施宰元和而布澤順
時律以頒衣出自禁中賁于臣下執領繪而抃舞失次
被纖柔而顧眄增輝舉體動容既安且吉在身不稱恐
招鵜翼之譏居任(集作位)無功叨受鶴紋之賜下延將校
同荷生成
謝賜冬衣表陳子昂
臣某言中使某至伏奉某月日勑書慰問將士官吏僧
道耆老等并賜臣手詔及冬衣兩副大將等衣一十五
副者天慈遠致聖澤傍流海隅臣庶忭舞相慶臣某中
謝伏惟陛下道宏文武任切藩維遠念戎旅之勤亟頒
時節之賜臣以謬膺寄理載涉炎凉效績無聞徒負歲
時(一作負敗將及)恩私每降慙懼不寧今又俯浹宸慈曲延寵
賚當戒寒之初候沐挾纊之殊榮佳氣集於城池喜容
生於草木三軍叶慶萬井相歡况臣荷寵逾涯忝恩滋
甚營燭無禆於景矅畎澮徒願於朝宗竦踴遐方感戀
俱切無任感恩荷懼屏營之至
同前吕頌
臣某言中使至伏奉勑書手詔并賜臣冬衣一副大將
衣兩副九霄垂露忽降天文萬里飛軺更頒盛服臣某
中謝臣凡庸淺劣才不逮人謬荷國恩猥居方鎮自宣
風撫俗猶未周星朝章已布於蠻夷聖澤載覃於遠道
將士等干戈久戢歲月空深曾無横草之功累受賜衣
之慶伏以陽和生植不隔薰蕕日月照臨寧分遠邇喜
溢要荒之外榮均將校之中蚊蚋力微丘山難荷無任
感戴兢惶屏營之至
二
臣某言中使至伏奉某月日勑書慰問將士官吏僧道
并賜臣手詔及冬衣兩副大將衣五十副者清禁絲綸
特臨遠鎮中天雨露忽灑炎州感戴殊私抃躍無據臣
某中謝臣頃踐臺司已招負敗洎分戎閫又寡威謀陛
下黈纊闕遺含宏尸素恩深全宥德邁生成地偏而頒
賜每臨節換而授衣先及王人宣勞降自烟霄宸翰昭
融如瞻日月綢繆睿睠咫尺天顔三軍激踴躍之誠五
嶺溢謳歌之響皇慈溥洽顧品物而均榮寵渥謬加在
微臣而均懼非勤勞以受賜徒跼蹐以祗恩灰壤為期
豈云上報感恩荷懼屏營之至
同前皇甫冉
臣某言中使某至伏奉勑書手詔賜臣及兵馬使都虞
候冬衣各一副拜受綸言跪承珍服荷同山岳懼比冰
淵(唐諱)臣某中謝臣功微草芥寄重藩條每懷尸禄之羞
實負曠官之耻豈謂天文廻照不隔於遐方御府頒衣
更蒙於陋質傍沾偏將曲被殊私挾纊既及于三軍酬
恩將期於萬死無任
二
臣某言伏奉聖恩賜臣冬衣四襲跪捧驚喜抃躍交馳
臣某中謝臣功效微薄任遇寵榮使降專人衣裁御府
寵光既極恩已及於解衣雨露既濡德又承於挾纊實
亦發輝陋質煥赫私門未知此生何以仰報謹當訓勵
師旅式遏邊陲用宣力於百身酬鴻私於一顧無任云
云
三
臣某言某月日中使某至伏奉勑書手詔並賜臣冬衣
一襲者清風早至白露初凝方思挾纊之温忽報頒裘
之禮跪拜受服形魂愓然臣某中謝臣學非博古才不
動衆幸逢開泰列在方隅天高地厚未知所荅而時雨
露洗太陽昭燭王人捧詔每降於上天御府賜衣不遺
於下土既甚輕暖加之麗密束帶而立周旋有光驚寒
沍之難侵賀威靈之曲被無任感恩
同前權德輿
臣某言九月二十日中夜孟國瑶至伏奉某月十七日
勑書手詔慰諭臣及將佐僧道百姓等并賜臣冬衣兩
副大將冬衣共四副者詔旨曲臨慶賜旁集凡在禆校
一其懽愉臣某誠歡誠喜頓首頓首臣自違奉闕庭保
釐河洛異戎師式遏之任非封部底貢之勤坐叨名器
所謂尸素月日云邁寒暑迭來再及授衣之辰每蒙挾
纊之澤被服輕煖章施賤陋彼已不稱於臣則多雖竭
捐軀之誠豈迯濡翼之刺撫躬愧畏上答何階無任慙
懼感戴之至謹奉表陳謝以聞臣某誠惶誠恐頓首頓
首謹言
此篇舊誤編在六百三十三卷狀門今移入于此
同前令狐楚
臣某言某月日中使至伏奉勑書手詔等捧戴拜賜榮
感兢惕軍城歡抃海曲光輝臣某中謝伏惟尊號皇帝
陛下至仁育物玄德統乾恩被生靈惠周遐邇臣猥蒙
寄任謬領方隅寒暑驟移庶績罔紀王人忽降慈旨曲
臨涉遐遠之道途敷殊常之渥澤詔書既啓仰觀垂露
之華珍服俯臨實懼維鵜之刺慶同戎府榮及閨門况
節戒玄冬戀深丹闕授衣感自天之錫盡力堅粉骨之
誠屬垂溥天和布代化萬方昭泰四海無虞空知報效
之勞願同犬馬未展㳙埃之績何答丘山寢興靡遑慙
懼交集無任受恩悃懇之至
同前劉禹錫
臣某言德音爰錫降自煙霄黔黎沐賜共承睿渥臣某
中謝伏惟皇帝陛下誕敷文教丕變時雍遐邇克清翔
泳咸若臣繆膺寵任每愧素飡荷海岳之私無毫釐之
績式用衣裳在笥之戒惟媿輕暖被身載詠維鵜在梁
之詩罔知死節之所誓當訓勵士伍寧輯閭里盡瘁竭
心以酬天造臣與大將等無任感戴屛營之至
同前
臣某言恭承御封捧授恩錫喜懼交集精魂若飛臣某
中謝臣夙荷寵榮累仗旄鉞西戎未殄無式遏之勞東
郡已安有息偃之逸高秋空度永夕知慙陛下亭育深
慈生成大德三軍挾纊俯聽綸言九月授衣載馳天使
臣被服既畢感戴難勝誓當罄節苦心死生立效敢以
微軀陋質麗靡自安臣所守有限不獲奔走丹墀犬馬
微誠伏增竊戀臣無任
同前(為杜相公)
臣某言中使王國清至伏奉聖旨慰勞臣及將佐官吏
僧道耆夀百姓等并賜臣墨詔及冬衣兩副大將衣四
副者大明昭回遠燭下土殊錫稠疊延及偏禆慶忭失
圖捧戴相賀臣某中謝臣謬承委寄獲守藩條灰琯屢
移塵露無補陛下至仁天覆玄化風薰頒以兼衣賁兹
𤨏質降自天府光于轅門緘縢既開覩綵章之盛餙蹈
舞而服發温燠於祁寒愧塵補衮之名更荷觧衣之賜
恩波下浹將校同霑共戴殊榮咸思竭節生成是荷雨
露難酬臣無任云云
同前符載
臣某言中使某至伏奉詔旨并賜臣及將士冬衣等來
自九天頒于下土手捧目視霞開雪凝是何𦕈爾之賤
質膺此爛然之盛服臣某中謝臣久在藩條無禆政術
每懼素飡之責以成負乘之羞陛下含貸優容天覆地
載伏念微臣之羸老且憂將校之寒沍賜之以衣服寵
之以光榮俱無汗馬之勞已有維鵜之刺雖君父德大
不求於所酬而臣子感深自期于必死無任感恩懇激
之至謹奉表以聞
謝勑書兼賜冬衣表獨孤及
臣某言伏奉某月日勑書慰問將士等跪承寵錫仰荷
天慈忭躍周章不知所措臣某中謝陛下體仁恤遠崇
德念功恩浹勲賢禮優方國臣行能無取志略非長徒
以嘗謬台司遂叨藩守誠寬覆餗之罪更切致寇之憂
豈謂宸睠不遺天波荐及奬餙加於尸素恩意逮於庸
微嶺嶂萬里㢠廻日月之私照偏禆一介沐乾坤之厚施
緇黃載躍班白相歡騰喜氣於城壘舞祥風於旌旆臣
曠官已久無補休明戀闕滋深又移寒燠累忝逾涯之
賜敢安非據之榮丘山至重灰壤寧報無任感恩戀主
屏營之至
謝加賜防閣品子課及全禄表李嶠
臣某言伏奉恩旨加賜臣防閣品子課及全禄並以特
進全給身若在京仍朝朔望者臣自叨榮軄無補分毫
抱疾沉疴有踰年歲蒙賜臣骸骨得守丘園方從麋鹿
之遊分隔鵷鴻之侣不謂皇私廣被天造曲成廻日月
之光更臨幽側降雲霄之澤俯潤凋枯歲時頒廪藏之
儲朔望接縉紳之禮無績無效虛忝於恩榮非才非賢
謬霑於禄秩仁慈出於分外寵渥生於望表丘山厚澤
猥及下流草木輕生何階上答臣苦腰脚軟弱不獲躬
詣闕庭拜謝無任慙悚喜荷之至謹因晉守奏事奉表
陳謝以聞
為第五舅謝加賜防閣品子課及全禄表
臣某言伏奉恩旨加賜臣防閣品子課及禄并全給身
若在京仍朝朔望者臣運偶時來久叨匪服鍾鳴漏盡
得保懸車逢舜歴之邕熙遂堯人之耕鑿乾坤含養之
德尚貸光隂雨露霑霈之恩不遺枯朽特降綸旨優加
禄秩更沭天慈許朝朔望大賜造於平分之外收無能
於委棄之餘荷澤蒙榮空深於忭躍殘生餘喘豈期於
答效無任慙悚喜荷之至謹附中使某官某奉表陳謝
以聞
謝恩賜粟表劉禹錫
臣某言伏奉今月一日制書以臣當州連年歉旱特放
開成元年夏青苖錢并賜斛㪷六萬碩仰長吏逐急濟
用不得非時量有抽歛(集有於字)百姓者恩降九天澤周萬
姓優詔纔下羣情頓安某誠歡誠喜頓首頓首伏以災
沴流行隂陽常數物力既竭人心匪遑輙敢奏聞本求
賑貸皇恩廣被玄造曲成既免在田之征仍頒發廪之
賜臣謹宣赦文節目彰示兆人鼓舞歡謠自中徂外臣
初到所部便遇儉時今蒙聖慈特有賑恤主恩及物已
為夀域之人衆意感天必有豐年之應臣恪居官業不
獲拜舞闕庭臣無任
謝恩放先貸斛斗表
臣某言臣奉五月二十九日勑牒據度支所奏諸道節
度觀察使及州府借便省司錢物斛斗等數内當州欠
三萬六千二十三貫石並放免者殊私忽降逋債滌除
藩(集作一)方永安遐邇咸悅臣某誠歡誠喜頓首頓首伏
以關輔之間頻年歉旱田租既湏矜放公用交不支持
承前長吏例有借便以救一時之急皆成積欠之名既
未支填常懷憂懼聖恩周洽洞見物情爰命有司使之
條奏去其舊弊衆已獲安嚴立新規人知所措臣恪居
官次不獲拜舞闕庭臣無任忭躍屏營之至
蘇州謝賑賜表
臣某言伏奉去年二月十五日勑蘇州宜(集作宣)賜米一
十二萬碩委刺史據戸均給者恩降九天澤流萬姓伏
以臣當州去年災沴尤甚水潦雖退流庸尚多臣前月
到任奉宣聖旨闔境老幼無不涕零詢訪里閭備知凋
瘵方具事實便知奏論聖慈憂人照燭幽遠特有賑䘏
救其災荒蒼生荷再造之恩儉歲同有年之慶臣忝為
長吏倍萬恒情謹奉表謝以聞
文苑英華卷五百九十三
