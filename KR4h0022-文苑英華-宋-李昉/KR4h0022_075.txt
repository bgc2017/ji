文苑英華卷七十五宋李昉等編
樂五
簫韶九成賦一首聞韶賦一首
樂九成賦一首洞庭張樂賦三首
樂理心賦一首樂出虚賦一首
齊人歸女樂賦一首塤篪相湏賦一首
簫韶九成賦(以曲終九成百獸皆舞為韻)失名
聖人順天道防人欲布和以調其性宣樂以察其俗氣
將道志五聲發以成文化盡歡心百獸率而叶曲茫茫
大空樂生其中聲隨化感律與天通交四氣之溥暢貫
三光乎昭融將君子以審樂故先王以省風致同和於
天地諒難究其始終惟樂之廣于何不有包隂陽兮不
集不散降神靈兮或六或九故季札聆音而感深宣尼
忘味於耳盈昭覆幬兮煦嫗召游泳以飛鳴演自窅冥
發於性情將不動而為動自無聲而有聲五者通三我
則貫三才而作陽數有九我則至九變而成不然者何
以調大中何以繼光宅作終樂於數四歴君子之凡百
其聲轉融其道彌赫大哉至樂于以洪覆收之而合乎
希夷張之而散乎宇宙感天神與地祇格靈禽與仁獸
扇風化而以贊則雍熙之可就大韶命曲大章同儕既
和且樂亦孔之皆且簫為器之所細鳳為王之所懷若
惉懘之音感清淨之化乖則歌已而於狂客孰来儀於
克諧恭惟我君配天作主命工典樂考法師古浃聲教
之汪濊合堯禹之規矩士有聞韶嘉於藴道擊壤希乎
可取同鳥獸之歸仁承德音而率舞
聞韶賦(以宣父在齊三月忘味為韻)失名
韶則盡美德何可忘况至德之斯過聆竒音之孔揚天
縱多能信以嘉乎擊拊神資博學知具美於典章用而
不匱樂亦無荒若充乎四門之術不離乎數仞之墻驗
則足徵用之可貴聖者妙而合道志者仰而自慰悅五
音而肆直孰謂其聾致六府之和平自忘於味省風而
八風叶暢觀德而九德昭宣季子慙遊於魯地穆公徒
饗於鈞天曷若觀率(一作干)舞聆薰絃變態罔已周流自
然可以深骨髓而期富夀豈徒資視聽而娱聖賢至若
清磬虚徐朱絃䟽越鼗鼓以之迭奏笙鏞於焉間發以
感隂陽於宇宙耀光眀於日月自表虞德之不衰豈效
文王之既沒是知武也未善濩也有慙鈞化歸於二八
讓德眀乎再三所以其道不窮厥監斯在驗率舞於百
獸想同和於四海如其樂正非關自衞而来儻俟風移
有異從周而改愔愔不極杳杳乍迷俄將復矣抑又揚
兮夢周公而不見想聖德而思齊聞斯行諸厥不踰矩
感心駭目是何其覩悠然而往三歎如在夫寥天滌爾
而施萬籟已吟於九土詎忘味於三月諒永懷於千古
幸賦韶樂之遺音美哉尼父
樂九成賦李瓘
唐在六葉將修封禪想與靈接乃冠顥色佩朝陽瑱瑶
碧之眀潤屑桂椒之芳香曰予意夫放勛光眀重華風
聲髣髴兮陽靈之宇嬋娟兮介丘之平先大樂緝正聲
更恊五變親和九成均鳴絲於金竹参雲門與咸英使
子野奪意伶倫喪精帝於是摇翠竿於東國翳華芝而
遂行然猶左却宓妃右屏西子寵罷金屋歡辭瑶水豈
脩蛾之敢廻匪清矑之能視飛鷰心折毛嬙色沮朝雲
之姣兮不能呈其妍絶代之冶兮無所施其美况肯選
無限情未央將與昭陽比盛傾宫相望仍復斥鄭衞捐
倡優靡曼無取淫哇不留淮南兮激楚荆歌兮趙舞長
袖更進新聲自許嬌彩雲之徘徊拂錦茵而容與能使
秦帝熒惑漢皇延佇度曲東城横黛北渚莫不卷襞而
索無處所庾(疑)射兕之騁騖役誇胡之豫遊去翠被與
豹舄戢鳥唬(疑)及驊騮復想像雲夢彷徨青丘麋麞熊
羆之藪灌莽陵岡之幽於中為樂驕矜未休荒淫震蕩
其誠不修將穆然儲思粹清高想意援招摇兮往若而
至乃建玉旃之光耀動金根之逶迤丹虬翊輦白武衞
蕤後舞玄鵠前鳴長離清壇下蔚高烟上馳故能決地
閫開天維降青玄兮来斯登黃靈兮遲遲江畔之茅抽
三脊北里之禾滿芳席睢上之黃龍兮瑞以多願持朱
鴈兮薦天歌眀德既享靈心每和宜其日炷中降雲烟
上帝光五色聲萬歲氣非烟風若蕙勲侔成山碣石澤
比漲海洪波(一作河)兹所以庶高宗之美豈七十二君之
足多孰與雄奢驕貴逞慾矝意貪靈好竒恃力誇資惑
方士之說邀羡門之期果為風雨所中神仙見期歴瑯
琊兮徒遠望蓬莱兮幾時者哉
洞庭張樂賦(以八音克諧天地充滿為韻)李子卿
洋洋乎軒轅之作也陶玄化以發生運神武之不殺張
至樂之純備播皇風之坱圠舉端於素得太始之自然
克成於和蕩生靈之夭札何必管聲為五羽數惟八然
後合夫大戛請言斯樂也不振而其聽博不眩而其意
深大而不摦樂而不淫將使儉者得中和之紀奢者已
醉飽之心君子曰是樂也不朽之德音於是一僨一起
于彼南國真聲暢和氣塞其静也洞庭安波其清也楚
山霽色百蠻以之神化六狄由斯仰德是樂也乃不朽
之德音於是柔克可以上享天心可以蕃屏人則知武
也美而未盡濩矣猶有慙德觀其妙矣則天地盛而氣
不乖隂陽感而六律諧惟精惟一嗤萬舞之弈弈無荒
無怠見鐘鼓之喈喈觀其皦矣則合於自然施之無邊
輝綽發越行流散遷事高太古功儷鈞天其曲直其音
至飾諸喜以平諸心極乎天而蟠乎地率其樂也何享
而不利原夫樂之契道也在心而心正在聽而聽聰故
至人定和而守一合愛而流通必以濟刑政之理行山
川之風豈徒耳目是翫情性克充而已哉當是時也太
虚遏雲寒谷生煖三光昭晰八極充滿何淳風之泱泱
諒千古之纂纂吹伶倫之律惜彼時移繼炎氏(莊子焱氏或作)
(炎)之頌媿兹才短
第二(同前韻)蔣至
聆黃帝之遺音澹乎至察天非私覆稱其德以無三國
有玄風應其方以宣八所以合德樞之幽鍵率至人之
大戛當其存乎象用酌彼鈞深將合之於萬籟故稽之
於八音非剽之以耳寧聽之以心風師拊石雲將摐金
弃園客之絲彈為鶴舞辭羌人之竹擫以龍吟雖不擊
而不考或習習而愔愔坐㤀斯得旋歸静默其始也懼
其終也惑廻日月之運行會鬼神之柔克凄清廣莫之
野曼衍華胥之國奔夷貊於蟠木之東聳鱗翰於幽陵
之北和容遠被休氣充塞邦用榮懷人之克諧何以鼓
靈鼗之坎坎撞猛簴之喈喈至乃起於無朕調之自然
張洞庭兮聽咸池同嶰谷兮合鈞天昭炎氏之作頌寓
莊生之外篇是則成象者樂之餘希聲者樂之器舞妙
有為八佾懸至和為二肆觀其妙叩以玄關動無方覃
於厚地貫隂陽而不測庸詎識其純粹吾君纘戎始酌
遺風集端虚於黃屋攘靡曼於玄宫理代之音兮蹈而
不厲不言而化兮美以能充今以視昔寔由玄同受靈
命之誕敷窅希夷之自滿考徵音於天樂謝能賦於窺
管
第三(同前韻)失名
昔軒帝出震用率大戛三才以貞萬人以察戰蚩尤於
涿鹿之墟登飛龍九五張咸池於洞庭之野舞玄鶴二
八遂使素女緘瑟昭文綴琴塤篪協韻笙磬同音始鏗
鏘以拊石終訇隠而摐金雷出地中以成奮豫之象風
行水上油生子諒之心包混茫之廣大含元氣之高深
不知不識順帝之則無視無聽至道之極三月㤀味思
在齊而攸聞七旬格苖非得雋而為克所以事與時並
名與功偕群方既睦庶尹允諧且如碩人褎然萬舞在
前秉翟奕奕象九奏於鈞天后䕫爰至三步既次夹振
蹮蹮率百獸於厚地諒人神之在和何匏竹之足備况
乎皇上降衷以符德充理七音於周雅歌五絃於舜風
仁親是務車軌攸同信敷草木澤被昆蟲在坑谷而何
有與幬載而齊功故得萬屬宅心四夷脩款音無惉懘
義取觀盥聞政始之頌聲足誡傾以持滿空歌時以獻
賦若窺天之以管
樂理心賦(以易直子諒油然而生為韻)獨孤申叔
心為靈府樂有正(一作和)聲感通而調暢之理自得訢合
而邪僻之慮不生翕如冥契混若化成孕和平於德宇
保純粹於元精故先王立極受命制民作則脩匏土革
木之器備干戚羽旄之飾將以悅萬人康四國動蕩其
心志推移於道德薰然而煦日以和悠爾而躋之夀域
成文不亂知至樂之有融從律弗姦見王道之甚直聲
之所感性罔不悛致和易於無象禁奸邪於未然希夷
自適鬱結攸宣苟斯湏之不去何嗜慾之能遷况乎大
樂同和至音交暢聽寂寞而何求視窅冥而無狀將欲
革驕志以純仁化貪心為貞諒在乎思不惑兮心不流
安至樂兮優而柔順至性之蕩蕩符大道之油油純如
皦如足飬浩然之氣融融洩洩寧抱悄爾之憂是知以
德音為音則合於仁義以淫樂為樂則比於慢易咸濩
作而理亦隨之鄭衞興而時乃殆而信至化之所繫實
和樂之攸資是以重華眀兮簫韶若此獨夫靡兮顛沛
若彼忘味興歎於宣尼觀風見稱於季子則知樂之為
用也不獨逞煩手讙俚耳正心術而導淳源非聽其鏗
鏘而已
第二(同前韻)吕温
道無象天無聲聖人不有作曷以觀化成由(一作於)是鼓
吹大塊鏗鏘元精因乎心而式是理本形乎器而強為
樂名以齊五方之俗以厚萬物之生始積中(一有而字)發外
率充性與情(一作足充性而養情)樂與心冥則所謂固天之縱心
由樂理亦得夫自眀而誠至若樂在朝廷君臣叶義一
發而陽唱隂和九變而雲行雨施上以見為君之難下
以知為臣之不易有國者理心以此必覩(一作獲)儀鳳之
(一有嘉字)瑞若乃樂在閨閫父子静專盖取諸無荒而樂有
節而宣和以嚴濟愛由敬全有家者理心以此必返天
性於自然且夫樂之作也一動一息心之理也惟清惟
直然後(一有能字)在聽而必聰無入而弗克(一作不得)節有序觀
貫珠而匪珠聲成文見五色而(一作於)無色其或惟邪是
念惟慝是廋(一作蒐)則雖琴瑟在御管磬聿脩立樂之方
既失理心之術何求亦焉望變淳(一作澆)風之浩浩致和
氣之油油徒觀其心尚元通樂資交暢眀則贊天地之
化育幽則索鬼神之情狀會節有極象之則發而時中
應變無方擬之則貞而不諒大矣哉至樂希夷侯其褘
而聽之以思固不資(一作專)於子野作必在聽(一作不在聽)亦
無俟於后䕫方今敦和統同反本復始别(一作辨)六律以
分聽(一作職)納八風而齊軌(一作齊八風而同軌)洪鐘虚受我則開
其直言朱絲(一作絃)遺音我則戒夫專美此吾君之以樂
理心也宜乎貴為天子
樂出虚賦(以聲從響際出自虚中為韻)吕温
和而出者樂之情虚而應者物之聲或洞爾以形受乃
泠然而韻生去默歸喧始兆成文之象從無入有方為
飾喜之名其始也因妙有而来向無間而至披洪纖清
濁之響滿絲竹陶匏之器根乎寂寂故難辨於將萌率
爾熙熙亦不知其所自故聖人取象於物觀民以風闢
嗜欲之由塞决形神之未通欲使和氣潛作玄關暗空
與吹萬而皆唱起生三而盡同自我及人託物於未分
之表蟠天極地開機於方寸之中於是澹以無倪留而
不滯有非象之象生無際之際是故實其想而道升窒
其空而聲蔽洞乎内而笙竽作刳其中而琴瑟制波騰
悅豫風行於有道之年派别商宫雷動於無為之世杳
杳徐徐周流六虚信闐爾於始寂乃譁然而戒初鏗鏘
於百姓之心於斯已矣鼓舞於一人之德知彼何如是
則垂其仁有其實樂因之祖述究其形實其質聲因之
洞出理在無二情歸得一塞雲谷而響絶疏天籟而音
逸未隨於物絪緼乎七政八風忽變其和剖判於五聲
六律由是遷為草木散作笙鏞群分自此而焱起九奏
因之而景從道薄風漓莫究簫韶之本聲銷韻息空傳
干戚之容今則素扆垂休清懸繼響平心已立於皇極
率舞猶虚於睿想如是則薰然洩洩將生於象罔
齊人歸女樂賦(以題為韻)
昔齊人饋魯傾城者八十人瑰豔絶代綺羅嬌春洞横
波於慢臉回流風於嫋身盖以仲尼定魯禮樂制齊君
臣斬倡優於夹谷之會復土田於汶水之濱故遏雲與
廻雪實内圖而外親將敗魯之政弱齊之鄰魯君臣果
不端操迷不先覺聞進淫哇之聲皆忘聖人之學城南
於是考雷鼓黕雲幄結齊魯之歡受鄭衞之樂感煩音
之惉懘成正聲之蹖(一作舛)駮夫子則不可救其失復其
迷望龜山以命操觀鳳凰而銜悽痛王綱之蕩蕩順天
命之栖栖魯侯若盛德是樹古道是稽抑麗靡而不納
見聖性以思齊知季孫之僭惟仲尼是與足以受無疆
之休足以振將墜之緒何敵國之敢抗良霸功之可佇
悲夫任權臣之傾國納文馬與美女薦神祇之所歆誘
耳目而不拒荒笑語之啞啞(一作呢呢)溺衣裳之楚楚由是
齊日以長魯日以微見鄰國之侵地聞志士之沾衣雖
代祀則遠而德音不違往者不可諫来者猶可追若監
魯道之有蕩放鄭衞而不歸則可以得域中之大致天
下之肥者矣
塤篪相湏賦(以樂和同聲然後致理為韻)許堯佐
彼塤篪兮謂何同律吕兮相和苟論功於衆樂孰有德
而同科遂使手之足之候清音而屢舞伯氏仲氏諧雅
韻於升歌疾徐共節長短同旨感肅雍兮一貫伺戛擊
兮雙起為合雅而諧聲故殊形而共理然則大篪諧奏
美矣德音之音鳴塤獨聞同乎以水濟水是故變通可
象節奏斯呈爾韻方舒我則厲之以疾我音斯濁爾必
懲之或清苟同方而助化故異氣而成聲信可以發揮
韶夏協贊和平故得舞獸呈姿豈繫於拊石嘉賓展禮
不讓於吹笙且塤資土以辨類篪假竹而成器土容質
可以符素心竹聲清可以滌煩志是則相從以和律相
因以成事苟洋洋而在聽諒醇醇而自致且彼鼓鐘于
宫未足論乎異同鳴琴自手且何議乎先後豈若宫商
並奏律吕相宣調五聲不資於繁細應八佾無違於折
旋樂則既爾臣亦宜然塤之得篪載期於有輔臣之奉
主必致乎無偏唱和之功備矣獻贊之道存焉故能振
三代之風合九成之樂彼衆器之雕飾此羣聲之煩數
又安足擬塤篪之純質論聲韻之清濁(一作以清)
文苑英華卷七十五
