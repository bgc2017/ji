文苑英華卷三百九十七宋李昉等編
卿寺二
太僕卿
授王希雋太僕卿制蘇頲
黃門僕臣之任王命斯允在德而舉其名必彰(一作正)銀
青光禄大夫檢校太僕卿上柱國華容縣開國男王希
雋門承舊閥器藴通才立言可以敏事為政可以居劇
登于副尹聲滿於字人試乃列卿眷踰於數馬巾車是
屬建鼓攸司爰賴服勤宜膺邦寵可太僕卿勲封如故
主者施行
授王斛斯太僕卿制孫逖
門下安西大都護王斛斯將略稱多忠誠克著頃自(二字)
(一作自頃膺)邊寄頗洽人心間歲以來頻有騷警能清寇虐
不頓甲兵契軍國之遠圖得攻拒之良術有勞懋賞自
昔如兹宜踐列卿之位俾兼辨護之職可太僕卿員外
置同正員兼安西都護等如故
授王昱太僕卿制
門下列彼九卿正于羣僕允膺兹命必藉兼才正議大
夫守太原尹北都留守使持節河東道諸軍節度營田
副大使知節度事兼採訪處置使攝御史中丞上護軍
賜紫金魚袋王昱韜是明斷資其理識成務有餘奉公
不撓自持軍律兼委使車能啓刑書以懲貪吏到官未
幾除惡已多類能則然賞善宜及俾升榮於左馭仍受
任於北京可守太僕卿兼太原尹餘如故
授李林宗太僕卿制
門下中大夫守太常少卿上柱國李林宗行能温厚器
識該深清白奉公嘗聞吏術恭謙應物更表身謨自亞
河海亟移星歲友于之愛實掌樞衡致美之心俱懷退
讓遠嫌滋久舉滯當遷宜正位於名卿俾欽承於密命
可太僕卿散官勲如故
授竇鍔太僕卿等制
門下申以婚姻必求於才地制於禄位兼取於親賢竇
鍔等克嗣高門能修善道有温恭之言行兼美秀之形
神勲華之緒既連於舊戚選尚之恩更諧於新禮俾升
榮秩乃錫寵章可依前件
授敬令琬太僕卿制賈至
勑前左金吾衛大將軍員外置同正員敬令琬陳力戎
事忠勇有謨入九軍之副獻七戰之獲嘉其誠節錄乃
茂功俾列卿士是司馬政可太僕卿員外置同正員充
朔方經略副使
授許誡言檢校太僕卿制
勑金吾大將軍許誡言心和志堅訥言敏行被服禮義
嗣圭組之資策名委質誠文武之任課績斯著公勤無
斁警其晝夜顧乃執金之勞象其河海寵以列棘之位
可檢校太僕卿
授劉士涇太僕卿制元稹
勑卿寺甚重不易其人或以勲以親以報以勸又何愛
焉銀青光禄大夫前檢校大理少卿駙馬都尉劉士涇
去歲西戎跳入涇上京師戒嚴朕慨然有思廉頗李牧
之志而習事者言爾父司空之在涇也築平凉等八城
二堡塹保定平原使涇人益樹麥禾以復后稷公劉之
教十有六年犬戎不敢東顧朕聞其人思見其後果有
令子在吾懿親與之討論亦自(集作自亦)奇士鋪陳將略殊
有父風訪其班資則(集作且)曰亞諸卿之間嘗十年矣今
乃除其憂服命以太僕豈唯報爾先臣榮吾戚里亦欲
使緣邊諸將顧其愛子為我竭誠可守太僕卿駙馬都
尉散官勲如故
授鴻臚少卿賜紫賈渭太僕卿前太常丞吳方
太原少尹制錢珝
勑具官賈渭等渭比以學文通經之勤而不得志於壯
歲束帶入仕今至九卿紱冕既崇光隂云晩詔之就列
以慰其心方吏術甚長免官仍久暮齒已踰於月制下
僚尚歎於陸沉置之不遷君道何在往作亞尹錫之金
章亦有以嘉於老者矣可依前件
授太僕卿制薛廷珪
勑具官某書曰昔周穆王命伯冏為太僕正曰昔在文
武聰明齊聖侍御僕從罔匪正人以承弼厥辟且曰僕
臣正厥后克正僕臣諛厥后自聖太僕之為官也重矣
朕每讀書允擇其可矧惟前代畢用名臣數馬執綏故
實具在為予禦侮作我前驅審官擇人今以命汝稽諸
訓誥得不勉之可守太僕卿
大理卿
授蔡法度廷尉制沈約
門下民命所懸繫乎三尺(一作尺一)止殺除殘(一作害)寔由乎
此是以臯陶作士五刑惟明于張蒞官世無冤獄且漢
代律書出乎小杜吳雄以三世法家係為理職郭躬以
律學通明仍業司士爰及晉氏此風未泯叔則元凱並
各名家自兹厥後斯尚漸薄迄至于今損棄頓盡衣冠
士子恥復用心州郡姦吏恣其取捨舞文弄法非止一
塗朕膺天受命為兆民主每一念此忘寢與食尚書删
定左曹郎中蔡法度少好律書明曉法令世之所廢篤
志不怠至於章句踳滯名程乖礙莫不斟酌厥衷允得
其門方欲寄以國刑開示後學文(一作拔)才取士豈有定
方自世道澆流浮偽雲起量計多少辯校錐刀若遵往
從舊守而勿失豈所以軌儀上世垂風于後宜加褒擢
弗繫常階可守廷尉卿主者施行
授陸餘慶大理卿制蘇頲
黃門法者天下所共廷尉天下之平選衆甄才惟明克
允宗正卿上柱國廣平郡開國公荆(一作判)尚書左丞陸
餘慶早回翔於近密久踐歴於中外雍容文雅自然素
徵清商蕭散風華莫不瑶林瓊樹必當和而不撓貞則
有恒正罰金於後人戒刻木於前吏念兹欽恤深可哀
矜宜修白雲之典俾静黃沙之職可大理卿勲封如故
主者施行
授李成式大理卿薛景仙少府監制
賈至
門下守廣陵長史李成式貞白儉約履歴清貫前鳳翔
太守薛景仙忠義慷慨憤激危時靖鎮藩條咸有成績
逓遷中外宜登卿士成式可試大理卿景仙可少府監
鴻臚卿
授張暐鴻臚卿制蘇頲
黃門賓客旅庭戎夷在邸眷言任職必佇其才銀青光
祿大夫詹事兼尚書右丞上柱國鄧國公張暐雅量温
恭志誠忠信懷直方而不蔽務寬大而不雜委之軍旅
則嘗服威名昇之國朝則咸宜令典非契因潜躍義篤
始終可辦鴻臚之儀惣象胥之事爰加寵拜允符成奬
可鴻臚卿勲封如故主者施行
授武三思鴻臚卿制孫逖
門下典于屬國列彼正卿班秩既崇寵光斯在金紫光
禄大夫行國子監祭酒武三思延恩戚里效職公朝能
勵公勤以脩名檢頃在膠序頗淹星歲度材而用舉類
而遷宜增三揖之榮俾正九賓之禮可行鴻臚卿散官
如故
授杜希望鴻臚卿制
門下賞以懋功官無虛授所貴天秩斯為國典朝議郎
守太僕少卿員外置同正員使持節都督鄯州諸軍事
兼鄯州刺史隴右節度副使仍知經略度支營田等留
後事賜紫金魚袋杜希望器能開敏才略雄(一作弘)深識
韜鈐之大綱知戰守之良術頃令討罪爰委行師不憚
艱危常先士卒恩威必備權變多方狂寇已清堅城又
克疇庸是屬舉善攸歸俾膺超等之榮仍列上卿之位
可通議大夫守鴻臚卿員外置同正員攝御史中丞餘
如故
授李光進鴻臚卿制賈至
勑左驍衛將軍李光進行已莊肅臨戎果斷有卞莊之
勇懷孟明之材屢獻奇功益聞幹略克副難兄之業能
摧強寇之鋒允武允文宜加美秩(一作卿士)光進可鴻臚卿
同正
授蔣渙鴻臚卿制常衮
門下古之上卿次公一等至于西漢每與列侯參決朝
議今之秩望亦謂之崇朕方修文德以撫區外則重譯
象胥之事九儀相贊之職正用髦碩俾之典領銀青光
祿大夫檢校刑部尚書知省事上柱國汝南縣開國公
蔣渙顔子之德行張仲之孝友能積其厚以叢于身恭
儉之訓可以軌俗學通文變高視一時非得喪之可干
亦剛柔之相濟服在通列且踰二紀精於憲章舉有倫
要東雍居部近郊移風以禮除暴人安其業俾京師之
河潤守(一作首)經術之循吏司秋會府訓夏議刑以之弼
教能用中典時屬四夷之叙參授大賓之任韓暨以宿
德而拜陳紀以至行而遷求舊任賢正當此選待遇諸
國宜約故事使有準以明等威也可檢校刑部尚書兼
鴻臚卿散官勲封如故主者施行
司農卿
授鄭賁司農卿制
門下國有大農實司金糓兹惟古官之重難於正卿之
拜朝散大夫試秘書監兼侍御史上柱國賜紫金魚袋
鄭賁通敏良才沉詳雅識明斷臨事貞修奉公所更秩
序必著聲績早參幕畫在罇爼而止戈自董軍儲有京
坻之足食適時多可選衆攸歸爰籍變通主其出納務
殷任切倚辨當仁宜膺理粟之命佇繼康成之美可守
司農卿散官勲賜如故
授裴武司農卿制元稹
勑(一有司字)農天下之大本也故國有九列而司農氏居其
一焉前代非牟融之修理康成之儒學不在兹選今海
内無事思與公卿等樹立根柢以制四方於是(集作是用)外
選方伯之善於其職者入補兹任謂之恩榮前荆南節
度觀察處置等使中散大夫守江陵尹兼御史大夫上
柱國賜紫金魚袋裴武予聞其先始以孝友書於國籍
其後果(集作累)有丞相為唐名臣賢彦因仍代濟不絶武
亦嗣其忠孝益熾家聲鬱為元僚所至稱理嘗居内史
屢入正卿自華至荆無非劇地鍵轄豪右衣食焭婺嚴
而不殘仁而有制鎮定南服予方頼之而亟請來朝因
求内任嘉其戀我難奪乃誠假以秩宗之榮用制國泉
之重費而不屈爾其勉之可檢校禮部尚書兼司農卿
餘如故
授司農卿制薛廷珪
勑具官某書曰昔我先公五世后稷以服虞夏夏之衰
也棄稷不務先公不窟用失其官至于武王昭前人之
光明事神保人莫不欣喜訓誥具在朕安敢失墜而叔
世偷薄乃不知稼穡之艱率以三署為華輕其東用寖
以成俗嘻鄭玄漢之名儒也韓信漢之上將也尚聞徵
拜或至就加(一作家)來奉疇庸得不寅畏敬受羲和之職
往修后稷之官豐阜有聞陟勸斯在可
太府卿
授豆盧欽望太府卿制李嶠
鸞臺宗卿之任選衆尤切銀青光禄大夫檢校司禮卿
上柱國芮國公豆盧欽望體業貞簡幹能詳備歴官中
外具聞政績象河惟月太府國泉繁要所鍾委任斯在
宜加榮(一作寵)擢允兹公議可太府卿勲封如故主者施
行
授李從遠太府卿制蘇頲
門下膺河寺之秩寵選方高致泉府之殷惟才是屬銀
青光祿大夫行黃門侍郎上柱國常山縣開國男李從
遠清密任道直方為量學仞山高詞場雲鬱闕里之室
動不違仁潁川之門居而會理比登要近備效忠益宜
廻夕拜式踐冬卿可守太府卿勲封如故主者施行
授吕崇賁太府卿制常衮
門下九卿之重參理於佐邦六府孔修頒貨於列藏歴
代右職莫非高選開府儀同三司行太子賓客上柱國
公吕崇賁忠謹良實居簡向方能用晦於精辨亦體微
於剛貞(一作直)峻節孤立清心確然以長才之有餘應羣
務而多適擁旄(一作旌)乘塞周歴大藩薄於戰功經以事
典用明既富之教必厚豐財之德自頃艱阻有司曠廢
府寺寂寥卿府虛設寖成其弊朕甚懼焉今再舉舊章
各歸其局出納之地眷求惟精兼領三尚之煩以榮四
至之列可行太府卿散官勲如故
授裴武太府卿制白居易
勑聚九州之賦辨百貨之名按其度程謹其出納孰為
主者外府上卿務殷秩崇不易其選具官裴武有通敏
之識有倚辦之才以兹器用早膺任使小大之務罔不
勵精累有勤績存乎官次而受藏之府國用所資若非
使能何以集事俾升顯列仍委劇務爾宜率其官屬欽
乃職司會帑藏出入之要修權量平校之法以遵成式
無使改易謹而守之斯為稱職可
文苑英華卷三百九十七
