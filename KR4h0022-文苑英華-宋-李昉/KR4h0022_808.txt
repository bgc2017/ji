文苑英華卷八百九宋李昉等編
舘驛(館驛使附)
滑州新驛記一首滑州新驛碑隂記一首
宋州重修五驛記一首館驛使壁記一首
樓上
翰林學士院新樓記一首
鳳翔鼔角樓記一首泗州重修鼔角樓記一首
襄陽北樓記一首泉州北樓記一首
館驛(館驛使附)
滑州新驛記李勉
滑臺舊驛天寶丙申歲逆臣盗國師競而焚滑臺四衢
通于四海夷貊奉聘諸侯覲王有疊騎擊轂填郛翳直
之日也或寒沍凝血或炎赫鑠肌疲心躁憤駢立無寄
剛寒者多氣奮盱衡温愿者猶神忿吐息雖遠馨醪膳
腐積菽藁小吏夏執輕箑冬備重裘獻用無所曷補餒
殆常惕惕祗懼終湑湑(一作滑滑)議繁亦有吟憤作誣口吻
震發者幕客請余構驛傳以備政縣吏請余廣驛傳以
息責遂命試光禄卿兼同州别駕裴萬以恪以幹俾主
剞劂圬墁之工授其意曰無尚雕木之異無榮飾土之
竒揆時勿奪詳費就簡惟疎楹棟將違暑也廣庭廡將
逹風也取寧體之用去娛目之奢彤彩為文刻剸(一作晉)
像物有益勞費豈利蔭庥况玩巧蕩神誇麗踰度乎及
息役休工門成度費(闕)不墮余誠素不違乘軺
之賓無或嗤余不效徐湛之風亭月觀之盛也大歷甲
寅歲八月二日記
滑亭新驛碑隂記崔祐甫
古之君子約已而裕人知龢而勤禮接賓以愿(一作厚是)務
施於豐鄭公孫僑論晉文襄之覇也宫室卑庳無觀臺
榭而崇大諸侯之館故来者如歸今我連帥尚書汧公
為國垣翰于東土軍禮肅人謠興新其亭傳以待賓旅
謀之有程設之有所力肆於悦巧悛於滛勿亟而成得
其時制博敞高明倬然其閈閎沉深奥密杳然其堂室
論者謂華之普德虢之閿鄕自昔為之(疑衍)郵亭之甲今
茲白馬可以抗衡汧公仁以愛衆儉以化下陋居室而
恢賓館節豐華而廣廕庥稱時計功永代為憲方操八
柄揉此萬邦于庇人其德弘大於是舉也見其端焉夫
其去故就新之議屬徒揆日之制作而示後公實書之
盖聞傳春秋序風雅者丘明卜商之事也下吏敢亦庶
幾
宋州重修五驛記鄭就
戊子歲大彭戍卒有在南方者一旦衆譁于營刃殺主
將不待朝廷命卷旆而歸既至所止即共樹小吏以張
大凶天子震怒徵諸侯師以討之常時挟刃為盗匿蔽
榛莽者咸来附離叶拒王師而睢陽最與賊近忽剽攘
不徇志必縱火火爇傳置尺椽盡為餘燼時隴西公以
重望鎮諸方徵師悉出其地供億大費不煩朝廷而又
戒嚴疊門賊馬首不敢西向我季父貂蝉適守睢陽大
軍頓其所資糧餽餉且靡闕一毫明年九月賊平我公
念鴈池洎會亭五郵前為賊熾熖所滌况沿(一作官)河旁
午豈可使厦屋不修乃劂材孱工未數月而畢其創匠
輪奐為客館之甲君子以為非我隴西公大才不能當
劇賊非我季父稱事不能新郵亭宜乎礱石刻文聲其
美績就久奉隴西公命牢讓不免其叙事也質而直微
而簡俾後之為政者識我季父之多能咸通庚寅年秋
七(一作八)月記
館驛使壁記柳宗元
凡萬國之會四夷之来天下之道塗畢出於邦畿之内
奉貢輸賦修職於王畿者入于近關則皆重足錯轂以
聽有司之命徵令賜予布政於下國者出於甸服而後
按行成列以就諸侯之館故館驛之制於千里之内尤
重自萬年至於渭南其驛六其蔽曰華州其關曰潼關
自華而北界于櫟陽其驛六其蔽曰同州其關曰蒲津
自㶚而南至于藍田其驛六其蔽曰商州其關曰武關
自長安至於盩厔其驛十有一其蔽曰洋州其關曰華
陽自武功而西至于好畤其驛三其蔽曰鳳翔府其關
曰隴關自渭而北至于華原其驛九其蔽曰坊州自咸
陽而西至于奉天其驛六其蔽曰邠州由海之内摠而
合之以至于關由關之内束而會之以至於王都華人
夷人往復而授館者旁午而至傳吏奉符而閱其數縣
吏執牘而書其物告至告去之役不絶於道寓望迎勞
之禮無曠於日而春秋朝陵之邑皆有傳館其飫餼饔
饋(集作飲飫餼饋)咸出於豐給繕完築役(集竹復)必歸於整頓列
其田租布其貨利權其入而用其息(集作積)於是有出納
竒贏之羡(集作數)勾會考校之政大歷十四年始命御史
為之使俾考其成以質于尚書季月之晦必合其簿書
以視其等列而校其信宿必稱其制有不當者反之於
官尸其事者有勞焉則復于天子而優升之勞大者增
其官次者降其調之數又其次猶異其考績官有不職
則以告而罪之故月受俸二萬于太府史五人承符者
二人皆有食焉先是假廢官之印而用之貞元十九年
南陽韓泰告于上始鑄使印而正其名然其嗣當斯職
未嘗有記之者追而求之盖數歲而往則有(集作失)之矣
今余為之記遂以韓氏為首且曰修其職故首之也
樓上
翰林學士院新樓記韋表微
長慶二年春翰林院學士缺穆宗皇帝顧謂左右曰孰
可充是任者皆曰恭恪可以奉密命通敏可以肆皇猷
有若内謁者藍田季温可上曰俞洎四年夏院使缺敬
宗皇帝顧謂近臣曰孰可補是職者皆曰博覧以好古
清白以奉公有若奚官局令衛元璨可上曰俞是以授
金紫之賜承侍從之榮典司禁闈參掌詔令嘗因暇相
與議曰夫宫室臺觀盖有宜稱苟失其制人何法焉内
署與集賢史館秘書省皆號圖書府而内署最為密近
故學士之登將相踐崇顕者十有八九焉彼三署不可
同年而語矣而庭宇逼仄屋室卑陋非聖朝待賢之意
豈羣彦飬德之所于是梧桐高則可以栖靈鳳巖嶺秀
則可以韞美玉是宜革作以新其居乃同詞上聞詔命
惟允錫以材布(作帛)假其工徒心匠始形於事先物境潛
運於度内乃撤小屋崇廣厦揭飛梁於層構聳危樓於
上楹重簷翼舒虛牖霞駮甍棟豐麗欄檻周固三門並
設䨇閤對啓延清風於北戶候朗月於南榮積其典墳
藏於扄鑰因討閱之際資登眺之娛若乃前瞰雲山傍
窺臺觀仰丹霄於咫尺納顥氣於襟抱八表殊望四時
異境觸類生趣随方散懷其下廊廡對序階陛四匝中
創小亭以候宴語卉木駢植松竹交隂拆(一作林)高標於
棼橑散餘芳於戶廷信可久之宏規不冺之盛跡也經
構之始侍講崔學士出拜小宗伯樓成之月學士韋公
秉國鈞旬日侍講高學士拜夕郎明年正月學士路君
遷小司馬為承旨表微洎王宋二舍人皆遷秩加職院
使復以成績並命遷内常侍夏四月中書鄭舍人駕部
郎中皆以鴻文碩學為侍講學士有詔賜宴始觴於斯
中外之知者朝昏皆賀豈興作之會契於隂陽之運乎
而土木之動應於福慶之數乎表微學愧鏤冰文慙畫
虎秉筆視草于茲六年備歴規度之謩詳觀(一作都)新舊
之制承命為記實慙菲詞時太和元年某月日記
鳳翔鼔角樓記韋慶復
十月成樓記時也自聖人觀象立制則重門擊柝以待
暴客故天下都邑大崇建之凡千乘之君其外者郛其
内者城郛之門所以苞納州聚城之門所以嚴護師長
故諸侯國多以内城門於中軍為最近率皆樓於斯飾
於斯建鼔角於斯先是此府無内城無重門廳事之階
才隠内屏旌門之次廹於通道大將軍鼔角置於郛晏
然而安積有歲矣今我江夏公七月下車首乎其謀八
月慮事鳩乎材九月恩洽得乎衆十月勞農興乎役然
後下令葺簣相土命毁削舊宇坦平新途廻還翼張絢
㓗冰静既而版幹具畚築興山虞納材梓人凖䋲雕琢
切磨丁丁登登重楹疊戶霞起雲烝如翬斯升勢將騫
騰如山斯層崔嵬凌競君子曰大哉斯樓之作上可以
陳列鼙鼓下可以禁限中外近可以張皇斯衆遠可以
戒勵大軍稽晷度不失於方中審山川乃得其面勢衆
心多樂成之助工徒有悅使之勸非大君子淵慮宏謀
則茲樓何從而興也或者以為前之闕政公能補之愚
則不然夫舉一事建一功不量其小大苟能㢠拔人表
獨得殊見則無非天假之才得之縱有賢方伯比肩於
前欲責其人表之見無乃過歟然則斯樓曠之於前宜
也成之於今亦宜也奚所謂稱補其闕哉樓成二日我
公與護軍中貴人洎賓僚偕登而閱之慶復仰而歎曰
公之政教見於斯樓盡矣且棟之梁之小大攸宜材不
缺也壁壘完堅圬塗縝密人不偷也䋲墨脩整苦窊不
用法至行也丹雘鋪彩光輝燭人照至明也舉是署以
福我境内之人德澤甚厚豈土木云乎哉元和二年十
二月十有一(作十月十一)日記
泗州重脩鼔角樓記李磎
烈而悲者角之聲讙而壯者鼔之聲烈與悲似義讙與
壯似勇夫軍以義集以勇進故軍城例樓鼓角於正門
以嚴暮警夜二物用固均然凡發語雖先鼓及奏而(一有)
(古字)角先鳴者盖欲勇生於義云泗城據汴淮奔會處汴
迅以射淮廣而吞擰勢雄重翕張氣象故其出人物義
且勇與鼔角之聲相叶雖商販四衝船擊柂交而氣不
衰雜防禦使劉公郡人也其義勇智傑拔於萬衆間始
為郡諸將黃巢陷關徐以西討急務在廣兵力按舊屬
郡名取泗泗稱未奉詔不服徐師因大至公為都馬步
司轉司衙皆摠兵柄捍守連年徐竟解圍而去已而上
欲久安徐泗卒以泗屬徐會有新防禦使昧軍機意泗
人含憤復激令背徐不屬(一作出)公執詔争不得衆因大
呼逐防禦使扶公坐公不得已詔亦因命公徐帥太尉
鉅鹿王感公於已絶他心曲折惟天子命相得益歡甚
於故焉公既挈防禦印登城四面望皆拒戰後火燼餘
或石抛所傾方圍急城中又壞屋給薪併是屋廬少全
者乃銳意自鞠鬭場上佐院稍稍營葺且謂鼓角樓者
軍門眉首宜特華壯樓及左右鼔棚新者二十七間益
揭其柱危其檻以激響日沉宵寒聽吹擊者疑岸浦泉
窟龍吟鼉作時時相應和既而郡衆列觀欲咨文人紀
績或揖衆而進曰公之功行甚多非止此樓門左右臂
出廊及都廂等院凡二百餘間悉公重修又修孔子廟
佛祠黃帔道宫觀文武吏舍靈山神宇凡數百千間又
勸里人益構其居荒毁更新鬱鬱如春發寒槎又增武
器庫旗矟千竿鎚百柄甲裝三百劔千環箭六萬羽弓
弦角千凡營制悉以家私財佐用又教屬縣樹桑柳棗
榆至二萬本無名役除律敕外擅立條歸之簡切用是
人益附親逋竄自返萬三千戶朝客中貴人往来饔餼
餞迎如完盛時防護淮浙等貢上錢貫數百萬此其大
略公所以能若是者由誠(疑)者公具侍(一作具待)下懇為尊
中丞郡太君得拜封爵邑連表乞歸侍其誠切動人如
此所以能堅奉明天子者以首出其政耶由此言之豈
一樓而已乎且公用孝資忠用義發勇其壯烈聲又豈
鼓角而已乎安可但記一樓而遺他事乎衆曰然則何
如而可進譚者曰吾聞古人以玉况德以器銘功豈玉
足况器足銘耶盖借玉為喻因器而盡銘他善今儻告
文人請借鼓角以况公心而因記樓盡述公之功行儻
可乎咸曰善然健於筆者不能寫是當緩以俟之積月
而史官尚書司封郎中李磎自淮楚趨闕驛泗於是郡
從事張信與同僚及將吏等磨石濡筆且以衆志白于
公請磎為記磎不敢辭即所聞實書于石於戲樓以中
和五年二月二十八日成以其年九月三十日書
襄陽北樓記符載
天時有晦明人情有舒慘或感瘁交搆鬱凝不發非
登高遠眺望則無以疎達其氣導冲和之性焉藹藹
襄陽山水之鄉征南興峴亭賞賢王造北樓之勝
緬邈千載遐襟一致静躁(一作操)其有(一作旨)得不根
柢於是乎然勢勝則同制作迺異請得本末而言
之先前之人公舍之内特建危榭以瓌碩之材樹窐
雜之地左右翳薈顧視生熟人莫能登(一有庇字)甚無光
輝我公懷之思有所致會異日官府無事攜鄒生枚
叟之客高步縱覩于城之墉次于北隅大獲偉地公
竟符曩意據陴不去玄機一發樓在吾目由是振陳
成新拔卑為高經營鼓智財力什一笑抃之下峩峩
横空襄人駭之謂靈物佐助不然者何以不殫貨不
峻程不罷民而成不朽之績容易若此之甚也夏五
月辛巳公欲亟逞遐屬亦既樂只為食肴酒聚賓而
登之異其勢隠軫氣崇融上乘百雉旁壓萬井飛陛
虹指長檻雲截陵昭回而永睇關(一作闋)萬態之紛糾
楚山無際漢水遠去郢門商雒微茫天外當是時大
火炎炎里閈如燔更簟驟盥躁灼不解及其燕也即
窈靄静深端和肅清輕颷四來衝闥動扄座賓相顧
如在顥氣况乎春之發舒秋之泬寥固不言而勝矣
壯而不侈謂之範作而不費謂之智登降有序謂之
禮享宴有惠謂之仁道崇者聲輝位大者物舉搢紳君
子咸謂為此樓與羊公峴亭不沒矣若掘客土斬異材
礱他山之石奪齊人之力肆浩蕩之觀窮靡嫚之樂實
曰凉德賈謗不暇亦文者何述焉野人鯫劣備詳公明
白之實敬揚休休為来者大猷五年六月十五日記
泉州北樓記歐陽詹
釋名曰樓瞜也謂高明覿遠瞜瞜然也建於第宅則以
閱園林有媚樹於雉堞則以警寇盗不虞故墨子曰城
備(集無備字)三十步一坐候樓百步一立候樓茲樓者盖此
郡北墉之立候樓也卜築之始而有之(三字集作微而具之)袤不
倍常廣唯再尋製造日遠土木功(集作力)殆左騫右陊上
露下圯有年數矣邦牧安定席公貞元七年下車至九
年月之三祀重民力而未形言是年暮秋歲豐農隙有
司率常典告有事于土功公曰斯郡國(集無此字)之南極也
元后帝鄕實在於北詩不云乎心乎愛矣遐不謂矣欲
固(集作因)戀主向方瞻矚惟此有樓半傾半摧日夜闕登
陴擊柝之所風雨憂折榱復隍之患政因時令爾其營
之俾有布席跪立之地(集有間字)更人防卒之位(位字集作蒞事)予
將時躋展北面拱辰之心焉而受命之(集無之字)者感公之
意如公之意杼人羣庶感公之誠如公之誠川朝子來坯(集作)
(坯)崩易蠧址有餘而不剗基墌自延材有長而不剪棟宇自
崇既望庀徒未晦成功倚層霄於軒檻納千里乎忩牗
如鱗之𪠘署若岸之軍壁得不牧(三字集作得之状)若連山之
有重巒長江之蹙洪濤氣勢繇是而(集作以)雄焉公每子
牟情来莊舄思生俯仰於斯徘徊於斯夫完城壯邑有
邦之本也戀闕愛君為臣之節也善矣哉公廣茲樓也
遠得有邦之本近貞為臣之節執邦之本曰公謹臣之
節曰忠唯公與忠公斯昭矣小子家在委巷多聞輿誦
藝忝儒術數(集作每)侍公居上志下衷兩獲而達敬書其
事為之記以獻至若眺四維之雲物臨萬井之烟景遐
象佳致眸(一作瞬)莫勝觀非公有樓之素故不載之(集作之載)
貞元九年秋九月三十日獻
文苑英華卷八百九
