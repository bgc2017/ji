文苑英華卷五百八十八宋李昉等編
公卿雜謝一
為武奉御謝官表一首
謝尚方監表一首
謝加授通義大夫表一首
為崔日知謝洛州長史表一首
代侯中庄謝封表一首
謝兄除補闕表一首
為王仲昇謝加兵馬使表一首
謝除考功郎中知制誥表一首
謝賜緋表一首
謝加銀青光祿大夫表一首
代路冀公謝旌節等表一首
謝錄銀青光祿大夫河内郡開國公第二表一首
謝加正議大夫表一首
謝舒州刺史兼加朝散大夫表一首
謝加司封郎中賜紫表一首
代閻中丞謝銀青光祿大夫表一首
為李希烈謝留後表一首
為武奉御謝官表一首(武后)
臣某伏奉某月日詔書以臣為尚食奉御肅恭休命祗
拜寵章榮慶既崇慙荷交集臣某中謝臣才虧琢玉學
昧贏金徒以席(一作藉)寵葭莩容光日月叨承雲渥既曠
天工而榮更恩覃(集作昇)位非德舉無階而進坐致於青
霄有慶方來載光於朱紱臣聞瑶庭任切猶稱六尚之
榮玉食禮尊實緫八珍之貴臣術慙綠鶴業匪豢龍將
何致美瓊芳式和金鼎鴻私曲被殊寵降臨天命既不
可違聖恩允宜祗戴循涯揣分實所非宜(集作啚)
謝尚方監表(武后)
臣某言伏奉制書以臣為尚方監忽承鴻霈遽辱崇章
澤甚漏泉懼深阽谷臣材乖遠大識謝(一作昧)淹通曾微
汗馬之勞非有成麟之業欣逢昌歷謬踐清階自邇陟
遐從幽至顯題輿外郡多慙展驥之能綰墨中京久乏
栖鸞之譽雖韋弦自勖而寬猛猶昧空慙尸素罕聞政
績幸以聖德動天而祥山發地踴竒峯而槩日披秀崿
以干雲虔惟造化之靈以告休明之慶帝之力也臣何
預焉乾奬曲臨聖恩橫被俄輟一同之務坐遷二府之
班秩亞括河榮兼稅滓(疑)顧茲疎諛何以克堪伏願七
景停輝五潢收潤矜容薄淺更採英髦則上不汨於朝
彛下無招於官謗無任控欵之至
代侯中庒謝封表(肅宗)邵說
臣某言伏奉某月日制授臣太子詹事兼封上谷郡王
祗奉榮命以慙以惕臣聞論德而建封者聖王之事量
功而受賞者忠臣之義也封或謬建則王綱斯紊賞或
虚受則臣體以乖聞之古先敢忘之(疑)誡伏惟皇帝陛
下大聖繼統神武經邦道邁纂堯功高復禹頃幽燕肆
逆汾澮阻兵朝義叛換於前懷恩旅拒於後陛下宸謨
獨斷睿略潜行曾未三年克平二豎此蓋皇躬保祐宗
社降靈豈臣愚蒙敢叨封爵假使進能排難退克全軍
為臣之節固當若是以茲干賞實為包羞昔漢祖仗義
而西滅秦項韓彭諸將異姓同封然而德薄位崇卒見
傾覆以臣智略敢方先賢苟或受之其能自保力微任
重福過災生俛仰增憂心魂若勵乞停嚴令俯遂私情
倘聖澤旁流天光曲照俾從散秩得齒周行臣之至願
死將不朽無任懇廹之至
謝兄除補闕表(肅宗)
五百九十一卷謝親屬加官門有此題而闕其表
今已移入姑存其目
為王仲昇謝加兵馬使表(代宗)
臣某言伏奉今月日制書授臣元帥左廂兵馬使兼知
滑州兵馬使恭承寵命祗懼兼深臣某中謝臣聞至理
之代為官擇人故能謨謀有成授受惟允若才不稱職
任非其能冐進求榮必貽禍敗伏惟寶應元聖文武皇
帝陛下道齊濬哲德邁徇齊惟新景命再造區宇微臣
薄劣早荷恩私慙無樽爼之謀(一作謨)累忝腹心之寄擁
旄仗鉞自北徂南來剪兇渠已嗟挫惡守節雖同於蘇
武喪師有類於孟明議以刑章分從虀粉陛下察其本
志念臣微忠特全要領再加驅策位兼風憲職典禁兵
撫已循涯實為塵忝每思陳力之誠竊懼妨賢之責不
謂更沐殊恩猥當重任佐皇太子元戎之律統王畿禦
侮之權内省凡庸必多敗事乞停新命別授時英則朝
章式序軍政無闕無任(云云)
謝加授通議大夫表(武后)李嶠
臣嶠言伏奉恩制加臣通議大夫守成均祭酒兼檢校
文昌左丞餘如故榮過望表慶溢身涯荷寵祗恩蹈冰
臨谷臣嶠中謝臣鷰雀之羽多謝於飛飜蜉蝣之衣久
慙於忝竊屬秦人望幸虞帝卜征萬騎時巡不倍遊於
渭北四關留鎮獨延欷於周南劬勞異羈靮之臣寵渥
均廟堂之士燕溪弱黍分隔於陽和楚塞輕茅遂承於
雨露仰平分而載躍撫留滯而成歡惠重丘山徒深於
抃舞身輕糞壤豈議於答酬無任喜戴慙惶之至謹附
某官奉表陳謝以聞
為崔日知謝洛州長史(唐書作司馬恐非)表(睿宗)
崔沔(景雲中)
臣某言伏奉某月日制書除臣洛州長史勳封如故伏
荷殊私祗承重任屏營夕惕無以自寧臣某中謝臣實
凡材素無遠量書生問道未探經術之精俗吏隨班僅
見章程之末官資命達榮與時來謬齒周行誤升官秩
挈瓶乏智守職何功盈缶之誠蹈常斯在冀免罪戾以
紓微生仍賜寵章胡寧始望服忝三命階踰九列子孫
蒙澤宗黨被恩榮遇既深隕越何答豈雨露之潤沐浴
無涯而日月之明昭晰不已更承中旨作尹下都玉城
嚴門洛師殷雜實四海之朝市據三河之樞要鎮俗移
風方資舊德剸繁理劇必藉良能臣亦何人濫膺斯授
如觀渤澥未測淺深若負蓬萊無任施重云云
謝除考功郎中知制誥表(代宗)常衮(寶應二年)
臣衮言伏奉去年十二月二十六日恩制授臣考功郎
中餘如故詔書降辱(類表作猥降詔書)特榮新命祗荷殊造若
無所容臣衮誠惶誠恐稽首頓首臣本諸生素虧令望
憑藉儒業遭逢聖時(類表作朝)幸從彛序累踐清秩得以文
墨侍於軒墀五字非工四年待罪禁垣之右朝奉如綸
宸扆之前夜參視草以地尤密惟才必精在臣無堪忝
跡斯甚食浮之議所責何逃(類表作於何逃責)陛下弘奬文儒
優容侍從恕其職事之闕錄以歲時之深爰錫朝章俾
遷郎位典掌如舊寵榮有加翺翔雲霄沐浴雨露俯伏
拜賜心靈若飛效薄恩崇罔知攸措何以上報期於死
節無任感戴屏營之至
謝賜緋表(代宗)常衮
臣衮言今日内給事潘副宗奉宜敕旨賜臣緋衣一副
并魚袋玉帶牙笏等寵自天來恩加望外顧已何幸循
涯若驚臣衮中謝臣學愧聚螢才非倚馬典墳未博謬
陳良史之官詞翰不工叨辱侍臣之列唯知待罪敢望
殊私銀章雪明朱紱霞映魚須在手虹玉横腰祗奉寵
榮頓忘兢惕蜉蝣之羽恐刺國風螻蟻之誠難酬天造
捧戴無力兢惶在心無任感荷屏營之至謹奉表陳謝
以聞
謝加銀青光祿大夫表(代宗)韋元甫(大歷中)
臣某言伏奉去年月日制特加銀青光祿大夫跪奉詔
書震驚心腑恩深益懼喜極成悲臣某中謝臣肄業儒
門出身聖代始服勤於州縣遂竊位於臺省每自兢惕
常憂滿盈一從效官三十餘載不敢受鍾釡之祿不敢
叙節級之階中朝舊人或所知悉非唯懼速訕(一作誹)謗
實亦有畏神明屬頃歲姦宄亂常中原多故聖皇委臣
以武關方城之任賜以章服監護七軍先帝委臣以荆
南江西之寄特加朝散兼察兩道今陛下又錄臣駑駘
薄效超授銀青三朝荷榮百生何報仰天跼地自省無
能撫本循涯罔知攸措便當門施棨戟綬綰銀黃車服
有加子孫蒙福禽鳥飛動不知天地之功草木芬華空
滋雨露之澤誓將輕命上答生成冀效㳙埃以禆萬一
代路冀公謝旌節等表(代宗)王緯(大歷八年)
臣嗣恭言月日中使至伏奉敕書并賜臣冬衣一副李
獻誠至奉宣聖旨重賜臣敕書一通并嶺南旌節及告
身殊恩薦至列郡光生旌旄自天介胄增氣榮加慶外
感在懼中臣某中謝臣幸承明命出鎮楚郊忽奉除書
兼總閩徼捧彩牒而親承睿旨受命服而遠荷聖慈仰
戴俯慙以歡為懼况臣名膺上將識昧中權豹韜無聞
龍節見授但欲仗於百越震閫外之雷霆亦示(未詳其事)三
軍壮轅門之鼙鼓光生澤國榮觀江城所恨荒服猶虞
且有後命長安更遠未賜前期望丹闕而心魂共驚負
鴻恩而灰粉何答不勝感激荷戴之至
謝銀青光祿大夫河内郡開國公第二表(代宗)
常衮(大歷十三年)
臣某言内侍喬獻德至奉示答臣所讓新受階封德音
宜即斷來表者臣自沐恩私不遑寢息所以上冐宸扆
頓首拜章瀝懇於宴賜之辰披誠於對敭之次累煩睿
覽下執愚衷竊以榮級清階本因馭貴分茅錫土必在
報功冀達舊章非勤飾讓天書再及嚴旨不移受詔兢
惶撫躬震越伏自思念戰汗交馳恐負聖睿之慈當(類表)
(作亦)審微臣之分何者謬升非次既參二府之榮縱避今
恩不減四方之責唯當勉申駑蹇恭守紀綱苟塵露之
可裨雖灰壤而無恨重承嚴命不敢固辭此生甚微厚
施何答無任惶懼感荷(類表作慙惶感戴)之至謹奉表陳謝以
聞臣某誠惶誠恐稽首頓首謹言
謝加正議大夫表蘇冕
臣某言伏奉今月日制書以臣職理粗進加正議大夫
朝命遠臨天慈曲被感戴殊造震驚失圖臣某中謝臣
自出書生謬分旌鉞拙直無援孤真少徒雖封域乂安
參憑理化而㳙塵靡效實懼素飡属瘴癘為災私門多
釁媿無烈士之死志而有犬馬之貪生輙狀表章陳乞
骸骨遇陛下寬一戮之責起將廢之魂因請退之誠增
進秩之典宸光獨照枯朽頓榮况堯舜在上蒸人自理
日月既出爝火何光加以無左右之容無龔黃之政猥
蒙天地之德載於金玉之音是則陛下切思理之心以
風海内而臣受分憂之寄謬竊寵榮成命已行不敢固
讓受恩益厚期於殺身無任感戴屏營之至
謝舒州刺史兼加朝散大夫表(代宗)
獨孤及
臣及言臣伏奉七月十八日敕加臣朝散大夫使持節
舒州諸軍事守舒州刺史充當州團練守捉使兼知淮
南岸當界緣江賊盜臣典濠州無政可紀人幸不擾時
和所致流者稍復年登之力臣敢貪此以為已能陛下
過聽驟降殊私(集作奬)既增之秩又命以服無德受賞(集作)
(愧)幸孰甚焉仰戴皇渥(類表作澤)且榮且懼今以九月二十
七日到州上訖州經積年寇盜瘡痍之後百姓流浪(集作)
(窳)十不一存臣已奉宣聖慈與之休息勞來鰥寡寬(集作)
(薄)其徭賦以是(集作是以)招携亡者撫柔存者庶經秋之後
或致(集作頗或)安集非曰能爾冀竭力焉臣無任感戴之至
謹奉表陳謝以聞
謝加司封郎中賜紫表(代宗)
臣及言臣伏奉三月一日敕加臣檢校司封郎中使持
節舒州諸軍事兼舒州刺史當州團練守捉使仍知淮
南岸當界緣江賊盜賜紫金魚袋殊榮厚渥驟鍾臣身
且喜且驚(集作駭)以愧以懼臣聞堯舜建官三考黜陟漢
代二千石以循良稱者於是有璽書勞勉增秩賜金之
制臣到官始半歲職事未有所補見在戶口纔肯地著
其中鰥寡疲弱不能自存者十猶六七徵遣征賦未嘗
及期此臣政不逮力不任之效獲宥罪戾幸固深矣豈
謂皇恩驟降復以古典命臣加位授服寵過臣量伏讀
詔書懼孰大焉此州古荆舒之地詩人懲其剽輕復當
賊寇虔劉比屋流亡之後其人心已難安易動况加徭
役稅斂日不獲已緩之則驕急之則散輯柔底綏之道
尤非愚臣所及伏當宣風(集作伏思夙夜)勉勵力安斯人省事
以慰其愁示信以杜其争亦冀俗稍務本人漸足食使
(闕)之人歲增月長三歲大比以版圖歸於有司犬馬
(闕)臣無任感戴之至
代閻中丞謝銀青光祿大夫表
羊士諤
臣某言今月日吏部(闕)奉恩制加臣銀靑光祿大夫
朝命遠臨殊私曲被喜躍無措感懼惟深臣某中謝臣
謬忝方隅實淹歲序幸逢昌運得備職官昨者累狀封
章輙有陳乞敢希奬進虚荷恩榮而陛下不思天功為
臣已力詔曰二千石便安吾人理有異等則就行賞典
不繫年序夫人神休泰自感陶鈞封域乂安是恭理化
雖云六稔無裨三載之文况當退思乃叨進秩之典濫
憑微績陟在綸言超踐清階猥登明勸榮深載造光被
生華匪臣孱愚所宜忝竊唯奉宣時令敬尊農祥保率
土之康寧贊遠黎之生植而丘山施重螻蟻效輕上報
無階稽首知懼無任感戴屏營之至
為李希烈謝留後表(代宗)韓翃(大歷十四年)
臣某言中使梁某至伏奉今月日制書授臣使持節蔡
州刺史兼御史中丞充淮西節度觀察度支營田等使
留後特逹睿恩殊常寵寄權兼專席榮重褰帷稠疊聖
慈心魂戰越臣某中謝臣少小孤遺又無藝術叔父忠
臣勵以成人自属艱難親承任使備牙門之將緫帳下
之兵耳目腹心臣當軄分毫釐絲髮臣合知委而依阿
從事曖昧居心羣小用權臣不能規諫三軍潛怨臣不
能警覺蒼黃之際遂成禍階十起之恩低佪未報一朝
之難逼廹見留白刃交前脫身無路謝安内舉寧效驅
馳䟽廣告歸獨乖隨從在臣情地何以自容雖畢願仇
讐纔雪家怨而自慙面目有負國恩豈謂降以殊私副
茲重鎮上承朱邸之令下奉玉帳之謨權副九州地方
千里在臣微𦕈難繼威聲豈臣竊賣舊勳謬膺殊澤撫
心泣血何地自容特望聖恩察臣微懇選朝廷舊德副
節度重權許臣歸骨關西死且不朽
文苑英華卷五百八十八
