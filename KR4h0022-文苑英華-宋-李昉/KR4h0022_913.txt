文苑英華卷九百十四宋李昉等編
職官二十二(節度一)
太原節度韋凑碑一首
河中節度李國真碑一首
魏博節度田布碑一首
唐太原節度使韋凑神道碑
君子之事上也進思盡忠退思補過所以慎其初也不
為義疚不為利遷所以成其忠也有始有卒往哲所難
彭城文公韋府君庶斯道矣君諱凑字彦宗京兆杜陵
人也翊商命族佐漢傳封龍旂承祀盛業百世曾祖諱
瓚隋倉部侍郎司農少卿尚書右丞南皮縣伯開皇中
受詔監河漕之運以實關中利國濟人名書隋史祖諱
叔詣皇朝薄州刺史員外郎散騎常侍庫部郎中貞觀
初奉使招夷越之酋以清嶺外息兵殷土事具實錄父
諱玄福(舊唐書上作玄世系表名福字玄福)永徽中為城門郎為外姻所
累貶授桂州長史贈潤州刺史清風克紹盛德難名育
道儲祉以貽後嗣君承積善之休烈光膺太和之純粹
文學政事懷適時之異材孝友忠貞禀過人之至行永
淳元年解褐授婺州司兵參軍致遠之漸發於初筮延
載元年授資州司兵參軍廉察使房昶覩君剖斷之跡
嘆曰鸞鳳棲於枳棘豈惟有司之過亦使車之所急也
於是狀其殊績上表聞薦俄拜楊州法曹參軍繩愆糾
慝正色無私志在澄清豈避強禦長史青河清潛悉以
郡事委焉大定元年授上方監丞尋加朝散大夫轉相
王府屬兼通事舍人時夏官尚書姚公兼王府長史嘗
稱曰韋屬識見弘遠文彩優詳恨相知之晩也長安三
年遷職方員外郎神龍元年轉兵部員外郎歴職方司
郎中長安令遷將作少匠仍兼通事舍人景龍二年轉
司農少卿三年除貝州刺史其草奏也必因事而作程
其敷納也抑有儀而作表周行之譽久而愈芳既副象
河之榮遂光分行之寄景雲元年復入為鴻臚少卿仍
加銀青光禄大夫二年轉太府少卿兼通事舍人節愍
太子之追諡也君謂有死不校太子之道苟弄兵而不
誅雖銜命而難宥申生以遇讒自引考行為恭衞據以
擅命出奔易名為戾以今方古斯為甚焉於是抗疏論
奏明言至理仍於軒墀之下對仗自讀睿宗瞿然悚聽
仗下後引君入閣賜坐再三詢乃令與執政議其可否
僉以為恩命也行難於返汗惜遂事於已往知讜言之
在斯所謂有犯無隱臨大節而不可奪也初神龍之末
恩踰賞僭氛祲既清府庫猶竭時議興造寺觀土木競
起役人不時上書切諫疏奏未報昌言固爭上悟其忠
竟用嘉納乃詔有司量事節減息人省費動盈萬億君
前後所論郊廟大議及時政所急凡數十上多見錄用
或編於甲令或載在策書仁人之言其利溥矣先天中
又歴陜汝二州刺史陜服汝墳境壤相接惠先道路二
郡以安開元二年遷岐州刺史屬鑾輿順豫大蒐岐下
君徭賦均平儲峙簡約牲餼烹餁不徼賞於珍華扉屨
資糧不取悅於餘羨闔境無擾人到于今稱之四年遷
將作大匠六年充東都留守八年遷右衞大將軍上謂
君曰皇家故事諸衞大將軍共尚書交互為之近日漸
貴文物乃輕此職卿聲實俱美故暫用卿以光此官勿
辭也九年正月遷河南尹累封彭城郡公十人以厲官
(時洛陽主簿犯贓)有犯出為杭(唐作作曹)州刺史十一年轉汾州刺
史其年又遷太原尹仍充太原以北節度大使北都留
守河東道度支營田大使併檢校北都軍器監操節鉞
之寄慎守禦之方師徒無勤邊鄙不聳雖李牧之馳名
塞下魏尚之善守雲中無以過也上懿其績手詔勞勉
錫以時服恩貺屢降及遘疾詔遣尚藥奉御宗處馳𫝊
診療粤以其年十二月九日薨于太原之官舍春秋六
十有五詔書故太原尹韋凑體識沉正宇量淹通立德
可師弘風自遠累居中外克著聲績而大耋不永昃離
俄謝興言感惻用軫于懷宜洽寵光俾申榮贈可使持
節都督幽州諸軍事幽州刺史物一百疋米粟各一百
石給靈轝遞還葬日借幔幕手力太常諡曰文禮也議
者以君忠肅恭懿寬仁信義惣虞書之九德并孔門之
五美而不翼亮百揆光昭三事蓋以滿盈為忌謙讓辭
避不然豈才不適而命不至道不行而時不利也先夫
人范陽盧氏刑部尚書從愿之妹也輔德正家克循法
度載誕元嗣無禄早終繼夫人隴西李氏長安令綰之
女也能繼徽音以享偕老初尚書盧公以親懿之故式
瞻景行將有刊述以紀嘉休既而鎮撫汾澮澄清梁益
軒車載轄是則未暇及入護儲闈而辭疾歸老事竟蹉
跌斯文不就天寳八載府君之嗣子尚書右丞見素痛
霜露之滋深懼英華之易遠於是徵究決諒(疑作代謀)詢謀
宗黨託詞瓊瑶以&KR0993;事實伯喈之頌叙長源於厥初考
甫之銘垂儉德於來裔其詞曰
粤我初諒(疑作謀)以德受氏黻冕軒裳世濟厥美辰象吐
秀山川叶祉實生文公克纂先祀入孝出悌抱質懷文
雅操有素清標不群志惟詩禮業在邱墳如玉之潔如
蘭之芬發跡州郡飾躬以進既登省闈體聲益振守以
恪恭不忘畏懼有犯無隱詞直而順象河是副功宣亞
卿建旟受委遂典專城政存簡要德著仁明是則之美
時惟尹京揔戎軍政彼汾之典卒乘輯睦戎夷悅服永
享惟(疑作難)老受兹戬穀天不愸遺遽終百禄哀榮式備
詔葬言旋宅兆斯吉光隂屢遷巖巖終阜泱泱渭川刊
石紀德於惟億年
故通議大夫守戶部尚書兼御史大夫持節朔
方鎮西北庭興平陳鄭等州行營兵馬及河
中節度都統處置使兼管内觀察使權知絳
州刺史賜紫金魚袋贈揚州大都督府李公
神道碑權德輿
周道親親夾輔王室分唐叔以懷姓九宗職官五正故
其後文侯受秬鬯之命文公受大輅之錫禄勲推恩敦
叙昌大理道之所繇也國家憲章文武選建明德元功
侯籍延耀本枝初祖景皇帝之支曰鄭王亮實生淮安
王神通用親賢功德左右休運淄川郡王孝同淮安之
昭也左(集作右)衞將軍燧淄川之穆也劔州長史贈太僕
少卿廣業承祖稱積厚之慶而生尚書尹(一有正字)三王都
揔六師八師四履投艱難服勤勞(集作投難服勞)有猷有守以
至歿代禮賁於追命澤流於代官有由然也尚書諱國
貞字南華天資風采為宗室儀矩冽如寒泉嶷若崇山
修身筮仕動有休裕開元十三年明皇帝肆覲東后柴
于岱宗以公族侍祠調補錦州參軍事暴雨忽至江流
泛(集作羨)溢公自下位能禦其災既堅舊防仍復故道累
遷岐州錄事參軍太師苗公太尉房公繼為二千石皆
所引重御史大夫張倚採訪關中表為支使天寳末林
胡覆三川犯秦關詔除殿中侍御史為襄陽郡司馬且
分(集作介)戎政公以侍板輿辭革車換房陵太守表課尤
異徵拜長安縣令風政肅清改秦州刺史成命中止復
為長安令尋遷汴州刺史未及行復輟為京兆少尹天
子以公積有誠效可居大官累命為河南京兆成都尹
劔南西川節度使其撫周郊猰㺄方熾公與大尉臨淮
王議曰河洛為天下衝且無車賦比屋安堵寇將甘心
焉不若虚其邑居挈以駿(集作駿非)邁贏糧善地可俟師期
繇是太尉伯河陽公次于陜伐謀銷患君子推其智其
在京轂兵火之餘人命將泛(方勇切集作沉非)物力亦屈而百
役煩苦出於傷痍公曰元元愁歎受命惠養儻不能曠
然丕變豈副明天子鬱悼之心耶列上蠲除悉蒙可報
凡調於人者去其十九清靜(集作淨)愷悌百姓稱之其(集作)
(其二)鎮岷峨裔人樂禍殺嘉榮二州刺史以開邊隙公命
將疾攻舉無遺類明年昆戎圍我三城分遣銳師據便
城壁戒嚴持重徼其極而擊之賈余無前酣戰盡殪悉
獻虜獲軍無私焉隣壤不靖偏師叛換將盜兵符已據
城寺出軍壓境指顧而平凡三整武經而巴蜀軌道拊
循安置四封畏其威柄用者沮公勲猷徵為殿中監命
書既下不俟駕行囊被單車無道里費取倍稱之息五
萬甫達京師上嘉而賜之俾拆其劵寇有叚子章者恣
睢就戮方帥以告語聞詔公宴見前席嘉奬且曰利兵
積穀皆卿之素也其無駭庈父之謂乎朝野嘉其首公
而服其㓗已臨淮王移鎮海岱長轂在郊西邊北朔合
淮陽圻父五諸侯之旅主盟中權盡護諸將於是拜戶
部尚書同州節度都統使又以職顓戎重則風俗不阜
加管内觀察使權知絳州刺史公外揔方略内修班制
當強弩之末無半菽之糧不忍加賦飛章木下猶以憲
度為巳任推剽者斃之(集作不)行師諸校譸張&KR1333;望至是
夜暮變起或以跳驅諭公公曰吾之不敏當死節安下
官敢貳偷以煩刑吏(集作史)亂之劇(集作劉是)也公竟及焉議
者尚其㓗矩而哀其不淑時上元三年建卯月春秋四
十八是歲改元寳應至夏五月寧神于三原縣之北原
詔以揚州大都督府(集作府字)印綬告第憫其勞也公本諱
若幽上元中天子以特立之操為宗工表率錫嘉名以
更焉公忠儉誠厚方嚴密靜用儒行憲令修明事功大
玉不劌楚金必割凡歴官二十四自解巾至握節勤職
十七其以内庭持書中執法亞丞相佩兩印以雄外服
者又七命焉刺房陵之後五六年間車不輟鞅賦職任
功名聲章明及公以司徒揔輿師令弟若水以内府司
贊謁而大夫福履所介日陳夀觴懷黃佩玉左右温凊
極魯侯之燕喜邁張仲之孝友宜錫夀寵為人倫龜龍
曾未中身遭罹凶害前史稱霍去病亦有天幸然則命
之所賦有幸焉有不幸焉斯不可問也夫人扶風郡君
竇氏鴻臚丞光之女楊府長史御史大夫覦之妹(集作姨)
也淑明柔順克叶公志家肥族睦抑有助焉公薨若干
年而夫人歿有子四人長曰錡材器碩茂㓗廉忠(集作真)
肅遵修訓則復大其門入作卿士為侯伯貞元十五年
以御史中丞剖符潤州宣風以弘禮俗成賦以殖財用
大績茂焉中邦頼焉明年就加御史大夫十八年進禮
部尚書撫封題劔如公渥命次曰鎰蘄州刺史次曰豐
士鄠縣令幼曰豐器長安縣尉皆有幹裕而屈於年位
今尚書永惟先公丕矩未刻金石以德輿當叨史職久
掌替書知王族大僚之事業見託論譔欲不敢沒其美
亦不敢溢其言銘曰
堯睦九族漢封同姓烈烈淮安乘時佐命淄川而下三
葉儲慶乃生我公紹續先正時惟宗英忠智廉清所至
風行所居理平山玄朱組既靖蜀京鏚鉞琱戈乃主夏
盟交修藩衡纂服弘大陟降(集作恪)左右勤勞翼戴隱微
之間乃與禍會夷途始半白晝中晦桓楹羽葆久閟鮮
原煌煌密章肅肅絲言盛德復祉藂兹後昆列郡是式
介人維藩大江南服考禮修職五曹十聮克嗣先德董
是經費陳之藝極本於教忠懋此宣力伊昔祭器食銘
丞彛禮則有變魂遊在兹連岡陂陀宰樹參差悠悠終
古永揚斯碑
魏博節度使田布碑庾承宣
於戲節義立則人倫之風厚忠孝彰則君親之恩大罔
極之報非死不盡臣子之志非盡不明決去就於至誠
擇利害而無撓其生也挺身為萬夫之特其終也成名
於泰山之重凌視千古高居上游斯人伊何魏博節度
使田公布子敦禮之謂也初公烈考曰弘正輔佐憲宗
掃除寇逆為侍中魏博節度使今上嗣位鎮州軍吏以
節度使王承宗死上聞詔弘正除中書令代焉居一歲
兵亂遇禍公時為涇原節度詔追至京聞喪公卿獻議
以為討鎮莫若用魏魏強而近又公恩德積洽於魏以
鉞賜其子布布復有能則魏之士欣戴而效死焉詔從
之公泣血號天而辭不能者再詔不許乃曰報君恩復
父讐在此舉也如不濟則無其生以謝之别兄弟妻子
屏門之内辭賓客朋友於西階之下喪輿遂北至魏則
徒跣行號以見將士將士耆艾者父兄事之齒類者骨
肉親之毀家以結人心辭禄而贍公用明求報之道竭
勵士之方冀其恊心以副私志異哉魏之風俗久悖聲
教魏之將士素染狼戾懷安自固忽感激之勇節積驕
成惰無戰鬭之剛腸初猶哀公之誠悦公之賞雖未心
化暫忘舊風無何奉詔出師抵冀之南宫縣爾賊而振
威也時討幽鎮諸軍庶事草剏計司荒略供饋大虧公
乃以本部六州之租入權以自濟冰雪方盛飛輓阻艱
衆相與言曰頃常出頼朝廷供給優贍軍府因以完濟
令者瘠已肥國尚書無乃太公忠乎旋以滄景喪敗王
師不振諸軍顧望莫有鬭志賊使間諜騰肆飛語以不
固之志加懷怨之心望風聽聲將欲謀亂咸(集作或)有見
者宜圖其休全身保軍以俟後舉公仰而號曰天子徵
兵以討叛亂吾特授旄鉞復其家冤將軍雖死國典斯
在豈蓄縮完守為不忠孝之臣乎衆知公不可迫因師
行而遂潰中軍不同其謀奉公達于魏城衆又言曰魏
土不知朝化久矣刑賞禮樂皆自已出近以保富貴遠
以貽子孫苟能從衆之謀則捧戴如舊公知其不可以
道化又難以力服時太尉之靈座在魏之官署公陽以
入臨人不以虞慟哭伏劔衆驚至而絶矣春秋三十八
噫相國李公愬先公師魏衆以貪亂李不能制閉域以
自固重幣以貸死及公初至悖氣尚存邀賞撓法一唱
萬和况鎮之軍於魏舊有救敗德兩軍相觀如親戚焉
寧有一人之忠義化六萬之肝膽三月之將帥移六十
年之舊風強其陸梁計其相觀同騃愚蔽知其不可從
其李石有言曰重耳教訓三歲而後敗楚勾踐生聚二
十年而後滅吳以中古之慤信晉越之訓伏尚且遲之
况今魏乎聞者信之及公終也賊衆感義而退守王師
聞風而憤激達于朝廷天子壯其節而哀其死為之廢
朝公卿洎百執事咨嗟悽憫久而不絶及喪至則弔周
懋恤禮備而恩加焉贈尚書右僕射以長慶二年八月
二十六日葬于萬年縣白鹿原公之大王父曰廷輝安
東都護司馬贈右僕射王父曰玠相州刺史烈考中書
令贈太尉而勲高位崇至公而名重節立蓋以茂德為
濬源大忠為厚阯克生賢哲焯燿邦國初自魏之禆將
以謹幹至大將自侍御史以討叛勞至大夫掌平蔡功
為金吾將軍以長材鎮要衝為河北節度以多略靜邊
陲為涇源節度在禆將則辦冤囚大尉無淫刑矣領征
軍則備賊之驚突諸軍因之立功矣為金吾抑同列而
不遏諫官聖朝有容直之美矣帥河陽也則省將而多
戰卒滅賊而守詔條於是乎兵實而人安矣鎮涇源則
觀其力穡教其騎射於是乎糴賤而人能矣其大材敏
識有名臣之體要深謀善計得良將之精華善而不伐
高則思降無豪貴之厚(集作侈)欲慕廉讓之高風惜乎壯
年有志不立豈天意用斯人以激其怠隋警其奸兇者
哉伏劔之辰手操遺表陳兇逆之根本明將帥之儀矩
聖君因得辨邪正可謂始終之善者也其遺孤及門吏
知余夙奉周旋感激名義謂揚盛烈於萬斯年銘曰
具體皆人能恥者誰輕死重義謂之有思豺狼貪婪力
不能支部下將貳誠無所施上虧國恩中冤父私兩志
莫遂顧生奚為明者獨斷勇夫不疑忍恥偷安犬彘等
夷靦顔冒寵復何人斯誠貫心膂竟違我期(一作誠實心堯竟而)
(我欺)利刀貫胷血殷喪帷軍士喧駭逆黨忸怩義風激揚
征車不衰自居所重賢人得之地察天明稱為神祗雅
有節鉞流聞邊陲青史長存聲香葳蕤
文苑英華卷九百十四
