文苑英華卷一百六十九宋李昉等編
應制二
侍宴七十二首
侍宴樂遊苑餞徐州刺史應詔
丘遲
詰旦閶闔開馳道聞鳳吹輕荑承玉輦細草藉龍騎風
遲山尚響雨息雲猶積巢空初鳥飛荇亂新魚戱實惟
北門重匪親孰為寄參差别念舉肅穆恩波被小臣信
多幸投生豈酬義
侍宴謝朏宅東歸應制沈約
皇情悵東&KR0008;羽旆拂南㕓夏雲清朝景秋風揚早蟬飲
和陪下席論道光上筵
侍宴樂遊苑餞吕僧珍應詔前人
丹浦非樂戰負重切君臨我皇秉至德恭(一作忘)已用堯
心愍兹區宇内魚鳥失飛沉推轂二崤岨揚旆九河隂
超乘盡三屬選士皆百金戎車出細柳餞席遵上林興
師誅後服授律緩前禽函轘方解帶嶤武稍披襟伐罪
芒山曲吊民伊水潯將陪告成禮待此未抽簮
侍宴餞臨川王北伐應詔王筠
金版韜英玉牒藴精帝德乃武王威有征軒習弧矢夏
陳干戚周騖戎車漢馳羽檄我皇駿聖千年踵武德洞
千門威加八柱金正圯德水行失道駟馬南牧戎徒西
保荐食伊瀍整居豐鎬金閣(一作闕)揚塵銅臺茂草命彼
膳夫受詔協律樂賦出車弦操别日玉饌駢羅瓊漿泛
溢聖德温温賓儀秩秩
侍宴餞庾於陵應詔劉孝綽
皇心眷將遠帳餞靈芝側是日青春獻林塘多秀色芳
卉疑綸組嘉樹似雕飾遊絲綴鶯領光風翔綺翼下輦
朝既盈留宴景將昃高談競辨端竒文爭筆力伊臣獨
無技何用奉吹息
侍宴餞張惠紹應詔前人
滄池誠自廣蓬山一何峻麗景花上鮮油雲葉裏潤風
度餘芳滿鳥集新條振餞言班俊造光寵私輶恡徒然
謬反隅何以窺重任
侍宴二首前人
清宴延多士鴻私濫微薄臨炎出蕙樓望辰躋茵閣上
征切雲漢俛眺周京洛城寺欝參差街衢紛漠漠禁林
寒日晩方秋未摇落皇心重發志賦詩追並作自昔承
天寵於兹被人爵選言非綺綃何以儼金艧
二
兹堂乃峭嶠伏檻臨曲池樹中望流水竹裏見攅枝欄
高景難蔽岫隠雲易垂邂逅逄休幸朱蹕曳青規丘山
不可答葵藿空自知
侍宴景陽樓王僧孺
金鋪爍可鏡桂棟儼臨雲沾觴均飲德服道驗朝聞詎
論禹無間非耻堯為君小臣亦何者短翮屢追羣
侍宴二首前人
麗景燭春餘清隂澄夏首交枝隠修逕廻流映遥阜徙
帷轢輕筠移鑾拂高柳去矣勞茂績勉哉報嘉誘小臣
良不才㳙塵愧所守何用勝雕斵譬木良如朽
二
廻鑾避暑宫下輦迎風舘渺漫卿煙轉霏微商雲散蔓
草亘巗垂高枝起天半廻風稍驚水落光漸斜岸妙舞
駐行雲清歌入層漢晬顔暢有懌德音良已粲
御幸樂遊苑侍宴張正見
大君臨四表榮光普八埏區中文化洽海外武功宣鳳
下書丹篆龜符著綠編昆明不習戰雲夢豈遊畋軌文
通萬國旗節靖三邊高秋藐姑射睿想屬汾川兩宫明
合璧雙闕帶非煙揚鑾出城觀詔蹕指郊壥禁苑廻雕
輦離宫建翠㫋流水犇雷轂追風赴電鞭畫熊飄析羽
金埓響膠絃鳴玉升文砌稱觴溢綺筵獸舞依鍾石鸞
歌應管絃霞明黃鵠路風爽白雲天潦收荷蓋折露重
菊花鮮上林賓早鴈長楊唱晩蟬小臣慙藝業擊壤慕
懷鉛康衢飛駚羽大海滴微㳙詠歌還集木舞蹈遂臨
泉願薦南山夀明明奉萬年
九日侍宴樂遊苑應制(見一百七十三卷)
庾肩吾
入隋侍宴應詔陳後主
日月光天德山河壮帝居太平無以報願上東方書
侍宴玄武觀江總
詰曉三春暮新雨百花朝星宫移渡罕天駟動行鑣旆
轉蒼龍闕塵飛飲馬橋翠觀迎斜照丹樓望落潮鳥聲
雲裏出樹影浪中摇歌吟奉天詠未必待聞韶
秋日侍宴婁湖苑應詔前人
翠渚還鸞輅瑶池命羽觴千門響雲蹕四澤動榮光玉
軸昆池浪金舟太液張虹旗照島㠘鳳蓋繞林塘野静
重隂閣淮秋水氣凉霧開樓闕近日迥煙波長洛宴諒
斯在鎬飲詎能方朽劣叨榮遇簮笏奉同行
侍宴莎册宫賦應制得情字許敬宗
三星希曙景萬騎翊天行葆羽翻風隊騰吹掩山楹暖
日晨光淺飛煙旦彩輕塞寒桃變色冰斷箭流聲漸奏
長安道神臯動睿情
侍宴應詔得前字虞世南
芬芳禁林晩容與桂舟前横空一鳥度照水百花燃綠
野明斜日青山澹晩煙濫得陪終宴握管類窺天
侍宴歸鴈堂前人
歌堂面綠水舞舘接金塘竹開霜後翠梅動雪前香鳥
歸初可侣鴈起欲分行刷羽同棲集懷恩愧稻梁
侍宴北門杜正倫
大君端扆暇睿賞狎林泉開軒臨禁籞藉野列芳筵參
差歌管颺容裔羽旗懸玉池流若醴雲閣聚非煙湛露
晞堯日薰風入舜絃大德侔玄造微物荷陶甄謬陪瑶
水宴仍厠栢梁篇關名徒上月鄒辯詎談天既喜光華
旦還傷遲暮年猶冀升中日簮裾奉肅然
正夜侍宴應詔薛曜
重關鐘漏通夕敞鳳凰宫雙闕祥煙裏千門明月中酒
杯浮湛露歌曲唱流風侍臣咸醉止恒慙恩遇崇
侍宴銀潢宫應制魏元忠
别殿秋雲上離宫夏景移寒風生玉樹凉氣下瑶池塹
花仍吐葉巖木尚抽枝願奉南山夀千秋長若斯
蓬萊三殿侍宴奉勅詠終南山應制
杜審言
北斗挂城邊南山倚殿前雲標金闕迥樹杪玉堂懸半
嶺通佳氣中峯繞瑞烟小臣持獻夀長此戴高天
初春行宫曲宴應制得天字蘇味道
温液吐涓涓跳波急應絃簮裾承睿賞花柳發韶年聖
酒千鍾洽宸章七曜懸微臣從此醉還似夢鈞天
奉和宴小山池賦得谿字應制
武三思
年光開碧沼雲色歛青谿凍解魚方戱風喧鳥欲啼巖
泉飛野鶴石鏡舞山雞柳發龍鱗上松新麈尾齊九韶
從此驗三月定應迷
凝碧池侍宴應制得出水槎前人
彼木生何代為槎復幾年欲乘銀漢曲先泛玉池邊擁
溜根横岸沉波影倒懸無勞問蜀客此處即高天
凝碧池侍宴看競渡應制李懷遠
上苑清鑾路高居重豫遊前對芙蓉沼傍臨杜若洲地
如玄扈望波似洞庭秋列筵飛翠斝分曹戱鷁舟湍高
棹影沒岸近榜歌遒舞曲依鸞殿簫聲下鳳樓忽逄天
上樂疑逐海查流
侍宴旋師喜捷應制韋安石
蜂蟻屯夷落熊羆逐漢飛忘軀百戰後屈指一年歸厚
眷紓天藻深慈解御衣興酣歌舞出朝野嘆光輝
梁王宅侍宴應制前人
梁園開勝景軒駕動宸衷早荷承湛露修竹引薰風九
醖傾鍾石百獸恊絲桐小臣陪宴鎬獻夀奉維嵩
同前張說
梁王池館好晩日鳳樓通竹町羅千衞蘭筵降兩宫清
歌芳樹下妙舞落花中臣學延州聽還知大國風
過太平公主山亭侍宴張昌宗
淮南有小山嬴女隠其間折桂芙蓉浦吹簫明月灣扇
掩將鶵曲釵承墮馬鬟歡情本無限莫掩洛城關
泛舟侍宴應制張易之
平明出御溝解䌫坐廻舟(疑)綠水澄明月紅羅結綺樓
絃歌爭浦入冠蓋逐川流白魚臣作伴相對舞王舟
公主南宅侍宴應制前人
逐賞平陽地鳴笳上苑東鳥吟千戶竹蝶舞百花叢時
攀小山桂共揖大王風坐客無勞起奏簫曲未終
興慶池侍宴應制蘇瓌
金闕平明宿霧收瑶池式宴俯清流瑞鳳飛來隨帝輦
祥魚出戱躍王舟帷齊綠樹當筵密蓋轉緗荷接岸浮
如臨竊比微臣懼若濟叨陪聖主遊
立春日侍宴内出剪綵花應制李嶠
幸聞年欲至剪綵學芳辰綴綺能似景裁紅巧逼眞花
從篋裏發葉向手中春不與韶光競何名天上人
同前趙彦昭
剪綵迎初候攀條故寫眞花隨紅意發葉就綠情新嫩
色驚銜鷰輕香誤採人應為薰風拂能令芳樹春
同前沈佺期
合殿春應早開箱綵預知花迎宸翰發葉侍御筵披梅
訝香全少桃驚色頓移輕生承剪拂長伴萬年枝
同前宋之問
金閣装新杏瓊筵弄綺梅人間都未識天上忽先開蝶
繞香絲住蜂憐豔粉廻今年春色早應為剪刀催
同前劉憲
上林春館披春光獨早知剪花疑始發刻鷰似新窺色
濃輕雪點香淺嫩風吹此日叨陪侍恩榮慙數枝
同前昭容上官氏
密葉因裁吐新花逐剪舒攀條雖不謬摘葉詎知虚春
至由來發秋還未肯疎借問桃將李相亂欲何如
同前蘇頲
曉入宜春苑穠芳吐禁中剪刀因裂素粧粉為開紅彩
異驚流雪香饒點便風裁成識天意萬物與花同
春日侍宴幸芙蓉園應制李嶠
年光竹裏遍春色杏間遥煙氣籠青閣流文蕩畫橋飛
花隨蝶舞豔曲伴鸎嬌今日陪歡豫還疑陟紫霄
同前蘇頲
御道紅旗出芳園翠輦遊繞花開水殿架竹起山樓荷
芰輕薰幄魚龍出負舟寧如穆天子空賦白雲收
同前李乂
水殿臨丹籞山樓繞翠微昔遊人託乘今幸帝垂衣澗
篠緣峯合巖花逗浦飛朝來江曲地無處不光輝
同前宋之問
芙蓉秦地沼盧橘漢家園谷轉斜盤徑江廻曲遶源風
來花自舞春入鳥能言侍宴瑶池夕歸途笳吹繁
三日禁園侍宴沈佺期
九重馳道出上巳禊堂開畫鷁中川動青龍上苑來野
花飄御座河柳拂天杯日晩迎祥處笙鏞下帝臺
九日侍宴應制得長字(此詩見一百七十三卷九日門)
奉和(一無此二字)九日侍宴應制得時字
蘇頲
嘉會宜長日高遊順動時曉光雲半洗晴色雨餘滋降
鶴因韶德吹花入御詞願陪陽數節億萬九秋期(一作微臣)
(復何幸長得奉私恩)
此詩一作見歲時雜詠疑是應制原本後編詩集
八句皆改
中宗降誕日長定公主滿月侍宴應制
李嶠
神龍見像日仙鳳養雛年大火乘天正明珠對月圓祚
遥金篋裏歌奏玉筐前今日宜孫慶還參祝夀篇
同前鄭愔
春殿猗蘭美仙階栢樹榮地逄方節應時覩聖人生月
滿增祥莢天長發瑞靈南山遥可獻常願奉皇明
歲夜安樂公主滿月侍宴應制
沈佺期
除夜子星廻天孫滿月杯詠歌麟趾合簫管鳳雛來歲
短常然桂春盤預折梅聖皇千萬壽乘曉御明臺
侍宴桃花園詠桃花應制李嶠
歲去無言忽顦顇時來含笑吐氛氲不能擁路迷仙客
故欲開蹊待聖君
同前趙彦昭
紅萼競妍春苑曙粉茸新向御筵開長年願奉西王宴
近侍慙無東朔才
同前徐彦伯
源水叢花無數開丹跗紅萼間青梅從今結子三千歲
預喜仙遊復再來
同前李乂
綺萼成蹊遍苑芳紅英撲地滿筵香莫將秋宴傳王母
來比春華望聖皇
同前蘇頲
桃花灼灼有光輝無數成蹊點更飛為見芳林含笑侍
遂同温樹不言歸
宿羽亭侍宴應制(見一百七十五卷亭門應制)
杜審言
白蓮花亭侍宴應制沈佺期
九日(一作月)陪天仗三秋幸禁林霜威變綠嶼雲氣落青
岑水殿黃花合山亭綘葉深朱旗夾小徑寶馬駐青潯
苑吏收寒菓饔人膳野禽承懽不覺暝遥響素秋砧
仙萼亭初成侍宴應制前人
山中氣色和宸賞第中過輦路披仙掌帷宫拂帝蘿泉
臨香澗落峯入翠雲多無異登玄圃東南望白河
仙萼池亭侍宴應制前人
步輦尋丹障行宫在翠微川長看鳥滅谷轉聽猿稀天
磴扶階迥雲泉透戶飛閑花開石竹幽葉吐薔薇徑狹
難留騎亭寒欲進衣白龜表(疑作來)獻夀仙吹返彤闈
嵩山石漴侍宴應制前人
金輿旦下綠雲衢彩殿晴臨碧澗隅溪水泠泠逐行漏
山煙片片引香爐仙人六膳調神鼎玉女三漿捧帝壺
自昔汾陽紆道駕無如太室覽眞圖
三陽宫石漴侍宴應制宋之問
離宫秘苑勝瀛洲别有仙人洞壑幽嵓邊樹色含風冷
石上泉聲帶雨秋鳥向歌筵來是曲雲依帳殿結為樓
微臣昔忝方明御今日還陪八駿遊
麟趾殿侍宴應制前人
北闕層城峻西宫複道懸乘輿歴萬戶置酒望三川花
柳含丹日山河入綺筵欲知陪賞處空外有飛煙
上陽宫侍宴應制得林字前人
廣樂張前殿重裘感聖心砌蓂霜月盡庭樹雪雲深舊
幄驂宸御慈恩忝翰林微臣一何幸再得聽瑶琴
侍宴應制喬知之
紫禁肅晴氛朱城落曉雲豫遊龍駕轉天樂鳳簫聞竹
外仙亭出花間輦路分微臣一何幸詞賦奉明君
奉和幸上陽宫侍宴應制前人
紫庭金鳳闕丹禁玉雞川似立蓬瀛上疑遊崑閬前鳥
將歌合轉花共錦爭鮮湛露飛堯酒薰風入舜絃水光
摇落日樹色帶晴煙向夕廻琱輦佳氣滿巖泉
棃園亭子侍宴喬知之
年光陌上發香輦禁中遊草綠鴛鴦殿花紅翡翠樓天
杯承露酌仙管雜風流今日陪歡豫皇恩不可酬
守歲侍宴應制杜審言
季冬除夜接新年帝子王孫捧御筵宫闕星河低拂樹
殿庭燈燭上薰天彈絲奏管梅風入對局探鈎栢酒傳
欲向元正歌萬夀暫留歡賞寄春前
故洛陽城侍宴姚元崇
遊豫停仙蹕登臨對晩晴川鳬連倒影巖鳥應虛聲野
奏風成曲山居雲作纓今朝丘壑上高興小蓬瀛
春日洛陽城侍宴前人
南山開寶歷北渚對芳蹊的歴風梅度參差露草低堯
樽臨上席舜樂下前溪任重由來醉乘酣志轉迷
侍宴曲前人
雲陛褰珠扆丹墀覆綠楊隔(疑)簾粧隠映向席舞低昂
鳴佩長廊静開冰廣殿凉歡餘劔履散同輦入昭陽
醉中侍宴應制李白
柳色黃金嫩棃花白雪香玉樓巢翡翠珠殿鎻鴛鴦選
伎隨雕輦徵歌出洞房宫中誰第一飛鷰在昭陽
文苑英華卷一百六十九
