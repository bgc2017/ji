文苑英華卷七百七十七宋李昉等編
宫闕上
九成宫頌一首
宫闕上
九成宫頌一首(并序)王勃
臣聞在天垂曜璿宫列乾象之墟在地班形珠闕鎮坤靈
之野洎夫三精軿運即寥廓而為宫九聖旋游遍洪荒而
可宅則有瑶房玉室崑山分大帝之庭金屋銀臺滄海濯
玄元之宇豈非神明其道騁仙轡於無垠浩蕩其居示清
都於不宰若夫扄牖六合奔走八神占日月而揆山川駕
隂陽而法天地非聖人其孰能與於此乎至若文開遁甲
仇峯成蒼后之躔樂奏鈞天峒嶺駐黃軒之駕業融環堵
下姑射而尋真道濟巖廊望衡山而展事斯則三階遍下
唯臨布政之宫六位時乘未(闕)巡方之館其後兩龍齊鶩
抗瓊闥而同嬉八駿高驤指瑶池而結興殷風不競砂丘雄
别館之娛秦道無章雲閣徇殊庭之賞於是功虧大壯頌
闕祈招豐屋同㤀危輈繼及遂使來年(此句疑)侯跡名山為
縱觀之場並海遵河沃野盡行宫之地皇天震怒於上蒼
黎甿慟哭于下土其有斟酌千古文明一代蒿官不陋茨
山可仰靳成東岳唐帝復衢室之尊用饗西岐天子合鈞
臺之運得其道也(一作者)盖有存焉國家梯(一作張)霄架極罄
域裁基纂高丘白雲之胤鬱函都紫氣之兆宸扉既闢一
宇宙而來王聖籙潜躋貳乾坤而作帝高祖天旗夜立制
黃鳥而先驅太宗日馭晨飛驂綠蟠而首出雖立極承祧
之業進燭前文而重光累洽之符歸功下武陛下承靈太
一踵睿登三星虹沓祉電(一作雷)虬發慶丹書碧篆神符
煥河洛之文王斗珠衡天骨挺皇王之表用能捨桐珪
而瑄匕鬯肅玉籍而揖宗祧寫藹九天騰景萬里御風
雷七曜於上博臨之功顯用山川六府而下輔相之宜
得玄宫密運敷造化於靈襟黃屋神凝創經綸於寳思
鳳闈宵静隂靈宣玉閫之華鶴禁朝趨離象峻銅樓之
景川分帝子控鯤壑而䟽源岳動天孫擁熊山而列鎮
其化成也如彼其強幹也如此猶乃停旒正室嚴纊中
軒玉階匪泰金門為險佇虹旃於月澗岳瀆生光飛鶴
槧於煙臯江湖動色桃溪逸彦塞丹井而歸風松磴遺
英斬玄關而奉制位兼河海九卿參巨濟之功道合星
辰三事欝經天之象朱轓緝化泣故老於中溪墨綬宣
風繞春童於上陌王化之基(一作之期)已洽天工之代有序
建銅儀而測曜象(一作寶)緯齊懸按璿璣而書雲禎氛(一作)
(氣)疊舉祥唈十二紫鵷調夏谷之音大禮三千頳蛇應
黃鐘之曲蚕功順令業著於青裳蜃磨迎春恩周於黛
耜黃砂静讞爽鳩興頓足之悲丹石銷冤神獬輟推鋒
之計詠時和於帝壤動植咸驩歌道泰於華封昆䖝自
樂星墟列將輝玉節而長驅天策神兵下金壇而决勝
横麾赤岅葱山成不戰之郊命(作會)繳青丘桃野見其亡
之兆煙馳火徼勵珠産而移琛雪鶩冰洲駕瑶谿而納
賮乾坤徑復載遵赤縣之封曦望環周未出黃圖之域
故夫含吐萬物至功也制平八表大業也一隂一陽神
通也乃文乃武聖圖也用能使天不愛寶地不藏珍日
月五行風雲四序龍章鳳彩鳥奕於郊墟黃鉉紫玉磊
砢於坰囿集風雲於翠箑浴甘露於朱英澤馬飛鏕山
輿結轍殊徽狎至祥書竭東郭之毫累譯同歸朝册盡
南山之竹然後瑶壇備物陳帝服而展皇儀后室疇庸
登太山而小天下功弘事畢狹廣宙而三遷風舉雲摇
歷神都而一憩考遺基於汶上稽故典於淹中光緫章
之瑞紀嗣乾封之寶歷大矣哉昇中作睿握四海而為
尊則大斯模肇三宫而配永憑大室而高視靈壇八百
坐明堂而恭已諸侯一萬時既貞矣襄城(一作域非)辭訪道
之遊功既成矣玄圃頓尋仙之駕由是南宫奏議和玄
禁而成章西土謳歌指皇輿而佇眷咸以珍臺靚穆陽
靈開避暑之宫清序鈞調景福制追凉之殿然則高棟
深宇威神之大節也順氣發生巡遊之大功也况乎石
城金室(一作屋)編輿井鬼(一作近論輿思)之區珠藪瑶池宛在秦
豳之境應雷軿而出豫蒼帝其時面炎馭而思和朱明不
遠雖塗吟野忭黎元忻望幸之符而屈已從人天子下勞
謙之詔候離局而從宴尚惕三危清近縣而移鑾猶詳再
駕以為三十六所帝劉非舜禹之心四十二宫全趙異成
康之歷詠荆臺而夕厲思蒲坂而晨凝方奉後天之期俯
順觀風之請萬靈禔祉三辰合慶姬文考筮容成奏日千
旌鳳轉儼鏤象而星陳萬騎龍嘶伐靈鼉而曉應静帷宫
於綠野肅帳殿於黃街奔欃槍而走陸梁陳浮靈而候明
月前驅雷竦下列缺於騰鞭後乘雷驚起豐隆於驟轂瓊
戈晝按太陽疲轉日之鋒玉劍宵翻懸象睹衝(一作衛)星之
氣天旋霧散岳運川迴林兵護野方臣(疑作方神班固東都賦山靈護野屬)
(御方神兼頌第十七再用)啟路黃麾紫盖襍精氣而西浮雲動神行背
封巒而右指吐霧馳風以臻夫九成宫禮也爾時峯横地
乳景戴天糜分閬井而圖基蔭秦星而耀阯靈墟寶藏代
興汧雍之間峻阜長岑疊鎮岐梁之域丹溪碧洞吐納虹
霓偃(一作灌)栢叢篁騰遷雨霧獲秦餘於故兆地擬林光訪
周舊於遺風山連水滸前趨劒棧玉壘千尋傍望斗城金
墉萬仞架隂丘而北走境瞰鄜祠分沓鄣而西馳塗交隴
坂仙都密爾猶連上苑之扄靈宫巋然直透崇岡之曲即
礄基於磵道利在斯干固拱木於虞衡規同匪日彌峯跨
谷層城萬轉歷險乘危迴廊四注山祗畫石出徼道而終
年風伯贏糧半長途而中宿架千樓而致極(疑作㮹極揚雄甘泉)
(賦㮹北極之嶟嶟)爛若神扶羅萬戸而窺天巍如化立離堂早
照皦日籠光於綺寮合殿宵深歸雲納影於重廡珉房
砥室畫拱相望綠岫紅巖雕櫳間出玄熊蚺䗊俯棟宇
(一作相)而危心青鳥歸飛仰靈軒而墜翼轉飛檐於秀㠋
上出重冥蔭反宇於迴谿下臨無地紅葩紫的垂倒井
而披文金鎖銀鋪接重扄而炫色儼鉤陳於漢陌太階
非遠設陛戟於煙庄仙梯可陟華璫璧散掛明月於崇
朝密網珠連落奔星於已曙丹樑(一作梁)發秀彩沓虹文
皓璧凝鮮光涵蜃氣銅龍對霤接飛泉而瀑流(一作灑)鐵
鳳連甍傃還颷而佇立雖南纏統序北室開榮(一作北屋開辰)
凛勁氣於叢楹起凄風於洞穴(一作間)踆烏失轡出澗戸
而無光金兔低輪下山扉而變色隂庭阻夏祝融無竊
據之因邃屋乘(一作乖)春顓頊定忘歸之策飛廉扣響赴
北闕而神寒屏翳收津跼南端而股戰蒼蒼八桂白露
為霜落落千松玄隂昧景金人列陛来危砌而思裘玉
女窺窗伏增巒而請纊陽秋代駕不凋仙圃之華天(一作)
(增)地為鑪未解幽陵之凍至若氣清乾步景霽山維栖
翠藹於崇榮列朱霞於複榭瓊枝累道移綴文㮰碧樹
周阿光摇鏤檻靜簾帷而洞啟穆羽相和肅坻堮而天
臨纖塵不動宸儀有晬蓬莱與城闕俱榮羣后多歡蘿
薜共簮裾合賞巖花落砌綴龍扆而成文嶂葉交軒拂
鸞旗而追影鑪峯轉藹香傳玉几之風石瀨鳴湍響入
銅壺之水乃有稜(一作陵)陽駕鶴奉丹墀而稱臣子晉吟
鸞下青蒲而謁帝箕精失耀傅說恭命於東廂昴宿低
芒庭堅奉職於西序三臺九署雲端極目霓裳風髻闕
下相尋張良卧疾攀赤松而有地綺季来朝歌紫芝而
忘返若夫功成旰食道濟宵衣漢宫追聽覧之餘堯殿
得廵来之隙霞登月憩光睿幸於彤闈玉振金聲藻宸
章於翠掖洛陽才子承閒盡宣室之談蜀郡詞人還奏
動甘泉之賦復有軒庭十四出桂閫而乘茵永巷三千
望椒塗而奉幣翊鸞臺之廣宴扈鴛砌之仙遊羅綺芳
兮四面春環珮鳴兮九重暮風閨夕敞携少女於歌筵
月幌宵朧下姮娥於舞席玄房娭宴雲姬辭豹尾之歡
紺幄承顔星媛入魚鱗之戱若乃屯營櫛比對閤道而
斜趨廨寺棋分混文昌而外屬周朝瑞鸑聲參叶律之
宫陳寶鳴鷄響襍司晨之序名都廣會閭閻萬室帝籞
仙垣亭臯千里山村野塾家連菌草之園谷飲川居戸
有桃符之水故夫恩加草樹囿原澤而無私道被翔行
苑山川而不禁每至旻天戒序高風嘯律虞官獻秋獮
之儀司馬奉梁騶之典將軍布卒略玄㶚而東馳都尉
關營統(擬作繞張衡西京賦繞黃山而欵牛首)黃山而北睇於是逄蒙列
階蚩尤並轂材官發射期門走仞杖玄麾而直指鶚視
千羣奮朱鬛而横行龍驤萬計曾旗廣旆出宇宙而三
驅疊鼓鳴鐘連(一作運)雷霆而一呼前旌逐日夸父斷洪
河之流後騎趨山共伯挾崑崙之柱近陵吐焰縟奔電
於長鋒灌莾生塵隕飛霜於勁鏃合戈鋌而照地猛兕
知窮振罟網而籠天騰龍失據崩林磔石毛羣無挺險
之資蔭澤風山羽族落垂雲之影長圍&KR1923;蹀得駿馬於
秦坰大輅徜(一作翔)徉載飛熊於渭浦然後還師振旅考
事陳功皮軒按節牙璋復路視餘生於大野誓廣校於
長陬腥膻(一作班腥)於嶻㠔之墟有蜡於長楊之館命奔烽
而舉釂火照甘泉緫輕騎而行庖雲驚上路聲兼萬籥
歌鍾空廣樂之庭禮被三雍玉帛盡塗山之會龍胎鳳
卵入禹膳而調芳石乳瓊漿委堯樽而湛色恩霑(一作露)
下帛宴液仙宫雖大夫思濯鷁之歡而天子可廻鸞之
奏然後拜釐清廟考德齋宫用玄功而不有宅太虚而
無迹動崇易簡規萬祀而化黃金道貫幽明徵百靈而
響丹甑得玄珠於舜海尚驚冰危朗天鏡於堯儀猶勤
日晏虔恭上帝東朝懸待諫之旌清問下人南面聽登
聞之鼓則有郊童俟蹕敢讓天師野老排閽唯歌帝力
風行比屋忠臣收折檻之謀化溢康衢良使息埋輪之
請設神規而動俗庶績其凝握元符而發祉殊方合應
華胥已泰濟羣生於不死之庭閭閻可觀致仙歷於無
窮之境蕩蕩乎發育萬物而顯諸仁洋洋乎包舉六氣
而藏諸用均兩儀而得一耻三皇而不四者矣臣勃東
臯賤節北阜幽姿常叨召見之恩驟玷明敡之列書生
謁相望闕推輪下客遊梁榮參賜帛終童立志空投函
谷之繻馬令同時未給尚書之筆雖玄機妙鍵已寂兆
於忘言而詠德陳功請追聲於匪頌其詞曰
九門浩蕩三山超忽帝坐金房仙成玉闕浮丹麗紫栖
霞冠月真匠難徵虚談易越(其一)旋窺鳳紀極睇龍墳曾
巢化沒上棟爻(一作支)分茅宫蔽雨松殿来雲猶迷匪陋
尚缺斯文(其二)道倫明一風遷繼五禮讃三宫詩歌百堵
黃圖未洽紫庭無輔局促墉垣逡廵度矩(其三)盛衰環襲
冲盈舛鶩璿宇夏關瑶扄殷樹奢窮地絡毒流天步相
曰(一作日)遄奔尋雲速仆(其四)災延六國運逼三川分雄競
侈禮僣圖全飛甍月徑列廡霞阡乾谿敗楚碣石亡燕
(其五)阿房秦構文軒五里建章漢立仙闥萬扈(疑作戺)詭代
齊徑(一作涇疑)違天縱已望夷有舋甘泉不祀(其六)宛郊嗣籙
譙鄉警衆蜀跨梁岷吳吞楚夢相宜裁軌崇楹累棟雲
闕同華泉臺罕共(其七)晉圖給(疑作終)否朝(疑作胡)風肆極霧
黷丹圍塵埋紫域皇階不守帝庭無色帳殿相臨氊墻
間飾(其八)南承有宋北洎亡隋功慙戸牖守在城池樓船
水覘車陣山窺吳庭再毁代鼎三移(其九)火德初融江陽
裘(疑)旅奄收淮船遂朝吳渚象措(疑)驕秦龍舟壊楚雄
圖乃溢傾宫不處(其十)海岳呈華風雷寫慶剪諸戎首光
我靈命紫氣雲蒸黃星月映&KR1922;商為業遵唐啟聖(其十一)
景閟丹繩祥抽翠籙格天垂範模神鶩躅朱極重光黃
離繼旭道清金鏡時和玉燭(其十二)澂規鳳閫毓訓鸞闈
桐宫宿列桂邸霞飛台精變道岳耀裁幾朝盈振鷺境
北馴翬(其十三)武韜弓矢文經步驟爽鳩議獄龍師掌奏
玉帛華夷提封宇宙譯書歲欵祥圖月凑(其十四)帝功得
一乾元用九鏤玉天齊塗金社首神京四邑明堂八牖
爕而可大為而不有(其十五)曾宫望幸幸封佇悅伺隟披
圖乘時徒(疑)轍赤駵俟駕蒼虬按節月車宵移星闈曉
列(其十六)方神護野岳將清塗廻麾嶠路逗蹕山樞千靈
電驚萬辟風趨鈞臺有問峒岫無虞(其十七)五城分秀雙
巒抗影畫栱彌峯雕甍亘嶺煙閨夜謐雲房晝静竹殿
栖寒松軒祕景(其十八)紫庭晨御彤闈早闢天子凝旒辟
公奉璧薜蘿齊致簮裾混迹仙鶴随輪靈鳬墜舃(其十九)
風扄濬敞震廊藻邃玉綱星開金鋪月墜山樓獸矯雲
臺鳥次複鄣披丹廻流轉翠(其二十)仇夷聖宅姑射神心
樂翔丹鳳使引青禽羲壇葉暗禹洞花深沼分瑶水花
跨珠林(其二十一)順時宣節分戎講將星騎朝飛雲露夕張
寶鷄獲祉非熊入貺駕掩岐蒐禮高奏(疑作秦)望(其二十二)酆
庭未遠塗山有戮襄野迷軒清都宥穆罕夷乾步徒豐
帝屋光緫大猶允歸天禄(其二十三)命宫垂訓靈臺韻雅功
映寰中頌流天下皇圖已泰鴻筆難假帝有力焉惡(疑)
非能者(其二十四)
文苑英華卷七百七十七
