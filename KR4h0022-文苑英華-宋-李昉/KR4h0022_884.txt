文苑英華卷八百八十五宋李昉等編
將相三
故相國杜鴻漸神道碑一首
冀國公贈太尉裴冕碑一首
故相國杜鴻漸神道碑元載
皇帝正位建元之二年廵狩至陜郊季冬旋軫鎬京乃
春王正月臨前殿延羣臣制詔太常卿衛公鴻漸研機
味道圖(疑作國)翰人師俾時不迷倚以為相史臣載與公
同官西掖聮務中樞入則並金門躋玉堂出則偕車輿
馳廣路好我不淺德公亦深建于薨殂得入公之室睹
公之奥節以危難而固義以顛沛而彰故得復公之道
察公之行開而當名品物定辭觀公之辨政消煩觧結
逢機立斷試公之與物藥未扣猶陪行止彌留方殆必
參嘗藥禱名者世人之所重終不為天適見公不在居
死者有情之至哀贒於貴生益知公之能達古史之云
流美而不揚乃廢職書而或略近亦誣若然者則刊盛
德於山阿藏茂勲於王府可也公帝堯之胤家于京兆
春秋末諸侯耗盡炎黃唐虞之苖裔鮮有存者范宣子
猶廣稱世閱盛誇穆叔而經秦涉漢百王千載名公大
人駢衡繼武玄宗朝叔考暹門下侍郎平章事以清節
居東府垂拱中大父愼行荆州長史以文武式南邦開
元之際皇考鵬舉安州都督以大名蒞淮浦公杜陵男
子遼廓不羈性與道合旁通多可思挹溟海自涯皆返
將窺語嘿杳然難䆒輙孩(老子聖人皆孩之)時人不居下位歷
揚州參軍華縣尉大理評事司直關内度支副使虛已
而不疵於物存誠而受汙於俗天寳末將相交隙海内
寒心家有襄陵之憂人懷崩角之懼公以為期死不勇
必生非任莫肯念亂誰無父母於是始有濟難勤王拯
溺定傾之意禄山果憑豺豕凌虐京畿鞏洛成隴荒淆
凾為障塞命信臣捽(一作率)扼二華之險守河渭之隘以
挫其鋒分河隴材官㩀南陽當宛葉以遏其勢朔方節
度中書令汾陽王發緣邊利兵略雲中出井陘以制其
後汾陽拔公為戎副倚公以幕畫公議無返顧計不旋
踵戒器蒐乘接食饋軍斯須决機閑暇辨劇故佩鐸兇
徒未鼔而破恒陽逆守先聲而屈時大兵深入後計在
完勑公西歸本軍鎮撫喻告調發兵食保綏華戎會哥
舒翰(亦有内忌二字)出師桃林以不計合戰旣而從散約觧形
離勢沮六軍拆北而莫濟上將授元而不歸強胡犯關
長戟指門玄宗西廵巴蜀駐蹕槐里俾肅宗不從詔馬
下受辭徵兵朔方東向問罪付以神器之重勖以興復
之謀肅宗承命感咽北馳惶怖邠郊無舘榖之犒安定
絶薪芻之餼始誅二守物情尚疑衆纔一旅邊郡猶驚
遂踰平凉出蕭關直趣豐安阻河為固公乘疾(一有凉出二字)
西上奏謁於白草頓請借前箸以圖安危靈州四臨兵
車之會長安新破人心正摇姦豪竊窺雜種圜目衆情
一呼而可潰危機視景而斯發北轅未改捨此奚之豐
安僻界西垂北臨沙瘼候吏不至疲兵徑度儻軍門晏
關廻舟未具倉皇朔裔蹈㩀無所非策之上也因條列
市租計入幕府文書守便宜山川要害肅宗撫公背曰
靈武卽我之關中河内卿亦吾之蕭何寇恂虜在目中
凶讎不足殄也卽日大駕移幸靈州守則完郛戰有全
兵伐鼓舉麾下令風生東極榆谿西洎先零莫不褁飯
而趨揭弓而走重足揮汗惟恐居後肅宗雖受傳國之
誥平戎之約謙讓未發守持益固願以撫軍討賊賊盡
歸報遥稟威略不正位號公與御史中丞裴冕率呼韓
單于羌戎君長校尉部曲塞翁老將頓首勸進封章十
上肅宗深自閉絶留中寢答公獨排闥及霤披誠見意
哀辭扣玉瀝血洒(一作淚)地以為命不得廢讎不可玩稽
天後時物駭人散文武之業墜而莫振非天子之孝也
上亦躊躇感動廻慮遷思公乃陳儀撰吉登帝大位於
是義徒推轂廻紇横厲蹴踏咸陽網羅關外救楚請命
夷凶滌穢收秦復洛翊帝覇世皆公之力也定策之初
旣以大功推裴郭疇庸之際竟以常資爲侍郎達者多
公之遠名明主善公之能讓披我荆棘在主簿而難忘
張良布衣固封留而已足五凉四戰之郊(一作國)荆州用
武之地會稽淛河之險二都初定九服猶虞傾側動摇
三方尤急東西萬里出入十年仗節擁麾更居迭撫公
之在鎮河西無盗邊之警洞庭息三苖之禍海寇不動
甄閩順軌得公之效也如彼公之罷守袁晁䧟山越康
元燒夷陵犬戎奪酒泉匈奴舒右臂失公之患也如此
今上卽位以公先帝大臣明於治亂漢庭儒雅習於制
度往踐常伯登于相府禮崩樂缺自公綴之國綱天憲
實公持之爲上從容論天下事甚衆潜跡密啓(一作䟽)明
可否者非一愼深於削弊功隠於詭詞永泰中西南大
將暴狠滛虐腹心坐離師衆四潰雖事迫理順而形疑
勢拒皇帝憫百姓之不辜哀羣校之罹毒公奉辭授鉞
單車詣蜀辨邪正於一言安萬夫之反側始公未至皆
鴟張内恐狼顧外視及公申令則饑(疑作飽)德飲和且舞
式歌岷峨旣平䨇流已清衞公告成乃眷以寧帝曰丞
相善謀能權蹈難履危勤略憂邊琱弓弭旆策勲勞旋
公拜稽首天子萬年公有濟世勘難之才遺物離人之
政自深根以寧柢每乘流而泪波及位極台衡勲高梁
益未脫羈𤨏終悲晩暮雖陳乞已屢而優眷愈深來朝
之明年首夏初吉以東都河南吳越荆楚保釐之任分
鎮之務俾公居中惣統遥領是歲仲冬月朔羸憊遜位
及乎旣望生涯告盡留誡諸子申約道侣罷塗車芻靈
之送黜聚僂豚楯之餙捐牢廢禮不封不樹觧綬脫紳
稅囊親主(疑作土)待久客(一作得久容非)而稽變是留歸而隔至
從吾所好示祛俗累乃隠几喪偶知常委蛻恬然而終
晏然而逝非合氣於漠得全於天駭形而忘損心具宅
而無情死者其孰能至此極也惟公學奥九流技括衆
藝忘象遺數逹者知禮存於身而致於用也吉凶悔吝
散徽破詭應於化而鮮於物也技(闕)理悟神對宜
其翼宣大政左右明聖位冠羣后聲施來裔載不虞非
㩀偶得累公責重憂深心昏意擾公則弘我以命起予
以道未嘗不體平神清忽在世表以過必告我躬是保
實欲依公戮力仰答玄造然後乞恩歸印相誓將老今
左相齊公與子䨇拜齊公全才稀售懷寳鄙試塵垢粃
糠陶鑄名器頡頑委運俯仰隨俗及乎培風撫翼立朝
當國則骨鯁魁壘奮揚蹈厲端莊寤主饑渴憂世執邪
遵法起墜振廢方知逹觀無早計月固不勝火逢指就
而知人拆大木而惟我時稱並用房杜所謂同登管樂
式是百辟惠余小子為新非固服我甚忘散庱未卷高
秋已行唯余與王相顧永傷鄙夫誄德齊公洒翰將愧
強名慙蔡篆之以(疑)其詞曰陽驕必折隂勝亦邪剛柔
雜居贒聖之家堂堂衞公含和用中為保自易當難不
逢首陽誠拙拄下非工餔糟末位致命危邦自西徂柬
足趼頭蓬簡稽衣食賦政理戎經營指揮雲合風從定
計翊帝革暴鋤凶退殊獨㓗進不争功出征入輔計文
經武洗蕩三蜀雍容兩府神邁形局思深志違封禪留
草東山不歸台光折耀白晝徂暉依仁孔夙履信不暮
自天之佑宜無悔怒天之荐瘥時丁耗斁(音蠧)如魚思涉
若廢網罟或歲大旱孰為霖雨生公則惠喪公何苦形
有必行死無不之誰存封域誰制喪期平臯漫澶野蔓
離披延陵已逹戈者何知
冀國公贈太尉裴冕碑前人
王者纂大業以拯時難君子合天符以成聖功在殷之
傅說周之申甫漢之博陸其類也臨大事(一作患)首大謀
君子正位邦國是憲其道也琰圭火龍玄社朱戸其禄
也古之人遇其時行其道濟其業受其福嗚呼裴公斯
近之矣公諱冕字章甫河東大族著於系譜曾祖灃州
刺史諱懷感祖滑州司馬諱陟考長安丞贈司空諱紀
自司空而上世累清德公全樸以受其形器混冥以養
其精利隤然大不為累方駕前古其禮容誠敬可陳於
蠻貊施(一作格)於鬼神宜乎吉凶變幽而偶聖君精義致
用而審天道天寳十四載皇上避狄于華陽肅宗偽遊
于幽朔公以御史中丞奉詔翼贊元良釋位(闕)會于
靈武與侯伯卿士官師亞旅考大德除殘之運唱靈祗
億兆之心負金璽玉旒爲人請命于西土維天意羣謀
是告而蒼生災害是懷于時冊禮旣畢公乃自左庶子
拜中書侍郎平章事從時望也帝曰予欲教熊羆食猰
㺄公於是乎請蒐于岐陽朝于酆宫以干鏚陳師以蠻
夷誅暴公定大業運開中興帝曰予欲端百揆詔典司
乃命公為尚書左僕射於是乎綱理庶工四方來同左
右始終十有三祀初自縣聮屬署監察御史嘗有姦蠧
吏公按之時寵權臣之戚也黨其犯而請于公公竟正
刑書不爲勢屈時論以公有不可奪之節故肅然由是
歴侍御史尚書郎者五其中以直遇坎牧蠻溪者二以
時當任兼憲臺鎮梁益各一以勲封冀眞食五百戶以
秩開府儀同三司大歷(一有十字非)四年冬十一月今上念
伊尹之一德思孔光之再起詔復入相旬有二日兼河
南江淮副元帥東都留守是月辛酉薨于長安年六十
七翼日冊贈太尉明年二月葬于京城南畢原詔京兆
尹護喪事贈布八百叚凶儀葬帛具俾出有司昔在天
寳之季公嘗為御史大夫王鉷譛毁無何鉷弟銲坐大
逆有詔廷辨而兇首詞引及鉷公自下列抗其矯誣朝
廷謂之不黨其後程元振僣用威柄有道從虎賁公停
車致詰面折及霤在黜無愠德仁遂行君子謂公誠盡
於忠者在於禮外其身故臨難不惑一其守故當事則
明磅礴乎死生之間逍遥乎晦明之境公嘗北使殊俗
班命氊裘單于君長稽顙屈膝覩王商而知懼從魏絳
而來服以言尚其直以動尚其順以成事尚其濟物以
進退尚其得中孝弟愛敬格于天地惇信明義通於鬼
神帝王得之以奉天時百官得之以脩典憲佐命者二
后歴事者三朝皤皤華皓為國元老執璧奉珪(一作觴)在
君之堂生食邑土殁垂惠愛豈禄以為尊者其孤正授
辭家老請志于石以代三鼎林鍾之義銘曰
元精(一作混元)降靈建乎人極邈矣冀公順帝之式鴻造覆
育大鈞埏植業濟功成保和居直帝念髦碩二登輔翼
為時養賢以及萬國昔在上帝降命元老以仗愷元(一以)
(蚩作伏尤)以明至道唐歴中否亦命我公順人載(疑作戴)天戡
黎代共德謝星隕仁沉海竭大厦梁崩崇山玉拆領䄂
前古綱緯來(闕)憧憧豐碑耿耿鴻烈永傳億祀遺芳不
滅
文苑英華卷八百八十五
