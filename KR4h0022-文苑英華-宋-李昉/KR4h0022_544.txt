文苑英華卷五百四十五宋李昉等編
關門道路門三十一道
關門
棄符繻判一道作刻出關判二道
越關判三道謁者私度關判一道
恩賜綾錦出關判一道
宫門誤不下鍵判三道
向街開門判一道新作南門判一道
道路
廬樹判二道道路判一道
徑踰判一道科木作道判一道
穿墻出水判一道開溝向街判一道
染甕灑塵判一道街内燒灰判一道
造橋判一道縣令不修橋判三道
私僱船渡人判四道不修橋判一道
關門
棄符繻判
岐州參軍郭丹充計吏在路遺棄符繻及至大震關贈
令五千文而府吏胡有捉丹越度告令取受隴州依狀
結罪二人不伏
對
漢陽故國隴岑舊境若(一作眷)彼郭丹效官兹邑同元淑
之計吏比孫楚之參卿而重關設險是稱襟帶因辨馬
而方來候鳴鷄而載入符繻且棄雖有異於終軍道德
斯留亦何慚於柱史從兹經度未失事宜若論尹喜之
辜誰執伯陽之罪胡有妄告欲(一作合)抵刑書在於二人
何所推鞫
作刻出關判
寗成抵罪得脫乃作刻出關(漢書作解脫詐刻傳出關)未知科何罪
對
寗成刻薄爲吏威酷成章吞舟之魚翻聞不漏觸隅之
鳥遽見無逃不能戮辱自明羈遲取效而乃背叛西土
蓄積南山刻傳旣曰詐欺踰關豈爲誣罔請寘周侯之
罰仍從漢相之科
同前鄭自新
錫以忠貞庶諧輕典嗟乎漢吏眷彼寗成不見德音唯
聞刻薄乳虎之怒士卒所驚貪狼之名區宇攸震擅南
方之利益志在徇私叛西土之寵章心懷背國刻傳既
稱虛假論辜深是乖違請寘金科方形玉律
越關判
越度關府欲科罪稱告急切不暇請公文
對張欽敬
恭維我王設險以守是立關禁防諸來遊彼何人斯干
國之紀異驅傳之高節非買符之逹人去必乘星學鷄
鳴而夜度行惟渴日談馬邑而朝迷此則匿姦於心詐
僞難恕縱急切以文過豈刑章之可逃速歸爾尤無惑
朝憲
同前封玠
王者署(一作置避諱)關是爲巨防所以察出入驗符繻故終
軍入秦棄之以擊節臧文相魯廢之而受嫌彼何人斯
輙此踰越稱急切之利往冀刑章而免科當今烽堠無
虞蠻貊請職荒徼不聞於擊柝私室寧容於度關請科
罔上之人用杜憑虛之說
同前于孺卿
因固作關設險居國豈伊征筭是隔夷夏踰則歸法理
惟其常越何人斯初聞有告棄繻抗志無似終軍之遊
辭謀遂行且殊蘧瑗(一作伯避諱)之出彼則請給寧異公文
足可坐視更籌候鷄鳴而容度豈謂意陵霄漢學鳬飛
而影移行雖有由越侵無狀寘之於理其誰不然
謁者私度關判
汾陽縣竟戎幼學弱冠應舉西入關遂委過所至京不
應作對退從小選補謁者戎情思罷歸請過所專(一曹)司
以無來文不給
對
竟戎地接汾河業膺洙泗道標強學擅英妙於州(一作鄉)
閭年在弱冠慕明&KR2348;(一作經)於鄉國籋雲行地載馳千里
之路警露聞天爰振九臯之響遷亭記柱馬生之壯志
可追函谷棄繻終軍(一作子)之雄心尚在雖言高方朔而
調下孫弘便抑大成將從小選入仕有吏曹之耻出關
無使者之榮名宦以調役生悲田園以歸來興嘆昔時
過所以委於中途今日行文須憑於下署無宜部傳不
可買符事在弘通理難退抑
恩賜綾錦出關判
安息國莫賀遠來入朝頻蒙賜綾錦等還將自隨關司
以物皆違樣不放過
對劉穆之
莫賀就日輸琛占風削袵旣踰葱嶺便集藳街頻承湛
露之恩幾荷油雲之施至若綾開翥鶴映睢浦以成文
錦縟翔鴛豔江波而濯色近九重之厚錫充萬里之輕
齎關司以寄重咽喉任光襟帶物皆違樣旣生非馬之
疑事乃出蕃須旣鳴鷄之失旣緣恩賜有異常途勘責
不虛固難留滯
宫門誤不下鍵判
安上門應閉主者誤不下鍵
對吕令問
門闥洞開國都以赫禁鑰(一作錮下同)崇設王府則有兹率
厥典欽乃攸司重城建扄安上題牓當天衢以南豁臨
帝庭而北峙上以發皇明之壯觀下乃備他盗之非常
瞻彼主司或殊善閉闔而不鑰已彰慢藏開而不鍵誰
測深意但人同於失雖有類於茅茹法貴在寬尚未方
於莧陸若謂一時有誤須稽錯失之由必當外戶不扄
寧累升中之化請捨小過無傷大猷幸未深於滅耳庶
無勞於噬臍
同前姚震
職司其居官以物辨苟失其道孰云其憂杲杲重城上
列雲霞之氣昭昭洞闔傍連紫翠之宫所以崇䆳高深
隔閾中外所以伺(一作可非)執異服驚讋非良鐘鼓司時自
可密而善閉煙光滅景翻乃虛而不關扄鍵空施隄防
靡寄且此之職守用備非常故而不嚴誰曰其誤宜致
繩愆之責以懲慢官之罰
同前王維
設險守國金城九重迎賓遠方朱門四闢將以晝通阡
陌宵禁姦非眷彼閽人實司是職當使秦王宫裏不失
狐白之裘漢后廏中唯通赭馬之跡而乃不施金鍵空
下鐡關將謂堯人可封固無狗盗之侣王者無外有輕
魚鑰之心過自慢生陷兹詿誤而抱關爲事空欲望於
侯嬴或犯門有人將何禦於臧紇固當無疑必寘嚴科
向街開門判
于門告張第向街開門第云祖父有勲蔭
對王諲
東海于門高容駟馬南陽張第榮珥七貂通德未孚薄
言斯露或以霞扉晝敞臨大道之青樓畫栱雲構接長
楊之綺陌有同樹塞不遠人境車馬之客相闐冠盖之
賓坐合若也人惟白屋奢僣之辜何逭必其地是朱門
公侯之家始復有勲有蔭旣未審於高卑應闔應開誠
可窮其新舊敬申三覆然定五刑
新作南門判
甲新南門或人糾不時訴稱以新易舊
對楊成象
門戸攸設姦慝是禁以開以閉在昏在晨當啓塞之從
時實終始而合制若位崇列國名大諸侯因農隙而度
功旣日至而斯畢且魯門所作丘明書以不時長府匪
仍宣聖議其有改蠢兹甲者興事不臧雖善閉之典聿
脩而從時之宜或紊糾之則可稱易奚爲
道路
廬樹判
商子行飲食失節生疾抑云廬氏井樹不修
對李融
先王作則以廣利制命以居人故官立井樹旅有施舍
相彼廬氏寔曰職司在故事之允修於從政乎何有旣
而日暮途遠商子載馳轅端莫向馬首靡託旣傷行旅
之感加之暴露之憂寒温失時以干六物飲食不節是
生百病且國生納幣咎在晉卿江氏失布盗由楚相玉
毁於櫝罪有所在
同前柳潤之
四人有業天下同歸理在營生方先潤屋貨賄山積是
往來於五都珍竒海輸乃森羅於九市睠言商子實職
貿遷(一作貨貲)襲弦高之風爲絳侯之事經途所亘多䟦涉
之勞飲宿乖宜爽隂陽之候野廬所掌井樹是修何得
曠於主司致有損於行李遂使銀牀罷汲無郝子之投
錢碧樹摧榮聞茅生之危坐盍歸司敗以正刑書懲其
已犯之愆永息將來之弊
道路判
乙主路三十里置作館州按其違古制詞云險陸相半
對趙良玉
國有郊鄙道有室廬是崇委積以待羈旅眷夫惟乙則
曰司存掌彼康衢順帝之則修其候館虧古之制公家
之事爲之式可舊章不率誰敢允從且十里有廬五十
里有館典經攸著龜玉是司徒以險陸爲詞其如專擅
之罪
徑踰判
乙有畆種田苦徑踰者訴廬氏不禁
對
國勸勤農戶分田畆三時克務九糓斯登乙有良疇頗
爲膏壤我疆我理式辨於溝塍是藨是蓘以薅(蒿音)其荼
蓼觀黍稷之薿薿見麻麥之芃芃佇成庾億之詠冀貯
畆鍾之積推耕讓畔異閒田之莫争越陌度阡爽野廬
而不禁乃徑踰而是苦實網漏而將疎蹊田奪牛昔聞
太甚議獄詰鼠合則持平宜稽廷尉之法用正野廬之
罪
科木作道判
當路多石所由科木作道科擅賦役
對
繕理通衢必遵時令盖藏多暇農人務閒既刊木以爲
工亦隨方而適用於是取材深谷興役平人將肆力於
夷塗必希心於公道馳騖由其克濟行李於是知歸何
所虧違論其罪坐必情惟害物據法須峻刑名若功可
利人撫狀猶宜奬應縣爲斷結理未融平請更下推使
其無訟
穿墻出水判
甲孟穿牆爲水竇流其惡於街衢坊人論告
對
甲孟池遥汾澮居此閭閻喧上陌之風塵亂中衢之車
馬攸繁湫隘未適閒居仰甲第而多慙顧衡扉而自惡
鄰光近接亦重於丘墳竇孔傍流忽染於泥滓遂使浮
雲之騎坐惜連乾道路之人行嗟揭厲流惡旣侵於五
府議刑還抵於三章牒送有司用懲其失
開溝向街判
丁開溝向街流惡水縣令責情杖六十訴違法旣有文
不合責情並仰依法正斷
對
惟丁門接通衢美非仁里異汾澮而流惡成閭閻之致
沼遂使軒車曉(一作晚)度將墜於曳輪銅墨風行有聞於
箠令雖禮律之目彼此或殊小大之情得失斯在而法
有恒禁政貴移風故議事之刑則符令典妄情之訴期
於自息
染甕灑塵判
丙傾染甕惡街衢縣令笞丙云便灑軌塵於事無廢
對孫欽望
閭閈撲地咽綺城之歌吹軒車沸曉度紫陌之煙埃攸
更湫隘或資灑掃丙也業在門居向惟街道傾兹染甕
殊漢隂之息機灑以香街異汾水之流惡黃圖作宰當
旌卧疾之奇玄覧滌除令察軌塵之穢將加箠令允符
鞭作灑濘之愆已聞揭厲無良之刺難漏刑名令既有
科自成美錦之製丙期無訟難雪素絲之泣
街内燒灰判
余月望日西市商人街内燒灰曝布署令梅登(一作澄)以
其犯禁决三十致死家人訴濫刑
對令狐紹先
赤帝司節朱明肇位月(一作日)當旣望時屬正陽理通幽
化之急須長明生之氣商人徇利小子鬻賈同長房之
居産不得神仙類弦高之聚財寧宜犒士遂焚灰上路
曝布長衢旣觸隂科且犯陽禁躔次有累於干紀草木
不滋於殖豐梅澄所守薄有笞刑精氣爲物頽齡俄謝
論辜不知於内外定罪須憑於繩墨家人雖訴須審而
行(一作如何)
造橋判
河陽欲造石梁以費廣請造舟計風烏鷰海亦用鬻巨
萬州使相争不定
對孫崇古
河陽地即帝畿境惟天邑石季倫之别業吹樓雲斷潘
河陽之古縣春樹花開波石沿洄沓崑崙之水車馬闐
咽俟黿鼉之構虹梁鵲柱旣暫勞而永逸風烏海鷰但
有損而無成爰叩兩端且多職競將申一部希效管窺
宜興鞭石之功無取接舟之議
縣令不修橋判
長安萬年縣坐去歲霖雨不修城内橋被推按訴云各
有司存不伏科罪
對
天開紫極地列鎬京渭水即飲龍之津横橋得牽牛之
象而二縣稱劇兩城攸壯望雙闕而如雲對九途(一作遠)
而若厲頻年淫雨中逵泥濘石梁隳構鐡鏁不修馬惜
連乾遲廻於欲渡人嗟揭厲歎息於無良旣愆十月之
期須明三典之坐然則據地雖從縣管修橋乃合監營
職司自可爲憂有詞無宜濫罰飭五材而入用選百工
以就程俾令蜿蟺如虹佇見闌干若斗請凖此狀各牒
所由
同前崔翹
顧兔離星商羊應雨浸厚地而沮洳灑長天而蕭索凝
雲不動履雙闕而朝躋行潦坐流匝四溟而夜下遂使
鵲橋牢落虹影欹傾石杠成而鐵鎻暗移舊枝壊而新
查亂墜兩城之内是曰帝居作漕自合修營赤縣元非
管屬輙被推按乃涉濫刑至於司存事資懲罰牒問由
緒方正科條
同前趙和
中京帝宅上洛星橋宫城俯臨九重密邇康莊或斷一
切停留架海黿鼉誰看往迹填河烏鵲不見新營冠盖
相喧遏紅塵而不度車徒競擁駐白日而移隂修構旣
在科須差遣誠歸正典事合屬於將作不可責以親人
訴者有詞請停推劾
私僱船渡人判
洛水中橋破絶往來渡縣令楊忠以爲時屬嚴寒未可
修造遂私僱船舫於津所渡人百姓杜威等連狀舉忠
將爲幹濟廉使以忠懦弱不舉職事以邀名欲科不伏
對
上洛飛湍中橋施構參差危柱若星影之全開斷絶浮
梁似虹光之半起望九衢之車馬未見川流瞻兩岸之
風煙更疑波委楊忠宣風帝輦作宰神州以修造之辰
當沍寒之節私僱船舫公然來往論惠雖是恤人語事
便非濟物且雨畢理道水涸成梁莫不率由舊章抑亦
編諸甲令故違憲法自寘刑科廉使以懦弱繩愆正符
厥理杜威以幹濟連狀未識其宜
同前
圭㕓勝壤鼎邑名都八逹開衢傍連鶴嶠九重危堞近
枕龜津鐵鏁長橋衣冠不絶金錢廣埒車馬相望楊忠
擢以茂材宰斯京縣屬虹梁落構翠㶑驚波滯商賈於
平川阻騑驂於上路將以日躔南陸氣叶冬郊當此沍
寒難於修葺役徒未集且叶愛人船舫有私何乖高事
杜威藴德載述風猷廉使繩違遽投霜翰究其所以盖
取義於隨時觀其所由亦何煩於褒貶
同前李孝言
曲洛圭㕓交風鼎邑途開九逹城控八關積溜澄雲王
子吹笙之浦驚湍落日馮夷剖蚌之川衣冠之所往來
商賈於焉交集所以亘兹星柱架此虹橋疑海上之浮
黿似天津之飛鵲誠合因人啟塞隨事修營豈可使曲
(一作直)岸全崩危梁中絶驚波淼淼却停流水之車急浪
悠悠翻擁桃花之騎楊忠蒞斯劇縣輙樹私恩不遵十
月之規有損二周之化造舟之義自有公營浮航之機
詎宜私僱道橋有闕懦弱可知請依直指之科寘以曲
從之坐
同前崔釋
三川朝市六合樞機冠盖如雲擁金錢之馬埒軒車若
水赴鐡鎻之虹橋遐邇所資往來爲要不謂波湍溜激
柱朽梁推捉烏鵲填河空餘處所驅黿鼉駕海尚有規
模自合修營豈宜停廢楊忠位光銅墨境控圭㕓仙舸
横流異林宗之共泛漁船逗浦非仲卿之來遊縱徇私
情恐乖公理雖當冬月况屬閒時造橋用功冀暫勞而
永逸渡船費力但有損而無成官橋自可官修何關縣
長私船輙爲私僱便累宰君郡人褒揚將何稱首廉察
附請即可甘心以狀告知庶無喧訴
不修橋判
得丁爲刺史見冬涉水者哀之下車以濟之觀察使青
其不順時修橋以徼小惠丁云恤下
對
津橋不修何以爲政車服有命安可假人丁職是榮(集作)
(崇)班體非威重輕漢臣之寵失位於高車徇鄭相之名
濟人於大水志雖恤下道未(集作昧)叶中與其熊軾涉川
小惠未遍曷若虹橋通路大道甚夷啟塞旣闕於日修
揭厲徒哀其冬涉事關失政情近沽名宜科十月不成
庶辨二天無政
文苑英華卷五百四十五
