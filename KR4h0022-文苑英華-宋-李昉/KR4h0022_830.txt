文苑英華卷八百三十一宋李昉等編
紀事下
京兆府司錄西廳盧氏世官記一首
河南同官記一首邠寧節度饗軍記一首
鄂政記一首
夀州護軍大夫梁公創制功績記一首
東陽縣五紀(總目作絶)記一首(闕)
京兆府司錄西廳盧氏世官記
梁肅
御史中執法范陽盧公用直清之德掌中邦憲恭睦之
道用宏家法常謂其屬監察御史梁肅曰我王父廣陽
公以明德懿識嚮用休福羽儀於中朝我伯父嗣公以
文學政事載揚茂(集作休)烈光績于前人皆肇久史(集作吏)
職發于京兆紀綱之任洎予之季曰偘亦能恪慎不懈
踐修其官繼處于廨之右堂惟二代微(集作徽是)在兹偘也
允迪在兹吾子嘗號史臣宜存于篇以示後裔肅辭不
得已(集無已字)命以為在昔司馬氏世序天地鄭武莊世為
卿士宋魚氏之左師晉籍父之司典下洎乎樂之制氏
歷之疇人俱以傳業彰乎(集作于)舊史故傳稱善守先代
雅詠維其有之雖大細不倫職事或異其纂修一也惟
京之大惟兆之衆天子之都四方之極糾而轄之是稱
司錄其地劇其選精常與殿中蘭臺南宮郎位旋相出
入初廣陽公諱齊卿由司倉掾為之驟登郎官更貳本
府布澤于彭滑幽徐之人端護春宫崇贈少保開元初
嗣公諱成務罷錄岐下軍事實居其任其後作牧于夀
于杭于濮于洺于魏繼受玄社以處太原誠(集作咸)有嘉
績藏在冊府今戶部郎偘始遠哲聫事之嫌詔觧柱後
惠文以就斯職中丞之拜也又有臺府臨察之避在官
之屬其為人簡而廉文而不害在選部辯(集作辨)論三登
試言第考兹任也詳敏稱一時之最薦紳先生詳(集作評是)
天下之事謂如廣陽之家風施于子孫中丞之仁德至
于兄弟斯盡美矣若三世居一官同一署逓以全德物
于當時又難能也噫古人所稱方斯其類乎爾小子拜
命著紀書于本廳之東序用闡夫廣陽之宗且為名臣
世官之表時貞元庚午閏四月記
河南同官記韓愈
永貞元年愈自陽山移江陵府(集無府字)法曹參軍獲事河
東公公嘗與其從事言建中初天子始紀年更元命官司
舉貞觀開元之烈羣臣惕慄奉職命材登良不敢私違
當時自齒朝之士而上以及下百吏職事官闕一人將
補必取其良然而河南同時於天下稱多獨得將相五
人故於府之參軍則得我公於河南主簿則得故相國
范陽盧君(集作公)邁於汜水主簿則得(集有故字)相國今太子
賓客滎陽鄭公餘慶於陸渾主簿則得相國今(集作今相國)
吏部侍郎天水趙公宗儒於登封主簿則得故吏部尚
書東都留守吳郡顧公少連盧公去河南為右補闕其
後由尚書右(集作左)丞至宰相鄭公去汜水為監察御史
佐山南軍其後由工部侍郎至宰相罷而又為趙公去
陸渾為右拾遺其後由給事中為宰相顧公去登封為
監察御史其後由京兆尹至吏部尚書東都留守我公
去府為長水尉其後由膳部郎中為荆南節度行軍司
馬遂為節度使自工部尚書至吏部尚書三相國之勞
布在史冊顧吏部慎軄小心于時有聲我公愿潔而沉
密開亮而卓偉行茂於宗事修于官嗣紹家烈不違其
先作帥(蜀本作扞)荆南(集作南荆)厥聞休顯武志既揚文教既(蜀本)
(作亦)熙登槐贊元其慶且至故好語故事者以為五公之
始迹也同其後進而偕大也亦同其稱名臣也又同官
職雖分而功德有巨細其有(集無有字)忠勞於國家也(蜀本有亦)
(字)同有若將同其後而先同其初也有聞而問者於是
焉書既五年始立石刻其語于(集無于字)河南府參軍舍庭
中於時(集作是)河東公則為右(三字集作為左)僕射宰相出藩大
邦開府漢南鄭公以兵(集作工)部尚書留守東都趙公以
吏部尚書鎮江陵漢南地連七州戎士十萬其官宰相
也留守守(集作之)官居禁省中歲時出旌旗序留司文武
百官于宫城門外而衙之江陵故楚都也戎士五萬三
公同時千里相望可謂盛矣河東公名均姓裴氏
邠寧(集有慶三州三字)節度饗軍記李觀
朗寧郡王張公擁七尺之節臨三州之師牧我邠荒藩
我雍疆德邁乎龔黃(文粹作威厲乎廣漢)聲稱(文粹作及集作陵)乎四隣
戎無南侵國無西憂師嚴民釐(文粹作整)封守晏如聖上聞
之曷(二本作何)嘗不負扆而咨(文粹作嗟)之因乃寵以彤弓嘉以
墨書乃慰乃止曷日而無哉(二本有於是仗鉞揔戎之臣咸望公而歡懼能無稱)
嘻(二本作于)維朗寧之率(文粹作卒一作師)已杖(文粹作仗)誠而自獲(集作)
(而曰護文粹作而言曰護)拜錫之光聖上之寵崇朗寧足以勵(集作厲)
不戮力之臣然斯事也君臣之殊尤敢不(集作弗)述之而
己焉(文粹無此字)哉越春王二月(五字文粹作越三月)河澌未流東風
始凑(集作輳)優柔委蛇(二本作逶迤)公被(二本作被公)軍容(文粹作令)公
曩奉詔親率師備敵乘虛君命未復不自議還雖閫外
得專(文粹作顓下同)亦大有所不專也於(文粹作于)是軍吏之職事
者進伏於戱(文粹作鉞集作麾)下曰舊(文粹作實)以是月賞功息勤
惠老及疾哀死及孤厥死無怨厥生而愉所以觀(文粹作被)
(集作數)軍實賚師徒實舊典也違之不孚公從之乃揀(文粹)
(作練)令辰豁連城鼓於四門聲(二本作旆)於四墉日既登塵不
騰窮隂開(文粹作閉)淑氣升軍聲歡康儲輿靁硠翕乎萬(文粹)
(作衆)民凑(二本作輳)乎互(疑)羌空山之木春近塞之草芳朗寧
乃鳩文武之吏列而為行東南(文粹作西集作面)向闕而再拜
如蒙上之命命之然後申號而惠周升堂而澤溥(集作鋪)
賁育之倫列於軍(集作于公)之宇校師之士次於軍(集作于公)之
堂進如風行(文粹作進猶風趨)坐如雲屯旌旗蔽虧(二本作日)刀(文粹)
(作刃)戟交光公於(文粹作于)是衆食而食衆安而安士盡感之
緩(緩字集作優用)醉飽而御酒餚是日饗軍(二字二本作朗寧軍中)無滛
樂(文粹作聲)無亂音左(二本作右)金鼓名(二本作左)羽旄是(二本作所)以奮
武之烈(二本作觀)壯軍之容其餘管磬之歡(集作讙)絃匏之繁
罔不合奏(二本作簡)節配(文粹作諧)雅音俾三(文粹作重)軍之士(文粹作夫)
(集作衆)毅其氣龢其心羣羌之長釋我俘歸我侵少壯薰
薰(集作重銳)老疾謳吟䘲化為祥虜趨為擒洪矣偉矣朗寧
之理明德惟深(二本二字作遐被者乎)乃知夫(文粹作于)致饗者不止
乎味能(集作張)樂者不止乎聲則人(二字二本作仁)可以碩其膚
和可以齊(文粹作暢)其情故朗寧之饗士兼其威以和(二本作兼)
(以仁龢)彼之饗士從其羶以腥(九字集作彼之饗士獨以羶腥文粹作被之豈以羶)
(以腥)猗之哉武之德(二本作武有七德)朗寧其一二(二字一本作繇二三)焉
于時歲紀協洽國家郊上帝(二字二本作禮)之明年觀布衣來
遊賓公之筵宗盟兄侍御史益有文行忠信而從朗寧
之軍惡羣小之日取媚也故不自書命觀書之曰子之
文直長於記事益知之乃題曰邠寧節度饗軍記
鄂政記舒元輿
高平公以今皇帝三年春出鎮鄂實澤國地連大别雲
夢洞庭穆陵控扼勝勢號為東南巨鎮與江陵會府不
侔來臨者苟能惠百姓軍旅必咨怨苟能富軍旅百姓
不堪命二德既不易備朝廷亦難其材自高平公為政
顓以誠信惠和撫下軍旅受其撫勇知方百姓受其撫
耻且格繇春到秋政與稼且成至明年公知民心安軍
心雄乃次視閭井城隍有陋狹不快人心者皆開張治
本鄂城置在島渚間土勢大凹凸凸者頗險凹者瀦浸
不可久宅息不可議制度公命削凸堙凹廓恢閭巷修
通衢種嘉樹南北繩直拔瀦浸者升高明湖澤瘴癘勿
藥有愈郡城舊制陋屋駢聫自十二戟南直土地隘塞
若人胷(闕)不開將佐序宇次第甚牢落州佐掾署亦牢
落公正立戟間指吏徒折去陋屋南抵城墉下南面北
嚮立射侯軍容佐西翼東嚮立牙門料將院東翼西嚮
立州佐六掾院長廊聯軒萬門呀呀中央廣除得以講
校戎律班布等列霜戟洞啓公堂耽耽每至朔望日(三字)
(一作朔日之二望日之二)軍吏畢謁威容大修有以見堂堂儀觀不
可觸犯也然後知皇唐諸侯王之為貴耶鄂之軍實三
萬先時營宇皆曲陋低下歲有墊溺師徒患之公心亦
患之引車出郡壘東門之外良地伏在莽下公自得心
識手開畫之創新營凡一十五所合三千間瓦鱗鱗檐
盈盈軒門對開欲(疑作欱)呀風雷若有神物借助其功觀
人駭目目不前見居人廬舍先不如法者皆自我如法
肯與𤨏𤨏胷臆經營細碎不副大君(一作軍)委重柄之意
者齊肩乎則知公之為政不專於鄂枝郡亦猶鄂復明
年廵封略問遐邇一若門門有公猶(疑)將校僚吏卒伍
元元咸不勝公惠熙熙相賀自謂長庇公德宇下道路
合聲王人中貴聞政聲到闕下天子聞至五年冬十二
月下詔徵公尹河南河洛人賀聲動河洛江漢人唁聲
動江漢天子又聞二地人賀唁聲愈知公仁深不三月
復遷公福上黨上黨父老喜躍擕壺漿簞食逾太行迎
太行素險巇鄂人聞上黨父老迎我公過太行去若火
入腸臟相與自相尤曰我曹皆公庇蔭貽惠父母生我
公實活我今公去郡恨無史氏記不書我公德不光照
本邦是我曹負公也非公負我曹也胡不率大宣聲音
詠思我遺愛使溢衢陋巷幾採教化者聞必寓於風雅
立(疑)則天子史官得詳載史策遺愛遺惠豈謝古人耶
是心愈見公德如卿雲景星所出必為國瑞所至必為
人福不顓在一方而己某聲名陋小未縻人爵不敢擅
斷石懼累公德但直錄鄂人詠思之言將上告天子史
官厭塞鄂人望若河南遺愛洛多君子因以為民(疑)詳
矣上黨新政方大未可測酌非陋文褒述也
夀州護軍大夫梁公創制功績記
劉恭伯
大中戊辰歲帝命侍臣梁公承又護軍戎於夀陽郡其
至之日乃言曰兹地之廣控淮淝之川壓荆楚之要兵
多而稼稀俗薄而人囂非通於吏理者曷能保和之今
常侍渾公政成而理平俗泰而人安消灾沴為和氣變
凶荒於夀域上下胥悦人其泰寧公之致政也如是我
之撫戎思有其力(一作立)乃曰士卒之有貧者若吾之不
足於身也有不安其居者若吾之無其室家也顧力無
以恤將何以字之不欲勞於下而成已之私害於人而
就己之欲雖有經度何成厥功忖度日深乃得其畫曰
廢寺之材年久而腐用無所堪我將拆而為薪以貨之
於是得錢六十萬置樓邸於旗亭之衝歲收其利以助
用摭拾其餘貨以創軍營二所度木於山價必賤鳩傭
於外賞必厚就使以悦人忘其勞量其有無節費就省
減私儲而足食添月俸而酬工率已儉身乃著成績士
卒之富者樂其業貧者安其居歌謠諠愉令美充塞公
曰軍旅之士既安且寧吾之署曹宜革其舊乃恢其垣
墉高其閈閎崇廊四注以廻合層構中開而崷崪易隘
陋為輝煥化卑庳為宏敞浹旬之間創制斯成揭焉中
闢豁若天造完葺既備周視其間曰水程無送迎之所
何以遲嘉賓而申揖讓之禮是乃擇勝槩之地立遊觀
之亭斬伐而竒勢出芟夷而佳境見南軒翼舒飛陛雲
聳導流泉於砌下植嘉木於庭中遥峯疊嶂屏列在目
郡邑之人日遊其下輪跡荐至不絶於路是知兹地自
然而生其為景象也因公而成以為廢興在人而不在
時在於營搆出我心匠以其介直聞於時創制也勤而
功不宣威以役人不徇己以使下郡邑不擾而厥功成
其大將官僚纍而請曰公之撫戎也三年而人無犯於
今朝闕有期再欲陳乞保留周歲以副羣心常侍公乃
拜章上聞允叶誠請俄而天書下降褒讃其功詔曰委
以腹心是資信實有勞可奬即懋新恩宜加内府局令
歡聲溢衢遠近咸慶遂使覩事者增榮聞風者益勸公
之才識敏達恪勤公忠猶居外藩未展寵略付之戎旅
可以夷静邊塵委以中樞可以肅整天禁而今而後必
見大用之有期矣恭伯幸以筆札佐于常侍公之門日
熟政能觀其成績顧惟不敏敢不承命而書大中五年
正月二十四日記
文苑英華卷八百三十一
