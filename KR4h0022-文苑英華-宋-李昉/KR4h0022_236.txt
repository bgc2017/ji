文苑英華卷二百三十六宋李昉等編
寺院四(塔附)
盧綸八首韋應物七首
嚴維三首戴叔倫二首
崔峒六首權德輿二首
戎昱一首李涉二首
張暈一首李正封二首
羅烱一首朱放二首
徐嶷一首房融一首
劉三復一首于鵠三首
陳潤一首朱長文一首
釋靈一八首釋皎然十首
王建二首
春日陪李庶子遵善寺東院曉望
盧綸
映竹水横(集作田)分當山起雁群陽峯高對寺隂井下通
雲雪盡(集作晝)唯逢鶴花時此見君由來禪誦地多有諸
公文
宿澄(集作程)上人院前人
竹窗聞遠水月出似溪中香覆經年火幡飄後夜風性
昏知道晩學淺喜(一作豈)言同一悟歸身處何山路不通
同崔峒慈恩寺避暑前人
寺凉高樹合卧石綠雲中伴鶴慙仙侣依僧學老翁魚
沉荷葉露鳥散竹林風始悟塵居者應將大宅同
題雲際寺上方前人
松高蘿蔓輕中有石床平下界水長急上方燈自明空
門不易啟初地本無程廻步忽山盡萬緣從此生
寶泉寺送李益端公歸邠寧幕
前人
參差巖嶂東雲日晃龍宫石净非因雨松凉不為風戀
泉將鶴並偷果與猿同眼界塵雖染心源蔽(一作路)巳通
蓮花國何限貝葉字無窮早晩登麟閣兹門欲付公
登西(集作棲)巖寺前人
林香雨氣新山寺綠無塵遂結雲外侣(集作賞)共遊天上
春鶴鳴金閣麗僧話(集作語)竹房隣待月水流急惜花風
起頻何方非壊境此地有歸人廻首空門外皤然一幻
身
宿定陵寺(寺在陵内)前人
古塔荒臺出禁牆磬聲初盡漏聲長雲生紫殿幡花濕
月照青山松栢香禪室夜聞風過竹(一作燭)奠筵朝啟露
霑裳誰悟威靈同寂滅更堪砧杵發昭陽
夜投豐德寺謁海(集作液)上人前人
半夜中峯有磬聲偶尋樵者問山名上方月晩(集作日曉)聞
僧話(一作語)下路林疎見客行野鶴巢邊松最老毒龍潜
處水偏清願得遠公知姓字焚香洗鉢過浮生
遊開元精舍韋應物
夏衣始輕體遠(集作遊)步愛僧居果園新雨後香臺照日
初綠隂生晝寂孤花表春餘符竹方為累形跡一來疎
寓居永定精舍前人
政拙忻罷守閒居初理生家貧何由往夢想在京城野
寺霜露月晨興羈旅情聊租二頃田方課子弟耕眼暗
文字廢身閒道心清(集作精)即與人羣遠豈為(集作謂)是非
嬰
與盧陟同遊永定寺北池僧舍(集作齋)
前人
竹逕(集作密竹)行已遠子規啼更深綠池芳草氣寒齋春樹
隂暗絲(集作晴蝶)飄蘭徑游蜂繞花心不遇君携手誰復此
幽尋
荅河南李士巽題香山寺前人
洛都遊宦日少年携手行投杯起芳席總轡振華纓關
塞有佳氣巖開伊水清攀林憩佛寺登高望都城蹉跎
二十載世務各所營兹賞長(一作常)在夢故人安得并前
歲守九江恩召赴咸京因塗再登歴山河屬晴明寂寞
僧侣少蒼茫林木成牆宇或崩剝不見舊題名舊遊况
沉沒獨此淚交横交横誰與同書壁貽友生今兹守吳
郡綿思方未平子復經陳跡一感我深情遠蒙惻愴篇
中有金玉聲反覆終難答金玉尚為輕
藍田(集作嶺)精舍前人
石壁精舍高排雲聊直上佳游愜始願㤀險得前賞崖
傾景方晦谷轉川如掌綠林含蕭條飛閣起弘敞道人
上方至深夜還獨往月落群山隂天秋百泉(一作聚)響所
嗟累己成安得長偃仰
澄秀上座院前人
繚繞西南隅鳥聲轉幽静秀公今不在獨禮高僧影林
下器未收何人適煑茗
行寬禪師院前人
北望極長廊斜扉映叢竹亭午一來尋院幽僧亦獨唯
聞山鳥啼愛此林下宿
奉和獨孤中丞遊雲門寺作嚴維
絶壑開花界耶溪極上源光輝三獨(一作石)座登陟五雲
門深木鳴騶馭晴山曜武賁亂泉親坐卧疎磬發朝昏
蒼翠新秋色莓苔積雨痕上方看度鳥後夜聽吟猿異
跡焚香對新詩酌茗論歸來還捨俗諸老莫攀轅
奉和皇甫大夫夏日遊花巖寺(時大夫昆季同行)
前人
初地花巖會王家少長行到宫龍節駐禮塔雁行成蓮
界千峯静梅天一雨清禪庭未可戀聖主寄蒼生
宿法華寺前人
一夕雨沉沉哀猿萬木隂天龍來護法長老密看心魚
梵空山静紗燈古殿深無生久巳學白髮浪相侵
遊清溪蘭若(兼隠者舊居)戴叔倫
西看疊嶂幾千重秀色孤標此一峯丹竈久閒荒宿草
碧潭深處有潜龍靈仙巳去空巖室(一作穴)到客唯聞古
寺鍾遠對白雲幽隠在年年(一作年時)不離舊杉松
題武當逸禪師蘭若前人
我生本似遠行客況是亂時多病身經山涉水向何處
羞見竹林禪定人
宿禪智寺上方演大師院崔峒
石床(一作林)高幾許金刹在中峯白日空山梵清(一作晴)霜
後夜鍾竹窗廻翠壁苔徑入寒松幸接無生法疑心怯
所從
題空山人石室前人
早晩悟無生頭陁不到城雲山知夏臘猿鳥見修行地
僻無溪路人尋逐水聲年年深谷裏誰識遠公名
登蔣山開善寺前人
山殿秋雲裏香煙出翠微客尋朝磬食(一作至)僧背夕陽
歸下界千門見前朝萬事非看心兼送目葭菼暮依依
題崇福寺禪院前人
僧家更無事掃地與焚香清磬度山翠閒雲來竹房身
心塵外遠歲月坐中長向晩禪室閉無人空夕陽
題蘭若前人
絶頂茅菴老此生寒雲孤木獨經行世人那得知幽逕
遥向青峯禮磬聲
秋夜(前篇作晩)招隠寺東峯茶宴送内弟
前人(前篇作李嘉祐)
與沈十九拾遺同遊栖霞寺上方夜於亮上人
院會宿二首權德輿
躡山標勝絶暇日諧想矚縈紆松路深繚繞雲巖曲重
樓迥樹杪古像鑿山腹人遠水木清池(集作地)深蘭桂馥
層臺聳金碧絶頂摩淨綠下界誠可悲南朝紛在目焚
香入古殿待月出深竹稍覺天籟清自傷人世促宗雷
此相遇偃放隨(集作從)所欲清論月輪(集作松枝)低閒吟茗花
熟一生如土梗萬慮相桎梏永願事潜師窮年此棲宿
二
偶來人境外心賞幸隨君古殿煙霞夕深山松桂薰巖
花點寒溜石磴掃春雲清淨諸天近諠塵下界分名僧
康寶(一作保)月上客沈休文共宿東林夜清猿徹曙聞
題招提寺戎昱
招提精舍好石壁向江開山影水中盡松聲天上來一
燈傳歲月深殿(一作院)長莓苔日暮䨇林磬泠泠送客廻
題鶴林寺上方李涉
終日昏昏醉夢間忽聞春盡強登山因過竹院(一作寺)逢
僧話又得浮生半日閒
重過文上人院前人
南隨越鳥北燕鴻松月三年别遠公無限心中不平事
一宵清話又成空
題栖霞寺張暈
躋險入幽林翠微含竹殿泉聲無休歇山色時隠見潮
來雜風雨梅落成霜霰一從方外游頓覺塵心變
夏遊招隠寺暴雨晩晴李正封
竹栢清風過(一作風雨)蕭疎臺殿涼石渠瀉奔溜金刹照頽
陽鶴飛巖煙碧鹿鳴澗草香山僧隠(本作引)清梵幡蓋遶
廻廊
禪門寺暮鍾前人
簨簴高懸于闐鍾黃昏發地殷龍宫游人憶到嵩山夜
疊閣連樓滿太空
行縣至浮查寺羅炯
三十年前此布衣鹿鳴西上虎符歸行時賓從光前事
到處松杉長舊圍野老競遮官道拜沙鷗遥避隼旟飛
春風一宿瑠璃地自有泉聲愜素機
遊石澗寺朱放
聞道幽深石澗寺不逄流水亦難知莫道山僧無伴侣
獼猴(一作猴猿)長在古松枝
題竹(集作鶴)林寺前人
歲月人間促煙霞此地多殷勤竹林寺能(集作更)得幾㢠
過
宿洌上人房徐嶷
浮生不定若蓬飄林下真僧偶見招覺後始知身是夢
更聞寒雨滴芭蕉
遊始興廣勝寺果上人房房融
零落嗟殘命蕭條託勝因方燒三界火遽洗六情塵隔
嶺天花發凌空月殿新誰令故鄉思(一作誰憐鄉國思)從此學
分身
寺居清晨劉三復
高枕對曉月衣巾清且凉露華朝未晞滴瀝含靈(疑作虚)
光隔竹聞汲井開扉見焚香幽心感衰病結念依法王
青冥早雲飛杳眇空鳥翔此情皆有釋悠然知所㤀
題栢臺寺(巳見二百二十一卷)于鵠
題宇文裔山寺讀書院前人
讀書林下寺不出動經年書閣通(集作草閣連)僧院山厨共
石泉雪(集作雲)庭無履跡龕壁有燈煙年少今頭白刪詩
到幾篇
温泉僧房前人
雲裏前朝寺修行獨幾年山村無施食盥漱亦安禪古
塔巢溪鳥深房閉谷泉自言僧入室知處梵王天
登西靈塔陳潤
塔廟出招提登臨碧海西不知人意遠漸覺鳥飛低稍
與雲霞近如將日月齊遷喬未得意徒欲躡雲梯
題虎丘山西寺朱長文(一作朱長雲)
王氏家山昔在兹陸機為賦陸雲詩青蓮香匝東西宇
日月與僧無盡時
静林精舍(梁武帝隠所巳見一百六十六卷)釋靈一
自大林與韓明府歸郭中精舍作
前人
野客同舟檝相携復一歸孤雲(集作孤煙)生暮景遠岫帶春
暉不道還山是誰云向郭非禪門有通隠喧寂共㤀機
酬皇甫冉將赴無錫於雲門寺贈别
前人
湖南通古寺來往意無涯欲適雲門路千峯到若耶春
山子敬宅古木謝敷家自可長偕隠那言(集作堪)相去賖
此詩二百四十四卷重出今巳削去注異同為一
作
再還宜豐寺前人
再尋招隱地重會宿心期樵客問歸日山僧記别時野
雲隂遠甸秋水漲前池勿謂探形勝吾今不好竒
題東蘭若前人
上人禪室路徘徊萬木清隂向日開寒竹影侵行逕石
秋風煙入誦經臺閒雲不繫從舒卷狎鳥無機任往來
更惜片陽談妙理歸時莫待暝鍾催
將出宜豐寺留題山房前人
池上蓮荷不自開山中流水偶然來若言聚散定由我
未是回時那得回
題王僧院前人
虎溪閒月引相過帶雪松枝挂薜蘿無限青山行欲盡
白雲深處老僧多
宿静林寺前人
山寺門前多古松谿行欲到己聞鍾中宵引領尋高頂
月照雲峯凡幾重
宿吳匡山破寺釋皎然
䨇峯百戰後真界滿塵埃蔓草緣空壁悲風起故臺野
花寒更發山月暝還來何事池中水東流獨不回
(高僧詩載皎然詠廢寺云武原遺跡在真界積塵埃殘月生秋水悲風吹故臺居人今巳)
(盡栖鴿暝還來不到無生理應堪賦七哀與前詩略同今附于此)
寒食日集報德寺解公房(一作寒食日同陸處士行報德寺宿)
前人
欲問章陵寺(一作古寺章陵下)支(一作潜)公住幾年亂山春靄裏
微逕古松邊(一作安心生軟草灌頂引春泉)寂寂傳燈地寥寥禁火天
世人(一作間)多暗室白日為誰圓(一作懸)
一作皆歲時雜詠
奉和盧使君幼平游朝陽山寺臨太湖(時在郭不得往)
前人
仁祠當絶境明牧躡靈蹤欲到清凉地初聞斷續鍾城
中歸路在湖上碧山重水照千花界雲開七葉峯寒芳
艾綬滿空翠白綸濃逸韻知難繼佳游恨不逢仍聞撫
禪石為我久從容
秋日遥和盧使君游柯山寺宿歇上人上方論
湼槃經大義前人
江郡當秋景期將道者同跡高連(一作憐)竹寺夜静賞蓮
宫古磬清霜下寒山曉月中詩情緣境發法性寄筌空
翻譯推南本何人繼謝公
遥和塵外上人與陸灃夜集山寺問湼槃義兼
賞陸生文卷(上人自號北山子)
共是竹林賢(孫綽僧史以七人配德嵇阮號竹林七賢)心從貝葉傳說經看
月過(一作喻)開卷愛珠連清净遥城外蕭疎(一作條)古塔前
應隨北山子高頂枕雲眠
題報德寺清幽上人西峯寺即陳文帝故鄉
前人
陳世凋亡後仁祠識舊山帝鄉喬木在空見白雲還䨇
塔寒林外三陵暮雨間此中雖戰勝君獨啟禪關
奉同顔使君真卿開元寺經蔵院觀樹文殊碑
前人
萬國布殊私千年降祖師雁門傳法至龍蔵立言時故
實刊周典新聲播魯詩六銖那更拂劫石盡無期
奉同盧使君幼平游精舍寺前人
影刹西方在虛空翠色分人天霽後見猿鳥定中聞真
界隠清壁春山凌白雲今朝石門會千古仰斯文
奉陪陸使君張源裴端公樞春遊虎丘寺
前人
雲水夾䨇刹遥疑滿平陂入門見蔵山元化何由窺曳
組探詭怪停驂訪幽竒情高氣為爽德暖春亦隨瑶草
自的皪蕙樓爭蔽虧金精發壊陵劔彩沉靈池一覽匝
天界中峯步未移應喜生公石列坐援松枝
秋晩宿破城(一作山)寺前人
秋風落葉滿空山古殿殘燈石壁間昔日經行人去盡
寒雲夜夜自飛還
題石甕寺王建
青崖古寺(集作白石)夾城東泉脉鍾聲内裏通地壓神龍(集作)
(龍蛇)山色别屋連宫殿匠名同簷燈經夏紗籠黑溪葉先
秋臘樹紅天子親題詩總在晝扉長鎖壁龕中
題台州隠静寺前人
隠静靈仙(一作山)寺天鑿杯度飛來建巖壑五峯直上插
銀河一澗當空瀉寥廓崆峒黯淡碧琉璃(一作琉璃殿)白雲
吞吐紅蓮閣不知勢壓天幾重鍾聲常聞(一作在)月中落
文苑英華卷二百三十六
