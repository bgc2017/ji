文苑英華卷八百六十四宋李昉等編
釋十五
廣陵白沙大雲寺碑一首
揚州慶雲寺律師一公塔碑一首
舒州山谷寺覺寂塔隋故鏡智禪師碑銘一首
栖霞寺故大德珗律師碑一首
廣陵白沙大雲寺碑顧况
地輪依水水輪依火火輪依風風輪依虛空虛空無所
依佛體也變佛體為金色界地輪是也金色界中有香
水海水輪是也香水海水中有光明藏火輪是也復有
寳林香花瀰漫周遍佛圡風輪是也上至香積下至金
色一光明藏依報正報之因歟有智為精界無智為噐
界佛土為性界法身報身應變之身一也天親以應化
非直佛亦非說法者其華嚴則不然諸佛同身流入毘
盧遮那智藏之海人有血脉地有湀闢滄島之脅有白
沙之墟焉天塹在南屬岡在北敦彼廣斥勾攘五材檑
刺元精猛虎蹲路騰蛇跛水氣毋毒形火爐胚物之意
揔持相土曰牛欄河灘畔堪造漫吒羅非人乃秩天寳
末長安僧絢避虜東土畫為像宫以配梵帝皇猷允塞
量福爰集善來若干商主若干與其眷屬争欲奮迅爰
雲構版插定中丕赫微絢之功人其捨諸於戱古税其
薄人猶告困夫絢不柄刑賞不驅其人蓋以天子孝理
昭明並受其佑霜露怵惕蓼莪㒺極申以上報謏儒經
之闕聞此名教君子肝腦而塗地者也不然其孰能與
於此乎所作既成推山幹坎金翅吞龍之勢徹乎上王
磅礴乎夜摩胷開掌坦棋布箭直廓乎其崇(一作索)也哉
洎夫擑師陶師事匿乾陟方等百一嚴身之具華儉適
中滿而不缺三草二木俱霑一雨昔北山之翁天帝命
操蛇之神以遂其志是知慈善根(一作本)力軍吒胷索口
唵(一作奄)火皆暼電春雷張曜威恒保寧刹土易見底迦
一時生晦(一作悔)魔軍(一作兵)法將不可以較乎勝負吹螺
擊鼓歌唄讃嘆旋知之衆莫不圓通信乎罽膩停酸修
羅竄迹菩薩鏡生死海為大涅槃大法現前了無塵曀
凡有作有證名有相大乘無作無證名無相大乘體相
融一真味也涉入無閡因中說果果中說因此文殊道
引之智羖羊有角能破金剛不破如如之相我於觀照
權實皆如如從心上變起離心無物離物無心固(一作因)
物因迷盧不動有若靈辨禪師者大照大師之上照足
如優曇花綱首良制利見如薝蔔花絢上人者根噐清
淨如拘物頭花芬多利花聿來求我分别三締不有歐
和之志悉地之德焉難乎决擇然則嗢陁喃散施有情
之義磁石攝鐵不攝鴻毛相應故作針則沉作鉢則浮
隨緣故獸齓堅骨魚食碎砂砂骨游(一作遊)鋪託胎弗也
明佛性故與夫有不染塵空不斷相非空有故若有去
來若無去來無去來故若有方所若無方所故佛與衆
生數無增減無增減故補得迦羅由來則佛前佛後同
名同號乃至不同一一微塵之數微塵數佛各坐蓮臺
展臂指塵皆當此說且修多羅藏八萬在婆竭羅龍王
宫中以龍樹之聰利受持不盡海惠盡焉(一無此字)曾不得
夫少分(一作多)或以其言河漢詎知我生一一生隂陽也
不測之外更有神速之如此乎是以聖人神道設教大
哉神乎若在其上若在其下群玉藏書之府比夫現量
春秋叙二百餘年方彼曠劫百千萬億那因他其數略
也法從數起從一刹那至一洛刹從一洛刹至一俱祗
至一僧祗從一僧祗至一高出從一高出至不可轉無
邊無碍無鞅(一作夫)無極重重(一本再疊重重字)成住壞空空不
相凌滅其相去也不亦遼乎假使生肇融睿伊臯稷契
共佐唐虞我知不相若也老𣆀曰竺乾國有古先生西
過流沙尋師之旨孔子對商太宰曰三五非聖西方之
人蕩蕩焉無得而稱又曰聖人邱不得而見之矣日月
無燭無不燭聖人無見無不見般若無知而無不知周
紀有之昭王二十四年甲寅(張棫經世紀年作壬子)天地震動江
河泛濫王問大史蘇曰此何祥也對曰聖人生於西方
穆王三十三年壬申(是歲紀年作壬子傳燈錄作五十二年壬申今又作三十三年未知)
(孰是)天地震動江河泛濫王問大史扈多此何祥也對曰
聖人滅于西方示有生滅實無生滅向使無生之法格
乎戰國戰國得之秦不坑儒趙不坑卒小國事大國大
國不征小國含哺鼓腹無為之法化也雖有大夢然後
大覺塵勞性空有(一作空)有常寂分改遷易無非法身而
大雄法寳五迦葉不得當乎付囑必也當乎不論前後
此瞿曇所以贊佛法也文曰
佛日之曙兮照乎東方大雄說法兮海印發光獨立世
界兮横吞八荒江沙漫漫兮寺壓其陽撼谷幹波兮氣
盤中央
揚州慶雲寺律師一公塔碑獨孤及
公諱靈一俗姓吳廣陵人也膚(集作神)清氣和方寸地靈
(一作虚)與自然妙有(集作太初元精)合其純粹聞思修(一作循非)惠介
然生知九歲出家十三斷髮(集作結)嚴持律藏將紹法寳
示入(一作人)文學以誇(集作誘)世智初不詳(集作計)身中有我
我中有身德充報圓斷緣相滅寳應元年冬十月十六
日終于杭州龍興寺春秋三十有六臨滅顧命以香水
茶毘為送終之節門弟子虔奉遺旨粤以是某月某日
焚身于某山起塔于某原從拘尸城之制也右補闕趙
郡李紓殿中侍御史頓邱李湯嘗以文字言語遊公廊
廡至是相與追錄遺懿以詒塵劫謂公真静直方淵遠
宏大而密識洞鑒天倪道機注不滿酌不竭冲然也自
受生至於出家貪恚不入念哀樂不見色自知道至於
返真䨇舄不踐居士之門六根不染欲界之塵學無常
師悟不以漸内以了因證心果外以惠用接物與止水
空谷同其應和而法施不住天機無方精義玄言或形
於章句騷雅之遺韻陶謝之缺文公能綴之其終篇必
以了義博約和者量其根之上下而投以法味飽其風
者亦虛而來實而歸或以足言言必緣情一緣則萬緣
作而諸相見無乃不可乎曰佛法自利他不係於權實
將善誘之心咱和之固曰示入固波可也公又嘗謂無
生正位實相宗本二乘所感談者莫究於是著法性論
以辨之而迦葉後問惠遠奥旨騞焉疑斷渙若冰釋者
是以為向使大啓夀量好務宏道則法王度聞非公孰
寄嗚呼生不極其涯道不竟其源豈應物之緣住世之
數止於是乎為世締之始終報身之去來非思議之所
及乎清塵緬然學者安仰若涉大水而無舟航儒生強
名以志陳跡(從自知道起至陳跡一叚集本作自出家至于湼槃六根不染欲界之塵䨇履不踐)
(居士之門公之嚴持也初公之先世為富家既削髮摧萬金之産悉以讓諸孤昆季所取者獨衲衣錫杖及身)
(而三捨七界五欲如棄涕唾公之純白也其所底止必擇山間林下無塵埃之地初舍于會稽南山之南懸溜)
(寺焉興禪宿之達者釋隠虛處印静虛相與討十二部經第一義諦之旨既辨惑徙居餘杭宜豐寺隣青山對)
(佳景以嶺松澗石為梵宇竹風月露為丈室超然獨往與法印俱自是師資兩忘空色皆遣暴風偃山而正智)
(不動巨浪沃日而浮囊自安於是著法性論以究實諦公之懸觧也公智刃先覺法施無力每禪誦之隙輙賦)
(詩歌事思入無間興含飛動潘阮之遺韻江謝之闕文公能綴之蓋將脗合詞林與儒墨同其波流然後循循)
(善誘指以覺路繇是與天台道士潘清廣陵曹評趙郡李華穎川韓極中山劉穎襄陽朱放趙郡李舒頓邱李)
(湯南陽張繼安定皇甫冉范陽張南史清河房從心相與為塵外之交講德味道朗詠終日其終篇必博之以)
(聞約之以修量其根之上下而投之以法味欲使俱入不二法流公示教之攘門也内張天機外與物接捨法)
(無我以虛受人曠焉若空谷之響止水之像優而柔之使自得之其道樞未始不無為也而飲其和者亦虛而)
(來食而歸明徵其所以然則不得其朕公應用之無涯也宜豐寺地臨高隅初無止泉公之戾止有靈泉呀然)
(而湧噴金沙之溜于禪庭左右挹之彌清㪺之無窮公精至感物也嗚呼日發天啓夀量俾一劫住世聖道以)
(拯校喪得大雲而凉天宅其公乎于嗟吴穹奪我善友使生不極其涯道不竟其源豈闕就有可出將轉現)
(他方乎為應化之始終法身之去來非思議所及乎凢今學徒戒歸若涉大水而無亳梁抽毫強名以志陳迹)
其銘曰
茫茫(集作示生)五濁愛習如債何以(集作以何)為師尸羅之戒卓
爾立志於焉懸觧持佛密藏俾道勿壞(集作一念識滅萬法懸名離性)
(空破魔結壞)穎脫諸有獄視三界上德不噐大言(集作道)無方
遺言(集作天縱)之文亦知其方發彼蒙求(集作童)啓廸思量我
皆令發直心道場柰何法船今也則亡適來豈時(集作逆)
適去豈順施未及普天乎(集作胡)不憗飛鳥無跡法雷罷
震福庭空虛來者曷問言之糟粕留為秘印
舒州山谷寺覺寂塔隋故鏡智禪師碑銘
獨孤及
案前志禪師號僧璨不知何許人也出於周隋間傳教
於惠可大師樞衣于鄴中得道于司空山謂身相非真
故示以(集作有)瘡疾發無我所故居不擇地以衆生病為
病故所至必說法度人以一相不在内外不在中間故
必(集作足)言不以文字其教大略以寂照妙用攝流注生
滅觀四維上下不見法不見身不見心乃至心離名字
身等空界法同夢幻亦無得無證然後謂之觧脱禪師
門率是道也上膺付囑下拯昏疑大雲垂隂國土皆化
謂南方教所未至我是以有羅浮之行其來不來也其
去不(集作無)去也既而以袈裟與法俱付悟者道存形謝
遺骨此山今二百歲矣皇帝後五年歲次庚戌及剖符
是州登禪師遺居周覽陳迹明徵故事其茶毘起塔之
制實天寳丙戌中别駕前河南少尹趙郡李公常經始
之碑板之文隋内史侍郎河東薛公道衡唐相國刑部
尚書贈太尉河南房公琯繼論譔之而遵宏道之典易
名之禮則朝廷方今(集無今字)以多故而未遑也長老比邱
釋湛然誦經於靈塔之下與澗松俱老痛先師名氏未
經邦國焉與禪衆寺大律師釋澄俊同寅叶恭亟以為
請會是歲嵩岳大比邱釋惠融至自廣陵勝業寺大比
邱釋開悟至自盧江俱纂我禪師後七葉之遺訓曰相
與歎塔之不用命號之不崇懼象法之本根墜于地也
願申(集作發)無邊衆生之宏誓以攄(集作行)㒺極揚州牧御
史大夫張公延賞以狀聞於是七年夏四月上沛然降
興廢繼絶之詔册諡禪師曰鏡智塔曰覺寂以大德僧
七人灑掃供養天書錫命暉煥崖谷衆庶踊躍謂大乘
中興是日大比邱衆議立石于塔東南隅紀正(集作心)法
興廢之所以然及以為初中國之有佛教自漢孝明始
也歴魏晉宋齊施及梁武言第一義諦者不過布施持
戒天下惑於報應而人未知禪世與道交相喪至菩提
達摩大師始示人以諸佛心要人疑而未思惠可大師
傳而持之人思而未脩迨禪師三葉其風浸廣真如法
味日漸月漬萬木之根莖枝葉悉沐我雨然後空王之
密藏二祖之微言始璨然行於世間浹于人心當時聞
(集作問)道於禪師者其淺者知有為法無非妄想深者見
佛性於言下如燈之照物朝為凡夫夕為聖賢䨇峯大
師道信其人也其後信公以教傳弘忍忍公傳惠能神
秀能公退而老曹溪其嗣無聞焉秀公傳普寂公之門
徒萬升堂者六十有三得自在惠者一曰弘正正公之
廊廡龍象又倍或化嵩洛或之荆吳自是心教之被于
世也與六籍侔盛焉嗚呼微禪師吾其二乘矣後代何
述焉庸詎知禪師之下生不為諸佛故現比邱身以救
濁劫乎亦猶堯舜既往周公制禮仲尼既沒(集作速之)游夏
宏之使高堂后蒼徐孟戴慶之流(集作徒)可得而祖焉夫
以聖賢所振為木鐸其揆一也諸公以為司馬子長立
夫子世家謝臨川撰惠遠法師碑銘今(集無今字)將令千載
之後知先師之全身禪門之權輿王命之追崇(集作丕顯)在
此山也則揚其風紀其時宜在法流及當(集作嘗是)味禪師
之道也久故不讓其銘曰
人之静也性與生皆植(集作衆生佛性莫匪宿植)知誘於外率(集作染)
為妄識如浪斯鼓與風動息滛騃貪怒為刃為賊生死
有涯緣起無極如來憫之為闢度門即妄了真以正覺
源啓迪心印貽我後昆間生禪師俾以教尊二十八劫
迭付微言(自摩訶迦葉以佛所付心法逓相傳至師子比邱凡二十五世自達摩大師至禪師凡三)
(世共二十八劫集作世)如禪師膺期宏宣世溷法滅獨以(集作與)道
全(後周武帝下令滅佛法禪師隨可大師隠遁司空山十有三年)童蒙求我我以意傳
攝相歸性法身乃圓性身本空我無說焉如如禪師道
既棄世將三十紀妙經乃届皇明昭賁億兆膜拜凡今
後學入佛鏡界于取非取誰縳誰觧(初禪師謂信公曰汝何求曰求觧脱)
(曰誰縳汝誰觧汝曰不見縳者不見觧者然則何求信公於是言不證觧脱知見遂願禮請益是日禪師授以)
(祖師所傳袈裟)萬有千歲此法不壞
栖霞寺故大德玭(一作玭下同)律師碑
劉軻
世說域中四名刹栖霞其一以其高僧世出自齊梁間
大小郎至大師聲聞相襲故江左重呼其名謂栖霞大
師焉大師諱曇玭俗姓王氏晉瑯琊文獻公後自永嘉
南遷為句曲人王父師虔會稽守虔生智高尚不仕州
里號處士生大師自孩抱絶不為兒弄厪能言標穎聰
拔羣言秘旨迎耳必了及長不茹葷血乃曰天其或者
將滌吾噐耶既落髮於金陵希瑜(一作喻)律師受戒於過
海鑒真大師後與友人高陵恩律師追遠永之游乃偕
隠匡廬之東林雖欲遺名而名已高矣於是奔走吳楚
青徐之學者始五臘講律於豫章龍興環座捧帙者麻
葦明年登明寺壇至德三載勅隸於明寺後累蒞事于
甘露壇端肅儼恪儀形梵衆大歷初乃歸栖霞其蒞壇
傳戒一十五會講訓經律三十七座州牧(一有蘭陵二字)蕭公
高其人謂標望風度詎獨鄴衛松栢耶乃命為僧正紀
綱大振雖一公帖四輩之望無以上也十四年忽昌言
於衆曰吾以律從事自謂無媿於篇聚矣然猶未去聲
聞之縛既而探曹溪牛頭之旨沉研覃思朗然内得乃
曰大丈夫了心當如此建中元年禪坐空谷雖野馬飄
鼓星辰凌歷云云自彼我何事焉後瓦官寺其徒聚謀
而請曰瓦官寰中之名刹也大師乃江左之碩人也捨
是而不居吾屬安仰始出山居焉從人欲也無幾何謂
弟子志誠海湘(一作潮)等曰吾休矣邱井夢電之喻必然
耳貞元十三年十一月六日丁亥坐化于瓦官寺律堂
是月丙申茶毗塔於新亭之後岡春秋七十五僧臘五
十一門人臨壇者有若廬陵龍興寺明則廣陵定山寺
道興鄕邑寺行銓臨淮開元寺澄觀九江寳珍寺智滿
當州彭城寺惠興瓦官寺靈津鶴林寺常静天鄉寺日
耀龍興寺惠登皆津梁後進為世燈燭賢七十子而後
仲尼大聖暏栖霞弟子得不為師氏名焉今寳稱領摩
訶苾芻衆壇壓廬岳大江西南卓然首出若商那之後
繼以掬多得不謂釋氏之雄乎軻夙承寳稱之知見命
叙述且曰吾得子銘吾大師吾無恨矣文曰
有晉氏家地高瑯琊産栖霞兮宿殖有自許身佛氏為
釋子兮結&KR0008;(一作夫)纏蓋惠刃中淨(一作率是)誰何對兮璞琢
金鎣潭澄月映本清淨兮尸羅毘尼開遮止持作律師
兮攝深匡高以遊以遨鏗蒲羅兮梵行既立薪傳火襲
光岌岌兮
一作皆續廬山記
文苑英華卷八百六十四
