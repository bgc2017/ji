文苑英華卷一百五十一宋李昉等編
天部一
日十六首月二十一首
中秋月十九首翫月四首
對月四首
日
詠朝日梁簡文帝
團團出天外煜煜上層峯光隨浪高下影逐樹輕濃
日李鏡遠
始臨東岳觀俄升若木枝萍實詎儔彩合扇且慙規北
林耿初耀圓忩鑒早曦照庭餘雪盡映簷滴溜垂徘徊
匝花樹煜爚滿春池柳隂纔歴歴(類聚作靡靡)簾(一作簷)影復
離離曾泉(淮南子日至曾泉是謂早食)豈停舍桑榆忽在斯迴戈安
得中長繩不可羈冲情愛景落清宴惜光馳温暉徒巳
荷深心竊自知
詠日應令劉孝綽
弭節馳暘谷照檻出扶桑園葵一何幸傾葉奉離光
日華徐陵
朝暉爛曲池夕照滿西陂復有當晝景江上鑠光儀時
從高浪歇乍逐細波移一在雕梁上詎比扶桑枝
詠日應趙王教康孟
金烏升曉氣玉檻漾晨曦先汎扶桑海返照若華(見淮南子)
池洛浦全開鏡衡山半隠規相歡承愛景共惜寸隂移
賦秋日懸清光賜房玄齡唐太宗
秋露凝高掌朝光上翠微參差麗雙闕照耀滿重闈仙
馭隨輪轉靈烏帶影飛臨波無定彩入隙有圓(一作光)暉
還當葵藿志傾葉自相依
賦得白日半西山前人
紅輪不暫駐鳥飛豈復停岑霞漸漸落溪隂寸寸生藿
葉隨光轉葵心逐照傾晩煙含樹色棲鳥雜流聲
詠日午奉和虞世南
高天净秋色長漢轉曦車玉樹隂初正桐圭影未斜翠
盖飛圓影明鏡發輕花再中良表瑞共仰璧暉賒
同前褚亮
曦車日停午浮箭未移暉日光無落照樹影正中圍草
萎看稍靡葉燥望凝(初學記作疑)稀晝寢慙經笥暫解入朝
衣
日董思恭
滄海十枝暉(山海經扶桑九日居下枝一日居上枝或作滄波十丈暉非)玄圃重輪
慶舜華發晨檻菱彩翻朝鏡忽遇驚風飄自有浮雲映
更也人皆仰無待揮戈正
日李嶠
旦出扶桑路遥升若木枝雲間五色滿霞際九光披東
陸蒼龍駕南郊赤羽馳傾心比葵藿朝夕奉堯曦
秋日王昌齡(文粹作耿緯)
反照入閭(文粹作窮)巷憂(一作愁)來與誰語古道無(詩選作少)人行
秋風動禾黍
同前耿緯(唐書作湋後同)
照耀天山外飛鵶幾共過微紅拂秋漢片白透長波影
促寒汀薄光殘古木多金霞與雲氣散漫復相和
登天壇夜見海日李益
朝遊碧峰三十六夜上天壇月邊宿仙人携我搴玉英
壇上夜半東方明仙鐘撞撞迎(集作近)海日海中離離三
山出霞梯赤城遥可分霓旌綘節倚彤雲八鸞五鳳紛
在御王母欲上朝元君羣仙指此(集作我)為我說幾見塵
飛滄海竭竦身别我期再逢空山處處遺清風九州下
視杳未旦一半浮生皆夢中始知武皇求不死去逐瀛
洲羡門子
負冬日白居易
杲杲東(集作冬)日出照我屋南隅負暄閉目坐和風(集作氣)
生肌膚初似飲醇醪又如蟄者蘇外融百骸暢中適一
念無曠然忘所在心與虚空俱
夕陽鄭谷
夕陽秋更好㶑㶑(集作歛歛)蕙蘭中極浦明殘雨長天急遠
鴻僧窗留半榻漁舸透疎蓬莫恨清光盡寒蟾即照空
月
詠月(文選作秋月)沈約
月華臨静夜夜静滅氛埃方暉竟入戶(文選作戶入)圓影隙
中來高樓切思婦西園遊上才網軒映珠綴應門照綠
苔洞房殊未曉清光信悠哉
詠月篇(類聚作望秋月)前人
望秋月秋月光如練照耀三爵臺徘徊九華殿九華瑇
瑁梁華榱與璧璫以茲雕麗色持照明月光凝華入黼
帳清暉懸洞房先過飛鷰戶却映班姬床桂宫裊裊落
桂枝露寒凄凄凝白露上林曉葉颯颯鳴鴈門早鴻離
離度湛秀質兮似規委清光兮如素照愁軒之蓬髮映
金階之輕步居人臨此笑以歌别客對之傷旦暮輕襄
(類聚作囊)圃映寒叢凝清夜帶秋風隨庭雪以偕素與池荷
而共紅臨玉墀之皎皎含霜靄之濛濛轥天衢而徙度
轢長漢而飛空隠嵓崖之半出(類聚作而半隔)隔(類聚作出)幃幌而
纔通散朱庭之奕奕入青瑣而玲瓏寒階悲寡鵠沙洲
怨别鴻昭姬泣胡殿明君思漢宫余亦何為者淹留此
山東
月董思恭
北堂未安寢西園聊騁望玉戶照羅幃珠軒明綺幛别
客長安道思婦高樓上所願君莫遺(初學記作違)清風時可
訪
月(集作翫初月)沈佺期(見駱賓王集)
忌滿光恒(集作先)缺乘昏影暫(集作漸)流既(集作自)能明似鏡
何用曲如鈎
秋月駱賓王
雲披玉繩净桂滿鏡光圓(集作月滿鏡輪圓)裛露朱花(集作珠暉)冷
凌霜紈扇(集作桂影)寒漏彩含疎薄浮波漾急瀾西園徒自
賞南飛終未安
月李嶠
桂生(一作滿)三五夕蓂開(一作分)二八時分輝度鵲鏡(一作清輝)
(飛鵲鑑)流彩入蛾眉(一作新影學蛾眉)皎潔凌(一作臨)疎牖朦(一作朎)
朧鑒薄帷願陪北堂宴長賦西園詩(一作願言從愛客清夜幸同嬉一作)
(皆單題詩)
同前二首杜甫
天上秋期近人間月影清入河蟾不没𢷬藥兔長生只
益丹心苦能添白髮明干戈知滿地休照國西營
二
四更山吐月殘夜水明樓塵匣元開鏡風簾自上鈎兔
應疑白髮蟾亦戀貂裘斟酌姮娥寡天寒耐九秋
新月前人
光細弦豈(集作欲)上影斜輪未安微升古堞(集作塞)外巳隠
暮雲端河漢不改色關山空自寒庭前有白露暗滿菊
花欄(集作團)
初月李白
玉蟾離海上白露濕花時雲畔風生爪沙頭水浸眉樂
哉絃管客愁殺戰征兒因絶(疑)西園賞臨風一詠詩
水月僧皎然
夜夜池上觀禪身坐月邊虚無色可取皎潔意難傳若
向空心了長如影正圓
月(一字至七字)張南史
月暫盈還缺上虚空生溟渤散彩無際移輪不歇桂殿
入西秦菱歌映南越正看雲霧秋卷莫待關山曉没天
涯地角不可尋清光永夜何超忽
秋月白居易
萬里清光不可思(一作私)添愁足(一作盆)恨遶天涯誰人隴
外久征戍何處庭(一作亭)前新别離失寵故姬歸院夜没
番老將上樓時照他幾許人腸斷玉兔金蟾(一作銀蟾)遠不
知
此詩本卷中秋月門重出今巳削去注異同為一
作
同前李商隠
池上與橋邊(一作樓上與池邊)難忘復可憐簾開最明夜簟卷
巳凉天流處水花急吐時雲葉鮮姮娥無粉黛只是逞
(集作鬭)嬋娟
同前方干
凉宵煙靄外三五玉蟾秋列野星辰正當空鬼魅愁泉
澄寒魄瑩露滴冷光浮未折青青桂吟看不忍休
月前人
桂輪秋半出東方巢鵲驚飛夜未央海上風雲摇皓影
空中露氣濕流光斜臨戶牖通宵燭廻照階墀到曉霜
庾亮恃才高更逸方聞墨翰巳成章
初月李羣玉
豔豔(集作灔灔)流光淺娟娟泛霧(集作露)輕雲間龍爪落簾上
玉鈎明桂影枝猶小仙人影未成欲為千里别倚幌獨
含情
月羅隠
湖上風高動白蘋暫延清景此逡巡隔年為别因(集作成)
何事半夜相逢(集作看)似故人蟾向静中矜爪距兔偎(集作)
(隈)明處弄精神姮娥老大應惆悵獨倚(集作倚泣)蒼蒼桂一
輪
月曹松
寥寥天地外夜魄爽何輕頻見此輪滿即應華髮生不
圓争得破纔正又湏傾人事還如此(一作相似)因知倚伏情
秋霽豐得寺與玄真師詠月唐彦謙
露冷風輕霽魄圓高樓更在碧山巔四溟水合疑無地
八月槎通好上天黯黯星辰環紫極喧喧朝市蔽蒼煙
夜深獨與巖僧語羣動消聲舉世眠
月(雜詠作中秋夜翫月)前人
一上(雜詠作夜)高樓萬景竒碧天無際水無涯空(雜詠作只)留皎
月當層漢並送浮雲出四維霧盡(雜詠作静)不容玄豹隠冰
生祇(雜詠作唯)恐夏蟲疑坐來離思憂生晩(雜詠作將曉)争得姮
娥子細知
中秋月
賀崔中丞中秋月張南史
秋夜月偏明西樓獨有情千家看露濕萬里覺天清映
水金波動銜山桂樹生不知飛鵲意何用此時驚
中秋夜與諸公錦樓望月得中字
武元衡
玉輪初滿空迥出錦城東相向秦樓鏡分飛碣石鴻桂
香隨窈窕珠綴隔玲瓏不及前秋見圓光(集作輝明雜詠作)鳳
沼中
酬劉(集作裴)端公中秋夜對月見懷
權德輿
凉夜清秋半空庭皓月圓動摇隨積水皎潔滿晴天多
病佳期阻深情麗曲傳偏懷賞心處同望庾樓前
中秋夜臨鏡湖望月陳羽
鏡裏秋宵望湖(雜詠作潮)平月彩深圓光(一作明)珠入浦浮照
鵲驚林澹動光還翠嬋娟影不沉遠時生岸曲空處落
波心迥徹輪初滿孤明魄未侵桂枝如可折何惜夜登
臨
八月十五夜翫月劉禹錫
天將今夜月一遍洗寰瀛暑退九霄净秋澄萬景清星
辰讓光彩風露發晶英能變人間世翛然是玉京
和中書崔舍人八月十五日夜翫月二十韻
前人
暮景中秋爽隂靈既望圓騰精浮碧海分照接虞泉(或作)
(淵疑諱)迥見孤輪出高從倚盖旋二儀含皎潔(集作澈)萬象
共澄鮮整御當西陸舒光麗上玄從星變風雨順日助
陶甄遠近同時望晶瑩此夜偏運行調玉燭潔白應金
天曲沼疑瑶鏡通衢若象筵逢人盡冰雪遇景即神仙
引素吞銀漢凝清洗綠煙臯禽驚露下隣杵思風前水
是還珠浦山成種玉田劔沉三尺影燈罷九枝燃象外
形無跡寰中影有(雜詠作自)遷稍當雲闕正未映斗城懸静
對揮宸翰閒臨襞彩牋境同牛渚上宿在鳳池邊興掩
尋安道詞勝命仲宣從今紙貴後不復詠陳篇
八月十五日夜湓亭望月白居易
昔年八月十五夜曲江池畔杏園邊今年八月十五夜
湓浦沙頭水館前西北望鄉何處是東南見月幾迴圓
臨風一嘆無人會今夜清光似往年
答夢得八月十五夜翫月見寄前人
南國碧雲客東京白首翁松江初上月伊水正無風遠
思兩鄉斷清光千里同不知娃館上何以(疑作似)石樓中
(其夜在龍門石樓望月)
八月十五夜禁中獨直對月寄(集作憶)元九
前人
銀臺金闕夕沉沉獨宿相思在翰林三五夜中新月色
二千里外故人心渚宫東面煙波冷浴殿西頭鐘漏深
猶恐清光不同見江陵卑濕足秋隂
中秋月釋無可(見雜詠)
蟾宜天地静三五對階蓂照耀超諸夜光芒掩衆星影
寒池更澈露冷樹梢青枉值中秋半長乖宿洞庭
同前劉得仁
塵裏兼塵外皆期此夜明一年唯一夕(雜詠作度)長恐有雲
生露洗微埃盡光濡是物清朗吟看正好惆悵又西傾
同前李頻
隂盛此宵中多為雨與風坐無風雨至看與(雜詠共看)雪霜
同抱濕離遥海傾寒向遠(雜詠作迥)空年年不可值還似道
難通
同前李洞(見雜詠)
四十五秋宵月分千里毫冷沉中嶽短光溢大河高不
寐清人眼移棲濕鶴毛露華臺上别愁望一年勞
同前馬戴(見雜詠)
隂魄出海上望之增苦吟冷搜驪頷重寒徹蚌胎深浩
氣籠諸夏清光射萬岑悠然天地内皎潔一般心
中秋越臺看月李羣玉
海雨洗塵埃月從空碧來水光籠草樹練影掛樓臺皓
耀迷鯨目晶瑩失蚌胎宵分凭欄望應合見蓬萊
中秋月張祐
碧落桂含姿清秋是素期一年逢好夜萬里見明時絶
域行應久高城下更遲人間繫情事何處不相思
同前釋棲白(見高僧詩)
尋常三五夜(一作夕)豈(一作不)是不嬋娟及到中秋半(一作及至)
(中秋滿)還勝别夜圓清光凝(雜詠作光凝一作光凝唯)有露皓色爽(雜詠)
(作皓色更一作爽徹更)無煙自古長如此(雜詠作人皆翫一作人皆望)年來復
(雜詠作更一作又)一年
同前司空圖
閒吟清景外萬事覺悠悠此際(雜詠作夜)若無月一年空(雜詠)
(作虚)過秋
同前裴說(見雜詠)
一歲幾盈虧當盈重此期幸無偏照處剛有不明時色
净雲歸早光寒鶴睡遲相看吟未足皎皎下疎籬
翫月
同從弟銷南齋翫月憶山隂崔少府
王昌齡
高卧南齋時開帳月初吐清輝極木隙演漾在窗戶苒
苒幾盈虚澄澄變今古美人清江畔是夜越吟苦千里
其何知微風吹芳杜
裴廸書齋翫月錢起
夜來詩酒興(集作意)月上(集作滿)謝公樓影閉重門静寒生
獨樹秋鵲驚隨葉散螢遠入煙流今夕遥天末清輝(集作)
(光)幾處愁
西掖翫月(令狐舍人說昨夜西掖翫月戲贈)李商隠
昨夜玉輪明傳聞近太清凉波衝碧瓦曉暈落金莖露
索秦宫井風絃漢殿筝幾時綿竹頌擬薦子虚名
泛江翫月十二韻(并序)元稹
余以元和五年自監察御史貶授江陵士曹掾六月十
四日張季友李景儉二侍御王文仲司錄王衆仲判官
兩昆季為余載酒炙選聲音自府城之南橋乘月泛舟
窮一夕予因賦詩以記之
楚塞分形勢羊公壓大邦因依多士子參畫盡敦龐岳
璧閒相對荀龍自有雙共將船載酒同泛月臨江遠樹
懸金鏡深潭倒玉幢委波添净練洞照滅凝釭闐咽沙
頭市玲瓏竹岸窗巴童唱巫峽海客話神瀧巳困連飛
盞猶催未到缸飲荒情爛漫風掉樂琤樅勝事他年憶
愁心此夜降知君皆逸韻湏為應筳撞
對月
與盧明府别後南湖對月僧皎然
五(集作南)湖生夜月千里滿寒流曠望煙霞盡凄清天地
秋相思路渺渺獨望水悠悠何處空江裏嬋娟伴客舟
廣陵秋夜對月即事陳羽
霜落寒空上月樓月中飲(疑作歌)唱滿揚州相看醉舞倡
樓月不覺隋家陵樹秋
對月二首張喬
盈缺青冥外東風萬古吹何人種丹桂不長出輪枝
二
圓魄上寒空皆言四海同安知千里外不有雨兼風
文苑英華卷一百五十一
