文苑英華卷九百八十二宋李昉等編
交舊五
祭李員外文一首祭福建李大夫文一首
祭皇甫大夫文一首祭獨孤常州文一首
祭李祭酒文一首祭孟尚書文一首
祭劉侍御文一首祭李處州文一首
祭竇廬州文一首祭柳侍御文一首
祭屯田柳郎中文一首祭海陵李少府文一首
祭李處士文一首祭李祭酒文一首
祭薛殿中文一首
為常州獨孤使君祭李員外文
梁肅
維大歷元年某月日朝散大夫守常州刺史賜紫金魚
袋獨孤某謹以清酌之奠祭于故尚書吏部趙郡李遐
叔三兄之靈嗚呼疇昔之年接兄討論倚伏之數或尋
其源當(集本文粹作嘗)謂仁人百祿滋蕃如何於兄斯道莫存
(文粹作斯莫存焉)嗚呼哀哉惟兄孝友仁恕高明寬裕何德之
茂何才之富粹氣積中暢於四肢發為斯文郁郁耀(一本)
(作有)輝自五百年風雅陵夷假手於兄鬱為宗師乃登憲
闈直以舉之乃列諫臣闕則補之玄宗季年戎狄内侮
兄方就養拘(一本作劫)在豺虎氣霧濛濛薄汙我躬雷雨作
觧遠身于東帝曰孝哉可移於忠名彰(二本作居)右掖跡踐
南宫丘明有恥玄晏方病清漳閑卧樂道推命哀於大
賢不停(二本作享)大年人之不幸天亦何言在昔賈生見惡
綘灌王佐之用不展於漢我之方行遭世紛亂時塞道
塞(二本作時運屯塞)古今一貫嗚呼哀哉某以蒙蔽夙承眷惠
義均伯仲合若符契博約乎文章(集作禮)之間(二本作事)優游
乎性命之際謂得携手相期卒歲天其喪予君(二本作兄)則
先逝嗚呼哀哉曩自朝列出使持節(文粹作出持使節)十年離
别一旦存沒吴楚迢遞江山阻越不及歸&KR0608;(集作賵文粹作贈)
仍乖執紼寢門一哀魂斷心絶恭承嘉命来牧于常繐
悵所(二本作斯)在哀何可忘鞠然二孤訴彼穹蒼孰謂遐叔
與天茫茫魂兮歸来(二本作兮)臨此一觴嗚呼哀哉尚饗
為獨孤常州祭福建李大夫文
前人
年月日具官某謹以清酌之奠敬祭于故福建都團練
使李公之靈嗚呼宗祐儲祉元純降氣炳靈於公才全
德充寬仁愿恭高朗(集作明)昭融文學政事儀刑王風帝
謂叔父閩實下國出作侯伯導之以德内撫罷人外攘
劇賊文武為憲柔嘉是則我教用宣我民既安佇登巖
廊為國羽翰彼高者天胡莫祐賢人之云亡曾不永年
嗚呼哀哉某往忝諫臣在公下列周旋獻納以日繼月
海運方遠摶風未歇不慮不圖音徽已沬暮律嚴苦降
霜肅殺臨岐一觴以抒慘怛嗚呼哀哉尚饗
為獨孤郎中祭皇甫大夫文前人
年月日具官某謹以清酌之奠敬祭于故浙西東觀察
使皇甫公之靈古人有言智仁及勇是謂逹德大夫蹈
之以衛王國乃昔天步未夷六師徂征嘗扞牧圉戡彼
醜虜勇也及夫宦竪擁兵窺伺樞密公沉謀内斷輔德
不穢智也分陕牧越統戎鎮俗承其風者莫不寧息仁
也議者謂公方為國翰垣為人父母宜錫難老荷兹介
福命之倚伏曾是不淑豈夫天所(集作仁)奪人所欲大旆
長轂東征不復如彼魯侯往歌来哭嗚呼哀哉某頃與
公相遇於斯今也言歸投弔於斯泛泛方舟旋(集作旅)載
裳帷晏晏(集作昔晏)言笑今成涕洟道路遠而音塵絶而旨
酒一觴惟靈享思嗚呼哀哉
祭獨孤常州文前人
大歷十二年歲次丁巳五月朔日門生安定梁肅謹以
清酌庶羞之奠敬祭于故常州刺史河南獨孤公之靈
嗚呼間氣炳靈降生哲人何辜今人而喪斯文豈上天
不仁道之將廢奚盛德之淳懿忽中年而下世蹈得仁
之機顔子不幸負王佐之才賈生屏外其明尚晦其用
未大蔵舟遽移梁木斯壊嗚呼哀哉追惟哲人應運而
生行在五常志在六經博厚温良直方而明天縱多才
蔚為時英孔門四科洪範三德惣於公躬率履不忒頌
聲既微鄭衛亦(集作横)塞或游或僻時萬時億公當其時
載振其維憲章典謨為學者元龜文哉郁乎文實在兹
伊昔策名東堂作尉西華銘仙掌與函谷馳休聲於天
下逮乎拾遺君前考禮太常獻可之詞直而含章建言
削藁故海内莫揚旋議廟祧乃正謚法享帝之禮終焉
允洽名正言順事深體合垂後可大賢人之業起草剖
符出臨濠舒二邦之民傒我而蘇愷悌之化風行露濡
蘭陵之郊人散政弛清淨之德下車則治比迹邵父視
人如子闔境熙怡有禮知恥朝思黃霸人仰安石霄漢
在目巖廊咫尺不畱不處坐而遐舉不慮不圖忽焉傾
徂遐邇震駭士民號呼罷市輟舂相弔路隅嗚呼哀哉
顧惟小子慕學文史公初来思拜遇梅里如舊相識綢
繆慰止更居恤貧四稔于此常謂肅曰為學在勤為文
在經勤則能深經則可行吾斯願言勉子有成又曰文
章可以假道道德可以長保華而不實君子所醜敬服
斯言敢忘永久若乃室中函丈之席林下清觴之醼陪
李膺之泛洛從叔子之登峴亟承國士之遇又忝公車
之薦奉明誡以周旋盡深衷於眷盼惟吉凶之倚伏若
紏紛之相纏追子鵩(集作庚子)之占日應康成之夢年不云
坐奠不暇撤懸秦醫匪(集作靡)救丘禱徒然瞬息之間音
容莫傳痛心驚骨不可問天嗚呼哀哉平居所好脩竹
芳草暇日之娱左琴右書微言雅典(集作曲)斷而(集作一斷)不
續高齋已空蘭蕙猶馥門人行慟稚子抱哭語(集作話)言
在耳悽慘滿目嗚呼哀哉覽遺編以流淚(集作涕)痛明德
以(集作之)無還撫諸孤之尚藐庶盛烈之斯存鄕路千里
歸期九原寄觴豆以寫心見平生之厚恩嗚呼哀哉
祭李祭酒文前人
年月日守右補闕安定梁肅謹以清酌嘉蔬之奠敬祭
于故國子監祭酒贈戶部尚書李公之靈惟公之德柔
嘉惟則敬義且直惟公之才文武是該不矯不回剖符
七郡風行雨潤有禮有訓連撫二藩如江如漢之屏之
翰敷聞帝庭爰用陟明乃拜司成是親(集作勤)是行時則
不幸遘兹大病薨於道路孰識天命嗚呼哀哉追想曩
昔大歷之中獲見君子吴江之東靡適不随無會不同
于山于水于野于寺提携宴喜荏苒半紀公鎮南方奄
征江黃乖離兩鄕道阻且長惠而好我簡牘相望于囊
于箱厚意是將淑人君子懷允不忘繆繫纓組列于朝
序望公之来寤寐斯佇方期欵遇爰笑爰語豈意長往
(集作逝)終焉莫睹寢門一慟(集作哀)意折神沮誰云少别便
是今古嗚呼哀哉古人所稱曰仁與誼君子之道在功
與事邦憲之雄元侯之貴存有盛美歿有遺懿所恨伊
何夀猶未至所悲伊何人失其庇嗚呼哀哉九原連連
乃在三原日月有時宅兆攸安某近職是拘執紼無緣
寄陳薄酹有慟何言嗚呼哀哉尚饗
為雷使君祭孟尚書文前人
年月日具官某謹以清酌之奠敬祭于故福建觀察使
兵部尚書贈右僕射孟公之靈嗚呼上天(集作天之)不仁公
薨于位岳鎮傾圯士林殄瘁追論茂德忠敏恭懿仰惟
盛才文學政事昔在天寶濫觴登朝爰自(集作洎)中興鴻
飛乃高入覲京師出司藩條便繁中外聞望光昭我后
統天式張百揆公居右轄實惣聯事推轂西郊兵符攸
寄俄被(集作服)蟬冕為王近侍無諸舊城人窳地僻詔曰
爾諧出作侯伯敷求民瘼宣布王澤嶺表海壖夷風載
革天下謂公耆德盛名宜登岩廊為國老更方期(集作朋)
三夀忽夢兩楹天實不遺人誰仰成爰因(集作自)七閩歸
于九京當時大旆今也明旌嗚呼哀哉某自宦學則趨
明哲邦憲府庭再参下列周旋惠好以日繼(集作繫)月不
慮不圖有存有歿皇恩軫悼寵光(集作贈)昭晰邦人怨思
祖奠悽噎談笑如昨音徽永昧臨岐一觴以抒惨怛嗚
呼哀哉尚饗
為杜尚書祭劉侍御史文前人
惟公天挺貞淳肅恭温仁以禮立志以道藩身惟静惟
動克儉克勤正直自立邦家必聞久侍禁闈嘉名益振
上曰爾才監戎于閩身許九重禮逹三軍軍中協睦罔
或不親朱紱煌煌暎于銀章方期奏報歸侍天王外廹
炎瘴内纏膏肓不永斯年今也則亡浮江涉淮遠窆舊
疆丹旐翩翩言過維揚某早接公游仍弔公喪追懷宿
昔感涕沾裳秋日悽悽浮雲無光敬陳薄奠悲塞中腸
嗚呼哀哉伏惟尚饗
祭李處州文前人
年月日淮南節度掌書記殿中侍御史内供奉梁肅謹
以清酌庶羞之奠敬祭于故處州刺史隴西李公之靈
和氣訢合乃生靈芝乃流醴泉降于人倫是為俊賢猗
歟李公有德有言煌煌九葩澹澹一源弱歲含章典教
弘文聞喜太丘遺愛斯存于越于宣先在西(集作西)藩名
高(集作登)蘭臺風動輶軒濯纓歸朝再踐郎官鴻鵠入冥
白雲在天或謂盛才宜管絲綸潤色謨訓以垂後昆官
無中人吾道不興留滯周南退守恭陵剖符于處美化
斯弘雲油露濡山静江澄解印歸来考槃是卜龍沙游
衍餘干耕鑿與道為徒以農代祿河洛讖緯桓譚不(集作)
(之非)學草玄法言揚雄有作志一窮通身安淡薄遇酒便
醉工文且博脱遺形骸奄就冥漠士友殄瘁翰林凋落
嚶(集作一)鳴既合久要乃申四海兄弟如公幾人公去南
州角巾衡門予集艱棘哀惸苦辛眷恤何深弔問慇懃
江湖眇然書札相因方期歲暮以德為隣今也則亡吾
誰與親鄧攸無嗣桑扈反真天道茫昧誰云與仁嗚呼
哀哉我圖其室得公之出相維茂族于以納吉眷彼三
星成之不日魂而不亡知此親昵嗚呼哀哉季奉裳帷
九原是歸葬於洛表路出淮夷平生歡愛一慟申悲已
矣夫子忽乎何之旨酒盈樽幽明此辭尚饗
為杜東都祭竇廬州文前人
年月日具官某謹以清酌之奠祭于故廬州刺史扶風
竇公之靈嗚呼惟天難諶惟命罕言倚伏同域吉凶一
門公之茂行廉直而温公之達才卓爾不群保身以正
為政以仁宜錫難老(集作夀考)以庇斯民如何降凶奄忽反
真伊昔登朝厥猷則茂柱下執法南宫草奏赤縣浩穰
四方輻輳惟公下車善政俄報廬江曠守人或未康惠
君既来美化洋洋治而有禮俾人知方予忝廉問實知
循良將以上聞冀殊寵章命之不淑曾是隕喪嗚呼哀
哉追想曩昔接公周旋惠好斯存如蘭如荃間者暌闊
東西累年會遇于兹談笑依然别未(集作来)數旬遽歸九
泉孰為福善殲此仁賢官守所羈祖奠無緣寄誠薄酧
有恨何言嗚呼哀哉尚饗
為人祭柳侍御史文前人
年月日具官某謹以清酌庶羞之奠敬祭于故侍御史
柳公之靈惟公以孝友承家以直方從政以温厚行己
以敬讓與人作椽大邦有親信之稱典司通邑著循吏
之名冠惠文佐廉問輶軒所指吏肅風變列郡攸攝斯
人以寧方將荷餘慶而介景福播令名而延大耋天不
與善命也有終士林怛(集作相)駭親友欷歎嗚呼哀哉某
等獲與公游聯職戎司適云少别俄見凶歸于以設奠
出乎郊岐魂也何之幽明此辭嗚呼哀哉尚饗
祭屯田柳郎中文權德輿
維建中二年歲次辛酉某月朔日試右金吾衛兵曹参
軍權德輿謹以清酌時羞之奠敬祭于故屯田郎中柳
公之靈在(集作有)漢理平子陵退耕運鍾明時公遂性情
典校司諫便蕃清秩南宫之拜詔書三出中朝虚左公
志不屈優游化源消息心術四時芬芳百鍊精剛德充
於中用晦彌光是非萬殊不滑其常和易内藴發於文
章性命之際希夷之域理無不窮言必冥極救彼文勝
作為典式扶教立言實在清德時方逐進公則尚退文
武(集作人或是)外奬公則理内獨立不惑以身矯世萬頃淵
然孰知其際顧惟小子猥奉音徽賞則過實勖常中非
曰想德容心存清機今則不見涕流沾衣嗚呼哀哉人
世則異清風不匱繐帳寥寥泉臺下閟常聞福善今也
無嗣立命如何斯文其墜尚饗
祭海陵李少府元易文前人
維建中三年歲次壬戌某月朔日試右金吾衛兵曹参
軍權德輿謹以清酌庶羞之奠敬祭于故海陵縣尉李
君元易之靈我得元易于兹三年粹秀清和仁義在焉
行有餘裕其文燦然五字之中含寫風煙巖扉舊隠常
聞清興諸生討論雅有時稱(初與盧羣德倫同隠居于譙山)理實歸研
境無迯勝嘉招既至虚中以應從容解巾作尉江濱退
以直道進無其人性志彌篤郊居食貧衡茅之下孤石
藂筠連墻者何則有元鈞(元鈞名崙君之族父)探味玄奥疎適心
神晩獲覯止心乎愛矣扁舟往復就館于子静賞烟霞
深窮名理友直友諒惟君是以(集作巳)行不容苟必俟良
工棧縶絶足櫝閉銛鋒竟嗟不試一命淪躓身沒跡晦
靡申素志惟富與夀君則不至人皆有子君獨無嗣繐
帷飄飄靈坐深閟幽顯此殊嗚呼元易尚享
祭李處士穠子文前人
維貞元二年歲次景寅十月朔日試右金吾衛兵曹参
軍權德輿謹以時羞之奠敬祭于故李處士十六兄之
靈惟先吏部文德冠時天下翕然有所宗師鍾美於兄
式克似之爰自穉歲澹然清姿惟我與兄世有舊歡應
若塤箎芳若芝蘭居易處厚中明外寬發於濬源激為
清瀾放懷外物清機善謔討論不倦名教為樂迭用古
義以相博約先王觀風命史陳詩雅南之後其道日醨
騷楚怨思王風澆夷升降之儀與代相随國朝數公稍
振舊風兄實求已服勤於此敷陳麗則不野不史含寫
佳境優游精理七發未終俄驚不起追惟前年訪我由
(集作拳)拳握手開襟慇懃欵言孰謂此訣死生間焉今我
来斯舊館依然文伯既没敬姜哀慟子敬下世徽之永
痛嗚呼哀哉流形賦命孰主張是昏囂闒茸或夀或貴
方直清明乃夭乃否如何斯人才命不侔未室未仕溘
與化俱志業靡申沉痛泉壚福善與仁胡其忽諸嘉殽
在籩旨酒在壺寄此一慟汍瀾涕濡尚饗
祭李祭酒文前人
維貞元七年歲次辛未五月朔日故吏前江南西道觀
察支使監察御史裏行權德輿謹以清酌時羞之奠敬
祭于故國子祭酒李公之靈伏惟峻閥洪宗有勞有忠
光耀北朝黎申繼封世名清純以至先公彌綸盛時德
位昭融文武吉甫克嗣其風儲慶發淳擇乎中庸天寶
中年仕無異門講道積學五經綸紛以能詔(集作設非)官校
理秘文温若玉質郁如蘭薰絃琴峩峩擁傳轔轔兩無
留事並著嘉聞題輿佐理剖竹為政均彼化條簡其徵
令風行草靡飲和發咏難理之時四封謐静累遷大郡
亦佐成師宣其馨香蠲彼癘疵時有行止道無磷緇虚
中十年觀我靈龜大君嗣位推擇良守乃眷上游作藩
夏口報政獻功察廉一方再扞大憝以完南邦盡殪舟
師王旅乃張衆寡相懸以律而臧就加副相乃鎮西江
来懽去懷金石洋洋剛柔全德蹈履不忒外無墻藩之
峻中踐夷坦之域為仁由己率誠不飾播厥美利根於
易直災去水火人滋衣食流庸胥附生齒益息亦既七
年慰安斯人冲用知止封章乞身朝典崇儒徵拜成均
遽歎夢奠俄驚返真猥以蒙蔽再塵盛府重問縟禮蓬
茨之下惠愛博(一作悼非)約深誠見與左右彌縫愧無所取
九江拜手浃日前期如何奄忽過隟生悲羊公峴首良
會無時庾亮樓中永絶清機前歡幾何圓魄纔缺承訃
長慟潺湲涕咽返葬迢遞西周古原柳車芻靈飛旐翻
翻體魄則降德馨長存拜奠心碎難酬舊恩尚饗
祭薛殿中文前人
維貞元七年歲次辛未某月朔日前監察御史裏行權
德輿謹以清酌庶羞之奠敬祭于故殿中侍御史薛七
兄之靈有生必化大鈞之方盛極而衰乃理之常又曰
善慶鍾為福祥今則繆盭天乎茫茫追惟明靈夙播馨
芳解巾相府累冠神羊清明之用百鍊堅剛麗藻之文
六律鏗鏘(闕)言婉婉令問章章靖恭端和休有耿光纔
踰強仕未踐周行衆情顒然日遲騫翔早維通舊已飫
馨香晩忝嘗(集作常)寮載換星霜府庭同舍居室鄰墻切
劘惠愛何可弭忘憶昨從公沿泛長江賓榻初散雲帆
並張晨登佛廟晩眺魚梁善謔理窟清言智囊既濟江
浦俄驚府喪同歡未幾今也則亡古稱臧孫德遠流長
遽歎伯道永絶蒸嘗嗚呼不膺難究蒼蒼上歸元寞(集作)
(無莫)下閟幽荒呼天者兄晝哭者孀琴書已矣行路悽傷
柔嘉備籩澄齊滿觴神其格斯揮涕浪浪尚饗
文苑英華卷九百八十二
