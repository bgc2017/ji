文苑英華卷二百十宋李昉等編
樂府十九
臨高臺八首登高臺一首
上之回五首釣竿篇四首
箜篌謠二首箜篌引二首
公無渡河四首苦熱十二首
苦寒六首猛虎行四首
臨高臺梁簡文帝
高臺半行雲望望不可(一作高不)極草樹無參差山河同一
色髣髴洛陽道道遠難可(一作别)識玉階故人情(一作情人)情
來苦(一作共)相憶
同前張正見
層臺邇清漢出迥架重棼飛棟臨黃鶴高窗度白雲風
前朱幔(一作幌)色霞處綺䟽分此中多怨曲地遠詎能聞
同前沈約
高臺不可望遠望使人愁連山無斷絶河水復悠悠所
思竟(一作愛)何在洛陽南陌頭可望不可見(一作至)何用觧
人愁
同前蕭慤
崇臺高百尺迥出望仙宫畫棋浮朝氣飛梁照晩虹小
衫飄霧縠豔粉拂輕紅笙吹汶陽篠琴奏嶧山桐舞逐
飛龍引花随少女風臨春今若此極宴豈無窮
同前禇亮
高臺暫俯臨飛翼聳輕音浮光随日度漾影逐波深廻
瞰周平野開懷暢遠衿(一作襟)獨此三休上還傷千里心
同前王勃
臨高臺高臺迢遰絶浮埃瑶軒綺構何崔嵬鸞歌鳳吹
清且哀俯瞰長安道萋萋御溝草斜對甘泉路蒼蒼茂
林樹高臺四望同帝鄉佳氣欝葱葱紫閣丹樓紛照耀
璧房錦殿相玲瓏東彌長樂觀西指未央宫赤城映朝
日綠樹摇春風旗亭百隧開(一作間)新市甲第千甍分戚
里朱輪翠盖不勝春疊樹層楹相對起復有青樓大道
中繡戶文窗雕綺櫳錦衣晝不襞羅帷夕未空歌屏朝
掩翠粧鏡晩窺紅為吾安寶髻蛾眉罷花叢狹路塵間
黯將暮雲開月色明如素鴛鴦池上兩兩飛鳳凰樓下
雙雙度物色正如此佳期那不顧銀鞍繡轂盛繁華可
憐今夜宿倡家倡家少婦不須顰東園桃李片時春君
看舊日高臺處栢梁銅雀尚(一作生)黃塵
同前沈佺期
高臺臨廣陌車馬紛相續廻首思舊鄕雲山亂心曲遠
望河流緩周看原野綠向夕林鳥還憂來飛景促
同前王易從
漢主事祁連良人在高闕空臺寂已暮愁坐變容髮汎
豔春幌風徘徊秋戶月可憐軍書斷空使流芳歇
登高臺王僧孺
試出金華殿聊登銅雀臺九路平如掌(一作砥)千門乘晩
(一作洞已)開軒車映日至(一作過)簫管逐風來若非邯鄲美便
是洛陽才
上之回蕭慤
發軔城西疇廻輿事北遊山寒石道凍葉下故宫秋朔
路傳清警邊風卷畫旒歲餘巡省畢按節(一作擁仗)返皇州
同前陳子良
承平重遊樂詔蹕上之回属車響流水清笳轉落梅嶺
雲盖道轉巗花映綬開下輦便高宴何如在瑶臺
同前盧照隣
回中道路險蕭關烽候多五營屯右(一作北)地萬乘出西
河單于拜玉璽天子按琱戈振旅汾川曲秋風横大歌
同前沈佺期
制書下闕右天子問回中壇墠經過遠威儀侍從雄黃
麾摇晝日青幰曳松風廻望甘泉道龍山隠漢宫
同前李白
三十六離宫樓臺與天通閣道步行月美人愁烟空恩
疎寵不及桃李傷春風滛樂意何極金輿向回中萬乘
出黃道千旗揚綵虹前軍細柳北後騎甘泉東豈問渭
川老寧邀襄野童但慕(一作秋暮)瑶池宴歸來樂未窮
釣竿篇劉孝綽
釣舟畫彩鷁漁子服冰紈金轄茱萸網銀鈎翡翠竿促
棹(一作歛橈)随水脉急艇渡江湍(一作急漿渡沙湍)湍長自不亂前
浦有佳期船交橈(一作棹)影合浦深魚出遲荷根時觸餌
菱芒乍罥絲蓮度江南手衣渝京兆眉垂竿自有(一作未)
樂誰能為太師
同前張正見
結宇長江側垂釣渡(一作鈎廣)川潯竹竿横翡翠桂髄擲黃
金人來戱(一作水)鳥沒檝渡岸花沉蓮摇見魚近綸盡覺
潭深渭水終須卜滄浪徒自吟空嗟(一作明)芳餌下獨見
有貪心
同前李巨仁
潺湲面江海滉瀁瞩波瀾不惜黃金餌惟憐翡翠竿斜
綸控急水定檝下飛湍潭廻風來易川長霧歇難寄言
朝市客滄浪徒自安
同前劉孝威
試持玄渚釣暫罷池陽獵翠羽飾長綸藻花裝小艓鈎
利斷蓴絲帆舉牽菱葉聊載前魚童還看後舟妾
箜篌謠前人
結交在相得骨肉何必親甘言無忠實世薄多蘇秦從
風暫靡草富貴上昇人(一作真)不見高巔樹摧折下為薪
豈甘(一作目睹)井中泥時至出作塵
同前李白
攀天莫登龍走山莫騎虎貴賤結交心不移惟有嚴陵
及光武周公稱大聖管蔡寧相容漢謠一斗粟不與淮
南舂兄弟尚路人(一作行路)吾心安所從他人方寸間山海
幾千重輕言托朋友對面九疑峰多花必早落桃李不
如松管鮑久已亡(一作死)何人繼其蹤
箜篌引(又曰公無渡河)李賀
公乎公乎提(一作携)壺將焉如屈平沉湘不足慕徐衍(一作)
(羡)入海誠為愚公乎公乎牀有筦席盤有魚北里有賢
兄東隣有小姑隴畆油油黍與葫瓦瓶濁醪蟻浮浮黍
可食醪可飲公乎公乎其(一作可)奈居被髮奔流竟何如
賢兄小姑哭嗚嗚
此詩三百三十五卷重出今已削去
李憑箜篌引李賀
吴絲蜀桐張高秋空白凝雲頽不流湘娥啼竹素女愁
李憑中國彈箜篌崑山玉碎鳳凰呌芙蓉泣露香蘭(一作)
(蘭香)笑十二門前融冷光二十三弦動紫篁(一作皇)女媧鍊
石補天處石破天驚逗秋雨夢入神山教神嫗老魚跳
波瘦蛟舞吴質不眠倚桂樹露脚斜飛濕寒兔
公無渡河劉孝威
請公無渡河河廣風威厲檣偃落金烏舟傾沒犀枻紺
盖空嚴祠白馬徒牲祭銜石傷寡心崩城掩孀袂劍飛
猶共水魂沉魄俱逝君為川后臣(一作神)妾作江妃娣
同前張正見
金堤分(一作紅)錦䌫白馬渡蓮舟風嚴歌響絶浪急(一作湧)
榜人愁棹折桃花水帆横竹箭流何言沉璧處千載偶
陽侯
同前李白
黃河西來決崑崙咆哮萬里觸龍門波滔天堯咨嗟大
禹理百川兒啼不窺家殺湍湮洪流(一作水)九州始蠶麻
其害乃去茫然風沙被髮之叟狂而癡清晨徑(一作臨)流
欲奚為旁人不惜妻止之公無渡河苦渡之虎可摶河
難馮公果溺死流(一作沉)海湄海湄有長鯨白齒若雪山
公乎公乎挂骨於其間箜篌所悲竟不還
同前陳標
隂風颯颯浪花愁半度驚湍半挂舟聲盡雲天君不住
命懸魚鼈妾同休黛蛾芳臉垂珠淚羅襪香裾赴碧流
餘魄豈能銜木石獨將遺恨付箜篌
苦熱梁簡文帝
六龍騖不息三伏啓炎陽寢興煩几案俯仰倦帷床滂
沱汗似瀹(一作鑠)霏微風如湯洄池愧生浪蘭殿非含霜
細簾時半掩輕幌乍横張雲斜花影沒日落荷心香願
見洪崖井誰(一作詎)憐河朔觴
同前任昉
旭旦烟雲卷烈景入東軒傾光望轉蕙斜日照西垣既
卷蕉梧葉復傾葵藿根重簟無冷氣挾石似懷温霡霂
類珠綴喘赫狀雷奔
同前何遜
昔聞草木燋今覩沙石爛曀曀風逾静曈曈日漸旰習
静閟(一作悶)衣巾讀書煩几案卧思清露挹(一作浥)坐待高
(一作明)星燦蝙蝠戶中飛蠛蠓窗間亂實無河朔飲空有
臨淄汗遺金自不拾惡木寧無幹願以三伏晨催促九
秋換
同前劉孝威
日暮苦炎溽遷坐接長廊月麗姮娥影星含織婦光棲
禽動夜竹流螢出闇墻香盤糅鮮(一作鱗)粉雕臺(一作壺)承
蔗漿白羽徒摇幄綠水自周堂弱紈猶覺重纖絺尚(一作)
(向)少凉弄風思漢朔戲雨憶吴王玄冰術難驗赤道漏
猶長誰能更吹律還令黍谷凉
同前王筠
日域散朱雰天隅歛青靄飛光煥南陸炎津湧北瀨繁
星聚若珠密雲屯似盖月至每開衿風過時觧帶
同前(和樂儀同)庾信
火井沉熒散炎洲高燄通鞭石未成雨鳴鳶不起風思
為鸞翼扇願借明光宫臨淄迎子禮中散就安豐美酒
合(一作含)蘭氣甘瓜開蜜筒寂寥人事屏還得隠墻東
同前杜甫
七月六日苦炎蒸對食暫飡還不能每愁夜中自足蝎
况乃秋後轉(一作復)多蠅束帶發狂欲大呌簿書何急來
相仍南望青松架短(一作絶)壑安能赤脚踏層冰
奉和李大夫同吕評事太行苦熱行兼寄院中
諸公仍呈王員外劉長卿
迢迢太行路自古稱險惡千騎儼欲前羣峰望如削火
雲從中起仰視飛烏落汗馬卧高原危旌倚長薄清風
何不至赤日方煎鑠石露(一作枯)山木燋鱗窮水泉涸九
重今旰食萬里傳明略諸將候軒車元兇愁鼎鑊何勞
短兵接自有長纓縳通越事豈難渡瀘功末博朝辭羊
腸坂夕望貝丘郭漳水斜繞營恒山遥入幕永懷姑蘇
下因寄建安作白雪和難成滄波意空託陳琳書記好
王粲從軍樂早晩歸漢廷随公(一作君)上麟閣
五言酬薛員外誼苦熱行見寄
僧皎然
六月金數伏茲辰日在庚炎曦爍(一作曝)肌膚毒靄昏性
情(一作毒霧昏檐楹)安得奮輕(一作翅)翮迢遥出雲征不知天地
心如何匠生成火德燒百卉瑶草不及榮有客當此時
忽貽懷中瓊捧玩煩衿滌嘯歌善(一作美)風生遲君佐元
氣調使四序平中令霜不祅火餘氣常貞江南詩騷客
休吟苦熱行
苦熱行王轂
祝融南來鞭火龍火旗焰焰燒天紅日輪當午凝不去
萬國如在洪爐中五嶽翠乾雲彩滅陽侯海底愁波竭
何當一夕金風發為我掃却天下熱
同前僧鸞
燭龍銜火飛天地平陸無風海波沸彤雲疊掛竒峰長
焰焰流光爇凝翠烟島摶鵬嚲雙翅羲和赫怒強總轡
飲流夸父斃長途始見當中印王字明明夜西朝又東
古來有道仍在中扶桑老葉蔽不得輝華直上凌蒼穹
萬人揮汗翻成雨口燥喉乾隘塵土西郊雲色晝冥冥
如何不放(一作救)生靈苦何山怪木蔵蛟龍縮鱗卷鬛為
乖慵不發滂澤注天下欲使風雲何所從早苖原上枯
成焰嶽靈徒祝無神驗豪家簾外喚清風水紋明角鋪
長簟玉扇畫堂凝夜秋歌豔遶梁催莫愁陽烏落盡酒
不醒扶上西園當月樓靡由暍死非吾屬庫有黃金倉
有粟
苦寒喬知之
胡天夜清迥孤雲獨飄颺遥裔出鴈關逶迤含晶光隂
陵久徘徊幽都無夕陽祁寒凍巨海殺氣流大荒朔風
吹水寒行子覆(疑作履)胡霜路有從役倦卧死黃沙場羈
旅因相依慟之淚沾裳由來從軍行賞存不賞亡亡謝
誠已矣徒令存者傷
同前二首杜甫
漢時長安雪一丈牛馬毛寒縮如蝟楚江巫峽冰入懷
虎豹哀號又堪記秦城老翁荆揚客慣習炎蒸歲絺綌
玄冥祝融氣或交手持白羽未敢釋
二
去年白帝雪在山今年白帝雪在地凍埋蛟龍南浦縮
寒割肌膚北風利楚人四時皆麻衣楚天萬頃(一作里)無
晶輝三足之烏骨(一作足)恐斷羲和送之將安歸(一作送將安所)
(歸又作迭送將安歸)
同前二首杜甫
南紀巫廬瘴不絶太古以來無尺雪蠻夷長老怨苦寒
崑崙天關凍欲(一作應)折玄猿口噤不能嘯白鵠翅垂眼
出(一作流)血安得春泥補地裂
二
曉(一作晩)來江邊失大木猛風中夜飛(一作吹)白屋天兵新
(一作斷)斬青海戎殺氣南行動坤軸不爾苦寒何其(一作大)
酷巴東之峽生凌澌彼蒼廻斡人得知
同前劉駕
百泉凍皆咽我吟寒更切半夜倚喬松不覺滿衣雪竹
竿有甘苦我愛抱苦節鳥聲有悲歡我愛口流血潘生
若觧吟更早生白髮
猛虎行(一作吟)儲光羲
寒亦不憂雪饑亦不食人人肉(一作血)豈不甘所惡傷明
神太室為我宅孟門為我隣百獸為我膳五龍為我賓
蒙馬一何威浮江一以仁綵章曜朝日爪牙(一作牙爪)雄武
臣高雲逐氣浮厚地随聲震君能賈餘勇日夕長相親
同前李白
行作(一作朝作又作行亦)猛虎吟(一作行)坐作(一作暮作又作坐亦)猛虎吟腸
斷非關隴頭水淚下不為雍門琴旗旌繽紛兩河道戰
鼓驚山欲顛倒秦人半作燕地囚胡馬飜銜洛陽草一
輸一失關下兵朝降夕叛幽薊城巨鰲未斬海水動龍
魚奔走安得寧頗似楚漢時飜覆無定止朝過博浪沙
暮宿(一作入)淮隂市張良未遇韓信貧劉項存亡在兩臣
暫到下邳受兵略來投漂母作主人賢逹(一作哲)悽悽古
如此今將棄擲(一作今時亦棄)青雲士有策不敢干(一作犯)龍鱗
竄身南國避胡塵寶書長劔束(一作挂)高閣金鞍駿馬散
故人昨日方為宣城客掣鈴交通二千石有時六博快
壯心遶牀三匝呼一擲楚人每道張旭竒心蔵風雲世
莫知三吴邦伯多顧盼四海豪(一作雄)俠皆相推蕭曹亦
(一作曾)作沛中吏攀龍附鳳皆(一作當)有時溧陽酒樓三月
春楊花茫茫愁殺人胡鶵綠眼吹玉笛吴歌白紵飛梁
塵丈夫相見且為樂椎牛撾鼔會衆賓我從此去釣滄
海得魚笑寄情相親
同前張籍
南山北山樹冥冥猛虎白日遶村(一作林)行向曉(一作晩)一
身當道食此(一作山)中麋鹿盡無聲年年養子在深谷雌
雄上下不相逐谷中近窟有山村(一作林)長向林中(一作村家)
取黃犢五陵年少不敢射空來林下看行跡
同前李賀
長戈莫樁強弩莫抨乳孫哺子教得生獰舉頭為城掉
尾為旌東海黃公愁見夜行道逄騶虞牛哀(牛哀化虎也)不
平何用尺刀壁上雷鳴泰山之下婦人哭聲官家有程
吏不敢聽
文苑英華卷二百十
