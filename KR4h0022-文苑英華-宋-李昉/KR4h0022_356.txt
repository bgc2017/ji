文苑英華卷三百五十六宋李昉等編
騷三
弔屈原一首九諷系述一首
九諷九篇反招魂一首
悼賈一首
弔屈原柳宗元
後先生蓋千祀兮余再逐而浮湘求先生之汨羅兮擥
蘅若以薦芳願荒忽之顧懷兮冀陳辭而有明(集作光)先
生之不從世兮惟道是就支離搶攘兮遭世孔疚華蟲
薦壤兮進御羔褏牝雞咿嚘兮孤雄束咮哇咬環觀兮
蒙耳大吕堇喙以為羞兮焚棄稷黍岸(詩宜岸宜獄集作犴非)獄
之不知避兮宫庭之不處䧟塗藉穢兮榮若繡黼榱折
火烈兮娛娛(集作娭娭)笑舞讒巧之嘵嘵兮惑以為咸池便
媚鞫恧兮美愈(集作逾)西施謂謨言之怪誣兮反寘瑱而
遠違匿重痼以諱避兮進俞緩之不可為何先生之凛
凛兮厲鍼石而從之(一有但字)仲尼之去魯兮曰吾行之遲遲
柳下惠之直道兮又焉往而可施今夫世之議夫子兮
曰何隱忍而懷斯惟逹人之卓軌兮固僻陋之所疑委
故都以從利兮吾知先生之不忍立而視其覆墜兮又
非先生之所志窮與逹固不渝兮夫惟服道以守義矧
先生之悃愊兮蹈大故而不貳沉璜瘞佩兮孰幽而不
光荃蕙蔽匿兮胡久而不芳先生之貎不可得兮猶髣
髴其文章托遺編而歎喟兮渙余涕之盈睢呵星辰而
驅詭怪兮夫孰救於崩亡何揮霍夫雷電兮苟為是之
荒茫耀姱辭之矘朗兮世果以是之為狂哀余姱之坎
坎兮獨愠憤而增傷諒先生之不言兮後之人又何望
中(集作忠)誠之既内激兮抑咸(集作銜)忍而不長芉為屈之
幾何兮胡獨焚其中腸吾哀今之為仕兮庸有慮時之
否臧食君之禄畏不厚兮悼得位之不昌退自服以默
默兮曰吾言之不行既媮風之不可去兮懷先生之可
忘
此篇第一千卷哀吊門重出今已削去
九諷系述皮日休
在昔屈平既放作離騷經正詭俗而為九歌辨窮愁而
為九章是後詞人摭而為之皆所以嗜其麗詞撢(集作探)
其逸藻者也至若宋玉之九辨王褒之九懷劉向之九
嘆王逸之九思其為清怨(集作愁)素艷幽快(集作抉)古秀皆
得芝蘭之芬芳鸞鳳之毛羽也自屈原已(集作以)降繼而
作者皆相去數百祀足知其文難述其詞罕繼者矣大
凡有文人不擇難易皆出於毫端者乃大作者也揚雄
之文孔孟乎而有廣騷也梁竦之詞班馬乎其(一作而)有
悼騷也又不知王逸奚罪其文不以二家之述為離騷
之兩派也昔者聖賢不偶命必著書以見志况斯文之
怨抑歟噫吾之道不為不明吾之命未為未(文粹作不)偶而
見志於斯文者吾懼來世任臣之君因(一作用)謗而去賢
持禄之士以猜而遠德故復嗣數賢之作以九為數命
之曰九諷焉嗚呼百世之下復有脩離騷章句者乎則
吾之文未過不為乎廣騷悼騷也
九諷
正俗
粤句亹之薄俗兮其風狡而且苦吾欲以直道揠(烏入切)
其邪心兮皆逞容而莫顧前而誨行兮後止高而踰(集作)
(喻)仰兮下俯咸為(疑)吾之儇(音翾)為愚兮竝以吾之㦟(音埋)
為傴羌靈脩之乃吾知兮先職我而為輔奈其臣之狺
狺(魚巾切)兮乃不知吾之所撫(亡輔切)吾欲以明喆之性辨
君臣之分兮定文物之數吾欲以正直(集作訏)之道兮進
忠賢而退姦豎吾欲以醇釀之化兮反當今而為往古
吾欲以忖度之志兮定觚圜而反規矩念儓覆(上臺下匐文粹)
(作覈)之在位兮若梟羊之當路内灼怛以如倳(側吏切)兮復
何知其所愬乃指天而鬱悠兮將天奪乎國之祐永惄
惄以何言兮將求知於吾祖
禺謗
有肪兮墨而謂之不㓗有泉兮壅而謂之不决有茝兮
轥而謂之不芳有軸兮鍥(苦結反)而謂之不轍聲咺(呼遠切)
唏(呼几切)以無音兮氣鬱悒而空咽(集作噎)既□□(魚覲切川文粹)
(作惄惄)以憎懼兮又謾謾而不訣誣彭祖以為孺兮譎殤
子以為老夥衆人之難信兮撏夸者之不悅侫為贅兮
何去姦為龐兮莫劀讟為轡兮莫銜謗為玉兮何切彘
既䑋(而羊切)而必烹兮木方[菱-土+(鬯-匕)](子公切)兮必折心&KR0008;&KR0008;以(集作)
(而)似車兮思綿綿而如瓞手欲動兮似拲足將行兮如
絏既不辨於(文粹作其)顔跖兮遂一貫於堯桀吾哀生之不
逄兮奚至死而惙惙念帝座之不爣(他郎切)兮胡(集作故)交
光於卷舌既何路以自辨兮遂没齒而癆剌
見逐
靳尚之言兮美於(集作如)㜲子蘭之氣兮醲於酲既怒&KR1531;
(音綿)以相向兮遂裹足而南征面㥾㥾(音匿)以奚(文粹作美)色兮
心&KR0008;&KR0008;(音榮)以(集作而)何情耳方聰兮忽瞶(集作揆)目正(集作方)
視兮忽肓日當午兮便是天方晝兮不明欲泣兮有血
將啼兮失聲望靈修兮似失出國門兮若驚軔識怨兮
欲緩駟知愁兮復明既徜徉兮夏水復眷戀兮南荆嗟
余夙禀於大訓兮涵漬國之忠貞既貿者之莫余容兮
向重蒼而自明既惏仁以憑義兮遂鈲(匹歴切漢書鉤鈲折亂注鈲破)
(也)信而槻(音規)誠將眞宰者(一無此字)之不仁兮胡為役余以
此生彼鷽(音預)斯之蟊賊兮固不能容乎鶬鶊彼茨菉之
藂穢兮固不能讓於杜蘅已矣乎國無人兮莫我留將
訴帝于玉京
悲遊
荷為裯(丁牢切)兮芰為襬(彼皮切)荃為䘿(居匆切)兮薜為褘弭
吾棹兮灃之浦駐吾檝兮湘之湄悲莫悲兮新去國怨
莫怨兮新相思幽篁蕭兮静晩清渏澹兮去遲湘君欲
出兮風水急帝子不來兮煙雨微芷既老兮深(一作白)葯
日將暮兮紅萎朝浮乎鶻&KR1389;(音啼)夕呌乎羈雌&KR0008;(集作&KR0008;)漾
漾兮不止潢(音黃)悠悠兮何之日出没兮北渚雲依稀兮
九疑既無人以辨余兮又何心而怨咨退不觧其㤞(音懌)
&KR2907;(音悸)進不知其忸怩寒蜩怨而無聲兮古木凄其寡枝
嗟吾魄之不返兮千秋萬歲湘中馳
憫邪
慨天道之不明兮何獨生此大侫若䝟貐之能冠兮當
一國而持柄見亂臣之反詐兮信其主以不競轍已覆
而又遵兮仡將飜而不整不思心腹之疾兮又玩膏肓
之病竟客死于咸陽兮終不作毒王之幸既養䖘(音莬)以
遺患兮遂倒釬(音犴)而授柄將諛臣之肆禍兮豈上天之
付命粤吾大以為不可兮彼以灾而為慶儻靈脩之魄
有知兮刷吾耻於下暝
端憂
有一美人兮端憂千喑萬惄兮曾不得以少休腸結多
以莫廻兮淚啼劇而不流王孫何處兮碧草極目公子
不來兮清湘滿樓汀邊月色兮曉復(一作將)曉浦上蘆花
兮秋復秋天泬寥以似悴兮峯巉崒以如抽篔簹颯兮
兩岸杜若死兮霜洲遺余程兮灃之側整余陌兮湘之
幽望汝嬃兮秭歸夢懷宋玉兮荆門愁欲向天以噭咷
兮寸晷不可以少留又不知吾魂之所處兮永寞寞以
悠悠
紀祀
山之巔兮水之涘桂為祠兮蘭為位(一作祀)執玉桴兮扣
雷鼓奠金&KR2168;(音摩)兮滴蜉蟻薦瓊芳兮望暮雲獻椒醑兮
拜寒水祝肹蠁以怪談兮巫妖冶而魅醉波倏忽(集作閃倏)
兮湘君風(集作竹)蕭疎兮帝子日將暮兮河伯秋正深兮
山鬼神之化兮何方人之艱兮至此胡不化其邪而為
直(集作正)兮胡不返其戾而為義胡不轉其亡而為興兮
胡不易其亂而為治但血食于下國兮曾不少禆於有
為(集作位)吾將乘青螭而駕白虬兮將謁帝而訴神之累
請天弧發鏃兮天棓行箠神速悔尤俾吾靈脩而昜志
捨慕
粤吾秉心兮㓗於瑾瑜芬其德而芳其道兮榮於蘼蕪
將興國以見罪兮擬佐王而蒙辜彼羣小之茸茸兮如
慕臭之蚍蜉以大鵬為雀兮以康瓠為㼶以衮衣為褋
兮以黎丘為墟以鄭姬為醜兮以子産為愚以鮑焦為
貪兮以孔聖為誣吾將奮鱗於太空兮奚獨慕此江湖
吾將發榮於蟠桃兮奚獨守此蒿蔞吾將蕩其魄兮驂
風軌(集作軔)與乾(一作虬)車謁帝於冥冥之中兮秉其生殺
之樞將飄飄以高逝兮亦何必懷此奸(文粹作侫)邪之故都
㓗死
堯死兮舜滅禹殄兮湯絶似玉兮將沉似金兮永折(集作)
(沒)行以仁兮止以義生以貞兮死以㓗念余曾不足以
蹈聖閫兮亦慕茲而自悅湘浦兮煙沉沅江兮風切顧
影兮自憐撫躬兮永訣鬼慘兮天愁(一作神悲)雨泣兮泉咽
竟汨沒以奫淪兮永幽憂而拂鬱湘之山兮未盡湘之
流兮不竭千秋兮愁雲萬古兮明月靈均之冤兮孰能
銷其氣靈均之愁兮孰能釋其結來者之取(集作自)鑒兮
無致恨於牙孽
反招魂(并序)前人
屈原作大招魂(或云景差作疑不能明)宋玉作招魂皮子以為忠
放不如守介而死奚招魂為故作反招魂一篇以辨之
辭曰承溟涬之命兮付余才以(一作而)輔君君既不得乎
志兮余飄飄而播遷余將蕩大空而就滅兮君又招余
俾復身余詣帝以請訣兮帝俾巫陽以筮云巫陽御(一作)
(語)余以不可歸兮故作詞以招魂(集作君)乃下招曰君(集作)
(余)兮歸來故都愼不可留些其君雄虺兮其民封狐些
食民之肝膈以為其肉兮摘民之髮膚以為其衣些朝
刀鋸而暮鼎鑊兮上曖昧而下墨呆(上眉下癡)些君兮來歸
故都愼不可留些余昔為比干之魂兮干僇而余去些
未聞干貪生以自招兮余竟㓗其所處些君兮歸來故
都愼不可留些余昔為伍胥之魂兮胥僇而余逝些未
聞胥貪位以惜生兮執屬鏤而不滯些君兮歸來故都
愼不可留些余昔為弘演之魂兮演自殘而余行些未
聞演惜命以不死兮俾其義而義明些君兮歸來故都
愼不可留些帝命余以輔君兮亦以君之忠介自今以
忠而見聞歟尚盤桓而有待些將自富貴而入羈旅兮
其志乃悔些將戀骨肉而惜家族兮何不自裁(去聲)些梟
食母而鏡(集作獍)食父兮見禽獸之為生些苟兇殘者眉
夀兮食梟鏡(集作獍)之(集作而)同名些君乎愼勿懷故都之
戀歸來乎余為君存千古忠烈之榮名(集作枯)些
悼賈(并序)前人
余嘗讀賈誼新書見其經濟之學大矣哉真命世王佐
之才也自漢氏革嬴高祖得於矢石不暇延儒生(文粹作人)
及為天子制缺度弛處華而夷是時獨有叔孫生能定
朝儀其制未悉唯生草其書欲以制屈諸侯推定正朔
調革輿服通流貨幣天不祐漢絳灌興謗竟枉其道出
傅湘南(集作沅)生自以不得志哀屈平之放逐及渡沅(文粹)
(無此字)湘沉文以弔之故其辭曰&KR0008;(丑離切)九州而相君兮
何必懷此都也(一作此故都)噫余釋生之意矣當戰國時屈
平不用於荆則有齊趙秦魏矣何不捨荆而相他國乎
余謂平雖遭靳尚子蘭之讒不忍舍同姓之邦為他國
之相宜矣然則生之見棄又甚於平當漢時舍乎帝則
為諸侯矣如適諸侯則新書之文抑諸侯而尊天子也
捨諸侯則胡越矣如適胡越則新書之文滅胡越而崇
中夏也是以其心切其憤深其詞隠而麗其藻傷而雅
余悲生哀平之見棄又生不能自明(一作用)其道嗚呼聖
賢之文與道也求知與用苟不在於一時而在于百世
之後者乎其生之哀平歟余之悲生歟吾之道也廢與
用幸未可知但不知百世之後得其文而存之者復何
人也咸通癸未中南浮至沅湘復沉文以悼之其詞曰
粤炎緒之媽綿兮其國度之未彰天錫生以命理兮冀
其道之益光偉吳公之知賢兮道其名於文皇既&KR0008;(音刃)
&KR0146;(音軫)以召之兮遂位之於上庠愍耄儒之憃窒(集作愚)兮
對天問(文粹作懟天間)之不臧既羣愚之讓俊兮馳其譽之煌
煌嘆(集作嗟)大漢之丕緒兮蚪其賢於汙潢上下溷而不
分兮議削制於驕王殺僇棼而不制兮斷捽胡與(集作其)
寇攘羌虜坌以侵華兮曾不能以抑強餌其嗜之延延
兮寔(一作定)三代之計良念五德之更承兮論尵結而不
綱乃秉臆以興說兮數用五而色上(文粹作尚)黃又諸侯以
開國兮輸其租於咸陽曾不得以撫民兮俾其君兮可
忘請紆&KR0008;(音愚)以乘印兮各馳化于所疆上既說而欲大
通兮遭絳灌于東陽道既擯兮何明何出傳于三(集作於阮)
湘侼(音敖)沅波之滃(集作翁)洫兮或漁(集作漾)棹以夷猶望靈
均之没所兮顮(音頻)其心之怊怊臨汨羅之浩漾兮想懷
沙之幽憂森(一作卉)樛蘿以蓊鬱兮時&KR0008;狖以相號霧雨
暗于北渚&KR1599;䗤毒乎芳洲景黯沮以不明兮若夫悼乎
離騷香依依兮杜若韻凄凄(集作萋萋)兮䔁&KR0034;(上音栗下音勞)山隠
隠以掃空兮煙微微而澹(集作淡)秋吾不知所感兮淚懭
悢以横流當抱憤于渺藩兮曾無足以少休既菼薍以
傷思兮聞(集作又)鵂鶹而動愁嗚呼哀哉世既不平頷(吾感)
(切)吾道以為非兮吾復何依蘋蘭憔悴兮稂莠繁滋麟
鳳匿跡兮梟鏡(文粹作獍)騰威憒(文粹作哲)匠罷斤(文粹作斧)兮拙者
搆之離婁閉目兮瞽者揚眉子都蒙袂兮敦洽騁姿嗚
呼哀哉亦先生之尤也貽其世之不可兮何不觧而去
位文垂萬世之名兮取舍在此奚自取謗於童羖兮乃
憫然而為累蓋伊尹三就五就之心兮冀其民之可治
奈惛惛之不悟兮又被之以非議幸一人之再覺兮答
受釐之奥義既孱王以墮駕兮乃冤慟而已矣訊曰君
不明兮莫我知幽都寂兮和涕歸文懸日月兮俟後聖
用之大故忽兮其何足悲
文苑英華卷三百五十六
