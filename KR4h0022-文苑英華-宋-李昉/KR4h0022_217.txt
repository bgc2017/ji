文苑英華卷二百十七宋李昉等編
人事四
宿會七十五首
王侍中夜禁吳均
抽蘭開石路剪竹製山扉文淪見綠水參差隠翠微西
商採藥至東都謝病歸紡毛織野服縫芰作山衣欲知
三青鳥簷上素雲飛
喜祖三至留宿王維
門前洛陽客下馬拂征衣不枉故人駕平生多掩扉行
人返深巷積雪帶餘輝(集作暉)早歲同袍者高車何處歸
河南嚴尹弟見宿敝廬訪别人賦十韻
前人
上客能論道吾生學養蒙貧交世情外才子故人中冠
上方安豸車邊已畫熊拂衣迎五馬垂手凭雙童花醥
(一作醴)和松屑茶香透竹叢薄霜澄夜月殘雪帶春風古
壁蒼苔黑寒山遠燒紅眼看東候别心事北川同若學
輕先輩何能訪老翁欲知今日後不樂為車公
友人會宿李白
滌蕩千古愁留連百壺飲良夜(一作宵)宜清話(一作談)浩然
(一作皓月)未能寢醉來臥空山天地即衾枕
此詩一百九十卷重出今已削去注異同為一作
宿陳留李少府揆廳祖詠
相知有李(集作叔)卿訟簡夜彌清旅宿倦愁臥空堂聞曙
更風簾(集作簷)摇燭影秋雨帶蟲聲歸思那堪說悠悠限
(集作恨)洛城
宿王昌齡隠居常建
青溪深不測隠處惟孤雲松際露微月清光猶為君茆
庭宿花影(文粹作茅亭宿花鳥)藥院滋苔文余亦謝時去西山鸞
鶴羣
宿畢侍御宅錢起
交情貧更好子有古人風晤語秋霜裏平生苦節同心
唯二仲合室乃一瓢空落葉寄秋菊愁雲低夜鴻薄寒
燈影外殘漏雨聲中明發南昌去廻看御史騘
秋夜宿嚴維宅皇甫冉
昔聞元度宅門向會稽峯居(疑作君)住東湖下清風繼舊
蹤秋深臨水月夜半隔山鐘世故多離别良宵詎可逢
謝盧十一過宿前人
乞還方未遂日夕望雲林况復經(集作逢)春草何妨(集作勞)
問此心閉門公務散枉策故情深静(集作遥)夜他鄉酒同
君梁甫吟
同韓(一作韋)員外宿雲門寺嚴維
小嶺路雖近仙即此夕(一作日)過潭空觀月定澗靜見雲
多竹翠煙深色松聲雨點和萬緣俱不有對景自垂蘿
謝(一作酧)諸公宿鏡水宅前人
幸免低頭向府中貴將藜藿與君同陽鴈呌霜來枕上
寒山映月在湖中詩書何德名夫子草木推年長數公
聞道漢家偏長少此身那比訪芝翁
宿江西竇主簿廳與此公亡兄聯官
崔峒
廣庭方緩步星漢話中移月滿關山(一作水關)道烏(一作鳥)啼
霜樹枝時艱難會合年長重親知前事成金石悽然淚
欲垂
秋夜同暢當宿藏公院盧綸
禮足一垂淚醫工知病由風螢方喜夜露槿已傷秋顧
以童子愛每從仁者遊將永(一作來)竟何得滅跡在緇流
客舍喜崔補闕司空拾遺訪宿(一作見訪因留宿)
前人
步月貸諸隣蓬居宿近臣烏裘先醉客青鏡早朝人懷
璧(疑作壊壁)煙垂網香街火照塵悲榮俱是分吾亦樂吾貧
冬夜宿司空曙野居因寄酬贈
韋應物
南北與山隣蓬庵庇一身繁霜疑有雪荒草似無人遂
性在耕稼所交唯賤貧何緣張掾傲每重德璋親
同褒子秋齋獨宿前人
山月皎如燭風霜時動竹夜半鳥驚棲窗間人獨宿
盧新吳航忽遠至留宿敝居戴叔倫
出門迎故友衣服滿塵埃歲月不可問山川何處來綺
城容敝宅散職寄虚臺願此留君醉相逢知幾回
與故人夜坐道舊權德輿
笑語歡今夕煙霞愴昔遊清羸還對月遲暮更逢秋勝
理方自得浮名不在求終當製初服相與臥林邱
夏夜宿袁兄(一作宅字)話舊竇叔向
夜合花開香滿庭夜深微雨醉初醒(集作酲非)遠書珍重何
曾達舊事凄凉不可聽去日兒童皆長大昔年親友半
凋零明朝又是孤舟别愁對(一作見)河橋酒幔青
宿嚴秘書宅釋清江
佳期曾不遠甲第即南鄰惠愛偏相及經過豈厭頻秋
光林葉動夕霽月華新莫話羈棲事平原是主人
晩秋宿李軍道所居釋皎然
青溪路不遥都尉每相招落日休戎馬秋風罷射鵰木
花生野徑栢實滿寒條永夜依山府禪心共寂寥
宿支硎寺上方前人
上方精舍遠共宿白雲端寂寞千峯夜蕭條萬木寒山
光露下見松色月中看暫與西林别歸心却欲闌
馬兵曹季良宅夜集前人
清景不可失尋君趣有餘身高避事外道長問心初出
處名則異遊從跡何疎吟看刻盡燭笑卷讀殘書露彩
生筆硯風音入庭除平明仙侣散觳觫動迴車
晦夜李侍御萼宅集招潘述湯上人飲茶賦詩
前人
晦夜不可坐(一作生月)琴軒猶為開牆東隠者在淇上逸僧
來茗愛傳花飲詩看卷素裁風流高此會晩景屢徘徊
秋喜盧綸訪宿司空曙
靜夜四無隣荒居舊業貧月(集作雨)中黃葉樹燈下白頭
人以我獨沉久媿君相訪頻平生有深(集作自有)分况是蔡
(霍作)家親
秋喜盧綸同宿寺前人
浮生共多故聚宿喜君同人息時聞磬松摇乍有風寒
霜疑(集作凝)水際夜木似山中一願投如意長來事遠公
此詩二百三十五卷重出今已削去
耿湋就宿因傷故人前人
舊時聞笛淚今夜重沾衣方恨同袍少何堪相見稀竹
煙凝澗壑林雪似芳菲多謝勞車馬應憐獨掩扉
中秋與空上人同宿華嚴寺冷朝陽(見雜詠)
掃榻相逢宿論詩舊梵宮磬聲迎鼓盡月色過山窮庭
簇安禪草忩飛帶火蟲一宵何惜别回首隔秋風
宿興善寺後堂(集無此字)池李端
草堂高樹下月向後池生野客如僧静(集作同僧坐)新河共
水平錦鱗(集作沉)同不食繡羽亂相鳴即事思江海誰能
萬里行
秋夕會友姚係
倦客易相失歡遊無良(一作浪)晨忽然一夕間稍慰闔家
貧白露下庭梧孤琴始悲辛廻風入幽草蟲響滿四隣
會遇更何時持杯重殷勤
山齋獨宿晏上人楊衡
憧憧雲樹秋黃葉下山頭蟲響夜難(一作空)度夢閒神不
遊窗燈寒几盡簾雨曉階愁何以禪栖客灰心在沃州
(一作洲)
宿雲溪觀賦得秋燈引送客前人
雲房寄宿秋夜客一燈熒熒照虚壁蟲聲呼客客未眠
幾人語話清景側不可離别愁紛多秋燈秋燈奈别何
宿陸氏齋賦得殘燈詩前人
殷勤照水夜屬思未成眠餘暉含薄霧落燼迸空筵誰
比秦樓曉緘愁别幌前
宿漁家張籍
漁家住江口潮水入柴扉行客欲投宿主人猶未歸竹
深村路暗月出釣船稀遥見尋沙岸秋風動草衣
此詩二百九十三卷重出今已削去
酬段丞與諸碁流會宿敝居見贈
元稹
鳴局寧虚日閒窗任廢時琴(一作詩)書甘盡棄園井詎能
窺運石疑填海争籌憶坐帷赤心方苦鬭紅燭已先施
蛇勢縈山合鴻聯度嶺遲堂堂排直陣衮衮逼羸師懸
劫偏深猛迴征特險巇旁攻百道進死戰萬般為異日
元黃隊今宵黑白棋斫營看迥點對壘重相持善敗雖
稱怯驕盈最易欺狼牙當必碎虎口禍難移乘勝同三
捷扶顛望一榰希因送目便敢恃指蹤竒退引防邊策
雄吟斬將詩眠牀都浪置通夕共忘疲曉雉風傳角寒
叢雪墮枝繁星收玉版殘月耀冰池僧請聞鐘粥賓催
下藥巵獸炎餘炭在蠟淚短光衰俛仰嗟陳跡殷勤卜
後期公私牽去住車馬各支離分作終身癖兼從是事
隳此中無限興唯怕俗人知
神照禪師同宿白居易
八年二月晦山梨花滿枝龍門水西寺夜與遠公期晏
坐自相對密語誰能知前後際斷處一念不生時
初除主客郎中知制誥與王十一李七元八(一作)
(九)三舍人中書同宿語(一作話)舊感懷
前人
閒宵静語喜還悲聚散窮通不自知已分雲泥行異路
忽驚鷄鶴宿同枝紫垣曹署榮華地白髮郎官老醜時
莫怪不知君氣味此中來較十年遲
秋夜宿梁十三廳事戎昱
今年秋已暮還恐未成歸夢裏家仍遠愁中葉又飛竹
聲風度急燈影月來微賴得梁夫子心源(集作如)有所依
宿太守李公宅于鵠
郡齋常夜静(集作掃)不臥獨吟詩把燭迎幽客升堂戴接
䍦微風吹凍葉殘(集作餘)雪落寒枝明日逢山伴須令隐
者知
雨中喜賈島訪宿姚合
雨裏難逢客閒吟不復眠蟲聲秋併起林色夜相連愛
酒此生理趨朝末老前終須携手去滄海棹漁船
洛下夜會寄賈島前人
洛下工(集作攻)詩客相逢只是吟夜觴歡稍静寒屋坐多
深烏府偶為吏滄江長在心懷君難就寢燭滅復星沉
夜宴(一作宿)太僕田卿宅前人
故人九寺長邀我此同歡永夜開筵盡中年飲酒難微
風侵竹影疊漏過林端臘後分朝日天明幾刻殘
宿友人山居前人
偶向山中覓紫芝山人勾引住多時摘花浸酒春愁盡
燒竹煎茶夜臥遲泉落林梢多碎滴松生澗底足傍枝
明朝却欲歸城市問我回期自不知
夜集姚合宅期可公不至賈島
公堂春(一作秋)雨夜已是念園林何事疾病日重論山水
心孤燈明臘後微雨下更深釋子乖來約泉西寒磬音
宿姚少府北齋前人
石溪同夜泛復此北齋期鳥絶吏歸後蛩鳴客臥時鎻
城凉雨細開印曙鐘遲憶此漳川岸如今是别離
冬日與諸公會宿姚端公宅懷永樂殷侍御
僧無可
柱史靜開筵所思何地偏故人為縣吏五老遠峰前賓
榻寒侵曉(集作樹)公庭夜落泉會當隨假務一就白雲禪
冬晩與諸文士會太僕田卿宅(一作别業)
前人
從容(一作客)啟華館饌玉復燒蘭是歲兹旬盡清宵幾客
殘燈廻松竹動人息斗牛寒别後思吟集須期月再圓
同劉秀才宿見贈前人
浮雲流水深只是愛山林共恨多年别相逢一夜吟既
能持苦節勿謂少知音憶就西池宿月圓松竹深
冬夜與蔡校書宿無可上人院
劉得仁
儒釋偶同宿夜忩寒更清㤀機扵世久晤語恐(集作到)天
明月對(集作倒)高松影風延一磬聲真門猶是幻不用覺
浮生
秋日同僧宿西池前人
菡萏編(一作偏)秋水隔林香似焚僧同池上宿霞向月邊
分岸鷺(集作峯鶴)栖蒲立城砧接曙聞来宵莫他宿重此話
孤雲
冬日喜同志宿前人
相逢話清夜言實轉相知共道名雖切唯論命不疑吟
身坐霜石眠鳥握風枝别憶天台客煙霞昔有期
宿韋律(集作津)山居前人
永夕見招宿詩書盈(集作滿)草堂靜吟傾藥酒高論出名
場窗颯松篁韻庭兼雪月光心期身未老一去泛瀟湘
秋夜喜友人宿前人
莫話春闈事清宵且醉(集作但共)吟頻年遺我輩有日值公
心逼(集作通)曙天傾斗將寒葉墜林無為簪紱意從古貴
知音
廻中夜訪獨孤從事前人
滿庭霜月魄風靜絶纖聞邊境時無事(一作寇)州城夜訪
君推裘聽塞角酌缻(一作醴)話湘雲贊佐元戎美恩齊十
萬軍
宿友生林居因懷賈區于武陵
繞屋樹森森多栖紫閣禽暫過當永夜微得話前心入
楚行應遠經湘恨必深那堪對寒燭更賦别離吟
與無可賈島宿姚少府宅朱慶餘
莫厭通宵話貧中聚會難堂虚雪氣入燈在漏聲殘役
思因成疾(一作病)當禪豈覺寒開門各有事誰不惜餘歡
雪夜與真上人宿韓協律宅前人
斜雪微霑砌空堂夜語清逆風孤漏短廻燭向樓明盥
潄隨禪伴謳吟得野情此歡那敢㤀世貴丈夫名
宿陳處士書齋前人
結茅當此地下馬見高情菰菜高塘淺(集作曉)杉光小徑
(集作松隂白石)明向燈(集作爐)新茗色隔雪遠鐘聲閒得相逢少
吟多寢不成
同朱慶餘宿僧房周賀
溪僧還共謁相與坐寒天屋雪凌高燭山茶稱遠泉夜
清(集作深)更徹寺空闊鴈衝煙莫惜多時坐(集作話)重来又
隔年
宿李樞書齋前人
書齋經暮雨四面絶纖埃眠客聞風覺飛蟲入燭来夜
凉書讀遍月正戶全開住遠稀相見留連宿始廻
秋宿徐處士宅懷少室前人
曾居少室黃河上秋夢長懸未得㢠扶病半年離水石
思歸一夜隔風雷空齋幾遇僧眠後野菊曾經鹿踐来
燈下此心君共說倚松孤徑已生苔
同賈島宿無可上人院雍陶
何處銷愁宿携囊就遠僧中宵吟有雪空屋語無燈靜
境惟聞鐸寒牀但枕肱還因愛閒客始得見南能
雪夜與友人同宿曉寄近鄰(已見一百五十三卷)
温庭筠
宿秦生山齋
衡巫路不同結室在東峰歲晩得支遁夜寒逢戴顒龕
燈落葉寺山雪隔林鐘行解(一作行李又作戒行)無由發曹溪欲
施舂
此詩三百十七卷重出今已削去
宿何書記先輩延福新居趙嘏
松下有琴閒未收一燈高為石(集作柱)叢留詩情似到山
家夜樹色輕含御水秋小榼提携終(集作宜)永日半斑(集作)
(年)容鬢漫生愁因君撫掌問時俗紫閣堆簷不舉頭
李侍御歸山同宿華嚴寺前人
家有青山近玉京風流柱史早知名園林手植自含綠
霄漢眼看當去程處處白雲迷駐馬家家紅樹近流鸎
相逢一宿最高寺夜夜翠微泉(一作松)落聲
集宿姚殿中宅期僧無可不至
馬戴
殿中日(一作殿内臣)相命開樽話舊時餘鐘催鳥絶積雪阻
僧期林靜寒光(一作聲)遠天隂曙色遲今宵復何夕人謁
去難追(集作鳴珮出難隨)
此詩二百二十三卷重出今已削去注異同為一
作
宿賈島原居(集作尋賈島原東居)前人
寒鴈過原急渚邊秋色深煙霞向海島風雨宿園林俱
住明時願同懷故國心(集作共許貧交久猶嫌外事侵)未能先隠跡聊
(集作閒)此一相尋
新秋霽後宿王處士居前人
夕陽逢一雨夜木洗清隂露氣竹窗靜秋光月色深煎
茶靈草味話友故山心得意兩不寐微風吟玉琴
洛陽寒夜姚侍御宅宿同憶賈島
前人
夜来寒色動(集作夜樹動寒色)洛陽城闕深如何異鄉思更抱
故人心微月嵩山遠閒階霜霰(集作霧)侵誰知石門橋(集作)
(路)待子與相尋
宿崔卲池陽别墅前人
楊柳色已故郊原日復低煙生寒樹上霞散遠山西待
月人相對驚風鴈不齊此心君莫問舊國去將迷
答鄜坊(集作寺)友人同宿見示前人
為客自堪悲風塵日滿衣承明無計入舊隠但懷歸雪
積孤城暗燈殘曉角微相逢喜同宿此地故人稀
秋夜宿秘書姚監宅李頻
高樹密濛濛開樓待遠風(集作桂宅多佳木先来有好風)情閒眠闕下
夢野到山中露色浮寒瓦螢光墜暗叢聽吟麗句盡河
漢轉虚空
隠巖陪鄭少師夜坐張喬
幸喜陪騶馭頻来向此宵硯磨青澗石厨㸑白雲樵竹
外村煙細燈中禁漏遥衣冠與文理靜話對前朝
宿劉温書齋前人
不掩盈牎月天然格調高凉風移蟋蟀落葉在離騷廻
筆挑燈燼懸圖見海濤因論三國志空載幾英豪
文苑英華卷二百十七
