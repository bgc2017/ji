文苑英華卷四百十六宋李昉等編
封爵
封公
封右武威衞將軍沙吒忠義郕國公制
李嶠
鸞臺清邊中道前軍總管冠軍大將軍行右武威衞將
軍上柱國賓山郡開國公沙吒忠義三韓舊族九種名
家夙奉戎麾遂參文衞蕃夷豕荐虜騎蜂屯頻出竒謨
屢摧凶黨昔臨鴈塞能羈縛馬之妖今拒狼河更翦奔
鯨之孽勤功允著誠效克宣宜酧矢石之勞用廣山河
之賦可封郕國公食邑三千戶主者施行
封致仕唐休璟宋國公制蘇頲
門下養老乞言是謂侑禮建侯專國(一作德)因而有命特
進行前尚書僕射同中書門下三品上柱國酒泉郡開
國公致仕唐休璟才實王佐行為物範自綜理朝綱謩
猷揆政文武必濟義存簡冊公忠不回誠亮始終逮子
房休事廣德遺榮雖樂在黃金而慶逢蒼玉重其行賞
孰若優賢宜傳帶礪益增土宇可進封宋國公食邑三
千戶餘如故主者施行
封郭虔瓘潞國公兼食邑實封制
前人
黃門聞鼓鞞之聲者則思夫將帥裂土茅之賦者則念
彼勲庸右羽林軍大將軍兼安西大都護四鎮經略大
使上柱國太原郡開國公郭虔瓘忠勇超倫智謨絶等
决勝千里懷孺子之兵符通知四夷有老臣之戎律往
者鎮于荒裔獨守孤城煑弩而其人益堅引弓而彼衆
不敵故得愛子染鍔名王解辮穹廬掃地而將空沙漠
聞風以歸附功則茂矣朕實體之宜誓河山開其井邑
可進封潞國公食邑三千戸仍賜實封一百戶餘並如
故主者施行
封李林甫晉國公牛仙客豳國公制
孫逖
門下勸賞者國之端既著酬庸之典俾彰為善之制中
書令李林甫天寳挺生鬱為良佐工部尚書同中書門
下三品牛仙客國之名器特表忠臣能恊乃心以成大
政亟多啟沃聞所未聞導以化源驅之仁壽遂令天下
人盡知禁斷獄數十殆至無刑所以比跡於成康高步
於文景用人多矣方獲我心况知無不為釐革庶務損
繁取要無往不通古者褒有德賞有功今乃法懸不用
德教云洽叶贊之道功則茂焉宜其增封特開井賦林
甫可封晉國公仙客可封豳國公主者施行
張均襲封燕國公制
門下正議大夫行尚書兵部侍郎上柱國張均傳範濟
美錫履承榮有搆厦之瓌材為刜鍾之利器嗣其先職
且歴縉雲之司纉乃舊封更開去社之國可襲封燕國
公食邑三千戶主者施行
封侯
劉領軍封侯詔沈約
門下南國是式事昺興周原鹿啓土義昭洪漢領軍舅
親德之重朝野式瞻在昔中興任推心膂哀疚𦕈然未
堪多難允賴徽猷嗣隆寳業及釁起不虞咫尺宫禁内
參嘉謨外宣戎略密勿劬勞誠力備盡宗社克固寔倚
高謨無言不讐無德不報况忠勲至戚義兼於此者乎
宜錫圭裂壌允副僉屬可封開國縣侯食邑二千戶主
者施行
王亮等封侯詔
門下尚書左僕射亮中領軍南鄉侯南徐州大中正瑩
守吏部尚書志並時宗民秀徽望允集恊贊朝機彛倫
是寄秉文經武任惟腹心方賴嘉謨克弭時難宜䟽爵
建社與國同休亮瑩可各封一千五百戶開國縣侯本
官中正如故志封千戶開國縣侯本官如故主者速施
行
常僧景等封侯詔
門下廬陵王中兵參軍事宣閣將軍軍主新除右軍常
僧景車騎江夏王參軍事宣閣將軍新除右軍中郎將
薛元嗣安東廬陵王參軍事振武將軍徐元稱假寧朔
將軍廬陵王國侍郎延明主帥殷係宗前軍將軍宣閤
格虎隊主馬廣或氣略強果或志識貞濟或忘家奉國
誠著夷險方寄戎昭克清時難宜命爵啓土以奬厥勞
可封一千戶開國縣侯本官新除驅使悉如故主者施
行
封李岫長樂縣侯制孫逖
門下朝議大夫守衞尉少卿上柱國清水縣開國伯李
岫操清行潔學敏詞優克荷教忠之訓以成資敬之德
屬交神有慶布澤無偏賜級之榮既覃於良相推恩之
典宜及於名卿俾增錫土之封用表傳籝之業可封長
樂縣開國侯食邑一千戶主者施行
授魏慱節度副使守左(一作右)司馬知府事長沙
縣開國子羅紹威檢校司徒進封開國侯制
錢珝
勑王制之重列爵惟先開國之名徹侯斯貴具官某自
河而北地闊兵賦之大實在鄴中而又以雄傑之材統
臨有政爾以忠孝全道副貳其權嚴訓所資美譚甚遠
不作威而人自畏能處順而事必行理戎每贊於公家
秉禮無違於私室更廣䟽封之寵以分勸善之章勿怠
象賢是為守貴可依前件
封伯
封申希祖詔沈約
門下持節督司州諸軍事冠軍將軍司州刺史申希祖
志器沉隐才略開濟在昔多難任參心膂爰及中興忠
款彌著契闊艱虞盡其心力逮獯獫侵斥武節飈騰殘
寇外殄危城獨困休庸茂績朕有嘉焉宜錫茅土以酬
勤烈可封開國伯食邑五百戶本官如故主者施行
封三舍人詔
門下輔國將軍驍騎將軍南高平太守兼中書通事舍
人沈徽孚給事中驍騎將軍臨淮太守兼中書通事舍
人王咺之寧朔將軍南濮陽太守兼中書通事舍人裴
長穆並以素胄清才服勤禁省契闊劬勞自頃多難軍
國務殷内參帷幄外濟師旅忠規欵志義感朕心宜錫
茅社同莅賞冊可封三百戶開國縣伯本官郡驅使並
如故主者速施行
封子
封徐世標制(一作詔)
門下驍騎將軍彭城令徐世標才略貞濟志懷義烈忠
節内欵勲勤外著禦侮折衝任惟心膂頃姦慝潜煽危
機驟發夷凶弭難實有力焉宜命賞疇庸錫兹土宇可
封開國縣子食邑三百戶
封烏薄利歸義縣開國子制李嶠
鸞臺左金吾衞大將軍員外置檢校源州都督烏薄利
家近圓城任隆方岳惠洽藩部功宣朝廷扶津搆虐𡑞
穴生氛能拒祅凶固守臣節踰馬韓而獻冊汎鯨海而
申虔計議並深忠懇咸到書勞有典方隆將帥之班舉
善不遺宜拓公侯之宇可左金吾衞大將軍員外置同
正員仍封歸義縣開國子食邑一千戶主者施行
授高爽果州刺史安友晟寧州刺史仍封武威
縣開國子加食邑制錢珝
勑我思致理不欲滯人復於賦禄之間常有失勞之慮
改張之道且就便宜勸善之章必先允當具官高爽周
知武經盛著臣節拳勇之力馳騁有成前以新平殄寇
之勲移北地頒條之政而兹之牧守且務緝綏元帥請
留我所難奪南充善部皆曰可居雖改乘轅將聞叱馭
具官安友晟兄友弟恭共圖富貴披堅執銳惟徇國家
當羣兇效逆之秋激受命忘身之氣比膺賞典亦剖郡
符且未登車實同解印或致杜門之歎是忘盟府之書
乃寄邊城仍加列爵爾其各宣美化如立前功必使忠
臣兼稱循吏可依前件
授金州刺史馮行襲學校太子少保仍封長樂
縣開國子加食邑制
勑漢制郡國有政者皆不易其居就增其秩欲使人安
於教化且激勵精本自凋刓皆成富庶具官馮行襲始
用忠謀勇力披難立功每推求敵之心必能禁暴為武
思齊良將闇合善經而負山面江金石名部燎于兵火
毒我編氓爾則保之如家視之如子盡寬井賦恐奪農
時耕無惰夫廪有豐食地産脩述職之貢市租給備患
之師相里所而同欲乃遷興役徒而施勞何怨炳然之
績觀而可論保民既重於三公開國仍昭於五等如能
知勸當更陟明可依前件
男爵
授李居壬等制沈約
門下新除太子左衞率軍貞主李居壬志識開敏器懷
貞濟盡力禁門誠著夷險新除太子右衞率軍主潮陽
(齊書作山陽)縣開國男胡松性業詳固才用果烈新除節督
青冀二州諸軍事寧朔將軍青冀二州刺史栢和剛正
欵率屢著勤效新除左中將軍主鴻選氣質強果秉心
壯宣並反旆南轅以赴危難身先士卒翦此鯨鯢功勤
碩茂宜隆賞典居壬可封一千戶開國縣侯松可增封
為七百戶和可封五百戶開國縣伯選可封三百戶開
國縣男新除持節刺史將軍主男並如故主者施行
封左興盛等制
門下逆豎王敬則縱兵内侮陵斥畿甸輔國將軍參軍
將軍事(齊書作前軍司馬)左興盛直閤(齊書作輔國)將軍劉山陽受
律前驅焱勇争路或衡至首旆或陷懸中麾元惡梟至
氛梗載廓賞不踰時義弘前典可封開國男食邑二百
戸并進位一階主者速施行
封劉瑨彭城縣開國男制李嶠
鸞臺朝散大夫行左肅政臺監察御史劉瑨執簡當朝
乘軺撫俗效彰伏柱勤深攬轡堅貞之操既申於栢臺
利建之榮宜及於茅社可封彭城縣開國男食邑三百
戶主者施行
授沙叱忠義等官爵制
鸞臺辭第鑿門允稱鼓鼙之將列位䟽爵是為廟堂之
賞冠軍大將軍行右威武衞將軍檢校左羽林衞上柱
國郕國公右奉宸内供奉沙叱忠義遼東壯傑名蓋於
狼河右武威衞將軍員外置同正員右奉宸内供奉駱
務整薊北雄渠氣高於龍塞並受登壇之任俱懷出閫
之略或輕齎絶險以應青丘之别軍或高壘抗威以要
黑山之潜遁兵強由筭師克在和爰清食彘之祅遂廓
浮黿之黨操袂成市執袪(一作驅)盈路屈指告捷未待於
經年酬庸冊勲豈假於踰月宜膺剖珪之錫兼峻銜珠
之寵忠義可行右金吾衞將軍餘如故務整可左武威
衞將軍封盧龍縣開國男食邑三百戶餘如故主者施
行
封張嘉貞河東縣男制韓休
門下任事而爵古之彛訓論功以封朝之通典銀青光
禄大夫守中書令上柱國張嘉貞忠肅恭懿宣慈敏逹
涵清明以毓德體文武而成器自光帝載昭宣廟謨鼎
味用和台階增峻事君有犯而無隐奉國以公而滅私
持其憲章式是軌度既邦教有叙亦王猷以穆頃統軍
政則城朔方爰底其績未酬厥賞固宜命以圭社崇其
禮物俾楚臣授邑克表寢丘之制漢道優賢更叶平津
之美可封河東縣開國男食邑三百戶主者施行
授寧州刺史高爽檢校司徒仍封渤海縣男加
食邑制錢珝
勑昔慶父去而魯難寧得臣死而晉憂弭事有所近之
類而人有可論之功則用典為以勸來者具官高爽魁
傑之材好通經略強禦之力善據邊防激將帥之雄心
憤邦家之多事聞吾出狩來扞近郊遂驅有律之師進
討不然之黨壓卵既潰衝寇既(一作始)平忠烈可圖勲勞
甚盛進階以數開國有章且觀得衆情無不悦於是賞
勵之不已保則永休可依前件
文苑英華卷四百十六
