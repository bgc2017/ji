文苑英華卷三百二十三宋李昉等編
花木三
山花二首刺桐花五首
看花四首惜花七首
殘花二首雜花二十五首
柳花三十二首
山花
山花錢起
山花照塢復燒溪樹樹枝枝盡可迷野客未來枝畔立
流鶯已向樹邊啼從容只是愁風起眷戀常須向日西
别有妖妍勝桃李攀來折去亦成蹊(向日類詩作到日)
題友人山花方干
平明方盡坼(集作笑盡)為得好風吹不見移來日先愁花去
時濃香薰疊葉繁朵壓卑(類聚作欹)枝來(集作坐)看皆終夕遊
蜂似(集作自)有期
刺桐
泉州刺桐花詠五首兼呈趙使君
陳陶
海曲春深滿郡霞越人多種刺桐花可憐虎竹西樓色
錦帳三千阿母家
二
石氏金園無此艷南都舊賦乏靈材只因赤帝宫中樹
丹鳳新銜出世來
三
猗猗小艷夾通衢晴日薰風笑越姝只是紅芳移不得
刺桐屏障滿中都
四
不勝攀折悵年華紅樹南看見海崖故國春風歸去盡
何人堪寄一枝花
五
赤帝常(詩選作嘗)聞海上遊三千幢蓋擁炎州今來樹似離
宮色紅翠斜欹(詩選作欹斜)十二樓
看花
韋員外東齋看花李端
入花凡幾步此樹獨相留發艷紅枝合垂烟綠水幽併
開偏覺好未落已看愁一到芳菲下空貽兩鬢秋
夏日裴尹員外西齋看花楊巨源
笑向東(一作南)來客看花枉在前始知清夏月更勝艷陽
天露濕呈粧汗風吹畏火燃蔥蘢和葉盛爛漫壓枝鮮
紅彩當鈐閣清香到玉筵蝶棲驚曙色鶯語滯(一作殢)晴
烟得地殊堪賞過時倍覺妍芳非遲最好唯是謝家憐
共友人看花羅鄴
愁將百(一作萬)里身來伴看花人何事獨惆悵故園還又
春
看花前人
花開只恐看花遲看了愁多(詩選作如)未看時家在楚鄉身
在蜀一年春色負歸期
惜花
惜花吟鮑君徽
枝上花花下人可憐顔色俱青春昨日看花花灼灼今
朝看花花欲落不如盡此花下歡莫待春風總吹却鶯
歌蝶舞韶光長紅爐煮名松花香粧成罷吟恣遊後獨
把芳枝歸洞房
山中惜花王建
忽看花漸稀罪過酒醒遲尋覓風來處驚悵夜落時遊
絲纏故蘂宿葉守空枝開取當軒地年年樹底期
惜花于鵠
夜來花落盡偏惜兩三枝早起尋稀處閒眠記落時蘂
焦蜂自散蔕折蝶還稀攀看殷勤别明年更有期
荆南陪楚尚書惜落花前人
老大看花常不足沿江尋得一枝紅黃昏人散東風起
吹落誰家明月中
惜落花白居易
夜來風雨急無復舊花林枝上三分落園中一寸深日
斜啼鳥思春盡老人心莫怪添杯飲情多酒不禁
惜落花贈崔二十四前人
漠漠紛紛不柰何狂風急雨兩相和晩來悵望君知否
枝上稀疎地上多
惜花前人
可憐夭(集作妍)艷正當時剛被狂風一夜吹今日流鶯來
舊處百般言語泥(集作啼)空枝
殘花
翫殘花楊發
十月穠芳一歲程東風初急眼偏明低枝似泥幽人醉
莫道無情似有情
殘花前人
已嘆良時晩仍悲别酒催暖芳隨日薄殘(集作輕)片逐風
迴黛歛愁歌扇粧紅(集作殘)泣鏡臺繁隂莫矜衒終是共
塵埃
雜花
夏日崔中丞宅見海紅摇落後一花獨開
前人
何事一花殘閒庭百草闌綠滋經雨發紅艷隔林看竟
日餘香在過時獨秀難共憐芳意晩秋露未須團(集作漙)
茙葵花歌劉眘虚(附見岑參集)
昨日一花開今日一花開今日花正好昨日花已老人生不
得長(集作恒)少年莫惜床頭沽酒錢有錢向酒家君不見茙葵花
雲陽寺詠石竹花司空曙
一自幽山别相逄此寺中高低俱出(集作有)葉深淺不分
叢野蝶難争白庭榴暗讓紅誰憐芳最久春露到秋風
同耿緯司空曙二拾遺詠韋員外東齋花樹
盧綸
綠砌紅花樹狂風獨未吹光中如有熖密處似無枝鳥
動香重發人愁影屢移今朝數片落為報員外知
花(一字至七字)張南史
花花深淺芬葩凝為雪錯為霞鶯和蝶到苑占宫遮已
迷金谷路頻駐玉人車芳草欲陵芳樹東家半落西家
願得春風相伴去一攀一折向天涯
花戴叔倫
花發炎景中芳春獨能久因風任開落向日無先後若
待秋霜來蘭蓀共何有
宫苑花(集作宫怨)李益
露濕晴花春殿香月明歌吹在昭陽似將海水添宫漏
共滴長門一夜長
此篇集以宫怨為題語亦相應今英華作宫苑花入
此門恐誤
與李文仲秀才同賦泛酒花詩
楊巨源
若道春無頼飛花合逐風巧知人意裡觧入酒杯中香
濕勝含露光摇似泛空請君廻首看(一作醉眼)幾片舞芳叢
題花樹楊巨源
都無看花意偶到樹邊來可憐枝上色一一為愁開
槿前人
自用金錢買槿栽二年方始一花開憐紅未許家(一作佳)
人見蝴蝶争知早到來
同友人尋澗花白居易
聞有澗底花買得村中酒與君來較遲已逄摇落後臨
觴有遺恨悵望空溪口記取花發時期君重携手我生
日日老春色年年有且作來歲期不知身健否
東坡種花二首前人
持錢買花樹城東坡上栽但購有花者不限桃李(集作杏)
梅百果参雜種千枝次第開天時有早晩地方無高低
紅者霞艷艷白者雪皚皚遊蜂遂不去好鳥亦棲來前
有長流水下有小平臺時拂臺上石一舉風前杯花枝
蔭我頭花蘂入(集作落)我懷獨酌復獨詠不覺日平西巴
俗不愛花竟春無人來唯此醉太守盡日不能廻
二
東坡春向暮樹下今何如漠漠花落盡翳翳葉生初(集作)
(初舒)每日領僮僕荷鋤仍鑿(集作决)渠剗土壅其本引泉溉
其枯小樹低數尺大樹長丈餘封植來幾時高下齊扶
䟽養樹既如此養民亦何殊將欲茂枝葉必先救根株
云何救根株勸農均賦租云何茂枝葉省事寬刑書移
此為郡政庶幾民(集作毗)俗蘇
山枇杷花前人
深山老去惜年華况對東溪野枇杷火樹風來翻絳熖
瓊枝日出曬紅紗廻看桃李都無色映得芙蓉不是花
争奈結根深石底無因移得到人家
贈僧院花前人
欲悟色空為佛事故栽芳樹在僧家細看便是華嚴偈
方便風開智慧花
長安花聶夷中
種花滿西(集作田)園花發青樓道花下一禾生去之為惡
草
晩春花項斯(見百家詩選)
隂洞日光薄花開不及時當春無半樹經晩足空枝䟽
與香風會細將泉影移此中人到少開盡幾人知
苦練花温庭筠
院裏鶯歌歇墻頭舞蝶孤天香薰羽葆宫紫暈流蘇晻
曖迷青𤨏氤氲向畫圖只應春惜别留與博山爐
蓼花鄭谷
蔟蔟復悠悠年年拂漫流差池伴黃菊冷淡過清秋晩
帶鳴蛩(一作蟲)急寒藏宿鷺愁故溪歸不得憑仗繫漁舟
水林檎花前人
一露一朝新簾櫳曉景分艷和蜂蝶動香帶管絃聞笑
擬春無力粧穠(集作濃)酒漸醺直疑風雨(集作起)夜飛去替
行雲
槐花前人
毶毶金蘂撲晴空舉子魂驚落照中今日老郎猶有恨
昔年相虐十秋風
歎花崔塗
遲遲傍曉隂昨夜色猶深畢竟榮湏落堪悲古與今明
年何處見盡日此時心蜂蝶無情極殘香更不尋
贈花李羣玉
酒為看花醖花湏趁酒紅嗔(集作莫)令芳樹晩使我綠罇
空金谷園無主仙源路不通縱非乘酒興(集作露折)長短盡
隨風
對花秦韜玉
長與韶光暗有期可憐蜂蝶即(詩選作却)先知誰家促席臨
低樹何處横釵戴(詩選作帶)小枝麗日多情宜(詩選作疑)曲照和
風得路合偏吹向人雖道渾無語幾勸王孫到醉時
庭花羅隠
昨日芳艷濃開罇幾同醉今朝風雨惡惆悵人生事南
威病不起西子老兼至向晩寂無人相偎墮紅淚
柳
詠雲陽樓簷柳梁元帝
楊柳非花樹依樓自覺春枝邊通粉色隙裏映紅巾帶
日交簾影因吹掃席塵拂簷應有意偏宜桃李人
柳吳均
細柳生堂北長風發鴈門秋霜常振葉春露詎濡根朝
作離蟬宇暮成宿鳥園不為君所愛摧折當何言
垂柳映斜溪張正見
千仞青溪險三陽弱柳垂葉細臨湍合根空帶石危風
翻夾浦絮雨濯向流枝不分梅花落還同横笛吹
敬和衞尉于卿柳杜之松
漢將本屯營遼河有戍城大夫曾取姓先生曾得名高
枝拂遠鴈疎影度遥星不辭攀折苦為入管絃聲
春池柳唐太宗(見初學記)
年柳變池臺隋堤曲直廻逐浪絲隂去迎風帶影來疎
黃一鳴哢半翠幾眉開縈雪臨春岸参差間早梅
柳許景元
春色東來度渭橋青門垂柳百千條垂(疑作長)楊西連建
章路漢家枝苑紛無數榮花始遍合歡真(一作宫)遊絲半
罥相思樹春樓初日照南隅柔條垂綠掃金鋪寳釵新
梳倭墮髻錦帶交垂連理襦自憐柳塞淹戎幕銀燭長
啼愁夢着芳樹朝催玉管新春風夜染羅衣薄城頭楊
柳已如絲今年花落去年時折芳遠寄相思曲為惜榮
華難再持
題河邊枯柳王泠然
隋家天子憶揚州厭坐深宫傍海遊穿地鑿山開御路
鳴笳疊鼔泛春流流從鞏北河分口直到淮南種官柳
功成力盡人族亾運謝年移樹空有當時彩女侍君王
帳殿旌門對柳行青葉交垂連幔色白花飛散染衣香
今日摧殘何用道數里曾無一株好驛騎江帆損更多
山精野魅藏應老凉秋九月露為霜日夜孤舟入帝鄉
河畔時時聞(一作時間有)落木客中無箇不霑裳
柳絮張氏(吉中孚妻)
靄靄芳春朝雪絮起青條或值花同舞不因風自飄過
罇浮綠醑拂幌綴紅綃那用持愁翫春懷不自聊
庭柳姚係
裊裊柳楊枝當軒雜珮垂交隂總共密分條各自宜因
依似永久(類詩作夕)攬結更傷離愛此陽春色秋風莫遽吹
賦得灞岸柳留辭鄭員外楊巨源
楊柳含烟灞岸春年年攀折為行人好風儻借低枝便
莫遣青絲掃路塵
楊花落前人
北斗南回春物老紅英落盡綠尚早韶風澹蕩無所依
偏惜垂楊作春好此時可憐楊柳花榮盈豔曳滿人家
人家女兒出羅幕静掃玉庭待花落寳環纖手捧更飛
翠羽輕裾承不着歴歴瑶琴舞金陳菲紅拂黛憐玉人
東園桃李芳已歇獨有楊花嬌暮春
勤政樓西老柳白居易
半朽臨風樹多情立馬人開元一株柳長慶二年春
雨中題衰柳前人
濕屈青條折寒飄黃葉多不知秋雨意更遣欲如何
楊柳枝詞前人
陶令門前四五樹亞夫營裡百千條何似東都正二月
黃金枝暎洛陽橋
柳二首李紳
千條楊(類詩作垂)柳拂金絲日暖牽風葉學眉愁見花狂飛
(類詩作飛狂)不定還同輕薄五陵兒
二
陶令門前欲接籬亞夫營裡拂朱旗人事推移無舊物
年年春至綠垂絲
同前杜牧
日落水流西復東春光不盡柳何竆巫娥廟裡低含雨
宋玉宅(類詩作門)前斜帶風不嫌(類詩作將)榆莢共争翠深感杏
(類詩作深與桃)花相暎紅灞上漢南千萬樹幾人遊宦别離中
同前温庭筠
楊柳千條拂面絲綠烟金穗不勝移(集作吹)香隨静婉歌
塵起影伴嬌饒舞袖垂羌管一聲何處曲流鶯百囀最
高枝千門九陌花如雪飛過宫墻兩不(集作自)知
同前二首李商隠
動春何限葉撼曉幾多枝觧有相思否應無不舞時絮
飛藏皓蝶帶弱露黃鸝傾國宜通體誰家(集作來)獨賞眉
以下三篇並見集本
二
為有橋邊拂面香何曾自敢占流光後庭玉樹承恩澤
不信年華有斷腸
謔柳前人
已帶黃金縷仍飛白玉花長時湏拂馬密處少藏鵶眉
細從他歛腰輕莫自斜瑇梁誰道好偏擬暎盧家
評柳薛逢
弱植驚風急自傷暮來翻遣思悠揚曾飄綺陌隨高下
敢拂朱欄競短長縈砌乍飛還乍舞撲池如雪又如霜
莫令岐路頻攀折漸擬垂隂到畫堂
柳絮薛陶
二月楊花輕復微春風飄蕩(一作蕩漾)惹人衣他家本是無
情物一向南飛又北飛
新柳薛能
輕輕湏重不湏輕衆木難成獨早成柔性定勝剛性立
一枝還引萬枝生天鍾和氣元無力時遇風光别有情
誰道少逄知已用將軍因此建雄名
詠柳花前人
浮生失意頻起絮又飄淪發自誰家樹飛來獨院春朝
容榮斷砌晴影過諸鄰亂掩空中蝶還(一作繁)衝陌上人
隨波應到海霑雨或依塵會向慈恩日輕輕對此身
柳韓琮
折柳歌中得翠條遠移金殿種青霄上陽宮女呑聲送
不忿先歸學舞腰
同前韓喜(類詩作溉)
雪入青雲(類詩作雪盡青門)弄影微暖風遲日早鶯歸如憑細
葉留春色湏把長條繫落暉彭澤有情還欝欝隋堤無
主自(類詩作亦)依依世間惹恨偏饒此可是行人折贈稀
同前方干
摇曳惹風吹臨堤軟勝絲態濃誰為(類詩作觧)識力弱自難
持學舞枝翻袖呈粧葉展眉如何一攀折懷友又題詩
同前鄭谷
半烟半雨溪(集作江)橋畔映杏映桃山路中會得離人無
限意千絲萬絮惹春風
同前二首顧雲
帶露含烟處處垂綻黃摇綠嫩参差長堤未見風飄絮
廣陌初憐日映絲斜傍畫筵偷舞態低臨粧閣學愁眉
離亭不放到春暮折盡拂簷千萬枝
二
閒花野草總争新眉皺絲乾獨不勻乞取東風殘氣力
莫教虚度一年春
同前羅隠
灞岸晴来送别頻相偎相倚不勝春自家飛絮猶無定
争把長條絆得人
文苑英華卷三百二十三
