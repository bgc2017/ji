文苑英華卷八宋李昉等編
天象八
老人星賦二首五星同色賦四首
衆星拱北辰賦二首衆星環北極賦一首
老人星賦郗昂
魯大夫登大庫觀上玄端北辰以正象望南極之穹天
辨列宿之高映見丈人之獨懸色熒煌以奪目形皎潔
而臨邊候德至而浮彩副時和而應躔爾其玄烏司分
蒼龍御歷節春秋而隐見當丙丁而的爍且遺光以表
慶亦應祉而純錫故經曰其國泰其星明天垂象物與
禎循晷度而靡替順璇衡而則呈其座也一符帝者之
一位其義也夀契烝哉之夀名玄武宵中偵西陸以凝
質白藏氣杪直南郊以散精夫有開必先無福不應若
政事中律則嘉祥叶證五緯分影而交朗九月騰華而
吐孕此乃王澤宏天瑞作恒星轉耀而同煥布景摇輝
以相薄初昇穹昊月午而孤燭猶燃末映疎林夜久而
圓珠未落景貺繁集靈機衆夥臣望氣以敷奏君向陽
而拱坐雖戬榖而自天寔休徵之在我騂芒下射滅草
莽之飛螢紫焰傍融掩榆關之流火老人彰矣成此乾
文老人出矣贊此明君書玉牒以垂範紀緗圖而播芬
自古為天官者莫不察時變紀殊尤唐昧擅譽於南楚
史佚專美於西周宋則子韋遐鑒鄭乃禆竈深求殷馗
縱眺識曹公之肇迹李郃凝目知漢使之將遊余非曩
昔之羣彦媿懵學於前修徒循甘石之遺旨願獻祐而
歸休
第二楊烱
赫赫宗周皇天降休麗哉神聖皇天降命開綱布網發
號施令河出圖兮五雲集天垂象兮三光映南極之庭
老人之星煜煜爚爚煌煌熒熒秋分之旦見乎丙春分
之夕入乎丁配神山之呼萬歲符德水之兆千齡晃如
金粟粲若銀燭比秋草之一螢狀荆山之片玉渾渾熊
熊懸紫貝於河宫曄曄暐暐曜明珠於漢水其光也如
丹其大也如李稽元命之攸述按星經之所紀見則化
平主昌明則天下多士經始靈臺嵳峩崔嵬星則唐都
講藝氣則王朔呈材晝觀雲物夜察昭回覩南郊之炳
燿欣北極之康哉三公輔弼庶官文武獻仙夀兮祝堯
奏昌言兮拜禹瞻太霄而踴躍伏前庭而俯僂萬人於
是和歌百獸於焉率舞穆穆神皇受天之祥邈矣台州
之北窅然汾水之陽貞明也者日月同光貞觀也者天
地為常有混成之獨立運元氣之茫茫若夫大虹流渚
金天當宁大電繞樞軒轅受圖殷馗則黃星見楚雷煥
則紫氣臨吳青方半月東井連珠辰極之齊七政泰階
之平六符雖前皇之盛德又何以加於此乎至若甘露
溢醴泉出蓂莢生嘉禾實鳳凰丹彩騶虞白質南海無
波東風入律比夫皇穹之錫夀何足以談其萬一聖上
猶復招列仙擇羣賢日慎一日玄之又玄兵戈不起至
德承天臣烱作頌皇家萬年
五星同色賦(以昊天有成命為韻)張叔良
聖人守公器膺大寳下順乎黔黎上法乎玄造天且不
言而親於德星有同色兮應以道日月既運欃槍必掃
近接唐堯遠徵太昊惠化已敷於萬國降精何慙於五
老若乃二儀覆載七曜廻旋運行有凖次舍有躔或以
璧合或以珠連更水火之啓閉逓金木而推遷且鎮也
者配萬象以時應周四序以功全德位居中渾儀之人
事著矣色黃主上國家之王氣在焉故歲以春而布令
辰以冬而候宣熒惑奉炎於夏日太白御煞於秋天皆
青白各爾赤黑自然忽與土而同色瑞我皇之應乾逖
覽傳記遐徵休咎隂數六陽數九上蒼降精玄象所守
事湏合於往契政必由乎厥后二儀交泰兮自古同休
五星輝彩兮當今信有天下歡洽百姓殷阜况運昌兮
屬乎羲軒矧歲稔兮逢乎申酉且夫據大號寳鴻名既
資乎日角亦禀乎星精然後臻符瑞叶休禎天雖高兮
取則不遠象既設兮其應甚明觀五曜之同質審四序
之有成則知聖能法天天能瑞聖君臣合作遠近相慶
德邁乎古今道洽乎歌咏信五星之一色乃昊天之眷
命
第二(同前韻)崔淙
大儀設象下土是保作烱戒於人主垂吉凶於穹昊咎
厥失政休厥有道盈縮之分足推進退之心可考或主
德而有功必祐或主法而有罪必討為天之佐兮融融
作乾之緯兮杲杲若乃從横天宇經紀星躔光芒井口
煜燿斗邊乍聚乍散或離或連分道則熒熒冰散周流
乃點點珠圓其動也直其静也專道濁則失位時清則
色姸豈比夫二使獨能承命七紀徒為麗天者也今我
后運乾之符握坤之紐表正萬方肇康九有啓土繼聖
乃人和而歲阜順時立政故天長而地久所以有倫有
次不淫不守光光兮作邦之孚崇崇兮作聖不朽故我
后修五禮偃五兵君臣一德歌舞以行斯倉斯廪如坻
如京玉衡正太階平遂使金也水也不能知白而守黑
木也火也不能全曜而自貞乃並用而丕變與黃中而
同明東為四方之首胡不與歲而同色水為五行之長
胡不助神以同榮繄土也是我皇之休運乃昊天而有
成且玉燭常明霜天若鏡隣月魄而璀燦落天津而隐
映朝臨日道助我后夙興之勤思暮入天樞表聖皇夜
寐之勤政有以見日月之貞觀有以見天地之寳命暫
逢急景之時更作重暉之咏
第三(以天下和平君臣合德為韻)姚逖
至道無偏隂陽至理象緯不愆爰或五星同色四序調
年非天莫能輔聖非聖奚能動天列位有恒皆向北辰
為拱偶運則聚寧惟東井見傳觀天文之元吉由人文
而化宣爾其歲星配春維德斯專五常仁也五事貌焉
彼若仁無虧夫貌則終日乾乾熒惑紀於朱夏禮貴知
於言雅受制之月每獨入於太微休咎之時則先標於
分野發號不乖於火德庶績其凝於天下太白出處衆
星異科西則隂星以夕見東則啓明以曉過係金為主
用義方多政洽則義當政失則言訛蓋秋令之不逆俾
金氣而能和辰象韜精用晦而明智克存而聽審冬令
順而水清或奎婁而春見或角亢而秋呈既度數而有
凖知乾化之升平中央稱鎮應土而分昔則各主方色
今則同色垂文特感無為而理實彰有道之君稽乎漢
志抑有前聞堯舜為主伊吕作臣時惟尚質俗以還淳
六氣氤氲風不鳴于樹三光朗麗雨必降于旬豈惟七
步而見祉蓋亦四夷以來賓感而遂通休徵薦荅諒朝
廷之嘉瑞表君臣之道合豈比夫河在天而虚横斗建
月而空匝宿離不忒實禎于國使七政之以齊何五行
之相尅既垂象以昭泰可仰觀而取則因明試而賦斯
敬頌聖人之火德
第四(以天下偃兵無為而理為韻)林益
惟聖御極兮惟德動天神超繫表兮功軼帝先和氣欝
以交暢休風裕乎上玄耀貞明於日月紛輕靄於雲烟
九星不改而仰止五緯相次而燦然若乃歲位在木辰
見於水熒惑表火正之中太白應金方之紀鎮實土德
黃為中美惟我皇之至聖信體元以合理萬國同風三
光叶晷巖廊有謐垂衣之化炳焉蠻夷自清戢戈之日
久矣帝有孚而昭應天何言而效祉登觀臺以書於宣
夜徵瑞典載叶於聖期仰三辰之焜燿表六合之雍熙
惟皇王之同德彰福應之允滋可以對越郊廟紛被歌
詩瞻彼景瑞侯其禕而昭回于天垂象于下廻列躔次
遥通分野或表異於歲登乃呈休於王者觀五行之秀
氣與一月而齊明同色已傳於堯歷聚井更弭於漢兵
足使皇圖有耀史牒增榮天凝兮瑞彩聖禀兮休符映
天津乍疑於流火寫漢浦更類於沉珠煌煌則燿衡碧
落歴歴則光含白榆惟列宿之自拱倬前古之所無夜
何時兮其未返天之迥兮光已遠隨斜漢而影移落堯
城之更晩星兮懸倚蓋而垂休伯也知靈臺之已偃聖
上事無事為無為精流緯象繇入熊羆猶下弓旌之詔
俾收岩穴之竒夫或不敏備謳歌於聖代與帝力之何
知
衆星拱北辰賦(以人歸政德如彼衆星為韻)李程
為章于天惟彼辰極環衆星於庶位標帝座於有北故
昭回之設象俾聖哲而取則鉤陳就列等營衛於宸宫
閶闔旁連類藩屏於王國煥乎布彩儼若受職念精氣
之無親叶天地之輔德仰圓象之烱爾嘉清輝之曒如
昭明有融不韜光於隐晦悠久斯在豈隨運以盈虚戒
彼不恒其德故能奠厥攸居當其天宇廓清玄緯交映
若萬物之調玉燭猶聖人之握金鏡守寳位而厚羣生
在璇璣而齊七政麗天之象拱北辰以是依率土之俗
亦向化而無違契一人之有慶同萬姓以知歸不然何
躔次縈乎黃道周廬匝乎紫微乍合彩以呈質竟同耀
而分輝俾夫左之右之莫不具爾無小無大曷惟嘒彼
考時變兮是察知天成兮在此仰觀或辨其晦明内附
寧阻其遐邇是以纚連清漢點綴蒼旻流彩未停蜀郡
猶占二使圓光既聚潁川應會賢人則知居之者安輔
之者衆輻共轂不足以喻其周環斗在天孰可以齊其
比諷亦猶元聖立極羣后來庭登三傑而漢道斯盛致
多士而文王以寧倘匡聖之有日願在位於恒星
第二(同前韻)
邈矣辰極凝光於北以迢迢之遠狀出蒼蒼之正色蔭
華蓋作上帝之居擁神休為下土之式厥高可仰其儀
不忒觀衆星之附麗如小邦之懷德至於遐瞻五緯迥
眺九圍湛河漢之秋景滅烟霞之夕霏此則信無大而
無小諒知彰而知微粲以低昂嗟在空而錯置煥而旋
復訝共貫而知歸環紫極而未散流素月而方稀瞻夫
攝提引翼鈎陳邐迤或重輝而玉集乍浮爍而波委儲
精定位叶天步之廓然有耀遠方振旄頭而嘒彼且冲
漠之外或盈或虚宵則觀夫成列晝焉測其所如是知
惟辰得中同睿作聖合真宰之至理禀昊天之成命隂
滋玉燭徒見冥其六符洞契璇樞惟悟齊其七政當其
重城未啔永夜向晨想清防於嚴密披玄霄而得真俱
熠熠以晶朗乍煌煌而彩新類珠連之可媚儼天行而
自陳拱之立言孔氏已傳乎舊史犯而成象漢帝曾容
其友人洎乎晷度環合躔次律中輻輳轂纔可比其稠
水會瀛未足方其衆盖所以明上德之攸擬宣下情而
通諷客有託身白社翹思青冥當天地交泰山川永寧
敢屬詞而體物照庶士之從星
衆星環北極賦(以辰極鎮居衆星拱北為韻)趙蕃
惟極天之樞惟星日之餘日散精而外布天樞要以高
居的然守中昭上玄之道著爛兮繁會助下濟以光舒
况乎有條不紊既明且疎雖貫珠而奚擬縱編貝而豈
如周流無窮隨五緯之軌道運行有度參兩曜之居諸
疑徐而速若動而息不騫不崩匪差匪忒俱逓遷而序
别各有位而分職瞻言粲粲何三五之在東嘒彼累累
亦四七而朝北是知統太一而為衆處天心而稱極故
能總懸象之綱作垂光之則不然何以探天之賾何以
表天之闢必得一以含默乃聚黃以修繹明夫據會者
静而處輔相者動而順静乃常德不離動惟適道無吝
然後衆星熠熠外辨方而不迷一極煌煌中居所而作
鎮是以仲尼譬為政之德羲和時敬授之信則天道恒
象人事或遵北極足以比聖衆星足以喻臣惟臣不矜
德合星之夕惕惟聖不伐道配極之日新故得肅清黃
道利貞紫宸豈惟大邦是控臨朝御衆而已實將先天
稽極後極立經仰觀其動静旁暢其儀形然後為政同
乎北極向方類乎衆星斯乃先哲之臣是崇是奉臯陶
所以邁德虞舜所以垂拱不然比衆星之環北又奚足
以為重
文苑英華卷八
