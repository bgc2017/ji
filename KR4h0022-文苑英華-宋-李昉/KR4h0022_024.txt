文苑英華卷二十四宋李昉等編
歲時四(刻漏附)
寒賦一首時賦一首
聖人以四時為柄賦一首
先王正時令賦一首閏賦一首
漏賦三首刻漏賦一首
寒賦趙自厲
儒有討混元搜綿祀既覿寒暑之終亦測興伏之始覘
風驚於一葉委時換乎千里寒之厥狀自茲而起若夫
大火宿藏青霜晨烈則蜀井煙閉漲海氛滅長河天浹
綴珠岸而生冰幽朔地窮濛飛沙而雨雪乃知蘇武增
感李陵愁絶聽胡笳以攪思儷漢庭之仳别及幽林風
掃時物霜殘柔條危勁奥室凄寒有美人而心恍惚情
怵悼而靡安隂凝柳塞怨龍庭之路隔月透羅幌憐駌
衾之夜單屣銀階之悄悄雪珠淚之珊珊縫筐笥之紈
素寄戎幕之艱難别有陸沉之子厠跡荒藪噐宏偉而
可觀命屯剥而不偶當其時也趨炎俯僂佩瞰嘘吸無
詩人卒歲之衣雨泉客將離之泣豈祁寒而致憾亦遭
時而不息終乖挟纊之暄更悲綈袍之及層冰涸溜宋
生則綴悵而相望皓雪盈門袁子則茹悲而於悒雖居
榮而可貴亦憂道而不入于時倚歎窮律佇目遐坰伊
鮮物之皆悴獨霜松之常青縱寒苦之飄激淬堅眀而
自寧汨吾情之浩蕩願冥志於紫靈
時賦闕名
從龍者雲召風者虎物之相應時哉則侣傅巖捨築渭
浦收綸命或時偶時惟道親時既行焉西漢之臣附鳳
時之否也東魯之父傷麟時可以謀身時可以逹命李
子談說宣尼歴聘平津列侯長卿國命時廢時通知之
則慶玄穹埏埴時運收成日月貞輝時合晦眀大火流
兮歲聿云暮春花歇兮寒露將生感天時之興替矧人
事之窮亨時乏良工龍泉掩彩時逢伯樂驥坂長鳴借
如紅樹呈色玉顔含粲貴當時而則榮恥後時而貽歎
古之君子謀於終始薦之惟賢士或知已刺途者棘垂
隂者李其道可存將来之士遷喬者鶯待時而鳴芬庭
者蘭候時而榮易曰時止則止時行則行自古而觀惟
時之大豈獨夫今日之情者也
聖人以四時為柄賦(以題為韻)闕名
粤若受天明命配天唘聖其作則也必敬敷五教齊七
政節春夏秋冬之候順金木水火土之性變通無失表
正度以惟平雩祀有常示帝圖之斯盛始或星分于木
斗建于寅配其宫於甲乙面其地於庚辛莫不合乎序
應乎人念羣生而悉遂彰盛德以維新則是柄也非父
非子而天下親暨夫候應乎離音諧于徵列其位於丙
午制其方於壬子莫不循厥功究厥旨𨗳貞悔之所由
體長贏之所以則是柄也非堯非舜而天下理至乃金
精儲其氣白帝莅其事有湛露兮斯降凉風兮斯至是
則仰察于天俯觀于地司肅殺而不忒憫凋落而無遺
抑是柄也五帝惟六三皇復四又若玄律騰輝伊水德
兮膺是期有積雪兮自爾有堅冰兮自茲是則上窮于
象下順于時念衣褐之未濟表歲寒之不欺抑是柄也
兩漢非遠二周可追况復正已無替虚心罔差隨土圭
而暗測同灰管以潜知執隂陽代謝之功咸歸不宰用
日月推遷之候盡合無為由是暉映化權鏘洋德柄契
皇眀於玉燭流睿覽於金鏡士有隨計上京觀光末路
欣有凖於時政賀無疆於聖祚故尋繹於禮經因抽毫
而是賦
先王正時令賦(以四時漸差置閏以正為韻)陳昌言
天序運氣王統時紀欽若是授人之初履端為步歷之
始欲正時而罔忒非置閏其何以伊昔陶唐五帝之世
申(一作日)眀推策之術表錫落蓂之異羲和之職既分歷
象之文始備於其寅亮帝圖式昭天事其則伊邇其猷
孔嘉日月運行故有遲速之異晦朔循軌因為大小之
差立分至則寒暑不忒積餘日而盈虧匪賒且正者王
之丕訓時者天之大信正得其序則面離而御乾時失
其經則夏雹而冬震人殃於疫年不為順故時不得不
正歲不得不閏也昔周禮在魯歷法可推官或尸位閏
則迷時良史為之追正議士為之興詞俾夫司歷法者
罔或二事建皇極者於焉慎思則序不愆而事不悖沴
可伏而祥可期我唐百王居盛九葉伊聖昧爽無忘乎
順序動息少(疑作必)繇乎時令茲歲也當仲秋而歸餘居
位也闔左扉以舒政化災為祥紆憂作慶南山之夀閏
月而潜弘北戶之甿重譯而歸正于時金風半肅雕雲
乍歛野樹丹舒遥峯翠點燕溟海以馳歸鴻朔漠而方
漸正時之文存乎往志捨之則玉燭不調得之則銅儀
安次可以使四夷禀朔之君萬代守文之士知我正往
歷奉天時而置也
閏賦張季友
閏之所起自歷而推得餘日於終歲爰稽候於正時其
始也日之行而疾月之行而遲躔次周流運將窮矣毫
釐奸(一作舛)度失是遠而不歸餘何以定一歲之歷不小
正何以序四時之紀於是太史授事羲和敬理以日繫
月積三年而成原始要終豈周月而已天時由之而式
叙國令於焉而合軌春生夏長不失其常東作西成孰
知所以雪應冬而絮落雲識夏而峯起秋之夕湛露為
霜春之朝堅冰為水豈不以律之克中閏之匪虚以風
以雨兮各得其序曰寒曰燠兮無悖於初國家握乾符
正律書契洛下之言筭定乎一日之設考容成之律閏
生乎卒歲之餘故得氣正於今律移於昔履端於始節
乃差而匪差歸餘於終日雖積而不積旻(疑作昊)天之歷
象咸若重黎之職司有辟候月盈缺豈資蓂莢而知推
日短長不假土圭而測且夫夏有伏冬有臘匪閏則其
氣不順月有縮日有盈匪閏則其氣不成故有慢時廢
朔則曰不常無藝闔扉聽政則曰假時来歲歴前古之
所重綿後王之取制矧可昭翼翼扇巍巍百王之理是
倚庶績之廣焉依丕赫哉我后之正時定歷堯典而同
歸
漏賦竇翬
易曰天垂象聖人則之故備以人事法乎天時定損益
之道察盈虚之期嗟歲運兮倏忽眷年容之逶遲景苒
苒而難駐晷銖銖而在茲盖以重金壺之噐建銅史之
司致用久而不易循環因而可推爾其漏之所作漏之
所託至精至微惟寂惟寞水滴瀝而潜響箭差池而靡
錯俯通軒禁上應寥廓亘千門兮連萬戶左彤階兮右
丹閣亂微唱於晨雞雜幽聲於夜鶴清清泠泠日殷鳥
星送春漏於重扃赫赫曈曈時方祝融傳夏漏於深宫
的的綿綿眀河爛然耿秋漏於凉天暗暗隂隂濃氛鬱
沉轉冬漏於寒林觀夫修短之意見乎造化之心信晷
刻之道廣知挈壺之用深故能度量萬物均分四序既
不忒於盈縮亦無差於寒暑順之則千載可通逆之則
寸隂是阻應乎日月合乎律吕盖漏亡則時昧漏存則
政舉寔邦國之是務諒樞衡之所與悲夫天轉氣流人
生悠悠景有虧而有滿時或沉而或浮恥功名之未立
懼容華之先秋所以懷寶獻玉彈冠振裘歌聖眀而不
已肯休暇於林丘
第二符子璋
昔南正重司天北正黎司地迎日推策舉分定至將以
綱紀歷象察明躔次筭氣候為晝夜之刻立渾儀驗晦
眀之異故歲時環廻而有凖國家憲章以成事唐虞承
用以大興夏商恭行而無墜其後疇人失業挈壺不舉
詩刺東方之未明史書南風之乖序測辰屢舛於杓建
揆景頗謬於寒暑千官鮮視以權衡萬姓孰寧其安處
何不謂漏之既定而人自正漏之既衰而人自疑故有
國者不可以不眀其事今上都咸陽理天下道歸簡易
政被風雅人皆得真事則無假至於掌漏尤足稱也其
本則披甲子而求範得黃鍾而下生如因三以窮數隔
八以循行課六歷之疎密齊七曜之經營俾攝提之有
紀寔孟陬之用成其噐則方圓列陛高卑中度制隂蟲
以吐輸設靈虯以水(疑作盛)注銅史應其方金箭刻其數
則於道如符契之合精於微無黍累之誤每至雞人起
唱鼉鼓相催九重初曉千門以開國史奏事於平樂羣
官謁帝於金臺不失其度及時而廻自邇及遠識往知
来漏之為義實大矣哉
第三闕名
仰察天文俯觀地理參律吕而權度審衡平而潜擬則
閏餘之數乖歷攝提之運無紀空跡馬遷之能竟絶邵
平之美時運紛其鼎革禮術於焉中圯樵夫恥王道之
不談天子愍挈壺之闕史乃分建斯官疇咨此職將唘
閉合叙以繩平俾夙夜在公而端直於是金徒抱箭銅
史司刻尊(疑作遵)靈虯吐納之規揆抽繭高卑之力信是
模範可為法則體象隂陽代為作式故雞人合唱洪殺
無差鶴盖成隂員流不息夫其開闔之勢財成之規凖
度毫釐之末錙銖圭撮之儀則離婁失其精思班匠亡
其所為將運功於不測當稱物以平施乃若鑑持日夜
書備眀晦爰受授而是司考事事而必載雲物順其端
序寒暑成而不昧雖未代於天工亦無預於權槩能收
視返聽周流六虚策勤補拙寅亮三餘校擊刁之有則
均藂木之不疎察銅衡兮氣混混純積水兮来徐徐臨
泉非誡危之懼巢幕寧誠安之居是使名勲合道彰國
噐於周書則知漏之為器其大矣哉聖人資之以端拱
日月順之以行藏賢者不能减其分度智者不能損其
纖芒存之則雙美廢之則兩傷是用齊天長兮地久均
國祚兮無疆
刻漏賦(以叶心理馳箭為韻)顔舒
原夫隂陽逓運日月分馳星紀之輪還或爽律吕之疎
密難知迨皇王之有作命壺氏以緝規爰置水於刻漏
載以火而守之則晦眀之期可凖興寝之候無差爾其
高卑列級洪殺順理靈虯屹(疑)以俯開隂蟲矯而仰止
上流注而不竭下吞挹而無已既泓澄而泉澹亦驚激
而波起則良工之妙著焉睿哲之心見矣是用斟乾晷
測時變視盈闕於金壺觀騰波於銀箭惟箭馳而壺减
固流續而波薦筒列之數與運而無乖輝景之移閉戶
而可見懿其節正斯代亊沿往牒信古往而今来必用
之而道叶罷衣裳之顛倒配皇極而調爕不假軒閣之
鳳凰何用堯階之蓂莢别有希榮片玉庇影環林驅疾
風之早厲知寒漏之已侵恐年華之不與更悄悄而傷
心
文苑英華卷二十四
