文苑英華卷六百五十五宋李昉等編
謝賜賚
謝趙王賚絲布等啟一首
謝趙王賚絲布啟二首
謝趙王賚白羅袍袴啟一首
謝滕王賚巾啟一首
謝明皇帝賜絲布等啟一首
謝趙王賚犀帶啟一首謝趙王賚米啟一首
謝趙王賚乾魚啟一首謝滕王賚馬啟一首
謝滕王賚豬啟一首
謝滕王賚馬并繖啟一首
謝所知賚集賢墨啟一首
謝衣段啟一首謝賜錢啟一首
雜謝
謝李相公示手札啟一首
謝李中丞安存崔簡家屬啟一首
謝門下武相公啟一首謝中書張相公啟一首
謝僕射李相公啟一首謝裴相公啟一首
謝竇相公啟一首謝宰相啟一首
謝草詞啟一首謝江陵借宅啟一首
謝江陵津致赴闕啟一首
謝賜賚
謝趙王賚絲布等啟庾信
某啟鄭叡至蒙賜絲布綾等十段王褒至又蒙許賜錢
等望外之恩實符大賚非常之錫乃溢生涯曳練且觀
無勞白馬之望流泉欲委佇見青鳬之飛楊池掘荷李
園移樹既欣谷利彌思青木(一作林)陳留下粟有媿深恩
櫟陽雨金翻慚曲施靈臺久客從此數炊黍谷長寒於
今更暖從雲夢之田不踰此樂得豐城之劒未均斯喜
謹啟
謝趙王賚絲布啟庾信
某啟奉教垂賚雜色絲布三十段去冬凝閉今春嚴勁
霰似瓊田凌如鹽浦張超之壁未足鄣風袁安之門無
人開雪覆鳥毛而不暖燃獸炭而逾寒遠降聖慈曲垂
矜賑論其蠶月殆罄桑車津實(一作費)秉杼幾空織室遂
令新市數錢忽疑販綵平陵月夜驚聞𢷬衣妾遇新縑
自然心伏妻聞裂帛方當含笑莊周車轍實有涸魚信
陵鞭前元非窮鳥仰蒙經濟伏荷深慈謹啟
二
某啟某息荀娘昨蒙恩引曲賜絲布等五段南冠獲宥
既預禮延稚子勝衣還蒙拜謁關尹津梁之織鄴地雙
絲扶風彩文之機仙園獨蠒青衿宜襲書生無廢學之
詩春服既成童子得雩沂之舞况復栖烏挟子同知桂
樹之恩澤雉將雛共喜行春之令根株一潤枝葉俱榮
謹啟
謝趙王賚白(一作皂)羅袍袴啟
某啟垂賚白羅袍袴一具程據上表空論雉頭王恭入
雪虚稱鶴氅未有懸機巧綜(一作緤)變躡竒文鳳不去而
恒飛花雖寒而不落披千金之暫暖棄百結之長寒永
無黃葛之嗟方見青綾之重對天山之積雪尚得開襟
冒廣樂(一作厦)之長風猶當揮汗白龜報主終自無期黃
雀謝恩竟知何日一作皆藝文類聚
謝滕王賚巾啟
某啟奉教垂賜鹿子巾一枚解角新胎戴藤初孕落星
交映連珠疎點盤龍之刀既剪長命之縷仍縫翠羽懸
推芙蓉高讓遊斯隠士足笑穀皮入彼春林方誇笋籜
某蓬鬢鬆颯衰容耆朽三秋不沐實荷今恩十年一冠
彌欣此賚謹啟
謝明皇帝賜絲布等啟
臣某啟奉勑垂賜雜色絲布綿絹等三十叚銀錢二百
文某比年以来殊有闕乏白社之内拂草看冰靈臺之
中吹塵視甑懟妻狠妾既嗟且憎瘠子羸孫虚恭實怨
王人忽降大賚先臨天帝賜年無踰此樂仙童贈藥未
均斯喜張袖而舞玄鶴欲来撫節而歌行雲幾斷所謂
舟檝無岸海若為之反風薺麥將枯山靈為之出雨况
復全抽素蠒雪坂疑傾併落青鳬銀山或動是知青牛
道士更延將盡之命白鹿真人能生已枯之骨雖復拔
山超海負德未勝垂露懸針書恩不盡蓬莱謝恩之雀
白玉四環漢水報德之蛇明珠一寸某之觀此寧無愧
心直以物受其生於天不謝謹啟
謝趙王賚犀帶等啟
某啟奉教垂賚犀裝帶錢十貫魏君寶帶特賜劉楨趙
王國租偏資裴楷貫藏文馬如燒安息之銀帶插通犀
似獵雲南之獸北郭騷之長貧是所甘惬南宫敬之載
寶殊非念望花開四照唯見其榮鼇戴三山深知其重
昔沈羲將盡逢司命而還生(三國志注童子謂杜畿司命使我召子畿固請童子)
(謂求代者沈羲未詳)士燮行埋(集作終)值仙人而更活今日慈矜斯
之謂矣馬前驅而導路或似識恩鷄未曉而開關容能
報主謹啟
謝趙王賚米啟前人(見藝文類聚)
某啟奉教垂賚米十石丹烏銜穟既集西周黃雀隨車
還飛東市漬而為種不無霜雪之精取以論兵即有山
川之勢某陋巷簞瓢櫛風沐雨剥榆皮於秋塞掘蟄鷰
於寒山仰費國租遂開塵甑非丹竈而流珠異荆臺而
炊(一作碎)玉東方朔之捧米既息長饑西門豹之墾田方
慙此賚
謝趙王賚乾魚啟
某啟蒙賚乾魚十番醴水朝浮光疑朱鼈文鰩夜觸翼
似青鸞況復洞庭鮮鮒温湖美鯽波瀾成雨鱗甲防寒
某本吳人常想江湖之味及其饑也唯資藜藿之餘慈
賚渥恩膏腴流竈不勞獅子之亭即勝雷池之長翻驚
河伯獨不受人足笑任公終年垂釣謹啟
謝滕王賚馬啟前人(見藝文類聚)
某啟奉教垂賚烏騮馬一匹柳谷末開翻逢紫鷰陵源
猶遠忽見桃花流電争光浮雲連影張敞畫眉之暇直
走章臺王濟飲酒之歡長驅金埒謹啟
謝滕王賚猪啟
某啟奉教垂賚肥豕一腔白腹見珍度遼東之水赤欄
為重對襄陽之城忽降全恩謹充炮烙孫弘牧於淄水
唯以求錢卜式養於上林豈知其味謹啟
謝趙王賚馬并繖啟
某啟奉教垂賚紫騮馬并銀釘乘具紫紬繖一張上天
降雨特垂深澤若木流光偏蒙私照廻兹翠蓋事重劉
基之恩降此青驪榮深李忠之賜北部丹帷便須高捲
西河竹馬即已郊迎在命之輕鴻毛浮於弱水知恩之
重龜(一作鼇)背負於靈山况復驚鴻别水但見徘徊黃鶴
去關唯知反顧棲戀之心事同於此
謝所知賚集賢墨啟温庭筠
某啟即日門幹至奉披榮示垂賚集賢墨一挺竹山竒
製上蔡輕煙色掩緇帷香含漆簡雅復三臺故物貴重
相傳五兩新膠乾輕入用猶怨於潜曠遠建業尫羸韋
曜名方即求鷄木傅玄佳致别染龜名恩加於蘭署郎
官禮備於松櫺介婦汲妻衡弟所未窺觀廣記漢儀何
嘗著列况又玄洲上苑青瑣西垣讎字猶新疑籖尚整
帳中女史每襲清香架上仙人常持縹帙得於華近辱
在庸虚豈知夜鶴頻驚殊慙志業秋蛇屢綰不稱精研
唯憂海物虚投蠟槃空設晉陵雖壞正握銅兵王詔徒
深唯磨玉硯捧受榮佩不任下情
謝衣段啟張玄晏
某啟某伏奉手誨伏蒙相公十九兄特以某初叨宸奬
賜及衣服段等捧戴尊念感激伏深况鶴紋價重龜甲
樣新纖華不讓於齊紈輕楚能均於魯縞掩新蒲之秀
色奪寒兔之秋毫莫稱頑姿難勝縟旨倍切肝(一作肺)腸
之感永為禓襲之榮謹啟
謝賜錢啟胡曾
曾啟曾業謝懸頭道非刺股未能入洛安可下遼空懷
逐鹿之心莫遇斬蛇之世囚拘翰墨困厄塵泥虚費宣
毫枉銷蜀縹不救鋤蘭之禍詎禳伐樹之災自歎龍鍾
誰知牛鐸又以山東藩鎮江表節廉悉用䜿儒皆除迂
吏胷襟齷齪情志荒唐入則粉黛遶身出則歌鍾盈耳
但自誅求白璧安能分减黃金雖設朱門何殊亡國徒
開玉帳無異荒墟遂使寗戚無扣角之歌鄒陽乏曳裾
之地伏惟相公英風獨振偉量孤標推葛亮之秤心負
姜維之斗膽内安宗廟外却蠻夷魚水賢良塤箎骨肉
桃李滿於衢路金帛遍於風塵六合之中一人而已是
以昨者不度庸陋輒有干祈方虞按劍之勃然敢望夢
刀之莞爾俄頒清俸遽恤白衣朝乏半千夕盈五萬豈
期庸蹇忽忝遭逢不是孟嘗詎聽馮諼之鋏若非趙勝
那知毛遂之錐遇既重於西河知亦深於北海感恩泣
處未成泉客之珠撫已哭時空抱荆山之玉限以程遠
陳謝末由感激生成不任死所
雜謝
謝李相公示手札啟(吉甫)柳宗元
某啟六月二十九日衡州刺史吕温道過永州辱示相
公手札省錄狂瞽收撫羈縲沐以含弘(英華作洪避諱)之仁忘
其進越之罪感深益懼喜極增悲五情交戰不知所措
宗元質性庸塞行能無取著書每成於廢疾進德且乏
其馨香常願操篲醫門掬溜蘭室良辰不與夙志多違
昨者踴躍殘魂奮揚蓄念激以死灰之氣陳其敝箒之
詞致之煙霄分絶流盼今則垂露在手清風入懷華衮
濫褒於赭衣龍門俯收於塪井藻鏡洞開而秋毫在照
文律傍暢而寒谷生輝化幽欝之志若覿清明换兢危
之心如承撫薦非常之幸豈獨此生伏以淮海劇九天
之遥瀟湘恭百越之俗傾心積念長懸星漢之上流形
委骨永㵸魑魅之羣何以報恩唯當結草無任喜懼感
戀之至謹啟
謝李中丞安存(集作撫)崔簡家(集作戚)屬啟
前人
某啟伏見四月六日勅刺史崔簡以前任贓罪决一百
長流驩州伏奉去月二十三日牒崔簡家口牒州安存
并借官宅什器差人與驅使者伏惟中丞以清直去敗
政以惻隠撫窮人罪跡暴著則按之以至公家屬流離
則施之以大惠各由其道咸適於中威懷並行仁義齊
立繩愆糾繆列郡肅澄清之風匡困資無闔境知噢咻
之德凡在廵屬慶懼交深伏見崔簡兒女十人皆柳氏
之出簡之所犯首末知之蓋以風毒所攻(集作加)漸成狂
易不知畏法坐自抵刑名為贓賄卒無儲蓄得罪之日
百口嗸然呌號羸頓不知所赴儻非至仁厚德深加憫
恤則流散轉死期在須臾某幸被縲囚久沐恩造至於
骨肉又荷哀矜循念始終感懼無地謹勒祗承人沈澹
奉啟陳謝下情輕瀆
謝門下武相公啟劉禹錫
某啟某一坐飛語廢錮十年昨蒙徵還重罹不幸詔命
始下周章失圖吞聲咋舌顯白無路豈謂烏鳥微志惻
于深仁恤然動拯溺之懷煦然存道舊之旨言念觳觫
慰安蒼黃推以恕心期於造膝重言一發睿聽克從廻
陽曜於肅殺之辰沃天波於蹭蹬之際俾移善地獲奉
安輿率土知孝治之源羣生識人倫之厚感召和氣發
揚皇風豈唯匹夫獨受其賜某即以今月十一日到州
上訖守在要荒拘於印綬巾韝詣謝有志莫從誠知(集作)
(如)微生不足酬德捐軀之外無地寄言效節肅屏虔然
心禱無任懇悃屏營之至謹勒軍事衙官守左威衛慈
州吉昌府别將員外置同正員常懇
謝中書張相公啟
某啟某智乏周身動必招侮一坐飛語如衝駭機昨者
詔書始下驚懼失次呌閽無路擠壑是虞草木賤軀誠
不足惜烏鳥微志實有可哀伏蒙聖慈遽寢前命移蒞
善部載形綸言凡在人臣皆感至德凡為人子同荷至
仁豈唯鯫生獨受其賜伏以相公心符上德道冠如仁
一夫不獲慼見於色密啟(一作旨)未下歎形于言竟廻三
舍之光能拔九泉之厄袁公之平楚獄不忍錮人晏子
之哀越石仍伸知己所以慶垂胤祚言成春秋神理孔
昭報應斯必身侔蟬翼何以受恩死輕鴻毛固得其所
卑守有限拜謝末由無任感激兢惶之至
謝僕射李相公啟
某啟州吏還伏蒙擺落常態手筆具書言及貞元中登
朝人逮今無十輩又(集作及)發中書相公一函具道閤下
亟言曩遊顔間(集作顧問)頗有哀色夫溝中之木與犧象同
體追琢不至則坐成枯薪朱而藍之猶足為器苟液樠
(見莊子集作滿非)曲戾不足枉斧斤願為庭燎以照嘉客謹啟
謝裴相公啟
某啟某遭罹不幸歲將二紀雖累更符竹而未出網羅
親知見憐或有論薦如䧟還濘動而愈沉甘心終否無
路自奮豈意天未勦絶仁人持衡紆神慮於多方起堙
淪於久廢居剥極之際一陽復生出坎深之中平路資
始通籍即位分曹樂都喬木展舊國之思行雲有故山
之戀姻族相賀壺觴盈門官無責詞始自今日禽魚之
志誓以死生草木之年惜其晼晩章程有守拜謝無由
瞻望巖廊虔然心禱謹啟
謝竇相公啟
某啟某一辭朝列二十三年雖轉郡符未離謫籍卑濕
生疾衰遲鮮歡望故國而未歸如痿人之念起昨蒙罷
免甘守丘園相公不棄舊遊特哀久廢每奉華翰賜之
衷言果蒙新恩重忝清貫薦延有漸拯拔多方六律變
幽谷之寒一丸銷彌年之疹鎩翮將舉危心獲安布武
夷途自此而始分曹有繋拜謝無因瞻望德藩坐馳精
爽無任感激之至謹啟
謝宰相啟張玄晏
某啟某文愧靈蛇質慙威鳳謬因鎔鑄遂竊顯榮粉署
握蘭詎有堂堂之稱禁林視草全乖籍籍之名驟忝轉
遷盡由擡舉伏蒙相公俯廻念錄過賜褒稱尊誨下臨
恩言俯被假金駿為駑駘之飾賤骨難勝引朱絃於燋
朽之餘深恩有自
謝草詞啟
某啟昨日獲忝轉遷出於提奬伏知舍人次當視草曲
賜褒稱裁成五色之紛綸啟導九霄之渥澤過勞江筆
潤色(一作特潤)堯言指頑石為瑶瑾之流謂駑馬有驊騮之
足揣循驚感倍切肺肝
謝江陵借宅啟羅衮
某啟伏以衮荒扉夙掩蓽路今飄雖曳裾果在於朱門
而握髮何妨於白屋伏蒙令公奬以来能擇地去俟朝
天恐馬援之災氛寧逃漏濕念揚雄之風雨須託帡幪
特借華居俾安滯跡況復牀分上下器備圓方障錦飄
紅則土皆被繡幕雲浮翠則木鮮呈材愛忽異於吾廬
誤將同於君室遂得彌寬徯后更盡依劉宛如夫子之
牆不在隸人之館揣循涯分抃戴恩光家雖喪而狗已
如歸關欲度而雞不難學館開碣石略為鄒衍之身臺
認章華永荷楚王之德下情無任感遇激切之至伏惟
俯賜鑒察謹啟
謝江陵津致赴闕啟
衮啟伏蒙令公念以赴闕奔馳臨途窘罄特頒厚賜用
備促(一作俶)裝捧命循涯無任荷戴惶灼之至伏以衮拙
艱成性窮約處身寧殊枕祉之郎謬列伏蒲之地昨以
西京無象南國迷方蒼黃於河華之間流落於漢地之
外荆州劉表幸獲依棲南郡馬融叨陪訓說爰從殺節
以及熙春恩知將日月兼深惠䘏與邱陵比峻今則周
傾再定禹會重脩既憑桓后之功且懼防風之戮輙將
行計上軫沖襟伏惟令公韜世量弘濟人心侈組駢緡
繦委彼貨泉七百里以趨程兹辰頓贍二十萬之為贈
今代所稀得不泣類鮫人慙同劒客歸赤墀而有頼顧
玄幕以難忘突劒觸鋒始稱效酬之分抽毫命牘終餘
感慨之誠竟乏雄詞徒揚懦氣銘誓激切不任下情伏
惟俯賜鑒察
文苑英華卷六百五十五
