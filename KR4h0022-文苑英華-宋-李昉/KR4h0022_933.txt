文苑英華卷九百三十四宋李昉等編
婦人下
鄭國夫人碑一首
穎川郡太夫人陳氏碑一首
汾陽王妻霍國夫人王氏碑一首
谷夫人碑一首
鄭國夫人神道碑張說
鄭國夫人者弘農楊氏之女也開元神武皇帝惠妃之
母也曾祖諱諶以禮樂習文為越州司馬祖衍以折衝
學武為游擊將軍父宏以門才入仕為雍縣丞而早卒
初則天之代夫人言歸武氏曰恒安郡王生惠妃及家
令忠僕(疑)大子僕信開元十年三月終于通化里其四
月卜宅于少陵原哀子䘖血號旻仰訴怨報德之不待
託思齊以(集作於)永慕皇帝挹鑾殿之内寢悵鶴池之外
惨揚淑聲而金石刻揭高行而天地感國史司文命為
鄭志若清明下濟岳瀆上升祥惠德門慶育邦媛神授
孝德(集作理)之性天啟聦達之心加以潤澤詩書游玩圖
傳伯宗好直預誡(集作識)將亡重耳羈遊先穪必霸豈知
漢廷章奏假借仲長之才周官禮儀資禀宣父(集作文是)之
學昌言嘉論有如此者螓首蠐領修眉横波既工嚬嘆
易為容止肅恭而不跼舒和而不倨商周革命遇屯有
怡懌之顔桑藿儆如在貴無矜驕之色端容一貌有如
此者紘綖祭服闕翟朝衣纂組入神剪制驚國雕葫
之飯露葵之羹五齊六清三臡七醢咸一見而洞理或
不習而知和女主中饋有如此者惠妃載誕皇子在者
四人驪泉多龍丹穴多鳳克岐克嶷預見元凱之才實
覃實訏早聞宵燭之豔亦關隂德之潛襲胎教之密傳
乎又名子以義成家以禮忠者以令德為忠信者以不
欺為信傳云去食存信信而有徵經云移忠為孝孝則
不匱周宗咸服(集作復是)紀季獨存至德深圖有如此者辟
司徒之妻邑其合禮南城侯之婦封其舊功况夫人(集無)
(人字)慎徽四德四德咸舉經綸二儀二儀克從匿武收繼
趙之勲産姚承配夏之慶吹凱風於椒掖外王母於梧
宫盛德大業窮光極寵(集作榮)啟國西鄭不亦宜乎十數
年間二子榮立每至四時令節六参嘉會魚軒照門龜
艾(一作艾綬)交室為夀則珠貝山積侑幣則錦綺霞舒(集作聚)
白玉滿堂聚姻親而同有黃金作穴散隣里而無餘君
子欽其市(集作布)義聖人嘉其寶儉故寢疾則飲食天厨
湯藥御府匪日伊夕上官駱驛於閨庭送終則威儀傾
都車騎曀日自宫徂野中使相望於道路哀榮之盛書
記罕聞猗歟所謂小君之遺美聖善之高烈者也如使
後代考南史議西陵披簡牘而嘆息臨山原而茫昧旌
賁之道不期闕而然則外甥之碑武擔之石非明淑之
壟其何所設焉辭成進御帝稱曰善顧謂尚札我其書
之於是西翰黃縑縷字青琬雲横波蹙神變豔爛於山
門鶴倚鸞翔生氣宛延於松路禮尊事絶恩崇迹遠斯
又玄德動天幽誠迴日之竒致也誰昔(見毛詩)未覩名言
莫逮銘曰代有母德厥氏揚兮祖考為士夫為王兮
聖后中葉惣萬方兮天命未改復歸唐兮賢淑啟祊繼
絶亡兮宗周雖滅神女昌兮建號西鄭榮舊鄉兮魚軒
翟茀盛寵光兮二子雙飛華綬章兮朱輪魚廷煒煌兮
(集作出入魚輪庭煒煌兮是)去此昭昭即茫茫兮何處詔葬少陵阜
兮貴妃慈親侯王舅兮寒暑流易山川久兮古墳坡陁
老樹朽兮夀宫靈百代守兮頌石光華千載後兮
潁川郡太夫人陳氏神道碑
潁川郡太夫人者諱某字某雷州大首領陳玄之女羅
州大首領楊歴之妻驃騎大將軍兼左驍騎大將軍虢
國公思最之母也陳氏家富甲兵世奠嶠外夫人誕靈
豪右淑問幽閒六行天至不因師氏之學四德生知無
待公宫之教原夫陳本媯水楊承赤泉九貞為郡良吏
(集作史)出守(集作乎)中國五馬浮江僑人占守(集作呼)南海兩
州接縣(集作畛)二門齊望卜妻鳴鳳擇對乘龍楊翁(集作公)
有聘玉之祥應姬獲探金之慶虢翁弱冠昇士鞠躬禁
闈正性本乎胎教剛腸形乎義色神龍三年七(集作六)月
五日北軍難作西華大(集作失)守騎入宫壼兵纏御樓
公孤劍凌鋒羣凶奪氣倉卒之際安危是屬既立殊常
之勲遂蒙超次之命受銀青光禄大夫上(集作無上字)柱國
弘農縣公行内常侍其後改拜將軍太夫人是加爵邑
堂高九仞禄重萬鍾朝廷美其揚名州黨尊其遠聽夫
人富而好儉貴而能勤身却錦綉手親紡績公每昏定
晨省夫人必誡之忠孝勤學文武常謂汝口稱思勖當
心念其義父母名之欲汝三思而勖勵也故虢公便習
干戈漁獵書史致命伐罪擒叛獠於百越寫誠誓衆破
狂蠻於五溪鬭子弟如使手足請風雷若應期契聖朝
答高秩於驃騎酬大封於虢略豈非以辭弟之懇忠誠
斷織之明訓臣節立矣君恩厚矣子孝成矣母慈著矣
備此四者善孰加焉抑神道祐心而人倫興行詩曰母
氏聖善又曰宜爾子孫斯實穎川太君之有也享年若
干開元九年四月八日薨于長安之翊善里先公早世
邱墳故域古無合葬有禮(一有其文二字)從宜夫以體歸下地
萬里豈殊乎黃壤魂何不之雙棺幸同乎玄宅(集作室)以
其年十一月十六日招魂附葬于萬夀縣龍首鄉神鹿
里申孝子不忍隔親之情也恩勅賜錢十萬緡布皆百
段日磾忠厚漢武知其母教馮勤寵貴世祖稱其母德
克軫天情頗為連類虢公生盡其禮没盡其哀嗟閱水
之日逝懼藏山之夜徙追鏤碑版遠貽圖傳烝烝至意
有足感人悾悾信言故無愧色銘曰
陳公舜後楊侯周裔去國何人南遷幾世&KR0008;渌嶂表朱
岸海際兩族相高材(集作財)雄兵銳猗歟邦媛儷兹國士
友善(集作若)琴瑟華如桃李心契法度容和愠喜資敬從
夫移忠訓子嘉此令子南滇北歸于天鶴唳拔(集作支)湔
鴻飛朱宫退散銅柱來威國家安寵魚軒翟衣子封虢
略(集作國)五宫前宇母邑穎川三君舊土感激榮慶踟蹰
今古高堂夜空弔客朝聚龍首山前前臨㶚川招魂五
嶺合葬三泉山山邱暮樹樹風烟孝碑不滅兹墳永傳
汾陽王妻霍國夫人王氏神道碑楊綰
鵲巢配德合好之義深象服建封寵光之至極况動循
法度躬事蘋蘩揭四德而表儀高門秉一心而輔佐君
子則有夫人王氏有唐元輔汾陽王之伉儷本其盛族
著於太原高祖長諧皇左武衛大將軍秦州都督平原
郡公贈荆州大都督陪葬獻陵曾祖德玄銀青光禄大
夫唐州刺史祖士會河南府陸渾縣令父守一寧王府
掾贈兖州大都督或勲閥可稱或理行尤異積仁儲慶
奕葉聯華夫人即兖州府君之長女敏悟生知孝慈天
性誕含柔範光起韶儀親執組紃備詳圖史女宗之美
燦然有光年既及笄禮從納幣言告師氏歸于汾陽汾
陽時寵禄未崇盛業猶晦夫人從節儉之行服澣濯之
衣祗事舅姑恪恭朝夕視庖主饋未嘗假人下氣怡聲
率由至性生既極其養歿又過乎戚慎徽衆善敦敘六
宗睦娣姒以仁接中表以義由是閨門以穆婦道有聞
天寶中汾陽分鎮河中策勲王府夫人從夫之義封瑯
琊縣君尋又進封太原郡君其後寇盜横厲風雲玄感
汾陽乃首啟戎行宣力王室出則統一師旅入則燮贊
台階元勲既崇殊賞斯至内訓之功其子或位列通侯
或室嬪公主姻連右戚榮冠中朝門通河漢之津地成
冠蓋之里每令節嘉賞長筵高會青紫照庭環珮盈室
燻灼人代莫之與京然約已尚柔從夫體順服仁不倦
率禮無為揔是具美允應多福亦嘗排鳳闕謁龍顔及
承制曰汾陽郡王妻太原郡君王氏婉娩淑德齋莊令
容稟訓母師友于琴瑟作賓君子宜爾家室克著艱難
之勲實由輔助之力可封霍國夫人初汾陽受命東征
長驅河朔夫人處於西土三徙其居導諸子以義方規
衆女以典則用能聿尊禮度伊加等之顧問奉殊常之
寵錫容止合度威儀可觀帝嘉其賢尤所稱重宜其阜
昌盛業蕃衍華緒荷恩渥於上天保榮耀於當代而夫
人藴高世之度抱出塵之節以為致盈必損理有固然
誓棄浮華願歸正覺於是損其服玩斥其愛染思契理
於勝因將息心於了義乃捨京城西别業奏置法雄寺
又於法雲寺寫藏經修塔院置經行之室立禪誦之堂
景福所憑斯焉茫昧遐齡未及奄爾薨殂享年七十三
以大歴十二年正月辛未終於平康里之私第皇慈興
歎中使臨弔汾陽以暌偕老之期深遺掛之恨撫襟長
慟悼亡何及即以其年六月二日卜葬於萬年縣鳳棲
之原恩詔贈&KR0608;率加常典哀榮之盛今昔罕儔有子六
人長曰銀青光禄大夫太子詹事上柱國太原郡開國公
曜次曰開府儀同三司行左散騎常侍趙國公瞻次曰
開府儀同三司行尚書吏部司封郎中上柱國樂平郡
開國公晤次曰銀青光禄大夫守殿中監駙馬都尉曖
次曰銀青光禄大夫守殿中少監曙幼曰朝散大夫守
秘書省著作佐郎映有女八人長女適成都縣令盧讓
金次女適鄂州觀察使吳仲孺次女適衛尉卿張浚次
女適殿中少監李洞清次女適司門郎中鄭渾次女適
邠州别駕張邕次適和州刺史趙縱幼女適太常寺丞
王宰並銜恤在疚是宗窀穸帝女降天人之貴從主婦
之儀手制衣衾親臨祖載自宫徂野徒行號擗此又盛
德所感明靈永慰者也汾陽屬當出鎮瞻望不及思刻
金石以紀徽猷綰顧無讃美之能虚承敘德之命式揚
茂實以副永懷銘曰赫赫崇勲鬱為元臣峩峩淑德奄
有方國夫貴妻尊恩深寵極聿脩閫政以懋嬪則妥自
中年嘉聲克宣魚軒昭曜翟(一作狄同)茀嬋娟嬪從如雲歌
鐘沸天永言浮世載悟貞筌玄夜何速青鳥斯卜惻蒼
笳簫蒼茫陵谷惟貞石之不朽庶斯言之可復
故義武軍節度度支營田易定等州觀察處置
等使檢校司空同中書門下平章事贈太傅
上谷郡王張公夫人鄧國夫人谷氏神道碑
權德輿
皇帝以文明御方夏以德禮序人倫貞元十二年秋九
月詔侍臣德輿以故義武節度檢校司空同中書門下
平章事贈太傅上谷郡王張孝忠夫人谷氏之淑行内
則俾刻金石臣聞風有采蘋采蘩易曰中饋貞潔所
以表柔明於内子昭節信於元侯宣力獻功抑有其助
夫人之先魏都樂昌縣人也在漢元成之代衛司馬吉
以勲勞致命於絶域大司農永以文學盡規於本朝前
史書之以勵臣節四代祖那律皇朝諫議大夫弘文館
學士正直之道播于清時曾祖輔衮左羽林軍長史祖
倚相秘書省正字仍代藏器晦而不耀考崇義天寶末
有行師北鄙之勞累書勲伐至左金吾衛大將軍兼殿
中監贈特進夫人即特進府君之第八女也稟是門風
鍾于女士淑閒之度中外宜之初太傅始自軍校建功
河朔克彰婦順敬贊宗事正位于内尚柔有儀洎太傅
自易部領常山遂分節旄以至公相上略兼資于明智
中壼載揚其惠和二姓有輝六姻是憲盡䄖翟之飾動
珩璜之聲建中元年封魏郡夫人三年進封鄧國夫人
旌淑哲也鵲巢之均一家人之悔勵籩豆敬齋之色琴
瑟靜好之儀夫人備有焉帷堂晝哭良兮繼志上慈下
厚就養無方此又令嗣之能致其敬也貞元十一年冬
以門承勲績之崇恩有選尚之貴方築外館聿來上京
十二年二月丁夘以疾終于萬年縣安仁里私第年四
十九遺章上陳敬而得禮皇情憫惻恩贈(集作賻)有加嗣
子茂昭義武軍節度易定等州觀察處置等使趙復左
金吾衛上將軍檢校工部尚書定州刺史兼御史大夫
延德郡王博陵上谷之師以續休緒戎車委重優詔抑
情次曰茂弘雅王府司馬茂宣舒王府長史嗣雍杞王
府諮義參軍嗣慶試將作少監兼御史丞幼曰茂宗銀
青光禄大夫行光禄少卿員外置同正員駙馬都尉皆
以純孝裕蠱居喪執禮以其年冬十月甲戍奉夫人之
輤車葬于京師少陵原不祔舊封式遵古道恩延戚里
有命從之初夫人之兄從政實傳戎韜之訓以中執法
剖符定州有妹四人所天皆貴異姓之社從夫以尊公
宫之教率性而中象服交映魚軒並馳其後婚親(一作姻)
無非勲德故太尉中書令西平王今太尉中書令瑯琊
王夫人之姻也納徵佐餕焜耀于一時此又閨門之盛
而積善有類也柔正之風本於王化愷悌之澤洽于幽
泉此臣之所以拜受德音銘諸樂石也銘曰
在漢子雲偘然中正昌言獻可遠緒傳慶降及特進策
勲斯盛乃生夫人如玉之温婉彼淑質宜乎盛門金絃
石窌所從益尊亦既晝哭道彰訓育中權之貴克繼藩
服下嫁之榮方承湯沐生也有涯夀胡不遐奄然冥寞
喪此柔嘉遽還黃壤空悲白華秦原隠嶙丹旐徐引此
焉幽宅自昔同盡追琢徽音終古不冺
文苑英華卷九百三十四
