文苑英華卷七百四宋李昉等編
文集六
徐泗濠節度使張公集序一首
兵部郎中楊君集序一首
比部郎中崔君集序一首
宗元先生吳尊師集序一首
穆公集序一首西漢文類序一首
楊評事集序一首
徐泗濠節度使贈司徒張建封文集序
權德輿
昔有虞以濬哲文明理天下故有諧八音陳九德賡歌
康哉之臣周宣王修文武之業以開中興故有歌蒸人
賦韓奕清風大雅之什春秋之際諸侯列(集有卿字)大夫感
物造端能賦可以圖事稱詩可以諭志然則元侯宗工
作為文章本於王化繋於風俗亦其志氣之所發也司
徒諱建封南陽人簡廉䟽逹信厚誠直秉公可大以禮
義為干櫓非道不處視圭組猶稊稗以褐衣寬博(集作褐冠)
(博帶)游於京師當時賢公名卿盛服先王之倫皆迎門締
交就義若渴贊師律於盟津大鹵二府由察視主柱下
方書朝廷以州部要害選難符守歴巴陵陟夀春婪婪
反虜(集作慮非)壤地相接衆寡懸絶物情不交(集作支)斬其使
者以徇傳首於行在所屏翰淮海我為金湯選蠕觀望
者皆革心服義而東夏安矣加地進禄察廉三郡(文粹作都)
授鉞貞師莅於徐方就加六職端右之任追命三公論
道之秩其始終艱貞光大也如是昔左丘明載單襄公
之言曰忠文之實也智文之輿也仁文之愛也義文之
制也則司徒嚮時之大忠明智戴仁抱義皆推本乎斯
文然後足言足志踐履章灼故其辨古人心源定是非
於羣疑之下則韓君别錄痛詆時病以發舒憤懣則投
元杜諸宰相書其餘贊勲閥(文粹作伐)表丘隴銘噐叙事放
言詣理皆與作者方駕而歌詩特優有仲宣之氣質越
石(缺)之清拔如雲濤溟漲浩濛無際而天琛夜光往往
在焉其入覲也獻朝天行一篇因喜氣以攄肝膈覽其
詞者見公之心焉其還鎮也德宗皇帝紓天文以送别
湛思異倫輝(文粹作耀)動中朝至於内廷錫宴君唱臣和皆
酌六義之英而為一時之盛夫文之病也或牽拘而不
能騁或奔放而不自還公則財成心匠(文粹作切近)揮斥細
故英華感槩卓爾其宏大析理研幾泊然其精微全才
逸氣與勲力相宣(集作直)盡在是矣公之理也徐人宜之
故尚書克家纂業用嗣厥服猶鮑氏之居司隸鄭人之
賦緇衣大君推恩善善春秋之義也永懷先志乃集遺
文以德輿嘗承司徒之懽表列編次凡二百三十篇承
詔作序是用拜君命之辱而不敢讓云
兵部郎中楊君集序
周家忠厚文章備乎二代先師有郁郁之歎故周任史
克仍叔吉甫之倫生焉漢氏剗煩苛弘利澤訓辭深厚
議論宏大故賈誼揚雄司馬遷相如之才出焉唐興幾
二百歲紹聞(集無聞字)周漢之逸軌以人(集無人字)文華國猶雲
漢之為章于上江漢之為紀于下九功成焉百度貞焉
王澤浹洽故斯文煥發秉筆之士皆欲泝末流而挹清
源拔埃&KR1881;而棲顥氣至若詞合雅言中倫䟽通而不流
博富而有節潔静夷昜得其英華者其弘農楊君歟君
諱凝字懋功孝弟純懿中和特立早歲違難於江湖間
與伯氏嗣仁叔氏恭履修天爵振儒行東吳賢士大夫
號為三楊易象之懿文孔門之言詩皆生知之舉進士
甲科賢公交辟典(集作由)校秘書四遷至冠柱後惠文徵
拜右(集作左)史歴司封員外右(唐書集本作左)司郎中不附離權
右陰為所中以其(集作介)外相師律非君莫可他日計事
如京師復命於梁會其帥既歿軍司馬代之詔未下兵
火氣燄殺人以逞明神佑善獨脫死地中貴人持尺一
詔書徵還燕居四年不交人事磅礴三古推明六義措
跡愈退而屬詞愈精時恭履捐館一紀君與嗣仁倍手
足之愛壬午歲嗣仁以中執法廉湘中七郡風俗君起
家為兵部郎中伯仲昌大輝華中外方將乘迅颷摩赤
霄極文采之用為太平嘉瑞恊書命於謨訓薦聲詩於
郊廟命屈其才末如之何君嘗以為尚氣者或不能精
密言理者或不能彪炳鏤蒸彛景鐘與緣情比興者或
不能相為用仲宣體弱公幹未遒才難而力不足從古
所病故懋功於六經百氏之中如良金巧冶鍛鍊在手
而又弛扄防墮約束恬然而據上游坦然而蹈中行其
叙事推理况(集作伉)今据古多而不煩簡而不遺彌綸條
鬯無入而不自得所著文一百四十餘篇歌詩倍之皆
天球大圭竒采逸響不待數珩璜珮玦之目然後知其
妙噫自天寶巳還操文柄而爵位不稱者德輿先大夫
之執曰趙郡李公遐叔河南獨孤公至之狎主時盟為
詞林龜龍止於尚書郎二千石屬者亡友安定梁肅寬
中平夷朗暢傑邁間起博陵崔鵬元翰博厚周密精醇
不雜二君者雖嘗司密命裁贊書而終不越於諫曹計
部今懋功亦以中兵下大夫奄忽不淑豈造物者不與
其全歟復舛錯歟此吾徒故人所以索然出涕而有百
身之痛也嗣仁類其文為二十篇(集作編)緘詞甚哀猥見
授簡以德輿早辱厚善忘其不能其代德家法與踐履
始中終之說嗣仁刻石紀墓既詳言矣徒采其述作大
旨直書以綴于篇
比部郎中崔君元翰集序
易賁之彖曰觀乎人文以化成天下故闕里之四教門
人之四科未有遺文者荀况孟軻修道著書本於仁義
經術之枝𣲖也迨夫騷人怨思之作游士從衡之論刺
譏捭闔文憲陵夷至漢廷賈誼劉向班固揚雄司馬遷
相如之倫欝然復興有古風烈然則文之用也横三才
之中經紀事物(集作萬事)章明統類不可已也殷之三說命
周之命君陳君牙楚射父之訓詞鄭東里之潤色天子
諸侯名(集作告)命之文也張老之輪奐史克之駉駜吉甫
之清風伯喈之無愧賢士大夫頌述之文也至若夫子
紀延陵墓叔向寓子産書董仲舒射策書天人相與之
際阮元瑜書記翩翩之任觸類滋多非文不彰後之人
力不足者詞或侈靡理或底伏文之難能也如是博陵
崔君元翰東漢濟北相長岑令之後也曾祖某濟州刺
史祖某鳳閣舍人考某以經明歴衛州汲縣尉虢州湖
城縣主簿親歿遂不復仕探古先微言著尚書演範周
昜忘象及三國春秋幽觀之書門人諸儒昜其名曰貞
文孝父君紹文宗雕龍之慶究貞文法義之學潔廉清
方敦直莊明博見強志不取合於俗默而好深湛之思
舒而為彬蔚之文師遵六籍磅礴二漢不為物遷不為
波流初閉(文粹作間)關隠約於河朔之間年殆知天命甫與
計偕至京師洎博學宏詞直言極諫凡三登甲科名動
天下初自典校秘書連辟汧公北平王二司徒府管奏
記之職歴太常寺恊律郎大理評事錫以命服登朝廷
(文粹無廷字)為太常寺博士禮部員外郎貞元七年春轉職
方員外郎知制誥八年終罷為比部郎中十一年夏感
疾不起其夀四百甲子其文若干篇閎茂博厚菁華縝
密足以希前古而聳後學記(文粹作紀)循吏政事則房栢鄉
碣孫信州頌叙守臣勲烈則黎陽城碑劉幽求(文粹作州)神
道碑表宗工賢人兆域則李太師梁郎中誌文撰門下
(集作撰門中)德善則貞文孝父誌碣二銘攄志氣以申感槩
則與李都統及三(文粹作二)從事書纂(文粹作詮)桑門心法則大
覺禪師碑推人情以陳聖德則請復尊號表鋪陳理道
則有制策藻潤王度則有詔誥嚮所叙詩書說命駉頌
而下君皆索其粹精故能度越倫類有聲名於代其他
詩賦贊論銘誄序詔等合為三十卷如黃鍾玉磬弘(文粹)
(作琮)璧琬琰奏於懸間列在西序其彰彰者雖漢庭諸公
不能加也無溢言曼辭以為夸大無謟笑柔色以資孟
晉勁(集作婞)直而不能屈已清剛而不能容物孤(文粹作介)特
寡徒晩逹中廢斯亦命之所賦也德輿蚤(文粹作昔)歲與君
遊於(集無於字)江湖間又接武侍從登文石之陛常所論著
偹探簡編君之孤某既除喪泣捧遺文見咨序引故如
其篇第直書以冠之云爾(文粹無爾字)
中嶽宗元先生吳尊師集序
道之於物無不由也無不貫也而况本於玄覧發為至
善言而藴道猶三辰之麗天百嘉之麗地平夷章大恬
淡温粹飄飄然軼八紘而泝三古與造物者為徒其不
至者遣言則華涉理則泥雖辨麗可嘉采真之士不與
也宗元先生吳君其知言者歟先生諱筠字貞節華隂
人生十五年篤志於道與同術者隠於南陽倚帝山閎
覽古先遐蹈物表芝耕雲卧聲利不入天寶初玄纁鶴
版(一作書)徵至京師用希夷啓沃脗合玄聖請度為道士
宅於嵩丘乃就馮尊師齊整受正法初梁貞白陶君以
此道授昇玄王君自王君至先生凡五代矣皆以隂功
救物為王者師十三年召入大同殿尋又詔居翰林玄
宗在宥天下順風所嚮乃獻玄綱三篇優詔嘉納志在
遐舉累章乞還以禽魚自况藪澤為樂得請未幾盗泉
汙于三川羽衣虚舟泛然東下棲匡廬登會稽浮淛河
息天柱隠機埋照順吾靈龜有時放言以暢天理且以
園公歌詠於紫芝弘景怡說於白雲故屬詞之中尤工
比興觀其自古王化詩與大雅吟步虚詞遊仙雜感之
作或遐想理古以哀世道或磅礴萬象用冥環樞稽性
命之紀逹人事之變大率以嗇神挫銳為本至於竒采
逸響琅琅然若戛雲璈而凌倒景崑閬松喬森然在目
追(集無此字)近古遊方外而言六義者先生實主盟焉至若
摠論谷神之妙則有玄綱篇哀蓬心蒿目之遠於道也
則有神仙可學論䟽瀹澡雪使無落吾事則有洗心賦
巖棲賦修胷中之誠而體乎大(一作天)均有心目論契形
神頌其他抗章寓書贊美序别非道不言言而可行泊
然以微妙卓爾而昭曠合為四百五十篇博大真人之
言盡在是矣以大歷十三歲歲直鶉首止於宣城道觀
焚香返真於虚室之中門弟子有邵冀玄者率籲其徒
寧神於天柱西麓從其命也大原王顔常悅先生之風
採道也熟自先生化去三歲顔為御史中丞類斯遺文
為三十編拜章上獻藏在秘府冀玄者偏得先生之道
如槁木止水刳心遺形自先生化去二十五年(一作歲)類
其文章(一作以其文編)請傳永久其有遥廷(一作遥逍)卓詭之論猶
不列於此編(一無編字)至若挺神奇祛物(一作見)怪告鍊蛻之
地合肸蠁之符備刻於金石者之論說(一作皆備於刻金石者之說)
今徒采獲斯文以序崖略且俾後學知道者必知言云
(一作皆唐文粹)
穆公集序許孟容
班孟堅謂有漢文章與三代同風巨唐化成稽古斯文
配炎靈之盛浸息滛靡歸於正聲由是業文之士蓄靈
含粹光價時獨者往往間出吾友河南穆員字輿直麟
蔚鳳采自天而授誦六經得其研深閱百氏得其英華
屬詞匠意必本於道夫龍圖龜書三綂之有述皆文之
藴也自雅頌風騷而下則又粉澤而成黼藻雕鐫而為
形象比其音而曲度之緣其情而哀樂之悠遠昜直昭
明典則本情性而根教化者率漫羡魁壘(上科每下盧每反)繁
音豔彩習怪誕而尚沉溺者也穆君泝其波流擇其宗
師以為文宣王經春秋序詩書繋易象猶日月不可及
矣游夏荀孟李斯賈誼之徒是宜學者十駕百己鑚仰
而憲章者也故其文融朗恢徤沉深理辨墉閫四會精
鋩百鍊結而為峻極散而為游演其工也異今而從古
其旨也懲惡而聳善跡夫孝于其上慈于其下擇中庸
而後蹈推久要而後交則向之詞藝由積衷淳耀發而
為身瑞者也顔回黃憲仁而夭促揚雄司馬遷才而不
試穆君年逾四十用止幕畫并四賢之德噐而禄夀似
焉彼洪鑪埏埴真宰不直歟為天地無心芻狗萬化歟
大凡碑誌文册銘讚記序六十五首共成十卷於先府
君先夫人玄堂誌見自身刑家自家刑國父父子子夫
夫婦婦之道於祭顔太師張相國文見君仁臣忠捍患
成功感憤激烈死輕鴻毛之道向使假其永齡登金馬
石渠與獻納論思之臣發揮謨訓潤色王度則聖朝文
苑頌甘泉賦羽獵卿雲褒臯群子之列加一士也斯楊
嗣仁所以賦已友之哀余所奠(疑)矣宋之問遺草編次
授於伯兄舊御史中丞今常州刺史善知音者惟子期
乎發篋開卷如外玄圃將垂來代敢失其傳
西漢文類序柳宗元
左右史混久矣言事駁亂尚書春秋之旨不立自左丘
明傳孔氏太史公述歴古今而為史記(文粹作述歴古今史記)迄
于今交錯相亂莫能離其說獨左氏國語記言不參於
事戰國策春秋後語頗本古(集作右是)史尚書之制然無古
聖人蔚然之道大都(集作抵)促數耗矣而後之本者寵(集作)
(襲)之文之近古而尤壯麗莫若漢之西京班固書傳之
吾嘗病其畔散不屬無以考其變欲采比義會年長疾
作駑墮愈(文粹作日)甚(蜀集作年長疾篤惰愈日甚)未能勝也幸吾弟宗
直愛古書樂而成之搜討磔裂攟摭融結離而同之與
類推移不昜時月而咸得從其條貫森然炳然若開群
玉之府指撝聮累圭璋琮璜之狀各有列位不失其叙
雖第其價可也以文觀之則賦頌詩歌書奏詔策辯論
之辭畢具以語觀之則右史紀(文粹作記)言尚書國語戰國
策成敗興壊之(二字文粹作衰字)說大備無不包也噫是可以
為學者之端耶始吾少時有路子者自贊為是書吾嘉
而叙其意而其書終莫能具卒俟宗直也故刪取其叙
繋於左以為西漢文類首紀殷周之前其文簡而野魏
晉己降則盪而靡得其中者漢氏漢氏之東則既衰矣
當文帝時始得賈生明儒術武帝尤好之(集作焉)而公孫
弘董仲舒司馬遷相如之徒作風雅益盛敷施天下自
天子至公卿大夫士庶人咸通焉於是宣於詔策逹於
奏議諷於詞賦傳於歌謠由高帝迄于哀平王莾之誅
四方之文章盖爛然矣史臣班孟堅修其書拔其尤者
克於簡冊則二百三十年間列辟之逹道名臣之大範
賢能之志業黔黎之風美列焉若乃合其英精離其變
通論次其叙位必俟學古者興行之唐興用文理貞元
間文章特盛本之三代接于漢氏與之相凖於是有能
者取孟堅書類其文次其先後為四十卷
楊評事文集後序
贊曰文之用辭令褒貶導揚諷諭而已雖其言鄙野足
以備於用然而闕其文采固不足以竦動時聽夸示後
學立言而朽君子不由也故作者抱其根源而必由是
假道焉作於聖故曰經述於才故曰文文有二道辭令
褒貶本乎著述者也導揚諷諭本乎比興者也著述者
流盖出(一作述)於書之謨訓昜之象繋春秋之筆削其要
在於高壯廣厚詞正而理備謂宜藏於簡册也比興者
流盖出於虞夏之詠歌殷周之風雅(一作雅頌)其要在於麗
則清越言暢而意美謂宜流於謠頌也兹二者考其旨
義乖離不合故秉筆之士恒偏勝獨得而罕有兼者焉
厥(一作故)有能而專美命之曰藝成雖古文雅之盛世不
能並肩而生唐興以來稱是選而不怍者梓潼陳拾遺
其後燕文貞以著述之餘攻比興而莫能極張曲江以
比興之隟窮著述而不克備其餘各探一隅相與背馳
於道者其去彌遠文之難兼斯亦(一無亦字)甚矣若楊君者
少以篇什著聲於時其炳耀尤異之詞諷誦于(一作於下同)
文人滿盈于江湖逹于京師晩節遍悟文體尤邃叙述
學富識遠才涌未己其雄傑老成之風與時增加既獲
是不數年而夭其季年所作尤善其為鄂州新城頌諸
葛武侯傳論餞送梓潼陳仲甫汝南周源河東裴泰武
都符(一作何)義府泰山羊士諤隴西李諫(一作練)凡六序廬
山禪居記辭李常侍啓遠遊賦七夕賦(一作詩)皆人文之
選已用是陪陳君之後其可謂具體者歟嗚呼公既悟
文而疾既即功而廢廢不逾年夭病及之卒不得窮其
工竟其才遺文未克流於世休聲未克充於時凡我從
事於文者所宜追惜而悼慕也宗元以通家修好幼獲
省謁故得奉公元兄命論次篇簡(一作目)遂述其制作之
所詣以繋于(一作其)後(一作皆唐文粹)
文苑英華卷七百四
