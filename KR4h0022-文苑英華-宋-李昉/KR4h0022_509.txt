文苑英華卷五百九宋李昉等編
師學門十六道
申公杜門判二道坐於左塾判二道
聚徒教授判二道蜀物至京判二道
生徒擢塵判一道陳設印綬判一道
為其師掃判二道掘窖試之判一道
去師之妻判一道請益不退判一道
勤學犯夜判一道
申公杜門判
申公杜門不出聚遠方衆百餘人里中興訟
對王訢
儒惟教先學乃德本苟立誠以脩業終養中而果行故
道存斯貴方類是歸無愆自遠之會庶廣克成之業雖
門人請益既有孚於鼎新而邑里無儀却興言於獄訟沉
吟漢牘反復周典黨而成聚義非止於嚴科問以辯之理
何妨於聚學况杜門不出事匪干進敦魯服之玄風指楚
郊之遠避講習典禮翺翔墳素足以激揚時俗光闡儒門
諒旌賁之可知豈訟聲之所及捨而勿問深謂國章
同前母嬰
達士遵德至人榮道金圖玉簡自勤鄒壁之書綠綬青
章不樂漢庭之貴申公括囊墳史養道衡門洞曹曾
之書倉擬任永之經苑知尚仁乎跡(疑)重任吾德以逾
高聞俗里之事乖杜茲門而不出仲舒之帷屢下太丘
之衆增多適光闡於邦儒遽辭興(一作何必闕)於里訟况詩
宗傳府馬鄭之徒鴻儒碩生游夏之黨周人紀律不覩
於前科鄭國鑄書未彰乎舊法庶惟先託謂合通方
坐於左塾判
里胥坐於左塾隣長怒而逐之縣科無禮隣長訴非失
對盧昌
人最物靈道由學立詩書禮樂列聖巨儒之教行孝慈
忠良父子君臣之義備是以國學宏建東序西序鄉校
大起右塾左塾聞詩以言執禮而動遵夫子之善誘仰
先師之至德里胥莫從鄉心(一人)作是類公門鞠恭未彰
於嘉躅黌塾促膝便乖於令典苟茲無禮胡異有皮隣
長逐之允謂宜矣縣曹方斷竊未得當
同前馬損
聖人作孚百姓以理農夫服田乃亦有秋中庸可範則
鄉有黨而國有學南畆不勤則里有胥而隣有長豈獨
敦崇耕稼平秩出入亦將禮異班白儀成風化胥關於
禮自可微詞長怒逐之夫何釁焉縣司科罪亦未為得
無方之士誠宜咎之
聚徒教授判
甲聚徒教授每春秋享射以素木瓠葉為俎豆
對宋少真
學以知道行以成德謂脩已之不懈則化人而有孚甲
博習詩書佩服忠信談經不同於稷下請益其多強學
頗類於關西發蒙斯衆既聞講道亦見習儀且享以訓
人射則觀德素木瓠葉足表獻酬之教桑弧蒿矢方昭
揖遜之容學不習而則無禮不行而斯壊刑而詰致何
迷鄒魯之風習以見尤其如城闕之刺祭遵施之於軍
旅尚不云非劉昆列之於家庭且未言失古則可據今
何以疑所謂習不違經學無廢業告人昧識徒效西隣
之責言在甲合儀請遵東觀之故事
同前胡連
學以道尊禮為教首事克師古人焉生惑眷言彼甲惟
德潤身敦詩說禮奉守先王之訓博聞強識能為君子
之儒是以生徒駿奔負笈雲集(一作平)横經紛其滿席執
禮爛其盈門故能春秋匪懈享祀不忒教胄子之威儀
陳鄉人之揖遜登以素噐射從薄物稽諸瓠葉有若蘩
蘋桑弧不類於桃弧兔首豈齊於狸首同劉昆之故事
習俎豆於私室異祭遵之前式陳禮容於軍旅古則無
議今亦何傷徒小有言責其行禮欲崇北海之術謹遵
東觀之詞
蜀物至京判
得廬江人使計吏多賫蜀物至京分遺博士巡使問其
故云官長勸人非為己也
對李暄
有禮則安不學將落方斯(一作期)化俗必在崇儒仰彼廬
江抑惟循吏等文翁之從政遺德未忘類邵父之為邦
餘芳尚在是故循(疑作脩)其禮物隨此計偕豈燕昭之築
臺自尊郡士何楚元之設醴獨致書生將使洙泗之風
永聞函丈(一作杖禮記席間函丈注容杖足以指畫也丈或為杖)舞雩之禮重見
摳衣敢升夫子之堂是樂先王之道巡使揚君之化按
(疑作安)俗而行疑爾所為因之問政是可嘉其禀命賞此
承式誠勸人之有以非為已而何傷
同前
經邦致理化人成俗率由廣學可以移風或美政之聿
脩則善誘而為訓眷言官長頗為循良精敏其才使乎
計吏减少府之用度鬻賨渝之貨物無賫刀布行備束
脩詣春京而訪道遺魯儒而請益就賢體遠既虚往而
實來閱禮敦書果日就而月將類朱藍之(一作而)易染非
檟楚以收威自成洙泗之風以變廬江之俗百年講學
諒崇化於文翁三月舞雩寧慙詠於宣父巡使致詰胡
乃不經計偕有詞足以明道
生徒擢塵判
曲阜縣申孔禮教授生徒仲春欲祭壝門令生徒顔恭
炊飯及有塵落甑中恭私自先食有塵之飯恭友仲勇
譛恭於禮失恭云不知將祭州科罪者斷雪
對
曲阜境帶龜蒙地隣鳬繹淹中禮樂仲尼之盛德不渝
闕里詩書洙泗之英規尚在孔禮家承學府業宗詞林
黃金滿籯白圭無瑕泮宫刷羽方宣鳳德之儀沂水騰
鱗再啓龍蹲之教壇花啓(一作發)杏設絳帳而横經市葉
抽(一作分)槐據緇帷而闡教經來斯講式崇函丈之規龍
見而雩大備嚴禋之禮顔恭躬忝胄子跡齒顓門叨承
爼豆之間竊聽弦歌之末爰崇奠祭乃肅粢盛方執㸑
於吳樵忽飛塵於范甑師乃未飯豈可先嘗神且將歆
寧宜預食不恭有罰罪合寘於嚴科無大(一作失禮)之刑理
或存於宥過州司忽罰頗涉深文臺局寬刑實尊平曲
陳設印綬判
甲陳其車馬印綬諸生非之曰稽古之力豈無前亊
對杜兼遂
學能廣業德可潤身率由此道乃終有慶甲温故知新
博聞強識究前言而識往行致廣大而盡精微故三千
門徒續于斧棘十五志學傃其發蒙黃憲而初邑里有
聲陳實而終海内多譽方今美其教化厚以人倫春誦
夏弦遠邁永平之際東膠西序殊超建武之初戴憑所
以重席周福因而獲印於是庭列輜駕堂循禮容將以
勸凡今之人豈徒矜稽古之力孔宣父之至德斯其務
本桓春卿之雅意誰復間言諸生或非竊謂匪當
為其師掃判
甲為鄉學生為其師掃或詰之失禮訴云有近賓將至
對
稽先王之國法閱司徒之教典必由鄉校馴致膠庠用
繋童蒙方論俊造資鼓箧以懋德表師嚴而道尊甲也
嗜學因心琢玉成噐憤悱以攻木㫪容而扣鍾然由衷
執顔罔敢勦說初布席以函丈終摳衣而負墻問道非
飲食之賓鳴謙用掃除之隸而禮去聚突義在攝齊賓
主有儀應對無失主人觀禮弟子脩容訴人無乖所宜
或者如何致詰
同前
顓業就師有大小之間函丈待扣慎先後之傳故得怡
然有孚相悦以觧甲強學自立博習成性摳衣以往如
趨闕里之前請益而來疑在舞雩之上宜務知遠者而
願學焉仲尼先乎祖述傳說念以終始豈可異子皮之
言淺者何效師卜商之業末也無(一作那)如或屢聞長者
之言將習少儀之禮心善魏勃宜拘袂於席前志異陳
蕃或洒掃于庭内不議罪此無施勞心
掘窖試之判
甲訓弟子五百人業將成乃掘窖試之令甲泣下方遣
之或人告為妖甲不伏
對
家塾黨庠著以訓人之道儒生辨士分其志學之門擊
磬同心琢玉殊制登四科而未覿鑿三窖而斯聞是以
馮軾下齊未譽酈生之說處囊辭趙還推毛遂之言藉
以師資成乎藝業是有伏膺之義攸呈緩頰之期甲道
茂人倫才標鬼谷青溪託志自餘千仞之幽絳帳尊居
早訓三端之藝摳衣鼓篋游夏斯均合從連衡蘇張式
擬合生徒之五百類門人之三千濟濟分儀恂恂善誘
服勤請益聞聚照於丹螢日就月將都試詞於黃馬卒
以明試從而謝歸言遵掘窖之由庶察懸河之辨交頥
泫泣知感激之攸同礪角含姿識牽授(疑作援)之或異事
乃師古跡匪于誅告以為妖此情何謬
去師之妻判
甲受業於乙乃去乙之妻同門以為失弟子之禮郡欲
科罪甲云行古之道也所由不能定
對張皓
學以居士人斯守業曾射御之必習在師資而有敬甲
性匪生知才殊特達將祈代耕之禄式執摳衣之訓既
而請益不倦寧止于五經廣業惟勤實苞乎六藝庶將
貽厥小學冀亦臻夫大成列孔氏之四科登周官之一
命且猶父之禮義固非經從夫而尊敬亦宜廣厥妻雖
忘于母訓惟夫且豫於人師縱隣樹以致嫌匪門生之
或譴何乃窺其家室專務去彼遂使老萊之婦坐失齊
眉之歡買臣之妻終成反目之恨况人實有偶甲則無
良訐以為直嘗聞君于之惡犯而不隠乃昧事師之迹
失禮之告誠謂有孚行古之道未知其可
請益不退判
戊侍先生視日早暮不請退鄉大夫責之詞云方及請
益
對
書稱教胄禮貴來學問一之道式昭在三之儀斯著戊
行敦素履名列青襟懼扞格之無誠誡挑達以自制滿
籯不顧方欲期於俯拾重席擬登何敢遽云請退然先
生在位侍坐以時自合發問有儀使師逸功倍何得請
益無節致視日欠伸雖涉進德之端其若伏膺之道鄉
大夫之責是謂知言門弟子之禮不應飾詐息焉有故
邊生且放嬾眠懲之勿深寗越豈宜鞭撻請舉坐觥之
罰式陳鼓篋之誡(一作誠)
勤學犯夜判
長安令杜虛有百姓王丁犯夜為吏所拘虛問其故答
云從師授書不覺日暮虛曰鞭撻寗越以立威名非政
化之本使吏送歸家御史彈金吾郎將不覺人犯夜訴
云縣令送歸非金吾之罪
對蘇頲
王丁果行育德師逸功倍參則不敏佇揚名以立身回
也如愚自聞一而知十好問斯在請益無疲拾紫期榮
滿金非寶朝遊霧市披學序之圖書暝出香街聽嚴城
之鍾鼓歸與不逮行者宜息墨綬榮班黃圖貴令懲姦
擿伏冀静於桴鼓慕道崇儒豈威於鞭撻奚殊政本不
抵彝條竟付吏人之執旋辱宰君之惠綉衣騘馬石室
生風警夜巡晝金吾翊道雖將順其美不在伺察而各
恭爾職罔或愆違有觸疎羅允符嚴簡
文苑英華卷五百九
