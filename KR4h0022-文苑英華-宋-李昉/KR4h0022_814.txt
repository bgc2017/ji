文苑英華卷八百十五宋李昉等編
祠廟下
唐寶應靈慶池神廟記一首
洪州西山風雨池記一首
楚州新修吳太宰伍相神廟記一首
歙州重建汪王廟記一首
茅山白鶴廟記一首
新修四皓廟記一首修黃魔神廟記一首
祈禱
禱河侯廟一首禱聦明山記一首
祠廟下
唐寶應靈慶池神廟記張濯
天有五星辰居其一地有五材水為之首既作鹹以正
味亦凝質而成鹽則横目之人生齒之歲罔不資焉而
後食矣鹽之為用大矣哉寶應靈慶池者山海經所謂
鹽販之澤也俗稱官號皆曰鹽池供華夏二十餘州宅
黃河千里之曲北抱原勢南負山隂涵濡泓澄浸漬舄
鹵外無寸草内絶纖鱗水或紫赤鹽皆潔白有自来矣
頃大歷丁已秋雨成災凡厥井疆漫為塗潦今京東和
糴使兼知河東租庸鹽鐵侍御史清河崔公陲時以監
察權領(一作顧税)是邦憂國卹人籲天有禱乃徵畚鍤集役
徒修隄防導溪澗積溜鴻湧白波如山西迤北滙散于
沒女監(一作鹽)斯池町畦不沒廬室獲全繄公是頼矣粤
翌日亦既開霽紅鹽自生盈掬傾筐或繭或栗形攒伏
虎色澈丹砂靈貺休徵古未之有公乃獻状于戶部侍
郎韓公滉韓公伏奏于代宗代宗俾諫議大夫蔣鎮覆
之則編于史册薦于郊廟矣與夫白麟赤鴈之應野蠶
穭榖之祥何以異乎冬十月詔錫池名曰寶應靈慶兼
置祠焉盖國家祈豐財旌瑞貺也其明年因厥農隙創
茲神寢卜津涯六十三之半當安解二大邑之間捄陾
陾椓橐槖工惟力競役若子来俄結構以特起&KR0770;塗塈
而斯畢然後審像設煥丹青睟容穆如甲士贔屭則聦
明正直之有憑也夫其洞戶南豁滄波淼然樹以修槐
羅以香草則風凉會舞之有所也又来歲已未夏五月
九日天子降中貴人以牲牢祀之制祀光臨衣冠列位
秩齊四瀆禮視三公亦為盛矣其後西自關輔東踰崤
澠南馳陜服北走絳臺馬屯雲車流水乞靈報德可勝
紀乎易曰聖人以神道設教而天下服此之謂也遂遷
公殿中侍御史京東和糴使逮于斯任豈唯執憲簡頒
鹽政(三字一作頒鹽之政令)必將秉造化應鼎之和羹人皆望焉
神所勞矣濯客自東鄙觀藝而来美精誠之動天多築
護之盡力輙採聞見題于樂石庶丕績不朽與池始終
時建中二年秋八月記
洪州西山風雨池記權德輿
山林川谷能出雲為(集有風字)雨皆曰神諸侯在其地則祭
之鍾陵風雨池在山西(集作西山)洪井之北發源山椒𣲖分
脉散清淺數里匯歸于兹石壁峭絶泉流其下信乎精
氣之所回復風雨之所蓄池邦人敬嚮相傳名之並山
北下二十餘里有望祀之地祠宇以神之蘋蘩以薦之
祈農望歲於是乎在祀之豐約在德之輕重報之遲速
視誠之薄厚大夫李公理江西三年寬仁清淨正德利
用以黃韓篤厚之化易吴楚剽輕之俗里閭之間歌頌
(集作誦)相聞歲在丁卯六月大旱公廑身焦思所以救之
之道撰日潔誠有事于神齋心夕往艤舳宵濟厥明至
于山下達于祠亭(集作宇)精誠旁魄靈貺交感通山澤之
氣致隂陽之和和氣薰然蒸為時雨未徹奠而繁隂起
不崇朝而甘液遍蕩洒疵癘布之休和自時厥後庶徵
咸若茂遂生物登成甫田而所治七諸侯如公之誠各
修其封内之祀化彼災沴為釐為福其或散為祥風結
為卿雲紛綸葳蕤奔走来告繇是九江之西歲用大穣
昔董仲舒推隂陽啓閉之數相區區江都之地用無饑
年前史書之况我公察廉八郡政成化洽人有頑薄之
俗以誠革歲有水旱之沴以德勝庶富斯民如此之盛
也春秋時國有史氏君舉必書德輿從事于公記事之
徒也以公之仁池之神明德參會若合符節是用追琢
巖石俾邦人識之時貞元三年八月庚子記
楚州新修吳太宰伍相神廟記盧恕
捨人事而介福專人事而薄神皆君子不為也苟不以
仁惠愛民而止以墮怠理道持甘酌芳饎以交神神在
聰明正直豈許之乎若憂勤焦思訪接無怠於賢人且
不遺况賢神乎所以大德君子以厚人故不薄神也楚
州以(一作比)淮壖涘太宰伍相廟置在(一作自)吴時臨邦溝
當伐越時為餽運所開太宰經畫及因讒而沒其神憑
大波雄憤無所泄蓄為猛颷駭衆吴人恐之故相與立
祠邦溝上歴代皆崇其祠椎牛釃酒小民有至破産者
北齊清河王勵刺(一作判)此州申教部民不宜荒瀆非神
之意其風稍革國朝龍朔中為狂人郭行真所焚乾封
初凖勅重建大中十載四月十八日上以山陽荐災當
宁憂軫曰非朝之顯德清望有材者不可分吾憂子衆
姓於是詔兵部郎中滎陽公守郡立政行道得民之心
每雨小差期晴少失候公一至請之靈貺立答連歲豐
穣豈(一作得)非神之隂贊耶舊廟菆隘淺廹前横岸道塵
坌玷䙝公默圖將顯大之且俟誠化更廣即增張神宇
俄有州人蔣容者啓公請合財葺之殆天啓乎何冥契
如是耶於是開其前伸其後重肖神像及儀從等畢新
廟之域(一作成)也面河距淮巖然崇堂蜿然修廊像設新
而英姿益明旂旓新而靈衛愈嚴庭可以長布武階可
以勞拾級管簫朝奏一何和神也風月夕清一何宜神
也祭法曰夫日月星辰民所瞻仰也山陵林谷川澤民
所財用也今太宰之高不啻星辰太宰之利不啻山谷
彼青骨而邀食於民者豈得同日而語洎詔徵公為左
諫議大夫釋符之日恕蒙公付以留務行及祠前顧謂
恕曰有事或誠存太宰其應也如響今去能無感焉君
代我編其修建之由恕謹奉教一無偽飾公之始至也
承菑沴之後墟(一作廬)井殘矣廪藏空矣道既殭殍牢亦
充塞及公之布德也四時洽暢千里醉歌帑廥皆溢庭
無訟人鄉縣郭邑致十倍之繁富廟宇亭肆興萬堵之
宏麗休祥表見仁聲流揚傳車云歸耆少遮道竟夕不
得前雖古之良二千石實有慙色素負謙損不先之道
至於理功皆不欲人言恕親吏也其可隠而不書巨唐
大中十二年七月十一日記
歙州重建汪王廟記汪台符
天不欲盖地不欲載兩曜不欲凝萬根不欲生玉石一
塵賢愚一丘則神人不得不降聖人不得不作我唐不
得不興越公不得不起起而不失進退存亡者越公得
之矣隋鹿無主羣雄率舞公矯翅一鳴聲著千古提山
掬海沃沸填危掃平反側之源歸我唐虞之際武德四
年高祖下制曰汪華往因離亂保㩀州郡(新安志作鄕)鎮静
一隅以待寧晏識機慕義(志作化)遠送欵誠宜從褒寵授
以方牧可使持節歙宣杭睦婺饒等六州諸軍事感天
人知已瞻玉闕言懷龍劔一沉死而不朽貞觀二十三
年也有棠樹之詩無良吏之歎固得父老請建祠堂在
廳之西大歷十年刺史薛邕遷于烏聊東峯元和三年
刺史范傳正又遷于南阜即今廟是也中和四年刺史
吴公圓克荷冥應復新棟宇迄今司空潯陽公景慕英
塵經始靈宫凡三遷飾物不告勞民惟求舊濟于時死
於國功宣教化則祭之其餘不在祀典狄梁公按察江
淮焚淫祠七百所朝野韙之所謂能執干戈以衛社稷
越公欲盖而彰雖焚不可得矣且湯不乾堯不濕曷顯
聖人之政唐歴十有九帝二百八十年其時間有奴狂
僕醉觸破王化洎僖皇歲庚子盗起曹南逆塵犯蹕我
淮王大呌義聲千里奔命宣池濠夀滁和六郡統(一作繞)
我馬箠分我君憂苟無將將之雄莫破錚錚之膽我司
空潯陽公獨危(一作陶雅嘗為歙州刺史二十年)仁義禮樂餌舒池常
潤於歙最為政第一慰本城之人築久長大本豈矜莊
嚴(一作壯麗)一祠企望六郡直在乎開物成務遺民金石者
也台符越公之裔潯陽之吏祖能神主能賢辭或不直
作神之羞辱主之命詔我邦人同歸典實庶可與言文
論政矣龍集壬戌十二月十有一日謹記
茅山白鶴廟記柳識
茅山舊句曲也本記云内有靈府空通五岳其外山形
似已因名為句曲自軒轅鼎湖之後世多近智所謀(一作)
(漸闇)真有故金闕玉清大聖至神(一作誠)之事真靈時闡於
人間以彰道妙則漢元帝世有茅君積襲道德来受仙
任遊内統外澤加幽顯邦人瞻戴因改為茅山玄教既
漙二弟亦此山得道三峯是三君駐雲鶴之所備詳傳
記至明帝永平二年詔勑修崇其廟後代相承(一作傳)罔
敢或替我國家纘承真曹宗奉至教(一作玄門)天寶七載五
月十三日於山之西偏制置祠宇度道士三人以修時
醮列在祀典夫廟享功德顯默殊致以道而言則天地
之外亦有覆載隂陽之外亦有生化斯乃虚而有象運
而無形盖顯為皇王師範道之形器也隠為貞靈變化
道之精微也體雖隠顯心則感通有無交暢化乃大備
初真人既受羽節留二弟於句曲而謂之曰吾今去便
有局任不得數相往来要當三月十八日十二月二日
邀師攜友以来遊紛有好道者待我於是乎吾自當科
之有以相教則法之本也内習精真冲寂外行廉清仁
惠每歲春冬皆有數千人潔誠洗念来朝此山自漢至
今宇宙間潛修精感轉自(一作相)化誘其可勝紀乎若然
者我真人玄功聖德隂隲妙用豈言能盡歟夫學道則
所見無有不忘得道則所忘無有不在多冺迹於常或
標靈引類不顯定一理始曰無方之用孰知終極是知
聖人情忘愛存慈勸不已益見道之至也真人昔將輕
舉俯視六合虚徐翔翺於是綵雲自異靈鶴自至昔亦
如天之運行日月為照星辰為曜則日月星辰為天地
光大之用天豈有之自是真富也綵雲靈鶴為真聖昇
虚之用聖豈待之自是真貴也世之賢士高位濟俗乃
無意於車輿道之真仙孕元育化寧有意於雲鶴廟者
亦如人思邵伯而愛甘棠也道士容行延生法成韋崇
珣等經營修奉歲月久矣願刻金石以志于山唐大歷
十三年太歲戊午三月十八日記
新修四皓廟記
國之所以病者在乎名分差賞罰謬賤妨貴孽代宗河
决樹顛可拱而俟夫聖人作則必建皇極叙彛倫植禮
為防坦順為路使尊有定位下無覦心春秋垂子貴母
貴之文年鈞德鈞之說姪娣審於左右文質殊其後先
等威著明條貫纖悉選師保以教之設疑丞而輔之春
誦夏絃一物三善故刑于寡妻文王之所以正家道也
抗法伯禽周公之所以致頌聲也昔申后黜而小弁賦
子朝寵而王室亂獻公從筮晉祀如綫楚建遇讒芊姓
累棋列于格言垂作殷鍳漢高皇帝提三尺劒奮布衣
夷秦剪項南面而帝及乎疎孝惠私趙王本根一摇海
内失望向使安車空駕羽翼不来蹈金寒玦離之蹤成
母愛子抱之計四百之祚岌乎殆哉非四公之高名不
能割漢祖肌膚之愛非留侯之竒策不能振大賢金玉
之音然而顯晦異宜語默殊用塗山玉帛有櫛風沐雨
之勞陋巷簞瓢無被髮纓冠之責兼濟獨善相與背馳
唯四先生兩有之矣往者明祠頽壊靡有孑遺太傅兼
中書令許國公爰命經營不日而就棟宇甚美神形若
生如裁兔鹿之書似指狼羊之喻松凉桂燠雲白霞丹
坐視天倪時聞地籟公秀發人瑞雍容國楨(一作禎)本於
忠孝文以禮樂每絶編而嗜學常吐餔(一作哺)以迎賓至
于戡定之懋勲廉察之殊政則銘於彛器藏在史官宜
有如季文子者請之太史克者詩之非昧者所宜造次
道也公以為四先生避秦亂逃漢禄而所立利澤如揭
日月彼佩金印乘朱軒食萬鍾潤九里而括囊避事全
軀保挐(一作拏疑作孥)聞四賢之風可以有立志矣故公之飾
是廟也見聖王固本之制焉有詩人伐檀之志焉豈特
燭耀巖穴旌賁隠淪而已光化二年十月一日記
修黃魔神廟記袁循
咸通末歲今翰林舍人蘭陵公自右史竄黔南秋八月
二十七日泝三峽次秭歸時蜀水方漲横濤蔽目公積
悸而寢夢神人赤髮碧眸且云險不足懼公異之再寐
(一作寢)又夢公詰其所自則曰我黃魔神居紫極宫之隅
將祐助明公出于北境公曰吾斥去荒徼危殆未巳神
能惠我何也以朝夕期幸與我俱遊與我不忘矣亟(一作)
(巫)言之神許諾自是抵于黔又遷于羅每陟險艱神怳
(一作况)如在洎公遷于朝神夢告歸公曰將設(一作移)廟列
塑于宫之傍丁酉歲公從弟兟自澧陽尹亞西蜀路出
祠下以囊金致公意謂前制不專請别修敬太守清河
公承命感異親營之心匠既陳層軒以新神樂来斯靈
儀蹲蹲按靈寶經南方有大魔其中央曰黃天魔王横
天擔力謂能力扶昊蒼周覆萬有天其或者以公有弘
濟之業將扶危定傾作鎮天步俾黃魔降鍳為公之兆
朕乎噫天為功必藉於大賢神之靈固輔於有德是必
有鴻猷盛績萃于公之心未可知也循以學官涖秭歸
奉太守命弗敢譲所記乾符丁酉歲仲春九日司戶參
軍袁循記
祈禱
禱河侯廟記裴處權
明皇帝懷柔百神以功躋四瀆蒲股肱郡實祠宗繇是
剗舊圖新廟貌甚設國有祀典蒲侯職之然天下郡縣
瀕于我者多曲架榱桷廟神乞靈滑臨洪波神有寧宇
且曰瀆古侯也故神以侯稱六年夏不雨尚書博陵崔
公懼茲農事凡明神靈跡有可以膏稼穡者必命犠牲
簫鼓以動之卒無應一旦監軍使閻公曰郡瀕河侯廟
具存姑用旱禱宜斡流以蘇大田五月庚午公會閻公
幄河壖列旌旆率府從事合牙門諸將郡縣吏羅為侯
拜聲以具樂釃以清觴腥爓燔炙苾芬交錯版書精意
以聳侯聽六月辛未雨乙亥始霽自乙亥至於秋七月
壬子以烈日下燭南畝復燥公曰時雨難再將奈秋成
何閻公曰河侯利吾州前應如答吾且祈且報庶終侯
功癸丑公復會閻公儀若庚午丙辰雨已未乃霽噫公
禱之虔神應之速禱不虔無以徼侯貺應不速無以協
農時既貺既應多稼織野寒耕熱耘之子其有京坻之
望乎昔王尊捨熊軾卧金堤却驚波也公仗戎鉞禱于
河濱勤甘雨也驚波縮所以完居邑也甘雨零所以遂
嘉榖也則知前賢後賢之推誠濟物脗(一作泯)若符契矧
乎食民天也宜拜侯賜閻公揖曰齋誠以動神者尚書
公之德也公揖曰始謀而獲應者將軍氏之力也於是
相與拜宇下或曰昔歲河流汜濫將魚滑人滑人祝侯
駭浪帖息今者拜侯賜未若記侯之感通公乃召從事
河東裴處權文其功客有博陵崔應書于石會昌六年
九月一日建(一作記)
禱聰明山記盧頊
聰明山之神盖俶落上古不知其始興也(一作其所自興也)若
曰禍淫之謂聰降祥毓物之謂明美稱備焉取名斯在
觀夫羣山逶迤自西北而茲鎮秀拔屹臨東夏揖岱宗
於遠邑延旭日於高標豁開廣平千里如砥靈源森麓
廻合窈冥禳祈必徵肸蠁如覩祀典曰山川丘陵能出
雲為風雨有功及物曰神諸侯在其地則祭元和丙戌
歲右僕射范陽王總戎之三年詔自上黨撫廵東封登
車誓師講若畫一萬旅齊列千輪北(一作比)衝振蕩林巒
翩翻旆旌雷動雲馳不聞人聲公清明在躬文武是憲
翼聖濟俗宣威靖難申伯旋謝太公祖齊華夏具瞻今
古榮觀冬仲月生魄至于茲山齋莊廟庭躬執祀事於
是大備控揭畢陳犧牲神之格斯歆我明德君子曰惟
精誠通乎神惟聰明應乎人天地交泰而賢人用神人
和叶而茂勲立公之舉也神之助也不然何年祀未幾
而變化神速臻於是耶故記曰天降時雨山川出雲又
曰赫赫厥聲濯濯厥靈其在於公乎頊謬職分符今逾
一紀獲奉威命舊邦惟新黎庶其蘇邦家之慶祝公夀
考永固河山夫言而無文行之不遠乃刻石以紀傳於
後人自公及監軍使幕客郡守列將等咸載名氏云元
和四年七月九日記
文苑英華卷八百十五
