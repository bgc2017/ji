文苑英華卷八百十四宋李昉等編
祠廟上
滑州修堯祠記一首
鳳翔府扶風縣文宣王新廟記一首
袁州文宣王廟記一首改修吳延陵季子廟記一首
諸葛武侯廟記一首斥鼻亭神記一首
滑州修堯祠記白敏中
白馬津西南五十里曰堯祠衮龍騰文劒佩有光德音
不遐精魄如在然而祠廟僻遠藻薦亦稀荒榛不除茂
草斯鞠司空隴西公即戎之二歲勤恤人隠期於俗阜
夏四月宿麥方登油雲未施公愀然殷憂思降甘澤因
曰古先皇王孰神於堯盍將禱焉期有所應乃率寮屬
將校質明而往鍾磬畢陳牲牢在筵翊精肅容虔禱移
時祝拜之際肸蠁如答未及廻車重隂已周密雨輕洒
槁苖特起逮夕及晨自葉流根寮属將校相率稱賀曰
天災滑民仍歲不登道殣流離十年于兹公能以誠明
動神祗膏澤發枯朽免積逋於餓隸變旱歉為豐稔固
當大崇廟貌以旌厥美於是飾粉壁張羅帷欒櫨四周
丹紺交輝肅肅静密神之所依是宜播公之美揚神之
祉刻於金石而為之記時大(一作寶)歷二年七月二日
建立
鳳翔府扶風縣文宣王新廟記程浩
天地吾知至廣也以其無所不覆載日月吾知至明也
以其無所不照臨江海吾知至大也以其無所不容納
料廣以寸管測明(一作景非)以尺圭航大以一葦廣不能逃
其數明不能私其質大不能亡其險韙(一作偉)哉夫子生
後於天地而知始亡先於天地而知終(一作後天地而生知天地之始)
(先天地而沒知天地之終)非日非月光之所及者遠不江不海潤之
所浸者博三代禮樂吾(一有知字)其損益百王憲章吾(一有知字)
其消息君臣以位父子以親家國以肥鬼神以享道未
可詮於無(一作其有)物釋未可證於無生一以貫之者(一無此字)
我先師夫子見之矣(矣字一作夫子)聖人也帝之聖者曰堯王
之聖者曰禹師之聖者曰夫子堯之德有時而息禹之
功有時而窮夫子之道久而彌彰(一作芳)遠而彌光用之
而(一作者)昌捨之而(一作者)亡昔否於宗(一無宗字)周今泰於皇
(一無皇字)唐不然者何耀(一作被)衮而裳垂旒以(一作而)王者哉
扶風古縣也在京之西環渭而(一作之)北望標關輔之首
雄壓劇秦之大有尉曰袁弁者學稽漢室名振伊鼎跡
泯味道力餘功文(一作學吞漢臺賢負伊鼎文則變雅行乃矩物)其為政也剛
而能斷柔而能吐其理身也静爾深谷澹然澄江紆大
君之明命注賢相之清選(三十六字一作其為政也剛以斷其理身也柔而立回大)
(君之清問動賢相之精選)寅奉聖旨廓新祠堂(一作夤奉詔旨廊新祠宇)殿宇(一作)
(廊廡)岑立宫墻島峙(一作趾)睟尊儀(一作睟先師)於兩楹羅禮貎
(一作羅亞聖)於十哲砌蘭有主院栢分行徂庭自肅入室知
(一作加)敬陳牲牢而在旅(一作如在)間(一作旅)籩豆而無筭天下
大軍之後(一有也字)時弊而没禮域中小康之前(一有也字)俗媮
而迷歸懿文(一作尚儒)以戢兵尚德以(一作設義而)銷戰使人從
善遠惡而不自知大哉袁氏之子其用心也至矣邑宰
李公政事(一作才思)練逹德音(一作政事)和理風聲樹而(一作於)丕
變甿頌樂而不支縣丞主簿尉等琅玕王畿黍稷公器
覧容色窺相公之明鏡整鬐鬛趣相公之龍門雲霄坐
馳鳴躍可俟浩客(一無此字)自帝輦(一作鄉)聿来(一作薄遊)鳳翔入
境而醉聞佳政歸歟而食(一作告歸而飡)味尤績前尉許摯(一作)
(贄)起予能事春秋之徒如何勿書時大歷二年某月日
記一作皆唐文粹
袁州文宣王廟記蕭定
於戲太樸既往淳風不扇天將以夫子為木鐸而大賚
于生人天縱夫子以聖德而誕敷于文教不然者則禮
樂墜於地憲章弛而不張忠信薄於家人其被髮左祍
矣周德既衰諸侯擅命非堯舜其能以天下讓於聖人
道在先天其能違天命要于冨貴故夫子屈身以行道
而道濟天下邁德以立訓而訓被家邦向使夫子為有
土之君南面而治則大道洽于羣物(一作動)而况於人乎
大化行於蠻貊而况於華夏乎夫天運之陵夷下民之
昏墊若虞泉之不可晝也故夫子鬱厄於當時生人之
未富(一作窮)世數之相變若長江之不可竭也故夫子道
行乎千載觀乎有國有家者微夫子之教其何以行之
哉夫子之教也修身以及家自家以形國而治道備矣
是以治萬人如治其身治天下猶治其家使君君臣臣
父父子子之道燦然明白若日月之照臨光于上下(一作)
(下土)以(一作矣)是故用其大者治大用其小者治小不用而
能治者未之有也且三代之主皆聖君也而猶社稷與
世數存沒祀典將子孫廢興則其餘皆可得而知矣夫
子官為司寇道冠百王歴萬古而彌尊與四時而並運
生徒滿天下祠宇充郡國與生人終始將天地盈虚非
天下之至聖孰能與於此者乎稽夫兩楹坐奠惟夫子
疇昔之夜夢尊為人君惟聖主御歷之辰應之則開元
叶明王之符夫子播人君之化矣大歷元祀定自尚書
左司郎中試秘書少監兼此州刺史祗膺典禮式展誠
敬入夫子之庭廡美聖德之形容高堂巋然垣墉半落
爼豆斯在榱桷全崩靈像頽容門人虚位乃謀及寮吏
撰日增修府寮從胄子(一作曹吏)從龜從筮從是之曰大同
敢徵良匠祗敬蕆事改造夫子及四科之像兼畫六十
二子之容江鄉土卑垣墉多隙以板易竹以粉代圬廊
廡庭除罔不畢葺籩豆簠簋罔不畢陳入其室若聞講
誦之音升其堂如聆金石之響冀夫袁江之上將弘洙
泗之風袁山之人能傳鄒魯之學儒行充於比屋中庸
化而為俗矣非恒(一作日)能之也冀能者賡之述而不作
識者可爾時大歷二年協洽歲律中無射之月兼刺史
蕭定記
處州孔子廟記(見八百四十六卷)韓愈
陳留郡文宣王廟記(見八百四十六卷)陳兼
改修吳延陵季子廟記蕭定
有吳之興也泰伯讓以得之有吳之衰也季子讓以失
之為讓之情同而興衰之體異何哉泰伯之讓讓以賢
也故周有天下而吳建國焉季子之讓賢以讓也當周
德之衰而吳喪邦焉或曰非所讓而讓之使宗祀泯絶
而不血食豈曰能賢斯可為知存而不知亡者矣夫治
亂時也興亡運也故至(一疊至字)而不可却終(一作往字)而不可
留黃河既濁阿膠無以正其色鹽池斯鹹弊&KR1237;(一作箄)不
能匡其味與夫當濁亂之世召力勝之戎讓與争孰賢
乎易曰知幾其神則季子之見可謂知幾矣季子之明
可謂知進退存亡而不失其正矣至於聽樂辨列國之
興亡審賢知世數之存沒挂劒示不言之信避國保無
欲之貞故有吳之祀寂寥而延州(一作陵)之饗如在玄風
可想至德興歎美之詞哲人其萎表墓著嗚呼之篆向
微德仁兩至則夫子不復虚(一無此字)歎焉詳其精義格(一作)
(被)物鈎深致遠之旨烏可䆒其津涯而窺其墻仞哉是
知讓之為德在於生靈不獨其子孫明矣國有祀典人
懷永思定忝列藩條欽崇懿範于以加敬嚴乎閟宫别
閨壼之内外正衆神之序位舊以泰伯之廟在於蘇臺
而制季子之祠像設東面非由典禮諒無取焉必也正
名於是乎在祈報旁(一作獻)奠贄幣具(一作宜)列于軒廂春
秋禮薦爼豆當陳於正寢俾觀像者識賢人之遺風可
律審度者知經德之禮秩無差末學陋詞不足頌其休
烈寒来暑往敢用同於記年時(一有大唐二字)大歷十四年歲
在巳未八月戊戌朔二十七日甲子正議大夫使持節
潤州諸軍事守潤州刺史上柱國賜紫金魚袋新拜尚
書戶部侍郎蘭陵蕭定字梅臣記
諸葛武侯廟記吕温
天厭漢德俾絶其紐羣生墜塗四海飛水武侯命世實
念太(集作皇)極魏姦吳輕(去聲)未獲我心(集作心膂)葺(集作胥)宇南
陽堅卧不起(集作待主)三顧稍晩羣雄初定必也篲掃是資
鼎立變化消息謀成掌中戰龍玄黃再得雲雨於是右
揭如天之府左提用武之國因山分力與水合勢蟠亘
萬里張為龍形(蜀本有亦欲二字)首吞咸鎬尾束河洛翼乎中
夏飛躍天衢然後魚驅勾吳東入晏海大勲未集天奪
其魄至誠無忘炳在日月烈氣不散長為風雷英雄痛
心六百年矣於戲以武侯之才知己託國(集作付托)土雖狹
國以勤儉富民雖寡兵以節制強魏武既沒晉宣非敵
而戎馬(集作車)荐駕不復中原或曰竒謀非長則斬將覆
軍無虚舉矣或曰餽糧不繼則築室反耕有成筭矣嘗
試念之頗賾其原夫民無恒(集無此字)歸德以為歸撫則思
虐則忘其思也不可使忘其忘也不可使思當其(集無此字)
漢道方休哀平無政(集作罪)王莽乃欲憑戚寵造符命脇
之以威動之以神使人忘漢終不可得也及其(集無此字)高
光舊德與世衰遠桓靈流毒在人骨髓武侯乃欲開興
圖振絶緒(六字集作開張季世興振絶緒)論(集作諭)之以本臨之以忠使
人思漢卒亦不可得也向使武侯奉先主之命告天下
曰我之舉也匪私劉氏惟活元元曹氏利汝乎吾事之
曹氏害汝乎吾除之俾虐魏偪從之民聳誠感動然後
經武觀釁長驅義聲咸洛不足定矣柰何當至公之運
而強人以私此猶力争彼未心服勤而靡獲不亦宜乎
(一作哉)乃知務開濟之業者未能審時定勢大順人心而
克觀厥成吾不信也惜其才有餘而見未至述于遺廟
以俟通識唐貞元十四年七月(集有二字)十五日東平吕温
記
斥鼻亭神記柳宗元
鼻亭神象祠也不知何自始立因而勿除完而恒新相
傳且千歲元和九(蜀本作元)年河東薛公由刑部郎中刺道
州除穢革邪敷和于下州之罷人去亂即治變呻為謠
若痿而趨(集作起)若矇而瞭騰踴相視讙愛克順既底于
理公乃考民風披地圖得是祠駭曰象之道以為子則
傲以為弟則賊君有鼻而天子之吏實代之理以惡德
而專世祀殆非吾人之意哉命亟去之於是撤其屋墟
其地沉其主於江公又懼楚俗之尚鬼而難諭也乃徧
告于人曰吾聞鬼神不歆非類又曰淫祀無福凡天子
命刺史于下非以專土疆督貨賄而已盖將教孝悌去
竒邪俾斯人惇忠睦友祗肅信讓以順于道吾之斥是
祠也以明教也苟離于正雖千載之違(一作遠)吾得而更
之况今兹乎苟為(集作有)不善雖異代之鬼吾得而攘之
况斯人乎州人(集作民)既諭相與歌曰我有耉老公燠其
肌我有病癃公起其羸髫童之嚚公實智之鰥寡(集作孤)
孔艱公實遂之孰尊惡德遠矣自古孰羡淫昏俾我斯
瞽千載之冥公闢其戶我子洎孫延世有慕宗元時謫
永州邇公之邦聞其歌詩以為古道罕用頼公而存斥
一祠而二教興焉明罰行于鬼神愷悌達於蠻夷不唯
止(集作禁)淫祀出非類而已願為記以刻山石俾知教之
首(温陵黃伯光曰柳子厚斥鼻亭神記詞極嚴正至王陽明復象祠記其意又何其温厚也盖子厚疾象惡)
(之深而陽明闡帝舜之大二作可互相發云)
文苑英華卷八百十四
