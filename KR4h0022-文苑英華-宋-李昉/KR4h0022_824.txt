文苑英華卷八百二十五宋李昉等編
宴遊三
亭中
李晉陵茅亭記一首
新修漕河石斗門亭記一首
蘭溪縣靈隠寺東峰新亭記一首
歙州披雲亭記一首許氏吴興溪亭記一首
冷泉亭記一首白蘋洲五亭記一首
四望亭記一首桂州訾家亭記一首
永州萬石亭記一首
李晉陵茅亭記梁肅
趙郡李兖(集作政)仲山大歷中由秘書郎為晉陵令思所
以退食修故(集作政)思所以端已崇儉乃作茅亭於正寢
之北偏功甚易制甚朴大足以布(集作施)函丈之席稅履
(集作屨)而躋賓位者適容數人則仲山約身臨人顓固(集作)
(因非)簡一之道可知矣解龜後繼其任凡六七人每居於
斯必稱作者之美而仲山安貧養性(集作志)寓于舊邑者
十有二年方牧知之又檄而攝焉仲山清德之嗣孝於
家勤于官其攝也念前之非久政之未成也乃必躬必
親必誠必信順(集作慎)思不懈而衆務咸叙未有及者必
訪問咨度擇善而從之則其治足可(集無可字)徵也君子謂
仲山居處恭執事敬出入一紀再臨斯人有以見位不
苟進仕不苟行大来必俟時(集作必復將)於是乎始矣予曩
睹亭之起今又觀進德之美輒直筆志之謂之晉陵茅
亭記時貞元元年夏五月記
新修漕河石斗門亭記穆員
斗門卒事之月安平公罷尹杜公實来明日公會杜公
觀厥成績即得洗心遠目之所盡一覽四時之美乃授
中制剏為此亭有若嵩高二室萬安闕塞實簷前之山
清洛麗都類夫河漢實砌下之池春流夏雲露風霜月
殊狀異態同歸於勝實座中之器(一作品)修橋曳虹左右
扶翼層樓飛鳳前後擁抱實四楹之飾而顥氣清風徘
徊旦暮若有所為(去聲)凝為清隂不唯待羊公之登眺李
膺之臨汎使忘機倦俗之客得人人而私之或曰二公
之来也境與耳目共清其心心無事源政得於静有以
助清静之理可無述乎刊諸珉(一作樂)石之隂是為亭記
蘭溪縣靈隠寺東峰新亭記馮宿
東陽實會稽西部之郡蘭溪實東陽西鄙之邑歲在戊
寅天官署洪君少卿以為之宰君之始至則用信待物
用勤集事信故人洽(一作阜)勤故人阜(一作公濟)未朞月而其
政成後三年夏六月余過其邑洪君道余以邑之勝賞
於是有東峰亭之遊背城之闉半里而近初届佛刹刹
之上方而亭在焉松門盖空石道如帶足倦累息然後
造夫極焉向之池隍舘宇之多旗亭闤闠之喧途道往
来之衆簿書鞅掌之繁顧步之際(一作餘)忽焉如失但山
風䬟䬟(一作飀飀)嶺雲峩峩飛軒憑虚洞壑在下南北(或作向背)
殊狀昏明易(或作異)色指遥青而點黛者問之則曰某山
某巗某林某墅指遠白而曳練者問之則曰某田(一作洲)
某渚某湫某塘高深互呈心目相競飄若象外意其幻
成余既諧其私爰究其本先是邑微登攀遊觀之所洪
君曾是挈俸錢二萬經斯營斯因地於山因材於林因
工於子来因時於農隙一(一作又)何易也崇山濬谷佳景
勝槩綿世伏匿一朝發明(一作朗)又何能也君在建中興
元之間為江南西道節度曹王所知時方軍興職壓寇
境供億倉卒賦平人和王實頼之故御史大夫鄭滑節
度盧公羣與君嘗同僚每號之曰精金百鍊良驥千里
誠矣然則是邑之理兹亭之勝於君之分不為難能夫
播芳塵而鼔餘波者非文莫可遂攬筆為記刊于石而
附諸地志焉貞元十七年歲次辛已十一月已未朔七
日乙丑建
歙州披雲亭記張友正
處高明所以蕩隂滯臨顯敞所以窮遠睇故有岳峙九
層雲峩百里極玄功以壯址殫山林於崇構者人力也
今則排層空架重峰高出星漢之上坐馳寰區之表者
天造也州之陽漸乎水木之隂攢乎山山有佛寺而㢠廻
廊翼旋飛閣雲騫萬家井邑在我宇下實一方之勝槩
也柱史魏公將命駕遊焉公徘徊賞味情有餘致每美
其峰聳絶靈氣紛郁乃竦勁策躍輕屐縋蔓梯崕逕造
夫巔焉高哉曠乎果天下之絶境也乃命剷巉嵒夷翳
薈心匠密構亭形虚無而賓從莫之窺也然後跨峻谷
掖修木疊石為趺無尋常之地其崇卑廣袤與斵樸杇
塗之節稱焉峩峩絶頂一上(集作不一)千仞未幾營之屹而
冠焉(一作兮)屬東風敷和春物爛山公乃敞層軒披晴空
憑九霄以高視周八極而遐觀塊如衆山杯分百川籠
吴楚之封境領江湖之氣象有足廓虚懷而攄曠抱矣
眺覽未既盡(一無此字)壺觴云舉瞽史陳藝笙簧合奏仁風
洋洋下俚同觀(一作歡)而吴哇裊空楚舞嬌春隨天籟以
遠去映花林而半出仰之者有若子喬方平弄玉飛瓊
相與樂羣仙於上清自公之暇理于兹撫傷夷懷流離
流離旋矣傷夷痊矣而猶阜俗康民之志慊如也今市
囂在耳村煙在目可以廉風俗之趨尚省農桑之豐耗
况又暢四肢攄七情神完氣全宣為太和自當渟源普
洽上下交澤况有襦袴謠乎公問俗之来四序分矣蓮
府將復星軒莫留人之情也步武所及有一物契於素
懷者雖細必錄况目經心攝(一作構)獲千古之遺勝者愛
而不書得無寤寐思之乎然歙人被公之仁化也深思
異日攀公之轅不及瞻此亭也友正家在此山之下獲
遊此亭之上思刊懋績輙課庸詞若莛加鐘而蠡挹海
蓬勃之音溟茫之波可得而希也又兹峰之高棲天宇
上簉雲族朝薈蔚而暮(一有氣字)氤氲亭無處所晴景一照
夐焉標空今建名披雲義在此也其潤色寺宇輝華郡
郭增東南之巨麗者無終極乎貞元壬午夏四月大火
南次之七日記
許氏吳興溪亭記權德輿
溪亭者何在吳興東部主人許氏所由作也亭製約而
雅溪流安以清是二者相為用而主人盡有之其智可
知也夸目奓心者或大其閈閎文其節梲儉士耻之絶
世離俗者或梯構巗巘紉結蘿薜世教鄙之曷若此亭
與人寰不相遠而勝境自至青蒼在目而潺湲激砌晴
煙蔭嵐明晦萬狀鷗飛魚遊不驚不喁時時歸雲来冒
茅洞許氏方岸鶡冠支笻竹目送溪鳥口吟招隠則神
機自生(集作王)利欲自薄百骸六藏之内累無自而入焉
有田二頃傅于亭下鎡基之功出於僮指每露蟬一聲
秋稼成實倚杖眺遠不覺日暮歲食之羡則以給樽中
方其引滿陶然心與境冥(集作寂)則是非得喪相與奔北
之不暇又何可滑於胸中&KR1077;夫舉世徇物以失性而不
能自適(一有其適二字)且繆戾於動静之理君之動也代耕筮
仕必於山水之鄉故尉義興贊武康皆有嘉聞而無粃
政其静也則偃曝於斯亭循分食力不矯不躁庸詎知
今日善閉不為異時之大来耶予知之深故因斯亭以
廣其詞云
冷泉亭記白居易
東南山水餘杭郡為最就郡言靈隠寺為尤由寺觀冷
泉亭為甲亭在山下水中央寺西南隅高不倍尋廣不
累丈而撮竒得要地搜勝槩物無遁形春之日吾愛其
草薰薰木欣欣可以導和納粹暢人血氣夏之夜吾愛
其泉渟渟風泠泠可以蠲煩析醒起人心情山樹為盖
巖石為屏雲從洞生水與階平坐而翫之(石本無之字)者可
濯足於牀下卧而狎之(石本無之字)者可垂釣于枕上矧又
潺湲潔澈粹冷柔滑若俗士若道人眼耳之塵心舌之
垢不待盥滌(石本作潄滌)見輙(石本作而即)除去潛利隂益可勝
言哉斯所以最餘杭而甲靈隱也杭自郡城抵西封叢
山複湖易為形勝先是領郡者有相里尹造作(集無此字非)
虚白亭有韓僕射臯作候仙亭有裴庶子棠(石本作常)棣作
觀風亭有盧給事元輔作見山亭及右司郎中河南元
藇最後作此亭於是五亭相望如指之列可謂佳境殫
矣能事畢矣後来者雖有敏心巧目無所加焉故吾繼
之述而不作時長慶三年八月十三日記
白蘋洲五亭記
湖州城東南二百步抵霅溪溪連汀洲洲一名白蘋梁
吳興守柳惲於此賦詩云汀洲採白蘋因以為名也前
不知幾千年後又數百載有名無亭鞠為荒澤至大歷
十一年顔魯公真卿為刺史始剪榛導流作八角亭以
遊息焉旋屬炎潦荐至沼堙臺圮後又十數載委為隙
地至開成三年弘農楊君為刺史乃䟽四渠濬二池樹
三園構五亭卉木荷竹舟橋廊室洎遊宴息宿之具靡
不備焉觀其駕大溪跨長汀者謂之白蘋亭介二園閱
百卉者謂之集芳亭面廣池目列岫者謂之山光亭翫
晨曦者謂之朝霞亭狎清漣者謂之碧波亭五亭間䦕
萬象迭入嚮背俯仰勝無遁形每至汀風春溪月秋花
繁鳥啼之旦蓮䦕水香之夕賓友集歌吹作舟棹徐動
觴詠半酣飄然怳然遊者相顧咸曰此不知方外也人
間也又不知蓬瀛崑閬復何如哉時予守官在洛陽楊
君緘書賫圖請予為記予按圖握筆心存目想覼縷梗
槩十不得其二三大凡地有勝境得人而後發人有心
匠得物而後開境心相遇固有時耶盖是境也實柳守
濫觴之顔公推輪之楊君繢素之三賢始終能事畢矣
楊君前牧舒舒人治今牧湖湖人康康之由革弊興利
若改茶法變税書之類是也利興故府有羡財政成故
居多暇日繇是以餘力濟高情成勝槩三者旋相為用
豈偶然哉昔謝柳為郡樂山水多高情不聞善政龔黃
為郡憂黎庶有善政不聞勝槩兼而有者其吾友楊君
乎君名漢公字用乂恐年祀寖久(集作久遠)来者不知故名
而字之時開成四年十月十五日記
四望亭記李紳
濠城之西北隅爽聳四達縱目周視廻環者可數百里
而遠盡彼目力四封不閱嘗為廢墉無所竚望郡守彭
城劉君字嗣之理郡之二載步履所及悦而創亭焉豊
約廣袤稱其所便棟幹梯陛依墉以成崇不危麗不侈
可以列賓筵可以施管磬雲山左右長淮縈帶下繞清
濠傍闞城邑四封五通皆可洞然太和七年春二月紳
分命東洛路出於濠始登斯亭周目四矚美乎哉春臺
視和氣夏日居高明秋以閱農功冬以觀肅成(一作殺)盖
君子布和求瘼之誠志豈徒縱目於白雪望雲於黃鶴
庾樓夕月峴首春風盖一時之勝爽無四者之臨眺斯
亭之佳景固難儔儷哉淮柳初變濠泉始清山凝遠嵐
霞散餘綺顧余嘗為玉堂詞臣筆硯猶在請書亭表事
刻石記言癸丑歲建卯月七日趙郡李紳書
桂州訾家洲亭記柳宗元
大凡以觀游名於代者不過視於一方其或傍達左右
則為特異至若不騖遠不陵危環山洄江四出如一夸
竒競秀咸不相譲徧行天下者惟是得之桂州多靈山
發地峭堅(集作竪)林立四野署之左曰灕水水之中曰訾
氏之洲凡嶠南之山川達于海上於是畢出而古今莫
能知元和十二年御史中丞裴公来莅兹邦都督二十
七州諸軍州事盗遁奸革德惠敷施朞年政成而富且
庶當天子平淮夷定河朔告于諸侯公既施慶于下乃
合僚吏登兹以嬉觀望攸長悼前之遺於是厚貨居甿
移於(集作于)閒壤伐惡木刜奥草前指後畫心舒目行忽
焉若飄浮上騰以臨雲氣萬山面内重江束隘聯嵐含
輝旋視其宜常所未覩倏然互見以為飛舞奔走與遊
者偕来乃經工化材考極相方南為燕亭延宇垂阿步
簷更衣周若一舍北有崇軒以臨千里左浮飛閣右列
間舘比舟為梁與波升降苞灕山涵(集作含)龍宫昔之所
大蓄在庭(集作亭)内日出扶桑雲飛蒼梧海霞島霧来助
游物其隙則抗月檻於㢠廻谿出風榭於篁中晝極其美
又益以夜列星下布顥氣㢠廻合䆳然萬變若與安期羡
門接於物外則凡名觀遊於天下者有不屈伏退譲以
推高是亭者乎既成以燕歡極而賀咸曰昔之遺勝槩
者必於深山窮谷人罕能至而好事者後得以為己功
未有直治城挾闤闠車輿步騎朝過夕視迄千百年莫
或異顧一旦得之遂出於他邦雖博物辨口莫能舉其
上者然則人之心目其果有遼絶特殊而不可至者耶
盖非桂山之靈不足以瓌(集作環)觀非是洲之曠不足以
極視非公之鑒不能以獨得噫造物者之設是久矣而
盡之於今余其可以無藉乎
永州萬石亭記
御史中丞清河男崔公来莅永州間日登城北墉臨于
荒野叢翳之隙見怪石特出度其下必有殊勝步自西
門以求其墟伐竹披奥欹側以入綿谷跨溪皆大石林
立渙若奔雲錯若置碁怒者虎鬭企者烏厲披其穴則
鼻口相呀搜其根則蹄股交峙環行(石本作顧)卒愕(文粹作愕目)
疑若搏噬於是刳闢朽壤剪焚榛薉決澮溝導伏流散
為疎林洄為清池寥闊泓渟若造物者始判清濁效竒
於兹地非人力也乃立游亭以宅厥中直亭之西石若
掖分可以眺望其下(集本石本作上)青壁斗絶沉于淵源莫究
其極自下而望則合乎攢巒與山無窮明日州邑耄老
雜然而至曰吾儕生是州藝是野眉厖齒兒未嘗知此
豈天墜地出設兹神物以彰我公之德歟既賀而請名
公曰是石之數不可知也以其多而命之曰萬石亭耄
老又言(文粹有之字)曰懿夫公之名亭豈專狀物而已哉公
嘗六為二千石既贏(集作盈)其數然而有道之士咸恨崔
公之嘉績未洽于人敢頌休聲祝公于明神漢之三公
秩號萬石我公之德宜受兹錫漢有禮(文粹作純)臣惟萬石
君我公之化始于閨門道合于古祐之自天野夫獻辭
公夀萬年宗元嘗以牋奏隸尚書敢專筆削以附零陵
故事時元和十年正月五日記
文苑英華卷八百二十五
