文苑英華卷四百九十二宋李昉等編
直言
賢良方正直言極諫策一道
賢良方正直言極諫策沈亞之
對臣伏念目之包明其在昏夕之時則與盲者等及屬日蒙
光乃能寤玄黃披萬類傑智之才其處濁俗之中則與愚者
混非遭聖偶時安能調隂陽育萬物其理一也盲者雖蒙光
莫能視愚者雖蒙聖莫能智(集作資)其理一也故舜禹翔其光
於上益稷之徒周其視於下其猶懸白日而省離婁也三代
以降君之光微臣之智狭見其手而迷其足覩其前而昧其
後其猶舉燭螢而臨庶目也今陛下神光動天鍳彼幽塞猶
懼理有未至故親省羣言而臣瞽愚非能踰於智傑副陛下
之清問臣以相與貢臣(文粹作而勉臣以相與貢臣)以賢良應詔微臣所
冐非任當伏竄棄之尤不足以塞罪乃輙伏進所言伏讀睿
問周視聖旨見陛下思天災之病也臣愚以為皆由尚書
六曹之本壞而致乎然也今請統而條指之睿問有念
人俗之凋訛及於卒乘之數貨幣之資臣請以今戶部
兵部之壞舉之睿問有思才周於文武本固在於士農
臣請以禮部工部之壞舉之睿問有欲以辨行之真偽
臣請以吏部之濫舉之睿問有朝廷之闕臣請以刑部
之失舉之睿問有四方之弊臣請以山東隴右之急奏
之伏願陛下詳臣之言察臣之志無以臣微而輕(集作忽)
其奏也臣聞周設六官以統百辟立國八百年由綱之
不絶於所制也太宗龍興革魏晉之殘政脩法度立中
事設尚書六曹以叙班文武以條系天下號令既布而
萬方從矣愛其人若愛已之德保其黎庶若保幼子恐
有墜也明四目以先其視指其未見者也(集作指教其未見也)逹
四聦以先其聽喻其未聞者也(集作開喻其未聞也)尊賢之言而
為視聽視聽先張則黎庶不陷於災害而康泰矣後代
雖有盗臣姦黨而終不患其亡由綱之不絶於所制也
夫尚書六曹之設猶人之有六腑也耳目口鼻之樞繫
於元首手足之用關於肘膝其血氣根脉(文粹作端緒)皆統
於六腑符而命之然後能動用失其用者非邪則眩夫
人莫不尊其(三字文粹作尊於)首故足司其所履指司其所執
百體之司各勤其用則首安其尊而不勞首之處身猶
君之居上也百辟以位則君安其尊而不勞明矣今尚
書六曹外雖備其官而中實謬今人俗凋訛者其由戶
部之綱不理也昔戶部其在開元最為治平當時西有
甘凉六府之饒東有兩河之賦仰給之卒不過四五帥
其餘利殖所入盡與齊人四十年間富庶滂洋之若是
及一日上恃昇平之功相肆威驕之狠直言得死諛色
獲進轉掌之間清蹕巡於巴蜀矣今西凉為虜兩河為
兵盡開元天下之兵不過當今數郡之卒勝衣之農而
百徭出矣鞭役重繁不勝於籍𣙜之不顧其害刑之不
問其深吞危(文粹作危苦)衆多欲無凋訛不可得也兵部之
選武士亦謬矣夫試射百中(集作矢)為重馳射次之馳戈
亦次之此武夫賤者之宜業也而真者百無一焉其餘
盡置豪姦之革役者以俟冐入奮戈戲馬者亦得中名
則估肆富人之子弟彼安能致武之所用顧欲占籍自
恃以逭徭於鄉閭耳而欲卒乘貨幣之充強臣未見也
今兩河之間至於幽薊連屬西邊北邊而仰給之卒多
於其土之齊人十九在兵部者所操曾不能制一校尉
而况紐(文粹作揔)其綱乎古者兵農之一體也三時務農一
時習兵故春耕而夏植秋藏而冬講武誠願使兵部之
綱紀根於古道之要兵部之令加於將帥之臣則本久
益大矣何卒貨不充於古哉今禮部之得進士最為清
選而以綺言聲律之賦詩而擇之及乎(集作中)為仕也則
責之不通天下之大經無王公之重器今取之至微而
望之甚大其猶擊陋缶而望曲齊於韶濩也今仕進之
風益壞矣必以隂詐為朴陽明為狂顧以武為汙矣而
况兼學乎陛下何不令禮部之臣督其所業雜考其所
能則人可化矣夫惟博大之士為能兼學耳夫持綱舉
維非博大之士不能也夫求博大之士非竭誠不能也
故殷宗之竭誠於神神感於夢而得傅說周文之竭誠
於氣氣感於兆而得太公陛下如能用殷周之誠而求
之何患用才之不至矣今工部之綱不舉其由百工之
不條理焉且務於捷濫則能速壞惑於邪巧則多改作
速壞相仍改作無已欲使財費之不窮工力之不竭臣
未見也夫堯之功與天比覆居於土階之上蔭於茆茨
之下土簋而具禹親勤理水而卑宫室是二君者非不
能極巧侈之端故處陋而無厭盖欲使天下之人自然
而儉易從也而周官百工之職一(文粹作載)於六職之書詳矣
其後昏君亂主未有不極游觀之樂窮巧侈之娱恣羅
紈之靡雖有生植之衆不足充虞人之裁雖盡隴畆之
農不足塞百工之役雖竭蠶婦之勞不足給綺綵之廣
(集作貢)秦隋之末君不如此不足以隳宗社今仕家不著
籍於鄉閭亦已久矣則農夫唯恐他業之不容於趨也
安肯顧隴畆而戀其本哉伏願陛下仰堯舜禹之聖敬
畏秦隋之敗奢念漢文之節儉凡在百工之用關於將
作内作技同者必使統於工部以觀制作之度使勞費
之怨不起於下人則堯聖禹明周規漢儉唯陛下擇耳
何止士農之固業哉今吏部之補吏歲調官千餘其試
以偶文儷語之書程以二百字為準考之(文粹作其)能否以
定取舍直使其人真能然尚何以補况十九皆偽人乎
以此而求其實不可得也且昆吾之利莫耶之才雖巧
用不能雕咫尺之木鷙鳥之羅雖善掩者不能拘蚊蚋
如使恢宏博大之士裁心鏤舌於(於字文粹作以為)此辭而其
道安可見乎陛下何不命羣官立於朝者歲各貢其所
知各以其所長試之各以其器任之不勝其任者罪罔
上闕其貢者罪蔽賢而洽聞者爵逾次禮部吏部以時
舉籍刑部督其不察如此則人人爭好賢人人務克已
何患乎真偽不可辨哉今朝廷之闕衆多其最急者刑
部刑部之綱不舉其由賞罰之不信勅命迭降而其旨
相違故有行之於今日而廢之於明日罪之於此而赦
之於彼是慢易欺詐之藪耳欲無枉撓不可得也誠願
斥其煩苛去其相逾則人人易守難犯然後命儒賢究
掌之不明於此者不得為刑部之官無令猾賊之徒輕
身重貨竊法以自弄如此則清矣賞信刑果則遠罪脩
已之風序今非止於闕盖將病且痼矣夫病者其在皮
膚則易也六腑尸(文粹作已)繆氣非所經而其體痼不亦危
乎臣請以醫方之言諭國之病伏惟陛下察焉臣聞良
醫之理痼也陳以竒方伐(集作進)以猛餌外以針火導其
血絡藥病相攻戰於其中及痼解病瘳六腑亦憊於是
竭良藥以材調德膳以味從而補之然後六腑平百體
正内強而外和矣夫代之愚醫則不然必使病勝而形
羸不危其身者稀矣三公六曹國之六腑也果刑信賞
國之筋絡也九州百郡國之四體也四夷八蠻國之外
膚也驕荒淫異國之痼病也嘉謀長算國之竒方也強
將勁兵國之針火也禮樂法度國之德膳良藥也夫百
骸居於外六腑列於内相假而成生相致而動息本為
一身也及一腑失理容而不攻其久日大攻而不除其
久為痼除而不補其久復發為廢(集作瘵)難矣臣以為天
寶貽痼始於一支而容之浸及百體幾危其形玄宗肅
宗除而不終痼及興元德宗之時又無良臣可進内強
之術而攻不克(集作就)先皇攻於除而不攻於補今乃復
發於幽薊居國之左右又有西戎之厲居於右掌之膚
涉腕逾肘今已及肩何以知其自掌而及肩也以安西
至於涇隴一萬二千里其間嚴闕(疑)重阻皆為戎有由
此知其及肩也則王畿界戎無五百里此肩之去喉能
遠乎奈何容而不除也此皆發於中朝之闕而流其病
也若四方之弊莫若山東隴右之急莫若武備之不至
又請詳舉之夫聖人之母萬物必體天地之功故以陽
為文教極其光明也以隂為武備盡其肅厲也夫陽盈
則韜而隂藩之隂盈則復而陽濟之故能相理而不亂
五月陽盈使一隂居其間明正陰之有位而盗陰不生
也故聖人因之以武備至於十一月陰盈包將来之陽
可大可久也故外作雪霜以厲之恐僣陽之道也内密
燠而養之使其為文為光也故聖人因之求賢以為輔
雹凍霜雪禁其㷊蕪陰用也故聖人因之以正刑雷風
為前驅蕩其所不通温光從而暘(集作舒)之陽德也故聖
人因之以大宥是以聖人之德文雖先(川文粹作雖尚文)而武
備不去前年淮夷擒齊魯滅常山死幽薊歸(集作幽燕歸文粹作)
(幽薊翫)臣未見制法有方法也而議者且以為兵可戢也
遂用羸將守常山滯儒臨薊北不旋踵而賊氣復作矣
伏願陛下慎動誡盈無傷陰之大候且行化在便人舉
兵在立勢夫百斛之車百蹄之牛不能摇其轂如措之
峻坂之上擾之力者不盡數牛及轟然而遷則牛足之
運不給輪奔矣此立勢之樞也今幽薊之兵其由病者
之再病也人虚而強履獨有立勢而誅之立勢之急在
於聚威於深(闕)實力於滄定然後以趙魏臨常山環兵
而攻之則冀馬之縱不望合於燕蹄矣以太原之師入
薊邱則易水之東左臂不能旁運矣此拘燕固(集作囚)冀
之方也如其擒縱之法出於一時者則名將而用耳(川文)
(粹作則在名將而用耳)如其威不聚於急力不實於危雖有名將
不能為也陛下見西制戎北制虜壁壘之勢盤連交錯
兵甲之多賞勞之厚以為戎虜之畏此而不敢犯塞今
以刑賞之不信也而戎臣以自入士卒虚名占籍者十
五不啻日夜飛金壁走銀繒市言唯恐田園陂池之不
廣也簮珥羽鈿之不侈也洞房綺闥之不邃也不如此
不足以積怨勞卒及寇來則必固壁閉兵無敢出擊者
如一日戎戈東刃陛下將安倚乎今北方擾攘猶已事
嫁矣(川文粹作既已負約矣)而西戎之虚盟安足信之不可無虞
也夫人性有勇怯地形有險易勇怯可以習制制之以
刑則亡怯樂之以利則亡怯慴之以勢則亡怯假如陟
險利強弩以持(文粹作遲)重者據之平陸利騎戈以捷手健
蹄者兼之此得勢而亡怯也今士卒之獲戎者得其馬
羊牛雜畜及衣装寶絡皆與之無令有所奮奪此顧利
而亡怯也蒙兵失律者皆誅此畏刑而亡怯也如此而
用勇倍百矣臣嘗仕於邊又嘗與戎降人言自瀚海已
東神鳥燉煌張掖酒泉東至於金城會寧東南至於上
邽清水凡五十郡六鎮十五軍皆唐人子孫生為戎奴
婢田牧種作或貶(集作藂)居城落之間或散處野澤之中
及霜露既降以為歲時必東望啼呼(集作嘘)其感故國之
恩(集作思)如此陛下能不念之臣意西戎今冬當踰河拒
北虜明年必大入靈武寇西城先擊監宥誠能因此時
詔寧隴邠涇及南梁皆會兵計事獨得以老弱留謹城
其他少壮及騎士皆持装佩鹽糗令邠寧涇原軍皆出
平凉道弹筝邠寧軍北固崆峒守蕭關涇原軍西遮木
硖關鳳翔軍逾隴出上邽因臨洮取鳳林關南梁軍道
鳳逾黃花因狄道會隴西得其利則擊因其牛羊足以
供具各以輕騎入賀(集作河)蘭撫諭其遺人飛聲流勢延
而益西則故地盡可得也如此則王畿之内安有警烽
之虞哉臣固曰四方之弊莫若山東隴右今策臣之目
曰直言極諫則言無所不直直不懼於罪也若諫無不
極者今百不盡臣之一二焉何者荅問之所及或未利
於國臣雖欲漏之而不解則懼執事之臣不寤也睿問
之所不及者當臣之所蓄(集作言實)或(集無或字)有利於國臣雖
欲奏之臣懼罪言於非宜也而况晦寒(集作短晷)之晨奔光
馳曜之下筆之條奏拘以文陳乎臣所以憤懣之誠百
不及一二也豈無異日而顧問哉伏惟陛下察焉謹對
文苑英華卷四百九十二
