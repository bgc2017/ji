文苑英華卷六宋李昉等編
天象六
初月賦二首明月照高樓賦一首
月臨鏡湖賦一首破鏡飛上天賦一首
月照寒泉賦一首姮娥奔月賦一首
新月誤驚魚賦一首漣漪濯明月賦一首
海上生明月賦一首
初月賦王泠然
觀乎皎皎新月含虚驚闕伺海蛤而齊生候階蓂而俱
發既與物而盈偃亦隨時而興歇故其清光未滿斜輪
半空依稀破鏡髣髴懸弓離畢墜雨繞暈生風散微華
於粉壁集輕照於蘭叢爾其於狀也皎皎的的鏡丹霄
而灼爍鮮鮮綿綿點清漢而連娟逢輕雲而暫蔽雜華
星而共妍寫邊城之羇目鑒珠箔之嬌絃思閨女之披
幌弄舟人於叩舷若乃斷山風入中天氣清雲徹暮景
霞開晩晴望頽陽之西落見微月之孤生出烟郊而漫
漫映江浦之亭亭凝碧臺以光淨度青樓以色明雖予
情之斯得停搴攬而不盈俄而凉夜未幾低輪半傾墜
斜光於森木落餘照於嚴城臨玉墀而不見望亭閣而
杳冥余亦何為者感在空庭
第二鄭遥
初生微月若無若有出城中兮纔廣於眉入堂上兮不
盈於手若乃金壺稍滴銀漢將流暗鵲驚夜寒蛩送秋
天清暈滅露白光浮臨皓壁而添粉映珠簾而半鈎纖
光潤海重明表壑的的飛上娟娟未落銜破鏡而飛斜
抱彎弓而勢却蓂稀葉少桂短花新無篋笥之團扇有
虚空之半輪悵徘徊以將失情欝結而莫伸命後車之
文雅恭進牘於詞人
明月照高樓賦(以明月照樓四字為韻)
千里著明者唯月百尺崇高者曰樓月照耀而莫大樓
宏敞而寡儔光含雪淨勢寫雲浮生滄海而皎皎度飛
宇而悠悠皓天地而彌廣沉氛埃而已收於是隐映澄
寂特起峻峭月上樓高樓明月耀黃鶴驚而欲翥素娥
集而匪召垂輪簾外疑鈎勢之重懸透影窗中若鏡光
之開照其望也可以相思其登也可以遠眺及夫高秋
廓落寒夜肅清四空迥而晃朗九層屹而峥嶸列歡宴
會友生去洞房兮即重屋滅華燈而臨前楹玉檻連彩
粉壁迷明動鮑昭之詩興銷王粲之憂情則有離居獨
處愁思未歇持鳳管而坐樓矜蛾眉而對月徘徊宵際
悵怏明發步蓂葉而盈盈顧桂華而忽忽
月臨鏡湖賦(以風静湖滿輕波不動為韻)陸贄
月配陽含虚而明湖止水體柔而平光無不臨故麗天
並耀清可以鑒因取鏡表名月包隂以成象水禀月而
為精兩氣相合實不入而疑入二美交映伊本清而又
清色皎潔而秋天愈静波演漾而宵風乍輕類泗濱之
磬見疑合浦之珠明至明洞幽至清無垢同玄澤無遠
不遍等達人以虚而受滿不可恃望之足戒以虧盈形
或未分鑒之則辨其姸醜輕靄不起纖塵莫過沉璧彩
而為鏡碎金輝以成波皓質未判空聞田鶴之唳香風
乍度暗傳蓮女之歌萬象皆總湛清光而不動極望靡
窮凝虚浩而如空照同心千里之外洞游鱗百丈之中
棹影乍浮如上天邊之漢桂華不定多因蘋末之風白
晝誠窮殘夜將短臨遠峯而欲落沉餘景而猶滿月之
德也朗而迥水之性也柔而静照有餘輝光無匿影滿
而將缺顧兔自殊於太陽導之則流無禽豈同於舊井
原夫德無不應理必相符湖以柔而藏月月因朗而彰
湖不私其明明則有裕無逆於物物乃不孤異投珠而
按劒等藏冰而耀壺惟水月之叶美與君子而同途
破鏡飛上天賦(以青天流魄玉戸失顔為韻)李程
何新月之嬋娟如破鏡之上天微茫而桂樹猶短髣髴
而菱花不全皓色減去清光獨懸謂是云非開玉匣而
長在自無而有指金波而未圓象則陵虚名何責實伊
酷似其素影若同分於麗質莫測潜化空驚迥出憐此
夕以孤飛念誰家而暗失况夫微明海澨遠掛關山感
重輪而易缺思鞶帶而莫攀姮娥掩色嫮女分顔意迢
遞而難明半生象外豈别離之可贈餘在人間霽景澄
寂泬寥凝碧匪廽輝而照膽徒向晦而淪魄洞房未掩
過臺上而不歸斜漢欲低入窗中而猶隔亦何辨夫鎔
於火化隲彼隂靈比孤光於珪白喻片影之銅青遥空
絢練遠色晶熒爽氣共浮豈彩霞之能掩芳塵不到非
素手之所經觀夫漸倚上玄廹於下土瞻吳牛之罷喘
對孤鸞之欲舞徵碎質以委地有方輝而竟戸哉生之
後從一氣以裁成埋照之時豈五金而能補正當殘夜
偏稱高秋含烟不隐泛水如流苟孕明於真宰非禀質
於人謀似逃秦殿聊上庾樓疑熠熠以從革類纖纖而
若鈎異彼糚奩掩兹遊燭方應候以戲珠不鑒容以銷
玉坐惜雲曙行愁漏促暈猶未合無陳方士之灰點不
可磨空負先生之局
月照寒泉賦(以秋月清明夜泉澄澈為韻)
皎兮月出毖彼泉流月燭清夜泉澄素秋其象也合之
雙美其氣也同以相求觀夫彼濬者泉彼高者月臨四
海而照無私利萬物而功不伐故能流而不竭明而不
歇清見底而練色寒凝暉盈輪而桂華秋發則知水者
秋之氣月者隂之精月下泉湧泉中月生其始愈出其
少徐清度晦明兮共隐共見歴今古兮齊虧齊盈皎皎
兮不易其色泠泠兮不改其聲足以洗潁川之耳濯滄
浪之纓者歟至若寒露白秋天晴金風始扇銀河未傾
卷纖雲而九霄可覩掃薄霧而萬里克明於是泉悠悠
以東注月遅遅而西行彼月伊何明之大者彼泉伊何
清之至也泉凝釋於春冬月行藏於晝夜既處卑以習
坎亦居高而臨下攬不盈也則照之而有餘流無窮焉
如逝者之不舍故得莫明匪月莫清匪泉月經天而燭
地泉帶地而澄天素波洞出清影孤懸氣涵浪於一色
輪照底而雙圓圓如日麗净若霜凝寶鏡出匣玉壺開
冰摇清吹而灔灔澹碧空而澄澄度淺沙則清影遅漫
漱幽石則光波沸騰又可樂而瓢飲枕以曲肱者也客
有續為泉月之歌歌曰月照泉兮泉涵月泉潺湲兮月
皎潔波無魚兮清澄月有蟾兮澄澈觀碎璧於漣漪認
明珠於圓折信上善之可方而智者之所悦
姮娥奔月賦(以一升天中永棄塵俗為韻)蔣防
昔姮娥服仙藥於俄頃指隂靈以馳騁嗟人世之如流
覺天衢之何永於是竦身騫翥霽月凝冷振環鏘珮雜
珠露之珊珊雲帔花冠渡銀河之耿耿伊立志之有恒
果躡景而可憑出乎寥廓愛此清澄企予望之想蟾蜍
之下視進吾往也軼埃壒而上升且夫碧虚望而自致
清質瞻而不墜天迥而音塵已沒風落而芳馨微至往
而不返誰謂與子偕行仰之彌高孰云不我遐棄窈窕
輕舉圓明映空遺九族於脫屣冀孤輪之處躬獨往孤
高若集瑶池之上潜來烟霧如分紈扇之中迷晶皎亂
曈融神明合柔德通想泛金波詎假琴高之鯉將摇桂
魄寧因禦寇之風冥冥睟容規規皓質乘飛廉兮竦踴
廹望舒兮寥慄初疑糚以臨鏡形影猶分終類冰之在
壺輝華相失故得享年代之悠久與乾坤而齊立明明
配日高高在天對陽烏之升降伴孤兔之昭宣滿時而
玉貌和光難分皓皓虧處而娥眉共麗不辨娟娟烱若
通輝超然絶俗想明眸而下鑒並玉鈎而傍燭閨中結
恨感予於三五之時笛裏傳情聽我於關山之曲豈伊
異人學道全真湘波之妃洛浦之神曾不足繼其芳塵
新月誤驚魚賦(以在水為鈎有並垂綸為韻)白行簡
纖纖之月兮濯影清流渒渒之鱗兮妄意懸鈎乍見之
而深入復瀺焉而誤遊尋落餌遲來舟游泳不安頗似
縱而方引噞喁自失疑已懸而未收當其照溪篁興舟
子駭垂竿而亂動訝半規而特起諒不知夫月來徒有
虞於夕死或跳躍無所每健羡於脱泉周旋不能乍蹉
跎於失水且復走菱荇觸洲沚歛鬐鬛以曲全高首目
而圜視引耀方丈形儀更眞挂影西南盡迷玄兔與波
上下難晦紫鱗雖類吳牛之喘月獨喻文鰩之觸綸轉
蕩其心似迎其手恐牽復於未濟懼鈎深於善誘同畏
景惡跡之士視於無形異貪餌慕羶之徒求之何有夕
惕未已宵迷不舒每流浪而遷逝願息隂以躊蹰豈將
畏首與畏尾亦將慎終而慎初靄靄孤光隔千里而共
此鰥鰥下視雖擘波其焉如既而魄盡中流光沉西海
猶&KR0787;眙於故處尚怵惕其安在豈鵬化之質不能奮飛
方魚服之時每嗟危殆悲夫似是之疑何莫由斯况文
竿晝引緒蠒宵垂苟人謀之不輟何天道之可窺安得
遠猜機漾修迥笑明月而弄淪漣與狎鷗而相並
漣漪濯明月賦(以題為韻)侯喜
水上風起天邊月圓何怡情於遥夜濯委照於輕漣兔
怯盈縮蟾驚泝沿謂玄濤之弄珠將投進退訝方流之
有玉欲獻遷延泛灔靡凝沖融不歇漸失沙鏡逾迷海
月丹霞合而暫止青蘋開而匪輟足使浣紗之女愧顰
蛾於後來伐檀之人恨流光於明發咸池何為遠在天
涯言浴白日曾非綠漪彼浪以雪著月以光垂縱欲報
其虚室亦無能而可施曷霄漢之下人寰不離望舒俯
降陽侯悦隨班如賁如克將順乎其美于沼于沚必周
旋而中規且濯乃彊名明而有素盖取樂於風景豈同
效於塵路所以淺不浮華深不掩嫮殊渙渙於鄭什引
悠悠於謝賦懿其澹若含情眇若功成遍菰蒲而歛曜
滿洲渚以澄明漏永更遥空見浮沉之状星移漢轉無
聞出沒之聲嗟夫月霽乃明水煩則濁苟氛昏之掩蔽
與魚鼈而瀺灂水假當其演溢月縱思其滌濯運乖道
阻天懸地邈則安得輕飇暫拂水鏡動於秦臺纖埃不
飛玉璧吐於荆璞含輝發彩似忠臣之沃明君如後進
之資先覺豈徒比其光麗而已
海上生明月賦徐晦
巨浸不極太隂無私搴積水之遊氣覩圓魄之殊姿皜
皓天步蒼茫地維泱漾崩騰助金波玉浪之勢晶熒激
射當三五二八之期盖進必以道豈出非其時繼傾曦
以對越擅浮光而在兹嗟乎空闊之容若彼清明之状
如此蜃樓旁起疑庾亮之可從珠蚌潛開異隨侯之所
委躔次雖遊風濤詎弭出霞岸而不遅過鼇山而孔邇
顧兔摇曳姮娥徙倚將運行以故然諒滌濯之難揣遠
絶昏霾迥臨津涯竟無幽而不燭斯冥力而上排希逸
之賦可稱界于斜漢仲言之詩有作映彼清淮未若皎
皎初吐蒼蒼可階叶朝夕以晦朔寧望斷而意乖奫淪
涳洞雪飜烟弄水族將蟾影交馳浪花與桂枝相送凝
目是遠賞心斯衆苟佳景之必存孰良辰之不共滔滔
節宣冉冉徂遷循彼萬流差廣納而觀海推夫兩曜候
久照而得天客有吟想此夜淹翔有年感浮桴而偶聖
庶乘槎而逢仙亦將覽孤景盥洪漣聊學抽毫而進牘
豈追羡魚以臨川
文苑英華卷六
