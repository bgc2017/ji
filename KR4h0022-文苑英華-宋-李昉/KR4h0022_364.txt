文苑英華卷三百六十四宋李昉等編
辯論二
設漁者對智伯瑶一首復吾子松說一首
夀顔子辯一首私辯一首
華心一首塞廢井文一首
祀竈解一首春秋决疑十篇
設漁者對智伯瑶(集無此字)柳宗元
智氏既滅范中行志益大合韓魏圍趙水晉陽智伯瑶
乘舟以臨趙且又往來觀水之所自務速取焉群漁者
有一人坐漁智伯怪而(集作之)問焉曰若漁幾何曰臣始
漁于河中漁于海今主大兹水臣是以來曰若之漁何
如曰臣幼而好漁始臣之漁于河有魦鱮鱣鰋者不能
自食以好臣之餌日收者百焉臣以為小去而之龍門
之下伺大鮪焉夫鮪之來也從魴鯉數萬垂涎流沫後
者得食焉然其饑也亦返吞其後愈肆其力逆流而上
慕為螭龍及夫抵大石亂飛濤折鰭秃翼顛倒頓踣順
流而下宛委冒懵環坻溆而不能出嚮之從魚之大者
幸而啄食之臣亦徒手得焉猶以為小聞古之漁有任
公子者其得益大于是去而之海上北浮于碣石求大
鯨焉臣之具未及施見大鯨驅群鮫逐肥魚于渤海之
尾震動大海簸掉巨島一啜而食若舟者數十勇而未
已貪而不能止北蹙于碣石槁焉嚮之為食者反相與
食之臣亦徒手得之(集作焉)猶以為小聞古之漁有太公
者其得益大釣而得文王于是捨而來智伯曰今若遇
我也如何漁者曰嚮者臣已言其端矣始晉之侈家若
欒氏祁氏郤氏羊舌氏以十數不能自保以貪晉國之
利而不見其害主之家與五卿嘗裂而食之矣是無異
魦鱮鱣鰋也腦流骨腐于主之故鼎可以懲矣然而猶
不肯寤又有大者焉若范氏中行氏貪人之土田侵人
之勢力慕為諸侯而不見其害主與三卿又裂而食之
矣脱其鱗鱠其肉刳其腸斷其首而棄之鯤鮞遺育莫
不備爼豆是無異夫大鮪也可以懲矣然而猶不肯寤
又有大者焉吞范中行以益其肥猶以為不足力愈大
而求魚愈無饜驅韓魏以為羣鮫以逐趙之肥魚而不
見其害貪肥之勢將不止于趙臣見韓魏懼其將及也
亦幸主之蹙于晉陽其目動矣而主乃慠然以為咸在
机爼之上方磨其舌抑臣有恐焉今輔果舍族而退不
肯同禍叚規怨深(集作深怨)而造謀主之不寤臣恐主為大
鯨首解于邯郸鬛摧于安邑胷披于上黨尾斷于中山
之外而腸流于大陸為鱻藁以充三家子孫之腹臣所
以大懼不然主之勇力強大于文王何有智伯不悦然
終以不寤于是韓魏與趙合滅智氏其地三分
復吾子松說
子之疑木膚有怪文與人之賢不肖夀夭貴賤果氣之
寓歟為物者裁而為之歟余固以為寓也子不見夫雲
之始作乎勃怒衝涌擊石薄木而肆乎空中偃然為人
拳然為禽敷舒為林麓嵑&KR2083;為宮室誰其傳(文粹作摶)而斵
之者風出洞窟流離百物經清觸濁呼召竅宂與夫草
木之儷偶紛羅雕葩剡芒臭朽馨香采色之赤碧白黃
皆寓也無裁而為者又何獨疑兹膚之竒詭與人之賢
不肖夀夭貴賤参差不齊者哉是固無情不足窮也然
有可恨者人或權褒貶黜陟為天子求士者皆學于聖
人之道皆又以仁義為的皆曰我知人我知人披辭窺
貎逐其聲而覈其所蹈者以升而降其所升恒多蒙瞀
禍賊僻邪罔人以自利者其所降率恒多清明沖淳不
為害者彼非無情物也非不欲得其升降也然猶反戾
若此逾千百年乃一二人幸不出于此者徵之猶無以
為告今子不是病而木膚之問為物者有無之疑子胡
横訊過詰擾擾焉如此哉
夀顔子辯皇甫湜
土與水火風雜為千品萬殊大凢太虛之中形而有者
皆主于土揮而動者皆主于風液而通者皆主于水躍
而養者皆主于火天地之與稊米醯雞之與(集作于)應龍
雖殊大小必質四者具四者之性然後為一物動焉不
動焉抑四者能為質不能為知者也(集作動焉四不動焉四者能質不能)
(知)有虚而靈者合焉以為物知凡四者之合而有也而
(一無此字)合乎是為知若角若鱗若飛若走舉為其属不合
乎是為無知若草若木若金若石舉為其属最靈者人
人之中知為心心之知為神人之生也質乎土風水火
而心乎知(集作主)其于死也氣旋乎(集作于)虚而反于土風
水火之性各旋其所質固化而無矣若心之知則未知
其處焉而人見其質之化也謂知亦從而亡豈不過(集作)
(愚)甚矣哉彼繇心所以知者虚而靈其不可為無也較
然矣(三字集作如)其質也游冥而化遷者乎(集作也)夫心猶水
也水清則撓而不濁濁則不清(集作撓而濁者不存存則不清)心猶鏡
也鏡明則塵埃不止止則不明聖與愚受于(一作乎)初一
也聖人瑩其心而闊于(集作窒其)誘是以能照天下之理故
其心清而定愚者負其心而薄于外是以閉天下之理
故其心塵而結清而定者離其質也玲瓏乎(集作兮)太虚
之中動而合則為文王仲尼止而安則必終始(集作始終)天
地塵而結者離其質也狂攘乎(集作兮)太虚之中轉而合
乎(集作于)有則為禽為獸其于人也為愚為凡于草木者
無所不為矣雖欲少安得乎(集作安得于理)推是而言則彭祖
為夭而顔子為夀盗跖為殺而比干為終
私辯牛僧孺
近古之人所謂私者為(文粹作謂)苟萃(一作牟)于利苟處于逸
苟潤其屋者也僧孺以為斯皆小人之私非聖人之私
也夫聖賢無私而不自知其私也何者必公其身而私
(一作以利)于人是不私一身而使天下私之(一作之私)也胡以言
之夫嬰兒見保傅之母則咤然而識非有知而親之利
其乳而私之也櫪馬見厮養之夫則奮然而嘶非有知
而親之利其芻粟而私之也夫天下之人非復乳孩櫪
馬之愚也苟有公其身而利之者孰不利而私之乎故
賢君良相必私天下而公其身故天下之人皆私而親
之暗君愚臣必公天下而私其身故天下之人皆公而
疎之人疎之者多故天下任其亡也親之者多故天下
欲其昌也(二十四字文粹作疎之者多天下欲其昌也難矣恐非)昔大禹之手足
腁胝是公其身于理水也咎繇之謩明弼諧是公其身
于規諫也傅說之對揚王庭是公其身于輔佐也周公
之吐握勤儉(文粹作拳)是公其身于禮賢也宣父之作春秋
刪詩書是公其身于垂教也故有夏之人思大禹之功
有虞之人思臯陶之直有殷之人思傅說之政有周之
人思周公之勤有道之人思宣父之教或開國之尊其
嗣(一作祠又作道)而私之或建祠崇(文粹作飾)其像而私之至于殷
辛之聚財鹿臺是以(一作私)天下之利私于已也故天下
公而疎之秦始皇之廢棄諸侯是以天下之爵私于身
也故天下亦公而疎之故武王公天下之財而散之而
天下之兆庶皆私而親之高皇帝公天下之爵而封之
而天下之英雄亦皆私而親之是以自私者人公而亡
也自公者人私而昌也夫聖賢非必公其身私在其中
不得不公也天下非必私于一人公在其中不得不私
也余謂亡國之君亡家之臣亡身之人俱不得私之道
也非聖賢之無私也
華心陳黯
大中初年大梁連帥范陽公得大食國人李彦昇薦于
闕下天子詔春司考其才二年以進士第名顯然常所
賓貢者不得擬或曰梁大都也帥碩賢也受命于華君
仰禄于華民其薦人也則求于夷豈華不足稱也耶夷
入獨可用也耶吾終有惑于帥也曰帥真薦才而不私
其人也苟以地言之則有華夷也以教言之有華夷乎
夫華夷者辯在乎心辯(一作夫)心在察其趣嚮有生于中
州而行戾乎禮義是形華而心夷也生于夷(一作外)域而
行合乎禮義是形夷而心華也若盧綰少卿之叛亡其
夷人乎金日磾之忠赤其華人乎由是觀之皆任其趨
嚮耳今彦昇也來從海外能以道祈知于帥帥故異而
薦之以激夫戎狄俾日月所燭皆歸于文明之化蓋華
其心而不以其地也而又夷焉作華心
塞廢井文杜牧
井廢輒不塞于古無所據(一作稱)今之州府廳事(一作署)有
井廢不塞居第在堂上有井廢亦不塞或匣而護之或
横木以土(二字文粹作上)覆之至有歲久木朽䧟人以至于死
世俗終不塞之不知出何典故而井不可塞井雖列在
五祀在都邑中物之小者也若盤庚五遷其都若社稷
宗廟尚毁其舊而獨井豈不塞耶古者井田九頃八家
環而居之一夫食一頃中一頃樹蔬鑿井而八家共汲
之所以藉齊民而重泄地氣以小喻大人身有瘡不醫
即死木有瘡久不封即亦死地有千萬瘡于地何如哉
古者八家共一井今家有一井或至大家至于四五井
十倍多于古地氣漏泄則所産脆薄人生于地内今之
人不若古之人渾剛堅一寧不由地氣泄漏哉易曰改
邑不改井此取象言安也非井不可塞也天下每州春
秋二時天子許抽常所上賦錫宴其刺史及州吏必廓
其地為大宇以張其事黃州當是地有古井不塞故為
文投之而實以土
祀竈解陸龜蒙
竈壊煬者請新之既成又請擇吉日以祀告之曰竈在
祀典聞之舊矣祭法曰王為群姓立七祀其一曰竈逹
于庶人庶士立一祀或立戶或立竈飲食之事先自火
化以來生民頼之祀之可也說者曰其神居人間伺察
小過作譴告者又曰竈鬼以時錄人功過上白于天當
祀之以祈福祥此近(集作僅)出漢武帝時方士之言耳行
之惑耶(集作也)苟行君子之道以謹(集無以謹二字)養老以(集作而)
慈撫(集作撫字)幼寒同而飽均喪有哀祭有敬不忘禮以約
已不忘樂以和心室闇不欺屋漏不媿雖歲不一祀竈
其誣我乎苟為小人之道盡反君子之行父子兄弟夫
婦人執一㸑以自餬口專利以飾詐崇姦而樹非雖一
歲百祀竈其私我乎天至高竈至下帝至尊嚴鬼至幽
仄果能欺而告之是不忠也聽而受之是不明也下不
忠上不明又果可以為天帝乎
春秋决疑十篇皮日休
夫趙盾弑君莒僕弑父春秋顯書其過何則楚公子圍
弑其君郟敖子駟弑其君僖公齊人弑其君悼公各以
疾赴春秋皆書曰卒評曰人之生也上有天地下(集作次)
有君父君父可弑是無天地也乃生人之大惡有識之
宏耻亦由漢書二律無妻母之文聖人所不書是也且
趙盾反不討賊董狐謂為弑君莒僕以其寶來奔里革
謂其(一作之)弑父斯二者罪名已彰仲尼承彰而書耳斯
三逆者(說云子圍鄭人子駟齊人也)弑君以疾赴仲尼非可誣也據
赴而書者不忍也故不忍也者耻在其中焉懲在其中
焉夫春秋弑君三十六其餘之逆亦據赴而書耳
夫趙孟以無辭伐國把伯以夷禮來朝春秋皆貶之曰
人曰子何至其罪大者為之隱(謂弑君者)其過小者必以書
曰伐國無辭專君之命也君而可專孰有其國得不貶
之乎若(集有夫字)罪大者為之隱推亡也其罪小者必以書
固存也
夫齊茶野幕之弑事起陽生楚靈乾谿之縊禍因常夀
而春秋歸罪于陳乞公子比者(齊之陳乞楚之公子比)不其遠乎
曰野幕之弑罪歸陳乞陽生之罪可知矣乾谿之縊罪
歸子比常夀之罪可知矣春秋之旨譬酷吏决獄髠鉗
之刑尚猶不捨刀鋸之僇何自而逃
夫齊桓救衛不書狄滅晉文召王而云狩于河陽曰狄
實滅衛因桓救而獲全斯不滅矣文實召王因王來而
稱狩斯不召矣苟桓不能救衛文不能匡王必書狄滅
衛晉人召天王于河陽矣故春秋之時滅人國者衆救
人國者鮮仲尼旌其䘏患也背(文粹作侮)周者衆朝周者鮮
仲尼旌于(一作其)勤王也
夫哀八年及十三年公再與吳盟皆不書(八年註云不書盟耻吴夷)
(十三年註云盟不書諸侯耻之故不錄也)桓二年公及戎盟于唐則書曰吴
實華族其道夷也以強要盟不曰夷乎戎實夷族其道
華也以道好盟不曰華乎故耻而不書懲也以戎而書
勸也
夫桓二年書曰宋華督弑其君與夷及其大夫孔父僖
十年又書曰里克弑其君卓及其大夫荀息夫君者稱
弑也而云及者是君臣無别也曰弑之者罪臣下也夫
孔父以奪室見殺荀息以立君被誅是無辜之怨(一作死)
是以及(一作反)褒之者(一作也)何自臣及君也(一作君及臣者)蓋貶
華父與里克也俾孔父之死如與夷之死荀息之死如
卓子之死及之者貴之也
夫姜氏滛奔子般夭酷魯之醜也諱之可也至如公送
晉葬為齊所止為邾所敗皆諱之者何曰周之有葬魯
送可也如晉以盟主而臣魯諱之者諱乎以諸侯而事
諸侯也諸侯有過則削地有逆則夷宗齊魯一體諱之
者諱乎以諸侯而止于諸侯也夫天下有道小國事大
國邾小國也而魯大國也諱之者諱乎以大國而敗于
小國也
夫定(一有公字)六年鄭滅許以許男歸而哀元年又書許男
與楚圍蔡曰鄭實滅許而後或復之當復之時其赴不
至于魯故不書耳凡國有來赴者雖小必書宋之六鷁
退飛是也國無來赴雖大亦闕晉之滅狄滅霍滅魏是
也夫楚實滅陳後復封之狄實滅衛後復全之斯亦許
之類是也
夫春秋之旨獲君曰止誅臣曰刺殺其大夫執我行人
鄭棄其師隕石宋五(其事出竹書紀年鄭棄其師出璅語也)若斯者即古
史之全文也奚在其筆削乎曰仲尼因魯史而脩春秋
足明不誣于人也又曰知我者亦以春秋罪我者亦以
春秋其是之謂乎若揚子之草玄其數則易其文則玄
是也
夫宋襄執滕子而誣之以得罪春秋則承赴而書何至
魯之君也弑者五逐者二(弑者隱閔般赤惡逐者昭襄也)竝闕而不書
苟如是懲惡勸善何以為的亂臣賊子何以知懼曰夫
仲尼修春秋而依微其旨固有俟爾苟無丘明發决其
奥廓通其玄亦赴來而責實也非可誣也如自書其魯
之弑逐者則魯人攘羊仲尼證之矣(集作也)
文苑英華卷三百六十四
