文苑英華卷六十七宋李昉等編
治道一
懸法象魏賦一首八使出廵賦一首
振木鐸賦三首鄉老獻賢能書賦三首
政不忍欺賦一首
懸法象魏賦(以正月之吉懸法象為韻)蘇珦
建皇極者存乎正名體元命者存乎作程彼宗周之創
業遂體制而緣情職命六官必先庚而著令歷分三統
因建子而為正當是時也玄律司候黃鍾紀月伊歲序
之允初懿陽和之始發於是懸邦國之六典致象魏之
兩闕俾萬人觀而取象罔敢逾越者也大矣哉示人有
則布政惟時既當途而明矣亦浹日而歛之是則是傚
念兹在兹乃人君之大象諒王國之元龜是知象魏之
章煥為故實分章授事典司非一或以理象為理人之
規或以教象為教人之術觀之者仰而可見從之者貞
而且吉俯黃道而高懸與蒼龍而迥出法之不朽雖草
創於前王體有可傳亦恢張於是日國家以務人為本
以施命為先拱北極之六星庶官咸備張南端之雙闕
舊典常懸是知大聖君臨名臣不乏欽承帝道足以為
法以之安人其國斯廣敢引此以為喻亦因兹而取象
懸法魏闕其教可以普施懸法禮闈其人可以外奬夫
然則青雲可期於影響
八使出廵賦(以彰善貶惡黜陟幽明為韻)張友正
明明漢皇文物昭彰順帝以化俾人從康將欲敷聖政
舉皇綱乃分國之八使而宣命於四方八使伊何朝中
之善將假其權尤難其選稱直指而獨立歌皇華而分
遣繡衣既盛於新儀四牡載光於古典當官而行受命
無忝善微毫而必舉惡纖芥而必貶舉善兮必尋其清
流之源貶惡兮必去其阿諛之謟或負宫闕之厚拔不
顧城社之微托無懼薰燒不驚矰繳肆豺狼之毒懷梟
鏡之惡徑持斧而前進歘下鞲而直搏誓將去大族而
拔盤根安問狐狸之與鳥雀其有銳心公器戮力王室
知賢才而能進察奸佞而能黜必將上聞於天子寧俟
於終日道之不愆人亦焉廋操利劍而剸其固懸明鏡
而燭其幽使乎使乎萬方觀德天下之治也賢者當其
權天下之亂也不肖居其職求訛偽之訟採妖豔之色
方直者于以退藏阿諛者由是登陟若謂之治也歟適
足以亂其國我國家統紀有經超古作程采虞典之考
績法漢家之分行舉八元而普天輯睦按十道而攬轡
澄清太階既平君聖臣明豈待久於其道而後天下化
成
振木鐸賦(以孟春之月遒人徇路為韻)王起
國家敷文教布時令爰振鐸於九衢將採詩於萬姓上
立其典將興詠之必聞下聽其音知從諫而則聖事且
彰於歲首禮無虧於春孟所以下訓是崇周官克敬亦
既戒止居然可珍赫赫奕奕爛爛燐燐以金為鈴且嘗
巧於懿匠剡木為舌將托音於下人及夫拂拭光生提
擕彩發順一人之施令採四海之箴闕鐬鐬於遐邇之
路杳若和鑾煌煌於前後之車爛如明月于以闡幽于
以冥搜知政教之兹始表申嚴之所由動素手而知音
愈出注清耳而其義可求色耀皇衢映遲遲而日麗聲
摇紫陌隨獵獵而風遒昭彰有儀掌握成韻因木德之
將盛懷金聲而載振或聆之而胥悦或仰之而旅進豈
比夫鼓有節而斯通雷發聲而先徇可以展六義可以
成四詩在道途而無壅致朝廷之允釐驚百衆以泠泠
昭其聲也沃九重於翼翼失則革之鐸之為義也深鐸
之為用也固虚其中而不屈圓其外而合度可以揚天
之聲可以遵王之路令出不返知遒人之是司道之將
行幸夫子之可喻故其鎔鑄式珍錯磨永新舊典斯考
英聲克振既有符於玄化斯永保夫青春
第二(以振文教而納規諫為韻)白行簡
國家古典脩時令順命遒人之職執木鐸以徇本其教
在每歲之發生聽其音知羣物之始振於是官師傾聽
道路咸聞採謳謠於多士延諷刺於大君外振金聲將
發號而施令中含木德貴偃武而脩文所以應之如響
從之如雲道達天和契宫商而成韻揄揚帝命獻詩頌
而為羣懿夫一器維則萬人是效儆于有位佇從善而
如流愼乃攸司固匪怒而伊教百官奉職而奔走萬族
尋聲而騰趠觀乎四會五達舉而摇之溥天率土孰云
遠而期赫赫於永代每鏘鏘於此時響不聞空能同誹
謗之木聽猶在耳將陳誦諫之詩莫不獻其詞而諤諤
帥其属而師師靡其荒怠曷不肅祗士傳言而戾止工
執藝而疇咨足以播祥風於地末闡皇明於天垂故夫
聖之訢合詢芻蕘而聽納動而悦隨謀卿士之箴規乃
知我武不施司馬之執奚為斯文未喪封人之喻攸宜
徒云擊石拊石曷若恩斯勤斯與德音而共暢載仁聲
而遠馳則六變通神九成感物不足擅義而標奇也故
我后振鐸以聳善喜人之敢諫俾夫下不瀆上不慢由
和鈴之昭其聲致朝野之清晏
第三(以發號施令王猷所先為韻)羅立言
上方繼統大寶發號初年俾木鐸是徇彰皇恩而宣清
韻乍分庶道乎無遠不浹長聲始振將表乎有開必先
蓋欲由舊章布新令使有聞而必戒如審樂以知政德
音爰降義符招諫之君大典允敷道契多能之聖洪纖
手運斷續風移始條貫以遐遠終激揚而廣施發千門
以瀏亮儆三條而逶迤將警乎羣心斯乃有倫有要言
提乎衆耳孰可不識不知且夫洞然諧音鏘爾立號豈
比官師之職無勞有司之告則知君立教非鐸而不宣
金有聲非木而奚道所以酌彛古典稽法前王範乎金
蓋取乎剛德示利振以木期在乎直言有章罔匪舌而
是出信有聲而必揚鄙伐鼓之坎坎小和鈴之央央節
奏中規周旋有序合椌楬諧律吕侈弇之制自異陶匏
之音不舉動而逾出擊且殊於匏竽虚以和鳴懸匪勞
於簨&KR1206;帶未央晨漏時與俱來混南山殷雷乍迷其所
于以明盛禮于以揚王猷日聞四方聽思聰而廣被教
覃萬國澤咸霈而周流或乃妙響清越綿綿將歇敢煩
手於再振冀駭耳於一發客有觀光以成文願刊象魏
之闕
鄉老獻賢能書賦(以行誼昭洽可升王庭為韻)封殷
至哉求士之方稽彼側陋書乎善良備採擇於鄉老爰
升薦於天王乃曰行之實藝之長可謂舉不踰等信乎
幽而有芳用之則行豈遐方之繫滯時不可失逢昭代
之明揚於是申衆寡稱旗章播唐風而靡闕同周制而
有常操簡兢兢願獻巖廊之器率徒濟濟咸從禮義之
鄉佐理之源匡時之盛可以榮鄉黨可以輔國政豈徒
稱藝能褒德行而已亦以示尊寵尚賢能再拜之儀設
五物之禮興俾地官而是載命天府而爰登膺選以行
豈黃冠而是阻策名之後見青雲而可升所謂納芻蕘
拔淹滯或端莊而果行或踴躍而負藝聞善必舉誠哉
不過其辭惟賢是求豈曰後難為繼是以臻彼道德致
乎雲霄多士如流可閱一編之上羣才是選寧辭萬里
之遥矧物類之咸若在皇明之孔昭考鄉閭之中既已
為善顧周行之内無媿嘉招原夫進以守法明乎化洽
庶所以觀士無取乎徹甲方今搜賢鄉黨致理國經具
名氏於尺牘先貢獻於彤庭隨籍而來先容必假於垂
白進善以致克已自期乎拾青士有其心徒堅其誠未
果道寧忘於光大藝必慙乎微瑣沈潛下國隨鄉書而
計偕希望榮名在王庭之試可
第二(同前韻)張嗣初
皇上尊教本旌藝能徵鄉舉里選之人則哲俾含光抱
素之用必稱故講信脩睦之&KR1131;坦然弘大謙光素履之
士赫爾昭升時乃正月初吉鄉老旁戾奉簡牘之詞詣
闕傾葵藿之心獻歲且曰君不可以獨理必敷求以兼
濟賢不可以失時故脩已而獻藝惟古訓之是式叶周
官之舊制自家刑國率是道而克明選賢與能誠致遠
之不泥逖覽虞舜稽古唐堯明揚側陋惠訪庶僚由是
金鏡朗玉燭調禮崇儉約樂奏咸韶致王道之易易啓
賢路之昭昭豈不以道不遠人弘之在我察言行之枝
葉執禮義為韁鎖惟仁是與諒俾善以交脩在邦必聞
非據德而孰可斯實義光前古道冠百王德政者介爾
以昭進學植者闇然而日彰賤不遐遺邦教以順乎九
有下無沈抑聖謨猶洎於萬方矧乎職有司存令申先
甲既自上而下下誠德優而化洽是以敦育德理(疑作禮)
窮經激浮惰以食力耨甫田於拾青片善罔遺君子何
辭於在野芻言式衆多士必見其盈庭吾君於是納遠
謀守至正欽若前典申鍚時命曰酌爾之令德竭爾之
文行俾敷奏沃余一人而聲教(一作政)加乎萬姓是用尊
賢以崇德致君而齊聖丕休哉揭捍(一作激捍)之道洵君人
之大柄
第二(同前韻)滕遇
審其賢必鄉之耆德納其獻惟國之哲王爰進牘以舉
善希命官之必良脩身既浹於閭里累行宜應乎搜揚
垂鶴頭之書來自衡門之下俯鮐背而獻發乎丹闕之
旁書曰能藴於藝文賢彰其德行文可以贊謀猷光教
命德可以鎮邦慝備匡諍今則潜獲其人可施於政咸
能藏器以自持秉心而無競處乎野興在軸之歌遇其
時仰干旄之詠矧臣察之而甚熟交之而益敬逼桑榆
暮景敢罔於天聰當杞梓良材將禆於國慶若夫博通
之藝可稱虧汚之德難升臣不敢書其德而妄舉賢能
若乃閨門之風雖浹鄉黨之言未洽臣不敢請於王而
遠離荷鍤凡所稱無黨所覆有經錄其功能策勲於盟
府采其藝能掞藻於天庭豈以臣之職所言莫可昔明
王問政於耆耋聖后取人於農瑣帝乃啓書而相視賢
不佻聽讜言而其容穆穆納嘉猷而厥德昭昭由是道
冠百王風馳四裔使居鄉者契(一作㓗)其已在家者脩其
義以黃髮薦士之書為式欲庶官推賢之路無蔽彼周
詢鄉老漢延羣儒未足量功而並利(叶韻力計切)
政不忍欺賦(以愛飬人為本為韻)蔣防
政之至也物全其眞德之至也信洽於人不矜不能彼
則先之於戒令無偏無黨我則獨寄於真淳諒保政以
自睦乃去邪而存仁不然曷以姦歸曲直從伸風俗優
游而嚮化草木條暢而和春者哉觀夫穆穆時和温温
德廣漸之以忠信紀之以刑賞奉聖日之貞明助南風
之長飬於以任人而任德豈唯舉直而錯枉戴星從事
我且大務其劬勞鳴琴在堂我又不違其偃仰是知循
名法者非鴻醇之盛代施慘烈者翥(疑)冬日之可愛苟
和順以積中故信誠而發内人知我所奚憂險易之爭
政致平康誰假韋弦之佩事無事為無為清淨而時惟
昭泰簡易而人不驅馳物無欺兮彛倫式序政有經兮
百度咸宜布和為風而偃草降德為澤而濡枝匪寬猛
以取濟匪恩威而自施一德旁流齊是非於衆庶三無
合則混情性於高卑豈不以酌元和叶誠悃遷善者斯
焉而取斯懷慝者損之而又損君子謂是政也為邦家
之大本
文苑英華卷六十七
