文苑英華卷四百一宋李昉等編
環衞一
諸衛上將軍
授張奉國上將軍皇城留守制元稹
勑環太微諸星有上將次將之例所以拱衞宸極誰何
不若(句)予置上將軍以禦侮率是道也前皇城留守張
奉國謙能養勇明以資忠卑飛翕翼於未擊之前痛心
疾首於見危之際常(一作能)擒狡猾克定妖氛行賞計功
屢昇榮級朕愛其忠厚難以外遷稍移婁胃之間不失
爪牙之任為吾守禁勉爾干城可檢校兵部尚書兼左
衛上將依前充皇城使
授李演左衛上將軍制白居易
勑王者法鈎陳設環列非勲勤之將信近之臣則何以
久張爪牙轉置肘腋者也具官李演常從德宗皇帝南
蒐于梁籍名功臣謂之定難洎出分戎律入拱宸居内
外周旋不懈于位交戟之下周廬肅然今之轉遷示益
親信移領左廣仍參夏卿夫八屯之警廵七萃之勤墮
(集作惰)爾為其正盡得察之宜惜前勞無隳乃勣(集作力)可
依前件
授韓公武右驍衞上將軍制
勑朝散大夫檢校左散騎常侍兼右金吾衞將軍御史
大夫上柱國賜紫金魚袋韓公武我元老之令子也孝
於家忠於國故出則秉旄鉞入為執金吾寵任益崇謙
敬彌著而勤於夙夜疾癘所侵上陳表章乞就頤飬夫
環列之衛(集作衛之列)心膂之臣雖親信之寄則同而勞逸
之間或異宜輟繁重俾從便安可檢校左散騎常侍兼
右驍衛將軍御史大夫散官勲如故
授左衛上將軍滿存特進檢校司徒仍復長城
郡開國公食邑三千戶制錢珝
勑昔孟明視荀林父之為將也獲罪于二君或敗以見
囚或歸而請死彼秦穆晉景之為君卒能宥而復用朕
雖凉德寧昧於諸侯之覇者哉具官滿存頃列將壇頗
懷臣節且聞禁暴斯有功能(一作斯甚有經)未嘗敢驕(一作驕矜)欲
保勲績而爾之前事人亦公言幸無争㰱之盟但逼自
焚之勢洎乎連坐得以惟輕懼罪而不懈於心補過而
願陳其力是用徵為環尹兼復疏封載加論道之名俾
重棄瑕之典庶乎有位知我念功可
授寧遠軍節度使盖寓左武衞上將軍制
前人
勑環衛之設貴同命卿有以大將軍之名加其秩者賞
典彌重具官盖寓凡天下統帥將佐勤勞每至賞勲鮮
當仗鉞吾以克用亊君有偉節匡國有大功而寓預謀
必忠推誠必順致我藩后光于冊書是以特越舊章授
之師律頗能謙讓復願改張得不表以寵休陟居戎列
仍遂再三之請俾圖始卒之心直舉訓辭是為嘉善可
授右威衞上將軍契苾璋威衛上將軍制
薛廷珪
勑具官契苾璋尚齒酬勞固聞於戎典念功求舊式勸
於後生朕嘗因坐朝周視百辟有峩冠擔珪華髮承弁
鷹揚鶚立於墀廡之上者一旦便殿詢于宰臣且曰衛
將軍璋也夙號良將實著軍功嘗擁節旄兼聞善政自
處之環衛委以腹心闢彼汙萊盡作文王之囿化其士
卒皆為君子之營而耆艾服勤班資不稱積薪之歎達
我聽聞俾昇上將之尊不假三師之貴吾於爾軰無吝
優恩勉服軒裳共致寧謐可
左右衛大將軍
授嗣鄭王希言右衛大將軍制蘇頲
門下銀青光祿大夫僕卿員外置同正員上柱國嗣鄭
王希言才推近屬行禀中和用沈厚以為謀體直方而
成器頻升列棘之位嘗踐執金之秩歴官斯久更事逾
深必在親賢用膺心膂宜領右軍之寄仍直大將之任
可雲麾將軍守右衛大將軍勲封如故
金吾衛大將軍
授烏薄利左金吾衛大將軍制李嶠
鸞臺冠軍大將軍行右豹韜衛將軍員外置檢校源頭
州督良鄉縣開國男烏薄利族茂蕃庭位參朝佐懷恩
慕化守義全忠宜錫殊榮以旌美烈可左金吾衞大將
軍主者施行
授河内高平王重規等大將軍制
鸞臺昔程李二將分領東西之宅周邵兩藩並行南北
之化兼此重務允歸賢戚右金吾衞大將軍兼檢校洛
州長史上柱國河内郡王懿宗司屬卿兼檢校并州長
史上柱國高平王重規並麟趾英髦犬牙良翰承朱紱
之寵命奉玈(一作銅又作彤)弓之征伐勲藏天府名入史圖或
誰何警廵㤀晝夜之倦或敦叙宴翼協親疎之理題輿
河輔而桴鼓希聞别乘汾陽(一作坰)而狴牢不葺勤誠著
於文武美績宣於内外爪牙任切都輦寄深求賢審官
不踰伯叔之國叶心共理佇觀兄弟之政懿宗可左金
吾衛大將軍依舊檢校洛州長史重規可右金吾衛大將
軍依舊檢校并州長史勲封并如故主者施行
授李延昌左金吾衛大將軍制蘇頲
黃門兵戈之容是憑於師律輿馬之飾允屬於徼廵自
匪周才孰當兹任衛尉卿兼檢校左金吾衛大將軍上
柱國李延昌倜儻為用堅剛立誠學優典墳言綜韜略
賈勇聞義則輕於九死好謀盡忠則隱如一敵自膺刺
姦之寵雅叶彈違之務正名不拜何以光於執金教戰
或㤀何以勵其投石宜踐迹於中尉俾疇能於亞夫可
右雲麾將軍守左金吾衞大將軍勲封如故仍充朔方
後軍大總管
授王斛斯兼左金吾衞大將軍制
孫逖
門下左羽林大將軍兼范陽大都督府長史充范陽節
度經略度支營田副大使王斛斯推誠勵節好勇能謀
政必有經舉無遺策久鎮幽朔勤修訓練既摧兇以制
勝亦懋賞以疇庸而環衞之職金吾尤重宜承後(一作優)
命以寵中權可守左金吾衞大將軍兼范陽大都督府
長史餘如故
驍衞大將軍
授郭虔瓘右驍衛大將軍等制蘇頲
黃門有功必賞勸所以教人立志為邦作程者也雲麾
將軍檢校右驍衞將軍兼北庭都護瀚海軍經略使全
山道副大揔管招慰營田等使上柱國太原縣開國公
郭虔瓘宣威將軍守右驍衞羽翊府中郎將檢校伊川
刺史兼伊吾軍使借紫金魚袋上柱國介休縣開國公
郭知運等負將帥之才展熊羆之效義烈忠壯以詢其
謀(一作以詢其誠)智謀勇敢不愆其策頃者邊(一作某)庭之際孤
城獨守戎羯困乏歲時圍逼矢石交下金湯自堅護甘
漢之所歴懷范羌而莫至獨能宣我王命殫其士力不
顧左殷仍於右斷厥功至矣朕甚嘉之宜登絶席之任
方盛題坐之禮虔瓘可冠軍大將軍右驍衞大將軍知
運可雲麾將軍右驍衞將軍餘各如故仍各賜衣一副
并金帶主者施行
授張直方左驍衞大將軍制杜牧
勑朕據南面之尊制一代之命先謹(集作講)百官之法後
行(集作理)四方之政若有罪不問是倒持大阿有頑不磨
是廢去砥石則拱視天下何以為理雲麾將軍起復檢
校刑部尚書兼右羽林軍統軍御史大夫張直方席其
先人任為邊將披誠向闕執玉來朝近臣勞郊大匠理
第典兵於禁門之内立侍於交戟之中校其寵榮無與
等比而乃每輕法檢恣為遨盪擅去宿衞潜遊異縣有
司問狀持舌不言以至再三姑引愆闕古人有云語人
必於其倫觀過各於其黨念其生自戎族素不鐫琢既
觸法網亦可矜容加膝墜泉予常自慎小懲大誡爾宜
知恩不失將軍之榮仍存兼官之重足得湔洗以俟甄
昇可銀青光祿大夫檢校刑部尚書兼左驍衛大將軍
御史大夫
授前左千牛衞大將軍李鎔右驍衛大將軍右
千牛將軍江繼美加兼檢校右散騎常侍制
錢珝
勑具官李鎔等大將軍之設有以揔勲翊折衝之屬者
有以司禁衞門籍之法者非嚴謹恭愿不可輙居以鎔
處交戟之門有勲可庇嚴而能謹盖禀於家以繼美當
&KR1335;珠之名有勇可使恭而且愿復秉於心咸以美材俾
遷上列兼秩之寵勸善並行可
授劉思謙驍衞大將軍李瓘金吾將軍等制
薛廷珪
勑具官劉思謙等大將軍齊之三公執金吾漢之中尉
或分黃麾坐正殿之前或佩横刀立天子之側親近寵
貴莫之與京以思謙等昔在艱難不渝風雨克保臣節
能知武經而瓘祖考勲名功格上下副朕基構克勤班
行清修自持儒雅有守朕言念後生遘諸多艱朝施勞
於旄鉞莫置位於公侯獨爾寂寥未聞熏灼自待之意
何其偉歟賞延之典兹用歉欝屬有虛位先求舊人俾
昇喉舌之官以申帶礪之旨爾其服我寵光為吾心腹
侍衞廵警勉於在公佇聞恪居
領軍大將軍
授杜叔良左領軍衛大將軍制元稹
勑十二衞大將軍典掌禁旅張皇六師猶藩垣之捧宸
極也為任不細是以出則授以弧矢靖烽燧於邊庭入
則委以爪牙領貔貅於魏闕中外遞用僉謂恩榮前朔
方靈鹽定遠等城節度副大使知節度事觀察處置押
蕃落等使元從奉天定難功臣開府儀同三司檢校工
部尚書兼靈州大都督府長史大夫上柱國安定郡王
食邑三千戶杜叔良將門之子不墜弓裘頗閱詩書素
明韜略頃以五原近寇禦侮才難遂俾敺攘實資毅勇
星霜屢換節制斯勤雖不立奇功而無忘慎固尚多毗
倚乃命徼廵勉服新恩以彰前效可驃騎大將軍行左
領軍衞大將軍元從功臣勲封如故
授前左武衞將軍李儔左領軍衞大將軍前右
監門衛大將軍江繼美左領軍衞大將軍制
錢珝
勑具官李儔等王者之居率先警衞將軍之令必勝戒
嚴儔與繼美皆以綘服青綬常立於西序矣在列甚謹
其勤亦多戎容頗稱於抱材家食且聞其處困故以左
右領軍之命並而進之兼罷秩巳來為日斯久咸從遷
陟用舉滯淹可
千牛大將軍
授前威勇軍節度都指揮使楊承襲左千牛衞
大將軍制
勑拊瑟琴者其聲不諧尚或改而張之况軍旅大事利
害可論姑務變通且期寧謐具官楊承襲素以材力聞
于朝廷皆屬興師乃思致勇而時惟黷武未足經邦每
念殘人遂能屈已既從休息何必訓齊爾其罷彼戎機
來歸環衞職親任重假寵甚多無懷逆命之謀宜奉徵
還之召况參宿衛亦在促裝可
授牟崇厚右千牛大將軍等制
勑具官牟崇厚等罷行部者入則率執刀之屬以居其
官去宿衞者出則勸賣劍之人以成其政中外迭用典
故甚明崇厚嘗分吾憂知其理之急善有聞也漢謩能
率爾職戒有備之嚴勤可稱也家食皆久賦禄甚宜勿
墮(疑作惰)勿踰(疑作媮)以期無咎可
羽林大將軍
授周仁軌左羽林大將軍制蘇頲
門下周禮命卿六師成務漢圖拜將三傑推才光祿大
夫行光禄卿兼檢校并州大都督府長史上柱國汝南
郡開國公周仁軌執心剛強臨事果決衞青奉法必讓
其功師丹守正每聞其直彼汾之間近胡之備吏人仰
化戎虜憚威羽翼任隆爪牙寄重宜光絶席用應題坐
可鎮軍大將軍行左羽林衞大將軍兼檢校并州大都
督府長史勲封如故主者施行
授薛訥若右羽林軍大將軍制
黃門出師禦寇功成於告捷振旅休兵禮備於刑賞攝
左羽林軍將軍借紫金魚袋薛訥勲閥良將邦家老臣
讀太公之立言受穰苴之為法德業中邃墻仞罕窺智
謀宏遠泉源不竭湏佇公孫之勣頗蠲孟明之罪遂能
長驅隴上深入湟中殱厥犬戎殘其蠆毒野無遺孽朝
有茂勲宜應設壇之寵俾光期門之寄可右羽林大將
軍上柱國河東郡開國公仍賜物三百叚銀五百兩錢
二百貫主者施行
授高仙芝右羽林軍大將軍制
門下四鎮經略副使前右羽林軍大將軍員外置同正
員密雲縣開國男賜紫金魚袋上柱國高仙芝素稱驍
悍兼聞智略久在戎場夙推武用才有所適禮則從權
宜復官資更為邊扞可起復右羽林軍大將軍員外置
同正員
授王士則右羽林大將軍制白居易
勑羽林所設上法星文軍衞之中號為雄重稱兹選任
不易其人左驍衞將軍王士則勲戚之家義方之子發
身學劔餘力知書早踐班榮累參環列職近而身彌檢
慎任久而心益恭勤卑以自居勞而無伐况一備禁衞
四為偏將滯於久次宜有超遷(集作升)俾領上將仍升(集作)
(遷)右廣綂良家之騎士訓期門之材官寵任不輕無墮
於事可右羽林大將軍
授前驍衞大將軍劉崇文左羽林大將軍知軍
事等制錢珝
勑具官劉崇文等漢家揔率禁軍有北軍南軍之號今
羽林領軍之職盖近之矣崇文廷美常以赳赳之材對
濟濟之列稱夫環衞立在西階今復命之俾無遺者勉
揚威烈勿怠警廵桂林屬城頗參戎俗以若納久當官
次多達物情分我遠夏資其惠政入居出守各慎所為
懸法甚明賞善斯至可
文苑英華卷四百一
