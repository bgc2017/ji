文苑英華卷八百五十四宋李昉等編
釋五
滄州弓高縣實性寺釋迦像碑一首
洛州昭覺寺釋迦牟尼佛金銅瑞像碑一首
滄州弓高縣實性寺釋迦像碑
張文成
詳夫元天北列運斗極於璇樞大地東傾鎮江河於岊
玉晝夜則晦明無定曦舒為朝夕之資動静則虧缺有
時乾坤非長久之噐豈湛然常住大雄包混沌之源寂
爾無生正覺出氤氲之表故能使九十六道紀菩提之
一門三十三天貫湏彌之四頂振嵐颷而吹大塊運僧
祇於埏埴之前揚智炬而爍(闕)置賢劫於陶鈞之上其
去也後天而滅故現滅而歸無其來也先地而生故因
生而示有青霄帝座降靈氣于中胎白净王宫孕神姿
於右脇蓮乘七步樹下六年薦玉象於祥符啟金人之
瑞夢影流中國大地由其震動光入太微垣星為之不
見法王之應跡也妙覺常身本無顔色至人垂教遂有
形儀開滿月之竒姿韞中天之異相髻銜龍髮頂秀螺
文萬印生於瑞手千花發於神足蓮開青目毫光照於
四天花豔丹脣頂彩周於十地法王之實相也具一切
智號悉逹多通萬物名心希有往來不窮之謂聖隂陽
不測之謂神不化而行不言而信持惠燈而耀長夜揚
法舸而救迷津為塵品之醫生作群生之慈父法王之
至仁也法忍智忍率難忍以皆空無心即心緫群心而
俱攝珊瑚江海一指測於波瀾琉璃日月二手分其晝
夜目連持線天地為之頽綱舍利投針山石由其絶紐
法王之神力也儒童毓秀闕里生歎鳳之君摩訶降跡
苦縣誕(闕)龍之彦仲尼禮義之標首抑至聖於迦維
伯陽道德之真宗訪右皇於天竺故知一乘妙旨超然
居十翼之先二諦微言邈矣出童之表法王之威德也
率陀天上飛閤神宫舍衛城中香臺造化百千妙界生
於鳥翅之間十二音聲出於象牙之長金䋲百丈下照
月宫珠網七重傍臨月殿萍流地上化為池沼之形花
散空中變作樓臺之影法王之壯觀也佛中佛日天上
天人金口振於西方銀凾洎乎東夏無能間細寫鼇滶
於波流(一作瀾)有外談空運迦維於宇宙合掌腹内思聞
十善之音舒翼殼中遥相四天之說法王之仁化也
高梯直上包括太虚抽針旁紋區分小有貫花之句光
如水上之蓮花說偈之音皎若星中之月非有相而非
無相凡聖莫測其幽微空是色而色是空聖愚不知其
要妙法王之教化也法身無像故因像以宣功道本無
言亦因言而示教塵俗不可以久處故厭世而歸空真
如不以道摽故凝神而降跡吾之去也因其辯無常吾
之來也因來談緣起情有所至河海為之編龍神有所
歸叢林為之變鶴從滅至滅能通寂滅之因無生示生永
入長生之地法王之變化也由是八方廽向萬國歸依
惠日被於三千法雨流於百億周穆王之代聖教方融
漢眀帝之時慈風漸扇年移晉宋運屬周隋蒼鵝出而
天地屯赤龍發而干戈起秦川涌血羅什不歸趙郡僵
屍圖澄永去西域䭾經之路荆棘参天東郡畫像之郊
風塵撲地我高祖神堯黃帝傍廽地軸蹴崑崙以傾西
惟太宗文武聖皇帝仰握乾符掃欃槍而南滅削平嶽
瀆舒卷風雲芟毒樹而建祗園拔邪山而開福地實性
寺則貞觀三年奉勑之所建也平原控趙渤海臨齊上
衡畢昴之星下瞰衡漳之地浦稱駿瀆馬頰太史之遺
蹤地號弓高龍頟將軍之舊業爰於此地廽構乾堂興
八會之香臺闢三休之妙觀龔遂觧䋲之邑寶線争長
(一作將)曹丕沉李之郊天花競落螺宫映水枕藕關於黃
河魚梵吟風接蜃樓於滄海實栖神之秘宅毓善慶之
神區者哉寺主久依定水早庇禪林功濟有緣業優無
學意花不染弘上善於慈心勝累(疑作果)争攀察中乘於
惠眼非色非相凝神䆒竟之端無我無人高蹈苦空之
外上座都維那等並尋鷲嶺訪道鷄園歸誠甘露之門
自得醍醐之性鵝珠護戒標苦節於堅林龍鏡澄空照
真歸於净域以為脩身者福福遂則殃銷堅善者功功
施則緣發旁求大匠廣召山虞粤以儀鳳二年移寶堂
於寺内去舊處三百餘步設竒功於地道神妙無方窮
逸思於天關靈機不測魚鱗翠瓦逐層閤而舟移鴈齒
青階帶崇基而轂轉虹梁曜日煥若神行鯨棟凝煙故
非人力寶階星動似忉利之飛來紺殿雲同浮化城之
涌出豈非威神自在不可思議者哉於寶堂内敬畫什
迦尊像一鋪鎔金範素寫艧圖青斵象浦之靈珠瑑龍
泉之羽壁鮫人水織競送霜縑蛾客抽絲争投雪線七
重交映百寶莊嚴實相端凝粹容圓備蜂王獻蜜紛飛
紫紺之樓龍女持花出入珊瑚之殿諸獻天果芙蓉生
寶座之前居士焚香栢葉起金爐之上千軀聖像據六
地而揚音八部龍神下三天而奏樂斯乃玄功幽贊故
無德而稱焉調露之初邊烽屢警七重黑暈萬里黃沙
旄頭干太白之精素髮拒中台之翠鄉人等九州令族
四海良家提龍劒而星馳撮&KR1608;渠而電激為鵬為鶚輕
飛鴈塞之前如虎如貔廽嘯狼居之表隂山霧廓澣海
波清憑惠力而服魔軍持廟筭而摧孺子共申弘願植
此豐碑記歴代而長存惟令名之不朽奉為高宗大帝
星珠歛耀斗電潜輝御鸞鳳於金轝邃攀龍於鼎嶠媧
皇誕裔姬姒降禎斷鼇立極之神功乘龍御天之大業
凝情三昧早惠六通坐蘭拔而虔誠仰次山而展慶使
持節滄州諸軍事滄州刺史李公挺堅林之雅操列烏
喙之殊姿漢太尉之名家履龜文之異相賈琮出刺下
車而肅百城韓壽閒居閉閤而綏千里長史北平公晉
太尉寵首有虞陶唐左相之榮實兼平景龐士元之展
足終非百里之材王休徵之佩刀實有三台之望朝散
大夫行弓高縣令晉君嘉禾獻瑞門傳翠葉之風鬯草
襲勲業踐彫弓之錫横綺琴於膝上翠翟朝馴攬眀鏡於
懷中青鸞曉集丞太原王愿主簿隴西李灌尉河東衛
神暹常山張行昇等並周靈王之史仙人白鶴之苖裔
帝顓頊之孺宗柱史青牛之葉胄羊車映玉煥昇氣於
淮(疑作脽)川鵲印欝靈符於寶軸驥從東道方申逐日之
功鵬舉北溟皆戢摩霄之翼鄉望某等並地鄰鄒魯境
接燕齊俗冨詩書家豐禮樂海隅鷗狎猶存射雉之規
河朔鷹揚仍帶爽鳩之氣雋不疑之故里氣調魁梧石
仲容之舊墟英靈俊傑德由名顕功以頌宜非筆無以
申其功非言無以叙其德旁求翠琰遠播鴻徽刻龍首
于銀鈎鑿龜文於玉版蓬萊之水三尺孤標碣舘之前
扶桑之日再中獨立金臺之上俾夫天銷劫石瓊文寫
而無窮地入微塵寶字書而不滅重宣此意而為頌曰
大虚混沌寂寥沉默二儀既判三才允植地缺東南天
傾西北陵遷轂轉山開水塞月滿則虧日盈則昃大哉
正覺意元不側先地而極後天而益不滅不生無聲無
色曜魄指掌乾坤胷臆聖人立教用形表則實相端嚴
粹容岐嶷銷滅五苦削平六賊水號連河山名檀持六
度斯闡三眀在即牛口西來馬明東陟玉偈光啟金言
允克碣石燕郊平原趙國雀臺西指蜃樓東逼建此神區
爰崇净域龍圖合兆龜書應墨綺綴星浮金鋪電絶地
神獻果天厨送食八會雲平三門箭直寶堂移轉神通
智力飛簷振羽虹梁重翼閤似雲行樓如鶴息增日逐
階旋天橋縱匿野外塵黃星間暈黑爰憑净居剪除荆
棘鴈塞消氣龍樓受職銀書玉版鐫名記德臨鴈塔之
階基對蜂臺之閫域窮逸思於圖篆放神功於剪刻孤
標九流之間獨立金臺之側惟令名之不朽或馳芳於
百億
洛州昭覺寺什迦牟尼佛金銅瑞像碑
李嶠
盖聞發體凝寂離形相之區道心玄微同虚空之德不
可以名言說不可以去來敢泊矣無繋脩焉似存潜輝
匿端而迹滿三界滅識掩智而行該萬法契存於希夷
之表機動于忽恍之中談其空則不盡有為索其朕則
服歸無物非(闕)天之至妙其孰能與於此乎夫權智無
方說三應物真乘寂住抱一湛然同天等人寧累於我
净見病示慘未虧於常樂故能蒙塵於八邦(疑)之路含
垢於五濁之津入其廽輪爾乃脫生死共其迷復然後
舟航顛倒撫神機而獨化携弱喪而同歸大悲所薰其
利博矣玄德所被可勝言哉及道墮盈虚教遷正像猶
嘱累於句偈尚隄防於脩習足(疑作是)以四依弟子深演
護持之功十行法師大弘供飬之事爪甲儻盡悉成菩
提心口能存俱離煩惱法雲上際於兜率慧日傍臨於
震旦魯人將聖神契闇托於西方漢主聖眀靈議夜飛
於東國屈伸變化其不可思議之致歟皇帝以六龍乘
時三獸演法窺道品于掌握接聖期於(闕)暮彈壓海際
彌綸沙境赤縣為吉祥之宅蒼生沐仁夀之賜瑶凾玉
檢荅宇宙之隆平寶網珠幢迎天人之勝福丕業以不
宰成務深慈以無緣致功固已合上帝之元符開中天
之寶藏豈徒窮數盡妙越契踰䋲而已哉太子左衛率
上柱國相王八卦乾男五行帝子金相玉質鳳毛龍翰
幼承寵異列爼豆於南郊長懋徽音粢盛於東陸孝友
隆其三善温良登其四行貴而思降體易象之流謙冲
而不盈道家之日損每推太宗之重深讓元良之德攀
紫庭而抗䟽懼隔照臨仰玄四而申虔庶通誠感異固
(疑作冀因)十善之力遂廽九臯之聽跪辭銀版褰裳下天地
之宫拜受玉璜備物坐侯王之國裂山河於大郡黑社
生光屬七鬯於元昆黃離遐阻欣跗萼之有序慶宗祏
之彌隆載荷今恩永垂曩誓乃發願造什迦牟尼佛尊
像一軀大菩薩弟子神王各二身方撒東山之府且模
西竺之容皇嘉廼誠用錫休命制度廣輪之法咸順私
心琢磨鎔範之資盡令官給於是乎百工獻技九牧輸
琛瑞雀棲鑪仙人練火觀秘影於龍窟得真形於鷲山
三輪千輻之偉姿七滿八圓之殊相青毛紺髮蓮目睟
容珠纓大士登護法之筵金杵神王夾降魔之座罄崑
岑之瑶碧窮蜀道之丹青黼繢周施莊嚴具足瞸兮似
金山之出海毗首天近慙其琱刻靈儀始畢寶餙纔終
眉宇之間忽呈異彩圓周(一作同)植璧冏若懸珠合身之
千光連西門之五色官司駭視而愕立遠近争途而交
赴廽兩宫之軒騎動七貴之輿輪稍積旬時愈益郎則
神變無象真筌隐乎密微感通有途妙契存乎咫尺自
非聖靈合德忠孝因心何以發金鞍之殊祉玉(闕)之秘
相者哉西域金身既遷於勝妙之塔南宫像盡亦送於
清源之臺揆卜因安有自來矣聿求勝壊用遷期刹有
司制禮具音樂洛州供車乘内出神幡香轝送至道場
於是士女雲趨衣冠翕集二龍灑道千馬隨軒幡花經
鐵鏁之橋讃唄下金䋲之路前後遵從梧宫竹苑之球
琳左右奉持秦圃蔗園之龍象煙霞將囂庭混色鼓鍾
與蠡具齊音園繞周旋逹於净境既安象設仍建齊筵
親屈萬乘之尊俯從八關之會日月天子來待威儀星
辰大夫預陪文物携麒麟之貴戚入鸚鵡之仙臺樹低
隂祥蓮接步以犧帝龍顔之相謁象王螺髻之容對奉
二宫忽疑什迦之讓座詳觀兩聖更似多寶之分臺(一作)
(塔)于時人天盡室法俗傾都衆有稲葉之多地無針鋒
之隟並晞玉鏡咸仰珠輪莫不注目虔心稽首禮足慶
薝蔔之還嗅悅優曇之更開咸訝難思得未曾有爾乃
寶坊四敞銀關䨇闢地如龜甲山似龍鱗羽騎銜枚列
萬隊而清警天龍按部緫八神而環衛威容儼其既肅
中外寂而無譁然後借座燈王請飯香士大乘法匠開
不住之宗耆儒禮官獻無庶之式傾中藏之寶貨移太
官之玉厨衣鉢分行簮居聮事流三川之水未足方油
渠酪池興二室之榮(疑作雲)不能嫓香烟花雨大樂驚於
寶刹高幢入於梵宫誦經則上界遥聞彈指則下方俱
動用慈悲而行喜捨以清淨而為功德初中之布施寧
比其多南北之虚空未量其果方見如來種智化成於
天寶之基菩薩慧眀利建(闕)成之業寧止百千聞法咸
蒙離垢億萬同會俱證無生惟抱義含仁顧言慎德文
章冠代禮樂在躬以旦奭之周親踐曾史之名行詩書
探四學之奥篆籀殫六文之功資寬和之性不伐不矜
秉夷澹之心無榮無欲用能體道悟發遺榮去羡讓其
天下高名動於萬方得其環中妙果深於大度觧末俗
之常愛蹈真空之遠跡勝上之業所以崇奉君親謙偽
之風所以率先黎獻行可以激貪止競誠可以運神感
靈即事論功因今揆昔則南吳去國心未階於紹隆東
海稱藩福不登於資敬豈足以梗槩風範參差軌轍昔
栒邑以塵勞樹績猶勒琱戈衛臣以陪隸收功尚銘彛
鼎矧乃調御輪(闕)之功亦君王去就之事津洭共滄溟
埒廣名節與嵩岱齊高形舞詠而被笙鏞固其宜矣書
版圖而鏤金石夫何愧焉爰命下臣式旌高躅庶山飛
海竭將地軸而無傾火劫風災共金堅而不朽重宣此
義敢作銘曰
心行之表虚空之際有物(闕)成是名真諦非生非滅不
巨不細去失其方來無所繋潜通鍳揆闔發機神大(闕)
流俗權開應身非邪作正(一作綱)導法為輪蟄戶逄照迷
途得津天籥含聲衢樽稱物酌焉不匱動而愈出說果
眀因談因證實波旬廽首尼揵頓膝應變開鑿隨方汲
引德洞幽深化緜區畛洽恩洎緣停報斯盡石室韜光
金河輟軫慈舟已謝慧炬俄沉色相俱覩希夷莫尋蒸
哉睿聖皇矣君臨更維象法還開佛音有美親賢于嗟
檀捨讓踰斷髮誠均捧馬脫屣青宫分茅黑社道(闕)方
外義高天下將追宿契且樹良緣乃隆皇造爰抽國泉
觀形兜率取法優填大治神化靈儀自然異相紛紜殊
姿掩藹黼(闕)丹艧莊嚴金(闕)面似月輪頂如天盖十位
傍拱四神來會真契何遠心誠則通毫文玉㓗額理金
融色動天印輝含帝弓不資睿德孰顯神功象設既安
(闕)場乃闢玉輿廽軫瓊柯侍席伏(一作伏是)擁曲鈎筵羅飛
錫海引千供霞張奕人天鼓(闕)龍象徘徊作花盖烟為
寶臺(闕)
嘉願克成供因無乏百靈衛善千祥護法眇眇三思悠
悠萬劫永固彛噐長隆寶葉
文苑英華卷八百五十四
