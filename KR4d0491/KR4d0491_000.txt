石田集别集類四(元)
提要
(臣)等謹案石田集十五卷元馬祖常撰祖常
字伯庸世為雍古部人居靖州之天山高祖
錫里濟蘇(原作錫里吉思今改正)金末為鳳翔兵馬判
官子孫用以官為氏之例遂稱馬氏曾祖雅
哈(原作月合今改正)從元世祖南征因家于汴後徙
光州延祐中初復科舉祖常鄉貢會試皆第
一廷試第二授應奉翰林文字擢鹽察御史
劾罷丞相特們德爾(原作鐵本迭兒今改正)既而特們
德爾復相修怨黜為開平縣尹因避禍告居
特們德爾死乃除翰林待制累遷禮部尚書
尋參議中書省事元統初拜御史中丞轉樞
密副使乞歸至正四年卒謚文貞事迹具元
史本傳是集凡詩賦五卷文十卷名石田者
以所居有石田山房也其文精贍鴻麗一洗
柔曼卑冗之習其詩才力冨健如都門壯遊
諸作長篇巨製迥薄奔騰具有不受羈勒之
氣至元間蘇天爵撰文類錄其詩二十首文
二十首視他家所收為夥又請于朝刊行其
集而自為之序稱其接武隋唐上追漢魏後
生争效慕之文章為之一變與會稽袁桷蜀
郡虞集東平王搆更迭倡和如金石相宣而
文益竒蓋大德延祐以後為元文之極盛而
主持風氣則祖常等數人為之巨擘云乾隆
四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
石田文集目錄别集類四(元)
卷一
五言古詩
卷二
七言古詩
五言律詩
卷三
七言律詩
卷四
五言絶句
七言絶句
卷五
樂府歌行
雜言
聯句
騷
賦
卷六
制詔
表牋
青詞祝文
卷七
章疏
卷八
銘
箴
贊
雜文
策問
題跋
記
卷九
序
卷十
碑誌
卷十一
碑誌
卷十二
碑誌
卷十三
碑誌
卷十四
碑誌
卷十五
行狀
傳
附錄
石田文集序
故御史中丞馬公諱祖常字伯庸系出西裔延祐初設
科舉以兩榜取士公應河南鄕貢及會試俱冠右榜時
已稱公有文學初非以高科致儒名公志氣脩潔而筆
力尤精詣務刮除近代南北文士習氣追慕古作者與
姚文公燧元文敏公明善實相繼後先故其文詞簡而
有法麗而有章卓然成家其在禮部為尚書在中書為
參議在御史臺為治書侍御史中丞在樞密為副使累
階要官自奉清約讀書刻厲如始學者雖一話言不苟
及以病歸終于家大夫士之聞者無不悼惜嗚呼篆鐘
編磬淡乎其韻璊璏璗琫栗然其光質古而文益竒以
之考律吕之和資佩服之華皆用於宗廟朝廷之上者
也詩曰惟其有之是以似之公實有而似焉公之家世
勛閥具國史及墓碑太原王守誠與趙郡蘇天爵在游
從中感知尤多故為序其文集至元五年已夘九月丁
已中議大夫御史臺都事王守誠序
昔者仁宗皇帝臨御天下慨然憫習俗之於文法思得
儒臣以圖治功詔興貢舉網羅英彦故御史中丞馬公
首應是選入翰林為應奉文字與會稽袁公蜀郡虞公
東平王公以學問相淬礪更唱迭和金石相宣而文日益
竒矣未幾擢拜御史劾權貴人擅弄威福遂罷相位久
之其人再竊政柄左遷公尹縣開平實欲深中傷之公
退耕浮光之野泊然不以介意權貴人死復入翰林為
待制遷直學士訓誥誓命温厚典則有西漢風在禮部
為尚書兩司貢舉選士專求碩學崇雅黜浮至順天子
親見郊廟祼獻禮文多公裁定及為臺臣端重正大百
辟震肅議論廊廟有關於治體一時薦拔皆重厚清慎
之士公少嗜學非三代兩漢之書不讀文則富麗而有
法新竒而不鑿詩則接武隋唐上追漢魏後生争慕效
之文章為之一變公之先出永古特部世居天山迨入
中國數世宦學不絶至公位益光顯嗚呼我國家龍奮
朔上四方豪傑咸起而為之用百戰始一函夏干戈既
輯治化斯興而勛臣世族之裔皆知學乎詩書六藝之
文以求盡夫修身事親致君澤民之術是以列聖立極屢降
德音興崇庠序敦延師儒非徒為美觀也至于仁皇始
欲丕變其俗以文化成天下猗歟盛哉觀公治行卓偉
若此則祖宗取材作人之效豈第文辭之工而已雖然
非此無以表公之藴公既没其從弟察院掾易朔出公
詩文若干篇合天爵所藏共若干卷請于中臺刊諸維
揚郡學嗚呼覽者尚能考公之行也夫至元五年己卯
冬十一月朔嘉議大夫江北淮東道肅政廉訪使趙郡
蘇天爵謹序
文章何與乎天地之運哉元化之斡流神氣之推盪凡
以之而生者則亦以之而盛衰焉吾嘗觀於禮與樂矣
升降揖讓周旋裼襲之容屈伸俯仰綴兆繁瘠廉肉之
節文之著也而樂由天作禮以地制禮樂不曰天地之
文乎昔者聖人之以禮樂為天下也治與運會文從而
生焉世之為文章者蓋亦有出於此而已矣漢唐之治
不及三代遠甚而其人之述作乃或有治古之風者亦
幸而際夫天地之運之盛也趙宋鉅儒載道之書與歐
曾王蘇數子之文君子於是有所徵矣而其運往治弛
則凡以文嗚者皆靡然若緒風之泛弱卉也我國家龍
起朔漠運符羲軒淳龐雅大之風於變四海士大夫争
自奮厲洗濯舊習至仁宗時遂以科目取天下之士而
用之浚儀馬公伯庸褎然以古文擢上第聲光煜如清
河元文敏公謂其所作可以被筦絃薦郊廟天馬寳鼎
諸作殆未之能優也公早歲吐辭即不類近世人語言
古詩似漢魏律句入盛唐散語得西漢之體嘗謂人學
詩文固貴有師授至於高古竒妙要必有得於天吾未
嘗有所授而為之訃所嘗師者往往為近世人語言吾
故自知吾之所為者非繇有所授而然也蓋公以英特
之資而涵毓於熙洽之世自決科以來踐敭清華至為
御史中丞其所際者盛矣則其文章又豈繇有所授而
然哉國家且益崇禮樂以對天地之景運能言之士幸
而際乎斯時則其所著當益有可觀者而美盛德之形
容以昭天地之至文則亦有頼於若人之為者而公不
可作矣淮東憲使趙郡蘇伯修甫彙公文藁若干卷將
鋟梓以行於世適旅至廣陵乃使綴一言於編端伯脩
在成均時公以監察御史試國子生得其所試碣石賦
嗟賞不置伯脩以學行政事致位通顯非徒以文知名
獨不能忘昔之嘗知已者風誼之篤可以愧澆俗矣旅
光州人而生于甌粤延祐中公以䌖事入閩歸而告諸
朝之公卿大夫士曰閩中有陳旅者可與言文事也則
公亦旅之知已者矣追念曩日與公晤言至夜分不休
約他日還浮光為我結屋並石田山房暮年數往來相
歡今則不然乃執筆序公遺文於空江落木之間俯仰
人世不知涕泗之横流也應奉翰林文字從仕郎同知
制誥兼國史院編脩官陳旅序
