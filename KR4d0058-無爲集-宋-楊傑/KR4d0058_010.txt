無為集卷十宋楊傑撰
記
洪州門記
今天子即位元年春三月已巳洪州初以州名表於門
何以書重正名也豫章之水源於虔化會貢水而為贛
東北至於洪崖之陽漢置郡曰豫章因水名也隋易郡
曰洪州因山名也唐治軍建節曰鎮南制遠俗也偽唐
僣稱南都避中原而卜遷也皇朝削平僣偽聲教被於
四海州名從隋仍舊貫也鎮名從唐存武備也鎮名則
有節度使以領之州名則有觀察團練刺史以領之是
二者之名不可闕其一也而鎮南之名固已表於府門
矣惟州名則闕然未之表也兵部施公出守是邦以德
義鎮俗事為有本迺命以州名表於中門表之所以正
名也正名可書不可不書故書
西水磨記
都城當萬國之要會升平日久比屋富庶四海内外寶
貨叢聚車無停輈馬無緩轡晦眀寒暑衝衝交馳乎其
間有闤闠之喧所不及處已不可多得而况流水潺湲
嘉木蓊鬱魚鳥上下風物清勝有山林江湖之氣象者
乎都下水磨務有三皆國朝所置以供尚食暨中外之
用然其景趣不同而所謂有山林江湖之氣象者西務
是已將造其門水聲先出乎林間行及其旁則長槽瀉
波鉅輪激濤雷轟電射雪迸雨飛若並谷簾若臨洪崖
使人毛髮森然語言不能相接有景如此而都人罕有
知者自宛陵梅平叔太原王漢卿之領是局也薦紳往
往至焉主人嘉客之來臨流設樽拂石為坐垂釣清淵
魚泳而同食彈琴曲渚鷗馴而不驚沙泉盈尺跣可以
涉漁艇一葉醉可以卧方是時也賓主陶然如在江湖
之上山林之中烏知車馬闤闠之喧哉朝野諸公多有
詩詠或形汗簡或題屋壁凡數十篇漢卿官滿懼異日
之遺墜乃鑱諸石以傳永久知予尤愛其景故託以為
序盖所願也元豐二年中秋日述
淮陽古井記
淮陽之井鹵而少甘其民多汲於沂泗光禄卿劉公之
守是邦也問風俗而始知且歎之曰一郡之井不為少
矣胡為斯民捨近易而趨沂泗哉謂并不可食豈其然
乎於是使人徧汲郡井而嘗之俄於後圃榛莽之間得
廢井焉其泉洌然若冰而甘以之烹茶則茶浮而味久
以之釀酒則酒醇而色清又以舊所畜揚子南&KR0893;水及
惠山泉以校之則輕重幾乎等矣爰命缶以出其濁石
以潔其外亭以覆其上由是瓶繘不絶汲者便之予道
過淮陽得其語於郡人公且以記見託予聞井者德之
地也古今有變而井不變猶士君子之有常德乎故井
不患乎不汲患乎泉之不洌士不患乎不用患乎德之
不脩泉既洌矣德既脩矣人或不之汲世或不之用非
井與士之不幸盖物不幸不得其利爾噫斯井也前此幾
千百年荆榛蔽之泥沙混之禽所不窺人所不食豈其
泉之不洌耶曷其湮塞之若是耶使秉權者有能推劉
公求井之心以求賢則豈獨能輔天子之眀且足以均
天下之澤矣易曰井渫不食為我心惻可用汲王明並
受其福此之謂也治平三年五月十日無為某記
二軒記
臨潁令楊彦武謂無為子曰我山陽嘗構二軒於燕習
堂之東北隅二軒之制不侈不陋聚書萬卷足以示子
孫潔嚴豆觴足以奉賓客累石以為山無摧輪折軸之
險而蒼翠可愛鑿石以為沼無狂風怒濤之畏而清泚
可鑒也野芳秀而香不知所從幽鳥啼而聲不知所起
每閉戸宴坐陶然自得頓忘身世之累行將解紱綬之
縛而歸休其間因名其一曰覺軒其一曰息軒盖覺性
未悟求悟者指之息心自信求信者言之指而言之非
子而誰夫並萬物而生於天地間其靈貴於萬物者人
之謂也鳥獸蟲魚惑於所嗜嗜而不能自息此其所以
為人獲也夫學而有見者覺也自心而休者息也不學
則不能自覺無所覺則不能自息覺則不惑於所嗜息
則不困於所動其幾於道矣昔人言有畏影惡迹而去
之走者舉足愈數而迹愈多走愈疾而影不離身不知
處隂以休影處静以息迹是豈足以語二軒之意歟元
豐三年秋七月記
養志堂記
親心所嚮謂之志善承順者謂之養子之事親養志為
大養體為次故元之於參不若參之於晳此孟子所以
優稱其孝而孔子授以經也於戱曾子世不得而見之
得見慕曾子者其亦庶乎鉅鹿魏丞綸即龍圖公之嗣
子也為知者所辟將擢以任君辭所舉而以潯陽𣙜酤
為請便親養也是時仲氏官於豫章兩境相望不數百
里太夫人所至安問交馳晨昏寢食怡怡如也諸大夫
以是稱之而名斯堂為養志云無為子聞之曰事親孝
者忠可移於君古者求忠臣於孝子之門良有以也然
而有隱無犯事親之道也有犯無隠事君之道也色難
之難猶犯顔之難不難其難其孰禦焉篤於誠而已矣
熙寧三年八月十五日記
九華藥圃記
九華山多産靈藥樵蘇耕獵居人游士日往來於其間
而罕能辨識故其藥初不見用扵世藥之見用非藥之
幸廼病者之幸也藥不見用非藥之不幸廼病者之不
幸也昔有至人過其山别其名品以示人曰此養命之
藥也此輔性之藥也此治其疾之藥也用之莫不然由
是九華靈藥多載方書山中之人悉能辨識盖有所自
矣永静太守南陽滕大夫潤之家於池州州距山甚邇
嘗築圃於所居之西擇九華之藥可以種者種之可以
移者移之分畦以别其品立石以識其名清泉灌沃澤
根本也惡草鋤去養善類也不雜花卉悅不在目也不
植蔬果嗜不在味也藥齋居中用藥之書聚焉藥軒在
北治藥之器具焉華實根葉采之有時君臣主使處之
有序以之攻疾疾無不痊以之施人人蒙其惠於是藥
圃之名傳於縉紳莫不慕大夫之所存無為子聞之曰
噫是烏足以盡大夫之所藴歟大夫之先内閣公在祖
宗朝嘗獻苦口之忠言上以醫國建去害之長策外以
安邊人到於今賴之大夫承義方之訓性治行修平生
懷濟物之術所至必蠲民之瘼讀家藏儒釋道諸書愈
久愈深其學博而不自矜其善積而不自有在老氏曰
滌除玄覽能無疵矣在圓覺曰於大乘中發清淨心遠
諸雜病矣乃知藥圃之設為恤物之一端烏足以盡知
大夫之所藴乎元豐八年五月十一日記
秦氏中齋記
齋學舍也君子居而齋肅焉故曰齋中名之從筮也皇
祐元年冬十有一月朔秦君學舍成索太玄而筮之遇
中□(一方一州一部一家天首也家性曰星曰牽牛時曰冬至數曰竒)楊某辭之曰星
舍於北與首同德冬筮而冬在時曰從畫而逢陽廼數
之祥一之文曰賢人天地思而包羣類也居之者其潜
心之遠乎五之文曰君子乘位為車為馬車軨馬&KR2506;可
以周天下居之者其將獲用於時乎七之文曰仁疾乎
不仁誼疾乎不誼君子寬裕足以長衆和柔足以安物
居之者其將能任於刑德乎是之謂星時數辭從故名
之而記于壁
采衣堂記
婺源胡氏五世同時子養其父而逮養其祖之祖父鞠
其子而及鞠其孫之孫州閭鄉黨推為令族嘗構堂於
家園宅風物之勝處羣峯環翠屏如也寒泉湛碧鑑如
也幽芳啼鳥愛之而不可勝名老木脩竹蔭之而不可
勝筭每晨昏燕閒親族咸集老者坐於上稚者戲於下
長者侍於側少者服其勞山樽埜餗具不待豐而人以
為甘矣况有豆觴之奉乎鳴缶擊壌樂不待舉而人以
為和矣况有簫鼔之繁乎頽垣隘宇居不待壮而人以
為安矣况有大厦之庇乎弊裘緼袍服不待侈而人以
為楚矣况有采衣之絢乎乃祖乃父乃子乃孫雍雍怡
怡以遨以嬉歲月久而不厭齒髮晚而不衰縉紳大夫
樂為歌詠以牓於堂目其堂曰采衣盖取老萊子之養
以美之也既而聞於京師求無為子以為之記無為子
曰前此百有餘年僣偽未克日尋干戈父不得保其子
者有之子不暇給其父者有之矧有五世一時而安居
者耶觀胡氏采衣之樂則海宇升平之久可知矣是可
書也熙寧六年重九日記
雜文
世網篇
達翁居於淮之濱潜叟過之而舟於淮潜叟東指謂達
翁曰樹林之隂頂笠裘蓑者有所負乎翁曰網叟曰烏
乎用翁曰兹取魚具也且世亦有網君知之乎叟請達
翁因有世網說昔伏犧氏之有天下也受圖書肇人文
納百姓於治而百姓不知其所以網因作田魚之器以
明已之用故易曰顯諸仁藏諸用百姓日用而不知然
則世之網經營於此乎已而授神農氏神農得而歸天
下之民獲天下之貨及其世衰子孫不能張焉故有軒
轅氏生以正其綱紀綱紀既正以之授少昊少昊以之
授高辛高辛以之授摯摯受之而不能舉且罹洪水之
患網之綱幾乎頹聖弟放勲亟命鯀以治水鯀功不成
而繼以文命文命獲洛書而能治之水患既平網亦以
緝故書曰天錫禹洪範九疇彛倫攸叙堯既張之而民
亦不知其張有擊壌而歌者曰日出而作日入而息鑿
井而飲耕田而食帝力何有於我哉堯以舜賢而授舜
舜以禹有功而授禹禹以授啓自啓而後世失其人縱
田獵而瀆之者有之矣樂酒色而亂之者有之矣故墜
于弛廢而不舉湯患於意者久之因出見網張于野不
知意之形於聲曰自天下四方皆入吾網已而懼言出
之而遇桀之刑因就變曰吾不忍盡取禽獸盍往歸焉
且不知其入湯網也歴數世而子孫暴亂其網之墜猶
夏后氏之末世西伯昌興而叙之故其詩曰勉勉我王
綱紀四方西伯以之授武王武王受而大闢之以納天
下故其詩曰自西自東自南自北無思不服武王以之
授成王成王守之而正天下故其詩曰受福無疆四方
之綱及其世衰則有諸侯干紀以亂其叙故雄曰周網
解結群鹿争逸自時而至五代蠧網家流出焉或執器
而斷之或闢路而逃之人有識其器達其路則陶陶然
熙熙然不為是非哀樂動其心不為得失生死累其正
君子以之静小人以之亂非叟不可使之知知是網其
知幾乎
南山移文(并序)
繁昌之南有山曰隱静其林泉為江東之勝物外之人
多或樂之吳越江逸人愛而不能去無為子遊必見焉
逸人一日出山久而未歸無為子惜其不返將督人以
歸因思齊朝周彦倫嘗隱於鍾山後出為海鹽令欲再
過其山孔稚圭乃假山靈之意移之使不許得至故云
北山移文夫責於已失不若救失於未然使其不得至
不若督之以歸故作南山移文且以簡於山居二師云
繁昌之境南山為勝君子有時而隠仁者所樂乎静松
敞重門石開修逕玉淙琤乎雙溪屏回環乎五嶺旦禽
啼而杵藥夜谷響而鳴磬子虚之洞兮鍊九鼎而雲飛
碧霄之泉兮涵萬象而月瑩昔在梁國粤來西聖杯浮
空兮倏忽千里錫穿石兮汪洋三井寺以之建徒以之
盛間有高士卜居盡性無修而修無證而證非分别以
為智不起滅而為定有蒲有葛足以備於歲服有芋有
蕨足以充乎晨甑名不及兮冗無塵纓利不在兮喧無
俗乘子居之安兮吾以子慶子出之久兮吾以子病歸
歟歸歟子其吾聽
圓同庵銘
圓同庵前睦州江令尹家圃元豐八年冬錢塘淨慈本
禪師為題其名又請余銘云
南宫令尹結庵桐廬泯絶一致森羅萬殊芥納須彌像
入明珠窗壁戸牖几杖屏盂動静語默夕寢朝餔可卷
則卷可舒則舒孰得而親孰得而疏其小無欠其大無
餘強為之名圓同太虚
圓寂庵銘
萬化一源萬念一息法無不圓念無不寂強名而名車
塵馬迹是庵何如風清月白
休老堂銘
妙高峯頂不住正處毗耶離城别開一路鐵鉢銅瓶葛
巾革屨付者不取取者不付谷有歸雲木有凝露師子
頻伸象王回顧門外老胡一葦橫渡
愚齋銘
嘉祐四年秋八月大理評事孫琪建愚齋於山陽官廩
之東郡學教授試秘書省校書郎楊傑為之銘曰
自賢其愚小人之徒賢而自愚君子之儒齋乎齋乎君
子所居
清白堂銘
清不足恃白不足矜爾恃爾矜人其爾憎衆濁獨清屈
原所以損其身知白守黑老氏所以全其真清哉白哉
難乎其人能於是乎其與道鄰
無為集卷十
