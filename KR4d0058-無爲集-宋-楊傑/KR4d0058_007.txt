無為集卷七宋楊傑撰
絶句
廬山五笑(并序)
無為子願遊廬山者二十年矣治平三年冬赴官江西
舟過匯澤乃得侍親攜幼摉竒尋勝以償素望一宿山
間而去馬上不覺自笑顧一已無足笑故廣之而成廬
山五笑云
遠師
我笑東林寺孤高遠法師種蓮招社客平地鑿成池
陶淵明
我笑陶彭澤聞鐘暗皺眉籃輿急回去巳是出山遲
陸先生
我笑陸簡寂修真脫世埃九霄一飛去重入舊山來
開先招老
我笑開先老家風雙劍高雲間本無事拭目看金毛
無為子
我笑無為子遊山學古人匡廬不能住騎馬入紅塵
贊皇公祠
夢到瀛洲夜覺來江上秋一身投絶域千古弔窮愁
魏徵君草堂
召伯甘棠國東郊處士家百年三世隠泉石當生涯
登南樓
此樓此景他州無山川形勢吞三吳唯憑詩老寫竒勝
縱有畫筆難工夫
此樓此景他州無欄干倚遍還躊躇主人有酒且共醉
驪歌不用催行車
此樓此景他州無天高水闊連平蕪綠楊深處杏花發
日暖數聲山鷓鴣
懷黃梅三閣(并序)
黃梅縣牆西有池多魚舊政或捕為樂自余為令戒勿
取其後乃為放生池池上三閣曰釣閣吟閣醉閣公暇
與客登之頗有佳趣因葛令赴官作三章寫其懷云
釣閣
屏去竿頭餌非唯用直鈎我來魚不避魚信我無求
吟閣
二十年前令曾來閣上吟如今頭已白詩有壯時心
醉閣
江邊醉長官昔慕陶彭澤未賦歸去來於今有慚色
題陳令壁
地勝江山國風清令尹家酒闌寒食夜月上海棠花
清軒
清軒直下壓秦淮淮是秦皇厭勝開干古興亡無問處
好風唯共月明來
水月軒
湛碧一泓泉中涵千古月不比天上輪三五有盈缺
徐賢亭偶成
湖外青山在湖邊人不歸古今無問處幽鳥下漁磯
遥碧亭
幽鳥無心去又還迢迢湖水出東關暮雲留戀不飛動
添得一重山外山
斗野亭
八月風高浪渺瀰僊公醉倚海槎枝夜深曾傍亭邊過
亭上主人知不知
送陳令歸無為
楚水漾輕碧楚花飛亂紅故人故鄉去半雨半晴中
劉彦輔乞侍飬
變化未隨雷煥劍晨昏願服老萊衣山堂大飲不敢醉
應恐倚門人望歸
别安廷老
山色淺深煙靄裏客情去住别離中臨川聚會應不久
明日扁舟乘便風
和黃倅别諸公(二首)
豫溪春雨江湖平蒼壁洲邊春草生吏民出郭自歸去
草間流水隨君行
垂楊隂裏繫行舟隔岸數聲黃栗留異日相逢定何處
莫辭春蟻一杯浮
釣磯懷古十章(并序)
治平三年冬十月一日艤舟江上與二三子登古釣磯
慨然長望有客問曰古之善釣者可得聞歟曰吕望任
公子詹何魯人莊周琴高陵陽子明嚴光左慈劉遺民
皆古之善釣者也呂望釣魚磻溪有志於天下也任公
子釣於會稽以大取其大也詹何釣於南國以寡獲其
多也魯人釣於洙泗華過其實也莊周釣於濮静而保
真自適也琴高釣於涇仙而隠也子明釣於旋溪愛物
而有獲也嚴光釣於東陽退而自適也左慈釣於魏樂
其術也遺民釣於江東知時也十子之釣或取或捨或
進或退所適不同同歸於釣唯至神為能以不同同之
以不釣釣之使各任其所適焉夫有志於天下者可與
共治以大取大者可與議遠以寡獲多者可與議要華
過其實者可與救質保真自適者可與救貪知時者可
與議變愛物者可與議取仙者術者可與遊乎方外故
物物各遂其性人人各盡其材來者納而勿拒往者縱
而勿追得者吾得之失者我亦得之然後出入六合遊
詠乎太和之域非天下之至神其孰能與於此哉乘風
將行乃賦釣磯懷古十章云
吕望
舉世無人用直鈎直鈎到底是良謀孟津再擲磻溪餌
八百諸侯盡愛周
任公子
機深誰及任公子淛水蒼梧飽巨鱗鯢鮒不吞鈎上犗
一年笑殺海邊人
詹何
五年南國釣煙波妙手從來所得多魚引盈車竿不撓
幾人施舍似詹何
魯人
好釣無如魯國人暗投香桂餌遊鱗誰知淺水魚貪食
不待金鈎翡翠綸
莊周
謾投香餌試纖鱗楚使徒來濮水濱莫訝持竿不相顧
顧君還是上鈎人
琴高
不釣浮名不釣魚一綸鈎線卷還舒九霄控鯉無人識
誰道纖鱗是膾餘
陵陽子明
旋溪不殺真龍子學道三年躡太虚今古報恩人亦有
不知誰有腹中書
左慈
香餌輕投一席間鱸魚潑潑躍銅盤曹公不悟神仙術
徒整金鈎把釣竿
嚴光
狂奴肯顧安車聘祗愛東陽七里灘誰道世間人不識
客星光射紫微寒
劉遺民
雨笠煙蓑細草巾持竿誰識白蓮人當時若得文王獵
涇水還應似渭濱
寶林院五松
葛洪井上兩三株不與孤秦作大夫借問東山歲寒木
得毋羞見水西無
太白桃花潭(李白詩云太白登舟方欲行忽聞江上踏歌聲桃花潭水深千丈未)
(若汪倫送我情)
桃花潭似武陵溪太白仙舟去欲迷岸上踏歌人不見
年年空有鷓鴣啼
東峯白雲院
僧愛白雲谿上飛白雲飛處敞禪扉莫言便是無心物
憶著故山依舊歸
采石四詠
温嶠
半夜燃犀采石江江神無處避餘光未應赤幘能為害
窺見淵魚已不祥
袁宏
袁郎風格抗浮雲詠史高吟世未聞乘月泛江今古有
不知誰是謝將軍
李白
一别蓬宫不計年錦袍吟醉釣魚船鑑湖賀老天機淺
輕向人間號謫仙
樊若冰
兵到金陵舉國降若冰謀策謂無雙由來天意歸真主
何必舟梁始渡江
濓溪
山為羌仙傳舊姓溪因廉士得新名願持一勺去南海
直使貪泉千古清
留題城西水磨
客來亭上脱春衫馬浴寒泉洗轡銜怪得主人留再住
水聲林影似江南
贈范魯仲
人急生前計子圖身後名重來天地遠誰為作權衡
賞梅呈仲元
十年不見錦江梅今日清香入酒杯太守為施紅步障
郡園驚怪夀陽來
瑞香
孤根移自紫霄峰只鬭清香不鬭紅憶得婆娑一株桂
歐家曾見月屏風(文忠公家有月石屏風内有一桂與此相類)
訪吴尉不遇
人愛紅塵我愛山尋山重叩白雲間子真避客遊都市
月上梧桐未肯還
隠静十八松
廬山社友皆逃晉秦府功臣不仕隋今日明堂求巨棟
好教天下匠師知
碧霄泉魚
巖深蔭薜蘿金鬛弄寒波莫愛江湖好江湖罾網多
遊白雲山醉題僧壁
買得青山不用錢金沙門外草綿綿黃梅老令醉欲倒
擬借白雲今夜眠
野寺
澤國春風老雜花間芳草門前車馬稀竹葉無人掃
山房枕上作
十里溪源尋未見忽逢茅屋白雲堆竹牀紙帳睡正穩
無奈野猿驚覺來
天台思古
遊人行盡天台路山家杳杳知何處唯有山前一派溪
落花依舊流春暮
還慶師扇
贈我無心著還師理亦然秋風歸舊谷明月上青天
無為集卷七
