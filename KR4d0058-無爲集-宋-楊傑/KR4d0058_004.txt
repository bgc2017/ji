無為集卷四宋楊傑撰
古詩
豐湖歌
惠州風土隔世埃使我南望長徘徊昔年霹靂轟蓬莱
六鼇踉蹌海面開一峯崪屼九霄落萬里怒濤推擁来
至今浮在羅山畔玉閣石梁插天半世人可見莫可登
雪棧雲梯知幾層近聞更有豐湖好環匝亭臺映洲島
野叟忘機鷗鷺閒寒潭無浪蛟龍老雲歸洞府月滿灣
客卷綸車魚在藻白玉抽苗萬盖圓翠光期壓王孫草
天高日暖荔枝香風撼一川紅瑪瑙主人丹鼎飛金虎
豐湖無根豈能住一日地軸如走丸隨逐浮山還舊處
謝公約惠墨竹圖
幽人漬墨寫成竹變化琅玕作玄玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩關淨掃虚堂展霜幅簾間忽有微風来
不動纖枝清滿屋憶得扁舟載雪時曾寄會稽江上宿
和謝判官宴南樓
邂逅南軒須水濆名言間發蘭桂芬道義相投有餘樂
賓主交照無繁文忠臣寤寐在北闕古風歌詠追南薰
出關不覺行役苦舉頭時見孤飛雲
送李辟疆
李辟疆濡須别我遊池陽别後不得信不覺青女三飛
霜每見世俗仇讎杯觴桎梏文章憶君酒怪吟狂往往
登高崗但見大江水茫茫九華峯青蒼使我增悲傷明
堂禮後一百二十日忽騎蹇驢訪我来池陽倒覆我巾
箱得我弊藁數十張索我狂書八九行告我明日遊帝
鄕我知利民術君心十年藏青雲一萬里此去高翶翔
白月池
鑿池待明月池成月自来一從幽人去明月来幾回乳
竇走龍蛇斷崖激瓊瓌安得藉磐石泛我癭木杯
留題張尉隠齋
小隠隠林藪大隠隠朝市市朝心隠不隠身山林未必
忘名利夜来月明竹聲細隠齋主人留客醉四更客未
醒主人促車騎客笑主人勞不顧隠之意君不見梅福
曾作尉民官莊周亦為漆園吏
酒隠園
小隠隠山林大隠隠城郭城郭多紛囂山林苦淡漠不
如隠於酒適意自斟酌屈原不能飲獨醒較清濁揚雄
雖願隠載醪無適莫吏部甕下卧其隠可愧怍翰林市
上眠其隠太落拓孰若畸翁園醺酣得大樂風暖鳳凰
集霜重梧桐落長嘯待明月明月出林薄倚杖傲浮雲
浮雲度寥廓雖近市朝路不為名利縛知我尚幽勝賦
詩豫期約願言醉鄉遊一駕東飛鶴上池沃瑶漿冲氣
溢金杓當知隠君子志不在糟粕
及第東歸逢元舉
與君去歲金陵遊七月十日離楚州酒闌浩歌古亭下
白日雷雨催行舟片帆乘風破險浪冉冉飛過蘆花洲
我時幸預鼇頭薦君以才術公卿留人生聚散散或聚
忽忽今會如萍浮君行何以贈君别莊鵬九萬摶高秋
丞相王舒公贊
天子元老坐而論道赫赫具瞻傅巖惟肖
都尉王居士贊
珠圓而明玉澤而温鑑瑩澈而絶塵芝秀發而非根曼
殊沙華栴檀香芬晦堂路險大開施門西江水深一口
平吞誰知威音已前正是王老師孫
三江魯府君贊
三江府君有德有文善政及物隂功惠民異木連理雙
芝共根詩助風教道傳子孫斯人一去莫可見萬里西
山空白雲
治平三年秋七月當塗郭功父招無為楊次公
會於環峯時五雲叟陳德孚以詩寄吾二人
因聯句酬之
空山坐寥落疋馬邀俊哲入門肆高談清風掃煩熱(功父)
憶昔治平年姑熟溪上别歲時激箭急倏忽三十月(次公)
讀書非少銳欲論先卷舌歸田殊未成累累逐羈紲(功父)
孰謂趙魏老不能佐滕薛由來歲大寒松栢見孤節(次公)
朋心久愈至忠規補殘缺兒童喜父執飣餖成羅列(功父)
壺有玉泉酒庖有冰裙鼈野芡剖珠璣秋瓜咀霜雪(次公)
新粳刈且舂香炊軟三淅放七聊醉飽百憂旋磨滅(功父)
升平擊堯壤險怪探禹穴吐氣直虹霓落筆淬金鐵(次公)
詞源河漢翻俯視隄防決文章貴天成追琢譏竄竊(功父)
抵掌萬古事高下争螘垤挹酌華陽水蕩滌塵土咽(次公)
吾心了何染本理忘巧拙聖賢久不作情偽愈分别(功父)
竹陰卧片石浩歌聲欲闋山童倏及門喜音屈高潔(次公)
傳聞脫世累天境妙搜抉疎簾卷危閣九峯青嵽嵲(功父)
吟餘琴一弄鏗然響環玦老鶴不敢鳴十里飛雲絶(次公)
次公君素交嗟予尚契闊疇能枉籃輿相期出寥泬(功父)
崔仲岳隠居松江以丹白黑飾舟曰鶴舟括蒼
周子韶無為楊次公治平三年夏六月會仲
岳於繁昌蓬萊亭勉其罷鶴舟以應書席上
聯句送之
且就飛龍牓休登白鶴舟(子韶)隴書方勸駕閬苑莫回頭
(次公)丹頂歸滄海霜翎擲素秋(子韶)海鵬期變化仙驥任沈
浮(次公)煙月閒三島功名重五侯須知馳鳳詔便是釣鼇
鈎(子韶)巳得沖天便無思擊楫遊(次公)楚醪鏗逸韻湘瑟助
冥搜(子韶)南浦成春别北山空夜愁九臯聞象魏一葉寄
汀洲(次公)世氣騎風虎機心走海鷗(子韶)昔年嗟鷁退今日
並麟遊(次公)八月仙槎駛千齡聖運優市朝真大隠箕潁
謾清流(子韶)鼓枻雖漁父乘桴笑仲由片帆從此卷舊氅
亦應留(次公)冠珮重華國鶯花四皓樓雄文高鴈塔大醉
憶蓬丘(子韶)勲若書青史幢須建碧油蘭橈好重舉乘取
上揚州(次公)
送沈漢卿拜母墓(效孟體)
慈母塚前柏孝子眼中血根在葉長青恩深淚難歇二
月黃鶯鳴一路玄猿咽
牛渚磯修水府祠(并序)
牛渚磯在太平州之北里即温嶠燃犀之所也石岸險
隘江流湍激頗為舟檝之害中有水府祠南唐保大年
封其神以王號國朝祥符中從而加封舟人將過之必
先陸走具牲幣以禱焉及慶歷初朝命開新河於磯後
而獲安濟則禮事稍損祠宇多敝嘉祐七年章太守命
修之傑因賦之且警來者
牛渚磯大江汹汹山險巇舟人欲渡不敢渡烹牲投簡
先禱祈自從䟽派得安濟禱者漸疎祠宇隳我聞鬼神
若君子不以風濤為福威吁嗟人心自險易昔也兢兢
今也違太守修祠豈無意寄語安者毋忘危
至游堂
人孰不好游外物常求備佳勝窮山海紛華樂朝市不
知務内觀未得游之至達士靡窺牖天道已昭熾六合
極周流萬化覽要會瀟灑須川守名堂慕高致政清民
訟簡庭木交蒼翠間關林鳥鳴跳躍池魚戲逍遥成詠
歌吏隠欣得地視聽與人同所適與人異翻笑列禦宼
不出終身愧吾亦愛吾廬豈獨壺丘氏
無為集卷四
