無爲集卷十二宋楊傑撰
碑誌
故武信軍節度使諡康簡追封循國公神道碑
寶元二年秋七月辛丑宗室金紫光禄大夫檢校禮部
尚書使持節和州諸軍事和州刺史充本州團練使兼
御史大夫上柱國天冰郡開國公薨於秦邸之正寢上
聞之震悼車駕臨奠親撫衾斂哀慟久之慰恤諸孤恩
禮加等贈武信軍節度使追封循國公特賜白金三千
兩緡錢一百五十萬絹五百疋命使監護及遣内省夫
人中貴䘏治内外事用度悉出於官太常用一品鹵簿
儀衛以送喪物窆於奉先佛祠諸子號慕過哀乞廬其
側至某年某月某日葬於某州某縣某原禮也太常議
諡以謂公質直重厚志尚敦雅下賢趨善素履安夷和
柔之德中外推挹案諡法曰温良好樂曰康平易不訾
曰簡尚書省集官考覆輿論爲允乃諡曰康簡易名之
典兼二法之美也公諱承慶字祐之初名承宗宣祖皇
帝之曾孫太師尚書令秦悼王諱某之適長孫護國軍
節度使兼中書令高密郡慈惠王諱某之適長子也公
天資忠孝才藝超卓器識宏遠信厚愷悌世以賢公子
稱之雍熙中隨侍高密王出判濟州淳化二年奉宣補
衙内指揮使每入貢至京師太宗必召至禁中詢訪州
郡風俗山水應對詳敏莫不稱旨因改今名乃授西頭
供奉官時濟州囹圄屢空監郡劉蒙叟敷奏上喜顧左
右曰承慶父子曉事盡心公家因賜金箱玉弓二寶帶
以寵之濟州舉人程文應格者多高密王欲盡薦於朝
有司以解額難之王曰賢者太平嘉瑞文王以多士寧
周薦賢乃諸侯之職於是具奏盡數貢於春官至今濟
州薦送之數比旁郡爲優自高密王始也公與有力焉
孔子曰聽訟吾猶人也必也使無訟乎書曰野無遺賢
傳曰孝子成父之美公父子見之矣真宗皇帝祥符四
年扈蹕汾陰改東頭供奉官七年改内殿崇班恭謝天
地禮成加銀青光禄大夫檢校太子賓客兼御史大夫
騎都尉十八年上王皇尊號加金紫光禄大夫改内殿
承制天禧元年合祭天地加天水縣開國男食邑三百
戶二年秋八月立皇子昇王爲皇太子授内園副使三
年南郊加檢校左散騎常侍進封開國子加食邑三百
戶乾興元年二月皇帝御正陽門加食邑三百戶上因
曲宴謂諸宗室曰汝等在先朝所歴事節宜各盡所見
奏聞公曰先朝事節備於政要臣嘗扈從車駕封太山
祀汾陰朝謁陵寢幸亳社巡守澶淵以至大酺可謂盛
事皆所親見上曰更記内家甚事無所諱避切欲聞也
公曰容臣退而編錄上進旬日具所見聞進呈御札褒
稱仍許非時上章公於朝政所補非一而其藁不存於
家其慎密如此傳曰古者造辟而言詭辭而出公之謂
也車駕幸後苑賞花釣魚翌日宗室入謝上曰卿等賞
釣樂乎衆曰甚樂公獨曰臣一憂一樂左右皆愕然失
色上曰大王何所憂曰臣昨日伏見御幄臨淵侍從數
百人側立危欄之上臣不敢不憂既而龍輿迴轅賞花
宴集上下同驩詠歌太平時當豐稔和氣充塞臣不得
不樂上顧近戚曰大王愛我如此卿等可學即命取白
羅扇御飛白書承慶祐之四字以賜焉夫危樓船以忠
諫漢史稱之寵華衮以褒字魯史載之公有臨淵之憂
帝有書扇之賜忠以愛君褒以勸善君臣之道可謂盡
矣它日宣射上曰先朝多以卿爲神射今日期必中鵠
公曰臣實無能偶或有中公拜命發箭雖不出正然皆
不敢近鵠上知公之謙抑乃索御箭連中鵠是時御雙
箭處中央公雙箭在下正上下相向端直如䋲墨瞻者
莫不歎仰帝甚悅賜對衣金帶鞍轡馬各二詔書褒異
之詩云終日射侯不出正兮易云勞謙君子有終吉
公得之矣仁宗皇帝即位授内藏庫使加輕車都尉封
天水郡開國侯食邑三百戶天聖二年恭謝天地加上
輕車都尉五年十一月南郊加護軍食邑三百戶七年
九月朝廷敦叙昭武之裔優推寵命以公乃宣祖皇帝
之曾孫秦王之適長孫高密郡王之適長子故特持節
蔣州諸軍事蔣州刺史八年南郊加上護軍進封開國
公食邑三百戶明道元年改宫苑使檢校禮部尚書加
柱國二年三月東郊籍田加上柱國食實封一百戶是
歲特授懷州刺史景祐元年公以足疾賜告調治二年
南郊遷和州團練使加食邑五百戶寶元元年南郊加
食邑食實封二百戶公養疾六載聖睠益隆既宣太醫
朝夕診療乂時遣内夫人至第撫問非常禮也章獻明
肅皇太后臨朝時以公名下一字犯彭城郡王父名欲
令改易遣近侍諭之不從一日召於簾前宣問公曰彭
城王諱天下所共諱也臣不敢不諱彭城王父諱非天
下所共諱也臣不敢獨諱且臣名先朝所賜安敢私易
以諂上識者義之公生平博覽墳典翰墨精妙以至樂
律丹術仙錄莫不洞究尤善屬文嘗注易二十卷極天
人性命之理天子覽而嘉歎賜以金幣又著家訓三卷
行於世國朝以來宗室著述自公始也因真宗違豫公
刺血書佛經以進高密王寢疾不脱冠帶而養上聞之
遣内人撫問厚賜以旌過人之行及扶護先王喪往葬
汝州會天旱井涸公夜致禱明日乃水泉涌出賜詔稱
其誠孝之應經曰事親孝故忠可移於君孝悌之至通
於神明於公見之矣公享年三十有九夫人涇陽郡君
乃中書令和凝之孫也継室永嘉郡君虞氏皆賢懿
有輔佐君子之道子六人曰克悟右班殿直早世曰克
繼贈定武軍節度使開府儀同三司建國公曰克絢贈
青州觀察使曰克孝今任越州管内觀察使曰克肖贈
右監門衛大將軍曰克顧贈昭化軍節度使女十人封
號不同各歸顯族一早世一爲比丘尼孫幾人曾孫幾
人任某官公教子不以爵禄爲重而重乎忠孝不以貨
財爲傳而傳以經術是以太宗朝諸王出鎮藩郡以公
父子爲才能真宗訪政事公獻忠言爲多仁宗試文翰
詔稱公子克孝秀出本支英宗立宗學教育親族克孝
首爲二宗師儒稱薦而復中上科神宗朝克孝著孝經
傳上進賜詔稱諭熙寧以來詔試宗室經術公孫叔敖
叔彖叔某叔某相繼登第元豐講行祀典擇宗子之无
過尤者躬執事於明堂宗廟是時循國子孫與祭者爲
最多議者以爲無是父則無是子無是祖則無是孫予
觀循國康簡公家訓三篇上篇述祖考昭穆之序陳忠
孝禮義之端集古人法語以爲家世之傳中篇篤勵學
問慎修言行重道義而輕富貴下篇言所慎在乎九思
正心以正身正身以正家仁而尊賢恕以及物具善不
善之積明德不德之效於今子孫不忘其訓然後知義
方之教澤流之遠何時而有窮已哉葬後四十年公子
欲以公之善美昭示來世乃具行實請文以立碑於隧
道銘曰
於戲循國宗室之英忠孝仁厚愷悌信誠博學多能秉
彛典經左右先王政肅刑清進賢報國邦乂以寧錫以
寶帶父子寵榮諫章慎密聖主從䋲勞謙終吉射不出
正天旱井涸葬親汝城精禱泉湧感於神明天子聞之
詔褒以旌曰康曰簡懿哉易名治家訓言載之簡編貽
於後昆忠孝之源公子公孫世其稱賢寵禄令問傳無
窮年
故右諫議大夫贈工部侍郎沈公神道碑
沈氏之先出於周文王之子聃季食采於沈因而命氏
漢光禄勲戎徙居會稽之烏程後改烏程爲吳興郡故
沈氏以吳興爲望由漢以來世爲右族宋有慶之梁有
休文至唐潤州司兵參軍岌生愉爲懷州都團練判官
愉生僎爲同州馮翊尉僎生師舉爲太常協律郎師舉
生籍爲衢州常山令諱籍即公之高祖考越州剡縣丞
諱德饒公曾祖考也海州胊山令諱仁諒公祖考也贈
工部尚書諱平公烈考也太夫人胡氏封安定郡太君
自朐山令徙居歴陽今爲歴陽人源流深遠慶德相承
篤生良臣器識宏博公諱立字立之少孤力學事母至
孝鞠育諸弟率以懿行鄉閭耆艾推以爲法文詞敏贍
場屋有時名天聖中登進士第歴任桐城尉畿縣主簿
知績溪洪雅二縣通判壽州益州知池州杭州越州江
寧府宣州滄州入爲三司戶部鹽鐵判官判都水監知
審官西院出爲淮南轉運副使兩浙京西河北都轉運
使充江淮兩浙荆湖六路都大制置發運使提舉商胡
掃提舉崇禧觀以老焉由大理寺丞殿中丞太常博士
歷屯田都官職方三員外郎兵部郎中太常少卿集賢
殿修撰右諫議大夫贈工部侍郎公自初仕已能夙夜
勤職廉義自持孜孜民事以報國家故所至郡縣爲部
使者皆以才稱公尉桐城盗不入境主畿内簿吏不敢
欺治小邑皆興學舍在商胡采摭大河事迹古今利病
曰河防通議世之治河者取以爲據嘗遇蘇湖大水民
多艱食公爲發倉廪出餘財選擇部吏分主賑貸時諸
縣有率大姓出粟爲助者公曰官廩充牣烏用擾民悉
還給之若積粟之家能自貸借下戶者候其豐歲官為
理償民以爲便存活甚衆初領朔方漕陛辭日英宗皇
帝曰知卿用心公家故召卿經畫邊事慎勿張皇公遍
歴邊郡經度處置人不以爲疑蓋能承上意也公總外
計舊號冗劇施設皆有條理於是綱吏絶僥倖之望疲
兵無凍餒之苦金帛豐羨倉廩充溢天子聞而嘉之因
奏計上從容慰諭云知卿素有才力更宜爲朕用心及
存問家屬諸屬子次第續遣中使賜中金二百兩以優
其勞鎮金陵日上曰以卿清慎公懃故以重地委卿問
所藏書令進所編名山都水記三百卷并家藏書目乃
賜詔書敦奬公爲北朝正旦國信使是歲契丹行册禮
遣儐介曰能同北朝百官之服則入見不爾當叙班門
外公正色曰遠銜君命以通兩國之好安可門外見耶
頃者迓北使到闕會本朝元會之禮亦未嘗命北使易
衣冠常禮不可遽易敵人無以答遂以常服入焉使還
賜金紫旌其不辱命也公嘗撰茶法易覽具述茶之利
害於今著以爲令熙寧二年當轉對力言邪正治亂之
道語甚切直識者知其所存公事三朝白首一節生平
樂經史手不釋卷自奉甚約其稍廪之餘皆供紙札之
費故藏書埒於内府累降中旨就其第傳錄以補官書
之闕自元獻晏公而下卿士大夫有歌詩序記百餘篇
以美其嘉尚既退歸歴陽嘗曰吾起家寒素仕宦至兩
省藏書三萬卷以遺子孫年餘七十而支體康寧是無
一不如意也唯日與賓朋詩酒爲樂所著名山都水記
茶法易覽河防通議鹽筴摠類賢牧傳稽正辨訛香譜
錦譜洎文集共四百卷公治家有法度教子有義方故
内外雍肅諸子篤學所至有能聲皆其善教之致也娶
夫人吳氏封濮陽郡君繼娶夫人董氏封仁壽郡君男
六人長安國次安民早卒次安道次安上次安節次安
禮女四人長適進士朱延之次適宣州旌德縣尉曲師
德次適秘書丞裴維甫次適濠州司法丁源並早卒孫
男十四人慶孫壽孫孝孫並試將作監主簿餘尚幼孫
女三人公既薨樞密直學士錢公爲銘以納於壙中其
後鄉人耆舊懷公之德過公墓下則肅然致敬其孤請
予文以書於碑其銘曰
沈氏之源濬於吳興會稽東陽令聞繼承逮於朐山政
肅典刑德積慶餘我公以生起家文儒策科帝廷筮仕
甸畿夙夜靡寧宰牧觀風若權在衡進秩侍從始終不
傾會計外内轉輸富盈孝友於家接物信誠利在邦國
愛均編氓典領都水濬治有經民乃奠居以耨以耕審
官進賢公哉黜陞奉幣出疆煜煜旄旌華服不易憲度
是憑不辱君命正色北廷書載史官炳然丹青功成願
歸請符金陵天子曰嘻詔其屢登昌言啓沃衮章其榮
惠浹政行鎮移宣城嚢封乞身掛冠林坰天子念勞嗟
其頽齡俾奉琳宫燕閒紫清歸老歴陽錦繡耀榮稚耋
驩呼豆觴出迎公還舊廬樂康且寧書三萬卷充屋架
楹以示子孫不傳金籯壽乎有窮不朽者名民懷其德
烹牲薦馨道左豐碑信辭是銘
故通議大夫慎公墓誌銘
公諱暠字仲素為吳越著姓後居三衢曾祖諱知禮工
部侍郎贈左僕射祖諱從吉給事中贈工部尚書父諱
鈞大理寺丞贈尚書屯田員外郎尚書娶錢氏忠懿王
之女公其長子也初命試秘書省校書郎遷國子監主
簿太常寺奉禮郎詣闕上書賜五品服歴衛尉光禄大
理殿中丞國子博士入省為庫部水部司門員外郎遷
三部郎中知竇州通判邵州擢知楚州海州以嘉祐四
年夏四月戊子終於山陽享年六十有三至七年秋八
月歸葬於開封府開封縣蘇封之先塋夫人馮氏先公
而終銘以祔焉公初守竇竇素無兵備交趾蠻僚數百
人暴至城下城中擾攘計無所出公曰賊勢方銳守與
戰皆不可因設疑兵被甲持滿傳呼開城門金鼓大作
賊望風遁去使者上章稱之賜金紫邵有谿洞酋首龔
行詳者恃險恣暴前後吏莫能禁公通守是郡命捕以
戮内外畏服公廉正自持不妄喜怒其貌甚温臨事毅
然有不可犯之色守山陽以母喪去官富人有以重幣
爲賻者公曰吾家以清白相傳急持去無汙我仕宦四
十年及終无負郭之田環堵之室以遺其子孫人以爲
難樞密田公况内相王公洙知公甚深以爲其才可備
臺省力言於朝其後名臣交章薦舉自二公始也子男
三人宗傑見任朝奉大夫才識公廉有家世之風自升
朝累贈公至通議大夫宗道宗誨有學行皆早世女子
四人皆出適孫瓛太廟齋郎修潔有文早世大夫以銘
見託銘曰
慎氏之源發東陽三衢分秀派益長祖禰顯仕煒有光
通議入省為名郎應機破賊保土疆屏惡扶善稱循良
傳家清白著義方子孫承繼百世昌
故通直郎簽書商州軍事判官廳公事謝君墓
誌銘
君諱季康字和卿其先河朔人世力田高祖諱鳬始以
儒學自立晉開運中明經中第至周任瀛州錄事參軍
贈國子博士曾祖諱成之皇朝任屯田員外郎贈主客
郎中祖諱師顔都官員外郎贈吏部尚書父諱&KR0929;朝議
大夫三世皆進士及第自主客游宦京師寓居潁昌之
陽翟後為陽翟人宋元憲景文文章學術為天下宗師
女弟臨洺君博學能文賢而有識君之母也知其子可
以託門戶臨終以屬舅氏元憲元憲亦素愛君孝友介
潔每謂人曰真吾甥也及在政府奏授秘書省正字非
所好也與其兄公儀熙序益勤於學偕有聞於時久之
調徐州司戶參軍海州司法參軍君為掾常以法自持
未嘗少屈於權貴聞者危之而志不可奪用薦者移朐
山令丁繼母陳夫人憂執喪盡禮服除授西平令通山
令改大理丞監大名府經城酒税會官制行遷通直郎
簽書商州判官廳公事時朝議高年君願解官就養朝
議固止之君不忍去膝下遲遲其行宛丘太守周革謂
君曰尊君年雖高而康強過人君家貧族衆當勉力從
仕以承親意安可衣食於親以就養乎君不得已而之
官及親有疾即解職歸謁未報聞訃至僚友知君之貧
有以資其行者君力拒不受奔喪哭不絶聲水漿不入
口者累日既克葬後三日而卒即元豐六年十一月二
十三日也享年五十有七君幼而好學弱不好弄行已
清直事親孝恭朋友尚信蒞官守正不爲勢屈命雖數
竒未嘗諂以事上家雖甚窶未嘗躁而有求故所至有
令聞朝廷大臣如太師潞國文公翰林侍讀學士劉公
樞密直學士陳公皆深知君之所存前一夕其弟文瓘
夢君綵服簮紳曳履袖文書以告之曰予平昔之事汝
其為我著之逮旦君逝矣娶劉氏屯田員外郎異之女
有子五人長曰收中進士甲科河南府推官次早夭次
敭次攽次敷皆力學遵義方之訓女二人長適渭州華
亭縣丞劉逢明次適進士方增孫男一人以元祐八年
四月二十四日卜葬於汝州郟城縣安良原先塋之次
禮也吾友太中大夫致仕宋盈祖乃能道君所存求予
爲銘銘曰
行過乎恭喪過乎哀觀而知仁斯賢人哉
無爲集卷十二
