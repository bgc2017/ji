無為集卷六宋楊傑撰
律詩
送張令同年赴嶺南
滕王閣上正持杯候吏先期過嶺來澤國暫抛三徑菊
春風須寄一枝梅昔年身到仁宗殿同日鱗驚禹穴雷
萬里青雲有前約莫因藍綬歎塵埃
劉純之以便親請還蜀
通守臨川郡家山夢翠微願辭靈運史欲著老萊衣萬
事樽前盡片心天外歸金烏伴征棹日日向西飛
賦梅送黃庭方
子行何所贈贈子一枝梅長共雪霜約故先桃李開清
香隔年在和氣引春回上國人相問為言南嶺來
贈朱漢臣先生
德義輕軒冕有誰知所存清風滿淮國高節老巢門孝
友敦兄弟詩書教子孫何當對明月林下接君言
送陳成伯學士知湖州
揚舲初出禁城東夾岸桃花蕊正紅紫綬朱轓金馬客
清風明月水晶宫晝衣始信歸鄕貴夜鶴從教恨帳空
政暇笙歌應鼎沸詩壇不用苦争功
送姜厚兄弟
之子别庭闈鄉心夜夜飛芝蘭經歲老鴻鴈傍春歸芳
草隨征棹和風上綵衣鳴桹聲漸遠月滿釣魚磯
送許常
連年去鄉國從我赴南官一日學不廢雙親心自寬朝
廷尚公正場屋進孤寒去去勿隕穫青雲翔羽翰
和朝回(二首)
官閒無謁禁朝退自賓稀開卷逢先覺忘言接上機百
千三昧悟四十九年非老矣陶彭澤浩歌胡不歸
氣平無病惱心定覺身閒禮局容尸素仙科玷潤刪馬
駑猶勉駕鳥倦合知還舊隠廬山下蓬茅屋數間
和酬致政朱殿丞
挂冠清世詠歸田舟縦江湖養浩然水底病龍思致雨
樹頭老鶴懶沖天詩因社友編三百酒為春風費十千
今古辭榮人不少惟君知足最當年
再和
詩將曾持造化權何須功業勒燕然生涯書外都無物
興味壺中别有天君解扁舟帆五兩我慙佳客履三千
吾皇貴老多優賜好乞湖山不計年
再和
君賦江山數十篇人疑吟苦鬢皤然洞庭有浪寒欺晝
太華無雲翠插天鷙鳥懦飛徒累百疲兵重戰必當千
席間莫訝賡酬速詩債從来笑隔年
陳氏得開元佛殿梁材斵為琴傳三世矣而歸
於太常少卿盛誨之請予賦焉
佛屋良材度中琴調絃安軫布徽金平時已入棟梁用
終古更傳山水音陳氏得為三世寳啓期無負一生心
太常密補巖廊化歌詠南風惠澤深
晝錦堂
功成身退正康強憑軾歸來晝錦光門外節旄交畫戟
境中桑梓間甘棠兩朝將相經綸業千古絃歌禮義鄉
父老未勞思再見聖君方眷股肱良
遊藉田
池館連雲晝掩扉晴煙冉冉日暉暉黃鸝映葉不肯去
翠鳥得魚還自飛禾秀天田葱犗卧花開仙苑粉牆圍
白蓮徑裏歸來晚風送餘香欲染衣
和酬赤松莊陳天貺
花壓欄干木插天不知經始自何年為憐水石留終日
謾拂莓苔寫數篇籠碧裁紗非我望梯雲名集自家傳
氣蒸波撼多才思應笑襄陽孟浩然
過鴻溝
楚漢區區别土疆誰知盛德勝兵強乾坤混一歸真主
郡國平分亦假王地底泉源通汜水道旁碑石屬滎陽
如今四海都無外農入春田失戰場
和謝聖藻遊錦川
錦川亭上雨霏微太守齋航卷畫旂步入名園鶯慣見
歌隨流水鷺驚飛凭高自有千峯聚飲劇方知萬事非
卻恐丹陽赴官去此心當共白雲歸
藉田集議(以姓為韻)
甸師經始遇金穰禁籞清樽合奉常千畆方田開帝籍
四時和氣聚神倉青壇改卜先農兆曲水交流上巳觴
欲識漢家林苑富融融春澤浸長楊
舟泊太湖
區區朝市逐紛華不信湖心有海槎八十丈虹寒卧影
一千頃玉碧無瑕古今風月歸詩客多少蓴鱸屬酒家
安得扁舟如范蠡煙波深處卜生涯
汝直松齋
伊闕十五里唐朝三百年歲寒林木在王氏子孫傳門
有登龍客風生飲虎泉丹方齊代刻龕像魏時鐫居士
山長對郎君谷巳遷塔巍花繚繞溪淨竹嬋娟木記空
陳迹烽臺息舊煙陸渾平獷俗八節穏漁船嗣絶傷宫
傅碑亡歎鄭虔石樓延客醉天竺伴僧禪寓目鳴鑾地
追懷奪錦篇白雲最深處約我詠歸田
默齋
喧喧人世事何窮燕坐深齋孰與同道義優游言象外
利名分付是非中紅塵無路到真境幽鳥有時啼晚風
此意只應陶令會北忩琴在七絃空
贈馮揚州
天下無雙士淮南第一州文章老元帥節義古諸侯路
穏歸黃閣功成建碧油九重致堯舜四海望伊周楚甸
供吟筆吳兵賴坐籌風雲生鷁首蛟蜃怯龍頭有士依
餘芘干時愧拙謀滄溟波浪險願借釣鼇鈎
上知郡宋大卿
縣弩曾陪竹馬迎清風千里畏神明三朝史榮推循吏
九寺官班重正卿道氣養成髭轉黑民情照盡法從輕
異時歸去黃金闕留得甘棠歲歲榮
答宗臣佳章
幽閒外世緣白日抱琴眠詩就多驚俗樓居半是仙竹
牀斜倚杖蘚壁倒垂鞭翻笑紅塵客馬頭韁轡牽
和劉景文路分成考
新春書一考舊學惜三餘弗厭詩情淡從教世味疎清
時閒將帥長日玩圖書愛我錦溪月約來相伴居
和李義山盤豆館藂蘆有感
盤豆蒼珉刻舊吟清風自可滌煩襟庭蘆邂逅開青眼
澤國歸投是素心鄉夢不知家遠近世塗休問迹升沈
陽春一曲一樽酒遮莫秋聲四面砧
秀溪寒食
十里喧闐錦繡川鞦韆人健趁飛鳶花明柳暗丹青國
日薄雲濃水墨天遊女踐成芳草徑畫船衝散碧溪煙
武陵謾說桃源好屈指如今幾百年
夜泊偶書
過得重湖日巳斜相依漁艇宿蒹葭故園水面一千里
明月渡頭三四家客路漂流身似梗世途紛冗事如麻
卻欣歸去逢寒食醉倒春風爛漫花
和錢越州穆贈惠州弟
燕集蓬山雨過涼湖光何獨負知章萬家桃李春風國
兩郡旌旄晝錦鄉和樂豈煩鳴管磬醺酣非止為杯觴
遙應大庾嶺頭去南北枝間梅子黃
和酥花二章
姑射山中冰雪膚造花憑仗箸頭酥生成自有神仙術
點化亦同天地爐全用陰功催氣候不從凡土起根株
頓教寒處萌春物鄒律回陽得似無
一盤花卉鬭工夫孰謂真酥勝假酥白石萌芽生玉種
寒林枝榦守丹爐縷金滴粉休隨俗翦綵粘膏近守株
翻憶嶺頭梅帶雪使歸曾得信音無
趙左丞畫像
洪學祠堂寫六賢左丞功業最居先儀形已在凌煙閣
豈獨丹青一郡傳
魏徵君贊
天子詔不起少微星轉明寥寥千載後富貴在清名
趙賓客生日
人間爵禄頌公難自有家傳一品官已亥年生逢巳亥
從今甲子别開端
老子度關圖送張會稽為夀
祕藏函谷關中子持贈蓬莱閣上仙願得髭鬚如此老
却教龜鶴羨長年
無為子六年官太常江上耆老思得一見門人
求京師名筆傳寫以歸因題之云
江南江北白雲堆試共幽人一展開向道無為老居士
擬歸先遣化身來
申國吕公挽詞
訃聞孰不淚盈巾寳鑑云亡社稷臣帝獵渭濱先得吕
神還崧嶽舊生申默調一氣歸元鼎坐致羣倫入大鈞
孤賤無能報知遇文章曾許繼前人
資政少保章簡公挽詞
中道立不倚大哉王者言文章曾潤色功業在調元衮
繡光閭里圖書遺子孫悲風起吳國千載鳳凰原
得安肅顔舅書再成哀詞
安肅書来倍痛傷痛傷窮苦盛時亡三千蟬蜕人何處
十載龍山夢一場我愧動心非孟子誰能鼔缶學蒙莊
夜臺難寄登科信淚滴春衫弔夕陽
天章俞待制挽詩三首
材與時相會聲華孰可攀東堂升祕籍内閣叙清班餘
慶千年遠浮生一夢還故鄕聞訃日雲黯四明山
熙寧治百川獻議闢民田平昔不毛地于今大有年至
忠期報國上策在安邊士論追賢業臨風一泫然
節制當方面恩威號令明黠羌知效順叛俗乞歸耕一
夕流星隕中年逝水傾祠堂嚴歲享耆舊致精誠
無為集卷六
