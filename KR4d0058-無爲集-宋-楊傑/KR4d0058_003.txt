無為集卷三宋楊傑撰
古詩
幽谷吟上歐陽内翰
滁山插空望不足行信馬蹄入幽谷生平未慣塵外遊
先酌寒溪洗塵目自疑身是武陵客誤逐桃花迷水曲
欲窮本始問歲月亭上雄文鑿青玉意高語險測難到
拂散白雲再三讀乃知造作自混沌山神固護寶藏匵
路歧未許車馬通白日蒼煙走麋鹿一從紫府仙人來
指出洞天三十六膏澤疏開不死泉棟梁養成歲寒木
靈苗異草無根株搖蕩清香過林麓峯巒圍匝别是天
天在山中成大畜先生之心此其象往行前言深藴蓄
議論吐為仁義辭文章散作生靈福默笑真工功未醇
餖飣春風弄紅綠耼云谷得一以盈以一能應無窮聲
千古萬古聲不盡先生得之為聲名公之聲名公之心
日益遠大日益深愚儒耳目所不及奮筆空成幽谷吟
辟雍硯上胡先生
媧皇鍛鍊補天石天完餘石人間擲擲向淮山山下溪
千古萬古無人識晝出白雲籠九州夜吐長虹籠太極
去年臘月谿水枯色奪江頭數峯碧野夫採得琢為硯
一畫中規外方直方直端平象地形形壅水流流若璧
擬法辟雍天子學不比頖宫一隅塞幸遇先生掌辟雍
持以獻誠安敢惜欲伐東山五大夫受爵非材鍊為墨
欲乞湘妃血淚竿刮削除斑供簡策欲就退之借毛穎
同與先生記心畫先生記之何所先探賾聖賢詮六籍
四時七政有未平願述陰陽修律歷要荒流蔡有未賓
願攄雄略操軍檄辟雍之水流不窮先生之材無不通
願攜此硯飛九穹圓潤化筆扶天工
屏石謠贈郭功父
屏石屏石何嶃巗云初得自江之南沙埋土蝕幾千載
無人辨别嗟沈淹淨空居士物鑒精獲之不貴黃金兼
清泉洗滌露真璞野雲凝結堆濃藍巫峽山前暮雨霽
參差十二挑峯尖比千骨朽心不朽通竅至今存四三
蜂房蟻垤豈足數或疎或密争嶔嵌銅臺古研置其下
一片皴碧沈寒潭唐朝牛公嗜怪石取之不已其亦貪
争如夫君一勝百得此自足無傷廉我嘗乘醉到君家
臨風叩以蒼玉簮其聲淸越合律吕簨簴可與大樂參
何當琢磨中勾股列為編磬歌雲咸問君考擊薦郊廟
孰若藏在青山庵
潛山行
昔年會稽探禹書探得六甲開山圖圖載潛南天柱山
上侵霄漢下淵泉真人祕語世不傳但見絶頂蒙雲煙
漢武射蛟浮九江舳艫千里來樅陽築壇祈仙瞻杳茫
茂陵檜柏空青蒼石牛一卧叱不起白鹿還歸深洞裏
二月靈鶴有時來洞口桃花泛流水
歌白雪(二章)
歌白雪雪滿龍沙暮冬月萬里征人歸未歸一聲曉角
雲中咽
歌白雪雪壓樵夫樵擔折行到都門門欲開十二玉樓
歌未徹
勿去草
勿去草草無惡若比世俗俗浮薄君不見長安公卿家
公卿盛時客如麻公卿去後門無車唯有芳草年年加
又不見千里萬里江湖濱觸目凄凄無故人惟有芳草
隨車輪一日還舊居門前草先除草於主人實無負主
人扵草宜何如草無惡若比世俗俗浮薄
古行路
古行路古行路今人欲追古人去古人去遠何可追後
人視今如古時君不見去年春風去已久今年春風亦
依舊
和酬子瞻内翰贈行長篇
雲濤擁開滄海門鼓鼙萬叠鳴江村仙翁引我峯頂望
耳目震駭難窮源黃金鑄鯨為酒樽桂漿透徹冰雪盆
吴歌椘舞屏不用夾道青玉排雲根經綸事業重家世
昔聞父子今季昆九丹煉就鼎竈温刀圭足以齊乾坤
我行欲别湖山去為我索筆書長言照乘不假明月珠
自有光焰生軺軒
和章學士祈晴昭亭山
洪範八政一曰食民非稼穡胡為生江南風俗重圩垾
歲遇豐稔倉箱盈嘉祐六年宛陵郡積月霖雨妨秋成
昔之鬱鬱若雲秀今也汎汎猶青萍豈惟百姓失所望
將恐祭祀無粢盛集仙到郡為憫惻齋心命駕祈昭亭
昭亭山下欲回轍太陽赫赫輝雙旌老農乘時得刈穫
清風和氣謳歌聲我知夫子禱巳久由有盛德通神明
願公移此福天下隂陽調燮歸和羹
五雲叟琴閣
朝望五雲山暮望五雲山望之欲去未得去抱琴登閣
聊怡顔琴聲噴潺湲意在山之泉琴聲險欲絶意在山
之巔五雲之山不須到勸君但作五雲操
凌歊臺
大明七年暮冬月宋武南廵立雙闕鑾輿先幸凌歊臺
雲中簫鼔轟春雷六龍一去杳無迹山花野鳥空相憶
翠羽鳴鞭來不來景陵芳草年年碧
景雲軒
南城城外山崔嵬景雲軒上無塵埃雙溪水落逐年急
白髮僧歸何日来畫屏滿目萬瓦合幾人到此心如灰
恭軒
春雷驚起蒼龍角春風擺開紫雲籜掃斷紅塵不得来
翠羽旌幢擁高閣高堂老人年八十朱衣省郎侍旁立
追懷手植先大夫栽培灌溉何勤劬濃隂潛蔽芝蘭徑
美實飽供鸞鳳雛幽軒得名名曰恭見此還與桑梓同
豈惟雪霜不可改年年高節搖清風
留春亭
古今春過知多少人不留春頭白早君欲留春心可知
為君更賦留春詩留春莫只留花住花老春風亦隨去
孰若芝蘭香不歇亭下長如二三月
滄浪亭
滄浪之歌因屈平子美為立滄浪亭亭中學士逐日醉
澤畔大夫千古醒醉醒今古彼自異蘇詩不愧離騷經
送陳資道
有客抱荆璞不琢貴其質兢兢三十年常恐有墜失所
欲價百倍今也十之一勿患知者難光彩已四出
古鑑謠
鐡鑑埋重泉知經幾寒暑山翁築春田得之南澗滸磨
刮追光輝雲卷秋蟾吐斂袵正面視歴落露心府壞垣
試一照隂靈吼風雨我欲匣此鑑西上獻人主不願鑑
其鑑願君鑑於古桀紂不鑑古基業傾湯禹幽厲不鑑
古綱紀頽文武吾皇寳其鑑清風塞寰宇
豫章行送周裕
君不見南浦亭前草送人千里道一番膏雨一番青不
顧王孫江外老又不見豐城劒埋塵土間幾年秋水澄
波瀾夜深直氣射牛斗變化風雷頭角寒丈夫窮通有
時有滿腹詩書滿樽酒行行三月到揚州故人莫笑麻
衣舊
和穆父待制蓬莱觀雪
戊辰歲歷長兩春一逢臘上瑞兆豐年同雲彌六合初
如天馬来奔入銀河蹋梁苑客後至郢樓曲難答錦繡
方還里罇罍喜開閤光照孫康書寒恤袁安榻但愛川
陸平不問瑶珉雜扁舟欲泛剡凛氣若浮漯龍圖屢烹
試風腋頓爽颯明月交清輝絳籠不燃蠟
贈朱伯原
張籍心不盲何為盲扵目伯原道不病今也病在足及
第二十年未識太倉粟樂圃德義重可敵萬鍾禄世味
覺幻夢老把華嚴讀九會發淵微贊文煥珠玉洞庭秋
月澄吳門春草綠香海泛虚舟不懾魚龍觸
凌雲行
淮國耕釣夫素嗜山川樂補吏来盱江潛解藍綬縛獨
上凌雲亭青梯入寥廓萬象富觀覽面面峻巖壑天風
襲衣襟綵霞半空落仙家雞犬鳴驚起巢松鶴勝遊最
後時萍梗念飄泊回首顧人間紅塵滿城郭
無為集卷三
