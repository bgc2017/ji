後樂集卷二十宋衞涇撰
詩
送蓋少卿晞之赴太平州
三釡果何樂萬鍾豈云輕當知昔賢士及親乃為榮憶
昨使東淮循陔蘭芳馨維先司徒公大篇寵其行喜我
諧禄養勸之力身名俛仰四十載歲月何崢嶸髯卿世
濟美中外稔踐更勇退甫宴娛起家俄詔徵秩真二千
石選授參陪京時哉春陽中光風助嚴程歌廉盛襦袴
迎伋森旆旌矧伊太夫人九十顔如嬰朱轓從板輿此
樂誰能并緬懷平生好相友真弟兄我今抱永慕撫舊
秪愴情塗山古名邦官府號太平故秋適淫潦所至多
疲氓政須事安集未可施敲搒長江戍水犀形勢足干
城時雖急規恢不用邀功能君年壯於我宏圖在南溟
報國豈憂晚事親宜竭誠道院日餘暇北堂慶方增戲
綵供笑粲捧觴壽期齡孝立忠亦遂俗美政易成奏最
亟歸來勿云厭承明
張德輝以詩見遺需酒因次韻解嘲
廷評一石了獄事謫仙一斗百篇詩君才盤盤壓今古
肯使英名誇昔時濁醪妙理清有聖此意豈復達士疑
我慚鼷腹怯鯨量咄咄隠几成書癡
舟行遇順風
畫船昨日吳江西風雨滿江鼓棹遲客帆過眼撇波去
坐看舟子相猶夷今朝風忽發東北縦帆如飛揭百尺
來者寸步不可前停艫悵望求弗獲風從何來天何為
順喜逆怨人自私世間萬事亦爾耳乘除妙理君安知
呈張德輝
韞櫝君子藏枉尋吾道曲絶物忌太清徇世未免俗人
言俗難醫我見清可濯安得直上挽天河一洗俗塵千
萬斛
為楊仲起壽
天台高壓東南州秀鍾千古生公侯君才槃槃第一流
學優顔閔卑由求天意端為斯文憂妙齡掉鞅從英游
筆力挽強回萬牛金玉精美價未酬文章從古天地讐
演起大業難延留騰驤萬里須騏騮行看大對悟凝旒
擢冠多士騎鰲頭歸來雙親喜氣浮充閭佳瑞樂事修
煙霄衮衮殊未休整頓乾坤攄壯猷策勲稷契伊吕周
請公為酬白玉舟他年名遂高千秋却揖劉阮尋浮邱
上親庭壽
中興申甫來高崧卜人吉夢占維熊生賢應有造化工
吾家積善慶所鍾公跨鸞馭從蓬宫襟懷廓落凌秋空
居鄉惠愛先困窮譚笑萬戸生春融在官履行潔且忠
此心須信天可通福善有道非濫蒙歲寒乃知栢與松
從今風虎依雲龍扶搖萬里乘長風結知丹扆恩厖鴻
金貂赤舄華吾宗尊榮安壽仁之功從教綠鬢宜方瞳
義方垂教慚倥侗青氊欲使揚祖風勉策駑駕追逸蹤
它年樂事來迎逢燕山嘉譽難獨隆宴堂清曉祥雲濃
槐庭晝永隂重重千歲風月誰與同敬祝王母偕僊翁
元日到湖上
勲業須年少棲遅秪自憐若為車阨首未試翼垂天拭
目看新歷傷心惜去年湖山一舒嘯春信滿梅邊
次德茂沌中韻
沌路隨江轉疎籬匝岸斜寄身千萬里慰眼兩三家老
矣思為圃歸歟學種瓜遥知荷鋤倦一酌散腰麻
挽高宗皇帝章四首
大業高千古斯文炳六經無刑深帝澤不戰夀生靈神
聖非殂落乾坤有晦冥難名是天德刻畫謾丹青
致治勤三紀怡神夀九齡玉巵傳漢殿寶冊煥堯庭慶
事方頻舉哀歌詎忍聽萬邦惟戴舜億載奉慈寧
歷數千齡在謳歌四海歸地雄元帥府天授上皇衣洗
甲乾坤淨投戈日月揮成功有如此今古獨巍巍
江右龍飛後臨安日暈時煌煌周禮樂肅肅漢威儀魚
水君臣會耕桑父子嬉誰歟老文學重述中興碑
悼外姑安康郡太夫人章氏
有美夫人德家齊周召来義襟賙梓里孝養備蘭陔爵
視三槐貴年登九袠開追榮知未艾卿月近公台
鷄犬相聞地湖山百里間自憐同子姓無復恃慈顔薤
露聲徒切靈輀去不還擬為臨穴慟哀淚已澘澘
悼倪尚書
歷事三朝久清居一世尊心惟在王室手不炙權門横
浦流風好香山逸興存經綸未渠展此意向誰論
舊草揚庭制旋高曳履聲胸襟忠憤切官職去留輕定
力鰲為動浮言蜮自鳴太玄從白首性地轉分眀
入館論心舊同朝託契長鱸鄉各歸去鷗水久相忘正
喜山中隠俄傳橘裏蔵遺銘最竒絶讀罷淚淋浪
長沙鹿鳴宴送諸進士
楚材從古擅豪雄况是長沙世著忠鳴鹿三章新得句
摶鵬萬里穏摩空科名直寄文詞表事業相期氣節中
畎畝平時憂國念盍將長策沃宸衷
上皇太子壽(有叙)
某竊以夀星八月而眀瑞紀秋銅之旦元良萬國以
正禮嚴端冕之朝喜動君親慶綿宗社恭惟皇太子
殿下畫堂毓秀朱芾呈祥屬金行沆碭之時禀玉
裕温文之質承顔聖父六章光步障之詩繫望函
生四德過樂歌之贊與齡有永施祉方新某昔綴
宫僚兹分藩閫莫與商山之老同侍賓筵願譜唐代
之詩載揚儲德謹賦拙律二首仰祝遐算千秋冒凟
震威俯伏渙汗
嘉辰鷄戟瑞煙高蒼震丕承九廟祧潮駕天吴彰海潤
氣涵雲漢毓金昭分隂資善時稽古辨色含元日侍朝
欲識斯心仁夀處謨参聖父五兵銷
南極秋中夜有輝經旬先與玉衡齊祥開遊震天方眷
德懋元良日自躋風爽銅聲諧戶御月眀銀鏤濕宫題
遥知侍宴歡魚藻曾忝賓筵漫舞醯
為樂提刑夀二首
千里瀟湘秋氣清使星高並夀星眀雲槎端向銀河上
仙桂真從璧月生好善優優樂正子騰光熖熖李長庚
會看初度稱觴後徑駕鋒車入帝城
繡衣持斧按蠻荆三見門弧喜氣盈孟子能令棠粟發
不疑更使漢刑平好將兩手摩銅狄長對三秋正玉衡
聞道中宵思賈傅江湖未可老鱣鯨
為運使蔡國博夀二首
橘顆圍僊飽紫芝菊潭釀酒拍金巵九秋沆碭成功日
六轡光華初度時試問江湖勞漕輓何如朝夕密論思
預知來歲生朝後便著宫袍拜赤墀
西山南浦氣葱葱夜擁長庚粲碧空惠露昔霑江漢表
使星今照斗牛中晚粳已喜霜前熟宿麥應從雨後豐
十一州人還得飽繡衣夀斝與民同
古林邱
支笻來訪古林邱轉盡山腰俯碧流峭壁千尋懸石磴
蒼崖百尺護龍湫行人跡斷煙常暝過鳥聲閑意更幽
小憩已銷塵俗慮溪山奇絶是兹遊
晚晴
雨斷風回忽報晴山顛初日掛銅鉦雲烟藏迹千峯翠
草木增華兩眼明桑野枝空蠶杼歇溪泉溜急水車鳴
鳥啼花笑渾如喜此去山齋只一程
沈氏書堂
東山風景壓東吳更築書堂映碧梧詹尹詩存家有寶
齊齋記外更無圖洗除紈袴為緗帙掃蕩膏粱入澤臞
早晚歸舟行霅上青燈深夜聽伊吾
五日子刻立春
客中春到不知春庭草青青入眼新對酒可無人作伴
照書却有雪為隣雕盤玉笋傳生菜寶勝金花錫近臣
我已棲遅寧事事有誰曾為嘆長貧
次德茂用惟直南樓韻
眼明仍見大江浮貪看青山倚柂樓落日鷄豚秋保社
輕風蘋蓼晚汀洲長征倦馬思夷路不下驚鷗避急流
亦有琅玕何所贈漫歌平子側身愁
山行後觀及通鑑五代之際成敗得喪廢興之
跡因為感慨用前韻
溪山適興且閑行綠蘚蒼苔任點裳看鏡已侵雙鬢碧
憂時每覺寸心傷馳名擾擾終安用浩飲陶陶計亦長
千古英雄誰可問纍纍邱隴水茫茫
次韻呈與叔兄
野塘古岸飽經行風雨塵埃笑滿裳尊酒清江君意厚
片帆千里客懷傷出門求益謀何拙掃几觀書味更長
歸去飛篷試回首一川煙水正微茫
次韻高仲貽贈別
金盌輕抛入釣船夜寒侵被不成眠近傳奏疏三千牘
今見新詩十二篇故國音書憑過鴈江城烽火照晴天
移舟鐵甕城邊去信與名山舊有緣
月夜登吳江垂虹
平湖萬頃天無風試上垂虹月滿空豁目直窮煙障外
諸峯渾出有無中混同天地纖塵絶倒影星辰萬象雄
却笑三山遊汗漫恍然身世到蓬宫
為師席李上舍去智夀四首
當時騎氣擁函關奕代清才擅謫仙鼻祖嬋嫣有餘慶
至今名世更生賢
屢將大手占倫魁槐市英聲早四馳肯與鱣魴爭尺水
鵾鵬行矣化天池
道義須知耐歲寒論心還喜臭如蘭龍鱗幸許同攀附
乞與春風借羽翰
美景良辰幸與同瓣香聊以祝南豐它年妙斡洪鈞手
盡納羣生夀域中
夜坐
深山五月清無暑露氣漙空午夜寒草際鳴蛩更強聒
滿懷秋思寄毫端
次與叔兄山行韻
隂雲凍合不成飛行李留連歲律遲山色宜晴更宜雪
別來應有憶山詩
與進叔弟策杖山行遣馬還孫氏
掣電追風古見稱駑材空負渥洼名何如手植青藜杖
雲屨風裾自在行
登寺中蕭疎極甚不見一僧獨坐雲堂數刻口
占
蕭條古寺僧何處癡坐方床午漏長怪我溪山慣來往
不惟魚鳥解相忘
張嵓拙軒&KR0034;寺用壁韻
幾陣涼風清不盡一天秋色渺無邊僧房好處閒窗牖
把定山椒紫翠煙
別吳荆溪
八載江湖甫召還深言應又忤天顔九重不見饑民色
只看先生兩鬢間
去年靈麓未空寒一客南歸不足歎學子今翻辭使旆
歸來只得片碑看
家數文章有路尋雲韶殊世不殊音小生不幸生來晚
纔識先生識水心
金鰻井詩
上彊鎮游精舍寺見金鰻井至一所崎嶇鳥
道古木隂翳仰視巖石壁立如飛來峯氣象
下枕溪流為龍母潭聞與鰻井相通
鰻井由來歲月深泓澄一鏡絶塵侵要觀變化神功妙
會見飜為旱歲霖
開化寺前古木數株葉密隂繁極可愛繫舟其
下賦此
古木蒼然幾歲周摩空老幹蔭溪流舉頭未見征帆下
來向清隂繫小舟
憶環谷古梅
百花頭上春光到雪壓霜欺意更奇歲歲倚欄相望處
水邊竹外最南枝
故園一別換年華客裏看花更憶花昨夜西窗無限月
伴人春瘦一枝斜
小山遊翠峯寺攜枕席寄宿僧堂僧甚多而不
與人相接戲成
癡坐禪關日亭午靜看博山香一縷欲知世上炎與涼
三扣金僊三不語
欲至淛江送子寔聞潮早不果行小詩寄別
尊酒清江欲語離事多八九苦參差飛潮更捲征帆急
盡作西窗去後思
聞和叔撫琴
蓐收傳令待殘更斗轉參横露氣清誰弄瑤池三尺玉
怪來萬壑動秋聲
皇帝閤春帖子
芳意傳梅信東風到柳邊王春在除夜明日是新年
綵勝黃金縷青絲白玉盤内家迎淑節先奉太皇歡
遲明魚鑰九門開警蹕聲清繞殿雷穆穆天顔應有喜
捷書新自北邊來
沈沈廣殿靡遑安玉食丁寧減太官野宿貔貅三萬竈
重裘應軫鐵衣寒
壽成惠聖慈祐太皇太后閤春帖子
一德坤元厚三朝母道尊含飴供樂事戲綵見重孫
北内風光別僊家日月閑紫皇天下養金母住人間
柳色侵宫瓦花隂覆綺疏鵲爐煙馥郁賸閱妙乘書
銀旛點綴鬭宫嬪小字横斜篆縷新歲歲詞臣供帖子
從今便數八千春
文孫親上萬年巵姒婦嚴粧五翟衣不用都人須數蹕
内庭跬步即重闈
刁斗轅門五夜深思齊文母正關心身臨大練無他費
湯沐先捐鉅萬金
皇帝閤端午帖子
五日天中候南風物阜時三邊寬大詔億載太平期
御服齊官獻生衣暴室供金箱初進入一一耀黃封
日轂過亭午金徒緩報衙邇英催晚講分賜壑源茶
靈開玉壘靜無塵聖澤新覃雨露勻束縛仇頭藏武庫
梟羹不用賜羣臣
遠人新有約和書並塞狼煙指日無聖主憂民軫宵旰
宫中猶綰辟兵繻
壽成惠聖慈祐太皇太后閤端午帖子
清禁傳呼近紅雲擁紫皇菖花浮九醖請祝壽無疆
邊頭傳吉語井絡報平安今歲端辰別慈顔一笑歡
綵縷新纏臂靈符稳插釵承平多舊事閑教小宫娃
雙人翠艾垂朱戸三角瓊糜護箬衣聞道内家行樂祕
先將節物奉重闈
深宫永日鎮長閑心靜多繙蘂笈篇侍女身留香案側
旋燔金餅炷爐煙
人間無處避炎蒸身在瑤臺最上層學士大書金字帖
宫中巧篆絳綃繒
原跋
先公參政文集七十卷皆樵執簡膝下隨錄日藁襲藏
者也先公平昔著述尚多而樵自入仕居侍旁之日少
於是藁錄之備諸弟之留侍者有焉孤苦餘生悉未裒
集樵兹來守永偶公暇因以所藏者纂類校讎又命館
賓嘉興貢士常南仲相與覆校敬鋟諸木而以櫟齋叔
父湜所編年譜冠諸帙首伊欲罄先公之遺文具載備
錄以至行述諡議史傳隧碑併俟它日續鋟木云紹定
壬辰冬旦嗣子樵謹書
