後樂集卷六宋衞涇撰
表狀
賜進士及第謝皇帝表
臣某等言伏蒙聖恩賜臣等進士及第者參綱條而上
對僅畢奏篇侈命服以中朌濫階士版名傳臚句聲籍
士林雖為祖宗之成模乃有臣子之深懼中謝竊以科目
取士雖勢使然言語求人其難久矣矧臨軒之舊典有
操牘之常程泛獵陳言用塞明詔學固不躋於奥閫責
豈專在於有司嘗繹幼聞粗知深旨惟賈誼之疏於漢
雖曰通逹而未諳諸老持重之謀而劉蕡之策於唐雖
號讜忠而尚貽史臣疏直之歎夫豈賢者之過抑知時
論之難辱在選中施及臣等永懷先哲如景高山雖釋
褐命官曾不間於楚粤閩蜀之畯然探端知緒豈盡逹
於虞夏商周之宜俯愧淺聞仰辜清問兹蓋恭遇皇帝
陛下至誠贊化皇極敷言體柔克以居高以剛中而行
健扶攜直諒諏訪謀猷要使芻蕘之作興必先尺度之
疏闊致兹孱陋有此遭逢鳬鶴短長盡出隂陽之開闔
鯤鵬變化可占江海之閎深上以名求下以實稱臣等
誓堅素節勉效前修拜敕在廷方被采葑之寵捐軀報
國終存横草之忠臣等無任
賜進士及第謝太上皇帝表
臣某等言云云總章晝訪俯逮芻蕘廣陛臚傳寵加韋
布侈千載遭逢之幸拜兩宫涵養之恩進冒光榮退懷
兢灼臣等中謝竊考人材之盛欽聞治古之隆清問博詢
疇咨精選既自為股肱之用勵翼而致時雍復留如元
愷之才封殖以待帝舉惟今日勲華之懿來衆言稷契
之忠俾無諱於有司咸展盡於底蘊儻非崇論曷副詳
延如臣等問學迂疎器資凡陋親逢盛旦徒有樸忠草
芥荒蕪安識朝廷之典故簡編陳腐不知言語之精粗
誤塵中御之觀敷錫太常之第載循其本必有可遵兹
蓋恭遇尊號太上皇帝陛下與天為徒順帝之則崇詩
書禮樂以造士設庠序學校以明倫陶教育於三紀之
餘煥文章於百王之上聖作明述遹觀潤色之傳德進
言揚罔俾忠嘉之伏特旌後學往繼前修臣等謹當尊
其所聞期以不負敬修可願敢懷人爵之縻增益未能
終冀天工之亮臣等無任
謝賜聞喜宴表
臣等言伏蒙聖恩賜臣等聞喜宴者據經上對甫趨廣
殿之廬式宴示慈重拜大官之品仰霑膏飫俯極感藏
臣等中謝伏念臣等猥以寒生適逢熙運業僅專於鉛槧
樂不改於簞瓢黼座雍容特垂清問巵言猥并各罄丹
衷懷野人願獻之芹遇治世求箴之木匪獨就班於科
級繼蒙均賜於賓筵簮會曲江不數唐人之故事樂諧
韶箾獲聞虞氏之餘音肴核踐嘉豆觴交錯洽醴醪而
自愧誇里巷之為榮兹蓋恭遇皇帝陛下廣運聖神旁
招俊乂需雲渥采衣被草茅湛露靈光發輝葵藿俾知
燕喜之盛獨在賢材之多臣等敢不祗佩殊恩答揚異
數加籩有秩既歌飽德之詩覆餗是羞彌篤食功之訓
臣等無任
謝賜花表
臣等言伏蒙聖恩賜臣等聞喜宴花者燕錫公堂甫拜
需雲之澤花頒禁籞仍沾湑露之恩香風徧襲於衣冠
淑景頓移於尊爼事維循舊寵實更新臣等中謝伏念臣
等蕭艾凡姿草茅鄙習秀發尚慙於儒藻竒芳未吐於
天葩追攀杏苑之英游濫陪式衎緬想鶴林之佳致忽
覩仙標叨被恩榮益增愧懼兹蓋伏遇皇帝陛下作人
有績與物為春密移造化之功大肆乾坤之渥臣等敢
不祗承帝賚榮戴龍光追琢其章謹拜生成之賜英華
發外願宏充實之輝臣等無任
謝頒冰表
臣某等言伏蒙聖恩賜臣等聞喜宴頒冰者蓊若需雲
方啟初筵之秩霈然湛露遽叨凌室之頒盡滌煩囂頓
忘炎燠臣等中謝竊以夏頒秋刷雖常誦周官之文陽出
隂藏亦竊窺魯史之旨顧方安藜藿之陋奚暇為饔飱
之謀不圖寒士之幸逢亦預夏時之蕃錫惟其疵賤敢
自意於屬饜故此戰兢凛莫勝其履薄兹蓋伏遇皇帝
陛下功參化育義篤臣工大烹不吝於養賢菲飲惟專
於挹已燭知悃愊懷憂時若渴之心澡雪肺腸過推食
解衣之惠臣等敢不益思修潔仰對恩榮厚澤所加方
詠春開之雅躁心一洗先逃夕飲之譏
淮東提舉到任謝表
班行寓趾積愧空餐淮壤觀風猥叨隆委方退嚴於親
養俄趨奉於戌期入境載驅視章惟謹中謝臣起身寒遠
逢世休明誤當慈極之詳延擢以太常之首選頃從幕
府詔詣公車藏室蓬萊多愧並游之俊縹囊緗素獲觀
未見之書嗣際興王游塵清貫約麟編而抱槧森皇屬
以横經承攝郎闈倏周歲籥義當引去初自詭於偏城
恩許便私遹榮分於一節惟時楚甸實屏吳都號稱財
賦之淵允資鹺荈之利姦蠧殆成於積習源流盍審於
隄防矧復偽錢之行重為艱食之害幸今略定善後伊
何宜妙簡於髦英往具宣於德意如臣素乏可稱之望
讙言所與之輕兹蓋伏遇皇帝陛下愛護羣生照臨百
辟豈特適均中外示以微權抑將詳試才能儲之有用
責任綦重戰兢靡寧臣敢不祗服訓詞益修職業裕民
足國必明取予之方攬轡登車尚厲澄清之志
浙東提舉到任謝表
祗奉恩言載馳軺傳顧罔堪於巳試曾敢冀於後圖中謝
伏念臣頃以辭藝得官本無材術濟世遵故事而登册
府累數載而並英游學力單微覺歲年之尚早誠衷膚
薄繇志氣之未充所願溫故習於私庭庶或展寸長於
異日昨蒙誤寵遽俾觀風服勞敢憚於咨詢守拙每忘
其寡陋攷言弗績尸禄奚為豈期易地之除靡及循墻
之避惟人情退怯於隠約之後而物論難容於瘝曠之
餘顧是洪私凄其小巳矧内甸不輕置使盖若時屢選得
人殆覺庸虚愈難稱塞兹蓋伏遇皇帝陛下以積久而
改察庶政以更試而審驗羣工賜以曲成責其求效臣
惟當黽勉寧恤悔尤知王事之為難抑君門之甚邇簿
書繁密雖非素習之長閭巷隠微終幸徹聞之速冀甦
民力少答主知
謝授衣節物劄
山川蒙露感嘉節以旋歸分野占星來湛恩於錫予涵
濡厚澤衣被榮光酌天序之推移慮使將之匽薄乃稽
令典有赫賜儀消息與時尚識授衣之旨動容中禮敢
窮吹帽之歡
辭免正除中書舍人奏劄
臣竊以中書與聞幾事内史職贊命書使之播告有孚
之惠心杜防未形之闕政是為禁筦之地必登洪碩之
儒分押六曹號稱三字熙朝尤重作誥是官不輕畀人
當時才豈為難猶或試而後授矧惟立事建功之意繫
於發號施令之間欲效涓塵之愚豈特詞采之末伏念
臣流落江湖之久更嘗憂患之餘乏文字之芳鮮視筆
研為鹵莽不堪承攝敢冒躐除欲望皇帝陛下收還誤
恩改畀廷彦庶全愚分免速人言
謝正除中書舍人表
議禮奉常攝官詞掖深慙假寵更忝真除中謝竊以西臺
機務之原實陪國論内史贊書之職廼代王言若昔盛
時有嚴此選歐陽修擢陞於慶歷之始尚云發揮之難
王安石拔用於嘉祐之間亦謂討論之重蓋以凡庸之
筆擬為聖哲之辭凡號發而令施欲言約而體備所謂
有制有詔皆欲見心見情苟非語中經綸學通今古文
掞河漢氣侔芝蘭則何以裁成帝謨誕告羣聽是以一
世數人之傑無愧前修求復三代兩漢之風猶有遺恨
矧今潤色鴻業恢張皇猷出言如綸道難明之法意若
古有訓勵丕作之庶工苟非降才之爾殊誠恐動人之
效淺如臣底滯何所發揮一違螭陛之班久斷鈞天之
夢自慙鉛槧甘永墮於塵蕪長分桑榆難重收於翰墨
敢謂漁樵之散跡復堪黼藻於斯文望鳳闕之深嚴負
鵜梁而悚恧兹蓋伏遇皇帝陛下追還朴質剗革琱華
起之江湖之中付以禮樂之事騏驥一躍期十駕之與
齊洪鍾千鈞付寸莛而發響臣敢不勉殫末技仰答殊
私日月麗天莫效昭明之助雷霆驅令誓彰鼓舞之神
臣無任
辭免左侍郎兼侍讀奏劄
臣竊以三銓任劇亞旅班清稽近比以具存在真除而
尤重蓋以選部抑揚之柄實關人才通塞之機匪徒拘
資格之微文必欲稱權衡之公選如臣器能譾薄識趣
迂凡荐罹憂患之餘寖隔雲霄之夢冗散再收於孤蹟
踐敭疊冒於殊私方汙兩制之華俄畀六卿之貳使年
歴歲遷而后至猶位尊德薄之是慙矧涉日之未幾而
叨榮之已甚至若邇英之席尤高執讀之聯昔聞疇政
路之舊臣今以處禁塗之宿望雖云暫攝詎可冒居伏
望皇帝陛下察父垂慈隆天徧燾並回誤渥改授時髦
庶禆聖世之審官亦助宸襟之典學
辭免兼侍讀奏劄
臣祗聞寵渥倍切戰兢臣竊惟勸誦名官邇英高選開
元之擇耆學實賴於質疑興國之擢名儒允資於顧問
皆參處故老舊臣之重或詳求洽聞博物之流斯能發
揮於聖謨所以開廣於上意如臣淺陋暫此攝承每懷
越爼之慙安有執經之益方念不當於久假豈宜更玷
於為真非比他官更容序進伏望皇帝陛下亟收成渙
俯察由衷别延鴻碩之儔用效緝熙之助毋使妨賢而
積愧庶幾量分以少安
謝兼侍讀表
勸誦在後方懷承乏之慙積薪居前驟玷為真之寵惟
學術處衆人之底而班聯躐三侍之先非分所安以榮
為懼中謝竊惟金華列職均以論說名官麗正置員尤以
顧問擇士蓋敷繹經誼拘以分章摘句而周覽史籍得
以隨事獻言豈獨閱塵編而夸稽古之榮所欲監成憲
以明捄時之務故司馬據漢紀而陳法度變更之病蘇
軾因寳訓而述賞罰善惡之規儻非儒紳宿望之流曷
副帝幕上游之選伏念臣見聞單淺涉獵迂疎蚤事槧
鉛不過書生之陳腐晚汚筆槖莫殫禁從之論思入閤
未補於萬分代庖甫逾於累月誤蒙序陟實愧前修兹
蓋伏遇皇帝陛下清明在躬緝熙典學無他嗜好惟留
神載籍之文當此修攘猶不廢儒書之務尚取材於末
藝俾陪論於細旃臣敢不俯罄微忠仰酬殊遇求歴代
之訓寧敢希倚相能讀之才進堂下之言或能效輪扁
至愚之慮臣無任
謝賜生餼表
紀桑蓬而興感俯念親恩捧綸綍以知榮仰勤君賜出
大官之蕃渥為私室之寵光臣某中謝伏念臣憂患餘生
遭逢昭代因心盡孝莫酬父母之劬勞委質移忠懼負
聖明之任使自塵邇列適踵多虞體旰食之懷方務裨
於撙節積素飱之愧敢更冒於匪頒寧謂微蹤亦關睿
聽賁詔旨之溫潤萃賚典之豐腴酏醴孔嘉廪庖有繼
秪載殊私之厚豈云故實之常兹蓋伏遇皇帝陛下禄
謹詔功錫先予善斂敷五福均符欲壽之情體貌羣工
優示共賢之意臣謹當職思歸美食戒過浮覆餗預憂
曷辱大亨之禮投醪圖報期臻既醉之詩臣無任
謝牲餼狀
餉餽相望府無虚日餼牢甚腆官用彝章行慕有羶禮
循考牧致大亨於鼎象侈備物於魚麗割肉以歸奚取
詼諧之辯賜生必畜敢隳鄉黨之儀
明堂大禮畢皇后賀皇帝表
禋祀合宫邦儀維穆霈恩端闕民福攸同慶洽天人歡
均家國恭惟皇帝陛下遹承寳命寅御珍圖闡列聖之
彌文恢九筵之宏制灌玉清廟聿嚴孝饗之誠升烟太
虚丕格歲成之報靈心歆顧協氣旁流臣妾叨正坤闈
助修隂教迄成熙事幸際休期瞻宣室之受釐率掖庭
而稱抃
辭免權禮部尚書奏劄
銓筦劇曹久慙充位春卿高選忽俾攝官聞命若驚拊
躬增惕竊惟古三后之典禮固異有司今六職之分聯
均為率屬必得老成之彦與夫鴻碩之英克踐前修始
符妙簡伏念臣迂疎末學憂患餘生九載丘園退安於
閒散兩年班列驟玷於清華在小臣已極超躐之逾於
公朝曾無毫髮之補深虞幽黜乃辱褒遷方國家激厲
人才之秋正陛下愛惜名器之日况復職司於獻納尤
難身冒於寵榮自揣甚明人言可畏伏望皇帝陛下廣
隆天之覆垂察父之慈曲鑒由衷追還成渙非特安臣
子愚戅之分亦以裨明時綜核之心
辭免除御史中丞奏劄
竊以國家之弊實由官邪法令之行必先近始自昔中
司之建號稱獨坐之雄本朝多虚位而不充累聖必得
人而後畀竊觀近事寖異昔時上下之情隔塞而弗通
縉紳之氣萎苶而不振久矣紀綱之弛玩幾於邪正之
混殽天誘宸衷躬發英斷當庶政更新之始乃羣心聳
聽之時必得不畏彊禦深明國體之人庶幾大有振作
以慰天下之望如臣弱植惟抱樸忠積年流落之餘絶
意清華之夢雖塵禁列常負隠憂身玷論思猶乏秋毫
之益職當彈劾難求風采之強伏望皇帝陛下睿鑒博
臨乾剛獨運矧屬萬幾之親攬尤須百辟之肅清願别
柬於儒英以增重於天憲庸副厲精之治免累知人之
明
辭免除端明殿學士簽書樞密院表
臣聞命震驚拊躬跼蹐竊以事樞之重兵本所關僉預
籌帷體鄰丞弼用人得失繫國重輕矧今内當更化之
初外飭禦戎之務尤宜精選宿彦允合衆心而後朝廷
繇輔相而尊天下受仁賢之福豈應親擢首及凡材如
臣識淺學迂質微能薄久安田里與世闊疎自玷班行
略無補報廼者乾剛奮發元惡殄除徒以微臣孤立之
蹤置之絶席敢言之地片忠未吐誤寵驟攽旬浹之間
恩華狎至不惟濫陪宥密難稱隆知至於多取器名殊
非素志况收召諸老人望方歸布列羣工儒猷不乏如
臣極陋焉敢冒居伏望皇帝陛下察臣非據之危鑒臣
由衷之請許其懇辭成命克保廉隅使之姑處舊官少
殫綿薄臣無任
第二表
封章上逹懇辭樞筦之嚴淵聽未回仍拜宸綸之渥敢
申再凟終覬曲從竊以當平世而本兵猶非易事以儒
臣而經武必屬全才矧邊徼未底於求成而貔虎尚勞於
遠戍方改絃而易轍圖繼好以安民中謝伏念臣資本凡
庸學非淹貫自還班列未效涓埃比濫長於霜臺惟恐
辜於風憲為陛下息邪而扶正或可輸忠助陛下厭難
而折衝若為稱職雖二府班聯之暫闕然四方耆舊之
鼎來豈容未淹旬浹之間遽俾晉冒樞機之任伏望皇
帝陛下旁蒐遠攬公聽並觀念兹多事之秋宜得殊常
之彦不遐有佐俾運籌帷幄之中無競維人庶消患廟
堂之上姑安舊次免速煩言
謝除端明殿學士簽書樞密院表
持綱憲府甫叨耳目之司涉筆幾庭驟玷腹心之地更
化方新於庶政用人首及於孤蹤居帷幄以知慙捧絲
綸而增懼中謝竊以萬兵之柄在於彊本而折衝四輔之
官難以具臣而充位矧太阿倒持之久當神樞獨斡之
初外欲銷戎寇之祲氛内欲肅朝廷之綱紀必得壯猶
之老始參基命之嚴伏念臣學淺而識迂材綿而器薄
頃觸危機而去國久絶榮望之萌心十年畎畝之忠無
階自逹兩載班行之蹟欲去未能幸日月之昭明適雲
霾之屏息豈期簡拔誤取戅愚獨俾霜簡之抨彈少吐
丹誠之激烈忽驟緣於人乏俾晉預於廟謨自惟周旋
一職之常材何以參典萬幾之丕務瀝懇辭而惕若思
報效以茫然兹蓋恭遇皇帝陛下德照百官治嚴八柄
厲精更始大明兩觀之誅公聽並觀載廣四門之闢遂
令疎遠廼冒延登臣敢不蹇蹇匪躬孜孜盡瘁愛君體
國惟務竭於小心繼好息民思勉裨於大計臣無任
謝賜對衣金帶鞍馬狀
書殿幾廷方冒殊常之寵天閑御府併叨蕃錫之加德
不稱以懷慙眷愈隆而增懼伏念臣起家韋布比質駑
駘子路縕袍安有輕肥之念塞翁失馬久諳禍福之心
值聖明濬發於乾剛俾孤遠濫顓於風憲未踰旬浹何
補秋毫俄晉斡於鴻樞更鼎來於異渥曳婁且燠煥珍
帶以紆華磬控生榮騋文韀而騖駿特循舊比增賁孱
軀兹蓋伏遇皇帝陛下駕馭羣工衣被萬物敝思予改
有如好善之誠既閑且馳庸示求賢之篤而臣折腰有
愧顧影自憐拾芥取青敢詫明經之效陳廷拜賜終慙
稽古之功
辭免再賜對衣金帶與鞍馬奏狀
被命之初已經宣賜安有浹旬之近洊膺蕃錫之加稽
首雖榮拊躬若厲伏望皇帝陛下察臣驟蒙奬拔未有
補於秋毫憐臣深畏滿盈實難勝於天寵特頒睿旨追
寢誤恩庶寬淵谷之虞彌載乾坤之造
辭免兼權參知政事奏劄
一介戅愚誤蒙拔擢承乏幾庭力輕任重方慙非據見
具控免洊攽隆旨俾攝政塗與聞國論如臣初無材術
徒有樸忠使之涉筆本兵猶難冒處若復共二諧弼必
致顛隮矧僉典樞務稽之舊比任亞疑丞上兼參預尤
為超躐恩榮狎至震懼罙深夫量材受任弗輕以假人
者君父之明陳力就列不能而知止者臣子之誼伏望
皇帝陛下曲垂睿照俯諒衷誠毋反汗以為嫌必得賢
而共政
辭免除參知政事奏劄
成命初頒師言未穆微臣自揣倍切兢惶臣聞褒陟有
序則上既可以正國體而尊朝廷遷進太數則下或無
以厲廉隅而壓物望伏念臣遭值陛下更化之始親蒙
眷簡擢長風憲凡弊政之當革官邪之當糾猶能為陛
下一一疏舉甫及旬浹而拜僉樞之命曾未信宿又俾
暫陪國論是時巨蠧雖除庶事未定内而政地適多虚
員外而諸老驛召未至是以不敢崇飾虚遜黽勉共職
逮今僅踰一月而臣智識短淺材力綿薄其於邊條之
科瑣有司之程度且未暇究見顛末况修明綱紀選拔
人材豈有涓埃小裨海嶽忽蒙聖恩躐置東府在臣進
退誠不遑安矧今衆正旁開耆英就列器能既出臣之
右年德又於臣為高詎應以一介孤遠之蹤乃獨先白
首魁壘之彦臣用敢披瀝忱悃仰干洪造伏望皇帝陛
下憐臣粗明於分義察臣深畏於滿盈略反汗之小嫌
還出綸之誤渥儻陛下未忍捐棄或尚容備數舊官免
速顛隮實為全覆所有恩命未敢祗受
辭免除參知政事表
右府充員罔功是懼東臺共政懇避弗俞顧自揣之甚
明必終辭而廼巳中謝竊以二三大臣之遷進異乎凡百
有司之選除雖日月至焉尚欲熟觀其器識使名稱籍
甚尤當詳試以事為矧平時望實之未孚而一旦超踰
之太驟甫四更於旬浹俄三冒於恩綸伏念臣孤立班
行遇知明聖天威濬發首擢長於霜臺風憲未張復晉
陪於斗幄幾務叢積則謀謨之安取文書繁劇則省閱
之靡皇遽因承乏之官徑畀為真之寵惟昔者濫施於
名器繇權臣久擅於福威每假邦彝私植恩地既曰更
新於聖化詎宜循襲於陋規覆轍在前改絃恐後方今
環布列序者甄收或未徧陸沉遠外者招徠尚有遺苟
大僚拜徙之日聞實公論譏評之可畏伏望皇帝陛下
深圖實政無取美觀周大老歸首起耆英之望范宣子
遜尤高廉退之風俾愚臣姑即於故官庶積久漸收於
微效下人輕上爵當澄徼幸之源高位實疾顛亦免滿
盈之咎臣無任
謝除參知政事表
涉筆紫樞未究萬兵之本聯班黃閣驟叨兩社之崇責
重望輕身微恩大臣某中謝竊以立政造事必資碩德之
臣前疑後丞夫豈叙遷之位名副其實則有折衝銷萌
之效用非真材則招括囊尸素之譏歴考前猷悉繇博
選范仲淹累更劇任而後參預於慶歷之際歐陽修久
養雅譽而方弼諧於嘉祐之初皆推衆正之宗廼在同
寅之列矧當攬權而更始莫若籲俊以為先綱紀欲修
弊蠧將革一相聿新於總職四鄰尤賴於得人如臣者
惟有樸忠本無智略生平所學獨懷尊主之誠粤自立
朝期踐為臣之誼夷險悉安於愚分榮貴固非其初心
敢謂殊知荐蒙顯擢長南臺之風憲坐席靡溫陪右府
之訏謨除書猶濕偶緣人乏疊被寵光矧日月之未淹
曾涓埃之莫報三垂徂定曷裨前箸之籌諸老鼎來每
愧後薪之積甫冒柄除之暫攝復驚宸命之為真沐雨
露以滋深履淵冰而益懼懇辭弗獲躐處非宜兹蓋伏
遇皇帝陛下秉哲在躬推誠任下去凶而舉元愷咸服
大舜之公分職而責孤卿方董成王之治肆令微蹟上
弼清衷凛然稱塞之難誤此延登之異臣敢不恪堅素
節勉翼熙圖輔周典以靖四方汔思來效述臯謨而贊
百揆惟務協心臣無任
辭免提舉修史等兼職奏劄(提舉國史院權提舉實錄院權提舉)
(編修國朝會要同提舉編修勑令)
竊以幾庭預政方膺共二之求史觀提綱參預約三之
法忝冒僅踰於旬浹寵榮疊拜於宸綸揣分難勝鞠躬
以避伏念臣性資滯固學殖荒蕪寡謏見聞觕記右尹
祈招之什拘牽文義安識司空城旦之書惟聲明莫盛
於累朝而述作若稽於前代華簡編於翰墨炳金玉於
科條必求殫洽之英始稱纂修之任矧是本兵之寄適
當經武之秋使專意於憂邊猶虞曠戾暫與聞於出命
實負凌兢儻更兼潤色之工將必速顛隮之悔伏望皇
帝陛下大明委照全度包荒察所控之由衷亟收還於
成渙文謨武烈既允屬於三長蕭規曹隨宜併顓於一
老庶安愚分免累洪私
政府緣以旱蝗同執政乞去奏劄
臣等仰惟陛下寅畏天命法商宗之秪懼昭事上帝如
文后之小心恭儉寡欲無逸德過行以干隂陽之和寬
仁愛人無嚴刑峻罰以召乖盭之氣不幸權臣弄兵三
邊百姓横罹鋒鏑輓輸科斂海㝢繹騷陛下引咎責躬
怨艾深切屈已就和凡以為民是宜天意悔禍庶徵時
若三辰順軌而自春徂夏時澤又愆兼旬以來螟蝗大
作白晝過都羣飛蔽天乃甲子之日星文變異衆目共
睹推原灾咎實在臣等夫以陛下天姿明聖而臣等不
能究宣職業以贊維新之政陛下宸衷惻怛而臣等不
能推廣恩澤以慰更生之民賞罰過差刑獄淹滯積成
愆繆感動穹旻致使陛下展轉焦勞獨任其咎一人慊
然抑畏於上而諸臣偃然尸素於下事為倒置誼豈遑
安伏望皇帝陛下亟奮威斷並從黜免庶少寬於聖意
亦漸格於天心臣等謹已出郊待罪伏乞睿旨即賜處
分臣等無任
丐祠劄子
臣一介鯫生至愚極陋惟知涉獵章句以為應舉覓官
之資遭值孝廟臨軒策士誤蒙親擢遂竊虚名徧塵三
館兩持使節遽丁内艱甫及終喪復叨收召旋自都司
濫躋柱史將聘鄰壤甫竣使事即伸更迭之請巳蒙陛
下除職與郡竟以罪行臣向來區區出處本末如此人
或知之不復辨數自是纏綿憂患屏息田里首尾九年
絶意榮望中間國論鄉評善類復用陛下記憐孤遠畀
以郡寄偶因入奏再玷班行遂繇奉常寖陞從列冒兼
兩制猥厠六聯屬大正於朝綱俾晉顓於風憲蔑聞勞
效忽預樞機曾不踰時又參大政陛下用臣既傷於太
驟微臣揣分自愧於非才然方是時外之耆老檄召未
來内之宰輔虚位實衆臣冒昧承乏不容終避加之和
使雖遣尚未堅决苟求去位殆謂辭難今揆度機廷無
非妙選明儒宿望並集本朝張旜渡淮更成可必若復
貪戀榮禄則必上負誤國之罪下獲妨賢之譏兼臣積
憂薰心早衰多病狀似彊健中實疲羸一有煩言重罹
大譴陛下雖欲保全亦無及矣仰冀陛下鑒臣懇懇之
危衷全臣區區之晚節許解機政改授外祠凡未委溝
壑之前皆圖報君親之日臣即已出郊待命伏望聖慈
即賜處分臣無任
第二次丐祠表
臣某言早來具劄子面奏乞解罷機政畀以外祠出郊
待命伏蒙聖恩特降中使宣押赴都堂治事者危衷亟
吐溫旨未俞誼既難安理須再凟中謝伏念臣無軻雄之
學竊晁董之科流俗既譁其虚名清朝亦待以異數粗
嘗有志矧當勵精更治之時自審非才終匪扶顛持危
之手下有譏評之交至上而譴告之相仍久合丐於免
歸迹恐隣於規避今則信使通而無壅敵兵撤以盡還
百萬生靈行有息肩之漸二三宰輔又皆同德之良何
取臣愚尚妨賢路竊考祖宗之盛際最為體貌於近臣
或自詭於投閒率從容而去國孝皇晚歲自黃洽蕭燧
之外比比有人陛下初年由鄭僑何澹而後寥寥罕見
得非貪戀不明去就之幾是致傾搖終費保全之力臣
之當去今也其時苟必待公言彈劾而后歸亦豈是聖
主延登之初意伏望皇帝陛下矜其悃欵惠以始終許
退處於田廬俾夤修於香火珍臺閒館倘舊觀之復還
墜履遺簮亦後來之知勸臣無任
第三次丐祠劄子
臣昨以輔政亡狀連具封章仰干旒扆乞從免歸豈謂
天聽崇高臣言拙訥未能感動尚示眷留一日之間兩
勤中使宣押此所以待元勲茂德顧臣何人乃敢當此
然體貌之禮在陛下既極於優隆去就之誼在愚臣難
避於煩凟伏念臣本無材術徒抱樸忠方其壯年彊健
之時粗可盡力州縣簿書之務誠不自意屏息八年遭
逢一旦夤緣兩地倏已半期勞效蔑聞罪戾崇積自叨
簡拔物望不孚街譚巷議公肆詆毁矧陛下躬親萬幾
新美庶政和議既成根本尤當自治流民雖復經理尚
須良謀圖事揆策合屬耆俊今内有白首魁壘朝夕論
思之故老外有勤施四方獨當一面之重臣至於舊學
鴻儒幾廷宿望或尚辭命召或久處燕閒年德既居臣
之前績效又出臣之右豈容後先倒置逸勞絶殊揣分
度時宜去决矣區區危悃竭盡於斯臣恐勤宣押未敢
再出郊外見居家待命伏望睿明亟賜處分臣無任
第四次丐祠劄子
臣近三具表劄祈解機政伏蒙陛下禮貌優渥申攽詔
旨又蒙兩遣中使至臣私第賜臣批答不允仍斷來章
及宣諭令赴堂治事臣一介孱陋心非木石感激恩遇
退深戰慄豈不貪戀明聖固欲輕違軒陛自干方命之
誅實緣私計怵迫誼不容留須至煩凟天聽臣聞人臣
事君之誼不以苟去為高人君待臣之禮不以苟留為
恩蓋才術駑下謀謨淺拙自知無補求去已晚何足為
高委任既隆課效蔑聞人言籍籍雖留何用未可為恩
臣於二者可謂兼之若復遷延顧望遲疑不决國有清
議朝有憲章亦非陛下所得而私雖欲不加汰斥不可得
已臣晝度夜思計之甚審瀝血刳心呼天號父惟有拙
誠更無他說陛下與其留臣以及於物論沸騰之際孰
若聽臣引去於罪戾尚輕之時非特陛下有以保惠微
臣微臣亦得以自全晚節更生之賜孰大於斯臣昨日
嘗奏劄子乞尚書省繳進未蒙處分今再附勅使申奏
欲乞聖慈檢會前劄併賜降出除臣一在外宮觀臣凟
犯天威下情無任
第五次丐祠劄子
臣自前月二十九日以後兩嘗面奏五上封章乞解罷
機政伏蒙聖慈特飭中使宣押者三宣諭者再早來又
降御筆備行嘉奬曲示眷留陛下恩遇微臣至矣盡矣
顧臣草芥微生迂疎末學何以仰承體貌之重感恩至
骨流涕何言儻於誼可以少安臣豈敢固執愚見惟是
輔政半朞績狀蔑著欲去之心雖因今日而有請宜去
之罪不待今日而始彰何俟人言自知甚審臣自還卿
列繼沗從班職在論思事之利害無不當言者方權臣
横挑兵端雖不謀之在廷然命使調兵豈無眹兆臣不
能先事救正逆折其萌坐見師徒撓敗糧械喪亡三邊
繹騷赤子塗炭臣宜去之罪一也侂胄擅朝威福由已
兵敗國危人怨神怒臣又不能蚤白其姦使禍稔惡積
意將罔測致陛下親發威斷僅克翦除臣言固已晚矣
臣宜去之罪二也復讐本為大誼而權臣規畫無素輕
易寡謀兵連禍結敵得歸曲於我首禍雖誅猶肆彊横
邀索無厭臣時以備員二府又無深謀至計以折衝銷
難陛下為之屈已就成歸俘增幣雖幸疆埸稍定信使
巳通然耗竭事力虧傷國體有過無功人言籍籍臣首
居參預豈容委諸人以自解臣宜去之罪三也自春徂
夏雨澤愆期兼旬以來飛蝗蔽野漸害苗稼星文亦變
災異稠重咎證不虚天意可畏臣之尸素衆責交歸臣
宜去之罪四也罪之大者有此四事其他過謬未易悉
數容其自效已是寬恩是尚得為無名乎况又有大不
可者臣賦性褊介遇事輕率常是少所回護且復拙於
關防或因形似易致猜嫌積疑成間積間成隙非特不
免身危亦將上誤國事目前難以力辨他日終當自明
加之賦分凉薄福過災生五十之年蒲柳早衰目視昏
花精神眩瞀省閱文書尚且費力況望其建明大議論
經畫大政事乎臣非不知數犯天威當膺方命之戮然
區區拙誠竊謂與其以不去獲罪於公言不若因求去
而獲罪於君父之猶為可解也欲望天慈特回宸慮亟
賜俞允免速顛隮臣不勝幸甚
辭免除職與郡奏劄
欽聞威命罙震懦衷竊以通籍殿中示優賢之禮分符
閫外資御衆之才雖累朝以華輔弼之歸然近世尤吝
器名之假如臣者謀非經遠功不蓋愆内懼滿盈而挻
灾外虞曠戾而招謗疊封章而丐去紆宸眷以曲留至
於再遣王人親形詔札臣之得此抑有榮焉惟是殊恩
久無前比豈容駑下併冒寵光苟控避之弗堅將顛隮
之愈甚伏望收還成渙改畀叢祠不惟自計之甚明抑
亦人言之少塞
辭免皇太子受册轉官奏劄
聞命震惶靡知所措伏念臣病悴餘生迂愚末學頃者
承乏政地備數宮僚亡補涓埃旋即罷斥屏居田里望
絶雲霄兹以册寳告成例攽賞典邦家大慶臣子至榮
而臣席寵已多逾涯是懼矧廼無功而受禄尤慙不稼
而取禾更冒穹階難安私誼伏望皇帝陛下曲垂淵鑒
俯亮愚衷追寢誤恩庶全微分所有恩命臣未敢秪受
再辭免除端明學士宫觀表
奏牘上聞冀趣收於誤渥詔函中錫未濬發於俞音輒
攄怵迫之誠疊冒穹窿之聽臣某中謝臣竊惟班高䆳殿
蓋體貌於勲賢禄厚真祠本優崇於耆老顧方從於廢
黜曷并竊於寵靈伏念臣狷介不移戅愚自信棲棲寒
蹟山林之日居多耿耿寸心畎畝之忠徒在偶遭親拔
猥預繁機欲裨更化之清明固知陳力之短淺器小任
重果速顛隮咎大責輕訖蒙恩宥自屏居於田里久安
分於漁樵憂患相挻弟昆凋落疾痾不貸齒髮衰頽靜
惟坎壈之餘殆絶榮華之望豈圖眷軫未忍棄捐肆頒
渙號於崇朝盡復政塗之異數叨踰過甚跼蹐難勝恐
益重於悔尤敢洊伸於控免伏望皇帝陛下廣惠慈而
待下惜名器以馭臣念臣孤蹤兢惕之深察臣平日循
守之素貰其煩黷許以懇辭或追寢於隆名俾祝釐於
閒館一俯再傴願垂鑒於由衷曲謹小廉庶獲全於末
路臣無任
謝端明學士宮觀表
班聯秘殿仰依龍扆之光官庀祠庭俯遂燕居之佚省
循莫稱慙懼弗遑中謝伏念臣初乏片長素忘求進當睿
斷更張之始丕振朝綱拔微臣孤陋之中俾專憲席未
閱兼旬之久晉參兩地之華憂思徒罄於乃心何裨廟
論望實不孚於衆聽遽費嘖言凛危蹟之疾顛戴洪私
之全宥身棲農圃紛白髮之寖生夢繞觚稜耿丹衷之
獨在詎期軫錄驟賁寵靈還舊觀於隆名沛新恩於閒
禄顧兹起廢豈曰勸功瀝伸懇欵之誠覬安私誼洊奉
溫純之詔迄閟俞音兹蓋伏遇皇帝陛下覆幬如天照
臨若日務全體貌將加厲於臣鄰靡間瑜瑕示昭明於
公道特憐寒蹟嘗誤深知曲推抆拭之仁庸錫便蕃之
渥臣敢不益堅晚節罔替初心修香火之勝緣敬祈曼夀
答乾坤之大造誓畢餘生臣無任
