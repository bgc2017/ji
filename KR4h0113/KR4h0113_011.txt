宋藝圃集卷十一
明李蔉編
晁冲之二十一首
古樂府
大星何歷歷小星爛如石掖垣崔巍横紫微十二羽林
森北極今夕何夕月欲沉虎抱空關龍厭直崢嶸北斗
着地垂手去瓠瓜不盈尺嚴陵醉卧光武傍浮楂正值
天孫織王良挾策飛上天傳說空騎箕尾立君不見茂
陵棄子欲登仙自將壯士終南邊忽然遭窘出璽綬歸
来下詔除民田阿瞞急示乘輿物鮮卑仍棄珊瑚鞭又
不見古来垂堂戒華屋敵國挾輈戎接轂白龍魚服誤
網羅孔雀金華被牛觸(此篇好奇過甚不可解)
洗馬次十二兄之道韻
灞橋春水波粼粼橋邊結束何圉人解鞍傍水如洗馬
飛龍九尺凌漪淪風鬃霧鬛才一注玉花照影光滿身
月題却貫黃金勒更覺閃艷開精神主人貴相不必問
特賜内廐天麒麟即今此物亦安用燕山萬里靖無塵
嫖姚功高自不出長鳴但踏城西春君不見少陵時已
無伯樂尚有曹將軍寫真
夷門行贈秦夷仲
君不見夷門客有侯嬴風殺人白晝紅塵中京兆知名
不敢捕倚天長劍着崆峒同時結交三數公聯翩走馬
幾馬驄仰天一笑萬事空入門賓客不復通起家簮笏
(一作筆)明光宫嗚呼男兒名重太山身如葉手犯龍鱗心
莫懾一生好色馬相如慷慨直辭猶諫獵
法一以余所贈墨為不佳
上人好事世莫當羅列四寳如文房廣交往往得奇物
有墨尺度如圭長秋麋折角膠與力春麝入臍煤生香
已將雪覆輕羅帕更令花暎紅紗囊草堂老人不自料
亦藏一餅誇精妙自言和璧持贈君反為燕石遭譏誚
鳴呼萬事孰不然古今工拙那同調君不見當年諸李
數不到廷寬只今賜墨無老潘
復以承晏墨贈之
我聞江南墨官有諸奚老超尚不如廷珪後来承晏復
秀出喧然父子名相齊百年相傳文斷碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黃門侍立才人見銀鈎洒落桃李牋牙牀磨試紅
絲研同時書畫三萬軸大徐小篆徐熙竹御題四絶海
内傳秘府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
次韻集津兄會羣從王敦素宿王立之園明日西
征馬上寄示諸人(以道嘗監陜府集津倉)
秋高訪幽居風急桑未落天寒鷄犬靜地僻門巷闊主
人避世賢自說久棲泊呼兒出鐏罍梨栗亦不惡賓客
四五人談笑動林薄夜闌慘無歡離憂倏中作伯也天
下士千金輕一諾揮斤楊墨徒正是鄒魯學如何但銀
魚生事了無託惜哉桃李姿見笑葵與藿鷄鳴驅車行
令人意參錯
次二十一兄季此韻
憶在長安最少年酒酣到處一欣然獵回漢苑秋高夜
飲罷秦臺雪作天不擬俳優陪殿下相随于蒍過樓前
如今白髮山城裏宴坐觀空習斷緣
雪效柳子厚(一作贈一兄上人)
月落鷄聲寒曉色靜茅屋開門驚不知夜雪壓修竹槎
牙生新冰鱗甲刻溪谷皛皛州渚明冽冽川原肅孤蹲
雀不動沈酣客猶宿呼童晨汲歸獨漱寒泉玉
都下追感往昔因成
少年使酒走京華縱步曾遊小小家看舞霓裳羽衣曲
聽歌玉樹後庭花門侵楊柳垂珠箔窗對櫻桃卷碧紗
坐客半驚隨逝水主人星散落天涯
自然詩
先生手不廢經營白屋憑虚結此亭燕麥兔絲侵密坐
南箕北斗挂疎櫺青松夾日交傾蓋翠栢分風倚列屏
莫道君家無長物案頭燈火有流螢
蔡晉如挽歌
南部清笳咽東門素旐飛如何一老沒不及二疏歸宇
宙那復見死生從此違吾年未四十已歎故人稀
感梅憶王立之
王子已仙去梅花空自新江山餘此物海岱失斯人賓
客他鄉老園林幾度春城南載酒地生死一沾巾
送僧
無端伏枕日不見放舟時晚得平安報初成送别詩山
深歸履急江闊度杯遲定許同香火終參慧遠師
懷濟北弟姪
久客思吾子生涯滯故鄉獨擕高士傳飜憶紫香囊合
榻言猶在同堂樂未央翩翩春草夢隨意遶池塘
春日
隂隂溪曲綠交加小雨飜萍上淺沙鵝鴨不知春去盡
爭隨流水趁桃花(一本作春色不堪流水送雙浮鳴鴨趁桃花)
樂府
自摘荼䕷滿架空擬將豪氣敵春風欲知盞面玻瓈闊
看照紅顔在酒中
和二十二弟
靜處偷看肘後書幽棲古有此人無綠蓑青蒻非吾事
白浪狂風滿太湖
和新鄉二十一兄華嚴水亭
近市危樓通野寺隔溪高柳接京華蕩舟不怕風波急
看盡芙蓉十里花
與秦少章題漢江遠帆
雲埋鳳林寺浪打鹿門山今日江風惡郎船勸不還
次韻陳叔易柳橋
落日河梁上遲留客去時近隣無遠送莫挽最長枝
晁補之一首
錢塘
錢塘江北百餘里漲沙不復生菰蒲沙田老桑出葉麄
江潮打根根半枯八月九月秋風惡風高駕潮晚不落
鼓聲鼕鼕艫咿喔爭凑富春城下泊
晁詠之一首
初行山
靄靄初蒸雲落落欲墜石山深多晚花照水自紅碧魚
艇入烟小松竹凌烟直西風漾碧波扁舟恣崎側客從
北方来苦遭世俗迫登臨雖宿願山川多未識浩蕩涉
寒流躋攀並蒼壁捫蘿窺鳥道踏逕窮人迹清泉洗塵
心山鳥慣幽客逸興良未巳日下千崖赤十載孫承公
好具登山屐
晁說之一首
打毬
閶闔千門萬戶開三郎沈醉打毬回九齡已老韓休死
無復明朝諫䟽来
文同二首
朱櫻桃
金衣珍禽弄深樾禁籞朱櫻班若纈上幸離宫促薦新
藤藍寳籠貂璫發凝霞作丸珠尚軟油露成津蜜初割
君王午坐鼓猗蘭翡翠一盤紅韎&KR1944;
新晴山月
高松漏疎月落影如畫地徘徊愛其下夜久不能寐怯
風池荷卷病雨山果墜誰伴予苦吟滿林啼絡緯
石延年二首
張氏園亭
亭舘連城敵謝家四時園色闘明霞門迎西渭封侯竹
地接東陵處士瓜樂意相關禽對語生香不斷樹交花
從遊會約無留事醉待參横落日斜
瀑布
飛勢掛岳頂無時向此傾玉虹垂地色銀漢落天聲萬
丈寒雲濕千巖暑氣清滄浪不足羨就此濯塵纓
韓駒三首
憶舊贈人
憶昨昭文并直廬與君三載侍皇居花開輦路春迎駕
日麗蓬山曉曝書學士南来尚嵓穴神州北望已丘墟
忽逢漢節臨江上握手西風泪滿裾
題太乙真人蓮葉圖
太乙真人蓮葉舟脱巾露髮寒颼颼輕風為帆浪為檝
卧看玉宇浮中流中流蕩漾翠綃舞穏如龍驤萬斛舉
不是峯頭十丈花世間那得葉如許龍眠畫手老如神
尺素幻出真天人恍然坐我水仙府蒼烟萬傾波粼粼
玉堂學士今劉向禁直岧嶤九天上不須對此融心神
會植青藜夜相訪
代葛亞卿作
君住江濱起畫樓妾居海角送潮頭潮中有妾相思淚
流到樓前更不流
沈括十二首
潤州甘露寺
丞相高齋半草莱舊時風月滿亭臺地從日月生時見
眼到江山盡處回三國是非春夢斷六朝城闕野花開
心隨潮水漫漫去流遍烟村半日来
仙都
苔封輦路上青山鶴馭遼天去不還惟有銀河秋夜月
鼎湖烟浪到人間
開元樂詞(三首)
樓上正臨宫外人間不見仙家寒食輕烟薄霧滿城明
月梨花
按舞驪山影裏回鸞渭水光中玉笛一天明月翠華滿
陌春風
殿後春旗簇仗樓前御隊穿花一片紅雲閙處外人遥
認官家
姑熟
新晴渡口百花香石子池頭鴨弄黃捲幔夕陽留不住
好風將雨過梅塘
江南曲
新秋拂水無行跡夜夜隨潮過江北西風捲雨上半天
渡口微凉含曉碧城頭鼓響日脚垂天際籠烟鏁山色
高樓索莫臨長陌黃竹一聲無北客時平田苦少人耕
唯有蘆花滿江白
凱歌(五首)
先取山西十二州别分子將打衙頭回看秦塞低如馬
漸見黃河直北流
天威捲地過黃河萬里羌人盡漢歌莫堰横山倒流水
從教西去作恩波
馬尾桐琴隨漢使曲聲猶自怨單于彎弓莫射雲中鴈
歸鴈如今不寄書
旗隊渾如錦繡堆銀装背㟴打圍回先教靜掃安西路
待向河源飲馬来
靈武西涼不用圍蕃家總侍納王師城中半是關西種
猶有當時軋吃兒
郭祥正七首
訪隠者
一徑沿厓踏蒼壁半塢寒雲抱泉石山翁酒熟不出門
殘花滿地無行迹
天柱閣
羣峯奔来一峯起千丈芙蓉碧霄裏老松自作孤鳳吟
潮浪時生三井水
别灊峯閣
一溪清瀉萬山重風物能留邴曼容後夜相思憂思極
月明孤影伴寒松
鳳凰臺
高臺不見鳳凰遊浩浩長江入海流舞罷青娥同去國
戰殘白骨尚盈丘風搖落日催行棹潮擁新沙換故洲
結綺臨春無處覓年年荒草向人愁
金山寺
金山杳在滄溟中雪崖冰柱浮仙宫乾坤扶持自今古
日月彷彿躔西東我泛靈槎出塵世搜索異境窺神工
一朝登臨重太息四時想像何其雄卷簾夜閣掛北斗
大鯨駕浪吹長空舟摧岸斷豈足數往往霹靂鎚蛟龍
寒蟾八月蕩搖海秋光上下磨青銅鳥飛不盡暮天碧
漁歌忽斷蘆花風蓬莱久聞未成往壯觀絶致遥應同
潮生潮落夜還曉物與數會誰能窮百年形影浪自苦
便欲此地安微躬白雲南来入我望又起歸興隨征鴻
寄題九華樓
千金建傑閣遥對九華峯紫光射曉日璀璨錦芙蓉南
風吹秀色半落尊酒中酒味愈冷冽琴聲又玲瓏飄然
紫霄想何日附冥鴻
蓮根有長絲
蓮根有長絲不供貧女機柳梢有飛綿不暖寒者衣朝
歌悠悠暮歌短下地沉沉上天遠東生白日還西流志
士長懷萬古愁
秦觀四十八首
游仙詞(四首)
隂風一夜攪青冥風定霏霏霰雪零想見玉清真境上
白虚光裏誦黃庭(霰雪一作雪霰)
夜深樓上撥書眠天在闌干斗角邊風掃亂雲毫髮盡
獨留壁月照人圓(斗角一作四角)
天風吹月入闌干烏雀無聲子夜閒織女明星来枕上
了知身不在人間(此首又見東坡集中)
本是匡山種杏人出山来事碧虚君上清欲問因何事
請看仙山十丈文(十丈一作十賚)
秋日(三首)
霜落䢴溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
連卷雌蜺掛西樓逐雨追晴意未休安得萬粧相向舞
酒酣聊把作纏頭
牽牛花
銀漢初移漏欲殘步虛人倚玉闌干仙衣染得天邊碧
乞與人間向曉看
納凉
擕杖来追柳外凉畫橋南畔倚胡牀月明船笛參差起
風定池蓮自在香
送僧歸遂州
賢師本巴蜀浪跡遊淮海定水湛虚明戒珠炯圓彩飄
零鄉縣異晼晚星霜改明發又西征孤帆破煙靄
春日雜興(三首)
飄忽星氣徂青陽迫遲暮鳴飛各有適赤白紛無數雨
砌墮危芳風軒納飛絮褰幃香霧横岸幘雲峯度林影
舞窗扉池光染衣履參差花鳥期蹭蹬琴觴趣撫事動
幽尋感時遺近慕秣馬膏余車行行不周路
二
潭潭故邑井猗猗上宫蘭不食自清渫莫服更幽閒志
士恥弱植卷跡甘飢寒佳晨追良覿觸物懸悲端川途
眇回遠經歲曠音翰豈不慕裘馬詭得非所安蟬冕多
怵迫繩樞尠憂患枉尋竟何補方枘誠獨難
三
吳會雖褊小海濱富奇峯天雞一號呌劒戟明遥空谿
谷相徑復深林杳攅叢猿吟虎豹啼雲氣迷西東中有
遯世士超然閟孤蹤被蘭服明月起坐松聲中夜鍜吸
沆瀣朝琴庇青葱騎星友元氣巢許安可同俛眄區中
人飛埃集毛鋒問津或不繆從子游鴻蒙
同子瞻端午日遊諸寺賦得深字
太史抱孤韻暢懷在登臨别乘載鄒枚佳辰事幽尋參
差水石瘦窅窕房櫳深清磬發疎箔妙香横素襟復登
窣堵波環回矚嶔崟雙溪貫城郭暝色帶孤禽凉颷動
爽籟薄雨生微隂塵想澹清漣牢愁洗芳斟揮箑訂往
古援毫示来今愧無刻燭敏續此金玉音
次韻奉酬丹元先生
金華紫烟客来作牧羊兒至言初無文尋繹自成詩二
景入妙解元氣含烟詞憐我鬛滄浪黃埃眩蟲絲勸解
冠上纓一濯含風漪攝身列缺外倒躡蜿蜒鬐維斗錯
明珠望舒耿脩眉真游無疆界浩蕩天風吹
次韻夏侯太冲秀才
儒官飽閒散室若僧房静北窗腹便便支枕看斗柄或
時得名酒停午猶中聖醒来復何事秉筆賦秋興焉知
懶是真但覺貧非病茫茫流水意會有知音聽鐘鼎與
山林人生各天性
與子瞻會松江得浪字
松江浩無旁垂虹跨其上漫然銜洞庭領略非一狀怳
如陣平野萬馬攅穹帳離離雲抹山窅窅天粘浪烟中
漁唱起島外征帆颺愈知宇宙寬斗覺東南壯太史主
文盟諸豪盡詩將超搖外形檢語笑供頡頏㛹娟棄追
逐撥刺亦從放獨留三百缸聊用沃軒曠
荷花
方塘收雨脚落日半遥岑芙蕖淨娟娟麗服撫翠衾無
言意自遠欲渡秋水深緬懷平生人對此詎可尋弄芳
惜晼晚酒至誰與斟天涯有歸雲聊寄相思心心開獲
清賞芙蕖一何綺美人艷新粧歛袂照秋水端如蕩子
妻顧自良家子黃金選燕趙搖落對江沚薄暮風雨来
獨立淚如洗望君君詎知傾宫定誰似
同子瞻賦游惠山
輟棹從幽討籃輿入青蒼圓頂相邀迓旃檀燎深堂層
巒淡如洗傑閣森欲翔林芳含雨滋岫日隔林光涓涓
續清溜靡靡傳幽香俯仰佳覽眺悠哉身世忘
夜坐懷莘老司諫(次韻參寥)
六合寥寥信茫昧中有日月無根柢古往今来漫不休
青髮素顔從此逝嗟予自少多邅迴氣血未衰心已艾
北渡長淮霜入履南窺禹穴塵生袂日鑿一竅渾沌死
雖有餘風終破碎回車復路可無緣三問道人三不對
和王通叟琵琶夢
鶗鴂鳴時衆芳歇華堂夢斷音容絶風驚玉露不成圓
一夜芙蕖泣秋月金紋捍面紫檀槽曾抱花前送酒舠
庾郎江令費珠璧小砑紅牋揮兔毫風流雲散令人瘦
忍看麴塵昏錦綬楚水悠悠更不西上天破鑑空依舊
題騕䮍圖
雙瞳夾鏡權協月尾鬛蕭森澤於髮鞍銜不施韁復脱
旁無馭者氣騰越地如砥平丘隴滅天寒日暮抱飢渴
驤首號鳴思一發超軼絶塵入恍忽東門京鑄久銷歇
曹霸丹青亦云沒頼有龍眠戲揮筆眼前時見千里骨
玉臺閶闔相因依嗟爾龍媒空自奇鸞旗日行三十里
焉用逐風追電為
贈女冠暢師
瞳人剪水腰如束一幅烏紗裹寒玉飄然自有姑射姿
回首粉黛皆塵俗霧閣雲窗人莫窺門前車馬任東西
禮罷曉壇春日靜落紅滿地乳鵶啼
宿金山
山南山北江水流半空金碧隨雲浮我来仍值風日好
十月未寒如晚秋山僧引客尋蒼翠歷卷參差到平地
萬里風来拂骨清却憶人間如夢寐夜深無風月入扉
相對老人如槁枝流水與天爭入海共笑此心誰得知
下山却向中&KR2560;望翻憶當時在屏幛老母思兒且欲歸
回首雲峯已天上
過六合水亭憶裴博士次韻(二首)
晚憩孤亭上羸驂繫斷柯荒門寒帶露空檻闊增波往
事青山在餘生白鳥過誦言成絶語亹亹迫隂何
二
折柳相從地重来失舊柯林光延晚照岸影動微波隔
浦檀欒密當簷翡翠過主人成異物搔首奈情何
吕與叔挽章(二首)
舉舉西州士来為邦國華藝文尤爾雅經術自名家正
有高山仰俄成逝水嗟賢人各有數不獨歲龍蛇
二
數日音容隔人琴遂已虚門生應有謚國史可無書舊
室懸蛛網遺編走蠧魚定無封禪草平日笑相如
流觴亭次韻
縹緲雲巒欲盡頭灑然華搆别飛流朱盤㶑灧開冰鑑
碧甃縈紆走玉虬毛骨漸驚超濁界風烟驟覺變清秋
更憐白足如霜句可羨溪邊六逸遊
遊龍瑞宫次程公韻
靈祠真館閟山隈形勢相高對越臺莓徑翠依屏上轉
藕花紅繞鑑中開鶴銜寳箭排烟去龍護金書帶雨来
夾道萬星攅騎火滿城爭看使君回
次韻馬忠玉喜王定國還自濱州
淮海相逢一解顔紛紛歲月夢魂間初驚漁艇迷花去
忽認星槎拂斗還桂嶺暮登猿斷續槐堂春到鳥綿蠻
石渠舊議行當復未信佳時得自閒
次韻酬周開祖宣義
并州令尹古人風淮海相忘十載中麗句曉披花綽約
清談初扣玉丁東追攀昔共猗犴子嗜好今同桑苧翁
所惜華船輕解繂未窺笠澤故書叢
别程公闢給事
人物風流推鎮東名郎持節作元戎樽前倦客劉師命
月下清歌盛小叢裘弊黑貂霜正急書傳黃犬歲將窮
買舟江上辭公去迴首蓬莱夢寐中
和莘老游龍洞
葦蕭傳火度冥冥乍入清都醉魄醒草隠月崖垂鳳尾
風生隂穴帶龍腥壁間泉貯千鍾碧門外天横數尺青
更欲仗笻留頃刻却疑朝市已千齡
春日寓直有懷參寥
觚稜金爵自岧嶤藏室春深更寂寥捫虱幽花欹露葉
岸巾高柳轉風條文書几上鬚髯變鞍馬塵中歲月銷
何日一笻江海上與君徐步看生潮
次韻裴仲謨和何先輩
汝南古郡寡參尋兀兀長如鶴在隂支枕星河横醉後
入簾風絮報春深青山未落詩人手白髮誰知國士心
多謝名郎傳綠綺愧無佳句比南金
次韻劉遜父以寧齋詩二軸作以還之
揚舲偶過海邊州一見名郎破百憂荀氏諸龍俱俊偉
河東小鳳最風流明珠白璧堪投報細草幽花入獻酬
别駕舊齋何足念文昌新府待公游
燕觴亭
碧流如鏡羽觴飛夏木隂隂五月時清渭日長遊女困
武陵春去落花遲玉笙吹罷觥籌錯密炬燒殘簮珥遺
吳越風流公第一未輸山簡習家池
送佛印
抱袍初捨蔚頭藍江月松風處處參他日惠林馬上首
幾年彌勒作同龕真珠撒帳開新座飛鳥銜花繞舊庵
雲散虎溪蓮社友獨依香火思何堪
致政通議口號
秋空畫隼照新晴符隠庵前小隊停玉斝金醪通繾綣
鳳笙龍管入青冥靚粧釃酒花侵席寳獸呀香露滿庭
太史應占豫州分上台星近老人星
晚出左掖
金爵觚陵轉夕暉翩翩宫葉墮秋衣出門塵障如黃霧
始覺身從天上歸
和程給事贈遺道判(二首)
囊中玉色已經餐醉拂絲桐坐杏壇應笑倦游塵滓客
鬢毛蕭瑟事鉛丹
二
漢武游心縹緲間文成五利盡登壇何如屈曲韓夫子
不羨神君白玉丹
盆池釣翁
誰刻仙材作釣翁尺池終日釣微風令人却憶鴟夷子
散髮五湖狂醉中
無題
掃地燒香閉閣眠簟紋如水帳如烟客来夢覺知何處
挂起西窗浪接天
聞鴈懷邵仲恭
楚澤吳天去未遲煩君且傍蒜山飛白袍居士如相問
為說淄塵欲滿衣
白馬寺晚泊
濛濛晚雨暗回塘遠樹依微不辨行人物漸稀疎磬斷
綠蒲叢底宿鴛鴦
霅上感懷
七年三過白蘋洲長興諸豪載酒游舊事欲尋無處問
雨荷風蓼不勝秋
宋藝圃集卷十一
