宋藝圃集卷十五
明李蔉編
徽宗皇帝十八首
宫詞
秦娥從小學宫韶竊愛僊音逸韻飄應向鳳臺吹紫玉
夜闌時按白牙簫
細箏百寶間生輝玉柱成行鴈自飛對酒仙姿時一按
十三絃上迸珠璣
十里香街沸管絃金明回馭夕陽天風輕芝蓋搖霞浪
裊裊龍盤七寶鞭
湘簟凉生暑氣微午天欹枕向紗幃轆轤車扇間關處
雙月廻廊彩鳳飛
太淸樓畔柳依依欄外飄颻綠線齊魚鑰未聞鈴鐸靜
一林鶗鴂占春啼
霽雲高敞九城關簪佩衣裾一望間昨日閣門新入奏
降王初綴紫宸班
碧池十二曲欄干瓊態濃醺倚欲彈月上海棠淸蔭合
羅裳深夜怯春寒
小院風柔蛺蝶狂透簾渾是牡丹香玉人不向閒庭看
孔雀雙眠寶砌傍
日上孤稜氣鬱葱露華猶冷玉芙蓉錦幃繡幕春花滿
瓊葉珠花影漸重
脩竹成林碧玉攢幾枝榮茂可棲鸞瑤宫月白風淸夜
誰共庭除一倚欄
金井高梧舞戲圭露盤承潤曉淒淒深宫不是新秋景
昨夜寒蛩漸漸啼
蟾光秋半倍嬋娟河漢潛微潤碧天樓上美人貪醉賞
曉鐘聲斷送經年
三五良宵皓月圓蘭缸寶炬萬家燃樓臺總在冰壺裏
今見蓬瀛不夜天
刺花彈篋紫檀弓何處金丸入苑中驚起流鶯花裏去
紛紛如雨落殘紅
杏子成丹乳燕飛柳條搖曳拂漣漪瑤宫露井殘紅滿
惆悵晴空欲暮時
十花金盞勸仙娥乘興追歡酒量過燭影四圍深夜裏
分明紅玉醉顔酡
小雨飛輕助燕泥萬花零落柳垂堤紫淸宫裏人稀到
廊上雙雙孔雀棲
朝來和氣已氤氲碧瓦朱甍照眼新永日更添蓮漏水
晴曦容與蕊宫春
邢居實七首
寄陳履常
十年客京洛衣袂多黃塵所交盡才彦惟子情相親會
合能幾日歡樂何遽央春風東北來飄我西南翔驪駒
已在門白日行且晩停觴不能飲將去更復返把腕捋
髭鬚悲啼類兒女人生非鹿豕安得常羣聚朝别河上
梁莫涉關山道匹馬逐飛蓬離恨如春草去去日已遠
行行淚横臆昨日同袍友今朝異鄉客來時城南陌始
見桃花白回首漢江頭黃梅已堪摘杖策臨高城極目
迥千里落日下靑山但見白雲起遠望豈當歸長歌涕
如雨歸心如明月幽夢過潁汝抱膝長相思故人安可
見忽枉數行書彷彿如對面紛紜輦轂下冠蓋爭馳逐
吹嘘多賢豪肯復念幽獨空齋聽夜雨深竹聞子規此
情不可道此心君詎知
李伯時畫圖
長安城頭烏欲棲長安道上行人稀浮雲捲盡暮天碧
但有明月流淸輝君獨騎驢向何處頭上倒着白接䍦
長吟搔首望明月不學山翁醉似泥到得城中燈火閙
小兒拍手攔街笑道傍觀者那得知相逢疑似商山皓
龍眠居士畫無比揮毫弄筆長風起酒酣閉目望窮途
紙上軒昂無乃似君不學長安遊俠誇年少臂鷹挾彈
章臺道君不能提擕長劍取靈武指揮猛士驅貔虎明
為脚踏梁宋塵終日飄飄無定所武陵桃源春欲暮白
水靑山起烟霧竹杖芒鞋歸去來頭巾好挂三花樹
雨後出城馬上作
既雨天氣佳微雲淡如掃欲尋煙際鐘騎馬河邊草紫
椹飽黃鸝人家夏蠶老田婦踏繅車隔籬語音好嗟我
一何愚讀書浪枯槁不及此中人終年客長道
秋風三疊
秋風夕起兮白露為霜草木憔悴兮竊獨悲此衆芳明
月皎皎兮照空房晝日苦短兮夜未央有美一人兮天
一方欲往從之兮路渺茫登山無車兮涉水無航願言
思子兮使我心傷
秋風淅淅兮雲溟溟鴟梟晝號兮蟋蟀夜鳴歲月徂邁
兮忽如流星少壯幾時兮老冉冉其相仍展轉反側兮
從夜達明悵獨處此兮誰適為情長歌激烈兮涕泣交
零願言思子兮使我心怦
秋風浩蕩兮天宇高羣山逶迤兮溪谷寂寥登高望遠
兮不自聊駕言適野兮誰與遊遨空原無人兮四顧蕭
條猿狖與伍兮麋鹿為曹浮雲千里兮歸路遙願言思
子兮使我心勞
明妃引(十四歲作)
漢宫有女顔如玉淺畫娥媚遠山綠披香殿裏夜吹笙
未央宫中朝理曲絳紗蒙籠雙蠟燭簫鼓聲傳春漏促
玉輦三更别院歸夜深月照黃金屋蒼苔滿院無行迹
總為君王未相識天上天仙骨格别人間畫工畫不得
嫣然一笑金輿側玉貌三千歛顔色羅幃繡戶掩香風
一朝反嫁單于國金鳳羅衣為誰縷長袖弓彎不堪舞
一别昭陽舊苑花泪洒臙脂作紅雨回頭不見雲間闕
黃河半渡新冰滑馬蹄已踏荒徼塵天邊尚挂長門月
黃沙不似長安道薄暮微雲映衰草時聞馬上奏悲笳
綠鬢紅顔為君老西風蕭蕭易水寒啼痕不斷幾闌干
年年看盡南飛鴈一去天涯竟不還少年將軍健如虎
日夕撞鐘搥大鼓寶刀生澁旌旗卷漢宫嫁盡嬋娟女
寂寞邊城日將暮三尺角弓彫白羽安得猛士霍嫖姚
縛取呼韓作編戶
張栻三十二首
采菊亭(并引)
陶靖節人品甚高晉宋諸人所未易及讀其詩
可見胷次灑落八窗玲瓏豈野馬遊塵所能棲
集也前建安丞張君精力未衰即挂冠家於瀏
陽有年矣葺小園為亭面南山來求予名予名
之曰采菊取靖節所謂采菊東籬下悠然見南
山嗚呼靖節興寄深遠特可為識者道耳
陶公千載人高標跨餘子豈無濟時念斂蔭獨知止歸
來臥衡門無愠復何喜九日天氣佳東籬擷芳蕊舉頭
見南山佳處正在此地偏心則遠意得道豈否張侯謝
銀魚築室娛燕几小亭方尋丈景物自新美頗聞雙瞳
淸亦復強步履不妨數登臨倚杖看雲起高詠悠然篇
飛鴻送千里
中夜祝融觀月
披衣凛中夜起步祝融巔何許冰雪輪皎皎飛上天淸
光正在手空明浩無邊羣峰儼環列玉樹生瓊田白雲
起我旁兩腋風翩翩舉酒發浩歌萬籟為寂然寄言平
生友誦我山中篇
晨鐘動雷池望日
浮言列下陳天淨澄秋容朝暾何處升彷彿認微紅須
臾眩衆采閶闔開九重金鉦忽湧出晃蕩浮雙瞳乾坤
豁呈露羣物光芒中誰知雷池景乃與日觀同徒傾葵
藿心再拜御曉風
五月十六日夜城南觀月分韻得月字
梅收淸風來宇淨寶鑑揭頻年城南遊未有今夜月呼
舟泛微瀾游魚亦出沒危榭倒影浮倚欄凉入骨舉酒
屬西山寒光動林樾諸君興未已南阜上突兀目極大
江流高情更超越
三月七日城南書院偶成
積雨欣始霽淸和在兹時林葉既敷榮禽聲亦融怡鳴
泉來不窮湖風起淪漪西山卷餘雲逾覺秀色滋層層
叢綠間愛彼松柏姿靑靑初不改似與幽人期坐久還
起步堤邊足逶迤游魚傍我行野鶴向我飛敢云昔賢
志亦復詠而歸寄言山中友和我和平詩
展省龍塘有作
十年衡山隂驅馬幾往還山色如故人牧豎隨馬鞍俛
伏長松下淸晨涕汎瀾念昔初拱把兹焉影團圝白雲
歸何時日月如轉環矯首祝融峰依前倚高寒於焉百
感集欲去良獨難
寄宇文卭州
書堂何寂寂草樹亦芊芊于役有王事未暇謀息閒聊
同二三子煑茗蒼崖邊預作他年約扶犂山下田
七月旦日晚登湘南樓
文書稍去眼日夕進微凉高樓一徙倚淸風為我長漁
父蔭深樾歸人渡浮梁仰看河漢明俯視羣山蒼平生
會心處於此故難忘舊聞水東勝巖巒發天藏豈無一
日暇勇往聊徜徉民瘼未渠補况敢懷樂康天邊雲物
佳似復為雨祥秋成儻可期歲晚或自強當從農家鼓
一歷水雲鄉
靜江歸舟中讀書
南風駕小雨羣山淨如沐吾歸及新凉所歷慰心目軋
軋柔橧鳴臥見山起伏推枕意悠然還取我書讀平生
領解處於焉更三復老矣百念疎但欲斯境熟向來五
嶺遊日力半吏牘小心了官事終覺媿惸獨世路自險
夷人情費追逐翩翩孤飛翼息蔭望林麓
題唐興寺湘江亭
寺廢蒼崖聳江回遠岸明風霜摧翰墨(有唐大中記及詩刻兵火後沉)
(於澤中)歲月老絲緡(寺右有釣磯)兀坐知茶味閒行忘去程長
哦伊水句回首若為情(鄭都官嘗題詩云湘水似伊水湘人非故人)
過湘潭劉信叔舊居有感
北渚留行客東陵憶舊侯池蓮半枯折風葉正颼飀事
業留千載英雄去一丘平生許國志歲晚詎悠悠
多景樓
疇昔南徐地登臨北固樓平原迷故國滄海接江流木
落烟沙晩城孤鼓角秋寄言鷗鷺侣吾已具扁舟
重陽前一日
九日明朝是淸樽強自開蕭蕭疎雨暗滚滚大江來野
菊閒無數沙鷗靜不猜何須騎馬飲此興亦悠哉
隔牆聞正父鄉飲甚樂偶畏風不預用前韻敬簡
元日忻晴色新年祗舊心故人同客裏鄉話自情深儘
說成都酒休為楚澤吟相逢須痛飲歲月易侵尋
送曾裘父
交舊間何闊能來浹日留還尋佳橘頌惜别仲宣樓探
古書盈屋憂時雪滿頭絶思黃閣老招隱意綢繆(樞密劉公)
(嘗欲以遺逸舉裘父)
中秋與僚佐登江陵郡城觀月
涼意今年早蟾光七澤多憑欄共懷古擁袂獨高歌風
物關山遠功名歲月過一樽聊復爾於此興如何
題城南書院八詠
新竹成林蕉葉淸隔籬深處有蟬鳴晚涼更覺長堤靜
自遶荷花待月明
林塘過雨不勝秋萬蓋跳珠瀉碧流倚檻孤吟天欲暮
更穿芒屩上方舟
晚來天氣更淸新獨倚闌干正暮春花落花開鶯自語
東風吹水細粼粼
隂隂松竹影自轉午枕無人到北窗何許狂風來動地
夢回波浪洶春江
睡覺西山月正平荷香不斷曉涼生園中雙鶴知人意
已作金風警露聲
四面紅蕖鏡綠波晩涼奈此野情何憑城更覺看山穏
入戶還欣得月多
訪羅孟弼竹園
林深谷窈路詰曲慘澹西山横遠靑想得天寒來獨倚
空雲髣髴下湘靈
城南即事
一春風雨水平湖更覺湖心月榭孤坐看百花開落遍
依然山色對靑廬
桃花塢
花開山與明花落水流去行人欲尋源只在山深處
山齋
疊石小崢嶸脩篁高下生地偏人跡罕古井轆轤鳴
西嶼
繫舟西岸邊幅巾自來去島嶼花木深蟬鳴不知處
梅堤
亭亭堤上梅歷歷波間影歲晚憶夫君寂寞烟波靜
采菱舟
散策下亭阿水淸魚可數却上采菱舟乘風過南楚
長橋
西風吹短鬢復此渡長橋木落波空闊亭孤影動搖徘
徊念今昔領略到漁樵聞有山中隱憑誰為一招
嶽頂上封寺有懷元晦
憶在朱夫子登臨冰雪中劇談無俗調得句有新功别
去鴈横浦重來月滿空遙憐今夕意淸夢倘相同
謁陶唐帝廟詞
溪交流兮谷幽山作屏兮層丘木偃蹇兮枝相樛皇何
為兮於此留藹冠佩兮充庭潔芳馨兮載陳純衣兮在
御東風吹兮物為春皇之仁兮如天四時序兮何言出
門兮四顧渺宇宙兮茫然
題劉氏綠映亭
涼葉翻翻不受塵芒鞵藜杖及淸晨開簾小放前溪入
澄綠光中獨岸巾
劉子翬五十六首
懷致中
夢覺殘夜永山寒氣逾淸林幽萬籟息月出虛堂明披
衣坐復起懷人思空盈經時不對面素榻浮埃生遙知
念盍簪臨風亦關情褰帷望岐路慨然欲宵征無人導
我先何因識門庭仰憑鴻鴈飛書詞寫深誠詞多意莫
宣益遣幽恨并
棄竹夫人
愛憎情易遷感物思鬱紆念昔未棄捐嘗侍君子居煩
襟一披豁雅抱何淸虛蹉跎怨時暮涼德竟見疎飛霜
皓中庭枵然委牆隅的皪珠幃深熒煌錦茵鋪豈不懷
舊恩君心已非初當年紈扇搖抱恨同區區
聞箏
月高夜鳴箏聲從綺窗來隨風更迢遞縈雪暫裵回餘
音若可玩繁絃互相催不見理箏人遙知心所懷寧悲
舊寵棄豈念新期乖含情鬱不發寄曲宣餘哀一彈飛
霜零再撫流光頽每恨聽者稀銀甲生浮埃幽幽孤鳳
鳴衆鳥聲難諧盛年嗟不偶况乃容華衰道同符片諾
志異勞羣媒栖栖牆東客亦抱凌雲才
一樹
一樹梅開早淸香襲客衣夕陽簫鼓散半是折殘枝
偶步
偶步忘歸遠心閒逸興增山深知有寺日暮不逢僧
春夜
樓迥星河轉宵殘鼓角催重門知月鎻寒夢遶花回
雜題二首
簷溜停淸瀉林聲息怒號水浮秋色遠山帶夕陽高
二
宿鴈猶驚渚昏鴉已着林野平雲散亂江動月浮沉
酴醿
獨立幽亭晚春風玉一圍殘英不著地去作嶺雲飛
屏山
南溪枕山流潤氣滋林麓夢破午窗淸淸風在寒竹
贈周宗寅
我車南君車北相逢總是天涯客擁爐談笑一燈殘出
門風雨千山隔
淸江引
漁翁一棹老淸波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自膾湖海茫茫醉鄉内
夜闌酒渴𠻳寒流月照蘆花上蓬背
萊孫引
屯田詞考功詩白水之白鍾此竒鈎章棘句凌萬象逸
興高情俱一時耆卿骨朽士特死澗谷錯莫無晶煇后
生俊秀何其寡吾宗喜有萊孫者雙瞳點漆面如水一
見使我心神寫讀書已通經學賦已知律只今年十二
吐氣成五色驪珠出海夜生光突笴流弦追莫及人材
有價誰能私不妨乃翁聊譽兒囊中彩筆今付汝往繼
二妙聲名馳
出郊
路轉囊山北扶輿憶舊過乾坤征戰久遊宦别離多瘴
樹餘紅葉春江又綠波平生豪横氣未老半消磨
秋懷
杖藜幽興出佳處每關情白石溪流淺黃花籬落淸林
烟經雨薄野日傍山明頼有杯中物愁懷得暫平
道中
微風收宿靄細路遶平臯石亂春流急山寒曉月高鳥
聲時出樹花氣欲侵袍行役兼淸賞馳驅未覺勞
寄蜀
有客傳歸信愁懷得暫寬兒童占鵲喜隣里借書看離
蜀秋方半浮湘歲欲闌柴門頻洒掃夢想見征鞍
野墅
野墅驚秋晚殘年忽忽過海潮通井淺林日到窗多酒
盡隣翁餉詩成稚子哦人生行樂耳軒冕奈予何
訪原仲山居
寂寂臨湖屋湖風為掩門鳥聲幽谷樹山影夕陽村好
事常留客雖貧亦置尊平生枯淡意去此欲誰論
與致堂對榻
勝會常連榻還欣與子同一燈寒夜永殘夢雨聲中道
舊驚身老談玄予性空卜隣今有約枲石興何窮
登原仲茅亭
茅簷聊徙倚落日見樵蘇過鴈飛何急寒山遠欲無劇
談容謾叟逸興慕潛夫寸禄甘華髮人生底事愚
寄張子平
老矣張平子飄然客此州淸尊如有伴白髮不知愁雨
燕捎簾入風花擁檻浮夢中家在否歸興莫悠悠
訪士持舉和四六叔詩因次其韻
聞道歸舟泊淺沙籃輿出郭日初斜新傳詞賦來梁苑
舊識芝蘭向謝家遣興只憑尊有酒感時空見樹飛花
相逢未欵還相别回首長亭鬢欲華
劍潭贈李似表
夜窗把酒對鵝峰分手悠悠各轉蓬艤棹相逢烟水際
有家常在亂離中邊庭久失淸河地壯士誰收赤壁功
他日著鞭先後耳飄零不用嘆塗窮
過東橋
小箔鳴機幾萬家時淸猶想舊繁華樓臺夜映雙溪月
簫鼓春迷後坂花回首十年真夢寐停驂四顧但風沙
却過蕭寺無人語獨對枯林數暝鴉
懷遠
樓北樓南烟岫遮水光秋色淡無涯風驚枯葦連村雨
霜著寒楓滿樹花故人悠悠絶雙鯉别恨耿耿聞悲笳
索居懷抱誰同寫古調一吟靑鬢華
新灣
苒苒寒生水面烟吳歌唱罷月微偏停橈又向灣前宿
一夜西風浪打船
汴堤
參差歌吹動離舟宫女張帆信浪流轉盡柳堤三百曲
夜橋燈火看揚州
景陽鐘
景陽鐘動曉寒淸度柳穿花隱隱聲三十六宫梳洗罷
笑吹殘燭待天明
兩山
溪南溪北兩山遙隔岸行人手可招日暮海嶠烟雨黑
一川舟楫趁歸潮
悠然堂和致堂絶句
淸霜一夜到蒹葭放出湖光徹遠沙漠漠浮烟收欲盡
晩風輕浪蹴銀花
絶句
目送歸鴻獨倚樓晩風吹淚更横流蕉花落盡蠻烟碧
六十三程是白州
汴京紀事(十首)
御路丹花映綠槐曈曈日照五門開吾皇欲與民同樂
不惜千金築露臺
朝廷植黨互相延政事紛更属紀年曾讀上皇哀痛詔
責躬猶是禹湯賢
神霄宫殿五雲間羽服黃冠綴曉班詔許羣臣親授籙
步虚聲裏認龍顔
萬炬銀花錦繡圍景龍門外軟紅飛淒涼但有雲頭月
曾照當時步輦歸
橋上遊人度鏡光五花殿裏奏笙簧日曛未放龍舟泊
中使傳宣趨鄆王
天廐龍媒十萬蹄春池蹴踏浪花飛路人爭看蕭衙内
月下親調御馬歸
梁園歌舞足風流美酒如刀解斷愁憶得少年多樂事
夜深燈火上樊樓
盤石曾聞受國封承恩不與幸臣同時危運作高城礟
猶解捐軀立戰功
河漢如雲掃泬寥丁東寒鐵響淸宵竹窗驚破高人夢
門外駸駸萬馬朝
輦轂繁華事可傷師師垂老過瀟湘縷衣檀板無顔色
一曲當時動帝王
得天台命
暖風環珮滿芳洲貝闕珠宫憶舊遊此日劉郎心似水
桃花空遶暮溪流
送巨山
二年寄跡閩山寺一笑翻然向浙江明月不知君已去
夜深還照舊書窗
送元仲
惆悵回車不可攀故廬猶得及春還遙知去路風烟好
看盡閩山看越山
有懷(十首)
滿空寒雨雜飛烟湖上先生擁褐眠借問茅齋容客否
夜燈相伴讀韋編
結茅同隱水雲間何日柴車不往還憶得松林長嘯罷
歸來明月徧秋山
山空墜石咽寒溪雨濕浮雲晩更低不見蕭屯劉處士
年年淸夢遶瓜畦
當年冊府仰才華一跌靑雲萬里賖白首却來蓮社裏
幅巾緇褐誦楞伽
風驚枯葦白花浮欲下横橋晚更留惆悵不逢吳季子
一溪寒水帶烟流
靑錢學士妙文章便合含毫侍帝旁寂寂閩山餘舊隱
憶君時到讀書堂
松底柴門盡日關主人西去幾時還長鑱委地黃精老
時有寒猿嘯硯山
馬蹴浮埃去路長相逢端欲問行藏未饒赤壁風流在
且向何家醉碧香
翁侯滿腹是精神三謁金門計未成却跨蹇驢遊霅上
秋風雄劍匣中鳴
曾訪高人上碧峰至今淸興逐松風籃輿夢想山行處
白葛花開烟雨中
題王巖起樂齋
數叢脩竹擁高居興味翛然樂有餘午枕睡酣窗寂寂
淸風來去自翻書
宋藝圃集卷十五
