宋藝圃集卷一
明李蔉編
廖融三首
贈天台逸人
移檜託禪子攜家上赤城拂琴天籟寂敧枕海濤生雪
白寒峯晚鳥歌春谷晴又聞求桂楫載月十洲行
夢仙謠
琪木扶疎繫辟邪麻姑夜宴紫皇家銀河旌節搖波影
珠閣笙簫吸月華翠鳳引遊三島路赤龍齊别五雲車
星稀猶倚虹橋立擬就張騫搭漢槎
退宫妓
神仙風格本難儔曾侍前皇翠輦遊紅躑躅繁金殿暖
碧芙蓉笑水宫秋寳車鈿剝隂塵覆錦帳香銷畫燭幽
一旦色衰歸故里月明猶夢按梁州
徐鉉二首
吳王挽詞(二首)
倏忽千齡盡冥茫萬事空青松洛陽陌荒草建康宫道
德遺文在興衰自古同受恩無補報反袂泣途窮
二
土德承餘烈江南廣舊恩一朝人事變千古信書存哀
挽周原道銘旌鄭國門此生雖未死寂寞巳消魂
郭震五首(陳氏曰洪邁編唐絶句萬首可謂博矣而多有本朝詩在其中如李九齡郭震滕白)
(王嵒王初之屬也)
螢
秋風凛凛月依依飛過高梧影裏時處暗若教同衆類
世間爭得有人知
漁者
江柳弄風顰翠黛山花着雨濕臙脂却收短棹拈長笛
一葉舟中仰面吹
老卒
老來弓劍喜離身說著沙場更愴神任使將軍全得勝
歸時湏少去時人
惜花
豔拂衣襟蘂拂杯遶枝閒共蝶徘徊春風滿目還惆悵
半欲離披半未開
蓮花
臉膩香薰似有情世間何物比輕盈湘妃雨後來池看
碧玉盤中弄水晶
滕白二首
題汶川村居
種茶巖接紅霞塢灌稻泉生白石根皤腹老翁眉似雪
海棠花下戲兒孫
燕
短羽新來别海陽真珠高捲語雕梁佳人未必全聽爾
正把金針繡鳳凰
王初八首
立春後作
東君珂珮響珊珊青馭多時下九關方信玉霄千萬里
春風猶未到人間
春日詠梅花(二首)
靚籹纔罷粉㾗新迢遞風回散玉塵若遣有情應悵望
已兼殘雪又兼春
二
青帝來時值遠芳殘花殘雪尚交光隔年擬待春消息
得見春風巳斷腸
七夕
榆葉飄零碧漢流玉蟾珠露兩清秋仙家若有單棲恨
莫向銀臺半夜遊
送陳校勘入宿
日落風回卷碧霓方蓬一夜拆龍泥銀臺級級連清漢
桂子香濃月杵低
即夕
風幌涼生白袷衣星榆纔亂絳河低月明休近相思樹
恐有韓馮一處栖
雪霽
星榆葉葉晝離披雲粉千重凝不飛崑玉樓臺珠樹密
夜來誰向月中歸
舟次汴堤
曲岸蘭叢鴈飛起野客維舟碧烟裏竿頭五兩轉天風
白日楊花滿流水
杜常一首
華清宫(釋圓至曰按孫公談圖及西清詩話杜常與方澤皆宋人盖新舊唐書及唐諸家小)
(說並無杜常姓名也)
行盡江南數十程曉風殘月入華清朝元閣上西風急
都入長楊作雨聲
方澤一首
武昌阻風
江上春風阻客舟無窮歸思滿東流與君盡日閒臨水
貪看飛花忘却愁
畢田三首
水簾洞
洞門千尺掛飛流玉碎珠聫冷噴秋今古不知誰捲得
綠蘿為帶月為鈎
凝碧(在南岳石橋上)
四面山屏疊萬重古嵐濃翠鎻寒空清秋獨倚危闌立
身在琉璃世界中
大哀州
玉輦南廵去不還翠娥望斷楚雲間波寒剰寫哀絃怨
露冷偏滋泪篠斑一水盈盈傷遠目九峯&KR1128;&KR1128;慘愁顔
荒洲千古凄凉地半掩空祠向暮山
沈彬三首
夢仙謠
玉殿大開從客入金桃爛熟沒人偷鳳驚寳扇頻翻翅
龍懼金鞭不轉頭
憶仙謠
白榆風占九天秋王母朝回宴玉樓日月漸長雙鳳睡
桑田欲變六鰲愁雲翻簫管相随去星觸旌幢各自流
詩酒近來狂不得騎龍却憶上清遊
贈劉象
曾應大中天子舉四朝風月鬢蕭疎不隨世祖重攜劍
知為文皇再讀書十載戰塵消舊業滿城風雨壞貧居
一枝何事於君惜仙桂年年幸有餘
嚴惲一首
春光
春光冉冉歸何處更向花前把酒杯盡日問花花不語
為誰零落為誰開
元絳一首
懷荆南舊遊
去年曾醉海棠叢聞說新枝發舊紅昨夜夢回花下飲
不知身在玉堂中
孟賓于一首
獻主司
那堪雨後更聞蟬溪隔重湖路七千憶昔故園楊柳岸
全家送上渡頭船
王嵒四首
題嚴君觀
寒雲古木罩星臺凡骨仙蹤信可哀二十年前曾到此
一千年内未歸來
山中有所思
零零夜雨漬愁根觸物傷離好斷魂莫怪杜鵑飛去盡
紫薇花裏有啼猨
貧女
難把菱花照素顔試臨春水插花看木蘭船上遊春子
笑指荆釵下遠灘
回舊山
庾家樓上謝家池處處風煙少舊知明日落花誰共醉
野溪猿鳥恨歸遲
江為三首
秋日述懷
迢迢江漢路秋色又堪驚半夜聞鴻雁多年别弟兄高
風雲影斷微雨菊花明欲寄東歸信徘徊無限情
江行
越信隔年稀孤舟幾夢歸月寒花露重江晚水烟微岸
直帆相望沙空鳥竝飛何時洞庭上春雨滿蓑衣
塞下
萬里黃雲凍不飛磧烟烽火夜深微蕃兒移帳寒笳絶
雪路時聞探馬歸
林逋二十六首
湖樓晚望
湖水混空碧憑闌凝睇勞夕寒山翠重秋淨鳥行高遠
意極千里浮生輕一毫叢林數未遍杳靄隔漁舠
上湖閒泛艤舟石函因過下湖小墅
平臯望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
湖山小隠
園井夾蕭森紅芳墮翠隂晝岩松鼠靜春塹竹鷄深歲
課非無秫家藏獨有琴顔原遺事在千古壯閒心
小隠
門徑獨蕭然山林屋舍邊水風清晚釣花日重春眠苒
苒苔衣滑磷磷石子圓人寰諸洞府應合署閒仙
中峯
中峯一徑分盤折上幽雲夕照前村見秋濤隔嶺聞長
松含古翠衰藥動微薰自愛蘇門嘯懷賢思不羣
園廬秋夕
蘭社裛衰香開扉趣自長寒煙宿墟落清月上林塘意
想殊為適形骸固可忘援琴有餘興聊復寄吟觴
翠微亭
亭在江干寺清涼更翠微秋階響松子雨壁上苔衣絕
境長難得浮生不擬歸旅懷何計是西崦又斜暉
和梅聖俞雪中同虛白上人來訪
湖上玩佳雪相將惟道林早煙村意遠春漲岸㾗深地
僻過三徑人閒試五禽歸橈有餘興寧復比山隂
送皎師歸越
林間久離索忽忽望西陵静戸初聞扣歸舟又說登野
烟含樹色春浪疊沙稜幸謝雲門路同尋苦未能
寄錢紫微
晞髮起初晨中丘謝病身空持白雲意遥贈紫微人畫
轂坊門遠蒼苔掖署春元和舊文體當許繼清塵
寄臨川司理趙時校書
遠宦風波隔歸期歲月頻天形孤島晚烟色大江春驛
路向江郭船檣留估人高臺望不極空使鬢華新
池上春日
一池春水綠於苔水上花枝竹間開芳草得時依舊長
文禽無事等閒來年顏近老空多感風雅含情苦不才
獨有浴沂遺想在使人終日此徘徊
春隂
似雨非晴意思深宿酲牽引臥春隂苦憐燕子寒相並
生怕梨花晚不禁薄薄簾幃欺欲透遥遥歌管壓來沉
北園南陌狂無數只有芳菲會此心
寄宣城宗言姪
春水涵波綠渺瀰江南芳草又離離謝家元住青山郭
郄氏近攀丹桂枝衣下香囊非爾好牀頭詩卷愧吾癡
中林獨處仍多病早晚能來慰所思
春日齋中
空階重疊上垣衣白晝初長社燕歸落盡海棠人臥病
東風時復動柴扉
易從師山亭
林表秋山白鳥飛此中幽致世還稀西村渡口人烟晚
坐見漁舟兩兩歸
秋江寫望
蒼茫沙觜鷺鷥眠片水無㾗浸碧天最愛蘆花經雨後
一篷烟火飯魚船
送陳日章秀才
聞却清尊掩縹囊病來無故亦凄凉江南春日舊行路
因送歸人更斷腸
送式遵師謁金陵王相國
天竺孱顔暫掩扉講香浮穗上行衣白猿聲裏生公石
莫遣移文怨晚歸
送善中師歸四明
四明山水别多時老病心閒事事違夢想西湖古蘭若
又和秋色送僧歸
送人之蒼梧
側身南望但依依片席乘風去似飛莫謂蒼梧在天末
帝鄉看逐白雲歸
自作夀堂因作一絕誌之
湖外青山對結廬墳前脩竹亦蕭疎茂陵他日求遺稿
猶喜曾無封禪書
樵者
雲際依依認舊林斷崖荒磴路難尋西山望見朝來雨
南澗歸時渡處深
詠退筆
神功雖缺力終存架琢珊瑚欠策勲日暮閒窗何所似
㶚陵憔悴故將軍
湖山小隠
衡門鄰晚塢環堵背寒岡片月通蘿徑幽雲在石牀客
遊抛鄠杜漁事擬滄浪管樂非吾尚昂頭肯自方
陳搏四首
題石水澗
銀河灑落翠光冷一派回環湛晚暉幾恨却為頑石礙
琉璃滑處玉花飛
冬日晚望
山鬼煖或呼溪魚寒不跳晚景愈堪觀危峯露殘照
華山
半夜天香入巖谷西風吹落嶺頭蓮空愛掌㾗侵碧漢
無人曾嘆巨靈仙
與毛女遊
藥苖不滿笥又更上危巔回指歸去路相將入翠烟
魏野二首
上王相公
聖朝宰相年年出公在中書十二秋西祀東封俱巳了
好來相伴赤松遊
尋隠者不遇
尋真誤入蓬萊島香風不動松花老採芝何處未歸來
白雲滿地無人掃
潘閬四首
夏日宿西禪
此地絶炎蒸深疑到不能夜凉如有雨院静若無僧枕
潤連雲石牎明照佛燈浮生多骨賤時日恐難勝
歲暮自桐廬歸錢塘晚泊漁浦
久客見華髮孤棹桐廬歸新月無朗照落日有餘暉漁
浦風水急龍山烟火微時驚沙上雁一一背南飛
秋上題琅琊山寺
巖下多幽景且無塵事喧鐘聲晴徹郭山色曉當門深
洞波泉脉懸崖露樹根更期來此宿絕頂聽寒猿
渭上秋夕閒望
秋夕滿秦川登臨渭水邊殘陽初過雨何樹不鳴蟬極
浦㴠秋月孤帆沒遠烟漁人空老盡誰似太公賢
胡宿二十四首
天街曉望
長樂纔聞一叩鐘百官初謁未央宫金波穆穆沙堤月
玉樹琤琤上苑風香重椒蘭横結霧氣寒龍虎遠浮空
嗟予索米無人問行避霜臺御史騘
函谷關
天開函谷壯關中萬古驚塵向此空望氣竟能知老子
棄襦何不識終童謾持白馬先生論未抵鳴雞下客功
符命巳歸如掌地一丸曾誤隗王東
長卿
買賦金錢出後宫長卿文彩冠諸公梁園未至時名大
蜀道前驅使節雄巳托焦桐傳密意更因殘札寄遺忠
如何一諷神仙事却得飄雲起賦中
洞靈觀結凉
秋波不動簟紋融松月愔愔透綺籠霜重井梧飜瘦碧
雨回階藥墮嫣紅彩鴛静占銀塘水乳燕凉飛玉宇風
秫酒易銷殘夢斷却疑身在廣寒宫
芙蓉湖泛舟
小湖香豔戰芙蓉碧葉田田擁釣篷嵐氣欲飛山隔岸
秋波不定水搖空翩翻雪鳥爭投浦潑剌霜鱗對擲風
正是滄浪濯纓日一竿多謝紫溪翁
次韻朱沈春雨之什
蒼野迷雲黯不歸遠風吹雨入巖扉石牀潤極琴絲緩
水閣寒多酒力微夕夢將成還滴滴春心欲斷正(正一作更)
霏霏憂花惜月長如此爭得東陽病骨肥
夜歸華山因寄幕府蘇廣文
山村寥落野人稀竹裏衡門掩翠微溪渡夜隨明月入
亭臯春伴白雲飛嵇康懶慢仍躭酒范蠡逋逃久拂衣
汀畔數鷗閒不起只應知我巳忘機
淮南王
貪鑄金錢盜寫符何曾七國戒前車長生不待爐中藥
鴻寳誰收篋内書碧井牀空天影在小山人去桂叢疎
雲中鷄犬無消息麥秀漸漸徧故墟
南城
昨夜輕隂結夕霏城南十里有香泥初聞山鳥驚新弄
遥見林花識舊蹊蕩漿遠從芳草渡墊巾還傍綠楊堤
羅敷正苦桑蠶事惆悵南來五馬蹄
趙宗道歸輦下
沿牒相逢楚水湄竹林文酒此攀嵇半氊未暖還傷别
一臂初交又觧攜江浦嘔啞風送㯭河橋勃窣柳垂堤
明年四月秦關道洗眼楊州看馬蹄(窣醉官切司馬相如賦云媻嬌勃窣)
(上金堤注匍匐上下貌)
冲虛觀
五粒青松護翠苔石門岑寂斷纖埃水浮花片知仙路
風逓鸞聲認嘯臺桐井曉寒千乳歛茗園春嫩一旗開
馳烟未勒山亭字可是英靈許再來
感舊
千里青雲未致身馬蹄空踏幾年塵曾迷玉洞花光老
欲過金城柳眼新粉壁巳沉題鳳字酒罏猶記姓黃人
塢中横笛偏多感一涕闌干白角巾
塞上
漢家神箭定天山烟火相望(望平聲)萬里閒契(契作頡)利請
盟金匕酒將軍歸臥玉門關雲沉嶺上妖氛斷雪照回
中探騎閒五餌已行王道勝絕無刁斗至闐顔
殘花
雨壓殘紅一夜凋曉來簾外正飄搖數枝翠葉空相對
萬片香魂不可招長樂夢回春寂寂武陵人去水迢迢
愁將玉笛傳遺恨苦被芳風透綺寮
侯家
洞戸春遲漏箭長短轅初返洛陽傍綵雲按曲青岑醴
沉水薰衣白壁堂前檻蘭苕依玉樹後園桐葉護銀牀
宴殘紅燭長庚爛還促朝珂謁未央
淮南發運趙邢州被詔歸闕
天臺封詔紫泥馨馬首前瞻北斗城人在函關先望氣
帝於京兆最知名一區東第趨晨近數刻西廂接晝榮
正是兩京裁化日百金雙璧拜虞卿
津亭
津亭欲闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草萋萋客倦遊
平樂舊歡收不得更憑飛夢到瀛洲
古别
長道何年祖軷休風帆不斷岳陽樓佳人挾瑟漳河曉
壯士悲歌易水秋九帳清油徒自貴百壺芳醑豈消憂
至今長樂坡前水不啻秦人怨隴頭
送林學士知明州
綠綈膺檢出神州又拜東吳最上遊腰下漢符分半虎
手中庖刃欠全牛玳筵進酒吳歈曲碧沼觀魚越鄂舟
政是金華隆舊業羣仙相望在瀛洲
雪
屏翳驅雲結夜隂素花飄墜惡氛沉色欺曹國麻衣淺
寒入荆王翠被深天上明河銀作水海中仙樹玉為林
日高獨擁鸘裘臥誰乞長安取酒金
憶薦福寺牡丹
十日春風隔翠岑秪應繁朵自成隂樽前可要人頽玉
樹底遥知地側金花界三千春渺渺銅槃十二夜沉沉
雕槃分篸何由得空作西州擁鼻吟
寄昭潭王中立
高絃一弄武陵深六幕天空萬里心吳苑歌驪成久别
楚峯回鴈好歸音十千美酒花期隔三百枯碁奕思沉
莫上孤城頻送目浮雲西北是家林
早夏
井轄投多思不禁密垂珠箔晝沉沉睡驚燕語頻移枕
病起蛛絲半在琴雨徑亂花埋宿豔月軒修竹轉凉隂
一春酒費知多少探盡囊中换賦金
次韻徐爽見寄
五兩青絲帝渥深平時何敢嘆英沉侏儒自是長三尺
澼絖都來直數金寂寞死灰人喪偶婆娑生意樹交隂
年來想見瓊枝色夕夢蘧蘧到竹林(澼音辟漂也絖音縯絮也)
楊億四首
書懷寄劉五二首
風波名路壯心殘三徑荒凉未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清樽歲晏醉酡顔
世事悠悠未遽央虛名真意兩相忘休誇失馬曾歸塞
未省牽牛觧服箱四客高風驚楚漢五君新詠棄山王
秋來安有漁樵夢多在箕峯潁水傍
南朝
五鼓端門漏滴稀夜籖聲斷翠華飛繁星曉埭聞鷄度
細雨春場射雉歸步試金蓮波濺襪歌翻玉樹涕沾衣
龍盤王氣終三百猶得澄瀾對敞扉
受詔修書述懷感事三十韻
太極垂裳日中原偃草初樓船秋發詠衡石夜程書好
問虛前席徵賢走傳車蓬萊侔漢制煨燼訪秦餘紬繹
資金匱規模出玉除紛綸開四部秘邃接千廬日賜雙
鷄膳親廻六尺輿華芝下閶闔白羽擁儲胥望氣成龍
虎披文辨魯魚清光無咫尺玄覽亦躊躇羣彦揮鉛筆
微生濫石渠嵇康真懶慢謝客本空疎講學情田埆談
經腹笥虛月評依許邵文體慕相如雄飲歡娱合清言
鄙吝祛彌旬容出沐終日喜羣居撫巳慙鳴玉歸田憶
荷鋤池籠飬魚鳥章服畏猿狙圜府愁尸禄天閽愧弊
裾虛名同鄭璞散質類莊樗國士誰知我鄰家或侮予
放懷齊指馬屏息度羲舒寡婦宜憂緯三公亦灌蔬危
心惟觳觫直道忍蘧蒢往聖容巢許先儒美寗蘧晨趨
歡勞止夕愓念歸歟秦痔疎杯酒顔瓢頼斗儲如諧曲
肱臥猶可直鈎漁矯矯龜御印翩翩隼畫旟一麾終遂
志阮籍去騎驢
錢惟演三首
公子(二首)
蓮勺交衢接荻園來時十里一開筵歌翻南國桃根曲
馬過章臺杏葉韉别殿對廻雙綬貴後門歸夜九枝然
閒隨翠幰敧烏帽紫陌三條入柳煙
二
結綺臨春暎夕霏景陽鐘動曙星稀潘妃寳釧光如晝
江令花牋落似飛舴艋臨波朱火度觚稜拂漢紫煙微
自從飲馬秦淮水蜀柳無因對殿幃
漢武
一曲横汾鼓吹廻侍臣高會栢梁臺金芝煜煜凌晨見
黃雀軒翔白晝來立候東溟邀鶴駕窮兵西極待龍媒
甘泉祭罷神光滅更遣人間識玉杯
王珪三十九首
依韻恭和聖製龍圖天章閣觀三聖御書
半夜傳君召西清閱帝文筆回丹穴鳳歌起沛中雲御
幄金蝌轉仙墀羽仗分君王自天縱况復睿心勤
依韻和王原寂内翰有懷
暮鑰嚴温省宵鈴静浴堂銀花無奈冷瑶草又還芳夢
久聞仙笛班清犯曉霜帝閽何所叩一炷祝堯香
次韻和元厚之平羌
詔收新土鳳林東四百餘年䧟犬戎葱嶺自横秦塞上
金城還落漢圖中輕裘坐嘆無遺策觧髮來庭有舊風
零雨未濛音巳捷不勞歸旅詠周公
聞仲諤脂米川大捷
神兵十萬忽乘秋西磧妖氛一夕收匹馬不嘶榆塞外
長城自起玉關頭君王别繪凌烟閣將帥今輕定遠侯
莫道無人能報國紅旗行去取凉州
依韻和吳相公從駕至開寳寺慶夀崇因閣
崇因開寳構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花滿御衣塔疑
從地湧棟擬入雲飛上行乘今果羣超悞昨非慧珠常
自照法雨徧成霏但起真如念梯梁即可幾
恭和御製上元觀燈
雪消華月滿高臺萬燭當樓寳扇開雙鳳雲中扶輦下
六鰲海上駕山來鎬宫春酒霑周燕汾水秋風陋漢材
一曲昇平人共樂君王又進紫霞杯
和金陵懷古
懷鄉訪古事悠悠獨上江城滿目秋一鳥帶烟來别渚
數帆和雨下歸舟蕭蕭暮吹驚紅葉慘慘寒雲壓舊樓
故國凄凉誰與問人心無復更風流
宫詞(三十二首)
燕去燕來閒白晝花開花落送黃昏年年好景春風妬
夢裏鉛華濕淚㾗
元夕星燈照路臺六宫歌吹出雲來夜深翠輦歸金殿
十里廻廊錦帳開
黃昏鏁院聽宣除翰長平明趁起居撰就白麻先進草
金泥降出内中書
夜寒金屋篆煙飛燈燭分明在紫微漏永禁宫三十六
宴回爭踏月輪歸
曉吹翩翩動翠旗爐烟千疊瑞雲飛何人奏對偏移刻
御史天香隔繡衣
内庭秋燕玉池東香散荷花水殿風阿監採菱牽錦䌫
月明猶在畫船中
鏁聲金掣閣門環簾捲真珠十二間别殿春風呼萬歲
中丞新押散朝班
三月金明柳絮飛岸花堤草弄春時樓船百戱催宣賜
玉輦今年不上池
鬭草深宮玉檻前書蒲如箭荇如錢不知紅藥闌干曲
日暮何人落翠鈿
太液波清水殿涼畫船驚起宿鴛鴦翠眉不及池邊柳
取次飛花入建章
金鋋畫角警場開天子南郊玉輅來十里青城遥北望
綵雲宫殿月樓臺
麗日祥煙鏁禁林櫻桃初熟杏成隂年年翠輦來遊幸
花落春階一寸深
萱草成窠杏子青夜聞禁漏曉聞鶯吹回一覺昭陽夢
帳外春風太薄情
一片桃花一片春夜來風雨落紛紛多情更逐東流水
還作高唐夢裏人
侍輦歸來步玉階試穿金縷鳳頭鞋階前摘得宜男草
笑插黃金十二釵
内苑宮人學打毬青絲飛控紫驊騮朝朝結束防宣喚
一樣真珠落轡頭
中宫賜雪玉成峯滴露堆寒冷照空三十六窗明月夜
姮娥渾在水晶宫
琵琶先抹六么頭小管丁寧側調愁半夜美人雙起唱
一聲聲出鳳凰樓
十三初學擘箜篌弟子名中被點頭昨日教坊新進入
並房宫女與梳頭
因喫櫻桃放得歸三年着破舊羅衣内中侍從來還去
結得金花上貴妃
小小宫娥到内園未梳雲鬢臉如蓮自從配與夫人後
不使尋花亂入船
摴蒲冷淡學投壺箭倚腰身約畫圖盡對君王稱妙手
一人來謝一人輸
曉來隨駕上城遊行到東西百尺樓回望烟中花柳色
綠隂紅豔滿池頭
朱雀門開花未開毬場空闊浸塵埃預排白兔兼蒼狗
等候君王按鶻來
朝朝臘日官家出隨駕先湏點内人回鶻衣装回鶻馬
就中偏稱小腰身
苑中排比宴秋宵絃管掙摐各自調日晚閉門傳聖旨
明朝盡放紫宸朝
池邊小樣釣魚船入玩偏宜向晚天掛得綵帆教便放
急風吹過水門邊
會仙觀内玉清壇新點宫人作女冠每度駕來羞不出
羽衣初着怕人看
小院珠簾着地垂院中排比不相知羨他鸚鵡能言語
窗裏偷教鸜鵒兒
寒食清明小殿傍綵樓雙夾闘鷄場内人對御分明看
先賭紅羅十擔牀
棃園子弟簇池頭小樂擕來候宴遊旋炙紅笙先按拍
海棠花下合梁州
御溝春水碧於天宫女尋花入内園汗濕紅粧行漸困
岸頭相喚洗花鈿
王琪一首
吳中曉寒曲
大澤穹天莾同色碧瓦閶門曉花白石岩左右斷行人
洞庭一夜冰千尺曾持漢節單于壘北風如刀割人耳
却憐凍足幸雙摧一生不向雪中履憑誰贈我紫綺裘
中吳風土清且柔令嚴氣正天地肅長歌白苧臨寒流
玉蘭酒熟金醅溢大白連雲尚殊克(殊克一作難敵)書窗半掩
晝始開幾日紅梅斷消息
李沆一首
題六合㙮
經從㙮下幾春秋每恨無因到上頭今日始知高處險
不如歸去臥林丘
曹汝弼四首
懷寄披雲峯誠上人
院高窮木盛野極静無言險路通岩頂香泉出石根微
風飄磬韻幽鳥啄苔㾗常記相留夜秋堂共聽猿
再寄
江城從别後聞說在松間度日長扄戸終年不下山静
為詩所役閒免事相關應喜雲邊客冥搜鬢未斑
贈披峯岳長老
禪外掩松扃閒眠度歲隂雨侵香篆濕苔長屐㾗深水
在銅缾冷雲歸玉磬沉前山有靈藥時策杖藜尋
贈僧
一從叨命服乘興入天台院接石橋住門臨瀑布開松
間應獨坐雪裏更誰來時復擕藜杖看雲上古臺
劉筠一首
寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見鷄犬可能渾忘姓劉人
章冠之一首
寄荆南故人
餘生自拚一虛舟未觧尋詩慰客愁梅欲飄零猶醖藉
柳纔依約巳風流關心弟妹無黃犬入夢江湖有白鷗
别後故人相念否東風應倚仲宣樓
寇凖十一首
冬夜旅思
年少嗟羇旅煙霄進未能江樓千里月雪屋一龕燈遠
信憑邊鴈孤吟寄岳僧爐灰愁擁坐硯水半成冰
南浦
春風入垂楊烟波漲南浦落日動離魂江花泣微雨
水村即事
虛齋臨遠水吟釣度朝晡葦岸秋聲合莎庭鶴影孤片
雲藏疊巘四野起寒蕪獨步時凝望離人隔五湖
春日登樓懷歸
高樓聊引望杳杳一川平野水無人渡孤舟盡日横荒
村生斷靄古寺語流鶯舊業遥清渭沉思忽自驚
山寺
寺在猿啼外門開古澗涯山深微有徑樹老半無枝望
遠雲長暝談空日易移恐朝金馬去還失白蓮期
夜泊江上
歲暮峽中寺維舟古樹根羣峯初落日后夜獨聞猿流
水自無盡客愁那可論平明離楚岸迢逓指吳門
楚江夜懷
西風生遠水蕭䬃度吟臺明月夜還滿故人秋未來寒
蛩啼暗壁敗葉下蒼苔誰念空江水年年首重回
江南春
杳杳煙波隔千里白蘋香散東風起日落汀洲一望時
愁情不斷如流水
春晝偶書
白晝偶成芳草夢起來幽興有誰知風簾不動黃鸝語
坐看庭花日影移
書河上亭壁
暮天寥落凍雲垂一望幽亭欲下遲臨水數村誰盡得
淺山寒雪未消時
王操三首
村家
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
喜故人至
地僻無賓侣柴門晝始開谿山寒葉落江國故人來話
舊驚霜鬢論詩帶酒杯相留喜同宿不寐曙光廻
送人南歸
相送當搖落孤舟泛渺瀰去帆看巳遠臨水立多時别
浦寒鴻下空山夜鶴移它年重會面吟鬢共成絲
宋藝圃集卷一
