宋藝圃集卷十七
明李蓘編
朱文公
示諸同志
夏木已云暗時禽變新聲林園草被徑端居有餘淸端
居亦何為日夕掩柴荆靜有絃誦樂而無塵慮并良朋
肯顧予尚有夙心傾深慙未聞道折衷非所寧眷焉撫
流光中夜歎以驚高山徒仰止遠道何由征
夏日齋居得湖州詩卷咏嘆之餘用卒章之韻以
紀其事
孟夏氣淑淸窗戶有佳色臥聞幽籜翻轉覺林影寂參
差帙委素縹緲香横碧啜菽有餘歡纓冠非所識故人
海邊郡妙語寄遠翼咏嘆不得聞超然見胷臆
社後一日作
聖作重品節等殺古所詳里有秦社稷僭差遂無章王
綱諒已隳精意尚不忘尚論千載前簡編有遺芳侃侃
陳孺子恂恂萬春鄉恭敬事耆老禱賽謹田桑悠悠我
里居歲事有故常向來諸老翁惇龐亦端莊交神庶或
享與物同樂康今我胡不樂悵然下頽岡古人不可見
今人自猖狂
茉莉
曠然塵慮盡為對夕花明密葉低層幄冰蕤亂玉英不
因秋露濕詎識此香淸預恐芳菲盡微吟遶砌行
謝人送蘭二首
幽獨塵事屏晼晚秋蘭滋芳馨不自媚偃仰空相思晤
對日方永披叢露未晞翛然發孤詠九畹陳悲詩
二
淹留閱歲序契闊心懷憂獨臥寄僧閭一室空山秋裵
徊起顧望俯仰誰為儔伊人遠贈問孤根亦綢繆芳馨
不我遺三載娛淸幽愧無瓊琚報厚意竟莫酬瞻彼南
陔詩使我心悠悠
秋蘭已悴以其根歸學古
秋至百草晦寂寞寒露滋蘭臯一以悴蕪穢不能治端
居念離索無以遺所思願言託孤根歲晏以為期
去歲蒙學古分惠蘭花淸賞已歇復以根叢歸之
故畹而學古預有今歲之約近聞頗已著花輙賦
小詩以尋前約幸一笑
秋蘭遞初馥芳意滿冲襟想子空齋裏淒涼楚客心夕
風生遠思晨露洒中林頗憶孤根在幽期得重尋
秋夕二首
西齋坐竟日曠然誰與儔感兹風露夕始知天宇秋庭
樹且扶疎時物詎淹留心空累云造歲月真悠悠
二
公門了無事吏散終日閒涼葉何蕭蕭悲吟庭樹間琴
書寫塵慮菽水怡親顔憶在中林日秋來長掩關
秋夜聽雨奉懷子厚
悄悄窗戶暗淸燈讀殘書忽聽疎雨落稍知涼氣初披
襟聊自適掩卷方躊躇亦念同懷人悵望心煩紆鳴琴
愛靜夜樂道今閒居岑岑空山中此夕知焉如
秋懷二首
秋風吹庭戶客子懷故鄉矧此臥愁疾徘徊守空房佇
想澗谷居林深慘悲涼鵾雞感蕭辰拊翼號風霜氛雜
無留氣悄蒨有餘芳幸聞衛生要招隱夙所藏終期謝
世慮矯翮兹山岡
懷痾坐竟日晚色散幽樹寂歷候蟲悲沆瀁碧草露端
居興方澹沉默自成趣羽觴歡獨持瑤琴誰與晤空知
玄思淸未惜年華度美人殊不來歲月空遲暮
中元雨中呈子晉
徂暑尚繁鬱大火空西流兹辰喜佳節涼雨忽驚秋晼
晚蘭徑滋蕭萷庭樹幽炎氣一吹去恢台逝不留刀筆
隨事屏塵囂與心休端居諷道言焚香味真諏子亦玩
文史及此同優游
和李伯玉用東坡韻賦梅花
北風日日霾江村歸夢正爾勞營魂忽聞梅蕊臘前破
楚客不愛蘭佩昏尋幽舊識此堂古曳杖偶集僧家園
嵐隂春物未全到邂逅只有南枝温泠光自照眼色界
雲豔未怯扶桑暾遙知雲臺溪上路玉樹十里藏山門
自憐塵羈不得去坐想佳處知難言但哦君詩慰岑寂
已似共倒花前罇
寄題梅川溪堂
滄滄流不極上有一畝園幽人掩關臥脩竹何娟娟虚
堂面羣峰秀色摩靑天静有山水樂而無車馬喧人言
市門子往往蒼崖巔揮手謝世人日中翔紫烟遺跡尚
可覿神交邈無緣慨然一永嘆耀靈忽西遷褰裳下中
沚濯足娛淸川
奉酬子厚詠雪之作
遙夜不能寐披衣起彷徨仰視天正黑寒氣慘悲涼飛
霰忽下零雪花亦飄揚飄揚未云已須臾滿空翔前山
失舊姿川谷流素光念昔少小時無事志四方五年江
海上不見雪與霜飄飄今日情浩蕩誰能量凌晨飲一
杯竟日守空堂竚立玩竒變永言獲新章躊躇欲何報
玉樹生瓊岡
示西林可師二首
身世年來欲兩忘一春隨意住僧房行逢舊隱低回久
綠樹鶯啼淸晝長
幽居四畔只空林啼鳥落花春意深獨宿塵龕無夢寐
五更山月照寒衾
聞二十八日之報喜而成詩
漢節熒煌直北馳皇家卜世萬年期東京盛德符高祖
說與中原父老知
感事再用回向壁間舊韻
廊廟憂虞裏風塵慘淡邊早知煩汗馬悔不是留田迷
國嗟誰子和戎悞往年腐儒空感慨無策靜狼烟
雪意
向晚浮雲四面平北風號怒達天明寒窗一夜淸無睡
擬聽杉篁葉上聲
入瑞巖道間得四絶句呈彦集充父二兄
憶昔南遊桂樹隂歸來遺恨滿塵襟籃輿此日無窮思
萬壑千巖秋氣深
翩翩一馬兩肩輿路轉秋原十里餘共說前山深更好
不辭迢遞欵禪居
淸溪流過碧山頭空水澄鮮一色秋隔斷紅塵三十里
白雲黃葉共悠悠
風高木落晚秋時日暮千林黃葉稀祗有蒼蒼谷中樹
歲寒心事不相違
汲淸泉漬竒石置薰爐其後香烟被之江山雲物
居然有萬里趣因作小詩
晴窗出寸碧倒影媚中川雲氣一吞吐江湖心渺然
寄謝劉彦集菖蒲之貺
君家蘭社久萋萋近養菖蒲綠未齊乞與幽人伴岑寂
小窗風露日低迷
再賦解嘲
宇宙一瞬息人生等浮漚云何百年内萬變紛相酬顛
倒不自知旁觀乃堪羞拱揖尚虞夏干戈到商周豈悟
曠士懷泛若不繫舟駟馬諒弗視名高非所求彼哉夸
奪子逝矣崑崙丘褰裳絶冥外天風舞雲裘
東渚
小山幽桂叢歲暮靄佳色花落洞庭波秋風渺何極
琮琤谷
湖光湛不流嵌竇亦潛注倚杖忽琮琤竹深無覓處
趙君澤擕琴載酒見訪分韻得琴字
山城夜寥閴虛堂杳沉沉王孫有高趨挈榼來相尋喜
兹煩抱舒未覺杯酒深一為塵外想再撫丘中琴餘音
殷雷動爽籟悲龍吟寄謝箏笛耳寧知山水音
同張明府登凌風亭懷元咎
日夕和風至西山淡無姿危亭極遠眺勝處良在兹憶
昔韓令尹靑雲乃心期鞿羈不得騁發此胸中竒前瞻
千仞岡俯視萬頃陂神襟一以曠我志浩渺瀰飛車越
滄浪天風振裳衣懷哉此焉藻問信無邊辭今宫豈不
佳宫商似前徽相擕脱岸幘共此長相思
游武夷以相期拾瑤草分韻賦詩得瑤字
秋聲入庭戶殘暑不敢驕起趁汗漫期兩袂天風飄眷
焉此佳山名號列九霄相與一來集曠然心朗寥棲息
共雲屋追尋喚漁舠一水屢縈廽千峰鬱岧嶤蒼然大
隱屏林端聳孤標下有雲一壑仙人久相招授我黃素
書贈我瓊英瑤茅茨幾時見自此遺紛囂
大雪馬上次敬夫韻
仙人喬嶽頂散髮吹參差喚我二三友集此西南垂列
筵命洛公侑坐迎江妃導之千羽旄投以萬璧璣繽紛
一何麗晦靄難具知衆真亦來翔恍覺叢霄低茫茫雲
霧合一一瓊瑤姿回首謝世人千載空相思吾衰怯雄
觀未敢探此竒短衣一匹馬幸甚得所隨天寒飲我酒
酒罷賡君詩人生易南北復此知何時
敬夫用熹定王臺韻賦詩因復次韻
新詩通造化催出火輪來雲物低南極江山接漢臺心
期千古迥懷抱一生開回首狂馳子紛紛正可哀
穹林閣讀張湖南七月十五日夜詩詠嘆久之因
次其韻
南嶽天下鎮祝融最高峰仰干幾千仞俯入一萬重開
闢知何年上有釋梵宫白日照雪屋淸霄響霜鏞極知
環特觀仙聖情所鍾雲根有隱訣讀罷凌長風
自上封登祝融峰絶頂次敬夫韻
衡嶽千仞起祝融一峰高羣山畏突兀犇走如曹逃我
來雪月中歷覽快所遭捫天滑靑壁俯壑崩銀濤所恨
無十犗一掣了六鰲遄歸靑蓮宫坐對白玉毫重閣一
徙倚霜風利如刀平生山水心真作貨食饕明朝更淸
澈再往豈憚勞中宵撫世故劇如千蝟毛嬉遊亦何益
歲月今滔滔起望東北雲茫然首空搔
胡丈廣仲與范伯崇自嶽市來同登絶頂舉酒極
談得聞此日講論之樂
我已中峰住君從何處來莫留巖底寺徑上月邊臺濁
酒團圞坐高談次第開前賢渺安在淸酹寄餘哀
同林擇之范伯崇歸自湖南袁州道中多竒峰秀
木怪石淸泉請人賦一篇
我行宜春野四顧多竒山攢巒不可數峭絶誰能攀上
有靑葱木下有淸泠灣更憐灣頭石一一神所剜衆目
共遺棄千秋保堅頑我獨抱孤賞喟然起長嘆
歸賦雲洞
人生信多患吾道初不窮云何感慨士伏死嵁巖中宜
陽古道周竅石何嵌空窮幽歷肺腑履坦開房櫳頗疑
有畸人往昔寄此宫歲月詎云幾井竈無遺蹤我來記
淸秋歸塗渺窮冬興懷重幽討永嘯回長風風回雲氣
歸洞口春濛濛信美非人境出門吾欲東
分宜晚泊江亭望南山之勝絶江往遊將還而舟
子不至擇之刺船徑渡呼之予與伯崇佇立以俟
因得渡江
寒水粼粼受晚風輕舠來往思無窮何妨也向溪南去
徙倚空林暮靄中
臨江買舟
征驂聊駐近江樓南市津頭問買舟共說明朝乘雪水
長歌一日到洪州
舟中晚賦
長風一萬里披豁暮雲空極浦三年夢扁舟二子同離
離浮遠樹杳杳沒孤鴻若問明朝事西山晻靄中
過潤陂日晴意可喜至暮復雨伯崇有詩因次其
韻
客裏歲云暮我心殊未平悠悠惜往日鬱鬱懷平生况
復久隂雨喜兹霜晚明那知不終日又作瀟瀟聲坐厭
泥塗辱空嗟鴻鴈輕
安仁曉行
夙駕安仁道行行得自娛荒山圍野闊遠樹出林孤景
晦長煙合天寒碧草枯歸心懷往路極目尚平蕪
次韻擇之發紫溪有作
明日振衣千仞岡夜分起看月和霜久知行路難如此
不用悲歌淚滿裳
擇之寄示深卿唱和烏石南湖佳句輙次元韻
未識南湖景遙欣二子遊賞心并勝日妙語逼淸秋賸
欲擕書卷相將買釣舟微吟歸去晚杜若滿汀洲
遊密菴分韻賦詩得還字
我行得佳友勝日尋名山春山既妍秀淸溪亦潺湲行
行造禪扉小憩腰脚頑窮探意未已理策重躋攀入谷
翳蒙密俯澗隨泓灣誰將百尺綃挂此長林間雄聲殷
地厚洪源瀉天慳偉哉竒特觀賞此一日閒所恨境過
淸悄愴暮當還顧步三嘆息人生何苦艱
遊密菴分韻賦詩得絶字
閩鄉饒竒山仙洲故稱傑巍然一峰高復與衆山絶傳
聞極目處天水遠明滅萬里倏往還三光下羅列我來
發孤興徑欲躋嵽嵲病骨竟支離何當攀去轍
再題吳公濟風泉亭
華林翠磵響風泉竟日閒來石上眠更結危亭俯幽聽
未妨長作地行仙
九月六日早發潭溪夜登雲谷翌旦賦此
懷山不能寐中宵命行軒亭午思畏景薄暮登危巒峻
極踰百磴縈紆欲千盤行行遂曛黑月落天風寒羽人
候中途良朋亦林端問我何所迫而嘗兹險艱疲勞既
云極飢渴不能言投裝臥中丘幸此一室寬恕號竟永
夕落枕無時安旦起闢幽戶竹樹靑檀欒驚喜非昔覩
披尋得新觀淹留十日期俯仰有餘歡寄語後來子勿
辭行路難
瀑布
峰回危逕轉垂練忽千尋不為登山倦躊躇秋澗隂
蓮沼
亭亭玉芙蓉迥立映澄碧只愁山月明照作寒露滴
山楹
山楹一悵望恨此雲迷谷仙人不可期縹緲雙鬢綠
竹塢
悄蒨桃蹊北蕭槮竹塢深不堪秋夜永風雨助悲吟
謝客
野人載酒來農談日西夕此意良已勤感嘆情何極歸
去莫頻來林深山路黑
淳熙戊戌七月二十九日與子晦純叟伯林同發
屏山西登雲谷越夕乃至而季通德功亦自山北
來會賦詩紀事以雲臥衣裳冷分韻賦詩得冷字
端筴得幽貞考槃寄兹嶺未成長往計抱恨中耿耿秋
風吹庭樹遙夜枕席冷感彼歲序移慨此心事永明晨
發孤興趨駕向絶境躋攀力雖倦想象意逾騁雲山一
以眺俯仰疑倒影檢校石田收眷戀茅屋靜淹留復未
遂外物愧張邴珍重同來人妙語各淸整擊節三嘆餘
超然得深省
宿黃沙以山如翠浪湧分韻賦詩得如字
日中秣吾馬日暮膏吾車﨑嶇沙南嶺浩蕩凌八區夜
雨薦峰前朝登碧琳墟蒼茫永歗罷翕忽淸景徂去此
二三子我行將焉如崔嵬正丘垤萬里忽南圖
洞天
絶壁上千尋隱約巖栖處笙鶴去不還人間自今古
畫鶴
誰寫靑田質高超鴈鶩羣長疑風月夜淸唳九霄聞
崇壽客舍夜聞子規得二絶句寫呈平父兄煩為
轉寄彦集兄及兩縣間諸親友
空山中夜子規啼病怯餘寒覓故衣不為明時堪眷戀
久知岐路不如歸
空山後夜子規號斗轉星移月尚高夢裏不知歸未得
已驅黃犢度寒臯
讀季賓老玉澗詩偶成
獨抱瑤琴過玉溪琅然淸夜月明時祗今已是無心久
却怕山前荷蕢知
暇日侍法曹叔父陪諸名勝為落星之遊分韻得
往字率爾賦呈聊發一笑
長江西委輸匯澤東滉瀁中川屹孤嶼佛屋寄幽賞我
來此何日秋風欲蕭爽共載得高儔良辰豈孤往酒酣
淸嘯發浪湧初月上疊鼓喚歸艎陳迹真俯仰
分韻得眠意二字賦醉石簡寂各一篇呈同遊諸
兄
驅車何所適往至秋雲邊企彼澗中石舉觴酹飛泉懷
哉千載人矯首辭世喧淒涼義熙後日醉向此眠仰視
但青冥俯聽驚潺湲起坐三太息流涕如奔川神馳北
闕隂思屬東海壖丹衷竟莫展素節空復全低徊萬古
情悽愴顔公篇為君結茆屋歲暮當來還(醉石)
天秋山氣深日落林景翠亦知後騎迫且復一流憩環
瞻峰列屏迥矚泉下濞永懷仙陸子久挹浮丘袂於今
知幾載故宇日荒廢空餘醮壇石香火誰復繼更憐韋
刺史五字有真意虎竹付歸人悲風起横吹沉吟向絶
迹浩蕩發幽寄來者知為誰念我儻三喟(簡寂)
秘閣張文簡寂之篇韻高難繼别賦五字以謝來
貺
勞農會稽宅息駕丹元鄉丹元不可見翠壁空雲房是
時中春月暄風發新陽白水注幽壑綠樹敷重岡俯聽
足怡悦仰觀共徜徉班坐得瑤草傾壺出瓊漿長吟遊
仙詩亂以招隠章忽忽林景西躊躇中慨慷座上江海
客兀傲須眉蒼逸氣邁霄漢英詞吐琳瑯思與泉石勝
韻隨笙鶴翔追遊不敢及咏嘆可能忘(俗傳歸宗是王右軍故宅陸修)
(靜封丹元真人)
秋日告病齋居奉懷黃子厚劉平父及山間諸兄
友
出山今幾時忽忽歲再秋江湖豈不永我興終悠悠况
復逢旱魃農畝無餘收赤子亦何辜黃屋勞深憂而我
忝朝寄政荒積愆尤懷痾臥空閣惻愴增綢繆東南望
故山上有玄煙浮平生采芝侣寂寞今焉儔朝遊雲峰
巔夕宿寒巗幽為我泛瑤瑟泠然發清謳裂牋寄晨風
問我君何求洪濤捩君柁狹硤摧君輈君還苦不早無
乃非良謀再拜謝故人低徊更包羞桂華幸未歇去矣
從公游
夜坐有感
秋堂天氣淸坐久寒露滴幽獨不自憐兹心竟誰識讀
書久已懶理郡更無術獨有憂世心寒燈共蕭瑟
奉同尤延之提舉廬山雜詠
白鹿洞書院(在郡城東北十五里)
昔人讀書地町畽白鹿場世道有升降兹焉更表章矧
今中興年治具一以張絃歌獨不嗣山水無輝光荒榛
適剪除聖謨已汪洋亦有皇華使肯來登此堂問俗良
懇惻懷賢增慨慷雅歌有餘韻絶學何能忘
折桂院黃雲觀(在書院東北五里院後作亭取李白黃雲萬里動風色之句名之)
城中東北望五老何蒼蒼下有前朝寺一原頗深藏門
前林澗幽屋後雲木荒閒窗亦明潔著此瑞錦張(僧房有瑞)
(香花)更能理枯笻步上林北岡仰視天宇闊俯瞰江流長
受書彼何人姓氏不足詳竹帛有遺臭桂樹徒芬芳(李逢)
(吉嘗讀書此院)
西澗淸淨退庵(在棲賢西三里劉凝之舊隠作亭取黃太史詩語名之)
凌兢度三峽窈窕復一原絶壁擁蒼翠奔流逝潺湲聞
昔避世人寄此茅三間壯節未云遠高風杳難攀深尋
得遺墟縛屋臨淸灣坐睨寒木杪飛泉閟雲關兹游非
昔游累解身復閒保此淸淨退當歌不能諼
萬杉寺(在卧龍西十里)
休沐聊命駕駕言何所之行尋慶雲寺想像昭陵時門
前杉徑深屋後杉色竒空山歲年晚鬱鬱凌寒姿當年
雨露恩千載有餘滋匠石不敢睨孤標儼相持(寺前後杉萬本)
(皆天聖中植有旨禁剪伐者)更啓石室藏仰瞻天像垂願以淸淨化
永為太平基(寺藏仁祖御飛白書有清淨字)
簡寂觀(在開先西五里陸修靜所居)
高士昔遺世築室蒼崖隂朝真石壇峻煉藥古井深結
交五柳翁屢賞無絃琴相擕白蓮渚一笑傾夙心晚歲
更市朝故山鎻雲岑柴車竟不返鸞鶴空遺音(修靜晚為宋明)
(帝召至建康卒于崇虛館)我來千載餘舊事不可尋四顧但絶壁苦
竹寒蕭參(相傳竹是修靜手植其萌即所謂苦甜筍者)
歸宗寺(在簡寂西十里)
金輪紫霄上寳界鸞溪邊往昔王内史願香有餘烟(相傳)
(寺是王右軍故宅)千年今一歸景物還依然澗水既蕩潏山花
亦淸妍不辭原隰勞樂此賓從賢訪古共紆鬱勞農獨
勤攀憐我乖勝踐裂牋寄真詮逃禪公勿遽且畢區中
緣
康王谷水簾(谷口景德觀在温湯西十五里入谷又十五里至簾下)
循山西北騖﨑嶇幾經丘前行荒蹊斷豁見淸溪流一
涉臺殿古再涉川原幽縈紆復屢渡乃得寒岩陬飛泉
天上來一落散不收披崖日璀璨噴壑風颼飀追薪㸑
絶品瀹茗澆窮愁敬酬古陸子何年復來游(陸鴻漸茶經此水為)
(天下第一)
伏承侍郎使君垂示所與少傅國公唱酬西湖佳
句謹次高韻聊發一笑
越王城下水融融此樂從今與衆同滿眼芰荷方永日
轉頭禾黍便西風湖光盡處天容闊潮信來時海氣通
酬唱不誇風物好一心憂國願年豐
和林擇之黃雲之句兼簡同游諸兄
登覽日云晏歸車眇重岡天風振余旟多露沾我裳數
子情未厭春山杳茫茫還瞻長江白迥眺飛雲黃當念
塵中友心期邈相望無為跨鴻鵠決起凌靑蒼
喜罷官觀康王谷水簾夜飲山月軒分韻得主字
奉别送行諸君
嗟余老不才記憶謝明主畀兹山水郡北邇通玄府一
官再温涼十日九塵土迨兹解章紱絶境方快覩殷勤
故人厚追送崖寺古把酒聽鳴泉相看淚如雨
遊天池
三年落星渚北望天池山臨風幾浩嘆欲往無飛翰今
朝復何朝陟此靑雲端高尋已竒絶俯瞰何其寬西窮
濂溪原東盡湓城關渺然滄波外淮山碧連環我意殊
未極更思出塵寰何當駕輕鴻八表須臾間視此長江
水滔滔儻西還
買船至演平拜建康劉公墓下遂入城假館梅山
堂感涕有作
維舟新歷口步上秣陵阡高丘忽嵯峨宿草迷荒烟拜
起淚再滴哀哉不能言驅車且復東借此虛堂眠念昔
堂中人經營幾何年一旦舍之去千秋不言還露井益
淸渫風林更修鮮思公獨不見涕下如奔川感慨西州
門愴悢山陽篇晤嘆日隱樹悲歌月當軒堂堂忠孝心
終古諒弗諼尚與吳門子歸來故山巔
酬黃子厚見訪歸途惠詩韻
櫪驥倦千里籠鶴思九臯念昔田舍日不知山林高一
朝逢世紛故丘得潛逃平生棲遁志兹焉始堅牢故人
穀城翁高情北窗陶亦復喜我歸巾車欵林巢申旦更
離闊中情重忉忉
正月五日欲用斜川故事結客載酒過伯林新居
風雨不果二月五日始克踐約坐間以陶公卒章
二十字分韻熹得中字賦呈諸同遊者
玄景彫暮節靑陽變暄風忽尋斜川句感此勝日逢駕
言當出遊一寫浩蕩胸雲物疑異候淒迷久連空今朝
復何朝頓覺芳景融疇曩庶復踐隣曲歡來同伊誰一
籃輿連翩數枝笻綠野生遠思淸川照衰容遙瞻西山
足突兀彌畝宫庭宇豁淸曠林園鬱靑葱於焉一逍遙
芳樽間鳴桐溉爵日樹隱班荆汀草豐纖鱗動微波新
荑冠幽叢惆悵景易晏徘徊思無窮願書今日懷遠寄
桑柴翁仰止固窮節愧兹百年中
野塘小隱
傳得希夷九卦圖歸來不復夢榮途野塘竟日無人到
讀盡牀頭種樹書
挽吳給事
粤自辭神武超然絶世紛前身疏太傅今日范忠文圃
樹寒留日湖波泠侵雲懸知千載下此地想遺芬
次林擇之涼峰韻
解轡林間寺歸鴉晚欲盤望中嵐翠合愁外夕陽殘尊
酒何妨盡羇心且自寬無端滿窗月遙夜不勝寒
次韻陳休齋懷古堂
平昔塵編裏心期本自幽那堪舊泉石更作此追遊好
句看猶在遺忠愴已休亦知今日意不逐大江流
題君子亭
淸晨坐武觀涼風動高旌挾弓一笑起屈此四座英破
的亦已屢穿楊詎云精軍吏不敢賀高鳥時相驚解韝
脱决遂緩帶飄華纓俯仰新亭幽曠然塵慮淸内正外
自直三揖奚所爭端居得深玩君子非虚名
伏承子直都督侍郎臨餞遠郊仍邀嚴州郎中及
諸名勝相與燕集分韻賦詩熹得時字輙成鄙句
芳歲倏云晏故山風雪時胡為在中路復此行遲遲為
有賢主人愛客情依依昨日西門道終晏不能辭今朝
復何朝祖帳遙相追賓從俱俊賢車馬有光輝敞扉得
華觀俯檻臨淸池南州淑氣多蕩節佳景隨雪樹雖改
色靑山正含姿(朱氏園外谷中有梅近百株是日花落已盡)開樽酌春醪授
簡哦新詩但覺四座懽不知寸晷移流雲暗寒空蒼烟
染人衣相看暮色至我去公當歸别袖不忍分扣扣陳
苦詞願公崇令德慰我渴與飢
次劉正之芙蓉韻
淺綠深紅出短籬望中都是可憐枝要看亂颭寒塘水
更待金風滿意吹
鐵笛亭(山前舊有奪秀亭故侍郎胡公明仲嘗與山之隠者劉君兼道遊涉而賦詩焉劉少)
(豪勇游俠軰晚更晦迹自放山林之間善吹鐵笛有穿雲裂石之聲胡公詩有更煩横鐵笛吹與衆)
(仙聽之句亭今廢久一日與客及道士數人尋其故址適有笛聲發於林外悲壯回鬱巗石皆震追)
(感舊事因復作亭以識其處仍改今名)
何人轟鐵笛噴薄兩崖開千載留餘響猶疑笙鶴來
漁艇
出載長煙重歸裝片月輕千巗猿鶴友愁絶棹歌聲
劉子澄遠寄羊裘且有懷仁輔義之語戲成兩絶
為謝以發千里一笑
短棹長蓑九曲灘晚來閒弄釣魚竿幾回欲過前灣去
却怕斜風特地寒
誰把羊裘與醉披故人心事不相違狂奴今夜知何處
月冷風凄未肯歸
觀林長仁書卷戲題問答
為愛雲泉百尺飛故將茅屋傍苔磯幾年淸夢黃塵裏
此日秋風一棹歸
詩送碧崖甘叔懷游廬阜兼簡白鹿山長吳兄唐
卿及諸耆舊
羌廬不見幾經年一話淸遊一悵然此日送君憑問訊
千峰影裏舊潺湲
奉和子服老弟黃揚游巗
聞道黃揚山上頭千峰懷抱百泉幽羨君拄杖年年去
飽看人間萬頃秋
梅
姑射仙人冰雪容塵心已共彩雲空年年一笑相逢處
長在愁煙苦霧中
香茶供養黃蘖長老悟公故人之塔并以小詩見
意
擺手臨行一寄聲故應離合未忘情炷香瀹茗知何處
十二峰前海月明
一别人間萬事空他年何處却相逢不須更話三生石
紫翠參天十二峰
題尤溪宗室所藏二妃圖
瀟湘木落時玉佩秋風起日暮悵何之寂寞寒江水(湘夫)
(人)
夫君行不歸日夕空凝佇目斷九疑山回頭淚如雨(湘君)
題中峰杉徑
盤回山腹轉修蛇横入中峰小隱家好把穉杉緣徑插
待迎涼月看淸華
伏承示及毛公平仲墓銘日索挽詩熹不及識毛
公而愛重其文舊矣義不可辭顧已不及其虞殯
姑以數語題於墓銘後幸辱裁訂或轉而致之其
家幸甚
毛君神仙骨誤落世網中髫齓出竒語砉然驚乃翁弱
齡翰墨場不言已收功亭亭絶世姿皎皎冰雪容顧步
一長嘯笙鶴翔秋空調高聽者稀老去竟不逢一朝謝
塵濁泠然跨剛風回頭呌安期舉手邀韓終千秋有遺
想一往無留蹤平生故人心灑涕銘幽宫斯人不可見
斯文鬼神通
哭劉嶽卿
曾說幽棲地君家近接連要擕邀月酒同棹釣溪船遽
爾悲聞笛真成嘆絶絃林猿催老淚為爾一澘然
秋日
一雨生涼杜若洲月波微漾綠溪流茅簷歸去無塵土
淡薄閒花遶舍秋
宋藝圃集卷十七
