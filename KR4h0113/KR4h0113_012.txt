宋藝圃集卷十二
明李蔉編
趙抃九首(清獻在當時不以詩名余家偶有其集就中拈數首如此然亦足觀也已)
洞真觀
木老巖坰冷泉飛月殿寒栖真無一事清嘯倚闌干
挽黃洞
靈洞古壇基烟蘿接翠微日西春又晚不見羽人歸
横溪洞飛泉
寒瀑落春巖天垂百丈縑更疑仙客宴不捲水晶簾
嶽麓寺
古木與雲齊門前百丈梯我來煩想滌疑是過靈溪
和沈太博會春晚歸
未醉樽前未可歸青春九十日芳菲名園一夜狂風雨
苔上殘花點綠衣
和沈太博小圃偶作
日烘薄霧開柔陌風罥遊絲着柳條語燕啼鶯自撩亂
驚人殘夢是春朝
題中隠堂
植杖焚香貝葉經主人無事掩松扄兀然隠几秋宵静
雲在諸峯月在庭
次韻程給事謁禹廟
春色湖光照錦衣岸花汀草共芬菲若耶溪上遊人樂
舉棹狂歌半醉歸
劉敞二首
雜詩效玉川體
毁巢鳳不至竭澤龍不游賢者有所歸得非龍鳳儔周
公下白屋聖德被九州趙禹謝賓客漢朝以為優澆淳
不相襲用舍何其繆苟徇一身利不為萬姓謀哀彼杕
杜詩死生遺道周
雜詩
鑿井取泉飲上山採薇食豈不信憔悴所願皆我力泉
也非難致薇也不易得志士恥徒飽衆人苟所獲犧牲
畏芻豢樊籠害羽翼晤理宜在早無為晚更惑
劉攽三首
詠長蘆寺
越舶吳商倚萬橈紺園金刹起中霄魚龍聽法因多雨
江海歸心每上潮林黑夜深燈影白川平天闊梵聲遥
心知水怪俱調伏惜取靈犀不用燒
絶句
青苔滿地初晴後綠樹無人晝夢餘惟有南風舊相識
徑開門戶又翻書
絶句
壁門金闕倚天開五見宫花落古槐明日扁舟滄海去
却將雲氣望蓬萊
崔鶠二首
江月圖
冥冥一葉輕不知水與天獨於灝氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空烟我從江海來形留意先還何當買
魚蓬追此水墨仙
春日村居
春草門前已沒靴更無人過野人家離離細柳時聞雨
淡淡疎簾不隔花
賀鑄七首
望夫石
亭亭思婦石下閱幾人代蕩子長不歸山椒久相待微
雲蔭髮彩初月輝蛾黛秋雨疊苔衣春風舞羅帶宛然
姑射子矯首塵冥外陳迹遂無窮佳期從莫再脱如魯
秋氏妄結桑下愛玉質委淵沙悠悠復安在
題定林寺
破冰泉脈漱籬根壞衲遥疑挂樹猿蠟屐舊痕尋不見
東風先為我開門
艤船當利江口待風
一葉寄津口怒濤安可乘朝風占酒旆夜爨乞漁燈牛
渚逢新月秦淮想結冰故人他夕夢歌吹滿金陵
九日戱馬臺
常年節物此山川倦客登臨獨惘然戲馬臺荒年自久
射蛇公去事空傳黃華半老清霜後白鳥孤飛落照前
不與興亡城下水穏浮漁艇入淮天
長安在何許(二首)
長安在何許疑在青天上矯首遡西風浮雲斷人望
二
長安在何許疑在白日下徘徊天一隅化月生新夜
叢臺歌
累土三百尺流光二千年人生物數不得待摧頽故址
秋風前武靈舊壠今安在秃樹無隂困樵采玉簫金鏡
未銷沉幾見耕夫到城賣君不聞叢臺全盛時綺羅成
市遊春輝一從琱輦閉荒草蕭散行雲無復歸招魂想
像風流在晴華露蔓猶依稀紆回棘逕撩人衣禾黍晚
成貆貉肥層簷壁瓦碎平地夢作鴛鴦相伴飛登臨弔
古將語誰城郭人民今是非指君看取古時物南有清
流西翠微彷徨華表不忍去豈獨遼東丁令威
秦淮夜泊
宫柳動春條秦淮生暮潮樓臺見新月燈火下雙橋隔
岸開朱箔臨風弄紫簫誰憐遠遊子心旆正搖搖
姜仲謙一首
己酉仲秋任才仲陳去非會飲岳陽樓上酒半酣
高歌大笑行草間出誠一時俊遊也為賦之
岳陽樓高幾千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鰲手盡移雲水到松菴
周莘一首
野泊對月有感
可憐江月亂中明應識逋逃家客情斗柄闌干洞庭野
角聲凄斷岳陽城酒添客淚愁仍濺浪卷歸心時自驚
欲問行朝近消息眼中羣盗尚縱横
鄧潤甫一首
春帖
晨曦歛灔上簾櫳金屋熙熙歌吹中桃臉似知宫宴早
百花頭上放輕紅
蘇頌一首
春帖
璇霄一夕斗標東㶑灔晨曦照九重和氣薰風摩蓋壤
競消金甲事春農
蘇庠一首
清江曲
屬玉雙飛水滿塘菰蒲深處浴鴛鴦白蘋滿棹歸來晚
愁看蘆花一片霜扁舟繫岸依林樾蕭蕭兩鬢吹華髮
萬事不理醉復醒長占烟波弄明月
梁君貺一首
春帖
東方和氣斗回杓龍角中星轉紫霄聖主問安天未曉
求衣親護玉宸朝
魏泰二首
挽王平甫(二首)
海内文章傑朝廷亮直聞黃瓊起處士子夏遽修文貝
錦生遷怒江湖久離羣傷心王佐略不得致華勛
二
今日臨風淚蕭蕭似綆縻空懷徐穉絮誰立鄭玄碑無
力酬推轂平時憤抵巇何人令枉狀路粹豈能為
陳執中一首
賦御溝柳
一度春來一度新翠光長得照龍津君王自愛天然色
恨殺昭陽學舞人
潘檉一首
題釣臺
蟬冠未必似羊裘出處高時已熟籌但得諸公依日月
不妨老子卧林丘英雄陳迹千年在香火空山萬木秋
自笑黃塵吹鬢客愛來祠下繫孤舟
蔡肇一首
岊亭山嶺白龍穴
南山鼕鼕天作鼓號召諸龍盡行雨惟有秃角最先到
潑墨雲中雪鱗舞
許覬三首
紫騮馬
黃金絡頭玉為觼蜀錦障泥亂雲葉花間顧影驕不行
萬里龍駒空汗血露牀秋粟飽不食青芻苜蓿無顔色
君不見東郊瘦馬百戰場天寒目暮鳥啄瘡
秋雨歎
霖雨不出動隔旬門前秋草長於人江湖浩渺欲無岸
錦石最小猶生雲微陽片月何曾見只有莓苔昏筆硯
田家黍穗未暇悲茅屋且為螢火飛
夢中詩
閒花亂草青春好秋鴻社燕年年歸青天露下麥苗濕
古道月寒人跡稀
許仲山二首
夢中作
山色濃如滴湖光平似席風月不相識相逢便相得
進和御製
輕寒慘慘透衾羅玉箭銀壺漏水多常是未明供御服
夢回頻問夜如何
方千里一首
題真源宫
萬歲丹霞府千函蕊芨書時時瞻絳節往往下雲車近
與剛風接高連上帝居登前望南嶽清蹕徹空虛
張先二首
贈妓
十載芳洲撫白蘋移舟弄水賞青春當時自倚青春力
不信東風解悮人
題西溪無相院
積水涵虛上下清幾家門淨岸痕平浮萍破處見山影
小艇歸時聞棹聲入郭僧尋塵裡去過橋人似鑑中行
已憑暫雨添秋色莫放脩蘆礙日生
沈遼一首
古興
我不歎白髮安得新少年往者不失勢後來豈能賢世
間亦多士倚仗良有緣寄語夸奪子古人已皆然
許彦國一首
虞美人草
(嘗見諸選以此為曾子固詩後檢子固全集無此篇苕溪漁隠曰此詩許表民作而或以為曾)
(子宣夫人魏氏作大非也)
鴻門玉斗紛如雪十萬降兵夜流血咸陽宫殿三月紅
霸業已隨烟燼滅剛強必死仁義王陵隂失道非天亡
英雄本學萬人敵何用屑屑悲紅粧三軍散盡旌旗倒
玉帳佳人坐中老香魂夜逐劍光飛青血化為原上草
芳心寂寞寄寒枝舊曲聞來似歛眉哀怨徘徊愁不語
恰如初聽楚歌時滔滔逝水流今古漢楚興亡兩丘土
當年遺事久成空慷慨樽前為誰舞
狄遵度四首
看白雲愛而成詩
秋風吹白雲觸處自何谷初猶半洞門歘出遍巖腹零
落依水湄片段掛枯木餘影透微白滅跡混空綠烟蘿
自蘙密島溆徒縈曲安知蒼梧野下覆猿鳥哭誰能久
徘徊返顧視黃鵠
紀夢詩
佳城欝欝鎖寒烟孤雛乳兔號荒阡夜卧北斗寒掛枕
木落霜拱雁連天浮雲西去伴落日行客東盡隨長川
乾坤未毁吾尚在肯與蟪蛄論大年
和渙之深秋月夜書事
洞庭葉下凉颼颼凍天頑白凝不流圓月擬缺不忍缺
輕露欲浮終未浮憶吹朱籟鳳軿上更採紫芝雲嶠陬
玉樓天半幾千尺珠樹玲瓏懸上頭
謁孔先生
月出高樹枝影動酒樽處樹深月色薄稍以燈火助主
人喜我過斟酌亦云屢於時幸無累所談非近務凉風
自遠至清景淡吾慮方期西山秋歷覽陪杖屨
孫覺一首
介亭
真人昔未起奔鹿駭四方連延天目山兩乳百里長有
地跨江海無種生侯王中宵燎穹旻列石表壇場朱旗
大梁野英氣吞八荒寥寥百年後故物已亦亡所餘陂
巉巖峯巔屹相望主人承明老星斗工文章築亭紫霄
上坐客蒼林旁攀雲弄明月曉星生扶桑禹山隔波濤
簡書永埋藏願逢希夷使水土還故常
陳烈一首
題福唐津亭
溪山龍虎蟠溪水鼓角喧中宵鄉夢破六月夜衾寒風
雨生殘樹蛟龍喜怒瀾慇懃祝舟子移棹過前灘
盧襄六首
桐君祠作招仙詞
桐君歸來兮仙馭遠遊將何之寧不欲朝玉京兮升紫
微戴日月之冠兮披紫霞之衣佩蒼精之龍兮餐玉田
之芝友王喬與蕭史兮儼霓旌玉佩而葳蕤何如歸來
猿鶴慘兮怨空山川壑寂兮松桂閉胡不拂袖幌兮鬭
(一作開)雲關藉芳草兮歌幽蘭庶乎遊山之人可以往還
姑蘇臺
姑蘇臺上麋鹿遊斷烟荒草令人愁姑蘇臺邊少行迹
宫殿無人土花碧當年伯業幾英雄轉首都歸血刃中
利劍一朝尸壮士白楊千古號悲風吳王羞歸九泉裏
西施空似桃花美子胥雖死過生榮越人却是竒男子
吳江懷古
秋風起兮鴻鴈歸秋月明兮白雲飛弔往古兮一霑衣
雍丘
蕃兵倚劍摩崆峒范陽兵火燒天紅潼關失守大將死
鑾輿播遷岷峨中貔貅兵甲照冰雪戈頭盡是生民血
鯨海揚波魚鼈腥中原盡作天山月二公擐甲怒攙搶
極鬭軍前眥皆裂食窮愛妾膏斤斧愁蹙蛾眉氣如縷
花鈿寳髻誰復收壮士相看淚如雨霜刀抉齒肉未寒
再造皇家有英主雄心義骨填溝壑不得生榮肩李郭
論功初入鳷鵲樓圖形已入麒麟閣
招隠
有玉人兮山之隅騎蒼龍兮歌步虛薜荔衣兮女蘿裙
餐瓊蕊兮披玉書朝玉皇兮游上都擗麟脯兮邀麻姑
胡不捨此而來兮吾與俱
又歌
日旋月轉兮能幾時人間不可以久留兮緇塵染予素
衣胡不讀青苔之篇兮歌白雲之詩玉書金簡號仙籍
兮留芳名其庶幾然後左蒼虬而右青螭飛羽蓋兮張
旗黃鵠引兮歸瑶池汝將捨此兮安之
張昌二首
遊真源宫(二首)
漠漠山雲閣雨離離澗草搖風看處行穿空翠不妨小
駐孤笻
木末輕風索索雲邊小雨班班行盡丹霞林樾𤾂山下
看灊山
孫覿六十三首
題臨川孝義寺壁
秋風嫋嫋轉庭梧客夢初驚一鳥呼揀盡寒枝棲不穏
獨行殘夜影同孤
次桂州
江上烟雲翠作堆倚天青璧鴈飛回神州一望三千里
不是南遷肯獨來
過楓橋寺示遷老
翠木蒼藤一兩家門依古柳抱谿斜古城流水參差是
不見玄都舊日花
吳門道中(二首)
數間茅屋水邊村楊柳依依綠映門渡口喚船人獨立
一蓑烟雨濕黃昏
一點炊烟竹裏村人家深閉雨中門數聲好鳥不知處
千丈藤蘿古木昏
富陽道中
白帽炎州客青裙酒姥家微風搖浪扇細雨落簷花客
舍休占鵩蠻村欲饌蛇會令醒復醉高枕送生涯
春雨
小雨破春昏清風洗瘴氛霏微花上見蕭瑟夜深聞獨
笑關幽事酣歌倚半醺羈懷不堪寫危坐對爐芬
三山寺(二首)
斜日半窗明無人獨掩扃風鈴時自語雪栢老終青立
鵲參差見微泉斷續聽老僧渾不語危坐卷殘經
二
異縣久為客窮途飽所更對牀雲伴宿曳杖月同行到
處身如寄看山眼暫明平生飲中趣酒賤且頻傾
次韻王子欽上元感事
寒雨吹黃屋遥星照紫宸龍沙萬里去燈市七年春感
戀丹心折悲吟白髮新孤臣卧江海老淚滿衣巾
蒙亭
小築三間足雄包萬象并遥波通極浦落日抱孤城小
語千巖應長歌百蟄驚坐看衣屨上漠漠晚雲生
鄭惇老謙老出示三賦
妙絶窺三賦雄奇想二豪望驚河伯歎却走季咸逃句
挾青丘大吟飜白雪高定知空驥北猶待九方臯
臨安道中
微流隠復見一曲宛秋蛇柳老蟲書葉潮平鳥篆沙青
鞋蹋雨滑烏帽倚風斜何處堪攜手宜城賣酒家
送鄭次賈歸臨川
徒步輕千里重臨賁一丘留歡不暖席索去忽扁舟惜
别猶班草傳聲可置郵躊躇搔白首獨上仲宣樓
疎山寺次白文林韻
翠榦軒軒迥出林夜風吹籟紫簫音老龍頭角雲霄近
玄豹文章霧雨深末路浮榮吹劍首半生遺恨寄琴心
愁吟獨濺花前淚故國山河百戰侵
送張牧之赴南昌尉
青衫觸熱竝西州沒馬黃塵接地流庾亮南樓應有待
薛宣東閣可能留官閒端為三升戀興盡還從五斗休
鱠出金盤堆白雪秋江一葉認歸舟
王左司致政還鄉
水滿滄浪舊釣磯春風江上片帆歸繁紅不見桃千樹
老榦空驚柳十圍萬壑烟雲供坐嘯一龕香火結真依
落花細草應堪籍醉撼長條雪滿衣
興化朱公沒其子彦實過余於晉陵賦小詩以餞
之
百感關心老淚澘一坯埋玉卧空山着鞭競看駒千里
闚管初驚豹一斑貧病故侯今白髮風流公子尚青綸
不須優孟追諧笑已見遺珠合浦還
謝景思提舉見過
璽書光麗九芝塗繡斧煌煌刺史車當路狐狸那足問
漫山藜藿未應鋤使星尚拱天南極卿月終環帝北居
此夜光華賁岑寂故侯留落在郊墟
桐廬連夕大雨溪漲數丈徙寓白答山上方閣
蒼莽川流會渾酣海氣嘘蛟龍改窟宅雷電走空虛殷
地飜坤軸粘天浸日車高僧欲杯渡遊客且樓居壯觀
真難值幽懷亦少攄翩翩一鳥去何必羡知魚
水退
蕩沃波瀾大憑陵意氣麤射潮鮫鰐怒鞭石鬼神驅雲
斷千崖立風行萬壑趨檣烏朝共起水鳥夜仍呼灔灔
紅昇曉霏霏翠撲膚浮楂卧泥滓狼籍滿街衢
胥澤民招隠
蒼茫夜氣合渺渺風露清籃輿兀醉夢翩若孤鴈征老
馬志萬里絡首喪其生十年飽芻豆立仗不敢鳴自識
酒中趣仍辭身後名皎皎一片心不受寵辱驚清風悲
永夜萬竅同一聲醉裏有歸路彷彿遊仙城
徙寓妙覺佛舍胥乂民襆被相過賦夜坐
客居厭窮獨蓬艾翳環堵莊舄尚越吟鍾儀猶楚語吾
人有竒撡空洞見城府相逢逆旅中霧豹初一睹拘囹
賦囚山避謗憎市虎褰裳肯過我崖嶠走風雨微吟對
清夜破此五月暑墜露浥金莖空花墮犀麈孤燈映籠
紗冷豔翳復吐耿耿遂不眠逢逢聽晨鼔
妙覺寺適軒
古寺秋崖上清風掩半關晚花明豔豔曉溜落潺潺松
笋穿階瘦苔窠蔽石斑翹沙憐鷺静抱葉看蜂還心以
空無累身從病得閒儀曹獨何事終日賦囚山
静老容安菴
離離風中花漂落任所之汎汎水中萍流轉復在兹静
公湖海士世網那得縻獨有鐡石心不與燥濕移巢肩
繞靈鵲搘牀餘老龜區區了官事應觧笑兒癡
宜黃尉李集義遣書問安否小詩為謝
三年著南冠兩見芳歲新朝為蟲蛇侣暮與魑魅隣行
隨木上坐卧對竹夫人獨有金石交不廢風雨晨書來
一弔屈我以屢厄陳嘖嘖爨下桐嗷嗷轍中鱗絙以朱
絲繩放之碧海津窮途得重惠肝膽大輪囷
礲巖
日上千峯亂風涵萬壑秋兩崖折天罅一水漲巖幽絶
巘飛橋過尋源秉燭遊倚空翹翠葆潄石走蒼虬老樹
攙天立犇雲接地流壯懷開浩浩病骨聳颼颼皓首殊
方去清樽盡日留無人與說似勝事滿南州
七星巖
十載汙修門簮橐侍帝垣五雲深莫窺衆星拱以繁一
坐牘背書身落海上村山川發餘想鐘鼓眩昔聞星圖
煥斗極兩兩錯地文今日復何日乘槎造天閽日月起
可挾參井立能捫誰當揭其柄為我酌清尊
棲霞洞
飛仙巢三山弱水環四溟誰知黃茅嶺自有白玉京獨
曳一枝笻梯空上青冥蟾飛墮八桂石隕化七星幽幽
炬火然異狀不可名垂天紫雲蓋插地翠羽屏已無俗
士駕尚有遷客經敢言居夷陋絶妙冠平生
曾公巖
羣峯依天立萬馬屹不動風敧紫玉珂雨暗青絲鞚相
君千里目渺渺孤鴻送披雲觀天巧鑿翠出巖洞中空
貫長虹側立剖大甕宛宛卧石梁欲起時地控玉棺已
上天甘棠有遺誦獨餘澗底泉時與幽人共
西山超然亭
厖區翳榛莽地瘴藏百怪西山何軒軒拔脚風塵外中
縈一線蟠側立兩壁對旁連九疑高遠控三湘大孤亭
坐林杪俯見飛鳥背號弓泣二女禦魅竄四罪誰云窘
囚拘故自脫天械飄飄思凌雲萬里風雨會
别象州陳守容德
三年客殊方榮悴不堪說迢迢家萬里奄奄命一髮使
君古丈夫興衰在縲絏平生風馬牛舊識比鶼蟨欣然
一笑粲破此百憂結皇恩下天扉淚泣孤臣血行厨洗
玉盤載酒助懽悦庖珍間五鯖餅字炊十裂徙突今未
黔班草又一訣何須更秉燭端是夢中别
發桂林劉帥立道同諸司出餞於甘棠渡口
行盡海北天笑指江南路使君載酒醪擁節東城駐前
驅千纛直縱獵萬人呼塵流翳白日十里映黃霧何人
檝迎我一葦横江渡渺渺倦鴉翻相隨歸薄暮
芳美亭
離離陌上花春到錦營中上冡千騎出竟天曉旌紅故
園已陳迹風流餘此翁渺渺山澗曲披披烟雨叢種桄
今着花千巖貯春風錦繡裹山谷遺民悲故宫
遂初亭
行有叱馭難坐有垂堂畏莫驅九折險輕用千金貴為
貧聊爾耳興盡我輒逝平生慕朱游肯汙薛宣吏清曉
拄笏坐西山有佳氣一笑食蛤蜊寧復知許事
洞庭善慶堂置酒小詩寄之
幽絶小蓬壺參差見畫圖亂青山四出一碧水平鋪洲
萼紅相照沙茸細欲無蓮房駢百子橘圃聚千奴布穀
休催種提壷且勸酤楚腰飛燕燕秦缶和烏烏便旋驚
回雪嬋娟引貫珠西風催畫鷁落日詠驪駒浩蕩川原
隔驚呼歲月徂寥寥清夜夢直擬控搏扶
青氊堂
晉馬已老矣楚弓今得之懷璧萬里至化鶴千歲歸主
人有故巢鳩居不復棲俄驚桑田換已見城郭非偶尋
蕉中覆忽得爨下遺平生手所種老大今十圍故壁初
見蝎空牀尚支龜塞翁一笑喜共賦青氊詩
梅僊潭
潭潭雲幕垂樹杪秋磬發飛僊駕青鸞通籍在金闕遥
見切雲冠尚想凌波韈殷勤小梅花獨照黃昏月生綃
濕香霧翠袖卷烟雪忽然東風惡一夜吹石裂
甘陂莊院
張公卧江海戢羽如鵬蹲平生廊廟具投老三家村一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見招一笑空罍尊
題宜興閭丘令巢鳳亭
少年有殊相瓠白作臞儒三吳山水窟見此紫鳳雛家
無擔石儲腹有萬卷書陳編踐芻狗博具抵牧豬手持
半段槍伎癢始一呼倒海探龍頷據地埒虎須有客持
鈞樞大書表其閭盛事傳不朽畫入荆谿圖
西樓
層梯倚半空百尺卧元龍偃蹇一榻上崢嶸兩爭雄暮
捲珠簾雨夜鎮犀帷風吾公安在哉雲開指青紅俯視
大千界一器蚋滿中巢蚊幸有餘國蝸遂相攻湛湛天
一碧萬里磨青銅不落牛背上悠悠送飛鴻
湖洑上冡繫舟丁山田舍小憩
清溪三百曲一片春風綠茅屋有人家窈窕閟深竹老
去耽田里寓目快新矚風漪卷翠綃雲巘鏤蒼玉尋盟
喚白鷗解佩贖黃犢獨嘯無一人傳聲滿空谷
雪夜宿致思菴
霏霏竹間雨練練松上雪誰遺碧玉壷化作白銀闕孤
懷愜幽欣一笑暖栗冽寒光注老眼謂是山吐月耿耿
清不眠夜半聽竹折
泊德清龜谿亭遇大雨
崩雲四合千嶂重犇電一掣十里紅土囊叱&KR0008;萬竅風
狂飜石走昏相蒙疾雷破柱鞭老龍百賈顛沛市井空
銀河倒傾千丈谼魚鼈欲取山為宫洪濤衝天怒相攻
大舸吹簸如飛蓬醉卧掀舞一葉中洗戈雲夢芥蔕胸
忽然變滅何匆匆雷公收聲電改容烟舒霧捲縈長虹
紺碧萬頃磨青銅溪邊結網南巷翁白髮黃馘射兩瞳
赤鯉騰出無留蹤刻舟求劍何時逢
鄒次魏黃善長攜文見過小詩為謝
鄒郎英妙知名久筆端自有談天口客舍相逢一樽酒
衆星錯落見箕斗高談欲追牛馬走長劍忽作蛟龍吼
餘子碌碌那得友江夏無雙亦其偶我觀二妙屠龍手
青紫紛紛何足取他年要作中興碑大字磨崖繼聱叟
吳益先攜文見過以詩為謝
千里之馬初服輈風騣霧鬛跨九州駕鹽挽磨三十秋
俯首尚與駑駘遊吳郎人中第一流文采絢爛珊瑚鈎
陽春白雪和者不夜光明月暗中投魯人不貴東家丘
吾髯凜凜青兩眸摐金戛玉聲相求屬鏤雙蟠九地幽
午夜氣出干斗牛忽然化作長黃虬睚眦之怨何足讐
一麾立斷樓蘭頭
題靈巖五至堂
老人昔記觀何處白髮蒼顔只如故湛然不與生滅期
始信真心有常住公今忘物兼忘我坎止流行無不可
桑下了無三宿戀壁間一坐九年過振履忽逐秋鴻往
浮杯又趁春潮上一片孤雲自在飛不落人中去來想
致政運使直閣朱公挽詞(二首)
握節來金馬飛芻上木牛能令天粟雨故作地錢流望
實傾三舘賢勞閱百州寥寥千古恨零落掩山丘
二
蕭散鳥藤杖風流白接䍦分茵前席滿載酒後車隨食
鼎羅千指歌鍾擁十眉凄凉今夜月空照君家池
致政左司公挽詞(二首)
東海懷疏傅西州憶謝公劍飛衝夜斗桂折卧秋風塵
暗芸堂冷香凝粉署空潺潺千斛淚忍看一旌紅
二
解組天門上揮金里舍旁漸欣雙髀滿仍見一瞳方舊
說山中相今為地下郎流芳知有在鸞鵠正翺翔
天台太守端明胡公挽詞(二首)
天上文昌省人中翰墨仙尚書心似水學士筆如椽視
草金蓮夜哦詩錦瑟年玉樓方斷手又著紫鸞鞭
二
遮門皓首啼行路涕交揮不見斑衣好空隨畫翣歸蘭
芽方獨秀華萼尚交輝試待遼東鶴千年有令威
宣撫簽書胡公挽詞
幕府分弓日轅門叱馭時捫星高歷井修月上騎箕𠢐
面降人泣聞鼙聖主思龍驤老賓客競賦八哀詩
光禄董公挽詞(二首)
舊學江都相遺忠太史家絳帷今寂寞青簡尚光華謾
奏三千牘猶傳四十車諸生半齊魯東望涕横斜
二
帳殿旌旗捲轅門鼓角悲江邊五馬渡天上六龍飛感
憤冠衝髮追攀時見衣興元戡難日零落寸心違
惠彦達承事挽詞
鳩杖尊三夀龜牀閱九齡名留高士傳光掩少微星圯
下無遺躅江邊有獨醒潭潭餘慶在鸞鵠滿家庭
大資政張公挽詞(二首)
大筆文章手飛揚獨妙年判花森玉筍視草對金蓮講
肆聯重席宫花卧八塼他年紬石室妙絶冠遺編
二
禮絶邀三顧恩榮閱九遷秉鈞平似砥履坦直如弦晉
室和戎日周家定鼎年金甌方卜相飈馭已超然
霍彦明通判挽詞
契闊艱虞地匆匆喜一逢俄驚門上莠已化柙中龍手
板歸囊楮腰章掩窆封空餘故人淚灑向九泉重
通川太守錢公挽詞
舞鳳來天目馮熊竝海門盡捐牛犢佩爭詠袴襦恩雁
塔名猶在棠郊茇故存龍池飛霹靂空記刻舟痕
少保張公挽詞
平土疎新渥覃恩洞九泉印懸金斗大冠珥玉蟬連墜
劍今亡矣鳴珂尚宛然風流春月柳無復似當年
領省樞相太傅信安王挽詞
秉燭聯飛蓋分茵託後車兵厨千日酒記室五雲書尚
想儀型在那聞語笑餘龍鍾隨葬紼老淚落衣裾
太令人施氏挽詞
天上驂鸞鶴人中夢虺蛇舒長真化國青白舊儒家朝
籍通丹地宫衣曳紫霞蓬萊三萬里何處問靈槎
宋藝圃集卷十二
