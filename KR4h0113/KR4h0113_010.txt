宋藝圃集卷十
明李蔉編
黃庭堅五十首
贈東坡(二首)
江梅有佳實託根桃李場桃李終不言朝露借恩光孤
芳忌皎潔冰雪空自香古来和鼎實此物升廟廊歲月
坐成晚烟雨青已黃得升桃李柈以遠初見嘗終然不
可口擲置官道旁但使本根在棄捐果何傷
二
青松在澗壑十里聞風聲上有百尺絲下有千歲苓自
惟得久要為人制頽齡小草有遠志相依在平生醫和
不并世深根直固蔕人言可醫國何因太早計大小材
則殊形味固相似
過家
絡緯聲轉急田車寒不運兒時手種柳上與雲雨近舍
傍舊慵保少換老欲盡宰木鬱蒼蒼田園變畦畛招延
屈父黨勞問走昏親歸来翻作客顧影良自哂一生萍
託水萬事雪侵鬢夜闌風隕霜乾葉落成陣燈花何故
喜大是報書信親年當喜懼兒齒欲毁齔繫船三百里
去夢無一寸
姨母李氏崇德君贈墨竹且令作歌
夜来北風元自小何事吹折青琅玕數枝洒落高堂上
敗葉蕭蕭烟景寒乃是神工妙手欲自試襲取天巧不
作難行看嘆息手歷拂落勢夭矯墨未乾往往塵晦碧
紗籠伊人或用姓名達未必全收俊偉功人有能事便
白首不免身為老畫工豈如崇德君學有古人風揮毫
李衛讓神筆彈琴蔡琰方入室道韞九歲能論詩龍女
早年先娛佛奕碁仙客腐柯還吹笙仙子下緱山更能
遇物寫形似落筆不待施青丹尤知嘗異老蒼節獨與
長松凌歲寒世俗寧知真與偽揮霍紛紛鬼神事黃塵
汚眼輕白日卷軸無人得覘視見我愛吟好畫勝他人
直謂子美當前身贈圖索歌追故事才薄豈易終斯文
所愛子猷發佳興不可一日無此君吾家書齋傍青壁
手種琅玕十數百一官偶仕葉公城道遠莫致心慘戚
我方得此興不孤造次卷置隨琴書思歸纔有故園夢
便可呼兒開此圖
慈雲寺
城東寳坊金碧重道人修思剪蒿蓬一瓶一鉢三十年
瓊榱碧瓦上秋空稻田摩衲擁黃髮專築書閣諸天中
三后在天遺聖墨百神受職扶琳宫文思帝澤餘温潤
雨露下國常年豐貢川章川結襟帶梅嶺桂嶺来朝宗
參旗斗柄略欄楯清坐耳閒河漢風道人飽參口掛壁
頗喜作詩如已公家風秀色刻琬琰邀我落筆何其工
安得雄文壓勝境九原喚起杜陵翁
趙含答詩約攜山妓見訪
晴波鸂鶒漾潭隈能使遊人判不回風入園林寒漠漠
日移宫殿影枚枚未嘗綠蟻何妨撥宿戒紅粧莫待催
缺月西南光景少仍須挽取燭龍来
古雲寺山
空餘叔子兩青碑無復山翁白接䍦臥對江流悲往事
行穿雲嶺扣禪扉松風半入烹茶鼎山鳥常啼挂月枝
見說北歸應有日道人先作鹿門期
題落星寺
落星開士深結屋龍閣老翁来賦詩小雨藏山客坐久
長江接天帆到遲燕寝清香與世隔畫圖絶妙無人知
蜂房各自開戶牖處處煮茶藤一枝
汴岸置酒贈黃十七
吾宗端居懷百憂長歌勸之肯出遊黃流不解涴明月
碧樹為我生凉秋初平羣羊置莫問叔度千頃醉即休
誰倚柁樓吹玉笛斗杓寒掛屋山頭
寄黃幾復
我居北海君南海寄鴈傳書謝不能桃李春風一杯酒
江湖夜雨十年燈持家但有四立壁治病不禁三折肱
想得讀書頭已白隔江猿哭瘴溪藤
漢陽親舊攜酒追送聊為短句
接浙報官府敢違王事程宵征江夏縣睡起漢陽城鄰
里煩追送杯盤瀉濁清祇應瘴鄉老難荅故人情
塞上曲
十月北風燕草黃燕人馬肥弓力強虎皮裁鞍鵰羽箭
射殺山隂雙白狼青氊帳高雪不濕擊鼓傳觴令行急
戎王半醉擁貂裘昭君猶抱琵琶泣
聽宋宗儒摘阮歌
翰林尚書宋公子文采風流今尚爾自疑耆域是前身
囊中探丸起人死貌如千歲枯松枝落魄酒中無足止
得錢百萬送酒家一笑不問今餘幾手揮琵琶送飛鴻
促絃聒醉驚客起寒蟲催織月籠秋獨鴈呌羣天拍水
楚國羇臣放十年漢宫佳人嫁千里深閨洞房語恩怨
紫燕黃鸝韻桃李楚狂行歌驚市人漁父挐舟在葭葦
問君枯木著朱繩何能道人意中事君言此物傳數姓
玄璧庚庚有横理閉門三月傳國工身令親見阮仲容
我有江南一丘壑安得與君醉其中曲肱聽君瀉松風
戲和答禽語
南村北村雨一犁新婦餉姑翁哺兒田中啼鳥自四時
催人脱袴著新衣著新替舊亦不惡去年租種無袴著
水仙花
凌波仙子生塵韈水上盈盈步微月是誰招此斷腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横
謫居黔南(三首)
相望六千里天地隔江山十書九不到何用一開顔
二
霜降水返壑風落木歸山冉冉歲華晚昆蟲皆閉關
三
山郭燈火稀峻天星漢少年光東流水生計南枝鳥
酴醿
漢宫嬌額半塗黃入骨濃薰賈女香日色漸遲風力細
倚欄偷舞白霓裳
君山
滿川風月獨凭欄綰結湘娥十二鬟可惜不當湘水滿
銀山堆裏看青山
送姪孫隨乃父知命北行
莫去沙邊學釣魚莫將百丈作轆轤清江濯足江下坐
燕子日長宜讀書
書王氏夢錫扇
壓枝梅子大于錢慚愧春光又一年亭午無人初破睡
杜鵑啼在柳稍邊
大暑水閣聽晉卿家昭華吹笛
蘄竹能吹水底龍玉人應在月明中何時為洗秋空熱
散作霜天落葉風
鄂州南村即事
四顧山光接水光凭欄十里芰荷香清風明月無人管
併作南村一夜凉
次王介甫韻
晚風池蓮香度曉日宫槐影西白下長干夢到青門紫
曲塵迷
次韻子瞻咏好頭赤圖
李侯畫骨不畫肉筆下馬生如破竹秦駒雖入天仗圖
猶恐真龍在空谷精神權奇汗溝赤有頭赤烏能逐日
安得身為漢都護三十六城看歷歷
考試局與孫元忠博士竹間對窗夜聞元忠誦書
聲調悲壯戲作竹枝歌
屋山啼鳥兒當歸玉釵罥珠郎馬嘶去時燈火正月半
階前雪消萱草齊
竹枝詞二首
撐崖拄谷蝮蛇愁入箐攀天猿掉頭鬼門關外莫言遠
五十三驛是皇州
浮雲一百八盤榮落日四十九渡明鬼門關外莫言遠
四海一家皆弟兄
離福巖
山下三日晴山上三日雨不見祝融峰還泝瀟湘去
再作(一作初)次韻
隆儒殿閣對横經咫尺清都雨露零見說文星環北極
人間無路俯天庭
題惠崇畫扇
惠崇筆下開江面萬里晴波向落暉梅影横斜人不見
鴛鴦相對浴紅衣
寗子興追和予岳陽樓詩復次韻
軒皇樂罷拱清班天地為家不閉關惟有金罏紫烟起
至今留作御前山
次韻晁補之廖正一贈答詩
晁子抱材耕谷口世有高賢踐台斗頃隨計吏西入關
關夫數日停車還封侯半屬妄校尉射虎猛將猶行間
無因自致青雲上浪說諸公見嗟賞驥伏鹽車不稱情
輕裘肥馬鳳凰城歸来作詩謝同列句與桃李爭春榮
十年山林廖居士今隨詔書稱舉子文章宏麗學西京
新有詩聲似侯喜君不見古来良士知音難絶絃不為
時人彈已喜瓊枝在我側更恨桂樹無由攀千里風期
初不隔獨憐形迹滯河山
聖東將寓于衛行乞食放齊有可憐之色再次韻
感春一首贈之
種萱欲遣憂叢薄空自綠洗心日三省人亦不我穀誰
能書窗下草玄抱幽獨白首官不遷校書漢天禄身當
萬戶侯鼓吹擁部曲解佩著犀渠張弓插彫服何時李
將軍射獵出上谷
和陳君議讀楊太真外傳
梁州一曲當時事(一作開元夢)記得曾拈玉笛吹端正樓空
春晝永小桃猶學淡燕支
次韻子瞻元夕扈從端門三首(淮海集中亦有此三首作秦少游詩)
(也)
赭黃繖底望龍章不斷誰聞寳炬香一片韶音歸複道
重瞳左右列英皇
端門魏闕欝崢嶸燈火如山輦路平不待上林鸎百囀
教坊先已進春聲
仗下蕃夷各一羣機錢如雨自繽紛諦觀香案傍邊吏
却是茅山大小君
王立之以小詩送並蔕牡丹戲答
分送香紅惜折殘春隂醉起薄羅寒不如王謝堂前燕
曾見新粧並倚欄
題王居士所藏王友畫桃杏花一首
凌雲一笑見桃花三十年来始到家從此春風春雨後
亂隨流水到天涯
太平州作
千古人心指下傳楊姝烟月過年年不知心向誰邊切
彈盡松風欲斷絃
送李德素歸舒城
僧夏莫問塗麥秋宜煮餅北寺旬休歸長廊六月冷簟翻
寒江浪茶破蒼璧影李侯為我来遽以歸期請青衿廢詩
書白髮違定省荒畦當鉏灌蠧簡要籖整挽衣不可留決
去事幽屏天恢獵德網日饎養賢鼎此士落江湖熟思令
人癭胷中吉祥宅膜外榮辱境婆娑萬物表藏刃避肯綮
人生要當學安燕不徹警古來惟深地相待汲脩綆
古樂府白紵四時歌
桃李欲開風雨多籠絃束管奈春何風休雨静花滿地
時節去我如驚波少年志願不成就日月星辰後昏晝
俟河之清未有期斗酒聊為社公夀
李君貺借示其祖西臺學士草聖并書帖一扁二
軸以詩酬之
當時高蹈翰墨場江南李氏洛下楊二人歿後數来者
西台唯有尚書郎篆科草聖凡幾家奄有漢魏跨兩唐
紙摹石鏤見髣髴曾未得似君家藏側釐數幅冰不及
字體敧傾墨猶濕明忩棐几開卷看坐客失牀皆起立
新春一聲雷未聞何得龍蛇已驚蟄仲將伯英無後塵
邇来此公下筆親使之早出見李衛不獨右軍能逼人
枯林棲鴉滿僧院秀句爭得兩京遍文工墨妙九原荒
伊洛氣象今凄凉夜光入手愛不得還君復入古錦囊
此後臨池無筆法時時夢到君書堂
春近絶句
梅英欲盡香無頼草色才蘇綠未勻苦竹空將歲寒節
又隨官柳到青春
覩化
菰蒲短短未出水渺渺春湖如凍雲安得酒船二萬斛
棹歌長入白鷗羣
再和元禮春懷(二首)
回腸無奈别愁煎待得鸞膠續斷絃最憶錢塘風物苦
西湖月落採菱船
吳中風物最嬌嬈百里春風酒旆搖往往貴人留騎從
少年叢裏貫金貂
過西山
新春木葉未蒙蘢西望天涯幾日通商洛山間白雲起
行歌思見採芝翁
大風
霜重天高日色微顛狂紅葉上階飛北風不惜江南客
更入破窗吹客衣
伯時彭蠡春牧圖
岳陽樓上春已歸湖中鴻鴈拍波飛布帆天闊隨鳥道
石林風晚吹人衣春水初生及馬腹浮灘欲上西山麓
遥看絶嶺秀雲松上有垂蘿暗谿谷沙眠草嚙性不驕
側身注目鳴相招林間瞥過星爍爍原上獨立風蕭蕭
君不見中原真種紅塵沒南行市骨何倉卒祇收力健
載征夫肯向時危辨奇骨即今貢馬西北来東西坊監
屯雲開紛然駑驥同一秣爾可不憂四蹄脱
觀劉永年團練畫角鷹
劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐡萬里風雲藏勁翮
兀立槎枒不畏人眼看青冥有餘力霜飛晴空塞草白
雲垂四野隂山黑此時軒然盍飛去何乃㠝岏立西壁
秪應真骨下人世不謂雄姿留粉墨造次更無高鳥喧
等閒亦恐狐貍嚇旁觀未必窮神妙乃是天機貫胷臆
瞻相突兀摩空材想見其人英武格傳聞揮毫頗容易
持以與人無甚惜物逄其賞世所珍此畫他年恐難得
陳師道七十二首
次韻夏日江村
漏屋簷生菌臨江樹作門捲簾通燕子織竹護鷄孫向
夕微凉進相逢故意存何當加我歲從此問乾坤
智寳院後樓懷胡元茂
晚渡呼舟疾寒城着霧深昏鷗明鳥道風葉亂霜林久
客登樓目中年懷舊心猶須一長笛領覧自霑襟
寄張文潜舍人
今代張平子雄深次子長名高三俊上官立右螭傍車
笠吾何恨飛騰子莫量時平身早達未用夢凝香
次韻無斁雪後
閉閣春雲薄開門夜雪深江梅猶故意湖鴈起歸心草
潤留餘澤窗明度積隂慇勤報春信屋角有来禽
宿深明閣
窈窕深明閣晴寒是去年老將災疾至人與歲時遷默
坐元如在孤燈共不眠暮年身萬里頼有故人憐
次韻觀月
風雲隨落日河漢欲回天隔巷如千里還家已再圓簾
疎分細細江淨共涓涓他日吾何適聽詩說去年
觸目
溪響飢魚食川明桂影斜驚禽穿密竹噪鵲立浮楂谷
暗山藏雨林喧雀啅蛇鄉閭等行路何處更為家
登快哉亭
城與清江曲泉流亂石間夕陽初隠地暮靄已依山度
鳥欲何向奔雲亦自閒登臨興不盡稚子故須還
黃預挽詞
志大期千里身宜置一丘英詞真蓋世爽氣已横秋地
要黃金骨天成白玉樓平生斷泥手斤斧恐長休
秋懷(二首)
小雨斷復續回斜落晚風寒心生蟋蟀秋色傍梧桐草
與遥山碧花欺晚照紅口須談世事目已失飛鴻
二
山斷開平野河回殺急流登臨須向夕風雨更宜秋急
急後飛鴈翩翩不下鷗晚舟猶小待暮雀已深投
覧勝亭
斷岸通横水吹花滿繫船中年擅幽獨輟食買林泉草
木真宜主江山故作妍升沉有流轉且復賦歸田
晚游九曲院
泠落叢祠晚回斜峽路賖平荷留夜雨驚鳥過鄰家雲
暗重重樹風開旋旋花病身無俗事待得後歸鴉
寒夜
留滯常思動艱虞却悔来寒燈挑不熖殘火撥成灰凍
水滴還歇風簾捲復開熟知文有忌情至自生哀
宿濟河
燭暗人初寂寒生夜向深潜魚聚沙窟墜鳥滑霜林稍
作他方計初回萬里心還家只有夢更着曉寒侵
南豐先生挽詞(二首)
早棄人間事真從地下遊丘原無起日江漢有東流身
世從違裏功名取次休不應須禮樂始作後程仇
二
精爽回長夜衣冠出廣庭勛庸留琬琰形像付丹青道
喪餘篇翰人亡更典刑侯芭才一足白首太玄經
雪後黃樓寄負山居士
林廬烟不起城郭歲將窮雲日明松雪溪上進晚風人
行圖畫裏鳥度醉吟中不盡山隂興天留憶戴公
送張支使
曠度逄知晚高才處下難清秋一鶚上拭目萬人看白
酒初同醉黃花已戒寒憑將衰老事一一報長安
送楊侍禁兼寄顔黃二公
多問黃居士終年欠一書因人候消息有使報何如向
晚逢楊子真堪託後車親年方頼禄不惜借吹嘘
送外舅郭大夫䕫路提刑
天險連三峽官曹據上游百年雙鬢白萬里一身浮可
使無人訟寧須意外憂平生晏平仲能費幾狐裘
從蘇公登後樓
倏作三年别才堪一解顔樓孤帶清洛林缺見巴山五
月池無水千年鶴自還白鷗沒浩蕩愛惜髩毛斑
别叔父錄曹
為吏專刑法成家託弟昆三年如昨日一笑更何言扶
老須微禄微官實至恩兩疎元父子何日復東轅
明士彦挽詞
晚進違前輩平生闕異聞吾猶識此老天豈喪斯文善
學家傳業英詞世不羣固應譏尚白官序見楊雲
晁无咎張文潜見過
白社雙林去高軒二妙来排門衝鳥雀揮壁帶塵埃不
憚除堂費深愁帶酒回功名付公等歸路在蓬莱
懷遠
海外三年謫天南萬里行生前只為累身後更須名未
得平安報空懷故舊情斯人有如此無復涕縱横
還里(自曹歸徐)
曠士愛吾廬游子悲故鄉慷慨四方志衰老但悲傷虚
名自成誤失得略相當暮年還家樂未覺道里長閭里
喜我来車馬塞康莊爭前借言色草木亦晶光向来千
人聚一老獨徜徉手開南陽阡松栢欝蒼蒼永願守一
丘脱身萬里航平生功名念倒海浣我腸欵段引下澤
斷絃更空觴尚恐北山南有文移路傍
妾薄命(二首)
主家十二樓一身當三千古来妾命薄事主不盡年起
舞為主夀相送南陽阡忍着主衣裳為人作春妍有聲
當徹天有淚當徹泉死者恐無知妾身長自憐
二
葉落風不起山空花自紅捐世不待老惠妾無其終一
死尚可忍百歲何當窮天地豈不寬妾身自不容死者
如有知殺身以相從向来歌舞地夜雨鳴寒蛩
晚晴野望
洞庭微雨後凉氣入綸巾水底歸雲亂蘆藂返照新遥
汀横薄暮獨鳥度長津兵甲無歸日江湖送老身悠悠
只倚仗悄悄自傷神天意蒼茫裏村醪亦醉人
和黃充實榴花
春去花隨盡紅榴暖欲然後時何所恨處獨不祈憐葉
葉自相偶重重久更鮮流珠沾暑雨改色淡朝烟着子
專寒酒移根擅化權愧非無價手刻畫竟難傳
示三子
去遠即相忘歸近不可忍兒女已在眼眉目略不省喜
極不得語淚盡方一哂了知不是夢忽忽心未穏
送蘇公知杭州
平生羊荆州追送不作遠豈不畏簡書放麑誠不忍一
代不數人百年能幾見昔如馬口銜今為禁門鉉一雨
五月涼中宵大江滿風帆目力短江空歲年晚
蠅虎
微物趣下世不數隨意捕生得稱虎匿形注目搖兩股
卒然一擊勢莫禦十中失一八九取吻間流血腹如鼔
却行奮臂吾甚武明日淮南作端午
次韻螢火
年侵觀物化共被歲時催熠熠孤光動翩翩渡水来雖
能穿幔入已復受風回投卷吾衰矣微吟子壯哉
十五夜月
向老逄清節歸懷托素輝飛螢元失照重露已沾衣稍
稍孤光動沉沉衆籟微不應明白髮似欲勸人歸
山口
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東往来成一老猶在半途中
除夜對酒贈少章
歲晚身何托燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
和王子安至日
晨起公私迫昏歸鳥雀催百年忙裏盡萬事醉間来竹
雨深宜晚江梅半欲開風燈挑不熖寒火撥成灰
寄外舅郭大夫
巴蜀通歸使妻孥且舊居深知報消息不忍問何如身
健何妨遠情親未忍疎功名欺老病淚盡數行書
九日寄秦觀
疾風迥雨水明霞沙步叢祠欲暮鴉九日清樽欺白髮
十年為客負黃花登高懷遠心如在向老逢辰意有加
淮海少年天下士獨能無地落烏紗
寄秦州曾侍郎子固
八年門第故違離千里河山費夢思淮海風濤真有道
麒麟圖畫豈無時今朝有客傳何尹是處逢人說項斯
三徑未成心已具世間惟有白鷗知
寄侍讀蘇尚書
六月西湖早得秋二年歸思與遲留一時賓客餘枚叟
在處兒童說細侯經國向来須老手有懷何必到壷頭
逄知丹地開黃卷解記清波沒白鷗
即事
老覺山林可避人正須麋鹿與同羣却嫌鳥語猶多事
強管隂晴報客聞
齋居
青奴白牯淨相宜老罷形骸不自持一枕西窗深閉閣
臥聽叢竹雨来時
次韻邢君實
秋来為客意何如千里河山信不疎昔日老人今則少
不妨紅葉閉門書
題柱
桃李摧殘風雨春天孫河鼓隔天津主恩不與妍華盡
多少人間失意人
次介甫韻
啜羹不如放麑樂羊終愧巴西欲問老翁歸處帝鄉無
路雲迷
和寇十一同遊城南阻雨還登山寺
雨阻遊南步泥留出北情稍看飛霧斷復作遠山横野
闊膏新澤樓明納晚晴歸宜有佳思紗帽壓香英
次韻夜雨
暗雨来何急寒房客自醒驟看燈閃閃擬對竹清清聲
到江干失風回葉上聽更長那得曉欹側想儀形
寄張宣州(耒)
與世情將盡懷仁老未忘故人今五馬高處謾三長詩
豈江山助名成沈鮑行肯為文俗事打鴨起鴛鴦
别觀音山主(二首)
離合應生理偶逄豈近緣情親見今日語妙記當年閉
戸安禪主衝風逆水船不應清夜月故作别時圓
二
此老三年别何時萬里迴更無南去鴈猶見北枝梅會
有哀籠鳥寧須溺死灰聖朝無棄物與子賦歸哉
寄鄧州杜侍郎(紘)
南陽老幼如雲屯連日城東候使君後者排前旁捷出
爭先見面作慇勤六年重来已白髮一日再見回青春
道傍過者怪相問共言杜母真吾親使君雖老心尚壯
文采風流諸謝上名家從昔杜陵人盛德于今文人行
我昔臥病老彭城畫船鳴鼓千里行致書饋奠初未識
丁寧勞苦如平生人言此事今未有古人中求還得否
忘年屈勢不虚傳公取為德吾何取菊潭之水甘且潔
潭上秋花照山白請公酌此夀百年奕奕長為此邦伯
孰先一州後四方重金疊盖登廟堂請從今日至雲来
月三十斛輸洛陽
何太冲挽詞(一作大中)
課最三川守名成萬石君平生欠一識聲烈即多聞兜
率真歸處琴臺只斷雲傷心今夜月忍便到初墳
送鄭祠部
持節還家未白頭有親八十更何求又隨急詔朝天去
不為寒鄉盡歲留四着儒冠甘送老數經奇運得銷憂
擬登碣石臨朝日浩蕩滄溟沒白鷗
别鄉舊
數有中年别寬為滿歲期得無魚口厄聊為鴈門踦齒
脱心猶壯秋清意自悲平生郡文學鄧禹得三為
寒夜
閉戶風將雨通宵浪打頭若為中夜聽復作别時愁宿
鴈鳴漁火村舂急暗投不應田二頃能使寸心休
寓目
曲曲河回復青青草接連去帆風力滿来鴈一聲先野
曠低歸鳥江平進晚牽望鄉從此始留眼未須穿
野望
霜葉紅於染吹花落更馨平江行詰曲小徑夾葱青度
鳥開愁眼遥山入畫屏畏人惟可飲從俗却須醒
寄兖州張龍圖文潜
去國遭前政還家未白頭百年當晚遇一辱獨先收齒
脱空餘舌顔衰早着秋三為郡文學大勝鄧元侯
家山晚立
遶舍苔衣積倚墻梨頰紅地平宜落日野曠自多風禹
迹千年後家山一顧中未休嗤土偶已復逐飄蓬
宿合清口
風葉初宜雨晴窗誤作明穿林出去鳥舉棹有来聲深
渚魚猶得寒沙鴈自驚臥家還就道自計豈蒼生
晚坐
柳弱留春色梅寒讓雪花溪明數積石月過戀平沙病
減還增藥年侵却累家後歸棲未定不但只昏鴉
除官
扶老趨嚴召徐行及聖時端能幾字正敢恨十年遲肯
着金根謬寧辭乳媪譏向来憂畏斷不盡鹿門期
和饒節詠周昉畫李白真
君不見浣花老翁醉騎驢熊兒捉轡驥子扶金華仙伯
哦七字好事不復千金模青蓮居士亦其亞斗酒百篇
天所借英姿秀骨尚可似逸氣高懷那得畫周郎韻勝
筆有神解衣槃礴未必真一朝寫此英妙質似悔只識
如花人醉色欲盡玉色起分明尚帶金井水烏紗白紵
真天人不用更着山巖裏平生潦倒飽丘園禁省不識
將軍尊袖手猶懷脱靴氣豈是從来骨相屯仰視雲空
鴻鵠舉眼前紛紛那得顧是非榮辱不到處正恐朝来
有新句勿言身後不要名尚得吳侯費百金江西勝士
與長吟後来不憂身陸沉
和舅氏公退言懷
追陪強韻愧難過應接前聞覺未多盛禮每虚摩詰席
舊詞猶可雪兒歌手開新徑延徐步眼趁高梧上碧蘿
風雨入懷泥滿眼時須好語滌煩痾
題明發高軒過圖
滕王蛺蝶江都馬一紙千金不當價異才天縱非力能
畫工不是甘為下今代風流數大年含毫落筆開山川
忽忘朽老壓塵底却怪鳧鴻墮目前爾来八二復秀出
萬里河山才咫尺眼前安得有突兀復似天地初開闢
明窗寫出高軒過便逐愈湜聞吟哦晚知書畫真有益
却悔歲月来無多宫禁修嚴斷過訪時於僻寺逢税鞅
秀潤如行琮璧間清明似引星辰上憂悲愉怢百不平
河擘太華東南傾平生秀句寰區滿掇拾餘棄成丹青
平湖遠嶺開精神斗覺文字生清新未許二豪今角立
要知旁有衛夫人
送晁堯民守徐
中年為别不堪憂束髮登門到白頭南省望郎仍國士
東方千騎更吾州彭翁老夀終遺骨燕子飛来只故樓
知己難逢身易老頌公置醴我歸休
登彭祖樓
城上危樓江上城風流千載擅佳名水兼汴泗浮天闊
山入青齊煥眼明喬木下泉遺故國黃鸝白鳥解人情
須知壮士多秋思不露文章世已驚
送澤之過維揚
夢裏揚州十載前青樓陳迹故依然袍爭爛錦催詩筆
雨濺明珠落酒船顧我老無騎鶴興羡君行及看花天
囊中綉句歸應滿不負韋郎五色牋
送兄子孝忠落解南歸
妙年失手未須恨白璧深藏可自妍短髮我今能種種
晚粧他日看娟娟千金市帚能論價萬戶封侯信有年
清白傳家有如此歸塗囊盡不留錢
宋藝圃集卷之十
