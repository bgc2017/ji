對山集卷七
明康海撰
墓志
明故承德郎戶部貴州司主事閻君墓志銘
君諱倬字允章號山泉子太子太傅兵部尚書恒齋公
之季子也世為隴州人曾祖秀未仕祖璿宣德乙卯舉
人歴仕南充嶽陽昌邑廣昌濟源教諭俱以太傅貴贈
通議大夫都察院右副都御史配王氏贈淑人生二子
長仲實以進士起家累官吏部考功員外有盛德鉅名
所為詩成化弘治間海内爭誦之予為諸生時嘗辱其
與進蓋歐陽文忠之流焉次仲宇即太傅公雅量宏度
雖在顯頎而厥施罔究武廟臨御之初固已兆有所尼
之漸矣先配夫人仲氏生三子儒佑傳繼配夫人袁氏生
二子俸及君君幼穎異不凡袁夫人夢鳳鳴樓屋上覺
而生君暨就外傳日記千言不忘年十三即能詩與文
伯兄知州君侃於寺中見其詩謂太傅公曰吾家能詩
者此人也太傅公喜乃遣從谿田馬先生受胡氏春秋
提學秦君文深器許之令補州學生己卯鄉試提學大
復何子景明試竣西歸語予曰關中士吾得二人隴州
閻倬延安董珊子幸識之後關中稱名士者必二子也
是科二子果中高等予由是切慕二君之才君第後則
不棄予過則必訪繾綣數日始歸予以其文采肖考功
温雅肖太傅士大夫或以予為知人後君登嘉靖己丑
進士除知聞喜縣豈弟之政冰糵之操吏民感畏至不
忍欺暇則課士勸學科貢不匱君之教也一時撫按旌
賢舉最不可勝數乙未轉戶部主事民扳轅不忍去乃
立碑頌德以東漢陳太丘内黃張問行武功李朝綱與
君題為四君子可以知其政矣在戶部分理通州倉出
納詳慎丙申總理三河大壩草場摧督伸縮悉有條理
歲餘所起至十餘萬却廪餼慎獄訟三河人愛戴歌誦
至不容口閒則日課一詩皆清新爾雅得詩人之意大
復之許詎弗信哉值上郊社禮成推恩臣下贈太傅公
光禄大夫柱國太子太傅兵部尚書袁夫人一品太夫
人丁酉督餉固原事竣歸省太夫人遘疾具疏養病允
之明年己亥三月辛未竟不起矣於戲痛哉君世之懿
寶也關中文獻予方望君將實懸表以振厥衰乃若此
天且胡以生君又且胡以弗壽於君豈天亦無奈於數
而鬼神妬而奪之邪抑如李賀冀修文於天天受而閟
之邪於戱痛哉君生弘治甲寅五月五日壬寅享年纔
四十有六爾配劉氏布政使顯之女也封安人生男子
二人錧州學生娶予弟貢士淳女次錞未聘女子四人
長嫁雲南參議郭田子生員中玉次嫁戶部郎中邵伯
宗子舉人㫤次聘引禮舍人張珊子某次出育於房氏
妹孫男女各一人俱幼君有遺詩二卷予將序而刻之
君可以不死矣是年冬十一月九日壬寅錧等將葬君
於太傅公墓側界其女弟天㫤出君姪銂所具狀請予
銘其墓石予知君者且又重以姻契義不可辭銘曰窿
窿惟閻關隴所瞻鳳起子紹何用弗忺睨彼科甲其易
若探王謝是並韋杜豈參繄君之才中壽而鈐大用弗
究視后則兼袝葬考側永叶我占遺德不泯遺詩可耽
徵懿考實世萬斯凾
明封承德郎刑部主事張公墓志銘
公諱通字大亨家世長安杜陵人也上世譜失無徵祖
張大公生張二公張二公生公兄弟四人而公長焉公
生而秉德寡言笑不逐羣戱十五能通大學大義張二
公蓋異之令就學洎家道少衰乃令就賈二公曰有子
如此弗能令振且達豈非命邪豈非命邪賈不數年其
足跡已徧天下而諸關中言賈者皆出公下矣然公性
憚厚利而僅取足曰苟可以給日用則生道所關如是
而已夫何以厚為哉此其意慮豈庸人所能識哉成化
乙巳關中大飢人相食也公諸弟方在襁褓而二公又
不解作業公曰家無餘積而丁此大難親且老矣吾何
以坐承其變於是轉糴襄漢手足皆疲而家具温飽二
公謂公曰備榖防旱養子防饑今於汝驗之矣遂泣數
行下公亦數行下洎諸弟長成教令有立娶令有家二
公又泣語公曰此諸兒我生之汝成之諸兒不忘汝吾
將瞑目無悔矣故今關中稱孝友者獨先公焉蓋其誠
意惻怛出於天性如此云公娶高氏生男子二長治道
甲戌進士初為長垣知縣有駿聲遷刑部主事娶田氏
繼娶陳氏次治化娶安氏一女子未聘夭孫男子二人
其苗裔漸以盛矣公生天順戊寅七月戊子卒嘉靖癸
未五月己酉春秋六十有六明年甲申某月日將葬公
於曲江新阡治道衰經奉狀來請予為銘予有居在長
安書院坊蓋與刑部居甚邇從長老聞公行實與狀無
少異公心雖孝友而天性剛毅正直與人交一本公道
無所私曲人有過能面道之搆者解失者復得容接者
人人自以為喜此殆有古先長者之意焉刑部君曰正
德丙子先人以先祖命視予長垣居無何一日方據案
食忽棄筯太息曰吾心弗寧如此必吾親有弗安者即
命駕遄歸適先祖母病居十一日而先祖母卒四月而
先祖亦卒身在數千里外而喘息呼吸與親無間非心
之篤孝何以感應神速若此於戱難矣哉嘗謂刑部君
曰吾家世業農畆至汝方以進士取官吾宗顯矣汝何
以自為哉又曰世自先曾以上皆無可考汝尚勵之此
其微義大旨與司馬父子相告語者何異今刑部君操
德砥行名實昭迥抗節超邁非公之所教耶當時舉重
其文采予猶以為末故心敬好之弗專言焉於是為之
銘曰維大亨父蓄光不發留待厥子顯名方夏實承迺
求以肇後始若彼巨滙先邃而微故至無紀高官膴仕
世所共尊義或弗齒故君子疾沒世而名弗稱千秋萬
歲高岸為谷况此浮榮若大亨父下有厥子其道豈窮
曲江之阡峩峩屹屹子孫瞻哉可以永終
明故贈文林郎江西道監察御史李公太孺人彭
氏合葬墓志銘
公諱文厚字尚賢武功世族也曾祖永祖聰皆鄉之長者
聰娶某氏生公一人公幼有志於大人之學值家貧不
果長而謹厚與物無忤配彭氏長者端之第三女也生
二男子長曰鳳次曰朝綱朝綱資性穎敏公曰興吾宗
者其朝綱乎命習蔡氏尚書正德丙子中陜西鄉試高
等明年試禮部不第以乙榜拜陽曲教諭或勸之曰父
命也陽曲二年為正德己卯正月公卒於家由生景泰
甲戌享年六十有六公卒六年鳳亦卒朝綱免喪拜章
丘教諭未幾陞聞喜知縣被選為江西道監察御史此
嘉靖庚寅事也值上上兩宫徽號禮成推恩臣下贈公
為文林郎江西道監察御史封彭氏為太孺人又三年
朝綱知青州府乃奉太孺人於青州越二年丁酉十一
月某日太孺人卒於青州由生景泰甲戌享年八十又
四明年正月朝綱奉太孺人之柩還武功明年乙亥四
月十有一日葬太孺人於東原先塋合公之窆以予有
姻契屬予銘其墓石予惟公淳德休風克承先世是以
篤生令子備法從守明郡使士大夫傳芬播美以及無
窮而太孺人事舅姑勤紡績又有以承公之志植善萃
祥享厥榮養生榮死哀諸福備矣尚何憾哉太孺人生
二女子一適孟文達一適楊士化五孫男子九式生員
九疇業農九山九川九敘俱就外傅五孫女子已嫁及
聘者四人未聘者一人牛大福與予甥生員習方楊河
楊長史子文光婿也其名隆慶與直定者為二曾孫男
幼在室者為二曾孫女予女孫馬常則聘其長者苗裔
繁矣銘曰猗與武功族惟李氏往代孔揚入明中已涵
蘊既久必開厥美封君昌休其後光只既光且繁奚福
不几東原之阡伉儷偕止豐碑若林其自今始我銘在
石告厥孫子
明故登仕郎永壽王教授張君墓志銘
君諱儒珍字待聘别號東田居士上世固始人也元固
始人被遷入關中七世祖盛兄弟五六人與俱來而盛
占籍武功興城里盛生汝周文獻文獻生好禮好禮生
敬為君曾祖配馬氏文簡公姊也生海配侯氏生讓配
程氏生三子長翺次士廉季即君君生而孝友慈祥謹
恪幼即嗜學十八充縣學成化甲辰關中饑人相食乃
與其兄奉其父母就食漢中洋縣凡衣食之奉百方匍
匐親志用安不知其為流離也一日自傍邑歸獨行山
中幾百里許杳無人烟而饑憊已甚忽雲霾四合咫尺
不辨君坐石上自分必死矣頃雲開見岩下有王瓜蔓
數瓜纍然取噉之饑憊若失此孝感也居洋一年母卒
君哀毁骨立洋之士人稱說其孝若不容口明年兄某
奉其父歸又一年則聞父病劇君不辦衣糧不辭主人
乃宵夜行至家不知足之重胝也居數日而父卒哭泣
之哀遠近嗟歎弘治己酉獨行至洋具小棺負母骨歸
合葬於父每所至設香案雖簞食豆羹必祭而後食則
跪告曰今日將適某處其孝有如此者傳記所稱殆何
加焉君讀書有大志累舉不利正德戊寅以歲貢拜河
間縣學訓導又八年陞南皮縣學教諭所在以忠信教
人雖豪生俠士亦服其教無敢易者彬彬之士懷若父
母傳曰恭儉豈可以聲音笑貌為哉如君者非其人耶
嘉靖癸已陞永壽王教授王以為長者殊禮敬之明年
九月二十七日庚寅卒於官王重悲悼以為失吾良傳
君生天順壬午五月三日丁酉享年七十有三娶予叔
姊生六男子鑄鑰鉉鎬鎛鍊皆縣學生而鉉鎬先君卒
鏄鍊戊子同科舉人孫男子七人孫女子七人其允繁
矣今年乙未三月二十二日壬午鑄等將葬君於鳳岡
之麓新兆請予銘君之墓於戱君與予同筆硯者十有
餘年言必及義戱不抵謔至於俱老且死未嘗有芥蔕
弗合者亡友鳳麓符生嘗曰友道廢壞已久若東田子
獨何人邪君孝友之心出於天授違親已久思念不忘
諸甥言君在官見佳果美食未嘗不以享不逮親為言
予獨諒焉關中之饑餓殍盈野君曰吾族寧無殍乎乃
以俸金寄極貧者會極貧者絶粒已數日矣得寄即能
延及麥成故其族獨無殍者君之孝友所及也君有才
賢之子對客略無一言南皮張東之憲使清修之士也
每以君不譽子為士大夫之竒操予深韙之銘曰東田
隆隆何福不豐帝監厥孝錫此令終維德覃厚履則斯
宏既畀賢子開廣厥宗益以多孫我張用崇振振翼翼
允逖休風鳳岡之麓厥土維融我言卜之作子幽宫後
人克承兹封靡窮猗千萬年光我秦雍
承德郎刑部主事東希孟墓志銘
君諱野字希孟上世鞏昌人也高祖良元季守商州兵
亂居華州子孫世為華州人良生驥驥生昇昇生思中
有性行舉進士累官中議大夫贊治尹四川按察司副
使夫人薛氏生男子五人周魯漢郊野皆命治蔡沈書
傳辟進士魯漢先舉於鄉君尚少也乃卒出遂連舉進
士明年弘治癸亥除知陳留縣陳留道衝役繁民貧弊
不能堪也君至一一更豎約束恭已儉費使為民先又
信賞集事疏導教化使清訟獄亡豗喧私闘也其故為
盗掠者以無掊斂能安生也往往變更為良人凡所以
伸縮者道路傳之皆長者然性善惡惡人及豪逆不法
故往往見犯者皆務盡法亡所舒緩焉河南撫按及布
按重臣皆器重之凡所編籍及訟獄之事其最難者故
亡不以委君君至果一一有度理一時尹縣者莫能或
之先也正德丁卯吏部舉縣軄以君年少佚資也但以
刑部主事在刑部人皆曰不媿其先人蓋其先人按察
公故為刑部郎中有平聞於今不窮也冬十月提獄禁
至十一月朔歸歸即中寒又十四日乃不起今年纔二
十又六於乎惜也已矣昔希孟言自兵燹來百十年北
方弟子皆無書籍故陳留置書籍數十百種其有閒暇
率弟子至躬自課亡日政靡不能矣使假之以年而益
自宏肆向裏雖古人曷媿也於乎乃不然也卒之三日
給事段君世高書狀來請為銘後二十日兄魯漢以試
至則又請矣夫希孟性行純美其數脩短如此然視刻
削近名者宜何以終焉嗚呼痛哉已矣希孟娶王氏已
封為孺人子一命曰頤壽甫一歲卒後二日又生女頤
壽神彩瑩澈宜有子矣銘曰年非脩也而已終也官非
卑也而已通也德非疚也而已窮也嗟嗟何也嗣有其
子亡可煢也
明故霑化縣儒學教諭趙公墓志銘
公諱玉字汝石其始祖曰公用子孫第稱曰南京公云
蓋自元之盛日趙氏在南屬近者徙西北時公用尚幼
而孤至其寡姑與俱徙平凉遂占籍為平凉人然不知
為趙氏何屬也杭在宋為南京其曰南京公可占其苗
裔矣公用娶張氏生佳兒佳兒洪武三年置府城東門
坡下宅與弟共居佳兒生得名得名生榮榮生子祥福
正祥子常安弱冠當婚逃去為道士居秦徽山中獵者
每見兩虎倚其廬升木訊焉曰山居與野獸相狎無他
也福以國子生為平谷縣丞取楊氏生公幼即莊敬嗜
學外舅考功員外郎靈臺史公書竒之於是以其長女
議婚云成化甲辰關中譏甚公時從外舅遊學京師亟
以粧奩歸平谷云易粟救荒外舅語諸縉紳咸嘉歎焉
公以偉才積學凡六試場屋輒不第正德丁卯平谷公
卒公既終喪恨不能成父之志應貢上京師途得金褓
甚巨息樹下以待其主至與之主以什一謝公公馳去
不顧廷試後拜元城訓導值惡教諭伐號房戶牗及文
廟樹以貨督求諸生公唯日坐齋課諸生經書惡教諭
愈益嫉公公不為意也遷霑化教諭凡諸生所餽贈皆
辭不受嘉靖己丑致仕歸環堵敝廬蔬食飲水其意翛
然樂也丁酉二月二十四日癸酉公不起矣生天順癸
未九月二十三日己夘春秋七十有五公初娶史氏生
子時元有孫三人守約守敬守業及孫女一早歿繼娶
范氏未舉子而卒繼又娶許氏生子時春及女子一人
為生員張雲龍妻側室王氏生子時泰及一女子尚幼
初時春以己巳歲生公語諸親友曰此兒有異須吾得
學官禄力教之以成吾父之志故有元城之行後至霑
化時春愈益開悟公日以談笑飲酒為樂壬午時春年
十四漁石唐公虞佐石岡蔡公承之為予道其才美若
不容口然但舉鄉試第三人予私憤焉丙戌會試乃舉
第一改庶吉士讀中秘書出館授刑部主事庚寅上封
事罷主事歸光大之業方正之氣海内推焉公可謂有
子矣夫比公疾革遺命時春朝終夕殮勿停柩勿告訃
勿厚葬必以予志其墓石兹將以月日葬公南山文原
時春以狀來請銘從公志也公之盛德雅操備在家集
不可枚舉有子如刑部終無弗傳者矣銘曰世有哲人
必昌厥後其昌伊何匪禄匪富令聞不忘厥履允厚厥
履允厚萬祀所崇若彼茂草奚其為容於惟先生逖哉
鉅宗遡流循源有倬其洪公需我銘愧無闡衷佳城巍
巍令子所封孝子不替斯公令終
明故封文林郎雲南道監察御史儒學訓導楊公
墓志銘
公諱舟字濟川别號訥菴家世武功人也曾祖禮國初
舉人才引疾不就祖安父鑑俱孝弟力田為鄉善人鑑
生四子長善次鼎次哲季公(公下當有哲字)為縣學生讀書不
成父命公繼哲為學生治朱氏易籍然有名於時成化
丁酉鄉試已中式錄其文矣有某參議欲私其門客乃
牴落公卷此後累試皆弗售士論惜焉弘治庚戌應貢
上禮部拜夏縣儒學訓導勤以教人禮以自御夏人至
今猶誦說不忘云九載滿年尚未及六旬且將陟官也
乃幡然告歸家無厚蓄守薄田數十畆其心休休若將
終身焉此可以占識公志矣正德辛未長子秉中第進
士為行人又三年為御史勅封公為文林郎雲南道監
察御史配張氏封為太孺人太孺人鄉善人貴女也年
二十歸於公善執婦道勤儉備至故能相成公學公已
有官乃彌喜紡織所衣裙布敝猶不易曰我性蓋如是
正德辛巳十一月八日公以疾卒於家繇生正統庚申
三月二日春秋蓋八十有二葬後四年嘉靖丙戌六月
二日孺人亦卒繇生正統壬戌六月二十八日春秋蓋
八十有五今年戊子九月三日秉中將奉孺人之柩啟
壙附葬於公以狀授海請以銘公之墓海自兒童時嘗
從鄉先生之後私識公之行事公天性孝友加以禀賦
謹厚終其身鄉黨宗族咸無閒言兩兄繼歿撫其遺孤
無異所出堂叔某死無後葬之以禮又為主時祀於家
秉中既貴禄之所入計已饒裕公欿然如布衣時顧自
處益儉每飲食至輒以先公先夫人逝不及養感泣不
已此亦可以謂有終身之慕矣張孺人性尤儉素遺訓
甚多秉中嘗述以告予曰不肖為御史曾拜吾母於堂
記吾母之言曰我在家時聞人說而祖善而父將來必
做官及我歸而父見而祖接人若恐傷乃而父果做官
爾官視而父又加顯矣此而父之善所致也而謹識之
凡百勿顧目前當從後看可也不肖擕家口北上吾母
告吾妻曰我平日過活甚難今老矣一薪一米未忍輕
費世常說節儉勝求人諸婦宜深念此日用間汝輩不
愛惜累及吾兒請勿復來見我也此皆表表然可以訓
及將來比跡古之賢母者噫嘻盛哉公與孺人生男子
二人秉中允中秉中以御史陞山西按察司副使允中
受義民爵女子一人適里人党厚孫男子八人詡早夭
餘三尚幼秉中出也純紀俱縣學生而紀夭餘二幼允
中出也孫女子三人秉中所出二一適重慶檢校王堂
一許聘景墊允中所出一適馬河龍俱先殁純出曾孫
女子一人已許聘馬氏苗裔盛矣方公卒時秉中以巡
按四川過家孺人卒時秉中已陞官山西歸省問疾侍
藥屬壙視窆曾無一之不逮所謂不期然而然者非公
與孺人隂德宿厚詎有此哉銘曰武功之南厥川惟膴
土厚水深公墳俁俁孺人是同奠兹終古名德在時懿
訓如睹子孫振振克遵伊武伊武孔賢帝命是延豐章
蔚誦胥賁公阡南山峩峩漆水煎煎永言孝思尚慎諦
旃
故文林郎知吳橋縣王君墓志銘
弘治初關中蓋有才子焉言出而文成筆挺而思運諸
關中英俊之士莫不以為難能望望焉不敢與之抗見
其文覩其誦述目動口嚅心服志赧者十恒八九吁亦
竒矣予自弱冠與之為友顧其天資之美雖傳記所稱
何以過也乃今卒不能以行見於世忽焉卒矣悲夫天
之生才也付之以美大純粹之資而又嗇其所就使之
與物同腐顧非斯人之不幸哉此吾友野堂王君仁瑞
之卒兹予有以傷士之不辰而感時日之易邁也於戱
仁瑞之資豈世之所恒有邪昔馬遷讀服鳥賦深與其
同死生輕去就爽然自失仁瑞以名進士試圻縣其欲
為之志横博之氣至欲與宇漢爭高及其退居林麓澹
焉脱焉若亡若寄兹亦非綽有餘覿者乎按狀仁瑞姓
王氏諱麒上世寶雞人也自祖某以來率居鳳翔仁瑞
生七歲父琰令就學即若成人年十三四殊為知府張
公本濟所愛曰使其讀書不輟不數年天下無書矣後
果中弘治乙卯鄉試己未進士辛酉除知吳橋能以法
令飭治民敬畏之不三年為州守詿罷歸鳳翔年尚銳
也即脱棄其事日徜徉里閈奕棋賦詩若將終身客至
不拘有無必置酒欵洽雅歌投壺晏如也嘉靖癸未母
夫人焦氏卒哀毁成疾延及今年戊子二月二十二日
甲子遂不起繇生天順癸未五月九日丁酉春秋六十
有六先娶劉氏郡名家女善執婦道先君十五年卒懿
德在君之自志生男子一人曰元定女子一人嫁國子
監生扶風趙惟珍繼娶李氏鳳翔守禦千戶所鎮撫憲
之姊也德似於劉先君七日亦卒生成化乙未十一月
二十三日戊辰得年五十有四元定將以九月十六日
乙酉合葬君與李孺人於城南劉孺人之壙以予知君
為深當銘君之墓石因以所記於君者道之若夫吳橋
人士感德懷惠繪圖立傳諸事則吳橋志與士大夫所
誦說者人人知之予不欲贅君卒時有孫男子四人孫
女子一人苖裔盛矣銘曰氣凌九有而位不逮心雄萬
古而業未竟豈人履之靡諧抑天數之有定雍城之南
地佳且正子孫振振纘君之慶享不酬德爾後則競銘
以告哀予言匪佞
亡妻安人尚氏墓志銘
安人者故順天推官尚公第二女也母曰賈夫人成化
乙未九月二十八日甲戌生安人重厚嚴恪不必其長
知非凡女子矣昔先君子為予擇婚者數年無一當者
乃後得安人弘治壬子先君子卒又三年乙夘安人歸
予伉儷二十六年而安人卒焉雖其數有不可得而易
者然奚至於予而數遽如此也於戱痛哉安人歸予時
年已二十一歲貞靜恭儉有君子之德其裁制事為動
與義合氣岸㮚然烈丈夫或弗如也妯娌姻婭見安人
莫不畏且敬者蓋其意度自能奪人如此也先夫人嘗
曰新婦事我克盡孝道且今二十年毋一懈也正德戊
辰先夫人寢疾安人晝夜不寐者十有七日洎卒號泣
幾隕凡人之婦孰不能此者而因心惻怛則安人一人
爾於戱痛哉方予舉進士第一人莫不喜也安人曰道
以無垢為貞名以陵實是懼保貞克懼此君子所以進
德修業欲及時者也尚何言喜邪此其意可與淺見薄
識者道邪予歸葬先夫人之三年庚午劉瑾伏誅言官
論予為編氓報至安人撫掌曰不垢得垢是謂罔謬而
今而後夫子蓋卒無垢矣非大慶邪省耕視饁黽勉作
業由庚午至庚辰十有一年口食𤨏𤨏無弗給者所以
使予放情丘壑鮮復顧慮秋毫皆安人之力也於戱痛
哉安人自初及今事無鉅細未有不白請予而徑行者
其恭和弗專亦可見矣卒之日家人婦子號慟罔極若
喪所生所立家則歿已三年而率行如在其宜夫克家
蓋予之韋弦也何不幸不能與之窮年同斃豈造物者
不使人兼媺並嘉如此也於戱痛哉安人所生男女十
人其六人皆早夭今止有男子一曰㮚女子三長嫁舉
人張之榘次嫁李世貞季嫁馬襲吉皆生員也嘉靖二
年四月二日癸酉將葬安人於滸西先塋兒子㮚曰大
人盍銘諸石以志母安人之壙夫安人之美衆矣人不
能詳言者具已載諸家乘不欲繁為辭說銘曰滸西之
崗巃嵸﨑嶇唐山是名爰自我祖返貞歸始肇啟兹宇
左漆右雍前渭後岐地臧孔宜非德孰居汝年弗豐汝
道則隆篤順克孝秉素蘊貞我宗用崇千歲一瞬若
旦暨夕詎弗汝齊汝復何疑我行弗磷汝名乃偕汝兹
休哉
文林郎湯隂縣知縣侯君墓志銘
君諱相字良弼上世故武功人也曾祖某生某某生恕
有德不仕舉為鄉飲賓娶李氏生男子三人君蓋中子
也少穎異落脱不拘小行年二十予先君平陽公見之
謂君叔蒙城丞清曰此兒神清氣美何不令之學後侯
氏有能亢宗逖德者此兒也故遂從為縣學諸生弘治
己酉果舉鄉試高等明年試禮部不第以乙榜為蒲州
學正學正九年再試禮部不第尋有外艱除服上吏部
拜湯隂知縣湯隂邑衝要民貧寠苦徵役號煩難理君
嘅然任之曰不能宰是邑書可廢也居一年吏就典列
民信軌訓湯隂稱治平矣然性喜肆遂不通時宜遇尊
官上吏則執禮為敬不若世俗奔走卑屈往往為所損
詬雖小事必欲合其約束即尊官上吏不能移未幾有
内艱歸明年遂以朝覲考察閑住人以君英爽有氣年
又壯健未老也君歎之曰嗟乎世人重為官予重使氣
吾欲不失已而官軄乃使之是重官不重已非吾志也
縣南有横渠綠野書院因兒時嘗牧其野遂自號綠野
牧子樂然於家凡十又一年以病腫卒時則正德七年
壬申閏五月十又六日己巳也由生景泰丙子三月二
十日己丑春秋蓋五十又七云君易簣時托符尚玉來
請予與語予至則君已漸矣君弟右指予謂君曰為誰
君曰對山先生也或謂君將有所托君搖首不應予恐
其終而亂也因語之以順生安死之說君勉強為數言
曰即何不知死為吾歸子之賢不肖在天豈敢累故人
所覬故人者銘我墓石使後世知有我云云爾又釋倚
者手向予揖而止予領君意歸且未出戶而君絶矣蓋
予昔未第時君獨重予文謂可名世及病又數數以銘
石見托乃至其大故猶不能忘此其心志所隱蓋何如
哉君體頎面豐多髯善戱謔而喜飲無擇於鄉人故鄉
人無大小皆樂與君遊君為學生時有文名及為學正
湖廣河南皆聘為考試官稱得士云性服善喜得人有
片長即稱之不置居官克自砥礪欲為循良不知上吏
之不可其意卒至貧厄不裕然能慷慨靡撓蔬食豆羹
晏如也配張氏側室王氏生男子一人宗史今為縣學
生娶長安楊教諭從禮女女子二人長嫁楊玠次嫁鄧
際隆孫男子一人圭尚幼在襁褓明年癸酉十一月甲
申葬新寨先塋之次禮也銘曰貞而咎惟眡爾後惟爾
不回爾光則恢我石孔文惟永翼爾墳
劉母恭人高氏墓志銘
恭人中部人萊陽知縣高秉第二女也中部稱望族者
恒曰劉高然萊陽君與劉氏生員君凖同遊中部學氣
誼甚厚遂相與約為婚姻故以恭人妻生員君子封彰
德知府焉當其配時生員君已逝久母折夫人再適鄜
州王氏封君以四歲遺孤折夫人保育至成立始克還
中部及還則家事已狼狽遂求為縣吏云時鄜州王叟
亦故折夫人復來依封君恭人左右奉養曲盡孝道折
夫人喜曰婦如此我無以報婦願婦多賢子孫勿若吾
兒孤也天順甲申封君吏滿上京師恭人從之紡績易
米以為食者凡十年後封君為保安州洗馬林倉大使
為亳縣義門巡檢凡百家事由恭人頗致饒裕矣恭人
性嚴正有法所生男子皆教導以禮故皆成名人聞於
世云左僉都御史聰者恭人中子也曩嘗告予曰聰實
不肖凡聰有今日皆老母力曩聰從家君居京師就學
衢舍中方甚貧約母手自勤苦得少貲即以助學費一
日母從下馬牌過見珠冠霞帔者問家君曰此命婦非
貴人妻則貴人母母因指聰曰若能為我辦耶以此聰
益奮志向學後為鄉縣學生自謂科第可立致及試甲
午不第少驕怠矣則或有所閒肆母聞輙杖之聰性喜
奕棋嘗與寇生奕母至杖背罵曰秀才事是如此幹寇
生感悟與聰俱力學後寇生學亦底成曰此固劉母之
賜也母善料能審家事大小無有不中者甲辰乙巳歲
大凶人相食父子不相顧母與家君言今日不但子姪
雖奴僕工作皆要保全一僕有私財者欲出自居母曰
爾所蓄不能當此年輕去恐不免餓死不聽卒餓死聰
舉丁未進士弘治己酉除太平推官時家君已在亳未
幾家君官滿過太平母再留二年朝夕惟以明刑毋罔
為戒後有命封家君太平推官母孺人矣又後以聰知
彰德又封家君彰德知府母恭人安享禄養者二十餘
年益豐備矣乃益儉約戒諭如貧賤時云一時縉紳大
夫聞者莫不歎息敬服傳母之能教也予往過彰德與王
敬夫蓋親見之敬夫曰有此母安得無此子孫敬夫者前翰
林檢討九思也知人能論故予記其語如此云此可以徵恭
人德容之盛矣今年甲戌三月丙子無病卒於家生宣德丁
未二月丙寅壽蓋八十八云男子三人玫早卒聰官如前璋
順天舉人女子一人鄜州王舉妻孫男子十二人伸縣學生
儀偉國學生玫出佐辛未進士戶部主事儼國學生侃舉人
倌縣學生仁舉人聰出仕縣學生价倬儒璋出孫女子八人
嫁者三人宋溥張元傑馬鏞其壻也皆士人妻聘者三人
宋氏與洛川王氏鄜州學生王文禴氏其二尚幼未聘
曾孫男子九人曾孫女子七人其子孫統四十人云於
乎此豈世嘗有也某年某月某日葬新河口黎園村鉶
子坪新塋都憲公以狀來請予銘某墓石銘曰坪之廣
兮可以藏德坪之潤兮可以延澤乾向巽兮剛柔節子
孫世萬兮維坪斯宅靈爾康兮永無極
庚午解元吉原靜墓志銘
原靜諱體仁姓吉氏馬嵬世家也高祖某曾祖某祖贇
父友文皆世有懿德富而好禮馬嵬人重之友文娶張
氏生原靜幼敏悟不凡讀書輒旁求指趣作為文辭豐
贍有氣識者恒以魁解許之從谿田先生治春秋隨試
庚午果中鄉試第一主司以為稱任累試禮部不第益
更自勵以求必舉及乙未又不第原靜曰吾倦矣予黃
山之下有泉可濯有田可耕安能役役自苦盍歸乎來
課子蒔藥以終天年比歸寢疾十餘日而卒臨卒索紙
筆書七言律一首投筆而絶英邁之氣超捷之才不以
將死少餒非養之有素能若是邪於戱可惜也已由生
成化甲辰十月三日丁巳至嘉靖乙未四月二十四日
甲寅享年蓋五十有二於戱原靜事親孝教子嚴内外
有則舉措率禮予殊嘉其為人方謂可以大受乃至如
此斯非數邪配劉氏興平名家女生男子五人長來逢
守家人業次來獻來朝皆廪膳生次來旬方進未艾女
子四人長許聘予姪餘幼其一則側室某氏所出孫男
子二人曰順曰換梁孫女子三人俱幼是年七月二日
辛酉將葬原靜於北原新兆來朝求以予銘其墓石銘
曰英邁之氣琦瑰之才位既不逮命復罹災於天謂何
胡寧弗哀美名雋操終古是瓌從以令子胡德之衰北
原窿窿永奠元臺刻石啟後用覿厥來
對山集卷七
