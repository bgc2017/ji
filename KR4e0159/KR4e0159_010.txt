對山集卷十
明康海撰
七言古詩
懷金可卿
憶昔與君别悠忽今十年不能見顔色徒存秋夕篇展
玩淚沾臆相思隔萬川男兒奮迅雖有時歎息君才誠
絶絃䜿儒僅能誦章句騰踏青雲凌鉅賢珍味安能通
俗口廣陵之散誰可傳罕山金可卿三原馬谿田徒使
高名貫星斗科場不售惟我憐昔也令人羡三鳳今我
孤騫情惘然相如既有凌雲賦詎待吹噓方上天
送馬天瑞還京
庚申長安一見君知君氣蓋千人軍正德八年定蜀賊
延綏健兒如虎奔此時天子方西顧名公才將如雲屯
君從制帥適經過老眼拂拭知有人果然三月破綿漢
遂令巴蜀無風塵向也王師亦嘗奮山東河北根株盡
豈係將軍紀律疎由來戰士驍騰靳掃蕩寧夸廖賊
收笑談直羡終郎俊渭水秦山壯氣迴金臺恒嶽益崔
嵬相逢意氣還如昔愧爾經邦濟世才
秋風詞
長安道上秋風起吹入青門草靡靡客子擕琴燕趙來
一感秋風心欲死鳴鞭躍馬過我前那堪杯酒重留連
酒酣氣發百志奮談笑須臾空百年坐中歎爾壯士心
人事何勞問古今張倉亦能論刑法君平徒然卜六壬
仲尼治國苦不稱曾參事母猶難信時勢摧人著處生
英雄遇抑常遲鈍南山磊磊雲氣横寒泉湔湔終日鳴
請君拂袖謝人世與爾常為谷口耕
秋雨吟
十日一晴晴復隂斜風細雨何浸淫山根泥滑寸薪苦
水面苔生平地深神怒天摧或如此已看百榖半將死
饑寒盗賊著處生誅斬翻憂亂兵起徵求無度民自難
諸公徒爾嘆微官豺狼當道捕不得三公列卿何足觀
忽憶成化甲辰歲公私充國綱維繫皇帝臨軒發禁錢
細民尚作溝壑斃况復艱難至此時九重深嚴那得知
臺諫徒陳利害策閭閻不見寧息期斗粟尺布命所直
吏促官輸轉相逼甘肅縱横土魯番商洛紛紜織染給
中丞受詔不敢來此地生靈一何極嗚呼斯民天所生
州縣相看何太輕祖宗宏業振千古陛下神武復英明
一朝收取壞事者會見爾曹雙眼清
送吳慎之令銅梁
憶昔與子遊鄉學短褐彯彯俱緫角千人過眼無一堪
私擬君才當穎脱以兹常聽萬里鳴豈意蕭條飯場藿
我昔應時官翰林世間名士空相博轉覺君才近所無
垂老科場意羞縮奮迅因求勾漏閒聲華曄曄今非昨
苟能行事何足猜丈夫要見青天闊國家名公不可數
俱向專城事民瘼君不見漢庭黃覇與魯恭至今名譽
振天地何况當時為列公
寄張士元
黃金臺上雲依依黃金臺下水濔濔臣今萬里去辛苦
安可辭但願陛下壽萬歲使臣萬里無遺思祖宗洪業
際天地尺地皆土人咸臣之斬刈流徙惟上所為遐方
炎炎有肉不可食有酒不可巵况臣侍從邇文墀心之
彷徨豈在此惟願陛下有長期陛下神聖古帝少臣心
不為遐方老
瑞州太守行
瑞州太守鄺廷瑞瑞至之日賊乃鷙手無寸鐵兵衛空
健兒聞驚皆逃避郡吏不敢更趨承苦諫當虞身後事
四境安危係此身太守一逃何以徇當衙一呼士爭奮
始信英雄氣有神賊兵星散城已保轉顧因知寇所巧
樊破毁柵斂近民賊失所資如逝鳥至今瑞郡立生祠
君與劉周如在兹丈夫尋常薄鍾鼎毁譽升沉何足疑
嗟嗟貝錦者誰子謗君翻使君名起蓋棺事定古所傳
才去幾時民若此天道恢恢監獨明區區庶子胡為爾
夜宴孝夫宅
憶昔正統天順間渭南薛丈同先子關内通稱夫子名
二老實為天下士以此通家數十年善行嘉言時在耳
後嗣全如兄弟親前修自篤謙恭禮往歲逢君巴蜀歸
厚意遥遥還若此愧我疎慵未敢當聞君談論心私喜
盛世自宜英邁人迂儒豈識經綸理蕭望難居侍從官
賈生肯與綘灌比司馬逍遥忽見疑誰知中道生萋斐
治郡無能返異才看花尚切羣公齒丘壑徒深社稷憂
廟堂獨忍乾坤否春暮閒遊少華峯逢迎幸辱賢喬梓
握手那知感慨生酣歌不覺希聲起君臣之義君莫忘
還期三月下和陽用舍自為大臣事顯晦豈為吾道妨
君不見崑崙黃河天上來銀濤雪浪如山摧不遺涓滴
盡入海誰謂海門開不開
與吕子發滸西
蒼雲爛白日長並轡遊辭曲房君去不來我心傷山寂
寂閴無侣愁檢故詩歴孤嶼孤嶼亭亭當大河下有萬
尺之洪波洪波萬尺有時盡此意悠悠君若何
夾河戰
故崇安侯譚淵隨文廟内靖至夾河御幄有虎
來犯淵引弓射虎死明日大戰淵死疑虎為淵
元身謂不可射歸諸理作夾河戰
夾河戰事已亟張御幄虎來逼將軍怒目射虎死來日
沙場身且殪元身之說古亦有將軍之射乃其守可使
身後殪毋使虎前走君不見軍中壯士空千萬倉卒虎
至無人見眼底不知報主恩何况明朝夾河戰
傷軹
軹可久之子族之子姓莫強焉讀書習禮駸為
成人倏爾告亡涕泗交頤哭之以詩志予傷也
吾宗有孫子玉質光嶙峋緫好紙墨事敏捷如有神溫
克過諸父私為予所珍緝學綠野忘寒暑奮志直欲追
先民大美不竟乃夭折使我痛哭聞者辛汝死不復作
我哀誰可陳少年弱冠隨鬼錄爺孃兄弟哭聲直上干
清旻埋玉於土幾時出荒郊日落惟孤墳孤墳三尺生
秋草愁殺東西南北人
秋雨嘆
去年秋雨苦淋瀝今年淋瀝更無敵自從初一漲潦河
至於初七聲逾激浸淫若遣太華崩轟豗豈但平川汩
百榖腐爛莎草長惟有芙蓉水中直
崩牆壞壁人夜號比鄰處處通波濤明燈執&KR0987;待天曙
片雲浮來聲益號富家或能飽鷄黍嗟嗟奈此貧兒曹
拽椽為薪麯為粥斗粟千錢肯相鬻
原上官道泥已深原下卑濕人怎禁四方極目盡明水
野菜可飡何處尋綯塗匍匐寡筋力賓客逢迎甚胸臆
安得大禹鑿九州更使蒼生免昏匿
此雨初晴人亦狂為能洗却煩蒸凉那知狼藉遂如此
積隂鬱鬱行坐妨兒童階下戲舟楫風動檣帆行獵獵
不知何日墜蓮房亂向波心逐蓮葉
寄滕子冲
戊辰與子别京國一别十年如頃刻野人心性百事慵
尺書未入揚雄宅丈夫豪氣九鼎輕六品微官有何得
吾子風流近代稀新詩首首追曹植鵬飛鳳翥變化殊
龍舞蛟騰果安極有懷欲語誰可知尋常思汝心如塞
山東李夢弼河間李宗易人來往往寄我書兼有篇
詩如絡繹民懷昨日信亦至獨怪爾錫非曩昔直卿山
西消息無粹夫河内聲尤赫數君才名先後無義氣上
與雲霄浮愧我齷齪只飲酒未能彷彿身後圖前日客
從滸西過歴誦諸君有程課此意蕭條久不聞私心豈
但同年賀廊廟山林各有懷好景不常時易蹉願君努
力思古人人生當作萬年身有才上可報明主坐令四
海承經綸滸西山水亦非惡斷壁懸崖何磊落終南太
白走其下清渭汧湋面相錯秋來朝夕雲氣横喬木森
森鳴鳥雀中情泮奐何所攖舊日麤豪心漸薄或向西
河學釣魚或向東原訪隱居割鷄飲如壑跣足蓬頭奚
愧怍譬如野鶩山鷄被樊縶一朝脱翅向空山玉柱金
甍肯輕集達亦無所歡窮亦無所苦我曹心事久不白
秃穎安能為君數去年二月經紫閣怪石驚湍陋天姥
其下一里秦草堂古人題詠横如堵此時思欲與君遊
擊筑徜徉歌石鼓或時策杖瀑布間或時坐遠臨高岵
此意寥寥不復同因君歎息淚如雨
李節婦歌
鄉縣士大夫欲旌李銳妻之節南里子用之引
紀叔姬卒酅之事謂不在厥居因賦小詩辯焉
齊之圖紀也紀侯命弟紀季以酅入齊求後於
五廟由紀侯去國之後又八年而紀侯死叔姬
以紀宗廟由酅始返而居酅以奉紀祠蓋有酅
則姬得以死國與銳妻欲死家而不可得者其
事萬不同也而以此例之哉銳死父文圓挈家
就選遂盡賣其田宅當是時銳妻雖欲如叔姬
之居酅得乎成化甲辰之厄關中老弱相食父
子兄弟散於四方雖婦人無歸義當歸之宗國
父母既死兄弟蕩然無存幸伯兄喬禄在故銳
妻往禄雖借賃而居亦異諸他人之室也今以
叔姬之事例之不知節婦之事於叔姬何不同
也叔姬邦君之夫人有與君同死社稷之義節
婦庶民之妻居無定業朝賃夕改又上制於舅
姑跡雖不同而心事一也夫道以無垢是尊婦
以潔身為操聖人之立教求其如是而已人豈
不欲盡年夫室以明婦人之義哉然翁姑怒而
去矣田宅盡矣欲死則弱息在抱圖存則兄弟
具遠加以年歲饑饉死者相藉使叔姬於此亦
將若之何哉婦人不出閨門竇氏二女死於巖
下彼巖下豈其家也苟無汚其身而已矣此庶
人之妻安可與邦君夫人比也匡章之不孝非
孟子之辯後世何明大抵予之所著憂君子之
論不明于時而已
武功節婦李銳妻節操直與青天齊夫子舅姑苦欲嫁
不從見逐何所棲阿舅宦去賣田畆妻孥俱作燕臺走
悲號隕絶夫塚邊血淚如波心欲剖遺息在抱求死難
欲守夫家豈能守呑聲自賃宗人居夜紡績織苟餬口
辛勤匍匐二十載息兒成長為人婦三十年餘舅死官
姑來置屋比舊寬小叔家口自逼仄豈容老嫗供姑飡
紀侯去國紀季在叔姬故與酅宗對先後不免舅姑嗔
立錐無地腸空碎小叔近又賣新屋西入汧陽不東復
身計蕭條兄弟疎安得不就寡女宿庶民自與邦君殊
貧人賃僦何弗居南里豸史苦執禮豈未盡諳胡氏書
莊公元年紀已拔宗廟所繫情難恝三年遣季存餘酅
吾君既死身安極所以歸酅死宗廟謂酅如紀心所悼
秦人鮮義自古然父子尚有耰鋤較尋常豈異不顧親
區區嫠婦爾何人
聶孝婦歌
姑未老夫已亡事姑惟恐姑心傷妾幸不死得事姑姑
病經年惟妾扶但得姑好妾常侍那惜此身成骨枯可
憐阿母死時語願汝有婦還似汝不見賢郎喪汝時三
載居廬不出戶
十九日即事
養雛自恨羽翼短翼長飛去豈思返老烏目斷東南枝
白日青天一何遠尾秃唇焦徒自啼啼殺老烏雛詎知
願雛養雛還勝雛慎勿齷齪如老烏
四月三日雨示德充
昨日有雨塵不灑今日雨多雲更長遥天四望無寸碧
野人稼穡何所妨頃聞江淮人相食父子不保况路傍
關中雖無横盗苦邊餉轉輸日相望麥豆半為風雨蝕
我秋未布人皇皇晨興東出望雲氣晴天赤日心自傷
千歎萬息日將昃天風不動簾影黑須臾雨脚下平地
豗喧何啻萬馬力向夕雖看懸溜微達旦霏霏雨如織
喜聞優渥遍九土倏忽之間信難測天地之德本好生
大塊豈厭物生成人身痞逆百體滯氣運所生誰可明
豐年弗儉歉時極却與造化生攙槍安得官長息雜役
令此黔首俱深耕禁侈薄斂久自足何必義倉與長平
西谿醉歌
西谿草堂春水深西谿主人谿上吟割鷄把酒勸客醉
少小幾時衰老侵朱顔白日休自負請君試看芳春林
我聞此語倍感激世上幾人如此心明朝何不出美酒
更與東眺華山岑
示昭允及桐方等
為學不努力瞬息棄前功老夫衰境倦筋骨安能久坐
空庭中徘徊不見朗誦人迤邐豈羞長跪同昨日街頭
黃髮兒今已倏忽成老翁諄諄念汝理不達切切寧為
虞困窮此心逐物返自易勉哉莫作長匆匆
題王秀才牡丹圖
何日到吾家牡丹應著花開圖一見興已發遥似當年
宴紫霞雕欄不受春風抑綠葉紅𬎼舞風力終日迴旋
不肯休根株苦被丹青匿遠路邅洄銷客心夢魂惟在
草堂隂牡丹牡丹吾語汝三月八日始榖雨
長安壽趙封君歌
客向華山去過宿長安坊明日復延佇大醉使君堂使
君之父松鶴翁銀髯雪鬢來從容見我更取大斗出一
飲已傾三百鍾匆匆數語見胸次四座通看獨神異此
翁本是天上人世間圖畫空相似徂徠之松千尺長終
日紛紛雲氣翔南極老人跨鶴至其下可許尋常當翁
言明日是初度滿庭賓客如煙霧使君自喜春日長天
際誰知有仙婺靈藥閃爍堆玉盤持以贈翁翁自看一
粒便可八千歲幾度咲觀滄海乾我執翁手為翁語世
上如翁幾人許生兒不忝杜與房舉手爭看喬共梓羣
仙今日上翁堂何以贈之雲錦章綵衣先見二千石使
翁姓字千載香
醉别王侍郎歌
侍郎王公藎以都御史撫關中上疏乞休因援
筆賦此以送
春陽遲遲倉庚鳴我公東歸旌旆揚蒸黎連絡啼路傍
慈母欲去安所望搴帷扳駕心皇皇行道之人咸感傷
繄自我公來撫堂吏就典列民用襄劑量紳縮心百方
拯捄提挈如被戧使者冠蓋徒相仍固閉不得為民殃
文移反覆千萬箱借措却惱司空郎公身雖去德在民
公德在民民忍忘掇拾民意述此章惟公保愛履嘉祥
華山高高摩穹蒼大河逶迤接扶桑西土令聞同穹長
秦民世世賴休光天子仁聖思股肱公當不久還巖廊
公德旁布四海康千秋萬歲永壽昌
沜東蓺圃作
我非漢隂叟灌園湋水東處世本無機巧心胡為桔橰
懸此中園丁再拜向我語此意千古誰可通舟車亦是
古帝作胡不辭去存古風言者自有託讀者自無窮坂
泉之戰至今誦安用區區矢與弓
簡華巖
常作華山遊遂為華山客愛君小樓當華山日日開簾
玩山色偶逢方平跨鶴來握手而語若有得便欲同君
鍊九霞勿使紅顔坐銷歇
五言律詩
同年劉丹稜見過道及己未下第會孟津塗中事
感而賦此
自别河陽驛於今二十年轟豗憂正急傾覆意常懸共
濟歡無極同歸事可憐此時俱尚老語及欲澘然
八月初十日仲修見過
長安相餞後倏忽又秋風伏枕渾三月徵醫賴兩公世
人憎賈傅予意得王充努力趣吾道乾坤若轉蓬
釀酒
吾道仍須酒秋分釀更宜便當炊百石猶未足千巵行
樂年空暮聞歌日尚遲風流杜陵老傾倒是吾師
懷太微
太微清苦士弱冠即知名英氣千人廢新詩四座驚愛
身辭一芥當士陋諸生可惜龍光劍悠悠閉斗城
答伯循
抱病臥林壑思君安可親忽蒙枉書札便已愜心神曲
藝竟何益虛名常愧人沜東有垂柳堪送百年身
喜仲默至
二月高陵縣逢君發慶陽十年方邂逅百歲幾徜徉詞
賦名須久安危望已長青尊今夜月好醉滸西堂
彭麓詩和白坡提學與諸公見過之作
返耕得兹麓習靜欲長年山水向春碧烟霞當暮妍結
廬垂四壁枉駕辱諸賢遣興沽村酒呼童鳴綠絃
八月十五日喜明叔見過
長空雲氣靜今夜月偏明且喜高人至猶憐湛露生金
波搖桂影彩鳳落瑶笙瀟灑王夫子飄飄共此情
課子
爾愛文章事應知著力難涵容須有日操縱亦多端大
義如分燭圓機自躍丸果能追古作先向老夫看
有所思
繄自辭京邑遥遥十六年婚姻謝兒女遊眺歴山川總
謂終聊爾誰知事偶然憂來唯灑淚魂逐夜臺邊
覽鏡
愁裏窺明鏡驚看白髮多行年自驅迫服食謾如何有
相終巖穴無機任薜蘿平生憂國志何惜酒中過
綠野書院作
不到幽棲處悠悠將十春古堂懸見日靜地寂無塵俎
豆思周禮威儀憶魯蘋愧非程伯子何以坐松筠
次張闇夫見過之作
獨好中林隱因家清渭川園開溪盡處山合水西邊曲
藝明時棄長歌稚子傳已深疎曠志不是欲遊仙
二月十一日同德充弟憩滸西觀杏花因共小酌
出郭望精舍滿牆皆杏花香風當戶合艷影入林斜日
煖烟生玉春晴錦映霞興來呼酒坐不必問年華
高陵道中懷吕仲木
寂寞高陵縣慇懃懷大防義於昆弟切情視范張長累
辱馳音問聊能達報章緫令瞻第宅那復共徜徉
渡渭
吾亦愛滄洲春風信所遊不須歌桂棹渾勝坐蘭舟濁
浪排風起輕帆及岸收稍東瞻太華遥在碧雲頭
過劉水部故宅
水部風流古云亡亦有年重來因問訊孤坐思凄然孫
子猶儒服門牆托市㕓向時豪爽論誰為世人傳
涇陽道中懷𢡟君
官舍草初青君應坐小亭謾吟誰共續高論我常聽莫
歎馮唐老終期阮籍醒由來丈夫志唾手出青冥
望欹湖城東别業
自出華山道時時懷此翁名園春定好佳節遠誰同社
稷思君實文章略季通望中歡喜極若坐小樓東
鹿苑懷太微
鹿苑何王殿明時尚賜秦芳林春礙日幽草晝眠麏畎
畆餘生計乾坤信此身西京誰欲賦韋曲有詞人
望龍池懷汝濟吏部
小殿俯芳林丹臺挹翠岑重來多好興孤眺愜春心時
序關華髮丘園受短吟如何韓吏部已放二毛侵
望鄠
客謝酆橋道逶迤紫閣隂雲霞餘夕照花柳暗春林燈
火城中出星河望裏沉不知王逸少何處賞偏深
渼陂宅逢欹湖
方作城南别重為鄠杜逢豈期塵霧裏今日見人龍邂
逅非無意酕醄諒可從明朝予北去何處望仙蹤
水北山房作二首(錄一首)
水北君歸隱匆匆十五年我來重極目疑似岳陽川樓
閣參差裏亭臺杳靄邊鳥聲聽不盡花底有鳴絃
經暖泉宅
二曲交遊客如君信不多幾時違咲語荒塚已烟蘿却
望題詩處其如灑淚何謾看憂樂事千古一南柯
午霽發彭麓
復從車馬去何以遂襟期始信山林趣全歸燕暇時霽
雲隨望薄流曜落秋遲不及東巖子常啣濁酒巵
過春雨亭作
再過此亭下森疎真可人樊牆俱勝昔花柳忽如春緫
得林間趣偏宜物外身脩篁軒後出何啻萬竿新
陂頭
回首雙流細森疎萬木長遶溪蒲粉落夾路稻花香所
向皆殊絶平看却渺茫幾時同鄠叟伐竹構茆堂
華州逢楊重夫
一自京華别悠悠十七年形容常入夢笑語竟無緣豈
憶窮冬日相逢華岳前無能共杯酒相對益凄然
渭南逢楊靜修韓秀夫孟望之三君子
詣華情空切相過意已深那知百年裡又此一沾襟兒
女方麤了存亡忽見尋吾生何日定對酒若為心
贈平田
不見平田子匆匆已二年再聆絶交論應笑養生篇晴
日園花細春風榭柳懸不知遊樂處誰是竹林賢
臨川寺與鄠令王念覺夜坐
多君省春野逢我遇仙宫共宿臨川寺徘徊及夜中絃
歌興漢邑恭儉即邠風更聽憂時論何慙底柱功
終南路氏少憩
不到幽人舍匆匆又五年檻花交砌密園果出牆懸夾
路皆清蔭當階過碧泉微風沾客坐吟望興翛然
再用渼陂韻答希大
羡君天下士猶戀碧山遊盛世須英物明珠肯暗投秋
風桑柘里晴日鳳凰樓語及箕裘事生兒已食牛
栗為許邀萬柳莊集夜坐率爾有懷
汝向名園去佳遊興若何柳溪須對月花塢且停歌不
寐杯空瀉微吟思轉多老來心數仄徙倚立庭柯
靈寶客邸逢慎之
客滯燕臺久春深始到家異鄉驚見汝歸思渺無涯但
酌弘農酒休言杜曲花我來應首夏知剩幾枝斜
沜東亭子閒坐二首(錄一首)
掃地坐芳草闌斑如錦茵况有青蓮幕偏宜烏角巾經
綸辭壯志萋斐得間身不作酕醄飲桃花亦笑人
湯泉亭子小坐
山雨幸初霽微風猶峭寒峰高常帶雪湍殺不成瀾野
鹿含芝過山鷄隔竹看碧桃多半落若可奈春殘
真空寺
拂霧尋山寺籃輿上轉輕曉雲生石細旭日映巖明梵
磬遥空出天花夾路迎何須似摩詰方是學無生
寄翟石門
今日汧陽發知當宿鳳翔中秋亦何幸同子浥清光巘
外來旌節雲間下鳳凰白頭疎曠久徙倚望原岡
奉天别漁石司寇
臘日暖如春君歸謁紫宸一尊奉天酒千古五陵人劍
佩勤邊遠風雲入夢新明時逢聖主令世浥清塵
寄壽邢母
近日觀風使賢郎獨擅名熊丸勤昔教鳳誥逖金聲八
袠慈闈福三時令子情瑶池靈藥下可上百年榮
五言排律
奉壽東原先生
間氣扶鴻化昌時得鉅儒我師關輔彦高義古今逾執
禮欽程伯言文陋董狐數竒場屋蹇道在性情俱未薄
常州幕何慚楚澤虞居貧餘豈弟望重極摳趨桃李乘
春徧芝蘭接歲殊素心原不染櫝玉詎求沽遲日明仙
館靈光拂壽圖願飡千載藥與世作規模
七言律詩
得粹夫書
十七年來閒闊情三千里外惜羣鳴開緘不覺懸雙淚
欲見還知隔一生王屋空聞小有宅終南今作渼陂行
舊時多少雲霄客屈指何人記昔盟
寄李承裕二首(錄一首)
三春數枉故人書去使虛無報德疎幸有輶車堪問訊
誰能感事不躊蹰西亭素壁愁經眼此日安危切跂予
待得昇平十年後東岡休負草堂居
獨坐
梓里逍遥又一年風光何處不堪憐鳴禽應谷聲逾碎
露菊侵階影自圓無病有時看碧水多情終日臥蒼煙
斜陽牧笛從吾意漉酒呼隣興渺然
秋意
此日秋風絶可人年時炎溽尚傷神且看曉色清如洗
轉覺寒光翠欲嚬松下有時雙鶴舞溪邊無數白鷗馴
便須酌酒酬心事莫謾支吾愧此辰
答蔡承之見贈之作
故人清晨來叩廬野人尚作深巖居握手掃地坐相語
憶昔交遊俱不如情真喚婦饌鷄黍道厚撫躬慚緒餘
多病尋常少筋力感慨直欲凌空虛
十六夜有雲翳薄月尋復開霽
昨日見月賞不及今夜月來雲亦開已促新詞翻楚調
却疑清影落陽臺冰輪果愜詩人意玉椀當酬白雪才
新病欲瘳仍諱飲不勝高興謾含杯
從仙遊行入黑水谷五里草房凹作
谷口尋源入漸深回巒相接晝隂隂嶼禽掠水應愁下
野鶴穿雲太不禁暝接草房烟漠漠樹當若岫綠森森
重遊始得名山趣老去翻慚少日心
留别太微
養生無狀病經旬藥裹緣君更有身明日西歸休恨别
他時相見却驚人稽康徒作形神論魏野終非翰墨臣
早晩南山雲氣發請君天際望綸巾
送張汝賢
山居久謝風雲使今日西堂為子開三百同年誰更好
八千滇水幾時來循良作郡紓民力落魄逢人愛酒杯
青鏡霜髭吾亦老驪歌汀柳不勝哀
江頭
江頭横槊任羣兇過臘經春未息蹤秪以官輸相逼迫
豈能比屋自從容尚憂巴蜀仍多事莫倚秦雍足利鋒
聞道軍衙更節鎮東方黎庶益洶洶
答用昭德光
年來唯與白鷗羣春暮誰知兩見君幸有青尊須縱飲
况當明月更論文山房迤邐濃花發草閣迂迴野徑分
長句短吟俱大雅朱輪華轂正浮雲
十六夜次韻
不見清輝又隔年人生能得幾回圓登樓漫落千山雨
憶第空瞻萬里天欲遣倦懷須貰酒為酬佳節強登筵
亦知潦倒為吾事燭影歌聲入夜偏
憶昔
憶昔承明侍從朝先皇端拱似神堯萬家簫鼓傳雙闕
三殿風雲護九韶劒佩緩歸青𤨏夕蠻夷通欵越裳遥
可憐湖上龍飛後人事官曹漸寂寥
過渭川草堂
渭川草堂清渭濱無數好花開暮春小窗不受風雨逼
爛醉豈憂兒女嗔數椽自可藉疎豁百畆誰曾辭賤貧
憑君分我萬竿竹令我因以東卜鄰
薦福寺將發值欹湖太微二子來餞
禪堂晨起惜清幽野客西歸興不休兩妙過予應恨
别隔年同此足消憂林花掩映香臺落旭景霏微寶殿
浮自古城南名勝地何時極意徧追遊
駝峯絶頂眺望(在岐山)
駝峯孤眺鬱嵳峩自覺西來樂事多千折笑看洪水細
雙巖不見白雲過周公禮樂空遺廟謝傅風流有浩歌
太白南瞻真咫尺關中佳氣近如何
第一關次聯句韻上䆳菴先生
拂曙披雲到此關喜隨綦履望名山芙蓉半出青天外
沆瀣中分白石間定有神功扶帝力豈須靈藥駐衰顔
攀虆未覺尋行倦細和新詩及暮還
趙使君後堂同東谷太微太華諸君子集
使君愛客宴閒堂客醉歌狂殊未央自以笑言偕四俊
虛疑時序到重陽炎天過雨先銷暑美酒當筵豈論觴
旦日東征更疎闊贈予何惜遠遊章
羣公相見亦憂時事勢推移却未知豈有明王崇侈好
總緣中使辱恩私典刑具在公平法臺諫何勞激烈辭
掎麈漫思忠獻議英雄當事蓋如斯
荅希宋侍御雨中見懷
空堂雷雨送微寒愛汝蕭蕭竹萬竿安得雲霄乘羽翼
一過臺榭重游觀園英帶濕皆凝碧牆杮須秋始放丹
我已炎蒸愁作客君應迤邐卜新歡
樓觀(二首)
仙家樓觀俯層岑春色逶迤萬木隂檻外歌聲初迤邐
寰中人事幾銷沉誰將玉醴傳金椀自欲浮生憩此林
本是無心名利客悔教華髮到如今
危樓迥對一峯孤哀壑平連萬頃蕪摩詰畫圖空掩映
伯陽道德豈虛無方西澗谷漢馳道直北河山周故都
風土不殊人事異誰將緜瓞問司徒
三月初九日過滸西看牡丹
今日滸西開牡丹擕兒漉酒坐相看穠花自識春風好
接葉休為夜雨殘深院紫泥巢翡翠層樓朱檻宿鵷鸞
衰容任遣韶華逼幽抱常教酩酊寬
年年高宴賞花天明日花開賞更偏昆弟總能吟五字
兒童不必報三鱣承顔幸有步兵菽行樂何須盧女絃
已促行厨烹玉鯉好隨佳節醉瓊筵
初八日候諸公不至同岐東南川於滸西賞花各
賦七言律(二首)
佳辰每作看花燕老去風流亦可憐草閣於吾非漫興
花谿同汝試鳴絃紅英且莫交春暮綠醑還期醉月邊
千古豪華誰更在請將青鏡問流年
卜築於兹三十春年來忙似宦遊人羞將白髮隨兒戲
且向青山著此身海内賓朋消息斷林間風月酒杯新
長岒何必如張翰短酌從他笑李紳
彭麓山房答太微見候
君從二曲城西去我向雙厓月下歸夕日烟雲迷遠寺
晴天花柳暗春扉嬌鶯過巘娟娟語乳燕衝波故故飛
對景相思期痛飲憑君莫自惜羅衣
奉天逢錦夫望之汝公三君子
諸君並是風流客殢酒微歌我不如十載飄零渾一夢
百年問訊祗雙魚詩篇尚憶同趨省組綬空憐共直廬
白髮青袍吾獨老媿從揚子問潛虛
贈行邊使
列鎮迎恩介胄雄赭袍遥映塞雲紅武臣敵愾餘虓虎
聖主憂時起臥龍天上使星臨閫外斗間紫氣照關中
長城萬里今增重不數平淮一綫功
五言絶句
渡渭南望二首(錄一首)
水際孤雲合船頭細浪生青山飛白鷺綠竹囀黃鶯
十月奉迎長洲叔洎諸昆賞花值雨不果(二首錄一首)
已辦花前飲花神豈避人欲將花盡發故著雨留人
七言絶句
扶風道中十四首(錄四首)
郵亭新柳厭春隂驛路黃塵銷客心碧水蒼山予未晩
衰容短鬢爾何侵
鳳泉東是美陽城秦后離宫跡已平細草不知龍輦去
城邊日日喚愁生
許公碑石尚參天科斗消磨不記年公子經綸唐第一
鄉邦述作近誰先
夕陽隱隱抱孤村知是何王晾馬原龍種自隨彤蓋去
人烟常傍廐門繁
去年二月九日與德充德一二弟洎子栗過此各
賦小詩十餘首今日杏花開二弟復至悟省舊
作有待得函關公事了年年沉醉杏花天及年
年花發年年醉更乞天公六萬場之句因次原
韻再賦十首
歲歲看花花已飛花神若恨賞來遲今年坐賞花纔發
却到春風第幾枝
新來無事已堪憐春服初成二月天同醉花前不同賦
轉看金谷意蕭然
此日庭柯盡著花老夫逸興正無涯崦西莫羡千株柳
水際先看一帶霞
五十五年纔不忙清尊同汝有誰妨行歌正恐花隂短
大椀那論飲興長
謾省年時醉裡詩便須極意飲金巵幸無辛苦輸公事
却看風流在水涯
西堂新釀酒如泉還我南牎酒聖編有景便看看便醉
古今人裡讓誰先
繁絃劇管坐花前轉覺春園花可憐若把花枝對明月
紅英笑殺鏡中天
我醉君歌興灑然不知花影坐中遷須教酩酊同今日
那許蕭條似去年
繄自還京願不違柳邊花底坐忘歸新詩美酒朝朝樂
莫管春歸花亂飛
好句吟成便寫牆老來日日為春狂天公有意隨吾好
别借春遊十萬場
吕子北泉精舍宴集
北泉精舍菊花開節過重陽我始來坐對菊花酬節物
危樓南眺望登臺
自擬重陽醉此樓不堪詩酒作淹留狂夫老去情逾放
笑折黃花插滿頭
去年與客賞重陽痛飲溪亭遲日光今日月明情興爽
何辭三萬六千觴
月白花黃酒又清長河恨不入杯傾人間富貴同飄瓦
何物空教誤此生
此生疎曠絶堪嗔遇酒逢花便不馴身外悠悠無染著
胷中的的有陽春
對山集卷十
