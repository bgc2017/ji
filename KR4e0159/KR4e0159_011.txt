對山集後序
蓋對山太史崛起前明中葉之際與李何王邊倡為古
文漢魏詩歌一時宗尚所傳有對山集若千卷校訂於
渼陂彙輯於太微品隲於太倉王麟洲搜羅互異棄取
不同而為一再刻以行者翁撫軍潘提學也顧書雖經
傳播海内然而板俱散佚無存是以購求維囏學士家
藏者絶尠至我
朝康熙某年同邑馬方伯重刻之金陵省署卷帙視他
刻為獨繁而對山之詩若文斯備載無遺矣乃先後數
刻頗皆有魯魚豕亥訛謬殊衆且或雜碔砆燕石以混
并其中甄别匪易讀者茫然酉峯先生於是就故所藏
太微元刻選定甲乙存之篋笥然未嘗遽出示人顧或
舉以訓(洲)也今年夏四月邑侯敬齋馮公聞之謀付剞
劂迺覆取而詳擇焉更參之别本共得文若干首詩若
干首僅計數萬言分為十卷於虖精已夫對山以質直
之筆抒寫胸臆其所論述率取意達以止儁爽高邁為
能絶去雕繪之習而言簡情該古氣流溢味之靡窮蓋
得子長氏遺韻者而五七字古歌行亦有鮑謝風固宜
酉峯先生篤好而深取詮次考訂若紫陽之於昌黎也
刻既成用敢紀諸其後俾讀是集者知所由用心焉峕
乾隆二十六年歲在辛已秋七月戊午邑後學張洲萊
峯書
