宋詩紀事卷九十四錢塘厲鶚撰
何仙姑
劉貢父中山詩話云何仙姑永州人不食無漏
世傳其神異明胡元瑞筆叢云當是宋初人
題永州故人亭
全永從來稱舊郡瀟湘源上構軒新門前自古有流水
亭上于今無故人風細日斜南楚晩鳥題花落東湘春
因公問我昔日事江左亭名不是真
(劉斧摭遺袁夏過永州見何仙姑曰吾鄉有貴人亭今有故人亭何也仙曰此亭名因選詩有)
(洞庭值歸客瀟湘逢故人而得之彼亭非也仙作詩云云)
曹仙姑
題梅壇
漢代梅君此鍊丹古壇翠駮蘚花斑目窮鳥道青天遠
榻轉松隂白日閑烟隔樓臺分象外風吹鐘磬落人閒
不知乘詔沖昇後幾度飛鸞到舊山(梅仙事實)
李少雲
病中詠梅花
素豔明寒雪清香任曉風可憐渾似我零落此山中
(許彦周詩話有李氏女者名少雲本士族夫死無子著道士服往來江淮閒僕頃年見之金陵)
(其詩有云幾多柳絮風翻雪無數桃花水浸霞無脂澤氣又喜煉丹砂大扺類魏伯陽法而有)
(銖兩加精詳者也嘗語僕曰我命薄政恐不能成此藥耳後二年見之瘦病骨立僕問曰子丹)
(成欲仙乎惟甚瘦則鶴背能勝也笑曰忍相戲耶病中作梅花詩尋卒)
無著
無著丞相蘇頌女年三十出家參大慧得悟號
妙總禪師
絶句
一葉扁舟泛渺茫呈橈舞棹别宫商雲山海月都抛卻
贏得莊周蝶夢長(泉南雜記)
正覺
正覺海鹽人樞密郭三益孫女適雲閒葉氏早
寡誓節為尼居法雲寺
絶句
春朝湖上風兼雨世事如花落又開退省閉門真樂處
閑雲終日去還來(海鹽縣圖經)
宋詩紀事卷九十四
