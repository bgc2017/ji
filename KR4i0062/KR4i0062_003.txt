宋詩紀事卷三錢塘厲鶚撰
幸夤遜
夤遜夔州雲安監人(一云成都人)仕後蜀為翰林學
士工部侍郎隨昶歸宋授右庶子鎮國行軍司
馬
(楊伯嵓六帖補孟蜀翰林幸夤遜夢掌中生草不絶掌制草數年)
雲
因登巨石知來處勃勃元生綠蘚痕靜即等閒藏草木
動時頃刻徧乾坤横天未必朋元惡捧日還曾瑞至尊
不獨朝朝在巫峽楚王何事謾勞魂(全唐詩)
句
若教作鎮居中國爭得泥金在泰山(岷山錄)(吟窗雜)纔
聞暖律先偷眼既待和風始展眉(柳)嚼處春冰敲齒冷
嚥時雪液沃心寒(梨)(事文類聚)
徐鉉
鉉字鼎臣廣陵人仕南唐累官翰林學士歸宋
為直學士院給事中散騎常侍淳化初坐累黜
靜難軍司馬卒有騎省集
(隱居詩話梅聖俞贈鄰居詩壁隙透燈光籬根分井口徐鉉亦有喜李少保卜鄰云井泉分地)
(脈砧杵共秋聲此句尤閒遠也)
夢遊
䰟夢悠揚不奈何夜來還在故人家香濛蠟燭時時暗
戸映屏風故故斜檀的慢調銀字管雲鬟低綴折枝花
天明又是人閒别洞口春深道路賒
繡幌銀屏杳靄閒若非䰟夢到應難窗前人静偏宜夜
戸内春濃不識寒蘸甲遞觴纖似玉含詞忍笑膩於檀
錦書若要知名字滿縣花開不姓潘
南國佳人字玉兒芙蓉雙臉遠山眉仙郎有約長相憶
阿母無猜不得知夢裏行雲還倏忽暗中攜手乍疑遲
因思别後閒窗下織得迴文幾首詩
餞蒯參軍亮(宦海州作)
昔年聞有蒯先生二十年來道不行抵掌曾談天下事
折腰猶忤俗人情老還上國風光薄貧裏歸裝結束輕
遷客臨流各惆悵晚風黃葉滿孤城(以上騎省集)
(郡齋讀書志江東布衣蒯亮好大言夸誕鉉喜之客於門下稽神錄中事多亮所言)
吳王挽辭
倏忽千齡盡冥茫萬事空青松洛陽陌白草建康宫道
德遺文在興衰自古同受恩無補報反袂泣途窮
土德承餘烈江南廣舊恩一朝人事變千古信書存哀
挽周原道銘旌鄭國門此生雖未死寂寞已消䰟
(翟耆年籀史徐鉉鼎臣從李煜歸朝為銀青光祿大夫右散騎常侍太平興國中李煜薨詔侍)
(臣撰煜神道碑有欲中傷鉉者奏曰吳王事莫若徐鉉為詳遂詔鉉撰鉉泣曰臣舊事李煜陛)
(下容臣存故主之義乃敢奉詔太宗許之鉉但推言歷數有盡天命有歸而已其警句云東鄰)
(搆禍南箕扇疑投杼致慈親之惑乞火無鄰婦之詞始勞因壘之師終後塗山之會太宗覽之)
(稱歎不已異日復得鉉所撰吳王挽詞今傳者二首云云鉉被詔撰江南錄故有信書之句東)
(鄰謂錢俶也)
句
蘭橈破浪城陰直玉勒穿花苑樹深(遊木蕳亭)千帆日助
陰山勢萬里風馳下瀨聲(觀習水戰)向空咄咄頻書字忘
世滔滔莫問津(病中)野日蒼茫悲鵩舍水風陰濕敝貂裘
(謫居)三朝恩澤馮唐老萬里江關賀監歸(陳祕監歸泉州)落月依
樓閣歸雲擁殿廊(宿山寺)(玉壺野史)
吳淑
淑字正儀潤州丹陽人仕南唐為内史歸宋薦
試學士院授大理評事預修太平御覽文苑英
華累遷起居舍人職方員外郎卒有文集事類
賦江淮異人錄祕閣閒談
句
漢殿夜涼初閣筆渚宫秋晚得懸車
(詩話總龜荆南朱昂晚以工侍乞骸骨真宗賜坐寵詔留候秋涼還故吳淑贈詩云云)
秦南運
南運宋初官尚書郎
題青紗連二枕
陰香裝豔入青紗還與攲眠好事家夢裏卻成三色雨
沈山不敢鬭清華
(清異錄舒雅作青紗連二枕滿貯酴醿木犀瑞香散蘂甚益鼻根尚書郎秦南運見之留詩)
張洎
洎字師黯改字偕仁滁州全椒人仕南唐知制
誥中書舍人歸宋為史館修撰翰林學士淳化
中參知政事卒贈刑部侍郎有集
(十國春秋初洎將後主命入貢作十詩以詆訾汴京風物至有一堆灰之句蘇易簡得其親書)
(及是與易簡同事不相能語人曰清河更作異即以一堆灰之詩進呈矣洎為少屈)
暮春月内署閣前海棠花盛開率爾七言八韻寄
長卿諫議
去歲海棠花發日曾將詩句詠芳妍今來花發春依舊
君已雄飛玉案前驟隔清塵樞要地獨攀紅蘂豔陽天
疎枝高暎銀臺月嫩葉低含綺閣烟花落花開留勝賞
春來春去感流年清辭早綴巴人唱妙翰猶緘蜀國牋
共仰壯圖方赫耳自嗟衰鬢轉皤然因憑鶯蝶傳消息
莫忘蓬萊有病仙(海棠譜)
張佖
佖字子澄常州人仕南唐為内史舍人歸宋官
虞部郎中
(十國春秋太宗朝佖在史館一日問曰卿家每食多客敘談何事佖曰臣之親舊客都下乏食)
(故嘗過臣飯然止菜羹而已明日太宗遣快行者伺之果然喜其不隐遷官郎中人稱菜羹張)
(家佖為人長者後官河南每寒食必親拜後主墓哭之甚哀李氏子孫陵替常分俸贍給焉)
寄人
别夢依依到謝家小廊回合曲闌斜多情只有春庭月
猶為離人照落花
春江雨
雨溟溟風泠泠老松瘦竹臨烟汀空江冷落野雲重村
中鬼火微如星夜驚溪上漁人起滴瀝篷聲滿愁耳子
規呌斷獨未眠罨岸春濤打船尾(以上全唐詩)
邵拙
拙宣城人
句
萬國未得雨孤雲猶在山
(馬令南唐書歸明傳邵拙宣城人有詩三百篇命曰廬岳集曹郎趙慶以詩貽之云邁古文章)
(金鸑鷟出塵行止玉麒麟歸皇朝就應制科有司以聞未詔而卒時悼其苦學能文而不得達)
(于名位或議其詩有句云云斯為應矣)
劉吉
吉江左人事李煜為傳詔承旨歸朝為供奉官
知河渠利害委以八作務太平興國中河大決
吉塞河有方略人目為劉跋河後為崇儀使有
詩三百首名釣鼇集
句
一箭不中鵠五湖歸釣魚(贈隐者)(歴代吟譜)
龔穎
穎字同秀邵武人初仕南唐為内史歸宋為殿
中侍御史
次韻贈丁謂之
膽怯何由戴鐵冠秖緣昭代奬孤寒曲肱未遂違前志
直指無聞是曠官三署每傳朝客說五溪閒凭郡樓看
祝君早得文場雋況值天階正舞干
(青箱雜記穎自負文學少許人談論多所折難太宗朝知朗州士䍐造其門獨丁謂贄文求見)
(穎倒屣延迓酬對終日以至忘食曰自唐韓柳後今得子矣異日丁獻詩於穎穎次韻和酬)
潘慎修
慎修字德成莆田人仕南唐為祕書省正字歸
宋為太常博士真宗朝累擢翰林侍讀學士有
集
禁林讌會之什
紅藥深嚴肅廣筵嘉招仍許厠羣仙忽窺宸翰雲龍動
乍揭天辭日月懸散作楷模珍寶惜永刊金石共流傳
況當枚馬從容地仍集班揚侍從賢敢竊休明為盛觀
願陳風詠播薰弦不辭勝引承歡醉長洽昇平億萬年
(翰苑羣書)
句
如今縱得仙翁術也怯君王四路饒
(楊文公談苑太宗棋品第一待詔有賈元者臻于絶格時人以為王積薪之比元嗜酒病死楊)
(希粲蔣元吉李應昌朱懷辟皆國手然非元之敵晚有李仲元棋絶勝可侔于元歲餘亦卒朝)
(士有蔣居中潘慎修亦善棋至三品内士陳好元四品多得侍棋自元而下皆受三道慎修受)
(四道好元受五道慎修獻詩云云)
羅穎
穎南昌人南唐入宋
句
嫚侮羣豪誇大度可憐容得辟陽侯
(馬令南唐書穎開寶中詣金陵舉進士第例以黃衣守選及王師問罪後主銜璧穎再應鄉舉)
(下第道經漢高祖廟題詩落句云云少頃輒自免冠鞠伏廟廷口陳自咎之言掖去數日卒)
孟歸唐
歸唐湖湘連上人南唐水部郎賓于之子廕受
祕書正字吉州民掾歸宋遷大理丞以罪貶袁
州司戶
句
練色有窮處寒聲無盡時
(龍衮江南野史孟賓于入江南生子名歸唐少能詩就廬山國學遂得瀑布詩云云時鄰房儒)
(生亦得此聮遂互訟其句助教不能理因送江州各以全篇意勢定之而歸唐較勝大為時人)
(所仰)
黃夷簡
夷簡字明舉福州人少仕吳越為明州判官歸
宋累遷都官郎中召試翰林知制誥檢校祕書
監
(吳越備史補遺開寶二年秋九月忠懿王遣元帥府掌書記黃夷簡入貢太祖謂夷簡曰汝歸)
(語元帥當訓練甲兵江南倔強不朝我將討之元帥當助我無信人言脣亡齒寒王密表謝且)
(請師期)
句
宿雨一番蔬甲嫩春山幾焙茗旗香(皇朝類苑)
錢惟治
惟治字和世吳越廢王倧長子忠懿王俶養為
已子歸宋領鎮國軍節度使左驍衛上將軍卒
追封彭城郡王生平慕皮陸為詩有集
(吳越世家疑辨俶以嫡嗣惟濬無檢故器惟治數俾權發遣軍國之務洎入朝惟濬止奉朝請)
(而委惟治藩任焉)
春日登大悲閣迴文
聖主欽崇教千光顯紺容映雲窗綺暖籠月箔花重淨
刹香風遠危闌碧霧濃勝因良以詠華國一斯逢
碧天臨迥閣晴雪點山屏夕烟侵冷箔明月斂閒亭(冰川)
(詩式)
(湖州府志吳越迴文綬帶連環詩碑在法華寺節度使錢惟治作九十首)
張在
在青州布衣少能文尤精詩奇蹇不遇老死場
屋
題龍興寺老柏院
南鄰北舍牡丹開年少尋芳日幾回惟有君家老柏樹
春風來似不曾來
(澠水燕談文潞公皇祐中鎮青詣老柏院訪在所題字已漫滅公惜其不傳為大字書于東廊)
(之壁叢話元祐中州學教授畢仲愈題跋刻石西溪)
(于平嵐亭上)
傅霖
霖字逸巖青州人少與張詠同學霖隐不仕詠
既顯求霖三十年不可得及詠知陳州乃來謁
曰子將去來報子耳翌日别去後一月詠卒
贈張乖崖
忍把浮名賣卻閒門前流水對青山青山不語無人事
門外風光任往還(苕溪漁隐叢話)
句
劇談驅夜瘧幽夢得鄉書
(復齋漫錄傅霖開寶中嘗與張乖崖會于韓城終夕談話鄰有病瘧為之不作公每有書與傅)
(傅必先夢故傅有句云云)
陶彝
彝陶穀之猶子
句
生涼好喚雞蘇佛回味宜稱橄欖仙
(清異錄予讀胡嶠茶詩霑牙舊姓餘甘氏破睡當封不夜侯愛其新奇猶子彝年十二歲令效)
(法之近晚成篇云云彝亦文辭之有基址者也)
張齊賢
齊賢字師亮曹州人徙家洛陽太祖幸西都以
布衣上書太平興國二年舉進士累官同中書
門下平章事以司空致仕卒贈司徒諡文定
致仕後戲贈故人
午橋今得晉公廬花木烟雲興有餘師亮白頭心已足
四登兩府九尚書
(宋史本傳齊賢歸洛得裴度午橋莊有池榭松竹之盛日與親舊觴詠其間意甚曠適)
御書飛白玉堂之署三體宸章併宣禁苑覩兹盛
事輒動斐然
寵深仙署降新牌御筆親題重俊才四字千齡懸日月
兩篇三體琢瓊瓌登科郄桂皆同樹入室邱門盡仰回
(余與承旨學士皆御前科選而學士最受聖恩顧遇則前後門生俱深榮羨故有是也)寓直靜封
芝檢去密宣榮對玉泉來職清望峻人稀見地貴扃嚴
晝䍐開多幸謬持黃閣柄烟霄時得遂游陪(翰苑羣書)
石將軍南征賦贈
五花密布生門出三令重宣宿將聽劃地豈能容賊窟
指天不許見妖星醪投漢水期分飲石削巴邱待勒銘
洗盡甲兵安草木君山依舊望中青(陸氏善鳴集)
吕蒙正
蒙正字聖功河南人起居郎龜圖子太平興國
二年舉進士第一累知制誥為翰林學士歴司
空兼門下侍郎同平章事累封許國公卒贈中
書令諡文穆
(邵伯温聞見錄公微時行伊水上見賣瓜者意欲得之無錢可買其人偶遺一枚于地公悵然)
(取食之後作相買園臨伊水起亭以饐瓜為名)
尹洛日作
昔作儒生謁貢闈今提相印出黃扉九重鴛鷺醉中别
萬里烟霄達了歸鄰叟盡垂新鶴髮故人猶著舊麻衣
洛陽謾說多才子自歎遭逢似我稀
(青箱雜記洛陽龍門有吕文穆公讀書龕云初有友二人共棲偃于此一人則温尚書仲舒一)
(人忘姓名及唱第文穆狀元温中甲科其一人拂衣歸隐文穆作相太宗問昔誰為友文穆以)
(歸隐者對遽以著作佐郎召不起文穆罷相尹洛作詩云云)
讀書龍門山土室作
八灘風急浪花飛手把魚竿傍釣磯自是鉤頭香餌别
此心終待得魚歸
鴻溝(在河陰縣即楚漢分界處)
溝中流水已成塵溝畔荒涼起暮雲大抵關河須一統
可能天地更平分烟横綠野山空在樹倚高原日漸曛
方凭征鞍思往事數聲風笛馬前聞(以上開封府志)
李虚已
虚已字公受建安人太平興國二年進士累官
知遂州終工部侍郎與壻晏殊唱酬有雅正集
(羅願新安志真宗喜談經命馮元横易謂曰朕不欲煩近臣久立欲選純孝之士數人止如同)
(人便裘頂帽講經並坐暇則薦茗果盡笑論削去進說之儀遇疲則罷元薦查道及李虚已李)
(行簡三人虚已母喪明醫者曰浮翳泊眼能舌舐千日者可勿藥自愈虚已舐之二年遂復明)
(困學紀聞李虛己初與曾致堯倡酬致堯謂曰子之詩雖工而音韻尤啞虚已初未悟既而得)
(沈休文所謂前有浮聲後須切響遂精于格律)
次韻和内翰楊大年見寄
鼇冠三峯碧海寬雲謠初下靄芝蘭採珠宫裏驪龍睡
織錦機中彩鳳盤藥砌蒼苔錢作點粉牆修竹玉為竿
閒從莊蝶親鳬舄曾得安期九轉丹
次韻和汝南秀才遊淨土見寄
長松繋馬放吟鞭水殿沈檀一樹烟苔破閒階幽鳥立
草芳深院老僧眠桃花欲放條風後茶蘂新供穀雨前
衰會賞詩多狎客我無歧路近神仙(以上瀛奎律髓)
送何水部蒙出牧袁州
宜川三月水東流秀出江南二十州紅旆使君今日去
白衣舉子昔年遊(宜春乃公舊遊)海潮賦就藏書府(盧肈進賦宣付史館)
競渡詩成在郡樓國史待修循吏傳早飛聲政達凝旒
(袁州府志)
曹衍
衍衡陽人
貧女
自恨無媒出嫁遲老來方始遇佳期滿頭白髮為新婦
笑殺豪家年少兒
(能改齋漫錄太平興國初石熙載尚書出守長沙以衍所著野史繳薦之因得召對袖詩二十)
(章上進首篇乃鷺鷥貧女兩絶句蓋託意也太宗大喜召試學士院除東宫洗馬監泌陽酒稅)
何蒙
蒙字叔昭洪州人官贊善出守袁州
句
塞日穿痕斷邊雲透影飛縹緲隨黃屋陰沈護御衣
(玉壺野史太宗親征契丹師還途中御製有鑾輿臨紫塞朔野凍雲飛遂令何蒙進鑾輿臨塞)
(賦凍雲飛詩召對嘉賞授贊善蒙詩有句云云)
韓丕
丕字太簡華州鄭人太平興國三年進士歴知
制誥右諫議大夫翰林學士工部侍郎出知滁
州
禁林讌會之什
鼇宫明麗倚春寒讌會羣仙喜繼觀聖作照臨新日月
御書飛動集龍鸞綺談雅似聞天樂瓊液香勝飲露槃
坐久杳同玄圃外吟餘飄若碧雲端演綸視草微才怯
(原闕四字)霈澤寬因想前賢倍知幸多云遭值太平難
(翰苑羣書)
寄岳陽劉從事
秋來憶故人寓目臨大野遠近聞清商依稀奏豳雅經
霜樹半紅無風葉自下一片洞庭心聊憑塞鴻寫(顧氏積書)
(嵒選)
田錫
錫字表聖嘉州洪雅人太平興國三年進士累
官左拾遺直史館為河北轉運副使擢右諫議
大夫史館修撰卒贈工部尚書有咸平集
江南曲
金蟬飾綠雲細靨蘂黃新南浦解清佩西谿采白蘋密
竹映深花湖山日欲曛春腸知已斷脈脈兩難親
吳豔若芙蓉乘舟弄湖水照影不知休雲鬟墮簪珥含
笑忽迴頭見人羞欲死歸去入花谿棹濺鴛鴦起
金陵王氣銷六朝墮霸業白雲千古恨空江照樓堞虎
邱羅蔓草姑蘇委楓葉懷賢思伍員靈濤浩難涉
倚柱吟
暮春慘慘黃昏雨零落櫻桃斜掩戶未張燈火簾幕深
樓閣巢寒聞燕語昔時常說長安好而今厭走長安道
蘇秦辨說長卿才自笑功名何不早人悄悄倚柱時情
脈脈無人知憐春惜遠情不盡斜雨兼花闇溼衣
擬古
棠溪出精金百鍊無餘滓鑄得芙蓉劒靈輝若秋水陸
可斷兕犀幽亦驚神鬼照物雙影寒中霄靈氣紫有時
風雨至欲作龍蛇起海酒與陵肉寶燭延奇士歡飲取
傳觀英圖各相視吐氣成虹蜺將平不平事大笑荆軻
輩卒如兒女子
遊子中夜心功名忽嗟暮黑貂空上書甘泉方獻賦白
日驚壯齒青雲有英顧收采苟不時珊瑚亦生蠹
花雨
雨裏飛花片片紅雨微花亂轉冥濛川原何處連天草
簾幕無人半日風寂寞劉楨新病後凄迷莊舄苦吟中
可堪更是黃昏景燕冷鶯寒恨想同
秋夜有懷寄副翰宋白舍人
秋風蕭瑟北山椒頼有琴樽慰寂寥書幌靜憐斜月鑒
窗燈寒帶落花挑久辭知已來江國少寄音書過海潮
因憶玉堂今夜直建章宫漏正迢迢
題天竺寺
三月楊花撲馬飛連鑣來款白雲扉湖邊鐘磬含清籟
樹杪樓臺靄翠微野景留人狂欲住春光啼鳥勸思歸
萋萋芳草重回首十里松門照落暉(以上咸平集)
王旦
旦字子明大名莘人太平興國五年進士及第
累官右正言知制誥真宗朝兼工部尚書同中
書門下平章事遷右僕射昭文館大學士兼門
下侍郎加太尉兼侍中卒贈太師尚書令魏國
公諡文正有集
禁林讌會之什
喜綴真仙讌禁林玉堂新事好供吟天章刻石興風雅
宸翰書牌耀古今勢逸奪迴龍鳳跡調高流入管弦音
光凝玉斝瓊漿潤冷布花甎藥樹陰地貴每朝金殿近
景清如到玉壺深得陪嘉會榮觀大虔效賡歌樂聖心
(翰苑羣書)
南恩州西樓
江樓横玉虹西山羅畫屏荒城斗樣大此樓何崢嶸炎
嶺狀隴蜀三州通蓬瀛人烟幾村落數點如晨星誰謂
海一涯好山無數青(錦繡萬花谷)
李沆
沆字太初肥鄉人太平興國五年進士真宗朝
歴參知政事加門下侍郎尚書右僕射卒諡文
靖
伏覩禁林新成盛事輒思歌詠不避荒蕪上李學
士
禁庭多士列華簪嚴樂輝光冠古今御筆騰驤題玉署
宸章照耀詠詞林虛堂挂後傳千載翠琰刊成直萬金
振復文明知聖作尊崇儒術見天心增修一院烟霞麗
曲宴羣英雨露深自我昌朝為盛事鼇山清峻重難尋
(翰苑羣書)
蘇易簡
易簡字太簡梓州銅山人太平興國五年進士
累知制誥充翰林學士遷給事中參知政事出
知陳州卒贈禮部尚書有集
(歴代吟譜蘇易簡舉進士不起草凡三題千餘言數刻而就太宗曰君臣千載遇對曰忠孝一)
(生心晩年贈僧詩憮悴貳卿三十六與師氣味不爭多)
贈翰林學士宋公
天子昔取士先俾分媸妍濟濟俊兼秀師師麟與鸞小
子最承知同輩尋改觀甲等叨薦名高飛便凌烟遂使
拜扆坐果得超神仙迄今纔七歲相接乘華軒
(蔡寬夫詩史蘇參政易簡取開封府解時宋尚書白為試官是歲登第後十年白為翰林學士)
(易簡亦繼召入贈白詩云云)
題臨蘭亭序
有若象夫子尚興闕里門虎賁狀蔡邕猶旁文舉樽昭
陵自一閉真迹不復存予今獲此本亦可比璵璠(周益公題)
(跋)
禁林讌會之什(時御書飛白玉堂之署四字頒賜翰苑)
雨晴禁署絶纖塵讌會名賢四海聞供職盡居清顯地
崇儒同感聖明君翩然飛白璇題字煥若丹青翠琰文
梓澤笙歌誠外物蘭亭詩酒不同羣少年已作瀛洲老
他日終棲太華雲莫怪坐閒全不飲心中和氣自醺醺
(翰苑羣書)
樂史
史字子正撫州宜黃人仕南唐祕書郎入宋太
平興國五年復登進士歴水部員外郎使兩浙
巡撫判西京留司御史臺卒有仙洞集
鐘山寺
千峯夾一徑一徑花枕泉聽泉復看花行到鐘山前古
寺雲生屋高僧月伴禪自慙留一宿匹馬又朝天(撫州府志)
向敏中
敏中字常之開封人太平興國五年進士累擢
右諫議大夫同知樞密院事真宗朝進右僕射
兼門下侍郎又進左僕射昭文館大學士卒贈
太尉中書令諡文簡
酬寇平仲
九萬鵬霄振翼時與君同折月中枝細思淳化持衡者
得到于今更有誰
(合璧事類前集向文簡敏中寇忠愍準二相同以太平興國五年登第後文簡秉鈞忠愍以使)
(相守長安作詩寄文簡有歲寒唯有公兼我白首猶持將相權之句文簡酬之云云)
桃花
千朵穠芳倚樹斜一枝枝綴亂雲霞憑君莫厭臨風看
占斷春光是此花(全芳備祖)
延安守歲
律管風生消暮景塞原烟靜絶妖氛坐移殘燭光陰變
故舊年華一夜分(詩林萬選)
偶吟遣懷
昔為宰輔居黃閤今作元戎控夏臺萬里蒼黔慙受賜
一方清晏有何才紫宸杳杳彌年别紅旆翩翩映日開
將相官榮如我少不須頻獻手中杯(瀛奎律髓)
峽山飛來寺
峽山地勝安禪處萬仞危樓壓要津世上豈知名利事
浪中空笑往來人倚門怪石狂遮面入座寒雲碎繞身
日暮西風嬾回首滿林幽鳥語聲頻(廣東通志)
句
四時常有烟棚合三月猶無菜甲生(延州作志)(嘉祐雜)
宋湜
湜字持正京兆長安人太平興國五年進士再
知制誥真宗朝拜中書舍人改給事中充樞密
副使扈從北巡卒於澶州贈刑部尚書諡忠定
有集
送陳堯叟赴廣西漕
憐君將命拜新恩送别都門亦斷䰟雨歇桂林秋更暖
瘴連梅嶺月多昏詔頒海徼征徭薄兵罷蠻州市井繁
愧我不才居禁近前春灑掃待回轅(桂林府志)
戚綸
綸字仲言應天楚邱人維弟太平興國八年進
士大中祥符初歴官樞密直學士出知杭州天
禧中太常少卿分司南京卒有集
送何水部蒙出牧袁州
連翩作牧藹嘉聲重疊光華是此行畫隼前驅男子貴
錦衣當晝故鄉榮虎溪駐目曾遊熟采石維舟舊吏迎
(公舊講學廬阜復經太平州舊治)來暮謳謠應載路遲留桑梓肯忘情
郡樓擁翠峯巒合井邑交光竹樹明醇酎豈知千日醉
(宜春舊多醇酎)温泉常見四時清(郡下温泉夏冷冬暖春飲之宜人郡得名焉)下車
不問山河改布政先期獄訟平何日紫宸偏顧矚聖君
留意在編氓(袁州府志)
劉昌言
昌言字禹謨泉州南安人少工文詞節度陳洪
進辟功曹參軍偕洪進歸宋舉太平興國八年
進士官至同知樞密院事工部侍郎卒贈工部
尚書
上吕相公(蒙正)
重名清望徧華夷恐是神仙不可知一舉首登龍虎榜
十年身到鳳凰池廟堂只是無言者門館常如未貴時
除卻洛京居守外聖朝賢相復書誰(瀛奎律髓)
句
惟有夜來蝴蝶夢翩翩飛入刺桐花(下第)(歴代吟譜)
李巽
巽字仲權邵武人太平興國八年進士仕至度
支郎中兩浙轉運使
登第遺鄉人
當年蹤跡困泥塵不意乘時亦化鱗為報鄉閭親戚道
如今席帽已離身
(青箱雜記巽累舉不第為鄉人所侮曰李秀才應舉空去空回知席帽甚時得離身至是乃遺)
(鄉人云云蓋國初猶襲唐風士子皆曳袍重戴出則以席帽自隨)
李建中
建中字得中京兆人太平興國八年進士累官
直集賢院掌西京留守司御史臺愛洛中風土
遂居之人謂之李西臺官至工部郎中判太府
寺卒有集
(宣和書譜李西臺居洛中以林泉自娛善篆籀草隷八分于真行尤精當時士大夫得其筆跡)
(莫不爭藏以為楷法)
題洛陽華嚴院楊少師書壁後
杉松倒澗雪霜乾屋壁麝煤風雨寒我亦平生有書癖
一回入寺一回看
(蔡寬夫詩史楊凝式仕後唐晉漢閒落魄不任檢束自號楊風子終能以智自完書法高妙傑)
(出五代可與顏柳並軌今洛中僧寺尚多有其遺跡題華嚴院詩云院似禪心靜花如覺性圓)
(自然知了義爭肯學神仙用筆尤奔放奇逸李西臺建中平生師凝式書題詩于傍書亦自深)
(穏老健前輩所貴重也)
懷湘南舊游寄起居劉學士
老情詩思關何處渾是湘南水岸頭殘白晚雲歸嶽麓
濃香秋菊滿汀洲靜尋綠徑煎茶寺徧上紅牆賣酒樓
西洛分臺素拘檢繡衣不得等閒遊
(曲洧舊聞真定康敦復嘗語予曰河東見所在酒壚皆飾以紅牆詢之父老云相沿襲如此不)
(知其所始也後讀李留臺集有懷湘南舊游寄起居劉學士詩云云據此詩則湖南亦有之不)
(獨河東也但留臺不著所出為可恨也)
題菩提寺
龍門雙闕湧雲烟雪未飛花雁下前徹底清流照車馬
分臺御史過伊川(能改齋漫錄)
澹山巖(在零陵郡秦周貞實之舊居)
常思羽衣人宅此巖崖旁虚室通大道靈闕掩中黃古
朴宫殿深偃亞松桂香洞戶漏夕月未罅生微陽疊齒
上層巔露井連曲房斷壁横廣幕矗石排吟牀蟄痕燕
穴空乳溜虯鱗張清泉弄春漲靈草經冬芳自笑老倒
容誰與刀圭霜金版佩上籍玉音歌洞章珠幢夜森立
絳節朝飛揚咫尺仙路高喧囂世機忙浮埃走車馬奔
迸多事場真地擁烟霞根本無為鄉不到久歎息一來
徒悲傷但聽鏗華鐘所得心耳涼(苕溪漁隠叢話)
直㝛
春風夜急銅龍漏淡月半斜金井闌已覺亞枝花露重
宿鶯猶睡怯餘寒
早朝
著衣香重海棠風人在瀛洲御苑東將對赤墀班未定
井幹樓角日先紅
(娛書堂詩話李西臺直㝛早朝二詩吕居仁跋云觀西臺詩想見國初太平氣象不遠餘風遺)
(烈足以竦動後世眇想正觀初難與數子諧吾於諸公亦云)
桐柏觀
永懷閒訪道斗上上仙居瀑布磬聲外桂花林影疎山
名孫綽賦觀額葛洪書已負秋來約誅茅興有餘(赤城志)
題仙都山(時為兩浙轉運副使)
巖巖仙都山肅肅黃帝宫巨石臨廣澤千仞凌高穹肇
當融結初全得造化功深可蟠厚壤峭疑接冥鴻雲斬
去路存丹鼎遺跡空抽潤草心碧敷香蓮葉紅升龍扳
矯矯飛鳳鳴噰噰而我集仙署嘗比瀛洲雄星移婺女
閒鳳駕析木東到覺毛骨爽坐如羽翼沖萬事皆氛埃
一氣歸鴻濛遐哉上聖道邈與元化同金簡奠至誠玉
書銘代工功成解冠劒棲息期此中(仙都山志)
句
山程授館聞鴻夜水國還家欲雪天(送人談苑)(楊文公)漲
烟春氣重貯月夜痕深(西湖)(歴代吟譜)
趙昌言
昌言字仲謨汾州孝義人太平興國初進士累
官給事中參知政事真宗朝坐事奪官遷戶部
侍郎卒
喜英公大師相訪
僧中何事最聞名筆札高奇是夢英十八家書垂墨妙
一千年聖遇文明未將六籍重刊石(余惜國家未明師筆如唐朝刊六經)
(于石壁)已駕三車到化城此日勞師相枉訪豁然襟抱慰
平生(夢英大師詩碑)
臧丙
丙字夢夀大名人太平興國初進士官右諫議
大夫知江陵府
寄贈終南英公上人
是箇人言好性靈鎬京碑記念千廳五言出格為詩匠
百盞長杯應酒星曾把篆求身上紫幾將金買面前青
多聞國士相尋訪莫把松門晝夜扃(夢英大師詩碑)
鄭起
起官左拾遺
贈英公大師
玉殿承恩四十年水雲心已悟南禪李斯篆字功何妙
賈島詩章學太玄笻在幾嗟無虎鬭鉢腥長笑有龍眠
聞今未老休慵墮剩把書蹤石上鐫(夢英大師詩碑)
馬去非
去非官侍御史知雜事
寄懷英公大師清交
雲隠秋鴻水隠魚相思難得惠休書遙聞養性棲蓮岳
不肯攜笻入帝都金殿聖緣應未斷玉堂知己漸凋疎
何人曾得陪高論頭戴神羊馬大夫(夢英大師詩碑)
王承衎
承衎官尚食使昭州刺史知鳳翔府
贈英公大師
文章篆籀久傳芳灰志禪門道愈光豐鎬有心營寶刹
瀟湘無意臥雲房陶情早著詩千首混俗何妨酒百觴
若許宗雷重結社願持香火學空王(夢英大師詩碑)
陳文顥
文顥官康州刺史知同州軍州事
喜宣義大師英公相訪
三事天衣兩字師長安風月更誰知閒騎劣馬尋碑去
醉臥荒廬出寺遲辭贍不容誇犬子興闌兼許吐魚兒
左馮假道來看我正值嚴冬大雪時(夢英大師詩碑)
穎贄
贄官太子中允知洛陽縣事
贈英公大師
蠻牋象管少年時幾賦簾前祝夀詩三殿荷恩卿相看
兩朝承寵帝王知尋窮太華高低景念盡長安内外碑
可惜篆文今絶筆李陽冰後只吾師(夢英大師詩碑)
宋温舒
温舒官左拾遺知耀州軍事
贈英公上人
粹鍾衡岳誕吾師十九彤廷賜紫衣青簡篆文窮妙絶
碧雲詩句入玄微降龍鉢裏無塵染迴雁峯前有夢歸
他日好同蓮社約逸眠禪坐兩忘機(夢英大師詩碑)
李頌
頌官太常博士
贈英公大師
篆高神品秀爽天骨敏構機先談深理窟濬極蒼源元
臻籀闥玉無疵瑕車有輗軏達識圓明靈襟洞豁粹稟
飛星胸挂流月大飲陶陶閒遊兀兀肯如常人名利乾
沒(英公十八體篆書碑)
盧岳
岳官太子中舍
送英公大師歸終南
擬息游方興蘿龕近翠微幾程勞夜夢一錫向秋歸月
彩籠清磬嵐光潤紫衣重尋溪上路楓葉下巖扉(英公十八)
(體篆書碑)
許道寧
道寧官著作佐郎
贈英公大師
業就攜笻别五湖御簾香暖幾曾趨清搜象外吟情逸
玄達禪中惠性殊江塢秋思霜橘美雲房高寄海峯孤
白蓮共結他年約還放疎慵入社無(英公十八體篆書碑)
陳省華
省華字善則閬中人官至左諫議大夫堯叟堯
佐堯咨其子也
登慧聚寺上方
四望平川獨一峯峯前瀟灑是蓮宫松聲竹韻千年冷
水色山光萬古同客到每憐樓閣異僧言因得鬼神功
縣民遙喜行春至鼓腹閒歌夕照中(崑山雜詠)
夏侯嘉正
嘉正字會之江陵人太平興國中進士擢右正
言直史館兼直祕閣
句
兩制誠堪羨青雲侍玉輿
(宋史文苑傳太宗元夕御乾元門觀燈嘉正獻五言十韻詩末句云云上和賜有狹劣終雖舉)
(通才列上台之句議者以為誡嘉正之好進也)
宋詩紀事卷三
