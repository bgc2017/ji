宋詩紀事卷六十九錢塘厲鶚撰
歐良
良南城人官司戸劉後村序其詩
句
璧固君所奇鏡亦妾所惜乍可返君璧妾鏡不可得(雜興)
紅黃冬樹葉紫翠夕陽山(後村題跋)
黃昇
昇字叔暘號玉林
(胡季直云玉林蚤棄科舉雅意讀書閒從吟咏自適游受齋嘗稱其詩為晴空冰柱樓秋房聞)
(其與魏菊莊友善併以泉石清士目之)
游金精山(在贑州寧都縣道書三十五福地漢女仙張麗英生有異質長沙王吳芮強委)
(禽焉麗英乘雲空中語人曰吾金仙之精降治此山言訖沖天而去)
曳履江城北逍遙訪仙鄉埽卻千里恨愛此六月涼雲
根埋宿雨木末酣斜陽峭崖列嵒竇老樹攀穹蒼地坼
三關暗天開一隙光青霄麗太白應此金之芒雙桃幾
日熟冷笑癡吳王洞開人已去剛風舞霓裳仙凡本相
近此理自可量學詩未學仙凡骨生慚惶(金精風月)
吳汝式
汝式字伯成旴江人有雲卧詩集
游石仙分韻得觀字
閒攏兩袖秋步入沖寂觀古樹老雲中仙居毁巖半是
時零雨高葉脫西風亂怪禽走何忙澀水流不漫那知
張郎仙譎幻敢懸斷雷書貯紅崖愚下浪傳贊符碑儻
長靈鬼物豈歌喚尚云劒埋山安得急推斷冷翁亦張
徒精氣不如散死坐豫樟空鑿竅競窺看何不葬山原
不然棄江畔烏鳶與螻蟻豈食吾一貫獨流天地閒萬
古亘光燦神仙固渺茫此事良可惋忍哉偷兒狂更擣
泥腹爛我來擬少休亭壓不敢玩黃冠三四人拙野只
欲竄延坐無好言令我住涼館飯餘且從觀逸興薄霄
漢琴鳴著高彈奕勝出奇算嘯咏壺隱樓撫事發長歎
大書同人名聊欲記遊翫陰霾淰輕寒日色倏昏晏倩
人買村醪煮芋疊肴案清坐二更深一睡各鼻鼾曉來
登巖頭棘路解羈絆劃開天蓋寬遠景過飛翰幽叢摘
新查窺險身發汗居然束歸裝重下西巖畔我思古之
人豈只局窮閈觀海登泰山深高世閒冠斯巖雖荒榛
樂事實昭煥人心本然同今古未容判終當駕風雲高
蹈無畔岸作詩示兒童兹游吾豈憚(雲卧詩集)
李顯卿
溪行
枯木扶疎夾道旁野梅倒影浸寒塘朝陽不到溪灣處
留得横橋一板霜(後村千家詩)
陳天錫
絶句
舍南舍北雪猶存山外斜陽不到門一夜冷香清入夢
野梅千樹月明村(東臯雜錄)
劉祖尹
祖尹字怡堂義烏人
題石壁精舍
結廬投老瞰羣峯隱隱松杉曲徑通剰種池邊千纛竹
近營林下一巢風攲眠盡絶春來夢趺坐閒看月墮空
檢點吾生婚嫁了子孫無事惱衰翁(義烏縣志)
劉仕龍
仕龍字時甫祖尹子知廉州
知廉州條上邊事落職主管台州崇道觀賦感
人生百年中窮通無定跡譬如風前花榮謝亦頃刻當
時牧牛豎尊貴誰與敵顦顇種瓜翁乃是封侯客丈夫
苟得時糞土成拱璧一朝恩寵衰黃金失顔色古今諒
皆然我獨何歎息(義烏縣志)
曹既明
過林和靖舊址
短棹不歸雙鶴去一丘烟草寄山陰水邊疎影黃昏月
無限風騷在客心
有懷湖山留題惠因院
湖山平生鄰松竹亦瓜葛深期說情話跬步成契闊豈
無朝夕思或以塵累奪何當淡相從長年席不割
冷泉亭
朱簷日轉軒窗上碧嶂雲低草樹香山影倒沈波底月
夜闌相對瀉寒光
與同舍待浴靈芝寺中
一雨洗秋色湖山增眼明翻翻水中荷作此凄涼聲我
輩本憔悴客飯千里程願言滌塵土冠蓋臨華京
夜宿浙江亭
夜半潮聲撼客牀卧聽柔櫓鬧空江驚迴倦枕鄉關夢
海日烘山上曉窗(以上咸淳臨安志)
吳珩
龍興寺(在昌化縣千頃山)
松檜陰中六月清異花靈草不知名客從瓊液山頭過
人在水晶宫上行千尺翠嵐分月色一軒寒籟動秋聲
登臨不厭躋攀峻貪看雲從舄下生
梵安院(在昌化縣石筍山)
山腰小徑細如繩山鳥關關喜弄晴黃菊有情留客醉
白雲無事伴人行野流合處堪分字草藥枯來欲問名
回首渡頭詩思逸漁舟一笛晩風清(以上咸淳臨安志)
黃文雷
文雷字希聲旴江人有看雲小集
晩立
獨游得荒蹊晩意與心會水聲遠纔聞山色靜可對鳥
語林塘邊犬吠籬落外柴門未須關月在東峯背
西域圖
大哉天地間品類不可齊誰為好事人貌此縣度西松
花瑣碎沙草肥是閒可牧羊千蹄可憐羣鹿正走險或
爾剝割衣其皮啜湩樹樺尚有理穴𩕳插齒吁何為吾
聞中原全盛時重譯四走朝京師懷方象胥飭乃事幻
人詭伎何能奇還君此畫雙涕洟願賦周官王會詩
二橋(圖)
翔龍下卷江東土孫郎初得橋家女橋家本是重曹瞞
隻雞斗酒空酸楚衿情正用留阿瑜尚得人前稱肺腑
百年王氣竟銷沈妙寫丹青嬌欲語香閨搦管記何書
並蔕芙蓉按花譜那知不是未嫁時本末無從勘彤史
詞人多事管閒愁銅雀紛紛底歌舞儘強被髮向黃壚
只與東阿傳洛浦
昭君行(并序)
自石季倫始賦昭君曲以後作者寖多不容措手每
恨沿襲之誤作漢初和親意著詠非也又按竟寧元
年呼韓邪既壻漢氏其年五月宫車晏駕矣因併著
之不惟袪詞人之失亦以解昭君於地下云
君不見未央前殿羅九賓漢皇南面呼韓臣無人作歌
繼大雅至今遺恨悲昭君内殿春閒鬭馮傅掖庭新花
隔烟霧嫖姚枉奪燕支山玉顔竟上氊車去人生流落
那得知不應畫史嫌蛾眉癡心只恐琵琶語歸夢空隨
鴻雁飛穹廬隨分薄梳洗世閒禍福還相倚上流厭人
能幾時後來燕啄皇孫死野狐落中高臺傾宫人斜邊
曲畤平千秋萬歲總如此誰似青冢年年青
往年因讀岳王傳嘗為之賦今過東林睹其遺像
感而申頌之
欲壞長城豈自由江人重唱白符鳩熏天富貴還須盡
從古忠良類若讎獄吏但能書牘背相公終欲割鴻溝
書生志念閒無用長想朱雲地下遊
冬郊
冬郊見初晴空林夕陽㬉歸牛無人驅欲涉行轉緩新
稾明屋山失喜雀爭喚絶勝門外人流冗及歲亂(以上看雲)
(小集)
胡仲參
仲參字希道清源人有竹莊小稾
晩雨
勃姑鵶舅叫樓西春色陰晴景不齊濃墨四垂收不起
明邊一片夕陽低
雪晴泛湖
雪後湖清淺令人心眼開林疎知寺近冰合礙舟回寒
色欺吟鬢斜陽入酒杯山行已清絶況復是尋梅
過永春縣
距城纔百里世路便難平碣石唐人墓桃源晉地名危
譙依嶽勢荒市帶溪聲往日罹兵火頽垣蔓草生
寒夜作
生計尚茫茫微吟思故鄉羈愁消不盡寒夜未為長門
掩梅花月禽翻竹葉霜挑燈裁錦字明發有歸航
和伯氏春雨中韻
兩隄楊柳拂新亭怪㡳遊人嬾踏青手撚梨花成小立
半窗湖水雨冥冥(以上竹莊小稾)
陳伯山
伯山號東湖寓客
同廖繼道游洞霄
勝日事幽尋乘興從所適西風飄杖屨偶作洞霄客穿
雲渡澗岡捫蘿轉空碧七人今何在九鎖峯巒密黃冠
喜我輩傾懷論宿昔汲泉煮山苗異氣穿几席區區名
利人到此塵機息(洞霄詩集)
程以南
以南理宗朝官祕閣校理
苕溪晩泊
一笑苕溪上微茫駐日曛鷺沙行个字魚浪出圓紋晩
色三家市秋容幾樹雲行藏知有分莫誦北山文(湖州府志)
杜東
東字晦之號月渚
綠珠
以色危身豈不知甘心死别不生離樓前甲士紛如雪
正是花飛玉碎時
平山堂
平山堂下水雲重孤笛凄涼淡月中不見龍蛇飛素壁
只餘狐兔戍離宫仙翁己去風流盡世事俱隨夢幻空
廣武無人同此意慨然止有淚臨風(以上詩家鼎臠)
何宋英
題六和塔下秀江亭
吳國山迎越國山江流吳越兩山間兩山相對各無語
江自奔波山自閒風帆烟棹知多少東去西來何日了
江潮淘盡古今人只有青山長不老(咸淳臨安志)
薛師魯
師魯鄞人官郡判
苦雪
六出夫何甚經旬散野堂喜心翻作厭瑞物恐為殃歲
晩思薪火天寒望太陽荒村風雪裏賴有隔年糧(甬上耆舊)
(集)
陳俞
雨後過瑪瑙寺
借屋傍精廬無事數來往披草通泉流刻樹記筍長微
風四山落小立領松響詎名息諸緣暫喜脫塵網(咸淳臨安)
(志)
潘中父
題釣臺
焚阬禍作逃園綺明哲保身寧餓死溺冠漫罵又一秦
織畚鼓刀恬不恥子房託疾封留歸齊魯大臣那可比
此意寥寥二百載阿諛往往居帝師中興天幸有光武
下士謙恭冠千古布衣本以道義交不問故人登九五
朅來過我路幾程征衫猶作戰血腥睡餘伸腳稍加腹
安得細事關天星歸歟宜審苞桑戒勿念潔身增感慨
君持大柄理乾坤我把絲綸老湍瀨(釣臺集)
李時
途中遇雪
天寒鴉欲棲客路尚遲遲泥滑寒驢澀風斜破帽攲雲
藏山斷絶梅苦雪禁持客裏愁無著愁邊卻有詩(後村千家)
(詩)
吳季先
季先臨川人
遊梅壇有感
小立仙壇挹斗箕著身高處覺天低南昌吏隱清風在
喚醒時人一枕迷(梅仙事實)
陳亦梅
梅花
江郊車馬滿斜輝爭赴城南未掩扉要識梅花無盡藏
人人襟袖帶香歸(全芳備祖)
聞人祥正
宫詞(集句)
春風院院落花堆花氣濃熏入酒杯日午殿頭宣索鱠
小舟撐出柳陰來(王建)(鄭獬)(花蘂夫人)(徐師川)
珠簾約住牡丹風金殿香消翠綺櫳應作巫陽春夢句
日高猶睡綠窗中(宋景文白居易)(李商隱)(晏叔原)
珠箔輕明拂玉墀漢宫仙掌露淋漓金釵墜鬢分行立
等候官家未出時(李商隱人文潞公花蘂夫)(歐陽公)
學畫蛾眉獨出羣越羅巴錦不勝春承恩數上南薰殿
無奈宫中妒殺人(潘閬千張曙後村家詩)(杜甫)(李白)
黃祖潤
祖潤官戸曹有和劉潛夫百梅絶句
梅花
天籟消沈斗柄斜繞枝忽起護巢鴉素娥青女新梳洗
來鬭寒梅半夜花
林間翠羽啄枯槎邂逅孤笻次水涯飛過小溪留數語
殷勤報有隔橋花(後村題跋)
黃鑄
鑄字亦顔號乙山(曰璐按絶妙好詞作晞顏)
贄見洪師
風烟入暝少人行獨鶴來依帝子城華表柱頭霜月冷
獨贏清夢到鐘聲(詩家鼎臠)
趙愚齋
客中清明
紅塵烏帽寄他鄉欲語春愁帕斷腸惆悵清明歸未得
借人門戸插垂楊(梅磵詩話)
陳琰
琰字粲山
題二陸祠
塵暗香殘二俊祠可憐詞藻妙當時聯鑣入洛成何事
一段凄涼鶴不知(梅磵詩話)
郭君舉
天聰洞
混沌何年鑿天聰亦強名我疑龍窟宅人說鬼經營梯
向巖邊接雲從洞裏生此行頑健甚腳力十分輕(雁山志)
龔桂馨
題桃花源
碧樹花開醉晩春靈槎幾度汎天津可憐太守仙緣薄
不是衣冠不屬秦(桃花源集)
金子潛
子潛休寧人潭州司戸
雲巖
丹崖何突兀與客共躋攀一嘯九天闊斷雲千古閒杖
行龍虎背袖拂斗牛間願言覓刀圭乘風弄羽翰(齊雲山志)
王月浦
荷花
雨餘無事倚闌干媚水荷花粉未乾十萬瓊珠天不惜
綠盤擎出與人看
瓊花
蕃釐觀裏瓊花樹天地中閒第一花此種從何探源委
東風無處著繁華千鬚蔟蝶團清馥九萼聯珠異衆葩
幾見朱衣和露翦金瓶先進帝王家(以上全芳備祖)
程元岳
元岳字申甫歙人理宗朝官工部侍郎
雲巖
直上雲巖絶頂峯始知塵世有仙蹤懸崖蘚潤經年雨
滿地花飄昨夜風日月往來蒼翠杪烟霞舒卷畫圖中
瑤臺禮罷笙簫歇萬壑松聲自羽宫(齊雲山志)
薛師石
師石字景石永嘉人有瓜廬詩
(東閣趙汝回序云瓜廬翁每與四靈聚吟獨主古淡融狹為廣夷鏤為素神悟意到自然清空)
(荆山劉植跋云瓜廬耕釣于會昌湖上多肥遯之辭舒性情之正得象外之趣酌繩尺之嚴)
瓜廬
近來有新趣買得薛能園疎壤延瓜蔓深鋤去草根花
前長載酒月下只開門最識田家樂辛勤更不言
漁父詞
鄰家船上小姑兒相問如何是别離雙墜髻一彎眉愛
看紅鱗比目魚
春融水暖百花開獨棹扁舟過釣臺鷗與鷺莫相猜不
是逃名不肯來
題南塘薛圃
門對南塘水亂流竹根橘柢自成洲中間老子隱名姓
只聽漁歌今白頭
送葉宰赴豐城
君往為官處江西寇已平獄閒空劒氣堂靜響琴聲有
法催常稅無私得衆情時方急賢路名定逹公卿
大龍湫
昔聞天下士衡嶽稱崇丘又聞天下水江漢為巨流古
有山海經歷歷敘九州李唐三百載詩書無一留及觀
酈道元此地亦不收不知諾矩那何事能窮搜我來玄
妙境萬丈懸清湫石壁去無極百里彌道周雲氣冒羣岫
龍宫深以幽輕輿巖壑底竟日涉溪游陰晴異瞻矚遠
近難搜摟飄如飛素練粲若散琳璆風掀一潭雨佛坐
四時秋喧呼勢益驟洶湧聲彌遒變化有如此溥博誰
與儔吾謂神龍力豈繄人鬼謀稽首荷元遇久坐勞雙
眸一杯卻嵐暑旋步轟雷稠以無澹世慮歘起杞人憂
何當騎天狼滿引射斗牛(以上瓜廬詩)
句
半洞容千佛諸峯共一雲(游雁山)泉涌龍頻躍山靈鳥
不來(石橋)(瓜廬詩王汶跋)
李炎子
炎子號竹溪
定王臺
長安輦土築高臺帝子規模亦壯哉世事幾經羊胛熟
邊愁多趁鴈聲來城頭煙樹旌旗合柳外雲山水墨開
萬里乾坤歸老眼不堪西望正風埃(詩林萬選)
徐寳之
寶之理宗時貢士
句
炊熟風瓢動吟歸雪硯枯盡日飛花急隔溪芳草深
(後村題跋)
黃大受
大受字德容南豐人有露香拾稾
(鄭安晩跋云黃君詩如行㵎谷秋空月曉松竹策策有聲再世屈于右階會有知者其勿督過)
(一丁字)
油口夜飲醉卧一室及覺三鼓矣秋夜新冷雨溼
蟲鳴展轉不能成寐於是浩然有歸志
一榻翛然著醉儂沈沈清夜大槐宫夢回作惡酒氣重
枕上不眠歸興濃點滴落階添悶雨凄清遶壁訴寒蟲
計行良未成端緒何處高樓撞曉鐘
寧化白水磜
雪瀑從天下餘流亦建瓴雙崖逼秋氣九地殷雷聲虎
穴山川險蛟涎草木腥負鹺由此徑異日不堪行
枝江九日簡周宰
日車不照出郊車門外天陰雲尚麤青州未有居士供
白衣知是誰家奴江山有恨横饑眼萸菊無情對卧壺
贏得閒關吟苦句定無人敢喚催租(以上露香拾稾)
葛起耕
起耕字君顧丹陽人有檜庭吟稾
記夢
綺寮縹緲敞虚明鵠峙鸞停護碧城珠蘂一枝春共瘦
玉環雙佩月同清曾題洛賦緘新意卻拊湘弦寄遠情
十二闌干風細細覺來依約記棋聲
次子泉韻
月轉庭花玉一闌寶釵不卸待郎看丁香擬結相思夢
無奈東風作社寒
樓上
樓上何人吹玉簫數聲和月伴春宵斷腸喚起江南夢
愁絶寒梅酒半銷
宫詞
銀漏疎風透玉屏碧梧枝上雨三更依稀似寫華清恨
雲冷香消夢不成(以上檜庭吟稾)
陳子予
秋思
柳岸風條頓老橘林露葉猶香門對一天秋色人行十
里斜陽(詩家鼎臠)
薛泳
泳字叔似一字沂叔天台人
游洞霄宫
羣山皆玉立中有一峯危天近秋容薄松深夜月遲洞
因尋藥入席為聽泉移此趣無人會臨風酒一巵(洞霄詩集)
句
柳斷橋方出烟深寺欲浮(新堤小泛)歸心如病葉一片落江
城(早秋歸興)(深雪偶談)
馬宋英
宋英溫州人以畫名
游淨慈寺寫古松于壁因題
磨出一錠兩錠墨掃出千年萬年樹月明烏鵲誤飛來
踏枝不著空歸去
(圖繪寶鑑丁大全丞相賞其詩畫急命索之人忌其能閟不令出卒不遇)
楊潛
題釣臺
遐想當年隱富春生涯只寄一絲綸幸逢白水為真主
肯向青山訪故人試問勒功依日月何如占象動星辰
回頭四七皆陳迹獨有先生迹未陳(釣臺集)
黃宜山
題竹閣
移自孤山占北山荒涼老屋萬琅玕櫻桃楊柳空花夢
千古清風滿閣寒
題和靖墓
墳邊疎影尚横斜鶴老苔荒處士家獨立東風難著語
只攜樽酒酹梅花(以上咸淳臨安志)
李仁本
仁本號裕齋
桂殿秋辭
飛翠蓋走籃輿亂山千疊為先驅洞天迎目深且窈滿
耳天風吹步虚(洞霄詩集)
陳元鑑
元鑑號東㵎
金陵懷古
英雄戰守幾春秋虎踞龍盤古石頭北固只憑江水在
中原長對夕陽愁曹劉漫有經營志王謝空遺富貴羞
舉目便懷千古恨鳳凰臺上不須游(詩家鼎臠)
沈說
說字惟肖龍泉人有庸齋小集
紙衾
繭面新乾帶露揉春回斗帳伴吟愁殘年已辦蒙頭過
風雪從教打戍樓
溪樓
心遠俗塵隔樓高野興多稻花黃雀雨山影白鷗波灘
澀推船上橋危挽客過日斜闌倚徧無句奈愁何
馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石罅生若將世途比此路更為平
晚春
白頭何計是生涯日日尊前卧落花綠滿池塘無一夢
夜來風雨過誰家(以上庸齋小集)
魯應龍
應龍字子謙嘉禾人有閒窗括異志
題飛星石
錦石雙飛下翠微忽看移入小巖扉靈光夜靜歸山
徑翠影秋寒上佛衣滇海始知鯨欲動零陵不獨燕能
飛只今五色曾何補自採奇峯築釣磯
(閒窗括異志陳山觀音殿曩年忽有兩石從半山鬭墜而下一從殿後壁滾入大士座下一墜)
(殿之西屋瓦無損不知從何而入今二石尚存留題者甚多余乙卯歲到祠下嘗賦于壁以記)
(其事云)
李堅
題宜興沖寂觀
玉兔朝天去不回空餘露井薦晨杯屋鈴不語明如掌
無復凌波逸士來
(咸淳毘陵志沖寂觀在縣西北六十里唐周長官所居井有白兔升天拾為觀南唐隱者許堅)
(至此浴滆湖履波而逝李堅詩云云)
邵梅溪
梅溪錢唐人
曹娥江
客舟艤盡江頭月忍聽寒潮聲哽噎那知江上無情波
總是曹娥眼中血(娥江題詠)
宋詩紀事卷六十九
