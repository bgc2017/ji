宋詩紀事卷四十三錢塘厲鶚撰
朱弁
弁字少章徽州婺源人建炎初授修武郎借吉
州團練使副王倫使金通問被拘凡十九年紹
興十三年始與洪皓張邵南歸易宣教郎直祕
閣主管佑神觀卒有聘遊集輶軒唱和集曲洧
舊聞風月堂詩話行世
(宋史本傳弁畱金王倫先歸以弁奉送徽宗大行之文為獻其辭有曰歎馬角之未生魂消雪)
(窖攀龍髯而莫逮淚灑冰天帝讀之感泣)
北人以松皮為菜予初不知味虞侍郎分餉一小
把因飯素授廚人與園蔬雜進珍美可喜因作一
詩
吾老似出家晩悟媿根鈍滋旨卻羶葷禪悅要親近偉
哉十八公兹道亦精進舍身充刀几割體絶嗔恨鱗皴
老龍皮鳴齒溢芳潤流膏為伏龜千歲未須問便堪奴
筍蕨詎肻友芝菌跏趺得一飽萬事皆可擯侍郎文懿
後落落衆推俊澹然世味薄内典得所信香廚畱淨供
頻食不言頓宴然默不語草木雷音震得法於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
予以年事漸高氣海不能熟生煗冷旅中又無藥
物遂用火攻之策灼艾凡二百壯吟呻之際得詩
二十韻
不作漳濱臥年侵氣血衰據鞍思少壯攬鏡歎清羸有
病方求艾無營莫問蓍心知出下策理勝遇中醫陽燧
神逾速銅仙術盡施論功鄙炮製取穴辨毫釐火帝恩
光異炎官績用奇書螢比差似珠蟻迫方知忖物嗟炮
鼈觀形笑灼龜煙微初炙手氣烈漸鑚皮閉目書徒展
支頭枕屢移發狂還自哂賈勇僅能支宋鷁追風日吳
牛喘月時忠言勞緩頰善謔為開眉服氣工夫遠燒丹
歲月遲衞生防後患伐性釋前疑展轉那成夢呻吟且
當詩因心念民瘼出位歎身卑欲已七年病當從百世
師保身將保國未可廢箴規
元夕有感
朔雪餘千里東風徧九州關河中土異燈火上元愁綠
蟻嘗新釀青貂戀故裘紫姑無問卜世事正悠悠
炕寢三十韻
風土南北殊習尚非一躅出疆雖仗節入國暫同俗淹
留歲再殘朔雲滿崖谷禦冬貂裘敝一炕且跧伏西山
石為薪黝色驚射目方熾絶可邇將盡還自續飛飛湧
玄雲燄燄積紅玉稍疑雷出地又似風薄木誰容鼠棲
冰信是龍銜燭陽曦助喘息未害搖空腹惠氣生袴襦
仍工展拳足豈惟脫膚鱗兼復平體粟負暄那用詫執
熱定思沃收功在歲寒較德比時燠雖餘炙手焰寧有
爛額酷矧當凝冱晨炎帝獨回轂玄冥真退聽祝融端
可錄嗟予亦何者萬里歌黃鵠偃仰對窗扉姸暖謝衾
褥壯懷羞竈媚晩悟笑突曲因思墮指人暴露苦皸瘃
頻年未解甲蹈此鋒刃毒遙知革輅中旴食安豆粥陪
臣將命來意懇誠亦篤有奇不能吐何術止南牧君心
想更切臣罪何由贖此身雖自温此志轉煩促論武貴
止戈天必從人欲安得四海春永作蒼生福聊擬少陵
翁秋風賦茅屋
客懷
兵氣常時見客懷何日開形骸病自瘦鬢髮老相催已
負秦庭哭終期漢節回風雷識我意一雨洗氛埃
白髮
白髮使車前煙波思渺然霜清穫稻日風急授衣天客
館但愁坐釣舟誰醉眠乘槎會有便真到斗牛邊
劉善長出示李伯時畫馬圖
俯首舉尾拳一蹄掣韁欲嗅驕不嘶奚官聳肩兩足垂
意貌自與造父齊雞目麟鬐鳳凰臆玉山禾遠未容食
籋雲追電有餘地置之畫圖人豈識精神權奇孰可班
當在白兔青龍閒君知此馬從何來龍眠胸中十二閑
謝崔致君餉天花
三年北饌飽羶葷佳蔬頗憶南州味地菜方為九夏珍
天花忽從五臺至崔矦胸中散千卷金甌名相傳雲裔
愛山亦如謝康樂得此攜歸豈容易應憐使館久寂寥
分餉明明見深意堆盤初見瑤草瘦鳴齒稍覺瓊枝脆
樹雞溼爛慚叩門桑蛾青黃漫趨市赤城菌子立萬釘
今日因君不知貴乖龍耳僅免一割沙門業已通三世
偃戈息民未有術雖復加飱秖增媿雲山此去縦不遠
口腹何容更相累報君此詩永為好捧腹一笑萬事置
送春
風煙節物眼中稀三月人猶戀褚衣結就客愁雲片段
喚回鄉夢雨霏微小桃山下花初見弱柳沙頭絮未飛
把酒送春無别語羨君纔到便成歸
攄抱
客滯殊方久山圍絶塞深秋風入横笛夜月傍霑襟造
膝他時語捐軀此日心飛霜滿明鏡髮短不勝簪
李任道編錄濟陽公文章與僕鄙製合為一集且
以雲館二星名之僕何人也乃使與公抗衡獨不
慮公是非者紛紜於異日乎因作詩題於集後俾
知吾心者不吾過也庚申六月丙辰江東朱弁書
絶域山川飽所經客蓬歲晩任飄零詞源未得窺三峽
使節何容比二星蘿蔦施松慙弱質蒹葭倚玉怪殊形
齊名李杜吾安敢千載公言有汗青(濟陽公謂宇文叔通叔通受官而少)
(章以死自守恥用叔通見比故此詩以不敢齊名自託至於書年為庚申與稱江東朱弁者蓋亦有深意云)
(以上中州集)
句
平生所愛曾莫倦天遣花王慰吾願姚黃三月開洛陽
曾觀一尺春風面(謝范祖平朝散惠姚花)(曲洧舊聞)
陳東
東字少陽鎮江丹陽人以貢入太學欽宗時率
其徒伏闕上書論蔡京王黼等誤國姦狀又上
書請留李綱高宗即位召至行在上書乞罷黃
潛善汪伯彦會布衣歐陽澈亦上書言事潛善
遽以語激怒高宗與澈同死于市越三年高宗
感悟贈東承事郎紹興四年加朝奉郎祕閣修
撰有盡忠錄
(戴埴鼠璞靖康中孫覿論太學生陳東誘衆伏闕為亂建炎中黃潛善輩寘東極刑覿潛善不)
(足道也張魏公亦奏胡珵筆削東書欲使布衣挾進退大臣之權幾至召亂遂以諷諭狂生規)
(搖國是將珵追勒編置或謂魏公乃潛善客珵則李綱客也因借此去之公為一代人物宗主)
(亦復有此失高宗特以靖康之閧為懼不欲伏闕卻不以言罪人他日贈東官祭東墓贍其家)
(而官其後以生前布衣為身後法從于東亦無憾嘗曰朕即位聽用非人至今痛恨之贈官推)
(恩未足稱朕悔過之意死者不可復生追痛無已聖心惻怛如此予深為魏公惜之)
與虞章舜卿二表弟季明游兼勝亭有作
野曠湖山遠林深松竹幽舊題看壁立前事逐萍浮荏
苒荒三逕依稀度九秋故人應念我雅會莫遲留
與士繇遊金山翌日分袂
早别金山恰曉鐘離帆分破一江風瓜洲渡口波聲遠
後夜相思明月中(以上盡忠錄)
句
飛廉囚下酆都獄急使飛雪作水流潺潺東方出日還
照耀坐令和氣生人寰(大雪在太學作)(梅磵詩話)
歐陽澈
澈字德明撫州崇仁人建炎初徒步走行在伏
闕上書請誅汪黃等與陳東俱死于市紹興中
贈祕閣脩撰有飄然先生集
秋試下第有感
籬菊金英歕異香杜門岑寂獨持觴風掀脫葉横斜舞
雲襯平林淺淡黃塞管有情增哽咽野花無緒伴凄涼
不禁景物撩秋眼剰與新篇付錦囊
重遊寥陽洞有感
尋真曾到寥陽殿小立廊腰花影轉飛瓊仙子下瑤臺
綽約雲鬟眼波剪水沈煙斷一簾秋醉睡海棠紅玉輭
武陵歸去探年華揚州夢覺江波遠重來風物恰依然
愛日融融素煙卷洞門寂歷鎖長春異木槎枒插天半
霞衣冉冉媚東風綠瑣窗前重識面酒酣春筍理琵琶
曲終依約含幽怨人閒名利幾時休馬蹄不駐空留戀
桃花流水古猶今回首碧雲人不見
戲促朝宗酒約
雨收雲海湧金盆簾卷香絲破篆紋雙陸無心酬白璧
十千有約醉紅帬哦詩誤許聯師服載酒真當過子雲
待遣秋娘呈妙舞春衫已把水沈熏
臨溪弱柳
柳弄嬌黃暖律催臨溪約略笑殘梅鴨頭春水回環綠
龜甲屏山掩映開媚日依依籠霧閣搖風裊裊拂煙桅
柔絲恨不同攀折獨立江臯首重回
曉發吳城山
風掃陽矦雪陣平雨催摩詰畫圖成氣吞浦漵重林盡
秋著江湖去鳥明厚祿故人無一字長年三老伴餘生
會須滿意開懷抱到眼廬山不世情(以上飄然先生集)
曲端
端字平甫一字師尹鎮戎軍人建炎初累官威
武大將軍涇州防禦使為張浚所忌誣以反下
恭州獄糊其口熁之以火乾渴求飲予以酒九
竅流血死
(三朝北盟會編張浚既失全陜退保蜀中復欲用曲端王庶曰不可富平之戰宣撫與曲端有)
(勝負之約今日宣撫以何面目見端吳玠亦懼端之嚴明乃書曲端謀反四字於手心浚雖有)
(殺端之意而未有罪庶等曰曲端作詩題柱有指斥乘輿之意曰不向關中興事業卻來江上)
(泛漁舟此其罪也浚乃送端萬州羈管復令恭州取勘康隨先在鳳翔遭端決背一百浚以康)
(隨為提點刑獄公事端聞之曰吾其死也呼天者數聲端有馬名鐵象日馳四百里惜之過於)
(子息連呼鐵象可惜者又數聲既死不旬日鐵象亦斃)
蜀中作
破碎江山不足論何時重到渭南村一聲長嘯東風裏
多少未歸人斷魂(賓退錄)
(鶴林玉露曲端在陜西甚有威望張魏公宣撫擢用之金人萬戸羅索與薩里哈等寇邠州端)
(擊敗之至白店原又大敗之薩里哈乘高望師懼而號哭金人因目之為啼哭郎君後以端恃)
(功驕恣廢不用又懼其得士心竟殺之自端之死衆心稍離金人再戰于富平我師詐張端旗)
(以懼敵羅索知端已死撫掌笑曰何紿我也于是盡銳力攻我師敗績自是陜西非我有矣宋)
(淳熙間高廟配享洪景盧舉此為魏公罪迄不得侑食昔孔明斬馬謖巳為失計魏公襲其事幾)
(于自壊萬里長城至于詐張端旗大為拙謀徒足以召敵人之笑沮我師之氣耳端亦知書嘗)
(作詩云破碎山河不足論幾時重到渭南村昔人詩欲挂衣冠神武門先尋水竹渭南村即此)
(事也)
岳飛
飛字鵬舉相州湯陰人宣和閒應真定宣撫募
累立戰功南渡歷少保河南北諸路招討使進
樞密副使封武昌郡開國公罷為萬壽觀使為
秦檜所陷殞大理寺獄淳熙六年賜諡武穆嘉
定四年追封鄂王淳祐六年改諡忠武有集
題鄱陽龍居寺
巍石山前寺林泉勝境幽紫金諸佛相白雪老僧頭潭
水寒生月松風夜帶秋我來屬龍語為雨濟民憂
池州翠微亭
經年塵土滿征衣特特尋芳上翠微好水好山看不足
馬蹄催趁月明歸(以上岳武穆王集)
題青泥市寺壁
雄氣堂堂貫斗牛誓將真節報君讎斬除頑惡還車駕
不問登壇萬戸侯
(賓退錄紹興癸丑岳武穆提兵平虔吉羣盜道出新淦題詩青泥市蕭寺壁間淳熙間林令梓)
(欲摹刻于石會罷去不果今寺廢壁亡矣其孫類家集惜未有告之者)
雩都華嚴院
手持竹杖訪黃龍舊穴空遺虎子蹤雲鎖斷崖無覓處
半山松竹撼秋風(贑州府志)
題池州翠光亭
愛此倚欄干誰同寓目閒輕陰弄晴日秀色隠空山島
樹蕭騷外征帆杳靄間予雖江上老心羨白雲關(清河書畫)
(舫)
毛國英
國英衢州人
投岳侯
鐵鎖沈沈截碧江風旗獵獵駐危檣禹門縦使高千尺
放過蛟龍也不妨
(娛書堂詩話毛國英澤民之從子也以詩自鳴嘗經岳侯駐兵之地江禁方嚴國英投詩云云)
(侯曰詩人也委舟以渡之)
李易
易字順之江都人建炎二年高宗駐蹕維揚策
進士為第一授簽書江陰軍判官紹興元年為
太常博士轉工部員外郎為太常少卿遷中書
舍人改直祕閣知揚州官至敷文閣待制提舉
江州太平觀卒于秀州
貴門卜築
亂後亦擇居筮山山輒許居民百餘家喜甚手欲舞云
久聞公名此幸殆天與感兹鄭重意時節共雞黍剡川
非沃野地僻民更窶趁時務擷茗餘力工擣楮寡婦念
遺秉汚池憐數罟我欲教耦耕盡力循南畝桃杏種連
山深居可長處東鄰有節士酒酣乃發語公昔起布衣
高誼掩前古親擢類平津決見逢真主兩宫佇六飛萬
乘思一舉交侵正倔強蠭起益㫄午浩然公獨歸偶出
寧有補默塞復何言長歎汗如雨
剡溪幽居
勝絶剡溪邊巢枝度半年燕回銜落絮魚涌接飛泉丹
鼎山頭氣茶爐竹外煙幽居已成趣佳致若為傳(以上剡錄)
竹西懷古
淮南昔繁麗富庶天下稱管弦十萬戸夜夜聞喧騰不
徒竹西寺歌吹相豪矜一朝烽火急廛市為溝塍風月
無歡場睥睨皆射堋荒荒野月白照地如寒冰自從畫
江守歲歲輸金繒蕭條閭井閒水旱又頻仍我來經故
里日暮此一登隋唐倏已往遺跡幾廢興江山極蒼莽
望之涕沾膺(揚州府志)
俞處俊
處俊字師郝新淦人登建炎龍飛乙科未及仕
而卒
傷春
黏天芳草綠蒙茸久客傷心望不窮山色自隨人遠近
鶯聲只在水西東
搜春
千林欲暗稻秧雨三月尚寒花信風九節老笻應不惜
步隨流水看殘紅(以上合璧事類前集)
句
叫月子規喉舌冷㝛花蝴蝶夢魂香(獨醒雜志)
胡銓
銓字邦衡廬陵人建炎二年進士甲科紹興五
年以賢良方正薦除樞密院編修官抗疏詆和
議累謫吉陽軍孝宗朝歷權中書舍人兼國子
祭酒權兵部侍郎以資政殿學士致仕卒諡忠
簡有澹菴集
(鶴林玉露胡澹菴十年貶海外比歸飲於湘潭胡氏園題詩云君恩許歸此一醉傍有棃頰生)
(微渦謂侍妓黎倩也後朱文公見之題絶句云十年浮海一身輕歸對棃渦郤有情世上無如)
(人欲險幾人到此誤平生州編管人胡銓移吉瀛奎律髓紹興十八年新)
(陽軍編管先是廣東經略使王鈇問知新州張棣曰胡銓何故未過海銓嘗賦詞云欲駕巾車)
(歸去有豺狼當轍棣奏銓倡和毁謗而有是命棣選使臣游崇部封送小項洞過海銓徒步)
(赴貶人皆憐之至雷州守臣王趯捕游崇私茗械治厚餉銓趯後亦得罪)
雷州和朱彧秀才詩時欲渡海
何人著眼覻征驂賴有新詩作指南螺髻層層明晚照
蜃樓隠隠倚晴嵐仲連蹈海徒虛語魯叟乘桴亦謾談
爭似澹菴乘興往銀山千疊酒微酣(澹菴集)
到瓊州和李參政
落網從前一念斜崖州前定復何嗟萬山行盡逢黎母
雙井渾疑似若邪行止非人十年夢廢興有命一浮家
此行所得誠多矣更願從今泛北槎
貶朱崖行臨高道中買愁村古未有對馬上口占
北往長思聞喜縣南來怕入買愁村區區萬里天涯路
野草荒煙正斷䰟(以上方輿勝覽)
題自畫瀟湘夜雨圖
一片瀟湘落筆端騷人千古帶愁看不堪秋著楓林港
雨闊煙深夜釣寒(梅磵詩話)
題畫扇
誰向生綃白團扇畫將羈客據征鞍南遷萬里知前定
壁上崖州莫怕看
(陳郁話腴胡澹菴於福州僉廳分扇得一扇畫古木閒一人騎驢向西南行及有新興之行方)
(知為先兆也)
登南恩望海臺
君恩寬逐客萬里聽歸來未上凌煙閣先登望海臺山
為翠浪涌湖拓碧天開目斷飛雲處終身愧老萊
(豫章詩話時孝宗登極起為祕書少監將歸朝作)
句
盈尺子魚來丙穴一缾女酒敵新興
(夷堅志胡邦衡獲罪來福州黃思憲致子魚紅酒為餉胡報以詩以子對女丙對新為工新興)
(酒閩人重之)
陳宗古
宗古字述之侯官人建炎二年進士終朝奉郎
遊大滌山
洞天三十六竒邃此無儔笙鶴有時下神仙何處遊巖
花自照水谷鳥不啼秋盡日松陰底閒聽寒澗流(洞霄詩集)
鄧柞
柞字成林沙縣人建炎二年進士累官知隆興
府江西安撫使有焦桐集
題白蓮院
古樹紛紛千嶂雨遠寺鳴鐘迷處所一水東流浮落花
隔雲應有秦人住海風不斷長松路萬籟寒生蒼玉麈
此去江南山更深桄榔葉暗猿啼苦(南安縣志)
陳剛中
剛中字彦柔閩清人祥道從子建炎二年進士
紹興閒任太府丞應詔上封事胡銓貶韶州剛
中作啟事賀之忤秦檜謫定遠縣卒
陽關詞
客舍休悲柳色新東西南北一般春若知四海皆兄弟
何處相逢非故人(北窗炙輠)
石材庿題柱
疏爵新剛應論功舊石材能形文母夢還訝佞人來海
市為誰出衡雲豈自開乞靈如見告逐客幾時回
(鶴林玉露寺丞南行時吉州江濱有石材庿隆祐太后避金兵泊舟廟下夢神告以兵至即發)
(舟指章貢金兵追至造口不及而還寺丞題詩廟柱云云卒不如願悲夫)
飛來峯
寒峯插天出玲瓏萬菡萏微風起松際怪石勢搖撼上
有百尺松幽花綴紅糝野猨忽躍去滴下露千點回首
冷泉亭天鏡光瀲瀲游姬脩眉青嬌童兩髦髧平生山
水癖如人嗜昌歜對此一壺酒玉色翻醉臉路逢老祝
髮絳袍金光閃兹山信自佳恨為緇塵染置之且復醉
天竺鼓紞紞(咸淳臨安志)
阮閱
閱字閎休舒城人宣和中知郴州建炎初知袁
州有詩話總龜松菊集
郴江百詠(幷序)(存六首)
郴古桂陽郡陳迹故事盡載圖史亦間見于名人才
士歌詠如杜子美寄聶令入郴州韓退之郴江柳子
厚登北樓沈佺期望仙山戴叔倫過郴州之類是也
山川寺觀之勝城郭臺榭之壯未經品題者尚多亦
可惜爾余官于郴三年常欲補其闕愧無大筆雅思
可為然因暇日時強作一二小詩遂積至於百篇雖
不敢比迹前輩使未嘗到湖湘者觀之亦可知郴在
荆楚自是一佳郡也宣和甲辰二月中和日舒城阮
閱序
東樓
危城雉堞對東山誰剏高樓十二欄獨鶴不來松已老
春風動處日三竿
山陰堂
修竹蒼蒼似剡川浮觴可繼永和年不知誰有羲之筆
欲寫蘭亭第二篇
碧虛亭
笻竹枝彎屐齒搖登臨身覺在煙霄千峯險似三川峽
一水深如八月潮
湖亭
城外高堂俯碧灣山如螺黛水如環有時鼓棹來尋勝
直到斜陽未欲還
蘇仙觀
寂寂星壇長綠苔井邊橘老又重栽城頭依舊東樓在
未見當時鶴再來
東山
藜杖芒鞵過水東紅帬寂寞酒尊空郡人見我應相笑
不似山公與謝公(以上郴州文志)
宣風道上
馬蹄西去夕陽催濃淡寒山翠作堆北鴈無情怕秋熱
帶將寒信過江來
題春波亭
數葉荷衣一短藜春波亭上倚斜暉無人會得詩中畫
凭盡闌干又獨歸(以上袁州府志)
胡嶧
嶧字仲達崑山人建炎初任安遠尉有如村稾
遊慧聚寺
政欲相攜紫翠閒不堪風雨徑催還何時更上月華閣
細認仙山是假山(玉峯詩纂)
黃大輿
大輿字載萬南渡初蜀人號岷山耦耕嘗輯梅
苑
華亭山房象山
客游厭城市僧房見巖壑偉石羅衆峯寒砂結層堮為
谷既窈窕置嶺復綿邈溪源互相注花草紛已錯空聞
先王夢徒觀楚臣作行雲在俛仰北渚應酬酢天機契
如幻意匠起冥漠周流屬多豫寤寐欣所託有懷山中
人從爾芳杜若(成都文類)
王銍
銍字性之汝陰人自稱汝陰老民南渡寓居剡
中建炎初為樞密院編修官有雪溪集
追和周昉琴阮美人圖
龍眠李亮工家藏周昉畫美人琴阮圖兼有宫禁富
貴氣象旁有竹馬小兒欲折檻前柳者亮工官長沙
而黃魯直謫宜州過見之嘆愛彌日大書一詩於黃
素上曰周昉富貴女衣飾新舊兼髻重髮根急薄妝
無意添琴阮相與娛聽弦不觀手敷腴竹馬郎跨馬
要折柳此畫後歸禁中胡馬驚塵流落何許而詩亦
世不傳獨僕舊見之位置猶可想像也病中追和其
詩當令善工試圖之耳
丹青有神藝周郎獨能兼圖畫絶世人真態不可添卻
憐如畫者相與落誰手想像猶可言雨重春籠柳
雪後渡西溪
雪後孤村一段煙晴光遠照玉山川酒旗隔步招閒客
獨上西溪渡口船
上方
松閒清月佛前鐙菴在孤峯更上層犬吠一聲秋意静
敲門知有夜歸僧(以上雪溪集)
王文孺臞菴
全家高隱白雲關事不縈懷夢亦閒欸乃交撐漁市散
隔江城郭是人間
山村
家依溪口破殘村身伴渡頭零落雲更向空山拾黃葉
姓名那有世人聞(墨莊漫錄)
雲門寺
青山春又到白髮策烏藤已是他鄉客還同寄住僧瘦
松黏凍雪流水帶寒冰更覺蒼崖路雲深不可登(越咏)
周芑
芑字秀實錢唐人邦彦弟邦式之子南渡初廬
陵倅
贈劉美中尚書
劉郎校書天祿閣太白下觀光照灼心知漢祀厄中天
夜半瞻星涕零落
(獨醒雜志宣和中太白見甚高尚書劉公才邵時在中祕見而歎曰是兵象也國家其有外患)
(乎因與僚友同觀憂形于色未幾金犯畿甸後周芑秀實來倅廬陵贈詩云云)
鄭昺
昺字彦明南渡初人
題閻立本十八學士圖
閻公十八學士圖當時妙筆分錙銖惜哉名姓不題别
但可以意推形模十二匹馬一匹驢五士無馬應直廬
五鞍施狨乃禁從長孫房杜王魏徒一人醉起小史扶
一人欠伸若挽弧一人觀鵝憑闌立一人運筆無乃虞
樹下樂工鳴瑟竽八士環列按四隅笑談散漫若飲徹
盤盂杯勺一物無坐中題筆清而癯似是率更閒論書
其中一著道士服又一道士倚枯株三人傍樹各相語
一人繫帶行徐徐後有一人豐而鬍獨吟芭蕉立踟躕一時
登瀛客若是貞觀治效真不誣書林我昔曾曳裾三局腕脫幾
百儒雄文大筆亦何有餐錢但日糜公廚邦家治亂一無補
正論出口遭非辜時危玉石一焚埽覽畫思古為嗟吁
(獨醒雜志予嘗得登瀛圖本規模布置氣象曠雅每思剏始者必非俗筆又有石本皆書名氏)
(後有李丞相伯紀贊䟦乃欽廟在東宫得閻立本此畫親為題識以賜詹事李詩二本絶不同)
(嘗見鄭昺所賦長句云云考其所序列意鄭必為畫本賦之然長孫王魏元不在其中不知鄭)
(詩何為反之耶按翰林盛事記開元中張燕公等十八人為集賢學士於東都含象亭圖寫其)
(貌意二本必居其一而後人皆以為貞觀學士耳)
李宏
宏字彦恢宣州人宣和初以左丞直郎署涇縣建炎
中吕好問知宣州得士四人詹友端周紫芝王相如
與宏也紹興初李光為守復檄署縣累遷轉運使
遊金泉觀
昔時謝女昇天處此日遺蹤尚宛然蟬蛻舊衣畱石室
龍飛勝地涌金泉碑書故事封蒼蘚殿寫真容鎖翠煙
薄暮松巔聽鶴唳凌空髣髴是神仙(四川總志)
許顗
顗字彦周建炎中襄邑人有詩話
夢中作
閒花亂草春春有秋鴻社燕年年歸青天露下麥苗溼
古道月寒人迹稀
(彥周詩話宣和巳亥僕在洪州宿城北鄭和叔家夜夢行大路中寒沙沒足其傍皆田苗丘隴)
(一婦人皂衣素裳行田閒曰此中無沙易行僕從之不能登婦人援僕手登焉月明如晝彌望)
(皆野田麥苗婦人求詩僕藉草坐有矮甎臺一上有紙筆僕題詩四句云云拍筆甎上有聲驚)
(覺宛然記憶是歲大病後亦無他故)
秋雨
零雨不出動隔旬門前秋草長于人江湖浩渺欲無岸
錦石最小猶生雲微陽片月何曾見只有莓苔昏筆硯
田家黍穗未暇悲茅屋且為螢火飛(宋藝圃集)
秦湛
湛字處度少游子
句
大勝商山老同居一木奴
(詩說雋永秦處度為韓膺胄作枝巢詩建炎閒在會稽先得兩句以語伋未知成篇不)
蔡向
建炎中承議郎提舉兩浙常平事
題隠真宫
福地流傳號隠真麻姑曾款蔡翁門臼舂雲子自堪飽
井溢丹泉便可吞山露五峯疑指爪溪盤百疊想帬痕
我來既躡靈蹤後知是仙家第幾孫(赤城志)
聞人偲
偲天台寧海尉
淨因院建炎兵火獨存紀事
湖海浮家二十年重來春色尚依然杏花籬落歕紅霧
楊柳林塘護綠煙草暖邦人出游地鳩鳴刺史勸耕天
覺場獨在三災外試問支郎第幾禪(至元嘉禾志)
張瓊
瓊官舒州守
雨中自萬壽宫歸
草草登臨未擬回煙昏雨溼賦歸哉山寒未放遷鶯出
地勝先聞駕鶴來老去春光都是夢嬾邊心事總如灰
歸尋藥裹扶筋力準擬東風得屢陪(安慶府志)
顔岐
岐字夷仲復子建炎中累官至門下侍郎
句
念昔從學日同升夫子堂
(萬姓統譜顔夷仲嘗從滎陽吕公學吕居仁為濟陰主簿時夷仲適在曹南贈居仁詩云云夫)
(子蓋謂滎陽公也居仁罷官歸作詩留别夷仲云昔日同升夫子堂如今俱是鬢蒼浪蓋用其)
(語也)
李方敬
秋蝶
粉蝶爾何知秋深尚戲飛憐渠迷節物猶若弄春暉露
葉今非昔霜叢疇可依籬邊菊無幾薄命寄餘菲(合璧事類)
(别集)
陳石齋
葵花(俗名一丈紅)
恐是牡丹重換紫又疑芍藥再翻紅嬌饒不辨桑閒女
蔽芾深迷苧下翁(合璧事類别集)
徐月溪
麗春花
照眼裝新就扶頭酒半醒妖姿隨變化薄命易飄零(合璧)
(事類别集)
唐觀
南郊仗迴
傳警千門寂南郊綵仗迴但驚龍再見誰識日雙開德
澤施雲雨恩光變燼灰閱兵貔虎振聽樂鳳凰來(合璧事類)
(外集)
陳貫道
貫道字致一閩人
題嚴陵釣臺
足加帝腹似癡頑詎肻折腰求好官明主莫將臣子待
故人只作友朋看
(庚溪詩話云自出新意)
程㝛
送葉善卷致仕歸吳
衞尉新除蓋次公便抛簪紱向江東秋鱸正與蓴絲美
夜鶴休驚蕙帳空滿腹詩書元未試會心林壑許誰同
自憐華髮無歸處慚媿冥冥物外鴻(吳郡志)
唐耜
耜南渡初人
題巫山神女廟
楚澤隠巫山翠壁開鴻濛萬流束長峽怒浪日簸舂朝
暉澹高唐嵒阿閟彤宫罘罳散煙霧榮光繞長虹恭聞
雲華君少陰體沖融受道紫清闕飛化凌三空徜徉江
海上千騎馳蒼龍羽節回天津央央弭層峯悽惻下土
人昏墊無所容寶書授神禹百靈倏奔從蛟螭委鞭策
山川奠西東九州免為魚遂成萬世功嗟余晩聞道蓬
心蔽倥侗維舟垂崖邊再拜望遺蹤嶙峋山頭石雲衣
尚溶溶縹緲玉瑛臺如在指顧中童律不可問至言誰
擊蒙仰首天壇下松柏悲回風(名勝志)
令狐慶譽
慶譽南渡初人
題雲安下嵒
地遠塵寰絶點埃懸崖屈曲寄層臺山頭玉溜隨檐滴
嵒下金容就石開寺影不妨流水過松香長逐好風來
徧游未盡無窮景為報舟人且莫催(名勝志)
宋詩紀事卷四十三
