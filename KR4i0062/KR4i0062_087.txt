宋詩紀事卷八十七錢塘厲鶚撰
楊朴妻
送夫赴召
更休落魄耽杯酒且莫猖狂愛詠詩今日捉將官裏去
這回斷送老頭皮
(東坡志林真宗東封還訪天下隠者得杞人楊朴能為詩召對自言不能上問臨行有人作詩)
(送卿否朴曰惟臣妻有一首云云上大笑放還山命其子一官就養)
蒨桃
蒨桃宼萊公妾
呈宼公
一曲清歌一束綾美人猶自意嫌輕不知織女螢窗下
幾度抛梭織得成
風勁衣單手屢呵幽窗軋軋度寒梭臘天日短不盈尺
何似妖姬一曲歌
(侍兒小名錄拾遺萊公因會贈歌姬以一束綾蒨桃作詩呈公)
劉元載妻
(歷代吟譜孫冕三英集序云三英者三哲婦之詞也世有男子大誇篇詠而意隨語盡者滔滔)
(皆然三英婦德天賦若此忍不序而碣之乎劉詩話總龜天聖中禮部尚書孫冕序三英集)
(元載妻詹光茂妻趙晟之母早梅寄遠惜别三詩劉妻哀子無立詹妻留夫侍母病趙母懼子)
(遠游孫公愛其才以取之)
早梅
南枝向暖北枝寒一種春風有兩般憑仗高樓莫吹笛
大家留取倚闌干(歷代吟譜)
詹光茂妻
寄遠
錦江江上探春回銷盡寒冰落盡梅争得兒夫似春色
一年一度一歸來(歷代吟譜)
趙晟母
惜别
暖有花枝冷有冰佳人後會却無憑預愁離别苦相對
挑盡漁陽一夜燈(歷代吟譜)
謝希孟
希孟字母儀晉江人景山之妹嫁陳安國早卒
(歐陽公序云希孟之詩尤隠約深厚守禮而不自放有古幽閑淑女之風非特婦人之能言也)
詠芍藥
好是一時豔本無千歲期所以謔相贈載之在聲詩
句
為花雖可期論德亦終鮮(牡丹)句牽主人衣一步行不得
(薔薇)薰薰麝臍烈灼灼猩血殷(躑躅)樹既摧為薪花亦落為
塵(凌霄)豔陽一何好零落千載冤(朱槿)盜者得其便掉頭笑
且歌(曼陀羅花)卞子真賞(闕)莊生夢還怯(蝴蝶花代吟譜)(以上歴)
許氏
許氏虞部之女方勉妻
夫犯夜禁代呈郡守鄭毅夫
明時樂事娛詩酒帝里風光剰占春况是白衣重得侣
不堪青旆自招人早知玉漏催三鼓肯把金貂換百廵
大扺仁人憐氣類免教孤客作囚身(詩話總龜)
句
匣劍未磨晁錯血已聞刺客殺袁絲(讀晁錯傳遺編)(彤管)
徐氏
徐氏侍從宥之女吳丞相妻
偶題
絮吹柳陌三春雨花落梨園一笛風百尺玉樓簾半捲
夜深人在水晶宫(墨莊漫錄)
錢氏
錢氏封南宫縣君
絶句
士悲秋色女懷春此語由來未是真儻若有情相眷戀
四時天氣總愁人(侯鯖錄)
王氏
王氏名文淑荆公之妹張奎妻封長安縣君(鶚按)
(墨莊漫錄作荆公女適吳丞相之子封長安縣君誤今從隠居詩話改正)
(隠居詩話張奎妻長安縣君荆公之妹也佳句為最其云草草杯盤供笑語昏昏燈火話平生)
(荆公妻吳國夫人亦能文嘗有小詞約諸親游西湖有云待得明年重把酒擕手那知無雨又)
(無風脱灑可喜)
戲詠白羅繫髻
香羅如雪縷新裁惹住烏雲不放回還似遠山秋水際
夜來吹散一枝梅(墨莊漫錄)
李氏
李氏建昌人公擇之姊江西洪亶郎中妻封文
城縣君
挽兄公擇尚書
久歷金門貴未酬黃屋知如聞天禄客抱恨作銘詩(皇朝)
(類苑)
王氏
王氏荆公女吳安持妻封蓬萊縣君
(李璧王荆文公詩注介父二女長適吳安持寶文閻待制次適蔡卞)
寄父
西風不入小窗紗秋意應憐我憶家極目江山千萬恨
依然和淚看黃花(冷齋夜話)
李樗大夫妻
(文獻通考李樗有毛詩詳解三十六卷陳氏曰樗閩之名儒于林少穎為外兄)
謝魏國范夫人
朝來瑞靄徧祥虚果見麻姑降陋居陶令滿籬唯有菊
相如四壁但藏書蕭條庭館門羅雀冷落杯盤食欠魚
(缺後二句)(過庭錄)
王氏
王氏平甫女劉天保妻
句
不緣燕子穿簾幕春去秋來那得知(隠居詩話)
李珦
珦字温叔都官員外郎某之幼女八歲能詩適
王常汎舟江湖溺死
榴花
烈火真紅輕皺面晨霞碎翦貼枝條金刀刺出猩猩血
濺落芳叢久不銷(翰府名談)
魏夫人
魏夫人襄陽人道輔之姊曾子宣丞相之妻
句
使君自為君恩厚不是區區愛華山
(老學菴筆記曾子宣丞相元豐間帥慶州召還往來潼關夫人魏氏作詩戲之云)
女郎曹希藴
贈乾明寺繡尼集句
睡起楊花滿繡牀為他人作嫁衣裳因過竹院逢僧話
始覺空門氣味長(楊公彦齡筆錄)
新月
禁鼓初聞第一敲乍看新月出林梢誰家寶鏡新磨出
匣小參差蓋不交
(桐江詩話女郎曹希藴貨詩都下有人以敲梢交為韻索賦新月詩曹賦云云摹多遜之句也)
句
記得小軒岑寂夜月移疎影上東牆
(漫叟詩話希藴詩雖格韻不高時有巧語嘗作墨竹詩云云此語最工)
賀方回姝
寄賀方回
獨倚危闌淚滿襟小園春色嬾追尋深恩縱似丁香結
難展芭蕉一寸心
(能改齋漫錄方回眷一姝别久姝寄詩云云賀因所寄詩成柳色黃詞云薄雨催寒斜照弄晴)
(春意空闊長亭柳色纔黃遠客一枝先折烟横水際映帶幾點歸鴉東風消盡龍沙雪還記出)
(門時恰而今時節將發畫樓芳酒紅淚清歌頓成輕别巳是經年杳杳音塵都絶欲知方寸共)
(有幾許清愁芭蕉不展丁香結枉望斷天涯兩厭厭風月)
丁渥妻
寄外
淚濕香羅帕臨風不肯乾欲憑西去鴈寄與薄情看
(雲齋廣錄進士丁渥在太學夢歸家見妻于燈下披箋握管為書寄生生曰我已至矣何用書)
(為妻但揮涕而不荅又于别幅見詩云云生既覺以語同舍客客曰君思念之極以至于此後)
(旬日得書并詩皆夢中所見無少差矣)
并門徐帥屬内子
句
幕中舞客呈鸜鵒帳下牙兵困蒺䔧(和韻幕中有醉起舞者)華
衮自宜還舊物繡衣先見冠同寮(和韻送屬官除監司故相家也)
(耆舊續聞并門徐帥屬内子能詩林子中為帥每首唱徐密寫歸衆方操觚内子詩已來必有)
(可觀)
陳氏
陳氏述古女適李氏
題小鴈屏
紅蓼淡蘆欹曲水幾䨇容與對西風扁舟阻向江鄉去
却喜相逢一枕中
曲屏誰畫小瀟湘鴈落秋風蓼半黃雲淡雨疎孤嶼遠
泠泠清夢到高唐
(耆舊續聞陳述古女適李氏從夫仕晉寧軍判官部使者以小鴈屏求詩自作黃魯直小楷題)
(其上云)
謝氏
謝氏王元甫妻
送外
此去唯宜早早還休教重起望夫山君看湘水祠前竹
不是男兒淚染斑(青瑣高議)
高氏
高氏淮南士大夫妻
暮春感懷
楊花日日長無定海燕年年却有歸一瞬青春疾如電
等閑著盡縷金衣(歷代吟譜)
盧氏
句
田舍轆轤出短牆村落鞦韆挂高樹(寒食)(歷代吟譜)
葉桂女
桂女字月流
琵琶亭
樂天當日最多情淚滴青衫酒重傾明月滿船無處問
不聞商女琵琶聲(中山詩話)
李氏女
李氏女毘陵人
詠破鏡(十六歲作)
半輪殘月掩塵埃依稀猶有開元字想得清光未破時
買盡人間不平事(墨客揮犀)
鮑娘
題兑溪驛
谿驛舊名彡烟光滿翠嵐須知今夜好宿處是江南
(清波雜志衢信閒驛名兑溪謂其水作三道來作彡字形鮑娘題詩蔣穎叔和之)
暨氏女
暨氏女建安人
句
多情樵牧頻篸首無主蜂鶯任宿房
(春渚紀聞建安暨氏女子十歲能詩賦野花云云觀者雖加驚賞而知其後不保貞素竟更數)
(夫流落而終)
王氏
王氏趙德麟妻
絶句
白藕作花風巳秋不堪殘睡更回頭晩雲帶雨歸飛急
去作西窗一夜愁
(苕溪漁隠叢話此趙德麟細君作也德麟既鰥居因見此篇遂與之為親余以為此二十八字)
(媒也)
張氏
張氏芸叟女司馬朴妻
句
莫訝淚頻滴都緣心未灰滿目烟含芳草綠倚闌露
泣海棠紅
(墨莊漫錄芸叟久經遷謫怏怏不平嘗内集分題賦詩其女得蠟燭有句云云浮休有慚色司)
(馬朴之室芸叟女也鄜延路上寺中一聫云云或者便是詠燭者)
王氏
王氏曹組之母兄弟幼孤王氏教養成就
雪中觀妓
梁王宴罷下瑶臺窄窄紅鞾步雪來恰是陽春三月暮
楊花飛處牡丹開(桐江詩話)
陳氏
陳氏蜀人唐暨妻
送張邦基母
念别每驚魂流年多病身惟我延陵子情真意更親分
擕無淚盡望遠起愁新老眼將何暖音書不厭頻
雪意亂江雲江梅漸放春雁歸人去後愁與歲華新榮
路君方振園居我豈貧惟餘憂我念相憶莫霑巾
(墨莊漫錄唐暨潜亨質肅公猶子余母之舅也隠居襄陽著周公政典以周官定臧否鄒志完)
(為序娶陳氏蜀人令德純茂尤工文章大觀中先君為郡學官代還以詩送别余母云云)
丘氏
丘氏朝奉郎邱舜中女諸女皆能文詞每兄弟
内集必聮詠為樂
寄外
簾裏孤燈覺曉遲獨眠留得宿妝眉珊瑚枕上驚殘夢
認得蕭郎馬過時(西清詩話)
周仲美
題郵亭壁
世居京師父游宦家于成都既而適李氏子侍舅姑
宦泗上從良人赴金陵幕偶因事棄官入華山有長
往之意仲美即寄身合肥外祖家方求歸未得會舅
遽調任長沙不免共載而南雲水茫茫去國益遠形
影相弔灑涕何言因書所懷于壁
愛妾不愛子為問此何理棄官更棄妻人情寧可巳永
訣泗之濱遺言空在耳三載無朝昏孤幃淚如洗婦人
義從夫一節誓生死江鄉感殘春腸斷晩烟起西望太
華峯不知幾千里(王直方詩話)
郭暉妻
荅外
碧紗窗下啟椷封尺紙從頭徹尾空應是仙郎懷别恨
憶人全在不言中
(葉夢得崖下放言士人郭暉因寄妻問誤封一白紙去細君得之乃寄一絶云)
秦少游女
句
眼前雖有還鄉路馬上曾無放我情(靖康間題壁磵詩話)(梅)
李清照
清照號易安居士濟南人格非之女趙挺之之
子明誠妻其母王狀元拱辰女亦工文章清照
晩節不終再適張汝舟流落江湖間卒有潄玉
集
(朱子游藝論本朝婦人能文只有李易安與魏夫人李有詩大略云兩漢本繼紹新室如贅疣)
(所以嵇中散至死薄殷周中散非湯武得國引之以比王莽如此等語豈女子所能)
(苕溪漁隠叢話易安再適張汝舟未幾反目有啟事與綦處厚云猥以桑榆之晩景配兹駔儈)
(之下材傳者無不笑之學士綦崇禮啟清照啟雲麓漫抄易安投翰林)
(素習義方麁明詩禮近因疾病欲至膏肓牛蟻不分灰釘已具嘗藥雖存弱弟應門惟有老兵)
(既爾蒼皇因成造次信彼如簧之說惑兹似錦之言弟既可欺持官文書來輙信身幾欲死非)
(玉鏡架亦安知僶俛難言優柔莫決呻吟未定強以同歸視聽才分實難共處猥以桑榆之晩)
(景配兹駔儈之下才身既懷臭之可嫌惟求脱去彼素抱璧之將往決欲殺之遂肆侵凌日加)
(毆擊可念劉伶之肋難勝石勒之拳局地扣天敢效談娘之善訴升堂入室素非李赤之甘心)
(外援難求自陳何害豈期末事迺得上聞取自宸衷付之廷尉被桎梏而置對同凶醜以陳詞)
(豈惟賈生羞絳灌為儕何啻老子與韓非同傳但祈脱死莫望償金友凶横者十旬盖非天降)
(居囹圄者九日豈是人為抵雀捐金利當安往將頭碎璧失固可知實自繆愚分知獄市此盖)
(伏遇内翰承旨搢紳望族冠盖清流日下無䨇人間第一奉天克復本緣陸䞇之詞淮蔡底平)
(實以會昌之詔哀憐無告雖未解驂感戴鴻恩如真出已故兹白首得免丹書清照敢不省過)
(知慚捫心識媿責全責智已難逃萬世之譏敗德敗名何以見中朝之士雖南山之竹豈能窮)
(多口之談惟智者之言可以止無根之謗高鵬尺&KR0008;本異升沈火鼠冰蠶難同嗜好達者共惜)
(童子皆知願賜品題與加湔洗誓當布衣蔬食温故知新再見江山依舊一瓶一鉢重歸畎畆)
(更須三沐三薰忝在葭莩敢兹塵瀆建康日易清波雜志頃見易安族人言明誠在)
(安每值天大雪即頂笠披蓑循城遠覽以尋詩得句必邀其夫賡和明誠每苦之也)
(四六談麈唐人祭文多用四六雖韓退之亦然故李易安祭趙湖州文曰白日正中歎龐公之)
(機捷堅城自墮憐杞婦之悲深婦人四六之工者)
(琅嬛記李易安賀人攣生啟中有云無午未二時之分有伯仲兩楷之侣既繫臂而繫足實難)
(弟而難兄玉刻䨇璋錦挑對褓注曰任文二子攣生德卿生于午道卿生于未張伯楷仲楷兄)
(弟形狀無二白汲兄弟母不能辨以五綵繩一繋于臂一繋于足)
上樞密韓公工部尚書胡公(并序)
紹興癸丑五月兩公使金通兩宫也易安父祖出韓
公門下見此大號令不能忘言作詩各一章以寄意
以待采詩者云
三年夏六月天子視朝久凝旒望南雲垂衣思北狩如
聞帝若曰岳牧與羣后賢寧無半千運已過陽九勿勒
燕然銘勿種金城柳豈無純孝臣識此霜露悲何必羹
捨肉便可車載脂土地非所惜玉帛如塵泥誰當可將
命幣厚辭益卑四岳僉曰俞臣下帝所知中朝第一人
春官有昌黎身為百夫特行足萬人師嘉祐與建中為
政有臯䕫漢家畏王商唐室尊子儀是時已破膽將命
公所宜公拜手稽首受命白玉墀曰臣敢辭難此亦何
等時家人安足謀妻子不必辭願奉天地靈願奉宗廟
威徑持紫泥詔直入黃龍城北人定稽顙侍子當來迎
仁君方博信狂生休請纓或取犬馬血與結天日盟
胡公清德人所難謀同德協心志安脱衣已被漢恩煗
離歌不道易水寒皇天久隂后土濕雨勢未回風勢急
車聲轔轔馬蕭蕭壯士懦夫俱感泣閭閻嫠婦亦何知
瀝血投書干記室葵邱踐土非荒城勿輕談士棄儒生
露布詞成馬猶倚峭函關出雞未鳴巧匠何曾棄樗櫟
芻蕘之言或有益不乞隋珠與和璧只乞鄉關新信息
靈光雖在應蕭條草中翁仲今何若遺氓豈尚種桑麻
敗將如聞保城郭嫠家父祖生齊魯位下名高人比數
當時稷下縱談時猶記人揮汗成雨子孫南渡今幾年
漂零遂與流人互欲將血淚寄山河去灑東山一坏土
(雲麓漫抄)
浯溪中興頌詩和張文潜
五十年功如電掃華清花柳咸陽草五坊供奉鬭雞兒
酒肉堆中不知老叛兵忽自天上來逆臣亦是姦雄才
勤政樓前走戎馬珠翠踏盡香塵埃何為出戰輙披靡
傳置荔枝多馬死堯功舜德本如天安用區區紀文字
著碑銘德真陋哉迺令神鬼磨山崖子儀光弼不用猜
天心悔禍人心開夏為殷鑒當深戒簡策汗青今具在
君不見當時張說最多機雖生已被姚崇賣
君不見驚人廢興傳天寶中興碑上今生草不知負國
有姦雄但說成功尊國老誰令妃子天上來虢秦韓國
皆天才苑桑羯鼓玉方響春風不敢生塵埃姓名誰復
知安史健兒猛將安眠死去天尺五抱甕峯峯頭鑿出
開元字時移勢去真可哀姦人心醜深如崖西蜀萬里
尚能反南内一閉何時開可憐孝德如天大反使將軍
稱好在嗚呼奴輩乃不能道輔國用事張后尊乃能念
春薺長安作斤賣(清波雜志)
曉夢
曉夢隨疎鐘飄然躡雲霞因緣安期生邂逅萼綠華秋
風正無頼吹盡玉井花共看藕如船同食棗如瓜翩翩
坐上客意妙語亦佳嘲辭鬭詭辨活火分新茶雖非助
帝功其樂何莫涯人生能如此何必故歸家起來斂衣
坐掩耳厭喧譁心知不可見念念猶咨嗟
感懷
寒窗敗几無書史公路可憐合至此青州從事孔方君
終日紛紛喜生事作詩謝絶聊閉門燕寢凝香有佳思
静中我乃見至交烏有先生子虚子
春殘
春殘何事苦思鄉病裏梳頭眼最長梁燕語多終日在
薔薇風細一簾香(以上彤管遺編)
夜發嚴灘
巨艦只緣因利往扁舟亦是為名來往來有媿先生德
特地通宵過釣臺(釣臺集)
句
詩情如夜鵲三繞未能安少陵也自可憐人更待明
年試春草(以上風月堂詩話)南來尚怯吳江冷北狩應悲
易水寒南渡衣冠少王導北來消息欠劉琨(建炎初作以)
(上詩話雋永)
楊氏
楊氏越漁者楊翁女歸謝生
與謝生聮句
珠簾半牀月青竹滿林風(楊)何事今宵景無人解與同
(謝)(宫閨詩史)
陸放翁妾
題壁
玉階蟋蟀鬧清夜金井梧桐辭故枝一枕凄涼眠不得
呼燈起作感秋詩
(隨隠漫錄陸放翁宿驛中見題壁詩詢之驛卒女也遂納為妾方餘半載夫人逐之妾賦卜算)
(子云只知眉上愁不識愁來路窗外有芭蕉陣陣黃昏雨曉起理殘妝整頓教愁去不合畫春)
(山依舊留愁住)
文婉
文婉温州樂清人錢氏婦
句
霜月天邊清興遠金鐘雲裏夢魂閑(題白石山史)(詩女)
吕氏
吕氏伯恭之祖姑封清源君
句
前身當是陶淵明愛酒不入遠公社(詩女史)
韓玉父
題漠口鋪(并序)
妾本秦人先大父嘗仕于朝因亂遂家錢唐幼時易
安居士教以詩及笄父母以妻上舍林子建去年林
得官歸閩妾傾囊以助其行林許秋冬間遣騎迎妾
久之杳然何其食言耶不免擕女奴自錢唐而之三
山比至林已官旴江矣因而復回延平經由順昌假
道昭武而去歎客旅之可厭笑人事之多乖因理髮
漠口鋪漫題數語于壁云
南行踰萬山復入武陽路黎明與雞興理髮漠口鋪旴
江在何所極目烟水暮生平良自珍羞為浪子婦知君
非秋胡強顔且西去(彤管遺編)
何師韞
師韞字季才金谿人抱甕先生天裴女嫁臨川
饒氏四十而寡所居有嬾愚樹遂榜室曰嬾愚
有詩集
自題嬾愚室
君不見南嶽嬾殘師佯狂啖殘食粥涕任垂頤嬾為俗
人拭又不見愚溪子柳子堂堂古遺直因以愚名溪于
今慕其德二子真吾師欲見不可得唯有嬾愚樹終日
對顔色齊威勤讀書輪扁巧斲輪勤巧動心志何如嬾
愚真衰年髮已皤行少坐時多亦欲傚勤巧奈此嬾愚
何(夷堅志)
失假山偈
片石亡來歲月深昔時尋覓到而今元來只在家山裏
枉費工夫别處尋
(撫州府志何氏喜浮屠教徧閱華嚴諸經一日偕夫往白楊山作失假山偈云云年四十孀居)
(紹興間張魏公浚迎侍母鎮國太夫人帥閩道出界山太夫人亦通禪學聞其名踵門一見契)
(合呼為無生法友)
汪氏
汪氏彦章女内江劉五清之配
寄良人
旅食京華歲月多聖賢事業竟如何明年佇聽泥金報
閑把關雎獨自歌(四川總志)
朱淑真
淑真號幽棲居士錢唐人世居桃村工詩嫁為
市井民妻不得志殁宛陵魏仲恭輯其詩名曰
斷腸集
傷春
覽鏡驚容却自嫌逢春長是病厭厭吹花弄粉新來嬾
惹恨供愁近日添生怕子規聲到耳苦羞䨇燕語穿簾
眉頭眼底無他事須信離情一味嚴
初夏
竹搖清影罩幽窗兩兩時禽噪夕陽謝却海棠飛盡絮
困人天氣日初長
秋夜
夜久無眠秋氣清燭花頻翦欲三更鋪牀涼滿梧桐月
月在梧桐缺處明
馬塍
一塍芳草碧芊芊活水穿花暗護田蠺事正忙農事急
不知春色為誰妍(以上斷腸集)
賦小鬟舞五絶
管弦催上錦茵時體態輕盈秖欲飛若使明皇當日見
阿蠻無計誑楊妃
香茵稳襯半鉤月往來凌波雲影滅弦催拍緊促將徧
兩袖翩然作回雪
柳腰不被春拘管鳳轉鸞回霞袖緩舞徹伊州力不禁
筵前撲簌花飛滿
占斷京華第一春清歌妙舞實超羣只愁到曉人星散
化作巫山一段雲
燭花影裏粉姿閒一點愁侵兩點山不怕帶他飛燕妒
無言逐拍省弓彎
(西湖志餘與淑真同時有魏夫人亦能詩嘗置酒邀淑真命小鬟隊舞因索詩以飛雪滿羣山)
(為韻淑真醉中援筆賦五絶云云不惟詞旨豔麗而舞態之妙亦可想見也)
劉彤
彤字文美江寧章文虎妻
寄外
碧紗窗外一聲蟬牽斷愁腸嬾晝眠千里才郎歸未得
無言空撥玉爐烟(苕溪漁隠叢話)
陳氏
陳氏號梅莊提刑仲微女適新昌胡縣丞有詩
集
述懷
一片愁心怯杜鵑嬾妝從任鬢雲偏怕郎說起陽關意
常掩琵琶第四弦
山城落日弄昏黃又了平生半日忙侍妾不須燒絳蠟
讓他明月入回廊(名媛璣囊)
黃淑
淑字致柔適建寧進士王防寡居後族議改適
因詠竹以見志
詠竹
勁直忠臣節孤高烈女心四時同一色霜雪不能侵(名媛)
(璣囊)
連倩女
倩女延平人適鄰生陳彦臣
題竹簾
綠筠劈破條條直紅線經回眼眼奇為愛如花成片段
致令直節有參差(名媛璣囊)
華春娘
春娘適徐君亮
贈外
燕子樓中燕子飛芹泥一點誤霑衣主人頻起嗔嫌意
垂下珠簾不放歸(彤管新編)
黃氏
黃氏適福建潘用中
感懷
闌干閑倚日偏長短笛無情苦斷腸安得身輕如燕子
随風容易到君傍(名媛璣囊)
謝慧卿
慧卿巴縣人有閏餘集
絶句
尋得桃源可學仙丹書唯恐鳳飛傳雨收峯頂雲歸洞
風到池塘月滿天(四川總志)
王瓊奴
瓊奴徐苕郎妻
荅外
茜色霞箋照面赬玉郎何事太多情風流不是無佳句
兩字相思寫不成(名媛璣囊)
林杜娘
杜娘杭州新城人
遊碧沼勝居
幽谷泉聲冷鳥啼僧定深好花叢古砌寒瀑發高岑遊
客陸鴻漸居人支道林欲歸青嶂去臨去復沈吟(彤管遺編)
朱逸仙
寄元驤卿
郎今多病如家令妾自拚躬怨楚王斜壓玉釵成獨夢
低垂玄髮繋柔腸(四朝詩)
金麗卿
麗卿杭州人
題廣信道中
家住錢唐山水圖梅邊柳外識林蘇平生慣占清涼國
豈料人間有暑途(古杭雜記詩集)
賈蓬萊
春曉
方池水影薄曲檻鳥聲嬌鸞鏡紅綿冷蛾眉翠黛消冶
容舒嫩萼幽思結柔條纖指收花露輕將雪粉調
謝姊惠鞵
蓮瓣娟娟遠寄將繡羅猶帶指尖香弓彎著上無行處
獨立花隂看鴈行(以上彤管遺編)
鄧氏
寄衣
欲寄寒衣上帝都連宵裁翦眼糢糊可憐寬窄無人試
淚逐西風灑去途(四朝詩)
來氏
來氏豫章人
水仙花二首
瑶池來宴老仙家醉倒風流萼綠華白玉斷笄金暈頂
幻成癡絶女兒花
花盟平日不曾寒六月曝根高處安待得秋殘親手種
萬姬圍繞雪中看(全芳備祖)
女郎張惠卿
題常山店壁
迢遞投前店颼颼守破窗一燈明復暗顧影不成䨇(清波)
(雜志)
毛友龍妻
寄外
翦燭親封錦字書擬憑歸鴈寄天隅經年未報千秦策
不識如今舌在無(詩話總龜)
沈清友
清友姑蘇女子
絶句
晩天移棹泊垂虹閒倚蓬窗問釣翁為底鱸魚低價賣
年來朝市怕秋風
(随隠漫錄清友一絶得風人之體又詠漁父起家紅蓼岸傳世綠蓑衣詠牧童自便牛背稳却)
(笑馬蹄忙得下字之工)
于本大妻
本大故姓許旌陽族也得仙術又變姓名夫婦
偕隠西山下
得仙詩
醉舞狂歌踏落花綠羅帬帶有丹砂往來城市買山藥
那箇西山是我家(宫閨詩史)
楊氏婦
楊氏婦永嘉人
送夫從軍
海壇門外浪滔天妾上城樓君上船回首西風深巷底
梅花霜月夜如年(東甌詩集)
俞氏
俞氏號菊窗
賀陳隨隠以布衣除東宫掌書
萬人海裏闢幽扉欲學深居只布衣不道内前車馬鬧
又催父子入宫闈(随隠漫錄)
宋氏
宋氏天台人
鬻廬
自歎年來刺骨貧吾廬今巳屬西鄰殷勤說與東園柳
他日相逢是路人
(趙葵行營雜錄天台宋氏家本富後貧鬻廬于鄰價成作詩云云富者見詩惻然即以劵還之)
(亦不索其直鄉人嘉其誼)
趙葵姬
絶句
柝聲默報早朝回滿院春風繡戶開怪得無人理絲竹
綠隂深處摘青梅
(古今女史趙葵同知樞密院朝罷歸私第而諸姬不見葵往訪之乃羣聚摘青梅有一姬善詩)
(賦葵責令賦詩云云)
韓希孟
希孟巴陵人魏公五世孫襄陽賈尚書子瓊之
婦年十八開慶初元兵至岳陽為卒所掠赴水
越三日得其屍練帬帶中有詩(曰璐按練帬帶中詩宋史與輟)
(耕錄不同今兩存之)
練帬帶詩
我質本瑚璉宗廟供蘋蘩一朝嬰禍難失身戎馬間寧
當血刃死不作袵席完漢上有王猛江南無謝安長號
赴洪流激烈摧心肝(宋史烈女傳)
又
宋未有天下堅正臣禮秉開國百戰功每陣惟雄整及
侍周幼主臣心常炯炯帝曰卿北伐山戎今有警死狗
莫擊尾此行當繋頸即日辭陛下盡敵心欲逞陳橋忽
兵變不得守箕潁禪讓法堯舜民物普安静有國三百
年仁義道馳騁未改祖宗法天胡肆大𤯝細思天地理
中有幸不幸天果喪中原大似裂冠袵君誠不獨活臣
實無魏丙失人焉得人垂戒嘗耿耿江左無謝安塞北
有王猛所以戎馬來飛渡巴陵境大江限南北今此一
舴艋本期固封疆誰謂如畫餅烈火燎昆岡不辨金玉
礦妾本良家子性僻守孤梗嫁與尚書兒銜署紫蘭省
直以才德合不棄㝛瘤癭初結合歡帶誓比日月昞鴛
鴦會䨇飛比目願常並豈期金石堅化作桑榆景旄頭
熱正然蚩尤氣先屏不意風馬牛復及此燕郢一方遭
劫虜六族死俄頃退鷁落迅風孤鸞弔空影簮堅折白
玉瓶沈斷青梗一死空冥府憂心長炳炳意堅志不移
改邑不改井我本瑚璉器安肯作溺皿志節匪轉石氣
噎如吞鯁不敢爝火然願為死灰冷貪生念麴蛾乞憐
羞虎穽借此清江水葬我全首領皇天如有知定作血
面請願魂化精衛填海使成嶺(輟耕錄)
節婦王氏
王氏臨海人
題清風嶺崖石
君王無道妾當灾棄女抛男逐馬來夫面不知何日見
此身料得幾時回兩行清淚偷頻滴一片愁眉鎖未開
迴首故山看漸遠存亡兩字實哀哉
(東園客談至元十三年丞相巴延平宋以偏師徇台台之臨海民婦王氏者美姿容被掠千夫)
(長殺其舅姑與夫而欲私之婦誓死不可自念且被汚因陽曰能俾我為舅姑與夫服期月乃)
(可事主君千夫長見其不難于死從所請仍使俘婦雜守之師還挈還行至嵊過清風嶺婦仰)
(天竊歎曰吾知所以死矣即齧拇指出血寫口占詩于崖石上寫畢投崖下以死死之日距今)
(且將八九十年石上血墳起如始寫時不為風雨所剝蝕嵊丞謝端為之立祠)
盧氏
盧氏荆門州人統制吳源妻
送夫赴襄陽
羨君家世舊纓簮百戰常懷報主心草檄有才追記室
築臺無路繼淮隂射鵰紫塞秋雲黑走馬黃河夜雪深
白首丹衷知未變歸來䨇肘印黃金
絶命詞
夫為萇弘血妾感共姜詩夫妻同死義天地一凄其
(荆門紀略源救襄陽陣殁氏聞訃大慟部署家事畢焚香泣拜曰夫死王事忠也妾敢不相從)
(于地下遂賦此詩自縊死)
杜氏婦
北行作
江淮幼女别鄉閭好似明妃遠嫁無默默一心歸故國
區區千里逐狂夫慵拈簫管吹羌曲嬾繫羅帬舞鷓鴣
多少眼前悲泣事不如花柳舊江都(山房隨筆)
英州司寇女(以下無姓名閨媛)
過梅嶺題(并序)
妾幼年侍父任英州司寇既代歸父以大庾本號梅
嶺今蕩然無一株遂市三十本植于嶺之左右因留
詩于寺壁今隨夫任端溪復至此嶺已為圬鏝者所
覆即命墨于故處
滇江今日掌刑回上得梅山不見梅輟俸買栽三十樹
清香留與雪中開(墨客揮犀)
上庠士人妻
寄鞵韤
細韤弓鞵巧樣新殷勤寄與讀書人好將穏步青雲上
莫向平康漫惹塵(名媛璣囊)
太學生妻
寄夫
數日相望極須知意思迷夢魂不怕險飛過大江西
(合璧事類前集有書生娶後遊太學久不歸一夕夢返其家見妻秉燭寫詩書生怪而記之後)
(家書至有詩一首如夢中所見無殊夢之夕乃發書之日)
浣花女
潭畔芙蓉
芙蓉花發滿江紅盡道芙蓉勝妾容昨日妾從隄上過
如何人不看芙蓉(顧氏積書巖選)
無名女子
永安驛題柱
無人解妾心日夜長如醉妾不是瓊奴意與瓊奴會(名媛)
(璣囊)
崖州女子
詠花扇
團扇畫方新金花照席茵那緣燈下見更值月中人(四朝)
(詩)
無名女子
靖康閒題鄧州南陽驛壁
流落南來自可嗟避人不敢御鉛華却思當日鶯鶯事
獨立東風霧鬢斜(陶朱新錄)
無名婦人
句
蚌胎光透㱿犀角暈盈尖(詠月)(許彦周詩話)
鄱陽婦人
建炎初題黃連步接官亭壁
妾鄱陽人也女工之外從事詩禮不幸嚴霜下墜泰
山其頽飄泊一身所適非偶薰蕕同器情何以堪昨
浮家洞庭怒張一帆良人倏為鬼錄吁臣不事二主
女不事二夫其奈何哉偶攜稚子來登客亭感時傷
心遂成小絶知我者其天乎
故里蕭條一望間此身飄泊歎空還感時有恨無人說
愁斂䨇蛾對暮山(景定建康志)
宋詩紀事卷八十七
