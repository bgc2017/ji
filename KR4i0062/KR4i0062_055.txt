宋詩紀事卷五十五錢塘厲鶚撰
郭晞宗
晞宗字宗之仙居人淳熙五年進士仕終瓊管
安撫有漫齋槀
白紵詞
遥夜迢迢夜未央井梧月白啼寒螿感時念往誰不傷
婕妤寵絶辤昭陽手中團扇篋中藏吳姬織紵秋蟬翼
一絲往復千情積金粟尺量金斗熨為君裁袍為君惜
同盛同衰莫相失
姑蘇臺
春花開秋雁來長風幾度姑蘇臺不見臺上人臺下月
徘徊一樹梧桐生綠苔(以上赤城詩集)
楊濟
濟字濟道淳熙五年進士歷著作郞出知果州
有鈍齋集
(文獻通考陳氏曰京鏜帥蜀上巳出遨濟為樂語云三月三日豈無水邊麗人一觴一詠亦有)
(山陰禊事又云良辰美景賞心樂事四者難并崇山峻嶺修竹茂林羣賢畢至一時傳誦)
雲安龍脊灘
洞庭老龍時出没萬斛舟航皆辟易此龍脊背巳鐵石
肯逐時好作人日我呼邦人來踏磧恍然如見河圖出
大巫雞卜占云吉小巫竹枝歌轉激飄石揚沙障江色
塵埃何處不相襲摩挲石刻聊偃息恐有老人來横笛
(四朝詩)
章良能
良能字達之麗水人居吳興淳熙五年進士除
著作佐郞寧宗朝官至參知政事弁陽周公謹
之外大父也有嘉林集
題玲瓏山(在吳興)
短鍤長鑱出萬峰鑿開混沌作玲瓏市朝可是無巇嶮
更向山林巧用工(癸辛雜識)
題李伯時飛騎習射圖
禁營貔虎天廐龍技癢不奈芻粟豐聞道寶津嘗護駕
前期踴躍矜驍雄紅綃低繫柳枝碧滿滿彎弓斫鬉射
偶然穿葉未為竒&KR0914;下紅綃方破的綵䋲長曳綵毬輕
閃爍眩轉如奔星弦頭霹靂起馬脚回看一箭落欃槍
烏紗帽穏春衫薄文韉煥爛青絲絡千步場深隔九關
畢景馳驅有餘樂李侯應奉隨春官日晏歸穿衞士班
平生抵死憐神駿絶藝那能不細看不學閻公伏池側
倉皇丹粉供宣索他年乘興試追尋妙處秖湏憑子墨
十六蹄翻意態真罄控應節顧眄親當時騎士盡應爾
尚想元豐兵制新慨今多事困供億養兵殆且殫民力
未聞士歌馬騰槽安得從容觀戲劇
(吳禮部詩話李伯時畫飛騎習射圖其手帖云公麟元豐初點撿南宫試卷畢陪預集英殿門)
(應奉廷試因得至衛士班見飛騎習射拕毬楊枝戲人偉馬駿妙天下選時乘輿幸寶津有日)
(督課勝負窮景不休故頗遂縱觀今追圖大槩以奉雌堂清玩若氣勢不至差俗則丹青可屏)
(當蒙照恕也元祐丁夘臘日謹題又云第一斫鬉射最難引弓然多中中者自帛而下平&KR0914;斷)
(之射毬鮮中以飛䃂故十發三四中為精矣尤延之楊廷秀樓大防皆有題詩朱文公跋云觀)
(龍眠飛騎圖及讀延之廷秀大防三君子佳句因思法雲秀公語尤物移人甚可畏也後又有)
(古體詩二首其一云奉題太丞丈龍眠騎射圖下有叔簡字不著姓其一題嘉定庚午四月二)
(十日章良能考續通鑑長編紹熙元年庚戌秋八月校書郞王叔簡與禮部郎李巘著作郞鄧)
(馹同檢視劉季榮所造新歴叔簡必王叔簡也)
王叔簡
叔簡字敬文渠江人淳熙五年進士紹熙中官
校書郞
題李伯時飛騎習射圖
飛毬飲羽柳如&KR0914;馬氣横生人更傑不作遊觀御寶津
騎戰還應一當百天家行樂少人知龍眠屬從天上歸
意象慘淡研精微曹霸以來無此竒壯夫披圖雙淚垂
時危那得生致之(吳禮部詩話)
曾躍麟
躍麟字子龍南恩州人淳熙五年進士官監察
御史
聞西浦漁歌作
西浦鳴榔下釣磯歌聲欸乃送斜暉扣舷互荅驚鷗夢
拍手歡呼看鷺飛山接素琴仙子過洲連青草使君歸
海天空闊家長在一任蘆花雪點衣(廣東通志)
甘同叔
同叔字異豐城人淳熙五年進士官桂州民曹
攝荔浦縣有節軒集
題昌山聖姥廟
分宜古縣環清溪重岡複嶺如奔馳行逢山斷水流處
閱城廟枕山之西我來落日在前嶺摩挲一讀盧肇碑
嗟唐今去亦已久尚餘文字光陸離云昔秦人有天下
鏖戰六國愚黔黎碭山雲氣望不見神物乃降江之嫠
雷轟電合助光怪蜿蜒墮地偕羣兒赤鱣王鮪奉鼎俎
追逐甘旨憐姥慈姥先仙去環佩冷安能蟠蟄從兒戲
劉累不出浮俗隘况肯委質嬴與斯珠宫貝闕世所希
銅環十二白玉扉紉蘭作佩香披披招搖手掉芙蓉旗
哀彈清瑟和宓妃大川擊鼓勞馮夷巨魚踴躍黿鼉随
蝦蟹瑣細不得追廟門開闔風颺颸千年萬載龍居之
野巫便伺薦酒卮簫鼓坎坎來宫祠五彩不辨虺與螭
聊以幻化驚群迷嗟我四海久望霓無復空抱明月輝
好施膏澤雨六合豈止但慰袁人思歴階酌水致此辭
退以遺誼傳于詩才慳語纇論甚卑龍兮謹勿相訶譏
(袁州府志)
張釜
釜字君量綱之孫淳熙五年進士累遷端明殿
學士簽書樞密院事
送鶴還齊雲
胎仙誰遣到塵寰盡日清吟伴我閑不作冲天支遁想
頗疑擕箭佐卿還欲追鸞駕煙霞上肯處雞群伯仲閒
為語齊雲好看取他年我欲訪緱山(茅山志)
閻蒼舒
蒼舒字才元淳熙中以試吏部尚書使金賀正
旦見金史交聘表
(皇宋書錄蒼舒工正書雄徤而有楷則尤工扁榜今陳相堯佐家將相堂大字乃其所書)
贈揚州郡帥郭侯
東南形勝惟揚州介江負淮作襟喉有國以來幾百戰
弔古千載空悠悠哀哉荒王與蕩子鈍盡鐵劒崇倡優
迷樓九曲爛如畫珠簾十里半上鉤當年二十四橋月
曾照三十六宫秋平山堂上一長歎但有衰草埋荒丘
歐仙蘇仙不可喚江南江北無風流何人復誦廣陵散
黯然悲恨不可收秖今英主正用武增五萬竈屯貔貅
金城堅築壯營壘綺叚細錯良田疇神謨廟筭萬全舉
天時既至湏人謀將軍山西名將種家聲直到青海頭
男兒有死必報國正當為上分此憂勉旃速辦古人事
貂蟬本自出兜鍪(揚州府志)
席天祐
天祐樂平人精醫嘗從劉武忠軍采用兵之勢
寓于棋遂成絶藝
淳熙六年冬醉卧僧房作
霜侵古屋月侵窗撥盡寒灰夜未央仗劍起看吳楚分
將星今見幾分光(夷堅志)
程端蒙
端蒙字正思德興人朱子門人淳熙七年鄉貢
補太學生對策不合罷歸
絶句
滿城塵土汚人甚出郭青山入眼多挐取小舟煙霧裏
此生真箇老漁蓑(饒州府志)
黃由
由字子由長洲人淳熙八年進士第一寧宗時
仕至刑部尚書兼直學士院自號盤隠居士
歸來
歸來三閱月無事一關心刈草尋花徑開池漾竹隂江
邊問明月天際數歸禽幸有高賓至相逢似竹林(吳江縣志)
莫若拙
若拙仁和人寓家崇德淳熙八年進士
題資福院平綠軒
結屋地猶淺鉤簾景盡還嵐光烟樹外野色酒杯閒别
墅從渠樂清吟屬我閑狎鷗時點白機事不相關(至元嘉禾)
(志)
吳柔勝
柔勝字勝之宣州人淳熙八年進士屢遷司農
寺丞出知隨州除祕閣修撰主管亳州明道宫
卒諡正肅
春晝
深巷寂無人鳥聲花塢春蓽門長日掩天地一閑身(宛雅)
李廷忠
廷忠號橘山於潛人淳熙八年進士
游大滌
清溪路入武陵源雞犬人家隔近村拔地一峯危作柱
棲雲五洞窄開門空庭有客掃松影古徑無人踏蘚痕
我欲白雲巖畔宿月明一夜聽啼猨(洞霄詩集)
陳銘
銘字日新玉山人淳熙八年進士
春波漁市
瀕溪有居廛兩岸舟競檥風含水氣腥曉作漁人市魚
羹何處無無錢買金鯉(嘉興府志)
于革
革字去非號竹田豐城人淳熙八年進士知房
州
春晩
舍南舍北草萋萋原上行人路欲迷巳是春寒仍禁火
楝花風急子規啼(詩人玉屑)
詠箋
七八葉蘆秋水裏兩三箇雁夕陽邊筆頭到處渾無礙
埽破寒潭一蔟烟(後村千家詩)
清都觀
高崖雨洗月華清白袷青藤曳復行老檜不知仙馭遠
屋頭猶帶玉簫聲(南昌府志)
俞烈
烈字若晦臨安人淳熙八年進士累除中書舍
人嘉定初知鎮江府權吏部侍郎有盤隠詩編
題清虚堂(在臨安淨梵院)
天清蠶麥餘綠結桃李實老僧詩銜袖過我語言質懷
山意先行如病夢芝术去山才一舍鞭策不終日堂簷
新結束空洞無長物風來舞翠杉土煖榮病橘欲行意
先清舌評驥不及何由觧鞍臥夜枕雨蕭瑟談元契參
同酒旨妙真一懷新辜雅趣意嬾健筆亦如罷參僧
野禪縛枯律(咸淳臨安志)
孫元卿
元卿樂清人淳熙八年進士仕至國子監丞
與錢孝先游洞霄
元冥相我作山行捲郤重隂放曉晴但見峯巒互扃鎖
不知宫闕隠崢嶸雲根洞穴篝燈入井底波瀾撫掌生
喚客入山還送客淙琤猶有石泉聲(洞霄詩集)
傅誠
誠字至叔仙游人嘗從朱文公游淳熙八年第
進士調永春尉從侍郎黃艾參政使北張巖開
督府于京口奏辟幕僚著述皆出其手遷太常
博士子彦卿能文以疾卒誠哭之過哀輪對閒
卒于殿下
妙庭觀(在富陽縣董雙成故宅)
會宴瑶池阿母家九霞光繞翠瓊車坐中一曲山香舞
帽上看看有落花(杭州府志)
朱師古
師古蜀人孝宗朝著作郎
句
集英殿下初登第神虎門前便挂冠
(建炎以來朝野雜記淳熙辛丑孝宗策士有昌元王昂應祥者既賜第調潼川府司戶參軍自)
(言年踰六十不願出仕上嘉之特賜承務郎致仕蜀人在朝者皆以詩送之著作郎朱師古一)
(聯最為的切)
句昌泰
昌泰蜀人淳熙中浙東提刑
題新繁句氏盤溪
客至輒命酌為言花巳開青山長委髻白骨舊生苔不
飲固癡絶能詩宜數來頗憂明日雨紅紫落成堆(成都文類)
馮仲柔
仲柔山隂人
淳熙壬寅沿檄游大滌洞天
洞府深沈别有天翬飛樓閣聳晴烟詩傳玉局驚凡目
丹就金爐記昔年翠湧千波横絶壁風吹萬籟入飛泉
他年待我功成後卜室青山絶世緣(洞霄詩集)
衛涇
涇字清叔號後樂居士崑山人淳熙十一年進
士第一除祕書省正字累官參知政事寶慶二
年卒追封秦國公諡文節有後樂集
游澱山湖
疎星殘月尚朦朧閒入烟波滿棹風始覺舟移楊柳岸
直疑身到水晶宫烏鴉天際墨千點白鷺灘頭玉一叢
欸乃數聲回首處西山渾在有無中(松江府志)
徐得之
得之字思叔夢莘弟淳熙十一年進士有靜安
作具徐氏世有史學從子天麟譔西漢會要東
漢會要皆行于世
試雙井茶
先生老作宜州鬼誰與一甌同注湯至今捧著雙井椀
猶帶是翁書傳香(方輿勝覧)
句
迺翁畫灰教兒書嬌兒赤骭玉雪膚厥妻曝日補破襦
弊筐何有金十奴(題貧樂圖)(鶴林玉露)
謝直
直元名希孟避寧宗諱改名直字古民台州黃
巖人伋之孫從陸象山遊淳熙十一年進士歷
太社令嘉興府通判
(龐元英談藪謝希孟與鄉人陳伯益好相調戲伯益面狹多髯希孟見寫真挂壁上題云伯益)
(之面大無兩指髭髯不仁侵擾乎其旁而不已于是乎伯益之面所餘無幾伯益病之莫能報)
(希孟後改名直伯益于是以兩句詠其名炊餅擔頭挑取去白衣鋪上喝將來聞者絶倒)
遣懷寄致道
貧者士之常富亦我所欲得常詎可厭逐欲何由足荒
哉化蝶翁微歟監河粟人生命如綫日湏不盈匊俯仰
天地閒何由謝羈束(前賢小集拾遺)
俞應符
應符字德瑞錢塘人淳熙十一年進士累官參
知政事
曹公疑冢
生前欺天絶漢統死後欺人設疑冢人生用智死即休
何用餘機到丘壟人言疑冢我不疑我有一法君未知
直湏掘盡疑冢七十二必有一冢藏君屍(七修類槀)
俞應奎
秦皇石(在昌化縣百丈山)
祖龍盛氣役神鞭壁立無移只屹然定是先朝陳寶化
隂靈寂寂笑求仙(杭州府志)
高似孫
似孫字續古餘姚人文虎子淳熙十一年進士
歷官校書郎守處州有疎寮小集
(文獻通考陳直齊云似孫少有俊聲登甲科不自愛重為館職上韓侂胄生日詩九首皆暗用)
(錫字為清議所不齒晩知處州尤貪酷其讀書以隠僻為博其作文以怪澀為竒至有甚可笑)
(者就中詩猶可觀也括日有籍妓洪渠慧黠過癸辛雜識高疎寮守)
(人一日歌真珠簾詞至病酒情懷猶困嬾使之演其聲若病酒而困嬾者疎寮極稱賞之適有)
(客云卿自用卿法高因視洪云吾亦愛吾渠遂與落籍而去以此得嘖言者)
入餘杭縣
明發遵西陸驅車月流光佳山迎車來知是古餘杭危
樹露如雨平野日未陽支流滀清源弱羽無高翔人家
叢灌下世載山水鄉扣門作午憩白飯羞文魴邂逅有
足歡離合非其常主人不予鄙予畱亦徜徉
憩昌化民家
晩程息勞轍白日流西暉水鳥得魚去耘夫荷鉏歸川
原杳芊綿林野雜依霏一來叩竹館相邀入荆扉重巖
吐清溜澄隂布殘馡曰予考此室十世相因依左右桑
果足歲日雞豚肥豐猶未至裕歉亦無能飢予聞良自愜
欲謀北山薇有田可同耕有蠶當共衣車夫猝無情此
志仍重違
荅李才翁
素意杳難尋殘罏屬晩隂花知西洛事雁呌北人心客
共艱難盡詩隨老大深金陵書不到消息又沉沉
荅宇文文學
無能應俗苦皇皇詩不驚人筆事荒天下無山如飯顆
人閒有水自滄浪左杯右蟹一舟足早韭晩菘三畝強
莫謂覺來無可嗜逢人猶自覓花忙
燕文貴山水圖
道山堂上御府畫展卷猶能記老燕十日何由辦水石
千金那可分江天楚湘兩岸風落木海嶽三秋雁度川
大山小山俱好隠江南夢去曲肱眠
荅武昌吳廣文
生平不識武昌樓官柳青青好在不庾亮笛吹黃鶴月
簡棲碑駁碧苔秋山横赤壁含情斷水出瞿塘快意流
何處呌君同一醉並舟秦女擘箜篌
琵琶引
人生聚散難為别何况悤悤作吳越梅梢帶雪下昭陽
明朝便隔關山月長城不戰四夷平臣妾一死鴻毛輕
回憑漢使報天子為妾奏此琵琶聲長安城中百萬戶
家家競學琵琶譜酸聲苦調少人知食雪天山憶蘇武
西風吹霜雁飛飛漢宫月照秋砧衣嫖姚巳死甲兵老
公主公主何時歸
銅雀硯歌
曹公夜讌淩雲臺一言契闊含餘哀分香老妓各雲雨
歌舞不盡薶蒿萊漠漠頽基鄴山下萬里烟塵無一瓦
井榦尊酒自平生烏鵲飛南播遺雅老農墾雨開荒寒
一礫千金苔未乾世人好竒不好近真比周簋仍商盤
老璞渾渾殊質魯得水猶能發妍嫵更與人閒作瓌古
月明夜盗西陵土
黃居中瀟湘圖歌
天暒而雨斷兮作蒼梧九疑之高秋風行而川怒兮洩
瀟湘洞庭之奔流樹不知名兮山抱複嶺沙不計程兮
水趨他洲波作止兮蛟舞蛟蟄雲晦明兮猨呼猨愁原
不可作兮蘭亦塵土賈傅歸漢兮鵩其何尤誰呼魚兮
北墅有酒誰鼓枻兮南津有舟懷斯人兮杳靄千里目
悵望兮吾其歸休
騎鸞引
夜騎白鶴出琳闕千萬仙官鏘佩玦雲雷帖妥過剛風
左推日丸右扶月一息瑶池翠水家阿母迎謁龍驅車
青娥彈絲玉妃酒折盡蟠桃紅玉花九天丈人來問道
太極之前天不老丹霞一氣玉虚宫寶笈金繩容探討
井君沐浴波五色洞房光芒上奔日天上傳呼六丁直
星斗離闌礙鸞翼(以上疎寮小集)
由校書郎授徽倅道出金陵投留守吳雲壑
四朝渥遇鬢微絲多少恩榮世少知長樂花深春侍宴
重華香暖夕論詩黃金籝滿無心愛古錦囊歸有字竒
一笑難陪珠履客看臨古帖對梅枝(四朝聞見錄)
絶句(曰琯按東臯雜錄作陳天錫)
舍南舍北雪猶存山外斜陽不到門一夜冷香吹入夢
野梅千樹月明村(全芳俻祖)
延祥觀
水明一色抱神州雨壓輕塵不敢浮山北山南人喚酒
春前春後客憑樓射熊館暗花扶扆下鵠池深柳拂舟
白髮都人能道舊君王曾奉上皇遊
(武林舊事四聖延祥觀西依孤山為林和靖故居花寒水潔氣象幽古三朝臨幸有韋太后沉)
(香四聖像小蓬萊閣瀛嶼堂金沙井六一泉高疎寮有詩)
聚景園
翠華不向苑中來可是年年惜露臺水際春風寒漠漠
官梅郤作野梅開
(武林舊事聚景園在清波門外孝宗致養之地嘉泰閒寧宗奉成肅太后亦嘗臨幸其後蕪廢)
(不修高疎寮詩云云)
游九鎖
洞門金畫翠琅玕杏不多花月澑寒借得御書經自讀
松風淨洗石棋盤(洞霄詩集)
汪強中郎中送蟹
連日天街候駕歸且呼酒對早梅飛從來吏部高情别
右手分將老蟹肥(蟹略)
水西
抱崖一水限僧居空翠冥濛畫不如落日遊人山窈窕
清風啼鳥竹蕭疎(詩家鼎臠)
楊嗣勛惠茯苓
道是青神谷元通白帝厓有松如壯士其魄化嬰兒雲
溼侵鴉觜天寒翦兔絲堯初香摘髓秦後雪凝脂穴動
龍蛇窘山空鳥獸悲惟將千歲力自了一生竒
都下
柳生春思拂京華不管閒人也憶家添盡好香那睡得
月痕如水浸梨花
荅辛幼安
青天不惜日壯士偏知秋自古有竒畫如今空白頭彼
時當再來吾老不可留天推璧月上星入銀河流躔度
若此急人生與之浮終夜自起舞無人共登樓典謨有
陳言河洛非故州黃鶴呼不來誰能理殘裘(以上後村詩話)
别雲門
回首雲邊更看松風流王謝舊行蹤不知誰繼諸賢後
夜半來聽六寺鐘(雲門志略)
石橋
一石上負崑崙柱一水西奔牛女渚玉幹獰鱗萬松古
夜夜神光干帝宇石滑苔危水一縷四海長依開闢雨
月落未落半規吐雨足敲泉龍擺舞
蔡山渡
江上人家破竹門潮生水長浸籬根鮆魚一尺枇杷小
放溜船來酒滿樽(以上甬上耆舊集)
句
汾獻升雲鼎秦遺蝕雪碑(買硯)沙冷雁一二天長帆有無
(曹娥江)白浪不侵魚復陣青苔猶護劍關銘(送蜀客)旋
作池來分剡曲略教花處似蘇堤(池西話後村詩)天差
鶴管烹茶水風夾花吹煮蟹烟(蟹略)
莫若沖
若沖字子謙若拙弟淳熙十一年進士歷官至
大理寺丞丏外除知永州不赴卒有語溪集
初春趙仁父寓資福院平綠軒見招
平綠題詩四十年尋幽不厭水雲邊一犁還又耕春後
三白重來醉臘前自笑挂冠林下客獲陪揮麈坐中賢
絶嫌幻色撩人思快睹晴川接遠天(嘉興府志)
過崇福院(在青鎮南)
首歲融春卜有秋曉行猶自索貂裘身閑暫脱微官縛
市隠何如此地幽一水相望三里近十年重到片時留
買田擬作終焉計直是飄然不繫舟(烏青文獻)
程卓
卓字從元大昌從子淳熙十一年進士歷官同
知樞密院事封新安郡侯贈特進資政殿大學
士諡正惠有集
遊金焦二山
揚子長江天際來中流有山何壮哉深根盤礴千萬丈
寸土不受雙崔巍金山屹據上流險四面佛屋相環回
來帆去槳别艫舳住僧過客煩追陪排空傑閣揖滄海
海山亂點浮纖埃龍潭列聳石峯巧獨立野鶴慵毰毸
堂前回首指遺像坡翁印老留青煤其人巳去詩尚在
唱酬風月相徘徊再三瞻我二山去縹緲又入雲濤堆
焦山一望二十里舟師駕櫓如奔雷行行滉蕩呼吸頃
繫䌫确犖登山隈山中僧少竹木古瘦根迸石穿莓苔
幽姿野態隨步出勝處往往多樓臺洪厓路轉尋瘞鶴
幾年浪打風雨摧遺銘破碎石剝落摩挲細讀心眸開
同行韻遠心未盡飛仙亭上傾尊罍酒酣我為發絶唱
底湏方外求蓬萊(金山志略)
雪巖
石門一望路迢迢五老峯高聳碧霄泉挂珠簾當洞口
烟拖練帶束山腰香爐捧出仙人掌輦輅行過織女橋
午夜月明天似水鶴歸松頂聽吹簫(齊雲山志)
鞏豐
豐字仲至號栗齋其先鄆州湏城人渡江為婺
州武義人少游吕東萊之門淳熙十一年進士
嘗知臨安縣稍遷提轄左藏庫卒有東平集
(葉水心墓誌云仲至片詞半牘皆清朗得言外趣尤工為詩多至三千餘首)
曉起甘蔗洲
曉起東風惡晴嵐忽變昏船隨山共走霧與水相吞鉦
鼓遥知寨桑麻略辨村雨來無凖則容易溼柴門
湖嶺下十里是為黯澹灘行者多至此捨舟
急流方了又高岡日永周旋未覺忙壁上字多知店老
嶺邊松茂喜車凉叢叢亂篠承攲石帖帖新荷戀小塘
黯澹惡灘應笑我為虞魚腹犯羊腸(以上瀛奎律髓)
翠蛟亭泉出天柱之趾將至洞霄門數折下墜方
盛時如蛟飲㵎亭當木石最竒處舊取東坡詩語
名以舞翠客謂不若直名翠蛟為不費荅知宫事
王君思明欣然改之為賦一首
木石相因依妙處在得水遇其相合時㵎蹙水多止巍
巍天柱峯雙洞空無底怪石抱山迴灌木參天起青蛟
走玉骨元脈貫石髓曲折暫得伸掀舞如掉尾亭成自
何年不陋亦不侈秋深泉久縮亭影照清泚忽遇水飛
流亭入銀濤裏怒蛟捲亭去相距不盈咫一落墜兩谼
力竭勢方巳終疑入江湖赴海日千里昨夜山雨號梧
竹盡風靡轟雷與石闘蛟怒幾欲死吾亭方宴然清曉
見窗几因擕一樽來與客相料理賸擬畫將歸題詩郤
畱此
翠微亭(就亭舉杯落葉滿地知宫王君請和韋蘇州落葉滿空山之句)
行跡年來到處稀獨于巖壑有深期鵝溪道士能相屬
請和空山落木詩
洞霄即事
積蘚青踰一寸痕山靈守護幾千春長藤横繫巖邊木
何日重來挂葛巾(以上洞霄詩集)
炊熟日有愴松楸
小樓吹斷玉笙哀春半餘寒去復來五歲不澆墳上土
望鄉心折刺桐開(濓洛風雅)
楊安誠
安誠字道父蜀人
白帝廟(并序)
白帝廟神舊傳以為公孫氏以予考之非也公孫氏
享國日淺轍迹未嘗至夔獨遣田戎任滿戍江關岑
彭入江關不復為戍守公孫氏無從廟食按酈道元
水經注瞿塘灘上有神廟甚靈刺史二千石過其下
不敢伐鼓鳴角恐致風雨舟人上水以布裹篙足不
令觸石有聲蓋不謂其神為公孫氏瞿塘天下至險
必有神物司之但有廟偶連白帝城俗遂從而訛爾
余往來三峽皆託神之庇輒為賦此庶來者有所考
云淳熙十一年正月晦日西蜀楊安誠道父書
蜀江萬壑俱東奔瞿塘喧豗爭一門驚濤駭浪建瓴下
顛崖仆谷相吐吞朋妖窟宅恃幽阻正晝噴薄隂霾昏
靈宫奕奕鎮地險衆瀆稟令川祇尊赤甲後聳黃熊躍
灩澦前峙青猨蹲舳艫銜尾下吳楚約束蛟鰐如雞豚
舊傳鼓角致雨雹裹篙不觸撐舟痕綜理脈絡盡西徼
帝假之柄攸司存子陽祚國十年近此地未省東其轅
連江列炬鐵鎖斷戎滿奔北無留屯江關回首盡漢幟
遺黎何自知公孫血食漢代定不爾但有故壘山之樊
子美誤信齊東語感慨勇略招英魂山川之靈載望秩
僭偽詎可同時論向來名實久淆溷薦祼無乃凟俎膰
請從酈元為考證神理昭昭斯可原(全蜀藝文志)
謝牧
題洪陽洞石上
特特攜笻探洞房中藏精氣凛寒芒神仙久視知難學
乞取逍遥物外方(淳熙乙巳冬書)(遊名山記)
馮端榮
端榮崇安令
題武夷(淳熙丙午)
花滿晴烟樹滿雲我來寧是學仙人願將九曲溪頭水
散作年年百里春(武夷詩集)
李持國
夀興國守(九月三日)
縹緲黃堂擁瑞烟神光照社記當年風雲慶會千齡際
萸菊佳辰六日前蕩節巳嘗煩出使輔藩聊復頼于宣
廟堂參贊猶虚位飛詔行看下九天(聖宋名臣獻夀集)
劉季裴
季裴字少度福安人孝宗朝終祕閣修撰
夀朱守
匡鼎談經世少雙一時文物動虞庠江湖雖隔金閨籍
衣袖仍聞玉案香墨客幾年陪畫隼板輿平日到蘐堂
時清身徤堪行樂未見荆榛老鳳凰(聖宋名臣獻夀集)
李獻可
獻可吉水人
賦宫人午睡
御手指嬋娟青春白晝眠粉勻香汗溼髻壓翠雲偏柳
妒眉間綠桃嫌臉上鮮夢魂何處是知繞帝王邊
(吉安府志獻可六歲能詩孝宗召入宫時宫人正午睡帝命為詩獻可即賦云云帝撫其背曰)
(何不作我家兒命宫人繡御掌于背以賜歸)
王正已
正已四明人珩之子淳熙中官太府卿
題天開圖畫亭(并序)
姚伯愿使君築亭真州子城西北隅盡得江山之勝
乞名于四明王正已因誦山谷天開圖畫即江山之
句遂以名亭又為賦此詩
夜來殘暑鏖西風秋聲摵摵先井桐纖雲四卷天開容
一碧萬里磨青銅使君退食新凉逢厭看凝寝香雲濃
領客欲送孤飛鴻城隅高亭溼青紅曠野四望開心胸
前瞻江山勝而雄琉璃波光羣玉峯水墨正爾難為工
天開地闢今古中此景自若無初終天豈為我施新功
我心得之眼相從收入几席無遺蹤錦囊得助防詩窮
李成郭熙將無同撫掌一笑浮金鍾(儀真縣志)
宋詩紀事卷五十五
