宋詩紀事卷十九錢塘厲鶚撰
楊繪
繪字元素綿竹人皇祐初擢進士第二神宗朝
累官翰林學士御史中丞哲宗朝終天章閣待
制知杭州有集
(墨莊漫錄嘉祐中有王永年者娶宗女求舉于竇卞楊繪得監金耀門書庫嘗置酒延卞繪出)
(其妻閒坐妻以左右手掬酒以飲卞繪謂之白玉蓮花杯可謂善體物者也)
春遊
傾城追逐豔陽天上已清明節序連桃李光隂足駘蕩
湖山風月更鮮妍谷中荅響飄新曲波底妝光颺綵船
遲日未西人已醉綠楊柔弱舞秋千(合璧事類前集)
落花
夜來經雨學啼妝今日摧紅怨夕陽已落旋随春水急
強留還怯晚風狂應將别恨憑鶯語更把歸期趁蝶忙
誰謂多情消不得夢魂猶惜滿闌香(夢梁錄)
夀山
夀山北接侵隋碧溳水南流接漢清宋玉陽臺猶暮雨
子虚夢澤已春耕(湖廣總志)
謝景温
景溫字師直綘次子皇祐元年進士元祐初歴
官權刑部尚書知鄆州徙知河陽
(中山詩話梅聖俞幼戲謝師直詩曰古錦裁詩句斑衣戲坐隅木奴今正熟肻效陸郎無師直)
(小名錦衣奴至十歲讀此方悟之)
遊雲門
若邪欲盡山轉青中有三寺山為屏秦峯表裏植蒼翠
仰視萬木相崢嶸雪霜洗盡塵土跡龍蛇蟄處烟氛生
我攜賓友事登覽穿徑已覺毛骨輕窮幽陟險興不盡
巖房留宿神逾清寒随隂谷一夜至酒力半酣如不勝
狂歌出行步竹徑正是溪橋雙月明幽泉亂迸石竇響
松風遠送哀猨聲凌晨後嶺縱俛仰長林翠阜何從衡
獻之舊地不可辨懸崖欲斷石為阬五雲散盡遺蹟滅
老僧至今傳此名憑高覽古復太息翻嗟萬事多廢興
丈夫出處固未測我于山水夙有盟區區世路雖可厭
脱身向此誠獨醒豈如乘興事兹樂賞心不繫窮與亨
昔人避世非獲已我今安學禽鳥情(雲門集)
吕大防
大防字微仲藍田人皇祐初進士神宗朝累除
知制誥哲宗即位為翰林學士拜尚書右丞封
汲郡公進尚書左僕射兼門下侍郎紹聖初以
黨論責授舒州團練使循州安置未踰嶺卒高
宗朝復故官贈太師宣國公諡正愍有吕汲公
文錄
萬里橋西有僧居曰聖果後瀕錦江有修竹數千
竿僧辯作亭于竹中予與諸公自橋乘舟泝流過
之因名亭曰萬里蓋取其發源注海與橋名同而
實異作小詩識之
萬里橋西萬里亭錦江春漲與隄平拏舟直入修篁裏
坐聽風湍徹骨清(成都文類)
李覯
覯字泰伯建昌軍南城人皇祐初以薦試太學
助教終海門主簿太學說書有退居類稾
絶句
人言落日是天涯望極天涯不見家已恨碧山相掩映
碧山還被暮雲遮
(青箱雜記識者謂此詩意有重重障礙李君其不偶乎後果如其言)
清明
遲遲日影坐成曛聞說清明在此晨花卉不宜愁眼看
句萌能為幾人春銷磨志氣多因老檢點交遊半作塵
欲向醉中聊自適病來還厭舉杯頻
王方平
五百餘年别恨多東征重得見青蛾擗麟始擬窮歡樂
不奈閒人背癢何
璧月
璧月迢迢出暮山素娥心事問應難世間最解悲圓缺
秪有方諸淚不乾
梁帝
凝旒南面總虚名廟祀何曾暫割牲但學禪心能忍辱
莫羞侯景陷臺城
送僧遊廬山
行非為客住非家此去廬山況不遐要見南朝舊人物
池中唯有白蓮花
憶錢唐江
當年乘醉舉歸帆隱隱前山日半銜好是滿江涵返照
水仙齊著淡紅衫(以上盱江集)
望海亭席上作
七閩山水掌中窺乘興登臨到落暉誰在畫簾沽酒處
幾多鳴櫓趁潮歸晴來海色依稀見醉後鄉心積漸微
山鳥不知紅粉樂一聲檀板便驚飛
(湘山野錄蔡君謨出守福唐時泰伯自建昌攜文迓之一日命泰伯及陳孝廉烈早膳于後圃)
(望海亭不設樽酒膳罷欲起時方暮春鬻酒于園郡人嬉遊藉姬數子時亦尋芳于此既太守)
(在亭因斂袖聲喏而退蔡公遂留之旋命觥具就以為侑酒方行舉歌一拍陳烈者驚懼怖駭)
(越牆攀木而遁泰伯即席賦詩云云)
句
幾函道藏金壺墨一片秋容玉井花(仙都觀)酒鄉貧更
入詩債病猶還(和陳殿撰)天冷雲含白溪清水獻沙(感秋歴)
(代吟譜)
張唐英
唐英字次功蜀州新津人丞相商英之兄自號
黃松子皇祐初調榖城令熙寧中仕至殿中侍
御史有嘉祐名臣傳蜀檮杌行于世
題傳舍詩
先帝昭陵土未乾又聞永厚葬衣冠小臣有淚皆成血
忍向東風看牡丹
(邵氏聞見前錄熙寧元年春唐英以前御史服除還京朝過洛府尹同僚屬出賞花皆不見題)
(詩傳舍云云時仁宗山陵初成英宗厭代尹聞之遣書為禮卻而不受頼唐英還朝不得歸臺)
(不然河南尹者不免矣)
裴大亮
大亮皇祐四年以尚書虞部員外郎知商州
題西巖寺
清溪如鑑照行人谷鳥山花景漸新五馬頻來無别事
為思江上若邪春(陜西通志)
鄭炎
炎皇祐初漢中郡守
贈張俞秀才遊金華山
凌晨别我將何適鶴態飄然振霜翮指點金華欲去遊
騎驢直造煙霞宅一片嵐光凝不飛數里松隂翠如滴
背臘山寒雪未消迎春地暖花爭拆水潺潺兮風索索
簾卷虚堂正岑寂高歌應有鬼神聽狀物潛驅鴻化力
繄我浮生繫郡符安得乘閒訪靈跡吟成一首送君詩
倩僧勒上巖邊石(陜西通志)
鄭獬
獬字毅夫安州安陸人皇祐五年進士第一神
宗朝拜翰林學士為王安石所惡出知杭州徙
青州提舉鴻慶宫卒有鄖溪集
(郡齋讀書志毅夫為文有豪氣峭整無長語與滕達道少相善嗜酒落魄無檢操人目之曰滕)
(屠鄭沽)
題垂虹橋寄同年叔楙祕校(劉孜字叔楙原父之弟時為吳江尉)
三百闌干鎖畫橋行人波上踏靈鼇插天螮蝀玉腰闊
跨海鯨鯢金背高路直鑿開元氣白影寒壓破大江豪
此中自與銀河接不必仙槎八月濤(中吳紀聞)
題僧文瑩所居壁(守杭日作)
西湖頻送客綠波舟檝輕春入蘿徑静浪花翻遠晴
題杭郡閣
雨影横殘虹秋容隂映日寒江帶暮流曉角穿雲出峯
藏翠如織宿鳥去無跡封書寄所懷聊託金門翼
(玉壺清話二詩時頗訝其氣象不遠後解杭麾將赴青社以病泊舟楚州卒)
省中畫屏蘆雁
高堂傾動長江流黃蘆羣雁滿滄洲埽開長安塵土窟
寫出江南煙水秋兩雁斜飛入空闊四雁顧慕横沙頭
高風拉折蒼玉幹蘆花雪盡無人收赤日飛光不敢近
但覺爽氣屏閒浮嘗聞畫龍入神變坐馳雲雨天地遊
只恐此雁亦飛去瀟瀟萬里誰能留(聲畫集)
采鳧茨
朝攜一筐出暮攜一筐歸十指欲流血且急眼前飢官
倉豈無粟粒粒藏珠璣一粒不出倉倉中羣鼠肥(宋文鑑)
朱亥冢
高論唐虞儒者事賣交負國豈勝言憑君莫笑金椎陋
卻是屠酤解報恩老(學菴筆記)
絶句
田家汨汨水流渾一樹高花明遠村雲意不知殘照好
卻將微雨送黃昏(能改齋漫錄)
代探花郎一絶
嫩綠輕紅相向開一番走馬探春回青衫不管露痕溼
直入亂花深處來(苕溪漁隐叢話)
春詞
小池春破玉玲瓏聲觸簾鉤漸好風閒繞闌干掐花樹
春痕已着半梢紅(錦繡萬花谷)
蠡口絶句
千重越甲夜城圍戰罷君王醉不知若論破吳功第一
黃金只合鑄西施
(庚溪詩話吳門蠡口瀕太湖乃范蠡自此乘扁舟泛五湖也鄭毅夫詩云云)
雪晴
天外丹霞一抹紅瓦溝已見雪花溶前山未放曉寒散
猶鎖白雲三兩峯(後村千家詩)
恭和御製賞花釣魚
輦路鮮雲五色開一聲清蹕下天來水光翠繞九重殿
花氣濃熏萬夀杯繡幕烟深紅會合文竿風隠綠徘徊
蓬山絶頂無人到詔許羣仙盡日陪
寄程公闢
念昔都門手一攜春禽幾向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪(以上瀛奎律髓)
浮雲樓(在安陸)
樓在浮雲縹緲閒浮雲破處見朱闌山光對入鄖城紫
溪影横飛夢澤寒(湖廣總志)
上翰林
中使傳宣内翰家君王令草侍中麻紫泥金印封題了
銀燭纔燒一寸花(淵鑒類函)
句
東飛江雲北飛燕同寄青春不相見夜來過嶺忽聞
雨今日滿溪俱是花(詩人玉屑)
滕元發
元發初名甫字元發以避高魯王諱改字為名
而字達道東陽人家蘇州皇祐五年進士第三
神宗朝累官知開封府翰林學士出守外郡哲
宗朝以龍圖閣學士知揚州卒諡章敏
(梁溪漫志滕達道未遇時與諸生講學于僧舍主僧出諸生夜盜其犬而烹之事聞有司治其)
(罪滕公為丐免守曰如能為盜犬賦則將釋之滕公即口占其詞曰僧既無狀犬誠可偷輟藍)
(宮之夜吠充綘帳之晨羞摶飯引來喜掉續貂之尾索綯牽去驚回顧兔之頭守大笑竟置不)
(問)
寄越州范希文太守
江山千里接仁風都在東南秀氣中為問玉皇香案吏
蓬萊何似水晶宫
(能改齋漫錄時元發守吳興)
送俞退翁致仕還鄉
清時沖節是身謀御史郎官不肻留回首軒裳雙脱屣
放懷天地一輕漚卞雲霅月柴門静芰雨蘋風野艇秋
仰羨冥鴻空自媿區區圖報未知休(湖州府志)
句
萬國休兵外羣生奏凱中(皇祐五年御試吹律聽軍聲)寒日邊聲斷
春風塞草長傳聞漢都護歸奉萬年觴(西旅來王話以上古今詩)
野色更無山隔斷天光直與水相連(月波樓話)(竹坡詩)
陳汝義
汝義晉江人皇祐五年進士
寄題錢公輔衆樂亭
聞說湖亭又一新不徒行樂樂斯民水光賸占鷗鳧地
人意賞從桃李春試展畫圖清俗眼況聞几席傲天真
使君已陟螭頭貴應為烟雲入夢頻(延祐四明志)
韋驤
驤字子駿錢唐人皇祐五年進士累遷主客郎
中出為䕫路憲知明州提舉洞霄宫有韋先生
集
古金章(全椒民閒二稚子得金章于野分而競焉入于縣縣以獻州)
黃金鑄印龜為鈕埋沒郊原已綿久春泥深處襯耕蹄
臘雪銷時經獵走臘去春來幾百年年年寂莫無夤緣不
知何代何王賜于此奚為獨墜捐由來至寳寧長棄一
旦光輝難自祕牧兒蕘子兩窺觀不識彫章秪知利里
胥白官官為收歘從下邑歸之州發囊啟襲生精彩十
目爭視寒星流粲然五字分明在蒼龍副將軍所佩將
軍安在惟空名方寸堅剛終不潰物否而通理所宜在
人誰謂殊于斯請看金印雜瓦礫未逢採拾無輕嗤
登蓬萊閣
行盡東州到此州登臨更盡北山頭孤城突兀連滄海
三島參差聳暮秋廣座下疑鼇負石危簷遠學蜃為樓
蓬萊方丈雖冥邈高閣今朝亦勝遊
賦牡丹黃齏
倚闌凋謝若為情旋拾殘紅入鼎烹吞秀嚼香湏細細
送春唯此一杯羹(以上韋先生集)
蒲宗孟
宗孟字傳正閬州新井人皇祐五年進士神宗
朝擢翰林學士拜尚書左丞罷知亳杭鄆三州
徙河中卒有集
遊虎丘
長松遶步水灣環寺據吳王冢墓間瘦石千層開碧玉
疎篁十里裹青山壁從池上嶄巖起雲出門前自在閒
零落生公講臺下無人說法但空還
遊虎丘山書錢唐舊遊
失卻湖山恨去舟新年無意作春遊東風昨夜思龍井
曉雨全家入虎丘望見遠峯疑石衖(南高峯勝處)誤尋歸路
認花樓(沙河勝處)明朝一出閶門去清夢遙知在兩州(以上)
(吳郡志)
題徐沖晦處士舊隱
沖晦先生不肻官布衣謁帝布衣還尚嫌姓字騰人口惟
恐文章落世間大隱不妨居市井高吟何處問家山平
生寄意江湖上雲自無心水自閒(興化府志)
錢藻
藻字純老臨安人文穆王元瓘子儼曾孫閤門
祗候順之之子家蘇州皇祐五年進士仕至翰
林侍讀學士權知開封府
天平山白雲泉
白雲巖静最深隈泉溜泓溶石竇開宿霧不生澄曉月
殘風輕漾蟄寒雷源從天漢星邊落流自鼇峯海上回
莫謂無心事奔注曾随霖雨下山來(吳郡志)
李先
先字淵宗許州臨潁人第進士官至祕書監
與杜秀才
南極多老人及見九代孫君今古儋州氣質清且溫今
年八十二頗覺行步奔白鬚映紅頰疑是羲皇人(淵鑑)
(類函)
吳處厚
處厚字伯固邵武人皇祐五年進士初為將作
丞蔡確嘗從處厚學賦及作相處厚通牋乞憐
無汲引意用王珪薦除館職出知漢陽軍上蔡
確車蓋亭詩擢知衛州卒紹聖中以元祐黨追
貶歙州别駕有青箱雜記
(萍洲可談吳處厚知漢陽軍每謂鸚鵡洲沔鄂佳處欲賦詩未就一日綱吏來告覆舟吳問所)
(在吏曰鸕鷀堰吳拊案連唱大竒徐曰吾經年為鸚鵡洲尋一對不得天俾汝也因得末減)
九江琵琶亭
夜泊潯陽宿酒樓琵琶亭畔荻花秋雲沈鳥沒事已往
月白風清江自流
送客西陵
若邪溪畔醉秋風獵獵船旗照水紅後夜錢唐酒樓上
夢魂應遶浙江東
(青箱雜記王安國作詩多使酒樓嘗語余曰楊文公詩有江南一酒樓隄柳拂人頭李白題詩)
(徧酒樓錢昭度詩亦有酒樓長憶錢唐江上望酒樓人散雨千絲子詩有幾酒樓余荅曰吾詩)
(有二酒樓安國曰足矣)
題王正叔㶏景亭
亂鶯啼處柳飛花拍拍春流漲曉沙正是江南梅子熟
年年離恨寄天涯
(宣和畫譜王榖字正叔居偃城之南城有小亭下臨㶏水榜曰㶏景亭南通淮蔡北望箕穎川)
(原明秀甚類江鄉景物吳處厚詩云云)
自諸暨抵剡
夷猶雙槳去莫不辨東西夕照偏依樹秋光半落溪風
高一雁過雲薄四天低莽蕩孤舟卸水村楊柳堤
出得雲門路風悽日夕曛船撐鏡湖水路指沃洲雲山
色周遭見溪流屈曲分一觴復一詠誰是右將軍(剡錄)
李常
常字公擇南康建昌人皇祐中進士元豐中歴
太常少卿禮部侍郎哲宗朝拜吏部侍郎御史
中丞出知成都有集
解雨送神曲
怒風兮揚塵日爍石兮將焚水泉竭兮厚地裂嘉榖槁
兮孰薅且耘神龍兮靈壑挹清波兮幽濆鳴鼉鼓兮舞
神覡庶下鑒兮霈祥氛
肅旂旆兮先驅咽簫笳兮擁歸輿椒醑甘兮牲幣潔始
肸蠁兮為之躊躕瞻前山兮嵯峩指去路兮縈紆神德
大兮報無以晦徒感涕兮長吁(宋文鑑)
馬雲
雲皇祐中蘇州節度推官
訪踞湖仇山人隱居
雞犬眠雲白日空暮春花木滿川紅茶甌香沸松林火
藥杵聲清石㵎風玉帛未聞招隱士神仙今喜識臺翁
夕陽半局殘棋在醉倚巖邊紫桂叢
踞湖山
山臨太湖上寺隱青蘿閒五塢洞壑䆳衆峯屏障環濃
嵐面光彩驚波背潺湲雲歸定僧寂月伴樵夫還林墅
掩蒙密級磴容躋攀錢氏建茅社此地為家山
條竹塢
檀欒徧巖川幽谷氣象鮮風玉自宫徵秋籟成管弦夕
靄起碧霧晨曦生綠烟花繁紫鳳飽質勁蒼虯攣藤蘿
交密蔭仰不見雲天欲訪桃源路塢塢疑相連
(吳郡志踞湖山即横山也錢氏有國日造寺于山下曰薦福寺里人又以寺名名之山有五大)
(塢圖經又名五塢山五塢舊名不雅皇祐五年節度推官馬雲三遊此山求其林㵎之美峯壑)
(之秀雲景之麗泉石之怪因其物象名之曰芳桂飛泉條竹丹霞白雲合踞湖為六題以詠之)
襄州太守王侯洙復峴山羊公祠
漢水舒舒山崇崇岧然峴首稱清雄南方強吳恃割據
選命儒將登元戎太康以來千餘載荆州遺愛思羊公
江山襟帶號形勝藉此因成輔晉功公謂高賢事迹異
視之閒暇無悤悤測知當日登臨意景物亦與今朝同
新就峯嶺作亭舍面勢豁若凌烟虹蒼蒼雲木望不盡
浩蕩古意深何窮盤回小逕至釣石(山下臨水有巨石曰釣臺)俯
視凝碧相連通叢篁森束林蓊鬱又從其下興祠宫迅
湍急瀨鳴湱湱濃嵐翠靄霏濛濛晦晴氣象随變易朝
昏萬狀殊初終閣老分符二千石旟竿刻隼車畫熊管
内民租絶逋負里社歌鼓懽年豐府門晝扄官事退時
引賓佐嬉其中崖條嶺蔓雜丹白澗花滿眼羅青紅磴
道迤邐陟縈屈飄若巾屨騰秋空豈獨遊觀樂閒燕圖
樹佳政希前風經由麤得究本末強顔模寫慙非工音
辭鄙俚雖一唱下詞寒苦無怡融(襄陽府志)
顧臨
臨字子敦會稽人皇祐中舉說書科為國子監
直講元祐中拜天章閣待制河北都轉運使召
為刑兵吏三部侍郎兼侍讀翰林學士紹聖初
以龍圖閣學士知定州因黨論奪職斥饒州居
住
(雞肋編顧臨子敦内翰姿狀雄偉少未顯時人以顧屠嘲之元祐中自給事中為河北都運使)
(蘇子瞻作詩送之云我友顧子敦軀膽兩雄偉便便十圍腹不但貯經史容君數百人一笑萬)
(事已十年卧江海了不見愠喜磨刀向猪羊釃酒會鄰里歸來如一夢豐頰愈茂美平生批敇)
(手濃墨寫黃紙會當勒燕然廊廟登劒履翻然向河朔坐念東郡水河來屹不去如尊乃勇耳)
(顧得之不樂既行羣公祖道郊外子瞻辭疾不往和前韻以送因以自解焉君為江南英面作)
(河朔偉人閒一好漢誰似張長史上書苦留君言拙輒報巳置之勿復道出處俱可喜攀輿共)
(六尺食肉飛萬里誰言遠近殊等是朝廷美遙知别送處醉墨爭淋紙我以病杜門商頌空振)
(履後會知何日一歡如覆水善保千金軀前言戲之耳)
題招提院静照堂
踏暑夏日長履霜冬日短乞詩賁新堂經年不辭緩虚
院莓苔青客衣塵土滿自矜非俗求容色長衎衎盈箧
寳珠璣東歸春正暖静照名已傳主人宜亦反(至元嘉禾志)
駕幸太學
五紀寥寥舊典章一朝清蹕下膠庠旗常日月随天轉
文武衣冠列宿行拜老徒煩嗟漢室談經戒逸慕周王
已叨法從陪臨幸安足賡諸詠在堂(中州題詠集)
句
如逢公釀年來富鬭虎匡螯稻正肥(蟹略)
胡瑗
瑗字翼之泰州海陵人仁宗朝以布衣召拜校
書郎為湖州學官皇祐中為國子監直講嘉祐
中遷太子中允充天章閣直講以太常博士致
仕
石壁(并序)
余嘗覽李翰林題涇川汪倫别業二章其詞俊逸欲
屬和之今十月自新安歴旌德而仙尉曾公望同遊
石壁蓋勝境也竒峯對聳清溪中流路出半峯佳秀
可愛傳聞新建汪公所居不遠掩映溪岫率類于此
且欲尋訪廹暮不獲因思旌川即涇川接境也而幽
勝過之汪公亦倫之别派也而儒雅勝之豈可使諷
詠不及于古乎輒成一首題于汪公屋壁雖不及藻
飾佳境比肩英流庶俾謫仙之詩不獨專美矣
李白好溪山浩蕩旌川遊題詩汪氏壁聲動桃花洲英
辭逸無繼爾來三百秋汪公亦蕃衍宗支冠南州其間
新建居林泉最清幽竹聲滿道院山光入書樓仙氣既
飄飄儒風亦悠悠子孫多俊異詞行咸精修我來至石
壁賞之不能休酣味碧溪水苦飲黃金甌因羨汪君居
復思汪君投遇景清興發浩與天雲浮斐章異繡段灑
翰非銀鉤庶與謫仙詩千古同風流(寧國府志)
王疇
疇字景彝濟隂人舉進士皇祐中召試直祕閣
英宗朝累遷翰林學士禮部侍郎拜樞密副使
卒贈兵部尚書諡忠簡
送同年蒲叔範察判杭州監
釋之久未調王粲當從軍謂言塞垣事壯氣横風雲育
材幸明代薦賢無令君如無漢酤冗沈此荆山珍萍氏
本譏酒周官有彝倫孝武事卻攘志清天地屯連兵無
時已四海蕭然貧官始操釀具𣙜之飽師人利源一以
洩頹波蕩無垠糜榖費耒耜良糵争清醇酒禁著律令
犯笞及其身狂藥乃陷穽傷哉堯舜民炎靈屬我后天
資英且仁邦力早雄富漢制仍相循歲賦二千萬經入
固已勤彌年擁武節聚邊清國氛雄雄百萬師跨邁擊
燕秦仰給傾武庫賞賚圖戎勲加斂猶不足返古當何
云杭城東南劇地將湖海鄰𣙜利冠天下旗亭壓重闉
彼雖斗筲職亦擇才英臣風露氣已肅溪潭寒彌新沙
榜朝汎汎吳濤暮沄沄南州近牛斗氣象雄霜旻汀楓
變老枿赤葉晴相紛嘗茶泊幽寺觀魚下輕䑳行當收
翹楚寧復混蒸薪無為狎吳叟坐戀秋江蓴(宋文鑑)
陳洎
洎字亞之彭城人后山之祖皇祐中官鹽鐵副
使有詩集
(眉山李&KR0811;云案陳公國朝正史實錄俱無傳然常以歲月考求公嘗歴知懷州審刑院寳元閒)
(自屯田員外郎為副端尋陞臺端巳而出漕京西淮南京東慶歷五年轉吏部員外郎加直史)
(館改使益梓路六年入為度支使副尋轉鹽鐵后山集載皇祐元年以副使行河還卒今史亦)
(失書曲阜顔復云少于先子遺書中得公啟問詩章讀之往往意在棲退若送行閬中詩公時)
(為審刑官朝中望譽始充大已有乞醉墦閒之歎是知君子自重而不苟合者詩稿一卷詞格)
(秀古造句愈工則入淡泊愈深若借宅云四壁舊貧寧畏盜一枝雖小易容巢贈無巳師云他)
(年遠公社若箇是遺民藍溪閒適云露侵僧履蘭三徑秋入農歌雨一犁秋居云井臼貧雖樂)
(溪山遠未歸貽漁者云擬共停橈醉天幕緩歌濯足不廻頭詩大小二十二篇䦘中送行不預)
(焉逸者可知巳)
離郭店馬上迴寄鄉知
迴望離亭映楚山慨然西笑入長安貪程野僕擔書引
惜别鄉人駐足觀霞襯曙光烘積靄柳和春色蕩輕寒
遙知此地歸來日迎取相如駟馬看
過項羽廟
八千子弟已投戈夜帳猶聞怨楚歌學敵萬人成底事
不思一箇范增多
寄寳臣寺丞
萬里扶靈宅夀阡謝公純孝是家傳廬開四尺成寒土
榱列三圍陋昔賢先域定生連理樹門人多廢蓼莪篇
我心罔極君應念露白霜清泣昊天
藍溪閒居
白鹿原東虎候西結廬岑寂映藍溪霜侵僧履蘭三逕
秋入農歌雨一犁耽枕溜聲疑水宿拂簷山色類巖棲
閉門養拙無人問揭盡陳篇日又低
開元寺凌虚閣對雪寄唐卿
瓊滴琳華一夜凝凌虚雕檻曉來凭眼觀銀色三千界
身到瑤臺十二層玉灑砌塵供庾斛粉融簷水妒房陵
化人宫好分明在恨不同君把袂登
雉媒
朱冠衮背一何鮮聲厲情驕目悍然若道物情皆錫類
雉媒爭似鴆媒賢
還劉處士先令公鄩功名錄(自注劉公事朱梁)
當年力戰蕩妖氛十萬雄師四七勲將略妙欺班定遠
家聲高過李將軍銘圖魏鼎文猶在筆勒燕山蹟尚分
今日閒披有遺恨可憐生不遇明君
謝人惠三峯朱柿
烏椑珍果益丹明新折紅林蔕尚青漿冷夜凝仙掌露
味甘秋剖楚江萍圓堆玉椀櫻難並剰薦金尊酒易醒
應念茂陵消渴者整籃封貯到雲扄
過田文墓
當年聞奏雍門琴話著池臺淚滿襟何況今朝陵谷畔
池臺無迹可追尋
對雪寄崔仲裕(自注時在藍田聞崔在酒舍)
春鶴韜霞勢漸濃卷簾庭館好支笻乘槎路闊寒凝凍
種玉畦平曉被封天上瑤宫當月圃海中銀闕聳鼇峯
思君不得同吟賞知在旗亭第幾重
南齊
曲江歡宴侍華裾舞拍琴歌藝有餘獨有純臣王叔寳
解陳封禪一篇書(自注南齊太祖曲江宴羣臣各使效伎藝褚淵彈琵琶王僧虔彈琴沈文)
(季歌張敬兒舞王敬則拍張王儉曰臣無所觧唯解誦書因跪帝前誦相如封禪書帝笑曰此盛德之事吾何)
(以堪之)
湖上逢漁者
雨蓑烟笠洞庭秋獨繭綸輕一葉舟擬共停橈醉天幕
緩歌濯足不迴頭
秋日端居
暑退蟁雷静門閒雀刺稀露莎蛬自急星樹鵲何依井
臼貧雖樂溪山遠未歸時情似秋雁一一背寒飛(以上陳副)
(使集)
蘇舜元
舜元字才翁舊字叔才開封人易簡孫皇祐中
為提點兩浙刑獄守尚書度支員外郎有集
(明道雜志才翁子美兄弟也子美名籍甚才翁人少稱之然才翁書字清勁老健實過子美至)
(為詩有嘉句子美亦不逮也)
送梁子熙聯句
大榮大辱能生死人(叔才)二物不並以撓厥真(子美)之子病
悶腸如車輪(叔才)勞憂到母餓寒著身(子美)世俗鹵莽輒置
莫親(叔才)文殺光豔伏不得伸(子美)悽吟哀號酸入四鄰(叔才)
夜計破午若燕作秦(子美)腹憤軋軋胸竒陳陳(叔才)淮國晚
嶺吳渠春津(子美)去謝夙藴歸逢故辛(子美)雌火相丑刮鑿
遯屯(叔才)駕風鞭霆以脱凡鱗(子美)
(苕溪漁隱叢話山谷云二蘇文章豪健痛快如此潘陸不足吞也)
仙都山
龍車鳳輦入瑤天轍跡高懸不可攀唯有風吹(闕)水
青蓮花葉落人閒(仙都山志)
青州資政寄示小楷伯夷頌許昌相公以詩䟦尾
因作詩謝二公兼呈永興觀文相公舜元上
法書遙逐使車還嘉句新從相府頒牢落二賢天地外
(自注孤竹之二賢)風流三絶古今間台文競耀高逾麗化筆交
揮老更閒不用悲吟恐飛去豈無神物護重關(鐵網珊瑚)
釣鼇石(在長樂當陽寺)
未窮雙佛刹先到一漁家山雨已殘葉溪風猶落花汲
泉沙脈動敲火石痕斜應是任公子竹閒曾煮茶(福州府志)
句
斷香浮缺月古像守昏燈(宿僧院)(明道雜志)
陳侁
侁皇祐閒袁州通判
題鄭都官墳祠
公沒歲已遠公名人競傳榛蕪四尺土風雅三百篇世
未泯斯道天實生我賢築宫古原上一奠一悽然(袁州府志)
管師復
師復龍泉人從胡安定學隐居不仕人稱卧雲
先生
句
滿塢白雲耕不破一潭明月釣無痕(括蒼彙紀)
宋詩紀事卷十九
