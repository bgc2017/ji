宋詩紀事卷五錢塘厲鶚撰
陳從易
從易字簡夫晉江人端拱二年進士歷祕書省
著作郎直史館知廣州仁宗朝擢知制誥除龍
圖閣直學士知杭州有泉山集
小孤山
山稱孤獨字庿塐女郎形過客雖知誤行人但乞靈(春明)
(退朝錄)
句
千重浪裏平安過百尺竿頭穩下來(王文穆罷相寬夫詩史)(蔡)
梅詢
詢字昌言宣城人端拱二年進士累擢翰林侍
讀學士歷給事中知審官院出知許州有許昌
集
寄吕許公
十五年前忝一麾公餘嘗得預言詩玉階(闕)步為霖早
雲路風波得志遲浴鳳池深春蕩蕩觀魚臺古草離離
重來故老休相問請揭紗籠有舊碑
(侯鯖錄梅詢侍讀嘗從真宗東封因卜命于岳神夢三牛鬭于庭有稱相公通謁者雖異之而)
(不曉其兆既而得濠梁州廨有三石牛後吕許公夷簡以殿中丞來倅詢見之疑若所夢謁者)
(于是委遇至厚不數年許公大拜梅為發運使按部至濠上作詩寄之)
送楊可及第還鄉
君恩兼喜拜維桑路入家山道更光春色殿前初脱白
秋風隴上見焚黃偏留名紙呼前輩喜著藍袍到故鄉
科第孝思俱已遂卻經劒棧莫凄凉(合璧事類别集)
武林山十詠
水臺盤(在下天竺)
鶴髮山中人疏泉鑿幽石如憑青玉案分遞白雲液泠
泠濺雕俎瑟瑟穿吟席醉坐三伏中煩襟自消釋
翻經臺
靈運曾此臺冥心住幽寂重譯葉上書深藏林中跡遺
文傳竹素野蔓侵苔碧登覽殊未休蒼山日將夕
靈隱寺
千峯凌紫烟中有梵宫闕靈眄極幽棲塵心自超越松
黃發春靄桂實墜秋月爭得謝世人兹焉老華髮
北高峯墖
高墖列遠岑亭亭幾百載鈴聲荅夜風輪影落滄海閒
雲伴危級斜日平烟彩欲下生暮愁千山閉輕靄
蓮花峯
巨石如芙蕖天然匪雕飾盤礴峯頂邊嬋娟秋江側涉
川試誰採作礪當自惜坐與榮辱同正心未嘗易
龍泓洞
矯矯淵下龍潛神在靈府雲卧雖有時泥沙可長處陰
崖寒氣腥峭壁灼痕古何當救旱暵奮起為霖雨
冷泉亭
古竇鳴幽泉蒼崖結靈宇六月期客遊披襟苦徂暑開
窗弄清淺吹鬢疑風雨不見白使君烟蘿為誰語
呼猿洞
古澗飛白猿寂歷不知處風激石上泉僧疑月中樹微
茫認松雪髣髴橫樵路空望增爾思蒼蒼奈烟霧
煉丹井
仙翁道未泯棲神在巖石酌彼山下泉窮年煉金液洞
陰春始綠苔甃秋涵碧緬慕不可期凭闌望鳧舄
飛來峯
竺慧指此峯飛來自靈鷲猿鳥曾未知烟嵐尚依舊興
亡漫千古天地豈關紐祗恐舟壑移他年卻西走(以上咸淳)
(臨安志)
吳興道中
野闊多桑柘湖平溉沃田採蓮花樣女載酒葉兒船黃
犢青山下垂楊古道邊行行頻北望戀闕意懸懸
送夏子喬招討西夏
丹墀曾獨繹絲綸御札親題第一人鶯喜上遷張筆力
馬諳西討仗威靈亞夫金鼓從天降韓信旌旗背水陳
耆致爾功還奏闕圖形仍許上麒麟(以上許昌梅公年譜附)
句
千重漢圍合一夜楚歌聲(陰陵)(楊文公談苑)
吳簡言
簡言字若訥長汀人端拱二年進士累官祠部
郎中
題巫山神女廟
惆悵巫娥事不平當時一夢是虚成只因宋玉閒脣吻
流盡巴江洗不清
(汀州府志是夕夢神女來見曰君詩雅正當以順風相謝明日解纜果然)
古成之
成之字亞奭惠州河源人五季末避地家增城
中端拱二年進士召試除祕書省校書郎張詠
帥蜀辟知綿竹縣卒于官
(廣東通志宋初干戈甫息嶺嶠文風未振每取士合一路以一人薦衆推成之雍熙改元充秋)
(賦督府勸駕詩云寰中有道逢千載嶺外觀光只一人蓋紀實也)
憶羅浮
憶昔羅浮最上峯當年曾得寄仙蹤凭闌月色出滄海
攲枕秋聲入古松採藥静尋幽澗洗寄書閒仗白雲封
紅塵一下拘名利不聽山間午夜鐘(惠州府志)
楊正倫
正倫舉進士與陳堯佐同時
華清宫
休罪明皇與貴妃大都衰盛兩隨時惟餘一派溫泉水
不逐人心冷暖移(皇朝類苑)
孫何
何字漢公汝陽人父鏞知荆門軍遂家焉登淳
化三年進士第一歷官兩浙轉運使加起居舍
人景德初判太常禮院知制誥賜金紫掌三班
院卒有集
(涑水紀聞孫何丁謂舉進士第未有時名王禹偁見其文大賞之贈詩云三百年來文不振直)
(從韓柳到孫丁如今便好令修史二子文章似六經二人由此時名大振)
(歷代吟譜孫何嘗作兩晉名賢贊并詩三十篇王禹偁延譽之曰丁謂與孫何便可白衣修撰)
汎吳江
晚灘如雪起沙鷗咫尺姑蘇亦勝遊逸勢瀉歸滄海遠
冷聲分作太湖秋葑田幾處連僧寺橘岸誰家對驛樓
魯望不存無可語片帆中夜渡清流(吳江縣志)
桐栢觀
玉壇三級接秋空此是仙家第幾重羽客有時來駕鶴
王人無歲不投龍微吟海月生嵓桂長嘯天風起澗松
司馬先生何處去篆碑猶有白雲封(天台山志)
句
欲謁元戎無介紹薛能詩版在鵰堂
(補續高僧傳太平興國末年曹彬出領節制閉閣謝客孫何自京師來久不得見以詩自誚云)
誰如張璪工松石擬裂鮫綃畫作圖(詠吳興譜)(宣和盡)
趙湘
湘字叔靈衢州西安人淳化三年進士清獻公
之祖
春夕偶作
一夕衡門獨自開雨陰深巷少塵埃酒醒風傍池邊起
坐久月從花上來何處夜歌初欲斷四鄰春夢未知回
因思此興無人共時復孤吟步綠苔(宋文鑑)
方廣寺石橋
白石峯猶在橫橋一徑微多年無客過落日有雲歸水
淨苔生髮山寒樹著衣如何方廣寺千古去人稀(方輿勝覽)
剡中齊唐郎中所居
古柳垂溪水當門繫雪舟開樽延白鳥掃樹帶清秋閣
上看華頂窗中見沃洲尋常投刺少來即是詩流(剡錄)
贈水墨巒上人
講餘題小筆深院竹修修試墨應磨歲思山忽寫秋静
曾窮鶴趣高亦近詩流更擬緣清思和雲狀沃洲
贈張處士
應問秋雲學得閒飄然如不在人間青籐篋裏詩多怪
紫栗枝邊藥更瘢江客對棋曾賭鶴野僧分屐借登山
仍聞昨日來城市又抱孤琴踏月還(以上瀛奎律髓)
秋夜集李式西齋
澤國秋光淡詩家夜會清雨餘逢月色風静得琴聲小
徑幽蟲絶寒階落葉并嘗茶不擬睡自起遶池行(文翰類選)
别邪溪諸叔
又散邪溪會斜陽在古原出門逢落葉去路有啼猨短
髮不堪照新詩誰與論如何為遠别風雪㝛孤村(雲門集)
遊爛柯山
仙人與王質相會偶多時落日千年事空山一局棋樹
高明月在風動白雲移未得酬身計閒來學採芝(爛柯山洞志)
張士遜
士遜字順之號退傅陰城人淳化三年舉進士
眞宗朝拜禮部尚書同中書門下平章事仁宗
朝拜太傅封鄧國公薨贈太師中書令諡文懿
(青箱雜記張退傅士遜趙少保叔平概張樞相昇皆壽八十六陳丞相堯佐夀八十二杜丞相)
(衍壽八十一富丞相弼壽八十文惠致政寄退傅詩曰青雲岐路遊將徧白髮光隂得最多)
晩春遊金明抵暮入宜秋門閽兵捧門牌請官位因
書一闋
閒遊靈沼送春回關吏何須苦見猜八十哀翁無品秩
昔曾三到鳳池來(湘山野錄)
題西菴寺(宰邵武作)
西菴深入西山裏算得當年少客遊密密石叢盤小徑
涓涓雲竇瀉寒流松皆有節誰青蓋僧盡無心也白頭
欲刷粉牌書姓字調卑官冗不堪留
遊寶蓋巖
身為冠冕留心是雲泉客每到雲泉中便擬忘歸跡況
兹寶蓋巖天造清涼宅税車官道邊誰知願言適
公牒至建寧縣道洛陽村而山路險峭穹絶不可
名狀題二韻於村寺
金谷花時醉幾場舊遊無日不思量誰知萬水千山裏
枉被人言過洛陽(以上青箱雜記)
寄陳希元
赭案當年並命時蒹葭衰佩倚瓊枝皇恩乞與桑榆老
鴻自高冥鳳在池(倦遊雜錄)
知邵武縣禱雨有應任滿作詩紀事
乞靈曾爇一爐烟言下滂沱救旱田今日解龜留數字
要教來者更恭虔(詩律武庫)
遊峽山飛來寺
峽寺一停橈新秋暑乍消幽懷徒易釋肥遯固難招翠
擬千峯活紅分數葉凋優遊虚歲月何以報清朝(禺峽山志)
錢昆
昆字裕之吳越廢王倧之子歸宋中淳化三年
進士仕至祕書監有集
(十國春秋昆性嗜蟹常求補外職曰但得有蟹無通判處足慰素願也)
題淮陰侯廟
築臺拜日恩雖厚躡足封時慮已深隆準皂知同鳥喙
將軍應起五湖心(青箱雜記)
遊鐵岸
晴紅烟綠襯虚亭公退因來得野情落日東風嬾歸去
擬將薄禄換溪聲(中州題詠集)
吕言
言晉江人淳化三年進士官侍御史廣東轉運
使
寄九日山僧
目極閩南道雲山隔幾層深秋城外寺白日定中僧野
蔓穿松甲幽泉潄石棱遙思茶話夕敲破玉池冰(清源文獻)
謝濤
濤字濟之其先陽夏人父從禮為鹽官令卒于
官兩世葬富陽因家焉登淳化三年進士歷官
太子賓客
夢中作讀史一絶
百年竒特幾張紙千古英雄一窖塵惟有炳然周孔教
至今仁義洽生民(中吳紀聞)
高紳
紳廣州鈐轄使
遊峽山飛來寺
古寺清江上維舟夕照前山根盤到海塔影直侵天蘿
月空禪石霜鐘落客船秋風嬾回首送目入雲烟(禺峽山志)
郭震
震字希聲成都人有漁舟集
淳化四年作
朝出東門遊東門好春色青青原上草莫放征馬食
(文獻通考震于淳化四年忽作此詩詣闕上書言蜀利病未幾李順之亂作矣)
紙窗
偏宜酥壁稱閒情白似溪雲薄似冰不是野人嫌月色
免教風弄讀書燈(青瑣後集)
㝛漁家
幾代生涯傍海涯兩三閒屋蓋蘆花燈前笑說歸來夜
明月隨船送到家
漁者
江柳弄風顰翠黛山光著雨濕臙脂卻收短櫂拈長笛
一葉舟中仰面吹
雲
聚散虚空去復還野人閒處倚笻看不知身是無根物
蔽月遮星作萬端(以上宋文鑑)
題龍華山(在廣都縣有段文昌别業)
昔年曾到此山迴百鳥聲中酒一杯最好寺邊開眼處
段文昌有讀書臺(唐詩紀事)
路振
振字子發永州祁陽人唐相巖四世孫淳化中
舉進士歷官左司諫知制誥充同修起居注有
集
贈安邑簿伍彬歸隱
老終秋鬢白歸隱舊峯前庭樹鳥頻啄山房人尚眠寒
巖落桂子野水過茶烟已結勞生念虔心向竺乾(雅言系述)
伐棘篇
伐棘何所山之巔秋風颾颾棘子丹折根破柢堅且頑
斸夫趦趄汗汚顔攢鋒束芒趨道還&KR0034;之森森繚長藩
暮冬號風雪暗天漏寒不鳴守犬眠主人堂上多金錢
東陵暴客來窺垣舉手觸鋒身隕顚千矛萬戟爭後先
襟袖結裂不可揎蹠破指傷流血殷神離氣沮走蹁躚
數尺之牆弗復攀索頭小醜騷河壖朔方屯師連七年
木波馬領沙填填氣脈不絶如喉咽官軍虎怒思吼軒
強弩一發山河穿將不叶謀空即安翫養蟻寇成兇顚
推芻挽粟徒喧喧邊臣無心靖國艱為余諷此伐棘篇
(宋文鑑)
題惠泉師壁
漢公嘗說惠泉師解講楞嚴解賦詩今日我來師已去
草堂風雨立多時
(補續高僧傳孫何遊南臺聞惠泉高槩叩其門一見如舊識饋勞加厚後二年何為進士舉首)
(同年路振官彭門何盛稱泉好義甚篤振下車詣焉師已去浙矣振歎慕留詩壁間)
句(鶚案皇朝類苑作陳堯佐)
君恩來萬里客路出千山(潮州徵還)(吟窗雜錄)
危拱辰
拱辰字輝卿南城人淳化進士官至光禄卿
題初月(十五歲作)
未審初三夜嫦娥怨阿誰懶開十分鏡祗畫一邊眉(江西)
(詩話)
王嵒
嵒淳化中隱居蜀川有集
(陳氏書錄解題洪邁編唐人絶句萬首可謂博矣而多有本朝詩在其中如李九齡郭震滕白)
(王初王嵒之屬是也)
回舊山
庾家樓上謝家池處處風烟少舊知明日落花誰共醉
野猿溪鳥恨歸遲
貧女
難把菱花照素顏試臨春水採花看木蘭船上遊春子
笑指荆釵下遠灘(以上萬首唐人絶句)
殘冬客次資陽江
淡雲殘雪蔟江天策蹇遲回客興闌持盋老僧來咒水
倚船商女待搬灘沙翹白鷺非眞靜竹映繁梅奈苦寒
阮籍莫嗟岐路異舊山溪畔有漁竿(全蜀藝文志)
田霖
霖淳化間人
燕口洞
燕口龍泓氣象清錢眞此處有遺靈仙兄去後師猶在
女弟回時洞已扃雲片尚如披素練泉聲長似誦黃庭
碧桃花發菖蒲紫留與人間作畫屏
(詩話總龜女眞錢氏二姊妺依陶隱居誦黃庭經即茅山燕洞也至今有紫菖蒲碧桃焉其姊)
(披白練衣得道入洞及女弟至則戶已扃矣淳化五年田霖作詩題之)
賈黃中
黃中字媧民南皮人六歲舉童子科十五舉進
士太宗召試中書知制誥充翰林學士淳化二
年參知政事至道初拜禮部侍郎兼祕書監卒
贈禮部尚書有集
(宋史本傳黃中幼聰慧方五歲父玭每旦令正立展書卷比之謂之等身書課其誦讀)
(孔平仲談苑太宗時宋白賈黃中李至吕蒙正蘇易簡五人同拜翰林學士承旨扈蒙贈詩云)
(五鳳齊飛入翰林其後皆為名臣)
伏覩禁林盛事謹賦一章
璇題飛白御毫新三體瓊章妙入神特賜禁林為盛事
只緣明主重名臣青編輝暎輕前古丹地深嚴隔世塵
金籙禎祥非是寶玉堂名號此方貞(玉堂之名從來未著格令今聖君親)
(書玉堂之署四字為千古不朽之事自此名始貞矣)恩榮誰比烟霄客文彩長
懸日月輪為報鼇宫主人道蓬萊全勝昔時春(黃中以近離署)
(故不覺有此健羡之句)(翰苑羣書)
桂林還珠洞
赫赫威聲震百蠻肻攜筐筥溷谿山無人為起文淵問
端的珠還薏苡還(顧氏積書巖選)
王欽若
欽若字定國臨江軍新喻人進士甲科召試知
制誥歷官翰林學士拜樞密使檢校太傅同中
書門下平章事進司徒封冀國公卒贈太師中
書令諡文穆
(西清詩話王文穆欽若未第時寒窘依幕府家時章聖以壽王尹開封府一日晚過其舍左右)
(不虞王至亟取紙屏障風王顧屏閒一聯云龍帶晚烟離洞府雁拖秋色入衡陽大加賞愛曰)
(此語落落有貴氣何人詩也對曰某門客王欽若上遽召之一見欽若如夙素其後信任頗專)
(致位上相風雲之會實基於此焉)
送天柱馮先生
鬱蕭空殿倚雲霓玉氣珠輝冠紫微暫到帝城朝斗會
卻思巖竇負琴歸日奔内景乾坤静泉潄清音杞菊肥
卻到水鄉深邃住晴巒掩映蔟春暉(洞霄詩集)
句
九重天闕夢掉臂黃雞白酒鄰舍恩
(詩律武庫晉陶侃少時家貧有友人見訪無以致誠其鄰人頗賢謂侃曰子門有長者軒車何)
(不延之以論當世事侃曰貧不能備酒醴鄰人密於牆頭度以濁酒隻雞遂成終日之樂本朝)
(王冀公欽若過其廟題詩云云用此事也)
胡旦
旦字周父濱州渤海人舉進士第一眞宗朝歷
祠部郎中祕書監有集
句
明年春色裏領取一行歸
(澠水燕談胡旦少有俊才尚氣凌物隨計之秋郡守坐中聞雁賦詩云云明年果魁天下終以)
(忤物不登顯位)
滕白
白太宗時為工部郎中世稱滕工部有集
題汶川村居
種茶巖接紅霞塢灌稻泉生白石根皤腹老翁眉似雪
海棠花下戲兒孫(合璧事類前集)
觀稻
稻穗登場穀滿車家家雞犬更桑麻漫栽木槿成籬落
已得清陰又得花
週遭圩岸繚山城一眼圩田翠不分行到秋苗初熟處
翠茸錦上織黃雲(全芳備祖)
錢昭度
昭度字九齡吳越忠懿王俶從弟偓之子仕至
西頭供奉官有詩集
(楊文公談苑錢氏諸子封守惟濟供奉昭度並有佳句)
贈白校書
袖裏青鋒秋水寒誰疑雙燕是金丸出門風雨知何去
空有霜髭在玉盤
(洞微志郭平振武舊將分配錢唐給官屋居之屋在修文坊舊為白校書尤賃燒丹藥未欲往)
(而官吏丁疎因逐之乃破爐而去白因召丁疎同飲謂疎曰大藥為吾子所破有小戲術醒酒)
(乃取盤一面置于膝上以指敲腕出五色彈子兩枚化為雙燕而飛白曰僕射髭甚繁可減些)
(言未畢二燕化為二小劒長五寸餘鋒刃如雨交舞于疎之頤頷間髭落如雪疎懼甚白呼劒)
(下盤中依前成二丸納于左右腕而去錢昭度贈白詩云云)
懷具區
平生愛具區島嶼交陂湖竹雨籠鸂鶒花烟溼鷓鴣神
仙疑有宅魚鼈自為都何事勞長想機雲本是吳(吳郡志)
春陰
語燕初飛隴麥青春雲將雨滯行人雲間若有金烏賣
應被豪家占得春(後村千家詩)
野墅夏晚
一抹生紅畫杏腮半園沈綠鎖桐材黃蜂衙退海潮上
白蟻戰酣山雨來睡思幾家金帶枕酒香何處玉交杯
太陽西落波東去惆悵無人喚得回(瀛奎律髓)
句
西北高樓在東南王氣銷(金陵)東北風吹大庾嶺西南日
映小寒天(梅花)人間路到三峯盡天下秋隨一葉來(秋日華山)
(以上皇朝類苑)長憶錢塘江上望酒樓人散雨千絲(青箱雜記)
船中聞雁洞庭夜牀下有蛬長信秋(蔡寬夫詩史)磻溪重得
吕維嶽再生申(吕申公生日)(許彥周詩話)
范唐公
唐公文正公仲淹之祖贈祕書監
贈華山陳希夷(缺首二句)
曾逢毛女話何事應見巨靈開此山濃睡過春花滿地静
林中夜月當關紛紛詔下忽東去忍使蒲輪倦往還(過庭錄)
王著
著字知微成都人太宗朝官翰林侍書行殿中
侍御史(曰琯按書史會要云别有翰林學士王著自是一人)
禁林讌會之什
文明天子重詞臣聖製褒揚日月新宸翰特頒仙署額
皇風先發玉堂春虯龍逸勢誠難伏鸞鶴廻翔信得真
齊武任誇非入妙漢章雖巧未通神匪唯衒耀鼇宫客
兼是輝華鳳閣人幸接英儒同讚詠輒書狂斐繼清塵
(翰苑羣書)
曾璉
鴻溝和吕聖功韻
王霸興亡幾劫塵鴻溝依舊鎖寒雲不將帝業追三代
祇把河山割半分故壘已隨流水盡歸鴉空帶夕陽曛
西風立馬頻回首那忍猿聲隔岸聞(滎澤縣志)
吕文仲
文仲官翰林侍讀右正言
禁林讌會之什
青蔥溫樹非塵境鼇岫金鑾近日邊石壁天章垂雨露
璇題宸翰動雲煙西垣賈馬徵辭客東觀蓬瀛集列仙
讌喜馳顔飛玉斝鏗鏘奮藻擘花牋唐虞盛化高千古
葵藿傾心祝萬年自顧薄才誠有媿不知何以奉羣賢
(翰苑羣書)
吕祐之
祐之太宗朝官起居舍人知制誥
禁林讌會之什
高會蓬瀛振德音崇賢同慶湛恩深瑞融雲露飛宸翰
榮下煙霄飾禁林鳳藻瓌竒清擊石龍文模琢麗雕金
辭臣喜適逢時願睿眷殊敦好士心華照北門張組繡
祕逾東序敵球琳玉堂宴罷尤知幸御牓天章豈易尋
(翰苑羣書)
楊允元
允元官光禄寺丞直集賢院
寄館中諸公(鶚按澠水燕談作揚億詩)
聞說宫花滿鬢紅上林絲管侍重瞳蓬萊咫尺無由到
始信仙凡迥不同
(古今詩話楊允元為光禄寺丞三月後苑曲宴末得貼職不得與以詩寄館中諸公太宗聞之)
(即日直集賢院與晚宴)
潘閬
閬字逍遙大名人嘗居錢塘太宗召對賜進士
第王繼恩與之善繼恩下獄捕閬弗得咸平初
來京尹收繫之眞宗釋其罪以為滁州參軍後
卒于泗上小說中謂閬坐盧多遜黨追捕非也
有詩集
(皇朝類苑好事者以閬遨遊浙江詠潮著名以輕綃寫其形容謂之潘閬詠潮圖宋尚書贈詩)
(曰宋朝歸聖主潘閬是詩人王元之亦贈詩曰江城賣藥常將鶴古寺看碑不下驢其為名公)
(所激賞如此)
歲暮自桐廬歸錢塘
久客見華髮孤櫂桐廬歸新月無朗照落日有餘暉漁
浦風水急龍山烟火微時聞沙上雁一一皆南飛
(中山詩話潘閬詩有唐人風格僕謂此詩不減劉長卿)
過華山
高愛三峯插太虚昂頭吟望倒騎驢㫄人大笑從他笑
終擬移家向此居
(圖畫見聞錄長安許道寧嘗畫潘閬倒騎驢圖)
題資福院石井
炎炎畏日樹將焚卻恨都無一點雲強跨蹇驢來到得
皆疑渴殺老參軍
(能改齋漫錄閬移太平州參軍過信州鉛山縣作蘇黃門䟦云此詩頗有風味不在石曼卿蘇)
(子美下)
曹娥廟
曹娥廟前秋草平曹娥廟裏秋月明扁舟一夜炯無寐
近聽潮聲似哭聲(會稽志)
曉泊嶀浦寄剡縣劉貺員外
曉汎剡溪水晚見剡溪山徘徊駐行櫂待月思再還漁
唱深潭上鳥棲高樹閒應當金石交念我無暫閒(剡錄)
九華山
將齊華嶽猶多六若並巫山又欠三好是雨餘江上望
白雲堆裏發濃藍(方輿勝覽)
贈林處士
雲翦烏紗霜翦衣存神養氣語還稀人人盡喚孫思邈
只恐身輕白鳥飛
㝛靈隱寺
繞寺千千萬萬峯滿天風雪打杉松地爐火煖黃昏睡
更有何人似我慵(以上咸淳臨安志)
秋日題瑯邪山寺
巖下多幽景且無塵事喧鐘聲晴徹郭山色曉當門深
洞藏泉脈懸崖露樹根更期來此㝛絶頂聽寒猿
渭上秋夕閒望
秋色滿秦川登臨渭水邊殘陽初過雨何地不鳴蟬極
浦涵明月孤帆沒遠烟漁人空老盡誰似太公賢
夏日㝛西禪院
此地絶炎蒸深疑到不能夜涼知有雨院静若無僧枕
潤連雲石窗明照佛燈浮生多賤骨時日恐難勝(以上瀛奎律髓)
望湖樓
望湖樓上立竟日嬾思還聽水分他界看雲過别山孤
舟依岸静獨鳥向人閒回首重門閉蛙聲夕照閒(西湖遊覽志)
句
清宵無好夢白日有閒愁髮任莖莖白詩須字字清
長喜詩無病不憂家更貧何須三呌絶已恨一聲
多(峽中聞猿)生前是客曾投卷死後何人與撰碑(哭高舍人)莫嗟
黑髮從頭白終見黃河到底清(寄張永吟以上歷代譜)土牀安睡
穩紙被轉身鳴(客舍作話劉後村詩)窺魚白鳥明殘照抱石幽
雲點半山(南昌秋屏閣)(方輿勝覽)
湯悦
悦本殷文圭子陳州西華人仕南唐為司空知
左右史事入宋避宣祖廟諱改姓湯太宗錄之
館中俾修太平御覽等書
鼎臣學士侍郎以東觀庭梅昔翰苑之豪末今復
半枯向時同僚零落都盡素髮垂領兹唯二人感
舊傷懷發於吟詠惠然好我不能無言輒次來韻
攀和
憶見萌芽日還憐合抱時舊歡如夢想物態暗遷移素
豔今無幾朱顔亦自衰樹將人共老何暇更悲絲(唐音戊籖)
李度
度河南洛陽人官虞部員外郎
句
醉輕浮世事老重故鄉人
(宋史文苑傳度周顯德中舉進士工于詩有句云云時翰林學士申文炳知貢舉王朴錄其句)
(薦之即擢第三累官知歙州坐事左遷度嘗以詩刻石石本傳入禁中太宗見之謂宰相曰度)
(今安在即召對便殿擢為虞部員外郎直史館賜緋)
郭忠恕
忠恕字恕先洛陽人七歲能文舉童子及第周
廣順中為宗正丞兼國子書學博士宋太宗即
位授國子主簿
(宣和畫譜忠恕作篆隸凌轢晉魏喜畫樓觀臺榭皆高古謫官江都逾旬失其所在後閱數歲)
(與陳摶會于華山而後不復聞蓋亦仙去矣)
句
為逢末劫歸依佛不就新恩叙理官
(困學紀聞建隆初詔五代時命官投狀叙理復命之郭恕先詩云云飛龍在天利見大人而猶)
(不屈其志如此)
陳摶
摶字圖南自號扶搖子亳州真源人後唐長興
中舉進士不第隱居華山雲臺觀年近百歲周
世宗召至闕下賜號白雲先生宋太宗再召見
待以賓禮賜號希夷先生放還山化形于張超
谷有高陽集釣潭集
歸隱
十年蹤跡走紅塵回首青山入夢頻紫陌縱榮爭及睡
朱門雖富不如貧愁聞劒戟扶危主悶聽笙歌聒醉人
攜取琴書歸舊隱野花啼鳥一般春
(卲伯温學易辨惑云搏隱居華陰山自晉以後每聞一朝革命顰蹙數日人有問者瞪目不答)
(一日乘驢遊華陰市聞太祖登極大笑問其故曰天下自此定矣遁迹之初作此詩云云豈淺)
(丈夫哉)
詠毛女
曾折松枝為寶櫛又編栗葉作羅襦有時問著秦宫事
笑撚仙花望太虚(翰府名談)
辭上歸進詩
草澤吾皇詔圖南摶姓陳三峯千載客四海一閒人世
態從來薄詩情自得眞乞全麞鹿性何處不稱臣
(澠水燕談太平興國初召赴闕賜號希夷久之辭歸作)
石刻詩(并序)
因攀奉縣尹尚書水南小酌回捨轡特叩松扃謁高
公茶話移時偶書二十八字道門弟子圖南上
我謂浮榮眞是幻醉來捨轡謁高公因聆玄論冥冥理
轉覺塵寰一夢中
(老學菴筆記卭州天慶觀石刻希夷詩云云末書太歲丁酉蓋蜀孟㫤時當石晉天福中也文)
(與可䟦云高公者此觀都威儀何昌一也希夷從之學鎖鼻術)
贈張乖厓
自吳入蜀是尋常歌舞筵中救火忙乞得金陵養閒散
也須多謝鬢邊瘡
(古今詩話張忠定公少謁華山陳圖南圖南贈詩一絶始皆不喻其意後忠定更鎮杭益晚年)
(發瘡于鬢移守金陵遂薨悉如其言)
西峯
為愛西峯好吟頭盡日昂巖花紅作陣溪水綠成行幾
夜礙新月半山無夕陽寄言嘉遯客此處是仙鄉(詩人玉屑)
題石水澗
銀河灑落翠光冷一派迴環淡晚暉幾恨卻為頑石礙
琉璃滑處玉花飛(宋藝圃集)
楊朴
朴字契元鄭州人少與畢士安同學士安薦之
太宗以布衣召見賦莎衣詩辭官而歸有東里集
(蒙齋筆談朴性癖嘗騎驢往來鄭圃每欲作詩即伏草間冥搜得句則躍而出遇之者皆驚)
村居感興
一壺村酒膠牙酸十數胡皴徹骨乾隨著四婆帬子後
杖頭挑去賽蠶官
(劉後村䟦楊通老移居圖一帽而跣者荷藥瓢書卷先行一髫而牧者負布囊驅三羊繼之一)
(女子蓬首挾琴一童子肩猫一童子背一小兒一奴荷薦席筠籃帛槌之屬又繼之處士帽帶)
(執卷騎驢一奴負琴又繼之細君抱一兒騎牛别一兒坐母前持箠曳繩殿其後處士攢眉凝)
(思若覓句然雖妻子奴婢生生服用之具極天下之酸寒藍縷然猶畜二琴手不釋卷其迂闊)
(野逸之態每一展玩使人意消舊題云楊通老移居圖本朝處士魏野有亭榭林逋無妻子惟)
(楊朴最貧而有累恐是畫朴但朴字契元不字通老明日翻故紙得朴集洛人臧逋為序有朴)
(絶句云云放翁䟦云四婆即處士之配蘇嶠季真家有處士夫妻像野逸如生凡集所載與卷)
(内物色皆合騎牛者四婆作詩送朴赴召者也)
七夕
未會牽牛意若何須邀織女弄金梭年年乞與人間巧
不道人間巧已多(後村千家詩)
莎衣
輭綠柔藍著勝衣倚船吟釣正相宜蒹葭影裏和烟卧
菡萏香中帶雨披狂脱酒家春醉後亂堆漁舍晚晴時
直饒紫綬金章貴未肯輕輕博換伊
(瀛奎律髓此詩對御所賦天下傳誦)
絶句
昨夜西風爛漫秋今朝東岸獨垂鉤紫袍不識莎衣客
曾對君王十二旒
(桐江詩話楊朴契元一日秋晴釣于道旁溪中值漕臺陳文惠出從者呵之契元竟不顧文惠)
(怒攝至郵亭中詰之契元丏紙筆供狀乃作絶句云云文惠謝遣之)
句
就客飲時擔酒去見魚遊處撥萍開(拄杖)(瀛奎律髓)
葛守忠
守忠太平興國中使臣
荅陳摶
華嶽三峯客幽居不記年烟霞為活計雲水作家緣種
藥茅庭畔栽松澗壑邊暫離仙洞去可應帝王宣(華嶽全集)
伍彬
彬郴陽人初事馬氏王師下湖湘授官為安邑
簿秩滿歸隱
題全義分水嶺
前賢功及物禹後杳難儔不及古今色平分南北流寒
衝山影岸清繞荻花洲盡是朝宗去潺湲早晚休
句
稚子出看莎徑沒漁翁來報竹橋流(夏日喜雨言系述)(以上雅)
凌景陽
景陽淳化中鎮國軍節度使
海棠
名園封植幾經春露溼煙梢畫不真多謝許昌傳雅什
蜀都曾未識詩人(海棠譜)
宋詩紀事卷五
