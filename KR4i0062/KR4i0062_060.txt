宋詩紀事卷六十錢塘厲鶚撰
黃順之
順之字佑甫邵武人開禧元年進士
聽悟師彈招隠
悟師手攜清風琴為我再奏招隠吟九原靈均不可作
後人遺恨空沈沈我今聽之淚霑襟楚山日落秋聲起
古猿啼月空山裏千年愁思上青楓幽蘭無香桂花死
吾道非耶何至此曲中歴歴分眀道苦怨王孫負春草
歲晩山中難久留憶君一夕令人老王孫王孫知不知
琴心招君胡不歸下沿湘江之水流上逐湘山之雲飛
一彈一招一太息水流雲飛朝復夕
送葉靖逸
山高積雪明歲序冉以逼佳人抱書去西湖失顔色清
夜獨慷慨詩壇夢生棘我有雙鯉魚對之不敢食
初寓横涇
十年泉石夢及此始依然野迥天垂地身閒日抵年稍
欣聞見少漸與土風便分得漁樵席白雲相共眠
題九曲尼院
曾是霓裳第一人曲終認得夲來身多年不作東風夢
閒卻薔薇一架春
觀冷水峪桃花
石家步障久成塵移作包山一段春惆悵日斜原上路
年年紅雨打行人(以上前賢小集拾遺)
韜光菴
瘦笻拄到古韜光分得山僧半榻涼幽鳥一聲春夢斷
溼雲漠漠護殘香(咸淳臨安志)
李宗勉
宗勉字強父富陽人開禧元年進士理宗朝拜
參知政事左丞相兼樞密使卒贈太師諡文清
題六和塔
經從塔下幾春秋每恨無因到上頭今日始知高處險
不如歸去卧林丘(咸淳臨安志)
危和
和字祥仲逢吉弟號閒靖居士又號蟾塘開禧
元年進士知德興縣有蟾塘集
積翠樓
著我高遠堂恍若非人世一榻臥白雲清寒不成寐松
竹四山秋颼颼驚客耳誰在隔窗中朱弦寫流水(撫州府志)
陳垓
垓字漫翁閩縣人密學襄六世從孫開禧元年
進士官至淮東提刑
絕句
硯乾筆秃墨糊塗半夜敲門送省符擲得幺幺監嶽廟
恰如輸了選官圖
(吹劒錄陳漫翁監轉般倉與鎮江守喬平章爭一事平章乞回避漫翁得嶽祠吏持牒索回文)
(漫翁就書一絕云云)
華岳
岳字子西貴池人為武學生開禧元年上書請
誅韓侂胄蘇師旦下大理鞠治編管建寧圜土
中侂胄誅放還登嘉定武科第一為殿前司官
以史彌遠當國謀去之事覺下臨安獄杖死東
市有翠微南征錄
春暮
麥髥豆莢雨生肥閒錄園林粉蝶飛賸寘好花安四壁
不教人道是春歸
游溪西寺次府判湯丈韻
寺覺重遊好僧期後會賖青蟲雕病葉白鳥篆平沙水
瘦石生齒山寒梅未花功名應有待且謁惠公茶
別舘即事
十年客裏過春光客裏逢春分外狂半堵碧雲蝸路溼
一簾紅雨燕泥香銜山西日辭香閣拍岸春風趁夜航
莫向錢塘蘇小說東吳新髻李紅娘(以上翠微南征錄)
吕聲之
聲之字大亨新昌人官宿松尉徙平陽丞終昭
信軍節度推官有沃洲雜咏
賀葉司業兼中書舍人
英妙才華四十年山林朝市姓名傳何妨萬斛横江上
不礙千帆過目前我肯尾書干木紙人饒首著祖生鞭
金鑾何日商風雅伴直能呼孟浩然
丹丘道中
夜宿溪頭十里村數星魚火照籬門鴈山峭絕經行處
猶帶煙霞入夢魂(以上四朝詩)
嚴大猷
大猷蒼溪人特奏名官隆慶府參軍
句
笏未到身難擊泚兵如入手易擒吳
(萬姓統譜吳曦僭蜀大猷詩云云)
王翥
翥字一飛成都人篤學尙氣吳㬢謀反來請翥
陽病風瘖潛往安丙謀誅㬢事定匿巴中為農
終身
送張判官歸巴州
回首三巴曲平生萬里橋衣冠無頼客花月可憐宵
灌口秋漲
所向愁無地窮源欲上天蛟龍胡爾怒鷗鷺更誰憐萬
里朝宗意羣兇跋扈年生涯秋色裏獨立問漁船
吳宣撫故宅
社稷疲奔命乾坤服至誠扶持三蜀在出入兩朝榮豕
犬有遺恨麒麟空復情家聲隤已盡國法用猶輕成季
翻無後花卿浪得名門庭黃鳥語几杖綠苔生威福何
偏重精神恐不平庶幾蒙世立凡百愼持盈
憶舍弟
藥物吾仍病花時汝未歸不眠愁月落獨立看雲飛詩
禮自持律飢寒誰解圍遙知理舟檝西望涕沾衣(以上谷音)
方信孺
信孺字孚若興化軍人以廕補官開禧中假朝
奉郎使金三往返不詘歴淮東轉運判官知眞
州至廣西漕有好菴游戲詩境集
(劉後村序公詩文操簡立成宫羽協諧經緯麗密)
題龍隱巖
春波飽微綠斗柄涵空明方舟貫巖腹鵝鸛相酬鳴仰
窺穹窿頂宛轉百怪呈僅餘鱗甲碎不見頭角獰下闖
清泠淵演迤萬頃澄但同魚鳥參勿遣蛟龍驚抉苔撫
竒篆倚櫂看題名三將標殊勲自與山不傾誰歟贅小
築正恐嗔山靈南洞更幽絕仙佛依崢嶸太虚可為室
豈復資欒楹乳泉助茗椀中有冰雪清何須驂鸞去此
即白玉京鼎來不速客抱琴忽遲迎愛此無絃曲巖澑
同一聲為我洗塵耳喚我詩魂醒秪愁白衣到好句無
繇成
桂州黃潭舜祠
西風攪桂樹落日明楓林遊子懷歸期余悲渺登臨虞
山一何高湘水一何深英皇僅枯冡寂寞南薰琴我欲
奏古曲俗耳更哇淫古器不可見聊作相思吟相思長
相思相思無古今一歌衆鳥聽再歌萬籟沈推手君勿
歌有酒且孤斟落落此時意寥寥千載心五絃母庸絕
四海誰知音
重題龍隱巖
愛山那惜走千回生怕前驅後騎催石上參差鱗甲動
眼中在處畫圖開驂鸞未辦乘風去浮鷁何妨載雨來
人事百年俱變滅祗應題字不塵埃(以上曹氏歴代詩選)
游九言
九言字誠之建陽人父訔湖南安撫參議官九
言筮仕古田尉開禧中知光化宰充荆鄂宣武
參謀官卒端平中特贈直龍圖閣諡文靖有默
齋遺稾
金陵野外廢寺
寒花窈嫋蔓頽牆古寺蒼苔晝掩房犬吠屋頭山杳杳
蟲鳴階隙草荒荒池塘淡日蒹葭冷籬落西風橘柚黃
六代江山金碧地斷碑留得管興亡
聽鄭三彈雙韻子歌
寒窗積雪生虚明玉壺風折層簷冰朱霞秀色妙公子
理弦燈下高亭亭遊絲兩兩挂孤月雙聲應手無畱停
月寒坏戸砌蟲泣雲凍出浦邊鴻征蒼蠅撲紙窗欲透
蜾蠃穴桑兒未成琵琶寬詳雙韻切含悽盡向弦中說
酒酣疏綺雜娱嬉誰道壯夫心更折一從氊毳被河山
學得聲容難辨別鷓鴣金屋沸歌吹鼠頭寳陌行鞾韈
帕腰慢舞作彎孤捉耳釂觴眞折馘眼前猶聽舊歌辭
鳳韶豈獨鏘虞時罷弹三喟寢不熟風定寒江靜夜悲
(以上默齋遺稾)
美人倚樓圖
簷頭燕子說春寒胡蝶悠悠午夢殘睡起高樓多少恨
天涯小雨怯闌干
溪上
烟開曉日照溪頭溪上人家岸下舟啼鳥不知春已老
數聲啼破碧巖幽(以上詩家鼎臠)
游儀
儀字伯莊長平之勝士早遊京師自北方縱覽
名山已而浮洞庭歸隠武溪之上
黃鶴樓
長江巨浪拍天浮城郭相望萬景收漢水北吞雲夢入
蜀江西帶洞庭流角聲交送千家月帆影中分兩岸秋
黃鶴樓高人不見郤隨鸚鵡過汀洲
(詩人玉屑按柳溪吕炎近錄云伯莊此詩膾炙人口游默齋嘗書寘南樓游受齋漕湖北日復)
(為之刻石)
游僩
僩字憲武
金精山歌
皺帬蹙鳳金屈盤秦釵衞鬢香添寒洞庭波横嬌不起
舞娥拂桂棲孤鸞寳光瑞色元宫閟碧峽瑤草春漫漫
霜刀如泥割蒼玉樓綃閣綺白日閒楯花紅飛洞雲溼
驚雷挾空老蚪泣崖前紅落霞不流縞衣丹使杓衡急
君不見石髮流漿翻柱礎弱水液横天上乳西方七宿
欃槍熒長沙地遠豐鐘鳴(金精風月)
趙廱(一作雍)
廱號竹潭忠簡後人開禧間為處州太守
雪夜黃州城下
雪後人家早閉門江寒水落見沙㾗黃州城下東坡路
月浸梅花正斷魂(詩林萬選)
煙雨樓(在處州)
畫棟飛雲暮靄寒樓臺城堞有無門煙收雨霽曾看否
見盡東南萬疉山(括蒼彙紀)
高孝璹
孝璹字公純臨卭人生開禧中魏了翁表叔
臨安西湖
朱簾白舫亂湖光隔岸龍舟檥夕陽今日懽遊復明日
便將京洛看錢塘(魏鶴山題跋)
李丙
丙字仲南官左修職郎監臨安府都鹽倉
夜夜曲
玉窗結怨歌幽獨弦絕鸞膠幾時續銅龍漏促春夜長
冷雨酸風亂心曲閒熏翠被鬱金香拂拭繡枕屏山綠
飛飛乳燕歸不歸寂寞流蘇帳前燭(前賢小集拾遺)
高翥
翥字九萬餘姚人有菊礀小集
過臨平
征帆一似白鷗輕起揭篷船看曉晴梅子著花霜壓岸
自披風帽過臨平
春日湖上
清波門外放船時盡日輕寒戀客衣花下笑聲人共語
柳邊檣影燕交飛曉風不定棠梨瘦夜雨相連薺麥肥
最憶故山春更好夜來先遣夢魂歸
重午懷舊
獨守空庭日欲晡滿斟濁酒不須沽白頭兄弟三年别
青眼交游一字無醉看葵榴懷舊事饞思櫻笋夢吾廬
向時癡絶今愁絕自讀離騷些老夫
初聞雷
二月寒猶在春雲溼未開灑窗終夜雨發軔數聲雷薺
麥綠生腦棠梨紅拆腮西湖花事動從此日徘徊
無題
風竹蕭蕭淡月明孤眠眞箇可憐生不知昨夜相思夢
去到伊行是幾更
秋興
數聲新雁夜初長曉起開門衣袂凉籬菊褪黃秋興嬾
瓦溝才試一㾗霜
題二小姬扇
慶娘顰翠眉春瘦怯羅衣笑問采花蝶如何成對飛
湘湘未識羞獨坐抱箜篌貪學耆婆舞擡身拜部頭
恭跋思陵宸翰拓本卷後
淡黃越紙打殘碑盡是先皇御賜詩白髮内人和淚讀
為曾親見寫詩時
下塘二首
河水新添三尺高河邊蘆葦有龜巢波流夜夜飄魚箔
空點籃燈照樹梢
日出移船日又斜蘆根時復見人家水鄉占得秋多少
岸岸紅雲是蓼花
輦下酒市多祭二郎祠山神
簫鼓喧天鬧酒行二郎賽罷賽張王愚民可煞多忘本
香火何曾到杜康
過平原故相宅
拂曉官家簿錄時未曾吹徹玉參差旁人不忍聽鸚鵡
猶向雕籠喚太師(以上菊礀小集)
(齊東野語韓侂胄久用事欲立竒功以固位首謀北伐出師諸將相繼潰敗金人渡淮圍楚州)
(遣方信孺奉使通謝信儒回言金人欲太師首級侂胄怒謀再用兵楊后俾榮王入奏復命史)
(彌遠錢象祖衞涇王居安張鎡誅侂胄時開禧三年十一月二日侂胄愛姬三夫人號滿頭花)
(者生辰張鎡移庖府中酣飲至五鼓其夕周筠聞其事遂以覆帖告變侂胄已被酒叱曰誰敢)
(遂升車而去甫至六部橋殿司夏震聲諾於道旁曰有旨太師罷平章事日下出國門語未竟)
(健卒百餘人擁其轎出至玉津園夾牆内撾殺之)
西湖暮歸
風荷百頃占漣漪煙樹冥濛乳燕飛買斷小舟休喚客
暗穿萍葉載詩歸(咸淳臨安志)
感懷
漂泊南州又過年恰如杜子客鄜川酒堪度日難為醉
詩怕傷時未可傳店舍無煙兵火後街坊有月試燈前
荒涼古驛聞吹笛老淚縱横落枕邊
拜林和靖墓
玉函香骨老雲根占斷孤山水月村薦菊泉香涵竹影
種梅地冷帶苔痕生前已自全名節身後從誰問子孫
惟有年年寒食日遊人來與酹清尊(以上詩林萬選)
春詞
鬭草歸來上玉階香泥微汚合歡鞵全籌贏得無人賞
依舊春愁自滿懷(貴耳集)
李熙輔
題真空閣
括蒼山上雲山好雲亦好可憐山下僧看雲不知老(赤城)
(志)
李迎
迎字彦將濟源人通判明州有濟溪老人遺稾
句
籍甚人言易巳東
(陳振孫書錄解題李迎彦將永嘉周浮沚先生之壻與先大父為襟袂集中有送先君子赴戊)
(子秋試詩首句云云蓋先君治易故也)
朱鼐
鼐字子大
奉題周南仲正字所藏閻立本畫蘇李别
少卿昔在河梁别執手踟蹰不能發萬古初傳五字詩
努力相期在明德子卿海上氊為食故人朅來重相覿
不覺看羊度歲年郤因射雁傳消息人間此是長别離
少卿在虜子卿歸歸歟尙握漢臣節留者永衣胡人衣
天長地闊半尺絹滿眼雲愁風景變一人仰叫頭脫冠
一人横涕褎著面閻君國相稱畫師未必想像能爾竒
前身恐是胡婦子曾見兩公分袂時(前賢小集拾遺)
陳炳
炳龍泉人官提轄文思院有退菴集
資福院平綠軒
水屋圍春綠雲嵐送晩青無心向朝市信步到禪扃野
境連天遠疎鐘隔岸聽杯行莫辭醉簷月笑人醒
白髮流年迅青春盡日閒烟消漁舍出風約㯭聲還往
事空搔首微官秖強顔漂零那對此歸夢繞雲山(至元嘉禾)
(志)
柯夢得
夢得字東海莆陽人屢上春官不第後以特科
入仕有抱甕集
陌上桑
朝采陌上桑暮采陌上桑一桑十日采不見薄情郎正
是吳頭桑葉綠行人莫唱江南曲
見舊題壁
小遲點筆醉還嗔畫斷蕭梁古佛塵今日重來應抵掌
十年分付未逢人
晩望
無數寒鴉來遠鐘物華心跡偶然同不知海北江南路
更有愁人立晩風(以上前賢小集拾遺)
夢蝶
一覺千年一轉機覺來還是夢還非當時夢裏知為蝶
便好穿花傍水歸(劉後村詩話)
吳伯凱
伯凱字虞賓
夏夜書所見
吳牛見月喘引重不得休孤螢出露草意行淩九秋形
大苦見役物微長自由世無漆園吏持問逍遙遊(前賢小集)
(拾遺)
鮑壄
壄字份甫
仰止亭
昔年曾此戀青山幾度秋風入夢寒想得玉岑迴合處
夕陽依舊滿朱闌(前賢小集拾遺)
李叔逹
叔逹字穎士
舟中聞木犀
地近孤城水合流天風吹下廣寒秋巖花似喜幽人至
先遣清香到小舟(前賢小集拾遺)
馬并
并淮南人
金庭觀
右軍學業隠林丘世隔年餘景尚幽苔鎖一泓殘墨沼
雲遮三級舊書樓欣逢羽客開金闕快覩仙童侍玉旒
自怪今朝脱肌骨飛身得向洞天遊(剡錄)
金嘉謨
魚籪
芒葦織簾箔横當湖水秋寄言魚與蟹機穽在中流(蟹略)
蒋廷玉
廷玉字太璞
淨刹
碑上文難讀開山失所傳巖松秋落子石井下添泉地
曠常多月廚寒不起烟昔年曾有虎來到寺門前(前賢小集)
(拾遺)
揚州
一馬揚州路桃花幾樹花春光無揀擇淮地亦繁華日
沸長江水風昏古壘沙爭雄舊時事君去莫思家(揚州府志)
霍洞
洞字太清武進人崇寧大魁端友從孫居城東
梅坡自號筠寮
宿田舍
北風吹晴屋滿霜翁兒赤體悲無裳閨中幼婦飢欲泣
忍飢取麻燈下績一身豈暇私自憐鳴機軋軋明窗前
織成五丈布翁作襕帬兒作袴明朝官中催租急依然
赤體當風立
歲饑太守春遊呈以絕句
朝來五馬去尋春誰信家家甑有塵枕藉道傍宜細問
恐非芳草醉眠人(以上咸淳毘陵志)
朱訔
訔字介然
采菊亭
霜降草木落園菊發幽姿風流賢史君採掇訢忘疲雅
尚已千載載詠閒居詩佳處要領略坐見花隂移(前賢小集)
(拾遺)
張德象
寄沈菊山
八十乾淳老生涯半子虚久無朝士餽空有故人書詩
道窮方進塵緣老盡除茫茫天壤闊誰復是知予(翰墨大全)
惠端方
端方字敬之廸之子永嘉丞
梅花
美人在空谷抱志苦貞潔素衣飄白雲容色貶春雪臨
風一笑粲皓齒何瑩徹破鏡忽上天寒影浸瑤闕(前賢小集)
(拾遺)
張道元
金焦行次梁必大韻
二山砥柱江流中下有水府之幽宫巨靈設此天險重
怒濤欲起兩伏龍山光對面山淡濃朝暮雲起相過從
鐘聲兩樣飄江風撞驚大夢醒塵胷海門茫茫直其東
江山第一麗且雄六朝形勝留遺蹤天荒地老代不同
登臨此地閱幾翁公獨硬語盤高穹長江滔滔去不已
千古名山占蕭寺白髮印公心水止嗟予勞生竟何似
人門平地風波起誰能釣舟煙波裏千年間限鐵臺址
不如流芳向文字州縣之職徒勞耳丈夫封矦待時至
以道事人直如矢豈但弦歌化州里人兮山兮有如此
我願學者梁夫子(金山志略)
費震
次梁必大金焦行
太倉一米梁魏中梵王坐處如天宫硨磲瑪瑙珊瑚重
護法更有諸天龍醍醐浮香甘露濃我欲問訊當何從
惟有一席西津風快哉八九雲夢胷海門直指扶桑東
金鼇兩角争豪雄蒜山房客送墨蹤妙高千偈佛印同
衲衣玉帶知何在至今詩句撑蒼穹江山如畫人往巳
雲霾浪打寺復寺華陽眞逸曾至止鶴銘筆法蘭亭似
老綸敗壁扶不起沙戸祈蠶脩竹裏處士蝸牛空舊址
留得名山作焦字年來俗事怕到耳神尻氣輿隨所至
從渠烏兔走如矢白雲之鄉吾故里桑榆斥鷃安識此
大鵬逍遙問莊子(金山志略)
金遁初
金焦行次梁必大韻
江春淮水通吳中深有萬丈天吳宫珠樓貝闕知幾重
魚身人面赤如龍紫雲赫奕青霞濃天帝下降百神從
鮫鯨無端怒生風敕移三山填其胷曰躔月緯分西東
戴鼇方知策強雄馬塵轍跡絕遊蹤仙境直與蓬萊同
千濤萬浪插兩峰屹然對拱摩層穹金山蜿蜒勢未已
焦山縈迴藏古寺大覺仙聖所廬止人間畫圖那得似
鏡銅摩青鳥飛起浮圖倒影澄波裏六朝陵闕存故址
百戰功名數行字相去清風半帆耳此身未遊心已至
君詩到手破的矢我詩刻畫慚下里三分之句豈辦此
舉杯一酹問蘇子(金山志略)
朱渙
渙字濟仲
蟻飲研槽歌
晴窗棐几風日舒呼童汲水供蟾蜍涓流入研元穎濡
一蟻蠢蠢爰來趨須臾十百與之俱前後有行不亂踰
宛若徙穴舁腐餘想應燥吻脣頰枯清夢思欲吞江湖
搖尾羞作涸轍呼奮迅恰如東海魚物生天地小大殊
飢食渴飲皆同途矧爾有靈非至愚大槐南柯名利區
一夢而覺驚幻虚爾其聽我母睢盱爾吭既沃腹既腴
歸安其藏勿浪逋階前羣兒正嬉娛以指劃土糜爾軀
題徐禮部家歸去來圖
古木參天呌杜鵑春愁渾在夕陽邊看君此畫還三歎
憶得西江上水船(以上前賢小集拾遺)
項詵
詵字宜甫
便橋泊舟
身寄一葉舟擾擾又行役不知寒襲人但覺酒無力霜
剝岸石裂風激水波逆望眼浩無涯遠山相對碧(前賢小集)
(拾遺)
李清叟
清叟縉雲人
金庭觀
山屬蓬壺第幾重竒峰翠岫繞靈宫雲藏毛竹深深洞
煙起香爐褭褭風放鶴已歸天漢上養鵝無復小池中
羽人盡得飛章法神與寥陽路暗通(剡錄)
蔡宰
宰字仲平
望洞陽
歲事今無幾清霜苦見侵寒深落雁渚風急擣衣砧翠
縠紋秋水斑綃纈霧林洞陽棲隠地樓觀白雲深(前賢小集)
(拾遺)
李謙
謙字恭甫
秋懷
西風入商管衆木夜有聲候蟲竟何為聒聒終夕鳴彼
亦有所思感此歲月征人生豈異適長嘯一拊楹
敗壁鳴莎鷄涼月照虚堂南鄰機杼聲熠熠燈火光遙
聞誰家砧巳趣公子裳佳人在何許葉落山中霜(前賢小集)
(拾遺)
郭從範
從範字世模
烏衣啼
碧煙障樓天欲暮飛烏夜絕蕪城戍雲外畢逋銜泥來
月明腷膞同枝語樓中有人輟機杼玉笙怨咽凝江霧
惆悵幽懷夜未闌桂樹秋風蘭葉露(前賢小集拾遺)
歐陽光祖
和朱文公九曲櫂歌(九首存一)
玉女峰臨二曲流刳心學道幾春秋東風不信心如鐵
郤放石楠花滿頭(武夷詩集)
趙民則
題張家店壁
舍策投牀睡便濃覺來涼葉動西風驚秋念遠無窮意
客裏知誰此夜同(誠齋詩話)
潘葛民
葛民字子尚
胡蝶花
風光白日長胡蝶飛過牆飛飛不停去何忙牆外誰家
菜花黃出門不知南陌路心隨胡蝶尋郎處(前賢小集拾遺)
江朝宗
朝宗括蒼人有詩名
梅花
小小人家短短籬冷香溼雪兩三枝寂寥竹外無窮思
正倚江天日暮時(剡錄)
黃復之
復之字幼張
過臨平
孤蹤逐浪萍幾度過臨平人語水相應帆移山倒行鷺
飛秋嶼冷虹飲晩川明不是憑詩句丹青寫不成
題扇面六言
峽束天圍漸小林穿日腳微明竹居有徑誰埽水碓無
人自鳴(以上前賢小集拾遺)
楊冠
上揚州太守
古人肉食無遠謀腰錢騎鶴向揚州春風十里珠簾捲
但看竹西歌吹樓天朝選用詩書帥上策公言須自治
屏翰堅持保障功江淮益壯金湯勢北騎不敢縱南牧
關塞烟迷芳草綠健兒歌舞樂昇平一曲梅花細柳營
(揚州府志)
李大方
大方字允蹈廌之孫
句
三百年來今幾秋天地自老江自流笛聲吹起白玉
盤正照御前楊柳碧可憐一代經綸業不抵鍾山幾
首詩後院落花人不到黃鸝飛下石榴隂
(詩人玉屑楊誠齋云李方叔之孫大方字允蹈晩得一鶡冠今為雜買場寄予詩一編多有警)
(句)
鄭天錫
天錫字景輔
江西宗𣲖
西江一水活春茶寒谷春燈夜撥花人比建安多作者
詩從元祐總名家宫商迭奏弦邊雁鼓吹都慚井底蛙
身在天南心太史幾番搔首夕陽斜(前賢小集拾遺)
宋詩記事卷六十
