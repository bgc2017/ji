宋詩紀事卷五十七錢塘厲鶚撰
張栻
栻字敬夫廣漢人浚子以蔭補官孝宗朝歴左
司員外郎除祕閣修撰歴知江陵府荆湖北路
安撫使卒嘉定中諡曰宣從祀大成殿有南軒
集
謁陶唐帝廟詞
宋淳熙四年静江守臣張某既新陶唐帝祠以二月
甲子率官屬祗謁祠下再拜稽首退而歌曰
溪交流兮谷幽山作屏兮曾立木偃蹇兮枝相樛皇胡
為兮于此留藹冠佩兮充庭潔芳馨兮載陳純衣兮在
御東風吹兮物為春皇之仁兮其天四時序兮何言出
門兮四顧渺宇宙兮茫然
胡文定公碧泉書堂(在崇安縣籍溪)
入門認碧溪循流識深源念我昔此來及今七寒暄人
事經幾變寒花故猶存堂堂武夷公道義世所尊永袖
霖雨手琴書賁丘園當時經行地尚想笑語温愛此亭
下水炯若玻瓈盆晴看浪花湧静見潛鱗翻朝昏遞日
月俯仰信乾坤因之發深感倚檻更無言
三月七日城南書院偶成
積雨欣始霽清和在兹時林葉既敷榮禽聲亦融怡鳴
泉永不窮湖風起淪漪西山卷餘雲逾覺秀色滋層林
叢綠間愛彼松柏姿青青初不改似與幽人期坐久還
起來隄邊足逶迤游魚傍我行野鶴向我飛敢忘昔賢
志亦復詠而歸寄言山中友和我和平詩
(朱子䟦云久聞敬夫城南景物之勝常恨未得往游其間今讀此詩便覺風篁水月去人不遠)
題榕溪閣(昔山谷南遷維舟榕下後人為作榕溪閣)
寒溪澹容與老木枝相樛其誰合二美名此景物幽太
史昔南騖於焉曾少休想當下榻時請與耳目謀品題
信要領亦有翰墨留我來訪遺址密竹鳴鉤輈稍令舊
觀復還與佳客遊樹影散香篆水光泛茶甌市聲不到
耳永日風颼颼所忻簿書隙有此足夷猶平生丘壑願
如痼不可瘳雖知等喧寂終覺静裏優更思濯滄浪榕
根浮小舟
故太子詹事王公挽詩(十朋)
大節元無玷中心本不欺排姦力扛鼎憂國鬢成絲方
喜三旌召俄興一鑑悲西風吹淚眼吾豈哭吾私
睿主龍飛日如公舊學臣忠言關國計清節映廷紳歲
月身多外江湖澤在民當年遺直歎千古更如新
題城南(曰璐按此首本集不載)
城頭望西山秋意巳如許雲影度江來霏霏半空雨
東渚
團團淩風桂宛在水之東月色穿林影卻下碧波中
麗澤
長哦伐木篇佇立以望子日暮飛鳥歸門前長春水
濯清亭
芙蓉豈不好濯濯清漣漪采去不盈把悵惆暮忘饑
西嶼
繫舟西岸邊幅巾自來去島嶼花木深蟬鳴不知處
采菱舟
散策下亭阿水清魚可數卻上采菱舟乘風過南浦(以上)
(南軒集)
(鶴林玉露云六詩平淡簡遠德人之言也)
馬上口占
向來一雪壓霾昏曉跨征鞍傍水村七十二峯皆玉立
巍然更覺祝融尊
方廣寺睡覺
僧舍孤衾寄此情莊生夢破梵鐘聲浮漚蹤跡原無定
惆悵西風一夜清
十六日下山各賦二篇(存一)
歸袂随雲起籃輿趁雪明山僧可留客世故卻關情小
倚枯藤杖聊聽絕㵎聲如何山下客一笑巳來迎(以上南岳)
(倡酬集)
書花光墨梅
一枝巳清妍交枝更媚嫵見之已愁絶那復隔烟雨錢
唐千頃春想見西津渡他日到南屏莫忘孤山意
題王介甫遊鍾山圖後
林影溪光静自如蕭疎短鬢獨騎驢可能胷次都無事
擬向山中更著書(以上聲畫集)
劉芮
芮字子駒東平人官永州決曹掾有順寧集
敬夫寄斜川詩敘往年之約殊不知芮今病矣非
如昔時獨心心不忘耳勉和一章以敘謝意
病著不任事淹臥心自休經時不出門況復斜川遊每
覿節物換怳驚時序流少年喜追逐聚散水上鷗沈舟
枯木畔風帆春樹丘我病正爾許懷念老朋儔有酒不
能飲徒有獻與酬故人酌佳日亦復我念否佳章寫懷
抱一讀寬百憂吾君念遠民歸計未易求(式古堂書考)
薛季宣
季宣字士龍永嘉人起荆南帥辟書薦為大理
寺主簿歴大理正出知常州有浪語集
遊竹陵善權洞
萬古英臺面雲泉響佩環練衣歸洞府(澗水倒流入水洞中)香雨
落人間蝶舞疑山魄花開想玉顔幾如禪觀適遊魶獻
澄灣(寺故祝英臺宅唐昭義帥李蠙嘗見白龍出水洞而為雷雨今小水洞存鱯魚四足)
左右蝸蠻戰晨昏燕蝠爭九星寧曲照三洞獨何營世
事嗟興喪人情見死生阿誰能種玉還爾石田耕(山有三洞)
(九斗壇故更寺觀者不一再有李後主斷還僧寺批札石記語極可笑大水洞有石田數十町竒絶)
觀岳侯石像
萬死何如獄吏尊威名蓋世古難存二桃豈是功高賜
一舸不容身退論幾為飲江思道濟謬因圖像削王敦
沈碑千古蛟川恨留與無窮客斷魂(以上浪語集)
王彥和
彥和崇德人
題扇
天邊一線征鴻没山色淺深墨未勻别浦漁舟待歸去
夕陽渡口兩三人
(嘉興府志彦和書此于中貴人扇上光堯見之稱賞令盡進所作賜金帛)
游次公
次公字子明建安人號西池定夫諸孫禮部侍
郎操之子范石湖帥桂林日參内幕有唱酬詩
卷
漁父
竹裏茅茨竹外溪粼粼白日護漁磯想應日日來垂釣
石上蓑衣不帶歸(詩人玉屑)
畫虎圖
平生射虎裴將軍馬獰如龍弓百鈞手撚白羽旁無人
注虎使虎不敢奔須臾叢薄斕斑出人馬不知俱辟易
矢如蓬蒿弓減力將軍得歸幾敗績徐行爪牙無不露
眈眈垂頭若微顧尾翦霜風林葉飛倏忽山頭日光暮
包家畫出眞於菟我尚不敢編其鬚昔人作詩譏畫圖
吁嗟畫圖今亦無(合璧事類別集)
耒陽道中
山頭磴石危梯險山下荒田野草悲更著秋風吹兩鬢
不消幾日盡成絲(詩家鼎臠)
潘畤
畤字德鄜良貴之兄子李莊簡光之壻也孝宗
朝官至尚書左司郎中
嚴先生祠
古屋巔巖上荒祠落葉中乞靈無俗駕垂世有高風鳥
語谷相荅魚游溪若空徘徊欲忘去船背夕陽紅(釣臺集)
張鎡
鎡字功甫號約齋西秦人居臨安循王諸孫官
奉議郎直祕閣有南湖集
(誠齋詩話功甫詩斷橋斜取路古寺未關門絶似晩唐人詠金林檎花云梨花風骨杏花妝寫)
(物之工如此子歸自金陵功父送末章云何時重來桂隐軒為我醉倒春風前看人喚作詩中)
(仙看人喚作飲中仙此詩超然矣)
(楊誠齋贊功甫像云香火齋祓伊蒲文物一何佛也襟帶詩書步武璚琚又何儒也門有朱履)
(坐有桃李一何佳公子也冰茹雪食凋碎月魄又何窮詩客也約齋子方内歟方外歟風流歟)
(窮愁歟老夫不知君其問之白鷗)
謝李仁父送茯苓
岷峨山中千歲松枝虯幹直摩青空雪霜剝落中不槁
膏液下與靈泉通龜跧鳧伏自磊砢金堅玉凍仍豐融
篝燈夜取喜得雋煮鼎朝聽如吟風杵成坐上香霏雪
更和乳酪收全功當知至味本無味子若服之夀無窮
巽巖脊梁硬如鐡冠峩切雲佩明月百好都随春夢空
大業獨傳鴻寳訣中宵咀嚼不搖頭玉池生肥咽不輟
憐我百慮形早衰裹贈扶持意何切丹砂著根謾爾傳
脂澤釀黍計已拙由來妙道初不煩此法莫從兒軰說
徑思舉袂揖浮丘下視塵世眞一决朱顔留得亦何為
追逐同堅歲寒節(全芳備祖)
游九鎖山
九鎖非凡境烟雲路不分山寒長帶雨洞古不收雲夜
宿聽林鶴晨炊摘野芹黃冠皆好事添炷石爐熏
涼蟬亂叫朝暮雨獨鶴不迷前後山芎葉煮湯勝茗椀
栗花然火照松關(洞霄詩集)
釣臺
綘衣騎日扶桑上三精九縣開靈貺趙梁雍代跡俱空
馮吳寇鄧勲相望客星何處潛光芒䨇臺疊巘摩穹蒼
釣絲千丈捲烟雨俯瞰一碧玻璃江羊裘坐稳無心動
蒲輪纁幣知何用故人聊為小周旋君房謬欲相推送
寥寥歲月今幾秋山寒松吹多颼飀春來日暖花氣發
極浦浪轉魚龍遊先生有臺人共高虛庭忍見生蓬蒿
斷碑敗壁蠹荒蘚灌木野鳥捐枯巢一朝鐘梵交雲際
簷楹改觀輝杉桂非關好事取時名此中恥但稱能吏
卻經祠下羅清樽試歌此詩當招魂先生出兮佩蘭蓀
明璣耀旗駕瑶璠黃麟道前翠虯奔先生去兮山雲屯
玉妃金童從繽紛吹簫鼓瑟聲冥冥目斷暮靄棲遥林
(釣臺集)
宿吳江塔院
宿雲蔽空溪冥濛我船曉繫紅蓼叢破程約涉一舍外
遠目未快千山供岸旁小店換馬去氊裘障冷披蒙茸
須臾巾蓋不容展莽莽暗霧逢逢風偕行客輿屢掀簸
適値官騎來憧憧弓刀負帶競硉矹驙駟騮驖騅騟驄
爭前迭進步殊窘迫暮始望橋垂虹石塘百丈捍駭浪
間有灘磧紛漁筒鴉群黑白混鷗起颿影亂點還波中
筆牀茶竈住此地得句未必慚龜蒙浮圖老屋且投宿
觧擔正聽黃昏鐘紗籠炙燈照佛古藺席布榻便吾慵
怳驚足履未游地逸興恐失難重逢案邊紙盡莫翻寫
不覺紅日看生東(百城烟水)
句
燕子初歸曾識面牡丹未放巳知名(桐江續集)一櫂徑穿花
十里滿城無此好風光(玉照堂觀梅)
曾覿
覿字純甫號海野老農汴人紹興中以寄班祇
候與龍大淵同為建王内知客孝宗受禪以潛
邸舊人除權知閤門事淳熙中除開府儀同三
司加少保醴泉觀使
(老學菴筆記曾覿字純甫偶歸正官蕭鷓巴來謁旣退復一客至其所狎也因問曰蕭鷓巴可)
(對何人客曰正可對曾鶉脯覿以為嫚巳大怒與之絶)
玉環山(在太平縣西南楚門港中原名木榴山避錢王諱改焉)
天寳風塵暗兩京禍從妃子笑中生玉環兩字真堪惜
好與青山改別名(台州府志)
題楊補之雪梅卷
筆端造化出天巧寫出江南雪壓枝誰道春歸無覓處
横斜全似越溪時(式古堂畫考)
龍大淵
大淵紹興中與曾覿同爲建王内知客孝宗受
禪自左武大夫除樞密副都承旨知閣門事出
為江東總管
(齊東野語思陵妙悟八法留神古雅當干戈俶擾之際訪求法書名畫不遺餘力又于𣙜場購)
(北方遺失之物故紹興内府所藏不減宣政惜乎鍳定諸人如曹勛龍大淵張儉鄭藻平琰黃)
(冕魏茂實任原等人品不高目力苦短凡經前軰品題者盡皆拆去故今御府所藏多無題識)
(其源委授受歲月考訂邈不可求為可恨耳)
遊九鎖
峯巒九鎖路縈盤翠色霑衣作晚寒日暮神仙歸洞府
雨餘星斗下天壇人生何用千鍾貴老去須求一室安
會得谷神元不死世間何事可相干(洞霄詩集)
彭九萬
九萬字好古崇安人淳熙閒國學立禮齋長
淩波辭
歲芳兮婉冉悲江空兮蘭枻歸人嬋媛兮胡來遲憺風
魂兮佩誰思素衣兮儼黃裏玉襦兮蒙翠被明波渟渟兮
渺愁予舍香懷春兮中心苦昔遺襟兮令契闊佇佳期
兮窅脩絶幻塵緣兮謇中憂時既晏兮不可留汎雲軿
兮水裔糺予瑟兮難理人笑歸兮路蒼茫湘有臯兮春
綵起(萬姓統譜)
楊炎正
炎正字濟翁廬陵人(鶚按炎正工詞有西樵語業一卷毛氏汲古閣刊本)
(誤作楊炎號止濟翁予見舊鈔本作楊炎正濟翁是炎正其名濟翁其字也今考武林舊事有)
(楊炎正詩全芳備祖有楊濟翁詩即是一人毛氏之誤可見矣)
錢唐迎酒歌
錢唐妓女顔如玉一一紅妝新結束問渠結束何所為
八月皇都酒新熟酒新熟浮蛆香十三庫中誰最強臨
安大尹索酒嘗舊有故事須迎將翠翹金鳳烏雲髻彫
鞍玉勒三千騎金鞭爭道萬人看香塵冉冉沙河市琉
璃杯深琥珀濃新翻曲調聲摩空使君一笑賜金帛今
年酒賽真珠紅畫樓突兀臨官道處處繡旗誇酒好五
陵年少事豪華一斗十千誰復校黃公壚下謾徜徉何
曾見此大隄倡惜無顔公三十萬往醉金釵十二行
(武林舊事行都官酒庫每歲清明前開煮中秋前賣新先期諸庫呈樣點檢所所以呈府旣中)
(擇日開沽以白布三丈餘揭竹竿頂題曰某庫選到酒匠某人醖造上等醲辣無比高酒三五)
(人扶之而行以鼔樂妓女雜枝前導聯鑣穿市觀者如堵酒匠則紫衣新巾乘馬從之以府中)
(所賞綵帛錢會銀椀䭾負馬前謂之迎酒楊炎正詩云云)
桂花
翠圍侍女擁紅幢霞臉調朱笑額黃共醉東君千日酒
更翻西母九霞觴人間天上高低影月下風前自在香
輸與廣寒宫裏客年年綠鬢賞秋光(全芳備祖)
蘧老寄龍涎香
瘴海驪龍供素沫蠻村茉莉挹清滋微參鼻觀猶疑似
全在爐烟未發時(翰墨大全)
龐謙孺
謙孺字佑甫籍之曾孫南渡居吳興有白蘋集
奉使過汴京作
蒼龍觀闕東風外黃道星辰北斗邊月照九衢平似水
胡兒吹笛内門前(詩人玉屑)
郊居九日
樹夾門方正谿侵岸欲隤水搖雲影動風抑鳥聲回籬
缺舟常過底空客不來故人經歲月又見菊花開(前賢小集)
(拾遺)
時瀾
瀾號南堂從學吕成公之門
從先生明哲道中呈伯廣炳道
燕子楊花各自飛雨乾溪路綠初肥無人會得風雩意
可是千年瑟竟希(濂洛風雅)
王子俊
子俊字才臣號格齋廬陵人周益公楊誠齋之
客以薦官成都帥幕有三松集
代漕使讌賀帥平蠻轉官樂語
紫橐仙人雲錦裳碧油幢下受降羌三邊外掃烟塵静
一札中含雨露香天上卽歸扶日轂尊前莫惜醉霞觴
主賓情分今如許飲罷相攜入帝鄉(三松集)
賀彥澤新得子
君不見白居易五十八歲方得嗣當時立名曰阿崔香
綳繡𥜗胎髮膩又不見元微之五十八歲方生兒當時
立名曰道保可望成家得力時西鄰有親曰彥澤天與
明珠堪愛惜今年年方四十三甲庚少似唐元白葛仙
溪前燕子樓燕子未老人風流一年一度作湯餅但願
年年逄麥秋(翰墨大全)
句
大兒阻飢頗廢書小兒忍寒粟生膚婦縱有褌無一襦
不敢緣此相庸奴(題貧樂圖和徐思叔韻)
來梓
梓字子儀
(四朝聞見錄來子儀與周洪道實布衣交洪道為樞使子儀入都訪洪道館于嘉會門外表忠)
(觀置酒極歡示以近詩子儀盡卷笑曰周樞使詩也非周洪道詩也洪道問所以子儀曰昔徐)
(師川少工詩晚為樞府詩寖不逮昔人以為向來徐師川詩後自是徐樞使詩洪道笑而容之)
子猷訪戴圖
四山搖玉夜光浮一舸玻璃凝不流若使過門相見了
千年風致一時休
杜甫遊春
典盡春衣不肯歸熊兒扶道瀼溪西傷時懷抱深于海
掠眼風光醉似泥(以上前賢小集拾遺)
沈約之
挽張于湖
氣概凌雲孰敢先中興事業冠英躔朝廷議論一言定
翰墨風流四海傳恰跨鼇頭升紫闥忽騎箕尾上青天
竹林笑傲今陳迹撫櫬江臯涕泫然(錦繡萬花谷)
施士衡
士衡字德求湖州人嘗為宣州簽幕有同庵集
挽張于湖
十年帥鉞倦馳驅適意方謀一壑居賈誼有才終太傅
薛收無夀處中書傷心風月江山在過隙光隂夢幻虛
紅紫飄零春色盡後凋松柏獨蕭疎(錦繡萬)
姜特立
特立字邦傑麗水人靖康中父綬死難補承信
郎孝宗召為太子春坊光宗即位除知閤門事
累官浙東馬步軍副總管慶遠軍節度使有梅
山槀續槀
和陸放翁見寄
遥知三徑長荒苔觧組東歸亦快哉津岸紛紛羣吏去
船頭衮衮好山來平時佳客應相過勝日清尊想屢開
若許詩篇數還往直須共挽古風回
和陸郎中放翁
午庭風雨撼高槐一洗城頭十丈埃老子坐間尋句好
故人門外寄詩來勁鋒久服穿楊妙鈍思深慚擊鉢催
清佩左符君未可要聽吟思發春雷
寄汪尚書(大猷)
五十年間歎闊疎相忘兩地復江湖書來筆底驚強健
詩去吟邊想步趨好對青山看歌舞莫嫌紅粉笑髭鬚
鳳毛巳有哦松韻尚記金華舊範模
冬夜不寐
宵柝迢迢警睡魔静思甘分老林坡忍胞向有嵇康嬾
扣角曾無寗戚歌不起妄心思世事秖將閒意飬天和
時人休說長生術學著長生事轉多
李仲永墨梅
寫竹如草書患俗不患清畫梅如相馬以骨不以形墨
君曩有文夫子蟬腹蛇跗具生意當時一派屬蘇公雨
葉風枝略相似花光道人執天機信手掃出孤山姿陳
元幻卻西施面此妙俗人那能知近時賞愛楊補之補
之嫵媚不足奇李生于梅卻有得高處自與前人敵倒
暈疎花出苦心暝雲暗谷藏春色我一見之三歎息意
足不暇形模索君若欲求之點畫胡不去看江頭千樹
白
漁舍新成
旋規漁舍傍溪山山轉溪廻翠竹間閒看羽觴行詰曲
戲拈竿線弄潺湲浮家不入分風浦歸棹休尋落照灣
漫說五湖烟浪好幾人險處得心閒(以上梅山續槀)
方孝能
孝能福州司理
福唐元夕
街頭如畫火山紅酒面生鱗錦障風佳客醉醒春色裏
新妝歌舞月明中
薄薄春衫新縷金樽前風細怯輕隂酒香隐約生紅粉
正與桃花共淺深
燈外風搖沽酒旆月中人數買花錢少年心緒如飛絮
争逐遺香拾墜鈿(淳熙三山志)
張履信
履信字思順號遊初鄱陽人侍郎南仲之子嘗
監京口鎮官至連江守
飛來峯
飛來何處峯木杪夜千尺愁猨喚不譍月色同一白
冷泉亭
水石一闌干僧歸四山静攜琴譜㵎泉月浸夜深冷
翠微亭
朝朝烏北出夜夜烏南歸所謀在一食所息在一枝人
生竟何得與烏同此機身世忽過慮泉石良自怡月上
飛來峯更誰登翠微(以上咸淳臨安志)
訪丹陽玉乳泉巳變昏黑因賦詩(淳熙十三年)
觀音寺裏泉經品今日唯存玉乳名定是年來無陸子
甘香收入柳枝缾(游宦紀聞)
徐逸
逸字無競號抱獨子天台人
(仇遠稗史徐抱獨少與朱文公為友公提舉浙東日過其家然燈夜話至鐘鳴而别公嘗托無)
(競作謝恩表書云可放筆力稍低使人見之無假手之議也其推奬如此)
晝眠治平寺(在西湖北山)
頻年游覽不暫寘野艇往來無水程雨休最好是鷗浴
風静更清聞鶴聲酒家新熟欠前債僧榻借眼餘宿酲
崧高泰華未挂眼鬢影蕭颯難為情(咸淳臨安志)
孤山
咸平處士風流遠招得梅花枝上魂疎影暗香如昨日
不知人世幾黃昏(全芳備祖)
蔡開
開字子明崇德人淳熙閒進士官至漕憲弟闢
字子正慶元閒進士官至國子祭酒
題資福院平綠軒
瞰水地仍敞開窗望不迷良疇連遠近秀野混高低曉
起烟千樹春耕雨一犁道人深樂此壊衲且幽棲
(至元嘉禾志觀音資福院在崇德院西南一里西廡有軒瞰流扁平綠陳炳退菴蔡開畏齋武)
(林莫若拙輔廣潛齋王用亨釣臺江表祖張掞敬齋長樂王益祥南豐曾揆苕水莫柯陸德輿)
(魯齋皆有詩)
李安期
安期字泰伯卲武人以詩游江湖間一日謁四
川茶馬使王淮淮將以賢良薦因奕爭道遂拂
衣而去
賦白鷺
漁父家風不設罾錦鱗為飯水為羹銀袍秪當蓑衣著
自在江湖過一生(邵武府志)
盧蹈
蹈字衷父青社人寓犍為郡夾江縣佳士也
絶句
客懷耿耿自難寬老傍京塵更鮮歡遠夢巳回窗不曉
杏花同度五更寒(放翁題䟦)
應廓
廊閩縣令
七夕
烏鵲成橋架碧空人間天上此歡同仙查逐浪浮銀漢
青鳥傳音到帝宫牛女佳期情不斷古今遺恨意難窮
綵樓乞巧知多少直至更闌漏欲終(淳熙三山志)
王佐才
佐才字吕輔崇安人少游邑庠范汝為叛總義
兵禦賊建陽以功補承信郎後為吉州水軍統
領與賊魁殊死戰中流舟壊而沒吉人廟祀之
荅秦兵部求墨竹
夜到茅亭近竹籬影隨寒月下苔墀吟餘未嬾蕭疎興
曾寫離披一兩枝
贈徐子虛畫魚
我嘗放意游江湖喜從釣叟觀眞魚有時臨溪行復坐
秋水無風魚自如鮮鱗滑鬛隨上下回旋戲躍形皆殊兩
兩相逢若對語聚頭戢戢搖䨇鬚忽然散漫背游去一
半掉尾潛菰蒲往來得所弄晴色員波觸動生浮珠困
依垂楊看不足盡日忘歸誰與俱自從北走塵土窟十
年不復瞻蓴鱸憑誰畫出江湖趣東海今聞徐子虛毫
端奪得生時意京師好事争傳摹寫成䨇幅輒遺我展
舒活動驚堂隅窮搜前古少奇筆此本秖恐人閒無任
教涸轍強濡沫對面相忘千里書(以上聲畫集)
陳國材
國材廬陵人
句
紅日晚天三四雁碧波春水一䨇鷗
(鶴林玉露云周益公楊誠齋盛稱之)
周郔
郔吳江縣尉見陸游入蜀記
三高亭懷范石湖
蓴脆鱸肥酒細傾浩歌悲壯欲誰聽沈迷簿領頭將白
彈壓江山眼自青魚躍紫鱗衝葦岸鷗翻白雪下沙汀
西風散髮危亭上醉倚豐碑照日星(百城煙水)
邵經國
經國永嘉人
上樓參政
聞道先生欲挂冠先生幾日出長安去時莫待淋頭雨
歸日須防徹骨寒巳遂平生多少志莫令末路去留難
二疏畢竟成何事留取他年作畫看
(吹劔錄樓攻媿既參大政屢欲丐閑至繪二疏以見意邵經國作詩云云)
傅大詢
大詢字公謀宜春人
(鶴林玉露傅公謀尤工作酸文嘗作無遮榜語云紅旗渡口凄凉芳草夕陽天白紙山頭慘淡)
(落花寒食節)
賀雨(為分宜宰許及之作)
獅子關前半篆烟二龍飛下卓篙泉銀河掣電連宵雨
綠野翻雲四月天便覺春生花一縣會看秋熟米三錢
何時卓魯登黃閣都與寰區作有年(袁州府志)
劉鄂
鄂字國相
讀許右丞(翰)所作陳少陽先生哀詞
并州更作桑乾客道逄舍者來爭席掀髯對坐有鉅人
開口劇談如舊識試問客子從何方興言扼腕微有傷
吾祖昔遑䘏緯計屢以直論干君王䜛諛弄國賢者避
禍福相乘呼吸異懸知必有代庖責被髮纓冠赴東市
大明既争日月光真與天地同久長嗟子之生後長者
卻識前軰奚其詳大臣罔上擅行戮揚以浮言蓋私曲
誅姦發德示後世右丞之文端可復中興名門凡幾門
聖朝報稱非少恩芄蘭袖出承命帖猶幸及識公之孫
春秋愛賢許之宥十世已往未為厚况今公議方大明
叩天大呌君無後故人夢想規大賢仰止高山思執鞭
典刑方及見故物倏爾長別良依然土田未足為君勸官
爵未足酬君願行矣志意勿倦遊歸而視之有家傳(盡忠)
(錄附)
楊輔世
輔世字昌英廬陵人誠齋之族
南溪
碧玉寒塘瑩不流紅蕖影裏立沙鷗便教不作南溪看
當得西湖十里秋(詩人玉屑)
游開
開字子蒙建安人定夫從孫
和劉叔通
昨夜劉郎叩角歌朔雲寒雪滿山阿文章無用乃如此
富貴不來争柰何邴鄭向嘗依北海晁張今復事東坡
吹噓合有飛騰便未用溪頭買釣蓑
(朱子語類云詩須不費力方好此等詩使蘇黃見之定當賞音)
丁世昌
世昌字少明號竹坡黃巖人
次虞仲房司馬送秋韻
自入秋光能幾時無端又賦別秋詩夜長月冷蟲鳴急
天闊風高雁過遲三徑黃花存舊節半欄紅葉墮殘枝
往來畢竟乘除法何用年年宋玉悲(黃巖英氣)
聞人滋
滋字茂德嘉興人嘗為勅局刪定官
(陸游老學菴筆記嘉興聞人茂德老儒也喜留客食不過蔬豆而巳郡人求館客者多就謀之)
(多舊書喜借人自言作門客牙充書籍行開豆腐羹店子少時嘗與之同在勅局為刪定官談)
(經義衮衮不倦發明尤多尤䆳於小學云)
早秋游靈巖
凭闌山翠溼濛濛佛閣依然水殿風欲採蓮花何處所
年年金井落梧桐(檇李詩擊)
王用亨
用亨字子安自開封徙崇德淳熙閒進士分教
襄陽
平綠軒(在資福院)
禪窗虛敞瞰西南野色溪光接畫簷雲去碧天無閒斷
一眉依約見山尖(檇李詩繫)
宋詩紀事卷五十七
