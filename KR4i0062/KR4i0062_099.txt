宋詩紀事卷九十九錢塘厲鶚撰
福州社神
投蔡君謨
遠入青青疊疊峯峯前真宰讀書宫半巖冷落高宗雨
一枕凄涼吉甫風烟鎖豹眠閒霧露井凋鳳宿舊梧桐
九龍山下英雄氣盡屬君家世胄中
(墨莊漫錄蔡君謨作福守日有一書生投詩來謁君謨異之尋令人伺其所歸至一山下忽不)
(見四顧無人唯一社屋爾意其社神也)
金華神
别吳生
羅韈香消九九秋淚痕空對月明流塵埃不見金華路
滿目西風總是愁
(崔伯易金華神記汴人有吳生者以娶宗女得官于三班嘉祐中罷高郵迺寓其家于治所而)
(獨與兄子南適錢塘道出晉陵艤舟于望亭堰下是夜月明風高生乃危坐舷上久之忽有緋)
(衣披髮持刃炬自竹林間出者後引一女子冠玉鳳冠曳蛟綃文錦之衣顔色甚麗而年十八)
(九耳生見而驚俄頃至岸側回叱緋衣者曰可去矣無久留也于是滅炬泣拜去女子即登舟)
(面生坐謂生曰見向來緋衣者乎此君之夙仇也而索君且數十年矣乃今方得之第以我故)
(得免不然今夕君當死其手生聞益驚駭不自安女子笑曰君怯耶即以金縷衣置肩上生稍)
(安乃問曰若神歟其鬼耶女子曰我非人亦非鬼蓋金華神也過去生中嘗與君為姻好故相)
(救耳遂相與入舟中取酒共飲其言笑諧謔悉如常人然生誡曰毋高聲恐兄子知之女子曰)
(我聲特君可聞他人雖厲聲亦不能聞也至明起謂生曰舟檝巳有曉色勢不能久留當與君)
(子訣矣君後十年遊華山日多置朱粉于路隅梧桐下揚之雖然君今不可終此行恐復有不)
(濟也因索筆題詩一章書巳輙復流涕歔欷而去明日思其言遂回棹不復南去)
謝中舍
詠落花
流水難窮目斜陽易斷腸誰同砑光帽一曲舞山香
(東坡志林寇元弼言徐州通判李陶有子年十七八素不善作詩忽詠落花詩云云父驚問之)
(若有物憑附者自云是謝中舍問砑光帽事云西王母宴羣仙有舞者帶砑光帽帽上簪花舞)
(山香一曲曲未終花皆落去)
無名神
降于鄭洚家吟詩
忽然湖上片雲飛不覺舟中雨濕衣折得蓮花渾忘却
空將荷葉蓋頭歸(陸游避暑漫抄)
淮漘龍女
贈張孝和
落帆且泊小沙灘霜月無波淮上寒若向江湖得消息
為傳風水到長安
(詩話總龜張孝和關中人淳化壬辰游淮南被酒入淮漘龍女祠忽簾中有婦人邀而置酒贈)
(詩一絶孝和告去回顧唯古祠敗舍而巳)
散花天女
夢中戲秦少游
不知水宿分風浦何似秋眠借竹軒聞道詩詞妙天下
廬山對眼可無言
(冷齋夜話秦少游南遷宿廬山宫亭湖庿下登岸縱望久之歸臥舟中聞風聲側枕視微波月)
(影縱横追憶昔常宿雲老借竹軒見西湖月色如此遂夢美人自言維摩詰散花天女也以維)
(摩詰像來求贊少游愛其畫默念曰非道子不能作此天女以詩戲少游云云)
夢中宫女
抛毬曲
侍燕黃昏曉未休玉階夜色月如流朝來自覺承恩最
笑倩傍人認繡毬
隋家宫殿鎖清秋曾見嬋娟颺繡毬金鑰玉簫俱寂寂
一天明月照高樓(此首見侯鯖錄)
堪恨隋家幾帝王舞裀揉盡繡鴛鴦如今重到抛毬處
不是金爐舊日香
(沈括夢溪筆談福州士人李慎言字希古嘗夢至一處水殿中觀宫女戲毬山陽蔡繩為之傳)
(敘其事甚詳有抛毬曲十餘詞皆清麗今獨記兩闋)
西華寶懿夫人
遺王子霞
靈臺本清風花草相葳蕤宫深藏白日金堂吐華輝彈
棋玉局寒鬭草珠露晞閬苑多美人形飛心不移醉眼
憑春風惟有胡蝶知如何忽相失負我雲際期而今才
鬢脚迤邐秋婦絲紫情祕消息行雲住無時世間苦寂
寥空此隨盛衰
(玉照新志王綸字子霞其家嘗冇神降自稱西華寶懿夫人年二十餘絶色也其形或見有詩)
(以遺子霞)
燕華君
贈王綸
君為秋桐我為春風春風會使秋桐變秋桐不識春風
面
(中山詩話海陵人王綸女輒為神所憑自稱燕華君字善數品形製不相犯吟雪詩云何事月)
(娥欺不在亂飄瑞葉落人間說云天上有瑞木花六出他詩句詞意飄逸類非世俗可較題金)
(山云濤頭風卷雪山脚石蟠虯嘗謂綸為清非孺子贈詩云云居數歲神舍女女懵然無知嫁)
(為廣陵吕氏妻)
湘妃
題廟中
碧杜紅蘅縹緲香冰絲彈月弄新涼峯巒向曉渾相似
九處堪疑九斷腸
(許彦周詩話有客泊廟前夜半偶不寐見輿衞入廟中置酒鼓琴心悸不敢窺殆明方散隠隠)
(絶水浮空去因入廟見詩四句墨色猶未乾)
玉源靈源桃源三夫人
中秋月
金風時拂袂氣象更分明不是月華别都緣秋氣清一
輪方極滿羣籟正無聲曉魄沈烟外人間萬事驚(玉源夫人)
高秋渾似水萬里正圓明玉兔步虛碧冰輪輾太清廣
寒宫有路桂子落無聲吾館無弦彈棲烏莫要驚(靈源夫人)
金吹掃天幕無雲方瑩然九秋今夕半萬里一輪圓皓
彩盈虛碧清光射玉川瑤尊休惜醉幽意正綿綿(桃源夫人)
(詩話總龜陳純字元朴莆田人因遊桃源中秋遇玉源靈源桃源三夫人玉源令純舉中秋月)
(詩純言一聯云莫辭終夕看動是隔年期桃源曰意雖佳但不見中秋作七月十五夜亦可三)
(夫人因作詩云云純有和桃源之作)
石恪鬼
送雷殿直
衡陽去此正三千一路程途甚坦然深邃門牆三楚外
清風池館五峯前西邊市井來商客東岸汀洲蔟釣船
公退只應無别事朱陵後洞看神仙
(雅言雜載恪西蜀人善畫尤長于山水禽魚亦攻歌詩開寶中王師下西蜀遣名畫入京恪在)
(其數宣于相圃寺畫壁工畢乞歸出京道卒雍熙元年殿直雷承昊奉命之衡陽與恪遇于公)
(舍達曉分攜為詩送承昊行數里方思恪巳卒及到任風物一如詩言)
盧多遜鬼
題壁
南斗微茫北斗明喜聞窗下讀書聲孤魂千里不歸去
辜負洛陽花滿城
(澠水燕談多遜謫死朱崖旅殯海上後其子全扶柩歸葬江陵佛舍壁上有詩云云)
晁簡鬼
贈梁固
死生離别最堪悲相對無言淚滿衣歎我已歸泉下去
羨君新向月中歸長鞭乍見騰夷路折翼終難繼迅飛
珍重故人當聖代早持鈞軸入黃扉
(詩話總龜晁奉禮簡故宫保内翰之次子也與梁固少小硯席之至善大中祥符二年固狀元)
(及第授青州倅時奉禮榮侍在闕下是年冬末梁方之任去青兩驛夜夢晁來相謁手攜白扇)
(上有七言詩一首云云覽詩起執手悲泣而别倏然滅乃急走僕錄所得詩入京師訪其安否)
(宫保開讀之大慟曰品格真吾兒作夢之夕乃簡亡之日也)
韶州西軒鬼
題壁
吾儕今日會嘉賓滿酌洪鍾酒數廵狼藉薰風不知曉
荔枝又是一番新
(青瑣高議治平二年長沙趙琪郎中作廣東提刑公宇在韶州西軒有荔枝數本非常繁實盛)
(夏方熟琪將召刺史燕賞一夕皆空皮核滿地琪深訝之乃開西軒軒之西壁有詩一絶云云)
(視餘方知荔枝為鬼所竊耳二廣人多傳異之)
夢中少年
侑酒歌
人生開口笑難逢富貴榮華總是空惟有隋隄千樹柳
滔滔依舊水流東
(陶朱新錄吏部侍郎陳彦修有侍姬曰小姐氣羸多病睡則多異夢宣和間一夕夢少年挾升)
(酒樓少年執板歌以侑酒覺猶能記云)
聶昌鬼
題壁
星流一箭五心摧電掣雙眸兩臂開車馬踐時頭似粉
烏鳶啄處骨如灰父兄有感空垂淚子弟無知不舉哀
回首臨川歸未得冥中空築望鄉臺
(豫章詩話聶昌字賁遠元名賁字遠山靖康中登政府出知絳州遇害紹興中張殊自北歸過)
(絳驛見壁間有血書一詩時以為聶之精魂所作)
趙汝言鬼
絶句
彈指紅塵二十年歸來瀛海浩無邊夢魂相遇因隨念
珍重前生兄弟緣
(暌車志趙汝言字允之死巳數年有遺女住子淳熙乙未冬住子暴疾其兄謙之憐其幼孤念)
(之甚至夢至一所高闕長廊金碧輝煥汝言在其間題詩于壁云云顧語曰住子巳無恙以兄)
(念至緣因念結故得暫相遇耳謙之慟哭而覺)
史彌遠鬼
示子婦
冥路茫茫萬里雲妻孥無復舊為羣旱知泡影須臾事
悔把恩讎抵死分
(西湖志餘彌遠死巳久一夕其家聞叩門聲曰丞相歸舉家駴匿比入門燈轎紛紜升堂即席)
(子婦皆出羅拜訊慰平生歴歴囑家事索紙筆題詩云云)
統制吳源鬼
示柳春
疋馬南歸望古城半林殘雨夕陽明雲邊岫接秦山色
樹裏河流漢水聲墜淚有碑苔色古攔街無曲酒旗横
那堪回首成陳迹笳鼓西風愴客情
(荆門紀略源赴援襄陽戰殁後襄為元有道路始通州人柳春過襄陽宿於荒村夜間偶步見)
(一武士仗劒披甲從者數百人其威凛肅春驚見避武士呼曰君不識我耶吾里人吳源也兵)
(救襄城死于王事上帝嘉吾忠義命為神矣君歸幸白于吾家若不信可示以鐵券按劒朗吟)
(云云遂擲鐵券而没春歸訪其家白之並出所投鐵券鄉里始知源之盡節云)
巴峽鬼
絶句
秋徑填黃葉懸崖露草根猨聲一叫斷客旅數重魂
(詩話總龜建隆初有人行巴峽夜泊江涘忽聞詠詩云云及曉訪之但空山䆳林有脚迹長二)
(尺許)
東平鬼
題竹間
墓前古木號秋風墓尾幽人萬慮空惟有詩魂銷不得
夜深來訪竹溪翁
(竹坡詩話東平王興周為余言東平人有居竹間自號竹溪翁者一夕有鬼題詩竹間云云)
周公埠鬼
上羅令
白雲分兩片秋月正揚輝惆悵江頭暮無船不可歸
(饒州府志羅必元咸淳中為餘干令有客被賊謀死于周公埠其魂以狀告無字照之有詩云)
(云必元曰此必姓段名明者捕得服罪)
樊若水女鬼
寄夫
楚水平如練雙雙白鳥飛金陵幾多地一去不言歸
(李昌齡樂善錄鍾輻年少負才傲物樊若水愛其才以女妻之女亦才質雙盛輻登第方得意)
(買一妾自侍命曰青箱所在狂放久不歸一日過城邑令延留飲于樓上輻醉臥忽夢其妻以)
(一詩怨責翌日歸至采石妾忽暴死及抵家樊已死數月矣)
李季萼鬼
季萼字英華開封李長卿女縉雲人傳其詩有
英華集三卷
春日述懷
園林蔟蔟日暉暉白蝶黃蜂自在飛公子醉眠芳草岸
風移花片點春衣
句
醒酒清風搖竹去催詩小雨過山來
(耆舊續聞元豐中縉雲令開封李長卿女慧性過人姿度不凡染疾而逝殯于邑之仙巖寺三)
(峯閣李公罷因舁歸宣和庚子青溪寇起焚燎無遺惟三峯閣獨存主簿以為廨舍濟南王傅)
(慶及内表曹穎偕來館曹于廳治之東一夕有女子打扃而至與語皆出塵氣詰其姓氏曰開)
(封李長卿女季萼其名英華其字辟穀有年身輕如羽知子鰥居故來相慰唱和殆無虚日曹)
(有親陳觀察挽之從軍將就道英華與訣曰妾與君之緣斷矣子宿緣寡淺塵業未償他日當)
(有兵難敬授靈香一瓣有急當爇以告當陰有所護不然亦無如之何也曹公勇為朔方之行)
(不意獲譴麾下追惟英華之言欲取所遺香爇之軍行無宿火卒正法)
柳氏鬼
别陶氏子
仲冬二七是良時江下無緣與子期今日臨歧一杯酒
共君千里遠相離
(異聞總錄嘉興令陶彖有子得疾竒甚形色語笑非復平日彖患之會天竺辨才法師元淨適)
(以事至彖素聞其名即詣謁具狀告曰兒始得疾時一女子自外來相調笑久之俱去稍行至)
(水濱且言曰仲冬之月二七之期月盈之夕車馬來迎今去妖期逼矣未知所處願賜哀憐淨)
(許諾杖策從至其家除地為壇設觀音菩薩像取楊枝霑水灑而呪之三繞壇而去是夕兒寢)
(安然明日淨結跏趺坐引兒問曰汝居何地而來至此荅曰會稽之東卞山之陽是吾之家古)
(木蒼蒼又問姓誰氏荅曰吳王山下無人處幾度臨風引舞腰淨曰汝柳氏乎辴然而笑淨曰)
(汝無始已來迷巳逐物為物所轉溺于淫邪流浪千劫不自解脱入魔趣中横生灾害延及無)
(辜汝今當知魔即法界我今為汝宣說有楞嚴祕密神呪汝當諦聽痛自悔恨洗旣往過愆返)
(本來清淨覺性于是號泣不復有云是夕謂兒曰辨才之功汝父之虔無以加吾將去矣後二)
(日復來曰久與子游情不遽捨願一舉觴為别因相對引滿作詩云云遂去不復見)
李媛鬼
題餘杭步伍亭壁
夜臺夜復夜東山東復東當時九龍月今日白楊風
(春渚紀聞蓮兄子碩送客餘杭步伍亭就觀壁後得淡墨書數行筆跡道媚後題云李媛書似)
(非世人所作亭後有數十荒冢疑鬼憑附而書)
宫人玉真鬼
贈李生
皓齒明眸掩路塵落花流水幾經春人間天上歸無處
且作陽臺夢裏人
(元好問續夷堅志大定中廣寧士人李惟清元直者與鬼婦故宋宫人玉真者遇玉真為歌二)
(詞)
喬氏望仙鬼
題帊
蕭蕭風起月痕斜露重雲鬟壓玉珈望斷行雲凝立久
手彈珠淚濕梅花
(異聞總錄潭州有清淨覺地宋咸淳間游士胡天俊寓焉月夜撫琴梅樹下遙見美女迤邐近)
(前胡執其手斂衽而去曰後夜月明當赴子約翌日友人拉入城游飲忘歸者兩宿大悔失期)
(亟歸于樹下得一白羅帊上有詩云云明日以帊示人趙冰壺駭曰吾亡妾杭人喬氏名望仙)
(貴妃姪女也去年暴亡殯梅樹後正其筆蹟也)
宫人衞芳華鬼
聚景園
湖上園亭好重來憶舊游徵歌調玉樹閱舞按梁州徑
狹花迎輦池深柳拂舟昔人皆已没誰與話風流
(西湖游覽志餘延祐初永嘉滕穆僑居臨安月夜游聚景園遇一美人自言衞芳華故宋理宗)
(朝宫人即命侍女翹翹設茵席酒果歌木蘭花一闋又賦詩云云自是白畫亦見生遂攜歸寓所)
(下第後美人留翹翹使守舊宅而身隨生歸里凡三載生復赴浙試美人請與生往訪翹翹至)
(則翹翹迎拜于路左矣美人忽下淚云緣盡當奉辭是夜鐘鳴急起與生分袂贈玉指環一枚)
(而别)
寶應女鬼
絶句
長橋直下有蘭舟破月衝烟任意游金玉滿堂何所用
争如年少去來休
(仇池筆記秦少游云寶應民有以嫁娶會客者酒半客一人徑起出門主人追之客若醉甚將)
(赴水者主人急持之客曰婦人以詩招我其詞云云倉皇就之不知其為水也然客亦竟無它)
(事)
碧瀾堂女鬼
絶句
水天日暮風無力斷雲影裏蘆花色折得荷花水上游
兩鬢蕭蕭玉釵直
(異聞記安吉碧瀾堂素有竒怪有士晁紫芝嘗與客游眺于彼迫暮共見水面一好女子衣服)
(楚楚手捧蓮葉足履萍草而來晁料其鬼物急叱之女子且行且吟吟畢由東岸而去)
蜀雙竹齋女鬼
二絶句
舊時衣服盡雲霞不到迎仙不是家今日樓臺渾不識
只餘古木記宣華
小雨廉纖梅子黃晚雲收盡月侵廊樹陰把酒不成醉
說著無情更斷腸
(成都文類近李西美帥成都士人陳甲館于雙竹齋月夜有危髻古裳衣婦人數輩語笑花圃)
(中甲殊不顧有甚麗者誦詩云云忽不見今府第故蜀宫豈當時宫女尚有鬼耶按蜀檮杌宣)
(華故苑名)
城西蘭若女鬼
題窗間
西湖著眼事應非倚檻臨流弔落暉昔日燕鶯曾共語
今宵鸞鳳歎孤飛死生有分愁侵骨聚散無緣淚濕衣
寄語吳郎休負我為君消瘦十分肌
(西湖志餘宋時有吳生寓城西蘭若夜半聞叩扉聲啟視乃一處子容服雅淡問其從來以比)
(鄰荅之強留入室遂止宿焉居數月寺僧視生容止稍疑之詰問百端乃以實告僧驚歎曰昨)
(一官員有女才色豔麗充選内庭病卒權殯西廊三年矣曩嘗出蠱行客汝遇得非是乎不亟)
(去禍且及矣生猶未忍至夜于窗間得一詩墨色慘淡不類人書生始懼翌日遂行)
燈檠怪
絶句
郎行久不歸妾心傷亦苦低迷羅箔風泣向西窗雨
(雲齋廣錄宋潛為甘陵廵檢故人趙當訓其子弟忽見美婦人立燈下唱云云遂滅燈趨趙就)
(寢曰妾本東方人鬻身彭城郡今郎觀光上國孤眠暗室故來相伴後諸生怪趙精神恍愡具)
(告其父潛往覘焉見一婦人宋大呼遽入以手抱之乃一燈檠耳遂焚之)
畫上麗人
荅翟望歌
苕之榮兮春日陂遲濕汀蘋以建址兮冒卿雲以為帷
吹浩香以渡漢兮示秀色與華姿居誰與復兮挽明月
以揚輝悵谿風兮聊詠言于兹
(曹勛松隠文集翟望喜讀騷經楚些亦寓詞蘅杜間每水邊沙外屬思幽放一夕夢麗人莊容)
(獨秀翳脩竹而立隔溪語望云云歌畢致一笑而逝望寤亟書于紙心惝怳者累日後思天清)
(寺之菊坡謁僧琴會僧出因憩北軒有一姬先在焉容色鮮麗疑若素識因質名氏不自知體)
(之前也姬笑曰妾有外姒約我會此偶故渝爽然室有酒肴能少駐否望欣然從之稍情洽望)
(被酒諷苕之榮以自喜姬曰溪風之隔殆不然矣望復叩以他辭宛不蒙荅姬先出門莫知所)
(適望裵&KR0966;見軒壁挂玉女觀泉圖心以為畫之靈遇作靈遇賦)
蔡京鶉怪
訴蔡京
食君廩中粟作君羹中肉一羹數百命下箸猶未足羹
肉何足論生死猶轉轂勸君宜勿食禍福相倚伏
(庚溪詩話蔡元長京旣貴享用侈靡喜食鶉每預蓄養之烹殺過當一夕夢鶉數千訴于前其)
(一前致詞云云觀此可為饕餮而暴天物之戒)
宋詩紀事卷九十九
