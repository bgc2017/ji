宋詩紀事卷十四錢塘厲鶚撰
蘇舜欽
舜欽字子美其先梓州人家開封易簡孫耆子
舜元弟景祐中進士累遷集賢校理監進奏院
坐用故紙錢除名居蘇州買水石作滄浪亭以
自適終湖州長史卒有滄浪集
(耆舊續聞蘇子美監奏邸舊例鬻故官劵以賽神因而宴客獨李定不預遂捃摭其事言于中)
(丞王拱辰御史劉元瑜迎合時宰之意興奏邸之獄一時英雋斥逐殆盡有一網打盡之語故)
(梅聖俞有詩云一客不得食覆鼎傷衆賓蓋指李定也)
(王直方詩話子美嘗作春睡詩云身如蟬蛻一榻上夢似楊花千里飛歐公見之驚曰子美可)
(念未幾果卒)
淮中晚泊犢頭
春隂垂野草青青時有幽花一樹明晚泊孤舟古祠下
滿川風雨看潮生
夏意
别院深深夏簟清石橊開徧透簾明樹隂滿地日卓午
夢覺流鶯時一聲
(王直方詩話黃山谷最愛此二詩累書之或真草或大字)
送人歸吳江
江雲春重雨垂垂索莫情懷送客歸不慣東流促迴棹
羡他䨇燕逆風飛
天平山
吳會括衆山戢戢不可數其間號天平突兀為之主傑
然鎮西南羣嶺争拱輔吾知造物意必以屏大府清溪
至峯前仰視勢飛舞偉石如長人肅立欲言路捫蘿緣
險磴爛漫松石古中腰有危亭前對翠峰舉石竇迸玉
泉泠泠四時雨源生白雲閒顔色若粉乳旱年或播灑
潤可足九土奈何但澄澈未為應龍取予方棄塵中巗
壑素自許盤桓擇勝處至此快心膂養内聊自清終勝
甘於虎
過蘇州
東出盤門刮眼明蕭蕭疎雨更隂晴綠楊白鷺俱自得
近水遠山皆有情萬物盛衰天意在一身羈苦俗人輕
無窮好景無緣住旅櫂區區暮亦行
獨步滄浪亭
花枝低攲草生迷不可騎入步是宜時時攜酒只獨往
醉倒惟有春風知
(石林詩話姑蘇州學之南積水彌數十頃傍有小山高下曲折相望盖錢氏時廣陵王所作既)
(積土為山因以為池瀦水焉瑞光寺即其宅而此其别圃也慶歷閒子美謫廢以四十千得之)
(為居傍水作亭曰滄浪歐陽公詩所謂清風明月本無價可惜只賣四萬錢者是也子美既死)
(其孤不能保遂屢易主矣道幽獨閒放之趣苕溪漁隐叢話此詩真能)
長橋觀魚
曙光東向欲朧明漁艇縱横映遠汀濤面白烟昏落月
嶺頭殘燒混疎星鳴榔莫觸蛟龍睡舉網時聞魚鼈腥
我實宦遊無況者擬來隨爾帶笭箵
(苕溪漁隠叢話元次山集自釋云帶笭箵而畫船注云上郎丁下桑荒切竹器也故唐書音訓)
(云讀作郎桑見結本集音訓又音上力丁下息拯切取魚籠也然廣韻集韻于庚清青三韻皆)
(不收此箵字並于上聲迥字韻中收之蘇子美黃魯直秦少遊皆于青字韻中押真誤也)
秋日登閶門
年光冉冉催人老雲物涓涓又變秋家在鳳凰城闕下
江山何事苦相留(以上滄浪集)
(古今詩話子美自書此詩旁云江山留人也人留江山也卒不用亦詩之讖)
南園(南園吳越廣陵王元璙之舊圃也歲久摧圯至元豐中猶有流杯四照百花樂堂惹雲風)
(月等處)
西施臺下見名園百草干花特地繁欲問吳王當日事
後來桃李若為言(吳郡志)
句
玉帳夜嚴冰似水茅齋春静草如烟(窮居和長安帥葉清臣見寄西清)
(詩話)
江休復
休復字鄰幾開封陳畱人舉進士充集賢校理
坐與蘇舜欽祠神會飲謫監蔡州稅久之復官
歴刑部郎中修起居注卒有集
(詩話總龜江鄰幾善為詩清淡有古風蘇子美坐進奏院事謫官後死吳中江作詩云郡邸獄)
(冤誰與辨臯橋客死世同悲用事精當嘗有古詩云五十踐衰境如我在明年江天資淳雅喜)
(飲酒鼓琴圍棋人以酒召之未嘗不醉或不能歸即宿人家商度風韻陶靖節之比云江嘗通)
(判廬州有酒官善琴以坐職不得出江旦旦就之郡中沙門道士及里畝能棋者數人呼與同)
(往郡人見之習熟因畫為圖前列趨道一人騎馬青蓋其後沙門道士褐衣數人葛巾芒履累)
(累相尋意思蕭散惜時無名手此畫不足傳後何減稽阮也)
(歐陽公序云鄰幾學問通博文詞雅正詩尤清淡閒肆可喜)
秋懷
西風萬里至曠然天地秋暮雨生夕凉百蟲鳴啾啾楚
山曉蒼蒼楚水亦悠悠騷人試登臨感物增離憂所思
在遐方欲往路阻修香草有蕙茝嘉樹有梧楸白露委
芳馨彫零使我愁窮年倦羇窘江湖思舊遊紉蘭製芰
荷飄泛一葉舟肆情雲水閒意適何所求
同持國宿太學官舍
翳翳雲月薄泠泠雪風清學省夜岑寂天街斷人行廣
庭層閣隂尋廊步餘明松篠遞遙響如聞弦誦聲悠悠
子佩詩講座塵埃生迴就直舍休亹亹談道精心會境
物融泯然遺世營寒眠屢展轉寤言寫素誠(以上宋文鑑)
王官谷司空侍郎故居
首陽采薇士商代緬以遐唐季有夫子遯世肥且嘉拔
迹離汚險抗志凌青霞剥運扇頽風姦雄比回邪不然
隨波流横噬猰㺄牙吁哉土德衰暌乖鬼盈車英英夫
子賢顯晦吾所嗟相見棲隱情遺文搴菁華山藏白駒
谷水遶騷人家躊躇碧峯前寒日忽以斜(王官谷集)
李絢
絢字見素邛州依政人第進士仕為太子中允
宰相杜衍拔寘臺省坐讒出知潤州累遷起居
舍人權判吏部流内銓卒
送天柱馮先生
閒馳風馭恣飄飄因失仙班幾度朝紫閣舊鄰秦樹老
赤城新别海山遥飛鳧又說春經嶽叱橘曾令夜探潮
不是桃源不歸去故人多半在烟霄(洞霄詩集)
句
收得桑榆歸物外種成桃李滿人閒(和杜相譜)(歷代吟)
王益柔
益柔字勝之曙子仁宗朝用蔭至殿中丞除集
賢校理坐蘇舜欽奏邸獄黜監復州酒累遷知
制誥兼直學士院以祕書監出知外郡
遥題錢公輔衆樂亭
四明舊說南湖好歲久瀕厓變涂潦建旟一日得賢侯
千里山川真再造偃月隄成車馬道湖光如&KR0914;天如抱
鴛鴦瓦影亂鳧鷖綠柳環隄花映㠀珠宫貝闕競來還
泉客鮫人争獻寶春風浩蕩波濤起髣髴仙人騎赤鯉
金盤下箸飽鱸魚塵事茫茫隔烟水都人士女從如雲
絲竹清音兩岸聞飲酣落筆歌綠水爛漫天葩飄遠芬
(延祐四明志)
張羣
羣仁宗朝太常少卿
謫袁州道中寄蘇子美
憶昨共繫吳門舟我獨千里君獨畱江花粲爾不同醉
野月娟然增此愁談笑還令舌本強詩篇頓覺筆鋒柔
滄浪書信無消息鴻雁來時數舉頭(袁州府志)
鮮于侁
侁字子駿閬中人景祐中進士乙科慶歷中遷
祕書丞神宗朝為利州路轉運使元祐初拜左
諫議大夫出知陳州卒紹聖閒與黨籍有諫議
集
(郡齋讀書志侁治經術有法論著多出新意晚年為詩與楚詞尤工人以為有屈宋風)
新堂夜坐月色皎然由連理亭信步庭中徘徊久
之因為五言一首
秋風動微凉天雨新霽後閒齋獨隠几明月在高柳振
衣步庭下顥氣入襟袖天空雲漢明隱約辨列宿蒼蒼
松檜上零露霏欲澑脫葉滿閒園繁華迨衰朽清宵望
蟾彩宜付一杯酒多病謝尊罍城頭轉寒漏(宋文鑑)
舜祠
道歴山兮逶蛇思古人兮感慨並儲胥兮肅止仰魯雲
兮晻曖獸何鳴兮林中鳥何悲兮山上木何為兮不翦
草何為兮茂暢帝之神兮在天帝之德兮在人物具兮
四海心精兮一純采秀實兮山閒摘其毛兮㵎底玉醴
湛兮瓊茅肴脩雜兮蘭茝樂備兮九奏鳳舞兮儀韶人
駿奔兮如在君卒享兮神交(兖州府志)
和文與可洋州園池
千峯起華陽一水連天漢初月正沈鉤隱然飛兩岸(湖橋)
城上望南園園深知幾許啼鳥聞閒關遊人不知處(南園)
琴躋積翠外絺結穹窿閒軒楹最佳處四顧唯江山(二樂)
(榭)
春歸閬風家巧入天匠手能將五色雲點綴當戸牖(披錦)
(亭)(陕西通志)
吕溱
溱字濟叔揚州人寶元元年進士第一累擢知
制誥知杭州拜翰林學士神宗朝官至樞密直
學士提舉醴泉觀卒贈禮部侍郎
(米芾書吕溱事云溱為人簡倨每接賓客不過數言時人目為七字舍人)
句
九霄離海嶠一夕過天池(試鯤化為鵬)
(東都事略仁宗見此句曰此當作狀元升為第一)
范鎮
鎮字景仁華陽人居洛陽寶元元年舉進士為
禮部第一累知制誥英宗立遷翰林學士神宗
朝歷端明殿學士提舉崇福宫封蜀郡公卒諡
忠文有集
(東都事略鎮為文清麗簡遠少時嘗賦長嘯卻胡騎流傳契丹謂鎮為長嘯公)
(迂叟詩話范景仁喜為詩年六十三致仕一朝思鄉里遂輕行入蜀故人吕才元大臨知梓州)
(景仁枉道過之歸至成都日與鄉人樂飲散財于親舊之貧者遂遊峨嵋青城山下巫峡出荆)
(門凡期歲乃還京師在道作詩凡三百五篇其一聯云不學鄉人誇駟馬未饒吾祖泛扁舟此)
(二事他人所不用也)
仲遠龍圖見邀學射之遊先寄五十六言
幾年魂夢寄西州春晚歸逢學射遊十里香風塵不動
半山晴日雨初收指揮赤隊呈飛騎次第紅妝數勝籌
夾道綺羅瞻望處管絃旌旆擁鼇頭
送羅勝卿同年提舉玉局觀
匹馬西歸去知君得意偏人情重鄉里官職更神仙曉
後無衙鼔旬頭有俸錢何須駕白鶴辛苦上青天(以上成都)
(文類)
送張職方守筠州(職方名正子公紀亦守衢州)
南國一麾守知公安此行家山雖萬里子舍只鄰城驛
問中宵至風謠接畛聲定應持課最同命到天京(方輿勝覽)
七夕
翠幕瑶梯百尺樓樓前星斗自悠悠天家仙會能多少
未到平明已别愁(合璧事類前集)
再至史局
史局逾年别重來已涕零先書未絶筆又欲汗新青
(合璧事類後集范蜀公少與柳耆卿同年愛其才美聞作樂章嘗歎曰繆其用心謝事之後親)
(舊閒盛唱柳詞復歎曰仁廟四十二年太平吾身為史官二十年不能贊述而耆卿能盡形容)
(之)
黃葵
開時閒淡歛時愁蘭菊應容預勝流剩欲持杯相領略
一庭風露不禁秋(合璧事類别集)
韓太丞同守成都
春色草將深春寒柳未隂青天指行棧綠水蕩離襟後
乘何為託前旌喻此心南枝倦飛翼憑為寄歸音(全蜀藝文)
(志)
雞鳴臺(在靈寶縣南齊田文客詐雞鳴度關處今人築臺)
古人惟恃衆心城何事秦皇苦好兵本設函關禁姦詐
不知夜半有雞鳴(河南通志)
和王都尉
慣乘霄漢鶴翻說淤泥蓮可惜玉臺處等閒閒幾年
(式古堂書考王晉卿䟦云公不喜釋氏故有是句亦可一笑也又云余前年恩移清潁道出許)
(昌前途小阻留西湖之别館者幾一月常與韓持國范景仁泛舟嘯咏使人頓忘去國流離之)
(恨也韓公德性温厚風度高雅固已可愛范公雖老而精神不衰議論純正白須紅面動輒醺)
(酣時余有所賦詠公即取紅蓮葉命筆疾書初不經思佳詞麗句頃刻而成坐客莫不驚歎也)
(比聞朝廷就除端明殿學士以寵之因思方今進任老成如公者若再起之亦足以厚風俗耳)
蘇緘
緘字宣甫晉江人紳從弟寶元元年進士知邕
州儂寇至嬰城以守城陷自焚死贈奉國軍節
度使諡忠勇
英德碧落洞
此洞誰開鑿難窮造化原地幽疑窟室巖透若天閽蘚
石高低路樵聲裏外村雲嵐青欲滴烟壁翠堪捫一帶
谿泉急千枝石乳繁鼠飛猶白晝虎嘯近黃昏老木吟
風韻枯崖滲雨痕碧瀾秋寸寸寧負羽皇言(清源文獻)
司馬光
光字君實陜州夏縣人以父池任入官寶元初
進士甲科累除知制誥改天章閣待制知諫院
英宗朝除龍圖閣直學士改右諫議大夫神宗
即位擢翰林學士判西京畱司御史臺拜資政
殿學士哲宗即位拜左僕射兼門下侍郎薨于
位贈太師温國公諡文正有傳家集
(澠水燕談司馬文正公高才全德大得中外之望公之退十有餘年天下日冀其復用故子瞻)
(獨樂園詩曰先生獨何事四海望陶冶兒童誦君實走卒知司馬蓋紀實也)
(孤臣泣血錄金人入汴駐青城索監書藏經如資治通鑑蘇黃文集之屬皆指名取索當時朝)
(廷行下諸路盡毁坡谷著作姦黨𫝊會至欲焚資治通鑑頼有神宗御製序文不敢毁而敵國)
(之敬重顧如此正公言行俱高然亦每有謔語侯鯖錄司馬文)
(嘗作詩云由来獄吏少和氣臯陶之狀如削瓜困學紀聞司馬公早朝詩太白明如李出漢天)
(文志熒惑踰歲星居其東北半寸所如連李又即事云雨不成遊布路歸出左傳自朝布路而)
(罷今集皆注云恐誤蓋不考也)
謝孫興宗惠草蟲扇
吳僧畫團扇點綴成微蟲秋毫宛皆具獨竊天地功細
者及蛛螫大者纔阜螽枯枝擁寒蜩黃蘂黏飛蜂翾然
得生意上下相追從徒觀飛動姿寧覩筆墨蹤兒曹取
眞物細校無不同恐其遂躍去亟取藏箱中乃知藝無
小意精神可通不興誤圖蠅能感紫髯翁子猷狀蟬雀
藏本傳河東不知古何如此畫今人雄僧亡已云久其
徒頗能工舊法存百一要足超凡庸友人幸為賜物薄
意何隆玩之不替手愛重心無窮常如對君子穆穆來
清風
送張兵部中庸知遂州
劒嶺横天古棧微相如重駕傳車歸雙親倚門望已久
千騎踏雪行如飛人閒富貴非不有似君榮耀世亦稀
聞道西州遺像在使我涕泗空霑衣(先人知小溪縣正版籍均賦役聞邑)
(人誦之畫像猶存)
衆樂亭(在鄞縣西湖中錢公倚所建)
横橋通廢㠀華宇出荒榛風月逢知已湖山得主人使
君如獨樂衆庶必深顰何以知家給笙歌滿水濱
送章伯鎮知湖州
江外饒佳郡吳興天下稀蓴羹紫絲滑鱸膾玉花肥星
斗寒相照烟波碧四圍柳侯還作牧草樹轉清輝
皇后閣春帖子
慶壽風烟接未央飛樓複道鬱相望春來無以消長日
閒取經書教小王
夫人閣春帖子
聖主終朝視萬機燕居專事飬希夷千門永晝春岑寂
不用車前插竹枝(以上傳家集)
(詩林廣記司馬公此帖亦皆寓諷勸之意)
始至洛中言懷
三十餘年西復東勞生薄宦等飛蓬所存舊業唯清白
不負君恩有朴忠早避喧煩真得策未逢危辱好收功
太平觸處農桑滿嬴取閭閻鶴髮翁
(石林詩話温公熙寧閒自長安得請留臺而歸作)
過堯夫天津居
草輭波清沙路微手攜筇杖著深衣白鷗不信忘機久
見我猶穿柳岸飛
(聞見前錄公判西京畱司御史臺遂居洛買園于尊賢坊以獨樂名之嘗謂康節曰光陜人先)
(生衛人今同居洛即鄉人也有如先生道學之尊當以年德為貴官職不足道也一日著深衣)
(自崇德寺書局散步洛水隄上因過天津之居謁曰程秀才云既見温公也問其故笑曰司馬)
(出程伯休父故曰程)
耆英會
洛下衣冠愛惜春相從小飲任天真隨家所有自可樂
為具雖微誰笑貧不待珍羞方下筯只將佳景便娛賓
庾公此興知非淺藜藿終難作主人
作真率會伯康君從七十八歲安之七十七歲正
叔七十四歲不疑七十三歲叔達七十歲光六十
五歲合五百一十歲口號成詩用安之前韻
七人五百有餘歲同醉花前今古稀走馬鬭雞非我事
紵衣絲髮且相輝
經春無事連翩醉彼此往來能幾家切莫辭斟十分酒
儘從他笑滿頭花(以上洛中耆英會詩)
和景仁卜居許下景仁頃見許居洛今而倍之故
詩頗致其怨
壯齒相知約歲寒索居今日鬢俱斑拂衣已解虞卿印
築室何須謝傅山許下田園雖有素洛中花卉足供閒
他年決意歸何處便見交情厚薄間
次韻謝杜祁公借觀五老圖
脫遺軒冕就安閒笑傲丘園縱倒冠白髮憂民雖種種
丹心許國尚桓桓鴻冥得路高難慕松老無風韻自寒
聞說優遊多唱和新篇何惜畫圖看(鐡網珊瑚)
句
烟曲香尋篆杯深酒過花(明道雜志)
石揚休
揚休字昌言眉山人舉進士歷刑部員外郎知
制誥同判太常寺遷工部郎中卒(鶚按司馬温公詩自注云)
(釋褐昌言除同州推官光華州判官是與温公同年也)
(東都事略揚休喜閒放平居飬猿鶴收圖書以自適工于詩什世稱其才)
謝文瑩師攜琴見訪
鄭衛湮俗耳正聲追不回誰傳廣陵操老盡嶧陽材古
意為師復清風尋我來幽隂竹軒下重約月明開
(湘山野錄皇祐閒館中詩筆石揚休最得唐人風格)
海棠
開盡妖桃落盡梨淺荂深萼照華池都緣西蜀盤根遠
豈是東君屬意遲烟慘别容醺宿酒露凝啼臉溼臙脂
須知賈相風流甚曾許神仙品格竒(海棠譜)
吕公著
公著字晦叔夷簡子舉進士累遷殿中丞神宗
朝官資政殿大學士哲宗即位拜右僕射兼中
書侍郎元祐三年拜司空同平章軍國事薨贈
太師申國公諡正獻入黨籍有集
分題得癭木壺
天地産衆材任材謂之智棟桷與楹杙小大無有棄方
者以矩度圓者中規制嗟爾木之癭何異肉有贅生成
擁腫姿賦象難取類櫽括所不施鉤繩為爾廢大匠睨
而往惻然乃有意孰非造化功而終朽不器刳剔虛其
中朱漆為之偽㪺漿挹酒醴施用惟其利犧象非不珍
金罍非不貴設之于楹階十目肻注視幸因左右容及
見為竒異人之于才性夫豈遠于是性雖有不善在教
之揉勵才亡不可用由上所措置飾陋就其長皆得為
良士執一以廢百衆功何由備是惟聖人心能通天下
志(宋文鑑)
(風月堂詩話歐公居潁上申公吕晦叔作太守聚星堂燕集賦詩分韻公得松字申公得雪字)
(劉原父得風字魏廣得春字焦千之得石字王回得酒字徐無逸得寒字又賦室中物公得鸚)
(鵡螺杯申公得癭木壺劉原父得張越琴魏廣得澄心紙焦千之得金星硯王回得方竹杖徐)
(無逸得月硯屏風又賦席閒果公得橄欖申公得紅蕉子劉原父得温柑魏廣得鳳棲焦千之)
(得金橘王回得荔枝徐無逸得楊梅又賦壁閒畫像公得杜甫申公得李文饒劉原父得韓退)
(之魏廣得謝安石焦千之得諸葛孔明王回得李白徐無逸得魏鄭公詩編成一集流行于世)
(當時四方能文之士及館閣諸公皆以不與此會為恨)
(南窗紀談歐公稱賞此詩以為有宰相器)
吕公弼
公弼字賓臣夷簡仲子賜進士出身歷樞密直
學士知成都府神宗朝進樞密使出知外郡為
西太一宫使薨贈太尉諡惠穆
琴臺
煙樹重城側琴臺千古餘早為梁苑客晚向茂陵居賦
給尚書筆歸乘使者車清風覿舊隱長自聳鄉閭
嚴眞觀
卜肆垂簾地依然門徑開沈冥時已往思慕客猶來鳥
啄虚簷壊狐穿古井摧空餘舊磯石歲歲長春苔(以上成都)
(文類)
趙衆
衆官龍州簽判與司馬温公同時
題倅廳吏隱堂
滿耳江聲滿目山此身疑不在人寰民含古意村村静
吏束刑書日日閒(方輿勝覽)
張徵
徵字百常陳畱人寶元元年進士甲科
自然亭
久雨妨漁復滯樵自然亭上一逍遥萬緣不是閒中起
百事唯于睡裏消老去自知如蠛蠓病來誰悟似芭蕉
愛名之世忘名客幸有山林舊市朝(瀛奎律髓)
書故三司副使陳公亞之詩軸後(欵題元豐三年)
破錦囊開玉振金舍人胸次右丞心為時黼藻衣冠藪
與國丹青翰墨林慷慨似誰雙舞劒風流隨處一歌琴
燕貽苦志追先烈子夏何須論淺深(鐡網珊瑚)
吳充
充字沖卿建安浦城人育弟寶元元年進士熙
寧中累遷檢校太傅樞密使代王安石為中書
門下平章事監修國史罷為觀文殿大學士西
太一宫使卒贈司空兼侍中諡正獻
聽讀詩義感事(時修撰經義所初進二南有旨資政殿進讀)
雪銷鳷鵲御溝融燕見殊恩綴上公晝日乍驚三接寵
正風獲聽二南終解頤共仰天顔喜牆面才容聖域通
午漏漸長知禹惜侍臣何術補堯聰(王荆文公詩自注)
史院席上作
蘭臺開史局玉斝賜君餘賓友求三事規摹本八書汗
青裁倣此衰白盍歸歟詔許從容會何妨醉上車
(揮麈後錄神宗朝詔修仁英兩朝國史開局日詔史院賜筵時吳沖卿為首相提舉二府及修)
(史官就席上成詩沖卿唱首)
送張君宰吳江
全吳風景好之子去弦歌夜犬驚胥少秋鱸餉客多縣
樓疑海蜃衙鼔荅江鼉遥想晨鳧下長橋正綠波(明道雜志)
題招提院静照堂
人說招提好師從静照來親攜玉堂句徐叩蓽門開好
事能如此題詩豈易哉明年得東守繫舸一裵回(至元嘉禾)
(志)
遥贈錢公輔
使君新自四明歸邀我同為衆樂詩山川可愛惜未見
晝想夕思心為罷恍然神遇若有得齎身乃在天之涯
漲海連空四無岸天吳卻坐鮫人觀以手揮弄日月丹
能令桑田變瀰漫海邊偶到山城中山城二月多春風
牛羊閒暇夕陽晚樓閣參差朝霧濃一泓山澑佛頭綠
環以翠屛風六曲人烟擾擾事嬉遊落花啼鳥滿汀洲
中為臺榭鬭十二上有藻井排文楸旁人指點此何許
云是四明行樂處此樂為民非為身始知集賢錢使君
使君風韻誰之比政事次公詩短李醉憑熊軾勸耕疇
狂取螺杯翻舞袂儂愛使君君勿歸詔書奪去何如為
閒侍玉皇香案側銀臺深阻無消息意迷卻悟坐空齋
忽省君詩昨日來疊紙為君書所見不知衆樂誠然哉
(延祐四明志)
宋敏求
敏求字次道綬子賜進士第為館閣校勘治平
中知制誥神宗朝忤王安石以右諫議大夫奉
朝請尋除史館修撰集賢院學士加龍圖閣學
士卒贈禮部侍郎有書闈前後集西垣制辭文
集
史院席上奉和首相吳公元韻
二聖垂鴻烈天臨四紀餘元台來率屬賜會寵刊書世
業叨榮甚君恩可報歟衮衣相照爛歸擁鹿鳴車(揮麈後錄)
題招提院静照堂
叢林起新構燕坐水雲鄉本自禪心静能令世累忘幡
花圍晝永鐘梵度宵長歸裓新篇富籠紗映寶坊(至元嘉禾)
(志)
薛利和
利和字天益興化人寶元元年進士歷知春潮
惠三州遷屯田員外郎
謝王介甫
一路生靈陡蝢貧廟堂康濟豈無人君侯若問茶租日
請把茶租乞與人
(莆陽文獻熙寧二年王安石議𣙜茶欲擢利和提舉廣東茶事利和作詩謝之云云遂就常調)
(通判廣州茶法卒不行)
柳應辰
應辰武陵人寶元元年進士仕至尚書都官員
外郎永州通判
刻浯溪石上
浯溪石上大江邊心記閒將此地鐫自有後人來屈指
四千六百甲寅年
(容齋五筆浯溪石上有大押字題云押字起于心心之所記人不能知大宋熙寧十年甲寅歲)
(武陵柳應辰仍有詩云云閬中陳思䟦云柳都官欲以怪取名者所至留押字盈丈莫知其何)
(為押字古人書名之草者施于文記以自識别耳今鐫刻廣博如許已可怪矣好事者謂能袪)
(逐不祥眞大可笑)
邵必
必字不疑丹陽人亢從父寶元元年進士官龍
圖閣直學士知成都
題錢公輔衆樂亭
海邊民物鮮歡娛太守經營與衆俱園圃新陰多杞柳
池塘生意足魚蒲長空不礙高飛鵠淺水兼容短脛鳧
此樂有誰知我趣歸來紅旆日西䀯(延祐四明志)
裴若訥
若訥常州江陰人寶元元年進士
江隂絶句
紫蓴江上是吾家一葉扁舟一釣車何必陶公種魚法
雨汀烟渚盡生涯(錦繡萬花谷)
宋詩紀事卷十四
