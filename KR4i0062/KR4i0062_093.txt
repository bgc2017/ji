宋詩紀事卷九十三錢塘厲鶚撰
宗杲
宗杲字曇晦宣城奚氏子住臨安徑山與張子
韶為友觸秦檜怒流衡州後放還示寂孝宗賜
號大慧禪師
寄無垢居士
上苑玉池方解凍人閒楊柳又垂春山堂盡日焚香坐
常憶毘邪杜口人(徑山志)
曉瑩
曉瑩江西僧紹興中撰羅湖野錄
南昌道中
東游心渺渺趼足步遲遲馬驛黃茅路人家白竹籬歸
雲横斷嶺落日映荒陂何處可容足長哦招隱詩(宋高僧詩)
(選)
有規
有規南渡初吳中詩僧為人性坦率其徒謂之
規外方
絶句
讀書已覺眉棱重就枕方欣骨節和睡起不知天早晩
西窗殘日巳無多
(徐度卻掃編此詩葉左丞大愛之)
僧空
空號東山
送僧上徑山呈妙喜老子
大士昨來聞出世阿師今日又登途杖頭儻有閑田地
寄我山頭一紙書(徑山志)
守璋
守璋鹽官王氏子紹興中住臨安天申萬夀圓
覺寺賜號文慧大師有柿園集
晩春
草深烟景重林茂夕陽微不雨花猶落無風絮自飛
(西湖游覽志高宗嘗親書此詩)
天石
天石福州候官水西石松寺僧
栽松作
偃蓋覆巖石歲寒傲霜雪深根蟠茯苓千古飽風月
(補續高僧傳紹興十年天石栽松三本于石上自刻石云一與寺門作名實二與山林作標致)
(三與游人作隂涼題詩云云寺初名石嵩後名石松以此)
道全
秋曉
飄飄楓葉草萋萋雲壓天邊雁陣低何處水村人起早
櫓聲搖月過橋西(宋高僧詩選)
道舉
臞菴(為王文孺作)
竹裏蓬茅掩棘扉主人詩瘦帶寬圍種成苜蓿先生飯
製就芙蓉隱者衣柳絮春江魚婢至荻花秋渚雁奴歸
小溪短艇能容我先向溪隈築釣磯(吳郡志)
普聞
普聞有詩論
絶句
水闊天長雁影孤眠沙鷗鷺倚黃蘆半收小雨西風冷
藜杖相將入畫圖(詩論)
紹隆
紹隆和州含山人得法于圓悟紹興中住持虎
丘
槿花
朱槿移栽釋夢中老僧非是愛花紅朝開暮落關何事
秖要人知色是空(全芳備祖)
德止
德止號清谷工書畫嘗畫廬山尋真觀二壁朱
文公題其上
浯溪圖
夷塗勿抛控抛控馬多失挹水勿極量極量器多溢安
史起天寶轉戰竟奔北辭臣獻頌詩要垂萬世則一字
堪白首大書仍深刻誰作浯溪圖千里在咫尺飛湍如
有聲旁滙浸層碧巉絶半巖閒髣髴見鳥迹不覺加手
磨真恐苔蘚沒國姓前後異天運古今一向來文武才
坐籌或操筆種種皆可稱俯仰重歎息願君寶此圖置
之丹粉壁昔人如可作想像壯胸臆(浯溪集)
若芬
若芬字仲石婺州人為上竺書記善畫自號芙
蓉峯主
句
不是老僧親寫曉來誰報平安(自題畫竹)(上天竺志)
淳藏主
淳藏主臨川化度寺僧
山居
屋架數椽臨水石門通一徑挂藤蘿自緣此處宜投老
饒得溪雲早晩過
隨身只有過頭杖飽腹唯憑折腳鐺幾度遣閒何處好
水聲山色裏邊行(羅湖野錄)
惟嶽
神移泉(在福州東山)
巖頭瀑布瀉寒烟井底澄清浸月圓性水直空周法界
神從何處更移泉(淳熙三山志)
仲皎
仲皎字如晦居剡之明心寺參竟禪學尤精篇
章所交皆文士于寺立倚閣又于星子峯前築
白塔結廬以居曰閒閒菴與汝隂王銍相酬荅
有梅花賦及諸詩傳于世
嘯猨亭(在東白山褚伯玉嘗隱此)
放意在林表飄然更自由挂烟羣木冷啼月一山秋褭
褭清風裏凄凄碧㵎頭三聲融妙聽行客若為愁
山居
無地卓錐生計難且空雙手到林閒猥隨碧水瞻明月
堅訂白雲賖好山巖石空邊依草舍藤蘿低處著松關
年來老去知何許合向人間占斷閒
東西二道場(為一禪師二禪師道場)
勝境東西白高僧一二禪只知行道處不記在山年㵎
月平分照林花各自妍披雲尋舊址猶在絳峯邊
疏山軒
竹外泉聲急松心夜色寒人閒推曠絶只自倚闌干
齊雲閣(在西白山南齊褚伯玉建)
山雲吹斷路頭開此處疑寄月脇來怪底行人看碧落
笑談容易作風雷
菴居
啼切孤猨曉更哀柴門半掩白雲來山童問我歸何晚
昨夜梅花一半開
詠牡丹
玉棱金線曉妝寒妙入天工不可干老去只知空境界
淺紅深綠夢中看(以上剡錄)
静林寺古松
古松古松生古道枝不生葉皮生草行人不見樹栽時
樹見行人幾回老(宋高僧詩選)
歸雲亭
一從飛出岫舒卷意何長作雨徧天下乘風歸帝鄉無
心憐灑落到處自清涼縹緲來空碧吟邊帶夕陽(越詠)
晞顔
晞顔字聖徒號雪溪奉化僧
(補續高僧傳晞顔文藻高妙後進愛慕嘗步菜畦見墾掘殺傷之多遂不復茹蔬惟買海苔三)
(百六十斤日取一斤供粥晚住桃源厲氏菴專志念佛)
普和寺
朱樓紺殿半江村石壁深藏佛影昏最好夜深潮水滿
櫓聲搖月到柴門(宋高僧詩選)
憶佛軒(并序)
自古有言人生百歲七十者稀予年十六祝髮叨預
僧列今幸七十處世非久朝夕人耳平居非不誦經
稱佛恨未精專遂取首楞嚴勢至章若人憶佛念佛
見前當來必定見佛之語命小軒曰憶佛庶幾以為
臨終見佛先容耳且作偈以繫于左
三椽老屋許安貧佳處無如憶佛真萬事了知猶墮甑
百年唯此可書紳巖閒静寄蒲團夜松下聊供茗盌春
閉戶不忘常憶佛願常終似影隨身
平日叢林見祖師還如憶佛在今時但安谷底三椽地
不挂胸中一縷絲幽徑落花浮㵎水小窗斜日下松枝
寂然真境知誰見唯有金容入夢思(樂邦文類)
肱禪師
肱禪師温州江心寺僧
題雁蕩龍鼻水
雨足雲收得暫閒漫將頭角寄空山鼻端一滴無多子
引得人人到此間(羅湖野錄)
志南
絶句
古木隂中繫短篷杖藜扶我過橋東霑衣欲溼杏花雨
吹面不寒楊柳風
(娛書堂詩話僧志南能詩朱文公嘗跋其卷云南詩清麗有餘格力閒暇無蔬筍氣如霑衣云)
(云余深愛之)
可觀
可觀字宜翁號竹菴華亭戚氏子得法于車溪
卿法師淳熙中示寂
九日入院作
胷中一寸灰已冷頭上千莖雪未消老步只宜平地去
不知何事又登高
(蓉塘詩話乾道七年丞相魏公杞出守姑蘇請僧可觀主北禪師院入院之辰正值重九指座)
(云云魏公擊節不巳)
志芝
志芝住廬山歸宗寺
普請罷書偈
茶芽蔍䔩初離焙筍角狼忙又吐泥山舍一年春事辦
得閒誰管板頭低(廬山紀事)
北野
釣臺
自過羊裘七里灘尋思欲見故人難殷勤借問溪邊叟
近日誰來把釣竿(釣臺集)
志文
西閣(在孤山)
楊柳蒹葭覆水濱徘徊南望倚闌頻年光似鳥翩翩過
世事如棋局局新嵐積遠山秋氣象月生高閣夜精神
驚飛一陣鳧鷖起蓮葉舟中把釣人(咸淳臨安志)
本正
本正號月湖半顛
賦吳門上元
村翁看了上元歸正是西樓月落時誇道官街好燈火
不知渾爾點膏脂
(山房隨筆僧本正賦吳門上元微聞於郡守吳退菴遂命住虎丘寺)
寶印
寶印字坦叔龍游李氏子世居峨眉之麓從中
峯密印禪師得悟淳熙中敕住徑山紹熙元年
示寂諡曰慈辯塔曰智光菴曰别峯
梅林分韻得澤字
江路歲崢嶸酸風更蕭瑟發興訪梅花主盟得詩伯孤
房有餘妍初不帶脂澤香度竹籬短影搖溪水碧同時
飲中仙著我林下客春槽沸滴紅滿坐喧舉白澆胷獨
茗盌臭味曾不隔公今日邊去陛下正前席請看枝頭
春中有和羹實反騷試與題不礙心鐵石(成都文類)
洞霄宫
窈窕門前九鎖山琮琤石角千尋水白雲影裏閱羣仙
風斷木犀香未已我從青城大面來羽衣駕鶴欣相陪
五峯去此在咫尺肯惜杖屨時徘徊(洞霄詩集)
惟茂
惟茂吳門僧
住天台山
四面峯巒翠入雲一溪流水潄山根老僧只恐山移去
日午先教掩寺門(容齋隨筆)
彦強
彦強住剡中法臺寺
山中
老矣毋能役巖分草草緣放渠藜六尺銷得屋三椽雪
盡收茶早雲晴拾菌鮮有時臨近㵎揎手弄潺湲(剡錄)
義傳
姑蘇懷古
西南山水佳清游何款款白雲無定蹤飛入長洲苑空
臺誰與登麋鹿去人遠啼月城頭烏風悲易凄斷爛開
木芙蓉寒塘弄清淺憑虛一徘徊西飛日何短(靈巖寺志)
刹書記
天柱雉兒行
當年江上揚風舲淮西望極排空青今登天柱賞潛皖
元是吾家翡翠屏禪叢一室因棲寄選勝尋幽辨真僞
虚廊揩蘚讀殘碑三百年前刊異事此山開闢至唐初
乾元中作金仙居彭門大師曰惠崇裁基創始成茅廬
牛頭道成將雄鎮浮世勞生未知信乘閒石上誦蓮文
非謂疎慵效精進空山白晝接清宵壊衲披肩度寂寥
玲瓏宛轉斷人慮七軸圓音震海潮竒哉有物名緣會
錦繡毛衣勝綵繪常伴山雞與鷓鴣優游飲啄烟霞外
山梁疇昔歎時哉此日祇園應世來昂頭斂翼傍禪石
下風側聽忘驚猜醍醐灑盡燒心火暮去朝來無不可
宜成永向佛菩提春燕秋鴻豈知我俄聞荒草蜕其身
夢魂夜告生為人幽竒溪石驗端的右脅遺翎跡尚新
妙齡自厭居民俗祝髮依師隱林麓他經雖授了難通
唯有芬陀利精熟師因嘆息省前緣法種慈熏豈偶然
立名定體標殊特靈休表示為佳傳閒行宴坐何超脫
古鑑無塵罷揮拂登高臨遠快幽情滿目風光舊時物
几席巾瓶侍服勤閑閴孜孜十九春西原危坐順圓寂
戒珠數粒輝香薪真源始覺初無礙月轉遼空水歸海
千聖徒中孰後生一片靈臺長不昧回觀輪裏漫啁啾
暖日和風戲未休恩冤追逐蕩不返六道三途豈自由
君不見潘安誇射賦洞爾胷兮穿爾嗉又不見退之詠
獵詩馬前五色墮離披雲間哮擊懼鷹隼草中竄伏憂
狐狸魯恭去後無消息更有仁恩霑動植桑下馴游哺
影時未必兒童能隱惻浮屠窣堵鎮盤岡累聞繼夕騰
禪光聖賢因地亦如此方寸凡情未可量蜀川鸚鵡持
經法舍利精熒滿金匣至今忌日慘巖巒羣類悲鳴繞
層塔近歲濡須釋子家松枝雀化皆稱嗟纖毫不動幾
寒暑翻然只恐臨蒼霞賢王國士稱竒絶巨石豐碑爭
頌說妙墨高文燦斗星陵遷谷變相磨滅也知靈識盡
超冥證出斯禽事顯明無言嗜欲沈迷者請看天柱雉
兒行
(夷堅志舒州皖公山天柱寺廊下有巨碑云唐時崇惠禪師卓菴山中前有磐石每日對之誦)
(法華經一野雉來傾聽略不動足如是三年不以寒暑輒廢一旦不至試于草間求之巳立化)
(矣為用僧法茶毘之夜夢雉來告云以聽經之故得免禽身今託生山下農家作男子師不相)
(忘後三日願訪我及期而往果見嬰兒相顧而笑左脅下尚存翎痕師謂其父曰善視之到十)
(歲後教從我出家父如所戒師名之曰定體且呼為靈休侍者又九歲坐亡于西原瘞塔故在)
(天柱寺及菴基也刹書記作雉兒行一篇宣揚其事黟僧善祐傳之故書于此以廣釋證)
惟謹
惟謹號雪菴永嘉人乾淳間僧
舟泊括蒼溪口
茅店在山下檥舟茅店邊鐘鳴何處寺日落滿溪船攲
枕雁初到離家月又圓向來曾過此夜泊石門前(東甌詩集)
道謙
道謙崇安游氏子結菴于仙洲山
送道友
二三尺雪山藏路一兩點花春到梅將此贈君持不去
請君收拾早歸來詩(林萬選)
善建
題寶山廣嚴院
垂手紅塵古所難近天尺五啟禪關玉繩低轉簷楹外
宫漏微傳几席閒雲響度聲何處笛翠棱當戶越州山
夢回露滴松梢冷月在三茅萬境閒(咸淳臨安志)
惠明
惠明華亭普照寺僧與濟顛同時潦倒猖狂人
莫能測談災福輒驗亦能詩人號明顛
手影戲
三尺生綃作戲臺全憑十指逞詼諧有時明月燈窗下
一笑還從掌握來(夷堅志)
詠菖蒲
根下塵泥一點無性便泉石愛情孤當時不惹湘江恨
葉葉如何有淚珠(補續高僧傳)
永頤
永頤字山老仁和唐棲寺僧有雲泉集
初秋憶湖上諸山
山中夏日足幽娛葛帔藤牀誦寶書白拂惹雲黏几案
清香緣竹上空虚草堂夜月秋花近水閣晨霞夕霓疎
遙憶錢塘舊朝寺繞湖鐘梵早涼初
西峯日暮
手攜一束書秋風獨來此松深夜月清水冷芙蓉死嬾
于簷下讀兩眼懸秋水時看㵎鼠來食我山茶子
天竺秋日
翠滴千竿溼砌苔曲廊花木小叢開吳僧愛覓閑吟處
偷向花邊竹裏來
唐棲寺
唐棲寺前溪水流客帆來往舊杭州津亭樹老無人記
得見幾回僧白頭
防風王廟
萬國方尊禹防風殞殿趨應憐舞干戚獨不礙唐虞祭
豆侵田鼠靈幡觸井烏椒漿春奠罷簫鼔舞村巫
月夜游冷泉亭
地靈泉上寺松壑定深清獨聽子規呌況逢山月明樹
藏春洞黑石擁夜泉鳴日出喧車馬終非隱者情(以上雲泉)
(集)
道濟
道濟號湖隱又號方圓叟臨海李都尉文和遠
孫受度于佛海禪師居靈隱後居淨慈狀貌風
狂人稱濟顛
游洞霄宮
平明發餘杭扁舟泝清流登岸五六里小徑穿林丘竒
峯聳天柱九鎖嵒谷幽雲根立仙館勝處非人謀入門
氣象雄金碧欺兩眸彈棋古松下啼鳥聲相酬羽衣讀
黃庭内景宜自修蓬萊隔弱水九轉即可求坡翁昔賦
詩刻石記舊游溪山增偉觀萬古傳不休我來弔陳迹
枯腸怯冥搜執炬入大滌襟袖寒颼颼懸崖石乳滴千
歲無人收樵夫指巖窟此處通龍湫方期過東洞紅日
驚西投徘徊出山去空使猨鶴愁(洞霄詩集)
偶題
幾度西湖獨上船篙師識我不論錢一聲啼鳥破幽寂
正是山横落照邊(淨慈寺志)
無本
馬嵬
長川幾處樹青青孤驛危樓對翠屏一自上皇惆悵後
至今來往馬蹄腥(詩林萬選)
惠嵩
天台道中
滿川梨雪照斜曛野水交流路不分隔岸一聲牛背笛
和風吹落渡頭雲(詩林萬選)
蓬萊圓禪師
絶句
新縫紙被烘來煖一覺安眠到五更聞得上方鐘鼓動
又添一日在浮生(五燈會元)
正覺
正覺隰州人向子諲重之主明州天童寺
題奉化西峯院
水流百折山蒼蒼古寺秋容横野航明月初濡寒露白
籬花似趁重陽黃道人心已老松石學子膽須磨雪霜
默默澄源坐兀兀游魚沙鳥静相忘(延祐四明志)
覺先
覺先剡僧
過曹娥廟
縱步青蘿嶂吟邊景更寬沙紋潮落見山色雨餘看汀
草含清韻江猨啼暮寒娥祠重致敬忍讀漢碑殘(娥江題詠)
石林
曹娥江
一點冥通未兆前乾坤虚鑑已昭然爛銀宫裏擎屍出
萬古傳聲浪拍天(娥江題詠)
寶曇
題喻彌陀接待院
作成寶鉢梅花供帶得金池蓮葉香百億萬僧同一飽
彌陀接待勝諸方(宋妙行寺志)
及甫
及甫剡僧
謁曹娥廟
輟棹江頭謁孝娥斷碑枯柏尚嵯峨生為女子既如此
身是男兒又若何千古美名昭日月一軀靈骨葬藤蘿
沈魂欲酹不知處無限西風起碧波(娥江題詠)
元昉
元昉號雪汀四明僧
曹孝女廟
祠古孝誠遙悲風想暮號月魂迷草色血淚濺江濤斷
碣惟黃絹孤墳掩綠蒿千年暗潮水亦以姓為曹(娥江題詠)
善珍
善珍字藏叟泉州吕氏子朝命住四明之育王
山臨安之徑山逝于嘉定丁丑
山行晩歸
藥徑入雲林晚晴扶杖吟照泥星復雨經朔月猶隂樹
折憐巢覆泉清見葉沈愛閒自如此不是學灰心
春寒
林間燈夕過顧影在天涯雪暝迷歸鶴春寒誤早花艱
難知世味貧病厭年華故國風塵外無人可問家(以上瀛奎)
(律髓)
送客宿九日山
石竈斷苔紋摩挲弔隱君風吹遊子袂月照古人墳舊
事殘碑在荒祠流水分永懷山忽暝黃葉墜秋雲(南安縣志)
僧儀
僧儀西湖僧
上權臣
我本田中一比丘卻來乘馬不乘牛如今馬上風波急
不似田中得自由
(白獺髓云權臣覽詩以為謗巳遂赭其衣)
道諫
遊靈隱寺
長吟遊古寺九里入青松鳥向花間語僧從月下逢隂
廊連碧殿清磬雜疎鐘回首夕陽晚烟霞鎖亂峯(四朝詩)
紹嵩
號亞愚廬陵人紹定中住嘉禾之大雲寺工于
集句有江浙紀行詩
舟中口號
閤皂風烟外殘蟬送客愁雲連平地起水帶斷槎流樹
隱重重竹江呈岸岸秋晚來供望眼微徑雜歸牛(誠齋巽)
(中)(方干)(曹緯)(誠齋)(誠齋)(曉瑩)(陳與義)
泛湖
久客欣無事扶衰上野航迴雲覆隂谷初日放晨光楊
柳千尋色荷花一路香西湖天下勝誰與共平章(曉瑩王)
(荆公瑩李頤曉)(李商叟)(樂府詞)(呂居仁)(張君量)
游張園觀海棠戲作
春色多將付海棠羣仙會處錦屏張約齋妙出春風手
子美無情為發揚(誠齋浙張芸叟上江紀行詩)(誠齋)(鄭谷)(以)
居簡
居簡字敬叟潼川王氏子嘉熙中敕住淨慈光
孝寺有北礀詩集
(張誠子序云讀其文宗密未知伯仲誦其詩合參寥覺範為一人不能當也)
盆荷
萍黏古瓦水泓天數葉田田貼小錢才大古來無用處
不須十丈藕如船
小泊湖州
蜿蜒粉雉枕寒汀闊著清苕碧界塵帆落水晶宫未曉
素花開盡一汀蘋
甘園尋梅
疎枝重複裹莓苔護得寒英暖未開料理不關元化事
翠華長是雪前來
贈浩律師
浩也毘尼學精于玉帳嚴蟻酣停掃砌燕乳記鉤簾茶
鼎敲冰煮花壺漉水添夢回池草綠忍踐綠纖纖
憶霅
夢憶湖州舊樓臺畫不如舟從城裏過人在水中居閉
戶防驚鷺開窗便釣魚魚沈猶有雁不寄一行書(以上北礀)
(詩集)
淨照
句
盤饌春多筍廚薪溼帶苔雲歸大似諳風勢水咽多
應恨世情(方秋崖小稾)
道沖
道沖武信長江荀氏子自號癡絶理宗朝住太
白育王雙徑諸山
淳祐辛酉立秋後一日遊鼓山
野徑斜連石㵎傍草根呢呢語寒螿郊原經雨多秋意
庭院無人自夕陽風捲暮雲歸碧嶂葉隨野水入寒塘
數家籬落楓林外枳殼垂青菊綻黃(鼓山志)
元肈
元肈字聖徒號淮海通州人淳祐中住靈隱寺
後圓寂于徑山
虎丘
滄海何年涌秦傳虎踞丘池空劒光冷墳闕鬼吟愁石
礙樓臺側烟深草木浮吳人貪勝槩春盡亦來遊(瀛奎律髓)
惜松
不為栽松種茯苓秖緣山色四時青老僧只恐移松去
留與青山作畫屏
(山房隨筆穆陵在御閻貴妃父良臣起香火功德院欲于靈竺下伐松供屋材淮海賦詩云云)
(詩徹于上遂命勿伐)
徑山
東西兩徑幽歲晚得周遊壑霽隂猶在溪雲凍不浮鳥
驚樵斧重猨挂樹枝柔怕有梅花發因行到水頭(瀛奎律髓)
題雪竇錦鏡亭
上盡﨑嶇腳力微毳袍零碎染烟霏妙高峯頂見日出
千丈巖頭看雪飛寒木著霜山衣錦清泉得月鏡交輝
翩然又作東南去肯落台温第二機(延祐四明志)
徑山天然圖畫
幽㵎瀉泠泠千峯疊翠屏曉雲開混沌遠水接滄溟松
影搖禪榻苔衣上淨瓶塵中夢不到爭欲買丹青
菖蒲田(郎簡侍郎所種)
一從神武挂冠纓便入千峯適性情巳向耆英逃姓字
肯因楊柳作歌行石田水冷菖蒲節茅屋雲深薜荔縈
白髮山僧知此意時時來聽野泉聲(以上徑山志)
無著禪師塔
一定空山五百年不須惆悵啟頽甎路傍多少麒麟冢
過眼無人贈紙錢(武林梵志)
僧輝
輝號船窗
古藤
翠蓋隂森高隱鶴修條屈曲暗藏蛇閑來兀坐莓苔石
時見山禽撲落花(全芳備祖)
僧鑒
僧鑒淳祐中住雪竇寺有雪竇雜詠
錦鏡池
一鑑涵虚碧萬象悉其中重綠浮輕綠深紅閒淺紅
入山亭
荒蕪行盡處幽亭聊暫止帶雨策孤笻登高從此始(以上)
(四明山志)
法照
表忠觀
錢王古廟鎖莓苔華表秋深鶴不來昨夜石壇風露重
凌霄花落鳳僊開(東甌詩集)
斯植
斯植字建中號芳庭住南嶽寺有采芝集
水石山居
静極青山裏松花滿石牀春風思華岳夜雨夢瀟湘人
影歸林薄猨聲出㵎長心如無别事同此閉閒房
送靈耀之姑蘇
一身唯在道清苦獨知君世路終成别山光不共分晚
天寒欲雨春樹夜生雲此去他鄉寺猨聲各自聞
堤上
楊柳垂絲拂畫船杏花零落斷橋邊半山烟雨東風惡
更向西亭聽杜鵑
湖上晚望
繞隄楊柳暗漁舟二月風光淡似秋幾度笙歌人散後
夕陽依舊滿紅樓
上竺寺
古寺寒橋路鐘聲静忽聞數峯平處合一水衆溪分老
樹烟蘿雨殘燈石塔雲閑心寄幽寂似覺遠塵紛
雪中寄巖泉
吟罷新詩秖自看曉風吹恨上闌干夜來雪滿前山路
誰對梅花說歲寒(以上采芝集)
可齋
詠萍
盆池本不種青萍春杪無根也自生人道一宵生九葉
不知誰數得分明(全芳備祖)
道璨
道璨字無文姓陶氏南渡時饒州薦福寺僧有
柳塘外集
題水墨草蟲
蜻蜓低傍豆花飛絡緯無聲抱竹枝憶得西湖烟雨裏
小園清曉獨行時(柳塘外集)
題景蘇堂竹
一葉復一葉也道幾翻覆一點復一點書墨要接續親
見長公來一節不肯曲見竹如見公北麓能不俗回首
熙豐閒幾人媿此竹
(吳禮部詩話東坡自黃移汝别子由于高安過瑞昌亭子山題字崖石點墨竹葉上至今環山)
(之竹葉葉有墨點景定中王景琰主瑞昌簿移植廳事扁其堂曰景蘇蓋簿廳東坡夜㝛處也)
(一時多賦詩道璨云云語雖直致而意佳北麓景琰號也)
僧愚
僧愚號虚堂
劒池
石壁千尋勢嶮巇下臨寒玉浸蟾輝古今多少凭闌者
親見干將到底稀
小吳軒
結茅初不為孤峯秖愛登臨眼底空風淡雲收見天末
始知吳在一毫中(以上虎丘志)
法成
山居
雪壓喬林同一色清光上下含虚碧采樵人立渡頭寒
極目圓蟾為誰白(四朝詩)
僧璉
僧璉字不器
紅梅
嬌朱淺淺透烟光瘦倚疎簷半出牆雅有風情勝桃李
巧含春思避冰霜融明醉臉籠輕暈斂掩仙姿蹙嫩黃
旦暮風英墮行袂依微如著袖中香(後村千家詩)
止翁
無弦琴
月作金徽風作弦清音不在指端傳有時彈罷無生曲
露滴松梢鶴未眠(四朝詩)
雲峯德師
上堂别衆
澹然無累水雲僧去住分明葉樣輕十字街頭休作夢
五湖依舊一枝藤
(隨隱漫錄雲峯德師住撫之廣夀途遇時貴避不及有違言即上堂别衆云云)
祖欽
祖欽號雪巖住袁州仰山
絶句
千里相尋慰寂寥未嫌風雪路迢迢廬山雖好且休去
更撥寒爐話一宵(隨隱漫錄)
必萬
孟享仰瞻聖駕
輕塵不動馬蹄催警蹕聲中聖輦來漢代威儀周禮樂
太平天子拜香回(隨隱漫錄)
文頠
文頠號棄菴
題硯
空山頑質世偏須禪客元慙綺色枯幾吐烟光供染翰
石田隻字可留無(棄菴老人文頠咸淳元年三月朔書)
(谷水談林右端硯其背上半勒偈大字下半勒記小字記云先師禪觀之餘游戲藝苑一生不)
(受䞋施知交唯以楮墨贈遺此硯是白衣時故物相隨最久一日忽作偈書片紙置硯下即檢)
(詩稾盡焚之詰朝遂示疾七日而化因摹勒遺語手書于研石藏之塔中云次年九月二十二)
(日門人行朗記)
自彰
自彰號濮溪
遊洞霄得鄉友道士鄧君德清話因成古語
亂山倚伏龍蛇蟠蒼藤古木門徑寒蘂宫潭潭列萬礎
碧樓朱戶參雲端吾聞上界足官府謫下名山作仙侣
我來尋仙訪泉石落日浮雲隨杖屨道士鄧君吾故人
汲泉煮茗慰酸辛笑談未厭樵柯爛回首人閒五百春
(洞霄詩集)
淨珪
淨珪號借菴
寓宿洞霄
當年許郭棲真地暇日尋幽獨往來九轉還丹藏箬底
千年遺迹寄巖隈巍巍玉殿圍青嶂寂寂瑤壇鎖綠苔
假榻壺天追勝集尚憐歸興更徘徊(洞霄詩集)
昭緝
廣福寺偶題
涓涓碧水細通池小雨廉纖未作泥深炷爐香濃著火
何須騎馬聽朝雞(烏青志)
宗瑩
天衣故寺
園廟深關春寂寂雨杉風檜翠蕭蕭山中舊事無人說
碎疊唐碑補石橋(東甌詩集)
清壹
清壹宋季仙居僧
寄無著
逢人稱宿臘元解少人知俗濁唯貪隱禪高不礙詩水
邊秋杖屨石上雪須眉雞犬添鄰曲還同賦紫芝
寄萬先輩
歸從衡岳此身清老校羣書眼倍明白屋有田供伏臘
青雲無夢到公卿頻挑野菜招僧至少著深衣入郭行
早歲自嗟行役遠失將詩律問先生(以上吳禮部詩話)
瑩徹
新鶯歌
新鶯傍簷曉更悲孤音清吟囀柔枝口邊血出語未盡
豈是怨恨人不知不食枯桑椹不銜苦李花偶然弄樞
機宛轉凌烟霞衆雛飛鳴何跼促自覘遊鱗啄枯木玄
猨何事朝夜啼白鷺長在汀洲宿黑鵰黃鶴豈不高金
籠玉鉤傷羽毛三江七澤去不得風烟日暮生波濤飛
去來莫上高城頭莫下空園裏城頭飢烏食腥羶空園
燕雀爭泥滓願為結舌含白雲五月六日一聲不可聞
(合璧事類别集)
本粹
别毛滄洲
風雨三更夢江湖萬里心青燈正愁絶可惜不能琴(詩家)
(鼎臠)
放船
數幅蒲帆破曉烟一篙春水漲平川誰家池館多楊柳
時送飛花到客船(詩林萬選)
自南
自南宋末人
廣潤寺新寮
客不赴齋招冥心坐寂寥青山若厭看白首也難消鷺
起衝荷葉蟲行蝕菊苖何年稱老㝛來住此閒寮(瀛奎律髓)
德豐
德豐三山人
重陽
戰盡今秋見太平西風多作北風聲不吹烏帽吹氊帽
籬下黃花笑不成(山房隨筆)
希坦
希坦號率菴宋末居九華山
李昭象讀書臺(在碧雲峯下昭象字化文唐末避黃巢亂入九華山)
廢興生死妄安名山水何曾改舊清孰謂堂空人已往
溪聲還作讀書聲(九華山志)
炳同
炳同字野翁新昌張氏子居明州仗錫寺
句
老來非厭客静裏欲書經
(四明山志野翁宋亡之日避跡仗錫閉戶書法華經有句云云一時遺老家則堂文本心黃東)
(發舒閬風周伯弼咸與之游)
子温
子温字仲言號日觀又號知非子華亭人宋季
止杭之瑪瑙寺
(珊瑚網云日觀善草書喜畫蒲萄須梗枝葉皆草書法也世號温蒲萄時貴慕其畫贄金求之)
(一筆不與逢佳士遽命紙筆雅好著恢帽短衣囊錢果猖翔街陌探囊投市中兒問識温相公)
(否由是進止輒擁小兒呼温相公時有賓肖羅漢醉則維筆竿杪草聖芬媚時人遂有長竿醉)
(草賓羅漢短褐佯狂温相公之句温性嗜酒然楊總統飲之酒不一霑脣每見則曰掘墳賊掘)
(墳賊)
自題畫蒲萄
曾向流沙取梵書草龍珠帳滿征途輕包短策難將帶
記得西風月上初(徐伯齡蟫精雋)
了慧
了慧字岳重武林九友會住寶覺寺
春日田園雜興(月泉第三十三名)
平疇水遶徑微分小圃雲深景不繁此處農桑雖是僻
多情鶯燕不嫌村倦眠芳草閒黃犢静對幽花倒綠樽
見說弓旌方四出欲更名姓揜衡門
(月泉吟社原評田園對起已占地步頷聯得闔闢之妙餘佳)
僧朋
詠魚籃觀音
徒整春風兩鬢垂子規啼徧落花枝龍門上客家家是
錦鯉提來賣與誰(禪藻集)
吳僧(以下無名釋子)
絶句
看了青燈夢不成東風輥雪落寒聲半生客裏無窮恨
告訴梅花說到明(錦繡萬花谷)
薦福寺僧
絶句
江南江北水雲鄉千頃蘆花未著霜好景不將零碎賣
一時分付謝三郎
(梁溪漫志紹興末江西一僧忘其名住饒州薦福寺寺傍舊多隙地寖為人侵漁僧自度力不)
(能制乃謂其徒曰寺有主者所以主張是寺也坐視地為他人有而不能直焉用主者為吾甚)
(媿之今當去矣即陞座鳴鼓集衆高吟云云遂閉目不語衆愕眙視之已逝矣)
福州僧
絶句
當初只欲轉頭銜轉得頭銜轉不堪何似仁王高閣上
倚欄閑唱望江南
(劉後村詩話福州仁王寺有僧喜唱望江南一日忽題壁曰不嫌夫壻醜亦勿厭深村但得一)
(回嫁全勝不出門或曰此僧欲出世矣言于當路延主一刹未久若有不樂者又題云云李内)
(翰元善每稱此二絶倦遊輒曰吾欲唱望江南矣)
蜀僧
賦湖中漁翁
籃裏無魚欠酒錢酒家門外繫漁船幾回欲脫蓑衣當
又恐明朝是雨天(西湖志餘)
宋詩紀事卷九十三
