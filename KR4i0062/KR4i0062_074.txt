宋詩紀事卷七十四錢塘厲鶚撰
吳會
會號北山
訪别嚴儀卿寄郭招甫
言將遠行邁來宿故人家愛爾時相顧回舟日欲斜論
心付杯酒别路正梅花不待江湖去今朝鬢巳華(詩林萬選)
黃君瑞
題草堂寺
草堂禪寺北山陲想見鳴騶入谷時猨鶴如懷海鹽令
魚龍猶護紹興碑排巖樹老秋來早上殿僧稀曉散遲
我亦于今抗塵土臨風慙讀孔璋移(四川總志)
儲泳
泳字文卿號華谷雲閒人著華谷袪疑說
題隱者所居
盡日掩柴門何人得見君秖因喧寂異似有聖凡分瀑
近夜疑雨山深晴亦雲傳聞九霄翮落羽正紛紛(後村千家)
(詩)
秋夕懷友
樓高不敢眺愁思滿滄洲有夢隔千里無書過一秋晴
風吹野樹落日照寒流客裏添蕭瑟何時得共游(詩家鼎臠)
遊東臯園登漣漪閣
傑閣接平川秋光淡遠烟窗開園外景影占水中天野
色歸吟事征帆過客船危闌人倚徙縹緲十洲仙(至元嘉禾)
(志)
潘嶼
嶼四明人
客中九日
破帽西風急寒窗敗葉飛重陽今日是三徑幾時歸擔
上多黃菊門前少白衣吟情澹如水一雁叫斜暉(詩家鼎臠)
顏員嶠
古詩
庭梧驚秋風葉葉凋萎紅行人何不歸委魂逐孤鴻去
日良巳賖客身轉飄蓬千里各一涯關山月明中兩臂
恨不羽飛逐君西東(全芳備祖)
楊巽齋
巽齋失其名
牽牛花
靑靑柔蔓繞脩篁刷翠成花著處芳應是折從河鼓手
天孫斜插鬢雲傍
茉莉
麝腦龍涎韻不侔薰風移種自南州誰家浴罷臨妝女
愛把閒花插滿頭(以上全芳備祖)
蔣梅邊
梔子
淸淨法身如雪瑩肯來林下現孤芳對花六月無炎暑
省爇銅匜幾炷香(全芳備祖)
湛道山
荼䕷
雨後溪流半没沙粉牆賣酒是誰家客中不覺春深淺
開了荼䕷一架花
一春多雨少晴光眼底靑春去意忙巳恨點衣紅作陣
絶憐滿架雪生香(全芳備祖)
朱正中
正中號力菴
洛陽橋觀水
點點風帆底處還似無似有海門山白鷗卻怕潮頭惡
閒臥汀花野草間(梅礀詩話)
徐橘隱
秋日
紅蓼黃花取次秋籬笆處處碧牽牛風烟入眼俱成趣
秖恨田家歲薄收(全芳備祖)
虞詔
詔號可齋
絶句
短長亭外柳依依念我思歸未得歸粉蝶不知行客恨
也隨飛絮點征衣
荷花
晩來一棹鑑湖東隊隊峰巒入短篷一色藕花三十里
淡糚濃抹錦雲中(以上全芳備祖)
周登
登號月窗
泛舟西湖
湖邊無日欠春風金碧樓臺面面同白鳥慣隨船上下
畫橋分斷水西東百年樂事浮雲外一段傷心落照中
老盡風流無問處藕花今是幾番紅(詩林萬選)
陳熙
熙號月泉樂淸人
病起
病起不知老山妻笑長卿一貧眠古屋多雨落春城掃
案藥香在開窗樹葉生因思行樂地前月是淸明(東甌詩集)
江奎
茉莉
靈種傳聞出越裳何人提挈上蠻航他年我若修花史
列作人間第一香
玉簪
雖無艷態驚羣目幸有淸香壓九秋應是仙娥宴歸去
醉來掉下玉搔頭(以上全芳備祖)
鍾穎
遊九鎖
大滌通華陽仙家碧雲上飛泉舞蒼蛟絶壁浮翠浪泉
石有聲詩雲烟無盡藏落日靑山多臨風一長望(洞霄詩集)
翁元廣
漁父
吳江楓落荻花秋漁子飄然一葉舟柔櫓數聲沈晩浦
寒燈幾點泊蒼洲瀟瀟細雨篷初閉漠漠輕烟網乍收
何日功名如范蠡五湖風雨伴沙鷗(後村千家詩)
題臨江茶閣
門外黃塵沒馬韉溪山對此獨翛然一杯春露暫畱客
兩腋淸風幾欲僊可但喚回槐國夢不妨更舉趙州禪
凭闌得句未易寫盡日孤烟白鳥邊(詩林萬選)
林逋山
牽牛
圓似流泉碧翦紗牆頭藤蔓自交加天孫滴下相思淚
長向秋深結此花(全芳備祖)
程鏜
鏜鄱陽人
游大滌洞
松風吹客衣縹緲凌絶頂古洞不見日篝燈入幽暝蒼
苔暈石花奔泉弄雲影仙游願初遂秋山魂未省我生
有宿約結屋天柱頂(洞霄詩集)
彭昌詩
昌詩號雅林
游金精山陳千峯索和
仙去時移境尚同巖花開落爲誰容歌沈石鼓泉空響
局冷紋枰霧半封山上丹桃無核種甑頭靑䭀自機舂
翠眉不是人閒儷笑殺王孫不再逢(金精風月)
徐覲
覲字庚生永嘉人
秣陵秋望
諸史六朝事同爲遠望空幾年無王氣今日但西風客
舍秦淮上行宫夕照中數株霜後葉猶傍壞陵紅(東甌詩集)
丁南
南號鶴林歸安人居烏墩
宴沈知丞園
曲徑方塘百畆園更無煩暑礙風煙當春庭院花如錦
入夜樓臺月滿天鄴架插書金屋底秦箏度曲綠衣前
主人愛客歸休早銀燭高燒酒似泉(烏靑文獻)
陳葺芷
絶句
夢回歴歴雨聲中窗影分明曉色紅出戸方知是黃葉
更無一片在梧桐(全芳備祖)
程登庸
題唐顯孝饒娥墓
悠悠古憤倚中流飽閱川陵四百秋水際叢祠猶昨日
人閒坏土幾荒邱故鄉愛說饒饒姓往事空傳柳柳州
滿目夕陽凝睇久桐花飛落釣魚舟
(饒州府志饒娥饒人饒姓娥名父醉漁溺死娥求屍不得哭三日耳鼻流血氣盡伏死明日屍)
(出黿魚浮死萬數鄙民葬之鄱水西横道上事詳柳子厚碑記宋程登庸詩云云)
胡平仲
平仲號虎溪
游金精山
人去壇空幾歴年塵埃難沒漢山川竇門深入壺中地
環壁遙開甕外天致雨土龍如解化隨時木鶴亦能仙
要知萬劫長生處古篆惟存石鼓篇(金精風月)
黃初菴
遊靈鷲寺
屋畔危岑聳佛靑客歸僧定掩雲扃洞猨窣窣循牆過
几上偷翻貝葉經(咸淳臨安志)
董將
題眞如院怪石(在鹽官縣)
兹山翠成堆峭骨乃如許化工妙融結石罅走靑乳當
年女媧氏煉此不及補嵒嵒至于今丈室枕其股我來
手摩挲松陰日亭午初疑道士羊亦類將軍虎坐久飢
腸鳴試作先生煮(咸淳臨安志)
黃極
極字舜舉豐城人
秋日渡江
雁落平沙一雨收淡烟斜日荻花洲憑誰與作王摩詰
爲寫江南水墨秋(南昌府志)
林季謙
客中立春
鬢絲無力受風幡把酒聽歌意不歡千里同風亦同俗
客懷終作異鄉看
春寒
梢零數竹綠翛翛春半餘寒苦似秋故紙叢中雙倦眼
樵靑催喚酪蒼頭
元夕
燒燈城市又新年璧月樓臺萬管弦獨有廣文窮相眼
一篝燈火照殘編
扇
分無紅粉轉歌喉入手輕紈意自秋不見乘鸞月邊女
一雙胡蝶自風流(以上後村千家詩)
林稹
稹號丹山
冷泉
一泓淸可浸詩脾冷暖年來只自知流向西湖載歌舞
回頭不是在山時(武林舊事)
林逢子
逢子字德遇見劉後村送赴省諸友詩
鏡香亭
綠楊深處兩三家幾度凭闌聽吠蛙雲錦巳空煙水闊
空教人憶舊時花(嘉興府志)
上官辰
辰號古崱
游大滌山
山蟠鼇足雲千丈溪折羊腸路九迴神骨肯穿秦斧鑿
古壇曾見漢樓臺秋山風雨銀河下月夜笙簫玉佩來
山自靑靑泉自潔百年蹤跡幾蒼苔(洞霄詩集)
趙戣
戣字成德休寧人三請漕貢試南宫不利遂隱
居徜徉池園以自娛號其詩文曰吟嘯
白杜鵑花
雲樹重重和淚冷故宫遺廟有知音秦吳萬里皆芳草
染到山花恨最深(廣羣芳譜)
趙克非
克非字志仁永嘉人號荷畔老漁又號尋樂翁
上冢
步入巾峯去冥濛一徑深重泉千古恨寸草百年心花
發空林色嵐生古壁陰徘徊歸向夜薄露溼衣襟(東甌詩集)
俞煜
煜號省齋餘杭人
游大滌山
萬山低伏天柱起鬱鬱琳宫鎖幽邃泉聲瀉入松風寒
山光滴破雲根翠仙人不歸白日暮箬下還丹已千歲
天高遼鶴不可呼夢魂夜落靑山外(洞霄詩集)
倪龍輔
龍輔字魯玉號梅村
宫怨
翠袖無香鏡有塵一枝紅瘦不藏春十年不識君王面
始信嬋娟解誤人(詩林萬選)
陳月潭
桃花
雙槳春風款款移斜陽平半落芳池不妨暫向橋邊駐
更爲桃花了一詩(全芳備祖)
雷震
村晩
草滿寒塘水滿陂山銜落日浸寒漪牧童歸去橫牛背
短笛無腔信口吹(宋蓺圃集)
洪漸
漸字陸翁號苽巖淳安人
舟泊港口
月浸蘆花水浸天漁翁醉後正堪眠夜深何處孤猨咽
不管江邊有客船(靑溪詩集)
施眞卿
西湖
一曲新腔紫玉簫護晴簾幕窣蘭橈柳迷遠近花張錦
小泊危紅第六橋(後村千家詩)
鍾訧
題梅壇
萬松護嶺與天齊中有眞人舊隱棲井冷尚畱丹汞暖
壇高近拜斗星低回思漢室成惆悵浪費今人爲品題
我欲從之無路去同昇不似許仙雞(梅仙事實)
林楚良
題黃氏小園
多少名園錢甃地金鈴撼雀護千花君家無此豪華事
七尺慈孫導母車(詩人玉屑)
陳庚生
庚生樂淸人善畫
賀家湖
風流誰似賀知章乞得平湖任草荒今日藕花三百畝
折來依舊屬君王(東甌詩集)
程嘉量
題溫州江心寺
東西兩寺絶塵囂齋飯全憑早晩潮解事江流更分斷
爲君題作小金焦(江心寺志)
高彥竹
彥竹號野泉永嘉人
送胡彥龍過金陵
金陵往事巳成虛江水淸淸只見魚遺廟空存元帝像
故家多有二王書秋風出塞調生馬夜月吟淮跨蹇驢
借問新亭諸老淚而今煙景復何如(東甌詩集)
宋詩紀事卷七十四
