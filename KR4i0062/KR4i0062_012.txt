宋詩紀事卷十二錢塘厲鶚撰
阮逸
逸字天隠建陽人安定先生胡瑗之門人天聖
五年進士為鎮江軍節度推官皇祐中與瑗同
典樂事遷尚書屯田員外郎
(隠居詩話至和中阮逸為王宫記室王能詩與逸唱和有句曰易立太山石難枯上林柳有言)
(其事者朝廷方治之會逸坐他事因廢棄)
題竹閣(在嚴州能仁寺之南)
僧閣倚寒竹幽襟聊一開清風曾未足明月可重來曉
意烟垂草秋姿露滴苔佳賓何以竚雲瑟與霞杯(嚴州府志)
張維
維烏程人子野之父仁宗朝衞尉寺丞贈尚書
刑部侍郎子野取父平生所自愛詩寫之縑素
號十詠圖
聞砧
遥野空林砧杵聲淺沙棲雁自相鳴西風送響暝色静
久客感秋愁思生何處征人移塞帳即時新月落江城
不知今夜𢷬衣曲欲寫秋閨多少情
庭鶴
戢翼盤桓傍小庭不無清夜夢烟汀静翹月色一團素
閒啄苔錢數點青終日稻粱聊自足滿前雞鶩漫相形
已隨秋意歸詩筆更與幽棲上畫屏
玉蝴蝶花
雪朵中閒蓓蕾齊驟開尤覺繡工遲品高多說瓊花
似曲妙誰將玉笛吹散舞不休零晚樹團飛無定撼風
枝漆園如有須為夢若在藍田種更宜
孤帆
江心雲破處遥見去帆孤浪闊疑升漢風高若泛湖依
微過遠嶼彷彿落平蕪莫問乘舟客利名同一途
太守馬大卿會六老於南園
賢侯美化行南國華髮欣欣奉宴娛政績已聞同水薤
恩輝遂喜及桑榆休言身外榮名好但恐人間此會無
他日定知傳好事丹青寧羨洛中圖
歸燕
社燕秋歸何處鄉羣雛齊老稻青黃猶能時暫棲庭樹
漸學稀疎度苑牆已任風庭下簾幕卻隨烟艇過瀟湘
前春認得安巢所應免差池揀杏梁
宿後陳莊
臘凍初開苕水清烟村遠郭漫吟行灘頭斜日鳬鷖隊
枕上西風鼓角聲一棹寒燈隨夜釣滿犁膏雨趁春耕
誰言五福仍須富九十年餘樂太年
送丁遜秀才赴舉
鵬去天池鳳翼隨風雲高處約先飛青袍賜宴出關近
帶取瓊林春色歸
貧女
蒿簪掠鬢布裁衣水鑑雖明亦嬾窺數畝秋禾滿家食
一機官帛幾梭絲物為貴寶天應與花有秋香春不知
多少年來豪族女總教時樣畫蛾眉
句(其五宿清江小舍破損僅存一句)
菰葉青青綠荇齊
(齊東野語孫莘老十詠圖序云張維吳興人少年學書貧不能卒業去而躬耕以為養善教其)
(子至於有成平居好詩以吟咏自娛浮遊閭里上下於溪湖山谷之間遇物發興率爾成章不)
(事雕琢之巧采繪之華而雅意自得徜徉閒肆往往與異時處士能詩者為輩公不出仕而以)
(子封至四品行年九十有一公卒十八年公子尚書都官郎中先亦致仕家居取公生平所自)
(愛詩十首寫之縑素號十詠圖傳示子孫)
唐詢
詢字彦猷錢唐人天聖中賜進士及第除工部
員外郎擢起居注知制誥出知杭蘇青三州拜
翰林學士卒贈禮部侍郎有集
(皇宋書錄唐彦猷弟彦範俱擅一時才雅之譽彦猷知書好古彦範文章氣格高簡不屈竦秀)
(比六朝人物尤精翰墨遺一小札亦必華牋妙管)
為杭州日送客舟中
山雨霏微不滿空畫船來往疾輕鴻誰知獨卧珠簾裏
一榻無塵四面風(咸淳臨安志)
顧亭林
平林標大道曾是野王居舊里風烟變荒原草樹疎湖
波空上下里閈已丘墟往事將誰語淒涼六代餘
柘湖
世歷亡秦遠湖連大海濱柘山標觀望玉女見威神渺
渺旁無地滔滔孰問津何年化魚鼈髣髴歷陽人(以上松江府志)
王拱辰
拱辰字君貺咸平人天聖八年進士第一元名
拱夀仁宗賜今名歷官翰林學士武安軍節度
使哲宗立加檢校太師卒贈開府儀同三司諡
懿恪
耆英會(年七十一)
西都山水天下竒神嵩景室環清伊(自注上古太室山為景室山)甫
申間氣秀不絶生賢會聖昌明時衣冠占數盛文雅台
符卿月光離離魏京雄奥壓幽朔遊宫御府嚴天威
膏田千里翳桑柘犀甲萬旅馴熊羆公當緩帶名三鎮
懸赤繼軫承保釐追推契遇最深舊加復雍孟交旌麾
仁皇一莊龍虎榜桂堂先後攀高枝宦遊出處五十載
鸞臺驥路俱騰夷三公極位固遼隔五年以長猶肩隨
公今復主鳳門鑰僕亦再撫銅臺圻二京相望阻河廣
三徑不克陪遊嬉忽聞幹步踵門至投我十二耆英詩
整冠肅貌諷章句若坐寶肆羅珠璣為言白傅有高躅
九君結社真可師欲令千載著風迹亟就僧館圖神姿
詞宗端殿序篇目滂灑大筆何淋漓眷言履道靡充詘
菟裘近邑將營歸敢云繪素得精筆願列霜壁如唐規
退居舊相國元老十年還政瀍之涯康寧富貴備五福
靈寶盛氣如虹霓昔年大對繼晁董登科賜第同一期
(自注皆天聖八年)紫垣步武既通接金沙里閈還鄰比探禪論
道劇訓對摩軋太古窮天機二賢勲業冠朝省爵齒官
學誰依稀今將圖畫表來世詎可下客聯纓緌既蒙月
品定人物不敢循避違風期况承開閣厚賓客富有景
物佳園池銅駝坊西福善宅修竹萬箇籠清漪天光臺
高未百尺下眺林嶺如屛帷花王千品盡殊勝風光繡
畫三春暉六相街中潞公第碧瓦萬木煙參差左隅廟
室本經禮右閣宸翰尊星奎婆娑青鳳舞松柏煥爛素
錦薰酴醿石渠飛溜潄寒玉晝夜竽瑟鳴階墀伊予陋
宇治窮僻姑喜地廣為環溪樓名多景可曠望臺號風
月延清暉四時花蘤不外假拏舟傲幘聊嬉怡懷歸撫
事若饑渴恨無羽翼西南飛人生交舊貴倫輩情親意
接心相知豈無晚秀負才蘊高談大笑拘禮儀洛中故
事名義燕二毛第一年相推灑冠登仕荷天寵尊君報
國當百為既嗟大耋盍知止納祿謝事皆所宜顧方北
道倚煩劇未許解紱披荷衣長篇不令負花約(自注云公貽莫)
(負花前約之句)為指風什歌式微如羹甘露爽心骨似柄玉麈
親顔眉蘭叢雖未長羅宅菊英似亦思陶籬子山已著
小園賦彦倫猶媿鍾山移聊攄短引謝招隠肯使猿鶴
常驚啼(司馬光洛中耆英會詩)
史院席上奉和首吳相公原韻
累聖千春統編年四紀餘官歸柱史筆經約魯麟書班
馬才長矣仁英道偉歟恩招宴東觀灑酒荷盈車(揮麈後錄)
挽老蘇先生
氣得岷峨秀才推賈馬優未承宣室問空有茂陵求玩
易窮三聖論書正九疇欲知歆向學二子繼弓裘(蘇集附錄)
歐陽修
修字永叔廬陵人天聖八年省元中進士甲科
累擢知制誥翰林學士歷樞密副使參知政事
神宗朝遷兵部尚書以太子少師致仕卒贈太
子太師諡文忠晚號六一居士有六一居士集
(孔平仲談苑慶歷中西師未解晏元獻為樞密使大雪置酒西園歐陽永叔賦詩云須憐鐵甲)
(冷徹骨四十餘萬屯邊兵晏曰昔韓愈亦能作言語赴裴度會但云園林窮勝事鐘鼓樂清時)
(不曾如此合閙矯崑體專以氣格為主石林詩話歐公)
(詩林廣記歐陽永叔詩如春服既成春酒既釃登山臨水竟日忘歸)
(雪浪齋日記或疑六一居士詩以為未盡妙以質於子和子和云六一詩只欲平易耳西風酒)
(旗市細雨菊花天豈不佳晚烟寒橘柚秋色老梧桐豈不似少陵)
(優古堂詩話韓子蒼言歐陽文忠寄荆公詩云翰林風月三千首吏部文章二百年吏部盖謂)
(北史謝朓於宋明帝時為尚書吏部郎長五言詩沈約嘗言二百年來無此作也文忠之意直)
(使謝朓事而荆公荅之曰他日若能窺孟子終身安敢望韓公則荆公之意竟指吏部為退之)
(矣陶孫詩評歐公如四瑚八璉止可施之宗廟敖)
(能改齋漫錄歐陽文忠公詩云拂面蜘蛛占喜事入簾蝴蝶報佳人自注云李賀詩柬家蝴蝶)
(西家飛白騎少年今日歸盖用李淳風占怪書云蛺蝶忽入人宅舍及帳幕内者主行人即返)
(又云生貴子吉)
廬山高贈同年劉凝之歸南康
廬山高哉幾千仞兮根盤幾百里嶻然屹立乎長江長
江西來走其下是為揚瀾左蠡兮洪濤巨浪日夕相舂
撞雲消風止水鏡淨泊舟登岸而遠望兮上摩雲霄之
晻靄下壓后土之鴻龐試往造乎其間兮攀緣石磴窺
空谾干巖萬壑響松檜懸崖巨石飛流淙水聲聒聒亂
人語六月飛雪灑石矼仙翁釋子亦往往而逢兮吾嘗
惡其學幻而言哤但見丹霞翠壁遠近映樓閣晨鍾莫
鼓杳靄羅幡幢幽花野草不知其名兮風吹露濕香澗
谷時有白鶴飛來䨇幽尋遠兮不可極便欲絶世遺紛
痝羡君買田築室老其下插秧盈疇兮有酒盈缸欲令
浮嵐㬉翠千萬狀坐卧常對乎軒窗君懷磊砢有至寶
世俗不辨珉與玒策名為吏二十載青山白首困一邦
寵榮聲利不可以苟屈兮自非青雲白石有深趣其氣
兀硉何由降丈夫壯節似君少嗟我欲說安得巨筆如
長杠
(王直方詩話郭功父少時喜誦文忠公詩一日過梅聖俞曰近得永叔書方作廬山高詩送劉)
(同年自以為得意恨未見此詩功父為誦之聖俞擊節歎賞曰使吾更作詩三十年亦不能道)
(其中一句功父再誦不覺心醉遂置酒又再誦酒數行凡誦十數徧不交一談而罷梅聖俞贈)
(郭功父詩其略曰一誦廬山高萬景不得藏設令古畫師極意未能詳)
明妃曲和王介甫作
單于以鞍馬為家射獵為俗泉甘草美無常處鳥驚獸
駭争馳逐誰將漢女嫁單于風沙無情面如玉身行不
遇中國人馬上自作思歸曲推手為琵郤手琶羌人共
聽亦咨嗟玉顔流落死天涯琵琶卻傳來漢家漢家争
按新聲譜遺恨已深聲更苦纖纖女手生洞房學得琵
琶不下堂不識黃雲出塞路豈知此聲能斷腸
漢宫有佳人天子初未識一朝隨漢使遠嫁單于國絶
色天下無一失難再得雖能殺畫工于事竟何益耳目
所及尚如此萬里安能遠制伊吾北誠已拙女色難自
誇明妃去時淚灑向枝上花狂風日莫起飄泊落誰家
紅顔勝人多薄命莫怨春風當自嗟
(石林詩話前輩詩文各有平日得意不過數篇然他人未必能盡知也毘陵正素處士張子厚)
(善書余嘗于其家見歐陽公子棐以烏絲闌絹一軸求子厚書文忠公明妃曲兩篇廬山高一)
(篇略云先公平生未嘗矜大所為文一日被酒語棐曰吾詩廬山高今人莫能為唯李太白能)
(之明妃曲後篇太白不能為唯杜子美能之至於前篇則子美亦不能為唯吾能之也因欲别)
(錄此三篇藏之以誌公意余在汝隂見棐問之亦然今閱公詩者盖未嘗獨異此三篇也)
禮部貢院閱進士試
紫案焚香暖吹輕廣庭清曉席羣英無譁戰士銜枚勇
下筆春蠶食葉聲鄉里獻賢先德行朝廷列爵待公卿
自慙衰病心神耗頼有羣公鑑識精
(石林詩話至和嘉祐間場屋舉子為文尚竒澀讀或不成句歐公力欲革其弊既知貢舉凡文)
(涉雕刻者皆黜之時范景仁王禹玉梅公儀韓子華同事而梅聖俞為參詳官未引試前唱酬)
(詩極多歐公有無譁戰士銜枚勇下筆春蠶食葉聲聖俞有萬蟻戰酣春晝永五星明處夜堂)
(深亦為諸公所稱及放榜平時有聲如劉暉輩皆不預選士論頗洶洶未幾詩傳遂鬨然以為)
(主司唯唱酬不暇詳考且言以五星自比而待我輩為蠶蟻因造為醜語自是禮闈不復作詩)
(終元豐末幾三十年元祐初雖稍稍為之要不如前日之盛然是榜得蘇子瞻為第二人子由)
(與曾子固皆在選中亦不可謂不得人矣)
夢中作
夜涼吹笛千山月路暗迷人百種花棋罷不知人換世
酒闌無奈客思家
(東坡題跋南嶽李嵓老好睡衆人飽食下棋嵒老輒就枕數局一展轉云我始一局君幾局矣)
(東坡曰李嵒老常用四腳棋盤只着一色黑子昔與邊韶敵手今被陳摶争先着時似有輸贏)
(著了並無一物歐陽公夢中作詩云云殆是謂也)
批謝判官紙尾
淺深紅白宜相間先後仍湏次第栽我欲四時攜酒去
莫教一日不花開
(西清詩話歐公守滁陽築醒心醉翁兩亭于瑯耶幽谷且命幕客謝某者雜植花卉其間謝以)
(狀問名品公即題紙尾云云其清放如此)
唐崇徽公主手痕
故鄉飛鳥尚啁啾何况悲笳出塞愁青冢埋魂知不返
翠崖遺迹為誰留玉顔自古為身累肉食何曾與國謀
行路至今空歎息巖花野草自春秋
(朱文公語錄玉顔自古為身累肉食何人與國謀以詩言之第一等詩以議論言之第一等議)
(論也)
早朝感事
疎星牢落曉光微殘月蒼龍闕角西玉勒争門隨仗入
牙牌當殿報班齊羽儀雖接鴛兼鷺野性終存鹿與麛
笑報汝陰常處士十年騎馬聽朝雞
寄許道人昌齡
石唐仙室紫雲深潁陽真人此算心真人已去升寥廓
歲歲嵒花自開落我昔曾為洛陽客偶向嵒前坐磐石
四字丹書萬仞崖神清之洞鎻樓臺雲深路絶無人到
鸞鶴今應待我來(以上居士集)
(西清詩話潁陽石唐山絶頂有石室邢和璞算心處治平中許昌齡早得仙術杖策來居焉歐)
(陽文忠公守亳社聞之要致郡齋與語豁然有悟一日公問道許告以公屋宅已壊難復語此)
(但明了前境猶庶幾耳且道昔遊嵩山日暮于絶壁上見苔蘚成文云神清之洞語祕不傳後)
(公歸汝隂臨薨以詩寄之云云)
寄韓子華
人事從來無處定世塗多故踐言難誰知潁水閒居士
十頃西湖一釣竿
(墨莊漫錄歐陽公與韓子華吴長文王禹玉同直玉堂嘗約五十八歲即致仕子華書于柱上)
(後過限七年方踐前志作詩寄子華曰俗諺云也賣弄得過裏)
劉原父再昏以二絶戲之
平生志業有誰先落筆文章海内傳明日都城應紙貴
開簾卻扇見新篇
仙家千載一何長浮世空驚日月忙洞裏桃花莫相笑
劉郎今是老劉郎(西清詩話)
顔太初
太初字醇之徐州人顔子四十七代孫第進士
官國子監直講出為臨晉簿掌南京學卒有鳬
繹先生集
(蘇東坡序略云昔吾先君適京師與士大夫遊歸語軾曰自今以往文章其日工而道將散矣)
(士慕遠而忽近貴華而賤實吾巳見其兆矣以魯人鳬繹先生之詩文十餘篇示軾曰小子識)
(之後十餘年天下無復為斯文者也)
許希(并序)
鍼工許希下蔡人住梁門西市三十年及天聖中皇
躬違豫有内戚逹其姓名上召見三進鍼而疾平面
授尚藥奉御其賜予不可勝紀謝恩畢西向而拜上
詢其故奏曰臣拜本師扁鵲也上惜其用心不忘本
給錢五十萬為立祠封曰靈應侯或曰人生乎世慎
乎習希失其習者也使希不習醫而習儒其遇主之
日不忘先師明矣若然則讀書為儒乘時取富貴高
冠長劍昂昂廟堂之上自負自得不知素王之力者
許希之罪人也因為詩云
京城名利塗車馬相奔馳其間取富貴往往輸巫醫前
後十數輩身没名已隳獨有許希者蘊蓄何瑰竒始自
下蔡來所處尤喧卑西市三十年汩汩無人知一朝仗
至藝驟登文石墀三鍼愈上疾神速不移時酬以六尚
官著籍通端闈旌以三品服佩紫垂金龜于時稱謝畢
西向復陳儀當宁驚且問歷歷宣其辭臣傳扁鵲術遇
主今得施特此一展謝臣心不自私主上惜其意擊賞
為嘘唏仍給水衡錢國西命立祠復加靈應號金額照
華榱自此輦轂下求禱何祁祁我過慶成坊見之心且
悲秦醫術雖妙五藏及四肢所習得其人千齡祀不虧
魯聖術至大帝道與民彛所習非其人一朝反相持小
吏師荀況竊為辨說資作相勸焚書詐云愚蚩蚩後之
為儒者其心皆李斯昔在布衣日動守先王規朝談十
二經夕誦三百詩依憑稽古力榮進無他岐及居廟堂
上長劒冠峩巍自謂天所賦焉知有宣尼宣尼斷襲封
十經寒暑移他姓為邑官鄉老皆驚疑上章寢不報九
重遭面欺諫官不舉失御史不言非盡為許希笑得路
忘先師
(宋史文苑傳天聖中文宣公孔聖祐卒無子除襲封且十年是時有醫許希以鍼愈仁宗疾拜賜)
(已西向拜扁鵲曰不敢忘師也帝為封扁鵲神應侯立祠城西太初作許希詩指聖祐事以諷)
(在位又致書參政蔡齊齊為言於上遂以聖祐弟襲封)
東州逸黨
天之有常度躔次絶乖離地之有常理沈潛無變虧人
之有常道高下遵軌儀三才各定位萬古永不移二儀
設有變修德可以祈人道或反常其亂何由支昔在典
午朝國祚向陵夷日向中夜出赫赫來東陲地向太極
裂中有蒼鵝飛高厚灾且異人妖亦繁滋始有竹林民
怪誕名不羈次有夷甫輩高談慕無為沈湎多越禮阮
籍兼輔之虚名能飾詐光逸與王尼何曾有先見不能
救其衰張華徒竭力無以扶其危至今西晉書讀之堪
涕洟爾來歷千年炎宋運重熙東州有逸黨尊大自相
推號曰方外交蕩然絶四維六籍被詆訶三皇遭毁訾
阬儒愚黔首快哉秦李斯與世立憲度迂哉魯先師流
宕終忘返惡聞有民彛或為童牧飲垂髽以相嬉或作
概量歌無非市井辭或作薤露唱發聲令人悲或稱重
氣義金帛不為貲或曰外形骸頂踵了無私麀聚復獶
雜何者為尊卑遥聞風波民未見如調饑偶逢紳帶士
相對如拘縻不知二紀來此風肇自誰都緣極顯地多
用寧馨兒斯人之一唱翕然天下隨斯人之一趨靡然
天下馳鄉老為品狀不以逸為嗤宗伯主計偕不以逸
為非私庭訓子弟多以逸為宜公朝論人物翻以逸為
竒家國盡為逸禮法從何施我常病其事中夜起思惟
平地三尺限空車登無岐重載歷百仞所來因陵遲萬
一染成俗雖悔何由追衆人皆若夢焉能分其糜衆人
皆若醉不知啜其醨天下皆病痿俾誰就魯醫天下皆
病狂何暇灸其眉幸有名教黨可與决雄雌所嗟九品
賤不得立文墀賈誼惟慟哭梁鴻空五噫終削南山竹
冒死指其疵願乘九廟靈感悟宸心知赫爾奮獨斷去
邪在勿疑分捕復大索憸人無孑遺大者肆朝市其徒
竄海湄殺一以戒萬是曰政之基千奴共一膽膽破衆
自隳無使永嘉風敗亂昇平時(以上宋文鑑)
(宋史文苑傳山東人范諷石延年劉潛之徒豪放劇飲不循禮法後進多慕之太初作東州逸)
(黨詩)
章傪
如歸亭(在吳江之東天聖中趙令球建)
吳江江上客亭幽地占姑蘇最上游萬頃重湖朝夕浪
幾聲殘櫓往來舟涼生領袖蘋風晚冷射杯盤桂魄秋
東道正閒時倒屣笙歌誰惜一遲留(吳江縣志)
葉綱
如歸亭
拍天烟浪接滄溟識盡歸舟是此亭風遞秋香來橘社
水資春味驗茶經捲簾江樹差差綠入坐湖山隠隠青
魯望幽居在何處白鷗無主滿閒汀(吳江縣志)
何永錫
如歸亭
獨臨朱檻愛平波安穏歸舟兩兩過數島雲霞栽橘社
一汀烟月採菱歌湖心日定施青黛砌下風恬展碧羅
好寫仙源槎閣主便教從此上銀河(吳江縣志)
陶伯宗
如歸亭
吾家本住洞庭西烟雨生涯接釣磯今日吳江亭上望
水光山色卻如歸(吳江縣志)
梅摰
摯字公儀成都新繁人天聖中進士擢殿中侍
御史戸部副使出知蘇州進龍圖閣學士知杭
州遷右諫議大夫徙江寧河中卒
自和寒食韻
龜堞春遊土著賒青青踏去冒烟華翠停舴艋客尋寺
紅䣃羃䍦人上車亭落五重沽卓酒釵行十二步潘花
乘歡盡醉高陽侣倒載歸來不認家(成都文類)
琵琶亭
陶令歸來為逸賦樂天謫宦起悲歌有弦應被無弦笑
何况臨弦泣更多(中山詩話)
新橘
千頭霜熟摘來新包貢虔修望紫宸他日功成許高退
社中還結素封人
五日公宴
虎符新合晚芳天良會難并樂與賢心媿白公求治切
下車三月始開筵(自注白公旬宴詩云下車已三月開筵始今辰)
過白頭橋(在蘇州盤門運河上)
白頭橋奈白頭何(自注唐牧白公建因得名近歲伯純修之人呼孫老橋)舊德如
存故老歌不特輿梁起遺愛大都才美服人多
北軒欹枕
苦無勤瘁補臺綱西院西頭冷峭房今日鈴齋一攲枕
清風不敢傲羲皇(以上吳郡志)
歸雁亭(歐陽公建在滑州)
東風楊柳杏花飛曾伴先生酒一巵前輩風流那復見
小亭烟雨漫相思城邊春草路南北山下河梁人别離
一尺短書(缺)水闊年年愁絶雁歸時
偶書小詩寄永叔内翰(知滑州時作)
酒戸棋兵孰與儕月宵曾過六天街南燕到後懷君遠
時入樓東畫舫齋(以上大名府志)
句
涼深荔浦月泠熨桂江秋(昭州月)(哲匠金桴)
富弼
弼字彦國河南人天聖八年舉茂材異等累擢
知制誥歷同中書門下平章事封鄭國公進昭
文殿大學士監修國史進司徒薨贈太尉諡文
忠
(玉蓮詩話或傳富鄭公奉使遼國遼使者云蚤登雞子之峯危如累卵荅曰夜宿丈人之館安)
(若泰山又云酒如線因針乃見富答曰餅如月遇食則缺)
謝邵堯夫見訪
先生自衛客西畿樂道安閒絶世機再命初筵終不起
獨甘窮巷寂無依貫穿百代嘗探古吟咏千篇亦造微
珍重相知忽相訪醉和風雨夜深歸
(聞見前錄公築第與康節天津隠居相邇公曰自此可時相招矣康節曰某冬夏不出春秋時閒過)
(親舊閒公相招未必來不召或自至一日過之作詩云云)
伏承留府太尉相公就敝居為耆年之會承命賦
詩謹錄上呈伏惟采覽(時公年七十九)
西洛古帝都衣冠走集地豈惟名利場驟為耆德會大
尹吾舊相曠懷輕富貴日與退老遊臺閣并省寺予慙
最衰老亦許預其次遂欲省儀容爛然形繪事閩嶠訪
精筆鮫綃布絶藝今復崇宴衎聊以示慈惠幽居近銅
駝荒敝仍湫底塞路移君庖盈車載春醴獻酬互相趣
觀處不知止商嶺有四翁晉林惟七子較我集諸賢盛
衰何遠邇並事實可矜傳之為千祀
弼竊覽長篇斷章有十二人中第二人之句又賦
一絶上呈
顧我年齡雖第一在公勲德自無雙不推行業終難敵
富貴康寧亦可降(以上司馬光洛中耆英會詩)
涵虚閣(在南昌東湖北宋國子博士李寅致政居此建)
畫閣高連百雉城涵虚應不媿標名門前柳色兼旗色
座上琴聲雜佩聲肯羨五湖歸范蠡未饒三徑隠淵明
我來恰直初晴後山影波光分外清(南昌府志)
資政范公以黃素小字韓文公伯夷頌寄才翁壬
申正月才翁按察因䟦
夷清韓頌古皆無更得高平小楷書舊相嘉篇題卷後
蘇家能事復何如(鐵網珊瑚)
文彦博
彦博字寬夫介休人舉進士歷樞密副使參知
政事拜同中書門下平章事封潞國公以太師
致仕紹聖中降太子少保卒預元祐黨籍後追復
太師諡忠烈有集
(蘇東坡云潞公長律無一字無考據代歸呂文邵氏聞見前錄文潞公自兖州通判)
(靖一見竒之問潞公曰有兖州墨攜以來明日潞公進墨文靖熟視之盖欲相潞公手也遂薦)
(為殿中侍御史)
閒齋有作
鼓吹盡私蛙蒿蓬蔣徑斜梧高惟待鳳柳密只容鴉度
暑巾裁縠迎涼帳卷紗茂陵無奈渴猶有鎮心瓜
蘅臯
蘅薄頻牽望陽林久駐鑣香囊徒叩叩雲月自苕苕翠
佩傳情密曾波託意遥翩鴻漸高逝翻恨隔神霄
見山樓
雲淡天迷楚樓高地占秦哀筝兩行雁小字數鉤銀巷
陌三條月池塘十步春府門初夜閉多少夜遊人
閱史有感
縹帙青箱次第開慨然英氣轉難裁莫言每事俱長往
須有清風屬後來彈鋏始知皆𤨏旅枕戈方信是雄才
平生自信真非薄只是休容鴆鳥媒(以上文潞公集)
同甲會詩
四人三百十二歲况是同生丙午年招得梁園為賦日
合成商嶺采芝仙清談亹亹風盈席素髮飄飄雪滿肩
此會從來誠未有洛中應作畫圖傳
(夢溪筆談文潞公保洛日年七十八同時有中散大夫程晌朝議大夫司馬旦司封郎中致仕)
(席汝言皆年七十八嘗為同甲會各賦詩一首)
耆英會詩(時公年七十五)
九老舊賢形繪事元豐今勝會昌春垂肩素髮皆時彦
揮麈清談盡席珍染翰不停詩思健飛觴無算酒行頻
蘭亭雅集誇修禊洛社英遊賞序賓自媿空疎陪几杖更
容款密奉簪紳當筵尚齒尤多幸十二人中第二人
(澠水燕談云富韓公熙寧四年以司空歸洛時年六十八是年司馬端明不拜樞密副使求判)
(西臺時年五十三二公安居沖默不交世務後十一年當元豐五年文潞公留守西京慕唐白)
(樂天九老會于是悉聚洛中大夫賢而老自逸者韓公置酒相樂凡十二人又命鄭奐圖形妙)
(覺僧舍各賦詩時人呼之曰洛陽耆英會而司馬公為之序其相聚也用洛中舊俗叙齒不尚)
(官韓公年七十九潞公與司封席汝言字君從皆年七十七朝議大夫王尚恭字安之七十六)
(太常卿趙丙字南正祕書監劉几字伯夀衞州防禦使馮行巳字肅之皆七十五天章閣待制)
(楚建中字正叔七十三朝議大夫王慎言字不疑七十二大中大夫張問字昌言龍圖閣直學)
(士張燾字景元皆七十司馬公六十四故潞公詩云當筵尚齒尤多幸十二人中第二人韓公)
(贈潞公詩云顧我年齡雖第一在公勲德自無䨇潞公再贈韓公詩云惟公福祿并功德合是)
(人間第一人是時宣徽使王公拱宸字君貺年七十留守大名貽書二公預其數凡十三人)
彦博代簡上君貺宣猷
勿愛大名名遂忘西洛樂銅駝本自佳金鳳亦不惡二
月三月春融融千花萬花紅灼灼公乎早歸來莫負花
前約同賞狀元紅對酒劉師閣(自注花雖舊房其豔維新)
彦博伏覩公詩有第一無雙之句輙成二十八字
上呈
洛下衣冠今最勝當筵尚齒禮容優惟公福夀并勲德
合是人間第一流(以上司馬光洛中耆英會詩)
贈李戡
昌元建邑幾經春百里封疆秀氣新鴨子池邊登第客
老鴉山下著棋人
(方輿勝覽昌元縣南有老鴉山有李戡李戣兄弟善棋會虜索棋戰于國朝詔求天下善奕者)
(蜀帥以戡應詔虜望風知畏不敢措手譙南薰昌元人登皇祐五年進士第文潞公詩云云)
題榆次縣鼓樓
置向譙樓一任撾撾多撾少不知他如今幸有黃紬被
努出頭來放早衙
(合璧事類前集世傳太祖謂一縣令曰勿于黃紬被裏放衙潞公詩云云)
䨇泉
長劔並彈霜氣豪白虹半折秋雲高濯纓洗耳更何處
世人回看輕鴻毛(河南府志)
湨水(在孟縣西北春秋會于湨梁即此)
潺湲北山水繚繞南城臯晴灘錦石亂擊觸春湍高誰
謂湨梁大不能容魴魛臨流自縮手揭厲應徒勞(孟縣志)
宿少林寺
六六仙峯繞佛居俗塵至此暫銷除西來未會禪師意
北去應馳使者車(予方受命移守北都)五品封槐今尚在九年面
壁昔何如心知一宿猶難覺花藏重尋貝葉書(嵩陽石刻集記)
席汝言
汝言字君從官尚書司封郎中致仕
耆英會(年七十七)
繫國安危唐上宰功成身退漢留侯二公閒暇開高宴
九老雍容奉勝流共接雅歡恩意洽不矜崇貴禮容優
賞心樂事人間盛豈謂今稀古莫儔
壯歲塵埃祿事牽老歸重到舊林泉曾無勲業書青史
偶向康寧養老年自分杜門居陋巷敢期序齒預公筵
更慙形穢才涼薄不稱圖真接鉅賢(司馬光洛中耆英會詩)
王尚恭
尚恭字安之官朝議大夫致仕
耆英會(年七十六)
端朝風望兩台星珪組參差又十人八百喬年餘總數
一千熙運遇良辰席間韻語皆非俗圖上形容盡得真
勝事主盟開府盛誤容衰薄混清塵服許便衣更野逸
坐從齒列似天倫二公笑指增和氣夜久盤花旋發春
(自注燭下盤花開公即指目焉詩)(司馬光洛中耆英會)
劉几
几字伯夀洛陽人第進士神宗朝官祕書監致
仕上柱國通議大夫
(風月堂詩話劉伯夀洛陽九老之一也築室嵩山玉華峯下號玉華菴主有妾名萱草芳草皆)
(秀䴡善音律伯夀出入乘牛吹鐵笛二草以蘄笛和之聲滿山谷出門不言所之牛行即行牛)
(止即止其止也必命壺觴盡醉而歸嵩前人以為地仙云)
耆英會(年七十五)
司徒碩德今無比太尉殊勲固絶倫偶以暮年陪盛宴
喜將白髮照青春八公有穢山空著四皓當衰心且伸
元老相望疎迹在不應此會媿前人
制舉省元推二相龍頭昔日屬宣猷人間盛事并遐算
一席幾盈九百籌(自注十二老共八百九十二歲馬光洛中耆英會詩)(司)
馮行巳
行已字肅之官衞州防禦使致仕
耆英會(年七十五)
書稱五福夀為先有德人方得夀延自媿櫟樗非遠器
誰應齒髮亦遐年立身官未三公貴推老名陪二相賢
喜把衰容模梵宇慙無纖效勒燕然當時遭遇承陶冶
今日光榮預燕筵從此洛城增勝槩又新重作畫圖傳
(司馬光洛中耆英會詩)
趙丙
丙字南正太常卿致仕
耆英會(年七十五)
新春鼎洛燕英髦主禮雍容下庶僚二相比肩官一品
十人華髮事三朝星階並列瞻台曜尊酒時行挹斗杓
東潁庸夫最無狀也將顔面趁嘉招(司馬光洛中耆英會詩)
王謹言
謹言字不疑官朝議大夫司農少卿致仕
耆英會(年七十二)
相印貂冠粲六符華顛高會侍臣俱不將官職誇鄉里
唯尚年齡入畫圖履道清歡追故事竚瞻陰德見訏謨
叨陪几席真榮觀珪璧叢中問珷玞(司馬光洛中耆英會詩)
楚建中
建中字正叔洛陽人第進士官中奉大夫天章
閣待制提舉崇福宮
耆英會(年七十二)
自顧頽齡七十餘久慙頑鈍費洪鑪歸逢大老耆年會
衰朽形骸媿畫圖
二相謨猷爛史編諸公才業過前賢好圖儀像傳來世
何事頑疎亦比肩(司馬光洛中耆英會詩)
張燾
燾字景元漢陽人第進士神宗朝歷龍圖閣直
學士知成都府通議大夫提舉崇福宮
耆英會(年七十)
洛城今昔衣冠盛韓國園林景物全功在三朝尊二相
數逾九老萃羣賢當時鄉社為高會此日居留(闕)欵延
多幸不才陪履舄更慙七十是新年(司馬光洛中耆英會詩)
挽老蘇先生
本朝文物盛西州獨得宗公薦冕旒稷嗣草儀書未奏
茂陵辭客病無瘳一門歆向傳家學二子機雲並雋遊
守蜀無因奠尊酒素車應滿古原頭(蘇集附錄)
張問
問字昌言襄陽人進士起家累官祕書監給事
中終太中大夫提舉嵩山崇福宮入元祐黨籍
耆英會(年七十)
槐庭二老樂堯仁盛集高年洛水濱華衮具瞻雖禮絶
白頭序齒卻情親清閒几席同禪院山野巾裘似隠淪
尊酒椒香纔過節池塘草色已催春白公酣暢吟哦内
衞武康強笑語頻豈獨丹青傳不朽潛欣風俗欲還淳
芝田鶴戲調形健蓮葉龜遊納息勻商皓寂寥拘小隠
漢疏局促止家人莫因氣貌疑丹竈自有光陰寄大椿
復得兼謩為重客(自注司馬光未七十)恐遺元爽在編民神仙可
學今方信道術相忘久益真滿座交歡祝眉夀羣生五
福託鴻鈞(司馬光洛中耆英會詩)
劉槩
槩字孟節青州夀光人少師种放隠於青州之
南冶源山富鄭公為築室以居范文正公文潞
公皆優禮之欲薦之朝懇辭不就
(温公續詩話槩喜為詩慷慨有氣節舉進士及第為幕僚一任不得志棄官隠居冶源山去人)
(境四十里好遊山常獨挈飯一甖窮探幽險無所不至夜則宿於巖石之下或累日乃返不畏)
(虎豹蛇虺富丞相甚禮重之)
府舍西軒作
昔年曾作瀟湘客憔悴東秦歸未得西軒忽見好溪山
如何尚有楚鄉憶讀書誤人四十年有時醉把闌干拍
(閒居詩話)
張望
句
庭下郎君為宰相門前故吏作將軍
(邵氏聞見前錄張金部名方為白波三門發運使文潞公父令公异為屬官金部召去薦令公)
(為子弟讀書于孔目官張望家望嘗為舉子頗知書後隸軍籍潞公少年好遊令公怪責之潞)
(公久不敢歸張望白令公曰郎君在某家學問益勤苦不復遊矣因出潞公文數十篇令公為)
(之喜後潞公出入將相望尚無恙公判河南日母申國太夫人生日望自河清獻夀有詩云云)
(望以子通籍封將軍云)
劉沆
沆字沖之吉州永新人天聖八年進士第二至
和中拜同中書門下平章事集賢殿大學士出
知應天府徙陳州卒贈左僕射兼侍中
小孤山
擎天有八柱此一柱仍存石聳千尋勢波流四面痕江
湖中作鎮風浪裏盤根平地安然者饒他五岳尊(青箱雜記)
送鄉人尹鑑登第歸
少年相款老相逢鄉舉雖同遇不同我已位塵三事後
君方身列五科中榮登莫計名高下宦逹須由善始終
若到鄉關人見問為言歸思滿秋風
(青箱雜記尹劉少同場屋劉巳登第大拜皇祐中尹以恩榜始登第劉以詩送之)
陳希亮
希亮字公弼青神人天聖八年進士歷官提點
江東刑獄入判三司戶部句院請補外為京東
轉運使移知鳳翔致仕卒第四子慥字季常與
蘇軾遊
和范公希文懷慶朔堂
弱柳竒花遞間栽紅芳綠翠對時開主人當日孤真賞
魂夢還應屢到來(饒州府志)
魏兼
兼官度支員外
和范公希文懷慶朔堂
使君去後堪思處慶朔堂前獨到來桃李無言争不怨
滿園紅白為誰開(饒州府志)
畢京
京官職方員外
和范公希文懷慶朔堂
花木還依舊逕栽春園不惜為誰開幾多民俗熙熙樂
似到老聃臺上來(饒州府志)
曹經
經官同提點江東刑獄
和范公希文懷慶朔堂
池館名公舊日栽幾番零落又春開誰人解識紅芳意
猶有多情五馬來(饒州府志)
(曰璐按范公詩自懷慶朔堂栽花作讀四和詩可以辨西溪叢語眷憶樂籍之誣并卻埽編春)
(風為道士名亦近附會矣)
陸軫
軫山陰人官兵部郎
七歲作
昔時家住海三山日月宫中屢往還無事引來天女笑
謫來為吏在人間
(耆舊續聞陸太傅軫神采秀異七歲猶不能語一日乳嫗攜往後園俄而吟詩云云後仕至兵)
(部郎官歸老稽山宋元憲杜祁公皆有詩送行篇中多及神仙事盖公雅志也)
魯交
交字叔達梓州人仕至虞部員外郎有三江集
經戰地
西邊用兵地黯惨無人耕戰士報國死塞草迎春生沙
飛賊風起晝黑陣雲横夜半烽臺望旄頭星尚明(宋文鑑)
遊華山張超谷
太華鎻深谷我來真景分有苗皆是藥無石不生雲急
瀑和煙瀉清猨帶雨聞幽棲未忍别峯半日將曛
江樓晴望
江干一雨收霽色染新愁遠水碧千里夕陽紅半樓笛
寒漁浦晚山翠海門秋更待牛津月袁宏欲泛舟
清夜吟
露華清八極吟上小樓東月色水鋪地雁聲秋滿空明
河欲瀉浪瘦竹自生風坐久心骨爽此懷誰與同
有寄
思君又是東風起樓倚浮雲目千里芳草不知人斷腸
帶煙帶雨連春水(以上前賢小集拾遺)
齊唐
唐字祖之廓弟天聖八年進士嘗試制科辟杭
州料院仕至職方員外郎致仕有少微集
(會稽志唐有家園在鑑湖有山小而近湖唐分司東歸命名少微山遂家焉引流為沼萟花為)
(圃山之上下有芳華亭修竹巖真珠泉石室嘉遯亭樵風亭禹穴閣應星亭東山亭釣閣盡湖)
(山之勝自為家山十詠陶寫景物語尤閒遠今詩不存)
玉洞(在劔浦山)
白石洞間路吾家在其中琴窗與書閣一半是雲封(會稽)
(志)
仙茅
仙方上品誇靈種忽怪靈芝拆紫苞玉澤返嬰看驗術
少微山是小三茅(剡錄)
觀潮
何意滔天苦作威狂驅海若走馮夷因看平地波翻起
知是滄浪鼎沸時初似長平萬瓦震忽如員嶠六鼇移
直應待得澄如練會有安流往濟時(瀛奎律髓)
張先
先字子野烏程人天聖八年進士嘗知吳江縣
仕至都官郎中有安陸集
(東坡題跋張先子野善戲謔有風味見杭妓有彈琴者忽撫掌曰異哉此筝不見許時乃爾黑)
(瘦耶錄張先子野郎中一叢花詞云沈思細恨過庭)
(不如桃杏猶解嫁東風一時盛傳歐陽永叔尤愛之恨未識其人子野家南地以故至都謁永)
(叔閽者以通永叔倒屣迎之曰此乃桃杏嫁東風郎中東坡守杭子野尚在嘗預宴席有南鄉)
(子詞末句云問道賢人聚吳分試問也應傍有老人星盖年八十餘矣)
吳江
春後銀魚霜下鱸遠人曾到合思吳欲圖江色不上筆
静覓鳥聲深在蘆落日未昏聞市散青天都淨見山孤
橋南水漲虹垂影清夜澄光照太湖(中吳紀聞)
往歲吳興守滕子京席上見小妓兜娘子京賞其
佳色後十年再見於京口絶非向時容態感之作
詩
十載芳洲撫白蘋移舟弄水賞青春當時自倚青春力
不信東風解誤人(侯鯖錄)
營妓張溫卿黃子思愛姬宜哥皆葬宿州城東過
而題詩
好物難留古亦嗟人生無物不塵沙何時種樹連䨇冢
結就人間並蒂花(能改齋漫錄)
題西溪無相院
積水涵虚上下清幾家門静岸痕平浮萍破處見山影
小艇歸時聞草聲入郭僧尋塵裏去過橋人似鑑中行
已憑暫雨添秋色莫放修蘆礙月生(合璧事類前集)
和元居中風水洞上祖龍圖韻
水色風光近使君浥塵輕雨逐車輪暫來不宿宜無恨
多少行春不到人(咸淳臨安志)
句
愁似鰥魚知夜永嬾同蝴蝶為春忙
(石林詩話張先郎中能為詩及樂府至老不衰精居錢唐蘇子瞻作倅時先年已八十餘視聽尚)
(強家猶畜聲妓子瞻嘗贈以詩云詩人老去鶯鶯在公子歸來燕燕忙盖全用張氏故事戲之)
(先和云云極為子瞻所賞俚俗多喜傳詠先樂府遂掩其詩聲識者皆以為恨云)
湖山隠後居空在煙雨詞亡草自青
(藝苑雌黃張子野過和靖隠居一聯自注云先生嘗著春草曲有滿地和煙雨之句)
李之才
之才字挺之青州人天聖八年進士師穆修受
易修受之种放放受之陳摶源流甚遠邵雍傳
其學官至殿中丞簽書澤州判官
鳳州絶句
去年三月洛城遊今日尋春到鳳州欲把䨇魚附歸信
嘉陵江水不東流
(西溪叢話時韓中令宣撫河東委之才以秦鳳鑄錢事在鳳州有作)
孫復
復字明復平陽人居泰山深于春秋石介以次
皆師事之以薦除國子監直講卒有睢陽小集
八月十四夜月
銀漢無聲露欲垂玉蟾初上欲圓時清尊素瑟宜先賞
明夜陰晴未可知(孫明復小集)
石介
介字守道奉符人天聖八年進士歷嘉州判官
居憂躬耕徂徠山下魯人號徂徠先生後遷直
集賢院出判濮州卒有徂徠集
燕脂板浣花牋寄合州徐文職方
合州太守鬢將絲聞說歡情尚不衰板與歌娘拍新調
牋供狎客寫芳辭木成文理差差動花映溪光瑟瑟竒
名得只從嘉郡樹(自注燕脂木嘉州出)樣傳仍自薛濤時(自注有薛濤牋)
竒章磊磊馳聲價江令翩翩落酒巵幾首詩成卷魚子
(自注有魚子牋)誰人唱罷泣燕脂紅牙管好同牀置紫竹笙宜
一處施願助風流向尊席杏花况是未離披
慶歷聖德詩
於惟慶歷三年三月皇帝龍興徐出闈闥晨坐太極晝
開閶闔躬攬英才手鋤姦孽大聲渢渢震搖六合如乾
之動如雷之發昆蟲蹢躅怪妖藏滅同明道初天地嘉
吉初聞皇帝戚然言曰予祖予父付予大業予恐失墜
實賴輔弼汝得象殊慎重微密君相予久予嘉乃績君
仍相予笙鏞斯協昌明儒者學問該洽與予論政傅以
經術汝貳二相庶績咸秩惟汝仲淹汝誠予察太后垂
簾湯沸火熱汝時小臣危言嶻嶪為予司諫正予門闑
為予京兆堲予讒說賊叛于夏汝往式遏六月酷日大
冬積雪汝寒汝暑同于士卒予聞辛酸汝不告乏予晚
得弼予心慰悦弼每見予無有私謁以道輔予弼言深
切予不堯舜弼自笞罰諫官一年奏疏滿篋侍從周歲
忠力盡竭契丹忘義檮杌饕餮敢侮大國其辭慢悖弼
將予命不畏不懾卒復舊好民得食褐沙磧萬里死生
一節視弼之膚霜剝風裂觀弼之心煉金煅鐵寵名大
官以酬勞竭弼辭不受其志莫奪惟仲淹弼一夔一卨
天實賚予予其敢忽並來弼予民無瘥札曰衍汝來予
之黃髮事予二紀毛禿齒豁心如一兮率履不越遂長
樞府兵政毋蹷予早識琦琦有竒骨其器魁櫑豈視扂
楔其人渾樸不施剞劂可屬大事敦厚如勃琦汝副衍
知人予哲惟修惟靖立朝讞讞言論磥砢忠誠特逹祿
微身賤其志不怯嘗詆大臣亟遭卑黜萬里歸來剛氣
不折屢進直言以補予闕素相之後含忠履潔昔為御
史幾叩予榻至今諫疏在予箱匣襄雖小官名聞予徹
亦嘗獻言箴予之失剛守粹慤尚修儔匹並為諫官正
色在列予遏汝言汝無鉗舌皇帝明聖忠邪辨别舉擢
俊良埽除妖魃衆賢之進如茅斯拔大姦之去如距斯
脱上倚輔弼司予調燮下賴諫諍維予紀結左右正人
無有邪孽予望太平日不逾浹皇帝在位二十二年神
武不殺其默如淵聖神不測其動如天賞罰在手不失
其權恭已南面退姦進賢知賢弗易非明弗得去邪惟
囏惟斷乃克明則不惑斷則不忒既明且斷惟帝之德
羣下踧踖重足屏息交相語曰惟正惟直毋作側僻皇
帝汝殛諸侯危栗墮玉失舄交相告語皇帝神明四時
朝覲謹修臣職四夷走馬墜鐙遺策交相告語皇帝神
武解兵修貢永為屬國皇帝一舉羣臣懾焉諸侯畏焉
四夷服焉臣願皇帝夀千萬年(以上徂徠集)
(東都事略石介為國子直講是時兵討元昊久無功海内重困仁宗奮然思欲振起威德宰相)
(吕夷簡以疾罷歸第夏竦罷樞密使章得象晏殊為相賈昌朝参知政事用杜衍為樞密使范)
(仲淹韓琦富弼樞密副使王素歐陽修余靖同為諫官介躍然曰此盛德事也雅頌吾職其可)
(已乃作慶歷聖德詩詩出孫復謂介曰子禍始於此矣夏竦見而銜之介既卒竦欲以竒禍中)
(富弼指介以起事謂其詐死北走契丹請發棺仁宗察其誣得不發)
宋詩紀事卷十二
