宋詩紀事卷四十錢塘厲鶚撰
李保
保政和中醫學博士
題朱翼中北山酒經(并序)
大隠先生朱翼中壯年勇退著書釀酒僑居西湖上
而老焉屢朝廷大典醫學求深于道術者為之官師
乃起公為博士與余為同僚明年翼中坐東坡詩貶
達州又明年以宫祠還未至余一旦夢翼中相過且
誦詩云投老南遷愧轉蓬會令淨土變夷風由來只
許杯中物萬事從渠醉眼中明日理書帙得翼中北
山酒經法而讀之蓋有禦魑魅于煙嵐轉炎荒為淨
土之語與夢頗契余甚異乃作此詩以志之他時見
翼中當以是問之其果夢乎非耶政和七年正月二
十五日也
赤子含德天所均日漸月化滋澆淳惟帝哀矜憫下民
為作醪醴發其真炊香釀玉為物春投醹酴米授之神
成此美禄功非人酣適安在味甘辛一醉竟與羲皇鄰
薰然盈腹皆慈仁陶冶窮愁孰知貧頌德不獨有伯倫
先生作經賢聖分獨醒正似非全身德全不許世人聞
夢中作詩語所親不願萬戸誤國恩乞取醉鄉作封君
(續北山酒經)
蓋嶼
嶼政和中崑山令
讀沖邈翠微集
聖宋吟哦只九僧詩成往往比陽春翠微閣上今朝見
格老辭清又一人(中吳紀聞)
元勛
勛字不伐陽翟人政和閒知寧國縣事
山門靈巖
諸山深窟宅石門限塵寰空洞初不礙風扉敞雲關高
廣幾何許百夫可回環誰託遺蹟在冥濛煙霧閒羽駕
此來往朝昏想清班西風翠屏近藤蘿莫容攀因循再
閱歲(闕)見亦以艱忻兹固殊特獨冠江南山少陵惜未
到我語憑誰删(寧國府志)
吳沆
沆字德遠撫州崇仁人政和中與弟澥各獻所
著書澥得免觧沆抵廟諱罷歸隠居環溪號無
莫居士有環溪詩話
和友人趨寧化
聞君早晚趨寧化尚有新詩别故人試問幾程端可到
還憂半載不相親傷心歲律崢嶸暮解事梅花摘索新
去去冰霜頻莫厭庭闈和氣即如春(環溪詩話)
春遊吟
鳥語煙光裏人行草色中池邊各分散花下復相逢
(環溪詩話李待制云此所謂詩中有畫)
首夏
積雨有餘潤游雲無定陰燕飛華屋靜鶯囀碧窗深
(環溪詩話此詩殊有富貴氣象)
句
聖主思文德元臣獻武功一言深悟意五利且和戎(沈給)
(事云是使事)天地包羞日山河匿怨中(給事云太逼)儒生别有淚
不是哭窮途(給事云作詩當如此)氛祲埋金闕塵沙暝梓宫古來
嘗膽事泣血望羣公(給事云好語)(環溪詩話)
吳濤
濤字德劭崇仁人沆之伯兄
在官阬日作
時乖事轉拙端居徒含情不似階前草春來隨意生
絶句
遊子春衫已試單桃花飛盡野梅酸怪來一夜蛙聲歇
又作春風十日寒
(環溪詩話予伯兄德劭作詩磨磋圓淨都無病處方休在官阬日小詩并一絶句最為含蓄有)
(氣象)
吳洸
洸字德強崇仁人沆之仲兄
暮春回文
嬌聲囀處藏鸚小美睡濃時落日斜橋拂柳溪深漲水
眼驚春雨亂飛花
(環溪詩話仲兄詩從蘇黃中入)
句
日長人靜聞風佩久雨堂空生水衣簷飛謝女雪徑
埽沈郎錢(和發青亭)寫處定移牆上影捲來如寄隴頭春(墨梅)
朱脣不駐曉妝薄玉頰頻啼夜雨翻(綠萼梅)花覺青春半
山將白晝隂夢過一年還是魘心更萬事竟成灰(環溪)
(詩話)
徐端崇
端崇字崇之璹子政和閒隠居禦兒
(春渚紀聞東坡帥杭曰與徐璹全父坐雙檜堂公指二檜曰二疏辭漢去璹應聲曰大老入周)
(來公為擊節久之繼而其子崇之亦復少年俊偉落筆千字有人得山谷道人清江詞示之崇)
(之曰山谷當今作者所知漁父止此耶或請為賦援筆立就識者竒之其末云魯邦司寇陳義)
(高三閭大夫心徒勞相逢一笑無言說去宿蘆花又明月識者竒之)
為蟁所擾得一絶句
空堂夜合勢如雲溝壑寧知過去身滿腹經營盡膏血
那知通夕不眠人
(春渚紀聞時蔡京引用小人賦外横斂崇之此詩殆託以規諷云)
方元脩
元脩字時敏桐廬人元英先生之後殿中侍御
史蒙之子政和初審察監大觀庫後通判濬州
奉同程致道著作次鮑溶冬成答客韻送趙叔問
奉議歸南都
清秋不相借白髮日更多塵埃困煩促原野懷經過聊
當倚滴潤資以生吾禾豈不念離羣驚鵲寧釋窠王孫
别都去澹若依松蘿暫别亦復難賡詩飲無何我行聊
爾爾渺邈踰江河賸須(闕)佳句相我滄浪歌(宋文鑑)
翁挺
挺字士特崇安人彦約子政和中以季父彦國
恩補官調宜章尉朝臣交薦改授少府監終尚
書考功員外郎號五峯居士有集
讀許太史祭黃長睿文
祕書丹旐返旅殯尚丹陽海路三山遠江流萬古長交
情惟太史傳業冀諸郎誰與銘泉壤臨文淚數行(東觀餘論)
(附)
曾續
續字元嗣政和閒人
贈吕居仁
吕家三相盛天朝流澤于今有鳳毛世業中微誰料理
卻收才具入風騷(紫微詩話)
曾繹
繹字仲成
還家塗中
疎林殘嶺起昏鴉臘盡行人喜近家江北江南春信早
傍籬穿竹見梅花(墨莊漫錄)
左緯
緯字經臣黃巖人政和中以詩鳴有委羽居士
集
(石公弼䟦云經臣之詩六義之雋也)
委羽山
委羽不知何處是倩人扶上木蘭橈欲尋去路花梢密
爭認行雲酒浪搖流水忽隨山腳轉洞天疑把杖頭挑
逡巡不覺東風晩殆有仙人弄玉簫
石新婦山
煙蘿為髻霧為巾獨立江邊經幾春無故被人呼作婦
不知誰是畫眉人(以上赤城志)
許少伊被召迢送至白沙不及
短棹無尋處嚴城欲閉門水邊人獨自沙上月黃昏
(詩人玉屑此二十字可謂道盡惜别之情至今使人黯然魂消)
春晩
池上柳依依柳邊人掩扉蝶隨花片落燕拂水紋飛試
數交遊看方驚笑語稀一年春又盡倚杖對斜暉(後村千家)
(詩)
臨海崇教寺
只把山為界紅塵自此分竹窗吟聽雪苔石坐看雲意
靜詩先到心清道自聞深慙王許輩猿鶴舊同羣(輿地紀勝)
梅花
幾度尋春信空歸及暮鴉試搖枝上雪恐有夜來花望
月穿深塢迎風立淺沙若同桃李發誰肻到山家
送别
騎馬出門三月暮楊花無賴雪漫天客情惟有夜難過
宿處先尋無杜鵑(以上詩林萬選)
天台道中
亂山深處是仙家海變桑田日未斜為有慈親倚門望
卻愁溪上見桃花(天台山志)
句
一别又經無數日百年能得幾多時
(赤城集委羽居士集黃裳序政和癸已陳瓘䟦稱其招友句云)
(荆溪林下偶談陳了翁喜左經臣此句以為非特辭意清遠可玩味也老於世幻逝景迅速讀)
(之能無警乎然此乃古人已道之句戴叔倫寄朱山人云此别又萬里少年能幾時杜荀鶴送)
(人遊江南云能禁幾度别即到白頭時但經臣語尤婉而不迫爾)
巢禽先覺曉穴蟻未知霜(落葉)(荆溪林下偶談)
孫邦
邦杭州人宣和元年進士官郎中
唐氏林亭(在新城)
華屋沈沈野外居茂林清蔭繞門閭移花植果心無事
抱子弄孫歡有餘閒過西疇觀刈穫嬾尋南郭命巾車
問君為圃嗟予晩便擬歸休學二疏(咸淳臨安志)
何宏中
宏中字定遠先世居鴈門宣和元年武舉廷對
第二調滑州韋城尉後為河東河北統制有成
真通理二集
(齊東野語定遠為韋城尉汴京被圍獨韋城不下後為兩路統制接應副使以糧盡被禽金人)
(憐其忠授之以官定遠投牒于地曰我嘗以此物誘人出死力若輩乃欲以此嚇我耶囚西京)
(獄久之免為黃冠自號通理先生起紫微殿遷徽宗東華君御容以事之後病歿)
臨終作
馬革盛屍每恨遲西山餓死亦何辭姓名不到中興歴
自有皇天后土知(齊東野語)
程俱(毛隨)
俱字致道開化人以外祖鄧潤甫蔭入仕宣和
二年賜上舍出身高宗朝擢中書舍人兼侍講
罷提舉江州太平觀除徽猷閣待制卒有北山
集
(石林葉氏曰致道詩章兼得唐中葉以後名士衆體)
穹窿葬事回邑有感
生别萬里餘會面終有期死别不轉眸一朝千古非白
日光在天玄隂閟泉扉盈盈閨中秀土化成枯骴冠笄
共甘苦謂見素髮垂那知生死變不待桑蔭移室有病
時茵篋有嫁時衣了了眼中事閒妝靜容儀垂楊手曾
折為我當春稀迅流無迴波落英無還枝空房閴無迹
新墳草離離傷心北門道同來不同歸
善權洞
嘗聞包山境中有林屋天旁通號地脈岳瀆潛鉤連兹
山豈其類澒洞皆中穿二巖岌山足琤淙激奔泉牛羊
走大石吐受無窮年金堂下石液雪積如烹煎從來米
鹽稱浪播里俗傳一洞啓山腹穹窿亦聯緜誰題九斗
字大篆仍深鐫中藏丈五石屹若龍騰淵回頭問主人
(謂仲嘉)我輩定不凡云何逐官牒常得我所耽向來共幽
討九鎖藏芝巖而我自林屋翩然游皖灊洪崖儻可俯
不在南山南
詠勸酒胡
簿領青州掾風流麴秀才長煩拍浮手持贈合歡杯屢
舞回風急傳籌白羽催深慙偃師氏端為破愁來
(墨莊漫錄飲席刻木為人而銳其下置之盤中左右敧側僛僛然如舞狀久之力盡乃倒視其)
(傳籌所至酬之以杯謂之勸酒胡或有不作傳籌但倒而指者當飲程致道詩云云)
和張敏叔遊滄浪亭
醉倒春風載酒人蒼髯猶想見長身試尋遺址名空在
卻笑張羅事已陳稍置曲欄穿徑竹别開高閣俯汀蘋
拏舟更欲陪清賞要看毫端藻繪春
南園
王子池臺迹已荒年來華構壓高岡長林不礙千山月
老榦猶含九夏霜便覺平泉冠東洛還依綠水記南塘
蝸廬卻喜通幽徑岸幘時來一嘯長
葺蝸廬吳下
四海無廬著此翁故營松竹儘囊空明知計出栢馬下
正擬身全木雁中東郭易成生草舍南村先怯卷茅風
向來豪氣今如此敢與元龍較長雄
九日寫懷
節物驚心兩鬢華東籬雖繞未開花百年強半仕三已
五畝就荒天一涯豈有白衣來剝啄亦從烏帽自攲斜
真成獨坐空搔首門柳蕭蕭噪暮鴉
龍尾硯同毛彥時隨聯句
歙水清以駛歙山文且堅(程)誰持玉斧琢製此月樣圓
想當結繩後要使鳥跡傳雕鎪見骨格豈與瓦礫全(毛)
坡陁百氏圃澄泓九經淵墨海不復見柯嵓那可肩星
稀涵緯象眉綠生春妍(程)規模異鎔鐵濡寫殊懷鉛正
當秋兔穎發此霜松煙(毛)一從毛楮游幾作蟲魚箋徵
辭想妃子搵首懷張顛寧同李生瘞聊續胡公鐫(程)常
疑老蚌㱿浸潤成膏研(毛)堅逾鵝池鑄質射銅臺埏紛
紛況多偽渴雀同梔鞭(程)琳坳隠多水十手寄所宣池
光瀲墨色雲氣開毫聯翔鸞及垂露逸勢徒飛騫(毛)誰
云過珪璧或用磨戈鋋吾今欲焚棄負耒歸園田(程)
(以上北山集)
遊大滌
太湖隠吏疎且頑手板拄頰看西山筆牀茶竈向何許
往來洞庭林屋閒側聞餘杭隱大滌故整煙艇尋苕川
相從喜得二妙士金庭老客南昌仙早行不憚踏曉月
逸思自覺奔春泉岡迴㵎轉若無路但見老翠漫秋煙
中峯一柱萬山表勢與太華爭擎天神仙古洞絶壁下
蓬萊别館青雲閒天壇無人石室冷借問白鶴何時還
人生但為形體累會當去之如蜕蟬金庭客南昌仙他
時待我乘八景舉手少别三千年(洞霄詩集)
胡珵
珵字德輝晉陵人宣和三年進士紹興初史館
校勘出守嚴州有蒼梧集
(楊誠齋序云陳少陽上書德輝視其草投畀蒼梧召用為郎又以參政李公泰發之客見惡於)
(秦丞相坐廢飢寒困窮以死)
天慶觀觀畫龍
道人龍中來醉與神物會寫兹蜿蜒質日月為冥晦崩
飜江海姿素壁起濤瀨呼吸見雌雄抉石疑可碎蕭森
殿隂古衆真儼飛旆注觀恐騰躍夜半失像繪飛光者
明珠靈祕一何怪爛爛照甍棟那得久在外偷兒伺酣
睡不怕嬰鱗害願言慎所託未用期一快
(梁溪漫志吾州天慶觀龍姑蘇道士李懷仁所畫懷仁者酒豪不羈嘗呼龍松江之上狎而觀)
(之遂畫龍入神品過毘陵天慶觀大醉索墨漿數斗曳苕帚裂巾袂濡墨號呼奮躑斯須龍成)
(觀者失聲辟易懼將搏也懷仁後不知所終而好事者每呼畫工就龍模寫工運筆之際輒眩)
(暈欲仆竟不能成觀者駭異郡人胡德輝因與客論近世名畫曰予每至畫龍處輒諦玩彌時)
(不能休乃賦古風云云)
遊秀峯寺
攝身下蓬萊放浪雲水迹非無簡書畏心賞寄泉石亭
亭雲閒塔勝地聞自昔梯空上青冥如鳥著兩翼化城
出天半寳甃坦如席環山劃中斷裂地開震澤峩峩東
西峯觀闕倚空碧千尋采香逕劒臥漣漪直當年館娃
宫六月避暑夕琴臺延薰風萬女曳阿錫牛耳爭齊盟
烏喙已薦食百家甬東村託足歸無宅焉知陵谷變大
厦響千舄矧兹風塵際樓殿踊山脊安隠大火中顯允
象教力興予浩劫歎萬法本空寂
楓橋
朝辭海涌千人石暮宿楓橋半夜鐘明日館娃宫裏去
洞庭呼起一帆風
滄浪亭
昔聞滄浪亭未到滄浪水先賢眇遺跡壯觀亦何侈飛
橋跨木末巨浸折湖壘糟牀行萬甕繚牆周數里廢興
固在天庶用觀物理緬懷嘉祐世周道平如砥相君賢
相君子美東南美如何一網盡禍豈在故紙青蠅變白
黑作俑兹焉始所有醉翁文垂耀信百世無忘角弓詠
嘉樹猶仰止同來二三子感歎咸興起縹瓷醉新汲毁
譽均一洗恕逢醒狂翁一别垂二紀雋哉老益壯論事
方切齒我欲裂絳幔推著明光裏安得上天風吹落君
王耳(以上吳郡志)
張致遠
致遠字子猷南劒州沙縣人宣和三年進士高
宗朝歴戸部侍郎給事中出知廣州以顯謨閣
待制致仕
題明月樓
明月樓前可萬家鳳山菴下日初斜風流耆舊消沈盡
空睇寒江耿暮霞
(能改齋漫錄廖尚書剛用中嘗夢中作詩其末句云家住五湖明月樓其後公薨葬於沙縣二)
(十五里交溪鳳山之下其子遂建樓以明月目之張給事致遠賦詩)
胡寅
寅字明仲安國弟淳之子初生棄不舉安國收
育之舉宣和三年進士高宗朝歴官禮部侍郎
兼侍講直學士忤秦檜以徽猷閣直學士奉祠
致仕坐通李光落職新州安置檜死復元官卒
諡文忠學者稱致堂先生有斐然集
紙帳
細皺卷寒波輕明籠白霧何以相徘徊歲晩正凝冱枕
敧一尺竹被展幾幅布賢哉楮先生不以貧不顧夜玉
圍紅綃羞澀強自賦書生說富貴志士安貧素風驚銀
海潮春在明月庫先生睡方濃不覺糟牀注(翰墨大全)
和趙宣
冠月裾雲佩綠霞百年將此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畝多栽秫休似東陵只種瓜(瀛奎律髓)
劉一止
一止字行簡湖州歸安人宣和三年進士紹興
初召試除祕書省校書郎歴給事中進敷文閣
待制致仕有苕溪集
識舟亭
渺渺歸帆江北渚脈脈相望那得語舟中賈客嬋娟女
朝樂瀟湘暮荆楚我欲招之問計然浮名唾去如飄煙
買魚沽酒嘯儔侣搥鼓弄笛殘彫年
㝛溪口
溪聲來天邊風水共豪縱夜氣劇奔馬侵曉不能控書
生有清癖詠雪寧忍凍胡為枕寒流故遣不成夢
和巒嶅二子寒食少天色五字
霧雨昏不醒東風曉能酸我食日不足寧憂三日寒
人言二月時霏雨生樹杪天色何時無要問寒食少(里語)
(春雨樹頭生)
聞杭州亂
飢來命餉寒索衣官家養兵如養兒時平軍健久玩弛
轅門笑歌驕莫隨往時金陵囚刺史今者杭州漕臣死
稽天烈焰窮朝昏千丈紅霞炫江水鄰州之兵如此兵
嗚呼世難何時平
睡足齋
此地誰令著此翁角巾敧倒鬢如蓬興高絶壁松聲外
夢破寒花啅雀中睡債幾時償賽足書淫前日洗除空
故人若問安心法一酌村酤薦晚菘
次韻宋希仲侍郎見貽
今日宦游此作客每逢佳處欲忘年頗將幻境觀塵世
始信臞儒是列仙野色分橋山帶邑晚雲藏寺水黏天
公身未屬煙波管莫向津頭買釣船
冥冥寒食雨
冥冥寒食雨客意向誰親泉亂如爭壑花寒欲傍人生
涯長刺促老氣尚輪囷不負年年債清詩斷送春
訪石林
山行不用瘦藤扶度石穿雲意自徐夜過西巖投㝛處
滿身風露竹扶疎
過梅溪省妻父臧翊善墳感歎
寂寞松岡鎖暮煙平生忠信事茫然臧孫有後真虚語
伯道無兒可問天(以上苕溪集)
李質
質字文伯參知政事昌齡曾孫為内侍梁師成
所引授右列睿思殿應制
(揮麈後錄質少不檢文其身賜號錦體謫仙後隨從北狩)
艮岳百詠(奉詔同曹組作存十八首)
艮嶽
勢連坤軸近乾岡地首東維鎮八方江不風波山不險
子孫千億壽無疆
極目亭
千里飛鴻坐上看山川風月在憑欄不知地占最高處
但覺恢恢天宇寬
跨雲亭
地高天近怯憑欄下視浮雲咫尺間只怪輕雷起嵓際
不知飛雨過山前
散綺亭
斷虹飛雨過天涯碧落浮雲不復遮明日隂晴真可卜
倚欄來此看餘霞
蟠桃嶺
不到瑤臺白玉京海中仙果但聞名何人為報西王母
嶺上如今種已成
三秀堂
窗戸深沈晝不開鳳凰時下九層臺月明夜靜聞環佩
知有霓旌羽扇來
書館
蓮燭詞臣在外庭青錢學士已登瀛回廊屈曲隨巖阜
挾策何妨取次行
林華苑
連雲複道映樓臺茂苑竒花日日開但得如春天一笑
芳菲何必曉風吹
和容廳
白羽流星一點明上林飛雁幾回驚弓開月到天心滿
風外惟聞中的聲
潄瓊軒
淺碧分江入衆山山深無處不潺湲開軒最近寒溪口
噴薄松風響佩環
嵓春堂
桂影亭亭漾碧溪尋芳曾被暗香迷碧桃開後晴風暖
花外幽禽自在啼
鑑湖
水天澄澈瑩寒光一片平波六月涼移得會稽三百里
不教全屬賀知章
蘆渚
萬葉梢梢秋意初斜風細雨憶江湖誰知雪壓波澄後
更與宫中作畫圖
松谷
雲藏煙鎖晝蒼蒼得地何須作棟梁聞道九龍扶輦過
一山風又作笙簧
蠟梅屏
冶葉倡條不受羈翠筠輕束最繁枝未能隔絶蜂相見
一一花房似蜜脾
紫硯壁
沒水攀蘿琢馬肝齎持堅潤出風湍潛藩每恨端谿遠
疊作山中峭絶看
濯龍峽
山束蒼煙細路通噴泉飛雨灑晴空真龍豈許尋常見
故作雲閒飲㵎虹
柳岸
牽風拂水弄春柔三月花飛滿御樓不似津亭供悵望
一生長得繫龍舟
(揮麈後錄元符末掖庭訛言祟出有茅山道士劉混康者以法籙符水為人祈禳且善捕逐鬼)
(物上聞得出入禁中頗有驗崇恩尤敬事之寵遇無比至於即其鄉里建置道宫甲于宇内祐)
(陵登極之初皇嗣未廣混康言京城東北隅地叶堪輿儻形勢加以少高當有多男之祥始命)
(為數仞岡阜已而後宫占熊不絶上甚以為喜繇是崇信道教土木之工興矣一時佞倖因而)
(逢迎遂竭國力而經營之是為艮嶽宣和壬寅歲始告成御製為記命睿思殿應制李質曹組)
(共作百詠華宫記略政和初天子命作壽山艮僧祖秀陽)
(岳於禁城之東陬詔閹人董其役工已落成上命之曰陽華宫大抵衆山環列于其中得平蕪)
(數十頃以治園圃以闢宫門於西入徑廣于馳道左右皆大石林立僅百餘株以神運昭功敷)
(慶萬壽峯而名之獨神運峯廣百圍錫爵盤固侯居道之中束石為亭以庇之高五十尺御製)
(記文親書建三丈碑附於石之東南陬其餘巨石並與賜名惟神運峯前巨石以金飾其字餘)
(皆青黛而已此所以第其甲乙者又有大石二枚配神運峯作亭庇之寘于寰春堂者曰玉京)
(獨秀太平嵒寘于萼綠華堂者曰慶雲萬態竒峯括天下之勝藏古今之美於斯盡矣靖康元)
(年閏十一月大梁陷都人相與排牆避虜於夀山艮嶽之巔時大雪新霽丘壑林塘宛若畫本)
(祖秀周覽累日咨嗟驚愕信天下之傑觀而天造有未盡也明年春復遊陽華宫而民廢之矣)
曹緯
緯字元象一字彥文潁昌人有俊才釋褐即物
故
自齊山借舟汎湖還家
十里平湖漫不流晚風吹浪打行舟定知歸得侵燈火
家在菰蘆最盡頭(宋文鑑)
客有遺予畫梅者淡墨暈成因命之梅影
憶昔神遊姑射山夢中栩栩片時還冰膚不許尋常見
故隠輕雲薄霧閒(聲畫集)
雁
雲飛水㝛過炎涼回想來時道路長夜月照驚惟弔影
朔風吹斷不成行人閒無處逃矰繳歲晩何曾飽稻粱
儻以能鳴免烹死繫書猶可到衡陽(後村千家詩)
次韻曹好謙負春
作計尋芳不屬貧可憐風物自良辰飛花有意能留客
啼鳥多情觧喚人涉世乍驚翻手薄論交多語白頭新
十年異縣傷流落來往山州枉過春
春日憶西湖簡家弟元寵
天涯孤客意堪哀病眼逢春只強開閉戸不知花老去
捲簾方覺燕歸來風休潩水光如拭雨霽箕山翠作堆
遙想西湖圖畫裏幾多車馬踏青回(以上詩林萬選)
曹組
組字元寵潁昌人緯弟宣和三年進士召試中
書換武階兼閤門宣贊舍人仍給事殿中官止
副使有箕潁集
艮嶽百詠(奉詔同李質作存十八首)
介亭
雲棧横空入翠煙躋攀端可躡飛仙介然獨出諸山上
磊磊排衙石滿前
璿波亭
水影搖暉動碧虚日華凌亂上金鋪安知不是鮫人寳
往往淵中得美珠
飛岑亭
微雲將雨洗層巒石磴莓苔路屈盤正是江南最佳處
仰看蒼翠俯澄瀾
噰噰亭
聖主從來不射生池邊羣雁恣飛鳴成行卻入雲霄去
全似人間好弟兄
八仙館
蟠桃初熟玉京春圓屋如規戸牖新盡是瑤池高會客
豈容塵世飲中人
蕭閒館
書草吹來種種香好風移韻入松篁丹臺紫府無塵事
偏覺壺中日月長
梅池
玉鈿勻點鑑新磨香逐風來水上多應為横斜詩句好
故教疎影寫平波
絳霄樓
翼瓦飛甍跨閬風捲簾滄海日曈曨佳時自有羣仙到
笑語雲霞縹緲中
萬松嶺
蒼蒼森列萬株松終日無風亦自風白鶴來時清露下
月明天籟滿秋空
萼綠華堂
綠萼承趺正蘂輕清香續續度簷楹天教不雜閒桃李
賜與神仙物外名
清虚洞天
玉關金鎖一重重只見桃源路暗通行到水雲空洞處
恍如身世在壺中
躡雲臺
萬本琅玕密不開林深明碧鎖高臺更無一點遊塵到
但覺雲隨步步來
汎雪廳
月團攜下九重天來試人閒第一泉正在水聲山色裏
六花浮動紫甌圓
景龍江
潤通河漢碧涵空影倒山光曉翠重聞說巨魚時駭浪
只應風雨是神龍
雪香徑
夾徑梨花玉作英年年寒食半隂晴要看雪色無邊際
十二樓前月正明
百花屏
衆香芬馥著人衣雲母光寒露未晞圍得春風勝繡幕
紛紛紅紫鬭芳菲
飛來峯
突兀初驚倚碧空翠嵐仍與瑞煙重吳儂莫作西來認
真是蓬萊第一峯
敷春門
帝力無私萬國通尚思寒谷待春風欲將和氣均天下
都在熙熙造化中(以上揮塵後錄)
輦下寒食
海棠時節又清明塵斂煙收雨乍晴幾處青帘沽酒市
一竿紅日賣花聲綵毬時向梭門過繡轂遙隨輦路行
日暮人人醉歸去熙熙春物見昇平(事文類聚前集)
鴛鴦
蘋洲花嶼接江湖頭白成雙得自如春晩有時描一對
日長銷盡繡工夫
翡翠
窺魚潛立小荷圓照水飛鳴更碧鮮鬭草人歸尋墜翼
綺窗將去補花鈿(以上前賢小集拾遺)
夜歸曲
飢烏啞啞啼暮寒回風急雪飄朱闌瑣窗繡闥豔紅獸
畫幕金泥接彩鸞吳妝秀色攅眉綠能唱襄陽大隄曲
酒酣横管咽孤吹吹裂柯亭傲霜竹遠空寒雲渾不動
老狐應過黃河凍暗回微暖入江梅何處荒榛挂么鳳
歸來穏跨青連錢貂茸擁鼻行翩翩籠紗蜜炬照飛霰
十二玉樓人未眠(古今詩統)
邵彪
彪字希文鎮江人宣和三年進士歴國子監丞
知楚州
丹陽懷古
故里詩人去湖山最寂寥草深張祜宅花暗許渾橋鳳
髓何時續蓬萍觸處飄鴻冥杳難及霜鬢兩蕭蕭(鎮江府志)
范宗尹
宗尹字覺民襄陽鄧城人宣和三年上舍登第
高宗朝歴尚書右僕射同中書門下平章事退
居台州
(雞肋編范覺民作相方三十二歲肥白如冠玉旦起與襄頭帶巾必皆攬鏡時謂之三照相公)
遊大有空明洞(在黃巖委羽山)
暫到山中禮法壇空明雲氣逼人寒當年孤鶴知何處
遙想天風墜羽翰(台州府志)
張邵
邵字才彥烏江人宣和三年上舍登第建炎初
以直龍圖假禮部尚書使金通問欲降之不屈
徙于會寧府和議成及洪皓朱弁南歸升祕閣
修撰敷文閣待制知池州奉祠卒有輶軒倡和
集
(待制張公行實公在會寧士多從之授書生徒斷木書于其上捧誦既過削去復書中圓如瓠)
(而首尾尖目之曰木橄欖蓋其俗兒童誦習率以此)
句
蘇氊久絶寢衣想姜被忽分挾纊香(謝樞密王公論惠綿衾待制張公)
(行實)
張嵲
嵲字巨山襄陽人宣和三年上舍中第紹興中
官司勲員外郎擢中書舍人升實錄院修撰有
集
(劉後村詩話巨山陳簡齋之表姪詩法似之)
夷陵
吳越相持地江山直險固昔聞焚夷陵今兹但遺堵山
遠欲連天江寬疑浸樹左顧渚宫塗右眺襄陽路野迥
無居人荒村但豺虎依依念鄉井愴愴悲墳墓月淡江
風寒雲深楚山暮佇立小踟蹰蒼蒼歸鳥去
防江
大漠與吳越天南天北頭虜尤涉吾地飲馬長淮流飲
馬猶尚可莫使學操舟
(後村詩話語意高簡意味幽遠)
絶句
犖确南山路叢筠冒水生寒梅銷落盡猶有數花明
十日濃隂飛細雨清川初漲水平沙幽人閉戸春已半
開徧山南山北花
故園墳樹想青蔥寒食風光淚眼中自痛不如傖父子
紙錢猶挂樹頭風
一行疎樹對柴門又見荒煙上晩村日日牆隂觀日影
人生消得幾朝昏
日炙櫻桃已半紅更薰花氣滿襟風路傍謁舍蹲遺獸
應有荒墳在麥中(以上後村詩語)
馬擴
擴字子充中嘉王榜武舉宣和四年與趙良嗣
使金議割燕山特除武翼大夫忠州刺史兼閤
門宣贊舍人紹興初為湖南宣撫司參議官有
茅齋自叙
使金和趙良嗣
未見燕銘勒故山耳聞殊議骨毛寒願君共事烹身語
易取皇家萬世安(茅齋自叙)
句
未敢此時非趙括已愁他日類田豐
(三朝北盟會編紹興二年曹成執湖南安撫使向子諲據道州宣撫司參議官馬擴遣使臣張)
(布齎剳子招成成受招安乃放出子諲參謀范直方曰曹成不可招保之使赴行在馬曰彼既)
(不願遠出促之是使散而為亂也宣撫使吳敏惑直方之議馬以詩獻敏云云遂拂袖歸又數)
(日敏以資學宫祠之命到城成即復亂湖廣被其害直方得郡而去)
王次翁
次翁字慶曾濟南人禮部别頭試第一南渡知
處州附秦檜屢遷至參知政事奉祠居明州
聞馬擴辭職作
徙薪曲突論無憑太尉山中混耦耕頭額爛焦曾采錄
參謀先已享專城
近來出處事何如先輩風流掃地無忽有子充驚末俗
一言未契便長驅(三朝北盟會編)
傅墨卿
墨卿字國華山隂人以大父恩補官宣和四年
使高麗有功賜同進士出身進龍圖閣學士提
舉杭州洞霄宫
句
百鍊鑑從天上鑄五時花向帳前施(端午帖子五筆)(容齋)
曹勛
勛字功顯陽翟人組之子宣和五年賜同進士
出身紹興中僑居天台以韋太后北還迎鑾功
官至昭信軍節度使孝宗朝加太尉開府儀同
三司卒贈少保諡忠靖有松隠文集
(夷堅志紹興中曹勛使金好事者戲作小詞其後闋曰單于若問君家世說與教知便是紅窗)
(迥底兒謂勛父元寵昔以此曲著名也)
乾道聖德頌(并序)
臣恭惟皇帝陛下膺上聖之期繼中興之統紹登四
載恭勤百為廼乾道改元政事具舉營戍罷屯黎民
於變時雍廷臣小大率職致淮北之蝗入境自斃秋
成之積歲登大有是皆陛下聖德昭著雖黃童白叟
所不待言而知臣以草莽之賤迫桑榆之年際遇四
朝叨塵二府豈不知清明之時方深貪戀大懼榮祿
浮實莫允清議故控露忱悃仰瀆天聰特蒙賜俞已
幸晩境安處閒退日聽康衢熙熙之謠顧老臣不當
以翰墨輒塵宸扆然抃蹈之餘有不能自已者謹擬
元和之作極思選言撰成乾道聖德頌昧死上進雖
朱能形容聖德之萬一庶少伸臣子歸美之誠其辭
曰
維聖有作紹隆興運天經地義宗堯越舜風俗惇厚日
星明潤冰天桂海咸祗成訓皇矣藝祖肈開宗祊用集
大命再造羣生卜世卜年周室與京德懋聖孫區宇再
寧龍潛出震握符御極恭儉慈仁已隆燕翼勵精治具
羣工惟辟斯皇聖德以受方國躬秉要道化成斯民問
寢侍膳克勤日新刑于四海率土興仁至矣聖孝悦安
嚴親猾夏餘種久失我重稍恢雄略盡還尊奉復修絳
樂亟續騫貢布昭聖武式皇鉅宋洪宣景命爰振皇綱
詔令諭旨粉澤八荒宸奎逸彩龍鳳騫翔煥乎聖文彬
彬日彰誕敷武節克柔強鷙風靜邊柝煙沈晩燧穡夫
力田塞馬垂轡巍巍聖功允格康濟光啟元良鶴禁建
儲遴擇端方贊翊詩書濬哲文思日親睿謨於赫聖明
有開令圖當天執籙了無玩好貴異獻輸蕩然一埽力
敦嘉靖詢謀政要丕鑠聖斷坐臻是奥從容總攬用體
乾剛文武一道督以經常王化溥博景風丕祥格天聖
治時雍時康咫尺威顏豁達方寸日角珠庭金聲玉振
穆穆皇皇天儀明潤洪惟聖表萬㝢朝覲乃武乃文止
戈好生華夏蠻貊底於丕平罔或反汗克斷惟明長策
遠馭奕奕天聲寳緒重光密荅純祐既恊皇極昭報方
茂堯父舜子撫封增舊行復九有亘萬萬壽大哉乾元
萬物資之赫赫明世吾君繼之熾昌隆祚惟皇造之億
萬斯年惟皇保之
獨不見
獨不見誰相憶花影上珠簾明月穿窗隙翡翠暗無光
蒼苔點行跡鸞鑑挂珊瑚寳靨銷金碧彷彿聞簫韶夢
想見顏色為我報新人好好承恩澤君看後庭花芳菲
能幾日
楊花曲
春光誰占得楊花獨自知未到傳消息將歸送别離隨
風飛更急入戶舞還低大有撩人處妝臺惱畫眉(以上)
(松隱集)
沈晦
晦字元用錢塘人遘孫宣和六年廷對第一歴
知建康府高宗朝進徽猷閣直學士出守衢州
提舉太平興國宫
上方山居
月斜樹影穿窗入雨過山泉繞舍鳴野寺中宵人不睡
蒲團布衲悟前生
天畔羣山一草亭半溪煙雨花冥冥老翁投老得此景
日與溪山同醉醒
此生真與世相忘投老生涯寄上方洗足關門枕書睡
連山松檜雨浪浪(括蒼彙紀)
邵棠
棠字仲甘號西坡南康軍都昌人宣和六年進
士
道經柘溪靜林寺
青山萬疊倚晴空中有招提一逕通老衲不關塵世事
黃花紅葉共秋風(詩林萬選)
萬松嶺老僧
佛屋三閒破冷開半通雲氣半蒼苔行人莫問僧年紀
嶺上喬松是手栽(杭州府志)
王洋
洋字元渤山陽人御史資深子以省試第二名
中宣和六年甲科官博士歴典三郡晩守鄱陽
洪忠宣以使金歸人無敢過其居洋獨候舍坐
免去有東牟集
琵琶洲
塞外風煙能記否天涯淪落自心知眼中風物參差是
只欠江州司馬詩
(容齋三筆吾州餘千縣東干越亭有琵琶洲在下唐劉長卿張祜輩皆留題王洋一絶句云云)
(真佳句也)
李長民
長民揚州人正民之弟南渡寓家海鹽
題鹿苑寺一擊軒
我聽風篁是梵音如何俗耳等閒聞自來擊處無人會
千古知心只此君(海鹽縣圖經)
祖秀實
秀實字去華浦城人弱冠釋褐第一除國子博
士高宗朝拜禮部郎中
寄吳晞遠
官路聲名二十年江鄉舊仰貳車賢推將事業歸塵外
收得功夫到酒邊解榻幾聞招隠士炷香終日對韋編
公朝況是登耆哲早晩蒲輪穏著鞭
(萬姓統譜吳駿字晞遠中元豐八年進士調潞州上黨簿太宰張商英首加薦引知虔化縣通)
(判永州未幾告老祖秀實以詩寄之云)
綦崇禮
崇禮字叔厚高密人徙北海登上舍第高宗朝
拜翰林學士退居台州有北海集
題石梁瀑布
林麓隂森徑曲盤漸驚危步入重巒地分寳刹臨空翠
天設飛梁跨急湍霜暗雲蒸山氣肅雪翻雷輥水聲寒
我來不作多求想試出神光徧現看(天台勝紀)
宋詩紀事卷四十
