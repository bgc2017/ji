宋詩紀事卷八十二錢塘厲鶚撰
蘇元鼎
遊齊山寺
秋浦齊山寺峯巒楚楚長巖根堆雁塔溪角架虹梁雨
過聞幽磬雲開見上方苔侵石磴滑花擁洞門香禪客
探元切騷人覓句忙汲泉寒井廢觀郡古樓荒白鳥巢
危樹孤猨叫斷岡碑珉黃閣相詩板紫薇郞蹤跡依稀
在文章大半亡登臨正吟賞惆悵見斜陽(齊山詩集)
石郊
石梁寺
行破白雲山幾里僧牀接客幸相容泉聲到枕夜無寐
時聽隔林方廣鐘(天台山志)
劉師邵
浮萍
乍因輕浪疊晴沙又趁廻風擁釣槎莫怪狂蹤易飄泊
前身不合是楊花(廣羣芳譜)
葉簵
題光華亭(在鹽官縣北)
畫棟朱簾勢翼然鼎新氣象冠山川鵝黃楊柳浮春晩
鴨綠烟波送客船輪奐不妨農事日風光好近麥秋天
佐君治簡有餘暇杯酒從教盡日傳(海寧縣志)
黃唐
九女山(在奉化縣南二十里)
粼粼新綠起前峯拂拂垂楊烟雨中安得一蓑浮短艇
玉鱗飛上釣絲風(寧波府志)
史蘊
國清寺
十里松關路門開對洞天山神曾獻地海衆此安禪鐘
磬開巖谷樓臺跨石泉高峯智者塔長與赤城連(天台山志)
魏宗
石橋
聞說招提景曇花結翠雲晴光朝更合嵐氣晩來分梵
語微茫韻鐘聲杳靄聞無由問禪法坐對柏爐熏(天台山志)
路忱
秋懷
落日畱虛壁秋風急戍樓高歌鬼神夜揮涕虎狼秋豪
貴少青眼文章多白頭何時挂長劒天地一扁舟(宋藝圃集)
況志寧
南昌人
豫章臺
城陰冷落豫章臺平地晴沙捲雪來欲訪鄰翁問塵跡
小園荒徑長莓苔
梅仙壇
上疏歸來事可歎嶺頭誰爲築星壇先生不食炎劉祿
自拾松花當晩餐(以上南昌府志)
謝孚
蒼梧卽事
近岸江聲急孤舟下杳冥峽泉飛暴雨灘石走羣星水
有瀟湘色猨同巴蜀聽令人思舜德一望九疑青(粤西詩載)
張惟中
鏡湖
昔年曾過賀家湖今日烟波大半無惟有一天秋夜月
不隨田畆入官租(紹興府志)
廖衡
衡南劒州順昌人鄕舉不利隱居終身
句
淚多陳后愁離殿浴出楊妃困倚闌
(延平府志縣尉命詠雨中山茶時年六歲)
艾申
遊疎山
夾道蒼松六月寒塵埃只隔白雲閑重游恰是十年後
往事空驚一夢間傑閣漫誇新卜築危亭不似舊躋攀
憑誰說與(闕)師叔投老求分一半山(撫州府志)
徐噩
綠珠渡(在粤西博白縣)
早出綠羅村晩過綠珠渡日落白州城草芳梁女墓江
水流古今滔滔不相顧今人不見古時人依舊青山路
如故(名勝志)
吕江
栖白菴
門外竹千箇崖顚兩徑分奔泉流碎月高樹礙行雲游
客倦欲臥道人言少文但云秦學士曾此遇茅君(茅山志)
單錫
錫字君賜宜興人
寄隱士
巖頭鬱鬱凌寒柏柏閒時復雲封白苔蒼草碧自年年
絶奇中有參同客道通下躡天根深山靈啼泣穹崖陰
春深不問花開落寂寂空山千萬尋(宋藝圃集)
賈成之
橫浦
橫槎三月江如束風浪縈紆接天綠郡樓新創插雲飛
盡日江山對䨇目(粤西詩載)
夏之中
古離别
郞上孤舟妾上樓闌干未倚淚先流片帆漸遠郞回首
一種相思兩處愁(宋藝圃集)
柳驥
驥官德化主簿
句
天插一泉聲潄玉地高六月夜凝霜(題九仙山雜志)(泉南)
范西堂
明水寺
環山清淺一溪水夾徑高低十里松煙鎖石門疑路斷
斜陽影裏忽聞鐘(撫州府志)
陸煥
大慈寺
天下紛紛吹戰塵我來佛隴悟修身依然猨鶴如相識
知是山中幾世人(台州府志)
祝鑄
鑄蒼山人
妙庭觀
風雨連山松竹鳴宦途牢落若爲情中宵嘹喨驚殘夢
疑是雲和重度聲(杭州府志)
朱應龍
山月池(德藏寺有松風臺山月池菊坡宋竹菴禪師所築)
池底看明月明月在山頭清光連上下分作兩輪秋
菊坡
口有綺語債長詠菊坡詩最好重陽景雞肥酒熟時(自注)
(竹菴禪師有菊坡稾)(以上柘上遺詩)
胡梅所
石禪牀(在鶴鳴山)
空山危石平如掌雲鎖苔封自昔時不識山僧曾坐處
幾回彈舌雨龍歸(漳州府志)
程驤
富順西湖
春風楊柳早藏鴉秋水芙蕖晩著花細數一年湖上景
天涯行客忍思家(全蜀藝文志)
衡泌
綠波亭
清淚斑斑灑綠波年來轉覺别離多扁舟南浦分攜處
水遠山長愁奈何(建寧府志)
潘景良
游金山
嵌巖穹窿屹立乎江中崩湍下瞰不見底巨石崛出高
摩空混沌破來到今幾萬歲雄奇秀麗胡爲乎此山兮
獨鍾長江西來一萬里當空削出金芙蓉上有金仙居
下有馮夷宫寶坊櫛比列霄漢塔影倒置驚魚龍有時
洪鐘咽烟響潮音屬和驅羣聾鳥飛竟力不得到我嘗
挐舟一抵其雲峯攝衣步樓閣矯首觀無窮齊州九點
落眼底岷峨西望何溟濛忽聞長風破巨浪芥蔕一洗
平生胸山僧喜殊常握手何從容杯擎陸羽水茶汎玉
川風鶴翁散仙恒齋老翁把臂大笑聲融融天風吹袂
欲輕舉白雲縹緲將何從不知海外之三山羣仙之樂
與此將異而或同迄今别去五六載我舟又復來掀篷
山靈偃蹇我倨傲塵懷汩沒不得追前蹤風帆一笑金
山過山頭日落飛冥鴻(金山志略)
楊旻
題惠山翠麓亭
聞說支公最好賢瀛洲可買不論錢樓臺蔽日都無地
草木藏春别有天石上雲翻千峽雨洞中泉落幾家田
高閑誰似幽居樂一坐青山不問年(惠山集)
徐文瀾
詠酒
才傾一盞碧澄澄自是山妻手法成不遣水多防味薄
要令麴少得香清涼從荷葉風邊起暖向梅花月裏生
世味總無如此味深知此味卽淵明(淵鑑類函)
侯丹
學古體
桐風吹月烏啼井碧波溼露沈雲影素絲牽玉轉泉華
美人睡覺燕支冷銀鉤挂簾北窗曉翠鬟臨鏡䨇鸞小
黃衫少年望不來寂寂庭階滿春草(吳氏詩永)
林東
戴溪亭(在望仙門外)
溪亭故事幾年華來値秋霖眺望賒雲障山巒多少處
雨埋烟火兩三家水肥去馬行高阪汀沒浮鷗上淺沙
誰是子猷誰是戴小船杯酒興無涯(嵊縣志)
陳掞
破山寺䨇頭白蓮
湘南夜永風露清明月耿耿波益平嬋娟有人步羅韈
瓊璫玉佩䨇娉婷可憐玉骨埋藏久腸斷人間無復有
豈知化作蘭若蓮宿契未忘猶並首想應快意洗塵緣
不向謝池爭取妍玻璃盤中淨玉頰一心稽首西方仙
請君以圖獻天子當與嘉禾並周史毋令寂寞墮空山
泣月悲雲清夜殘(破山寺志)
藍元威
寒
朔風陣陣送將來日午柴門半不開靈照只教添短褐
孟光重喚暖深杯苦吟簷角玲瓏玉閑撥爐頭榾柮灰
移步東籬紅日晩細看凍蝶尚依梅(菊坡叢話)
司馬允中
陸羽井
百尺寒泉浸崖腹蘚蝕題名不堪讀只今此味屬誰論
自把銅缾汲新淥(虎邱志)
慕容百才
大劒山
李勢非嵎虎公孫是井蛙聖朝無外戸夷壤盡爲家疊
嶂寧須鏟停鼖久廢撾原鱗生駱谷釣駟入彭衙關失
千年壯方來萬里遐商淵寧澒洞使節偏谽谺岑蔚誰
驚鳥豐茭自樂䴥烽屯開雨雪樵㸑老烟霞帝德朝宗
地仙游上漢槎賞奇酬酒興摛藻謝詩葩階走楓林葉
窗催桕燭花山亭無刻漏隱几待鳴鴉(四川總志)
袁植
游惠山
挐舟到山寺詩句偶緣情山自錫無後寺因泉有名樓
陰回夕景樹色向冬榮就水别茶味全勝他處烹(惠山集)
陳願
斗起亭
乞得雨初霽登臨一解顏自攜斑竹杖來對白雲山月
色朦朧裏溪聲遠近閒相畱且盤礴莫惜夜深還(台州府志)
劉琰
題尊勝院(在奉化縣)
海角尋春雪未消馬蹄無處避瓊瑶巳分屋下論文酒
爐火篝燈伴寂寥(延祐四明志)
王曄
芙蓉
菡蓞初舒豔奇芬暈碧霄中洲欣邂逅南浦自招搖瑩
色涵香霧新袍坼絳綃娉婷自珍愛穠郁更清超照水
臨青鏡偎蘋倚彩翹駢枝疑貫寵並萼似爭嬌綽約霞
初映披敷烟正銷鬚蕤金粉嫩房闖玉冠喬月下仙人
氅風前公子袍清虚雲步溼沈浸瀣津饒濯濯靈修質
盈盈神女標孤貞無漫蔓雅則絶纖妖喜動文鴛舞光
搖錦鯉跳瓊根託紺潔翠蓋障炎囂靚賞聯瑶席芳搴
集桂橈姚園多猥俗陶徑亦蕭條華井分流潤天池引
派遥須移元圃種莫向若邪漂木末興幽詫濓溪結冥
招懷之思遠道秋入鬢蕭蕭(廣羣芳譜)
何昌弼
横塘道中(卽半邏北横塘牐)
一舸凌風去縈紆幾度村水清魚引子田美稻生孫山
近塵埃遠秋晴枕席溫悠悠迷處所疑是武陵源(嘉興府志)
林衢
衢長樂人
題廣州光孝寺
開池曾記虞翻苑列樹今存建德門無客不觀丞相硯
有人曾悟祖師幡舊煎訶子泉猶冽新種菩提葉又繁
無柰益州經卷好千絲絲縷未消痕(藏内法華連華諸經係益州本故云)
(名勝志)
何千里
登金山
上妙空王殿諸天不敢窺雲霞捧兜率日月遶須彌八
柱當如許三山定自奇波瀾吞巨海正要十分詩(金山志略)
馬世珍
游圓通寺
山空不隱響一葉落還聞龍去遺荒井僧歸禮白雲蟲
絲昏畫壁嵐氣溼爐薰睡思渾無奈茶甌易策勛(嚴州府志)
張理
惠山寺
九峯朝暮雲搖落少游墳野蔓碑全没晴菴磬亦聞洞
偏泉路細松折鶴巢分高視太湖近雲濤鷗起羣(惠山集)
董曇
甘陂寺
晩發山間寺籃輿冐朔風雪融溪漲碧雲漏日穿紅歲
月塵埃裏江山醉夢中人生重鄉井浪出笑龐公(撫州府志)
劉侃
武夷七曲
峽折峯全削風回瀑盡飛山光并水色載得一船歸(建寧)
(府志)
宋詩紀事卷八十二
