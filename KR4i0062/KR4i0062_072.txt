宋詩紀事卷七十二錢塘厲鶚撰
張堯同
堯同嘉興人有嘉禾百詠
嘉禾百詠(存十首)
殳山
丹竈功成後寥寥掩石扉但聞蟬巳蛻不見鶴來歸
蘇小小墓
泉下骨應朽幽魂獨未銷幾番淸夜月孤影度南橋
韭溪
終與雙溪接分流入市來市橋人影合不解洗塵埃
朱買臣墓
世事春風轉榮枯一夢間繡衣人不見孤冢舊家山
天心湖
拍岸浮春綠菰蒲四遠生網羅人不到魚鳥亦忘情
月波樓
天闊冰河淨溪平玉鑑寒卷簾看晩色鷗鳥傍闌干
列岫亭
吾州風物好唯是欠靑山忽有洞庭色來從一笑間
跨塘橋
路接張涇近塘連谷水長一聲淸鶴唳片月在滄浪
樂郊亭
竹下淸風好時來挂幅巾待逢田叟問誰是樂郊人
長水鄉(古鄉也故楞嚴大師子璿作楞嚴疏文謂之長水疏)
古來名未滅人好水還淸一讀高僧疏塵勞悟此生(以上)
(嘉禾百詠)
梁佐
佐理宗時人與史安之倡和
高山堂
危巔層閣倚雲平一凭危闌醉魄醒霽雨亂山生淡碧
帶風寒竹有餘靑孤猨傍石來深礀幽鳥衝烟入畫屏
卻讓高僧占仙景蓬萊不獨在滄溟(嵊縣志)
毛珝
珝字元白三衢人有吾竹小稾
(李龏和父序云柯山毛元白詩人之秀者也惜其少文自晦不求聞于時吟稾一帙淸深雅正)
(跡前事而寫芳襟有沈千運獨挺一世之作)
廬山栖賢寺
名重于諸刹前賢舊隱蹤無人知有路隔樹忽聞鐘瀑
壯山疑裂雲深寺若封或傳遺稾在三叩昔時松
墨龍
眞人尸居雷八荒斷甎殘墨生蒼茫鯢桓下&KR1353;九淵墨
神光倒射角與亢(平聲)明明元氣淋漓蹟水㡳焚槐海波
赤周流萬化元無極姑使人心識天則
浙江
白鷴舊事隨波去太極陰陽自吞吐長虹夜貫黑頭船
四紀沙迎相公路馮夷作劇眞等閒五都有客雄其閒
上林三官浪憂國千年海㡳生銅山
丹陽館
渡江南來第一驛幾度華堂延雁客百年運逐曉雲空
愁殺鞮官老無職南徐今日古陽關不斷歌聲祖離席
國讐巳復事尤多折損年年春柳碧
富池廟
船頭蜀錦三千尺倒影長虹浸寒碧相逢不是紫髯郎
鸚鵡洲邊眼生棘江頭簫鼓雜靈鴉人道陰兵曾護國
安知樓下雪千堆不是吞曹氣衝激
滄浪亭
濯纓人去水空寒事屬明時欲問難日暮客歸園館閉
鷺鷥飛上石棋槃(子美故物唯石枰存)
石湖
一片湖光接薜蘿功名餘事屬吟多至今魚鳥皆堪敬
曾見烏巾照碧波(以上吾竹小稾)
黃伯厚
晩泊
片帆寂寞繞孤村茅店驚寒半掩門行草不成風斷雁
一江烟雨正黃昏(後村千家詩)
范大中
立春寄梅壇楊逸老
仕路蹉跎又見春區區深厭走紅塵未能解脫無窮事
長憶逍遙自在人瓦缶汲泉朝灌藥羽衣濛露夜朝眞
灑然物外淸虛境呼吸淳元養氣神(梅仙事實)
劉瀾
瀾字養源號江村天台人初爲道士還俗干謁
無成卒
(劉後村跋云天台劉君瀾詩四卷短篇如新戒縛律大篇如散聖安禪詩之體製略備)
桐江曉泊
風蕭蕭冰瑟瑟淡烟空濛冠朝日灘頭枯木如畫出鸜
鵒飛來添一筆(梅礀詩話)
夜訪侃直翁
疎瓴亂見星危坐冷無燈索句髮先白餐蔬貌盡靑棲
禽翻麓雪墮栗破溪冰昨夜中峯頂因看海日昇(瀛奎律髓)
句
東風半綠官圩草西日遙紅别岸山(梅礀詩話)
李億
柳
倚岸依依一兩株溪風吹影暮烟疎靑條拂水長如線
釣叟折來穿白魚(後村千家詩)
劉允升
繭漆花
淸晨步上金雞嶺極目漫山繭漆花雪蘂瓊絲亦堪賞
樵童蠶婦帶歸家(全芳備祖)
易元矩
斑竹
一别虞妃去不還愁雲空鎖九疑山世閒多少相思淚
灑徧脩篁染不斑(全芳備祖)
何應龍
應龍字子翔錢塘人有橘潭詩稾
春寒
博山熏盡鷓鴣斑羅帶同心不忍看莫近闌干聽春雨
樓高無處著春寒
有别
樓上佳人唱渭城樓前楊柳綰離情一聲未是難聽處
最是難聽第四聲
臨安僦樓
過了燒燈望燕歸春寒剗地勒芳期杏花深巷無人賣
細雨空簾盡日垂
芍藥
金蘂絲頭茜染成五雲樓映玉盤傾謝郎一入中書後
二十四橋空月明(以上橘潭詩稾)
傷春
玉纖輕揭繡簾開行到花前淚滿腮正爾春心無處託
一雙蝴蝶忽飛來(後村千家詩)
蔡槃
槃號䆳菴永嘉人
瓜洲
烟際繫孤舟蘆花兩岸秋江空雙雁落天迥一星流急
鼓西津渡殘燈北固樓商人茅店下沽酒話揚州(東甌詩集)
羅竹谷
竹谷廬陵人羅大經之父名字未詳
送曾雲巢被召
泰華山人上赤墀上嗟安在見何遲老于尚父投竿日
少似轅生對策時怨鶴驚猨辭舊隱鞭鸞笞鳳總新知
早陳經國平邊策歸領雲巢舊住持
送胡季昭竄象郡
好讀牀頭易一編盈虛消息總天然崢嶸齒頰皆冰雪
肯怕炎方有瘴烟(以上鶴林玉露)
羅大經
大經字景綸廬陵人登第爲容州法曹掾著鶴
林玉露
茶聲
松風檜雨到來初急引銅瓶離竹爐待得聲聞俱寂後
一甌春雪勝醍醐(鶴林玉露)
陪桂林伯趙季仁遊桂林暗洞列炬數百隨以鼓
吹市人從之者以千計巳而入申而出入自曾公
巖出于棲霞洞入若深夜出乃白晝恍如隔宿異
世季仁索余賦詩紀之
瑰奇恣搜討貝闕靑瑤房方隘疑永巷俄敞如華堂玉
橋巧橫溪瓊戸正當窗仙佛肖髣髴鐘鼓鏗擊撞贔贔
左顧龜狺狺欲吠庬丹竈儼亡恙芝田藹生香搏噬千
怪聚絢爛五色光更無一塵涴但覺六月涼玲瓏穿數
路屈曲通三湘(相傳與九疑通)神鬼妙剜刻乾坤眞混茫入如
深夜暗出乃皦日光隔世疑怳惚異境難揣量(鶴林玉露)
王荆公
錯認蒼姬六典書中原從此變蕭疎幅巾投老鍾山日
辛苦區區活數魚
(鶴林玉露王荆公新法煩苛毒流寰宇晩歲歸鍾山作放魚詩云物我皆畏苦舍之寧啖茹其)
(與梁武帝窮兵嗜殺而以麫代犧牲者何殊)
吳規父
蛙
斂藏鼓吹寂無言𨁝跳何曾離草根舉世盡貪生處樂
坎中應自有乾坤(後村千家詩)
劉汝進
汝進號山翁漫塘幼子
與客九日遊龍山以塵世難逢開口笑分韻得口
字
縱步龍山顚放舟尤蕩口羣然雁鶩行雜之牛馬走我
拙不能詩我病不能酒試問賞花人還有菊花否(山房隨筆)
吕炎
炎字仲明
閨思
夜久香銷翡翠匳十分春恨上眉尖荼䕷謝了櫻桃過
人影參差月半簾(詩林萬選)
車若水
若水字淸臣號玉峯山民黃巖人從杜淸獻公
游有腳氣集玉峯宂稾
江湖偉觀
十年不向此凭闌景象依然一望間龍蜃吐雲天入水
樓臺倒影日銜山僧于僻寺難爲隱人在扁舟不是閒
孤鶴似尋和靖宅盤空飛下復飛還(咸淳臨安志)
庚申
襄陽耆舊總堪羞只有龐公巳入州自向芭蕉眠夜雨
不堪更鼓在牀頭(赤城詩集)
陳嘉言
嘉言侯官人仕爲建州司戸咸淳末築室台嶼
人稱書隱先生
題太姥墓(太姥山在福寧州東堯時有種藍老姥家於路傍有道士求漿姥飲以醪因授)
(丹砂服之七月七日乘龍上升有虚墓存焉)
吾聞堯時種藍嫗世代更移那可數帝堯朽骨無微塵
此間猶有堯時墓墓中老嫗知不知五帝三王奚以爲
狼貪鼠竊攫尺土窾木未枯巳易主君不見仙人掌分
明指取靑天上騎龍謁帝大羅天不逐華蟲挂塵網又
不見石棋盤人去盤空局已殘當時勝負此何有爭先
劫奪摧心肝請君絶頂試披寫左望東甌右東冶山川
不見無諸搖但見烽烟徧郊野野老吞聲掩淚哀茫茫
滄海生蓬萊(名勝志)
羅與之
與之字與甫螺川人有雪坡小稾
玉梁道中雜詠
淸商汎西來刺刺滿林塢草木儵變衰柯葉不相顧昔
時翳空雲今作連山雨菊花猶強項籬邊爭媚嫵
泠泠澗㡳泉破碎山根翠似欲畱佳客曲折二十四我
行無定止蠟屐信所詣偶來儵舍去乘興聊復爾
濛鴻玉梁境縹緲雲霞仙月壇白雲洞遺址空依然千
年唯亂石蹲踞秋山烟徘徊莫可覓酌盡丹井泉
山居
雨作糟牀注秋生鱸鱠思卷簾了淸景流水褭烟絲
一夜
潦收野水淨雲陣布重陰一夜西風急千山黃葉深身
猶披暑服耳巳厭寒砧對此無心者還應雪滿簪
寄衣曲
愁腸結欲斷邊衣猶未成寒窗翦刀落疑是劒環聲
爲言
日薄寒濃春意微花鬚柳眼尚依稀爲言羯鼓休頻打
催得先開卽早飛
山行
盡日流連興未闌寒鴉背負夕陽還遙知今夜空窗夢
只在江南水石間
倦倚
蟬聲燕語細相和池雨纔浮點點荷倦倚闌干消永日
葡萄陰薄柳風多(以上雪坡小稾)
陳東之
游沃洲山
我本名山人屢作名山興天台一住三十年盡日捫蘿
陟雲磴上攬四萬八千丈之高秋參差明河兩肩並下
瞰三百六十度之朝暾滅没飛烟八荒淨或隨仙氣得
丹牀雙闕夜深看斗柄今年積雨天地晴一策快作西
南征沃洲最佳天姥勝連山直下秋崢嶸竹萌修纖會
稽箭芝莖菌蠢商山英秋陽不碎空翠影絶壑倒瀉銀
河聲山腰細路如絲直三兩漁樵行落日炊烟暝色小
茅屋松子秋聲斷崖石溪流飯屑胡麻香土輭春膏霜
朮白送書松際有猨公問酒礀陰多木客靑冥樓閣仙
人家鬱藍流光瀉晴碧霓旌隊下鶴萬羣絳節朝回雲
五色人間但有桃花源桃花春香流水渾三生凡骨不
得到兩耳夜半空聽猿李白尋眞不得返支遁卜築遠
費錢至今山靈護光怪石蘿山薜餘秋妍陳郎故宅更
深閟雞犬林塘隔塵世淸秋著屐一登之路僻夕陰門
半閟盤陀石在長楠陰脫略塵纓換秋意晴窗示我兩
山圖老眼摩挲觀一二便揮健筆寫我詩惜哉賞音今
絶稀謫仙一去五百載人間山水無淸輝舊時仙人白
雲唱怪我白首歸何時我生白首歴浩劫眼中億萬蟲
沙春夢非陳郎挽我十日住掉頭不顧自有南山期餐
霞絶粒鍊精魄長生之學非荒嬉三千年前有宿約來
巳不早歸不遲長揖羣仙謝兒輩倒挾萬里冥鴻飛(越詠)
保應廟
投迹空山計巳非江都消息亂來稀廟前幾種春香草
錯怪王孫去不歸
(新昌縣志縣之十四都隋諸王避難殁葬其地水旱疾疫祈禱輒應宋寶慶二年從鄉民之請)
(建廟賜額陳東之有詩云云)
吳濟
濟字巨川號廉靜
鮑家田
搖旆家家酒扶犁處處村草深迷井口槿密擁籬根綠
水明秧本靑山失燒痕多應忌蠶事畏客閉柴門
(咸淳臨安志鮑家田在錢塘門外東山衖之北吳越相鮑君福賜田于錢塘因以名焉吳廉靜)
(有詩)
野外卽事
橫木渡前溪藤深路欲迷瘦笻諳亂石老屐帶新泥盡
日綠陰合有時黃鳥啼多情雙蛺蝶飛傍帽簷低(前賢小集)
(拾遺)
劉蕭仲
子規
深藏密葉人難見斷送春光夢一空啼後血流成底事
只應都作暎山紅(後村千家詩)
丁先民
游大滌山
我欲避塵囂乘風入洞霄循溪山作路駕水石爲橋臺
殿黃金鎖神仙碧玉簫拂衣天柱頂淸思欲飄飄(洞霄詩集)
張簡
簡號槎溪
天津橋月夜
行闕獨崔嵬垂楊夾道栽河通桃葉渡門對雨花臺世
事棋千變人生夢一回誰知今夜月曾照六朝來(詩林萬選)
吳震齋
玉簪花
素娥昔日宴仙家醉裏從他寶髻斜遺下玉簪無覓處
如今化作一枝花(全芳備祖)
馬樗山
瓊花
三月淮南鼓戰塵無雙亭下隘遊人此花不解興亡意
也向年年閧一春(全芳備祖)
王琮
琮字中玉括蒼人監永嘉酒稅有雅林小稾
題獨醒小亭(東嘉酒舍予所創)
退食多畱此翛然一散襟涼從曉來覺秋向雨中深牆
竹侵山色檐茅雜柳陰有誰能載酒過我共幽尋
秋夜有懷醉書十韻
秋風從何來䬃䬃入窗牖殘燈耿不寐照我客顔厚故
園豈不佳亦頗興懷否黃金桂百樹碧玉池十畝猨鶴
響空山亭臺映疎柳觥籌雜野䔩筆硯得佳友愁無彈
鵲句雋有持螯手人生行樂耳功名有時有點檢屐幾
兩土苴米五斗浩然歸去來萬事不如酒
舟過孤山
寂寞梅花處士墳竹圍巖腳一泉深偷瞻翠輦曾遊處
水鑰年年護綠陰(以上雅林小槀)
李景文
景文號東谷黃巖人有東谷詩稾
病後感興寄車玉峯先生
折梅寄故人故人靑雲閒靑雲杳無路夢裏相往還我
愛梅花媚彼惜桃李顔相逢不相契何事勞追攀守此
歲寒心持以遺所懽
廬墓有感
流水遶門去愁雲壓徑斜無人燒柏子有客問梅花橘
熟猨窺樹池空鳥啄沙自傷寒谷日不及照昏鴉(以上台州)
(府志)
陳以莊
以莊字敬叟號月溪建安人
(劉後村跋云敬叟才氣淸拔力量宏放穀城黃子厚之甥也故其詩酷似云)
闕題
鳳簫一去幾經年古木靑蘿鎖洞天黠鬼不量曾竊藥
眞人豈礙作飛仙細看丹竈凝烟地知有淸朝應世賢
欲下蒼崖郤回首何時著我弄雲泉(後村千家詩)
春興
輕衫短帽久塵埃零落香篝媿麝煤春半工夫花繡了
社邊消息燕銜來豈無綠野供千騎幸有黃封可一杯
明日淸明能出否憑誰先爲掃莓苔(詩林萬選)
吳惟信
惟信字仲孚霅川人寓吳中有菊潭詩集
蘇堤淸明卽事
梨花風起正淸明游子尋春半出城日暮笙歌收拾去
萬株楊柳屬流鶯
西湖雨吟
溼了荷花雨便休晩風歸柳澹於秋一生不作機心事
合轉船頭向白鷗
曉吟
翠帳香淸捲碧紗風捎殘雨溼檐牙蜻蜓亦被涼勾引
淸曉低飛入水花
秋夕
南風吹露下秋空烏鵲無聲占碧桐天氣微涼人好睡
闌干閒在月明中
野望
閒與蘆花立水邊歸心客思兩茫然夕陽收盡天風急
一樹寒鴉落野田
拜和靖墓
墳草年年一度靑梅花無主自飄零定知魂在梅花上
只有春風喚得醒
自序
一劒辭家竟陸沈夢思空向故廬深槎迷河漢千年恨
樹隔關山萬里心衣垢正憐貧未去鏡明忽有老相尋
春歸不與人爲約靑草催詩亦嬾吟
秋夕
雨聲雲氣暮蕭蕭羅扇恩疎井樹凋心事暗隨歸夢去
壁燈畱與可憐宵
詠貓
弄花撲蝶悔當年喫到殘糜味卻鮮不肯春風畱業種
破氊尋夢佛燈前(以上菊潭詩集)
絶句
白髮傷春又一年閒將心事卜金錢梨花瘦盡東風嬾
商略平生到杜鵑
(齊東野語糜先生吳之老儒也時吳仲孚客吳一日遇諸塗叩以近作仲孚誦絶句云云糜老)
(屈膝拜曰子謫仙人也老夫每欲效顰則漢高祖唐太宗追逐不少置矣)
翁元龍
元龍字時可號處靜四明人杜淸獻成之之客
題曹娥墓
自從西子入吳宫幸有英娥可勸忠同姓最慙曹孟德
垂名只許叔先雄虛生浪死人何限白日靑天古一同
看得冢頭三寸草也嫌桃李嫁東風(娥江題詠)
葉維瞻
維瞻號石軒
題西陽嶺
杜鵑啼處花成血燕子忙時麥未胎舉世但知春易老
不知春老幾人來(詩林萬選)
徐存
存號寓軒
遊洞霄宫
淸眞羽士舊仙官日奉琳宫紫翠間五洞烟霞龍窟宅
一壺天地道家山滌泉盤轉冰涵沼隱石屏開玉敞關
可笑濯纓來覽勝輸他高臥白雲閒(洞霄詩集)
馮輗
輗慈谿人
題慶安寺古松
寒松一幹老蒼蒼古寺門前歲月長匠伯偶圖舟楫利
禪翁方患斧斤傷得全此日同齊櫟勿翦他年比召棠
可但與君期久遠相將俱列大夫行
(陳郁話腴明之慈谿縣慶安寺前有古松夾道綿亘數里其一最巨蜿蜒若龍飛偃如蓋臨池)
(之上邑長沈時升有造舟之役睥睨兹松將斤焉里士馮文學輗作詩以遺沈賴以不伐松因)
(詩而夀焉)
劉元茂
元茂號石㵎性愛菊
繙帙得菊葉
何年霜後黃花葉色蠹猶存舊卷詩曾是往來籬下讀
一枝閑弄被風吹(山家清供)
陳潤道
潤道天台人
吳民女
吳民嗜錢如嗜飴天屬之愛亦可移養女日夜望長成
長成未必爲民妻百金求師教歌舞便望將身贍門戸
一家飽暖不自憐傍人視之方垂涎朱門列屋爭妍麗
百計逢迎主人意常時疎棄自悲啼一旦承恩多妒忌
古人怕爲蕩子婦夜夜孤眠淚如雨今人甘爲貴人妾
得意失意花上月蕩子不歸寧空房主人喜怒多不常
(陳郁話腴吳下風俗尚侈細民有女必教之樂藝以待設宴者之呼使令莫逆奉承惟恭蓋覬)
(利贍家一切不顧名爲私妓實與公妓無異也長大鬻爲妾狼戾則籍之官動以千計習俗薄)
(惡莫此爲甚天台陳潤道作吳民女一篇殊益風教)
施樞
樞字知言號浮玉有芸隱横舟稾
龜溪市橋見月
樓臺疊翠遶淸溪淺澹雲邊月一眉行到市聲相接處
傍橋燈火未移時
滄浪亭
長史遺蹤二百年直教名字到今傳渚香細浥蓮須雨
野色輕圍竹尾烟但得幽情關水石何煩隱跡痼林泉
客中正有塵纓在來此淸遊亦是緣
晩思
客路悠悠強自安亦因吟事可相寬小窗過了廉纖雨
細與東風說晩寒
開爐次夕以不禁離抱來訪宏菴挑燈細語漏促
忘歸卽事有賦時黃澹翁在焉
客裏情懷不自如夜深來訪子雲居挑燈細按新翻曲
拂案同看舊架書梧葉敲風蛬砌冷菊香消雨鶴庭虛
相逢且與開眉笑莫遣吟邊酒琖疎(以上芸隱横丹藁)
龔炳
炳字文伯高郵人
閒詠
年踰八袠雪蒙頭時對親朋話舊遊萬事無心閒日月
一杯有味小公侯癡兒麁爾逃譏議家訓從來戒克掊
世道漸難宜勇退爲吾閒早理松楸(陳郁話腴)
鄒登龍
登龍字震父臨江人有梅屋吟
(眞西山跋鄒君之詩言造理句入律金至百鍊而精珠穿九曲而巧)
(戴石屏跋讀震父詩卷如行春風巷陌見時花游女動人心目多矣使其加以苦心進進不已)
(野夫它日當避三舍)
題杜少陵草堂圖
背郭好林塘誅茅作草堂因吟白鵶谷爲卜碧雞坊籠
竹和烟靜江梅帶雪香四松經喪亂閱世幾風霜
梅花
約臂金寒拓綺疏搔頭玉重壓香酥含章簷下新妝額
試啟菱花得似無
王氏山居
聞道山居好林深遠俗情茶烟熏壁暗蘿月射窗明學
稼脩禾譜栽花識藥名無人覺幽隱爲有讀書聲(以上梅屋)
(吟)
余觀復
觀復字中行旴江人有北窗詩稾
次韻
橊蔟殷紅竹迸靑風驚檐玉一時鳴晩來幽趣無人解
流水聲中看月行(北窗詩稾)
左瀛
瀛字睿之黃巖人緯元孫咸淳初卒有委羽續
集
妾薄命
妾貌微微改君恩漸漸疎本期爲匹鳥深恐作前魚卻
月無心畫香雲信手梳佳人多薄命不必重欷歔(黃巖英氣)
胡子期
子期黃巖人理宗時太學生
訪開公不遇
獨步小菴淸憑軒數曉星霜華連野白山色滿門靑風
定松猶響香銷室自馨孤雲何處宿案上掩蓮經(黃巖英氣)
李景雷
景雷號小幘翁黃巖人
和宋伯仁韻
自笑馮唐老未侯短衣匹馬異鄉遊臥聞破屋蕭蕭雨
坐聽西風葉葉秋鄴下巳非公幹在周南徒歎子長畱
丈夫蓋世英雄氣肯學世間兒女愁(黃巖英氣)
宋詩紀事卷七十二
