宋詩紀事卷三十三錢塘厲鶚撰
黃庭堅
庭堅字魯直洪州分寧人庶子舉進士爲葉縣
尉歷祕書丞紹聖初坐修神宗實錄失實貶涪
州别駕黔州安置建中靖國初召還知太平州
復除名編管宜州卒自號山谷老人有豫章集
精華錄
(雲麓漫鈔吕居仁作江西詩社宗𣲖圖其略云古文衰于漢末先秦古書存者爲學士大夫剽)
(竊之資五言之妙與三百篇離騷爭烈可也自李杜之出後莫能及韓柳孟郊張籍諸人自出)
(機杼别成一家元和之末無足論者衰至唐末極矣然樂府長短句有一倡三歎之致國朝文)
(物大備穆伯長尹師魯始爲古文盛于歐陽氏歌詩至于豫章始大出而力振之後學者同作)
(並和盡發千古之祕亡餘蘊矣錄其名字曰江西宗沠其源流皆出豫章也宗派之祖曰山谷)
(其次陳師道無已潘大臨邠老謝逸無逸洪朋龜父洪芻駒父饒節德操乃如璧也祖可正平)
(徐俯師川林敏修子仁洪炎玉父汪革信民李錞希聲韓駒子蒼李彭商老晁沖之叔用江端)
(友子我楊符信祖謝薖幼槃夏倪均父林敏功潘大觀王直方立之善權巽中高荷子勉凡二)
(十五人居仁其一也議者以謂陳無已爲詩高古使其不死未必甘爲宗派若徐師川則固嘗)
(不平曰吾乃居行閒乎韓子蒼云我自學古人均父又以在下爲恥不知居仁當時果以優劣)
(銓次姑記姓名而紛紛如此以是知執太史之筆者戛戛乎難哉又不知諸公之詩其後人品)
(藻與居仁所見又何如也三十七卷續派十三文獻通考江西詩派一百)
(卷直方詩話山谷舊所作詩文名以焦尾敝帚王)
(秦少游云每覽此編輒悵然終日殆忘食事邈然有二漢之風今交游中以文墨稱者未見其)
(比所謂珠玉在旁覺我形穢也謀鬼神無一點西清詩話山谷詩妙脱蹊徑言)
(塵俗氣所恨務高一似參曹洞下禪尚墮在玄妙窟裏)
(苕溪漁隠叢話元祐文章稱蘇黃時二公爭名互相譏誚東坡嘗云魯直詩文如蛑蝤江瑤桂)
(格韻高絶盤餐盡廢然不可多食多則發風動氣山谷亦云蓋有文章妙一世而詩句不逮古)
(人者此指東坡而言也任天社云山谷詩律妙一世用意未易窺測然置字下語皆有所從來)
(張巨山云山谷古律詩酷學少陵雄健太過遂流而入于險怪要其病在太著意欲道古今人)
(所未道語耳其文專學西漢惜才力褊局不能汪洋恣肆如其紀事立言頗有類處)
(敖陶孫詩評黃山谷如陶弘景抵召入宫析理談玄而松風之韻故在)
(劉後村詩話國初詩人如潘閬魏野規規晚唐格調楊劉則又專爲崑體蘇梅二子稍變以平)
(淡豪傑而和之者尚寡至六一公巍然爲大家數學者宗焉然二公亦各極其天才筆力之所)
(至而已非必鍛鍊勤苦而成也豫章稍後出會粹百家句律之長究極歷代體製之變蒐討古)
(書穿穴異聞作爲古律自成一家雖隻字半句不輕出遂爲本朝詩家宗祖)
(詩林廣記豫章先生傳贊云山谷自黔州以後句法尤高筆勢放縦實天下之竒作自宋興以)
(來一人而已東坡云讀魯直詩如見魯仲連李太白不敢復論鄙事雖若不適用然不爲無補)
(于世)
題竹石牧牛圖
野次小崢嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬭殘我竹
(陵陽室中語一日因坐客論魯直詩體製新巧客舉魯直此詩云石吾甚愛之勿使牛礪角牛)
(礪角尚可牛鬭殘我竹如此體製甚新公徐云獨漉水中泥水濁不見月不見月尚可水深行)
(人沒蓋是李太白獨漉篇也山谷亦傚此語意耳)
記夢
衆眞絶妙擁靈君曉然夢之非紛紜窗中遠山是眉黛
席上橊花皆舞帬借問琵琶得聞否靈君色莊妓搖手
兩客爭棋爛斧柯一兒壊局君不呵杏梁歸燕空語多
奈此雲窗霧閣何
(洪駒父詩話余嘗問山谷云此記一段事也嘗從一貴宗室攜妓游僧寺酒闌諸妓皆散入僧)
(房中主人不怪也故有曉然夢之非紛紜之句)
宗室公壽挽詞
昔在熙寧日葮莩接貴游題詩奉先寺横笛寶津樓天
網恢中夏賓筵禁列侯但聞劉子政頭白更清修
(二老堂詩話意深語到可見宗室前肆後拘氣象)
觀伯時畫馬禮部試院作
儀鸞供帳饕蝨行翰林溼薪爆竹聲風簾官燭淚縱横
木穿石盤未渠透坐窗不遨令人瘦貧馬百菣逢一豆
眼明見此玉花驄徑思著鞭隨詩翁城西野桃尋小紅
(苕溪漁隱叢話此格禁臠謂之促句換韻其法三句一換韻三疊而止此格甚新人少用之)
題畫屏六言
胡蝶雙飛得意偶然畢命網羅羣蟻爭收墜翼策勛歸
去南柯
(桯史黨禍既起山谷居黔有以屏圖遺之者繪雙蝶翾舞罥于蛛絲而隊蟻憧憧其間題六言)
(于上云云崇寧間又遷于宜圖偶爲人攜入京鬻于相國寺肆蔡客得之以示元長元長大怒)
(將指爲怨望重其貶會以訃奏僅免)
水仙花
淤泥解作白蓮藕糞壤能開黃玉花可惜國香天不管
隨緣流落小民家
(墨莊漫錄山谷在荆州時鄰居一女子閒靜妍美綽有態度年方笄也山谷殊嘆惜之其家蓋)
(閭閻細民未幾嫁同里而夫亦庸俗貧下非其偶也山谷因和荆南太守馬琙中玉水仙花詩)
(云云蓋有感而作後數年此女生二子其夫鬻于郡人田氏家憔悴頓挫無復故態然猶有餘)
(妍乃以國香名之)
青奴
穠李四弦風掃席昭華三弄月侵牀我無紅袖堪娛夜
正要青奴一味涼(以上山谷内集)
(侍兒小名錄拾遺東坡寄柳子玉云聞道牀前唯竹几夫人應不解卿卿又送竹几與謝秀才)
(云畱我同行木上座贈君無語竹夫人山谷云竹夫人迺涼寢竹器憩臂休膝非夫人之職而)
(冬夏青青竹之所長名曰青奴作詩云云穠李昭華貴人家兩女奴也)
題花光爲曾公衮作水邊梅
梅蘂觸人意冐寒開雪花遙憐水風晚片片點汀沙
題石牛洞石上
鬱鬱窈窈天香宅諸峯排霄帝不隔六時謁天開關鑰
我身金華牧羊客羊眠草間我世間高眞衆靈思我還
石盆之中有甘露青牛駕我山谷路(以上山谷外集)
(方輿勝覽懷寧縣山谷寺西北有石牛洞其狀如牛唐李翺諸賢題詠甚多李伯時畫黃魯直)
(坐石牛上魯直因自號山谷道人仍題詩石上云云)
牧童
騎牛遠遠過前村吹笛風斜隔隴聞多少長安名利客
機關用盡不如君
(桐江詩話世傳山谷七歲作)
絶句
疊送香羅淺色衣著來香氣入書帷到家慈母驚相問
爲說王孫脱贈時
(趙德麟侯鯖錄魯直入宫教余兄弟伯父五開府酒餘脱淺色香羅襖衣之魯直作詩)
周昉美人琴阮圖
周昉富貴女衣飾新舊兼髻重髮根急薄粧無意添琴
阮相與娛聽絲不停手敷腴竹馬郎跨馬要折柳
(墨莊漫錄龍眠李亮工家藏周昉畫美人琴阮圖殊有宫禁富貴氣旁有竹馬小兒欲折檻前)
(柳者亮工官長沙時山谷謫宜州過而見之歎愛彌日大書一詩於黃素上此詩不見今集)
觀祕閣蘇子美題壁詩
仁祖康四海本朝盛文章蘇郎如虎豹孤嘯翰墨場風
流映海岱峻鋒不可當學書窺法窟當代見崔張銀鉤
刻琬琰蠆尾迴縑緗擢登羣玉府高閣目生光春風吹
曉雨禁直夢滄浪人聲市朝遠簾影花竹涼秋荷湔筆
硯怨句挾風霜不甘老天禄誠欲升未央小臣膽如斗
侏儒俸一囊請提師十萬奉辭問犬羊歸鞍飲月支伏
背笞中行人事喜乖忤南遷得夜航此時調玉燭日行
中道黃柄臣似牛李傾奪謀未臧薄酒圍邯鄲老龜禍
枯桑兼官百郡邸報賽用歲常招延青雲士共醉椒糈
觴俗客避白眼徵歌舞紅裳謗書動宸極牢戸繫桁楊
一網收冠蓋九衢人走藏庖丁提刀立滿意無四旁論
罪等饕餮囚衣禦方良姑蘇麋鹿疃風月有書堂永無
湔祓期山鬼共幽篁萬戸封侯骨今成狐兔岡邇來四
十年我亦校書郎雄文終膾炙妙墨見垣牆高山仰豪
氣崢嶸乃不亡張侯開詩卷詞章尚軒昂草書十餘紙
雨漏古屋廊誠知千里馬不服萬乘箱遂令駕鼓車此
豈用其長事往飛鳥過九原色莽蒼敢告大鈞手才難
幸扶將(中吳紀聞)
荅王道濟寺丞觀許道寧山水圖
往逢醉許在長安蠻溪大硯磨松烟忽呼絹素翻硯水
久不下筆或經年一日踏門撼門鈕巾帽敧斜猶索酒
舉杯意氣欲翻盆倒臥虛樽將八九醉拈枯筆嘗墨色
勢若山崩不停手數尺江山萬里遙滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能乃是天機非筆力
自陳精力初未衰八幅生絹作四時早師李成最得意
什襲自藏人已知貴人取去棄牆角流落幾姓今知誰
大梁畫肆閱水墨四圖宛然當物色自言早過許史門
常賣一聲偶然得雨雪涔涔滿寺庭四圖冷落讓丹靑
往來睥睨誰比數十萬酬之觀者驚客還次第閱冬夏
坐見歲序寒崢嶸王丞來觀歎嘖嘖亦如我昔初見日
新詩雌黃初得實信知君家有摩詰我持此圖二十年
眼見綠髮皆華顚許生縮手入黃泉衆史弄筆摩青天
君家枯松出老翟頗似破屏有骨骼一時所棄願愛惜
不誣方將有人識
(聲畫集此詩正夲有二篇互有不同今錄其後篇)
絶句
黃葉委庭觀九州小蟲催女獻工裘金錢滿地無人費
百斛明珠薏苡秋
(王直方詩話少游嘗以眞字題月團新碾瀹花甆一絕于邢敦夫扇上山谷見之乃于扇背復)
(作小草題此詩皆自所作詩也少游後見之云逼我太甚)
題大年小景二絕
水色煙光上下寒忘機鷗鳥恣飛還我來頻作江湖夢
對此身疑在故山
輕鷗白鷺定吾友翠栢幽篁是可人海角逢春知幾度
臥游到處總傷神
(苕溪漁隱叢話余家有大年畫小景二幅山谷親書兩絶句其上今豫章所刻集及他本皆無)
宿錢塘尉廨
平湖繞舍山無盜官事長閒俸有金安得終身爲禦寇
不辭兒女作吳音(合璧事類别集)
題東丁水
古人題作東丁水自古東丁直到今我爲改名方響洞
要知山水有清音
(老學菴筆記漢嘉城西北山麓有一石洞泉出其間良久一滴淸如金石山谷詩云)
贈宗室大年
揮毫不作小池塘蘆荻江邊落鴈行雖有珠簾籠翡翠
不忘煙雨罩鴛鴦
(王直方詩話大年喜微行而善畫小景山谷蓋有所譏也)
山礬
北嶺山礬取次開淸風正用此時來平生習氣雖料理
愛著幽香未擬回
(苕溪漁隱叢話山谷云江南野中有一種小白花木高數尺春開極香野人謂之鄭花王荆公)
(嘗欲作詩而陋其名予請名曰山礬野人採鄭花以染黃不借礬而成色故名山礬海岸孤絕)
(處普陀山譯者以爲小白花予疑卽此花耳不然何以觀音老人端坐不去耶)
句
春將國豔熏花骨日借黃金縷水紋(題野寺壁人玉屑)(詩)人
得交游是風月天開圖畫即江山(石林燕語)清鑑風流歸
賀八飛揚䟦扈付朱三(苕溪漁隱叢話)
陳師道
師道字無已一字履常彭城人號后山居士元
祐中以蘇軾傅堯俞孫覺薦授徐州教授紹聖
初歷祕書省正字扈從南郊不屑服趙挺之衣
以寒疾卒有集
(朱文公語錄黃山谷詩云閉門覓句陳無已對客揮毫秦少游陳無已平時出行覺有詩思便)
(急歸擁被臥而思之呻吟如病者或累日而後起眞是閉門覓句者也)
(詩林廣記或言后山之詩非一過可了近于枯淡彼其用意直追騷雅不求合於世俗亦惟恃)
(有東坡山谷之知也自此兩公外政使舉世無領解者渠亦安暇恤哉)
(文獻通考石林葉氏曰世言陳無已每登覽得句即急歸臥一榻以被蒙首惡聞人聲謂之吟)
(榻家人知之即猫犬皆逐去嬰兒稚子亦抱寄鄰家徐待詩成乃敢復常)
(敖陶孫詩評陳后山如九皋獨唳深林孤芳沖寂自妍不求賞識)
(後村詩話後山樹立甚高其議論不以一字假借人然自言其詩師豫章公或曰黃陳齊名何)
(師之有余曰射較一鏃奕角一著惟詩亦然后山地位去豫章不遠故能師之)
妾薄命(爲曾南豐作)
主家十二樓一身當三千古來妾薄命事主不盡年起
舞爲主壽相送南陽阡忍著主衣裳爲人作春妍有聲
當徹天有淚當徹泉死者恐無知妾身長自憐
葉落風不起山空花自紅捐世不待老惠妾無其終一
死尚可忍百歲何當窮天地豈不寬妾身自不容死者
如有知殺身以相從向來歌舞地夜雨鳴寒蛬
(詩林廣記謝疊山云元豐間曾鞏修史薦后山有道德有史才乞自布衣召入史館命未下而)
(曾去后山感其知已不願出他人門下故作妾薄命鞏南豐人歐陽公之客后山尊之號曰南)
(豐先生)
丞相溫公挽詞
恭默思良弼詩書正百工事多違謝傅天遽奪楊公一
代風流盡三師禮數崇若無天下議美惡併成空
(詩林廣記謝疊山云時哲宗諒陰見上帝賚良弼非偶然也周公位冢宰正百工以詩書治天)
(下與熙豐變法者不同蓋熙豐新法與溫公所志所學皆相反也)
百姓歸周老三年待魯儒俗方隨日化身已要人扶玉
几雖來晚明堂訖授圖心知死諸葛終不羨曹蜍
(詩林廣記黃山谷見此詩俗方隨日化身已要人扶之句嘆曰陳三直不可及蓋天不憖遺老)
(悲盡于此矣)
少學眞成已中年託著書輟耕扶日月起廢極吹噓得
志寧論晚成功不願餘一爲天下慟不敢愛吾廬
(詩林廣記任天社云輟耕扶日月起廢極吹噓言公既執政士大夫得罪於熙豐者極力薦引)
(而用之日月吹嘘字雖不對而事勢氣象實相等此詩人之妙也)
嘲秦覯
長鋏歸來夜帳空衡陽回雁耳偏聰若爲借與東風看
無限珠璣咳唾中
(王直方詩話少章登第後方娶後山作此詩時猶未娶故多戲句帳空聞雁之語皆戲其獨宿)
(無寐也)
絕句
書當快意讀易盡客有可人期不來世事相違每如此
好懷百歲幾回開
(復齊漫錄云此無已得意詩也)
寄外舅郭大夫
巴蜀通歸使妻孥得定居深知報消息不忍問何如身
健無妨遠情親未肯疎功名欺老病淚盡數行書
(詩人玉屑趙章泉先生嘗云學詩者莫不以杜爲師然能如其師者鮮矣句或有似之而篇之)
(全似者絕難得陳后山寄外舅郭大夫詩乃全篇之似杜者也後戴式之亦有思家用陳韻又)
(全篇之似陳者也)
曾南豐先生挽詞
早棄人間事眞從地下遊丘原無起日江漢有東流身
世從違裏功言取次休不應須禮樂始作後生仇
精爽回長夜衣冠出廣庭勲庸畱琬琰形象付丹靑道
喪餘篇翰人亡更典刑侯芭才一足白首太玄經
(珊瑚鉤詩話此二詩后山感南豐之薦引未遂而遽亡故其詞深切)
端硯(原注寇十一惠)
端溪四山下龍淵鬱積中州清淑氣金聲玉骨石爲容
河江屈流雲作使滑如女膚色馬肝探頷適遭龍伯睡
轆轤挽出萬人賀千歲之藏一朝致書生活計亦酸寒
斷甎半瓦寧求備似憐陶瓦磨竈煤輟贈不減前人志
小放歌行
春風永巷閉娉婷長使靑樓悞得名不惜卷簾通一顧
怕君著眼未分明
當年不惜嫁娉婷傅白施朱作後生說與旁人須早計
隨宜梳洗莫傾城
(詩話總龜山谷云無己他日作詩極高古至于此篇則顧影徘徊炫燿太甚)
賦宗室士暕高軒過圖
滕王蛺蝶江都馬一紙千金不當價異材天縱非力能
畫工不是甘爲下今代風流數大年含毫落筆開山川
忽忘朽老壓塵底卻怪鳧鴻墮目前邇來八二復秀出
萬里山河才咫尺眼邊爭得有突兀復似天地初開闢
明窗寫出高軒過便逐愈湜聞吟哦晚知書畫眞有益
卻悔歲月來無多宮禁修嚴絕過訪時於僻寺聊稅鞅
秀潤如行琮璧間清明似引星辰上憂悲愉怢百不平
河擘太華東南傾平生秀句寰區滿掇拾棄置成丹靑
平湖遠岫開精神陡覺文字生淸新未許二豪今角立
也知旁有衛夫人
(王直方詩話無己謂余曰近宗子節使使余作一詩挂名其間得百千以爲女子嫁資可乎余)
(曰詩未成則錢不可緩詩已成則錢不可來數日無己卒士暕贈以百縑)
寄曹州晁大夫
墮絮隨風化作塵黃樓桃李不成春只今容有名駒子
困倚闌干一欠伸(以上後山詩集)
(菊坡叢話陳后山此詩自注云周昉畫美人有背立欠伸者最爲妍絕東坡所賦麗人行也任)
(天社云此篇言徐州風物後山嘗有詞并序云晁大夫增飾披雲初欲壓黃樓而張馬二子皆)
(當年樽下世所謂英英盼盼者盼卒英嫁而盼之子瑩頗有家風而曹妓未有顯者黃樓不可)
(勝也作南鄕子歌之曰風絮落東鄰點綴繁枝旋化塵關鎖玉樓巢燕子冥冥桃李摧殘不見)
(春流轉到如今翡翠生兒綴作衾花樣腰身官樣立婷婷困倚闌干一欠伸蓋前云風絮以屬)
(英塵化以屬盼名駒子以屬瑩瑩母馬氏也)
句
昔日剜瘡今補肉百孔千瘡容一罅拆東補西裳作
帶人窮令智短百巧千窮只短檠起倒不供聊
應俗經事長一智稱家豐儉不求餘卒行好步
不兩得巧手莫為無麫餅(巧息婦做不得無麫䬪飥)不應遠水
救近渴畱渴須遠井(遠水不救近渴)瓶懸瓽間終一碎(瓦罐終須井上)
(破)急行寧小緩(急行趕過慢行遲)早作千年調一生也作千年
調(人作千年調鬼見拍手笑)拙勤終不補(將勤補拙)斧斫仍手摩(大斧斫了手摩)
(娑)驚雞透籬犬升屋(雞飛狗上屋)割白鷺股何作難(鷺鷥腿上割股)
薦賢仍賭命
(雞肋編陳無已詩亦多用一時俚語如昔日云云而東坡亦有三杯輭飽後一枕黑甜餘皆世)
(俗語如賭命輭飽猶可解而黑甜後世不知其爲睡矣如詩之串夷載路書云弔由靈安知非)
(當時之常談也)
潘大臨
大臨字邠老齊安人有柯山集次弟大觀字仲
達亦入江西派其詩不傳
(後村詩話東坡文潛先後謫黃州皆與邠老游其詩自云師老杜然有空意無實力余舊讀之)
(病其深蕪話邠老得句法于東坡頃與洪駒父潘子眞詩)
(徐師川洎予友善山谷嘗稱之曰天下異才也)
春日書懷
舟楫淩漳水風濤接蠡湖龍媒戒跬步驪頷脫微軀樂
土供游戲深文苦縶拘胷中雖磈磊牆外或歌呼老去
嵇康嬾歸來甯子愚千鍾眞臭腐十畝借膏腴春雨何
曾密園花竟自都小橋藏細柳方沼出新蒲酒熟拈巾
漉經傳帶雨鉏行盤隨所有坐客幾時無日轉槐陰暮
門通鳥跡迂仰頭看哺鷇引手出將雛撫事盆繅繭勞
生戸轉樞形骸浮大塊毛髮燎洪爐世論幾膠柱人心
盡好竽屠龍非至計射雉屈良圖借箸方隆漢推枰已
滅吳從渠畫麟閣吾自著潛夫
荅王立之惠書
歸自江南即定居漫勞親友問何如剛腸肯爲藜羹轉
病骨聊憑竹杖扶南圃土腴千樹橘東湖春水百金魚
明年生計應堪說待倩君侯買異書(以上宋文鑑)
吳熙老所藏風雨圖
我游匡山夏將杪赤日青天萬山遶忽然風雨動地來
震氣乘雷離電繞一川煙靄失東西萬里乾坤錯昏曉
香爐高峯危欲墮石門細路人心𠞰江翻那聞得計魚
木拔豈有安巢鳥須臾雲過雨腳收依舊晴暉著叢篠
羣山歷歷在眼前恰似憑高日方曉誰將此景入畫圖
數幅生綃盤礴了吳丞此畫絕代無張公此詩古來少
讀詩觀畫興未窮北窗風涼退自公使君意消三伏中
未可鞭箠催青銅(熙老在羅田催科不用鞭箠而辦)
贈張聖言畫柯山圖
我昔騎鯨遊九州上扣天闕望冕旒羣公侍旁好顔色
將順帝旨成剛柔抱持日月不自獻蒙茸塵土歸家丘
結茅竹間今休已炎暑避舍淸飈畱屋頭清溪鳴晝夜
當戸古木蔽馬牛蒼頭廬兒從高蓋傳呼不到門巷幽
兩公忘言兒袖手驅除睡魔須茶甌誰傳此意到旁郡
解衣盤礴煩張侯張侯落筆妙天下未墜學士之風流
欻見柯山入畫圖丹靑知君百不憂黃公不肯直南省
一麾已具東南舟請君援筆待公至畫我迎公竹隂裏
(以上聲畫集)
江間作
白鳥沒飛煙微風逆上船江從樊口轉山自武昌連日
月懸終古乾坤别逝川羅浮南斗外黔府古河邊
西山連虎穴赤壁隱龍宫形勝三分國波流萬世功沙
明拳宿鷺天闊退飛鴻最羨魚竿客歸船雨打篷(苕溪)
(漁隱叢話)
浯溪中興頌
公泛浯溪春水船繫船啼鳥青崖邊次山作頌今幾年
當時治亂春風前明皇聰明眞晩謬乾坤付與哥奴手
骨肉何傷九廟焚蜀山騎騾不回首天下寧知再有唐
皇帝紫袍迎上皇神氣倉皇吾敢惜兒不終孝聽五郎
父子幾何不豺虎君臣寧能責強虜南内凄涼誰得知
人間稱家作端午平生不識顔眞卿去年不荅高將軍
老來讀碑淚霑臆公詩與碑當並行不賞邊功寧有許
不殺奏章猶未語雨淋日炙字未訛千秋萬歲所鑒多
(浯溪集)
句
八字山頭鴈武昌江上魚(江口漫錄)(能改齋)詩束牛腰藏
舊稾書訛馬尾辨新讎(贈賀方回)(老學菴筆記)
滿城風雨近重陽
(梁溪漫志謝無逸嘗從潘邠老求近作邠老荅曰秋來景物件件是佳句恨爲俗氛所蔽昨日)
(清臥聞攪林風雨聲欣然起題其壁云云忽催租人至遂敗意止此一句奉寄)
謝逸
逸字無逸臨川人屢舉不第以詩文自娛有溪
堂集
(冷齋夜話無逸詩老鳳垂頭噤不語枯木槎牙噪春鳥貪夫蟻旋磨冷官魚上竹山寒石髮瘦)
(水落溪毛凋等句大爲山谷稱賞曰晁張流也後村詩話紫薇評無逸詩似康樂幼槃詩似元)
(暉按康樂一字百鍊乃出冶元暉尤麗密無逸輕快有餘而欠工緻幼槃差苦思其合元暉者)
(亦少然弟兄在政宣間科舉之外有𡵨路可進身韓子蒼諸人或自鬻其技至貴顯二謝乃老)
(死布衣其高節亦不可及)
亡友潘邠老有滿城風雨近重陽之句今去重陽
四日而風雨大作遂用邠老之句廣爲三絕
滿城風雨近重陽無奈黃花惱意香雪浪翻天迷赤壁
令人西望憶潘郎
滿城風雨近重陽不見修文地下郎想得武昌門外柳
垂垂老葉半靑黃
滿城風雨近重陽安得斯人共一觴欲問小馮今健否
雲中孤雁不成行
晩春
蒲芽荇帶繞淸池錦纜牽船水拍隄好是寒煙疎雨裏
遠峯青處子規啼
門前楊柳暗沙汀雨溼東風未放晴點點落花春事晚
青青芳草暮愁生
夏日
竹風煙靜午隂涼飯罷呼童啓北窗試拂横牀供晝寢
且容幽夢遶清江(以上合璧事類前集)
寄隱士
先生骨相不封侯卜居但得林塘幽家藏玉唾幾千卷
手校韋編三十秋相知四海孰青眼高臥一菴今白頭
襄陽耆舊節獨苦只有龐公不入州
送董元達
讀書不作儒生酸躍馬西入金城關塞垣苦寒風氣惡
歸來面皺鬚眉斑先皇召見延和殿議論慷慨天開顏
謗書盈篋不復辯脫身來看江南山長江滚滚蛟龍怒
扁舟此去何當還大梁城裏定相見玉川破屋應數間
豫章别李元中宣德
舊聞諸李隱龍眠伯時已老元中少一行作吏各天涯
故人落落疎星曉西山影裏識君面碧照暮江眸子瞭向
來聞道渺多岐只今領略歸玄妙老鳳垂頭噤不語古木
查牙噪春鳥身在幕府心江湖左胥右律但坐嘯第愁一
葉釣魚舟不容堂堂七尺表我今歸臥靈谷雲君應紫禁
鶯花繞相思有夢到茅齋細雨青燈坐林杪(以上宋文鑑)
題王方之大裘軒
小人拙生事三冬臥無帳忍寒東窗底坐待朝曦上徐
徐晨光熙稍稍血氣暢薰然四體和恍若醉春釀此法
祕勿傳不易車百輛君胡得此法開軒亦東向蘇公名
大裘意豈在萬丈但觀名軒心人人如挾纊(齊東野語)
社日
雨柳垂垂葉風溪細細紋清歡惟煑茗美味秖羹芹飲
不遭田父歸無遺細君東皋農事作舉趾待耕耘(瀛奎律髓)
南湖絶句(在臨川地近魏夫人仙壇)
平湖匳鏡靜無塵地接西壇共一雲安得御風如列子
更邀明月訪元君
野情蕭散不便書老大無心賦子虚待借南湖雙艓子
綠荷隂裏看游魚
碧瓦朱甍午影涼輭風翻袂送秋香荷花也似知秋近
故歛羞容避夕陽
擬峴臺(在撫州城東隅守裴某建曾文定公爲記)
耿耿抱孤韻寂寂扄柴扉束書臥環堵交游車馬稀風
流佳公子妙年秉天機邀予步層雲目送孤鴻飛山影
漾清流翠色侵人衣漁浦晩煙暝霽雰蒙夕暉靜言思
叔子悵然憺忘歸坐有庖丁手奏刀心術微萬象含筆
端縑素聊一揮古來勝達士歘如朝露晞吾人各勉力
毋爲鄒湛譏
廣壽寺
學道護心城養生戒眉斧靜知世味薄老愜野僧語散
步給孤園邀我會心侣塵清不眯眼境靜可冰暑蓮社
宗遠公竹溪仰巢父此道不異世今人豈媿古當念貧
時交重勿棄如土(以上撫州府志)
句
閻浮檀水心無染優鉢曇花體自香(合璧事類後集)
狂隨柳絮有時見舞入梨花何處尋江天春晚暖風
細相逐賣花人過橋
(豫章詩話謝無逸作胡蝶詩三百首人號謝胡蝶有句云云)
洪朋
朋字龜父南昌人黃山谷之甥曾舉進士不第
與其弟芻駒父炎玉父羽鴻父俱有才名時人
號四洪
(王直方詩話洪龜父常有詩云琅玕嚴佛界山谷改云琅璫鳴佛屋龜父前後作詩唯有一朝)
(厭蝸角萬里騎鵬背一聯最爲妙絶山谷亦嘗歎賞此句)
寫韻亭
紫極宫下春江横紫極宫中百尺亭水入方洲界玉局
雲映連山羅翠屏小楷四聲餘翰墨主人一粒盡仙靈
文簫彩鸞不復返至今神界花冥冥
(紫微詩話作詩至此殆無遺矣)
春風
春風吹桃李欻然滿中園羣動不遑息胡蝶紛飛翻我
今感兹時步屧繞林間顏色豈不好持久良獨難置酒
休其下聊復罄餘歡君看桃與李成蹊亦無言
宿范氏水閣
枕水鑿疏櫺雲扉夜不扃灘聲連地籟林影亂天星人
靜魚頻躍秋高露欲零何妨呼我友乘月與揚舲
獨步懷元中
淨盡西山日深行城北村琅璫鳴佛屋薜荔上僧垣時
雨慰枵腹夕風清病魂所思渺江水誰與共忘言
晚登秋屏閣示杜氏兄弟
病人湯熨暫時停漫向秋屏閣上行白日忽隨飛鳥去
青山斷處落霞明林間嘒嘒寒蟬急江上悠悠煙艇横
富貴功名付公等嗟予老矣負平生(以上宋文鑑)
李夫人偃竹歌
袖中歘忽生絲竹眼㡳鮮飇起寒綠(闕)誰能寫此眞
偃蹇一枝生氣足夫人故有林下風歲寒落落此君同
映窗得意偶揮灑寫出篔簹郭裏千秋之臥龍夜來風
雨吹倒屋但恐踊躍變化入水渺無蹤
題胡潛風雨山水圖
胡生好山水煙雨山更好鴻雁書遠空馬牛風塞草(以上)
(聲畫集)
廬山
山瀑兩道瀉木葉四時春日暝不知去魚鳥會畱人(廬山)
(志)
洪芻
芻字駒父紹聖元年進士崇寧中入黨籍靖康
中爲諫議大夫汴京失守坐爲金人括財流沙
門島卒有老圃集
(文獻通考陳氏曰洪氏兄弟四人其母黃魯直之妹不淑早世所爲賦毁璧者也龜父舉進士)
(不第其季弟羽鴻父坐上書元符中入黨籍終其身芻炎皆貴而芻靖康失節貶廢羽詩不傳)
(劉後村詩話三洪與徐師川皆豫章之甥龜父警句往往前人所未道然早卒惜不多見駒父)
(詩尤工初與龜父游梅仙觀龜父有詩卒章云願爲龍鱗嬰勿學蟬骨蛻是以直節期乃弟矣)
(駒父後居上坡晚節不終不特有愧于舅氏亦有愧于長君玉父南渡後爲少蓬聞師川召有)
(懷駒父詩云欣逢白鶴歸華表更想黃能出羽淵然師川卒不能返駒父于鯨波之外玉父愛)
(兄之道至矣余讀而悲之)
蝦蟆
動物類含血蝦蟆獨無之雙目但瞠也一腹亦皤其龍
變或託體魚腹覩幽姿䍐見三足蟾詎減六眸龜向來
奏贋瑞背負輪囷芝坐謾皆下吏膠車等兒嬉雖蒙黃
金擲荆卿空爾爲或以白玉琢形模妙工倕咄爾百醜
質詎辱五鼎脂浪號土底犧雄誇水中雞何足汙帝箸
但可充蛇飢作意一池鳴和我五字詩(事文類聚後集)
上墨工
子墨客卿妙一世懷玉山中五丈夫峨眉老仙與推轂
谷量牛馬斗量珠
田家謠
鳩婦勃磎農荷鉏身披襏襫頭茅蒲雨不破塊田坼圖
稊稗青青佳榖枯大婦碓舂頭鬢疎小婦拾穗行餉姑
四時作苦無袴襦門前叫嗔官索租(以上合璧事類前集)
闕題二首
槐下棗花纂纂麥秋葚子離離不沽十千美酒難消三
百枯棋
兩部池蛙當妓千山飛鳥催沽引睡直須黃妳曲肱正
要青奴
(雪浪齋日記此駒父少作也)
擬峴臺
崇臺面空闊遠眺眞高明一水來朝宗彎環抱荒城連
山頗偃蹇卻略倚翠屏緬懷青溪上興與峴山并客從
豫章來及此春服成公子有好懷良友及兹登初筵挹
溪光中觴聞雨聲翠幄列茂樹金沙漲回汀鷗鳥舞不
下溪舟縱復横尚恨夜氣歛不見白月生信美非吾土
少畱空復情(江西通志)
寄題雙井黃稚川雲巢(稚川名公準山谷之弟)
雲巢一上十五里中有今世巢居子雞鳴犬吠百餘里
不知天際去此幾平生深契鳥窠禪翦茅蓋頭萬事已
宴坐經行飛鳥上人間榮辱不到耳蝸牛兩角竟何爲
鷦鷯一枝端自喜我有一廛落城市章服裹狙聊復爾
武陵未訪桃花源修江儻問桃花水會取櫻桃洞前路
藜杖扶衰自此始(南昌府志)
石耳峯
朝踏紅塵暮宿雲往来車馬漫紛紛猴溪橋下潺湲水
唯有峯頭石耳聞(廬山志)
金陵作
沙觜彎環轉柁牙一衣帶水遶城斜飛廉解使馮夷怒
渡口風吹蕎麥花(景定建康志)
句
眼中人物東西盡肺病京華故倦游(送王立之赴官河内王直方詩話)
關山不隔還家夢風月猶隨過海身(竄海島作記老學庵筆)深秋
轉覺山形瘦新雨能添水面肥(雪浪齋日記)
徐俯
俯字師川洪州分寧人以父禧死事授通直郎
紹興初賜進士出身累官端明殿學士簽書樞
密院事權參知政事有東湖集
(豫章詩話師川七歲能詩山谷嘗曰洪龜父攜師川上藍莊詩來詞氣甚壯筆力絕不類年少)
(書生意其行已讀書皆當老成解事熟讀數過爲之喜而不寐老舅年衰力劣不足學師川有)
(意日新之功當於古人中求之耳一家不似渭後村詩話師川豫章之甥然自爲)
(陽高自標樹藐視一世在靖康中朝列有改名避僞楚諱者師川名婢曰昌奴朝士至則呼之)
(以名節自任諸人所推下之者不獨以其詩也雪浪齋日記佳樹冬不凋横塘春更綠此徐師)
(川詩頗平淡無雕鐫氣)
次韻可師題于逢辰畫山水
江漢踰千里隂晴自一川故山黃葉下夢境白鷗前巫
峽常雲雨香爐舊紫煙布帆無恙在速上泛湖船
畫虎行爲吉州假守蘇公作
昔日何人畫於莬君家獨有他家無宣城老包骨已朽
紛紛俗子尚誰呼大虎蹲踞小虎戲目光注射百步外
名畫多聞内府收人間豈惜千金費巉巉巖巖谷中石
老樹穹枝拂秋色銳頭將軍射不得卻挂江南使君壁
林間一嘯四山風麏驚狐號爲墮空不向南山隨李廣
只愁東海笑黃公憶昔余頑少小時先生教誦荆公詩
秖今耆舊無新語賴有廬山病可師
春日登眺遊寶勝諸寺且觀名畫
護法儼神龍諸天擁梵宫樓臺春日麗海岳畫圖雄浦
樹重重綠園花灼灼紅微風吹細雨只在夕陽中
明皇夜游圖(吕子廣藏畫學博士李生所作)
歌吹開元曲鉛華天寶粧苑風翠袖冷宫露赭袍光閨
闥連閶闔驊驑從驌驦千門還欲曉九陌乍聞香
李賀晚歸圖
近代推名畫諸君作薦書皇都開藝學博士是新除高
柳長安道亂雲昌谷居丹青聊置此僕馬晚歸歟
饒守董尚書令畫史繪釋迦出山相及維摩居士
使靈山香火之因不斷復惠臘藥數種皆病所欲
也作此寄之
示病毘邪金粟影出山五祖金仙相神妙通靈顧虎頭
白蓮香火空諸妄臘中發藥補衰朽扶杖清風看花柳
捷書正用此時來開顏政爾難忘酒韓門弟子更誰如
即今猶有董安于更畫承明兩學士與公相對白髭鬚
(以上聲畫集)
陪李泰發登潤州城樓
十年不復上南樓直爲狂酋作遠遊滿地江湖春入望
連天章貢水爭流青雲聊爾居金馬紫氣還應射斗牛
公是主人身是客舉觴登望得無愁
(優古堂詩話師川此作絶類劉長卿和樊使君登潤州城樓詩)
題顏魯公畫像
公生開元間壯及天寶亂捐軀范陽胡竟死蔡州叛其
賢似魏徵天下非貞觀四帝數十年一身逢百難少時
讀書史此事心已斷老來鬢髮衰慨嘆功名晚嗟哉忠
義途捷去不可緩初無當年悲只令後世歎一朝絕霖
雨南畝常亢旱小夫計雖得斯民蓋塗炭長歌詠君節
千載勇夫愞敬書子張紳庶幾古人半(容齋三筆)
春日游湖上
雙飛燕子幾時回夾岸桃花蘸水開春雨斷橋人不渡
小舟撐出柳隂來(後村千家詩)
跋韓子蒼代葛亞卿作詩後
夏木隂隂欲放船黃鸝啼了落花天十詩盡說人間事
付與風流葛稚川
同曾戸部諸公尋梅對奕
處處已收南畝稻閒閒還看北山梅累觴聊爾酡顏在
對局怡然笑口開埽徑似知佳客至杖藜唯可數君來
移松種樹鄱陽老章甫風帆歲一迴
庭中梅花正開用舊韻貽端伯
羌笛何勞塞北吹江南何處不寒梅千林寂寂無人看
獨樹亭亭對客開偏爲咨嗟唯爾念是誰移種待君來
縱畱一曲安能唱恰似朝歌墨子迴(以上豫章詩話)
滕王閣
一日追王造千年與客遊雲邊梅嶺出坐上贑江流日
落迴飛鳥煙深失釣舟蟬鳴枯柳外天地晚風秋(南昌府志)
句
一百五日寒食雨二十四番花信風(歲時廣記)開元天寳
間衮衮見諸公不聞張與許名在臺省中(雙廟話紫微詩)今
時習主簿還是魯諸生(過張獻之主簿村居合璧事類後集)離鸞只說閨
中事䑛犢那知母子情
(吕氏童蒙訓徐師川言作詩立意不可蹈襲前人因言慈母溪與望夫山相對望夫山詩甚多)
(而慈母溪古今無人題詩自誦其末兩句云云)
頗知鶴脛緣詩瘦早棄魚須伴我閒
(困學記聞徐師川以諫議召程致道在西垣封還除書言與中貴人倡和魚須之句爲人所傳)
(朱文公語錄云師川遊廬山遇宦者鄭諶與之詩後村謂徐集不載魚須之篇愚考集中有次)
(韻鄭本然居士云云本然居士豈卽鄭諶歟)
詩如雲態度人似柳風流(贈張仲宗)(詩說雋永)
林敏修
敏修字子來敏功弟有無思集
(後村詩話二林詩極少曾端伯作高隱小傳云有詩文百二十卷今所存十無一二兄弟皆隠)
(君子不但以詩重)
閻立本畫醉道士圖
破除萬事無過酒有客何須計升斗解將富貴等浮雲
醉鄕卽是無何有昔人繪事亦有神丹青寫出盡天眞
尊罍未恥月漸傾更待曉出扶桑暾餐霞服氣浪自苦
自厭神仙足官府脫巾解帶衣淋漓眼花錯莫誰賓主
君不見炙手可熱唯權門欲觀佳麗爭怒嗔何如銜杯
樂聖藉地飲安用醉吐丞相茵
文湖州作山水横軸吳希全家藏其子誠伯求蘇
養直賦詩語特奇妙遂用其韻同賦
明窗十日復五日出此湖光與山色前身畫師語不妄
文侯乃是金門客乍從雲際辨遠岫爭數喬林誇眼力
波漂菰米歲事空水濱枉下南飛鴻欲投曉渡喚舟子
急槳已入昏煙中徑思天邊問歸路錯認江鄕舊洲渚
能傳萬里在尺素豪奪應防卷寒雨(以上聲畫集)
張牧之竹溪(有序)
張牧之隱於竹溪不喜與世接客來蔽竹窺之或韻
人佳士則呼船載之或白刺船與語俗子十反不一
見怒罵相踵弗顧也人或以少漫郎余獨喜與古人
意合乃作竹溪詩
幽閒古城隂結屋清溪曲溪流湛回映上有青青竹漫
郎欣得之綠髮詠空谷高風及前修勝趣隨遠矚惡客
徒擾人立談非我欲麾去寧汝瞋眞意聊自足或言不
當爾往往相謗讟荅云豈吾私恐作林泉辱源流别涇
渭臭味同草木肯當百事勝容此一物俗獨餘嵇阮輩
蕩槳戒臣僕濁醪澆古胷日沒還秉燭僕忝瓜葛後意
氣頗相屬平生幾兩屐共老三徑菊行年事無定此計
諾已宿徑須買牛衣兒亦荷書簏從子竹間游溪魚刴
寒玉(宋文鑑)
洪炎
炎字玉父元祐末登第南渡後官祕書少監有
西渡集
(西江宗派圖錄玉父重聽嘗對上曰世人皆聾於心臣則聾於耳心則了了惟上所使)
詠奕
荆璞玉爲子井文楸作枰有求唯别墅不喜得宣城跕
跕飛鳶墮丁丁伐木聲破愁逢一笑無地著虧成
不作丹朱戲難禁清晝長敢言白玉局聊取紫羅囊角
道空傳記乘除自有方兒童爭畫紙謾學老夫狂
葉少蘊出示鄭先覺閱駿馬圖爲作長歌
丹青得名曹將軍畫馬已來無復人諸生韓幹受肉法
絕足亦傳妙苑眞儒林望郎李公麟曹韓復生能與鄰
心胷可納天西極紈素頻空冀北羣鄭生晩識李侯比
自許筆端輕萬里山川初出大宛城翰墨猶霑渥洼水
汗血噴沙指顧閭霧鬛風鬉卷中起戲成十馬皆龍材
前有飛黃後山子葉公好尚有祖風苦愛眞龍似畫龍
千金不惜市駿骨睥睨神物秋豪中英雄嘗聞妾換馬
意氣欲將詩拔畫詩工合畫兩崛奇谷量馬觀未論價
公詩自是生驊驑恨公不身親李侯向來曹韓空白頭
遷居
從官三十載故山凡幾歸昔歸尚有屋再歸已傾攲今
歸但喬木竹落荆薪扉上爲鸛鳥都下爲雞犬棲相彼
東西隅三畝以爲基積塊與運甓實窪而培庳成兹道
傍舍空我橐中資堂室取即安牖戸適所宜嘉樹三四
株當窗發華姿馨花入懷袖似與遷徙期我今六十老
豈不知前非骨相自不媚況復筋力微收此衰病身與
汝長相依松楸幸在望鄰曲不見遺葛巾隨里社庶以
保期頤(以上西渡集)
再任祕書少監
再入蘭臺逢舊史重遊東觀閱新書家徒四壁今無屋
誰爲君王奏子虛(合璧事類後集)
絕句
桃花浪打散花樓南浦西山送客愁爲理伊州十二疊
緩歌聲裏看洪州
西江東畔見江樓江月江風萬斛愁試問海潮應念我
爲將雙淚到南州
(菊坡叢話洪玉父舍人有侍兒曰小九知書能爲洪檢閱洪甚愛之嘗月夜登榺王閣洪賦詩)
(云云後因兵亂失之洪悵恨不已又和前詩云云已而洪復尋得其人)
汪革
革字信民自歙徙臨川紹聖四年試禮部第一
分教長沙又爲宿州教授蔡氏當國以周王宫
教召不就復爲楚州教官卒有青溪集
(後村詩話吕榮陽居符離信民爲教官從滎陽學故紫微公尤推尊信民其詩云富貴空中華)
(文章木上癭要知眞實地唯有華嚴境蓋吕氏家世本喜談禪而紫微與信民皆尚禪學云)
(困學紀聞饒德操黎介然汪信民寓宿州作詩有略詆及時事者吕滎陽聞之作麥熟繰絲等)
(四詩以諷之自此不復有作)
寄謝無逸
問訊江南謝康樂溪堂春水想扶疎高談何日看揮麈
安步從來可當車但得丹霞訪龐老何須狗監薦相如
新年更勵於陵節妻子同鉏五畝蔬
和吕居仁春日
晏坐黌堂一事無居官蕭散似相如偶違濁酒風前約
不見繁英雨後疎(以上紫微詩話)
李錞
錞字希聲官至祕書丞有集
題宗室公震四時景
九江應共五湖連尺素能開萬里天山杏野桃零落處
分明寒食曉風前
繁隂雜樹映汀沙三伏江天自一家欲喚扁舟渡雲錦
平鋪明鏡是荷花
舂鉏寂寞繞疎叢霜後雲生浦溆風此處年年報秋色
只應衰柳與丹楓
剪水飛花細舞風斷蘆洲外水連空剡溪幾曲知名處
何似今朝眼界中(畫繼)
句
散盡平生眼中客暖風晴日閉門居(送王立之方詩話)(王直)
韓駒
駒字子蒼蜀之仙井監人政和中召試賜進士
出身除祕書省正字累除中書舍人兼權直學
士院高宗即位知江州有陵陽集
(後村詩話子蒼蜀人學出蘇氏與豫章不相接吕公強之入派子蒼殊不樂其詩有磨淬剪&KR0914;)
(之功終身改竄不已有已寫寄人數年而追取更易一兩字者故所作少而善)
(敖陶孫詩評韓子蒼如梨園按樂排比得倫)
和李上舍冬日
北風吹日晝多隂日暮擁階黃葉深倦鵲遶枝翻凍影
飛鴻摩月墮孤音推愁不去如相覓與老無期稍見侵
顧藉微官少年事病來那復一分心
(復齋漫錄子蒼和李上舍冬日詩日暮擁階黃葉深之句最爲世所推賞故李彭商老有建除)
(體贈子蒼云滿朝以詩名何獨遺大雅平生黃葉句摸索便知價蓋是時子蒼自館職斥宰分)
(寧時也)
上元葆眞宫作
玉作芙蓉院院明博山香度小崢嶸誰言水北無人到
亦有媻姍勃窣行
(耆舊續聞宣和間重華葆眞宫曹王南宫也燒燈盛於都下癸夘上元館職約集而蔡老攜家)
(以來珠翠闐溢僮僕雜行諸名士幾遭排斥巳而步過池北游人縱觀時少蓬韓駒子蒼咏小)
(詩云云)
恭賦御畫雙鵲圖
君王妙畫出神機弱羽爭巢並占時想見春風鳷鵲觀
一雙飛上萬年枝
舍人簪筆上蓬山輦路春風從駕還天上飛來兩烏鵲
爲傳喜色到人間
(墨莊漫錄宣和初賜中書何㮚御畫雙鵲韓子蒼時爲校書郎賦二絕云云)
戲作冷語
石崖蔽天雪塞空萬仞隂壑號悲風纖絺不御當玄冬
霜寒墜落冰谿中斲冰直侵河伯宫未若冷語清心胷
劉童子七歲能誦書部使者聞諸朝既至京師會
更制不果試其歸也以二小詩送之
七歲瀾翻數萬言飢鷹引子望騰鶱時平不用甘羅輩
寂寞提書歸故園
不作西京童子郎時人已自識黃香還家更誦五千卷
十八重來詣太常
題脩師陽關圖
風煙錯漠路崎崯倦客羇臣淚滿衿何事道人常把翫
只應無復去來心
題楊妃上馬圖
翠華欲幸長生殿立馬樓前待貴妃尚覓君王一回顧
金鞍欲上故遲遲
題湖南清絕圖
故人來從天柱峯手提石廩與祝融兩山坡陀幾百里
安得置之行李中下有瀟湘水清瀉平沙側岸搖青楓
漁舟已入浦溆宿客帆日暮猶爭風我方騎馬大梁下
怪此物象不與常時同故人謂我乃絹素粉墨妙手煩
良工都將湖南萬古愁與我頃刻開心胷詩成畫往默
惆悵老眼復厭京塵紅
謝泉州連使君寄子魚
驛騎持書自海旁開藍剩喜子魚香紅螺紫蛤俱羞避
獨許渠儂近酒觴
(苕溪漁隱叢話子魚味鹹正可噉水飯若作酒品之物殊無風味子蒼之言誤矣)
(遯齋閒覽莆陽通應子魚名著天下蓋其地有通應侯廟廟前有港港中之魚最佳今人必求)
(其大可容印者謂之通印子魚故荆公亦有詩云長魚俎上通三印此傳聞之說也)
題李伯時畫背面仕女
睡起昭陽暗淡妝不知緣底背斜陽若教轉盼一回首
三十六宫無粉光
游赤壁示何次仲(時守黃州)
緩尋翠竹白沙遊更挽藤梢上上頭豈有危巢尚棲鶻
亦無陳跡但飛鷗經營二頃將歸去眷戀羣山爲少畱
百日使君何足道空餘詩句滿江樓
題李伯時畫太乙眞人圖
太乙真人蓮葉舟脱巾露髮寒颼颼輕風爲帆浪爲檝
臥看玉宇浮中流中流蕩漾翠綃舞穩如龍驤萬斛舉
不是峯頭十丈花世間那得葉如許龍眠畫手老入神
尺素幻出真天人恍然坐我水仙府蒼煙萬頃波粼粼
玉堂學士今劉向禁直岧嶤九天上不須對此融心神
會植青藜夜相訪(以上陵陽集)
(苕溪漁隱叢話李伯時畫太乙真人臥一大蓮葉中手執書卷仰讀蕭蕭有物外思子蒼有詩)
(題其上云云語意絕妙眞能咏盡此畫也乙真郡齋讀書志王黼嘗命子蒼詠其家藏太)
(人圖盛傳一時)
代妓送葛亞卿
劉郎底事去悤悤花有深情只暫紅弱質未應貪結子
細思須恨五更風
(優古堂詩話王建宫詞樹頭樹底覓殘紅一片西飛一片東自是桃花貪結子錯教人恨五更)
(風韓子蒼反其意而作詩送葛亞卿云云)
絕句
憶將南庫官供酒共賞西垣敕賜花白髮思春醒復醉
豈知流落到天涯
(墨莊漫錄故事西京歲貢牡丹側以一百枝及南庫酒賜館職韓子蒼去國後詩云云)
贈向巨原
老子眞祠地君來覓紙題文如士衡俊年與正平齊聞
說鍾陵郡官居章水西涪翁詩律在佳處可時攜(容齋三筆)
李彭
彭字商老南康軍建昌人公擇從孫有日涉園
集
(鶚按王明清揮麈前錄云李定仲求不得預蘇子美賽神會致興大獄其孫即商老彭以詩名)
(列江西派中此李定洪州人子弟也東坡山谷後村詩話商老公擇尚書家)
(文潛諸公皆與往還頗博覽強記然詩體拘狹少變化)
(江西宗派圖錄吕居仁云商老詩文富贍宏博非後生容易可到)
閻立本醉客圖
酒有何好工作病頗怪此人喜中聖藏身麴糵勝嵓幽
寄愁天上呼不醒春風吹開玉東西月墮參横斟酌之
吐茵脱帽有妙理眩朱成碧渾忘歸右相丹青果馳譽
幻藥調成疑笑語便覺微綃古意生似開醉眼卿可去
半生憂患復蕭條甕中肥遁何須邀一樽桑落對公等
盡解平時藜莧嘲
唐明皇夜游圖
開元御極垂衣裳登三咸五陵羲皇白環重譯銀甕出
卜夜遨遊離未央香車鬭風秦與虢羅帊覆鞍眞乘黃
赭袍錯落綴北斗步輦優游銜鏤錫寧王玉笛上霄漢
御路花光爭月光汝陽羯鼓絹帽穩打徹參旌低建章
太眞霑醉玉攲側力士傳呼聲渺茫翠釵挂冠紅粉妝
金貂貰酒白面郎君臣玩狎樂莫比清禁喜聞宫漏長
若令姚宋坐廟堂袖中諫疏神揚揚萬里橋邊行幸處
後世龜鑑懷苞桑
魏鍊師四松畫圖
四松在澗壑歲晚乃更奇蕭然如黃綺傲岸不可追誰
將談天口掉舌聊見移由來拂東絹寫此霜雪姿便有
松上雨催我窗間詩翻思斸青冥採藥堪扶衰當年丹
青手開闢造化隨既有圯下約子行何後期
徐叔明校書篆筆奇古復作丹青爲予作漢江暮
靄扇材極妙力求鄙句作此以贈
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便面萬里煙莽蒼何許
捕魚郎落日蕩雙槳無勞翦吳淞安用置疊嶂眞欲老
是間塵境孰非妄憐君俱入妙簡遠復清曠定爲造物
瞋覓句聊分謗(以上聲畫集)
題訪戴圖
閒庭秋草積滿砌蒼苔深忽向冰紈上聊窺訪戴心雪
月俱皎皎風林互森森縱觀停艫處猶聞擊汰音終年
剡溪曲何嘗返山隂徒言興已盡眞妄誰能尋浮生圖
畫耳慷慨爲長吟(嵊縣志)
題吕少馮聽雨堂
碧澗寒侵屋幽雲夜度牆貪看山入坐怪聽雨鳴廊苦
乏隂鏗句聊登孺子牀非君無汲引寄傲學潛郎
夢訪友生
年年結客長安城妄喜縱酒同章程支離老去一茅屋
枕書臥聞長短更友生相望止百里寒夜寥閴無微聲
夢中乘興輒見戴剡溪聊爾扁舟行覺來蘧蘧一榻上
不用僮僕爭驩迎吹燈弄筆欲書寄窗前白月方亭亭
阻風雨封家市
往時李成寫驟雨萬重古意毫端聚行人深藏鳥不度
便覺非復鵝溪素龍眠老阮作陽關北風低草雲埋山
行人客子兩愁絕未信蒲萄能解顔兩郎了了解人意
似是畫我封家市戲作新詩排晝睡忽有野雁鳴煙際
望西山懷駒父
去歲湖湘賦凜秋聞君江國大刀頭百年會面知幾遇
十事欲言還九休照眼遥岑落懷袖過眉拄杖立汀洲
莫言青山淡吾慮誰料卻能生許愁(以上宋文鑑)
寄希廣禪師
已透雲庵向上關熏爐茗椀且開顔頭顱無意埽殘雪
毳衲從來著壞山瘦節直疑青嶂立道心長與白鷗閒
歸來天末一回首疑在孤峯煙靄間(補續高僧傳)
食蟹
溪友提攜紫蟹肥形模郭索就羈縻抱黃斫雪老饕事
看碧成朱露醉時大嚼故知羞海鏡嗜甘易誤食彭蜞
欲將磊落輕爾雅委頓深憐蔡克兒(蟹略)
送妙喜禪師往荆南求準公塔銘于張丞相天覺
落絮霏霏攪客心鳴鳩歷歷喚春隂未于蓮社添宗炳
先向蘭亭減道林遠嶠雲屯鐘磬晚諸天目斷薜蘿深
詩緣病廢苦無思爲子送將聊一吟(大慧年譜)
春日懷秦髯
山雨蕭蕭作快晴郊園物物近清明花如解語迎人笑
草不知名隨意生晚節漸於春事嬾病軀卻怕酒壺傾
睡餘苦憶舊交友應在日邊聽曉鶯(詩林萬選)
翻經臺
五千餘卷在高臺内史翻時蠟屐來夢斷池塘人不見
年年春色綠成堆(江西通志)
晁沖之
沖之字叔用濟北人說之從弟在羣從中獨不
第授承務郎紹聖以來黨禍既作超然獨往有
具茨集
(喻汝礪序云咸平景德中儒學文章之盛不歸之平僰宋氏則屬之清豐晁氏叔用以文莊公)
(爲曾大父文元公爲高祖家藏至二萬卷紹聖初晁氏羣從多在黨中叔用于是飄然遺形逝)
(而去之宅幽阜蔭茂林於具茨之下世之網羅不得而嬰也)
(劉後村詩話余讀叔用詩見其意度宏闊氣力寬餘一洗詩人窮餓酸辛之態其律詩云不擬)
(伊優陪殿下相隨于蔿過樓前亂離後追遡承平事未有悲哀警策於此句者)
廷珪墨詩
君不見江南墨官有諸奚老超尚不如廷珪後來承晏
頗秀出喧然父子名相齊百年相傳紋破碎彷彿尚見
蛟龍背電光燭天星斗昏雨痕倒海風雷晦卻憶當年
清暑殿黃門侍立才人見銀鉤灑落桃花箋牙牀磨試
紅絲硯同時書畫三萬軸二徐小篆徐熙竹御題四絕
海内傳祕府毫芒惜如玉君不見建隆天子開國初曹
公受詔行掃除王侯舊物人今得更寫西天貝葉書
(紫微詩話脱去世俗畦畛高秀實深稱之)
追往昔二首示江子之
少年使酒走京華縱步曾游小小家看舞霓裳羽衣曲
聽歌玉樹後庭花門侵楊柳垂珠箔窗對櫻桃捲碧紗
坐客半驚隨逝水主人星散落天涯
春風踏月過章華青鳥雙邀阿母家繫馬柳低當戸葉
迎人桃出隔牆花鬢深釵暖雲侵臉臂薄衫寒玉照紗
莫作一生惆悵事鄰州不在海西涯
(墨莊漫錄政和間李師師崔念月二妓名著一時晁叔用每會飲多召侑席其後十許年再來)
(京師二人尚在而聲名溢於中國李生者門第尤峻叔用追往昔作二詩以示江子之靖康中)
(李生與同輩趙元奴及築毬吹笛袁綯武震輩例籍其家李生流落於浙中士大夫猶邀之以)
(聽其歌然憔悴無復向來之態矣)
謝胡御史寄茶兼簡朱郎中
諫議茶猶寄郎官迹已疎斜封三道印不奉一行書會
遠長安去終臨顧渚居大江清見底爲問客何如
戲李相如攜婦還金鄕
舍人固多奇奉璧登章臺君王擊缶罷將軍負荆來長
卿東髮時亦復悅名字一從臨邛遊心迹了不似茂陵
未得仕要是才足依高堂援哀琴月出載婦歸文君入
成都乃復媿四壁晩見負弩來良悔抱頸泣
以少炭寄江子之
金籍曾通玉虛殿仙曹擬拜翠微郎莫嫌薄上溫黁火
猶得濃熏篤耨香(溫黁火事見李義山詩集)(以上具茨)
江端友
端友字子我陳畱人鄰幾之孫以元祐黨隱居
封丘門外靖康初吳敏薦召見以爲承務郎賜
進士出身諸王宫教授上書辯宣仁誣謗遭黜
渡江寓居桐廬之鸕鷀源後爲太常少卿有七
里先生自然菴集
(晁以道壽昌縣君劉氏墓誌云夫人劉原父侍讀家女嫁爲江鄰幾舍人之子婦男三人長端)
(禮次端友端本端友等一日白夫人曰幸見聽敢有言夫人笑曰不欲從科舉乎是吾素己疑)
(之矣且汝兄力學能文屈于有司二十年嘗爲予言有司待士之禮薄而法益苛媿之終其身)
(汝等尚少而能不樂于此乎汝安之則吾何有故端友與弟端本遂優游于圉城數畝之田人)
(多高之)
牛酥行
有客有客官長安牛酥百斤手自煎倍道奔馳少師府
望塵且欲迎歸軒守閽呼語不必出已有人居第一先
其多乃復倍於此台顔顧視初怡然昨朝所獻雖第二
桶以淳漆麗且堅今君來遲數又少青紙封題難勝前
持歸定慚遼東豕努力明年趁頭市
(能改齋漫錄宣和初有鄧姓守西京以牛酥百斤遺梁師成江子我作牛酥行)
韓碑
淮西功業冠吾唐吏部文章日月光千載斷碑人膾炙
不知世有段文昌
(庚溪詩話紹聖元符間黨禁興毁東坡上清儲祥宫碑命蔡京别爲之正如唐時仆韓退之平)
(淮西碑命段文昌改作後人有詩云云余於儲祥宫碑亦云後見韓无咎元吉云是江子我詩)
九日
萬里江河隔傷心九日來蓬驚秋日後菊換故園開楚
欲圖周鼎湯猶繫夏臺東籬那一醉塵爵恥虛罍(瀛奎律髓)
楊符
符字信祖有詩集
句
吏道官官惡田家事事賢(劉後村詩話)
謝薖
薖字幼槃逸從弟以詩文嫓美時稱二謝有竹
友集
(撫州府志幼槃妻董氏賢而知學幼槃每與客論古事有所遺忘妻必能記之李商老嘗來語)
(及五代時有沙陀將臥疾僚佐見其錦衾曰爛兮怒曰我沙陀安得謂我爲奚偶忘其姓名遣)
(稚子問之董氏曰康福也)
陶淵明寫眞圖
淵明歸去潯陽曲杖藜蒲鞵巾一幅隂隂老樹囀黃鶯
豔豔東籬粲霜菊世紛無盡過眼空生事不豐隨意足
廟廊之姿老蓬蓽環堵蕭條僅容膝大兒頑頓嬾詩書
小兒嬌癡愛梨栗老妻日暮荷鋤歸欣然一笑共蝸室
哦詩未遣愁肝腎醉裏呼兒共紙筆時時得句輒寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗臥
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林高義久寂寞假令九原今可作
舉公籃輿也不惡
題戴崧石鼎聯句圖
衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼囚蛟螭須臾指鼎出佳句
脱略凡韻生新奇二生得句不敢吐鳴聲強作秋蟲悲
𢥠如窘兔避鷹隼懍如敗將收旌旗借問䑛筆摹者誰
定是槃礴眞畫師退之斯文有妙處丹青寫盡初無遺
彌明得道如不死應在衡山深處棲端能過我挑詩敵
與君周旋吾敢辭
吳彩鸞寫眞圖
天上鳳皇難獨宿人間翡翠本雙棲丹青不與文簫共
誰遣雉東迷雀西
次韻李成德謝人惠墨牛
君不見八百里誇王氏駮嘗敕家童瑩蹄角綺襦紈袴
競奢豪臥疾不安愁禍作何如傳寶墨牛圖不飾青黃
如素樸向來奇畫購千金宜在蘭臺天禄閣兩牛方鬭
未雌雄或奔而從或小卻其餘三四亦殊絕或如虎臥
鶴俛啄滕王蛺蝶東丹馬嘉陵山水青田鶴如將優劣
比人才長文何必慙文若人言愛畫亦一癖如彼牛羊
何用貌是家持論果非耶煩君試爲評其略
題于逢辰畫
踏徧江南岸歸來試解衣誰言物外賞不與筆端違石
帶蒼苔瘦風凋折葦稀令人清興發欲問釣魚磯
顏魯公祠堂
上皇御宇無長策牧羊奴子孤恩澤銀菟分印屬兒曹
二十餘州齊陷賊常山死守平原拒公家兄弟聲名赫
平原白首列班行忠義凜凜眞嚴霜歷事四朝惟一節
當年舌䑛中丞血豈知丞相面如藍貌雖平易心巉巖
老臣何罪死虎口到今誰爲祛其銜臨風志士長悲吒
矧瞻遺像嚴祠下未能立草迎送詞一奠椒漿淚盈把
次劉世基韻
兒時窺豹見一斑晩學一技千金殫齋房芝草不並秀
且餐秋菊紉春蘭無心時共白雲出忘機日對沙鷗閒
窮人與世各異調敢望一唱仍三歎昨來卜居向巖邑
玉川破屋纔數間朝看爽氣出遠岫夜聽繞舍鳴清湍
幾回欲棹酒船去賀老不見空稽山
次韻彥光睡起病目
蝶夢游揚臥碧紗知君不賞玉釵斜夢回起坐有佳思
亂觸牙籤書五車黑蠅著眼君勿嗟學道乃得青蓮華
商略此意當過我樵青竹裏爲煎茶
寄汪信民
繫纜符離日君行殊未歸寄書問毫社有夢過江西不
見揮犀柄頻驚響馬蹄殷勤具雞黍多謝德公妻
戲詠石橊晚開
靡靡江蘺只唤愁眼前何物可忘憂楝花淨盡綠隂滿
纔見一枝安石橊
鳴鳩
雲隂解盡卻殘暉屋上鳴鳩喚婦歸不見池塘煙雨裏
鴛鴦相並溼紅衣(以上竹友集)
夏倪
倪字均父蘄州人英公之孫宣和中自府曹左
官祈陽監酒有遠遊堂集
(劉後村詩話均父集中如擬陶韋五言亹亹逼真律詩用事琢句超出䋲墨言近旨遠可以諷)
(味然竦之諸孫故其詩云堂堂文莊公事業何崢嶸孟子曰孝子慈孫百世不能改均父欲改)
(之乎其志亦可悲矣文詞富贍儕輩䍐及嘗以江西宗派圖錄均父)
(天寒霜露繁遊子有所之爲韻作十詩畱别饒德操曲盡芊綿之致赴江守日張彥寔贈詩云)
(未覺朝廷疎汲黯極知州郡要文翁均父朝夕諷誦之詩文一集吕紫微爲之序)
次韻漢陽蔡守題陽關圖
君不見季子敝盡黑貂裘一生車轍環九州使之負郭
有二頃未必肯相六國矦此郎亦復何爲者浪自出入
不肯休東風夾道羅供帳倚馬欲行那得上綠尊翠勺
浩縱横四座哀歌互酬唱隂雲漠漠天四垂行子多著
短後衣金羈滴瀝鳴翠珥負屩蹶倒從廬兒漁舟微茫
出浦溆遠山無數迎修眉傾曦䭾醉出關去縱有離愁
渠得知長安春色濃如酒乃向斯時别親友可憐兒女
浪辛苦奔走功名逮華首濁醪百榼胷崔嵬暮色慘慘
羇鴻哀羊腸鳥道天尺五爾獨胡爲來此哉水有蛟鼉
獰口眼陸有兕虎潛巖隈嗟爾游子不顧返富貴有時
終自來
題宗室永年畫犬圖
公子朝回玉宸裏戲弄丹青歌扇底興來貌寫到穠&KR0034;
拳尾如搖欲投胔豐顱闊腋偉骨相縱逸未饒盧鵲駛
庭除花開春尚寒屈藏短喙眠朝暾其一狺狺口若吠
欲前卻立客在門俗言犬馬最難畫衆所共識誰面謾
非如鬼物隱幽𦕈反覆醜好懸毫端紛紛衆史坐歎息
筆仗突兀不可扳乃知心匠本神授以心運手不作難
我家敗屋依破垣偷兒踏瓦驚夜眠四壁雖如長卿第
舊物猶存子敬氊就君乞取挂牆壁端能警我窺窬客
跋聚蟻圖
紛然蟲臂蟻爭環爭與高人一解顏不待南柯昏宦畢
始知身寄大槐間(以上聲畫集)
和山谷游百花洲盤礴范文正公祠下以生存華
屋處零落歸山丘爲韻賦十詩
神文秉周禮庿樂奏九成當時䕫一足不待魯諸生
嘖嘖鵲噪屋愔愔蛛網門我來九頓首生氣凜如存
堂堂古遺直心嚴貌無華人見不嫵媚何以娛大家
樸蓛復樸䔩何以棟我屋風雨莫輕搖南山無老木
有酒當自醑有室莫共處古今一丘貉何能坐飛語
夢回四賢篇長風吹人醒嗟哉不我見淚與秋露零
百代無幾人九原何可作不必溫御史解令君膽落
寶元乃多故公時總戎機胷中百萬兵要取横山歸
公歸今幾時遺懿何斑斑公議要難沒言波可懷山
我心不可規滔滔誰與游向來秉大雅今復成一丘(范文)
(正公集附)
題漢陽郎官湖
太白當年夜郎謫一尊聊與故人畱南湖乞得郎官號
從此名傳五百秋(豫章詩話)
句
猶喜平生蟹螯手尚能半幅寫行書
(風月堂詩話王立之夏均父俱以宗女夫入仕均父饒財亦好學立之晚年中風以左手作字)
(均父寄詩云云)
林敏功
敏功字子仁蘄春人以春秋鄕薦不第有高隱
集
(尚友錄子仁年十六預鄕薦下第歸杜門不出者二十年元符末詔徵不赴與弟敏修居比隣)
(終老以文字相友善敏修亦終身不舉進士世號二林政和中林震爲郡首謂吾宗有隱君子)
(出郊見之還朝舉其隱德賜號高隱處士旌表其門子仁謝表云自是難陪英俊之遊何敢妄)
(意高尚之事臥牛衣而待旦寒如之何搔鶴髮以興懷老其將至)
(江西宗派圖錄山谷云林處士詩甚佳碧落碑無贋本也)
書吳熙老醉杜甫圖
清晨出尋酒家門蹇驢破帽衣懸鶉年年碧雞坊下路
野梅官柳慣尋春酒錢有無俱醉倒改罷新詩畱腹槀
兒童拍手遮路衢拾遺笑請旁人扶百年風雅前無古
沈宋曹劉安足數後來一字人難補君莫笑渠作詩苦
子瞻畫扇
夫子江湖客毫端託渺茫攢峯埋暮雨古樹困天霜偪
側餘僧舍冥濛失雁行死生隨化盡此意獨難忘(以上聲畫)
(集)
春日有懷
風高收雨急日薄過窗微梅蘂初迎臘春溪欲染衣形
容今日是遊衍昔人非節物關愁緒歸鴻正北飛(宋文鑑)
絕句
君心恨不走天涯不比衰翁只戀家最是横塘黃葉路
今年無伴折梅花(方是閒居士小稾)
句
嘗憶他年接緒餘饒三(謂德操)落拓我迂疎溪橋幾換
風前柳僧壁今畱醉後書(寄夏均父)(苕溪漁隱叢話)
王直方
直方字立之汴人舍人棫之子補承奉郎元祐
中延致名士唱和號歸叟有詩話并集
(晁以道王立之墓志銘立之少樂從諸丈人行遊無他嗜好惟畫夜讀書手自傳錄非其所好)
(雖以勢力美官誘致之莫肻自枉也常監懷州酒稅尋易冀州糴官僅數月投劾歸凡十五年)
(處城隅小園嘯傲自適命其園之堂曰賦歸亭曰頓有一時文士多爲賦詩彭城陳無己卒于)
(京師立之割田十畝以周其孤病中取平生書畫古器散之四方朋友無遺)
臘梅
紛紛紅紫雖無韻映帶園林正要渠誰遣一枝香最勝
故應有客問何如
(苕溪漁隱叢話直方自記云山谷初見臘梅作二絕句緣此臘梅盛于京師然交游間亦有不)
(喜之者余爲解嘲云云)
淮安園
賢王經别墅深窈近嚴城花竹四時好賓朋一座傾闔
匳爭奕罷擊鉢記詩成明日朝天去門扄鳥雀驚(文翰類選)
上已游金明池
游絲隨絮惹行人酒肆歌樓駐畫輪鳳管遏回雲冉冉
龍舟衝破浪粼粼日斜黃繖歸馳道風約青帘認别津
朝野歡娛眞有象壺中要看四時春(汴京遺蹟志)
高荷
荷字子勉荆南人自號還還先生元祐太學生
晚爲童貫客得蘭州通判以終有集
(山谷䟦云子勉作詩以杜子美爲標準用一事如軍中之令置一字如關門之鍵而充之以博)
(學行之以溫恭天下士也谷經指授記覽多如劉後村詩話子勉親見山)
(麥城詩押險韻略無窘態集中健語層出十韻瀛奎律髓山谷自戎州歸荷以五言律三)
(贄見山谷賞之又和王子予章華碑云威強九鼎懼喪亂一臺成又芍藥詩云勃興連榖雨閏)
(位次花王謁馬中玉云辨雖豪白馬讒亦困青蠅皆可取而臘梅絕句尤奇)
賦國香
南溪太史還朝晚息駕江陵頗從款綵毫會詠水仙花
可惜國香天不管將花託意爲羅敷十七未有十五餘
宋玉門牆迂貴從藍橋門戸怪貧居十年目色遙成處
公更不來天上去已嫁鄰姬窈窕姿空傳墨客殷勤句
聞道離鸞别鶴悲槀砧無賴鬻蛾眉桃花結子風吹後
巫峽行雲夢足時田郎好事知渠久酬贈明珠同石友
憔悴猶疑洛浦妃風流固可章臺柳寶髻犀梳金鳳翹
尊前初識董嬌嬈來遲杜牧應須恨愁殺蘇州也合銷
卻把水仙花說似猛省西家黃學士乃能知妾妾當時
悔不書空作黃字王子初聞話此詳索詩裁與謾凄涼
只今驅豆無方法徒使田郎號國香
(能改齋漫錄國香荆渚田氏侍兒名也山谷自南溪召爲吏部員外郎畱荆州乞守當塗待報)
(所居與此女子爲鄰山谷偶見之以爲幽閒姝美目所未覩後其家以嫁下里貧民因賦水仙)
(花寓意云淤泥解出白蓮藕糞壤能開黃玉花可惜國香天不管随緣流落小民家俾高子勉)
(和之後數年山谷卒于嶺表當時賓客雲散此女既生二子矣會荆南歲荒其夫鬻于田氏家)
(田氏一日邀子勉置酒出之掩袂困悴無復故態坐閒話當時事相與感歎子勉客京師會王)
(性之問山谷詩中本意因道其詳且爲賦詩云)
見黃太史
萬里南溪郡黃香得賜環盛名喧海内摧翮返雲間太
史資誠峻郎官選亦慳朝廷才特起堂奥援誰扳一夢
追前事羣公兀後艱中傷皆死禍放逐䍐生還别駕之
戎僰僑居傍葺菅想知諸鳥道聞說異人寰揚子家元
窘王維室久鰥鵩來心破碎猨叫淚潺湲達觀終難得
羇愁必易刪衆情相憫惻靈物自恬憪迥閣澄秋晚幽
窗聳夜跧蜀天何處盡巴月幾回彎墜履魂空斷遺弓
涕忽潸石門凄殿楯銅雀慘宫鬟帝統聯仁聖皇恩感
豔頑網羅疏黨禁株蔓掃朋姦點檢金閨彥凋零玉筍
班尚令宗廟器遙隔鬼門關拊髀咨詢及含香誥命頒
笑談趨赤縣吟詠落烏蠻奏記懷東觀移文頷北山應
將九遷待未補七年閒士媿千鈞弩身謀五兩綸退藏
欣望氣延佇竊窺斑昌谷詞源窄浯溪筆力孱斲輪深
類扁投斧欲隨般鵠卵眞能伏龍鱗敢冀攀不嗔無紹
介試遣略承顏(宋文鑑)
蠟梅
少鎔蠟淚裝應似多爇龍涎臭不如只恐春風有機事
夜來開破幾丸書(菊坡叢話)
句
沙輭綠頭相並鴨水深紅尾自跳魚(雪浪齋日記)
吕本中
本中字居仁宰相公著曾孫右丞好問長子靖
康初官祠部員外郎紹興中賜進士出身歷中
書舍人權直學士院以劾罷提舉太平觀學者
稱東萊先生諡文清有東萊集紫微詩話江西
宗派圖
(苕溪漁隱叢話吕居仁詩清駛可愛如樹移午影重簾靜門閉春風十日閒往事高低半枕夢)
(故人南北數行書殘雨入簾收薄暑破窗畱月鏤微明)
(敖陶孫詩評吕居仁如散聖安禪自能奇逸有西江宗派圖錄居仁嘗序詩社宗派圖謂詩)
(活法若靈均自得忽然有入然後惟意所出萬變不窮)
暮步至江上
客事久輸鸚鵡杯春愁如接鳳凰臺樹隂不礙帆影過
雨氣卻隨潮信來山似故人堪對飲花如遺恨肯重開
雪籬風榭年年事辜負韶光取次回
題孫子紹所藏摩詰渡水羅漢
問渠褰裳欲何往彷彿徙倚滄波上至人入水固不濡
何以有此恐怖狀我知摩詰意未眞欲以筆端調世人
此水此渡俱非實摩詰亦未嘗下筆孫郎寶藏今幾年
往來周旋兵火間世人險阻更百難彼渡水者安如山
請君但作如此觀莫更思惟尋筆端
還韓城
乍喜全家脫虛疑匹馬奔乾坤德盛大盜賊爾猶存稻
壠秋仍旱溪流晚自渾素冠兼白髮愁絕更誰論
楊道孚墨竹歌
君不見渭川之隂臥龍横千秋貌取者誰文湖州十年
筆意閉黃壤只今妙手唯楊侯楊侯畫竹盡眞意巧奪
造化令人愁滿堂回首看下筆擾擾雲煙亂晴日大叢
縱横高入雲斜風落葉秋紛紛小叢攲傾病無力旁水
長根走蒼石門前車馬汗前川何得隂風動高壁楊侯
嘻笑辭未工此意不與丹青同粉黛初無一錢費酒炙
能使千金空韈材遠寄動盈屋我知子畫無由窮剡溪
寒藤不難致須君放手爲雙叢須君放手爲雙叢與我
俱隱南山中
懷雪童(犬名)
老來於世漫多悲夢幻推移且自知想得開山藏骨處
卻如搖尾乞憐時送行識我貧無蓋閒坐思渠悶有詩
從此窮居添寂寞夜長誰復遶簾帷(以上東萊集)
秦處度與一上人同宿密菴處度爲一畫斷崖枯
木
小菴無客亦無氊遂有高人借榻眠一夜西風撼枯柳
不知春在石崖邊
題范才元畫軸後
昔年同過嶺南州曾見湘江萬里流妙手可傳詩外意
亂雲寒木更孤舟(以上聲畫集)
王文孺臞菴
伊洛富山水家有五畝園花竹遶瀍澗不讓桃花源清
時足眞賞戸戸開層軒一朝邊塵暗故家希復存莽蒼
走萬里始及吳市門菴廬據形勝冰壺貯乾坤亭榭著
仍穩不見斧鑿痕主人更超邁雲夢八九吞植杖邀我
坐笑語清而溫坐令車馬客稍識山林尊十年老朝市
漸見兩目昏求田與問舍姑置不復論但願從我公不
使世諦渾(吳郡志)
句
忍窮有味知詩進處事無心覺累輕病知前路資糧
少老覺平生事業非(能改齋漫錄)
(鶚按善權祖可如璧三僧詩入釋子)
宋詩紀事卷三十三
