宋詩紀事卷十五錢塘厲鶚撰
李大臨
大臨字才元成都華陽人寶元元年進士累官
祕閣校理神宗朝除知制誥天章閣待制
西園辨蘭亭和韻
沙石香叢葉葉青卻因聲誤得蟬名騷人佩處唯荆渚
識者知來徧蜀城消得作亭滋九畹便當入室異羣英
非逢至鑒分明說汨沒人間過此生(成都文類)
題招提院静照堂
地勝常新構僧閒晝杜門山林誰樂静城市亦非喧客
引空彈指風來不動幡秖應常宴坐對境一無言(至元嘉禾)
(志)
謁濂溪周虞部
簾前翠靄逼廬山門掩寒流盡日閒我亦忘機澹榮利
喜君高躅到松關(廬山志)
周孟陽
孟陽字春卿其先成都人徙海陵第進士英宗
朝累官集賢殿修撰同判太常寺神宗立拜天
章閣待制
(孫公談圃周孟陽春卿英宗宫僚聖眷素厚書簡以老丈稱之當議儲副時英宗固辭春卿就)
(臥内諭意上大悟拜春卿牀下遂正儲位裕陵在東宫朝廷復以春卿為翼善春卿為人純直)
(謂不當為父子宫僚上表力辭有親奉堯言躬承禹拜之句)
題招提院静照堂
羡師遺世網舊隠敞新堂月白秋庭小風清晝磬長遠
遊輕勢利歸夢在滄浪滿箧朝賢句孤雲出帝鄉(至元嘉禾)
(志)
句
地高多與風雲會天近常為日月鄰(遊徑山話)(梅礀詩)
閻詢
詢字議道鳳翔天興人第進士又中書判拔萃
科神宗朝歷右諫議大夫提舉上清宫
題招提院静照堂
浙右僧居盛虚堂葺有功迷來隨萬化淨後照三空夜
永松軒月秋深竹岸風我心閒已久夢到水鄉中(至元嘉禾)
(志)
林億
題招提院静照堂
檇李湖山外招提煙靄中静由諸漏盡照覺萬緣空馬
祖傳懷海牛頭住法融誰來訪宗旨現定即家風(至元嘉禾)
(志)
張宗永
宗永華州人寶元中知建安縣
題陳相别業
喬松翠竹絶纖埃門對寒山盡日開應是主人貪報國
功成名遂不歸來
(墨客揮犀宗永嘗以事失鄭州陳相意陳公有别業在鄠杜閒宗永知公好絶句詩乘閒詣之)
(于壁大書二韻莊督錄以聞公覽而善之待之如初)
句
大書文字隄防老剩買峯巒准備閒(倦遊雜錄)
雷簡夫
簡夫字太簡郃陽人康定中杜衍薦之以校書
郎簽書秦州觀察判官累遷尚書職方員外郎
寄甘露舒公上人
成都多少寺梵學競推能到老不破戒滿城唯此僧池
龍聽夜講海客施年燈别後空相憶塵勞正可憎(成都文類)
元居中
居中錢唐人康定中台州守至太常少卿
風水洞上祖龍圖無擇
洞蔽深雲遠俗塵山中曾未識朱輪自從白傅來遊後
五百年閒又一人(咸淳臨安志)
蘇頌
頌字子容南安人紳之子徙居丹陽慶歷二年
進士神宗朝歷集賢院學士知開封府哲宗即
位累遷翰林學士拜右僕射兼中書門下侍郎
罷為集禧觀使徽宗立進太子太保累爵趙郡
公卒贈司空魏國公有集
送朱郎中壽昌通判河中
弼風詠凱風以成孝子志鄭人復君母傳稱能錫類中
郎常有懷生不識所恃登朝雖厚禄當食每忘饋念昔
鞠育勞嗟今出處異倚門豈不待兩求終莫致乳烏思
反哺哀鳴自垂翅百草摇春暉寧無謝生意灑血向穹
壤解組出臺寺馳驅咸雍郊歷訪經行地至行感神明
精誠通夢寐悠悠大道傍親息忽相值紫綬拜北堂白
頭歸長嗣悲忻叙契闊怳如隔生事四紀世路殊一朝
版輿侍兹事昔未有聞者共驚喟帥守為之言詔趣還
官次當年二千石寵名非所利仕或便鄉關安用竹符
使蒲中母家近自屈為倅貳受命慰慈顔騰裝惬歸思
既徇報德心亦安效官智觴以萬壽薦衣成五綵戲無
復興寒泉何須賦大隧令人及聖善孝慈兩不匱贈言
述高風庶用激忠義
次韻蔣穎叔同遊南屏見惠長篇
青山横莽蒼萬石出南麓古刹表耆闍高聲聳羣玉居
惟擇岡巒近靡數松竹郡郭路非遥遊人舂不宿陟巘
極躋攀循崖勞傴伏架筒引流泉跨嶺構重屋講坐據
妙峯禪堂對枯木幽尋難屢期將往誰能獨偶逢霜臺
客暫駐驄馬足聯步訪叢林終朝走郊牧相期方外遊
頓忘河上曲夷路喜君騰高閣暫予束更聽名理言俯
惬心中欲況已證真常詎止齊寵辱願言挹清風可用
警浮俗
贈同事閤使(以下二首使北時作)
山路盡陂陁行人涉險多風頭沙磧暗日上雪霜和草
淺鷹飛地冰流馬飲河平生畫圖見不料此經過
奚山路(出奚山路入中京界道旁店舍頗多人物亦衆)
行盡奚山路更賖路旁時見百餘家風煙不改盧龍
俗(唐盧龍節度兼押契丹使)塵土猶兼瀚海沙朱板刻旗村肆食
(食邸門挂木刻朱旗)青氊通幰貴人車(貴族之家車屋通以青氊覆之)皇恩百
歲加荒憬物俗依稀亦慕華
暮春與諸同僚登鍾山望牛首
清明天氣和江南春色濃風物正繁富邦人競遊從官
曹幸多暇交朋偶相逢并驅出東郊乘興遊北鍾陟險
不蠟屐扶危靡搘笻上登道林祠俯觀辟支峯亂山次
阡陌長江遶提封蕭條舊井邑茂盛新杉松攬物思浩
然懷古心顒顒念昔全盛時兹山衆所宗天都對雙闕
霸業基盤龍六朝遞興廢百祀居要衝人情屢改易世
事紛交攻當時佳麗地一旦空遺蹤唯有出岫雲古今
無變容
和題李公麟陽關圖
三尺冰紈一絶詩翩翩車馬送行時尊前懷古閒開卷
看盡關山遠别離(以上魏公集)
和右僕射劉公莘老夜直中書省見寄之什
五年班綴望䕫龍曾託帲幪庇雨風末路自憐黃髮老
早時曾識黑頭公升沈不改交情見出處雖殊趨舍同
謾叩蕪音答高唱終慚下管應清宫(卻埽編)
即席獻文潞公
高燕初陪聽拊鼙清談仍許奉揮犀自知伯起難逋峭
不及淳于善滑稽舞奏未終花十八酒行先困玉東西
荷公德度容狂簡故敢忘懷去町畦
(卻埽編熙寧間蘇丞相奉使契丹道過北京時文潞公為畱守燕會款洽文公因問魏收有逋)
(峭難為之語何謂蘇公曰聞之宋元憲公蓋梁上小柱名取有曲折之義耳蘇公以文人多用)
(近語而未及此乃用為一詩紀席上事獻文公云)
春帖
璇霄一夕斗杓東㶑艷晨曦照九重和氣薰風摩蓋壤
競銷金甲事春農(宋藝圃集)
王安石
安石字介甫臨川人慶歷二年進士神宗朝累
除知制誥翰林學士拜同中書門下平章事加
尚書左僕射兼門下侍郎封荆國公卒諡曰文
崇寧閒追封舒王有臨川集
(蒙齋筆談荆公初生家人見有獾入其産室故小字獾郎)
(後山詩話魯直謂荆公之詩莫年方妙然格高而體下如似聞青秧底復作龜兆坼乃前人所)
(未道又云扶輿度陽焰窈窕一川花雖前人亦未易道也然學三謝失於巧耳)
(石林詩話蔡天啟言荆公每稱老杜鉤簾宿鷺起丸藥流鶯囀之句以為用意高峭五字之模)
(楷他日公作詩青山捫蝨坐黃鳥挟書眠自謂不减杜詩以為得意然不能舉全篇余頃嘗以)
(語薛肇明肇明時被旨編公集徧求之終莫之得或云公但得此一聯未嘗成章也)
(西清詩話仁廟嘉祐中開賞花釣魚宴介甫以知制誥預末坐帝出詩示羣臣次第屬和末至)
(介甫日將夕矣亟欲奏御得披香殿字未有對時鄭毅夫獬接席顧介甫曰宜對太液池故其)
(詩有云披香殿上畱朱輦太液池邊送玉杯翌日都下盛傳王舍人竊柳詞太液波翻披香簾)
(卷介甫頗銜之退之喜雪獻裴尚書詩云喜深優古堂詩話韓)
(將策試驚密仰簷窺又云氣嚴當酒煖灑密聽窗知荆公全用一聯云借問火城將策試何如)
(雲屋聽窗知甫作韓魏公挽詩云木稼嘗因逹雞肋編王介)
(官怕山摧今見哲人萎時華山崩京師木冰極為中的人多不見木稼出處按舊唐書五行志)
(開元二十九年十一月二十二日雨木冰凝寒凍冽而數日不解寧王見而歎曰諺云樹稼逹)
(官怕必冇大臣當之其月王薨出其門自以為澠水燕談王荆公之時學者得)
(榮一被稱與往往名重天下公之治經尤尚解字末流務為新竒寖成穿鑿朝廷患之詔學者)
(兼用舊傳注不專治新經禁援引字解于是學者皆變所學至有著書以詆公之學者又諱稱)
(公門人故張芸叟為挽詞曰今日江湖從學者人人諱道是門生及後詔公配享神廟贈官賜)
(諡俾學者復治新經用字解昔之學者稍稍復稱公門人有無名氏改芸叟卒章云人人卻道)
(是門生話荆公題金陵此君亭詩云誰憐直節高齋詩)
(生來瘦自許高才老更剛賓客每對公稱頌此句公輒顰蹙不樂晚年與平甫坐亭上觀詩牌)
(曰少時作此題榜一傳不可追改大抵少年題詩可以為戒平甫曰此揚子雲悔其少作也)
(敖陶孫詩評王荆公如鄧艾縋兵入蜀要以險絶為功)
團扇
玉斧修成寶月團月中仍有女乘鸞青冥風露非人世
鬢亂釵横特地寒
(天廚禁臠云讀之令人一唱三歎譬如朱弦疏越有遺音者也)
和女詩
青燈一點暎窗紗好讀楞嚴莫憶家能了諸緣如幻夢
世間唯有妙蓮花
(冷齊夜話舒王女吳安持妻蓬萊縣君工詩多佳句有詩寄舒王王以楞嚴經新釋付之并和)
(云云)
寒穴泉
神泉冽冰霜高穴與雲平空山渟千秋不出嗚咽聲山
風吹更寒山月相與清北客不到此如何洗煩酲
(墨莊漫錄華亭有寒穴泉與無錫惠山泉味相同荆公嘗有詩云)
寄蔡氏女
建業東郭望城西堠干嶂承宇百泉遶霤青遥遥兮纚
屬綠宛宛兮横逗積李兮縞夜崇桃兮炫書蘭馥兮衆
植竹娟兮常茂柳蔫綿兮含姿松偃蹇兮獻秀鳥跂兮
下上魚躍兮左右顧我兮適我有斑兮伏獸感時物兮
念汝遲汝歸兮擕幼
我營兮北渚有懷兮歸女石梁兮以苫蓋綠陰隂兮承
宇仰有桂兮俯有蘭嗟女歸兮路豈難望超然之白雲
臨清流而長嘆
(朱文公楚詞後語云寄蔡氏女者王文公之所作也公以文章節行高一世而尤以道德經濟)
(為己任被遇神宗致位宰相世方仰其有為庶幾復見二帝三王之盛而公乃汲汲以財利兵)
(革為先務引用凶邪排擯忠直躁廹強戾使天下之人囂然喪其樂生之心卒之羣姦嗣虐流)
(毒四海至於崇宣之際而禍亂極矣公又以女妻蔡卞此其所予之詞也然其言平淡簡遠翛)
(然有出塵之趣視其平生行事心術略無毫髮肖似此夫子所以有于予改是之歎也歟)
絶句
穰侯老擅關中事嘗恐諸侯客子來我亦暮年專一壑
每聞車馬便驚猜
(侯鯖錄元豐末有以王介甫罷相歸金陵後資用不足達裕陵睿聽者上即遣使以黃金二百)
(兩就賜之介甫初喜意召已既知賜金不悅即不受舉送蔣山修寺為朝廷祈福此詩未能忘)
(情在丘壑者也)
與外弟飲
一自君家把酒杯六年波浪與塵埃不知烏石岡頭路
到老相尋得幾回
(冷齋夜話山谷言詩意無窮而人才有限以有限之才追無窮之意雖淵明少陵不得工不易)
(其意而造其語謂之換骨法規摹其意形容之謂之奪胎法如顧況詩曰一别二十年人堪幾)
(回别其詞簡緩而意精確荆公與故人詩云云所謂奪胎法也)
賞心亭
霸氣消磨不復存舊朝臺殿只空村孤城倚薄青天近
細草侵尋白日昏稍覺野雲成晩霽却疑山月是朝暾
此時江海無窮興醒客無言醉客喧
自金陵至丹陽道中有感
數百年來王氣消難將往事問漁樵苑方秦地皆蕪沒
山借揚州更寂寥荒埭暗雞催月曉空場老雉挾春驕
豪華只有諸陵在往往黃金出市朝
(藝苑雌黃予與鄉人翁行可同舟泝汴因談及詩行可云介甫善下字如空場老雉挾春驕下)
(得挾字最好即孟子挾長挾貴之挾予謂介甫又有紫莧凌風怯蒼苔挾雨驕後山有寒氣挾)
(霜侵敗絮賓鴻將子度微明其用挾字亦與前一聯同末言陵墓遭發金玉出於人閒矣)
初夏絶句
石梁茅屋有灣碕流水濺濺度兩陂晴日煖風生麥氣
綠隂幽草勝花時
(娛書堂詩話范石湖云嘗蒙恩獨引觴詠壽皇與行苑中親誦後句以為佳)
試院中作
少年操筆坐中庭子墨文章頗自輕聖世選才終用賦
白頭來此試諸生
詳定官作
童子常誇作賦工暮年羞悔有揚雄當年賜帛倡優等
今日論才將相中細甚客卿因筆墨卑於爾雅注魚蟲
漢家故事眞當改新詠知君勝弱翁
(韻語陽秋荆公以詩賦決科而深不樂詩賦試院中五絶其一云云後作詳定官復有詩云云)
(熙寧四年預政遂罷詩賦專以經義取士蓋平日之志也)
歲晩
月暎林塘静風涵笑語涼俯窺憐淨渌小立佇幽香攜
幼尋新菂扶衰上野航延緣久未已歲晚惜流光
(漫叟詩話荆公定林後詩精深華妙非少作之比嘗作歲晚詩自比謝靈運識者以為然)
示公佐
殘生傷性老躭書年少東來復起予各據槁梧同不寐
偶然聞雨落階除
壬辰寒食
客思似楊柳春風千萬條更傾寒食淚欲漲冶城潮巾
髮雪争出鏡顔朱早凋未知軒冕樂但欲老漁樵
自白土村入北寺
雨過百泉出秋聲連衆山獨尋飛鳥外時度亂流閒坐
石偶成歇看雲相與還會須營一畮長此聽潺潺
泊船瓜洲
京口瓜洲一水閒鍾山秖隔數重山春風又綠江南岸
明月何時照我還
(容齋續筆吳中士人家藏其草初云又到江南岸圈去到字注曰不好改為過復圈去而改為)
(入旋改為滿凡如是十許字始定為綠)
送和甫寄女子
荒煙涼雨助人悲淚染衣襟不自知除卻春風沙際綠
一如送汝過江時(以上臨川集)
(釋普聞詩論拂去豪逸之氣屏蕩老健之節其意韻幽遠清癯雅麗為得也)
寄池州夏太初
一水衣巾剪翠綃九華環珮刻青瑶生才故有山川氣
卜築兼無市井嚻三葉素風門閥在十年塵跡履綦銷
歸榮早晚重攜手莫負幽人久見招
(能改齋漫錄王荆公有唐律一首寄池州夏太初今集不載序云不到太初郎中兄所居遂已)
(十年以詩攀寄)
絶句
白馬津頭驛路邊陰森喬木帶漪漣斜陽一馬悤悤過
夢寐如今十五年
(能改齋漫錄荆公題一絶于夏旼扇今集不載)
柳瑾
瑾字子玉慶歷二年進士
句
過盡金湯知帝策見求貂虎識君儀男兒本有四方志
秖在蓬瀛自不知(王荆文公詩自注)
陳洙
洙字師道建陽人慶歷二年進士歷殿中侍御
史嘉祐中上疏助司馬光論建儲且飲藥而卒
以明無所覬望奏下大計遂定仁宗聞洙死賜
錢百萬元祐初用光言官其一子
吳耿先生還北山舊居
蒼浪兩鬢斑盡意六經間有術佐明主無官歸故山釣
臺春水碧吟榭暮雲閒見說還家後重將舊史刪(前賢小集)
(拾遺)
遊雲際寺(在邵武軍光澤縣)
清曉捫蘿踏嶺雲寒風飛澑溼衣巾上攀霄漢無多地
直視城闉幾點塵古木半陰藏宿霧山禽相語厭遊人
明年更補閩中吏來看桃花爛漫春(瀛奎律髓)
靖安寺(五代時建寧詩人江為故宅)
處士亡來二百年故居牢落變祇園詩名長共江山在
冤氣尚磨星斗昏臺榭幾人畱好句漁樵何處問曾孫
昔時泉石生涯地日暮寒雲遶寺門(建寧府志)
毛維瞻
維瞻開封人居三衢慶歷二年進士累遷參知
政事
筠州山房
樓上青山繞四陲畫樓百步引朱扉落成當與公同上
一看長江白練飛(江西通志)
王珪
珪字禹玉華陽人徙舒琪之從弟慶歷二年進
士官翰林學士知開封府兼侍讀學士神宗朝
拜尚書左僕射門下侍郎哲宗即位封岐國公
卒贈太師諡曰文有華陽集
(王文正公日錄神廟時每夕有赤氣見西北隅如火至人定後乃滅人以為皇子生之祥故禹)
(玉作大燕樂詞云未曉清風生殿閣經旬赤氣照乾坤未幾皇子生大燕羣臣于集英殿)
文潞公丞相出鎮西京奉詔於瓊林苑燕餞從列
皆賦詩送行
都門秋色滿旌旗祖帳容陪醉御巵功業特高嘉祐末
精神如破貝州時匣中寶劒騰霜鍔海上仙桃壓露枝
昨日更聞襃詔下别刊名姓入周彝(墨莊漫錄)
(東臯筆錄嘉祐中文潞公彦博富鄭公弼為相劉沆王堯臣為參政始議立皇嗣而事祕不傳)
(雖英宗亦莫知也元豐中王公之子同光上書言先帝之立乃先臣在政府始議也其始終事)
(並藏臣家乃宣取上驚歎久之是時富劉王三公皆已薨獨潞公畱守西京遽召至闕慰藉恩)
(禮隆厚册拜太尉及還西都上作詩送行有報在不言功之句兩府並出餞皆有詩王禹玉詩)
(云功業特高嘉祐末精神如破貝州時蓋謂是也)
上元應制
雪消華月滿仙臺萬燭當樓寶扇開雙鳳雲中扶輦下
六鼇海上駕山來鎬京春酒霑周燕汾水秋風陋漢才
一曲昇平人共樂君王又進紫霞杯
(韻語陽秋元豐中令從臣和元夕觀燈詩蔡持正密叩王公云應制上元詩如何使事禹玉曰)
(鼇山鳳輦外不可使章子厚面笑之十七日登對神宗獨賞禹玉詩妙於使事)
史院席上和首相吳公原韻
曉下金門路君筵聽召餘簪纓三壽客筆削兩朝書身
老雖逢此恩深盡醉歟傳聞訪餘事應走使臣車(揮麈後錄)
在翰苑作
晨光未動曉驂催又向壇頭飲社杯自笑治聾終不是
明年強健更重來(嬾眞子錄)
和梅公儀琴高魚
三月江南花亂開青溪曲曲水如苔琴高一去無蹤迹
枉是漁人尚見猜(賓退錄)
温成皇后閣立春帖子(曰璐按曲洧舊聞作歐公詩)
昔聞海上有仙山煙鎖樓臺日月閒花下玉容長不老
只應春色勝人間
(隱居詩話温成皇后初薨會立春進帖子是時歐陽修王珪同在翰苑以其虛閣故不進俄有)
(旨令進王珪遽口占一首歐陽歎其美麗)
端午帖子
紫閣曈曨隱曉霞瑶墀九御薦菖華何人又進江心鑑
試與君王卻衆邪(容齋五筆)
夫人閣端午帖子
後苑尋青趁午前歸來競鬭玉闌邊袖中獨有香芸草
畱與君王辟蠹編(後村詩話)
挽老蘇先生
岷峨地僻少人行一日西來譽滿京白首只知聞道勝
青衫不及到家榮玄猨夜哭銘旌過紫燕朝飛挽鐸迎
天禄校書多分薄子雲那得葬鄉城(蘇集附錄)
大饗明堂慶成
皇祐更秋律明堂奉帝禋粢盛雖薦德霜露本懷親於
赫朝三后無文秩百神九筵交玉幣重屋近星辰邃幄
畱飇御清壇墮月津衣冠漢儀舊金石舜韶新受胙開
宣室鳴鐘降紫宸羣陰光復旦叶氣斗回春靈貺叢千
祝豐恩滲四垠慙非老辭筆徒學煥堯文
(瀛奎律髓禹玉為詞臣則摛藻細潤典雅勁健未有後來全句長句之病時號為至寶丹以多)
(用金玉珠璣錦繡之類然亦有不全然者此詩豈不謂之細潤典雅)
再登賞心亭
六朝遺迹此空存城壓滄波到海門萬里江山來醉眼
九秋天地入吟魂於今玉樹悲歌起當日黃旗王氣昏
人事不同風物在悵然猶得對芳樽(詩林萬選)
宫詞
花裏宫鶯曉未啼千牛仗下報班齊銀袍五百趨龍尾
天子臨軒賜御題
侍輦歸來步玉階試穿金縷鳳頭鞋階前摘得宜男草
笑插黃金十二釵
内苑宫人學打毬青絲飛控紫驊驑朝朝結束防宣喚
一樣眞珠絡轡頭
黃昏鎖院聽宣除翰長平明趁起居撰就白麻先進草
金泥降出内中書
紗幔薄垂金麥穗簾鉤纖挂玉蔥條樓西别起長春殿
香壁紅泥透蜀椒
内人稀見木鞦韆争擘珠簾帳殿前第一錦標誰奪得
右軍輸卻小龍船
盤龍新織翠雲裘簡點黃封玉匣收防備秋來供御著
金箱捧入曝衣樓
盡日閒窗賭選仙小娃争覓倒盆錢上籌争占蓬萊㠀
一擲乘鸞出洞天(十家宮詞)
呈永叔書事(嘉祐二年禮部倡和)
誥書初捧下西箱重棘連催暮鑰忙綠繡珥貂畱帝詔
(元注元夕有綠衣中使傳宣)紫衣鋪案拜宸香卷如驟雨收聲急
筆似飛泉落勢長十五年前出門下最榮今日預東
堂
(歐陽修歸田錄嘉祐二年余與端明韓子華翰長王禹玉侍讀范景仁龍圖梅公儀同知禮部)
(貢舉辟梅聖俞為小試官凡鎖院五十日六人者相與倡和為古律歌詩一百七十餘篇為三)
(卷禹玉余為校理時武成王廟所解進士也至此新入翰林與余同院又同知貢舉故禹玉贈)
(余云十五年前出門下最榮今日預東堂余答云昔時叨入武成官曾看揮毫氣吐虹夢寐閒)
(思十年事笑談今日一尊同喜君新賜黃金帶顧我今為白髮翁)
依韻恭和聖製龍圖天章閣觀三聖御書
半夜傳君召西清閱帝文筆迴丹穴鳳歌起沛鄉雲御
幄金虯轉仙墀羽仗分君王自天縱況復睿心勤(以上曹氏)
(歷代詩選)
句
披褐曾陳定羌策汗青猶著立儲書春風澤國吟箋落
夜雨溪堂宴豆疎
(許彦周詩話外祖父邵安簡公布衣時上平元昊策又嘗勸仁廟早立太子晚年自樞府出知)
(越州又移鄆州其薨也岐公作挽詞云云不獨語句精練且是著題)
金縷黃龍扇蘭芽翠釡湯(夫人閣端午帖子)繞臂雙條達
紅紗晝夢驚(同上)震邸陪經席辰階總化鈞(晏元獻挽詩)未染
仙人杏先柔帝女桑(皇后閣帖子)靈宫千福墮清庿一誠專
(南郊)舊蠹繙書㰅羣訛正說鈴(校理東觀)曉日破紅浮鬭栱
夕雲凝紫護周垣(祠太乙宫)官職聲名君自有何妨更絶
郢中吟(和石昌言雪)灼灼海棠誰復折差差燕子又還飛(以上)
(海錄碎事)
舞急錦腰迎十八酒酣玉琖照東西
(墨莊漫錄樂府六么曲有花十八古有玉東西杯對甚新)
石象之
象之字簡夫新昌人慶歴二年進士官太常丞
詠愁
來何容易去何遲半在心頭半在眉門掩落花春去後
窗涵殘月酒醒時柔如萬頃連天草亂似千尋帀地絲
除却五侯歌舞地人閒何處不相隨(新昌縣志)
石聲之
聲之新昌人
遊南明山
秖應尋勝到林泉四抱危峯萬朵蓮僧過不知山隱寺
客來方見洞開天浮圖照水光相映古木依崖影倒懸
風露了非人世界濯纓秋後玉壺仙(越咏)
黃庶(向宗道)
庶字亞夫分寧人慶歷二年進士歷州郡從事
攝康州有伐檀集山谷其子也
宿趙屯
蘆花一股水弭棹日已暮山閒聞雞犬無人見煙樹行
逐羊豕跡始識入市路菱芡與魚蟹居人足來去漁家
無鄉縣滿船載稚乳鞭笞公私急醉眠聽秋雨
怪石
山鬼水怪著薜荔天禄辟邪眠莓苔鉤簾坐對心語口
曾見漢唐池館來
斑石枕聯句同向宗道
斸得西山骨磨礱露斑駮凝結一何怪(宗道)形模萬難學
直疑彩雲根(庶)又訝紫珉礏中瘦&KR0008;蛟腹(宗道)外文灼龜
殼冷剖清泉肝(庶)&KR1469;榰老鼇腳堅方君子性(宗道)清純聖
人璞有氣當補天(庶)無瑕應並瑴定漬盤古苔(宗道)想漏
神晨藥堪作夢寐寶(庶)尤是炎蒸託眠月病頭愈(宗道)横
風醒肺濯珊瑚侈可唾(庶)陶甄脆堪撲夜深魘鬼驚(宗道)
晝冷詩魔愕首愜無俗夢(庶)心清去煩惡蘄簟方敢友
(宗道)蜀笻良可攫何必檄愈風(庶)何必文驅瘧質任兒女
嗤(宗道)頑宜童僕謔枕流固迂誕(庶)藉糟徒落魄潤生審
將雨(宗道)輝發宜有珏髑髏莊生狂(庶)虎魄宋武薄欲鑱
中郎銘文章體猶弱欲祕淮南書神仙志可樂(宗道)我疑
混沌鑛誰與礱竅鑿可作甘寢輿華胥詣冥寞(庶)子道
足施為我拙困嬰縛已謀具巾屨行當老嵩霍子其乞
我歸終焉臥雲壑(宗道)嗜好我已癖須求子惟慤氊舊王
固惜瓢陋顔不博異時一經子便當千金橐客退獨摩
拂臥送山月落(庶)(以上伐檀集)
韓欽聖
欽聖慶歴二年進士
句
迎鋒畫幡轉交鏃采文繁(省試勲門賜戟)(古今詩話)
句龍緯
緯蜀人慶歷進士太學博士
題惠泉寄知軍郎中(在荆門)
﨑嶇荆門山叢起為東阨陽岡盤氣勢陰竇融液脈源
濯雲根移流噴石罅拆呀呀兩岸閒平㵎纔數席環岸
貯清泚古鏡照秋色恬風不生紋至底無隱物澄輝泛
嵐翠淨影溶天碧潛花深冋冋蔭樹高崒崒清光照毛
髮爽氣灑肌骨如入冰壺中亭宇何鮮飾缾罌日往來
舉汲易為力短綆何勞人輕舠恰容客當時竟陵翁老
死卻不歴品第十九泉遺此良可惜此泉惠此土唯日
流不息作詩頌惠泉勉哉君子德(荆州府志)
賈宗諒
宗諒官内園洛苑如京崇儀使
上元日駕幸太乙宫燒香
金鑾晨動暖風微比屋歡呼望帝暉天喜宴開新福館
雲深香滿侍臣衣九韶鳳舞當雙闕萬燭龍趨護六飛
為與吾民同樂事月輪猶未下端闈(古今歲時雜詠)
宋詩紀事卷十五
