宋詩紀事卷六十一錢塘厲鶚撰
鄭性之
性之字信之初名自誠福州人嘉定元年進士
第一理宗朝累官寳章閣待制知樞密院參知
政事出知福州(鶚按咸淳臨安志自誠為嘉定元年牓首宋史作四年誤四年)
(牓首趙建大也今訂正)
落梅
夜來幾陣隔窗風便恐明朝已掃空點在青苔真可惜
不如吹入酒杯中(後村千家詩)
章樵
樵號峒麓昌化人嘉定元年進士歴官知漣海
軍授朝散郎知處州卒
伽溪(在昌化縣)
試將生計問農家兒大扶犂女漚麻燒筍䰞葵供午餉
山中樂事自無涯(杭州府志)
諸葛興
興字仁叟會稽人嘉定元年進士為彭澤奉化
兩丞嘗作會稽九頌有梅軒集
曹娥祠
瞻靈祠兮江之湄懔予心兮肅祗表卓行兮尚之祀垂
妙辭兮淳之碑嗟窈窕兮踐天性一念烈兮萬古鏡山
眉兮蒼蒼江練兮茫茫江之水兮可竭娥之靈兮不可
滅(會稽續志)
杜範
範字成之黃巖人嘉定元年進士端平中拜監
察御史累遷禮部尙書淳祐二年拜右丞相卒
贈少傳諡清獻有集
戊辰冬和湯南萬韻
春初走京華秋杪歸舊廬簡編廢已久開卷澀且疎誰
能擊其蒙石田或可腴雁山有佳士讀盡天下書足跡
半九州不憚道里迂陋邦何足臨而亦來我居相從一
樽酒未厭園中蔬笑談欣有合浩若縱壑魚人生惟所
適所適各有途胸中苟不迷到處皆通衢簟瓢有真樂
顔氏何其臞沒沒嗟我生未知終焉圖論交須論心所
論在不渝願君示一語令我反三隅君無金玉音請誦
一束芻
良月遊水樂
久矣聞水樂邂逅作此遊林立攢萬石曲徑穿深幽谽
谺開古洞下有清淺流惜哉非古音噴薄皆人謀流觴
飲山淥風鬢吹颼颼欲歸興未盡攜手湖上樓斜陽獻
萬狀浩以雙目收白鳥去復還翩翩良自由我夲山林
人對此多慚憂歲月不我與宴閒其可偷便合作歸計
老矣安所投世事皆漫爾政恐空白頭
和澧州喜雨韻
秋色在何許浮嵐疊翠間江清雙鳥渡天闊片雲閒雅
量肩文舉新詩壓子山更深聽遠溜哦詠荅潺潺
送湯仲熊國正以直去國
朔風翦木末碩果懸孤危邈矣冥飛鴻異哉聞鳴鴟莫
雲結愁隂送君江之湄去者挽莫留留者良自悲何當
謝塵鞅鼓枻相追隨(以上杜清獻公集)
薛師點
師點鄞人嘉定元年進士
酬荅張安撫伯玉先生
寡交率天性積疴攻妙藥干禄念烝嘗著書恣談謔永
矣離畏途何況縻好爵感子故人意屏吏延鈴閣時剖
千秋心兼訂三山約風流張平子文采謝康樂潛魚媚
幽潭高鳥眤林薄物類既參差天地亦寥廓但愁霜霰
多石出兼水落(甬上耆舊集)
洪咨䕫
咨䕫字舜俞於潛人嘉定元年進士理宗朝累
官刑部尚書翰林學士知制誥加端明殿學士
提舉萬壽觀卒諡忠文有平齋集(鶚按咸淳臨安志有嘉定)
(元年鄭自誠榜無二年榜宋史誤今訂正相至仇遠稗史洪平齋新第後上衞王書自宰)
(州縣無不捃摭其短大概云昔之宰相端委廟堂進退百官今之宰相招權納賄倚勢作威而)
(巳凡及一職必如上式俱用而已二字時相怒十年不調洪有桃符云未得之乎一字力祗因)
(而已十年閒)
贈石室朱修行
響泉一𣲖落天風人在浮雲柳絮中亭午柴扉猶未啟
碧玲瓏底拒霜紅
直玉堂作
禁門深鎖寂無譁濃墨淋漓兩相麻唱徹五更天未曉
一池月浸紫薇花
題東山(在臨安縣西三里相傳謝安石高卧之地)
金堂玉室舊相羊被髮依然下大荒風送嬋娟飛落蘂
雲移縹緲溼疎篁桓伊筝外深情酒幼度棋邊定力香
萬事古今開闔眼樓頭吹面水風凉
天目山招隠歌
雲氣歛兮天目之巔濤江綫横兮海門濺濺扶桑子半
兮陽烏翻可俯而掬兮嚥以天井無聲之泉子其隠乎
吾與子兮拾荃
正月十九日孟享從駕
黃繖中間一點紅繡雲鹵簿海棠風鈞容聲出雲霄外
馬上誰憐有老聾
壬辰小雪前奉親游道場何山
何山如幽人道場如大家穰穰衲子腳刺刺騷翁牙挾
雋控寒飇披光躡晨霞危顚矯窣堵平疇略汙邪巖泉
跑虎湧徑松髯龍拏鐘梵破深寂金碧開芬葩修廊步
履峻傑閣望眼賒山勢佩玦矗湖光鏡匳谺清節杳靄
入古弁空濛遮列翠不可唾羣籟無敢譁坐我旃檀林
酌之槍旗茶宇定岫出雲語妙天雨花吾生久墮甑昔
遊慣乘槎夷猶廬阜陽㝛留岷江涯高曾留嶠棧卑或
搜崖窪舊夢難歴省此行足雄誇老親八十健閒儔二
三佳拍浮一葉渺收覧萬景奢富貴上蔡犬貧賤東陵
瓜未須笑落鐸誰能苦&KR2156;沙候門占噪鵲旋橈趁歸鴉
竒事恐没没舉詩屬僧伽
感王荆公事
君臣一德盛熙寧厭故趨新用六經但怪畫圖來鄭俠
何期奏議出唐坰掌中大地山河舞舌底中原草木腥
養就禍胎身始去依然鍾阜向人青(以上平齋集)
(梅礀詩話荆公行青苖免役等法引用一等小人天下受其苦卒召六十年後靖康之禍洪平)
(齋有詩云云按國史俠嘗從安石學坰乃安石所薦皆以新法不便攻之此詩乃五十六字史)
(論)
都城火
九月丙戌夜未中祝融漲熖通天紅層樓傑觀舞燧象
綺峯繡陌奔燭龍始從李博士橋起三面分風十五里
崩摧洶洶海潮翻填咽紛紛釜魚死開禧回禄前未聞
今更五分多二分大塗小撤噤不講拱手坐視連宵焚
殿前將軍猛如虎救得汾陽令公府祖宗神靈飛上天
痛哉九廟成焦土
(梅礀詩話紹定辛夘臨安大火九廟俱燬獨丞相史彌遠賜第以殿司軍救撲而存洪平齋哭)
(都城火詩云云末意規諷時宰甚切聞之者足以戒)
吳泳
泳字叔永號鶴林潼川人嘉定元年進士理宗
朝仕至起居舍人兼直學士院權刑部尚書終
寳章閣學士知泉州有鶴林集
嘉熙丁酉七月上澣遊大滌題住山龔沖妙艮泓
軒
舊與清泉白石盟身閒方作洞霄行青山延客元無鎖
碧㵎流花似有情古洞欲隨仙隱去高岡終待鳳來鳴
道人喚我松間飲坐拂寒雲月未生(洞霄詩集)
沈大椿
大椿嘉定中真州判官
自維揚回真州
一官安敢問青氊形影相看祗自憐黃鵠已登青漢去
白鷗空占淺沙眠杏花開徧揚州雨柳色渾鋪瓜渚烟
老眼生疎堪自笑浪驚風物向淮天
青蒲短短柳斜斜入眼新愁亂莫遮雨潤固應宜筍蕨
風饕端不貸鶯花春來止酒常因病客裏逢人秪問家
安得扁舟下荆水一歸老我舊生涯(維揚志)
胡榘
榘字仲方廬陵人銓之孫嘉定中官工部尚書
出知福州
嘉定二年秋重遊洞霄
重尋九鎖躡丹梯回首空驚歲月移風虎守閽寧易到
冰龍候路郤先馳松筠老去俱全節猨鶴迎來盡故知
更拂棲真洞閒石弟兄同記勝遊時
餘杭泉石欠幽探淨拂衣塵入翠嵐九鎖山門雲上下
一峯天柱殿西南元封舊事無人記德壽仙遊有客談
痛飲丹泉卧磐石松風滿耳夢初酣(洞霄詩集)
句
自孤花底三更月郤怨棲前一笛風(落梅)(鶴林玉露)
吕午
午字伯可歙縣人嘉定四年進士歴官浙東提
刑監察御史遷起居史院官卒贈華文閣學士
有竹坡類稾
馬城花窠(寓居臨安馬城作)
老子西城住今踰十載期裁花成茂樹種柳長高枝移
接從渠巧誇傳到處知擔頭挑賣去一一是趨時(竹坡類稾)
和岳王廟壁上韻(祁閶西一舍有菴曰東松紹興初岳卾王提兵經吾郡西上士)
(卒秋毫無犯卒宿人門外足不敢一越限内嘗憩是菴留題)
當年唯說岳家軍紀律森嚴孰與鄰師過村村皆按堵
功成處處可鐫珉威名千古更無敵詞翰數行俱絶塵
擬取中原報明主亦勞餘刃到黃巾(新安文獻志)
徐文卿
文卿字斯遠號樟丘玉山人嘉定四年進士與
趙昌父韓仲止齊名有蕭秋詩集
(葉水心序云斯遠淹玩衆作淩暴偃蹇情瘦而意潤貌枯而神澤方于西江宗𣲖斯又過之)
游洞巖
跨馬絶風烟夜與雲俱宿彈琴向窗間微月挂森木曉
行巖上路一溪緣淨綠路窮入其中溪流貫山腹巖開
類天設石亂疑鬼伏水從何自來乃爾瑩心目巖前野
僧居種桃滿空谷惜已過芳時不見花芬馥平生青霞
志恥受紅塵辱老我茅三間兹山疑可卜(前賢小集拾遺)
偶題
綠樹何稠疊清風稍羡餘枕縈雲片片簾透雨疎疎修
筧通泉壑殘碑出野鉏丘陵知幾變耕稼雜陶漁
雨後到南山村家
衝雨入窮山山民猶閉關橘垂茅屋畔梅映竹籬閒竒
石依林立清泉繞舍灣吾思隠兹地凝立未知還(以上瀛奎)
(律髓)
周端朝
端朝字子靖永嘉人從朱晦菴武夷讀書登嘉
定四年進士官至刑部侍郎諡文忠
三江口
吳門臺北竹樓隅三日追陪漫叟居曉夢驚辭赤壁鶴
夜棲看打武昌魚横洲遙漵分燈影落月斜河運斗車
回伏三江問漢口陸離蘭葉響環琚(東甌詩集)
程公許
公許字季與一字希穎號滄洲叙州宣化人嘉
定四年進士理宗朝累官中書舍人禮部侍郎
進權刑部尚書有塵缶集
牡丹
春工殫巧萬花叢晩見昭儀擅漢宮可惜芳時天不借
三更雨歇五更風(全芳備祖)
黃子信
子信長泰人嘉定四年特奏名第二人調新會
鹽場有散翁集
投楊帥
六年兩度拜宸旒換得青衫白上頭飛鵲秖因無樹繞
窮猨何暇擇林投明知著腳當來誤幾欲抽身不自由
安得有錢了官債便無三徑也歸休
歸時作
笑倩西風拂舊埃歸時行李似初來也知三載清貧好
博得一家強健回
(漳州府志子信初調新會鹽場帥楊長孺以其老榜為監當心易之常捃摭其簿書子信將拂)
(衣而去因投以詩云云)
周假菴
題趙千里夜潮圖(款書嘉定庚午仲夏一日)
烟蒼蒼江茫茫明月夜挂天中央奔潮不盡當日恨金
波怒捲虯龍長浦口秋飛揚鷗雁不眠聲周章風高沙
漲望難到羽翰但逐潮低昂窗閒簾炷香開卷有素商
何須八月上錢唐對此秋濤生錦囊(珊瑚網)
袁甫
甫字廣微鄞人嘉定七年進士第一歴官吏部
侍郎兼國子祭酒權兵部尚書卒贈少傅諡正
肅
題陳和仲尊明亭
亭在山巔氣象巍然山從何來蜿蜿蜒蜒我坐亭上極
目一望羣峯畢朝尊無與抗我撫亭下萬象難寫一一
分明入我醆斝有時擕笻偕我朋從莫知我心獨撫孤
松(甬上耆舊集)
徐清叟
清叟字直翁浦城人嘉定七年進士理宗朝歴
官廣東安撫使權兵部尚書拜端明殿學士知
樞密院事兼參知政事提舉佑神觀出知泉州
卒贈少師諡忠簡
淨明院梅巖恭和高廟御製
偶因祀事訪丹霞寺古山深石徑斜衝凍細尋梅信息
枝頭喜見狀元花(咸淳臨安志)
贈建寧妓唐玉
上國新行巧樣花一枝聊插鬢雲斜嬌羞未肯從郎意
故把芳容半面遮(豹隱紀談)
陳耆卿
耆卿字壽老臨海人嘉定七年進士官至國子
司業著有篔窗集赤城志
(葉水心云陳君之作馳驟羣言特立新意險不不流怪巧不入浮)
艱食行
新榖未升除榖罄窶人托麥以為命今年種麥如去年
去年滿屋今空田吁嗟皇天毋乃戾去年浙右當死歲
湘中死宼淮死兵留得東州僅旒綴秖今艱食遽如斯
豈是造物有乘除我無一語活四海對之泣下徒霑裾
催租官吏如束溼里正打門急復急安得君眼如月長
灼破田家蓑與笠(全芳備祖)
王伯大
伯大字幼學號留耕福州人嘉定七年進士理
宗朝累官端明殿學士拜參知政事
贈戴石屏
詩老相過鬢巳星吟魂未減昔年清揮毫不著塵埃語
盡把梅花巧琢成(梅礀詩話)
丹青閣
傑閣岧嶤倚碧蒼菊花時節此持觴市聲一段隔秋水
橋影半空横夕陽挺挺霜筠排壑立涓涓石溜引山長
人言絶頂多竒觀安得閑身宿上方(詩家鼎臠)
郭磊卿
磊卿字子竒仙居人嘉定七年進士端平初拜
右正言尋擢右史以直言為史嵩之所忌除起
居郎卒諡正肅有兌齋集
偶題
更無清興在杯觴不用蒲葵扇自凉月色静時山鶴叫
一庭清景藕花香(宋藝圃集)
李劉
劉字公甫號梅亭崇仁人嘉定七年進士仕至
中書舍人直學士院寳章閣待制卒有詩文類
稾
(孫雲翼李梅亭先生小傳劉嘗從真德秀游丏詞科文字留飲書室指竹夫人為題曰蘄春縣)
(君祝氏可衛國夫人劉援筆立成末聯云於戲保抱攜持朕不忘乙夜之寢展轉反側爾尚形)
(四方之風德秀擊節歎賞嘉熙已亥四月誕皇子告廟祝文劉以學士當筆以四柱作一聯云)
(亥年已月無長蛇封豕之虞午日丑時有歸馬放牛之兆時方有蜀警人咸賞其中的有梅亭)
(四六行世)
記夢
壯志巳違黃鵠下老身合占白鷗前夜來耿耿江湖夢
秋水長天一釣船(前賢小集拾遺)
聞笛
何處桓伊酒力雄分明嚼徵更含宫倚樓三弄西風急
不覺梅花大半空(後村千家詩)
項容孫
容孫字仲履號雲藪江陵人嘉定七年進士理
宗朝官殿中侍御史
山中憶兄弟
鴻雁不成行飄零歲月長一身三處夢半夜九回腸積
雪欺茅屋孤燈照錦囊何當夜聽雨郤話此凄涼(詩林萬選)
吳昌裔
昌裔字季永號青蓮山人中江人嘉定七年進
士理宗朝歴官知婺州加集英殿修撰以寳章
閣待制致仕卒諡忠肅有集
擕客山行詠陶嘉月自雙徑來洞霄丹巖翠壑林
立環擁神剜鬼刻不可名狀餐雲潄月偶得八吟
留之山中以紀幽踐嘉熙三年三月榖雨(存三首)
上界神仙住九華故留靈鎖護烟霞雲根欲斷溪回處
流出山中幾片花(九鎖山)
鑿破千年渾沌心石楠當戸洞愔愔詩臞猶怯春寒在
捫石梯雲不敢深(棲真洞)
誰鑿巖扉石竇開懸崖飛瀑轉風雷須臾白浪從天下
野客不知何處來(飛玉亭)(洞霄詩集)
吳淵
淵字道父寧國人嘉定七年進士累官江東安
撫使行宫留守兼屯田使拜參知政事封金陵
侯有退菴遺集
登南城
江城一眺思悠悠平楚蒼然野水流衰草寒烟梅丈墓
敗垣斜日謝公樓江山有恨英雄老天地無私草木秋
萬古興亡俱是夢不知何者為身謀
句
一帶天分南北限兩眉烟鎖古今愁(蛾眉山菴遺集)(以上退)
吳潛
潛字毅夫寧國人淵弟嘉定十年進士第一淳
祐中歴官特進左丞相封許國公以沈炎論劾
謫化州團練使循州安置有履齋遺集
睡起行北園
睡起卸冠簪園行獨自吟山昏知雨到樹密覺春深竹
外童相報門前客見尋歸來即敗意誰者是知心
即事
春隂漠漠護輕寒春晝無聊午夢閒幽鳥不知人意改
銜花飛傍小闌干(以上履齋遺集)
聞同官會碧沚
碧沚堂前瞰水官秖應喚作玉壺看頗聞秩秩玳筵展
莫遣悤悤銀燭殘酒付别腸寧怕窄詩由廣舌不憂乾
老夫孤坐三更月欲往從之道路難
萬頃湖光浩不收花汀竹嶼思悠悠黃公舊隱知何地
賀監言歸乞此洲良夜最佳唯午夜今秋偏好是中秋
舉杯酒露月同吸仰面青天可問不
占春亭即事
桃花幾片隔牆飛獨自危樓徙倚時目送斷鴻雲外没
東風吹淚落天涯
見他門戸插垂楊懊恨江南客子腸春夢誰云無準托
連宵合眼是家鄉
題暗香疎影詞後用潘德久贈姜白石韻
人生浮脆若菰蒲四十年前此丈夫擬向西湖酹孤魄
想應風月易招呼(以上開慶四明續志)
和人賦金魚
仙人藥苗化為魚身雖纖細味豐腴土人涉溪如採荇
以布為網猶恐疎不比吳王耽嗜鱠松江千古留腥滓
好似春茶槍與旗俯視銀條不足數人生所樂在家鄉
何必定食河之魴琴高仙游不可躡自向崑崙朝玉皇
玉皇一笑倚天末乞與五湖任囊括扁舟烟雨歸去來
卧聽魚槎聲濊濊
(吳禮部詩話宣城涇縣有琴高山有琴高溪俗傳控鯉而升之所每歲三月中有小魚數十萬)
(一日來集亦傳以為投藥滓所化至今人待此日盡網之曝以為乾味甚美吳履齋嘗賦詩和)
(人韻云云)
絶句
編茅為屋竹為椽屋上青山屋下泉半掩柴門人不見
老牛將犢傍籬眠
句
楊柳年年人老大江山處處客凄涼(以上全芳備祖)
汪立中
立中四明人
甲戌廷對後到洞霄丙戌假守新安又得寄徑成
詩紀游
憶昔尋幽興未終重來洞府訪仙翁十年塵土身將隠
千里華陽路暗通山水秪如前日好松杉似與老人同
明朝又入黃塵去回首青山一夢中(洞霄詩集)
丘岳
岳號煦山丹徒人嘉定十年進士江淮制置使
自淮梱代歸領累偕親友游虎丘偶成影語以紀
歲月淳祐庚戌七月二十五日
一目四蒼莽突然見林丘飛來靈鷲峯幻出蓬萊洲浮
圖高崒嵂石徑通深幽生公講經臺曾聞石點頭劒池
杳無底脩綆汲寒流千古詫異傳此事還是不我來秋
向深良苗帀平疇憂國願年豐一稔銷百憂(虎丘志)
陳塤
塤字和仲鄞人嘉定十年進士歴尚書吏部侍
郎國子司業(曰琯按方氏瀛奎律髓注云陳塤字伯和號習菴其先陽翟人寓居)
(桐廬)
分水道中
午困思茶無處煎溪橋側畔認炊烟松窗竹牖人家靜
旋借沙瓶汲澗泉(前賢小集拾遺)
山居次滕元秀韻
解組滄溟畔擕家紫翠閒地臨雙港勝天與兩年閑茅
屋靜聞雨竹籬疎見山所慚鄰舍老句險不容攀(瀛奎律髓)
釣臺第十九泉
十年不泛釣臺船夢想高風日月邊今日偶來無住著
再嘗灘下䰞茶泉(嚴州府志)
遊虎丘
老龍拕雨過平川曉影初開樹色鮮有片白雲收不盡
日高猶在講臺邊
碧玉千尋劒影寒夜深光怪逼危闌句吳霸略成塵土
空有青山覆石壇(虎丘志)
王邁
邁字實之號臞軒居士興化軍仙遊人嘉定十
年進士調南外睦宗院教授召試學士院改通
判漳州應詔直言為臺官所劾削二秩淳祐中
知卲武軍予祠卒贈司農少卿
飛翼樓(舊傳說范蠡故址)
亭前一望海東流更有雄樓在上頭燕子飛來春漠漠
鴟夷仙去水悠悠神交故國三千里目斷中原四百州
日暮片雲棲古樹昔人留與後人愁(詩家鼎臠)
除夕
憶昔都門值歲除高樓張燭戲呼盧久依淨社參尊宿
難向新豐認酒徒天子未知工草賦鄰人或倩寫桃符
寒宵别有窮生活點勘離騷擁地爐(後村千家詩)
賀林簿新娶
金華門外厭京塵烏帽山前結帨巾翁壻相看冰映玉
庭闈一笑頰生春昔言爾爾嫌隨俗今喚卿卿喜有人
來歲夢蘭嘉兆叶犀錢玉果出娛賓(翰墨大全)
句
未知死所先期死自笑狂生老更狂
(齊東野語王實之邁有文名落魄不羈為正字日因輪對及故相擅權理宗宣諭曰姑置衛王)
(之事邁即抗聲曰陛下一則曰衛王再則曰衛王何容保之至耶上怒不答徑轉御屏曰此狂)
(生也邁歸鄉里自稱敕賜狂生嘗有詩云云)
羅必元
必元字亨父號北谷隆興府進賢人嘉定十年
進士度宗朝累官直寳章閣兼宗學博士
金陵作
六朝遺跡舊山川萬里長江當守邊一念易驕人事廢
不關飛渡北來船
凭高懷古思悠悠遙想騎驢白下遊不是龍眠圖畫裏
如今親到蔣山頭(景定建康志)
宋詩紀事卷六十一
