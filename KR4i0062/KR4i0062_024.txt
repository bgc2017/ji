宋詩紀事卷二十四錢塘厲鶚撰
周延雋
延雋字仲章鄒平人治平閒以職方郎中知台
州累遷太常少卿
經臺
幽致極東南清隂潤客衫林深纔辨徑雲滿欲藏巖琴
想山猿伴花憎谷鳥銜孤標如可挹墜稾悵開緘(台州府志)
王詵
詵字晉卿開封人選尚英宗女秦國大長公主
爲利州防禦使以黨籍貶均州歴定州觀察使
開國公駙馬都尉贈昭化軍節度使諡榮安
(劉後村西園雅集圖䟦云夲朝戚畹惟李端愿王晉卿二駙馬好文喜士世傳孫巨源三通鼓)
(眉山公金釵墜之詞想見一時風流醖藉未幾烏臺鞠詩案賓主俱謫而囀春鶯輩亦流落于)
(他人矣)
後唐莊宗廟
代梁繼李號良圖卻惑歌兒便喪軀試拂塵埃覘遺像
元來滿面是髭鬚(侯鯖錄)
湖上贈别(幷序)
余前年恩移清潁道出許昌前途小阻畱西湖之别
館者幾一月常與韓持國范景仁汎舟嘯詠使人頓
忘去國流離之恨也韓公德性温厚風度高雅固已
可愛范公雖老而精神不衰議論純正白鬚紅面動
輒醺酣時余有所賦詠公即取紅蓮葉命筆疾書初
不經思佳辭麗句頃刻而成坐客莫不驚歎也比聞
朝廷就除端明殿學士以寵之因思方今進任老成
如公者若再起之亦足以厚風俗耳
清影十分月暗香千柄蓮不知從此别高會復何年
奉和子瞻内翰見贈長韻
帝子相從玉斗邊洞簫忽斷散非煙平生未省山水窟
一朝身到心茫然長安日遠那復見掘地寧知能及泉
幾年漂泊漢江上東流不舍悲長川山重水遠景無盡
翠幕金屛開目前晴雲羃羃曉籠岫碧嶂溶溶春接天
四時為我供畫夲巧自增損媸與姸心匠構盡遠江意
筆鋒耕徧西山田蒼顔華髮何所遣聊將戲墨忘餘年
將軍色山自金碧蕭郎翠竹夸嬋娟風流千載無虎頭
於今妙絶推龍眠豈圖俗筆挂高詠從此得名因謫仙
愛詩好畫本天性輞口先生疑宿緣會當别寫一匹煙
霞境更應消得玉堂醉筆揮長篇
子瞻再和前篇非唯格韻高絶而語意鄭重相與
甚厚因復用韻荅謝之
憶從南澗北山邊慣見冷雲和野煙山深路僻空弔影
夢驚松竹風蕭然杕藜芒屩謝麈境巳甘老去棲林泉
春籃採术問康伯夜竈養丹陪穉川漁樵每笑坐爭席
鷗鷺無機馴我前一朝忽作長安夢此生猶欲更問天
歸來未央拜天子枯荄敢自期春妍造物潜移真幻影
感時未用驚桑田醉来卻畫山中景水墨想像追當年
玉堂故人相與厚意使嫫母齊聯娟豈知憂患耗心力
讀書嬾去但欲眠屠龍學就本無用只堪投老依金仙
更得新詩寫珠玉勸我不作區中緣佩服忠言匪論報
短章重次木瓜篇(以上式古堂書考)
句
佳人巳屬沙叱利義士今無古押衙
(許彦周詩話晉卿得罪外謫後房善歌者名囀春鶯為密縣馬氏所得後還朝尋訪微知之作)
(詩云云僕在密縣與馬縉輔遊知之最詳縉輔在其兄處猶見之西清詩話云過潁昌見之誤)
(也)
章峴
峴治平中廣南西路提點刑獄轉運使
丁未上已重遊龍隠巖
溪干檥棹訪巖扉危磴攀躋不欲歸垂乳滴聲當佛座
㝛雲畱潤在僧衣聊開禊席臨流水閒擲文竿到落暉
旅宦天涯甘寂寞送春無意惜芳菲(桂勝)
蔡覿
覿治平中定海縣尉
正覺寺清風軒(在定海縣西北)
海風拍枕燈初暗山雨打窗人正寒料得此軒秋更好
怒濤推月上闌干(延祐四明志)
滿執中
執中字子權廣陵人治平中為萬壽令
石屏路
石屏月如水石壁雲不動閒中欹枕臥天地同一夢
明月溪
月出溪水清月落溪水黑茫茫溪上人笑與月為客(以上)
(滁陽志)
馬道
道吉州人
啄木
翠翎迎日動紅觜響煙蘿不顧泥丸及唯貪得食多纔
離枯朽木又上最高柯吳楚園林闊忙忙爭奈何
(翰府名談治平中有為吉水令忘其姓名治邑嚴酷野人馬道為啄木詩諷之令見詩稍緩刑)
(時人目曰馬啄木)
薛唐
唐鄞人有田閒集
田舍作
世業存五畝家風守二南適情無過睡幽事不妨貪母
老廚增肉朋來樹選柑每慙躬稼穡未及野農諳(甬上耆舊)
(集)
蕭介夫
介夫字純臣泰和人英宗朝官萍鄉簿
將進酒歌
勸君莫累黑山土累得黑山竟何補勸君莫勒燕然石
勒得燕然又何益百年歲月能幾何螢燭光中都瞬息
我今安得萬丈梯騰騰直上天街墀剪折金烏翅截下
玉兔蹄使玉兔不能走金烏不得飛然後舉泰山為肉
林東海為酒池君不見吳下秋風悲金谷園中春草衰
不如相逄且飲酒齊聲拍掌大唱金縷衣(吉安府志)
錢忠
句
滿目生涯千頃浪全家衣食一綸竿
(吳郡志治平中錢忠過吳遊賞遥見一好女子獨棹煙波閒忠悦之贈詩云云女擕詩呈父父)
(以女妻忠汎舟同入烟波不知所往)
錢信
句
安得神仙術試為施康濟使此平望村如吾江子滙
(齊東野語錢信平望蟁詩云云吳興獨江子滙無蟁舊傳馬自然泊舟於此)
王安禮
安禮字和甫安石弟早登科累官知制詔翰林
學士知開封府尚書左丞紹聖初罷知太原府
卒有王魏公集
恭和御製上元觀燈
鑾輿清曉出瑶臺羽衛瞻迎扇影開鳳闕張燈天上坐
雞林獻曲海邊來修文可笑秦無策能賦休誇楚有才
星漢未斜鈞樂闋君王宣示萬年杯
瓊林苑賜宴餞留守太尉輒繼高韻
名德曾來重四夷朝廷今日見官儀陪祠自冠三公位
分陜猶為百辟師金谷望塵多眷舊瓊林賜餞盡巫疑
都人喜見旆旌美寧識勳名在鼎彝(以上瀛奎律髄)
王安國
安國字平甫安禮弟神宗召試賜第為祕閣校
理呂惠卿引連鄭俠獄奪官卒有集
(耆舊續聞熙寧中高麗遣使入貢且求王平甫學士京師題詠有旨令權知開封府元厚之内)
(翰抄錄以賜厚之自詣平甫求新著平甫以詩戲之曰誰使詩仙來鳳沼欲傳賈客過雞林)
題滕王閣
滕王平昔好追遊高閣依然枕碧流勝地幾經興廢事
夕陽偏照古今愁城中樹密千家市天際人歸一葉舟
極目滄波吟不盡西山重疊亂雲浮
(能改齋漫錄王平甫年十三作)
記夢
萬頃波濤木葉飛笙簫宮殿號靈芝揮毫不似人閒世
長樂鐘聲夢覺時
(冷齋夜話王平甫熙寧癸丑歲直宿崇文院夢有邀之至海上見海水中宮殿甚盛其中作樂)
(笙簫鼓吹之妓甚衆題其名曰靈芝宮邀之者欲俱往有人在宮側隔水謂曰時未至且令去)
(他日當迎之至此恍惚夢覺時禁中已鳴鐘平甫頗自命不凡為詩記之)
杭州呈勝之
遊覧湏知此地佳紛紛人物敵京華林巒臘雪千家水
城郭春風二月花彩舫笙歌吹落日畫楼燈燭映殘霞
如君援筆宜摹寫付與塵埃北客誇(瀛奎律髄云此平甫作誤入荆公集)
西湖春日(曰琯按以下二首誤入林逋集)
爭得才如杜牧之試来湖上輒題詩春煙寺院敲茶鼓
夕照楼臺卓酒旗濃吐雜芳薰巘崿溼飛䨇翠破漣漪
人閒幸有蓑兼笠且上漁舟作釣師
春隂
似雨非晴意思深宿酲牽率臥重衾苦憐燕子寒相並
生怕梨花晩不禁薄薄簾帷欺欲透遥遥歌管壓来沈
北園南陌狂無數秖有芳菲會此心(以上瀛奎律髄)
句
海鵬未擊三千里天馬湏歸十二閑(苕溪漁隠叢話)風暄翠幕
春沾酒露溼筠籠夜賣花(洛中聞見前錄)
當時徐氏擅筆墨夜圍夢墮空中簁
(金玉詩話王師弔伐江左城破或夢丱角女子行空中以巨簁簁物散落如豆著地皆成人問)
(其故曰此當死於難者後見貴人盛冠服繼墮于地云此徐舍人也既寤聞徐鍇死圍城中王)
(文公兄弟在金陵和王微之哲登高齋詩押簁字平甫有句云云此事竒譎而屈曲強韻中可)
(謂摶虎手也)
宮殿影搖河漢外江湖夢斷曉鐘邊(舘中題壁)忽吟佳句
詩驅暑遠勝前人檄愈風(病中答蘇子容)九月清霜送陶令千
年白日見滕公(王繹學士挽詞)(以上隠居詩話)
沈遼
遼字睿逹錢唐人遘弟用兄任監夀州酒税熙
寧中以太常寺奉禮郎監杭州軍資庫轉運使
攝華亭縣他使者以夙憾文致其罪下獄奪官
流永州徙池州有雲巢編
(金玉詩話遼尤工翰墨登科之後遊京師偶為人書帬帶詞頗不典流傳逹于宮禁近幸嬪御)
(服之遂塵乙覧後削籍為民)
奉陪穎叔賦鎻院牡丹
昔年曾到洛城中玉椀金盤深淺紅行上荆溪溪畔寺
愧將白髮對東風
池陽
寒煙寂寂鎖青谿圓月亭亭上曲隄小杜風情遥可想
閒調絲竹舞金泥
陸機宅
朝日欲出已復西人閒興廢那可知崑山陵谷久巳變
水傍惟有將軍碑
龜兹舞
龜兹舞龜兹舞始自漢時入樂府世上雖傳此樂名不
知此樂猶傳否黃扉朱邸畫無事美人親尋教坊譜衣
冠盡得畫圖看樂器多因西域取紅綠裀結坐後部長
笛短簫形製古雞娄揩鼓舊所識饒貝流蘇分白羽玉
顔二女高髻花孔雀羅衫金畫縷紅鞾玉帶踏筵出初
驚翔鸞下玄圃中有一人奏羯鼓頭如山兮手如雨其
閒曲調雜晉楚歌詞至今傳晉語湏臾曲罷立前廡歎
息平生未嘗覩清都閬苑昔有夢寂寞如今在何所我
家家住滄海涯上國樂事殊未知玉顔邀我索題詩它
時有夢與誰期(以上雲巢編)
王欽臣
欽臣字仲至洙之子用蔭入官文彦博薦試學
士院賜進士及第歴集賢殿修撰知和州徙饒
州斥提舉太平觀徽宗立復待制知成德軍卒
入黨籍有廣諷味集
㝛華岳觀
凌空老樹雲垂葉壓屋梨花雪照人深愧地仙教俗客
慇懃留看華山春
再題華岳觀
石壇流水共蒼苔青竹林閒一徑開可惜梨花飛巳盡
前年遊客始重来(以上江鄰幾雜志)
召試學士院試罷作
翠木隂隂白玉堂老来方此試文章日斜奏罷長楊賦
閒拂塵埃看畫牆
(西清詩話荆公見之甚歎賞為改作奏賦長楊罷且云詩家語如此乃健)
戲書長老院
蜀國相如最好詞武皇深恨不同時凌雲賦罷還無用
寂寞文園興可知
(能改齋漫錄熙寕中王仲至自河北被召用荆公薦對神宗問所與遊從公奏宋敏求帝默然)
(遣任公因留一詩書長老院中云云荆公愛其詩自題於所執扇)
與秦少遊于恭敏李公燕閒堂聯句
黃葉山頭初帶雪綠波尊酒暫回春(王)已聞璧月瓊枝
句更著朝雲暮雨人(秦)老愧紅妝翻曲妙喜逄佳客放
懷新(王)天明又出桃源去仙境何時再問津(秦漫能改齋錄)
次韻蘇子由詠李伯時所藏韓幹馬
天閑不遇頭亦垂真性夲不求青絲由来竒骨類竒士
立見俱似囊中錐鳳頭初踏蔥嶺至繡膊東由青海馳
春風宛轉白玉鐙晩日照耀黃金羈李侯對此意匠發
造物真比毫端竒方歅之相豈可擬顛倒未免雄稱雌
翰林相繼寫高韻何止羊何共和之玉花照夜古稱美
顔色乃是論其皮固知神駿不易寫心與道合方能知
文章書畫固一理不見摩詰前身應畫師(聲畫集)
使遼回謁恭敏李公席上作
穹廬三月巳淹留白雪黃雲見即愁滿袖塵埃何處洗
李家池上海棠洲(詩人玉屑)
遊王官谷
鐘鼎山林出處明中閒不合枉高情有錢湏買王官谷
流水聲中過一生(王官谷集)
安燾
燾字厚卿開封人舉進士神宗朝歴官同知樞
密院事哲宗朝拜門下侍郎落職知大名府徽
宗朝知河南降祁州團練副使還洛卒入元祐
黨籍
重題江干初雪圖(事詳韓忠彦詩下)
曾遊滄海困驚瀾晩涉風波路更難從此江湖無限景
不如秖向畫圖看(石林詩話)
韓忠彦
忠彥字師朴琦子以父任為將作監復舉進士
元祐中同知樞密院事徽宗朝進左僕射兼門
下侍郎封儀國公謫磁州團練副使致仕卒入
元祐黨籍
題江干初雪圖
諸公當日聚巖廊半謫南荒半巳亡唯有紫樞黃閣老
再開圖畫看瀟湘
(石林詩話江干初雪圖真蹟藏李邦直家唐蠟紙夲世傳王摩詰所作元豐閒王禹玉蔡持正)
(韓玉汝章子厚王和甫張邃明安厚卿七人題詩建中靖國元年韓師朴相邦直厚卿同在二)
(府時前七人者所存惟厚卿而巳持正貶死嶺外禹玉追貶子厚方貶玉汝和甫邃明則死久)
(矣故師朴題其後云云紫樞黃閣謂邦直在門下厚卿在西府也厚卿復題邦直亦自題云)
駕幸太學
恢崇儒教頓生光天子親来幸上庠星弁煌煌環帝座
霜袍密密綴周行廟祠稽首尊先聖書義終篇勸嗣王
學道深慙非入室此辰榮事亦升堂(中州題咏集)
許遵
遵字仲塗泗州人第進士熙寕閒判大理出知
潤州提舉崇福宮
遊風水洞
水洞連風洞精藍兩洞前山高易藏日樹老不知年板
有華宗什名留少傅篇煙波門外境寂寞變桑田(咸淳臨安)
(志)
沈立
立字立之歴陽人舉進士歴江淮發運使知越
杭二州
英韶在前徒矜下里之曲風雅未喪豈繫擊轅之
音不圖綴綺靡之辭抑將導敦厚之旨耳海棠雖
盛於蜀人不甚貴因暇偶成五言百韻律詩一章
知我者無加焉
岷蜀地千里海棠花獨姸萬株佳麗國二月豔陽天叢
萼勻如布修蕤巧似編彤雲輕點綴赤玉碎雕鐫瑟瑟
光輪瑩猩猩血借鮮淺深相向背疎密遞句牽輕蒨重
重染丹砂細細研蘂纖金粟拱鬚嫩紫絲拳紅蠟随英
滴明璣著顆穿初莖争䙚娜翹幹共蹁躚絶代知無價
生香不減&KR0034;分靈應桂苑鍾粹定星躔木帝經邦相花
王入室賢祥飇如剪拂卿靄共陶甄真宰隂推轂句芒
與著鞭不湏憂薄命好為惜流年贊翼施生柄扶持煦
嫗權主張韶令正調燮淑威宣和氣高低洽芳心次第
還金釵人十二珠履客三千雲雨迷巫峽風波怨洛川
娉婷宜住楚妖冶合居燕繡被通宵展華燈徹曙燃横
披前檻外半出假山巔暗羡遊蜂採偷輸蟻穴沿瘦嫌
(闕)網織柔怯女蘿纏蓄恨憑誰訊無言只自憐文君酒
壚畔揚子草堂前品格生来别風流到老全繁中生悵
望衆裏見喧闐暄暖精神出晴明意態便關關鶯對語
兩兩燕高鶱天上宜封殖人閒偶佇延共櫻圍别舘與
杏擁斜阡清暖簾爭卷黃昏幕尚褰低籠金轣轆高暎
畫秋千忽認梁園妓深疑閬苑仙蔥蔥来蕙圃遠遠别
芝田羞隠冥濛霧輕如淡蕩煙乍逄開羽扇初喜下雲
軿彷彿同星靨依稀帶翠鈿五銖衣宛轉七寳帳翩翾
獨立挨霓節成行列彩旃困宜欹虎枕步好襯金蓮舞
定休廽袖妝濃不傅鉛蓋張松鬱鬱茵藉草芊芉馥郁
蘭供夢扶蘇柳伴眠軀輕彌綽約腰細更便嬛婭姹常
顒若幽柔自灑然侍兒羅白芷婢子列芳荃口口濃檀
注腮腮薄粉填觧圍施葉幄買笑有榆錢旖旎環瑶席
婆娑匝玳筵嬌依屏曲曲泣對露涓涓南陌輕埃蔽東
郊夕照連幾時休縹緲從此識嬋娟是處遺簮珥誰家
不管弦妒姬貪恐失戲稚惜何顛折閃搔頭褪擎樅約
腕揎戴遮鬟上鳳装壓鬢邊蟬汲引新懽聚消磨忽忿
蠲縱觀湏倒載命宴必加籩翻曲教歌媛更詞送酒船
鄉心湏暫觧病眼當時痊迢遰来油壁從容住錦韉雅
宜交讓比穠與棣華聫不憤參朱槿寕甘混木棉酴醿
潜失色躑躅敢差肩素柰思投迹夭桃耻借員梧桐愧
金井芍藥濫花磚併壓辛夷俗潛排寳馬蔫天恩無久
恃人寵莫長專布影交三徑敷榮徧一廛凝眸方曄曄
回首旋翩翩可忍驚飇挫胡煩急景煎珊瑚随手碎絳
雪繞枝旋拂漢霞初散當樓月自圓飄零随蠛蠓散亂
逐漪漣灼灼龜城外亭亭錦水邊抱愁應慘蹙有淚即
潺湲午隠迷蝴蝶朝寒怨杜鵑物情元倚伏人意莫拘
攣擢秀高羣木稱珍極八埏未開獨脈脈憂落固悁悁
别著新文紀重尋舊譜箋共知紅豔好誰辨赤心堅實
合陪朱李根宜灌醴泉栽湏憐竹栢樹莫繞烏鳶耻托
膏腴茂當随富貴遷為多猶底滯因遠尚迍邅客思易
成亂心期未省愆畫思摩詰筆吟稱薛濤牋醉目休頻
送詩情豈易緣薛能誇麗句鄭谷賞佳篇止感芳姿美
那憐託地偏山經猶䍐記方志未多傳巧詠憂才竭冥
搜得意(闕)遐陬寡真賞僻境忍輕捐抽祕慙非據探竒
敢讓先援毫叙名卉聊用放懷焉(海棠譜)
張舜民
舜民字芸叟邠州人第進士元祐初除監察御
史徽宗朝為吏部侍郎以龍圖閣待制知同州
坐元祐黨貶商州卒高宗追贈寳文閣直學士
自號浮休居士又號矴齋娶陳師道之姊有畫
墁集
(畫繼芸叟生平嗜畫題評精確雖南遷羈旅中每所經從必搜訪題識東南士大夫家所藏名)
(品悉載錄中亦能自作山水有理致最刻意於郡齋讀書志芸叟為文豪重)
(詩晩好樂府百餘篇自序云年踰耳順方敢言詩百世之後必有知音者)
(孫公談圃張芸叟謫郴州稅郴多碧蓮根大如盌張嘗以墨印于詩稿上以詫北人也)
西征回途中二絶
靈州城下千枝柳總被官軍斫作薪他日玉關歸去路
將何攀折贈行人
青銅峡裡韋煙路十去從軍九不回白骨似沙沙似雪
將軍休上望鄉臺
(東坡題䟦舜民通綀西事從高遵裕西征回途中作二絶云云為轉運判官李蔡所奏貶郴州)
(監税舜民言官軍圍靈武不下糧盡而退西人從城上呼官軍漢人兀攃否或仰而答曰兀攃)
(城上皆大笑西人謂慙為兀攃也)
自題畫扇
忽忽西遷不記年二妃祠外橘州前眼昏筆戰誰能畫
無奈霜紈似月圓
鄧正字宅見劉明復所畫麓山秋景
洛陽才子見長沙自識中丹鬢未華文武才全皆不試
丹青筆妙更誰加老杉列在皇堂上小景將歸學士家
我有故山常自寫免教魂夢落天涯
題薛判官秋溪煙竹
深墨畫竹竹明白淡墨畫竹竹帶煙高堂忽爾開數幅
半隠半見如自然
贈山人張無惑(善畫山水)
西征已度故關山秋雨零零路屈盤受盡艱辛心不足
觧程又展畫圖看(以上畫繼)
京兆安汾叟赴辟臨洮幕府南舒李君自畫陽關
圖并詩以送行浮休居士為繼其後
古人送行贈以言李君送人兼以畫自寫陽關萬里情
奉送安西從辟者澄心古紙白如銀筆墨輕清意瀟灑
短亭離筵列歌舞亭亭喧喧蔟車馬溪邊一叟靜垂綸
橋畔俄逄兩負薪掣臂蒼鷹随獵犬聳耳駏驢扶隻輪
長安陌上多豪俠正值春風三二月分明朝雨浥輕塵
客舍青青柳色新主人舉杯苦勸客道是西征無故人
殷勤一曲歌者闋歌者背淚霑羅巾酒闌童僕各辭親
結束韜縢意氣振穉子牽衣老人哭道上行客皆酸辛
唯有溪邊釣魚叟寂寂投竿如不聞李君此畫何容易
畫出漁樵有深意為道世閒離别人若箇不因名與利
紅蓮幕府盡竒才家近南山紫翠堆烜赫朱門當巷陌
潺湲流水繞亭臺當軒怪石人稀見夹道長松手自栽
靜鎻園林鶯對語密穿堂戸燕驚廻試問主翁在何所
近向安西幕府開歌舞教成頭已白功名未立老相催
西山東國不我與造父王良安在哉已卜買田箕嶺下
更看築室潁水隈憑君傳語王摩詰畫箇陶潜歸去来
(聲畫集)
紈扇
紈扇夲招風曾將熱時用秋来挂璧上卻被風吹動(蒙齋)
(筆談)
感時事戲作
少年辛苦校蟲魚晩歲雕蟲恥壯夫自是諸生猶習氣
果然紫詔盡驅除酒閒李賀皆投筆地下班揚亦引車
唯有少陵頑鈍叟靜中吟撚白髭鬚
(韻語陽秋熙寕四年荆公預政罷詩賦專以經義取士元祐五年復用詩賦紹聖初以詩賦為)
(元祐學術復罷之政和中遂著于令士庶傳習詩賦者杖一百畏謹者至不敢作故芸叟感而)
(賦此)
真州儀真觀
聞說仙鄉接(一作即)瀨鄉閒遊詩侣禮虚皇三潮寳𣲖
通胥浦萬葉靈杉蔽蜀岡天地杳冥供寫像江山廽合
助靈祥五雲送入蓬莱島留與人間作道場
(古今詩話揚州揚子縣古白沙鎮也祥符丁晉公鑄聖祖天尊像遂為真州有儀真觀觀西一)
(水縈廽南入大江號曰胥浦一日三潮俗云子胥觧劍之所觀之記載使者以像在舟日方午)
(潮水忽至今有午潮張芸叟詩云云)
和喻明仲馬上吹笛
越客思歸黯不平閒持長笛寫秦聲羡君氣海如斯壮
博我詞鋒孰敢爭江上梅花開又落隴頭流水咽還驚
豈知不寐鰥魚眼獨坐山堂對月明
(墨莊漫錄喻陟明仲睦州人持節數部政績藹著雅善散隸尤妙長笛每行按至山水佳處馬)
(上臨凰快作數弄嘗有馬上吹笛詩寄芸叟芸叟和之云云)
東坡先生哀詞(并序)
我守中山乃公舊國雪浪蕭齋於焉食㝛俯察履綦
仰看梁木思賢閱古皆經貶逐玉井芙蓉一切牽復
云云
石與人俱貶人亡石尚存郤憐堅重質不減浪花痕滿
酌中山酒重添丈八盆公兮不歸北萬里一招魂(思賢閱古)
(皆中山後圃堂名)
(墨莊漫錄東坡帥中山得黑石白脈如孫知微所畫石間奔流盡水之變作白石大盆以盛之)
(激水其上名其室曰雪浪齋公自銘云玉井芙蓉丈八盆伏流飛空潄其根時有英州之命後)
(謫惠州又徙海外故中山後政以公遷謫雪浪之名遂廢元符中始被北歸之命將至吳中張)
(芸叟守中山葺治雪浪齋重安盆石方欲作詩寄公聞公之薨乃作哀詞云云)
題木居士
波穿火透本無竒初見潮州刺史詩當日老翁終不免
後來居士欲奚為山中雷雨誰宜主水底蛟龍睡不知
若使天年俱自遂如今已復長孫枝
(墨莊漫錄退之所題木居士在今衡州耒陽縣鼇口寺元豐初年旱暵禱之不應縣令析而焚)
(之僧道符更刻木為形以事芸叟南遷郴州過而見之題詩于壁)
戲作
芝蘭雖好忌當門何况庭前惡土墩畚鍤纔興雙劍出
狐狸盡去老松蹲百年守冢真堪笑一日開軒亦可尊
安得擲從天外去成都石筍至今存
(墨莊漫錄衢州廳事下舊有土勢隆起篠木叢生相傳云古冢也舊有碑其文曰五百年刺史)
(為吾守墓以此前後相承皆畏而不敢慢紹聖元年齊安孫賁公素為守問之左右以是對公)
(命毁去之官吏大恐闔府叩頭以諫公曰藉令土中有賢者骨當以禮法遷之乃為文自祭而)
(除之斸深丈餘了無他異但有二石峯長五六尺堅瘦清潤又有大木之根蟠踞其下羣疑遂)
(定石上有刻云乾符五年五月三日安于此押衙徐諷龍山起此石處得二石刺史季闕題又)
(刻云開寳七年重疊峨嵋山於廳事前于郡齋文會閣移季公之石安置于此刺史慎知禮題)
(時公素方修州治南韶光園重建清冷堂堂成季乃移二石于堂下名曰雙石嗟乎慎公移石去)
(公之得石凡九十七年公素之破疑冢出石去慎公又一百二十一年物之顯晦抑自有數第)
(不知峨嵋之廢乃冒冢之名自何時也公素一旦戲笑為之遂釋千百年之惑張芸叟有詩云)
(云公素可謂剛毅正直自信之君子也)
過魏文貞公舊莊
破屋居人少柴門春草長兒童不識字耕稼鄭公莊(老學)
(菴筆記)
宣赦詩
擊鼓填街道傳聲過水濱國嚴三歲祀恩洗萬方春舟
檝随南斗衣冠拱北辰嶺南并嶺北多少望歸人
(侯鯖錄紹聖中芸叟入黨籍繫潭州赦書中獨元祐人不赦為詩云云)
九日
一見黃花只自羞蕭然短髮不禁秋誰人為整烏紗帽
獨倚西風滿眼愁(合璧事類前集)
次長蘆
炎荒往返正三年重過長蘆古寺前萬里風波行欲盡
停橈南望一澘然(輿地紀勝)
賜資治通鑑呈范淳父學士
通鑑初成賜近臣不遺疎賤布恩均我投淮水五千里
君滯周南二十春東觀汗青身是夢西宮削稾事如新
細思當日修書者秖有三人今一人
(菊坡叢詁治平中英宗患歴代史繁多難見令司馬温公編進君臣事蹟請置局辟官薦劉道)
(原劉貢父又辟范淳父在局書成進上神宗賜名資治通鑑元豐末進五代記遷公資政殿學)
(士除淳父袐書省正字為賞時道原已死貢父方貶官衡州也元祐初温公還朝作門下侍郞)
(用宰相蔡持正劄子付下國子監開板令温公門下士及館職校讎之板成徧賜宰執侍從及)
(校讎官各以表謝張芸叟詩云云三人謂貢父道原淳父也)
打麥
打麥打麥彭彭魄魄聲在山南應山北四月太陽出東
北纔離海嶠麥尚青轉到天心麥已熟鶡旦催人夜不
眠竹雞呌雨雲如墨大婦腰䥥出小婦具筐逐上壠先
捋青下壠已成束田家以苦乃為樂敢憚頭枯面焦黑
貴人薦廟已嘗新酒醴雍容會所親曲終厭飫勞童僕
豈信田家未入脣盡將精好輸公賦次把升斗求市人
麥秋正急又秧禾豐歲自少凶歲多田家辛苦可奈何
將此打麥詞兼作插禾歌
酴醿
冰肌雪豔映殘春燠日薰風入四隣任是主人能愛惜
也&KR0838;一半與游人
真珠花
風中的皪月中看觧作人間五月寒一似漢宮梳洗了
玉瓏璁壓翠雲冠(以上函淵鑑類)
板子磯
石上紅花低照水山頭綠篠細含煙天生一夲徐熙畫
秖欠鷓鴣相對眠(太平府志)
離真州
日日北風吹上水年年客思攪新秋山長水遠連三楚
物態人情又一州隔岸晩峯如見揖並船孤鶩似相留
因知景略非前逹身後猶湏具十牛(揚州府志)
陶弼
弼字商翁永州祁陽人以功授陽朔縣主簿歴
官知邕州招納諸蠻有功四遷為東上閤門使
康州團練使有集
送趙樞寺丞宰虔化縣
路入虔雲去如何輕解携人煙五嶺北星斗大江西暖
雪梅花樹晴雷贛石溪青衫欲無淚不奈鷓鴣啼
出嶺題石灰舖
馬度嚴關口生歸喜復嗟天文離卷舌人影背含沙江
勢一再曲梅梢三四花登高休問路雲際是吾家
登崑崙臺
落照古城隅邊風動隼旟久閒忘戰略多病熟醫書白
髮随年短新情與世疎桃花春水起還釣舊溪魚
天涯亭
雨色絲絲風色驕天涯亭上覺魂消一家生意付秋瘴
萬里歸心随暮潮兵送遠人還海界吏申遷客入津橋
山公對此聊酣飲怕見醒来兩鬢凋(以上陶邕州集)
寄蘇州徐處士弁弁能畫山水
平南無策鬢如霜七十峯前舊隠鄉相約祝融孤頂上
借君吟筆畫瀟湘(聲畫集)
賓州作
金鼓聲闌劒戟收使君廽上雅歌楼尊前一闋清商曲
消盡窮邊萬里愁
往歲傳聞南詔檄近時方築伏波城安城太守知邊計
菡萏花中閱水兵
閤皂山(崇真宮在臨江新淦縣北山形如閤山色如皂故名道書云第二十福地即漢張道)
(陵丁令威葛孝先修煉之地)
萬仞天門閤皂形隂陽不似衆山青一區海上神仙宅
數曲人間水墨屏華表鶴歸春谷響玉京龍起夜潭腥
可憐張葛無人繼三級高壇拂杳冥
陽朔縣作
榕葉森森蓋縣衙不離牀衽見煙霞民耕紫芋為朝食
僧煮黃藤代晩茶瀑布聲中窺案牘女蘿隂裏勸桑麻
欲知言偃弦歌處水墨屏風數百家(以上方輿勝覧)
端硯贈王欲
端硯如池狀潤疑雲雨通粗官不識字好去伴詩翁(硯箋)
寄新沅守謝麟
險盡天開溪路平詩書新將典新城三千戍卒今無幾
十萬屯田古未耕属縣乞除防虎檻生蠻願獻採砂阬
從兹預擬風塵息盡是仁威下旆旌(辰州府志)
山茶
江南池館厭浮紅零落山煙山雨中郤是北人偏愛惜
數枝和雪上屏風(後村千家詩)
詠藕
萬頃金波裡誰將玉節栽絲應鮫乞與津是蚌分来盤
貯冰猶結刀侵雪易摧防風骨外折混沌竅中開月寺
僧家鉢風亭酒客杯胸中秋氣入牙角雨聲回自媿塵
泥賤得蒙尊爼陪與君消酷暑瓜李莫相猜
蝶
暖翅玉羅薄香鬚金線微青春二三月白日一䨇飛露
重休深入風高且暫歸南園芳樹下燕雀最多機(以上合壁)
(事類别集)
題柳州柑子堂(柳子厚手植)
子厚才名甲有唐謫官分得荔支鄉羅池水盡黃柑死
獨有穹碑在畫堂(錦繡萬花谷)
黃陵廟
溪上龍蛇屋蕭條帝子祠竹㾗當日淚山色後人疑仙
服霞留綺新妝月印眉楚民亡水旱簫鼓謝神禧(粤西詩載)
句
雪山經夏冷天馬入秋肥(塞上)隂微辨樵火霽早誤僧鐘
(行役)渴蜂銜硯水飢蝶嗅缾花(順州)梟鳴社旁樹盗發冢中
金鹿飲沙渾水猿飢果落雲將老未聞金作印師寒
猶用鐵為衣山險不能留覇業水聲惟觧送年華
道近可憐駑馬駿時平不見布衣雄(以上後村詩話)
蒐兵四觧降王縛報國三登上將壇(觀曹武惠畫像渑水燕談)
王令
令字逄原廣陵人王安石愛其才因妻以吳夫
人女弟年二十八卒有廣陵集
韓幹馬
天寳天子盛天廏吐番入馬上天夀紫衣牧吏偏坐前
騎入金門不容驟西極苜蓿為誰肥六閑飛黃臥嗟瘦
乾元殿下誰把筆當年人無出幹右傳聞三馬同日死
死魄到紙氣方就鐵勒夾口重兩銜墨絲卓尾合雙紐
天門未上人就觀奚官驚嗟失開口生搜朔野空毛羣
死斷世工無後手當時天子惜不傳送入御府置官守
邊塵勃鬱燕薊来宮闕蕭騷既聞後誰拚千金出手收
足踏萬里避奔走幾經蹂蹀道邊塵今日寕無紙上垢
尊前病客不識書但驚骨氣世未有冀北駿足無時無
生不逄幹死空朽世工無手不肻休往往氣骨陋如狗
假山
鯨牙鯤鬛相摩捽巨靈戲撮天凹突舊山風老狂雲根
重湖凍脱秋波骨我来謂怪非得真醉揭碧海瞰蛟窟
不然禹鼎魑魅形神顚鬼脇相撐揬(以上廣陵集)
墨莊(漫錄夏均父言此詩竒險不蹈襲前人)
文同
同字與可梓潼人自號笑笑先生第進士仕至
太常博士集賢校理元豐初出守湖州行至宛
丘驛忽留不行沐浴冠帶正坐而逝有丹淵集
(蘇東坡云文與可莖竹初不自貴重四方之人持縑而請者足相躡于門與可厭之投諸地而)
(罵曰吾將以為韈材士大夫傳之以為口實及與可洋州還而予為徐州與可遺余書曰近語)
(士大夫吾墨竹一𣲖近在彭城可往求之韈材當萃于子矣書尾後寫一詩其略云擬將一叚)
(鵝溪絹掃取寒梢萬尺長余謂與可竹長萬尺當用絹二百五十匹知公倦于筆硯願得此絹)
(而已因荅其詩曰世間那有千尋竹月落空庭影許長與可笑曰蘇子辯則辯矣然二百五十)
(匹吾將買田而歸老焉深不攖世故熙寕初時石林詩話與可為人靖)
(論既不一士大夫好惡紛然同在館閣未嘗有所向背時子瞻𢾗上書論天下事退而與賓客)
(亦多以時事為譏誚同極以為不然每苦口力戒之子瞻出為杭州通判同送行詩有北客若)
(来休問事西湖雖好莫吟詩之句及黃州之謫正坐杭州詩語人以為知言)
(退谷消夏錄世傳道臻淨因禅師居都城隅三十年不出戸無所嗜好獨雪方丈四壁請與可)
(畫墨竹謂人曰若使遊人見之心自清凉此君蓋替我說法也)
秦王卷衣
咸陽秦王家宮闕明曉霞丹文映碧鏤光采相鉤加銅
螭逐銀霓壓屋驚蟠拏洞戸鎻日月其中光景賒春風
動珠箔鸞額金窠斜美人卻扇坐羞落庭下花閒弄玉
指環輕冰扼紅牙君王顧之笑為駐七寳車自卷金縷
衣龍鸞蔚紛葩持以贈所愛結歡期無涯
(容齋四筆云語意深入騷人閫域)
王昭君
絶豔生殊域芳年入内庭誰知金屋寵只是信丹青
幾歲後宮塵今朝絶國春君王重恩信不欲遣他人
極目邊沙遠傷心漢月圓一生埋没恨長入四條弦
(容齋四筆云令人讀之縹緲然感慨無已)
新晴山月
高松漏疎月落影如畫地徘徊愛其才夜久不能寐怯
風池荷卷病雨山果墜誰伴予苦吟滿林啼絡緯
春閨
枕帶縈春意窗紗漏曉光蠨蛸傷遠别鶗鴂感流芳妝
匣蒸殘粉熏爐减舊香洞房燈燭外只有夢悠揚
咏鷺
避雨竹間點點迎風柳下翩翩靜依寒蓼如畫獨立晴
沙可憐(以上丹淵集)
娛書堂詩話云清拔可喜
題上清宮壁
天氣隂隂别作寒夕陽林下動歸鞍忽聞人報後山雪
更上上清宮上看(老學菴筆記)
錢勰
勰字穆父易之孫彦遠之子居崇德州錢里以
從父明逸任元祐初歴龍圖閣直學士知開封
府拜翰林學士出知池州入元祐黨籍
(宋史夲傳勰知開封臨事益精蘇軾乘其据案時遺之詩勰掃筆立就以報軾曰電掃訟庭響)
(答詩筒近所未見也風姿甚美有九子都下九老學菴筆記錢穆父)
(子母祠作一巾紵美丈夫坐于西偏俗以為九子母之夫都下謂穆父為九子母夫東坡贈詩)
(云九子羡君門戸壮蓋戲之也)
以米二碩送秦少游作二十八字
儒館優賢蓋取頤校讐尤自困朝飢西鄰為禄無多少
希薄才堪作淖糜(王直方詩話)
和閣老舍人曝書會
天禄圖書府芸籖歲曝頻幡經窮藏室賜會集儒紳顧
陸高標好鍾王妙入神可無鉛槧吏来預石渠賓(事文類聚)
(後集)
送奉使鈐轄高侯之任成都
烈士由来不徇名西南萬里不留行熊羆訓整屯干計
尊爼雍容鎮百城閫外使華新報聘山西家法舊論兵
封侯富貴須由命請訪沈冥賣卜生(合璧事類後集)
和辨才法師新亭初成詩韻
幻泡昧空色真夢遊黃丘宦學類狂走爾来三十秋齒
髮非他時歲月不我留古刹插亂石蟄龍蟠霞湫天人
大導師駐錫今白頭安住差護念晩節非沈浮昔嘗謂
出處未用相劣優權術分二智股肱均九流今知擾擾
者詎得逍遥遊從兹許禮足尚可治幽憂(天竺寺志)
劉淑
淑神宗朝以朝請大夫守蘇州
題虎丘
衮席頻虚未賜環遊心暫寄水雲閒霓旌初下姑蘇苑
蠟屐先尋虎阜山高興不辭溪路險幽情更羡野僧閒
留連景物慵回首畫舫寒侵暮角還(虎丘志)
王仲敏
次劉公遊虎丘韻
松隂嵐影翠回環盡在牆垣繚繞閒舟楫更無通别浦
煙霞曾不接他山詩亡石在雲徒恨劒去池荒水自閒
偷得公餘来一晌遥城鐘鼓出催還(虎丘志)
崔靜
游桂林伏波巖和章提刑峴
古木纏溪出老根四時香火廟空存人家曉聚鳧鴨亂
水怪夜翻星斗渾靈洞仙游雲自鎻隂崖龍去石生㾗
幸同軒從乘餘興酣醉清時酒一樽(名勝志)
葉祖洽
祖洽字敦禮邵武人熙寕庚戌進士第一終集
賢殿修撰
句
已分桂葉爭雲路不負榴花結露枝
(海錄碎事卲武郡庭有石榴一株士人視結實之多少以為登科之信熙寕庚戌歲有䨇實於)
(本末者又有附枝而䨇實者是歲葉祖洽上官均名在一二何與均兄弟同榜祖洽有句云云)
宋詩紀事卷二十四
