宋詩紀事卷三十一錢塘厲鶚撰
吕川
川字里未詳吕吉甫知維揚日賣詩于市
贈致仕郭朝儀
漫道任公釣有神六鼇無跡海生塵爭如靜臥南窗下
蘭菊任爭秋與春(陶朱新錄)
張頌
頌字公美潁昌人舉進士不第
句
人散鞦韆閒挂月露零蝴蝶冷眠風(麈史)
徐璹
璹字全父少年登科晚益流落終武義縣主簿
春日醉中作(時寓婺州清漣寺)
驚雷殷殷南山曲一夜山前春雨足美人睡起怯餘寒
衣褪香消紅減玉朝雲靄靄弄情態野柳狂風無管束
東風也自足春情吹破一溪烟水綠(泊宅編)
薛紹彭
紹彭字道祖號翠微居士長安人定武帥薛向
師正之子米元章書畫友
雲頂山
山壓重峯首寺占紫雲頂西遊金泉來登山緩歸軫昨
暮下三學出谷已延頸山名高劒外回首陋前嶺躋攀
困難到頼此晝亦永巍巍石城出步步松徑引靑霄屋
萬楹下俯二川境玉壘連金雁西軒列阡畛靑城與岷
峨天際暮雲隱少城白烟裏水墨淡微影江流一練帶
不復辨漁艇東慚梓澤隘右喜錦川㢠磐陀石不轉枯
枿弄芒穎四更月未出蕙帳天風緊客行弊帤垢到此
凡慮屏暫時方外遊聊愜素心靜明朝武江路拘窘逐
炎景
左綿山中多靑松風俗賤之止供樵㸑之用郡齋
僧刹不見一本余過而太息輒諷通守晉伯移植
佳處使人知爲可貴東川距縣百里餘入境遂不
復有晉伯因以爲惠沿流而來至此皆活作詩述
謝并代簡師道史君紹彭上
越王樓下種成行濯濯分來一葦杭偃蓋可須千歲榦
封條已傲九秋霜含風便有笙竽韻帶雨偏垂玉露光
免作㸑烟茅屋底華軒自在拂雲長
和巨濟韻
通泉字法出官奴日日臨池恨不如雙鯉可無輕素練
數行惟作硬黃書鄕關何處三秦路馬足經年萬里餘
多謝玉華宫畔客新詩未覺故人疎(臨池通泉爲如字韻牽非實事也不)
(笑不笑)
句
曾夢春塘題碧草偶來霧夕看紅蕖曉露凝蕪逕斜
陽滿畫橋不眠聽竹雨高臥枕風湍去意已輕千
里陌深杯難醉九廻腸灞陵葉落秋風裏忍對霜天數
雁行(以上郁氏書畫題䟦記)
王谹
谹字稚川與黃山谷倡和
書旅邸壁
雁外無書爲客久蛬邊有夢到家多畫堂玉佩縈雲響
不及桃源欸乃歌
(天社任淵山谷内集注彭山黃氏有山谷手書此詩云王谹稚川元豐初調官京師寓家鼎州)
(親年九十餘矣嘗閱貴人家歌舞醉歸書其旅邸壁云云余訪稚川于邸而和之)
蔣擴
擴字充之
送鄧德甫
高談耳冷幾經秋解后長沙得少畱莫畏洞庭風浪險
主翁元是濟川舟
(范公稱過庭錄鄧璋德甫永州人鄕舉八行忠宣謫永館門下教授諸孫後過長沙與故人蔣)
(充之遇蔣送詩云云蔣由是詩名播湖湘閒)
吕由庚
由庚誨之子
句
地下若逢中執法爲言今日再昇平
(聞見前錄神宗即位吕誨獻可擢御史中丞一日紫宸早朝司馬温公爲翰林學士相遇朝路)
(温公密問曰今日請對何所言獻可舉手曰袖中彈文乃新參也溫公愕然曰王介甫素有學)
(行奈何論言獻可正色曰君實亦爲是言耶安石雖有時名好執偏見不通物情喜人佞巳置)
(諸宰輔天下必受其禍矣未幾中書省置三司條例司始變祖宗舊法所用皆憸薄少年天下)
(騷然溫公退居洛慨然曰吕獻可之先見吾不如也獻可出知鄧州病乞致仕溫公康節日就)
(臥内問疾一日手書托溫公以墓銘溫公亟省之己瞑目矣溫公呼之曰更有以見屬乎獻可)
(復張目曰天下事尚可爲君實勉之後溫公相天下再改元祐之盛獻可不及見矣溫公薨獻)
(可之子由庚挽詩云云)
鄭景望
景望湘山人生元豐元祐閒有蒙齋筆談
在潁州作
城頭曉漏鳴丁丁窗閒月落郤未眀衡陽歸雁過欲盡
汝南荒雞初一鳴悠悠斷夢了不記草草微吟還獨成
人生得意須幾許一睡稍足無餘情
(蒙齋筆談余每夜寐過分輒不能再睡展轉一榻時聞鼠囓喞喞有聲亦是一樂事當門老僕)
(鼻息如雷閒亦爲囈語或悲或喜或怒或歌聽之每啟齒意其亦必自以爲得而余不得與也)
(常在潁州時初自翰林免官先君爲倅歸養居後圃三閒小室旁無與鄰左右惟一黥意況巳)
(如此嘗有詩云云)
鄭周卿
周卿襄邑人公肅右丞之孫知鄆州中都縣
句
鶴歸空有恨雲散本無心(悼妾)(許彥周詩話)
楊萬畢
萬畢字通一淇州人
句
千里暮雲山已黑一燈孤館酒初醒
(蔡寬夫詩史索寞之意盡于此矣)
史驤
驤字思遠
句
花分先後畱春久地帶東南見月多(塵史)
令狐挺
題相思河(鄜州北百里有相思河岸有郵置曰相思鋪)
誰把相思號此河塞垣車馬往來多只應自古征人淚
灑向空川作逝波(墨客揮犀)
魯千之
題崇明寺
心情稍覺難如舊勝迹依然日月新鶴怨猨驚嗟往事
再來山色似迎人(修武縣志)
許元祐
風水洞
野寺依山立松橋避石斜壊梁飛白蟻枯木挂靑蛇道
路悲蓬轉功名惜鬢華聊將洞中水試洗眼前花(咸淳臨安)
(志)
周弁
臨海淨土院
一徑森森入翠微翠微深處見禪扉倚雲殿閣光相照
蔽日松杉碧四圍竹引㵎泉寒遶屋雨蒸山靄潤侵衣
十年遊宦今重到景物依前舊識稀(輿地紀勝)
閻欽受
欽受官御史
㝛瀛州高唐館
借問襄王安在哉山川此地勝陽臺今朝寓㝛高唐館
神女何曾入夢來(漫叟詩話)
閻伯才
句
魚貫羸師堪坐縛爾時可歎蜀無人(陰平橋聞)(困學紀)
張冕
冕官翰林學士
海棠
海棠栽植徧塵寰未必成都欲詠難山木瓜開千顆顆
水林檎發一攢攢(自注大約木爪林檎花初發皆與海棠相類但花稀而先葉耳惟山木瓜)
(水林檎尤似山木瓜揚州有之楮木叢也)初疑紅豆爭頭綴忽覺燕脂
衆手丸西蜀人家根墢小南荆官舍樹枝寬高穿
羣木無因蔽平倚危樓最好看十畝園林渾似火
數方池面悉如丹錦袍萬丈仍連袂(自注白傳)珠被齊
光更合歡(自注楚辭)風嫋細腰妝正罷(自注楚宫)露晞銅雀
淚新乾晨曦遠借彤雲暖秋魄微侵甲帳寒會讌豈
勞供幄幕採香應見費龍檀穠燒遊女青絲髮殷染妖
姬白玉冠賓席半移隈茜綬使車多熱蔟雕鞍層層排
朵縈飛蝶密密交柯宿翠翰詩客早慙矜縷管畫工誰
敢衒霜紈本期相伴千場醉可忍輕邀百卉殘川路尚
移隨迅瀨蕃盤猶折出長瀾飄零綘雪深盈尺收拾晴
霞散結團時去獨應賢者識色空潛有達人觀譜爲仙
子終須美(自注花譜以海棠為神仙王禹偁海仙詩序)實作寒梅况不酸(自注)
(寒梅事具序中)五六年來離别恨春宵頻夢石臺盤(自注王石臺盤)
(在後園海棠下至今存焉)(海棠譜)
元溥
溥字泉鄕宜興人號耘軒
歲後書懷
他鄕故鄕老若此新歲舊歲窮依然烹茶但有二升水
沽酒初無三百錢(咸淳毘陵志)
徐範
過太行山
路繞羊腸躡屐齊萬山金碧總堪題舉頭日月中天近
極目乾坤五嶽低自笑鹽車騏驥厄誰憐枳棘鳳皇棲
欲投古寺禪房㝛喜見僧歸落日西(河内縣志)
晁元忠
西歸
安得龍山(一作湖)潮駕回安河水水從樓前來中有美
人淚人生高唐觀有情何能己(復齋漫錄)
徐評
評新城邑令
寧國院
岑寂千山曲縈紆一徑微樓臺靑嶂合窗戸亂雲飛野
色侵僧衲池光射客衣偶來修吏隱到此益忘機(咸淳臨安)
(志)
周式
式成都人
句
花前嫫母醜雪裏屈原醒(庭松譜歷代吟)珠簾繡戶遲
遲日柳絮梨花寂寂春(苕溪漁隱叢話)
查許國
許國字匪躬海陵人官奉議郎僑居荆南
鳴弦峯(在英州南虞舜南巡撫琴于此)
木葉蕭蕭江水淸幅巾藜杖遶山行忽然行到山深處
聽得鳴弦一兩聲(方輿勝覽)
王觀國
觀國長沙人著學林
題北巖院
雲巖亂石潄寒泉通夕泉聲到枕邊宛似昔年嚴瀨口
五更風雨㝛溪船(南安縣志)
陳古
過武侯廟
羣雄角逐自驅除邂逅眞龍起畏途材並管蕭非亞匹
氣吞曹馬直庸奴兩朝冠蓋尊元老千載風雲屈壯圖
天欲鼎分終割據可憐憂國竟捐軀(成都文類)
王潤之
潤之字德玉山陰人
寶林寺
支公曾駐錫規矩舊叢林飛鼠殿堂古靈鰻井穴深磬
聲來竹外塔影臥池陰幸有相知客時時過我吟(越詠)
王子思
表兄丁行之俾予作山水一軸
秃髮管城書不中麝煤滿硯隨輕濃烟雲變怪本無定
丹靑故匪能形容解衣盤礴無人久妙跡于今復何有
揮毫要使眞宰泣歎息初非癡絶手遼東有人丁令威
去家得仙今暫歸上界繁華異丘壑安得長林大麓長
追隨聯翩大軸要予寫敲冰不在鵝溪下吾旣不能爲
喬松直幹摩蒼天又不能爲小童一線飛紙鳶萬里江
山入平遠映取畫師閻立本
何源秀才爲余畫山水圖覓詩
孤峯特立何巉巉勢與霄漢高相參左蟠右列分嶺岫
儼如至尊朝子男怪予蝸室不函丈欲有異境超塵凡
素嫌挂壁故妥帖平地作此千嵌巖雲蒸霧結深莫測
長林大麓亂不芟想當變怪蟄龍虎中有窟穴誰能探
將崩未崩江動石欲去不去風滿帆山坳林缺見天際
隱約萬里橫煙嵐嗟予質性素山野視此丘壑心益耽
斗升之粟眞秣莝野馬垂耳就轡銜西山爽氣日在望
吏卒侍側嚴若監靑鞵布韤棄不著誰令自苦披靑衫
頗羞漁父駐短櫂似笑大夫新被讒寄言鳥獸儻可侣
吾將從汝棲林巒(以上聲畫集)
陳遠
長橋玩月
世間八月十五夜何處樓臺得月多不及吳江橋上望
水晶宫殿揖嫦娥(吳江縣志)
曾晦之
晦之南豐人
次唐彥猷顧亭林韻
煙雨三家市黃門卜此居著書千紙在祠宇幾椽疎潮
汐成今古牛羊有里墟舉兵鉏逆節風烈照無餘(至元嘉禾)
(志)
蘇文饒
文饒官大監
鴻溝
置俎均牢彘峩冠信沐猴方矜几上肉己墮幄中籌海
岳歸三尺衣冠閟一丘路人猶指示上下是鴻溝
春晚
芳草莫尋遊處跡好花空認折殘枝啼鶯似怨歸何速
舞蝶應憐出太遲(以上後村千家詩)
傅子容
題楊汝士玉蘂帖
比瑒更礬總未佳要須博物是張華因觀異代前賢帖
知是唐昌玉蘂花
(高齋詩話唐人題唐昌觀玉蘂花詩云一樹瓏鬆玉刻成飄廊點地色輕輕女冠夜覓香來處)
(唯見階前碎月明今瑒花即玉蘂花也介甫以比瑒謂當用此瑒字蓋瑒玉名取其白耳魯直)
(又更其名爲山礬謂可以染也盧陵叚謙叔多聞士也家藏異書古刻至多有楊汝士與白二)
(十二帖云唐昌玉蘂以少故見貴耳自來江南山山有之土人取以供染事不甚惜也則知瑒)
(花之爲玉蘂無疑矣傅子容見此帖乃作絶句云云)
鄭猶
詠王子安應城新亭
一簪華髮一牀書盡日新亭適意無莫道長安天樣遠
長安自不厭江湖
前年諫獵出長楊乞得新亭作醉鄕好把靑衫送酒媼
從教人識御爐香(侯鯖錄)
宋翰
題涪陵郡
錦繡洲猶在熊羆夢已無文風齊兩蜀仙洞接三都白
石從天設靑崖見地圖荔支妃子國不復曩時輸(方輿勝覽)
傅翼
翼永豐令
猨嶠(在建昌軍新城縣)
參差茅屋帶村煙驛路﨑嶇石岸邊風物盡成三谷景
溪山分斷七閩天夜猨乘月悲霜樹秋石和雲瀉㵎泉
謝守來遊已千載何人能爲續佳篇(輿地紀勝)
史沆
沆早登進士第坐事遷謫而死平生好持人短
長世以凶人目之雖古人亦妄肆詆訾云
題琵琶亭
坐上騷人雖有淚江邊寡婦不難欺若使王涯聞此曲
織羅應過賞花詩(賓退錄)
李冲元
過姑孰作
琉璃萬頃碧如堆畫棟連雲戸牖開晴嶂勢吞三楚盡
暮潮聲帶九江來六朝寂莫惟流水孤壘荒涼只舊臺
惆悵騎鯨人已老夜船空棹月明廻(輿地紀勝)
房偉
訪古
訪古城西話劫灰子雲相如安在哉成都萬事變亦盡
惟有石筍雙崔嵬(成都文類)
馬彝
次吳江驛
蘭舟東下泊吳江暫寄郵亭看渺茫魯望舊蹤追感歎
季鷹前事入思量當軒雨過峯巒秀隔岸風來橘柚香
散髮未能歸未遂鱸魚時節負秋光(吳江縣志)
柳伯達
題濮公仙洞
昔日何人占弋山波光嵐翠照淮灣佩蘭隱者今何在
煉石仙人去不還綠水渡頭空自急白雲嶺上至今閒
高峯張令祠邊望古井荒城半草間(汝寧府志)
何泳
送成都護戎韓舍人
戎符重析引絲言愼簡長才護外藩三戟傳榮存北第
二城分職俯南原嚴墀密侍親中扆危棧前驅屬左鞬
江泊夜聲頻度枕山行晴碧互迎軒歌驪暫愴朋遊遠
叱馭都忘暑氣煩仄席正求詩禮帥詔歸非久俟東轅
(成都文類)
范祥
送成都護戎韓舍人
全蜀兵符重霄宸注念勞臨戎號人傑分組得時髦軍
府威名播齋壇世閥高歷橋題駟馬揚旆啟三刀矍鑠
前謀大澄清此志豪忠臣希子貢民頌繼王裦臘市繁
千蓋春江漲萬艘浣溪雲粉薄公暇廢援毫(成都文類)
蔡若水
若水庫部員外郎
麻源靈豐祠
偶因乞雨到麻源碧㵎縈紆亂石間未省謝公吟賞後
更誰乘月弄潺湲(麻姑集)
王子韶
子韶字聖美太原人舉進士歷禮部員外郎哲
宗朝進祕書監拜集賢殿修撰知明州卒
神宗皇帝挽詞
寶餌方嘰玉金盤忽造冰周人悲地拆杞國怨天崩杳
霧霾隂月鯢膏耿夜燈傷心歌舞妓灑血望西陵
脱屣人寰忽上天投淵果熟會羣仙帳宫雲暝龍爲駕
綴幄天寒鶴記年萬里出師輕衛霍一朝行事付談遷
功名半古升遐早獨抱遺弓涕泫然(楊公彦齡筆錄)
閻伯敏
朝雲峯(巫山十二峯之三)
山頭行雲自朝朝陽臺暮色連雲霄朝來暮去變雲雨
送老行客無回橈
淨壇峯
山頭枝枝竹埽壇舟子竹枝歌上灘炷香上廟擲杯珓
但乞如願舟平安
起雲峯
釵頭嫋娜山花枝帬尾舊纈山麻衣朝隨雲起採薪去
暮趁女伴穿雲歸(以上全蜀藝文志)
陳純
純字元朴莆田人游桃源與三仙女倡和
中秋月和桃源夫人
仙源嘗誤到羇思正蕭然秋靜夜方靜月圓人更圓清
尊歌越調仙棹泛晴川幽意知多少重重類楚綿(詩話總龜)
饒師道
師道南城人
遊麻姑山
拂曉旌幢遠訪眞洞中和氣一番新爭迎謝守同遊客
盡是方平舊會人山峭亭臺多占月地靈風物只如春
淸歡何必笙簧助自有紅泉碧㵎鄰(輿地紀勝)
閻孝忠
題黃相山
東帶連山接五羊西分郴水下三湘路人到此休南去
嶺外千峯盡瘴鄕(錦繡萬花谷)
查仲本
溫泉(在重慶俯城北)
浴罷臨泉一整冠令人搔首憶長安御湯搖蕩雙龍影
疑是羣羌蔟馬鞍(錦繡萬花谷)
宋詩紀事卷三十一
