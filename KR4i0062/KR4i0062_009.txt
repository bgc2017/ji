宋詩紀事卷九錢塘厲鶚撰
蘇耆
耆字國老易簡子大中祥符間以父任仕至工
部郎中直集賢院
題虎丘
虎踞標靈跡危樓杳靄間劒池沈石壁金地湧秋山塔
映松軒斷雲迷蘚逕斑磬隨靈籟盡鶴伴老僧閒有句
慚先哲無辭愈厚顔我來聊寫望頓覺離人寰(虎丘志)
王初
初宋初人有歌詩一卷
(文獻通考陳氏曰初有延平天慶觀詩當是祥符後人)
青帝
青帝邀春隔歲還月娥孀獨夜漫漫韓憑舞羽身猶在
素女商弦調未殘終古蘭巖棲偶鶴從來玉谷有離鸞
幾時幽恨飄然斷共待天池一水乾
書秋
千里南雲度塞鴻秋雲無跡淡平空人間玉嶺清霄月
天上銀河白晝風潘賦登山魂易斷楚歌遺佩怨何窮
往來未得如張翰欲鱠霜鯨碧海東
自和書秋
隴首斜飛避弋鴻頽雲蕭索見層空漢宫夜結雙莖露
閶闔涼生六幕風湘女怨弦愁不禁鄂君香被夢難窮
江邊兩槳連歌渡驚散遊魚蓮葉東
春日詠梅花
靚妝纔罷粉痕新迢遞風回散玉塵若遣有情應悵望
已兼殘雪又兼春
卽夕
風幌涼生白袷衣星榆纔亂絳河低月明休近相思樹
恐有韓憑一處棲
舟次汴堤
曲岸蘭叢鴈飛起野客維舟碧煙裏竿頭五兩轉天風
白日楊花滿流水(以上宋藝圃集)
任玠
玠字温如蜀人大中祥符末以凌公策薦入京
進龍圖紀聖詩一千韻酬以汝州團練推官三
讓乞授一子官
題黃休復茅亭
聚散榮枯一夢中西歸親友半成空唯餘大隠茅亭客
垂白論交有古風(茅亭客話)
魯宗道
宗道字貫之亳州譙人舉進士為海鹽令天禧
元年擢右正言神宗卽位累拜右諫議大夫參
知政事遷禮部侍郎卒贈兵部尚書諡簡肅
登黃山
三十六峯凝翠靄數千餘仞鎖嵐煙軒皇去後無消息
白鹿青牛何處眠
蓮花源
花開十丈照峯頭露褪紅衣爛不收太乙真人多逸興
穩眠一葉汎中流(以上黃山志)
賈昌朝
昌朝字子明獲鹿人天禧初召試賜同進士出
身慶歴間拜同中書門下平章事英宗卽位加
左僕射進封魏國公卒諡文元有集
題文潞公曲水園(鶚按此詩風月堂詩話作晁迥)
畫船載酒及芳辰丞相園林潩水濱虎節麟符抛不得
卻將清景付閒人
(石林詩話曲水園在許昌城北有大竹三十餘畝潩河貫其中以入西湖最為佳處初為本州)
(民所有文潞公為守買得之潞公自許移鎮北門而文元為代一日挈家往遊題詩壁間云云)
(遂走使持寄北門潞公得之大喜即以地券歸賈氏文元亦不辭而受後文元居京師亦不復)
(至園今荒廢竹亦殘毁過半矣)
凌霄花
披雲似有凌雲志向日寧無捧日心珍重青松好依託
直從平地起千尋(全芳備祖)
王贄
贄字至之廬陵太和人天禧三年進士慶歷中
官殿中侍御史歴戶部侍郎致仕
過吳江
吳江秋水灌平湖水闊煙深恨有餘因想季鷹當日事
歸來未必為蓴鱸(中吴紀聞)
蘇紳
紳字儀父晉江人天禧三年進士仁宗朝累官
史館修撰擢知制誥翰林侍讀學士集賢殿修
撰出知河陽卒
金山寺
九派江流涌化城登臨潛覺骨毛清僧依玉鑑光中住
人踏金鼇背上行鍾阜雲開春雨霽海門雷吼夜潮生
因思絶頂高秋夜四面雲濤浸月明(鎮江府志)
王逵
逵濮陽人天禧三年進士官刑部郎中
句
下臨廣陌三條闊斜倚危樓百尺高
(詩話總龜福唐有老嫗當壚有舉子謂曰吾能與爾致數十千乃令嫗作酒帘題句云云太守)
(王祠部逵見之大喜呼嫗與錢五千乃王公咏酒旗詩平生最得意者)
鄭修
修吳郡人天禧三年進士
玉簪花
玉色瓷盆綠柄深夜涼移向小窗陰兒童莫訝心難展
未展心時正似簪(全芳備祖)
余弼
題慧悟禪師上方(禪師天禧中居錢塘月輪山)
孤峯牢落幾何年臺殿于今插半天巳是精藍誇絶徼
更將寶塔在危顛煙霞色任陰晴變鐘磬聲隨上下傳
珍重老僧無别境一生幽趣只山川(咸淳臨安志)
曹汝弼
汝弼字夢得其先青州人南唐時徙歙之休寧
祥符天禧間高蹈有聲與魏野潘閬林逋善有
海寧集
再寄披雲峯誠上人
江城從别後聞說在松間度日長扃戶終年不下山静
為詩所役閒免事相關應喜雲邊客冥搜鬢未斑
喜友人過隠居
忽向新春裏閒過隠士家旋收松上雪來煮雨前茶禽
換新歌曲梅妝隔歲花應慚非遁者難久在煙霞
贈披雲峯岳長老
禪外掩松扃閒眠度歲陰雨侵香篆濕苔長屐痕深水
在銅瓶冷雲歸玉磬沈前山有靈藥時策杖藜尋(以上瀛奎)
(律髓)
宋綬
綬字公垂趙州平棘人以外祖楊徽之遺恩授
太常寺太祝真宗召試學士院為集賢校理仁
宗朝歴兵部尚書參知政事卒贈司徒兼侍中
諡宣獻有文館記事外制禁林甲乙祕殿遺札
七集
上元以修史促成書特免扈從因賦
屬官不得陪春豫結客何妨事夜遊還勝南宫假宗伯
黃扉深鎖暗登樓
(蔡寬夫詩史故事春試進士皆在南省中東廂刑部有樓甚寬壯旁視宣德門直抵州橋鎖院)
(每以正月五日至元夕例未引試考官往往竊登樓以望御路燈火之盛宋宣獻公在翰林時)
(上元以修史促成書特免扈從嘗賦詩云云蓋謂此也至嘉祐中歐陽文忠公知舉梅聖俞作)
(莫登樓詩諸公相與唱和自是遂為禮闈一盛事)
送何水部蒙出牧袁州
梧楸初謝楚天涼新見腰間換印囊漁浦霧濃沈疊鼓
湓江風急下危檣帝城雲表瞻龍首故國星邊認劒光
退食齋中多燕喜暖泉春釀泛瑤觴(袁州府志)
句
竒材劒客當前隊麗賦騷人託後車(皇朝類苑)
江涵帝子翬飛閣山際真君鶴馭天
(優古堂詩話豫章事實王子安序之詳矣題咏此邦者往往採之晏元獻云望斗氣沈龍巳化)
(置芻人去榻猶懸陶雍州云劒待張華時巳晚榻延徐孺禮應疎此二聯全是龍光射牛斗之)
(墟徐孺下陳蕃之榻也宋綬公垂云云不襲陳跡甚可佳也)
憶昔唐家扃禁地粉壁曲龍聞曩記承明意義今頓還
永與鑾坡為故事
(蔡寬夫詩史學士舊院與宣徽院相鄰玉堂兩壁有巨然畫山董羽畫水宋宣獻為學士時燕)
(穆之復寫六幅山水屏寄之遂置于中間宣獻詩云云唐翰林壁畫海曲龍山故引用之)
薛奎
奎字宿藝絳州正平人進士及第累官龍圖閣
待制權知開封府仁宗朝授樞密直學士知益
州召拜參知政事罷為資政殿學士卒贈兵部
尚書諡簡肅有集
(詩話總龜薛簡肅公尹開封以嚴為治謂之薛出油其後牧成都歲豐人樂作春遊好十首自)
(號薛春遊欲換前稱也)
寄金繩院正因大師
僧中憶藝本超羣釋氏蒙求見討論儒行合為文暢侣
詩名雅作貫休孫心燈久已傳宗意命服仍嘗錫帝恩
宴坐栴檀消篆字眼前闤闠任囂喧(成都文類)
龐籍
籍字醇之單州武成人舉進士仁宗時為侍御
史歴天章閣待制元昊反為陜西安撫使召拜
樞密使同中書門下平章事加觀文殿大學士
以太子太保致仕封潁國公薨贈司空諡莊敏
有清風集子元英朝散大夫著文昌雜錄
(司馬温公序略公性喜詩雖相府機務之繁邊庭軍旅之急未嘗一日置凡所以怡神養志及)
(逢時值事一寓之於詩潁公同戊子生陳巳貴東軒筆錄陳文惠與龐)
(龐尚為小官嘗戲龐曰君乃小戊子耳後潁公大拜文惠致書賀曰今日大戊子卻為小戊子)
(矣潁公笑之)
記異
冬至子時陽已生道隨陽長物將萌星辰賜告銘心骨
願以寬章輔至平
(南窗紀談莊敏公帥延安日因冬至奉祠家廟齋居中夜恍忽間見天象成文云龐某後十年)
(作相當以仁佐天下凡十三字駐視久之方滅公因作詩記之)
句
田園貧宰相圖史富書生(退老作)(歴代吟譜)
陳執中
執中字昭譽南昌人真宗朝以父恕任祕書省
正字上建儲議擢右正言皇祐初累官吏部尚
書同中書門下平章事拜司徒岐國公卒贈太
師兼侍中諡曰恭
(東軒筆錄陳恭公初罷政事判亳州年六十九遇生日族親往往獻老人星圖以為壽獨其姪)
(世修獻范蠡五湖圖且贊曰賢哉陶朱霸越平吳名遂身退扁舟五湖恭公喜甚即日上表納)
(節明年累表求退遂以司徒致仕)
御溝柳
一度春來一度新翠光長得照龍津君王自愛天然色
恨殺昭陽學舞人
(東軒筆錄陳恭公以衞尉寺丞知梧州驛遞上疏以乞立儲貳真宗嘉其敢言翊日臨朝袖其)
(疏以示熱政歎奬久之召為右正言然為王冀公所忌一日真宗賦御溝柳詩宣示宰相兩省)
(皆和進恭公因進詩云云)
惠安縣齋咏梅
去年邊上見梅花醉眼淹留未到家今日嶺南攀折得
忽驚身又在天涯(泉州府志)
夏竦
竦字子喬江州德安人以父死事補官真宗朝
舉賢良除光禄丞仁宗朝累擢知制誥拜同中
書門下平章事封英國公後改封鄭卒贈太師
中書令諡文莊有集
江州琵琶亭
年光過眼如車轂職事羈人似馬銜若遇琵琶應大笑
何須涕泣滿青衫(中山詩話)
知杭州到任寄執政
造化平分荷大鈞腰間新佩玉麒麟南湖不住栽桃李
擬伴沙禽過十春
題睢陽
海鴈橋邊春水深略無塵土到花陰忘機不管人知否
自有沙鷗信此心(以上湘山野錄)
詠藏擫
舞拂跳珠復吐丸遮藏巧技百千般主公端坐無由見
卻被傍人冷眼看
(墨客揮犀丁晉公與夏英公會宴齋宫伶人有雜手技號藏擫者在焉丁顧夏曰古無咏藏擫)
(詩内翰可作一首即席獻詩云云)
登通州狼山(侍父監通州狼山鹽場作時年十七)
渡口人稀黯翠煙登臨嘗怯夕陽天殘雲右倚維揚樹
遠水南回建業船山引亂猨啼古寺電驅甘雨過閒田
季鷹死後無歸客江上鱸魚不直錢(澠水燕談)
應廷試
殿上衮衣明日月硯中旗影動龍蛇縱橫禮樂三千字
獨對丹墀日未斜
(青箱雜記夏竦試制科廷對出楊徽之見其年少遽邀與語曰老夫他則不知唯喜吟咏願丐)
(賢良一篇以卜他日之志夏忻然為書此作)
再徙西都詠青雀寄張昇諫院
弱羽傷弓尚未完孤飛誰敢擬鴛鸞明珠自有千金價
莫為遊人作彈丸(古今詩話)
上元應制
魚龍曼衍六街呈金鎖通宵啓玉京冉冉遊塵生輦道
遲遲春箭入歌聲寶坊月皎龍燈淡紫館風微鶴燄平
宴罷南端天欲曉廻瞻河漢尚盈盈(詩話總龜)
國清寺
穿松渡雙澗宫殿五峯圍小院分寒水虛樓半落暉葉
從金地下雲向玉京飛欲問西來意誰傳智者衣
桐栢觀
鳥道寒藤結洞門蒼蘚深樓臺在山畔松檜出雲心土
暖春長在峯高月易沈羽衣祠太乙香冷石壇陰(以上天台)
(山志)
句
山勢蜂腰斷溪流燕尾分
(東軒筆錄夏鄭公竦以父歿王事得三班差使然自少好讀書工為詩一日攜所業伺宰相李)
(文靖沆退朝拜于馬首而獻之文靖讀其句深愛之翊日袖其詩呈真宗及敘死事之後乞與)
(換文資遂改潤州金壇主簿)
野花無主傍人行(嘉祐雜志)
張瓌
瓌字唐公洎之孫舉進士召試學士院賜第累
擢知制誥進翰林侍讀學士出知濠州
寄題徑山懷郎簡侍郎
天地一洲渚北平南攲危幽并深以厚江浙清且竒武
林頗幽秀川滙仍山卑應接殫天巧類非人力為徑山
最佳處有巖稱玉芝居防俗士駕地乃賢人宜郎公留
名德平時為羽儀引年歸故里不復衣朝衣留侯黃石
心白傅香山期結宇名勝外日與塵事違泉石景物狀
盡在諸賢詩伊余來東藩濫持使者麾平生愛山水弗
憚命駕之當候秋風高遠造巖下扉澣濯纓上塵散步
松間綦未能繼高躅聊用慰所思(宋文鑑)
畢田
田長沙人真宗朝以吏部郎兼王府侍講奏蠲
臨湘七都科調里人德之因祀焉曾撰湘中故
事
朱陵洞水簾
洞門千尺挂飛流玉碎珠簾冷噴秋今古不知誰卷得
綠蘿為帶月為鉤
凝碧亭(在南岳石橋上)
四面山屏疊萬重古嵐濃翠鎖寒空清秋獨倚危闌立
身在琉璃世界中
石霜寺(石霜寺在溜陽縣南八十里有崇勝禪院昔普會禪師居衆千餘名其堂曰枯木蓋)
(取其宴寂也廉使丞相裴公嘗親枉大旆詣之留玉環象笏於此迄今存焉)
石上泉華噴猛霜境竒因此闢禪坊使君環笏留何用
枯木千餘滿一堂
香水(湘中别記云在縣郭内其水甚香昔年嘗貢此水民多困弊齊末因罷以板覆之上起塔)
(至今存湘鄉本謂之湘香蓋由此而名)
坎上浮圖已拂天椒蘭餘馥尚依然九重無復修常貢
空有香名與邑傳(以上湘中故事)
穆修
脩字伯長鄆州汶陽人真宗東封詔舉齊魯經
行之士預選賜進士出身調海州理掾忤監郡
坐削籍隸池州遇赦敘潁州文學參軍卒自五
代文敝至修始獨為古文有穆參軍集
(五朝名臣言行錄公登進士第後為潁州文學參軍人稱之曰穆參軍家有唐本韓柳集乃丐)
(于所親得金用工鏤板印數百帙攜入京師相國寺設肆鬻之有儒生數輩至肆輒取閱公奪)
(取怒謂曰先輩能讀一篇不失一句當以一部相送遂終年不售時學者方從事聲律未知古)
(文伯長始為之倡其後尹洙師魯始從之學古文又傳其春秋學)
江南寒食
江城水國春光饒清明上巳多招要花陰連絡青草岸
柳色掩映紅闌橋歌調嘔啞雜吳俗髻鬟疎削傳南朝
誰憐北客歸未去楚魄湘魂唯暗消
燈
黯黯有時當永恨依依何處照閒眠静臨客枕愁寒雨
遠出漁篷耿暝煙纖影乍攲還自立冷花時結不成圓
銷魂猶憶江樓夜曾對離觴賦短篇
和茅秀才江墅幽居好
江墅幽居好溪山數里長徑通茶塢綠門帶橘園香藉
石還勝榻聽松不讓簧閒遊驚里巷自作隠淪裝(以上穆參)
(軍集)
張觀
觀字思正絳縣人中服勤辭學科為祕書郎仁
宗朝歴官同知樞密院事以觀文殿學士知許
州卒贈吏部尚書諡文孝
句
保心如止水為行見真書
(歴代吟譜張思正平生未嘗草書因自為詩)
薛田
田字希稷河中河東人舉進士歴益州轉運使
累擢龍圖閣待制樞密直學士知益州遷右諫
議大夫知同州
成都書事一百韻(并序)
金躔奧壤玉壘名區風物尚饒曠古稱最僕守兹職
任五年再至初則木牛流焉馳八使以均財次則皂
蓋朱轓奉一麾而作鎮歴覽勝異慷慨興懷古人曰
非感發不可以言詩非聲詩不可以導志故言成志
激流為美談偶因公退輒作成都書事七言一百韻
止陳乎益都事蹟罔暇以外景加諸庶幾謬發於斐
然詎敢芳揚於作者詩曰
混茫丕變造西阡物像熙熙被一川易覺錦城銷白日
難歌蜀道上青天雲敷牧野耕桑雨柳拂旗亭市井煙
院鎖玉溪留好景坊題金馬促繁弦風流鋪席堆紅豆
瀟灑門庭映碧鮮表狀屢言同穎穗敕書頻奬竝生蓮
旋科杞樹吹香稻剰種豌巢沃晚田仁宅不隳由政立
議闈無取任情遷民知禮遜蠶叢後俗尚奢華邃古先
遶郭波濤來浩浩歸朝歧路去綿綿乍回黑水將成道潛
到青羊恐遇仙靚女各攻翻樣繡袨商兼制砑綾牋壚
邊泛蟻張帬幄江上鳴鼉蔟綵船石筍崚嶒衙對峙琴
臺恢闊寺相連羣葩豔裏珍禽語百草香中瑞獸眠喜
趣必臻尤佇望勝遊争倦更遷延早荷葉底蹲鴟伏椶
樹梢頭亂蝶穿鹺發牢盆渾棄鹵鐵資圜法免肧鉛豐
饒物態寧殊越美麗姝姬酷類燕西海號雄彰傳紀南
康辭健積銘鐫良工手技高容學妙隠丹方祕不傳倚
劒靈關凌絶頂夢刀孤壘削危巔金華巷陌遺三品石
鏡伽藍露一拳信落荆州隨鼓枻檢頒芝闕聽搖鞭若
量内地寒暄異且在遐陬水陸全渝舞舊云傳藥府巴
談誰曰繫言詮九苞綰就佳人髻三鬧裝成子弟韉欲
辨坤維尋地理纔臨益部認郊廛文翁室暗封苔蘚葛
亮祠荒享豆籩貨出軍儲推賑濟轉行交子頌輕便氣
蒸蒟蒻根鬚潤日罩楩楠樹影圓藥寺風光蟲蟄外花
潭遨樂鵙鳴前聚源待擬求鳧氏貯怨那能雪杜鵑叢
植森榮還蓊蔚夾流湍迅迥潺湲鮮明機杼知無算細
碎錐刀不啻千合伴鴉鬟齊窈窕對陪霓袖競翩翾五
門冷映岷峨雪千里爰疏灌堋泉茂盛八紘宜得最高
腴十道比俱偏袁滋不到生無分段相重來宿有緣款
召相如登兔苑驟遷太白步花甎葳蕤草木時為瑞竒
秀江山代産賢曉後細風紅灼灼夜中微雨碧芊芊錦
亭燄燭明歌障繡閣香毬熨煖氊寶塔徘徊停隼旟觀
街雜沓擁輜軿酴醿引架家家郁躑躅攀條處處妍重
愛魯儒提德柄威降曹將董戎旃歡謠少負賨人勇長
講多經楚客禪似蔟綺羅偏煥耀如流車馬倍喧闐搘
機顯綽名堪錄題柱芬芳事莫捐李特鋒鋩徒恃險張
儀規畫自持顛鷹揚器業成悠久烏合姦雄敗轉旋漫
向鼎分澄霸道却當龜化驗都鄽強貪楚滅悲傾轍廣
洽堯詢喜慕羶側弁猖狂抛玉斝歸鞍酩酊墮金鈿氛
埃屏息雲常覆稼穡繁滋澤靡愆睿聖宵衣垂乃睠貴
臣馳驛每傳宣石牛邁路加歆饗江瀆隆區助潔蠲避
暑亭臺珍簟設縱開池沼釣絲牽遮蠻帶礪長能固捍
蜀金湯遠益堅何武甲科曾繼踵嚴真卜兆䍐差肩儲
書競甲諸家集博識咸修百氏箋紙碓暮舂臨岸滸水
樽春注&KR0914;河壖華嚴像閣涼堪愛淨衆松溪僻可憐學
射崔嵬橫罨靄放生寬廣媚漪漣蘚庭嫩筍青篸篸風
檻新荷綠扇扇守戍貔貅千萬騎采葑簪笏兩三員清
江瀉勢方流巽大面盤形正壓乾電掃谷風藏虎嘯雷
瞋官樹灑龍涎郃占逖應星舒彩欒噀端聆火撲然令
範式驅民缺缺咨謀疇倚道平平性寒甘蔗猱偷齧體
膩芭蕉蠹莫沿誌讀備興重掩卷史看唐幸嬾終篇雕
盤姹女呈酥作水巷癡童颺紙鳶初下城頭迷鄠杜暫
來犀浦誤伊瀍變秦言語生皆會戀土情懷死不悛結
厦斧斤宗簡易入神丹雘厲精專柳隄夜月珠簾捲花
市春風繡幕搴十縣版圖分戶籍一城牌肆係民編受
辛滋味饒薑蒜劇饌盤飱足鮪鱣月季冒霜秋肻挫荔
枝衝瘴夏宜然幾番叢箐鳴虛籟是箇園林噪嬾蟬蠢
物乘時先養育菁英屆候别陶甄地丁葉嫩和嵐採天
蓼牙新入粉煎平代啓闈聞繼岌監軍憑軾見劉焉蕙
蘭馥裛幽蹊畔菱芡交鋪曲島邊繒網晚晴誇蹴踘畫
繩寒食戲鞦韆氤氲紫霧濛都邑縹緲丹霞聚偓佺螭
伏自然銷劒戟螻翻幾度起戈鋋宦遊止歎音塵闕鄉
飲何驚歲月遄靈壽桃枝竒共結金砂銀礫貴相聯埋
輪昔按均輸命叱馭今分太守權徒為行春飛皂蓋詎
能許國報青錢政經旋考尤多僻民瘼深求尚未痊雖
愧袴襦非叔度日期毫墨有馮涓僶遵廉察思從訓克
謹操修敢好畋南市醉過攅幟隊西樓歡坐列瓊筵煩
囂謹畏傷淳厚惠黜周防近巧諞重禄省心宜致宼薄
材莊貌若臨淵扶危頗異巢居幕勸善還同矢在弦叨
蒞一麾康遠俗等閒光景又三年(成都文類)
王隨
隨字子正河南人舉進士累擢知制誥遷龍圖
閣直學士仁宗景祐中拜門下侍郎同中書門
下平章事昭文館大學士罷除彰信軍節度使
判河陽卒贈中書令諡章惠
題棲霞山房
虛窗殘燭明攲枕旅懷清永夜起松籟半天疑雨聲吟
餘閒景象道勝小榮名鐘罷星河曙悠悠迴旆旌(金陵梵刹)
(志)
臨終作
畫堂燈欲滅彈指向誰說去住本尋常春風埽殘雪(青箱)
(雜記)
句
好客幾嫌州路僻愛山長上郡樓高(探春)水村煙暝早山
館夜寒多(旅店)掃徑苔痕破開扉竹影分(中庭錄)(吟窗雜)
一聲啼鳥禁門静滿地落花春日長(宫詞)桑斧劙春色漁
歌唱夕陽(歴代吟譜)
掌禹錫
禹錫字唐卿郾城人中進士第歴官直祕閣英
宗卽位遷太子賓客以工部侍郎致仕卒嘗預
修皇祐方域圖志及校正類篇本草圖經
句
風定落花深一寸日高啼鳥度千聲曉鶯林外千聲
囀芳草階前一尺長
(過庭錄掌禹錫博通子史百家作證類本草而訥于為文時賢頗以此鄙之嘗作詩云云歐公)
(謂忽作人言)
王洙
洙字原叔應天宋城人舉進士官直龍圖閣同
判太常寺坐事黜知濠州徙襄州召還累遷翰
林學士改侍讀兼侍講學士卒諡曰文
題峴山石幢
襄陽南出大路奔小山曰峴名特尊山形卑墮不峻極
屹若巨首臨江濆大山半宫不成霍絶水闕左非為亹
砠巔贔屓戴危石箕踞曼衍羅芳蓀漢流長騖濱其足
東望瀰迤皆平原槎頭下瞰罟罶集蔡洲近眺田園蕃
何物兹山匪秀出得使今古聞聽喧自昔羊公好登覽
山名直為賢者存鹿門望楚鎮區境鳳林冠蓋延山樊
丹巖翠壁互幽勝日月虧蔽煙嵐屯公胡遺彼而樂此
談者未始聊診論吾謂聖達竟超豁高覽便欲周乾坤
孔登泰山小天下阮升廣武歎豎昏會稽探穴禹書出
之罘望海雲濤翻此中風景亦虛遠極目見盡江山源
東吳未定勞機策置酒嘯詠紓憂煩數顧温甫恤躬後
誓將百歲游精魂對公盛德與山永正唯湛輩如公言
今兹去公僅千載凛然英氣猶軒軒我來追古一長息
舊迹廢毁成悲呑民豪占山童其木嘉植不得容本根
利取薪蘇積稇絭粥之陶旊供燒燔羊公無廟忽不祀
但縱淫鬼歆牲蘩中庭有碑卽墮淚至今觀者懷仁恩
於民何誅不足問非民忘德由官惽下教里邑復祠宇
敘諸祭典躋之元思仁愛樹恭所茇禁止樵伐修壖垣
且欲王命得守固謄言狀事馳九閽書聞天子蒙報可
金石款刻垂後昆使民永念古遺愛勖爾風化常丕敦
(襄陽府志)
吕夷簡
夷簡字坦夫先世萊州人祖龜祥知壽州遂家
焉大理寺丞蒙亨之子宰相蒙正之猶子第進
士慶歷初拜司空平章軍國重事封許國公薨
贈太師中書令諡文靖有集
(陳直齋云吕文靖詩清潤和雅)
天花寺
賀家湖上天花寺一一軒窗向水開不用閉門防俗客
愛閒能有幾人來(老學菴筆記)
江南立春
灰律何時應江春昨夜來細風先動柳殘雪不藏梅餘
冷迷清管微和發凍醅閉門無客到樽俎為誰開(宋文鑑)
重遊雁山
往來遊海嶠上徹最高層雲外疑無路山中忽見僧虎
蹲臨澗石猿掛半巖藤何日抛龜紐孤峯上再登(雁山志)
句
梅無驛使飄零盡草怨王孫取次生(早春)人為子推初禁
火花愁青女再飛霜(寒食)(楊文公談苑)
范雍
雍字伯純世居河東父德隆葬河陽因家焉舉
進士為洛陽簿天聖中累官樞密副使元昊叛
拜鎮武軍節度使知延州左遷戶部侍郎復吏
部侍郎知河南遷禮部尚書卒諡忠獻
紀西夏事
七百里山界飛沙與亂雲虜騎擇虛至戍兵常忌分嘯
聚類宿鳥奔敗如驚麕難稽守邊謠應敵若絲棼
承平廢邊事備預久已亡萬卒不知戰兩城皆復隍輕
敵謂小醜視地固大荒願因狂狡判從此葺兵防
劇賊稱中塞(中塞賊之勁悍者也)驅馳甲鎧精昔惟矜突騎
今亦教攻城伏險多邀擊驅羸每玩兵拘俘詢虜事肉
盡一無聲
(儒林公議夏寇旣敗官軍劉平石元孫陷没延事州幾至不守雍日告朝廷益兵復為詩以言賊)
(凡數十章其傳播者云云蓋為前屢得賊中諜者雖臠其肉且盡終無一言故雍詩有云初朝)
(廷輕視元昊邊臣奏請不甚允從至是方罪樞臣而逐之)
王竒
竒字漢謀贛縣人真宗時官至殿中侍御史
旅中有感(一作秋興)
澤國來遊豈厭重羈孤懷感自無窮鴈聲不到歌樓上
秋色偏欺客路中宿寺夢回蓮葉雨渡江衣冷荻花風
誰憐未得青雲志琴劒年年西復東(詩林萬選)
續縣令題雁詩
隻隻銜蘆背曉霜晝隨鴛鷺立寒塘晚來漁櫂驚飛去
書破遙天字一行
(贛州府志王竒少為縣掾史令題雁詩一聯于屏風竒密續後二句令竒之因激使學後游京)
(師居李文靖沆客位真宗臨奠見屏間秋興詩召對稱旨特許殿試賜第竒作詩云不拜春官)
(為座主親逢天子作門生官至殿中侍御史)
楊偕
偕字次公中部人舉進士歴翰林侍讀學士左
司郎中出知越州改杭州召為右諫議大夫以
工部侍郎致仕
郡舍偶書
偃息鈴齋度歲華著書人盡笑聱牙斯文自信驚天地
吾道誰知繫國家獨愛杉篁寒不變更憐江海闊無涯
因思朝市争名地何似優游刺史衙(宋文鑑)
宋詩紀事卷九
