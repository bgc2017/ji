宋詩紀事卷八十八錢塘厲鶚撰
張繼常
繼常宋初入内都知為鎮戎軍鈐轄
題鎮戎軍廳壁
夜聞磧外鈴聲苦曉聽城頭畫角哀不是感恩心似鐵
誰人肯向此間來(楊文公談苑)
裴愈
愈字益之真宗朝内臣奉命江南搜訪遺書名
畫歸奏稱旨用是累居三館以聞識自任
句
東吳山色家家月南楚江聲浦浦風(送魯秀才南遊)楊柳影疎
秋霽雨梧桐葉墜夕陽天(聞蟬)(皇朝類苑)
裴湘
湘字楚老愈之子仁宗朝内臣有肯堂集
賦得和氣致祥應詔
君德承天道沖融協太和卿雲呈瑞早膏澤應時多煦
集連枝本嘉扶異穎禾五星還聚井丹鳳更巢阿藪澤
無遺士邊防久息戈黔黎逢至化稽首載賡歌
(青箱雜記明道中仁宗御便殿試進士詩賦亦命湘賦之數刻而成仁宗嗟賞左右中人為之)
(動色翰林李公淑序其集云予嘗嘉河東父子起銀璫右貂能以屬辭拔其倫益之三朝侍臣)
(老不廢學又課厲二子使皆有立約已慎履如周仁石慶而楚老孳孳嗜書克自淬琢云)
岑宗旦
宗旦字子文開封人仁宗朝以父遺表通籍璧
門終九品官善行書有漢唐十一人書評
(宣和書譜宗旦趣尚高遠不為苟合取容于世年十七棄官遊東南山水間暮年一無嗜好寄)
(傲親朋間略不為身後計得酒輙醉酣長哦揮灑以為真樂)
聽琴詩
琴中太古意方外無為心彈之道頗散不彈理彌深所
以陶元亮何須弦上音(宣和書譜)
王紳
紳元豐初内官效王建作宫詞百首以獻
太皇太后生日詩
太皇生日最尊榮獻夀宫中未五更天子捧觴仍再拜
寶慈侍立到天明(寶慈皇太后宫名)
太后幸景靈宫駕前露面䨇童女詩
平明彩仗幸琳宫紫府仙童下九重整頓瓏璁時駐馬
畫工闇地貌真容(以上温公續詩話)
宋詩紀事卷八十八
