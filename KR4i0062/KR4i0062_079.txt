宋詩紀事卷七十九錢塘厲鶚撰
張琰
琰字汝玉廣陵人身七尺長髯有節槩補州牙
兵隨制置李庭芝潰圍南赴行在所追者及之
麾下鳥獸散琰獨鬭死
出塞曲
腰閒插雄劒中夜龍虎吼平明登前途萬里不回首男
兒當野死豈為印如斗忠誠表壯節燦爛千古後
朝發山陽去暮宿清水頭上馬左右射捷下如獼猴先
發服勇決手提血髑髏兵家互勝負凡百愼前籌
官柳
不見樓東黃布帘樹猶如此我何堪裊裊亭亭忒無賴
又將春色誤江南(以上谷音)
熊與龢
與龢字天樂豫章人性介澹無妻不食肉通經
史百氏之書布衣草屨遨遊諸名山尤嗜彈琴
草書
唐元宗鐡像
巍冠攢疊碧雲花坐閱山中幾歲華莫把金丹輕點化
正愁生死困安家
木平飼龍亭次韻方巨山
耳見何如得眼聞山根磅礴極初分浮漚起滅自潭影
大地晴隂空嶺雲何處老人來聽講他年少府有移文
由來清調須吾輩幸不山王媿五君(以上谷音)
晏乂
乂字明粲宜春人風度秀整主趙崇澭後澭逮
繫乂自請詣獄俱以瘐死
訪吳
平生一語不肯吐浩然披髮行西林美人十日跨驢出
黃葉堆門雲雪深
夢中
春樹年年少寒雲浦浦連片帆高浪起斗酒夕陽偏沙
市懷司馬州城笑老邊太平冠蓋盡爾敢望諸賢(以上谷音)
楊應登
應登字幼平臨江人寬厚長者有德行言辭七
試國子不第退就耕牧老于南塘
水宿
水宿逢今雨春歸返故園聖朝臣已老往事客何言乞
米分鄰里看書到子孫蒼茫不可會一笑了清樽
寄趙梅州
江城雁叫天如水寒色蒼蒼草木死哀歌未斷月東出
有才無命可流涕今我不樂思梅州束帶深衣百僚底
天下規矩見卓絶龍章麟角諸公子白頭時節得蠻府
歸來閉門呼不起惆悵平生狗馬病風后力牧長已矣
為公問酒日日酤熏天富貴憂患始(以上谷音)
楊雯
雯字天章應登之孫
迢迢空同山
迢迢空同山乃在西極巔玉泉蔭靈芝上有千歲仙安
得凌風翼相從白雲間神仙本冥漠天運仍推遷不如
酌我酒或得成自然田父要我語飲者亦非賢願君長
獨醒加餐足高年
宋武帝廟
溪聲荅松風巨石出老拳古樹不知名岌岌蛟龍纏夕
隂互出沒秋華帶芳鮮蔥蔥帝王氣棟宇垂千年虎賁
秉霜戟慘澹生雲烟宫人翠龍駕手持玉連蜷昌明坐
慌惚精神靁在天大呼司雍間旬月無秦燕昔為萬夫
特今受衆目憐石馬亦埋沒歲時草芊芊小臣異代士
見之淚迸泉齊人思爽鳩蜀人哀杜鵑江東舊正朔禮
奉敢不虔但願君王心不忘載荻船下山又再拜白日
當空懸
北客
北客相催發一日舉千帆遥憐庾開府歲晩望江南
宿峽市
人烟正摇落樓笛頗清圓老樹依山驛東風上峽船江
湖萬里外燈火十年前世路能令老吾生且醉眠
早春
不知何處碧雲鄉冉冉平生可斷腸怪底乾坤惟理在
老來歲月更心長城頭急鼓千家夢江上殘梅一水香
自作醉侯開醉國笑人奔走為誰忙(以上谷音)
趙卯發
卯發昌州人通判池州權州事元兵至同妻雍
氏縊死
裂衣書詩寄弟
城池不高深無財又無兵惟有死報國來生作弟兄(昭忠)
(逸詠注)
唐珏
珏字玉潛號菊山會稽人
冬青行
馬箠問髐行南面欲起語野麕尚屯束何物敢盗取餘
花拾飄蕩白日哀后土六合忽怪事蛻龍挂茅宇老天
鑒區區千載護風雨
冬青花不可折南風吹凉積香雪遥遥翠蓋萬年枝上
有鳳巢下龍穴君不見犬之年羊之月霹靂一聲天地
裂
夢中作(曰琯按遂昌雜錄作林景熙今從輟耕錄作珏詩)
珠亡忽震蛟龍睡軒弊寧忘犬馬情親拾寒瓊出幽草
四山風雨鬼神驚
一坏自築珠丘土雙匣親傳竺國經獨有春風知此意
年年杜宇哭冬青
昭陵玉匣走天涯金粟堆寒起暮鴉水到蘭亭轉嗚咽
不知真帖落誰家
珠鳧玉雁又成埃斑竹臨江首重回猶憶年時寒食節
天家一騎奉香來
(輟耕錄歲戊寅有總江南浮屠者嘉木揚喇勒智恃恩横肆勢燄爍人不可具狀十二月十有二日)
(帥徒役頓蕭山發趙氏諸陵寢至斷殘支體攫珠襦玉柙焚其胔棄骨草莽閒時珏年三十二)
(歲聞之痛憤亟貨其家具得白金百星許執劵行貸得白金又百星許乃具酒醪市羊豕邀里)
(中少年若干輩狎坐轟飲酒且酣少年起請曰君儒者若是將何為焉唐慘然具以告願收遺)
(骸共瘞之衆謝曰諾中一少年曰發丘中郎將眈眈餓虎事露奈何唐曰余固籌矣今四郊多)
(暴骨取竄以易誰復知之乃斲文木為匱複黃絹為囊各署其表曰某陵某陵分委而散遣之)
(蕝地以藏為文而告詰旦事訖來集出白金羡餘以酬戒勿泄越七日總浮屠下令裒陵骨雜)
(置牛馬枯骼中築一塔壓之名曰鎮南杭民悲切不忍仰視了不知陵骨之猶存也禍滛不爽)
(流傳京師上達四聰天怒赫赫飛風雷號令捽首禍者北焉山隂人始有籍籍傳唐氏者由是)
(唐之義風震動吳越聲生勢長若胥江掀八月之濤名雖高困固自若明年已夘後上元兩日)
(唐出觀燈歸忽坐隕息奄奄若將絶者良久始蘇曰吾見黃衣吏持文書來告曰王召君導之)
(往觀闕巍峩宫宇靚麗殆非人世閒有一冕旒坐殿上數黃衣貴人逡巡降揖曰藉君掩骸其)
(有以報唐乃陞謁造王前王謂曰汝受命寠且貧兼無妻若子今忠義動天帝命賜汝伉儷子)
(三人田三頃拜謝降出遂覺㒺不知其何也踰時越有治中袁俊齋至始下車為子求師有以)
(唐薦者一見置賓館一日問曰吾渡江聞有唐氏瘞宋諸陵骨子豈其宗耶左右指君曰此是)
(已袁大駭拱手曰君此舉豫讓不能抗也曳之坐北面而納拜焉禮敬特加情款益篤叩知家)
(徒四壁惻然嗟矜語左右曰唐先生家甚寒吾當料理使有妻有田以給左右逢迎爰諏爰度)
(不數月二事俱愜聘婦偶故國之公女負郭食故國之公田所費一一自袁出人固竒唐之節)
(而又竒唐之遇兩高之曰二公真義士爾後獲三丈夫子鼎立頎頎凡夢中神所許稽其數無)
(一不合咄咄怪事乃如此唐葬骨後又于宋常朝殿掘冬青樹植于所函土堆上有詩云云)
王英孫
英孫字才翁(一作子才)號脩竹會稽人少保端明
殿學士克謙之子仕將作監主簿家饒于貲宋
亡後延致四方名士賦詠相娛與山隂徐受之
天祐並為一時人士所宗
(林霽山王脩竹詩序云予數從公游嘯吟泉石每一篇出有飛出宇宙之槩已而歛入絲粟寂)
(乎無聲使人三歎不能已)
岳武穆王墓
埋骨西湖土一丘殘陽荒草幾經秋中原望斷因公死
北客猶能說舊愁(武林舊事)
題高房山夜山圖
等閒吳越在毫端疊巘微茫月影寒一曲危闌人獨倚
江山渾在夢中看(鐡綱珊瑚)
寶林寺
飛來幾千載臺殿壓岧嶤落日飛仙鼠秋風下健鵰山
腰微露石海眼暗通潮堪歎元英後詩名竟寂寥(越詠)
陳觀國
觀國字用賓會稽人王脩竹監簿之友
送鄧牧心出陶山
青山無送迎幽人自來去落葉若相送卷卷及行屨簷
端有孤雲仍為守其處落葉惜人不在山孤雲尚期人
再還斯人可期復可惜我處落葉孤雲閒(吳禮部詩話)
柴元彪
元彪字炳中號澤臞居士官察推有韤線集
錢唐懷古
百年朝市舊登覽若為情落日銅駝陌東風夾馬營路
隨荆棘斷城與黍離平可惜西湖月燒燈兩度晴
僧房夜冷
山冷沒禁當那堪更漏長寒欺秋後扇風試夜來霜茭
白心如墨冬青子亦黃秖宜煨芋栗齧引對緇郎
秋日江郎道中
豆花疎雨浥輕埃野店新涼入酒杯草帶斷烟棲古道
樹含殘靄翳荒臺湖光隱見萍分合山色有無雲去來
滿眼秋光無盡意三峯萬古碧崔嵬
灌花
小圃辛勤植衆芳年年雨露借恩光近來天氣高難問
抱甕從朝到夕陽
上中齋相公
年年長是客天涯幾向天涯夢到家歸到故家無一事
兔葵鸎粟正開花(以上柴氏四隱集)
黃庚
庚字星甫天台人嘗客山陰王脩竹監簿家與
嚴陵胡天放永嘉林霽山遊越中詩社試枕易
題推為第一有月屋漫稾
王脩竹館舍即事
池館翠涼處寬閒稱客居未仙猶閬苑不夢亦華胥竹
淨堪居鶴荷香欲醉魚心清無箇事長日一編書
秋色(山陰詩社中選)
憑高望不極望斷動愁情落日凄涼處西風點染成丹
楓明野驛白水浸江城馬上人回首戎戎黯客程
鶴林仙壇寺
古壇歸鶴杳野鹿自成羣嵐氣浮清曉鐘聲出白雲樹
穿僧屋老水到寺門分人世無窮事山中了不聞
見雁有懷
滿眼西風憶故廬親朋音問久相疎年年江上無情雁
只帶秋來不帶書
枕易(越中詩社試題都魁)
古鼎烟銷倦點朱翛然高臥夜寒初四簷寂寂半牀夢
兩鬢蕭蕭一卷書日月冥心知代謝陰陽回首驗盈虚
起來萬象皆吾有收拾乾坤在草廬
舟次摴蒱廟
短櫂衝寒過浦東扁舟一葉載詩翁斷烟流水殘鴉外
古木荒祠夕照中吟罷小樓何處笛酒醒孤枕半江風
潮生潮落朝還暮堪歎浮生似轉蓬
偶書
頻年蹤跡墮江湖三徑苔荒憶舊廬身老方知生計拙
家貧漸覺故人疎松薪拾去朝炊黍漁火分來夜讀書
怨鶴驚猨應待我台山何日賦歸歟(以上月屋漫稾)
顧逢
逢字君際吳郡人宋末舉進士不第學詩于周
弼稱顧五言自署其居為五字田家後辟吳縣
學官别號梅山樵叟有船窗夜話負暄雜錄及
詩集
善權寺
英臺讀書地舊刻字猶存一閣出霄漢萬松連寺門洞
深雲氣冷池淺鹿行渾山下流來水風雷日夜喧(宜興縣志)
早秋湖上
藕花香裏去獨坐自尋詩秋意在何處夕陽將下時鳥
幽忘立久山好覺行遲飲興忽然動橋邊有酒旗
雪中同鄭所南訪趙溪梅
移宅雖然遠攜笻到兩回只知相别去不道又重來溪
鯽和冰煮鄰醅帶雪開詩家堪入畫滿眼玉樓臺(以上珊瑚)
(木難)
林同
同字子真號空齋處士福清人以世澤授官棄
不仕元兵至福州監丞劉仝子糾義兵即其家
置忠義局敵至同死之有孝詩一卷
(劉後村跋子真性純孝父寒齋病左右侍湯藥至不忍入州應舉嘗赴胄試自里抵家得詩一)
(卷十之九皆思親之言年未四十慨然罷舉志尤潔非躬耕不食植梅百株日哦其下)
魏孝子(役于大國陟彼屺兮瞻望母兮狄仁傑登山望雲曰吾親舍其下)
念母嗟陟屺思親徒望雲可憐魏孝子不比狄參軍
韓伯瑜(母杖不痛哀母力弱對母悲泣梁彦先使焦通觀其像通感悟盡孝)
母力今衰矣悲啼得杖輕流風在繪像猶足感焦生
徐庶(辭先主曰老母見蕤方寸亂矣王陵母曰為語陵母以老妾故持二心)
不勝方寸亂豈暇二心持忍矣王陵將賢哉徐庶辭
桓沖(小字買德郎母病須羊以解以身質羊後為江州刺史)
不辭身作質只為母須羊此日江州牧當年買德郎
文中子(汾水之曲冇先人之敝廬在有田可以具饘粥彈琴著書不願仕也)
先人舊所理汾曲有田廬何意求聞達彈琴自著書
王悅(導之子有高名事親色飬諸子莫及導見輒有喜色)
色飬傾餘子高名重一時足為丞相喜豈計外人知
木蘭(古樂府云阿爺無大兒木蘭無長兄願為市鞍馬從此替爺征)
謹勿悲生女均之有至情縈能贖父罪蘭亦替爺征(以上)
(孝詩)
陳巖
巖字清隱青陽人生宋末有九華詩集
會仙峯(在九華中峯之側趙知微嘗中秋遇雨率其徒登峯上月出雲淨諸峯呈露及歸復)
(雨因名之)
仙袂飄飄拂翠巔知微來此宴羣仙人間風雨山間月
始信仙家别有天
碧桃巖
自要貪閒非避秦洞門隔斷世間塵山中不置四時歴
開到碧桃知是春(以上九華山志)
馬南寶
南寶香山人景炎二年端宗航海過邑獻粟千
石拜權工部侍郎宋亡于厓山被執死之
句
目擊厓門天地改寸心難與夜潮消衆星耿耿滄溟
底恨不同歸一少微(廣東通志)
王奕
奕字伯敬玉山人官本州教授自號玉斗山人
有東行斐稿
絶句呈周日湖
草帶黏天只辨星燧樓盡化作郵亭柳橋梅驛多來使
只寄山中飬鶴經(玉斗山人集)
送謝疊山先生北行
皇天久矣眼垂青盼盼先生此一行遺表不隨諸葛死
離騷長伴屈原清兩生無補秦興廢一出仍關魯重輕
白骨青山如得所何湏兒女哭清明(西江詩話)
何行
行字自強廣昌人生宋末為武平令
題龍泉觀
蓬萊境界隔風烟一帶銀河接九天禮斗瑶臺春草合
豢龍石鉢玉沙圓紅雲幾片危樓上古木千尋落照邊
惆悵仙人何處去空餘月色滿山川(西江詩話)
吳倧
倧字尚賢歙人有漁磯脞語
句
舊聞有西山松風六月寒明當整襟屨舒笑青雲端招
手塵外人瀹泉采芳蓀(夏暑)(方回桐江集)
江凱
凱字伯幾號雪矼婺源旃阬人許山屋之客山
屋愛之妻以子
相士俞方塘
方塘之鑒形可識方諸之鑒心始得相形何如更論心
以貌取人當有失君不見虞皇項籍兩重瞳成湯曹交
皆九尺(新安文獻志)
汪炎昶
炎昶字懋遠婺源人紫巖族孫有古逸民詩集
(趙東山云古逸先生詩微婉遒勁亦時出于悲壯激烈)
書興
時時溪上行或與幽人遇手把一編書共倚崖邊樹鷺
近始暫飛魚驚卻重聚佳景不待求足熟自知處稚子
愛相隨似亦眈幽趣
香嚴院
犖确疲幽徑扶持仗瘦笻斷崖何處路細雨隔山鐘猨
竊重簾果僧樵臥澗松人言深僻處别更有靈蹤
南山
宣平隱處今始過烟霞城郭路幾何野渡誰浮夕陽艇
空山尚響樵人歌石壇荒涼疊苔蘚谷鳥啁唽深松蘿
何當更值買酒至一笑使我朱顔配
聞笛
荒村犬吠人猶行驚鳥亂啼山月明南鄰擣砧適復罷
何處吹笛秋更清疑含白龍堆外怨不恨黃鶴樓中聽
螢飛露下百草溼倚風激烈思平生
過往歲避地之所屋毁人遷
依舊蒼苔小徑斜當時從此入山家心疑謬誤還疑是
雨溼棠梨一樹花(以上新安文獻志)
黃誠性
挽文丞相
三百餘年樂育恩晩從科目得斯人﨑嶇嶺海期年國
零落氊毛萬死身諸葛未亡猶有漢包胥欲泣更無秦
挑燈忼慨歌梁父鬢髮蕭森&KR0719;鬼神(吳禮部詩話)
葉林
林字儒藻一字元文(一作去文)號本山錢唐人生
宋末隱大滌山沖天觀與鄧牧深相得或欲薦
之朝聞其清議而止大德丙午書偈案上泊然
而化衆稱高行先生
至道宫
猶存巨鑊記熙豐翠靄春深古路通千百舂鋤一株樹
野田飛下雪花風(洞霄圖志)
石室洞
低垂石室洞杖屨易躋攀有路穿雲窟無門對月關誰
騎仙鹿去我笑國蝸跧若使今猶昨清宵聞珮環
又登石室作
遠遊貞白二仙家今日追尋路不賖七十二叢秋色裏
有人曾約去看花
石徑春深疊古苔洞天無鑰為誰開白雲本是無心物
風趁松花作雨來(以上洞霄詩集)
鄧剡
剡字光薦號中齋廬陵人祥興時歷官禮部侍
郎丞相文信公客也厓山兵潰為張弘範所得
教其次子得放還有中齋集
挽文信公詩
憶公淚懸河九地無處瀉想公騎赤龍請命蒼梧野世
人醉生死翻笑獨醒者焉知千載英精爽皎不夜義士
無廢興時運有代謝念昔喪亂初公騎使君馬奮袂起
勤王忼慨淚盈把須臾三萬衆如自九天下燈棋書檄
交笑語雜悲咤捧土障洪河一繩維大廈至哉朝宗性
百折終不舍身北冠自南血碧心肯化顔鉤凛忠勁杜
詩蔚騷雅晉陽骨肉冤東市刀兵解精誠揭天日氣魄
動夷夏丈夫如此何一死尤足怕田横老賓客白髮餘
息假有時夢巖電意悟當飄灑非無中丞傳殺青自誰
寫魂歸哀江南千秋俎鄉社(吳禮部詩話)
鷓鴣詞
行不得也哥哥瘦妻弱子羸牸馱天長地闊多網羅南
音漸少北語多肉飛不起可奈何行不得也哥哥(遂昌雜錄)
步月
盈盈當春月含情隔幽櫺好懷不自制起坐可一庭百
蟲未敢怨卉木正蔥菁餘光散草露乃復似秋螢
夜聞雨聲歸思浩然
西風響高樹鄉夢去帆前稚子衡門下先塋亂葉邊老
來多一出歸去恰經年海燕巢何晩秋期落爾先
午坐後亭
隔簾遲日午風微社燕驚寒未肯歸讀了丹經成默坐
時時一片杏花飛
望夫山
朝望夫暮望夫一夕化作山石枯潮水去卻回行人來
不來(以上天下同文集)
題龍山鐘
豐山背後鐘霜月平原定夜半響鯨音隱隱天地應山
靈鶴夢醒獨聽還獨詠蕭蕭蓬蒿中收入杜陵徑(青原山志)
避亂至烏巖山贈承節趙公(山在香山縣東南)
流水桃花又避秦誅茅西崦結為鄰如公尚友浮丘伯
顧我早師梅子真棋酒從容新里社衣冠蕭散古遺民
他年史傳收芳跡應許牽聯作隱人(廣東通志)
甘泳
泳字泳之一字中夫崇仁人生宋末工詩不娶
有東溪集
自述
總角希聞道殘生乃付詩未曾前輩識敢辱近人知飄
泊身餘健蕭閒鬢欲衰一簾書四壁寒日在清池
過南湖
忽有一事礙胸次擺脫不去呼酒來溟溟濛濛混沌在
坦坦蕩蕩虛空開精神一生留筆墨形骸昨夜為尊罍
年年看梅今白髮晴日江路行莓苔(以上天下同文集)
林昉
昉三山人
送西秦張仲實遊大滌洞天
此時仙興發九鎖訪名峯玉洞晝飛鼠石池春浴龍異
人花外見道士酒邊逢余欲采芳茗白雲何所從(洞霄詩集)
羅公升
公升字時翁吉之永豐人大父開禮從文丞相
勤王兵敗被執不食死公升以軍功授本邑尉
北游圖恢復不果有滄洲先生集
秋懷
舊日方山子凄涼寄一簞蟲聲來倦枕秋思入凭闌已
是肱三折那堪指一彈中宵更風雨誰念客氊寒
避地
雨急啼鴉切山昏去客奔竄身楚南極獨立鄭東門卜
處無神珓招餘有斷魂死生毫髮事不足累乾坤
四海風濤日誰歟柱急流山東雄劇孟薊北化田疇氣
静天閽晚星沈戌角秋如君關氣數寧不重離憂
演福寺(賈妃葬處)
褘翟當年讓福人(妃與謝后俱入宫穆陵主意于賈楊太后曰謝家有福遂立謝后)
早亡何用羡長春帝鄉坏土真無憾愁絶龍沙萬里身
(以上滄洲集)
宋詩紀事卷七十九
