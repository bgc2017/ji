宋詩紀事卷四十九錢塘厲鶚撰
林季仲
季仲字懿成永嘉人南渡時太常少卿守婺州
送會稽虞仲琳(虞頗通性理之學)
男兒何苦弊羣書學到根源物物無曾子當年多一唯
顔淵終日只如愚水流萬折心無競月落千山影自孤
執手沙頭休話别與君元不隔江湖
題赤松山黃初平祠
路轉溪回草木香有人荷笠山之陽定知我是金華守
笑道牧民如牧羊
羽仗霓旌去不還空餘匊水落人間至今山下無苦旱
便是田家九轉丹(以上庚溪詩話)
劉無降
遊秀峯寺
曉乘輕舸出江城晚上籃輿卻倦行盡日松風響巖谷
小窗聽作亂泉聲(吳郡志)
聞人武子
武子紹興間人張綱有聞人武子改官制
墨梅
隴首人歸信息稀愁看冰楮破寒枝瑶姬駐立緣何事
直到霜飛月墮時(聲畫集)
王鎬
鎬字從周永嘉人仕至忠州守
移竹後雨
洗紅窣窣烏蓲雨落紫颼颼皂角風挂起北窗聊問訊
新移來竹定惺鬆(詩人玉屑)
句
髮爽帶風梳齒疎和月潄(早行)未知真是岳秖見半為雲
(望岳)避喧那厭雨宜睡不思茶(觀橋寓樓)雲學催詩黑風仍
作誦清(將雨)凍雪寒梅雙蠟屐澄江明月一竿絲(紹師覓詩)
催租例擾潘邠老付麥誰憐石曼卿(送潘文叔)山色兩間
供步障松陰半畝當郵亭(出舂陵)籍通上界神仙府身
見甘泉侍從臣(上何尚書)(以上娛書堂詩話)
葉采
采字仲圭號平巖
書事
雙雙瓦雀行書案點點楊花入硯池閒坐小窗讀周易
不知春去已多時(濂洛風雅)
陳光道
光道字不矜南城人
夢中贈神女蔡筝娘(十首存四)
長恐凡材不合仙喜逢神女熟因緣雲中隠隠開金鎖
路入麻姑小有天
海石榴花暎綺窗碧芙蓉朵亞銀塘青鸞不舞蒼虯卧
滿院春風白日長
老耼西逝即浮屠莫怪窗閒貝葉書長哂楊妃仙格劣
卻教鸚鵡誦真如
玉女倚天多喜笑素娥如月與精神假饒不許長年住
猶勝人閒不遇人(夷堅志)
劉士季
次韻何漕司小紅翠亭
少陵遺蹟瀼西東端的高齋在此中今日花枝弄烟雨
前時蔬甲卧霜風(自注此地舊為蔬畦)根株移取他山翠跗
萼輸來别圃紅收拾陽春無盡藏夔人端說兩詩翁(全蜀)
(藝文志)
劉王孟
題呂先生畫像
短褐長絛大布巾雲霞嚥𠻳九天春可憐世上屠沽子
喚作尋常賣墨人(聲畫集)
曾揆
揆字舜卿南豐人
題資福院平綠軒
終日勤勞雁鶩行偶然來訪贊公房扶疎草木四圍合
縈繞溪流一帶長倚檻豈能成傑句把杯多是說名方
問師乞取安心法宴坐蒲團對佛香(至元嘉禾志)
林歆
吳中寒食
寒食家家蹋曉晴好風吹我出重城幾灣野水迎人白
數點家山刮眼明已有鴒原聮乘樂何須鷁尾並橈行
山前父老應相笑為我頻來學送迎(吳郡志)
朱明之
崑山慧聚寺(并序)
離常熟至崑山泊慧聚寺而詩情尤壯復為二章附
于五題盖山雞自愛其尾亦欲以多為貴也
古寺有遠名欲遊先夢生飛猨礀底嘯靈烏雲閒鳴影
密樓臺衆香繁草樹榮何年照佛火燦燦長光明
石林高月生蘚閣疎磬鳴宿鳥夢難就定僧魂更清香
風動花影巖瀑飛玉聲遥夜坐來短但餘天外情(吳郡志)
胡循
滄浪亭
竄逐本無罪羇窮向此忘野煙含悵望落日滿滄浪亂
草荒來綠幽蘭死亦香楚些招不得秋水似瀟湘
(吳郡志滄浪亭在郡學之南積水彌數十&KR1194;旁有小山高下曲折與水相縈帶錢氏時廣陵王)
(元璙池館或云近戚中吳軍節度使孫承祐所作慶歷間蘇舜欽子美得之作亭曰滄浪云)
毛幵
幵字平仲三衢人友之子仕至宛陵東陽二州
倅有樵隐集
泊釣臺
洲渚寒雲薄暮天蕭蕭燈火落帆邊嚴陵灘下孤舟遠
一夜歸心聽雨眠(釣臺集)
蔡雋
題汀州蒼玉洞
向來曾醉呼猨洞亂石崩雲擁坐隅誰料七閩煙瘴底
半巖風物似西湖(錦繡萬花谷)
鄭子覃
題苕溪道觀壁
紛紛紅雨入蒼苔密蔭新成鶯友來擬逐幽人夢蓬島
一聲裂竹故驚回(苕溪漁隐叢話)
周仲卿
月泉
石罅玉為髓月梭金作棱蒼苔誰鑿破白雪自堅凝穿
豈太山霤清于萬壑冰此中無六月門外氣如蒸
(湖州府志月泉在德清縣慈相寺出石罅間形如半月吕東萊疏云斷崖吐月纔出半規古甃)
(涵星尚懷全璧久矣寳匳之廢時哉玉斧之修護此清寒祓其氛翳名高詩社再傳和仲之符)
(價重帝城復值文饒之運周仲卿有詩)
王崈
崈字德升新淦人困躓場屋入玉笥山依道士
潘與齡獨居白雲齋十餘年卒
䃜山道中
濺石韻寒泉依稀言語處回頭覺無人又上前溪去
山樵
山樵竹裏居略彴纔堪度落日淡平疇牛羊點寒暮
(獨醒雜志語意蕭散非遠外聲利者不能也)
許志仁
志仁字信叔
寄衣曲
貂裘雖云温非妾手中迹唯此萬里衣一鍼三歎息歎
息恐人聞縫時常避人開緘勿嫌涴中有雙淚痕江南
十月雁初飛邊地纔秋塞草衰衣成妾手君寧見寒到
君邊妾自知寄書問征夫好在何當還西風吹妾夢夜
度魯陽關
和姚令威春晚即事
卧看遊絲媚遠天起尋幽徑卻茫然句成落絮飛花裏
心在殘霞夕照邊無復雙魚傳尺素空餘寳瑟思華年
年來情味人應笑白首傷春祗醉眠(以上前賢小集拾遺)
俞似
似官廣州鈐轄
題英州金山寺壁
轉食膠膠擾擾間林泉高步未容攀興來尚有平生履
管領東南到處山
(容齋随筆似妻趙夫人親書此詩于寺壁字畫徑四寸遒健類薛稷)
王度
度字武臣豫章新吳人
句
雲生坐來石風掩讀殘書危紅賒晚景漲綠上平沙
鴉分供餘食鴿亂著殘棋樵斧和雲斫漁蓑帶雪披
(娛書堂詩話王武臣吟詩有警句皆清竒可誦張紫微謝艮齋極稱賞之)
王菉漪
梅
不受塵埃半點侵竹籬茅舍自甘心秖因誤識林和靖
惹得詩人說到今(西溪叢話)
李樸
樸字德卲廣陵人
端硯
巖石凝清粹端然絶世珍聲清輕楚玉色潤勝燕珉(硯箋)
李似權
記夢
碧玉山頭碧玉泉琮琤聲裏數流年不知曾與何人到
笑想丹題似昔緣
石壁蒼苔露未乾小池射日石團團弄泉潄玉歸何暮
風捲橫雲細細看(能改齋漫錄)
俞疇
疇字叔惠南渡初人
跋山谷書范滂傳帖
貂璫羣雛擅天網手驅名流入鉤黨屯雲蔽日日光無
&KR2279;金神器春冰上汝南節士居危邦志剗蕭艾扶蘭芳
致君生不逮堯舜死合夷齊俱首陽千年興壊真暮旦
殷鑒詎應如許遠安知後人哀後人又起諸賢落南歎
宜州老子筆有神蟬蜕顔揚端逼真少模龍爪已名世
晚用雞毛亦絶人平生孟博吾尚友時事駸駸建寧舊
胸蟠萬卷老蠻鄉獨感斯文聊運肘老子書名橫九州
一紙千金不當醻此書豈但翰墨設心事悢悢關百憂
人言老子味禪悦疾惡視滂寧爾切須知許國本精忠
不幸為滂甘伏節九原莫作令人悲遺墨敗素皆吾師
從君乞取宜州字要對崇寧黨籍碑(桯史)
柴中守
跋山谷書范滂傳帖
小春晝日如春晚飲罷披圖清興遠夜光照屋四座驚
金薤銀鉤真墨本當年太史謫宜州腸斷梅花棲戍樓
拾遺不逢東道主翰林長作夜郎囚蠻煙瘴雨森鈇鉞
更值韓盧搜兔窟老色上面歡去心惟有忠肝懸日月
郡丞嗜好殊世人投箋乞字傳兒孫平生孟博是知已
筆下寫出精神騫興亡萬古同一轍黨論到頭不堪說
刊章下郡漢道微清流入河唐祚絶先朝白晝狐亦鳴
正氣消盡邪氣生殿門斷碑仆未起中原戎馬來縱橫
生蛟入手不敢玩往事凄涼重三歎蘭亭瘞鶴徒爾為
好刻此書禆廟算(桯史)
宗道傳
道傳南渡初人
伏波巖(曰璐按顧氏選本作賈黃中字句小異)
銅柱威聲凛百蠻肻貪捆載溷溪山無人為起文淵問
端的珠還薏苡還(桂勝)
馬益
益福州通判
奉和蔡公寒食遊二山作
屬吏參陪宴二山金杯滿沃酒腸寬公私不禁三朝火
風雨都無一日寒花引遊蜂香四座人穿蕭寺景千般
清明休假歡心洽飽德咸知有上官(淳熙三山志)
蒲瀛
次韻袁升之遊海雲寺鴻慶院山茶之什
山茶兩本上連空疊葉棲枝占佛宫雀尾有金輸紺碧
鶴頭無火譲殷紅優于峽茗稱呼異劣與梅花氣候同
誰識諸天雨花外道人宴坐雪霜中
遊呪土寺西臺
偶到城西寺人言呪土墳夕陽臺半出秋草徑斜分地
下無紅粉天邊有碧雲徘徊追往事風急葉紛紛(以上成都)
(文類)
許尹
尹字覺民紹興中處州守
和吳謹思題仙都山
黃帝得仙從此去鼎湖傳說幾經年龍髯墮地成青草
直到如今不上天(仙都山志)
吳謹微
謹微紹興中縉雲人
遊仙都山
薄宦驅人畏簡書金柔暑濁倦征途歸來有意尋真境
路入仙都不憚迂
山下霏微雨灑塵門前嘹唳鶴迎人遂成一覺仙都夢
更訪遺蹤得隐真(仙都山志)
楊咸亨
江郊亭新成賦二十三韻
蜀江千里東南傾峡門橫鎖千丈鯨吳帆蜀檝過如織
府主四海皆弟兄城西門前二十里客去當送來當迎
藤梢橘刺密無路短亭四壁荒榛荆春風淡沲酌客處
我陪後乘同郊行碧油紅旆駐沙尾連宵急雨鼓不鳴
元戎玉皇香案吏俛仰茅屋無乃輕擘山鞭石相原隰
釘頭瓦縫粟縷盈偉哉幻出此竒觀丹楹畫棟光峥嶸
山長波迥目力短空濛宜雨高宜晴危嵐滴翠染窗戸
空江倒影翻簷甍天長地久設相待更為佳處題佳名
梁閒橫陳大手筆龍蛇飛動神鬼驚高齋百篇子美唱
峴首千載羊公情試呼小隊訪新館壯遊始與勝槩并
披雲喚月星斗動放舟聞鶴天水明練光渺渺風力壯
疊鼓西上帆東征舳艫冠盖兩歎息讙謠晝亂通樵聲
元戎故是活國手山河指顧風塵清凄涼三峡小遊戲
樸斲丹黝安足程明堂梁棟要杞梓天關一柱須公擎
紛紛故吏萬里外燕雀行慶大厦成賦詩抵掌者誰子
夜郎野老楊咸亨(全蜀藝文志)
沈東
東字元敘崑山人
遊滄浪亭
草蔓花枝與世新登臨空復想清塵只今唯有亭前水
曾識春風載酒人(中吳紀聞)
沈長卿
長卿字文伯湖州人為常州倅忤秦檜貶化州
句
翠蛾環坐憶洲錢
(至元嘉禾志洲錢市在崇德縣西北二十七里宋南渡初士大夫來寓者殆二十家贈申國趙)
(公不求父子寓踰一紀慶公善應字彦遠詩翰尤妙蘇計屬師德仁仲吕顯謨正已仲發迭主)
(詩盟即祇園精舍為簮盍之所詩人沈文伯有句云云)
柴援
援嘗為小吏自言周室之裔頗能詩
寄遠
别時指我堂前柳柳色青時望子時今日柳綿吹欲盡
尚憑書去說相思
客舍
隻影寄空館蕭然飢鶴姿秋風北窗來問我歸何時(以上)
(卻埽編)
張頔
清淮樓(在濠州)
觀魚惠子臺蕪沒夢蝶莊生冢木秋唯有清淮供四望
年年依舊背城流(方輿勝覽)
邵稽仲
龍州
峭壁陰森古木稠亂山深處指龍州猨啼鴉噪溪雲暮
不是愁人亦自愁(方輿勝覽)
許表
項王廟(在烏江號靈惠廟)
千載興亡莫浪愁漢家功業亦荒邱空餘原上虞姬草
舞盡春風未肯休(方輿勝覽)
史幹
題鵝鼻山
龍泉五盞張帆去鵝鼻三杯衣錦歸寄與長泉後來者
年年盛事莫相違
(方輿勝覽山在眉州青神縣長泉北長泉士人每登科而歸鄕人迓之于此三酌史幹有詩)
宋詩紀事卷四十九
