宋詩紀事卷三十九錢塘厲鶚撰
姚孝錫
孝錫字仲純豐縣人政和四年登第調代州兵
曹有雞肋集
(齊東野語金人宼雁門州將恇怯議降孝錫竟投牀太鼾不與其議既得脱去遂往五臺簿移)
(疾不仕因家焉治生積粟至數萬石遇饑歲盡出以賑貧乏所居正據五臺之勝亭榭數十座)
(花竹百畆中歲盡以家事付諸子日與賓朋放浪山水詩酒閒自號醉軒)
題滕茂實祠
本期蘇鄭共揚鑣不意芝蘭失後凋遺老秖今猶涕淚
後生無復識風標西陘雁度霜前塞滹水樵爭日暮橋
追想平生英偉魄凌雲一笑豈能招(齊東野語)
睡起
生涯甘分寄耕桑山色圍門水遶牆困病久懲耽酒癖
愛閒猶有和詩忙簷冰滴砌春猶冷野馬浮川日漸長
舊事老年多記憶故園歸夢正悠揚
次韻王無競見寄
客懷重倚仲宣樓白草黃雲塞上秋山色不隨塵世改
水聲還抱故城流隙中畏景那堪玩鏡裏衰顔秖自羞
多媿詩人苦相憶遠傳佳句弔清愁
次韻秋興
老畏年光速愁添旅夢多西風著梧竹歸思入烟波夜
永憑詩遣顔衰得酒和故溪千樹柳誰復曬漁蓑
題柳溪别墅
雨霽風和不動塵柳邊攜酒賞青春頻來溪鳥渾相識
渡水穿花不避人
次李平子登臺有感韻
落日孤雲帶遠岡戍樓烟瘴舊邊場疲民卒歲方懷土
遠客憑高自憶鄉漢使一朝延四皓秦詩千古弔三良
行藏此意無人解聊借青山送酒觴(以上中州集)
句
岸漲魚吹沫山空石轉雷谷虚生地籟境寂散天香
節物後先南北異人情冷煖古今同久客交情諳
冷煖衰年病骨識隂晴元晏暮年常抱病子山終日
苦思歸食貧豈復甘秦炙客病空懷奏楚音(以上齊東野語)
張綱
綱字彦正丹陽人政和四年上舍釋褐第一高
宗朝累官權吏部尚書參知政事以資政殿學
士知婺州致仕卒諡文定改賜章簡有華陽集
聞官軍掩殺城中羣寇次傳道韻
未復錢唐郡先收鐵甕城妖星隨月落殺氣逐參横已
築鯨鯢觀重新鼓角聲大江應好在流恨幾時平
寄宿隱静東軒軒外竹引飛泉落池中隔窗聞之
如秋雨瀉簷聲
踏殘西日寄僧房一炷爐熏秋夜長誰作響泉喧客枕
夢回敧聽雨淋浪
老夫辭榮里居行年八十酒閒漫成拙句述意而
已不以示外也
莫笑樽前白髮翁曾騎竹馬戲元豐年彌八秩癡頑在
身荷三朝寵眷隆綠野敢將前哲比香山幸有老人同
興來尚欲尋幽去收拾殘春杖履中(以上華陽集)
朱粹
粹政和中豐城令
題梅仙觀
書投北闕言無用吏隱南昌寄此閒身陟九霄歸紫府
名垂千古寄青山夜壇星斗誰瞻仰曉殿雲烟自往還
幾疊高峯人䍐到分明眞境異塵寰(梅仙事實)
胡景裕
景裕字好問湘潭進士
餞范子(范公稱之父)
當年邂逅帝王畿歲月侵尋若電飛學士榮除青瑣闥
故人老著白麻衣尊前且鬭閒身健眼底休論往事非
第恐鋒車促嚴召片帆明發不輕違(范公稱過庭錄)
何㮚
㮚字文鎮仙井監人政和五年進士第一歴官
尚書右僕射兼中書侍郎死靖康之難建炎初
贈觀文殿大學士
(上庠錄政和丙申殿試何㮚為狀元潘良貴次之皆年少有丰貌而第三郭孝友頗古怪唱名)
(日呵出御街觀者皆曰状元眞何郎榜眼真潘郎第三人真郭郎也)
(曰璐按政和五年丙申應作乙未)
在金營題詩
念念通前劫依依返舊魂人生會有死遺恨滿乾坤(三朝)
(北盟會編)
潘良貴
良貴字子賤一字義榮金華人政和初上舍釋
褐建炎初為左司諫紹興中除中書舍人出知
明州提舉明道宫歸李光得罪以通書坐降三
官卒有默成居士集
夜坐聞竹聲示姪
室明窗有燈夜暗天無月趺坐依蒲團竹聲助清絶初
疑小雨至蕭蕭俄復歇忽然變軒昂風湍散巖穴聽久
耳根靜萬慮皆瑩徹塵凡不待掃境妙心自潔竒哉不
二門欲倩維摩說
雪中偶成
飛花看六出俄向臘中來解驗人情喜始知天意回夜
闌窗愈白曉凍日難開麥熟何時節飢民正可哀
贈方仁聲
學道悠悠未見功敢云凡質有仙風他年一鉢江湖去
先向苕溪訪葛洪(以上默成居士集)
陳光禄挽詩
強敵登城日中華將士奔人皆趨北闕君獨死南門祕
計無人用英聲有史存秋原悲淚落桂酒與招魂
(庚溪詩話先君光禄靖康閒為京城守禦司屬官嘗以守禦策獻于朝議者沮之京城失守督)
(將士與虜戰遂以身殉國潘待制子賤為挽詩云云吴師道敬鄉錄陳巖肖子象金華人父德)
(固死靖康之難子象以任子中詞科仕至兵部侍郎著庚溪詩話)
題三江亭(守明州日作)
假守衰顔病日侵湖山雖好倦追尋登城忽覩三江水
快我平生萬里心聊築小亭怡父老敢承佳句粲珠金
春濤正待諸君賞更拂詩牌看醉吟(延祐四明志)
沈與求
與求字必先德清人政和五年進士高宗朝累
官吏部尚書翰林學士兼侍讀除參知政事知
樞密院卒贈左銀青光禄大夫諡忠敏有龜溪
集
錢唐賦水母
疾風吹雨回江城艣牙嘔呀潮欲平客居喜無人事攖
相與環坐臨前楹眼中水怪狀莫名出没沙觜如浮罌
復如緇笠絶兩纓渾沌七竅俱未形塊然背負羣蝦行
嗟其巧以怪自呈凝目𢥠視相將迎老漁旁睨笑發聲
曰此水母官何驚江流如奔絶滄瀛潮汐往來月為程
藏納衆汚無滿盈浮埃塵滓溷九清結成此物宜昏盲
使蝦導迷作雙睛乃能接引蚌與蟶亦猶巨蛩二體併
離則無目為光精江天八月霜葉鳴罟師得蝦供水征
水母棄擲羅縱横試令收拾輸庖丁絳礬收涎體紆縈
飛刀縷切武火烹花磁飣餖粲白英不殊冰盤堆水晶
稻醯齏寒芼香橙入齒已復能解酲遣漁止矣忽復評
嗟哉此性愚不更定矜故態招三彭且摩枵腹甘藜羹
秋日閒居
茅屋秋風斗破除蕭騷渾似浣溪居青山侍坐從吾好
黃帽籠頭與俗殊頼有園官能送菜可無溪友解畱魚
從今輙莫慚枵腹一飽須煩插架書(以上龜溪集)
夜書山驛
天寒夜向闌月出山更靜風露搖青空萬象光耿耿啼
螀泣幽草賓鴻度前嶺歸來坐孤窗松竹舞清影(前賢)
(小集拾遺)
臞菴(為王文孺作)
地控三州界池開十丈蓮桑麻無杜曲松菊有斜川别
浦歸帆遠他山晩照妍江湖春水闊容與白鷗前(吳郡志)
洪皓
皓字光弼鄱陽人政和五年進士建炎三年假
禮部尚書使金不屈被畱十五年始還除徽猷
閣直學士尋謫英州徙袁州卒復官諡忠宣有
鄱陽集
(名臣言行續錄永祐陵崩于五國城公即燕山開泰寺為文以薦曰千歲厭世莫遂乘雲之仙)
(四海遏音同深喪考之戚況故宫為禾黍改館徒饋于秦牢新庿游衣冠招魂但歌于楚些雖)
(置河東之賦莫止江南之哀遺民失望而痛心孤臣久縶唯歐血伏願盛德之祀傳百世以彌)
(冒在天之靈繼三后而不朽故臣讀之無不流涕)
石碏大義滅親
惡吁及厚篤忠純大義無私遂滅親後代姦邪殘骨肉
屢援斯語陷良臣(賓退錄)
劉無極
無極字晞顔丹徒人政和五年進士終尚書郎
漾花池
一池春水綠如苔水上新紅取次開閒倚東風看魚樂
動搖花片卻驚猜(墨莊漫錄)
秦檜
檜字會之江寧人政和五年進士中詞科靖康
中除御史中丞從二帝北遷高宗建炎初達蘭
縱使來歸拜禮部尚書紹興中拜右僕射同中
書門下平章事累加太師益國公死贈申王諡
忠獻開禧初追奪王爵改諡繆醜
(賓退錄紹興閒禁中呼秦太師為太平翁翁見放翁詩注)
題范文正公書伯夷頌後
高賢邈已遠凛凛生氣存韓范不時有此心誰與論
(鐵網珊瑚長樂郭隚䟦云片紙三百年承平碩輔姓字皦皦如日月見之束袵盤辟若檜若似)
(道亦蝨其間使人指畫唾罵然則士不以夷齊自淑其不為文正公罪人者幾希)
葉廷珪
廷珪字嗣忠崇安人政和五年進士知德興縣
中興召為太常寺丞與秦檜不合出知泉州篤
學淳雅名重當時葉顒陳俊卿黃祖舜鄭丙皆
出其門有海錄碎事
末利
露華洗出通身白沈水熏成換骨香近說根苗移上苑
休慚系出本南荒(全芳備祖)
翁采
采字景文崇安人政和五年進士調歸州教授
貽里中舊遊
偶控星槎到日邊幾回歸夢入閩川鄉關阻絶三千里
江海馳驅四十年白髮應憎梅共放青衫漫與草爭鮮
相逢準約春風裏棃嶺雲深叫杜鵑(崇安縣志)
郭印
印成都人政和中進士
遊大隋山
我聞大隋名夢寐猶記錄得檄天彭道喜氣和可掬出
城六十里﨑嶇轉江曲山門忽斗上危步依筇竹崩石
帶烟雲異草羅㵎谷寂鳥下窺人纍猨時挂木路窮纔
見寺金碧煥雙目祖師古定光燈冷無人續開公生異
世大事如付囑僧言山長隂朝暮雲容蹙兹辰為我晴
疊岫堆濃綠虚閣倚秋風一洗塵土俗舉手揖丹景横
身跨白鹿十年勞問訊親到心始足坐久燭漸微借榻
雲閒宿山寒寐不成窗外泉鳴玉(全蜀藝文志)
下巖寺
雲安欣及境小刹為徘徊殿閣隨巖轉軒窗向水開僧
雖持鉢去客自艤舟來欲往無畱計幽懷亦暢哉(四川總志)
傅崧卿
崧卿字子駿山隂人墨卿從父弟政和五年進
士高宗朝累官中書舍人給事中卒有樵風溪
堂集
題趙宗萬跛鼈傳後
鶴書東召竟牢辭一去騎鯨世莫追會有丹青遺像在
誰將配食季眞祠
(會稽續志趙宗萬字仲囦山隂人築室郡之照水坊畜一鶴號丹砂引以為侣祥符中詔舉遺)
(逸郡守以宗萬薦尋被召乃曰吾老矣不足任事獻跛鼈傳以自見朝廷賜以羽服崧卿為賦)
(詩云云)
王珉
珉字中玉大名人懿敏公素之後政和五年上
舍出身紹興閒歴臺諫從官寓家三衢
還靖師草屢
跣足山行踐綠蕪道人應念我﨑嶇還將達磨西歸履
暫作王喬羽化鳧為愛輕鬆宜踏石更憐瀟灑勝聯珠
還君舊物君收取認得拖泥帶水無(前賢小集拾遺)
何大圭
大圭字晉之廣德人政和八年嘉王榜進士仕
為祕書省著作郎
偶然作
茅屋松窗小隱家茶煙漠漠水斜斜簷閒乳燕未成語
庭下石橊爭放花頼有詩書銷白日倦隨車馬走黃沙
林泉舊約好徑去風雨滿江垂釣車(庚溪詩話)
薛朋龜
朋龜字彦益鄞人政和八年進士官權工部郎
知興國軍奉祠與汪思温輩結社林下稱四明
五老
和潘良貴題明州三江亭韻
爽氣寒光四壁侵青山千仞水千尋遠觀吾里瀛洲路
悵望誰人魏闕心春到已多鳴玉佩酒酣應有解貂金
紫微太守經營巧消得時賢次第吟(延祐四明志)
鄭瑴
瑴字致剛建安人政和八年進士授安陸府教
授高宗即位擢監察御史拜御史中丞累遷端
明殿學士同簽書樞密院事卒諡忠穆
杜鵑詩
杜鵑飛飛無定棲寄巢生子百鳥依園林花老晝夜啼
安得百鳥挾以歸
(建炎復辟記建炎己酉苗劉之變端明殿學士同簽書樞密事鄭瑴奏苗傅劉正彦等悖逆肆)
(虐擅行殺戮朝廷近日差除多出二人之意兼聞以簽書樞密院召吕頥浩以禮部尚書召張)
(浚又分張俊之兵以五百人歸陜及浚不受命俊不肻分所部兵遂謫浚以散官居郴州擢俊)
(以節度知鳳翔皆出傅等姦謀使外無強兵謀臣内生變亂事不可緩遂一章乞畱吕頤浩知)
(金陵一章言張浚不當謫而求有膽氣謹密可共事之人得奉議郎謝嚮令為客旅徒步如平)
(江見張浚等具言城中之事令嚴兵備大張聲勢持重緩進使其自遁無致城中之變驚動三)
(宫撰杜鵑詩四句親寫令攜去執呈諸人以為信驗)
(梅礀詩話建炎閒苗傅劉正彦作亂是時中丞鄭瑴密遣謝嚮如平江仍作詩示吕元直張德)
(遠二公吕張得詩即起兵成復辟功詩不徒作也)
張浚
浚字德遠綿竹人政和八年進士高宗朝拜右
僕射中書門下平章事兼都督諸路軍馬孝宗
即位封魏國公除樞密使卒贈太師諡忠獻
李伯紀丞相挽詩
蒼蒼安可料舊德奄重泉痛為黎民惜誰扶大厦顚英
風摩日月正氣返山川丙午功勲在豐碑萬口傳(梁溪集附)
朝陽巖
已覺雲天闊風聲四面涼路幽遲晩日巖古挹流香客
舍長年靜漁舟底事忙相逢賢太守不用管弦將(零陵志)
郭奕
奕川陜宣撫司幹辦公事
嘲張宣撫
秦山未盡蜀山來日照關門兩扇開刺史莫嫌迎候遠
相公新送陜西回
(三朝北盟會編建炎四年九月張浚以陜西五路軍軍于富平為婁室所襲不戰而潰宣撫幹)
(官郭奕為詩曰婁室大王傳語張老謝得送到糧草㪷秤不畱一件怎生見得多少及退軍入)
(散關過漫天坡又有詩云云後奕罷官住晉州賣蒸餅為生晏如也)
王庭珪
庭珪字民瞻安福人政和八年進士紹興中胡
銓上疏乞斬檜謫新州庭珪獨以詩送行坐訕
謗流夜郎檜死許自便孝宗召對内殿除直敷
文閣有盧溪集
題宣和御畫
玉鎖宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來東向鳴
當時妙手貌不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀畫圖
和劉美中尚書聽寳月彈桃源春曉
何年鑿源開混茫桃花兩岸吹紅香煙消遠浦生微陽
漁舟誤行溪水長溪迴岸轉山隙光疑有絳闕仙人房
居民爭出羅酒漿花閒笑語音琅琅抱琴釋子眉髮蒼
響泉韻磬鳴長廊能彈往事悲孟嘗昔時臺沼今耕桑
又如勇士赴敵場坐令遊子思故鄉清猨抱木號鴻荒
孤吟劃見丹氣翔曲終待月西南廂重調十指初不忙
如見古畫秦衣裳春天百鳥爭頡頏桃源歸來今已忘
彈到落花空斷腸
送胡邦衡赴新州貶所
囊封初上九重關是日清都虎豹閒百辟動容觀奏牘
幾人回首媿朝班名高北斗星辰上身墮南州瘴海間
不待他年公議出漢廷行召賈生還
大廈元非一木支身將獨力拄傾危癡兒不了公家事
男子要為天下竒當日姦䛕皆膽落平生忠義只心知
端能飽喫新州飯在處江山足護持
(娱書堂詩話胡忠簡以言事忤檜謫嶺外王盧溪送以詩為邑人歐陽識告訐竄辰州檜死而)
(還)
題辰州壁
辰州更在武陵西每望長安信息希二十年興搢紳禍
一終朝失相公威外人初說哥奴病遠道俄傳逐客歸
當日弄權誰敢指如今憶得姓依稀
(桯史王盧溪在夜郎郡守承望風旨待以囚隷檜死郵筒至張燕公堂以待之盧溪既得自便)
(之命題詩壁間蓋志喜也)
初至行在
望中樓閣入青冥疑是長安舊帝京十里荷花開世界
幾年羇旅憶神京老隨丹詔身猶健夢入華胥眼尚生
行盡沙河塘上路夜深燈火識昇平(以上盧溪集)
夜蛾兒
碧眼銀鬚粉撲衣又隨雪柳趁燈輝怕寒還戀南華夢
凝佇釵頭未肯飛(前賢小集拾遺)
滕茂實
茂實字秀穎杭州臨安人政和八年進士初名
祼徽宗賜改焉靖康初以工部員外假侍郎使
金見畱終身布衣稱宋使者歿于雁門其友董
詵錄其哀辭來獻詔宣付史館裦錄之紹興二
年贈龍圖閣直學士諡忠節
茂實奉使無狀不復返父母之邦所當從其主以
全臣節或怒而與之死幸以所仗旛裹其屍及以
所篆九字刊之石埋之臺山寺下不必封樹蓋昔
年病中嘗夢遊清涼境界覺而病愈恐亦前緣今
預作哀辭幾于不達方之淵明則不可若蘇屬國
牧羊海上而五言之作始敢援此例云
齏鹽老書生繆作王都官索米了無補從事敢辭難殊
鄰復盟好仗節來榆關城守久不下川途望漫漫儉輩
果不惜一往何當還牧羊困蘇武假道拘張騫流離念
窘束坐閱四序遷同來悉已歸我獨畱塞垣形影自相
弔國破家亦殘呼天竟不聞痛甚傷肺肝相逢老兄弟
悼歎安得歡波瀾卷大厦一木難求安就不違我心渠
不汗我顔昔燕破齊王羣臣望風奔王蠋獨守節齊人
有甘言經首自絶脰感慨今昔聞未嘗食齊祿徒以老
為民況我祿數世一死何足論遠或歿江海近或死朝
昏歛我不須衣裹屍以黃旛題作宋臣墓篆字當深刊
我室年尚少兒女皆童頑四海無置錐飄流倍悲酸誰
當給衣食使不死飢寒歲時一酹我猶足慰我魂我魂
亦悠悠異鄉寄沈冤他時風雨夜草木號空山
(齊東野語茂實與路允廸樞密宋彦通翰林修撰奉使金國割三鎮太原尋奉密詔據城不下)
(金人怒之囚于雲中淵聖北遷茂實冠裳迎謁拜伏號泣請侍舊主俱行不從且誘之曰國破)
(主遷所以畱公者蓋將大用遂畱之雁門放允廸彦通南歸先是自分必死遂囑友人董詵以)
(奉使黃旛裹屍而葬且大書九篆字云宋使者東陽滕茂實墓復作詩自序云云後竟以憂憤)
(成疾殂北人哀其忠為之起墓雁門山歲時致祭焉後董詵自拔南歸上所為詩贈直龍圖閣)
(國史甚略予訪之北方紀錄得其實焉)
天寧節有感
節臨重十慶天寧古殿焚香祝帝齡身在北方金佛刹
眼看南極老人星千官花覆常陪燕萬里雲遙阻在庭
松栢滿山聊獻壽小臣孤操亦青青(汴梁故老云徽宗本以五月五日生)
(以俗忌移之十月十日故此詩有重十之句)
偶成
纖雲卷盡見秋容古木交隂一掃空雪壓羣山曉來雨
葉青缺甃幾番風欲歸未得人將老屢送還來鬼亦窮
頼得子卿佳傳在整冠時讀慰飄蓬
哀隆德守臣張確確浮休張舜民弟嘗為烏延帥
幕獨不廷謁童貫詩弔之
睢陽萬古一張廵忠義傳家有世臣顔子伏膺當入室
潘郎望拜肯同塵圍城抱恨天猶晦仗劒臨危氣益振
歎子鄰邦盡曹李偷生端作九泉人(以上中州集)
宋之才
之才字廷佐瑞安人政和八年上舍出身高宗
朝為考功員外郎
隆山院
危嶝盤雲杪驚濤漲晩空江山端有待杖屨偶相同孤
塔蒼茫外千帆杳靄中誰知丘壑趣未縛輭塵紅(東甌詩集)
朱松
松字喬年徽州婺源人政和八年同上舍出身
南渡歴司勲員外郎出知饒州主管台州崇道
觀有韋齋集
新筍
春風吹起籜龍兒戢戢滿山人未知急喚蒼頭斸烟雨
明朝吹作碧參差
(曾端伯百家詩選朱吏部喬年儒學決科刻苦為詩紹興初綦處厚為翰林學士每哦其詩最)
(愛此絶蓋前人有筍詩曰急忙喫著不可遲一夜南風變成竹喬年點化乃爾精巧處厚力薦)
(于朝後為尚書郎)
春晩書懷
萬里西遊為覓詩錦城更付一官癡脱巾漉酒從人笑
拄笏看山頗自竒疎雨池塘魚避釣曉鶯窗戸客爭棋
老來帕與春為别醉過殘紅滿地時
曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠䆳闥遙憐瑣窗人敧枕聽鴉軋
坐睡
坐久睡屢兀手失未了書清風脱然至心醒得我娛起
看孤隙光了不移錙銖云何短夢中萬境生須臾嗟彼
市朝子百巧營其軀安知非夢境過眼滅無餘(以上韋齋集)
朱橰
橰字逢年韋齋之弟有玉瀾集
三山次潘靜之升書記韻
客路那知歲月長掀眉一笑苾篘房且傾徐邈聖賢酒
不問陳登上下牀雲影翻空迷海嶠秋聲隨夢到家鄉
明朝各聽船窗雨猶憶枯棋戰四郎
大食缾
窳質謝天巧風輪出鬼謀入窯奔閼伯隨舶震陽侯獨
鳥藏身穏雙虹繞腹流可充王會賦漆簡寫成周
六月二十日(次日立秋)
天涯明日見秋風錯莫誰驚覆井桐豈意楚山招隱處
盡歸蜀客廣騷中釣魚偶爾針偏直乞米茫然帖自工
獨卧南軒聽南澗蠻花猶作杜鵑紅(以上玉瀾集)
張叔夜
叔夜字嵇仲開封人侍中耆孫以蔭補官召試
制誥賜進士出身累擢中書舍人遷給事中出
知海青二州歴簽書樞密院事靖康殉難贈開
府儀同三司諡忠文
岐王宫侍兒出家
六尺輕羅染麴塵金蓮步穩襯湘裙從今不入襄王夢
剪盡巫山一朵雲
(竹坡詩話樞密張公嵇仲喜談兵論邊事面目極嚴冷而作小詩有風味)
謝舉廉
舉廉字民師新喻人政和閒以進士知南康受
知東坡有藍溪集
(獨醒雜志東坡嶺南歸民師袖書及舊作遮謁東坡覽之大見稱賞謂民師曰子之文如上等)
(紫磨金須還子十七貫五百遂畱語終日民師著述極多今其族摘坡語名上金集蓋其一也)
戲題指紋鬭牛圖
左者前其角右者後其足浼君雙指螺戰此兩觳觫草
長水遠日悠悠不向桑閒自在休蝸頭尚可屠蠻觸壁
上從今鬭二牛(聲畫集)
西捷口號
聖明陛下如先帝闢國謀臣似召公不遣毛嬙嬪漠北
只將魏尚守雲中百年境土逡廵復萬里窠巢指顧空
今日版圖非昔日玉關西有嶺名蔥(苕溪漁隱叢話)
句
萬里一時開驥足百年今始破天荒
(獨醒雜志江西自國初以來士人未有以狀元及第者紹聖四年何忠孺昌言始以對策居第)
(一里人傳為盛事故謝民師有詩寄忠孺云云蓋記時人之語也)
尹焞
焞字彦明洛人子漸之孫少從伊川學舉進士
策問欲誅元祐黨籍不對而出遂罷舉靖康中
賜號和靖處士南渡初以薦入經筵擢徽猷閣
待制有集
自秦入蜀道中作
南枝北枝春事休啼鶯乳燕也舍愁朝來回首頻惆悵
身過秦川最盡頭(和靖先生集)
喻汝礪
汝礪字廸孺蜀之仁壽人第進士靖康中官祠
部員外郎金人議立偽楚汝礪不為屈遂歸隱
于邛山之陽自號捫膝先生有捫膝稾
(困學紀聞後魏葛榮䧟冀州賈景興稱疾不拜每捫其膝曰吾不負汝偽楚之僭喻汝礪捫其)
(膝曰此豈易屈者哉以捫膝自號蓋本于此)
謁江瀆廟
坤軸東南傾大江日夜注前驅下洛洙餘濤略吳楚任
勢不期勞得意隨所遇水也初無營神哉亮誰主芳蘭
沈清華碧藻舒翠縷晨鵠戲野岸春鳧集深渚均是得
所安而神豈私汝古來幾精魄拾此迷所處滛遊不知
還沙村失烟樹而我後千載悠然在江滸抱嗇貴無競
矜名忌多取冥冥罨岸風滛滛打船雨舞雪窺洪濤開
蘋渡前浦再拜謝神貺聊復隨所住
遊海雲山
渺渺天宇初便復有此山清晨及兹遊遐想百代前來
者幾何人當時各為歡淑質揚妙舞哀絲遞清彈樂事
坐如昨芳歲已屢殫向來所遊人落葉不復還迥然散
遠目感之為長歎竹林遥舊所鵲巢豈昔眠念誰當久
存而不住所緣破涕聊一怡山川卻萋妍未知後世事
誰復當來旋
清曉坐四天王院
杳杳天宇涼月墜星亦稀朝暉下檐隙遠色開林扉寂
坐無物役隱几或在斯曠焉耳目清擬覺形神歸溷世
跡若近抱沖心獨微故殿經幾年何人所摹規當時亦
姱哉作者良已罷快意取一好于身亮何私不知壯觀
地徒使來者悲坐頃又成昔安知今是非
遊西臺院暑雪軒觀石鏡
城中苦伊鬱兹軒獨高褰連甍動參差錯畦横阡眠雪
嶠正孤峙若與我周旋遠翠浮蕩瀁輕鷗下聫軒密竹
罥幽逕新蒲澹清漣初遊愜餘懷既久幽念攢慨彼泉
下人灼灼夸令顔忽焉墜榛莽窈窕不可援一鏡空復
情況乃塊石頑哀哉彼愚子婉孌情所牽差勝茂陵公
更詠方士言
謁諸葛廟
孤雲何其高明月不可繫灼灼抱此心與世自涇渭釋
耒從所歡感亂亦歔欷咨惟今之人竊國未云耻七首
入吳市秋風動燕水區區袁與曹等是刺客耳而我于
其間秉義不敢墜哀音回衝飇清義動幽䆳天心固難
亮吾獨信所履溶溶日間雲漠漠苔點砌飢鼯墜蒼瓦
澹薄公所憩静然想英姿孤懷亦差慰
遊琴臺
臯朔語類俳上頗倡優之嚴吾數預事慘懔失所棲慨
彼猜忌姿公卿命如絲夫子迺謁閒(闕五字)眷言
彼姝子深情結幽期浩露泛酒甕輕雲思琴徽撫絃視
八荒頗覺秦岫低紛紛漢諸子悟解良獨遲一朝不自
保頸血霑裳衣公豈不炯介慮禍蓋已微汚已迥前識
達生邁天倪闊哉昭曠情豈屑後代嗤
子雲墨池
讀書豈不好憂憤還自兹書中見古人隱閔惻餘思遇
險理有激尋分意多隨娟娟感姱容慼慼念幽棲曾是
無閒然孰焉惬所宜覽之不自聊悵然起遙悲不如撥
置之濁酒聊一持先生頗多事斯心昧前知亦復坐竒
字慘戚亡所歸
晩泛浣花遂宿草堂
扣橈泛澄虚濯流睇幽芳晩霙襯竒樹夕霏媚疎篁歸
鳥亦暫閒夜魄動初涼忽焉衆星微天高月舒光昔也
杜陵子澹然此茅堂客至酒自斟句得意已忘云何嘗
念飢零落在道旁古來技入神一飯豈所望吾輩天所
窮慨歌淚霑裳
草堂詩
燦燦詩翁錦里西只緣詩好合窮棲竹鋪冷色雲連寺
柳漾晴絲鳥過溪凝怨不禁關樹暗駐情應恨蜀山低
離人苦怕春歸盡可忍紅英半著泥
亂後飄零歇此身風光無頼更清新客懷易感酒添病
詩思苦慳花減春南枝北枝鶯舌巧前村後村雨腳勻
暫借溪邊老為客花心柳眼莫撩人
上席帥
先公御吏如御兵迎刃而解如庖丁掀髯一笑黠吏走
蜀中草木知威名伯兄渠渠天下士嵩高少室之英靈
妙齡提書陳閶闔竑議可以諧韶韺昨年兩作益州牧
西南惡少不敢行後來繼者有季弟潭潭大度涵滄溟
指麾萬事不作意決皆雨電風烟生南望峨嵋西玉壘
逸氣夜與銀河傾幅巾筇杖過何許閒邀仲元訪君平
小童蓬葆夜吹笙往往笑倒長庚星拔劍起舞者誰子
杜陵老翁醉不醒坐中入眼無俗物胡為見我眼自青
武侯廟前有古柏風吟雨歗蛟龍聲我來正欲刳爾腹
琢作巨屋丹其楹琢作巨室丹其楹繪此落落三名卿
尚使千載知儀型喻子作詩如鼎銘(以上成都文類)
題周昉美人拜月圖
東風元是無消息獨捲珠簾望春色風驚紅葉墮珊珊
夢斷行雲泣殘月悒悒柔情不自持此心端被月先知
窺窗入戸如相伴應是嬌娥慣别離(聲畫集)
傅察
察字公晦孟州濟源人堯俞從孫舉進士歷吏
部員外郎宣和七年使金見斡喇布不拜死之
贈徽猷閣待制諡忠肅有集
次申教授直宿
皎皎虚堂帶月清金風入律露華明潘郎寓直生秋興
韓子長歌憶短檠驚鵲繞枝巢未穩幽蟲臨砌隱餘聲
郤嫌詩思掩歸夢數盡高城長短更
李良龍示牡丹長句謹賦
一見竒葩潑眼明兩川風物寄爭新十家京洛供長日
萬朵東秦照暮春諦視尚疑傾國女醉吟猶似謫仙人
定知不是無情物為有真香暗度頻(僕家近洛而常官青社故云以上)
(傅忠肅集)
王仲嶷(一作薿)
仲嶷字豐父丞相珪少子政和中守會稽後擢
待制建炎初知衰州金人入江西坐失守削籍
時秦檜當國為其兄仲山壻啟懇開陳詔復元
官
句
白髮衰天癸丹砂養地丁老境得為丘壑伴醉鄉還
勝子孫扶(詠杖)(許彦周詩話)
朱載上
載上舒州人官黃州教授翌之父
句
官閒無一事胡蝶上階飛
(耆舊續聞東坡居黃州客有誦朱公之詩云云東坡稱賞再三遂為知己)
朱翌
翌字新仲舒州人號灊山居士政和閒進士南
渡後寓家桐廬為中書舍人忤時宰謫曲江晚
召還卜居鄞自號省事老人有集
(揮麈後錄朱新仲仕江寧在王彦昭幕中有代彦昭春日畱客致語云寒食止數日閒才晴又)
(雨牡丹蓋數十種欲折還芳皆魯公帖與牡丹譜中全語也彦昭好令人歌柳三變樂府新聲)
(又嘗作樂語曰正好歡娛歌葉樹數聲啼鳥不妨沈醉拚畫堂一枕春酲又皆柳詞中語)
題顔魯公像
千五百年如烈日二十四州惟一人朝衣視坎趨前死
羽服行山即此身(後村詩話)
示同會
無奈春寒老不禁喜看晴日上窗櫺羣花半露乾坤巧
百刻平分晝夜停拄杖有時挑莱甲桔橰無復問畦丁
逢春不出何為者衆醉誰知可獨醒(瀛奎律髓)
競秀閣
輞川遙展右丞圖盤谷中藏李愿居龍睡潭深飛客櫂
鳳鳴枝老結吾廬但令蠟屐去前齒安用鴟夷託後車
西望子陵三十里烟雲來往問何如(嚴州府志)
句
天氣未佳宜且住風波如此欲安之(送汪彦章南遷耆舊續聞)三
徑誰從陶靖節重陽惟有傅延年(本草菊一名傅延年困學紀聞)
經年不濯子春足半月纔梳叔夜頭(嬾軒)此時老子興不
淺旦日將軍幸早臨(招郭侯飲)何以報之青玉案我姑酌
彼黃金罍(以上後村詩話)
王庭秀
庭秀字彦穎明州鄞人登政和上舍第建炎中
御史臺檢法官直祕閣主管崇道觀有磨衲集
同舍弟泛舟西湖登晝錦堂步至紫翠亭望嬾堂
景物懷故龍圖舒先生
城中十頃湖雲水相演漾春風破冰谷拍岸新流漲平
鋪鴨頭綠澹沲蒲萄釀朱甍媚孤嶼梵宇麗相向萬瓦
生清暉千花聯錦帳晨曦照炯炯芳氣浮泱泱日暮姿
態妍烟霞渺空曠誰將水仙境聊借詩人仗臥護五年
城追懷老詩將微吟示清野鏖戰得閒放變化無端倪
虚無落名狀坐令湖上景勝絶神宇王當時經行地藻
麗隨屨杖斯人今則亡物色亦摧喪他年牛馬走曾拜
丈人行塵埃久飄泊歲月成漫浪問訊嬾堂君松竹忻
無恙尚意壁間聲持賡朱絲唱撫事重興嗟陳迹徒悵
望哦公十洲詩風月為悽愴(延祐四明志)
朱筠
筠字仲端青田人政和中由上庠特奏名除蘄
春監有竹軒小集
和郡守劉巨濟重開石門洞
謝公箕潁流特擬耽幽棲蠟屐得洞天雙鶴頫清溪擬
追玄圃遊對此為階基披榛剪蘿蔦宿霧暝欲迷方當
誇高標焉能分徑蹊鬼物諒奪氣幽禽亦驚啼卓哉曠
世懷心與境不攜俯視囂塵中榮枯猶稗荑孰知東海
偏秦鞭預排驅付與破荒手從此凌丹梯(括蒼彙紀)
楊友夔
友夔字舜韶吳郡人
盜發孫堅墓作
闔廬城南荒古丘昔誰葬者孫豫州久無過客為下馬
時有牧童來放牛居然珍寳出光怪識者夜見蹤其由
玉環金盌到塵市土花不蝕餘千秋州家廉問亟封守
賊曹掩骼窮姦偷已知其中有可欲亦恐未免無窮憂
當時義師奮四海少日已無袁與劉英雄異世凛如在
暴露無乃為神羞人生浮脆那可料螻蟻烏鳶從所求
高陵勸爾一杯酒自古南山能錮不
(吳郡志吳孫王墓在盤門外三里政和閒村民發墓甎皆作篆隸為萬歲永藏之文有東西銀)
(杯初若燦花良久化為腐土又得金搔頭數十枚父老相傳云長沙王墓王即孫策郡人楊友)
(夔為詩直指以為孫堅有高陵之句按史堅自葬曲阿紹熙辛亥郡人舉賢良方正滕宬以史)
(考之定為孫策所葬與世俗長沙王之說稍合)
何鑄
鑄字伯壽餘杭人政和五年進士紹興中官御
史中丞
龐祐甫卜居白蘋洲走筆寄感
君愛白蘋洲攜家面碧流皇程惟百里宦跡只扁舟過
盡江淮地何如宛洛游行宫催種柳禾黍滿神州(吳興藝文)
(補)
宋詩紀事卷三十九
