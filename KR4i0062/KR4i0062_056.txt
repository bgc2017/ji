宋詩紀事卷五十六錢塘厲鶚撰
裘萬頃
萬頃字元量新建人淳熙十四年進士嘉定初
除吏部架閣遷大理司直力丐外任敕差江西
撫幹卒有竹齋詩集
歸興
新築書堂壁未乾馬蹄催我上長安兒時秪道為官好
老去方知行路難千里關山千里念一番風雨一番寒
何如靜坐茅齋下翠竹蒼松仔細看
(娛書堂詩話裘元量性恬退不樂仕以薦者召為司直在朝嘗賦歸興云云)
閒居
閒居最與性相便勤即繙書嬾即眠終日閉門真省事
有時面壁似耽禪大椿歲籥祈親夀斷簡生涯聽子傳
待問洪崖覓丹訣白雲深處引寒泉(以上竹齋詩集)
危稹
稹字逢吉號巽齋又號驪塘撫州臨川人淳熙
十四年進士歷屯田郎官出知潮州又知漳州
忤部使者請祠歸有巽齋小集
借詩話于應祥弟有不許點抹之約作詩戲之
我有讀書癖每喜以筆界抹黃餙句眼施朱表事派此
手定權衡衆理析畎澮歷歷粲可觀開卷如畫繪知君
篤友于因從借詩話過手有約言不許一筆壊自語落
我耳便覺意生械明朝試靜觀議論頗澎湃讀到會意
處時時欲犯戒將舉手復止火側禁搔疥技癢無所施
悶懷時一噫只可捲還君如此讀不快千駟容可輕君
抱亦不隘昨問雞林人尚有此編賣典衣湏一收吾炙
當痛嘬
經從豐城謁于房州于令侍姬歌舞進酒
蛾眉對酒舞凉伊舞身還逐歌聲齊卷花萬叚忽進酒
闘高蛺蝶飛來低
春日即事
麥風翻隴潑濃綠花露摘枝黏老紅小立樓頭檢春事
一絲暖日墜青蟲
郭公
郭公郭公聞爾失國春秋時何事到此猶悲啼郭公前
言亡國故當時秪緣臣子誤百年社稷不得歸而今家
住柘岡西滿目春風都是恨聲聲說與齊侯知郭亡矣
君勉之(以上巽齋小集)
送柴中行出守章貢
力為君王乞得州補天未了石還收人才自係國輕重
吾道亦關公去留殿角纔辭槐影日船頭便轉荻花秋
競誇祖帳東門外誰識眉攢杜甫愁(豫章詩話)
(宋史夲傳嘉定中番陽柴中行去國稹作詩送之迕宰相出知潮州)
王居安
居安字資道台州黃巖人淳熙十四年進士累
遷右司諫兼崇政殿說書權工部侍郎帥隆興
府升龍圖閣直學士卒贈少保有方巖集
(吳子良序云公之文明白夷暢絶類其胸襟詩尤圓妥曠遠嘗有句云高下水痕元自定後先)
(花信不湏催公于出處去就此二語可以占矣僧居簡北礀詩集云方巖王侍郎江西破賊歸)
(小舟廹窄自笑曰今為摺疊侍郎矣)
送劉改之
不識劉郎莫便語酒酣耳熱未全疎士當窮困能無慊
我自斟量媿不如横槊賦詩俱有分輕裘緩帶特其餘
當今四野無塵土宜有竒英在草廬(瀛奎律髓)
潘德久有龍眠三馬而失其一俾予賦詩
三馬往往皆龍駒精神肯與凡馬俱忽不見者其前驅
定應飛上天之衢君得其二巳有餘我欲與君分此圖
駑才患多不患無四十萬疋將何如龍眠已往不可呼
愈少愈貴宜寶儲(赤城詩集)
句
秪教人種菜莫誤客看花(題園扉)(後村詩話)
郭綽
綽嵊縣人淳熙十四年進士
枕流軒(在安吉州嚴真觀)
招提避雨寄孤眠夜靜溪聲到枕邊引得五湖清入夢
拍天波浪一漁船(西吳里語)
王溉
溉官太府少卿兼知臨安府除權兵部侍郎
淳熙丙午遊大滌山
山合羣峯路屈盤溪行九折勢蜿蜒雲根長伴仙人迹
元蓋潛通大滌天玉殿香銷人寂寂石壇花落草芊芊
黃冠觧識尋幽興為洗寒鐺煮碧泉(洞霄詩集)
徐僑
僑字崇甫號毅齋婺州義烏人淳熙十四年進
士理宗朝仕至工部侍郎寶謨閣待制奉祠卒
諡文清有集
毅齋即事
自吾齋外付諸兒除郤詩書總不知苔色上侵閑坐處
鳥聲來和獨吟時十分秋色重陽近一味新凉老者宜
調得身心能自慊止吾所止復何疑(濓洛風雅)
陳峴
峴字夀南温州平陽人淳熙十四年中博學宏
辭科賜進士出身官中書舍人直學士院
依綠亭
脩林平治久荒埃招領春風一笑回淨掃莓苔分徑岸
賸添桃李結亭臺(粤西詩載)
林宗放
宗放字問禮宣城人淳熙丁未進士通判廣州
乞祠歸
陪郡守游西園
倒影扶闌印碧溪玻瓈盤上玉東西落紅那得愁如海
舉白難逃醉似泥郎㝛高明香霧起客星華耀燭花低
波心夜半魚龍舞都轉天風入鼓鼙(宛雅)
鄭克巳
克已字仁叔青田人淳熙中進士仕至福建提
刑司幹官
水國
水國烟霞客春來始定居老逢人事嬾貧覺舊交疎隙
影窺蟾滴芸香散篋書西湖風月好不到一年餘
送中書王舍人使北
細馬縷金鞍文星使可汗袖中天詔重帳外節旄寒烽
火燕城急塵沙朔野寬安邊存大體何必斬樓蘭
浙江十六夜對月
急槳寒天闊長江得月遲最憐新缺後全勝未圓時夜
雪潮千丈秋風桂一枝潛蛟易翻動怨笛莫驚吹
青衫
青衫著破禁中羅楚澤吳江幾度過仕宦宛如杯水淡
朝廷空有故人多漁村疎竹明風旆烟浦斜陽起暮歌
欲買田園歸海上此身無柰客愁何(以上前賢小集拾遺)
旅中遇故人
雲薄清溪水天寒黃葉風鄉關三載别客路一尊同舊
事如昨日問年俱老翁相看今夕意淚冷菊花叢(詩家鼎臠)
繆瑜
瑜字珍叟龍南人淳熙進士官進賢令有崆峒
詩集
遇灾感應詩(并序)
辛酉歲錢唐火灾延燒居民以七萬計惟吳山上一
老翁家獨全翁平時誦經樂施火起之夕以老憊不
能去遣兒與婦令亟走竟不忍相捨離處烈熖之中
全家昏然熟寐至于蒲萄架亦不焚灼夫善積于平
日之閒而孝感于一念之頃其為神物護持如此行
道之人相與言者必曰蒲萄架因詩之以為世人好
善者之勸云
鬱攸屬者潛煽灾蜚廉縱風相與偕林林生齒七萬戶
連甍接棟燒成灰如何老翁一區宅閒不以寸獨不㶼
玉石俱焚勢應爾豈有幻術能然哉聞之翁乃好善者
平時事佛經卷開有餘必以濟貧乏不以利欲縈其懷
倉卒遂蒙鬼神護萬目注視咸驚猜厥初巨燄爇天起
左顧右盻如燔柴翁知無地可脱免委身甘作燼與煨
麾兒與婦令亟走誓死不去無違乖全家酣寢越信宿
如聞大浪聲喧豗及其夢覺火亦息依然一室當崔嵬
微如蒲萄不熏灼而况梁棟與桷榱蒼蒼表善有如此
餘自作孼何足哀作詩誌往勸來者勿以斯語同優俳
(咸淳臨安志)
句
有客去遊丞相閣無人來問孝廉船(調官)
(後村詩話云予初筮仕江西有老選人繆瑜來訪有句一聯云云)
李壁
壁字季章燾子用父任入官後登進士第寧宗
朝累遷權禮部尚書直學士院同知樞密院事
歴資政殿學士致仕卒諡文懿有雁湖集
使北作
天連海岱壓中州煖翠浮嵐夜不收如此山河落人手
西風殘照嬾回頭
(四朝聞見錄開禧初韓平原欲興兵遣張嗣古覘敵張還大拂韓旨復遣李壁壁還與張巽辭)
(階是進政府壁使北有詩云云)
玉堂留題
雲影沈沈玉一方倚闌人意似濠梁獨憐雪裏山茶樹
也向春風伴海棠(咸淳臨安志)
酬曾景建
新有千絲明曉鏡舊無一畫贊宵衣閑吟此外唯湏飲
老覺人閒萬事非(後村詩話)
青雲亭
平林野水帶孤城倦客登臨太瘦生過眼千花競紅紫
可憐霜鬢轉分明(撫州府志)
句
一杯漫道愁能遣幾度醒來錯喚君(悼亡)憂時鐵石孤忠
在閱世風花老眼空(送楊子直知吉州)(後村詩話)
董居誼
居誼字仁夫臨川人淳熙進士歴官四川制置
使奉祠歸有集
戚姑山
重上危樓意豁然倚闌檢點舊山川身離城郭塵囂裏
眼到雲天杳靄邊秖恐老松添歲月長教脩竹障風烟
回思燈火書窗下僂指如今六十年(撫州府志)
盛璲
璲字温如豐城人領淳熙中鄉薦以平山宼功
授奉節郎創書院于盛家洲朱文公嘗過訪贈
以詩
朱元晦過訪
蒼松翠竹映斜暉野菊花開過客稀葉底黃蟲作寒繭
雨餘蝴蝶滿園飛
梅花樹下三閒屋挂壁枯桐盡日閑有客過門彈一曲
斷雲殘雪滿空山(皇華紀聞)
李泳
泳字子永號蘭澤廬陵人淳熙中嘗為溧水令
又為阬冶司幹官與兄洪子大漳子清弟浙子
秀洤子召著李氏華萼集
題甘將軍廟卷雪樓
卷雪樓前萬里江亂峯卓立森旗槍上有甘公古祠宇
節制洪流掌風雨甘公一去踰千年至今忠氣猶凛然
我來再拜攬塵跡斜陽白鳥横蒼烟
(夷堅志大江富池縣有甘寧將軍廟殿宇雄偉行舟過之者必具牲醴祗謁李子永嘗自西下)
(舟次散花洲有神鴉飛立檣竿即遇便風晡時抵岸青蛇箭激而來至舟尾不見是夕檥泊明)
(日賽神其前大樓七閒尤偉壯郡守周少隠采東坡詞語扁為卷雪子永作詩云云初題梁閒)
(本云英威凛然如有人掣其肘乃改為忠氣)
王亘
亘字伯通福州人淳熙閒知南恩州
十洲圖
山川如幻閣長秋一㠀飛來伴九洲不礙漁樵雙槳過
何妨羅綺四時遊雲疑泰革分張去水憶蓬瀛散漫浮
禁苑未知湖海樂生綃寫取獻中州(延祐四明志)
次胡澹菴題挹翠軒韻
西山排闥來周遭自環翠俗眼少見之一覧忘世味平
生三徑心盍早賦歸計縱落塵土居不與草木敝公餘
事幽尋清風拂衣袂最喜軒中人所挹多爽氣蓬蒿天
地寬萬境發詩思白雲未能閑時出過窗几簷花聽夜
雨池草生春媚山靈若相知好風為裂眥餘光雖力挽
回次那得致(肈慶府志)
韓彥古
彥古字子師延安人蘄王世忠之子淳熙中知
平江府終敷文閣待制戶部尚書
大智院明月巢(在富陽縣)
清風去無塵白雲來無心一笑玉溪上落花流水深(杭州)
(府志)
黃敏德
敏德號存菴淳熙中句容令
入洞霄九鎖路閒
綠蘿垂地白日暗落葉滿徑行人稀青童走入報迎客
驚罷先生一局棋
舞翠亭觀泉
坐來毛骨覺蕭然百尺飛流下碧天杯酒未終身世換
盡移三峽到尊前(以上洞霄詩集)
程九萬
九萬字鵬飛池州人淳熙閒知武康縣有賢名
慶元中守歷陽有集
重建東堂(前令毛滂建)
宦遊偶落雲水鄉恥以貪墨為吏商三年寄傲南窗月
一瓣為炷東堂香翛然清風揖佳客好古博雅真揚揚
舊題湔祓古寺壁濁酒呼索鄰家牆淋漓醉墨鸞鳳舞
警語峭厲淩水霜大碑小碣共檢校次第安置堂中央
朅來弦歌有餘暇逸興賸欲希韓湘
證道寺追和毛澤民韻
二載塵勞薄宦身雙峯幾憶舊家隣甫能再上陽城考
更有一年孤負春(以上武康縣志)
葛郛
郛立方長子淳熙中以朝奉郎判鎮江
留友人
良友久閒闊春事遽如許勞君下鷗沙一葉繫春渚昨
夢墮前山再見欣欲舞聊呼花底杯酒面點紅雨狂歌
謝貫珠清論雜揮麈驪駒未可歌妙句湏君吐(韻語陽秋)
杜旟
旟字伯高金華人嘗登吕成公之門淳熙開禧
閒兩以制科薦有橋齋集
白頭吟
長安春風萬楊柳新人妖妍舊人醜貧賤相從富貴移
舊時犢鼻今存否長門作賦價千金不知家有白頭吟
(金華雜識)
句
君勿笑新亭相對泣郤勝蘭亭暮春集(題蘭亭序村詩話)(後)
劉孝韙
孝韙字正夫乾淳閒以門蔭仕累官直祕閣提
舉兩浙常平除直徽猷閣
題佘山宣妙寺
水定浮春岫鴉盤落遠林上方鐘送夕隠几興何深(松江)
(府志)
吳億
億字大年蘄春人仕至靜江倅有溪園集
磨崖中興頌
借問江頭人釣魚為言靈武事何如磨崖豈是當時意
兩字噫嘻金鏡書(浯溪集)
錢聞詩
聞詩字子言成都人淳熙中知南康軍有廬山
雜著
題米元暉瀟湘圖
太湖水入霅溪寒疊嶂連山幾萬般此景古今無盡藏
總歸嬾拙一毫端(郁氏書畫題跋記)
錢聞禮
聞禮嘉興人第進士
簡寂觀
先生舊隠在廬山幽谷千年竹萬竿偃松拂盡煎茶石
苦筍撐開禮斗壇(方輿勝覧)
章甫
甫字冠之鄱陽人居真州有易足居士自鳴集
(貴耳集冠之多從于湖交游飄蕩不受拘羈淳熙閒淮有三士舒之張用晦和之張進卿真之)
(章甫冠之也)
寄荆南故人
餘生自拚一虚舟未害尋詩慰客愁梅欲飄零猶醖藉
柳纔依約已風流關心弟妹無黃犬入夢江湖有白鷗
别後故人相念否東風應憶仲宣樓(貴耳集)
湖上吟
誰家短笛吹楊柳何處扁舟唱采菱湖水欲平風作惡
秋雲太薄雨無憑近人白鷺麾方去隔岸青山喚不譍
好景滿前難著語夜歸茅屋望疎燈(前賢小集拾遺)
林升
升淳熙時士人
題臨安邸
山外青山樓外樓西湖歌舞幾時休暖風熏得遊人醉
直把杭州作汴州(西湖志餘)
俞國寶
國寶臨川人淳熙太學生有醒菴遺珠集
(武林舊事淳熙間德夀三殿遊幸湖山一日御舟經斷橋旁有小酒肆頗雅潔中餙素屏書風)
(入松一詞于上光堯駐目稱賞久之宣問何人所作乃太學生俞國寶醉筆也其詞云一春長)
(費賞花錢日日醉湖邊玉驄慣識西湖路驕斯過沽酒樓前紅杏香中歌舞綠楊影裏鞦韆東)
(風十里麗人天花壓鬢雲偏畫船載取春歸去餘情在湖水湖烟明日再攜殘酒來尋陌上花)
(鈿上笑曰此調甚好但末句未免儒酸因為改定云明日重扶殘醉則迥不同矣即日命觧褐)
山茶
花近東溪居士家好攜樽酒款攜茶玉皇收拾還天上
便恐筠陽無此花(全芳備祖)
許尚
尚華亭人號和光老人生淳熙間有華亭百詠
華亭百詠(存十首)
陸機茸(在谷水東吳陸遜生二孫常于此遊獵今名桑陸又名吳王獵場)
二陸為童日馳驅屢忘歸至今桑柘響禽鳥尚驚飛
三女岡
三殮知無有香魂計巳銷頻來吟楚些歲久若為招
征北將軍墓(即陸禕墓在崑山有碑村人疲于官吏征索遂碎其碑)
﨑嶇尋古隧衰草隐寒原欲讀將軍事豐碑秪半存
顧亭林
旦暮潮流急東西徑路斜無從質疑字共屬野王家
白龍洞(在横雲山頂下通澱山湖每風雨夜有龍出入洞中)
呼吸湖中水山椒寄此身洞門風雨夜電火逐霜鱗
俞塘(府東五里往來之舟皆可揚帆諺云雖有珠千斛不賣俞塘北)
延袤三鄉外東流與海通河神屢加惠帆借往來風
普照寺(晉陸機捨宅為寺)
高門收畫戟即此見精藍施予恩雖在緇流絶不談
陸瑁養魚池(即西湖也今為放生池)
誰得陶朱術修治一水寬皇恩浹魚鼈不復敢垂竿
唳鶴灘(湖之東南隅)
養鶴人何在湖邊水尚清喚回中夜夢灘上戛然聲
湖光亭(風月堂之西)
日暮蝦鬚卷亭中雅燕開微風起蘋末波影動尊罍(以上)
(華亭百詠)
陳善
善字敬甫號秋塘淳熙閒豪士有雪篷夜話
句
不知筋力衰多少但覺新來嬾上樓(吹劒錄)
春風一日歸深院巫峽千山鎖暮雲(書貴家扇)聞說平生輔
漢卿武夷山下啜殘羹(送輔漢卿過考亭集)(以上貴耳)
童敏德
敏德臨川人生乾淳閒不仕
湖州題顔魯公祠堂
挂帆一縱疾于鳥長興夜發吳興曉杖藜上訪魯公祠
一見目明心皦皦未說邦人懷使君且為前古惜忠臣
德宗更用盧杞相出當斯位誠艱辛生逆龍鱗死虎口
要與乃兄同不朽狂童希烈何足罪姦邪嫉忠假渠手
乃知成仁或殺身保身不必皆哲人此公安得世復有
洗空凡馬湏騏驎
(容齋三筆云語意超拔)
許玠
玠字介之襄邑人有東溪詩槀(曰璐按劉後村云端平以來與)
(江西曾無疑金華杜叔高九華葉子真同聘召之士有衡陽許介之蓋介之南渡寓家衡陽晩)
(年始被召也)
染絲上春機
錦江之水來蜀西女紅染絲上春機可憐欲織未織時
思君意緒如亂絲亂絲尚可理妾愁渺無際寒窗軋軋
千萬梭斷魂隨梭暗來去蕩子醉花月妾辜鸞鏡妝寒
蛬只解趣機杼爭郤情如刀劒傷織成回紋詩寄與白
玉郎願郎勿棄置上有雙鴛鴦覷看雙鴛鴦忍教孤妾
守空房(梅礀詩話)
漢宫春夜
虚輪絢采千門外窗眼滲光金箔碎渴烏滴水續銅壺
簷馬呼風搖玉佩宫車聲斷翠箔幽珠簾閑郤珊瑚鉤
眉山兩點亦何有中鎖萬斛相思愁蜀羅蜜炬光明滅
紅淚難濺守宫血遥夜春寒聽曉鐘角聲滿地梨花雪
(詩家鼎臠)
(趙希弁讀書附志云周益公嘗親寫許介之漢宫春夜朱陵洞詞古離别出塞曲四篇而跋之)
吳琚
琚字居父號雲壑汴人憲聖太后之姪太寧郡
王益之子歷尚書郎部使者直學士慶元閒以
鎮安節度使留守建康遷少保卒諡忠惠有雲
壑集
(佩楚軒客談吳琚節使蓄雷琴號九霄環佩七書史會要吳居父太寧郡王益之子世稱吳)
(郡王性寡嗜好日臨古帖以自娛字畫類米芾以詞翰被遇孝宗大字極工)
續光宗詠安榴
細疊輕綃色倍醲晩霞猶在綠隂中(光宗)春歸百卉今無
幾獨立清微殿閣風(琚)
(四朝聞見錄孝宗崇憲聖母弟恩故稱琚兄弟曰哥光宗體孝宗之意故稱琚兄弟曰舅琚尤)
(被聖眷後苑安榴盛開先皇以黃團扇自題聖作二句命琚足成上稱歎久之)
劉光祖
光祖字德修號後溪簡州陽安人登進士第寧
宗朝遷起居郎右文殿修撰終顯謨閣直學士
提舉嵩山崇福宫諡文節有鶴林集
鶴林寺
竹院逢僧話山門掃地迎英雄猶有迹般若太無情玉
樹春隂密琅玕晩暑清半年來往屢只合送行旌(鶴林寺志)
龔準
準知江隂軍
題天慶觀碧玉堂(張安國書扁)
清曉叩元關憂時鬢巳斑何如閒道士隔竹看君山(咸淳)
(毘陵志)
任璡
璡字國器黃巖人淳熙中上舍釋褐授校書郎
山居歲暮
讀罷羲文先後天蕭然一室裊寒烟山中歲月那知得
但見梅花又一年(黃巖英氣)
何坦
坦東陽人淳熙閒官沿海制置司幹辦公事
乞蜂兒榧于郭德誼二首
味甘宣郡蜂雛蜜韻勝雍城駱乳酥一點生春流齒頰
十年飛夢繞江湖
銀甲彈開香粉墜金盤堆起乳花圓乞君東閣長生供
夀我北堂難老仙
乞釀于郭伯瞻
洗醆試邀從事醵臥罍忽報步兵廚良辰不與清樽共
今夜儻羞明日無未論一缸分雪乳巳拚千日醉雲腴
宜黃漫尉今狂甚聽我酣歌入五湖(以上石洞遺芳集)
吳有定
九鯉湖
昔聞九仙靈今登九仙地裊裊一爐香寥寥千載事(九鯉)
(湖志)
葉時
時字秀發仁和人晩居嘉興淳熙中進士官終
龍圖閣學士有竹埜詩集
還桑澤卿蘭亭考
書法光芒晉永和後來摹寫不勝多考論又得桑夫子
蘭渚風流轉不磨(欈李詩繫)
傅子平
子平淳熙中鳳州守
絶句
珍珠不見小槽紅遐想柔荑剝嫩蔥唯有萬條羅帶綠
年年依舊舞春風
(鳳縣志鳳之為州當秦蜀之衝以手柳酒三絶名世風塵一起號為邊鄙者四十餘年淳熙初)
(鳳州守傅子平詩云云)
宋詩紀事卷五十六
