宋詩紀事卷四十一錢塘厲鶚撰
王晞韓
晞韓興化軍人宣和六年進士紹興閒樞密樓
炤宣撫關陜辟為屬改京秩朝廷欲借兵西夏
犄角金人差管押生蕃三百餘口歸夏國道無
疎虞累遷大理少卿方庭實宣諭陜西贈以詩
晞韓和之時秦檜方主和議誣以他獄欲置之
死上閔其勞移潯州赦歸卒
和方廷實見贈
誰憐定遠不生還驛騎翩翩出漢關未肻西風回馬首
要傳飛檄過千山(莆陽文獻)
張闡
闡字大猷永嘉人宣和六年進士高宗朝累遷
宗正少卿孝宗朝遷工部尚書顯謨閣學士奉
祠卒諡忠簡
奉祠後作
八請犯天顔今朝出漢關渾如倦飛鳥日暮傍巢還(合)
(璧事類後集)
王之道
之道字彥猷號相山居士無為軍人宣和六年
進士建炎中保山寨攝鄉郡尋以議和忤秦檜
晩起漕湖南官樞密使有相山集
蒙城早行(蒙城在應天府汴河西上入京路)
殘月千家閉荒城萬木號舉頭華蓋近回睇啟明高野
迥霜迎面風清冷透袍十年河上路從此步金鼇(瀛奎律髓)
繡溪
畫橋雕檻接招提新有幽人傍繡溪千頃波明天上下
兩匳光映水東西飛樓湧殿參差見古木修篁咫尺迷
此景此時君信否綠楊影裏囀黃鸝(廬州志)
詹度
度宣和中資政殿學士同知燕山府
送宣撫童貫平燕班師
長途春色送英雄滿目江山暎日紅劒戟夜搖楊柳月
旌旗曉拂杏花風行時一決平戎策到後須成濟世功
為報燕山諸將吏太平取在笑談中(三朝北盟會編)
蔡柟
柟字堅老南城人嘗為宜春别駕宣和以前人
歿于乾道庚寅曾公卷吕居仁輩皆與倡和有
雲壑隠居集浩歌集
泊釣臺
高臺百尺凌空碧維舟夜久霜月白癭木窣窣搖枯藤
寒瀨潺潺落蒼石先生退隠知幾年漢家鐘鼎徒凌烟
高風千古磨不盡山水照映長明鮮我來俯仰慚羈旅
衝寒愁怕玄冬暮此身不負白鷗盟暫此遲留亦何預
起來搔首江茫茫孤篷卻逐雁隨陽人生遊行豈易得
惟有此夕難相忘(釣臺集)
登郡學稽古閣晩望
簷外川原迥煙中草樹微山城暮吹角客子淚霑衣歲
月經身老行藏與願違歸禽帶落日渺渺背人飛
詠新荷(堅老嘗謁韓子蒼令賦此詩)
朱闌橋下水平池四面無風柳自垂疑是水仙吟意嬾
碧羅箋卷未題詩(以上西江通志)
陸元光
元光字蒙老歸安人博學善吟詠宣和初為嘉
興令後改晉陵
詠蟬
綠隂深處汝行藏風露從來是稻粱莫倚高枝縱繁響
也須回首顧螳螂
(庚溪詩話蒙老宰晉陵時州幕官有好䜛謗同列者一日同會聞蟬蒙老即席賦此其人聞而)
(少戢)
嘉禾八詠(存二首)
金魚池
池上春風動白蘋池邊清淺見金鱗新波巳縱游魚樂
調笑江頭結網人
五柳橋
五柳先生倦折腰孤眠千載仰風標青衫令尹頭如雪
不厭朝昏過此橋(至元嘉禾志)
鄭強
強閩人宣和中萍鄉令
化成巖
城郭囂塵外江山勝槩中鏗然一灘水和以萬松風夾
徑森竒石危亭納大空蒼巖不能語曾識贊皇公(袁州府志)
程瑀
瑀字伯㝢饒州浮梁人宣和中太學試第一官
屯田郎中謫監漳州鹽税高宗朝累除兵部尚
書龍圖閣學士提舉江州太平宫卒有飽山集
拜程剛愍公墓
早從賓客傅青扉晩舉絲綸對紫微忠憤欲先同列死
邊塵驚繞屬車飛墓閒挂劒心猶在帳下談經事已非
太學諸生皆白髮汪汪老淚溼征衣
(饒州府志公名振字伯玉樂平人少入太學徽宗幸學以右職除官累擢國子司業兼太子舍)
(人靖康元年以吏部侍郎尹開封金兵至及于難高宗立贈端明殿學士賜諡剛愍墓在樂平)
(懷義鄉)
李芬
芬宣和進士
吳將軍元瑜丹青妙當世吳王命扁舟下海陵貎
徐神翁像以歸故為詩叙其事以贈
秦皇寤寐茅盈語銳意長生欲輕舉徐福藥就仙骨成
雲海茫茫但延佇東西日月秋復春海變桑田更幾人
忽思重看舊寰宇驂鸞直下江淮濱布衣野叟不耕藝
自向琳宫操祓篲祕語親書悟世人一坐忽驚三十歲
淮南奉道聞真蹟命使扁舟訪消息畫手從來獨擅長
一見仙風心自得歸來目斷蒼烟垠三尺生綃醉墨翻
軸上神翁不觧語彷彿白鶴乘孤雲海陵相望一千里
嗟我塵勞未云已授書圯上會有期誠心願取黃公履
(宣和畫譜)
黃次山
次山字季岑豐城人宣和進士建炎中官吏部
郎中提點湖南刑獄有三餘集
田家春日
緯竹梁溪面誅茅舍道傍臘收冰下紙春課社前薑露
草牛羊長風花杖屨香人生但如此官獨為誰忙(前賢)
(小集拾遺)
趙良嗣
良嗣本遼人馬植因童貫來降改姓名李良嗣
薦于朝獻策伐遼賜國姓累官延康殿學士光
祿大夫以罪奪職靖康初戮于柳州
宣和四年使金作
朔風吹雪下雞山獨暗穹廬夜色寒聞道燕然好消息
曉來驛騎報平安(馬擴茅齋自序)
上京作
建國舊碑邊月暗興王故地野風乾回頭笑向王公子
騎馬隨軍上五鑾
(桯史趙良嗣絳人來降以能文為裕陵眷遇曾兼史局令續通鑑長編重和元年十二月推修)
(四朝會要帝系后妃吉禮三類賞良嗣以參詳轉秩後坐誅余讀北遼遺事見良嗣與王瓌使)
(女真隨軍攻遼上京城破有詩云五鑾乃上京殿名保機之故巢也)
劉佖
佖宣和閒為昌國尉
投洩潭龍宫
未躍天衢卧寂寥碧潭流溢海山腰埋藏頭角雖經歲
際會風雲在一朝既若有心成變化豈能無意及枯焦
神蹤許為蒼生起願擊香車上九霄(延祜四明志)
李處權
處權字巽伯洛陽人邯鄲公淑曾孫宣和閒與
陳叔易朱希真以詩名南渡後嘗領三衢有崧
菴集
送二十兄還鎮江
此行檢校幽棲事佳處知公故未忘新筍豈應過母大
舊松想已及人長老來對客須靈照貧後持家藉孟光
世亂身危何處是二年孤負北窗涼(瀛奎律髓)
吳可
可字思道金陵人宣和末官至團練使責授武
節大夫有詩名
(孫仲益作汪彥章墓誌云大璫梁師成用事小人朋附目為隠相武人吳可者師成許以能詩)
(至出入臥内公罷符寳可過公致師成意曰聞名久矣幸不鄙過我禁從可拱而俟也公謝不)
(注客曰吾曹望隠相之門如在天上召而不往何故公曰若使我與可輩為伍耶)
(李端叔䟦云思道詩妙處略無斧鑿痕字字皆有來歴)
病酒
無聊病酒對殘春簾幕重重更掩門惡雨斜風花落盡
小樓人下欲黃昏
戲作冷語
(闕十八字)思如冬
露下紫薇花影中長哦白雪明光宫衆泉涌此萬卷胷
春霽
南國春光一半歸杏花零落淡胭脂新晴院字寒猶在
曉絮欺風不肻飛(以上墨莊漫錄)
小醉
小醉初醒過竹村數家殘雪擁籬根風前有恨梅千點
溪上無人月一痕
次韻劉元舉子規
蜀魄悲鳴楚國春試憑清些與招魂柔腸欲斷雲横嶺
幽夢初回月挂村客舍花光隨野水故園柳色負柴門
飽聞錦里無窮樂早晩歸來訪子孫
遊清涼寺
延步石城塢迢迢去興長野田耕晩雨寒樹倚斜陽載
酒追狂客論才得漫郎無因遂高蹈時復借山房(以上)
(前賢小集拾遺)
贈戴彥衡
病來謾喜折釵股老去尚懷雙脊龍他日扁舟會乘興
摩挲圭璧小從容
(羅願新安志新安墨以黃山名數十年來造者乃在婺源黃岡山戴彥衡吳滋為最彥衡自紹)
(興八年以薦作復古殿等墨其初降雙角龍樣是米待制元暉所畫繼作圭壁及戲虎樣時議)
(欲就禁苑為窯稍取九里松古松為之彥衡以松生道旁平地不可用其後衢池工者載他山)
(松往造亦竟不成彥衡未幾死嘗出貢餘一圭示米公米以為罕有其比詩人吳可贈詩云云)
句
東風可是閒來往時送紅梅一陣香
(優古堂詩話李方叔喜吳可小詩云云殊不知張芸叟酴醿詩亦云晩風亦自知人意時去時)
(來管送香)
趙季西
季西宣和閒人
丹青閣
跨壑飛簷屋數楹上横山色下溪聲等閒題作丹青閣
未必丹青畫得成
(方與勝覽在建寧府開元寺側元豐初太守石禹勤建宣和中趙季西命名且賦詩云)
章憲
憲字叔度吳郡人宣和中監漢陽酒税有復軒
集
(吳郡志章甫字端叔自建之浦城徙居于吳崇寧初除都官郎中尋挂冠歸藏書萬卷讎校精)
(密年六十二卒子八人憲其一也憲樂道好德操履高潔鄉里謂之隠君子其學師事王信泊)
(而與朱子發吕居仁等游嘗自作復軒記謂葺先人之廬治東廡之軒以貯經史百氏之書名)
(之曰復以警其學其後圃又有清曠堂詠歸清閟遐觀三亭以慕古尚賢皆有詩)
登齊雲樓
飛樓縹緲瞰吳邦表裏江湖自一方曲檻高窗雲細薄
落霞孤鶩水蒼茫固知興廢因時有獨覺江山共古長
回首中原正愁思不堪殘日半規黃
題處士顧禧漫莊
何許明人眼松閒見古堂泉聲到棐几山影覆繩牀愛
酒陶元亮聽蛙孔德璋紛紛戰蠻觸丘壑信難忘
遐觀亭
吾慕陶靖節處約而平寬涉園自成趣矯首復遐觀我
亦散遊目俯仰天地閒雲烟自舒卷湖嶺相回環永與
形役謝豈有俗慮干想像斜川遊千載乃相關
松江謁王文孺令宰
暑退涼生過雨天鳧飛鷺浴暮江前秋風小浪鴨頭水
斜日輕帆燕尾船青眼卻欣逢地主白頭相對聳詩肩
林塘勝處開尊俎只欠冰輪特地圓(以上吳郡志)
挽著作王先生蘋
伊洛流風在丘軻道益尊遺經啟幽眇後學有淵源鑽
仰知由戶衰遲阻及門三年思晬面一旦絶微言
西觀才黔突題輿卻佐州濟時卑管晏齎志在春秋曖
曖孤雲沒沈沈厚夜幽升堂聞禮樂終覺媿程仇(王著)
(作集附)
連南夫
南夫宣和末以太常少卿使金紹興中知泉州
不附和議落職
滴水巖
滴水巖高路欲窮佩環聲響玉玲瓏一天星斗墮青漢
萬斛珠璣瀉碧空滄海逕歸朝夕會曹溪不隔本源通
何妨凝竚龕巖下更沐如來灌頂功(廣東通志)
許安仁
安仁字仲山襄邑人晚以特奏名得官調南劒
州順昌尉
(許彥周詩話季父仲山所著阨竒集自序曰水激之以亂石則有聲麝藏之以䙝噐則馨齊不)
(下者二城田單因而縱兵文獨不待阨而後竒乎)
和徽宗御製宫詞
輕寒慘慘透衾羅玉箭銅壺漏水多常是未明供服御
夢回頻問夜如何(許彥周詩話)
夢中作
山色濃如滴湖光平如席風月不相識相逢便相得
(許彥周詩話季父病中夢至一處泛舟環水皆竒峰可愛賦詩云云既寤而言之後數日卒)
植竹吏隠堂後因題
珍重勞君慰遠遊繁聲疎影一堂秋主人看即官期滿
分付風塵與子猷
斸破中庭一畝苔主人白髮手親栽即今誰信清貞節
須向三冬雪後來(能改齋漫錄)
題善山院
瓦爐栢子裊殘烟午夢醒時一暢然不悟功名負終老
荒山飢走又三年(延平府志)
周邦
邦海陵人居錢唐右文殿修撰知廣州穜之孫
官迪功郎江東帥幕著政和大理入貢錄
次陳彥育遊鍾山韻
雄壓吳頭控楚腰千峯環拱冶城橋黃旗紫蓋旋歸漢
古刹淒涼尚號蕭(郗后化蟒之地鹿苑院土人名為蕭帝寺)
北嶽經行匪濫巾相陪來現隠淪身春蘿秋桂還吾輩
白浪紅塵付若人(清波雜志)
范周
周字無外文正之姪孫純古之子負才不羈安
貧自樂所居號范家園
(中吳紀聞范周少負不羈之才工于詩詞不求聞達所居號范家園亭安貧樂道未嘗屈折于)
(人盛季文作守時頗嫚士嘗于元宵作寳鼎現詞投之極蒙嘉奬因遺酒五百壺其詞每遇燈)
(夕諸郡皆歌之)
巡夜絶句
自古輕儒孰若秦山河社稷付他人而今重士如周室
忍使書生作夜巡
(中吳紀聞方臘之亂郡中令總甲巡護雖士流亦不免無外率府庠諸生冠帶夜行首用大燈)
(籠書一絶于其上郡將聞之亟為罷去)
題崑山絶頂
萬疊青巒厭巨崑四垂空闊水天分夜光寒帶三江月
春色隂連百里雲桂子鶴鳴空半落天香僧出定中聞
不將此境憑張益三百年來屬老文(中吳紀聞)
木香
暖風吹麝入鉛華不肻隨春到謝家半夜粉寒香泣露
也應和月怨梨花(墨莊漫錄)
范公稱
公稱文正公之後著過庭錄
無題
赤縣東城尉它年業舊儒老為知道馬中有報恩珠歲
月侵餘齒風埃上短鬚頼逢同志友襟韻不相孤(過庭錄)
燕照鄰
照鄰字明仲陽翟人隠居不仕
絶句
女騃兒癡十口餘進時無業退無廬一窗風雨韓城夜
火冷燈青照舊書(過庭錄)
范仲温
仲温字元實祖禹之子秦少游之壻吕居仁之
表叔學詩于黃山谷有潛溪詩眼
(鐵圍山叢談仲温嘗預貴人家會有侍兒喜歌秦少游長短句坐中略不顧及酒酣懽洽侍兒)
(始問此郎何人仲温遽起叉手而對曰某乃山抹微雲女壻也聞者為之絶倒)
句
夷甫雌黃須倚閣君卿脣舌要施行(紫微詩話)
陸宰
宰字元鈞佃子官朝請大夫直祕閣贈少師
(施㝛會稽志紹興十三年始建祕書省于臨安天井巷之東詔求遺書于天下首命紹興府錄)
(直祕閣陸宰家書來上凡萬三千卷有竒)
句
奴愛才如蕭穎士婢知詩似鄭康成
(陸游劒南集云先少師宣和初有贈晁公以道詩云云晁公大愛賞今逸全篇偶讀晁公文集)
(泣而足之士不逢時勇退耕閉門自號景迂生遠聞佳士輒心許老見異書猶眼明奴愛才如)
(蕭穎士婢知詩似鄭康成早孤遇續殘章涕已傾)(偏多感欲)
崔子方
江上逢晁適道
渺渺連江雨微微到面風主人留一餉佳士得相逢會
面嗟何晩論詩許有功君家好兄弟更覺此心同(宋文鑑)
田亘
亘字元邈陽翟人與陳叔易崔德符菩建炎中
以察官召卒
江梅
千林含凍鬱蒼蒼只有江梅獨自芳暗吐幽香穿别院
半攲斜影入寒塘冰膚宛是姑仙女粉面端疑騎省郎
若是蜜奴曾拂掠肻收紅豔貯蜂房
(瀛奎律髓元邈梅詩三首前二首云趁暖不隨千卉折凌寒先伴六花開臨流照影為誰好映)
(竹無人空自憐皆佳惟用索笑事不叶故不錄)
飛鳶
旋旋晴空作鶻盤仰空誰不羡高閒豈知盡日勞心眼
只在塵寰腐鼠閒
(瀛奎律髓此蓋譏相國寺前資寮僧而作其為人可知也)
王晉卿圖瀛山筆畫精緻京師貴遊蓄之為希代
之寳自圖書棄擲于路陽翟張飛卿見而得之過
九江以遺友人傅延之延之出以示余余悲而賦
詩
他日緘縢屬貴遊詎知遷徙過南州天涯與汝共淪落
淚溼湓江烟雨秋(清河書畫舫)
張茂宗
茂宗徽宗朝知潭州
留題衡嶽觀
靈嶽峯前遊古觀此中何别蘂珠宫五雲仙客形皆異
十洞烟花景不同鍊藥爐香金石氣醮星壇冷薜蘿風
因聞大道修真訣咫尺三清路可通(南岳總勝集)
李先輔
先輔廬陵人
題朱陵洞水簾
一片挂蒼崖分明不惹埃蹙成珠顆白垂下水簾來野
燕飛難入山風卷不開聲聲去朝海無意戀巖隈(南岳)
(總勝集)
蘇庠
庠字養直澧州人伯固之子初以病目自號眚
翁後徙居丹陽之後湖更號後湖病民紹興閒
居廬山與徐俯同召不起卒年八十餘有後湖
集
(鶴林玉露紹興閒養直與徐師川同召師川赴養直辭師川造朝便道過養直留飲甚歡二公)
(平日對奕徐高于蘇是日養直拈一子笑視師川曰今日須還老夫下此一著師川有媿色)
清江曲
屬玉雙飛水滿塘菰蒲深處浴鴛鴦白蘋滿櫂歸來晩
秋著蘆花兩岸霜扁舟繫岸依林樾蕭蕭兩鬢吹華髮
萬事不理醉復醒長占烟波弄明月
(苕溪漁隠叢話東坡云此篇若置在太白集中誰復疑其非也)
後清江曲
層波渺渺山蒼蒼輕霜隕木蓮葉黃呼兒極浦下笭箵
社甕欲熟浮蛆香輕帆淅瀝鳴秋雨日暮乘流自相語
一笛秋風萬事休白鳥翩翩落烟渚(苕溪漁隠叢話)
賦王文孺臞菴
王郎臞菴摩詰詩烟花遶舍江遶籬石渠東觀了無夢
筆牀茶竈行相期古人已往不可作甫里顧有今天隨
東鄰蟹舍肻著我請辦蓑笠懸牛衣
(中吳紀聞吳江王份字文孺自號臞菴嘗築圃于松江之側買樹作址計三百萬錢圃成極東)
(南之勝蘇庠詩云云)
前題
笛弄松江明月蓑披笠澤歸雲若道青霄快活五侯何
處如君
浮天閣
玉蟾飛入水晶宫萬頃琉璃碎晩風詩就雲歸不知處
斷山零落有無中
秋落空江動碧虚黃蘆洲渚雁飛初我來欲訪䲭夷子
為挂西風十幅蒲
平遠堂
柳外西風六幅蒲野塘睡鴨對舂鉏如何喚得王摩詰
畫作江南烟雨圖
(吳郡志臞菴在松江之濱邑人王份有超俗趣營此以居圍江湖以入圃故多柳塘花嶼景物)
(秀野名聞四方一時名勝喜遊之皆為題詩圃中有與閑平遠種德及山堂四堂烟雨觀横秋)
(閣凌風臺鬱峩城釣靈灘琉璃沼臞翁㵎竹廳龜巢雲關纈林楓林等處而浮天閣為第一總)
(謂之臞菴份字文孺以特恩補官嘗為大冶令歸休老焉)
送子經歸臨安
牛背行將老鷗沙盟已寒蓴鱸付張翰書札報任安古
學飽胸次驚瀾翻筆端西湖十頃月留取醉時看
㝛飛來峰下
吳中未歴佳山水湖上懷思去惘然雲去雲歸兩峯寺
鷗飛鷗沒夕陽天客愁官渡落花雨歸夢下湖春水船
想得對牀成夜話何須隴月向人圓(以上咸淳臨安志)
題張公洞
銅官之南山復山捫蘿絶壁苔蘚斑只今何處可容足
乞我石房雲一閒(毘陵志)
德友近在咫尺乃不相過因成一詩
十日已吹梅信風絶憐未許一尊同喜君不減習主簿
媿我殊非龐德公
德友求薝蔔花栽戲作小詩代簡
問訊雲蘿小隠家剡藤醉墨半攲斜酒餘落筆已殊絶
發興不須薝蔔花
(鐵網珊瑚紹興中建安徐詡䟦云蘇公隠丹徒五召不起周君德友主縣簿願從之遊文書往)
(來委曲如瑣求之古人未易一二也)
題塘塠山風漪軒
竹隂既疎明流泉復清駛佳響聞山泉涼風澹然至幽
人此安禪閱世一遊戲何必周八垠是中有能事
至湖上
沙晩水痕碧蕭蕭蒲葦秋鴻飛遵遠渚木落見滄洲藤
杖吟還倚風帘行可休有懷誰共語暝色起林丘(以上)
(鎮江府志)
張彥智
句
兩岸更無通步路四時常有避風船
(咸淳毘陵志蔣三舍在宜興縣西洴浰四圍皆澤國宣和閒張寳文彥智遇風寄㝛贈以詩有)
(句云云和者盈卷)
薛然
答賈支使寄鶴
瑞羽竒姿踉蹌形稱為仙馭過蒼冥何年厚祿曾居衞
幾世前身本姓丁幸有遠雲兼遠水莫臨華表與華亭
勞君贈我清歌侣將去田園夜坐聽(合璧事類别集)
楊軒
牡丹
楊妃歌舞態西子巧䜛魂利劒斬不斷餘妖鍾此根光
華日已盛闌檻豈長存寄語尋芳者須知松桂尊(合璧)
(事類别集)
鄭鋼
鋼宣和中承議郎
題資州東巖
逕轉得幽谷雲巖屹相向谽谺偃重簷彎環依疊嶂緬
想融結初鐫鑱自天匠了無斧鑿跡但覺盤根壯深可
數千尺廣逾八九丈洞穴既窈窕松門亦昭曠廓含三
千界中列五百像巨楠布幢蓋翠蔓垂帷帳木靈不知
名境幽或難狀我時馳征軺奔走倦塵鞅獲此一段竒
欣然愜微尚欲去興未闌行行重回望(名勝志)
宋詩紀事卷四十一
