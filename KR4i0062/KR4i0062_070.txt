宋詩紀事卷七十錢塘厲鶚撰
謝耘
耘字耕道天台人
送石深之歸沃洲
嬾踏紅塵地結廬巖壑間酒催清夜别身伴白雲還賀
老湖邊月支公屋外山沃洲吟不盡天與老翁閒(東□志略)
句
路深容馬窄樓小插花多
(貴耳集謝耕道自號謝一犂有犂春圖諸公喜于納交善滑稽三十年閒天下詩人未有不至)
(其室詩軸不知幾牛腰巾高二尺餘方口大面行于市孰不曰謝一犂因是名滿京洛壁閒寫)
(詩中有一聯云云事繼母極孝母九十七八該慶典初封人榮之)
吳浚
浚字允文旴江人有集
重過瑞金江
水瘦灘聲健天寒霜意新犬牙舟過石魚貫路行人到
眼心應識回頭跡易陳時平刀劒息失喜問遺民
客中
斷雁嘯雲天雨霜客中何事不凄涼玉梅約住東風信
更讓黃花半月香
春日
畫堂簾箔碧籠蔥午夢糢糊燕語中微雨嫩晴天似醉
鬧紅吹上海棠風(以上吳允文集)
張濡
濡號松窗
遊大滌山
危樓拱翠出層空畫棟朱闌縹緲中客散月明風露下
一匳天棘伴絲桐(洞霄詩集)
韓準
準號鶴山
九月梨花
粉膩迷春月滿枝誤隨秋日弄芳菲料應潛作春宵夢
剛被西風不放歸(詩林萬選)
陳叔堅
叔堅字堅甫號遯齋
送素上人遊方
不是無衣鉢師心酷愛山自言行腳好卻厭住菴閒野
水寒林外孤雲夕照間清遊何處寺須寄好碑還(詩家鼎臠)
葉善夫
芹溪小隱(在建陽)
芹溪處士古人風寶劒塵埋未化龍舊隱至今名不朽
扁題原出紫陽翁(建寧府志)
仇從簡
從簡號芋田
句
雪翻夜鉢裁成玉春化寒酥剪作金(詠酥黃芋清供)(山家)
周彥夫
天津橋二首
下車聊復問何如尚憶重來四紀餘鐘阜秦淮俱好在
秖憐雙鬢自蕭疎
聯鑣去作蔣山遊路轉天津遶御溝忽作故都禾黍恨
洛陽宫殿鎖千秋(景定建康志)
黃文度
文度號小園
白藕
白藕花前一信風颯然吹雨到梧桐可憐一段凄涼意
併入西窗客夢中(詩林萬選)
劉清軒
句
可笑吳癡忘越憾卻誇范蠡作三高
(陳郁話腴嘗見有人彈范蠡文云吳江三高即越之范蠡晉張季鷹唐陸魯望也范蠡越則謀)
(臣吳為敵國假扁舟五湖之名居笠澤三高之首況當無邊勝地之上著此不共戴天之讐其)
(視菰菜蓴羹敝屣名爵筆牀茶竈短棹江湖者豈容與之並駕臨風聯鑣釣雪耶劉清軒云云)
(見譏固已深矣)
薛琦
琦鄞人
題荆浩畫青山白雲卷
渺渺山上山隱隱樹邊樹雞犬不聞聲居人在何處(甬上)
(耆舊集)
李檝
檝號碧山
有約
楊柳垂隄水遶門可人清景近黃昏明朝有約誰先到
手掐花梢記月痕(詩林萬選)
王輝
輝古汴人
楊柳枝
密密陰陰漢將營春風吹斷鼓鼙聲少年不說封侯事
柘彈銅丸落曉鶯(詩家鼎臠)
史繩祖
繩祖字慶長曾遊魏鶴山之門著學齋佔畢
紅莧
易稱紅莧美柔英夬決窮陰日旅辰不以色紅為貴尚
何因赤莧有仙人(圖經明州赤莧山土傳赤莧仙人所種學齋佔畢)
周伯仁
伯仁字及之南昌人
句
照天不夜梨花月落地無聲柳絮風(春雪)(桃源手聽)
易寓言
杜鵑花
輕剪梢頭薄薄羅子規湔血恨難磨園林莫道香飛盡
嫩綠枝頭不用多(全芳備祖)
曾蘭墅
西湖夜景
閒窗放入四山青古篆無烟氣自清風不鳴條花著露
一湖春月萬蛙聲(咸淳臨安志)
李軏
畫楊妃扇
頗憶前身是謫仙硯煩親捧玉堂前如今再閱嬋娟面
不覺人閒五百年(翰墨大全)
王公煒
梅花
枯霜翦盡千林葉纔放江頭第一春瘦影看來天愛畫
孤根生處地無塵夜郎歲晩逢羈客谷口寒雲見似人
絶是精神吟不盡好枝和月插紗巾(後村千家詩)
葉豈潛
豈潛字潛仲金華人佐廣西漕幕
蟬
柳邊曉立看蟲蛻化作風餐露宿身林靜畫長吟不絶
騷騷清苦似詩人
鱖魚
漁翁今度笭箵富政是桃花水膩時網得文鱗如墨錦
貫來楊柳是金絲(以上後村千家詩)
黃登
登字瀛父號南溪有適意集
山中曉行
上到山巔曉色分眼看殘月待朝昕望迷四顧渾如海
立欲移時秖是雲隱隱樓臺平地見行行鐘磬半天聞
舉頭頓覺青霄近我欲乘風謁帝君(後村千家詩)
黃師參
師參字子魯號魯菴
過廬陵
昔年棲迹處今訪不知門華屋半塵土故人餘子孫少
畱誰共語欲去轉銷魂落日江樓遠江山空復存
李鹹谷歌
李鹹谷真詩人無枝可棲雲水身去年縣官為架屋纔
有數枝堪寄宿朝厨無烟吟正高癡兒叫怒吟轉豪人
閒六月盡絺服獨著春衫涼自足黃雞白酒東家畱西
家欲畱還住休鑿池養魚未盈掌有客過門須舉網網
收魚盡鏡匳空菜羹作供尤春風谷之山窈復深誰其
友之紫芝民谷之水清且泚誰其似之巢父耳再拜號
君鹹谷子白頭結交從此始(以上詩家鼎臠)
潘亥
亥字幼明號秋巖檉子
寄趙紫芝
長安獨跨驢一别二年餘朝士不能薦承明空有廬窗
虚桐影薄櫂冷桂花初莫怪無書札心親迹任疎(前賢小集)
(拾遺)
社日
聽得東風急吹乾小徑泥雨多花放早水滿燕飛低貧
女不知緯幽人只此棲依依懷去歲摘茗白壇西(東甌詩集)
葉茵
茵字景文笠澤人有順適堂吟稾
偶成
春來晴復陰因物悟浮生杜宇鄉心重楊花世事輕知
非蘧伯玉覺是晉淵明此意誰人會騎牛訪耦耕
蘇隄
南北山圍翡翠隄隄邊綠漲輭琉璃參差臺榭無餘地
雜踏輪蹄了四時楊柳又多前日樹梅花秖少近人詩
停篙不看春風面閒伴漁翁理釣絲
山行
青山不識我姓字我亦不識青山名飛來白鳥似相識
對我對山三兩聲
室人墓下
楚愴埋香地卿須念稾砧齊眉中道訣同穴百年心刀
尺凝餘澤松梧帶老陰可能如饁婦相對白頭吟
有所思
仰天有所思心遠目苦短西風驅殘雲千里月華滿
元夕
夢想傳柑宴村醪可試沽漫酬元夕爾不復去年吾舊
事思清汴幽情卜紫姑六分春已一秉燭步通衢
香匳體
千里相思兩寂寥東陽應減舊時腰書中喜有歸來字
攜傍紅窗把筆描(以上順適堂吟稾)
潘鄭臺(一作鄖臺)
詠梔子花
未說司花刻玉工已知名與佛相同可憐結了薰風子
依舊身歸色界中(全芳備祖)
周吟軒
蒿
野蔬山芋慣寒酸羹綠虀黃頓頓餐及到新年立春日
卻無生菜上春盤(全芳備祖)
李濤
濤字養源臨川人有蒙泉詩稾
登高丘而望遠海
登高丘望遠海萬里長城今安在坐使神州竟陸沈夷
甫諸人合葅醢望遠海登高丘知我者謂我心憂不知
我者謂我何求歸枕蓬萊潄弱水大觀天地真蜉蝣(蒙泉)
(詩稾)
黃深源
深源字益長三山人
秋日寄懷友人
幾度裁書無雁休思君天闊水悠悠自從席上飛花後
又見江頭落木秋背壁一燈憐瘦影誰家雙杵動新愁
不知今夜西風裏人倚月明何處樓(詩家鼎臠)
周承勛
承勛字希稷官瑞州新昌尉
題度門院(在瑞州)
才入度門寺先觀覺範詩昔人吟不盡今日到方知地
僻寒來早山高月上遲池邊老修竹曾映董生幃(自注龔龍)
(圖端書堂在焉)
宿玉龍宫
夜爇松明火朝焚柏子香舉家來萬壽佳節遇重陽雨
止雲穿日風高天欲霜吾廬籬下菊應怪未還鄉(以上娛書)
(堂詩話)
鄧林
林字性之號四清社友臨江人有皇荂曲
(蕭小山跋云皇荂曲詩古如洞庭樂其思幽律如嶰谷箾其和宣絶如喬木嚶其音冶)
玉兒
金蓮華上俞尼子永壽神仙羅繡綺苑中荆荻布令嚴
玉像支離瓦官寺六宫鴨㔅起淫風太白便應縣妲已
此身肯許兜鍪夫猛為東昏判一死到今羞殺賣降人
去作練兒梁姓臣
朱彥和
文如玉海動時流曾以書棋伏隱侯武德閣前消幾語
卻令梁氏缺金甌
任蠻奴
千里旌旗已渡江蠻奴苦諫喚蕭郎卻持官裏黃金去
望拜韓擒石子岡
石崇
梓澤神仙第一居爭豪不惜碎珊瑚荆州使客知何罪
未必亡身為綠珠
送衡山琴畫張道士
滿天風月澹蕭條三尺孤桐古調高不敢問君聽别操
請彈二十五離騷
滿空煙雨澹糢糊三尺霜縑老墨枯不敢問君求别景
請描七十二峯圖
九里松
松是山靈一手栽堯天長就棟梁材龍髯怒起春風急
似怪游人喝道來(以上皇荂曲)
鄭爚
爚字君瑞
句
月似故人能赴約鷺如小友可忘年(和劉後村詩話)(後村)
王默
默字識之
梅花
知已林和靖論心何水曹平生懷玉雪獨立占風騷月
落香方覺天寒韻更高搜吟吟未就清夢滿江臯(詩林萬選)
張仲節
仲節建安人有玉㵎稾
句
蝴蝶似知春夢熟穿花飛度畫屏東(閨思)(後村題跋)
吳鋼
鋼琚之子官臨安京倅
崇壽寺(在西湖方家峪高宗朝劉妃建)
坳徑石&KR0008;齖梅枝礙竹斜舊封妃子院殘照覺王家亭
砌旋風葉巖流出洞花飽參塵世味得似野僧茶
天申萬壽圓覺寺(在西湖之九里松高孝兩朝皆臨幸)
梵室香飄隔竹聞壁間肆筆爛奎文山深翠輦經行處
猶卧從龍數點雲(以上咸淳臨安志)
姜補之
補之字伯玉
雪夜問梅
一年春事五更初夢覺寒香乍有無門外不知深淺雪
秖應消瘦玉肌膚(前賢小集拾遺)
方菊田
絶句
數葉芭蕉數葉秋燈長雨久不眠愁靈溪寺裏夜曾聽
又聽靈溪溪水流(全芳備祖)
全大用
海棠
少陵不賦海棠詩留待風流相國詞聞種錦窩三百本
春風纔起蜀人思(全芳備祖)
姚顯
顯霅川人
遊九鎖山
九鎖碧陰涼行人古道長四山松雨過一路稻雲香怪
瀑驚危磴殘蟬亂夕陽長安金屋好夢不到山房(洞霄詩集)
徐珏
珏號耕巖
遊洞霄
凡世纖塵不敢侵瑤關自鎖白雲深地靈佳木有仙意
山靜啼禽多好音五洞暗通蓬島路九峯密拱石壇陰
步虚聲了幽人暇一穟爐香三弄琴(洞霄詩集)
蕭汛之
讀秦紀
築了連雲萬里城春風弦管醉中聽凄涼六籍寒灰裏
宿得咸陽火一星(梅磵詩話)
徐介軒
桂花
翠葉金花小膽瓶輕拈款齅不勝情從教失陷沈烟裏
驀地薰心夢也清
謝幼謙
酴醿
香雪支離半墜風柔條無奈不成叢阿蠻如許風流骨
打困秋千細雨中(全芳備祖)
郭忠謨
溪居
鑿破青山骨初營數畝丘泉分幽竇乳峽束大江流漁
唱來花徑山光落釣舟沙鷗驚笑語片片起滄洲(後村千家)
(詩)
黃今是
漁父詞
青烟何處淡孤洲有客經年業一鉤芳草渡頭新貰酒
碧雲天際已歸舟(宋藝圃集)
吳陵
陵字昭武
盱眙郡樓
風物凄涼天地秋憑高不盡古今愁關河北望三千里
淮泗東來第一州日暮邊聲傳畫角早寒霜氣襲重裘
干戈澒洞何時靜王粲長吟獨倚樓(詩林萬選)
甘邦俊
題梅壇
火德中微否未傾朝陽一疏鳳先鳴如公忠論能旋聽
彼莽姦謀未易成萬古仙名香宇宙幾人遺臭腐公卿
至今風吼松聲怒似為先生訴不平(梅仙事實)
任拙齋
酴醿
一年春事到荼䕷香雪紛紛又撲衣盡把檀心好看取
與留春住莫教歸(全芳備祖)
吳明老
明老建陽人
(小園解后錄明老剛介有志操詩文雖不純意趣亦殊可采)
偶成
西風颯颯動長林斗酒沽來伴月斟慷慨未應憂短褐
悲歌元不為秋砧誰云塞馬年年健自是君門浩浩深
世祖丰神似高帝楚囚珍重莫霑襟(詩人玉屑)
陳疇
題釣臺
故人已了中興事贏得溪頭伴釣竿喚起先生同一笑
青山自在白雲閒(釣臺集)
謝堯仁
詠芍藥
花蓓大如拳花面或徑尺紫者棲紫鸞黃者浴黃鵠或
似扶桑枝推上一輪赤或似玻瓈盆稍久擎無力又有
似平叔愛矜素粉白又有似蜀人喜染天水碧或似包
綠錦未放丹砂坼或似浴青囊未放沈麝發應須和露
翦莫使見顏色庶幾精神全免笑花無骨(全芳備祖)
徐安國
安國號春渚
大滌洞
大滌山藏碧玉函神龍護穴虎馴巖華陽邃道通仙處
始見元同骨不凡(洞霄詩集)
妙庭觀
玉笙聲絶瑤池杳桂殿風生幾度寒空使時人慕雞犬
埽除槃鼎舐遺丹(杭州府志)
王堅
梅壇
曾向梅窗覓隱仙誰知結屋此山顚讀書堂下三更月
燒藥爐中幾度煙鸞影已隨天上去虹光空盼世閒傳
疾邪一疏吾能抗隱世高名媿獨賢(後村千家詩)
孫抗
題隱山南華洞
峭徑入蒼烟他山盡一拳上盤朱鳥翼中寓漆園仙清
可攜壺賞涼堪枕石眠九疑生接境曾此按薰弦(桂林府志)
鄭夢周
漁父
披卻蓑衣翁自漁青荷包飯柳穿魚歸時坐在短篷底
白占一溪雲水居(後村千家詩)
李春伯
鷺鷥
春暗汀洲杜若香風標公子白霓裳碧天片雪忽飛去
何處人家水滿塘(後村千家詩)
宋詩紀事卷七十
