宋詩紀事卷九十二錢塘厲鶚撰
景淳
景淳元豐初桂林僧
(冷齋夜話景淳居豫章乾明寺終日閉門不置侍者一室淡然聞鄰寺齋鐘即造焉坐同海衆)
(食堂前飯罷徑去諸刹皆敬愛之或隂雨則諸刹為送食住二十年如一日)
絶句
夜色中旬後虚堂坐幾更臨溪猨不呌當檻月初生
後夜客來稀幽齋獨掩扉月中無事立草際一螢飛(冷齋)
(夜話)
句
捲箔西風起乘時上古臺秋聲隨葉下夜色帶烟來(憶口)
(上人)
漁翁睡重春潭闊白鳥不飛舟自横(寄象敦譜)(歷代吟)
元照
元照字湛然號安忍子餘杭唐氏子元豐中住
靈芝寺賜諡大智律師
白雲菴
道人倦逢迎結菴就巖穴静愛山頭雲空濛如積雪隨
風亦卷舒觸石更明滅卻憶古人詩秖可自怡悅(宋高僧詩)
(選)
克文
克文字雲菴閿鄉鄭氏子黃龍南禪師法嗣元
豐中賜號真淨大師有雲菴語錄
雲鶴
旦過晩應㝛山堂任去留孤雲能自在隻鶴更優游楖
栗開青眼袈裟伴白頭未明西祖意萍迹謾悠悠(雲菴語錄)
弔黃龍和尚塔
示滅師何速空遺塔此中僧閑四海錫誰復九年風鳥
外千峯遶人閒一徑通寥寥朝與暮唯有白雲同(禪藻集)
僧孚
僧孚號草堂慧聚寺僧
仲殊喜作豔詞以詩箴之
大道久凌遲正風還陊隳無人整頽綱目亂空傷悲卓
有出世士蔚為人天師文章通造化動與王公知囊括
十洲香名翼四海馳肆意放山水灑脫無羈縻雲輕三
事衲瓶錫天下之詩曲相閒作百紙頃刻為藻思洪泉
瀉翰墨清且竒惜哉大手筆胡為弄柔詞願師持此才
奮起革澆漓騖彼東山嵩圖祖進豐碑再續輔教編高
步凌丹墀他日僧史上萬世為蓍龜迦葉聞琴舞終被
習氣隨伊余浮薄人贈言增忸怩儻能循我言佛日重
光離(中吳紀聞)
惟一
惟一法眼之孫神宗命主嘉禾天寧寺
雁蕩山
四海名山曾過目就中此景難圖錄山前向見白頭翁
自道一生看不足(雁山志)
了元
了元字覺老饒州浮梁林氏子少出家住持江
州之開先潤州之金山杭州之聖水等寺東坡
與之往還神宗賜號佛印元符初聽客語合心
一笑軒渠而化
荅可遵
打睡禪和萬萬千夢中趨利走如烟勸君抖擻修禪定
老境如蠶已再眠(冷齋夜話)
游雲門
一陣若邪溪上雨雨過荷花香滿路拖笻縱步入松門
寺在白雲堆裏住老僧卻笑尋茶具旋汲寒泉煮玉乳
睡魔驚散毛骨清坐看秦峯秋月午月明山鳥亂相呼
松杉竹影半窗戶令人徹曉憶匡廬作詩先寄江南去
(雲門集)
三詔洞
疇昔先生此掩關紫泥三到石房閒若教便逐蒲輪起
安得清風鎮海山(鎮江府志)
奉忠
奉忠蜀僧
夏雲
如峯如火復如綿飛過微隂落檻前大地生靈乾欲死
不成霖雨漫遮天
(冷齋夜話章子厚謫海康過貴州南山寺奉忠自眉山來欲渡海見東坡不及病于此寺子厚)
(宿山中邀與飲忠忻然從之又勸食蒸蛇忠舉筯啖之無所疑子厚笑曰奉佛教乃食蒸蛇何)
(哉忠曰相公愛人以德何必見誚已而倚檻看雲子厚曰夏雲多竒峯真善比類忠曰曾記夏)
(雲詩甚竒子厚使誦之忠誦云云)
清外
葛洪丹竈
羽客昔眷此鍊液奪化功至今寒雲色挂樹復凝空(宋高)
(僧詩選)
繼興
寄四明教主
修真依淨社幽致絶纖埃盡日冥心坐諸方學者來杉
松圍講石猨鳥立生臺卻憶重游處扁舟泛月回(宋高僧詩)
(選)
遇昌
上法智大師
雨霽遙空木落時危亭南望倍依依白蓮舊社人離久
丹闕經年信去稀入觀夜堂江月滿揮松秋殿晝燈微
林中自有吾廬在請益終期海上歸(宋高僧詩選)
法平
北固山
不負南徐約來看北固雲金焦兩山小吳楚一江分雨
意生蒼壁潮聲起夕曛半生流落恨此日重殷勤(宋高僧詩)
(選)
慶老
句
交情老去淡如水病骨秋來瘦似松(詩說雋永)
淨端
淨端字明表歸安丘氏子肄業吳山解空講院
參龍華齊岳禪師得悟翻身作狻猊狀叢林號
為端師子章申公極愛之有吳山集
山居
吳山古寺近溪邊高閣虚堂景象全林下寂寥爐火盡
未眠猶聽夜行船(曹氏歷代詩選)
有朋
有朋閩帥陳巖六世孫號囷山禪師有螺江集
天開巖
棲霞山後峯天開一巖秀中有坐禪人形容竹柏瘦飢
餐巖上松渴飲巖下澑愛步巖室前白雲起孤岫(四朝詩)
善權
善權字巽中靖安高氏子人物清癯人目為瘦
權落魄嗜酒詩入江西派有真隱集
(西清詩話權詩得之清淡相上下後村詩話善權詩與祖可)
王性之得李伯時所作歸去來圖并自書淵明詞
刻石於琢玉坊為賦長句
王郎言語妙天下眉宇清揚聚風雅道山延閣歸有時
吐霧珠綃已無價乃翁勲業誰與儔惠愛宛同陳太丘
胡牀夜據興不淺江波漲月明江樓鄴侯牙籤三萬軸
玉川五千貯枯腹掌上雙珠照戶庭人閒爽氣侵眉目
愛君羲獻來仍昆草聖真行事逼真是家此癖古不少
竒書異畫元通神龍眠解說無聲句時向烟雲一傾吐
戲拈秃筆臨冰紈寫出淵明賦歸去林端飛鳥倦知還
陌上征夫識前路因君勒石柴桑里便覺九原人可起
廬山未是長寂寥挽著高風自君始
仁老湖上墨梅
會稽有佳客薖軸媚考槃軒裳不能榮老褐圍歲寒婆
娑弄泉月松風寄絲彈若人天機深萬象回筆端湖山
入道眼島樹縈微瀾幻出隴首春疎枝綴冰紈初疑暗
香度似有危露漙縱觀烟雨姿巳覺齒頰酸乃知淡墨
妙不受膠粉殘為君秉孤芳長年配崇蘭
送墨梅與王性之
道人筆下有春色寫出江南雪壓枝千里持來煩驛使
暗香不減隴頭時
眼底春光回隴首雪中疎影落平湖政須送與王摩詰
對看輞川烟雨圖(以上聲畫集)
山中秋夜懷王性之
風雨一葉秋北窗夜初永候蟲鳴空階蝙蝠挂藻井龕
燈照癡坐苔壁印孤影試觀鼻端白麁了虚幻境萬事
皆浮休百年政俄頃學詩寒山子造語少機警故人王
文度襟韻獨秀整閒蒙吐佳句惠好灼衰冷何當翳華
芝飛步越林嶺攜手剟荆薪歡言饌湯餅長嘯凌紫烟
同升妙峯頂
洪井
水發香城源度㵎隨曲折犇流兩岸腹洶涌雙石闕怒
翻銀漢浪冷下太古雪跳波落丹青勢盡聲自歇散漫
歸平川與世濯煩熱飛梁瞰虚碧洞視竦毛髮連峯翳
層隂老木森羽節洪厓古仙子鍊秀𢷬殘月丹成已蟬
蛻藥臼見遺烈我亦辭道山浮杯愛清絶攀松一舒嘯
靈風披林樾尚想騎雪精重來飲芳潔(以上宋高僧詩選)
祖可
祖可字正平丹陽人蘇伯固之子養直之弟住
廬山被惡疾人號癩可詩入江西派有東溪集
瀑泉集
(西清詩話可詩得之雄爽如清霜羣木落盡見西山秋又谷口未斜日數峯生夕隂皆佳句也)
(劉後村詩話祖可&KR3378;讀書詩料多無蔬筍氣僧中一角麟也)
(江西宗派圖錄羅源陳善曰余與僧惠空論今之詩僧如病可瘦權嫌其太清李商老云可詩)
(句句是廬山景物意亦以太清為病余謂清非詩之病也可師有亂山爭夕陽之句善權歎其)
(精絶與養直唱和真隱詩如潄壑夜泉響埽窗春霧空等詠往往得意外警妙)
天台山中偶題
傴步入蘿徑綿延趣罙深僧居不知處髣髴清磬音石
梁邀屢度始見青松林谷口未斜日數峯生夕隂凄風
薄喬木萬竅作龍吟摩挲綠苔石書此慰幽尋(苕溪漁隱叢話)
李伯時作淵明歸去來圖王性之刻于琢玉坊牆
病僧祖可見而賦詩
坐上柴桑墟落烟眼中百里舊山川候門稚子似無恙
三徑巾車人絶憐尚友當須今逸少丹青寧復老龍眠
流傳匪獨遺怡玩端使懦夫懷凛然
書秦處度所作松石
憐君作詩自無敵遊戲詩餘畫成癖高堂奮袖風雨來
霜幹雲根動秋色長懷祝融天柱峯萬年不死之喬松
觀君此畫已無斁不復望雲支瘦笻
觀壯輿所藏伯時馬
平生徒說追風足厭見駑駘飽芻粟劉侯為出二馬圖
緬想權竒在坰牧本朝不伐大宛城公初得之無乃驚
胡沙燕山在吾目短草落日低邊明雄姿忽作風動壁
意氣騰驤欲無敵前者驕矜後者馳信矣能先鳥飛疾
圉人亦復神超然亮作俗肉勤加鞭吁嗟駿骨世多有
伯樂不逢長棄捐(以上聲畫集)
絶句
坐見茅齋一葉秋小山叢桂鳥聲幽不知疊嶂夜來雨
清曉石楠花亂流(詩人玉屑)
廬山十八賢
不能晉室扶傾覆盡作西方社裏人豈意一時希有事
翻令元亮兩眉顰(樂邦文類)
秋屏閣
袖手章江淨渺然倚風殘葉舞翩翩霜鷗睡渚白勝雪
霧雨含沙輕若烟楊柳一番南陌上梅花三弄遠雲邊
匣鳴雙劒忽生興我欲因從東去船(南昌府志)
句
懷人更作夢千里歸思欲迷雲一灘(懷蘭江)窗閒一榻
篆烟碧門外四山秋葉紅(贈端師)
(韻語陽秋祖可詩多佳句皆清新可喜徐師川作畫虎行末章云憶昔予頑少小時先生教誦)
(荆公詩即今老舊無新語尚有廬山祖可師)
如璧
如璧本撫州士人饒節字德操後為僧詩入江
西派有倚松老人集
(墨莊漫錄如璧少時曾投書于曾子宣論新法非是不合乃祝髮更名尤長于詩有詠梅云遂)
(教天下無雙色來作人間第一春風味不淺師能改齋漫錄饒德操自號倚松道人取閑禪)
(詩云云故以名菴又以自號謝無逸劉後村詩話如璧詩輕快似)
(撫州府志僧如璧饒氏臨川人初名節字德操博學能文後之糓城香嚴寺聽智海說法而悟)
(遂落髮陳瑩中與詩云舊時饒措大今日璧頭陀借問安心法儒禪隔幾何先是如璧有偈云)
(閒攜經卷倚松立試問客從何處來因號倚松道人)
寄吕居仁
向來相約濟時功大似&KR0008;伽餉遠空我巳定交木上座
君猶求舊管城公文章不療百年老世事能排雙頰紅
好貸夜窗三十刻胡牀趺坐究幡風
(紫微詩話德操詩蕭散不減潘邠老為僧後詩更高妙不可及)
偶成
松下柴門晝不開只有蝴蝶雙飛來蜜蜂兩脾大如繭
應是山前花又開
李太白畫歌
先生之氣蓋天下當時流輩退百舍醉中咳唾落珠璣
身後聲名滿夷夏青山木拱三百年今晨乃拜先生畫
烏紗之巾白紵袍岸巾攘臂方出遨神遊八極氣自穩
冰壺玉斗霜氣高嗚呼先生態絶倫仙風道骨語甚真
蕭然可望不可親懸知野鶴非雞羣天寶之初天子逸
先生辭去不肯屈采石江頭明月出鼓栧酣歌志願畢
只今遺像粉墨閒尚有英風爽毛骨宣州長史粉黛工
誰令寫此人中龍細看筆意有俯仰妙處果在阿堵中
人云此畫世莫比吳侯得之喜不寐意侯所愛豈徒爾
亦惜真才死泥滓先生朽骨如可起誰為獵之奉天子
作為文章文聖世千秋萬古誦盛美再拜先生淚如洗
振衣濯足吾往矣
題宗子趙明叔盤車圖後
跌宕平生萬里程盤車一展老心驚溪昏樹老牛爭力
似聽當年風雨聲
贈道士張謙中
道人髭鬚似民部平生篆隷心獨苦世間筆墨一點無
駸駸氣象追千古道人得師在何許秦漢鼎彝周石鼓
若嶧山碑若詛楚二李而下初不數異時心醉不窺園
依繩作直規作圓一朝妙解古人意脫落尺度誠其天
嗟君絶藝世無敵勿示時流渠未識我亦當年好古人
推席為君三歎息
歎息行(有序)
士大夫湛于不義雖窮極富貴君子過之弗顧而況
女子失身于委巷容笑之賤亦豈能自拔哉吾友人
賦歎息行有謂而作誰人既屬和僕亦擬古樂府為
辭傷之于其末開之以正是亦詩人之志也
歎息復歎息丹砂為土玉為石誰家女兒妙無敵日日
當窗淚霑舄問之何思復何憶深顰欲語語不得回身
抱琴不回面清商自寫昭君怨朔風蕭蕭霜月懸萬里
胡沙鳴一雁此聲此意太分明猶恐君侯未會情從頭
卻欲為君說恐君腸斷君勿聽黃鶴一去已千里雉子
高飛亦能幾人生長短要自裁嗟爾此身今巳矣刺刺
促促徒為爾
寄夏思道惠示縑帛
憶昔南方木葉下祝融逗留不退舍閭閻未簡卒歲材
明月滿門自宜夜而今身在天中央日月寒暑遵故常
西風今日我為政冥冥塵沙何可當浮雲倚勢不解事
濃隂蔽日釀秋思臥病但知仲卿泣載酒誰問子雲字
故人千里知我寒書來遺我帛數端揀絲織作經緯稱
長細廣幅尺度寬染人暴練勿設色衣被皎皎識君德
(以上倚松集)
題骨觀畫
白骨纖纖巧畫眉髑髏楚楚被羅衣手持紈扇空相對
笑殺傍觀自不知(墨莊漫錄)
荅呂居仁寄詩
長憶吟時對短檠詩成重改又雞鳴如今老矣無心力
口誦君詩遶竹行
(墨莊漫錄此詩居仁甚稱之)
如琳
如琳如璧之僕後為僧
(梁溪漫志饒節字德操臨川人以文章著名曾子宣丞相禮為上客陳了翁諸公皆與之游往)
(來襄鄧閒始亦有婚宦意遇白崖長老與之語欣然有得嘗令其僕守舍歸見其占對異常怪)
(而問之僕曰守舍無所用心聞鄰寺長老有道價往請一轉語忽覺悟身心泰然無他也德操)
(慨然曰汝能是我乃不能何哉徑往白崖問道八日而悟盡發囊橐與其僕祝髮為浮屠德操)
(名如璧僕名如琳徧參諸方陳了翁關子開兄弟皆以詩稱美之至江浙樂靈隱山川因挂錫)
(琳抱疾德操躬進藥餌既卒盡送終之義後主襄陽天寧夏均父倪為請疏其略云無復挾書)
(更逐康成之後何憂成佛不居靈運之先又云豈惟江左公卿盡傾支遁獨有襄陽耆舊未識)
(道安時稱其精)
韜光菴訪淵公不值(曰琯按此詩又見倚松集)
紫蕨伸拳筍破梢楊花飛盡綠隂交道人開戶不知處
黃栗留鳴鵲在巢(咸淳臨安志)
惠嚴
惠嚴姓彭氏金谿人出家寶應寺號文惠大師
遊廢圃
亭榭基猶壯笙歌迹已陳竹分通别徑花發屬南鄰雲
散望塵友冰銷炙手人只因忘寵辱到此不傷神(宋高僧詩)
(選)
正覺寺
野水痕俱落拏舟日未西斷溝横略彴支徑入招提方
廣原深似竹林境可齊徘徊未能返暝色起前谿
(撫州府志韓陵陽駒客寓寶應寺每賦詩師從旁諦聽韓曰須吟盡粗惡而後可施鉗鎚自是)
(有能詩聲鄉人李侍郎浩時為中都官朝士問斷溝横略彴支徑入招提此臨川惠嚴上人詩)
(耶李曰是特虎豹一斑耳)
法具
法具字圓復吳興僧後寂于毘陵馬跡山有化
菴湖海集
(容齋三筆圓復有能詩聲于福州僧智恢處見其詩稾一紙字體效王荆公其詩皆可咀嚼也)
送僧
灘聲嘈嘈雜雨聲舍北舍南春水平拄杖穿花出門去
五湖風浪白鷗輕
送翁士特
朝入羊腸暮鹿頭十三官驛是荆州具車秣馬曉將發
寒燭燒殘語未休
竹軒二首
老竹排簷誰手種山日未斜寒翠重六月散髮葉底眠
冷雨斜風頻入夢
冬凋峯木雪縞廬落眼青青卻笑渠花時吹筍排林上
吳州還見竹溪圖
和子蒼三馬圖
從來畫馬稱神妙至今只說江都王將軍曹霸實季仲
沙苑丞相猶諸郎龍眠居士善畫馬獨與二子遙相望
兩馬駢立真驌驦一馬脫去仍騰驤浣花老人今已亡
嗚呼五馬誰平章飽知畫肉亦畫骨妙處不减黃無雙
絶句春日
燒燈過了客思家獨立衡門數暝鴉燕子未歸梅落盡
小窗明月屬梨花(以上容齋三筆)
客中會友
愁中有句可消除客裏無人問所須竹屋青燈雨聲冷
白頭相對話江湖
東山
窗中遠看眉黛綠盡是當年歌吹愁鳥語夕陽人不見
薔薇花暗小江流(以上宋高僧詩選)
月夜遊錢唐江
小舟為我載月色白沙翠竹光相射自從李白下金陵
四百年無此豪逸(見攻媿集)
題默齋(在富陽華蓋仙山院)
道人挂口蒼烟裏萬象無聲忽轉雷老去不知塵世事
東風又上屋頭梅(咸淳臨安志)
曇瑩
曇瑩嘉禾僧號蘿月善言易洪邁容齋續筆稱
為易僧
睡起
蕙帳烟凝晝掩關落花時節雨闌珊客來驚起還鄉夢
繞屋春風綠樹寒
姚江
沙尾鱗鱗水退潮柳行出沒見漁樵客船自載鐘聲去
落日殘僧立寺橋(以上宋高僧詩選)
希雅
寄禮導師
掩關名自遠鯨浪阻相尋講罷唯澄慮孤峯秪此心柏
烟秋榻靜蓮漏夜堂深盡仰鄞江上清風繼道林(宋高僧詩)
(選)
士珪
士珪住温州龍翔寺
觀行上座所作維摩問疾圖
道人眈眈癡虎頭瞭然電轉開雙眸枯木巳死寒巖秋
定中霹靂摧四牛起來下筆不能休新詩字字蟠銀鉤
發其餘者漫不收散而縱横為九流我觀此畫真其尤
病維摩詰小有瘳文殊大士從之游彼上人者難對酬
兩公文章虎而彪萬古凡馬空驊騮向來曹韓與韋侯
筆端亦嘗知此否世閒畫本多山丘閱人何翅如傳郵
對此可以銷百憂先生胡為吟四愁
安上座所作墨梅
道人色心淨了見造物根筆端開此花胸中有丘園清
香凝暗夜疎枝臥黃昏撞鐘西湖寺見月羅浮村老眼
隔烟霧一笑作籬藩(以上聲畫集)
藴常
藴常字不輕
送空上人
過了梨花春亦歸小窗新綠正相宜白頭更作西州夢
細雨青燈話别離
别蘇養直
老去難為别愁邊更著秋碧蘆圍野水落日滿行舟雁
斷西風急天寒古寺幽兩鄉無百里能寄短書不(以上宋高)
(僧詩選)
德葵
德葵華亭僧
題海慧寺畫水壁
君不見昔人十日畫一水摩挲窪窿隨手起若非胸次
吞江湖安得波瀾來筆底我來蕭寺觀竒蹤壁閒隱隱
騰蛟龍初疑乘風馭弱水恍然坐我蓬萊宮又疑去年
八月秋水溢隂風襲人廊廡濕誰知畫者巧通神董羽
至今羞死筆此水不是畫一水一水一水勢相及對此
融神坐終日後人雖畫畫不出何如倒卻毘陵華嚴壁
海慧北廊推第一(松江府志)
善勤
洛下别同志
歲暮遠交朋攜笻背洛城往來興廢地今古别離情疊
翠嵩峯色瀉寒伊水聲他年再相會郤訝白髭生(宋藝圃集)
惠日
題三女岡白蓮花
神佛何由測芬陀陸地興素芳呈玉雪梵刹肈丘陵換
額從師霸懸碑自老僧殷勤勸來者期使續千燈(至元嘉禾)
(志)
懷志
懷志金華吳氏子游湘上菴于南嶽石頭二十
餘年崇寧初入滅
荅覺範問住山
山中住獨掩柴門無别趣三箇柴頭品字煨不用援毫
文彩露
萬機俱罷付癡憨蹤跡常容野鹿參不脱麻衣拳作枕
幾生夢在綠蘿菴(林閒錄)
智孜
智孜號禪鑑俗姓蕭長汀僧
四皓
忠義合時難雲林共掩關因秦生白髮為漢出青山不
顧金章貴常披鶴氅還如今聖明代高躅更難攀
(汀州府志洪駒父見此擊節稱賞)
法秀
法秀字圓通秦州隴城人辛氏子受法無為懷
禪師道風峻潔時目為秀鐵面冀國大長公主
請師住法雲寺元祐五年說偈而化
(僧寶傳李伯時工畫馬師呵之曰汝畫馬期人誇以為得妙入馬腹中亦足懼伯時由是絶筆)
(師勸畫觀音像以贖其過黃魯直作豔詞人爭傳之師呵之曰翰墨之妙甘施于此乎魯直笑)
(曰又當置我馬腹中邪師曰汝以豔語動天下人媱心不止馬腹正恐生泥犁中耳)
頌子
誰能一日三梳頭撮得髻根牢便休大抵是他肌骨好
不搽紅粉也風流(侯鯖錄)
送僧遊嘉禾
楚天西首路檇李記曾遊店宿燈懸夢隄行草喚愁玉
澄湖水曉畫展囿亭秋小艇枯楊趾重來為繫留(翰墨大全)
普首座
普首座蜀僧自號性空菴主
别衆一絶
船子當年返故鄉沒蹤跡處妙難量真風偏繼知音者
鐵笛横吹作散場
(羅湖野錄普首座參見死心禪師居華亭最久雅好吹鐵笛放曠自樂凡聖莫測亦善為偈句)
(開導人既而欲追船子和尚故事遂于青龍江上乘木盆張布帆吹鐵笛泛遠而没)
懷清
懷清號草堂住隆興府泐潭
送崇覺空禪師
十年聚首龍峯寺一悟真空萬境閑此去隨緣且高隱
莫將名字落人閒(羅湖野錄)
圓禪師
圓禪師住湖州甘露寺
漁父詞
本自瀟湘一釣客自東自西自南北只把孤舟為屋宅
無寬窄幕天席地人難測
頃聞四海停戈革金門嬾去投書策時向灘頭歌月白
真高格浮名浮利誰拘得(羅湖野錄)
正勤
落葉
蕭索下疎林翩翩動客心帶烟浮遠水和露逐飛禽近
砌凋將盡前村疊更深年年見衰謝看即二毛侵(宋高僧詩)
(選)
靈源
靈源早參晦堂號清侍者
辭張無盡請住豫章觀音寺
無地無錐徹骨貧利生深媿乏餘珍鄽中大施門難啟
乞與青山養病身
(羅湖野錄黃魯直與興化海老手帖云承觀音虚席上司有意干清兄清兄確欲不行亦甚好)
(蟠桃三千年一熟莫做退花杏子摘卻此事黃龍興化亦當作助道之緣共出一臂莫送人上)
(樹拔卻梯也)
懷悟
懷悟字瑞竹禦溪崔氏子
廬山白蓮社
晉室陵遲帝紀侵羣英晦跡匡山隂樓煩大士麾麈尾
十七高賢爭扣几才高孰謂文中龍返使伊人思謝公
烟飛露滴玉池空雪蓮蘸影搖秋風(樂邦文類)
昭符
秋夕
又是聽猨吟如何恨更深每因多病日減卻少年心凍
鶴連巖雪愁人半夜碪故園阻兵革消息遣誰尋(宋高僧詩)
(選)
義了
義了字廓然嵩山僧
句
百年休問幾時好萬事不如明日看(許彦周詩話)
正宗
正宗俗姓陳崇仁人居梅山吕居仁曾吉甫韓
子蒼寓臨川日宗遊其門有愚丘詩集
觀孫司戶畫壁
若人胸次聞能容書四庫餘地著山川得酒欲飛去摩
挲雪色壁吐作無聲句寒屯水際雲瘦立烟中樹雖非
桃花源亦自有佳處未休蝸角兵欲問樵蘇路秖恐山
中人笑我來何暮
次韻蘇堅老秋日登擬峴臺
秋容澹薄晩烟孤千里誰開水墨圖欲借扁舟乘興去
臥看月影弄風蒲(以上宋高僧詩選)
招福寺作
自顧不材同社櫟乘流得坎便為家體中不快思讀易
睡思欲來還煮茶(撫州府志)
泉禪師
泉禪師蒋山僧號佛慧叢林謂之泉萬卷
送東坡居士
腳下曹溪去路通登堂無復問旛風好將鍾阜臨歧句
說似當年踏碓翁
(羅湖野錄紹聖元年東坡居士有嶺外之行舟次金陵阻風江滸泉公迎至從容語道東坡以)
(詩紀其事泉公復說偈送行)
信禪師
貽老僧
俗臘知多少龐眉擁毳袍看經嫌字小問事愛聲高曝
日終無厭登階漸覺勞自言曾少壯游嶽兩三遭
(羅湖野錄蘇州定慧信禪師為明眼宗匠此乃其游戲耳然品題摹寫可謂曲盡矣)
知和
知和崑山張氏子元符閒住雪竇
題壁
竹筧兩三升野水窗前五七片閑雲老僧活計只如此
留與人閒作見聞
黃皮裹骨一常僧壊衲蒙頭百慮澄年老嬾能頻對客
攀蘿又上小崚嶒
(羅湖野錄明州和菴主居雪竇之棲雲菴有志于道者多往見之主者嫉其勝已因郡守周舍)
(人聞其名而問之對曰一常僧耳和題偈于壁徙居杖錫山)
顯萬
顯萬字致一浯溪僧嘗參吕居仁有浯溪集
曉發山店
蓐食小人家寒燈碎落花雞鳴窗半曉路暗月西斜世
故欺懷抱風霜迫歲華劇憐詩思苦悽惻向長沙
送炭與湘山西堂惠禪師
紛紛向火乞兒多獨有君如擇乳鵝萬煅爐中尋粲可
一堆灰裏撥隂何雪欺敗屋閒犀柄草臥空庭任雀羅
亟送烏薪相暖熱恐隨春夢入南柯(以上宋高僧詩選)
菴中自題
萬松嶺上一間屋老僧半間雲半間三更雲去作行雨
回頭方羨老僧閒(詩人玉屑)
義帝陵
祖龍智昏日月蝕南公力欲麒麟鬭楚雖三戶必亡秦
盛德宜然有其後魯公背約火咸陽咄嗟聲出羣雄右
豆分瓜剖聽指頤忍使黥徒賊孤幼籍也狐埋狐搰之
項伯寧不為家寇真人如龍翔霸上縞袒長風起襟袖
終據黃圖豈力為雅張赤幟皆天授可憐郴北東上墳
恨碧凄紅春不茂
蘇仙宅
蘇君善養志以孝格神明一朝蜕塵鞅通籍赤霞城相
看疑夢寐去若鵝毛輕玉笙墮哀響烟髦錯霓旌丹井
愈沈疴橘葉通仙靈至今華屋底想像雙眉青雲裝挹
飛袖蘂佩敲風鳴兹事既茫邈無階接蓬瀛掬月潄吟
齒餐霞夀頽齡藴真思遠託何從保長生漢武梓棺巧
秦皇鮑魚腥空山鶴未歸花發春冥冥
郴陽道中
草荒驛路欲迷人未見梅花信息真憶著舊家烟雨外
犯寒斜放竹籬春
曉村寒水碧悠悠雨歇浮雲漫不收且緩晨炊三十里
不妨亭午到郴州(以上郴州文志)
圓璣
圓璣福州林氏子元祐間住洪州翠巖寺崇寧
初住金陵保寧寺
荅張無盡因續成詩
野僧迎客下烟嵐試問如何是翠巖(張商英)門近洪崖
千尺井石橋分水繞松杉(璣)(羅湖野錄)
書壁
無學菴中老平生百不能忖思多幸處至老得為僧
(僧寶傳璣雅自號無學老而書偈于壁云云宣和中詔下髮天下僧尼為德士德女而璣巳化)
(去豈偶然哉)
惠洪
惠洪字覺範俗姓彭筠州人以醫識張天覺大
觀中入京乞得祠部牒為僧又往來郭天信之
門政和元年張郭得罪覺範決配朱崖有石門
文字禪筠溪集天廚禁臠冷齋夜話
(能改齋漫錄洪覺範有上元㝛嶽麓寺詩蔡元度夫人王氏荆公女也讀至十分春瘦緣何事)
(一掬鄉心未到家曰此浪子和尚耳龍雨忽起雪浪齋日記覺範詩云巳收一霎挂)
(千巖攧鷂風挂龍雨對攧鷂風皆方言古今人未嘗道又云麗句妙于天下白高才俊似海東)
(青又云文如水行川氣如春在花皆竒句也)
舟行書所見
剰水殘山慘淡間白鷗無事小舟閒箇中著我添圖畫
便是華亭落照灣
(冷齋夜話魯直謂予曰觀君詩說烟波縹渺處如陸忠州論國政字字坦夷前身非篙師沙戶)
(種類耶)
陳瑩中移家廬山
雁蕩天台看不足盡搬兒女寄篷窗往來漳水謀三頃
偶愛廬山家九江名節適真如醉白生涯領略似湘龐
向來萬事都休理且聽樓鐘咽夜撞
與公靈鷲曾聽法游戲人門知幾生夏口甕中藏畫像
孤山月下認歌聲翳消已覺花無蔕礦盡方知珠自明
烟柳夕陽殘雨外一番飛絮滿江城
(冷齋夜話余還自朱崖館于高安大愚山陳瑩中自台州載其家來漳浦過九江愛廬山因家)
(焉以書督余兼程來余以三日至湓城瑩中曰自此公可禁作詩無益于事余曰敬奉教然余)
(兒時好食肉母使持齋余叩頭乞先飽餐肉一日母許之今日當準食肉例先吟兩詩喜吾二)
(人死而更生如何瑩中許焉詩成瑩中喜而謂余曰此岐山猪肉雖美無多食後三年余客漳)
(水見瑩中姪勝柔自九江來出示余詩余謂勝柔曰公癡叔詩如食鰣魚惟恐遭骨刺與岐山)
(猪肉不可同年而語也)
余自并州還故里館延福寺寺前有小溪風物類
斜川兒童時戲劇之地也春深獨行溪上因作小
詩(一作筠溪晩望)
小溪倚春漲攘我釣月灣新晴為不平約束晚見還銀
梭時撥刺破碎波中山整鉤背落日一葉嫩紅閒
崇勝寺後有竹千餘竿獨一根秀出人呼為竹尊
者因賦詩
高節長身老不枯平生風骨自清癯愛君修竹為尊者
卻笑寒松作大夫未見同參木上座空餘聽法石於菟
戲將秋色分齋鉢抹月批風得飽無
(能改齋漫錄黃太史見之喜因手書此詩故名以顯)
謁狄梁公廟
九江浪黏天氣勢必東下萬山勒回之到此竟傾寫如
公廷諍時一快那顧藉君看洗日光正色甚閑暇使唐
不敢周誰復如公者古祠蒼烟根碧草上屋瓦我來春
雨餘瞻歎香火罷一讀老范碑頓塵看奔馬斯文如貫
珠字字光照夜整帆更遲留風正不忍挂
汪履道家觀所蓄烟雨蘆雁圖
西湖漠漠生烟雨浦浦圓沙鳧雁聚今日高堂素壁閒
忽見西湖最西浦翩翻兩雁方欲下數隻飄然掠波去
獨餘一隻方穩眠有夢不成亦驚顧蕭梢碧蘆秋葉赤
青沙白石紛無數我本江湖不繫舟爾輩況亦江湖侣
令人便欲尋睿郎呼船深入龍山塢
西齋晝臥
餘生已無累古寺寄閑房睡足無來客窗空又夕陽叢
蕉高出屋病葉偶飄廊起探風簷立飛蟁閙晩涼
贈尼昧上人
不著包頭絹能披壊墨衣媿無灌溪辯敢對末山機未
肯題紅葉終期老翠微余今倦行役投杖夢烟扉(以上石門)
(文字禪)
送僧
古寺閒門聊作夏秋來歸思漫迢迢枕中柔櫓驚鄉夢
門外秦淮漲夜潮想見舊房生薜荔不堪疎雨滴芭蕉
何時卻理緣雲策同上峯頭看石橋
夏日
山縣蕭條半放衙蓮塘無主自開花三义路口炊烟起
白瓦青旗一兩家(以上宋高僧詩選)
惠津
句
飢殘夷叔丰姿瘦泣盡娥英粉淚乾(雙竹)(天廚禁臠)
梵崇
梵崇字寶之
香泉濟大師見過
老木因風時自號杜門春徑長蓬蒿得君過我殊堪喜
夜雨不知山月高
夜歸
暮策返溪寺松風遵路長水幽聲斷續山暝色蒼茫鐘
隱空巖響露滋羣草香歸來人已久華月半虚廊
寓居西林
一身雖復嬾百念勤掃除衆人自紛擾我心常晏如寄
兹西林寺適與静者俱流水響環佩芳林列扶疎時開
南面窗烟中認香爐夜梵出遠壑朝雲生坐隅高眠謝
俯仰一食隨鐘魚須知天宇閒所在皆我廬何必支上
人買山纔隱居(以上宋高僧詩選)
觀燕肅山水
憶昨神林口江山此畫同沙鷗輕泛浪浦樹遠含風一
舸菰蒲外數峯烟雨中箇中誰得計蓑笠釣魚翁(聲畫集)
春晩
春光過眼只須臾榆莢楊花埽地無卻憶菩提湖上寺
綠荷擎雨看跳珠(合璧事類前集)
沖邈
沖邈政和中崑山詩僧有翠微集
翠微山居
一池荷葉衣無盡數樹松花食有餘卻被世人知去處
更移茅屋作深居(玉峯詩纂)
文坦
寒食野步
寒食出重闉郊原忽愴神人悲新舊冢花落古今春名
位空標史賢愚盡委塵斜陽回首處壠木噪鴉頻(宋藝圃集)
文興
寄雲水禪師
百丈傳衣後棲心近沃洲道高歸毳侣名重逹凝旒對
話千峯雪安禪萬木秋仍聞有新偈時向四方流(雲門志略)
如禪師
荅嵩禪師
道契平生更有誰閑卿於我最心知當初未欲成相别
恐誤同參一首詩(五燈會元)
宗振
宗振丹丘人南康雲居寺首座
題壁
住在千峯最上層年將耳順任騰騰免教名字挂人齒
甘作今朝百拙僧(五燈會元)
克勤
克勤住成都昭覺寺紹興初逝賜諡真覺禪師
贈思淨律師(并序)
錢唐妙行淨律師具佛種智闡普門方便操鐵石身
心作種種殊勝佛事三十餘年矣遐邇信向無論識
與不識聞見喻彌陀即傾貲樂施比年設百萬僧齋
功過半而青溪巨盜寇攘武林淨公化緣自如賊脅
以刃色不動緣此革心為斂跡洎宣撫公相統天兵
掃蕩妖孽錢唐得清平淨目擊之遂發大心於西湖
多寶隩區劖石作當來下生彌勒百尺像俾生靈不
待三會龍華先覩慈氏作授記莂之因而以報聖君
賢相朝貴濟護黎庶丘山之恩琢石鳩工將就能事
山僧適以緣邂逅思溪乃述偈贊庶覽者知淨律師
惡境界所不能轉而增廣志願知恩報恩卓卓如此
宣和六年三月二十日
百萬齋才了正因大緣倏舉只逡巡鑿將瑪瑙一方石
鐫作龍華百尺身天竺江山增秀麗西湖風月愈清新
色聲不動操能事可是僧中英特人(宋妙行寺志)
顯彬
顯彬字守中俗姓周安吉縣人寶梵寺僧
新月
微光已成魄隱隱夕陽閒六幕無人卷一鉤長自閑輪
隨蟾影長香逐桂枝還三五相將近分明照竹關(湖州府志)
僧印
僧印字月江
周侯祠
將軍手持三尺劒奮身直入蛟龍穴至今魚鼈不敢游
溪流上下皆腥血千年廟食未足酬問之父老何其憂
害人白額猶未盡紛紛不獨南山頭(宋藝圃集)
如菴主
如菴主天台僧
荅郡守
三十年來住此山郡符何事到林間休將瑣瑣塵寰事
換我一生閒又閒(五燈會元)
小南禪師
小南禪師汀州張氏子居廬山之羅漢寺
示居士張戒
頭戴烏巾著白襴山房借汝一年閒出門為說來時路
家在黃陂翠靄間(羅湖野錄)
思淨
思淨錢塘喻氏子好畫阿彌陀佛臻其妙楊無
為呼為喻彌陀就北關僦舍飯僧及三百萬移
妙行額為寺鐫西湖多寶山石為佛像紹興七
年趺坐逝
荅或問
平生只解念彌陀不解參禪可奈何但得五湖風月在
太平何用動干戈(西湖高僧事略)
懷深
懷深夀春夏氏子靖康閒住靈巖堯峯院號慈
受禪師
中秋賞月寄高峯瑰老
靈岫高峯咫尺間青松長伴白雲閒今宵共賞中秋月
莫道山家不往還(中吳紀聞)
堯峯院山居十詠(存六首)
清輝軒
湛湛平湖浸月明漁歌吹斷曉風清壊衣蒙頂跏趺坐
不稱詩情稱道情
碧玉沼
深静含秋一鑑寬清甘聊酌齒牙寒靈巖自笑窮山骨
明月泉慳只欲乾
多境巖
聊向蒼藤挂六環滿莎嘉致伴幽閒雙眸淨洗看不厭
欲結遮頭草一閒
觀音巖
笑日野花青嶂下歌春幽鳥白雲閒寶陀大士全身露
懊惱遊人空看山
東齋
禪板蒲團消永日明窗淨几映疎筠一爐香盡六時過
轉覺山家氣味真
西隱
匿隱長嫌山未深閉門莫放俗塵侵如今滿眼事奔走
欲向何人話此心(以上吳郡志)
慧梵
慧梵字竺卿住崇德羔羊村澄寂院有蓬居集
太湖
黃蘆一股水翠竹兩三家落日聞雞犬荆榛一徑斜(宋高)
(僧詩選)
天目僧(以下無名釋子)
荅贊寧
山中人事違天眼中修定(自注天目一名天眼)我本無根株
只將筍為命(筍譜)
村寺僧
蒸豚
觜長毛短淺含臕久向山中食藥苗蒸處已將蕉葉裹
熟時兼用杏漿澆紅鮮雅稱金盤飣輭熟真堪玉筯挑
若把羶根來比並羶根只合喫藤條
(東坡志林王中令既平蜀捕逐餘寇與步隊相遠飢甚入一村寺中主僧醉甚箕踞公怒欲斬)
(之僧應對不懼公竒而赦之問求蔬食僧云有肉無蔬公益竒之餽以一蒸豬頭食之甚美公)
(喜問僧止能飲酒食肉耶抑有他技也僧自言能詩公令賦蒸豚援筆立成詩云云公大喜與)
(紫衣賜號)
朱池寺僧
絶句
孤燈寂寂夜堂深寒雨蕭蕭響竹林大抵浮生只如此
不須哀怨動悲吟
(李希聲詩話余往歲侍親睦州夀昌縣朱池寺僧卒方數日弟子出卒前一日手寫頌云云字)
(甚端謹斯亦異矣)
蜀僧
題東明寺
三十年前鎮益州紫泥丹詔鳳池遊大鈞播物心難一
六印懸腰老未休佐主不能如傅說知幾那得似留侯
功名富貴今何在寂寂招提土一丘
(梁溪漫志蔡元長南遷道出長沙卒于城南五里東明寺遂草殯于寺之觀音殿後有蜀僧遊)
(方過之慨然因題詩于壁云云)
湘僧
題能仁寺
寺在重雲裏秋深夢轉勞檻前雙㵎急門外一峯高谷
鳥翻新樂巖松起暮濤何時拂衣去攲枕聽蕭騷(南岳總勝)
(集)
宋詩紀事卷九十二
