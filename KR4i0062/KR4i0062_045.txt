宋詩紀事卷四十五錢塘厲鶚撰
陳淵
淵字知默初名漸字幾叟南劒州沙縣人瓘之
從孫紹興五年賜進士出身累遷右正言終宗
正少卿有默堂集
錢清堰待潮
江潮來去自有時扁舟閣淺心如飛岸容霜竹青照眼
春信梅花香撲衣天寒鄞江道路阻歲晏錢清風俗非
故園回首二千里落日看盡行雲歸
題綠波亭
南浦江波綠陽關柳色青夕陽千古恨分付短長亭
寄内
明月向人圓愛之不能睡坐久風露寒忽忽心如醉念
君一適我所遇無歡意況乃久别離相思到夢寐我生
百不堪謬學屠龍技于今半世人升斗亦未遂賴有室
中友素懷隠居志肻與梁伯鸞扁舟共東逝
天姥寺
浮雲作秋陰細雨如朝霧放形山水間意適無艱步忽
遇古招提空翠森回互倚杖聽泉鳴悠然不能去
季修舍舟趨諸暨謁劉元成獨泛錢清江有懷其
人
人遠牛羊暮春深草樹滋野橋低映水浦岸曲縈籬風
雨江湖思乾坤杖履疑論心竟誰是短棹欲何之
邑中諸公見和再用前韻
看盡愁人萬點紅曉來雙鬢白于茸他時儻記江南夢
畫我黃梅細雨中
錢唐江
潮頭駕月衝殘夢水色浮空送峭寒十幅輕蒲連夜發
不知身到海門山(以上默堂集)
題善山院
拄頤長劒上凌煙自古功名亦偶然鍾鼎山林俱不惡
一瓢可飲盡吾年(延平府志)
秦梓
梓字楚材檜弟歷知台秀袁太平常湖六州除
翰林學士出知宣州再移湖州進資政殿學士
致仕
溧陽貞女祠
史氏之女生寒門白璧粲粲貞義存上無所天漂為業
春風三十報母恩斬奢芟尚白日昏子胥脫身閒道奔
遠來困窮乞于此分以壺漿救虛餒子胥還吳雪讐恥
貞女可憐身已死一飯之德古必償遺以千金投瀨沚
謫仙高才解幽沈奕奕穹碑照江水有客停舟臨古祠
涼飇動木興遐思蕉黃茘丹幾千古焄蒿悽愴若見之
更憐抉目人已去姑蘇臺上草萋萋(貞烈集)
鄭樵
樵字漁仲莆田人居夾漈山中自稱溪西逸民
紹興中以薦召對給札歸鈔所著通志書成入
為樞密院編修官有夾漈遺稾
北山巖
西風洩洩片雲閒一夜寒泉臥北山倚杖巖頭秋獨望
稀疎煙壠是人間(興化府志)
黃公度
公度字師憲莆田人紹興八年進士第一簽書
平海軍節度判官累仕考功員外郎有知稼翁
集
悲秋
萬里西風入晩扉高齋悵望獨移時迢迢别浦帆雙去
漠漠平蕪天四垂雨意欲晴山鳥樂寒聲初到井梧知
丈夫感慨關時事不學楚人兒女悲(知稼翁集)
包孝肅清心堂
千里有餘刃一堂聊賞心庭虚延遠吹簷敞受繁陰休
吏簾初下忘懷機自沈人間足塵土無路到清襟(肈慶府志)
分水嶺
嗚咽流泉萬仞峯斷腸從此各西東誰知不作多時别
依舊相逢滄海中
(肈慶府志黃公度為祕書省正字貽書臺官言者謂其譏訕時政罷為主管台州崇道觀過分)
(水嶺有詩云云及公歸莆趙丞相鼎謫居潮陽讒者傅會其說謂公此詩指趙而言將不久復)
(偕還中都也秦檜怒令通判肈慶府)
題嵩臺二絶
四山如畫古端州州在西江欲盡頭漫道江山解留客
老夫歸思甚東流
松菊壺山手自栽二年羈宦客嵩臺無端卻被東風誤
又作恩平一夢回(廣東通志)
陳俊卿
俊卿字應求莆田人中紹興八年進士累遷尚
書右僕射同中書門下平章事兼樞密使淳熙
二年除少保判建康府以少師魏國公致仕卒
贈太保諡正獻有集
共樂堂(在興化軍治西州峯之顛為城中登眺勝處)
共樂堂前花木深登臨當暑豁塵襟紅垂茘子千家熟
翠擁篔簹十畝陰老退已尋居士服清歡時伴醉翁吟
憑闌四望豐年稼差慰平生憂國心(方輿勝覽)
哭林艾軒
出為嶺嶠澄清使歸作甘泉侍從臣百擔有書行李重
十金無產橐中貧經旬把臂言猶在昨日題詩墨尚新
清曉訪君呼不起寢門一慟淚霑巾(合璧事類續集)
題夾漈草堂
流水三閒屋公曾半席分帝嘗招此老天未喪斯文人
去留青竹山空只白雲升堂時想像金石恍猶聞(蕭陽文獻)
方翥
翥字次雲莆陽人紹興八年進士調閩清尉召
對除祕書省正字補外卒翥與鹽官施廷先遊
傳楊龜山之學林艾軒亦定交焉
癸酉冬赴部除夜宿信州客舍
隔屋青燈一點明臥聽簷雨落三更無因作得還鄉夢
門外兒童爆竹聲
讀老子
且柅流沙青犢車蔥蔥佳氣滿城閭白頭不解家人語
枉學司空城旦書
呈柔立兄
雞犬還家自識村重營生理長兒孫時平戰地逢華屋
歲久他鄉是故園别後塵埃如我老歸來耆舊幾人存
雁行疇昔從遊者莫話凋零恐斷魂(以上林鬳齋續集)
寺中别林謙之兼寄諸鄭
遊從忘朝晡尊酒輕招呼笑語恣玩狎翻覆雲雨疎我
友數君子古心相與娛每見輒賓敬衣裳儼而趨惡石
寓規誡美疢疾佞諛深山足風雨零落梅花株亭亭巖
上松霜姿一何孤感茲各努力勿以歲事徂(莆陽文獻)
句
秋明河漢外月近斗牛㫄
(楊誠齋詩話林謙之嘗稱其友方次雲句)
山寒一杯酒歲晚兩窮人(和鄭處易溪邊贈别)可惜聽泉夜還當
殘月時(游石泉)(林鬳齋續集)
龔茂良
茂良字實之興化軍人紹興八年進士孝宗朝
累除敷文閣待制禮部侍郎尋拜參知政事安
置英州卒後復官諡莊敏有静泰堂集
靈源菴
遲回不忍去復作抱衾留斷續雲間雨蕭騷木末秋勞
生那有此漸老欲相投最愛千山暮鍾鳴處處幽(莆陽文獻)
王之望
之望字瞻叔穀城人紹興八年進士孝宗朝附
湯思退拜參知政事兼同知樞密院事罷為資
政殿學士知溫州有漢濱集
浯溪中興頌碑
蜀日既衰洛日亡前星靈武騰光芒元功百戰兩京復
萬里阿瞞歸故鄉干戈紛紛徧四海浯碑已立湘江㫄
太師艱難喜初定作此大字龍鸞翔紙摹縑搨四百載
家家傳寶踰琳琅唐文中世未變古燕許偶儷為班揚
次山之文可也簡此頌未追周魯商祿山滔天等窮澆
春秋之法誅無將騁兵二字斥邊將此語豈足懲姦強
末篇三章頗辭費筆力不復能鏗鏘磨崖勒銘亦何有
反復自贊乃爾詳向來各人過許與舉世附和無雌黃
淮西仆碑無墨客惜哉不得逢鍾王
房公湖(在漢州又名西湖房琯上元間為牧始鑿湖治平間韓標序云今亭館皆非房公時)
(事)
金雁橋南二頃湖房公遺墨未湮蕪人遊杜牧晩晴賦
境對王維别墅圖經始園林心自巧折衝廊廟術何迂
常時只作幽人計留得陳濤四萬夫(以上方輿勝覽)
過石城
滄浪渡口莫愁鄉萬頃寒烟落木霜珍重使君留客意
一樽芳酒對斜陽
江上危亭思黯然追遊陳迹欲經年别來西望應相憶
郢樹荆門共一川(湖廣總志)
陳長方
長方字齊之號唯室福州長樂人徙居吳中紹
興八年進士終宣教郎江陰軍教授有唯室集
題定武本蘭亭
昭陵一入見無從鐫石猶將膺本供八法典刑今在此
華山天外立三峯
不須苦恨厭家雞自是鹽車後月題弄筆數行書紙背
莫教人喚庾安西
此甥此舅兩風流翰墨相傳不誤投大似曹溪付衣鉢
臨池他日看銀鉤
(蘭亭續考䟦吾友胡少明教官以王文正家所得蘭亭惠其甥王立之定武石刻屢經牧守私)
(易此本信非近年橅榻失真者所能髣髴也紹興乙卯上元日閩人陳長方齊之題于笠澤寓)
(舍)
葛立方
立方字常之丹陽人徙吳興勝仲之子紹興八
年進士隆興間官至吏部侍郎有西疇筆耕韻
語陽秋歸愚集
避地傷春
洛陽宫闕半成灰草草花枝濺淚開國色天香消息斷
妝臺誰奉紫金杯
石門連日動征鼙花柳無情自繞溪回首故園今好在
杜鵑花落子規啼
新城道中
已去日邊遠宜春程尚賒呼童秣征馬帶月趁啼鴉橋
斷復揭水路窮還渡沙誰能飾廚傳裹飯野人家(以上歸愚)
(集)
喜子邲登第
吾家五世十三人競擷丹枝撼月輪慶歷賢科開後裔
隆興儒業繼前塵泥金帖報家庭喜燒尾筵開帝里春
從此傳芳應未艾桂香早已襲天倫
余居吳興泛金溪上暇日率同志拏小舟載魚鼈
蝦蠏命五比丘誦寶勝佛名若十二因緣法作梵
唄捨之溪中坐中有請作詩以紀事者余輒為書
云
漁師竟日漁水族作斤賣小捐使鬼兄滿載獲鱗介鯤
鯨未易羅所得亦殊態青蛙盡公私朱鮪兼小大霜鱸
尚貫針土負或黏塊輪囷積文螺郭索走蒼蠏溼沬相
呴濡自分煮薑芥豈知惻隠人規作江湖貸因呼小青
翰收留舞澎湃趺坐延黑衣號佛指清瀨經飛流水篇
(流水長者事見金光明經)梵起魚山唄傾盆帶寒藻圉圉看于邁
驚疑或依蒲喜躍或生喝快若鷹辭韝歡如囚破械定
非校人池恐是餘不派願汝藉佛力永脫鉤網債口腹
聊爾耳香餌莫渠愛(以上韻語陽秋)
李燾
燾字仁父號巽巖眉州丹棱人唐宗室曹王臯
之後紹興八年進士孝宗朝歷官祕閣修撰同
修國史拜禮部侍郎除敷文閣學士致仕卒贈
太師諡文簡
從何使君父子遊墨池分韻得名字(成都縣治前有洗墨池揚)
(雄草太玄經處)
蜀學擅天下馬王先得名簧如巧言語于道蓋小成子
雲最後出振策思遐征斯文大一綂欻使聖域清富貴
盡在我紱冕非所榮㫄皇天祿閣聊亦觀我生懷哉不
能歸舊宅荒荆榛寂寞竟誰顧正路今莫行使君蓬萊
仙弭節歸赤城門無俗賓客家有賢父兄慨念此耆老
不登漢公卿臨池一尊酒尚友千載英拜呼嚴與李月
旦共細評區區可無憾彼重適我輕朅來成都市塵土
汙冠纓古人不可見見此眼自明請為懷古詩玉振而
金聲(成都文類)
客懷
寂寞三秋節凄涼萬里風關河盡形勝人物幾英雄秦
葉隨流水周禾滿故宫此心懸象闕夢繞浙西東
久客厭塵土幽居懷翠微只餘清夜夢長作故山歸菊
已開三逕松應長十圍晨鐘忽驚覺猶有露霑衣(曹氏歷代)
(詩選)
登金山
金山何處好四顧不相連窗迥前無地波澄下有天堂
留三楚客門泊五湖船暝色關詩思江籠兩岸烟(金山志略)
陳巖肖
巖肖字子象東陽人紹興八年以任子中詞科
仕至兵部侍郎著庚溪詩話
洗行
直榦解新籜低枝蔽舊叢芟繁留嫩綠引月更添風(庚溪)
(詩話)
范正國
正國嘗為太和通判
重經快閣(時紹興庚申間燬獨跨牛菴存)
僑寓窮滄海心棲快閣閒煙雲浮四座几席對千山闌
檻何由見神明悵未還興崇應有待高躅付誰攀(快閣紀存)
王逵
逵壯節王公之孫佾之子
送田諤
兩地音塵隔死生十年常效執珪吟羨君已作遼東鶴
顧我空存魏闕心日下旣蒙新眷遇海邊休忘舊知音
儻憐萬里親庭在為向雲山處處尋
(蘆浦筆記王復字景仁淄川人高宗詔知徐州尼雅滿寇徐公領兵閉城拒守城䧟不屈為所)
(殺凡闔門百口俱遇害時建炎三年正月二十是九日也天子震悼特贈資政殿學士謚壯節先)
(公長子佾以太僕丞從高宗過淮陽紹興八年和好成奏乞訪先臣遺骸優詔許之行至泗州)
(馬上得疾暴卒佾子逵留淄川南北隔絶紹興十年承宣使田諤扈從顯仁太后回鑾逵以詩)
(送諤云云詩至而佾卒已一歲矣聞者哀之)
洪适
适初名造後更今名字景伯皓長子紹興十二
年中博學宏詞科孝宗朝歷尚書右僕射同中
書門下平章事兼樞密使提舉太平興國宫卒
諡文惠有盤洲集
寧國寺
幾日山南北端期汗漫遊水痕秋雨過竹色曉烟收宦
海何時了僧房為少留卻尋歸去路餘興漫回眸
曉發泰安驛(在臨海)
秋夢不能曉起行山徑迷小車驚宿鷺列炬誤鳴雞冷
怯霜華重光瞻斗柄低金庭有佳處芳桂想幽棲
題三瑞堂
久矣馳魂夢今登三瑞堂故山有喬木近事話甘棠展
驥慚充位占熊憶問祥白雲留不住極目是吾鄉(以上盤洲)
(集)
(方輿勝覽洪公弼為寧海主簿時建以荷花桃實竹幹有連理之瑞已而生适故适以貳車行)
(縣題詩云云)
書懷
早歲那知世事艱中原北望氣如山樓船夜雪瓜洲渡
鐵馬秋風大散關塞上長城空自許鏡中衰鬢已先斑
出師一表真名世千載誰堪伯仲間(詩林萬選)
洪遵
遵字景嚴皓仲子與兄适同中博學宏詞科賜
進士出身歷徽猷閣直學士出知平江府孝宗
朝召除翰林學士承旨拜同知樞密院事江東
安撫使資政殿學士提舉洞霄宫卒諡文安有
小隠集
丁香花
來自丁香國還應世所稀叢生盛花葉亂結罥巾衣冷
豔璚為色低枝翠作圍蔓連疑鎖骨時見玉塵飛(全芳備祖)
洪邁(黃介)(許子紹)
邁字景盧鄱陽人皓季子紹興乙丑中博學宏
詞科孝宗朝累遷中書舍人兼侍讀直學士院
拜翰林學士進煥章閣學士知紹興府以端明
殿學士致仕卒贈光祿大夫諡文敏有野處類
稾容齋五筆夷堅志萬首唐人絶句行于世
(四朝聞見錄洪邁歸鄱陽與兄丞相适酬唱觴于林壑甚適偶得史氏璚花種之别墅名曰璚)
(野樓曰璚樓圃曰璚圃)
秋日漫興
江湖久客日思家坐覺微霜上鬢華節序又催秋後雁
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金剪親裁寄遠衣霜信早隨新雁至素書深訝故人稀
無因為謝東曹掾鱸熟蓴香莫便歸(野處類槖)
鎖院同葉晦叔作兼簡謝景思(紹興十九年晦叔為福建帥屬予嘗)
(因春補諸生白于府主邀與同考校鎖㝛貢院兩旬)
沈沈廣厦清如水市聲人聲不到耳一閒十日豈天賜
慙媿紛紛白袍子相逢更得金玉人久矣眼中無此士
連牀夜語不成寐往往雞聲忽驚起是中差樂真難名
昔者相過安得此但憐時節不相謀正墮清明寒食裏
梨花已空海棠謝外閒物色知餘幾只恐風雨摧折之
負此一春吾過矣謝公尋山飽閒暇應笑腐儒黏故紙
錦囊得句應已多萬一相思頻寄似(容齋三筆)
車駕㝛戒幸玉津園命下大雨將曉有晴意已而
天宇豁然至晩歸邁進一詩歌詠其實
五更猶自雨如麻無限都人仰翠華翻手作雲方悵望
舉頭見日共驚嗟天公的有施生妙帝力堪同造物誇
上苑春光無盡藏可須羯鼓更催花(容齋五筆)
和朱子淵賦石柏
海底靈根石效奇山經地志不曾知凝紅幻出珠千顆
染紫裝成玉一枝鶴骨龍姿隨質見鸞棲鳳㝛與香宜
元戎高唱真難和媿我年來筆力衰(夷堅志)
寄題兄景伯清閟堂(台州通判廳)
昔聞王子猷借宅亦種竹此君固可喜人亦清不俗伯
氏貧而癯一飯不飽肉堂前自經始護此無盡綠一官
歲強半餘日如轉燭待其長稚子而已牽歸轂何由享
嘉蔭償我志願足應煩彼邦人日報平安福(赤城志)
王龜齡王嘉叟木蘊之同過小園用郡圃植花韻
節到中和暖尚賒東風隨後起芳華自慙翳翳松三逕
相對蕭蕭馬五花老去醉鄉為日月年來痼疾在烟霞
午橋别墅歸公手早定淮西取白麻(文翰類選)
泛舟遊武夷九曲
武夷之山如畫圖中有玉洞藏仙都一溪穿空舞澎湃
九曲度盡方盤紆細看直疑路中斷已轉始覺川平鋪
諸峯削成鳥亦怖危磴豈復人能踰機巖學館第傳授
鼓樓石牀知有無坐令丹梯化一鶴又喚立筍成三姑
遊人來觀但借問道士指說猶驚呼神君曾孫在何許
想見幔亭空藥爐千崖萬壑心賞倦正喜松風清坐隅
歸舟瞥然箭脫手醉目眩我雙明珠(武夷山志)
秀川館聯句(并序)
鄱陽洪邁景盧還自衡岳道宜春買舟東下永嘉方
雲翼景南置酒秀川館餞之邵武黃介景達開封向
&KR2166;巨源歷陽許子紹季韶與焉坐中屬聯送行且強
景盧同之人賦十許韻賓主皆醉不復續惟巨源止
酒不開涓滴獨又唱出八十字以成章且書之明日
以遺景盧云紹興二十七年九月乙亥景南序
江聲牀搖寒山色窗拗綠(方)歸舟著沙邊客夢遶鄉曲
(洪)簪盍豁秋悲筵開從夜卜(黃)黃花散疎籬蒼竹圍破
屋(向)詩豪爭擊銅談劇屢消燭(許)借君五言城洗我愁
萬斛(方)主人意無窮客子去敢速(洪)杯寬怯鯨吞詞澀
媿貂續(黃)注瓦亦傾銀聯珠仍綴玉(向)天迥月明洲霜
清風隕木(許)飛齊水擊鵬揮退日斜鵩(方)臭味漆投膠
芬芳蘭閒菊(洪)味甘一臠嘗話勝十年讀(黃)未用賦驪
駒方看舉鴻鵠(向)行當歲九遷勿憚晝三宿(許)妙語子
蟬嫣孤蹤吾鹿獨(方)一老上星辰三君進鳧鶩(洪)平生
仰高山此夕霑賸馥(黃)飛龍十九章金馬三千牘(向)儻
非論石渠定是讐天祿(許)筆健翻狂瀾辯雄噴飛瀑(方)
抄傳疲小胥侍立倦更僕(洪)力舉六鼇連肘運千兔秃
(方)庖廚洗玉盤萍豆鄙金谷(向)豈無麟脯羞亦有熊蹯
熟(同上)不須羅羶葷安用窮水陸(許)搜尋到蹲鴟飪飣兼
苜蓿(方)但畏酒樽空寧知更漏促(黃)勸頻難固辭意厚
敢虚辱(許)一一罄缾罍紛紛吐茵蓐(方)茶甘旋汲江火
活乍然竹(向)聊烹顧渚吳更試蒙山蜀(洪)清風生玉川
石鼎壓師服(黃)忍醉興方新語離情轉篤(洪)明朝轉船
頭西風飽帆腹(黃)去櫓響嘔啞歸車聲轣轆墨突諒難
黔曹裝行復促便揚武林鑣勿戀番江築聖神攬權綱
賢俊登肅穆(向)君恩晉接三臣職坤用六(方)夷路合騰
驤上心資啟沃(許)吾道竟何憂斯文欣有屬(洪)執政猶
股肱天官乃眉目當階紅藥翻規地青蒲伏遙知此數
途歷徧財一蹙長吟美且箴細酌壽而祝端期千一逢
毋諱再三瀆德進朝廷尊河潤京師福前修庶拍肩能
事當繼躅君無廢此篇隨車編卷軸(向)(袁州府志)
句
天上長留滕六在人間會有葛三來
(困學紀聞野處雪句葛三事出太平廣記葛仙翁第三子)
向&KR2166;
&KR2166;字巨源開封人有葵齋雜稾
從吳傳朋遊芝山登五老亭以駕言出遊分韻賦
詩得駕字
兹山何巍巍氣欲等嵩華從公二三子勝日飽閒暇躋
攀謝車輿自辦兩不借捫蘿覓幽磴行椒得孤榭側送
夕陽移俯視高鳥下登臨記曩昔歲月驚代謝卻數一
周星復命千里駕身從泛梗流事與浮雲化朅來共一
尊似為天所赦明發還問塗合離足悲叱
題吳傅朋遊絲書
先生著名節百世追延陵我評先生賢不以能書稱功
成磨蒼崖盛德頌日昇勿書凌雲榜華顚踏高層(以上容齋)
(三筆)
方雲翼
雲翼字景南永嘉人
題寶積寺
暫脫塵闉馬足埃僧窗高臥白雲堆青山影裏春酲解
黃鳥聲邊午夢回坐嬾且推書册去吟清時喚茗甌來
要知門外無車轍十日新生一逕苔(袁州府志)
李端民
端民字平叔
和元微之春遊韻寄洪景伯
東閣經年别窮愁客路難望塵驚岳峙懷舊各雲散茵
醉恩逾厚檣攲興未殘馮唐嗟已老范叔敢言寒玉燭
調魁柄陽春在筆端應憐埽門役白首滯江干(容齋五筆)
葉南仲
紹興乙丑仲春遊崧臺作
斗峯遙憶舊崧臺為勸農耕特地來短李高名光翠壁
偽劉陳迹沒蒼苔洞天日永風埃淨巖壑雲收霽色開
好景最宜供宴樂操觚欲賦媿非材(崧臺石室志)
胡憲
憲字原仲文定公從子紹興中貢入太學賜進
士出身授左迪功郎添差福州教授以母老求
監南嶽廟歸起為福建路安撫司屬官復請祠
秦檜方用事家居不出檜死以大理司直召未
行改祕書正字既至病不能朝詔改秩與祠歸
卒學者稱籍溪先生
荅朱元晦
幽人偏愛青山好為是青山青不老山中出雲雨太虚
一洗塵埃山更好
(濂洛風雅朱子䟦云右衡山胡子詩也初紹興庚辰某卧病山間親友仕于朝者以書見招某)
(戲以兩詩代書報之曰先生去上芸香閣閣老新峩豸角冠留取幽人臥空谷一川風月要人)
(看甕牖前頭列畫屏晚來相對静儀刑浮雲一任閒舒卷萬古青山只麽青或傳以語胡子子)
(謂其學者張欽夫曰吾未識此人然觀此詩知其庶幾能有進矣特其言有體而無用故吾為)
(是詩以箴之庶其聞之而有發也明年胡子卒又四年某始見欽夫而後獲聞之恨不及見胡)
(子而卒讀其目也因叙其本末而書之于策以無㤀胡子之意云)
胡宏
宏字仁仲文定仲子幼事楊時侯仲良卒傳其
父之學紹興中以廕補右承務郎卒學者稱五
峯先生有集
題上峯寺
百年身似客浩蕩世閒遊入望青山好夢魂偏我留我
家巫山十二峯浮江直過巴陵東瀟湘水與蒼梧通環
遶衡嶽青冥中扁舟白雲不可度杖藜蠟屐乘春風山
光浮動可攬結雲舒霞卷飛煙虹深巖大壑翠巘巘足
力已到心無窮羣峯迤邐勢不競上盡祝融五千仞祝
融峯高天更高太空人世如牛毛風雲萬變一瞬息紅
塵奔走真徒勞
西林寺廓然堂有懷
超然峯頭秋氣清廓然堂延秋月明我乘清秋弄明月
中有所感思冥冥峯勢淩蒼穹上有烟林封去天不盈
尺路斷心忡忡虛名過耳如松風(以上五峯集)
李侗
侗字愿中南劒州劒浦人從羅仲素遊學者稱
延平先生諡文靖有語錄行世
和静菴山居
勝如城市宅花木擁簷前一雨曉來過羣峯翠色鮮採
荆烹白石接竹引清泉車馬長無跡逍遙樂葛天(延平府志)
李繒
繒字參仲號鐘山婺源人所著有論語西銘解
義等書朱子尊稱之
曉步
曉步閒隨蛺蝶行村南村北雨新晴山花野草自幽意
布穀一聲春水生(新安文獻志)
張元幹
元幹字仲宗長樂人向伯恭之甥紹興中坐送
胡邦衡詞得罪除名有蘆川歸來集
(苕溪漁隠叢話余宣和間居泗上于王周士處見張仲宗詩一卷因備錄之後三十年于錢唐)
(與仲宗同館穀初方識之因戲謂仲宗曰三十年前已識公于詩卷中仲宗請余舉其詩渠皆)
(不能記反從余求之)
夜㝛宗公丈室求詩甚勤為賦五字
林表登層閣秋聲聽暮鐘鴉鳴苦竹寺雨闇亂雲峯屢
乞留新句重來訪舊蹤松門䍐車馬似喜老夫逢
次韻晁伯南飲彥達官舍心遠堂
今夕知何夕真成累十觴爐薰飄月影蜜炬剪花香政
孏還詩債無從發酒狂故人憐久客舞袖要須長(以上蘆川)
(歸來集)
瀟湘圖
落日孤烟過洞庭黃陵祠畔白蘋汀欲知萬里蒼梧眼
淚盡君山一點青(艇齋詩話)
鄭汝諧
汝諧字舜舉青田人紹興中進士官吏部侍郎
徽猷閣待制致仕有東谷集
題盱眙第一山
忍恥包羞事北庭奚奴得意管逢迎燕山有石無人勒
卻向都梁記姓名
(齊東野語南北通和時聘使往來㫄午于道凡過盱眙例遊第一山酌玻瓈泉題詩石壁以紀)
(歲月遂成故事鐫刻題石幾滿紹興癸丑國信使鄭汝諧一詩可謂知言矣)
題石門洞
每移征棹並雲根便覺幽懷謝世喧皓色飛來天際雪
紅塵不到水邊門破荒康樂名猶在紀勝元章字不存
但有好山容老子何須更訪武陵源(括蒼彙紀)
蘇雲卿
雲卿廣漢人與張魏公浚為布衣交紹興閒結
廬南昌之東湖灌園織屨自給人稱曰蘇翁浚
為相訪知所在馳書函金幣屬洪州帥漕禮致
之翁力辭不可期以詰朝上謁比遣使迎之則
扃戸閴然排闥入則書幣不啟家具如故翁已
遁矣
還張德遠書幣題詩蔬圃壁閒
多年别作一番風誰料聲名達帝聰自有時人求富貴
莫將富貴汙蘇公(四朝詩)
米友仁
友仁一名尹仁字元暉自稱嬾拙老人襄陽人
芾之子紹興中擢工部侍郎終敷文閣待制
(畫繼云米友仁元章之子幼年山谷贈詩曰我有元暉古印章印刓不忍與諸郎虎兒筆力能)
(扛鼎教字元暉□阿章遂字元暉宣和中為大名少尹所作山水草草而成不失天真風氣每)
(自題曰墨戲被遇光堯既貴甚自祕重衆嘲之云解作無根樹能描懵懂雲如今供御也不肻)
(與閒人)
題禊帖
圖契朴琱推聖智萬古奔沈餘末伎蘭亭醉墨更無加
始信功名皆儻爾庾翼兒郎豈不黠自是家雞慙野雉
退之強聒六藝疎見處纔能到姿媚相公有官那得取
不與官家深自袐卻因同好露心胸謾使蕭郎誇末計
摸金不必曹阿瞞温韜家有昭陵器披沙只恐取黃金
剔軸誰能收故紙天章寶塔高嵯峨永表文皇好文藝
至今油蠟傳未休善本何辭萬金弃(蘆浦筆記)
題定武本蘭亭
翰墨風流冠古今鵝池誰不賞山陰此詩雖向昭陵朽
刻石猶能直萬金(紹興十六年歲次丙寅嬾拙翁米元暉在行朝天慶觀東私居之北窗䟦)
(蘭亭續考)
自題大姚村圖
廣文當日官雖冷可柰才名振世何他日君家須炙手
而今聊復雀堪羅
老年尚喜管城子更愛好山江上青武林秋高曉欲雨
正若此畫雲冥冥(紹興戊午李春十一月書于大姚五湖田舍)
自題山水
霄壤千千萬萬山東南勝地熟躋攀古人作語詠不得
我寓無聲縑楮間(紹興己未除守瑯琊待次平江寓居大姚村妹家戲作)
(寓意編按米氏襄陽人而宋史以為吳人觀海岳撰樂圃墓表云予昔居郡與先生遊今觀畫)
(䟦則米老父子皆嘗居吳故其女嫁大姚其實非吳産也)
題董源夏山圖
崇山過新雨蒼翠濃欲滴林深不通人溪迴有吟客日
落古道空天青暮雲碧何處一聲蟬幽棲仍自得
題自畫横披與翟伯壽
山中宰相有仙骨獨愛嶺頭生白雲壁張此畫定驚倒
先請喚人扶著君(以上清河書畫舫)
司馬端衡
端衡溫公後人與米元暉同時
題自畫杜詩意圖(潺潺石澗溜)
峯迥石路轉足可娛瞻聽其中如有屋便是醉翁亭(郁氏)
(書畫題䟦記)
吳芾
芾字明可自號湖山居士台州仙居人紹興中
進士孝宗朝歷官禮部侍郎終龍圖閣直學士
卒諡康肅有湖山集
見市上有賣海棠者悵然有感
連年蹤跡滯江鄉長憶吾廬萬海棠想得春來增絶麗
無因歸去賞芬芳偶然擔上逢人賣猶記樽前為爾狂
何日故園修舊約賸燒銀燭照紅妝(海棠譜)
和胡經仲即事
世事憑誰論羇懷只自諳風烟悲蜀魄桑柘老吳蠶晩
步惜殘照春衫怯曉嵐日來鼙鼓近牢落愈無堪(赤城詩集)
北望二首
延福池臺荆棘深上皇無復更登臨寂寥崇觀當年事
愁絶關河萬里心
漠漠黃雲塞草稀年年空說翠華歸孤臣淚盡仍嘗膽
白首江湖雁北飛(台州府志)
熊克
克字子復建陽人紹興進士累除起居郎兼直
學士院
壽芮祕書三首
帝調玉燭召春還仙袂同時度九關萬品欲霑何處得
東風今起道家山
歸來未對小延英便向蓬萊作主人要督仙宫讐玉籍
卻收衆妙入經綸
册府都無未見書毫端萬斛瀉明珠若為池上星辰履
謾與瀛洲作畫圖(翰墨大全)
沈樞
樞字持要(一作持正)德清人紹興間登第歷官太
子詹事
百福寺(孝豐縣東南)
築室最高處軒窗八面通鑿山流乳液開戸納薰風巾
履隨涼設茶瓜與客同我來資解慍不羨楚王雄(湖州府志)
仲并
并字彌性江都人紹興中進士歷光祿寺丞淮
東安撫司參議有浮山集
句
政恐崖州如有北卻應未肻受讒夫
(困學紀聞仲彌性詠韋執誼不看嶺南圖詩誅姦諛之蕭斧也)
唐文若
文若字立夫眉山人庚之子第進士仕至直敷
文閣知溫州遷中書舍人孝宗朝參贊張浚都
督府軍事卒
登金山
江流出岷蜀萬折東南傾兹山若巨舫勢欲扼滄溟天
高象教尊海岳朝百靈雲水渺四極下上涵日星朱甍
倚霄漢倒影魚龍驚重遊十年舊挂席鷗鳥驚維揚魏
公幕回首劒戟明行都望北固鐵甕高崢嶸孤舟繫烟
月六尺僧窗横印師支遠儔静對如風鈴曠懷憐此翁
得法世慮平塵勞霜鬢秃風月冰壺清乞詩寫崖壁指
月雙浮萍(金山志略)
陳世守
世守字端厚崑山人
紹興壬申五月臥病東禪之北窗惟庭柯相對手
植綠橘枇杷皆森然出屋枇杷已著子橘獨十年
不花各賦一詩
枇杷昔所嗜不問甘與酸黃泥裹餘核散擲籬落閒春
風拆句萌樸&KR0554;如榛菅一株獨長成蒼然盛屋山去年
小試花瓏瓏犯冰寒化成黃金彈同登桃李盤大釣播
羣物斡流不作難樹老人何堪挽鏡覓朱顔頷髭爾許
長大笑攲巾冠
綠橘生西山得自髥翁家云此接活根是歲當著花俛
仰乃十霜垂蠹紛相遮芳意竟寂寞枯枝謾槎牙風土
諒非宜翁言豈余夸會令反故山高深謝汚邪石液滋
舊根山英擢新葩黃團挂霜實大如崆峒瓜當有四老
人來駐七香車(崑山雜詠湖集)(鶚按二首又見范成大石)
宋詩紀事卷四十五
