薩天錫詩集序
作詩而至扵化始可以為詩而乏
以名世傳後矣苟詩而不至扵
化徒抽黃而對白沿流以失源蹈
前人之陳腐昧造詣之神化如此
而謂之詩者吾亦不之許也少陵
云讀書破萬卷下筆如有神
孟子云大可為也化不可為也
所謂讀書破萬卷者大可為
也所謂下筆如有神者化不可
為也大而至扵能化可以謂之
神而為詩道之極矣吾觀前
元進士薩天錫之詩嘆羡仰慕
之無已是不獨予之如此舉天
下後世之知詩者無不嘆羡仰
慕之無巳也是何也天錫之詩
大而能化之詩也語句雖鈍厚
而自有銛然之芒利對偶雖齟
齬而自有鏘然之音律心而寂
寥之簡大而舂容之繁莫不皆
具体而成章有條而不紊也其
所以神化而超出扵衆表者殆
猶天馬行空而步驟不凢神蛟
混海而隠涀莫測威鳳儀廷
而光彩蹁蹮莫不聳覦而快覩
也是二者皆能神化為稀世之
珍而非常鱗凢羽欵叚駑駘之
所能叵儔也人之聾瞽者不足
以語之苟有聡明聞見扵此者
不嘆羡而自嘆羡不仰慕而自仰
慕豈假刑驅勢迫而然哉兖府
太守關西趙公廷倚以名進士
起家書無不讀最如詩而好集
古詩者也見是編而甚喜不敢
自私於一已將繡梓以播扵衆
人謂予宜序其所由來予非
知詩者見其所作之能化竊有
以嘆羡仰慕恨不能生扵同時
與之周旋於騷壇紬繹乎作之
之肯綮而序有所不辭也
成化二十一年歲在乙巳仲㫪花朝日
賜進士苐朝列大夫致仕參議寓
古兖玉田劉子鍾廷振謹書
予平生性拙苦不能詩及官刑曺
見同寅沂水楊文卿集古遂酷好
之乃遍求唐宋以来諸名家詩集
而錄之一日得元薩天錫詩集於
仁和沈文進見其詞氣䧺渾清雅
興寄高遠讀之令人自不能釋手
子甚珍之惜其無刊本而所傳不
廣扵是乃捐俸鋟梓以廣其傳
俾同志者得以共覧云
成化二十一年春二月一日
賜進士中順大夫知兖州府事前刑部
員外郎關中趙蘭廷猗謹識
天錫薩先生為同郡先
逹其詩集傳播于世
前人序之備矣余何言
哉板刻歲久魯魚浸
多恐後學不便觀覧乃
捐俸資重綉諸梓以
薩天錫詩集
五言絶句
過紫薇菴訪馮道士三首
道士愛幽居年来一事無盆池新過雨石上種
菖蒲
山中華盖洞石氣冷蕭蕭不見眠雲客惟逢避
雨樵
研珠滴露清自點太玄經盡日無人到小窗蘭
葉青
雪霽過青溪題道士江野舟南舘二絶
孤舟横野水門外雪晴初白日莫放鶴青溪閑
釣魚
江南正月半猶自有梅花踏雪去何處青溪道
士家
過高郵射陽湖雜詠九首
飄蕭樹梢風淅瀝湖上雨不見打魚人菰蒲鴈
相語
秋風吹白波秋雨鳴敗荷平湖三十里過客感
秋多
野鶴如人長迎風理毛羽獨立秋雨凉人来忽
飛去
雨濕鼓声重風勻湖面平官船南北去帆影掛
新睛
白鷺愛秋水獨立仍自行得魚固偶尔驚飛亦
常情
秋水落紅衣秋波日瀟洒不見採蓮人惟逢捕
魚者
霜落大湖淺漁家懸破罾此時生計别小艇賣
秋菱
捕魚湖中水賣魚城市裏夫婦一葉舟白頭共
生死
大罾一丈闊小舟一葉輕相傳子與孫終古無
人争
病中雜詠七首
十日九風雨深秋獨閉門積隂湏自散倚杖望
朝暾
為客家千里思歸月滿樓木犀開欲盡病裏過
中秋
門繫青&KR0865;馬多應問病人小官好疎散莫訝懶
衣巾
病形如瘦鶴照影向清池自有冲霄志游魚莫
見疑
風葉高下落秋砧遠近聞天涯多病客倚杖看
孤雲
陶令貧無酒郎官菊也無家僮燒柿葉隣舍送
茱萸
多病東&KR0550;客深秋出幕遅芙蓉開也未葉上好
題詩
六言
次韻與德明小友
烟雨短篷水口人家亂石山前送别莫忘今日
相逢知在何年
莫笑風飡水宿暫離馬足車塵两岸好山送客
一江細雨歸人
舟中題畫卷
两岸好山如畫丹崖翠壁楼臺愛殺南閩風景
小官何日歸来
五言律詩
送聞師之五臺
聞子初識面天涯任去留西風洞庭樹落日楚
淮舟歲月棕鞋底江湖竹杖頭丹陽纔洗鉢又
入五臺遊
題北固山無傳上人小楼
甕城春寂寂石磴草斑斑倚杖高低月登楼遠
近山百年詩句裏三國酒杯間自嘆黃塵客来
消半日閑
送石民瞻過吳江訪友
老友吴江去吴江水尚高一樽散鱸鱠四月過
櫻桃矍鑠綠玉杖風流白紵袍西窗故人夜應
是動揮毫
鍾山暁行
楼閣龍雲氣蒼茫苐幾峯長風萬松雨落月半
山鐘石磴盤空險僧廊落葉重吾皇曾駐蹕千
古說蟠龍
和學士伯生虞先生寄韻
白鬢眉山老玉堂清晝閑声名滿天下翰墨落
人間才俊賈太傅行高元魯山獨憐江海客樽
酒夜闌珊
投宿龍潭道林寺
倦遊借禪榻客意稍從容落日江船鼓孤灯野
寺鐘竹鷄啼雨過山臼帶雲春半夜波濤作長
潭起臥龍
寄舍弟天與
鴻鴈飛南北關河隔弟兄水通鄖子國舟泊漢
陽城落木風霜下高秋鼓角清故人如問訊為
我道鄕情
送景南彦上人歸江西
登高傷遠别鴻鴈幾行飛萬木江頭落一僧船
上歸故山秋嶂遠殘日晚鐘微亦有同袍者多
應候竹扉
偕趙逢吉避暑石頭城日暮余歸逢吉
留宿山中次日寄逢吉并長老珪白巖
竹下一僧坐城頭獨客還星河下平地風露滿
空山犬吠松林外灯明石壁間故人借禪榻心
共白雲閑
鳳凰臺望祭進士鄭復初錄事
巳矣鄭錄事功名與願違鬚翹如插戟體弱不
勝衣白日長江去青山何處歸崇臺三酹酒目
断鴈南飛
夜宿昇龍觀
舊日宸遊地朱欄護輦紋龍飛九天雨鶴夢一
龕雲神火丹爐見仙音客枕聞殷勤謝道士深
夜禮茅君
秋日雨中登石頭城訪長老珪白岩不遇
石頭城上去紅葉雨紛紛半日不見路四山都
是雲魚龍随水上鐘磬隔江聞遥憶南庄叟天
寒補衲裙
同朱舜咨王伯循登金山妙高臺
幾年無此客同上妙高臺落日地中去長江天
際来英雄成往事歲月付啣杯無限登臨意舟
人莫重催
寄御史王伯循
曠達王夫子才高早避名昨離建業水今住廣
陵城有酒從人飲無田藉筆耕竹西灯火夜誰
識繍衣行
九月七日舟次寶應縣雨中與天與弟别
觧䌫不忍發船頭雨濕衣汝兄猶是客吾弟獨
先歸行役關河遠虛名骨肉稀如何雙雙鴈下
作一行飛
泊舟黃河口登岸試弓
泊舟黃河口登岸試長弓控弦滿明月脫箭出
秋風旋拂衣上露仰射天邊鴻詞人多膽氣誰
許萬夫雄
送南臺從事劉子謙之遼東
往復一萬里嗟君巳两行朔風吹野草寒日下
邊珹策馬犯霜雪逢人問路程歸期在何日應
是近新正
錄囚河間還司送憲使韓仲宜調山東
尚想分司日人生類轉蓬同行三伏盡此别幾
時逢雪竇泉花白霜林柿葉紅山東好風景少
駐莫匆匆
苦雨水溢呈憲司諸公
病客如僧懶多寒擁毳裘三山一夜雨四月滿
城秋海瘴連雲起江潮入市流釣竿如在手便
可上漁舟
立秋日登烏石山和楊子承
海國山西圍繁華坐消歇楼觀沉夕陽鴻鴈下
秋色水邊無麗人石上多古刻感此暮歸遟秋
露滿山白
登烏石山仁王寺横山閣
千尺青蓮座烟霞擁地靈山川幾緉屐日月两
浮萍烏没大垂海龍歸水在瓶深堂說法夜應
有石頭聽
送觀志能分得君字忠能與僕同榜又
同南臺從事考滿壮還
登臺曾並轡射策又同文八月中秋别三年此
日分風霜下太葉鴻鴈渡江雲無日不思我有
詩還寄君
過采石驛
客路青山外鄕心落照邊潤烟浮野樹凉雨過
淮天水調誰家笛江帆何處船蛾眉臺上月今
夜照孤眠
題焦山方丈壁和僧韻
故人不忍别野景亦相留白鴈寒沙月黃雲老
樹秋風霜侵客鬢鼓角入邊愁滿目關何興登
臨倦倚楼
送李恕可随王宗師入亰
借得茅山鶴乘風飛上天江声近九里客路巳
三千禁闕紅雲上家鄕碧海邊待聞金馬詔復
見玉堂仙
送莫秀才歸番陽
番陽秋水落白下買船還遠夢驚新鴈歸帆識
舊湾打碑過薦福携酒看芝山却憶曾遊處清
溪萬柳閒
寄朱縣尹
纔入金川境行行望眼賖亂山迷驛路一水護
人家地僻民安業官清縣少衙江東賢令尹心
地似梅華
寄石民瞻
京口石彭澤詩懷似鶴形蒼天客老徤白髮照
江清夜鼎薰鷄舌秋袍織鳳翎醉扶綠玉杖應
望石頭城
題舊縣驛
高樹日停午斜飛燕子風一身千里外孤舘萬
山中作客辭家久聞人問歲豊村村桑柘柳羸
馬厭西東
題江東精舍
長日重門静幽居曲徑深開樽臨沼上移席就
簷隂竹亂鳥声散萍開魚影沉能文李公子抱
膝但長吟
題紫薇觀馮道士房
卜築長江上回峯晚更竒山村猿索飯竹屋鶴
听碁雲護燒丹竈泉香洗藥池道人足高興不
許俗人知
正覺寺晚歸贈益山長老
粥魚声巳罷日暮掩柴扉送客月在地出山雲
滿衣燈明聞犬吠松暗見螢飛深夜長廊静多
應獨自歸
次崔鎮壁間韻
木落歲時晏黃雲欲雪天買舟河下客立馬渡
頭船野迥風欺帽天寒䄂褁鞭夜眠三鼓後暁
發五更前
寄王御史
御史傳天語飛霜到海垠浙江潮似雪閩上臘
如春孤客見明月亂山愁遠人何時動歸興家
有白頭親
送管元帥南征
楚帆風一葉此去幾時還日暮漢江碧雨晴湘
竹斑邊声連草水野色動荆蛮决策平徭後歸
心北固山
過淮安暢曾伯都事幽居二首
萬事歸来好淮隂二畒園教兒書滿架遇客酒
盈樽野水到門外漁船繫樹根除書下霄漢坐
席恐難温
又
幽居有真趣何必在山村楚竹深藏屋淮河直
到門釣絲魚浪細書帙燕泥昏吟笑坐終日佳
期誰與言
過高唐感事
殘雪覆碧草凄風吹未消王孫去不返溾魄又
誰招往事如春夢無人問早朝荒陵斜照裏松
樹晚䔥蕭
寄省郎郭天錫
人道省郞好簿書清畫閑惟公不自喜忽尔要
思還酒債西湖路歸心北固山閑愁且抛却莫
遣鬢毛斑
送金德啓之句容
元宵能幾日君去獨何心縣市春灯亂山村夜
雪深鄕情猶越分詩句盡唐音後會逢寒食晴
光滿樹林
贈訢笑隠長老
佛宫天上有人世見應稀客遇鐘鳴飯僧披御
賜衣青春忌蝶夢白日說龍飛遥憶宸遊處金
蓮照夜歸
都下同翰林諸公送御史尚遊題紫騮馬
御史紫騮馬今朝行且嘶遠烟芳草露細雨落
花泥蹋月飲淮水隨雲過汴堤遥思鄕旆日暁
立聽朝鷄
鍾山遇風雨二首
城市多&KR0865;馬清遊有幾人山靈飛白雨朝士說
紅塵雲起鐘楼暝桃開野寺春上人歸太晚誰
主復誰賓
又
遊樂有深處豈知行路難山風吹馬倒松雨滴
花寒丘壑籃輿轉花臺石磴盤吾皇千萬夀曾
此駐金鑾
龍潭送侍中田美中携酒十里雪作
公子青&KR0865;馬追随十里遥風頭雲葉凍酒面雪
花消惜别頻回首無因見舞腰君歸金帳暖無
限可憐宵
送道士良豸冠還楚丘
淮水春帆動山城積雨餘南臺去千里北闕有
三書白下曾行馬黃河可膾魚廟堂公論在君
去莫躊躇
寄習思敬
深冬殘雪夜醉臥玉山楼風勁銀筝響花垂絳
燭流連床無客夢中酒失鄕愁歲月如流水憑
高憶舊遊
寄中臺照磨子徵
中臺高百尺幕府得姚郎洗面風生雨鳴珂月
照霜詩成裁晝錦酒飲賜天香獨有無媒者臺
城立晚凉
病起城東晚步
扶病誰同步尋幽思不群逢僧穿竹去吹笛隔
林聞山勢浮雲合溪流野水分徘徊歸晚逕樹
影月紛紛
次韻郭侍御
江左風流在長懷晉謝安愛山那厭世畏事却
嫌官雲霧天門遠風波世路難臺端有東郭白
髮&KR0238;紗冠
寄士岩臺郎
薦士如君子文章立玉泥自登臺闕去不使簿
書迷薄俸無餘積長貧有病妻長安貴公子中
酒聽鶯啼
送宣古木
鐡面小將軍旌旗照海門兵機出孫武膽氣走
桓温社稷劒三尺乾坤酒一樽茫茫霄漢内此
意與誰論
過賈似道廢宅
賈生亦何者此地起楼臺社稷無人物湖山養
禍胎前朝亡國恨遺跡後人哀落日空江上王
宫亦草莱
送人之浙東
我還京口去君入浙東遊風物孤舟夜關山两
鬢秋出江吳水盡絶岸楚山稠明日相思處惟
登北固楼
送人
適意無南此相逢江海邊關山千里外風雨一
灯前呼酒友同醉論文子獨賢分襟在今日握
手又何年
寄友
紫禁鶯花老京城四月初層楼開别酒小海出
銀魚度日輕肥馬朝天借蹇馿願言江海上亦
有病相如
范僉事幽居
邑外桑麻長山中笋蕨甜兒孫薦時菓燕雀下
晴簷芳草生含路楊花飛過簾人頭似白雪對
客口如鉗
病中書懷二首
半月閉門坐䔥然遠俗氛病中心似水門外馬
如雲練杵搗寒月香炉生晝薰興来覧明鏡太
瘦小參軍
欲向江邊去何時理釣蓑城山入楼近隣竹過
墻多春甕浮紅酒晴池戲白鵝閑門且消病俗
吏莫相過
大别山
落日在平地蒼茫吴楚秋人随孤鶴遠天共九
江流風物吞淮海楼船下鄂州凭高一登眺不
盡古今愁
元統乙亥余錄囚至滄州坐清風楼
晉代繁華地如今有此楼暮雲連海溆明月滿
滄州歸鳥如雲過飛星拂瓦流城南秋水盡寂
寞採蓮舟
山中懷友六首
遠望空山裏天寒夕夢孤林昏行魍魉江晚變
䕷蕪課議難容我交遊重有吾論文輕咳唾問
俗到耕鋤
大府超群彦脩材復壮騰波瀾開白晝羽翼動
青冥弱質悲殊調明時欲獨醒應憐楊執戟寂
寞太玄經
何事虛齋裏猶分首蓿盤高林容偃蹇衆翼避
扶摶黑夜文星動青天劒氣寒終南山正好那
得悔儒官
自是麒麟種卑栖又幾平故廬南雪下矩褐北
風前&KR0882;暮山林瘦天高雨露偏惟應丈夫志未
受故人憐
卓犖恒山秀相逢幾抱琴五年風雨别四海弟
兄心雲外梅花遠山中桂葉深定知稽叔夜高
興滿雲林
洛社推年久清村照柿林春風何處客芳草獨
行深遺墨收秦刻新詩學楚音别離無一字目
断白雲岑
送唐卿御史
去去紅塵外秋光滿華嵩故鄕歸衣錦行路避
乘&KR0865;未覺長安遠真成冀北空燕山一枝桂回
首正西風
題劉山長雪夜板輿圖
板輿行樂處鶴髮儘鬖鬖人子誰無母劉家獨
有男諸孫嬉掌上阿母度溪南玉宇光連夜顔
酡酒半酣
宿大横驛
燈火明沙渡牛羊過水西村春千澗落野店四
山齊桂樹偏宜月人家盡向溪秋蟾莫相惱惟
听度關鷄
溪彷中秋望月
去歲南閩客今年此日還中秋八月半一水萬
山間皓月飛圓鏡廽流轉曲環携家共清賞何
異在鄕關
遊檢仙山和唐人韻四首
城郭千峯合仙凢一水分顛崖懸鳥道亂石聚
羊群苔井分丹水茶炉煑白雲肩輿萬松嶺有
客訪梅君
絶頂尋仙跡寒泉照病容栖鵉多種竹愛鶴莫
移松丹藥人来乞山粳手自㫪秋深霜葉滿麋
鹿日相逢
仙人不可見借鶴過仙家夜臥千峯月朝飡五
色霞祠空風掃葉人去鹿啣花歸隱知何日分
炉學煉砂
洞天何處是休日謾尋真老鶴来迎客隔松長
似人茶妒敲火急丹井汲泉新風景秋過半烟
霞晚更親
平川幽居二首
深隠雲林静何湏負郭田圖書從塞屋鷄犬亦
登仙釀酒尋仙术脩琴借藥錢閑過武夷洞来
上釣魚船
九曲溪行盡平川隠者居看家留白鶴度竹借
籃輿架上多丹藥床頭有右書漢廷論封禪應
問馬相如
次王御史韻
江城連日雪騎馬欲何之老樹昏鴉集寒塘落
鴈遲松窗灯下酒竹屋夜深棋寄語王公子幽
捿或可期
和吴贊府齋中十詠
焦桐
憐爾抱竒質無香巳自焚材高初偶得音古更
誰聞天海空遺操冰霜見裂紋中官方煑鶴終
得舍夫君
蠧簡
六籍灰寒久名山依舊蔵漆痕微有字芸草欲
無香後死嗟猶及斯文豈遽亡世方珍具葉掩
卷一凄凉
破硯
巨璞何人鑿磨穿偶至今系文虛綠潤雨氣共
玄隂瓦礫開無異塵埃積轉深明光幾携入往
事復何心
殘畫
勝境不可得生綃餘舊圖丹青初彷彿塵土半
糢糊蝴蝶飛疑去波濤折轉無良工今豈育為
爾一長吁
敗裘
襲尔亦巳久風霜䨥鬢穿甘從稚子咲未受故
人憐雅志逾前古深期及暮年纍絲今化盡念
汝獨依然
舊劒
憶昔蛟龍劍提携竟出門紅塵走馬處白日報
人恩歲月銅花澁雲烟牛斗昏凄然中夜舞回
首暗消魂
塵鏡
古鏡色如墨千年獨此留玉臺䖝網暗珠匣土
花浮莫笑塵埃滿曾令鬼魅愁蟠龍今巳化雲
雨夢悠悠
廢檠
不觧照珠翠早同文字盟何年中路弃無復向
人明宿雨高齋夢秋吟廢舘情相看幾今夕及
此慨平生
断碑
零落秋風卧何年破廟碑圖經愁莫載耆舊說
頻移野燒龜文失荒臺鳥跡疑遥知千載後拂
拭轉堪悲
卧鍾
龍簴久摧折深埋柰尔何耕民誰睥睨野衲自
摩挲雅奏多年歇銘文幾字訛斜陽荊棘裏長
伴舊銅駝
寄志道張令尹
淮南宣化閣相對石頭城二月風帆過滿江春
浪生青山行不断綠野盡開耕令尹張公子兒
童知姓名
送人兄弟相别
送兄南浦上情思两悠悠昆弟難為别江山捴
是愁櫓声搖夜月帆影障寒流後夜相思處嗷
嗷鴻鴈秋
玉山道中
積雨千峯霽溪流两岸平野花多映水山鳥自
呼名人語随鄕變官船帶月行江南數千里無
處不關情
道中謾興二首
雲氣千峯暝溪流水拍橋竹溪泥滑滑榕樹雨
蕭蕭曲棧鈎崖角垂虹掛嶺腰山家酒初熟或
事借椰瓢
綠樹鶯啼盡山紅暎碧蘿一年春事了四月雨
声多閩海夏無暑山田晚種禾遠人千里别歸
思欲如何
薩天錫詩集
薩天錫詩集
五言長律
次繁昌邑宰梅雙溪韻
矍鑠繁昌宰曾充觀國賓儒冠猶破帽禮服尚
垂紳澹泊心無愧清癯自有神老隌朱紱貴驚
見白頭新撫字三年政歌謠百里民
題進士索士岩詩卷士岩與余同榜又
同為燕南官由翰林編脩為御史臺掾
兼經筵檢討除為燕南廉訪經歴
憶昔登天府丈華萃帝鄕俊才魚貫列多士鴈
成行寶劍懸&KR3356;水驪珠耿夜光三場如拾芥一
箭巳穿楊上策師問孔蜚声陋漢唐鳳池開御
宴虎榜出宫墻賜笏丘山重恩袍雨露香天花
皆剪翠法酒盡封黃冠盖遊三日声名滿四方
歴階超宰輔捧表謝
君王苐甲分三級鎸碑立上庠曲江嘉宴會合
席尽才良契誼同昆弟比和鼓瑟簧誓辭猶在
耳離思各驚腸臺閣需材噐儒林作棟梁超遷
烏府掾輝映繍衣郎迫晏封幾事平明出奏章
日披墳興舊時念簿書忙檢討超經幄論思近
御床聖朝稽右道日暮下逥廊羈旅燃薪桂長
吟出錦坊弱妻貧且病羸馬瘦仍僵窮巷廻車
轍空厨泛酒漿故人傳奏目請便趣行装皇極
三臺重燕南各道昌承恩辭魏闕攬轡去恒陽
暁幕芙蓉露秋空栢樹霜諸司循直矢群吏粛
宋綱漢水浮䄂馬歧山出鳳凰行湏冠獬豸巳
見走豺狼慚愧蓬蒿翼乘風亦下翔
送丁太初赴永嘉學正十八韻
國學禜儒代人材絶妙年風雲千里駿日月九
重天輪苑司掄選中書属次銓光榮毛義檄奮
發柤生鞭學廣儒官制書傳子弟員宦情依冷
掾官舍擁寒氊筮仕無踰此如君更穎然永嘉
今永郡多藝夙多賢咨訪兼留意英髦孰接肩
舊家疑寂寞遺業想流傳會看声華盛應知德
業全高情何特違朦目共周旋春着花間屐秋
乘柳下船篇章微點染山水自清奸薦豆登霜
柚充厨載海鮮洞簘吹月下玉樹立風前巳作
魚龍变何嫌雨露偏群公争薦進拭目着騰騫
五言古詩
過池陽有懷唐李翰林
我思李太白有如雲中龍垂光紫皇業御筆生
青紅群臣不敢視射目目盡盲脫靴手汚襪蹴
踏將軍雄沉香走白兔玉環失顔容春風不成
雨殿閣懸妖虹長嘯拂紫髯手撚青芙蓉掛席
千萬里遨遊江之東濯足五湖水掛巾九華峯
放舟玉鏡潭弄月秋浦中羈懷正浩蕩行樂未
及終白石爛齒齒貂裘淚漾濛神光走霹靂水
底鞭雷公采石波浪悪青山雲霧重我有一斗
酒和淚灑天風
題焦山方丈壁
江風入霜林寒葉下疎雨䔥蕭復䔥蕭可聽不
可數山僧亦好竒呼童掃行路到處覓秋声肩
輿入山去
送吴寅甫之揚州
青楊吹白花銀魚跳碧藻落日上江船二月淮
南道渺緲春水涯悠悠雲樹杪安得快剪刀江
頭剪芳草
秋日病起池上
顧兹林塘幽消此閑日永飄風辭萍蹤落葉散
魚影天地風露凉秋深藕花冷有懷無與言獨
立心自省
題潭州劉氏姊妹二孀貞節
䨥藤本同根長大附高樹樹倒何所依不離樹
根土劉家好姊妹嫁作儒家婦儒生逝不返姊
妹何所去憶昔嫁夫時各願似偕老今日無所
歸骨肉自相保一妒鑄两鏡懸置東西窗窗前
主人去两鏡復一䨥哀哉哀哉劉二孀
早發黃河即事
晨牽大河上曙色滿船頭依依樹林出慘慘烟
霧收村墟雜鷄犬門巷出羊牛炊烟動茅屋秋
稻上壠丘嘗新未及試官租急徵求两河水平
堤夜有盗賊憂長安里中兒生長不識愁朝馳
五花馬暮脫千金裘闘鷄五坊市酣歌最高楼
綉被夜中酒玉人坐更籌豈知農家子力穡望
有秋短褐長不充糲食長不周醜婦有子女鳴
機事耕疇上以充國賦下以祀松楸去年築河
防驅夫如驅囚人家廢耕織嗷嗷齊東州飢餓
半欲死驅之長河流河源天上来趍下性所由
古人有善俻鄙夫無良謀我歌两岸曲庶達公
與侯凄風振枯槁短髮凉颼颼
寄朱舜咨王伯循了即休
元統二年秋八月僕與淮東憲副朱舜
咨廣東憲僉王伯循會于瓜州江風山
月亭上過金山登妙高臺飲酒賦詩京
口鶴林寺僧了即休風雨渡江僧别少
年遊詞即休既城去舜咨伯循留廣陵
僕獨涉淮過河北人生聚散信如雲萍
倒指歲餘舊遊如夢向時舜咨有雨過
江色淨五字夫趣妙發未克竟篇兹以一
字為一韻賦詩寄上舜咨伯循二前軰
鶴林主者了上人
木落淮南秋蘭橈泊江渚把酒三人同江亭看
飛雨雨過江色淨妙景發天趣歴歴江南山一
一青可數
大江湧金山穩若青蓮座山下有龍宫見水不
敢唾江山萬古同日月片帆過把酒妙高臺狂
歌醉相和
飄飄鶴林僧布襪青鞋双長江飛鉢渡碧海魚
龍橦遠来作偈别楚雨鳴秋窗振錫獨歸去天
花飛滿江
微茫揚子橋細雨濕秋色小艇載吴姬搖摇語
相接風起布帆高一往不可得夜宿廣陵城吹
簫照明月
霜高木葉空江清水花净離懷江水深楚女晚
粧靚按拍聽歌声點筯行酒令白露滿衣裳迥
野垂斗柄
宿烏石驛
雲起烏石峯雨洒紫溪嶺孤舘如山深愁人覺
宵永灯花剪復開風竹亂不整清晨度閩關南
斗落衣領好寫度關詩點筆題石笋
度閩關
曉度分水嶺身在雲霧中手如天上捫声落山
下風雷霆走澗壑神人過虛空頃刻開萬象赤
烏飛嶺東白雲下千峯盡入懷䄂裏振衣度閩
關洒作山下水仰登天有梯俯視并無底古来
守關人盡作山下鬼寒食百草青春風吹不起
度嶺輿至崇安命棹建溪
人生天地間馳馬歴大塊行樂湏及時流光逝
難冉役役功名徒歴歴山冰這偉哉束南區竒
險閩粤最車書四海同風氣一嶺界肩輿度層
雲乎棹下急瀨四山抱廻流環合如束帶玉井
蓮葉漂仰面天作盖倏地丹峯前却在紫嶺背
微隂間雲霧疎雨洒杉檜深林樵牧歸落日山
鬼會雪瀑掛水簾林風奏天籟石梯架仙岩往
往遺骨在瑶草石上生丹藥市曹賣巍巍考亭
祠過客祠下拜溪水自成文上接洙泗派喚渡
雲門僧貌古清可愛手把青松枝趺坐溪石待
懸崖虹棧危插竹漁網晒山高人蟻旋下視舟
立芥輕狂類飛鰍宛轉亂石隘峥嶸龍角尖磈
碕黿首癩嗟呀激頽波出沒如水怪萬鼓搥地
雷三峽瀉泙湃峯峦争送迎奔走萬馬快箭過
耳生風開口不暇咳峭壁起衝流晄若巨鰲戴
上有舊題名歲久字刻壞豈無姓名存彷彿年
月載覧此前人蹤徒為後人慨天氣易寒暄光
景倏明晦浩蕩三日程應接千萬態會登天柱
峯一覧宇宙大少吐&KR0909;中豪神遊八荒外題詩
贈山靈清氣留勝槩
寄鉛山别駕完顔子忠
我識顔别駕風度脩且𨳩近持五色筆輝光動
南蛮甘飲石井水卧治鵝湖山玉峯露洒洒風
林珮珊珊表表臺閣姿豈久州郡間相思不相
見可愛不可攀海風夜月朗飛度七閩關
石上晚酌天章臺
晚凉上烏石置酒天章臺夕日下山去海風吹
月来豪氣吐千丈朗吟動三台白露洒仙掌銀
河瀉金杯誰識芙蓉仙飛身在蓬莱
高臺在層霄肩輿上絶壁露下酒樽凉月出海
門白坐拂衣上雲醉臥林下石西風吹鬢毛南
斗在肘腋題詩向天閽奎光射瑶席
宿臺山寺絶頂
江白潮巳来山黑月未出樹杪一灯明雲房人
獨宿近水星動搖河漢下垂屋四月夜深寒繁
露在脩竹
望鼓山
鼓山起千仞廼是東海垠蛟龍穴其下霹靂翻
海門砥柱儼不動日夜雪浪奔何當臨絶頂俯
視浴日盆
題汀州丁三溪知事卷
三溪會汀州上有仙人居乃是丁令威玉偑摇
瓊琚高秋下風露水清暎芙蕖華表慣聞鶴小
船閑釣魚鑑湖風半曲賀老竟何如
夜興
牟峯走腈雷風力吹邊雨層雲不成隂殘缺如
敗堵山深日易暝孤舘孰賓主灯花翳復明落
葉声可數獨立誰與親厨人夜深語
題茶陽驛飛亭
白雲飛出山怒擘蒼峽裂幽谷濕晴雲絶壁洒
飛雪萬折入滄海龍宫水晶闕簸揚弄珠人冰
廉掛寒月
將至大横驛舍舟乘輿暮行二首
山行日巳暮肩輿度林簿凉飈凄以清松子當
面落千山月崔嵬萬葉雨䔥索昨夕棹歌行頗
憶溪上樂
月輪轉頭上溪瀨奏脚底人行山色中葉落雨
声裏虛名為一官遊子在萬里行行重行行日
夕聊復止
聞秋蛩有感
秋蛩集草樹凄然亦何繁行子在遠道豈不思
故園禾稻上丘壠鳥雀知欣喧田園可終老軒
冕何足言
贈白雲
白雲抑何閑竟日不下山時從脩竹裏相伴一
僧還悠悠覆松頂渺渺歸岫間奔走塵俗客視
君多厚顔
白雲荅
使君抑何忙寧不思故山茫茫天壤間鳥倦猶
知還石田紫芝老茶竈碧蘚斑胡不賦歸来分
子屋半間
望武夷
溪行望武夷峭壁何斬絶赤霞亂不收大化元
氣泄下有萬年松上有太古雪秪恐月明中鐡
笛吹石裂
宿武夷
艤舟山水間借問武夷觀月掛水晶簾風吹紫
霞幔鷄犬過雲間笙樂度天半傳語武夷君酒
熟幸相喚
吴橋縣古河堤
迢迢古河堤隠隱若城勢古来黃河流而今作
耕地都邑變通津滄海化為塵堤長燕麦秀不
見築堤人
溪行两岸皆芙蓉桂花余喜遂賦此詩
芙蓉發菩蕾桂樹花斕斑中秋前日過客子未
出關香生桂樹叢露下芙蓉葉花以寄遠人葉
以作書帖何日棹船還桂樹芙蓉間船頭听我
夜吹笛吹起月輪昇東山
會杜清碧
夜宿武夷山迺是杜清叟清談道人同險路山
鬼走出門視河漢危梯掛星斗白露滿芙蓉清
寒夜深久
我識杜清碧深居武夷山採藥紫芝嶺行歌白
雲間天根深可躡月窟高可攀天子召不起道
人閑往還
晝卧雲際亭
紅塵如海深度水卧雲際白雲如故人千峯走
群婢長嘆一欠伸風葉飛滿地一鳥沒遥天樹
矮渾如薺
過延平津
神物在天地變化湏有時踊躍一入水風雲波
浪随志士昔未遇常人安得知一朝忽奮迅兒
女驚且疑
萬山二水合匯之為深渊劒化亦巳矣過者尤
&KR1006;然神物豈常處入地忽上天所以磊落士豈
為愚者憐
當時二龍劒廼是山川精埋沒扵獄礎異氣騰
豊城神光射霄漢牛斗為不明一入壮士手長
鳴除不平
哭同年進士李竹操經歴
進士如公少何期與死隣青山歸葬骨白髮未
封親巳矣官三郡哀哉子一人送君螺水上嗚
咽淚沾巾
此去成長别頻將雨淚揮空江片帆遠落日亂
鴉飛白紙招魂葬青山有夢歸双親頭似雪塵
暗老莱衣
偶題清凉境界
今日清凉境明朝劒水心酒堪消客况泉可洗
塵襟佛古荒苔蘚林深繁綠隂樵歌山路晚餘
興付歸禽
薩天錫詩集
七言絶句
雪中渡江過山飲暘谷簡上人房
聞說山中新酒熟野人乘興過江来小窗無處
着春色一樹梅花雪裏開
山酒吹香出小槽燈前痛飲汚青袍夜深夢醒
知何處老鶴一声山月高
京口城南次集
野薺花開春欲盡山櫻子落雨初晴酒醒騎馬
踏花去門外綠隂無數生
雨深綠葉櫻桃肥日長青草蝴蝶飛江南三月
春欲盡白馬王孫遊不歸
憩奉真道院
落花風颺步虛声翠草玄芝爛漫生過客不知
春早晚午窗晴日睡聞鶯
對客
石榴花開光照屋胡桃葉大隂滿簾焚香終日
對客坐時有白雲来纖纖
過揚州
買舟南浦秋聞鴈呼酒西窗夜剪灯何處玉簫
天似水瓊花一夜白如冰
宿淮南長蘆寺
柳花漠漠春歸寺芦葉青青晚渡江屋角松声
撼風雨道人一夜不開窗
宿化閣渡口阻風
江船日午無人渡渡口人家盡下罾却憶吴姬
新壓酒鍾山對岸是金陵
艇子渡江何日廽石頭城下浪如雷淮南春色
知多少一樹櫻桃帶雨𨳩
客船伐鼓春江暮水面魚龍出浪花今夜石頭
城下泊買魚沽酒向誰家
瓜州阻風
渡口無人上野航白頭危浪自衝撞東風三日
不肯住吹送柳花飛渡江
題界首驛
清氣撲人湖面水幽声到耳樹頭風人家𧖟老
櫻桃過恰是淮南四月中
平湖過雨天開鏡落日放船人打魚野老柳隂
沽秝酒行人馬上寄家書
渡淮即事
楊花點點衝帆過燕子䨥䨥掠水飛淮上漁人
閑不得船頭對結綠簔衣
西宫即事
九重五色金銀闕冠帶將軍盡羽林白髮儒生
才進講西宫午漏隔花深
退朝西殿承平日一片春雲奏鳳笙白面内官
供玉食却將黃帕覆銀鐺
還臺偶成二首
高低柳絮飛渡水紅白桃花開滿枝自笑江南
無用客一春無事只題詩
踏雪歸来過早春沉沉臺府隔紅塵東風吹綠
青溪柳馬上輕寒不着人
題冶城道士稽秋山卷
不見冶城稽道士雲深無處訪仙蹤夜聞老鶴
行枯葉知在秋山苐幾重
余與觀志能俱以公事赴北舟至梁山
泊時荷花盛開風雨大至舟不相接遂
泊芦葦中余折芦一葉題詩其上寄志能
題詩芦葉雨班班底事詩人不柰閑滿濼荷花
開欲遍客程五月過梁山
春詞
深宫盡日垂珠箔别殿何人度玉筝白面内官
無一事隔花時聽打毬声
秋詞
清夜宫車出建章紫衣小隊两三行石闌干畔
銀灯過照見芙蓉葉上霜
上京即事
一派簘韶起半空水晶行殿玉屏風諸王舞蹈
千官賀齊捧蒲萄壽两宫
上苑棕毛百尺搂天風捶拽錦絨鈎内家冥罷
無人到面面珠簾夜不收
行殿参差翡翠光朱衣花帽宴親王綉簾齊卷
薰風起十六天魔舞䄂長
中官作隊道宮車小樣紅靴踏軟沙昨夜内家
清暑宴御羅凉帽插珠花
大野連山沙作堆白沙平處見楼臺行人禁地
避芳草盡向曲闌斜路来
院院翻絰有呪僧垂簾白晝點酥灯上京六月
凉如水酒渴天厨更賜冰
祭天馬酒洒平野沙際風来草亦香白馬如雲
向西北紫駞銀甕賜諸王
牛羊散漫落日下野草生香乳酪酣卷地朔風
沙似雪家家行帳下氈簾
紫塞風高弓力強王孫走馬獵沙場呼鷹腰箭
歸来晚馬上倒懸双白狼
五更寒襲紫毛衫睡𧺫東窗酒尚酣門外日高
晴不得滿城濕露似江南
再過梁山泊有懷觀志能二絶
故人同出不同歸雲水微茫入夢思記得題詩
向芦葉滿湖風雨似来時
灯火官船夜睡遅滿湖風露襲人衣無端驚起
沙頭鴈明月芦花各自飛
邵伯舟中
驚魚時出浪花雪短鬢凉吹冰面風遠客行船
秋色裏誰家吹笛月明中
題京口高資包氏壁
肩輿曉踏新晴出山色青青上客衣昨日千林
風雨過滿田白水鷺鷥飛
贈茅山道士胡琴月
茅山道士来相訪手抱七絃琴一張凖擬月明
弹一曲桐花落尽暁風凉
送鏡中圓上人遊錢塘
西湖西畔三天竺古木蒼藤望欲迷遥憶道人
禅榻夜月高霜落听猿啼
過贊善庵
夕陽欲下行人少落葉蕭蕭路不分脩竹萬竿
秋影亂山風吹作滿窗雲
雲中過龍潭紫微觀訪道士不值
道人巳跨龍潭鶴童子能煎雀舌茶一夜山中
滿林雪客来無處覓梅花
將遊茅山先寄道士張伯雨
借騎白鶴訪茅君琪樹秋声隔夜聞料得山中
張外史開門先掃鶴巢雲
登衆妙堂題商學士畫雨霽歸舟圖
大茒峯頂見日出烟樹雲林宿雨收萬里澄江
淨如練却從天際識歸舟
紫微觀道士馮友直與予同宿苗閤次
日予過元符宮友直同僧安上人過五
雲觀寫詩贈友直
道人采藥出山遲菌閣秋寒襲羽衣半夜忽聞
孤鶴語五雲相伴一僧歸
同伯雨遊疑神庵因觀宋高宗賜蒲衣道
士張達道白羽扇
晴日赤山湖水明湖中山影一眉青蒲衣道士
無人識羽扇年多落鳳翎
茅山玄洲精舍有道士號紫軒又號木
通生白日坐觧遺書其徒許道民者至
今坐墻尚存為題其卷
白日飛昇凌紫烟靈書猶許道民傳玄洲精舍
無多地夜夜火珠光燭天
同御史王伯循時除廣東僉事濟揚子
江余除燕南照磨
落葉政飛揚子渡行人又上廣陵船過江載得
秋多少老鴈一声霜滿天
九日渡淮喜東南順風
青旗紅字映河濱九日人家物色新渡口客船
争貰酒斫魚列紙賽河神
東南風送渡淮船過鴈声寒水接天落日紅霞
收未盡澹雲微月出東邊
春日鎮陽柳溪道院
城外青溪出涸門道人歸日長矄柳花滿地
無人掃隔水遥看是白雲
過鎮陽城南觀音院
柳色暗蔵溪上寺露華偏濕水邊僧門前天暝
荷花滿出水遊魚夜戲灯
寄奎章學士濟南李溉之
山東李白似劉伶投老歸来酒未醒天下三分
秋月色二分多在水心亭
咲擲金龜上酒船不湏圖像在凌烟碧羅杉色
烏紗帽便是開元李謫仙
過献州
西風老樹昏鴉集落日荒城暗雨崩寂寞断碑
秋草裏路人遥指献王陵
𥙷題淮西送王仲和從事詩卷
百年馳馬苦匆匆水落烏江楚廟空眼㡳山川
猶歴歴淮南舊夢雨声中
題李溉之送别詩卷
清平三曲動明皇四海知名李白狂把酒深春
送行客揮毫字字柳花香
將入閩趙郡崔好德求題輿地圖
月輪西轉日生東四海車書総會同騎馬出門
天萬里山川長在别離中
黃河舟中月夜
十丈雲帆拂斗杓星槎風急浪花飄夜深露冷
銀河近卧听天孫織絳綃
阻風南露筋過羅漢寺登楼看山茶
野寺尋春酒未醒不知幾日過清明小闌干外
東風急一樹山茶落晚晴
夜宿金山題金山圖
遠人夜宿金山寺坐對畫圖如夢中剪燭題詩
雲氣裏不知身巳在龍宫
春日過丹陽石仲和宅會茅山道士石
山輝
杏花一夜雨声寒酒醒丹陽幾日還却遇茅君
三白鶴借騎一隻到三山
登姑蘇臺二首
閶門楊柳自春風水殿幽花泣露紅飛絮年年
滿城郭行人不見舘娃宫
野水滿城飛燕子誰家小艇載吴姬姑蘇臺上
一樽酒落日昏鴉無限悲
入閩過平望驛和御史王伯循題壁
廣陵城裏别匆匆一去三山隔萬重日暮江東
寄相憶欲臨秋水剪芙蓉
宿長安驛二絶
埧北埧南河水平客船争䌫水雲腥鄕音吴越
不可辨灯火黃昏如亂星
水面微風動楊柳客船吹笛月明中遠人江海
多歸思卧看流星度水東
釣臺夜興
仙茶旋煑桐江水坐客遥分石壁灯風露滿船
山月上夜深獨對釣臺僧
早發釣臺
山頭鍾響不聞鷄重露翻鴉滿樹啼艇子釣臺
東畔發月輪却在釣臺西
蘭溪舟中
水底霞天魚尾赤春波綠占白鷗汀越船一葉
蘭溪上載得金花一半青
泊江家步無月同孟志學小酌溪上
把酒無從邀月色共君且復聽灘声夜深灯影
青溪上魚尾搖船亦有情
蘭溪春水似蒲萄越女如花壓小槽今夜共君
溪上醉直湏溪月照宫抱
黃亭驛晄起
積雨莓苔上壁青暁寒山舘夢初醒鷓鴣声裏
流年渡自是行人不傾聽
和經歴楊子承暁發山舘
夢回山舘月西斜曙色千峯動紫霞杜字一声
山竹裂鷓鴣飛上野棠花
石林即事
三山幕府無公事多病郞官懶出門老鶴喚逥
童子睡石盆新雨長蘭孫
蒲扇屏山紫竹床領南五月似秋凉硯池風動
雲生石簾外雨蘭吹濕香
題屏風
海國夜凉星亂垂石林逋客未眠時滿簾月色
吹輕霧白露無声下竹枝
獨坐恭和堂
東閣高懸如道院人言幕府最清嚴即封不動
坐終日滿樹梅花雨一簾
閩城歲暮
嶺南春早不見雪臘月街頭听賣花海國人家
除夕近滿城微雨濕山茶
經歴司暮春即事
隔樹幽禽送好音沉沉幕府似雲林小盆幾箇
山茶落桃葉滿簾春雨深
䨥飛海燕拂簾過風捲魚鱗剪綠波閑倚石闌
數春事滿池紅雨落花多
贈道士陳華隠
早年濯足東海水去卧華峯頂上雲收得九秋
仙掌露歸来酌献武夷君
題淮安王氏小楼四絶
岊山王氏小楼獨占淮安一勝予嘗
以迎餞至此登斯楼謾成四絶模寫
其㮣後之来者其興無窮
江水翷翷鴨綠新江頭日日送行人南来北去
年年事岸草汀花自在春
拂曉楼窗一半開楼前昨夜浪如雷滿江梅雨
風吹散無數青山渡水来
江月滿楼江水澄胡床㩀坐憶吾曾觧吟如練
澄江句未信玄暉獨擅能
雪滿寒江壓酒旗江南無處不堪題小舟載得
梅花去渡領春風過水西
題畫竹
小雨春池濕鳳毛天孫深夜織鮫綃何人更立
湘江水獨倚薰風憶舜韶
彭城雜詠呈廉公亮僉事
亞父塚前春草齊楚王城上夕陽低黃鶯不解
㒷亡事飛過海棠枝上啼
城下黃河去不回四山依舊畫屏開無人念得
登臨意獨上將軍戲馬臺
雪白楊花拍馬頭行人春盡過徐州夜深一片
城頭月曾照張良案上籌
何處春風燕子楼断碑落日古城頭畫眉人遠
繁華歇無數遠山生暮愁
歌扇摇風噀酒香舞裙今日動鵝黃柳邊今夜
孤舟發水遠山遥空断腸
寒食馬上
道傍楊柳巳栖鴉幾度春深未到家城北城南
千樹雪行人馬上看梨花
燕京作
落月西窗聞禁鍾夢回遠客立雲龍江南飛盡
千株雪辜負梅花過一冬
奎章閣感興二首
奎章三月文書静花落春深鎻閣門玉座不移
天步遠石碑空有御書存
花落春深似去年無人再到閣門前當時濟濟
誇多士争進文章乞賜錢
京城立春
燕姬白馬青絲繮短衣窄䄂銀鐙光御溝飲馬
不回首貪看柳花飛過墻
燕姬十五未出門出門滿眼諸王孫馬頭相見
不相識亂絮遊絲空断魂
九日遇雨
佳期不負到重陽細雨濃隂又可傷試問東籬
何處賞有花無酒惱人腸
客中九日
寥落天涯歲月賖每逢佳節苦思家無錢沽得
隣家酒不敢開窗看菊花
佳節相逢作遠商菊花不異故人鄕無錢沽得
隣家酒一度孤吟一断腸
雪中妃子
梁王宴罷下瑶臺窄窄紅靴步雪来疑是陽和
三月暮楊花飛處牡丹開
初夏淮安道中
魚蝦潑潑初出網梅杏青青巳着枝滿樹
雨行人四月過淮時
過石子岡
霞光日落紅穿樹山色雨餘青近人便好拂衣
入山去觧鞍辭却馬頭塵
次王叔能侍御史
龍蛇偃蹇出墻隂五色春雲態度深臺閣文章
散清氣月明山舘夜䔥森
醉起
楊柳樓心月滿床錦屏綉褥夜生香不知門外
春多少自起移灯照海棠
宫詞
駿馬驕嘶懶着鞭晩凉騎過御楼前宫娥不識
中書令借問誰家美少年
衰柳
清凉亭上幾株柳霜夜凉風下夕陽依舊明年
二三月小金山上看鵝黃
戲友人
毗陵公子醉醺醺白面迎風向酒痕幾度小紅
楼上月有人銀燭掩重門
宴回
两行老栢參天翠銀燭青&KR0865;御史回深夜酒闌
人散後獨留明月照霜臺
約友遊西峯不至
仙人約我峯頭去欲去峯頭看白雲一夜白雲
峯下宿暁来散作雨紛紛
太平驛即事
驛鼓高懸使者稀溪雲断續樹参差日斜山畔
無人語獨立西風數挂枝
過光孝寺
秋日留題翠壁層出山聊聽在山僧肩輿又上
沙頭渡隔水人家两岸燈
臨丹青閣
飄然身在紫芝峯翠壁丹崖有路通傑閣凌烟
欲飛去亂山無數夕陽中
黃河夜月
斗杓照水半垂天水氣漲天如白烟南北櫓声
争上下月中聞鼓避官船
沛尉蔣景山沛簿趙伯顔送予金溝月
夜别去有懷
公子將軍两少年繡衣白馬杏花天醉中送客
歸城暮回首金溝月滿船
薩天錫詩集
