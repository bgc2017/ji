王右丞集箋注卷十三
仁和趙殿成撰
近體詩七十三首
答裴迪(萬首唐人絶句作答裴迪憶終南山)
淼淼寒流廣蒼蒼秋雨晦君問終南山心知白雲外
輞口遇雨憶終南山因獻絶句裴迪
積雨晦空曲平沙滅浮彩輞水去悠悠南山復何在
輞口(長安志輞谷水出南山輞谷北流入霸水陜西志輞川在藍田縣南嶢山之口去縣八里水淪)
(漣如車輞然川盡處為鹿苑寺即王維别業)
山中寄諸弟妹(萬首唐人絶句無諸字凌本唐詩正音俱無妹字)
山中多法侣禪誦自為羣城郭遥相望惟應見白雲
禪誦(謂坐禪誦經陳書吳郡陸慶築室屏居以禪誦為事)
聞裴秀才迪吟詩因戲贈(萬首唐人絶句作聞裴迪吟詩戲贈)
猿吟一何苦愁朝復悲夕莫作巫峽聲腸斷秋江客
巫峽(水經註丹山西即巫山者也其間首尾一百六十里謂之巫峽盖因山為名也絶巘多生檉柏)
(懸泉瀑布飛漱其間清瑩峻茂良多趣味每至晴初霜旦林寒澗肅常有高猿長嘯屬引凄異空谷傳響)
(哀轉久絶故漁者歌曰巴東三峽巫峽長猿鳴三聲淚沾裳一統志巫峽在夔州府巫山縣東三十里即)
(巫山也與西陵峽歸峽並稱三峽連山七百里略無斷處自非亭午夜分不見日月)
贈韋穆十八
與君青眼客共有白雲心不向東山去日令春草深(日一)
(作自)
皇甫岳雲谿雜題五首
鳥鳴磵
人閒桂花落夜静春山空月出驚山鳥時鳴春澗中
皇甫岳(按唐書宰相世系表有皇甫岳乃皇甫恂之子未知即此人否)
蓮花塢
日日採蓮去洲長多暮歸弄篙莫濺水畏濕紅蓮衣
鸕鷀堰
乍向紅蓮沒復出清浦颺獨立何䙰褷銜魚古查上(清顧)
(可久本作晴浦萬首唐人絶句作蒲)
鸕鷀(埤雅鸕鷀水鳥似鶂而黑一名鷧嘴曲如鈎食魚入喉則爛其熱如湯其骨主鯾及噎盖以類)
(推之者也此鳥吐而生子神農書所謂鸕鷀不卵生口吐其雛獨為一異者也揚孚異物志云鸕鷀能沒)
(于深水取魚而食之不卵而孕雛于池澤既胎而又吐生多者生七八少生五六相連而出若絲緒焉水)
(鳥而巢高本之上)䙰褷(木華海賦鳬雛離褷鶴子淋滲張銑註離褷淋滲羽毛初生貌)古查
(玉篇楂水中浮木也亦作查江總詩古楂横近澗危石聳前洲)
上田平
朝畊上平田暮畊上平田借問問津者寧知沮溺賢(寧唐)
(詩正音作誰)
萍池
春池深且廣會待輕舟迴靡靡綠萍合垂楊掃復開(掃復)
(開顧元緯本凌本俱作復掃開)
輞川集(并序)
余别業在輞川山谷其遊止有孟城坳華子岡文杏館
斤竹嶺鹿柴木蘭柴茱萸沜宫槐陌臨湖亭南垞欹湖
柳浪欒家瀨金屑泉白石灘北垞竹里館辛夷塢漆園
椒園等與裴廸閒暇各賦絶句云爾(秉恕按唐書本傳稱維嘗聚其田園)
(所為詩號輞川集者即此二十首是盖當時自為一帙耳)
孟城拗
新家孟城口古木餘衰柳來者復為誰空悲昔人有
同詠裴廸
結廬古城下時登古城上古城非疇昔今人自來往
疇昔(檀弓余疇昔之夜鄭康成註疇發聲也昔猶前也)
華子岡
飛鳥去不窮連山復秋色上下華子岡惆悵情何極
同詠裴廸
落日松風起還家草露稀雲光侵履跡山翠拂人衣
文杏館
文杏裁為梁香茅結為宇不知棟裏雲去作人問雨
文杏梁(長門賦刻木蘭以為榱兮飾文杏以為梁)香茅(左思吴都賦食葛香茅)棟裏
雲(郭璞詩雲生梁棟間風出忩戶裏)
同詠裴廸
迢迢文杏館躋攀日已屢南嶺與北湖前看復迴顧
斤竹嶺
檀欒映空曲青翠漾漣漪暗入商山路樵人不可知
斤竹(考戴凱之竹譜劉美之續竹譜贊寧筍譜皆無斤竹名惟謝靈運有從斤竹澗越嶺溪行詩一)
(首又靈運遊名山志云神子溪南山與七里山分流去斤竹澗數里始見斤竹之名通志略竹之良者惟)
(有箽竹謝靈運所遊之澗今在雁蕩則斤竹即箽竹是矣)
同詠裴廸
明流紆且直綠篠密復深一逕通山路行歌望舊岑
綠篠(說文篠小竹也謝靈運詩綠篠媚清漣)
鹿柴
空山不見人但聞人語響返景入深林復照靑苔上(苔一)
(作莓)
柴(柴士邁切音與砦同栅也一作寨凡師行野次立木為區落謂之柴别墅有籬落者亦謂之柴)
同詠裴廸
日夕見寒山便為獨往客不知松林事但有麏麚跡
(松顧可久本萬首唐人絶句唐詩紀事皆作深)
麏麚(廣韻麏鹿屬麚牡鹿劉繪詩麏麚或騰倚林薄杳芊眠)
木蘭柴
秋山斂餘照飛鳥逐前侣彩翠時分明夕嵐無處所
處所(高唐賦風止雨霽雲無處所)
同詠裴廸
蒼蒼落日時烏聲亂溪水緣溪路轉深幽興何時巳
茱萸沜
結實紅且綠復如花更開山中倘留客置此茱萸杯(茱萸)
(顧元緯本凌本俱作芙蓉)
茱萸沜(廣韻沜水涯音與泮同玉篇直以為古文泮字盖其水上有茱萸因名圖經本草茱萸今)
(處處有之江淮蜀漢尤多木高丈餘皮青綠色葉似椿而闊厚紫色三月開紅紫細花七月八月結實似)
(椒子嫩時微黃至熟則深紫)芙蓉杯(庾信詩芙蓉承酒杯又云芙蓉即奉杯)
同詠裴廸
飄香亂椒桂布葉間檀欒雲日雖迴照森沉猶自寒
宫槐陌
仄徑蔭宫槐幽隂多綠苔應門但迎掃畏有山僧來
同詠裴廸
門南宫槐陌是向欹湖道秋來山雨多落葉無人掃
(南二顧本唐詩品彙俱作前是顧可久本作堤山唐詩品彙作風)
臨湖亭
輕舸迎上客悠悠湖上來當軒對樽酒四面芙蓉開(上萬)
(首唐人絶句作仙)
舸(方言南楚江湘凡船大者謂之舸)
同詠裴廸
當軒彌滉漾孤月正徘徊谷口猨聲發風傳入戸來
滉漾(玉篇滉漾波也)
南垞
輕舟南垞去北垞淼難即隔浦望人家遥遥不相識(遥遥)
(唐詩正音作遙山誤)
南垞(成按集韻垞直加切小邱名或疑古字書多不載垞字而玉篇韻會諸書均以垞字為古文宅)
(字頗疑垞字即宅字之訛正韻麻陌二韻垞垞二字俱不收姑從集韻作茶音讀)
同詠裴廸
孤舟信風泊南垞湖水岸落日下崦嵫清波殊淼漫
(風顧元緯本作一)
崦嵫(山海經鳥鼠同穴之山西南三百六十里曰崦嵫之山郭璞註日沒所入山也見離騷奄兹兩)
(音)
欹湖
吹簫凌極浦日暮送夫君湖上一廻首山青卷白雲(山青)
(顧可久本作青山)
同詠裴廸
空闊湖水廣青熒天色同艤舟一長嘯四面來清風
青熒(羽獵賦石玉嶜崟眩耀青熒師古註青熒言其色青而有光熒也李善註青熒光明貌)艤
舟(史記烏江亭長檥船待徐廣註檥音儀一音俄駰按應劭曰檥止也孟康曰檥音蟻附也附船著岸)
(也如淳曰南方人謂整船向岸曰檥檥艤字同)
柳浪
分行接綺樹倒影入清漪不學御溝上春風傷别離(分行)
(顧元緯本凌本俱作行分)
綺樹(江淹四時賦憶上國之綺樹想金陵之蕙枝)
同詠
映池同一色逐吹散如絲結陰既得地何謝陶家時
欒家瀨
颯颯秋雨中淺淺石溜瀉跳波自相濺白鷺驚復下
石溜瀉(謝朓郊遊詩靃靡青莎被潺湲石溜瀉)
同詠裴廸
瀨聲喧極浦沿步向南津汎汎鳬鷗渡時時欲近人
金屑泉
日飲金屑泉少當千餘歲翠鳳翔文螭羽節朝玉帝(翔一)
(作翊)
翠鳳(拾遺記西王母乘翠鳳之輦而來前導以文虎文豹後列雕麟紫麏)羽節(羽節謂羽盖毛)
(節並是仙人之儀衛桓真人昇仙記五色霞内見霓旌羽節仙童靈官百餘人)
同詠裴廸
瀠渟澹不流金碧如可拾迎晨含素華獨往事朝汲
素華(本草平旦第一汲為井華水)
白石灘
清淺白石灘綠蒲向堪把家住水東西浣紗明月下(向唐)
(詩紀事唐詩品彙俱作尚)
同詠裴廸
跂石復臨水弄波情未極日下川上寒浮雲淡無色
(無色一作秋色一作凝碧)
跂石(庾信詩下橋先勸酒跂石始調琴)
北垞
北垞湖水北雜樹映朱欄逶迤南川水明滅青林端
同詠裴廸
南山北垞下結宇臨欹湖每欲採樵去扁舟出菰蒲
(山世本或作上)
扁舟(漢書范蠡乃乘扁舟浮江湖孟康註扁舟特舟也)
竹里館
獨坐幽篁裏彈琴復長嘯深林人不知明月來相照
幽篁(楚辭余處幽篁兮終不見天王逸註幽篁竹林也吕向註幽深也篁竹叢也)
同詠裴廸
來過竹里館日與道相親出入惟山鳥幽深無世人
辛夷塢
木末芙蓉花山中發紅萼澗戶寂無人紛紛開且落(紛紛)
(劉本顧可久本俱作絲絲)
辛夷(朱子楚辭集註辛夷樹大連合抱高數仞其花初發如筆北人呼為木筆其花最早南人呼為)
(迎春)木末(楚辭搴芙蓉兮木末)
同詠裴廸
綠堤春草合王孫自留翫况有辛夷花色與芙蓉亂
漆園
古人非傲吏自闕經世務偶寄一微官婆娑數枝樹(偶顧)
(元緯本凌本俱作惟)
傲吏(史記莊子者蒙人也名周周嘗為蒙漆園吏郭璞詩漆園有傲吏)婆娑(晉書殷仲文與)
(衆至大司馬府府中有老槐樹顧之良久而嘆曰此樹婆娑無復生意)
同詠裴廸
好閒早成性果此諧宿諾今日漆園遊還同莊叟樂
椒園
桂尊迎帝子杜若贈佳人椒漿奠瑶席欲下雲中君(君劉)
(本顧可久本俱作身)
椒(陸璣詩疏椒樹似茱萸有刺針葉堅而滑澤蜀人作茶吳人作茗皆合煮其葉以為香)桂尊
(漢書尊桂酒賓入鄉應劭註以水積桂為大尊酒)帝子(楚辭帝子降兮北渚)杜若(楚辭采芳)
(洲兮杜若將以遺兮下女爾雅翼杜若苖似山薑花黃赤子赤色大如棘子中似豆蔻有杜連白連白岑)
(若芝之名亦一名杜衡)椒漿(楚辭奠桂酒兮椒漿王逸註椒漿以椒置漿中也)雲中君
(楚辭九歌有雲中君又漢書郊祀志晉巫祀五帝東君雲中君巫社巫祠族人炊之屬師古註雲中君謂)
(雲神也)
同詠裴廸
丹刺罥人衣芳香留過客幸堪調鼎用願君垂採摘
臨高臺送黎拾遺(萬首唐人絶句無臨高臺三字)
相送臨高臺川原杳何極日暮飛鳥還行人去不息
送别(萬首唐人絶句唐詩正音唐詩品彙俱作山中送别名賢詩作送友)
山中相送罷日暮掩柴扉春草明年綠王孫歸不歸(明年)
(二顧本凌本唐詩品彙俱作年年)
别輞川别業
依遲動車馬惆悵出松蘿忍别青山去其如綠水何
依遲(王融詩參差興别緒依遲起離慕)松蘿(毛萇詩傳女蘿菟絲松蘿也孔穎達正義釋草)
(云唐蒙女蘿女蘿菟絲毛意以菟絲為松蘿故言松蘿也陸璣疏云菟絲蔓連草上生黃赤如金今合藥)
(菟絲子是也非松蘿松蘿自蔓松上生枝正青與菟絲殊異)
同詠王縉
山月曉仍在林風凉不絶慇懃如有情惆悵令人别
崔九弟欲往南山馬上口號與别(唐文粹少馬上以下六字萬首)
(唐人絶句作别崔九弟)
城隅一分手幾日還相見山中有桂花莫待花如霰
花如霰(梁元帝詩上林朝花色如霰柳惲詩春花落如霰)
同詠裴廸
歸山深淺去須盡邱壑美莫學武陵人暫遊桃源裏
留别崔興宗(萬首唐人絶句于四卷内載此首作王維詩題曰留别崔興宗十六卷重)
(出作崔興宗詩題曰留别王維唐文粹作崔興宗唐詩品彙亦作右丞詩唐詩紀事載王維有崔九)
(往南山馬上口號與别云城隅一分手云云裴廸云歸山深淺去云云興宗留别云駐馬欲分衿云)
(云是以此詩為興宗留别二人之詩也顧元緯本凌本皆删去此首劉須谿顧可久本有之)
駐馬欲分襟清寒御溝上前山景氣佳獨往還惆悵
息夫人(原註時年二十河岳英靈集作息夫人怨國秀集作息媯怨)
莫以今時寵能忘舊日恩看花滿眼淚不共楚王言(時古)
(今詩話作朝能忘本事詩作寧忘萬首唐人絶句唐詩紀事俱作難忘樂府詩集作寧無舊國秀集作昔唐詩)
(紀事作異眼本事詩作目)
息夫人(左傳楚子滅息以息媯歸生堵敖及成王焉未言楚子問之對曰吾一婦人而事二夫縱)
(弗能死其又奚言本事詩寧王憲貴盛寵妓數十人皆絶藝上色宅左有賣餅者妻纖白明媚王一見屬)
(目厚遺其夫取之寵惜逾等環歲因問之汝復憶餅師否默然不對王召餅師使見之其妻注視雙淚垂)
(頰若不勝情時王座客十餘人皆當時文士無不悽異王命賦詩王右丞維詩先成云云坐客無敢繼者)
(王乃歸餅以終其志)
(珊瑚鈎詩話云杜牧之息夫人詩曰細腰宫裏露橈新脉脉無言幾度春至竟息亡緣底事可憐金谷墜)
(樓人與所謂莫以今朝寵難忘舊日恩看花滿眼淚不共楚王言語意遠矣盖學有淺深識有高下故形)
(于言者不同也)
班婕妤三首(唐文粹河岳英靈集並作婕妤怨)
玉窗螢影度金殿人聲絶秋夜守羅幃孤燈耿明滅(明顧)
(元緯本凌本俱作不)
班婕妤(漢書孝成班婕妤帝初即位選入後宫始為少使俄而大幸為婕妤居增成舍再就館有)
(男數月失之其後趙飛燕姊弟從自微賤興踰越禮制寝盛于前班婕妤及許皇后皆失寵稀復進見許)
(皇后坐廢婕妤恐久見危求供養太后長信宫上許馬婕妤退處東宫作賦自傷)
宫殿生秋草君王恩幸疎那堪聞鳳吹門外度金輿(恩文)
(苑英華作寵吹一作笛)
金輿(史記為之金輿錯衡以繁其飾)
怪來妝閣閉朝下不相迎總向春園裏花間笑語聲(向國)
(秀集作在笑語顧可久本國秀集萬首唐人絶句樂府詩集唐詩品彙俱作語笑國秀集選此一首題作扶)
(南曲)
題友人雲母障子(原註時年十五)
君家雲母障持向野庭開自有山泉入非因彩畫來(持顧)
(元緯本凌本俱作時因一作關)
障子(唐時呼屏障為障子杜甫有題李尊師松樹障子歌齊已有二龍障子歌張祐有題山水障子)
(詩李洞有觀水墨障子詩是矣)
紅牡丹
綠豔間且静紅衣淺復深花心愁欲斷春色豈知心(閒顧)
(元緯本凌本俱作開)
左掖梨花(文苑英華作左掖海棠花)
間灑階邊草輕隨箔外風黃鶯弄不足嗛入未央宮(入文)
(苑英華作向)
左掖(雍錄漢書曰朱虚侯章從太尉勃請卒千人入未央宫掖門師古曰非正門而在兩旁若人之)
(臂掖也御覽曰出禁省為殿門外出大道為掖門則不特夾立正門之旁乃為掖門雖殿門外他出之門)
(皆可名為掖門也唐門下北省在日華門名左掖亦名東省中書北省在月華門名右掖亦名西掖此之)
(日華月華者立門自在宣政殿東西兩廊出門未是宫外而亦以掖名之則是殿門自正門外旁或有門)
(皆為掖門也)
同詠邱為
冷豔全欺雪餘香乍入衣春風且莫定吹向玉階飛
同詠(冉集作和王給事維禁省梨花詠)皇甫冉
巧解迎人笑偏能亂蝶飛春風時入戶幾片落朝衣
(迎一作逢偏一作還春風時入戶一作春時風入戶)
口號又示裴廸(七絶内有私成口號誦示廸一首故此云又示也萬首唐人絶句作)
(菩提寺禁示裴廸)
安得捨塵網拂衣辭世喧悠然策藜杖歸向桃花源(塵一)
(作羅向萬首唐人絶句作去)
塵網(陶潛詩誤落塵網中一去三十年)杖藜(莊子原憲華冠縰履杖藜而應門陸德明註杖)
(藜以藜為杖也)
雜詩
家住孟津河門對孟津口常有江南船寄書家中否
孟津(孔穎達尚書正義孟者河北地名春秋所謂向盟是也于孟地置津謂之孟津史記正義杜預)
(云盟河内郡河陽縣南孟津也在洛城北都道所凑古今以為津武王度之近代呼為武濟括地志云盟)
(津周武王伐紂與八百諸侯會盟津亦曰孟津又曰富平津水經云小平津今云河陽津是也)
君自故鄉來應知故鄉事來日綺窗前寒梅著花未(成按)
(陶淵明詩云爾從山中來早晚發天目我居南窗下今生幾藂菊王介甫詩云道人北山來問松我東岡)
(舉手指屋脊云今如許長與右丞此章仝一杼軸皆情到之辭不假修飾而自工者也然淵明介甫二作)
(下文綴語稍多趣意便覺不遠右丞只為短句一吟一咏更有悠揚不盡之致欲于此下復贅一語不得)
已見寒梅發復聞啼鳥聲愁心視春草畏向玉階生(玉階)
(萬首唐人絶句作階前)
崔興宗寫真(唐詩紀事作與崔興宗寫真詠)
畫君年少時如今君已老今時新識人知君舊時好
山茱萸
朱實山下開清香寒更發幸有藂桂花窗前向秋月(朱實)
(顧元緯本作茱萸有一作與)
山茱萸(圖經本草山茱萸葉如梅有刺二月開花如杏四月實如酸棗赤色通志略山茱萸其實)
(似萇楚之實一名蜀棗一名雞足一名鬾實)
哭孟浩然(原註時為殿中侍御史知南選至襄陽作萬首唐人絶句作哭孟襄陽唐詩)
(紀事作憶孟詩)
故人不可見漢水日東流借問襄陽老江山空蔡洲(首二)
(句唐詩紀事作故人今不見日夕漢江流蔡洲各本俱作蔡州今從顧元緯本校正)
孟浩然(唐書孟浩然襄州襄陽人少好節義喜振人患難隱鹿門山年四十乃遊京師嘗于太學)
(賦詩一座嗟伏無敢抗張九齡王維雅稱道之維私邀入内署俄而玄宗至浩然匿牀下維以實對帝喜)
(曰朕聞其人而未見也何懼而匿詔浩然出帝問其詩浩然再拜自誦所為至不才明主棄之句帝曰卿)
(不求仕而朕未嘗棄卿奈何誣我因放還張九齡為荆州辟置于府府罷開元末病疽背卒)蔡洲
(水經沔水又東南經蔡洲酈道元註漢長水校尉蔡瑁居之故名蔡洲荆州圖經襄陽峴山東南一里江)
(中有蔡洲一統志蔡洲在襄陽府城東北漢水中後漢蔡瑁居其上曹操嘗造其家)
王右丞集箋註卷十三
