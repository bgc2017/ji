王右丞集箋注卷十四
仁和趙殿成撰
近體詩三十三首
田園樂七首(詩林廣記作輞川六言)
出入千門萬戸經過北里南鄰蹀躞鳴珂有底崆峒散
髮何人(顧元緯本凌本出入俱作厭見蹀躞俱作官府)
北里南鄰(左思詩南鄰擊鐘磬北里吹笙竽)
再見封侯萬戶立談賜璧一雙詎勝耦耕南畝何如高
卧東窗
立談(解嘲或立談間而封侯)賜璧(史記虞卿躡屩擔簦一見趙王賜白璧一雙黃金百鎰再)
(見拜為上卿三見卒受相印封萬戸侯)
採菱渡頭風急策杖村西日斜杏樹壇邊漁父桃花源
裏人家(急一本作起村顧元緯本作林)
杏壇(莊子孔子遊于緇帷之林休坐乎杏壇之上弟子讀書孔子絃歌鼔琴奏曲未半有漁父者下)
(船而來鬚眉交白被髮揄袂行原以上拒陸而止左手據膝右手持頤以聽)
萋萋芳草春綠落落長松夏寒牛羊自歸村巷童稚不
識衣冠(首句諸本皆作萋萋春草秋綠惟唐詩品彙作萋萋芳草春綠今從之又綠字凌本作碧不字)
(萬首唐人絶句作未)
長松(孫綽遊天台山賦藉萋萋之纖草蔭落落之長松吕延濟註萋萋草美貌落落松高貌)夏
寒(王屮頭陀寺碑文桂深冬燠松疎夏寒)
山下孤烟遠村天邊獨樹高原一瓢顔回陋巷五柳先
生對門
高原(揚雄羽獵賦相與列乎高原之上)
桃紅復含宿雨柳綠更帶春烟花落家僮未掃鶯啼山
客猶眠(宿萬首唐人絶句作夜春唐詩品彙作朝鶯凌本唐詩品彙俱作鳥皇甫冉集亦載此首題)
(作閒居六言)
酌酒會臨泉水抱琴好倚長松南園露葵朝折東谷黃
粱夜舂(東谷凌本唐詩品彙俱作西舍)
黃粱(爾雅翼今粱有三種青梁殼穗有毛粒青米亦微青而細于黃白米也夏月食之極為清凉但)
(以味短色惡不如黃白粱故人少種之亦早熟而收少作餳青白勝餘米黃粱穗大毛長殼米俱麤于白)
(粱而收子少不耐水旱食之香味逾于諸粱人號為竹根黃白粱穗亦大毛多而長殼麤扁長不似粟圓)
(米亦白而大其香美為黃粱之亞古天子之飯所以有白粱黃粱者明取黃白二種耳)
少年行四首
新豐美酒斗十千咸陽遊俠多少年相逢意氣為君飲
繫馬高樓垂柳邊(萬首唐人絶句本多作皆意氣作氣味)
斗十千(曹植詩歸來宴平樂美酒斗十千)
出身仕漢羽林郎初隨驃騎戰漁陽孰知不向邊庭苦
縱死猶聞俠骨香(苦一作死)
羽林郎(後漢書羽林郎比三百石無員掌宿衞侍從常選漢陽隴西安定北地上郡西河凡六郡)
(良家補)驃騎(史記元狩二年春以冠軍侯去病為驃騎將軍將萬騎出隴西有功正義曰漢書霍)
(去病征匈奴有絶幕之勲始置驃騎將軍位至三司品秩同大將軍)漁陽(章懷太子後漢書註漁陽)
(郡在漁水之陽今幽州)俠骨香(張華遊俠曲生從命子遊死聞俠骨香成按詩意謂死于邊)
(庭者反不如俠少之死而得名蓋傷之也與太白縱死俠骨香不慚世上英同用張華遊俠曲中語而命)
(意不同矣)
一身能擘兩彫弧虜騎千重只似無偏坐金鞍調白羽
紛紛射殺五單于(樂府詩集擘作臂重作羣)
擘(顔師古漢書註今之弩以手張者曰擘張以足蹋者曰蹶張)彫弧(玉篇弧木弓也彫弧謂有)
(彫畫之弧)白羽(上林賦鸞蕃弱滿白羽文穎註以白羽羽箭故言白羽也鮑照詩留我一白羽李善)
(註白羽矢名國語曰吳素甲白羽之矰望之如荼)五單于(漢書宣帝紀匈奴虛閭權梁單于病)
(死右賢王屠耆堂代立骨肉大臣立虛閭權渠單于子為呼韓邪單于擊殺屠耆堂諸王並自立分為五)
(單于更相攻擊死者以萬數)
漢家君臣歡宴終高議雲臺論戰功天子臨軒賜侯印
將軍佩出明光宫
雲臺(江淹上建平王書結綬金馬之庭高議雲臺之上)臨軒(後漢書崔寔傳天子臨軒百僚)
(畢會)
寄河上叚十六(此詩亦載盧象集中)
與君相見即相親聞道君家在孟津為見行舟試借問
客中時有洛陽人(盧集見作識在作住)
贈裴旻將軍
腰間寶劍七星文臂上琱弓百戰勲見說雲中擒黠虜
始知天上有將軍
裴旻(唐書裴旻嘗與幽州都督孫佺北伐為奚所圍旻舞刀立馬上矢四集皆迎刀而斷奚大驚引)
(去後以龍華軍使守北平北平多虎旻善射一日得虎三十一休山下有老父曰此彪也稍北有真虎使)
(將軍遇之且敗旻不信怒馬趨之有虎出叢薄中小而猛據地大吼旻馬辟易弓矢皆墜自是不復射李)
(翰裴旻將軍射虎圖贊敘開元中山戎寇邊元宗命將軍守北平州且充龍華軍使以捍薊之北門公嘗)
(率偏軍横絶漠策匹馬陷重圍搖轆轤而百萬洞開馳槖駞而沙場一掃聲振北狄氣慴東邊人皆服藝)
(畏威不敢南牧願充麾下者五百餘人)七星(吳越春秋子胥乃解百金之劍以與漁者此吾前君)
(之劍中有七星價值百金孔稚珪詩文犀六屬鎧寳劍七星光吳均詩刀含四尺影劍抱七星文)
琱弓(張衡東京賦彫弓斯豰薛綜註彫弓謂有刻畫也古彫字亦作琱如漢書郊杞志之琱戈貢禹)
(傳之琱牆抱朴子之琱輦其義一也)黠虜(後漢書伏湛傳點虜困迫必求其助)
九月九日憶山東兄弟(原註時年十七兄凌本作九日憶東山弟)
獨在異鄉為異客每逢佳節倍思親遙知兄弟登高處
徧插茱萸少一人
茱萸(爾雅翼風土記日俗尚九月九日謂為上九茱萸至此日氣烈熟色赤可折其房以插頭云辟)
(惡氣禦冬劉禹錫嘉話茱萸二字經三詩人皆已道亦有能否焉杜公言更把茱萸仔細看王右丞云遍)
(插茱萸少一人朱放云學他年少插茱萸杜公為最優也)
戲題輞川别業
柳條拂地不須折松樹梢雲從更長藤花欲暗藏猱子
栢葉初齊養麝香(樹凌本作枝梢二顧本凌本俱作披)
猱(邢昺爾雅疏猱一名猨善攀援樹枝)麝香(埤雅陶氏云麝形似獐今謂之香獐常食栢葉故養)
(生論云麝食柏而香也)
戲題盤石
可憐盤石臨泉水復有垂楊拂酒杯若道春風不解意
何因吹送落花來(盤一作磐臨顧元緯本凌本俱作鄰拂一作梢何因一作因何)
與盧員外象過崔處士興宗林亭
綠樹重陰蓋四鄰青苔日厚自無塵科頭箕踞長松下
白眼看他世上人(重一作垂松文苑英華作林看他世上人一作看君是甚人)
科頭(章懷太子後漢書註科頭謂以髮縈繞成科結也揚伯嵒臆乘俗謂不冠為科頭)箕踞
(漢書尉佗魋結箕踞見陸賈師古曰箕踞謂伸其兩脚而坐亦曰箕踞其形似箕)白眼(見十二卷)
(青眼註)
同詠盧象
暎竹時聞轉轆轤當窗只見網蜘蛛主人非病常高
卧環堵蒙籠一老儒
環堵(禮記儒有一畝之宫環堵之室鄭康成註環堵面一堵也五板為堵孔穎達正義環謂周圍也)
(東西南北唯一堵也淮南子環堵之室茨之以生茅高誘註堵長一丈高一丈面環一堵為方一丈故曰)
(環堵言其小也)
同詠王縉
身名不問十年餘老大誰能更讀書林中獨酌鄰家
酒門外時聞長者車
長者車(史記陳平家乃負郭窮巷以弊席為門然門外多有長者車轍)
同詠裴廸
喬柯門裏自成陰散髮窗中曾不簪逍遙且喜從吾
事榮寵從來非我心(窗中劉本顧可久本俱作空中唐詩品彙作空窗)
喬柯(劉孝綽詩喬柯貫簷上垂條拂戶陰)
酬王摩詰過林亭(唐詩紀事作喜羣公訪林亭)崔興宗
窮巷空林常閉關悠悠獨臥對前山今朝忽枉嵇生
駕倒屣開門遙解顔(空唐詩紀事作深)
嵇生駕(世說嵇康與吕安善每一相思千里命駕)解顔(列子夫子始一解顔而笑)
送王尊師歸蜀中拜掃(二顧本俱無拜掃字)
大羅天上神仙客濯錦江頭花柳春不為碧雞稱使者
惟令白鶴報鄉人
大羅天(雲笈七籖最上一天名曰大羅在元都玉京之上紫微金闕七寶騫樹麒麟獅子化生其)
(中三世天尊治在其内)濯錦江(太平寰宇記濯錦江卽蜀江水至此濯錦錦彩鮮潤于他水故)
(曰濯錦江九域志笮橋江水亦名濯錦江俗云以此水濯錦鮮明)碧雞(漢書郊祀志或言益州有)
(金馬碧雞之神可醮祭而致于是遣諫大夫王襃使持節而求之如淳註金形似馬碧形似雞水經註蜻)
(蛉縣有禺同山其山神有金馬碧雞光景儵忽民多見之漢宣帝遣諫大夫王襃祭之欲致其雞馬襃道)
(病而卒是不果焉故左太沖蜀都賦曰金馬□光而絶影碧雞儵忽而耀儀王襃碧雞頌曰持節使者敬)
(移金精神馬彯彯碧雞歸來歸來漢德無疆黃龍見兮白虎仁歸來歸來可以為倫歸來翔兮何事南荒)
(也)白鶴(搜神後記丁令威本遼東人學道于靈虛山後化鶴歸遼集城門華表柱時有少年舉弓)
(欲射之鶴乃飛徘徊空中而言曰有鳥有鳥丁令威去家千年今來歸城郭如故人民非何不學仙家纍)
(纍遂高上沖天)
送元二使安西(詩人玉屑作贈别樂府詩集作渭城曲)
渭城朝雨裛輕塵客舍青青柳色新勸君更盡一杯酒
西出陽關無故人(次句劉本萬首唐人絶句樂府詩集俱作客舍青青柳色春又一本作客)
(舍依依楊柳春)
(成按詩人玉屑以此詩為折腰體謂中失粘而意不斷也唐人歌入樂府以為送别之曲至陽關句反覆)
(歌之謂之陽關三叠亦謂之渭城曲白居易晚春欲擕酒尋沈四著作詩云最憶陽關唱眞珠一串歌註)
(云沈有謳者善唱西出陽關無故人詞又對酒詩云相逢且莫推辭醉聽唱陽關第四聲註云第四聲勸)
(君更盡一杯酒西出陽關無故人也劉禹錫與歌者詩云舊人惟有何戡在更與殷勤唱渭城渭城陽關)
(之名蓋因詩中辭云)
送别(萬首唐人絶句題作齊州送祖三)
送君南浦淚如絲君向東州使我悲為報故人顦顇盡
如今不似洛陽時(州顧元緯本凌本俱作周)
南浦(江淹别賦送君南浦傷如之何)淚如絲(梁武帝詩臉下淚如絲)東州(後漢書樊)
(準傅雖有西屯之役宜先東州之急章懷太子註東州謂冀兖州)
送韋評事
欲逐將軍取右賢沙場走馬向居延遙知漢使蕭關外
愁見孤城落日邊
評事(唐書百官志大理寺有評事八人從八品下)右賢(史記元朔之五年春漢令車騎將軍)
(衛靑將三萬騎出高闕匈奴右賢王當衛靑等兵以為漢兵不能至此飲醉漢兵夜至圍右賢王右賢王)
(驚夜逃獨與其愛妾一人壯騎數百馳潰圍北去漢輕騎校尉郭成等逐數百里不及得右賢裨王十餘)
(人)
靈雲池送從弟
金杯緩酌清歌轉畫舸輕移豔舞迴自歎鶺鴒臨水别
不同鴻雁向池來
靈雲池(高適集有陪竇侍御泛靈雲池陪竇侍御靈雲南亭讌詩二首其序云凉州近胡高下其)
(池亭蓋以耀蕃落也意此池即凉州之靈雲池矣)鶺鴒(張華禽經註鶺鴒雀屬也爾雅曰鶺鴒雝)
(渠毛詩曰水鳥也大如雀高足長尾尖喙頸黑青灰色腹下正白飛則鳴行則搖又曰鶺鴒在原兄弟急)
(難鶺鴒共母者飛吟不相離詩人取以喻兄弟相友之道也)
送沈子福歸江東(二顧本俱無福字歸萬首唐人絶句唐詩品彙俱作之)
楊柳渡頭行客稀罟師盪漿向臨圻惟有相思似春色
江南江北送君歸
臨圻(謝靈運詩臨圻阻参錯李善註埤蒼曰碕曲岸頭也碕與圻同)
寒食汜上作(文苑莢華作寒食汜水山中作國秀集作途中口號)
廣武城邊逢暮春汶陽歸客淚沾巾落花寂寂啼山鳥
楊柳青青渡水人
汜上(元和郡縣志河南府有汜水縣西南至府一百八十里汜水出縣東南三十二里浮戲山經武)
(牢城東漢破曹咎于此)廣武城(杜氏通典河南府汜水縣古東虢國為鄭滅之鄭為制邑左傳)
(曰制巖邑也有故虎牢城昔周穆王獲虎命畜之故曰虎牢漢謂之成臯縣後漢置成臯關其側有廣武)
(城)汶陽(漢書地理志魯國有汶陽縣元和郡縣志故汶陽城在兖州龔丘縣東北五十四里其城)
(側土田沃壤故魯號汶陽之田成二年齊歸我汶陽之田謂此地也)
劇嘲史寰
清風細雨濕梅花驟馬先過碧玉家正直楚王宫裏至
門前初下七香車
菩提寺禁裴迪來相看說逆賊等凝碧池上作音
樂供奉人等舉聲便一時淚下私成口號誦示裵
迪(萬首唐人絶句作書提寺禁聞逆賊凝碧池上作樂)
萬戶傷心生野煙百官何日再朝天秋槐葉落空宫裏
凝碧池頭奏管絃(官唐詩紀事全唐詩話珊瑚鈎詩話俱作寮再二顧本明皇雜錄唐詩紀)
(事全唐詩話唐詩品彙俱作更葉珊瑚鈎詩話作花空唐詩紀事珊瑚鈎詩話俱作深)
菩提寺(長安志平康坊南門之東有菩提寺隋開皇二年隴西公李敬道及僧惠英所奏立寺唐)
(昭陵圖菩提寺在麻池之下與香積寺近賈氏談錄賈君嘗自說太原軍前御命至永興軍催發馬草舍)
(于菩提寺僧有智滿者言祖師宏道天寶末為寺主值禄山犯闕王右丞為賊所執囚于經藏院與左丞)
(裘迪密相往來裘說賊會蕃漢兵馬宴于太極西内王聞之泣下遂為詩二絶書于經卷麻紙之後祖師)
(收得之相傳至智滿賈君既獲披閱遂錄得其辭云萬戸傷心生野煙云云又示裵迪安得捨塵網云云)
凝碧池(明皇雜錄天寶末羣賊陷兩京大掠文武朝臣及黃門宫嬪樂工騎士每獲數百人以兵)
(仗嚴衛送于雒陽至有逃于山谷者而卒能羅捕追脅授以冠帶禄山尤致意樂工求訪頗切于旬日獲)
(梨園弟子數百人羣賊因相與大會于凝碧池宴偽官數十人大陳御庫珍寶羅列于前後樂既作梨園舊)
(人不覺歔欷相對泣下羣逆皆露刃持滿以脅之而悲不能已有樂工雷海青者投樂器于地西向慟哭)
(逆黨乃縳海青于戲馬殿支解以示衆聞之者莫不傷痛王維時為賊拘于菩提佛寺聞之賦詩云云唐)
(禁苑圖凝碧池在西内苑重元門之北飛龍院之南)
凉州賽神(原註時為節度判官在凉州作)
凉州城外少行人百尺峯頭望虜塵健兒擊鼔吹羌笛
共賽城東越騎神
健兒(唐六典天下諸軍皆有健兒成按稱軍士為健兒蓋本于三國時考吳志陳表傳云權以表能)
(得健兒之心甘寧傳云能厚養健兒健兒亦樂為用命凌統傳云統為前鋒與所厚健兒數十人共乘一)
(船吕範傳云範親客健兒簒取以歸之類)羌笛(成按說文笛七孔筩也羌笛三孔馬融笛賦曰近世)
(雙笛從羌起羌人伐竹未及已龍鳴水中不見後裁竹吹之聲相似剡其上孔通洞之裁以當檛便易持)
(易京君明識音律故本四孔加以一君明所加孔後出是為商聲五音畢然則羌笛本三孔後人加一孔)
(京房又加一孔與今之六孔者不同也)
哭殷遙(國秀集唐詩紀事俱作送殷四葬)
送君返葬石樓山松柏蒼蒼賓馭還埋骨白雲長已矣
空餘流水向人間
石樓山(元和郡縣志京兆府渭南縣西南有石樓山太平寰宇記隰州石樓縣有石樓山唐書地)
(理志汝州梁縣有石樓山一統志西安府盩厔縣有石樓山鳳翔府寶雞縣有石樓山未知孰是)
歎白髮
宿昔朱顔成暮齒須臾白髮變垂髫一生幾許傷心事
不向空門何處銷
暮齒(隋書王劭傳爰自志學暨乎暮齒篤好經史遺落世事)垂髫(玉篇髫小兒髮也魏志毛)
(玠傳垂髫執簡累勤取官)
王右丞集箋注卷十四
