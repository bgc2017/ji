王右丞集箋注卷十八
仁和趙殿成撰
狀文書記八首
奉敕詳帝皇龜鏡圖狀帝皇龜鏡圖兩卷令簡擇
訖進狀
右某官宣口敇語看可否者臣愚何足以知謹與某等
議竊以名為帝王圖者蓋龜可以卜也鏡可以照也以
前代帝王行事善惡以卜後代以前代帝王行事善惡
以照後代可以知盛衰興亡故其行事似堯舜者必盛
似湯武者必興似秦皇漢武者必衰似夏桀殷紂者必滅
如卜之必知如照之必見故謂之龜鏡圖伏如所示之
圖謂之自古帝皇圖即可矣謂之龜鏡圖伏恐稍乖名實又
多不出于正經或取諸子之說又取曹植飛龍篇摯虞庖
犧讚等是一時文章之語非正經本傳之事至如堯之
茅茨不翦土階三尺就之如日望之如雲舜之逐竄四
凶舉十六族臣歌九德君撫五絃等善事夏桀之瑤臺
瓊室殷紂之肉林酒池等惡事蓋畫如此之類乃成龜
鏡之圖至于伏羲生時伏羲之墓女媧腸化搏土為人
如此之流豈為龜鏡若記帝皇之事總載無妨若為龜
鏡之圖恐須簡擇又論元氣已後其圖似重太初與太
始無殊有形與有質不異易云乾元亨利貞即未有物
者乾之始也乾者元之體也元者乾之用也上猶道家
旨道生一一生二二生三三生萬物又近佛經八識是
清淨無所有第八識即含藏一切種子第六識即分别
成五陰十八界此圖從元氣以下名目稍多臣識用愚
淺不知忌諱敢率鄙見無任戰越伏惟聖心裁擇謹狀
飛龍篇(曹植飛龍篇晨遊太山雲霧窈窕忽逢二童顏色鮮好乘彼白鹿手翳芝草我知真人長)
(跪問道西登玉堂金樓複道授我仙藥神皇所造教我服食還精補腦夀同金石永世難老)庖犧
讚(摰虞庖犧讚昔在上古惟德居位庖犧作王世尚醇懿設卦分象開物紀類施罟設網人用不匱)
茅茨不翦土階三尺(韓非子堯之王天下也茅茨不翦采椽不斲糲粢之食藜藿之)
(羹漢書墨者亦上堯舜言其德行曰堂高三尺土階三等茅茨不翦採椽不斲師古曰屋蓋曰茨茅茨以)
(茅覆屋)就之如日望之如雲(大戴禮記宰我曰請問帝堯孔子曰高辛之子也曰)
(放勲其仁如天其知如神就之如日望之如雲)四凶十六族(左傳昔高陽氏有才子八人蒼)
(舒隤敳擣戭大臨尨降庭堅仲容叔達齊聖廣淵明允篤誠天下之民謂之八愷高卒氏有才子八人伯)
(奮仲堪叔獻季仲伯虎仲熊叔豹季貍忠肅共懿宣慈惠和天下之民謂之八元此十六族也世濟其美)
(不隕其名以至于堯堯不能舉舜臣堯舉八愷使主后土以揆百事莫不時序地平天成舉八元使布五)
(教于四方父義母慈兄友弟共子孝内平外成昔帝鴻氏有不才子掩義隠賊好行凶德醜類惡物頑嚚)
(不友是與比周天下之民謂之渾敦少皥氏有不才子毁信廢忠崇飾惡言靖譖庸回服讒蒐愍以誣盛)
(德天下之民謂之窮竒顓頊有不才子不可教訓不知語言告之則頑舍之則嚚傲狠明德以亂天常天)
(下之民謂之檮杌此三族也世濟其凶增其惡名以至于堯堯不能去縉雲氏有不才子貪于飲食冒于)
(貨賄侵欲崇侈不可盈厭聚歛積實不知紀極不分孤寡不恤窮匱天下之民以比三凶謂之饕餮舜臣)
(堯賓于四門流四凶族渾敦窮竒檮杌饕餮投諸四裔以禦螭魅)歌九德(周禮九德之歌九㲈)
(之舞鄭康成註九德之歌春秋傳所謂水火金木土榖謂之六府正德利用厚生謂之三事六府三事謂)
(之九功九功之德皆可歌也謂之九歌)五絃(史記舜彈五絃之琴歌南風之詩而天下治)瑤
臺瓊室(淮南子晚世之時帝有桀紂為琁室瑤臺象廊玉牀)肉林酒池(史記帝紂以酒)
(為池懸肉為林)伏羲生時(路史太昊伏羲氏母華胥居于華胥之渚嘗暨叔嫗翔于渚之汾巨)
(跡出焉華胥決履以跧之意有所動虹且遶之因孕十有二歲以十月四日降神註云帝系譜云人定時)
(生孝經河圖云伏羲在亥得人定之應張說大衍文符歴序云謹以十六年八月端五赤光照室之夜皇)
(雄成紀之辰是以為八月五日矣非也)伏羲墓(路史註世紀云伏羲葬南郡在襄陽按帝冡今)
(在山陽高平西北高平襄陽之境然九域志兖單皆有伏羲陵又河中府有庖王廟引戴氏西征記云潼)
(關直北隔河望有層阜巋然獨秀謂之風陵伏羲氏風姓也此當是女媧墓然古帝王墓冢皆非一所宜)
(必有說)女媧腸化(山海經有神十人名曰女媧之腸化為神處栗廣之野郭璞註女媧古神)
(女而帝者人面蛇身一日中七十變其腸化為此神栗廣野名媧音瓜)搏土為人(風俗通俗)
(說天地初開闢未有人民女媧搏黃土為人劇務力不暇供乃引繩絙泥中舉以為人故凡富貴賢智者)
(黃土人也貧賤凡愚者引絙人也錄異記房州上庸界有伏羲女媧廟云是搏土為人民之所古跡在焉)
太初太始(列子有太易有太初有太始有太素太易之者未見氣也太初者氣之始也太始者形)
(始也太素者質之始也)道生一(老子道生一一生二二生三三生萬物河上公註道始所生者)
(一一生陰與陽也陰陽生和清濁三氣分為天地人也天地共生萬物也天施地化人長養之也)八
識(宗鏡錄經論通辯有八種識一眼識二耳識三鼻識四舌識五身識六意識七末那識八阿賴耶識)
五陰(湼槃經所謂五陰色受想行識所言陰者其義謂何能令衆生生死相續不離重擔分散聚合)
(三世所攝求其義理了不可得故名為陰大藏一覽五陰者謂色受想行識歴歴分明即是識陰領納在)
(心即是受陰心緣此理即是想陰行用此理即是行陰汙穢真性即是色陰)十八界(錦繡萬花)
(谷眼所見之處耳所聞之處鼻所嗅之處舌所味之處身所觸之處意所思之處謂之六根界色聲香味)
(觸法所在謂之六塵界眼識色處謂之眼識界耳聞聲處謂之耳識界并鼻識界舌識界身識界意識界)
(謂之六識界總謂之十八界大藏一覽六根者謂眼耳鼻舌身意也六塵者謂色聲香味觸法也眼見為)
(色塵耳聞為聲塵鼻嗅為香塵舌嘗為味塵身染為觸塵意着為法塵合為十二處也復次六識者本自)
(一心遍由六根門頭而成六識謂從見為眼識從聞為耳識從嗅為鼻識從嘗為舌識從染為身識從分别為)
(意識如是根塵識三事和合為十八界若如實知自性皆空是謂能學六根六塵六識翻譯名義法界次)
(第云界以界别為義此十八法各有别體義無渾濫故名十八界若根相對即有識生識以識别為義識)
(依于根能别于塵故通名識由此根塵識三各有六法成十八界)
請迴前任司職田粟施貧人粥狀
右臣比見道路之上凍餒之人朝尚呻吟暮填溝壑陛
下聖慈憐愍煑公粥施之頃年已來多有全濟至仁之
德感動上天故得年榖頗登逆賊皆滅報施之應福祐
昭然臣前任中書舍人給事中兩任職田並合交納近
奉恩敕不許併請望一將司職田迴與施粥之所于國家
不减數粒在窮窘或得再生庶以上福聖躬永宏寶祚
仍望令劉晏分付所由訖具數奏聞如聖恩允許請降
墨敕
職田(杜氏通典諸京官文武職事各有職分田一品十二頃二品十頃三品九頃四品七頃五品六)
(頃六品四頃七品三頃五十畆八品二頃五十畝九品二頃並去京城百里内給諸職分陸田限三月三)
(十日稻田限四月三十日以前上者並久後人以後上者入前人其麥田以九月三十日為限若前人自)
(畊未種後人酬其功直巳自種者淮租分法其價六斗已下者依舊定不得過六斗並取情願不得抑配)
(開元十年六月勅所置職田本非古法爰自近制是以因循事有變通應須刪改其内外所給職田從今)
(年九月以後並宜停給十八年六月京官職田特令准令給受復用舊制)中書舍人(唐書百官)
(志中書舍人六人正五品上)寶祚(隋書薛道衡傳陛下聖德天挺光膺寶祚)劉晏(唐書劉晏)
(傳祿山亂避地襄陽詔拜度支郎中兼侍御史領江淮租庸事召拜彭原太守徙隴華二州刺史遷河南)
(尹時史朝義盜東都乃治長水進戸部侍郎兼御史中丞度支鑄錢鹽鐵等使)
謝弟縉新授左散騎常侍狀
右臣之兄弟皆廹桑榆每至一别恐難再見匪躬之節
誠不顧家臨老之年實悲遠道陛下均平布政中外遰
遷尚錄前勞仍收舊齒使備顧問載珥貂蟬趨侍玉墀
從容瑣闥不材之木跗萼聯芳斷行之雁飛鳴接翼自
天之命特出宸衷塗地之心難酬聖造不勝戴荷踴躍
之至
上元二年五月四日通議大夫守尚書右丞臣王維狀
進
肅宗皇帝答詔
敕幸求獻替久擇勲賢具寮咸推令弟有裕既膺贊相
之任俯觀規諫之能建禮朝昇鵷行並列承明晩下雁
序同歸乃眷家肥無忘國命所謝知
左散騎常侍(唐書百官志門下省有左散騎常侍二人正三品下掌規諷過失侍從顧問註)
(云隋廢散騎常侍貞觀元年復置十七年為職事官顯慶二年分左右隸門下中書省皆金蟬珥貂左散)
(騎與侍中為左貂右散騎與中書令為右貂謂之八貂)桑榆(張華詩從容養餘日取樂于桑榆劉)
(良註桑榆日晚亦比年老之稱)匪躬(易王臣蹇蹇匪躬之故孔穎達正義云九五居于王位而在難)
(中六二是五之臣往應于五履正居中志匡王室能涉蹇難而往濟蹇故曰王臣蹇蹇盡忠于君匪以私)
(身之故而不往濟君故曰匪躬之故晉書卞壺傳擁衛至尊則有保傅之恩正色在朝則有匪躬之節)
舊齒(吳志陸績傳虞翻舊齒名盛龐統荆州令士晉書褚裒以政道在于得材宜委賢任能升敬舊)
(齒)載珥貂蟬(曹植王仲宣誄戴蟬珥貂朱衣皓帶吕向註珥插也)不材之木(莊子)
(南伯子綦游乎商之丘見大木焉有異結駟千乘隱將芘其所藾子綦曰此何木也哉此必有異材夫仰)
(而視其細枝則拳曲而不可以為棟梁俯而視其大根則軸解而不可以為棺槨咶其葉則口爛而為傷)
(嗅之則使人狂醒三日而不已子綦曰此果不材之木也以至于此其大也)跗萼(北史跗萼連暉)
(椒聊繁衍)通議大夫(唐六典敘階正四品下曰通議大夫)獻替(後漢書君以兼覽博照為)
(德臣以獻可替否為忠)有裕(小雅此令兄弟綽綽有裕鄭康成箋令善也)家肥(禮記父子)
(篤兄弟睦夫婦和家之肥也)
兵部起請露布文
天地之心無不覆載鳥鼠之性自私巢穴國家非徒疆
理其地臣妾其人思欲一車書混聲教變毒螫之俗為
禮義之鄉伏惟皇帝陛下大道先天至德冠古武功則
我有七德文教則舞于兩階億兆廣堯封之時郡縣加
禹服之外而犬戎小醜蝸角偷安動搖遠邊遮漢使之
路脅從小國絶蕃臣之禮四鎮節度使高仙芝等虔奉
聖策肅將天誅因識(闕)之且憎尋勃律之舊好暨諸蕃
國悉會王師萬里風馳六軍電掃氈裘之長思嚮風以
無階毳幕之人惟塗地而可獲遂通重譯罔不來庭實
賴聖謀曷惟帝力無攻不克百蠻皆歸于計中無遠不
賓萬方若在于宇下臣等不勝喜慶之至
露布(封氏見間記露布捷書之别名也諸軍破賊則以帛書建諸竿上兵部謂之露布蓋自漢以來)
(已有其名所以名露布者謂不封檢露而宣布欲四方速知之亦謂之露版魏武奏事云有驚急輙露版)
(插羽是也宋沈璞為盱眙太守與臧質共拒魏軍軍退質與璞全城使自上露版)一車書(庾信)
(哀江南賦序并吞六合混一車書)聲教(夏書朔南暨聲教孔穎達正義云其北與南雖在服外皆)
(與聞天子威聲文教時來朝見)七德(左傳夫武禁暴戢兵保大定功安民和衆豐財者也武有七德)
(我無一焉)兩階(虞書帝曰咨禹惟時有苗弗率汝徂征三旬苗民逆命帝乃誕敷文德舞干羽于兩)
(階七旬有苖格孔安國傳云干楯羽翳也皆舞者所執修闡文教舞文舞于賓主階間抑武事)堯封
(謂堯時封疆所至韓非子昔者堯有天下飯于土簋飲于土鉶其地南至交趾北至幽都東西至日月之)
(所出入者莫不賓服)禹服(史記禹令天子之國以外五百里甸服甸服外五百里侯服侯服外五百)
(里綏服綏服外五百里要服要服外五百里荒服)蝸角(莊子魏瑩與田侯牟約田侯牟背之魏瑩)
(怒將使人刺之犀首聞而恥之曰君為萬乘之君也而以匹夫從讎衍請受甲二十萬為君攻之虜其人)
(民係其牛馬使其君内熱發于背然後拔其國忌也出走然後抶其背折其脊惠子聞之而見戴晉人戴)
(晉人曰有所謂蝸者君知之乎曰然有國于蝸之左角者曰觸氏有國于蝸之右角者曰蠻氏時相與争)
(地而戰伏尸數萬遂北旬有五日而後反君曰噫其虛言與曰臣請為君實之君以意在上下四方有窮)
(乎君曰無窮曰知游心于無窮而反在通達之國若存若亡乎君曰然曰通達之中有魏于魏中有梁于)
(梁中有王王與蠻氏有辨乎君曰無辨客出而君惝然若有亡也)遮漢使(漢書武帝感張騫之)
(言甘心欲通大宛諸國使者相望于道一歲中多至十餘輩樓蘭姑師當道苦之攻劫漢使王恢等又數)
(為匈奴耳目令其兵遮漢使)高仙芝(唐書高仙芝傳帝乃擢仙芝鴻臚卿假御史中丞代夫蒙)
(靈詧為四鎮節度使)天誅(漢書陳湯傳將義兵行天誅)勃律(唐書西域傳大勃律或曰布露)
(直吐蕃西與小勃律接西鄰北天竺烏萇地宜鬱金役屬吐蕃萬歲通天逮開元時三遣使者朝故册其)
(君蘇弗舍利支離泥為王死又册蘇麟陀逸之嗣王東凡再遣大首領貢方物小勃律去京師九千里而嬴)
(少南三千里距吐蕃贊普牙東八百里屬烏萇東南三百里大勃律南五百里箇失蜜北五百里當護密)
(之娑勒城王居孽多城臨娑夷水其西山巔有大城曰迦布羅開元初王没謹忙來朝元宗以兒子畜之)
(以其地為綏遠軍國廹吐蕃數為所困吐蕃曰我非謀爾國假道攻四鎮耳久之吐蕃奪其九城没謹忙)
(求救北廷節度使張孝嵩遣疏勒副使張思禮率銳兵四千倍道往没謹忙因出兵大破吐蕃殺其衆數)
(萬復九城詔册為小勃律王遣大首領察卓那斯摩没勝入謝没謹忙死子難泥立死兄麻來兮立死蘇)
(失利之立為吐蕃陰誘妻以女故西北二十餘國皆臣吐蕃貢獻不入安西都護三討之無功天寶六載)
(詔副都護高仙芝伐之遂平其國于是拂菻大食諸地七十二國皆震恐咸歸附執小勃律王及妻歸京)
(師詔改其國號歸仁置歸仁軍募千人鎮之)風馳(王褒四子講德論莫不風馳雨集襲雜並至)
電掃(後漢書皇甫嵩傳旬月之間神兵電掃)氈裘之長(漢書匈奴傳自君王以下咸食)
(畜肉衣其皮革被旃裘司馬遷傳旃裘之君長咸震怖李善註旃裘謂匈奴所服也)毳幕(李陵報蘇)
(武書韋韝毳幕以禦風雨李善註毳幕氈帳也)重譯(尚書大傳成王之時越裳重譯而來朝曰道路)
(悠遠山川阻深恐使之不通故重三譯而朝也漢書平帝紀越裳氏重譯獻白雉一黑雉二師古曰譯謂)
(傳言也道路絶遠風俗殊隔故累譯而後乃通)來庭(大雅四方既平徐方來庭毛萇傳來王庭也)
百蠻(家語昔武王克商遂通道于九夷百蠻王肅註百蠻夷狄百種)
與工部李侍郎書
一昨出後伏承令從官將軍車騎至陋巷見命恨不得
隨使者詣舍下謁才非張載枉傅玄以車相迎德謝侯
生辱信陵虛左見待古人有此今也未聞所以竦踊愓
息通夕不寐維自結髮即枉眷顧侍郎素風維知之矣
宿昔貴公子常不交布衣盡禮髦士絶甘分少致醴以
飯汲汲于當世之士常如不及故夙著問望為孟嘗平
原之儔及乎晚歲時危益見臣節草莽之中乘輿播越
列郡或棄車走林畏賊顧望貢獻不至莫有關心侍郎
慨然枕戈泣血奮不顧命捍衛聖主楊奉之以兵奉迎
蕭何之運糧致饋曹洪之以良馬濟趙衰之以壺飱從
收合亡騎繕治兵甲喻以大義慰而勉之然後以劍率
卒執戈前驅浹旬之間六軍響振以成興復之業豈非
侍郎忠節蓋世義貫白日垂名竹帛為一代宗臣誠可
愛也或曰宗子與國同休不得不爾也夫仁弱自愛者
且奔竄伏匿偷延晷刻窮蹙既至即匹夫匹婦自經于
溝瀆安能決命争首慷慨大節死生以之乎而能不邀
寵于上不干功于下不怠邦政不受私謁時與風流儒
雅之士置酒高會吟詠先王遺風翛然有東山之志善
矣維雖老賤沉跡無狀豈不知有忠義之士乎亦常延
頸企踵嚮風慕義無窮也然不敢自列于下執事者以
為賤貴有倫等威有序以閒人持不急之務朝夕倚門
窺戶抑亦侍郎之所惡也而猥不見遺思曺公命吳質
(曺字疑是車字之訛)將何以塞知已之望報厚顧之恩内省空虚
流汗而已輙先持狀候凉時即躬詣門下奉謝王維頓
首
李侍郎(唐會要至德二年十二月十五日敕扈從劍南締構靈武册勲共三十二人内有宗正卿)
(兼工部侍郎李遵加特進封鄭國公封二百戶劉昫唐書肅宗紀天寶十五載六月哥舒翰為賊所敗關)
(門不守玄宗幸蜀丁酉至馬嵬頓百姓請從太子收復長安庚子至烏氏驛彭原太守李遵謁見率兵士)
(奉迎仍進衣服糧糗上至彭原又募得甲士四百率私馬以助軍)張載(晉書張載為濠汜賦司隸)
(校尉傅玄見而嗟歎以車迎之言談盡日為之延譽遂知名)髦士(小雅攸介攸止烝我髦士毛萇)
(傳髦俊也)絶甘分少(漢書李陵素與士大夫絶甘分少能得人之死力師古註自絶旨甘而與)
(衆人分之共同其多少也)問望(大雅如圭如璋令聞令望鄭康成箋人聞之則有善聲譽人望之則)
(有善威儀)棄車走林(左傳王乘左廣以逐趙旃趙旃棄車而走林)枕戈泣血(晉書)
(桓温傳枕戈泣血志在復讎)楊奉(後漢書獻帝紀十一月庚午李傕郭汜等追乘輿戰于東澗王)
(師敗績壬申幸曹陽露次田中楊奉董承引白波帥李樂韓暹及匈奴左賢王去卑率師奉迎與李傕等戰)
(破之十二月庚辰車駕乃進)蕭何(漢書漢與楚相守滎陽數年軍無見糧蕭何轉漕關中給食不)
(乏)曹洪(三國志曹洪太祖從弟也太祖起義兵討董卓至滎陽為卓將徐滎所敗太祖失馬賊追)
(甚急洪下以馬授太祖太祖辭讓洪曰天下可無洪不可無君遂步從)趙衰(左傳晉侯問原守于)
(寺人勃鞮對曰昔趙衰以壺餐從徑餒而弗食故使處原)以劍率卒(左傳范氏之徒在臺後欒)
(氏乘公門宣子謂鞅曰矢及君屋死之鞅用劍以率卒杜預註用短劍兵接敵欲致死)前驅(衛風)
(伯也執殳為王前驅)浹旬(國語浹日而令大夫朝之韋昭註從甲至甲為浹浹匝也南史曾不浹旬)
(夷兇翦暴)六軍(周禮凡制軍萬有二千五百人為軍王六軍大國三軍次國二軍小國一軍杜氏通)
(典左右羽林左右龍武左右神武為六軍)貫白日(晉書志烈秋霜精貫白日)竹帛(曹植求自)
(試表功銘著于鼎鐘名稱垂于竹帛南史非唯匡主静亂乃可以垂名竹帛)宗臣(漢書蕭何曹參)
(傳位冠羣臣聲施後世為一代宗臣師古註言為後世之所尊仰故曰宗臣也)決命争首(李陵)
(答蘇武書疲兵再戰一以當千然猶扶乘創痛決命争首吕向註士卒用命扶其創乘其痛爭為先首而)
(戰也)東山之志(晉書謝安雖受朝寄然東山之志始末不渝每形于言色)沉跡(袁宏三國)
(名臣序贊况沉跡溝壑遇與不遇者乎)延頸企踵(劇秦美新海外遐方信延頸企踵回面内)
(嚮李周翰註企舉也踵足也)嚮風慕義(漢書延頸舉踵喁喁然皆嚮風慕義欲為臣妾)吳
質(魏略吳質字季重以才學通博為五官將及諸侯所禮愛質亦善處其兄弟之間若前世樓君卿之)
(游五侯矣)
山中與裴秀才廸書
近臘月下景氣和暢故山殊可過足下方温經猥不敢
相煩輒便往山中憩感配寺與山僧飯訖而去北涉玄
㶚清月暎郭夜登華子岡輞水淪漣與月上下寒山遠
火明滅林外深巷寒犬吠聲如豹村墟夜春復與疎鐘
相間此時獨坐僮僕静默多思曩昔攜手賦詩步仄逕
臨清流也當待春中草木蔓發春山可望輕鯈出水白
鷗矯翼露濕青臯麥隴朝雊斯之不遠儻能從我遊乎
非子天機清妙者豈能以此不急之務相邀然是中有
深趣矣無忽因馭黃蘖人往不二山中人王維白
猥(廣韻猥鄙也)玄㶚(潘岳西征賦南有玄㶚素滻)淪漣(魏風伐檀其一章曰河水清且)
(漣猗毛萇傳風行水成文曰漣其三章曰河水清且淪猗毛萇傳小風水成文轉如輪也韓詩曰臨流而)
(風曰淪淪文貌爾雅小波為淪)輕鯈(韻會白鰷魚名陸佃云形狹而長若條性浮似鱨而白詩鰷鱨)
(□鯉或作鯈莊子鯈魚出遊)矯翼(揚雄解嘲矯翼厲翮李周翰註矯舉也)
與魏居士書
足下太師之後世有明德宜其四代五公克復舊業而
伯仲諸昆頃或早世惟有壽光復遭播越幼生弱姪藐
然諸孤布衣徒步降在皂隸足下不忍其親杖策入關
降志屈體託于所知身不衣帛而于六親孝慈終日一
飯而以百口為累攻苦食淡流汗霡霂為之驅馳僕見
足下裂裳毁冕二十餘年山棲谷飲高居湥視造次不
違于仁舉止必由于道高世之德欲蓋而彰又屬聖主
搜揚仄陋束帛加璧被于巖穴相國急賢以副旁求朝
聞夕拜片善一能垂章拖組況足下崇德茂緒清節冠
世風高于黔婁善卷行獨于石門荷蓧朝廷所以超拜
右史思其入踐赤墀執牘珥筆羽儀當朝為天子文明
且又祿及其室養昆弟免于負薪樵蘇晚爨柴門閉于
積雪藜牀穿而未起若有稱職上有致君之盛下有厚
俗之化亦何顧影踞步行歌采薇是懷寶迷邦愛身賤
物也豈謂足下利鍾釜之祿榮數尺之綬雖方丈盈前
而蔬食菜羹雖高門甲第而畢竟空寂人莫不相愛而
觀身如聚沬人莫不自厚而視財若浮雲于足下實何
有哉聖人知身不是有也故曰欲潔其身而亂大倫知
名無所着也故曰欲使如來名聲普聞故離身而返屈
其身知名空而返不避其名也古之高者曰許由挂瓢
于樹風吹瓢惡而去之聞堯讓臨水而洗其耳耳非駐
聲之地聲無染耳之跡惡外者垢内病物者自我此尚
不能至于曠士豈入道者之門歟降及嵇康亦云頓纓
狂顧逾思長林而憶豐草頓纓狂顧豈與俛受維縶有
異乎長林豐草豈與官署門闌有異乎異見起而正性
隱色事礙而慧用微豈等同虛空無所不遍光明遍照
知見獨存之旨邪此又足下之所知也近有陶潛不肯
把板屈腰見督郵解印綬棄官去後貧乞食詩云叩門
拙言辭是屢乞而多慙也嘗一見督郵安食公田數頃
一慙之不忍而終身慙乎此亦人我攻中忘大守小不
恤其後之累也孔宣父云我則異于是無可無不可可
者適意不可者不適意也君子以布仁施義活國濟仁
為適意縱其道不行亦無意為不適意也苟身心相離
理事俱如則何往而不適此近于不易願足下思可不
可之旨以種類俱生無行作以為大依無守默以為絶
塵以不動為出世也僕年且六十足力不強上不能原
本理體裨補國朝下不能殖貨聚榖博施窮窘偷祿苟
活誠罪人也然才不出衆德在人下存亡去就如九牛
一毛耳實非欲引尸祝以自助求分謗于高賢也略陳
起予惟審圖之
太師(劉昫唐書本紀貞觀十六年九月丁巳特進鄭國公魏徵為太子太師知門下省事如故)四
代五公(後漢袁安安子敞孫湯湯子逢隗皆相繼為三公後漢書諸袁事漢四世五公)藐然
諸孤(左傳以是藐諸孤辱在大夫杜預註言其幼賤與諸子懸藐孔穎達正義藐者懸遠之言言諸)
(子皆長而奚齊獨幼是大小相去懸藐也藐諸孤者言年既幼穉懸藐于諸子之孤)皂隸(左傳欒郤)
(胥原狐續慶伯降在皂隸杜預註八姓晉舊臣之族也皂隸賤官)攻苦食淡(漢書叔孫通傳)
(吕后與陛下攻苦食啖其可背哉如淳註食無菜茹為啖師古註啖當作淡謂無味之食也言共攻擊勤)
(苦之事而食無味之食也)霡霂(左思吳都賦流汗霡霂而中逵泥濘吕向註霡霂小雨言汗似之)
山棲谷飲(魏書肅宗紀懷道邱園昧跡版築山棲谷飲舒卷從時)束帛加璧(史記)
(趙綰王臧請天子立明堂以諸侯不能就其事乃言師申公于是天子使使束帛加璧安車駟馬迎申公)
旁求(書太甲旁求俊彦啟迪後人)朝聞夕拜(晉書王猛傳臣所以朝聞夕拜不顧艱虞)
(者)黔婁(高士傳黔婁先生者齊人也修身清節不求進于諸侯魯恭公聞其賢遣使致禮賜粟三)
(千鍾欲以為相辭不受齊王又禮之以黃金百斤聘為卿又不就著書四篇言道家之務號黔婁子終身)
(不屈以壽終)右史(唐六典起居舍人二人從六品上註起居舍人因起居注而名官焉古者人君)
(言則右史書之即其任也隋煬帝三年减内史舍人四員置起居舍人二人從第六品上次内史舍人下)
(皇朝因之貞觀二年省顯慶二年又置龍朔二年改為右史咸亨元年復故天授元年又改為右史神龍)
(元年復故)赤墀(漢書梅福傳故願一登文石之陛涉赤墀之塗應劭曰以丹掩泥塗殿上也李善文)
(選註禮天子赤墀也)執牘珥筆(崔駰奏記竇憲曰珥筆持牘拜謁車下)羽儀(見周易漸)
(卦)藜牀(高士傳管寧常坐一木榻上積五十餘年未嘗箕踞榻上當膝皆穿庾信小園賦沉乎管)
(寧藜牀雖穿而可坐又隱士詩鹿裘披稍裂藜牀坐欲穿)綬(後漢書古者君臣佩玉尊卑有度上有韍)
(貴賤有殊佩所以章德服之裘也韍所以執事禮之共也故禮有其度威儀之制三代同之五伯迭興戰)
(兵不息佩非戰器韍非兵旗于是解去韍佩留其係璲以為章表故詩曰鞙鞙佩璲此之謂也韍珮既廢)
(秦乃以采組連結于璲光明章表轉相結受故謂之綬漢承秦制用而弗改)甲第(漢書霍光傳賞)
(賜甲第一區釋常談好宅謂之甲第甲者首也)聚沫(維摩詰經是身如聚沫不可撮摩傳燈錄阿難)
(後自念言我身危脆猶如聚沫況後衰老豈堪長久)普聞(用香積如來事見三卷香積飯註中)曠
士(鮑照詩安知曠士懷)嵇康(嵇康與山濤絶交書故使榮進之心日積任實之情轉篤此由禽鹿)
(少見馴育則服從教制長而見羈則狂顧頓纓赴蹈湯火雖飾以金鑣饗以嘉肴愈思長林而志在豐草)
(也)乞食詩(陶淵明乞食詩饑來驅我去不知竟何之行行至斯里叩門拙言辭主人解子意遺)
(贈豈虛來談諧終日夕觴至輙傾杯情欣新知歡興言遂賦詩感子漂母惠愧我非韓才銜戢知何謝冥)
(報以相遺)一慙之不忍(左傳子家子曰君與之歸一慙之不忍而終身慙乎)九牛一
毛(漢書司馬遷傳假令僕伏法受誅若九牛亡一毛與螻蟻何異)尸祝(莊子庖人雖不治庖尸祝)
(不越樽俎而代之矣嵇康絶交書羞庖人之獨割引尸祝以自助)分謗(左傳韓獻子將斬人郤獻)
(子馳將救之至則既斬之矣郤子使速以狗告其僕曰吾以分謗也)
冬笋記
會心者行會行者祥故行藏于密而祥發于外欲人不
知不可得也夫孝于人為和德其應為陽氣笋陽物也
而以陰出斯其效歟重冰閉地密雪滔天(閉顧元緯本作開誤今校)
(正)而綠籜包生不日盈尺公之家執德庇人仗義藩國
忘身于王室不家于朱戸公世載盛德人文冠冕又天
姿大賢庭訓括羽之日諸季式亦克用訓我爾身也共
被為疎禮庇身焉禦侮無所花萼韡韡爛其盈門兄
弟怡怡穆然映女且孝有上和下睦之難尊賢容衆之
難厚人薄已之難自家刑國之難加行之以忠信文之
以禮樂斯其大者遠者況承順顔色乎況温清枕席乎
如是故天高聽卑神鑒孔明不然笋曷為出哉視諸故
府則昔之人亦以孝致斯瑞也
重冰(馬融廣成頌刊重冰撥蟄戸測潛鱗踵介旅夏侯湛薺賦鑽重冰而挺茂蒙嚴霜以發鮮)庭
訓(晉書孫盛性方嚴有軌憲雖子孫班白而庭訓愈峻)括羽(家語子路曰南山有竹不揉自直斬)
(而用之逹于犀革以此言之何學之有孔子曰括而羽之鏃而礪之其入之不亦深乎子路再拜敬而受)
(教)共被(謝承後漢書江肱性篤孝事繼母恪勤母既年少又嚴厲肱感凱風之孝兄弟同被而寢)
(不入房室以慰母心)禮庇身焉(左傳信以守禮禮以庇身)花萼韡韡(詩小雅棠棣之)
(華鄂不韡韡凡今之人莫如兄弟毛萇傳韡韡光明也鄭康成箋承華者曰鄂不當作拊拊鄂足也鄂足)
(得花之光明則韡韡然盛興者喻弟以敬事兄兄以榮覆弟恩義之顯亦韡韡然)爛其盈門
(詩大雅韓侯顧之爛其盈門)温清(禮記凡為人子之禮冬温而夏清)天高聽卑(吕氏)
(春秋天之處高而聽卑)神鑒孔明(夏侯湛東方朔畫贊天秩有禮神鑒孔明)昔人(楚國)
(先賢傳孟宗母嗜笋冬節將至笋尚未生宗入竹林哀嘆而笋為之出得以供母皆以為孝之所致感)
王右丞集箋注卷十八
