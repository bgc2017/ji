王右丞集箋注卷十六
仁和趙殿成撰
賦表八首
白鸚鵡賦
若夫名依西域族本南海同朱喙之清音變綠衣於素
彩(于一作而)惟兹鳥之可貴諒其美之斯在(鳥文苑英華作禽)爾其
入翫於人見珍奇質狎蘭房之伎女去桂林之雲日易
喬枝以羅袖代危巢以瓊室(兩以字文苑英華俱作于)慕侣方遠依
人永畢託言語而雖通顧形影而非匹(而唐文粹作之)經過珠
網出入金鋪單鳴無應隻影長孤偶白鷴於池側對皓
鶴於庭隅愁混色而難辨願知名而自呼(願文苑英華作每)明
心有識懷恩無極(無文苑英華作何)芳樹絶想雕梁撫翼時嗛
花而不言每投人以方息慧性孤禀雅容非飾含火德
之明輝被金方之正色至如海燕呈瑞有玉筐之可依
(筐文苑英華作笥唐文粹作篋)山雞學舞向寶鏡而知歸(寶文苑英華作瑤)皆
羽毛之偉麗奉日月之光輝(羽毛文苑英華作毛羽)豈憐兹鳥地
遠形微色凌紈質彩奪繪衣深籠久閉喬木長違(閉一作閒)
(非)儻見借其羽翼與遷鶯而共飛(其文苑英華作于)
白鸚鵡(初學記廣州記曰根杜出五色鸚鵡曾見其白者大如母雞南方異物志曰鸚鵡有三種)
(一種青大如鳥臼一種白大如䲭鴞一種五色大于青者交州巴南盡有之凡鳥四指三向前一向後此)
(鳥兩指向後桂海虞衡志白鸚鵡大如小鵝亦能言羽毛玉雪以手撫之有粉粘著指掌如蛺蝶翅)西
域(禰衡鸚鵡賦惟西域之靈鳥挺自然之奇姿李善註西域謂隴坻出此鳥也)南海(史記始皇)
(本紀略取陸梁地為桂林象郡南海杜氏通典南海今南海始興義寧海豐恩平南陵臨賀高要感義晉)
(康臨封開陽高涼連城新興銅陵懷德等郡是)蘭房(宋玉諷賦乃更于蘭房芝室止臣其中)桂
林(漢書地理志鬱林郡故秦桂林郡屬尉陀武帝元鼎六年開更名杜氏通典桂林今始安平樂蒙山開)
(江潯江蒼梧臨江鬱林平琴安城賀水常林象郡龍城融水朗寧懷澤寧浦横山修德龍池永定等郡是)
依人(庾信詩愛靜魚争樂依人鳥入懷)珠網(江淹詩結眉向珠網瀝思視青苔王融詩雕雲)
(度綺錢香風入珠網)金鋪(長門賦擠玉戶以撼金鋪李延濟註金鋪扉上有金花花中作鈕鐶以貫)
(鎖左思蜀都賦金鋪交映劉淵林註金鋪門鋪首以金為之韻會鋪說文著門鋪首也從金甫聲增韻所)
(以銜環者作龜蛇之形以銅為之故曰金鋪)白鷴(張華禽經註白鷴似山雞而色白)皓鶴
(謝惠連雪賦皓鶴奪鮮白鷴失素)投人(晉書載記烏雀投人尚宜濟免)火德(禰衡鸚鵡賦體)
(金精之妙質含火德之明輝李善註西方為金毛有白者故曰金精南方為火觜有赤者故曰火德李周)
(翰註西方金也質寄于西故云體金精也朱鳥南方火也鳥皆稟之故云含火德也)玉筐(宋書符瑞)
(志高辛氏之世妃曰簡狄以春分玄鳥至之日從帝祀郊禖與其妹浴于玄丘之水有玄鳥銜卵而墜之)
(五色甚好二人競取覆以玉筐簡狄先得而吞之遂孕胸剖而生契)山雞(異苑山雞愛其毛羽映水)
(則舞魏武時南方獻之帝欲其鳴舞而無由公子蒼舒令置大鏡其前雞鑒形而舞不知止遂乏死)遷
鶯(本小雅出谷遷喬義然詩人是泛指凡鳥而言後人多作鶯事使所未詳也)
(成按文苑英華載白鸚鵡賦凡三首第一即右丞作第二不著姓氏第三郝名遠作皆于題下註云以容)
(日上飾孤飛色媚為韻而本集無之又第一第二並止賦五韻缺餘三韻豈當時之制雖限八韻亦聽士)
(子為盈縮耶)
賀古樂器表
臣維言伏見今月七日中書門下敕牒道士申太芝奏
稱伏奉恩旨令臣往名山修功德去載六月二十日於
南海葛洪居處至誠祈請中夜恍惚見一老人云是茅
山羅浮神人常於七曜洞來往昔曾九疑山於桂陽石
室中藏天樂一部歲月久遠變為五野猪彼郡百姓捉
獲汝可往取獻皇帝每祈祭但依方安置奏之即五音
自和天仙百神應聲降福所求必遂壽命延長臣奉神
言即往桂陽尋問百姓云天寶二載村人常見有五野
猪逐之便走入石室就裏尋覓化為石物五枚衆共驚
異臣取以扣之音律相和與神人言不異今將奉進者
臣聞陰陽不測之謂神變化無方之謂聖惟神與聖感
而遂通伏惟開元天寶聖文神武應道皇帝陛下居皇
建之極中得混成之大道奉先天之聖祖元化協於無
為育率土之羣生至仁侔於陰隲然猶精意不倦聖祀
逾崇遍禮羣仙思祐九服故得龐眉皓髮遙同入昴之
人真訣玄言來告馭風之客棲身七曜以俟唐堯藏樂
九疑不傳虞舜留兹石室思獻玉墀憑野豕以呈形表
洞仙之屬意且神物思變古亦有之龍躍平津實為寶
劍鳬飛葉縣空餘素履器非上品人纔下仙猶能精誠
聿修神變浚若況殊庭致貺天老效祥願授至尊以享
上帝亦既考擊動諧律吕韶濩慚其九奏雲咸失其八
音翠鳳入于洞簫殊非雅韻朱鷺傳于鼗鼔敢比仙聲
天地同和神祗降福無窮之壽永撫寶圖無疆之休以
康庶績實由至德斯感大道玄通神人親告於休徵靈
仙不秘其空樂稽之古昔實未見聞臣等限以留司不
獲隨例抃舞不任踴躍喜慶之至
敕牒(唐六典凡上之所以逮下其制有六曰制敕册令教符凡下之所以達上其制亦有六曰表狀)
(牋啟辭牒李林甫註天子曰制曰敕曰册皇太子曰令親王公主曰教尚書省下於州州下於縣縣下於)
(鄉皆曰符表上於天子其近臣亦為狀牒啟于皇太曰子然于其長亦為之非公文所施九品以上公文皆)
(牒庶人曰辭)申太芝(神仙彙紀申太芝字元芝洛陽人其母楊夢吞芝而孕故名以玄宗同日)
(生稍長去家學道常遊南嶽至祝融峯頂遇異人授金丹火龍之術遂能乘虛玄宗感夢以像求得之召)
(至京師命住玄真觀神遊隱顯出入不可測□元中中秋夜與玄宗同遊月宫過一大門在玉光中見宫)
(榜曰廣寒清虛之府守門兵衞甚設太芝引帝躍起雲烟霧上俯視玉城嵯峨若萬頃琉璃田僊人道士乘)
(駕鶴往來其間下見素娥十餘皓衣乘白鸞笑舞於廣庭大樹下樂音清麗帝歸因製霓裳羽衣之曲天)
(寶初奉詔祭羅浮山訪尋朱明洞道遇異人告以天樂甚異後應安祿山之亂即所奏于凝碧池頭者太)
(芝道術最高醮祭輙動風雨所著有服食要訣世稱天師又曰僊翁後坐妖妄伏誅道流謂為兵解競傳)
(在大余湖山白晝沖舉云)葛洪居處(廣東志羅浮山朱明洞前有虛觀即都虛觀故址晉咸和)
(中葛洪于此煉丹以從學者衆乃于此置四庵山南曰都虛又曰玄虛又改名沖虛至唐朝天寶初置守)
(祠十家仍度道士賜額内有葛洪祠葛洪丹竈)茅山(太平寰宇記茅山在昇州句容縣南五十里本)
(勾曲山其山形如勾字三曲晉茅山君得道于此山後人遂名為茅山其山接句容金壇延陵三縣界)
羅浮(藝文類聚羅浮山記曰羅浮者蓋總稱焉羅羅山也浮浮山也二山合體謂之羅浮在增城博)
(羅二縣之境舊說羅浮高三千丈有七十石室七十二長溪神明神禽玉樹朱草太平寰宇記羅浮山本)
(名蓬萊山一峯在海中與羅山合體因名之山有洞通句曲又有璇房瑤室七十二所裴淵廣州記云羅)
(浮二山隱天唯石樓一路可登謝靈運羅浮山賦序客夜夢見延陵茅山在京之東南明旦得洞經所載)
(羅浮山事云茅山是洞庭口南通羅浮正與夢中意相會遂感而作羅浮山賦)九疑山(方輿勝覽)
(九疑山在道州寧遠縣南六十里亦名蒼梧山九峯相似望而疑之謂之九疑山有九峯峯各有一水四)
(水流灌於南海五水北注合為洞庭其一曰朱明峯其下湘水源二曰石城峯其下沲水源女冠魯妙典)
(所居三曰石樓峯其下巢水源四曰娥皇峯其下池水源五曰舜源峯其下瀑水源亦曰華蓋此峯最高)
(六曰女英峯其下砅水源七曰簫韶峯其下渀水源八曰桂林峯其下洑水源九曰梓林峯其下湎水源)
桂陽石室(唐書地理志彬州桂陽郡屬江南西道方輿勝覽道州有高士巖在舜祠西二里間)
(舊名野猪巖丘順甫欽若改曰高士巖昔有獵者見羣豖逐入巖不見因得樂器一部無為觀道士以獻)
(之朝事見唐王維賀表)尊號(歐陽修唐書本紀天寶七載五月壬午羣臣上尊號曰開元天寶聖)
(文神武應道皇帝)皇建(書洪範五皇極皇建其有極孔安國傳皇大極中也大中之道大立其有)
(中)混成(老子有物混成先天地生寂兮寥兮獨立而不改周行而不殆可以為天下母吾不知其)
(名字之曰道強為之名曰大河上公註謂道無形混沌而成萬物乃在天地之間)聖祖(唐會要乾)
(封元年三月二十日追尊老君為太上玄元皇帝至永昌元年却稱老君神龍元年二月四日依舊號太)
(上玄元皇帝天寶二年正月十五日加號太上玄元皇帝為大聖祖玄元皇帝八載閏六月十五日加號)
(為大聖祖大道玄元皇帝十三年二月七日加號大聖高上大道金闕玄元皇帝)元化(張華詩先)
(王統大業玄化漸八維)陰隲(書洪範惟天陰隲下民孔安國傳隲定也不言而默定下民)龐
眉皓髮(後漢書劉寵傳山陰縣有五六老叟龐眉皓髮自若邪山谷間出章懷太子註龐雜也老)
(者眉雜白黑也)入昴(見十一卷五老註)馭風(莊子列子御風而行泠然善也句有五日而後)
(反)龍躍平津(晉書初吳之未滅也斗牛之間常有紫氣道術者皆以吳方強盛未可圖也惟)
(張華以為不然及吳平之後紫氣愈明華圍豫章人雷煥妙達緯象乃要煥宿屏人曰可共尋天文知將)
(來吉凶因登樓仰觀煥曰僕察之久矣惟斗牛之間頗有異氣華曰是何祥也煥曰寶劍之精上徹于天)
(耳華曰在何郡煥曰在豫章豐城華曰欲屈君為宰密共尋之可乎煥許之華大喜即補煥為豐城令煥)
(到縣掘獄屋基入地四丈餘得一石函光氣非常中有雙劍竝刻題一曰龍泉一日太阿其夕斗牛間氣)
(不復見焉煥以南昌西山北巖下土以拭劍光芒豔發大盆盛水置劍其上視之者精芒炫目遣使送一)
(劍并土與華留一自佩或謂煥曰得兩送一張公豈可欺乎煥曰本朝將亂張公將受其禍此劍當繫徐)
(君墓樹耳靈異之物終當化去不永為人服也華得劍寶愛之常置坐側華以南昌土不如華陰赤土報)
(煥書曰詳觀劍文乃干將也莫邪何復不至雖然天生神物終當合耳因以華陰土一斤致煥煥更以拭)
(劍倍益精明華誅失劍所在煥卒子華為州從事持劍行經延平津劍忽于腰間躍出墮水使人没水取)
(之不見劍但見兩龍各長數丈蟠縈有文章没者懼而反須臾光彩照水波浪驚沸於是失劍華嘆曰先)
(君化去之言張公終合之論此其驗乎)鳬飛葉縣(後漢書王喬者河東人也顯宗世為葉令)
(喬有神術每月朔望常自縣詣臺朝帝怪其來數而不見車騎密令太史伺望之言其臨至輙有雙鳬從)
(東南飛來于是候鳬至舉羅張之但得一隻舄焉乃詔上方診視則四年中所賜尚書官屬履也)殊
庭(漢書郊祀志上親禪高里祠后土臨勃海將以望祀蓬萊之屬幾至殊庭焉師古註殊庭蓬萊中仙)
(人庭也)韶濩雲咸(蔡邕獨斷五帝三代樂之别名黃帝曰雲門顓頊曰六莖帝嚳曰五英堯)
(曰咸池舜曰大韶夏曰大夏殷曰大濩周曰大武)九奏(初學記凡樂作謂之奏九奏乃終謂之九)
(成孔穎達尚書正義成謂樂曲成也鄭云成猶終也每曲一終必變更奏故經言九成傳言九奏周禮謂)
(之九變其實一也)八音(晉書金石匏革絲竹土木謂之八音)翠鳳(用列仙傳簫史事)朱
鷺(陸璣詩疏楚威王時有朱鷺合沓飛翔而來舞舊鼔吹朱鷺曲是也)寶圖(徐陵文帝登祚尊皇)
(太后詔復子明辟還承寳圖)無疆之休(商書實萬世無疆之休)庶績(虞書庶績咸熙)
休徵(出尚書洪範孔安國傳休徵美行之驗也)
賀玄元皇帝見真容表
臣維言伏見中書門下奏上黨郡奏啟聖祖大道玄元
皇帝玉石真容主上聖容今月十五日三元齊開光明
其日戍後道士陳希玉等十三人同朝禮見内殿有光
非常照耀及開殿門其光彌盛滿堂如晝久之方散其
時檢校官及押官等皆共瞻覩者臣聞仙祖行化真氣
臨關聖人降生祥光滿室固知仙聖必有景光伏惟開
元天地大寶聖文神武應道皇帝陛下大道為心上元
同體挾風雲之質敬想猶龍寫日月之儀欽承大象仍
㢠舊邸以奉清都真容聖容既明四目照殿照室忽類
三光蘂宫自明初謂上天無夜桂殿如晝還疑就日而
朝琪樹韜華瑤池奪暎實由陛下宏敷本際大啟玄宗
明君潤色于真源聖祖和光于帝載表文明之在御六
合以清知臨照之無疆億載多慶臣等限以留司不獲
隨例抃舞無任踴躍喜慶之至
上黨郡(唐書地理志潞州上黨郡屬河東道)玉石真容(唐會要天寶元年正月七日陳)
(王府參軍田同秀上言玄元皇帝降于丹鳳門之通衢告賜靈符在尹喜之故宅上遣使就函谷故關尹)
(喜臺而得之于是置玄元皇帝廟于大寧坊西南角東都置于積善坊臨淄舊邸廟初成命工人于太白)
(山砥石為玄元皇帝聖容又採白石為玄宗聖容侍立于玄元皇帝之右衣以王者袞冕之服)三元
(唐六典齋有七名其四日三元齋註云正月十五日天官為上元七月十五日地官為中元十月十五日)
(水官為下元皆法身自懺諐罪焉)檢校官(杜氏通典神龍二年三月又置員外官二千餘人于)
(是遂有員外檢校試攝判知之官攝者言勅攝非州府板署之命檢校者云檢校某官判官者云判某官)
(事知者云知某官事皆是詔除而非正命)真氣(水經注老子西出關關令尹喜候氣知真人將有西)
(遊者遇老子強令之著書耳不得已為著道德二經)祥光(宋書符瑞志光武皇帝父為濟陽令濟陽)
(有武帝行官常封閉哀帝建平元年十二月甲子夜光武將産乃開而居之時有赤光室中盡明皇考異)
(焉南史宋高祖武皇帝諱褡字德輿以晉哀帝興寧元年歲在癸亥三月壬寅夜生神光照室盡明宋世)
(祖孝武皇帝諱駿字休龍文帝第二子也元嘉七年八月庚午夜生有光照室魏書高祖孝文皇帝諱宏)
(獻文皇帝之太子也皇興元年八月戊申生于平城紫宫神光照室)猶龍(史記孔子謂弟子曰鳥吾)
(知其能飛魚吾知其能遊獸吾知其能走走者可以為網遊者可以為綸飛者可以為矰至于龍吾不能)
(知其乘風雲而上天吾今日見老子其猶龍乎)清都(列子王實以為清都紫微鈞天廣樂帝之所居)
蘂宫(真靈位業圖有太和殿寥陽殿蘂珠宫)桂殿(沈約詩恩暢籣席歡同桂殿)就日
(用帝堯就之如日事)琪樹(孫綽遊天台山賦琪樹璀璨而垂珠吕延濟註琪樹玉樹也)瑤池
(穆天子傳天子觴西王母于瑤池之上集仙錄九層玄室紫翠丹房左帶瑶池右環翠水)宏敷(宏大)
(也敷布也出周書君牙篇)帝載(尚書有能奮庸熙帝之載孔安國傳載事也)
賀神兵助取石堡城表
臣維等言伏奉中書門下牒伏見絳郡太平縣百姓王
英杞狀稱去載七月於萬春鄉界頻見聖祖空中有言
曰我以神兵助取石堡城當時具經郡縣陳說並有文
狀申奏訖今載正月又于舊處再見云我昔于梓州威
洞造一龕尊像在獨坐山東北公成山左側年代已遠
其處傾䧟像在土中可報吾孫令人往取斯乃蒼生之
福國祚無疆者近奉進止差直省往彼求覓昨見梓潼
郡奏稱去年某月二十六日郡縣官吏并道士父老百
姓等一千餘人與直省李萬德依此尋求其日諸山盡
皆晴朗惟公成山上雲霧暗合遍尋不知所在遂結壇
齋戒祈請經宿至二十七日辰時有五色雲見于霧合
之處遂即分人子細尋覓乃見山半腹有少土傾處其
上竹樹非常蒙密并見一石角出土一寸便穿掘深三
尺已來乃是一石龕龕中有尊像一左右真人六并師
子崑崙各二遂以水洗沃儀相儼然事實吐符並如真
誥其石龕重大非人力所能運轉今於龕上造屋宇便
差精誠道士三人專修香火供養謹畫圖奉進者臣聞
元德升聞與至降監必錫靈貺彰厥有成不秘祥符昭
其克享伏惟開元天地大寶聖文神武應道皇帝陛下
以道理國以竒用兵先天而法自然終日不離輜重故
得仙君居九霄之上屢降中州聖祖在千古之前還臨
後葉視之不見者今見聽之不聞者今聞仍敕神兵以
助王旅天丁力士潛結鸛鵝星劍雲旗暗克貔虎遂殱
逆命之寇果屠難拔之城加以言必有徵德無不報指
尊像之所在為寶祚之休徵周流六虛言于晉而驗于
蜀混成一氣出于有而入于無未達齋心初迷三里之
霧既符真氣俄成五色之雲山腹洞開仙容儼若萬物
今覩千劫未逢昔河啟綠圖(綠顧本作籙非是今校正)山輸玄女尚
謂得天之助藏為受命之符況真誥人聞聖容神造照
臨下土不住大羅之天保祐羣生爰啟小有之洞實感
明主縮地而來豈比漢時乘空而去元后欽崇之福遠
至邇安聖祖昭報之心天長地久臣等限以留司不獲
隨例抃舞不勝踴躍喜慶之至
石堡城(劉昫唐書本紀天寶八載六月隴右節度使哥舒翰攻吐蕃石堡城拔之)太平縣
(唐書地理志河東道絳州絳都有太平縣)獨坐山(太平寰宇記獨坐山在梓州射洪縣東南二十)
(五里周回一里高一百丈卓然孤峻南枕涪梓二水一統志獨坐山在射洪縣東南二十里射洪涪江左)
(右合流此山卓然孤立故名)崑崙(唐人多以蠻人為奴謂之崑崙劉昫唐書南蠻傳自林邑以南)
(皆拳髮黑身通號為崑崙)玄德(舜典玄德升聞乃命以位孔安國傳玄謂幽潛潛行道德升聞天朝)
(遂見徵用)以竒用兵(老子以正治國以竒用兵)法自然(見十一卷註)不離輜
重(老子重為輕根静為躁君是以聖人終日行不離輜重河上公註輜静也聖人終日行道不離其静)
(與重也離音利)鸛鵝(左傳丙戌與華氏戰于赭丘鄭翩願為鸛其御願為鵝杜預註鸛鵝皆陣名)
貔虎(牧誓勗哉夫子尚桓桓如虎如貔如熊如罷于商郊)周流六虛(借用周易繫詞句)
出有入無(孫綽遊天台山賦騁神變之揮霍忽出有而入無)三里霧(後漢書關西人)
(裘優亦能為三里霧)劫(魏書道家稱劫數頗類佛經其延康龍漢赤明開皇之屬皆其名也及其劫終)
(稱天地俱壞)綠圖(淮南子洛出丹書河出綠圖高誘註黃帝云夢見兩龍挺白圖即帝以授于河)
(之都天老曰天其授帝圖乎黃帝乃齋河洛之間至于翠媯泉大盧魚折溜而至汎白圖蘭采朱文以授)
(黃帝舒受之故曰綠圖)玄女(桓驎西王母傳黃帝討蚩尤之暴威所未禁而蚩尤幻變多方徵風)
(召雨吹烟噴霧師衆大迷帝歸息太山之阿昏然憂寢王母遣使者被玄狐之裘以符授帝曰太一在前)
(天一在後得之者勝戰則克矣佩符既畢王母乃命一婦人人首鳥身謂帝曰我九天玄女也授帝以三)
(宮五意陰陽之略太一遁甲六壬步斗之術陰符之機靈寶五符五勝之文遂克蚩尤于中冀龍魚河圖)
(黃帝攝政蚩尤兄弟八十一人並獸身人語銅頭鐵額食沙石造兵仗刀戟大駑威震天下誅殺無道不)
(仁不慈萬民欲令黃帝行天子事黃帝仁義不能禁止蚩尤遂不敵帝仰天而嘆天遣玄女下授兵信神)
(符而令制伏蚩尤歸臣帝因使鎮兵以制八方)元后(元后大君也見大禹謨)欽崇(商書欽崇)
(天道)遠至邇安(左傳恕思以明德則令名載而行之是以遠至邇安)天長地久(老子)
(天長地久天地所以能長且久者以其不自生故能長生)
門下起赦書表
伏奉制書如右好生之德洽於人心奉天之時以行春
令體元作則惟聖裁成伏惟乾元大聖皇帝陛下道凝
庶績功深廣運極孝敬於至誠致雍和於允穆狹其祝
網陋彼畫衣寧失不經況乎輕繫大赦戮餘之罪益寬
流宥之典人謂無冤何如捨而不問殺而有禮豈若至
于無刑加以親減庶羞無祭肺之膳下除冗食贍餬口
之人買櫝設(闕)藏彼無歸之骨歲取畝收本乎盍徹之
税巨猾止于一惡貧人免于十夫思折劵者寬其暴征
嘗書勲者貰其宿負道德齊禮成其有恥之心悔咎思
愆開其自新之路道之一變將使比屋可封守在四夷
庶夫外戸不閉風俗忠厚禮讓興行六府孔修萬代永
賴臣等忝居門下不任鳬藻抃躍之至
赦書(唐書肅宗本紀上元元年三月丙子降死罪流以下原之二年正月甲寅降死罪流以下原之)
好生(虞書大禹謨好生之德洽于民心)春令(月令仲春之月命有司省囹圄去桎梏母肆掠)
(止獄訟)體元(東都賦體元立制繼天而作杜預左傳註凡人君即位欲其體元以居正)尊號
(唐書肅宗本紀乾元二年正月已巳羣臣上尊號曰乾元大聖光天文武孝感皇帝今云乾元大聖皇帝)
(當是闕文)雍和(後漢書后紀述敘平生雍和終日)允穆(南史陳武帝紀百揆時序四門允穆)
畫衣(漢書刑法志有虞氏之時畫衣冠異章服以為戮而民弗犯)不經(虞書與其殺不辜寧)
(失不經孔安國傳寧失不常之罪不枉不辜之善)流宥(虞書流宥五刑孔安國傳宥寬也以流放)
(之法寬五刑)無刑(虞書刑期于無刑民協于中)庶羞(周禮羞用百二十品鄭康成註羞出)
(於牲及禽獸以備滋味謂之庶羞公食大夫禮内則下大夫十六上大夫二十其物數備焉天子諸侯有)
(其數而物未得盡聞史記口甘五昧為之庶羞酸鹹以致其美曹子建詩樂飲過三爵緩帶傾庶羞李周)
(翰註庶羞衆味也)祭肺(禮記歲凶年榖不豋君膳不祭肺鄭康成註禮食殺牲則祭先有虞氏以)
(首夏后氏以心殷人以肝周人以肺不祭肺則不殺也)餬口(左傳而使餬其口義于四方孔穎達正)
(說文云餬寄食也以此傳言餬口四方故以寄食言之昭七年傳云饘于是鬻于是以餬余口釋言云餬)
(饘也則餬是饘鬻别名今人以薄鬻塗物謂之也餬紙餬帛則餬者以鬻食口之名故云餬其口)巨
猾(東京賦巨猾間舋竊弄神器)十夫(南史郭原平父亡自賣十夫以供衆費葬畢詣所買主執)
(役無懈與諸奴分務讓逸取勞主人不忍使每遣之原平服勤未嘗暫替吳達之嫂亡無以葬自賣為十)
(夫客以營冢椁)守在四夷(淮南子天子得道守在四夷)外戸不閉(禮運故外戶而)
(不閉是謂大同孔穎達正義外戸者扉從外闔也不閉者不用關閉之也重門擊柝本禦暴客既無盜竊)
(亂賊則戸無俟于閉也但為風塵入寢故設扉耳無所捍拒故從外而掩之)六府(虞書水火金木)
(土穀惟修六府三事允治萬世永賴時乃功)鳬藻(後漢書杜詩傳將相和睦士卒鳬藻章懷太子)
(註言其和睦歡悦如鳬之戲于水藻也顔延年詩鳬藻馳目成吕延濟註如鳬鳥得水草歡躍而進也庾)
(信賀平鄴都表臣忝竊榮幸蒞政東藩不獲躬到闕庭預觀大慶不勝鳬藻踴躍之至)
謝除太子中允表
臣維稽首言伏奉某月日制除臣太子中允詔出宸衷
恩過望表捧戴惶懼不知所裁臣聞食君之祿死君之
難當逆蕃干紀上皇出宫臣進不得從行退不能自殺
情雖可察罪不容誅伏惟光天文武至聖皇帝陛下孝
德動天聖功冠古復宗社於墜地救塗炭於横流少康
不及君親光武出於支庶今上皇返正陛下御乾歴數
前王曾無比德萬靈抃躍六合歡康仍開祝網之恩免
臣釁鼓之戮投書削罪端袵立朝穢汗殘骸死滅餘氣
伏謁明主豈不自愧於心仰厠羣臣亦復何施其面跼
天内省無地自容且政化之源刑賞為急䧟身凶寇尚
沐官榮陳力興王將何寵異況臣夙有誠願陛下中興
逆賊殄滅臣即出家修道極其精勤庶裨萬一頃者身
方待罪國未書刑若慕龍象之儔是避魑魅之地所以
鉗口不敢萌心今聖澤含宏天波昭洗朝容罪人食祿
必招屈法之嫌臣得奉佛報恩自寬不死之痛謹詣銀
臺門冒死陳請以聞無任惶恐戰越之至
太子中允(唐書百官志太子中允二人正五品下)不知所裁(陸機謝平原内史表)
(拜授祗竦不知所裁李周翰註裁制也)尊號(唐書肅宗本紀乾元元年正月戊寅上皇天帝御宣)
(政殿授皇帝傳國受命寶符册號曰光天文武大聖孝感皇帝)橫流(傅亮修張良廟教夷項定漢大)
(極横流吕向註横流謂亂也)少康(左傳昔有過澆殺斟灌以伐斟鄩滅夏后相后緡方娠逃出自)
(竇歸于有仍生少康焉為仍牧正惎澆能戒之澆使椒求之逃奔有虞為之庖正以除其害虞思于是妻)
(之以二姚邑諸綸有田一成有衆一旅能布其德而兆其謀以收夏衆撫其官職使女艾諜澆使季杼誘)
(□遂滅過戈復禹之績祀夏配天不失舊物)光武(後漢書世祖光武皇帝高祖九世之孫也出自)
(景帝生長沙定王發發生舂陵節侯買買生鬱林太守外外生鉅鹿都尉回回生南頓令欽欽生光武)
萬靈(封禪書其後黃帝接萬靈明庭)釁鼓(左傳君之惠不以纍臣釁鼓杜預註殺人以血塗鼓)
(謂之釁鼓)跼天(陸機謝平原内史表跼天蹐地若無所容劉良註跼曲也)興王(南史運屬興王)
(依光日月)龍象(大般若經是諸菩薩行深般若波羅蜜多是人中龍象翻譯名義摩訶那伽大論云)
(那伽或名龍或名象是五千阿羅漢諸羅漢中最大力以是故言如龍如象水行中龍力最大陸行中象)
(力最大)魑魅(左傳舜臣堯賓于四門流四凶族渾敦窮竒檮杌饕餮投諸四裔以禦魑魅杜預註)
(裔遠也放之四遠使當魑魅之災魑魅山林異氣所生為人害者)鉗口(淮南子鉗口而不以言委)
(心而不以慮陸機謝平原内史表鉗口結舌不敢上訴所天)天波(陸機謝平原内史表塵洗天波)
(謗絶衆口張詵註天波喻天子恩澤)屈法(丘遲與陳伯之書主上屈法申恩吞舟是漏)銀臺
門(按唐大明宮圖有左銀臺門右銀臺門)
謝集賢學士表
朝議大夫試太子中允臣維稽首言伏奉今月十八日
敕令臣充集賢殿學士擢及無能恩加非望抃躍慙懼
不知所裁且謂之集賢非賢莫集固當宣其五德列在四科
逖聽衆推方紆聖鑒臣抽毫作賦非古詩之流挾策讀
書無專經之業伏惟陛下文思超前哲之后書契踰畫
卦之君龜圖不能比其詞龍甲不足䆒其義聞相如在
蜀畏不同時徵枚乘于齊惜其已老急賢之旨欲賜追
鋒如臣不才豈宜濫吹將何以編次漆簡刊定石經東
堂賦詩將招不成之罰北面待詔必無善對之才以榮
為憂席寵知懼無任感恩踴躍戰越之至謹詣延英門
陳謝以聞
集賢學士(唐六典集賢院學士掌刊緝古今之經籍以辨明邦國之大典而備顧問應對凡天)
(下圖書之遺逸賢才之隱滯則承旨而徵求焉其有籌策之可施于時著述之可行于代者較其才藝考)
(其學術而申表之凡承旨撰集文章校理經籍月終則進課于内歲終則考最于外唐書百官志開元十)
(三年改麗正修書院為集賢殿書院五品以上為學士六品以下為直學士)朝議大夫(唐六)
(典凡叙階二十有九正五品下曰朝議大夫註云漢班儀大夫以上得奉朝議則其義也隋文帝置朝議)
(大夫為從三品散官)五德(新論五德者智信仁勇嚴也)四科(後漢書方術傳才兼四科行包)
(九德漢官儀曰建初八年十二月巳未詔書辟士四科其一曰德行高妙志節清白二曰經明行修能任)
(博士三曰明曉法律足以決疑能案章覆問才任御史四曰剛毅多略遭事不惑明足照奸勇足決斷才)
(任三輔令皆有孝弟清公之行自今以後審四科辟召)逖聽(司馬相如封禪書率邇者踵武逖聽)
(者風聲徐廣註逖遠也)古詩之流(班孟堅西都賦序賦者古詩之流也李善註毛詩序曰詩有六)
(義二日賦故賦為古詩之流)挾策讀書(莊子問臧奚事則挾策讀書)專經(南史王儉)
(傳宋孝武好文章天下悉以文采相尚莫以專經為業)文思(尚書堯典欽明文思孔穎達正義鄭)
(玄云經緯天地謂之文慮深通敏謂之思)畫卦(禮含文嘉伏羲德洽上下始畫八卦三皇本紀太皥)
(庖犧氏始畫八卦以通神明之德以類萬物之情造書契以代結繩之政)龜圖(龍魚河圖堯時與羣)
(臣賢智到翠媯之川大龜負圖來授堯堯敕臣下寫取告瑞符應寫畢龜還水中)龍甲(尚書中候)
(堯時龍馬銜甲赤文綠色臨壇上甲似龜廣袤九尺圓理平上五色文有列星之分斗政之度帝王錄紀)
(之數)相如(見八卷長卿註中)枚乘(漢書枚乘淮陰人也武帝自為太子聞乘名及即位乘年)
(老乃以安車蒲輪徵乘道死)追鋒(裴松之三國志註傳暢晉諸公贊曰帝常與中護軍司馬望侍)
(中王沈散騎常侍裴秀黃門侍郎鍾會等講宴于東堂并屬文論名秀為儒林丈人沈為文籍先生望會)
(亦各有名號帝性急請召欲速秀等在内職到得及時以望在外特給追鋒車虎賁卒五人每有集會望)
(輒奔馳而至)濫吹(江淹詩更以畏友朋濫吹乖名實李善註韓子曰齊王使人吹竽南郭處士請)
(為王吹竽粟食與三百人等宣王死文王即位一一聽之處士乃逃或云韓昭侯嚴使一一聽之乃知濫)
(也)漆簡(晉書太康二年汲郡人不準盜發魏襄王墓或言安釐王冡得竹書數十車其紀年十三)
(篇記夏以來至周幽王為犬戎所滅以事接之三家分仍述魏事至安釐王之二十年蓋魏國之史書大)
(略與春秋皆多相應其中經傳大異則云夏年多殷益干啟位啟殺之太甲殺伊尹文丁殺季歴自周受)
(命至穆王百年非穆王壽百歲也幽王既亡有共伯和者攝行天子事非二相共和也其易經二篇與周)
(易上下經同易繇陰陽卦二篇與周易略同繇辭則異卦下易經一篇似說卦而異公孫叚二篇公孫叚)
(與邵陟論易國語三篇言楚晉事名三篇似禮記又似爾雅論語師春一篇書左傳諸卜筮師春似是造)
(書者姓名也瑣語十一篇諸國卜夢妖怪相書也梁丘藏一篇先叙魏之世數次言丘藏金玉事&KR0819;書二)
(篇論弋射法生封一篇帝王所封大歴二篇鄒子談天類也穆天子傳五篇言周穆王遊行四海見帝臺)
(西王母圖詩一篇畫贊之屬也又雜書十九篇周氏田法周書論楚事周穆王美人盛姬死事大凡七十)
(五篇七篇簡書折壞不識名題&KR0238;書皆科斗字初發冡者燒策照取寶物及官收之多燼簡斷札文既殘)
(缺不復詮次武帝以其書付祕書校綴次第尋考指歸而以今文寫之束晳在著作得觀竹書隨疑分釋)
(皆有義證)石經(後漢書盧植傳時始立太學石經以正五經文字又儒林傳熹平四年靈帝乃詔諸)
(儒正定五經刊于石碑為古文篆隸三體書法以相參檢樹之學門使天下咸取則焉)東堂賦
詩(晉書李密遷漢中太守賜餞東堂詔普令賦詩)不成之罸(南史梁武帝招延後進二十餘)
(人置酒賦詩臧盾以詩不成罸酒一斗盾飲盡顔色不變言笑自若)席寵(周書畢命兹殷庶士席寵)
(惟舊)延英門(唐六典大明宫宣政殿之左曰東上閣右曰西上閣次西曰延英門)
謝御書集賢院額表
臣維言伏奉今月某日聖札題集賢殿御書院額捧戴
抃舞不知所裁竊以先聖微言前王令典所以興行禮
義訓正人倫顧逆蕃兇頑不識經籍恣行毁裂有甚焚
燒伏惟陛下御極統天功成理定愍其墜簡旁搜古壁
發求書之使置寫書之官于是九流百家韋編緗帙爛
然虎觀盛彼鴻都加以親重儒門將為教首俯題金榜
自運銀鈎龍鳳翔于烟雲日月照于天地曾無以諭誰
敢強名況乎方丈之書七分入木仲將虛為白首羲之
枉在墨池將使率土之人知陛下寵兹書府普天之下
斆陛下敦彼儒風政化之源實始于此臣忝編次漆簡
刊校石經載光載輝誠歡誠喜
集賢院(唐六典註今上即位大敝羣書以廣儒術洎開元五年于乾元殿東廊下寫四部書以充)
(内庫令右散騎常侍褚無量袐書監馬懷素總其事置刊定官四人以一人判事其後因之六年駕幸東)
(京七年于麗正殿安罝為修書使褚馬既卒元行沖為使尋以張說代之十二年駕幸東都于命婦院安)
(置十三年召學士張說等宴于集仙殿于是改名集賢殿改修書所為集賢殿書院五品以上為學士六)
(品以下為直學士)令典(晉書褒德顯仁前王令典)功成理定(樂記王者功成作樂治定)
(制禮鄭康成註功成治定同時耳功主于王業治主于教民)古壁(漢書魯恭王壞孔子宅欲以為)
(宫而得古文于壞壁之中逸禮有三十九篇書十六篇)發求書之使置寫書之
官(漢書藝文志漢興改秦之敗大收篇籍廣開獻書之路迄孝武世書缺簡脱禮壞樂崩聖上喟然而)
(稱曰朕甚閔焉于是建藏書之策置寫書之官下及諸子傳說皆充秘府至成帝時以書頗散亡使謁者)
(陳農求遺書於天下)九流(後漢書張衡傳劉向父子領校祕書閱定九流章懷太子註九流謂儒家)
(道家陰陽家法家名家墨家縱横家雜家農家)百家(漢書武帝紀罷黜百家表章六經師古註百家)
(謂諸子雜說違背六經後漢書伏湛傳詔無忌與議郎黃景校定中書五經諸子百家藝術章懷太子註)
(藝文志曰諸子凡一百八十九家言百家舉其成數也)韋編(漢書孔子晚而好易讀之韋編三絶)
(而為之傳師古曰編所以聯次簡也)緗帙(昭明太子文選序飛文染翰則卷盈乎緗帙吕向註緗淺)
(黃色也帙書衣也)虎觀(後漢書章帝紀于是下太常將大夫博士議郎郎官及諸生諸儒會白虎)
(觀講議五經同異使五官中郎將魏應承制問侍事中淳于恭奏帝親稱制臨決如孝宣甘露石渠故)
(作白虎議奏又丁鴻傳肅宗詔鴻與廣平王羨及諸儒樓望成封桓郁賈逵等論定五經同異于北宫白)
(虎觀章懷太子註白虎門名于門立觀因以名之焉又儒林傳建初中大會諸儒子白虎觀詳察同異連)
(月乃罷肅宗親臨稱制如石渠故事顧命史臣著為通義)鴻都(後漢書蔡邕傳光和元年置鴻都門)
(學畫孔子及七十二弟子像其諸生皆勅州郡三公舉用辟召或出為刺史太守入為尚書侍中乃有封)
(侯賜爵者)金榜(梁元帝詩玉題書仙篆金榜燭神光)銀鈎(晉書蓋草書之為狀也宛若銀鈎漂)
(若驚鸞)方丈之書(晉書王獻之嘗書壁為方丈大字羲之甚以為能法書要錄師宜官後漢)
(不知何許人何官能為大字方一丈)入木(筆勢傳晉成帝時祀北郊更祝版工人削之羲之筆入木)
(七分)仲將(晉書魏時陵雲殿榜未題而匠者誤釘之不可下乃使韋仲將懸磴書之比訖鬚鬢盡白)
(裁餘氣息還語子弟宜絶此法書斷韋誕字仲將京兆人官至侍中伏膺于張芝兼邯鄲淳之法諸書並)
(善尤精題署明帝時凌雲臺成令誕題榜高下異好宜就加點正因致危懼鬚鬢皆白既下戒子孫無)
(為大字楷法)墨池(太平寰宇記墨池王右軍洗硯池也并舊宅在蕺山下去會稽縣二里餘太平)
(寰宇記撫州臨川縣有王右軍故宅荀伯子臨川記云王羲之嘗為臨川内史置宅于郡東高坡名曰新)
(城傍臨迴溪特據層阜其地爽塏山川如畫今舊井及墨池猶存方興勝覽紹興府戒珠寺本王羲之故)
(宅門外有二池曰墨池鵝池)
王右丞集箋注卷十六
