王右丞集箋注卷七
仁和趙殿成撰
近體詩三十九首
奉和聖製賜史供奉曲江宴應制
侍從有鄒枚瓊筵就水開(就唐詩品彙作向)言陪柏梁宴新下
建章來(下文苑英華作自)對酒山河滿移舟草樹迴天文同麗
日駐景惜行杯
供奉(唐書玄宗以中書務劇文書多壅滯乃選文學之士號翰林供奉與集賢院學士分掌制詔書)
(勅開元二十六年又改翰林供奉為學士别置學士院專掌内命)曲江(康駢劇談錄曲江池本秦)
(世隑洲開元中䟽鑿遂為勝景其南有紫雲樓芙蓉苑其西有杏園慈思寺花卉環周烟水明媚都人游)
(翫盛於中和上已之節綵幄翠幬匝於隄岸鮮車健馬比肩擊轂上巳即宴賜臣僚京兆府大陳筵席長)
(安萬年兩縣以雄盛相較錦繡珍玩無所不施百辟會於山亭恩賜太常及教坊聲樂池中備綵舟數隻)
(惟宰相三使北省官與翰林學士登焉每歲傾動皇州以為盛觀入夏則菰蒲葱翠柳隂四合碧波紅渠)
(湛然可愛好事者賞芳辰翫清景聮騎攜觴亹亹不絶長安志昇道坊龍華尼寺南有流水屈曲謂之曲)
(江其深處下不見底司馬相如賦云臨曲江之隑州盖其所也雍錄唐曲江本秦隑州至漢為宣帝樂游)
(廟亦名樂游苑亦名樂游原基地最高四望寬厰隋營京城宇文愷以其地在京城東南隅地高不便故)
(闕此地不為居人坊巷而鑿之為池以厭勝之又會黃渠水自城外南來可以穿城而入故隋世遂從城)
(外包之入城為芙蓉池且為芙蓉園也長安中太平公主於原上置亭游賞後賜寧申岐薛王正月晦日)
(三月三日九月九日京城士女咸即此祓禊帟幕雲布車馬填塞詞人樂飲歌詩漢武帝時池周圍六里)
(餘唐周七里占地三十頃又加展拓矣地在城東南昇道坊龍華寺之南)侍從(班固西都賦言語侍)
(從之臣)鄒枚(鄒陽枚乘也水經注梁王與鄒枚司馬相如之徒極游於其上)柏梁宴(三輔)
(黃圖柏梁臺武帝元鼎二年春起此臺在長安城中北闕内三輔舊事云以香柏為梁也帝嘗置酒其上)
(詔羣臣和詩能七言詩者乃得上)建章(三輔黃圖建章宫在未央宫西長安城外)麗日(庾信)
(詩朱簾捲麗日翠幕蔽重陽)
從岐王過楊氏别業應教
楊子談經所(所文苑英華唐詩正音唐詩品彙俱作處萬首唐人絶句樂府詩集俱作去)淮
王載酒過興闌啼鳥換(興闌萬首唐人絶句作醉來換唐詩正音唐詩品彙俱作緩)
坐久落花多逕轉迴銀燭林開散玉珂嚴城時未啓前
路擁笙歌(擁一作引作郭茂倩樂府採首四句入近代曲辭題崑崙子萬首唐人絶句亦同)
岐王(劉昫唐書惠文太子範睿宗第四子也初封鄭王尋改封衛王長夀二年隨例却入閣徙封巴)
(陵郡王睿宗踐祚改封岐王開元初拜太子少師帶本官歷綘鄭岐三州刺史八年遷太子太傅範好學)
(工書雅愛文章之士士無貴賤皆盡禮接待與閻朝隠劉庭琦張諤酈繇篇題唱和又多聚書畫古跡為)
(時所稱)應教(魏晉以來人臣於文字間有屬和於天子曰應詔於太子曰應令於諸王曰應教)
淮王(漢書淮南王安好學術折節下士招致英雋以百數)載酒(漢書揚雄家素貪嗜酒人希至)
(其門時有好事者載酒肴從游學)玉珂(張華詩文軒樹羽盖乘馬鳴玉珂)嚴城(何遜詩禁)
(門儼猶閉嚴城方警夜)
(艇齋詩話前人詩言落花有思致者三王維興闌啼鳥換坐久落花多李嘉祐細雨濕衣看不見閒花落)
(地聽無聲荆公細數落花應坐久緩尋芳草得歸遲)
從岐王夜讌衛家山池應教
座客香貂滿宫娃綺幔張澗花輕粉色山月少燈光(少文)
(苑英華作吐非)積翠紗窗暗(暗文苑英華作透)飛泉繡戸凉還將歌舞
出歸路莫愁長
香貂(江摠詩杳貂拜黻衮花綬拂元除)綺幔(司馬相如長門賦張羅綺之幔帷兮大般若經)
(張以綺幔内施珠帳)
和尹諫議史館山池(尹文苑英華作伊非)
雲館接天居(雲一作靈)霓裳侍玉除春池百子外(子一作草非)芳
樹萬年餘洞有仙人籙山藏太史書君恩深漢帝且莫
上空虛(空一作雲)
尹諫議(劉昫唐書開元二十五年道士尹愔為諫議大夫集賢學士兼知史館事宋祁唐書尹愔)
(秦州天水又博學尤通老子書初為道士玄宗尚玄言有薦愔者召對喜甚厚禮之拜諫議大夫集賢院)
(學士兼修國史固辭不起有詔以道士服視事乃就職專領集賢史舘圖書開元末卒)史館(長安)
(志史館在門下省北貞觀三年置祕書内省以修五代史又置史館以編國史)雲館(左思吴都賦虹)
(蜺迴帶於雲館)天居(鮑照詩層閣肅天居)霓裳(楚辭青雲衣兮白霓裳)玉除(曹植詩凝)
(霜依玉除李善註玉除階也說文曰除殿階也)百子池(西京雜記戚夫人侍兒賈佩蘭說在宫内)
(時常以七月七日臨百子池作于闐樂)萬年樹(西京雜記初修上林苑羣臣遠方各獻名果異)
(樹亦有製為美名以標竒異中有千年長生樹十秼萬年長生樹十株)仙人籙(隋書經籍志道)
(經受道之法初受五千文籙次受三洞籙次受洞元籙次受上清籙籙皆素書紀諸天曹官屬佐吏之名)
(有多少又有諸符錯在其間文章詭怪世所不識受者必先潔齋然後齎金環一并諸贄幣以見於師師)
(受其贄以籙授之仍剖金環各持其半云以為約弟子得籙緘而佩之陳子昂詩鳳藴仙人籙鸞歌素女)
(琴)太史書(史記太史公自序略以拾遺補藝成一家之言厥協六經異傳整齊百家雜語藏之)
(名山副在京師)上空虛(葛洪神仙傳河上公者莫知其姓字漢文帝時公結草為庵於河之濱帝)
(讀老子經頗好之有所不解數事時人莫能道之聞時皆稱河上公解老子經義旨乃使齎所不決之事)
(以問公曰道尊德貴非可遥問也帝即幸其庵躬問之帝曰子雖有道猶朕民也不能自屈何乃高乎公)
(即撫掌坐躍冉冉在虛中去地數丈俛仰而荅曰余上不知天中不累人下不居地何臣民之有帝乃下)
(車稽首曰朕以不德忝統先業才小任大憂於不堪雖治世事而心敬道直以暗昧多所不了惟願道君)
(有以教之公乃授素書二卷與帝曰熟研之此經所疑皆了不事多言也余註此經以來一千七百餘年)
(凡傳三人連子四矣勿以示非其人言畢失其所在)
同崔員外秋宵寓直(同文苑英華作和)
建禮高秋夜承明候曉過九門寒漏徹萬井曙鐘多月
迥藏珠斗雲消出絳河(消文苑英華作開)更慚衰朽質南陌共
鳴珂
寓直(成按潘岳秋興賦序云予春秋三十有二始見二毛以太尉掾兼虎賁中郎將寓直於散騎之)
(省本以虎賁中郎將無省故寄直於散騎省耳後人則以直宿禁中為寓直矣)曙鐘(庾肩吾詩風長)
(曙鐘近地迥洛城遥)珠斗(謂斗星相貫如珠)絳河(初學記天河亦曰絳河)
奉和楊駙馬六郎秋夜即事
高樓月似霜秋夜鬱金堂對坐彈盧女同看舞鳳凰少
兒多送酒小玉更焚香結束平陽騎明朝入建章
楊駙馬(按唐書公主列傳玄宗二十九女駙馬楊姓者凡七人未知孰是)月似霜(梁元)
(帝詩玄兔城前月似霜)鬱金堂(沈佺期詩盧家少婦鬱金堂)舞鳳凰(張衡東京賦鳴)
(女牀之鸞鳥舞丹穴之鳳凰)少兒(漢書陽信長公主家僮衞媪長女君孺次女少兒次女則子夫)
小玉(鮑令暉有代葛沙門妻郭小玉作二首又白居易詩吴妖小玉飛作烟自註云夫差女小玉死)
(後形見於王其母抱之霏微若烟霧散空然觀元微之詩小玉上牀鋪夜衾李長吉詩小玉開屏見山色)
(與右丞同意俱作侍皃解末詳)平陽騎(史記大將軍衞青者平陽人也其父鄭季為吏給事平陽)
(侯家與侯妾衞媪通生青青壯為侯家騎從平陽主建元二年春青姊子夫得入宫幸上乃召青為建章)
(監侍中)
(成按漢書少兒初與霍仲孺通生去病後更為詹事陳掌妻衛青初為平陽侯家騎後青尊貴而平陽侯)
(曹夀有惡疾就國上詔青尚平陽主皆非駙馬家美事而右丞用之盖唐時引事初無顧忌若此也)
酬虞部蘇員外過藍田别業不見留之作
貧居依谷口喬木帶荒村石路枉迴駕山家誰候門漁
舟膠凍浦獵火燒寒原(燒一作繞)惟有白雲外疎鐘聞夜猿
(聞字疑是間字之訛)
虞部(劉昫唐書職官志工部有虞部員外郎一員從六品上)藍田别業(一統志輞川别)
(業在西安府藍田縣西南輞谷唐王維置别業於此)
酬比部楊員外暮宿琴臺朝躋書閣率爾見贈之
作(臺凌本文苑英華俱作堂一作盧照鄰詩)
舊簡拂塵看鳴琴候月彈(候文苑英華作俟)桃源迷漢姓(源一作花)
松樹有秦官(樹顧元緯本凌本俱作徑)空谷歸人少青山背日寒羡
君棲隠處遥望白雲端
秦官(藝文類聚漢官儀曰秦始皇上封泰山逢疾風暴雨頼得松樹因覆其下封為五大夫初學記)
(小天門有秦時五大夫松見在)
酬嚴少尹徐舍人見過不遇
公門暇日少窮巷故人稀偶值乘籃轝非關避白衣不
知炊黍谷誰解掃荆扉君但傾茶椀無妨騎馬歸
少尹(唐六典京兆河南太原府尹一人從三品少尹二人從四品下)公門(東觀漢紀吴漢南陽)
(人鄧禹及諸將多薦舉者再三召見其後勤勤不離公門)籃轝(晉書陶潛傳刺史王弘以元熙中臨)
(州甚欽遲之後自造焉潛稱疾不見弘每令人候之密知當往廬山乃遣其故人龐通之等齎酒先於半)
(道邀之潛既遇酒便引酌野亭欣然忘進弘乃出與相聞遂欣宴窮日弘要之還州問其所乘荅曰素有)
(脚疾向乘籃轝亦足自反乃令一門生二兒共轝之至州而言笑賞適不覺有羡於華軒也)炊黍
(裴松之三國志註沐並字德信河間人始為名吏有志介嘗過姊姊為殺鷄炊黍而不留也)
慕容承攜素饌見過
紗帽烏皮几閒居懶賦詩門看五柳識年算六身知靈
夀君王賜雕胡弟子炊空勞酒食饌特底解人頤
烏皮几(謝朓有同詠座上玩噐得烏皮隠几詩)六身(左傳晉悼夫人食輿人之城杞者絳)
(縣人或年長矣無子而往與於食有與疑年使之年曰臣小人也不知紀年臣生之歲正月甲子朔四百有)
(四十五甲子矣其季於今三之一也吏走問諸朝師曠曰七十三年矣史趙曰亥有二首六身下二如身)
(是其日數也士文伯曰然則二萬六千六百有六句也正義云二畫為首六畫為身下首之二畫並之使)
(如其身旁則是生來日數也因亥畫似算位故假之以為言)靈夀(漢書孔光傳賜太師靈夀杖孟)
(康註扶老杖也服虔註靈夀木名師古註木似竹有枝節長不過八九尺圍三四寸自然有合杖制不須)
(削治也)解人頤(漢書無說詩匡鼎來匡說詩解人頤如淳註解頤使人笑不能止也)
酬慕容上(一作酬慕容十一)
行行西陌返駐幰問車公(幰劉本顧可久本俱作爐非)挾轂雙官騎
應門五尺僮老年如塞北強起離牆東為報壺丘子來
人道姓蒙(姓字疑是住字之訛)
車公(杜氏通典車引為桓温治中有會不同温輙云無車公不樂)官騎(後漢書將軍賜官騎)
(十人晉書王祥傳置官騎二十人)應門(晉書李密傳内無應門五尺之童)壺丘子(高士)
(傳壺丘子林者鄭人也道法甚優列禦寇師事之)
酬張少府
晚年惟好静(年一作來)萬事不關心自顧無長策(長一作良)空知
返舊林(知文苑英華作如)松風吹解帶山月照彈琴君問窮通
理(君一作若)漁歌入浦深
喜祖三至留宿
門前洛陽客下馬拂征衣不枉故人駕平生多掩扉行
人返深巷積雪帶餘暉早歲同袍者高車何處歸
荅王維留宿祖詠
四年不相見相見復何為握手言未畢却令傷别離
升堂還駐馬酌醴便呼兒語默自相對安用傍人知
酬賀四贈葛巾之作
野巾傳惠好兹貺重兼金嘉此幽棲物能齊隠吏心(齊凌)
(本作高)早朝方暫挂晚沐復來簪(復凌本作更)坐覺囂塵遠思
君共入林
兼金(趙岐孟子註兼金好金也其價兼倍於常者故謂之兼金江淹詩承榮重兼金)晚沐(沈約)
(詩晨趨游建禮晩沐卧郊園李善註沐休沐也)入林(世說謝公道豫章若遇七賢必自把臂入林)
寄荆州張丞相
所思竟何在悵望深荆門舉世無相識終身思舊恩方
將與農圃藝植老丘園目盡南飛鳥(飛鳥顧元緯本凌本俱作無雁)何
由寄一言
張丞相(劉昫唐書開元二十五年監察御史周子諒上書忤旨㩧之殿庭朝堂決杖死之尚書右)
(丞相張九齡以曾薦引子諒左授荆州長史)所思竟何在(沈約臨高臺詩云所思竟何在)
(洛陽南陌頭劉孝綽櫂歌行云所思竟何在相望徒盈盈首聯全學其句)荆門(盛宏之荆州記郡西)
(沂江六十里南岸有山名曰荆門北岸有山名曰虎牙二山相對楚之西塞也虎牙石壁紅色間有白文)
(如牙齒狀荆門上合下開開達山南有門形故因以為名然唐人多呼荆州為荆門文人稱謂如此不僅)
(指荆門一山矣)
輞川閒居贈裴秀才迪
寒山轉蒼翠(轉顧可久本作積)秋水日潺湲倚杖柴門外臨風
聽暮蟬渡頭餘落日墟里上孤烟復值接輿醉狂歌五
柳前
輞川(李肇國史補王維好釋氏故字摩詰立性高致得宋之問輞川别業山水絶勝今清源寺是也)
(雍錄輞川在藍田縣西南二十里王維别墅在焉本宋之問别圃也陜西通志輞川在藍田縣南嶢山之)
(口去縣八里川口為兩山之峽隨山鑿石計五里許路甚險狹過此豁然開朗村墅相望蔚然桑麻肥饒)
(之地四顧山巒掩映似若無路環轉而南凡十三區其美愈竒王摩詰别業在焉有孟城拗華子岡文杏)
(館斤竹嶺二十景維日與裴迪游詠其間舊有輞川圖四幅沈國華摹十二幅舉世寶之)墟里(陶潛)
(詩曖曖遠人村依依墟里烟)
冬晚對雪憶胡居士家(居一作處詩一作王劭)
寒更傳曉箭(一作寒更催唱曉)清鏡覽衰顔(覽一作減)隔牖風驚竹
開門雪滿山(門一作簾)灑空深巷静積素廣庭閒借問袁安
舍翛然尚閉關
袁安(汝南先賢傳時大雪積地丈餘洛陽令自出案行見人家皆除雪出有乞食者至袁安門無有)
(行路謂安已死令人除雪入戶見安僵卧問何以不出安曰大雪人皆餓不宜干人令以為賢舉為孝廉)
山居秋暝
空山新雨後天氣晚來秋明月松間照清泉石上流竹
喧歸浣女蓮動下漁舟隨意春芳歇王孫自可流
春芳歇(劉鑠詩屢見流芳歇)王孫(楚辭王孫游兮不歸春草生兮萋萋)
歸嵩山作
清山帶長薄(清文苑英華作□)車馬去閒閒流水如有意暮禽
相與還(禽文苑英華作雲)荒城臨古渡落日滿秋山迢遞嵩高
下(高文苑英華作山)歸來且閉關(閉一作掩)
嵩山(按元和郡縣志嵩高山在河南府告成縣西北二十三里登封縣北八里亦名外方山東曰太)
(室西曰少室嵩高摠名即中嶽也山高二十里周迴一百三十里)長薄(陸機君子有所思行曲池)
(何湛湛清川帶華薄又挽歌按轡遵長薄李周輪註草木叢生曰薄)
歸輞川作
谷口疎鐘動漁樵稍欲稀悠然遠山暮獨向白雲歸菱
蔓弱難定楊花輕易飛東臯春草色惆悵掩柴扉
韋給事山居
幽尋得此地(幽尋凌本作尋幽)詎有一人曾大壑隨階轉羣山
入戸登庖廚出深竹印綬隔垂藤即事辭軒冕誰云病
末能
山居即事
寂寞掩柴扉蒼茫對落暉鶴巢松樹徧(樹凌本作徑)人訪蓽
門稀嫩竹含新粉(嫩顧元緯本作綠)紅蓮落故衣渡頭燈火起
處處採菱歸
蒼茫(庾信詩日晚荒城上蒼茫餘落暉)蓽門(左傳蓽門圭竇之人杜預註蓽門柴門也禮記)
(蓽門圭窬鄭康成註蓽門荆竹織門也)蓮衣(庾信詩蓮浦落紅衣)
終南山
太乙近天都(乙一作一)連山到海隅(山文苑英華作天誤到一作接)白雲迴
望合青靄入看無分野中峰變隂晴衆壑殊欲投人處
宿隔水問樵夫(水文苑英華作浦題樂府詩集採此詩後四句作一首曰睦州歌第一)
太乙(張衡西京賦於前則終南太乙隆崛崔崪李善註漢書曰太一山古文以為終南五經要義曰)
(太一一名終南山在扶風武功縣此云終南太一不得為一山明矣盖終南南山之總名太一一山之别)
(號耳潘岳西征賦亦云面終南而背雲陽跨平原而連嶓冢九嵕嶻嶭太一巃嵸唐書地理志京兆府武)
(功縣有太乙山高十八里一統志太乙山在終南山南二十里連亘秀特上插雲霄皆以終南太一為二山)
(也右丞此作則猶以太一為終南之别稱耳)青靄(江淹詩虚堂起青靄崦嵫生暮霞)
(成按唐詩紀事云或說此詩為議時之作謂太乙望近天都連山接海隅言勢燄盤據朝野也白雲迴)
(合青靄入看無言有表而無其内也分野中峰變隂晴衆壑殊言恩澤偏也欲投人處宿隔水問樵夫言)
(畏禍深也其說甚鑿王友琢崕嘗闢之曰詩有二義或寄懷於景物或寓情於諷諭各有指歸乃好事之)
(徒每以附會為能無論其詩之為興為賦為比而必曲為之說曰此有為而言也無乃矯誣實甚歟試思)
(此詩右丞自詠終南於人何預而或者云云若是彼飛燕興讒於太白蟄龍騰謗於眉山又何怪焉黃山)
(谷謂杜子美詩妙處乃在無意於文彼喜穿鑿者棄其大旨取其發興於所遇林泉人物草木蟲魚以為)
(物物皆有所託如世間商度隠語者則子美之詩委地矣斯言也豈僅讀杜者當奉為金科哉琢崕又言)
(首句天都字依淮南子云登太山履石封以望八荒視天都若蓋江河若帶右丞韋氏逍遥谷讌集序云)
(天都近者王官有之韓昌黎烏氏廟碑銘云作廟天都以致其孝皆以天都為帝都之別稱乃或引關中)
(記言終南山在天之中居都之南故曰天都者是失之踳駮矣次句是言其與他山連接不斷直至海隅)
(耳文意極明顯乃或謂終南在陜境去海極遥到海隅者形容之辭如此必指東方之海隅而言則齊魯)
(之間豈有終南之拳石在者是失之拘執矣分野句是極言山之廣大陜志謂終南山西起隴山東踰商)
(洛綿亘千里有餘南北亦然其盤踞不止一州之地則知天之分野亦不專隸一舍或謂中峰之北為雍)
(為井鬼中峰之南為梁為翼軫者是失之臆撰矣其討論曲當不事撏撦多此類平日論詩必因其自然)
(之勢而不好為鉤深索隠之言以求苟異於人多與予見脗合者故集中諸家曲說刊削殆盡洗伐之功)
(實多得其益焉)
輞川閒居
一從歸白社不復到青門時倚簷前樹遠看原上村青
菰臨水映(映一作拔)白鳥向山翻寂寞於陵子桔橰方灌園
白社(水經注北則白社故里也昔孫子楚會董威輦於白社謂此矣太平寰宇記曰社里在洛陽故)
(城建春門東即董威輦舊居之地)於陵子(高士傳陳仲子者齊人也其兄戴為齊卿食禄萬鍾)
(仲子以為不義將妻子適楚居於陵自謂於陵仲子楚王聞其賢欲以為相遣使持金百鎰至於陵聘仲)
(子仲子出謝使者逃去為人灌園)桔橰(韻會桔橰汲水機噐)
春園即事
宿雨乘輕屐春寒著弊袍開畦分白水間柳發紅桃草
際成棋局林端舉桔橰還持鹿皮几日暮隠蓬蒿
宿雨(江摠詩初晴原野開宿雨潤條枚)
淇上即事田園
屏居淇水上東野曠無山日隠桑柘外(日隠一作白日)河明閭
井間牧童望村去獵犬隨人還(獵瀛奎律髓作田)静者亦何事
荆扉乘晝關
與盧象集朱家
主人能愛客(愛凌本作對)終日有逢迎貰得新豐酒復聞秦
女筝柳條疎客舍槐葉下秋城語笑且為樂吾將達此
生(達凌本作適)
盧象(劉禹錫盧象集序尚書郎盧公諱象字緯卿始以章句振起於開元中與王維崔顥比肩驤首)
(鼓行於時妍詞一發樂府傳貴由前進士補祕書省校書郎轉右衞倉曹掾丞相曲江公方執文衡揣摩)
(得進得公深噐之擢為左補闕河南府司錄司勲員外郎名盛氣高少所卑下為飛語所中左遷齊汾鄭)
(三郡司馬入為膳部員外郎時大盜起幽陵入洛師中夏衣冠不克歸王所為擄劫執公墮脅從伍中初)
(謫果州長史又貶永州司戸移吉州長史天下無事朝廷思用宿舊徵拜主客員外郎道病留武昌遂不)
(起)貰(漢書常從王媪武負貰酒師古註貰賖也李登吕忱並音式制反而今之讀者謂與射同乃引)
(地名射陽其字作貰以為證騐此說非也)新豐酒(梁元帝詩試作新豐酒遥勸陽臺人)
過福禪師蘭若
巖壑轉微逕(文苑英華作巖壑帶松逕一本作巖壑帶茅逕)雲林隠法堂羽人
飛奏樂天女跪焚香(天一本作仙跪凌本作跽)竹外峰偏曙藤隂水
更凉欲知禪坐久行路長春芳
蘭若(即僧寺釋氏要覽蘭若梵云阿蘭若或云阿練若唐言無諍四分律云空淨處薩婆多論云閒)
(静處知度論云遠離處)羽人(楚辭仍羽人於丹丘王逸註山海經言有羽人之國不死之民或曰)
(人得道身生羽毛也)
黎拾遺昕裴迪見過秋夜對雨之作(一本裴字下多秀才二字)
促織鳴已急輕衣行向重(向劉本作尚)寒燈坐高館秋雨聞
疎鐘白法調狂象玄言問老龍何人顧蓬徑空愧求羊
蹤(求一作牛誤)
促織(詩紀歷樞立秋促織鳴女工急促之候也郭璞爾雅註蟋蟀今促織也亦名青&KR1465;)白法
(釋氏以惡法為黑法善法為白法華嚴經能普增長一切白法)狂象(遺教經又如狂象無鉤猿猴得)
(樹騰躍踔躑難可禁制湼槃經譬如醉象狂騃暴惡多欲殺害有調象師以大鐡鉤鉤斵其項即時調順)
(惡心都盡一切衆生亦復如是貪欲瞋恚愚癡醉故欲多造惡諸菩薩等以聞法鉤斵之令住更不得起)
(造諸惡心)玄言(晉書王衍妙善玄言惟談老莊為事)老龍(莊子妸荷甘與神農同學于老龍吉)
求羊蹤(羣輔錄求仲羊仲不知何許人皆治車為業挫廉逃名蔣元卿之去兖州還杜陵荆棘塞)
(門舍中有三徑不出惟二人從之游時人謂之二仲謝靈運詩惟開蔣生徑永懷求羊蹤)
晚春嚴少尹與諸公見過
松菊荒三徑圖書共五車烹葵邀上客看竹到貧家鵲
乳先春草(鵲唐詩品彙作雀)鶯啼過落花自憐黃髮暮一倍惜
年華
晚春(梁元帝纂要三月季春亦曰暮春末春晚春)三徑(歸去來辭三徑就荒松菊猶存)上
客(沈約詩匹彼露葵羹可以留上客)黃髮(論衡人少則髮黑老則髮白白久則黃顔師古漢書)
(註黃髮老稱謂白髮盡落更生黃者)
過感化寺曇興上人山院(感化寺文苑英華作化感寺)
暮持笻竹杖相待虎溪頭催客聞山響歸房逐水流野
花藂發好谷鳥一聲幽夜坐空林寂(林顧可久本作村)松風直
似秋
感化寺(按劉昫唐書方伎傳感化寺在藍田)虎溪(蓮社高賢傳遠法師居東林其處流泉匝)
(寺下入於溪師每送客過此輒有虎號鳴因名虎溪後送客未嘗過獨陶淵明陸修静至語道契合不覺)
(過溪因相與大笑太平寰宇記廬山有虎溪橋遠大師送客不過此橋)
同詠裴迪
不遠灞陵邊安居向十年入門穿竹逕留客聽山泉
鳥囀深林裏心閒落照前浮名竟何益從此願棲禪
灞陵(長安志灞陵故城在萬年縣東北二十五里灞水之東十三州志曰灞陵秦襄王所築芷陽也)
(漢文帝更名霸陵莽曰水革郡國志曰在通化門東二十里秦襄王葬於其坂謂之霸上其城即秦穆公)
(所築漢王元年十月至霸上子嬰降文帝後六年宗正劉禮為將軍次霸上文帝後葬其地謂之霸陵因)
(為縣晉改為霸城後周建德二年省)
夏日過青龍寺謁操禪師
龍鍾一老翁徐步謁禪宫欲問義心義遥知空病空山
河天眼裏世界法身中莫怪銷炎熱能生大地風
龍鍾(埤蒼龍鍾行不進貌)義心(楞伽經此是過去未來現在諸如來應供等正覺性自性第一)
(義心以性自性第一義心成就如來世間出世間上上法)空病空(維摩詰經得是平等無有餘病)
(惟有空病空病亦空鳩摩羅什註上明無我無法而未遣空未遣空則空為累累則是病故明空病亦空)
(也)天眼(法苑珠林昔佛在世時諸弟子中阿那律天眼第一能見三千大千世界乃至微細無幽)
(不覩翻譯名義天眼通者於眼得色界四大造清淨色是名天眼天眼所見自地及下地六道衆生諸物)
(若近若遠若麤若細諸色無不能照是天眼有二種一從報得二從修得又云凡是天眼遠近皆見前後)
(内外晝夜上下悉皆無礙)法身(僧肇維摩詰經註經云法身者虛空身也無生而無不生無形而無)
(不形超三界之表絶有心之境隂入所不能攝稱讚所不能及寒暑不能為其患生死無以化其體故其)
(為物也微妙無象不可為有備應萬形不可為無彌綸八極不可為小細入無間不可為大故能入生出)
(死通洞乎無窮之化變現殊方應無端之求此二乘之所不識補處之所不覩况凡夫無目敢措思於其)
(間哉聊依經誠言粗標其元極耳然則法身在天而天在人而人豈可近捨丈六而遠求法身乎湼槃經)
(復有菩薩摩訶薩住大湼槃斷取一切十方無量諸佛世界悉内巳身其中衆生悉無廹迮亦無往返及)
(住處想)
同詠裴迪
安禪一室内左右竹亭幽有法知不染無言誰敢酬
鳥飛爭向夕蟬噪已先秋煩暑自兹退(退顧可久本作適)清
凉何所求
安禪(佛報恩經山林樹下安禪静默)不染(維摩詰經法名無染若染於法乃至湼槃是則染著)
(非求法也華嚴經不染世間一切法而不斷世間一切所作)
鄭果州相過(相凌本作見)
麗日照殘春(麗劉本作斜)初晴草木新牀前磨鏡客(前顧元緯本凌)
(本俱作頭)林裏灌園人(林裏顧元緯本作樹下凌本作花下)五馬驚窮巷(驚方輿勝)
(覽作過)雙童逐老身(逐方輿勝覽作送)中廚辦麤飯(中廚文苑英華作廚中)
當恕阮家貧(當恕文苑英華作常恐)
果州(唐書地理志山南西道有果州南充郡)磨鏡客(列仙傳負局先生者不知何許人也)
(語似燕代間人常負磨鏡局徇吴市中衒磨鏡一錢因磨之輙問主人得無有疾苦者出紫丸藥以與之)
(得者莫不愈如此數十年後大疫病家至戶到與藥活者萬計不取一錢吴人乃知其真人也)五馬
(王琢崖所輯李太白詩註辨五馬事極詳悉今載于此云五馬之說古今談者不一據墨客揮犀云世謂)
(太守為五馬人罕知其故事或言詩云孑孑干旟在浚之都素絲組之良馬五之鄭註謂周禮州長建旟)
(漢太守比州長法御五馬故云後見龐幾先朝奉云古乘駟馬車至漢時太守出則增一馬事見漢官儀)
(也演繁露云太守五馬莫知的據古樂府五馬立踟蹰即其來已久或言詩有良馬五之侯國事也然上)
(言良馬四之下言良馬六之則或四或六原非定制也漢有駟馬車正用四馬而鄭玄註詩曰周禮州長)
(建旟漢太守比州長法御五馬玄以州長比方漢州大小相絶遠矣周之州乃反統隸于縣比漢太守品)
(秩殊不侔不足為據然鄭後漢時人則太守之用五馬後漢已然矣至唐白樂天和春深二十首詩曰五)
(匹鳴珂馬雙輪畫軾車至其自杭分司有詩曰錢塘五馬留三匹還擬騎游攪擾春杜詩亦曰使君五馬)
(一馬驄則是真有五馬矣若其制之所始則未有知者按今本毛詩鄭註但云周禮州長建旟謂州長之)
(屬不云漢太守亦比州長法御五馬則其說舛矣據師古杜詩註云昔王義之出守永嘉庭列五馬後人)
(遂據為太守事今按晉書及古今傳記羲之並未嘗為永嘉太守則其說亦謬也宋人五色線集北齊柳)
(元伯五子同時領郡時五馬參差于庭故時人呼太守為五馬今按古羅敷行已有五馬踟蹰之句則非)
(自北齊始矣潘子真詩話禮天子六馬左右驂三公九卿駟馬右驂漢制九卿則中二千石亦右驂太守)
(駟馬而已其有加秩中二千石乃右驂故以五馬為太守美稱遯齋閒覽及學林云漢時朝臣出使為太)
(守增一馬故稱五馬其說亦無他証唯沈約宋書引逸禮王度記曰天子駕六諸侯駕五卿駕四大夫三)
(士二庶人一後之太守即古之諸侯故有五馬之稱耳此或近之前之數說皆未的也)雙童(庾信)
(詩五馬遥相問雙童來夾車)中廚(古樂府隴西行談笑未及竟左顧敕中廚促令辨麤飯慎莫使)
(稽留)阮家貧(晉書阮咸與籍居道南諸阮居道北北阮富而南阮貧)
過香積寺(文苑英華以此詩為王昌齡作)
不知香積寺數里入雲峰古木無人徑深山何處鐘(深文)
(苑英華作空)泉聲咽危石日色冷青松薄暮空潭曲安禪制
毒龍
香積寺(雍錄香積寺吕圖在子午谷正北微西郭子儀肅宗時收長安陳于寺北唐本傳云距豐)
(水臨大川大川者沉水交水唐永安渠也盖寺在豐水之東交水之西也吕圖云在鎬水發源之北則近)
(昆明池矣長安志城南名勝古蹟圖香積寺在神谷原右唐昭陵圖香積寺與麻池相近菩提寺在其左)
(惠昭寺在其右屬醴泉縣陜西通志香積寺在長安縣神禾原上)咽(北山移文石泉咽而下愴)毒
龍(湼槃經但我住處有一毒龍其性暴急恐相危害)
(成按此篇起句極超忽謂初不知山中有寺也迨深入雲峰於古木森叢人蹤罕到之區忽聞鐘聲而始)
(知之四句一氣盤旋滅盡針線之跡自非盛唐高手未易多覯泉聲二句深山恒境每每如此下一咽字)
(則幽静之狀恍然著一冷字則深僻之景若見昔人所謂詩眼是矣或謂上一句喻心境之空靈動宕下)
(一句喻心境之恬憺清涼則未免求深反謬耳毒龍宜作妄心譬喻猶所謂心馬情猴者若會意作降龍)
(實事用失其解矣)
過崔駙馬山池
畫樓吹笛妓(畫一作書)金椀酒家胡(椀顧元緯本凌本俱作埒)錦石稱貞
女青松學大夫脱貂貰桂酌(酌顧元緯本凌本俱作醑)射鴈與山廚
聞道高陽會愚公谷正愚
崔駙馬(按唐書公主列傳玄宗二十九女駙馬有崔惠童崔嵩二人未知孰是)吹笛妓
(晉書王愷嘗置酒𨗳與敦俱在坐有女妓吹笛)酒家胡(辛延年羽林郎詩依倚將軍勢剛笑酒家)
(胡)錦石(庾信詩錦石平砧面蓮房接杵腰)貞女石(水經注貞女峽西岸高巖名貞女山)
(山下際有石如人形高七尺狀如女子故名貞女峽古來相傳有數女取螺於此遇風雨晝夜忽化為石)
(斯誠巨異難以聞信但啓生石中摯&KR0561;空桑抑斯類矣物之變化寧以理求乎)脱貂(晉書阮孚遷黃)
(門侍郎散騎常侍嘗以金貂換酒為所司彈劾)桂醑(沈約郊居賦席布騂駒堂流桂醑)高陽
會(徐友遜齊謂用山簡飲酒高陽池上事胡友澹園謂用高陽里德星聚事郭友培元謂用左傳八愷)
(事借作才子字用不必拘泥會字三說皆得)愚公谷(說苑齊桓公出獵逐鹿而走入山谷之中)
(見一老人而問之曰是為何谷對曰為愚公之谷桓公曰何故對曰以臣名之桓公曰今視公之儀狀非)
(愚人也何為以公名對曰臣請陳之臣故畜㹀牛生子大而賣之買駒少年曰牛不能生馬遂持駒去傍)
(鄰聞之以臣為愚故名此谷為愚公之谷)
送李判官赴江東(江東一作東江)
聞道皇華使方隨皂蓋臣封章通左語冠冕化文身樹色
分揚子潮聲滿冨春遥知辨璧吏恩到泣珠人
判官(按唐書百官志節度觀察團練防禦諸使各有判官一人杜氏通典判官分判倉兵騎胄四曹)
(事副使及行軍司馬通署)皇華使(杜預左傳註皇皇者華君遣使臣之詩也)皂蓋(後漢輿服)
(志中二千石二千石皆皂盖朱兩轓)封章(漢書營平守節屢奏封章)左語(揚雄蜀紀蜀之先代)
(人民椎結左語不曉文字)文身(禮記東方曰夷被髮文身有不火食者矣孔穎達正義云文身者謂)
(以丹青文飾其身漢書今之蒼梧鬱林合浦交趾九真南海日南皆粤分也其君禹後帝少康之庶子云)
(封於會稽文身斷髮以避蛟龍之害應劭曰常在水中故斷其髮文其身以象龍子故不見傷害也淮南)
(子九疑之南陸事寡而水事衆於是民人被髮文身以像鱗蟲高誘註文身刻畫其體肉墨其中為蛟龍)
(之狀以入水蛟龍不害也)揚子(方輿勝覽揚子江在真州揚子縣南與鎮江分界一統志揚子江在)
(揚州府儀真縣南經通泰二州入於海)富春(一統志富春江在揚州富陽縣南即浙江之上流)
泣珠(搜神記南海之外有鮫人水居如魚不廢織績其眼泣則能出珠)
王右丞集箋注卷七
