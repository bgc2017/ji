王右丞集箋注卷二十五
仁和趙殿成撰
碑銘二首
能禪師碑(唐文粹作六祖能禪師碑銘)
無有可捨是達有源無空可住是知空本離寂非動乘
化用常在百法而無得周萬物而不殆鼓枻海師不知
菩提之行散花天女能變聲聞之身則知法本不生因
心起見見無可取法則常如(無顧本作而誤今校從唐文粹本)世之至
人有證于此得無漏不盡漏度有為非無為者其惟我
曹溪禪師乎禪師(顧本少此三字今從唐文粹本增入)俗姓盧氏某郡某
縣人也名是虚假不生族姓之家法無中邊不居華夏
之地善習表于兒戲利根發于童心不私其身臭味于
畊桑之侣苟適其道羶行于蠻貊之邦(顧本侣作似適作行羶作能俱)
(誤今校從唐文粹本)年若干事黃梅忍大師願竭其力即安于井
臼素刳其心獲悟于稊稗每大師登座學衆盈庭中有
三乘之根共聽一音之法禪師默然受教曾不起予退
省其私迥超無我其有猶懷渴鹿之想尚求飛鳥之跡
香飯未消弊衣仍覆皆曰升堂入室測海窺天(窺舊本作扇非)
謂得黃帝之珠堪受法王之印大師心知獨得謙而不
鳴天何言哉聖與仁豈敢(天舊作回非)子曰賜也吾與汝弗
如(弗唐文粹作不)臨終遂密授以祖師袈裟而謂之曰(唐文粹無而字)
物忌獨賢人惡出已吾且死矣汝其行乎(吾唐文粹作予)禪師
遂懷寶迷邦銷聲異域衆生為淨土雜居止于編人世
事是度門混農商于勞侣如此積十六載南海有印宗
法師講湼槃經禪師聽于座下因問大義質以真乘既
不能酬翻從請益乃嘆曰化身菩薩在此色身肉眼凡
夫願開慧眼遂領徒屬盡詣禪居(徒顧本作其今校從唐文粹本)奉為
挂衣親自削髮于是大興法雨普灑客塵乃教人以忍
曰忍者無生方得無我始成于初發心以為教首(顧本于教)
(字下多人以二字今從唐文粹本刪去)至于定無所入慧無所依大身過
于十方本覺超于三世根塵不滅非色滅空行願無成
即凡成聖舉足下足長在道場是心是情同歸性海商
人告倦自息化城窮子無疑直開寶藏其有不植德本
難入頓門妄繫空花之狂曾非慧日之咎(顧本以頓門作禁門妄繫)
(作未繫慧日作思日俱非是今從唐文粹本校正)常歎曰七寶布施等恒河沙
億劫修行盡大地墨不如無為之運無礙之慈宏濟四
生大庇三有既而道德遍覆名聲普聞泉館卉服之人
去聖歷劫塗身穿耳之國航海窮年(塗舊作途非)皆願拭目
于龍象之姿忘身于鯨鯢之口駢立于戶外趺坐于牀
前林是旃檀更無雜樹花惟薝蔔不嗅餘香皆以實歸
多離妄執九重延想萬里馳誠思布髮以奉迎願叉手
而作禮則天太后孝和皇帝並敕書勸諭徵赴京城禪
師子牟之心敢忘鳳闕遠公之足不過虎溪固以此辭
竟不奉詔遂送百衲袈裟及錢帛等供養天王厚禮獻
玉衣于幻人女后宿因施金錢于化佛尚德貴物異代
同符至某載月日中忽謂門人曰吾將行矣俄而異香
滿室白虹屬地飯食訖而敷坐沐浴畢而更衣彈指不
留水流燈熖金身永謝薪盡火滅山崩川竭鳥哭猿啼
諸人唱言人無眼目列郡慟哭世且空虛某月日遷神
于曹溪安座于某所擇吉祥之地不待青烏變功德之
林皆成白鶴嗚呼大師至性淳一天姿貞素百福成相
衆妙會心經行宴息皆在正受談笑語言曾無戲論故
能五天重跡百越稽首修蛇雄虺毒螫之氣銷跳殳彎
弓猜悍之風變畋漁悉罷蠱酖知非多絶羶腥效桑門
之食悉棄罟網襲稻田之衣永惟浮圖之法實助皇王
之化弟子曰神會遇師于晩景聞道于中年(中顧本作長今校從)
(唐文粹本)廣量出于凡心利智踰于宿學雖末後供樂最上
乘先師所明有類獻珠之願(願唐文粹作顧)世人未識猶多抱
玉之悲謂余知道以頌見託偈曰
五藴本空六塵非有衆生倒計不知正受蓮花承足楊
枝生肘苟離身心孰為休咎(其一)至人達觀與物齊功無
心捨有何處依空不著三界徒勞八風以兹利智遂與
宗通(其二)愍彼偏方不聞正法俯同惡類將興善業教忍
斷嗔修慈捨獵世界一花祖宗六葉(其三)大開寶藏明示
衣珠本源常在妄轍遂殊過動不動離俱不俱吾道如
是道豈在吾(其四)道遍四生常依六趣有漏聖智無義章
句六十二種一百八喻悉無所得應如是住(其五)
能禪師(傳燈錄慧能大師姓盧氏其先范陽人父行蹈武德中左官于南海之新州遂占籍焉三)
(歲喪父其母守志鞠養及長家尤貧窶師樵採以給一日負薪至市中聞客讀金剛經悚然問曰此何法)
(也得于何人客曰此名金剛經得于黃梅忍大師師遽告其母以為法尋師之意直抵韶州遇高行士劉)
(志略結為交友尼無盡藏者即志略之姑也常誦湼槃經師暫聽之即為解說其義尼遂執卷問字師曰)
(字即不識義即請問尼曰字尚不識安能會義師曰諸佛妙理非關文字尼驚異之告鄉里耆艾云能是)
(有道之人宜請供養于是居人競來瞻禮近有寶林古寺舊地衆議營緝俾師居之四衆霧集俄成寶坊)
(師一日自念曰我求大法豈可中道而止明日遂行至昌樂縣西山石室間遇智遠禪師師遂請益遠曰)
(觀子神姿爽拔殆非常人吾聞西域菩提達摩傳心印于黃梅汝當往彼參決師辭去直造黃梅之東禪)
(即唐咸亨二年也忍大師一見默而識之後傳衣法令隠于懷集四會之間至儀鳳元年丙子正月八日)
(届南海遇印宗法師于法性寺講湼槃經師寓止廊廡間暮夜風颺刹幡聞二僧對論一云幡動一云風)
(動往復酬答未曾契理師曰可容俗流輒預高論否直以風幡非動動自心耳印宗切聆此語竦然異之)
(翌日邀師入室徵風幡之義師具以理告印宗不覺起立云行者定非常人師為是誰師更無所隱直叙)
(得法因由于是印宗執弟子之禮請受禪要乃告四衆曰印宗具足凡夫今遇肉身菩薩指坐下盧居士)
(云即此是也因請出所傳信衣悉令瞻禮至正月十五日會諸名德為之剃髮二月八日就法性寺智光)
(律師受滿分戒其戒壇即宋朝求那跋陀三藏之所置也三藏記云當有肉身菩薩在此壇受戒又梁末)
(真諦三藏于壇之側手植二菩提樹謂衆曰却後一百二十年有大開士于此樹下演無上乘度無量衆)
(師具戒已于此樹下開東山法門宛如宿契明年二月八日謂衆曰吾不願此居要歸舊隠時印宗與緇)
(白千餘人送師歸寶林寺韶州刺史韋據請于大梵寺轉妙法輪并受無相心地戒門人紀錄目為壇經)
(盛行于世後返曹谿雨大法雨學者不下千數中宗神龍元年降詔云朕請安秀二師宫中供養萬機之)
(暇每究一乘二師並推讓云南方有能禪師密受大師衣法可就彼問今遣内侍薛簡馳詔迎請願師慈)
(悲速赴上京師上表辭疾願終林麓薛簡曰京城禪德皆云欲得會道必須坐禪習定若不因禪定而得)
(解脱者未之有也未審師所說法如何師曰道由心悟豈在坐也經云若見如來若坐若卧是行邪道何)
(故無所從來亦無所去若無生滅是如來清淨禪諸法空寂是如來清靜坐究竟無證豈在坐邪簡曰弟)
(子之迴主上必問願和尚慈悲指示心要師曰道無明暗明暗是代謝之義明暗無盡亦是有盡簡曰明)
(喻智慧暗況煩惱修道之人儻不以智慧照破煩惱無始生死憑何出離師曰若以智慧照煩惱者此是)
(二乘小兒羊鹿等機上智大根悉不如是簡曰如何是大乘見解師曰明與無明其性無二無二之性即)
(是實性實性者處凡愚而不減在賢聖而不增住煩惱而不亂居禪定而不寂不斷不常不來不去不在)
(中間及其内外不生不滅性相如如常住不遷名之曰道簡曰師說不生不滅何異外道師曰外道所說)
(不生不滅者將滅止生以生顯滅滅猶不滅生說無生我說不生不滅者本自無生今亦無滅所以不同)
(外道汝若欲知心要但一切善惡都莫思量自然得入清淨心體湛然常寂妙用常沙簡蒙指教豁然大)
(悟禮辭歸闕表奏師語有詔謝師并賜摩納袈裟絹五百匹寶鉢一口十二月十九日勅改寶林為中興)
(寺三年十一月十八日又勅韶州刺史重加崇飾賜額為法泉寺師新州舊居為國恩寺師說法利生經)
(四十載先天二年七月一日謂門人曰吾欲歸新州時大衆哀慕乞師且住師曰諸佛出現猶示湼槃有)
(來必去理亦常然吾此形骸歸必有所往新州國恩寺沐浴訖跏趺而化異香襲人白虹屬地即其年八)
(月三日也時韶新兩郡各修靈塔道俗莫決所之兩郡刺史共焚香祝云香烟引處即師之欲歸焉時香)
(烟騰涌直貫曹谿以十一月十三日入塔壽七十六)天女(維摩詰經時維摩詰室有一天女見諸大)
(人聞所說法便現其身即以天華散諸菩薩大弟子上舍利弗言汝何以不轉女身天女曰我從十二年)
(來求女人相了不可得當何所轉譬如幻師化作幻女若有人問何以不轉女身是人為正問不舍利弗)
(言不也幻無定相當何所轉天女曰一切諸法亦復如是無有定相云何乃問不轉女身即時天女以神)
(通力變舍利弗令如天女天女自化身如舍利弗而問言何以不轉女身舍利弗以天女像而答言我今)
(不知何轉而變為女身天女曰舍利弗若能轉此女身則一切女人亦當能轉如舍利弗非女而現女身)
(一切女人亦復如是雖現女身而非女也是故佛說一切諸法非男非女即時天女還攝神力舍利弗身)
(還復如故天女問舍利弗女身色相今何所在舍利弗言女身色相無在無不在天女曰一切諸法亦復)
(如是無在無不在夫無在無不在者佛所說也)無漏(釋氏謂道心如完器妙理猶淨水一切煩惱破)
(壞道心迷失妙理猶如破器不能停淨水譏其過失名之曰漏即欲漏有漏無明漏也四果永盡名曰無)
(漏)度有為非無為(華嚴經何等為有為法所謂欲界色界無色界衆生界何等為無為)
(法所謂虚空湼槃數緣滅非數緣滅緣起法性住)利根(湼槃經一切衆生凡有三種所謂利根中)
(根鈍根)臭味(左傳晉范宣子來聘公享之宣子賦摽有梅季武子曰誰敢哉今譬于草木寡君在)
(君君之臭味也杜預註言同類也)羶行(莊子羊肉不慕蟻蟻慕羊肉羊肉羶也舜有羶行百姓悦)
(之故三徙成都至鄧之虛而十有萬家)黃梅忍大師(傳燈錄宏忍大師蘄州黃梅人也姓)
(周氏生而岐嶷童遊時逢一智者歎曰此子闕七種相不逮如來後遇信大師得法嗣化于破頭山咸亨)
(中有一居士姓盧名慧能自蘄州來參謁師問曰汝自何來曰嶺南師曰欲須何事曰唯求作佛師曰嶺)
(南人無佛性若為得佛曰人即有南北佛性豈然師知是異人乃訶曰著槽厰去能禮足而退便入碓坊)
(服勞于杵臼之間晝夜不息經八月師知付授時至遂告衆曰正法難解不可徒記吾言持為己任汝等)
(各自隨意述一偈若語意冥符則衣法皆付時會下七百餘僧上座神秀者學通内外衆所宗仰咸共推)
(稱云若非尊秀疇敢當之神秀切聆衆譽不復思惟乃于廊壁書一偈云身是菩提樹心如明鏡臺時時)
(常拂拭莫遣有塵埃師因經行忽見此偈知是神秀所述乃讚歎曰後代依此修行亦得勝果令各誦念)
(能在碓坊忽聆誦偈乃問同學是何章句同學曰和尚求法嗣令各述心偈此則秀上座所述和尚深加)
(歎賞必將付法傳衣也能曰美則美矣了則未了同學訶曰庸流何知勿發狂言能曰子不信耶願以一)
(偈和之同學不答相視而笑能至夜密告一童子引至廊下自秉燭令童子于秀偈之側寫一偈云菩提)
(本非樹明鏡亦非臺本來無一物何假拂塵埃大師後見此偈云此是誰作亦未見性衆聞師語遂不之)
(顧迨夜乃潛令人自碓坊召能行者入室告曰諸佛出世為一大事故隨機小大而引導之遂有十地三)
(乘頓漸等旨以為教門然以無上微妙祕密圓明真實正法眼藏付于上首大迦葉尊者展轉傳授二十)
(八世至達摩届于此土得可大師承襲以至于吾今以法寶及所傳袈裟用付于汝善自保護無令斷絶)
(能居士跽受衣法啓曰法則既授衣付何人師曰昔達摩初至人未知信故傳衣以明得法今信心已熟)
(衣乃爭端止于汝身不復傳也且當遠隐俟時行化能曰當隠何所師曰逢懷即止遇會且藏能禮足巳)
(捧衣而出是夜南邁大衆莫知師自此不復上堂凡三日大衆疑怪致問師曰吾道行矣何更詢之復問)
(衣法誰得耶師曰能者得于是衆議盧行者名能尋訪既失懸知彼得即共奔逐上元二年師告衆曰吾)
(今事畢時可行矣即入室安坐而逝壽七十有四建塔于黃梅之東山)三乘(魏書釋老志初階聖)
(者有三種人其根業太差謂之三乘聲聞乘緣覺乘大乘取其可乘運以至道為名此三人惡迹已盡但)
(修心盪累濟物進德初根人為小乘行四諦法中根人為中乘受十二因緣上根人為大乘則修六度雖)
(階三乘而要由修進萬行拯度億流彌長遠乃可登佛境矣劉孝標世說註法華經曰三乘者一曰聲聞)
(乘二曰緣覺乘三曰菩薩乘聲聞者悟四諦而得道也緣覺者悟因緣而得道也菩薩者行六度而得道)
(也然則羅漢得道全由佛教故以聲聞為名也辟支佛得道或聞因緣而解或聽環珮而得悟神能獨達)
(故以緣覺為名也菩薩者大道之人也方便則止行六度真教則通修萬善功不為巳志存廣濟故以大)
(道為名也)一音(維摩詰經佛以一音演說法衆生隨類各得解皆謂世尊同其語斯則神力不共法)
(湼槃經一切衆生種種形類二足四足多足無足佛以一音而為說法彼彼異類各自得解各各嘆言如)
(來今日為我說法)無我(金剛經是故佛說一切法無我無人無衆生無夀者若菩薩通達無我法)
(者如來說名真是菩薩)渴鹿之想(楞伽經不知心量愚癡凡夫取内外性依于一異俱不俱)
(有無非有非無常無常自性習因計著妄想譬如羣鹿為渴所逼見春時炎而作水想迷亂馳趨不知非)
(水)飛鳥之跡(湼槃經如鳥飛空跡不可尋華嚴經了知諸法性寂滅如鳥飛空無有跡)弊
衣(用法華經窮子事)測海窺天(東方朔答客難語曰以管窺天以蠡測海以筳撞鐘豈能)
(通其條貫考其文理發其音聲哉)黃帝之珠(莊子黃帝遊乎赤水之北登乎崑崙之丘而南)
(望還歸遺其玄珠使知索之而不得使離朱索之而不得使喫詬索之而不得也乃使象罔象罔得之黃)
(帝曰異哉象罔乃可以得之乎)法王之印(法華經我為法王于法自在安隱衆生故現于世汝)
(舍利弗我此法印為欲利益世間故說)謙而不鳴(義本周易謙卦)銷聲(晉書儒林傳文)
(博之潄流枕石鏟跡銷聲)編人(後漢書朱浮傳至或傳牛車齊于編人)印宗法師(傳燈)
(錄廣州法性寺印宗和尚吳郡人也姓印氏從師出家精湼槃大部唐咸亨元年抵京師勅居大敬愛寺)
(固辭往蘄州謁忍大師後于法性寺講湼槃經遇六祖能大師始悟元理以能為傳法師)化身(大藏)
(一覽金光明最勝王經云一切如來有三種身化身應身法身如是三身具足攝受阿耨菩提云何化身)
(如來昔在修行地中為諸衆生修種種法得自在力隨衆生意隨衆生界現種種身是名化身)肉眼
(翻譯名義眼有五種一肉眼二天眼三慧眼四法眼五佛眼肉眼見近不見遠見前不見後見外不見内)
(見畫不見夜見上不見下得慧眼不見衆生盡滅一異相捨離諸著不受一切法智慧自内滅是名慧眼)
挂衣削髮(釋氏要覽寄歸傳云西國出家具有聖制諸有發心出家者師乃問諸難事難事既)
(無許之攝受或經句月令其解息師乃為授五戒方名鄔波索迦此入創入佛法之基七衆所攝也師次)
(為辦縵條僧脚﨑下裙濾羅鉢等方請阿遮梨為剃髮師親為著下裙次與上衣頂戴受著巳授與鉢器)
(授十戒此名室羅末尼羅方成應法為五衆攝堪消施利)法雨(湼槃經雨大法雨普潤衆生華嚴經)
(佛于一一刹那中普雨無邊大法雨)客塵(維摩詰經菩薩斷除客塵煩惱而起大悲僧肇註心遇外)
(緣煩惱横起故名客塵)慧無所依(華嚴經一切佛法依慈悲慈悲復依方便立方便依智智)
(依慧無礙慧身無所依成唯識論依謂一切有生滅法仗因託緣而得生住諸所仗託皆說為依如王與)
(臣互相依等)非色滅空(維摩詰經色即是空非色滅空色性自空僧肇註不待色滅然後為)
(空)舉足下足(維摩詰經菩薩若應諸波羅蜜教化衆生諸有所作舉足下足當知皆從道場)
(來住于佛法矣)德本(法華經此諸菩薩非初發意皆久植德本于無量百千萬億佛所淨修梵行)
慧日之咎(華嚴經譬如日出普照世間于一切淨水器中影無不現普徧衆處而無來往或一)
(器破便不現影佛子于汝意云何彼影不現為日咎不答言不也但由器壞非日有咎如來智日亦復如)
(是前現法界無前無後一切衆生淨心器中物無不現心器常淨常見佛身若心濁器破則不得見)七
寶布施(金剛經須菩提如恒河中所有沙數如是沙等恒河于意云何是諸恒河沙寧為多不須)
(菩提言甚多但諸恒河尚多無數何況其沙須菩提若有善男子善女人以七寶滿爾所恒河沙數三千)
(大千世界以用布施得福多不須菩提言甚多佛告須菩提若善男子善女人于此經中乃至受持四句)
(偈等為他人說而此福德勝前福德)大地墨(用法華經中事詳見十一卷註)無為(湼槃經有)
(為之法則有壞滅無為之法無有壞滅)無礙之慈(華嚴經世間無礙清淨慈放大光明平等)
(普照故)塗身(後漢書東夷傳挹婁古肅慎之國也在夫餘東北千餘里好養豕食其肉衣其皮冬)
(以豕膏塗身厚數分以禦風寒)穿耳(後漢書南蠻傳珠崖儋耳二郡在海洲上東西千里南北五百)
(里其渠帥貴長耳皆穿而縋之垂肩三寸南史林邑國男女皆以橫幅古貝繞腰以下謂之干漫穿耳貫)
(小環貴者著革屣賤者跣行自林邑扶南以南諸國皆然也沈瑩臨海水土志夷州在臨海東南去郡二)
(千里土地無霜雪草木不死四面是山谿人皆髠髮穿耳女人不穿耳)航海(顔延年曲水詩序棧)
(山航海踰軼沙漠之貢府無虛月)林是旃檀(湼槃經如旃檀林純以旃檀而為圍繞)花
惟薝蔔(維摩詰經如人入瞻蔔林唯嗅瞻蔔不嗅餘香酉陽雜俎諸花少六出者惟梔子花六出)
(陶真白言梔子剪花六出刻房七道其花香甚相傳即西域瞻蔔花也)實歸(王屮頭陀寺碑文智)
(刃所遊日新月故道勝之韻虚往實歸)布髮(大藏一覽過現因果經云善慧仙人既授記已佛經)
(行處而地濁濕善慧即脱所著鹿皮之衣以用布地解髮覆之佛踐而度復記之曰汝後得佛當于五濁)
(惡世度諸天人不以為難必如我也大般若經我于往者然燈佛時蓮花王都四衢道首見然燈佛獻五)
(莖花布髮掩泥聞正法要)叉手(瓔珞經時有菩薩名曰普照承佛聖旨即從座起長跪叉手前白佛)
(言)則天太后(劉昫唐書慧能住韶州廣果寺韶州山中舊多虎豹一朝盡去遠近驚歎咸歸)
(伏焉神秀嘗奏則天請迫慧能赴都慧能固辭神秀又自作書重邀之慧能謂使者曰吾形貌短陋北土)
(見之恐不敬吾法又先師以吾南中有緣亦不可違也竟不度嶺而死天下乃散傳其道謂神秀為北宗)
(慧能為南宗)子牟(莊子中山公子牟謂瞻子曰身在江湖之上心居乎魏闕之下奈何)幻人
(列子周穆王時西極之國有化人來入水火貫金石反山川移城邑乘虚不墜觸實不硋千變萬化不可)
(窮極既已變物之形又且易人之慮穆王敬之若神事之若君推路寢以居之引三牲以進之選女樂以)
(娛之化人以為王之宫室卑陋而不可處王之廚饌腥螻而不可饗王之嬪御膻惡而不可親穆王乃為)
(之改築土木之功赭堊之色無遺巧焉五府為虚而臺始成其高千仞臨終南之上號曰中天之臺簡鄭)
(衛之處子娥媌靡曼者施芳澤正娥眉設笄珥衣阿錫曳齊紈粉白黛黑珮玉環雜芷若以滿之奏承雲)
(六瑩九韶晨露以樂之月月獻玉衣旦旦薦玉食化人猶不舍然不得已而臨之居無幾何謁王同遊王)
(執化人之袪騰而上者中天迺止暨及化人之宫)女后宿因(雜寶藏經云昔耆闍崛山中多)
(有僧住有一貧窮乞索女人見諸長者送供詣山作是念言此必作會我當往乞便向山中見諸長者以)
(種種食供養衆僧自思惟言彼諸人等先世修福今日富貴今復重作未來轉勝我先不修今世貧苦今)
(若不作未來轉劇先于糞中拾得兩錢恒常保惜以俟乞索不得之時當用買食我今持以布施衆僧分)
(一二日不得食意伺僧食訖即便布施維那僧前欲為咒願上座不聽自為咒願復留食施諸人既見上)
(座乞食諸人亦與女大歡喜云我得果報將食出外到一樹下食訖而臥施福所感黃雲覆之時值國王)
(最大夫人亡來七日王遣人訪誰有福德應為夫人使與相師至彼樹下見此女人相師占之此女福德)
(堪為夫人即以香湯沐浴清淨與彼夫人衣服令著大小相稱千乘萬騎將至王所王見歡喜心甚敬重)
(又云昔拘留沙國有惡生王詣園堂上見一金猫從東北角入西南角即遣人掘得一銅盆盆受三斛滿)
(中金錢漸漸深掘復得一盆如是次第得三重盆各受三斛悉滿金錢轉復旁掘經于五里步步之中盡)
(得銅盆皆滿金錢怪其所以即詣尊者迦栴延所說其因緣尊者答王此王宿因所獲福報但用無苦王)
(即請問往昔因緣尊者答王乃往過去九十一劫毘婆尸佛入般湼槃後遺法之中有諸比丘四衢道頭)
(施座置鉢在上教化而作是言誰有人能舉財著此堅牢藏中若入此藏王賊水火所不能奪時有貧人)
(先因賣薪得錢三文見僧教化歡喜布施即以此錢重著鉢中發願而去去家五里步步歡喜到門欲入)
(復遥向僧至心頂禮發願而入時貧人者今王身是緣昔三錢歡喜施僧世世尊貴常得如是三重銅盆)
(滿中金錢緣五里中步步歡喜恒于五里有此金錢本是二事今合作一事用似誤)燈熖(法苑珠林)
(一時俱入無餘湼槃先定願力火起焚身如燈熖滅骸骨無遺)薪盡火滅(法華經佛此夜滅度)
(如薪盡火滅分布諸舍利而起無量塔)人無眼目(湼槃經是時天人阿修羅等啼泣悲嘆而)
(作是言如來今日已受我等最後供養受供養已當般湼槃我等當復更供養誰我今永離無上調御盲)
(無眼目)世且空虚(湼槃經爾時世尊與大比邱八十億百千人俱前後圍繞二月十五日臨)
(湼槃時時諸衆生共相謂言且各裁抑莫大愁苦當疾往詣拘尸那城力士生處至如來所朝面禮足勸)
(請如來莫般湼槃住世一劫或減一劫互相執手復作是言世間空虚衆生福盡不善諸業增長出世仁)
(等今當速往如來不久必入湼槃復作是言世間空虚世間空虚我等從今無所救護無所宗仰貧窮露)
(孤一旦遠離無上世尊設有疑惑當復問誰)曹溪(廣東志曹溪在韶州府城東南五十里源出狗)
(耳嶺西流三十五里合湞水又南流入英德縣界梁天監元年有天竺僧智藥三藏泛舶至廣經谿口聞)
(水香掬而嘗之曰此水上流必有勝地尋之遂開山立石寶林謂此地宛然西天寶林也預記後一百七)
(十年當有肉身菩薩來此演法唐儀鳳間僧惠能居此應讖為南宗六祖衣鉢與真身俱存元和十年賜)
(諡曰大鑒禪師塔曰靈照開寶間賜名南華禪寺)青烏(章懷太子後漢書註葬送造宅之法若黃)
(帝青烏之書也劉昫唐書經籍志五行類有青烏子三卷金丞相兀欽仄青烏先生葬經註先生漢時人)
(精地理隂陽之術而史失其名晉郭氏葬書引經曰為証者即此是也)白鶴(湼槃經佛在拘尸那)
(城力士生地阿利羅跋提河邊娑羅雙樹間二月十五日臨湼槃時爾時拘尸那城娑羅樹林其林變白)
(猶如白鶴其後闕云娑羅樹林四雙八隻西方一雙在如來前東方一雙在如來後北方一雙在佛之首)
(南方一雙在佛之足爾時世尊娑羅林下寢卧寶牀于其中夜入第四禪寂然無聲于是時頃便槃湼槃)
(其娑羅林東西二雙合為一樹南北二雙合為一樹垂覆寶牀蓋于如來其樹即時慘然變白猶如白鶴)
(枝葉華果皮榦悉皆暴裂墮落漸漸枯悴摧折無餘)百福成相(湼槃經菩薩摩訶薩修不殺戒)
(有五種心謂下中上上中上上上乃至正見亦復如是是五十心名初發心具足決定成五十心是名滿)
(足如是百心名百福德具足百福成于一相如是展轉具足成就三十二相名清淨身華嚴經願一切衆)
(生得上妙莊嚴相以百福相莊嚴其身新婆沙論云問如契經說佛一一相百福莊嚴何謂百福答曰此)
(中百思名為百福何謂百思謂如菩薩造作增長足善住相業時先起五十思修治身器令淨調柔次起)
(一思正牽引彼後復起五十思令其圓滿譬如農夫先治畦隴次下種子後以糞水而覆溉之彼亦如是)
(始足善住相業有如是百思莊嚴乃至頂上鳥瑟膩沙相業亦復如是由此故說佛一一相百福莊嚴)
正受(楞伽經得自覺聖樂三昧正受華嚴經願一切衆生得無著三昧心恒正受不取二法)戲
論(遺教經汝等比丘若種種戲論其心則亂雖復出家猶未得脱是故比丘當即捨離亂心戲論若汝)
(欲得寂滅樂者唯當善滅戲論之患是名不戲論華嚴經永離世間一切戲論住于諸佛無戲論法)五
天(劉昫唐書天竺國即漢之身毒國或云婆羅門地也在蔥嶺西北周三萬餘里其中分為五天竺一)
(曰中天竺二曰東天竺三曰東天竺四曰西天竺五曰北天竺地各數千里城邑數百南天竺際大海北)
(天竺拒雪山四周有山為壁南面一谷通為國門東天竺東際大海與扶南林邑鄰接西天竺與罽賓波)
(斯相接中天竺據四天竺之會其都城周圍七十餘里北臨禪連河云)重跡(漢書息夫躬傳羽檄)
(重跡而押至陸機辯亡論珍瑰重跡而至竒玩應響而赴吕延濟註重跡謂遠方貢獻多而車馬之跡重)
(疊也)百越(史記秦王南取百越之地以為桂林象郡韋昭曰越有百邑服虔曰百越非一種若今言)
(百蠻也)修蛇(淮南子斷修蛇于洞庭高誘註修蛇大蛇吞象三年而出其骨之類)雄虺(楚辭)
(雄虺九首往來儵忽吞人以益其心些)殳(毛萇詩傳殳長丈二而無刃)蠱(隋書地理志以五月)
(五日聚百種蟲大者至蛇小者至蝨合置器中令自相啖餘一種存者留之蛇則曰蛇蠱蝨則曰蝨蠱行)
(以殺人因食入人腹内食其五臟死則其産移入蠱主之家三年不殺他人則畜者自鍾其弊累世子孫)
(相傳不絶亦有隨女子嫁焉干寶謂之為鬼其實非也)酖(左傳命僖叔待于鍼巫氏使鍼季酖之杜)
(預註酖鳥名其羽有毒以畫酒飲之則死孔穎達正義曰說文云酖毒鳥也一名運日廣雅云鴆鳥雄曰)
(運日雌曰隂諧廣志云鴆鳥形似鷹大如鶚毛黑喙長七八寸黃赤如金食蛇及橡實常居高山巔晉語)
(諸公讚云鴆鳥食蝮以羽翮櫟酒水中飲之則殺人舊制鴆不得渡江有重法石崇為南中郎得鴆以與)
(王愷養之大如鵝喙長尺餘純食蛇虺司隸傅祇于愷家得此鳥奏之宣示百官燒于都街是說鴆鳥之)
(狀也以其因酒毒人故字或為酖)桑門(魏書釋老志諸服其道者則剃落鬚髮釋累辭家結師資)
(遵律度相與和居治心修淨行乞以自給謂之沙門或曰桑門亦聲相近總謂之僧皆胡言也僧譯為和)
(命衆桑門為息心比丘為行乞釋氏要覽沙門肇師云出家之都名也梵云沙迦懣曩唐言勤息謂此人)
(勤修善品息諸惡故又秦譯云勤行謂勤修善法行趣湼槃也或云沙門那或云桑門皆譯人楚夏爾)
浮圖(圖亦作屠魏書釋老志浮屠正號曰佛陁佛陁與浮屠聲相近皆西方言其來轉為二音華言)
(譯之則為淨覺言滅穢成明道為聖悟)神會(傳燈錄西京荷澤神會禪師襄陽人也姓高氏年十)
(四為沙彌謁六祖祖曰知識遠來大艱辛將本來否若有本則合識主試說看師曰以無住為本見即是)
(主祖曰這沙彌爭合取次語便以杖打師于杖下思惟曰大善知識歷劫難逢今既得遇豈惜身命自此)
(給侍他日祖告衆曰吾有一物無頭無尾無名無字無背無面諸人還識否師乃出曰是諸物之本源神)
(會之佛性祖曰向汝道無名無字汝便喚作本源佛性師禮拜而退尋往西京受戒景龍中却歸曹谿祖)
(滅後二十年間曹谿頓旨沉廢于荆吳嵩嶽漸門盛行于秦洛乃入京天寶四年方定兩宗南能為頓宗)
(北秀為漸教師乃著顯宗記盛行于世師于上元元年五月十三日中夜奄然而化俗壽七十五)末
後供(湼槃經爾時會中有優婆塞是拘尸那城工巧之子名曰純陁與其同類十五人俱為令世間)
(得善果故捨身威儀從座而起偏袒右肩右膝著地合掌向佛悲泣墮淚頂禮佛足而白佛言唯願世尊)
(及比丘僧哀受我等最後供養為度無最諸衆生故世尊我等從今無主無親無救無護無歸無趣貧窮)
(饑困欲從如來求將來食唯願哀愍受我微供然後乃入于般湼槃爾時世尊告純陀曰我今受汝最後)
(供養令汝具足檀波羅密時大衆聞佛世尊普為大會受于純陁最後供養歡喜踊躍同聲讚言善哉善)
(哉希有純陁汝今現世得大名利德願滿足甚竒純陁生在人中復得難得無上之利善哉純陁如優曇)
(華世間希有佛出于世亦復甚難值佛生信聞法復難佛臨湼槃最後供養能辦是事復難于是)最
上乘(法華經若諸菩薩智慧堅固了達三界求最上乘)獻珠(傳燈錄師子比丘尊者方求法)
(嗣遇一長者引其子問尊者曰此子名斯多當生便拳左手今既長矣而終未能舒願尊者示其宿因尊)
(者覩之即以手接曰可還我珠童子遽開手奉珠衆皆驚異尊者曰吾前報為僧有童子名婆舍吾嘗赴)
(西海齋受嚫珠付之今還吾珠理固然矣長者遂捨其子出家尊者即與受具以前緣故名婆舍斯多)
抱玉(韓非子楚人和氏得玉璞楚山中奉而獻之厲王厲王使玉人相之玉人曰石也王以和為誑)
(而刖其左足及厲王薨武王即位和又奉其璞而獻之武王武王使玉人相之又曰石也王又以和為誑)
(而刖其右足武王薨文王即位和乃抱其璞而哭於楚山之下三日三夜淚盡而繼之以血王聞之使人)
(問其故曰天下之刖者多矣子奚哭之悲也和曰吾非悲刖也悲夫寶玉而題之以石貞士而名之以誑)
(此吾所以悲也王乃使玉人理其璞而得寶焉遂命曰和氏之璧)五藴本空(按傳燈錄元策)
(禪師傳中五隂本空六塵非有二句本六祖語)依空(菩薩瓔珞經一切諸法亦無所倚不倚内空亦)
(不依外空起信論若修止者住于靜處端坐正意不依氣息不依形色不依于空不依地水火風乃至不)
(依見聞知覺)不著三界(三界欲界色界無色界也自他化天已下皆名欲界以希須樂欲故)
(名自初禪至四禪皆名色界以未出色籠故名四空天皆名無色界以只有四隂無色藴故名法苑珠林)
(三界第一欲界欲強色微故號欲界第二色界色強欲微故號色界第三無色界色絶欲劣故名無色界)
(菩薩瓔珞經攝意常定心如虚空不著三界是謂無行)八風(錦繡萬花谷寶積經及大毘婆沙論)
(以利衰毁譽稱譏苦樂為八風釋氏要覽佛地論云得可意事名利失可意事名衰不現前誹撥名毁不)
(現前讚美名譽現前讚美名稱現前誹撥名譏逼惱身心名苦適悦身心名樂)宗通(楞伽經我謂二)
(種通宗通及言說說者授童蒙宗為修行者)世界一花(華嚴經菩薩摩訶薩以三千大千世)
(界為一蓮花現身徧此蓮花之上結加趺坐)祖宗六葉(考傳燈錄昔如來以正法眼藏付迦)
(葉大士展轉至二十八祖達摩尊者航海南遊是為中華初祖達摩傳慧可為二祖慧可傳僧璨為三祖)
(僧璨傳道信為四祖道信傳宏忍為五祖宏忍傳慧能為六祖)衣珠(法華經爾時五百阿羅漢于佛)
(前得受記巳頭面禮足悔過自責世尊我等常作是念自謂已得究竟滅度今乃知之如無智者所以者)
(何我等應得如來智慧而便自以小智為足譬如有人至親友家醉酒而卧是時親友官事當行以無價)
(寶珠係其衣裏與之而去其人醉卧都不覺知起以遊行到于他國為衣食故勤力求索甚大艱難若少)
(有所得便以為足于後親友會遇見之而作是言我昔欲令汝得安樂五欲自恣于某年月日以無價寶)
(珠係汝衣裏今故現在而汝不知勤苦憂惱以求自活甚為癡也汝今可以此寶貿易所須常可如意無)
(所乏短佛亦如是為菩薩時教化我等令發動一切智心而尋廢忘不知不覺既得阿羅漢道自謂滅度)
(資生艱難得少為足一切智願猶在不失今者世尊覺悟我等作如是言諸比丘汝等所得非究竟滅我)
(久令汝等種佛善根以方便故示湼槃相而汝謂為實得滅度世尊我今乃知實是菩薩得受阿耨多羅)
(三藐三菩提記以是因緣甚大歡喜)過動不動(遺教經一切世間動不動法皆是敗壞不安之)
(相)離俱不俱(楞伽經欲得自覺聖智事當離生住滅一異俱不俱有無非有非無常無常等)
(惡見妄想成唯識論依止根本識五識隨緣現或俱或不俱如波濤依水)六十二種(毘婆沙論)
(云六十二見者五藴中各起四見四五二十三世各二十通為六十通身即是神身異神二見總為六十)
(二見)悉無所得(華嚴經以智慧月普照法界了達一切悉無所得)
大薦福寺大德道光禪師塔銘
禪師諱道光本姓李緜州巴西人其先有特有流若實
有蜀蓋子孫為民大父懷節隠峨媚山行無轍跡其季
父榮為道士有文知名禪師幼孤在諸兒其神獨不偶
家頗苦乏絶元詣鄉校見周孔書曰世教耳誓苦行求
佛道入山林割肉施鳥獸鍊指燒臂入般舟道場百日
晝夜經行遇五臺寶鑑禪師曰吾周行天下未有如爾
可教遂密授頓教得解脱知見舍空不域既動無眹不
觀攝見順有離覺毛端族舉佛刹掌上斷置世界不覩
非咎應度方知得其門者寡故道俗之煩而息化城指
盡謂窮性海而已(上有闕文)焉足知恒沙德用法界真有哉
春秋五十二夏以大唐開元二十七年五月二十三日
入般湼槃于薦福僧坊門人明空等建塔于長安城南
畢原人天會葬涕泗如雨禪師之不可得法如此其世
行遺教如一切賢聖維十年座下俯伏受教欲以毫末
度量虚空無有是處誌其舍利所在而巳銘曰
嗚呼人天尊全身舍利在畢原
緜州巴西(唐書地理志劍南道綿州巴西郡有巴西縣)有特有流(按晉書載記李)
(特巴西宕渠人元康中入蜀因六郡流人推附遂乃結營綿竹連破廣漢巴西德陽諸郡自稱益州牧都)
(督梁益二州諸軍事大將軍大都督改年建初赦境内進寇成都為刺史羅尚所襲大敗被殺其弟流與)
(特子蕩雄收遺衆還赤祖流自稱大將軍大都督益州牧未幾死諸將共立雄為主遂尅成都盡有蜀地)
(僭即帝位自惠帝太安元年起兵至穆帝永和三年而滅凡六世四十六年)峨嵋山(元和郡縣)
(志峨眉大山在嘉州峨眉縣西七里蜀都賦云抗峨眉于重阻兩山相對望之如蛾眉故名此山亦有洞)
(天石室高七十六里中峨眉在縣東南二十里有石穴初纔容人行數里漸寬有鍾乳穴穴有蝙蝠其大)
(如筐)行無轍跡(老子善行無轍跡河上公註善行道者求之于身不下堂不出門故無轍跡劉)
(伶酒德頌行無轍迹居無室廬李周翰註潛隠守愚時人不見其行跡不知其所居室故云無也)般
舟(翻譯名義般舟此云佛立亦名十方現在佛悉在前立定經經云持佛威神于三昧中立者有三事)
(持佛威神力持佛三昧力持本功德力用是三事故得見佛)五臺(三寶感通錄代州東南五臺山)
(古稱神仙之宅也山方三百里極巉巖崇峻有五高臺上不生草松栢茂林森于谷底其山極寒南號清)
(涼山亦名清涼府經中明文殊將五百仙人往清涼雪山即斯地也所以古來求道之士多遊此山遺蹤)
(靈窟掩然即目不徒設也太平寰宇記五臺山在代州五臺縣東北一百四十里仙經云此山名紫府常)
(有紫氣仙人居之内經以為清涼山)頓教(釋氏有頓教漸教二門宗鏡錄云頓教如華嚴無聲聞乘)
(故名為頓漸教即三藏及方等般若漸引入圓教)解脱知見(大般若經欲令十方殑伽沙等)
(世界有情以已威力未得解脱知見者皆住解脱知見藴)無眹(莊子體盡無窮而遊無眹)毛端
族舉(大般若經以神通力用一毛端舉瞻部洲或四洲界或大千界乃至十千無量殑伽沙等世界)
(還置本處而無所損)佛刹掌上(湼槃經復有菩薩摩訶薩住大湼槃斷取十方三千大千諸佛)
(世界置于右掌如陶家輪擲置他方微塵世界無一衆生有往來想惟應度者乃能見之乃至本處亦復)
(如是華嚴經欲以難思諸佛刹悉置掌中而不動了知一切如幻化菩薩以此初發心)法界(大般)
(若經如是妙理如來若出世若不出世性相湛然名曰真如亦名法界亦名實際)夏(釋氏要覽夏臘)
(即釋氏法歲也凡序長幼必問夏臘多者為長故云天竺以臘人為騐焉經音疏增輝記云臘接也蔡邕)
(獨斷云臘者歲之終也晉博士張亮議云臘接也新故交接俗謂臘明日為初歲也今釋氏自四月十六)
(日前安居入制至七月十五日為受臘之日若俗歲除日也至十六日是五分法身生養之日名新歲也)
(自夏九旬綂名法歲矣)畢原(元和郡縣志畢原在萬年縣西南二十八里長安志畢原在咸陽縣)
(北詩曰終南何有有紀有堂毛註曰紀基也堂畢道平如堂也鄭註曰畢終南山之道名邊如堂之墻然)
(尚書曰周公薨成王命葬公于畢劉向傳曰文武周公葬于畢師古曰畢陌在長安西四十里三輔故事)
(曰文王武王周公皆葬畢陌南北春秋左氏傳曰王使詹桓伯辭于晉曰我自夏以后稷魏駘芮岐畢吾)
(西土也蓋武王克商之後以其地封文王次子又曰畢原酆郇文之昭杜註曰畢在長安西北關中記曰)
(高陵北有畢原陌謂此原之陌也)人天尊(法華經惟願天人尊轉無上法輪)全身舍
利(法華經時天王佛槃湼槃後正法住世二十中劫全身舍利起七寶塔)
王右丞集箋注卷二十五
