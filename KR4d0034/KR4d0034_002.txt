蘇學士文集卷第二
楊子江觀風浪
晚至瓜州渡繫舟泊西灣日落暴風起大浪得縱觀憑
凌積石岸吐吞天外山霹靂左右作雪灑六月寒吁嗟
至柔物威壯不可干若爲神龍憑氣勢非一端大艦失
所操翻覆如轉丸高山雖有路轍險馬足酸居朝號安
逸重禄多憂患爭得清靜交共騎雙翔鸞矯翅入赤霄
不見此險難奈何蚩蚩衆共處天壤間因知古聖人立
法萬世安濟川作舟梁鑄鼎窮神姦朝廷布禮度粲粲
莫可刪後來漸破壞所向行路難凶邪得騁志物命遭
摧殘視此念古昔杖藜空盤桓
哭曼卿
去年春雨開百花與君相會歡無涯高歌長吟插花飲
醉倒不去眠君家今年慟哭來致奠忽欲出送攀魂車
春暉照眼一如昨花已破蕾蘭生芽唯君顔色不復見
精魄飄忽隨朝霞歸來悲痛不能食壁上遺墨如棲鵶
嗚呼死生遂相隔使我雙淚風中斜
吾聞
吾聞壯士懷恥與歲時没出必鑿凶門死必填塞窟風
生玉帳上今下厚地裂百萬呼吸閒勝勢一言決馬躍
踐胡腸士渴飲胡血腥膻屏除盡定不存種孽予生雖
儒家氣欲吞逆羯斯時不見用感歎腸胃熱書臥書冊
中夢過玉關闕
送安素處士高文悅
皇天稔巨憝羌虜稽顯戮廟算忽小醜王師數傾衄秦
民著暴斂慘慘生意蹙賊氣愈張王鋒銳不可觸帷幄
監前敗降心問白屋尺詔下中天公車塞章牘策慮盡
頗牧勇決過賁育先生胸臆大經術内自足逸韻脫滓
塵素節抱冰玉獨恥論兵戰因時射君禄不唯吾志乖
亦使王道局放懷但文史散髮自溪谷近臣上薦書天
子渴高躅束帛三及門不免至京轂萬鍾非所好大議
戛鈞軸孤鸞入紫煙網罟安可束天風萬里長沆瀣朝
滿腹更期下翔集以爲蒼生福
贈釋祕演
高車大馬闐上京釋曰演者何聲名當年余嘗與之語
實亦可喜無俗情作詩千篇頗振絶放意吐出吁可驚
不肯低心事鐫鑿直欲淡泊趨杳冥落落吾儒坐滿室
共論慤若木陷釘賣藥得錢輒沽酒日費數斗同醉醒
傷哉不櫛被佛縛不爾烜赫爲名卿數年不見今老矣
自說厭苦居都城垂頤孤坐若癡虎眼吻開合猶光精
雄心瞥起忽四顧便擬擊浪東南行開春余行可同載
相與曠快觀滄溟
城南感懷呈永叔
春陽泛野動春陰與天低遠林氣藹藹長道風依依覧
物雖暫適感懷翻然移所見旣可駭所聞良可悲去年
水後旱田畝不及犂冬温晚得雪宿麥生者稀前去固
無望即日已苦飢老稚滿田野斲掘尋鳬芘此物近亦
盡卷耳共所資昔云能驅風充腹理不疑今乃有毒厲
腸胃坐瘡痍十有七八死當路横其尸犬彘咋其骨烏
鳶啄其皮胡爲殘良民令此鳥獸肥天豈意如此決蕩
莫可知高位厭粱肉坐論攙雲霓豈無冨人術使之長
熙熙我今飢伶俜閔此復自思自濟既不暇將復奈爾
爲愁憤多滿胸嶸&KR1478;不能齊
吳越大旱
吳越龍蛇年大旱千里赤尋常秔穄地爛漫長荆棘蛟
龍久遁藏魚鼈盡枯腊炎暑發厲氣死者道路積城市
接田野慟哭去如織是時西賊羌凶燄日熾劇軍須出
東南暴斂不暫息復聞藉兵民驅以教戰力吳儂水爲
命舟檝乃其職金革戈盾矛生眼未嘗識鞭笞血塗地
惶惑宇宙窄三丁二丁死存者亦乏食冤對結不宣衝
迫氣候逆二年春及夏不雨但赫日安得凉冷雲四散
飛霹靂霶𩃱消祲癘甘潤起稻稷江波開舊漲淮嶺發
新碧使我揚孤帆浩蕩入秋色胡爲泥滓中視此久戚
戚長風卷雲陰倚柂淚横臆
中秋夜吳江亭上對月懷前宰張子野及寄君
謨蔡大
獨坐對月心悠悠故人不見使我愁古今共傳惜今夕
况在松江亭上頭可憐節物會人意十日陰雨此夜收
不惟人間重此月天亦有意於中秋長空無瑕露表裏
拂拂漸漸寒光流江平萬頃正碧色上下清澈雙璧浮
自視直欲見筋脈無所逃遁魚龍憂不疑身世在地上
秖恐查去觸斗牛景情境勝返不足歎息此際無交游
心魂冷烈曉不寢勉爲筆此傳中州
越州雲門寺
翠嶂環合封白雲中有蕭寺三爲鄰(雲門梁武帝所作今分爲三寺相連)老松
偃蹇若傲世飛泉噴薄如避人蒼猿嘯斷夜月古丹花
開徧陽崖春盤桓數日不忍去舟出邪溪猶慘神
和韓三謁歐陽九之作
予方居憂艱胸懷積瘡刺昏眀走日月慘慘絶生意杜
門厭過從掩耳避時事韓子我所佳招我懃有謂城南
訪永叔共可豁蒙蔽是時窮陰久泥淖沒馬鼻區區不
憚遠飢渴奔高誼永叔聞我來解榻顔色喜殷勤排清
罇甘酸飣果餌圖書堆滿牀措論極根柢伊余昏迷中
忽若出夢寐劃然毛骨開精神四邊至既歸尚泠然數
日飽滋味韓子歎不足作詩暢情義爛如珊瑚鈎光豔
不可閉迫余使之和庶以同氣類自顧屯鈍極出語少
姿媚抉剔雖強成徒使腸胃沸永叔經術深爛漫不可
既雖得終日談百未出一二倉皇逼行役蕭䬃包素志
不日便乖拆安能訖精粹他年老門牆君子無我棄
城南歸值大風雲
一夜大雪風喧豗未眀跨馬城南回四方迷惑共一色
揮鞭欲進還徘徊舊時崖谷不復見縦有直道令人猜
低頭搶朔風兩眼不敢開時時偷看問南北但見白羽
之箭紛紛來既以脂粉傅我面又以珠玉綴我顋天公
似憐我貌古巧意裝點使莫偕欲令學此兒女態免使
埋沒隨灰埃據鞍照水失舊惡容質潔白如嬰孩雖然
外飾得暫好自覺面目如刀裁又不知胸中肝膽掛鐵
石安能柔軟隨良媒世人飾詐我尚笑今乃復見天公
乖應時降雪故大好愼勿改易吾形骸
出京後舟中有作寄文韓二兄弟永叔歐陽九
和叔杜二
久居倦京城歸心日傾寫扁舟理棹楫已與峻流下斷
岸如崩山遠樹若奔馬回頭雲間闕出沒見圖畫還家
快雖暫去國傷以乍况我二三友眷戀數返駕前夕南
巷堤昨日東城舍論精如可收意密不見罅恍惚夢寐
中蕭然巳相捨他人所至樂惟我氣類寡迂僻不能鐫
往往自嗟罵平生居京都君輩乃知者異鄉孰與言救
謗定不暇柔軟衆所佳佞面誰可借中懷百憂集包釀
似𦵔鮓身世苦飄浮歲月不可把後期浩難知高吟但
悲灑
寄冨彦國
自古猾者胡與羌胡羌相連動朔方姦謀陰就一朝發
直欲截割吾土疆遣使持書至闕下四方物論如沸湯
天子仄席旰未嘗相君日暮猶廟堂彦國感槩請奉使
誓將摧折其鋒鋩受詔驅馬出都門都人走觀歎且傷
猾胡聞風已厭伏聚聽大議羞亂常願如故約不敢妄
脫甲爭獻寳玉觴旆旌威遲還上國所至觀者如傾江
杖父奔蹶喜出泣婦女聚語氣激昂至尊虚懷坐赭牀
中人催入見未央對久赤日下輦道翠華影轉熏風凉
歸來堂上拜夀母賓車塞破甘泉坊衣塵未滌又出使
往來絶域如門牆巳知高賢抱器識因時與國爲輝光
不煩一甲屈萬衆以此可見才短長彦國本爲廊廟器
何秖口舌平強梁使之當國柄天下夷狄豈復能猖狂
大風
秋半收穫登郊原欹側小屋愁夕眠是夜大風拔樹走
吹倒南壁如崩山夢中驚起但呼呌病僕未動徒豗喧
驅令燃火徧照燎瓦甓狼籍滿我前披衣抱枕欲避去
去此乃是曠野田况時風怒尚未息直恐涇渭遭吹翻
露坐不免念禾黍必已刮刷無完根六事不和暴風作
嘗聞洪範有此言昔時大風禾盡偃上帝蓋直周公冤
方今天子至神聖惟恐臣下辜其恩是何此風乃震作
吹盡秋實傷元元有能返風起禾者亦足表異知所存
至誠皎潔固不昧時雖今古同乾坤
檢書
煩心思所持屏事入小閣踾撲下塵梁侈哆張敗笈雨
爛百數蕃蟲食三四夾軒昂醉墨閙纖悉新書雜魚子
或破碎蠶兒尚狎恰快心伯長文跋尾清臣搨幼辭反
知進故句時自愜墜亡多玩愛存聚必劵帖疎密交及
戚前後生與誨束儼父師寒暑布兒妾謔浪笑忽還
私匿情再接愴事涕涔涔憫時歎&KR0689;&KR0689;一餉誠寂寞千
里遽會合遊心到句涌開眼見苕霅京華歷&KR0851;復節物
怱怱涉恍爾驚異方遁去乃幾臘回頭厭襞積舉體覺
疲薾東閣聊欠伸夢斷風一䬃高山扶層巔下與地盤
結氣貫不變移澤枯乃朽裂有如善人交生死兩固節
語默無異方黯沮在爲別世風隨日儉俗態逐勢熱負
子好古心噓歎星斗滅近得鄰幾生胸懷貯霜雪飢渴
入詩書趣向著羈絏又與斯人離先日心破折古也當
貽言在子可捫舌奈何區區誠敢以御者說器成必刓
琢德潤資澡刷空文謾徽墨古訓乃佩玦帝門急豪英
濟物無自孑
雜興
虎豹性食人智者畜爲戲形影本相親愚夫見而畏疑
同不疑異遠哉愚與智
呂公初示古詩一編因以短歌荅之
覧君古風之章句兩謝不足以下顧長江走瀾天外來
黃鵠軒風日邊去上有致君却敵之良策下有逍遥傲
世之眞趣惜乎志大名位卑眀珠投闇人疑之昔時名
價滿天下此日塞默趨塵泥古人但以才術喻冨貴自
餘之外胡足思公初之道既如此宐乎窮約而不悲媿
無玉案報神藻聊此感激成荒辭
老萊子
常羨老萊子七十親不衰䬃然雙白鬢尚服五綵衣戲
游曰膝下弄物心熙熙或時暫自跌輒作嬰兒啼清朝
萬鍾禄不肯賣片時人生有此樂何暇外慕爲伊余生
不造才壯蒼天虧搏膺念之子歎咏形諸詩想像且三
復苦血下交頤
往王順山值暴雨雷霆
蒼崖六月陰氣舒一霔淫雨如繩麤霹靂飛出大壑底
烈火黑霧相奔趨人皆喘汗抱樹立紫藤翠蔓皆焦枯
逡巡巳在天中吼有如上帝來追呼震搖巨石當道落
驚嘷時聞虎與貙俄而青巔吐赤日行到平地晴如初
回首絶壁尚可畏吁嗟神怪何所無
蘇學士文集卷第二
