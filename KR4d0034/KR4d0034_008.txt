蘇學士文集卷第八
和彦猷晚宴眀月樓二首
溪聲來從一氣外樓閣插在蒼霞中豔歌横飛送落日
哀筝自響吹霜風低昂黛色四山黯凌亂纈紋疎樹紅
憑闌揮手問世俗何人得到蟾蜍宮
落晚天邊燕席開溪山相照絶纖埃綠楊有意簷前舞
凉月多情海上來香穗縈斜凝画棟酒鱗環合起金罍
自疑身是乘查客泛徹銀河却欲回
依韻和王景章見寄
歲律崢嶸臘候深一天風雪卷愁陰故人默默懷交意
逐客栖栖上國心千里相望空盼盻當年下吏阻追尋
咄嗟謗口聞高誼披豁羇懷見雅吟學道元將禦窮困
浮生何必計升沈世間機盡知難避往者圖書可自任
猶得雲山開醉眼可無俗物撓沖襟鵩來閒暇何須怪
鬼見邪歈豈易禁楚客留情著香草啓期傳意入鳴琴
夫君自上丹霄去莫忘雲泉寄好音
荅仲儀見寄
前歲京都吏議諠勁弓摧翮兩連翩男兒窮困終歸道
世路傾危自有天雲壑已通塵外意茅齋仍得自高眠
寄聲吾舅無相念今作江湖九館仙
雨中聞鶯
嬌騃人家小女兒半啼半語隔花枝黃昏雨密東風急
向此漂零欲泥誰
滄浪亭
一逕抱幽山居然城市間高軒面曲水脩竹慰愁顔迹
與豺狼遠心隨魚鳥閑吾甘老此境無暇事機關
秋雨
陰風攪林壑驟雨到江湖白日不覺没緐雲何處無樓
吟凉筆硯溪夢亂菰蒲聞說京華盛汚泥入敝廬
中秋三夕對月
三夕月俱好清光惟望多風應落桂子露恐減金波念
昔歡娛極如今羇旅何窮猿不相棄夜夜伴吟哦
懷月來求聽琴詩因作六韻
正聲今遁矣古道此焉存商緩知臣僭風薰見帝尊雄
豪尚餘勇淡泊忽忘言緐極殊無閒來長若有源已能
通變化直可探胚渾此理師應得西風獨掩門
送黃通
浪遊天下訪知音健節亭亭恥陸沈當日拜官隨鶴版
此時孤宦入蚘林羇愁雖得著書樂風物能傷遷客心
顧我冥頑入瓦石爲君分袂亦悲吟
秋宿虎丘寺數夕執中以詩見貺因次元韻
生事飄然付一舟吳山蕭寺且淹留白雲已有終身約
醁酒聊驅萬古愁峽束蒼淵深貯月巖排紅樹巧裝秋
徘徊欲出向城市引領烟蘿還自羞
滕子京哀辭
雲霓收壯氣星象卷英魂賢去人何賴才亡世不尊論
兵虛玉帳問俗失朱&KR1650;自爲知音絶低回慟寢門
忠義平生事聲名夷敵聞言皆出諸老勇復冠全軍冥
莫知誰主賢愚豈更分江頭送丹旐哭向九華雲
寒食招和叔遊園
異鄕風俗傷嘉節久客情懷喜友人共挈一尊諸處賞
誰家得似故園春
春日懷舊遊
羇旅怯春風風光上國同情如花有約愁與酒相攻雨
外傷飄燕樓頭羨去鴻西郊遊冶地誰復醉芳叢
春日感懷
微物亦生輝輕風弄客衣花閑情脈脈蝶煖喜霏霏望
國勲名晚傷時歲月飛淹留伴猿鳥何日片帆歸
夢歸
雨隔疎鐘曉不知春風吹夢過江西雨聲破夢北窗響
臥憶江西路亦迷
獨步遊滄浪亭
花枝低攲草色齊不可騎入步是宐時時攜酒秖獨往
醉倒唯有春風知
初晴遊滄浪亭
夜雨連眀春水生嬌雲濃暖弄陰晴簾虛日薄花竹静
時有乳鳩相對鳴
滄浪觀魚
瑟瑟清波見戲鱗浮沈追逐巧相親我嗟不及羣魚樂
虛作人間半世人
遊招隱道中
揚鞭望招隐塵思漠然收雲接青林合泉兼碧草流疎
鐘傳别壑晚日動前樓嘉遁平生志吁嗟得暫遊
揚州城南延賓亭
亂蟬咽咽柳霏霏獨上危亭俯落暉江外山從林下見
城中人向渡頭歸風烟遠近思高遁豺虎縱横難息機
出處兩乖空自撓傷哉吾道欲何依
吳江岸
曉色兼秋色蟬聲雜鳥聲壯懷消鑠盡回首尚心驚
晚泊龜山
南灣晚泊一徘徊小徑山間佛寺開石勢向人森劒戟
灘光和月瀉瓊瑰每傷道路銷時序但屈心情入酒杯
夜籟不喧羣動息長吟聊以寄餘哀
滄浪靜吟
獨遶虛亭步石矼靜中情味世無雙山蟬帶響穿疎戶
野蔓盤青入破窗二子逢時猶死餓三閭遭逐便沈江
我今飽食高眠外惟恨醇醪不滿缸
丹陽子高得逸少瘞鶴銘于焦山之下及梁唐
諸賢四石刻共作一亭以寳墨名之集賢伯鎮
爲之作記遠來求詩因作長句以寄
山陰不是換鵝經京口今存瘞鶴銘瀟灑集仙來作記
風流太守爲開亭兩篇玉橤塵初滌四體銀鉤蘚尚靑
我久臨池無所得願觀遺法快沈冥
遊霅上何上
今古何山是勝遊亂峰縈轉繞滄洲雲含老樹眀還滅
石礙飛泉咽復流遍嶺烟霞迷俗客一溪風雨送歸舟
自嗟塵土先衰老底事孤僧亦白頭
霅上
玉人攜手弄秋英尋徧池臺見月生小杜有靈應羨我
今爲閑客此閑行(杜詩云願爲閑客此閑行)
冬夕偶書
謾走聲名三十年亦曾文采動君前玉顔皓齒他人樂
獨守殘燈理斷編
寒夜十六韻荅子履見寄
風雨夜寒新空齋感慨頻詩書窮不放燈火靜相親眺
聽時懷土低摧動畏人(魏文詩云客子常畏人)漫書成咄咄遠吠厭
狺狺念昔離憂患唯君共苦辛漂流數千里會合十餘
旬各閔傷弓翼聊同喣沬鱗誰知公冶罪衆笑伯龍貧
隔絶今一水暌離將再春嘉篇數爲貺尺牘亦相珍倚
伏時難定屯亨理亦循劒埋猶有氣蠖屈尚能伸邦國
方登俊江湖且放神不憂知在命任重莫如身白首襟
期遠靑雲志業均陶然任元化愼勿損天眞
獨遊曹氏園館因寄伯玉
去年把酒共徘徊今日尋幽獨此來竹密似嫌閑客入
梅含應待主人開贊謀盛府方投刃捍患長隄正展才
早晚得歸如舊約伴君池上倒尊罍
小酌
寒雀喧喧滿竹枝驚風淅瀝玉花飛霜柑糖蟹新醅美
醉覺人生萬事非
送人還吳江道中作
江雲春重雨垂垂索莫情懷送客歸不憤東風促行棹
羨他雙燕逆風飛
題廣喜法師堂
我爲名驅苦俗塵師知法喜自怡神未知歡戚兩忘者
始是人間出世人
詩僧則暉求詩
全吳氣象豪詩思合翹翹風雅久零落江山應寂寥會
將趨古淡先可去浮嚻好約長吟處霜天看怒潮
關都官孤山四照閣
勢壓蒼崕險可驚攀雲半日到軒楹㫄觀竹樹回環翠
下視湖山表裏清漸覺愁隨烟靄散只疑身有羽翰生
他年君挂朱&KR1650;後蠟屐卭枝伴此行
清軒
誰鑿幽軒刮眼眀湖中嘉處更禪扃龍聽夜講寒生席
鷗伴晨齋暖戲庭水月澄眀應作觀雲山濃淡自開屛
我公亦爲留奇句此地人閒合有靈
某爲世所棄困居於蘇平生交遊過門不顧長
安侍讀葉丈不以秦吳之遠高下之隔閔此窮
悴特貺以詩然韻險句奇不可攀續仰酬高誼
強抉蕪音
公鎮西都擁劇權遠嗟窮苦寄新篇氣雄迥出關河外
句險空驚魚鳥前玉帳夜嚴兵似水茅齋春靜草如烟
才愚榮悴皆殊絶自笑相酬更斐然
暑中閑詠
嘉果浮沈酒半醺床頭書冊亂紛紛北軒凉吹開疎竹
臥看靑天行白雲
寄題趙叔平嘉樹亭
嘉樹名亭古意同拂簷圍砌共青蔥午陰閑淡茶烟外
曉韻蕭疎睡雨中開戶常時對君子遶軒終日是清風
盤根得地年年盛豈學春林一晌紅
西軒垂釣偶作
曾以文章上石渠忽因讒口出儲胥致君事業堆胷臆
却伴溪童學釣魚
夜聞笮酒有聲因而成咏
糟牀新壓響泠泠攲枕初聞睡自輕幾段愁悰俱滴破
一番歡意巳篘成空階夜雨徒傳句三峽流泉無此聲
只待松軒看飛雪呼賓同飲甕頭清
秋夕懷南中故人
向夕依闌念昔遊蕭條節物更他州池平不動天深碧
月色無情人獨愁千里江山幽信絶一場風露敗荷秋
征鴻急急知何事斷續哀鳴過不休
蘇學士文集卷第八
