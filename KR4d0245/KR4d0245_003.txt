東塘集卷三宋袁說友撰
五言律詩
喜晴放海棠
春日海棠早媚雲開遠嵐醉容猶未足睡態已微酣嫩
綠干枝襯殷紅一點含東君真有助落筆為渠談
常通判惠虞美人花亦名雙魚兒花
好景無窮巷名園有異姿春今十分好花又一番竒比
目紅綃結雙魚碧玉枝孤窗還遣伴空憶美人詞
盆池荷花
根向盆池束華敷菡萏叢細擎深院宇低裊半窗風蘸
水凝綃翠當軒試臉紅化工雖力淺猶折小蓮蓬
石上玉簪花
根齧稜稜石香銜寸寸心誤人猜落蘂眩眼拾遺簪掬
水滋繁種柔枝倚短岑清姿浮玉潤不受暗塵侵
植花於假山
巖石稜稜巧盆池淺淺開空山初幻化方丈小飛来屈
曲清泉溜參差細草栽只今山在眼着眼便徘徊
石上水蕉
傍石根斜綴澄波葉半舒氣涵流水潤冷徹内心虚帶
月軒窗外凝藍雨露餘憑將摩詰畫雪裏細尋渠
和林子長種菰韻
城郭千林靜菰蒲二頃宜移根元不費殖利已先知僅
脱黃泥賤相從白玉炊平生慣藜藿於此羨耘耔
屋後植竹
穏袖三年手新鋤十丈園傍山移早筀掃徑斸孤根瑣
碎梢頭影凄凉竹外村可人風月地頭角見龍孫
丹桂
月窟分僊種人間識此花十分晴殢酒一抹晚呈霞曉
鏡勻丹臉香肌挹絳紗相看秋色淨獨映夕陽斜
水竹
拳石環清泚龍鬚細屈蟠兩峯低峍崒一簇小琅玕密
葉風前影疎枝水底寒相從此君爾著意問平安
楊梅
酒著圓腮重珠聯細葉芳絳紗籠蜜顆朱粉皺新粧色
漬桑間椹甘傳荔子漿輕酸認梅種草木有他楊
莫子章惠蒲萄
慣病宜秋早分甘荷歲寒驪珠初壓架馬乳又堆盤酒
美誇重醒書成欠百端不須煩廣利移種眩長安
謝周唐卿分惠宣棃二首
啄木門初扣分甘味占高風標誇飣坐津潤憶流膏賸
受千梨戶寧辭五藏刀一杯須領意老欲為渠饕
澹澹夕陽遠行秋塞鴈高卷舒連夜燭長短幾檠膏貧
豈嗟懸磬家猶及賣刀藜腸慣羞澁更覺近來饕
周可大惠崑崙桃
秋雨成蕭瑟緗桃辱記存品高来禁籞地遠想崑崙幸
有千年實愁無五石樽欲修瓊玖報素手愧空言
謝侃老惠乳糕
多病柘漿酒閒愁梅雨天婆娑清夢斷剥啄好音傳憐
我虀鹽薄從渠乳酪鮮莫嗟聞道晚著意問師禪
嘗顧渚新茶
碧玉圑枝種青山擷草人先春迎曉至未雨得芽新雲
疊槍旗細風生齒頰頻何人修故事香味徹楓宸
惠相之惠顧渚芽答以建茗
一室環三徑諸郎讀五車山高空鎖翠澗闊自流花輟
我閩山焙酬君顧渚芽書來驚歲晚老去各天涯
鬭茶
截玉誇私鬭烹泉測嫩湯稍堪膚寸舌一洗莧藜腸千
枕消魔障春芽敵劒鋩年年較新品身老玉甌嘗
遺建茶於惠老
東入吳中晚團龍第一匳政須香齒頰莫慣下薑鹽笑
我便搜攪從君辨苦甜更煩揮妙手銀粟看纖纖
沈無隠國正惠殿廬所賜香茶
公論歸吾黨平生只故人近書時遣况舊雨日相親茶
輟閩山貢香分御府珍須公文石陛回首霅溪濱
謝吳斗南教授惠貢茶
我愧周行久君方戴席重一緘馳素璽五玉卧烏龍滴
雪浮甌淺濡香過齒濃欲酬新句好官事正填胷
謝葉秀州惠酒
雅况尊罍重高情翰墨餘寒窗半杯醁老眼數行書舊
雨故人少因風來雁疎君侯獨懷舊一歲幾相於
晚春過雨
酒惡病成惱春深愁轉加園林三月事風雨一庭花燕
幕自相語蜂屯爭趁衙傍欄迎霽色溪上幾人家
梅雨踰月始晴甫兩日復大雨
猛作連朝雨愁添一尺溪頽雲驚滿坐漲水急平堤澤
國幾成壑田家未半犂關心獨朝暮剛認勃姑啼
和林子長池上聽雨韻
遠浦鳴疎雨平林送落暉霏煙青柳暗晚霽白鷗歸觸
目懷心賞憑川念昔非池塘消息近一笑莫身違
歸舟遇大風雨
客裏纔三日歸來僅一程片雲天外立短棹雨中行小
却黃昏路猶須半夜晴春光又零落游子不勝情
夏至日雨
煙暝千巖木溪明一帶樓片雲封舊恨急雨罥新愁節
又匆匆過詩從軋軋抽病軀無耐暑老鬢不禁秋
暑雨
獵獵蒲欹岸斑斑蘚漬墻簷低泣蛛網葉落濺蜂房西
嶂暮凝色北窗新送凉晚来池上過風擘藕花香
溽暑雨後
多病愁如許催人暑奈何簷窮風有限雲薄雨無多浪
捲連村麥珠旋小葉荷炎凉苦多變四月未清和
雨中即事
夜雨恰一尺新秧高九分煙深數峯暗澗急滿山聞蒼
蔚添新翠溟濛藹暮雲田家方樂歲泥淖也忘勤
喜晴
夢斷窗全曙兒童競報晴層雲擘輕絮飛鵲噪新聲一
水長天靜雙溪萬櫓鳴傍簷聊覓句樂處漫蠅營
久雨霽後見月
漲水横侵屋輕舟半宿溪竹風千影亂簾月一鈎低鼠
黠欺殘照鴉啼識故棲餘樽纔稍稍薄露已凄凄
暑夜得月
風攪桐聲碎螻鳴鼓吹長半山蟾吐影一水鑑浮光冷
碧迎秋色清飈借久凉不堪鷄唱曉歸枕報朝陽
登屋後城
笑傲愁如失登臨酒半醒故將雙眼碧割斷半山青土
沃差宜竹城高未著亭可人東郭外綃翠舞娉婷
雙溪亭
源委縈苕霅乾坤接水雲半天孤月照兩派一溪分日
落虹垂影魚翻縠斷紋煙波豈無義(邦人謂雙溪為無義水)涇渭
固難羣
題小隠九曲亭
小隠前山入空亭往事忙放泉杯曲水環坐客流觴雅
不尋絲竹歸宜釂酒漿山陰莫專美更數水雲鄉
題墨妙亭
繭紙竒蹤絶龜趺古意長憐渠風雨厄為爾屋廬藏寂
寂閒庭静迢迢永晝忙傷心三廢碣猶識漢文章
白蘋亭
苕水誇空闊蘋花笑泬寥(白蘋今無有矣)樓臺溪上女楊柳岸
邊橋凉月明烟渚春冰稱畫橈晚来魚一躍帶雨識魚跳
北園
菡萏暑風曉芙蕖秋露時青山無限好明月故相宜雨
長穿城竹湖深隔岸池春堂夜留客舉首問南箕
水西葉氏園(石林之後)
風月欲在眼園林須傍家崚嶒飛翠巘颭灧舞綃花門
近山光入堂深樹影斜猶將小西景更為石林誇
俞氏園
好景環深院名園得故家樓高春帶月池曲曉催花亭
著城頭穏溪浮眼界賖成陰雖歲月老樹看槎牙(霅川名園)
(圃惟俞園歲月最久)
王氏山居
豆粥通幽徑松杉蔽野門眼空樓外碧身落洞前村荷
靜風巖曉梅開雪月昏環山書未捲林薄鳥聲喧
六客堂
山水吳興窟風流一代雄滿城溪月裏六客笑談中玉
骨埋黃陌雲書掛碧空(六客堂東坡所書也)聲名百年舊無復二
三公
碧瀾堂
照影瀾飛碧臨深雨過凉夜横千櫂月冷浸一溪堂魚
躍翻寒藻鷗閒戱夕陽百年數行客幾度落危檣
題顔魯公懷忠堂
羽化仙家久祠嚴霅水東一身終許國千載獨懷忠徙
倚豐碑舊瞻依古像雄堂堂祭如在從祀有坡公
慈感寺
門迫滄浪水堂深泰華蓮光芒珠一粟相貌佛諸天(寺藏)
(蚌珠具羅漢如来相)樹老半無葉僧閒誰問禪雨暘須大士澤國
屢豐年
遊慈感寺用壁間趙安石韻
薄俗冷還暖餘年春復秋詩窮無限意身老半生愁飽
睡書慵展居閒客強畱功名羞鏡裏白髮奈盈頭
慈感寺放生
生滅成宗劫慈悲種善因紛紛嗟蠢動一一付波臣物
我形聲異人禽愛惡均不堪明月夜小艇擲絲綸
慈感寺四月八日浴佛會
一刹傳經地諸天誕佛辰猶將清淨水更浴涅盤身居
士應無垢菩提各有因要須憑苦海萬里滌情塵
同周可大莫子章同遊證通寺
好友頻相過閒愁一笑忘逶迤蕭寺徑淡薄老僧房飽
飯溪山足空門日月長歸来懷妙語心地轉清凉
天寧寺有白石曰卞山脚石上多名公題識
隠隠来崗續沈沈土脉縈一峯庭下立十里地中行石
脚猶依佛山腰恰近城摩挱嗟歲月風雨幾題名
侃老捨天寧寺往遊何道二山二首
拍手笑無語挑包去不還行行餘一鉢歷歷上諸山明
月隨方照孤雲任意閒猊床待師處猿鳥撤松關
飛錫真游戱論詩解往還一聲獅子吼十里道場山綠
竹静無語白雲長自閒趙州應路滑無復嘆間關
遊清凉寺逢說命者傅會云帥垣星照西方
奔走纔千里辛勤說五行星躔初下照君命趣東征萬
壑乾坤注千艘日夜横江山看不暇此役快平生
峴山塔院
野寺埋荒草浮屠出近郊松聲来葆樂竹影亂旗梢地
僻鐘魚響庭空燕雀巢斷崖流澗遠隠隠下山坳
送惠老往住上方
又作西山去潮音鼓一通叢林推此老詩社得諸公著
眼浮生外衝風逆水中殷勤三請已此意不雷同
過富池廟
祀典名稱重神靈遠近聞陳牲共豕一裹飯集烏羣水
旱憂民切江山護國勤丹誠禱祠下不敢事虚文
霸王廟
志大無遺策天亡有愧心威稜空炯炯祠殿獨陰陰木
秀千年古溪流萬折深江東父老意羯鼓奏新音
過三山磯有廟祀李氏女嘗以詩託之過客夢
中江神曰遊奕將嘗求經於陳惠公得冥司遷
職
磯到三山峻濤奔亂石濱吟哦靈女廟遊奕護江神古
往人何在幽冥事已深平生仗忠信持此問天津
訪趙王北園荷池
小熟烏程釀重遊習氏園亂蟬依柳噪疎雨趁荷喧短
棹雙溪静輕鷗一羽翻青山滿歸路新月送黃昏
過鄰水縣横碧川
一水横空翠羣山送遠陰臨流新柳媚隔岸小樓深五
斗淵明米朞年子賤琴可人山水縣莫倦讀書音
出東城觀水
浩蕩東城外微茫病眼開烟颿一鳥過雲插亂峯堆綠
水漫漫去青山衮衮来飛邊雙鷺沒天末晚風迴
駱駝橋
家住水雲窟路分苕霅溪天高横蝃蝀水闊跨鯨鯢捲
浪去還却行人東望西帆檣驚歲月橋柱幾人題
甘棠橋
波入南溪綠荷薰夾岸香一川虹倒影百步帶横塘(邦人)
(為橋如腰帶形)舟傍橋邊柳魚驚月下榔人亡遺愛遠誰復賦
甘棠
舟行夜過甘棠橋
遠鼓三更急長虹十丈低影浮冰鑑月身渡玉壺溪畫
燭人應醉桃源路肯迷疎星與殘月點點下玻璃
舟泊竹篠港夜坐誦後山詩
沙岸人歸後船窗月上時霜風竹篠港燈火後山詩歲
晚羈懷惡江空熟路遲鄰舟一樽酒不使老夫知
舟發黃州連日遇逆風泊赤壁
赤壁磯方到黃州路未遙辛勤四十里䟦涉兩三朝戢
戢牛羊下閒閒鷗鷺驕忍將今歲月容易客中銷
舟遇逆風有葉舟坐二小兒以一竿掛二笠代
帆而来
小艇浮孤葦垂髫識二童巧將雙箬笠快奪一帆風去
去漁歌裏翩翩麥浪中吳兒慣浮浪早已逐飄蓬
舟行邂逅别吳子明郎中
杜宇催歸急青山送客忙去帆辭斷港過眼接危檣親
戚五年别尊罍一笑長山西墮殘照不忍酹離觴
庖人舟以風殿後早飯不繼
帆蓆攙前去炊煙落後陳一杯羹已飫方丈食何因自
分貧兼客休嗟愁殺人江風吹送穏晚酌待頻頻
舟中懷稚子
遠浦三更月春風一夜程平生慣安静多病怯征行急
櫓誇先後連山護送迎關心小兒女幽夢落東城
觀漁舟得巨魚
猛作修鱗想觀漁憶故濠横舟排雪浪敏手奪銀刀過
熟偏宜酒餘鮮更帶糟忍窮須忍口老矣為渠饕
舟過七里店迓客
漲水一篙足環山七里長維舟横略彴驚鷺入菰蔣話
舊人俱老相嗟鬢各霜年來慵不出猶未免迎將
舟中酒味酸許深父漕使以家釀来亦不欲受
樽酒稱臺餽牢辭以例陳獨醒心已醉不飲意如春凝
望嗟陶令誇醒笑伯倫兼金有前訓寄謝白衣人
月河
路轉雙溪曲河灣一逕通清秋楊柳月落日芰荷風直
抵濯纓水當前文筆峯滿城佳氣聚擢秀美羣公
練湖
練湖四十里往往半徐州巨浸膏千畆餘波濟萬艘回
旋迷宿鳥浩蕩狎飛鷗父老相迎問猶懷旱暵憂
入淮
桐栢分源遠清流接泗濱於何號邊境不忍問淮民北
顧關山在西風草木新天河如可挽吾欲洗邊塵
上官桀詐令人為燕王旦上書言光疑有非常
臣願歸符璽宿衛察變上曰朕知是書詐也後
桀燕王等謀廢立事覺盡誅
燕國歸符璽將軍有謗書君王嗟詭詐黨與悉趦趄白
日中天照浮雲掃地除狂謀身一敗邪骨滿丘墟
高廟災董仲舒推說其意稿未上主父偃候仲
舒私見嫉之竊其書而奏焉上召視諸儒吕步
舒以為大愚下仲舒吏當死詔赦之
老學推占後姦人媢嫉初懷私真詭計候見竊成書猛
欲擠賢轍寧思戒覆車那知一回首身已斃誅鋤
文帝登虎圈問尉禽獸簿不能對虎圈嗇夫對
甚悉上拜嗇夫為上林令張釋之曰今以口辨
超遷恐天下爭口辨無實遂不拜
辨舌機鋒銳言簧巧意傾一聞賢者議衆鄙嗇夫名利
口宜深戒違顔願力爭須知玄默化帝已久躬行
文帝議以賈誼任公卿絳灌馮敬等害之乃毁
誼曰洛陽年少擅權於是天子疎之以誼為長
沙王太傅
諸老讒言入長沙遠地留一聞天子議衆嫉少年謀自
墮姦諛術誰寬痛哭憂至今言絳灌猶為孔門羞
張湯治獄皆窮根本上欲釋嚴助伍被湯曰弗
誅後不可治巧排大臣益見尊任後以懷詐面
欺上使使簿責湯湯為書謝遂自殺
最是慈祥日為臣慘刻聞彎弓屠善類刺骨見深文流
毒嗟苛吏傷恩負此君不知慚簿責一死尚何云
遇張玉叔荆漕自潼州易節来言蜀人兩載前
以制帥相期矣
上愧三朝老深慚四蜀民君恩無語報世事有前因叱
馭寧論遠捫參敢愛身但思強健日歸計莫因循
孟子開宰餘杭二首
畿邑三年令先聲百里春公朝勤恤隠吾道足親民不
作勞人想猶堪發刃新從渠清俗論峩豸已知津
得友寧論少登門不愧遲交游今有幾襟抱獨相期笑
我方椎鈍如公政驟馳我今懷舊意不敢愛於詩
武康縣治松桂林二首
松桂論交久詩書造道深猶於官事日不忘歲寒心此
地賡酬句他年蔽芾隂男邦有佳政應促詔綸音
詩競山川秀亭隨草木新弦歌魯言偃吏隠漢梅真淇
苑雪霜&KR0757;廣寒宫殿春相望不百里一葦要身親
遺雲液新醇花胯正焙於制幕
彦聚有英倫公餘無雜賓一樽雲送液寸玉雪先春浮
蟻酒中聖團龍天上珍遣之陪幕府聊以欵車巾
曾同年南仲至自德清二首
歲月飛梭疾交游舊雨疎故人欣戾止之子最相於話
舊須樽酒奔忙缺飯蔬不酬千種意空寄一行書
老去慵馳騖詩来慰闊疏吾廬聊復爾仁里盍依於乞
米慚書帖呼兒笑擷蔬強吟鬚撚句博得玉鈎書
和同年張唐英懷弟晉英韻二首
舊學知何補丹心早已平過從欣故侣慨慕熟英聲笑
洽愁腸釋詩来俗眼清君家好兄弟何愧洛中程
嗜利終羞澁論交愧懶昏日高忺閉戶客至倦迎門多
謝鏗金語来如挾纊温窮年得佳友花柳樂村村
和張思濟縣尉韻二首
作計尋山徑論交獨兩生相過真有意多病只垂情老
怯終年别詩煩一夜程懷思幾秋夢月落曉溪横
書債頻年積舟行一水期稍吟秋夜雨不盡故人思正
為才高累寧論事了嗤相忘心屢折落筆更蜚馳
和唐英韻
客久催歸馭愁牢愛大杯驪駒勤詠歎行李尚淹回皇
甫有書至盖公何日来巾車莫濡滯祗此趣鹽梅
和丁端叔九日韻
風雨重陽候旌旗五客遊清樽煩卜夜歸鬢但驚秋薄
暮靄雲散傾城終日留晚樓東望際萸菊故園丘
和人懷歸
宦海風波惡窮途故舊新匹夫猶按劒夜璧莫投人狎
水舟沈羽防城口累身歸来老丘壑一笑樂吾真
和林子長家庭韻
諸郎方競秀蘭玉謝庭家國士無雙譽蟾宫第一花侍
嬪歌采苢笄鬢綰堆鴉已辦如椽筆綿綿賦瓞瓜
和惠老自上方来住廣福寺
歲晚逢三友身閒愛一丘喜聞孤錫至又向白蘋留失
笑拈花手無人野渡舟個中須具眼著語待公酬
鄉人徐辯道見過自云有升平遺策當挾之西
遊乞詩祖行聊作一首
鄉翁初識面獨往定何如客舍風霜急權門韋布疎北
書應有犬南食尚無魚身外祗遺策蒼苔空故廬
故人爽貸粟之約
小泊漁舟晚春風燕子回從渠三月約誤我一舟來風
雨故相厄溪山猶可陪人生竟何有此抱向誰開
謝王進士惠近作
秋入淮鄉老風連塞鴈悲一書煩故舊七字更新竒我
已歸颿日公方客館時天涯每相遇不敢愛於詩
謝李兼善書庫寄近作
筆下陳無已香分一瓣竒有孫今見嫡得髓政忘皮懷
舊書来曰驚人語妙時猶思頻咀嚼嚥子百篇詩
謝趙周錫制幹和篇
甫擲抛磚句俄驚翻水成源泉誇敏思擊鉢噤無聲白
玉彫鐫巧黃金煅煉精我慚非腹藁不復敢披呈
疑獨學錄屢過僕言詩又遺以成編盖區區每
有意於此而拙無佳語為大恨因作鄙言奉報
初聞富經術頗復事風騷作者意不盡斯人才已高大
編来警策短髮對爬搔好語遠相避獨憐曾幾遭
泊金陵得仲元書
親戚不忍别弟兄那可離枕邊鴻鴈信天外鶺鴒詩老
大須長健音書莫較遲今朝萬金至無語不成思
興化吳宰商卿來書
百里報消息一緘勞寄馳但知懷舊切猶恨得書遲儒
者可言政懷邦當易為問君安否外别後幾篇詩
讀書
宦牒剛馳逐篇章半掃除稍尋無事日重理舊詩書筆
硯寒燈寂軒窗晝景舒政須堂下問糟粕意何如
持課
夢接三乘境香勝一炷薰風窗獨趺坐鳥雀聽聲聞目
想金剛會心存貝葉文稍蠲煩惱毒天雨看繽紛
周可大攜子入山讀書
一日不覿面三秋應動心剛聞將子去又慣入山深飯
飽羣書樂窗閒萬竹隂扁舟纔十里得得要相尋
訓子
投老尋三窟傳家只一經呼兒親料理開卷熟叮嚀我
已頭居白誰堪芥拾青頗懷蘭與玉長憶謝家庭
展掃先塋
寂寞千松老縈紆一水通重來驚鬢雪遺恨滿春風拱
木人何在傷心淚已窮羇懷不成寐月落半山空
展掃先塋省伯氏用前韻
久作弟兄别相看笑語通寒窗酧酒夜落月對床風志
得寧論晚名高不畏窮君看天下事一一漫彫空
閉戶
戶屨無人滿庭羅盡日張閒窗書白羽清夢熟黃粱瓦
甕苕溪渌銅鑪柏子香出門本無礙龜穴慣深藏
曝書
紅日庭初熭青編手自摩烏踆浮竹簡魚蠧眩陽和眼
恨頻催老書慚未觸多相看不相棄同老故山阿
試硯
斷璧推良質寒窗足雅供點分鸜眼秀色漬馬肝濃巖
浸端溪月紋藏古歙峯可憐方寸石筆下幾迎逢
治藥
藥採人間足方從肘後參年來醫罕問老去病多諳風
雨關淫疾刀圭辨苦甘君看不龜手猶敗越人南
理髮
揀髮亭移晝臨風手獨搔愁添絲幾縷老怯鬢雙毛自
歎頭顱薄空懷膽氣豪年華莫相逼疎櫛已如繅
懷仲子病目
秋日家鄉遠西風去鴈遲小兒應藥喜老父數歸期昨
夜三江夢今朝五字詩至情如飲水冷煖自深知
家信報仲子目疾已平用前韻
峴也平安久書云傳遽遲意寬千里遠歸更一旬期眼
過無非景身閒足可詩江湖終欲老鷗鳥已先知
有感
萬事緣憎愛孤衷只惷愚歸與乖俗好老矣誤時須舉
世冲霄鵠何人濫吹竽窮通一不問無復鬼揶揄
偶成
老眼慵開闔閒窗獨欠伸夢殘亭過午漏永箭浮申黃
卷卷舒足黑甜滋味真生涯惟一枕百慮不關身
燈花
一點寒釭照樓頭夜鼓撾報人初綴玉戱我只空花身
已遺榮辱燈應誤逞誇焚膏疇昔事牆角幾檠斜
自適
有地容投老無田解賦歸浮生幾朝露活計一書幃閒
只詩添債愁應帶減圍人間翻覆手莫怨是中非
絶糧
舊索長安米今無負郭田平生一飽計歲晚百憂煎漂
母今何有王孫空自憐日高亭欲午寒屋竈無煙
淮白
未識淮鄉味饕饞老不衰及兹秋水漲已食小鮮肥衆
口雖難美飢腸本易為豈無鱸鱠好物以罕為竒
古鏡
老眼羞看鏡華顛怯半霜棲遲勲業晚孤負歲年長月
透光深杳花搖影頡頏衣冠從爾正不趁曉来粧
景山寺古鼎
小憩山前路清談得道僧愛渠惟一鼎持此供三乘製
作前無古摩挲喜不勝兹遊真可樂著句憶吾曾
靈壁蹲石
幾朵連峯峻千年古鏡浮氣分靈壁秀聲逐泗濱流笑
我成孤影從渠老一丘山川多勝地擊拊嘆中州
洞庭立峯
絶壁横翔勢當軒偉岸姿一峯雲欲下亂蘚雨頻滋獨
立霜寒耐銜空月影篩緬懷黃石事猶想穀城時
玲瓏山
頗怪玲瓏景渾疑雷雨穿燈分巖下徑目駭洞中天傍
磴莓苔合環山草木鮮白雲時欲下煙鎖閉神仙
與副伴王領衛論奕象
輕兵三十二一著見安危疋馬渡河日單車馳敵時棘
門漫兒戱淝水付枰棋小試平戎手將軍更出竒
扇畫雪景
杖屨祁寒裏林巒幻景同生綃明月影淡墨老霜叢點
染三冬雪招邀六月風呼童小揮手殘吹襲簾櫳
壁畫竹鶴
風月寒窗寂丹青半堵開南牆看儼立華表認歸來邈
想風聲唳求棲鳥雀猜雨餘新著色點點上蒼苔
卞山石林
物是人非舊堂空語不譍千重雲夭矯百態玉崚嶒斷
壁苔封徑懸巖樹掛藤搘頥重覓日猶記昔年曾
午陰小飲
草樹澗邊青人稀自掩扄陰沈端午水晴映半天星倦
枕敷横榻枯藜傍小亭誰知一杯酒小醉不嫌醒
和惠老元日立春復雪韻
一聲春正曉雪裏薦新年攬鏡星霜久催人歲月遷化
工原著意物態漫爭妍我老心尤遠居閒覺地偏
歸自郊外遇雪
細雨初收脚飛来已濺身固應宜瑞雪未必困行人酒
裏寒猶重吟邊語未新更憐渠白叟呵手訴車塵
和某提舉喜雪韻
冷徹狐裘薄風團柳絮堆雪先迎臘至梅怯後時開曉
色連山老年華兩鬢催浮生驚節物誰與賦歸来
東塘集卷三
