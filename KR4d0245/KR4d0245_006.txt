東塘集卷六宋袁說友撰
五言絶句
贈相士林石
豈是無仙骨平生百念輕但存方寸地吾不計前程
題關都官西湖孤山四照閣圖
三賢堂趣遠四照閣詩傳高節無人繼孤山只儼然
跋本朝六名公帖
道喪嗟耆舊人亡獨簡編家藏六君帖何必萬人傳
六言絶句
十三日飲俞園昌甫斯遠彦章畢至
忽爾嚴冬設鱠更於晴日觀梅人道荒尋邂逅我忻良
集而來
題米元暉太湖圖卷
水際天低岸遠山腰霧捲雲鋪擬喚松江小艇歸來好
趁蓴鱸
題東坡蘇公三笑圖帖
不覺虎溪過却軒渠一笑而歸此笑此心真處自然魚
躍鳶飛
和程泰之閣學汎舟南溪遇雪韻三首
目斷山前浮玉春回雪裏宜城得意扁舟乘興歸来好
語增明
憐我閉門卧雪慚渠有酒盈樽老盡青山曉色愁添白
髮霜根
孤鴈聲悲南浦漁人冷徹歸蓑獨有耐寒瓊玉一枝先
奪陽和
七言絶句
和康叔探梅韻三首
今年人憶去年梅試問今年花已開見說春風正料理
不應小雨便花摧
詩壇傳檄未應虚忍負東君自作疎急急花前巖下看
横斜清淺兩何如
尋梅著語樂清閒已覺孤山氣象還未辦輕舟行百里
也須踏脚法華山
題石上玉簪花
欲訪招提倦不禁空懷落落海潮音如今不作維摩病
猶記年時賦玉簪
翠鈿瓊葩别樣芳涼風微雨淡梳粧姮娥夜半朝天闕
應有遺簪墜帝旁
和范石湖詠雙蓮三首
江妃瑟裏恨沈沈萬點紅邊意轉深擁出三千歌舞罷
翠綃縈得兩同心
天泉池上舞晴暉一别人家未肯歸千載却隨湘女泣
風前時學鳳凰飛
鑑湖一曲記蓬萊櫂入紅蕖挽不回今日池光少公事
好懷聊復為渠開
題尤提舉惠雙蓮二首
十年蹤跡落修門賸憶西湖菡萏風今日江城秋浦上
舞綃依約舊相逢
六月炎歊苦盛長一枝遣伴北窗凉此花便合雄文記
擬為君書瑞應堂
致菊種於子長
好花一歲幾回開喜見東籬舊信來不惜移根到鄰里
離披也入畫堂栽
致盆梔子於同年樓大防天官
一輪月影漲幽香碧玉釵頭白玉粧持似此花供燕几
玉堂端可夀萱堂
和程閣學送小春茶韻四首
眼看節物去重來又見寒梢數點梅草木已隨新歲好
冬芽豫占一年魁
物物呈祥豈偶然新芽新味更新年靈苖却解為人夀
請為君謨續此篇
七椀由來厭八珍猶堪代酒亦生春箇中風味須知趣
慙愧劉公獨倚新
家山歴歴未歸來投老江湖祇自咍頼有年年鄉信好
一甌浮玉飽春臺
和子長見招韻四首
攻擊愁城從事裏消磨日月手談中不緣我輩真風味
安得尊前笑語同
青林綠幄春歸後翠岫蒼崖雨過初作意尋幽還得笑
隨宜供客莫求餘
清游已恨期年别勝處能消一日情莫對浮山無好語
相逢草木有佳聲
飛香雨過雙溪閣舞翠荷開十丈花佳處正須供一賞
相從吾亦豈匏瓜
招山陽高徐二生飲二首
梅花時節屢開樽欲贈梅花欠可人今日有人梅樣好
逢君同賞雪中春
欲作山隂興盡回良思與子把離杯要須人境俱清絶
好抱瑶琴踏雪來
到房山交代招飲四首
躡盡巉巖氣未蘇悔來坡下獨長吁一觀烟霧南山面
從昔名坡信厚誣
簷外浮嵐㬉翠堆道人清眼為渠開飡錢官薄何須計
直為南山亦合來
勝日山堂共一樽未妨窈窕對嶙峋髻分翠影眉争綠
人與南山各可人
妓圍簷額潤空青岫幌雲關夜不扄吏隠風流輸我輩
不須逋客詫山靈
再次韻四首
山好能令肺病蘇詩來把玩更驚吁蜀人例作殘山看
端喜因詩免受誣
語不能工恨作堆撚髭空對翠屏開清吟賴有雕龍手
繡段聯翩詔後來
犖确悍頑經數驛醒然初挹碧嶙峋眼明驟與真山晤
不比逃虛見似人
山色隂晴遠更青誰教睥睨枕巖扄詩翁意欲移千步
安得朱符祝巨靈
再次交代韻四首
筆力潛窺大小蘇詩傳諸老定嚱吁從今訂價連城重
政使羣兒有善誣
昔夸石廩祝融堆驟見人家畫軸開坐挹高寒吾願足
此行似為此山來
環秀亭中命淥樽雲烟明滅映嶙峋佐州不喜分風月
喜與南山作主人
詩人妙思天同巧鬼守玄關不及扄閒挹山光誦竒語
斷無塵滓溷襟靈
再次交代韻四首
嗣皇仁覆物昭蘇皋自陳謨鯀自吁聞道諸公扶國論
須君左袒訂邦誣
今朝著我簿書堆領客樽罍未辦開始信南山是知己
露竒呈秀斬關來
漫叟當年臼作樽侑樽青嶂漫嶙峋與君屢共山前醉
似覺清歡勝昔人
傳聞洞府鎖高清探著詩成數啟扄想見羣僊書玉葉
更應交口歎精靈
再次韻四首
君家詩價自姑蘇系胄蟬聯世唶吁欲把阿元輕輩行
古今俗子喜相誣(世稱韋郎葛立方謂士元非韋比立說甚嚴見韻語陽秋)
眼底薔薇玉雪堆過從休待牡丹開送春疎酒山應笑
底用奚囊日往來(是日同小酌)
視草行看賜上樽濁醪付我酹嶙峋扶攜誰共山前醉
從此無君度外人
詩愁磨盡鬢邊青玄鑰無施閉理扄牛渚錦官祠廟古
瓣香儻格在天靈
復次韻四首
諸李辭章推李白向來蜀道賦噫吁房陵山險猶如許
石穴巴卭定不誣
昔上瞿塘灎澦堆盤渦如井放舡開山行歡喜今非錯
(地有錯歡喜山)備見捎濆撆漩來
十里髻鬟誰綰結半天蒼翠自嶙峋教兒莫憚依山住
闊領裁衣盡土人
病肺還沽竹葉青(房酒頗佳)小園春去尚深扄春衫紅藥強
相比婢子可憐無性靈
夜飲朱國寶家
又見僊潭二月春一番官柳市橋新重來莫訝星星髮
樽酒相看只故人
二十日新田清江一曲小飲
一曲清江古岸頭茅簷初日照高秋數聲又得閒身到
相對綠漪横小舟
晦日昌甫見過因約伯皋小飲黃守繼至三首
滿簷風動海棠雨北客江南詩酒中華髮尊前無好句
飛花常望夕陽紅
章泉泉水在玉山有客歲時來往間今古風烟只如此
見君生怕又言還
靖州太守詩自佳留連濁酒看殘花澗上久矣無此樂
落拓尤憐雲月家
飲歸
醉飲寒窗慣擊鮮扶頭岌岌似乘船賡酬磊落成佳致
糠粃誰令輒在前
謝王提幹召飲三首(既往則妓車集一杯徑歸)
坐上紅衣未放歌客間冷面釂金荷驚飛可待聞檀板
擬奈吾家故事何
賓筵笑語雜絲絃說到山翁更粲然衰鬢豈應粧面側
陳編只合粉袍前
不慣香風擁妓車分當清坐冷官衙歸來自笑殺風景
却把茶甌對菊花
學宫諸生飲邀予與子野同之二首
同簉儒宫把一觴鹿鳴伐木奏深堂要防技癢論文地
莫憶前宵放酒狂
少日峨冠英俊場課餘觴飲共徜徉孰知薄宦江湖去
頻夢爐亭餅飥香
求酒於鄰
太息官寒獨養疴浮生半作病維摩新涼欲學東城醉
亡奈維罍已恥何
求酒於周時仲教授
寒窗矻矻數更聲燈火無多獨自親忽報周郎好消息
明朝應遣白衣人
謝曹宗臣惠詩酒二首
公今自是客中身更為閒人念客情料得酒腸終易放
一樽相寄拓愁城
方册相看四十年客中尋得舊夤緣與君一夜清談約
已覺羇懷寖不然
和同年張季良少卿餽家釀韻三首
六十衰頽愧髩蓬黃花更負一年中白衣誰薦紅萸酒
吸盡殘荷碧玉筒
與君昔日賦斜陽綺語曾窺萬丈光節物撩人人更老
籬邊猶是去年黃
拭目高吟陋戴盆續貂何敢曳詩門百壺蕩漿惟公爾
此外應無說尹村
謝魏南伯饋假河魨羹
江南風物與君論蘆笋䕡蒿薦晚樽舉酒不知身在遠
隔江誰送假河魨
先遺二子魚於子長踰旬而子長以四子魚來
詩來愧我秕糠前四尾堆盤勝酒&KR0657;席上已無彈鋏恨
感恩何止二贏錢
泊吳江食蓴鱸菰菜二首
青絲簇飣蓴羹味白雪堆盤縷鱠鱸我向松江飫鮮美
菜腸今更食新菰
一舸清風四牡還垂虹亭上幾欄干季鷹命駕勞千里
如我清遊却不難
庖人舟殿後餒甚以葱虀佐飯
黃州狹港半江空白飯青葱酒一鍾莫厭路貧愁欲絶
稍還甕牖舊家風
謝侃老送苦筍
籜老泥黃千仞種箇中風味亦佳哉誤人政為甘言誘
愛我從渠苦口來
謝侃老惠蜜
釀花流蜜傍虚簷乞我分甘要屬饜剛被平生飽辛苦
自憐嚼蠟不知甜
詠墨
奚李名高三百秋只今良法信源流裕陵獨寶君家物
猶帶祥光燦斗牛
瑞孫周歲
頭顱七十已看看喜抱孫來傍晬盤敢望吾家有英物
箕裘且欲戀儒冠
題邵氏集瑞圖
詩歌召伯意懷哉愛及甘棠勿剪摧自是慶源鍾草木
故將多瑞秀雲來
題江月圖
賸愛江邊月滿衣雲高天闊數星稀如今解組浮家去
準擬扁舟滿載歸
題惠老所藏歲寒圖
寒梢獨挺昂霄意蒼蓋猶矜傲雪顔盤膝倦吟無一事
老僧心與白雲閒
冰解圖
游魚豈解知人意孝子精誠一念深樂事世間如此少
我懷風木只傷心
題信相寺黃筌畫花竹
生成造化奪工夫盡入黃家幾畫圖可惜春來誤遊子
攀花不落有還無
題牧隠二首
年來厭索長安米老去猶居大隠廛豈是紅塵故相挽
枉令空愧牧牛篇
鐘鼎山林志則均未須牧隠卧漳濱要令天下歸吾牧
莫為牛羊遽絶人
題寄顔畫士姜元愷
丹青以意不以色人不論形當論心我有平生方寸地
煩君更向筆端尋
臨安邸中即事且謝誠齋惠詩十二首
猶得千篇慰旅思坐吟行咏只相隨豈無一箇閒賓客
便有誰來得似詩
東風一夜轉西南分外羇愁分外寒秋裏酒腸渾不放
一杯全似十杯寬
老來無復夢清都到得清都却守株些子行期猶自拙
箇中能巧定應無
一去重來髮已星八年歸老卧漳濱似曾相識滿天下
不信憐渠未有人
悶殺樓居隘似囚一樓四壁障雙眸趁晴下得樓來看
又被西風趕上樓
有愁無睡照燈青鼠齧蟲吟到五更不分小黥同作祟
呼牌也作百般聲
世事全無只恁閒光隂閒裏故相關欲將睡去消磨日
睡得醒時日未闌
只作離家一月程如今一月正飄零定非官禄星臨命
想見流年是客星
急雨斜風一夜狂客衾愁枕五更長問君箇裏情懷惡
不聽鵑啼也斷腸
挑燈拭眼聚詩材撚斷鬚時句欲裁判却三更猶不寐
待渠明月過樓來
萬瓦叢中客裏身可憐虚度一番春日長尋得寬心術
喚取門前賣卜人
男兒弧矢四方居何以家為莫念渠打撲精神希一遇
書來不必問何如
題端上人詩卷
般若經中正續燈可憐白足赤髭人頭陀臨水曾觀影
應識圓光寶蓋身
萬元亨名所居為景馬堂於其家求書記額
公居雖未稱潭潭占盡湖山直到南覓我新題留琬琰
少游高處要同諳
泊金山觀虞仲房書雲峯扁牓
平生筆法蔡中郎到處標名憶仲房一涕無從人不見
雲峯亭下水茫茫
題汪伯時家藏顔魯公書裴將軍帖
詩成小見英雄手筆落能令風雨驚萬古言言有餘烈
從今詞翰豈虛名
跋蘇文忠公帖
世言晚食同於肉緩步猶云可當車三復文忠二三帖
古人深意在徐徐
題山谷居士書坡公帖
當年二老歎云云猶喜坡翁返故鄉展卷如今但陳迹
丘原無復起蘇黃
跋馮文簡公贈朱忠靖公帖四首
三魁天下極登庸具眼相看識巨公翰墨密傳心印子
勲名同在百年中
人間事了乞身歸想見蕭然閉戶時鐘鼎山林元不二
惟公全德兩無虧
傳家二帖到今存歲月君看上相言大似涪翁推酉日
永平七禩記鹽盤
忠靖由來世不殊昔年我亦見今謩至今猶有家風在
却恨丘原起日無
題胡待制平賊帖
誤國何人作計疎滿朝元未識真儒至今恨却無頗牧
不念丘原起日無
題徐氏子所藏四賢帖
十年尋夢舊江湖歲晚尋幽愛此居今日門前山色好
客來銜袖有文書
題徐氏手帖二首
不作朝家青紫綈笑看金鼎識刀圭右軍六帖家藏在
乞與安西手自題
我昔曾窺玉海書畫圖今見澤僊癯為君持似人間世
凛凛猶堪立懦夫
將至慎邑寄鼎
踏盡瓊瑶百里山欲投城郭暮雲間紅爐速置一壺酒
故歲誰家新歲還
葉信父家聽琵琶
娉婷未嫁惜琵琶借與詩人著意誇不數前人推引曲
只矜趙女綺羅花
觀鹽井二首
桔橰汲水三千丈頃轉輪餘一日回蓑笠傍城埋井底
皮囊挈出滷泉來
私井公鹽日夜煎力勞功寡廢民田不如大噫驅東海
捲取洪波向蜀川
和程泰之閣學詠雪十二題
僵卧誰憐此意真開門羞見玉為塵休穿東郭先生履
要踏蜂巢滿地銀
右看雪
春芽初趁六花光嫩火新烹喚客嘗政藉瓊漿浮點乳
浪云勝雪詫餘香
右煮雪
相看景物又年華淅淅投窗意轉嘉冷落不堪春信晚
稍留六出待梅花
右留雪
陽春有脚時難駐見睍初消意已先我亦鬢蓬飛雪滿
與君相遇約年年
右餞雪
凛節清姿老更堅不須藏雪待炎天明年歸拜頒冰寵
吉甫清風在舜絃
右藏雪
一别瑶池輒去思明年農事要先知天風夜半旛旂動
便欲欺梅更壓枝
右招雪
灑窗猶作故人來聲到樓頭畫角猜聞罷更須凴目力
箇中時欲認真梅
右聞雪
飲冰受命元非僻齧雪充饑豈是狂何似催班僊仗裏
一堂均宴近臣觴
右飲雪
庭柯風動還篩玉稍稍柔條醉欲持剛道瓊瑶未輕掃
晚鴉棲處已摇枝
右打雪
浪走嬌兒意却癡長安餓客最憂時尤憐甲士寒侵骨
十萬邊兵政有辭
右嘲雪
天與騷人景物宜風流嘲戲恰相知長安道上吟詩罷
笑裏騎驢緩勒羈
右弄雪
一庭冰柱初融濕滿陣飛沙又壓簷奪得瓊花消息早
揚州十里上珠簾
右挂雪
東塘集卷六
