東塘集卷五宋袁說友撰
七言律詩
恭和御製賜進士詩韻二首
雲漢昭回下建章鸞翔鳳翥燦龍光宸奎錯落皆謨訓
聖語丁寧示抑揚自古求言開數路只今兼聽極羣方
一篇默寓憂勤意正為成王不敢康
堯言不數漢文章漫說唐人萬丈光百辟共知尊上指
羣儒何止戴言揚絲綸甫幸來中禁琬琰俄欣奏上方
京邑小臣觀盛事願輸忠悃贊明康
車駕過重華宫和陳止齋韻
曉到觚棱簇仗齊千官星拱馬無嘶清塵警蹕來宫闕
夾道歡聲浹耄倪孝治未應誇鄭隧皇威今已竦邊鼙
小臣何以揚君德手舞相呼醉月溪
擬詠展觀太上皇帝御書
龍顔祇肅閱堯章寳軸神毫赫有光八法心傳齊帝學
萬年奎畫與天長襲藏肯比唐三傑墨妙尤卑晉二王
舜治方隆定于一區區發問陋梁襄
擬詠宴羣臣
宴錫蓬山煥舊章羣工列席侍龍光加籩折爼君恩重
合奏迴風韻語長擊筑為歌嗤漢祖舉觴隆禮視周王
幸哉盛事今逢見願赴功名敢入襄
端叔奉詔還朝二首
清樽連日話辛酸正為中年作别難二十年間嗟契闊
八千里外得團欒湖山覺夢俱萍迹風月題詩徧錦官
一舸輸君已僊去微吟空抱屈平嘆
萬目環觀一節東江酣遲日漾春風君王恨見嚴徐晚
廊廟方資稷契忠四蜀正須煩筆下一言知已定胷中
少焉我欲歸田去拭目期君鼎鼐功
閱兵給賚
小臣銜命入雲屯聖主如天詔語温萬甲衝風隆士氣
一言挾纊荷君恩頗驚霹靂燒殘壘更想蒙衝上海門
欲挽長江問豪傑豈無擊檝歎中原
盧德華郎中將漕福建
疇昔相從在帝關更于歲晚接清班同朝所恨常疎闊
一歲之中幾往還便合横翔來楚路未應清夢落閩山
誰將好雪留征櫂毋疾其驅有詔頒
和虞仲房潼川運使韻
西湖樽俎憶風流今日檣烏過我州萬里相忘嗟又别
九華何惜更同游中郎有字新鐫石小子無言只點頭
及此公餘多暇日為君作計且邀留(求公為書池陽觀德亭記)
再賦
飄然擊檝問中流仗節觀風十四州見說九重天語好
不妨萬里蜀山游大書競照光山色好句應題灎澦頭
稍辦澄清早歸去周南寧復嘆淹留
和閭丘資深轉運判官送張同年韻
造門剥啄笑談餘過我頻迂長者車八詠繼吳推翰長
一封諭蜀屬相如岷峨詩富追風雅韶濩聲諧復古初
仰止騷壇方北面不堪官事蠧書魚
和浦勉道轉運判官巡行出關韻
濤雷殷書候前驅駟馬橋邊使者車風約江聲喧笑語
山迎雨脚傍閻閭城頭北海傾樽後馬耳西風攬轡初
關外秋來聞小熟更將餘瘵入呵嘘
和許深父轉運判官韻二首
我輩難忘故舊情為君滿意說詩清抛磚不愧塵埃想
剖蚌俄驚的皪明宦路幾年嗟契闊長安累月話平生
詩筩却趁郵筩急吟到揚州更袖呈
詩裏論交淡淡情箇中風味不勝清錦囊著句知才盡
山色逢人作意明已覺頭顱侵晚景尚堪風月快餘生
與君握手關心處媿乏琅玕腹可呈
送吳子明知閬州
聖主方勤西顧憂大朝臨遣遴賢侯蘭香昔在潛郎地
符竹今分古閬州蜀道難時雖萬里漢川佳處正三秋
莫嗟身落江湖遠魏闕心存記子牟
送同年曾南仲寺丞知温州
久同朝蹟又同年更送旌麾過海邊多士向來親戴席
斯民今幸得蘇天潛心閣上書千卷鴈蕩山中草一川
小待公餘尋舊迹便歸玉笋聽鳴鞭
送樓攻愧知婺州二首
壯年才氣壓詞場衆已相期白玉堂垣制孰非經大手
斯文無復數他楊諸公政爾需調鼎一語翻然忽抗章
汲黯固知當大用得君徒欲重淮陽
三十年間企絶塵久同朝蹟話平生論文密處雖朋友
投分深時即弟兄自恨我無分袂語但輸君已著鞭行
東陽一葦杭之便母惜公餘蚤寄聲
日華書自通州來言其同僚多唱酬
題輿贏得錦囊歸酬唱西崑事可追久不陪君三日語
政須嚥子百篇詩寧甘咄咄癡兒事稍愧紛紛俗吏為
我亦湖山多暇日秋蟬時解噪寒枝
餞金使出北關風雨大作
出郭初行十里賖狂風急雨閙田家香秔飽熟雲翻浪
蕎麥新開雪作花淺水半村環野趣好山一帶接京華
晚來踏盡臨平路風脚全收雨脚斜
次常熟縣先君舊所攝宰也
衝寒一舸下琴川小纜依依市柳邊花縣重來聽好語
棠陰深處不論年釣遊頗憶兒童舊風物徒驚歲月遷
老恐不任奔走力問儂何日賦歸田
守郡不能同憲使倉使游靈巖
秋風敲葉漾湖光兩兩星華古寺傍曉日一川迎使節
晚山十里送歸艎風流我已非山簡賓客公應念葛彊
豈是清游本無分紛紛鴈鶩苦相妨
司庾會稽道中答衢民綵幟送行
征車何事不容征綵旆歌謠塞路津徒以平生多拙政
偶於歲晚得衢民我方州縣慚尸禄汝向閭閻切愛身
料得去思均彼此一詩聊復慰邦人
過池陽舊治和呂子西韻
浮沈宦海幾春秋歲晚重來舊典州昔日青山雖在眼
故侯白髮已盈頭吟邊感慨關情久忙裏工夫著意偷
聞說峽江春漲晚捲帆聊為此邦留
送惠縣丞之官
立之何事屈藍田隠忍功名古已然預信鵷鴻只他日
莫嫌鳬鶩尚頻年征帆夜濕三更雨去路人欣八月天
話别匆匆毋重惜一封丹詔下天邊
和魏南伯縣丞韻
著語相過見一斑我慚尺寸強躋攀羈懷衮衮三江水
去路迢迢萬里山酒盞逢花尋客處詩筒將月對船間
固應侯喜多知己未必詩聲只汗顔
和洪叔昞主簿浮玉亭韻
亭為君來又得名公餘贏取眼雙明溪光影碎黃金艷
波面聲流白玉琤夜半吳歌緣底恨晚來山色不勝情
風光我欲平分破故把吟邊當結盟
肅客借重金紫綬
平生青紫濫於身更冒金章肅使賓何以假為誠豈敢
烏知非有笑無因猨狙自是羞華服鵷鷺姑容接後塵
回首紛紛天下事有時宜假不宜真
成都府學釋奠
西風淅淅露溥溥釋菜雍容禮可觀冠帶三千嚴鵠立
風雲九萬欲鵬摶錦江曾吐胷中鳳泮水新回筆下瀾
拭目諸君快秋捷臚傳高壓萬人看
送吕武仲司戶范純之司法赴南宫試
欣然願作送行詩盛事江邦獨見之釃酒且同明月醉
驅車未怕朔風吹相逢暫入紅蓮幕穏去高攀丹桂枝
莫負玉階方寸地為言民力要扶持
送柯伯東省試
道義如君只幾人相從了不見塵侵一樽但覺論文細
三畫從知得意深自是強年應折桂不妨朞月早傳音
我今已辦如椽筆擬稱瓊林最後吟
送惠補之昆仲秋試
斑斑蘭玉不勝清長羨于門久日榮共慶兩蘇離蜀道
從今二宋到神京三年刻楮真餘事一日乘槎定策名
想得頥山來歲好綠袍黃裏照溪明
送聘儒姪秋試
八月靈槎萬里秋乘風得雋要遨頭吾家連已躋儒級
汝業今宜濟巨舟掘井莫令嗟九仞善刀終自見全牛
儒冠豈解真相誤有志應當萬戶侯
送薛公叔秋試
流落相逢霅水濱與君傾蓋即平生湖山十里雙溪畔
賓主三年一日情學海波瀾誇健筆夜窗燈火幾長檠
不堪送客杭州路更聽驚人快一鳴
鹿鳴宴
秋影涵江暇日長銀袍濟濟宴公堂九華佳氣眉間色
千佛高名馬上郎賸數連珠誇瑞應會看僊桂滿枝芳
春風得意歸來好衣錦聯鑣入故鄉
成都府鹿鳴宴
大啟文明會勝流同升更合上西樓三春得意桃花浪
八月乘槎桂子秋結綬偏應登鳳闕挐雲直欲釣鰲頭
乘除但看今年好六八名高五十州
集同年於聚景園
慈恩回首幾番春樽酒相期在帝京人事好乖知歲久
天宫作意得朝晴向來禁籞所未到同此英遊真可榮
無奈斜陽又催去更憑餘酌話平生
餞送蜀進士入奉廷對
蜀才卓犖照賓筵秀出斯文萬選錢聖主龍飛初策士
皇朝春好正朝天丹墀獨對三千字黃甲重魁四十年
歸把羣書觀未見要令學業到純全
宴許成子魏華文二魁吳文伯節判陳表之教
授盧仲修軍資以考西省試同集
晝繡歸來自帝京魁星雙照錦官城持衡稱職真能事
勸駕何功亦與榮細與論文重欵接要看落筆更縱横
我歸便作江湖計拭目需君輔太平
同張元善集癸未同年
同年幾合幾分違三十年間見日稀尊酒相逢今也幸
詩書論政舊焉依慈恩故事嗟回首吳地清談對落暉
平世功臣在公等尚期努力佐龍飛
和薛子晉來慶癸未登第韻二首
雲霧油然託應龍姓名偶徹大明宫臚傳殿廡千官肅
聲到旌旗萬馬雄黃蝶飛來驚拜命青衫誤著敢言功
如何李郃猶能第造物何心本至公
寒荄也趁百花新眼懶猶貪上國春五技怪能成薄命
一名却喜繼前人喚將好意詩頻賦洗却閒憂酒再巡
底事牛堪有歸序韓公平日最相親
會新第進士和陳振享韻
梧桐風細月將樓猶得公餘欵俊游喜入芳樽涼徹夜
風生綺席氣横秋兩魁前躅高三輔八雋飛觴照一州
屈指吳門多盛事眼看勲業佐宸旒
蜀進士許成子魁天下用其殿前賦詩韻以志
喜
岷峨策足問修程入對明光近太清五十年間多士賦
三千筆下一魁榮斯文焜燿由奎畫是處流傳仰蜀纓
我已夤緣觀盛事更看公等致隆平
送誠齋二首
誰作朝陽一鳳鳴公朝今復歎斯人抗章寧奪三軍帥
去國尤輕一葉身政以青蒲姑夕駐更聞白簡為前陳
只今小試回天力它日擎天看柱臣
長裾端欲曳賓墀人事何乖遽别離未盡胷中懷舊意
又吟江上送行詩公名此去如山重我老誰憐似足踦
憑得征鴻寄消息書來猶記别君時
寄李兼善
湖山昔日記清游百遍相過語未休遠邇漫勞人室念
東西空望淛江流中年别去情尤惡幅紙書來意轉愁
歲晚漸於詩興好待君歸後飽賡酬
祝子正從范使君鍛以詩寄之
柳下嵇郎好在無深居應得靜工夫丹成便許隨雞犬
分定初知豢鶴鳬癢處端能窺鳥爪夢中不用斷龍胡
别來亦有閒忙事日向黃家問酒壚
贈應童子
閩山佳氣毓英儒丱角胷中敵萬夫黃石固應傳孺子
玄文真可與童烏飽充器識觀他日莫負聲名滿上都
更憶韓公序文好成人之禮正相須
姚行簡撫幹歸霅川
一見油然慰所望巾車更辱到他鄉相從樂處光陰速
索笑濃時意味長樽酒未堪留好客湖山早已送歸艎
秋來尚憶門前路莫惜溪頭屢買航
和楊誠齋韻謝惠南海集詩三首
斯文宗主賴公歸不使它楊僣等夷四海聲名今大手
萬人辟易幾降旗天方欲治將焉往用不崇朝尚竊遲
整頓乾坤從小試南州昔日洗潢池(公嘗持節廣中盪平寇盜)
玉海書來喜欲狂飡霞食瀣齒牙香固應宗派名江右
底用宫袍入建章今代歐黃真有種向來沈鮑肯同行
只今五集三千首但覺熒煌錦繡張
芸閣登儒拜黼衣鳳凰來泊鳳凰枝待教黃閣調元去
暫對青藜下燭時身到三山真得路君留羣玉幾題詩
(館中有羣玉亭)十年前訪岷峨事也作書郎慕左思(某丁酉歲備數館職)
胡元邁編吕僊翁傳
工夫未達性中天九轉還丹漫費年至理本無多智巧
此公自有一神僊絶知開卷翁如在剩欲忘言意自傳
功行世間千百億諸天更辦筆如椽
同鄂州都統制司登壓雲亭
一帶城頭四望全壓雲亭上更無邊手攀北斗輕飛肉
目盻南樓僅及肩城郭千年高復下江湖萬里後還先
(大江在前東湖在後)平生頗負昂霄志便欲乘風送上天
張思濟縣尉剏舞翠亭
新築成時秋事高滿天風月下岧嶤佳名欲奪雙溪景
淡墨須煩六幅綃一簇穿楊誇箭羽幾番伐鼓動溪潮
此亭政合貪山水百里之間患已銷
題廟池上新剏瀛紅舞綃亭
高青遠綠映回塘菡萏菰蒲細細涼蘸水瀛紅羅襪渡
舞霓綃翠綺襦香瓊珠碎落風前雨蘭櫂夷猶月下觴
老帥如何太風味兩年池上送殘陽
廟南新剏塵外亭
城頭拄頰俯橫塘塵外躋攀四面涼南瀆夜鳴江水瀧
北窗曉浥芰荷香著亭盡得山川景攜客同甘醴盎觴
寄興江村家八九平分我欲卧南陽
和資深同游塵外亭韻
城南絶景半林端城北荷塘十畝寬風月無塵頻入座
江山弔古一凭欄瀛紅淺露嬌啼臉綃翠輕颸醉倚干
日暮對花吟不足三翁步屧小橋看
用劉汀洲左顧亭韻
杖屨東風欲濫巾小舟重泊一亭春醉看梅月無新語
老與溪山作故人意氣不驚雙白鬢功名忍負百年身
我來又續題詩柱敬為劉郎細拂塵
用陳和父太博韻題江州高遠亭四首
鮮新棟宇出樓顛盡得江山四面全高摘星辰風月夜
遠迷河嶽水雲天一湖尚想甘棠愛(又湖名甘棠湖)萬井誰呼
大隠廛見說松關頻却掃兩賢吟處日回旋
亭高未涉意先申五馬同來却報春一笑孰知今在旅
兹游端不厭居塵分張好景因人重排拶佳篇逐日新
我是東州西上客也來吟作社中人
潯陽名郡敢言支最愛江山左右之松蓋前傾渾似故
詩兵捷出愈稱竒案頭朱墨無多事亭面東風足四時
相與平分賸遺愛未饒白傅去時思
久說匡廬喜暫經遐觀但覺眼青青倚欄萬事雙頽鬢
撫掌千年一古亭珠玉名章方競賦江山喜色已先形
我來落筆真如助撩得詩狂不為醒
清暉閣(丁巳再游)
清暉傑閣幾朝昏吟咏曾喧白下門一别朱欄陪綺席
重來青草接荒村名章尚憶江秋句短些誰招月夜魂
老去情懷更蕭瑟懶從孤館覓清樽
會文堂
束帶峩冠集會文郡侯著語到諸君平居講習須朋友
退食工夫在典墳士學何先先尚志書生務業業惟勤
鵾鵬他日扶搖上共致雲霄慶策勲
善頌堂
庭前雲蓋碧巉嵓堂上先生雪滿髯說藥客來聊下榻
謁齋僧去便垂簾種時法好花難謝買處錢多石易添
子舍光榮身壯健只將香火事華嚴
桂椿堂
欈李于門伯仲佳聲名籍籍到天涯一經早已傳韋氏
五桂今重說竇家滿眼衣冠真盛事幾年棠棣看聯華
蘭臺曷與編青史要使文風萬世誇
白雪堂
今代斯文只此翁乾旋坤轉獨孤忠千年此地江山裏
一日東坡翰墨中莫起黃泉空老淚可憐赤壁幾春風
瀟瀟暮雨雙雙竹白雪堂前忍酹公
知止堂
先生七十已垂車父子俱榮出帝都當世若無知止者
公朝何以勵貪夫升堂展卷人何在訪竹尋梅色尚臞
我老自憐生也後拊編猶得歎前蕪
題韓元吉可止齋
平生我亦愛知休三徑如公最早謀歸意酒醲何切切
宦情紙薄正悠悠書來誨語如親面别後光陰歎轉頭
更為蒼生須一起志功元自合封留
游揚子雲墨池
平隄修栢轉林塘飛蓋同升吐鳳堂後世有傳由凖易
斯文無復數他揚草玄大啟天人奥池色猶關翰墨場
弔古懷賢尚遺恨不然晁董可相頏
遂寧府境内火池
澤中有火猶為革焰出方池更異常氣烈羣山酣土赤
陽潛深地液硫黃書生考訂言雖確造化工夫理甚彰
君看輿薪一杯水物因偏勝故為強
過廣安軍王恭父大著墓
與君執友共為郎尚憶松江送客艎在昔清班方衮衮
至今衰草恨茫茫百年名世嗟天喪一日修文在帝傍
雲檟風杉空掛劍不勝老淚灑危岡
謁洪澤鎮龍祠
平生忠孝徹幽冥稽首龍祠鑒此誠自是皇靈頻震疊
也知神力解因成片帆以往無多路百里之間只一程
目斷長淮嗟往事孤哀有淚落邊城
遊江瀆廟用故侯吳龍圖韻
馬嘶楊柳泊林塘六月城南趁曉涼萬古叢祠千木暗
五風十雨一爐香翬飛棟宇新輪奐鼓奏犧牲薦豆觴
努力為民祈福地年豐今已格陰陽
劉德修殿院持節歸蜀
堂堂栢府幾人過屈指精忠竟若何正爾浮雲遮白日
賴公砥柱立頽波回天力挽千鈞重去國身輕一葉多
萬里長江向東去清明無日可鐫磨
過忠州酆都觀
古栢修篁萬木顛盤山百折叩真僊便疑脚踏如來地
已覺身遊洞府天空翠遐觀浮海日偃雲時汲濯纓泉
我來只恨無僊骨未必丹爐不再燃
和野堂僧子惠韻
與公林下昔閒人别後書來意轉親老去興懷空繾綣
詩來得句愛清新眼看吳地千峯月心在苕溪一釣綸
猶得支郎消息好錦囊時寄筆端春
堅老住廣福
高僧七十未龍鍾飛錫飄然百里中正欲逢場施手叚
不妨臨老入花叢把茅便可傳宗旨一鉢由來是祖風
直要空門高著眼看渠拍手任西東
飯西湖兜率寺
風爐煮餅梵王家一日平湖十里賖遊子政須供杖屨
老僧應有痼煙霞絶知咳唾新珠玉想見冰霜遶齒牙
我恨三山無路到望中贏得眼昏花
題淨相寺
清詩冷閣更佳名一叚家風太瘦生東老懸知有餘樂
西湖今可問前盟年來信覺青山好老去休驚白髮更
欲識箇中無盡意挑包急急看吾行
過懷安軍雲頂寺
拂雲絶頂俯金囦直上重山最上顛一佛嚮來臨大地
萬松今獨近高天枯楠夭矯渾生意斷石盤陁幾合年
大士重來聞囑付毫光端欲掃烽煙
五言排律
善頌堂
家法傳忠孝朝英仰正平抗詞嚴廟制勇去樂親榮一
室從新扁羣公詠落成清風天籟靜斜日雪山横養志
閔曾重浮名廣受輕聞風千載下凜凜萬夫驚
和程泰之閣學春雪韻
妬臘三呈白欺春六出花玉層渾欲墮珠霰一何奢巧
態穿庭樹餘寒戀釣槎積難殊未密散易已成賖有客
門間卧何人帳裏遮淺斟羞獨舉低唱敢言譁故壓梅
花信猶先柳絮斜晚澌方歴亂夜櫓正咿啞剩把新年
雪初烹改火茶剪裁歸妙造比興屬詩家應有呵纖手
朝窗學畫鴉
飲寓隠軒
軒亭曉清曠行樂未妨頻無客不堪醉有花長是春憑
欄尚紅藥結伴擅芳辰笑駐凌波步香分折角巾鶯聲
殊自健杏子况嘗新仰止宗英伯來為鄭驛賓言辭獨
樂樂仍命可人人鴻弄舞時影梁蜚歌處塵棋枰誰得
雋詩筆自疑神欹倒何妨屢歌呼却甚真升沈塞上馬
容易鬢如銀柰許追歡地回頭迹便陳
東塘集卷五
