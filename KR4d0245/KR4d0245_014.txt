東塘集卷十四宋袁說友撰
表
謝知池州表
八年就列久玷中除千里分符復叨外寄賜覲方辭於
楓陛誤恩遂躐於瓜時趣至治封具宣德意(中謝)伏念臣
本無才業偶玷儒科蚤從州縣之遊觕識簡書之畏不
知為政肯辭了事之癡尊其所聞獨念壯行之學頃四
科之辱薦旋一職以留行回翔學館之中伐檀可刺再
攝郎闈之職越俎尤慚在朝空歲月之深報國蔑絲毫
之有分甘三黜寵畀一麾錫命為優方賜便朝之對玉
音載奬無非華衮之褒治不素習而陛下謂其優為才
弗適時而陛下稱其有用命之宣旨而驟膺付委見之
位次而獲赴事功果籌易地之宜遂冒積薪之媿君恩
至此臣職謂何永惟池陽實在江左雜居共處軍民必
貴於調和名存實亡財貨深防於滲漏士欲礪行則教
化之當務吏欲防姦則寬猛之得宜還盛時風俗之淳
寬聖上顧憂之意祇虞涼薄曷稱使令兹者伏遇皇帝
陛下虚已受人大明燭物處萬乘九重而親屈欲寸長
片善以兼收天下餘三百州每加眷注民安惟二千石
尤急選掄察臣頗熟於民情俾臣輒試以郡寄臣敢不
仰遵聖訓頫激懦衷理財首務於節財聽訟必期於止
訟牧人禦衆誓堅摩撫之心才絀地隆莫盡糜損之報
謝知衢州表
五百里甸服莫重畿藩二千石起家誤當中詔政使自
為推擇何以獲此便安仰涵天地之恩頫劇淵冰之懼
臣某惟此衢郡實今輔邦人物盛於承平之時庶幾樂
土舟車指為走集之地見謂要衝然而州家之入僅給
於旬時縣官之供有嚴於寅夕非盤根錯節以别硎刀
之利則汗顔血指而羞袖手之觀若其毁日至而即墨
摇疑言聞而漢守懼雖憂畏之未免亦調護之甚難臣
非其人任豈堪此上恩隆厚謂其頗識德意於立王之
朝天鑒高明諒其嘗更治民於考功之日遂付内郡俾
圖外庸兹蓋伏遇皇帝陛下神斷自天照臨如日急先
庶民之安馴補九卿之缺析符重矣濫吹斯何臣苐知
身修而免官謗奉天子命所當宣化以承流畏聖人言
惟有愛民而節用少殫一得以報萬年
謝提舉浙東茶鹽表
一再命以為州咸亡善狀六百石以察郡誤拜渥恩身
慚安便之為優衆謂甄陞之特異乾坤德大毫髮命輕
(中謝)竊惟斂散之權莫重常平之使山澤之利𣙜以裕國
倉庾之儲均於及民惟源流本末以阜通則上下有無
之兼足豈特欲九年之並蓄亦戒夫一孔之不遺恪恃經
常當辨取予至於民情休戚之本吏治臧否之分事無
壅於上聞澤乃周於下布求稱厥職益難其人如臣戇
愚殖學荒淺謂其嘗更中外之職有志斯人尚可俾乘
軺傳之馳往承休德庶以異時布宣寬大之意而為今
日激揚清濁之公曾下下之考而未書迺皇皇者華而
遽遣就臨所部實寵其行兹蓋伏遇皇帝陛下器使羣
工鑑觀庶物與我共理儻田里有庶民之安惟爾之能
則金秩示列城之勸博求任使下及孤蹤臣敢不尊其
所聞期於不負無政事則財用不足肯務空言或登攬
有澄清之風尚希則哲力殫所學仰答殊知
謝提點浙西刑獄表
假東倉之節曾下考之未書冒西憲之除忽上恩之誤
及敢矜攬轡實懼禠鞶恭承聖訓之丁寧惟有愚誠之
罄竭(中謝)竊以成而不變君子所以盡心苟得其情聖人
矜而勿喜仰惟九重臨御之始首重四方典獄之司任
德不任刑深念累朝之家法繼明而繼聖用宏一代之
丕規爰於臨遣之間曲示訓詞之寵公明詳審四字以
為之師枝蔓淹延一言實中其弊至於特頒詔旨明飭
憲章大哉王言方申重巽之命儆于有位敢徇故常之
私必也通材乃副隆指如臣者本書生之習無吏道之
師内職外庸觕熟朝廷之德意寸長尺短莫酬聖主之
深恩徒懷學道愛人之言願為報國事君之地敢期一
歲而有再遷畀之一道之祥刑近在三吳之畿甸未能
讀律恐弗詳司空城旦之書期於無刑或少效有司
牧夫之事兹蓋伏過皇帝陛下聖仁覆下天德出寧明
於五刑之中式孚有衆使無一夫之獄必惟其人而臣
猥以戇愚濫膺差擇躬趨楓陛親拜玉音進之可用之
實才至謂有符於公論雖與人為善恍如錫命之自天
而被寵若驚但覺措躬之無地臣敢不佩昕晨之面命
奉壬午之詔條豈特辨獄訟於雀鼠之疑恪遵三尺凡
以效涓埃於海嶽之積必究萬分
謝直顯謨閣知臨安府表
在都公之列久已具員尸京邑之權又叨任劇寓文謨
之峻直仰宸眷之過優恩重丘山懼深淵谷(中謝)伏念臣
本以書生之習初乏吏才之長委質聖時濫巾朝列學
省瀛洲之英選郎闈樞屬之清班繼詭民庸洊叨外使
再紆使節三握州麾莫非政拙而心勞正以力小而任
重精神疲於繁劇毫髮無所建明誤蒙聖主特逹之知
旋拜朝廷號召之寵為郎銓部列屬宰司半歲周行之
間五趨漢庭之對俯欣一遇莫報萬分未干曠職之誅
乃冒陟明之典深惟天府實重日畿彈壓不足則姦宄
無以戒懲寬猛或偏則威惠何以悅服難行者挾城社
之勢無厭者縦溪壑之求一語不售則怨謗隨之百謫
既盈而蹤跡殆矣藉使才望之兼足猶懷成敗之可疑
詎容微臣堪此重寄雖無心而應事必出於至公然當
官而行情豈免於少拂兹蓋伏遇皇帝陛下規恢極治
總攬衆才念首善於京師每留神於岳牧謂臣粗知法
守或庶幾公爾以忘私察臣久歴外庸或熟於愛人而
節用誤當推擇俾殿浩穰臣敢不益尊所聞求稱隆指
平生報國勤勞敢計於一身竭力守藩根本願先於諸
夏
辭免除太府少卿兼知臨安府表
恩榮誤及震悸弗遑伏念臣起自書生初乏才望連年
奔走失故步於邯鄲半歲浩穰復具員於京邑仰惟朝
廷使令之寵敢憚輦轂彈壓之勞雖鞭策之備嘗曾涓
埃之莫補精神疲於任劇齒髮至於頓衰所幸憑藉國
威宣明德意盜賊屏戢善良妥安偶千里之無虞而百
謫之未至方需旬月之及力控籲天之私忽冒月卿俾
重天府惟課功之亡有於進步以奚宜冒昧而居顛隮
可卜伏望朝廷特賜敷奏寢無名之誤寵全向暮之孤
蹤貸其職業之未修姑仍舊貫念其心力之已竭或畀
祠宫庶穆公言少安愚分
辭免知鎮江府表
龍光渥洽駑質戰兢臣聞陳力就列不能者止古聖格
言昭若日月若貪榮戀祿不知自反必將上玷國恩下
貽司敗伏念臣無才無智不學不武誤蒙三朝使令致
位通顯鄉者叨典六部三歴帥藩萬里東西勇於承命
政以年未六十驅馳奔走惟恐不逮今臣年將七十筋
力頓衰位已極而身災福已盈而禍及粤自春初一病
逮今飲食減少形體憔悴衆所共見已蒙聖慈諒其無
庸憐其有疾俾歸田里控辭新渥未拜俞音更冒藩宣
之除益重顛隮之懼竊惟京口重鎮為國屏翰軍政雜
蹂舟車走集必有威望乃任彈壓必有智略乃為保障
此其所長臣無一有況復支離抱疢頽墮孱軀千里長
城必致仰貽憂顧捫心揆已實不敢前若冒昧而行則
犯古聖之訓干清朝之誅臣欲望聖明鑒其激切之詞
知其必至於敗事寢免今來知鎮江府恩命賦之外祠
俾從休養他日儻未溘先朝露犬馬之報赴蹈之役臣
不敢辭
謝除權戶部侍郎表
天府充員久無善狀地官擢貳忽拜誤恩敢懷持橐之
榮實負禠鞶之懼乾坤恩重螻蟻命輕(中謝)竊以道御權
用之既分而本源末流之莫辨上嚴期會之迫下盡錙
銖之供流弊至今其術益陋況兹水旱相仍之後州縣
竭力之餘知予為取之甚難損上益下之尤急必有心
計之士迺無面牆之憂伏念臣起自寒生僅存樸學彈
冠以仕蚤陪内署之嚴懷紱而行妄意外庸之詭七拜
節符之甚寵一無毫髮之可書誤叨驛召之嚴洊簉鴛
行之䆳綴班郎省列屬中臺方京邑素號於才難而書
生乃承於人乏老馬未閑於識路如䖟祇怯於負山志
廣才疎漫費朝昏之役心勤形瘵空慚歲月之遷了不
立於事功久已多於瘝曠賜覲屢瞻於咫尺拜恩特異
於尋常忽被絲綸俾持荷橐惟此聚人之本繫於生計
之臣欲坐致於錢流正有資於鞭算有如淺陋將不勝
鼠技之窮儻誤使令豈特玷雞翹之選懇辭弗獲怵惕
是憂兹蓋伏遇皇帝陛下大智天臨至明日照睠言語
侍從之列必惟其人念經常簡易之司急先為務擢兹
民部濫及微臣敢不念肥瘠之所關稽制度以為節朝
有政事自無不足之虞職在論思更盡竭忠之報
辭免權戶部侍郎表
恩榮過分戰灼靡寧伏念臣空疎不才愚戇自守書生
不識時務僅能為章句之儒仕者願立王朝偶復綴班
聯之末蓬山蘭省今十八年英簜竹符凡六七任念劇
繁之屢試曾績用之蔑聞久當輦轂之司妄意涓埃之
報勤雖補拙力弗勝心已寬百謫之誅敢玷貳卿之選
惟民曹劇任皆一時秀穎之英豈樗杜散材冒兩禁持
荷之寵儻昧本末源流之旨必乖經常簡易之宜自知
甚明官謗可卜伏望聖慈俯憐危悃亟寢誤恩别選英
賢俾任論思之責庶幾名實一歸綜核之公
謝除戶部侍郎并賜金帶表
六卿分職愧攝貳以何功滿歲為真忽疎榮之誤及僥
踰有靦懇避無從(中謝)竊以損上益下王政之所先傷財
害民聖經之深戒惟調度獨關於泉貨而盈虚盍究於
源流取予必知深懼及民之斂毫釐既析難逃致旱之
誅固知川竭而谷虚所貴下肥而吾瘠在於今日尤重
得人如臣者徒有戇愚本無能解盤根錯節敢云屢涉
於險艱歷塊過都未必盡閑於道路顧以面牆之學曾
何心計之優躐處民曹濫司國計適有浩穰之費更當
饑饉之臻收之桑榆莫補東隅之失譬之江海惟有漏
巵之憂雖鞭算之可施悵錢流之無策蔑聞兼足僅免
乏興欽承天子之威遂正司徒之貳莫非王事豈當言
日月之功全荷君恩將益重春秋之責拜兼金之出笥
俾束帶以立朝雖寵一身但虞三褫兹蓋伏遇皇帝陛
下作新初政興建太平守位曰仁深究聚人之旨以義
為利大培立國之基弗輕主計之司每示陟明之典遂
容瘝曠亦冒寵除臣敢不念藏富之在民知生財之有
道制用而於歲杪方仰承政事之修盍徹而對年饑庶
獲覩君民之足誓殫駑力少答鴻私
辭免除戶部侍郎表
臣拱聞寵命深切震驚竊惟人臣不當以日月言功公
朝要先以名實為重臣濫巾版省不過簿書期會之勞
躐迹禁庭又無朝夕論思之益至於不加之賦而上用
足知予為取者政之宜此意懵然捫心愧甚恭遇陛下
皇天眷命初政清明而臣乃以書生謬司邦計適當國
家多事之際郡邑告歉之餘經常之數既蠲費出之供
則倍急或重於貽害緩未免於乏興雖左支而右吾亦
前跋而後㚄思欲不擾而辦每懼其為也難徒叨歲月
之遷竟蔑絲毫之補乃從幽黜忽拜真除位正貳卿匪
同攝組秩高三品益峻官聯凡此僥逾必難稱塞伏望
皇帝陛下曲垂淵聽亟寢誤恩母拘滿歲之真姑從反汗
庶逭終朝之褫誓畢捐軀
謝除權戶部尚書表
小司徒之職掌久懼罔功太常伯之攝承更叨異數委
責彌重寵光益新(中謝)伏念臣殖學亡堪登朝有愧早荷
阜陵之識擢館學備員更辱太上之甄收節麾屢試昨
自神京之衆大載登民部之劇繁罄竭惷愚肅祇供億
屬年饑之驟至方國用之未充區區心計之闊疏何施
剸撥僅僅目前之酬應觕足支吾再越歲年之更了無
毫髮之補譴已盈於百謫去何止於二宜忽承天寵之
優就陟地官之長惟班聯愈峻久弄印以不除豈績用
弗聞乃歴階而冒進短技莫堪於出納靦顔滋厚於忸
怩兹蓋伏遇皇帝陛下躬履儉勤治先總核均節邦賦
謹周室羞服之規久任計臣體漢家倉庾之意謂臣不
擾而粗辦知臣靡事於空言欲責乃成姑懋其賞臣敢
不率循舊職加免新功恤民窮以寬賦租廣君上深仁
之澤及年豐而備儲蓄禆國家根本之圖不負褒稱是
為論報
辭免進呈徽宗皇帝玉牒孝宗皇帝光宗皇帝
實錄轉兩官表
明詔疊頒微躬失措臣仰惟建中迄宣和之極治庶績
其凝隆興暨紹興之盛時一道相授舉綱撮要以大書
於琬琰廣記備言以傳信於簡編蔚為盛世之宏模於
赫丕天之景鑠陛下志勤法祖孝篤奉先趣二典之登
崇慶三朝之備載凡豫纂修之列均霑渥洽之恩禮示
追尊賞惟從厚顧臣駑鈍俾被寵光所宜上體於睠懷
其敢過形於矯拂俯循涯分實懼滿盈退念槧鉛曾微
潤色昔者猥參於涉筆兹焉適會於成書事悉因人功
無可錄忽拜出綸之寵驟膺陞秩之華太甚僥逾苦為
難稱儻昧牢辭之誼决貽煩嘖之羞伏望皇帝陛下俯
鑒忱誠收還誤寵豈特示明時詔爵謹持之意抑以逭
愚臣貪榮隕越之憂
謝捄荒轉官表
郡邑上凶荒之報寬未賜誅國家酬安集之勲誤膺進
律撫衆僅蘇於菜色拜恩惟切於汗顔揆厥超踰孰為報
稱(中謝)臣聞旱乾水溢雖古今代有之災政散民流繄師
帥不賢之過治有得失民為戚休仲舒稱長吏不明馴
致羣生之寡遂孝宣謂與我共此亦見庶民之舉安使
田家或棄於有年則刺史難逃於失職尚捐薄罰敢覬
殊遷伏念臣本以書生誤叨器使八年在列三覲清光
兩歲為州一無勞績徒有壯行之志不辭了事之癡念
撫牧之既乖遂流行之致咎仰宵旰方勤於憂懼而謀
謨務極於哀矜發棠施推食之仁折劵下蠲租之令大
文仲勸分之術小周家散利之恩力軫窮民備殫荒政
臣仰承德意祇服訓詞幸容河内之便宜深戒有司之
莫告彼終歲雖勞於勤動而凶年獲免於死亡悉由大
德之孚何有小臣之力遽叨增秩俾逭黜幽兹蓋伏遇
皇帝陛下惟德動天視民若子罔怠側身之懼常懷由
已之思憫兹旱暵之邦盡布涵濡之澤誠踰翦爪配成
湯克夏之仁政靡興師陋衛國討邢之舉夙緣眇迹僥
冒誤恩臣敢不益單厥心謹如始至自今歲其有兹幸
及於小康投閒分之宜終莫酬於大造
謝覆按使轉官表
橋山肇役蔑聞共事之能勲府酬庸乃冒遷官之寵控
免弗俞於至再光榮已極於倍千刺骨銘恩熏心懷懼
(中謝)竊以爵賞用勸貴無濫予之名事功曰勞必有可書
之績儻具位僅同於衆職施功莫竟於成終亦在討論
俾加崇奬此聖主示曲成之德在小臣忘冒受之慚既
為汗顔敢不稽首伏念臣曩由推擇濫被使令崇陵初
肇於因山僊寢有嚴於卜兆羨封安壤偶更使於再行
流壑秀巖實視成於初議甫求復命旋即歸休始既無
用力之勞終蔑與告成之列忽十行之頒札晉三品以
陞階雖避循牆莫回出綍自顧沈淪之陳迹更汙特異
之殊榮惟甚僥踰曷為報稱兹蓋恭遇皇帝陛下思親
篤孝逮下盡仁欲厲世之有權必使臣之以禮念其乏
使曲憐簪履之餘程彼功書不棄山林之賤雖云散吏
亦賁美官臣戴恩如天思報無地里閭增耀新被寵以
在身畎畝不忘惟祝釐而事上
謝除華文閣學士四川制置使表
承大司徒之乏去甫控於二宜新真學士之名威俾宣
於九折荷寵光之狎至知綿薄之難勝(中謝)伏念臣才匪
過人學徒泥古當聖明之述作際遇三朝備中外之使
令棲遲二紀再玷周行之步武旋司商邑之浩穰碧落
僊班寖叨曳履之列金華講籍尤為逢掖之榮凡厥踐
更悉歸親擢無九年之蓄漫久涴於地官取一障而乘
嘗洊干於天聽倏膺誤渥誕錫明綸鈿軸璇題丕赫阜
陵之懿石門劒閣往臨蜀道之雄寘乃西清而分西顧
之憂微乎一介而當一面之寄欽惟聖意曲示褒揚豈
伊愚臣所可徼幸兹蓋伏遇皇帝陛下風行萬國日烜
羣臣謹名器以昭至公攬權綱而恢獨斷謂臣久聯豹
從則高其職以寵行知臣屢析虎符故選於衆而特舉
九重恩厚一已命輕臣謹當國爾忘家心乎存闕作詩
而頌主德誓殫宣布之勤叱馭而盡臣忠敢有馳驅之
畏
辭免除寶文閣學士再任四川制置使表
寵光過優震悸失措竊以進律之典朝廷所以旌有功
因任之榮邦國所以詳已試既褒陞之惟允亦選任之
咸精儻當黜而復遷或不能而後止人言弗恕臣責難
逃伏念臣蒙國厚恩冒蜀重寄仰體一視同仁之德恪
守中和俯徇羣蠻向化之誠務求安靖兩載徒勞於政
拙百為莫格於民貧凡可宣德意而廣上恩深欲策疲
駑而效愚力竟成玩愒蔑著事功自從香火之緣亟被
絲綸之詔益虞瘝曠忽拜晉除寶儲陞奎閣之班申命
久帥垣之任小人而負且乘寧無盜思奪之之招馮婦
之攘下車必有士者笑之之辱況已躋榮於三級豈容
未歲而再遷偶寬百謫之誅莫逭終朝之褫伏望皇帝
陛下天心從欲聖度包荒惟賞以視功恐終難於濫予
雖譽有所試懼不及於前時略反汗之小嫌畀祝釐之
寸祿少安愚分庶愜遠民
辭免除華文閣學士四川安撫制置使表
驟承隆委凛莫措躬竊以華學新班非當代名流不足
以膺首擢全蜀重寄非公朝偉望不足以被親除苟下
輕授受之間實上係顧憂之地如臣者庸庸寒士瑣瑣
小才誤蒙聖神特達之知累畀中外劇繁之職心力雖
盡績用靡聞重來漫涉於六年自詭願乘於一障俞音
竟閟就列愈慚敢期渙號之頒全付坤維之重帝華内
閣莫高直學士之班蜀閫帥權兹實古方伯之任豈特
地峻職優不勝忝竊深恐力小任重必負使令恍拜恩
綸如臨淵谷欲望皇帝陛下重籌邊之寄篤舉遠之仁
念謀帥為難儻擇能而改授則得人而治雖反汗以何
嫌既昭名噐之公抑謹蕃宣之選所有恩命臣未敢祇
受
謝四川制置使知成都府到任表
坤維重寄謀帥獨高媯閤新班疏恩併及累月而走川
陸涓日以見吏民具布寬條敢陳初奏(中謝)臣竊以惟蜀
巨鎮厥今上游地控百蠻德裕著籌邊之績勢連三輔
孔明存流馬之規兵民内藉於撫綏疆埸外須於經理
仰惟度德量能之始弄印實艱必有牧人馭衆之才出
綸乃稱伏念臣學不足以通古事之變智不足以適時務
之宜徒以樸忠累叨繁使虎符龍節更踐固多豹尾雞
翹論思何補猥切身榮於曳履莫施心計於算鞭二千
石以治民庶幾自詭三十國而有正曷敢冒居矧兹蜀
閫之嚴尤軫法宫之慮郡邑多而賦輿薄生齒衆而杼
軸空乃以人微猥令任大非有寬顧憂之效得無負且
乘之虞兹蓋伏遇皇帝陛下道大包涵權尊總攬同仁
一視未嘗邇泄而遠忘更治考功靡間外輕而内重謂
臣出入越二紀之久知臣典牧有一日之長魚佩奎文
曲加臨遣龍光聖訓備極恩褒凡此叨踰難為稱塞臣
敢不深謀固圉一意愛民覽八陣之形備究攘除之略
想二圖之畫益嚴險要之防勉繼前修誓殫報效
辭免賑濟有勞除徽猷閣學士表
恩榮遠暨驚懼交征伏念臣寒畯書生遭逢聖主十年
繁劇何敢愛身萬里蕃宣不知為政方蜀郡有告饑之
阨體朝家先惠遠之仁巡野之賙萬人悉遵王命荒政
之聚十二徒竭心勞捐緍賑廩皆君父之恩捄菑恤貧
豈臣子之力忽冒貪功之賞急疏進律之恩徽文高學
士之班渙號示藩臣之寵循牆傴僂貢牘周章欲望皇
帝陛下濬發離明曲回乾造鑒由衷之忱請特示至公
略反汗之微嫌俾安愚分
謝救荒進徽猷閣學士表
十二荒政以聚民莫召坤維之和氣萬里自天而錫命
躐躋奎閣之崇班久虞司敗之誅乃冒涉明之典控辭
弗獲登拜若驚(中謝)伏念臣猥自槖班誤分閫寄未寬殿
角之顧忽慮溝中之危雖湯旱彌年孰測隂陽之潛運
而堯民比屋恐傷天地之好生發粟散財蠲租折劵凡
此扣閽而有請捷乎如響之答聲盡歸君父之恩但知
報上辱在守臣之職何敢言功急疎進律之文遠勵為
藩之志衮褒有耀冰薄增危兹蓋伏遇皇帝陛下仁及
飛潛誠參化育沛然膏澤恐不被於一夫間者阻饑已
明見於萬里爰軫宸衷之念咸知帝力之加拯諸塗炭
之中已安南畝及此絲綸之下寖上西清臣敢不仰體
鴻私頫殫駑鈍訖無反汗增光參井之墟惟有乞身冀
遂江湖之請
東塘集卷十四
