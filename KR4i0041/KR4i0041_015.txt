竹莊詩話卷十五
雜編五
隴頭吟王維
一首狀邊情(以下並瑶溪集云)
長城少年遊侠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏禆萬戸侯蘇武纔為典屬國
節旄空盡海南頭
鴈門太守行李賀
一首狀邊塞
黑雲壓城城欲摧甲光向日金鱗開角聲滿天秋色裏
塞上燕脂凝夜紫半捲紅旗臨易水霜重鼔聲寒不起
報君黃金臺上意提㩦玉龍為君死
風雨看舟前落花戲為新句杜甫
一首見江上春色佳麗之致
江上人家桃樹枝春寒細雨出疎籬影遭碧水潜勾引
風妬紅花卻倒吹吹花困癲傍舟楫水光風力俱相怯
赤憎輕薄遮入懷珍重分明不来接濕久飛遲半欲高
縈沙惹草細於毛蜜蜂蝴蝶生情性偷眼蜻蜓避伯勞
古柏行
一首見覩物懷人氣勢之大
䂬溪詩話云古柏云大厦如傾要梁棟萬牛
回首丘山重此言難進而易退非其招不往
者也不露文章世已驚未辭剪伐誰能送先
器識後文藝與浮躁衒露者有異也
孔明廟前有老柏柯如青銅根如石霜皮溜雨四十圍
黛色參天二千尺君臣已與時際會樹木猶為人愛惜
雲来氣接巫峽長月出寒通雪山白憶昨路繞錦城東
先主武侯同閟宫崔嵬枝幹郊原古窈窕丹青戸牖空
落落盤踞雖得地冥冥孤高多冽風扶持自是神明力
正直元因造化功大厦如傾要梁棟萬牛回首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古来材大難為用
茅屋為秋風所破歌
一首見側陋窮愁極甚之態
䂬溪詩話云自經喪亂少睡眠至吾廬獨破
受凍死亦足伊尹自任一夫不獲之辜也
八月秋高風怒號卷我屋上三重茅茅飛渡江灑江郊
高者挂罥長林梢下者飄轉沉塘㘭南村羣童欺我老
無力忍能對面為盗賊公然抱茅入竹去唇焦口燥呼
不得歸来倚杖自歎息俄頃風定雲墨色秋天漠漠向
昏黑布衾多年冷似鐡嬌兒惡卧踏裏裂床床屋漏無
乾處雨脚如麻未斷絶自經喪亂少睡眠長夜沾濕何
由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍
死亦足
白頭吟李白
一首詠相如文君終始之情
摭言云白頭吟相如將聘茂陵女為妻文君
作白頭吟以自絶相如乃止故李白辭云頭
上玉燕釵至還有夢来時此最為警策韻語
陽秋云白頭吟者疾人以新間舊不能至白
首故以為名余觀李白白頭吟云妾有秦樓
鏡至雙對可憐影其語感人深矣
錦水東北流波蕩雙鴛鴦雄巢漢宫樹雌弄秦草芳相
如去蜀謁武帝赤車駟馬生輝光一朝再覧大人作萬
乘忽欲凌雲翔聞道阿嬌失恩寵千金買賦要君王相
如不憶貧賤日官高金多聘私室茂陵姝子皆見求文
君歡笑從此畢淚如雙泉水行墮紫羅襟五更雞三唱
清晨白頭吟長吁不整綠雲鬢仰訴青天哀怨深城崩
杞梁妻誰道士無心東流不作西歸水落花辭枝羞故
林頭上玉燕釵是妾嫁時物贈君表相思羅袖幸時拂
莫捲龍鬚席從他生網絲且留琥珀枕還有夢来時鷫
鸘裘在錦屏上自君一挂無由披妾有秦樓鏡照心勝
照井願持照新人雙對可憐影覆水却收不滿杯相如
還謝文君回古来得意不相負祇今唯有青陵臺
怨情
新人如花雖可寵故人似玉猶来重花性飄揚不自持
玉心皎潔終不移故人昔新今向故還見新人有故時
請看陳后黃金屋寂寂珠簾生網絲
採蓮曲
一首見後世游冶鮮禮教之實
若耶溪傍採蓮女笑隔荷花共人語日照新妝水底明
風飄香袖空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
初日王昌齡
一首見婦人所以為情
初日淨金閨先照床前暖斜光入羅幕稍稍親絲管雲
髮不能梳楊花更吹滿
和練師索秀才楊柳竇鞏
一首見人之有情思
水邊楊柳綠煙絲立馬煩君折一枝唯有春風最相惜
殷勤更向手中吹
古寺花司空曙
一首見愛慕佳景之情
共愛芳菲此樹中千跗萬萼裹枝紅遲遲欲去猶回望
覆地無人滿寺風
江漢
一首有悠然之思
溶溶漾漾白鷗飛淥净春深好染衣南去北来人自老
夕陽長送釣船歸
明珠亭長安女子
一首是一長安士族女子遭亂失身牢落之
思乃節度楊守亮敗軍之年興元城西明珠
亭上自題
落花滿地寂寥紅獨有離人萬恨中回首池塘總無語
手彈珠淚與東風
湘妃怨陳羽
八首見覩物傷弔之事
二妃怨處雲沉沉二妃泣盡湘江深商人酒滴廟前草
蕭颯風生斑竹林
黃陵廟詞李遠
黃陵廟前莎草春黃陵女兒倩裙新輕舟小楫唱歌去
水遠山長愁殺人
天津橋春望李遠
津橋春水浸紅霞煙柳風絲拂岸斜翠輦不來金殿閉
宫鶯銜出上楊花
金陵懷古許渾
玉樹歌殘王氣終景陽兵合戍樓空松楸遠近千官塜
禾黍高低六代宫石鷰拂雲晴亦雨江豚吹浪夜還風
英雄一去豪華盡唯有青山似洛中
長安秋望趙嘏
韻語陽秋云趙嘏長安秋望云云當時人詠
誦以為佳作遂有趙倚樓之目
雲物凄凉拂曙流漢家宫闕動高秋殘星幾點雁横塞
長笛一聲人倚樓紫豔半開籬菊静紅衣落盡渚蓮愁
鱸魚正美不歸去空戴南冠學楚囚
華清宫崔櫓
草遮回磴絶鳴鸞雲樹深深碧殿寒明月自來還自去
更無人倚玉闌干
山頂翠微寺武元衡
翠微寺本翠微宫樓閣亭亭幾十重天子不來僧又老
樵夫時倒一株松
武陵過侯王故第
過此一酸辛行人淚有痕獨憐新碧樹猶擁舊朱門歌
歇雲初散簷空鷰尚存不知彈鋏客何處感新恩
長安秋夕戎昱
一首見客中思
八月更漏長愁人起常早閉門寂無事滿院生秋草昨
夜西窗夢夢行荆南道遠客歸去來在家貧亦好
四皓廟許渾
一首見舊山不歸可思
避秦安漢出藍關松桂花隂滿舊山自是無人有歸意
白雲常在水潺潺
短歌行張籍
一首以流年迅疾可嘆
青天蕩蕩高且虚上有白日無根株流光暫出還入地
使我少年不須臾與君相逄勿寂寞衰老不復如今樂
玉巵盛酒置君前再拜願君千萬年
秋霖夜憶家薛能
一首薛能随駕在鳳翔府見悲寂之思
垂老何時見弟兄背燈悲泣到天明不知短髮能多少
一滴秋霖白一莖
聽琴薛能
一首懷歸之情
十指宫商膝上秋七絃絲動雨翛翛空堂半夜孤燈冷
彈盡鄉心欲白頭
擬古詠河邊枯樹長孫佐輔
此詩哀怨而不傷有風人之梗槩
野火燒枝水洗根數圍枯樹半心存應是無機承雨露
却將春色寄苔痕(枯樹一作枯朽)
歲暮歸南山孟浩然
一首有哀怨幽寂之况
北闕休上書南山歸舊廬不才明主棄多病故人疎白
髮催人老青陽逼歲除永懷愁不寐松月夜窗虛
送王永歸東郭劉商
一首送人有依依之戀
君去春山誰共遊鳥啼花落水空流如今送别臨溪水
他日相思來水頭
夜與故人惜别于武陵
一首見惜别拳拳之情
白日去難駐故人非舊容今宵一别後何處更相逢過
楚水千里到秦山幾重語來天又曉月落滿城中
盧十五竹亭送姪偁歸山楊衡
一首送人有懷歸之思
落葉寒擁壁青霜夜沾石正是憶山時復送歸山客殷
勤一樽酒曉月當窗白
懷鄭泊孟遲
一首見渴企望來之思
風蘭舞幽香雨葉墮寒滴美人來不來前山看向夕
春夢懷人岑參
一首見夢成之思
洞房昨夜春風起遥憶美人隔江水枕上片時春夢中
行盡江南數千里
社日村居張濱
二首見村人豐年快樂之事
鵝湖山下稻梁肥㹠穽雞棲對掩扉桑柘影斜春社散
家家扶得醉人歸
代隣叟竇鞏
年來七十罷耕桑就暖支羸強下床滿眼兒孫身外事
閒梳白髮向殘陽
觀祈雨李約
一首見傷時之意
桑條無葉土生煙簫管迎龍水廟前朱門幾處看歌舞
猶怨春隂咽管絃
北固晚眺竇常
一首見登高感嘆之意
水國芒種後梅天風雨凉露蠶開晚簇江燕繞危檣山
趾北來固潮頭西去長年年此登眺人事幾銷亡
秋日耿湋
二首狀野思
返照入閭巷憂來與誰語古道少人行秋風動禾黍
過故人庄
故人具雞黍邀我至田家綠樹村邊合青山郭外斜開
筵面場圃把酒話桑麻待到重陽日還來就菊花
老圃堂即事耿湋
一首狀幽逸
邵平成地接吾廬榖雨晴時偶自鋤昨日春風欺不在
就床吹落讀殘書
寄鄰在道閭
二首狀幽居
聞說經旬不啓關藥窗誰伴醉開顔夜來雪壓村前竹
剰看溪南幾尺山
夏日東山
三庚到秋伏偶來松檻立熱少清風多開門放山入
出山作盧仝
一首狀野逸
出山望掩山門路釣竿插在枯桑樹當時只有鳥窺窬
更亦無人得知處家僮若失釣魚竿定是猿猴把將去
題隣舍于鵠
一首狀閒居
僻巷隣家少茅簷喜並居蒸梨常共竈澆薤亦同渠傳
屐朝尋藥分燈夜讀書雖然在城市還得似樵漁
歸鹿門寺作孟浩然
二首狀迥閴
山寺鳴鐘晝已昏漢梁渡頭争渡喧人随沙路向江村
予亦乘舟歸鹿門鹿門月照開煙樹忽到龐公棲隠處
巖扉松徑長寂寥唯有幽人夜來去
江村亂後顧况
江村日暮尋遺老江水東流流浩浩竹裏閒窗不見人
門前舊路生秋草
自遣吳融
一首狀幽僻
幾年曾見舊江村樹有交柯犢有孫深感下峯顔色好
晚雲纔散又當門
寄衣曲張籍
二首念邊遠情
織素縫衣獨苦辛遠因回使寄征人官家亦自寄衣去
貴從妾手着君身高堂姑老無侍子不得自到邊城裏
殷勤為看初着時征夫身上宜不宜
古意王駕
夫戍蕭關妾在吳西風吹妾妾憂夫一行書信千行淚
寒到君邊衣到無
雨過蘇端杜甫
一首見朋友相聚之樂
雞鳴風雨交久旱雲亦好杖藜入春泥無食起我早諸
家憶所歴一飯跡便埽蘇侯得數過歡喜每傾倒也復
可憐人呼兒具棃棗濁醪必在眼盡醉攄懷抱紅稠屋
角花碧委牆隅草親賓縱談謔喧閙畏衰老况蒙沛澤
垂糧粒或自保妻孥隔軍壘撥棄不擬道
遣懷白居易
法藏碎金云白氏集中頗有遣懷之作故達
之人率多愛之余友李公維錄出其詩名曰
養浩集余亦如之名曰助道其詞語盖於經
教法門用此彌縫其闕而直截曉悟於人也
余愛其詩云云
羲和走馭趁年光不許人間日月長遂使四時都似電
争教兩鬢不成霜榮銷枯至非關命壯盡衰來亦是常
已共身心要約定窮通生死不驚忙
昭君怨白居易
王直方詩話云古今作昭君詞多矣余獨愛
白樂天一絶云云蓋其意優游而不廹切故
也然樂天賦此時年甚少
漢使却回憑寄語黃金何日贖蛾眉君王若問妾顔色
莫道不如宫裏時
望洞庭劉禹錫
鑑誡錄云劉夢得有望洞庭詩雍陶有詠君
山詩作者才力伯仲往往暗合李山甫有詠
貧女天下稱竒秦韜玉之詩意轉殊妙李山
甫又有石頭城故事韋莊有詠南國英雄較
量其才意同語異王摩詰有題雲母障子胡
令能題繡障子異代殊名而才調相繼李紳
鄭雲叟有傷農詩當時名公不敢議其優劣
湖光秋月兩相和潭面無風鏡未磨遥望洞庭山水翠
白銀盤裏一青螺
詠君山雍陶
煙波不動影沈沈碧色全無翠色深疑是水仙梳洗罷
一螺青黛鏡中心
貧女吟李山甫
平生不識繡衣裳閒把金針亦自傷鏡裏秪應諳素貎
人間多是重紅妝當年未嫁還愛老終日求媒即道狂
兩意定知無說處暗垂珠淚滴蠶筐
同前秦韜玉
蓬門未識綺羅香擬託良媒益自傷誰愛風流高格調
共憐時世儉梳妝敢將十指誇纖巧不把雙眉闘畫長
最恨年年握針線為他人作嫁衣裳
石頭城故事李山甫
南朝諸國愛風流盡守江山不到頭總是戰爭收拾得
却因歌舞破除休堯將道德終無敵秦把金湯可自由
試問繁華何處有雨莎煙草石城秋
詠南國英雄韋莊
南朝三十六英雄各遂興亡自此中有國有家皆是夢
為龍為虎亦成空殘花舊宅悲江令落日青山弔謝公
畢竟霸圖何物在石麒麟没卧秋風
雲母障子王維
君家雲母障持向野庭開自有山泉入非關彩畫來
繡障胡令能
日暮堂前花蘂嬌爭拈小筆上床描繡成掛向春園裏
引得黃鶯下柳條
傷農李紳
䥥禾日當午汗滴田中土誰知盤中飱粒粒皆辛苦
同前
一粒紅稻飯幾點牛頷血珊瑚枝上人銜杯吐不歇
同前白居易
春耕夏耘秋成苖六月田中似火燒堪嘆農家辛苦事
一匙淡飯也難消
竹莊詩話卷十五
