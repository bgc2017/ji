竹莊詩話卷二十三
警句上
五言
勲業頻看鏡行藏獨倚樓
後山詩話云裕陵嘗言子美詩云云謂甫他詩皆
不迨此
捲簾殘月影欹枕遠江聲
謾齋語錄云不言見聞兩字此便是字中無斧鑿
痕也
細雨魚兒出微風燕子斜
石林詩話云詩語圓已用巧太過然緣情體物自
有天然工巧况不見刻削之痕老杜云云此十字
殆無一字虚設細雨着水面為漚魚常上浮而淰
若大雨則伏而不出燕體輕弱風猛則不能勝惟
微風則受以為勢故有輕燕受風斜之語
粉墻猶竹色虚閣自松聲
石林詩話云滕王亭子云云若不用猶與自兩字
則餘八字凡亭子皆可用不必滕王也
綠垂風折笋紅綻雨肥梅
岸花飛送客檣燕語留人
詩眼云文章苟當於理則綺麗風花同入于妙老
杜云云亦甚綺麗其摩寫景物之意自親切所以
妙絶古今
圓荷浮小葉細麥落輕花
潘邠老云五言詩第三字要響云云浮字落字是
響字也
日月籠中鳥乾坤水上萍
王直方詩話云山谷云凡作詩須要開廣如老杜
云云之類
野日荒荒白江流泯泯清
雪浪齋日記云古人下連綿字不虚發如老杜云
云退之云月吐忩烱烱皆造微入妙
綠樹連村暗黃花入麥稀
棋聲花院静幡影石壇高(並司空圖)
暗飛螢自照水宿鳥相呼
四更山吐月殘夜水明樓(並杜甫)
東坡云司空表聖自論其詩以為有意外味云云
此句最善又云云吾嘗獨遊五老峯入白鶴觀松
隂滿地不見一人惟聞棋聲然後知此句之工也
但恨其寒儉有僧態若杜子美云云則才力富健
去表聖之流已遠矣
雨微吟足思花落夢無憀
川明虹照雨樹密鳥衝人
容齋隨筆云表聖五言云云皆可稱也
流水閒過院春風與閉門
上簾宜晚景卧簟覺新涼
礙冠門柳長驚夢院鶯啼
遊魚牽荇沒戲鳥踏花摧
漁隠叢話云秦系有詩如云云皆閒遠有味
漠漠帆來重冥冥鳥去遲
後湖集云每讀韋蘇州云云之語未嘗不茫然而
思喟然而嘆嗟乎此會晚泊江西十年夢耳吾且
老壯懷銷落塵土坌設無少日煙霞之想也
綠隂生晝寂孤花表餘春
石林詩話云此蘇州集中最為警策
暖風抽宿麥清雨卷歸旗(韓愈)
壁空殘月曙門掩候蟲秋(柳宗元)
又云張文潛論韓柳五字警句退之云云子厚云
云皆集中第一
柳塘春水漫花塢夕陽遲(嚴維)
深山催短景喬木易高風(杜甫)
歐公詩話云聖俞語予曰嚴維詩云云則天晴時
態融和駘蕩如在目前
劉貢父詩話云此一聯細細較之夕陽遲則繫花
春水漫不須柳也如老杜云云則了無瑕纇
楓林社日鼓茅屋午時雞
雪浪齋日記云荆公喜唐人云云書於劉楚公茅
亭
池光不受月暮氣欲沈山
蔡寬夫詩話云王荆公晚年亦喜李義山詩話誦
其云云雖老杜無以過也
雞聲茅店月人迹板橋霜
三山老人語錄云六一居士喜温庭筠詩云云嘗
作詩云鳥聲梅店雨野色柳橋春效其體也
兵衞森畫戟燕寢凝清香(韋應物)
鳥宿池邊樹僧敲月下門(賈島)
雨勢宫城闊秋聲禁樹多(劉筠)
剛腸欺竹葉衰鬢怯菱花(楊億)
野水無人渡孤舟盡日横(寇準)
麥天晨氣潤槐夏午隂清(趙師民)
數聲離岸櫓幾點别州山(魏野)
鳥歸花影動魚沒浪痕圓(悟清)
河分岡勢斷春入燒痕青(惠崇)
爐烟添柳重宫漏出花遲(楊巨源)
漁隠叢話云古今詩人以詩名世者或只一聯如
云云(韋應物而下十聯)凡此皆以一聯名世者
曉來山鳥閙雨過杏花稀
歐公詩話云唐之晚年詩人無復李杜豪放之格
然亦務以精意相高周朴有云云誠佳句也
浮聲長在耳山色不離門
掃地樹留影拂牀琴有聲
摭言云李濤篇詠甚著如云云皆膾炙人口
露滋寒塘草月缺清淮柳
夜雨滴空階曉燈照離室
幽檻弄晩花清池映疎竹
疎樹翻高葉寒流聚細紋
東觀餘論云古人論詩但愛遜云云(前兩聯)為佳殊
不知遜秀句若此者多如云云(後兩聯)庾子山軰有
所不及
微雲淡河漢疎雨滴梧桐
漁隠叢話云詩句以一字為工自然竒異浩然云
云上句之工在一淡字下句之工在一滴字若非
此兩字亦烏得為佳句
燕靜啣泥起蜂喧抱蘂回(李郢)
林殘數枝月髮冷一梳風(曹松)
又云荆公所選唐宋百家集中佳句世所稱道者
不復錄出會所喜者命兒軰筆之以備遺忘李郢
春晩云云曹松晨起云云
山勢蜂腰斷溪流燕尾分
東軒筆錄云夏英公竦工為詩李文靖讀云云之
句深愛之
青烟人幾家綠野山四抱
王直方詩話云持國嘗有詩云云當時無不傳之
井泉分地脉砧杵共秋聲
隠居詩話云徐鉉有喜李少保卜鄰云云此句尤
閒遠也
海雲含雨重江樹帶蟬疎
平蕪遠更綠斜日寒無暉
隠居詩話云延年詩集如云云者幾希矣
鈎簾宿鷺起丸藥流鶯囀(杜甫)
青山捫虱坐黃鳥挾書眠(王安石)
石林詩話云蔡天啟云荆公每稱老杜云云之句
以為高妙五字之模他日公作詩云云自謂不減
老杜
風定花猶落鳥鳴山更幽
海日生殘夜江春入暮年
驚蟬移别樹鬭雀墮閒庭
冷齋夜話云荆公言前軰詩風定花猶落靜中見
動意鳥鳴山更幽動中見静意唐人詩云云(第二聯)
置早意於殘晩中又云云(第三聯)置静意於喧動中
城響濤頭入江昏雨脚斜
柳間黃鳥路波底白鷗天
雪浪齋日記云蔡天啟詩云云皆佳句
雨脚墮危芳風軒納飛絮
童蒙訓云秦少游詩云云李公擇以為謝家兄弟
得意不能過也
髮短愁催白顔衰借酒紅
王直方詩話云陳無已詩云云大為當時諸公所
稱賞
白日行空闊青燈耿夜闌
雪浪齋日記云崔子方云云真佳句也
水裁偏岸直雲截亂山平
漁隠叢話云子西多佳句有造語極工者如云云
皆清竒可愛
疎疎一簾雨淡淡滿枝花
漁隠叢話云去非詩云云平淡有工
春深遊寺客花落閉門僧(齊己)
曉風飄磬遠暮雪入廊深(惠崇)
西清詩話云東坡言僧詩要無蔬筍氣固詩人龜
鑑今時誤解便作世網中語殊不知本分家風水
邊林下氣象盖不可無若盡洗去清拔之韻使與
俗同科又何足尚齊已云云惠崇云云華實相副
顧非佳句耶
虹收千嶂雨潮展半江天
古今詩話云福州僧有詩百餘篇其中佳句如云
云不減古人也
疎花持晩日瘦竹倚高秋
謾齋語錄云余云云頗為人所稱道
牛羊上山小烟火隔林深
鳥道掛疎雨人家殘夕陽
夷田堂小集云錢起考功詩云云此等句皆當時
相傳為絶唱
一鳩鳴午寂雙燕語春愁
西清詩話云陳傳道嘗於彭城壁間見書一聯云
云後以語東坡世謂公作然否坡笑曰此唐人得
意句僕安能此
笙歌歸院落燈火下樓臺
歸田錄云晏元獻公喜評詩嘗曰老覺腰金重慵
便枕玉涼未是富貴語不如云云此善言富貴者
也人皆以為知言
長廊風度磬深院雨留香
蒼梧雜志云李邴漢老詩云云有幽遠意
竹莊詩話卷二十三
