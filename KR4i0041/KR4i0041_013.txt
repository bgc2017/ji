竹莊詩話卷十三
雜編三
寄杜光庭張令問
蜀檮杌云張令問字博夫幼有巢許之節放
意林泉長於詩什與杜光庭詩云云其標致
如此
試問中朝為宰相何如林下作神仙一壺美酒一爐藥
飽聽松風白晝眠
安貧韓偓
潘子真詩話云山谷嘗謂予言老杜雖在流
落顛沛未嘗一日不在本朝故善陳時事句
律精深超古作者忠義之氣激發而然韓偓
貶逐後依王審知其集中所載云云其詞悽
楚切而不廹不忘其君也
手風慵展八行書眼暗休尋九局圖窗裏日光飛野馬
案頭筠管長蒲盧謀身拙為安蛇足報國危曾捋虎鬚
舉世可能無默識未知誰擬試齊竽
醉著絶句
漁隠叢話云葛亞卿集句云萬里清江萬里
天一村桑柘一村煙漁翁醉睡又醒睡高唱
夕陽孤島邊前輩集句詩每一句取一家詩
今亞卿全用致堯前兩句極為無工又後二
句不稱前兩句豈若致堯之渾成也杜荀鶴
亦有溪興絶句云山雨溪風卷釣絲瓦甌蓬
底獨斟時睡来睡着無人喚流下前溪也不
知語句俱弱亦不若致堯之雅健也
萬里清江萬里天一村桑柘一村煙漁翁醉着無人喚
過午醒来雪滿船
贈韓思彦賀遂亮
蔡寬夫詩話云國史補載賀遂亮贈韓思彦
詩世多傳誦之予讀大唐新語乃併得思彦
答詩其辭亦自閒雅可喜大抵唐之文盛於
開元以前故二人雖不以詩稱而終不凡也
意氣百年内平生一寸心欲交天下士未面已虚襟君
子重名義直道冠衣簮風雲行可託懷抱自然深落霞
静霜景墜葉下疎林若上南山岸希訪北山岑
答賀遂亮韓思彦
古人一言重嘗謂百年輕今日投歡會顧盼盡平生簮
裾非所託琴酒冀相并累日同遊處良霄欵素誠霜飄
知柳脆雪冐覺松貞願言何所道幸保歲寒名
寄邊衣裴說
山谷跋裴說寄邊衣詩云說詩句甚麗喜作
卓爾竒怪零陵總記叙述僧懷素草書載說
詩一篇尤詼詭也
深閨乍冷開香篋玉筯微微濕紅頰一陣霜風殺柳條
濃煙半夜成黃葉重重白練明如雪獨下閒階轉凄切
祇知抱杵搗秋砧不覺高樓已無月時聞塞㕍聲相喚
紗窗只有燈相伴幾度齊紈又懶裁離腸恐逐金刀斷
細想儀形執牙尺回刀剪破澄江色愁捻銀針信手縫
惆悵無人試寬窄時時舉袖勻殘淚紅牋謾有千行字
書中不盡心中事一半慇懃託邊使
懷素臺歌
零陵揔記云唐開元中有僧懷素居是臺學
者因為之懷素臺今有墨池筆塜存焉裴說
有歌云云
我呼古人名鬼神側耳聽杜甫李白與懷素文星酒星
草書星永州東郭有竒怪筆塜墨池遺迹在筆塜低低
高似山墨池淺淺深如海我来恨不已怎得青天化為
一張紙高聲喚起懷素書搦管研硃點湘水欲歸家重
嘆嗟眼前有三箇字枯樹櫖烏梢蛇墨老鵶
巫山神女祠沈佺期
郡閣雅談云繁知聞樂天將過巫山先於神
女祠粉壁大書曰蘇州太守真才子行到巫
山必有詩為報高唐神女道遠排雲雨待清
詞白公見詩邀知一曰劉夢得禮白帝欲留
一詩於此怯而不敢罷郡經過悉去詩千餘
首只留四篇
巫山高不極合沓狀竒新闇谷疑風雨幽崖若鬼神月
明三峽曉潮落九江春為問陽臺客應知入夢人
前同王無競
神女向高唐巫山下夕陽徘徊作行雨婉孌逐荆王電
影江前落雷聲峽外長霽雲無處所臺館曉蒼蒼
前同李端白
巫山十二峯皆在碧虚中迴合雲藏日霏微雨帶風猿
聲寒渡水樹色遠連空愁向高唐去千秋見楚宫
前同失名
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
慈恩寺浮圖章八元
鑑誡錄云長安慈恩寺浮圖前後題詩多矣
唐文宗朝元微之白樂天到塔下見章八元
所留詩命僧拂去塵埃二公吟咏盡日不厭
悉令除去諸家牌惟留章詩
十層突兀在虛空四十門開面面同却怪鳥飛平地上
自驚人語半天中回梯暗踏如穿洞絶頂初攀似出籠
落日鳳城佳氣合滿城香樹雨濛濛
華清宫詩張祐
雅言雜載云張佑素以詩名而華清宫詩尤
為世所稱
龍虎旌旗雨露飄鳳池歌斷玉山遙明皇上馬太真去
紅杏滿園香自銷
宫詞杜牧之
苕溪漁隠云余閱王建宫詞選其佳者亦自
少得只世所膾炙者數詞而已其間雜以他
人之詞如云云此杜牧之也云云此白樂天
也云云此王昌齡也
竹坡詩話此一首杜牧之王建詩中皆有之
不知誰作也以余觀之當是建詩耳蓋二子
之詩其清婉大略相似而牧之多險側建多
平麗此詩蓋清而平者也
冷齋夜話云詩有意含蓄者如宫詞云云是
也
銀燭秋光冷畫屏輕羅小扇撲流螢天階夜色凉如水
卧看牽牛織女星
前同白居易
淚滿羅巾夢不成夜深前殿按歌聲紅顔未老恩先斷
斜倚薰籠坐到明
宫怨王昌齡
冷齋夜話云詩有句意俱含蓄者如宫怨云
云是也
奉帚平明金殿開且將團扇暫徘徊玉顔不及寒鵶色
猶帶昭陽日影来
宫妓李商隠
談苑云余知制誥日與余恕同考試因出義
山詩共讀酷愛一絶擊節稱嘆曰古人措辭
寓意如此之深妙令人感慨不已
珠箔輕明拂玉墀披香新殿鬭腰支不湏看盡魚龍戲
終遣君王怒偃師
桃花夫人廟(即息夫人)杜牧
許彦周詩話云僕嘗謂此詩為二十八字史
論
細腰宫裏露桃新脈脈無言度幾春至竟息亡緣底事
可憐金谷墜樓人
宫詞杜牧
漁隠叢話載此詞云斷句極佳意在言外而
幽怨之情自見詩貴如此若使一覧而意盡
亦何足道哉
監宫引出暫開門随例湏朝不是恩銀鑰却收金鎻合
月明花落又黃昏
宫詞王建
陳輔詩話云王建宫詞荆公獨愛其云云
樹頭樹底覓殘紅一片西飛一片東自是桃花貪結子
錯教人恨五更風
宫詞徐仲雅
西清詩話云余嘗愛長沙徐仲雅宫詞云云
其富貴瀟洒可謂兩得矣
内人曉起怯春寒輕揭珠簾看牡丹一把柳絲收不得
和風搭在玉欄干
傷田家聶夷中
詩史云聶夷中河南人有詩云云孫光憲謂
有三百篇之旨
二月賣新絲五月糶新榖醫得眼前瘡剜却心頭肉我
願君王心化作光明燭不照綺羅筵徧照逃亡屋
入山寄城中故人王維
後湖集云此詩造意之妙至與造化相表裏
知其蟬蛻塵埃之中浮游萬物之表者也山
谷云頃年登山臨水未嘗不讀摩詰詩固知
此老胷次定有泉石膏盲之疾
中歲頗好道晚家南山陲興来每獨往勝事空自知行
到水窮處坐看雲起時偶然值林叟談笑無回期
六言王維
漁隠叢話云每哦此句令人坐想輞川春日
之勝此老傲睨閒適於其間也
桃紅復含宿雨柳綠更帶朝煙花落家僮未掃鳥啼山
客猶眠
贈丘丹裴廸
蔡寬夫詩話云王摩詰韋蘇州集載裴廸丘
丹唱和詩其語皆清麗高勝常恨不多見如
廸云云其氣格殆不减二人非唐中葉以来
嘐嘐以詩名者可比乃知古今文士湮滅不
得傳於子孫者不可勝數然士各言其志其
隠顯亦何足多較觀兩詩趣向其胷中殆非
汲汲於世者正爾無聞亦何所恨其姓名偶
見二人集亦未必不為幸也
安禪一室内左右竹亭幽有法知不染無言誰敢酬鳥
飛争向夕蟬蛻意先秋煩暑自兹退清凉何處求
和裴廸丘丹
賣藥有時至自知来往疎遽辭池上酌新得山中書步
出芙蓉府歸乘觳觫車猥蒙招隠作豈愧班生廬
寄遠張迥
郡閣雅談云張迥少年苦吟未有所得夢五
色雲自天而下取一團呑之遂精雅所作有
寄遠詩携謁齊已點頭吟諷無斁為改虬髯
黑在無迥遂拜為一字師
錦字憑誰達閒庭草又枯夜長燈影滅天遠雁聲孤蝉
鬢凋將盡虬髯白也無幾回愁不與因看朔方圖
尋山家長孫佐輔
苕溪漁隠云尋山家云云余嘗居村落間食
飽杖策縱步欵鄰家之扉小立待之眼前景
物悉如詩中之語然後知其工也
獨訪山家歇還涉茅屋斜連隔松葉主人聞語未開門
遶籬野菊飛黃蝶
白牡丹裴璘
秦中歲時記云長安三月五日兩街看牡丹
奔走車馬慈恩寺元果院牡丹先於諸牡丹
半月開太貞院牡丹後於諸牡丹半月開故
裴兵部璘白牡丹詩自題於慈恩佛殿東壁
上太和中車駕幸此寺見所題詩吟咏久之因
令宫嬪諷念及暮歸大内此詩滿六宫矣
長安豪貴惜春殘争賞先開紫牡丹别有玉枝擎露冷
無人肯就月中看
牡丹羅鄴
古今詩話云詠牡丹詩甚多羅鄴云落盡春
紅始見花花時比屋事豪奢買栽池館恐無
地看到子孫能幾家此詩中虎也
落盡春紅始着花花時比屋事豪奢買栽池館恐無地
看到子孫能幾家門倚長衢攢繡轂幄籠輕日護香霞
歌鍾滿座争歡賞肯信流年鬢有華
早朝大明宫賈至
苕溪漁隠曰老杜和早朝大明宫詩賈至為
唱首王維岑參皆有之四詩皆佳絶
文昌雜錄云禮部王員外因言和詩最為難
唯唐賢尤工於此賈至早朝大明宫云云王
維和云云杜甫和云云三篇皆用鳳池事唯
工部尤出於二公上建三省待漏院書此為
屏風焉
銀燭朝天紫陌長禁城春色曉蒼蒼千條弱柳垂青𤨏
百囀流鶯繞建章劍佩聲随玉墀步衣冠身惹御爐香
共沐恩波鳳池裏朝朝染翰侍君王
同前杜甫
五夜漏聲催曉箭九重春色醉仙桃旌旗日暖龍蛇動
宫殿風微燕雀高朝罷香煙携滿袖詩成珠玉在揮毫
欲知世掌絲綸美池上于今有鳳毛
同前王維
絳幘鷄人報曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香煙欲傍衮龍浮
朝罷須裁五色詔佩聲歸到鳳池頭
同前岑参
雞鳴紫陌曙光寒鶯囀皇州春色闌金闕曉鐘開萬戸
玉階仙仗擁千官花迎劍珮星初落柳拂旌旗露未乾
獨有鳳凰池上客陽春一曲和皆難
江行無題(四首)錢起
詩史云錢起多佳篇人收起詩不過百首有
錢蒙仲得江行無題百絶皆人家藏本所無
有云云四首
霽雲疎有葉雨浪細無聲穏放扁舟去江天自有程
又
憔悴異靈均非纔作逐臣如逢漁父問未是獨醒人
又
煙渚復煙渚畫屏非畫屏引愁天末去數點暮山青
又
隄壞漏江水地坳成野塘晚荷從不折留取作秋香
山中寒思鮑溶
詩史云歐陽文忠公酷愛鮑溶山中寒思一
篇最佳云云文忠晩得恨見之遲
山深多悲風敗葉與林齊門遥非世路何人念窮棲哀
風破山起夕雪誤鳴雞巢鳥侵早出饑猿無聲啼晨興
動煙火開門伐冰溪老木寒更瘦隂雲晴亦低我負自
力求顔色常低迷時想靈臺下遊子正悽悽
贈琴棋僧張碧
雅言系述云張瀛碧之父也官至郎曹嘗為
歌贈琴棋僧同列見之曰非其父不生其子
我嘗聽師法一說波上蓮花水中月不垢不净是色空
無法無空亦無滅我嘗聽師禪一觀浪溢鼇頭蟾魄滿
沙河世界盡空空一寸寒灰冷燈畔我又聽師琴一撫
長松喚住秋山雨弦中雅弄若鏗金指下寒泉流太古
我又聽師碁一着山頂坐沉紅日脚阿誰稱是國手人
羅浮道士賭却鶴輸却藥法懷斟下紅霞束手不敢争
頭角
夜坐路洵美
雅言系述云路洵美唐相巖之元孫有夜坐
詩云云競傳於湖南
簾捲竹軒清四隣無語聲漏從吟裏轉月自坐来明草
木露華濕衣裳寒氣生難逢知鑒者空悅此時情
宫詞杜荀鶴
幕府燕間錄云杜荀鶴詩惟宫詞為唐第一
故諺云杜詩三百首妙在一聮中風暖鳥聲
碎日高花影重是也
早被嬋娟誤欲粧臨鏡慵承恩不在貎教妾若為容風
暖鳥聲碎日高花影重年年越溪女相憶採芙蓉
玉樹曲王轂
百斛明珠云唐末有宜春人王轂者以能詩
擅名於時嘗作玉樹曲云云此詩大播於人
口轂未第時嘗於市㕓中忽見同人被無賴
輩毆打轂前救之揚聲曰莫無禮識吾否吾
便是解道君臣猶在醉鄉中面上已無陳日
月者無賴輩聞之歛手慙謝而退
璧月夜瓊樹春蓮舌冷冷詞調新當時狎客盡豐禄直
諫犯顔無一人歌未闋晉王劍上粘腥血君臣猶在醉
鄉中面上已無陳日月
廵内至上陽宫竇庠
韻語陽秋云竇庠一絶云云造語可謂秀整
矣
愁雲漠漠草離離太液鈎陳處處疑薄暮毁垣春雨裏
殘花猶發萬年枝
宫詞張祐
古今詩話云張祐有觀獵詩并宫詞白傅稱
之小杜
雲溪友議云杜牧之與祐為詩酒之交酷吟
祐宫詞為詩曰如何故國三千里虚唱宫詞
滿六宫此詩宫娥諷念思鄕起長門之愁
故國三千里深宫二十年一聲河滿子雙淚落君前
觀獵張祐
雲溪友議云張三作觀獵詩比王右丞予則
未敢優劣
曉出禁城東分圍淺草中紅旗開向日白馬驟迎風背
手抽金鏃翻身控角弓萬人齊指處一雁落寒空
同前王維
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營迴看落鵰處千里暮雲平
題三閭大夫廟武士
青𤨏後集屈平廟唐末有洪州衙前軍將㤀
其姓名題一絶云云自後能詩者不敢措手
蒼藤古木幾經春舊祀祠堂小水濱行客謾陳三酹酒
大夫元是獨醒人
效陶體韋應物
竹坡詩話云古今詩人多喜效淵明體者如
和陶詩非不多但使淵明愧其雄麗耳韋蘇
州云云非惟語似而意亦大似盖意到而語
随之也
霜露悴百草而菊獨好華物性有如此寒暑其奈何掇
英泛酒醪日入會田家盡醉茅&KR0585;下一生豈在多
三月三日寄諸弟兼懷崔水部
暮節看已謝兹晨愈可惜風澹意傷春池寒花歛夕對
酒始依依懷人還的的誰當曲水行相思尋舊迹
效何水部(二首)
玉宇含清露香籠散輕煙應當結塵抱難從兹夕眠
又
夕露起遥怨蟲響亂秋隂反覆相思字中有故人心
竹莊詩話卷十三
