韋刺史詩集卷第四
唐江州刺史韋應物著明尚書戸部郎華雲校
送别六十六首
李五席送李主簿歸西臺
請告嚴程盡西歸道路寒欲陪鷹隼集猶戀鶺鴒單洛
邑人全少嵩高雪尚殘滿臺誰不故報我在微官
送崔押衙相州(頃任内黃令)
禮樂儒家子英豪燕趙風驅雞嘗理邑走馬却從戎白
刃千夫闢黃金四海同嫖姚恩顧下諸將指揮中别路
憐芳草歸心伴塞鴻鄴城新騎滿魏帝舊臺空望闕應
懷戀遭時貴立功萬方如巳靜何處欲輸忠
送宣城路錄事
江上宣城郡孤舟遠到時雲林謝家宅山水敬亭祠綱
紀多閒日觀遊得賦詩都門且盡醉此别數年期
送李十四山人東遊
聖朝有遺逸披膽謁至尊豈是貿榮寵誓將救元元權
豪非所便書奏寢禁門高歌長安酒忠憤不可吞歘來
客河洛日與靜者論濟世翻小事丹砂駐精魂東遊無
復繫梁楚多大蕃高論動侯伯疎懷脫塵喧送君都門
野飲我林中尊立馬望東道白雲滿梁園踟蹰欲何贈
空是平生言
送李二歸楚州(時李季弟牧楚州被訟赴急)
情人南楚别復詠在原詩忽此嗟岐路還令泣素絲風
波朝夕遠音信往來遟好去扁舟客靑雲何處期
送閻宷赴東川辟
冰炭俱可懷孰云熱與寒何如結髮友不得擕手歡晨
登嚴霜野送子天一端祗承簡書命俯仰豸角冠上陟
白雲嶠下冥玄壑湍離群自有託歴險得所安當念反
窮巷登朝成慨嘆
送令狐岫宰恩陽
大雪天地閉群山夜來晴居家猶苦寒子有千里行行
行安得辭荷此蒲璧榮賢豪爭追攀飲餞出西京尊酒
豈不歡暮春自有程離人起視日僕御促前征逶遲歲
巳窮當造巴子城和風被草木江水日夜清從來知善
政離别慰友生
送馮著受李廣州署爲錄事
鬱鬱楊柳枝蕭蕭征馬悲送君㶚陵岸紏郡南海湄名
在翰墨場群公正追隨如何從此去千里萬里期大海
吞東南横嶺隔地維建邦臨日域温燠御四時百國共
臻奏珍竒獻京師富豪虞興戎䋲墨不易持州伯荷天
寵還當翊丹墀子爲門下生終始豈見遺所願酌貪泉
心不爲磷緇上將翫國士下以報渴饑
送元倉曹歸廣陵
官閒得去住告别戀音徽舊國應無業他鄕到是歸楚
山明月滿淮甸夜鐘微何處孤舟泊遥遥心曲違
送唐明府赴溧水(三任縣事)
三爲百里宰巳過十餘年秪歎官如舊旋聞邑屢遷魚
鹽濱海利薑蔗傍湖田到此安甿俗琴堂又晏然
喜於廣陵拜覲家兄奉送發還池州
青青連枝樹苒苒久别離客遊廣陵中俱到若有期俯
仰叙存歿哀腸發酸悲收情且爲歡累日不知饑夙駕
多所迫復當還歸池長安三千里歲晏獨何爲南出登
閶門驚飈左右吹所别諒非遠要令心不怡
送張八元秀才擢第往上都應制
决勝文場戰巳酣行應辟命復才堪旅食不辭遊闕下
春衣未換報江南天邊宿鳥生歸思關外晴山滿夕嵐
立馬欲從何處别都門楊柳正毿毿
送張侍御祕書江左覲省
莫歎都門路歸無駟馬車繡衣猶在篋芸閣巳觀書沃
野收紅稻長江釣白魚晨飡亦可薦名利欲何如
賦得鼎門送盧耿赴任
名因定鼎地門對鑿龍山水北樓臺近城南車馬還稍
開芳野靜欲掩暮鐘閒去此無嗟屈前賢尚抱關
賦得浮雲起離色送鄭述誠
遊子欲言去浮雲那得知偏能見行色自是獨傷離晚
帶城遥暗秋生峯尚竒還因朔吹斷匹馬與相隨
餞雍聿之潞州謁李中丞
鬱鬱兩相遇出門草靑青酒酣拔劒舞慷慨送子行驅
馬涉大河日暮懷洛京前登太行路志士亦未平薄遊
五府都高步振英聲主人才且賢重士百金輕絲竹促
飛觴夜燕逹晨星娛樂易淹暮諒在執高情
上東門會送李幼舉南遊徐方
離筵旣罷彈尊酒亦巳闌聽我歌一曲南徐在雲端雲
端雖云邈行路本非難諸侯皆愛才公子遠結歡濟濟
都門宴將去復盤桓令姿何昂昂良馬遠遊冠意氣且
爲别由來非所嘆
送洛陽韓丞東遊
仙鳥何飄飄綠衣翠爲襟顧我差池羽咬咬懷好音徘
徊洛陽中遊戲清川潯神交不在結歡愛自中心駕言
忽徂征雲路邈且深朝遊尚同啄夕息當異林出餞宿
東郊列筵屬城隂舉酒欲爲樂憂懷方沉沉
送鄭長源
少年一相見飛轡河洛間歡遊不知罷中路忽言還泠
泠鵾絃哀悄悄冬夜閒丈夫雖耿介遠别多苦顔君行
拜高堂速駕難久攀雞鳴儔侶發朔雪滿河關須臾在
今夕尊酌且循環
送李儋
别離何從生乃在親愛中反念行路子拂衣自西東日
昃不留宴嚴車出崇墉行遊非所樂端憂道未通春野
百卉發淸川思無窮芳時坐離散世事誰可同歸當掩
重關默默想音容
賦得暮雨送李胄
楚江微雨裏建業暮鐘時漠漠帆來重冥冥鳥去遲海
門深不見浦樹遠含滋相送情無限沾襟比散絲
留别洛京親友
握手出都門駕言適京師豈不懷舊廬惆悵與子辭麗
日坐高閣清觴燕華池昨遊倏巳過後遇良未知念結
路方永歲隂野無暉单車我當前暮雪子獨歸臨流一
相望零淚忽沾衣
賦得沙際路送從叔象
獨樹沙邊人跡稀欲行愁遠暮鐘時野泉幾處侵應盡
不遇山僧知問誰
送榆次林明府
無嗟千里遠亦是宰王畿策馬雨中去逢人關外稀邑
傳榆石在路遶晉山微别思方蕭索新秋一葉飛
雜言送黎六郎(夀陽公之子)
冰壷見底未爲清少年如玉有詩名聞話嵩峯多野寺
不嫌黃綬向陽城朱門嚴訓朝辭去騎出東郊滿飛絮
河南庭下拜府君陽城歸路山氛氲山氛氲長不見釣
臺水淥荷巳生少姨廟寒花始遍縣閒吏傲與塵隔移
竹䟽泉常岸幘莫言去作折腰官豈似長安折腰客
天長寺上方别子西有道(時任京兆府功曹攝高陵宰别田曹盧康戸曹)
(韓質因而有作)
假邑非拙素况乃别伊人聊登釋氏居携手念兹晨高
曠出塵表逍遥滌心神青山對芳苑列樹遶通津車馬
無時絶行子倦風塵今當遵往路佇立欲何申唯持貞
白志以慰心所親
送黎六郎赴陽翟少府
試吏向嵩陽春山躑躅芳腰垂新綬色衣滿舊芸香喬
樹别時綠客程關外長秪應傳善政日夕慰高堂
送别覃孝廉
思親自當去不第未蹉跎家住青山下門前芳草多秭
歸通遠徼巫峽注驚波州舉年年事還期復幾何
送開封盧少府
雄藩車馬地作尉有光輝滿席賓常侍闐街燭夜歸關
河征旆遠烟樹夕陽微到處無留滯梁園花欲稀
送槐廣落第歸揚州
下第常稱屈少年心獨輕拜親歸海畔似舅得詩名晚
對靑山别遥尋芳草行還期應不遠寒露濕蕪城
送汾城王主簿
少年初帶印汾上又經過芳草歸時徧情人故郡多禁
鐘春雨細宫樹野烟和相望東橋别微風起夕波
送渑池崔主簿
邑帶洛陽道年年應此行當時匹馬客今日縣人迎暮
雨投關郡春風别帝城東西殊不遠朝夕待佳聲
造顏司議使蜀訪圖書
軺駕一封急蜀門千嶺曛詎分江轉字但見路緣雲山
館夜聽雨秋猨獨呌群無爲久留滯聖主待遺文
奉送從兄宰晉陵
東郊暮草歇千里夏雲生立馬愁將夕看山獨送行依
微吳苑樹迢逓晉陵城慰此斷行别邑人多頌聲
贈别河南李功曹(宏辭登科拜官)
耿耿抱私戚寥寥獨掩扉臨觴自不飲况與故人違故
人方琢磨瓖朗代所稀憲禮更右職文翰灑天機聿來
自東山群彦仰餘輝談笑取高第綰綬卽言歸洛都遊
燕地千里及芳菲今朝章臺别楊柳亦依依雲霞未改
色山川猶夕暉忽復不相見心思亂霏霏
送五經趙隨登科授廣德尉
眀經有清秩當在石渠中獨往宣城郡高齋謁謝公寒
原正蕪漫夕鳥自西東秋日不堪别凄凄多朔風
宴别幼遐與君貺兄弟
乖闕意方弭安知忽來翔累日重歡宴一旦復離傷置
酒慰兹夕秉燭坐華堂契闊未及展晨星出東方征人
慘巳辭車馬儼成裝我懷自無歡原野滿春光群水含
時澤野雉鳴朝陽平生有壯志不覺淚霑裳况自守空
宇日夕伹彷徨
送宣州周錄事
清時重儒士紏郡屬伊人薄遊長安中始得一交親英
豪若雲集餞别塞城闉高駕臨長路日夕起風塵方念
清宵宴巳度芳林春從兹一分手緬邈吳與秦但覩年
運駛安知後會因唯當存令德可以解悁勤
謝櫟陽令歸西郊贈别諸友生
結髮事州縣蹉跎在文墨徒有排雲心何由生羽翼幸
遭明盛日萬物蒙生植獨此抱微痾頽然謝斯職(大曆十四)
(年六月二十三日自鄠縣制除櫟陽令以疾辭歸善福精舍七月二十日賦此詩)世道方荏苒
郊園思偃息爲歡日巳延君子情未極馳觴忽云晏高
論良難測遊步清都宫迎風嘉樹側晨起西郊道原野
分黍稷自樂陶唐人服勤在微力佇君列丹陛出處兩
爲得
送端東行
世承清白遺躬服古人言從官俱守道歸來共閉門驅
車何處去暮雪滿平原
送姚孫還河中
上國旅遊罷故園生事微風塵滿路起行人何處歸留
思芳樹飲惜别暮春暉幾日投關郡河山對掩扉
始除尚書郎别善福精舍(建中二年四月十九日自前櫟陽令除尚書比)
(部員外郎)
簡略非世器委身同草木逍遥精舍居飲酒自爲足累
日曾一櫛對書常懶讀社臘會高年山川恣遊矚明世
方選士中朝懸美禄除書忽到門冠帶便拘束愧忝郎
署跡謬蒙君子錄俯仰垂華纓飄颻翔輕轂行將親愛
别戀此西澗曲遠峯明夕川夏雨生衆綠迅風飄野路
廽首不遑宿明晨下烟閣白雲在幽谷
送常侍御却使西蕃
歸奏聖朝行萬里却銜天詔報蕃臣本是諸生守文墨
今將匹馬靜烟塵旅宿關河逢暮雨春耕亭鄣識遺民
此去多應收故地寧辭沙塞往來頻
送郗詹事
聖朝列群彦穆穆佐休明君子獨知止懸車守國程忠
良信舊德文學播英聲旣獲天爵美况將齒位并書奏
蒙省察命駕乃東征皇恩賜印綬歸爲田里榮朝野同
稱嘆園綺鬱齊名長衢軒蓋集飲餞出西京時屬春陽
節草木巳含英洛川當盛宴斯焉爲逹生
送蘇評事
季弟仕譙都元兄坐蘭省言訪始忻忻念離當耿耿嵯
峨夏雲起迢逓山川永登高望去塵紛思終難整
送李侍御益赴幽州幕
二十揮篇翰三十窮典墳辟書五府至名爲四海聞始
從車騎幕今赴嫖姚軍契闊晚相遇草慼遽離群悠悠
行子遠眇眇川塗分登高望燕代日夕生夏雲司徒擁
精甲誓將除國氛儒生幸持斧可以佐功勲無言羽書
急坐闕相思文
自尚書郎出爲滁州刺史留别朋友兼示諸弟
少年不遠仕秉笏東西京中歲守淮郡奉命乃征行素
慙省閣姿况忝符竹榮效愚方此始顧私豈獲幷徘徊
親交戀愴悢昆友情日暮風雪起我去子還城登塗建
隼旟勒駕望承明雲臺煥中天龍闕鬱上征晨興奉早
朝玉露霑華纓一朝從此去服&KR0574;理庶氓皇恩儻歲月
歸復厠群英
送元錫楊凌
荒林翳山郭積水成秋晦端居意自違况别親與愛歡
筵慊未足離燈悄巳對還當掩郡閣佇君方此會
送楊氏女
永日方慼慼出門復悠悠女子今有行大江泝輕舟爾
軰况無恃撫念益慈柔幼爲長所育(幼女爲楊氏所撫育)兩别泣
不休對此結中腸義往難復留自小闕内訓(言早無恃)事姑
貽我憂賴兹託令門仁䘏庶無尤貧儉誠所尚資從豈
待周孝恭遵婦道容止順其猷别離在今晨見爾當何
秋居閒始自遣臨感忽難收歸來視幼女零淚緣纓流
送中弟
秋氣入疎戸離人起晨朝山郡多風雨西樓更蕭條嗟
予淮海老送子關河遥同來不同去沉憂寧復消
寄别李儋
首戴惠文冠心有决勝籌翩翩四五騎結束向幷州名
在相公幕丘山恩未酬妻子不及顧親友安得留夙昔
同文翰交分共綢繆忽枉别離札涕淚一交流遠郡臥
殘雨凉氣滿西樓想子臨長路時當淮海秋
送倉部蕭員外院長存
襆被蹉跎老江國情人邂逅此相逢不隨鴛鷺朝天去
遥想蓬萊臺閣重
送王校書
同宿高齋換時節共看移石復栽杉送君江浦巳惆悵
更上西樓望遠帆
送丘員外還山
長棲白雲表暫訪高齋宿還辭郡邑諠歸泛松江淥結
茅隱蒼嶺伐薪響深谷同是山中人不知往來躅靈芝
非庭草遼鶴匪池鶩終當署里門一表高陽族
附錄奉酬使君送歸山之作丘丹
側聞郡守至偶乘黃犢出不别桃源人一見經累日
蟬鳴念秋稼蘭酌動離瑟臨水降麾幢野艇纔容膝
參差碧山路月送江帆疾涉海得驪珠棲梧慙鳳質
媿非鄭公里歸掃蒙籠室
重送丘二十二還臨平山居
歲中始再覯方來又解携纔留野艇語巳憶故山棲幽
澗人夜汲深林鳥長啼還持郡齋酒慰此霜露凄
附錄奉酬重送歸山丘丹
賣藥有時至自知往來疎遽辭池上酌新得山中書
步出芙蓉府歸乘觳觫車猥蒙招隠作豈媿班生廬
送鄭端公弟移院常州
時瞻憲臣重禮爲内兄全公程儻見責私愛信不愆况
昔陪朝列今兹俱海壖清觴方對酌天書忽告遷豈徒
咫尺地使我心思綿應當自此始歸拜雲臺前
送房杭州(孺復)
專城未四十暫謫豈蹉跎風雨吳門夜惻愴别情多
送陸侍御還越
居藩久不樂遇子聊一欣英聲頗籍甚交辟廼時珍繡
衣過舊里驄馬輝四鄰敬恭尊郡守牋簡具州民謬忝
誠所媿思懷方見申置榻宿清夜加籩燕良辰遵塗還
盛府行舫遶長津自有賢方伯得此文翰賓
聽江笛送陸侍御(同丘員外賦題)
遠聽江上笛臨觴一送君還愁獨宿夜更向郡齋聞
附錄同賦丘丹
離尊聞夜笛寥亮入寒城月落車馬散悽惻主人情
送丘員外歸山居
郡閣始嘉宴青山憶舊居爲君量革履且願住藍輿
送崔叔清遊越
忘兹適越意愛我郡齋幽野情豈好謁詩興一相留遠
水帶寒樹閶門望去舟方伯憐文士無爲成滯遊
送雲陽鄒儒立少府侍奉還京師
建中即藩守天寶爲侍臣歴觀兩都士多閱諸侯人鄒
生乃後來英俊亦罕倫爲文頗瓌麗禀度自貞醇甲科
推令名延閣播芳塵再命趨王畿請告奉慈親一鍾信
榮禄可以展歡忻昆弟俱時秀長衢當自伸聊從郡閣
暇美此時景新方將極娛宴巳復及離辰省署慙再入
江海綿十春今日閶門路握手子歸秦
送豆盧策秀才
歲交冰未泮地卑海氣昏子有京師遊始發吳閶門新
黃含遠林微綠生陳根詩人感時節行道當憂煩古來
濩落者俱不事田園文如金石韻豈乏知音言方辭郡
齋榻巳酌離亭尊無爲倦羈旅一去高飛翻
送王卿
别酌春林啼鳥稀雙旌背日晚風吹却憶回來花巳盡
東郊立馬望城池
送劉評事
聲華滿京洛藻翰發陽春未遂鵷鴻舉尚爲江海賓吳
中高宴罷西上一遊秦巳想函關道遊子冒風塵籠禽
羡歸翼遠守懷交親况復歲云暮凛凛冰霜辰旭霽開
郡閣寵餞集文人洞庭摘朱實松江獻白鱗丈夫豈恨
别一酌且歡忻
送雷監赴闕庭
才大無不備出入爲時須雄藩精理行祕府擢文儒詔
書忽巳至焉得久踟蹰方舟趁朝謁觀者盈路衢廣筵
列衆賓送爵無停迂攀餞誠愴悢賀榮且歡娛長陪柏
梁宴日向丹墀趨時方重右職蹉跎獨海隅
送秦系赴潤州
近作新婚鑷白髯長懷舊卷映藍衫更欲携君虎丘寺
不知方伯望征帆
韋刺史詩集卷第四
