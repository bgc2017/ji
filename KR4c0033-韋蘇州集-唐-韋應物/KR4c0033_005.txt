韋刺史詩集卷第五
唐江州刺史韋應物著明尚書戶部郎華雲校
酬荅五十六首
期盧嵩枉書稱日暮無馬不赴以詩荅
佳期不可失終願枉衡門南陌人猶度西林日未昏庭
前空倚杖花裏獨留尊莫道無來駕知君有短轅
任洛陽丞荅前長安田少府問
相逢且對酒相問欲何如數歲猶卑吏家人笑著書告
歸應未得榮宦又知疎日日生春草空令憶舊居
假中枉盧二十二書亦稱卧疾兼訝李二久不訪
問以詩荅書因以戲李二
微官何事勞趨走服藥閒眠飬不才花裏棋盤憎鳥汚
枕邊書卷訝風開故人問訊緣同病芳月相思阻一杯
應笑王戎成俗物遥持麈尾獨徘徊
酬盧嵩秋夜見寄五韻
喬木生夜凉月華滿前墀去君咫尺地勞君千里思素
秉棲遁志况貽招隱詩坐見林木榮願赴滄洲期何能
待歲晏携手當此時(盧詩云歲晏以爲期之句)
酬鄭戶曹驪山感懷
蒼山何鬱盤飛閣凌上清先帝昔好道下元朝百靈白
雲巳蕭條麋鹿但縱横泉水今尚暖舊林亦青青我念
綺襦歲扈從當太平小臣職前驅馳道出㶚亭翻翻日
月旗殷殷鼙鼓聲萬馬自騰驤八駿按轡行日出烟嶠
綠氛氲麗層甍登臨起遐想沐浴歡聖情朝燕詠無事
時豐賀國禎日和絃管音下使萬室聽海内湊朝貢賢
愚共歡榮合沓車馬喧西聞長安城事往世如寄感深
迹所經申章報蘭藻一望雙涕零
荅李澣三首
孤客逢春暮緘情寄舊遊海隅人使遠書到洛陽秋
馬卿猶有壁漁父自無家想子今何處扁舟隱荻花
林中觀易罷溪上對鷗閒楚俗饒辭客何人最往還
酬柳郎中春日歸揚州南郭見别之作
廣陵三月花正開花裏逢君醉一廽南北相過殊不遠
暮潮從去早潮來
酬豆盧倉曹題庫壁見示
掾局勞才子新詩動洛川運籌知决勝聚米似論邊宴
罷常分騎晨趨又比肩莫嗟年鬢改郎署定推先
酬李儋
開門臨廣陌旭旦車駕喧不見同心友徘徊憂且煩都
城二十里居在艮與坤人生所各務乖闊累朝昏湛湛
尊中酒青青芳樹園緘情未及發先此枉璵璠邁世超
高躅尋流得真源明當策疲馬與子同笑言
酬元偉過洛陽夜燕
三載寄關東所歡皆遠違思懷方耿耿忽得覯容輝親
燕在良夜歡携闢中闈問我猶杜門不能奮高飛明燈
照四隅炎炭正可依清觴雖云酌所媿乏珍肥晨裝復
當行寥落星巳稀何以慰心曲佇子西還歸
酬韓質舟行阻凍
晨坐枉嘉藻持此慰寢興中獲辛苦奏長河結隂冰皓
曜群玉發淒清孤景凝至柔反成堅造化安可恒方舟
未得行鑿飲空兢兢苦寒彌時節待泮豈所能何必涉
廣川荒衢且升騰殷勤宜中意庶用逹吾朋
李博士弟以余罷官居同德精舍共有伊陸名山
之期久而未去枉詩見問中云宋生昔登覧末
云那能顧蓬蓽直寄鄙懷聊以為荅
初夏息衆緣雙林對禪客枉兹芳蘭藻促我幽人策冥
搜啓前哲逸句陳往迹髣髴陸渾南迢逓千峯碧從來
遲高駕自顧無物役山水心所娛如何更朝夕晨興涉
清洛訪子高陽宅莫言往來疎駑馬知阡陌
寄酬李博士永寧主簿叔廳見待
解鞅先幾日𣢾曲見新詩定向公堂醉遥憐獨去時葉
霑寒雨落鐘度遠山遲晨策巳云整當同林下期
荅令狐工曹獨孤兵曹聯騎暮歸望山見寄
共愛靑山住近南行牽吏役背雙驂枉書獨宿對流水
遥羡歸時滿夕嵐
荅李博士
休沐去人遠高齋出林杪晴山多碧峯顥氣疑秋曉端
居喜良友枉使千里路緘書當夏時開緘時巳度簷雛
巳颻颺荷露方蕭颯夢遠竹窗幽行稀蘭徑合舊居共
南北往來只如昨問君今爲誰曰夕度清洛
荅劉西曹(時爲京兆功曹)
公館夜云寂微凉群樹秋西曹得時彦華月共淹留長
嘯舉清觴志氣誰與儔千齡事雖邈俯念忽巳周篇翰
如雲興京洛頗優遊詮文不獨占理妙即同流淺劣見
推許恐爲識者尤空慙文璧贈日夕不能酬
荅貢士黎逢(時任京兆功曹)
茂才方上逹諸生安可希栖神澹物表渙汗布令詞如
彼崑山玉本自有光輝鄙人徒區區稱嘆亦何爲彌月
曠不接公門但驅馳蘭章忽有贈持用慰所思不見心
尚密况當相見時
荅韓庫部(協)
良玉表貞度麗藻頗爲工名列金閨籍心與素士同日
晏下朝來車馬自生風清宵有佳興皓月直南宫矯翮
方上征顧我邈忡忡豈不願攀舉執事府庭中智乖時
亦蹇才大命爲通還當以道推解組守蒿蓬
荅崔主簿倬
朗月分林靄遥管動離聲故驩良巳阻空宇澹無情窈
窕雲鴈沒蒼茫河漢横蘭章不可荅冲襟徒自盈
荅徐秀才
鉛鈍謝貞器時秀猥見稱豈如白玉仙方與紫霞升清
詩舞豔雪孤抱瑩玄冰一枝非所貴懷書思武陵
荅東林道士
紫閣西邊第幾峯茅齋夜雪虎行蹤遥看黛色知何處
欲出山門尋暮鐘
荅長寧令楊轍
皓月升林表公堂滿清輝嘉賓自遠至觴飲夜何其宰
邑視京縣歸來無寸資瓌文溢衆寳雅正得吾師廣川
含澄瀾芳樹擢華滋短才何足數枉贈媿妍詞歡盻良
見屬素懷亦巳披何意雲栖翰不嫌蓬艾卑但恐河漢
没回車首路岐
荅馮魯秀才
晨坐枉瓊藻知子返中林澹然山景晏泉谷響幽禽髣
髴謝塵跡逍遥舒道心顧我腰間綬端爲華髮侵簿書
勞應對篇翰曠不尋薄田失鋤耨生苗安可任徒令慙
所問想望東山岑
荅崔主簿問兼簡温上人
緣情生衆累晚晤依道流諸境一巳寂了將身世浮閒
居澹無味忽復四時周靡靡芳草積稍稍新篁抽即此
抱餘素塊然誠寡儔自適一忻意愧蒙君子憂
清都觀荅幼遐
逍遥仙家子日夕朝玉皇興高清露沒渴飲瓊華漿解
組一來𣢾披衣拂天香粲然顧我笑綠簡發新章泠泠
如玉音馥馥若蘭芳浩意坐盈此月華殊未央却念諠
譁日何由得清凉疎松抗高殿密竹隂長廊榮名等糞
土携手隨風翔
善福精舍荅韓司錄清都觀會宴見憶
弱志厭衆紛抱素寄精廬皦皦仰時彦悶悶(平聲)獨爲愚
之子亦辭秩高蹤罷馳驅忽因西飛禽贈我以瓊琚始
表仙都集復言歡樂殊人生各有因契闊不獲俱一來
田野中日與人事疎水木澄秋景逍遥清賞餘枉駕懷
前諾引領豈斯須無爲便高翔邈矣不可迂
荅長安丞裴稅
出身忝時士於世本無機爰以林壑趣遂成頑鈍姿臨
流意巳凄采菊露未晞舉頭見秋山萬事都若遺獨踐
幽人蹤邈將親友違髦士佐京邑懷念枉貞詞久雨積
幽抱清尊宴良知從容操劇務文翰方見推安能戢羽
翼顧此林栖時
奉酬處士叔見示
挂纓守貧賤積雪卧郊園叔父親降趾壷觴携到門高
齋樂燕罷清夜道心存即此同䟽氏可以一忘言
荅庫部韓郎中
高士不羈世頗將榮辱齊適委華冕去欲還幽林栖雖
懷承眀戀忻與物累睽逍遥觀運流誰復識端倪而我
豈高致偃息平門西愚者世所遺沮溺共耕犂風雪積
深夜園田掩荒蹊幸蒙相思札欵曲期見携
荅暢校書當
偶然棄官去投跡在田中日出照茅屋園林養愚蒙雖
云無一資尊酌會不空且忻百榖成仰嘆造化功出入
與民伍作事靡不同時伐南澗竹夜還澧水東貧蹇自
成退豈爲高人蹤覽君金玉篇彩色發我容日日欲爲
報方春已徂冬
荅崔都水
深夜竹庭雪孤燈案上書不遇無爲化誰復得閒居
酬令狐司錄善福精舍見贈
野寺望山雪空齋對竹林我以養愚地生君道者心
灃上精舍荅趙氏外生伉
遠跡出塵表寓身雙樹林如何小子伉亦有超世心擔
書從我遊携手廣川隂雲開夏郊綠景晏青山沉對榻
遇清夜獻詩合雅音所推苟禮數於性道豈深隱拙在
冲默經世昧古今無爲率爾言可以致華簪
荅趙氏生伉
暫與雲林别忽陪鴛鷺翔看山不得去知爾獨相望
荅端
郊原夏雨歇閒院綠隂生職事方無效幽賞獨違情物
色坐如見離抱悵多盈况感夕凉氣聞此亂蟬鳴
荅史館張學士同柳庶子學士集賢院看花見寄
兼呈柳學士
班楊秉文史對院自爲憐餘香掩閣去遲日看花頻似
雪飄閶闔從風點近臣南宫有芳樹不並禁垣春
荅王郎中
卧閤枉芳藻覽旨悵秋晨守郡猶羈寓無以慰嘉賓野
曠歸雲盡天清暁露新池荷凉巳至窗梧落漸頻風物
殊京國邑里但荒榛賦繁屬軍興政拙媿斯人髦士久
臺閣中路一漂淪歸當列盛朝豈念卧淮濱
荅崔都水
亭亭心中人迢迢居秦關常緘素札去適枉華章還憶
在灃郊時携手望秋山久嫌官府勞初喜罷秩閒終年
不事業寢食長慵頑不知何爲來名籍挂郎間攝衣辭
田里華簮耀頽顔卜居又依仁日夕正追攀牧人本無
術命至苟復遷離念積歲序歸途眇山川郡齋有佳月
園林含清泉同心不在宴尊酒徒盈前覽君陳迹遊詞
意俱凄妍忽忽巳終日將酬不能宣甿稅况重疊公門
極熬煎責逋甘首免歲晏當歸田勿厭守窮轍慎爲名
所牽
荅王卿送别
去馬嘶春草歸人立夕陽元知數日别要使兩情傷
荅裴丞說歸京所獻
執事頗勤久行去亦傷乖家貧無僮僕吏卒升寢齋衣
服藏内篋藥草曝前階誰復知次第濩落且安排還期
在歲晏何以慰吾懷
荅裴處士
遺民愛精舍乘犢入青山來署高陽里不遇白衣還禮
賢方化俗聞風自欵關况子逸群士栖息蓬蒿間
荅楊奉禮
多病守山郡自得接嘉賓不見三四日曠若十餘旬臨
觴獨無味對榻巳生塵一咏舟中作灑雪忽驚新烟波
見樓旅景物具昭陳秋塘唯落葉野寺不逢人白事廷
吏簡閒居文墨親高天池閣靜寒菊霜露頻應當整孤
棹歸來展殷勤
荅端
坐憶故園人巳老寧知遠郡鴈還來長瞻西北是歸路
獨上城樓日幾廽
荅僴奴重陽二甥(僴奴趙氏甥伉重陽崔氏甥播)
棄職曾守拙翫幽遂忘喧山澗依磽塉竹樹蔭清源貧
居烟火絶歲熟梨棗繁風雨飄茅屋蒿草沒瓜園群屬
相歡悅不覺過朝昏有時看禾黍落日上秋原飲酒任
眞性揮筆肆狂言一朝忝蘭省三載居遠藩復與諸弟
子篇翰每相敦西園休習射南池對芳尊山藥經雨碧
海榴凌霜翻念爾不同此悵然復一論重陽守故家僴
子旅湘沅俱有緘中藻惻惻動離魂不知何日見衣上
淚空存
荅重陽
省札陳往事愴憶數年中一身朝北闕家累守田農望
山亦臨水暇日每來同性情一疎散園林多清風忽復
隔淮海夢想在灃東病來經時節起見秋塘空城郭連
榛嶺鳥雀噪溝叢坐使驚霜鬢撩亂巳如蓬
酬劉侍郎使君
瓊樹凌霜雪蔥蒨如芳春英賢雖出守本自玉階人宿
昔陪郎署出入仰清塵孰云俱列郡比德豈爲隣風雨
飄海氣清凉悅心神重門深夏晝賦詩延衆賓方以歲
月舊每蒙君子親繼作郡齋什遠贈荆山珍高閒庶務
理遊眺景物新朋友亦遠集燕酌在佳辰始唱巳慙拙
將酬益難伸濡毫意僶俛一用寫悁勤
附錄顧十二左遷過韋蘇州房杭州韋睦州三
使君皆有郡中燕集詩辭章高麗鄙夫之所
仰慕顧生旣至留連笑語因亦成篇以繼三
君子之風焉信州刺史劉太眞
寵至乃不驚罪及非無由奔迸歷畏途緬邈赴偏陬
牧此彫弊甿屬當賦歛秋夙興諒無𥙷旬暇焉敢休
前日懷友生獨登城上樓迢迢西北望遠思不可收
今日車騎來曠然銷人憂晨迎東齋飯晚度南溪遊
以我碧流水泊君清翰舟莫將遷客程不爲勝境留
飛札謝三守斯篇希見酬
荅令狐侍郎
一凶廼一吉一是復一非孰能逃斯理亮在識其微三
黜故無愠高賢當庶幾但以親交戀音容邈難希况惜
别離久俱忻藩守歸朝晏方陪厠山川又乖違吳門冒
海霧峽路凌連磯同會在京國相望涕沾衣明時重英
才當復列彤闈白玉雖塵垢拂拭還光輝
附錄硤州旅舍奉懷蘇州韋郎中(公頻有尺書頗積離鄕之)
(思)令狐峘
儒服學從政遂爲塵事嬰銜命東復西孰堪異鄕情
懷禄且懷恩策名敢逃名羡彼農畒人白首親友幷
江山入秋氣草木彫晚榮方塘寒露凝旅館凉飈生
懿交守東吳夢想聞頌聲雲水方浩浩離憂何時平
酬張協律
昔人鬻舂地今人復一賢屬余藩守日方君卧病年麗
思阻文宴芳蹤闕賓筵經時豈不懷欲往事屢牽公府
適煩倦開緘瑩新篇非將握中寳何以比其妍感兹棲
寓詞想復痾瘵纏空宇風霜交幽居情思綿當以貧非
病孰云白未玄邑中有其人憔悴即我愆由來牧守重
英俊得薦延匪人等鴻毛斯道何由宣遭時無早晚藴
器俟良緣觀文心未衰勿藥疾當痊晨期簡牘罷馳慰
子冲然
荅秦十四校書
知掩山扉三十秋魚鬚翠碧棄牀頭莫道謝公方在郡
五言今日爲君休
附錄即事奉呈郎中使君
東海釣客試秘書省校書郎秦系
久卧雲間巳息機青袍忽著狎鷗飛詩興到來無一
事郡中今有謝玄暉
荅賓
斜月纔鍳帷凝霜偏冷枕持情須耿耿故作單牀寢
荅鄭騎曹重九日求橘
憐君卧病思新橘試摘猶酸亦未黃書後欲題三百顆
洞庭須待满林霜
奉賀聖製重陽日賜宴
聖心憂萬國端居在穆清玄功致海晏錫燕表文明恩
屬重陽節雨應此時晴寒菊生池苑高樹出宫城捧藻
千官處垂戒百王程復覩開元日臣愚獻頌聲
和吳舍人早春歸沐西亭言志
暁漏戒中禁清香肅朝衣一門雙掌誥伯侍仲言歸亭
高性情曠職密交遊稀賦詩樂無事解帶偃南扉陽春
美時澤旭霽望山暉幽禽響未轉東原綠猶微名雖列
仙爵心巳遺塵機即事同巖隱聖渥良難違
奉和張大夫戲示青山郎
天生逸世姿竹馬不曾騎覽卷冰將釋援毫露欲垂金
貂傳幾葉玉樹長新枝榮禄何妨早甘羅亦小兒
荅河南李士巽題香山寺
洛都遊宦日少年携手行投杯起芳席總轡振華纓關
塞有佳氣巖開伊水清攀林憩佛寺登高望都城蹉跎
二十載世務各所營兹賞長在夢故人安得并前歲守
九江恩召赴咸京因塗再登歷山河屬晴明寂寞僧侣
少蒼茫林木成墻宇或崩剥不見舊題名舊遊况存殁
獨此淚交横交横誰與同書壁貽友生今兹守吳郡綿
思方未平子復經陳迹一感我深情遠蒙惻愴篇中有
金玉聲反覆終難荅金玉尚爲輕
荅故人見諭
素寡名利心自非周圓器徒以歲月資屢蒙藩條寄時
風重書札物情敦貨遺機杼十縑單慵疎百函愧常負
交親責且爲一官累况本濩落人歸無置錐地省己巳
知非枉書見深致雖欲效區區何由枉其志
酬閻員外陟
寒夜阻良覿叢竹想幽居虎符予己誤金丹子何如燕
集觀農暇笙歌聽訟餘雖蒙一言教自愧道情疎
逢遇七首
長安遇馮著
客從東方來衣上㶚陵雨問客來何爲采山因買斧冥
冥花正開颺颺燕新乳昨别今巳春鬢絲生幾縷
將發楚州經寳應縣訪李二忽於州館相遇月夜
書事因簡李寳應
孤舟欲夜發秪爲訪情人此地忽相遇留連意更新停
杯嗟别久對月言家貧一問臨卭令如何待上賓
廣陵遇孟九雲卿
雄藩本帝都遊士多俊賢夾河樹鬱鬱華館千里連新
知雖满堂中意頗未宣忽逢翰林友歡樂斗酒前高文
激頽波四海靡不傳西施且一笑衆女安得妍明月滿
淮海哀鴻逝長天所念京國遠我來君欲還
淮上遇洛陽李主簿
結茅臨古渡卧見長淮流窗裏人將老門前樹巳秋寒
山獨過鴈暮雨遠來舟日夕逢歸客那能忘舊遊
路逢崔元二侍御避馬見招以詩戲贈
一臺稱二妙歸路望行塵俱是攀龍客空爲避馬人見
招翻跼蹐相問良殷勤日日吟趨府彈冠豈有因
逢楊開府
少事武皇帝無頼恃恩私身作里中横家藏亡命兒朝
提樗蒲局暮竊東隣姬司隸不敢捕立在白玉墀驪山
風雪夜長楊羽獵時一字都不識飲酒肆頑癡武皇升
仙去憔悴被人欺讀書事巳晚把筆學題詩兩府始收
跡南宫謬見推非才果不容出守撫&KR1137;[婺-矛+牙]忽逢楊開府
論舊涕俱垂坐客何由識唯有故人知
休暇日訪王侍御不遇
九日驅馳一日閒尋君不遇又空還怪來詩思清人骨
門對寒流雪满山
因省風俗訪道士姪不見題壁
去年澗水今亦流去年杏花今又折山人歸來問是誰
還是去年行春客
韋刺史詩集卷苐五
