文溪集卷十七宋李昴英撰
七言絶句
建寧解歸寄雪峰因大夢
行脚今朝又起單欣然歸去得安閑從前大夢難忘處
上白雲山望雪山
弋陽鄭氏翠麓亭
管領寒溪揖怪峰徑穿鉅竹綠隂濃幽人去後無猿鶴
冷落亭臺濕蘚封
羅浮梁彌僊游爛柯山贈以曲笻方笠
葛坡龍竹東坡笠合伴山人到洞天柯爛想應留斧在
憑君試問石橋仙
過嚴子陵釣臺
船重秪因將利去船輕又恐為名來如今羞見先生面
夜半撑船過釣臺
勸梁靑霞歸羅浮舊隱
逍遙八極片雲浮所過名山不久留依舊片雲歸石峒
從今休更下山游
南華寺五首
誦經聽得入從門壁上偷他四偈言畢竟單傳端的處
賣薪供母是心源
其二
西方骨董南方寶留鎮曹溪幾百年自是後人當不得
有如翁者亦單傳
其三
從前梵說墮虛空獨有壇經說不同體用圓明皆寶相
一丁不識却心通
其四
未參五祖已開山合下全身此地安不是香煙忘故里
衣留孔道要人看
其五
淸者何曾飲盜泉僧盂底飯逆巢田此疑欲問師無語
風撼長松嘯半天
雨行梅關二首
濃風四合凍雲癡水墨連屏鬭崛奇衝雨此行風景別
滿山翠滴水簾垂
其二
通宵雨滴急催梅枝北枝南曉盡開多謝花神好看客
隨車十里雪香來
雪封寺二首
鑿通危石張文獻勘破禪關盧祖師奇事已堪誇北客
梅花先暖亦南枝
其二
征輿六月度梅關大地淸凉樹影班行客不須梅止渴
流泉到耳冷潺潺
峽山詩(并序)
壬午仲冬逾至三日羊城進士李昴英西遊
抵峽山舟距寺而維焉是夕也風壯浪號敺
聲戰激蛟騰黿湧與舟盪摩垂丙而不寧枕
翌日既望攝衣登寺覩其靈跡森然昭布不
我誣也嗟乎是胡為而來哉境奇物勝千態
萬狀神愛而兹來則士之假道乎是者亦必
不凡矣行將掬山之靑歃水之綠與山水俱
甲天下以實地靈人傑云於是乎書
山通一水逕皇都多少英豪出此途傳我飛來元羽翼
好風吹送過天衢
靈洲
眼前無限往來舟射利干名不肯休少見人心如此寺
屹然砥柱在中流
池州溪橋
萬里長江吸一杯等閑袖劔九華來溪橋獨坐無人識
又駕長風跨鶴回
迎廣帥徐意一大參五首
桂林舊着繡衣來久矣餘波拍越臺自古直臣多牧廣
廣平曾賦嶺頭梅
其二
曉來竹馬躍兒曹次第牙幢壓近郊五老跨羊持色穗
也應歡喜候前茅
其三
別去丹山劃七春一[門@里]今日是滕民擬撑釣舸迎前路
猿鶴從傍冷笑人
其四
魚稻之鄉鴈鶩驕鯨鯢噴沬撼江潮明公自是威風手
南土應無莠害苗
其五
杜劉二子潁川居出處雖同語嘿殊勿謂寒蟬吾願學
閉門自辦静工夫
送魁星與李子先
金斗高跳鬼狀獰世傳此像是魁星祥光閃爍開先兆
助子秋闈筆硯靈
司法曾子美新第榮歸欲得余詩不敢效世俗
諛語二首
里同淸獻久聞風耿耿胸中便不同一疏呌雲韋布日
大廷對策想輸忠
其二
舌似河懸筆水翻春官首疏見忠肝士須卓爾名當世
好取前修節行看
表釋應端住興化寺以其說而勉之二首
鉢中滴水也難消切莫貪他寺富饒留取大皮纏大樹
腹圍緊緊篾三條
其二
一般奇怪弄精魂猪蜆皆餐針戲吞未到空通渠地位
只當齋戒作沙門
白雲獅子峰望羅浮
白雲乃羅浮西麓
不到羅浮瞥六年後期幾誤鐵橋仙遠雲不隔山眞面
西麓原同第七天
羅浮桃源洞
在山東北其峒幽邃人跡罕至
靈符鎻盡穴中蛇深入千巖處士家峒戸隔雲呼不應
時時流水出桃花
戲題羅浮梁彌仙寫眞
八十童顏雙眼明浪游湖海一身輕莫將啖肉先生比
箇是羅浮老樹精
和徐意一韻贈寶積中空山
道是空山却有渠原來有有亦無無若能空到眞空處
萬斛塵埃着碓夫
採陽軒
看盡西園十里梅黃昏寒月趁人回要圓一段淸游事
更訪仙宫索茗杯
古成之仙箕
翁來靈筆舞龍蛇翁去瑤壇鎻暮霞舊事欲談三百載
五雲閣上望仙槎
書龍頭義約簿二首(人鳩一千)
桂菊風香造榜天門標捷幟地流錢筆端快便行年順
騎鶴纏腰身兩全
其二
鵰鶚聯翻二十名看看金榜是同盟河南人面分明見
盡說龍頭䜟已成
重九日游南山峽覺海寺
恰重陽日到南山小摘黃花供綠樽鐘叩一聲蕭寺晚
移舟載月過前灣
夜夢漁父求詩覺能記其全書贈梁彌仙
酒湖無盡春無限一葉江湖萬里天明月滿篷風荻響
醉眠正在白鷗邊
衆建蓮社堂求疏語
遠公鼻孔着蓮香引得喃喃閧幾場供佛建菴人更錯
参機元不在西方
贊銘
淨慈釋刺血寫經贊
浮屠覺新在淨慈針血書楞嚴圓覺法華華嚴經兩年
而後成錢塘劉植捐金植藏而匭之文溪居士李某為
一轉語
此經如筏寫之着相而刺血寫妄中之妄經諸佛說血
父母生何淨何垢等為前塵末法闍棃沉酣入骨一毫
且靳而况於血血猶可舍是知身幻大痛一回直須臂
斷
三十五代張天師贊
冷面皎霜凝電光雙目峥生來元自别不但父書靈
鍾離仙贊
衣兮木葉髯戟面鐵所執何書願聞其說
吕洞賓贊
碧其風巾皓其雲袍六合飛遨仙中之豪
維摩贊
丈室着不得文殊衆香國裏薰教臭無端詐病却成喑
只為從前多業口(舊書頭批云文溪眞跡丈室作室中裏作上多業作業多)
自贊
竛竮山癯搭颯野服煮茗松根煨芋巖曲且農且漁非
仙非俗淇傍何有秋鶴霜竹
廣州天慶觀衆妙堂東坡井泉銘
方右史取定林寺銕井欄護之
老經云坡記成名非古堂遂輕兩翁像久晦冥偉方公
舊貫仍取彼欄護此泓新作蓋環以銘遺千年飲淸泠
續坡誰李昴英
行者了寬等題錢買度牒疏四章
已辦僧心未圓僧相纔得方兄便成和尚
其二
作佛何曾要裹纏頂門尚欠世間錢舍身者與舍佛者
選佛場中化有緣
其三
作佛本無相為僧却要錢豈無人割捨為結惡因緣
其四
即心是佛見性成僧無奈世緣要二尺綾
文溪集卷十七
