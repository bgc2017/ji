文溪集卷十八宋李昴英撰
詩餘
蘭陵王
燕穿幕春在深深院落單衣試龍沬旋薰又怕東風曉
寒薄别來情緒惡瘦得腰圍柳弱淸明近正似海棠怯
雨芳蹤任飄泊釵留去年約恨易老嬌鸎多誤靈鵲
碧雲杳渺天涯各望不斷芳草更迷香絮回文強寫字
屢錯淚欲注還閣孤酌住春脚便彩局誰忺寳軫慵
學階除拾取飛花嚼是多少春恨等閑吞却闌干猛拍
歎命薄悔舊諾
摸魚兒
曉風癡繡簾低舞霏霏香碎紅雨燕忙鶯懶春無賴懶
為好花遮護渾不顧費多少工夫做得芳菲聚休顰百
五却自恨新年游疎醉少光景恁虛度猊㷑瘦困起
庭隂正午游絲飛絮無據千林濕翠須臾遍難綠鬢根
霜縷愁絶處怎忍聽聲聲杜宇深深樹東君寄語道去
也還來後期長在紫陌歲相遇
摸魚兒
用古買陂塘旋栽楊柳韻
敞茅堂茂林環翠苔磯低蘸烟浦靑簔混入漁家杜斜
日斷橋船聚眞樂處坐芳草瓦樽滿酒頻頻注臯禽自
舞慣松逕穿雲梅村踏雪朗笑自來去車乘墜爭似
修笻穩步前塵回首俱誤安閑得在中年好抱甕尚堪
蔬圃高眼覻算不識人間寵辱除巢許風篁解語應共
笑羣狙無端喜怒三四計朝暮
摸魚兒
五羊郡圃築壯猷堂落成
遶西園粉籠千雉鏡池屏石天造主人意匠工收拾華
屋落成聞早輪奐巧望縹緲五雲深處移蓬島油幢羽
葆指貔虎長驅鯨鯤網取電走捷旗報鐃吹發回廡
連屯飲犒海山波靜煙掃綸巾蕭散環珠履春滿綠楊
芳草人境好是握穗五翁福地無塵到芝書在道便整
頓乾坤經營萬宇棟國要元老
摸魚兒
送王子文知太平州
怪朝來片紅初瘦半分春事風雨丹山碧水含離恨有
脚陽春難駐芳草渡似呌住東君滿樹黃鸝語無端杜
宇報采石磯頭驚濤屋大寒色要春護陽關唱畫鷁
徘徊東渚相逢知又何處摩娑老劔雄心在對酒細評
今古君去此幾萬里東南隻手擎天柱長生夀母更穩
步安輿三槐堂上好看綵衣舞
賀新郎
陪廣帥方右史登越臺
繡谷流明幟穩飛輿茵柔草碧蓋欹松翠遨首意行窮
絶頂綵榭千年勝地遠峰斷莽蒼烟水護日晴雲收午
暑颯長風振葉生秋思籠霧炷彯霞袂淸明官府歌
棠芾且蕭閑事外下看玉城珠市山色驕人逢此客麈
尾霏霏露碎一笑五羊銜新穗田野歡聲和氣合喚觥
船猛為魚占喜誰會得醉翁意
賀新郎
餞廣帥馬方山赴召
世羡官高大又誰知幾多卿相身榮名壞我輩相逢無
愧色彼此蒼顏健在又容易分携越海寫出陽關離別
恨看一行鴈字斜飛界天下寳願自愛白衣蒼狗須
臾改久冥心雞蟲得失鷃鵬遲快君帶貂蟬頭上立老
我荷衣草帶肯此膝向人雅拜遠餞元非趨炎者二十
年相與形骸外義金石更堅耐
賀新郎
同年顧君景冲(雲翼)經屬官舍白蓮盛開招
飲水亭
誰種藍田玉碧雲深亭亭月上水明溪曲羞作時妝兒
女態冷淡冰餐露沐出塵外風標幽獨除了留侯無此
貌便何郎傅粉終麤俗意凝遠韻淸淑凉臺向晚微
風馥訝銀杯羽化折取戲浮醽醁安得梅花如許大天
遣辟除暑溽渾不覺鷺翹鷗浴可恨妖妃汙太液只東
林社友追遊熟宜夜看燦瑶燭
賀新郎
賦菊
細與黃花說是天教開遇重陽玉裁金屑老行要尋松
竹伴雅愛山翁鬢雪任滿插追陪節物惟有淵明吾臭
味傍東籬盤薄芳叢擷便無酒也淸絶芒寒色正孤
標㓗慣平生餐霜飲露倚風迎月不比芙蓉偏嫵媚不
比茱萸太烈似隱者瀟閑巖穴至老枝頭猶健在笑紛
紛紅紫塵沙汩香耐久看晚節
賀新郎
餞廣東吳憲燧(時持節憲江西)
元日除書濕到而今西風老矣駕軺初入自是龍顏深
注想孤鳳翔而後集久父老攀留原隰庾嶺經行梅亦
喜小奚奴背底惟詩笈冰雪操又誰及昨來容易風
雲翕便三台兩地也只等閑如拾天馬不鳴凡馬喑百
步何如五十况洶洶波濤方急此去一言回天力着着
高百尺竿頭立澆磊磈快鯨吸
賀新郎
再用韻餞吳憲
過雨璇空濕皓秋香光浮桂菊曉風吹入柳繫牙檣應
小駐草草還成勝集又追趁牡車原隰照座玉人風骨
聳想胷蟠蘂闕琳瑯笈眞作者世難及遠山雲霧工
開翕共朱闌徙倚總好錦嚢收拾老我秪今才思澁知
二爭如知十戞金縷檀敲休急訪古夷猶行短境憶朝
陽鳴鳳臺端立筆也醉硯池吸
賀新郎
丙辰自夀游景泰小隱作
天地中間大縱遨遊登山臨水散人一箇學易已來秋
又六肯趁名韁利鎻得日日安閑笑過金馬玉堂也曾
到儘不妨拍手溪頭坐風蒻笠月蘭舸今朝記是初
生我近小春黃菊猶葩早梅將朵拔宅危巔窮勝踐指
點塵寰蟻磨看澗底飛泉珠顆松栢蒼蒼俱夀相更千
年雪鶴鳴相和安期老舉杯賀
水龍吟
癸丑江西持憲自夀
唱恭初意如何朅來五十三年矣犂鋤頗熟詩書麤解
簪紳聊耳自信柴愚眞成汲戅却無劉膩向高秋初度
同時有菊淡相對風霜裏最癖登山臨水又何心蝸
名蠅利俗緣未了強教肉食何曾知味無事微吟會心
微笑逢場微醉把日生只恁安排領取百十二歲
水龍吟
和吳憲韻且堅鬱孤同遊之約
驛飛穩駕高秋迎人滿目淸新景秋還有色芙蓉照水
晨妝對鏡雪捲寒蘆字横過鴈渡浮孤艇是騷人行處
腔風調月香滿袖過梅嶺斷岸烟收人靜雨聲乾桐
疎楓冷掀髯獨笑仙翁起舞臥龍呼醒近小陽春為梅
也合遲遲鞭影更鬱孤一笑追歡料得坡翁首肯
水龍吟
觀競渡
碧潭新漲浮花柳隂稠綠波痕膩一聲雷鼓半空雪浪
雙龍驚起氣壓鯨鯢怒掀鱗鬛擘開烟水算戰爭蠻觸
雌雄漢楚總皆一場如此點額許教借一得頭籌歡
呼震地翻嗤浮世要津攙進奔波逐利鬭了還休倩渠
銜寄三閭角黍會風雲快出為霖可但頷明珠睡
文溪集卷十八
