文溪集卷十六宋李昴英撰
七言律詩(下)
子先宗友試蘭省送以小詩
毫端五色織成章皎皎淸標月照梁再戰文場推定霸
一經書法首尊王鞭揚庾嶺梅花早梯上寒宫桂籍香
師道自居吾豈敢所期竹帛遠流芳
北山證果寺
久聞北寺最淸幽因看花田遂一游近國好山半煙雨
參天喬木幾春秋香凝永晝添談柄風送長松爽茗甌
此境今纔逢我輩不留詩去鶴猿羞
羅浮國醮(并序)
昔下元日朝廷遣使齎香建醮有五雲呈瑞
霓氅蹁躚拜玉宸發揮道德五千文步虛夜半千山月
朝斗空中五色雲風雨若時昌國運乾坤齊夀祝吾君
賢侯方寸精誠積散作豐湖叶氣薰
羅浮飛雲頂
山行頗覺思悠然游遍仙家幾洞天登見日亭風刮面
立飛雲頂月齊肩稚川翁有燒丹竈景泰師留卓錫泉
我得眞人金石訣無求自可享長年
羅浮峒長寶谷王寧素送藥瓢
久矣深山煉鶴形聞呼峒長又逃名斷崖怪木人稀跡
亂石奔泉澗有聲劔定通神收古匣棋聊供玩戲紋枰
藥瓢解贈寧無意重到孤菴論養生
贈雲峰演菴主
一菴移向白雲堆檜栢參天少日栽頗怪髮如金線樣
想曾眼見鐵橋來佛粘土壁煎茶供客對蒲團取芋煨
却笑老盧懷鉢走只因說出鏡非臺
題羅浮冲虛觀化緣疏
仙去千年重此山不禁風雨屋摧殘金能點化空談易
錢欠通神着力難支厦終非一木了成裘未免衆毛攢
洞天有分人人到輪奐峩嵯起筆端(寶祐乙卯峒長黎道静住持冲虛觀)
(求詩化緣修造輪奐一新)
送湛師回羅浮花首山
翩然拂袖忽然回帶得羅浮面目來乞食又還雙足蠒
坐禪豈是寸心灰故依花首從三靖旋摘茶芽供一杯
蘭若苦空君不厭可能為我掃蒼苔
秋試已近用韻勉兒輩
鄴軸輪囷數世藏乃翁曾讀被龍光詩書有種芥拾紫
科舉催人槐落黃學到自然名盛大文工更要理深長
歲當酉戌吾家旺月府先教竇桂香
送黃提幹赴班
不枉金閨貯一賢唱名重見冕旒前省闈見說第三賦
選調猶遲十八年據實語人南嶠事無多行李浙江船
壺山羣彥官今緊直諒如今合茹連
送恩平潛使君還里二首
風流太守作春遊到處恩波浩蕩流懷綬故鄉需上日
移舟別浦趁中秋聲歌洋溢行人口書翰縱横健筆頭
識面雖新心頗熟慇勤話別送歸舟
其二
五載南州屈重名活人一段是歸程兩州曾喚兩蘇起
孤節要師孤竹淸合有鋒車催赴闕不應畫戟又專城
閑身已决深山底千里猶能共月明
夀張新班
喜氣稜稜肖紫巖向來石燕毓竒男九十(平聲音旬)入相今
纔半七日為人恰後三(正月十日生)籍濕金閨穹地步椒香
玉斝盎春酣赤松須待功名遂蒲澗淸泉墨菊潭
送次兒解試
四度牋名達帝聰(國子監中者一臺諫及者三)布衣便有此遭逢吾
家積慶為心印一戰收功在筆鋒舉子頭場關薦鶚時
文手段要屠龍庭前手植森森桂飛捷今秋好事重
紀事保林尉韻(并序)
保昌尉陳知章權廣倅捕南海平民為猺賊
凡三十人獄將具余作劄子露香告於天而
後達於帥閫不行其言又以公狀達於憲臺
遠檄循倅潛君審之而後獄得少緩林尉汝
沆有詩用其韻云
淸晨風日闢群隂一紙三熏上帝臨或者貪功頻滑手
毅然奮筆特誅心冤辭賴有由言折聖世難施漢法沉
此舉豈謀身禍福秪憐無罪縶南音
聞禠閣職免新任之報二首
遠民冤甚草菅芟抗論公庭出至諴且喜一方全性命
何妨三字減頭銜機關平地藏深穽仕宦伶人視戲衫
五遜州符今免矣幅巾藜杖可松杉
其二
狂妄孤臣罪有餘三年三度掛丹書群兒過計愁郎罷
外物浮名總子虛只是儒酸眞面目不題道號混樵漁
親朋欲語澆教醉休與時人定毁譽
送族子春叟游西廣
鳳出丹山定九苞桂林要揀一枝巢久聞巖竇須幽討
不是豪人莫汎交鶴髮頻將安問寄螢窗勤把舊書抄
功名到底還堅志崛起新豐一草茅
後峒月溪寺
森森杉檜鬱相繆散策何妨逐勝游梵宇莊嚴傳浙樣
碧池蕩漾納泉流將軍嬴得山林在衲子多因粥飯留
眼界雖云欠軒豁晚凉宜酒且夷猶
送荃翁張端義之惠陽(并序)
張荃翁太湖人端平雷變上疏直言謫居曲
江往來韶廣間後又以言忤當路者謫化州
終焉
吹面東風竪綠簔詩翁七十醉婆娑放懷自號天隨子
知我無如春夢婆吟有小奚磨破硯臥看赤脚踏行窩
太湖爭似黃灣闊高浪粘天獨笑過
即席和人韻送荃翁
詩似油翁背注油知音世有幾荆州乍寒乍暖方榆火
無米無錢只葉舟客况可堪今老大人生何必盡封侯
津亭且莫匆匆去萬斛春醪任拍浮
送李路鈐萬入京(有序)
路鈐李萬建安人邱漕以梅州辟之不受
運厄南州暴吏專鶡冠却有好官員捕猺怕損平人命
製錦盡除常例錢枘鑿一言辭辟郡胷襟三略合籌邊
景文匹馬長相過我愧才非玉局仙
和心字韻送林尉公琰校文
鵠袍忙立老槐隂爭望文星早照臨稱物衡無高下手
别形鑑有是非心品題豈逐朱衣轉沙汰何妨苦海沉
將見賢書協輿論眞才到此遇知音
蒲澗和東坡韻
四時冰柱濕風前絶頂飛來一泒泉瘦蔓相牽根太古
蒼崖特立探長天竈荒孤鶴尋遺跡寺老幽禽闖坐禪
閑日頻游歸復夢結廬曾許躡坡僊
蒲澗山行宿景泰呈諸友人
蒲根採得汎金船滴水巖前且地僊造物添支閑歲月
上恩不與好山川意行芳草迷丹竈旋摘新芽撥澗泉
欲雨還晴便登覽更消一宿白雲巔
四月十五游僧寺
今日快逢僧結夏不妨乘興扣禪扉山垂遠瀑溪聲急
風捲痴雲雨脚稀嚢錦詩成僧借看紋楸棋落鳥驚飛
此來莫訝凭欄久傑閣新成拂翠微
代送邱漕廸嚞
假帥如公自古無邦人久矣望鋒車政聲難掩諸公說
明主周知萬里餘豹尾雞翹那欠此蓴羔鱸鱠且歸歟
江頭鼓動江船去喜氣歡聲動里閭
用人韻送梅糾梁現
征鞍風軟踏香塵又送斯人南海瀕糾郡正資賓畫重
洗冤須放筆頭春勉期聖處功夫到肯學世間兒女顰
五瘴由心今一洗笑渠辟瘴嚼人頻
送舶使周申
堂堂山立舊朝簪久屈清流督獻琛風趕連艘出獅國
浪吹殘句到雞林平生不隔同年面中歲難禁惜別心
歸見耆英定相問只言閉戸萬山深
贈宋省元巍薦經義
宋秉孫廣帥慈之子也治周禮義
傑作傳來見一班少年筆力老孱顏根源有學皆堪味
首尾無瑕孰敢刪工要前篇人易取說須兩段意相關
森森天骨晶光縹去必軒騰十二閑
八月驟寒
秋欲中分暑更袢金風崛起便成寒桃笙夜展猶嫌執
狐向朝披便怯單翻手炎凉眞可笑循環造化果無端
老來一任添霜縷寒暑難磨只寸丹
中秋無月
已孤前度一中秋滿望今宵月下游藥杵放閑靈兔懶
鏡奩掩却素娥愁知誰有術擎梯取枉費當年弄斧修
天靳清明每如此樽前休恨翳雲浮
示兒用許廣文韻
斐然狂簡不知非席帽何時免誚譏官樣詞章惟典雅
心腔理義要深幾各隨鵬鷃高低適一笑雞蟲得失微
偶未成名兒勿恨我方追悔蹈文闈
鑒空閣
鑒空閣上賞僧軒祗樹深開不二門一水横流界平野
數峯突起補前村舟來舟去人多事潮落潮生岸有痕
鎮日長閒輸老衲倚笻獨坐古榕根
文溪集卷十六
