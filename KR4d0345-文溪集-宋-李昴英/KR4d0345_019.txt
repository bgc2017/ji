文溪集卷十九宋李昴英撰
詩餘
水調歌頭
題舫齋
郭外足幽勝潮入漲溪流舫齋小小一葉老子日遨遊
管領白蘋紅蓼披戴綠蓑靑蒻直釣任沉浮玉縷飽鱸
鱠雪陣狎沙鷗箇中眠箇中坐箇中謳箇中收拾詩
料觴客箇中留休羡乘槎博望且聽洞簫赤壁樂處是
瀛洲日月盪雙槳天地一虛舟
水調歌頭
題斗南樓和劉朔齋韻
萬頃黃灣口千仞白雲頭一亭收拾便覺炎海豁淸秋
潮候朝昏來去山色雨晴濃淡天末送雙眸絶域遠烟
外高浪舞連艘風景别勝滕閣壓黃樓胡床老子醉
揮珠玉落南州穩駕大鵬八極叱起仙羊五石飛珮過
丹邱一笑人間世機動早驚鷗
水調歌頭
夀參政徐意一
地位到公輔耆艾過稀年幾人兼此二美而况是名賢
松栢蒼然長健薑桂老來愈辣勁氣九秋天鯁鯁嬰鱗
語不改鐵心堅說武夷同此月瑞三仙公雖居後瓌
奇偉特却光前續得紫陽脉絡了却西山事業舟楫濟
商川飲對黃花榭一酌歲三年
水調歌頭
題登春臺
野趣在城市崛起此臺高誰侈蓬島馮夷夜半策靈鰲
十萬人家甃碧四面峯巒湧翠遠峙拍銀濤插漢筆雙
塔簸兩葉輕舠我乘風時一到共嬉遨江山無復偃
蹇彈壓有詩豪寶劒孤横星動鐵笛一聲雲裂寒月水
宫袍滄海一杯酒世界𦕈鴻毛
念奴嬌
夀王守母
瑤池高會見雲香鳳背風柔鶴膝天遣月卿來拜舞新
拜璽書增秩有母能賢生兒如此總是前身佛孫曾戲
綵慈顔一笑閒逸曾向渾尺軒中共評今古手寫王
言綍箇裏廼翁棠蔭在映得梅仙山碧人愛黃堂祝萱
堂夀拍拍歡聲溢明年宣勸蟠桃大棗庭實
念奴嬌
寶祐丁已閏四月偕十友避暑白雲寺
麥秋時候薄陰罩炎日山行乘興笻屐追隨多勝侣青
珮黃冠方領坐石談玄聽泉濯暑直上千山頂倚風長
嘯籟鳴林谷相應忽湧雲氣漫空海吹急雨覺冰練
微冷洗盡人間名利障便是蓬萊仙境半日偷閑一生
清福豈在榮鐘鼎青燈深夜陶然獨妙清聖
瑞鶴仙
甲辰燈夕
玉城春不夜映月璧寒流燭蕖光射鰲山海雲駕擁遨
頭簫鼓錦旗紅亞東風近也趁樂歲良辰多暇想陽和
早遍南州暖得柳嬌桃冶堪畫紗籠夾道露重花珠
塵吹蘭麝歌朋舞社玉梅轉閙蛾要且蠒占先探蔗郎
戲巧又卜紫姑燈下聽歡聲猶自未歸鈿車寶馬
沁園春
監司元宵招飲不赴
纔到中年節物渾閑賞心頓輕據隨分東風瓶簪柳雪
應時燈夜棚綴蓮星自一家春也三杯酒巧蠒堆香笑
語聲又何須聽那西樓絃管南陌簫笙平生黃卷靑
燈肯珠翠奢華八尺檠欲趁隊閑嬉雕鞍寶馬回頭猛
憶破案嚢螢鄰曲漁歌庭除鶴舞塵外冰輪徹骨淸人
閑處這炯方寸一點長明
滿江紅
江西持憲節登高作
薄冷催霜碧空豁飛鴻斜度重九日御風絶頂下看塵
宇滕閣芳筵牋筆妙龍山勝餞旌旗駐料山靈也要可
人遊成佳趣吹帽墮羞千古題字非吾侣却坐間着
得煑茶桑苧萬里寒雲迷北斗望遠峰夕照頻西顧且
滿浮太白送黃花劔休舞
滿江紅
和劉朔漢節亭韻
人似梅花峭玉立歲寒風節新圃闢種梅千樹幻成南
雪池碎瀑聲荷捧雨徑涵秋影篁篩月喚石君錯落坐
庭前紅塵絶嫌刮耳秦筝戞慵着眼俳優狎但一觴
一詠放懷開闊湧地池亭工掩映擎天柱石覘施設待
枝頭金顆可調羔休輕折
菩薩蠻
別劉朔齋後寄詞時朔齋抵峽山拾遺詞至
雲山疊疊雙眸短夢魂夜趁行人遠千里共襟期吟風
飲月時碧溪穿翠峽雪意蓬蕭颯安得翅飛來衝寒
同訪梅
漁家傲
重着夾羅猶怯冷隔簾拜祝團圓鏡取片龍涎安古鼎
香閤靜横忩寫出梅花影寒鵲鸇枝飛不定回紋刺
就更籌永小玉欣眠呼不醒霜氣緊麗譙吹動梅花引
西江月
小鷁載池心月長虹跨水中天主人情重客留連便欲
乘風寒殿霜竹且傳秋信鏡蕖不作春妍夜凉正好
倒金船朔飲而今再見
浣溪沙
筍玉纖纖拍扇紈戲拈荷葉起文鴛水亭初試小龍團
拜月深深頻祝願花枝低壓髻雲偏倩人解夢語喧
喧
城頭月
和廣帥馬方山韻贈斗南樓道士靑霞梁彌
僊
工夫作用中宵晝點化無中有眞氣長存童顏不改底
用呵摩皺一身二五之精媾積得嬰兒就試問霞翁
二田熟未還解飛冲否
文溪集卷十九
