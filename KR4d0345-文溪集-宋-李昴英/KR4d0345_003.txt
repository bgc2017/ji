文溪集卷三宋李昴英撰
序
重修南海志序
志州之土地風氣莫先於表其產之良以矜式生乎後
之士此一書大綱領也唐賢相起炎方者三曰韶之張
曰日南之姜最後得劉瞻於湟是時閩聚猶未有此然
皆竒拔於支郡筦府以廣名甚大山偉海鉅秀靈鳩凝
又遲三四百載菊坡翁始名在白麻臥龍蒲澗之阿勤
天使走半萬里莫能致古未有命之相不屑者高風全
節可興百世是邦宜有紀載以俟太史氏而久焉猶缺
帥方公大琮檄張君雷震曰邱聚不修且四十年矣郡
文學爾職盍討論潤色之乃視故府延問老成人分授
以凡例使各以其見聞述然後合而參訂是正焉壅䟽
漏袽誕去實存又布之衆使疵瑕咸以爲精當乃已南
國一大典獲寓目其成何幸余何敢涉筆其間乎惟廣
素號富饒年來浸不逮昔而文風彪然日以張雖蕉阜
桄林之墟蠣田蠏窟之嶼皆渠渠齋廬幣良師以玉其
子弟弦歌琤相聞挾藝待試上都者數甚嗇每連聯登
名與中州等惜人士重於簦笈遠遊所以發其身秖鄉
舉一途故仕進者鮮雖然中天地而立爲世所珍必有
卓然殊於流俗者窮逹不論也匹夫匹婦以一行稱於
鄉皆可書或高顯通貴而泯淪無聞幢節來南前後凡
幾清名媺政照圖牒有幾人使仕此而州志之觀其孰
無強爲善之心哉亦扶持世教一助也若曰山川之扁
兵賦之額鳥獸草木之名而已耳焉用志淳祐七年四
月朔職方氏李昴英序
方帥山判序
吾儒本領在所學而發用在所筆心正則筆正矣平居
辯經疑破衆史百氏誤以祛天下後世惑此筆也其至
外服則鋤惡束姦䘏窶伸枉片言分兩造之曲直此筆
也時有用舍用有内外而所學所志無不行方公藩嶠
南晨出廳事吏擁連牘牛腰然森立庭下次第而進不
竟不已晏且暮不知也落筆絫千言原情據法必曲必
盡雖刑之奪之無怨第一義則厚人倫美風俗故道化
孚暢所部大治一判出佐屬爭手抄久焉所編鉅廼彙
分而梓於寄來者稽焉知學校兵防財計之本末與炎
人之情僞習尚能推行其說流惠益遠矣公治廣之懿
固不專在此而五年目力心思大槩聚於此泯沒可乎
判可稱者唐香山我朝武溪然拘牽儷對或未能盡寫
其意公之判斡旋頓挫隻字不苟眞可爲吏師世方纖
巧詩詞新集捷出在在有眞可醬瓿此刻皆及物實功
不腐宜哉
西疇常言序
孝以顯親爲大先訓之善而世無傳爲子安乎立言如
河汾猶不免六籍奴婢之譏有福畤分宗辯類至今膾
炙人口盱江何公坦憲嶺東折姦洗貪風力凛凛難犯
余以廛民見則溫其和氣有古君子典刑既一紀過淩
江涂之人多談郡糾賢蓋其子鑄也捧公所著常言來
試閱無艱深可怪語誠如所編其書者參以聖賢儒先
論議則愈讀愈有味學焉治焉此其紀綱於世教非全
無禆不但可私藏家淑後而已糾曹睹手澤愴然謹布
於刻昌其傳繇是心而充其公其廉其勤必能率父道
矣或謂韓筆獨步有唐雖根銀之癡而書不坐是廢也
噫千載所共師尊如昌黎代能幾士稍出其類平生學
力豈盡無所得他人且歎雞肋矧必箕必裘而忍高閣
束之耶有是言西疇未必聞有是子西疇將不朽糾曹
可謂能顯其親矣孝哉孝哉
游忠公鑑虛集序(代)
君子立言不獨以書傳也苟於世教無關於人國無禆
不過組篇鏤句落儒生口耳雖或可託姓名以不朽而
萎然無復生意矣子雲邃於元不如更生攻外戚一䟽
子厚雄於文不敵昌黎論佛骨一表蓋其言用舍係當
時安危千載下猶使忠臣誼士聞風而興起尚論古人
大節爲先不專在言語文字間也果齋游公年少長負
竒節在東西州爲名進士官幕府時騰書制總條列戎
情民病自立已崖然孤高紹熙癸丑以小朝士言五事
首曰隆孝德反覆推明天理冀感悟上心且謂退宰相
不以禮給諫論駁不行姜特立不當召入陳源不可親
信明年夏五籲天乞車駕省重華辭皆激切乞先以身
膏鈇鉞踰月國有大故上下洶動公折簡忠定趙公趣
斷大計寧皇以太后旨履寶位人心始安多公力也然
侂胄浸用事公屢諷忠定早爲計不能從朱文公去國
復抗䟽乞留積爲權姦所忌忠定被逐公即丐郡歸言
者指爲黨魁至誣以從臾異圖將䧟竒禍幸秖罷免久
之以薦得利路節逆曦包禍憚未敢發密謀代之公聞
亂髮植眦裂遣子若友約制閫諸人起義藐無有應者
兵勢披猖人爲惴惴又不肯避吁其瀕於死者幾矣方
忠定秉國最為雅故僅班六院且閱月十有九日不遷
嘉定更化異時號僞黨者皆超擢不次公力請掛冠而
得祠諸賢言狀纔進一秩夷攷其平生出處未嘗希進
至於遇大事敢言臨大變不怵死生禍福不入胸次蓋
愛君愛國發於至誠無一毫邀譽之心諒乎其爲忠也
余昔參滇蜀見公之子景仁期以遠器薦之力歸老海
濱景仁時時相問如一日比走書來示以公遺文俾序
其元余耄矣思涸筆枯恐不足以發潛幽張芳潤竊謂
文以氣爲主猶林茂而影稠鐘巨而聲迥非可強而致
公從諸老游學粹飬洪充之浩然可塞天地筆下流出
自無軟腐語詩律尤老勁深詣理妙如世荒耽齊竿士
弱同楚囚羣枉儻未杜誰正君心非靡靡工雕鏤何益
眞儒事頑裏訂身三昧得蒙中飬正一心虛等語亦非
顰呻敲推軰所能到也景仁紹定間以直言不合去再
入論思愈峭拔不詭随忠公教忠之訓不孤矣王晉公
謂吾不作兒子必作納君於善者有後豈誣也哉公字
子正鑑虛其自號也
代李守作柳塘詩序
士處沉鬱頓挫之極不能無酸楚憤激之辭三閭大夫
醉濁一世長沙太傅溷視餘子豈惟貽媢流汙著此胸
次適自累耳逹人大觀等是非於夢蝶悟禍福於塞馬
行廢委之命公論付天下後世未始怨天尤人幽圄重
爻圍厄絃歌浩如也故履患難而安柳塘陵君守興寧
如子思罵賊如顔杲卿羈窮重困吐不平之氣於詩累
累成集覓余着語余謂䧟圍中復棄官流落蜀湘間繫
臺獄貶黃斥惠徙海外氣味略同然感時寫物之章則
皆渾涵隐婉襟期軒閎可以遊造化狎宇宙毁譽榮辱
渺不容滓高矣哉余敢以二賢之所飬廣柳塘之見
代李守作汀郡諸寨圖序
閩宼根汀蔓邵禍於甿最烈至煩朝廷顓大閫調大兵
余扈戎環其境則山獰劒鋩戰人睫湍怒戟聲豗人耳
雖激釁繇吏不良亦風土致然安平時猶有桀孽藪其
間兩郡比壤舊各列巖卒籍虛援遥猝遇劫&KR1025;莫能禦
招捕陳公以邃猷竒略鏟凶滌穢一道晏澄必欲長杜
亂萌廼探狡窟俯梟巢分築營堡而軍其壯悍者度地
邇遠量屯多寡使氣勢連属相應如常山蛇樓鼓遞鳴
鎧仗齊出鼠軰將無所容蹟慮亦永矣是役也清漳判
佐陳君乘之庀其事觸熱履險不畏勞募士必好身手
剏柵皆竒面勢月閱三以竣事告余得其圖觀之喟然
曰賢者立大規模可利百世亦須強敏人任責乃克辦
韓魏公招關陜兵有屬官薛向乘傳料理今元戎傅君
此行蓋不下薛也吾郡蒙成實多喜而筆諸帙首
送潼川憲胡元琰序
君所命臣所敬致其身而已矣士見理明而後臨事果
惟知主恩重而身輕國事重而家輕名節重而禍福利
害輕故犯可畏辦至難而安蜀之將壊也名家豪族槖
百珍航千指下瞿唐惟恐臯不幸而蜀果殘親戚墳墓
便如隔世始而悲漸而怠久而忘結屋訪田姑東南乎
寓亦其勢然朝廷勤西顧往往擇才於其土使就經理
自是無隻輪敢向難於上青天果然耶胡君景玉蜀於
產柳於牧已脫產地久樂郊夫誰不懷其安乃逢人感
慨有申包胥必復楚意天子壯之命繡衣仗斧使於潼
即奮然杖而西豈計穴中虎子䝤儂桀横時余襄公帥
桂奏曰賊在東而徙臣西詔經制廣西東盗賊即疾趨
南海蓋勇於赴鄉國之急者君是役略同而所遭艱余
嘗一接論議爲人膽略必能負擔問之蜀士謂厥居孔
道大敵幾過門皆相戒莫敢犯數千里瓦礫突然魯靈
光德於人又可知西人望之如父母君視之猶子弟忠
聲義槩豪傑作興必争出死力救井里折哨騎全蚕叢
將有吉語聞孔明盛心處在開誠布公臨分特爲同志
贈
送趙新班崇垓序
我朝恩公族厚度越古先計偕寬其額科級升其名闕
簿先其注至於薦狀登格而後易京秩則儕之庶姓何
哉蓋繇此等而上之外則郡守部刺史焉内則爲郎爲
卿爲公無所不可者任益以重係生民休戚益以大故
必嚴其所從入之途使自砥礪職業以求知於其長而
恩不得施焉祖宗之意何其深長也宗室子落南海僅
數十其英英者崇垓以唐身言書判選觀其人皆卓然
優然第進士二十年始通金閨籍積其所至治最以得
之非若世之假權力脅人以薦已者將西候班見余知
其可與爲善也勉之曰富貴如浮雲俄頃變滅名節則
日月也可千萬古光明漢宗盟有爲宰相者人雖齒牙
之不得更生列九卿而諫䟽鯁鯁至今不朽吾子自此
升矣請擇於斯二者
送陳公儲序(名容所齋)
孟子謂士之豪者異於凡民何謂豪浩然之氣之充也
餒其中而放於禮法之外若晉之人是反中庸無忌憚
也焉能豪陳君公儲才氣豪一世百家九流之說無不
通古今天下事事物物必䆒極所以然長章巨篇傑壯
竒詭酒酣氣張急取墨汁作千萬丈龍於尺素間雲蒸
雨飛天垂海立騰驤夭矯幽怪潛見疑前身豢龍氏役
風馭霆盡護角鱗之族故能逼眞如此所至相追隨多
可人而學之所到心之所存人未必盡知之蓋抱負偉
而志未信政屈賈沉鬱無聊時方汗漫塵表有軒軒自
得意胸中定力兹可騐矣詩焉畫焉託焉耳一日我知
得與朝廷大論議䟽上累百不止即走筆作歌行手也
其豪爲剛擁百萬重兵止旗鼓分合之鏖隂山之北纓
單于頸凱還玉門關即觧衣盤薄寫龍時意思也其豪
爲勇豪之禆人國不細狂者進取聖人所予或以是歟
余於斯人敬之深其將如京師而來别也語之曰君當
蘧伯玉知非之年而克己功夫過之愛助何言惟勤飯
以厚氣之豪疎飲以夀氣之豪
送周士元序
貧無以飬由也傷之菽水盡歡子謂之孝士之身於貧
甑釜塵簞瓢空安處而無求焉固也若夫半菽不充親
無歡顔未免皇皇奔走以追斗升豈獲已哉余館清漳
逆旅邂逅寧德周士元問其來愀然曰雙親耄矣缾無
儲粟不遥千里將控諸誼人而未遭也樂歲聞之人仰
事不足之歎不覺涕下執其手語之曰子處人所未嘗
之貧而爲人所不能之孝因至貧而至孝著焉使子有
二頃田侍兩安輿庖猩熊裘狐貉以順適其志則子之
職盡而孝之名何有是如臨難捐軀而得忠義名非幸
也夫孝者誠之發誠至則天通地感况人乎世固有擁
厚資家垂白猶健以備甘旨之奉者見子之來必忻然
同志舉千金以賙子身美官戱綵娛侍以遂禄養之志
者見子之來必懽然錫類輟三釡之餘以贈子子姑持
此誠以往必有誠於孝者應如膠漆如符契矣子其行
紹定庚寅月正李昴英序
送循州余法掾仲宣之官序
幼學壯行一命皆可及物三尺法係人死生忍背所學
惟上官喜怒徇哉余少日游泮與余仲宣爲最密友淵
乎其蘊藉精乎其踐履眞可嚴敬短窗孤燈話到夜半
每謂我輩得行所志必惠利生民爲先余仕媿前君後
十年决科乂四年爲循陽法掾天將大其任故厚其飬
如此余以著局歸班即扁舟送過靈洲臨分曰殘夏當
之官子盍言余應之曰疇昔所講論仕以行其學當官
奉法無高下其手有不平必争争不得則去是即他時
定大議臨大事之推自諉官卑纔一事放過將終身悔
其何追國朝嶺服人物秖說二公襄自君家好樣菊坡
遠業亦發軔於梅仲宣勉旃
送糾曹吳雍之官序
自于公以治獄興其門世遂有故縱以覬覦後福者君
子不可無辯也夫于公謂未嘗有所冤者曷嘗以有罪
爲無罪哉特不以無罪爲有罪耳笞其當笞者墨其當
墨者大辟其當辟者至盡得其情實而無枉雖戮其身
而無怨事事皆然其爲隂德已不細有後宜哉故罪疑
惟輕可也事白而出之爲惠姦宥過無大可也故犯而
釋之爲黨惡存心過於寬固盛德事然殺人者獲免挺
刃必交於途奪于貨者弗治剽攘必紛於市姑息於一
二貽害已千百惡人多幸而善良懼如此而能昌其子
孫天意殆不其然鄉大夫吳公純臣溫厚有古人風祥
刑于嶺之西以恕稱子雍是似且甚秀爽來訪于文溪
之上且别焉問之何官曰新糾曹又問賞之逐瘴之犯
何也曰初心欲有所平反以成先志耳余嘉其志而贈
以言曰吳氏父子視于氏父子官崇卑不盡同而再世
俱典獄子惟清惟明惟平小大之獄本其情無以私意
有所重輕必身享駟馬高蓋車之榮矣
送判縣楊侯汪中入京序
公論消長與世道俱大道之行也夫人不失其是是非
非之心之天豈惟大廷賢不肖若白黑閭閻之匹夫匹
婦好善而惡惡皆斷以理之正不以一毫私意參其間
汙世反是以大佞爲大忠以至貪爲至廉士窮逹有命
焉寧以是休戚而關於人之國大矣菊坡先生老於鄉
余與楊侯日撰杖屨起居言動必見必聞縋城罵賊同
部入幕侯清白於冰玉有關西夫子風天知之先師知
之宰廬陵之政若士若民安之平生壁立萬仞不稍下
賣菜傭飛語蜂起或者竟投杼焉夷而跖之渭而涇之
他人不能平侯謂官職儻來耳泰然不以蔕胸中所飬
未易涯也貧驅復入京余送之江皐曰朝廷清明公論
自定不疑之金必有能辨之者侯笑而已侯名汪中
吳蓽門杜詩九發序
草堂詩名輩商評盡矣反覆備論爲一書者蓋鮮莆田
吳君涇思覃句中意索言外尋音響泝脉絡舉綱目工
部胸襟氣象模寫曲盡皆前人所未到余味之雋永深
歎其用工之精戸掾余君得藁維桑捐金鋟梓蓋深於
杜詩者謂是編不可無也足未萬里途不讀萬卷書莫
讀杜詩信哉
文溪集卷三
