文溪集卷五宋李昴英撰
題跋
題潛守黃連傳
雪巖潛君起傳黃連以其味苦而能愈疾猶言忠而能
救缺遺也然苦易厭忠易疎古今同一病此佳傳可藥
天下後世豈但體物游筆力而已哉予嘗謂黃連最甘
舉世莫曉蓋不適口頃刻耳爲身已安非甘乎物之甜
人其害有沉痼不可療者非苦乎日昃不暇食文亦勞
止終與民皆歡樂元宗末年聲色豈不大快意卒不宴
於蜀明驗可睹夫君心苦身苦學苦行苦其性黃連其
氣味黃連寧自苦而欲遺世以至甘故言尤苦必有持
是言進之上者國脉庶其有瘳乎唐博士嶺南貢蜜菓
詩曰政恐無禆益所出非和平上林寧少此下箸安可
輕在惠陽作也其忠愛深矣黃連傳惠陽所著二篇政
堪作對
跋潛守治獄好生方
治獄好生方雪巖潛起所製也方所主者一曰仁其用
有三曰硏之實辨之白决之早余始讀之意其如世醫
雖能處方未必有眞見定力能察脉投劑也南海値厄
運漕邱廸嚞攝帥尉陳知章攝倅以殘虐爲能以多殺
爲功時號大小屠伯虎噬蟒吞俘平民爲宼纍纍血刀
杌繡衣陳公均久知君檄之詳訊凶人方煽威熖脅制
同列或勸君引避可以免君奮然曰人命至重但平心
睹是己之禍福利害在所不論乃躬審問具得情實頼
以更生者十九與唐眉山序蕭師顔明興元獄非叛活
數十人事頗相類人始服君有活人手能用此方矣既
随試效不得不廣傳
書菊坡先生蒲澗生祠記後
端平二年二月二日廣人奉菊坡先生像生祠之先生
拒之峻不能止也衆屬參預宏毅齋游公佀秉記筆文
絶竒偉先生戒毋刻尤力蓋謙不肯當吁先生騎箕尾
去矣餫使劉公克莊始入記於石命其客鍾大鳴視工
以淳祐之元中元後三日立先生所以惠其鄉國人所
以尊其老來者有稽焉游公之文也抑劉公之力也菊
坡祠二在蜀仙遊閣劉後溪贊之在南海之蒲澗劉後
村碣之鋪敡大賢者盛德垂之無盡兩劉氏之意俱豐
而後村慕前修於既往勤勤焉非利而行之此則過人
遠甚邦人士謂宜識俾先生之門人李昴英書
書瀧水趙宰汝軏生祠後
端平二年二月七日狂卒曾忠嘯衆突南海城余縋出
行其壘且周曉以逆順禍福羣兇帖聽遁而西又四年
讀瀧水民立趙令君生祠記而後知賊據古端日康之
人大恐瀧境内鮀黎獠假防縣爲名鳴刃譟庭下令從
容折以理即觧散去時菊坡公帥鄉部如此好漢惜郡
將不以聞余方在幕府實負蔽賢媿趙君有靖百里功
未嘗口微邑人載之碣殆不傳今士大夫幾大樹將軍
矧宗室子君名汝軏敏才而力學所至有政可稱南海
李昴英書
書士友張德明擁書樓
余友張君諱允廸字德明奇偉士也自言出曲江文獻
公派嘗都城共邸見其挾册竟晝夜吟不輟心甚敬之
無何挈入璧流齋房就訪焉則壁横墨本二大字曰擁
書蓋菊坡筆也謂余曰某不才辱鄉逹尊不鄙夷其敢
暴棄而戰其藝南宫輙北俛就西廊試入前龜迄不肉
食余來寶安登其藏書樓二大字宛其舊識而故人隔
世久矣爲之愴然且仰歎大老先生樂與後進惜天不
夀斯人少副所期也其三子斗文翼文光濟皆力學克
支門戸皆與漕計自此能刻厲以成先志則德明猶不
死也勉旃嘉熙二年六月二十二日
書胡侯竹巢七思集
細誦胡侯大學七思之作迎駕謁殿之篇其綱領與君
之仁所以教育我師之道所以作成我功與天地並蓋
終身受其賜如之何勿思侯去璧水幾年而卷卷然形
之聲詩視世之豢富貴而忘虀鹽者大逕庭矣兹牧千
里將行夫子之言以澤天子之民推廣其所思則天下
有溺者饑者皆在吾念慮中侯必勉之寶祐三年七月
二十三日南海李昴英書
題劉潯州必成三分集
嘉熙丁酉秋余被命衡文貢闈右科中得一奇士揭之
觧首則劉君必成也明年君廷對魁其倫又十年以清
潯使君寓南海始熟其標致論議競爽可人與其所爲
文不異而吟尤工豪逸雅澹兼衆體題所編曰三分取
東坡戱郭功甫語也謙退不自足如此進未易涯雖然
世有擅八义之才而他無可書者器識先而文藝後也
立身行已當如前輩所謂八九分人推以及物必寬之
一分君所學所志蓋有余所期望者不但進於詩而已
題鄭宅心山居藁
余乙酉與鄉老進書鄭君宅心由東廣漕闈舉名始聞
未之面也嗣歲識之於期集所邸寓又相隣日夜劇談
不休蓋博物而多藝者又十年四月邂逅爛柯山喜其
詩益工相與道舊留三日而别未幾以死聞同榜中如
斯人豈易得哉君之弟宅仁收遺藁得數千首將板傳
之可謂篤友于之義矣佳士不可作同年多凋謝拊卷
悵然淳祐丙午
題危志仁恕齋詩藁
四體具而爲人而夫子所謂成人異於是則知杜子美
詩成泣鬼神之句非成章之謂謂功夫到成處也廬陵
危容孫出家尊恕齋吟篇句而琢字而鍊興高而味長
一讀知爲老蒼輩庶幾於成者此足以成恕齋名矣奚
必仕
題三衢陳大經詩卷
陳君自號岫雲所以寄蕭閑之趣非以是狀其詩也而
澹乎物表納宇宙之大於胷次吐之成韻自然清絶不
塵君詩多態度藹藹春空雲必有賞音如昌黎翁者
淳祐八年八月八日
題節推張端義荃翁集
士行乎患難可以驗學力所至深淺苟聞道矣雖瀕於
死不變有飽雞粥鼾睡以須者羈困旅逆又焉能動其
心姑蘇張君端義以選人三上書帝閽最後書言最狂
端平明禋雷雨時也天子戅之僅於韶以置乃得與監
門俠謫所隣老矣落南依敗屋然破釡竹榻紙衿凄其
誰堪而顔丹如氣虹如不作顦顇無聊狀其詩累篇骨
處實眼處活峭奇而非怪含婉而不怒多從胸中書流
出他日將與名相久遠而後知數年數千里外所以充
充然自適而忘秋風蓴鱸之感者心寄於詩也或問離
騷荃喻其王而君荃翁號何余應之曰荃香草也特寓
焉以自别於薋葹輩耳周大君在上楚莫非臣是於義
無嫌淳祐三年重九文溪李昴英書
題鄭南瑞礫銕集
銕隨取而有人得而凡之然極其至精有天下至寶不
能當者一劍而敵千金已珍矣一鼎而夀國且千祀誰
得而價哉聞鄭君南瑞標所業曰礫銕自謂其文如銕
藏沙礫中俟淘鍊之工而未遇也意則甚謙矣銕亦豈
易方耶能堅其志剛其氣學成而器於時則腸焉宋廣
平面焉趙清獻可不朽百世彼錐以刺硯以磨徒欲資
筆舌錚錚旦暮間君子不貴也返其行卷書以厲之若
曰鑄人則予不敢淳祐三年十一月一十三日
題郭景舒梅埜百詠
暗香疎影一聯出梅孤山和靖成三高蓋工之難豈多
之貴耶郭君蜚卿頗有王謝家子弟風嗜於詩酷詩於
梅獨富趣尚殊不塵然年盛氣銳往往成之易出之早
才性固自佳特未逢好師友砥礪礱磨耳歲月益宿推
敲宜苦華收實在潦盡石見觀舊作當自知郭功甫自
謂一世豪東坡於其詩纔許三分蜚卿能勉用力將不
止此家數淳祐二年七月文溪李昴英俊明父書
題鄭宅仁詩藁
詩詞雖寄興寫物必有學爲之骨有識爲之眼庶幾鳴
當世落後世不然是土其形繪其容望之宛然若人也
置雨中敗矣余識鄭君宅仁已數年今見其近作如此
君同年之弟也愛而莫之助可乎淳祐六年三月朔
題趙公玉新昌紀詠
澹庵謫仙人一䟽請尚方劒前後三十詠始落南荒公
去新幾年仕宦新幾人傚其數而詩惟一趙公玉蓋勇
於步趨前修者詩寓焉耳
題彭昌詩下車錄
下車而揖戴笠此布衣交富貴毋相忘之約耳若夫一
言而善介卿下堂一字之工大尹駐馭前逹之賞識士
不必舊嘗半面也士有安窮閻而陋結駟寄飲市而傲
召輪又曷嘗汲汲焉覬貴顯者之一顧盼哉窮逹不足
以論士新故不足以論交所以意氣相與惟其人而已
人如彭君昌詩所至誰不倒屣誰不下榻帙此以謁諸
公庶幾他日一邂逅雖似乎贅視世俗所謂雲萍錄泛
泛然紀載則大異矣余方耕釣文溪上效東坡雨笠曳
屐則軒渠甚適乘車騖榮途者甚多矣君必欲頽然山
夫筆其編甚矣其迂之過我也淳祐十年四月既望
題鄭寧行卷
雲峯所爲文曾經眞魏宗工指教既數年矣筆力當益
進必不止是編恨未盡見也
書趙經幹彦捍自鳴錄
趙君禦賊龍川余方闔戸恤居不得耳顛末逆卒犯城
以後事則身其間歴歴猶在眼也是時肉食者爭藏深
遁遠宼退亟呈身從而論功者亦衆矣君入與毗富道
兵偕自言泝韶溪趣之來援似權以濟事而心未暴白
於人竟爲法受惡朝廷徐知其無他過賜之環訪余出
一編曰將持此鳴其不平請爲我一語以證余生平不
觧絶物而筆不逐世情君異時督捕誠有跋履之勞今
自惠來此邦人士相唁問不絶於館亦必有人心未能
忘者是則可錄嘉熙戊戌臘
書方右史請田知白作濓泉堂賓書後(缺全文)
是邦老成人無踰田知白者聞其壯即厭科舉專志理
學使領䄂書生爲宜知白長余三十歲有疑必就質焉
而不敢友也因從(闕)
文溪集卷五
