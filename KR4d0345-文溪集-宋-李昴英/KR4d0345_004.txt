文溪集卷四宋李昴英撰
題䟦
書胡致堂叙古千文後
文定胡公潛心春秋四十餘年而後徐出其說致堂其
親傳故筆削皆有法叙古字凡千不重雖飲席間談笑
成之而上下數千載關繫大處包撮略盡興君昏主之
理亂哲佐悖臣之功罪吾道異端之正偏一字森嚴百
世確論不但可以習童稚而已古千文偎陋不倫乃盛
行於世俗蓋未知有此作也其書一經朱文公表揭遂
傳廣帥宋公慈里兩翁之里學兩翁之學既梓之衡陽
又梓之廣之泮宫自此流布天下人人得諷詠有功於
人心多矣南嶽之高南海之深不泯不磨致堂之心淳
祐十年月正元日後學李昴英書
題章公權進論藁
金珠珍矣饑寒不可衣食則適用莫粟布若也雄深倔
竒之文自鳴一家人爭寳之價誠金珠矣使非切於時
無禆人之國亦徒可玩而已矣讀章衡之進論辭氣平
暢若不求工於文者然論古成敗商今利害實可見之
施行其日用之布粟歟世之舍金珠取布粟者幾人耶
毋怪乎天下之未平治也
題鄭上舍玠大學策藁
士試於有司曰時文志於得而已鄭君對策天子學乃極
言天下事皆有關於君德有禆於世道方鯁論崛起與
國論爭鋒禍且不避寧得失計耶胸中所存定非尋常
諸生拔尺寸比是真不負皇朝淑養之意衡文者拔其
尤則公論猶未泯可爲斯文賀君其堅此志勿渝厚其
養勿餒大建立於世垂聲名無窮毋使人曰此徒議論
之士吾黨所望也嘉熙庚子四月
跋許廣文一鶚廷對
士初試大廷多未脱時文氣讀許孟翀對藁體製全似
奏䟽首排李清臣葉祖洽媒進阿世條陳切時病而言
甚直雖屈第七視紹聖初力詆元祐諸老竊榜亞者相
去霄壤均爲莆産氣禀自不同然歴國初以來三百年
間名公鉅卿由第七人者絶少若有所待勳業與名節
俱不朽深有望焉孟翀勉之
跋清獻崔公手墨
嘉熙已亥某在著庭清獻崔公自南海寄書來别紙如
此公拜集賢相天子遣中使踰嶺趣行且賜金二百兩
治裝蒲輪日在門而公之病已深矣累䟽力辭始得請
以金付武臣鄧祖禹護納内庫蓋公帥鄉部時祖禹實
爲事務官所以委之也此役他人所難而祖禹不憚勞
費似知慕獨樂園之守園者亦可尚也偶閱公手澤俾
模刻而藏之淳祐五年元日
題菊坡水調歌頭後
清獻崔公劒閣賦長短句卷卷愛君憂國遑恤身計此
意類出師表雅趣欲結茅庾嶺邊一琴一鶴繇湘桂歸
南海竟不得踐綠隂青子約然幅巾藜杖徜徉老圃寒
花間十有六年晏歲之樂不減洛中耆英也好事者揭
此詞山中惜非公手跡某敬以所藏本授横浦校官頼
君棟使刻之文獻張公始鑿嶺路而未有祠着公同龕
爲宜此則地主事非過客所得專也淳祐六年三月既
望門人李昴英
附刻崔菊坡水調歌頭
萬里雲間戍立馬劒門關亂山極目無際直北是長
安人苦百年塗炭鬼泣三邊鋒鏑天道久應還手寫
留屯奏烱烱照心丹對青燈掻白髮漏聲殘老來
勲業未就妨却一身閑蒲澗清泉白石梅嶺綠隂青
子怪我舊盟寒烽火平安夜歸夢到家山
跋菊坡太學生時書藁
此清獻公初入太學寄其友林介仲書也吾州去在所
四千里水浮陸馳大約七十程士以補試雖登名猶未
脱韋布也故稍有事力者猶勞且費之憚而尼其行寒
士又可知矣公奮然間關獨往一試預選隨取高第平
生勛業名節實賢關基之長短句有人世易老之歎必
期三年成名而歸書所云云立志已卓然不凡至於述
齋舍之費頗悉聞其入京參齋時皆朋友相資助故書
報之詳貧者士之常公之貧有人不堪其憂者處之甚
安所以富貴不能滛而清白照一世也林介仲名介增
江老儒者生沒在公之前後人不能寳有此紙轉落士
人之家某近始得之公以歲庚戌入在膠庠庚戌而此
書出若有數然外姪陳某往試橋門持此授兒子守道
守道亦就試且壻菊坡之門公手澤宜歸之淳祐十年
二月朔
跋節愍王公行實
舍生取義所欲有甚於生者平生講之熟故臨難處之
雍容非猝然勉強能之敵之犯益也節愍王公翊以議
官權宜肘制置使印收燼兵支孤城野戰不勝巷戰又
不勝然後徐結纓而入於井此他人之責而身之不避
壯矣哉先是菊坡崔公貽之書曰一段冰清萬仞壁立
竊意公平生忠義自許惟菊坡深期之其子閶募死士
赴難道遇兵且鬭且前創甚偶不死今爲東莞丞遂得
見公行實與守城日記風節凜凜使人慨慕且三歎菊
坡知人之明淳祐辛亥冬至文溪李昴英書
跋鄧運判柞行實(始興人)
予聞耆老言桂漕鄧公平難事英氣奥謀不在杜杞
下老檜欲啖以美官使摧殘謫客則崖然正色拒之士
志於立功少定力公則將之以學故能不爲勢利所移高
廣於上書布衣中識拔南方一傑可謂無遺才矣淳祐
八年八月二十日
題循陽通守黃必昌大學中庸講義
吾友黃京甫主濓堂日沃諸生胷次以大學中庸之味
揭宏舉要闡邃析微探聖賢妙旨於千百載之下取儒
先緒論蔽之片言間體認真切處如良畫狀人物攷察
精密處如歷家步星氣於義理無少差蓋淵源乎北溪
而根柢乎考亭者爲後學之益多矣京甫循循修謹人
一語不妄發意其於二書心之身之久不但工誦說而
已然士之講學豈惟獨善要推以澤民利物與上官相
可否毋有所恐懼見義必爲行之以勇又持此書判千
里矣勉之哉淳祐九年六月二十五日
題諸葛珏北溪中庸大學序
大學中庸之微旨朱夫子發揮備矣北溪翁從之游久
以所得鳴漳泉間泉之士有志者相帥延之往教翁指
畫口授不求工於文彩務切當於理義諸生隨所聞筆
之成帙韶别駕諸葛君當時席下士之一也廣其傳於
梓嘉與後學共使之繇北溪之流遡紫陽之源而窺聖
涯不徒口耳且必用力於實踐則曰希聖希賢功夫可
循循而詣矣余過曲江得見所未見茅塞豁然尹番禺
而始創黌舍者此諸葛君也珏其名淳祐五年三月朔
跋西山眞先生送李教桂高序
士生遐陬學無名師誦無全書得於氣禀或秀而文職
教者復不屑誨士習日降而庳豈顓士之咎哉莫遠於
蒼梧有陳欽明左氏爲博士眡閩歐陽詹始舉進士且
先數百年而恩人士至今湮晦其間豈無瑰奇不模不
範無以玉而成也溫陵李君茂先繇膠庠登雋科以先
正嘗教授於恩勇踐前志逹尊眞先生有言侈其行勉
其以實理淑諸人以實學充諸已蓋厚於其偏方之士
而周於望當世之賢皆樂教英才盛心也茂先可爲師
者而溫知不廢青衿叩請洪鐘應之學者能心契意領
矩步規趨固無異登西山之堂而親承謦欬也異日卓
然以道鳴世淵源蓋有自來者番禺子弟遠從胡安定
游恩之士坐聞長者之餘論幸矣亦可見先生之言之
教所被者遠矣敬書詔後俟摳趨墻仞而質正焉
跋陳侯贈曹貢元士圭詩
儒將雍容氣象與武夫不同孔明七擒孟獲而卒縱之
非力不能殺不忍耳總管陳侯以文武兼材假右科發
身策勲北垂浩然賦歸澹如也汀甿憑險裒兇天朝起
侯付以外閫撲屯蜂蹂聚蟻叱咤頃耳尚欲招致而生
之涵澄一意宇宙並量筆之詩章布宣盛德視競病之
句陋矣安得渤海觧刀張嬰面縳刃不血而功全此詩
季將軍一諾也曹邱生善游揚之紹定己丑良月朔
跋第二首
手劒要盟曹子也望轍眡旗亦曹子也磜宼阻兵曹君
士圭請於郡身蹈狡窟曉以逆順禍福此舉甚誼而壯
陳侯延之玉帳間從容札所爲詩以贈空巢成禽之句
非戾拊柔之意蓋不執安之之說而廢勝之之畫此正
元戎高處萬一&KR0146;鼯怙終罔悛則兵其可已乎夫苟不
可已也則曹君又將移其前日之憑軾口伐者而櫜鞬
相從矣此詩旨也
跋魏鶴山贈醫者曾貫詩
宋清氏以子厚傳之聞姜大中以轉物翁詞之著二醫
皆工已疾而不祈人之酬者也長洲曾君客五羊大書
其門曰病且貧者診乎我藥施之是不忝鶴山贈句矣
淳祐甲辰仲春
跋魏鶴山題尹商卿自信齋詩
伊川先生曰孔孟之門人不敢信已而信其師之說朱
文公曰信者眞知其理之如此而無毫髮之疑也尹君
試思之
書杜去非所藏西山帖
西山嘉與人士接遺墨落四方最多杜正甫所藏帖則
許之深勉之力其人蓋可想而知也
跋錄曹吳雍所藏鄒南谷書墨
樞密南谷鄒先生名德穹博海内人士所宗垂五十年
矣平日於一字之褒不輕與人春秋法也曩由夕郎拜
帥西廣南海吳公純臣古君子人也以憲節同寅其子
雍寳藏乃翁所得先生書所得褒語則清通仁厚而已
辭甚不費而曲盡繡衣公平生所爲士大夫作時樣書
尺頌德或纍百言觀此可少媿矣吳氏子資稟穎特於
此四字克肖而齒方少里人李昴英爲先生門人輒發
明言外之旨曰清也通也厚也皆仁中有也宜益克己
使人欲淨盡天理混融以全吾固有之仁所到豈易量
哉先生聞舊同僚之有子必亦喜淳祐二年五月望
跋陳光庭所藏蔣實齋遺墨
細數在世繇科級梯貴顯凡幾能全節始終有幾容容
溫飽固不足算乖初心而謬末路良可憫惜方老奸擅
權以區區官爵籠天下士鄙夫爭吞炭爲啞以媒進取
一世習熟謂敢言爲狂實齋蔣公始召忽大聲長鳴於
仗馬問聵者愕默者愧正論命脉頼以挽回其憂時愛
主之忠甚至於病且死不渝也科目得如此士庶亦不
沗陳君元實布衣時登其門最久而密貯遺墨盈幅讀
之凛凛猶有生氣元實今尉增江甚公甚廉甚恕使家
稍抑之羣邑人叩臺府乞留非術驅利誘使然觀其字
與公之名齋同益信端人端友平日相資講切皆實理
也百里人心德之不忘其實學功用小驗云嘉禧戊戌
臘
跋吳都統所藏菊坡先生帖
清獻崔公護坤維晩必自出伺烽火至報稍急輒通夕
不寐思所以應乃心無頃刻忘邊憂也指縱諸將每手
筆驛以授情通如家人而人樂爲之用都統吳侯彦公
所識擢薦之之詞曰宣力邊防輕財得士卒心介胄之
士才且廉世不多得公以清勤身帥之驗也是時全蜀
如金甌無少玷缺續貂以狗而貽禍遂至於不可救藥
吳侯久已擯去流落天南邂逅共談西事慷慨憤激有
老馬千里志歸斯人於鄉國使經理殘碎地豈不愈於
用新進輩哉同時有李侯紳受知於公後以死節聞公知
人之明類此故併識之淳祐三年良月
文溪集卷四
