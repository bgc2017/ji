文溪集卷十一宋李昴英撰
判
太學果行齋學生蔡順孫等劄子乞差充鷺洲
書院學賓職事判
太學生蔡君順孫舊識之於南海别去兩年矣忽偕其
弟源來訪於贑亦太學生也文皆倔竒可觀而丰標灑
落傾一座如雙璧相照映使人起敬問其衣何以墨則
曰有母之喪也問其所以來則曰為貧所驅也昆季方
淹恤而不憚遠役豈其得已哉且致辭曰鷺洲書院有
學賓無限員監司帖差前此甚多願得此以餬口庶專
心學問也昔范文正居憂嘗掌學事今欲為書院泛職
於理無礙况書院之設政欲儲四方英俊相與講貫以
上庠之士乃屑預籍其間亦可謂下喬矣不猶愈於其
他濫吹者乎照所陳帖差充鷺洲書院學賓夫所謂賓
者當以客禮待之每月錢米宜加優厚少俟服除即參
太學亦非久縻廩稍者也
蠲除受納官事例錢判
朝廷置倉受納苖米所以給諸軍月請計民之産而取
之甚非得已也民之輸官剜肉補瘡豈其所樂哉官員
吏卒每石立為定數而誅求之不知作俑於何時沿襲
既久目為常例吏卒小人不足責也官員自有俸禄差
充坐倉董納亦職分中事乃公然取受略無愧怍習以
成風所在皆然而錢數未有如江西之多也故於未開
倉之前争營求為受納官上官或委之私人明言照顧
之蓋有一年在倉而獲數千緡者此錢何從來哉皆民
之膏血也當職起自閭閻久知此事思欲一洗陋俗去
臘承乏攝郡未欲便行改易姑止將苖倉事例錢自官
員至吏卒痛加裁减雖所減之數若不多然積而計之
民之蒙惠亦不細今年次第開倉所合先期告諭士自
一命以上皆當以愛物存心臨財母苟得必義然後取
士非吏卒比也上件錢既令甲所不載委是違法而諉
曰有例受之安乎為士夫不自貴重乃下同於吏卒其
人品亦可知矣今一時同官亦多端潔好修之士豈甘
自汙下特前此未有人說破故為受納官者未能自拔
於流俗之中耳今自開倉日為始監納官並不可接受
分文事例州家每月自有添支錢會一十五貫文儘可
以供入倉飲食之資若能洗手奉職革弊察欺自當剡
薦以示旌異其吏卒等人且照去年榜文裁減數目不
得過取分文仍不得故作邀阻因而索覓如招詞訴定
行决配攬戶仰照官司除去官員事例一項減價接攬
不得欺瞞鄉民如違重作施行案只今備榜仍報提刑
司遍牒本路軍州一體施行
發妓孫惜回南安軍判
當官籍妓使終身不得復為良人非盛德事也本司昨
見阿鍾之詞蓋念婦人無知一犯不韙則妓之是無以
開自新之路此塗通判之擬未敢以本官施行為是此
亦忠厚之論也今觀本軍所申則孫姓婦人元是路妓
散樂因公吏盜官錢游其家事發係籍則其人先已為
不籍之妓矣又非可以有專夫者並論籍之似不為過
本軍以為此事有關名分在本司何可固必雖然為路
妓人則其身可以東西南北逐食為妓則老死於其土
而不得釋如鳥之入樊籠魚之在盆盎見其他鱗羽翔
泳於天寬海闊之鄉健羨而不可得仁人君子見之亦
必惻然今從申將孫惜押回本軍留之縱之惟地主所
命已照施行
革㩁酤弊判
官釀則弊積於吏卒之侵欺難於遽革以漓薄強人飲
而售其直官之取利奚安民之受害未艾税酒民甚便
之而所收難以豫計則郡計有不足之慮至於城外拍
戶尤要區處得宜不然則前日之耗於吏卒之蠧者所
失猶少而税酒之後耗於奸民之隠蔽者所失更多始
謀要當謹重審詳不宜草草須是商量利害到底為一
定而不可易之論方可見之施行不然則朝行夕改徒
為紛擾觀陳事宜共一十八紙會計出入之數關防内
外之弊討論裨助之策亦可略備今專請塗通判集兩
司僉廰商議取所陳切當者次苐之詳為規畫立定格
式庶幾經久可行而不可變此非止為一時計若行之
而官民俱便則聞於朝乃百世之利也切望同寅留意
早有成說
行狀
崔清獻公行狀
崔與之字正子增城人家貧力學自奮先廣士有當試
成均者率憚遠不行公毅然勇往既中選朝夕肄業足
跡未嘗至廛市禮部奏名廷策極言宫闈皆人所難言
擢乙科廣人由胄監取第者自公始歴潯州司法淮西
檢法官皆有守法持正之譽改秩宰建昌新城素號難
治公始至歲適大歉民有強發廩者公折其手足以徇
因請自劾守大異之開禧用兵軍需苛急公悉以縣帑
收市一毫不取於民和糴令下公依時直躬自交受民
自㮣不擾而辦為諸邑最趙漕使希懌令諸邑視以為
法且特薦於朝他司相繼論薦時相欲留中公不就通
判邕州薦者咸以為訝勉公使留公不可諸公申其請
有旨與在内陞擢差遣公抗章控避乞俟滿而後受從
之邕守武人惟苛刻御禁卒無狀相率為亂公時攝賓
陽聞變亟歸叛者將擁門拒之公疾馳以入執首亂者
戮之縱其徒不問闔郡帖然擢守賓陽提點廣西刑獄
甫建臺徧歴所部二十五州大率皆荒寂之地朱崖隔
在海外異時未嘗識使者威儀公至父老駭異諸郡縣
供帳之類一切不受兵吏不給劵携緡錢自随計日給
之停車决遣無頃刻暇奬廉劾貪多所刺舉風采震動
召除金部屬金人南奔邊聲震恐淮東密邇故汴朝廷
謀將帥難其人除公直寶謨閣知揚州安撫淮東公言
邊釁已開相持六年凡所措置大抵虛文從事宜擇守
將集民兵以固基業除公工部侍郎尋加煥章閣待制
知成都府本路安撫使公言實邊斯可安邊益州為四
路心腹惟恃錢榖厚於他郡軍興帑庾告匱宜厚儲積
以壯邊陲拜疏即行初安丙檄西夏夾攻金人不克敵
乘勝數入邊蜀大擾丙薨公便宜度劔以鎮關表除公
制置使盡護西蜀之師西北二國合從攻鳳翔叩鳳州
借糧於我公條畫事宜密授諸將隨宜酬答謄榜諭陜
西五路遺黎俾築塢自固倚我軍為聲援建言成都灘
瀨險遠艱於漕運立運米常格奏行之自是兵皆足食
蜀賴以全五年丐歸除禮部尚書公輕舟出峽徑歸五
羊自是不復出矣築室所居之西偏扁菊坡刻韓魏公
老圃秋容淡黃花晩節香之句於門塾蓋雅志也公之
門無雜賓連帥部使者時候其門歲僅一再見未嘗一
問外事端平乙未二月摧鋒叛兵自惠陽擁衆扣州城
郡守曾治鳳宵遁官吏羣造里第請公登城公肩輿至
開諭禍福又遣門人李昴英楊汪中縋城親諭之其徒
俯伏聽命咸欲釋甲以歸而倡謀者黠甚以嘗害博羅
令懼不免相率遁去入據古端州以自固俄有旨依舊
端明殿學士廣東經略安撫使兼知廣州公即家治事
區處條畫揣摩調度動中事機召兵四集賊一戰不支
聚其衆於苦竹嶺窮蹙乞降公命分隸降卒於諸軍而
戮其桀黠者俄拜參知政事八辭不受踰年拜右丞相
上遣中使促召命守帥彭鉉勸請又命郎官李昴英銜
命而至遜辭凡十三疏上知公志不可回詔即家條上
時政公手疏數萬言上皆欣納家藏御札七通有文集
若干卷其文明白謹嚴家大酉書其端曰東海北海天
下老亦有盍歸西伯時白麻不能起南海千載一人非
公誰公善知人平生薦引惟游侣洪咨䕫林略魏了翁
李性傳程公許後皆為公輔公嘗度劔閣留題詞蒲澗
清泉白石怪我舊盟寒里人采其語立公生祠於其地
及薨贈太師謚清獻初公持節廣右見於施行者維揚
倅高惟肖鋟梓曰崔公嶺海便民榜珠崖之人又編次
其罷行擾民之政曰崔公海外澄清錄在蜀人繪公像
於仙遊閣與張忠定詠趙清獻抃並祠號為三賢淳祐
甲辰廣帥方大琮祠公與張文獻九齡於學號為二獻
文溪集卷十一
