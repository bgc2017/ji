文溪集卷末
附錄
郡城忠簡祖祠堂記孫際明撰
宋咸淳九年紳士請於郡祀先公與菊坡崔先生合祠
元人因之明興敦勵名教崇尚德賢祀事益謹嘉靖十
五年丙申闔郡舉人倫諫梁津李鸞曾貫周懋德黎民
表等以合祠湫隘不足儼崇奉肅表章建言於僉憲李
公默曰忠簡公古今師表請特祠會城以示風厲都院
錢公如京韙之卜基城西官巷付郡守鄒公守愚創之
郡丞程公鐸成之按院王公德溢書李忠簡祠扁於門
學憲吳公鵬重修宋理宗御賜久遠堂南方間氣扁於
堂有司春秋俱以丁後三日致祭與周濂溪陳白沙二
先生同日舉行萬歷二十八年庚子中貴李鳳來吾廣
𣙜税祠築為税廨士論不平布政督學袁公茂英二十
九年三月備牌行府即喚李氏子孫推擇老成謹厚者
親董其役於社學舊基自捐俸與贖鍰修復二十九年
辛丑四月初三日始至三十年竣事首臺門次儀門兩
廊由廊而進曰南方間氣堂中八楹左右共十楹背傍
三面屏以板壁從板壁後入築砌甬道兩傍植柏二株
為久遠堂先公像妥焉兩廂房為子姓書舍從廂房内
進過一丹墀為誥書樓上閣下楹藏先公碑刻原像樓
外餘室為奉祠者所居右傍隙地列構小房為子姓應
試公館其前面舖屋則祠之香火所從給也祠坐坎向
離背枕朝臺面臨珠海左控粤王故宫右引榕寺巍塔
仙湖九曜隱映簷前穗石坡山輝騰檻外禺峰東峙苛
苑西開誠足奉妥先靈矣顧自萬歷辛丑至今歷年僅
五十兵燹之後無屋不摧祠遂無存茂草荒烟可勝歎
哉
宋李忠簡公會城祠復賜田記(琯朗採黃衷矩洲文集增入衷)
(南海人宏治進士終官兵部侍郎字子和)
夫士之道惟德與功國之報惟爵與禄後世之尊信而
崇奉者惟祀事是故士非抗榮望於當時而能永尊信
於後世者蓋寡矣宋侍郎李忠簡公敬義以居其德忠
節以昌其氣文藝以發其奇立朝之正儲貳之論憸相
之斥幸璫劾京尹引裾犯色擯落㒺䘏於汀之靖劇患
於鄉之縋城弭亂於閩之捐俸以賑於贛之罷官酤置
常平嚴保伍而民戴其惠峒酋安於導化而天下郡邑
趨良吏之風親喪雖終猶居墓次累詔而不起為師清
獻制心喪焉此其功德之大都耳封番禺開國男凡食
七邑賜田如千頃新安大奚山其一也迨我疆場吏政
龐敝田没於豪右祠翳於海珠有位者若弗聞也嘉靖
丙申闔郡舉人倫諫梁津李鸞曾貫周懋德黎民表言
於李僉憲默曰忠簡公古今師表今海珠之祠鞠於榛
莽將母以示憲請祠於會城風教可興矣李曰吾責也
以付郡守鄒守愚曰吾責也即城西官巷之官地築堂
三間拜亭閌域稱之督府錢公如京韙其舉郡貳程鐸
任其成巡院王公德溢大書揭於閌吳學憲鵬大書揭
於堂役昉於丁酉八月迄已亥秋九月而落光儀儼然
工制顔翰咸極精麗王仍括河南官渡之貲歲閏輸於
祠預葺也時鄉豪有私大奚田者且自實於官窳吏曰
官田也盍鬻諸公裔孫潯州太守翺比以禮部郎報政
及家奉公遺囑暨邑籍可覆案者進白於王先世錫田
不忍棄也敢固以請王曰義哉其割百畝以歸祠祭餘
可計値而有耳王以憂去聽於清戎察院即今大巡陳
公儲秀也業已報允然稍難於鉅値諸鄉大夫按司馬
温公計康節遺宅故事寓書於陳舉人黃延年吳允裕
趙鶴隨拜竟其詞陳曰義哉移於蕭大參晚陳少參世
輔議再上於督府若大巡姚公虞乃汰其原値之半翺
得罄槖以從事於是斯田悉登前籍之故矣姚復檄新
安縣卜以兹山形勝特營祠竪坊以彰名跡扁曰錫田
餘業庶村翁野竪歲時伏臘知虔事云衷曰屬予服兹
役也因廣其良知者四焉夫進德脩業所以鳴世也吾
是以知文溪高爵重禄所以勸世也吾是以知宋治祠
籌田畫往返累牘而不越乎義吾是以知秉彛翺也竭
貲戮力纘舊緒以傳先美盛德之後必昌且賢吾是以
知天道是為記
家廟成通省士夫祭文
維大明嘉靖七年歲次戊子孟冬己亥朔越十三日辛
酉同郡後學晚生黃褧區燦黃佐鍾善經梁廷振倫以
諒方茂夫江宇吳允裕馮徽陳中誠招宗廣趙鶴隨費
秉等敢昭告于宋龍圖閣待制尚書吏部侍郎兼翰林
院學士監修國史番禺開國男食邑三百戸諡忠簡李
公曰於維先生海邦鍾秀星耀垂祥生也非偶第及鼎
魁文章之首立朝不隨律已無疚忠孝義勇聲光宇宙
前修典型後學山斗嗟我秉彛瞻依良厚遺像豐碑子
孫世守勒之贊詞手澤猶舊祠宇未奉孰執其咎三台
高岡奇峰延袤僉曰祠之庶幾妥侑主之者誰斯文領
袖匪為其私實裨風教卜吉於兹聿新堂構樂奏希音
禮稱玄酒如見精神降陟左右尚饗
郡城祠有司春秋祭文
惟公豐功茂德照耀史册流風餘韻啓我後人名教所
關實切企仰今兹仲(春秋)謹以牲醴用申常祭公其鑒之
修復李忠簡公海珠祠像記
賜進士出身翰林院編修文林郎兼經筵官同修國史
增城湛若水撰文
賜同進士出身廣東按察司僉事吳興顧應祥書丹
賜進士及第翰林院國史編修南海倫以訓篆額
正德十有二年三月之朢庠生甘生劉生陳生拜進其
言於憲副汪公曰學相朝紀時維小子㒺聞知嘗交於
李忠簡公文溪之孫庠生達元獲講其世蓋公世系在
譜牒勛業在國史文藝在本集㒺敢有攸述仰惟公之
懿德大節發身鼎科立朝以正追斥安石乞正儲貳去
嵩之奸引裾抗疏劾盧董二宦落職而不悔曰忠喪其
親築室終制於墓若終其身累詔不起曰孝乞歸制服
心清獻之喪立師傅之道曰義幕於汀奮身諭賊以其
守免贊閫清獻縋城入諭賊壘出白刃下却摧鋒之變
而遠之廣郊曰勇提舉於閩捐俸賑饑活人之命守贛
置常平罷官酤嚴保伍以為民安曰惠屢進屢辭蚤能
以其身退曰廉夫斯六行者君子之所以立身也忠簡
備焉足為生人之表固宜里置血食焉以彰鄉先生之
道况海珠公之築也而下帷之地也其寺田公之所置
守也其祠置洪漕使從邦人之請公也乃反忘本而浮
屠焉徒據甚非所以繼往而示來也仰惟明公風化是
務復菊坡祠於南庠增飾文山祠於五坡學相朝紀等
誠不揣冐昧以言惟明公其圖之公曰鋐職也何辭乃
撤其居而新之肖其像而妥靈焉數百載之廢墜一朝
而復於是陳侍御言扁顔之毛侍御鳳請典祀之黃僉
憲昭申董之劉憲副伯秀資助之王僉憲大用設門役
以守之魏太守廷楫先後贊襄之番禺王知縣澄經營
之祠以地主寺以祠存復舊也汪公曰事已不可無記
記必於湛子或謂觀吏部霍進士韜亦曰必於湛子若
水曰義也吾不可辭郭太保總戎勛曰子其無辭焉吾
謹有供麗牲之碑督市舶牛大監榮至則曰復舊以明
義也因為加飾之嗚呼兹非忠簡公六美之實先得乎
人心之同然而能起人心於百世之下不期同而同然
者乎祠成公儼然臨之在上於是奸邪之臣觀之將愧
其忠薄子觀之將愧其孝師友操戈者觀之將愧其義
懦怯於難者觀之將愧其勇殘剥之吏觀之將愧其惠
貪進而無恥者觀之將愧其廉而後之忍心於廢興者
觀之將愧修復之諸君子也愧之何如修之而已然則
是祠也其立教之本歟因為迎送神辭三章俾歲祀而
被之樂歌鼓之舞之以盡神
悵靈蹇兮多修服六美兮孰儔燦雲漢兮以為章招箕
尾兮與同遊既容嫻兮多姱永貞則兮服休靈不來兮
予愁悵獨立兮中洲(右一)
靈之來兮駕玄武乘北風兮下土先朱鳥兮前驅左蒼
龍兮驂白虎薦溪毛兮玄尊明德馨兮簋簠呼天吳兮
總干紛江靈兮起舞(右二)
日窅窅兮西沉雲冥冥兮霾隂四無畔兮莫杭靈胡去
兮駸駸悵獨立兮容與羌神往兮形存猗神往兮玄武
服兩驂兮入寒門瞻雲錦兮怳象將天飛兮莫予遺言
慨莫聞兮予顧馮夷鼓兮闐闐(右三)
右迎送神辭三章二章八句一章章十有二句
皇明正德十三年戊寅八月九日立
海珠祠像成闔郡大夫祭文王漸逵撰
嘗謂古今豪傑之士其名於世也雖其山川瑰奇跌宕
之氣之所鍾而亦其進修精練藴藉之所至譬之層巒
列巘峭昂削拔於數百里之區而其中之盤欝儲衍者
未嘗不易也譬之長江大河湍激洄洑於一瀉百折之
下而其中之淵澄停蓄者未嘗不止也仰惟先生稟岐
嶷之資毓間世之氣早師事於菊坡知琢磨之有自其
養之虛也雖鼎魁天下而不以為高食邑實封而不以
為意其立之勇也雖四疏劾奸而不以為疑縋城諭賊
而不以為異其守之介也雖逍遥於霜鶴秋竹之間而
不以為孤徘徊於松根巖曲之際而不以為忌此先生
名德卓行之見於世而不可議如此而其詩文之發磊
落竒崛屈詰聱牙而率流於胸次謂非山川跌宕之所
鍾而學問進修之所深詣者耶
文溪集卷末
