金臺集卷一
元納延撰
登崆峒山
緣蘿陟層巘曠望浮雲馳飄風西北來颯颯吹裳衣氣
候儵遷變中懷鬱歔欷路逢一道士高結冠巍巍恐是
廣成子再拜欲問之長歌入深林棄我忽若遺哀湍瀉
石磴日落松聲悲雲蹤邈難及千載生遐思
賦環波亭送楊挍勘歸豫章(季子)
積水敞華構參差帶幽壑微風動輕蘋綠雲泛珠箔天
空夕隂斂川迥游鱗躍徘徊滄洲夢露下翠衾薄公子
屬鳴珮逍遥陟延閣微唫省樹移緩步庭花落放舟返
春渚言恣林泉樂揮觴靡可留悵望青山郭
送蔡樞密仲謙河南開屯田兼呈偰工部世南
峩峩臺閣五朝臣兩府承恩雨露新百鍊丹心惟報國
一簮華髮為憂民山東豺虎無餘孽雒下桑麻及暮春
解劔從今買黃犢去思應與芍陂隣
上樞秉鉞慰中州更喜尚書並轡遊龍節引班辭玉陛
羽觴傳酒送華輈晴雲冉冉浮宫樹春水粼粼出御溝
蚤晚歸朝奏勛績君王須賜紫貂裘
三峰山歌
鈞州陽翟縣南有山曰三峰昔我睿宗在邸嘗
統兵伐金與其三將完顔哈達伊喇布呼完顔
錫里等鏖戰山下敗其軍三十萬而金亡矣今
百餘年樵牧往往於沙礫中得斷矟遺鏃印章
之類至正五年嘉平第二日予自郟城將上京
師道出陽翟夜宿中書郎郭君彦通私館感父
老之言而作歌曰
落日慘澹黃雲低懸厓古樹攢幽溪三峰山頭獨長嘯
立馬四顧風凄凄溪邊老翁行傴僂勸我停驂為君語
山前今日耕種場誰識當年戰争苦金源昔在貞祐間
邊塵四起民凋殘燕京既失汴京破區區恃此為河山
大元太子神且武萬里長驅若風雨鏖兵大雪三將死
流血成河骨成堵朱鸞應瑞黃河清(金將亡新鄉河清鼓山鳳出應國朝)
(開基之兆)聖人啟運乾坤寧當時流離别鄉井歸來白髮歌
承平曠野天寒霜簌簌夜静愁聞山鬼哭至今隴上牧
羊兒猶向草根尋斷鏃論功衛霍名先收黃金鑄印身
封侯英雄半死鋒鏑下何人酹酒澆荒丘
(余比修國史睹三峰之役金師三十五萬來拒戰我師不敵軍于山之金溝其軍數重圍三峰)
(而中夜大雪金人戈戟弓矢凍纏莫能施我師一鼔殱之自是金人膽落不復戰矣易之作歌)
(辭豪健激昂而奕奕有思致殆與三峰長雄置諸樂府鐃歌間揚厲無前之盛績良無媿也晉)
(寧張翥題)
京城燕(京城燕子三月盡方至甫立秋即去有感而作)
三月京城寒悄悄燕子初來怯清曉河隄柳弱冰未消
墻角杏花紅萼小主家簾幕重重垂銜芹却傍檐間飛
託巢未穩井桐墜翩翩又向天南歸君不見舊時王謝
多樓閣青瑣無塵捲珠箔海棠華外春雨晴芙蓉葉上
秋霜薄
題羅小川青山白雲圖為四明倪仲權賦
山上晴雲似白衣溪頭竹樹綠隂圍野橋日落行人倦
茆屋春深燕子飛漉酒屢招鄰舍飲放歌還趁釣船歸
客窗看畫空愁絶便欲移家入翠微
答朱景明惠墨兼次韻
春去思家遠愁來似酒醺故人多古意賤子豈能文搦
管含春黛臨池漲溼雲欲窮山水興分贈李將軍
京城春日二首
三日諸郎儤直閒繞城騎馬借華看晚來金水河邊路
柳絮紛紛撲繡鞍
黃鶴樓東賣酒家王孫清曉駐游車寶釵換得蒲萄去
今日城東看杏花
送王季境還淮東幕
西京驕馬越羅衣公子風流世絶稀冠蓋一門誇萬石
江山千古憶玄暉新茶夜試中泠水美酒春分采石磯
幕府羣公多勝賞一枝芍藥待君歸
益清堂
閩海憲使哈魯桓穆公歸休嵩山之下鑿池引
流列植卉木扁其燕處之堂曰愛蓮公沒堂池
逮廢其孫國子生張閭伯高謙恭好學思繼先
志廼復增葺而新之國子先生陳伯敷易其名
曰益清伯高謂予曰與君世寓南陽且支裔聯
屬不可無作因賦律詩十有四韻以復其命云
嵩嶽雲峰近高居水竹幽築堂依别墅甃石帶芳溝翠
荇含風弱紅蕖著雨柔菱歌花外發蘭槳月中游卷幄
紅雲亂開尊碧露浮使君曾弭節持斧照南州綠野池
臺莫平泉草樹秋吾宗多秀發公子獨清修屢接何蕃
武長懷賈誼憂拾螢供夜讀走馬散春愁朋友頻相過
琴觴每倡酬籍通青瑣貴文擅胄闈優歸思勞清夢高
情憶故丘卜鄰端有約歲晚共綢繆
送陳道士歸金華(復初)
明月樓前溪水深溪邊樓觀隔松隂何時化鶴歸華表
相對焚香坐竹林夜雨燈前閒讀易春風花底自彈琴
令人苦憶江南路千里相思雪滿簪
玄圃為上清周道士賦
玄圃雲深路渺茫神仙飛佩隔榑桑碧桃開盡春溪漲
白鶴歸來海月涼嵓澑涓涓鳴石竇松華細細落琴牀
明年我亦山中去賸采瑶芝滿藥囊
送王公子歸揚州
玉雪王公子歸韉向竹西水清淮白上天闊海青低瓊
樹春前發烏絲醉後題何須問勛業名與爾翁齊
題張萱美人織錦圖為慈溪蔡元起賦
織錦秦川窈窕娘新翻花樣學官坊窗虚轉軸鸚聲滑
腕倦停梭粉汗香雙鳳迴翔金縷細五雲飛動綵絲長
明年夫婿封侯日裁作宫袍遠寄將
題崇真宫陳練師壁間竹梅邀倪仲愷同賦
空谷天寒雪如堵短篷載酒滄江浦繫船偶傍竹籬邊
一樹梅花纔半吐别來京國久相思夢斷愁聞畫角吹
忽見新圖寫幽趣令人却憶剡溪時寄語南城倪博士
取琴對此彈秋水中林月上不須歸共倒清尊醉花底
春日次王元章韻
翠幰金車錦駱駝芙蓉繡褥載雙娥雨晴輦路塵沙少
風起春城柳絮多秉燭且留清夜飲倚闌猶聽隔墻歌
山翁此日心如水夢斷江南雨一蓑
送葉上舍晉歸四明
涼空夕隂霽繁星烜明河夜色浩如水秋聲在庭柯遊
子千里情歸心向江沱亭亭太白巘窅窅煙雲多落月
掛松檜古屋依清波結縭豈不蚤流光恐蹉跎振衣出
橋門晨興理征艖清淮集魴鯉曠野飛駕鵝顧我羈旅
間執别將如何持觴易水上慷慨驪駒歌遠眺東南山
欝欝雲嵳峩
程叔大歸四明兼簡徐仲裕
銀臺門裏挍書時金匱親函拜衮衣賜酒喜從天上至
乘槎還向月中歸滄江水落孤帆遠野岸秋深亂葉飛
若到蓬萊見徐市相思千里政依依
題吳照磨墨梅
天台吳架閣京下憶尋梅倚杖月中立思君江上來夜
深憐雪落香動覺春迴獨坐嵠邊石夝雲滿綠苔
和危太樸撿討葉敬常太史東湖紀遊
桺外旌旗拂曙光使星迢逓下江鄉岸花送客烏篷遠
山雨催詩翠閣凉老衲自分茶竈火小僮深炷石龕香
故人别去瀛洲遠千里披圖思儘長
桃花山水圖為桃源屠啟明題
天台山下雲無數山南山北多桃樹石洞春寒風雨深
落花半逐溪流去人間從此識仙家短棹尋源到水涯
翠袖乘鸞下明月玉槃留客進胡麻我昔捫蘿探幽谷
青精煮飯松邊宿至今瞳子有神光細字猶能夜深讀
高人築屋石溪東谿山却與天台同粉黛含情託幽趣
碧桃流水春溶溶六月黃塵汗如洗獨騎瘦馬京城裏
忽見新圖雙眼明拏舟欲泛滄浪水我家只在蒼崖顛
白雲繞屋清溪連他日君能遠相覓看花酌酒春風前
春暉堂為武陟趙太守賦
使君未老竟投簪新築華軒並故林寸草不忘東野念
九泉猶慰北堂心窗浮海色晴雲薄日轉花隂午漏深
展卷令人心獨苦蓼莪久廢淚霑襟
題馬遠信州圖
昔解靈溪纜相將下信州人家臨水岸鼓角起城頭雲
積龜峰雨江分蠡澤秋開圖見山郭千里思悠悠
送普顔子壽之廣西經歴(子壽從駕自海南歸)
天子龍飛海上歸中郎執戟最光輝雲間紫誥金書字
幕下仙僚繡作衣萬里秋風榕葉暗一林新雨荔枝肥
編氓政苦誅求急蚤望封章達禁闈
送道士袁九霄歸金坡道院
朔風吹黃沙客子夢千里青山久不歸白日去如水昨
朝灤水上仙人偶徠過自言遠紛壒結廬在金坡玉峽
棲曾雲翠閣縈危棧鐘聲繞碧壇桃花出深澗雙童掃
白石展席彈瑶琴青松掛落月海色浮空林竟謝區中
緣騎龍忽歸去秪恐人民非那愁歲年莫君還鍊石髓
九轉成玄霜他時肻分贈碧落同翺翔
送葛子熙之湖廣挍官
高槐疎雨作新涼猶記讐書白玉堂官燭夜分供細字
宫壺曉賜出明光盤堆苜蓿青氊冷衣染檀花束帶長
宣室若蒙天子問定知賈誼在沅湘
南山木落氣蕭蕭千里歸心折大刀雙艣鵝鳴秋水闊
三關虎踞朔雲高客窗久念衣裘薄史館頻煩筆札勞
有約相逢明月夜扁舟載酒楚江臯
送太尉掾潘奉先之和林
御河冰消春欲暮官船繫著河邊樹河邊日日送行人
撾鼓開帆盡南去潘郎作掾獨未還腰弓卻度居庸關
馬上長謌一迴首關南樹色青雲間七月金山已飛雪
牛羊散漫行人絶夜深陡覺氊帳寒酒醒只聞笳鼓咽
丈夫莫恨不封侯食肉須當萬里游腰間拂拭黃金印
他日相逢尚黑頭
送喀爾聞善之猗氏長(子山平章從子名拜珠)
青絲白馬出京華乍剪宫袍眩海霞作宰不須辭下邑
歴階從此擁高牙小樓刻燭聽春雨白晝垂簾看落花
見說三槐隂德厚孝廉還在相君家
賦甘露門送李侍御之西臺(惟中)
雉觀銀河近天清鼓角空女墻秋色外仙掌月華中雙
闕當關樹高城繞漢宫使君驄馬入按轡立西風
送諳達巴哈萬戶湖廣赴鎮
三品新除萬戶侯紅旗照海出皇州腰間寶帶懸金虎
馬上春衫繡玉虬水落張帆遊夢澤月明撾鼓過南樓
書生最喜從軍樂何日轅門借箸籌
雪霽晚歸偶成
公子腰弓下直歸紅門晚出馬如飛東街積雪無人掃
却恨春泥濺繡衣
東風悄悄著羅衫秉燭歸時酒半酣聽得隔簾人笑語
夜來春氣似江南
予有山水圖留倪仲愷太史齋中久未得題品一
日危太樸應奉謂余曰昔人皆以酒解酲子能
作歌求詩亦此意也遂成古詩一章以趣之
野人築屋青山底綠篠娟娟蔭秋水天涯作客想江南
乞君題詩畫圖裏畫圖疊嶂雲鈎聯汀花碧草春依然
對此令人動歸興却思把釣清溪邊一束殘書掛牛角
大笑青天看日落窗下孤燈夜雨深人間萬事秋雲薄
明年我亦去山隂君歸泛雪須相尋草堂下榻看圖畫
共君酌酒聽君吟
月湖竹枝四首題四明俞及之竹嶼卷
絲絲楊柳染鵝黃桃花亂開臨水傍隔岸誰家好樓閣
燕子一雙飛過墻
五月荷花紅滿湖團團荷葉綠雲扶女郎把釣水邊立
折得柳條穿白魚
水仙廟前秋水清芙蓉洲上新雨晴畫船撐著莫近岸
一夜唱歌看月明
梅花一樹大橋邊白髮老翁來繫船明朝捕魚愁雪落
半夜推篷起看天
送太師掾陳德潤歸吳省親
列戟三槐第王章九錫臣鳴珂皆貴戚彈鋏盡嘉賓公
府多甄錄先生蚤見親下帷譚亹亹開閣禮諄諄春甕
蒲萄熟朝槃苜蓿新大夫忻契合丞相屢諮詢不厭甔
無粟寧甘甑有塵寸心縣噬指千里動思蓴解袂燕臺
下揚舲潞水濱岸花迎客帽雲樹暗江津捧檄娛親舍
還家及暮春豈須誇禄養自可厚彝倫賤子漂零久經
年旅食貧詩成空感激愧爾遠歸人
送吳月舟之湖州教授
天涯作客少清歡剪燭裁詩強自寬江樹莫雲離思遠
杏花春雨客窗寒烏程美酒臨池酌罨畫青山拄笏看
博士從來官獨冷團團朝日照空盤
耕樂為張處士賦
江東有一士耕穫在南山天明荷鋤出日暮唱歌還酌
酒麥隴上掛巾桑樹間卒歲有餘樂豈知行路難
送國子生郭鵬歸河東石室山省親
學省沉沉近九天青藜曾得挍韋編諸生共惜何蕃去
聖主深知郭隗賢石室人歸秋水落滹沱馬度曉冰堅
一尊春酒高堂上願祝仙翁五百年
賦鸚鵡送偰世南廉使之海南
朱崖擅珍鳥鸚鵡獨專名滿庭榕葉春晝晴飛來却向
花間鳴三月蠻江春水綠日斜還傍江頭浴弱羽翻風
溼翠流爪痕蹴浪珊瑚束間關更作斷腸聲水流花落
難為情烏臺使君午夢醒隔簾細雨春冥冥
江東魏元德進所製齊峯墨于上都慈仁殿賜文
縑馬湩以寵之既南歸作詩以贈云
錦襲玄圭瑩龍香祕閣浮漬豪春黛溼拂楮翠雲流繡
綺頒宫掖瓊漿出殿頭小臣霑雨露千載荷恩休
送李士寧之河南太守
銅虎初分刺史符翩翩皂蓋入東都寒灘久伺占鸂鶒
斷碣誰憐載轆轤(鸂鶒灘井樁碑皆在洛陽)雪裏行厨尋永叔花邊
繫馬問堯夫漢庭擇相皆良吏佇&KR2686;黃麻出紫樞
題會稽韓與玉秋山樓觀
樓觀依青崦峰巒似越州樹根流水過山頂白雲浮露
下琴絲潤溪寒釣石幽相看圖畫裏歴歴記曾遊
送危助教分監上京(太朴)
驅馬涉大河堅冰若平地雪霰在須髮顔色漸憔悴迢
遰出恒趙迤邐入燕薊幸託君子交情親不予棄裹衾
屢就宿下榻辱延致諄諄味道言情匪骨肉異振鐸趨
雍宫胄子夙尊畏適從甘泉幸晨理赤城轡我獨增煩
憂中夜不能寐﨑嶇數千里欲盡平生意忽如參與商
令人發長喟都門候迴轅淅淅秋風至
送楊復吉之遼陽學正
八月松亭萬木空著鞭又向黑河東穹廬宿頓供羊胛
部落晨炊爨馬通行&KR2686;築臺招郭隗豈教執戟老揚雄
門生衣袂多狐貉來聽譚經絳帳中
送達爾瑪實哩正道監州歸江南三十韻(分韻得朱字)
世祖圖勲舊先公立要途聲華臺閣重寵渥禁庭殊喜
見傳家子真成墮地駒春雲浮玉樹秋水出冰壺世賞
諸侯爵平分刺史符氣吞雲夢澤思繞洞庭湖憂國頭
將白移官紱尚朱敬亭吳楚勝别駕孝廉俱吏懾神明
政民懷撫字劬丹衷深感格甘雨遂霑濡栢府章交薦
薇垣禮獨逾甘棠歌召伯擊壤詠康衢銓吏持籌策年
勞限纍銖承恩遷五馬戀闕起雙鳬鼓枻辭吳會揚舲
入帝都春風吟芍藥夜雪擁氍毺□仰賢侯哲深憐賤
子愚河魴新入饌鄰釀屢分酤剪燭陪譚麈臨風擊唾
盂襟期天日皎信誼海潮孚截竹魚頻寄裁書鴈已迂
倉忙辭易水迢遰向姑蘇雲盡羣峰出秋高萬木枯朝
帆衝野樹夜艇泊江蒲入郭偕親舊還家迓僕夫高堂
春草綠華誥紫雲敷采袖鐙前舞青驄柳外驅溪山供
嘯詠菽水盡歡娛佇聽鶯遷木還看鳳集梧東山寧久
臥國政賴匡扶
徐伯敬哀詩(有序)
伯敬姓徐氏諱仁則世為明之奉化大族蚤孤
奉母鞠弟至行有聞于時家貧益自勵嗜字學
有能名王公碩儒皆慕重之君與予同生年月
日先於余為莫逆者幾二十年歲庚辰君年三
十有二得疾臥于家予歸自京師聞之馳往省
焉君伏枕已逾月既莫而别君曰明日不復握
手越宿訃至君果死矣嗚呼君之孝弟温慎益
自治問學天假以年惡知其不少槩見哉而卒
以死如予之愚而求知之深又惡得不深悲哉
予再至京師徵銘于太史危先生以志其行實
於是復作詩以哀之詩曰
蕭蕭城南路白楊蔽江麓下有長夜臺陽景無繇燭笳
鼓日夜悲往者不可復嗚呼徐徵君儀表冠梧竹十三
父蚤喪孑孑影夐獨我時已識君青燈照書屋十五學
篆籒鍾鼎飽撐腹鐫模播詞林論議動羣玉生計日蕭
條名聲愈清淑母也老而病伯也苦盲目君能謹温凊
膝下供水菽鬻衣聚詩書呼弟對牀讀亹亹藥石言朋
類素欽服嗟余苦參商不得時相屬昨從燕山歸君已
臥帷褥握手情既多剪韭薦&KR0812;醁出門不忍舍扶杖意
凄蹙凌晨訃書來捐館已逾宿哀君多艱虞胡忍逝之
速日落旦復升月虧望還足君往不復返使我淚盈掬
既無中饋嬪又乏南山粟何人為脱驂慰此倚門哭雲
浮白日隂慘慘風號木九原多黃壤宿草長新綠平生
布衣情裹雞酹寒渌
送朱景明從王廉使之山東
繡衣玉節鎮青沂佳士聯鑣出帝畿天禄最憐劉向苦
會稽深望買臣歸御溝水落魴魚上官柳春迴燕子飛
鈴閣日長文字簡定將玉麈對君揮
賦南湖送歐陽遜學歸廬陵
瀟灑廬陵郡南湖水鏡開亂雲隄上起一棹雨中來浦
樹棲鴉集城樓疊鼓催君還秋色裏載酒重徘徊
秋日有懷徐仲裕
前年七月去明州却向京華住兩秋千里鄉心雙鬢改
朝來臨鏡不勝愁
疊嶂青林雨氣昏側身南望幾銷魂何時得似邨東叟
日晏牽牛繫樹根
老兄多病更多愁秪恐今年已白頭鐙下裁書心獨苦
更憐有妹在衢州(時聞二兄在病中)
佛桑一樹隔河西壓架蒲萄日影低記得長髯洪處士
醉眠木榻唱銅鞮
題墨梅贈徐用吉南歸
蘇公隄上路千樹雪紛紛載酒曾邀我看花每憶君翠
茵松下臥鐵笛月中聞獨有思歸者長歌望白雲
送劉將軍姑蘇之官
桃花駿馬綠羅襦意氣如雲出帝都暫解弓刀辭細柳
又懷印綬入姑蘇當筵翠杓春醅蟻列饌銀盤曉膾鱸
五月垂虹橋下路畫船龡笛臥冰壺
逍遙室為鄒上舍賦
嘉樹翳學省繁露夕零亂琅琅讀書聲歴歴在霄漢君
子慎齋居編簡夙潛玩秋蛩咽斷甃流螢襲虛幔燈燭
耿餘輝沉沉夜將半宴坐遂忘言羣疑自冰渙聖道日
修明玄譚乃虛誕願君善其用母為發深嘆
雪霽紅門偶成(是日千秋)
雪擁紅門沒馬韉樓臺歴歴在藍田風迴闕角瑶華亂
冰溜觚稜玉筯縣龍管忽聞天上曲霓裳空憶月中仙
何當喚起王摩詰乞與人間作畫傳
汝州園亭宴集奉答太守胡敬先進士摩哩齊德
明
入郭會親友園亭喜暫開斷冰簾外落殘雪樹邊來秉
燭聽瑶瑟停歌引玉杯平生鄉井意盡醉共徘徊
新月行
江南小兒不識愁新月指作白銀鈎家人見月更懽喜
捲簾喚我登高樓三年留滯京華裏袞袞黃塵馬頭起
一番見月一番愁歸心夜逐東流水在家不厭賤與貧
出門滿眼多故人誰念天涯遠遊客只有新月能相親
寄揚州成元璋先生
先生白髮好樓居抱膝長吟樂有餘睡起茶烟浮几席
春深竹色上圖書無因東閣論封事有約南山共結廬
千里停雲勞夢想人來應望致雙魚
題應中立所藏陳元昭山水
遠騎出郊坰裴徊立清曉風雨江上來雲山望中小松
瀑瀉巖阿僧鐘度林杪兹焉倘可棲長歌拾瑶草
宫詞八首次偰公遠正字韻
廣寒宫殿近瑶池千樹長楊綠影齊報道夜來新雨過
御溝春水已平隄
千官鵠立五雲間玉斧參差擁畫闌今日君王西内去
安排天仗趣儀鸞
水晶簾外日遲遲殿閣春深笑語稀繡幕無端風捲起
一雙燕子傍人飛
上苑含桃熟暮春金盤滿貯進楓宸醍醐漬透冰漿滑
分賜階前儤直人
瓊島岧嶤内苑西斕斑綺石甃清漪御牀不許紅塵到
黃幔長教窣地垂
花影頻移玉砌平美人欹枕聽流鶯一春多病慵梳洗
怕說鑾輿幸上京
繡牀倦倚怯深春窗外飛花落錦茵抱得琵琶階下立
試彈一曲鬭清新
太液池頭新月生瑶街最喜晚來晴貴人忽被西宫召
騎得驊騮欵欵行
松巢為錢塘謝堯章先生賦
結廬東山下門外萬松立月明樹根坐露華衣上溼鶴
歸洞雲暝風生海濤急茯苓倘可餐永矢謝城邑
送李中父典簿高驪頒歷
候儀太史立金鑾寶歷新成錦作槃天子垂衣朝萬國
中郎持節使三韓鮫人夜織機聲近龍女晨遊佩影寒
獨捧絲綸度遥海遠人逾覺聖恩寬
送劉碧溪之遼陽國王府文學
松亭嶺上雪霏霏五月行人尚裌衣日暮草根黃鼠立
雨晴沙際白翎飛名王禮幣來青海弟子弦歌近絳幃
太乙終憐劉向苦高車駟馬遲君歸
送進士王克敏赴成都錄事
黃牓天門外臚傳玉殿頭勅緘朱篆溼袍翦翠雲流喜
協三槐瑞真成駟馬遊草堂今寂寞還許俸錢修
三月十日得小兒安童書
辭家海上忽三年念汝令人思惘然萬里書來春欲暮
一庭花落夜無眠賈生空抱憂時策季子難求負郭田
但得南歸茆屋底儘將書冊教鐙前
南城席上聞筝懷張子淵
春晴隨意出南城尊酒花前得共傾留客強陪今日醉
聽歌不似少年情
海上張家玉雪郎錦筝銀甲醉高堂别來萬里風沙外
燈下聞筝忽斷腸
宋顯夫内翰挽詩
巍科聯伯仲冠蓋耀鄉邦援蟻浮春漲聽雞坐夜窗諫
臺書第一藝苑筆無雙千古生芻意悲歌泪滿腔
題舜江樓為葉敬常州判賦
岧嶤官閣帶城皋雲霧軒窗擁六鼇隔岸雨來山氣合
五更風起角聲高春江把釣漁歌近秋日開筵客思豪
獨凭闌干望滄海百年難忘使君勞(葉君嘗於餘姚築石隄四十餘里以)
(障海潮)
送胥有儀南歸
立馬望華蓋君家碧嶂東樹圍茆屋外花落雨聲中捲
幔香雲入開編燭燼紅林梢新月上留客醉絲桐
次段吉甫助教春日懷江南韻
花底開尊待月圓羅衫半浥酒痕鮮一年湖上春如夢
二月江南水似天修禊每懷王逸少聽謌却憶李龜年
卜鄰擬住吳山下楊柳橋邊艤畫船
秋夜有懷姪元童
八月綀衣已怯涼伶俜絶似沈東陽薄帷風動流螢入
斷甃霜寒促織忙病裏思家憐稚子燈前聽雨憶江鄉
墓田丙舍知何所一夜令人白髮長
送趙彦徵上舍歸吳興
春雨絲絲著杏花曉寒如雪襲窗紗東風客館還飛絮
三月王孫政憶家張鷟文章多中選陸機兄弟總才華
千金欲購長門賦遲子來乘駟馬車(彦徵積分居首選其兄彦林亦並以)
(文學著稱)
虚齋為四明王鍊師賦
乘槎昔過榑桑東黃雲慘淡浮青空雙龍倒挾兩珠樹
六鼇戴出三神宫絳闕瑶臺壓秋水箾韶九奏鈞天裏
霓旌雜沓擁羣僊霧織衣裳雲織履緱山王子學長生
翩翩跨鶴遊蓬瀛露下瓊林翠裾薄風清碧落鸞笙鳴
白月團團夜深起清光倒射滄溟底丹崖石壁轉頭空
一色玻璃三萬里百年變滅如春煙海波生見成桑田
銅爵華甎土痕蝕玉魚金盌人間傳昨日逢君灤水上
握手高歌成慨慷山齋何日賦歸來坐看孤雲起青嶂
天壽節送倪仲愷翰林代祀龍虎山(仲愷上清人因過家省母)
聖人垂拱壽無疆黃帕匳香出建章夜奏玉函丹篆溼
曉投金簡石潭涼山中雲氣成龍虎月底簫聲下鳳凰
醮罷神遊還碧落瓊漿分賜列仙嘗
玉署聯趨供奉班又持使節祀名山求仙曼倩樓船遠
諭蜀相如駟馬還夜雨燭消松閣冷春風花落版輿閒
漢廷通顯皆儒術深望倪寬蚤入關
送方以愚編修之嘉興推官
夜直南宮碧樹涼青藜獨賜挍書郎玉蟾水咽雲生硯
金鴨香銷月轉廊萬古唐虞尊訓誥一時燕許擅文章
書成未使人間讀錦襲緘題進御牀(以愚修玉堂視草為成書)
除書侵曉出金鑾太史銜恩拜理官賀老平生知李白
張湯一日薦倪寬春風鈴閣官梅蚤夜雨圜扉碧草寒
東海獄情無枉滯歸朝還著惠文冠(以愚受知賀相)
送張維遠御史之南臺(濟南張文忠公希孟中丞之子)
中丞名節著朝端令子還峩豸角冠驄馬出關官驛遠
樓船泛月大江寒近聞守令皆黃霸尚恐人才有謝安
天子思賢勞夢想封章蚤望達金鑾
聞偰尚書除淛省參政因寄樂仲本
一春多病思紛紛隔屋幽禽夢裏聞夜雨來時愁作客
落花多處政思君尚書曳履登黃閣處士彈冠臥白雲
賓主東南高會日西湖風月定平分
春草軒為毘陵華以愚賦
青靄浮江郭庭階草色芳晨暉窗自綠春雨屐生香弱
蔓牽書帶修莖矗劒鋩綿綿思道路惻惻念衣裳結構
懷東野安輿奉北堂豈須三釡養自可百憂忘地近延
陵邑門旌孝子鄉殷勤張太史為播五雲章(張仲舉先生作記)
送曾文暉之湖州推官(吳興多蜀士寓居)
朝拜除書出紫宸畫船撾鼓過西津移居溪館紅蓮繞
繫馬庭階綠樹新刮目好看吳下士故家須問蜀中人
漢庭治獄推忠厚惠政從今及遠民
寄題壽張堂
曹之中陶城韓伯常世所居也南距黃河七十
里伯常驗井泉北洄告諸鄉鄰曰河殆將北吾
陶城必受之皆不信伯常乃傾貲築臺五十尺
冠屋其上不再歲河果北敗多為蕩析而韓氏
之堂巋然人始竦然異之伯常今推長子恩封
壽張尹因以其封名其堂云
黃河漫漫浸城郭濁浪崩奔惡風作桑麻千頃變滄溟
忽見中流出臺閣臺上老人八十餘北窗高臥夢華胥
當時汲井有深慮一家幸免今為魚玉雪郎君盡清楚
堂上舉觴堂下舞泥金紫誥日邊來象笏朱衣照門戶
大夫食邑開壽張五雲作篆懸高堂願得河清一千歲
朝朝望闕謝君王
望泰山
芙蓉拔地白雲晴七十二峰相對青紫鳳中霄扶翠閣
金烏半夜浴滄溟懸崖芝草承甘露溜雨松根長茯苓
四海承平天子聖會看封禪動山靈
鶴齋為道士薛茂弘賦(奎章學士虞公自號青城樵者嘗為作銘)
仙人倦騎鶴築室住空山桃花落几上白雲入窗間昨
從青城遊路逢采樵者遺以山君銘刻之崖石下開門
望赤壁明月滿中天窅窅玉笙韻秪在青松顛茅君不
可招雙舄下京縣借問幾時來笑指壁間箭我有碧玉
軫與君彈九臯曲終忽長揖飛珮翀煙霄
送道士張宗岳奉賀正旦表朝京竣事還龍虎山
大明初起日蒼凉天子垂衣御萬方華織錦雲雙鳳翥
雲浮玉座九龍翔珠懸殿幄晨光動鐙轉紗籠刻漏長
(大明殿幄懸大寶珠于上中設郭太史所製鐙漏)銀漢星查來萬里綠章雲篆
賀三陽舄趨青瑣煙霏繞酒出黃封雨露香芝草繡衣
金纂纂芙蓉紉佩玉瑲瑲重瞳屢顧真希幸寵渥頻承
特異常辭陛更瞻天日表賜環應在水雲鄉留侯印綬
將歸璧(時議復天師印綬)使者旌麾已趣裝河朔游塵隨騎氣
江南清夢入詩囊仙源路近桃花發鬼谷山深槲葉芳
後夜相思京雒士黃精還許寄來嘗
京城雜言六首
神京極高峻風露恒泠然憧憧十一門車馬如雲煙紫
霞擁宫闕王氣浮山川峩峩龍虎臺日月開中天聖祖
肇洪業永保億萬年
世皇事開拓攬策羣霧清完顔據中原一鼓削蔡城趙
氏守南壤再鼓宗祚傾車書既混一田埜安農耕嚮非
聖人出何能遂吾生
丘公神仙流學道青海東維時儒教師矯矯真天龍乾
坤始開廓魚水欣相從扣馬諫不殺嘉辭動天容保此
一言善元祚垂無窮(世祖嘗因金儒元好問之請為儒教大宗師復納全真丘處機之一)
(言國家始終好生不殺)
居庸土高厚民物何雄強老稚尚弓獵不復知耕桑射
鵰隂山北飲馬長城旁駝羊足甘旨貂鼠充衣裳酒酣
拔劒舞四顧天茫茫
高槐拱朱垣樓閣倚空起劒珮何陸離車馬若流水昔
有社稷臣艱難闢荆枳歃血飲黑河剖劵著青史國家
感勲勞報施及孫子
千金築高臺遠致天下士郭生去千載聞者尚興起我
亦慷慨人投筆棄田里平生十萬言抱之獻天子九關
虎豹嚴撫卷發長喟
送慈上人歸雪竇追挽淛東諤勒哲都元帥四首
秋水滄江日夜清傷心名將殞東城帳中星墜孤兒泣
塞上雲愁别部驚蜀國猶存諸葛廟漢王空憶亞夫營
鄞人共說封矦事夜雨殘鐙泪欲傾(公嘗立營定海鄞人思之為建廟營中)
日本狂奴擾淛東將軍聞變氣如虹沙頭列陣烽煙黑
夜半鏖兵海水紅觱篥按歌吹落月髑髏盛酒醉西風
何時盡伐南山竹細寫當年殺賊功(公嘗漆倭人首為飲器)
東南天盡海茫茫有盜曾稱静海王白刃懸腰腥血漬
絳綃纏額赤眉揚將軍獨駕樓船出賊砦俄隨礮石亡
千載豐碑照山墺行人墮淚立斜陽(北界海山中建陳衆仲監丞所撰平)
(賊碑)
野狐嶺上雪紛紛馬鬛新封大將墳千古交情見今日
一時豪傑盡慙君攜瓶滿貯灤河水飛錫還穿雪竇雲
歸去山窗須有約半龕燈火夜論文(公薨于四明上人送公柩至野狐嶺)
(安葬)
挽清溪徐道士(郟縣人)
先生家住紫雲山海上尋仙得大丹石洞步虚華簌簌
竹宫望拜珮珊珊雲深弱水樓船遠月落空壇珤劒寒
清淚如鉛滿征袂愁聞笙鶴下青巒
豫章湖上列仙居曾借山人夜讀書碧乳分茶烹雪水
青精煮飯薦冰蔬攜尊屢醉雲卿圃著屐同過孺子廬
夢斷人間如轉燭悲歌千里送靈車(清溪嘗創凝真觀于豫章在徐孺子)
(蘇雲卿二祠之右)
二月官河春水生仙翁冠劍出南城尚書篆畫星辰動
太史文章玉雪清江上東風吹畫翣船頭微雨溼丹旌
當時琳館同遊者應在滕王閣上迎(危翰林為撰墓銘兼善尚書題額)
賦漢關將軍印
昔遊玉泉寺繫馬松樹林獨坐大石上浩歌梁父吟老
衲林下來示我三古印連環絡螭鈕篆畫蝕蒼暈將軍
勈無敵勁氣横九州志在復漢鼎豈事身封侯昭烈勢
孤危恃侯作堅壘威振曹家兒膽落中夜起浮雲幾變
滅瑑刻良可摹令人千載下拂拭空嗟吁
題中丞張文忠公(希孟)諫罷鐙山奏藁後(至治間御史觀音保)
(諫五華山事棄市公時為中書參議翊日上諫鐙山疏大蒙嘉納賜子甚厚云)
纔聞御史戮中臺又見鐙山奏疏來自信茅焦無死罪
獨知蘇軾是英材九門爭看捐軀諫百辟驚傳拜賜迴
千古救荒遺愛在祠門猶向曲江開(公因救荒陜西而薨今賜廟于長安)
新鄉媪
蓬頭赤脚新鄉媪青裙百結村中老日間炊黍餉夫耕
夜紡綿花到天曉綿花織布供軍錢倩人輾糓輸公田
縣裏公人要供給布衫剥去遭笞鞭兩兒不歸又三月
秪愁凍餓衣裳裂大兒運木起官府小兒擔土填河決
茆櫩雨雪鐙半昏豪家索債頻敲門囊中無錢甕無粟
眼前只有扶牀孫明朝領孫入城賣可憐索價旁人怪
骨肉生離豈足論且圖償却門前債數來三日當大季
阿婆墳上無紙錢凉漿澆溼墓前草低頭痛哭聲連天
恨身不作三韓女車載金珠争奪取銀鐺燒酒玉杯飲
絲竹高堂夜歌舞黃金絡臂珠滿頭翠雲繡出鴛鴦裯
醉呼閹奴解羅幔牀前爇火添香篝
(右新鄉媪一首佘同年諾海仲良宣慰君之仲氏納新易之之所作也其詞質而婉豐而不浮)
(其旨蓋將歸於諷諫云爾昔唐白居易為樂府百餘篇以規諷時政流聞禁中即日擢為翰林)
(學士易之他詩若西曹郎潁州老翁等篇其關於政治視居易可以無媿而藻繪之功殆過之)
(矣况今天子聖明求言之詔播告天下當此之時易之之詩或經乙夜之覽則其眷遇又豈下)
(於居易哉故子三復之餘謹識其後以俟南臺中執法濮陽蓋苖耘夫書于京師寓舍)
題四明王元凱畫三姬弄釵圖
秦虢夫人夜不歸太真留宿宴宫闈席當瑶砌香茵薄
花落金罇碧露微笑玩寶釵争殢酒醉憑玉几不勝衣
畫圖貌得嬋娟趣藝苑流傳絶代稀
送余廷心待制之淛東僉憲
芳雨散繁綠晨霏起層城草樹欝蔥蒨欣欣遂敷榮聖
皇秉元化昕夕慮民情彤廷授玉節憲令藉名卿肅肅
曉銜命攬轡東南征屬兹春窅眇出餞傾朝纓柳色映
驄馬謌聲雜鳴鶯謬聯祖席侣舉爵芳醑清粤聞淛東
郡山窮海奔崩征徭竭廬室田疇輟耘耕下車發仁政
藹藹春陽生令德聿修舉庶用慰休明
寄南城梁九思先生
徵君奉詔出京時訪古關河歲月遲泗水中流尋漢刻
(近歲濟洲得漢刻九通于泗水之中)泰山絶頂得秦碑仙人久致青牛約
弟子能修白鹿規昨夜少微星象動朝來只恐史官知
(先生名有平章梁文節公之孫世居幽州不求聞達教授生徒百餘人奉母至孝天歷間奉勅河南北錄金石)
(刻三萬餘通上進其副今類為二百卷曰文海英瀾又修續列仙傳二十卷)
巢湖述懷寄四明張子益
憶昔移家東海上萬斛龍驤跨鯨浪三神宫闕渺何許
弱水茫茫空悵望前年去作燕山遊羸驂短褐風颼颼
昭王臺前月似水荆卿驛畔天如秋病骨苦寒情苦倦
南下黃河疾於箭清晨雙艣發吕梁黃昏已泊桃源縣
生來每歎蜀道難去年我亦登蒼山馮公嶺頭日不到
肩輿履雪梯孱顔僕夫緣崖如凍螘下頫鐔山深澗底
人家半出松樹頂白雲却在山腰起今年四月江西歸
小姑正對彭郎磯三更掛颿海門過一川草樹浮晴暉
我生胡為自役役孟浪江湖竟何益清霜鏡底縈鬢絲
坐對篝燈空嘆息愁來欝欝不可當結交頼有張家郎
臨風同歌紫芝曲掃石大醉黃金觴我家南陽天萬里
十年不歸似江水秋來忽作故鄉思裹劍囊衣渡揚子
玩鞭亭下江縈紆淮山楚樹青扶疏一帆西風出巢縣
眼明墮此清冰壺湖水漫漫接天杪天低更覺青山小
倦飛沙鳥戞漁艇倒景芙蓉涵碧藻涼波不動舟如飛
棹謌窅窅聲相隨江東雲樹轉頭失淮西山水尤清竒
故人江南不可見千里相思情眷戀門外梅花知未發
屋頭柿葉題應徧期君不來争奈何青天落日摇滄波
明年歸來貿山下與君共讀巢湖歌
(易之詩中所歴之景予皆嘗過之所未至者巢湖耳易之有此清雄峻拔之句余無一語者人)
(各有能有不能也太常博士危素書)
梨花白頭翁圖為四明應成立題
澹月溶溶隔畫樓一枝香雪近簾鈎山禽似怨春歸早
獨立花間自白頭
送都水大監托克托清卿使君奉命塞白茅決河
黃河洶洶決中州三策深煩賈讓謀(時用工部尚書賈魯之議)聖主
憂勤過舜禹相君勛德並伊周渠通故道魚龍避木斬
空山虎豹愁十七萬人齊舉鍤一千餘里總安流皇天
蚤出圖書瑞赤子行歌黍麥秋白璧遣官祠嶽瀆黃金
當殿賜公侯使君世重無雙論太史功書第一籌繡衮
從今登兩府更將忠孝輔皇猷
汝水(天兵與宋合攻蔡州城既破金右丞完顔仲德率將士六百人突圍遁至汝水回顧城中)
(煙焰漲天仲德下馬謂將士曰國已亡余居宗室且備位宰相義固當死諸公宜早降諸將大)
(譟曰相公能死我輩獨不能死耶六百人皆奮然赴水死)
騎馬涉秋水泠泠戰骨聲寒沙沈斷戟殺氣暗殘營自
欲全忠義誰能顧死生千年董狐筆端不媿田横
送平章扎拉爾公(多爾濟巴勒字惟中)赴西臺御史大夫
太師功德古無倫相國材名冠薦紳諤諤敢言天下事
堂堂能服世間人騎迎曉日旌旗動衣繡春雲黼黻新
賤子平生蒙奬譽棄繻從此入西秦
郟城冬夜讀書有感
幽窗悄無寐稍覺塵慮清月色下牀頭映我書册明微
燈照孤影慨彼華髮生永懷古先哲勞心但營營
送蔣伯威下第南歸象山
黃牓天門曙色分考功深媿失劉蕡競誇蜀錦新機杼
誰識商盤古篆文小艇歸人衝夜雨落花離思攪春雲
故廬鐵硯應無恙載筆重來勇策勛
羅稚川山水十韻為甬東應可立題
平生丘壑趣偶向畫中傳雨氣千峰外江流落日邊䕷
蕪青滿渚芳樹綠參天渺渺溪雲淨涓涓石溜縣崖顛
何處閣谷口小家煙漁唱來秋浦僧鐘落夜船瞥驚飛
鳥過疑有蟄龍眠竹逕能留客桃源竟得仙丹青夸絶
代賦詠藉名賢千古滄洲意含情憶稚川
題畫扇送蘭石奉御遊上京
居庸煙樹綠扶疎公子頻年從屬車聞說千金求作賦
上林須薦馬相如
潁州老翁謌
潁州老翁病且羸蕭蕭短髮秋霜垂手扶枯笻行復卻
操瓢丐食河之湄我哀其貧為顧問欲語哽咽吞聲悲
自言城東昔大戶腴田十頃桑隂圍闔門老稚三百指
衣食儘足常熙熙河南季來數亢旱赤地千里黃塵飛
麥禾槁死粟不熟長鑱掛壁犂生衣黃堂太守足宴寢
鞭扑百姓窮膏脂聒天絲竹夜酣飲陽陽不問民啼饑
市中斗粟價十千饑人煮蕨供晨炊木皮剥盡草根死
妻子相對愁雙眉鵠形累累口生燄臠割餓莩無完肌
姦民乘隙作大盜腰弓跨馬紛驅馳嘯呼深林聚兇惡
狎弄劍槊摇旌旗去年三月入州治踞坐堂上如熊羆
長官邀迎吏再拜饋進牛酒羅階墀城中豪家盡剽掠
况在村落人煙稀裂囊剖筐取金帛煮殺雞狗施鞭笞
今年災虐及陳潁疫毒四起民流離連村比屋相枕藉
縱有藥石難扶治一家十口不三日藁束席卷埋荒陂
死生誰復顧骨肉性命喘息縣毫釐大孫十歲賣五千
小孫三歲投清漪至今平政橋下水髑髏白骨如山崖
繍衣使者肅風紀下車訪察民瘡痍綠章陳辭達九陛
徹樂减膳心憂危朝堂雜議會元老恤荒討賊勞深機
山東建節開大府便宜斬□揚天威親軍四出賊奔潰
渠魁梟首乾坤夷拜官納粟循舊典義士踴躍皆懽怡
淮南私廪久紅腐轉輸豈惜千金資遣官巡行勤撫尉
賑粟給幣蘇民疲獲存衰朽見今日病骨尚爾難撐持
鄉非聖人念赤子填委溝壑應無疑老翁仰天泪如雨
我亦感激愁歔欷安得四海康且阜五風十雨斯應期
長官廉平縣令好生民擊壤歌清時願言觀風采詩者
慎勿廢我潁州老翁哀苦辭
(狀物寫景之工固詩家之極致而繄於風化補於政治尤作者之至言易之此詩兼得之矣禮)
(部侍郎汝隂李黼子威書)
(易之此詩格調則宗韓吏部情性則同元道州世必有能知之者監察御史危素書)
(至正四年河南北大饑明年又疫民之死者過半朝廷嘗議粥爵以賑之江淮富人應命者甚)
(衆凡得鈔十餘萬錠粟稱足會夏小稔賑事遂已然民罹大困田菜盡荒蒿蓬沒人狐兔之迹)
(滿道時余為御史行河河南請以富人所入錢粟貸民具牛種以耕豐年則收其本不報覽易)
(之之詩追憶往事為之惻然八年三月翰林待制武威余闕志)
金臺集卷一
