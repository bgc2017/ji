翠渠摘稿卷八(續編)
明周瑛撰
文昌祠說
今天下郡縣學多建文昌祠祀所謂梓潼帝君者守正
之士嘗撤其祠矣然未有明白著說以辨之者考天文
志斗戴筐六星曰文昌宫一曰上將二曰次將三曰貴
相四曰司命五曰司禄六曰司災占天者謂文昌六星
乃天六府主集計天下事又司禄主賞功進士考周禮
大宗伯掌天神以槱燎祀司中司命說者謂即文昌宫
第五星四星也由是觀之則所謂文昌宫者指天星而
言所以祭者則隸於大宗伯也今夫文昌宫正中而坐
者為梓潼帝君帝君左右二童子曰天聾曰地啞相傳
帝君判天禄二籍職貢舉天聾口得言而耳不得聞地
啞耳得聞而口不得言故其事密秘又有九十七化書
謂帝君所作大都竊吾儒之緒論飾異端之邪說詞人
學士不知其妄争祀之吁亦惑之甚矣夫道莫正於孔
子而人之為學莫先於孔子孔子曰死生有命富貴在
天所以教人定心志也又曰言寡尤行寡悔禄在其中
矣所以教人修人事以聽天命也漢董仲舒對江都王
曰正其義不謀其利明其道不計其功論者以舒為學
得孔門正路以其知聖賢所用心也今方建學校以講
明孔子將欲使學者翕然趨之顧乃祀怪誕無稽之神
而導以奔走利禄之路其可乎愚謂得全璞當毁碔砆
種芝蘭當鋤荆棘孰謂孔氏門墻而此淫祠可無撤也
鬼說
有鬼乎曰無鬼也色如削瓜(臯陶)膚如植鰭(傅說)身如斷菑
(周公)首如蒙倛(孔子)(以上俱見荀子)此其人死且數十年鬼貌怪
形人無見者無鬼乎曰有鬼也介而行披髮而踊豕立
而人啼向王以射王伏弢死其事甚怪也然則鬼有無
何居曰人之生也泊乎其氣耳氣聚而生氣散而死散
而未盡而祟興焉盖氣盡而死者魂歸於天矣魄歸於
地矣祟何從興故臯陶傅說周公孔子死不為怪者氣
盡也氣未盡而死者魂升而沉魄降而滯故鄭伯有趙
同公子彭生周大夫杜伯死而為怪氣未盡也然則無
鬼者其常也有鬼者其暫也雖曰暫有終化而無君子
謂之無鬼可也
震雷說
成化癸巳春州民有震死者或問曰雷有形乎曰無形
也無形而震者何也曰陽决也陽動而隂静陽闢而陰
翕二者其性相反也惟其相反而不相得故其勢相持
如仇然於是動者欲出而為静所制闢者欲散而為翕
所拘故陽挟隂以行飛走振迅動盪盤薄或左或右勢
無定在久而隂負則陽决矣陽决剛之至也遇木則木
折遇石則石裂遇人與獸虀粉矣雷何擇於木石人獸
也哉遇其决耳曰雷無形而人拾得雷斧者又何歟邵
氏謂星與雷皆石氣也星殞於天而化為石雷震於地
而化為斧皆石氣也雷何形哉
續修族譜序
弘治丙辰歲瑛奔太宜人喪至自蜀越明年丁巳吾族
遯菴兄偕諸弟姪奉牒以來曰譜所以紀世也吾家世
綿而譜逸周之故無考焉此譜正統丁巳歲錦衣府君
在官所修者舊而未續韓子言十日十二子相配數窮
六十自前丁巳迄今丁巳六十數窮矣易謂窮則變變
則通敢以此譜累子謝曰瑛不孝禍延先妣方以不自
死滅為恨安忍他圖衆則曰譜上係祖宗下係孫子子
必勉之瑛悽然以思已而俛焉以聽因記童兆時嘗錄
譜牒以奉先緒苦不得其要領比長讀從祖守約齋遺
書得壺山翁先世紀事始知舊譜而逸者尚多也按紀
事周氏唐固始人系出周平王别子唐末盜起周氏有
從雅翁者與王潮兄弟同里閈厚相結納保障鄉里嘗
柵梅林以扼盜衝翁料事多中潮因呼為梅林獨識及
潮得閩泉州刺史翁謀依潮筮之吉乃以光啟三年入
閩潮見翁喜授宅里於泉州仙遊縣之東鄉翁治居第
有堂有廊鄉人將上堂必先上廊因呼上廊周氏自梅
林以下尚數世有紀凡此皆舊譜所遺者乃合而修之
其目三一曰譜系譜系分上下上書入閩以來諸祖下
書遷清浦以下諸祖其二曰譜識譜識摘書列祖之梗
概以存故實其三曰譜翼譜翼以義起盖以譜識簡略
不足以盡事故别為譜翼以足之也譜翼分内外集視
事輕重各以類從既成思與諸賢哲更相確正不幸而
太守鶴州兄先逝而不及見憲使姪歸共校而未終踰
十餘年曾姪孫侍御君以母喪起復乃考校前譜系所
未系譜識所未識其譜翼分為前後者各以類修補之
又考宦譜紀事與譜翼並藏於是周氏譜稱大成焉嗟
夫修譜以紀事為先而譜識譜翼所以錄其事也思其
人而願見其事則於遺事致詳亦宜也記謂父祖有善
子孫不知是不智也知之不傳是謂不仁然則吾譜之
修其仁智之道哉嗣世君子宜領此意
自撰蒙中子壙志
蒙中子興化府莆田縣人姓周氏名瑛字梁石自謂學
無所就其中蒙故號蒙中子又喜賁上九敦尚質素不
為華偽學而未能號曰賁道人又與族人鑿渠種蓮以
居號翠渠翠渠之號頗行於時曾大父諱驕字正甫大
父諱世字顯庸父諱舉字尚哲贈知州母潘氏太宜人
家故民籍洪武初以備倭改戎籍知州公執戎鎮海生
予與二弟曰環曰頊予年十四挈歸莆依叔父諱從以
居從贈刑部主事朱公昱御史葉公巒繼從儒士吳公
時耕繼而往反莆漳間與温陵陳剰夫相過從談程朱
之學嘗以書抵剰夫云人有古今心無古今三皇五帝
之道期以海澨見也景泰癸酉以衛學生薦於有司與
族子轍同時取鄉第成化己丑登張昇榜第二甲進士
又明年辛卯出知廣德州三年今都御史侣公鍾時為
御史按部南圻上予治狀詔覈實父母妻室俱受封庚
子冬遷南京禮部儀制司郎中三年赴吏部考覈未到
遷撫州知府先是族兄瑩亦知撫州人因呼為大小撫
州云予初有大志敬盡讀天下書以觀斯道大全而求
夫子素所謂一者期以年過四十始仕既而都指揮桂
同知鎮海事督戰莆田識予諸生中呼知州公前曰有
子在家何不蚤圖為門戶計知州公以書趣予於是始
泊沒塵途而初志為始奪所著有經世管鑰字學纂要
祠山襍錄周氏家語閩川稿桐川稿臨川稿金陵稿金
臺稿若干種藏於家凡平日居官行已俱無足述但頗
知畏天命凡事每自檢於心以求合於天則恒自喜曰
此吾學之得也初娶鎮海衛陳氏繼娶同縣吳氏皆封
宜人子二長大櫟娶同縣按察使林公坦孫女次大謨
聘南京吏部尚書陳公俊女女七象峰邱謙冲溪王珊
其壻也龍門林近龍龜塘廖奇逢後吳吳世楨吳天光
乃其所許未婚末女尚幼成化丙子年五十七故莆倅
張公哲過臨汝謂在莆田嘗禱雨壺山絶頂見有地可
卜藏予疇昔愛山每躡屐登高往往有翅視八荒蟬蛻
下土之意聞倅言喜曰是可以授我矣因遣人經營其
地且先自叙邑里世系履歴以授諸子曰我他日棄諸
子諸子無妄費金帛粉飾吾事以誣天下後世但納此
諸幽使他日與吾戚者有以掩吾之遺可也且勒石之
銘曰氣聚吾生兮氣散吾死聚散常事兮吾何悲喜人
授吾地兮壺山之巔屹立萬仞兮摩於青天中有靈湫
兮我其司汝鞭笞靈物兮為雲為雨愧無利澤兮遍於
八荒願藉杯勺兮以澤我故鄉
翠湖雜咏
翠湖吾周氏聚族之所暇日擇其入題目者十
有四事各賦詩以紀之所以存吾家之文獻也
我愛主人家溪流帶屋斜得詩曾夢草對譜旋栽花養
鶴汀洲近(家與鶴洲鄰)棲鸞枳棘賒有孫能作賦躍馬入京
華
右小溪
玉帶人間少吾家有此溝天門從亥入地戶向坤收夜
雨書燈亂春雲墨汁浮行看好孫子應䜟步瀛洲
右玉帶溝
宿墨洗初罷春雲驚滿池暝分天色澹寒逗日光遲鷺
下應先覺魚遊渾不知學書憐未就深愧漢張芝
右浴雲池
有露濃如酒瀼瀼降此洲八年曾兩結十日未全收月
映祥光淡煙籠瑞氣浮平生看墨本此處識天休
右甘露洲
佳樹列門前栽培自昔年舊根龍偃仰老榦鶴蹁躚影
礙半天日翠分十畆煙季孫宫裏賦應可續韓宣
右水棉樹
湖上無多地分明見秀峰晚烟含紫翠春雨長蒙茸九
華應爭秀五侯欲並雄他年問何有百尺看高松
右芙蓉峰
獨向高堂坐清風問伯夷不知孤竹國何似首陽芝布
被煖如纊藜羹甘若飴人生各有志吾自得吾師
右清風亭
養鶴向江洲每憐江事幽沙鷗同入社野鶩避迴舟夢
落松巢冷路分鵬背秋好詩滿人世燈火為重篝
右鶴洲
渠水映柴扉春深可染衣天光帶雲影魚躍間鳶飛世
路塵埃遠道懷聲利希蒼苔滿白石獨坐對斜暉
右翠渠
改屋以為亭昔人疑亦曾笋芽穿壁入菌茸傍欄蒸晝
卧雲為幕夜吟月作燈許多幽勝事欲賦愧未能
右昔曾亭
川中何所有榆樹正扶疎日色晚來好秋隂濃似初官
閒分子禄身健課孫書更擬門前地容停駟馬車
右榆川
養鶴人何在北園空此亭樹當原座綠草傍故階青近
水長橋卧小山怪石層好詩吟未就落日滿疎櫺
右水雲亭
花草交前院亭居背夕陽晚來宜杖屨老去可壺觴烟
合山光紫霜寒月色黃久飛吾亦倦思與共徜徉
右宜晚亭
蚤依翠湖住晚傍翠湖歸天地一亭小功名兩鬢稀春
雲鳴社鼓秋雨暗魚磯俯仰全無事吾心已息機
右歸來亭
和兄鶴洲延綠堂諸公作
亭内幽芳手可拈亭外綠隂分四簷主人出去雲在榻
獨客行來月滿簾佳禽四五似相語小竹二三初放尖
自古天公惜清况賞心樂事誰能兼
和水雲亭諸公作
此心何處洗塵埃家有小亭渠上開山雨未收雲尚濕
江楓欲落鴈初來食蓴偶並季鷹駕對菊思䘖陶令杯
最喜賞音人不遠小航頻到鶴洲回
題歸來亭
天地孤亭小江湖倦客歸不圖鐘鼎食來試薜蘿衣鷗
鷺波濤闊風雲聲跡希世情方起滅吾自息吾機
題環璧亭
亭外水如璧僅容一杓通蘋風秋瑣細蒲月夜玲瓏坐
卧皆天上往來疑鏡中主人原會賦收拾若為工
本傳(附錄)鄭岳
周瑛字梁石號翠渠以鎮海衛學生應景泰癸酉鄉薦
主司聶大年得其文大奇之置詩經第二屢上春官不
第乃益汎濫羣籍務鈎深探賾與南海陳公甫遼左羅
克恭上下其議論且相期以退隠為高第成化己丑進
士知廣德州倣古為治興文教絶淫祠表死事之忠而
嚴不舉女之禁教民有錄祠山有辨廣德人為立生祠
事之滿九載陞南京禮部儀制司郎中又三載陞撫州
知府興水利著政本第輸納著政均力行保伍之法豪
右以為不便調知鎮遠因俗為政不鄙其民以書滿歸
省母孝廟初三原王端毅公為吏部即家起為四川參
政尋轉右布政使丁母憂服闋乞致仕給事楊廉吳世
忠交章以學行薦吏部覆奏起用堅以引年請迺晉階
榮禄大夫致仕瑛丰神&KR0751;古其學不專於該博而於天
文地志造化物理皆嘗究心體索為文章渾深雅健有
根柢詩格調高古字畫初學晦翁變為奇勁應酬至老
無倦意所著有經世管籥律吕管籥字學纂要詞學筌
蹄地理蓍龜晚年尤注意周易參同契作本義屢加刪
定詩文有翠渠類稿若干卷所修有廣德志鎮遠府志
蜀志漳州府志又與黃未軒同修興化府志議論間有
不合自謂莆陽拗史云卒年八十九先是壺山石墜意
必有名士當之既而瑛卒平生急義禄入以給内外朞
功之孤貧葬其不能葬者十餘喪不計其家有無沒未
幾家益落子大謨博學能文以詩經魁禮闈告歸終養
亦繼卒
翠渠摘稿卷八
