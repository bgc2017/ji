翠渠摘稿卷七
明周瑛撰
五言律詩
題湛菴為戴陳州作
此菴有佳士物我兩相忘人世紅爐熱渠心秋水凉綺
羅無弄著藜藿有餘香晚路行猶遠煩君更自防
訪仙遊鄭東園和翰林諸公留别韻
賜告下蓬萊山居亦樂哉開窗邀翠巘掃石護蒼苔冗
泛謝塵事清夷飬道胎學充還出去鸞閣正需才
邵武道中夜宿半山鋪
邵武城頭路行行重苦辛高山雙倦足空館一愁人凉
月照華髮西風吹敝巾長安一萬里何處問通津
清明節寄諸弟
疎雨清明節客中思不禁荒山一抔土孝子百年心竟
歲身南北終天悲古今薦蘩託諸弟揮涕滿衣襟
題慈節卷為蕭給事(璿)賦
内則讀遺篇持循自昔年從夫念一醮教子學三遷絡
緯秋燈館釵鈿曉爨烟平生慈與節太史費摩編
送友人丘安重知瑞安縣
論交三十載此日歎分離海闊飛鳬迥雲深過鴈遲近
民宜直易作事貴操持莫以纖毫累翻為負所知
和陳公甫神樂觀夜坐韻
蟲聲秋院静木榻自來憑細數千年事閒挑五夜燈子
房真學道王旦謾為僧湖水渺無際寒魚不受罾
題謝侍御乃兄石溜鳴琴圖
幽人結屋處石溜響潺潺桐木不須削梅花能自彈鶴
鳴山月小魚躍水天寒安得脫塵屣從君坐夜闌
到廣德作東園書室
東園有餘地可以作書齋千古聖賢學百年經濟懷庭
松雲外鶴池草雨中蛙五色石堪煉吾將師女媧
西壇即事
夜半壇頭路露華寒襲衣樹深燈影亂野曠珮聲稀精
意無人會豐年祗自祈周家聲教遠幽雅更重吹
白雲寺午炊
樓閣四簷合松蘿一徑分微風傳夕磬疎雨引朝薰人
世幾滄海青山自白雲午炊猶未熟騶從復紛紛
南湖夜發(時往見巡按御史白疑獄)
扁舟發初夜渺渺入平湖水滿天上下雲深山有無琴
聲人共遠燈影客同孤借問柏臺樹春鳴何處烏
世美堂為戴提學侍御作
世美堂前事人間能幾何一門三執法二世十登科袍
笏牀頭滿勲名宇内多曉來看山色佳氣正峩峩
自題畫像
對此丹青筆今吾始識吾秋江片石瘦冬嶺一松孤不
是廟堂器真成草澤癯行當返初服歸以讀吾書
山亭晚坐
獨坐山亭晚蕭然一徑開雨聲驚醉夢山色護詩胎愛
静應逃俗養高成廢材城闉纔咫尺未許世人來
自警告諸僚友
脚下程途遠鏡中毛髮絲治狂須止酒醫瘦莫吟詩勿
謂性多僻須知聖可師忍將錦繡段白日棄泥淄
書滿南歸同年屠元勲邀李西涯諸公十有二人
餞别分韻賦詩予得魚字
湖海多年别衣冠此夜俱可因同綠醑更復唱驪駒去
路青山外層城白雪初他時相慰問萬里只雙魚
夜渡淮河望西湖嘴作
孤舟發深夜歸路屬殘秋野曠星辰近江空霜月浮得
風帆力勁順水櫓聲柔遥望西湖嘴青燈映小樓
夢中賦登金山寺
高閣逼霄漢客邊望眼開鴈將秋色去潮帶夕陽回天
地雙蓬髩興亡一酒杯此懷不可極倚檻獨徘徊
過蘇州與丘時雍李應禎夜話
今夕是何夕長歌朋盍簪參商照天角風雪滿山隂衣
袂秋陰薄簾櫳燭影深情長嫌夜短一刻比千金
姑孰道中
采石孤帆落青山一騎歸朔風吹短髩疎雨濕征衣野
火漁歸市林鐘僧掩扉可憐江上鴈入夜更南飛
夏日建平道中
天時早晚異地氣夏秋同雨脚青山外雷聲白日中馬
飢頻嚙勒人乏半扶笻薄暮到城郭月華生樹東
冬夜和賈汝陽韻
獨坐不成寐夜深天欲霜爐薰生細縷燈暈結寒光世
事鬢毛短客懷更漏長引杯聊自酌非是為詩狂
横山與吳水部(珵)晚酌
公餘幽興發並轡入林巒雲暝鳥將盡雨深僧未還簷
花落鄭館野韭薦蘇盤水部原能賦令人屢解顔
次韻酬蔣宗誼節推見寄二首
蔣君年最少真是謫仙人才美應無敵詩成若有神玉
堂曾借稿紫府賸留春虞網何時下東山有鳳麟
别君未數載倏忽將衰人學未究天地行多慚鬼神徘
徊海上夢寂寞江南春况聞左車子西狩踣祥麟
横山燕集二首
小甕藏天地大杯揮古今宦情秋夢短世事海波深北
枕淵明卧南耕梁父吟官卑多抑畏慚愧昔賢心
一鞭寒日裏弔古復傷今鳥背秋陰薄馬頭山色深朱
絃方斷絶白屋正呻吟安得范司理同攄經濟心
與陳貳守酌别
下馬何村廟霜清木落時行人千里去故國一年期水
色照衣袖山光落酒巵離懷難盡遣惆悵為題詩
新歲枕上作
讀書三十載此日得為州世路行來險官居輕若浮名
高思自抑福淺戒深求天道有盈歇吾心當熟謀
暮春山中風雪如臘
春光憐欲盡氣候未全平屋霰激寒響簷風吹朔聲蠶
登何處箔牛廢此時耕歲計知無賴憑誰達聖明
游石溪寺二首
細數頭陀路縈紆十八盤外疑無處入中覺有餘寬猛
水擘山出奔雲拏石還誰能謝塵鞅來此共盤桓
四面峰巒合有僧深處居舊廬甲乙在廢殿丙丁餘水
色侵衣桁山光入鉢盂小詩吟未就斜日滿軒車
入宣州
落日滿宣州馬頭春事幽山佳多入郭潮漲欲平疇戛
竹農驚鹿吹蘆僮牧牛澄江與疊嶂掩映謝公樓
出郭
騎馬出東郭茅簷遍拊循吏需寧復急民俗可曾淳簫
鼔雲中社桑麻雨後村漢家循吏傳原不錄劉昆
歸舟至毗陵阻凍懷老母在官所作
一上歸舟日便為見母期誰知咫尺地翻作逗遛悲冰
合河流斷雪深山路危高堂念游子正是倚門時
宣州夜坐閱公案有作二首
少學屠龍技晚收劾鼠名深情數日辨弊牘幾番更自
古雀無角方今蠅善鳴就中生死路不敢負神明
鄒公述仁義申子說刑名俯仰人千古徘徊夜二更燈
寒花不結&KR1084;破紙常鳴聽盡階前雨東方未肯明
成化辛卯聞長樂縣平地涌成山阜
天地人身體如何生贅肬昔年傳息壤今日見浮丘陰
下何居上陽剛不制柔五行精義隠孰為獻宸旒
過田家午炊
午炊猶未熟坐向野人家為愛青山好都忘白日斜山
糧收橡子野菜拾株花偶聽老農語因知桑與麻
有所思
目斷天涯路春深有所思亭臺花落後簾幕燕歸時洛
浦煙初瞑巫山雲正癡夫君縱忘妾妾意比芳絲
曝背和賈汝陽韻
四海誰同曝半簷吾自分背温如挾纊氣煖欲蒸雲瘦
影傍梅見鼾聲隔竹聞愛君思有獻點竄列生文
壬辰重見彗星
有彗起東北光芒天際浮三年忽兩見十日未全收自
是人心玩誰言天道幽魯婺不䘏緯涕泗欲横流
懷季弟敬叔
三歲不見汝悲歡各一方書成仍契闊夢覺每淋浪䑛
犢懷偏惡鼔盆悲正長郊原風日滿怕上脊令岡
過薌溪懷五宜翁
就徵一應詔擇退五稱宜古道甘藏拙長謀曾出竒閩
中新郡縣江上舊旌旗落日薌溪路令人有所思
弔吳聘君
富貴路方熾山林跡漸稀誰能甘白屋君獨謝黃扉學
古難為用名高易嫁非百年泉壤下全璞有光輝
理陸象山祠堂
祠堂無多地令人起歎吁鄭田侵蝕後祊邑質交餘白
髮啼孫子青山式里閭公庭今得理契券有明書
重到府第有感
初鶴洲族兄握符臨汝予嘗游焉今予復來而
兄已下世矣俯仰疇昔重為凄然
府第最深處重來感歎并臨川雙郡守閩海兩書生風
雨情何限池塘夢不成坐觀循吏傳收拾此家聲
過吳草廬墳
停車官路左遥認草廬墳古木無繁蔭殘碑有斷紋大
道近來隠微言今益紛九原不可作誰為啓昌聞
雙流遺愛祠為孔都憲乃翁題
郎官皆百里遺愛獨雙流畫壁丹青古芳祠花木稠田
疇僑與殖禮樂偃曾修血灑麗牲石民心春復秋
予改郡聶雲章許時髦送至江滸夜宿予舟賦此
為别
二君憐遠别為我此宵留風雨城南路波濤江上舟竒
材慚賈馬絶技笑屠牛功業吾何有輕雲天際浮
玉臺除夜
閩路此時驛越王前日臺歲從今夜盡人自故鄉來萬
里程初試百年節自催東皇漏消息春意到庭梅
次曹時中曉發鷄關韻
路同函谷險江比渭川雄月白鷄聲早天寒木葉空客
途方浩渺夷落少光融獨有朝宗念隨流日夜東
往平冐觀府基呈祁石阡
衛府夾江立分明是壯謀出竒相掎角據險扼襟喉官
有藩籬固民無兵革憂國家修遠略敢為借前籌
老姊自鎮海至
小兜千里至相見喜還悲燈火憐今夕儀容異昔時家
貧供億薄行苦鬼神知煮粥吾應會焚鬚不敢辭
簡陳太守以代面語
林下知心少使車歸頗遲未分半席語已是一年期臂
痛難成拜頭風久廢詩回看府門路依舊隔天涯
巡按賀御史言事待罪次韻四首
䎒䎒鷹隼操藹藹鳳鸞儀去國八千里懷君十二時孤
忠原自信直論不能移史傳多英傑應知有宿期
柏府瞻風裁天家惜羽儀六經非駕說三代是今時闕
失應思補災祥或可移夜來有封事默與鬼神期
聖祖功勲大多方奠兩儀誰云全盛世乃是諱言時筆
短謀猷遠坐孤更漏移臣非愛多事法祖以為期
不學古賢哲謾修封禪儀但於匡主處便是致身時媧
聖天曾補公愚山可移宸聰蒙省覽會見太平期
竹澗書舍為林壻雲從侍御題
愛子讀書處澗邊竹萬竿森森蒼玉立滴滴翠雲寒節
苦風霜勁心虚宇宙寬静中思往事今喜得平安
七言律詩
送何郎中(宜)赴浙江督糧參政(福清縣人)
聖主龍飛重養民催科特遣老儒紳汲將兩浙通潮水
散作全吳潤物春劉晏材高勞用智陽城政拙可書仁
吾閩文物舊來好重看聲光接古人
送陳方伯(亹)致政歸漳浦(字尚勉奥學古行)
角巾斜折舊烏紗南望鄉園趣轉賒白髮無人堪結社
青山有地可為家石湖晚釣收殘雨野徑春行礙落花
不識廟堂諸故老幾人清夢到煙霞
送宋經歸蔚州(經領鄉薦復從予治經後同登進士)
手折蟾宫丹桂枝那曾滿假更從師青由藍造藍應讓
冰自水生水不知去路西風飛葉早故山疎雨出關遲
上林春到花如錦正是都門待子時
送項主事(澄)還南京(福清人從予治經)
杯酒都門送獨歸不堪臨别思依依一霜薊北衣全薄
八月淮南鴈正飛官列部曹無抑畏班聯鵷鷺有光輝
丈夫樹立應須早毛髮鏡中容易稀
喜翁冰厓擢方伯(冰厓初以工侍左遷衡州府守轉官)
白璧含輝不染泥除書忽下大江西衡州事業南山近
工部聲名北斗齊霄漢丹心回日月郊原赤子望雲霓
懸知早晚推賢相又築長沙十里堤
謁文丞相廟
海上干戈百戰中孤舟夜夜泣英雄八千里外邊塵合
三百年來宋歷終厓嶺被俘真倉卒燕山就義太從容
西風吹雨過柴市獨向祠前撫翠松
挽劉主事母太安人
一片貞心鉄石堅淚痕揮盡縞衣穿傳觀列女幾千字
身事良人三十年慈竹蕭疎南畝雨諼花零落北堂煙
母看季世豪男子誰似深閨劉母賢
送黃君(仲昭)左遷湘潭
朝把封章叩帝家夕驅羸馬赴長沙江湖萬里孤臣遠
燈火九重春意賒湘水無情休作賦賈生有廟可停車
也知昭代多恩典試聽庭前半夜鴉
送濮守乃姪歸省二首
千里移舟下濮陽黃堂有叔鬢將霜竹林風月留人易
椿府旨甘入夢長亭上鳥聲喧客席馬頭山色映詩囊
料知宦邸無餘物帶得清風歸故鄉
曾聞大阮久專城小阮讀書亦有聲作客三年依濮上
還家幾日到昌平樓頭疎雨此時夢馬首青山到處情
莫戀故鄉風景好雲霄萬里看飛鳴
初到廣德州
馬蹄六月到山州獨上桐川第一樓城外有山皆北向
郡中無水不西流士風質朴猶存古民舍蕭條欲近秋
多少濟時心上事夜來默與鬼神謀
立春觀擡杠有作
羣擡長杠逐春來紅綠參差照草萊巖岫上頭走車馬
樹林深處見樓臺百家技巧重重作諸史幽竒色色裁
莫道東風快人意東風容易耗民財
久雨作(成化乙未秋)
三月全無一日晴密雲疎雨滿山城公家正放輸糧榜
民舍不聞打稻聲草色欲將官廨沒溪流直與野橋平
壇祈廟禱渾閒事卹政多端先薄征
學書
四十年來始學書墨華長自滿衫裾枯藤礌砢火焚後
繡鉄稜層土蝕餘豪氣稍充成老健中心纔放轉粗疎
曹公去後朱公死千載何人尋後車
廣德書滿留别僚友
獨隨琴鶴下江東歲月催人似轉蓬路出南陽慚說召
馬辭渤海愧談龔數莖白髮宦情薄滿目青山歸興濃
相别不堪重相語茆簷殘日有疲癃
弔葉文莊先生(名盛崑山人官終吏部左侍郎)
憶昔分符出牧時先生欲我置曹司本為枯朽溝中斷
看作珊瑚海底枝半世行藏原自信百年心事荷相知
生前門巷嗟無跡死對荒墳酧酒卮
挽鄉先輩林學士先生(名文進士及第)
吾鄉山水氣真淳百十年來孕此身翠竹蒼梧人物表
玉堂金馬禁城春龍頭往往推先輩麟趾振振見後人
十尺穹碑照山色夕陽回首為沾巾
挽方柳東先生(名澥進士拜行人致仕)
柳東深巷草堂扃一旦鄉邦失典刑鉄硯磨雲秋注禮
牙籖翻雨夜傳經鼎龍化去湖空白岐鳳不來山獨青
鄉社年年薦蘋藻可令清渭雜長涇
哭友人楊朝重僉憲(名琅提學山東卒于官)
燈火同&KR1084;記昔時可堪回首重沾衣雲連海岱音書絶
月照屋梁顔色非孝友傳揚通里巷諫章流落滿京畿
夕陽目斷濟川路&KR1301;馬繡衣應不歸
挽姻友林貴實侍御(名誠以御史乞致仕卒于家)
馬鬛封高宿草生思君不見重傷情使車處處風霜勁
諫疏篇篇日月明薊北教波回薄俗江東鹽筴罷深征
誰言天道無憑據蘭玉滿庭春雨晴
挽陳會元先生(名中)
投刺曾修展拜儀蒼容古貌記初時雲霄獨步人皆仰
山斗齊名世所師葩學盛傳無孔疏唐音高和失盧詩
承家有子原同氣不比伏生空女兒
送鄧郎中成都歸省
萬里橋頭道路賒宦遊十載始還家春風門巷依前好
細雨桑麻近晚佳厨下旨甘修玉髓堂前杯斝泛晴霞
君恩浩蕩須回首雲漢秋深望使槎
送同年梅文淵分憲西蜀
與君江上酌春卮此後相逢未有期萬里雲山分袂處
半天風雨倚樓時縣官無用前驅弩洞獠看收内附旗
科目自來稱得士勲名要使遠人知
送黃郎中(熙)得告歸長樂
昔年同聽鹿鳴歌此别令人恨轉多白髮無情催歲月
青山有夢入煙蘿養生術秘求玄牝種樹功深問槖駝
他日訪君何處所海門孤嶼認青螺
送方大參(逵)還家
翠微深處舊時家乞得身來鬢未華洛社日長人似玉
相城春暖錦如霞壺觴對客菊初蕊杖屨尋詩梅欲花
料得機心都散盡行行鷗鷺下平沙
送方大衡還莆
烏石山前舊草堂秋來鄉思迥茫茫瀼西杜甫長為客
戟下馮唐猶是郎驛路連雲行獨騎海門和月倚危檣
請君莫聽南樓笛一曲梅花一斷腸
送季弟敬叔還家
身在江東家在閩三年為客得相親侍萱同愛堂前日
戲綵平分膝下春書劍不嫌歸計薄溪山長傍夢魂新
平安消息應須寄海上春深過鴈頻
題陳永崇城市山林
幾千城市此山林搆得行窩趣轉深紫陌斜連青嶂路
紅塵獨結白雲心洛春每向環中探顔樂時於瓢外尋
老我自憐多野興何時石上聽鳴琴
成化癸卯夏提學侍御婁君(謙)洎部曹諸君六七
人咸集於西園月出酒酣各有倡和予次韻二首
三載儀曹留宦轍半園風月屬閒身眼前富貴都成幻
夢裡溪山疑是真樹密不知時已夏花香暗記歲為春
十年簿領埋頭久此樂今宵難語人
歴歴疎榆轉漢津泠泠風露濕衣巾壺觴豈解延嘉客
泉石偏能留去人樓鼓聲中頻問夜珠璣唾處盡成春
請看走馬長安道何處風吹不是塵
游西塔
投閒未製薜蘿衣暫撥簿書游翠微古寺樹深人獨往
平湖草滿鷺雙飛墅棋成敗猶勞著塞馬存亡未息機
日落煙深山色紫馬蹄還踏舊途歸
游西塔次潘水部及伍憲副二公韻
出城何處問西巖天際雲開山露尖說偈也應留玉帶
賦詩無用襲香奩蒼藤古木庭臺静野餉清齋筍蕨甜
今日不輸宣守樂尋溪紆組兩能兼
清樽白髮幾人同頓覺翛然有古風瀼水却能留杜甫
滁山差可著脩翁無邊清思塵埃外幾許浮名醉夢中
畫史未知忘色相欲將聲跡繪元豐
登擬峴臺讀曾南豐碑次潘水部韻
摩挲苔刻讀殘文往事悠悠付夕曛野蝀未收前澗雨
山風遥送隔溪雲霸圖馭世應多術王道驅民不掩羣
臨汝依稀同漢沔曾無垂涕到裴君
次韻送潘水部歸金陵
腹藏珠玉不為貧神武掛冠今六旬廊廟於人原有分
溪山何處不容身釣魚每傍秦淮月走馬常尋鍾阜春
料得他時相憶處夢魂半在汝川濱
郡齋酌别送鄭御史還貴溪用聯句韻
短箔疎簾風雨深一壺濁酒夜談心青山何處尋同調
白髮此時逢賞音徐穉到門應下榻管寧鋤地獨揮金
懸知别後相思憶兩地停雲向夕隂
過許金聲瓢所
綠樹深中白日遲小瓢收得許多詩百年天地藏形器
萬狀風雲入笑嗤沈宋每思傳正印許姚會見樹降旗
雙旌偶上臨川道重倚闌干有所思
賞桃和西席陳嘉謀韻(有序)
郡圃西有桃横過書院丙午春盛開友人鄭御
史從儉伍憲副天錫與西席陳嘉謀皆有詩嘉
謀有煙景明年重召客知誰重為使君來之句
今春復盛開伍憲副即世鄭御史北上獨嘉謀
與予在焉薄暮公退復命酒以尋前約嘉謀重
賦詩曰去年今夕此亭臺舊宴諸君約未回人
事忽驚今夕異桃花還似去年開雨分紅藥參
差長香傍芝蘭次第栽邀得浴雲池上月共陪
五馬不勝杯予用其韻賦此
五峰堂北百花臺座上劉郎驚不回疎雨情懷空自愛
春風面目為誰開久懷漁釣溪頭路不借陽和天上栽
今日繁華明日改黃昏相對且&KR0742;杯
送包好問節推應召之京
千里東風吹綠波馬周此日遇常何燈前死獄求來苦
屏角疑辭錄轉多柏樹含霜秋入院棠隂過雨晚成歌
相酬不盡平生意三尺龍泉解太阿
送吕貳教(澄)還莆(澄鄉榜同年)
少年接翅上青雲海闊天長路轉分白首握符初見我
青山結屋又逢君開園種藥憐多病掃石彈琴念失羣
擬峴臺前春水闊為君徙倚幾斜曛
觀漲次潘水部韻
南北依稀路轉迷大江倒注入迴溪千金不見王家堰
萬柳難尋蘇子堤白屋此時成澗壑蒼生何日出塗泥
憂心百轉勞經濟擬峴臺高雲霧齊
寄贈鄭從儉侍御赴京
出處由來多路岐對人未敢說玄微錦衣烏帽此時去
綠水青山何日歸管晏成名非正遇濓閩行義有真機
相期不盡平生意目送飛鴻到落暉
臨汝上老母壽
東風吹入北堂深鶴髮盈盈照玉簮一百年中今日壽
三千里外此時心白華詩闕從頭補綵服懽多次第尋
誰信吾家雙老母酒杯都向汝川斟(鶴洲族兄先亦養母林太安人於此)
為宋少參題畫
綠樹深中結草堂五湖三泖是滄浪雲連北渚通詩社
日落前村歸釣航門外别開花竹塢沙頭時見鷺鷗行
君恩未報愁方劇莫向畫圖思故鄉
泉州朱都憲挽詩(名鑑學職起家)
曾聞譜牒出莆田徙去泉南世益綿鴞食上林分教日
烏啼柏樹立朝年温公姓字人皆識道輔勲階世共傳
千里平蕪寒日暮依依馬首認高阡
入九仙觀訪黃未軒讀丁郡守所寄詩次韻二首
卷阿遥想鳳凰聲漢室何人識賈生四海治安心獨計
百年得喪髮同輕滄波白鳥甘遺世綠樹黃鸝正滿城
天子履元消息好知君未得謝浮名
十年不聽禁鐘聲坐對南山野趣生有道也知當世重
無官應覺此身輕石臺晚嘯雲歸樹仙觀夜吟月過城
文物傳中勞去取幾人筆下可全名
過洞庭湖得風寄李使君
洞庭午前湖水平洞庭午後風浪生片帆出没樹葉小
一身恍惚鴻毛輕浮雲黯黯結新暝白日杲杲籠微晴
故人飲我酒未醒回頭不見巴陵城
過桃源有懷避秦諸君子
知君原不是神仙避地偶尋山水偏世去只聞秦用法
客來方識晉編年桑麻翳翳連平野村落依依帶暮煙
種得桃花翻自悔春風勾引釣魚船
辰州道中用提學沈仲律韻
辰州道路比褒斜遊子行行無怨嗟山鳥盡情啼别樹
野棠隨分吐幽花時平猶結防苗寨歲晚誰收逃稅家
聖主憂民方側席寬書早晚到桑麻
賀守備夏都閫府第成
新開帥府浪城東此日登臨賀客同六月凉颸來細細
四&KR1084;香霧濕濛濛旌旗影裏貔貅靜金鼔聲中豺虎空
欲為江陵成短賦疎材深愧少陵翁
予有事平冒通判高君(鑑)推官楊君(欽)繼至因相
與泛舟為樂
百尺巖下停詩船溪聲帶雨寒濺濺攜壺過江覓村酤
掃葉傍石烹溪鮮水雲浩蕩不成醉天地寥闊欲登仙
毋怪當時柳州柳鈷潭袁碣留殘篇
早春出郭呈祁石阡
侵晨出郭喜聯鑣馬首人家入望遥雲暝孤城微見堞
雪消春水欲平橋山田鳴雉麥猶短野箔初蠶桑未條
經國有謀勞相度議將封事上清朝
演武亭小酌和石阡韻二首
百年懷抱此時開野酌山歌傍將臺村落無期留客醉
管絃有意送春來雪消波影侵詩筆雲破山光落酒杯
最喜四郊無戰壘共追周雅賦㙜萊
簫鼔聲中又此年客邊情况只依前梅癯竹瘦何曾俗
水膩山柔還自妍一覺未成猶是夢萬緣若了亦成禪
琵琶不識此何淚我欲停杯問樂天
貴藩聘修實錄府衛諸公皆出祖石阡有作次韻
紛紛簮組滿江湄裊裊東風吹髩絲春草綠波南浦路
輕塵細雨渭城詩投荒萬里愁無伴傾蓋片時逢故知
麗澤此行知有益子雲識字喜多竒
晚宿清平衛和石阡午發重安寺韻
十里長亭五里橋太平道路不知遥人家處處皆桑樹
山隴重重盡麥苗巖雪逢春猶自結林霏過午未全消
平生慣作江湖夢紙帳梅花又此宵
次石阡韻寄興隆周方伯
場屋疑名記昔年白頭相見兩茫然權知避處應為福
官到休時却是仙林下看雲閒倚杖樓頭過雪每開筵
别來何處相思憶月在梅梢滿意縣
平越曉發麾使林錦與祁石阡同鄉忽以酒殽至
因相與盡歡石阡有作和韻(時寓按察分司)
滿道風霜照此堂夜來偶爾寄行裝還家有夢應嫌短
聽漏無眠却恨長人為故鄉情轉劇酒因好况手頻將
風萍聚散原無據回首雲山又夕陽
平越道上喜晴次韻
天開羣物露洪纖春事應知日日添梅萼柳梢争着眼
草芽菜甲盡抽尖酒中愁陣猶迎敵雪後寒圍未解嚴
帝錄鋪陳憐我拙三長何幸得君兼
倒用前韻二首
自從騎馬出莆陽倒指流光二載將華髮每驚人世短
黃塵無柰客途長酒沽竹葉排新悶詩賦梅花添舊裝
回首故鄉轉迢逓何時戲綵向高堂
客中幽興二人兼和盡新詩韻轉嚴山雪撲衣春後薄
溪風吹面晚來尖帶圍舊眼頻頻换髩脚新霜故故添
何處人家堪買醉近橋楊柳綠纖纖
貴州即事
好山明媚映晴川貴省誰言聲教偏路遠輪蹄皆入貢
時平民物不知邊華夷普照無雙日雨露覃敷共一天
最喜南來諸逐客寒爐次第死灰然
纂修姜進士(麟)以詩相慰問次韻奉荅
手和丹青愧未勻繆於清廟繪犧樽虞廷事業鳳來舞
周室太平鷖在亹謨典篇章勞點竄春秋義例熟評論
君材自極中朝選燈火相依幾夜分
纂修竣事自貴藩東歸路逢京使次石阡韻
問君何日出京畿馬上相逢話轉遲朝野喜聞多善政
廟堂誤說有相知病軀只合淮陽卧散木何煩匠石推
四海和平宗社固鹽梅不必問伊誰
次石阡曉發新添韻
山脊如鋩半插空西南道路此時通汲書王會今初見
周禮職方舊不同目送孤雲天際白手遮初日馬頭紅
宦情羈思相催促因笑浮生太遽匆
東歸至清平陳憲副王都閫相與遣使迎勞用祁
石阡韻奉謝
堂陛多年形勢分臺臣閫帥兩殷勤舊時宰相不輕士
今日將軍能好文馬首青山情戀戀路旁草木意欣欣
來宵有夢落何處月照梅花疑見君
歸至鎮遠次祁石阡荅家人相慰藉韻
一官飄泊共遐荒文事驅人偏自忙藜杖遠分天禄火
梅詩旋入鎮陽裝形骸莫逆憐同道萍水相逢忘異鄉
為語家人莫驚訝鬢毛原帶去時霜
和祁石阡雪後感懷
宦業何須更乞靈半齋燈火自熒熒浮蹤聚散鴻留爪
瘦骨稜嶒鶴化形月下梅花輸爾白雨中山色為誰青
幽懷萬斛難輸寫莫惜行囊買酒金
荀麾使座上得報原謫鎮遠府通判高君(鑑)量移
青州府賦此為别
玉樹丰姿初識韓别離頗覺此情難煙含山色孤城晚
雨挟溪聲兩髩寒黔郡詩篇收舊稿青州邸報有新歡
臨行贈處無他說忠孝相期此肺肝
除夕聞雷(時在鎮遠)
歲事闌珊氣候分雷聲忽向枕邊聞隔墻疑是鄰燒竹
入耳驚為野聚蚊啟蟄不應先夏令警聾似欲破酋氛
劉家父子多同異傳志災祥說正紛
題卧羲軒
郡中無事自開荒小作軒居接北廊天地清風來枕簟
湖山白日卧羲皇意當適處功名薄心到虚時道義光
彭澤有魂招不起憑誰接膝與商量
諱日夢見先考音容如昨既覺不勝悲感而作
湖海奔波三十春歲逢諱日倍思親雲霄事業憐沉晦
風雨詩書記苦辛腸斷獨揮千里淚恩深難報百年身
半&KR1084;燈火齋房静謦欬分明入夢新
謁諸葛武侯廟
萬樹鴉聲送夕曛孤祠寂寂倚江濆霸途獨識炎綱正
國埶終成鼎足分伊傅襟懷明日月軒黃行陣結風雲
相材將略寡儔侣一瓣心香特地焚
偏橋分司與王少參讀陳簡齋詩感而有作
簡齋居士詩中仙胸懷不著火與煙京洛數椽家已破
湖湘萬里春無邊天高地迥見孤鶴風清露冷開芳蓮
前途泥淖不可往與子相逐蓬壺顛
覺衰
形神日日覺支離此事到頭吾自知鵩賦不須傷賈誼
鈴歌試自學桓伊卦分離坎勞收拾藥煮參苓空護持
渴飲飢餐惟待盡古云知命有何疑
哭祁致和方伯
乘雲何處去登仙老淚雙揮袖欲穿執紼謾懷千里外
修書猶記十年前(弘治己酉在貴藩會修憲宗實錄)中州孤鳳東夷識
(公奉使朝鮮朝鮮人敬慕之)郢下陽春海内傳多少情懷談不盡憑
誰傳報到黃泉
天人感應吟
人心纔動老天知誰道天高人可欺暗漏屋中神亦格
高明家裏鬼常窺是非有路終須審禍福無門只自祈
點檢人間興廢事毫釐應付不差移
五言絶句
書東園屋壁志感
太山拔不動流水激不回萬古青天在此心安可摧
題畫龍虎
蹤跡謝塵泥精神動寰宇我為蒼生憂呼爾作霖雨
文采蔚斑斑爪牙利如琢白晝舞狐狸待爾出林壑
簡齋
太羹有餘味大樂無繁音茅齋坐白日冥契千古心
成化丁未聞解郡作
解郡復解郡解郡乃吾志談笑離别間行我心上事
馭世既闊疎賦性復麄梗聖恩天地寬使我全首領
母老兒亦老何幸得生全故鄉有敝廬菽水盡餘懽
拂袖歸田園閉門謝卿相白雲有去來青山本無恙
繼聞改郡重作
青山城郭静白日文書稀百拜謝君恩臣職此其宜
廣成住崆峒庚桑居畏壘一鞭山色中吾道無成毁
母恩不可割君命不敢辭舍母以就君白首成歔欷
人生天地間俯仰無百年天風吹游絲隨處成罣牽
過嘉魚縣贈姜希廣大尹二首
作縣憐今日讀書記昔年相逢江上雨十日為停船
去矜師上蔡做信學乖厓德進業同進民心誰不懷
讀惻隠書寄廣德過俊翔
予知廣德日嘗著戒殺女歌及定諸條約教讀
過俊翔乃和此歌及添註脚名惻隠書姜尹為
之梓行
偶過嘉魚縣因觀惻隠書雲山千里外為此一停車
題林仰止齋居
青山原有約黃屋本無期獨坐雲生榻閒吟月到池
荅魏竹溪
多病厨中藥消閒枕上書青山當老屋此興近何如
入納溪二首
兩岸青山合一溪春水深蘭橈須慢撥處處可娱心
六堡風塵息千山草木深賈船隨處宿日夜不驚心
好竒
平生性好竒作字亦如之老去歸平澹時人應未知
幽懷
健犢常僨駕驚魚不上鈎幽懷落何處烟月滿滄洲
俟軒二首為陳玉光賦
萬數皆無著一心長自虚凉風吹短髩看到有生初
塞馬風塵暗海鷗煙浪深虚舟汎天地無用更勞心
題石泉清隠
六合紅塵滿幽人何處居飛泉迸石面清韻落郊墟
題有竹軒
半畆翠雲濕一簾蒼雨凉分明闤闠裏舉目見瀟湘
題鎮遠何貳守東巖四咏用林見素韻
雞鳴桑樹深犬卧苔花濕何處課春耕獨倚斜陽立
右南畆春耕
長江春水滿瀰瀰綠如苔行人過江急江闊船不來
右藍江晚渡
石濕雲不起石晴雲亦逗對石閒觀雲蒼翠落衫袖
右古石堆雲
江暖雪初作江寒雪漸飛一竿潭水上雪深猶未歸
右寒江釣雪
雜咏四首
珠藏澤自媚玉藴山含輝憑君細調護至寶人間希
抑奢以從儉去偽以返淳咀嚼六經髓呵為天下春
海晏河清日風調雨順時大家惜元氣保此萬年基
帝德乾坤大親恩江海深勉修忠與孝莫負此生心
哭樞姪喪婦
予攜樞姪入蜀為娶婦不幸乳死夫弱子幼賦
此以泄予哀
妻沒夫誰助母亡兒失依兩行生死淚都上老人衣
桐川儒學雜詠(有引)
成化辛卯予承乏廣德州又明年癸巳乃遷學
宫既為山亭池館以護形勝以補學制之所未
及因擇其有關於化理者以定名稱而使來游
諸君子得以維持心身於不放之地文學椽賈
君汝易乃取而歌咏之一時過從諸君子又從
而和之裒輯成卷持以語予曰學制新備此可
以存故實矣執事宜有言予思在昔諸公補郡
縣日於政事之暇多有文章流落山水間心竊
慕之因和汝易所歌咏者而并識其略他日由
是學而出者必有識予懷云
覆土為此山欲以種芳樹山成樹轉多相呼掇芳去
右萬桂山(山在學宫正北高四丈長一十三丈皆築土為之)
有峰如玉笋其勢高插雲我欲招諸生引手排天閽
右凌雲峰(在萬桂山正中)
山頭日漸上山下日漸明遲爾五色鳥來為吾道鳴
右朝陽嶺(在萬桂山左臂)
揭衣登西嶺風葉寒颼颼極目望天際有鶚横清秋
右横秋嶺(在萬桂山右臂)
心清見肝膽水清見毛髮一私無所容聖功由是作
右澄心池(在山下退省軒前偏左)
形直影亦直形曲影亦曲曲直各有自吾當慎吾獨
右顧影池(在山下退省軒前偏右)
人世少知遇百年懷抱孤山亭坐虚敞邈與天為徒
右天游亭(在凌雲峰下)
周禮久不作澤宫變荒圃開亭集賓佐觀者日盈堵
右觀德亭(在龍首峰下)
高堂絃誦息呼童撤臯比開軒望北山静以省吾私
右退省軒(在學宫後)
山房白日静左右列圖書哲人久不作掩卷空欷歔
右萬桂山房(在横秋嶺下)
有池大如斗瀰瀰北山下朝拾五色羽鳳凰浴初罷
右浴鳳池(在朝陽嶺下)
山㘭最深處游人慎莫入曉來雲氣腥中有神龍蟄
右蟠龍窟(在横秋嶺下)
北山有危坡都植蘭與蕙平生性好修掇拾以為佩
右蘭坡(在山前少東)
開徑入松林松香滿冠屨行行細護持茯苓在深處
右松徑(在山前少西)
開園種修竹竹實生何遲玄雲閉白日鳳凰正苦飢
右竹圃(在萬桂山後)
山勢何糾紛龍頭突然起蛇蟲走其足竄伏莫敢視
右龍首峰(在萬桂山正東)
憶昔侍金鑾顧瞻龍尾道今日登高岡彷彿夢中到
右龍尾岡(在萬桂山正西)
寧國道中書所見七首
疋馬赴寧川靡靡行不止水色與山光一百二十里
聽泉如聽琴看山如看畫佳趣滿眉睫應接都不暇
樹罅天光漏山㘭雲氣深遥遥聞犬吠人家無處尋
野曠路縈紆山轉林斷續長歌者誰子隔溪聞伐木
懸厓危欲墮急湍嚙其趾世路多險巇君子慎所履
小民飾虚詐水燥而火濕呵之不肯起猶向馬前泣
山人生計拙種桐滿山樾春來風雲多桐花開不結
醉中題畫扇四首
輕飇拂凉樹明月浸清波酒醉呼不醒萬物將吾何
青山雲去後古樹鶴來初安得結茆屋閉門觀古書
青山日未上綠樹雲猶濕溪逥路轉深扁舟何處入
山前去路賒江上片帆遠家鄉在何處一日腸九轉
題松鶴軒
階下蒼松立階前白鶴行軒中何所有終日此雙清
松外見白鶴鶴外見青松小軒終日坐清氣落重重
題畫山水四首
開軒望長野迢迢芳草綠持竿彼何人冒雨驅黃犢
雲影蒼樹凉雨候黃梅過明月入西軒照見幽人卧
秋水池塘深落葉亭臺晚柴門閉西日山人猶未返
風高海水立雪厚山岡折小院無人來梅花自娟潔
又四首
萬里長江水春深可染衣天涯何處客遥逐北鴻歸
青山夜對坐默默無一語天風動林薄明月生洲渚
山高白日下野闊孤帆遲故鄉在何處欲歸未有期
天機常自契妙趣向誰說歲晚無人來獨釣寒江月
又四首
青山見孤塔綠樹空茆亭畫師不解意欠我六尺藤
山到江邊盡洲當水面横鳴榔歸浦慢回首夕陽明
天地髩毛短鳬鷗心事閒五湖風月好都上釣魚竿
山雨洗蒼樹江風吹綠波小亭人不到詩思晚來多
游廣德東山寺三首
地窄剛容寺山深不見人回頭望城郭無處不紅塵
屋外山雲濕門前溪水寒禪心安未穏明月上蒲團
山高日易下地滑雪初消共說前途險溪深獨木橋
題畫鶴
夜露滴松梢秋聲退殘暑不知九霄夢凌風高幾許
海上風露寒羽毛半零落短日脩疎翎去去翔寥廓
黃巖謝孝子遺事七首
奉母避亂為軍士所執以死衛母
母死兒亦死母生兒亦生兵刀是何物門外自縱横
避亂母病無醫藥刲股以愈母疾
持刀刲股肉股痛兒不知豈不戒毁傷母病兒若癡
亂定奉母歸自昌國自製小竹兜舁母取母便
適日行數里輒止
翳翳白日静遲遲青山行心兜試寬窄恐母坐不寧
春日負母出嬉
茆簷春日温兒背穏如几問母欲何之行行過東里
種蔬養母每本各置篐以防不潔
種蔬屋東頭供母朝夕需母性最好潔兒蔬敢自汚
往昌國取貲夜夢母盛妝以為不祥遂棄歸
取貲東海上夢母為盛妝今日在路上明日在母旁
葬母廬墓十年始歸
親魂歸室廬親體托林巒如何謝孝子守墓久不還
哭羅一峰五首
天地不為小一身無所容荆榛是何物往返迷行蹤
漆室發長嘯杞國懷深憂淚洒綱常疏十年未全收
人心皆孔孟世道皆商周此意無人會西風吹古丘
白日金牛洞青雲丹鳳樓思君不可見新月上簾鈎
百年夢不起千古懷獨醒西湖煙雨外零落一峰青
送孫常州(仁)入覲
宦情長淡泊行槖轉蕭條獨有秋山色相隨遠入朝
贈徐生二首
開田種嘉禾禾根須著土君看丹青家爛漫竟何補
得喪非無自操縱原有由明珠在方寸象罔難與求
次丁鳳儀見懷六首
坐君白石厓(君號)彈我秋雲根(琴名)幽興不可極欲說難為
言
靈芝固無種仙藥寧有根至寶在人心六經不盡言
陰生為月窟陽生乃天根陰陽互相長天地寂無言
草堂近翠微霧靄撲人衣乘興欲相見到門翻有違
浮雲掩少微蒼狗變白衣世態正如此孰從將孰違
寒林煙火微掩脛無全衣世非不我用我道與世違
董子仁少參出中流砥柱圖求題
狂瀾撼風雷砥柱屹不動根脚苟未固豈能排澒洞
題海雲卷
朝看海雲出暮看海雲歸而我亦海雲出入澹忘機
題吳冬官淮南别意卷
江館三年夢雲山萬里秋欲知相别意淮水向東流
逸老堂為謝太守題(鳴治先生之叔)
萬里江天迥冥鴻獨向東草堂寬幾許可以著清風
題日出扶桑圖
虞淵路最遠憑誰取紅日引手抉層雲清輝流八極
題月沉西海圖
碧海最西處懸知物象幽魚龍見明月應作白日遊
題伊秋官三秋岐路話别卷
世路苦多岐問君欲何往吳鈎三尺長光射斗牛上
題孫氏映雪軒
銀燈照華屋寶鼎薰金埒念此苦心人獨映寒窗雪
題孫孟獻弘毅齋
萬里程途遠一肩負荷難藕溪溪上路風雪見蒼顔
金溪車節推挽詩
氣結芝蘭馥胷蟠錦繡紋大廷吐不盡散作冶溪雲
挽吳下王處士二首
車馬閶門路生前多故知青山映疎雨有客為書碑
里巷誦遺德縉紳思舊游太湖春水闊不復見歸舟
七言絶句
題歸隠圖
青山綠樹舊時家宦况何如隠趣賒料想西湖明月下
夢魂先已到梅花
紙帳
紗厨罩暑籠香霧錦幔圍寒擁綵霞曾似道人養清素
白雲洞裏夢梅花
與同年熊騰霄分舟之任臨别賦此
賦分不嫌蟲臂小居官曾笑繭絲非六經自有安民術
莫向勞門苦著機
喜姻友林貴實侍御得告
霄漢冥冥見羽毛秋飇凉月送詩豪長安回首渺何許
一任雲臺萬丈高
夜宿東坡寺與李天瑞論學
興國寺中談道日鵝湖山下論心時百年公案今宵合
接得乾坤真化機
為葉左參題寫騷亭
藝苑開荒歲月勞幽蘭香芷雜江臯白頭心事無人識
風雨滿庭自寫騷
酬同年談君(憲章)惠筆
吳筒細剪南山竹韓穎精收東郭㕙多謝故人有佳貺
興來揮斷楚江雲
送羅應魁内弟歸永豐
客館西風布被單百年心事惠夷間也知内弟能相信
萬里輕舟自去還
送謝元吉御史赴南陵丞二首
風雪飄搖滿帝城老鴉臺上噤無聲南陵草色春長滿
疋馬徐行好問耕
楊子江中白鷺洲淡煙疎雨布帆秋到時為問賦詩者
南逐年來共幾舟
送賀克恭黃門得告歸遼左二首
故國溪山病裏還半生心事語人難牀頭舊有匡時疏
不許旁人來借看
牢作根基築室廬此中真樂世應無閒來舉目平鋪看
雲滿青山水滿湖
贈羅明仲内翰二首
流水奔馳出亂山千條萬𣲖落人間箇中些子纖洄處
我欲煩君盡日看
湖海茫茫一葉舟四時風浪拍天浮煩君牢守梢頭舵
滿載行人入坦流
送丁克明歸常州省親
萬里雲山秋獨歸為憐堂上旨甘違天涯亦有思親者
相送不堪淚滿衣
題劉先主三顧草廬圖
吳魏有兵窺社稷荆襄無地著英雄將軍識得人中傑
自把旌旄起卧龍
題山水圖
茆廬三五野人家路入青松更轉斜城市收書歸去晚
山風吹落一庭花
挽陳菊菴
生平原不愛繁華滿院西風種菊花今日江州想遺德
白衣送酒入誰家
哭陳生(煌)
絳帳曾施種德門兩階玉樹吐清芬重來不見凌霄榦
淚濕青山幾片雲
題梅月圖
孤山處士舊時家門巷深深一徑斜惆悵詩魂呼不醒
只留明月照梅花
客中逢燕
江上曾逢燕子飛淚痕三濕遠遊衣小樓此日重看燕
人在客中猶未歸
題友人張汝弼天趣軒
石鼎初分陽羨茶翠盤又試邵平瓜當時頗笑淵明俗
都把俸錢付酒家
神樂觀張道士號體圓軒乞詩
金爐火暖養丹砂滿院靈光含紫霞野鶴不鳴春晝永
玉笙吹落碧桃花
送丘大尹知黟縣二首
疋馬南行去路賒青山迤邐到官家地圖試問寬多少
剰種桑麻莫種茶
黟中風俗近如何雀角鼠牙知不多君到山城無别事
棠隂滿地聽絃歌
寄東陽二教黃亨仲二首
燈火窮經二十年一官嬴得守青氊近聞浙水推師席
盡道東陽有鄭虔
客窗風雨夜蕭蕭曾剔銀缸共寂寥别後逢君何處所
夢魂時落淛江潮
送友人丘時雍遼東省親
綠酒紅亭正夕暉問君東去幾時歸路過山海秋風早
莫待馬頭黃葉飛
題亡弟敬叔畫菊
一花一葉盡天機趣到無言識漸稀遼鶴不歸霄漢遠
只留秋色照巖扉
威州分司夢還家覺而賦此(時弘治甲寅歲二月初五夜)
亭上青燈照雨寒亭中孤客髩毛斑高堂歲晚無消息
萬里關山一夜還
題陳摶大睡圖
蟻鬭狼爭滿世間傳聞牛耳屬齊桓洞門深鎻華山月
黃屋不如茆屋安
題圯上授書圖
天地機藏一束書幾回欲授又躊躇漢家四百年天下
都在雞聲未唱初
山齋為鄭民部(岳)賦
樓閣空中避打乖文辭場裏恥為俳山人自有山人學
翠竹蒼梧深著齋
贈方松崖擢湖南憲副
正氣驅人呼不回兩年看徧故山梅洞庭春水連天碧
又見危檣破浪來
送黃伯望知肇慶府
幾度傷心憶嶺南民刳兵燹喪田蠶黃堂此去看經濟
千里春回雨露酣
贈陳石峰入京謁選(名琳先以提學御史言事左遷)
雪霰初消道路平馬頭紅日照行旌丹山毛羽非凡鳥
擬作朝陽第一鳴
贈陳惇賢黃門應詔北上
煙霞自分卧方壺詔使忽從門外呼五色石花烹煉慣
補天應不費枝梧
贈郡推鄭(公宣)改廉州經歴
自將綱鐵鑄吳鈎一道風霜凍不流日暮滿天風雨惡
不知何處是廉州
挽程孝廉二首
洪武初樂平程閱以孝廉舉為絳州儒學訓𨗳
其父為平陽府學教授以撰表得罪當死閱棄
官求代詔並戮之旋奉旨釋縛則已殊矣其孫
會元楷乞詩為賦此
戴此頭顱贖父刑誰知不得比緹縈斷魂化作雙飛鳥
飛薄青霄日月明
霄漢雲深雨脚纖難將隻手引龍髯西風吹斷萊衣夢
空使人間哭孝廉
翠渠摘稿卷七
