翠渠摘稿卷三
明周瑛撰
記
温明堂記
予知廣德州既三月婦吴氏夜夢過于祠堂之下見先
祖困翁在座婦瞻拜成禮翁問曰瑛何在曰在堂翁曰
此二大字可付瑛此甚善婦展視之乃玉鏡字也夙興
婦述以告予予曰此宗廟神靈有以告我矣夫玉欲吾
温也鏡欲吾明也使吾温以接人明以處事兹固所謂
甚善者乎婦曰子於温明何如曰吾接人未嘗為悻悻
容然嫉惡太甚見不善則怒怒則疾言遽色而不自知
此有害於温處事未嘗挾私心然每别白是非或参以
已見時於民情物理容有未合此有害於明婦曰温不
足而人惡之明不足而人怨之惡且怨禍所集也子其
愼之予曰氣平則貎温心虛則理明自今以往吾當養
吾氣而使之平庶不害於温廓吾心而使之虛庶不害
於明不然是予勇於悖祖訓而貪禍于州之人也因以
温明扁吾堂且記其事以自警
考功司題署記
成化甲午冬瑛奉州政入吏部以聽黜陟時考功長佐
吏若楊君宗器陳君朝用閻君光甫邵君日昭皆舊識
也初相見言不及私及考課畢乃進予言曰衆於考功
署共扁曰居敬窮理予為嚮裏之學幸有以告我予謝
以不敏諸君固請予曰吏部為六曹之統而考功乃吏
部之要司也易稱否泰由於君子小人之進退盖内君
子外小人為泰外君子内小人為否考功定黜陟乃君
子小人進退之門也惟居敬則心常惺惺始可以窮理
惟窮理則君子小人决擇精審而不至於混淆昔有宋
諸君不足以成三代之治而追議之者皆致憾於秉軸
諸君子也然則考功署扁曰居敬窮理知所本哉諸君
皆曰周君言是也請書于是以聽羣吏以禆庶政以佐
于邦治而觀厥成功扁作於諸君入署之始記作於擬
獻績入部之始
王修撰墓記
去廣德城西五里許王修撰墓在焉修撰故台州人姓王
氏名叔英字原采仕建文朝為文字官素有氣節未幾文
皇帝南廵原采募丁壯廣德後自經死死時嘗自為贊曰
生既已矣未有補於當時死固徒然庶無慚於來世又
賦詩曰人生穹壤間忠孝貴克全嗟予事君父自省多
過愆有志未及竟竒疾忽見纏肥甘空在案對之不能
嚥意者造化神有命歸九泉嘗念夷與齊餓死首陽巔
周粟豈不佳所見良獨偏高蹤邈難繼偶爾無足傳千
秋史臣筆慎勿稱希賢尋有詔治姦黨其二女赴井死
其妻繫獄死人為上其所賦詩上曰彼食其禄自盡其
心耳乃置不問初原采將死以書抵祠山道士盛希年
曰可葬我祠山之麓希年卒收葬之盖原采同希年台
州人故託以後事正統中少師楊公士竒始題其墓曰
嗚呼故翰林修撰王公原采之墓又為文以祭之曰嗚
呼先生之學聖賢是師先生之行綱常是持先生之心
金石其貞先生之志霜雪其明浩浩歸全乘雲翩翩我
懷先生崇山長川桐川之藏既固且深遥致觴奠神其
來歆盖原采嘗薦士奇建文朝事定故及此原采死無
後墳墓鞠為丘莽所可識别者僅有楊公之碑而已瑛
為進士時嘗聞其事於其鄉縉紳及官兹土乃以特羊
祭於墓訪諸故老得其遺事為詳云原采入廣德未久
車駕渡江羣臣出走原采募丁壯番上遇兵部尚書齊
泰来奔遂潰歸原采死時年未四十盖其見義之明殺
身之勇處事之不亂殆由素養非若一時忙廹失據計
出無聊自經於溝瀆者之比也困念其行義之篤固有
聖朝所不諱者乃為脩治其墓并述其事以告後之人
或議曰天命已定人心已歸子表章先朝舊臣非罪耶
瑛曰凡忠臣義士皆各為其主耳原采仕建文朝故忠
於建文若仕太宗朝則忠於太宗也必矣况两朝天下
皆太祖高皇帝所經營之天下兩朝臣子皆高皇帝所
培養之人物也辟如天地分為四時凡禽鳥應候而鳴
者雖有春秋之異要皆造化中物未可舍此而取彼也
議者謝曰子言是也麗牲有石其鑱諸
醫隠記
凡仕與隠要皆有所挾無所挟則易動易動均之為喪
己矣成化辛卯予知廣德州念毉學無傳乃開藥局以
延毉師以訓子弟將以濟夫州之夭札者餘姚呂克正
挾其所有以來予問之克正曰毉之道大矣難以口舌
争請以州喻夫子之為州也創制立法以明治體所以
正綱紀也選材任能分理庶務所以備佐使也以醫言
之脉譬則紀綱也藥譬則用人也故吾為毉不先視病
而先視脉盖脉有隂陽其行有紀度手三隂自臟走之
手手三陽自手走之顛足三隂自顛走之足足三陽自
足走之腹陽脉有六而其綱曰督督起于下極之俞循
脊裏上至風府入属於腦會於顛終於額中隂脉有六
而其綱曰壬壬起於中極之下循腹裏上至關元衝於
咽喉是八脉者毉經有成說矣吾晝焉而考之夜焉而
思之或按其井而知其所出或指其榮而知其所流或
審其俞而知其所注或察其經而知其所行或䆒其合
而知其所入故五臟病吾審諸陽脉五腑病吾審諸隂
脉臟腑皆病吾於隂陽脉交審焉或攻其表或攻其裏
或治其上或治其下抗者抑之沉者舉之數者緩之遲
者疾之不實實不虛虛不損不足不補有餘故吾之視
病也固非泛然無所指也其治病也亦非妄投以劑而
姑以試人也竊怪世之為醫者往往不先視脉而先視
病脉病矣而身無恙彼詫於衆曰是可以無醫一朝病
作而身斃悲夫予曰子之說其醫國之道乎夫治國者
必先正紀綱以立基本然後擇賢材以備佐使故社稷
奠安天下無事所謂脉病而身無恙者其宋元之季世
乎所謂一朝病作而身斃其航海而南委城而北者乎
甚矣子之說毉國之道也子盍不仕吾且薦子矣克正
曰楩楠欝森斧斤聚矣犧牲文繡湯鑊具矣吾利吾鄉
吾何有於仕乎乃東棹帆以去予曰是隠者也彼盖有
所挾矣
雪樓記
錫山陳君朝用家燬于火廼起瓦礫而棟宇之復閣于
重簷臨于闤閈既成天大雪中外晃白君隠几啞然曰
是所謂雪樓者耶遂以雪樓名其堂且以自號他日君
官吏部予有廣德之命既領符南君諉予記之予曰是
楼非一木所就也盖大者為棟小者為桷脩者為梁短
者為欂正枅斜栱横楣直楔衆美咸具而楼成焉若夫
雪者則斯樓一時之竒觀耳方其雪時天地無聲禽鳥
絶跡拂幌霑帷洒垣侵璧窪者以平緇者以白縱目而
觀萬里一色然則樓得雪而益竒哉夫樓高也雪白也
高則易撓白則易湼高而不撓其衆美具乎白而不湼
其剛氣足乎君所以名樓及所以自號而人所以望君
者其不以是耶或曰元程鉅夫嘗以雪樓自號君盖有
慕於鉅夫而云也予曰鉅夫受知世祖嘗以文學名世
矣然而清高潔白之操予未之許也方元兵南下鉅夫
投建昌其季父飛卿者攝建昌守謀舉城以降鉅夫不
能出一言以救正之方且為質於元取美官焉是可謂
高而不撓白而不湼者乎君號雪樓未必有企於鉅夫
而云也雖然予將諗之他日泛吴江抵錫山登于雪樓
之上君必有以告我當相與陳君臣之道而極論之
放鹿記
成化甲午夏予臨州堂以聽政暑甚舍堂而門門聽察
近有譟于野者問之曰逐鹿耳頃而州人執鹿母來獻
繼又執鹿子來獻盖野人逐鹿鹿窮奔入城州人因并
執之也鹿被縶在地倔起復仆跌蹼不止州人曰是可
飲之酒乃取酒飲之鹿得酒醉皆伏不動有讀本草者
曰是可以補羸益弱於两角間取血飲之尤效因勸予
殺鹿予曰若誠愛我矣然予有所不忍也此鹿所謂窮
獸也獸窮投人將以逃生也知其逃生而又殺之仁者
不為也州治後有廣園命畜之園鹿母子得以遨嬉它
日其母為犬所斃其子日嘠嘠而鳴若有思焉者予悲
之秋七月予有事建平縣道過白茅山見是山南入于
廣野北枕于洄溪泉甘而草肥形高而勢阻以為鹿處
是山得其所哉乃繫鹿頸以鐵牌刻其上曰捕者有罰
告者有賞引于白茅山而放之嗟夫予放是鹿哀其窮
也且憫其母思有以活其子不知夫操弓挾矢者亦同
予心乎否也然惻隠之心人皆有之又安知夫人之不
同予心也使人皆同予心鹿其免哉因為之記
知恩堂記
邵君日昭領鄉書入試春官擢進士第又以才美聞于
天官卿氏拜吏部考功司主事考功吏部要司也凡官
于是者實操黜陟幽明之典以臨百僚日昭乃曰是父
鞠我師教我君擢用我此恩不可忘也因以知恩名其
堂而諉予記之於戲君父師之恩大矣是固不可以不
知也知之又不可不思所以為報也吾嘗稽諸古矣昔
晉武公伐翼殺哀侯止其大夫欒成以無死成謝曰民
生於三事之如一惟其所在則致死焉是致死者其報
君父師之道乎日昭讀古書思服古人之道且以知恩
名其堂則於事君事父事師固有不愛其死者矣若夫
敬恭職業愛奉顔色周旋函丈三擲杯而無愠者皆未
足為日昭言也日昭宜興人世居䨇塘里堂作於某年
月日成於某年月日而知恩次第則日昭有别錄云
怪石記
予嘗得石高尺許怪竒特甚既閱歲堕地以毁予惜之
因記其狀石出寧國府山洞中水土滴積而成其崔嵬
而下覆者為巖巖下窈深而不可測者為洞洞前有穹
而入者為門其後蔽虧以通乎明者為竇其上聳者為
峯下夷者為坂中闕者為厓两厓之間虛而有容者為
谷其尤怪者有巾服鬚眉全具如老人者有昂首岐角
如卧鹿者有隤背如龜而穴處者有引首如蛇而欲出
者有警而革如鳥欲下者一属目之頃百怪咸集因為
盆池以處之石燥外虛中得水滲濕而上如吸引然乃
植花卉竹木不數日生意蔚然如栽培經歲月云者吁
石怪竒至此可謂極矣而卒毁者豈天惡之耶天誠惡
夫怪竒則持正守常者可無事矣因為之記
抄衍極記
衍極五篇元延祐中莆鄭子經氏所著至治中同邑劉
能静氏所註釋其書雜考古今書法而求其所謂中者
泰定初龍溪知縣趙敬叔嘗梓行于其邑中矣今刻本
已不可見江西吴聘君與弼得抄本令門生饒燁軰錄
之譌謬頗多上饒婁克貞學于聘君之門初請弗與固
請乃得之成化辛卯婁君游南京與予論古人問學不
輕授受談及張長史授顔魯公鍾書十二法因出以示
予予觀未終版輙收去時行人司副周近仁方購異書
予以告近仁近仁固請以歸期以達旦奉復周君因觧
釋原帙羣手抄錄中間轉益訛謬此本就周君得之其
卷帙仍舊但後序并附錄移置卷末此其少異耳始予
年四十乃學書苦無師承所及見者姜氏(夔)書譜李氏
(溥光)書法趙氏(撝謙)學範陶氏(九成)書史會要及翰苑
菁華諸書然反覆推尋未得要領意者羲獻微論或藏
山隂會稽諸故家而博學舊識或有能誦其法於千載
之下者往往訪而未得詎意正言竒論出自故鄉而他
郡博識顧先得之此予微不足於克貞之獨善而有感
於近仁之多能使予得以出於徑途之迷也
蓮溪書屋記
蔡君仲韶讀書蓮溪之上因名其屋曰蓮溪書屋盖思
所以世其業也蔡氏為豫章巨族世居豐城豐城諸蔡
數百家門閭相向成市號南街仲韶祖以宋嘉祐二年
徙蓮溪蓮溪四分南街族之一然而詩禮之澤至今未
衰也仲韶蚤喪父能刻苦為學自立於其鄉以亢于其
宗予知廣德時仲韶自豫章來州大姓王氏胡氏交致
之以訓其家子弟仲韶撰長書來謁予方念是州學校
廢弛人材放落文事不興凡能助予化理者皆禮遇之
以故仲韶嘗往返予門間嘗問經義予亦不之辭焉歲
癸卯仲韶謁予南都予方與繕部吴君守愚謀欲得師
以教諸子因舘榖仲韶吴君所他日民部郎中韓君文
亮王君信之吴君文瓉員外郎達君仕弘主事王君德
安車君明理皆相繼遣子以來諸子有留者有去者仲
韶於來者不之拒去者不之追苟留在門者其業皆可
觀也今者歲云暮矣仲韶其將尋舊業乎予聞讀書將
以窮理也將以修行也將以濟時也讀書而不窮理自
愚也窮理而不修行自誣也可以仕而不仕絶物也不
可以仕而仕徇物也自愚非智也自誣非實也絶物非
仁也徇物非義也凡此皆非所以讀書也仲韶往矣溪
山如昨書屋無恙吾他日於豫章見有智而通行而立
審時而為進止者其仲韶乎姑記其屋以俟之
西園記
成化庚子冬予以廣德知州遷南京禮部郎中明年春
抵官買屋獅子橋西屋去官路遠而左右人家皆部處
如展两翼然御溝水自前來注之繞吾屋轉而北去予
以其地䆳深因治堂以静虛名既數月予步自静虚堂
入廢園以觀御溝之流語從者曰此可以為吾西園矣
乃具畚鍤鋤荒穢出瓦礫實坎窞因窪為池臨流為磯
經其地以為畦雜植菘韮葱芥諸𬞞其不可畦者則植
竹木沿堤植柳柳下植槿植葵以及諸刺木宜為籬者
水首尾為柵柵下為小門以時啟閉已乃開徑入竹間
結茅為亭以臨夫池池中植蓮上為土臺以植花因命
其園曰西園亭曰此君亭臺曰留春臺磯曰滄浪磯灣
曰清泠灣每春夏水長江潮且入上下相灌注成巨浸
加以樹木扶疎蔭覆前後而春纖秋芳濯濯可掬白日
坐其中如入深山巨林而不知身在闤闠中予既得園
之勝因記用功次第與夫命名所以異者
小山記
予既治西園而刑部談君綱工部吴君昭錦衣衛鎮撫
尹君臯及隆平侯張公祐皆遺予以怪石予嘗讀晦翁
集見翁汲清泉漬竒石置罏熏其後以成江山雲物之
趣竊謂翁於山水之癖最深也因除地此君亭北取所
得石而跂累之虛其中以受水穴其下以通煙注水焚
香則瀑飛煙布雖平居不出戶庭而林巒景物之勝皆
映帶几席上矣因擇其有名者各賦小詩以攄幽思客
有同予癖者皆從而和之予無事時取所得詩置諸左
右瓦盆濁酒按節而歌之雖秦人擊筑趙人起舞亦自
以為不以彼易此也季弟敬叔曰此無定主兄何樂之
深也予曰天壤間凡可樂者何限而亦何有定主吾於
介然之頃而有得焉則其中之甚適有非言語所可諭
者方其樂時吾將合四海以同歸又何私焉
重修儀真甎厰記
儀真有甎厰南京工部主之厰有治事堂歴歲既久旁
穿上漏其餘子舍亦漸就傾圯加以獻議者謂江南諸
窰冶並作可大得甎於是舊厰隘不能容甎甎漫積民
間榖菽地民納賦如故不得食成化壬寅開化施君勉
仁以南京工部主事來始視事見是堂風雨不支歎曰
是不可不為也及廉得甎所置地皆民産又曰是不忍
為也時孝感張公以都御史廵撫淮揚得專制境内君
言狀公報曰聽厰自為計君念民有訟于官罪得贖乃
以贖法處分是事於是民雜出竹木甎瓦灰石麻鐡粟
米夫役以聽乃建正堂一儀門一書房一因其舊而新
之則左右廂各一寢室一外門一又視民間有旁隙地
其在厰之東者二可置甎三百萬在厰之西者一可置
甎二百萬皆以贖法購得之於是治事有堂燕處有室
甎入于厰者不漫積民間地凡此皆關于厰政之大者
君又以其餘力去厰門北三百步建亭于河之漘以迎
使客以聮艫舳效陶公領荆州事扁曰運甓又東去治
事堂三十步結茅為亭下臨深池上臨廣園而大江諸
形勝可盡覧而得扁曰望亭此雖在所後然記謂張而
不弛文武不能此又君所以弛也予聞器大者有深容
力大者有重荷君以進士起家於筮仕之初即知重政
恤民如此使他日當大任臨大事其所施為又何如耶
予又聞君於財計所入收掌有人給領有籍日但稽其
入出盈縮以督其成功而已此尤見君慮事之審操已
之慎而凡建功立業者所當取法云始事以某年月日
告成以某月日其所購地及所置什物則皆備勒諸碑
隂云
續騷亭記
騷何為而作也古者詩言志歌永言而騷詩之變也其
趣遠其聲希徘徊曲折而求以達其志焉者也屈宋至
矣西漢而下其侈辭乎先族兄諱瑩字次玉號鶴洲主
人少有文名天順成化間握符臨汝以寬得民而章甫
逢掖士多從之游平生著述頗冨而臨汝人所刻郡齋
新稿特其見於作郡者耳初為南京工部主事時與蘇
人劉君昌同官昌字欽謨號㯶園先生博學高才與鶴
洲兄相友善每公暇輙相與寫騷為樂劉君曰朝寫騷
兮亭中暮寫騷兮亭中騷兮寫兮古人與同以日以月
兮以泄予衷兄和之曰朝寫騷兮亭中暮寫騷兮亭中
騷兮寫兮伊誰與同攄賈之思兮揆原之衷兄少愛瑛
嘗屬瑛修文以紹述家學瑛謝以不敏成化甲辰予重
握符臨汝因讀騷辭而續和之曰朝寫騷兮亭中暮寫
騷兮亭中騷兮寫兮兄弟與同釀太和以為府兮抱眀
月以為衷士人陳嘉謀見而謂曰騷久絶響今倡而和
和而續其為楚辭添後語乎予曰不敢也㯶園鶴洲皆
作者而予識趣凢近聲韻俚俗安敢自附于為騷盖亦
言其志焉而已予聞太和養萬物而物無不養明月照
萬物而物無不照枯根之腐萌蘖弗生焉覆缶之下月
光不照焉盖太和能為養而不能養於所不養明月能
為照而不能照於所不照能為養者公於為和也其有
不養者物取之也太和無容心焉能為照者公于為明
也其有不照者物取之也月無容心焉無容心即所謂
虚也虛者天之道也予少為學見人急恩讎快私念心
竊薄之及為郡以虚視之而已以虚為郡宜乎物我合
一恩怨兩忘其有不然者習為虚而未盡所以虚也敢
不自省乎嘉謀作而曰騷云乎哉吾乃今而知夫子之
志也請備書之予初到官嘗節縮稍入為讀書屋於私
第西南偏既又為小屋以庋書及因地之窪而池之以
滌筆硯創畫多時名號未備至是題書屋為臨汝書院
池曰浴雲池改小屋為續騷亭而備書倡和之語於亭
之南楣以待夫同志者昔子夏曰百工居肆以成其事
君子學以致其道又曰仕而優則學學而優則仕後之
君子必不以予為無事而勤民云
洗心亭記
姚江之上有華氏世以讀書聞華氏佳子弟曰福福字
廷禧少讀易廼取易大傳語名其亭曰洗心成化甲辰
舉進士丙午出知臨川縣臨川撫属邑也予時為撫長
吏廷禧每以政事相咨禀道術相訪問有相成之義焉
明年丁未予改郡鎮遠因請記其所謂洗心亭者嗟夫
自九師說興而易道以晦學者遂不識心亦孰知所以
洗夫心哉夫易天道也其有迹可見者曰蓍曰卦曰爻
盖圓而神者蓍之德也方以知者卦之德也易以貞者
六爻之義也此三者㓗净精微之至也聖人以此洗心
退藏於密盖寂焉而莫窺其有感焉而莫測其用隠之
至也學者要必先有以探隂陽之藴通神明之德窺見
天下之至隠以其㓗净精微之教洗吾穢濁雜亂之私
然後用神以合蓍用知以合卦用易以貞以合六爻之
變而於天道無不合矣是知聖人所謂洗心者不待洗
而洗也學者洗心要必有以洗之而天道乃得也華君
勉乎哉三古四聖之心其緒微矣王輔嗣韓康伯軰岐
天人而兩之而以茫昧荒忽談易遂使經生學子無所
依據以為所自入之地識者恨之程子曰體用一源顯
微無間朱子曰用應始有體該本無吁至矣微程朱氏
吾誰與歸亭在華氏居第之左偏高若干廣若干無雕
刻藻繪之餙作於某年月日成於某年月日記作於予
改郡之明年三月二十有八日
石崖書室記
成化甲辰予自南京禮部郎中出守撫州丁未改鎮遠
鎮遠在古荒服之外是為蠻獠出没之衝盖夷郡也予
來既治邸舍以居乃别作室于石崖之上以為讀書所
讀書而别作室以圖静也作室而依石厓據形勝也室
前跂石而臺之題曰讀騷臺懷古也臺左鑿厓石以登
曰雲根嶺書僻也石厓書室總據形勝而臺與嶺皆書
室所有也居夷作事囏故規制皆就簡室為崇僅盈丈
脩視崇尺有二廣倍于崇加尺有三臺之崇之脩皆與
室同廣不及室七尺嶺自平地至臺凡五折其崇與臺
等其脩視崇倍之夷民寡詞訟平居夷獠受約束木契
箭刻不馳皆暇日暇則坐室中讀吾行厨所有書或挾
楚騷讀臺上時上下往來于嶺甚適也客問曰子年邁
矣尚佔畢未己乎予曰天道備於聖人聖人心術寓於
書而易詩書禮樂春秋皆書之大者讀書則有以探聖
人心術精微之藴而天道可得以是而立三綱以是而
秩五常以是而酬庶務天地所以位萬物所以育皆是
物也惡可不讀書客曰騷之為辭風雅之變也昔人嘗
謂醇儒莊士或羞稱之子何以為騷為哉予曰騷之辭
怨懟激發可議騷之心可與日月爭光也當時懷王不
知原矣襄王又不知原矣後世因讀其辭而得其心固
有為原流涕者此予所以深悲之也客曰先生之言有
以破予荒哉吾乃今始知室與臺不虛作也客退因取
所以立名以鐫于石以樹于臺于嶺復備述其事以記
于室
壺中丘壑記
鎮陽有怪石禹貢所不載者弘治庚戌夏季弟敬叔來
視予一日入後圃循讀騷臺而東見有礌砢伏莽中者
發之皆怪石也告予曰兄癖類柳州性好山水藉此為
山凡諸形勝可不騖遠陵危而得之矣予曰善乃稍稍
為正中峯分左右麓伏者起之滿者虚之對峙者差互
之直往者迂廽之於是立者為峰側者為厓深者為洞
空者為谷復取蘭菊竹木分植上下然後歐陽子所謂
欝然而深秀者次第而成山成復杵地而窪之覆水其
中命曰勺湖予曰此非誣耶季弟曰世固有以小為大
者越人賈汝昜嘗言其郡有秘圖湖僅大如椀此之為
湖孰曰不然復命家僮縳茅為亭取蔽風雨告予曰昔
王龜齡嘗記其第所謂笠亭者此得無近耶他日予登
焉見夫所謂山者微尖寸碧掩映林麓宛然如對泰山
華岳又見夫所謂湖者輕瀾淺波拍滿涯岸恍然如臨
震澤洞庭因題曰壺中丘壑進季弟而告之曰夫天下
事有實體可㩀者是謂之真無實體可㩀者是謂之幻
世有以幻為真者亦有以真為幻者以真為幻此妙識
也妙識入於無故不有其有以幻為真此俗識也俗識
膠於有故不知夫所謂無者然此二者為說皆非也是
盖有所纏繞強自排遣耳君子則不然君子之於天下
也不離物以自高不嬰物以自病以天下之理應天下
之事其中廓如也季弟作曰因丘壑之談而得處世之
說請書以為記
貴藩重修後堂記
古者國君居室之制其前曰路寢其後曰燕寢路寢公
也治事之所也燕寢私也退休之所也今制官府有前
堂其古之路寢耶有後堂其古之燕寢耶作前堂以治
事所以致勞也作後堂以退休所以就逸也一勞一逸
古之制也我太祖高皇帝統一寰宇建十三布政司分
理天下事其軍馬其財賦其刑辟各置大僚以掌之勢
相頡頏而不相下所以矯前代方鎮尾大不掉之弊而
躋天下於乂寕之域也貴州本夷部高皇帝時以宣慰
使田氏分領其地永樂十一年田氏違命治兵相攻無
臣子禮文皇帝惡之削其官乃籍其家建布政司以僃
一藩之制初諸宣慰頗暴慢無禮至是皆俯首帖服惴
惴不敢動百年來諸賢良相繼為治其政漸敷其俗漸
移官府次舍以漸修理弘治六年吴興張公廉由貴州
按察使擢本司左布政使一日徘徊廊署顧參政劉君
肅參議韓君鏞陳君奐謂曰吾藩財賦人民視中州諸
藩不及三之一然而掎角形勢控制苗獠以通西南朝
貢道路其地至要也今前堂如制而後堂隘弊殊甚其
何以集謀議廣忠益而合籌策之公又何以布筵席舉
觴酌而伸燕好之私某不敏願相與圖之諸君皆曰魯
叔孫婼訟于晉所舘雖一日猶修葺其墻屋及去如始
至焉今吾人實官于此而衙宇不治宜如公所言者時
方聚兵境内以討都勻諸夷公念使司財賦所出朝檄
暮輸不暇以為既而羣兇授首境土廓清公喜曰乃今
可以有為矣因以其事告于撫按諸公皆曰宜如制公
乃約稍入而節縮之取彼與此計工授程陶土為瓦煆
石為灰取棟梁榱桷于羣木所宜建後堂若干楹東西
廂若干當庭之中而屋之以通前後往來又若干楹後
堂之廣與前堂稱高視前堂為不及而修過之其制雅
雅言言坐以談公列以序私無不可者初居民十數家
漫入省垣與羣吏雜處公曰民與吏淆奸慝曷去乃授
之直俾擇便地以居即其處為左右二參政廨舍又分
其餘以為吏舍至是以堂言之則前後之制備以居處
言之則内外之分嚴公又命築長垣環繞于司如古所
謂牙城為者其垣下甃石上覆以瓦高厚長大牢不可
拔經始於弘治七年夏五月告成於是歲秋八月凡縻
白金若干兩粟若干石邦人皆若不知公有所為焉者
既落成衆謂古人興作皆有所表志况此工最鉅惡可以
無述乃走使蜀藩屬瑛紀其事始瑛待罪鎮遠府於公
為屬真各有過吾郡者談方今人物謂公威而不暴明
而不察簡而不煩有古人風度則其所抱負深矣抱負
深者則發泄大然則今之事業其昔日之素藴耶探公
所有而推之厥施未艾也豈但制一藩而已哉請以是
刻諸石用以紀前緒且以卜後勲
教諭黃先生祠堂記
君子居官而人愛之既去而人思之思之不置又從而
尸祝之吁此可以觀德矣予參知蜀藩政事因廵歷下
邑見廣元縣有教諭黃先生祠竊欣慕焉先生姓黃氏
名韺字聲叔同予興化府莆田縣人先生兄龍官戶部
主事兄子綸官順德府教授今孫顒登進士第為戶部
主事先生講學家庭兄弟叔姪自相師友宣德中以明
經薦授本府仙遊縣學訓導丁内外囏更無錫麗水青
田三縣學訓導天順中以教有成績陞廣元縣儒學教
諭廣元為蜀北鄙軍士荷戈而立編民鮮少學久廢師
生倚席不講先生來以義倡率廣元人士廣元人士翕
然趍之乃相與修學舍建文廟塑聖賢像每日衣冠坐
堂上呼諸生使前授以經書背誦覆講如法其教舉子
業務識體裁不剽竊陳腐如所謂活套為者諸生苦貧
無資以為學先生曰汝第為學吾當思以給汝乃察其
貧甚者解衣推食以授之諸生至為泣下其或恃財怙
勢不循軌度則嚴呵之呵之不從施以朴教務從善乃
止故廣元人樂從先生之教而畏先生之嚴明及其久
也而心安之皆曰先生真愛我者矣先生既歸諸生指
其所修廟學曰此先生之遺緒也其可忘乎見所改課
程曰此先生之遺澤也又可忘乎乃即學宮之旁立祠
肖像以祀先生焉吁此豈可以力致哉盖先生學問淵
懿勇於為義而加以至誠故能感人若是其深且久也
予所謂君子居官而人愛之思之尸祝之而可以觀德
者先生真是矣然先生行義不但施於廣元而已嘗聞
在仙遊時知縣王彛以白金二百兩寄先生所雖愛妾
莫之知也彛病死先生呼其子來授之人服先生之義
在麗水時浙寇張甚衆以先生有材略推以捍賊先生
部署既定乃諭以忠義衆感激效死鼓之而進賊奔北
境土以平人服先生之勇其入蜀時與僉事董公應軫
同時濟江公船覆呼近岸諸小舟莫肯前先生曰是欲
得財耳乃自取囊中金分授之衆乃亂流而渡董公獲
免人服先生之仁且知處事之變凡此予聞諸先生之
孫顒而熟焉者先生之祠在故學宮之内近學遷而祠
毁參議喬公廷儀分守川北道命重立之此見喬公秉
彛好德之心亦廣元人愛先生之未己也瑛既備書先
生教廣元事復以其平生行義而類書之使廣元人并
刻于室中他日讀者必有感慕興起願為先生之所為
者矣是為記
揚子雲書院記
蜀讀書稱揚子雲氏子雲鄭夾漈通志謂蜀成都人班
固漢書謂郫人按子雲自序謂其先出周伯僑氏食菜
於晉河汾號楊侯晉六卿争權逼之乃去晉逃楚家于
巫山既而遡江處巴繼又遡江處岷山之陽曰郫則子
雲固郫人而成都縣中有洗墨池意其讀書僑寓之所
也子雲仕漢當成哀平間官不過為郎其學師承未有
所考或謂參摹四方渾天之事得諸嚴君平未知是否
其所著書有太玄法言訓纂州箴解嘲及有反騷廣騷
畔牢愁甘泉河東較獵長楊等賦子雲沒後法言盛行
於漢其太玄至宋司馬公始為之註外此未有好之者
皇明繼宋而興以儒術治天下其教學者以易書詩春
秋禮樂為宗以語孟庸學為要以濓洛關閩諸論說為
羽翼若太玄經等皆不列於學官故揚氏之學益微子
雲於西土豪傑之士也漢武帝好辭賦司馬相如軰挾
其所業以進大見寵幸子雲初雖有所慕羡終覺其非
是乃退而自守寂寞清靜留心太玄以成一家學可謂
高出等夷矣惜其擇義不精失身所事綱目以為貶君
子雖重加愛護而終不能掩其失也予每見韓昌黎氏
以孟軻楊雄荀卿並稱間又曰孟氏醇乎醇荀與楊大
醇而小疵則楊氏之學當在孟氏下與荀氏並駕至於
司馬相如軰則非所論也子雲沒千餘載郫人張伯明
氏為作書院於郫書院前為堂堂左右為夾室夾室之
南為廡廡南為門堂之北為樓樓制高亢弘敞每開軒
四望則岷嶓諸山左右環繞而汶江前水交流其中而
子雲所著益州箴歷歷可考既又多購書庋置樓上將
使其族與其鄉子弟講習讀誦遡子雲舊緒仄諸醇而
益大之其用心良厚矣張氏在郫為族最蕃先白河南
徙郫至伯明委身蜀王府為承奉正王以其忠誠呼曰
宋景故又别稱宋景平日樂為義事雖費鉅萬無靳惜
意如宋潜溪謫死于蜀乃以其所營夀藏處潜溪秦李
冰鑿離&KR1374;引江水内注其經于郫雖資灌溉未免病涉
乃伐石為梁極其壯麗行者稱便至是復作子雲書院
其表章先賢之心勸率後學之意至矣予在蜀時嘗識
伯明及奔母喪東歸伯明遣人來索記因述予所見幷
為之書
莆城闢郡學記
莆城中有梅峯焉梅峯東翥如鳳凰展翼形郡學在其
下考前志宋咸平二年始建郡學其地天子所予而學
則邑人方儀陳詡相與出私錢為之為之不足乃請官
錢以益之也自宋歷元以及我明累政君子屢加脩治
間亦嘗改作矣然而去宮墻不尋咫居民累數百家聯
薨接棟不見首尾君子恒病其阻閡阨塞欲撤去而不
可得者弘治乙丑進賢饒公榶為御史來按閩前是宜
興杭公濟為按察副使來提學又前是南陵陳公效來
為莆郡守御史主治提學主教郡守兼承治教而致之
民是數公者陽嘘隂吸化軸轉移人曰宋咸平已亥建
學至是五百有餘歲矣學運其當興乎我明正統乙丑
脩學至是六十甲子數周矣學事其伊始乎乃者丙寅
歲是為正德初元御史按莆既謁文廟退升明倫堂聽
講已乃徘徊顧瞻若欲有所脩治焉者及出門顧謂太
守曰莆以科甲文章名天下而學宮前僅容旋馬此非
所當治耶幸為我圖之太守退與通守汪侯鳳朝節推
沈侯欽謀盡買學前地二侯曰此善政也宜决成之又
曰是地軍民雜處屋在民者府平其直屋在軍者衛平
其直太守曰善乃謀衛帥丁侯賢丁侯忻然以從相與
處分定乃圖上方略于御史于提學御史提學交報曰
可命下軍民以得價平爭拆屋他徙以其地歸之學舊
時訓導衙舍與民居錯至是并撤之共得地六畝一分
七釐其縱也東為脩二十丈有六尺西為脩一十四丈
有七尺其衡也南為廣三十丈北為廣二十七丈有九
尺乃繚以周垣中為垣而亘之以分南北北為明堂如
其衡之廣縱六廣之一两端為綽楔以通往來用宋舊
扁東曰達材西曰成德南為齋房二十有六間為廳十
有二為穿堂四前有院落後有蔬圃以處諸生之治行
業者却立而望之壺山前峙天馬西列榖城五侯諸山
自東暗拱之形勝之佳前此未有也始事於正德丙寅
八月乙已終事於其年十一月癸酉僅三閱月而功告
成焉是役也財不取於官帑力不起於丁夫地價木價
工價太守皆取裁於御史區畫用之可謂善於建功立
業者矣其他若汪侯之提督沈侯之贊襄知縣周侯廣
之維持文學椽夏君鐖趙君階戴君檟相與周旋不怠
至於府檄義官曾崇賢監護屬功曲盡其道衛檄知事
楊文千戶叚志賢平定屋價予奪得中皆可書也夫以
數百年之事功而成於一旦十數人之集事同出於一
心誰之力也御史之力也人謂事關於氣運果然哉太
守將紀功所自而徵記於瑛瑛既直書之矣竊謂學校
由氣運而興則人材當應氣運而出願我人士學宗孔
孟業式伊周以此酬御史作興我學校之意以此副提
學教養我人士之意幸甚是為記
重修蔡忠惠祠記
出莆城南三里許為蔡宅有忠惠祠焉忠惠名襄字君
謨宋端明殿學士考宋史及郡縣志皆謂公仙遊人豈
後徙居莆田故此有公宅歟歲久宅廢弛漸入人家而
祠亦傾倚不立明成化初都御史滕公昭行部過城南
見路左廢祠有蔡忠惠字問曰豈作四賢一不肖詩者
耶從者曰然公下車瞻拜吁嘻命郡守潘侯本愚重作
祠屋三間奉祀唯謹弘治七年今郡守王侯弼以為祠
隘不足以稱神棲乃拓而大之作正堂三間高若干廣
若干修若干復作寢堂三間高廣修殺之旁翼以两房
又殺之近祠有茘枝龍眼園王守曰此故蔡宅地宜贖
之以益歲供於是郡人御史林君誠之子近龍通判陳
君瓉之子鉞各持劵以來曰蔡忠惠後學典型也公崇
祠以祀之近龍請割地六分鉞請割地三分并所有樹
木入于祠堂庶仰承公敬事先賢之意與直皆辭焉王
守曰賢哉二生也可與共為義矣祠成王守率僚屬饗
諸其室牲豐酒馨禮儀明備鄉人來觀皆相與嘆曰忠
惠沒數百年今廟貎如是人固不可不知所以樹立也
考公傳公舉進士調西京留守推官時范仲淹權知開
封府以言事侵宰相去國余靖論救之尹洙請與同貶
司諫高若訥獨以仲淹為當黜歐陽脩以其不知耻移
書責之由是三人者皆坐譴公作四賢一不肖詩都人
争相傳寫契丹使市歸張諸幽州别舘慶歷中知諫院
直氣凛凛凡所言皆切中時弊匡益甚多以母老求知
福州開古塘溉民田奏减五代丁口稅之半入修起居
注救唐介得貶近地進知制誥三御史論梁適觧軄公
不草制遷龍圖閣學士知開封府開封京郡吏緣為姦
公摘伏如神吏不能欺以樞密直學士再知福州禮聘
郡士周希孟陳烈陳襄鄭穆等以經學誨諸生禁郡人
不得破産飯僧以供喪繼知泉州架海為梁長三百六
十丈又植松七百里以蔭行道之人召為翰林學士權
三司使較天下盈虚出入以制國用其姦弊剗剔殆盡
綱紀纖悉可法英宗不豫皇太子立人謂公有間言公
不安求外拜端明殿學士出知杭州丁毋憂去尋卒贈
吏部侍郎淳熙中賜謚忠惠其為文章也詩辭清粹淵
永制誥醇正典重至於序記諸作往往雅馴多變化不
襲舊作讀之有意味盖公在當時以善書名天下故文
有所掩也於戱士生於世氣節足以動縉紳勲業足以
被黎庶文章足以軌範後人則尸祝於其鄉也宜矣丙
辰歲予抱憂家居公十四世孫宗計曰郡守加惠我先
人至矣而二公子高義亦不可忘也若不有所紀識恐
後世湮沒無稽乃具其事本末以來且錄公文為贄予
曰是固所當記矣因諦書之且書公事使郡人有所考
覧以為勸云
翠渠摘稿卷三
