節孝集卷七宋徐積撰
古詩二十九首
寄龔豫之震
海角龔支使平生無所苟而今五十六豈肯變所守豈
獨龔支使古來無奈何逹人自知命世俗徒悲歌
謝永城令陳德任舉
縣令有餘義以碣表孤墳昔嘗致酒脯兩手披荆榛今
乃重加惠使與羣塜辨數十百年後名亦附公傳
寄豫之
掘地須臾便得泉主人勁直使之然此水埋藏千萬年
豈無勃勃氣衝天主人意氣蟄亦久不知誰是掘泉手
最好鹽場作選人面目心腸無所苟
贈即朝散
仕宦何須論權貴司賓且喜屬即倅篇章淮上至今傳
德性清溫善詶對神仙船過北神來應思詩老任員外
沙河路上且吟詩猶有黃花伴吟醉
乞留草贈路倅(二首)
膝上已無三尺桐門前更少兩株柳唯有庭蕪似野風
告(闕)留伴東臯叟
又
君看我家門外草欲把煙姿慰吟老誰知人靜雨餘時
還似村深日斜好
答倪令挑戰之句
南城病客方閉門西郭檄書俄入手霜濤洗開醉合眼
清風吹起困低首詩陣須知少敢當吟魔已遁無何有
可笑將軍不用機示以強兵殆非誘
答俞簿
詩者為樂章所以貴聲調我雖好之篤子乃得之妙子
妙既相逢如何慰病翁有時聞數闋盡日想清風
送思權隨趙守往揚州
一自移船便恐行城中兩夜夢河汀武林夫子在船宿
往往將身夢入城夫子戀德雖未休不過送公到揚州
我遣吟魂無遠近直過瀟湘江渡頭
謝存中送四花并酒
有人自折四般花手中四色成雲霞瑶瓶貯酒白如沙
呼童急送野人家一般花是水林檎白處偷紅紅不勻
笑臉易殘留恨色淺粧難就帶啼痕無夫少婦善居寡
以禮自防容不冶君看盈盈閃色桃酒紅睡起未全消
意待傾城又傾國花中偷得兩般色深色桃花將奈何
猩猩血染春衫羅欲成鸞鳳吹簫急借塗鉛粉施朱多
却是梨花白為勝四色花中容最正若與梅花相並時
花葉花柯較麤硬為花傾出瑶瓶酒香泉急溜蚍蜉走
兩手各擎花一枝深閃桃花將與誰主人醉起欲騎馬
自插烏紗帶取歸
寄蔣大漕
大使莫憂淮上老無山可望梅花少梅花可種山奈何
日中枕上山更多不開兩眼行一步懸崖絶磴青嵯峨
豈無閒僧坐林下亦有樵子持斧柯起來恍惚從萬里
便買玄猿栽薜蘿人間流水寓之意天外白雲來者歌
寄汝弼
行人過江來遺我數紙書書云困行役家事仍紛如真
州嫁孤妹蘇州取病弟方且謀醫藥相期未可冀
古風一篇贈梅使君(并序)
漣水縣尹梅大夫景純以古人之心行古人之義
淮上老人親聞而親見之故為之吟哦讀其詩誦
其事何必古之人乎哉今之人亦古之人也
古有賢令尹為貧民出租今亦有賢令代民償所逋何
必償所逋不忍傷肌膚君以古人心能為古人義我是
吟哦翁亦有古人意幾夜月明中為君吟古風
寄江子和
客有江子和時時慰衰老寄我江黃書其意不草草恐
我有疾病欲我得壽考古人正如是但恐今人少
送吕明府
古人吕明府而愛南郭吟不嫌我衰朽知子有良心良
心何愛吟笑翁為我平生懷抱空一心常在浮雲外萬
事付之流水中
送陳明府
人而有常德古人良所貴乃有陳明府其如斯所謂予
嘗察之久得之辭與氣何以為不忘比諸太羹味
再送吕明府
昨泛江都船曾作寒冷篇今浮清洛水仍是清風裏野
岸有幽花孤村有酒家此酒與此花尤宜日西斜大抵
人生要自樂何必持花與杯酌有無酒花俱笑吟為我
廻頭望南郭
有客所養厚一首贈送吳安中歸省其兄
有客所養厚氣貌已可知而况五日間議論未停時亹
亹來逼人我覺老且疲何人慰衰朽須臾合復離所為
吳中喜鴻鵠翩翩飛最好西湖上一床同寢衣(鴻鵠喻兄弟也)
和吳奉議
一物勿令侵吾神一事勿使摇吾真養諸内者氣欲息
散所滯者體欲伸為報平居既安叟幸為平世難老臣
亦有閒僧晤言否呼來伴子逍遥身
贈程秀才
我是南郭翁門前兩株柳君是誰家雋肯來顧衰朽兄
弟六人應姓荀一人錯認李膺門不談俗物唯談文更
說長淮謠主人
所祝送甯秀才(四言)
所祝君者豈敢如昔在養在正在進在德在好聞過在
親亮直精講明辨所以臧也早夜思索不可忘也以正
而通以正而窮以義而始以義而終勉之戒之其所養
者勿使害之
送張子厚滕縣行
戰國甚於狼虎鬭孟子力將仁義興豈無父老傳聞事
為我訪之鄒薛滕
送錢思權
子處我為兄我以子如弟何待去呼喚自可來相視因
敢苦留君留君住數日待問六年事但恐煩紙筆明日
從早起等君到昏黑
贈張教授(與弟别)
君看兩鴻亡所依江南塞北何所歸一鴻留在淮之湄
一鴻獨犯霜露飛哀復哀兮將奈何願期弟子廢蓼莪
先翁經却憂患多為君半夜成悲歌
戲答(二首)
我喉已吞霜我口復吞月吞霜吞月太麤豪五臓心胸
總清徹東家亦有人中清一從年少名豪英文章餘事
能用兵蛇矛丈八折羽旌排成大陣將横行太華屹立
洪河傾螭騰豹躍哮虎鳴斗膽可落突眼睛衝車突騎
出不意鋒不可當聲動地前軍已勝後兵繼唱罷凱歌
氊帳睡將軍但築受降城老夫不煩修武備
君看月上霜君看霜下月不知月蓋霜不知霜蓋月但
覺我一身上下中央四旁總澄徹霜是何物如此清月
是何物如此明白頭老翁坐中庭半夜可數毛髮莖羣
隂積聚純粹精蝦蟇吸盡瑶池津銀河兩道來藏冰玉
龍走入蟠千尋倩君兩耳為我聽其間恐有波浪聲初
出海時蛟螭鳴却入海時潮頭生小鯨走入尾閭内大
鯨大鰍寒不睡莫教射倒金銀宫鰲背神人難設備
贈徐彦
昔者見君面記得秋風時遺我壽陽書故人情可知一
從西城居復來南郭住時時還憶君不知在何處
寄朱少府
過巴陵後北風猛洞庭水白湘波冷江頭風猛霜霰多
竹節老硬竹梢緊此時誰為湘江行其人有道直而清
宜其所至無冤情蛟龍不復侵屈平
代人上陜西漕生辰
嘗聞五百歲一有賢人生議者實在公仍與聖運幷
全資五嶽粹高挹太元清與帝為元老與國為名卿中
外試已煩玉振而金聲漕柄雖云劇其道安足行宜哉
廊廟器蹇蹇王之庭春色滿長安春山圍長坰春芳森
綺繡春風鏘瑶瓊秦封幾千里富庶而安榮人與春意
和跂竦長安城何以獻公壽莊氏之椿齡何以獻公福
洪範之康寧黃河為富貴太華為功名此詩何為者聊
用歌羣情
節孝集卷七
