節孝集卷十宋徐積撰
古詩三十四首
謝李自明(并序)
弗德其德施於其所不報者也其人謂誰謂自明
也邵武李自明愛其人以及乎親乃一日持酒具
即其所像伏謁頓首酌而饋奠之其容色有孚其
恭中禮退而視其貌温温裕如也其不肖子既拜
之矣顧不可無述焉於是言而為詩蓋恩之所施
有大小輕重顧其所用心者何如耳論其人量其
勢度其能報與弗能者是世俗也德其德者也夫
德其德者雖大而小雖重而輕君子則不然因吾
之性行吾之禮設吾之義也世俗之論吾所弗論
也世俗之所量吾弗量也則所謂報者固君子之
弗道也是何也是其所養者充所積者久故其中
裕然其為之不勞其見於外者不可得而掩者也
如此則鳥獸可感草木可動而况於人乎故見者
悅之聞者至於歎息而况其人之身親獲而受之
者乎此所謂弗德其德也夫弗德其德者雖小而
大雖微而著然自明之於予何以知其弗德其德
也夫以六十之年病其兩耳賤且死矣固不足以
報人之德也知其不能報然且施之真所謂弗德
其德者也
養以其久真以其積維積維久是以爲德德而德之或
表而失德而弗德然後能造孰爲斯施孰爲斯報德其
德者伐幹以斧弗德其德培以根土德乎(缺)乎其孰禦
乎
贈胡大夫
兵有三難一曰難知二曰難處三曰難言𦕈忽精微偉
哉胡公講辨必精以兵爲難是爲知兵是爲力學是爲
老成惜乎老矣未見設施其誰知公胷中之竒弗施於
兵施於有政所在所居斯民之幸
送吕清叔
寒水如烟霜似雪半夜疎窗透明月此時有客正不眠
淮上吟聲無斷絶
昨夜月初圓今宵月初缺月圓月缺本無情惟有文通
恨難說
惨惨黃昏天欲雪蕭蕭淮浦人聲絶風擊寒雲鴈正鳴
客眠孤棹燈殘滅
贈王觀文(并序)
盖古之君子以好賢愛士尊德樂義而爲之始亦
所以爲之終故大有其才大有其德大有其位大
有其功大有其名五者皆大而持之以謙道巳行
於天下澤已加於萬物法可傳於後世可謂美矣
盛矣盖缺然自視猶以爲不足也故於能賢有道
致恭盡禮將之以誠而加之愛心勢若不敢與之
鈞敵惟恐不得有所聞不得有所見也是以善其
始而光其終何獨古之人耶一有好之者是亦古
人也好之能之行之盡之古人之盛德也居今之
世而爲古人之事者王公其人乎某也不肖竊伏
淮濱越在草莽非有左右之介一日之素也食頃
之間使者相望叩其所舍即不肖而問焉如待故
人舊物也適以野處無良紙筆以報公命因略爲
詩歌見於私寫繕藁未及即不意其傳也既不汙
公几席公既受而弗却且置之齒牙間謂之爲可
也公之德量既恕如此二藁之略率然之罪顧無
辭以謝是以復爲西征篇焉大江之心波濤浩然
旌幢蔽空鼓吹合作歌酒半酣借壯夫勇士歌之
雖不足以娱王公之聽而動王公之容至於麾下
驍俊必將慷慨氣作奮思忠烈如班超傅介子之
比也其辭曰
一自西征登將壇探其窟穴除其殘鄰羌餘喘雖粗安
匈奴右臂殊不完聞公姓字摧膽肝穹廬部落匿可汗
何當飲馬朔海乾雄丈高勒燕然山古來從事多壯夫
凱歌得意更豪麤共公談笑觀投壺醉筆揮成露布書
歸來却佐神聖王愛賢樂道不敢忘德功甚盛謙尊光
始終一節郭汾陽
答張文剛
張子問著書使我長嗟吁有意在黃絹無能任白駒筋
力如老驥頥頷生霜鬚二子少且壯努力相雕枯
答劉子静
風蘭不復採風樹何由静一日復一日大龍自馳騁無
限好花開何異秋風景洒淚報君詩正是鶴孤警
荅穎叔
大使莫憂淮上叟萬事付之詩與酒若問我家何所營
爲比陶潜少三柳
和張文潛晚春(六首)
春在亦飲酒春去亦飲酒若問此間時便是無何有
又
昨日枝頭紅鮮鮮染人指今朝尋不見已在汙泥底
又
麥穎未黃乾桑實半紅濕恰得一犂雨田事正火急
又
人事無如何多於道傍草但問酒有無莫管老不老
又
人生少娱樂閒日亦有數藥草正肥時好望雲山去
又
風暖燕窠牢雲晴鳥翅健物生自有樂亦各適其願
示諸生
子莫爲文學纖麗湏是渾渾有古氣本源要在養諸中
不然恐汝爲時軰
謝張尉
魚葅乃以玉版名可將苦酒試光明張華陸機勿下筯
盤中恐作霹靂聲
送秦漕
以身送客情幾何以心送客情最多任意所之無遠近
不論山險與風波
贈鄭毅夫
摩天羽翮森森齊胸中壯氣蟠虹霓區區世俗誰相知
青雲岐路看如泥
送陳長官赴衡陽
楚天摇落霜風早山色依依江渺渺洞庭水寒帆影孤
鴈聲正在衡陽道君不見屈原憔悴賈生天遺恨至今
猶未了日晚江頭船住時行人莫望江邊草
南山有竒木贈慎彦鄰(并序)
慎彦鄰與予爲故人又與予共學予愛其才卓然
有可爲之資因其行作南山有竒木以贈之其欲
其充之也
人皆患窮餓子獨無寒飢子乃何爲者汲汲售於時漢
之公孫弘唐之張柬之子豈不知此與世相驅馳南山
有竒木犖犖松檜姿此木在深山年代不可知煙雲終
日蔭雨露早夜滋一幹可爲棟一枝可爲榱耽耽廊廟
中小大皆可施子豈不知此汲汲將何爲子其自努力
發憤而忘疲孔孟非異域行者皆可幾退之雖絶足大
步亦可追嗟子之兄弟與我如四支余言子其聽無使
我歔欷
答何楚才
有客能操耒而捨其良田有客善攻玉而探珠於淵二
者之是非子以為何如子乃捨所急若是其渠渠然余
有二說可爲不可爲所謂不可者子家無寒飢所謂可
爲者奉養之所資余此二說者子當慎擇之余嘗竒子
貎亦嘗憐子文不能爲子謀嗟哉空云云
還崔秀才唱和詩
元白有餘勢孟韓無困辭子美骨格老太白文采竒當
時大道久破碎人人文字萎苶而支離天生數子將卓
卓鴟鴞正成羣一鶚摩天飛嗟君不與數子共使君逸
氣填塞無所施我來雖無知黃金白玉看如泥自從詩
卷一入手掣然直上青雲梯十宵不睡亦不困厭賓日
日關柴扉秋風獵獵吹横河蒼天萬里生銀波起來半
夜吸一口睡魂酒病都消磨
贈慎叔良(三首)
昔日黑頭交今爲白髮叟約是三十年情好於此久且
待花開時同把一盞酒君看我門前兼有两株柳
又
昨日故人來慰此白頷叟两叟忽相見面色如飲酒將
此酒色面抵却春風寒飲酒豈易比懽好良所難我已
五十八君巳五十七人生勿草草两公湏努力
又
相逢便吐胷中竒直道而交與世違硯席已逾三載共
鸞凰湏約一時飛嗟予從事於今僻似子知音自古稀
好去上書言得失買臣猶取虎符歸
贈盧魯山(二首)
充囊勿用錢古律長短篇子勉如不已斯文終可傳
又
一詩將两年不出非空然為子有佳行重爲進德篇孔
孟有常處四通八達路其道甚坦夷行之莫能禦夜思
而晝行求至慎勿遽存誠防他岐積微從寸步積之能
不已其率可馳騖仁義固其常忠信乃先具正直常與
游前却慎勿顧所謂氣馬者尤宜審其御孟子言最詳
揚雄亦深悟勉之復勉之子無忽吾語凡我今之人皆
欲達其所而况鄊閭中待君為處女
寄秦少游(太虚)
子用心於我知者蔡彦規彦規今死矣誰能述所爲若
說子用心古人如此稀顧我不能報臨老形於詩
贈錢思權(四首)
好笑两學官果然作不了子去恐無船我眠幸有草君
看野田中閒花亦不少昨日有人來贈我吟詩藁
又
有客叩茅廬時来見鰥老今朝二十七春風有多少共
子樂有餘如何醉不倒坐中忽索馬歸慰親懷抱
又
有客懷剛義無物能干抱堂有白頭親惟憂甘旨少其
家十五口行計亦草草也湏謀饘粥不可使飢倒
又
同室與鄉鄰勢與他人異義當同子去豈敢徇於利但
恐登舟時無以慰親意沽與玉甕醅豈煩酒官義
贈袁評事
今年七十歲歲歲增康寕人間有夀鶴天上有夀星更
若欲齊椿但看南華經
大河上蔣寳文
大河者大事我軰安足明野人好狂言夫子知本情念
此有官守不可從公行心方愧古人渤海之王生
節孝集卷十
