節孝集卷十四宋徐積撰
古詩十六首
題寄亭(并序)
唐人亭榭好為美名者當時譏之以其苟於所玩
宴安酖毒弗戒弗勸者也山陽通判吳郡朱公即
其所居因地之宜構為棟宇名之曰寄亭寄有來
去曷常之有如旅人之棲籧廬也一出一入主人
弗與居處晏然氣貌如故曷者為得曷者為失曷
者為喜曷者為戚曷者為寥寥曷者為赫赫然人
之常情以去為諱以寄為不臧蓋有避是名而弗
往者矣又况肯名而居之者乎是其曠然獨得廓
然大悟内虚其心外無係於一物其所以為樂者
皆在乎其我而不在乎其彼也與夫患得患失問
蓍問龜從相師而問之者異矣如此而弗貴貴而
弗歌非詩人之志也
大抵人間同一寓外物之來寓中寓主人於爾本無心
誰使之來誰使去來時無所增吾悅去時談笑亦不輟
惟有山叟與溪翁屋裡閒雲船上月一從古往成蹉跎
失之則憾得之歌不從平路從風波或遭陷穽或網羅
有人嚙臂遺其親有人之楚復之秦侯門灑掃寧苦辛
牛衣涕泣傷賤貧誰人衒鬻來上書誰人乞貸留公車
誰人入關便棄繻誰思躍馬疾其驅更有隋時二隠夫
欲將林壑謀金朱倒行之輩尤可吁當時自欲烹其軀
却是揚雄所性恬誰須名字學韋賢積薪可恨汲生言
不道真風任自然自然處者其為誰以寄名亭如此竒
俗人所患在失之安知達者靜者心平夷達者洞然無
所蔽靜者泊然無所累無蔽無累無所營其中主者性
與誠登斯亭兮觀斯名人間萬事皆可平
耳邊啼鳥喚不起
耳邊啼鳥喚不起有人醉卧春風裏被花迷入夢魂中
却上烟霞弄瑶水
偶述
淮隂寄食卒為將南陽朝卧卒為相孟軻之道其如何
枉尺如何直尋丈
有客不為賦
有客不為賦而乃求榮階是猶適吳楚却背東西來孟
郊從進士聞者徒相咍退之髮巳秃知巳其誰哉余獨
謂不然此事何足哀但恐子之道未足為竒侅子歌堅
誠好不為利所回得則為顔氏失則為隤敳為子歌一
闋為子酌一杯余歌為爾宜何歌余聞日月如飛梭但
憂其道不到古窮通之事余如何
八月十四夜
有人望月吟太虚半夜秋風生碧蘆碧蘆風起吹老桂
吟聲入月驚蟾蜍明夜中秋更好吟兔肥蟾大桂成林
桂兔之外有何物玉池水到中秋溢秋風刮水如霜滴
中秋月下作贈吕祕校
去年中秋月與子共吟詩今年中秋月與子嗟别離前
書約相見頗說中秋期夜久風霜寒對月空相思
寄汝弼
山陽如許大不與我同住翩翩鴈與鴻可惜分飛去淮
中極清泚亦有洲與沚一鴈自安棲一鴻望江水
寄張宜伯
空中氣候何蒼蒼風力不勁雲不黃一冬無雪農家忙
為憂麰麥不豐穰若有雪時滿引觴仍將詩去報庾即
牢收浙帥厨中羊恐有劍客過城隍(山寺雪夜諸僧圍爐有美酒肥羜之)
(思坐中有劍客提劍而起俄而携一銀榼酒一肩羊乃浙帥厨中物也出北夢瑣言)
漁者
縛竹編茅雜亂蓬四籬俱是野花叢莫道江湖山色好
籬落不禁秋後風秋後風從西北起身上蓑衣冷如水
夫妻却在釣船中兒孫走入蘆花裡夫妻不會作活計
辛苦賣魚沽酒費兒孫身上更貧窮白日無衣夜無被
昨日前村酤酒處今朝忽見無人住聞道江南地更暖
移舟急望江南去
釣者
有人口誦浮雲曲手把瀟湘一竿竹荻花洲上作茅庵
坐看江頭浪如屋
漁翁
白髮老翁心似鐵網盡溪魚猶未歇船中渾是賣魚錢
買酒烹魚醉明月
漁父樂(六首)
水曲山隈四五家夕陽烟火隔蘆花漁唱歇醉眠斜綸
竿蓑笠是生涯
無一事
見說紅塵罩九衢貪名逐利各區區論得失問榮枯爭
似儂家占五湖
堪畫看
討得漁竿買得船歸休何必待高年深浪裡亂雲邊只
有逍遥是水仙
誰學得
飽則高歌醉即眠只知頭白不知年江遶屋水隨船買
得風光不著錢
君看取
管得江湖占得山白雲同散學雲閒清旦出夕陽還不
知身在畫屏間
君不悟
一酌村醪一曲歌回看塵世足風波憂患大是非多縱
得榮華有幾何
濉陽
嘗聞唐李氏世號為賢妻以力營七喪或謂難庶幾孰
知蔡家婦其事乃同之豈特在中饋無往而無儀孝於
其所尊慈於其所卑既知義所在終能義所為我生至
此極我嫁逢百罹其屬死略盡其骨俱無歸身為未亡
人心乃真男兒以已任其責無忘須臾時但恐事不濟
安知恤寒饑乃捐奉生具而為送亡資面不御膏沐首
不加冠筓金珠鬻於市文綉容何施更無囊中裝唯有
身上衣殆將截其髮幸苟完其肌所得蓋良苦所積從
細微如此十年久猶以為支離日下卜諸良宅兆相厥
宜一舉十八喪一旦得所依手自植松楸身亦沾塗泥
何暇裹兩足但知勤四肢居者嘆於室行者泣於岐鳥
亦助叫號人思操虆梩冥冥長夜魂所獲喜可知鬱鬱
佳城中不為中道尸卒辦其家事少慰而心悲義深海
可涸行堅山可摧孤誠貫白日幽光凌虹霓吾聞古烈
女犖犖非無竒一死蓋易處一節亦易持至如張氏者
使人尤歔欷誰為孝婦傳誰為黃絹碑亦有淮上翁為
述濉陽詩移書太史氏無令兹逸遺
臨卧
臨卧更飲一杯酒自唱仙謠拍雙手春風欺醉入懷來
留下亂花香一斗
哀哀詞
哀哀復哀哀哀哀至此極孤兒與慈母中路忽相失恍
惚須臾間終日不復得誰復坐我堂誰復入我室誰復
飲兒酒誰復哺兒食兒饑復誰念兒寒復誰恤耳不聞
慈語目不見慈色譬如行路人日遠於一日行人猶可
期遠道猶可追天窮地盡處一日猶可歸哀哀復哀哀
此去無盡時誰言生離别不如死别離君不見人巳閉
門鳥巳棲黃昏塜畔孤兒啼
李陽冰篆
書之有古篆文之有六經秦漢而下浸以徙隸學基路
生重扄其間述者亦世出牛蹄之水纔一泓先生之志
在復古胸中直氣何森森獨乘騏驥追大朴執縛浮銳
攘欃槍手中一筆千萬變天風號令驅雷霆地蟠蠖屈
體既具鶚立虎視勢乃成剛柔伸屈有常勢天地之道
陽與隂傑然出者其勢聳嶽仞五千磨太清盤然屈者
非一屈黃河九折來滄溟龐然一畫勢自若老將堅卧
中軍營至於一點亦有象地丘人目天之星先生大體
貴淳古輕輕重重齊權衡周家太師負黼扆高冠大旆
朝王庭唐虞二帝正揖讓臯䕫稷契環兩楹聖人作樂
有大本剔抉滛哇完古音大匠作室以規矩悉去臲&KR1142;
除斜撑專車骨節世不朽今乃一縦而一横巨靈以手
遏大難印入山骨磨不平雄恢嚴毅不可犯手中常握
十萬兵信乎創字自有說宜必象形而象聲天地之大
有萬象萬象不能遁其情嗚呼篆法乃如此大哉剛健
純粹精走獸之類為麒麟飛鳥之類為鷦鵬蹊徑之類
為大路垣牆之類為堅城以德論之為聖人以法論之
為朝廷傍睨衆字乃可笑太山之重鴻毛輕亡國之主
好逸豫兒女子輩多驕淫聖人之後惟孟子古篆之後
唯陽冰金渾玉璞天下寶嗟乎世俗多聾盲欲行古道
世輙笑欲言古道世輙驚志之所之在一賦斗筲之器
徒易盈雕蟲篆刻滿天下不矜實行矜虚名六經塵土
塞高閣聖人之道成坎坑况乎古篆固可棄胡為獨好
于先生
節孝集卷十四
