節孝集卷二宋徐積撰
古詩十四首
瓊花歌
春皇自厭花多紅欲得花顔如玉容春皇青女深相得
先教歛與秋霜色乃有雪月供光星榆獻白㪷量銀漢
琉璃濕人間美玉搗作灰荆山崑山鬼神泣天上有人
名玉女投壺之外能為素姑射神人解種花先須此物
為根芽天罅地竅掬精粹蟾身驪頷偷光華其時正是
天地交二氣上下隂陽調此花孕育得其正其間邪氣
無纖毫所以其色為正色出乎其類拔乎萃一如君子
有諸内粹然其色見於外三月將盡四月前百花開盡
春蕭然揚州日暖花開未春香不動花房閉仙掌秋高
玉露濃鮫人泣下珠璣碎黃鸝本是花中客啼盡好聲
求不得春皇費盡養花心春風使盡開花力春歸鶯去
花始開誰人放出深閨來唐家天子太平時太真浴罷
華清池紅裳繡袂厭君眼更作地仙披羽衣麻姑睡起
蓬萊島風吹玉面秋天曉洛川女子能長生水中肌骨
成瑶瓊褒姒不見諸侯兵盡日不笑如無情宋玉移家
安在哉東隣不畫燕脂腮卓文君去成都速錦衣金翠
慵裝束吹簫容貌果何如見說其人名弄玉若比此花
俱不足淫妖怪艷文之累一如婦人有賢德不為邪色
辭正色孀居之女能自持終身唯著大練衣又如正色
立朝者不以柔媚為奸欺以此論之乃可重人之不正
將胡為論德乃是花之傑論色乃是花之絶洛陽花名
古云好看花須向揚州道君不見去年花下吹黑風霹
靂閃電搜玉龍此時半夜花光中不覺屈曲蟠長虹又
不聞天上琳琅樹種在烟霞最深處白雲枝葉白玉英
此花莫是琳琅精此花愛圓不愛缺一樹花開似明月
襄王半夜指為雲謝女黃昏吟作雪杏花俗豔梨花粗
柳花細碎梅花疎桃花不正其容冶牡丹不謹其體舒
如此之類無足竒此花之外更有誰世非紅紫不入眼
此花何用求人知詩人自與花相期長告年年乞一枝
姚黃(并序)
紫霄漫翁李道源見約分吟姚黃余畏其才不敢
措筆不得已而後塞命因為之序曰天下牡丹九
十餘種而姚黃居第一其名雖千葉而實不可數
或累計萬有餘英不然不足高一尺也花肉既重
其梢下屈如一器欹側之狀此亦花之巨美而精
傑者乎是宜見於詩而不可泯然使寂寂也
黃河南畔伊川北姚家宅是真花窟古來多少豪奢兒
埋却千鶯萬鶯骨中央精粹得之多西方秀氣來相和
天與明光常借日水宫暗脉正通河春風如酒半酣時
誰教糓雨報花期司馬坂前嬌半啓洛陽城内人俱知
姚家門巷車馬填墻頭墻下人差肩花上紅綃都蔽日
花傍翠幕恰如烟玉面兒來爭供帳錦袍郎去鬭抛錢
無人不說姚花好費却春功亦不少日長風暖綠梢低
坐上金仙困將倒麴塵餅劑和香檀何以貯之承露槃
爛錦脫來嫌太豔鮮衣染就欲驂鸞君看此花肌肉豐
一尺餘高千萬重粧面深藏青步障寳冠斜墮碧霞叢
步搖好稱釵鳳凰玉鐶犀珮珠鳴璫帝女何緣心好道
阿嬌安用金為房紺窠累棲舒鴈雛沉烟噴出狻猊爐
一種養成餘意態千花瘦盡春肌膚峨峨一器欹且傾
覆杯難辨鍾與觥染以鮫綃求正色叩之玉挺希宫聲
魏家紅共牛家碧迭覇花中聳高格如今俛首甘下風
九十種中為第一此花莫似武昭儀出得宫來不畫眉
情貌欲為狐媚態衣裳却是比丘尼楊妃本是傾國身
脫却紅襦號太真河水欲濡頭上髻馬嵬猶著舊時裙
物色一定猶可疑人心多變宜難知容易莫評真與欺
貌或如是心或非君不見老莊有深意萬物之中最防
偽
大松
東海有物天下雄萬靈戮力生竒松天精地粹萃其下
滄溟百道來相通一根直去穿九泉一根斜插鯨魚淵
遠者壓折巨鼇背近者倒纏山根偏小枝可就千鈞弓
大枝可掛萬斛鍾唯有老榦苦難狀吕光營外堆玄龍
身披北帝雄犀甲虎賁連臂圍不匝無計都將大地遮
有心盡把浮雲刷樛枝入地旋復上怪怪竒竒非一狀
谷陵相變任古今土木兩行專王相列幟空遺渭川壘
犒師留得楊隋帳玄駒來撼亭亭蓋渌魚飛入蒼蒼浪
最是半霄風雨聲山妖走盡川魅驚十萬爭揮鐵槊騎
百千齊闞黑旗兵有時海面波濤小一部仙韶下蓬島
殘聲逐水散鳴琴遺響穿雲聚啼鳥混沌死來凡幾朝
清氣濁氣痕未消獨葉聳來新蓋鳳䨇柯合處舊藏蛟
其本既異其事殊德若有容材有餘大鵬斥鷃皆可居
相忘有似江湖魚美哉此木真不凡能以智免斧斤間
過盡工師無所用莊周應作不材看大松大松如此竒
方輿圓蓋不可知隂陽山海氣合離不然神物相護持
芰荷歌(并序)
荷之初生如孔雀團花如鈿如錢如海上渌魚之
膽其方卷者如瓦斜卷者如牋卷而舒者如杯舒
之大者如槃其花如處女婦人其翛然而出乎其
上者如墻頭冶容其偃然而隠乎其下者如閨房
之秀静而正者也其鷗鷺之屬往來嬉戲毛色鮮
明者白紵即也於是賦之者窮物之形而寓意故
有焉其亦庶乎如有所補姑不至於苟作者也
孔雀團花翡翠鈿青皇抛盡買花錢渌魚飛膽大如拳
琉璃瓦墜紫微天湘妃曲譜誰可傳彩毫不動斜卷牋
我家食客常三千杯槃一樣青瑶圓麻姑下來尋水仙
不見波瀾只見煙昨夜秋風吹洞房起來先著碧霞裳
半含笑面齊鬭粧家家院落紺為墻不道採花人在傍
貪看飛來白紵郎亦有美人貞且良獨在碧綃幃下藏
雙樹海棠(二首并序)
雙株海棠者余秦中時見也其高皆數十尺翛然
在衆花之上與夫江淮所産絶不類矣或說荆南
官舍亦有兩株其姿豔柔婉豐富之美前篇所序
者皆其略也而此篇雖多亦未有以為工者然後
知李杜無詩其所以為真能詩者乎雖然是亦可
惜恨也使李杜輩俱在方春盛時花豔正開風温
日舒置酒于兩花之間半酣而賦之不亦美乎二
三子能者姑為我歌之如何
獨樹已難有雙株豈易培東風三月後濃豔一時開種
是鴛鴦骨根非玳瑁胎英英萬千數滴滴四三枚恐淡
添猩血矜香棄麝煤鮫綃翡翠眼寳鈿珊瑚杯絳節朝
真去丹砂駐貌廻童粧兩株色花格一僊材自得驂鸞
侣何煩跨鳳臺明珠留漢水碧洞寄天台對舉霓裳步
高鋪繡被堆超如御烟霧勢欲擺塵埃冶豔皆泥滓卑
枝亦草萊好臨湘水照莫近宋家栽漢殿昭陽寵唐家
學士才浴終蘭液濺帖就茜羅裁惜粉輕勻面偷霞試
點顋急窺鸞鑑了齊報玉人來不是沾紅雪仍非汙落
梅啼痕纔髣髴佇立各徘徊真態有如此深情安在哉
歌闌都不語舞困可堪推淡若疑相犯烘然笑自媒畫
眉即忽誤挾彈客應猜灑絳誰先戲揮朱亦共陪差肩
奉青帝聯袂踏蒼苔好被金錢擲宜兼玉箸催羅巾如
可拭瑶枕謾為灰供帳朝還暮買春瓊與瑰一枝懷舊
物百醮費新醅目斷秦山遠心分荆渚隈柔姿誰是偶
溫德汝為魁綽綽閨房秀怱怱風雨摧離歌連理曲送
酒合歡杯墜臉殷金谷冤情怨馬嵬烟波水東去岐路
日西頽遺恨傳芳草餘隂伴綠槐香魂如未散相弔復
相哀
又
此花出在海州東千濤萬浪圍山峯不知誰是栽花翁
花根屈曲蟠雙虹英英鬭繁葩葩豐晨霞夕霞滴不供
歘有神物射蛟龍團團血濺搖春風超然花格非凡容
吳姬半嚲釵頭紅誰人移下海中山神仙姊妹來人間
人間無玉可消斑歌姬舞態都且閒當時血淚亂瑶關
金槃洗面痕猶殷吹簫郎去先騎鸞粧未成時情巳闌
漢臯臺下嬌蹣跚曾解明珠瑶珮環無媒不嫁矜殊顔
自共美人香往還霓衣同步紺雲車麻姑面上藏丹砂
綠鬢巳墜金釵斜酒紅不著羅衫遮且教半笑含春華
但恐分飛成亂霞宜哉天下為名花連根都種名卿家
溫溫容態孰可加有如女德貞無邪共君醉倒插烏紗
從他羣兒笑啞啞
玉女花(二首并序)
部使者林公作玉蘂二詩并序其事同使趙公屬
而和之亦以見命因吟之為玉女焉蓋序詩者以
楚花為楊花别本也則玉女者其亦庶乎可以為
之别名也
楊花可與名玉妃楚花可與名玉女天上瑶臺是本居
人在月宫合同處一點難容赤水霞平生冷笑巫山雨
此女持身色太嚴玉璧如槃求不許
國豔雖殊情太少蛾眉不畫雙瞳瞭新就明河洗面來
更佩明珠踏瑶草不用朱鸞與紫霞玉麒麟駕白雲車
君看面上都無邪更看身上都無瑕越王國女金可邀
卓王孫女琴可招更有秦王家弄玉嫁人只被愛吹簫
和李道源清風謠
漫翁說盡清風好猶能顧我邀吟藁吟時欲倚白雲飛
到時恐在紅塵表有如列子御風行百骸齊奮雙瞳瞭
借問清風何處來玉水之心玉山杪曾經崑閬拂瑶花
亦度瀟湘過蓬島借問清風何處居深寄碧蘆藏綠篠
芭蕉徑舞鳳衣寒薜荔墻飜龍甲老遺英墮籜無處尋
一徑十年未曾掃但恐春深花木稀定知秋後冰霜早
快心何羡楚王臺披襟適得麻姑爪中山酒客飲輙醒
八斗司徒醉不倒簫聲易咽笛聲哀客思難平物容愀
君看簷前避暑巢不是巖烏即沙鳥萬谷藏冰山氣來
千濤噴雪江聲遶借問此間清奈何况是中宵月華皎
鷄鳴漏盡眠不成披衣起看冰壺曉便乘枯木飲明河
仍御雙鳬入冥杳籐床角簟無所施綀布蒲葵價彌小
有客俄如夢覺時竊笑夢中何擾擾中心無累清則明
蔽者常稀欲者少兒啼女笑坐可忘獸鬭禽嬉悟俱了
毁譽一過遺如空富貴浮雲視彌藐古人凛凛良可思
世俗紛紛何足道嘗聞外物可娛中所以詩人取萱草
誰何乘興為此行坐擺塵埃出汙潦賈生可與忘悲憂
楚屈猶將醒懷抱區區何用作離騷弄琴聽我清風操
望淮篇示門人
閒花落盡春無有脚踏青紅望淮走到淮適值晩潮來
滿淮鼓吹風波吼傳聲急喚釣魚船船未到時洗雙手
買得船中雙白魚便訪村前五青柳旋烹野茗問村醪
五柳隂中坐良久此行大略類陶潛但乏黃花白衣酒
操舟人去一點鷗帆入雲開何處收孤鷗浴處依淺灘
修竿放餌投深流豈無野婦荷而汲亦有老翁行且謳
君看此景直幾錢此時正是夕陽天便教金印大如斗
何似魚庵共釣船有人問君莫要說懷中取出吟翁篇
太華
怪怪不可狀誰云仞五千直侵黃道窟高傍白榆偏秀
氣環秦甸濃嵐滴渭川掌高長托日漢狹半含巔夜響
金丹杵秋香玉井蓮排虚摧勁翮横銳决浮烟隠豹文
章異孤松節操堅渴虹麤飲澗饑虎瘦吞泉磴道竒花
合杉株古蔓纏羣材皆挺特餘壤可陶甄義獸期臻萃
妖狐困墜顛二關資控扼萬里暢垓埏直勢南衝斗雄
姿北闞燕波濤清大海風雨到窮邊鎮壓地常靜磨礱
天更圓他山皆俯視何物可齊肩
管春風
我是蓬萊山上客為管春風歸不得今年更是春來遲
江南未寄梅花枝探春童子青霞衣時時去上青雲梯
春風消息苦不遠瑶臺瑶水冰霜淺蟠桃花在海東邊
此花不煩春一點東風日夜來人間到時先催草根軟
大都紅紫心先動小桃先覺枝頭重更有纖纖楊柳枝
路傍先得行人弄詩翁自愛蟠桃花鸞鶴不在無雲車
城南夜半無酒家和冰和雪吞月華有客笑中携劒去
偷得銀瓶與肥羜詩公兩眼看浮雲為管春風不回顧
高樓春
山陽有客似相如身著儒衣當酒壚塵埃市井不到處
煙霞往往生衣裾一竿横掛數幅帛題云酒味如醍醐
三月高樓滿春色椒漿瓊液盈金壺盤羅江笋烹淮魚
櫻實赤玉梅紺膚彈絲敲金半空裡醉揮玉爵撞珊瑚
憑闌直下是烟火坐上清風凌太虚夜深正然紅蠟燭
羅幕遮風留客宿是人俱愛何家樓自是何君德如玉
淮之水示門人馬存
君不見淮之水春風吹春面洗青薰衣綠染指漁不來
鷗不起㶑㶑灔灔天盡頭只見孤帆不見舟斜陽欲落
未落處盡是人間今古愁今古愁兮將奈何莫使騷人
聞棹歌我曹自是浩歌客笑聲酒面春風和
節孝集卷二
