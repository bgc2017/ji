節孝集卷二十五宋徐積撰
律詩三十四首
清虚臺題華州崔氏園
名園自郊谷何况築高臺酷暑未嘗到清風長自來雲
嵐瞰山罅煙水近池隈誰更將松竹蕭森四面栽
華州太守花園
南園花謝北園開紅拂欄干翠拂苔却是梧桐且栽取
丹山相次鳳凰來
送李守
莫說真州南畔路楚望亭南路已遙只可寄聲來見問
更難折簡去相招船頭何處逢秋水山下誰家把酒瓢
且趁潮行急搖艣到江州後更無潮(癸亥六月十三日與朱至機坐間得)
(此到江州後更無潮一句其夕枕上成篇也)
擬和御製賞花釣魚
禁苑千花一夜開祥烟深處翠華來重輪日色輝天步
萬歲山聲薦夀杯魚躍靈池初浩渺鳳巢阿閣正徘徊
姚虞臣主方賡唱蓬蓽儒生願竊陪
舞
十幅華裀遍畫堂仙家粧束學霓裳一雙舞袖鸞凰勢
滿院春風羅綺香巫峽朝雲無定意漢濱珠珮雜鳴璫
歌聲未罷全無力歸去重闈泣暈粧
錢塘江潮(二首)
獨𣲖豈從天漢墜千濤爭趁海波還齊聲怒過轟雷鼓
亂沬噴來碎玉山塵土刮開心目外冰霜留在骨毛間
君看江上潮平後恰似魚龍戰鬭閒
滄溟幾道入江淮此獨竒哉復怪哉風雨初隨霜練起
雷霆俄送雪山來豈無海物齊驅過亦似神兵合陣廻
君向西湖亭上看杭州不信有塵埃
秋水
水與秋月色清無一點瑕有情山共遠無恨日初斜鷺
下沉寒葦鴈空遺暖沙旋將堤畔木學泛斗邊槎
題東軒(二首)
我有東軒景喜君為此行一如曠野外四面好風生但
見雲連樹不知山是城重來如有約秋水夕陽明
又
我家東畔好凭欄柳一林邊水一灣城下人煙都似野
城頭雲樹恰如山
中秋月(二首)
青女霜華夜不收一天如掃月如流素娥奔去已千古
狡兔隠來還幾秋冷逼蚊雷聲陡息光摧螢火色何幽
塵埃兩眼洗不净安得凌雲萬丈樓
珠箔珊珊掛玉鈎金梯軋軋倚紅樓桂搖團影上層漢
桐墜疎隂纔半秋萬頃玉田和露白一環瑶水帶霜流
何人獨向繡幃泣燭淚淋漓香篆幽
九月九(六首)
九日一首上煩運使殿院一笑并酬酒伴賢關之
句(林旦次中)
九日諸公欲上山淮東病叟正閒閒如從酒伴無慙色
儻論賢才即汗顔適載巨瓢尋陋巷仍封大軸委樵關
不知我是扶犂手玉樹成林盡許攀
又何必一首自賦也
何必南山與北山此心非獨此時閒手持白酒為常事
頭帶黃華是強顔醉後浩歌來就榻醒時清嘯起抽關
誰人遺我明霞曲聲在赤霄無處攀
又有人一首再酬運使殿院吟筒之句
有人才思聳如山已燕淮亭未肯閒親載綠醽温病骨
更歌白雪慰蒼顔老憑書几猶操筆暮等吟筒正啓關
兩手塵泥俱滌盡金莖玉露我須攀
又桓家一首上煩太守公一笑輒借劉伶事以奉
老氏之教又借陶潛事上謝明日之燕所以煩公
一再笑也公蜀人也蓮峯繡嶺即其奉使往來之
道是以為公賦之公既感之矣吟哦西望能不依
依乎(程守諱之元)
桓家賓客正尋山劉子藏身盡日閒忽為著書驚晩節
更因把菊覺衰顔白衣來緩思沽酒繡嶺登高夢入關
最好蓮華峯上路藤條葛蔓手齊攀(蓮花繡嶺在關中往關中謂之入關)
(往關西謂之出關蓮華峯五千仞登峯者須攀藤挽葛繡嶺宫在長安臨潼縣望之如繡也)
又堂堂一首上煩通理朝奉一笑所以酬交鋒將
壇之句如賜一再觀即一再笑至於撫掌也盖其
力盡辭窮緣大句而變為此章也
堂堂兵陣列如山羽檄交飛勢未閒敵國正強無備處
我師潛遁若為顔已張火炬嚴刁斗更使轅門置鐵關
欲就將軍送降款金城萬雉莫能攀
又不是一首上煩運使殿院一笑用琴嘯事以酬
稽阮之句也公詩不來數日矣故用武侯強伏事
也廼今日吟筒復來故用秦人開關事也諸公各
以詩來四面受敵師老兵疲困於奔命以其所備
者多也故有遁逃之句也復可一再笑也所謂驚
坐客者是陳孟公也短篇小章猶足以為孟公邪
公可復觀之可復呵呵一大笑也詩者吾家之鼔
吹也引聲吟哦無一事能干其間亦復時自笑也
詩中之趣公所自得迺信筆及此
不是妻孥須入山著書未得片時閒琴逢嵇叔難施手
嘯比孫登合靦顔幾日偃旗兼卧鼓今朝延敵又開關
我師欲遁無歸路嚴壘如雲試一攀
除夜四首
春意怱怱又欲還一年都似片時閒青雲有路終須到
白日無情不暫閒任老豈妨修古道更貧未肯憶深山
明朝獻夀何為祝長著斑衣奉母顔
但得文章與道深年來年去不關心幾時上得青雲後
兩鬢從教白髮侵匣内深藏三尺劒罇前獨抱一張琴
辭高調古彈將曉待倩春風聽此音
一燈高照草堂中大笑高歌送歲窮柳色花光將屬我
雪寒霜凛更相攻銅壺漏促三更盡白玉罇深一釂空
待到平明無别事只將詩句贈春風
前日慈闈獻夀觥為親歌詠祝長生被君翻作陽春曲
却使巴人和不成
喜雨上山陽守
山陽太守奉更書盡束行裝載軸艫已有仁風為惠愛
更留甘雨活焦枯秔塍帶溜蒼苗奮麥隴藏煙紺穎敷
看取北郊臨去日爭先獻酒是農夫
詠雪
雪者隂之類大寒之所為於人無暖意著物有消時萬
草若相畏孤松亦自持閒階不須掃日照與風吹
答雪
一夜寒聲夢不成讀書燈暗雪忩明起來待唱巴人曲
間得陽春第一聲
春雪(二首)
天上星榆一夜彫曉風吹緊下層霄溪頭岸狹流應漲
簾外春寒到不消數騎急投村墅宿幾人忙奔酒家謠
登高望遍東城路又領詩兵戰寂寥
雪滿東風只到關西飛還不到長安鷺翹孤白精神徤
鶯歛黃金羽翼寒遠嶺玉迷樵木徑晩溪冰壓釣魚竿
隴頭鼓腹謳吟者但向深秋前後看
雪中書事
聞道西家高捲簾昂頭吟笑雪花天東家正泛一杯酒
北望孀親夜不眠
秋風
萬物已衰歇乾坤正泬寥數聲何處起萬竅一時號好
水望君惜殘蓬任汝飄霜空靜如掃努力助飛鵰
秋雲
淡似秋河水濃於春塢煙隴頭寒塞鴈峽外晩江天忽
斷月華墜乍明虹影連西風休強管飛勢自翩翩
樵家
隣叟是耕漁怡然只自如草迷春徑狹雀噪晩籬疎自
向林泉慣翻嫌市井居兒童盡樵採斗粟亦無餘
村家
階前生蔓草門外是多岐老叟行無伴兒童飽自嬉鴟
羣巢衆樹狐迹過疎籬不肯勤耕耨豐凶為有時
漁者(二首)
枯笠搖風雪滿衣年年辛苦事漁磯有時釣得鱣鯨上
又被行人買得歸
家住前村蘆葦中一生無事是漁翁眼看波浪如平地
身向江湖若斷蓬小艇醉眠寒夜雨短帆閒掛夕陽風
營營市井應相笑不道錐刀盡是空
織女
此身非不愛羅衣月曉霜寒不下機織得羅成還不著
賣錢買得素絲歸
節孝集卷二十五
