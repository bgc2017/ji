節孝集卷十五宋徐積撰
律詩二十六首
弔屈平(并序)
漢文帝時賈生親弔屈平于湘江其後揚子復弔
之其書謂之反離騷自岷山而投諸江客有松滋
令朱明府至幾赴官故因其行附而弔之以是詩
也
洞庭湖口君須過為我回頭弔屈平楚國誰曾憐直道
湘江依舊寄冤聲反騷義命賢揚子作賦譏傷陋賈生
若是獨醒無不可荷蓑猶可釣而耕
重陽日訪馬存秀才席上寄崔公太守
區區拖損一紬袍行到郊居力巳勞有命自知誰畏禍
無災可避謾登高黃金菊滿花情薄白玉樽深酒興豪
盡日使君人不至淵明吟醉也陶陶
哭彦規七首(并序)
徐氏居鄉與蔡氏最舊鄰屋對宅凡巳數世矣故
余知蔡氏為詳於彦規又詳也然以斯人足以知
我以我亦足以知斯人不必鄉鄰之舊也初彦規
為兒時與兒曹羣行余在簾箔間望見覺其氣貌
異於羣兒意甚念之後一日忽來刺謝然後知為
彦規矣取其所為文讀之巳與時輩不類蓋其辭
皆所自出又能自立意理不蹈不襲凛凛可畏矣
才固出於性也然後至於充積盛大也如此宜其
文名冠其東南之秀而賢士大夫所以親慕者不
獨在乎文而巳也余外氏在關中自祖父母而下
凡八九喪積數十年未葬彦規却有關中官即與
之買地又為之謀葬其棺衾器皿一切所須自首
服而下裳衣舄履無一物不具葬有月日而彦規
病矣即以成事付其孫王正行其所未了者獨未
為埋銘一事不見其棺就窆耳蓋彦規平生用心
其義大率類此而世俗必待見而後知之也彦規
卒官京兆其守吕公哭之甚哀應襄事所須盡出
吕公也而至於謀及家事如鄭元於孟氏也於是
諸公遣使相屬有二主簿者唐君劉君也亦忠於
其事近乎孟氏之有樊子也孟氏無兒女二季俱
在江南東野以六十四歲赴興元之辟道病卒於
閿鄉其妻買棺用二人舁歸洛陽此亦不足為窮
也唯其不幸無子耳彦規兒女六人以四人自隨
自寢疾至屬纊常在骨肉眼中同官問訊朝夕在
門食飲藥物不問可知其得所也易衣而後斂擇
木而後具棺不知凡用若干人舁歸兒女護喪道
中早晩饋食其伯兄與二季率内外親屬迎喪於
洪澤葬于先塋既葬而虞設几筵饋食如平生時
嗚呼神乎其安之乎子可無憂矣孤兒女有所依
不失所也諸蔡以骨肉之恩同謀婚嫁在數年間
耳二子使從師學凡我鄉里之人必有忠於教誨
者焉子雖不幸矣將亦以此自慰也古之人或死
於亂死於䜛嫉誣罔幽憂怨懟不平之忿或死於
浮死於驕死於毒害少恩死於不及巳甚而最甚
者姦諛佞邪情狀暴露羞辱氣沮以至於死也彦
規官為主簿隨所居官以行其義也面無邪色口
無邪言身無邪行所以事上官也生於平世何所
戚耶君子謂彦規生為有義死為正命故謂之有
終也嗟乎彦規生平不幸動輙有礙所欲者不得
為所為者不如所欲唯葬王氏一事臨死時適無
礙耳使之平生無不幸盡其所欲所為及於物者
何如也古之人既貴用事矣而不如意者十常七
八何况匹夫賤士乎此君子所以常恕而不恕者
常巳甚也凡吾言所以及此者非以示後也將以
慰彦規於九泉耳喪至之日余扶疾往哭其棺巳
下將掩壙也因感范巨卿事意有所愧既見於詩
即夜夢彦規見予於僧廊握手號哭嗟乎彦規雖
死猶能相恕且不忘我豈顧不能為張元伯者乎
我自不及巨卿也
巳矣哀哉死有終青衫就木未為窮義如有枉榮斯辱
事苟無邪蹇勝通力致全喪關右帥泣尋孤櫬郭西翁
精神入夢非生及使我低顔愧古風
初余視子髮垂肩及至成童便聳然憂患纏來成白頷
聲名隨去入黃泉孤甥見恤情非淺暴骨收藏義可傳
多少文章零落盡朝廷何處訪遺編
與君相得久忘言晩更傾腸共豁然剗盡丘陵平作路
決開溝澮合為川古人刎頸終相殺世俗操心愛脅肩
六十老翁能有幾却尋舊友向黃泉
有時半日兩敲門語罷南窗坐北軒意外得文哀絶筆
理中論事酷能言須知是物非無本若論斯人自有源
不蹈不襲真所性洪河自古出崑崙
青衫伴我情彌重白首期君事忽乖天下若教俱好義
道傍安得有遺骸且將綿蓋孤兒寢誰折荆為稚女釵
吟至此篇還索酒更持薑桂坐寒齋
我誦千濤噴雪詩急提筆去寫僧扉碧蘆隂處評文坐
黃菊花時載酒隨老丈為兒親送藥衰翁頼子少呼醫
最是秦中葬枯骨不須銘墓只鐫肌
道傍有無車馬通朝復莫兮秋且冬草頭半折木巳空
鳥啄噤兮霜與風白鷗肚上殘日紅一丘莽蒼黃昏中
亦有松陵怨詩否此詩誰訪談玄翁
贈胡大夫
好讀竒書好運籌横刀常賦玉關秋銅符正選千兵守
金印猶虚萬戶侯鷁趁潮來家易到龍投池上劍難求
應須讀盡平蠻策二廣封疆近吉州
寄吕帥(五首)
北邊控扼重瀛州虎視鷹揚屬壯猷盡道敵人新斷臂
安知漢將欲舂喉為文法度堆青簡奉使勲勞半白頭
六路全秦與全魏不須野戰覓封侯
師屯十萬建牙旗大纛森森重使威燕頷將軍宜繡帽
龍驤戰士愛犀衣銀鎗作隊行春去蠟炬成林校獵歸
更看鈴齋憑几處文如布陣翰如飛
北人勇悍真勍敵漢將威名重太山隠若金城當一面
横如鐵陣控三關防秋甲士屯田去牧馬氊裘避塞還
儒帥著書閒暇否兩淮人物太平間
帥臣所綂在燕南事事如窺指掌間仗鉞精神堪破敵
搤吭形勢正當關十州部分連滄海一道軍聲過黑山
文武非徒尹吉甫前時方叔已平蠻
事皆術内宜謀帥竒在胸中合運籌戰士常騎突陣馬
將軍須養犒師牛雅歌坐燕春歸塞緩帶行吟月上樓
且勸主人宜飲酒邊城六月巳如秋
贈劉懋功(并序)
縣令劉懋功赴官貴池見積於南郭出詩一章乃
淝上李次翁所贈并出其簡見索繼和因次其韻
以為贈言詩未及錄又得一詩於枕上併酬次翁
累詩見寄江南早春到官時候梅花正開如驛使
來并附此詩次翁得詩不一覽而止也即須依依
引首東北也白鬚老柳俱在目前其日之夕携酒
賦詩夢遊南郭矣
李令歸來歲月深池人得子貴其情定知縣事依前簡
還見官曹復舊清如問以思謀所貴能嚴而恕罰斯輕
芙蓉水上人相憶因寄梅花附此聲
贈汪判官
庾即醞藉本仙材適自王家池上回楊柳風前紅蠟炬
芙蓉香畔白髯顋便搖健筆揮詩藁仍替衰翁倒酒罍
說與泗州倪發勾夢隨淮水向東來
贈劉閤使
犖犖雄名駭世間堂堂誰敢舉頭看高談豹略今無敵
誰汚龍泉血未乾蠻貢急趨金殿肅胡蹤深入鐵山閒
關中自號詩書將肯愧齊王在將壇
寄路倅
此中可恨恨無山猶勝紛紛富貴間綠野盡充公好尚
朱門安得水回環對雲披住雲邊浪踏月空行月下灣
好戴宫紗著宫錦時時吟去復吟還
和范君錫觀梅(二首)
君看梅艷似何人不畫蛾眉色自真冷寄北風淮上雪
暖思南國嶺頭春莫嗔俗眼偏相棄若比夭桃太不勻
我共參軍同所好折來酣笑插烏巾
月庭有影終難辨雪徑無香不易分江上肌膚新出浴
嶺頭環珮忽藏雲少他幾幅青羅袂解與何人繡叚裙
我愛此花真一色將詩急報范參軍
和吕祕校觀梅(二首)
若論君顔色瓊瑶未足珍花中誰作偶物外獨先春有
艷皆歸樸無妖可媚人江南看已厭洛浦種還新日晩
巫山雨墻低宋玉鄰施朱其巳偽傅粉亦非真堪把歌
詩贈何辭唱和頻君篇為第一便可獻楓宸
又
寒梅雖淡薄乃是物之珍天與離羣性花前獨步春江
臯多冒雪山路不逢人根本蟠雖久花趺長自新妖姿
雖共處正色願相鄰縱使紅為飾何如素是真北人殊
未識南國見何頻須假東風力春香到紫宸
寄顧瀛州
本朝謀帥得雄剛氣語無邪面目方掌握事嚴持斧鉞
咽喉地緊扼豺狼鐵林猛士新翻陣幕府竒書舊滿囊
可減邊兵三十萬匈奴走入黑山藏
送倪敦復(三首)
手持報簡人歸後足步廻廊角住聲但恐舟行隨早晩
此時秋色半隂晴明朝路向雲邊望今夜詩須枕上成
四壁無燈窗有月直無老夢到三更
連朝送客經三日每夜忘眠約數更枕上尋船無夢去
窗間望月有詩成莫愁病叟添愁思為恐行人趁曉晴
急送村醪追後乘要教飲處憶南城
各自逄人且寄音仍須南北夢相尋巳成鳬鴈分飛勢
更值淮湖連日隂每論事時於義切重來别後此情深
山東定飲登高酒剩折黃花望我吟
節孝集卷十五
