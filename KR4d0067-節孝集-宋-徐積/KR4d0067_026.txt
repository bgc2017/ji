節孝集卷二十六宋徐積撰
律詩三十一首
雪(十首)
淮上飛花正皓然日車月御欲停鞭千形凛凛如無地
一片蒼蒼忽露天洞口似迷山路處斗間疑泛海槎年
長瓢酒挹雲泉釀大軸詩題錦水牋僧舍手抔留煮茗
漁庵缾貯借烹鮮喜餘稻糝投饑喙慚乏綈袍贈凍肩
白裏好張紅步障猛中宜擺綘戎旃掃開寥廓憑風帚
抉去紛紜憶劍僊獵火正燃雲有焰旅庖何在突無煙
(謂漫翁)未應門外同袁子曾買汙萊數畆田
君看飛雪競翩翩雲將爭驅正著鞭人望已酬殘臘後
物華兼値早梅天招沽北掾輸平日走馬西州憶少年
漏屋旋消濡敝褐破忩穿過濕餘牋蹄涔易見真窪滿
糞土難辭偽色鮮席戸冷灰人削迹朱門熱炙客摩肩
紛紛萬事還如此寂寂幽懷盡舍旃流水明中爭趁月
斷鴻深處獨藏仙誰家漁棹空聞笛何處樵村只見煙
最好耕農相賀了牛衣醉卧夕陽田
又
侯款諸祠方徹奠(謂張守)車回五駿既投鞭雲如大練生
淮浦雪似繁星落楚天有客弄花知樂歲何人感物惜
流年南城病僕惟沽酒西郭詩章但買牋隠伏急因明
處見垢汙多自夜來鮮傭將粺榖纔餬口拾去濡薪未
息肩白面韝鷹紅錦臂烏山圍獸赤繒旃却燃燈坐疑
為夢欲上樓看恐有仙玉鏡臺前侵皓月碧紗窗外弄
青煙樹頭還有鴻棲否船是寒沙水畔田
諸少逸駕追無前我乘駑馬持短鞭更添一老愛白雪
(謂漫翁)但開兩眼尋青天詩中戈矛欲揮我君家伯仲恐
忘年摇筆吟哦有裂管倒囊抖擻無遺牋誰知羣形消
即露却還本質汙與鮮田廬有蓬尚塞戸樵衣無布堪
補肩羣兒上壠芻且牧孤戍曝日旗與旃人間安得真
洞府空中失却飛神仙明月隨來會星弁白雲迎去升
紫煙溪灣留下斷虹卧山隂亦有玲瓏田
一夜五宫星茫然投壺笑電揮赤鞭何物變為淮上雪
餘花散入江南天東家乞火温稚子西隣賖酒娛高年
樵翁頭上笠戴月漁父手中帆卷牋庾子貞家但尋菜
鮑通直輩彌矜鮮卞郎方弄瓠杯杓浙帥已亡羊髀肩
當門正好張敝席隔籬可笑窺華旃最是珊珊上樓珮
恰如冉冉升空仙牽牛童兒飲河漢扶犁老子耕雲煙
漫翁何處拾瑶草自有梅花大庾田
又
江西詞客休刺船馬上俊郎休弄鞭且看滿城花落地
恰如窮谷曉時天松林獨幹凌堅操麥壠疎毛白少年
犬信宜將筒護紙鴻書須用帛為牋月中兩艷非投暗
物裏千形不較鮮最好一環圍井口有時數點露山肩
紛來上相揮長塵側去諸卿蔽曲旃水畔誰為佩珠女
車中人是行雲仙吟裁笛竹清梅瘦忽㸑琴桐濕更煙
近日無錢酬酒媪且教借賣漫翁田
又
昨霄夢看六龍淵鶴御驚回墜曉鞭萬頃落花春晩後
一床清水月明天門無黃雀張羅地室有玄熊應夢年
入竹好鳴寒玉珮寄梅兼附白雲牋楊妃繡段披方穏
李逸烏紗裹更鮮避色莫投粧婦指弄香須撲舞娥肩
羣烏噪過巢無樹一兔奔歸獵有旃溪叟正如翹葦鷺
山翁彌似出塵仙僧簷鳥伺齋餘飯客竈猫棲㸑後煙
且報漫翁來掘壁牆間便是我家田
又
吟懷忽共雪紛然罪逆餘骸自可鞭罔極之恩無報日
難平所感欲呼天身騎騕褭成童歲手握狻猊未丱年
三釂冷醅將及斗一揮醉筆恰盈牋當時飾束頭毛綠
今日衣濡眥血鮮楚泮師儒新靦目秦關父老舊隨肩
中心但比孤青檜外物無庸大赤旃每指多圖為酖毒
自言寡慾即神仙房中得子眠温席突外從人笑冷煙
以此終身慰泉壤不須問舍與求田
又
荀翁猶慕李膺賢漫叟當車我執鞭轅下兩驂將逐驥
牆間一穴欲窺天兵鋒甚銳逢今日鐵陣横行記昔年
將鉞揮金何用劒檄書插羽不須牋勇騎龍子神彌俊
笑扼犀吭血正鮮一鼓已輸元帥手雙矛將解敵人肩
我徒北首思投甲子使西來約卷旃自是見羸謀餌敵
却云養氣欲希仙已嚴軍令除添竈但恐師期忽舉煙
設若渝盟相掩襲衝車突騎占平田
又
團團蘚暈埋青錢稍稍竹樹藏紺鞭鸕鷀覆水魚沉淵
罞罿蔽地禽冲天梅房處女鶯坐禪草頭稚子松耆年
浮光飛沫人游川斜行大字鴻書牋壯士可論持守堅
美人休說容華鮮乞餘之夫尤慕羶附炎之子彌脅肩
穿花走馬錦藏韉垂雲閱武車張旃虢姨滿路空遺鈿
陳妃倚閣真神仙有人情似山中泉其情濃如春深煙
留下斷蘆雲蓑篇長令雪滿淮之田
偶述
寂然閒地好絃歌胸中森森萬刃戈自道壯圖終有用
未知時事竟如何千金似糞無心願一劒如霜為國磨
吟輒廢眠詩骨瘦酒能消思醉顔酡起登夜閣乘明月
笑倚寒山望太阿誰道吾儒無壯士藺生功烈勝廉頗
催粧(二首)
魯巷予方樂秦樓子幸俱所期為烈女應不訕庸夫野
叟田無璧仙娥珮有珠鸞歌迎弄玉麟脯宴麻姑自是
閨中秀何煩臉上朱君看閬風客親駕五雲車
又
行事從來號闊迂酒間詩興便豪觕盧公誤妾平生事
嫁得東臯卧草夫
錦被堆
春風蕭索為誰張日暖仍燻百和香遮處好將羅作帳
襯來堪用玉為床風吹亂展文君宅月下還鋪宋玉牆
好向謝家池上種綠波深夜盖鴛鴦
神宗皇帝挽詞
顧託艱難後宫城晝閉關師屯五校肅日馭六龍閒易
貯金莖露難尋玉府山裕陵人散後猶望白雲間
又
啓殯龍輴動森森鳳翣移迎神帳殿遠背闕梓宫遲日
慘河山路草枯霜霰時綵庭覺瀟洒應誦蓼莪詩
代人進太皇太后挽詞(并表)
臣某言得本道進奏官報太皇太后靈駕某月某
日發引者太皇以憂勤損夀主上以諒隂不言事
有司存舉無墜典中謝伏以大行太皇太后以太
母之尊攝本朝之政扶持大業擁佑聖躬心至公
而貫乎鬼神德甚盛而格乎上下物皆受賜事有
成功奄棄明時側承遺誥陛下以嫡孤之義而持
重以聖人之孝而因心行已過哀動皆得禮外雖
聽政内服通喪奉几筵於晨昏盡山陵之制度
菆塗啟殯日月有期儀仗所施吉凶皆備至於靈
輿發引挽士哀歌曲盡上心無遺一物臣官雖補
外孚實由中不惟螻蟻之微敢貢芻蕘之語
九載憂勤事傾心為繼明手扶天柱起身御日車行大
業真無負全功定有成生民正歌舞萬丈玉山傾
又
綘節排山仗珠襦換玉衣不乘黃鵠去即御赤鸞飛受
諡心無媿朝真德有輝太元庭上客聞義亦歔欷
又
一自姬周後難乎有此才明將照幽隠澤欲被蒿萊外
屬私恩絶本朝公道開勒銘何處好嵩嶽鬱崔嵬
又
玉殿菆宫啓龍輴叩陛初嚴兵猶警夜列仗已當車路
指新陵闕窗留舊簡書移班近東處風月一簾虚
又
導騎鳴鞭去魂車戀闕遲梓宫何處宿幄殿夕陽時天
上有名姓人間無路岐三泉深百尺神御復何之
閻博士挽詞
可惜方剛士平生氣貌嚴有朋搔白首無路弔蒼髯地
下新潛德人間故養恬儒林與孝犮二傳子須添
又
一夢龍蛇後難尋博士星所居城見月仍用栢為庭白
馬車齊送黃宫戸永扄松陵今夜客慟哭入冥冥
苖戸部挽詞
雖負文場志何慚國士風王庭曾抗論廟鼎合銘功玉
樹摧平地朱霞落半空故人遺嘆在秋後有驚鴻
又
已矣公歸矣哀哉將柰何黃宫無處樂玄冕有誰歌南
越生祠久東川畫像多孤窮親黨在共立碣嵯峨
林漕挽詞
國士青雲器儒林合抱松羽儀丹穴鳳頭角劒津龍玉
筍班雖貴皇華使愈恭人亡其政在尚可訪遺蹤
又
一夢無回處龐眉坐栢庭幾時逢白日萬事付哀鈴畫
翣行須緩黃宫到便扄松陵詩莫和慟哭不堪聽
蔡學士挽詞
斗分星孤隕虞庭鳳不還金龍抛使節玉筍誤朝班世
德元明後家聲王謝間國功圖未卒歸老負江山
又
命也雖亡矣但須銘此墳朝中尋故事江外訪遺文遠
思歸流水高風寄白雲忠魂在斯否義亦不忘君
又
舊業儒編富新裝使槖空潔身辭白日隨柩載清風義
與人心在名須江水窮諸山同峴首有子勝羊公
又
且止明旌住玄堂即閉關素絲蒙柩往白堊洗車還身
後千詩在生前萬事閒松陵哀怨客來弔自湖山
節孝集卷二十六
