節孝集卷二十四宋徐積撰
律詩三十七首
無累仙
塵世紛紛總是空花開花落幾時窮有人若問煙霞事
我是逍遙無累翁
笑仙
天上人間自不同莫將澆俗比真風真風大抵無今古
萬事都來一笑中
憂仙
我是真人何所憂所憂世俗好多求相謀相詐何時了
一笑一啼無日休
憫仙
禍福之來本自求世人聞語不回頭但知自快身前欲
不道永為身後羞
又水仙(四首)
紫金沙路明珠闕浴罷龍兒洗明月待來人世等麻姑
只被塵埃汙羅襪
為買蟠桃海上花明珠滿載玉龍車蓬山諸子須相問
笑指煙波是我家
我視江湖都一掬海水雖深不濡足待教平地産明珠
但恐世人更多欲
伍子波濤空淼然至今猶有不平言屈原褊淺尤多忿
但恐有時來訴冤
勞仙
朝採藥暮採藥踏盡閒雲一雙脚出一山入一山先生
如此何時閒有時兩脚不出戸不煉黃金即煉丹先生
手足已勞苦一心欲把河沙數却笑閒仙無所為門仙
端坐亦相嗤大都世事亦如此相笑相非無盡時
宴仙
紫瑶樓上宴真人膾是鯨鯢脯是麟醉倒玉妃何處去
煙霞迎步鶴隨身
晨起仙
帳外雙童持劒履一榻紅雲睡初起滿面清風漱月華
瑶槃更挹明河水
童仙
憶昔為兒跨竹梢誰何傳與太平謠如今羽化已千載
綠鬢朱顔更不凋
老仙
脚踏青雲身已老訪道修真恨不早曾見商周全盛時
不及唐虞古風好
飽仙
誰道真人能辟穀先生每食無餘肉隣家便是忍飢仙
餬口之粮猶不足
飢仙
粮雖不足氣常充真是根源久是功真久不惟能養氣
幽明亦可感而通
茶仙
賜得龍田不種花自攜瑶水灌煙霞誰將玉樹雙枝換
只得春前一寸芽
狂仙
香枝灑面瑶池水霞艷裝衣閬苑花一半是狂兼是醉
急教扶去卧烟霞
迷路仙
當時採藥因迷路平上青雲不用梯却似人間行路者
醉魂春夢至今迷
賣藥仙
蹄涔蟻垤何須較芳草浮雲事可知曾向人間閒賣藥
塵埃滿眼看兒嬉
無知仙
為向平時尋古風幅巾芒履走塵中俗人不識烟霞客
喚作無知賣藥翁
飛仙(二首)
不用驂鸞不御風騰身拖袂便乘空方從碧海游三島
却駕烟霞上紫宫
十萬里餘都一息須知此道非人力有時閒望玉山游
鸞鳳滿天追不得
謫仙(二首)
曾宴巫山十二峯歸來謫下廣寒宫如今已得瑶環賜
便揖浮丘騎玉虹
自脱霓裳辭玉關玉符金字謫人間人間雖與烟霞隔
醉夢吟魂自往還
忘憂仙
鳥不曾喧獸不爭鸞歌鳳舞碧瑶城羣童盡唱忘憂曲
也似人間樂太平
力仙(二首)
崆峒道人良多識易以真為難以力豈無羣聖可相師
亦有一篇言道德
挾虎搏蛟良有力扼斷鯨咽批豹額虎豹雖獰却易防
螻蟻口中藏劒戟
急仙
但把真聲吹鼓簫鳳來鳳去不須招浮槎河上無徒涉
種玉田中莫揠苖
慢仙
急仙燒煉日盈罐慢仙十日未能半一人賣藥走不停
一人得金不肯換
又雪仙(二首)
華盖車前龍步滑紫微垣上鳳巢寒一時掃下塵泥去
却入漢家承露盤
人間多是苦寒飢短褐疎衾正弊時欲把霞衣都覆盖
却辭玉女宴瑶池
求仙
神仙不知真有無其術可圖不可圖得之不得存乎命
躁不以命良可吁愚夫忘欲棄所愛父母無子妻無夫
本求長生不死術夭厥所夀殘厥軀
玉霞弟子
玉霞弟子非無學金籙名仙亦有才却作左慈筵上術
誰將酒脯盡攜來
藐仙
藐哉小哉其柰何牛蹄之水一泓多若是胸中能自養
長源巨𣲖傾洪河
竒仙
竒哉竒哉有此仙胸中廣大可容天深莫測兮高可仰
滄浪之水太山巔
不可知
歌謠纔作彩衣童策杖俄為白髮翁走遍紅塵人莫問
先生意在不言中
莫回頭
薄夫用意終歸險更有鄉原事可羞多少古人遺恨在
紅塵岐路莫回頭
無柰何
我曹意者非忘物自是為仙無柰何海水玩來如股掌
人心難處甚風波
無柰何兮無柰何失之哀兮得之歌巧拙其間不容寸
得失相去能幾何
謫仙
我是蓬萊山上客暫到人間管春色謝家池館聳吟魂
卓氏酒壚閒醉魄人間春色將柰何㶑㶑灧灧濃如波
歸來說與秦玉女麻姑偷去唱為歌
勸君
勸君莫折楊柳枝枝無根本任風吹勸君莫愛水中萍
萍隨流水何時停莫愛春風山上草纔到秋風便吹了
更有籬邊紅槿花朝來錦繡暮泥窪不似茅庵水上家
碧蘆門徑白汀沙兩眼僅分鷗與鵶口無巧語心無邪
不但無邪兼寡欲釣得一魚心便足漁衣便是岸頭莎
釣竿自種籬邊竹
龍
雲是口中氣雨是口中沫口中嘘吸須臾間天下焦枯
一時活
鳳
百尺樓頭鳳一羣聲如韶濩羽如雲開口一鳴天路白
六龍馳上海之濆
鸞
吹簫臺上曾歌舞留住秦雲伴秦女近來長趁紫宸朝
麟鳳肩隨龍接武
鶴
任教雞鶩爭糠粃脱身一舉三千里如今直入鳳凰池
口啄琅玕飲瑶水舊羣流落在人間為趁稻粱飛不起
節孝集卷二十四
