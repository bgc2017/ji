節孝集卷三十二(附錄)
事實
臣寮奏乞以判官充教授
臣伏見楚州勑同進士出身徐積經明行修事親至孝
家雖貧窶必以甘旨養其母及居母喪徒跣廬墓日自
執㸑具膳如生三年無違僅不滅性無田可耕無屋可
居而收養孤甥教之養之甚於已子一方之人服其道
義節行自為布衣時巳延致州學相與師事後既登第
監司郡守屢徇人之請優令在學自元豐推行學制以
郡官兼領教授自此引避無復廪禄之頼矣今年過五
十其窮益甚而清苦自守終不妄干於人但不幸有瞶
疾以此不可出仕然其安貧好學訓導諸生應酬士大
夫問難質正雖貧不廢也朝廷近下兩省臣寮舉中外
學官如積之賢固不易得伏望聖慈置其疾苦錄其所
長特除以判司官差充楚州教授仍實三年理為一任
使積遂霑俸給伏望勅旨四月十八日三省同奉聖旨
徐積除揚州司戶參軍特差充楚州州學教授
吏部符充楚州教授
凖尚書吏部符今月二十五日夘時受勅中書省臣僚
上言竊以古之聖帝明王必崇奬幽素盛德之士者以
其風化之所繫也臣伏見椘州進士及第徐積養親以
孝著居鄉以廉聞其道義文學顯於東南者垂三十年
久處鄊校以教育為事秉德純一士民歸仰今安貧好
古之志老而益堅臣愚以為積雖不從仕若朝廷特與
改官優加廪俸使天下之人知朝廷貴德奬善之意足
以敦厚風俗實有補於聖化伏望聖慈詳酌施行内黃
貼子今風俗偷薄民未勸善如積之賢若蒙旌别庶幾
四方之人知所矜式伏候勅旨四月十八日三省同奉
聖旨徐積特與除楚州州學教授
發運蔣公奏乞改官
臣竊見楚州同進士出身徐積少孤事母至孝得於天
性初以進士貢有司不忍去其母遂徒步携載羇旅以
入京師母死水漿不入口者十日廬於墓側食粥三年
瘠毁之貌見於形色逮終喪至今猶設几筵温凊告面
如事其生按自治平中登科以耳疾不仕寓居佛寺閉
門不出一布袍二十餘年饘粥不繼而不改其樂有所
饋遺皆却而弗受今居本州州學見充教授月得俸給
自奉甚薄而斥其餘以周親舊之不給者臣久在本州
察其所為出於至誠古之所謂孝廉者未能遠過至於
讀書為文長於理趣辯論慷慨壯而不屈椘俗本薄今
乃近厚實積化之近楚州嘗據衆狀敷奏以應赦書之
求伏蒙聖慈憐其節行加賜粟帛然猶未盡旌賁之義
況積已係進士出身偶以病廢其學行足以為四方表
率欲望朝廷特賜攷察與改官充本州州學教授使得
微禄以終其身如此庶幾下以助四方敦風礪俗之方
上以見朝廷表賢顯善之意
知楚州蹇公奏乞改官
伏見楚州州學教授徐積孝友之行發於誠心義理之
文資以學術其居鄊則安處窮約雖弊衣糲食一介不
取其事親則躬執勞苦雖嚴霜烈日終身不渝交遊託
以死生宗族均其俸廪潔已刻意踰四十年平居杜門
未嘗求聞於人故學士大夫知其人者常少或稱其文
或道其行至於究知物情推見天變通政之體識兵之
機練習古今而智足以知當世取舍慨然有尊主庇民
之心雖素所從學者有不知也積始舉進士以治平四
年賜出身始赴舉時不忍一日離其親推車載母暴露
道塗有重聽之疾由是不肯從仕元祐元年緣近臣薦
舉即就除為學官一方之人知所矜式庠序學者彬彬
加多至有革頑立懦勇於為義序辰竊謂爵禄慶賞所
以助治然不必徧加於天下而民自勸天下之真賢實
廉盖鮮矣果得一二而序諸位褒異寵奬以風四方則
人懷慕心衆樂遷善今積賜第已二十有六年在任將
書七考國子祭酒司業及監司守貳薦者十數人其行
實資望殆難與比自布衣擢居學校者分較錙銖同議
輕重若必論年理任事應格法始與之改一官是以衆
人遇積恐非朝廷褒德進賢養廉耻息貪競之意向使
積早自貶損與俗浮沉甘屈首於勢利之域宜已自致
顯位其下猶不失為郎乃能用心剛明以義勝欲仕不
苟進默與道遊既未蒙超拔佐時宜有以旌别勵世伏
望聖慈更賜攷積經行優加錄用勿限資格特與改官
依舊充本州教授仍許不理任數以優養其身而寵異
之庶幾顯示中外敦厚風俗已具錄奏聞外謹具申轉
運衙伏乞更賜敷奏施行謹狀元祐七年十二月一十
七日
諸司公舉奏乞異寵
具位臣王宗望等伏見揚州司戶參軍充楚州州學教
授徐積事母至孝卓異之行遠追古人其餘事讀書著
文博贍清奥足以為學者宗師不幸以耳疾廢居里閈
教導生徒取給而止盖其名節暴著尤見於幽閒窮約
之間陛下即位之初宗望以從官論薦起除州學教授
歲滿復留迨書八考前後從官國子長貳監司守臣列
其行而聞於朝者非一而積行年六十有七分老教官
而秩卑禄薄不離掾屬未副朝廷所以褒表德行砥礪
風俗之意論者惜之臣等伏見昨者朝廷以福州教授
陳烈年老就任改宣德郎俾食其禄而久其任以終其
身今徐積年已庶幾重以疾廢而宜在所禮況盛德高
行不在陳烈之下使積萬一無疾幸邅聖世不知朝廷
處以何官為稱公義而退居鄊校已可惻然況復限以
資格與衆無異臣等竊懷區區不敢苟默欲望朝廷特
賜異寵使善類興起其勸必速臣等無任屛營激切之
至謹錄奏聞伏候勅旨元祐(闕)年正月一日状左朝散
郎權發遣淮南東路提點刑獄公事臣徐君平左朝奉
郎權發遣淮南路轉運副使公事臣黃隠左朝請郎權
發遣淮南路轉運副使公事臣張商英左朝奉大夫權
發遣江淮荆浙等路發運使兼制置鹽礬茶臣彭次雲
左朝請大夫充江淮荆浙等路發運使兼制置鹽礬茶
事臣王宗望
運使章公再奏乞異寵
臣近於月日内與本路監司連銜論列楚州教授徐積
至今未蒙朝廷指揮臣再詳徐積道德文學之實高於
古人徒以微疾廢居里巷非獨當世有識之士所共嗟
惜後世論事者據人考官必使聖時有遺賢之議實非
細故此臣所以不敢避冒昧之誅而再獻前言拳拳之
誠也伏望聖慈檢會前奏施行
知江寧府曾公奏乞處以太學官
臣待罪從官職在薦士有所聞見不敢以中外為間臣
伏覩楚州州學教授徐積居今之世行古之道安貧守
約垂四十年其稱於天下不止一善而於事親最為篤
至力行之外讀書為文雖處閭閻有志世務察其所存
盖非山林之士沉溺枯槁者之所為也不幸耳疾不能
出仕朝廷昨用舉者處以學官一州之人頼其矜式然
臣竊謂如積之賢不獨可教一州宜置之太學使太學
諸生朝夕親炙而則效之自然四方承風遠近知勸其
於補助教化成就人材得積一人所補多矣伏望聖慈
因臣之言詢訪近臣如臣言不妄乞優加官秩授以太
學職事然尚恐積安於鄊里未易輕致乞勅本路監司
守長敦遣就道量装錢及具人船送至闕下如此則朝
廷待遇之禮已周積自無名辭避者昔唐用陽城為國
子司業而諸生歸養者一日至二十餘人得一何蕃為
太學生而六館之士不從亂盖賢之所在必有宏益況
今風俗陵遲士節不勵如此等人尤在崇奬此臣所以
惓惓懇懇為朝廷言之忘其身之疎遠也臣與積皆治
平四年進士雖知其名初未識面昨過楚州入境稱積
之賢者衆口一辭既見其貌聽其言與衆之所稱者同
惜乎尚滯一州掾如太學風化之地最其所宜而未有
以上聞者輙冒昧以言仰凟天聽臣無任戰汗隕越之
至伏候勑旨元祐八年九月初三日
改官告詞
勑和州防禦推官知夀州夀春縣事新差充椘州州學
教授徐積無常産而有常心惟士為能古之為士者好
德自脩豈待爵禄而後勸哉然先王以此鼓舞天下為
勸沮之術則亦未嘗廢也爾行潔而德茂學博而志恬
晦迹無求鄉閭之子弟以為矜式近臣交薦名逹予聞
特遷文階俾視京秩疏恩不次非獨息奔競之風亦以
勸無求之士往承異寵益懋遠猷可特授宣德郎差遣
如故
開封尹王公奏請賜諡
革伏覩故楚州教授徐積孝行之美比迹古人經術之
醇見推學者自頃擢第不復進仕操守堅正始末不踰
昨崇寧初朝廷方興學校之制革以本路提舉學事蔡
觀之命委以計議首至楚州與徐積討論究觀條畫皆
有法度既而有司大比淮南一路之學楚為選首今積
不幸沒故不獲親見聖朝學制之大成竊聞本州士人
具以昨來興學勤事之功請於部使者援張壆體例乞
賜追諡部使者旣以聞於朝矣按積行義不在張壆之
下如蒙朝廷特賜考察節惠易名賁及泉壤不獨慰積
之平生風於四方足以表勸革待罪輦轂不當僭越緣
往者推行學政與積共事今淮人之情寔藉以為言故
敢妄冒干懇朝聽不勝下情惶恐之甚
賜諡告詞
勅宣教郎徐積天下有道士知所守進則功業見於世
退而節義信於人其趨一也爾學求諸已仕弗競榮操
履得古人之純孝弟為縉紳之表使者言状朕甚嘉之
夫生有封秩之崇則歿有節惠之典儻克修於天爵亦
無吝於德名庶幾有知尚克歆受可特授節孝處士
左朝散郎徽猷閣待制提舉杭州洞霄宫賜紫
金魚袋王資深撰行状
先生諱積字仲車姓徐氏世為楚州山陽人曾祖崇祖
爽皆不仕父石神童出身知融州羅城縣事先生自為
兒童不為嬉戲寡言笑莊毅如成人羅城君卒先生始
三歲晨昏匍匐求其父甚哀太夫人一日使讀孝經輒
流涕不能止是時太夫人擕先生育於陜右外家事其
母篤孝朝夕冠帶問起居一日幞頭晨省外氏諸婦大
笑之翌日復如是笑不已被笑旬日彌恪自是至老不
廢居家必冠帶當暑絺綌必重少喜鼓琴奕碁皆絶人
射百步外發必中能馳惡馬嘗乘醉入華山逢巨寇視
之若無人寇不敢害十五歲奉母自陜右歸楚晝治生
夜讀書逹旦太夫人憂其疲夜戒使休乃就枕伺太夫
人寐讀書如故治六經喜難注疏有不合者輙加點竄
嘗恨康成不同時與之對辨諸子百家誦一過不忘既
冠徒步從安定先生學安定門下踰千人獨以别室處
之遣婢視飲食澣濯盛寒惟一衲裘以米飯投漿甕中
日食數塊而已安定使其徒餽之食不受將還受一飯
而行曰先生之命終不可違嘗曰吾於安定之門所得
多矣言之在耳一字不違也歸侍太夫人與二叔父居
無何二叔父議析居先生涕泣止之不可於是請二叔
父先取所欲餘書十箧敝屋數間而已先生怡然受之
二叔父歿家事替先生事叔母送死無不備先生事母
謹嚴非有大故未嘗去其側日具太夫人所嗜或不獲
即奔走闤市若有所亡或慕其純孝損直以售之親戚
故人致甘毳誠不至禮不恭弗受也所奉饌皆手自調
味太夫人飲食時先生率家人在左右為兒戲或謳歌
以悦之故太夫人雖在窮巷而奉養與富貴家等無湏
臾不快也應舉貢禮部不忍一日去其親遂徒步載母
西入京師一日借書册經夕還之人知其必不校乃誣
曰册中有金葉先生遜謝賣衣償金聞者皆不平強使
歸金葉先生終不受平居日未嘗事聲律及試有司亦
以賦中第同榜第一人許安世率同年數十人拜太夫
人於堂上仍以百千為太夫人夀數往反先生終拒之
一時儒宗巨人與先生文字相應答不敢以其學行加
公若有所畏焉時先生年過壮未娶或勉之荅曰娶非
其人必為母病予非敢忘嗣固有待也先生以羅城君
諱石平生不用石器遇石則避而不踐或謂先生曰天
下用石多矣必避之然後為孝歟他日山行奈何先生
曰此吾私迹則然吾豈固避之哉吾遇之怵然傷吾心
乃思吾親不忍加足其上他日若有君命敢從私乎山
陽太守蔡交慕其高行躬致酒肴粟帛奉太夫人使者
日踵門問起居又勒石紀先生行事于州序太夫人既
以疾終先生號慟嘔血絶而復蘇哭不輟聲水漿不入
口十日廬墓三年卧苫枕塊縗絰不去身至雪夜哀號
伏墓呼太夫人問寒否如平生困委僵仆手足皆裂不
顧也翰林吕溱嘗造廬下見其飲食聞其號哭垂涕曰
想見鬼神中夜聞此聲亦湏為公泣所居茅舍不蔽風
雨而農夫樵婦瞻仰如神有爭訟者必造之先生以義
裁决皆悅服而去不敢復造有司每歲甘露降於墳域
必逾月郡縣吏民無長少日至東郭焚香致恭競獻粟
帛藥劑悉無受鄰邑之人環廬擁道移市就之踰月乃
止太守迎先生入學歲四月降甘露於所舍太夫人墳
左有杏一本兩枝數年矣一日兩枝之端忽漸相向踰
時遂合今尚存也先生自郊外居州學教授舍尚設考
妣几筵晨昏起居執爨滌器饋食如生冬以火温衾席
夏揮扇去蚊蚋思母平時所甘日以供祀未嘗一日不
奉酒也先生嘗患鄉飲之禮世久不見率郡守舉行其
儀閭巷鄉老皆使與飲又著文勸諭其子弟室家是日
士民在泮者盖千人其後公卿部使者薦之滋多朝廷
命以官就除州學教授教學者以治心養氣四字為先
曰修身務學為文之要莫大於此其效甚明其術甚易
晩乃著書未成而病嘗曰吾之書大要以正治心以直
養氣而已四方士大夫上謁請見無虚日先生酬答不
倦忘寝與食或問立朝之要則必曰以正輔乎君或問
修身之要則必曰以正修其身自遠方寄巨軸請教者
大書一正字與之諸生有逾年不省侍者以私財遣之
使歸天文之學尤造其妙星辰躔度若辨白黑門人問
之答曰昔人有學天文於譙周者周曰天下事可學者
甚多何獨天文處鄊校三十年事先聖如一日籩豆器
皿必自盥濯春秋釋奠朔旦釋菜必數日齋戒諸生無
家者每歲時置酒與之飲其歿於學者皆葬徐氏地中
無人奉烝嘗者數百人設廣坐祭之自少戒殺見聚螘
惕然惟恐踐之未嘗誦佛書而每論佛必得其要平日
默處一室幾若與世相忘至其論天下事則衮衮不倦
有客自廣東奉使歸見先生因論二廣山川險易堡塞
疎密番禺槍手利害口誦手畫若數一二使者歎曰不
出戶而知天下者徐公是也先生於前代名將酷慕諸
葛武侯以其所學之廣所養之厚也嘗謂兵者實大賢
盛德之事非小才小智所能用不獨用之難也言之亦
難若其所養不至而易言之鮮不敗事先生自少及老
日作一詩為文率用腹藁口占其子書之作大河詩二
百餘韻一夕乘興自書不改一字嘗曰文字在胸中出
之未暇者不可勝記晩年益好觀書目力視小字不衰
自得耳疾不發遠書其欲答者率以小詩報之然詩亦
不至京師居官得禄奉祭祀外悉付家人未嘗問有無至
親舊急難則罄所有赴其急或脱衣衣之率以為常故
居州序三十年未嘗一日絶禄而家徒四壁先生始受
知神宗皇帝數召對而先生以耳疾不能從仕故元豐
七年屡有粟帛之賜元祐元年朝廷就除揚州司戶參
軍楚州教授紹聖三年特改和州防禦推官今上即位
特改宣德郎皆非常制累乞致仕皆不報至崇寧二年
朝廷特除西京嵩山中嶽廟逾月終於舍實五月一日
也享年七十有六臨終門人至卧内問起居遽以衣覆
其首曰不巾不敢延坐又謂其子曰君子命在湏臾恍
惚之間然而不敢少忘禮義并舉曾子易簀之事因誦
檀弓一篇誦畢而化大觀二年五月内哲宗實錄院取
索文集數十卷并行状載之國史政和六年緣内外臣
僚薦請賜諡節孝處士前此二十年間一日枕書卧既
覺忽冊間大書曰五月榴花不肯開直候徐郎来筆蹤
竒異不類人世書臨終之日所居震動移時若百餘人
曳車以往鐘鼓之音喧然閭巷一愚婦人死而復蘇曰
適道旁見大宅扄高門榜曰徐先生宅後數日先生卒
以六月十三日葬于東郊是日門人會葬者盖千人夾
道擁觀無不流涕道人徐神翁在泰州每寄聲問先生
呼先生為兄先生既歿長女與其夫王仲穎詣海陵見
翁問先生何之翁遽答曰仙去也先生先娶李氏尚書
郎紳之女再娶亦李氏越州新昌令景先之女子四人女
四人有歌詩雜文訓解數十卷藏于家資深於先生實
為姻家故見聞親炙之詳且舊者莫如資深謹摭其行
事之實不敢少文其辭也謹状
名臣言行錄
先生名積字仲車楚州山陽人中進士第神宗朝數召
對以耳疾不能至元祐年就除揚州司戶參軍楚州教
授徽宗即位特改宣德郎累乞致仕不報崇寧二年特
除西京嵩山中嶽廟逾月卒年七十六政和六年賜諡
節孝處士先生自兒童不為嬉戲寡言笑莊毅如成人
父羅城君卒先生始三歲晨昏匍匐牀下求其父甚哀
太夫人一日使讀孝經輙流涕不能止是時太夫人擕
先生育於陜右外家事母篤孝朝夕冠帶問起居一日
幞頭晨省外氏諸婦大笑之翌日復如是笑不已被笑
旬日彌恪自是至老不廢居家必冠帶當暑絺綌必重
(王資深撰行状又童蒙訓云先生因具公裳見貴官忽自思云見貴官尚必用公裳豈有朝夕見母而不具公)
(裳者乎遂晨夕具公裳揖其母)既冠徒步從安定先生學安定門下踰
千人以别室處之遣婢視飲食澣濯盛寒惟一衲裘以
米投漿甕中日食數塊而已安定使其徒餽之食不受
將還受一飯而行曰先生之命不可終違嘗曰吾於安
定之門所得多矣言之在耳一字不違也(行状又童蒙訓云仲車先)
(生初從安定胡先生學潛心力行不復仕進其學以至誠為本積思六經而喜為文詞老而不衰先生自言初)
(見安定先生退頭容少偏安定厲聲云頭容直積因自思不獨頭容直心亦要直也自此不敢有邪心又安定)
(言行錄云了翁嘗問先生佛氏有悟門儒者有之否先生曰有之問先生之悟門云何曰積昔從安定先生學)
(先生晚畜二侍姬諸弟子莫見一日因延食中堂二女子侍側食已積請于安定曰門人或問見侍子否何以)
(告之安定曰莫安排積由是有得此積之悟門也)二叔父議析居先生涕泣止
之不可於是請二叔父先取所欲餘書十箧弊屋數間
而已先生怡然受之二叔父歿家事替先生事叔母如
母送死無不備先生事母謹嚴非有大故未嘗去其側
日具太夫人所嗜或不獲即奔走闤市若有所亡人或
慕其純孝損直以售之親戚故人致甘毳誠不至禮不
恭弗受也所奉饌皆手自調味太夫人飲食時先生率
家人在左右為兒嬉或謳歌以悅之故太夫人雖在窮
巷而奉養與富貴家等無湏臾不快也應舉貢禮部不
忍一日去其親遂徒步載母西入京師一日借人書冊
經夕還之人知其必不校乃誣曰冊中有金葉先生遜
謝賣衣償金聞者皆不平強使歸金先生終不受平居
日未嘗事聲律及試有司亦以賦中第同榜第一人許
安世率同年數十人拜太夫人於堂上仍以百千為太
夫人夀數往返先生終拒之先生年過壯未娶或勉之
答曰娶非其人必為母病予非敢忘嗣固有待也先生
以羅城君諱石平生不用石器遇石則避而不踐或謂
先生曰天下用石多矣必避之然後為孝歟他日山行
奈何先生曰此吾私迹則然吾豈固避之哉吾遇之怵
然傷吾心乃思吾親不忍加足其上他日若有君命敢
從私乎(行状)太夫人既以疾終先生號慟嘔血絶而復蘇
哭不輟聲水漿不入口七日廬墓三年卧苫枕塊縗絰
不去身至雪夜哀號伏墓呼太夫人問寒否如平生困
委僵仆手足皆裂不顧也翰林吕溱嘗造廬下見其飲
食聞其號哭垂涕曰想見鬼神中夜聞此聲亦湏為公
泣所居茅舍不蔽風雨而農夫樵父瞻仰如神有爭訟
者必造之先生以義裁决皆悦服而去不復造有司每
歲甘露降於墳域必逾月郡縣吏民無長少日至東郭
焚香致恭城中為虚競獻粟帛藥劑悉無所受鄰邑之
人環廬擁道移市就之踰月乃止太守迎先生入學歲
四月降甘露於所舍太夫人墳左有杏一本兩枝數年
矣一日兩枝之端忽漸相向踰時遂合今尚存也先生
居州學教授舍尚設考妣几筵晨昏起居執爨滌器饋
食如生冬以火温衾席夏揮扇去蚊蚋思母平時所甘
日以供祀未嘗一日不奉酒也(行状)先生嘗患鄉飲之禮
世久不見率郡守舉行其儀閭巷鄉老皆使與飲又著
文勸諭其子弟室家是曰士民在泮者盖千人(行状)先生
平日教學者每以治心養氣四字為先曰修身務學為
文之要莫大於此其效甚明其術甚易晩乃著書未成
而病嘗曰吾之書大要以正治心以直養氣而已四方
士大夫謁請見者無虚日先生酬答不倦忘寝與食或
問立朝之要則必曰以正輔乎君或問修身之要則必
曰以正修其身自遠方寄巨軸請教者乃大書一正字
與之諸生有逾年不省侍者以私財遣之使歸(行状)先生
天文之學尤造其妙門人問之則曰昔有學天文於譙
周者周曰天下事可學者甚多何獨天文(行状)先生居山
陽鄉校幾三十年事先聖如一日籩豆器皿必自盥濯
春秋釋菜必數日齋戒諸生無家者每歲時置酒與之
飲其歿於學者皆葬徐氏地中無人奉烝嘗者數百人
設廣坐祭之(行状)先生自少戒殺見聚螘惕然惟恐踐之
未嘗誦佛書而每論佛必得其要平日默處一室幾若
與世相忘至其論天下事則衮衮不倦有客自廣東奉
使歸見先生語邊事先生因論二廣山川險易堡塞疎
密番禺槍手利害口誦手畫若數一二使者歎曰不出
戶而知天下者徐公是也(行状)先生於前代名將酷愛諸
葛武侯以其所學之廣所養之厚也嘗謂兵者實大賢
盛德之事非小才小智所能用不獨用之難也言之亦
難若有所養不至而易言之鮮不敗事(行状)先生自少及
老日作一詩為文率用腹藁口占其子書之作大河詩
二百餘韻一夕乘興自書不改一字嘗曰文字在胸中
出之未暇者不可勝記晩年益好觀書目力視小字不
衰自得耳疾不發遠書其欲荅者率以小詩報之然詩
亦不至京師(行状)先生居官得禄奉祭祀外悉付家人未
嘗問有無至親舊急難則罄所有赴其急或脫衣衣之
率以為常故居州序三十年未嘗一日絶禄而家徒四壁
立(行状)先生一日升堂訓諸生曰諸君欲為君子而使勞已
之力費已之財如此而不為猶之可也不勞已之力不費
巳之財何不為君子鄉人賤之父母惡之如此而不為猶
之可也父母欲之鄉人榮之何不為君子又曰言其所善
行其所善思其所善如此而不為君子者未之有也言其
不善行其不善思其不善如此而不為小人者未之有也
先生以病廢人事惟里閭故舊親戚之喪遣弔祭親治辦
如平日滌罌釭貯酒拜而後遣之(安定言行錄)先生病革門人
問之先生遽以衣覆首曰不巾不敢延坐又謂其子曰君
子命在湏臾恍惚之間然而不敢少忘禮義并舉曾子易
簀之事因誦檀弓一篇誦畢而化(行状)傅尚書墨卿初尉江
都往来山陽深為節孝先生所知或問先生所為知墨卿
者先生曰方欽聖升遐楚之郡縣官若寓若客皆集服臨
郡庭下惟傅尉容稱其服吾是以賢之(安定言行錄)
東都事略卓行傳序
士之所貴於天下者以有君子之行焉陳烈以學業教
其鄉朱夀昌以孝感致其母劉庭式以雍睦宜其妻鄭
俠以敢言事其君巢谷以誠信行其義徐積以篤實蓄
其德卓絶之行足以表儀一世嗚呼斯可謂之士矣
徐積字仲車楚州山陽人也少孤事母盡孝年四十不
婚不仕不昏者恐異姓不能盡心於母也不仕者恐一
日去其親也鄉人勉之就舉遂偕母之京師既登第未
調官而母亡遂不復仕其後監司上其行以為郡教授
一時陳瓘鄒浩皆禮之久之致仕歸山陽於是始娶而
操履彌篤矣積為文怪而放耳聵甚畫地為字乃始通
語終日面壁坐不與人接而四方事無不周知其詳雖
新且密無不先知也積嘗與蘇軾曰自古皆有功獨稱
大禹之功自古皆有才獨稱周公之才以其有德以將
之故爾軾然其言始三歲時喪父哭之甚哀及居母喪
尤盡禮廬墓側十餘年晨昏奉几筵如事生每歲甘
露降於墳域必逾月木為連理郡守迎入學甘露又降
其舍鄉閭化之州具以聞賜絹三十匹米三十石後以
夀終政和三年部使者言積藴德丘園聲名顯著諡曰
節孝處士官其一子
蘇東坡帖
昨日見仲車先生耳疾雖未甚痊而神氣已一真得道
者蒙惠佳篇輙次韻奉答軾上惡衣惡食詩愈好恰似
霜松囀春鳥蒼蠅莫亂遠鷄聲世上誰如公覺早八年
看我走三州(元豐八年予赴登州元祐四年赴杭州今赴揚州皆見先生)月自當空
水自流人間擾擾真螻蟻應笑人間作鬭牛
軾啓適辱竒篇伏讀驚歎愧何以當之以太守會上不
即裁謝繼枉手教益深感怍晩来起居佳勝公窮約至
老居甚卑而節獨高軾忝冐過分實内自愧相見不免
踧踖來示何謙損之過也迫行不再詣惟厚自愛入夜
草草不宣軾再拜仲車先生臺下六月三日
黃山谷帖
次韻仲車同年兄因婁望江見寄之詩雖後時不相及
而見属之惠不可不報庭堅再拜前朝老諸生太半正
丘首投荒萬里歸煩公問健否往時望江宰今為夏津
吏它日可教之玉音幸無棄
次韻仲車同年兄喜董元逹訪之作南郭篇一首庭堅
再拜董侯從軍来意望名不朽欵門拜徐公在德不在
酒徐公雖避俗對客輙粲然耳不聞世事時誦陶令篇
秦淮海帖
觀再拜昨日幸獲參晤極慰夙昔久企之懷伏惟尊候
萬福觀本欲詣門下請辭適鄉人喬吏部約同行小宦
迎親遠涉畏途且欲藉其徒御之衆遂挽舟出關以此
不遑前詣先生素見知愛必不以為責也日遠言侍敢
乞為道自重千萬千萬不宣觀再拜上仲車教授先生
座前九月二日謹空
張宛丘帖
耒拜上季春極暄恭惟仲車教授先生尊體起居萬福
耒向罷宣州到京蒙除管勾明道宫尋便居陳僅半年
餘卭頗優游今年閏月初忽捧告命謫監黃州酒稅仍
落職遂出陸自陳入蔡自蔡入光遂至貶所黃在大江
上風土食物却相得太守乃楊懷寶與之親舊通守山
陽人也真長者謫官之幸耒卑體亦頑健新婦以次各
無恙職事亦不絶冗公私既無事事中亦泰然其他外
物應自有命非人能與也先生以為如何有以見教乃
卑誠所願也末由參省伏乞順時保重
鄒道鄉帖
浩惶恐再拜浩鄙人師仰道德之重久矣官守廣陵雖
密邇絳帳顧未嘗望履不敢輙上問日者幸甚奸叩典
謁先生辱而見之獲聞至言豈直慰素願哉永以矜式
庶幾自脫於苟賤不廉之地也感激感激浩惶恐再拜
浩惶恐再拜昨崔礪宣德赴官江東經由廣陵出先生
詩一編示浩自惟坐井觀天曾不足以窺秋毫萬分之
一輙忘鄙陋嘗書編末先生既有意收而教之矣敢以
上呈亦以表素存之誠也若其浼凟賜罪與否敬俟尊
命浩惶恐再拜書先生詩編之後古人往矣名空存爾
来冠帶誰其倫語言淵騫行跖蹻俛仰不愧何繽紛先
生道義完且潔去彼取此非今人事親豈但綵衣戲刻
木定省長悲辛抛官卻掃醉經史胸中無復留纖塵履
穿袍敝突不墨辭幣與粟甘清貧自從秀髮到白首造
次於是如一晨當知有昊憫澆散先生故出援斯民嗟
余稟賦雖不敏管窺偶幸知所因講聞先生亦已久云
為輙以書諸紳朅來廣陵兩閱歲所得比舊尤加親此
篇雅什盈數百覃思成誦驚余神恍如聽樂周太廟黃
鍾大吕皦且純又如典瑞出圭璧璀璨溢目非玞珉偉
哉固是信萬一髣髴想見容彬彬吾皇圖治急遺逸空
谷相望推蒲輪先生高卧焉得遂細札匪日頒嚴闉重
慚韁鎻脫無計洒掃猶阻致此身願言師法不少懈異
日有立逃湮淪
蔣穎叔帖(之竒)
次韻仲車見示之作聞道揚州掾新承雨露恩青衿
典鄉校華衮被王言踐履躬無玷持循論有根祇應来
學者從此造淵源(元祜元年七月二十五日)
節孝集卷三十二
