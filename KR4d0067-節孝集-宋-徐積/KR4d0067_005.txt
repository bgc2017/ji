節孝集卷五宋徐積撰
古詩二十九首
寄管久中
我頭未白心先老吐出精誠為君禱若無歸計似陶潛
學取蕭生抱關好
贈查宣教
晩來閒共秋風約惟有黃花莫吹却有人懷抱似陶潛
待向東籬共花酌
答盧魯山秀才
吾道一於中所得無背向吾神充乎形所得無衰王氣
入春風和興與秋鷹颺有累已驅除無酒亦酣暢外如
不可撓内如不可狀更讀魯山詩何樂可能尚
答劉子静秀才并示魯山
難逢一笑樂易遇千黃金而况吾胸中所得蓋已深百
物正爛漫二子方歌吟一樂已自足兩樂交吾心
和魯山感春(二首)
君看紛紛能幾時一番情態隨春盡懽者常少戚者多
共君且趁春風歌莫學時人種花草不似山中松桂好
一笑一啼何日休一榮一悴何時盡樽中野酒亦無多
日伴吟翁慷慨歌茅屋窗前棲亂草勝却花間繡裀好
呈次中
煩公素葉詩答我碧蘆柬我亦為長句枕上不合眼兩
城俄相通一意如同撰用韻亦無殊便可書之板
述懷寄吕帥
君看關西山壁立春雲突盡春空窄濃嵐滴去渭川寒
孤峯深與秦天碧白雲流水豈無情立馬吟詩定相憶
且倩東風先寄聲我整西裝期已廹吟到秋風放我歸
歸來待作瀟湘客
和李自明(二首)
青松何嵓嵓生在孤高處能鳴月下風更入雲間路雲
漢何渺茫遠過衡山陽松風上河漢高韻落三湘
又
我有金玉交家在臨流處秋來詩更清吟喉飲風露崔
子在何方清思滿殘陽不知今夜夢幾度過衡湘
送沅州通判
過湘江時君且聽但恐水中有冤聲當時無地容屈平
衆人皆醉嫌獨醒煩君須弔獨醒翁以酒注之魚腹中
不須以物纏米筒但投詩去責蛟龍為君質直有古風
能高其義哀其忠投詩已罷弔已終寄聲急報南城翁
贈吕帥
玉門關靜邊鋒息回首金城趙充國繡帽霜鬚馬上吟
詩興如雲滿秋色最好青門長樂坡灞橋路上情更多
繡嶺風烟新草木潼關形勢舊山河洛陽城闕秋風緊
有詔疾驅催大尹兩瞳直是有精神管取無寬亦無猛
謝周廉彦致奠
義無所弗感誠無所不動誠義既如此外物斯何用以
外表諸中以物將其義所以古君子誠亦不虚致古人
感恩者歎嗟而涕泣我心非土木亦有眼中汁
寄道原(二首)
好笑李詩翁寄身明月中饑腸吞白露醉口吐清風時
時跨霜鶴步步凌秋空相呼且相待略住白雲峯
又
漫翁身上霜可刮酒未醒時詩已發急放人去守船門
恐向河中捉明月
和李自明
病叟相逄恨不早蒹葭敢比瑶林好誰作羊車衞玠看
不道好玄揚子老使君禮義高如山清風更可清塵寰
明日王君來訪我陶潛欲卧君須還
送吕掾歸揚州(二月四日於枕上奉送)
年年二月春色稠今年二月寒未收路上無花空酒甌
清吟清嘯到揚州到揚州後登高城綠波芳草連江津
吟哦若望江南春梅花便是江頭雲
寄范掾
昨日沽酒典布襖今朝所典未可保最好綿衾剩典錢
又恐夜寒妻懊惱兩務酒官俱見憐沽我好酒如甘泉
為報孟光莫惡發待將黃卷換青錢
送晦叔
兩人俱是白髮翁不用語言情意通且喜胸中無一事
一生常在平易中願公活百歲我活九十九白髮變成
黃髮翁回來同把一杯酒
贈張敏叔
張子生平最多難未老頭毛白一半頭雖更白詩更清
正作詩時人莫喚頭不肯轉身不移口中聲調霜風凄
太清宫殿月明時第一莫吹松竹詩
送辛朝奉
幾日遲遲辭我去夢中猶憶南城路不知昨夜月明時
泮水宫中來幾度三月春風正向西我將心逐春風飛
送過高麗亭下路别遣春風隨客衣
送崔主簿赴雅安
見說西川好山水此行便是秋風裏洛陽年少本多才
馬上一揮吟一紙鳳凰羽翮非徒爾上擊浮雲九千里
枳棘須教别鳥棲自趁春風便飛起
送張九掾兼簡同事錢明府可與慎叔良蔡彦
規同一笑也
有人獨酌南窗酒春是故人詩是友故人消息在江南
為我江頭探楊柳詩人見春雙眼明迎春送春俱有情
何况溫溫張九掾可無詩句贈君行
送王潛聖
公車待報凡幾年蕭生罷去心浩然鹽瀆野中尋舊隠
揚子江頭呼渡船太湖波浪濕秋天洞庭橘柚生紅煙
馬踏新霜吳嶺外猿啼小雪建溪邊關西夫子雖遲暮
行笑行吟正安步菑川海上牧羊兒亦說公孫放豚去
寄張文潛
不知今之人誰識張縣尉勿問胸中事但看面上氣所
謂人英者正是斯人輩前年南郭中文酒日夜會一從
舍我去忽忽再逾歲今兹歲且盡為子吟不睡起坐却
就枕伸頭出紙被約是三四更老老抱雙脚此時吟正
酣聲調不可却春風起淮東須叟到嵩洛往往入子家
但子眠不覺子覺將奈何聲盡情思多上東門外路洛
水生春波還我大松來不用寄詩歌
代簡呈通理察院
去年過時花未紅今年過時春未融春未融時得子來
吟翁面上生春風吟翁近來成白頷種種頭毛無一半
唯有胸中氣未衰更得公來激吾懦
送詩僧嚴上人
日晩孤雲飛故山在何處八月凉秋時正望江頭去定
無塵埃氣清風與白露
送端叔(二首并序)
夜漏將盡枕上再送端叔也洛水之陽馬上為我
誦此詩即此詩用木葉書投之水中便為將來故
事也延安塞上見羣鴈能為我誦此詩東南望否
夜中枕上聞孤鴈聲尤數數誦此詩也紙窮意未
盡
端叔上馬去巷口馬頭轉我喚端叔時端叔急回面記
取此時意莫使落風埃上東門外水正望楚州來此水
一來不復見不及黃沙塞頭鴈
是物可寄情是物可寄聲不須使黃犬延州岐路遠莫
怪不登淮上樓只為淮水不西流直待銜蘆鴈却迴其
時隨到天盡頭
再送端叔(并序)
此詩於前詩亦補遺也端叔為我吟此詩果有情
否此情得似醴泉故主簿否凡我所以愛君者皆
在乎心今則形而為詩言在四詩也千萬自愛行
有日否
關中日落時但見山相接塞上閉城時但聽吹蘆葉延
州平安火過早月出山頭照孤堡王家池上醉欲倒銅
鉢聲中詩已了落筆揮成露布草主人更索平羌表文
章意氣入杳冥金船插羽如飛鳥諸軍鼓吹高牙曉大
纛門開撲餘燎壯士犀衣劒氣寒客身依舊紅霞繞陸
生待寄梅花枝庾即莫愛芙蓉好
節孝集卷五
