節孝集卷十九宋徐積撰
律詩三十三首
送慎彦鄰赴舉
天子詔多士喜君為此行美璞必三獻大禽終一鳴
寄蔡子驤
為報廬陵客逢人且寄聲不知無恙否何日到南城
送管久中
半開醉眼天方曉急遣詩筒去已遲别恨離愁無盡處
青山綠水有窮時
贈鄭毅夫
致主濟民道未完白衣卿相且盤桓龍頭已是輸君早
更向麒麟閣上看
戲答何楚才酒肆
身在塵埃氣在雲丈夫貧賤豈須論且為韓信淮隂事
休著相如犢鼻褌
和張文潛晩春(四首)
留春是芳草送春宜柳花日長花正亂誰倚闌干斜
又
問花開何遲問花底急飛人間惜花少閬苑等花歸
又
易貯千尋水難藏一點春也須幾杯酒還似送行人
又
渡水衣須扱穿林手自披經春脚力軟但恐上山遲
二老寄朱廣微(二首)
二老相思又隔年僧窗閒坐復何緣吟翁最好鹽城住
時把歌詩付酒船
寄聲切問朱監利對面勤詢劉貴池或見廣東程使者
為言收得寄來詩
送曾子開
楊子江頭風正寒行人莫歎渡頭難江頭楊柳豈常在
但向江頭洗眼看
送慎彦鄰
只知北海鵬將化不謂丹山鳳正棲却憶吳江橋上月
共君長嘯入雲霓
吳舒信道
淮干風起木枝搖頷下甆甌一尺高我是折薪扶耒手
中丞且莫笑麤豪
呈張敏叔
子善居官事可宗淮西聲譽接淮東皆知所識明無敵
兩主斯文敏有功麗賦總應輸老匠清詩恰好送秋風
便乘急棹辭譙守酌酒仍吟塞上翁(譙守謂蔣公也作此詩時未知蔣公)
(所之乃今知在符離)
贈探花郎
探花車騎似游龍未入桃園先閬風衫上十分新染翠
衣間一點半開紅身如驥子無雙俊人報鼇山第幾宫
便是醉仙何處去上林園在五雲中
寄吕秘校
淮上詩盟不可尋詩筒來往負初心風花雪月雖無限
留待他年共子吟
贈余進士
江南風物清温好關内河山氣勢雄更看蜀中山水秀
一時兼取作吟翁
寄王潜聖
誰言急景似飛梭我把光隂欲快磨却想殘春笑君處
無何有路覓君多
答范君鍚
有人惠我一枝花五彩粧成千萬葩蜀紙寫詩酬國豔
吳缾汲水貯香霞半酣酒色從人贈盡帶春風入我家
醉倒吟翁君不見兒童偷與插烏紗
上胡先生
昨夜重思太古音確然獨抱一張琴因何不聽吾夫子
枉被雕蟲累到今
和潘朝奉
大人高調我旁酬韻欲更時更少留待學鸞歌聲已嗄
將追驥乘老而遒曉隨帆去雲連海暮望潮來月滿洲
須道詩翁非世俗年家情義幾時休
和吕秘校(十首)
董子書幃正寂寥阮君何事顧吾曹兩篇有若雙瓊贈
八句多於一字褒莫恨潘安頭早白須知郢客調彌高
鸞凰豈是塵埃物待看青雲振羽毛
王子如今未夢刀不須感慨論官曹寢郎悟意猶為相
鄠尉知名固可褒嗟爾歲華何太速顧予儒業若為高
四詩已有重箋意肯學區區鄭與毛
東平心事本雄豪何必才名獨慕曹學比今儒醇且奥
詩如古義刺而褒鄒之夫子誠堪嘆霸者將軍未足高
賢傑固當謀遠到莫論山岳與鴻毛
能建功名是俊豪區區時輩乃兒曹班超投筆寧無志
樊噲横行謝見褒兵法每羞孫臏詐將才惟愛武侯高
他年不負東平約待假偏師入不毛
我謂君才似楚騷文章自可作清曹但持古道徐而待
莫顧時人毁與褒水以源深流自遠竹因根老節彌高
如今且作東山卧萬事紛紛比一毛
東平夫子困徒勞又著青衫詣選曹州縣頗聞輿論屈
朝廷當用詔書褒囊中莫把詩編去輦下方虞紙價高
曼倩若教為近侍舍人須愧古無毛
方今天子急賢時不信王通願已違梅福九江雖好遁
陶公八翮亦難飛世排韓愈為文僻客顧揚生載酒稀
多謝好詩來贈我曉齋歌誦暮而歸
汾上儒生又續詩陽春巴調本相違聊因扣角攄深憤
安得摩天逞快飛陶氏弄琴乖俗甚井丹持刺出門稀
有時入市謀甘脆懷橘擕壺即便歸
太平儒者好吟詩鼔腹而歌事豈違顧我才華常患少
喜君辭翰動而飛不憂陋巷簟瓢罄惟恐蘭亭唱和稀
更約山翁同一醉梅花將謝燕將歸
吾道窮通自有時功名豈便與心違摩天未逐溟鵬奮
歛翅尚如籬鷃飛鳴鳳卜遲君莫笑玉山醉倒事何稀
梅花將謝剩沽酒待向花前倒載歸
贈蔡子驤二子
鳳子能雙舉新從日下回日邊是雲霧却帶越書來
節孝集卷十九
