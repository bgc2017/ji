節孝集卷二十一宋徐積撰
律詩三十二首
示諸君
古俗今時不用分只將虚實判澆淳養心有要先除偽
入德無難只用真此道若從為得路他岐如往是迷津
我曹好尚雖迂闊最愛山夫共野人
妾薄命(四首)
偷把羅衣裛淚痕落花江上泣青春空將鳳管題君怨
自是蛾眉累汝身翠黛不須勻綠鬢紅膏休更點朱唇
自然彼此無心妬猶恐多言巧中人
春深江浦流還漲雨後山花落更多舉目未言先有淚
當罇欲唱不成歌心知自古皆如此事到如今不奈何
莫向夕陽樓上望幾人遺恨滿煙波
將身誤入楚王宫負却家山事總空枕上無言吟夜雨
花前有淚洒春風假饒醉飽朱門内豈似寒飢漏屋中
更有文君作奔妾爭如寂寞嫁梁鴻
女子恩讎事可知我曹何用弔吳姬如斯才貌如斯苦
也似賢人被妬時
璽書長句(并序)
元豐辛酉夏山陽大水太守大夫睢陽李公捍禦
甚力援溺賑飢民賴其賜全活者甚衆盖公之所
居忠於職分而行其所性然也部使者即以其事
上聞朝廷無東顧之憂先是詔求吏最部使者諸
公連名合薦以公應書是為選首及治水事章上
天子尤嘉之至於歎息於是賜璽書慰勉勞問甚
渥盖西漢故事凡用璽書謂之所表及公卿有缺
即用所表者補之此孝宣帝所以待牧守而與之
共治卒至於甚盛者也公既為所表稱士大夫論
議而山陽之人父老子弟所以相告而喜之也公
之客邑人徐積辱在所禮且使之與觀焉於是乎
述璽書長句
隨船父老踏青莎人各持杯柰醉何謠俗戀恩成太息
吟翁樂義合長歌皆知察物嚴而恕誰似當官正不阿
東漢武威任郡守至今高義聳峩峩
瑶真詩(二首并序)
淮南轉運林公次中所居之府有花一株舊名玉
蘂公改曰瑶真即瓊花之别本也瓊赤玉也名其
花者盖誤矣揚楚二花同為一物而楚花獨得瑶
名也真者天下之良貴也故因物而寓之則存乎
其心者不問可知盖未嘗不在乎其真也既名其
花遂名其館謂山陽學官曰子能賦之否乎於是
得律詩二章其亦庶乎述而賦之也
此花所在宜開館彼玉維瑶合比君每到黃昏成淡月
却臨曉後作團雲人間偽采何如質物裏孤芳自勝羣
應笑馬嵬坡下女太真為號繫黃裙
不知記得瑶林否故國曾陪閬苑春色貌易分渾是正
性情雖辨總歸真紅塵世上無雙物白雪宫中第幾人
若問誰何名玉女一般嚴靜敵霜神
詠慎郎中園木香
仙子霓裳曳紺霞瓊姬仍坐碧雲車誰言十日春歸去
猶有春風在慎家
長春花(五首)
誰言造物無偏處獨遣春光住此中葉裏深藏雲外碧
枝頭常借日邊紅曾陪桃李開時雨仍伴梧桐落後風
費盡主人歌與酒不教閒却賣花翁
一從春色入花來便把春陽不放回雪圃未容梅獨占
霜籬初約菊同開長生洞裏神仙種萬歲樓前錦繡堆
過盡白駒都不管綠楊紅杏自相催
一謝芳菲更不還誰何嬌步獨盤桓雖於物態為難有
却是時情總易闌日曬香肌難避暑雪濡粉面亦禁寒
等閒莫使人知處長與詩家醉後看
誰與猩猩血染紅重重疊疊費春工應無暴物侵和氣
自有深根藏暖風每見靈芝三秀了廻看凡艷一時空
如環光景循將遍又到江南梅信通
枝上疎疎花啓房輕綃重錦迭為裳更分深淺兩般色
不作尋常一面粧蕣有紅華須鬭艷蘭雖清節亦交香
吟翁未暢先投筆為與東君詠海棠
天下風流無綠楊
天下風流無綠楊半遮粧面出宫墻客醉任鋪紅錦段
馬嘶争繫紫絲韁上東門外我廻首長樂坡頭誰斷腸
最好春深山下路亂花薰與一身香
誰把閒愁付綠楊
誰把閒愁付綠楊我疑渾是别離腸每教啼鳥呼春色
更共平蕪送夕陽山下人行雲慘慘渡頭船去水茫茫
高樓亦有思歸客莫望天涯尋故鄉
一生多恨瘦纖纖
一生多恨瘦纖纖染盡春華綠試圓十二樓臺寒怕雨
九重宫殿煖愁煙城邊放客尋花路溪畔留人載酒船
莫向灞陵橋上望白雲流水舊山川
一片花飛減却春
一片花飛減却春共君同作管花人急將步障圍春圃
莫使狂風近四隣
問楊柳
我愛風流楊柳枝楊柳如何報我詩落花滿面春風曉
借與絲鞭走馬時
白蓮花
水一重重玉一重更無妖色媚西風雖然物外能為素
又恐人間只愛紅
野花
一點香心寂寞春牧童歸後更無人誰家庭院栽楊柳
猶自飛花入四鄰
謝人惠梅花
我共梅花情最深左持樽酒右持燈持燈持酒豈辭倦
却是春香不自勝
海棠花(并序)
海棠花盛於蜀中而秦中者次之盖其株翛然如
出塵高步俯視衆芳有超羣絶類之勢而其花甚
豐其葉甚茂其枝甚柔望之甚都綽約如處女婉
娩如純婦人非若他花冶容不正有可犯之色盖
花之美者海棠也視其色如淺綘而外英數點如
深胭脂此詩家所以為難狀也余少時嘗為詩屬
有以長春花示余者因為長春詩詩未卒忽念及
此花蓋余秦中時舊物也遂不復為長春而為海
棠花詩云
彼美花兮宜晩春柔姿淑艷是何人十分國色粧須淡
數點胭脂畫未勻帶雨容開渾是恨出牆頭望恰如真
幾時謫下蓬萊島霞汚仙衣痕尚新
一度相逢一度春不知名姓是何人十分國色粧須淡
數點胭脂畫未勻好把東皇為上客便堪宋玉作西隣
臨卭道士今何在說與唐宗是太真
别玉女花
辭他玉女難空手酌盡銀缾醉未休任是職嚴風望峻
也須一步一回頭
綠楊二首
綠楊何處不相逢到處伴他花草紅只為人間苦離别
更無情緒管春風
且尋綠院朱扉好莫看山前水畔容肌膚瘦盡春風甚
更被春風舞不供
柳絮二首
君看青蠶蘂閒花使棄捐臨風競離别就地忽團圓孤
客正心亂浮雲來馬前灞橋逢杜甫老淚更澘然
又
長條徒自重狂絮去何之禁籞穿花樹春江撲酒旗因
風無定意著物有閒時謝女何為者深情在雪詩
荷花
池上交加礙釣船漢宫新妓約三千綠蘿枝葉能承露
紅玉肌膚不惹煙巫峽已曾縈客夢西施何處擲金錢
無人為把秋香惜聊向西風贈此篇
敗荷
有客方笑歌誰人吟敗荷但言為秋惜不道礙船過折
柄刺芒在亂絲根本多江頭浪如屋今夜柰風何
杏花(二首)
窗外花開紅滿枝董生正下讀書帷東風到晩殊無定
今夜清香屬阿誰
一點胭脂淡染腮十分顔色為誰開殘燈欲盡書幃閉
猶有清香半夜來
雙頭芍藥(三首)
金谷栽培異春皇養育殊一枝輕聳翠雙萼密承朱根
是鴛鴦化生來姊妹俱同行雖有伴並寢總無夫共鑑
勻粧臉偷霞點絳膚東隣與西子謝女共羅敷解佩還
曾否為雲總解無情深難獨步力弱易相扶卓氏彌傷
寡長門愈恨孤鬭誇紅粉面齊著繡羅襦盡好藏金屋
誰堪作舞姝郎須待劉阮家想住秦吳翠幕渾遮步雕
闌並向隅黃金難買笑為爾倒金壺
又
國艷粧成總一般月娥霜女不相干春閨有恨須招伴
夜帳無夫並怯寒誰道皇英沉水去好教劉阮凭闌看
陽臺雲雨如俱解妬寵爭妍有萬端
越艷吳姿總一般嬌鶯之外孰相干雖同交甫江邊見
不似劉郎洞裏看未必解爭春帝寵却應同笑月娥寒
阿誰能伴詩人醉不惜紅綃與萬端
節孝集卷二十一
