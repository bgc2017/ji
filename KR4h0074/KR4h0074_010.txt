瀛奎律髓卷十元方回編
春日類
春日遲遲我心傷悲見於豳詩目極千里傷春心見
於楚辭皆情之所感也浴沂詠歸不失其性情之正
在於知道之君子
五言(六十首)
奉和聖製立春日剪綵花勝應制
宋之問
金閣裝仙杏瓊筵弄綺梅人間都未識天上忽先開蝶
繞香絲住蜂憐豔粉回今年春色早應為剪刀催
律詩至宋之問一變而精密無隙矣此詩流麗與太
白應制無以異也
春日宴宋主簿山亭
公子正邀歡林亭春未闌攀巖踐苔易迷路出花難窗
覆垂楊暖階侵瀑水寒帝城歸路直留與接鴛鸞
迷路出花難佳句也
和晉陵丞早春遊望杜審言
獨有宦遊人偏驚物候新雲霞出海曙梅柳渡江春淑
氣催黃鳥晴光轉綠蘋忽聞歌古調歸思欲霑巾
律詩初變大率中四句言景尾句乃以情繳之起句
為題目審言於少陵為祖至是始千變萬化云起句
喝得響亮
次北固山下王灣
客路青山外行舟綠水前潮平兩岸闊風正一帆懸海
日生殘夜江春入舊年鄉書何處達歸雁洛陽邊
唐人芮挺章天寶三載編次國秀集唐書藝文志宋
崇文總目中無之元祐三年戊辰劉景文得之鬻古
書者以傳曾彦和曾以傳之賀方回題云次北固山
下作於王灣下註曰洛陽尉而天寶十一載殷璠編
次河岳英靈集取灣詩八首此為第六題曰江南意
詩亦不同前四句曰南國多新意東行伺早天潮平
兩岸失風正一帆懸世之所稱海日江春一聯同外
尾句不同曰從來觀氣象惟向此中偏似不若國秀
之渾全兼殷璠語亦不成文理可笑云
晚春嚴少尹諸公見過王維
松菊荒三徑圖書共五車烹葵邀上客看竹到貧家雀
乳先春早鶯啼過落花自憐黃髮暮一倍惜年華
三四唐人不曾犯重極新第六句尤妙
春日江邨杜甫
農務邨邨急溪流岸岸深乾坤萬里眼時序百年心茅
屋還堪賦桃源自可尋艱難昧生理飄泊到如今
迢遞來三蜀蹉跎又六年客身逢故舊發興自林泉過
懶從衣結頻游任履穿藩籬頗無限恣意向江天
種竹交加翠栽桃爛漫紅經心石鏡月到面雪山風赤
管隨王命銀章付老翁豈知牙齒落名玷薦賢中
扶病垂朱紱歸休步紫苔郊扉存晚計幕府愧羣才燕
外晴絲捲鷗邊水葉開隣家送魚鼈問我數能來
羣盜哀王粲中年召賈生登樓初有作前席竟為榮宅
入先賢傳才高處士名異時懷二子春日復含情
此五詩成都草堂作依嚴武為工部參謀時也末篇
引王粲登樓賈誼前席事蓋謂信美而非吾土如依
劉表而非其心猶有意賈生之召也故他日詩曰白
頭趨幕府深覺負平生或問老杜詩如此等篇細觀
似亦平易自山谷始學老杜而后山繼之山谷學老
杜而不為此后山之言也未知不為如何后山詩步
驟老杜而深奥幽遠咀嚼諷詠一看不可了必再看
再看不可了必至三看四看猶未深曉何如者耶曰
后山述山谷之言矣譬之奕焉弟子高師一着始及
其師老杜詩所以妙者全在闔闢頓挫耳平易之中
有艱苦若但學其平易而不從艱苦求之則輕率下
筆不過如元白之寬耳學者當思之
春遠
肅肅花絮晚霏霏紅素輕日長唯鳥雀春遠獨柴荆數
有關中亂何曾劍外清故鄉歸不得地入亞夫營
後四句全是感慨前四句言春事而起勢渾雄無一
字纖巧鬭合大抵老杜集成都時詩勝似關輔時夔
州時詩勝似成都時而湖南時詩又勝似夔州時一
節高一節愈老愈剥落也
奉酬李都督表丈早春作
力疾坐清曉采詩悲早春轉添愁伴客更覺老隨人紅
入桃花嫩青歸柳葉新望鄉應未已四海尚風塵
采字舊作來字或見奉酬李都督謂此是來字非也
力疾采詩是重下幹旋字若來字則無味亦無力矣
桃花對柳葉人人能之惟紅字下着一入字青字下
着一歸字乃是兩句字眼是也大凡詩兩句說景大
濃大鬧即兩句說情為佳轉添更覺亦是兩句字眼
非苟然也所以悲早春所以轉愁所以更老尾句始
應破以四海風塵兵戈未已望鄉思土故無聊耳此
乃詩法
春山夜月于良史
春山多勝事賞翫夜忘歸掬水月在手弄花香滿衣興
來無遠近欲去惜芳菲南望鳴鐘處樓臺深翠微
掬水弄花一聯恐是偶然道着先得一句又凑一句
乃成全篇於六句緩慢之中安頓此聯亦作家也
江南春張籍
江南楊柳春日暖地無塵渡口過新雨夜來生白蘋晴
沙鳴乳雁芳樹醉游人向晚青山下誰家祭水神
思新不拘對偶可喜
晚春從人歸覲周賀
鳥鳴春日曉喜見竹門開路自高巖出人騎瘦馬來折
花林影動移石澗聲回更欲留深語重城暮色催
五六得賈浪仙過橋分野色移石動雲根之意周賀
者清塞上人也後還俗
春日李咸用
浩蕩東風裏徘徊無所親危城三面水古木一邊春衰
世難行道花時不稱貧滔滔天下是何處問通津
古木一邊春絶好危城三面水不知指何郡蓋多有
之衰世難行道太淺露以一句好不容棄也
春日即事耿湋
數畝東臯宅青春獨屛居家貧童僕慢官罷友朋疎強
飲沽來酒羞看讀了書閒花更滿地惆悵復何如
荆公選唐詩不取此首豈謂三四淺近然實近人情
孟浩然多病故人疎尤有氣耳沽來讀了等字格卑
春日客舍晴原野望陳羽
東風吹暖氣消散入晴天漸變池塘色欲生楊柳烟蒙
茸花向月潦倒客經年鄉思盈愁望江湖春水連
三四能言早春之意五六以景對情不費力
蜀城春望崔塗
天涯憔悴身一望一沾巾在處有芳草滿城無故人懷
才皆得路失計獨傷春青鏡不忍照鬢毛應更新
三四佳但太悲苦
春日題山家李郢
偶與樵人熟春殘日日來依崗尋紫蕨挽樹得青梅燕
静銜泥起蜂喧抱蘂回嫩茶重攪綠新酒略炊醅漠漠
蠶生紙涓涓水弄苔丁香政堪結留步小庭隈
六韻無句不工惟聖俞許發運寒食偶書六韻足以
敵之
酬劉員外見寄嚴維
蘇眈佐郡時近出白雲司藥補清羸疾窗吟絶妙詞柳
塘春水漫花塢夕陽遲欲識懷君意朝朝問檝師
五六全於漫字上遲字上用工
早春松江野望竇鞏
江邨風雪霽曉望忽驚春耕地人來早營巢鵲語頻帶
花移樹小插槿作籬新何事勝無事窮通任此身
竇氏聯珠集常牟鞏羣庠五昆弟詩一百首乾德三
年太常博士和跋荆公於鞏取八首而不收此詩劉
後邨自云未見聯珠集第七句尤佳
春日野望李中
野外登臨望蒼蒼烟景昏暖風醫病草甘雨洗荒邨雲
散天邊影潮回島上㾗故人不可見倚杖役吟魂
第三句新異第四句淡而有味
早春寄華下同志裴說
正是花時節思君寢復興市沽終不醉春夢亦無憑岳
面懸青雨河心走濁冰東門一條路離恨鎮相仍
五六巧第七句頗俗
早春司空圖
傷心仍客處病起却花朝草嫩(一作軟)侵沙短冰輕着雨
消風光知(一作和)可愛客鬢不相饒早晚丹丘伴飛書肯
見招
起句十字四折此公有一鳴集自誇其詩句之得意
者五言觀此亦可知也
履道春居白居易
微雨灑園林新晴好一尋低風洗池面斜日坼花心暝
助嵐隂重春添水色深不如陶省事猶抱有絃琴
中四句皆下句好春添水色深尤好尾句翻案尤佳
和春深(二十首選五首)
何處春深好春深富貴家馬為中路鳥妓作後庭花羅
綺驅論隊金銀用斷車眼前何所苦惟苦日西斜
何處春深好春深執政家鳳池添硯水雞樹落衣花詔
借當衢宅恩容上殿車延英聞對久門與日西斜
何處春深好春深方鎮家通犀排帶胯瑞鶻勘袍花飛
絮衝毬馬垂楊拂妓車戎裝拜春設尤握寶刀斜
何處春深好春深刺史家隂繁棠布葉岐秀麥分花五
匹鳴珂馬雙輪畫戟車和風引行樂夹道隼旗斜
何處春深好春深學士家鳳書裁五色馬鬛剪三花蠟
炬開明火銀臺賜物車相逢不敢揖彼此帽欹斜
此所謂家花車斜元白劉各賦二十首今於白取五
首元劉略之依次押韻至此而盛詩之趣小貶矣虚
空想像無是景而為是語騁才馳思則亦可喜矣
原上新春王建
自掃一間房唯鋪獨卧牀野羹溪菜滑山紙水苔香陳
藥初和蜜新經未入黃近來心力少休讀養生方
住處去山近傍園麋鹿行野桑穿井長荒竹過牆生新
識隣里面未諳邨舍情石田無力及賤賃與人耕
老杜謂清新此等語亦清新者也但前首起句十字
差俗
春日題韋曲野老邨舍許渾
背嶺枕南塘數家邨落長鶯啼幼婦懶蠶出小姑忙烟
草近溝濕風花臨路香自憐非楚客春望亦心傷
予選詩以老杜為主老杜同時人皆盛唐之作亦皆
取之中唐則大歷以後元和以前亦多取之晚唐諸
人賈島開一别派姚合繼之沿而下亦非無作者亦
不容不取之惟許渾丁卯集予幼嘗讀之喜焉漸老
漸不喜之以后山和東坡渾字韻有云誰云作許渾
因是尤不心愜每以許詩比較后山詩乃知后山萬
鈞古鼎千丈勁松百川倒海一月圓秋非尋常依平
仄儷青黃者所可望也大抵工有餘而味不足即如
人之為人形有餘而韻不足詩豈在專對偶聲病而
已哉近世學晚唐者專師許渾七言如水聲東去市
朝變山勢北來宮殿高之類以為摹楷老杜詩中有
此句法而無東去北來之拘如湘潭雲盡暮山出巴
蜀雪消春水來下句佳上句不牽強乎如此詩幼婦
小姑工則工矣而病太工草近溝而濕花臨路而香
多却烟風二字亦未為甚高以荆公嘗選此詩予亦
不棄且就是發明以開晚進之未透者
游春姚合
卑官還不惡行止得逍遥晴野花侵路春波水上橋塵
埃生暖色藥草長新苗看却烟光散狂風處處飄
身被春光引經時更不歸嚼花香滿口書竹粉粘衣弄
日鶯狂語迎風蝶倒飛自知疎懶性得事亦應稀
姚少監合初為武功尉有詩聲世稱為姚武功與賈
島同時而稍後似未登昌黎之門白樂天送知杭州
有詩凡劉白以後詩人集中皆有姓名詩亦一時新
體也而格卑於島細巧則或過之武功時官况三十
首趙紫芝多選取配賈島以為二妙集蓋四靈之所
宗也武功游春詩十二首今選取二晴野花侵路一
聯不甚雕刻嚼花香滿口一聯即于良史掬水月在
手弄花香滿衣也即老杜步壑風吹面看松露滴身
也而淺深輕重亦可見矣迎風蝶倒飛即春秋六鷁
退飛語耳詩至於此自是新美又如十首中有云正
月一日後尋春更不眠如看水閒依路登山欲到天
如未曉衝寒起迎春忍病行樹枝風掉軟菜甲土浮
輕如趁暖簷前坐尋芳樹底行土融凝野色冰敗滿
池聲如愛花林下飲戀草野中眠如向陽傾冷酒看
影試新衣皆可喜而其病在乎矜誇無感慨沾沾自
喜之所為如摘花盈手露似佳一句云折竹滿庭烟
則不稱也如揚州春詞云滿郭是春光街衢土亦香
竹風輕履舄花露膩衣裳起句十字好第四句亦好
第三句却是凑合成對取春間意味也予謂詩家有
大判斷有小結裹姚之詩專在小結裹故四靈學之
五言八句皆得其趣七言律及古體則衰落不振又
所用料不過花竹鶴僧琴藥茶酒於此幾物一步不
可離而氣象小矣是故學詩者必以老杜為祖乃無
偏僻之病云
春日述懷魏野
春暖出茅亭攜笻傍水行易諳馴鹿性難辨鬭雞情妻
喜栽花活兒誇鬭草贏翻嫌我慵拙不解強謀生
真宗太平之世有如此等高尚詩人潘逍遥楊東里
林孤山皆是人也五六精極第四句一字犯重當攷
春日登樓懷歸寇準
高樓聊引望杳杳一川平野水無人渡孤舟盡日横荒
邨生斷靄古寺語流鶯舊業遥清渭沈思忽自驚
萊公詩學晚唐九僧體相似野水無人渡孤舟盡日
横之聯說者以為兆相業只看詩景自好下二句尤
流麗
暮春余靖
草帶全鋪翠花房半墜紅農家榆莢雨江國鯉魚風堤
柳綿争撲山櫻火共烘長安少年客不信有衰翁
三四好餘艷而冗
春寒梅堯臣
春晝自隂隂雲容薄更深蝶寒方斂翅花冷不開心亞
樹青帘動依山片雨臨未嘗辜景物多病不能尋
梅詩淡而實麗雖用工而不力
寒食前一日陪希深遠游大字院
一百五將近千門烟火微閒過少傅宅喜見老萊衣晚
雨竹間霽春禽花上飛禪庭清溜滿幽興自忘歸
洛陽大字院係唐太子太傅白樂天故宅五六清麗
小圃春日林逋
岸幘倚微風柴籬春色中草長團粉蝶林暖墜青蟲載
酒為誰子移花獨乃翁於陵偕隠事清尚未相同
中四句工不可言
東臯王安石
起伏晴雲徑縱横暖水陂草長流翠碧花遠没黃鸝楚
製從人笑吳吟得自怡東臯興不淺游走及芳時
三四甚工
半山春晚即事
春風取花去酬我以清隂翳翳陂塘靜交交園屋深牀
敷每小息杖屨或幽尋惟有北山鳥經過遺好音
半山詩工密圓妥不事竒險惟此春風取花去之聯
乃出竒也餘皆淡靜有味
即事
徑暖草如積山晴花更繁縱横一川水高下數家村静
憩鷄鳴午荒尋犬吠昏歸來向人說疑是武陵源
詩話載云自謂武陵源不好韻中别無韻也東坡嘗
親書此詩
欲歸
水漾青天暖沙吹白日隂塞垣春錯寞行路老侵尋綠
稍還幽草紅應動故林留連一杯酒滿眼欲歸心
雁湖註謂簡齋紅綠扶春上遠林亦似此佳
宿雨
綠攪寒蕪出紅爭暖樹歸魚吹塘水動雁拂塞垣飛宿
雨驚沙靜晴雲漏晝稀却愁春夢短燈火着征衣
未有名為好詩而句中無眼者請以此觀
將次洺州憩漳上
漠漠春風裏茸茸綠未齊平田鴉散啄深樹馬迎嘶地
入河流曲天隨日去低高城已在眼聊復觧輕齎
雁湖註謂田之平衍鴉乃散啄馬喜嘉蔭望樹而嘶
此二句甚妙可畫雁湖别注云公多有使北詩而本
傳年譜皆不載嘗出疆獨温公朔記云云今欲歸至
此三詩皆送契丹使時所作
春日
冉冉春行暮菲菲物競華鶯猶求舊友燕不背貧家室
有賢人酒門無長者車醉眠聊自適歸夢到天涯
此唐人得意詩恐誤入半山集中而雁湖亦為之註
姑存諸此候考
暮春
春期行晼晚春意賸芳菲曲水應修褉披香未試衣雨
花紅半墮烟樹碧相依悵望夢中地王孫底不歸
夢中之夢當是用作平聲左傳楚雲夢他日夢中
暮春遊柯市人家張耒
桃李雖云過林塘老景濃幽花冠曉露高柳旆和風草
木家家秀溝塍處處通况聞時雨足高枕待年豐
句句自然
早春陳師道
度臘不成雪迎年遽得春冰開還舊綠魚喜躍修鱗柳
及年年發愁隨日日新老懷吾自異不是故違人
極瘦有骨盡力無㾗細看之句中有眼
和仲良春晚即事楊萬里
貧難聘歡伯病敢跨連錢夢豈花邊到春俄雨裏遷一
犁關五秉百箔候三眠只有書生拙窮年墾紙田
零陵丞時詩仲良者永州司法張材山東人連錢紙
田用韻好勝之過一犁五秉百箔三眠凑合亦佳但
恐少年作未自然學詩者不可不由此入也五首取
一
小園早步趙蕃
今朝欣雨止天氣漸柔和籬落小桃破階除馴雀多占
方移果樹帶土數蔬科農務侵尋及吾寧久卧痾
章泉乾道丙戌詩猶少年作也亦頗似晚唐已工麗
如此其後日益高古清瘦乃不肯作此體
春晚雜興陸游
池面萍初紫牆頭杏已青攜兒撑小艇留客坐孤亭相
法無侯骨生平直酒星正須遺萬事莫遣片時醒
留客坐孤亭雖無竒却有味五六新異
暮春二首
季子黃金盡安仁白髮新無情五更雨便送一年春難
續西樓夢空存北陌身海棠應似舊惆悵又成塵
綠葉枝頭密青蕪陌上深江山妨極目天地入孤吟身
已雙蓬鬢家惟一素琴世情君莫說頭痛欲岑岑
並熟律
小舟游西涇渡西江而歸
小雨重三後餘寒百五前聊乘瓜蔓水閒泛木蘭船雪
暗梨千樹烟迷柳一川西岡夕陽路不到又經年
三四極新
初春雜興
水長鷗初泛山寒茗未芽深林聞社鼓落日照漁家渡
遠呼船久橋傾取路斜客愁慵遠眺不是怯風沙
八句皆佳而三四尤古遠
中春偶書
隣曲祈蠶候陂塘浸種時春寒薪炭覺雨霽鼓鐘知驢
瘦衝泥怯魚驚食釣遲衰翁一味懶耕養愧吾兒
三四能以常語為新
七言(五十二首)
立春杜甫
春日春盤細生菜忽憶兩京梅發時盤出高門行白玉
菜傳纖手送青絲巫峽寒江那對眼杜陵遠客不勝悲
此身未知歸定處呼兒覓紙一題詩
老杜如此賦詩可謂自我作古也第一句自為題目
曰春日春盤細生菜第二句下忽憶二字已頓挫矣
三四應盤應菜加以白玉青絲之想亦所謂忽憶者
也巫峽江杜陵客不見此物又只如此大片繳去自
有無窮之味晚唐之弊既不敢望此江西之弊又或
有太麄疎而失邯鄲之步亦足以發文章與時高下
之歎也
曲江二首
一片花飛減却春花飄萬點更愁人且看欲盡花經眼
莫厭傷多酒入唇江上小堂巢翡翠苑邊高冢卧麒麟
細推物理須行樂何用浮名絆此身
第一句第二句絶妙一片花飛且不可况於萬點乎
小堂巢翡翠足見已更離亂高冢卧麒麟悲死者也
但詩三用花字在老杜則可在他人則不可
朝迴日日典春衣每向江頭盡醉歸酒債尋常行處有
人生七十古來稀穿花蛺蝶深深見點水蜻蜓欵欵飛
傳語風光共流轉暫時相賞莫相違
七十者稀古來語也乾元元年春為拾遺時詩少陵
年四十七矣六月補外豈諫有不聽日惟以醉為事
乎典衣而飲所至有酒債一窮朝士也
曲江對飲
苑外江頭坐不歸水精宫殿轉霏微桃花細逐楊花落
黃鳥時兼白鳥飛縱飲久拚人共棄懶朝真與世相違
吏情更覺滄洲遠老大悲傷未拂衣
三四詩家一格出于偶然徐師川詩無變化篇篇犯
此少陵為諫官而縱酒懶朝如此殆以道不行也
曲江陪鄭八丈南史飲
雀啄江頭黃柳花鵁鶄鸂鶒滿晴沙自知白髮非春事
且盡芳樽戀物華近侍只今難浪迹此身那得更無家
丈人才力猶強健豈傍青門學種瓜
此詩中四句不言景皆止言乎情后山得其法故多
瘦健者此也
暮春
卧病擁寒在峽中瀟湘洞庭虚映空楚天不斷四時雨
巫峽長吹千里風沙上草閣柳新暗城邊野塘蓮欲紅
暮春鵷鷺立洲渚挾子翻飛還一叢
張文潛有此等詩平正伶俐自然
正月三日閒行白居易
黃鸝巷口鶯欲語烏鵲橋頭冰欲銷綠浪東西南北水
紅欄三百九十橋(蘇之官橋火數)鴛鴦蕩漾雙雙翅楊柳交加
萬萬條借問春風來早晚只從前日到今朝
黃鸝坊名烏鵲橋名九十之十用作平聲唐人多如
此
和程員外春日東郊包何
郎官休浣憐遲日野老歡娛為有年幾處折花驚蝶夢
數家留葉待蠶眠藤垂宛地縈珠履泉迸侵階浸綠錢
直到閉關朝謁去鶯聲不語(一作散)柳含烟
第三句絶妙
和牛相公春日閒望劉禹錫
官曹崇重難頻入第宅清幽且獨行階蟻相逢如偶語
園蜂速去恐違程人於紅藥偏憐色鶯到垂楊不惜聲
東洛池臺怨抛擲移文非久會應成
階蟻園蜂一聯似已有江西體鶯到垂楊不惜聲絶
唱也
春日長安即事崔魯
一百五日又欲來梨花梅花參差開行人自笑不歸去
瘦馬獨吟真可哀杏酪漸香隣舍粥榆烟將變舊爐灰
畫樓春暖清歌夜肯信愁腸日九迴
春晚岳陽城言懷
烟花零落過清明異國光隂老客情雲夢夕陽愁裏色
洞庭春浪坐來聲天邊一與舊山别江上幾看芳草生
獨凭闌干意難寫暮笳嗚咽調孤城
兩篇詩律無斧鑿㾗張文潛多近此
賞春姚合
閒人秖是愛春光迎得春來喜欲狂買酒恐遲令走馬
看花嫌遠自移牀嬌鶯語足方離樹戲蝶飛高始過牆
顛倒醉眠三四日人間萬事不思量
中四句皆工起句皆散誕放曠然只是器局小無感
慨雋永味
殘春旅舍韓偓
旅舍殘春宿雨晴恍然心地憶咸京樹頭蜂抱花鬚落
池面魚吹柳絮行禪伏詩魔歸靜域酒衝愁陣出竒兵
雨梁免被塵埃汚拂拭朝簪待眼明
致光詩無句不工唐季之冠也
春盡
惜春連日醉昏昏醒後衣裳見酒㾗細水浮花歸别澗
斷雲含雨入孤邨人閒易得芳時恨地迥難招自古魂
慚愧流鶯相厚意清晨猶為到西園
暮春山行田家歇馬李郢
雨濕菰蒲斜日明茅厨煮繭掉車聲青蛇上竹一種色
黃蝶隔溪無限情何處漁樵將遠餉故園田土憶春耕
千峰靄靄水潏潏羸馬此中愁獨行
此詩一筆寫成山行一趣言言新美而無作為第三
句尤竒譎也
公舍春日丁謂
綠楊垂線草鋪茵觸處烟光舉眼新一品也須妨白髮
千金莫惜買青春鶯聲圓滑堪清耳花艷鮮明欲照身
獨向此時為俗吏風流知是不如人
近似白樂天體
閏十二月望日立春禁中作宋庠
閏歷先春破臘寒綵花金勝寵千官冰從太液池邊動
柳向靈和殿裏看瑞氣因風生禁仗暖暉依日上仙盤
須知聖運隨生殖萬國年年共此懽
崑體
春隂晏殊
十二重環閟洞房愔愔危樹俯迴塘風迷戲蝶閒無緒
露裛幽花冷自香綺席醉吟銷桂酌玉臺愁作澁銀篁
梅青麥綠江城路更與登高望楚鄉
亦崑體
假寐王安國
計較平生分閉關偶然容得近人寰春風池沼魚兒戲
暮雨樓臺燕子閒假寐塵侵黃卷上行吟花墮綠苔間
了無一事撩方寸自是頹齡合鬢斑
平甫詩富滿第七句好尾句無怨言詩人當行耳
池上春日
一池春水綠於苔水上花枝間竹開芳草得時依舊長
文禽無事等閒來年顔近老空多感風雅含情苦不才
獨有浴沂遺想在使人終日此徘徊
雅淡
春隂
似雨非晴意思深宿酲牽率卧春隂苦憐燕子寒相並
生怕梨花晚不禁薄薄簾帷欺欲透遥遥歌筦壓來沈
北園南陌狂無數祇有芳菲會此心
極能言春隂之味
西湖春日
爭得才如杜牧之試來湖上輒題詩春煙寺院敲茶鼓
夕照樓臺卓酒旗濃吐雜芳薰巘崿濕飛雙翠破漣漪
人間幸有蓑兼笠且上漁舟作釣師
三四峭響五六最工尾句高甚
春睡蘇舜欽
别院簾昏捲竹扉朝酲未解接春暉身如蟬蜕一榻上
夢似楊花千里飛㗳爾暫能離世網陶然直欲見天機
此中有德堪為頌絶勝人間較是非
蘇滄浪詩律悲壯予少嘗嗜之三四絶佳或以為子
美早世之兆又山蟬帶響穿疎戶野蔓蟠青入破窗
亦議其意味寂寞所以終于滄浪皆非也修短有數
自說死而不死者何限耶
郊行即事程顥
芳原綠野恣行時春入遥山碧四圍興逐亂紅穿柳巷
困臨流水坐苔磯莫辭盞酒十分醉只恐風花一片飛
况是清明好天氣不妨游衍莫忘歸
學見聖域詩其餘事也或問此可與浴沂意趣看否
曰詩且看詩不必太深太鑿
正月二十日往岐亭潘古郭三人送余於女王
城東禪庄院蘇軾
十日春寒不出門不知江柳已搖邨稍聞決決流冰谷
盡放青青没燒㾗數畝荒園留我住半瓶濁酒待君温
去年今日關山路細雨梅花正斷魂
坡詩不可以律縛善用事者無不妙他語意天然者
如此儘十分好
正月二十日與潘郭二生出郊尋春忽記去年
是日同到女王城作詩乃和前韻
東風未肯入東門走馬還尋舊歲邨人似秋鴻來有信
事如春夢了無㾗江城白酒三杯釅野老紅顔一笑温
已約年年為此會故人不用賦招魂
東坡初貶黃州之年即細雨梅花關山斷魂之時也
次年正月二十日往岐亭見陳慥季常是以為女王
城之詩又次年正月二十日與潘邠老等尋春是以
有事如春夢了無㾗之詩又次年正月三日尚在黃
州復出東門仍和此韵云亂山環合水侵門身在淮
南盡處邨五畝漸成終老計九重新掃舊巢㾗謂元
豐官制行罷廢祖宗館職立秘書省以正字校書郎
等為差除資序而儲士之意淺矣觀此等語豈惟可
以攷大賢之出處抑亦可見時事之更張仁廟之所
以遺燕安於後世者何其盛熙豐之政所以大有可
恨者何其頓衰坡下句云豈惟慣見沙鷗喜巳覺來
多釣石温又可痛坡翁一謫數年甘心於漁樵而忘
返也新掃舊巢㾗事陸放翁為施宿注坡詩作序記
所對范至能語學者可自檢觀
次韻張恕春暮蘇轍
祇言城市無佳處亦有江湖幾度游好雨晴時三月暮
啼鶯到後百花休老猿好飲常聯臂野馬依人自絡頭
不肯低回池上醉試看生滅水中漚
春日耕者
陽氣先從土脈知老農夜起飼牛饑雨深一尺春耕利
日出三竿曉餉遲婦子同來相嫵媚烏鳶飛下巧追隨
紛紜政令曾何補要取中年風雨時
子由詩佳處世鮮會者其說詳見送餞類中前一詩
三四自然後一詩能言耕夫人情物態利字遲字尤
妙
暮春張耒
夜雨輕寒拂曉晴牡丹開盡過清明庭前落絮誰家柳
葉裏新聲是處鶯白髮生來如有信青春歸去更無情
便當種秫長成酒遠學陶潛過此生
詩格平穏三四乃倒裝句法也
春日遣興
流光向老惜芳菲搔首悲歌心事違綠野染成延晝永
亂紅吹盡放春歸荆榛廢苑人閒牧風雨空城鳥夜飛
斷送一番桃李盡可憐桑柘有光輝
此詩虚字上着力拗斡
立春陳師道
馬蹄殘雪未成塵梅予梢頭已着春巧勝向人真奈老
衰容從俗不宜新高門肯送青絲菜下里誰思白髮人
共學少年天下士獨能濡濕轍中鱗
此詩虚字上獨着力拗斡
寄晁無斁春懷
稍聽春鳥語丁寧又見官池出斷冰雪後踏青誰與共
花邊着語老猶能笑談莫倦尋常聽山院終同一再登
今日已知他日恨搶榆况是又飛騰
次韻晁無斁
城郭朝陽散積隂郊原注目日情深年衰鷗鷺今如是
夢斷邯鄲何處尋語鵲飛烏春悄悄重簾深院晚沈沈
不辭杖屨衝泥雪未有瓊琚報好音
春懷示隣曲
斷牆着雨蝸成字老屋無僧燕作家剰欲出門追語笑
却嫌歸鬢着塵沙風翻蛛網開三面雷動蜂窠趁兩衙
屢失南隣春事約只今容有未開花
淡中藏美麗虚處着工夫力能排天斡地此后山詩
也
春日郊外唐庚
城中未省有春光城外榆槐巳半黃山好更宜餘積雪
水生看欲到垂楊鸎邊日暖如人語草際風光作藥香
疑此江頭有佳句為君尋取却茫茫
此詩句句工緻水生看欲到垂楊絶竒尾句即簡齋
所謂忽有好詩生眼底安排句法已難尋也
春近陸游
短褐枯笻老病身龍鍾也復喜新春已知不解多年住
且作都無一事人簷角鳥聲呼醉夢室中花氣襲衣巾
朝來更有欣然處一筯山蔬勝八珍
爛熟
睡起至園中
春風忽已到天涯老子猶能領物華淺碧細傾家釀酒
小紅初試手栽花野人易與輸肝肺俗話誰能掛齒牙
更欲世間同省事勾回蟻戰放蜂衙
兩聯俱新美
立春日(元注去冬無雪今年正月十日已時立春而平旦有雪數片猶臘雪也)
江花江水每年同春日春盤放手空天地無私生萬物
山林有處着衰翁牛趨死地身無罪梅發京華信不通
數片飛飛猶臘雪邨隣相喚賀年豐
此詩慶元二年丙辰作牛趨死地身無罪乃是春鞭
牛事用齊宣王語必有所指以對老杜春日兩京梅
發亦竒
春行
九日春隂一日晴強扶衰病此閒行猩紅帶露海棠濕
鴨綠平堤湖水明酒賤林隂逢醉卧牛肥稻隴看深耕
山翁莫道渾無用解與明時說太平
引少陵太白曉看紅濕處與蜀江綠且明濕字明字
謂奪造化之工却是世未有拈出者前輩用工如此
東籬
東籬深僻嬾衣裳書卷縱横雜藥囊無吏徵租終日睡
得錢沽酒一春狂新營茅舍軒窗靜旋煮山蔬匕筯香
戲集句成圖素壁本來無事却成忙
中四句閒雅快活
春夏之交風日清美欣然有感
天遣殘年脱&KR0919;鞿功名不恨與心違綠陂細雨移秧罷
朱舫斜陽擘紙歸花市丹青賣團扇象牙刀尺製單衣
白頭曳杖人爭看共歎浮生七十稀
擘紙二字本俗語放翁既用之即詩家例也
病足累日不出菴門折花自娛
頻想園花照眼明蹣跚正廢下堂行擁衾又聽五更雨
屈指元無三日晴不奈病何抛酒醆麄知春在賴鶯聲
一枝自浸銅瓶水喜與年光未隔生
第六句妙甚
春日小園雜賦
久矣雲霄鎩羽翰小園聊得賦春寒(魯望有春寒賦)風生鴨綠
文如織露染猩紅色未乾不向山丘歎零落且從兒女
話團欒人言麥信春來好湯餅今年慮已寬
熟之又熟
晚春感事
少年騎馬入咸陽鶻似身輕蝶似狂蹴踘埸邊萬人看
鞦韆旗下一春忙風光流轉渾如昨志氣低摧只自傷
日永東齋淡無事閉門掃地獨焚香
律熟猶不能忘情少年豪蕩時耶
甲子立春前二日
頭風初愈喜身輕書卷時開覺眼明養熟犬雞隨坐起
性靈烏鵲報隂晴韭菘飣餖春盤好芝术簁和臘藥成
自笑衰殘殺風景燈前不擬入重城
嘉泰四年甲子放翁八十歲為此詩中四句富麗筆
力老而不衰可敬也
暖甚去綿衣
誰道江南春有寒未經社日衣能單桑麻過雨日夜長
桃李因風高下殘舊說中州政如此了知瘴氣不能干
天公似憫斯民病故體淳熙詔令寬
三四如鑄成古鼎
早立寺門作趙蕃
春天隂晴無定姿隂雲未卷晴風吹青山表見花顔色
綠水增添鷺羽儀郭外不知誰是主眼中今見我題詩
人生何物非郵傳敢謂吾廬不在兹
三四江西法
出郭
疎籬樹樹李花雪野寺條條楊柳絲春風收雨雨收後
白日變晴晴變時有餘不足無盡景截長補短何限詩
烟霞痼疾句成僻老矣折肱真得醫
江西苦於麗而冗章泉得其法而能瘦能淡能不拘
對又能變化而活動此詩是也
晚春韓琥
幽砌疎畦送晚春水流山靜見閒身行吟散去風光好
熟睡醒來雨氣新木筆豈非濃意態石楠終是淡精神
鶯聲圓處鵑聲急景物要之不負人
三四已佳木筆石楠之聯人所未道
十三日
南山春雪未全消路並浮梁步石橋深綠漸歸高柳葉
淺紅初上小梅梢峭寒寺院鐘聲起昏暮人家燭影搖
一夜東風吹酒醒夢回花月是元宵
此嘉定十四年辛已正月十三日詩也澗泉年六十
三不仕久矣山林間滋味興况於詩中縱横無不可
者五六雖眼前景致常人自不能道
寒食
曉色猶濛淡淡煙花間行過小溪邊人家寒食當晴日
野老春游近午天吹盡海棠無步障開成山柳有堆綿
呼兒覓友尋隣伴看却邨農又下田
三四不用工而極其工合入節序類中附之春日亦
無不可同時江湖人戴石屛四靈皆云此老淡之作
瀛奎律髓卷十
