瀛奎律髓卷三十三元方回編
山巖類
登覽詩專取登高能賦之義山巖則不但登覽大嶽
崇嶺小丘幽洞崖巖磴石之遊戲皆聚此
五言(十二首)
望終南竇牟
日愛南山好時逢夏景殘白雲兼似雪清晝乍生寒九
陌峯如墜千門翠可團欲知形勢盡都在紫宸看
長安宫殿正對終南山此詩得其要領
晚晴見終南别峯賈島
秦分積多峰連巴勢不窮半旬藏雨裏此日到窗中圓
魄將昇兔高空欲呌鴻故山思不見碣石泬寥東
遊茅山杜荀鶴
步步入山門仙家鳥徑分漁樵不到處麋鹿自成羣石
面迸出水松梢穿破雲道人星月下相次禮茅君
遊華山張超谷魯交
太華鎻深谷我來真景分有苖皆是藥無石不生雲急
瀑和煙瀉清猿帶雨聞幽棲未忍别峰半日將曛
三四好但此等句法多相犯
巫山高李端
巫山十二峰皆在碧空中迴合雲藏月霏微雨帶風猿
聲寒過澗樹色暮連空愁向高唐去清林見楚宫
工而穏
和永叔新晴獨過東山丁元珍
芳辰百五前選勝到林泉萬樹綠初染羣花紅未然陰
巖猶貯雪暖谷自生煙婦汲溪頭(一作中)水人耕草際田
日中林影直風靜鳥聲圓健令多情甚尋春最占先
元珍前為六一翁所知詩甚工
夀昌道中翁卷
清遊從此起過處必須看背日山梅瘦隨潮海鴨寒平
途迷望闊峻嶺疾行難聽得居人說今年冬又殘
此遊雁宕山詩也
石門庵
山到極深處石門為地名嵐蒸空寺壞雪壓小庵清果
落羣猴拾林昏獨虎行一僧何所得高坐若無情
遊雁宕山中選此二首此一首不減唐人
遊山陸游
簫鼔湖山路天教脱馽鞿蟬聲入古寺馬影渡荒陂樵
唱時傾耳僧談亦解頤偏門燈火閙不敢恨歸遲
元註偏門會稽城西南門名
古寺不來久入門空歎嗟僧亡惟見塔樹老巳無花世
事雖難料吾生固有涯殷勤一梳月十里伴還家
所點兩聯前一聯眼前事耳而詩家自難道後一聯
却易道也學者自當審知
巢山
巢山避世紛身隠萬重雲半谷傳樵響中林過虎羣蟲
鎪葉成篆風蹙水生紋不踏溪橋月仙凡自此分
第二句好五六工
短髮巢山客人知姓字誰穿林雙不借取水一軍持渴
鹿羣窺澗驚猿獨掛枝何曾蓄筆硯景物自成詩
雙不借一軍持詩家多相犯不可蹈襲第七句好
七言(六首)
天竹寺殿前立石姚合
補天殘片女媧抛撲落禪門壓地坳霹靂劃深龍舊攫
屈盤痕淺虎新抓苔黏月眼風挑剔塵結雲頭雨磕敲
秋至莫言長屹立春來自長薜蘿交
此詩未委今在天竺何處押險韻而加以剜剔之工
殆亦戲筆第一句最好
山中書事方干
欹枕亦吟行亦醉卧吟行醉更何營貧來猶有故琴在
老去不過新髮生山鳥踏枝紅果落家童引釣白魚驚
潛夫自有孤雲侣可要王侯知姓名
香山詹中正
浪兀孤舟一葉輕香山登步覺神清幾多怪石全勝畫
大半竒花不識名猿狖盡當吟裏見煙霞祗向眼前生
官身未約重來此酒滿螺杯月正明
全似樂天幾多大半字雖俗而不覺俗以秤停恰好
也
遊雲際山(在福建邵武府光澤縣)陳洙
清曉捫蘿踏嶺雲寒風飛溜濕衣巾上攀霄漢無多地
直視城闉幾點塵古木半陰藏宿霧山禽相語厭遊人
明年更補閩中吏來看桃花爛漫春
陳洙字師道建陽人字與陳后山名同半山詩題中
多云陳師道疑即此公與司馬公善韓魏公令達意
申言皇嗣事是也此詩絶好
山行滕白
馬頭門覺入從容叠嶂清秋度百重長見孤雲能作雨
未應片水不藏龍花邨幾處連修竹澗石誰家倚瘦松
本若無心許明代好尋巢許此韜蹤
世稱滕工部蓋宋初人也詩閑雅
潤陂山上作趙師秀
一山大半皆櫧葉絶頂閒尋得徑微無日謾勞攜紙扇
有風猶怯去綿衣野花可愛移難活啼鳥多情望即飛
惟與寺僧居漸熟煑茶深院待人歸
此詩三四見得是山上作五六亦活動
瀛奎律髓卷三十三
