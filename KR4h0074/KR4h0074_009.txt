瀛奎律髓卷九元方回編
老夀類
香山九老之會洛陽耆英繼之此盛事也予嘗羡
慕近世詩人如曾茶山陸放翁趙昌父滕元秀劉
潛夫皆年八十以上而放翁之夀為最高故多
取放翁詩云
七言(八首)
胡吉鄭劉盧張六賢皆多年壽予亦次焉偶於
敝舍合成尚齒之會七老相顧既醉且懽静而思
之此會世所稀有因成七言六韻詩以記之傳
好事者白居易
七人五百七十歲拖紫紆朱垂白鬚囊裏無金莫嗟嘆
樽中有酒且歡娛詩吟兩句神還壯酒飲三杯氣且麄
嵬峩狂歌教婢拍婆娑醉舞遣孫扶天年高邁二疏傳
人數多於四皓圖除却三山五天竺人間此會更應無
胡杲年八十九吉旼年八十六鄭據年八十四
劉貢年八十二盧貞年八十二張渾年七十
四白居易年七十四元註已上七人合五百七
十歲會昌五年三月二十四日於白家履道宅同宴
宴罷賦詩時秘書監狄兼謨河南尹盧貞以年未七
十雖與會而不及列予按會者九人狄兼謨盧貞以
年未七十不著於詩雖名七老實九老也故世傳九
老圖云且一時有同姓名者亦可謂異矣
睢陽五老圖杜衍
五人四百有餘歲俱稱分曹與掛冠天地至仁難補報
林泉幽致許盤桓花朝月夕隨時樂雪鬢霜髯滿座寒
若也睢陽為故事何妨列向畫圖看
杜衍八十歲王煥九十歲畢世長九十四馮
平八十七朱貫八十八
借觀五老圖次韻歐陽修
脫遺軒冕就安閒笑傲丘園縱倒冠白髮憂民雖種種
丹心許國尚桓桓鴻冥得路高難慕松老無風韻自寒
聞說優游多倡和新篇何惜盡傳看
耆英會文彦博
九老舊賢形繪事元豐今勝會昌春垂肩素髮皆時彦
揮塵清談盡席珍染翰不停詩思健飛觴無算酒行頻
蘭亭雅集誇修褉洛社英游賞序賓自愧空疎陪几杖
更容欵密奉簪紳當筵尚齒尤多幸十二人中第二人
富弼七十九(彦國)文彦博七十七(寬夫)席汝言
七十七(君從)王尚恭七十六(安之)趙丙七十五
(南正)劉几七十五(伯壽)馮行已七十五(肅之)
楚建中七十三(正叔)張問七十(昌言)王拱辰七
十一(君貺)王謹言七十二(不疑)張燾七十(景元)
司馬光六十四(君實)
七十陸游
七十殘年百念枯桑榆元不補東隅但存隠具金鴉觜
那夢朝衣玉鹿盧身世蠶眠將作繭形容牛老已垂胡
客來莫問先生處不釣娥江即鏡湖
枕上作
龍鍾七十豈前期矮帽枯笻與老宜愁得酒巵如敵國
病須書卷作良醫登山筋力雖尤健閉戶工夫頗自竒
今日快晴春睡足卧聽簷鵲已多時
八十三吟
石帆山下白頭人八十三回見早春自愛安閒忘寂寞
天將強健報清貧枯桐已爨寧求識敝帚當捐却自珍
桑苧家風君莫笑他年猶得作茶神
戲遣老懷
平生碌碌本無竒况是年垂九十時阿囝略如郎罷意
稚孫能伴太翁嬉花前騎竹強名馬階下埋盆便作池
一笑不妨閒過日歎衰憂死却成癡
昌黎詩老翁真箇似童兒汲水埋盆作小池亦此謂
也
瀛奎律髓卷九
