瀛奎律髓卷十五元方回編
暮夜類
道途晚歸齋閣夜坐眺暝色數長更詩思之幽致
尤見於斯
五言(五十首)
晚次樂鄉縣陳子昂
故鄉杳無際日暮且孤征川原迷舊國道路入邊城野
戍荒烟斷深山古木平如何此時恨噭噭夜猿鳴
盛唐律詩體渾大格高語壯晚唐下細工夫作小結
裹所以異也學者詳之
向夕杜甫
畎畝孤城外江邨亂水中深山催短景喬木易高風鶴
下雲汀近雞栖草屋同琴書散明燭長夜始堪終
日暮
牛羊下來夕各已閉柴門風月自清夜江山非故園石
泉流暗壁草露滴(一作滿)秋根頭白燈明裏何須花燼繁
晚行口號
三川不可到歸路晚山稠落雁浮寒水饑烏集戍樓市
朝今日異喪亂幾時休遠媿梁江總還家尚黑頭
客夜
客睡何曾着秋天不肯明入簾殘月影高枕遠江聲計
拙無衣食途窮仗友生老妻書數紙應悉未歸情
倦夜
竹凉侵卧内野月滿庭隅重露成涓滴稀星乍有無暗
飛螢自照水宿鳥相呼萬事干戈裏空悲清夜徂
中夜
中夜江山静危樓望北辰長為萬里客有媿百年身故
國風雲氣高堂戰伐塵胡雛負恩澤嗟爾太平人
邨夜
風色蕭蕭暮江頭人不行邨舂雨外急隣火夜深明胡
羯何多難漁樵寄此生中原有兄弟萬里正含情
旅夜書懷
細草微風岸危檣獨夜舟星垂平野闊月湧大江流名
豈文章著官應老病休飄飄何所似天地一沙鷗
老杜夕暝晚夜五言律近二十首選此八首潔淨精
緻者多是中兩句言景物兩句言情若四句皆言景
物則必有情思貫其間痛憤哀怨之意多舒徐和易
之調少以老杜之為人純乎忠襟義氣而所遇之時
喪亂不已宜其然也
出郭
霜露晚凄凄高天逐望低遠烟鹽井上斜景雪峰西故
國猶兵馬他鄉亦鼔鼙江城今夜客還與舊烏啼
野望
清秋望不極迢遞起層隂遠水兼天淨孤城隠霧深葉
稀風更落山迥日初沉獨鶴歸何晚昏鴉已滿林
此亦老杜暮夜詩而題中惟指郊野各極遒健悲慘
不可不選前詩分明道亂離後詩結末四句有歎時
感事助賢惡不肖之意焉
晚泊牛渚劉禹錫
蘆葦晚風起秋江鱗甲生殘霞忽改色遠雁有餘聲戍
鼓音響絶漁家燈火明無人能詠史獨自月中行
意盡晚景尾句用袁宏詠史事尤切於牛渚也按楊
誠齋晚景一聯亦曰暮天無定色過雁有歸聲
夕次洛陽道中崔塗
秋風吹故城城下獨吟行高樹鳥已息古原人尚耕流
年川暗度往事月空明不復歎岐路馬頭塵夜生
陳簡齋高原人獨耕似勝古原人尚耕為第四句下
古字第一句却只作秋風吹故城故字不甚好若曰
秋風吹古城此一句既妙第四句却作故原人尚耕
亦可也
酬夢得窮秋夜坐即事見寄白居易
細焰燈將盡聲遥漏正長老人秋向火小女夜縫裳菊
悴籬經雨萍銷水得霜今冬煖寒酒已擬共君嘗
三四有情味
齊雲樓晚望偶題十韻兼呈馮侍御田殷二協
律(樓在蘇州)
潦倒宦情盡蕭條芳歲闌欲辭南國去重上北城看複
嶺江山壯平鋪井邑寬人稠過楊府坊鬧半長安插霧
峰頭沒穿霞日脚殘水光紅漾漾樹色綠漫漫約略留
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭欄干
前一聯見蘇州之盛後一聯真情可掬
彭蠡湖晚歸
彭蠡湖天晚桃花水氣春鳥飛千白點日沒半紅輪何
必為遷客無勞是病身但來臨此望少有不愁人
自是一家尾句凄然如此遷謫中常態也
山中寒夜呈許棠曹松
山寒草堂暖寂夜有良朋讀易分高燭煎茶取折冰庭
垂河半角窗露月微稜俱入詩心地爭無俗者情(詩一作論)
(情一作憎)
第四句竒此等語惟唐人能之
南塘暝興
水色昏猶白霞光暗漸無風荷搖破扇波月動連珠蟋
蟀啼相應鴛鴦宿不孤小僮頻報夜歸步尚踟蹰
中四句而三句新只起句十字亦不苟
與清江上人及諸公宿李八昆弟宅
耿湋
湯公多外友洛社自相依遠客還登會秋懷欲忘歸驚
風林果少驟雨砌蟲稀更過三張價東遊媿陸機
五六工緻
月夜登王屋僊臺顧非熊
月臨峰頂壇氣爽覺天寬身去銀河近衣沾玉露寒雲
中日己赤山外夜初殘即此是仙境惟愁再上難
五六勝於三四
同劉秀才宿見贈僧無可
浮雲流水心只是愛山林共恨多年别相逢一夜吟既
能持苦節勿謂少知音憶就西池宿月圓松竹深
中四句苦淡末句脱洒高妙趙紫芝雪晴江月圓全
學此也
寒夜過叡川師院
長生推獻壽法坐四朝登問難無彊敵聲名掩古僧絶
塵苔積地栖竹鳥驚燈語默俱忘寐殘窗半月稜
五六自是一樣句法第七句尤佳
西陵夜居吳融
寒潮落遠汀暝色入柴扄漏永沉沉静燈孤的的青林
風移宿鳥池雨定流螢盡夕成愁絶啼螀莫近庭
五六絶妙兩字眼用工
夕陽僧宇昭
向夕江天迥微微接水平帶帆歸極浦隨客上荒城雲
外僧看落山西鳥過明何人對幽怨苒苒敗莎并
宇昭九僧之一江東人夕陽着題詩也中四句皆工
冬夜旅思寇準
年少嗟羈旅煙霄進未能江樓千里月雪屋一龕燈遠
信憑邊雁孤吟寄岳僧爐灰愁擁坐硯水半成冰
讀此詩與晚唐人何異豈知其為宰相器乎三四悲
壯五六自唐人翻出第二句見其進取之心焉
暝梅堯臣
杳杳鐘初發昏昏戶閉時巢禽投樹盡疲馬入城遲醉
唱眠茅屋燒光透槿籬荷鋤休帶月亭長豎毛眉
夜
日從東溟轉夜向西海沉羣物各已息衆星燦然森蝦
蟇將食月魑魅爭出隂阮籍獨不寐徘徊起彈琴
前一首曲盡山城暮景後一首不專從律而意謂日
沒星出群隂之類爭逞憂世之士獨彈琴不寐有深
意也豈但賦夜而已哉
吳正仲見訪迴日暮必未晚膳因以解嘲
永日無車馬閒坊有竹隣雨中烏帽至門外綠苔新不
殺雞為黍堪題鳳向人山公識墨在知我舊來貧
五六用事妙不覺其為用事也以題有暮晚字附諸
此
秋夜集李式西齋趙湘
澤國秋光淡詩家夜會清雨餘逢月色風靜得琴聲小
徑幽蟲絶寒階落葉并當余不擬睡自起繞池行
太宗朝詩人多學晚唐此詩三四係一句法五六是偶
江樓晴望魯交
江干一雨收霽色染新愁遠水碧千里夕陽紅半樓笛
寒漁浦晚山翠海門秋更待牛津月袁宏欲泛舟
三四善言晚景
臘後晚望宋祁
寒日繫難定鳴笳弄己休凍崕初辨馬昏谷自量牛漢
樹臨關密胡泉入塞流登高能賦未風物古堯州
崑體善于用事兩崕不辨牛馬與谷量牛馬融化作
臘後晚望詩精密之至五六亦佳真定府詩
城隅晚意
寥寥天意晚稍覺井閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
三四工巧
西樓夕望
炎氛隨日入岑寂坐遥帷倦鶩昏投浦驚蟬夜去枝桂
花兼月破槎影帶星移珍重窗風好羲人即此時
三四工皆成都詩固是有羲皇上人此曰羲人則生
晚遊九曲院(和章秀才)陳師道
冷落叢祠晚回斜峽路賒平荷留夜雨驚鳥過隣家雲
暗重重樹風開旋旋花病身無俗事待得後歸鴉
此錢塘九曲院也后山遊吳時在三十歲以前元豐
五年壬戌詩
湖上晚歸寄詩友
功名違壯志戒律負前身劉德長欺客王融却笑人殘
年憎受歲病眼怯逢春杖屨知何向如公未厭頻(受一作送)
此錢塘西湖也后山元豐中游吳任淵注本不收此
詩三十歲所作乃謝克家本添入者憎受歲怯逢春
亦老蒼矣未可以少作視之
後湖晚出
水淨偏明眼城荒可當山青林無盡意白鳥有餘閒身
致江湖上名成伯季間目隨歸雁盡坐待暮鴉還
滄江萬古流不盡白鳥雙飛意自閒東坡賞歐公詩
謂敵老杜后山三四一聯尤簡而有味不致身于廟
堂而致身於江湖之上名成伯季間謂在蘇門六君
子中亞於黃而高於晁張也
晚泊
清切臨風笛深明隔水燈堆場穿鳥雀暗溜入溝塍年
使扶行老船催趁渡僧兹遊恐未已着句續先曾
使之年出左傳謂問絳人年幾歲使之自言也
晚坐
柳弱留春色梅寒釀雪花溪明數積石月過戀平沙病
減還增藥年侵却累家後歸棲未定不但只昏鴉
六句下六字為眼尾句尤高古
寒夜
留滯常思動艱虞却悔來寒燈挑不焰殘火撥成灰凍
水滴還歇風簾捲復開孰知文有忌情至自生哀
此赴棣州教授詩起句十字士大夫之常態
宿濟河
燭暗人初寂寒生夜向深潛魚聚沙窟墜鳥滑霜林稍
作他年計初回萬里心還家只有夢更着曉寒侵
句句有眼字字無瑕尾句尤深幽
宿合清口
風葉初疑雨晴窗誤作明穿林出去鳥舉棹有來聲深
渚魚猶得寒沙雁自驚卧家還就道身計豈蒼生
此亦赴棣州教時作所以去鳥穿林而出者以舉棹
者有來聲也上問下答起句十字盡客夜之妙末句
歎喟出處無補蒼生遠矣
和西齋張耒
山色供開鏡溪光照掩扉暗蟲先夜響萎葉近秋飛灌
壠晴蔬出開籠暮鶴歸鳴琴坐朗月輕露點秋衣
三四自然好五六工
冬夜
歲晚轉無趣席門誰駐車澗泉分當井山葉掃供厨謀
拙從人笑身閒讀我書幸知霜霰晚時得灌園蔬
三四亦自然從人笑讀我書各有出處非杜撰
小舟過吉澤效王右丞陸游
澤國霜露晚孤汀煙火微本去官道遠自然人跡稀木
落山盡出鐘鳴僧獨歸漁家閒似我未夕閉柴扉(汀一作邨)
五六可謂得句
五鼔不得眠起酌一杯復就枕
棲冷雞聲咽窗深燭焰明流年容易過華髮等閒生濁
挹連醅酒香搓帶葉橙殘骸付螻蟻汗簡更須名
第六一句新
冷泉夜坐趙師秀
衆境碧沉沉前峰月正臨樓鐘晴聽響池水夜觀深清
淨非人世虚空見佛心却尋來處宿風起古松林
三四下一字是眼中一字是眼之來脉作詩當如此秤停
訪端叔提幹葛天民
水趁潮頭上山隨柁尾行大江中夜滿雙櫓半空鳴雁
冷來無幾鷗清睡不成平生師友地此夕最關情
三四有盛唐風味
雪夜
冷蘂通幽信孤山欠幾遭杯因寒更滿句到淡方高雪
滴晴簷雨松翻夜壑濤布衾雖似鐵猶念早趨朝
五六儘佳三四幽淡
月夜書懷陳傅良
送客門初掩收書室更虚新篁高過瓦凉月下臨除婦
病纔扶杖兒饞或餽魚今朝吾已過莫問夜何如
尾句高不可言
暝色劉克莊
暝色千邨静遥峰帶淺霞荷鋤歸别墅乞火到隣家疎
鼔聞更遠昏燈見字斜小軒風露冷自起灌蘭花
七言(十一首)
閣夜杜甫
歲暮隂陽催短景天涯霜雪霽寒宵五更鼔角聲悲壯
三峽星河影動搖野哭千家聞戰伐夷歌幾處起漁樵
卧龍躍馬終黃土人事音書漫寂寥
三四東坡所賞世間此等詩惟老杜集有之
暮歸
霜黃碧梧白鶴棲城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼔鼙
年過半百不稱意明日看雲還杖藜
自是一種骨格風調又自是一種悲壯哀慘
返照
楚王宫北正黃昏白帝城西過雨痕返照入江翻石壁
歸雲擁樹失山村衰年肺病惟高枕絶塞愁時早閉門
不可久留豺虎亂南方實有未招魂
想必先得三四故以返照命題翻字失字詩眼也
和周廉彦張耒
天光不動晚雲垂芳草初長襯馬蹄新月已生飛鳥外
落霞更在夕陽西花開有客時攜酒門冷無車出畏泥
修褉洛濱期一醉天津春浪綠浮堤
三四不見着力自然渾成
夜泊
遠雁初歸楓葉乾孤舟晚繫岸邊灘淮聲夜静凌風壯
月色秋深照客寒疎拙功名甘闊略飄零蹤跡但悲歎
不關酒薄難成醉自是年來少所懽
律熟句妥
夜泊寧陵韓駒
汴水日馳三百里扁舟東下更開帆旦辭杞國風微北
夜泊寧陵月正南老樹挾霜鳴窣窣寒花垂露落毶毶
茫然不悟身何處水色天光共蔚藍
扁舟東下更開帆此是詩家合當下的句只一句中
有進步猶云同是行人更分首也五六亦工
夜坐呂本中
所至留連不計程兩年堅卧厭南征荒城日短溪山靜
野寺人稀鸛雀鳴藥裹向人閒自好文書到眼病猶明
較量定力差精進夜夜蒲團坐五更
夜雨陸游
蕭蕭殘髮雪侵冠冉冉清愁用底寬把卷昏眸常欲閉
投床睡興却先闌惟須酒沃相如渴未分人哀范叔寒
雨霽定知梅已動佩壺明日試尋看
五六氣壯以第六句喚醒第五句也
冬夜不寐姜特立
宵柝迢迢驚睡魔靜思甘分老林坡忍饑只有嵇康嬾
扣角曾無寗戚歌不起妄心思世事只將閒意養天和
時人休說長生術學着長生事轉多
五六俱曠達
秋夜偶書趙師秀
此生謾與蠧魚同白髮難收紙上功輔嗣易行無漢學
玄暉詩變有唐風夜長燈燼挑頻落秋老蟲聲聽不窮
多少故人天禄貴猶將寂寞歎揚雄
三四有議論却不可以晚唐詩一例看若如此推去
儘高
呈蔣薛二友
中夜清寒入緼袍一杯山茗當香醪禽翻竹葉霜初下
人立梅花月正高無欲自然心似水有營何止事如毛
春來擬約蕭閒客同上天台看海濤
此等詩平正近世人甚誇之不深甫乾淳以前所作
耳然尾句高灑
瀛奎律髓卷十五
