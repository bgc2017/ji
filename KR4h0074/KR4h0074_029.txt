瀛奎律髓卷二十九元方回編
旅况類
易旅卦曰旅瑣瑣斯其所取災男子生而有四方之
志寧終老守鄉井乎一有所役而不能遽歸則有旅
𤨏𤨏之憂雖富貴得志猶不無鞅掌之歎而况於貧
賤不得志之人此旅况詩所以作也
五言(五十七首)
晚次樂鄉縣陳子昂
故鄉杳無際日暮且孤征川原迷舊國道路入邊城野
戍荒煙斷深山古木平如何此時恨噭噭夜猿鳴
起兩句言題中四句言景末兩句擺開言意盛唐詩
多如此全篇渾雄齊整有古味
初發道中寄遠張九齡
日夜鄉山遠秋風復此時舊聞胡馬思今聽楚猿悲念
别朝昏苦懷歸歲月遲壯圖空不息常恐鬢如絲
雅淡有味
初入湘中有喜
征鞍窮郢路歸棹入湘流望鳥惟貪疾聞猿亦罷愁兩
邊楓作岸數處橘為洲卻計從來憶翻疑夢裏遊
此以還鄉漸近為喜張丞相曲江人也
初發曲江溪中
溪流清且深松石復登臨正爾可嘉處胡為無賞心我
猶不忍别物亦有緣侵自匪常行邁誰能知此音
後六句無一字粘帶景物謂之似韋蘇州非頂門鉅
眼不識也
江漢杜甫
江漢思歸客乾坤一腐儒片雲天共遠永夜月同孤落
日心猶壯秋風病欲蘇古來存老馬不必取長途
此詩余幼而學書有此古印本為式云杜牧之書也
味之久矣愈老而愈見其工中四句用雲天夜月落
日秋風皆景也以情貫之共遠同孤猶壯欲蘇八字
絶妙世之能詩者不復有出其右矣公之意自比
於老馬雖不能取長途而猶可以知道釋惑也
歲暮
歲暮遠為客邊隅還用兵煙塵犯雪嶺鼔角動江城天
地日流血朝廷誰請纓濟時敢愛死寂寞壯心驚
明皇妃子之酣淫林甫國忠之狡賊養成漁陽之變
史思明繼之回紇掎之吐蕃踵之四方藩鎮不臣盜
賊蠭起老杜卒於大歷五年庚戌自天寳十四年乙
未始亂流離凡十六年唐中葉衰矣卻只成就得老
杜一部詩也不知終始不亂老杜得時行道如姚宋
此一部杜詩不過如其祖審言能雅歌詠治象耳不
過皆何將軍山林李監宅等詩耳寧有如今一部詩
乎然則亦可發一慨也
久客
羈旅知交態淹留見俗情衰顔聊自哂小吏最相輕去
國哀王粲傷時哭賈生狐狸何足道豺虎正縱横
前四句似是為小人所忽而有此歎後四句乃謂吾
之客况如王粲之哀賈生之哭為天下事不能平也
豺虎未盡豈與鼠子較分寸乎
山館
南國晝多霧北風天正寒路危行木杪身遠宿林(一作雲)
端山鬼吹燈滅厨人語夜闌雞鳴問前館世亂敢求安
此廣德元年癸卯老杜以嚴武再鎮西川卻領妻子
自梓州趨成都時詩也前有三詩亦云不成向南國
復作遊西川又云棧懸斜避石橋斷卻尋溪何日干
戈盡飄飄愧老妻辛苦之態備焉時年五十二歲
去蜀
五載客蜀郡一年居(一作歸)梓州如何關塞阻轉作瀟湘
遊世(一作萬)事已黃髮殘生隨白鷗安危大臣在不必淚
長流
公以乾元二年己亥棄官之秦州冬自同谷入蜀上
元元年庚子二年辛丑皆在成都時則嚴武帥蜀依
之寳應元年壬寅自綿州至梓州則嚴武去蜀矣晚
秋既迎家至梓廣德元年癸卯亦在梓州嚴武再鎮
成都辟入幕府廣德二年甲辰在成都永泰元年乙
巳嚴武卒乃再遊東川除京兆功曹不赴大歷六年
丙午移居䕫州起句所以云五載客蜀郡一年居梓
州也世事已黃髮此句哀甚尾句則為大臣者賢否
亦可見矣
宿關西客舍寄山東嚴許二山人時天寳高道
舉徵岑參
雲送關西雨風傳渭北秋孤燈燃客夢寒杵搗鄉愁灘
上思嚴子山中憶許由蒼生今有望飛詔下林丘
本集題字頗繁以半山唐選正之燃搗二字眼突
秋館雨後得兄弟書即事戎昱
弟兄書忽到一夜喜兼愁空館忽聞雨貧家怯到秋坐
中孤燭暗窗外數螢流試以他鄉事明朝問子由
第四句佳甚
長安逢故人郎士元
數年音信斷不意在長安馬上相逢久人中欲認難一
官今懶道雙鬢竟羞看莫問生涯事只應持釣竿
三四絶妙
酧程近秋夜即事見贈
長簟迎風早空城淡月華星河秋一鴈砧杵夜千家節
候看應晚心期卧巳賖向來吟秀句不覺已鳴鴉
砧杵夜千家必旅中
旅遊傷春李昌符
酒醒鄉關遠迢迢聽漏終曙分林影外春盡雨聲中鳥
倦江村路花殘野岸風十年成底事羸馬厭西東
第四句最佳
洛陽早春顧况
何地避春愁終年憶舊遊一家千里外百舌五更頭客
路偏逢雨鄉山不入樓故園桃李月伊水向東流
三四粧砌甚佳不覺為俳第五句尤可喜
客中于武陵
楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀
久客而夢歸家人之常愈遠則愈難得家書尾句意
似又高也
友人南遊不回
相思春樹繚千里各依依鄠杜月頻滿瀟湘人未歸桂
花風半落煙草蝶雙飛一别無消息水南蹤跡稀(鄠音戶京)
(兆府有鄠縣)
秦原早望李頻
一沗鄉書薦長安未得回年光逐渭水春色上秦臺燕
掠平蕪去人衝細雨來東風生故里又過幾花開
其思優游而不深怨可取
歸渡洛水皇甫冉
暝色赴春愁歸人南渡頭渚煙空翠合灘月碎江流澧
浦饒芳草滄波有釣舟誰知放歌客此意正悠悠
詩第一句難得好如此詩赴字已見詩話所評與酒
渴愛江清四更山吐月並是起句便絶佳者
泛舟劉方平
林塘夜發舟蟲響荻颼颼萬影皆因月千聲各為秋歲
華空復晚鄉思不堪愁西北浮雲外伊川何處流
中四句皆好各字尤妙
江上逢司空曙李端
共有髫年故相逢萬里餘新春兩行淚故國一封書夏
口帆初落潯陽鴈正疎唯應執杯酒暫食漢江魚
詩律明瑩
秋日陜州道中顧非熊
孤客秋風裏驅車入陜西關河午時路村落一聲雞樹
勢飄秦遠天形到岳低誰知我名姓來往自凄凄
父顧况詩入選此其子詩又入選亦可嘉也起句悲
壯中四句稱之末句酸楚乃旅中真味不容掩也
薊北旅思張籍
日日望鄉國空歌白苧詞長因送人處憶得别家時失
意還獨語多愁只自知客亭門外柳折盡向南枝
此張司業集中第一首詩三四真佳句司業姑蘇人
故云空歌白苧詞
夜到漁家
漁家在江口潮水入柴扉行客欲投宿主人猶未歸竹
深村路遠月出釣船稀遥見尋沙岸秋風動草衣
宿臨江驛
楚驛南渡口夜深來客稀月明見潮上江靜覺鷗飛旅
宿今已遠此行猶未歸離家久無信又聽搗征衣
此二首規格相似劉長卿有一首亦然
舟行寄李湖州
客愁無次第川路重辛勤藻密行舟澁灣多轉楫頻薄
遊空感惠失計自憐貧煩誦汀洲句時時慰遠征
三四切於湖州水路五六旅况可憐
江樓望歸(時避賊在越中)白居易
滿眼江雲色月明樓上人旅愁春入越鄉思夜歸秦道
路通荒服田園隔賊塵悠悠滄海畔十載避黃巾
此少年作已自成就如此
暮過山村賈島
數里聞寒水山家少四鄰怪禽啼曠野落日恐行人初
月未終夕邊烽不過秦蕭條桑柘外煙火漸相親
怪禽落日一聯善言羈旅之味詩無以復加初月未
終夕則村落之黑尤早邊烽不過秦似是西邊寇事
始息初有人煙處
旅遊
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐默然
起句十字謂心緒甚多鄉書難寫頷聯十字謂别鄉
之久故人皆老成真竒語也景聯言蕭索之味結句
謂之有僧為伴深夜無言其酸苦至矣詩法卻自整
峭如第五句空巢霜葉落乃謂鳥巢既空葉落於巢
之中其深僻如此
寄韓湘
過嶺行多少潮州瘴滿川花開南去後水凍北歸前望
鷺吟登閣聽猿淚滿船相思堪面話不着尺書傳
昌黎寄韓湘云知汝遠來應有意好收吾骨瘴江邊
然昌黎終得生還湘亦重骨肉之義可敬也
宿孤館
落日投村戍愁生為客途寒山晴後綠秋月夜來孤橘
樹千株在漁家一半無自知風水靜舟繫岸邊蘆
三四自然浪仙詩似此平易者少五六似是産橘之
地曾經兵火矣
泥陽館
客愁何併起暮送故人回廢館秋螢出空城寒雨來夕
陽飄白露樹影掃青苔獨坐離懷慘孤燈照不開
此三詩亦能道旅中事浪仙愛說樹影掃地詩思甚
幽
客遊旅懷姚合
客行無定止終日路岐間馬為賖來貴僮因借得頑詩
書愁觸雨店舍喜逢山舊業嵩陽下三年未得還
三四道理是如此但晚唐詩句法字面多一同即太
爛行來坐得沽來買得可厭也
曉泊江戍楊憑
放棹依遥戍清湘急晚流若為南浦宿逢此北風秋雲
月孤鴻晚關山幾路愁年年不得意零露濕芳洲
味此詩意元題中曉泊當作晚泊
落日悵望馬戴
孤雲與歸鳥千里片時間念我一何滯辭家久未還微
陽下喬木遠色隱秋山臨水不敢照恐驚平昔顔
詩話謂微陽下喬木遠燒入秋山為一實一虛似體
貼句今攷戴集乃不然只如此十字自好
向隅韓偓
守道得途遲中兼遇亂離剛腸成繞指玄鬢轉垂絲客
路少安處病床無穩時弟兄消息絶獨斂向隅眉
致光遇朱全忠之亂始謫濮州尋客湖南又入閩依
王審知而卒其情懷可憐也
秋夜晚泊杜荀鶴
一望一愴然蕭然起暮天遠山横落日歸鳥度平川家
是去秋别月當今夜圓漁翁似相伴徹曉葦叢邊
三四極宏闊荀鶴詩所少也
送客江蒍
明月孤舟遠吟髭鑷更華天形圍澤國秋色露人家水
館螢交影霜洲橘委花何當尋舊隱泉石好生涯(鑷一作摘)
江蒍處士江南人楊徽元微之有弔江蒍詩題曰送
客而其意似是旅中三四眼工露字尤妙
久客俞汝尚
久客西城裏人家似舊鄰衆知趨事嬾僧厭打門頻倦
枕費窗燭閒書破硯塵隂晴消白日門巷忽青春(閒一作開)
俞公汝南辭王安石御史不拜致仕其節高於人多
矣詩句遒美久客無憾
二十三日立秋夜行泊林里港張耒
淅淅曉風起孤舟愁思生蓬窗一螢過葦岸數蛩鳴老
大畏為客風波難計程家人夜深語應念客猶征
宛丘詩大抵不事雕琢自然有味
發長平
歸舟川上渡去翼望中迷野水侵官道春蕪沒斷堤川
平雙槳上天闊一帆西無酒消羈恨詩成獨自題
雖自然無不工處
正月二十日夢在京師
客睡何輾轉青燈暗又明春雲藏澤國夜雨嘯山城許
國有寸鐵耕田無一成朦朧五更夢俄頃踏如京
三四字眼工五六又出竒不拘常調
晚泊襄邑
月暗風林靜斗垂霜夜清疎燈隔樹小暗水歷船鳴學
字聲形苦紬書卜築輕此身南北慣隨處有平生
柘城道中(元註陳宋大水之後)
欲雪日易晚不風寒更清崩橋斷官道積水入空城屏
翳野初燒降丘民始耕冬暉疾於鳥汲汲暝途征
赴宣城守吳興道中
秋野連雲靜三吳稻熟時風江客帆疾晴野鴈行遲草
木霜天曉山川澤國卑宣城不負汝好繼謝公詩
白羊道中
日出客心喜路平人足輕風高不成冷雨過有餘清水
落溪魚出村深田鸛鳴勝遊須秀句多愧謝宣城
凡道中詩皆可入羈旅但欣戚微不同耳宛丘詩無
不自然於自然之中卻必有一聯二聯工當細觀之
山口陳師道
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東往來成一老猶在半途中
三四句中有對五六渾字半字有眼
邯鄲道中夜行阻風鄧忠臣
欲瀉懸河雨先號拔木風問津尨吠處覓路電光中徒
御憂羣盜兒童笑拙翁當知步兵哭初不為途窮
鄧忠臣長沙人有玉池集予讀張宛丘同文唱和見
其詩甚佳後買其集于杭詩多有可人語此首三四
最佳而新
艤船當和江口待風賀鑄
一葉寄津口怒濤安可乘朝風占酒旆夜㸑乞漁燈牛
渚逢新月秦淮想結冰故人他夕夢歌吹滿金陵
元註庚午十二月歷陽賦乃元祐五年三四一聯
盡江河阻風之態
秦淮夜泊(元註辛未正月晦賦乃元祐六年)
宫柳動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐遠遊子心旆正搖搖
想見太平時節近元宵處必有此景惟賀公樂府老
手尤能言其情
簡同行翁靈舒趙師秀
久晴灘磧衆舟楫後先行終日不相見與君如各程水
禽多雪色野笛忽秋聲若有新成句溪流合讓清
五六伶俐然猶不甚高遠
德安道中
飡餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過
此乃江州德安縣所以云前路東林近尾句妥婉
宿鄔子寨下翁卷
已謁龍君廟明朝早過湖傍沙船盡泊經火地多枯秋
至昏星易空長楚月孤蕭條村戍闊更點有如無
第五句新
泊舟龍游
未得橋開鎻去船難自由渚禽飛入竹山葉下随流忽
見秋風喜還成歲旱愁卧聞篙子說明日到衢州
三四乃一句法
閩中秋思
客愁無定跡幾處冐風埃逢得家鄉便憑將信息回海
煙蠻樹濕秋雨瘴花開舊日越王國吾今身再來
五六似張司業
旅泊
幾日溪蓬下低垂困水程喜因山縣泊略向岸汀行聞
笛生羈思看松減宦情遥知此夜月必照故山明
第六句新美
客中劉克莊
漂泊何須遠離鄉即旅人炊薪嘗海品書刺謁田鄰家
寄寒衣少山來曉夢頻小兒仍病瘧詩句竟無神
第四句近乎謁客丐索之徒恐後村戲言不應少年
為客乃至如此苟賤也
七言(二十二首)
長安春望盧綸
東風吹雨過青山卻望千門草色閒家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關
能言久客都城之意
南海旅次曹松
憶歸休上越王臺歸思臨高不易裁為客正當無鴈處
故園誰道有書來城頭早角吹霜盡郭裏殘潮蕩月回
心似百花開未得年年爭向被春催
後四句平正
巴興作賈島
三年未省聞鴻呌九月何曾見草枮寒暑氣均思白社
星辰位正憶皇都蘇卿持節終還漢葛相行師自渡瀘
鄉味朔山林果别北歸期掛海帆孤
此蜀中思北歸而作也可入旅思類
旅次洋州寓居郝氏園林方干
舉目縦然非我有思量似在故山時鶴盤遠勢投孤嶼
蟬曳殘聲過别枝凉月照窗敧枕倦澄泉遶石泛觴遲
青雲未得平行去夢到江南身旅羈
三四絶佳玄英一集詩此聯為冠
訪同年虞部李郎中韓偓
策蹇相尋犯雪泥厨煙未動日平西門庭野水䙰褷鷺
鄰里頹墻吚喔雞未入慶霄君擇肉畏逢華轂我吹虀
地爐貰酒成狂醉更覺襟懷得喪齊
春陰獨酌寄同年李郎中
春陰漠漠土膏潤春雪微微風意和閒嗤入甲奔競熊
醉唱落調漁樵歌詩道揣量疑可進宦情刓缺轉無多
酒酣狂興依然在其奈千莖鬢雪何
昇平之旅猶或以窮而悲亂離之旅窮且特甚烏得
不深悲乎致光此二詩尚能自擇
江邊有寄羅隱
江邊舊業半凋殘每軫歸心即萬端狂折野梅山店暖
醉聽村笛酒樓寒只言聖代謀身易爭奈貧儒得路難
同病同憂更何事為君提筆畫漁竿
五六淺近昭諫詩愛如此亦一時直道心事者
秋宿臨江驛杜荀鶴
南來北去二三年年去年來兩鬢斑舉世盡從愁裏老
誰人肯向死前閒漁舟火影寒歸浦驛路鈴聲夜過山
身事未成歸未得聽猿鞭馬入長關
三四世俗所傳
殘冬客次資陽江王巖
淡雲殘雪簇江天策蹇遲回客興闌持鉢老僧來呪水
倚船商女待搬灘沙翹白鷺非眞靜竹映繁梅奈苦寒
阮籍莫嗟岐路異舊山溪畔有漁竿
王巖宋初人隱居蜀川此詩第四句新第五句雖破
壞白鷺亦良是
次御河寄城北會上諸友王安石
客路花時秪攪心行逢御水半晴陰背城野色雲邊盡
隔屋春聲樹外深香草已堪回步履午風聊復散衣襟
憶君載酒相追處紅萼青跗定滿林
細潤之中於五六下慢字眼
度麾嶺寄莘老
區區隨傳換冬春夜半懸崖托此身豈慕王尊能許國
直緣毛義欲私親施為已壞平生學夢想猶歸寂寞濱
風月一歌勞者事能明吾意可無人
麾嶺在績溪入歙縣之界公又有詩云曉渡藤溪霜
落後夜過翬嶺月明中麾又作此翬字
葛溪驛
缺月昏昏漏未央一燈明滅照秋牀病身最覺風霜早
歸夢不知山水長坐感歲時歌慷慨起看天地色凄凉
鳴蟬更亂行人耳正抱疎桐葉半黃
半山詩如此慷慨者少卻似江西人詩
二十三日即事張耒
已逢嫵媚散花峽不怕艱危道士磯啼鳥似逢人勸酒
好山如為我開眉風標公子鷺得意䟦扈將軍風斂威
到舍將何作歸遺江山收得一囊詩
此離黃州貶所作頗似去險即夷為喜耳
自海至楚途寄馬全玉
蕭蕭晚雨向風斜村遠荒凉三四家野色連雲迷稼穡
秋聲催曉起蒹葭愁如夜月長隨客身似飛鴻不記家
極目相望何處是海天無際落殘霞
文潛詩大抵圓熟自然
宿泗州戒壇院(元註天然丹霞也)
樓上鳴鐘門夜扄風簷送雨入疎櫺老僧坐睡依深壁
童子持經守暗燈千里塵埃長旅泊五年憂患困侵陵
誰知避世天然子一見禪翁便服膺
登城樓
沙雨初乾布褐輕獨披衰蔓步高城天晴海上峰巒出
野暗人家燈火明歸鳥各尋芳樹去夕陽微照遠村耕
登樓已恨荆州遠况復安仁白髮生
此二詩皆自然雋永人所難能者獨以易言之
宿柴城陳師道
卧埋塵葉走風煙齒豁頭童不記年起倒不供聊應俗
高低莫可只随緣鼕鼕遠鼓三行夜隱隱平湖四接天
枕底波濤篷上雨故將羈思到愁邊
此后山赴棣教時詩第七句尤竒愚按范石湖尾句
有云灘聲悲壯夜蟬咽併入小窗供不眠與后山此
詩尾句拍調意味俱相似
舟行遣興陳與義
會稽尚隔三千里臨賀初盤一百灘殊俗問津言語異
長年為客路岐難背人山嶺重重去照鷁梅花樹樹殘
酌酒柂樓今日意題詩船壁後來看
度嶺
年律將窮天地温兩州風氣此横分已吟子美湖南句
更擬東坡嶺外文隔水叢梅疑是雪近人孤嶂欲生雲
不愁去路三千里少住林間看夕曛
欲生雲用老杜假山詩也
次韻謝吕居仁(居仁寓賀州)
别君不覺歲時荒豈意相逢魑魅鄉篋裏詩書總零落
天涯形貌各昂藏江南今歲無烽火嶺表窮冬有雪霜
倘可卜鄰吾欲往草茅為蓋竹為梁
讀諸家詩忽到后山簡齋猶捨培塿而瞻太華不勝
高聳自是一種風調
離建鞏仲至
旅中多得早朝晴野潤衣襟苦未清時時數點雨猶落
隱隱一聲雷不驚山入夏來差覺老花從春去久無情
長汀又涉來時路麥隴桑村小問程
中四句皆佳仲至詩每每新異新則不陳異則不俗
十里趙師秀
烏紗巾上是黃塵落日荒原更恐人竹裏怪禽啼似鬼
道傍枯木祭為神亦知遠役能添老無奈高眠不救貧
此地到城惟十里明朝難得自由身
此乃赴高安推官時詩未至郡十里所作中四句皆
可喜
瀛奎律髓卷二十九
