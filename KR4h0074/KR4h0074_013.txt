瀛奎律髓卷十三元方回編
冬日類
虚谷曰日南至為一陽之復以之首節序之選冬難
賦莫難於雪已特為之類矣寒跧沍役興雜感殊著
于此
五言(三十四首)
初冬杜甫
垂老戎衣窄歸休寒色(一作氣)深漁舟上急水獵火着高
林日有(一作往)習池醉愁来梁父吟干戈未偃息出處遂
何心
此工部為參謀成都時作垂老戎衣窄所以自痛也
習池醉梁父吟山簡非得已而醉諸葛又何為而吟
皆所以痛時世也
孟冬
殊俗還多事方冬變所為破柑霜落爪嘗稻雪翻匙巫
峽寒都薄烏蠻瘴遠隨終然減灘瀨暫喜息蛟螭
此䕫州詩三四兒童亦能誦也
刈稻了詠懷
稻穫空雲水川平對石門寒風疎草木旭日散雞豚野
哭初聞戰樵歌稍出邨無家問消息作客信乾坤
三四乃詩家句法必合如此下字則健峭後四句亦
惟老杜能道之也
過劉員外别墅皇甫曾
謝客開山後郊扉去水通江湖千里别衰老一樽同返
照寒川滿平田暮雪空滄洲自有趣不復哭途窮
本屬郊野以其所賦皆冬景也附諸此詩律平穏
碧澗别墅喜皇甫侍郎相訪劉長卿
荒邨帶返照落葉亂紛紛古路無行客空山獨見君野
橋經雨斷澗水向田分不為憐同病何人到白雲
劉隨州號五言長城答皇甫詩如此句句明潤有韋
蘇州之風他詩為嘗貶謫多凄怨語
冬日後作裴說
寂寞掩荆扉昏昏坐欲癡事無前定處愁有併来時日
影纔添線鬢根已半絲明庭公正道應許苦心知(一作詩)
冬日
糲食擁敗絮苦吟吟過冬稍寒人却健太飽事多慵樹
老生煙薄牆隂貯雪重安排只如此公道會相容
兩詩皆冬至詩前詩三四佳後詩三四尤佳乃應破
首句所謂糲食敗絮有針線不苟作也第五句樹字
疑作厨則與下句尤稱
初冬早起寄夢得白居易
起戴烏紗帽行披白布裘爐温先暖酒手冷未梳頭早
景煙霜白初寒鳥雀愁詩成遣誰和還是寄蘇州
白詩由衷故勝微之
冬夕寄清龍寺源公僧無可
斂屨入寒竹安禪過漏聲高杉殘子落深井凍㾗生罷
磬風枝動懸燈雪屋明何當招我宿乘月上方行
三四極天下之清苦荆公選誤作郎士元非也
雪晴晚望賈島
倚杖望松雪溪雲幾萬重樵人歸白屋寒日下危峰野
火燒崗草斷烟生石(一作古)松却回山寺路聞打暮天鐘
晚唐詩多先鍛景聯頷聯乃成首尾以足之此作似
乎一句唱起直說至底者燒字讀作去聲乃與下句
叶
冬日書事魏野
十月天不煖前村到豈能閒聞啄木鳥疑是打門僧壞
砌平山雪空堂照瀑冰晚來因出戶方始暫攜藤
四句竒絶
山村冬暮林逋
衡茅林麓下春氣已微茫雪竹低寒翠風梅落晚香樵
期多獨往茶事不全忙雙鷺有時起横飛過野塘
第六句尤佳
歲晚王安石
月映林塘澹風含笑語凉俯窺憐綠淨小立竚幽香攜
幼尋新菂扶衰上(一作坐)野航延緣久未已歲晚惜流光
漫叟詩話謂荆公定林後詩律精深華妙此作自以
比靈運予以為一唱三歎之音也
次韻朱昌叔歲暮
城雲漏日晚樹凍裹春深槮密魚難暖巢危鶴更隂横
風高彍弩殘溜細鳴琴歲換兒童喜還傷老大心
漏字裹字詩眼突如其光也深字尤好積柴水中
取魚曰槮所感切
歲暮書事張耒
風捲塵沙白雲垂雪意凝夜山時呌虎晚市早收燈園
栗炮還美邨醪醉不能三年官况味真是冷於冰
三四壯而哀
寒意鄭剛中
嶺南霜不結風勁是霜時日落晚花瘦山空流水悲棲
鴉尋樹早凍蟻下窗遲季子家何在衣單知不知
北山鄭剛中字亨仲婺女人南渡前探花後至四川
宣撫有方略秦檜忌之謫歿封州冬日詩起句最佳
風勁即知其為霜時而實不結霜予生於是邦先君
以廣西經幹被誣劾卒於是邦亦有詩而泯於火家
集不傳今選鄭公之詩於斯所以寄予懷而紓無窮
之悲也北山集佳句甚多予已别為之跋陳簡齋嘗
同窗云
舍北搖落景物殊佳偶作五首陸游
今年冬候晚仲月始微霜野日明楓葉江風斷雁行窮
途多籍躪老景易悲傷自笑詩情懶蕭然舊錦囊
路擁新霜葉溪餘舊漲沙棲烏初滿樹歸鴨各知家世
事元堪笑吾生固有涯南邨聞酒熟試遣小童賖
小聚鷗沙北横林蟹舍東船頭眠醉叟牛背立邨童日
落雲全碧霜餘葉半紅窮鱗與倦翼終勝在池籠
屋角成金字溪流作縠紋斜通小橋路半掩夕陽門孤
艇衝煙過疎鐘隔塢聞杜門非獨病實自厭紛紛
草徑人稀到柴扉手自開林疎鴉小泊溪淺鷺頻來簷
角除瓜蔓牆隅斸芋魁東隣膰肉至一笑舉新醅
放翁所謂筆端有口新冬野景搜抉無遺屋角成金
字本出北史斛律金傳以對溪流作縠紋亦竒
殘臘
殘臘無多日吾生又一年林塘明夕照墟落淡春烟山
色危欄角梅花綠酒邊歲時元自好老病獨凄然
五六壯麗
冬日感興十韻(戊午)
雨露天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二豎相法欠三壬舊憤
開孤劍新愁感斷砧唐衢惟痛哭莊舄正悲吟瘦跨秋
門馬寒生夜店衾但思全舊璧敢冀訪遺簪樓上蒼茫
眼燈前破碎心長謠傾濁酒慷慨厭層隂
三壬二豎秋門夜店舊璧遺簪皆工之又工
初寒獨居戲作
開殼得紫栗帶葉摘黃柑獨卧維摩室誰同彌勒龕宗
文(杜子美之子)樹雞柵靈照(龐居士之女)挈蔬籃一段無生話燈
籠自可談
稍涉變體新異
湖堤晚步葛天民
照影憐寒水關情奈夕陽雪慳天欠冷年近日添長好
句誰相寄浮生各自忙有心聊頓放無事可思量
和翁靈舒冬日書事三首徐照
石縫敲冰水凌寒自煮茶梅遲思閏月楓遠誤春花貧
喜苗新長吟憐鬢已華城中尋小屋歲晚欲移家
思字誤字當是推敲不一乃得之
秀句出寒餓從人笑我清步溪波逐影吟竹鳥譍聲酒
裏安天運春邊見物情耕桑猶罄槖何事可營生
十日南山雪今朝又北風燒衝巖石斷梅映野堂空難
語傷時事無成愧老翁一生吟思味獨喜與君同
冬日登富覽亭翁卷
未委海潮水往來何不閒輕煙分近郭積雪蓋遥山漁
舸汀鴻外僧廊島樹間晚寒難獨立吟竟小詩還
翁靈舒學晚唐中四句工但俱詠景物而已尾句亦
只說寒難獨立吟詩而還無遠味也
一室宋自遜
一室冷如冰梅花相對清殘年日易晚夾雪雨難晴身
計蠒千緒世紛棋一枰麯生差解事談笑破愁城
壺山宋自遜字謙父本婺女人父子兄弟皆能詩而
謙父名頗著賈似道賄以二十萬楮結屋南昌詩篇
篇一體無變態此詩三四好五六涉爛套也他如酒
熟渾家醉詩成逐字評亦佳但近俗耳
快哉亭朝寓目賀鑄
風起喜舒曠徑趍城上樓初暘動禾黍積雨失汀洲水
牯負鴝鵒山樞懸栝蔞坐慚真隠子物我兩悠悠(此下四首)
(當入晨朝類後晨朝類戴式之以下四首當列于此觀後卷註自明)
快哉亭有三處曰彭城曰黃岡曰東武彭城黃岡皆
東坡命名而東武者乃東坡自造此事見子由詩中
賀公今詩乃彭城快哉亭也水牯負鴝鵒即蘇邁詩
中牛戴寒鴉過别邨也山樞懸栝蔞即昌黎詩黃團
繫門衡也但變化不一耳
蒙城早行王之道
殘月千家閉荒城萬木號舉頭華蓋近回睇啓明高野
迥霜迎面風清冷透袍十年河上路從此步金鼇
相山居士王之道字彦猷無為軍人宣和六年進士
建炎中保山寨攝鄉郡尋以議和忤檜晚起漕湖南
子蕭藺此詩三四新異早行詩難得佳者蒙城在應
天府乃汴河西上入京路也
早行僧惠洪
失枕驚先起人家半夢中聞雞憑早晏占斗辨西東轡
濕知行露衣單怯曉風秋陽弄光影忽吐半林紅
歐公詩有夜江看斗辨西東此句似落第二然五言
簡亦勝七言山谷集有此詩甘露滅集亦有之谷集
為覺恐非
晨起陸游
晨起梳頭懶披衣立草堂霧昏全隠樹氣暖不成霜灘
急回魚隊天低襯雁行新春猶一月已覺日微長
五六下二字眼工
七言(二十首)
十二月一日三首杜甫
今朝臘月春意動雲安縣前江可憐一聲何處送書雁
百丈誰家上瀨船未將梅蕊驚愁眼更取椒花媚遠天
明光起草人所羨肺病幾時朝日邊
寒輕市上山烟碧日滿樓前江霧黃負鹽出井此溪女
打鼓發船何郡郎新亭舉目風景切茂林著書消渴長
春花不愁不爛漫楚客唯聽棹相將
即看燕子入山扉豈有黃鶯歴翠微短短桃花臨水岸
輕輕柳絮點人衣春來準擬開懷久老去親知見面稀
他日一杯難強進重嗟筋力故山違
此三詩張文潛集中多有似之者氣象大語句熟雖
或拗字近吳體然他人拘平仄者反不如也末篇見
得峽中春攙臘而至不特閩廣間
野望
金華山北涪水西仲冬風日始凄凄山連越巂(郡名悉委切)
蟠三蜀水散巴渝下五溪獨鶴不知何事舞饑烏似欲
向人啼射洪(縣名)春酒寒仍綠目極傷神誰為攜
西山白雪三城戍南浦清江萬里橋海内風塵諸弟隔
天涯涕淚一身遥惟將遲暮供多病未有涓埃答聖朝
跨馬出郊時極目不堪人事日蕭條
兩野望詩地不同而同是冬日故選入此格律高聳
意氣悲壯唐人無能及之者
戊申歲暮詠懷二首白居易
窮冬月末兩三日半百年過六七時龍尾趁朝無氣力
牛頭參道有心期榮華外物終須悟老病傍人豈得知
猶被妻兒教漸退莫求致仕且分司
唯生一女纔十二祇欠三年未六旬婚嫁累輕何怕老
饑寒身慣不憂貧紫泥丹筆皆經手赤紱金章盡到身
更擬踟蹰覓何事不歸嵩洛作閒人
言言能道心事予年五十七歲選此詩深愧之是歲
太和二年
繚垣王安國
繚垣烏鵲近人飛簾外曈曈日上遲檜作寒聲風過夜
梅含春意雪殘時古今無物為真樂出處何心更詭隨
寄語年華聊一笑未應長負醉鄉期
三四景五六情規格整齊議論慷慨爽快
次韻樂文卿故園陳與義
故園歸計墮虚空啼鳥驚心處處同四壁一身長客夢
百憂雙鬢更春風梅花不是人間白日色爭如酒面紅
且復高吟置餘事此生能費幾詩筒
此詩似新春冬末之作
十月
十月天公作許悲負霜鴻雁不停飛莽連萬里雲山去
紅盡千林秋徑歸病夫搜句了節序小齋焚香無是非
睡過三冬莫開戶北風不貸芰荷衣
簡齋詩獨是格高可及子美
和李上舍冬日書事韓駒
北風吹日晝多隂日暮擁階黃葉深倦鵲遶枝翻凍影
飛鴻摩月墮孤音推愁不去如相覓與老無期稍見侵
顧籍微官少年事病來那復一分心
三四極工五六前輩有此語但鍛得又佳耳
十月一日曾幾
屋角羲娥轉兩輪今朝水帝又司辰山家嘗稻知良月
野徑尋梅見小春一歲坐看除得盡百年正與死相隣
誰能思許無窮事閉閤開爐但飲醇
三四切題是十月一日詩不可改用且看他第七句如
何下
海雲回接騎城北時吐蕃出沒大渡河水上
范成大
古渡風沙卷夕霏小江煙浪皺春漪天於麥隴猶慳雪
人向梅梢大欠詩頓轡青驪飛脱兔離弦白羽笑寒鴟
牙門列校俱慓銳檄與河邊秃髮知
淳熙四年丁酉至能帥蜀十一月十日海雲賞山茶
回作此詩人向梅梢大欠詩佳句也予選詩不甚喜
富貴功名人詩亦不甚喜詩之富艷華腴者其人富
貴而其詩高古雅淡如選此篇以有此聯佳句耳
用韻詠雪簡湘中諸友陳傅良
夾湘而往一塵無不在瑶池在石渠氣蓋松篁誰與競
令行螟螣自相屠山光際水天無間夜色通朝月不如
中有一翁鬚皓白蕭然野鶴亦乘車
陳止齋傅良字君舉漕湖南時作詠雪詩今選二首
入冬日亦足以見乾淳以來一時文獻之盛止齋雖
專以文名而詩亦健浪如此
再用喜雪韻
瘴雨蠻煙此後稀童山亦與借餘輝爭看狂穉相呼喚
下啄饑烏自匹妃苦乏貂裘堪夜永喜無蝝子着冬饑
興來那向(一作况)山隂客為我扁舟倚石磯
冬晴日得閒游偶作陸游
不用清歌素與蠻閒愁已自解連環閏年春近梅差早
澤國風和雪尚慳詩思長橋蹇驢上棋聲流水古松間
牋天有事君知否止乞柴荆到死閒
五六天成
冬晴閒步東邨由故塘還舍
紅藤拄杖獨相羊路遶東邨小嶺傍水落枯萍黏蠏椴
(鄉人植竹以取蟹謂之蟹椴)雲開寒日上魚梁洛陽二頃言良是光
範三書計本狂歴盡危機識天道要令閒健返耕桑
五六善用事蟹椴一句新
十二月八日步至西村
臘月風和意已春時因散策過吾隣草煙漠漠柴門裏
牛跡重重野水濱多病所須惟藥物差科未動是閒人
今朝佛粥争相餽更覺江邨節物新
三四古淡五六集句體亦天成也
十一月五日晨起書呈葉德璋司法
趙蕃
卧聞落葉疑飄雨起對空庭蓋卷風政自摧頽同病鶴
况堪吟諷類寒蟲忽思有客渾如我却念題詩不似公
已分虀鹽終白首可因霜雪媿青銅
讀此詩句句是骨非晚唐裝點纖巧之比上四和末
云既欲紛紛視兒子何須衮衮羨諸公尤高亢下視
一世也
次韻葉德璋見示
窮冬未省見梅班故里何由投竹安歸意寧須卜以決
衰顔不待鏡頻看交情謝子來今雨節物娛予後苦寒
獨苦更憐終漫興不如骫骳得天歡
卜以決鏡頻看此聯已竒來今雨後苦寒此聯又竒
詩骨聳東野此之謂歟
瀛奎律髓卷十三
