瀛奎律髓卷十一元方回編
夏日類
南風之薰以解民愠以阜民財舜之詠也人皆畏炎
熱我愛夏日長唐太宗之詠也所處之時同而所感
之懷不同故宋玉有雌雄風之對焉
五言(二十九首)
陪諸貴公子丈八溝攜妓納涼晚際遇雨二首
杜甫
落日放船好輕風生浪遲竹深留客處荷淨納涼時公
子調冰水佳人雪藕絲片雲頭上黑應是雨催詩
以雨催詩自老杜作古前六句亦人之所不及
雨来沾席上風急(一作惡)打船頭越女紅裙濕燕姬翠黛
愁纜侵堤柳繫幔卷(一作宛)浪花浮歸路翻蕭颯陂塘五
月秋
兩詩皆尾句超脱此詩前四句有輕重謂船中有越
之婦人焉亦有燕之婦人焉即富貴之家也南婦不
怯風船則濕紅裙而已北婦不慣乘船而遇風故愁
也未為苟且下語此當選宴集類中以主意納凉故
入夏類
熱
雷霆空霹靂雲雨竟虚無炎赫衣流汗低垂氣不蘇乞
為寒水玉願作冷秋菰何似兒童歲風凉出舞雩
起句十字凡上之人有驕聲而無實惠下之人名乍
驚人而澤不及物者可以愧焉亦所以諷時事也本
三首今取其一第二首云閉戶人高卧第三首云將
衰骨盡痛皆不明言熱而熱已可見十年不解甲為
爾一沾巾即老杜本色語也
陪鄭廣文遊何將軍山林
剰水滄江破殘山碣石開綠垂風折筍紅綻雨肥梅銀
甲彈箏用金魚換酒來興移無灑掃隨意坐莓苔
本十首選其一第二首云百頃風潭上千章夏木清
此十首皆夏日詩也第六首云風磴吹隂雪雲門吼
瀑泉酒醒思卧簟衣冷欲裝綿野老來看客河魚不
取錢只疑淳樸處自有一山川尤佳今以切於夏日
特取此第五首又重遊五首有云春風啜茗時當作
薰風蓋皆夏日所作詩安得總云春風乎天寶未亂
之前老杜在長安猶是中年其詩大槩富麗至晚年
則尤高古竒瘦也老杜又有仲夏流多水清晨向小
園碧溪搖艇闊朱果爛枝繁之句亦夏日所當取者
夏日即事裴說
僻居門巷靜竟日坐階墀鵲喜雖傳信蛬吟不見詩筍
抽過舊竹梅落立閒枝此際無塵撓僧來趁所宜
集本與英華兩三字不同大率相似第五句尤好取
之
林館避暑羊士諤
池島清隂裏無人泛酒船山蜩金奏響花露水晶圓靜
勝朝還暮幽觀白已玄家林正如此何不賦歸田
三四佳下句尤佳勝上句
夏日登信州北樓李郢
高樓上長望百里見靈山雨歇河珠定雲開谷鳥還田
苗映林合牛犢傍邨閒始得銷憂處蟬聲催入關
中四句尤佳却是第七句一斡有力謂高樓之望政
足銷憂而蟬已迫人入城矣始見無窮之味猶后山
云登臨興不盡稚子故須還也游興未已而小兒童
輩隨行但云欲歸非細味不見此二詩之妙
夏晚劉得仁
日夕得西風流光半已空山色漸凝碧樹葉即翻紅學
淺慚多士秋成羨老農誰憐信公道不泣路途中
有春晚詩矣未見夏晚詩也蓋言秋近而已三四佳
第六句妙
奉酬侍中夏中雨遊城南莊見示八韻
白居易
島樹間林巒雲收雨氣殘四山嵐色重五月水聲寒老
鶴兩三隻新篁千萬竿化成天竺寺移得子陵灘心覺
閒彌貴身緣健更懽帝將風后待人作謝公看甪里年
雖老高陽興未闌佳辰不見召爭免趁杯盤
此乃和裴晉公詩甚工
仲夏齋居偶題八詠寄微之及崔湖州
腥血與葷蔬停來一月餘肌膚雖瘦損方寸任清虚體
適通宵坐頭慵隔日梳眼前無俗物身外即僧居水榭
風來遠松廊雨過初褰簾放巢燕投食施池魚久别閒
游伴頻勞問疾書不知胡與越吏隠興何如
有閒散之味
苦熱
頭痛汗盈巾連宵復達晨不堪逢苦熱猶賴是閒人朝
客應煩倦農夫更苦辛始慚當此日得作自由身
何以消煩暑端居一院中眼前無長物窗下有清風熱
散由心靜凉生為室空此時身自得難更與人同
閒可減暑靜足支暑兩詩能道此意可喜
夏夜賈島
原寺偏憐近開門景物澄磬通多葉罅月離片雲稜寄
宿山中鳥相尋海畔僧唯愁秋色至乍可在炎蒸
此詩前二韻特用生字而竒澁工緻五六亦故為此
等句法末句亦好竒之所為也
閒居晚夏姚合
閒居無事擾舊病亦多痊選字詩中老看山屋外眠片
雲侵落日繁葉咽鳴蟬對此心還樂誰知乏酒錢
姚合學賈島為詩雖賈之終窮不及姚之終達然姚
之詩小巧而近乎弱不能如賈之瘦勁高古也當以
此二公之詩細味觀之又於其集中深攷斯可矣三
四疑頗偏枯選字者殆於揀擇詩眼耳下句未稱
夏日即事陳師道
花絮隨風盡歡娛過眼空窮多詩有債愁極酒無功家
在斜陽下人歸滿月中肝腸渾欲破魂夢更無窮
以花絮對歡娛此等句法本老杜而簡齋尤深得之
三四絶唱
次韻夏日江邨
漏屋簷生菌臨江樹作門卷簾通燕子織竹護雞孫向
夕微凉進相逢故意存何當加我歲從子問乾坤
三四句中有眼姜特立有云掃梁迎燕子插竹護龍
孫四靈有云開門迎燕子汲水得魚兒皆落此後
和應之盛夏張耒
驅馬畏炎暑杜門常鮮歡吳綃朝扇薄越布夜衾單飲
沼山禽渴沾泥雨果殘二年薇與蕨實厭野人湌
夏日
細徑依原僻茅簷四五家山田來雉兔溪雨熟桑麻竹
籠晨收果茅菴夜守瓜頗知農事樂從子問生涯
兩詩中四句皆景而不覺其冗
夏日
蚓壤排晴圃蝸涎印雨階花鬚嬌帶粉樹角老封苔問
字病多忘過隣慵却回晚凉還盥櫛對竹引清杯
前四句皆景後乃言情唐人多此體
北齋書志示兒輩陸游
初夏佳風日頹然坐北齋百年從落魄萬事忌安排鄉
俗能尊老君恩許賜骸饑寒雖未免何足繫吾懷
律熟安排字好徐仲車聞安定先生莫安排之教所
以學益進
五月初作
隣舍舂新麥家人拾晚蠶推移逢夏五賦與歎朝三遣
日須棋局忘饑賴酒甔幽居有高致多取未為貪
三四好
五月十日韓琥
片月生林白㳂流澗亦明幽人方獨夜山寺有微行野
處偏宜夏貧家不厭晴薰風吹老鬢腐草見飛螢
五六新美然三四亦幽淡
郊原避暑葛天民
有暑猶當避無憂可得忘竹疎身共瘦湖近意先凉靜
勝寧須奕幽期不待觴還同殘夢樂炙背負朝陽
僧義銛字樸翁以事還俗葛其姓無懷號也詩可及
四靈恐尾句以負暄如避暑耳
夏日
曉荷承墜露晚岫障斜陽樹下地常蔭水邊風最凉蟬
移驚鵲近鷺起得魚忙獨坐觀羣動閒消夏日長
三四自然
夏日懷友徐機
流水階除靜孤眠得自由月生林欲曉雨過夜如秋遠
憶荷花浦誰憐杜若洲良宵恐無夢有夢即俱游
第四句好蓋是夏夜詩細味之十字皆好
夏夜同靈暉有作奉寄趙二丈
齋居惟少睡露坐得論文凉夜如清水明河似白雲宿
禽翻樹覺幽磬渡溪聞欲識他鄉思斯時共憶君
五六工
夏初游謝公巖
又取紗衣換天時起細風清隂花落後長日鳥啼中水
國乘舟樂巗扉有路通州民多到此猶自憶髯公
徐靈囦(一作中)名璣字致中予許其詩在四靈中當居
丁位學者細攷之則信予言
夏日湖上訪隠士
煩暑何能避孤舟訪隠人水鄉菱藕熟晴野稻苗新為
學師前輩談空悟宿身鏡湖三百頃不似此湖濱
第三句新
又寄
庭深自無暑苔徑復縈紆賓客不長到兒童自可娛荷
花晴帶粉蒲葉晚凝珠與爾城闉隔兹歡想不殊
第六句稍生
七言(二十首)
多病執熱懷李尚書(之芳)杜甫
衰年正苦病侵凌首夏何須氣鬱蒸大水淼茫炎海接
竒峰硉兀火雲升思霑道暍黃梅雨敢望宫恩玉井冰
不是尚書期不顧山隂野雪興難乘
末句即今人所謂打諢也夏日詩最難得好句若老
杜長夏江邨事事幽已選入郊野類惟此一首云
途中盛夏丁謂
山木無隂驛路長海風吹熱透蕉裳渴思西漢金莖露
困憶南朝石步廊江上綸竿輸散誕林間冠褐負清凉
下程欲選披襟處滿眼赬桐與佛桑
此福建道中事崑體三四工
苦熱錢惟演
赫日烘霞鬭曉光雙紋枕簟碧牙牀頻傾蜜勺寧蠲渴
久捧冰壺未覺凉雪嶺却思隨博望風窗猶欲傲羲皇
更憐乳燕翻飛處深入盧家白玉堂
亦崑體惟演公有擁旄等諸集
夏日即事林逋
石枕凉生菌閣虚已應梅潤入圖書不辭齒髮多衰疾
所喜林泉有隠居粉竹亞梢垂宿露翠荷差影聚游魚
北窗人在羲皇上時為淵明一起予
隠君子之詩其味自然不同五六下兩隻詩眼太工
苦熱王安國
出門無路避飛沙長夏那堪旱氣加永晝火雲空爍石
華堂冰水未沈瓜月明葱嶺千秋雪風靜天河八月槎
終借羽翰乘興往煩冤誰此戀生涯
乞為寒水玉願作冷秋菰即此五六句也似有厭棄
世緣之態
中夏
朝晡廣厦坐欹斜稍覺炎天氣象加紫玉簫攢湘竹笋
赤霜袍爛海(一作石)榴花悠悠物外身無事擾擾人間智
有涯五鼎一瓢何必問且憑詩句度年華
三四乃倒裝句法夏詩之富艷者
次韻夏日陳師道
江上雙峰一草堂門閒心靜自清凉詩書發冢功名舊
麋鹿同羣歲月長句裏江山隨指顧舌端幽眇致張皇
莫欺九尺鬚眉白解醉佳人錦瑟傍
看格律又與宛丘同
夏日雜興張耒
牆下溪流清且長夾流喬木兩蒼蒼裊風翠果擎枝重
照水圓荷舞葉凉蝸角已枯黏粉壁燕泥時落汚書牀
南山野客閒相過贈我能攜藥滿筐
夏日三首
長夏邨墟風日清簷牙燕雀已生成蝶衣晒粉花枝午
蛛網添絲屋角晴落落疎簾邀月影嘈嘈虚枕納溪聲
久判兩鬢如霜雪直欲樵漁過此生
黃簾綠幕斷飛蠅午影當軒睡未興枕穏海魚鐫紫石
扇凉山雪畫青繒廊隂日轉雕欄樹坐冷風生玉盌冰
滿案詩書塵蠧甚故應疎嬾過炎蒸
棗徑瓜畦過雨香白衫烏帽野人裝幽花避日房房斂
翠樹含風葉葉凉養拙久判藏姓字致身安事巧文章
漢庭卿相皆豪傑不遇何妨白髮郎
和晁應之大暑書事
蓬門久閉謝來車畏暑尤便小閣虚青引嫩苔留鳥篆
綠垂殘葉帶蟲書寒泉出井功何有白羽邀凉計巳疏
忍待西風一蕭颯碧鱸青鱠意何如
文潛此五首中三首入東萊文鑒每詩三四絶佳能
言長夏景致精美
夏日雜興
蔬圃茅齋三畝餘溪光山影動浮虚病妻老去惟尋藥
稚子年來解愛書中散無堪心放蕩馮唐已老興蕭疎
全真養素安吾分敢謂軒裳不我如
亦自然有味
幽居初夏雨霽陸游
楸花棟花照眼明幽人浴罷葛衣輕燕低去地不盈尺
鵲喜傍簷時數聲對奕軒窗消永晝晒絲院落喜新晴
忽驚重五無多日綵縷纏筒弔屈平
熟之又熟
初夏幽居
虚堂一幅接䍦巾竹樹森疏夏令新缾竭重招麯道士
牀空新聘竹夫人寒龜不食猶能壽敝帚何施亦自珍
枕簟北窗寧有厭小山終日尚嶙峋
中四句游戲三昧
麥熟市米價減隣里病者亦皆愈欣然有賦
凶年已度麥方秋學道從來幸寡求荷鍤自隨身若寄
漉籬可賣飯何憂隣翁瀕死復相見邨市小涼時獨游
不怕歸時又侵夜新添略彴跨清溝
三四善用事五有感六自然
幽居初夏
藤冠草履病支離門外紛紛百不知解籜有聲驚倦枕
飛花無力點清池閒思舊事唯求醉老感流年只自悲
綠樹隂中紅練起一團零亂濕臙脂
第四句絶妙
五月初夏病體輕偶書
世事紛紛了不知又逢燕乳麥秋時經年謝客常因醉
三日無詩自怪衰乘雨細移西崦藥留燈重覆北窗棋
但將生死俱拈起造物從來是小兒
第四句可見此翁無日無詩所以熟所以進所以不
可及
夏日二首
吳中五月暑猶微竟日南堂坐掩扉綠樹露香鶯獨語
畫廊風惡燕雙歸三千界内人人錯七十年來念念非
投老萬緣俱掃盡從今僧亦不須依
梅雨初收景氣新太平阡陌樂閒身陂塘漫漫行秧馬
門巷隂隂掛艾人白葛烏紗稱時節黃雞綠酒聚比隣
掀髯一笑吾真足不為無錐更歎貧
真詩人難得如此格律信手圓成不喫一絲毫力也
瀛奎律髓卷十一
