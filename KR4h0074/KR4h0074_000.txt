瀛奎律髓總集類
提要
(臣)等謹案瀛奎律髓四十九卷元方回編回
所著續古今考已别著錄是書兼選唐宋二
代之詩分四十九類所錄皆五七言近體故
名律髓自序謂取十八學士登瀛洲五星聚
奎之義故曰瀛奎大旨排西崑而主江西倡
為一祖三宗之說一祖者杜甫三宗者黃庭
堅陳師道陳與義也其說以生硬為徤筆以
粗豪為老境以煉字為句眼頗不諧於中聲
其去取之間如杜甫秋興惟選第四首之類
亦多不可解然宋代諸集不盡流傳於今者
頗賴以存而當時遺聞舊事亦往往見於其
註故厲鶚作宋詩紀事所采最多其議論亦
頗有可取者故亦未能竟廢之此書世有二
本一為石門吳之振所刊前載龍遵叙述傳
授源流至詳一為蘇州陳士泰所刊於原註
多所刪削其龍遵原序亦併刪之校讐舛駁
殊不勝乙之振切譏之殆未可謂之已甚焉
乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
瀛奎律髓原序
瀛奎律髓四十九卷宋紫陽方虛谷先生之所編選予
蚤年嘗聞是編不獲一覩天順甲申叨守新安實先生
鄉郡因搜訪得其傳錄全本間有舛訛卒無善夲校正
之續又得定宇陳先生手自抄本共十類定宇自識云
惟節序類得虛谷親校本抄之餘皆傳錄本疑誤甚多
雖間可是正而不能盡圈點悉謹依之遂以其本與先
所得本參對之無大差異者苐惜不得全編通校之於
是又徧訪郡之儒者因得各家所藏抄本讀之亦率多
殘缺脫落得此遺彼遂會取諸本通參訂之舛訛者是
正圈點一依先本為定然後是編始獲復全而虛谷編
選之志亦庶幾其不終泯嗟夫以定宇去虛谷時猶未
遠而是編已不可得其全矣今一旦得之又何其幸耶
先生自序謂詩之精者為律今觀其所選之精嚴所評
之當切涵泳而雋永之古人作詩之法詎復有餘藴哉
誠所謂律髓也故不敢私之於己敬夀諸梓以廣其傳
但卷帙浩繁傳錄之誤陶而隂亥而豕者不能無也四
方博學君子幸共鑒而正之成化三年龍集丁亥六月
下澣皆春居士識
瀛者何十八學士登瀛洲也奎者何五星聚奎也律者
何五七言之近體也髓者何非得皮得骨之謂也斯登
也斯聚也而後八代五季之文弊革也文之精者為詩
詩之精者為律所選詩格也所註詩話也學者求之髓
由是可得也方回者誰家於歙嘗守睦其字萬里也至
元癸未良月旦日紫陽虚谷居士方回撰
瀛奎律髓原序
