瀛奎律髓卷十六元方回編
節序類
或問節序詩以冬至為首何也古歷法皆起於冬至
有一陽之復然後有三陽之泰故以此為首邵康節
詩云冬至子之半最佳而玄酒味方淡太音聲正希
兩句一意故不取今此選專以論詩故詩非極工者
不預焉
五言(五十四首)
冬至王安石
都城開博路佳節一陽生喜見兒童色(一作意)歡傳市井
聲幽閒亦聚集珍麗各攜擎却憶他年事關商閉不
行
李參政註博路未詳予謂常曰禁賭博惟節曰不禁
耳幽閒聚集珍麗攜擎此等句細潤乃三謝手段半
山多如此又至節五言詩佳者絶少七言則老杜數
篇盡之矣
和王子安至日陳師道
晨起公私廹昏歸鳥雀催百年忙裏盡萬事醉間來竹
雨深宜晚江梅半欲開風燈挑不焰寒火撥成灰
三四妙本三詩今取一第一首云近節翻多事為家
不亦難第二首云隂陽消長際老疾去留間皆好
冬至後張耒
水國過冬至風光春已生梅如相見喜雁有欲歸聲老
去書全懶閒中酒愈傾窮通付吾道不復問君平
張文潛詩予所師也楊誠齋謂肥仙詩自然不事雕
鐫得之矣文潛兩謫黃州此殆黃州時詩三四絶佳
大概文潛詩中四句多一串用景似此一聯景一聯
情尤潔淨可觀周伯㢸定四實四虚前後虚實為法
要之本亦無定法也
辛酉冬至陸游
今日日南至吾門方寂然家貧輕過節身老怯增年(元註)
(鄉俗謂喫盡至飯即添一歲)畢祭皆扶拜分盤獨早眠惟應探春夢
已繞鏡湖邊
放翁宣和乙巳生嘉泰元年辛酉年七十七矣三四
平穏有味
臘日晚步
喜覺陽和近山園策杖行草應知地暖柳欲向人輕殘
雪通春信鳴禽報曉晴田閭未成計搔首問春耕
此題三首今選其一柳欲向人輕最佳句也殘雪通
春信通字絶妙第一首警聯云愁思供多病風光欲
近人亦佳
臘日二首
日暖山邨路人家送送迎婚姻須歲暮酒醴幸年登簫
鼔兒童集衣裳婦女矜敢辭雞黍費農事及春興
擊柝山城閉疎燈夜店扄疾風鳴夜谷晴水動浮星霜
翼歸何晚隣雞織未停短歌聊自放愁絶更誰聽
此題六首今選其二衣裳婦女矜此一韻絶妙晴水
動浮星此一句絶妙第二首一聯云雪意千山靜天
形一雁高尤佳迎字許借韻也
守歲唐太宗
暮景斜芳殿年華麗綺宫寒辭去冬雪暖帶入春風
階馥舒梅素盤花卷燭紅共歡新故歲迎送一宵中
唐太宗才高此詩尾句有把握起句有兩字為眼殊
不苟也又太原守歲一聯尤佳送寒餘雪盡迎歲早
梅新文集四十卷今亡初學記中得此
杜位宅守歲杜甫
守歲阿戎家椒盤已頌花盍簪喧櫪馬列炬散林鴉四
十明朝過飛騰暮景斜誰能更拘束爛醉是生涯
阿戎當作阿咸蓋杜位者少陵之姪也以四十字對
飛騰字謂四與十對飛與騰對詩家通例也唐子西
詩四十緇成素清明綠勝紅祖此
除夜宿石頭驛戴叔倫
旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
此詩全不說景意足辭潔
除夕唐庚
患難思年改龍鍾惜歲徂關河先壠遠天地小臣孤吾
道憑温酒詩情付擁爐南荒足妖怪此日謾桃符
唐庚字子西眉山人年十七見知東坡為張天覺丞
相牽連謫居惠州此詩三四似老杜故取之然子西
詩大率精緻
除夜陳師道
七十已強半所餘能幾何懸知暮景促更覺後生多遁
世名為累留年睡作魔西歸端著便老子不婆娑
前四句即四十明朝過飛騰暮景斜之意樂天亦云
行年三十九歲暮日斜時前輩競辰如此晚輩可不
勉哉留年睡作魔絶佳謂不寐以守歲而不耐困也
除夜對酒贈少章
歲晚身何托燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
五六一聯當時盛稱其工見漁隠叢話
除夜陳與義
疇昔追歡事如今病不能等閒生白髮耐久是青燈海
内春還滿江南硯不冰題詩餞殘歲鐘鼓報晨興
海内春還滿此一句壯甚
歲除即事趙庚
連夜縫紉辦今朝杵臼頻買花簪穉女送米贈窮隣宦
薄惟名在年華與鬢新桃符詩句好恐動往來人
趙庚字仲白寓居興化軍趙紫芝為晚唐詩名冠四
靈而仲白亞紫芝劉後村誌墓趙南塘為序詩集謂
古詩出情性後世挾才格此乃唐體選之尤者亦當
不以才格論與尾句太自矜
新年作宋之問
鄉心新歲切天畔獨澘然老至居人下春歸在客先嶺
猿同旦暮江柳共風煙已似長沙傅從今又幾年
三四費無限思索乃得之否則有感而自得
次韻仲卿除日立春王安石
猶殘一日臘併見兩年春物以終為始人從故得新迎
陽朝剪綵守歲夜傾銀恩賜隨嘉節無功只自塵
五六切題
元日陳師道
老境難為節寒梢未得春一官兼利害百慮孰疎親積
雪無歸路扶行有醉人望鄉仍受歲回首向松筠
讀后山詩若以色見以聲音求是行邪道不見如來
全是骨全是味不可與拈花簇葉者相較量也
嘉祐己亥歲旦呈永叔内翰梅堯臣
階前去年雪鏡裏舊時人不覺應銷盡相看只似新屠
酥先尚幼綵勝又宜春獨愛開封尹鍾陵請去頻
聖俞嘉祐五年庚子四月卒年五十九此年五十八
也蓋老筆
宜章元日吕本中
東風初解凍桃李已經春避地逢雞日傷時感雁臣湖
南馳賊騎江外踐邊塵憔悴成無用虚煩淚濕巾
雞日雁臣之句甚工北夷酋長遣子入侍者常秋來
春去避中國之熱號曰雁臣
己酉元日(元註以諒隂免賀禮)陸游
夜雨解殘雪朝陽開積隂桃符呵筆寫椒酒過花斟巷
柳搖風早街泥濺馬深行宫放朝賀共識慕堯心
放翁解嚴州後歸鏡湖尋入為禮部郎淳熙十五年
戊申明年己酉元日以思陵服中免賀放翁年六十
五矣桃符椒酒此聯後又嘗用之是冬翁竟去國晚
節乃為韓平原一出
甲子元日(題中元有歲字今刪之元注開歲微隂不雨法當有年)
飲罷屠酥酒真為八十翁本憂緣直死却喜坐詩窮米
賤知無盜雲&KR1640;又主豐一簞那復慮嬉笑伴兒童
嘉泰四年甲子寧廟在位十一年放翁年八十屢見
米賤年豐真福人也第五句最好
元日立春
元日兼春日霜寒又雪寒併煩傳菜手同捧頌椒盤疊
膝稀穿履扶頭懶正冠五年如此度寧得諱衰殘
淳熙十五年戊申元日立春選亦所以記時也石湖
二詩一云元日兼春日閒身是老身
人日杜甫
元日至人日未有不隂時冰雪鶯難至春寒花較遲雲
隨白水落風振紫山悲蓬鬢稀疎久無勞比素絲
東方朔占書一日為雞二日為狗三日豕四日羊五日牛
六日馬七日人八日穀其日晴主所生之物盛隂則災
人日唐庚
人日傷心極天時觸目新殘梅詩興晚細草夢魂春挑
菜年年俗飛蓬處處身蟇頤頻語及髣髴見東津
以人日對天時雖近在目前子細看甚工東坡以人
日對鬼門亦佳見此卷後
正月十五日蘇味道
火樹銀花合星橋鐵鎻開暗塵隨馬去明月逐人來遊
妓皆穠李行歌盡落梅金吾不禁夜玉漏莫相催
味道武后時人詩律己如此健快古今元宵詩少五
言好者殆無出此篇矣
夜遊
今夕重門啟遊春得夜芳月華連晝色燈影雜星光南
陌青絲騎東隣紅粉粧管絃遥辨曲羅綺暗聞香人擁
行歌路車攢鬭舞場經過猶未已鐘鼔出長楊
元夕者太平之所宜有而離亂多富貴之所宜有而
寂寞多讀此詩欲逢此辰不可得也味道前一詩見
初學記此一詩見搜玉小集
觀燈王諲
暫得金吾夜通看火樹春停車傍明月走馬入紅塵妓
雜歌偏勝場移舞更新應須盡記取說向不來人
此詩但尾句十字佳凡觀元宵之人必多村翁癡子
欲盡記所見以誇與不能同來者此意得之
正月十五夜月白居易
歲熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
樂天以長慶二年冬十月杭州到任長慶四年元宵
詩也杭自唐固已盛矣然終未若京都長安之盛三
四佳句也如李易安月上柳梢頭則詞意邪僻矣
和元夜陳師道
笳鼔喧燈市車輿避火城彭黃爭地勝汴泗廹人清梅
柳春猶淺關山月自明賦詩隨落筆端復可憐生
景聯極佳后山家徐州彭黃謂彭門黃樓也汴水泗
水交流城角故云
擇之誦所賦擬進吕子晉元宵詩因用元韻二首
朱熹
何處元宵好山房入定僧往來衣上月明暗佛前燈實
際徒勞說空華詎可憑還教知此意妙用一時興
何處元宵好寒龕獨寐人月窗同皎皎燈鏡自塵塵靜
鑒通天地潛思妙鬼神却憐迷路子狂走鬧城闉
今按胡文定公安國宣和七年乙已賦元夕詩一聯云
詞臣侍宴詩能好潁客披圖事莫傅文定元註云舍人
吕子晉賦元夕十詩首篇云何處元宵好迎鑾册府西
鞘聲雲外起扇影日邊低秘禁威容肅名流步武齊舜
瞳回左顧真欲過金閨末篇云何處元宵好雙林宴坐
僧戒圓三五夜心耀百千燈茅舍門常掩繩牀几謾憑
世間娱樂事一念不曾興時皆諷誦之又註慶歷中潁
昌一童子有道之士嘗至花月着道士服擕酒果飲野
外隨意所適至元夜則閉門不出有詩云閉門獨看華
山圖後不知所往有人飲京師市樓見過樓下急往追
之不及吕原明有詩紀其事胡文定公賦此詩而明
年汴京亂矣文公所和林擇之前首即吕子晉第十首
韻也元宵之樂太平之世富貴之人自不可無學道
君子尚不肯輕費時光從事於不切之務况區區此等
癡騃迷狂之所為乎謹取文公此二詩於元宵之後山
谷詩曰讀易一篇如酒醒亦此意也
月晦唐太宗
晦魄移中律凝暄起麗城罩雲朝蓋上穿露曉珠呈笑
樹花分色啼枝鳥合聲披襟歡眺望極目暢春晴
唐太宗三代而下英主也武定禍亂文致太平餘事
猶能作詩雖未脱徐庾陳隋之氣句句說景末乃歸
之於情然此詩亦佳五六巧
奉和晦日幸昆明池應制宋之問
春豫臨池近蒼波帳殿開舟凌石鯨渡槎拂斗牛回節
晦蓂全落春遲柳暗催象溟看浴景燒劫辨沉灰鎬飲
周文樂汾歌漢武才不愁明月盡自有夜珠來(首句臨池近一)
(作靈池會)
用春字豫字便好節晦蓂全落見得是正月三十日急
着春遲柳暗催一句足其意池象溟海而觀浴日既已
壯麗又引胡僧劫灰事為偶則尤精切可謂極天下之
工矣鎬飲汾歌一聯王禹玉襲為上元應制詩殊不知
之問已先用矣尾句尤佳不愁明月盡謂晦日則無月也
池中自有大蚌明月之珠如近世甓社湖珠現是也妙甚
春社梅堯臣
年年迎社雨淡淡洗林花樹下賽田鼓壇邊伺肉鴉春
醪朝共飲野老暮相誇燕子何時至長臯點翅斜
春社詩苦無五言律此篇獨佳淡泊中有醲醇味
社日謝逸
雨柳垂垂葉風溪細細紋清歡惟煮茗美味只羹芹
飲不遭田父歸無遺細君東臯農事作舉趾待耘耕
春社五言律前後甚少老杜九農百祀之作乃秋社詩
謝無逸此篇飲不遭田父蓋用老杜成都父老說尹事
古詩也歸無遺細君本東方朔伏日事老杜用詼諧割
肉之說豈古人社日伏日皆有所分之肉歸遺細君故
一例用之耶徐師川亦有社日詩乃云哀公問松柏
田父祭春秋殊為麄率學晚唐人厭江西詩如師川
詩不律不精可厭也至如無逸幼槃兄弟詩自佳但
恐此一社日可謂貧甚無酒無肉只有芹茗而已
寒食杜甫
寒食江村路風花高下飛汀煙輕冉冉竹日淨暉暉田
父要皆去隣家問不違地偏相識盡雞犬亦㤀歸
起句十字寒食清明天氣所必然也後四句可見老
杜為人樂易乃成都草堂詩
壬辰寒食王安石
客思似楊柳春風千萬條更傾寒食淚欲漲冶城潮巾
髮雪爭出鏡顔朱早彫未知軒冕樂但欲老漁樵
半山詩步驟老杜有工緻而無悲壯讀之久則令人
筆拘而格退
丙寅舟次宋城作賀鑄
水館四邊邨登臨奈斷魂黃花開小徑紅粉哭高原舟
檝逢新火松楸老故園斜陽一千里依約是蘇門
此廼元祐元年丙寅宋城寒食詩紅粉哭高原自來無
人曾道廼寒食近城處所必有也黃花定是菜花耳
道巾寒食二首陳與義
飛絮春猶冷離家食更寒能供幾歲月不辨了悲歡刺
史蒲萄酒先生苜蓿盤一官違壯節百慮集征鞍
斗粟淹吾駕浮雲笑此生有詩酬歲月無夢到功名客
裏逢歸雁愁邊有亂鶯楊花不解事更作倚風輕
簡齋詩即老杜詩也予平生持所見以老杜為祖老
杜同時諸人皆可伯仲宋以後山谷一也后山二也
簡齋為三吕居仁為四曾茶山為五其他與茶山伯
仲亦有之此詩之正𣲖也餘皆傍支别流得斯文之
一體者也孫真人千金方三十六卷每一卷藏一仙
方予所選唐宋詩節序五言律凡五十首藏仙方于
其中不知幾也卷卷有之在人自求
清明陸游
氣候三(一作江)吴異清明乃爾寒老僧邱墓感貧苦道途
難燕子家家入梨花樹樹殘一春回首盡懷抱若為寬
三四悽愴第七句最好景聯亦平熟
三月三日梨園亭侍宴沈佺期
九門馳道出三已禊堂開畫鷁中川動青龍上苑來野
花飄御座河柳拂天杯日晚迎祥處笙鏞下帝臺
司馬彪續漢書禮儀志曰三月上已宫人並禊飲於
東流水上沈約宋書曰魏以後但用三日不復用已
也沈佺期宋之問唐律詩之祖此詩雖無絶高處平
正整妥
上巳日洛中寄王山人迥孟浩然
卜洛成周地浮杯上已筵鬭雞寒食後走馬射堂前垂
柳金隄合平沙翠幕連不知王逸少何處會羣賢
浩然作此詩時其體未甚刻畫但細看亦自用工第
二句下浮杯字便着題平沙翠幕連一句初看似未
見工久之乃見祓禊而游者甚盛也尾句用逸少事
所寄之人適又姓王切矣
上已陸游
殘年登八十佳日遇重三簾幕低垂燕房櫳起晚蠶名
花紅滿舫美醖綠盈甔春事還如昨衰懷自不堪
歴選上已五言律無佳者唐百家詩選荆公所取上
已清明詩亦不甚妙惟孟浩然一首尾句可喜此放
翁八十歲時詩亦豐碩
端午日賜衣杜甫
宫衣亦有名端午被恩榮細葛含風軟香羅叠雪輕自
天題處濕當暑著來清意内稱長短終身荷聖情
第七句王洙註一云恰稱身長短又註情一作明自
天當暑四字出論語前輩亦以為詩家用古語之法
黃鶴註謂乾元元年戊戌在諫省六月出為華州司
功是年四十七歲是後不復至長安矣端午五七
言律詩遍閱唐宋集無佳者小邢五言云佩符從楚
俗角黍薦湘纍尾句乃云異鄉逢此日寥落不勝悲
無足取高子勉和王子予五日雨詩亦牽強他如翰
苑端帖絶句詩不勝其多用鑄鏡佩符亊佳者自可
攷也
七夕杜審言
白露含明月青霞斷絳河天街七襄轉閣(一作關)道二神
過袨服鏘環佩香筵拂綺羅年年今夜盡機杼別情多
審言又有七夕侍宴應制詩有云天迥兔欲落河曠
雀停飛那堪盡此夜復往弄殘機
七夕梅堯臣
古來傳織女七夕渡明河巧意世爭乞神光誰見過隔
年期已拙舊俗驗方訛五色金盤果蜘蛛浪作窠
謂牛女一年而一會已且自拙何能以巧應人之
乞哉雖戲言而有味神光誰見過亦佳織女之渡
誰實嘗見之耶
九日登梓州城杜甫
伊昔黃花酒如今白髮翁追歡筋力異望遠歲時同弟
妹悲歌裏朝廷醉眼中兵戈與關塞此日意無窮
老杜此詩悲不可言唐人無能及之者岑參四句云
強欲登高去無人送酒來遥憐故園菊應傍戰場開
有老杜之風
雲安九日鄭十八擕酒陪諸公宴
寒花開已盡菊蕊獨盈枝舊摘人頻異清香酒暫隨地
偏初衣裌山擁更登危萬國皆戎馬酣歌淚欲垂
九日(三首取二)
舊日重陽日傳杯不放杯即今蓬鬢改但愧菊花開北
闕心長戀西江首獨回茱萸賜朝士難得一枝來
舊與蘇司業兼隨鄭廣文采花香泛泛坐客醉紛紛野
樹歌還倚秋砧醒却聞歡娱兩冥漠西北有孤雲
老杜九日五言律凡九首今取其四如綴席茱萸好
浮舟菡萏衰季秋時欲半九日意兼悲如坐開桑落
酒來把菊花枝如舊采黃花賸新梳白髮微皆佳句
九日捨萸菊不用則何以成詩容齋隨筆言之詳矣
予謂老杜九日三用茱萸明年此會知誰健醉把茱
萸子細看此為第一茱萸賜朝士難得一枝來此為
第二綴席茱萸好此為第三王維有云遥知兄弟登
高處遍插茱萸少一人亦佳用事同而用意異也
奉和聖製重陽節上壽應制王維
四海方無事三秋大有年百生逢此日萬壽願齊天芍
藥和金鼎茱萸插玳筵玉堂開右个天樂動宫懸御柳
疎秋景城鴉拂曙煙無窮菊花節長奉柏梁篇
此生已覺都無事今歲仍逢大有年東坡之句乃出
於此芍藥對茱萸亦猶櫻桃對枤杜也唐宋詩人經
了幾番重九好重九王右丞諸人占了惡重九却分
付與老杜可歎也應制詩本不甚選取此以發一嘅云
九日懷舍弟唐庚
重陽陶令節單閼賈生年秋色蒼梧外衰顔紫菊前登
高知地盡引滿覺天旋去歲京城雨茱萸對惠連
唐子西詩無往不工此政和辛卯年謫居惠州時用
單閼賈生對重陽陶令工矣蒼梧紫菊又工登高引
滿地盡天旋之聯又愈工末句用茱萸事思弟尤工
也
七言(六十九首)
小至杜甫
天時人事日相催冬至陽生春又來刺繡五紋添弱線
吹葭六琯動飛灰岸容待臘將舒柳山意衝寒欲放梅
雲物不殊鄉國異教兒且覆掌中杯
冬至
年年至日長為客忽忽窮愁泥殺人江上形容吾獨老
天涯風俗自相親杖藜雪後臨丹壑鳴玉朝來散紫宸
心折此時無一寸路迷何處見三秦
至日遣興奉寄北省舊閣老兩院故人二首
去歲兹辰捧御床五更三點入鵷行欲知趨走傷心地
正想氤氲滿眼香無路從容陪笑語有時顛倒著衣裳
何人錯憶窮愁日愁日(一作日日)愁隨一線長
憶昔逍遥供奉班去年今日侍龍顔麒麟不動爐烟上
孔雀徐開扇影還玉几由來天北極朱衣只在殿中間
孤城此日堪腸斷愁對寒雲雪滿山
此二詩乾元元年戊戌作於華州為司功時去歲
即至德二年丁酉為左拾遺時也五更三點入鵷
行此句四六家用之不啻千百人矣前二詩乃䕫
州詩在大歷元二年間此固未論凡老杜七言律
詩無有能及之者而冬至四詩檢唐宋他集殆遍
亦無復有加于此矣餘一篇見後近吴體註家謂
廣德二年
至後
冬至至後日初長遠在劍南思洛陽青袍白馬有何意
金谷銅駝非故鄉梅花欲開不自覺棣萼一别永相望
愁極本憑詩遣興詩成吟詠轉凄凉
金谷者石崇之所遊銅駝者索靖之所哭皆在洛
陽故第二句云遠在劍南思洛陽王洙巨源號博
洽妄註云皆蜀中故事非也青袍公嘗有矣此云
青袍白馬有何意亦歎夫身老不遇為嚴武幕府
也是年老杜五十二後乃服緋則又有句云扶病
垂朱紱
冬至夜白居易
老去襟懷常濩落病來鬚鬢轉蒼浪心灰不及爐中炭
鬢雪多於砌下霜三峽南賓身最遠一年冬至夜偏長
今宵始覺房櫳冷坐索寒衣泥孟光
心灰鬢霜引喻亦佳一年冬至夜偏長前未有人道
也
冬至夜作(天復二年隨駕鳳翔)韓偓
中宵忽見動葭灰料得南枝有早梅四野便應枯草綠
九重先覺凍雲開隂冰莫向河源塞陽氣今從地底回
不道慘舒無定分却憂蚊響又成雷
是時朱全忠圍岐甚急李茂貞有連和之意偓之孤
忠處此殆知其必一反一覆終無定在歟此關時事
不但詠至節也
長至日述懷兼寄十七兄曾幾
老來愈覺白駒忙眼見重陽又一陽心佀死灰飛不起
技如寒日短中長厭看賓客空投謁強對妻孥略舉觴
回首山隂酬勸地應憐鴻雁不成行
元註辛未年長至日在紹興府侍兄宴會予按紹
興元年辛亥十一年辛酉二十一年辛未此又在其
後未知何年重陽又一陽已新異矣用死灰長日事
穿入自家身上事來尤為新也厭字空字強字略字
皆詩眼讀茶山詩如冠冕佩玉有司馬立朝之意用
江西格參老杜法而未嘗麄做大賣陸放翁出其門
而其詩自在中唐晚唐之間不主江西間或用一二
格富也豪也對偶也哀感也皆茶山之所無而茶山
要為獨高未可及也
臘日杜甫
臘日常年暖尚遥今年臘日凍全消侵凌雪色還萱草
漏泄春光有柳條縱酒欲謀良夜醉還家初散紫宸朝
口脂面藥隨恩澤翠管銀罌下九霄
漏泄春光一句極工唐朝皆有臘日宣賜宋無之惟
閫帥戎司在外者有夏藥臘藥以詔書賜之此至德
二年丁酉為左拾遺時詩年四十六
和臘前梅堯臣
漢家戍日看看近雲景蒼茫已歲昏欲驗方書治百藥
預調飛走獵平原土人熏肉經春美宮女藏鈎舊戲存
獨把凍醪驚節物草芽微動見庭萱
臘日詩無可選者除老杜詩外僅得此治藥調獵熏
肉藏鈎能述臘中諸事亦可觀也當是和晏元獻公
韻下有呈晏元獻臘藥臘酒臘脯臘笋詩云
臘日二首張耒
臘日開門雪滿山愁隂短景歲時闌江梅飄落香元在
汀雁飛鳴意已還佳節再逢身且健一樽相屬鬢生斑
明光起草真榮事寂寂衡門我且閑
異鄉懷舊人千里勝日難忘酒一杯不恨北風催短景
最憐殘雪冷疎梅江邊寒色雁催盡天上春光斗挹回
獨我呼兒賸丸藥微功聊取助衰骸
臘日難得好詩此二首儘佳
除夜寄微之白居易
鬢毛不覺白毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細看
老校於君合先退明年半百又加三
此長慶三年癸卯歲除也明年半百又加三樂天五
十三歲係長慶四年甲辰正在杭州蓋樂天生於壬
子實代宗大歷六年也長柳子厚一歲
除夜陳與義
城中爆竹已殘更朔吹翻江意未平多事鬢毛隨節換
盡情燈火向人明比量舊歲聊堪喜流轉殊方又可驚
明日岳陽樓上去島煙湖霧看春生
壬戌歲除作明朝六十歲矣曾幾
禪榻蕭然丈室空薰銷火冷閉門中光隂大似燭見䟦
問學只如船逆風一歲臨分驚老大五更相守笑兒童
休言四十明朝過看取霜髯六十翁
以詩推之知曾文清公元豐七年甲子生此乃紹興
十二年壬戌也公年八十二當是乾道元年乙酉卒
茶山清名滿世年且六十猶曰問學只如船逆風後
生可不勉諸
歲盡
漏箭更籌日夜催萬牛不挽白駒回梅花雪片歲除盡
萱草柳芽春鼎來病裏詩書元不讀貧中樽爼未嘗開
年光似此真虚擲請以丹心學死灰
茶山詩學山谷往往逼真此又在壬戌後數十年
元日過丹陽明日立春寄曾元翰(一作魯之翰)
蘇軾
堆盤紅縷細茵陳巧與椒花兩鬭新竹馬異時寧信老
土牛明日莫辭春西湖弄水猶應早北寺觀燈欲及辰
白髮蒼顔誰肯記曉來頻嚏為何人
西湖北寺皆指杭州事元翰在杭故于元日作此詩
寄之也
元日
五年元日只流離楚俗今年事事非後飲屠蘇驚已老
長乘舴艋竟安歸擕家作客真無策學道刳心却自違
汀草岸花知節序一身千恨獨霑衣
此紹興元年辛亥元日也
乙未元日范成大
浮生四十九俱非樓上行藏與願違縱有百年今過半
别無三策但當歸定中久已安心竟飽外何須食肉飛
若使一丘併一壑還鄉曲調儘依稀
石湖靖康丙午生乾道己丑年四十四充泛使入燕
淳熙甲午乙未帥桂林時被命帥蜀年五十
丙午新正書懷(十首選五)
瘦骨難勝遇節衣日高催起趁晨炊病憐榔栗隨身慣
老覺屠蘇到手遲一飽但蘄庚癸諾百年甘守甲辰雌
莫言此外都無事柳眼梅梢正索詩
石湖靖康元年丙午生是年淳熙十三年丙午年六
十一其為參政也在淳熙五年戊戌四月入六月罷
僅兩月耳是年正月王淮為左丞相周必大為樞密
使而前參政錢良臣皆丙午生故石湖有甲辰雌之
句豈亦不能忘情乎
煮茗燒香了歲時靜中光景笑中嬉身閑一日似兩日
春淺南枝如北枝朝鏡略無功業到午窗惟有睡魔知
年來併束牀頭易一任平章濟叔癡
窮巷閒門本閴然強將爆竹聒階前人情舊雨非今雨
老境增年是減年口不兩匙休足穀生能幾屐莫言錢
掃除一室空諸有龐老家人總解禪
石湖參大政嘗帥蜀後又帥四明金陵乃云窮巷閑
門嘗質金帶於人詩云不是典來償酒債亦非將去
換蓑衣乾淳間無貪士大夫也元註吳諺云一口
不能插兩匙
俗情如絮已泥沾因病偷閒意属厭鵬鷃相安無可笑
熊魚自古不容兼灰藏榾柮多時暖雪壓蔓菁滿意甜
温飽閉門吾事辦異時書判指如籖
窗明窗暗篆煙馡珍重晨光與夕暉東院齋鐘披被坐
南城嚴鼔岸巾歸幾人霜滑騎朝馬何處燈殘織曉機
懶裏若承三昧力始知忙裏事俱非(元註此篇叙早眠晏起之事)
此詩十首陸放翁皆次韻然不在丙午年在淳熙己
酉禮部去國之後亦不言新正意度是追和有云此
身顛仆應無日諸老彫零不計年又云百年過隙古
所歎衆口鑠金胡不歸放翁宣和乙已生長石湖一
歲佳句尤多
己亥元日尤袤
玉歷均調歲啓端東風又逐斗杓還蕭條門巷經過少
老病腰支拜起難白髮但能欺稿項青春不解駐朱顔
餘齡有幾仍多幸占得山林一味閒
幽棲地僻經過少老病人扶再拜難少陵詩也尤延
之小改用作元日詩却似稍切
新年書感陸游
早歲西游賦子虚暮年負耒返鄉閭殘軀未死敢忘國
病眼欲盲猶愛書朋舊何勞記車笠子孫幸不廢菑畬
新年冷落如常日白髮蕭蕭悶自梳
嘉定二年己巳放翁年八十六此詩全未覺老耄數
日前自註謂大兒新年六十二仲子六十季子亦近
六十亦可謂稀有矣是年放翁卒
丙辰元日劉克莊
免騎朝馬趁南衙五見空村換歲華旋遣廚人挑薺菜
虚勞坐客頌椒花不施鬱壘鈞編戶雖飲屠蘇殿一家
二十宦遊今七十於身何損復何加
寳祐四年丙辰後村年七十淳祐十一年辛亥冬鄭
清之卒於相位以大蓬直院去國今五年
戊午元日(二首取一)
過去光隂箭離弦河清易俟鬢難玄再加孔子從心歲
三倍周郎破賊年(元註赤壁之捷瑜二十四歲)耄齒阻陪鳩杖列瞽
言曾獻獸樽前磻溪淇澳吾安敢且學香山也自賢
寳祐六年戊午後村年七十二第二首末句好卧聞
兒女誇翁健詩句年光一樣新是年四月程訥齋罷
相丁大全繼之危亂始此自鄭清之歿吳潛謝方叔
董槐併為五相並不能用後村賈似道入乃招致之
為尚書端明而歸景定四年癸亥正旦予寓行在所
聞劉朔齋與後村在朝論詩後村年已七十七矣今
忽復二十年
庚辰歲人日作(元註云時聞黃河已復北流老臣舊數論此今斯言乃驗)
蘇軾
老去仍栖隔海邨夢中時見作詩孫天涯已慣經人日
歸路猶欣過鬼門三策已應思賈讓孤忠終未赦虞翻
典衣剩買河源米屈指新篘作上元
不用長愁掛月邨㯽榔生子竹生孫新巢語燕還窺硯
舊雨來人不到門春水蘆根看鶴立夕陽楓葉見鴉翻
此生念念隨泡影莫認家山作本元
前輩論詩文謂子美䕫州後詩東坡嶺外文老筆愈
勝少作而中年亦未若晚年也此詩元符三年東坡
年六十五謫居儋耳所作人日鬼門之對固工兩篇
首尾雄渾不敢刪落存此則知選詩之意不拘節序
也明年建中靖國元年辛巳七月東坡北還卒于常
州云海南人日燕已來巢亦異事
人日雪(元註己巳元旦至人日雨雪間作)陸游
病卧江村不厭深貂裘無奈曉寒侵非賢那畏蛇年至
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
放翁卒于是年之冬年八十六嘉定二年也蛇年人
日亦亞于東坡之鬼門人日與唐子西之天時人日
三聯皆佳子西有詩云非賢幸脱龍蛇歲上聖猶憐
蟣虱臣放翁亦暗合
奉和御製上元觀燈夏竦
魚龍曼衍六街呈金鎻通宵啓玉京冉冉游塵生輦道
遲遲春箭入歌聲寳坊月皦龍燈淡紫館風微鶴燄平
宴罷南端天欲曉迴瞻河漢尚盈盈
此夏英公竦詩形整而味淡存之以見承平之盛以
端門為南端亦新韻語陽秋以為典麗富艷則可矣
依韻恭和聖製上元觀燈王珪
雪消華月滿仙臺萬燭當樓寳扇開雙鳳雲中扶輦下
六鼇海上駕峰來鎬宫春酒霑周宴汾水秋風陋漢材
一曲昇平人盡樂君王又進紫霞杯
元註唐有聖代昇平樂曲韻語陽秋元豐中王禹
玉蔡持正為左右相持正叩禹玉上元應制用事禹
玉曰鼇山鳳輦外不可使章子厚為門侍笑曰此誰
不知後禹玉詩出乃如此駕峰一作駕山鎬宫一作
鎬京今從岐公華陽集乃壓卷第三詩也此但為善
用事亦詩法當爾宋之問晦日應制有云鎬飲周文
樂汾歌漢武材五六全用之又添出秋風二字似不
甚佳陋字亦不甚好未幾神宗宴駕禹玉殂持正謫
矣讀英公岐公二詩曾不如梅聖俞三詩有味也
上元從主人登尚書省東樓梅堯臣
閶闔前臨萬歲山燭龍銜火夜珠還高樓迥出星辰裏
曲蓋遥瞻紫翠間轣轆車聲碾明月參差蓮焰競紅顔
誰教言語如鸚鵡便着金籠密鎻關
自和
沉水香焚金博山杜陵誰復與車還馬尋綺陌知何處
人在珠簾第幾間法部樂聲長滿耳上樽醇味易酡顔
更貧更賤皆能樂十二重門不上關
又和
康莊咫尺有千山欲問紫姑應已還人似嫦娥來陌上
燈如明月在人間車頭小女雙垂髻簾裏新粧一破顔
却下玉梯雞已唱謾言齊客解偷關
此為省試考官鏁院而作想見嘉祐中太平之極令
人每遇佳句為擊節也三詩六聯俱好
錢塘上元夜祥符寺陪咨臣郎中丈燕席
曾鞏
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮蒼海碧水樓臺浸遠空
白髮蹉跎歡意少強顔猶入少年叢
上元
金鞍馳騁属兒曹夜半喧闐意氣豪明月滿街流水遠
華燈入望衆星高風吹玉漏穿花急人倚朱欄送目勞
自笑低心逐年少祇尋前事撚霜毛
洪覺範妄誕著其兄彭淵才之說以為曾子固不能
詩學者不察隨聲附和今淵才之詩無傳而子固詩
與文終不朽兩上元詩止是一意金地夜寒消美酒
玉人春困倚東風豈不能詩者乎非精於詩者不到
此也人倚朱欄送目勞併上句看乃見其妙謂遊冶
属意者不勝其注想而恨夫夜之短也大抵文名重
足以壓詩名猶張子野賀方回以長短句尤有聲故
世人或不知其詩然二人詩極天下之工也子固詩
一掃崑體所謂鬭飣刻畫咸無之平實清健自為一
家后山未見山谷時不惟文學南豐詩亦學南豐既
見山谷然後詩變而文不變耳
上元夜過赴儋守召獨坐有感蘇軾
使君置酒莫相違守舍何妨獨掩扉靜看月窗盤蜥蜴
卧聞風幔落蛜蝛燈花結盡吾猶夢香篆消時汝欲歸
搔首凄凉十年事傳柑歸遺滿朝衣
此詩元符元年戊寅作坡年六十三矣在儋州亦半
年餘以去年紹聖丁丑六月渡海也十年前事當是
元祐二年丁卯以翰林學士侍宴端門戊辰知貢舉
皆在朝至五十九歲時紹聖元年甲戌自中山謫惠
州乙亥年賦上元古詩有云前年侍玉輦端門萬枝
燈即元祐八年癸酉正月也去年中山府老病亦宵
興即甲戌正月也今年江海上雲房寄山僧即乙亥
正月也人生能幾何年如上元一節物耳出處去來
歲歲不同當是時又焉知渡海而逢上元耶坡甲戌
之貶至元符三年庚辰徽廟立乃得北歸建中靖國
元年辛巳卒于常州學者覩此則知身如浮雲外物
如雌風如雄風皆不足計較也
上元思京輦舊游三首張耒
萬雉春城逼絳霄上元雕輦盛遊遨遲遲瑞月低黃傘
焯焯榮光上赭袍雲卷珠簾開綵雉山盤玉闕枕仙鰲
長安一别將華髮溪竹山城夜寂寥
九門燈火夜交光羅綺風來撲面香信馬恣穿深巷柳
隨人偷看隔簾粧身拘舊宦安知樂心逐流年暗減狂
留滯山城莫嗟歎貂蟬從古属金張
隨計當年寄玉京一時交結盡豪英倒觥凌亂迷籌飲
醉帽欹斜並轡行仕路飛騰輸俊捷山城憔悴感功名
佳晨強酌清樽酒寒竹蕭蕭月正明
此謫居黃州思京師上元第二首三四尤佳
京師上元(二首取)洪覺範
及時膏雨已闌珊黃道春泥曉未乾白面郎敲金鐙過
紅粧人揭綉簾看管絃沸月喧和氣燈火燒空奪夜寒
咫尺鳳樓開雉扇玉皇僊仗紫雲端
覺範江西筠州人姓彭兩坐罪還俗一為張天覺丞
相黥海外有甘露滅詩集此詩三四俗人盛傳道之
僧徒為此語無耻之流也取之以博粲耳
上元宿嶽麓寺
上元獨宿寒嵒寺卧看篝燈映絳紗夜久雪猿啼嶽頂
夢回明月上梅花十分春瘦緣何事一掬鄉心未到家
却憶少年閒樂處軟紅香霧噴京華
考韓子蒼覺範墓誌熙寧四年辛亥生崇寧三年甲申
山谷謫宜州過長沙覺範在湖西作此詩時年三十四
前京師上元詩年二十餘耳又嘗偽作山谷贈已其實
非山谷詩也一掬鄉心胡元任詩話大譏之然詩未嘗
不佳故取之政和元年辛卯得罪配朱崕年四十一五
年乙未還年四十五建炎二年戊申卒年五十八
春社禮成借用寺簿釋奠詩韻羅願
素餐深覺愧漣漪后稷勾龍實吏師平土至今猶有賴
配天自昔蓋多儀操豚底用勤巫祝餉黍行看媚婦兒
海内和平頌聲作登歌還有載芟詩
此羅鄂州在郡時祀社用通判劉寺簿子澄韻賦此子澄
者劉清之也鄂州名願字端良號存齋弟郢州名頌字端
彦號狷菴皆博學工文而端良文尤高古上逼史漢朱文
公周益公皆敬畏之所著新安志爾雅翼行於世小集者
即子澄所刊社日詩唐宋鮮有可選惟此篇韻險而理列
狷菴詩棗本所傳多於存齋予於兵革後為人掠去云
小寒食舟中作杜甫
佳辰強飲食猶寒隠几蕭條戴鶡冠春水船如天上坐
老年花似霧中看娟娟戲蝶過閒幔片片輕鷗下急湍
雲白山青萬餘里愁看直北是長安
強飲一本作強起愁看一本作看雲是長安一本作
至長安沈佺期釣竿篇云人如天上坐魚似鏡中懸
公加以斤斧一變而妙矣小寒食前一日也黃本註
謂大歷五年潭州作是年庚戌公年五十有九矣是
夏卒于衡之耒陽吕汲公謂卒于岳陽未知孰是此
子美老筆也又有清明二長句云大歷四年作恐即
是此詩之後二日前云繡羽衝花他自得紅顔騎竹
我無緣後云春城樓閣煙花裏漢主山河錦繡中皆
壯麗悲慨詩至老杜萬古之凖則哉
寒食成判官垂訪徐鉉
常年寒食在京華今歲清明在海涯遠巷蹋歌深夜月
隔墻吹管數枝花鴛鸞得路音塵闊鴻雁分飛道里賒
不是多情成二十斷無人解訪貧家
徐鉉字鼎臣仕李後主為吏部尚書歸宋仕至散騎
常侍世稱徐騎省在江東與韓熙載齊名詩有白樂
天之風弟鍇俱工字學鴻雁分飛之句為弟設也
依韻和李舍人旅中寒食感事梅堯臣
一百五日風雨急斜飄細濕春郊衣梨花半殘意思少
客子漸老尋遊非戢戢車徒九門盛寥寥煙火萬家微
今朝甘自居窮巷無限墦間得醉歸
聖俞詩不爭格高而在乎語熟意到此乃吳體第一
句六字仄聲第二句五字平聲愈覺其健梨花客子
一聯深勁有味惟陳簡齋妙得其法焉
寒食贈游客張耒
隂隂畫幕映雕欄一縷微香寳篆殘寒食園林三月近
落花風雨五更寒筝調寳柱絃初穏酒滿金壺飲未乾
明日踏青郊外去綠楊門巷繫雕鞍
平熟圓妥視之似易能作詩到此地亦難也
寒食只旬日間風雨不已曾幾
年光胡不少留連熟食清明又眼前敢望深宫傳蠟燭
可堪小市禁炊烟滿城風雨無杯酒故國松楸欠紙錢
老病心情冷時節只將書策替幽禪
寒食清明(二首取一)劉克莊
寂寂柴門邨落裏也教插柳記年華禁烟不到粤人國
上冡亦擕龐老家漢寢唐陵無麥飯山蹊野徑有梨花
一樽徑藉青苔卧莫管城頭奏暮笳
後村詩欠變格麥飯梨花一聯殆近前輩句法紹定
五年壬辰詩
海南人不作寒食而以上已上冢余擕一瓢酒
尋諸生皆出矣獨老符秀才在因與飲至醉符
蓋儋人之安貧守靜者也(元註秀才符林)
蘇軾
老鵶銜肉紙飛灰萬里家山安在哉蒼耳林中太白過
鹿門山下德公回管寧投老終歸去王式當年本不來
記取南城上巳日木棉花落刺桐開
昌黎不謫潮州後世豈知有趙德東坡不落海南後
世豈知有符林李太白集尋城北范居士落蒼耳
道中坡用此以譬尋符林也司馬德操詣龐德公
值其上冢坡用此以譬所尋諸生皆已上冢不值也
管寧避地遼東後還中國坡用此以譬已終當北
歸也王式為博士悔為江公所辱曰我本不欲來坡
用此以譬已元祐進用亦本無富貴心也坡詩間
架宏大不可步驟豈許用晦四句裝景所可及歟此
詩首尾四句言景中四句用事又未若移易中間四
句兩用事兩言景為佳也
上已晚泊龜山作(元註元祐辛未賦)賀鑄
薄暮東風不滿帆遲遲未忍去淮南故園猶在北山北
佳節可憐三月三蘭葉自供游女佩芸編聊對故人談
洛橋車騎相望客曾為吳兒幾許慚
三四好賀公詩總論見送饑類中
次韻王仲至西池會飲張耒
聖朝無復用舟師戲遣艨艟插戟枝沸浪有聲黃帽動
春風無力彩旗垂不勝杯杓寧辭醉傳語風光共此嬉
遠比永和真繼軌臨模蠒紙看他時
此元祐中西池上已之會也文潛詩為一時冠三四
實佳句秦少游有云簾幕千家錦繡垂王仲至嘲謂
又待入小石調以秦詩近詞故也
上已趙蕃
朝來一雨快隂晴東郊百鳥間關鳴受風柳條不自惜
蘸水桃花可憐生不見山隂蘭亭集况乃長安麗人行
東西南北俱為客且送江頭返照明
老杜集此等詩謂之吳體昌父乾道中詩猶少作也
五六天生此對上已詩無復加矣
上已劉克莊
櫻笋登盤節物新一笻踏遍九州春似曾山隂訪脩竹
不記水邊觀麗人豪飲自憐非少日俊遊亦恐是前身
暮歸尚有清狂態亂插山花滿角巾
山隂脩竹水邊麗人一聯亞於趙昌父紹定五年壬
辰詩後村年四十六閒居莆中所以言俊游亦恐是
前身皆思舊事也
重午范成大
熨斗熏籠分夏衣翁身獨比去年衰已孤菖綠十分勸
却要艾黃千壯醫蜜粽冰團為誰好丹符綵索聊自欺
小兒造物亦難料藥裹有時生網絲
菖綠艾黃之對新後四句又用吳體
和黃預七夕陳師道
盈盈一水不斯須經歲相過自作疎坐待翔禽報佳會
徑須飛雨洗香車超騰水部陳篇上收拾愚溪作賦餘
信有神仙足官府我寧辛苦守殘書
七夕詩七言律無可選僅此而已何遜七夕詩仙車
駐七襄鳳駕出天潢月映九微火風吹百和香逢歡
暫巧笑還淚已啼粧别離不得語河漢漸湯湯后山
以為陳篇吾儕當會意也
乞巧李樸
處處香筵拂綺羅為傳神女渡天河休嫌天上佳期少
已恨人間巧態多齚舌自應工嫵媚方心誰更苦鐫磨
(元註見孫樵柳子厚乞巧文)獨收至拙為吾事笑指雙針一縷過
李樸字先之章貢人早從程伊川游坐為陳瑩中所
薦流落三十年靖康初除給事中不及拜七夕無好
律詩以此備數其人能踐言不媿此詩
登高杜甫
風急天高猿嘯哀渚清沙白鳥飛回無邊落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜鬢潦倒新停濁酒杯
此詩已去成都分曉舊以為在梓州作恐亦未然當
攷公病而止酒在何年也長江滚滚必臨大江耳
九日藍田崔氏莊
老去悲秋強自寬興來今日盡君歡羞將短髮還吹帽
笑倩傍人為正冠藍水遠從千澗落玉山高並兩峰寒
明年此會知誰健醉把茱萸子細看
楊誠齋大愛此詩以予觀之詩必有頓挫起伏又謂起
句以自對君亦是對句殊不知強自二字與盡君二
字正是着力下此以為詩句之骨之眼也但低聲抑
之讀五字却高聲揚之讀二字則見意矣三四融化
落帽事甚新末句子細看茱萸超絶千古此老杜九
日七言律四首取兩首入變體詩中今列者二此
詩在未入蜀以前終篇不言兵革又難定在禄山已
反之後註家說不可信
九日和韓魏公蘇洵
晚歲登門最不才蕭蕭華髮映金罍不堪丞相延東閣
閒伴諸儒老曲臺佳節已從愁裏過壯心偶傍醉中來
暮歸衝雨寒無睡自把新詩百遍開
詩話謂韓魏公九日飲執政老泉以布衣與坐今味
閒傍諸儒老曲臺之句即是修太常禮之時非布衣
也蓋英宗治平二年乙巳韓公首倡見安陽集是日
有雨所和詩非席上所賦其曰暮歸衝雨寒無睡乃
是飲歸而和此詩耳五六要是佳句朱文公語錄頗
不以為然恐門人傳錄未必的也
次韻李節推九日登山陳師道
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡此身此日更須忙
重九詩自老杜之外便當以杜牧之齊山詩為亞已
入變體詩中陳簡齋一首亦然陳后山二首詩律瘦
勁一字不輕易下非深於詩者不知亦當以亞老杜
可也
九日寄秦觀
疾風迴雨水明霞沙步叢祠欲暮鴉九日清樽欺白髮
十年為客負黃花登高懷遠心如在向老逢辰意有加
淮海少年天下士獨能無地落烏紗
無地落烏紗極佳孟嘉猶有一桓温客之秦併無之
也
九日登戲馬臺(元註壬戌彭城賦)
當年節物此山川倦客登臨獨惘然戲馬臺荒年自久
射蛇公去事空傳黃花半老清霜後白鳥孤飛落照前
不與興亡城下水穏浮漁艇入淮天
射蛇公用劉裕新洲伐荻事以對戲馬良佳
重九賞心亭登高范成大
憶隨書劍此徘徊投老雙旌重把杯綠鬢風前無幾在
黃花雨後不多開豐年江隴青黃徧落日淮山紫翠來
飲罷此身猶是客鄉心却付晚潮回
此淳熙八年辛丑石湖自四明移帥金陵年五十六
前此朱文公在南康苦旱此獨云年豐明年重九石
湖猶在金陵乃有官忙憫雨之句此乃富貴人重九
也
九日登天湖以菊花須插滿頭歸分韻賦詩得
歸字朱熹
去歲瀟湘重九時滿城風雨客思歸故山此日還佳節
黃菊清樽更晚暉短髮無多休落帽長風不斷且吹衣
相看下視人寰小祇合從今老翠微
此乾道四年戊子也文公去年訪南軒於長沙故有
此起句予嘗謂文公詩深得后山三昧而世人不識
且如故山此日還佳節黃菊清樽更晚暉上八字各
自為對一瘦對一肥愈更覺好蓋法度如此虚實互
換非信口信手之比也山谷簡齋皆有此格此詩後
四句尤意氣闊遠時以去年冬除樞密院編修官猶
待闕於家
歸報德再用前韻
幾枝藤竹醉相攜何處千峰頂上歸正好臨風眺平楚
却須入谷避斜暉酒邊泉溜寒侵骨坐上嵐光翠染衣
踏月過橋驚易晚林坰回首更依微
易晚疑當作已晚此即九日晚歸詩也詩思無一絲
近塵土
壬子九日劉克莊
平蕪盡處即滄溟身寄區中等一萍種杞菊翁猶老健
插茱萸伴半凋零(元註羣從十四人存者七人)去年勅設塵飛鞚今
日村酤草塞瓶却笑癡人妄分别何曾未必勝劉伶
淳祐十二年壬子去年辛亥後村在朝為秘書監直
玉堂九月十日宣鎖有六絶句其冬鄭丞相清之卒
去國恰近一年家居之樂亦何至村酤草塞瓶乎周
益公四六有云朝趍鳳闕綰五組之光華夕侣漁舟
披一蓑之&KR0008;縷文人之言例過實也尾句猶不能㤀
情於榮進者
瀛奎律髓卷十六
