瀛奎律髓卷三十九元方回編
消遣類
莊子曰令人之意也消有所不平焉而不能消則褊
狹矣衛玠曰非意相干可以理遣有所不堪焉而不
能遣則怨怒矣詩人多有所謂消愁遣興之作必深
達物理世故人情天道者乃能為真消遣之言否則
非由衷也
五言(四首)
可惜杜甫
花飛有底急老去願春遲可惜歡娛地都非少壯時寬
心應是酒遣興莫過詩此意陶潛解吾生後汝期
看嵩洛有歎白居易
今日看嵩洛回頭歎世間榮華急如水憂患大於山見
苦方知善經忙始變閒未聞籠裏鳥飛去肯飛還(變一作戀)
夜飲李商隱
卜夜容衰鬢開筵屬異方燭分歌扇淚雨送酒船香江
海三年客乾坤百戰場誰能辭酩酊淹卧劇清漳
孤學陸游
孤學雖遺俗猶為一腐儒家貧占力量夜夢驗工夫正
欲安三徑寧忘奏六符殘年知有幾自怪尚區區
七言(三十八首)
感興白居易
吉凶禍福有來由但要深知不要憂只見火光燒潤屋
不聞風浪覆虚舟名為公器無多取利是身災合少求
雖異匏瓜難不食大都足食早宜休
魚能深入無憂釣鳥解高飛豈觸羅爇處先爭炙手去
悔時其奈噬臍何樽前誘得猩猩血幕上偷安燕燕窠
我有一言君記取世間唯有苦人多
閒卧有所思
向夕褰簾卧枕琴微涼入戸起開襟偶因明月清風夜
忽想遷臣逐客心何待投荒初恐懼誰人遶澤正悲吟
始知洛下分司坐一日安閒直萬金
權門要路足身災散地閒居少禍胎今日憐君嶺南去
當時笑我洛中來蟲全性命緣無毒木盡天年為不才
大抵吉凶多自致李斯一去二疏回
九年十一月二十一日感事而作
禍福茫茫不可期大都早退似先知當君白首同歸日
是我青山獨往時願索素琴應不敢憶牽黃犬定難追
麒麟作脯龍為醢何似泥中曳尾龜
元註其日獨遊香山寺
放言
朝真暮偽何人辨古往今來底事無但識臧生能詐聖
可知寗子解佯愚草螢有耀終非火荷露雖圓豈是珠
不取燔柴兼照乘可怜光彩亦何殊
世途倚伏都無定塵網牽纏卒未休禍福迴環車轉轂
榮枯反覆手藏鈎龜靈未免刳腸患馬失應無折足憂
不信君看奕棋者輸贏須待局終頭
贈君一法決狐疑不用鑽龜與祝蓍試玉要燒三日滿
辨材須待七年期周公恐懼流言後王莽謙恭下士時
向使當時身便死一生真偽復誰知
誰家第宅成還破何處親賓哭復歌昨日屋頭堪炙手
今朝門外好張羅北邙未審留閒地東海何曾有定波
莫笑賤貧誇富貴共成枯骨兩如何
泰山不要欺毫末顔子無心羨老彭松樹千年終是朽
槿花一夕自為榮何須戀世常憂死亦莫嫌身漫厭生
生去死來都是幻幻人哀樂係何情
即目韓偓
動非求進靜非禪咋口呑聲過十年溪漲浪花如積石
雨晴雲葉似連錢干戈歲久諳戎事枕簟秋深減夜眠
攻苦慣來無不可寸心如水但澄鮮
惜春
願言未偶非高卧多病無心選勝遊一夜雨聲三月盡
萬般人事五更頭年踰弱冠即為老節過清明却似秋
應是西園花已落滿溪紅片向東流
殘春旅舍
旅舍殘春宿雨晴恍然心地憶咸京樹頭蜂抱花鬚落
池面魚吹柳絮行禪伏詩魔歸淨域酒衝愁陣出竒兵
兩梁免被塵埃汙拂拭朝簪待眼明
春中湘中題岳麓寺僧舍羅隱
蟾宫虎穴兩皆休來凭危欄送遠遊多事林鶯還謾語
薄情邊雁不回頭春融只待乾坤醉水闊深知世界浮
欲共高僧話心跡野花芳草奈相尤
羅昭諫生當亂離多不得志哀怨之言
下第羅鄴
謾把青春酒一杯愁襟未信酒能開江邊依舊空歸去
帝里還如不到來門掩殘陽鳴鳥雀花飛何處好池臺
此時惆悵便堪老何用人間歲月催
唐人下第情懷有如此者一名一第役天下士亦可
憐矣
安定城樓李商隱
迢遞高城百尺樓綠楊枝外盡汀洲賈生年少虚垂涕
王粲春來更遠遊永憶江湖歸白髮欲回天地入扁舟
不知腐鼠成滋味猜意鵷雛竟未休
十二月十七日移病家居三首張耒
老去塵懷痛洗前虚舟不繫任洄㳂寸心若變有如日
萬事不憂終在天莫為饑寒棄南畆須知穮蓘有豐年
桃符侲子喧門巷又向江城一歲捐
憑高游目快遐瞻落日孤雲與水兼萬頃澤空供雪意
一枝梅笑破冬嚴擎蒼未減飛揚興引滿何辭斗石添
楊柳催春兼警客荒溝照影弄纖纖
從今羞復立功名鹵莽因循已半生心遣我愚應有謂
眼看人智亦何成夢為蝴蝶因觀化目送飛鴻謾寄情
堪笑妻兒懷土甚謫期未滿巳留行
此三詩謫黃州時作消愁遣興順時達理引物觸類
前輩多有之
和堯夫打乖吟程顥
打乖非是要安身道大方能混世塵陋巷一生顔氏樂
清風千古伯夷貧客求易妙多攜卷天為詩豪剰借春
儘把笑談親俗子德容猶足畏鄉人
聖賢事業本經綸肯與巢由繼後塵三幣未回伊尹志
萬鍾難換子輿貧且因經世藏千古已占西軒度十春
時止時行皆有命先生不是打乖人
邵堯夫一世豪傑而安於閒退理數之學胸中浩然
時適有生如明道者知之伊尹伯夷顔子孟軻其志
也非大說話
寓歎陸游
俗心浪自作棼絲世事元知似奕棋舊業蕭然歸亦樂
餘生至此死何悲古人可作將誰慕造物無心豈自私
已決殘春故流(一作溪)去短蓑垂釣月明時
後寓歎
貂蟬未必出兜鍪要是蒼鷹已下韝彭澤竟歸端為酒
輕車已老豈須侯千年精衛心平海三日於菟氣食牛
會與高人期物外摩挲銅狄㶚陵秋
前詩三四佳後詩六句豪俊嘉泰二年癸亥放翁年
七十九在朝
初歸雜詠
雪滿漁蓑雨墊巾超然無處不清真胸中那可有一事
天下故應無兩人騎馬每行秋棧路唤船還渡暮江津
酒樓僧壁留詩遍八十年來自在身
齒豁頭童儘耐嘲即今爛飯用匙抄朱門漫設千杯酒
青壁寧無一把茅偶爾作官羞問馬頽然對客但稱猫
此時定向山中死不用磨錢擲卦爻
元註磨錢擲卦爻蜀龍昌期語也此翁七十九歸老
詩
龜堂獨坐遣悶
放逐還山八見春枯顱槁頂雪霜新大床不解除豪氣
凡眼安能識貴人食有淖糜猶足飽衣存短褐未全貧
北窗坐卧君無笑拈起烏藤捷有神
遣興
莫笑龜堂磊磈胸此中元可貯虚空尚饒靈運先成佛
那計辛毘不作公採藥偶逢丹井客買蓑因過玉霄翁
不須更問歸何許散髮飄然萬里風
書興
占得溪山卜數椽飽經世故氣猶全入門明月真堪友
滿榻清風不用錢便死也勝千百輩少留更望二三年
湖橋酒美能來醉一棹何妨作水仙
翁是年有詩云老出鄉閭右貧過仕宦初亦佳句蓋
已八十四矣
遣興
幾看人間歲月新釣船猶繫鏡湖濱曾穿高帝朝元仗
却作山隂版籍民留病三分嫌太健忍饑半日未全貧
早知晝錦能為祟翁子終身合負薪
書齋壁
平生憂患苦縈纏菱刺磨成芡實圓天下不知誰竟是
古來唯有醉差賢過堂未悟鐘將釁睨柱誰知壁偶全
自笑為農行没世尚如驚雁落空絃
遣興
侯印從來非所圖赤丁子亦不容呼着低怯對新棋敵
量減愁添舊酒徒生世豈能常役役酣歌且復和嗚嗚
扁舟到處皆吾境莫問桐江與鏡湖
家住城南剡曲傍門前山色蘸湖光三朝執戟悲年壯
二頃扶犁樂歲穰名姓已隨身共隱文辭終與道相忘
子孫勉守東臯業小甑吳粳底樣香
五六好議論
雜興
散髮林間萬事輕夢魂安穩氣和平只知秋菊有佳色
那問荒雞非惡聲達士招呼同嘯傲福人分付與功名
一篇說盡逍遙理始信蒙莊是達生
信筆范成大
天地同浮水上萍羲娥迭耀案頭螢山中名器兩芒屨
花下友朋雙玉缾童子昔曾誇了了主翁今但諾惺惺
歸田贏得都無事輸與諸公汗簡青
尾句是出處之間有感云云
請息齋書事
覆雨翻雲轉手成紛紛輕薄可憐生天無寒暑無時令
人不炎涼不世情相栩筭來俱蝶夢喈喈能有幾雞鳴
冰山側畔紅塵漲不隔瑤臺月露清
刻木牽絲罷戱場祭終雨後兩相忘門雖有雀尚廷尉
食已無魚休孟嘗蝨裏趨時真是賊虎中宣力任為倀
籬東舍北誰情話雞語鷗盟意却長
聚蚋醯邊鬧似雷乞兒爭肯向寒灰長平失勢見何晚
栗里息交歸去來休問江湖魚有沬但期雲水鶴無媒
巖扉岫幌牢扃鎖不是漁樵不與開
今詳石湖此四詩乃淳熙十二年乙巳正月作時年
六十歲也
孤山寒食趙師秀
三月芳菲在水邊旅人消困亦隨緣晴舒蝶羽初勻粉
雨壓楊花未放綿有句自題閒處壁無錢難上貴時船
最憐隱者高眠地日日春風是管絃
趙紫芝之戀戀西湖以終其生錢塘詩人大率如此
當時昇平看人富貴以一身混其中亦不為大無聊
也
瀛奎律髓卷三十九
