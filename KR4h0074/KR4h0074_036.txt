瀛奎律髓卷三十六元方回編
論詩類
詩人世豈少哉而傳於世者常少由立志不高也用
心不苦也讀書不多也從師不真也喜為詩而終不
傳其傳不傳蓋亦有幸不幸而其必傳者必出乎前
所云之四事今取唐宋詩人所論著列於此與學者
共之
五言(三首)
苦吟杜荀鶴
世間何事好最好莫過詩一句我自得四方人已知生
應無輟日死是不吟時始擬歸山去林泉道在茲
喜陸少監入京姜特立
昔人思老杜長恨不相隨還寄有劉白同吟惟陸皮物
暌終必合句妙却難追試問長安陌何如㶚岸時
范大參入覲頗愛鄙作以詩謝之
問句石湖老如將日指標枯中說滋味高處戒虚驕頗
許唐音近寧論漢道遙正聲今在耳萬樂聽簫韶
七言(三首)
鄉有好事者出君謨行草八分書數幅中有梅
聖俞詩一首因成拙句以識二美杜衍
莆田筆健與文豪尤愛南山縣詠高欲使英辭長潤石
每逢佳句即揮毫清如韶濩諧音律逸似鸞皇振羽毛
羲獻有靈應悵望當時不見此風騷
太師相公篇章真草過人遠甚而特奬後進流
於詠言輙依韻和梅堯臣
杜詩嘗說少陵豪祖德兼誇翰墨高蘇李為奴令侍席
鍾王北面使持毫郊麟作瑞唯逢趾天馬能行不辨毛
一誦東山零雨句無心更學楚離騷
子美祖審言嘗自謂我詩可使蘇李為奴書可使鍾
王北面
送朝天集歸楊誠齋姜夔
翰墨場中老斵輪縱横一筆掃千軍年年花月無閒日
處處江山怕見君箭在的中非爾及風行水面偶成文
先生只可三千首回施江東日暮雲
白石道人䕫字堯章饒州人千巖蕭公以其女妻之
當時甚得詩名幾於亞蕭尤楊陸范者予嘗與南昌
陳杰壽夫論詩閱其餘藳則大不然堯章自能按曲
為詞甚佳詩不逮詞遠甚予選其詩亦此一首合予
意容更詳之
瀛奎律髓卷三十六
