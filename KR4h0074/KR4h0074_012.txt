瀛奎律髓卷十二元方回編
秋日類
悲哉秋之為氣宋玉之辭極矣後之作者悲秋為多
中秋九日詩不盡入節序及泛述秋興秋懷精於言
秋者屬此
五言(六十首)
秋日二首唐太宗
爽氣澄蘭沼秋風動桂林露凝千片玉菊散一叢金日
岫高低影雲空點綴隂蓬瀛不可望泉石且娛心
菊散金風起荷疎玉露圓將(一作入)秋數行雁離夏幾
林蟬雲凝愁半嶺霞碎纈高天還似成都望直見峨眉
前
唐太宗既得天下盡修諸史晉書南北史及八代史
是也盡註諸書今註疏是也其有功於後世者甚大
不止一時混合軌文而已作小小八句詩壓倒一時
文人書生瀛洲十八學士及天下能言之人焉不心
服詩體源流陳隋多是前六句述景末句乃以情終
之後篇將秋之聯係響字霞碎纈高天纈字甚妙山
谷秋入園林花老眼乃是如此下字李賀龜甲屏風
生眼纈亦出此
秋日翠微宫
秋光凝翠嶺凉吹肅離宫荷疎一蓋缺樹冷半帷空側
陣移鴻影圓花釘菊叢攄懷俗塵外高眺白雲中
側陣移鴻影一聯自是佳句釘字似險細味之乃以
菊花之圓如釘裝然亦竒也又遼東山夜臨秋詩亦
佳一聯云烟生遥岸隠月落半崕隂
秋清杜甫
高秋蘇肺氣白髮自能梳藥餌憎加減門庭悶掃除杖
藜還客拜愛竹遣兒書十月江平穏輕舟進所如
此老杜詩之似晚唐者
悲秋
凉風動萬里羣盜尚縱横家遠傳書日秋來為客情愁
窺高鳥過老逐衆人行始欲投三峽何由見兩京
此詩不勝悲歎五六尤哀壯激烈
秋野
秋野日疏蕪寒江動碧虚繫舟蠻井絡卜宅楚村墟棗
熟從人打葵荒欲自鋤盤飱老夫食分減及溪魚
易識浮生理難教一物違水深魚極樂林茂烏知歸吾
老甘貧病榮華有是非秋風吹几杖不厭北山薇
禮樂攻吾短山林引興長掉頭紗帽側曝背竹書光風
落收松子天寒割蜜房稀疎小紅翠駐屐近微香
遠岸秋沙白連山晚照紅潛鱗輸駭浪歸翼會高風砧
響家家發樵聲箇箇同飛霜任青女賜被隔南宫
身許麒麟畫年衰鷗鷺羣大江秋易盛空峽夜多聞逕
隠千重石帆留一片雲兒童解蠻語不必作參軍
讀老杜此五詩不見所謂景聯亦不見所謂頷聯何
處是四虚何處是四實虚中有實實中有虚景可為
頷頷可為景大手筆混混乎無窮也却有一絶不可
及處五首詩五箇結句無不喫緊着力未嘗有輕易
放過也然則真積力久亦在乎熟之而已或問吾老
係單字榮華是雙字亦可對否曰在老杜則可若我
輩且當作衰老甘貧病然不如吾老之語健意足也
秋日過徐氏園林包佶
回塘分越水古樹積吳煙掃竹催鋪席垂蘿待繫船鳥
窺新罅栗龜上半欹蓮屢入忘歸地長嗟俗事牽
五六工甚
秋日送客至潛水驛劉禹鍚
候吏立沙際田家連竹溪楓林社日鼓茅屋午時雞雀
噪晚禾地蝶飛秋草畦驛樓宫樹近疲馬再三嘶
三四天下誦之
秋日暑退贈白樂天
暑服宜秋着清琴入夜彈人情皆向菊風意欲摧蘭歲
稔貧心泰天凉病體安相逢取次第却甚少年歡
三四已佳五六十分佳絶
早秋杜牧
疎雨洗空曠秋標驚意新大暑去酷吏清風來故人樽
酒酌未酌晚花嚬不嚬銖秤與縷雪誰覺老陳陳
大暑如酷吏之去清風如故人之來倒裝一字便極
高妙晚唐無此句也牧之才高意欲異衆心鄙元白
良有以哉尾句怪
秋思
熱去解&KR0898;鐵飄蕭秋半時微雨池塘見好風襟袖知髮
短梳未足枕凉閑且欹平生分過此何事不參差
首句即去酷吏之意三四眼前事道着即好
池上白居易
嫋嫋凉風動凄凄寒露零蘭衰花始白荷破葉猶青獨
立棲沙鶴雙飛照水螢若為寥落境仍值酒初醒
第四句最新
和左司郎中秋居五首張籍
閒堂新灑掃稱是早秋天書客多呈帖琴僧與合絃莎
臺乘晚上竹院就凉眠終日無忙事還應似得僊
自知清淨好不要問時豪就石安琴枕穿松壓酒槽山
情因月甚詩語入秋高身外無餘事唯應筆硯勞
醉倚斑藤杖閑眠癭木牀案頭行氣訣爐裏降真香尚
儉經營少居閒意思長秋茶莫夜飲新月作松漿
菊地纔通履茶房不壘階憑醫看蜀藥寄信覓吳鞋盡
得僊家法多隨道客齋本無榮辱意不是覺安排
閒來松菊地未省有埃塵直去多將藥朝回不訪人見
僧收酒器迎客換紗巾更恐登清要難成自在身
和劉補闕秋園五首朱慶餘
閒園清氣滿新興日堪追隔水蟬鳴後當簷雁過時雨
餘槐穟重霜近藥苗衰不似朝簪貴多將野客期
逍遥人事外杖屨入杉蘿草色寒猶在蟲聲晚漸多靜
逢山鳥下幽稱野僧過幾許開新菊開從落葉柯
深齋常獨處詎肯厭秋聲翠篠寒逾靜孤花晚更明每
因逢石坐多見抱書行入夜聽疎杵遥知耿此情
門巷唯苔蘚誰言不稱貧臺閒人下晚果熟鳥來頻石
脈潛通井松枝靜離塵殘蔬得雨後又見一番新
竹逕通隣圃清深稱獨游蟲絲交影細藤子墜聲幽積
潤苔紋厚迎寒薺葉稠閒來尋古畫未廢執茶甌
朱慶餘詩荆公少選然如此五詩多工語
和劉補闕秋園行寓興六首雍陶
水木夕隂冷池塘秋意多庭風吹故葉階露淨寒莎愁
燕窺燈語情人見月過砧聲聽已别蟲響復相和
閉門無事後此地即山中但覺鳥聲異不知人境同晚
花開為雨殘果落因風獨坐還吟酌詩成酒已空
花開為雨果落因風自是佳句然詩家亦或忌此因
即是為為即是因二字相犯也昌黎詩風能折芡觜
露亦染梨腮山谷謂能當作稜亦當作液詩中不可
無虚字然用虚字而不切則泛也因對為鳥對禽知
對覺凡三者所當省也
自得家林趣常時在外稀對僧餐野食迎客着山衣雀
鬭翻簷散蟬驚出樹飛功成他日後何必五湖歸
秋色庭蕪上清朝見露華疎篁抽晚笋幽藥吐寒芽引
水新渠淨登臺小徑斜人來多愛此蕭爽似仙家
禁掖朝迴後林園勝賞時野人來辨藥庭鶴往看棋晚
日明丹棗朝霜潤紫梨還因重風景猶自有秋詩
聖代少封事閒居方屏喧漏寒雲外闕木落月中園山
鳥宿簷樹水螢流洞門無人見清景林下自開樽
六詩皆工而可觀荆公所取者劉補闕為諫官而家
園有山水之樂唐人之仕於東西都者皆然
郊居秋日酬奚贊府見寄楊巨源
繁菊照深居芳香春不如聞尋周處士知伴庾尚書日
晚汀洲曠天晴草木疎閒言揮塵柄清步掩蝸廬野老
能親牧高人念遠漁幽叢臨古岸輕葉度寒渠暮色無
狂蝶秋華有嫩蔬若為酬郢曲從此愧璠璵
起句十字最佳而照字尤妙後所點兩聯一開闊一
細潤此本合入郊野類以其言秋日者多故附之秋
長安秋夜章孝標
田家無五行水旱卜蛙聲牛犢乘春放兒孫候暖耕池
塘煙未起桑柘雨初晴歲晚香醪熟邨邨自送迎
章孝標詩集一卷荆公選僅取五首題云長安秋夜
而前六句自言春意止末後兩句係秋意今不敢輕
改古題附秋詩中亦只起句十字新異
立秋日司空曙
律變新秋至蕭條自此初花酣蓮報謝葉在柳呈疎淡
日非雲映清風似雨餘卷簾凉暗度迎扇暑先除草靜
多翻燕波澄乍露魚今朝散騎省作賦興何如
秋寄賈島僧無可
暗蟲分暮色默坐思西林聽雨寒更盡開門落葉深昔
因京邑病併起洞庭心亦是吾兄事遲迴直至今
聽雨徹夜既而開門乃是落葉如雨此體極少而絶
佳微陽下喬木遠燒入秋山亦然陳后山輝輝垂重
露點點綴流螢謂柏枝垂露若綴螢然一句指事一
句設譬詩中之竒變者也
秋寄李頻使君僧貫休
務簡趣誰陪清吟共綠苔葉和秋蟻落僧帶野風來留
客朝嘗酒憂民夜畫灰終期冐風雪江上見宗雷
李頻睦州人終於建州刺史貫休婺州蘭溪人死於
蜀為詩有極竒處亦有太粗處盡日覓不得有時還
自來為人嘲作失猫詩此類是也然道價甚高年壽
亦高蚤與李頻交而老依錢鏐不肯改一劍霜寒十
四州遂入蜀此詩第四第六句好
新秋雨後僧齊己
夜雨洗河漢詩懷覺有靈籬聲新蟋蟀草影老蜻蜓靜
引閒機發凉吹遠思醒逍遥向誰說時泥漆園經
齊已潭州人與貫休並有聲同師石霜二僧詩唐之
尤晚者已詩如夜過秋竹寺醉打老僧門最佳此詩
起句自然第六句尤好
秋徑僧保暹
杉竹清隂合閒行意有憑凉生初過雨靜極忽歸僧蟲
迹穿幽穴苔㾗接斷稜翻思深隠處峰頂下層層
此賦秋徑云杉竹清隂合即其中乃徑也第二句閒
行字雨之所過僧之所歸皆徑也五六尤見徑中秋
事尾句仍不走作
原上秋草僧古懷
秋來深徑裏老病眼慵開戶外行人絶林間朔吹回亂
蛬鳴古塹殘日照荒臺唯有他山約相親入望來
第六句深得秋意
山中僧秘演
結茅臨水石淡寂益閒吟久雨寒蟬少空山落葉深危
樓乘月上遠寺聽鐘尋昨得江山信期來此息心
此石曼卿至交山東演也歐陽公為其詩集序中四
句鍛而成却足前後起末句九僧亦多如此
落葉潘閬
片片落復落園林漸向空幾番經夜雨一半是秋風靜
擁莎階下閒堆蘚徑中巖松與巖檜寧共此時同
潘閬出處予著名僧詩話已詳見落葉合入着題詩
今附秋日類中三四有議論五六只是體貼尾句却
有出脱不如此非活法也
秋日題瑯琊山寺
巗下多幽景且無塵事喧鐘聲晴徹郭山色曉當門深
洞藏泉脈懸崕露樹根更期來此宿絶頂聽寒猿
此為滁州參軍時所作有賈島餘韻五六尾句尤高
渭上秋夕閒望
秋夕滿秦川登臨渭水邊殘陽初過雨何樹不鳴蟬極
浦涵秋月孤帆沒遠煙漁人空老盡誰似太公賢
五六清淡尾句必合如此乃有轉換
暮秋閒望魏野
水閣閒登望郊原欲刈禾壞簷巢燕少積雨病蟬多砧
隔寒溪搗鐘隨曉吹過扁舟何日去江上負煙蓑
中四句皆工第四句尤好
秋風王安石
揫斂一何饕天機亦自勞牆隈小翻動屋角盛呼號漠
漠驚沙密紛紛斷柳高江湖豈在眼昨夜夢波濤
八句無一字不工第一句下饕字二句下天機字尤
於秋風為切也
秋露
日月跳何急荒庭露送秋初疑宿雨泫稍怪曉霜稠曠
野將馳獵華堂已御裘空令半夜鶴抱此一端愁
周處風土記曰白鶴性警至八月繁露降流草葉上
滴滴有聲即鳴也春秋繁露白鶴知夜半此詩三四
已切于秋露五六似若言秋而未及露却着結句引
半夜鶴以終之亦妙
秋懷歐陽修
節物豈不好秋懷何黯然西風酒旗市細雨菊花天感
事悲雙鬢包羞食萬錢鹿車終自駕歸去潁東田
歐陽公於自然之中或壯健或流麗或全雅淡有德
者之言自不同也三四全不喫力俗間有云香橙螃
蟹月新酒菊花天本此
秋日家居梅堯臣
移榻愛晴暉翛然世慮微懸蟲低復上鬭雀墮還飛相
趁入寒竹自收當晚闈無人知靜景苔色照人衣
相趁入寒竹以應鬭雀墮還飛自收當晚闈以應懸
蟲低復上又是一體首尾翛然出塵可謂着題詩也
秋懷示黃預陳師道
窗鳴風歴耳道壞草侵衣月到千家靜林昏一鳥歸冥
冥塵外趣稍稍眼中稀送老須公等秋棋未解圍
三四絶妙五六非老筆不能
秋懷
稍稍昏烟集鼕鼕一再更短檠看細字高枕忘平生來
鶴妨身健新陽喚眼明已須甘酒力不用占時名
詩中四句皆有眼只已須不用閒字却是緊要處
雜詩唐庚
兀兀且如此出門安所之手香柑熟後髮脱草枯時精
力看書覺情懷舉盞知炎州無過雁二子在天涯
水過漁村濕沙寬牧地平片雲明外暗斜日雨邊晴山
轉秋光曲川長暝色横瘴鄉人自樂耕釣各浮生
子西惠州雜詩凡二十首佳句甚多此二詩尤切於
秋而山轉秋光曲一聯尤古今絶唱他如身謀嗟翠
羽人事歎榕根茶隨東客到藥附廣船歸翻泥逢暗
笋汲井得飛梅湖盡船頭轉山窮屐齒迴濯足樓船
岸高歌抱朴村雪曾前歲有地過此邦無笋蕨春生
箸魚蝦海入盤草平連别洞雨轉入他山人情雙鬢
雪天色屢頭風國計中宵切家書隔歲通皆雋永有
味
梅市道中陸游
雨暗山陂路人喧北渡頭廟垣新畫馬邨笛遠呼牛買
飯諳爭席迎潮競解舟平生苦吟處又送一年秋
秋夜紀懷
北斗垂蒼莽明河浮太清風林一葉下露草百蟲鳴病
入新凉減詩從半睡成還思散關路炬火驛前迎
中四句皆工
秋晚滕甫
槭槭霜風勁駸駸物象彫屢遷憐蟋蟀一敗笑芭蕉林
葉疎逾響山雲薄易消雖無遠行役對此亦何聊
元秀秋晚十首今選其一他如苔㾗遺鳥爪菊本寄
蛬音客櫓行何晚隣機織未休老屋險不仆寒袍半
欲紕亦佳句此屢遷一敗之句為絶妙江西體也
七月四首韓琥
水石雲山裏歸來已九秋隔城如淺近隣寺始深幽慧
遠逢修靜文淵說少游徑荒殊不掃風葉上牽牛
地僻稀人迹重林日自虚鳥飛晨氣外蟬噪晚凉初餘
潤從侵屨浮埃倦整書樵漁時上下閉戶又何居
木末芙蓉起亭亭綠且青牆猶承片瓦窗不礙疎櫺次
第花擎蓋縱横葉展屛石丁誰主者仙豈待沈冥
擁砌叢生菊何關老意多澆花驚易燥耘草喜成科枕
腊尤宜睡餐香豈待哦淵明藏不盡滿把尚婆娑
此嘉定十三年庚辰詩所謂歸來已九秋則出處亦
可攷也第一首五六用人名而不覺其冗尾句幽雅
第二首中四句俱工第三首只言木芙蓉第四首言
菊而枕腊餐香四字絶佳老筆勁健非江湖近人餖
飣可及
七言(三十首)
秋盡杜甫
秋盡東行且未回茅齋寄在少城隈籬邊老却陶潛菊
江上徒逢袁紹杯雪嶺獨看西日落劍門猶阻北人來
不辭萬里長為客懷抱何時得好開
讀老杜詩開口便覺不同獨看西日落猶阻北人來
一聯不勝悲壯結句更有氣力
秋夜
露下天高秋氣清空山獨夜旅魂驚疎燈自照孤帆宿
新月猶懸雙杵鳴南菊再逢人卧病北書不至雁無情
步檐倚杖看牛斗銀漢遥應接鳳城
此詩中四句自是一家句法千巗無人萬壑靜三步
迴頭五步空是也耕田欲雨刈欲晴去得順風來者
怨亦是也山谷得之則古詩用為滄江鷗鷺野心性
隂壑虎豹雄牙須亦是也蓋上四字下三字本是兩
句今以合為一句而中不相粘實則不可拆離也試
先讀上四字絶句然後讀下三字則句法截然可見
矣
黃草
黃草峽西船不歸赤甲山下行人稀秦中驛使無消息
蜀道兵戈有是非萬里秋風吹錦水誰家别淚濕羅衣
莫愁劍閣終堪據聞道松州已被(一作破一作解)圍
兵戈有是非則兆端在乎上之人劍閣恐終不可據
則叛於蜀者亦終於滅亡而已此等詩豈徒言秋日
光景者哉
吹笛
吹笛秋山風月清誰家巧作斷腸聲風飄律吕相和切
月傍關山幾處明胡騎中宵堪北走武陵一曲想南征
故鄉楊柳今搖落何得愁中却盡生
慷慨悲怨自是一種風味李太白謂江城五月落梅
花此亦以指楊柳蓋笛中有此二曲也吹笛本是着
題今以附之秋類
七月一日題終明府水樓
高棟層軒已自凉秋風此日灑衣裳翛然欲下隂山雪
不去非無漢署香絶壁過雲開錦繡疎松隔水奏笙簧
看君宜着王喬履真賜還應出尚方
宓子彈琴宰邑日終軍棄繻英妙時承家節操尚不泯
為政風流今在兹可憐賓客盡傾蓋何處老翁來賦詩
楚江巫峽半雲雨清簟疎簾看奕棋
前詩人所不及後詩謂之吳體惟山谷能學而肖之
餘人似難及也老杜别有秋興七言律八首在䕫州
懷長安而作不專言秋以多不能備取
宿府幕
清秋幕府井梧寒獨宿江城蠟炬殘永夜角聲悲自語
中天月色好誰看風塵荏苒音書絶關塞蕭條行路難
已忍伶俜十年事強移棲息一枝安
此嚴武幕府秋夜直宿時也三四與五更鼓角聲悲
壯三峽星河影動搖同一聲調詩之樣式極矣
長安晚秋趙嘏
雲物凄凉拂曙流漢家宫闕動高秋殘星幾點雁横塞
長笛一聲人倚樓紫艷半開籬菊淨紅衣落盡渚蓮愁
鱸魚正美不歸去空戴南冠學楚囚
以三四佳呼趙倚樓
始聞秋風劉禹錫
昔看黃菊與君别今聽玄蟬我獨迴五夜颼飀枕前覺
一年顔狀鏡中來馬思邊草拳毛動鵰盼青雲倦眼開
天地肅清堪四望為君扶病上高臺
痛快
江亭晚望
碧江凉冷雁來疎閒望江雲思有餘秋舘池亭荷葉歇
野人籬落豆花初無愁自得僊翁術多病能忘太史書
聞說故園香稻熟片帆歸去就鱸魚
三四明秀
秋日小園錢惟演
碧簟凉生白祫衣庾園秋晚得幽期千房嫩菊金螢亂
百本衰荷鈿扇欹日薄蘚花沿素壁雨淫蛙鼓占清池
翛然自合蒙莊趣誰識無心似摽枝
崑體三四怪麗
秋日湖西晚歸舟中書事林逋
水㾗秋落蟹螯肥閒過黃公酒舍歸魚覺船行沈草岸
犬聞人語出柴扉蒼山半帶寒雲重丹葉疎分夕照微
却憶青溪謝太傅當時未解惜蓑衣
句句有滋味
秋霽魏野
草堂高迥勝危樓時節殘陽向晚秋野色青黃禾半熟
雲容黑白雨初收依依永巷聞邨笛隠隠長河認客舟
正是詩家好風景懶隨前輩却悲愁
三四極工而不覺五六無㾗迹
秋日登樓客次懷張覃進士
聞說飄零亦異鄉登樓吟望益悲凉當時欲别言難盡
他日相逢語更長蟬噪水邨千萬樹雁過雲岫兩三行
明朝策蹇還無定空凭危闌到夕陽
三四能言人情
秋日閒居楊朴
忽聞高柳噪新蟬厭暑情懷頓豁然庭檻夜凉風撼竹
池塘香散水搖蓮鱸魚鱠憶奔江浦焦尾琴思換蜀絃
莫遣金樽空對月滿斟高唱混流年
德人之言字字出於天真故取之莫字當作戲今且
從刊本
乙已重九韓琦
苦厭繁機少適懷欣逢重九啟賓罍招賢敢並翹材館
樂事難追戲馬臺蘚布亂錢乘雨出雁排新陣拂雲來
何時得遇樽前菊此日花隨月令開
英宗治平二年乙巳忠獻公在相位飲客蘇老泉所
和壯心還傍醉中來已見節序類中此亦當入節序
而選詩巳定故附此公前後入相出藩元夕上已寒
食中秋九日為詩至多言言有味菊花不應月令開
於九日為宰相而有此詩亦自謙之辭也五六響亮
三四亦典正
九日水閣
池館摧隳古榭荒比延嘉客會重陽雖慚老圃秋容淡
且看黃花晚節香酒味已醇新過熟蟹黃先實不須霜
年來飲興衰難強謾有高吟力尚狂
此神宗熙寧二年已酉公判相州時九日詩也黃花
晚節句與老枝擎重雪詩並見強至所撰遺事書於
續鑒實為天下名言至熙寧四年辛亥相州九日詩
凡四首有句云坐上半非前歲客杯中無改舊花香
銅鉢一聲詩已就金鈴千朵菊争開凡三判相州九
日詩亦不止此
秋日與諸公馬頭山登高歐陽修
晴原霜後石榴紅佳節登臨興未窮日汎花光搖露際
酒浮山色入樽中金壺恣灑毫端墨玉麈交揮席上風
惟有淵明偏好飲籃輿落落一衰翁
第一句詩家所未有歐陽公詩大率自然如此
中秋口號秦觀
雲山簷楯接低空公宴初開氣鬱葱照海旌幢秋色裏
激天鼓吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
生日詩致語詩皆不可易為以其徇情應俗而多諛
也所以予於生日詩皆不選少游作此詩是夜無月
遂改尾句云自是我翁多盛德却迴秋色作春隂或
嘲謂晴雨翻覆手姑存此以備話柄三四亦響亮
九月八日夜大風雨寄王定國
長年身外事都捐節序驚心一慨然正是山川秋入夢
可堪風雨夜連天桐梢摵摵增凄斷燈燼飛飛落小圓
湔洗此情須痛飲明朝試訪酒中僊
少游詩文自謂秤停輕重銖兩不差故其古詩多學
三謝而流麗之中有澹泊律詩亦敲點勻靜無偏枯
突兀生澁之態然以其善作詞也多有句近乎詞此
詩下凄斷小圓字亦三謝餘味别有秋日絶句三首
尾句云菰蒲深處疑無地忽有人家笑語聲風定小
軒無落葉青蟲相對吐秋絲安得萬粧相向舞酒酣
聊把作纏頭此謂虹霓皆極怪麗
秋日客思陳與義
南北東西俱我鄉聊從地主借繩牀諸公共得何侯力
遠客新鈔陸氏方老去事多藜杖在夜來秋到葉聲長
蓬萊可托無因至試覓人間千仞岡
共得何侯力以指新進新鈔陸氏方以憐遷客漢何
武唐陸贄傳可攷此詩家用事之妙五六尤佳
次韻周教授秋懷
一官不辦作生涯幾見秋風捲岸沙宋玉有文悲落木
陶潛無酒對黃花天機衮衮山新瘦人世悠悠日自斜
誤矣載書三十乘東門何地不宜瓜
格高
次韻家叔
衮衮諸公車馬塵先生孤唱發陽春黃花不負秋風意
白髮空隨世事新閉戶讀書真得計載肴從學豈無人
只應又被支郎笑從者依然困在陳
自是一種高格英風
秋雨初晴有感陸游
炎曦赫赫尚餘威冷雨蕭蕭故解圍號野百蟲如自訴
辭柯萬葉竟安歸芼羹菰菜珍無價上釣魴魚健欲飛
散吏何功霑一飽高眠仍聽搗秋衣
三四哀感五六響
邨居秋日
桔橰引水遶荒畦病卧蝸廬不厭低小聚數家秋靄裏
平坡千頃夕陽西亭臯草木猶葱蒨天上風雲已慘悽
逋負如山炊米盡終年枉是把鋤犁
三四自然
秋晚書懷
頹然兀兀復騰騰萬事惟除死未曾無奈喜歡閒弄水
不勝頑健遠尋僧喚船野岸横斜渡問路雲山曲折登
却笑吾兒多事在夜分未滅讀書燈
三四新詭
舍北行飯書觸目
落雁昏鴉集遠洲青林紅樹擁平疇意行舍北三义路
閒看橋西一片秋少婦破烟撐去艇丫童横笛喚歸牛
形容野景無餘思自怪癡頑不解愁
如畫放翁萬詩秋日詩僅得此四首
九日破曉攜兒姪上前山竚立佳甚
韓琥
懷玉鏡臺開遠晴靈溪葛水去無聲園荒不礙憑高立
徑側何須委曲行露氣已濃清可掬日華初出畫難成
閒居九日依辰至舉俗胡為亦愛名
五六極佳非閒中知味者不能道節序詩編次巳定
故附此秋日類中
風雨中誦潘邠老詩
滿城風雨近重陽獨上吳山看大江老眼昏花忘遠近
壯心軒豁任行藏從來野色供吟興是處秋光合斷腸
今古騷人乃如許暮潮聲捲入蒼茫
此詩悲壯激烈第一句用潘邠老句若第二句押不
倒則餒矣此第二句雖是借韻軒豁痛快不可言喻
三四非後生晚進胸次至第六句則入神矣至第八
句則感極而無遺矣世稱韓澗泉名下無虚士乃慶
元戊午詩也
毅齋即事徐僑
自吾齋外付諸兒除却詩書總不知苔色上侵閒坐處
鳥聲來和獨吟時十分秋色重陽近一味新凉老者宜
調得身心能自慊止吾所止復何疑
毅齋徐公諱僑字崇文婺安人朱文公門人也端平
侍從近世君子之無瑕者此詩中四句絶妙味其學
力非小小詩家可及有德者必有言也
瀛奎律髓卷十二
