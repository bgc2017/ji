瀛奎律髓卷二十三元方回編
閒適類
韓昌黎送李愿歸盤谷序下一段所謂窮居而閒處
升高而望遠坐茂樹以終日濯清泉以自潔采於山
美可茹釣於水鮮可食黜陟不聞理亂不知起居無
時惟適之安此能極言閒適之味矣詩家之所必有
而不容無者也凡山遊郊行原居野處幽寂隱逸之
趣於此所選詩備見之如姚合少監集有閒適一類
武功縣中作三十首者乃是仕宦而閒適已選置宦
情類中先欲分郊野閒適為二類要之閒適者流多
在郊野身在城府朝市而有閒適之心則所謂大隱
君子亦世之所希有者也亦不無一二附諸其中焉
五言(一百八首)
終南别業王維
中歲頗好道晚家南山陲興來每獨往勝事空自知行
到水窮處坐看雲起時偶然值林叟談笑無還期
右丞此詩有一唱三歎不可窮之妙如輞川孟城㘭
華子岡茱萸沜辛夷塢等詩右丞唱裴廸酬雖各不
過五言八句窮幽入玄學者當自細參則得之
歸嵩山作
清川帶長薄車馬去閒閒流水如有意暮禽相與還荒
城臨古渡落日滿秋山迢逓嵩高下歸來且閉關
閒適之趣澹泊之味不求工而未嘗不工者此詩是
也
韋給事山居
尋幽得此地詎有一人曾大壑隨階轉羣山入戶登庖
厨出深竹印綬隔垂藤即事辭軒冕誰云病未能
此詩善用韻曾登二韻險而無迹羣山入戸登一句
尤竒比之王介甫兩山排闥送青來尤簡而有味
輞山閒居
一從歸白社不復到青門時倚簷前樹遠看原上村青
菰臨水映白鳥向山翻寂寞於陵子桔橰方灌園
右丞有六言田園樂七首花落家童未掃鶯啼山客
猶眠舉世稱歎山下孤烟遠村天邊綠樹高原與此
時倚簷前樹遠看原上村予獨心醉不已
淇上即事
屏居淇水上東野曠無山日隱桑柘外河明閭井間牧
童望村去田犬隨人還静者亦何事荆扉乘晝關
右丞詩長於山林河明閭井間一聯詩人所未有也
牧童田犬句尤雅淨
歸終南山孟浩然
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虚
王維私邀浩然伴直禁林以此詩忤明皇八句皆超
絶塵表
過故人莊
故人具雞黍邀我至田家綠樹村邊合青山郭外斜開
軒面場圃把酒話桑麻待到重陽日還來就菊花
此詩句句自然無刻畫之迹浩然自有厨人具雞黍
稚子摘楊梅以真對假見稱於世如郊野之作釣竿
垂北澗樵唱入南軒先人留素業老圃作隣家鳥過
烟樹宿螢傍小軒飛皆佳又如山水會稽郡詩書孔
氏門亦佳句吾州孔氏改會稽二字為新安用為桃
符累年晚輩不知為浩然詩也
東陂遇雨率爾貽謝南池
田家春事起丁壯聚東陂殷殷雷聲作森森雨足垂海
虹晴始見河柳潤初移予意在耕鑿因君問土宜
此詩起句末句幽雅自然又有句云草得風光動虹
因雨氣成亦佳
正月三日歸溪上有作簡院内諸公
杜甫
野外堂依竹籬邊水向城蟻浮猶臘味鷗泛已春聲藥
許隣人斸書從稚子擎白頭趨幕府深覺負平生
老杜合是廊廟人物其在成都依嚴武為參謀亦屈
甚矣此詩二起句言草堂之狀三四言時節五六言
情懷而未二句感慨深矣老杜平生雖流離多在郊
野而目擊兵戈盜賊之變與朝廷郡國不平之事心
常不忘君父故哀憤之辭不一不獨為一身發也
草堂即事
荒村建子月獨樹老夫家雪裏江船渡風前逕竹斜寒
魚依密藻宿鷺起圓沙蜀酒禁愁得無錢何處賒
此亦成都草堂詩也末句無錢賒酒其窮甚矣雪風
一聯如畫四句皆體物者
暮春題瀼西新賃草屋
彩雲隂復白錦樹曉來青身世雙蓬鬢乾坤一草亭哀
歌時自短醉舞為誰醒細雨荷鋤立江猿吟翠屏
此詩䕫州瀼西作彩雲隂復白謂晴雲如彩隂則忽
復變白錦樹曉來青謂花之驟開如錦曉來猶是青
樹未見花也起句言景中四句言身老言家陋言所
以感慨者而細雨一句喚醒二起句蓋是景也實雨
為之猿吟一句尤深怨矣老杜傷時亂離往往如此
其詩開閤起伏不可一律齊也
江亭
坦腹江亭暖長吟野望時水流心不競雲在意俱遲寂
寂春將晚欣欣物自私故林歸未得排悶強裁詩
老杜詩不可以色相聲音求如所謂圓荷浮小葉細
麥落輕花市橋官柳細江路野梅香柱穿蜂溜蜜棧
缺燕添巢細雨魚兒出微風燕子斜芹泥香燕觜花
蕊上蜂鬚他人豈不能之晚唐詩千鍜萬鍊此等句
極多但如老杜水流心不競雲在意俱遲即如片雲
天共遠永夜月同孤景在情中情在景中未易道也
又如寂寂春將晚欣欣物自私江山如有待花柳更
無私作一串說無斧鑿痕無粧點迹又豈只是說景
者之所能乎他如有客過茅宇呼兒正葛巾自媿無
鮭菜空煩卸馬鞍憂我營茅棟携錢過野橋十字只
是五字却下在第五第六句上亦不如晚唐之拘正
如山谷詩秋盤登鴨脚春網荐琴高其下却云共理
須良守今年輟省曹上聯太工下聯放平淡一直道
破自有無窮之味所謂善學老杜者也又此篇末句
排悶似與心不競意俱遲迥異殊不知老杜詩以世
亂為客故多感慨其初長吟野望時閒適如此久之
即又觸動羈情如彼不可以律束縛拘羈也
過鸚鵡洲王處士别業劉長卿
白首此為漁青山對結廬問人尋野筍留客饋家蔬古
柳依沙發春苗帶雨鋤共憐芳杜色終日伴閒居
第五句發當作岸
閒遊二首韓愈
雨後來更好澆池徧青青柳花閒度竹菱葉故穿萍獨
坐殊未厭孤斟詎能醒持竿至日暮幽詠欲誰聽
第四句故一作亂
茲遊苦不數再到遂經旬萍蓋汙池淨藤籠老樹新林
烏鳴訝客岸竹長遮鄰子雲祗自守奚事九衢塵
此二詩一唱三歎有餘味以工論之只前詩第一句
已極佳後詩第六句着題詩亦體貼不盡
題李凝幽居賈島
閒居少隣並草徑入荒園鳥宿池邊樹僧敲月下門過
橋分野色移石動雲根暫去還來此幽期不負言
此詩不待贅說敲推二字待昌黎而后定開萬古詩
人之迷學者必如此用力何止吟安一个字撚斷數
莖髭耶
訪李甘原居
原西居處静門對曲江開石縫銜枯草楂根漬古苔翠
微泉夜落紫閣鳥時來仍憶尋淇岸同行採蕨廻
此詩亞於前作第四句蜀碑本作查根上淨苔紫閣
白閣終南山二峰之别名二詩皆以平聲起句而末
句平倒在老杜集四更山吐月平起平倒者甚少晚
唐必欲如此而其終擲前六句不顧别出一意繳此
一一句亦一格也如老杜合分雙賜筆猶作一飄蓬以
自然對繳住則晚唐所不能矣
僻居無可上人相訪
自從居此地少有事相關積雨荒隣圃秋池照遠山硯
中枯葉落枕上斷雲閒野客將禪子依依徧往還
此詩較前二首皆一體中四句極其工而皆不離乎
景情亦寓乎景中但不善措置者近乎冗老杜則不
拘有四句皆景者有兩句情兩句景者尤伶俐淨潔
也
送唐環歸敷水莊
毛女峰當戸日高頭未梳地侵山影掃葉帶露痕書松
徑僧尋廟(一作藥)沙泉鶴見魚一川風景好恨不有吾廬
八句皆好三四尤精緻無中造有者掃山影之謂也
微中致著者書露痕之謂也人能作此一聯亦可以
名世矣
原東居喜唐温淇頻至
曲江春草生紫閣雪分明汲水嘗泉味聽鐘問寺名墨
研秋日雨茶試老僧鐺地近勞頻訪烏紗出送迎
起句十字自然而佳中四句用工而佳末句放寬亦
大自在
原上秋居
關西又落木心事復如何歲月辭山久秋霖入夜多鳥
從井口出人自岳陽過倚杖聊閒望田家未剪禾
五六謂經年乃下得句學者當細味之
寄錢庶子
曲江春水滿北岸掩柴關祗有僧鄰舍全無物映山樹
隂終日掃藥債隔年還猶記聽琴夜寒燈竹屋間
五六最佳末句脱洒
偶作
野步隨吾意那知是與非稔年時雨足閠月暮蟬稀獨
樹依岡老遥峰出草微園林自有主宿鳥且同歸
此詩妙五六尤淡而細只那知是與非一句頗俗
馬戴居華山因寄
玉女洗頭盆孤高不可言瀑流蓮岳頂河注華山根絶
雀林藏鶻無人境有猿秋蟾纔過雨石上古松門
五六謂絶雀之林為藏鶻無人之境始有猿一句上
本下一句下本上詩家不可無此互體工部詩林疎
黃葉墜野静白鷗來亦似
南齋
獨自南齋卧神閒景自空有山來枕上無事到心中簾
捲侵牀月屏遮入座風望春春未至應在海門東
此詩中四句却平易白樂天集亦有此詩題云閒卧
起句云盡日前軒卧第三句有雲當枕上第五句月
作日第七句至作到恐只是白公詩
孟融逸人
孟君臨水居不食水中魚衣衲惟麄帛筐箱祗素書樹
林幽鳥戀世界此心疎擬棹孤舟去何峰又結廬
五六變體若專如三四則大鄙矣不可不察此曲折
也
題朱餘慶所居
天寒吟竟曉古屋瓦生松寄信船一隻隔鄉山萬重樹
來沙岸鳥窗度雪樓鐘每憶江中嶼更看城上峰
三四新異今蜀人語頗多類第三句豈普州人得其
遺風而廣之耶
寄胡遇
一自殘春别經炎復到凉螢從枯樹出蛩入破階藏落
葉書勝紙閒砧坐當牀東門因送客相訪也何妨
此詩句句伶俐不知幾鍜而成後人豈可一蹴而至
耶
閒卧白居易
薄食當齋戒散班同隱淪佛容為弟子天許作閒人唯
置牀臨水都無物近身清風散髮卧兼不要紗巾
此所謂閒之至者起句十字有思索三四天成尾句
脱洒
閒坐
煖擁紅爐火閒搔白髮頭百年慵裏過萬事醉中休有
室同摩詰無兒此鄧攸莫論身在日身後亦無憂
樂天心事曠達而詩律寬和雖則云然着力為詩者
終不能及也三四妙陳后山偶相犯末句尤妙
題令狐處士溪居項斯
白髮已過半無心離此溪病嘗山藥徧貧起草堂低為
月窗從破因詩壁重泥近來嘗夜坐寂寞與僧齊
三四妙甚劉後村深喜之
早春題湖上顧氏新居
近得水雲看門長侵早開到時微有雪行處已無苔勸
酒客初醉留茶僧未來每逢晴暖日唯見乞花栽
門不當官道行人到亦稀故從餐後出方至夜深歸開
篋揀書卷掃牀移褐衣幾時同買宅相近有柴扉
蜀本賈島集誤收此詩賈詩更覺苦硬而此覺寬慢
然此亦新美可喜也
東郊别業耿湋
東臯占薄田耕種過餘年護藥栽山棘澆蔬引竹泉晚
雷期稔歲重霧報晴天若問幽人意思齊沮溺賢
中四句皆工后聯尤新
題馬儒乂石門山居顧非熊
尋君石門隱山近漸無青鹿迹入柴戶樹身穿草亭雲
低收藥徑苔惹取泉瓶此地客難到夜琴誰共聽
顧况之子其詩工甚三四竒矣第六句小巧中有味
晚秋閒居張籍
獨坐高秋晚蕭條足遠思家貧長畏客身老轉憐兒萬
種盡閒事一生能幾時從來疎懶性應祗有僧知
三四似纏於家累然佳句也五六遂破前說而自開
解焉亦佳句也
過賈島野居
青門坊外住行坐見南山此地去人遠知君終日閒蛙
聲籬落下草色戶庭間好是經過處惟愁暮獨還
予嘗評之賈浪仙詩幽奥而清新姚少監詩淺近而
清新張文昌詩平易而清新
題盧處士山居温庭筠
西溪問樵客遥指故人家古樹老連石急泉清露沙千
峰隨雨暗一徑入雲斜日暮雀飛散滿山蕎麥花
温飛卿詩多麗而淡者少此三四乃佳
晚秋拾遺朱放訪山居秦系
不逐時人後終年獨閉關家中貧自樂石上卧常閒墜
栗添新味殘花帶老顔侍臣當獻納那得到空山
五六工讀唐人五言律詩千變萬化賈島是一樣張
司業是一樣忽讀此詩又别是一樣無窮無盡竒妙
山中贈張正則評事(系時被奏左衛以疾不就)
終年常避喧師事五千言流水閒過院春風與閉門山
容邀上客桂實落華軒莫強教余起微官不足論
三四自然天下詠之
江村題壁李商隱
沙岸竹森森維舟聽越禽數家同老壽一徑自隂深喜
客常留橘應官說採金傾壺真得地愛日靜霜砧
三四好五六亦是晚唐義山詩體不宜作五言律詩
不淡不為極致而豔而組不可也
南澗耕叟崔塗
年年南澗濱力盡志猶存雨雪朝耕苦桑麻歲計貧戰
添丁壯力老憶太平春見說經荒後田園半屬人
第四句六句結句皆好
鐘陵野步曹松
岡扉聊自啓信步出波邊野火風吹闊春冰鶴啄穿渚
檣齊驛樹山鳥入公田未割孤雲勢空思白閣年
唐詩自是一種風味只岡扉二字便新中四句工
山中言事
嵐靄潤窗櫺吟詩得冷癥教餐有效藥多媿獨行僧雲
濕煎茶火冰封汲井繩片扉深着掩經國自無能
冷癥二字竒第六句太竒與苔惹取泉瓶同
鏡中别業方干
世人如不容吾自縱天慵落葉憑風掃香秔倩水舂花
朝連郭霧雪夜隔湖鐘身外能無事頭宜白此峰
此吾家處士玄英先生方干也遠祖居歙之東鄉曰
真應仙翁名儲先生家在桐廬白雲原又曰鸕鷀原
别業在越之鏡湖唐未不仕巢賊擾中原強臣據方
鎮卒全名節以終釣臺書院與嚴子陵范文正公並
祠一原數百家方姓至今衣冠不絶詩尤見知於姚
秘監合此篇起句超放未句有終焉之志佳句不一
予别以摘抄矣
題李頻新居姚合
賃居求賤處深僻任人嫌蓋地花如毯當門竹勝簾勸
僧嘗藥酒教僕認(一作辨)書簽庭際山宜小休令著石添
予謂學姚合詩如此亦可到也必進而至於賈島斯
可矣又進而至老杜斯無可無不可矣或曰老杜如
何可學曰自賈島幽微入而參以岑參之壯王維之
潔沈佺期宋之問之整
過楊處士幽居
引水穿風竹幽聲勝遠溪裁衣延野客剪翅養山雞酒
熟聽琴酌詩成削樹題惟愁春氣暖松下雪和泥
第六句最新
閒居
不自識疎鄙終年住在城過門無馬跡滿宅是蟬聲帶
病吟雖苦休官夢已清何當學禪觀依止古先生
中四句皆佳四靈亦學到此地但却學賈島未升其
堂况入其室乎
山中寄友生
獨在山河裏朝朝遂性情曉泉和雨落秋草上牆生因
客始沽酒借書方到城詩成聊自遣不是趁聲名
五六好比賈島斤兩輕一不逮對偶切二不逮意思
淺三不逮却有一可取曰清新
閒居遣懷
永日厨煙絶何曾暫廢吟閒詩隨思緝小酒恣情斟看
月嫌松密垂綸愛水深世間多少事無事可關心
第五句最佳必是先得之句下句却無甚滋味
終年城裏住門戶似山林客怪身名晚妻嫌酒病深寫
方多識藥失譜廢彈琴文字非經濟空虚用破心
五六豈不佳只眼前事自是會凑合
春日閒居
居止日蕭條庭前惟藥苗身閒眠自久眼差視還遥簷
燕酬鶯語鄰花雜絮飄客來無酒飲搔首擲空瓢
第四句好五六恐如此粧點太刻而淺
山中述懷
為客久未歸寒山獨掩扉晚來山鳥散雨過杏花稀天
遠雲空積溪深水自微此情對春色欲盡總忘機(晚一作嘵)
(散一作閙)
此詩相傳為周賀作撿賀集無之自是歐公詩話誤
和元八郎中秋居
聖代無為化郎中是散仙晚眠隨客醉夜坐學僧禪酒
用林花釀茶將野火煎人生知此味獨恨少因緣
五六清爽但用字將字元一般亦不可為法不得已
則然
原上新居王建
長安無舊識百里是生(一作天)涯寂寞思逢客荒凉喜見
花訪僧求賤藥將馬中豪家乍得新蔬菜朝盤忽覺奢
春來梨棗盡啼哭小兒饑隣富雞長去莊貧客漸稀借
牛耕地晚賣樹納錢遲牆下當官路依山補竹籬
此詩姚合集亦有之然建集十三詩中第五首格律
一同當是建詩又春來梨棗盡則啼哭小兒飢合集
乃云秋來梨棗熟益知其非
自掃一閒房唯鋪獨卧牀野羔溪菜滑山紙水苔香陳
藥初和白(一作蜜)新經未入黃近來心力少休讀養生方
近來年紀到世事總無心古碣憑人搨閒詩任客吟送
經還野院移石入幽林谷口春風惡梨花蓋地深
住處去山近傍園麋鹿行野桑穿井長荒竹過牆生新
識隣里面未諳村社情石田無力及賤賃與人耕
荆公唐選取此詩之二首誤曰原上新春予亦選入
春類矣今觀其集乃是原上新居十三首併選五首
不妨重也
贈溪翁
溪田借四鄰不省解憂身看日和仙藥書符救病人伴
僧齋過夜中酒卧經旬應得丹砂力春來黑髮新
山居
屋在瀑泉西茅房下有溪閉門留野鹿分食養山雞桂
熟長收子蘭生不作畦初開洞中路深處轉松梯
閒居即事
老病貪光景尋常不下簾妻愁耽酒癖人怪考詩嚴小
婢偷紅紙嬌兒弄白髯有時看舊卷未免意中嫌
小婢一句新下一句嬌兒弄白髯壓倒上句
溪居叟杜荀鶴
溪翁居處靜溪鳥入門飛早起釣魚去夜深乘月歸見
君無事老覺我有求非不識風霜苦三冬一草衣
荀鶴詩晚唐之尤晚者此全篇可觀
贈魏野僧宇昭
别業惟栽竹多閒亦好竒試泉尋寺遠買鶴到家遲藥
就全離母詩高祗教兒未能終住此共有海山期
五六母與兒真假對三四佳
水村即事寇準
虚齋臨遠水吟釣度朝晡葦岸秋聲合莎庭鶴影孤片
雲藏疊巘野燒起寒蕪獨步時凝望離人隔五湖
字字工密澶淵一擲非一擲也見明筭精亦此詩之
餘力也耶
閒居梅堯臣
讀易忘饑倦東窗盡日開庭花昏自斂野蝶晝還來謾
數過籬笋遥窺隔葉梅唯愁車馬入門外起塵埃
若論宋人詩除陳黃絶高以格律獨鳴外須還梅老
五言律第一可也雖唐人亦只如此而唐人工者太
工聖俞平淡有味
岸貧
無能事耕穫亦不有雞豚燒蚌㬠槎沫織蓑依樹根野
蘆編作室青蔓與為門稚子將荷葉還充犢鼻裩
村豪
日擊收田鼓時稱大有年爛傾新釀酒飽載下江船女
髻銀釵滿童袍毳㲲鮮里胥休借問不信有官權
田人夜歸
田收野更迥墟里隔烟陂荒徑已風急獨行唯犬隨荆
扉候不掩稚子望先知自是一生樂何須閭井為
予初選郊野閒適詩為二類然閒適之人多在郊野
故村落間事亦附入焉此三詩是也
林處士水亭陳堯佐
城外逋翁宅開亭野水寒冷光浮荇葉靜影浸漁竿吠
犬時迎客飢禽忽上闌疎籬僧舍近嘉樹鶴庭寬拂砌
煙絲裊侵窗筍戟攢小橋横落日幽徑轉層巒好景吟
何極清歡盡亦難憐君留我意重疊取琴彈
此為林和靖作不可不取之時一觀以想其所居也
書友人屋壁魏野
達人輕禄位居處傍林泉洗硯魚吞墨烹茶鶴避烟閒
惟歌聖代老不恨流年静想閒來者還應我最偏
魏仲先名野陜府人真宗祀汾隂遣使召之題此詩
壁間遁去使還以詩奏上曰野不來矣先是上嘗圖
种放所居野居亦有幽致又令圖之此洗硯烹茶一
聯最佳又有詩云易諳馴鹿性難辨鬭雞情妻喜栽
花活兒誇鬭草嬴能盡閒適之味种放出而名少摧
如後來常秩敗闕處士之能終者鮮矣當時唯仲先
林君復楊契玄終始全節故其詩尤可敬云
湖樓寫望林逋
湖水混空碧憑欄凝睇勞夕寒山翠重秋靜鳥行高遠
意極千里浮生輕一毫叢林數未徧杳靄隔漁舠
和靖先生林處士名逋字君復錢塘西湖孤山隱居
夕寒山翠重一聯佳句也梅花詩冠絶古今見着題
詩中
湖山小隱
猿鳥分清絶林蘿擁翠微步穿僧徑出肩搭道衣歸水
墅香菰熟烟崖早筍肥功名無一點何要更忘機
園井夾蕭森紅芳墮翠隂晝巖松鼠靜春塹竹雞深歲
課非無木家藏獨有琴顔原遺事在千古壯閒心
衡門鄰晚塢環渚背寒岡片月通蘿徑幽雲在石牀客
游抛鄠杜漁事擬滄浪管樂非吾尚昂頭肯自芳
和靖詩予評之在姚合之上兼無以詩自矜之意而
渾涵亦非合可望
小隱自題
竹樹遶吾廬清深趣有餘鶴閒臨水久蜂懶得花疎酒
病妨開卷春隂入荷鋤嘗憐古圖畫多半寫樵漁
有工有味句句佳
贈清逸魏閑處士宋祁
奕世依巖石褒恩下帝庭姓名高士傳父子少微星池
溜遥通澗家林近帶坰分明詔書意天極賜鴻冥
此魏野之子閑也亦能詩世其隱故公三四極力褒
之而亦極工
喜友人過隱居曹汝弼
忽向新春裏閒過隱士家旋收松上雪來煮雨前茶禽
換新歌曲梅粧隔歲花應慙非遁者難久在煙霞
此詩禽元作琴予為改定
村家王操
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
宋初諸人詩皆有晚唐風味此江南王&KR0757;處士太宗
時授官仕至殿中丞中四句有意味
東山招復古俞汝尚
聞道廣文客東來欲載書志勤甘淡薄情舊免生疎野
飯多無菜溪羔或有魚小心新買得且遂帶經鋤
俞汝尚吳興人熙寧初召為御史不老而致仕號溪
堂居士
夏日閒居
無人到窮巷長日守閒居宿火惟烘藥喜晴還曬書鄰
翁伴村酒稚子課園蔬門外蒿萊地從深不用鋤
放懷陳師道
施食烏鳶喜持經鳥雀聽杖藜矜矍鑠顧影怪伶俜門
靜行隨月窗虚卧見星擁衾眠未穏艱阻飽曾經
選衆詩而以后山居其中猶野鶴之在雞羣也前六
句極其工後二句不知宿於何寺乃有逆旅漂泊之
意詩人窮則多苦思
放慵陳與義
暖日薰楊柳濃春醉海棠放慵真有味應俗苦相妨官
拙從人笑交疎得自藏雲移穏扶杖燕坐獨焚香
此公氣魄尤大起句十字朱文公擊節謂薰字醉字
下得妙又何必專事晚唐
題齋壁陸游
皥皥太平民堂堂大耋身乾坤一旅舍日月兩車輪蓑
貴超三品蔬甘敵八珍明年真耄矣爛醉海棠春
力穡輸公上藏書教子孫追遊屏裘馬宴集止雞豚寒
士邀同學單門與議婚定知千載後猶以陸名村
自述
古井無由浪浮雲一掃空詩書修孔業場圃嗣豳風懼
在饑寒外憂形夢寐中吾年雖日逝猶冀有新功
舊業還耕釣殘年逼老期筋骸衰後覺力量夢中知客
約溪亭飲僧招竹院棋未為全省事終勝宦遊時
屏跡歸休後頤生寂寞中忍貧辭半俸學古得全功西
埭村醅釅東坡小彴通經行有佳趣稚子也能同
書適
老翁雖七十其實似童兒山果啼呼覓鄉儺喜笑隨羣
嬉累瓦塔獨立照盆池更挾殘書讀渾如上學時
放翁老壽為近世詩人第一其閒適之詩尤多姑選
此五言六首每首必有一聯一句佳山果啼呼覓老
翁不應亦啼當作號呼
幽事
日日營幽事時時有好懷雨園殘竹粉風砌落松釵伴
蝶行花徑聽蛙傍水涯窮通了無謂不必更安排
五六眼前事耳能道者不妨自高於人有工無迹
葺圃
種樹書頻讀齊民術屢窺曾求竹醉日更問柳眠時盧
橘初非橘蒲葵不是葵因而辨名物甘作老樊遲
竹醉柳眠一聯極工五六辨析名物尤竒
幽事
幽事春來早晨興即啓閽掃梁迎燕子插楥護龍孫數
日招賓友先期辦酒樽淋漓衣袖濕不管漬春痕
三四犯陳后山織竹護龍孫之聯然龍孫畢竟換一
物亦可也
北檻
北檻近中堂緣階物自芳晨清花拱露地僻蘚侵廊坐
久時開卷吟餘或炷香終朝無客至一枕到羲皇
三四已佳五六以炷開字為眼却便覺佳
止齋即事陳傅良
性已耐岑寂老應忘隱憂齊年雙白髮盡日一蒼頭竹
閉緘門鑰蒲團數漏籌未知庭廡下還有雀羅不
閉字音第四聲
教子時開卷逢人強整襟最貧看晚節多病得初心地
僻茭蓮好山低竹樹深寄聲同燕社明日又秋砧
君舉以時文鳴此二詩高古緣才高也
次韻山居陳塤
解組滄溟畔携家紫翠間地臨雙港勝天與兩年閒茅
屋靜聞雨竹籬疎見山所慚鄰舍老句險不容攀
陳塤字伯和澗上丈人族子寓居桐廬嘗知黟縣予
讀滕元秀詩盛稱伯和所作此所謂次韻隣舍老者
殆亦和元秀詩耳雙港者桐廬縣東分水港合焉五
六靜字疎字下得是
西山葉適
對面吳橋港西山第一家有林皆橘樹無水不荷花竹
下晴垂釣松間雨試茶更瞻東掛綵空翠雜朝霞
水心以文知名拔四靈為再興唐詩者而其所自為
詩恐未嘗深加意五言律如此者少西山蓋永嘉勝
處有醉樂亭水心為記甚悉
題翁卷山居徐照
空山無一人君此寄閒身水上花來遠風前樹動頻蟲
行黏壁字茶煮落巢薪若有高人至何妨不裹巾
此詩真不减晚唐
山中
世事已無營翛然物外形野蔬僧飯潔山葛道衣輕掃
葉燒茶鼎標題記藥瓶敲門舊賓客稚子會相迎
中四句工
貧居
既與世不合當令人事疎引泉魚走石掃徑葉平蔬誰
念交情淺難如識面初榮途多寵辱未敢怨貧居
四靈詩專於中四句用工尾句不甚着力今如此乃
可喜也
山居
柳竹藏花塢茅茨接草池開門驚燕子汲水得魚兒地
僻春猶靜人閒日自遲山禽啼忽住飛走又相隨
近乎爛熟然亦不可棄也
幽居翁卷
蓬戶掩還開幽居稱不才移松連嶠土買石帶溪苔藥
信仙方服衣從古樣裁本無官可棄安用賦歸來
夢回
一枕莊生夢回來日未斜自煎砂井水更煮嶽僧茶宿
雨消花氣驚雷長荻芽故山滄海角遥念在春華
隱者所居
百事已無機空林不掩扉蜂沾朝露出鶴帶晚雲歸石
老苔為貌松寒薜作衣山翁與溪友相過轉依依
春日和劉明遠
不奈滴簷聲風回昨夜晴一階春草碧幾片落花輕知
分貧堪樂無營夢亦清看君話幽隱如我願逃名
四靈中翁獨后死然未能考其没在何年此四詩點
圈處十分佳也
偶題徐文卿
綠樹何稠疊清風稍羡餘枕縈雲片片簾透雨疎疎修
筧通泉壑殘碑出野鉏丘陵知幾變耕稼雜陶漁
五六佳
雨後到南山村家
衝雨入窮山山民猶閉關橘垂茅屋畔梅映竹籬間竒
石依林立清泉繞舍灣吾思隱茲地凝立未知還
樟丘徐文卿字斯遠信州玉山人嘉定四年進士與
趙昌父韓仲止聲名伯仲前詩中四句俱雅淡後詩
五六工
北山作劉克莊
骨法枯閒甚惟堪作隱君山行忘路脈夜坐認天文字
瘦偏題石詩寒半說雲近來仍喜瞶閒事不曾聞(夜一作野)
第六句佳甚
七言(五十一首)
江村杜甫
清江一曲抱村流長夏江村事事幽自去自來堂上燕
相親相近水中鷗老妻畫紙為棋局稚子敲針作釣鈎
多病所須唯藥物微軀此外更何求
南鄰
錦里先生烏角巾園收芋栗未全貧慣看賓客兒童喜
得食階除鳥雀馴秋水纔深四五尺野航恰受兩三人
白沙翠竹江村暮相送柴門月色新
狂夫
萬里橋西一草堂百花潭水即滄浪風含翠篠娟娟淨
雨裛紅蕖冉冉香厚禄故人書斷絶恒飢稚子色凄凉
欲填溝壑惟疎放自笑狂夫老更狂
老杜七言律詩一百五十餘首求其郊野閒適如此
者僅三篇而此之第三篇後四句亦未免歎貴交之
絶憫貧稚之飢信矣和平之音難道而喜起明良之
音難值也然格高律熟意竒句妥若造化生成為此
等詩者非真積力久不能到也學詩者以此為凖為
吳體拗字變格亦不可不知
題刑部李郎中山亭秦韜玉
儂家雲水本相知每到高齋強展眉瘦竹嚲烟遮板閣
捲荷擎雨出盆池笑吟山色同欹枕閒背庭隂對覆棋
不是主人多野興肯開青眼重漁師
中四句工尾句亦好
僻居酬友人伍喬
僻居惟愛近林泉幽徑閒園任蘚連向竹掩扉隨鶴息
就溪安石學僧禪古琴帶月音聲正山果經霜氣味全
多謝故交憐朴野隔雲時復寄佳篇
秋深閒興韓偓
此心兼笑野雲忙甘得貧閒味甚長病起乍嘗新橘柚
秋深初換舊衣裳晴來喜鵲無窮語雨後寒花特地香
把釣覆棋兼舉白不離名教可顛狂
題張逸人園林韓翃
花源一曲映茅堂清論閒階坐夕陽麈尾手中毛已脱
蟹螯樽上味初香春深黃口羣窺樹雨後青苔散點牆
更道小山宜助賞呼兒舒簟醉巖房
書懷寄王秘書張籍
白髮如今欲滿頭從來百事盡應休祇於觸目須防病
不擬將心更養愁下藥遠求新熟酒看山多上最高樓
頼君同在京城住每到花前免獨遊
送楊判官
應得烟霞出俗心茅山道士共追尋閒憐鶴貌偏能畫
暗辨桐聲自作琴長嘯每來松下坐新詩堪向雪中吟
征南幕府多賓客君獨相知最覺深
書懷吳融
傍巖倚樹結簷楹夏物蕭疎景更清灘響忽高何處雨
松隂自轉此山晴見多鄰火遥相認來慣幽禽近不驚
爭敢便誇饒勝事九衢塵裏免勞生
閒望
三點五點映山雨一枝兩枝臨水花蛺蝶狂飛掠芳草
鴛鴦對浴翹暖沙闕下新居非已業江南舊隱是誰家
東還西去俱無計却羡暝歸林上鴉
題林逸士肥上新屋壁劉筠
久壓侯鯖盡室來卜居隣近釣魚臺舊山鶴怨無錢買
新竹僧同借宅栽載酒誰從揚子學棹舟空訪戴逵回
抽毫有汚東陽壁但惜明時老澗才
三四須先看上二字為小分句却看下五字則得其
意矣
郊外王安國
野曠天寒氣象嘉浮雲濃淡日初斜澤中雨漲無鳴鸛
荷下波翻有怒蛙簫鼓殘聲來帝闕漁樵歸徑見人家
塵簪羞把黃花插不耐飛蓬鬭鬢華
此乃汴京郊外所以有第五句
退居詹中正
宦情文思競闌珊利戶名樞莫我關無可奈何新白髮
不如歸去舊青山須知百歲都為夢未信千金買得閒
珍重樽中賢聖酒非因風月亦開顔
中正祥符八年蔡齊榜甲科衢州人三四東坡嘗用
為詞世人不知為詹白雲詩也中正又有一聯吟餘
妓散杯中酒歸去蝶隨頭上花下句佳
贈張處士趙湘
應問秋雲學得閒飄然如不在人間青藤篋裏詩多怪
紫栗枝邊藥更殷(一作瘢)江客對碁曾賭鶴野僧分屐借
登山仍聞昨日來城市又抱孤琴踏月還
清獻家審言詩如此宜乎乃孫之詩如其人之清有
自來哉
野墅夏晚錢昭度
一抹生紅畫杏腮半園沉綠鎖桐材黃蜂衙退海潮上
白蟻戰酣山雨來睡思幾家金帶枕酒香何處玉交杯
太陽西落波東去惆悵無人喚得回
三四詩話所稱
湖山小隠林逋
道着權名便絶交一峰春翠濕衡茅莊生已憤鴟鳶嚇
揚子休譏蝘蜓嘲潏潏藥泉來石竇霏霏茶靄出松梢
琴僧近借南薰譜且併閒工子細抄
憤當作慣
閒搭綸巾擁縹囊此心隨分識興亡黑頭為相雖無謂
白眼看人亦未妨雲噴石花生劍壁雨敲松子落琴牀
清猿幽鳥遥相呌數筆湖山又夕陽
三四亦豪壯隱君子非專衰懦之人也
易從上人山亭
湖水汪灣隔數峰籬門和竹夾西東閒來此地行無厭
又共吾廬看不同靈隱路歸秋色裏招賢庵在鳥行中
屏風若欲相攙見合把巉巗與畫工
懷舊隱陳亞
多媿當年未第間卜居人外得清閒排聯花品曾非僭
愛惜苔錢不是慳秋閣詩情天淡淡夕溪漁思月彎彎
而今慚厚明朝禄敢念藏愚莫買山
三四絶佳亞黃蜀葵詩秋風似學金丹術戲把硫黃
禦酒杯尤佳
郊行即事程顥
芳原綠野恣行時春入遥山碧四圍興逐亂雲穿柳巷
困臨流水坐苔磯莫辭盞酒十分醉只恐風花一片飛
况是清明好天氣不妨游衍莫忘歸
大儒事業有大於詩者不可以詩人例目之五六乃
朱文公所深取
小村梅堯臣
淮闊洲多忽有村棘籬疎敗謾為門寒雞得食自呼伴
老叟無衣猶抱孫野艇鳥翹唯斷䌫枯桑水齧只危根
嗟哉生計一如此謬入王民版籍論
此乃村落間事以附閒適類
山中陳與義
當復入州寬作期人間踏地有安危風流丘壑真吾事
籌策廟堂非所知白水春波天澹澹蒼峰晴雪錦離離
恰逢居士身輕日正是山中多景時
参政簡齋陳公名與義字去非洛陽人自黃陳紹老
杜之后惟去非與吕居仁亦登老杜之壇居仁主活
法而去非格調高勝舉一世莫之能及初以墨梅詩
見知於徽廟客子光隂詩卷裏杏花消息雨聲中大
為高廟所賞欲學老杜非参簡齋不可此乃不欲赴
召之詩風流籌策一聯苕溪詩話似乎未會此意後
學宜細味此等詩與許丁卯高下如何
題東家壁
斜陽步屧過東家便置清樽不煮茶高柳光隂初罷絮
嫩鳬毛羽欲成花羣公天上分時棟閒客江邊管物華
醉裏吟詩空跌蕩借君素壁落栖鴉
三四極天下之工亦止言景耳五六遜時棟於天上
羣公而以江邊閒客自許氣岸高峻骨格開張殆天
授非人力然亦力學則可及矣
雨後至城外吕本中
日日思歸未就歸只今行露已沾衣江村過雨蓬麻長
野水連天鸛鶴飛塵務却嫌經意少故人新更得書稀
鹿門縱隱猶多事苦向人前說是非
孟明田舍
未嫌衰病出無驢尚喜冬來食有魚往事高低半枕夢
故人南北數行書茅茨獨倚風霜下粳稻微收雁鶩餘
欲識淵明只公是邇來吾亦愛吾廬
簡齋詩高峭吕紫微詩圓活然必曲折有意如雪消
池館初晴後人倚闌干欲暮時荒城日短溪山靜野
寺人稀鸛鶴鳴皆所謂清水出芙蓉也如此二詩末
句却議論深復非輕易放過者
習閒范成大
習閒成懶懶成癡六用都藏縮似龜雪已許多猶不飲
梅今如此尚無詩閒看猫暖眠氊褥靜聽猧寒呌竹籬
寂寞無人同此意時時惟有睡魔知
梅今如此尚無詩亦標致可掬
親戚小集
避濕違寒不出門一冬未省正冠巾月從雪後皆竒夜
天向梅邊有别春秉燭登臨空話舊擁爐情味莫懷新
榮華勢利輸人慣贏得樽前自在身
石湖風流醖藉每賦詩必有高致而無寒相三四一
聯可見
登東山陸游
老慣人間歲月催強扶衰病上崔嵬生為柱國細事耳
死畫雲臺何有哉熟計提軍出青海未如喚客倒金罍
明朝日出春風動更看青天萬里開
放翁詩萬首佳句無數少師曾茶山或謂青出於藍
然茶山格高放翁律熟茶山專祖山谷放翁兼入盛
唐
題菴壁
衰髮蕭疎雪滿巾君恩乞與自由身身并猿鶴為三口
家托烟波作四鄰十日風號未成雪一年梅發又催春
漁舟底用勤相覓本避浮名不避人
白樂天有云身兼妻子都三口鶴與琴書共一船尤
佳此亦小異而律同
山行過僧菴不入
垣屋參差竹塢深舊題名處懶重尋茶爐煙起知高興
棋子聲疎識苦心淡日暉暉孤市散殘雲漠漠半川隂
長吟未斷清愁起已見横林宿暮禽
詩不但豪放高勝非細下工夫有針線不可但欲如
老杜所謂裁縫滅盡針線迹耳此詩題目甚竒山行
是一節過僧菴而不入又似是兩節垣屋參差竹塢
深只此一句便見山行而過僧菴及過僧菴而不入
矣舊題名處懶重尋即是曾遊此菴而今懶入矣茶
爐烟起知高興此謂不入菴而遥見煮茶之烟想像
此僧之不俗也棋子聲疎識苦心則妙之又妙矣聞
棋聲而不得觀其棋固已甚妙於棋聲疎緩之間想
見棋者用心之苦此所謂妙之又妙也過僧菴而不
入盡在是矣淡日殘雲下一聯及未句結乃結煞山
行一段餘意前輩詩例如此須合别有擺脫老杜縛
雞行山谷水仙花一律皆然此放翁八十五歲時詩
也
閒中書事
病過新年逐日添清愁殘醉兩厭厭惜花萎去常遮日
待燕歸來始下簾堂上清風生玉塵澗中寒溜滴銅蟾
一生留滯君休歎意望天公本自廉
一畆山園半畝池流年忽逮掛冠期賣花醉叟剥紅桂
種藥高僧寄玉芝午枕聽兒哦舊句晚窗留客弄殘棋
登庸策免多新報老子癡頑總不知
慶元乙卯寧宗新元除罷史可考也
小築
放翁小築寄江郊屋破隨時旋補茅暮看白煙横水際
曉聽清露滴林梢生來不啜猩猩酒老去那營燕燕巢
目斷鹿門三太息龐公千載可論交
猩猩酒燕燕巢公兩用之誠為佳句
窮居
半世倀倀信所之窮居仍抱暮年悲燒金術誤囊衣薄
種黍年凶酒味醨大厦萬間空有志後車千乘更無期
掩書常笑城南杜麻屨還朝受拾遺
窮居而思萬間千乘不得志之言也然彼得志者又
何如哉
西窗
西窗偏受夕陽明好事能來慰此情看畫客無寒具手
論書僧有折釵評薑宜山茗留閒啜豉下湖蓴喜共烹
酒䏑朱門非我事諸君小住聽松聲
此詩尾句好所以不可遺
耕罷偶書
新溉東臯畝一鍾烏犍麤足事春農㶚橋風雪吟雖苦
杜曲桑麻興本濃老大斷非金谷友生存惟冀酒泉封
莫嘲野餉蕭條甚箭茁蓴絲亦且供
四句四事皆巧對
小築
小築湖邊避俗囂幾年於此寓簞瓢雖無隠士子午谷
寧愧詩人丁卯橋羅雀門庭無俗駕緣雲磴路有歸樵
詩情酒興常相屬堪笑傍人說寂寥
子午谷丁卯橋亦巧
過鄰家戲作
久脱朝冠岸幅巾時時乘興過比鄰缾無儲粟吾猶樂
步有新船子豈貧醅甕香浮花露熟藥欄土潤玉芝新
(玉芝謂鬼臼山家多有之)相從覓笑真當勉又過浮生一歲春
三四陶韓語工
簡鄰里
今年意味報君知屬疾雖頻未苦衰獨坐冷齋如自訟
(三舍法行時嘗上書言事者屏置一齋曰自訟)小鐫殘俸類分司(樂天詩云猶被妻孥教漸)
(退莫求致仕且分司)閒撐野艇漁簔濕亂插山花醉帽欹有興行
歌便終日逢人那識我為誰
自訟分司雖戲語下一聯又自好
戲詠閒適
涉世心知百不能閉門懶出病相仍簞瓢味美如烹鼎
鄰曲人淳似結繩半夥鴉殘牆外杏一枝鵲□澗邊藤
蕭然掃盡彈冠興敢為詩情望武陵
閒中頗自適戲書示客
髮猶半黑臉常紅老健應無似放翁烹野八珍邀父老
燒窮四和伴兒童(野八珍見王履道詩世又有窮四和香法)剪紗新製簪花
帽乞竹寬編養鶴籠巢許䕫龍竟誰是請君下語勿匆
匆
縱說横說爛熟
幽居述事
曾會蘭亭醉墮簪後身依舊住山隂琴傳數世漆文斷
鶴養多年丹頂深滌硯灘頭無漬墨吹簫月下有遺音
小詩戲述幽居事後有高人識此心
頽然掩戶不妨竒又賦幽居第二詩大業鼎成令虎守
精思床穏用龜支壺中自喜乾坤别局上元知日月遲
更就羣童閒鬭草人間何處不兒嬉
落葉平溝日滿廊幽居又賦第三章喜無俗事干靈府
恨不終年住醉鄉上樹榜船雖老健䟽泉移竹亦窮忙
山僧欲去還留話更盡西齋一炷香
舴艋東歸喜遂初頓拈枯筆賦幽居細燒柏子供清坐
明點松肪讀道書蒼爪嫩芽開露茗紅根小把瀹煙蔬
年來自許機心盡頗怪飛鷗自作疎
四詩皆八十歲之作脱洒竒妙
村居陳傅良
業已將身落耦耕時於觀物悟浮生擇棲未定鳥離立
避礙已通魚並行野老窺巢占太歲牧童敲角報殘更
絶勝倚市看郵置客至還無菜甲羔
閒詠姜特立
坐叨厚廪飲醇醪不押文書不坐曹撿點園花為日課
裒尋詩草計年勞仍將書冊供慵卧時喚杯盤佐老饕
感激大恩何以報惟祈聖壽與天高
此乃奉祠時所作否則為婺州總戎時也
負暄
不是羲和德澤流寒鄉何處覓温柔絶憐天上黃綿襖
大勝人間紫綺裘旋挾胡牀隨影轉更携書卷與閒謀
天和妙處誰能會欲獻君王郤自羞
古所謂曝背之樂欲獻之天子者此詩乃佳
書懷趙子覺
柳影槐隂綠遶村日長細得話詩情迎風紫燕忽雙去
隔雨黃鸝又一聲筆墨生涯成冷淡筍蔬盤饌易經營
世間微利真刀蜜有底驅馳取重輕
雪齋趙子覺字彦先超然居士令衿之子為嚴倅時
放翁為郡守楊誠齋以詩寄放翁謂幕中何幸有詩
人又曰青眼何妨顧德鄰謂子覺也此詩亦似放翁
移居謝友人見過趙師秀
賃得民居亦自清病身於此寄漂零笋從壞砌磚中出
山在鄰家樹上青有井極甘便試茗無花可插任空瓶
巷南巷北相知少感爾詩人遠叩扄
小巧有餘
瀛奎律髓卷二十三
