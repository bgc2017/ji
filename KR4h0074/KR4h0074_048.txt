瀛奎律髓卷四十八元方回編
僊逸類
神仙之說始於燕齊怪誕而極於秦皇漢武方士不
經甚矣其徒又自附於老子之書上推至於黃帝而
曰黃老清淨是以無為而治後世益加附會自成一
教賦命有修短我得以操其權秉質有厚薄我得以
變其本舉凡書符受籙燒丹辟穀縮地昇天治鬼伐
病其說不一愚而失身姦而惑衆者多矣間有隱逸
詭異之徒或毛人木客出于山谷或羽衣星冠巢於
林澗而眩於都市則世之好奇者悦之而詩人尤喜
談焉
五言(四十二首)
南山許宣平
隱居三十載築室南山巔静夜翫明月閒朝飲碧泉樵
人歌隴上谷鳥戲巖前樂矣不知老都忘甲子年
予里舊歙州唐人許翁名宣平隱居歙之城陽山曰
南山去城數里賦此詩有題之長安傳舍者李太白
見之以為仙也至歙訪之不值宣平又有詩曰負薪
朝出賣沽酒日西歸借問酒何在穿雲入翠微以其
辭味之蓋得道者或云山中猶嘗見之
尋洪尊師不遇劉長卿
古木無人地來尋羽客家道書堆玉案仙帔叠青霞鶴
老難知歲梅寒未作花山中不相見何處化丹砂
史稱劉長卿自號五言長城秦系以偏師攻之似以
系為高者今並刊二人詩于此
題女道士居(不餌芝术四十餘年)秦系
不餌住雲溪休丹罷藥畦杏花虚結子石髓任成泥掃
地青牛卧栽松白鶴棲共知仙女麗莫是阮郎妻
尾句有說話在
陪韓院長韋河南同尋劉師不遇得同字
竇牟
仙客誠難訪吾人豈易同獨游應駐景相顧且吟風藥
畹瓊枝秀齋軒粉壁空不題三五字何以達壺公
五竇皆號能詩五六秀麗
同前(得尋字)韓愈
秦客何年駐仙源此地深還隨躡鳬騎來訪馭風襟院
閉青霞入松高遠鶴尋猶疑隠形坐敢起竊桃心
此詩昌黎集中無之附見五竇聯珠集是時昌黎偕
竇牟及河南縣令韋執中分韻曰同尋師執中得師
字末句曰不知柯爛者何處看圍碁亦佳
同前(得師字)韋執中
早尚逍遥境常懷汗漫期星郎同訪道羽客杳何之物
外求仙侣人間失我師不知柯爛者何處看圍碁
詩見竇氏聯珠集汗漫逍遥星郎羽客對偶亦佳惟
何之何處頗重複恐久而無傳亦不可失也
玉真張觀主下小女冠阿容白居易
綽約小天仙生來十六年姑山半峯雪瑶水一枝蓮晚
院花留立春窗月伴眠迴眸雖欲語阿母在傍邊
昌黎白咽紅頰長眉青一詩已盡女冠竒衺之態適
人者理之常也出家者俗之衰也召文人才士之侮
何為乎
不食姑張籍
幾年山裏住巳作綠毛身護氣常希語存思自見神養
龜同不食留藥任生塵要問西王母仙中第幾人
世道衰微異端作邪說肆婦人不食果何為乎殆姦
人也
題辟穀者
學得飱霞法逢人與小還身輕曾試鶴力弱未離山無
食犬猶在不耕牛自閒朝朝空潄水叩齒草堂間
予未聞有辟穀而仙去者衰世邪人以此惑衆實徼
利之徒耳
隱者
先生已得道市井亦容身救病自行藥得錢多與人問
年長不定傳法又非真常見隣家說時聞使鬼神
世豈無有道之士而異人之所為或不皆真其人則
舉動詭怪此詩句句有所諷通都大邑時見此曹也
寄紫閣隱者
紫閣氣沉沉先生住處深有人時得見無路可相尋夜
鹿伴茅屋秋猿守栗林唯應掃靈藥更不别營心
紫閣白閣終南山二峯名張司業詩平易大率如此
送宫人入道
舊寵昭陽裏尋仙此最稀名初出宫籍身未稱霞衣已
别歌舞貴長隨鸞鶴飛中官看入洞空駕玉輪歸
宫人入道唐世多有此詩既幽閉之深宫矣一旦得
出又以道宫終其身皆非禮也
尋胡道士不遇韓翃
到來心自足不見亦相親說法思居士忘機憶丈人微
風吹藥案晴日照茶巾幽興殊未盡東城飛暮塵
贈張道士
採藥三山罷乘風五日歸剪荷成舊屋剉檗染新衣玉
粒捐應久丹砂驗不微坐看青節引更與白雲飛
三四佳第五句缺上字恐當是穀粟之類
送耿山人歸湖南周賀
南行隨越僧别業幾池菱兩鬢已垂白五湖歸掛罾夜
濤鳴柵鏁寒葦露船燈此去已無事却來知不能
第二句新五六亦新
送韋逸人歸鍾山郎士元
逸人歸路遠弟子出山迎服藥顔猶駐耽書癖巳成柴
扉多歲月藜杖見公卿更作儒林傳應須載姓名
五六高妙清古
訪趙鍊師不遇魚玄機
何處同仙侣青衣獨在家暖爐留煑藥隣院為煎茶畫
壁燈光暗幡竿日影斜殷懃重回首墻外數枝花
尾句頗輕俗中四句却俱佳
山中道士賈島
頭髮梳千下休糧帶瘦容養雛成大鶴種子作高松白
石通宵煮寒泉盡日舂不曾離隠處那得世人逢
八句無一句不佳
送孫逸人
衣屨猶同俗妻兒亦宛然不餐能累月無病已多年是
藥皆諳性令人漸信仙杖頭書數卷荷入翠微烟
三代之世恐無此譎觚之民也唐人喜為詩則已喜
談而樂道之
元日女道士受籙
元日天新夜齋身稱淨衣數星連斗出萬里斷雲飛霜
下磬聲在月高壇影微立聽師語了右肘繫符歸
世間愚人無知而失身者莫若尼姑女冠立聽師語
右肘繫符果何所得乎昌黎獨不信如謝自然詩及
兩街講經詩必闢之
送華隂隱者項斯
往往到城市得非徵藥錢世人空識面弟子莫知年自
說能醫死相期更學仙近來移住處毛女舊峯前
世問有此一等怪人此等詩能道其情狀也
題太白山隠者
高居在幽嶺人得見時稀寫籙扄虚白尋僧到翠微掃
壇星下宿收藥雨中歸從服小還後自疑身解飛
五六極佳而瑩淨
華頂道者
仙人掌中住生有上天期已廢燒丹處猶多種杏時養
龍於淺水寄鶴在高枝得道復無事相逢盡日棋
五六新異第六句尤竒
古觀
置觀碑巳折看松年不分洞中誰識藥門外日添墳放
去龜隨水呼來鹿怕薰壇邊宿灰火幾燒祭星文
第四句尤新異
贈道者
晏來如養氣度日語時稀到處留丹井經寒不絮衣病
鄉多藥惠鬼俗有符威自說身輕健今年數夢飛
人火氣上炎而下不實則夢飛非仙之所為也
王居士許渾
笻杖倚柴關都城賣卜還雨中耕白水雲外斸青山有
藥身長健無機性自閒即應生羽翼華表在人間
三四世人所稱
送道士盧綸
夢别一仙人霞衣滿鶴身旌幢天路遠梅杏海山春種
玉非求稔燒金不為貧自憐頭向白誰與葛洪親
唐御覽詩元和學士令狐楚選進盧綸墓碑謂三百
一十篇公詩居十之一今世傳本綸三十二首與焉
陸放翁嘗跋云
訪道者不遇杜荀鶴
寂寂白雲門尋真不遇真祗應松上鶴便是洞中人藥
圃花香異沙泉鹿跡新題詩留姓字他日此相親
此詩刊碑在問政山白雲亭三篆字尤古杜來訪聶
師道不遇留此而去門一作亭今亭圮于兵矣
贈廬嶽隱者
見說來居此未嘗離洞門結茅遮雨露採藥給晨昏古
樹藤纏殺春泉鹿過渾悠然無一事不似屬乾坤
中四句俱佳
予昔遊雲臺觀謁希夷先生陳摶祠堂緬想其
人今追作此詩宋祁
仙館三峯下年華百歲中夢休孤蝶往(此言先生善睡一寢逾一月)
蜕在一蟬空(有家在華山下)蘂笈微言秘霄晨浩氣通丹遺䑛
後鼎林遣御餘風市霧沉荒白飡霞委暗紅蛾眉有歸
約飛步與誰同(先生化去前三日語弟子云吾游蛾眉弟子訝不辦裝至期而終)
此在成都追作
送陳豸處士僧惟鳳
草長關路微離思更依依家遠知琴在時清買劍歸孤
城回短角獨樹隔殘暉别有隣漁約相迎掃釣磯
惟鳳九僧之六青城人三四佳
金華山人陳襄
幽居倚翠巒塵事不相干天地醉來小琴棋静裏歡雨
苔春徑綠風竹夜窗寒若問長生術金爐有寳丹
古霛一疏薦賢士大夫三十餘人元祐所用皆是真
古大丈夫也豈信此術數學仙者乎殆游戲耳
靈夀同年兄再以杞屑分惠復成小詩以代善
謔曾肇
場屋十年長鈴齋一笑歡微言師水薤交分託金蘭腹
飽仙人杖心存姹女丹他時玉京路同綴侍宸官(仙官有侍)
(帝宸如世之侍中謂之侍宸官徐庶殷浩王嘉何晏等皆為之見真誥)
用薤本水盂以對金蘭誠佳而巧仙人杖姹女丹亦
工侍宸之說博洽者乃通曉
贈不食姑徐照
衣以青為色謂如天骨青近年全不食飲水自通靈心
信生狂語清羸改俗形半空仙樂奏曾向静中聽
第六句好
不食姑徐機
惟誦天童咒飲泉能不饑只緣多自譽翻以致人疑賦
質全如鶴謀生却似龜綠華通籍後會報女仙知
全如却似四字下得不甚好三四頗有評論唐張司
業有此題四靈皆倣之也
一真姑趙師秀
忽然能不食飲水度中年此事知難偽令人信有仙形
容無血色衣服有香煙聽說瑶池路猶如在目前
四靈學晚唐詩故題目亦傚之四人之中紫芝最熟
而有餘味云
桐栢觀
山深地忽平縹緲見珠庭瀑近春風濕松多曉日清石
壇遺鶴羽粉壁剝龍形道士王靈寳輕強滿百齡
五六佳
延禧觀
寂寞古仙宫松林常有風鶴毛兼葉下井氣與雲同背
日苔磚紫多年粉壁紅相傳陶縣令曾住此山中
平熟妥帖
贈九華李丹士翁卷
行遍東南地曾看江水源袖藏勾漏藥身是老君孫去
住雲相似枯榮事不論九華峯最碧相對舊柴門
不食姑
嫁時衣尚着忽自欲尋仙終日常持咒經年只飲泉瘦
形非是病怪語却如顛金母還知爾招邀歸洞天
四靈皆有此詩亦一時怪人也不食何所為乎
題玉隆宫周道士足軒
貪得無厭者應難向此居爐中姹女藥案上老君書花
竹庭階潔風烟戸牖虛道人隨分外安坐不求餘
起句好尾句好中四句平亦近套
書嶽麓宫道房
借問今行處羣仙第幾家晴&KR0585;鳴雪滴虚砌影梅花香
爇何年柏芽煎未社茶道人三四輩相對誦南華
此詩只似宋人詩不入唐味尾句好
七言(二十二首)
送賀知章入道姚鵠
若非堯運及垂衣肯許巢由脱俗機太液始同黃鶴下
仙鄉巳駕白雲歸還披舊褐辭金殿却捧玄珠向翠微
羈束慚無仙藥分隨車空有夢魂飛
第六句忽然出於不測可取也
題茅山李尊師山居秦系
天師百歲少如童不到山中竟不逢洗藥每臨新瀑水
步虚時上最高峯籬間五月留殘雪座右千年蔭老松
此去人寰知遠近回看雲壑一重重
張司業亦有云下藥遠求新熟酒看山時上最高樓
與此暗合第五句六句亦稱之
送宫人入道張蕭遠
捨寵求仙畏色衰辭天素面立天墀金丹擬駐千年貎
寳鏡休勻八字眉師主與裝珠翠後君王看戴角冠時
從來宫女皆相妬聞向瑶臺總淚垂
此詩誤刊入韋應物集非應物詩也英華以為張蕭
遠詩且應物集誤以師主為公主當作師
送宫人入道項斯
願隨仙女董雙成王母前頭作伴行初戴玉冠多誤拜
欲辭金殿别稱名將敲碧落新齋磬却進昭陽舊賜筝
旦暮燒香繞壇上步虚猶作按歌聲
項詩亞於張故以相次
同白二十二贈王山人劉禹錫
愛名之世忘名客多事之時無事身古老相傳見來久
歲年雖變貎長新飛章上達三清路受籙平交五嶽神
笑聽鼕鼕朝暮鼔只能催得市朝人
劉公詩才讀即高似他人渾若天成
贈東嶽張煉師
東嶽真人張煉師高情雅淡世間稀堪為烈女書青簡
久事元君住翠微金縷機中抛錦字玉清壇上着霓衣
雲衢不要吹簫伴只擬乘鸞獨自飛
詩格高律熟
贈道士張籍
城裏無人得實年衣襟常帶臭黃烟樓中賖酒唯留藥
洞裏争碁不賭錢聞客語音知貴賤對花歌詠似狂顛
尋常行處皆逢見世上多疑是謫仙
亦一怪人也
贈閻少保王建
髭鬚雖白體輕健九十三來却少年問事愛知天寳裏
識人多是武皇前玉裝劍佩身長帶絹寫方書子不傳
侍女常時教合藥亦聞私地學求仙
此可入老人類亦可入仙逸類蓋方士也
贈牛山人賈島
二十年中餌茯苓收書半是老君經東都舊住商人宅
南國新修道士亭鑿石養蜂須買蜜坐山秤藥不争星
古來隠者多能卜欲就先生問丙丁
第六句甚新
送胡道士
短褐身披滿磧苔靈溪深處觀門開却從城裏携琴去
許到山中寄藥來臨水古壇秋醮罷宿杉幽鳥夜飛迴
丹梯願逐真人上日夕歸心白髮催
三四一穿而平易浪仙詩似此者少
鄭州獻從叔舍人李商隱
蓬島煙霞閬苑鐘三官牋奏附金龍茅君奕世仙曹貴
許掾全家道氣濃絳簡尚參黃紙案丹爐猶用紫泥封
不知他日華陽洞許上經樓第幾重
三四善用事義山體喜如此
和韓錄事送宫人入道
星使追還不自由雙童捧上綠瓊輈九枝燈下朝金殿
三素雲中侍玉樓鳳女顛狂成久别月娥孀獨好同游
當時若愛韓公子埋骨成灰恨未休(玉清隱書云三素耀瓊扇)
既是宫人何由可愛韓壽若用紅葉題詩後出為韓
姓人所得事出小說未可輕信
送張逸人羅鄴
自說歸山人事賖素琴丹竈是生涯牀頭殘藥鼠偷盡
溪上破門風擺斜石井晴垂青葛葉竹籬荒映白茅花
遥知此去應稀出獨卧晴窗夢曉霞
中四句俱新異
仙子送劉阮出洞曹唐
慇懃相送出天台仙境那能却再來雲液既歸須強飲
玉書無事莫頻開花當洞口應長在水到人間定不回
惆悵溪頭從此别碧山明月照蒼苔
曹唐專借古仙會聚離别之事以寓寫情之妙有如
鬼語者有太麄者選此二首極其精婉
劉阮再到天台不復見諸仙子
再到天台訪玉真青苔白石已成塵笙歌寂寞閒深洞
雲鶴蕭條絶舊隣草樹總非前度色烟霞不似往年春
桃花流水依然在不見當時勸酒人
贈隱逸
静隱須教隱者尋清狂何必在山隂蜂彈窗紙塵侵硯
鳥鬭庭花露滴琴莫笑亂離方解印猶勝顛蹶未抽簪
築金誘得非名士况是無人解築金
三四工五六有議論尾句一繳為燕昭王金臺所致
便非名士况又無燕昭王之為人者乎其說尤高矣
贈馬道士李九齡
水共逍遥雲共孤混時言笑只佯愚經年但醉宜城酒
千里唯擔華嶽圖尋野鶴來空碧洞覓琴僧去渡重湖
人間再見知何日乞取先生石轆轤
九齡乾德五年進士第三人詩中兩句好空碧洞之
空未穩
贈譚先生楊徽之
古觀重重遶翠微杉松深處掩雙扉雲生萬壑投龍去
海隔三山放鶴歸花洞宴游春日永石壇朝禮曙星稀
每聽高論長生理擬向塵中便拂衣
楊徽之詩亦峻峭此詩中四句是也
張先生蘇軾
熟視空堂竟不言故應知我未天全肯來傳舍人皆說
能致先生子亦賢脱屣不妨眠糞屋流澌爭看浴冰川
士廉豈識桃椎妙妄意稱量未必然(東坡元叙云先生不知其名黃州故)
(縣人本姓盧為張氏所養佯狂垢汙寒暑不能侵常獨行市中夜或不知其所止往來者欲見之多不能致余)
(試使人召之欣然而來既至立而不言與之言不應使之坐不可但俯仰熟視傳舍堂中久之而去犬熟視傳)
(舍者是中竞何有乎然余以有思惟心追躡其意蓋未得也)
三朵花
學道無成鬢巳華不勞千劫漫蒸砂歸來且看一宿覺
未暇遠尋三朵花兩手欲遮瓶裏雀四條深怕井中蛇
畫圖要識先生面試問房陵好事家(東坡元註云房州通判許安世以書)
(遺余言吾州有異人常戴三朵花莫知其姓名郡人因以三朵花名之能作詩皆神仙意又能自寫真有得之)
(者許欲以一本見惠乃為作此詩)
瓶雀事出楞嚴經大智度論四條蛇事賓頭盧尊者
語一宿覺永嘉人有證道歌傳於世
湖上遇道翁乃峽中舊所識也陸游
大罵長歌儘放顛時時一語却超然掃空百局無棋敵
倒盡千鍾是酒仙巴峽相逢如昨日山隂重見亦前緣
細思合辱先生友五十年來不負天
贈道流
煙雲深處作生涯回首人間歲月賖留得朱顔憑綠酒
掃空白髮賴丹砂七絃指下泠泠久雙袖風中獵獵斜
他日相尋不知處會從漁父問桃花
瀛奎律髓卷四十八
