珊瑚鉤詩話詩文評類
提要
(臣)等謹案珊瑚鉤詩話三卷宋張表臣撰表
臣字正民里貫未詳官右承議郎通判常州
軍州事紹興中終於司農丞是編名曰珊瑚
鉤者取杜甫詩文采珊瑚鉤句也其書雖以
詩話為名而多及他文間涉雜事不盡論詩
之語又好自載其詩務表所長器量亦殊淺
狹其論杜甫遊龍門奉先寺詩改天闕為天
閱引據支離已為前人所駁又如論杜牧擬
把一麾江南去句以為誤用顔延年語以麾
斥之麾為麾旄然考崔豹古今註曰麾者所
以指麾也武王執白旄以麾是也乘輿以黃
諸公以朱刺史二千石以纁據其所說則刺
史二千石乃得建麾牧將乞郡故有擬把一
麾之語未可云誤表臣所論亦非也然表臣
生當北宋之末猶及與陳師道遊與晁說之
尤相善故其論詩往往得元祐諸人之餘緒
在宋人詩話之中固與惠洪冷齋夜話在伯
仲之間矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
