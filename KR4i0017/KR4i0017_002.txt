珊瑚釣詩話卷二
宋張表臣撰
劉仲原得銅斛二于左馮翊其一云始元四年造其二
云甘露元年十月造數量皆同云容十斗後刻云重
四十斤以今權量校之容三斗重十有五斤乃知古
今不同漢書于定國飲酒至一石不亂晉劉伶一飲
一石五斗解酲則是飲三斗而一斗五升扶頭耳魏
誌云曹公帳下有典君持一雙戟八十斤則是一戟
重十有五斤兩戟共重三十斤耳
五馬之事不見於書以詩言之孑孑干旟在浚之都素
絲組之良馬五之周禮注云州長建旟太守視之法
御五馬或云古乘駟馬車至漢太守出則加一馬漢
官儀注云
退之有言曰清而容物恕以及人蘇子美進邸之會謂
人曰食中無饅羅畢夾座上安得有國舍虞比竟以
此語招覆鼎之禍畢氏羅氏蕃人之好以羊彘之肉
餅裹而食者因號畢羅或問湯餅謂之不托何也曰
未有刀机時以手托之旣用刀机則不托矣出李濟
翁資暇錄
飲酒痛釂謂之舉白唐人云卷白波義起於漢擒白波
賊戮之言意氣之快耳如今人稱文字警絶謂之掃凡
馬取杜甫一掃萬古凡馬空也
呼驢曰衛未知所本豈衛地多驢故云耳耶命龜曰蔡
亦是意也
樂部中有促拍催酒謂之三臺唐士云蔡邕自持書御
史累遷尚書不數日間遍歷三臺樂工以邕洞曉音
律故製曲以悅之又始作樂必曰絲抹將來盖絲竹
在上鐘鼓在下絲以起之樂乃作亦唐以來如是非
古所謂合止柷敔也
寒食之名起於禁火拜掃之儀因扵禮經昔者宗子去
在他國庶子無廟孔子許望墓為壇以時祭祀此其
本也端五之號同於重九角黍之事肇於風俗昔日
屈原懷沙忠死後人每年以五色絲絡粔籹而弔之
此其始也後世以五字為午則誤矣
奕棋取一道人行五子謂之蹙融融者戎也生於黃帝
蹙鞠戎旅之間為戲耳庾元規曰蹙戎者今之蹙融
也漢謂之格五取五子相格之義以名之耳摴蒱起
自老子今謂之呼盧取純色而勝之之義以名之耳
唐開元中教舞馬四百蹄衣以文繡飾以珠玉和鸞金
勒星粲霧駁俯仰赴節曲盡其妙每舞藉以巨榻杜
詩云闘雞初賜錦舞馬既登牀初明皇命五方小兒
分曹闘雞勝者纏以錦段舞馬則藉之以榻耳禄山
之亂散徙四方魏博田承嗣一日享軍樂作而馬舞
不休以為妖而殺之後人嗟其不遇顔太初曰引重
致遠馬之職也變其性而為倡優其謂之妖而死也
宜矣
予年十五時感傷寒至六七日困重將斃父母環而泣
之忽夢二皂持馬呼予乘之自城武東北道濟兖郡
縣直抵嶽祠入西偏門列諸曹院至一所見紫衣人
據案云爾安得殺某命取鏡燭之非是遣予去若一
僧相引廵觀諸院囚徒甚衆既而復出廟門二皂持
馬在焉已據鞍於街東民居若茶肆者覩胥史十輩
内一人乃姑丈惠澤字慎微亟下馬揖之渠巳蔽身
簾箔間挽而出之問何似且云姑丈棄世數年矣安
得在此為吏渠唯一叩之主何事曰戶案還知某之
夀命有官禄否乎曰非某所司然嘗切見之公有年
在他日當來作監河侯乃相别上馬復遵舊塗歸焉
至城北堕一池䬃然悟汗出徧體而疾去矣常誌之
豈予不偶於世而將官於地下乎今潦倒流離從人
貸粟生不為監河侯而死乃為之可發一笑
新官併宿謂之爆直或云豹直南山有文豹霧雨七日
不下食者欲以澤其毛衣而成其文章取豹伏之象
非爆迸之義
杜牧詩云南朝四百八十寺多少樓臺煙雨中帝王所
都而四百八十寺當時巳為多而詩人侈其樓閣臺
殿焉近世二浙福建諸州寺院至千區福州千八百
區秔稻桑麻連亘阡陌而游惰之民竄籍其間者十
九非為落髮修行也避差役為私計耳以故居積貨
財貪毒酒色鬭毆爭訟公然為之而其弊未有過而
問者有識之士每歎息於此
盧秉侍郎嘗為江南郡掾於傳舍中題詩云青衫白髮
病參軍旋糶黃粱置酒罇但得有錢留客醉也勝騎
馬傍人門王荆公見而稱之立薦於朝不數年登貳
卿近時韓駒待制董耘尚書以詩文見知貴近聞於
天子自諸生三四年至法從嗚呼士有片文隻字而
遭遇如此者
靖康元年冬十一月金人長驅薄王畿無一障之阻春
為城下盟歸渡大河莫或邀擊予竊料其知吾無謀
審吾無勇必且再至冬十月作將歸賦以書投胡少
汲欲求侍養公以啓事見答曰伏承主簿袐書寵以
華牋副之佳什屬詞近右陳義甚高横槊賦詩不廢
軍中之樂登高舒嘯少賖社下之歸祝頌之深敷染
奚既遂堅留在帥幕下數日淵聖手詔沓至曰金人
分兩道深入必犯京師卿可提所部兵前來捍之又
曰金人分兩道深入巳渡大河卿可將見在兵速來
赴援公即曰出次於郊不三四日遇敵於把力戰敗
績予傷之以詩曰選將他年重作師此日難傷心閔
東道白首戴南冠公宿儒戎事非長庶幾以禮與人
相終始者
外祖陳公大雅為人剛果文章似之再舉不第裂冠文
身示不復踐場屋能詩為清獻趙公所知踰八十乃
死死翌日復蘇索筆題詩曰胡柳陂中過令人念戰
功兵交千騎没血染一川紅朱氏皆豚犬唐家盡虎
龍壯圖成慷慨擲劒向西風題畢乃逝味其言豈葛
從周王彦章之徒歟英䧺之氣毅然猶在也
陳無巳先生語予曰今人愛杜甫詩一句之内至切取
數字以髣像之非善學者學詩之要在乎立格命意
用字而已予曰如何等是曰冬日謁玄元皇帝廟詩
叙述功德反復致意事核而理長閬中歌辭致峭麗
語脉新竒句清而體好茲非立格之妙乎江漢詩言
乾坤之大腐儒無所寄其身縳雞行言雞蟲得失不
如兩忘而寓於道茲非命意之深乎贈蔡希魯詩云
身輕一鳥過力在一過字徐步詩云花蘂上蜂鬚功
在一上字兹非用字之精乎學者體其格高其意鍊
其字則自然有合矣何必規規然髣像之乎
王臨川詩云細數落花因坐久緩尋芳草得歸遲此與
杜詩見輕吹鳥毳随意數花鬚命意何異予詩云雲
移鳥滅没風霽蝶飛翻此與東坡飛鴻羣往白鳥孤
没作語何異兹可為智者道不可與愚者說也
予挈家過吳江有詞云垂虹亭下扁舟住松江煙雨長
橋暮白紵聽吳歌佳人淚臉波勸傾金鑿落莫作思
家惡綠鴨與鱸魚如何可寄書有士人覽之曰不聞
鴨解附書云何言鴨予不答信乎柳子厚云作之難
知之又難雌霓之賞為少也
晁元升作田直孺墓表云故承議郎田君既葬八年其
連姻宣德郎晁端智來治兹城拜君墓下感松檟就
荒阡陌蕭然謂其里人曰君有德於爾鄉而不加敬
其流風餘烈尚接人耳目而封域遽至此況歷世之
久拱木盡矣宜無有知者奈何乃屬其族兄晁端中
為文以表之將託於金石未刻也旡咎見之意若未
快曰敢以一字易叔父之未安者乎曰云何曰欲換
連姻二字為婭可否盖姊妹之夫曰婭也
唐周邯自蜀買奴曰水精善沈水乃崑崙白水之屬也
邯疑瞿唐之險必有怪使水精入之久乃出曰下有
關不可渡得珠貝而還每遇潭洞多令探求輙得珍
寳至汴或云八角井有神龍時遊水面意有頷下物
復使覘之經夕始出躍于井口有金爪拏而入焉遂
亡奴又有農夫耕地得劒磨洗適市值賈胡售以百
千未可至百萬約來旦取之夜歸語妻子此何異而
價至是庭中有石偶以劒指之立碎詰旦胡人載鏹
至則歎叱曰劒光已盡不復買農夫苦問之曰此是
破山劒唯可一用吾欲持之破寳山耳農夫惋恨旬
月不能巳予有詩云采玉應求破山劒探珠仍遣水
精奴用此事也
杜詩云虎氣必騰上龍身寕久藏蕃劒詩也世傳虎丘
常有劒氣狀如虎延津劒躍化為龍也晉元康三年
武庫火咸見漢高祖斬白蛇劒穿屋壁飛去許眞人
名旌陽有蛟害人投劒斬之至唐復出漁者網而獲
之又武勝之知靜江縣事忽於灘中見雷公踐微雲
逐一小蛇勝之以石投焉得一銅劒有文曰許旌陽
斬蛟第三劒云予作劒詩曰蛇蛟已盡定飛去雷電
歘驚重下來
開元中河西將宋青春驍猛咸畏之西戎犯邊每戰運
劒大呼執馘而旋未嘗中鋒鏑後獲吐蕃主帥問曰
衣大蟲皮者爾輩何不能害曰常見青龍突陣而來
兵刃所及如擊銅鐡我以為神助將軍也乃知劒之
異澶淵之役安牀子弩於城上使卒守之困著弩邊
忽寤驚起擊而發之遂中一帥軍退予曾戲作詩曰
牀弩天誅韓統領劒鋒神助宋將軍
韓嫣以佞倖竊冨貴作金彈丸射飛鳥長安人常逐之
曰家饑寒逐彈丸荆山下多美玉居人以璞抵鵲符
載寳劒水斷蛟龍他日截飯䏑而食劒乃頑頓西戎
獻寳刀割玉如泥周穆王常藏之予曾戲題曰射飛
何必捐金彈抵鵲虛煩用夜光切玉昆吾寧㓨豕斷
蛟干越豈刲羊
李衛公鎮南徐甘露寺僧有戒行公贈以方竹杖出大
宛國盖公之所寳也及公再來問杖無恙否僧欣然
曰巳規圓而漆之矣公嗟惋彌日予近在㳂江攝帥
幕暇日與同僚遊甘露寺偶題近作小詞於壁間云
樓橫北固盡日厭厭雨欸乃數聲歌但渺漠江山煙
樹寂寥風物三五過元宵尋柳眼覓花英春色知何
處落梅嗚咽吹徹江城暮脉脉數飛鴻杳歸期東風
凝佇長安不見烽起夕陽間魂欲斷酒初醒獨下危
梯去其僧頑俗且瞶愀然謂同官曰方泥得一堵好
壁可惜寫了予知之戲曰近日和尚耳明否曰背聽
如舊予曰恐賢眼目亦自來不認得物事壁間之題
漫圬墁之便是甘露寺祖風也聞者大笑
晁以道贈予詩曰春去欣搜粟秋来漫護軍以予勸率
鄉人捐貲助國及募畿東兵赴援也又曰迷樓賦就
夢何處雙廟詩成淚不孤以予嘗作是賦陳古義以
㓨今及作此詩哀往事以傷時耳又曰顧我何堪鳴
玉佩如公不得侍金華予乃戲之曰公鳴玉佩來幾
何時耶盖公元祐黨人之家上書邪等禁錮不得仕
二十餘年靖康中始落致仕為中書舍人兼太子詹
事後得待制已暮齡矣
世傳丹砂煉為黃金碎以染筆入石不去名曰紅沫予
侍先人官歷陽嘗覽李翔作白字書霸王廟碑而其
法不傳亦紅沫之類歟
武侯創八陣圖與木牛流馬法後人俱不能得故予八
陣圖詩云八陣功成妙用藏木牛流馬法俱亡後來
識得常山勢縦有桓温恐未詳
東坡死李方叔誄之曰道大不容才高為累皇天厚土
知平生忠義之心名山大川還千古英豪之氣可謂
簡而當矣晁无咎死張文潛銘之曰車堅馬良不得
出門策駑駕朽道上紛紛兹亦可悲耶
珊瑚鈎詩話卷二
