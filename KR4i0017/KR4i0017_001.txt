珊瑚鈎詩話卷一
宋張表臣撰
古之聖賢或相祖述或相師友生乎同時則見而師之
生乎異世則聞而師之仲尼祖述堯舜憲章文武顔
回學孔子孟軻師子思之類是也羲易成扵四聖詩
書歷乎帝王晉之乘楚之檮杌魯之春秋其義一也
孔子曰其事則齊桓晉文其文則史其義則丘竊取
之矣揚雄作太玄以準易法言以準論語作賦箴皆
有所準班孟堅作兩都賦擬上林子虚左太沖作三
都賦擬二京屈原作九章而宋玉述九辨枚乘作七
發而曹子建述七啟張衡作四愁而仲宣述七哀陸
機作擬古而江文通述雜體雖華藻随時而體律相
倣李唐羣英惟韓文公之文李太白之詩務去陳言
多出新意至於盧仝貫休輩效其顰張藉皇甫湜輩
舉其步則怪且醜僵且仆矣然退之南山詩乃類杜
甫之北征進學解乃同於子雲之解嘲鄆州溪堂之
什依於國風平淮西碑之文近於小雅則知其有所
本矣近代歐公醉翁亭記步驟類阿房賦畫錦堂記
議論似盤谷序東坡黃樓賦氣力同乎晉問赤壁賦
卓絶近乎䧺風則知有自來矣而韓文分廟記鍾子
翼哀詞時出險怪盖遊戲三昧間一作之也善學者
當先量力然后措詞未能祖述憲章便欲超騰飛翥
多見其唶嚄而狼狽矣
杜甫云軒墀曾寵鶴杜牧云欲把一麾江海去皆用事
之誤盖衛懿公好鶴鶴有乘軒者則軒車之軒耳非
軒墀也顔延年詩云屢薦不入官一麾乃出守則麾
麾去耳非麾旌也然子美讀萬卷書不應如是殆傳
寫之誤若云軒則善矣牧之豪放一時引用之誤或
有之耶
東坡讀隋書地理誌云黃州永安郡州東有永安城圖
經謂春申君故城盖非是春申之居乃在吳國今無
錫惠山有春申君廟庶幾是乎予謂楚都申郢故黃
歇封於春申如齊之孟嘗魏之信陵趙之平原各在
其地也黃之永安為春申故城盖始封也謂之春者
蘄春夀春是也謂之申者申光之間是也其必兼二
城而封焉猶田文之食常薛耳後楚并吳秦侵申郢
楚遷夀春黃歇始請吳之故宫都焉然行相事未嘗
去國所以有廟者後人作之也
東坡作詩歎賈梁道為魏忠臣然不能紹其子於後而
使充懷姦附晉以首成濟之禍子無羞徐世勣為唐
佐命乃不能正其君於初而使敬業發憤偽周以倡
誅武之謀嗚呼豈忠孝之道父不能傳之於其子子
不能獻之於其父耶熙豐間王氏變法新進附之而
仲弟平甫譏焉不其賢乎吕公守正舊交佐之而子
弟之背焉不其戾乎噫是是非非非是是非人各有
心不可革而化耶安得嵇卞二家世濟忠誠者乎
黃帝史倉頡四目神明觀察衆象始為古文古文者科
斗是也周宣史籀變古文而為大篆是謂籀文秦焚
詩書丞相李斯始變籀文而為小篆是名玉箸獄吏
程邈剏作新書法務徑促是名隸書後漢王次仲初
作八分是為楷法楷法之變行草生焉張伯英王右
軍之徒善之此古今通行之書體也篆法又有繆書
者不知所起用以書符印取綢繆糾纏之象有倒韰
者世傳務光辭湯之禪居清泠之陂植韰而食清風
時至見葉交偃像為此書以寫道經有鳥書者周史
佚作所寫赤雀丹烏之祥以書旂幡取飛翔之狀有
懸針者漢曹喜所作象針鋒纖抽之勢以書五經篇
目取貫穿經指之義有垂露者亦喜所剏取草木婀
娜垂露之象皆出新意有飛白者生於隸法漢靈帝
旆理鴻都門蔡邕見役人以堊成字心有悅焉歸而
作之用以題宫殿門牓有散隸者小變隸體晉黃門
郎衛巨山所作也又云兼善蟲書或云蟲書即蟲鳥
之書予疑鳥書自謂雀烏之祥專作禽鳥之象當别
有蟲篆如孫臏斬龐㳙於古木之下作蟲書以揭之
今人傳寫蟲蛾之狀殆其遺法耶
東坡云董儲郎中安丘人能詩於寳元康定間其書尤
工而人莫知僕以為勝李西臺也豫章與李端叔書
云比得荆州一詩人高荷極有筆力使之凌厲中州
恐不減晁張恨公不識耳夫高董之詞翰二公稱道
如此必非常常者而人或不知識矧今之世抱負材
術而嗟不遇者可勝嘆哉
東坡先生人有尺寸之長瑣屑之文雖非其徒驟加奬
借如曇秀吹將草木作天香妙總知有人家住翠微
之句仲殊之曲惠聰之琴皆咨嗟嘆美如恐不及至
於士大夫之善又可知也觀其措意盖將攬天下之
英才提拂誘掖教載成就之耳夫馬一驂驥坂則價
十倍士一登龍門則聲烜赫足以高當時而名後世
矣嗚呼惜公逝矣而吾不及見之也
予讀杜詩云江漢思歸客乾坤一腐儒功業頻看鏡行
藏獨倚樓歎其含蓄如此及云虎氣必騰上龍身寧
久藏蛟龍得雲雨鵰鶚在秋天則又駭其奮迅也草
深迷市井地僻懶衣裳經心石鏡月到面雪山風愛
其清曠如此及云退朝花底散歸院柳邊迷君随丞
相後我住日華東則又怪其華豔也久客得無淚故
妻難及晨囊空恐羞澀留得一錢看嗟其窮愁如此
及云香霧雲鬟濕清輝玉臂寒笑時花近靨舞罷錦
纏頭則又疑其侈麗也至讀䜟歸龍鳳質威定虎狼
都風塵三尺劒社稷一戎衣則又見其發揚而蹈厲
矣五聖聫龍衮千官列鴈行聖圖天廣大宗祀日光
輝則又得其雄深而雅徤矣許身一何愚自比稷與
契雖乏諫諍姿恐君有遺失則又知其許國而愛君
也對食不能飱我心殊未諧人生無家别何以為烝
黎則知其傷時而憂民也未聞夏商衰中自誅褒妲
堂堂太宗業樹立甚宏達斯則隱惡揚善而春秋之
義耳廵非瑶水遠迹是雕墻後天王守太白竚立更
搔首斯則愛深思遠而詩人之旨耳至於上有蔚藍
天垂光抱瓊室風帆倚翠盖暮把東皇衣乃神&KR0726;之
致耶惟有摩尼珠可照濁水源欲問第一義回向心
地初乃佛乘之義耶嗚呼有能窺其一二者便可名
家況深造而具體者乎此予所以稚齒服膺華顛未
至也
韓退之作羅池廟碑迎饗送神詩盖出於離騷而晁旡
咎效之作楊府君碣系云范之山兮石如砥木蕭蕭
兮草靡靡侯愛我邦兮歸萬里山中人兮春復秋日
慘慘兮雲幽幽侯壯長兮所居游侯之來兮民喜風
飄帷兮雨霑几鼔淵淵兮舞侯戺紛進拜兮侯鄰里
侯不可見兮德可思侯行不來兮民心悲謂侯飲食
兮無去斯福爾之土兮以慰民之思予謂雜之韓文
中豈復可辨耶
度世古玄歌云始青之下月與日兩半銅斗合成一大
如彈丸黃如橘就中佳味甜如蜜出彼玉堂入金室
子若得之慎勿失退之樊宗師銘云惟古於詞必巳
出䧏而不能乃剽賊後皆指前公相襲從漢迄今用
一律寥寥久哉莫覺屬神徂聖伏道絶塞既極乃通
發紹述文從字順各有職有欲求之此其躅宋子京
唐姦臣贊云三宰嘯凶牝奪晨林甫將藩黃屋奔鬼
質敗謀興元蹙崔柳倒持李宗覆韓宋之文皆宗於
古然退之為之則有餘子京勉之則不足又施於史
詞似非所宜矣
高郵陸仲仁畫王右軍支道林許遠游三高圖以獻晁
以道以道命子題詩於後中有云已乘雲氣翳鳳麟
六百餘歲無斯民想像璧月何當親虎頭摩詰俱泯
淪誰其畫者陸仲仁遠紹乃祖高無倫以道歎曰後
世視陸生為何等人耶予觀高郵寺壁曹仁熙畫水
感事傷時呈以道舍人舍人先有題詠高不可及予
詩云曹生畫手信有神毫端風雨生奫沄波濤不合
來翻屋鮫鰐何須欲噬人湯湯此水勢方割陽侯欎
怒馮夷摶鼉擲鯨呿海岳驚霧塞雲昏光景薄開元
將軍愛驊騮拳竒滅没隘九州時危此物豈易得寫
此尚可銷人憂未有乃孫畫乃水逋客見之心欲死
雷奔電擊走中原魚怖龍愁寧忍視先生道眼高崑
崙聊將妙語破迷津中流險絶待舟楫四海浩蕩須
經綸我生甘作淮海客身脫垂涎頭雪白驚心未定
畏漰湍欲覓平波泛家宅此身端的老江湖雨笠煙
蓑是所圖他年但飽揚州米今日寧論甓社珠以道
覽之云此詩波瀾亦可駭矣因舉昔人云斯文可愛
可畏亦可妬也
詩以意為主又須篇中練句句中練字乃得工耳以氣
韻清高深眇者絶以格力雅徤雄豪者勝元輕白俗
郊寒島瘦皆其病也
篇章以含蓄天成為上破碎雕鎪為下如楊大年西崑
體非不佳也而弄斤操斧太甚所謂七日而混沌死
也以平夷恬淡為上怪險蹶趍為下如李長吉錦嚢
句非不竒也而牛鬼蛇神太甚所謂施諸廊廟則駭
矣
精麤不可不擇也不擇則龍蛇蛙蚓往往相雜矣
瑕瑜不可不知也不知則瓊杯玉斝且多玷缺矣
斯文盛於漢魏之前而衰於齊梁之後杜老云縦使王
揚操翰墨劣於漢魏近風騷又云竊攀屈宋宜方駕
恐與齊梁作後塵意謂是耳
退之作南海神廟碑序祀事之大神次之尊固巳讀之
令人生肅恭之心其述孔公嚴天子之命必躬必親
云遂陞舟風雨少弛雲駁隂觧日光穿漏又云省牲之
夕載陽載隂將事之夜天地開除月星明穊五鼔既
作牽牛正中公乃盛服以入即事又云牲肥酒香神
具醉飽百神祕怪怳惚畢出蜿蜿蜒蜒來饗飲食又
云祥飈送颿旗纛旄麾飛揚晻靄穹龜長魚踊躍後
先其造語用字一至如此不知何物為五臟何物為
心胸耶
又退之大理評事王適墓誌云聞金吾李將軍年少喜
士乃踵門告曰天下竒男子王適願見白事一見語
合意盧從史節度昭義軍張甚奴視法度士欲聞無
顧忌大語有以君平生告者即遣客鈎致君曰狂子
不足以共事立謝客仕至鳳翔判官不樂去王涯獨
孤郁欲薦不可病卒銘曰鼎也不可以柱車馬也不
可使守閭佩玉長裾不利走趨祗繫其逢不繫巧愚
不諧其須有銜不祛鑚石埋銘以列幽墟予歎曰斯
文中之虎耶晁旡咎為其季父沈丘縣令端中作誌
亦無甚行事但嗟其不遇而云詩文草隸則元和以
前勝士也黃庭堅見而歎曰永懷而善怨欎然類騷
黃未嘗以此許人也銘曰目賤耳貴藍田之璞以為
塊東家尚爾而況乃雄輩虎炳不玩以遠没身雜蓀
茝以為辭兮以慰夫離散之魂舉斯世而一人知兮
則吾不既以聞尚遺此後昆予曰斯文中之鳳耶不
然何魁䧺如彼而煥爛若是乎
金陵鳳凰臺在城之東南四顧江山下窺井邑古題詠
惟謫僊為絶倡其詩曰鳳凰臺上鳳凰游鳳去臺荒
江自流吳時花草埋幽徑晉代衣冠成古丘三山半
落青天外二水中分白鷺洲總為浮雲能蔽日長安
不見使人愁予游覽壁間刻宋齊丘詩與梁棟間懸
今人詩而乃無此篇予作絶句曰騎鯨僊伯巳凌波
奈爾三山二水何地老天荒成脉脉鳳凰臺上獨來
過
睢陽雙廟俗謂之五侯廟雙廟者為張許忠烈而始建
廟也五侯者南雷賈與同功皆受封爵亦作其像於
廊廡耳古今歌詠惟王荆公黃豫章為警策王詩云
就死得處所至今猶耿光此獨身如在誰令國不亡
黃詩云縦使賀蘭非長者未妨南八是男兒予官宋
城題詩云張許昭鴻烈南雷賈共靈無瑕雙白璧有
曜五華星懷哲音容在傷時涕淚零向來丹鳳闕淒
絶雨冥冥盖當是時金人始去城下之役故云耳又
絶句云漁陽突騎滿關東百戰孤城挫敵鋒唐室興
亡繫公等九原可作更誰從自以為無媿前人
劉禹錫作金陵詩云千尋鐡鎖沈江底一片降旗出石
頭當時號為絶倡又六朝中石頭城詩云山圍故國
週遭在潮打空城寂寞回白樂天讀之曰吾知後人
不復措筆矣其自矜云餘雖不及然亦不辜樂天之
賞耳
前人作詩未始和韻自唐白樂天與元微之為二浙觀
察往來置郵筒倡和始依韻而多至千言少或百數
十言篇章甚富其自耀云曹公謂劉玄德曰天下英
雄唯使君與操耳予於微之亦云豈詩人豪氣例愛
矜誇耶安知後世士有異論
陳叔易居陽翟澗上村號澗上丈人無仕宦意崇觀間
朝廷召之郡守勸駕不得已而起晁以道時致仕居
嵩山有詩云處士誰人為作牙盡携猨鶴到京華從
今鄰壑堪惆悵六六峯前只一家而叔愈過澗上丈
人陳恬故居詩云北山去巳遠南山去已近驅車兩
山間舉策聊一問昔有隠君子出處頗矛盾平生勇
且剛垂老畏而慎皆譏之也後靖康間以道亦起而
女弟四娘適唐氏者頗復誚其出焉
長松之名前世未有以道居嵩少叔易作詩求之云松
上花兮松下根食之年貌與松鄰君今旣是松間客
採送衰翁亦可人以道答云長松不經黃帝手小劚
漫翻嵩室雲縦有何堪寄夫子鼎頭寳氣自氤氲予
亦和之云暫隠嵩高六六峰未乘雲氣御飛龍自餐
白石求黃石更採長松寄赤松
東坡稱陶靖節詩云平疇交遠風良苗亦懷新非古之
耦耕植杖者不能識此語之妙也僕居中陶稼穡是
力夏秋之交稍旱得雨雨餘徐步清風獵獵禾黍競
秀濯塵埃而泛新綠乃悟淵明之善體物也
白樂天有西省北院新作小軒東通騎省與李常侍飲
詩東坡為中書舍人歎本省不得來往謂執政曰說
公應使簡要道通何必樹籬插棘盖謂此也大抵近
世為禁太密問人則疎晁以道書楊大年館直詩示
予曰嚴更初道争傳鼓下直朱門對掩關夜半不聞
宣室召水沈香斷漆書閒且云嘗宿閣下矣乃在司
馬門外使人恨生身之晚不得見太平之風也予因
和其詩云翰林歷歷侵華盖禁掖明明侍紫微自昔
詞臣最清切帝宸高拱借光輝
退之雙鳥詩或云謂佛老或云謂李杜東坡李太白贊
云天人幾何同一漚謫僊非謫乃其游揮斥八極隘
九州化為兩鳥鳴相酬一鳴一止三千秋開元有道
為少留縻之不可矧肯求乃知謂李杜也
珊瑚鈎詩話卷一
