堯峰文鈔别集類六(國朝)
提要
(臣)等謹案堯峰文鈔五十卷
國朝汪琬撰琬字苕文號鈍翁晩居堯峰因以
自號長洲人順治乙未進士由戶部主事陞
刑部郎中降補北城兵馬司指揮再陞戶部
主事康熙己未舉博學鴻詞授翰林院編修
初裒其文為鈍翁類藁六十二卷續稿五十
六卷晩年又手自刪汰定為此編其門人林
佶為手寫而刊之古文一脈自明代膚濫於
七子纖佻于三袁至啟禎而極敝
國初風氣還淳一時學者始復講唐宋以來之
矩矱而琬與寧都魏禧商邱侯方域稱為最
工宋犖嘗合刻其文以行世然禧學雜縱横
未歸于純粹方域體兼華藻稍涉于浮夸惟
琬學術既深軌轍復正其言大抵原本六經
與二家迥别其氣體疏通暢達頗近南宋諸
家蹊逕亦略不同廬陵南豐固未易言要之
接跡唐歸無媿色也琬性狷急動見人過交
遊罕善其終者又好詆訶見文章必摘其瑕
纇故恒不滿人亦恒不滿于人與王士禎為
同年後舉博學鴻詞時乃與士禎相忤其詩
有區區誓墓心豈為一懷祖句以王述比士
禎士禎載之於居易錄中又與閻若璩議禮
相詬若璩載之潛邱劄記中皆為世口實然
從來勢相軋者必其力相敵不相敵則弱者
不敢強者不屑不至於互相排擊否則必有
先敗者亦不能久相支拄士禎詞章名一世
不與他人角而所與角者惟趙執信及琬若
璩博洽亦名一世不與他人角而所與角者
惟顧炎武及琬則琬之文章學問可略見矣
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
