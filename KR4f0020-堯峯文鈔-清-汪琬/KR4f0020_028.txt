堯峯文鈔卷二十八翰林院編修汪琬撰
序五(共十一首)
徐圃臣集序
先是嘉興徐君圃臣以所著書介其宗人崧之命予為
序予老病惛忘忽忽不暇記憶也踰冄歲崧之督序甚
急且言圃臣家貧好學日夜杜門孜孜撰述不倦至謝
絶人事一切同里諸貴人俱不通往來而獨有慕於鈍
翁蓋崧之稱述云爾間嘗觀圃臣所次歷法視元郭守
敬及回回大西洋諸歷略相牴牾其論春秋春王正月
義尤大異於諸儒予甚竒之而稍駭焉圃臣其殆長於
數學者與顧予竊有疑也請以邵氏易數言之自子丑
二會開闢以訖於已其數凡六萬四千八百年而唐虞
適居午會一萬八百年之半則前此已踰七萬年矣此
七萬年中聖賢迭興所傳易卦圖夲草經而外他書若
三墳若八索若九丘悉皆湮没不存其存者惟堯舜以
來三千餘年諸書爾然而尚書僅有二十八篇周禮又
亡冬官儀禮散失尤多聖賢諸書猶不免於湮沒闕遺
况為吾儕者方欲憊精勞神孜孜窮日夜以事撰述而
動曰將為不朽計其果不朽乎自堯舜以訖於今其數
尚在午末自是而未而申而酉更當三萬三千餘年其
果能傳諸三萬三千年之久乎近世後生晩進喜於詆
譏前賢以博名高其能保三萬三千年之人果異於今
人乎果能盡讀吾書而深思吾意乎夫安知不大肆其
喙如今世者然也吾又何敢以藐焉易盡之身出其書
與三萬三千年之人角而資其口實哉予故喜為古文
詞者晩歲乃大悔之深憫圃臣之志類予往時而又疑
其失計也雖然圃臣既長於數學得毋布算算之逆揣
其書决當大行於三萬三千年之久故遂孜孜役精神
於此以求成一家言雖至垂老而猶不欲返與信如此
也則圃臣之計未為失而予言誠謬甚矣圃臣其何以
教我
王貽上詩集序
昔吳季子札聘魯魯人為之歌齊歎曰美哉泱泱大風
表東海者其太公乎而說者又謂齊音敖辟而驕志何
也予嘗誦齊詩自雞鳴已下凡十有一篇皆哀襄時之
詩為多詩疏以為哀公政衰荒滛怠慢齊人變風始作
然則所謂傲辟驕志者蓋謂變風也自太公以來四公
時之正風不傳久矣意者子札其猶及見且聞之與故
為咨嗟太息其美而思慕太公如此與孔子與子札同
時及其述詩而不錄齊之正風獨存雞鳴以下十有一
篇豈孔子所見不逮子札與予惑之舊矣予友王子貽
上世家濟南之新城新城故齊地也而貽上又工於詩
其人博雅好古習知六藝之文往在京師時數相往還
惜乎予不能舉此以問貽上以辨正其所惑也貽上之
詩緒密而思深間能自出新意縱横馳驟無所不可庶
幾盡破其所謂傲辟驕志之習以進於正風者與使今
世復有吳季子札宜何如為貽上咨嗟太息其美與抑
使貽上得生孔子之世孔子豈能盡刪其詩而不錄與
然則貽上之所造可知矣吳在孔子世為夷齒於於越
蠻荆之列故吳越荆楚之詩皆不入三百篇至魯成公
之七年始見於經自西漢以來然後吳之賢士大夫文
章功業遂卓然爭衡中國訖於今日號為文物之地古
今時勢不同類如此也以予之才學在吳人中為最陋
劣者然幸生子札之鄕雖不能為詩而猶能知貽上之
詩竊欲自附於子札之美齊風貽上其許我乎貽上之
歸也嘗乞予為其詩序而予不暇以為今者休沐無事
因道此以遺貽上且欲貽上為予辨正其所惑焉
王子底詩集序
子讀風雅諸詩未嘗不喟然而歎也以謂當成周之隆
諸士大夫彬彬然習於文學其能詩也固宜至於田夫
野叟婦人豎子知昏而質駑是皆不足與於詩矣而作
者不絶何也蓋先王之教人以詩也為之國史以采之
為之太師瞽矇以掌之為之舞蹈之節以形容之為之
鼗柷壎敔簫管琴瑟之噐以宣播之自國學而訖於家
塾自飲射而訖於祈年蜡臘莫不有詩故雖田野婦豎
之衆一有所得舉能歌之成韻而述之成文夫誠深入
乎其中日夜觀感激發而不自知其所以然也後世間
亦以詩取士而其所爭不過聲調所尚不過排偶固已
異於成周矣逮科舉之業既改而詩以益衰於是其才
且賢者亦嘗極精憊神以力求其工然取而觀之猶多
出於陵厲蹈襲之為而不暇進及乎古豈非所教不存
焉故耶然則士生其時苟能自名一家以庶幾風雅之
遺者可謂難矣嗟乎詩之為道自後世言之此特文藝
之一節耳故上不以此為教下不以此為習然而先王
之世往往采之國史掌之太師瞽矇薦之極於宗廟明
堂而莫或敢廢學者又從而尊之為經抑何視詩之重
如此與夫惟古之視詩甚重則以田野之衆而舉皆能
之後之視詩漸輕雖有士大夫之才且賢者所以求之
甚力而終於有不及此無他繫乎其教之者而已新城
王子子底與其弟貽上皆以能詩稱於京師可謂自名
一家以庶幾風雅之遺者也予嘗序貽上之詩以為能
變易齊風今觀子底所作尤幽閒澹肆極其性情之所
之而夷然一歸於正使子底力為之不止又安有不及
乎古者哉予蓋有感於世之輕視夫詩者故願與子底
兄弟共起而勉焉至於詩教之所以興則非予三人者
之所得與也子底盍姑俟之
灌園詩後序
李子武曾將謀灌園長水之上乃命其友文子與也為
之圖京師士大夫聞之遂各賦詩以咏其事武曾輯成
一卷而又命予為之序予惟古之君子欲進則進欲退
則退未有不浩然自得者也今之君子側身遲回於進
退之際恒皇皇焉不能自主者何也非其人為之其時
為之也古之君子力耕以為食力蠶以為衣俛仰身世
無求而皆給故當其不得志而退也畢其生可以無悶
今之君子仰無以養其親俛無以畜其妻子飢寒之患
廹於肌膚此其時與古異矣雖不得志其能遯世長往
浩然於寂寞無人之地哉吾以是知其難也今武曾北
游者逾年枯槁憔瘁不獲已思得數畆之園灌之其謀
則誠善矣在易履之訟曰素履往无咎象曰素履之往
獨行願也顧武曾所遇之時若此方且車轍馬蹏奔走
衣食之不暇豈暇獨行其願也哉考諸是圖有室廬之
華有花木水石之勝又有琴尊棋矢朋從往還之樂夫
必待是而後長往度非武曾所能辦也武曾在京師落
落寡合平時相親善者惟吾輩三數人耳若予則又浮
沉郎舍意不自適雖使具區區饘粥之資以稍慰安武
曾而猶未之能繼况欲勉出氣力以助成其所願乎予
幾不知為武曾謀矣姑徇其命予之意而告以斯言云
吳道賢詩小序
毘陵吳生善畫而能詩其畫山水宗北宋而五言詩則
出入中盛唐間既以其豪示予予告之曰鄧氏有言其
為人也多文雖有不曉畫者寡矣其為人也無文雖有
曉畫者寡矣予於是知詩道之通於畫也試以繪山水
者論之李思訓王摩詰猶詩之有正宗也荆浩關仝董
源李成猶李杜諸大家也范寬郭熙猶唐大歷以後諸
接武者也郭恕先米元章之流往往於繩墨之外自出
胷臆是為逸品其在韋柳之間乎唐詩之衰也自長慶
始北宋之畫之衰也自宣和始長慶之言詩也率皆巧
於命意工於措辭愈工愈巧以趨一時之風尚而詩於
是乎始變矣惟畫亦然予雖不知生之畫顧猶能知其
詩其立言也簡其託興也長澹泊雋永庶幾乎韋柳之
苖裔者也微逸品殆不足以命之今生去游甌粤方且
航劒津櫂武夷登慢亭壺公諸峯而訪古僊人之遺蹟
江山名物所以助生者多矣生之詩若畫其尚可量哉
予姑俟其歸也而叩之
綺里詩選序
陳后山有言詩欲其好則不能好子美之於詩竒常新
陳無不好者后山可謂知子美矣雖然天下之物無竒
而非常也無新而非陳也求新於新求竒於竒牛鬼蛇
神未足與言竒也裁雲鏤月未足與言新也采目前之
景而道其意中之所欲發極流俗所刊落以為陳者常
者一經子美出之而臭腐皆神竒平澹皆絢爛矣此其
所得固宜超然絶出於新竒之上者也而豈後人之欲
好者所能髣髴而頡頏哉虞升學詩始則兢兢持擇用
清新爾雅為宗近乃雄邁縱恣捭脱羈束一惟子美之
歸夫寧沾沾求好者比與吾故以此告之雖然學子美
有道方子美之獻賦而不遇也桮殘炙冷而不懟被褐
跨驢偃蹇公卿間而不悔及其流離頓踣裵回奔走於
東西川也采橡栗以代稻黍種萵苣摘蒼耳以當肥鱻
退與田夫野叟為伍而觴咏歗歌怡然自適雖有嚴鄭
公李梓州之屬為之主而不相夤緣附麗也惟其自守
如此故其發諸詩者才力氣魄老而彌健舉世推為大
家今虞升以盛年困於諸生居平雅負高氣絶不能從
俗俛仰由是才譽徧東南而所遇日窮生計亦日狼狽
舅氏侍郎公方負重望於
朝士大夫樂從虞升游者踵趾相錯也顧虞升杜門自
匿若恐以關說造請累其舅者其真子美之徒與使益
之年而更加學焉雖欲自諱其詩之好不可得也
計甫草中州集序
信乎詩文之以好游而益工也予友計子甫草來京師
出其中州所作書序記銘五七言襍詩若干篇予受而
讀之而為之三歎也蓋甫草自春徂秋徧游大河之南
北其車轍馬蹏之所及率皆明季時戰爭舊壘也故其
戈頭矢鏃隂燐遺骼往往襍出於頽垣野田荒煙蔓草
之中見之恒有蒼凉壯烈憤然不平之餘思則其為道
途逆旅諸作也宜其多彷徨而悽惻踰河涉洛遥望嵩
山少室蘇門之磛秀其間長林修竹飛瀑清湍緜亘而
不絶至於兔園鴈池銅臺紫陌之旁日落風號狐嗁而
鴟嘯雖欲問梁孝王之驕侈曹氏高氏之雄豪意氣而
𦕈乎遠矣則其為登臨懷古諸作也宜其多幽陗而深
長所遇賢士大夫與夫王孫貴胄下曁酒人俠客賣漿
屠沽之徒薶名而更姓者猶不失中原文物之遺焉幸
得追隨其步趨而相與上下往復其議論無不動心駭
魄可歌可涕則其為往來贈答宴飲别離諸作也宜其
多激昂沈鬱而出之以頓挫然則甫草所作之工蓋至
是而蔑以加矣昔太史公足蹟幾半天下而子美太白
亦嘗㩻䧢齊魯秦蜀荆湖之間故能出其所得名當時
而傳後世詩文之道雖古今人常不相及而要之以好
游而益工則固千載已來雄才傑士之所同也方予之
少也亦欲藉區區之翰墨與甫草相角逐及一旦繫官
於此無由為名山大川千里之游以壯其氣而開拓其
耳目於是學日益劣識日益卑而才華亦漸以凋落蓋
有媿於甫草多矣况敢遠望古人乎顧猶欲竭其固陋
為甫草序此而不辭者何哉夫亦以志吾媿也
湘中草序
天之生才將以有為也既已生之矣而又斬刈困折俾
為之而不底於成何也於是後之學者儻慌憤懣無所
呼籲不得已而設為天問天對無憀之辭反覆三致意
於其中然猶未獲其解遂有謂天人之際漠然若不相
涉者此柳子厚果蓏癰痔草木之說也及其甚也又有
謂天之於人往往愛不肖而忌才故其所培毓者恒在
妄庸無知之倫而其斬刈困折俾為之而不底於成者
則必歸於賢若智此孔孟所以皇皇而顔閔以下亦訖
於短命也蓋即莊周氏人之君子天之小人之說而又
加詭激焉雖其言未合於正然知其出於無憀不得已
者决也予友湯子卿謀自少以才見稱當前明之季其
年甫弱冠即用詩古文屈其輩行至於老師宿儒悉折
節下之而卿謀已不幸夭死矣夫使卿謀不死必能得
志取功名以自暴其畜積而振燿於一世即使志不得
功與名不偶而或僅享下中之壽鍵戶著書亦必能深
造精微卓卓然追逐古人於千載之上而顧何以不幸
如此也則所謂天者是已豈天之好惡喜怒果與物類
相反耶豈物之有才者果不可出其長以爭巧拙成敗
於天而勝之耶一何不免於忌才有如前說云云者也
予滋惑焉卿謀為徐子公肅外舅既版行其遺集而尤
子展成宋子既庭皆卿謀故人也復從而序之且命予
繼其後予素知卿謀之才者也其敢默然已乎
苑西集序
昔者興王之致治也莫不有左右心膂之臣仰備啟沃
而次之則以文章為黼黻治平之具如臯陶之𢋫歌於
虞周文公召康公尹吉甫之屬作風雅頌諸詩於成康
之世皆是也前明萬歷後士習益陋斯文寢以衰薾自
我
世祖定鼎以來文治聿興於是聲教所被作者不可勝
計時則若太倉吳祭酒偉業宛平王文貞公崇簡合肥
龔端毅公鼎孳以文學倡導於前然後鴻儒碩士望風
繼起訖於今
上在御益加網羅海内英雋彬彬蔚蔚鱗次麕集於
朝廷之上大之發為詔誥小之散為詩歌繪繡錯施韶
濩並作往往嫓美前古其間尤魁然傑出亟為
天子所廸簡而稱賞者則惟澹人先生一人而已先生噐識
温茂才思敏捷問學淹洽既足以結
主知慰輿望蓋十餘年於此當其入儤
禁廷也諸凡宫闕苑囿之壯麗天球琬琰内府之珍竒
法書名畫周彝漢鼎四庫之祕玩皆所饜聞而飫見及
其出扈警蹕也馳驅乎長楊羽獵之場翺翔乎宣曲廵
游之地東謁孔林南探禹穴至於平沙廣漠崇巖窮障
我
太祖
太宗發祥之址與夫金戈鐡騎百戰創業之區皆所跋
涉而導從於以恢拓其耳目而發越其撫時懷古慷慨
壯烈之思宏篇短章間見層出上應
御制下與士大夫更唱迭和宜乎其登作者之堂而獨
為
天子所亟賞也邇者請告杜門編次篋衍所弆十之一
二名曰苑西集離為十二卷以示琬豐而不失諸靡約
而不失諸促和平爾雅而絶不為鈎章棘句之習雍雍
乎有垂紳正笏臺閣氣象焉昔元遺山論金源之文以
為宇文吳蔡諸人非不可謂豪傑之士然皆宋儒之仕
於金者故大定明昌間文派斷自蔡正甫党竹谿趙閒
閒始琬論
本朝詩文亦然前所云若太倉若宛平合肥數公雖或
為文雄或為詩伯亦皆前明之遺老也後之學者而欲
求
清興五十年之間文章正傳非先生輩其誰歸琬之立
說如此以俟異時采詩者論定可也
使琉球錄序
使琉球錄若干卷中山沿革志又若干卷吾舟次奉使
時作也舟次在翰林既以
特簡出持使者節聲名播於屬國踰年返命
天子徵其沿道撰錄諸書遂繕此進
御亦既藏諸金匱石室矣及其請急歸里四方士大夫
索觀者甚夥舟次乃鋟之於梓而屬予序之予觀成周
之制行人使適四方則必述其山川形勢之要禮俗政
治與其語言風土物産之宜凡為五書以獻俾天子周
知天下之故諸如小史外史之所掌土訓誦訓之所道
皆是物也然考職方輿地自王畿訖於若鎮若藩其服
惟九則行人所記亦當不越九服之内未嘗有遠及海
外為象胥所不及知鞮鞻氏所不及與而能加意撰錄
如此書者也琉球自明初以來始奉正朔守職貢歲時
往返不絶既入
本朝不懈益虔顧後先為王人者往往跋涉狂波颶浪
之中魄悸神駭延歴旬時甫至其國神魄未定率皆苟
且從事不暇從容為書間有作者又多樂道怪竒承襲
譌謬直等於郢書燕說耳異時議禮之家載筆之臣猝
然有所尋訪而訖無以徵信雖道里土風猶不得附見
簡牘之末况其世次之大者乎舟次丰度之俊偉才識
之敏决文章議論之壯麗方為屬國所愛畏故有言必
以誠告有事必以實應宜其為此書也其搜輯也備其
据依也詳上之可作輶軒之指南次之可備史家之筆
削最下亦可為四方士大夫考異聞述荒怪之一助惜
乎周禮五書湮没不傳於後世以予度之殆未能遽勝
舟次之作也抑予聞皇皇者華之遣使臣也其詞雖繁
而大約命之諏謀詢度以上報天子今舟次之諏詢者
可謂至矣此書成而不愧王人之職矣
雄雉齋選集序
江都顧子書宣介薛生孝穆過予邱南出示所作詩三
百餘篇予雅聞顧子年雖少所交多名公鉅儒下筆言
語妙天下而於詩尤工讀之終卷見其在予宗人蛟門
比部齋中所唱酬者及其擬張文昌體祭蛟門者為之
掩卷喟然曰蛟門之視顧子其殆如韓退之之於孟東
野歐陽永叔之於梅聖俞乎昔退之為孟生詩也稱其
有咸池之音繼又欲低頭下拜以雲自比以龍比東野
冀其追逐於四方上下間而永叔稱聖俞亦然甚且推
為詩老而自以為不能望其惓惓慕好如此故當其會
合則以詩相遺言别則以詩相慰至於間闊之既久則
感時觸物又莫不以詩相問勞筆墨未燥流傳四方至
今存之集中為詩人所誦說若蛟門罷官以來閉戶養
疴之日多而宴集談笑之日寡至偕顧子唱和又加寡
焉逮其論詩也相與講貫討論磨礲淬厲者不深造古
人堂戶不止惜乎聚合無幾時而蛟門竟坐憂患愀然
失志以殁今而後顧子年力益壯學識益博材氣亦益
老著述方富當有數倍於此卷者顧蛟門則不及見矣
春之日秋之夕飲酒長吟欲和而能唱者誰與欲唱而
能和者又誰與得毋有感慨歔欷如所謂不復鼔琴者
乎此予所以歎也予自顧譾劣其習詩學也不專異時
所見不逮蛟門遠甚蛟門序顧子詩既以為恢竒奥衍
盤礴不羈而又推知其用意之深且廣遺言猶在識精
而論公與韓歐陽之稱孟梅無異顧子其可以自信矣
譾劣如予又何能别措一詞哉
堯峯文鈔卷二十八
