堯峯文鈔卷十八翰林院編修汪琬撰
誌銘八
誥封陳母張淑人墓誌銘
康熙十七年冬翰林院掌院學士子端陳先生將奔其
母張淑人之喪所司以聞
天子為之惻然
詔遣學士屯泰公喇沙里公勞問先生於喪次
賜以乳茶挏酒四器且宣
上諭曰爾廷敬宜勿過哀以致滅性恩意有加焉已而
復命
上又問先生動止容色如何兩學士具以對嗚呼休哉
此皆
君臣相與之異數考諸故事惟滿洲重臣始得之先生
漢人也其官又甫及三品顧獨蒙眷注優渥如此
本朝三十餘年未嘗有也於是先生擗踊號呼幾絶者
數矣及奉
上諭然後哭有常節積五六日然後能蒲伏踵宫傅大
學士高陽公之門乞銘淑人隧道之碑公既許諾顧又
屬琬誌其壙琬按張氏世居澤州之沁水淑人則故陜
西商雒道左參政諱之屏之孫威縣知縣諱洪翼之女
歸澤州陳氏則故贈儒林郎浙江道監察御史加贈通
議大夫詹事府詹事兼翰林院侍讀學士諱經濟之婦
今封通議大夫詹事府詹事兼侍讀學士昌期之配也
與詹事公相莊者四十餘年而殁凡積三封而始錫今
稱則皆用學士先生貴故也淑人自少聰穎為翁媪所
鍾愛威縣公嘗曰若男也我張氏其可復興乎教以四
子及通鑑列女傳諸書無不成誦且能知其解妣王孺
人又善理家其訓率淑人者尺寸具有程度淑人亦善
承翁媪意由是張氏諸宗黨無不賢淑人者以女公子
之貴來歸詹事公絶無纖介驕逸態一切烹飪縫紉諸
璅細必躬親之姑范太安人老而喜潔清非淑人饋食
則不甘性端靜笑語率不苟稍暇即出書於匵莊諷若
經生然素不信鬼神祈禱之事尼師巫姥尤距弗與往
來待内外大小疏近悉以禮其於庶出子愛之均一雖
家人初不覺其異母也先是順治初姜瓖以大同叛澤
州為賊所據賊素聞詹事公名數遣人誘致公公數裂
其書幣以惡言復之最後嬰賊怒趨衆圍公於所居之
中道莊堡公率堡中人力禦之是時淑人甫娩女即自
奮曰此非吾安寢時遂起具糗糧治酒灸佐詹事公拊
循堡中人人皆感激無異志一堡得賴以完淑人與有
力焉由是陳氏諸宗黨又無不賢淑人者淑人享年五
十有九以某年月日卒於家以某年月日卜葬於中道
莊東山之原子男八淑人出者六廷敬順治戊戌進士
累任翰林院掌院學士兼禮部侍郎充
經筵日講官起居注教習庶吉士廷繼恩拔貢生候補
國子監官出繼叔父後廷藎州學生早夭廷愫例監生
候選州同知廷扆歲貢生太原府府學訓導廷統歲貢
生候選知縣廷弼例監生廷翰州學生廷敬廷藎廷愫
廷統廷弼廷翰皆淑人出也女子子五淑人出者四適
諸生盧啓茂例監生候選州同知秦光先例監生王仁
堂候選州同知張中驥例監生楊健其適秦氏王氏張
氏楊氏者亦皆淑人出也孫男女七曾孫男一當學士
先生之幼也凡四子書悉淑人口授以熟及就外傅日
晡自塾中歸淑人必篝燈督課之與塾師不少異學士
既登侍從以儒學文章在
天子左右然淑人歲時必寓手書其訓戒尤嚴於詹事
公
天子器先生日久每稱先生厚重沈默可屬大事方有
意向用而惜其以喪去位咨嗟太息者移日用是勞問
不置先生述以告琬曰廷敬兢兢守官幸而得荷
上異恩微吾母教不及此言竟因拊胷而慟蓋淑人讀
書曉大義其賢比於古之列女故其教子之效卓然可
見而庶幾耀於無窮琬老矣無能為役然竊惟少為諸
生嘗受知於提學御史道莊公公即學士先生世父也
繼又從先生游有年其能悉淑人事行者宜莫琬若故
遂忘其不敏靦顔執筆以誌淑人且謹列
上諭於前俾先生稍紓其哀以無忘
天子休命而大慰淑人於地下倘亦淑人之志也夫乃
作銘曰
采蘩之敬葛覃之勤樛木之和鳲鳩之仁風詩所美萃
於淑人淑人如何以古律身豈惟律身曰忠與義用相
夫君亦勖其子為國良臣乃熾乃昌乃裕後昆幽堂有
石是刻銘文久而益章洵不可泯
敇封徐母劉孺人墓誌銘
孺人貴陽劉氏族大而代有顯人為前明威州知州諱
琯之女年十七歸於徐為四川右參議諱卿伯之婦廣
西左參政寧菴先生諱必遠之配享年七十有一距先
生殁踰四年矣又五年祔葬先生之兆是歲實康熙二
十五年某月日也子男四人長維江寧學生天次時成
例監生次時盛來安學生次時敏孫男女若干人於是
時成以琬故寧菴先生門下士也且嘗銘先生墓石故
復屬予銘孺人其言曰成等微孺人之教蔑由成立以
至今日也先是伯兄既夭或諷孺人為擇嗣計孺人駭
曰縱我不宜子側室有子亦何異汝乃遽為是言耶時
參政府君方挈孺人赴補翰林檢討孺人遂取側室兩
人以行未幾而孺人生成繼又兩庶母相次生盛及敏
然後孺人滋喜拊之均一雖家人見之不知其異母也
敏弟甫晬而生母遽亡孺人移置卧榻㫄省視周至飽
饑寒暖惟恐少不得所居嘗誡成兄弟曰若祖若父以
清白相詒若曹當謹守先訓讀書礪行庶幾慰若父地
下且免貽我憂至於彌留遺命諄屬者復如之以是成
兄弟自少訖長濟濟相友愛雖不敏不獲立取青紫以
示光寵幸而門庭肅清無子弟之過者唯孺人之教是
賴吾子可無一詞以章之乎琬曰唯唯成則又曰孺人
之來歸也大王母任太君與王父參議公王母楊太君
俱在堂無恙孺人早晩進旨甘候燥濕小有疾則扶掖
卧起手治湯液無不曲當兩太君意者兩太君皆曰新
婦善奉我其事王父亦然晩節嘗語成等曰兩太君遇
我厚至今諸婦逮事兩太君者惟我一人在耳言之輒
與淚俱吾外祖父母歸黔中罹於兵燹舉家殱焉孺人
每歲時追念未嘗不嗚咽涕零也其孝謹蓋如此御家
整而能容遇嬖媵有過必加掩覆或終歲不用笞責家
人子女孩稚者往往牽衣繞膝視孺人如母孺人亦數
出餅餌棗㮚飼之終日不厭性喜施予内外以緩急告
者恒斥簪珥以相賙恤其慈惠又如此素無鉛華甘脆
之好衣不兼綵食不重味尤勤於女工垂老矣猶親自
補綴以率諸婦妾事佛氏甚篤晨香夕燈不廢寒暑凡
茹蔬三十餘年其儉且勤又如此子其并為我述之以
闡諸幽琬又曰唯唯嗚呼世之為女子者雖有幽閒專
靜婉嬺之操然而步履不下堂梱言笑不出門屏非若
賢士大夫有勲名事蹟暴見於天下後世可以大書特
書者也乃若孺人行事以視二南所載葛覃小星采蘩
采蘋諸咏曾不少愧柰何使無聞焉且徐自參議公以
來種德藝善積之家而施之國者已載世矣孺人顧又
以賢行繼之而食報猶未竟然則子孫千億爾熾爾昌
徐氏之餘慶蓋未有艾也是宜銘銘曰
家門之榮章服之華賢哉孺人莫之矜夸有儀有則儼
然儒家令妻夀母既淑且嘉往從夫子永栖山阿宜爾
子姓秉笏垂緺越千百年澤厚流遐刻銘於石以詔無
涯
誥封薛母王宜人墓誌銘
宜人諱寧字子安姓王氏其家世故孟縣著姓為前明
處士諱某之女年十五歸於薛為
皇朝故資政大夫禮部左侍郎弘文院學士諱某之冢
婦今大理寺右寺副名某字大武之妻大武嘗官戶部
郎中故宜人得
賜今封最後從大武宦京師遇疾而殁享年五十有四
康熙十八年某月日也大武既遣其喪還詣予言曰將
葬願有銘予惟與大武偕舉進士稱同年者凡二十有
六年中間偕授戶曹稱同寮者三年雖出處暌合匪一
而垂老復得過從於此予交游漸以衰落惟大武遇之
如昔於相知為深銘宜人者當莫宜予遂序而歸之按
大武撰狀其述宜人平素大約謂勤儉以佽其夫孝謹
以奉其尊章觴豆腆潔以供其夫之賓客歲時問饋不
絶以睦其娣姒與薛之諸姑姊妹逮大武伯仲析箸宜
人則指所遺翕園一區曰此園不足灌所乎吾翁無他
厚産舍此非吾需也大武述之夫亦詳且具矣雖然是
猶未足槩宜人也方大武自曹郎入為吏科給事中賀
者填閭宜人不色喜及其被詿左遷即大武亦不免骯
髒不自聊之意而宜人顧獨安焉語大武曰歸耳諫職
誠不易稱君今而後釋重荷矣大武性微卞急又落落
負才氣不肯逆自摧折以合時俗宜人憂其如此必隨
事慰勉之且乘間數出苦語以相鐫戒訖晩歲不廢大
武聞宜人言亦未嘗不心屈也故其狀中具述宜人事
行既訖則又櫽括於篇末曰宜人於某名曰伉儷而實
有朋友之益焉然則宜人洵賢矣哉今夫女子之賢者
考之於經不過率其烹飪澣潄紡績補綴之恒以義豐
家以禮正内而已至於安窮而任達善世而諧衆在吾
黨猶或難之豈閨房婉娩者之及知哉觀宜人所以勸
勉大武者則宜人之賢又加於詩若禮之所謂賢也生
子男子三長宏聲次同聲皆縣學生次振聲子女子一
壻諸生禹卜年孫男女五卜地在縣之某鄉某原其葬
以某年月日銘曰
君子友之家人宜之宗親婣黨罔不儀之燦燦者翣轔
轔者輀達於幽宫宜人之棲其藏萬年不陊不夷欲知
宜人眎此銘詩
李母常孺人墓誌
李母常孺人故巡撫河南右副都御史諱某之女來適
李氏實内閣中書舍人諱某之婦諸生諱某之室而順
治戊戌科進士前推官念慈之母也孺人殁踰五十有
三年太公始殁是時孺人已前葬矣又踰七年念慈將
啟孺人壙與太公合命琬誌太公墓琬文既成不及詳
孺人事行念慈又以為請悉如所以請太公文者而其
詞加悲念慈曰吾母與吾父生同歲其月日稍先於吾
父享年僅十有九其殁也念慈纔生相去旬有四日耳
痛哉吾母以念慈之故免身得疾而遂致此也吾父傷
念慈不及見吾母賜以所遺手澤二俾藏篋衍中其一
為&KR0724;定小冊子若干葉其一為嬰兒襖一襲小冊率吾
母侍外王母疾時所錄其間記症候之進退藥物之加
減無不悉具字畫端楷清勁得曹娥碑筆意兒襖則鍼
線整密䘳領熨貼以重華縀為之色正紅吾父指謂念
慈此冊故汝母手筆又手自&KR0724;定者也此襖亦汝母縫
紉豫為免身備者也汝見之如見汝母之音容笑語及
其為人之孝謹儉勤也念慈既泣受命不敢不視又不
忍細視也至今歲時享祀即出而陳之每一展輒哀號
幾絶痛哉自王公貴卿下至行路販負之人莫不有母
生事死哀莫不可以自盡獨念慈幼不得識母顔長不
得奉母養天乎天乎念慈何辜何罹荼毒若此極也吾
子不為之文何以稍慰念慈乎遂再拜且曰念慈嘗聞
諸先王母矣王母謂念慈汝母性聰慧知讀書作字尤
善女紅以女公子來我家初未嘗有驕惰色凡吾飲食
衣衽㫄及爨濯之事必躬執之不以委婢媪也吾有所
欲以屬汝母未嘗不愜吾意其來我家也最晩汝伯母
輩皆年長矣汝母不以貴介失長幼禮故先後中悉和
順相欽愛御臧獲寬嚴有法由是内外絶無間言王母
每言之必愀然移時念慈亦淚涔涔覆面蓋外王母亦
嘗云爾此吾母事行之槩也其他則外王母與王母不
及言吾父亦不言念慈俱不能知也按孺人卒於崇禎
某年月日葬於某年月日又以某年月日合太公柩而
祔焉琬竊感念慈悲母之詞距母殁殆六十年矣顧愈
久而愈不衰故復誌之使刻寘壙中其繼扈孺人亦賢
念慈幼時賴其拊育訓誨甚至并附誌於後云
顧母何孺人墓誌銘
吾邑顧公君升之改葬也其長君開林既乞涇陽顧先
生為之誌若銘及祔其母何孺人則又介吾友盧子定
三命予誌而銘之予惟涇陽先生在前明素有譽望家
居則以文章為耆㝛官中朝則以氣節為黨魁凡所撰
述皆名當時而垂後世故能為顧公重若予則淺學鄙
儒自分見棄於鄉曲有日矣顧欲使操筆附涇陽之後
得母靦然汗顔也與而定三猶督之不已於是手開林
所作行略讀而太息曰予何能為孺人重若孺人之行
則足以重予文矣當孺人之歸公公病疫將革羣醫投
藥不效孺人晝夜涕泣為焚香籲天願以身代疾遂有
瘳孺人亦無恙中外知者悉傳述以為異其後復與公
相莊者逾二十年然則孺人之迫而籲籲而應也其偶
然乎抑其誠足以動天而夙昔之孝敬果足以格幽冥
耶吾舉不能知也然嘗考之於詩矣彼葛覃之躬節儉
螽斯之宜男子采蘩之共祭祀樛木小星之不妬忌降
而訖於草蟲野有死麕之守禮自將類不出閨房女德
之常非有竒節高義震駭時俗孔子猶錄其章句以首
十五國風而為舉世勸况乎孺人之行卓卓可道如此
豈非聖人之所深嘉而極予者耶惜乎當世既無孔子
吳中士大夫亦未有表暴其事以見諸詩歌者而賢如
孺人則又不可以無傳也故詳述之以塞開林之請庶
幾予之文其得藉孺人以重與行略又稱孺人善持門
戶米鹽纖碎具有程法歲時周恤其嫠妹至老無怠也
此蓋他女子所難而在孺人則皆細行可略也顧公諱
世竣君升其字長洲歲貢生世系詳涇陽所作誌中孺
人祖一貫吳縣學生世所稱仁孝王少湖先生高弟也
考思佐妣楊氏子男二人長韡即開林長洲學生次芳
菁康熙丙午科舉人女五人壻某某孫男十一人孫女
八人曾孫男女三十人享年七十有五墓在陸墓之寥
字圩銘曰
金縢之册周書是載維臣於君為壇請代亦越女師以
事所天其誠感神與之偕全餘慶綿綿詒爾孫子濡染
詩書蟬聯奮起佳哉寢邱有柏有檟有楸有松同穴於
斯如金石之固以不騫崩
敕贈喬母潘孺人墓誌銘
予往以薦舉抵京師嘗介家舟次與寶應喬子石林定
交舟次落筆妙天下於人少所許可顧獨推服石林才
學不去口且謂石林之成名也實其母先孺人教之於
是石林亦介舟次屬予銘其母墓蓋距孺人之殁二十
餘年矣石林之言曰吾母姓潘氏先世有諱塤者以都
御史巡撫河南平青羊山賊有功載在前史其高祖也
吾外祖父諱叔暘雲南馬龍州知州母仲孺人吾母生
而穎異為父母所鍾愛外祖母雅好讀書故吾母亦好
書外祖母雅工五七字詩故吾母亦善詩先府君喪吾
前妣王孺人吾母年十九來歸即操家政既而府君以
御史官京師吾母方家居有同官來巡鹽者知府君之
不受賂遺也乃私餽白金二百兩於家吾母固辭曰金
至二百非交際恒禮也卒拒不受府君巡按浙江副都
御史陳乾陽以書屬薦貪吏府君不聽而遽劾之用是
觸乾陽怒及回道誣奏府君所薦非是得旨鐫職府君
索乾陽書將上諸朝吾母執不與報曰發人私書昔賢
所恥茶香酒熟待君偕隠久矣府君始大悅服明之亡
也吾母流涕累日作絶命詩四章置衣帶間闔戶自縊
為家人所覺故得免最後莱補諸生吾母忽忽不樂復
作詩一章略叙其所以教萊者以深有負於前四詩為
愧其通曉大節多類此吾母既好書遂能博知經史府
君晩隠柘溪之上杜門謝客坐卧一小樓吾母數舉古
人出處成敗以相質且以慰安府君府君喜曰汝真吾
益友此吾母之為婦道者然也前妣王孺人生吾兩兄
曰邁曰英又生吳氏長姊至吾母歸時兄姊皆長矣吾
母㛰男嫁女晝夜拮据鮮違禮者尤篤愛兩兄然待之
嚴甚兄嘗游飲至中夜吾母燒燭端坐讀書於堂中必
俟其歸然後寢既而兩兄寤訖不敢夜飲其督責萊益
嚴萊出或侵夜始還吾母怒必令長跪達旦蓋府君生
萊也晩故稍示寬假而吾母以為不當驕而縱之輒賦
戒子詩示意焉自是萊嚴吾母過於府君又視庶母所
生兩幼弟不異已出疾方革猶諄諄以屬萊與兩兄也
此吾母之為母道者然也予因以其言質諸舟次舟次
為石林同郡又嘗同硯席又有㛰姻之好其稱述孺人
與石林言悉合則孺人之賢信矣府君諱可聘天啟二
年進士累官河南道監察御史孺人封安人以子貴復
贈今稱卒於順治十有四年享年四十有九生子女各
一子即萊也字石林康熙六年進士今官翰林院編修
方為
天子所知駸駸貴顯未已女嫁劉士壯孫男三崇烈太
學生崇讓歲貢生崇修女六長適進士劉國黻次適歲
貢生邱璋次許舟次子宸褒次許太學生朱經次許黃
之鈞次幼其王孺人及側出子女俱詳御史府君誌中
府君葬柘谿而孺人之墓在鄭府莊距柘谿凡二里銘
曰
詩三百篇孔子所采女子諸詩蓋莫善於衛之二姜顧
子猶喟其貞而入於變哀而近於傷也孰如孺人彤管
有煒賢婦賢母隃古列女厥封若堂棲魄於此敢作銘
詩永告來裔
李母顧孺人墓誌銘
李氏世居嘉興長水之上當勝國末有李曉令先生諱
應者以文章氣節著聞東南晩歲鬱鬱失意客死粤中
其配顧孺人躬拊諸子督以讀書修行晨夕不怠嘗述
先生語曰窮達命也但俾吾有子為通儒為善人足矣
否則雖錢萬緡爵三公非吾望也以故李氏諸子次第
嶷然成立伯曰繩遠字斯年仲曰良年字武曾叔曰符
字分虎率皆器識雄邁論議卓犖所學則迆演淹貫悉
達於用為詩賦古文高筆雅韻可歌可誦間出新拔句
輒絶去晩近窶陋畦徑同縣曹侍郎秋岳雅推轂後輩
極口首稱之浙東西呼為三李遠近交游知三李者未
嘗不歸重孺人之善教其㛰姻宗黨知孺人者又未嘗
不推服三李之善承其母教也武曾北游京師舉朝士
大夫熟習其氏名而予尤與之相得文譽籍籍在人耳
目間最後應博學宏詞舉諸儒並集
闕下是時武曾學益高聲價益大噪凡名卿巨公悉爭
先延致求識武曾面私屈指揣摩以為必李生也當首
是選者語聞諸儒則譁應曰然既而竟中忌者襆被出
國門矣衆遂搤&KR1266;攢額代為武曾懊惜及武曾歸省孺
人於家孺人安之再述先生前語從容曰古人有言吾
期汝以志養非禄養也母子間怡然慰勞絶不以屈抑
見於色辭嗟乎在孺人母子則得之矣如國家失才賢
何如當路者以人事君之道何今遠距舉宏詞時且五
六年矣武曾尚浮沈諸生中斯年分虎亦如之誰之不
如而褐衣徒步相率旅食於四方也豈誠先生所云命
耶孺人顧氏考廣東左布政使元鏡妣吳淑人性警敏
識大體以女公子為翁姥所鍾愛遣嫁甚腆曉令先生
喜豪俠賓友襍沓造門供張贈遺費擿匳中物略罄孺
人不少愠亦不少顧恤也事君姑沈及少姑張盡得其
懽自先生之殁家事遂落一手搘拄門戶檢挍米鹽屏
當&KR0724;槖用以迎婦送女辛勤者凡若干年昆弟奉布政
公遺指分與孺人田二頃他産稱是笑曰吾嫁時所齎
安在此亦命耳奈何復以吾故減昆弟産卒不受少習
孝經毛詩小戴禮列女傳及唐人詩集背誦無失忘長
從布政公官署書牘㫄午輒代削荅草以進尤工於詩
與先生倡和甚夥既居先生喪悉取稾焚之曰吾不忍
憶和詩時也遂一意歸命佛乘稍作偈頌道所得而已
疾革不亂出簪珥衣襦徧給家人與訣曰吾期至矣康
熙二十一年某月日也享年六十有九諸子卜以明年
某月日合葬先生之墓子男五季曰震遠早夭又側出
幼子曰嗣遠女三婿曰祝翼銓曰諸生徐章曰鄭魯孫
男四女五曾孫男一同縣繆山人天士評孺人夫婦詩
曰先生遭喪亂其辭多憂憤感激而孺人每佐以達人
語不入兒女曹纖豓氣習惜乎其稾既焚予不及見也
銘曰
内則邈矣世無女師有儀有德孺人之思手瘃足瘏以
支坎坷孰慰其心有子克荷孺人在堂諸子羣趨教之
誨之遺澤父書孺人在室子則出游秉是懿訓譽問乃
遒維天之報視爾所積積既厚矣報未十一嗟爾後人
宜昌宜熾天久斯定盍姑俟之
堯峯文鈔卷十八
