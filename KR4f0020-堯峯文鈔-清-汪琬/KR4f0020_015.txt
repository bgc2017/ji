堯峯文鈔卷十五翰林院編修汪琬撰
誌銘五(共六首)
席舍人墓誌銘
予數游洞庭之東山自俞家舍抵薛家橋其道多圯每
新雨輙淖不可行諸往來者病之最後過其地則㫄規
以石中甃以甓者堅緻且袤數里矣問誰為之則曰席
舍人所築也時山中婦女無他業每空手坐食以為恒
最後織作聲殷然接衢巷問誰為之則又曰舍人募鄰
郡女工所教也問絮本及紡車織牀諸具安所取乎則
又曰舍人所給也予甚異焉問舍人為誰蓋諱啓圖字
文輿歲貢生候補内閣中書舍人未授官而卒山中人
雅重君故不字而爭以其官呼之云已予寓於嚴氏君
之諸孤皆嚴出也因知君事行頗詳及將葬君來儀嶺
之原復諸予徵銘予以是益悉君之為人按狀席氏避
唐末黃巢亂始居莫釐峯之陽曾祖洙祖端攀皆不仕
考本楨前明文華殿中書舍人擢太僕少卿贈其先兩
世如少卿官妣吳淑人而君之母則譚也君自幼喪母
鞠於適母吳事吳有至性吳疾病晝夜不離左右自草
青詞籲於神願以身代死先後四十九章至今其稾有
存者為人恬靜寡欲未嘗孜孜錢刀為俛拾仰取計惟
好行其德於鄉里凡宗族親故待君舉火者若而家待
君資其㛰嫁死喪者若而家山中細民苦貧祁寒則施
禇衣炎暑則施苧□病則予之藥不幸死而無以殮者
畀之棺無地以藏者又廣少卿先所置義塜至三十餘
畆以畀之坎埋歲值大歉則出粟周之多或千餘石少
亦不下數百石而又贖歸其子女之被鬻者收育其嬰
孺之棄遺於道者歲所費率逾數千金山中大姓類以
商旅纖嗇起家往往擁財自衞其尤豪者必華衣服盛
輿從以相夸炫而君自奉獨與寒素者埒室無姬媵篋
無玩好每積所入悉罄之於施予親黨患其異已或竊
議之君聞而不少顧惜久則合一山大小疏昵莫不頌
服焉然後知予前之見聞猶未足為君異也君好讀書
貯書累萬卷於是徧葺先賢嘉言懿行條晰部居共若
干卷名曰畜德錄晩歲病風痺者數年益鍵戶著此書
嘗題於書尾曰吾病瀕死惟以書未成為恨今幸少瘥
有不強力成書而敢自惰媮者没無以見先賢地下病
不能轉側至置書牀簀上俛睨之蓋其勤於問學如此
予故考君事行本末以為得之先賢者居多享年四十
有三卒之日宗族親故哭之曰今而後緩急將誰叩也
山中父老子弟哭之曰今而後凍餒患難將誰恤也嗚
呼若舍人者可謂有德有言之君子也已當病之未革
也先期謝遣醫藥語諸子曰吾之生也太歲在寅今歲
申也月又如之寅申相戰吾殆將不免既而果然達者
謂之知命卒於康熙十有九年某月日葬於二十有三
年某月日昔太史公謂淵深而魚生之山深而獸往之
人富而仁義附焉顧其所述蜀卓氏程氏宛孔氏之屬
其贏視君數倍而輕財好學不聞有似君者也以太史
公之文雄麗可喜故得遂傳於後世予自分筆力衰劣
弗稱其能永君之傳哉惜乎君之不遇太史公也然而
不可以不銘君娶嚴孺人生子男三長例監生候補國
子監典簿永劼次歲貢生候補内閣中書舍人永勛出
嗣世父後次諸生永渤女二長適諸生許霦次許鄭茂
鼎孫男七女二俱幼銘曰
古不朽者惟德與言後儒弗能澌滅忽焉君也獨否善
積慶延佐以著書日星昭然倚山面湖宰木森芊人亡
名存庶幾萬年
周文季墓誌銘
無錫周君文季諱炳文享年五十有四以康熙七年某
月日卒於家以十年某月日葬於軍鄣山先塋之次曾
大父某大父縣學生維新父鄉飲賓懷良皆有潛德配
倪孺人三子廷韓廷范廷楊三女壻王仁濟華僑蔣士
震孫男四曾孫男二君舉順治十一年鄉試與予同門
生而予回翔郎署過從甚稀君抵京師間一詣予飲往
往杯未闌燭未灺即上馬言别未嘗促膝握手相欵曲
談笑也故予之知君也淺逮予老且病鍵戶深山中故
交闊絶初不測君在亡廷范實來堯峯與相慰勞則曰
吾父墓木且拱吾母倪孺人亦相繼物故久矣問其學
則曰廢而輓彊矣問其資生之策則曰吾父不喜治生
遺汙萊若干畝已不足給糜粥矣因出其再從兄緘齋
先生所撰事狀示予然後得君之為人已廷范留山中
浹辰相與徵述君遺事然後益悉其詳予泫然流涕自
悔知君晩也乃襍取事狀中語并所述者書之曰君内
行醇備析屋不計多寡肥窳奉母方太孺人最恭自始
疾訖革搖手戒家人母令太孺人知將殮而目猶視太
孺人至哭而拊之乃瞑雅善地理之學先是父葬鄧尉
山有年君揣非吉壤謀欲遷葬諸昆弟難其事治命諭
諸子曰必遷之廷韓遂改卜軍鄣山及啓故竁則羣蟻
果蝕棺木幾盡矣是時君柩猶在堂當遷之夕家人聞
堂中嗚咽號泣咸以為君之靈也平居著長者譽好急
人之難鄉曲有憤爭者必詣君剖曲直交游親故以非
辜被陷者必向上官爭其冤上官見君持論忼爽發於
至誠亦俱信從之有同年生頗使酒難近方醉譁時聞
君罄欬聲輙肅然起嘗語人吾所敬事者□一縣惟周
筠心耳筠心蓋君别號也自少嗜讀書博覽彊記不專
資為舉子文也凡四試禮部不第歎曰得而不止是無
義也失而不止是無命也吾其如命何可以止矣遂考
授教職其後以他事詿誤亦竟不及選也家故雄於一
鄉暮年益中落賴倪孺人力持之孺人尤習儉勤至老
且篝燈操作不少休迎婦送女皆出自孺人遂以積勞
遘疾享年五十有五卒於十二年某月日距君殁五年
矣又十年與君合葬按周氏世譜相傳為吳偏將軍瑜
之後其&KR1131;無錫景雲鄉者自宋制置安撫使諱應者始
至今四百餘歲子姓猶環居是土土人因姓其涇周涇
云銘曰
才之充學之豐誰不如轗軻終命為之道則窮倚幽宮
氣鬱葱侍兩親有婦從筮言吉子孫逢
鄉飲賓徐府君墓誌銘
徐之先皆祖偃王又皆祖漢徵士穉而吾吳諸徐故多
仕宦家皆往往各自為族其譜牒絶不相通莫知其何
别也宋淳熙間有為常熟教諭者始家直塘鎮其後又
遷長洲之采雲鄉列居下塘是為下塘徐氏自明世宗
時迄今百六十年徐之以進士為大官者凡四人舉於
鄉者又數人餘或以貲或以諸生貢學宫遂出而仕宦
者相望也故其人視他徐尤豪凡貲産之饒室廬臺榭
園池之壯與夫輿服伎妾優伶之麗都悉冠於吳中四
方冠蓋日夜爭湊其門既入
本朝而徐氏驟衰子姓多以驕穉縱恣破其産略盡中
間能為怐恂篤行長者殆不過一二如府君是也君自
少喪父族人輕其孱弱輒搆訟傾之君家於是中落及
君為諸生頗強忍自力既而有子曰堂又能佐君幹理
其家故稍稍復起然君每安澹泊好善樂施親故有不
能㛰葬者必贍給之羣從有盜鬻先世義田者復率衆
捐槖中金贖以供歲祀由是徐之長幼俱服焉醇厚謙
謹蓋其天性族少年嘗有所恃乘醉以非禮侮君㫄坐
皆為憤恨君笑不校也中歲喪其配汪獨居二十餘年
㫄無侍媵蕭然自得晩尤潛心於釋典遂呼子堂傳其
家日惟晏坐諷習而已與予比屋而居予既老病杜門
而君亦簡出不數數見也歲時偶一相見言若不出口
者其在里中雖賤夫幼豎咸踆踆然與為禮稍聞讙競
聲輒趨避去里人推君長者年七十舉鄉飲賓衆悉以
為允其明年以病脾卒又明年堂將卜葬君於陽山祖
塋之次汪孺人先卒遂舉其柩合焉君諱綸字襄孫父
果達王父治安皆有隠德大王父有聲縣學生汪孺人
生男子一即堂也太學生女子三壻曰諸生施贇曰朱
楷曰江文模葬有日矣堂麻衣冠踵門言曰吾父於先
生為世戚且鄰比也知吾父者殆莫如先生兹墓石已
具而未有刻辭孤大懼無以顯揚而遂霣越其遺緒敢
惟先生也請予乃諾而銘之銘曰
予聞君祖考以來累世長者至君之身益以長者有聞
微獨徐氏所希覯也即吳中巨室以貴富顯名者多矣
而布衣恂恂卒莫踰於君維秦餘杭馬鬛巍然宜爾孫
曾餘慶之延如曰無徵視予銘言
金孝章墓誌銘
吾郡故多潔修好古獨行之君子近世如杜用嘉邢用
理沈啓南先生降而至於趙凡夫文彦可之屬率皆遺
榮弗仕或以詩文或以字畫或襍出醫卜卓然有名於
時其遺風餘韻至今猶傳述鄉士大夫之口自有明既
亡吳中好事者亦皆棄去巾服以隠者自命當其初流
離患難之中希風慕義儼然前代之逸民遺老也既而
天下蕩平苦其饑寒頓踣有能初終一節老且死牖下
不恨者蓋實無幾人若孝章金先生庶幾大易所謂樂
天知命者與先生諱俊明字孝章吳縣人少從其父宦
寧夏往來燕趙間馳騎游獵頗任俠自喜遼左多事諸
邊帥爭欲延入幕府先生意不屑也既歸里始折節讀
書受經於孝介朱先生之門朱先生數歎異之補縣學
生名隠隠起數試於鄉不見收最後復赴試以焦氏易
筮之得蠱之艮其繇辭云云先生愀然太息曰天豈欲
我高尚其事乎吾將從此逝矣遂不終試而歸歸即謝
諸生杜門以傭書自給是時明猶未亡也踰年流賊陷
北京又踰年
王師渡江吳人始深詫先生知幾云先生幼以善書著
聲吳中小楷師曹娥碑行草師聖教序悉有法度晩益
自名一家兼工詩古文辭四方士大夫聞先生名以書
若詩文來請者相次不絶里中窶人子手不持一錢亦
日夕踵門乞先生書先生欣然應之不少厭也以是三
吳碑版㫄及僧坊酒肆率多先生筆得之者爭相誇示
以為幸間喜畫樹石皆蕭疎有致其墨梅最工吳人尤
傳寶之先生既善書平居繕錄經籍祕本以訖交游文
槀凡數百種無不&KR1149;潢成帙庋置縢鐍惟謹予嘗走詣
先生老屋數間塵埃滿案與客清坐相對久之自起焚
香瀹茗稍出其書畫與所錄者娛客而已予嘗論之以
為先生非忘世者也既以遭逢不偶積其激昂竒偉之
材與夫輪囷結轖傲兀不平之氣訖於暮年而劖削未
盡不得已寓諸書畫間吳中後生晩進高談賞鑒者徒
推其書畫之工且欲求諸筆墨蹊徑之内俱未為知先
生也先生年七十徧乞常所往來者賦生輓詩引陶淵
明自祭文為況蓋其風流雅趣如此嘗有學使者慕先
生名欲招致之不可得因歎曰清真絶俗雖古之沉冥
不過也夀七十有四某年月日其孤葬先生長洲縣瓜
山之萬字圩以狀來乞銘按狀曾祖篪祖可大考永昌
官陜西寧夏衞經歴妣徐孺人娶浦氏先卒女二長貞
琬適吳江張某次貞琰適長洲方某男四長上震某科
武舉人今方為某官次侃次祜次預早卒孫男三先生
篤於孝友每居喪必手書孝經數百本以乞人撫愛仲
叔兩弟尤力晩而自號耿菴又嘗自書其堂額曰孺宜
以志之銘曰
於學則豐於德則崇不逮於用維時之窮庭有幽蘭先
生所藝篋有竒字先生所制潛光隠曜後人是詒後人
其昌斯石識之
江太一墓誌銘
休寧之江素號右族其先世蓋家於浮梁唐天復中有
主休寧簿者遂占藉焉是後子孫延衍散居休寧之郟
陽梅田二鄉而公則從梅田徙蘇者也諱五聲字太一
以鄉飲大賓諱茂時者為父鄉飲賓諱判者為大父昆
弟凡七人諸昆率以文學擅名仲氏又舉於鄉而大賓
獨竒公才特命之治鐡冶於蘇遂用冶鑄起其家其為
人任俠重然諾徧交四方賢士大夫凡士大夫至吳者
無不造門投謁公必盛供張酒肴筐篚具迎送之禮由
是得好客聲而予之族女方歸公冢孫為昏姻家故汪
氏亦無不交於公者公所居在吾吳西郭外比年以來
予徙居公里相距不數十武顧予宦游京師有年及其
歸也又以病杜門獨不及登公之堂而識其面然詢里
中人則襍然推曰此長者也公既殁免喪而公之諸子
始介其友俞子無殊數往還予家時時叙說公軼事益
知其果長者公性好施與尤厚於同族有貧而鬻女者
立捐貲贖出之且為之擇所歸有無行被陷於盜者族
人咸唾詈不齒也公顧憫而援之得脱其罪其人卒悔
悟不復為非或以緩急告即如所需以應久而負公不
償公遂毁契書如此者凡數人貲亦不下累千金公之
好行其德悉此類也平居嗜讀史書又喜購古鼎彝罍
洗次至官哥窰以下磁器若前代朱黑髤具之屬羅列
便坐左右每間於家政及賓客之務必入精舍焚香據
几或摩挲諸玩好或手史書一㢧且覽且諷翛然如在
世外非獨其人長者也蓋實有隠君子風焉享年六十
殁於康熙某年月日配程孺人先公十年卒子男五接
荷士騊皆國子生接芹吳縣學生士習蘇州府學生士
騋吳縣學生女六人其四皆配名族餘未行孫男十六
人承謨府學生承備承詩吳學生承倌承傚承侒承諴
吳學生承份承說之訓府學生承俅承度承祜承恩承
祐承偲女十三曾孫男四女三承謨即娶予族女者也
承諴之訓從其季父士騋今方游予門某年月日諸子
葬公某鄉某原以程孺人祔公既隠德弗曜而子若孫
類俱守公遺業恂恂謙謹足為保家之主且有讀書能
文章者其蕃其昌豈不在後之人乎於是無殊為之撰
狀予則誌而銘之曰
善之積也慶有餘公藴其善弗及攄詒子若孫詩與書
其興勃焉立可&KR1220;銘以䜟之語非虚
鄉飲賓席翁墓誌銘
子嘗兩過洞庭之東山其始至也以事趨謁席太翁仲
遠翁之季子婦予外妹也是時翁年七十餘矣長身飄
鬚衣冠甚偉其輩行既尊於予年齒且高顧具賓主禮
甚恭拱揖進退如少壯者酒次叙說山中諸佚事首末
纚纚可聽予心知其長者也别去十年而復至則翁已
殁其家將禫矣伯季兩君方各治一圃中間樹木蒼秀
亭榭潔雅又各於其㫄穿池蒔蔬備極幽人逸趣微但
保家之主庶幾能亢其宗者也然則翁之所詒遠矣翁
諱本久仲遠字也先世有仕唐至武衞將軍者始家東
山曾大父某大父某父樊瑞國學生以善封殖起家翁
少為青浦諸生所至偕諸名士日夜以問學相鏃礪故
其所得醇深而於應舉之文最工然數不利於場屋中
歲始自喟曰命也文其如命何盡屏棄所業翛然不以
名第介意數延故舊賦詩飲酒為樂竟用是老焉暇則
簾閣據几手繕寫諸大儒語錄至數十卷又嘗訓釋孝
經而尤研精覃思於易其論乾之九三曰乾乾者卦之
體惕若者卦之用潛躍見亢莫不須惕故九三不言龍
以其為人中之龍也怠心一萌龍德乃喪知進退存亡
而不失其正者將在惕若乎乃自號惕菴其為學根柢
如此予惟自明萬歷以來山中高貲者推許氏翁氏兩
姓為甲其人率以文雅相高喜結納四方賢士大夫非
僅纖嗇擁財自衞者也故凡春秋佳日遠近籃輿畫舫
爭集其門一時名卿士大夫如華亭董尚書玄宰陳徵
君仲醇嘉定李進士長蘅太倉張内翰天如儀部受
先之屬類推翁許為湖山主人一切管絃歌舞之娛牲
牢酒醴供張之盛所費殆將不貲絶無分毫顧惜雖古
諸侯所謂賓至如歸者弗是過也翁許衰而席氏遂興
予雖晩進幸而得一從游蓋有往者流風遺韻在焉逮
翁殁而山中承平故事邈然不可復覩矣古曰在昔昔
曰先民能無為之追嘅乎哉公雅性儉樸自奉無重綺
兼肉惟用以施予不倦當順治之初臨清賈店所有盡
亡於兵火而翁施予如故每念族女多嫠而貧者買田
若干𤱔歲計所入贍給之曰吾以勸貞節也元配姜賢
而無子嘗出匳中金為翁買兩妾及冡子甫生翁即擇
對庀妝具嫁遣之其最後買者侍翁彌年既嫁猶處子
也由是里黨翕然推服至於賑饑薶胔治道梁葺學舍
衆所夸說義舉者在翁視為固然雖更僕握算不能以
悉數也有司聞之遂延翁鄉飲邑人無老幼咸謂不忝
云享年八十娶姜氏享年六十側室沈氏善事其適且
嚴於御下與適姜並以賢著皆先翁卒子男子二曰士
琨曰士璵皆太學生候選州同知子女子三曰諸生嚴
某曰徐某曰諸生蔡某其壻也皆沈出孫男十孫女七
曾孫男十三曾孫女十一始翁壯歲猶未有丈夫子自
謂不宜子矣至是中外子姓將踰五伯指其在提抱者
弗論也歲時奉觴上夀綵衣朱舄交錯滿前有不能徧
認者洪範五福翁實兼之此長者之效也兩君免喪之
次年葬翁夫婦於卜家山新阡以沈孺人祔是為康熙
二十一年某月某日銘曰
積財匪艱積善為艱財久而傾善久則敦翁也善士又
益以學窺易微指乾三惕若菑之畬之厥惟播之我躬
之淑我後之詒環山面湖幽堂既考餘澤綿綿伐石是
詔
堯峯文鈔卷十五
