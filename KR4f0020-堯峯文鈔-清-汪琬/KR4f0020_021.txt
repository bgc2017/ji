堯峰文鈔卷二十一翰林院編修汪琬撰
行狀(共二首)
光禄大夫太子太保禮部尚書王公行狀
曾祖龍
皇贈光禄大夫太子太保禮部尚書
祖鏜
皇初贈通奉大夫内翰林國史院學士加一級再贈光
禄大夫太子太保禮部尚書
本生考爵明武德將軍錦衣衛正千戸
皇初贈通奉大夫内翰林國史院學士加一級再贈光
禄大夫太子太保禮部尚書本生適妣張氏生母焦氏
並贈一品夫人
考愛明中大夫陜西布政使司右布政使
皇初贈朝議大夫國子監祭酒再贈通奉大夫内翰林
國史院學士加一級三贈光禄大夫太子太保禮部尚
書妣張氏累贈一品夫人
本貫直隸順天府宛平縣年七十七歲狀
公諱崇簡字敬哉其先家河間府之任邱自公曾祖光
禄府君始來京師贅於晉故遂爲宛平縣人家譜散落
不知其族望所自始凡再傳而家始大錦衣府君性孝
友讀書知大義掌東厰太監陳矩賢之欲援府君爲理
刑力辭不就布政府君舉萬歷中進士初仕潞安府推
官以清節著一府人稱之曰王青天但飲潞安水耳自
後歴官皆有聲績殁而董文敏公其昌表其墓府君無
子錦衣府君生公甫晬即以予府君爲之子稍長善屬
文旁及詩歌古文辭皆優爲之相繼受知於國子監司
業張公鼐提學御史左公光斗二公素名知人每見公
文輙歎曰此公輔器也年二十六舉於鄉又十六年舉
進士知公者欲引之入翰林公方請假營焦夫人葬未
暇仕也而值流賊破京師遂挈其家播遷東南久之始
歸順治三年
世祖章皇帝慎簡文學之臣以儲後用公蒙首選即授
内翰林國史院庶吉士特免教習與諸詞臣一體辦事
與修明實錄尋除秘書院檢討歴侍讀遷國子監祭酒
入爲弘文院侍讀學士遷詹事府少詹事兼侍讀學士
如故以疾請告十二年刑部右侍郎戴公明說薦公可
大用吏部難之
世祖素知公遂越部議而起公於家其明年以原官兼
弘文院侍講學士遷國史院學士尋以
太宗皇帝配天
詔加一級進吏部右侍郎兼學士加級如故尋轉左不
數月遂拜禮部尚書又明年加太子太保公自爲諸生
即肆力於學日誦記數千言自經史諸子百氏無不貫
穿每考論古今治亂興廢之故輙慨然有志當世益務
爲經濟有用之術在弘文院
詔察明季殉難諸臣始末公即疏言在内如東閣大學
士范景文以下二十有三人在外如山西廵撫都御史
蔡懋德等五人咸以其身仗節死或父母兄弟婦子相
隨死或家人闔門大小俱死其忠烈相同宜並賜襃揚
以廣作忠之典䟽既上時論悉以爲允及在禮部感
上知遇益盡心於職掌會御史乞更定帝王廟祀典公
疏言廟剙自前明迄於
本朝曾經增定皆祀從來開剙帝王功業顯著者至於
守成令主概不及與中間如商之中宗高宗周之成王
康王其行事具見詩書漢之文帝史稱其節用愛民方
内安寧家給人足宋之仁宗恭儉仁恕明之孝宗亦與
仁宗相類憂勤惕厲終始不渝此七君者宜百世祀不
當以守成見格又言宋臣潘美不當在從祀列張浚三
命爲將凡三致敗一敗於富平則關陜遂陷再敗於淮
西則酈瓊叛命三敗於符離則中原遂不可復且劾李
綱殺曲端與岳飛議不合奏其積慮在於併兵雖爲南
渡名臣而初無灼然可見之功亦當罷其從祀
詔議祫祭禮公疏言宜奉
肇
興
景
顯四祖及
太祖南向
太宗東向又
詔議大享殿合祀禮疏言
本朝所封啟運山宜附中岳壇天柱隆業二山宜附北
岳壇如前明附祀例有建議請祀周公於孔子廟者公
獨以爲不然疏言周公制作前代比諸帝王今既配享
武王於廟禮數隆重若復祀諸文廟之中於體爲䙝非
尊崇之得也議者謂北岳恒山立廟曲陽非是公以先
儒言考之曰按曲陽有三地里志上曲陽屬常山郡在
恒山北谷下曲陽屬鉅鹿郡鼓聚少陽亭晉荀吳滅鼓
其處也今之曲陽既非鼓聚又不在北谷距恒山絶遠
遂䟽言宜從議者移祀渾源州爲便是時天下大定
朝野乂安
天子銳意剙興禮樂公既鉅儒問學淹洽爲
上所委任而又身居禮官之長一切制度沿革必皆援
古證今侃侃建白雖或
廷議紏紛亦皆俟公一言而决
上亦必從公言由是眷注日厚公有賢長子曰胥庭先生熙
先與公同爲學士至是亦以考績加禮部尚書父子後
先同列海内榮之以爲
國家異數王氏盛事晩近數百年以來所無有也顧
天子方嚮用公而公且以夙疾請告矣疏凡再上
優詔皆不許會
世祖皇帝奄棄羣臣公治
大行之喪及議今
天子登極禮儀日夜辦事左翼門疾大作又再䟽請解
任
上不得已予告公雖里居士論益翕然推之康熙三年
疾良已人咸望公復用或私相告語曰
天子且旦暮召公而公於是歲亦甫年六十有三動止
康寧如少壯者故事當赴補公竟不肯起遽以老乞致
仕自是迄公之殁凡十有五年終不復言出矣一時有
識無不爲公惋惜亦無不服公進退大節以爲仕宦者
所難公交游滿天下少時所親密者率多文章意氣之
士既躋貴顯猶汲引不少怠雖单門後進輩行闊絶每
到門投謁必相與握手欵曲凡被公禮遇者人人色喜
謂王先生親我也諸所奬借其後率皆成名性清慎不
苟於財嘗貸前明中貴人何某金百兩何死於盗公無
所歸金遂舍諸僧寺且設位爲文以告曰吾用資故人
冥福有同年生宋君某者寓赤金百兩白金千兩於公
其家不之知也宋君殁公促其子至如數與之金其子
大驚願以其半奉公爲夀公笑曰如是則與乾没有異
乎竟悉予之平居無聲色博奕之尚晩歲益嗜澹泊惟
潛心先儒義理之說以躬行心得爲主於諸儒論難不
強爲異同及其發之於文原原本本下筆輒數千言而
悉根柢乎六經其論詩風雅正變則謂論正變以體不
若論之以聲蓋體由聲而定也三代以上詩與樂出於
一古人以聲詩奏之樂是故詩之本在聲孔子删詩得
其聲則存不得其聲則不存或謂詩有正變聲何以有
正變不知宫商角徵羽正也變宫變徵皆變也後儒補
六笙詩又補肆夏詩皆未達乎聲之義者也論春王正月
則謂春秋之作孔子尊王之作也因魯史之文遵周代
之制概乎無可疑者使以夏時冠周月是倍王非尊王
也是故孔子所書春者即周之春所書正月即周之正
月也其說悉有禆於學者至其他碑銘之文尤見重當
世子若孫欲榮其父祖者往往數千里惟公之歸其辭
皆典核有則今翰林侍讀學士葉君方藹序公集曰色
黝然而光味冲然而長蓋實錄也間召賓從子姓與之
觴咏及媐遨山水間所賦詩清新整麗見者争傳頌之
有青箱堂詩十卷續詩十二卷文集十卷家譜年譜各
一卷襍著述若干卷以某年月日遘疾卒於正寢以某
年月日葬於西城關外坊畏吾村之西原配一品夫人
梁氏有賢行前公四十年殁詳具公所撰行狀中公之
葬也穿夫人墓而合焉子男六人長熙順治丁亥進士
累任經筵講官兵部尚書加三級梁夫人出即士大夫
所稱胥庭先生也次槱國子監典簿次然山西靈邱知
縣次照刑部江南司員外郎皆側室趙宜人出次燕候
補員外郎次默候補國子監正側室周氏出女子子六
人長適太倉州同知陳承吉次適丁亥進士福建按察
使張弘俊次許聘諸生朱持正夭次適辛丑進士行取
候補主事米漢雯皆梁夫人出次適諸生張弘佐趙宜
人出次適候補兵馬司指揮孫道林側室田氏出孫男
十人孫女十一人曾孫男一人於是胥庭先生衰絰踵
門以公之官階與其學術勲業當得
賜諡立傳不可不爲之狀以俟太史氏之采擇且藉是
乞銘於大人先生納諸幽竁登諸麗牲之碑以示來世
而垂於無窮遂述公治命屬狀於琬琬辱於公爲年家
子又嘗辱公悞稱其文又嘗與校公全集雖才識駑下
不足以窺公之深然竊願上附於知公者故敢攟摭公
家譜年譜及胥庭先生所述行略件繫如右
堯峯文鈔卷二十一
