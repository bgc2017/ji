堯峯文鈔卷四十五翰林院編修汪琬撰
今體詩二(共一百十二首)
贈劉吏部
門前軒騎寂無聞下直翛然坐夕曛竹竈煮泉風謖謖
墨池飄絮雪紛紛千年漢鼎瓜皮色百番唐箋魚子紋
除却焚香賦詩外可容好事訪楊雲
題武曾灌園圖五首
白柄長鑱手自攜露葵霜䪥滿秋畦時時小摘供親膳
也勝茅容庋半雞
雨過籬落土膏肥媆綠叢生隙地稀不用園官供菜把
渾家摘得滿筐歸
菜畦新熟歲將除老圃安間樂有餘擬配香秔須底物
一年佳味是冬葅
謝却東華輭土塵朅來江畔鬭間身閉門鋤菜英雄事
不信菰蘆有此人
經營擬作漢隂人笑汝家徒四壁貧何不具舟淞水上
秋風隨意採絲蓴
冬日偕友人即席分和杜子美秦州襍詩韻各
二首送董御史之任隴右(得莾莽萬重山東柯好崖谷二詩)
此地一分手㩻䧢坂谷間朔風吹隴水戍火散秦關直
道寧辭黜孤蹤不易還道旁風雪甚恐損逐臣顔
未盡一尊酒怱怱背㕍羣西征方絶塞北望祇浮雲羌
翟風煙别燕秦道路分好留封事草萬一
至尊聞(先是董以地震求言嘗上疏極論時政故云)
題獨鶴亭圖四首
倒檜枯杉侵澗壑小紅疎翠點柴荆獨來倚杖看山色
一朵蓮花潑眼明
擬共幽禽占白雲玉泉瑤草隔塵氛平生解笑天隨子
但養能言鴨一羣
月中松露墜無聲誰伴間吟冰夜清自是長身古君子
與君能締歲寒盟
華山山人不在山鶴聲凄切望君還青鞵布襪且歸去
對歗蒼松錦石間
題襍畫二首
碧花紅穗及秋晴無數寒蛬趯趯行借問爾曹緣㡳事
西風也作不平鳴
風吹黃葉影淒淒金井霜濃月漸西不見朝陽舊時鳳
夜闌惟有乳烏啼
汶上晤宗人交臣
相見忽驚喜相邀意更真須麋俱老大簿領各風塵魯
酒不辭薄吳歌寧厭頻盤飡兼語笑差慰倦游人
汶上入田氏園賞芍藥與同宗諸兄弟飲二首
塵中驅馬已十日急雨顛風不可當不信南來好天氣
徑容闌入藥欄旁
無數名花壓徑開暫攜濁酒為花來帽檐攲側觵船覆
始信吳儂爾許獃
題亡室袁宜人小像三首
露重霜濃蕙草枯夢中相見亦糢糊鏡臺脂合都無了
留得梁家舉案圖
宦情家計兩茫然白盡頭鬚劇可憐使汝今年猶健在
定應相勸賦歸田
春風一十一回新惟見丹青舊日真閒却從前畫眉手
教渠捉筆向何人
再題灌園圖冊二首
家鄰長水上隙地作平田紺甲和泥迸黃團繞架懸鋤
時新趁雨汲處蒨瀦泉若著山居稿先將蔬譜傳
陸種青松水種芹也須竹石兩三分小園位置麤能了
我便輕舟一詣君
東歸道中三首
鵯鵊聲中雨似絲昏昏鄉思苦難支楝花風起歸舟急
要趁黃魚上箸時
望見家山一抹青淡煙初日漾江汀先生纔了還鄉夢
已報輕颿過御亭
醉翻餘瀝浣征衣喜向風塵暫息機多少春明退朝客
十年曾有幾人歸
送北客二首
金陵店中美酒多南人北人共經過南人愛聽女兒曲
北人愛唱甘州歌
甘州一曲襍雲和下馬勸君雙叵羅歌聲未了弦聲絶
上馬催君北渡河
湖上竹枝詞二首
郎船繋在湖千樹逆風打頭那可開與即相望不相見
恰似湖中大小雷
湖中白浪如雪堆長年棙柁聲喧豗逆風打頭會儂意
吹得郎船却倒回
到京師再題曰緝暫次齋圖二首
點染煙嬴久擅場至今珍重貯巾箱笑君未辨雙荷葉
合付寧馨掣筆郎
棐几藤牀寄興賖每披横卷翫煙霞平生長物元無幾
配我徐熙落墨花(予橐中㩦有墨菊卷)
曰緝和予請告詩至因次韻荅之
謬忝朝参幾歲華漫推文賦麗雲霞(先生有海内文章之句故云)不
才悔起郎官草垂老羞攀杜曲花松菊尚存堪閉戶江
湖無恙且浮家應同摩詰空諸有示疾聊將衆眼遮
筠兒書來云料理草堂麤竞因借前韻賦此寄
之兼簡曰緝
矮屋頽垣了不華馮將曲折貯煙霞須扶醉日移來竹
急護分前接過花但剪蓬蒿開客徑莫驅鵝鴨入鄰家
歸來夢斷長安道輭土生塵一任遮
題小像三首
身在紛紛擾擾場暫歸來炷影前香老蠶作繭真難脱
嬴得霜髭爾許長
建禮門前輭土紅幾回聯騎蹋春風而今卸却朝衫後
同舍何人記此翁
久與支公結淨因分明偶見宰官身何時并寫痴兒女
都作無生話裏人
留詩奉送曰緝歸鄢陵三次前韻
一疏言歸達翠華(是時獵上方巡)翻然潄石飲流霞卷中書
繞江村屋門外山連嶽寺花枯坐却宜居士服清齋真
似太常家御亭北望遙相憶惆悵寒雲極目遮
齊河道中二首
行客踰修嶺居人傍古原棗林桑泊地土屋版橋村千
里戌煙斷五更䭾鐸讙白頭歸計切雨雪敢停轅
月黑鷄纔唱肩輿爾許忙悤悤酬旅飯細細檢行裝久
客諳長道衰年怯早霜淮[田耎]知不遠極目興飛揚
繆家集(時聞盗警)
獨樹欹沙岸疏簾向水涯輪蹄南北道煙火兩三家風
急塵難静天寒日易斜健兒方賣劍行旅莫咨嗟
將到滸墅有作
殘雪初融小艇輕喜聞乾鵲引雛聲宦游不耐羊腸惡
歸去寧煩馬角生(予欲歸已久諸士大夫莫之信故有此句)京國久淹身欲
暮家山初見眼差明倍消結習忘機事鷗鳥相逢莫漫
驚
抵家再次前韻
歸到柴門接歲華數聲鳥雀噪殘霞欄前迸土穿階藥
屋角横檐覆地花衰白不堪循短髮團圞何意見全家
里人若訊先生號只署頭銜是玉遮(先是予自號玉遮山人)
襍興六首(冇感即作語不詮次)
車聲日夜鬭轔轔染盡長安大道塵輸與繩牀籃轝穏
不知何苦作勞薪
一棹歸來未是遲正逢江上早春時柴門莫道都無事
酒熟花香恰要詩
東風吹雨浥輕塵又逼條桑嫁杏晨手把一鋤肩一笠
老來真作太平人
肺病經年強自持閒居風味欠人知鉥心擢腎俱難事
只役鶯花入小詩
芒鞵迮迮杖斑斑隨意山邨水郭間判却去官兼謝客
乘除偷得十分閒
誰家惡少語聲讙牢拄雙扉塞短垣老子元無君輩客
不須哆口恣瀾翻
咏懷二首
年年客路蘇門西何幸歸來守故栖文字只如木有癭
功名都是絮沾泥籬東照眼花千本壟土關心雨一犁
老去襟期如此足不須騎馬聽朝雞
海鷗遠逝鶴高翔從此麤將願力償已遣掃除新藥徑
别教檢點舊巾箱欲移小樹多芟竹恐碍前山短著牆
更有耗磨衰景處往來頻在贊公房
過西園
松路榛門接細岑水清石瘦却幽尋潛龍尚有為霖勢
倦鳥初無擇木心聊借閒身供歗傲略扶病腳試登臨
遠公儻置蓮花社不敢攅眉向法林
興福塘
檥棹春溪上尋幽歴數邨縱横芳草陌高下夕陽門社
後雞豚減花時薺麥緐野翁頭已白未識市塵讙
自雞窠嶺至天池
又踰前嶺去幽勝轉難窮灌木啼摶黍清池聚活東人
煙深竹裏樵徑綠蕪中吾欲歌招隠須營地一弓
雞窠嶺自嘲二首
蘿蔓每穿松腹出葛花都給石根生行吟纔到山湥處
已作吳牛望月聲
絶無驚兔與栖禽怪石崚崚亂瀑深仕宦險巇嘗未飽
更於此地試登臨
庭中綠萼梅始花二首是時春已半矣
雄蜂雌蝶不勝猜雪壓霜欺緩緩開本與春風相間闊
今年偏作杏花媒
黃鶯出谷燕差池猶有殘葩一兩枝煙柳露桃皆後進
偶然相值艷陽時
寄曰緝
女蠶初浴燕歸時乞得身閒校未遲花徑蓬門春晼晩
紙忩竹屋雨淒其病餘每倚過眉杖老去猶題漫興詩
似此風流相憶否一緘粗報故人知
遲曰緝至
叢竹初生笋緐花漸委苔故人敦宿諾倘命一舟來書
札能先報柴荆合暫開傳呼小兒女斟酌醱春醅
危坐
野蝶飛飛澗草香綠隂隙處射殘陽不妨危坐籠雙手
偷看營巢海燕忙
舟過鴨腳浜
柳外鶯雛弄好音暫牽畫舫入溪隂楝花欲放黃魚美
榖雨纔晴綠樹深才少不堪文字飲興酣那惜短長吟
麥秋時節須行樂已分功名付陸沉
偶買一舟賦此
收得膠膠擾擾身笭箐簔笠五湖濱羞為問舍求田計
擬作浮家汎宅人梅子雨過煙羃羃蘋花風起水鱗鱗
晩來檥棹村南北自鱠銀刀煮綠蓴
納凉二首
衡門兩版揜松風葵扇桃笙偃仰中就與劉孫相闊絶
不過令我不三公
科頭企腳向斜陽畦豆盆花細細香畫省才名抛擲盡
方能消受北窗涼
漫興
小徑疎籬苦未深蛙喧雀閙巧相侵絶無小小周防策
真有沾沾自喜心竹簟暑風攲枕卧柴門月色杖藜吟
平生識字嗟能幾可要侯芭載酒尋
游陽山襍咏四首
大石
土垣竄鼯鼠石像蒙荆刺欲覓聮句詩殘碑無隻字(有先)
(賢李貞伯與吳文定公聮句刻石為俗僧所毁)
龍湫
一泓何黝深遊人每動色所恐龍子驚風雷飛白日
晉柏
修柯不知年疑有鬼神守至今龍蟠處蒼文尚左紐
岳園(岳名岱字東伯嘉靖間隠居於此其園脩竹萬挺春時生笋甲吳下)
數易荒園主泉枯竹已花居人談舊事猶指隠君家
題佛印燒豬圖為子瞻解嘲二首
慙愧闍黎用意烹老饕差覺愜平生菜邊肉食真禪味
何似他時玉糁羹
任罨柴頭火候前坐中談笑各欣然也知不少鹽和醬
肯羡諸方五味禪
歲暮襍咏十二首
俠少場中氣最雄而今飄泊等秋蓬一雙種菜持螯手
懶拓藍田數石弓
瓦上新霜點點斑籬門落木接溪灣試擡頭向西南望
剛露支硎半角山
一兩柴車一釣輪往還多在五湖瀕平生骨相元寒乞
領取頭銜是散人
乞得殘骸歲月更藥罏茶竈鎮常清少年婚娶中年宦
一笑明明是隔生
紛紛好事屢回車繞徑蓬蒿數尺餘莫道杜門真左計
要將菜飯了殘書
叢叢蘭蕙方抽萼淡淡茶梅漸著花春色不隨年歲例
破寒先到野人家
柏葉麻稭繞戶新歷頭計日又逢春無才間郤毛錐子
賸寫桃符饟比鄰
朔吹將闌凍霧開春前風味亦悠哉韭芽菘甲參差發
蝦虎魨魚次苐來
里俗紛紛須餽歲官符續續要輸倉先生也探梅花信
恰與兒曹一例忙
老懶情懷病發蹤故應墐戶與支笻如何又被無生悞
賺入山僧保社中
燒燭初開守歲筵眼中兒女笑相牽乃翁不合時宜甚
猶撚殘鬚酢瓮邊
風流怕作噉名客文字羞為賣菜傭環海九州如許大
只愁無處著渠儂
予於苕華書屋後葺一小閤子居之
泥壁苫茅了悠然燕寢中夢應游螘穴幻似入鵝籠髤
几容雙肘苔除受半弓猶慙病居士丈室出神通
出游二首
紫萼黃英雨後滋先生行飯步遲遲盡拈花藥供詩料
何異兒曹鬭草時
芳菲照眼遽如許魚鳥親人亦自佳老子於此興不淺
急營桐帽雙椶鞵
支硎
正直采蘭辰停橈十字津岸花紛似繡隄草輭於茵瓦
狗泥車市湔帬障褎入相逢不相識隨意各嬉春(楊鐵崖有)
(嬉春詩)
春寒
鳩語太悤悤春寒入病翁透支梅子雨横卷柳條風遣
興詩猶作禁愁酒欲中客嘲多不計麤覺勝揚雄
病中示客二首
曲腳繩牀木養和終朝示病似維摩殺風景事君知否
剛到花時伏枕多
愛静每圖調急憤得閒兼學鍊形忙蓡苓一倒都捐却
免與庸醫試故方
卧起
細雨生寒恰及旬疏簾曲几病中身每游栩栩蘧蘧境
長學悠悠忽忽人小鳥窺檐疑熟識緐花委地似横陳
杜門善用平生短消受餘閒又一春
病後游慧慶寺二首
布榖交啼雨乍晴病身旋覺袷衣輕得間何處消清晝
惟向街南古寺行
寂寂精藍晝不開隔籬飛蝶鎮徘回酴醿芍藥悤悤了
猶有山丹侍我來
漫興二首
三月柴門氣味幽夕陽澹澹亂雲牧飛來社燕方泥屋
移得山花半結樓客到暫籠鉏菜手詩成微掉墊巾頭
唾壺談麈捐除盡免使人疑苐一流
十九年中歎數竒此身合與退休宜浮沉自慣東西陌
來往誰堪大小兒老作齊民差有術病看周易本非痴
縱令骨出霜髭茁也勝京塵扑馬時
花下招客二首
成團胡蝶繞芳菲籬落春湥客到稀但使故人能叩戶
不愁羅雀要驚飛
賴有名花取次開暫扶藤杖立蒼苔雖然不識揚雄字
也望門前好事來
仲夏即事
衣裁白紵扇裁紈又見黃梅雨候闌長日好懷惟得句
暮年上策是休官交頭瘦竹從容拄遮眼殘書約略看
塵世窮愁真細事不令輕易入眉端
暑睡甚美覺而咏之
北窗寂寂寄幽蹤黃鳥無聲綠樹濃已分新詩輕萬戶
更判美睡敵千鍾蒲葵越葛麤宜暑笛簟胡牀穏稱慵
自幸暮年諳此味故應忘却夕陽舂
有客
有客是羊求從容竟日留清羹嘗馬齒珍味剥雞頭小
飲聊相對玄言必互醻晩凉殊快意未可賦悲秋
雨中秋葵
候至苞齊&KR0008;寒多色漸深兼旬隂雨裏孤却向陽心
蝶
蜕出翩翩影鬚拳粉未勻直饒能速化也是夢中身
淵明
先生洵是無懷民藍輿往返潯江瀕不知黃菊有何好
但訝白社無此人雅琴寂寂每挂壁破瓢黯黯惟栖塵
風流如許不可作歎息南山山色春
讀宋人詩五首
䕫州句法杳難攀再見涪翁與後山留得紫微園寢在
更誰參透少陵關
唱得吳歈迥不同石湖别自擅宗風楊元果與齊名否
如此論量恐未公
詩印頻提教外傳入魔入佛總超然放翁已得眉山髓
不解誠齋學謫僊
後邨傲睨四靈間高與前賢隔一關若向中原竪旗鼓
堂堂端合讓遺山
一辦香歸玉局翁風流羡與少陵同平生不拾江西唾
枉被勾牽入社中
題捉筆圖小像二首
墨池清泚硯山蒼獨擁深衣倚隱囊牛螘任渠牀下鬭
先生只是著書忙
東塗西抹偶然閒得失妍媸等是間文冢不妨隨地築
讓他兒輩占名山
又題曳杖圖二首
不著深衣不裹巾衰年自要齒齊民蠶經未譜&KR0724;池了
棟固山邨置此身
不學長生與苦空一邱一壑偶然中丹青未必能神似
更著新詩寫病翁
堯峯文鈔卷四十五
