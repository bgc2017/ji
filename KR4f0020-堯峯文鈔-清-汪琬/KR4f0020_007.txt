堯峯文鈔卷七翰林院編修汪琬撰
經解六(共三十五首)
五服皆為衰說
斬齊大功小功緦麻五服之服通謂之衰雖弔服亦謂
之衰鄭玄云凡服上曰衰下曰裳又五服之衰一斬四
輯三山楊氏喪服圖衰裳之制五服皆同前有衰後有
負版左右有辟領惟子為父母用之旁親則否此先王
之禮然也蓋衰之為言摧也明孝子有哀摧之心也夫
哀摧之心凡在五服中者莫不有之奚獨孝子亦曰孝
子之於父母視旁親有加戚焉非謂旁親而遂可以不
哀摧也然則五服之服通謂之衰宜矣顧近世士大夫
自大功之喪而下舉無有服衰者皆非知禮者也按喪
服傳大功布衰裳牡麻絰無受或牡麻絰纓布帶有受
小功布衰裳澡麻帶絰或牡麻絰又記宗子孤為殤大
功衰小功衰皆三月又襍記功衰食菜果飲水漿無鹽
酪不能食食鹽酪可也此大功小功為衰之明驗也鄭
玄云緦麻布衰裳而麻絰帶又周禮王為三公六卿錫
衰為諸矦緦衰為大夫士疑衰此緦麻為衰之明驗也
自朱子家禮明集禮孝慈錄莫不仍之顧律令大功以
下言服不言衰非不為衰也省文也士大夫亦無有服
功衰緦衰者此近世薄於旁親而然夫豈先王之制與
喪服襍說五則
禫
禮間傳父母之喪期而小祥又期而大祥中月而禫鄭
玄謂二十五月大祥祭中猶間也大祥之後間一月禫
祭故主二十七月三年問父母之喪二十五月而畢又
檀弓祥而縞是月禫故王肅又謂祥禫共月鄭王皆本
於禮而二義不同其徒往往相難晉初用王肅義遂以
為制宋永初元年黃門侍郎王淮之上言王義惟晉朝
施用搢紳之士猶多遵鄭義宜順人情使朝野一體是
後遂皆以二十七月為斷矣按禮親喪外除兄弟之喪
内除杖期猶祥禫間月豈三年重服而不可用期喪為
準乎春秋文二年冬公子遂如齊納幣蓋僖公之喪至
是已二十六月矣而公羊氏譏其喪娶由此言之固當
從鄭義無疑先儒謂遵鄭者過禮而重情遵王者輕情
而反制斯乃孰為孝乎其說是也乂范淳父曰禫祭名
非服之色也今乃為之黲服三日然後祭此不經也按
禮禫而纖纖非禫字之義及觀漢文帝遺詔纖七日師
古曰纖者禫也則其誤已久矣說文禫字從示從覃除
服祭也釋名孝子之意澹然思慕益衰也
為妻禫
禮期之喪十一月而練十三月而祥十五月而禫此指
杖期而言故鄭玄謂父在為母也又禮為父母妻長子
禫又期終喪不食肉飲酒父在為母為妻又期居廬終
喪不御於内者父在為母為妻蓋妻喪皆與父在為母
同故先儒謂為妻亦十五月而禫也後世妻喪不禫則
已夷於旁期矣
心喪
戴德喪服變除曰天子諸矦之庶昆弟大夫之庶子為
其母大功哭泣飲食思慕猶三年賀循喪服要記凡降
服既降心喪如常月劉智謂小功以下不稅乃無心喪
又陳沈洙議元嘉立義心喪以二十五月為限惟王儉
古今集記終二十七月為王逡所難何佟之儀注亦用
二十五月無復心禫云云是則心禫可廢心喪不可廢
也宋服制凡如適孫祖在為祖母為人後者為其所生
父母之類皆許解官申心喪三年蓋猶遵用前代制也
自明以來此禮不行久矣當亦士大夫所宜講求者
閏月
春秋哀五年閏月葬齊景公公羊曰閏不書此何以書
喪以閏數喪曷為以閏數喪數略也糓梁曰不正其閏
也范寗謂閏月附月之餘日喪事不數公糓二義不同
白虎通三年之喪再期二十五月也禮有取於三故謂
之三年緣其漸三年之氣也三年之喪不以閏月數何
以言期也期者復其時也大功以下月數故以閏月除
晉宋之間喪遇閏月諸儒紛紛聚訟隋開皇初太常卿
牛弘奏三年及期喪不數閏大功以下數之以閏亡者
祥及忌皆以閏所附之月為正由是歴代以來遂為定
制又按春秋襄二十八年胡氏傳十有二月甲寅天王
崩乙未楚子昭卒相距四十日閏月之驗也然不以閏
書喪服不數閏也又蘇氏集解葬景公喪不數閏譏齊
以閏月葬也蓋皆從糓梁說公羊云云非是
變除
古人之於喪服也至纖至悉而於三年之喪尤加慎焉
是故三日而成服三月而葬則有受衰服葛絰至於小
祥則除首絰服練冠練衣黃裏縓緣繩屨無絇至於大
祥則除衰服斷杖服縞冠素紕麻衣白屨無絇蓋孝子
之哀以次而衰則其服亦以次而變有子既祥而絲屨
組纓則記者譏之以為蚤也唐開元禮練縞皆如儀而
受衰廢矣明集禮倣家禮行之益不能盡合乎古而小
祥祭前一日陳練服大祥陳禫服猶有禮之遺意焉又
按練衣鄭玄謂為中衣孔穎達謂此非正服也以承衰
而已温公書儀及家禮皆既練去負版辟領衰頗與禮
異其說未知何據
袒免辨
宋儒程子泰之嘗辨袒免謂免如字不當如鄭氏音問
予始愛其文久而考之禮經則程子所辨未合也程子
曰不應别立一冠名之為免予則曰布廣一尺從項交
頟而卻繞於紒是固不成其為冠也鄭氏亦未嘗以冠
名之也程子曰解除吉冠之謂免如免冠之免予則曰
此非禮經意也禮秃者不免謂其無紒可繞故不免也
又或問曰免者以何為也曰不冠者之所服也洵如經
言則不止於不冠而已如之何借免冠以為釋也程子
曰衰絰冠裳俱有其制而袒免則元無冠服故經莫得
而記予則曰經文有之矣程子未之詳也禮奔喪者自齊
衰以下入門左中庭北面哭盡哀免麻於序東是免用
麻也斬衰括髮以麻為母括髮以麻免而以布是免用
布也布與麻者免之制也其可謂之無其制與程子曰
禮男子冠而婦人笄男子免而婦人髽是冠與免對也
故得以免冠為免予則曰非也冠與笄對免與髽對者
也髽不止於除笄而免獨止於免冠乎左傳韓之戰秦
穆公獲晉矦穆姬登臺履薪使以免服衰絰逆則免之
有服審矣程子又釋喪小記曰父母皆應以麻括髮而
古禮母皆降父故減麻用布而特言免以明之予則曰
此又非也經文上言括髮而下言免則免與括髮不同
不可以合釋之也有免而括髮者焉母喪是也有免而
不括髮者焉屬及五世之喪是也程子復終言之曰予
疑鄭氏故著此以待博而不惑者折衷之予則曰甚矣
程子之好學也雖然鄭氏之距古遠矣程子與予之距
鄭氏也又益遠先儒之立言也雖不能無醇駁而其音
釋必有所師承未可遽以為疑也幸而程子尚有所待
故予得發其臆說如此予非博者也蓋能信經而不惑
者也
父卒未殯適孫為祖服辨
禮父在為祖期父卒為祖後者服斬此喪服傳之明文
也後儒若賀循徐廣之徒乃言父亡未殯而祖亡適孫
不敢服祖重謂父屍尚在不忍變於父在也愚竊以為
不然禮殯而後成服父既前卒則先成父服而後成祖
服當其成祖服之時父屍已殯矣夫何不敢服重之有
祖無適子而猥云不忍不忍於父而忍於其祖則父之
心能安父之目其能瞑耶為長子傳曰正體於上又乃
將所傳重也是父生存已許其子傳祖父之重矣及其
殁也適孫顧不敢申祖服然則主祖之喪者當誰屬乎
將遂無主乎抑别立支子而為之主也其於傳重之義
失之遠矣小記父母之喪偕先葬者不虞待後事襍記
有父之喪如未殁喪而母死其除父之喪也服其除服
卒事反喪服如三年之喪則既顈其練祥皆行由是言
之父卒尚不得以餘尊厭母安有適孫為祖而不敢服
重者哉然後知賀徐皆妄說也庾蔚之言賀循所記謂
大夫士又非也為祖後者自天子達士庶皆同則其服
不得有異
妾無服辨
儀禮貴妾緦而律文無之今之卿大夫宜何從予應之
曰從律何以知其宜從律也古今之制不同有從重服
而改輕服者有從輕服而改重服者有從有服而退為
無服者有從無服而進為有服者自唐以來損益儀禮
多矣而猶欲取久遠不可考之文以自附於好古乎荀
卿氏曰法後王是不可不深講也今之卿大夫不然舉
凡服其餘親莫不兢兢令甲而莫之敢越而獨於其妾
也則必秉周禮毋乃暱於所愛乎哉有難者曰母以子
貴非與曰非是之謂也諸侯娣姪媵之子得立則國人
從而尊其生母故存則書夫人歿則書薨書葬書小君
皆得視其適此春秋之例也然則妾之子而既貴矣天
子且許之貤封而家長可不為之制服乎曰天子自貴其
卿大夫之母家長自賤其妾律令之與勅也誥也是皆
出於天子固竝行不倍者也或又難曰律文得毋有闕
與曰國家辨妻妾之分嚴嫡庶之閑其防微而杜漸也
可謂深切著明矣而又何闕文之有且吾考諸儀禮則
曰大夫為貴妾緦考諸喪服小記則曰士妾有子而為
之緦儀禮不言士妾小記不言大夫妾而唐開元禮則
皆不為之制服宋司馬氏書儀朱子家禮與前明孝慈
錄亦概未之及也蓋妾之無服千餘年於此矣今使家
長之為大夫者為之服緦則衆子之為士者當如之所
生子為父後者亦當如之其父在者當為所生母大功
顧已之服其妾也則從儀禮緦而命衆子與所生子則
又從律文或齊衰杖期或斬衰三年是於古今之制胥
失之也嗟乎非天子不議禮若好古而不純乎古守今
而不純乎今是則自剏為禮也吾故曰不可不深講也
喪服或問二十四則
繼祖母
或問禮與律有繼母而無繼祖母之文然則繼祖母不
當服與曰非也言祖母則繼祖母統其中矣蓋繼祖母
與庶祖母有辨繼祖母之歿也祔於廟而庶祖母不祔
夫既祔於廟為之孫者方歲時饗祀之而可以無服乎
故曰言祖母則繼祖母統其中矣
庶祖母
或問庶祖母宜何服曰其袒免乎禮大夫以上為庶母
無服何庶祖母服之有然則律文服庶母期矣顧亦無
庶祖母服者何與曰䟽也無恩也是則為之袒免可也
夫之本生父母
或問禮為舅姑齊衰期故為本生舅姑大功今律文既
易期為三年斬矣而獨於夫本生如故其降等不太甚
與曰不然也兄弟之子服伯叔父母期則為人後者服
本生父母如之兄弟之子之婦服夫之諸父諸母大功
則夫為人後者服夫本生亦如之此固相準而制服者
也律文未嘗與禮異也何降等太甚之有
繼姑
或問禮無繼姑之服何也曰非無服也先儒謂子當以
父服為正父若服以為妻則子亦應服之此可類而推
也傳曰婦人既嫁從夫夫者婦之天也夫既以為母矣
婦其敢不以為姑乎然則從夫而服又何惑焉
舅妻
或問舅妻何以無服也曰由父而推之則有父族之服
由母而推之則有母族之服姑之夫不可以為父族舅
之妻與從母之夫不可以為母族者也禮絶族無施服
其此之謂與
庶母
或問均父妾也必有子然後為庶母何也曰父妾之男
吾謂之昆弟矣其女則吾謂之姊妹矣昆弟姊妹之母
猶吾母也故謂之庶母舍是則不得被此名也是以為
吾庶昆弟姊妹之母則服不為吾庶昆弟姊妹之母則
不服
繼父
或問律文繼父同居而兩有大功親者為之齊衰三月
借令一有大功以上親一無大功以上親則如之何曰
小記皆無主後同財而祭其祖禰為同居有主後為異
居䟽謂此子有子亦為異居也然則律文雖與禮不同
而其義即皆有主後者也或問果應服乎曰父不當繼
繼父亦不當同居而禮與律有同異居之别此服制之
變末世之不得已也亦為人子者之不得已也
前母之黨
或問先儒言前母之黨當為親而不言其服何以無服
也曰禮為其母之黨服則不為繼母之黨服宗無二統
外氏亦無二統前母之子不服後母之黨則後子不逮
事前母者亦如之也禮從服者所從亡則已前母既亡
如之何其有從服與
繼母之黨
或問繼母如母何以不服繼母之黨也曰鄭玄謂外氏
不可二也庾蔚之亦謂若服繼母之黨則亂於已母之
出故也禮慈母與繼母同喪服小記曰為慈母之父母
無服則其不服繼母之黨宜也嗟乎為人後者言若子
繼母言如母夫謂之如與若者蓋其父母之文同而情
則異者也故不得已而為繼母之黨服虞喜謂縱有十
繼母惟當服次其母者之黨此說殆近是矣
生母之黨
或問禮有庶子為其外祖父母從母舅之服而律文無
之何也曰古者諸侯卿大夫之妾出於買者少而為娣
姪媵者多若後世之為妾者皆庶姓也其父母兄弟姊
妹往往有不可考者律文不為之服蓋以賤故絀也然
則庶子之服其生母也今且與適母同矣夫使伸其私
於母而獨絀於母之黨毋乃稍失倫與曰非也小不可
加大卑不可陵尊賤不可干貴聖人之立制也姑以此
示適庶之閑焉此律文之微意也故庶子得為適母之
黨服而不得為生母之黨服鄉先生姚文毅公亦以無
服為善也
同母異父之昆弟
或問同母異父昆弟之服子游言大功子夏言齊衰而
唐開元禮降從小功三者不同然則宜何服曰律文無
服此宜從律者也禮同父母之昆弟期同父異母之昆
弟大功因母既嫁則與宗廟絶矣彼既自絶於宗廟則
其子之為父後者猶不為之制服顧可使同母異父夷
於同父異母之服乎禮繼母可以如母繼父不可以如
父故繼父不同居者無服而獨為異父者大功其失禮
意明矣子夏傳曰禽獸知母而不知父壄人曰父母何
算焉使同母異父而為之服此知母而不知父者也與
禽獸何以異與然則齊衰亦非子夏之言也記禮者之
臆說也
妻母
或問明孝慈錄注妻母之嫁者出者皆服緦然則果應
服乎曰否嫁母出母為父後者猶無服何有於妻母之
出且嫁者乎厚於妻母而薄於己之所生其非先王之
意也明矣律文無服是也
君
或問漢魏屬吏皆為州郡將服君與舊君之服而唐以
後無之何與曰漢魏之制州郡皆得自辟其屬雖服此
服可也後世一命以上無不請於天子受天子之爵食
天子之禄州郡不得而臣之也州郡既不得而臣之則
品秩崇卑雖異皆其比肩事主者而又何服焉
朋友
或問禮言朋友麻而律文無之何也曰吾聞之同門為
朋同志為友古之為朋友者其將與之交也則有始相
見之禮其既與之交也則有終身同道之恩蓋慎於初
而厚於繼也如此夫惟始慎之繼厚之故歿則哭於寢
門之外加麻三月今交道廢矣彼之憧憧往來者飲食
而已耳博奕笑語而已耳有善不相勉有過不相規此
則孔子謂之所知曾子謂之相識者也非朋友也而顧
欲為之加麻不已重乎夫朋友之服不在五服之内故
律文略之後之學者緣情義之淺深厚薄而加折衷焉
可也
師弟子
或問師弟子何以無服也曰昔者孔子之喪顔回也若
喪子而無服子貢請喪孔子若喪父而無服今之為師
為弟子者其視夫子子貢何如而遂相為服也先儒謂
師不立服不可立此說是也然則弔服加麻出入常絰
者非與曰昔者朱文公之喪黃文肅公為其師加麻制
如深衣用冠絰何文定公之喪王文憲公服深衣加帶
絰冠加絲許文定公薨蒲人王楫衰絰赴葬司賓者辭
曰門人衰禮與楫曰吾師也術藝之師與賓主之師與
吾猶懼乎報之無從耳由是言之後世有人師經師如
朱何許三先生者夫亦可以用此服矣
衰負版辟領
或問衰衣之有衰負版辟領也果獨為父母用之與曰
否經傳無明文鄭玄之注賈公彦之䟽亦然如曾孫為
曾祖父母也適孫祖在為祖母也為人後者為本生父
母也是皆難以旁親例者也其遂可不用衰負版辟領
與家禮之與儀禮圖說蓋各發明注䟽而猶各有所未
盡也吾故謂齊衰必當有二式
杖
或問禮無爵者非擔主不杖然則庶人居三年之喪亦
有不杖者與曰無之古人之居喪也哭踊無算水漿不
入口者三日既殯食粥朝一溢米暮一溢米如是則無
不病者故曰非擔主而杖為輔病也夫安得有不杖者
與今人之居喪也哭泣不哀飲食居處如故其違禮也
多矣而又逆億古人之不能病不亦悲夫
婦人衰
或問婦人可以不衰乎曰不可服以飾情情貌相配吉
凶相應故衰之為服所以表中誠也婦人者何獨不然
由是言之是雖旁親猶不可以不衰而況妻為夫妾為
家長女子子為父母乎
婦人杖
或問婦人可以不杖乎曰婦人之不杖也傳謂其不能
病故也假令哀毁而能病則聖人許之矣豈遂禁其以
杖即位乎然則傳也喪服小記也或言杖或言不杖者
蓋兩相發明也或又問婦人謂童女孔穎達之說亦可
信乎曰不然也婦之言服也服事其夫也非未嫁女子
之稱
改葬
或問禮改葬緦鄭玄謂三月除之而明集禮既葬釋服
何以不同也曰集禮釋緦服者謂釋其衰麻耳下文素
服云云則猶未敢即吉也是故吾從三月
過時而葬
或問過時而葬宜何服曰禮久而不葬者主喪者不除
夫久而不葬人子之過也其可以不衰絰乎哉又禮為
兄弟既除喪已及其葬也反服其服兄弟且爾而況於
人子乎是故吾吳人之葬其親也緩然其儀文猶必視
其初喪蓋不失禮之遺意者也
變除
或問古者既虞則服受衰既練則服練冠既祥則有大
祥之服其變除也匪一而近世俱不行何與曰練禫之
服明集禮會典有之品官與庶人皆同然而莫之行者
非令甲之䟽也此世俗不學之咎也
命赴
或問古之卿大夫之喪主人必命赴者然則吾吳人之
有赴也亦猶行古之道與曰否知生者弔知死者傷彼
不知生不知死而吾往赴之非禮也
喪主
或問喪必有主與曰禮喪有無後無無主然則孰為之
主曰惟冢子與其婦禮所謂主人主婦是也支子不在
列與曰雖在列而不敢主之也何為其不敢也曰非傳
重也曾子曰喪無二孤此之謂也親戚故舊亦可主與
曰可古者喪必赴赴必哭哭則必有弔者孔子之哭子
路也身為之主其哭伯高也使子貢為之主皆是也然
則父母之喪可使他人主之與曰不可禮父不主庶子
之喪夫不主妾之喪舅不主諸婦之喪妻之黨不主姑
姊妹之夫之喪吾未聞執親之喪而使他人主之者也
無主後則如之何曰有攝主禮大夫而無主後宗子為
士者可攝也宗子為士而無主後大夫可攝也何為其
使大夫攝曰公子有宗道焉非宗子而特起為大夫者
亦有宗道故也無宗子則又如之何曰無宗子是無族
也禮無族則前後家東西家主之無有則里尹主之是
攝主之變也然則今之吳人之有喪也或使同姓士大
夫護之赴告必厠名其間具殆古之攝主與曰是與攝
主不同護喪之名不見於經朱子家禮使子若弟知禮
者為之有喪事則必禀之前明集禮則兼用孫吾未聞士
大夫而執弟與子孫之役者也雖謂之非禮可也
儀禮說二則
父母之黨之服
先王之制禮也在父黨則父之昆弟為重而於父之姊
妹則恩殺矣故服諸父期而服姑姊妹大功在母黨則
母之姊妹為重而於母之昆弟則恩殺矣故服從母小
功而服舅緦先王所以分内外别男女而遠嫌疑者也
唐太宗顧加舅服使與姨母同太宗知禮孰不知禮
姑姪舅甥
凡父黨之尊者由父推之則皆父之屬也如世父叔父
從祖祖父是也至父之姊妹則不可謂之父矣不可謂
之父其可謂之母乎二者皆不可以命名故聖人更之
曰姑爾雅謂我姑者吾謂之姪蓋姑亦不敢以昆弟之
子為子也凡母黨之尊者由母推之則皆母之屬也如
從母是也至母之昆弟則不可謂之母矣不可謂之母
其可謂之父乎二者皆不可以命名故聖人更之曰舅
爾雅謂我舅者吾謂之甥蓋舅亦不敢以姊妹之子為
子也此先王制名之微意也
堯峯文鈔卷七
