堯峰文鈔卷四十四翰林院編修汪琬撰
今體詩一(共一百十二首)
送人南游
長路應難問君行况及秋不知葭菼外何處泊孤舟遠
樹連雲起殘潮漾月流可堪南去雁併作客中愁
王授玉讀書張園
羨爾幽栖地迢迢翠靄中山臨荼磨北路繞酒城東語
鳥千聲合飛泉一道通春來風日好登眺與誰同
題露筋廟
貞女今何處蕭條水殿扉朱顔空想像白鳥尚翻飛極
浦荷花豔虚庭竹翠稀應嗟楚臺上行雨獨忘歸
河神廟
前代遺靈在森然曳冕旒拜瞻紛估客歌舞襍巫優賽
雨來春社分風送曉舟文螭如可駕髣髴護安流
送吳處士二首
木落雁南飛秋深每憶歸那堪一尊酒重與故人違壄
戍連平楚江城閉夕暉綿綿往來道遥望欲霑衣
故鄉風物好及爾客歸時芳草蘭陵鎮丹楓太伯祠海
雲盤鶴影湖雨長蓴絲若問生涯事扁舟任所之
送再從姪處默
又向長安别淒然動客愁秋風吹遠道落日在孤舟雁
逐江烟下潮衝楚樹流何時更相見與續竹林游
重送處默三首
還家正及石湖秋蘋葉蔆花兩岸流我亦湖邊舊游客
欲將歸夢寄行舟
秋風倚櫂女墳湖好為秋孃過酒壚試問門前烏桕樹
夕陽猶似往年無
七月江南陰復晴儂家種秫近秋成但教釀事麤能了
我欲歸來荷鍤行
巴州歌二首再送陸知州
滕王亭子與雲齊千尺朱闌萬仞梯無那使君登眺處
滿檐山色杜鵑嗁
巴女燒畬劍水邊巴兒醉舞玉山前琴臺鈴閣清如水
簾外無人訟芋田
送人之越中任
祖帳酒初醒輕帆不暫停家山虎邱寺驛路鮚﨑亭曉
日江烟綠春風海嶠青行逢朋舊羨高第在通經
皇帝行幸歌二首
金殿初開鹵簿長詞臣扈從儼成行不知玉輦游何處
惟見旌旗出建章
天壇南望瑞烟多柳色陰陰接玉河芳草不生沙路淨
九重法駕日經過
寄贈吳門故人
遙羨風流顧愷之愛翻新曲覆殘棋家臨綠水長洲苑
人在青山短簿祠芳草漸逢歸燕後落花已過浴蠶時
一春不得陪游賞苦恨蹉跎滿鬢絲
同洪儀曹暨族兄湘鄉使君飲
望縣分符客清曹下直郎花辰催緩帶菜甲佐傳觴風
土近寒食山川鄰夕陽相看倍惆悵明發異行藏
調薛戶部大武
十載雕蟲稍擅名未曾縛絝學長征佗時若得登三事
但乞蕭郎作騎兵(薛嘲予云異日我如嚴鄭公汝當出我幕下故嘲之云云)
咏古二首
羽林千騎蹋輕塵狐兔初肥苑草春試問茂陵移病後
車前諫獵復何人
仗劔探丸意氣生五矦賓客太從横不知猶有張公子
日暮人間借姓名
送友人之楚
十載滯長安那堪旅騎單家貧輕久客世難悔微官夜
雨江聲急秋風蕙草寒尺書何處達遥望楚雲端
懷從叔川中
憶自滄江别秋風淚滿衣已嗟行路遠況復寄書稀雪
盡巴流急雲深棧樹微相思如杜宇長繞錦城飛
贈程五舍人二首
三年旅食厭風霜初掌絲綸直建章過嶺梅花鄉夢遠
翻階芍藥晝吟長承恩祗在金螭側賜對頻依玉几旁
故舊彈冠誰最切欲修書札報維揚(落句維揚指王揚州)
宫鶯高囀萬年枝才子為郎退食遲垂袖内家催應制
珥貂中監乞題詩月明寓直趨鸞掖日晩濡毫對鳳池
同作金門供奉客馮唐獨媿鬢如絲
送陳給事之任福建
掖垣風采百僚聞特領雄藩到海濆藤鳥竹雞唬
暮雨蕉花橘實映斜曛羽書競逐征南府芻粟遥供下
瀨軍但使閩江無戰伐漢廷先論轉輸勲
送蔣給事之任九江
暫辭封事賦南征騎吹讙闐按部行峯疊似屏圍楚塞
水流如帶繞湓城渚邊蘭杜縈離恨江上琵琶感宦情
最是庾樓宜夜月且停清歗一論兵
世祖章皇帝輓詩二首
已致昇平祚兼高孝治名彌留念
文母倉卒託阿衡
寢殿陳龍輴離宫徹翠旌猶傳辠已詔嗚咽走蒼生
南苑停調馬東邦罷貢鷹車書方正統弓劔忽遐升玉
几嗟空設鑾輿億舊乘蒼茫哀痛日大誓復金縢
送王六助教往山西程五舍人往山東是時齎
世祖諡詔出使也
手奉絲綸出薊邱煌煌幢節引雙騶
南郊共冊
天王諡
北闕分馳使者郵齊晉祇今稱大國
王人自昔冠諸侯深山父老如扶杖為報姬公佐委
裘
無題一首
故宫高與碧山齊無數垂楊接御隄玉輦不來花落盡
晾鷹臺上鳥空嗁
寄訊西山隱者
高士荷鉏處迢迢西澗中不知夜來雨藥苖生幾叢鳥
道挂斜照樵歌陵便風問君灌園下登眺復誰同
春夜望月
客居如空山風物澹欲絶返照既已收餘靄旋明滅泠
泠冰下泉了了松間雪相對寂無言禪心與初月
賦得宫人入道二首
翻因薄命愛長生羽氅雲冠再拜行曾被玉皇教按曲
忽隨金母學吹笙顔逢鍊液重疑豔身為持齋轉覺輕
從此幽栖如野鶴萬年枝上月空明
自乞天恩下玉墀宫中女伴鎮相思羞題紅葉傳塵世
願守丹罏事本師垂手只攜禳斗訣點唇初習步虛詞
此生無復昭陽㝱猶為君王夜祝釐
罷官後攜三女南歸三首
嬌女由來字蕙芳解牽衣袂學扶牀逢人也說還家好
菘菜青青橘子黃
紅蓼花殘稻穗低緯蕭笭箵滿村溪且隨漁父攜家去
一曲吳歌笠澤西
鶗鴂纔鳴雁又飛已抛艾綬製荷衣出門即是還山路
底事游人不肯歸
揚州懷古襍詩四首
水調歌殘翠黛消幾枝烟柳曳寒潮隋家何限傷心事
第一休過廿四橋
豔骨香魂怨月明荒村賸有玉鉤名春風吹遍青青草
直到雷塘不斷生
水殿花飛杜宇愁木蘭亭下咽寒流無人更唱安公子
紅蓼青蒲兩岸秋
瓊花摧折玉鉤荒后土夫人㝱雨長惟有田家逢社火
競吹笙笛迓韋郎
過江距廣陵三十里值暮雨
天隂生暝寒旅舍傷寂寞微雨江上來江村杏花落燕
歸柳塘社漁返瓜洲郭何處遠鐘聲孤舟宜早泊
曉發
舟人不知寒解纜陵清曙隠隠月墮水翻翻烏繞樹烟
連甓社生潮入蕪城去一任孤颿行沿流向何處
讀楊廉夫竹枝詞擬作四首
春雨春風太作顛桃花結子柳飛棉小娃十五猶愁思
那得吳孃不化烟
家住横塘倚畫樓望郎遥隔百花洲何時得作横塘水
滙入洲中一處流
兩兩吳娃結束同競呼畫舫趁東風白堤玄墓花如雪
春在蜂黃蝶粉中
虎邱寺西春水長郎船簫管出山塘勸郎莫上真孃墓
阿孃元是狹邪倡
由虎山橋入朱墓邨
新柳條垂着水齊畫船行傍虎山堤卷簾漸覺香風入
一路梅花到崦西
送許竹隠之任思州四首
斑馬錦障泥經行桂嶺西楓人逢雨長木客傍雲嗁土
俗三湘接山川百粤齊烏蠻迎皂蓋一一繞龍谿
一官何足問迢遰瘴江濱人習娵隅俗禽嗁格磔春金
蠶爭事蠱銅鼓共祈神為報諸君長于今漢法新
憶昔慈仁寺相逄盡酒狂故人推大令才子數高陽語
笑松壇瞑招攜柳陌長那堪回首處三載各蒼茫
客路荆榛滿長途雨雪滋當予去官日值爾遠行時芳
艸投書渚叢篁鼓瑟祠好從登眺處遥為寄相思
題藏佛寺
此寺何年構荒臺倚翠微花殘鹿女去松偃鶴雛飛香
積餘烟在禪燈舊熖稀祇應江色好水月共凝暉
虎疁寓廬四首(并序)
予自罷歸以家貧售故居於人寓身虎疁有破屋數間
荒徑一區比於僧寮逆旅其地蓋割張氏園居三之一
也未及葺治會左官北上時時懸念於懷舟中無事遂
為此咏傳之好事
竹徑
緐枝烟外綠新籜雨中斑恐有肩輿客柴扉晝不關
梅隖
寒梅欲吐香隂雨如相忌昨夜月明多疎籬花發未
菜畦
葉綠蟲生翳花黃蝶引羣西山晴氣爽抱瓮敢辭勤
豆架
涼飇繞架飛子老白花稀莫即除霜蔓寒蜩正脫衣
舟次有客攜蝯赴北予聞其聲誌感
孤蝯何自至入夜最淒然心逐巴江樹形羈楚客船遠
邨雲外火極浦雨中烟愁絶嗁聲急殘鐙不可眠
咏雀
賦質何微細卑栖自不辭引雛銜短穗趁侣上枯枝叢
薄寒烟静茅檐夕照遲此生堪止息未用徙天池
咏雁
念爾南飛志寧將燕雀同相呼葭菼外羣飽稻粱中天
闊頻趨暖秋高卻趁風羽毛非不健儻遇弋人弓
寄劉丈二首
水郭山邨處處春椶鞵藤杖自由身頻持般若經中偈
常作耆英社裏人
宰官何異在家僧遥念南邨舊日朋女嫁男婚都已了
好來對禮佛前燈
送人南還
垂楊綠未齊千里惜分攜雁去榆關北人歸笠澤西潮
平芳芷短颿落夕陽低到日逢修禊蘭亭續舊題
聞計孺子殤寄甫草二首
筆冢纍纍硯欲穿每將文字苦雕鐫著書也被天公惱
不使童烏與汝玄
帶草㑴階樹拂簷架中零落舊牙籖謝孃他日聮新句
更有何人唱撒鹽(甫草有女曾許予亡男蘅)
拈花頌呈聖禪師二首
默然相向寶蓮臺觸處天花爛漫開翻怪世尊多事極
無端拈出一枝來
饒伊拈出總無干平地戈矛起禍端畢竟瞿曇元未徹
至今箇箇被顢頇
送聖禪師遊五臺二首
翻然如野鶴矯首忽西行花雨諸峯暝松風六月清往
來非有相登眺不論程欲識文殊境微茫磬一聲
見說心無繫悠悠道路間雲歸獅子窟日落雁門關洗
盋承飛瀑尋鐘蹋亂山宰官方惜别杖履幾時還
計甫草至寓齋二首
門巷何蕭索惟君步履頻青雲幾故舊白首尚風塵身
受才名誤文從患難真耦耕知未遂相顧倍傷神
聽話頻年况悽然淚不禁歲荒生事儉世難客愁深孝
友安時命文章損道心五矦空好士歎息少知音
和李退翁侍郎讀水經注憶洞庭之作用原韻
曾持使節遠揚舲落木層波共杳冥澤畔有人哀郢客
雲中何處降湘靈雨過斑竹千叢綠潮落芳蘭兩岸青
回首舊遊今阻絶不堪寂寞對遺經
漫興
几是烏皮杖是藤十年身計百無能飄零已作風中顆
痴鈍真如凍後蠅愛著龐家居士服擬參慈氏法王鐙
回思少日空豪俊紲犬呼鷹上五陵
贈南員外家歌兒二首(員外渭南人)
聞道秦箏最有名秦兒玉雪可憐生自從偷得江南曲
不愛伊涼隊裏聲
洞簫一曲共關情白髮吳儂感慨生記得虎邱明月夜
劍池側畔按歌聲
出西便門至豐臺
東風又見一回新偶趁鶯聲上輭輪芳艸綠于南浦水
桃花紅似去年人幾家籬落雞催午十畆陂塘燕蹴塵
檀板金尊隨地好不須料理欲歸身
送周提學
白頭郎吏出燕京遥指青徐擁幰行池面雨過芹菜長
壇前春暖杏花明濟南自昔多名士魯國何人似兩生
早晩東封須頌記看君起草候霓旌
章含可畫冊四首
孤塔峙斜陽遥邨隠芳樹彷彿石湖秋支笻茶磨嶼
繫艇菰蘆中漁父𦕈何在任爾行人呼得魚亦不賣
斑竹繞層岡紫蘭被芳渚寂寞黃陵間無人弔堯女
門外槿籬斜東風吹柳花微聞漉春酒好是隱君家
離宫怨二首
深鎖宫門歲月遥玉顔狼籍黛㾗消如何輦路垂楊柳
猶向東風鬭舞腰
經年無復翠華來歌譜雖存已倦開學得霓裳渾忘却
鈿箏斑管兩塵埃
漫興三首
褦襶叩門何可耐嗁號繞戶若為聽眼前俗物敗人意
拄頰且望西山青
纍纍簿書堆滿案紛紛胥史立盈前痴兒不了公家事
但乞旬休企腳眠
東華塵土浩濛濛願借糟邱慰旅窮勸汝莫搥車壁歎
一杯濁酒勝三公
夜坐襍感二首
蕭蕭夜雨打忩時酒冷香殘夢覺遲往日風流都減盡
只慙猶未遣楊枝
十載郎潛事業非夢中猶戀舊漁磯銅駝陌上秋風起
不為鱸魚也合歸
送錢武子南還二首
桃花時節綠波長便逐輕舠返故鄕次第江南風物好
鮆魚出水笋捎牆
華亭谷中好山水上策無如荷耒耕不然檥却吳淞棹
網鱖撈蝦餞此生
河亭五首(公勇招客與貽上周量子端同賦孟夏前三日也)
綠波如縠柳如絲取次鶯殘燕乳時怪底老夫心事惡
當筵催賦遣春詩
一路輕隂護酒家酒旗低亞曲中花不知門外何年少
柘彈斑騅問狹邪
下馬來傾白玉壺醉中容吐錦茵無主人大是丹青手
乞取旗亭賭酒圖(公勇故善畫)
一曲新歌阿鵲鹽折花都作酒籌拈柳條無賴知儂意
也挽春雲宿畫檐(是口天隂不雨)
去年郊園折紅藥今年河亭攀綠楊歲歲春風相觸撥
老夫那減少年狂
題王十一畫册二首
數點彤雲向晩收梅花和月蘸寒流深山風味佳如許
合付蘭橈與竹兜
間臨承旨筆端春吳下風流最可人大似鷗波亭子外
柳花漠漠水粼粼
題鄢陵梁曰緝江邨讀書圖四首
約取春江入畫圖亂紅殘絮擁菰蒲鄢陵野色平於掌
也有江南此景無
門前花發柳毿毿若箇能停載酒驂晢次齋中無一事
焚香親挍貝多函(曰緝博通佛經)
一自吳儂别釣磯久將痴骨裹朝衣妒他花鴨春江上
日啑芹花自在飛
衆鮆吹波上綠蘋恰逄三月石湖春期君共蕩雙蘭槳
茶磨山前結比鄰
再閱江邨圖不勝歸與之感得詩二首
綠暗紅蔫邨路長如聞杏粥麥餳香今年又負歸耕約
却為丹青憶草堂
浩渺滄波&KR1171;翠微漁菴樵隖兩依稀先生尚念江南樂
那得吳儂不夢歸
題與也畫二首
蛛絲煤尾比琳瑯待詔丹青少抗行今見耳孫揮綵筆
風流回憶玉蘭堂
君家道韞擅才華愛寫徐郎沒骨花曾向兒時窺指訣
筆端桃萼一枝斜(與也有從姑名俶字端容嫁趙氏以善畫花鳥得名)
題襍畫三首
最好春光冷節前小桃初弄一溪烟隔籬猧子迎人吠
定是鄰翁掠社錢
深秋風物數江鄉楓葉蘆花正著霜未放歸舟先一笑
畫圖喜見石湖莊
漁父臨流卷釣絲恰逢渡口雁栖時月明忘却風波惡
獨叩船舷歌竹枝
題畫松
山腰長松接山麓何人搆屋相因依鸛鶴忽來雲冉冉
鱗鬛欲動烟霏霏厚粘艾納數重綠潛結伏靈三尺肥
愛爾盤枝如屈鐵不隨凡木爭春暉
見貽上題江邨圖愛其江鳥江花之句以詩識
之二首
曾向澂江漾酒船舊游回首故依然褎中攜得郎官筆
重寫江南上巳篇
彷彿春江綠樹隂幾回展卷幾沉吟江南於汝關何事
賦得愁心爾許深
堯峰文鈔卷四十四
