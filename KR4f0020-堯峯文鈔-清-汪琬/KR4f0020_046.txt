堯峯文鈔卷四十六翰林院編修汪琬撰
今體詩三(共一百十四首)
苕華書屋閒居二首
無才甘與世相忘塞向支扉亦不妨茶沸竹罏盈杓水
煙横瓦鼎一銖香簾旌脱落栖寒雀忩紙分明透夕陽
若問些些貧活計的應終日據繩牀
點點霜華兩鬢齊敢如枮木望生梯生涯冷澹三間屋
食料酸寒百瓮齏書為怕臨難諱拙棋緣慵算不辭低
尋春賴得身猶健屐齒重沾雪後泥
飲寒香齋
法魚糖蟹最鮮新合打頭盤不記廵持耳執杯君莫畏
可能常作獨醒人
苕華書屋前種梅花四首
和煙和月漸離披成就幽居一段竒桃杏本為妖艷客
不令闌入竹笆籬(宋人小說桃為妖客杏為艷客)
草未生芽柳未勻一枝横向短垣新不須援取孤山例
但愛梅花便可人
東風吹雪點蒼苔喜見南枝滿意開似共幽人有瓜葛
隔簾頻送暗香來
籬落曾無駐屐人獨攜濁酒酹花神桮盤草草誰相共
吾與梅花迭主賓
自訟四首
經術何如諳吏事宦游不及守躬耕從前鑄鐵都成錯
猶自高談誑後生
樗蒲錦背元人畫金粟箋裝宋版書長物些些捐不得
謾言結習已銷除
戲擔赬土泥茶竈間引清泉滌硯池未得修行半分力
此生垂老尚兒癡
酒闌每覺閒情在病退仍嫌妄想頻枉是杜門勤學道
雲藍小褎又任身(是歲予生兩男)
紅梅
故換風流時世妝施朱裹錦艷斜陽司花大有神通在
似試吳兒木石腸
贈貓
火點雙瞳黍染毫紛紛竊齧敢誇豪但伸四腳青氈上
已勝牀頭郤鼠刀
書屋襍興二首
去官娛晩境屏迹謝芳時愛狎形神影羞評竹肉絲古
苔侵石磴細雨漲盆池縱使清狂在狂名較勝癡
長物元無幾從容位置間瓜皮罏色綠蕉葉硯文斑攲
枕聊支倦攤書小破閒丁寧兒女徧家事勿相關
與諸生步西虹橋入鏡水積善二菴
花辰得快晴散策出柴荆港斷呼舟度邨深繚岸行迎
人籬下犬留客柳間鶯一笑分僧供茶甘筍味清
料理缾中襍花二首
風日不能妨春生几硯旁羣芳都在眼先惜杏花殤
柬取最緐枝枝枝顔色好惟覺小桃蔫退渠似房老
寄都門故人二首
一病麤令宿業輕藤牀竹枕揜柴衡故人都在雲宵上
誰倩征鴻訪死生
泉石中間一把茆偶營寢舍結書巢山王自是無音問
未必嵇生愛絶交
跋友人法書竟賦此
絳搨宗淳化唐臨似右軍猊頭圜鼎款蛇蚹衲琴紋援
証寧辭僻摩挲未厭勤欣然銷永日勝策立朝勳
排悶偶成
愛移松桂刈榛管飽受餘生一味間文字敢承唐宋後
命辰猶值斗牛間(予命主在斗廿二度)宦情冷澹甘三黜丹訣荒
唐憶九還蚤晩麤令衣食足便攜家具老深山
古今五服考異成志感
經術愁迂闊文章悔琢磨從游非籍湜願學是邱軻隠
几深沈慣明鐙誦習多此生真旦暮不朽計如何
偶成二首
無名何必更逃名洗竹澆花分外清吾我周旋今已久
只應揮手遣書生
自分文窮學復窮判無翺籍共磨礲何郎殘客吾羞對
傳語應門五尺童
荅曰緝書重訂來春見訪之約
一自魂銷青綺門屢煩書札寓殷勤此身所幸猶強健
或可明年復見君
得埜鳧湖蟹具饌作
深秋風物好小婦職砧刀肥脆麤宜臛尖團薄帶糟長
腰供輭飯短水具新醪(邨人釀酒以醇者為短水)未負便便腹摩挲
老興豪
元旦作二首
尺一迢迢達五湖老羸扶杖各歡呼賜酺蠲貸尋常事
今歲民田予半租
旌旗獵獵騎連連異姓諸王入覲年莫以象犀充貢篚
聖人方講旅獒篇(是曰猶未開邊警也)
何人識此翁二首
或卓鳩頭杖或揮塵尾柄何人識此翁是凡還是聖
偶作行吟聲吟成不勝慨何人識此翁詩外有事在
感物四首
燕麥頗翩翻馬蘭亦嬌姹小草劇可辦寄人籬落下
古木附陵苕敗垣縈薜荔物類喜攀援孤立良非易
鳩聲下雨暘鼃聲占旱潦蠢㦲之二蟲自謂知天道
楂楂争鵲讙紛紛鬭螘聚所得能幾何賈勇乃如許
光福鎮
春寒布榖啼散步向邨隄雨過泉聲急煙凝柳色低湖
魚論斗換埜蕈滿筐提稍待楊梅熟挐舟入崦西
冐雨自相城至四涇
極望承悠悠炊煙逐水流鳧鷖争喜雨荷芰最宜秋繞
岸修殘壩當門繫小舟此中營卜築何啻似浮漚
為蘭兒作
涉世嗟予老成人念女難笑啼俱嫵媚牽抱鎮盤桓冐
雨擎荷蓋尋花閙藥欄嬌癡無不可微遣暮懷寬
卧病
凉風颯颯雨霏霏旋葺南榮墐北扉槁木死灰殊寂寞
前塵昨夢故依稀嬾將服鳥占凶吉恥與尸蟲較是非
(柳子厚有罵尸蟲文)蒲倚紙衾俱好在且容形影暫相依
便道過雁湖奉訪甫草先生於學山草堂率爾
賦呈三首聊發一笑并求屬和
谿流凡數轉始得到君冢香稻連畦暗疏楊護岸斜邨
深紛織絍湖近足魚蝦穉子來看客相隨笑語譁
檥楫入柴荆兒曹識姓名何妨供小摘未可殺能鳴埜
蔓鉤衣亂谿風惹袂清時艱身老大暫此慰平生
生事五湖瀕終年穏寄身種瓜分子母蒔藥記君臣文
筆老逾健交情澹更真願攜農父具來作躬耕人
贈陳均寧十二韻
羡君婁水曲栖止愜平生戶外晴波合窗中遠岫縈女
蘿牽翠密人柳弄隂輕臺為巢雲迥泉緣洗藥清藝蔬
頻按譜選石各鐫評逸興烏皮几清齋雉尾羹倡醻偕
德曜(均寧内子善詩)著述繼康成(均寧為鄭舉人士敬高弟)句向尊前覓經
從席上横生涯餘釣具心事託棋枰遺世身難老韜才
物不爭耽書元雅癖佞佛亦高情他日遺民傳懸知獨
擅名(均寧方輯吳中逸民故寶作傳替)
咏堯峰二首
久厭浮名夢幻同朅東卜築亂雲中戴顒何點堪為例
從此諸峯屬鈍翁
道逢埜翁霜滿顛問渠帝力都茫然老夫住世十小劫
猶記唐家丙子年
初置山莊二首
蟲絲冉冉罥秋槐室有煙煤徑有苔幸得好山當四面
不妨牽帥老夫來
縳帚旋除蛛網净插籬每護藥苖新老夫到老不曉事
能幾何時作主人
咏山莊二首
水北山南地漁樵竝結鄰歲時仍漢獵風土是堯民怪
石苔侵面長松薜裹身不因村舍僻何以謝嚻塵
茅茨傍墓田見者或疑僊身在人間世家依小有天劇
雲科果樹燒葉試松泉猶恨歸未嘵行歌是暮年
鷺公與筠兒步月有作率爾繼之
微微月上層松頂習習風生遠岫間夜色計佳猶易辦
料應此法兩人間
料理麤華因置此硯於齊中
埽除一室作行窩挈腳科頭樂事多盆竹數竿微罨藹
硯山三寸小陂陀談玄稍稍揮如意娛疾時時藉養和
媮得少間差似可不憂歲月易蹉跎
上官有行縣查予名號者究其事則風馬牛也
戲賦二絶
長官飛檄走荒邨讙沸青山與白雲謝客棄官堪倂案
不妨法吏用湥文
曾涴蓬萊侍從班十年姓氏堕塵寰而今别授山人號
管嶺堯峯一抺山
九月八日漫興
山中楓㧮繞茅茨邱北邨南屣步遲生也有涯差自得
歲云將暮復何之逢迎風日醻新候揬借壺觴慰故知
雞白蟹黃滋味美不須鹽豉煮蓴絲
游鍊虛邨中女真院三首
泠泠飛瀑繞瓊階丹頂仙禽啄碧苔無數桃花齊著子
三千年賺歲星來
蘸水朱扉盡日關樂罏抛在亂雲閒袖中自有安期棗
煮得胡麻也是閒(女冠有辟榖啖棗者故云)
身緣䣱酒㛴諸真流落人間已一塵縱使年年守都厠
也應同是謫僊人
贈鳳巢及襌師
結巢層石上絶似鳥窩禪每撒懸崖手頻垂入室拳熟
收檐角豆清瀹澗心泉若問誅茅日迢迢不記年
襍詩四首
淒淒颯颯雨兼風松障雲屏衛病翁不問牀頭鬭牛螘
一秋割據睡鄉中
田間蝗澇最紛紛獨幸安間守白雲糠覈菜根皆
帝力老夫一飯敢忘
君
鬢毛老去渾嫌短肺病秋來稍覺蘇未至妨人作樂否
堆盤湖蟹配松鱸
老柳枯蒲覆綠池夕陽深處望多時此心已是忘機了
只恐沙鷗未備知
連隂
今日少天氣連隂欲破旬鵓姑呼雨急椏舅受霜新松
塵宜頻捉柴車嬾更巾拍浮無不可判此倦游身
閒行四首
門前山色迥蒼蒼松鬛成隂躑躅芳欲索解人那可得
自支桃竹立斜陽
飲罷欣然捫腹行午煙纔斷晩嵐生莫欺老眼眵昏甚
每到看山倍覺明
褐裘布帽自由身不羡東華輭土塵麟閣縱然多隙地
幾曾畫箇杖藜人
寥落荒谿接故臺藤輿竹杖日裵回市無鹽酪邨無酒
不愛看山不到來
予為諸生時嘗與方宜黃君相識今幾三十年
矣昨忽以兩絶句見示奬許過當謹和原韻寄上
敢與巢由作等倫偶然乞得未衰身瓜疇榖壟隨時了
保社中間一細民
絶少風流傳異日每多吟眺入新詩城中好事能來否
恰值持螯斫鱠時
咏山中雲二首
皺於波縠淡於煙一片亭亭遠岫邊不信剛從膚寸合
少焉便障夕陽天
遥逐龍公上下馳怪渠猶日作霖遲虚空都被糊塗了
只在紛紛出岫時
籬邊種雜花樹
移植纔三尺何時始作林土鬆宜細雨候暖藉輕隂著
蕊常嫌晩行根特取深鄰兒多薄劣剪伐莫相侵
皆山閣
竟日不出戶馮高興自長谿山供畫本煙靄潤琴牀藥
草烹為饌松肪藝作香兒童報竒事鄰筍欲捎牆
再贈道者
清都故有名浪迹到江城澒倩山君守符令社鬼驚籜
冠三寸小羽氅數銖輕聞說游諸嶽飛行不計程
乏酒
嫋嫋竹君穿短徑亭亭石丈俛蒼苔深山交舊俱無恙
惟欠尊前麴秀才
閒游
山静水悠悠經行每小留檐牙啼布榖籬腳蔓牽牛澹
澹墟煙直濛濛社雨收誰言少天氣禊事正堪脩
出游書所見
絶憐春澹沲更羡日舒長谿畔横青幟籬隂露茜裳賣
餳頻弛擔采菌每盈筐又是祈蠶日鄰翁社事忙
書所見
已見
詔書蠲舊負又聞奏劄緩新征家家擊鼓賽蠶麥不識
長官何姓名
邨路
邨路三义襍茅擔數尺低蒲陶纔上架蘐草已掀泥岡
起趨平地泉聲落廢隄病餘無一事隨意策枯藜
北屋
北屋是農家桑榆數里斜歲功占社日雨候卜朝霞伐
竹緣編䒼瀦泉為漚麻齊民書未熟老去發長嗟
小隠
蹤跡聊將小隠同堯峯側畔即墻東素心託寄煙雲外
習氣銷磨卷帙中漸廢歗歌緣老疾久疏絲竹為期功
(予二年之中凡遇期服一大小功各二)故交都是山王比歎息無人記此翁
稻熟
恰直西風稻熟天肥雞新熝巨螯鮮長官又罷銷圩冊
最好吳人快活年
戲遣二首
間居何以養衰疲麥作餦餭菜作糜若待
賜金供會飲百年未有乞身時
苫茅架竹最艱難三尺低檐一尺欄儘著墊巾猶有礙
可能容汝切雲冠
看梅襍詩四首
杈枒老榦上莓苔花信風從雪後來擬挈鄰翁相就飲
安排且放五分開
打瓦翻盆夜半聲幽人孤負愛花情梅花與雨何嫌怨
願向東皇乞快晴
刺眼緐華㛴病翁未妨排日醉春風異時莫葬陶家側
溝兆緗梅萬樹中
屏迹山邨是一竒斬新梅萼裹邨扉任渠親故瞋疏闊
不到花殘不合歸
邨居十四首(有小序)
予居胡巷頗久其地在堯峰之麓隨所見輙為絶句皆
實錄也以代竹枝辭可爾
風色微暄日影䟽倉庚戴勝迭相呼數家桑柳垂垂按
繪出豳風小樣圖
社酒甘酸社肉肥醉歸争向道旁嬉一翁迂徑山邨下
獨避前谿略彴危
柴門半揜綠楊新門外呼聲聽未真出見兒郎讙繞擔
分明寒食賣餳人
水㾗高與柳腰齊鳩婦晨呼覺夜嗁昨雨不逢雌甲子
悤悤脩壩築新堤
家家門戶燕泥新恰直頭蠶上簇晨滿樹緋桃飄落盡
楝花榆筴占殘春
疊嶂回崖數里環松林櫟隖夕陽閒居人分住雲南北
不是樵蘇不往還
一拐扶身兩鬢星紙標略畫卦中形邨人不識羲文課
競指渠儂打瓦靈
誰家小婦出邨行紅綠衫襦倍覺明信手野花隨意插
百般嬌詫可憐生
嵯岈怪石卧雲煙次第堪將甲乙鐫嬴得太湖為下葉
一邨邪許每讙然(向以太湖石為貴今則俱尚堯峯矣)
終年開館閙比鄰握&KR1029;邨儒據案頻纔識租牛劵中字
也將詩句苦撩人
屋腳寒蔬帶雨香不妨采擷作羔嘗出泥菜菔專車大
闌路蕪菁過膝長
雪飛密密復疏疏坳凸高底一例鋪天與雲山都不辨
真擬身世在冰壺
田家餽歲徧比鄰節物雖微意倍真糗餌粉餈殊膩輭
烏蔆白芋各鮮新
有舟可釣有車巾比歲栖遲寂寞瀕不必苦將名氏換
往來物色斷無人
縱筆二首
春風乍暄春晝長不游醉鄉即睡鄉任渠謗我已仙去
鼻息雷鳴投石牀
六書未講聲與形但將俗筆臨黃庭自分胷中無一字
如何敢錄良常銘
重葺山莊作
竹屋茅檐亦快哉中間位置出新裁結籬欲限鄰雞入
甃徑愁妨好客來旋濾石泉供茗飲豫培桐樹作琴材
暮年自笑忙如許一半童心未肯灰
過蕉龕
禪栖岑寂俛林邱高挂芒鞵政好休移得蕉花侵徑長
洗殘菜葉繞谿流衰遲我作辭巢燕精進君參露地牛
望望刹竿知不遠縱無新社亦來游
再過女真院
側對青山面綠谿七星幡矗畫穚西桃花依舊千千樹
勾引劉郎不遣迷
谿上
故交無復款柴荆冷落棋匳與酒鎗昨夜雨過谿水漲
一羣鷗鳥獨尋盟
梅花與桃李竝開有感二首
怱怱又過禁煙晨枝北依然點綴春物論競趨紅紫艷
北花真箇作東人
一枝冷澹映斜陽欲與緐花竝鬭香桃李不言惟解笑
都忘渠是丈人行
邨居襍興四首
虚名逐宦游俳語耽文賦負負無可言儒冠解相誤
堯山幾疊屏秀色如五老中有龐眉人僊曹屢書考
苦蕒造畢羅槐芽下冷淘便便五經腹久矣謝佳肴
肉芝肥似掌石髓美如漿自分僊緣熟今年定得嘗
歸田
試將朝市挍林泉得失分明莫悵然吏牒何如書繞架
官衫未勝褐裝緜蝯雛侍立當胥史榆莢飛來算俸錢
若使宦游身便老也應追悔不歸田
寶雲泉
仰滴懸崖俛蔭松每生雲氣接諸峯一泓渌淨無三尺
誰信中間有伏龍
堯峯文鈔卷四十六
