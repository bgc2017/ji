堯峯文鈔卷十七翰林院編修汪琬撰
誌銘七
湘鄉知縣汪君墓誌銘
君與予同出新安越國公華之裔又與予同年進士順
治十五年冬予待罪戶曹而君亦來謁選吏部數相過
從甚樂也是時予僦居正陽門東所居後有小閣俛魚
薻池而面郊壇閣外灌木幽深水鳬沙雁游泳上下為
都人士游觀之所君暇即登予閣裵回眺望把酒賦詩
以為常其明年君得湘鄉令湘鄉涉江踰湖去京師數
千里予祖君於郊臨别無惆悵繾綣之色所以然者蓋
以
天子方褒寵循吏多不次之擢予同年諸兄弟涖郡縣
者遠或及朞近或不過三四月而得入為京朝官者比
比矣如君之才行是宜在侍從清要之列予以為非久
則必復入入則必復相見於此故不以此别為重且難
也而孰知其遽殁也哉君之殁也以丁母夫人憂哭之
至毁因請急奔喪以歸而上官固留君候代代者不即
至君毁益甚遂不起其距謁選時僅二歲其距予祖君
之日僅四十餘旬耳豈不尤可痛哉君性簡易無町畦
與人言呐呐不出口而及其為吏則又以廉能仁恕為
上官所重湘鄉罹兵亂里井蕭然君一切與之休息嘗
語人曰刑者所以警衆非用以騁吾虐也有訟於庭者
立諭遣之會
國家有事雲南而湘鄉當用兵孔道所需役夫船馬無
算君慨然曰征徭彙集民不死兵而死役矣因奏記上
官請免船解且請復故時廢站民困始蘇武岡邵陽大
旱饑民散走至君縣或虞其生變也議逐之君不可為
設策予之食蓋賴而活者數千家其以吏治稱者如此
惜乎中道以殁而不得竟其所設施也豈非其命也哉
君諱觀字顒若舉順治乙未進士享年五十有三曾祖
某祖某父太學生某其自新安遷宣城者十四世祖宋
中散大夫慥也娶某氏男女各一人男名紹洪初君與
弟燦發若同舉鄉試君既殁發若以其柩歸將卜某年
某月某日葬君某里某原而因試事至京師乞予銘其
兄之壙予不得辭君有弟三人發若其叔也今更名如
龍亦以文學有名於時銘曰
魯公之後其氏汪自唐而宋世斯昌子孫緜聯散四方
於今纓芾遙相望惟君才行宗之良有施未究滋可傷
我欲呌天天茫茫茲邱之穴魄所藏賦命雖短名則長
昭信校尉芬德撥什庫王君墓誌銘
君諱仕字某正紅旗下人世家遼東
國家陞盛京就設遼陽縣君蓋其縣人也先世用軍功
得官祖蘭前明時中屯衛指揮使父有才以謹飭聞於
鄉君長身頳面望之甚偉而為人恂恂退讓有父風少
以烏珍超哈事
太宗
太宗方用師中國大凌河之役君力戰知名自是數出
入行陣備著勞勩
世祖即位為芬德撥什庫尋授六品頂帶階昭信校尉
尋又加二級順治十三年從征福建敗走鄭成功師還
病卒杭州歸喪於京師春秋四十有六安人陸氏子三
魁三畏予與君初不相知聞蓋得之其從子刑部筆帖
式三省者如此十八年三月將葬君京城東北宛平縣
界中於是君之從父昆弟仲舉等介三省來請曰吾弟
雖以武力自奮然能勤勞於國孝友於家仁且讓於鄉
里雖全遼之人號為讀書知道理者亦皆推巽吾弟自
以為不及也今不幸中道以死苟非匄一言以寵之於
幽則是舉等没吾弟之實而無以昭示其子孫也予方
辭謝三省又言曰吾王氏之役於
本朝者三世矣自天命天聰以來
國家佐命偉人下及鞍馬騎射高上勇力之士林立麻
列然得如吾從父之材幹者固僅僅也惜省於是時尚
幼不能周知其始末所得於遼之父老與吾伯仲昆弟
者特其略耳至於摧鋒陷堅禽生馘級之數則兵部尚
有檔子可考也然亦什不存二三矣嗟乎吾從父之殁
訖今不過五年其上距
太宗皇帝之世亦不及二十年然省之所習傳止於如
此使更歴數十年則世愈遠而事愈微省恐其有時冺
滅而絶無一存也豈不可痛哉幸而辱為之辭不獨以
耀於子孫亦庶幾傳之永久也已予嘉其言之質而悲
也遂為銘銘曰
東海之瀕有龍出水羣攀其鱗雲翔飈舉君也烈烈提
戈策勲馳驅
王事殁而有聞不佚前光以貽後昆於何徵之視此銘
文
葛府君墓誌銘
崑山葛生悌明將合葬其父母於常熟虞山之西原來
謁予而請曰灝中不幸甫四歲而吾妣與吾府君相繼
即世至於今三十載府君之嘉言懿行其不獲記憶審
矣幸而入則侍吾祖父母之側出則奉教於從祖祖父
世父及吾父之執蓋無不叙說府君軼事以督率灝中
也祖父母之稱府君曰善事我從祖祖父世父之稱之
曰少而克勤於學執友則皆曰其與人交也耿介而不
諧於俗端方而不受憐於人者也徵諸家庭質諸鄉黨
灝中以為信故敢乞銘予語之曰四民之窮無告者誠
未有甚於孤子也人孰無父人孰無母而顧幼無以為
依長無以為養家貧則力不能自存及其饒益也又將
有外侮内難乘隙交訌之虞焉而三尺之童或不被魚
肉者少矣君子已孤不更名冠衣不純采必終其身非
獨以志不忘也夫亦自傷其艱難勞瘁而有大不得已
者於此也予之孤與吾子同言之而且刺心蹙額矣其
忍為吾子銘其先君乎悌明復請曰灝中事先生久敢
卒以是累先生予乃曰昔孔子疑其父墓處殯其母五
父之衢郰人曼父之母誨以父墓然後知之今吾子於
先君之軼事也徵諸家庭而信質諸鄉黨而又信其勝
於曼父之母也不既多乎夫顯幽闡微亦後死者之責
也予不可以固辭遂叙而銘之君諱雲&KR0581;字方千崑山
縣學生卒於某年月日年二十有六娶戴氏先君一年
卒曾祖某贈某官祖某萬歷某年進士仕至某官父某
某官子男一人灝中也國子監生考授州同知娶陸氏
孫女三人銘曰
太常名卿澤流孫子文學蔚蔚而不永世卜彼高敞虞
山之趾鬱乎佳哉墨食在此越惟後人克承遺祉既剝
乃亨行復爾始
張府君墓誌銘
府君之葬也其孤排纘事略踵門請文為銘追惟予自
童子時數從先仲父知縣公獲見府君府君豐上削下
頎然長身間與仲父及予同里繆子長先生為文會其
文最雅麗秀拔予昆弟在家塾中輒傳相謄寫以熟逮
入
本朝繆先生先舉進士最後予亦舉進士為郎官於
朝先仲父亦得浙東一縣以去而府君獨棄諸生服杜
門不出以教督諸子為事蓋府君有令子曰遇恩每以
諸生試有司必與同邑諸名士互占甲乙嘗詮次墨卷
所謂介石堂選者徧走四方殘膏剰馥沾溉後進藉是
取科第者甚衆而遇恩屢見屏於省試府君恒為之歎
息及遇恩之子如錦高第始得大亢其宗而府君則捐
館舍已十餘年矣康熙二十八年某月日葬於吳縣十
九都長山鄉之先塋予少習府君而遇恩之室則又予
中表女弟也故遂採掇事略中語序而銘之府君諱明
勲字元卿晩自號介菴張氏之先當孫吳有國時與朱
顧陸竝為吳中著姓後徙長洲之陽城村者不知其何
别也繼又徙居郡城以封徵仕郎諱某者為曾祖忠義
衞經歴諱某者為祖縣諸生諱某者府君之父也府君
少而孤露能自奮於學以致成立出應童子試受知學
使者偕其同産弟明烈後先居諸生中俱善屬文聲譽
籍籍稱二難所結納悉勝流名宿凡八試於鄉不錄中
間一為本房首薦又以忤主考意報罷府君私自詫曰
命也非戰之罪久而循例貢入南太學兩司成有識府
君氏名者勞之曰吾子猶蹭蹬未遇耶於是國將亡而
府君亦不復措意舉子業矣為人有至性以不及侍養
為憾每值諱辰設享所居之東堂指示子姓曰此爾祖
屬纊處也爾曹其識之毋忘言未竟必澘然淚下世父
饒於産而無子鞠明烈為子及世父殁人或謂府君乃
大宗也質諸令甲吾子宜為後府君正色曰有治命在
且親昆弟相距幾何而敢爭哉居平事世父如父事庶
母如母視諸從子悉如已子而與明烈友愛無間性素
耿介晩節尤硜硜自愛故人有顯者歸里来謁府君拒
不與相見招飲亦不赴有司聞其文行延致鄉飲又卻
之由是為鄉黨所推重而府君訖不以此矜於衆也既
謝諸生掃除一室庋書數千卷坐卧其中日夜手鈔口
誦雖盛寒暑不輟屢遘外侮家産漸以中落猶夷然不
屑也間為古文詞喜學唐宋諸大家或遇風日晴美華
月朗媚輒拈小詩一二首蓋府君才甚高學甚博非僅
用舉子業擅名者顧雅不欲以詩文自命也既成則削
其槀今惟存介菴日纂若干卷藏於家春秋六十有九
卒於康熙某年月日配吳孺人婦德甚具治家儉勤中
度拊媵妾臧獲皆有恩意自少知書暇則閱通鑑綱目
繕錄古文小品誦之以為常春秋四十有六卒於順治
某年月日已前葬矣至是以府君合焉子男二人長即
遇恩次次墀皆太學生女五人適廪貢生黃日華吳江
學生吳森穎府學生顧揚鉞及范君瓚吳詔孫男五人
太學生如鏡縣學生如錫康熙某科進士如錦府學生
如鈺幼如鉽孫女五人適太學生王元震鄭誼縣學生
顧三曾許時對一未行曾孫男一人女三人銘曰
張故巨族世有哲人或隠或仕爰逮府君以學名家以
善立身善積於身詒慶文孫庶承
天寵用大里門
貤恩所加賁及幽魂其形雖亡不亡者存如欲徵之視
此銘文
朱翁墓誌銘
翁諱某字慎闇别自號潤寰系出徽之望族曾祖存中
始遷吳江祖行父文彬復徙著府城翁其季子也先世
率居市闤間潛德弗耀至翁昆弟始延名師勸諸子於
學而其子姓遂有掇取科第仕宦於朝者吳中朱氏至
是始益大為人倜儻不羣敦尚氣義雖自少棄去舉子
業而喜觀諸史與人論古今成敗得失大略若繩引珠
貫娓娓不怠家庭雍穆闔門數百指翁養老字幼指撝
使令上下皆訢訢如也性好施予自三族以訖交舊若
鄰里若委巷老弱傭丏諸㛰嫁饑寒與夫疾病死喪悉
惟翁是歸翁赴人之急不以在亡為解亦不以遠邇戚
疏為厚薄於是吳中人爭頌說之素信釋老氏之學晩
節築室鄧尉山麓蕭然孑居惟與方外士相游遨以繕
性參學為務家政悉付諸子不問病將革始就醫入城
有問疾者即荅曰吾目中無翳吾胸中無礙來處来去
處去而已識者知翁蓋有得云平居尤有至性母夫人
常患末疾輒中夜焚香露禱願以身代無已遂刲股肉
治糜以進母疾良愈翁不以其故語人久而稍有知者
或質諸翁翁蹙然曰此不得已耳豈吾本心欲為是乎
由是衆益歎息以為難予嘗論之昔唐史言陳藏器注
本草謂人肉治羸疾民間遂刲股肉以療父母韓退之
作鄠人對罪其毁傷肢體為不孝之甚予竊疑不然夫
人子之事親猶人臣之事君也人臣當國家危急之時
雖肝腦塗地亦所不惜是以殺身成仁君子許之忠孝
一也使刲股而非孝則比干之剖心屈原之沈淵顔魯
公張睢陽之身殉國難皆可謂之非忠乎賈生曰借父
耰鉏有德色母取箕帚有誶語蓋自周末以來先王之
教不作彝倫道衰父子之間如秦人視越人者多矣顧
退之復作此對以佐之宜乎孝友之不少概見也予故
特書翁療母一事以風末俗至其他造梁甃衢賑荒已
責俗流所稱善事者率不及書以其事不勝書且在翁
為細行故也夀五十有八卒於康熙某年月日元配陳
氏繼室以黃氏二男子曰霖曰霞皆太學生霞出繼伯
父後三女子適太學生邵言璋諸生裴起潛幼許李鈞
俱黃出孫男二人女三人其孤卜於某年月日葬翁吳
縣西南珍珠隖之原先事來乞銘銘曰
歲在屠維日躔星紀爰諏良辰幽宫是啟維是幽宫鄧
尉之陽梅華馥郁宰木鬱蒼翁安體魄越千萬祀摛詞
著之不磨可竢
敕封徵仕郎翰林院庶吉士劉太翁墓誌銘
太翁姓劉氏士壯名也穉公字也石菴其别號也先世
豢龍氏之裔徙著寶應自宋南渡後始也縣學生諱承
宗者考也廪例太學生諱延祚者王考也縣學生諱本
者大王考也儒學訓導翁所候選者也徵仕郎翰林院
庶吉士以子貴所貤封者也夀六十有一前明崇禎改
元四月三日今康熙二十七年五月廿有三日翁生卒
之年月若日也太孺人喬氏其室也曰國翼曰壬戌科
進士由庶吉士累官刑科掌印給事中國黻曰丁夘科
鄉進士國扆曰諸生國藻為世父後者翁之三男子也
曰諸生張麗微張易抒喬崇醇者翁之三女子之夫也
翁自幼穎敏閱書一過即成誦嘗治春秋研深索隠所
撰錄盈尺同學者莫能與抗雖老師宿儒亦皆驚歎以
為國器也在諸生中數十年文詞典麗學術醇深議論
奥博銳欲以功名自奮輒為學使者所知拔置高等然
訖困於場屋晩而以歲貢應補師儒之官非其志也雅
負至性室無一金之儲而奉養母夫人備極豐腆有三
兄一弟俱早世仲兄之子亦如之於是廣陵大水邑中
士庶瀕於饑寒俱不能自存而翁顧獨力送往事居支
撐門戶撫育孤嫠絶未嘗告倦也為人恬靜寡欲凡榮
名寵利世所羣趨爭騖者悉無求其間尤喜周人之急
嘗捐高燥地一區為義冢又嘗慮鄰田乏水為廢腴産
濬渠以利之略無纖毫顧惜故闔郡滋呼翁長者也晩
既受貤封之
命然平居不衣章服不乘軒不張蓋老屋數椽衣敝飯
麤如故間屣步馮一童子出游初不以貴人自命邑中
不相識者亦不知其為貴人也為人謙謹樂易見傔從
衣好衣者怒曰汝衣若此勢且忤我宗黨鄰里必累老
夫詣門謝過矣急命褫之亦不譴責也最後叔子舉於
鄉賀者填里閭翁獨瞿然曰吾寒門得此過望非力為
善事將何以堪爾曹其勉之翁之家訓類如此故給事
君號名諫官自叔子以下亦蔚有聲譽推為邑中巨室
衆皆曰此太翁種德績學之報也先是邑中有御史喬
先生聖任素稱東林巨儒擅知人之鑒方為愛女擇對
翁尚童丱喬先生見而異之許適以女翁之考遜謝謂
吾窶人兒不敢與女公子為偶喬先生不之聽所許即
太孺人是也久而翁坎坷不偶先生又慨然語其子侍
讀公曰劉氏名長者累世矣穉公且好學能文顧終不
得一第諸昆季又不禄困極而亨將在其子吾欲以女
孫許國黻為重姻故給事君復娶於喬不數年而喬先
生言果騐當翁晩節給事君既大亢其宗子姓滿前又
率斌斌文雅謹守翁家法劉氏之興信乎其未艾也二
十八年春翁葬有日矣給事君郵所撰事略介其外舅
侍讀君以書請銘予聞之曰先人無美而稱之是誣也
有善而弗知不明也今核給事君所撰類皆質而不誣
可謂善稱太翁之美者也乃作銘曰
維夘金刀盛於豐沛其别綿延爰及千祀翁之鼻祖南
徙射陵奕世載德猶不能興翁也繼之文行尤偉儒素
之稱溢於井里食報其子顯名
王廷
天子汝嘉教子有成乃下
綸音賜之章服翁受是賜老益自勖生榮殁哀餘慶繩
繩爾熾爾昌後人其承之
堯峯文鈔卷十七
