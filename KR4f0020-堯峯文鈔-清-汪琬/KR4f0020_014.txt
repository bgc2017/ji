堯峯文鈔卷十四翰林院編修汪琬撰
誌銘四
前明提督雁門等關兼巡撫山西地方都察院
右副都御史加一級蔡忠襄公墓誌銘
前明崇禎十七年春二月八日流賊李自成陷太原原
任巡撫山西都察院右副都御史蔡公懋德死之賊長
驅入京師無何諸臣立福王於南京於是禮部尚書顧
公錫疇上疏乞褒公曰輦轂淪陷天崩地坼大小文武
官吏相率抱首鼠竄甚而迎降獻策為逆賊倒戈出死
力者實繁有徒至於忼慨赴義則僅遇其人臣懋德以
隻身控㧖全晉備著勞績事窮勢迫灑血盟衆誓不與
賊偕生城陷之日竟醻其志又能倡率旗鼓弁流盡為
一時節義之冠苟不厚加恩䘏何以慰忠魂而示以死
勤事之報疏上詔予祭葬建祠諡曰忠襄是時閣臣馬
士英與顧公修故隙媚士英者遂劾公失守罪以是格
贈廕皆不行東南士大夫爭搤腕長歎以為報公未盡
云先是公之撫山西也方與陜西督臣孫公傅庭相犄
角以禦賊最後孫公之師十餘萬大潰於潼關自成入
西安掠榆林公所屬平陽汾州皆大震遂屬巡按御史
汪宗友守太原獨提羸師三千日夜往來拒賊河上一
敗賊於大慶渡再敗之風陵渡又敗之吉鄉渡相拒者
四閱月數上疏請饟不報請發禁旅及大同宣府兵為
援又不報而會賊自榆林聲言寇太原於是太原復告
急宗友以書促公歸衞晉王王亦請救於公使者前後
相望公不得已三分其麾下士以二千人守平陽汾州
親引千人馳入太原公既歸宗友遽出走而賊遂從平
陽渡河而北矣已宗友在道聞之以已之促公歸也懼
得罪謀委之公以自解露章誣劾公不援平陽狀有旨
解任聽勘且命郭景昌代公巡撫命閣臣李建泰督師
來援兩人者皆逗留不進自成遣偽使誘公降公梟使
者首竿之以令衆或諷公寇深矣盍循故事出竟候代
乎公毅然曰吾封疆臣死封疆耳此時存亡呼吸柰何
藉口解任以自便哉遂誓士民乘城自成怒公殺使者
悉其衆五十萬抵城下先是公度郭外要害地瘞礟以
待賊至適營其上乃夜募壯士發礟殱賊衆無筭自成
亦幾殆益大怒揮衆肉薄攻城越明日大風拔樹楊沙
石天晝晦守陴者皆不能立又明日城遂陷公先草遺
疏懷之至是以授贊畫知縣賈士璋而身督麾下巷戰
久之知勢不支麾下士欲劫公走公厲聲不可徑下騎
徒行入三立祠祠故建以祀山西諸先賢者也時從公
者猶數十人公從容登祠堂北向叩首呼曰臣力竭矣
不敢不以死報復再拜諸先賢木主訖解腰帶自縊於
祠之東梁從死者自中軍副總兵應時盛以下凡若干
人自成既入城購公急或指示尸處賊遂戕而弃之海
子材官段可逹廉得之竊買棺槀葬於南門外之東岡
我
清順治五年公子方炳方炌往負公柩歸太原人無不
涕泣以送者又三年卜葬吳縣妙明山之麓而方炳以
行狀謁銘嗟乎謀人之軍師敗則死之謀人之邦邑危
則亡之公既奉旨解任宜其有以自解免矣是雖待辠
竟上可也不則與衆偕奔俟賊之釁以為後圖亦可也
而公俱不謂然夫公之涖太原僅二年所爾自三秦瓦
解以後内無宿飽之儲外無蚍蜉螘子之援張空弮裹
枵腹力與虎狼相抗及其末也啖之以利而不顧訹之
以死亡而不悔殺身授命完節地下豈倉卒所能辦哉
公蓋素宗王文成公之學至老猶聚諸生講論不輟幸
而名成功遂享有封爵則為文成不幸而身死國裂委
尸溝壑則遂為公雖遭遇不同而其不朽則均也方公
為舉子得文成傳習錄讀之歎曰聖學淵原在是吾今
而後知所宗矣故其言學也以致知格物為根要以至
誠為歸宿以知及仁守莊涖禮動為階級以發憤疑問
深造自得為工夫而獨推尊文成謂之適傳由文成而
溯朱陸諸儒由諸儒而溯孔孟原流𣲖别洞若指掌然
後知公之死也期以不媿所學者不負君父即孔子所
謂成仁孟子所謂舍生取義是也以視匹夫匹婦之諒
誠大有間矣按狀公字維立别自號雲怡先世居河南
之新蔡宋南渡初始遷於吳曾祖安自太倉遷崑山祖
疇贈某官父允忠贈某官至公三世皆冒陳姓公既貴
始復姓歸於蔡舉萬歷末進士釋褐杭州推官上官薦
治行第一當入為給事中以忤同縣閣臣顧秉謙改禮
部某司主事又忤太監魏忠賢謁告歸忠賢誅復補禮
部歴員外郎至郎中出為按察司副使提督江西學政
改嘉湖道進布政使司右參政兼按察司僉事丁内艱
服闋補井陘道進左參政改寧前道我
清兵大入公有城守松山功又忤閣部楊嗣昌不叙量
移濟南道進山東按察使河南右布政使所在具有聲
望為上官所倚重在寧前祖將軍大夀久鎮邊其士卒
頗驕縦公患之入其營陽與好語良久大夀悦乃徐謂
曰邊事急幸幕府戮力敢相戹哉顧部下士魚肉商民
將軍不知也某請治之以全將軍令名保終始大夀敬
諾邊人得賴以安總監高起潛尤貴横公貽書責之曰
職與貴監相見之禮不載會典憲綱體統當從義起耳
貴監體不詘則為凶德職等體不伸則失所守今使職
惟朝命是尊而貴監常得折節士大夫歡然通賓主意
庶幾貴監享謙謙之譽職亦伸謇謇之節豈不兩相成
哉起潛不能難也會以災異應詔言事公極言戡定必
需經濟而經濟不本聖賢大道見小欲速終不足以撥
亂反治又言儒者心學不明類多黨同伐異禍亂實基
於此既擢撫山西愍帝召見中左門詔問致治之要公
首言四方多事皆由民窮為盗臣任撫綏當使窮民有
飯喫耳又言愛民莫先察吏察吏莫先臣自察臣不公
不廉何以服寮屬心又言兵富而後能彊欲勸屯田必
信永不起科之令愍帝頗嘉納之蓋其終始守正不阿
類如此當前明之季中朝諸鉅公貴人惟知分持門戶
日夜以語言相齮齕其有賢者如公則輙委而擯之於
外矣設若假以便宜資以調遣使得左搘右梧以扞禦
西北則天下尚可為也顛危之不恤方相與蹵社稷而
覆之誰秉國成公豈能代尸其咎哉顧議公者猶曰失
守太原曰不援平陽夫以公之風采氣節既已爭光日
月而彼小子纖人蠧國僨宗之餘乃復靦焉面目騁私
意以詘公論不懲其心覆怨其正豈不當流涕痛哭者
與公享年五十有九配徐淑人後公十五年卒子三人
長方熺國子監生淑人出方炳方炌其仲季也方炳長
洲學生側室顧氏出方炌蘇州府學生側室葉氏出女
二人壻管熙陳哲庸皆諸生孫男女若干人方炳所為
行狀叙公官政甚具予略其大者而又作招䰟之辭以
銘公曰
公乎歸來雁門岌嶪道阻修些河流滂湃蟠蛟虯些歸
來歸來勿久留些公乎歸來峩焉三尺馬鬛封些蒼松
檜檟森成行些歸來歸來乘雲龍些公乎歸來刻桷丹
楹有崇祠些羔臄兔脽襍豚胹些歸來歸來薦清醴些
公乎歸來元氣浩浩風烈烈些大書特書在史冊些歸
來歸來越千億年令名不沒些
工部尚書充經筵講官湯公墓誌銘
康熙二十六年冬十月某日工部尚書睢州湯公斌薨
於位年六十有一公之病也
上遣御醫胗視及薨又遣滿漢學士奠公柩命其孤馳驛
護公喪歸
詔予祭葬如故事訃聞於吳先是公嘗駐節吳中去逾
年而吳人追思不忘為公建生祠于學宫至是會哭祠
下者數千百人悉號慟失聲有識謂數百年來自周文
襄王端毅兩公而外巡撫未有如公者也公卒之明年
諸孤將卜葬州東南黃岡之阡先期遣使以書及行狀
來請銘琬嘗與公同為史官又辱知交最深乃核其世
次官閥事行之實序而銘之謹按公字孔伯别號荆峴
晚又號潛菴先世由滁州之來安以軍功為金川門
世襲百戶其後調睢陽衛遂家于睢後又以功世襲指
揮僉事五傳至明威將軍岷州衞守備諱某者公高祖
也曾祖趙城縣縣丞諱某祖州學生諱某考州學生諱
祖契以公貴封中憲大夫陜西按察司副使妣趙恭人
李自成之亂恭人被執不屈死琬嘗文其祠堂之碑繼
母軒太恭人公少不好玩稍長益以學自奮於書無所
不讀而尤好習宋諸大儒書年甫踰冠舉順治戊子科
鄉試明年會試中式越三年成進士改弘文院庶吉士
授國史院檢討時方議修明史公疏言宋史修于元至
正而不諱文天祥謝枋得之忠元史修于明洪武而亦
並列丁好禮普顔不花之義
陛下應天順人而元二年間前明諸臣猶未達天心抗
節以死者似不可槩以叛書乞頒寬宥之詔俾史官得
免瞻顧則諸臣幸甚政府見公疏不悦
世祖顧召至南苑慰勞再四于是聲譽大著居無何
詔遷翰林官任監司俾習知民事以需大用公與在選
中出為潼關道副使於是中原初定
王師方下滇蜀關中當用兵孔道征調往者者旁午頗
驕横不戢民間苦之加以差徭煩重相率竄走山谷公
戒屬吏毋苛取民財毋妄用驛夫兵來吾自應之已而
駕馭有法來者悉奉約束惟謹不三年流民歸復業者
踰數千戶關中多盜公嚴行保甲法量地遠近俾民間
各設鉦鼓砲石盜至即以傳警頃刻數百里近者赴救
遠者各扼要地盜故不敢發發亦輙得所屬遂大治陞
嶺北道參政公治所在贑贑四省上游地穹山深箐大
盜窟穴其間時時出肆焚劫值海寇犯江寧贑人騷然
各洶洶思亂公密陳方略於上官擒盜魁一人誅海上
諜者一人及城中姦民與盜謀者又一人而貰其餘黨
贑人以靖上官方倚公如左右手而公念其父中憲公
竟乞假歸矣自是里居將二十年性故廉介補衣素食
怡然自適官吏不知公者或相凌侮亦置不校也中憲
公服闋聞孫鍾元先生講學蘇門賃驢往受業門下每
質所疑先生亟稱之歸而所得益䆳所行亦益力屹然
推中原巨儒舉朝賢士大夫交口稱說以薦舉復起
御試甲等補翰林院侍講與琬輩同入史館充日講起
居注官尋轉侍讀出典浙江鄉試還充明史總裁官既
又直經筵纂修
兩朝聖訓公在
上前進退翔雅敷陳詳盡深契
上意超擢内閣學士兼禮部侍郎遂以右副都御史巡
撫江南陛辭之日
賜鞍馬綵緞白金五百兩繼
賜御書三軸諭曰展此如見朕也其
眷注多類此江南故習豪侈而吳中尤甚服食玩好多
不節又喜蒱博諸戲歲時婦女爭炫妝冶服嬉遨山水
間以為常而市井無藉子率尚拳勇用鬭毆恐喝民財
事急即恃勢豪為囊槖相習成風前任者訖不能治
公悉禁止不少貸素多淫祠事楞伽山五通神尤嚴盛
寒劇暑載鼓吹笙帛往賽禱者絡繹相繼奸巫淫尼闌
入人閨閤競相煽惑吳人以是益困公廉得其狀躬至
五通祠取土偶投諸湖中衆大駭久而又大悦服為政
簡靜然下令期于必行賕吏蠧胥悉搖手屏足相戒不
敢犯重修泰伯祠朔望必往躬謁又謁范文正公及周忠
介公祠以為衆勸數親詣學宫命諸生講孝經俾幼穉悉
得列坐以聽拊循細民若惟恐傷之者吳俗自是大變
雖窮邨僻壤莫不感頌其政里巷因公之姓至以諺語
呼公清湯云公屢上疏訴吳人疾苦請改並徵積逋為
分年帶徵請損十八十九兩年災欠請除邳州版荒田
賦又請蠲明神宗朝所加九釐餉又請免淮揚徐水灾諸州
縣賦部議或從或否而公初未嘗憚煩也二十五年春有
詔擢禮部尚書掌詹事府事吳人空一城痛哭叩轅門
留公不得則塞城闉阻公行又不得則遮道焚香以送
者亡慮億萬人千里不絶及公渡淮乃已及還朝
上遇公厚每會推會議必問湯某云何公亦感
上殊遇凡是非可否必侃侃正言不娿不撓旋有輔導
皇太子之命公病思歸自以新被讒不敢請告乃薦前
道臣耿公介侍
皇太子講冀以自代耿公老儒迂謹與舉朝不相得廷
臣劾公所薦非是部議革職
上特寬其罰鐫五級留任公適聞太恭人病乃上疏乞
暫歸省
上遣使齎手詔慰諭且欲賜第京師命公迎養公叩頭
言母老萬不能來奏上有
旨不允公去越數日
命改工部尚書忌者勢不得騁更謀興大獄羅織公罪
不數日而公病劇遂卒配馬恭人子男子四曰溥曰濬
曰沆皆州學生曰棐子女子三適國子監生趙登諸
生李中張淑文孫男五孫女七公平居潛心聖賢之
學其於性命之淵微造化之精奥無所不探而一以
誠正為本於古今之治忽事會之得失無所不綜而
一以忠孝為先所撰洛學編一卷補睢州志五卷詩
文若干卷琬在史館出入必偕藉公淬礪講貫者甚至
不知公於程朱何如以視真魏許姚諸儒則當出其上
矣琬方請急亦嘗諷公以歸未幾而公欲薦琬為明史
副總裁自江南被
召又欲以宫寮薦琬固謝不可且曰願與公同其退不
願與公同其進也琬長於公三歲訖今猶靦顔人間而
公不可作矣每一憶公輙淚涔涔被面何忍執筆銘諸
然琬雅以直諒為公所許倘不能白公之志而暴其受
讒始末以示天下後世不幾負吾死友哉銘曰
猗湯屢遷肇興睢陽逮公之身彌久益昌為
國純臣為世儒碩道禰洛閩志宗稷益維吾
世祖拔公妙年起家内院付以大藩翩然引身潛蟄閭
里
世祖儲之遺我
聖子入登侍從出拊江淮
帝念疲氓往哉汝諧再期政成遽蒙前席遘彼含沙伏
機以射何交之泰而命之邅屢習於坎出險斯艱風雨
露雷罔非
帝德
帝心簡在寧虞叵測生榮殁哀公奚憾焉天可必乎人
定勝天黃岡之丘不騫不圯瘞是銘詩以竢良史
廣西巡撫右副都御史加四級郝公墓誌銘
順治中吳三桂等入川奉
詔統東西兩路兵駐劄川南以圖進取而定州郝公亦
以御史巡按川中三桂方挾王爵擁重兵自衞驕横日
甚而部下尤滛殺不法公性嚴正三桂頗忌之輙禁止
沿路塘報公疏言臣忝司朝廷耳目而壅閼若此安用
臣為實隂刺三桂也三桂益銜公既而東西兩路兵俱
為賊所敗三桂等遁至綿州公是時適監省試於保寧
賊劉文秀前鋒且抵城下保寧士民洶懼公親率文武
諸屬吏登陴揚言秦兵大至士民賴以少安因遣使賫
啟及飛檄走邀三桂等赴捄責以大義謂不死於賊必
死於法三桂等不得已始自綿州至公面授方略具言
賊可破狀訖奏大捷蓋公功居多
詔令三桂次第頒賞公獨疏辭不受由是益與三桂忤
又上封事力言三桂跋扈有迹策其必反三桂遂銜之
刺骨潛使使詗公隂事無所得先是參議董顯忠等或
以投誠或以旗下皆用副將銜改授司道等官率貪虐
為民害公劾其不識文義遂還原職三桂乃嗾顯忠走
訴於朝自謂識字公竟坐降一級調用矣復命久之三
桂猶銜不已又摭拾保寧城守事誣公冒功必欲置之
於死
世祖燭公冤特從寬流徙盛京康熙十年今
天子幸奉天公迎謁道左具述按蜀始末
上改容傾聽慰勞者良久三桂既反如公言中朝諸士
大夫爭訟公冤府尹蔚州魏公至謂為三桂所仇者正
為
國家所取柰何棄置不錄尚書宛平王公復繼言之最
後魏公再疏保舉部議皆格不行特
旨取還錄用仍補本道御史出巡兩淮鹽課以稱職留
差一年其年五月擢左僉都御史未閱月再進副左其
明年遂命巡撫廣西
陛辭日
召對便殿屢奏軍國事宜皆當
上意
賜御廐良馬一之任踰二年以勞卒於廣西是歲康熙
二十二年某月日也諸孤以公喪歸擇於某年月日卜
葬州之某鄉某原具行狀及公疏槀寓書堯峯山中屬
銘其隧道之石按狀公諱浴字冰滌又字雪海復自號
復陽先世自山西洪洞徙居中山遂為定州人曾祖某
祖某父大鈁恩貢生考授府通判累贈某官公舉順治
三年鄉試又三年成進士除刑部廣東司主事改授湖
廣道御史自少好學博通六經百家言留心時務數講
求古今治亂興亡之故每發論則原原本本洞見前賢
精藴尤諳悉累朝典故居官慷慨有志略見四方猶未
寧一獨以澄清寇亂為已任其在保寧圍中也
世祖詔問公收拾全川實着公疏略曰秦兵苦於轉餉
川兵苦於待哺是兩敝之也故必秦不助川而後秦可
保川不冀秦之助而後川可圖成都地大且要灌口一
水襟帶三十州縣開耕一年可抵秦運三年錦城之外
竹木成林結茅為廬不難就也錦江之魚繞岸求之蕃
於鷄豚此又富饒之資不當棄也若以衆兵家口悉移
成都照籍屯田命總副參游畫地計口授之其他流移
土著亦令各道招墾文武殿最專準諸此所難者牛種
則見今諸土官&KR0819;印邀襲已蒙恩給矣倘令每司出牛
若干撫臣與之立劵俟豐年即還其值當無不聽命者
嘉定據叙重上游獨饒茶鹽更令驛傳道暫昜穀種則
牛種俱不難辦也臣故謂開屯便又曰川之所患者滇
寇也滇東南連黔粤北連楚又西北連蜀五省山水環
紆嵐瘴紛錯軍需不能輸騎兵不能突此跳梁小醜所
以得少延餘息也臣知滇賊所恃不過皮兜布鎧鳥銃
㓲刀善於騰山踰嶺而已而蜀中土官土兵其技猶&KR0570;
於此若拔其精銳以當前茅而用滿兵雄騎為之後勁
則賊險不足以自固賊技不足以制人疾雷迅霆之下
咸鳥獸竄矣臣故謂用土兵便其再補御史也會總兵
官王輔臣等叛附三桂公既細陳各路出兵曲折則又
曰兵有虚實策應如用秦隴寶雞平凉固原之兵以制
賊之命所謂實兵也如從西河及從武關取漢中從鄖
陽取興安從袁州取長沙之兵以掣賊之肘所謂虚兵
也如用西安潼關之兵以破賊之狡謀此所謂策應預
備之兵也又疏言武臣縦部兵以戕民命有司藉謀叛
以傾民家大吏雖有糾劾屬員提督軍務之柄往往廢
閣不行將何以收效萬全乎前後章奏數十上悉皆諳
練兵事通逹國體類此及在廣西諸屬甫脱兵火士民
凋瘵最甚狼猺獞獠諸蠻所在睥睨公因疏陳調劑四
策一曰虚糜之馬宜汰一曰添設之兵宜裁一曰要害
之設防宜酌一曰撫提之精銳宜簡
上是其言悉聽公區處又言宜停鼓鑄又言宜酌復南
寧太平思恩諸府縣行鹽舊制又言滇南班師例由黔
楚不當假道粤西土司中馳驅數千里不毛之地又為
故死事撫臣馬雄鎮傅弘烈請祠為故知府劉浩故知
縣周岱生請卹□省皆悦服而便安之設施未竟公顧
已卒矣享年六十有一士民奔走巷哭者三日既而喪
將北歸炷香叩送者延道數千里不絶語及公必流涕
太息云當公之卒也護印者左布政崔某為公同門生
故與公有隙先是前撫臣傅公在軍中以軍興不時凡
挪移庫金踰七萬兩公既至乃請以庫項扣抵顧諸務
倥偬猶未及扣也護印者遂劾公侵欺部議落職追補
奉
旨特稱公前任巡鹽及後任巡撫皆潔已愛民免其奪
職已又奉
旨稱公如前
諭免追庫項且曰以昭朕優卹廉吏至意蓋異數也公
學既淵博居奉天時益潛心義理之說尤嗜孟子及二
程遺書嘗曰非孟氏無由入孔子之門非程氏無由升
孟子之堂既而築書室三楹間顔曰致知格物日夕危
坐讀書其中其學以主敬窮理為工夫以身體力行為
究竟如是者垂二十年而始歸歸而所得彌䆳其見諸
章奏政事者直公緒餘耳元配李淑人以前明崇禎末
殉節死於井繼王淑人尤有賢行從公在奉天凡五年
而卒皆與公合葬子男子五相廪貢生林康熙壬戌科
進士俱王淑人出椿州學生楨枚女子子一適諸生梁
穆俱側出孫男女六士大夫咸謂
天子之於公其相得章矣既簡諸生前又卹諸身後曰
廉曰潔稱許再四儼然如家人父子何其知公之深也
琬則以
今上固知公矣然勿謂
先皇帝不之知也三桂兇𦦨方張公以一書生顧獨不
揣而與之抗微
先皇帝則公之元已喪而肉已胔矣假令不示薄譴以
稍殺其怒則三桂反必速速則内煽川盜外連滇寇秦
楚之間滋未易定也以故譴公於遠使避三桂其以緩
三桂之反而留公為
今上腹心股肱之佐
先皇帝之心豈易測也哉故因叙次公事行而詳論之
銘曰
顯允郝公謇謇諤諤迅擊亂臣如鸇如鶚幾二十年邪
謀不作國有人焉彼殆膽落郝公顯允學與識雄
世祖是儲
今皇是庸兵籌民瘼言出必從一月屢遷寔簡
皇衷
皇曰汝諧汝撫西粤諸蠻睢盱遺黎杌&KR1150;噢之咻之資
汝廉潔以死勤事純臣之節生則庸之殁又卹之小人
汚公鬼則誅之墓門桓桓幽堂巍巍瘞此銘文勞臣之
思
顧徐赤墓誌銘
君諱埴字徐赤姓顧氏自孫吳有國以來千四百餘年
為吳中著姓父某祖某皆太學生曾祖某廕監生而高
祖九思則隆慶中進士累官至通政使者也娶於王亦
著姓少傅文恪公六世孫女君年甫二十六而病病數
年始愈方危急中所費醫禱無算其家遂落且以文士
雅不善治生數被困於徭賦而會王孺人又殁自分病
不能支遂析産諸子而身受其養性恬淡寡欲㫄無媵
侍至是病稍愈益犍戶獨居一室中諸子以鮮衣好食
進者輙屏不御峗然静坐終日頗習導引養生之說恍
然若有所寤如是者若干年而丁太學公艱以過毁復
病病屢愈屢發又六年而卒享年五十有八實康熙二
十二年某月日也君少善屬文號名諸生為人仁厚坦
易未嘗忤物尤喜賓客凡四方士大夫造門者無不盛
供張與相結納當君未病時里中故有文社曰慎交予
之族人多厠其間而君亦與焉故予與從父自遠再從
弟寶文皆數從君課藝飲酒甚歡而予仲弟搢九尤善
於君其後社事益盛往來率賢豪知名士然以文章行
誼見推輩行者計不過數人君其一也既而各以他故
引去予亦宦游滯留京師而君遂病廢識者悉為君歎
息及予自郎舍告歸始復得相見君雖善病而起居動
靜如故予謂君既知養生以致夀考無難者嘗舉此以
告君之長子敇五顧予言竟不騐也哀哉予長君二歲
自遠少於君亦如之搢九寶文視君俱略相上下當君
之卒也寶文已先一年死而自遠搢九死且久其最久
者幾二十年矣獨予衰老僅在爾然則叙君事行使傳
於後世非予其誰君有子五人曰敕五曰敷錫皆太學
生曰撫五曰三典吳縣學生曰良五女三人適太學生
陸裕國吳閏諸生胡鳴皐孫男女若干人先是王孺人
葬長洲縣尹山某鄉之原君殁之明年諸子奉其柩往
合焉君性純孝素不信術家言其葬父太學公也術者
阻以日干不利正色曰古者葬有定制何論利不利哉
設不利吾自當之蓋達而知禮如此故諸子悉守其家
法云敕五字有典三典字有常方以文學著聲庠序間
用能大君之後而顯揚君者將於是乎在銘曰
名不升於
朝夀不逮於耆天乎何知以君之善士而僅止於斯
堯峯文鈔卷十四
