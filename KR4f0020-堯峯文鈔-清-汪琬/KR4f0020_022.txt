堯峯文鈔卷二十二翰林院編修汪琬撰
記一(共十二首)
大通橋分司壁記
順治十五年冬予既分司大通橋於是太子少保永昌
王先生方以尚書為之長予往辭先生先生為予言是
司在部差最下然清静無事於誦讀著述為宜明年春
予至署逾一月漕運不至諸小吏兢兢奉法可以不用鞭
笞其無事略如先生言然予素多病病每發即苦煩懣
不能多讀書邸舍所攜書甚少亦不能竟讀也雖時時
有所作然皆應醻里俗之文不暇自奮勉以進於古人
以是深媿先生云署故有軒曰飲冰前任主事錢君江
所重葺也軒中蕭然惟具一几一榻予每晨乘馬入署
恒居是軒諸小吏抱案牘竢几側予濡筆署紙尾訖即
擁藥㼝茗具為苦吟狀諸小吏見之俱匿笑避去不復
顧軒前有庭庭有石挺然如人立又有柏槐各一本小
桃一株桃將吐華予暇則抱席往坐花下有小鳥青黑
色飛鳴其間馴狎不避人予樂之㤀疲常至日暮始返
夫以予之䟽慵率直自分不任錢穀去年夏謁選不幸
得戶曹而分司於此以自蓋其拙未嘗不欣然以喜也
然為病所侵衣食湯藥俱不足以自周而京師親舊過
從者亦益少署中自奉行文書之外亦無他材能可以
自見於是撫歲月之如流而恥功名之不立又未嘗不
默然以思而悄然以恐也詩云俟河之清人夀幾何然
則予去其故鄉舍其朋友兄弟妻子之樂而來縻禄食
於此復何為哉復何為哉
嗜退軒記
遷邸舍之逾月始理一軒為讀書之所名曰嗜退其語在
宋史司馬池傳中予取以自志者也然予自受差以來
簡書㫄午日夜奔走東便門外不暇恒居是軒先是病
羸未瘉入夏益咯血不止予方懼戶曹之未易稱職也
欲得改他部以去會有言事者亦條其策於
朝下公卿聚議久之不決予復謀移疾還江南文稾已
具矣而諸小吏力爭以為故事無有不果行秋八月運
務將竣予始得還居軒中習養生家言以治病然亦不
復能讀書矣軒前無他襍植惟丁香二樹青蒼可愛每
至夜深人静月明滿牆樹影辬駁如畫予數數行吟其
間意欣然自得也因是又念海隅多事
至尊方議南廵之典以埽除兇逆(是時鄭賊逼江寧下詔將親征故云)
士大夫争欲奮其才智取功名於數千里外慨然有乘
長風破巨浪之思而予獨僻居於此形影相對若不知
其身之在長安者何也昔馬少游誡其兄曰士生一世
取衣食裁足御下澤車乘疑段馬鄉里稱善人斯可矣
致求贏餘徒自苦耳仲長統亦曰凡游帝王者欲以立
身揚名耳而名不常存人生易滅優游偃仰可以自娛
於是遂為文以論之然則古人之所志蓋亦有與予類
者予其能無慨於中邪作嗜退軒記
兵馬司西閤記
兵馬司號廵城使者屬吏雖其品秩故與部主事相當
而所職猥襍士大夫仕宦中朝者皆得以公事檄使之
所轄之地若窮邨委巷餅師酒媪牧豎販夫䣱酒誶語
攘雞逐狗之屬無所不當問每朔望進謁廵城使者襍
與胥吏徒隸為伍俛首傴僂若將拜於庭者使者不許
乃止或出遇御史於道下馬走避望其訶殿遠去然後
得行故雖同為京朝官而士大夫悉輕視之至以相譏
嘲北城兵馬司舊有治所在宣武門内其地久廢不治
輙僦民舍以居予既左遷今年秋始受事案牘之暇退
休此閤閉戶吟嘯自若也客或問予曰子亦有不快於
中邪予曰否否昔漢張忠為御史大夫嘗署孫寳主簿
寳徙入舍祭竈請比鄰衆以為怪寳謂高士不為主簿
而大夫君以某為可一府不言非士安得獨自高且不
遭者可無不為况主簿乎然則予以不才幸蒙屏棄於
此此亦予祭竈請比鄰之時也而又何不快之有客遂
匿笑去
容安軒記
予旣寓居太傅息齋先生之第其第踰堂而左得東廂
三楹庳濕幽暗遇雨將圮於是稍葺治其一闢牖南向
設几榻為燕休之所暇即坐卧其中自非理文書接賓
客率不他徙遂名之曰容安軒容安云者蓋出於陶靖
節辭而蘇文忠取之以入志林者也古之逹人其飢而
欲食寒而欲衣㫄皇無立錐之地而欲得居處未嘗稍
異乎人也惟其中有自得雖復加之以死生利害是非
得喪猶不足累其心邀其一哂而况起居日用之區區
者乎是故藜藿之食亦可以飽毳褐之衣亦可以暖衡
門圭竇之室亦可以居豈有他哉誠能安之而已抑予
思之方夫靖節之棄官也種秫采蘜悠然自得不幸為
窮餓所驅往往賦詩乞食而未嘗有幾微悔恨之意文
忠之在海上也蠻煙瘴氣極士大夫所不堪而能刈桂
以釀酒儲藷芋以為糧摘蘆菔蔓菁以為羹日與黎子
雲老符秀才之徒幅巾杖屨徜徉山市若㤀遷謫之無
憀者蓋其安之也如此夫然後知死生得喪果不足以
動逹人之心而為之累也今予左官司城逾一年所矣
出處語默之際雖與靖節異道及其退居此軒也有圖
書以怡目有酒茗以適口從容俛仰以視文忠見逐有
司不得已而偃息桄榔之下者相距豈不遠哉此予所
以自安而願附二君子之後者也
讀書齋記
編修葉子子吉在京師以好書著聞嘗積書數千卷閉
戶讀之以自奮勉於學因命其所居室曰讀書齋而屬
予為記嗟乎書豈易言讀哉士之少也困於科舉之業
則書之凡無益於經生者悉廢而不暇以讀矣及壯而
宦游四方又困於簿書文牒之猥𤨏倉庾狴犴城郭之
周防上官僚友冠蓋交游往來醻酢之紛紜上下則書
之凡無益於吏治者悉廢而不暇以讀矣當是之時未
嘗無有志之士知書之可好而能自奮勉者也然其未
遇也或見為迂疎而不足以迎合有司其旣遇也或見
為闒茸遲鈍而不足以鍊逹當世之務故士大夫無所
事於書而争以讀書為諱惟翰林先生則不然既已舍去
科舉之舊而又無簿書文牒倉庾狴犴之可虞品秩雖
稍卑下而率用簡貴相高其於往來醻酢之節亦僅僅
耳此歐陽永叔所謂榮顯清閒得兼宰輔神仙人天之
樂者也宜其遂有讀書之暇矣且夫翰林之為官也素
以文章侍從為職業上之人優其廩賜而寬其程課使
之從容緩步於簪筆荷槖之列如此而復廢書以娭不
幾曠官而喪職也與而葉子寓直之廬則又國史院也
吾意必有前代金匱石室之藏與夫日歴起居注之屬
人間所不易購者咸充牣乎其中以俟葉子之讀然則
葉子苟好書又何必惓惓於是齋也哉抑予嘗考之於
古若周之柱下所掌晉之伯黶氏所司漢之蘭臺天禄
唐之麗正殿宋之崇文院之所校輯皆設有專官其書
多者乃至八萬九千餘卷而近世固無是也蓋三院所
貯者自
太祖
太宗暨前明十三朝實錄而外不聞有難購之書翰林
先生自翻習滿字而外亦不聞有卓然留意於書者至
於退而休沐亦皆飲酒諧笑之時為多然後知以讀書
為諱者雖在翰林亦然而葉子顧獨不然方其用心於
是齋也孜孜矻矻窮日盡夜幾不知異物之可以易其
好者儻益奮勉而不已則其學豈可量哉故不辭而為
之記
緩齋記
顔蠋曰晩食以當肉安步以當車蘇子瞻評之曰蠋巧
於居貧者也然而未聞道也子瞻於是乎失言矣當戰
國之時如蘇秦張儀犀首樗里子之屬莫不歴說萬乘
争攫其金玉錦繡以為榮使蠋少出才力以與之抗豈
遂不如數子哉而顧退安於此謂蠋不聞道可乎今夫
山林窮居之士無悲憂欣喜以迫之於中無是非毁譽
得喪禍福以乘之於外曳履而行倚杖而息從容偃仰
於泉石林麓之間故能識安步之為樂使不幸游於朝
市而馳騖於功名之途掎裳交衽摩趺而攘臂者連日
夜不止此其勢若赴火之蛾聚羶之螘豈能與山林窮
居者同哉故孟東野反之曰長安無緩步吾友吏部郎
王子子底為人恬静少欲不苟言笑殆幾於聞道者其
自河南典試而還也又嘗反東野之詩名其燕休之室
曰緩齋蓋子底之視朝市也固無以異於山林窮居者
也既而為磨勘者所攟拾
詔下刑部遂不能安居是齋或則誚之以為此殆緩之
效與汪子曰不然若獨不見夫馬與車乎方車之偏轅
而奔也不數里而覆者有矣馬之脱銜棄勒而走也不
數里而蹶者有矣彼其所以蹶且覆者何也吾故知疾
行之未必皆得而安步之不必皆失也今子底之所處
特不幸耳而世之貪功而死名者顧欲以區區之禍福
得喪為子底病是豈知子底之道者哉昔離騷有言曾
歔欷余鬱悒哀朕時之不當予於子底亦云故記之
晳次齋記
梁先生曰緝交於予有年矣其人内剛外和與之游處
終日愛憎喜愠不見於色殆類孔子之所謂中行者然
而釋褐以來凡所至邸舍與其退休讀書之地必以晳
次名其齋意若不敢自擬於曾晳而願居季次原憲之
列何也予嘗思之昔孔子既並推狂狷而周衰之後若
莊周列禦寇者出率皆以一死生齊得喪為賢降而祖
其說者劉伶阮籍之徒飲酒任逹莫不自命為狂而訖
不聞有以狷稱者即史傳所載獨行卓行之屬亦往往
歴數世而僅得一二人至於孔子論狂則又有古今肆
蕩之不同蓋若逆知莊列之流敝而豫憂之者而於狷
獨無譏焉得毋狂猶可以貌為而狷者之孑然自守則
雖好名之士亦不能竊其近似以相倚附與宜乎遂見
尚於先生也顧或謂太上逹節其次守節狷者自守有
餘而常不足於高明廣大此季次原憲之所以不如曾
晳也予竊以為不然傳曰有所不為又曰人有不為也
而後可以有為古聖賢之為學也雖本乎中庸而亦未
嘗無高世絶俗之行非姑以示異也惟其不顧千駟故
能進而為王者之佐惟其不受萬鍾之粟故能退而以
其言語道德為儒者宗千金之子無故而縱於酒色則
其保家者少矣況望其積累以致富哉以是見不為者
之果足尚也近世卿士大夫無不好言曠逹之識馳騁
上下不可羈馽之才以視狷者之所守相距良已遠矣
及從而微闚其隐雖至於敗名裂檢放廢䋲墨之外亦
間有之豈非高明廣大求為曾晳而過者與當是之時
苟得一人焉以其孑然之節高自位置乎其間微獨可
以勵世而警俗夫亦庶幾聖賢之學也此則先生之志
然也
計氏思子亭記
計孺子準字念祖吾友甫草之冢子也年十五補吳江
諸生及朞而殤甫草哭之慟遂集士大夫誄之既又為
之諡既又刻其遺文逾四載甫草來言曰吾思孺子甚
吾將構亭所居之㫄以思子命名子盍為我記之予遂
正告之曰昔子夏之喪明此過乎情者也延陵季子之
三號而行此不及乎情者也夫二者皆非也惟世之甚
暱其子者往往牽於骨肉之私而不知裁之以禮是以
過情者多而不及情者寡聖人惻然憂之則寧於季子
有取焉此無他凡以訓天下之人父人母使皆知有禮
以為之節也今者孺子之殁其歴歲月也固久且遠矣
而甫草猶睠焉不忘起居寢食則有纏緜悽惻之聲歲
時膢臘則有涕泣顦顇不能忍之色其殆近於無節矣
吾方以越禮為虞而又樹之亭是亦不可以已乎甫草
曰未也孺子也賢吾將以禮成人者禮之予應曰否否
聞諸周人之葬諸殤也則用殷人之棺槨與虞夏之堲
周瓦棺其既除喪也則玄服以祭其祭之也則不立尸
不以特牲未有不與成人異者父母之視其子固無賢
不肖之分也發於中者之有慘舒逹於外者之有隆殺
也惟視其殤與非殤而已故曰先王制禮不敢過也此
施諸父母且然而況所謂殤子者乎孺子雖賢然不得
比於童汪錡之列明矣今旣思之過甚而又益之以非
禮則是委棄先王之制而甘蹈子夏之遺轍也甫草其
慎之嗟乎吾之言此豈果能禁甫草使勿思哉原本乎
送殤之禮而折衷之以聖人之訓非薄待孺子而然也
亦以效忠愛於吾友云爾孺子娟娟秀好未殤前一年
適予罷官南歸嘗一識其面而甫草極言孺子故好學
則其久而不忘也固宜作計氏思子亭記
堯峯山莊記
堯峯山莊在横山之麓距先大夫所卜墓道僅一里故
為盧氏别業秋七月予介友人盧子定三評其屋直償
以白金四十五兩而命子筠更新之凡鳩工一百五十
有竒木以根計竹竿以个計瓦甓甎釘以枚計灰砂以
斛計桼油以觔計者共一萬一千五百有竒閱四旬糜
白金幾如屋直之數而始訖工予從朋舊置酒羣游於
此酒半輙仰屋而歎蓋歎夫得之之難與葺而治之之
尤難也後之子孫可不思所以善守之乎吾吳風俗衰
惡父兄師友無詩書禮義之教其子弟類皆輕獧巧詐
不率於孝友而中間尤無良者又多移為服御飲食博
奕歌舞之好於是士大夫之家易興亦易替數傳而後匃
貸不給有不虛其先人之壠而翦伐其所樹者殆亦鮮
矣吾先大夫無他支屬吾父子不衰即病而筠又未抱
子方相與手足拮据勉焉經營欲以遺所不知何人而
又責其善守豈不愚乎雖然汪氏自太學公以來讀書
修行積有歲月以及先大夫而猶不克盡食其報詩云
自今以始歲其有君子有糓詒孫子蘇子瞻亦曰王晉
公修德於身責報於天如持左契交手相付使其言可
信則吾先大夫之澤固未可艾也姑識歲月以竢
苕華書屋記
康熙九年春予自金陵命兒筠往卜居郡城之西郊老
屋二十餘間堂寢庖湢略具俗傳以為前明正德中尚
書陸公完故居云夏五月予還自西新關始掃除旁舍
一楹遷几榻其中而寢處焉地廣袤不越數弓庭前後
襍華藥三株老梅各二本前庭又有石植立陵苕始華
其蔓循外垣而下羅絡石之四周蓋與梅皆數十年物
也予頗樂之乃顔之曰苕華書屋今夫水萬折必東焉
鳥獸大者喪其羣匹越月逾時焉則必過其故鄉翔回
焉鳴號焉蹢䠱踟蹰焉小者至於燕雀猶有啁噍之頃
焉今予自仕宦以來無汙萊以供饘粥無室廬以蔭芘
風雨寒暑袁宜人既殁於是寓其孥於昏黨委之而禄
食京師者殆十有三年矣及其還也環顧耳目之前井
市半已改易親舊半已凋喪故時所藏琴尊圖籍翫弄
愛好之物半已零落不知所在而予亦遂老矣幸而有
此一楹以為讀書咏歌之地自分可以少休顧猶馳驅
奔走役役而不止不亦大可太息哉然則予固困而思
歸矣拂巾布袍從容偃息於陵苕之下必不久且遠矣
故記之
三衢文會記
三衢文會蓋元時江淛士子私課之文也其題為經疑
二易書詩禮春秋本經義各一賦策又各一所得凡二
百十二卷所取自德興余闈而下共六十六人司紏者
程國表等十三人司盟者劉文瑞而主評者鄭縣丞元
善是歲則延祐六年八月也按元史仁宗本紀皇慶二
年六月以宋諸儒及故中書左丞許衡從祀孔子廟廷
十月詔天下以三年八月興其賢能充貢有司次年會
試京師云云其後改三年為延祐元年又五年而斯編
遂出是時方直尊崇儒術嚮用科目之際為有元極盛
而江淛又文學淵藪也故科舉之詔旣下而南方士子
莫不聯衽交袂相與刮摩淬厲以俟有司之舉由斯編
考之蓋舉淛西建康淛東海右四道六路之人才皆彙
焉抑何彬彬也鄭氏所評具在無讕詞無溢語采瑜擿
瑕殆不失直諒之遺而諸策所答周正一說亦皆援据
精核敷陳詳贍庶可以見其所存矣邇者吳會之間士
子旣耳剽目竊而凡江湖僑客借觚翰以求食者又往
往撰為淺陋里俗骫骳不根之文盜取虛譽以相牢籠
而後生不學者亦復靡然譟而從之此震川先生所謂
妄庸人者也以視斯編作者之典贍如彼而評者之直
諒如此能無赧顔泚顙也哉按輟耕錄元反宋金餘習
初試論賦其後一以經義為本云云及考選舉志春秋
兩試皆未嘗用論終元之世亦未嘗廢賦不用也或有
司校閱稍重經疑經義則有之耳先儒云經非文無以
發明其旨趣而文不本於六經又不足謂之文顧後世
乃有畔經而以文自命者何也
伐楊柳記
楊柳易生而宜於水涯春夏之間往往多美蔭吾吳故
澤國也人家瀕水率栽楊柳以取蔭焉然其木稍久則
空中而易朽不足備梁棟器物之用伐之惟可用以薪
爾此莊周氏所謂不材者也而吾黨顧作詞以寵之傳
相放效多至數百首儻亦楊柳之幸耶刻詞甫竟而官
中造火藥需其木為炭廵撫下令長洲吳兩縣命伐城
内外楊柳民間騷然而無知者懼所由之擾復私自伐
之公私所戕殆不啻十之六七或咎予詞若為之䜟然
予曰非也吾聞福不可妄邀而名不可倖得楊柳以不
材之木而横被詩詞之寵則其致此災也宜矣然櫟社
以不材全而楊柳獨以不材見伐此其不幸而非莊氏
之言之不驗也於是復有客曰此二說皆過也夫楊柳
無知之物寵之以詞不知榮阨之以斧斤不知辱者也
今使士大夫處榮辱之會澹焉漠焉能如此木之無知
則幾矣曾是不能而顧譊譊焉於楊柳不亦陋乎予異
其言故記之
堯峯文鈔卷二十二
