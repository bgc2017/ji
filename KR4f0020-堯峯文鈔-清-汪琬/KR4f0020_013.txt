堯峯文鈔卷十三翰林院編修汪琬撰
誌銘三(共五首)
彭貽令先生墓誌銘
吾吳有隱逸之君子三人焉曰彭先生諱行先字務敏
一字貽令與其友鄭舉人士敬金秀才俊明年齒略相
若雖未及從宦顧皆以鉅人長德見推於士大夫三人
者歲時過從鬚眉皓然相與討論文史揚扢翰墨杯酒
豆肉談笑移日見者羡以為神仙中人也既而鄭金兩
先生相繼物故獨先生巋然老夀以是尤著聲望故尚
書睢州湯公嘗開府吳中每月吉讀法必命有司延致
先生以為重先生稱老病固辭及湯公還朝入見
天子下訪吾吳人物公即首舉先生姓名以對他若總
督潼川王公學使者吉水李公亦悉遣使齎書幣候問
起居不絶然先生率引分瑟縮不敢輕往報謁也於是
先生之從子瓏瓏之子司業定求相踵取進士司業既
以第一人及第最後先生之孤孫編修寧求復以及第
第三人入翰林家門鼎貴賀者填里閭先生顧愀然曰
吾家遭遇若此吾子姓其何以圖報益恂恂退讓日夕
鍵戸悉謝賓客干請間出游城市布袍椶屨以一老蒼
頭自隨絶不盛軒輿傔從相衒鬻也康熙二十八年某
月日以疾終於家是歲某月日將葬諸孤以司業所撰
事狀授琬曰願為銘琬按彭之先故居臨江自明初以
義旅歸附隸籍蘇州衞遂家長洲踰數傳而有諱時者
隱居不仕以大耋終於先生為曾王父生嘉靖辛酉舉
人天秩天秩生先生之考萬歷丙辰進士汝諧釋褐甫
逾月而客終京邸先生年未弱冠隨伯兄蒲伏數千里
護其喪歸哀毁無不中節識者稱其為遠大之器既補
諸生所師友悉知名士磨礲浸灌發為文章銳欲借科
第自奮而會友人以場屋事被訐其人與先生雅故陰
援先生為左證冀以解免而先生實不之知也遂牽連
見褫或諷先生訟諸官先生歎曰功名細事耳奈何隤
人家聲俾蒙玷辱乎乃走京師上書闕下以自雪然始
終未嘗歸獄其友也有旨還先生於學宫士大夫咸以
為異數而滋推先生長者先生既坎坷摧抑自是亦不
復思奮於舉子業矣明季用拔貢生謁選考授知縣見
國事浸以不支竟棄官還隱故里教授生徒藉以自給
者逾四十年編修所由成名者亦先生親訓督之使然
也先生内行完潔事兄若嫂以敬育兄之遺孤子以恩
當昆季晰産所晰有無厚薄槩置不訾省與人交醇謹
無他腸雅善書法暇即簾閣據几力橅晉唐諸家莫不
酷似貧不能購書數借人書手自校讐繕錄日課數十
紙錯置巾衍中時時繙閱不倦尤習前明典故每對知
交必據故家遺老流風佚事娓娓抵掌以為常疾將革
預尅期日屛去食飲湯藥至期翛然而逝春秋九十有
二明亡以來吾吳之逸民未有康寧夀耉高朗令終如
先生者也先生殁而老成之典型於是乎凋落殆盡矣
當先生之年六十餘也躬營夀藏於東吳鄉祀字圩之
原乞鄭先生誌其壙而金先生書之於石誌中述先生
之言以為持情必平處物必恕加恩於人所不知施德
於衆所不報其自叙云爾知先生者謂之實錄云娶顧
孺人先先生卒春秋七十有七已前葬矣至是諸孤奉
先生柩合焉子六人三男三女曰珮府學生曰璜早卒
贈翰林院編修曰球長洲學生壻曰諸生陸嘗吉曰朱
有孝曰諸生程棅孫十一人曰予繡予綬寧求實求宏
求志求思對廣益思光思毅錫光寧求為康熙壬戌科
進士第三人官編修宏求為府學生孫女六人曾孫男
女十有五人先生長於琬二十餘歲琬之少也猶及見
鄭先生顧以久宦京師不及從之游金先生之殁且葬
也則琬為之銘至於先生由進士公而下與汪氏講通
門之好者凡四世矣况以先生之名德尤為琬所敬事
此太史公所謂欣慕執鞭者也後生晩進幸得以文字
受先生役其何敢辭故遂諾諸孤之請銘曰
彭之始兮鼻祖鏗維老夀兮迄今傳遠苗裔兮超其先
猗先生兮名德全文若獻兮儀後賢福曰五兮躬有四
雖不富兮非所冀子之子兮登貴仕身則尊兮德彌懿
儼宿儒兮與寒士甘寂寞兮鎮浮譁善之積兮慶靡涯
制書褒兮光且華竚寵錫兮來
天家徵斯刻兮知非夸
前明兵科右給事中吳公墓誌銘
故兵科給事中吳公既殁之十有一年諸子卜葬於長
洲金鵝鄉之誡字圩又十有一年其配顧孺人卒越明
年諸子將奉其柩與公合兆公之葬也未及具石以銘
至是持某所撰行狀問銘於琬琬之祖妣湯太君視孺
人為姪孺人蓋琬重表姑也吳汪又有通家之好公季
子又從琬游故琬不得辭按吳之譜曰周泰伯後裔由
泰伯至今二千餘年屢徙不離於吳大王父滔贈襄陽
知縣王父之佳以進士累官都給事中萬歷中與同官
合䟽請豫教皇太子忤旨削籍殁贈太僕少卿父承科
以公貴贈戸科給事中公諱适字幼洪晚值明亡自稱
南國廢人早歲敏妙下筆成文章贈翁器之曰此兒頗
類乃祖中崇禎十年進士釋褐衢州推官以卓異徵甫
去任而福王立南京入除戸科給事中内閣馬士英遣
人致殷勤於公公弗報也於是士英擅政力援逆案中
阮大鋮使掌樞柄共招致羣小謀盡逐東林黨人而武
臣如誠意伯劉孔昭忻城伯趙之龍之屬皆與表裏相
唱和尚書張公慎言争之不能得引疾去閣臣姜公曰
廣都御史劉公宗周復相繼去公意憤激極言老臣淪
弃可惜因請申明祖制以清議專歸言官不報未幾公
兼辦吏科事趙之龍䟽薦前少卿陳爾翼爾翼亦在逆
案中得旨起用公業鈔駁之矣之龍復䟽辨公遂彈之
龍略謂祖制惟科臣與司封駁未聞以勲爵參者爾翼
嘗稱魏忠賢用命而薦崔呈秀為本兵夫以諂魏逆者
為公道假魏逆而在亦必昭雪而後可以薦崔逆者為
公道假崔逆而在亦必推用而後可若一經勲臣條列
無論是否即登啟事則科臣封駁與銓臣甄别俱可罷
而不設是悖旨自雄而弁髦故制也䟽入羣小恨公刺
骨其明年進兵科右而總兵官寧南矦左良玉方與馬
阮交惡舉兵焚武昌以叛以清君側為名初公之在衢
也蔡奕琛嘗以夤緣事發覺上官檄公偕他推官會勘
公執法無所屈奕琛坐是得罪南渡初召為吏部右侍
郎或勸公往謝公故不往奕琛深銜公及居内閣思因
事中傷之公䟽薦侍郎楊鶚可仍撫荆襄且言鶚與鎮
臣良玉忼慨同仇共矢夾輔云云奕琛摘其語票旨嚴
加詰責已而良玉兵起即暴死軍中其子夢庚代將連
艘二百餘里破九江安慶諸府京師未知良玉之死也
中外大震九卿諸御史争上䟽請討良玉科中公䟽獨
中止不果上羣小益疑出公意會士英遣私人方國安
統兵往禦良玉於江中國安顧焚銅陵掠南陵所至人
皆嬰城固守公詗知之中夜起草䟽劾國安罪當斬并
及鎮臣牟文綬劫掠狀或沮公曰君休矣言之何益直
促禍耳不聽奕琛果票旨責公沮撓國安軍又自露章
劾公誣以黨逆下錦衣衞獄羣小必欲殺公以快故憾
御史張孫振遂言公東林後勁復社渠魁宜速正兩觀
之誅獄由是益急公亦自分必死纔逾月南京失守始
脫身歸奉其母徐太孺人避地邨舍中
皇清順治三年廵按御史用地方人材薦非公志也不
得已遷延行至中途而返凡杜門却埽者十有七年太
孺人夀終哀毁骨立以不勝喪卒享年五十公為人公
廉強直在科中僅數月所上章奏二十餘悉關宗社存
亡東南利病至於是是非非尤激切言之不肯媕娿骫
骳取合權要故深為小人所忌其得不死者幸矣雖然
公即死亦何愧之有彼小人者豈遂能不死哉配申氏
贈孺人再室以顧氏封孺人其先有太僕卿諱存仁者
世宗朝為名諫官即顧孺人高祖也孺人自公諸生時
故以勤儉佐公起其家公方下獄合門駭懼孺人摇手
戒家人勿令太孺人知晨夕拭淚定省無幾微見顔面
蓋其孝謹類此公之既殁能力持家政而縱諸子於學
俾皆致有成享年六十有九子男五人瞻康熙癸丑科
進士誧殤詵廩例太學生諶乙卯科順天舉人誦太學
生即從琬游者也女五人長適諸生申岳來次適申祖
琦次殤次適候補中書舍人錢廷鈗次適貢生李綿初
孫男十一人女四人曾孫男女若干人長女申出也申
孺人前從葬贈翁墓左故不祔公與其祖太僕公後先
俱以直言顯名又俱以諫官終符贈翁之言吳人謂贈
翁知子云銘曰
善覘國者覘人有無苟無人焉其國將墟明之季世蠅
營蜩沸肆言鉤黨清流喪氣公也侃侃枝之梧之棟榱
崩折勢莫能支幅巾布袍言旋三徑訖為遺老名高節
勁浮圖雙峙野水環流宰木鬱蒼公歸斯邱乘雲駕霓
風雨下上公靈儼然百世所仰
貞憲先生墓誌銘
嘉定侯先生硏德之殁也其友宋先輩既庭聞之為位
以哭且往弔其孤集先生故人門下士語之曰按諡法
清白守節曰貞博聞多能曰憲今先生當家國破亡之
餘顧能履艱出險以無墜其先緒可不謂貞乎修身立
言以無忘其師學可不謂憲乎盍以貞憲易先生名衆
皆曰然因作諡議之文奠告殯所由是學者稱貞憲先
生將葬其孤來乞誌若銘予與既庭皆交先生久既庭
既議其諡矣予故不敢辭乃為誌而銘之誌曰先生諱
泓字研德晩更諱涵别自號掌亭有諱堯封者累官福
建右參政先生高祖也祖諱震暘萬歷中進士累官吏
科給事中以抗䟽忤魏忠賢削籍卒贈太常少卿祖妣
龔太孺人生三子其長子曰峒曾天啓中進士官至左
通政明亡以城陷不屈死其季子曰岐曾太學生後通
政公二年亦坐事累死是即先生考也先生少補諸生
與伯仲及羣從受經陶菴黃先生之門竝有文章聲譽
而先生最為陶菴所引重
王師下江南通政太學兩公既後先殉國太恭人亦及
於難而上官又有没通政公遺産及名捕公幼子瀞之
令相繼下縣是時矦氏禍患踵至死喪狼籍而官吏且
絡繹交馳於門親知相率驚竄其他株連鉤引者尤衆
計莫知所出先生兄弟合羣從僅六人仲兄前夭兩從
兄又皆從其父死伯兄又挾從弟瀞亡命惟先生在耳
顧以獨力撐拄其間上應官府符檄次謀殯殮次拊孤
寡蓋瀕於死者數矣其室孫孺人病垂革先生亦不暇
恤也有司捕瀞不獲遂執先生應命上官訹以好語脅
以嚴刑俾具白瀞蹤跡先生慨然力辨不少動久然後
得釋而羣無藉睥睨矦氏者猶乘間思擠之先生懼終
不免乃攜家走他縣匿村落中無恒居凡三年而始遷
郡城又三年而歸故里伯兄亦歸相與經理太學公故
産則僅餘十之一矣性尤友愛析産一聽伯兄一切有
無多寡肥窳置不較也字仲兄遺腹子恩勝於已出子
殤哭之過時而悲故有嘔血疾至是益甚以逮於殁享
年四十有五先生頎然長身其面上豐下削丰采偉然
自少博覽強記凡經史百氏古今典故次至天文地理
醫藥卜筮浮圖老子之書無所不通好從鄉先生討論
天下大事每豫揣事後成敗得失亦無所不合太學公
方負盛名四方賢公貴卿訖諸名士造門登堂者彌日
夜不絶一見先生輙呼為小友晩而定交於予予少先
生四歲先生以弟畜之予尤嚴憚不敢以雁行進也其
論學則悉本大學致知格物之說以為物不格而遽談
主静則遇事不無溷濁若遽談主敬則用力不無斷續
此皆未徹乎其原雖有積累往往能處常而不能處變
能獨善而不能兼善也論文則用孟子一書為宗以為
讀孟子而怳然悟其所以為文者然後知事理象數變
易吾前者莫非是物引而出之汨汨乎其來也浩浩乎
其不可窮也竒正隱顯起伏闔闓隨吾意之卷舒而未
嘗有一成者也是故吾無常師能驅使古人而不受古
人所驅使論詩則欲别裁偽體而極之自得以為苟自
得之師心可也法古可也苟無自得法古非也師心亦
非也以是先生於詩絶不苟作或一日數篇或經月不
得一篇平生所著掌亭集凡若干卷玉臺金鏡文一卷
蓋自陶菴殁而先生繼之諸儒稱能得師傳者必首推
先生云元配孫孺人廵撫都御史諱元化女有賢行以
哭祖姑龔太恭人舅太學公毁卒繼章孺人知縣諱簡
女又繼莫孺人子三長開國監貢生出嗣仲父後次棠
縣學生次萊出嗣伯父後女一殤某年月日卜葬於某
鄉某原距先生殁若干年矣銘曰
先生著述絶塵而奔有如海濤澎湃揭天復如震霆晦
冥轟擊倏焉止霽雲澂水寂才與學充氣又如之惜遭
艱貞細大莫施苟其施之功建名立命也如何訖於潛
蟄魁壘輪囷悉寓斯文讀其遺書想見其人
矦記原墓誌銘
嘉定前左通政矦公峒曾既以城陷不屈死其子演潔
皆從死已其弟太學公又以事被執太學冢子秬園府
君與通政公幼子瀞適在他所故不及於禍不移日而
名捕瀞之令下君不暇顧家竟挾瀞以逃達於支硎之
中峯訛言追者將至瀞大懼欲歸就死君持之泣曰不
可汝死吾世父目不瞑矣汝速行吾代汝死立遣瀞而
身自登小舟攜酒痛飲解其腰間金以與舟人揮之去
乃大書瀞姓名於衣襟殆徧躍入水自分必死矣會有
泅而拯之者出水良久始甦土人詢知其故歎曰此忠
義家也盍留故衣水次倘有追者當以示之紿令求尸
水中耳君從其言易服夜走吳山有老僧薙君髮更其
名一正授以盋曰汝勿留此吾誓不汝泄也復至中峯
中峯僧匿之而瀞亦薙髮亡命間道渡江匿於揚之天
寧寺矣事甫定君母弟掌亭先生迹知在所遺書勸君
還君乃謝中峯僧變姓名往來崑山常熟間逾三年聞
瀞死與掌亭先生哭之慟君拊胷曰吾萬死一生以保
吾弟吾為世父遺孤計耳今顧至此極乎趣歸故里以
其長子乘嗣從弟演以主通政公祀乘夭死又以幼子
來宜繼之於是君遂無後瀕殁命以掌亭先生子萊為
已後嗟乎天之禍矦氏何酷也微君兄弟相與奔走内
外支持門戸則矦氏斬焉無遺矣豈天果未定乎抑視
天㝱㝱從古所歎不獨在矦氏然邪君諱汸字記原老
居秬園遂以此自號蓋太學公諱岐曾子而太常少卿
諱震暘冢孫也幼聰穎太常公家居嘗與子弟論李可
灼紅丸事君甫九歲侍側即請曰楊漣既與方從哲同
被召在内廷當進紅丸時何不面諍而顧從衆出宫門
乎公由是大奇之稍長為諸生與諸弟講求經世之學
期達於用而君尤忼爽有志節落落自喜嘉定之以銀
折漕米也著為令甲久矣崇禎之季流賊告警議者復
令輸五萬餘石以佐軍興嘉定士民苦之其明年將伏
闕請免募能行者君慨然與張先輩鴻磐詣闕下䟽陳
嘉定素不産米連歲大饑人相食之狀具為諸公卿條
其利害甚悉朝議韙之訖如所請至今士民賴焉是歲
以例監生中順天鄉試乙榜凡與乙榜者方合䟽乞準
貢而閣臣顧遣私人邀賂君即拂衣以歸是後不復應
舉晩而學使者旌其門曰高士君亦峻拒不受也始君
歸自京師知明將亡盡出其室寗孺人匳具易金歸諸
王母龔太恭人請白塔田二頃將往耕之筮得震之剥
筮者曰未可行也君曰否予退也非進也來也非往也
不往則无不利也予為長子成卦皆動宜與婦行也變
而碩果宜得獨全也互曰禴祭受福所謂不喪匕鬯也
又曰吉大來互之之曰黃裳元吉所謂大來也且吾資
於婦上承王母黃裳居尊王母當之矣吾其行乎既而
俱如筮言康熙十六年遘疾復命筮之筮者曰是兆也
是為出於死門君笑曰向者震之剥所謂出死門者也
今已矣不可復出矣遂卒達者以為知命夀六十有四
配杜繼寗二子乘來宜皆寗出即後先嗣從弟者也女
二許嫁許珌柴某俱殤君既丁禍患故為學益進嘗論
易乾坤二卦曰世之衰也所向无可用剛直者乾主於
剛然繼之以健中正又繼之以純粹精蓋必如是而後
可以剛也坤六二之動直内以敬然繼之以方外以義
一本乎柔順中正蓋必如是而後可以直也不然恃吾
血氣而不撓不摧吾能免於悔吝乎蓋晩歲所得如此
某年月日其孤萊卜葬君於某鄉某原乃來請銘銘曰
矦之門兮忠且義保孤難兮殺身易君九死兮心彌慰
極飄泊兮天之涯茹荼檗兮甘如飴幸生全兮返故栖
君之兩父兮翔正氣薄雲與日兮摩天際今往從之兮
其可以無愧
廣西提學道僉事申君墓誌銘
昔在吾吳少師申文定公以進士第一人歴事三朝中
歲入内閣為神宗首輔於是值國家昇平時居中調劑
東宫捄援建言諸臣從容進退衆推賢相生二子長曰
兵部尚書公用懋次曰廣西參政封通奉公用嘉區為
東西兩房諸孫後先通籍者十餘人諸曾玄勝衣冠拜
起者數十人高甍連牆鱗次以居里父老觀仰太息以
為吳中甲族之盛前此未有也參政次子曰戸部侍郎
公紹芳其最少子曰候選推官公綋祚推官入
國朝為予同榜進士最後捐館舍而申氏始中落文定
公故第至是亦授他氏矣又五年而君復擢甲科君諱
穟字叔旆其王父即通奉公也父諱某通奉第三子以
文定公廕嘗官内閣中書舍人以君貴累贈禮部郎中
禮部公家門貴豪其三世門生故吏及姻黨甚夥往來
送迎餽問所費不貲而歲入頗減以是益困暮年家居
延訪名師益友俾與君相淬磨為文章欲以再興申氏
君自少穎悟雖不廢游嬉而長於記誦甫弱冠善屬場
屋之文順治末遂舉江寧鄉試第一明年成進士歸拜
翁媪於堂下禮部公喜曰兒勉旃尚無隕吾先少師之
緒君亦慷慨自奮竊謂功名可階梯升而戾契致也授
内閣中書舍人以
覃恩加一級又以收掌實錄加實俸一級進禮部祠祭
司主事又以
覃恩加一級再補儀制司歴進郎中
覃恩又加一級康熙二十四年擢廣西提學道僉事君
居禮部久諳練故實諸司有事尚書必問申郎中云何
其見倚重如此君之任中書也故事有考選例衆謂叔
旆必首得科道官矣而以例格故不得及官郎舍又當
考選君亦自詭必得矣而以連丁内外艱故又不得由
曹郎出視學政在吏部銓直常調耳他同舍郎或攘臂
獵取之而君回翔日久又僅得廣西廣西介嶺嶠之間
距京師五六千里越長江重湖而後至蠻煙瘴癘士大
夫每不樂往君體豐碩素不耐炎熱人地絶不相當所
親恒微以諷君君則徧考嶺外圖經詢問土俗與夫七
星巖獨秀山之勝買舟束裝而行笑曰此非韓退之范
至能所稱驂鸞者耶吾何以不可往然之任再踰旬而
復丁嫡母艱以歸歸不期月而遂卒豈果命為之耶申
氏自文定公以來凡擢甲科者率都顯仕享高年其蚤
世者莫如推官公其宦而未及顯者則又莫如君君為
人機警通知世務之變交游親故方溢朝列力能為君
推援而君訖數竒不偶官止於五品夀止於五十有一
文章不行於世而功名不大著於
朝可悲也君事兩母有至性生養殁送無不如禮晩節
數過予虎邱書舍意惓惓若有屬者未卒前數日書舍
桂華始放君復至相對清坐者移時然後去俄而訃音
至矣配徐宜人累贈左都御史諱某之女治家嚴整有
法前君十月卒子男三長曰珂康熙丁巳科舉人次曰
琳國子生蚤夭又次曰瑋吳學生女二長適諸生黃璜
一在室孫男二孫女三其孤卜於某年月日合葬君夫
婦長山鄉羊字圩之新阡來乞壙銘汪琬曰予曾大父
參政府君與文定公嘗同硯席府君上公車文定公方
主會試以失府君為憾府君之葬也文定公實銘其墓
予諸生時禮部公欲延予家塾為君師適予連舉科第
不果蓋有通門之誼舊矣其敢不銘銘曰
遠追文定其世維四族胄則華科名則偉公矦之孫宜
復其始雖中道亡餘慶未艾
堯峯文鈔卷十三
