堯峰文鈔卷四十三翰林院編修汪琬撰
古體詩三(共六十三首)
汎太湖往游西山
我本謫僊人平居愛幽討暮年向堯峰猶歎所歷少結
束布行縢往問西山道寄身漁艇中馮舷恣長眺浩蕩
連楚越空濛渡雲鳥湖神似識我倍遣風日好孤颿載
斜陽去似輕鷗矯兹山峙中流秀出羣象表居人數千
家炊烟浮樹杪洞天何處所無謁許徑造飛泉界道明
曲徑盤空小行當會諸真因之拾瑶草
游石公山
嘗聞石公山名稱習已熟兹游下笱輿緩步向前麓山
色團㬉翠湖光漾晴綠葛花惹衣袂橘刺礙巾幅所遇
石漸竒一一煩寄錄或如城堞連或如屏障曲或平若
几案或方若棋局虚或生天風潤或聚雲族或為蝯猱
蹲或作羊虎伏或如兒孫拱或如主賓肅或深若永巷
或邃若重屋色或襍青蒼紋或蹙羅縠纍纍高復下離
離斷還屬曠或可振衣仄或危容足既疑靁斧劈又似
鬼工築不然湖中龍蛻骨堆深谷天公弄狡獪專用悅
人目芳草絡根淺孤松施頂秃敧崟上鼯鼠嵌空縣蝙
蝠翫之漸忘反苦被同游促平生解愛石拜揖每匍匐
急欲買兹山誅茅架椽竹為謀吾已决不假龜策卜
石公石婆
山麓峙兩石俗傳公媼對形容極老蒼不受烟靄媚或
言石有神主此勝絶地相向拱而立端可作嘉配我來
祈石公乞賜風日麗短衣支一策處處探幽異深闖洞
真居窮闚山鬼祕興盡儻告旋更祈檣颿利湖雲必澹
蕩湖水必平駛雖無鵝酒醻庶拜神嘉惠惟虞石不言
未能默相契又疑石無情牝牡竟孰是所沿公媼名俚
妄欠根柢我將辨其誣下語恐辭費
鳳家岡岡在石公山西為勷卿作
石公山下秋風起青楓綠橘秋隂裏居人遥指鳳家岡
一派垂楊弄湖水鳳家閣子湖之濱湖水㑴忩化作雲
雲光水色連山翠湖面三山都屬君猶道春紅勝秋碧
鶯能選歌蝶能拍明春更蕩蜻蛉舟來賃鳳家岡上宅
林屋洞
自少誦真誥識有幽虚天中藏不死方挍定凡幾篇丹
砂凝為牀石髓滴為泉琳花拂雲根藥草紛芊眠來游
若干輩名氏繞壁鐫始入頗偪側稍深益幽妍白蝠大
如鳥嘗撲松明烟别戶久牢扄剥啄空鏗然千年或一
開幸得逢真僊岧嶤出絳闕平衍分璚田此境天所閟
值此何由緣我行甚矣&KR0629;挾策未能前欲探既瑟縮欲
去仍遷延靈蹤不可見一任樵人傳
過林屋暘谷諸洞至無礙菴小愒因呈同游諸
君子
金庭玉柱人中天靈境本自僊翁傳千年不聞下笙鶴
惟有禪客來安禪我行正值秋景暮疏林橘柚摇輕烟
縈紆細路似蛇繞磽确亂石如羊眠幽禽忽來哢格磔
錦蝶相趁飛翩翾青鞵布襪行復止刹竿喜峙陂東偏
低牽綠蘿絡門牖高拄筀竹支櫨椽老衲一二頗樸埜
幸無苛禮煩周旋但燒栗皺作果釘旋取乳溜將茶煎
與君選勝恣馮眺波光鏡朗峰環連山川有靈默相助
爭獻竒秀呈蒼妍况兼風㬉日加麗天畀此福非偶然
徑須扳藤蹋濃翠穿盡絶壑窮層顛題名巖石勿草草
再到洞府知何年
銷夏灣
湖雨生綠波數尺秋瀰瀰青蒲間紅蓼動摇微風裏伊
昔吳王時畫舸柳邊檥宫人唱采蓮人花兩相似誰知
千年後緯蕭障流水
龍渚歌(有序)
龍渚在銷夏灣有大小二渚予時泛舟觀之遂作此歌
龍公蛻玉騰虚空鱗車魚馬紛乘風玲瓏宫殿鎮無恙
屹然撐住湖心中以石為梁石為礎雨工如羊頻戲舞
陽侯似拒游人游每遣波濤衛門戶作書試投湖龍姑
琅函祕方今有無我將蹋浪訪貝闕拄杖借取紅珊瑚
後龍渚歌
石根盤盤凡幾重吞波駕浪疑神工土山壓石石不動
倒插無數青芙蓉朅來沿流繞山腳水花如雪與石搏
斗然迸出雲一縷乖龍挾雨湖中去
予素嗜橘此游辱鳳李雨翁竟日以橘見噉喜
而有作
燕市蒲桃如彈丸鵝棃之實桮杅圜十年宦游饒此味
飲酣未嚼先流涎獨有洞庭三百顆霜前霜後紅如火
舟車包致殊欠佳夢寐難忘故鄉果秋來湖上風物新
老饕剖盡林間珍清泉沁齒香噀爪慰殺從前消渴人
題王勤中畫菊勤中有詩及淵明略反其意
黃菊有何好自然多令姿撫我無絃琴為花傾一巵君
勿輕此花頗與小草異饑當餐落英姑置乞食事
二物
閒居翫衆物頗覺心境融鼃鼔奏數疊蚓曲鳴三終翠
禽雜采蝶翻翻舞亦工何物敗人意獨有鼠與蠭松鼠
大狡獪下樹捷於風棗栗固不惜任汝穿筠籠奈何敗
吾書其災踰螙蟲石蠭尤不材釀花有何功惟解近几
案為穴管城中試呼筆公前被囓幾無鋒二物作過多
於理難姑容驅去潛復來倏忽不知蹤此類大扺然奚
足介心胷一笑且置之高吟倚孤松
禽言
叢木蔽荒邨衆禽晨夕嗁勿疑太啁嘲一一中良規鷓
鴣阻我出似嫌路險巇苦口未及已竹雞復如之架犁
何處來相誡勤東菑縣吏嚴催科力作誠難遲提壺則
不然導我訪酒旗一醉銷煩憂勸飲理亦宜是間無佳
客聒耳多羣迷試譯衆禽言欣欣欲忘疲出處固細事
淵明乃吾師且從課農暇先和飲酒詩
邨行見小桃盛開
江杏稍欲闌海棠尚猶歛春光頗寂莫吾意不勝歉徐
行籬落間小桃新吐燄朱顔映日酡絳褎隨風颭結束
一何麗似覺李梅儉黃鸝語讙讙紫蝶來冉冉竹深酒
帘斜賴此增點染勿嫌標格卑此亦未易貶
肩輿登堯峰至露禪菴
卜築堯峰麓時時恣深探高下數里餘曲直頗盡諳竒
石聳危壁飛泉赴幽潭叢篁接空虛偃松碍烟嵐藥花
抽細萼淺紅雜微藍遥見刹竿立知有古佛龕叩門揖
老僧間發世外談為我設蔬具茶清筍&KR2670;甘幽境固可
喜名理亦所躭栖止悔已晩奚庸慕華簪
題同宗蛟門百尺梧桐閣畫卷(時蛟門方受薦舉)
病夫抱病堯山下忽枉輕舠訪茅舍入門示我修閣圖
移日卧游不能罷桐華馥馥桐葉大最便凉天與炎夜
江上青山横檻外竹西翠靄穿林罅主人自是王佐才
要刷修翎騁長駕偶然種植高岡前一片濃隂差碧瓦
擬招佳客共聽雨或許異僧同結夏極知幽興頗不淺
會待名成身得謝石渠天禄正需君縱使據梧殊欠暇
佗時寓直儻思歸但與哦詩評此畫
咏四皓
詩書付一炬驪山鬼晝哭獨有希世子虎口幸免辱賢
哉四老人相引入深谷不知祖龍死況復掎嬴鹿晩節
顧大謬隂受留侯嗾定儲何與汝毋乃蛇畫足竟墮娥
姁奸幾危夘金族若無北軍袒炎火似殘燭何如種桃
人但解守耕牧年年武陵溪桃花紅簇簇
堯峰讀書五首
我無宦游才中歲寄一命回翔執戟郎失轡憂蹭蹬㖩
吺寮友間常恐蹋機穽幸然賦歸來久矣杜干請生冡
亦已卜但未下窆堋功名尚何言為君付墮甑
自少耽詩筆鉥心擢胃腎文章一小技幾受壯夫哂遲
暮翫遺經庶幾改前軫願以所得餘講說被童齔東家
章句生所得略矛盾恪守先正言吾其謝不敏
昔我先大夫早被京兆薦著述鄙小儒往往貫箋傳賦
命胡不延識者每嗟唁羈貫奉遺書稍愛趨筆硯雖踰
三紀餘手澤猶未散家學詎易承勉旃紹編繕
日者文格衰剽剟見瑕瘢類以鼃黽鳴仰欲希鈴鑾歸
王逝不作敢望柳與韓嗟予異流俗嗜好區鹹酸端坐
諷六經要使正氣完諸子且撥置卑之況稗官
百金置石田十金置茅榭潛郎荷
主恩甫病即得謝所慙腰腳衰無力事躬稼屣步攜一
編出門蔭桑柘稍值會心境高吟逹旁舍勿為渴吻憂
鄰漿幸容借
連日酷暑近晩稍得風是夕遂雨
赤日行中天炎炎一何烈衰羸固難支況復嬰毒熱乘
間入肝脾自分那得活姑以靜勝之躁心戒妄發昨宵
月離畢兹晨螘遷穴幸甚天將隂快雨起蘋末微凉襲
枕簟高卧亦已決風伯洵可人俾我寬消渴
龍挂
樹頭淅淅少女風鳥聲讙鳴檐角東亂雲潑墨四面起
白痕一綫横其中道旁行人指龍挂吾亦仰首覘長空
片鱗隻爪杳莫覩惟見蜿蜒修尾穿迷濛電光煜煜雷
隆隆雨點竞與飛雹同路窪驟漲水一尺屋滿疑捲茅
三重人言此龍壞世界諺語近誣吾不從未論甘澍慰
農舍先喜快涼蘇病翁(諺云黑龍壞世界白龍護世界故云)
家人以病者請禱作此曉之
家有病熱者往往語言囈舉室共驚㖾雜延醫巫至或
云鬼求食或曰風為癘衆說頗紛紛未知果誰是從來
本儒素豈暇崇淫祠稍習黃農書湯劑固應議藥物與
牲鵝二者均一費神姦何能為治之以不治
王師南下有作
摐金伐鼓聲讙闐陸馳鐵騎川樓船
王師赫濯自天降鼠子何路求生全試約長繩各千尺
縛取羣凶須努力五等封爵不負人諸公勿徒口擊賊
出門志感四首
兩兒如案長相顧牽别袂阿翁方暮年此去殊謬計靦
顔拊兩兒丁寧勿嬉戲誦讀良須勤農圃亦當議但使
饘粥充勉旃孝友事名利非所期吾道固如是
安車與蒲輪古人誕語爾纁帛亦何有符檄動盈紙縣
吏恣喧呼敦廹乃至此蝯鶴猶震驚何況赤腳婢擔簦
挈囊衣嗟哉豈得已虚名解誤人貽悔當沒齒
老屋差可居螙書差可讀稍暇乞一枕高卧何妨熟兹
游頗意外畫蛇為之足勉爾荅辟書夫豈夙所欲故轍
諒難改行見不遠復殷勤屬館人慎勿毁薪木
學書故無益學劔非其流人生衣食耳餘事皆贅肬條
桑朝飤蠶刈芻暮飯牛田父誠我師可免凍餒憂舍此
欲何之毋乃非良謀咄哉遠行客三歎懷林邱
泰安行宫(俗祀所謂碧霞元君土人呼為孃孃)
泰山府君見稗史制人魂魄操生死冕旒廟貎殊儼然
胡為舍此趨淫祀元君殿宇㑴山岡焚香翁姥紛相望
琵琶聲緐牲酒熟府君屈作兒女&KR1019;少姨小姑與此類
千年土偶真兒戲漢家天子廢東封是處行宫吁可異
送黃俞邰聞訃南歸三首
朔風吹枯條雨雪方霏霏游子策蹇南血淚霑麻衣創
巨痛亦深入門何所依素帷空飄揚瓦鐙慘不煇
伊昔别高堂牽裾不能止山川慎䟦涉丁寧頗娓娓十
指&KR0888;見骨動勞結行李距此曾幾時音容今已矣
豈不懷倚閭承讙竢升斗禄養顧未逮遺恨積山阜所
期揚令名逝者斯不朽忠孝非殊途勉旃兩無負
懷故山
往者山居時把茅僅覆首穨垣絫文石小徑編檉柳位
置麤得宜山色落吾手自從辱弓旌待命闕門久諸公
悉雄才自顧獨老醜辟若宫縣中雜以一土缶何當蒙
放罷戴高而履厚騎驢出輭土放船逐晴瀏二月草如
茵三月花如綬往來故山間常得招鄰叜黃肥邨社雞
白釅市樓酒葵菜與蓴絲一一可饞口浩歌金石鳴醉
墨龍蛇走不知鐘鼎食能敵此樂否計之亦已熱浮名
信何有敢向康衢㫄蠅營復狗苟
讀書
龍鍾五十五髣髴如華顛崇朝手殘書移日即茫然回
憶羈貫初駿快頗翩翩過目了大義少選竟一編倍誦
若瀉水不受長者鞭因之易驕惰研習未肯專誰知老
將至意象衰於前力學誠上策有志無其年夜闌燭䟦
短餘光豈遷延身非袁伯業撫卷慙先賢
旅中有感
平子賦歸田此事已千古時賢戀組紱往往老塵土吾
意頗恥之決策返農圃故廬非褊小几杖絶楚楚坐隅
列諸生上席延埜父掀䫇及抵掌狂語非不吐麥飯盛
瓦盆菘羹轑土釜以此助盤桓其味勝脩脯㨨身利名
場得失略相補區區誓墓心豈因一懷祖
題垂竿圖
身上短簔苔樣綠偶來停櫂垂楊曲鮆魚吹浪上蘋花
乘興敲針殊不俗輕風摇曳酒家旗兩岸游人歌竹枝
羡君獨倚篷忩坐一任蜻蜓立釣絲
題梅豹方十六羅漢畫冊
梅生解盤礴人物雅推雄前身受具戒曾入兜率宫失
足蹋塵網朅來東土東猶記諸應真㝱寐嘗過從靜炷
一穗香想像龐眉容心手忽融洽不著臨橅蹤或守跏
趺坐或倚支頤笻或揮寳華巾聚立談宗風稜稜&KR1728;露
骨氣象迥不同是間有妙悟變化由襟胷俗云倣龍眠
此評恐未公若人愛畫馬幾墮馬腹中晩節雖小悔何
嘗得真空梅生根器殊筆墨超人工髣髴省本來一
洗畫史庸以畫作佛事翛然證神通
寫家書訖遂批一詩於後
家居山水窟游息無不宜至今旅館中夜㝱猶憶之恒
虞春雨多土屋或易敧及此風日佳苫蓋安得遲徑草
須屢薅籬槿須牢支橘螙菜有蝗次第當剪治辛夷好
在無高花玉差差此樹吾手植溉壅必以時申寧責家
人柰何飽而媐拂衣具扁舟止足吾所知筍肥蕨芽媆
社酒行可持杜宇女勿憂吾方戒歸期
寄題鮑聲來草庭
鮑生嗜讀書書室開南榮梧石羅四周清隂覆門衡如
何了不顧而以草名庭草類區以别剖晰不厭精蒺藜
善蔓延蓬藿易縱横葶藶苦如檗菥蓂甘似餳茈䓞差
可染菟葵略堪烹芄蘭本非蘭埜苹本非蓱几此皆惡
種詳在爾雅經生也愛芳草辨之已分明種植與溉壅
往往手親營露濃翠甲滋日煗珍芽萌晨夕觀物變采
香擥其英陶令藝籬菊湘纍佩畦蘅二子不偶俗晩節
尤惸惸生也生東南才穎超楚傖行脱薜茘衣翻然出
柴荆空留庭前芳摇蕩春風輕
題江干阻風圖
雲如崩山掩寥廓長年譁言風信惡捍索纔收百尺蒲
蚤見顛風轉旗腳大船邪許横沙洲小船掀舞江中流
前頭麗譙定何處計程知是潯陽樓樓外江豚吹浪急
無數檣竿嘯空立風波如此路行難寄語兒曹勿輕出
繪川書院為湯潛菴先生賦
孔孟不可作六經無完書為學貴自得耳食真鄙儒宋
賢闡絶業已獲龍頷珠從入雖有歧根源亮非殊後進
未升堂論辯徒紛如彼此藤口說孰若勤菑畬先生奮
中原祖程而禰朱貫通諸家學剟膚茹其腴首斥華士偽次
憫鯫生迂不朽在立德其言與之俱琬也東南來兀如橛株
拘浮沈章句中又似忘歸墟側聞繪川瀕高甍卓通衢豆
登仰前修生徒盛簮裾講誦方歴歴揖讓兼于于杏臺一枝春
爛漫開榛蕪先生隱金門喟然歎歸與願言從執鞭住賃堂廡
居廁身都養末從容牖頑愚庶幾遲暮年猶得秉燭趨
奉贈徐健菴前軰
婁水之所經嵯峨玉山塔羡此一隅地人傑踵相躡公
家伯仲叔塤箎互酬荅翻然排天門聲望後先接中朝
共推仰號為冠盖甲長公最雄邁戶外朋簪盍慰問傾
篚筐宴笑倒樽榼頻躧長者履且置諸生榻辟若大瀛
海衆流鮮不納胷期極瀟灑經術況淹洽觀其所著書
無語肯落夾壯采陳繪組宏音振鏜鞳當今右文時
詔修經國業已開蘭臺局匪但給筆札前史頗浩瀚殊
論苦未協學識如長公才又富開闔發凡必超妙寓思
當周匝下上三百載歴歴在眉䀹何不任著述俾作羣
賢法幸紬金匱餘奴僕命夀曄
過談家莊始有杏花時距榖雨僅七日
纔賣餦餭餐酪粥江南花信紛相續緋桃素李無數開
社鼓鼕鼕酒新熟燕齊之間春最遲若挍月令斯失時
篋中裌衣空復在至今猶著羔羊皮鳧翁鴨子繞沙紫
嗁鵊流鶯不到耳清明已過穀雨來甫見杏花初放蘂
安得歸颿乘便風故鄉節物兒女同豆筴離離眠地綠
櫻桃累累壓枝紅
舟中終日食韭偶作
長安早韭鵝黃色雪花飛時坼土出菜市街頭初上市
每有豪門厚酬直河千半月春風吹韭葉尺許何離離
貴人吐弃不下咽老夫甘之如蜜飴午餘新黍炊香飯
配以韭羹寧待勸專絲箭茁未足方欣然舉箸空盤案
偶謝微官還故鄉但得一飽百事足茹蔬噉糲不須擇
底用流涎思萬羊
重三日作
三月三日清源驛牐門水淺纔及尺老夫怕蹋輭紅
土卻向清源作羈客臨清士女不好事水邊初無麗
人蹟映隄綠柳垂隂隂浴灝花鳧飛拍拍悶來聊醉
市上沽倦甚但展牀頭席安得捩柁開希颿閒弄烟
波半篙碧
舟中飲酒
月黑風愈高雲腳垂到地繫纜楊柳根摇曳頗可畏蕭
然揜蓬忩客悶排不易從來魯酒薄况復出邨肆沾脣
取微醺過此即少味譬若仕宦中沈沒何所忌夜深鐙
火闌並船皆熟寐挂颿理烟槳姑竢明日議
荆門侯啓牐得食&KR2087;魚
斗門縣飛流一片浪花白樂哉羣魚來躍起每踰尺何
人腰笭箵舉網三玄&KR2087;柳條貫其頰作意猶跳躑欣然
呼買之頗覺芳鮮溢我家太湖尾素富魚干石或圜而
縮項或狹而豐脊曝腮或含紅細鱗或灑墨平時風月
佳恒有斫鱠癖自從入京華此味竟難直今宵享南烹
乃得棄官力滿引蕉葉醆醉倒柁樓側
濟寧太白樓其碑記為吾家文節公所作
先生本非狂古之天人也至今矚遺像丰采猶瀟灑憶
當供奉時才譽傾朝野高標南山松駿氣西極馬勲名
不能羈況乃富貴假一醉詩百篇吐納皆大雅吰然鐘
吕鳴餘子皆喑啞游戲酒人中夫豈沈湎者遺阯任城
隅千年搆廣厦隠隠面層巒鱗鱗俛萬瓦尊醖時見酹
碑文每争抲神爽游八極乘雲儻來下
夜雨
草際稺鼃鳴林陰姑惡語蕭蕭荻葦聲送此打蓬雨珠
梅牐前夜半行小艇點水如蜻蛉平明日出烟霏歛望
見淮山一抹青
高郵湖
蕅葉未生菰未長魚鷹飛飛來復往桃華水至游鱗多
争向中流蕩雙漿朝來捕得數斗鮮付與估客不論錢
但祈新嘯魚苗大便是湖村小有年
與覲侯入含山登一小邱有石刻題曰殤兒王
五郎墓
面湖背崦峯崔巍不知誰塋土一坏王郎定是玉雪子
吁此體魄歸蒿萊下殤胡為禮不殺特建短碣移松栽
夕陽飛蝶低荏苒月落杜宇嗁裴回即今秋色繞楊樹
無數黃葉堆蒼苔年年寒食梨花發紙錢麥飯何人來
嗟予中歲屢喪子亦復餘淚沾雙腮布帷翩翻寄村舍
瓦棺次第栖山崖人間此恨遣不易頓令目暗須皚皚
與君歎息殊未已西風忽蕩松風哀
藤樹歌(有小序)
古榆一本有藤纏之頗若人力編緝者土人呼為藤樹
天王寺松石公石此榆怪甚乃其敵横柯偃蹇春復春
綠陰盤盤白日昏脩藤出奇與榆角媆葉緐梢相束縛
歴年不知踰幾何樹紋絶似絲繩絡久疑造物之有無
今歎此榆天巧殊安得良工筆力活寫配松石作三絶
洞山
輕雲霏霏不成雨天風駕我洞山去盤空曲徑遠横翠
迸壁細泉旋滴乳山中風物故翛然綠毛老仙不知處
玲瓏古竇栖蝙蝠夭矯脩藤竄松鼠松間藏丹好在無
憑誰乞我刀圭許我欲徑肩長柄械來斸層嵐撥烟土
茯苓如人杞如犬玉延之根大如股他年服餌生羽翰
儻藉姓名書洞府
大龍渚
往年龍渚下陽侯頗為虐乘風駕怒濤澎湃穿石脚水
石互呑吐中有大聲作噌吰而鏜鞳相應儼奏樂今年
秋不雨湖流數尺縮不暇閉奇觀一一通戶鑰此是龍
所家定役神力鑿騫若老蛟騰森如奇鬼搏大石最崚
嶒小者復秀削幽竇誠窅深平陂忽開拓徧黏漪縠文
或挺芙蓉萼曲折境屢變來游每驚㖾始知人世外别
自具邱壑嗤彼甲乙選品題未云確
游石公山
微雨夜來歇初陽麗峯巔綠薲蕩寒流盧橘藹輕烟欲
盡所歴妙肩輿止復前石公最蒼秀獨立俛平川露涵
葛花紫風送禽語妍絶壁𦕈千尺惟有蝯猱緣我將巢
雲松於此求長年仙人儻可呼騎鶴來蹁躚
蒙吳公紳索洞庭游稾賦此寄
平生愛山看不足支頤遠望西山麓今年身似不羈鶴
竟理飛颿挈行襥山中佳處推石公俛視羣峰皆婢僕
怪奇自是驚心魂秀麗真能撲眉目橘林璀燦步障錦
雲巒宛轉屏風綠天風不起鏡流平展盡生綃三百幅
老僧知我非生人炒栗鬻荼頻見肅枇杷花開雪滿路
點綴衣巾猶馥馥危橋夭矯曲洞幽别逐行縢恣探逐
洞裏仙人不我瞋徧啟窗櫺驅蝙蝠數堆石髓堪采喫
味美勝餐玄圃玉從今解笑嵇叔夜俗骨塵緣無此福
歸來恍惚夢中遊欲記旋忘十五六明春約君共長往
拂石更題招隠曲
送宗人舟次出使流求
同館四同姓聯行若鴻雁推君尤傑出夙昔妙辭翰方
葺明陽秋聲望甲東觀史筆有兼長紀表志傳贊公暇
復製詩信手龍蛇攛烟墨之所到終篇無點竄吾儕適
旁睨重裘透慙寒由此邀
主知
天語屢嘉歎邇者稱王人尅期涉浩瀚破浪長風中要
醻壯夫願玉鞓錦麟袍新從
御前換東閣梅未花晝錦達里閈長官負弩矢騶騎填
驛岸瓜步蒜山間父老夾道看去作萬里游奇絶平生
冠鼇脊高于山鯨目爛如電日月沐浴處試倚柁樓翫
水天略相接積氣眇難判欲求彭湖嶼遠碧浮一綫始
知木玄虚所賦曾未半乘槎亦吾心惜受老疾絆佗年
待君還雞黍尚可辦當於談笑餘歴歴徵變幻槖中奉
使錄挍讎應弗憚
題喬石林像
我開海陵北河隄久無功虚糜水衡錢誰能啟
宸聰何不繪先生抗論承明中我聞射陂南水木紛清
華結廬水中央早梅萬株花何不繪先生歸棲畫川涯
展視圖中人政爾趨供奉隠隠長樂鍾似逐街鼔動螭
頭香霧濃仙掌露痕重訖今憶觚稜恍然一噩夢不如
卷朝衣徜徉水雲間輕橈縦所如臥看江南山
題梅花横軸
水南有梅花水北有梅花於時雪始融蒲柳猶未芽伊
誰置斯亭景物迺爾佳亭前與亭後老榦紛槎枒素屏
斑竹簾遥映横枝斜亭中哦詩人岸巾翫春華香風樸
衣來所享良已奢不問溪橋滑不愁溪路賒蹇驢洵多
事牽去還鄰家惟愁月明時無酒澆寒葩
贈張銓侯
虚庭蔓草秋茸茸忽然幻出高低峯雲根槎牙叢篠密
直疑天造非人工張君巧思巳臻極關鍵妙與文章通
回旋映帶絶有法嗤作小技緣愚聾往年供奉暢春苑
一一結搆超凡庸水流千盤山百轉無數蒼翠排晴空
架巖透谷開
輦道彷彿仙島環離宫竊聞
至尊屢嘉歎一笑顧盼回重瞳西山之材本頑礦略加
驅遣俱玲瓏此間拳石易易耳指揮自覺神從容一邱
一壑未足道定有三山五岳蟠胷中
送林吉人歸閩
君家意氣殊磊落儒術尤能紹家學相逢握手各欣然
不分今朝完宿諾前年四月君初來梧桐葉放陰侵苔
子規聲中趣歸櫂匆匆僅把雲巖杯去年臘月君復至
枇杷花殘雪覆地與君共對五辛盤掀&KR1730;不惜通宵醉
雞籠山前鳥徑多垞南垞北紛烟蘿筍輿竹杖游未了
其奈㝱中鄉思何老夫耄矣抛殘禄惟抱遺經守空谷
區區樸學待君傳還鄉勿厭專耕讀青山一髮東南陬
遥望征帆不可留欲知後夜思君處人在山光塔影樓
贈勒石顧生
顧生運刀如運筆能將紙墨登玄石胷中爛熟二王書
何論銀鈎與鐵畫鋒力所至疑有神波磔縦横俱逼真
觀者摩挲三歎息人間絶藝推斯人顧生橅勒真好手
細字如蠅大如斗儻鑴
聖主登封文勲德定然留不朽君不見朱静藏伏靈芝
至今名氏千年垂
堯峯文鈔卷四十三
