堯峯文鈔卷二十九翰林院編修汪琬撰
序六(共十四首)
王敬哉先生集序
敬哉王先生不遠三千餘里示琬文集六卷琬受而卒
業歎曰富矣美矣琬聞之文者貫道之噐故孔子有曰
文不在茲乎孔子之所謂文蓋謂易詩書禮樂也是豈
後世辭賦章句區區儷青妃白之謂與孔子既歿漢儒
收拾暴秦燼燬之餘修明講習可謂勤矣然而言易者
不知天人貫通之旨而溺於納甲卦氣之說言詩者不
知王國盛衰之原而溺於四始五際之說言書者不知
二帝三王所以致治之大夲大用而所爭者文王改元
周公踐阼之說至於禮樂又往往有其義而不知習其
儀有其噐而不知名其物甚則溷以圖䜟襍以譌偽而
孔子所刪述之文不晦即亂夫日月星辰天之文也山
川草木地之文也易詩書禮樂諸經人之文也人之有
文所以經緯天地之道而成之者也使其遂流於晦且
亂則人欲日熾彝倫日斁天地之道將何所託以傳哉
嗣後陵遲益甚文統道統於是岐而為二韓柳歐陽曾
以文周張二程以道未有彙其源流而一之者也其間
釐剔義理之絲微鑽硏問學之根夲能以其所作進而
繼孔子者惟朱徽國文公一人止耳儻微文公論說之
詳辨晰之力則向之晦者幾何而不熄向之亂者幾何
而不澌滅蕩盡也然則使孔子之文踰數十傳不墜蓋
文公之力居多今距文公又五百年所矣而繼之者無
其人或有其人矣而琬僻處海陬猶未有見焉此所以
日夜流連太息不能無望於世之學者也及觀先生所
示其辭質而贍其義簡而明求諸文公諸書無所不合
於以輔翼傳注而䟽通易詩書禮樂之文庶幾由文公
而遂溯孔子者與吾然後知天之未喪斯文殆自孔子
以來訖於今如一日也語云賢者識其大者不賢者識
其小者琬亦嘗好學深思力期從事於此固不敢自安
於不賢而氣昏質惰雖欲勉進賢者之域以求溯孔子
之所謂文而終不能逮也故願附名先生文集之末述
其所見以求正於先生云
金正希先生遺稾序
正希先生諱聲休寧人正希其字也中崇禎戊辰進士
選翰林院庶吉士歴官修撰至兵部右侍郎殉難死死
三十年而先生從子賁與其兄敦澄彙刻先生時文稾
若干首而命予序之予惟自有明以來國家令甲剏設
五經四子八股之業以為進退士子之具當其盛也舉
凡魁人傑士與夫公卿將相戡定禍亂通逹時務之流
胥從此出而其文章亦皆昌明博碩妙於語言為學者
所宗雖名為時文而求諸古人蓋未有不合者也沿及
神宗之末文體日益以壊而士習亦日益以變廟堂之
中門戶相角人主孤立於上士大夫朋比於下曾不數
紀遂蹙社稷而覆之嗚呼國運之治亂人材之賢不肖
吾固於時文驗之矣時文之糜爛詭異此即五行傳所
謂言之不從之孽也顧先生於明季獨慨然以國事為
己任㩻䧢兵間數被黨人所搤而志不少衰卒之建立
卓卓如此抑何壯也間嘗取其時文諷誦而紬繹之大
率以灝瀚之氣雄放之才沈幽陗拔之思馳騁上下於
思泉震川鹿門諸作而自名一家上之研極天人次之
講明經世有用之學而於前古盛衰治亂廢興得失之
故尤惓惓微寫其意而見諸議論翰墨之間闚其所得
視全盛時作者無異可謂淳且厚矣惟其所得之淳且
厚故能不為威怵不為利誘雖至於捐軀截脰以死而
曾勿之恤也先生之死豈世之小丈夫猝焉與患難相
偪所可得而遽辦者哉不然使用剽竊牽綴浮游不根
之文以徼幸功名於一旦其人若風中之蓬水上之梗
靡靡然一無足恃而望其異時之有所建立豈不難乎
此先生之文所以彌可貴愛也予故願縣此若干首於
國門以示學者云
襲紫樓文集序
嘉興李君明遠其先世都運公以乙科起家累官至兩
淮運使嘗受業顧端文公習其風流餘韻中朝爭以東
林黨人目之殁而龔尚書芝麓銘其墓稱公少而其詩
多名章麗句為文人長而淹經術負經濟為通儒晩而
廉辨幹逹為能吏其見推服如此於是君以諸孫與其
再從兄曉令繼之皆用文學有聞於東南而又皆從遊
於姜翰林西溟之門是時文社方大熾君兄弟又張氏
高第弟子世居長水之上四方好事輕舟過長水詣門
投謁者連日夜不絶而曉令尤重然諾性剛直好嫚罵
由是為怨家所中屢傾其産千金曉令既殁有子斯年
武曾才名相頡頏其年皆少於君君則復以所長角逐
其間垂老猶不少倦予嘗歎長水一隅之地居人僅數
千家而李氏百年之間科名蟬連衣冠都雅其子弟耳
濡目染無不自澤於學者何其盛也君雖轗軻不偶然
自少家居則有都運公為之祖有曉令為之兄在外則
有翰林西溟與其同門諸名士為之師若友故其學易
進而其聲望易起最後復有斯年昆季為之族子晨夕
候問起居相與倡酬詩歌硏磨古文辭之曲折遂以是
娛其老而忘其貧則君之所得者不可謂不厚且幸矣
武曾在京師尤善予君以武曾書造予堯峯山中屬予
序其文集且追述社中諸故事娓娓可聽予謂君之詩
文既行於世四方士大夫必有讀之而知君者至其家
世問學之原委則讀者未必能盡知也予故次其始末
以復於武曾而寓君俾冠諸卷首焉
喬石林賦草序
先是
天子既下薦舉之詔四方搢紳降及山林韋素之士咸
集
闕下諸以才藝相炫燿者甚衆而中書喬子石林尤能
絶出其輩行當
御試文賦之日侍衛諸近臣環列左右他人方濡墨屬
稾作囁嚅瑟縮狀石林則已展卷疾書千餘言立成起
顧日晷猶未昃也琬與同試者旁睨其所為未嘗不太
息折服既而石林名在第五琬亦濫厠五十人之列奉
旨授翰林院官將共入史館有日矣於是石林盡出平
時所擬賦草示琬凡如干篇琬受而讀之見其命意則
根體要摛辭則趨雅正故能麗而不滛典而有法信乎
其華國之選也或謂賦家宜於侈靡史家宜於簡直二
者之學不同今使石林以賦才司纂修得毋用違其長
與琬曰非也登高能賦可以為大夫古之所謂大夫者
求諸周官如太史小史内史外史之屬皆在焉不必其
無兼才也劉向揚雄之於漢也蓋嘗葺天漢以後諸故
實訖於元成哀平以續史記矣及考其騷賦之作則又
卓然有名如向之九歎雄之長楊挍獵反騷諸文是也
世稱班固漢書文贍事詳過於史遷而東西都賦則又
叙述山川之險都邑之雄宫闕掖庭之麗而究歸於靈
臺辟雍明堂風化之盛其辭閎深灝衍雖後有作者硏
思十年亦不能稍加焉孰謂長於此者必不長於彼與
石林之為良史才吾即以其賦知之矣抑琬猶有感焉
昔賢歎為賦乃俳史遷亦言文史星歷近乎卜祝之間
二者之學見輕於前代如此比者
天子恢張文治尊崇儒術其於薦舉諸臣往往錫之以
金粟勞之以饗燕繼又寵之以清華絶非前代所及使
盡得石林輩兼才以應之是誠可以不媿顧琬則非其
人也蓋自予告以來才華刊落舊聞放失既不能出駢
四儷六之辭以續騷頌又不能網羅勝國之典章上下
二百七十餘年之人物以資筆削乃欲步趨石林之後
塵其能勿汗顔而捼手乎方惴惴然以上羞
朝廷下貽藝林之玷為懼宜乎讀石林諸賦而不勝其
羡且慕也遂援筆序之不獨暴揚其賦心之工亦欲以
史才之艮如揚班比者厚致望於石林云爾
願息齋集序
義理之學一也經術之學一也史學一也辭章之學又
一也學至於辭章疑若稍易而世之文士終其身憊精
竭神於中卒未有造其全者杜子美之詩舉世宗之號
為集大成矣而無韻之言輒不可讀蘇明允曾子固皆
不長於詩子瞻之於詩若文雄邁放逸其天才殆未易
幾及而倚聲為小詞則不如周秦遠甚儻猶輪人不能
造弓圬人不能操斧斤以斵櫨椽也惟其憊精竭神於
一藝夫然後可以盡其變而入於神且化所謂藝之至
者不兩能與若吾友徐子竹逸則不然徐子與予同年
生間嘗聚首都下既而釋褐永昌推官别去踰二十年
始復相見於吳門出其著述凡若干卷予受而讀之其
詩歌甚工也古文辭又工至如酒闌游戲屈其體格以
見於小詞則又工古人之所難徐子之所易微獨其才
識氣力有以捷出乎衆也蓋徐子家世義興生長山水
奥區若銅官善卷張公汣里之勝固已飽聞而飫見之
矣及其奔走西南諸徼則又舉危崖陗壑重淵修阪魚
龍之所都虎豹蝯猱之所穴與夫箐谷之窅深花木之
秀麗蟲鳥羽毛之竒怪娟好者無不閱之於目&KR1158;之於心
而發之於文章加以宦游不逹則又裵回險阻吁嗟轗
軻撫時觸物幽憤悱惻之思生焉故其所作類皆得江
山之助者也抑予聞之道成而上藝成而下予與徐子
皆老矣予年五十有九而徐子又過之頿髮皓然顧猶
角逐辭章精憊神竭而不知返夫亦遠乎道矣盍相與
刊落膚華棄捐楮墨以進求其上焉者乎是則有先儒
義理之學在今而後願偕徐子勉之
白石山房稾序
在昔有宋之興也同時以文章名世者世必推歐蘇曾
王四家而歐陽文忠公曾文定公王文公皆出於江右
於是江右之文章衣被海内遠近莫敢望焉蓋其名山
大川深林層壑逶迤旁魄之氣蓄久而不洩然後發為
人傑如歐曾王三君子者是也嗣後人文蔚興訖於明
季兵燹之餘文獻漸以衰謝其巋然以宿德重望冠冕
江右者莫如侍郎石園李公今文饒先生則侍郎公之
次君也方侍郎公受知我
世祖迴翔卿貳先生年尚髫齔即從游京邸入則奉教
於侍郎公出則與四方名公偉人相延接未嘗不趨其
下風而聆其緒論諸如國家之掌故古今之沿革一時
之人物臧否微而天人性命毫芒之辨顯而禮樂政事
治忽之幾蓋悉已洞諸指掌而瞭然於胸中矣侍郎公
之配米夫人則又素嫻吟咏日夜偕公唱和先生居家
庭之側往往親承指授耳濡目染日以有得及以高第
揀入翰林讀書玉堂之中扈蹕交戟之内其才益高學
益博見聞益雄闊宏肆每著作一篇出士大夫必相傳
頌以熟蓋先生之在
夲朝不啻歐曾王三君子者之在有宋盛時也去年春
天子特簡先生視學東南先生課士之暇裒其所為白
石山房文稾凡若干卷郵書示琬且曰吾子宜為之序
琬惟古人之於詩若文也有臺閣之體有山林之體居
廊廟者長於臺閣守布素者長於山林殆莫能相兼也
先生則不然當其代言應制美盛德之形容效太平之
潤色大者敷腴而有則小者簡核而有章燁若春華爛
若文錦斯誠得臺閣之體者也至於登高臨遠感時惜
别緣物托興撫事懷人則或淋漓盡態或激昂多姿窮
哀樂之變而極刻畫之工其於山林諸體又加長焉前
人所不能兼者先生顧獨得而兼之假令歐曾王三君
子者復生於今世俾先生出其翰墨發舒其所得以與
之馳驅角逐吾未知其孰先而孰後也琬老矣後先請
告者踰十有七年窮村僻壤之為居而田翁社父之為
友雖間有所作亦祗知山林而已其於所謂臺閣者雖
憊精竭思未能窺及其堂奥之萬一故滋歎服於先生
之有兼長也而樂為之序若先生造士之勤涖政之肅
持躬之介且峻則有都人士之歌頌在不及贅云
篴步詩集序
唐詩以杜子美為大家宋詩以蘇子瞻陸務觀為大家
此三家者皆才雄而學贍氣俊而詞偉雖至片言隻句
往往能寫不易名之狀與不易吐之情使讀者爽然而
覺躍然而興固非餖飣雕畫者所得彷彿其萬一也吾
友徐子泰初為吾師致公先生季君年雖少而材噐穎
敏以翩翩貴公子顧不墮紈綺裘馬之習循雅自愛善
於屬文數見賞拔於學使者又以其暇發為詩歌小詞
皆出入三大家之中沈酣濯磨不已故其句法字法森
然悉有來處寖為大江南北諸名士所稱許誠吾師克
家之子也今年夏來游吾門吾叩其學譬之繰絲引泉
愈出而靡窮讀其所贄篴步詩集其麗也如初霞之映
朝陽其秀也如寒潭之印秋月其蒼然而古也如喬松
之旁挐直上繪畫之所不及也吾見其進而不止則又
如枿木之春榮而潮汐之晝夜涌也平時得力於三大
家之法深矣雖然詩之有法凡以求工也吾之告徐子
者其在捨法而超然上之乎蓋徐子知進乎法者之工
而未知忘乎法者之尤工也苟忘乎法則與承蜩弄丸
郢人之運斤庖丁之解牛無異蓋技也抑有道焉如是
而汪洋閎肆左右逢源雖與子美子瞻務觀三大家者
並驅先後以傳於世亦不難矣
董御史文集序
往時君為御史與予及葉尚書子吉李僉事元仗之屬
凡數輩聚於京邸以詩歌古文詞相磨礪甚樂也君嘗
延合肥龔端毅公宴小閤中予得與焉三人者促席劇
論上溯掌故之沿革下及文章之正變娓娓至丙夜不
休公擊節大喜為舉爵無算肴核俱盡君出虀䔩佐之
酒罷則晝漏上十餘刻矣當是之時端毅公以文教主
盟於上予黨數輩復左推右輓其間故四方人士無不知
玉虬之詩若文者既而君以直言左官歸里予亦引疾請
告毘陵距吾地不數舍顧予僻居山村音問稀闊雖一再
訪君於虎邱不復能論文如京邸時矣去年秋君便道過
予草堂出其所撰楊將軍賜物記且指且諷意頗自得自
言病脾不飲惟數啖其所攜藥物而已予窺君容色甚旺
以為雖老而未衰也而君竟以脾疾不起其孤某葺君遺
文若干卷請序卷首君自少博聞縱攬諸凡杜韓名篇蘇
黃快句一一成誦在口尤酷嗜左氏司馬氏歐陽氏之文
予在京邸見其所鈔史記勾乙段落薈蕞成文悉井井有
法故其發諸翰墨或流宕竒肆或艱深典奥不名一家晩
歲潛心三禮之學衆言淆亂必折而一之譌謬相承必釐
而正之未嘗苟同亦不為苟異集中所載經說猶班班可
考惜乎不假以年而遽殁也予小於君僅一歲衰疾方甚
下筆不數行輒頭岑岑欲卧其能叙君之文乎追維往事
相去幾二十年端毅公宰木已拱其他數輩論文京邸者
亦十無一二在矣杯酒笑談之雅怳然夢寐有足嘅者
故不辭其孤之請而聊述梗槩如此
春草軒小稾序
處士君諱遠臣字孔輿姓華氏世為無錫鉅族少孤而
貧事其母以孝養稱長而習舉子業且潛心先儒義理
之學明祚既訖遂歎息曰先儒有云學道而應舉譬諸
避人而入市也於是絶意進取大肆力於詩文來吳門
徧從前明士大夫遊遨靈巖鄧尉間所賦詩益多名春
草軒小藳未及版行於世也既殁之十有九年見夢其
子佺曰若方鋟吾詩宜乞汪鈍翁序之佺是時已棄儒
初不知鈍翁誰也寤而歴訪親故知其為予因介中表
周生子贍詣予請序予讀其詩氣平而語和不失古詩
人之教非若麥秀黍離感憤怨懟者比信乎可傳者也
雖然周有占㝱之官所掌六㝱曰正曰噩曰思曰寤曰
喜曰懼若華生所夢於斯六者果何徵耶詩文小伎學
道者恥為之君墓木且拱矣而猶惓戀不忘耶當君之
生也與予氏名不相諳聲問不相接未嘗有杯酒硯席
之雅及其殁也而顧知之地下耶予之窮於世久矣杜
門空山士大夫好予者無幾而君之靈爽乃獨愛慕如
此耶豈鬼神所好惡視人世遽相逕庭耶予不幸少學古
文辭晩而衰病荒落自分且湮滅無聞焉若君之所作
顧已藉藉騷人逸士之口反欲託予之餘波殘燄然後
能不朽耶是皆未可以為信也抑聞之知道者曰生猶
夢也死猶覺也君既覺矣而予方十沉九浮於碌碌塵
壒之内顧令以夢中之語傳覺者於不朽則君之為計
左矣特以生之來請也其辭也哀而思傳先公之詩其
志又甚確易所謂子克家者也予故不能嘿嘿云
張青琱詩集序
昔賢論文有二體有臺閣之體有山林之體惟詩亦然
鋪揚德伐磊落而華贍者臺閣之詩也裵回景光雕琢
而纖巧者山林之詩也舂容翺翔澤於大雅者臺閣之
詩也悲嘑憤嘅鄰於怨誹者山林之詩也是故王公大
人之所賦讀之如伐鼉鼓如考鯨鏞如撫琴瑟之和平
臺閣之詩也騷人思婦之所吟讀之如擊土壤如叩瓦
缶如聞蝯歗蟲鳴之凄清山林之詩也有唐諸名家若
燕許之巨麗李王錢劉之新逸皆臺閣之詩之屬也至
於盧仝之怪竒李長吉之刻削孟郊賈島之寒瘦則山
林之詩之屬也為臺閣諸體者宜貴宜壽考宜大其設
施於世為山林諸體者宜不偶宜不永年宜無所表見
而自放廢於寂莫之瀕浩蕩之野以此相士大率皆然
獨於吾友張君青琱失之青琱起家中翰洊登曹郎駸
駸乎向用其平生歴臺閣之日居多舉凡見聞所經興
會所觸無不寓之於詩大章短什傳頌士大夫之口祭
酒吳梅村先生最善歌行每推青琱長歌數千言太息
其不可幾及所居與予比鄰數用文字相角逐青琱間
出一篇予未嘗不瞠目而擊節也蓋其體實有合於所
謂臺閣者然而官不越郎署年不及耄期最後遂轗軻
困頓以殁何其宜壽而弗壽宜貴而弗克大其設施與
予以是有感也異時
天子右文
詔舉博學宏詞
御試於體仁閣下而第其甲乙假令青琱在列得奮其
淹洽之學雄麗不羣之材抑揚上下筆墨稍異即以掄
首選非難而追惟青琱之殁也則已久矣予以是重有
感也於是其女夫金生名定者排葺遺稾若干卷乞予
序之予故論其大略亦藉以哀吾亡友云
問亭詩序
問亭先生固我
太祖高皇帝之曾孫而
世祖章皇帝之再從子也嘗出其所賦詩歌一編授簡
於琬命為之序因復於先生曰文者道之輿而詩又文
之菁華寓焉者也昔者周公召公皆以周之懿親夾輔
王家翼亮數世若文武肇造於前成康丕承於後誕集
大命以詒後之人實惟二公左右厥辟當其時僇力協
心罔不夙夜故能使盛德大業為周室冠宜無暇求工
於一章一句與學士大夫競能角長審矣然而考諸詩
小序豳風七月鴟鴞東山周公作也小雅常棣亦周公
作也大雅公劉泂酌卷阿召公作也頌清廟烈文諸什
又周公作也其旨婉其思深其辭舂容而典麗後之學
者雖欲規模而則效之不可得也夫德業盛大既如彼
詩歌典麗又如此一何其有兼長與蓋文以載道周召
所得於道者深斯不求工而無不工也今
天子倡右文之治昭示薄海内外方欲舉末俗而反之
成周故於萬幾清暇屢出
御製炳炳煌煌譬諸列星二曜垂象無極於是化之者
近自夲支遠暨臣庶率皆竭蹶於藝苑回翔乎文圃摛
華擷藻應之若響而先生則尤
王家之卓爾者也其學貫穿經傳錯綜典故而又深硏
性命之指博求天人之源先生之於道也琬誠愚陋不
足闚測其所至若其近體之清新歌行之雄放所謂載
道之言之工亦既傳誦而屬和其一二矣顧此豈足以
槩先生哉先生位雖尊養雖厚然猶未及見用且復恥
於求試故其長隠而靡燿耳儻
天子廸簡有道之佐一旦得以懿親出寄心膂重任用
俾恢張至治措天下於乂安然後盡發其所工者上之
作為雅頌以奏諸
郊廟施諸燕饗朝會必能鋪揚先烈美盛德之形容次
之采風謠陳勸戒惓惓反覆三致意焉亦必與豳風七
月者比由此進厠周召二公之間誠未知其孰先孰後
也美哉斯編其殆始基之矣琬雖病且衰謹拭目以竢
願覽觀先生制作之成焉
旅行日記小序
晉賢逾江省其外舅於巢往返凡若干日同行者為周
子青士相與賦詩若干首合為旅行日記一卷予平生
雖未嘗至巢然記中所載如南徐如廣陵如真州皆予
束髮以來奔走南北所習游之地而白門鳳臺則又嘗
承乏奉使於此文章政事之餘弔金粉之故蹟訪王謝
之風流上下俛仰宜其發為詩歌以稍攄其藴積顧才
拙而思澁先後見諸紙墨者蓋寂寥無幾也今觀兩君
子吟咏之富能無媿乎當晉賢之往返江上也賓朋親
故相踵登臨酬酢相錯由日記考之疑若無暇晷者而兩
君子從容跌宕贈答倡和於其間口占手錄比於宿搆
至其意思之清新章句之工麗則又皆不為苟作此予
所尤媿者也俞子無殊言晉賢方戒期深秋將偕二三
子由長興汎二汣探張公善權諸洞籃輿畫舫匏尊竹
杖媐游山林泉石之中其境益勝其所得之詩亦當益
加恢竒予非獨媿之而已實不勝歎且羡焉姑附數語
於日記之末而又執筆以竢
西郊汎雪倡和詩序
常熟蔣子文從所葺汎雪詩若干首并系以圖成一卷
如左予惟汎雪韻事也汎雪而賦詩繪圖尤事之最韻
者也雖然蔣子知雪之可喜而未知其可畏也予在郎
署十餘歲每遇雨雪則京師道上馬牛車驢相蹂踐中
間泥濘踰數尺左右冰陵如山瀕晨入署輒有顛仆之
恐又嘗奏事
行殿夜半抵南海子風雪甚猛大聲發林木間幾於猿
啼鬼歗燈火擈滅殆盡迷不知路旁皇良久遇騎者援
之始得免及請告歸里冬杪過旴𣅿寒雲四集彌望無
人煙予方乘肩輿積雪覆輿盈寸輿人力倦不能荷衣
&KR0724;皆溼手足至僵凍欲裂上下齒搏擊矻矻有聲氣色
悉沮喪幸而前逹逆旅則童僕無不置酒相賀以為更
生甚矣予之畏雪也至今偶一追維猶不寒而㮚顧蔣
子以高才生從容谿壑之間青簾畫舫與諸賓客縱觀
山雪舉酒吟賞且能見諸翰墨爭竒角勝刻畫盡致夫
蔣子不知雪之可畏猶予之不知雪之可喜也豈果雪
有異哉所遭之會不同爾假令予前此脱去塵網輕裘
席帽得往從蔣子觀雪於虞山雖風流蘊藉或不足比
肩羣賢然猶欲借酣呼眺望之樂用以娛其情而寓其
志亦何不可喜之有予既自歎其所遭而又羡蔣子之
擅此最韻事也故願為之序
許南交送行詩序
荀卿子曰藝之至者不兩能古之才人求名於文墨之
間未有能以詩畫並著者也有之自王摩詰始蓋其才
情氣韻得之有素每一落筆莫不盡善故世之言詩畫
者舉皆宗之嗣後若文與可之竹蘇子瞻之樹石米元
章之雲山人物庶乎其配詩以行然文米率畫勝於詩
而子瞻則又詩勝於畫若摩詰所謂畫中詩詩中畫者
殆未能超然優入其域也則荀卿子之言猶信吾吳累
百年來士大夫兼長詩畫者殆不下數十家而獨推沈
啟南文徵仲為最昔人謂沈畫神品文畫妙品得者寶
之如拱璧至於其詩則後生晩進從事文學者往往守
一說而不能會通乎大全故至今持論微有異同以視
摩詰雖或未之能逮顧已頡頏乎文蘇之列矣虞山許
某南交其家世故多顯者顧獨沉酣詩畫中歌行近體
蓋宗晩唐而畫則出入北宋諸家與文沈異派而同源
他日以上舍生將往考職吏部既戒期矣吳會諸君子
知南交者悉以一言贈行而嘉興曹秋岳先生為之倡
予彙而讀之竊謂南交年少儀觀秀雅學問淹洽固足
以傾動一世况又重之以詩若畫乎使當觴咏之餘盤
礴點染必能使觀者神怡而聞者悚聽挾此以往其纚
王侯之履而走公卿之車騎者殆不可以指屈矣宜諸
君子咏歎不置也昔文徵仲貢入京師聲望方為同朝
所重遂得薦入翰林然則南交豈遽以選人終哉
堯峯文鈔卷二十九
