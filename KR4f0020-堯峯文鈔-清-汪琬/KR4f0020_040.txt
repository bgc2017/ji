堯峰文鈔卷四十翰林院編修汪琬撰
祭文哀辭(附)(共十二首)
大通橋土地神祠祈晴文
維年月日具官汪琬以羊一豕一告於大通橋分司土
地正神之靈曰嗚呼琬以不材奉
天子命而來以與神共治此地也生殺禍福之柄琬所
不能主者惟神司之乃自夏五月霖雨至於六月河流
汜濫道路沮洳役夫消摇馬牛疲斃車戶二十有六人
煢煢奔走所日夜仰望者獨依扵神而已神其忍見且
聞之邪意者雨暘之不時天實為之以神之位卑而職
微顧不及與知邪豈數不可輓雖如神之聰明正直亦
不能自達於天邪抑車戶之桀驁不率者實開辠於神
神將假手於雨潦以速之戾邪不然是皆琬之不勤不
慎或有以召致斯災而神且漠然弗之恤也琬竊以為
分司者苟有溺職神宜請之於天小則為疾為癘以創
懲之大則殄滅其身不當延及於二十有六人又不當
阻
國家之輓輸而降害若此之甚且久也願自今而後邀
惠於神慎勿以疾風暴雨加於行運之地使車戶得以
蘇其困而緩其罰則其報謝於神者永永無窮而神之
享之亦無忝矣謹告
祭季給事文
嗚呼惟公在廷歴官左掖俛視班行鷙百鶚一公規密
諫舉朝色惕公實丈夫羣髽而幗事關宫闥侃侃端笏
雖涉風聞敢忘獻替仰攖逆鱗慮有倉卒
先皇聖神止輦太息謂公愛君芻蕘宜擇且咈且俞儼
荅禹益欲老公才姑示薄謫膏雨疾霆莫非
帝德公之北征童叟嘖嘖扶攜祖送讙闐巷陌祝公生
還炷香叩額公去不顧忼慨于役臣辠萬死幸寬誅磔
甘履㩻䧢輪單轂隻寒日慘心隂颷淒骨魑魅與鄰叫
號充斥長沙卑溼潮陽瘴疫鱷魚張牙鵩鳥奮翮公禍
過之捐身沙磧懸棺稾殯有同棄擿嗚呼哀哉
世祖之末雲開雺滌乙夜寢興每眷忠赤使得少延必
蒙前席金魚緋紫行受寵錫如何絶命川馳筈激雖有
賜環於公何及聞公彌留涕洟交塞惟君與父睠睠牀
簀荒言寱語殷憂如昔撑目拒含齎恨窀穸藏血三歲
化丹為碧招䰟而南僅歸&KR1475;骼某等於公辱在交戚異
時瞻仰魁杓岱嶧寶公諫草寧啻拱璧庶幾公還載親
几席今則已矣山穨星殁遠望銘旌道里遼隔白馬素
車奔馳弗獲羣焉搶呼聲發如砉何以酹公酒絮雞炙
差勝湩酪公盍來格
祭葉訒菴文
嗚呼有明名臣夙推文莊碩德鴻材史所褒揚延二百
年遺澤浪浪爰及先生伯仲抗行巍科甲第後先焜煌
伯也蒞外宣力東方先生居内委佩巖廊咸謂二難永
紹前光云何並逝理不可詳訃音踵至親故倉皇憶昨
分袂春明一觴琬嗟老疾分守田桑旋睨先生志氣激
昂期先生者致主澤氓位不爰立年不杖鄉命也如何
殊失所望言别幾時音容渺茫向忝昏媾又廁門牆感
念平昔每九回腸本非至人曲折難忘喪之南歸焄蒿
悽愴匍匐几筵淚沾盈眶既悼我私亦斯文傷嗚呼哀
哉琬故不敏才疏學荒先生知我指摘膏肓髮種種矣
敢絜短長擬謝子墨縮手山莊復陳蕪辭何不自量侑
此爵耳非曰成章先生有靈幸鑒中藏
祭陳母張太夫人文
母儀煌煌内則烈烈共姜伯姬聖經所述孰如淑人安
常履吉篤生儒臣用佐
王室嗚呼哀哉淑人之賢聲聞曩日内自君姑外訖親
暱歎息梱範無不遵率謂與太翁偕老可必何行之婉
何境之逸顧促其年而不期耋天豈有靳奪之倉卒宜
修反促宜隆反替學士蒞官久參密勿瞻望二人迢遰
天末每念倚閭綣綣如結版輿錦軒將迎莫達屢欲陳
情棄此組紱淑人附書語極懇切勸以報稱俾無燕佚
無戀庭闈致曠厥秩慈訓諄諄形諸楮筆非此母也寧
具此識手澤儼然至今成帙陽月既望云發腫疾學士
旁皇額蹙心怵奔走日者以數推覈五行家言皆曰小
厄流星為灾禳之即出言而不驗可為嗚咽彼醫雖良
束手葠术嗚呼哀哉如琬輩者才疏志拙受知學士毁
言弗恤噓枯植朽十年如一豈惟感恩實仰賢哲我儀
其清私餽必黜我服其慎温樹必呐文章工拙學術得
失酒闌燈灺殷勤相質白首若此如膠沾漆誼於淑人
有同子姪愧未登堂以名通謁赴音亟來能不驚怛羈
旅京華舉步如蹷何由匍匐往助執紼醴酒不清蔬肴
不潔悵然生悲淚沾要絰䰟無不之悽愴恍惚庶其來
乎千里一吷
祭仲弟搢九文
昔喪先君孰相左右惟我與汝自立不苟雖屬童穉遞
相師友食則同案卧則聯肘每過異書擊節拊缶有得
必告有疑必剖汝之文章詎出我後當其得意雲奔電
走溢為辭薻金彩襍揉儒林文苑罕與之耦弱冠慕道
已闚堂牖紛華靡麗棄猶芻狗志期用世時命非偶退
而著書旁搜薈藪儻假之年擬附不朽天乎何辜反促
其夀太歲在壬我時北首自傷左謫感憤於口汝與我
言此非温厚榮辱得喪於已何有我聞斯語其顔怩忸
虎疁之旁春江晴瀏方戒行李繫舟岸柳念汝送我涕
落尊卣及兹三年暌離已久我逐簿領面色老醜願挂
塵冠歸耕南畞巾車竹杖庶幾兩&KR1621;此志未遂得毋汝
負訃音北來神驚不守㝱邪非邪胡罹此咎汝雖已矣
我實抱疚歛不視含訣不執手何以為人袒胷自毆設
位於堂獻此酤酒魂無不之能釂此否
先府君祖奠文
琬聞過時不葬是不能葬春秋誅之與慢葬等顧琬成
人之後躬廹飢寒既壯以來又塵仕籍轗軻㚄頓積有
歲年怙恃隆恩闕焉靡報以致我先考先妣淹在淺土
三周星紀乃啓櫕宫過時之誅奚辭解免兹直靈輀將
駕撫棺長號深惟辠愆飲痛曷已伏冀考妣有靈俛垂
昭鑒尚饗
亡妻袁宜人祖奠文
自汝之歸直予食貧衣麤茹糲累汝艱辛及汝病革予
方筮仕殁不及訣歛不及視追惟疇昔負汝實多汝而
有知齎恨如何兹從尊章幸就窀穸山川阻深足慰汝
魄顧予早衰齒髮已凋九泉相見庶幾匪遥輀車啓行
敢告筵几同穴有期為汝破涕尚饗
亡男筠祖奠文
孝友誠信謂宜永年我作之孼致汝不天我老未死汝
壯而夭家門嬛嬛已不可保嗚呼痛哉馬醫夏畦皆有
後人跂行喙息孳乳成羣而汝何辜竟絶遺毓有詩與
書孰相似續當汝病革謀置汝後汝不復言屢摇其首
惟汝隱衷我則知之汝今往矣諒我者誰人之不諒亦
已焉哉天實喪予腸裂肝摧輀紼在門尊俎在几老懷
萬千告汝止此嗚呼尚饗
先墓焚黃文
琬忝冐禄位積有歲時幸叨餘庥免於罪戾用獲荷兹
寵錫粗效顯揚伏奉順治十八年正月
登極制書
榮贈先考奉政大夫刑部山東清吏司郎中先妣宜人
璽書褒嘉光賁泉壤而琬以久縻官守弗克躬告幽冥
乃者既卜新阡敢襲昔賢燎黃之義祗薦墓下以展慕
思音容渺然詎勝哀感
鍾廣漢哀辭(并序)
檇李鍾淵映廣漢年二十餘囊所著書數千言來遊京
師介其友葉生元禮凡三至吾廬既相見數與予辨論
六經諸史之原流詩歌古文辭之利病與自唐以來諸
大家之門庭曲折口哆目張洋洋纚纚夜漏逾四十刻
而猶不止予欲傲之以所不能知而廣漢性甚敏識甚
高俛仰前古蓋其不知者無幾也使稍抑其盛氣而加
深思焉則進於古人也不難顧别之旬日而元禮來告
廣漢已暴卒矣夫士死曰不禄短折亦曰不禄今廣漢
兼此二者其可哀也嗚呼豈造物者故畀之以才而又
不欲其成且立耶豈豐於此必嗇於彼固有默焉司其
進退予奪者邪豈亦聽人之自生自死自壽自夭於其
間雖造物不能有其權邪洵乎其可哀也已或謂廣漢
血不華色又其面豐上銳下以相法言之皆不夀此則
非予所得而測也姑為辭曰
文木雖美遇匠則斵樝梨果蓏實盛則剥是而所是非
而所非氣壯且銳持此安歸故曰毋以物傷生毋以身
殉名已乎廣漢其亦知之邪使其有知又將誰尤
族子處默哀辭(并序)
處默諱譚舉人鄰幾公之孫也年二十餘以孝友聞於
家以文章著於鄉黨不幸中寒疾死其族父琬在京師
聞之哭焉而慟先是予為諸生處默嘗延致予執弟子
禮甚謹處默家有園一區號為名勝其林鬱然而䆳其
池泓然而深予數偕處默履行其間相與撫喬木酌流
泉采襍華之紛蕤翫鳴鳥之睍睆間以講道論藝談諧
甚適未嘗不移日忘返也未幾予客游松陵遂連取科
第而最後處默亦中副榜第一人是歲予適家居亟往
看處默處默因遂醉予以酒已復行至園中予乘醉戲
指示處默曰某徑可竹某所可亭可臺若盍亟成之異
日予與若皆退休當復晨夕游從於此言未竟處默視
予而笑且曰幸甚蓋予以遠大期處默者如此今其已
矣造化之生人也或美而秀或頑鈍而佻險此非天為
之也所謂物之不齊是也然秀者美者多夭折而頑者
鈍者佻且險者常夀考豈造化所欲殄滅者專在秀美
而其所欲長養培植者反在頑鈍佻險之屬與不然以
處默之才而遽至於死何也處默頎然長身為人勃發
有英氣及為文章亦然予求其所以夭折者卒不得焉
使天少假之年則處默之所成就豈復可量哉今顧不
幸若是予其能已於哀乎遂為之辭曰
質美兮材良緬馳騁兮康莊何中道兮踠足齎遺憾兮
茫茫之子南兮羌北泝山川兮阻長視飯含兮不可遂
眇天末兮悲且傷愚者壽兮賢者殤命不猶兮將誰望
羌不知所歸咎兮姑致歎於彼蒼
陳氏子哀辭(并序)
陳鳳翥字聖章予友均寧次子均寧方病及鳳翥生而
瘉故小名曰愈年二十夭蓋距上殤無幾也少不好舉
子業好唐宋以來大家之文又好為小詩旁攻書畫運
筆皆有法度予見其所寫牡丹芙蓉頗得前輩筆意詩
亦整秀可喜均寧哭之久而不衰乃刻遺稾一卷以行
又為淚言凡數十章附其後云昔虛谷方氏謂自周東
遷以入春秋卿大夫壽者鮮矣獨魯季孫行父季友子
也僖十六年季友卒至襄十五年行父始卒吳季札王
壽夢少子讓國時年可十五六至哀十一年救陳猶存
兩人壽皆近百歲鄭子産歴事簡定聲獻四公齊晏平
仲之父桓子襄十七年卒平仲即以知禮稱至定十年
始卒兩人亦亡慮八九十歲當春秋衰世卿大夫不得
其壽之時而四卿皆恭儉慈惠薄取厚予有以致壽考
其說甚新異然而非通論也孔子在春秋年僅七十有
三顔子淵早死夫孔子大聖卒不登上壽及門之賢者
莫如子淵顧蹈六極短折之禍豈孔顔不及此四卿邪
何壽夭相闊絶若此也蓋使有德與才而夭不害其不
朽若愚無知之流雖年逾百歲與瓦礫木石頑然長存
者亦何以辨聖賢之所以壽者固在此而不在彼也然
則所謂才而夭如陳氏子亦其一已予既以此慰均寧
且系之以辭曰
吁嗟孺子性端良兮濡染家學藝能長兮譬彼威鳳燦
文章兮將翺將翔如其名兮雲逵非遥倏摧傷兮鷹隼
高飛鳶鸇鳴兮休留姑獲恣披猖兮鳳也何辜中道戕
兮君毋叫天天茫茫兮彼修此短靡厥常兮頼是遺墨
紛球琅兮襲之匵之騰輝芒兮爰載令問未渠央兮吁
嗟孺子斯不亡兮
堯峰文鈔卷四十
