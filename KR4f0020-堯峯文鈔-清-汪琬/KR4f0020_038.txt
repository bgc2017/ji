堯峯文鈔卷三十八翰林院編修汪琬撰
題䟦一(共十二首)
題致富書
此書出於近世其辭不雅馴然論樹蓺蠶畜之術頗可
觀覽信有益於農家者流也孔子曰季孫之賜我粟千
鍾也而交益親南宫敬叔之乘我車也而道加行微夫
二子之貺財則丘之道殆將廢矣甚矣財之不可不殖
也以孔子交游徧四方其道又大被於七十子之徒然
猶不能無藉於財况在後之學者邪有人於此為郎吏
歲餘而其貧益甚以是求交親道行不亦難乎然孔子
又言富不可求數譏子貢不受命而貨殖何也學者苟
有志孔子之道必不可以不知命有財而交親道行命
也財不足而交且日疏道且日廢者非其人之過也亦
命也故雖有是非毁譽之至乎其側亦安命以俟之而
已或曰然則奚取乎此書予告之曰吾將退休於家以
講求所謂樹蓺蠶畜之術而老焉則必於此書取之所
以自附於農家者流也非求富者也
題淵明集
屈原子胥皆孔子所謂殺身成仁者也而揚子雲獨譏
之子雲方自詡以為煌煌明哲度其胷中舍劇秦美新
而外所自得者無幾矣宜乎於二子若冰炭水火之不
相入也温文正公之為人豈子雲比哉通鑑不尚竒節
之士其於原之湛身略而不取可也乃元嘉四年并不
載淵明之卒何也淵明出處始末具詳本傳至其為詩
也哀夷齊之固窮感精衞之填海大節炳然微獨以甲
子紀年而已而通鑑不載豈偶軼之耶抑别有義例也
夫子雲曲學之士本不足道也而自温公以訖王介甫
曾子固之徒無不好其學者同時能辭而闢之者子瞻
一人而止爾温公既好子雲至謂荀孟殆不足比遂作
太玄集注又作潛虛以擬之噫亦過矣昔人譏司馬遷
是非謬於聖人予謂子雲亦然抑殆有甚焉若温公之
不取原與淵明也得非平時之所好不免深中子雲之
毒故有時而發與予三復淵明詩不能不為温公太息
也
題小兒語
沙隨吕公得勝作小兒語二卷其仲子侍郎公坤作續
語三卷演語一卷皆不越委巷俚談閨房兒女子之所
習者而勸誡存焉易曰蒙以養正聖功也聖人之道兼
徹上下非有幽深玄妙竒特而不可測者也故其功由
日用飲食而極之可以盡性至命化民成俗所謂内外
本末一以貫之也蘇子由本不知道遂謂道有不可名
言者及其論子夏之教人也則又善其始於洒埽應對
進退而不急急於道審如是也豈道之於洒埽應對果
有截然為二者邪夫亦支離悖謬失子夏之本意矣惟
子程子則不然其說曰洒埽應對便是形而上者知此
則於易養正之說庶幾其能相發明與故吾謂是語也
不獨為閨房之勸誡已也雖曰聖賢之教大人先生之
學不外是焉可也竊願廣其傳以竢後之求道者
題平母節略卷
詩二南半為后夫人作聖人既繫之正風至於邶鄘衞
為變風之始而鄘詩復首柏舟其後乃以墻有茨采唐
鶉之奔奔諸篇繼之蓋聖人立教之意所以望其為此
而戒其為彼也深且遠矣如馮孺人能持苦節以終其
身又能教其子用文章取名於世其於共姜奚媿焉於
是王茂遠宋玉叔既為之傳諸士大夫復從而賦詩寵
之凡如干篇異時有譔輯
本朝詩者苟不取法乎聖人則已如法聖人繫詩之意
則必不遺乎此也且微獨不遺而已必將采其尤工切
者冠諸篇端以端風化而勵末俗平氏盍姑俟之
題使琉球記
陳翼字友石常熟人略通琴書既從張御史學禮往使
琉球嘗授琴於其王世子還至京師為予僃言海中魚
龍之變幻日月之出没煙濤雲浪之倏忽有無與夫琉
球風土之醇愿人物氏族之喬野儀文器數之樸略近
古可喜可愕多記中所不載者予聞而羡且慕之為之
拊掌起舞恨不能經行眺覽其間也昔蘇明允有言大
丈夫不為相得為使折衝口舌之間足矣今陳生雖不
為使幸得附
王人以行出其技能遠自暴著於數萬里外為予所羡
慕雖蹈海奚憾哉於是陳生又言往返海上蓋瀕死者
數矣其始遇盗於海口則幾以兵死既而逗留大洋中
所貯水米告盡則又幾饑渴死夜見大魚浮海面揚鬛
噴水水涌起數丈所乘舶震撼欲覆又幾沈溺死隨風
引至琉球北山得登岸稍逾數十丈即當墮入落漈洋
中不可上又幾死越北山遇風雨卒至兩龍夾舟飲於
海又幾死及歸而復遇大風雨桅裂颿壞柁繩中絶飄
蕩三晝夜不知所之又幾死抵閩界上輙潛行賊島間
數百里懼為所得又幾憂悸疾病死顧得仗
天子之芘中國之威靈數瀕死而不死天吳海若實隂
相之蓋其自以為幸者如此然予猶有憾焉求諸古人
如游輞川泛渼陂周覽洞庭彭蠡沅湘雲夢之旁此其
蹟之所涉耳目所經見者以挍大海直比於桮水勺泉
耳然且作為詩文相與張大而稱說之况乎竒觀異聞
什伯於此不有雄偉恢閎絶倫特出之作以述其事而
陳其狀歸而上諸史臣藏諸藝苑以嫓美齊諧志怪之
書將何以誇示後世為無窮之傳邪惜乎陳生者方沾
沾以琴書自喜猶未暇及此也
題萬里紀程
紀程曷為而作吾吳孝子黃君向堅端木為其親作也
親者孰謂謂孝子之父含美先生也先生名某崇禎癸
酉舉人明末知雲南大姚縣以兵阻不得返孝子徒步
往尋之故有作也曷為謂之紀程孝子之行也始於順
治八年冬十二月訖明年夏六月自吳入滇復自滇奉
其親歸吳為日則二十有一旬為道路則二萬五千餘
里中間疾風盲雨之嗟縣崖絶壑深谿危彴之恐山妖
木鬽猩鼯豺虎與夫獞人猺子盱睢咋噬之虞烽煙戎
馬營壘關隘之警無所不紀未見其親則憂憂而思既
見則喜喜而繼之以泣舉凡家人父子悽傷欵接之情
亦無所不紀故謂之紀程也予受其書於徐子禎起讀
之既竟作而問客曰昔文安民王原大理民趙重華皆
常尋親士大夫之賢者亦嘗為傳為述以行矣乃今而
復見孝子然則孝子與王趙孰難一客曰王趙難予曰
何謂也曰王趙之違其親或在羈貫或在襁負而其父
又細民也所執無定業所游無定方東西南北茫茫焉
倀倀焉故其尋之也難孝子則不然雖相距萬里而含
美先生顧居蠻獠中無恙也孝子又熟習其親之音容
笑貎豈必如王趙者占之以夢決之以卜導之以異人
與予曰否否王趙遭逢承平其往返於道路也市不晨
易犬不夜吠海内一家雖難易也當孝子旁皇羽檄之
間蒲伏無人之境櫛風沐雨心與身俱瘁繭足黧面絶
無人色遠方之人視之不猜為間諜即譟為匪類其幸
脱於刀刃劒鋒者僅耳由是觀之雖易難也蓋含美先
先之意亦云爾語未既一客笑於坐曰子失言矣彼孝
子烏問所謂難易哉大舜克諧稱孝小子胡蓋前之愆
亦稱孝文武視寢問膳稱孝小弁之子窮極而呼天亦
稱孝以文武易則文武不知也以若舜若胡若小弁之
子難若舜若胡若小弁不知也凡為人子者知其親而
已矣方且不自有夫孝也又烏問所謂難易哉予曰善
題搢九傳疑錄
錄末永王事見於
國初邸鈔順治元年十一月有稱前明皇子者至京師
入故嘉定伯周奎家奎留之二日遂以偽太子疏於朝
於是吏科朱徽河南道趙繼鼎等連章劾奎而錄言為
人所執非是既下刑部有小内官指驗瘢㾗抱之而哭
錄言内官不敢識認亦非是一時廷臣諸疏具在大指
略同獨侍郎沈惟炳所言尤明切略曰如其真也是明
帝之靈所默擁也
清朝寬仁厚德加意先朝上諡發喪僃極隆盛今且命
將出征代明帝除凶伐暴又何嫌何疑於其子不以僃
三恪之後祀為明帝存此一綫哉如其偽也則必隂險
者妄圖富貴故挾此無知之徒冐死試法凡主使合謀
之人收藏引進之家務必直窮到底與天下共見之若
留疑似之形何以傳信後世云云嗟乎東宫南竄舉朝
猶斥為王之明况乎玉步既改而欲緩頰措辭於其間
不更難乎然則沈侍郎之疏未為失也搢九不及見邸
鈔故所載不無牴牾今繕寫御史趙開心以下四疏附
諸卷末使著書者有所考云
題時御史西臺奏議後
右嘉定時公乾所西臺奏議三卷公諱偕行字汝健乾
所其别號也前明萬歷中進士由知縣擢四川道監察
御史以抄没崇信伯事特旨降調邊方襍職歸卒於家
當公之甫為御史也太倉王公錫爵在内閣餘姚陳公
有年在吏部富平孫公丕揚在都察院時方崇尚清節
百僚廪廪奉職號為國家之極盛居言路者類多挺挺
守正不撓不阿公即其一也琬讀公所葺諸奏凡二十
六篇中間如論沈惟敬媚倭之姦以為陽稱封貢實許
和親遂并劾石星宋應昌李如松輩皆國家文武大臣
曾不能練兵選將屯田積粟以衞封疆乃今日議封明
日議貢駸駸乎又有和親之說不聞請尚方劒以斬惟
敬首而反為曲辯隠諱其謂之何又因雷震西華門極
言章奏既留中不發加以小臣言事獲罪者一切禁錮
而驥駑不分大臣稱疾請告者一切慰留而薰蕕無别
臣願視遂臣之才品為取舍如孟養浩鄒元標之直諫
所當亟用而中有沽名偏拗者舍之可也視大臣之賢
否為去留如陳有年之忠鯁所當亟挽而中有瑕疵可
指者聽其去可也又言財譬諸水也導之為江河疏之
為溝澮則羣生咸沾其益若積壅既久必奔潰四出而
流害無窮單穆公曰絶民用而實王府猶積川原而為
潢汚也其竭也無日矣今太倉之積貯已空矣太僕之
馬價已匱矣而東倭北敵未有息肩之期皇上以天下
為家何必藏富内府而徒為潢汚之聚乎蓋公所爭者
率皆天下大計苟從其言有禆宗社非淺於乎偉哉顧
考之神宗實禄既不及為公立傳後來秉筆纂修者亦
無從悉公始末琬鄕里後進距公之没不過數十年去
公之居不逮數舍而其流風餘韻亦茫乎未有聞焉是
可歎息者也今幸公曾孫圮授來游於琬之門然後得
覩此二十六篇者惜其名位猶未大顯設施猶未大究
而遽連蹇以終也意者其待後之人乎無念爾祖聿修
厥德是在圮授念之而已圮授字期五縣學生方以高
才知名吳下云
題楊柳枝詞後
楊柳枝詞七言絶句體雖權輿於白尚書樂天而實原
本風雅後之人既相與師承其意又從而變易其體而
推廣言之是故有言離别者即詩昔我往矣楊柳依依
之意也有言閨房男女者即詩東門之楊其葉牂牂之
意也有感身世之仳&KR0867;上借之以示諷刺次借之以自
鳴其不偶者即詩折柳樊圃狂夫瞿瞿菀彼柳斯鳴蜩
嘒嘒有菀者柳不尚息焉之類之意也其間或興或比
所以師承風雅而寄意於楊柳者其旨趣固顯然明白
讀者可以吟諷紬繹而怳然遇之於不言之表者也特
其體與風雅異爾若其意則未嘗異也近世後生淺學
不能詩者往往敢為大言鄙此詞近於兒女子之語而
傲睨以為不屑為果如此也則三百篇之内諸詩咏楊
柳者具在孔子何故不删而自漢以來諸儒之傳箋訓
詁者亦何故尊之為經使得廁於風雅之列而又相與
師承之乎至於稍能詩者方其為此詞也則一切取前
賢之殘膏賸馥飣餖襞積以自附於騷人墨士以厭塞
求者之請若有程課督責不得已而後作者而徐按其
中舉無有也蓋其能成章者亦厪厪矣於是倡和諸詞
多至一千六百餘篇而所錄止於如此就其所錄之中
又皆瑕瑜優劣層見迭出求其旨趣之所在則未知視
三百篇之興比果孰離而孰合孰近而孰遠也豈不難
哉予故不敢以繩他人姑題其後而願私與諸門人共
勖之云
題袁氏冊後
予家與袁世戚袁之先介隱公以隱君子稱生方齋懷
雪兩公兩公之子吳人推汝南六俊方齋所生則谷虛
志山兩公懷雪所生則陶齋謝湖卧雪胥臺四公是也
胥臺諱&KR1030;官至僉事生吳門公諱尊尼官至副使為予
亡室宜人曾祖卧雪公諱褒生德門公諱年官至參議
為宜人本生曾祖相沿甲科文望具載國史家乘吳人
共目為巨族之冠今振之先生年七十餘須麋郁然讀
書好義借醫以隱其次子令推尤英妙能文即志山公
諱裘之孫也方兵燹後袁氏稍衰先世遺澤暨正嘉隆
萬間諸名公所贈翰墨悉落好事者手散佚久矣先生
與令推力加購求始得裒先人諸小像自介隱公下略
僃而吳文定諸公題贈及志記之屬具在&KR0724;潢成冊嗟
夫介隱公以來所以貽子孫者非不善也顧非得先生
父子之賢相與引之勿替則散者其何以復聚而佚者
其何以復存乎夫寳玉大弓魯之重器也魯人失而復
得春秋許之是册也祖考手澤在焉不啻如弓玉而已
袁之子姓庶幾承先生之志世世寳之先生命予題其
後予娶於袁宜乎述袁之家世也加詳焉
題庉邨和尚法嗣圖
記曰天生時而地生財人其父生而師教之此師道所
由昉也今夫醫藥卜筮之術承蜩弄丸彈碁蹴踘之技
猶必有所受教而後能工况其為聖賢之學者哉浮屠
氏之談禪者皆本達磨以下諸祖故謂之祖師及其摩
頂記莂則又各自有師然吾聞大慧嘗游大陽洞山間
既得曹洞宗旨見其授受之際必臂香以表不妄付授
因竊念曰禪有傳受豈祖師自悟自證之法遂棄之而
徧歴諸方由此言之浮屠氏之所謂師弟子非若吾儒
之師弟子然也故當其既悟則佛可訶祖可罵禪版几
案俱可付之一火蓋彼方借此為大機大用洞徹了當
之所在而豈嘗拘拘於威儀禮數之中哉若清上人固
庉邨之嗣天童之孫也來游京師乃悉取其同門受法
者若干人列之為圖而又沾沾焉以已說序之吾不知
其於彼法之所謂自悟自證者果有得焉否也雖然昔
公伯寮親與七十子之列而敢於毁季路邢和叔本程
門高第而遽誣宣仁以附紹述之說然則士大夫之隂
賊詭譎叛其師友以去者良不少也而浮屠氏獨能區
别受授之由來所以衞其門牆者惟恐不嚴而守其衣
盋巾拂者惟恐不至豈不猶賢乎哉若上人是已吾故
有感而書之
題容安軒記
子汪子既作是記宣城梅子讀而嘆曰先生其有道者
與或笑於旁曰非也吾聞至人之於道也若承蜩若捶
鉤其視憂患也若虛舟之觸其履之而安也又若没人
之入水若醉人之墜車夫固泊然無心與造化游者也
今先生乃不勝得失祻福之慮襍然攻於胷次而形於
起居動靜之間明知其不可柰何然後呶呶聒聒借一
言以解之以自託於淵明子瞻是果可謂之無心乎苟
無心何有言苟無言何有記哉語云知者不言言者不
知故曰先生非有道者也於是子汪子聞而善之遂錄
其語
堯峯文鈔卷三十八
