堯峯文鈔卷四十七翰林院編修汪琬撰
今體詩四(共一百十九首)
出游
布襪青鞵策最良不嬉里社即邨莊差無婚嫁終年累
似有山林一日長減去藥囊知老健勾除酒戶為醒狂
酴醿芍藥春無恙且與游蠭巧鬭忙
對酒二首
泡影由來是此身可堪重蹋輭紅塵上書羞學妄男子
對酒愛呼巾聖人落到酴醿春去盡啼殘鵯鵊雨來頻
不妨攙入雞豚社暫作耕田鑿井民
莫向尊前話昔游不成歡笑只應愁宦途戹似黃楊閏
年鬢衰如白草秋寮舊姓名疏易忘貴人書札嬾難修
惟逢漉酒持螯日差比時賢勝一籌
晩涼
足跣頭科萬事空羲皇以上略相同礎根漸潤先占雨
雲脚纔生欲釀風白蛺蝶栖芳草畔紅蜻蜓戲藕花中
晩涼滋味能專享莫怪吳兒忌此翁
秋夜
蕭蕭涼候至新雨間新晴月作彎弓側河當射角明水
螢光不定林鳥意多驚行坐貪清夜中單漸覺輕
晩望
握手從容步屧遲夕陽影裏望移時峯攅怪怪奇奇石
松偃高高下下枝禪悦幸逢鄰衲印名銜羞遣埜人知
來朝準踐登臨約澗碧山紅恰及期
柴埸邨
樵徑緣山麓人煙面夕陽覆檐茅代瓦度水木為梁架
上豆花紫牆隅柿實黃卜居當世世最便守農桑
期與昭兹出游近邨會風雨不果二首(是時距立冬僅)
(三日)
數里松筠刺空碧千章楓桕著霜明暮年十事九敗意
恰欲杖藜風雨生
剛儲游具作閒游底事天公苦見讐匄我一晴何不可
忍將風雨破除秋
督墳丁芟松下草
穉松千本僅生枝力課滋培敢遣遲三歎老夫今老矣
成陰偃蓋見無時
草堂偶成三首
積水穿苔徑横林對草堂綠蕉偏耐雨烏桕故宜霜默
坐常縣拂精思别置牀閒中有忙事試茗撥殘香
數揜疏籬匝三門小築寬藥攔扶鬼臼(印玉芝也)土竈養神
丹喜蠟登山屐慵彈挂壁冠勿嫌貧復病勝覺此心安
差科方擾擾烽火更悠悠有地堪薶骨無天可寄愁桑
榆身事晩楓柳物華秋何限行吟景湘纍惜未收(予已卜夀)
(藏故有第三句)
甜羹二首(羹雜菘菜芋魁萊菔薯蕷為之不入鹽醯其法自東坡始也)
自向深山理食經不須苦羨五侯鯖小篘家釀厚如酪
爛煮畦蔬甜似餳
澹泊中間意味長也知火候要端詳書生例是酸寒甚
乞與甜羹一點嘗
皆山閣夜坐寄懷聖禪師
燭花成燼篆煙微枯坐藤牀擁褐衣世熊慣看翻手易
塵勞深覺到頭非杜門憔悴蝸粘壁涉境憂危鳥觸機
賴有城東香火社盋囊鞵袋合歸依
山中藥盡而病未已悵然賦此
黃葉如衰面清霜映短髯三彭差易制二豎固難砭寂
寂收雲帙深深下荻簾蓡苓都不屬太息與貧兼
風雨二首
濛濛小雨逐風斜倍遣幽人惜物華閔默病蟬常抱葉
伶俜孤蝶欲辭花輕黃草變籬根色媆綠苔凝壁罅芽
何事最關情緒切數宵無月挂檐牙
歎息堂堂歲月移況逢風雨復淒其無情木葉辭叢薄
多事蓬蒿拄敗籬累減故應參柏子興闌先解放楊枝
(予去冬已嫁一妾)中年哀樂消磨竟一任兒曹取次知
雨後微寒因過鄰曲有作
漸倒荒籬蘜初讙比舍舂蝱蠅俱削迹蠭蝶小留蹤亂
瀑分千派奇雲歛數峯鄰翁疏闊甚一笑暫過從
七年前與曰緝公勇貽上周量相集京師如豐
臺西河沿皆偕諸子所習游者也病中追賦
二絶
芍藥陂前賣酒家曾聯車騎醉春華誰知老向空山裏
猶夢豐臺十里花
病懷衰骨兩支吾記得年時卧酒壚借問河邊扳賸柳
也應顦顇似人無
屢得王十一書賦此寄荅
久矣孤蹤與俗妨敢煩簡札問行藏新篘酒熟聊長醉
舊讀書殘已健㤀泉石清姸供棐几煙霞璀璨溢巾箱
吳儂勝事君知否手植荼梅漸漸長
山巾雜興四首
月暈風欲起雲斑霜旋濃五行書未熟占候問邨農
雞寒每上距牛怒輒礪角一物一性情門中試商略
葉落先萎黃萍枯先黮紫衰至固有端人生亦爾爾
蝦能幻蜻蛉螙亦蜕胡蝶問君孰尸之變化爾許捷
病中蒙元禮見訪堯峯且示詩稾一編賦此奉
贈
判無佳客欵柴關嵇阮風流夢想間只擬曳裾游上國
敢期問字到空山短檠聊與支良夜妙語真堪發病顔
慙愧幽栖多簡略桮盤草草暫相扳(元禮自中州歸今將再往故有第三)
(句)
夜雨
寂寂守山邨幽懷莫更論防媮牢設棘畏虎蚤關門(時傳)
(有虎警)樹繞風聲厲檐闚月影昏夜闌判不寐敧枕聽翻
盆
家人具精糳有感二首
炊徹香秔白似霜家人先餽老饕嘗五經貯腹元無用
未若捐除作飯囊
偶將輭飯沃甜羹舌本甘芳鼻觀清但使明年身未死
餘生決計委躬耕
朱買臣讀書臺二首
山巾習氣未全除便逐嚴徐厠殿廬一語能令英主喜
不知所讀定何書
任渠兒女笑迂儒束擔朝朝挾故書未必年來無此客
何人物色到樵漁
露坐
蟋蟀初鳴熠燿飛與君露坐啟柴扉月天子朗風姨靜
斗覺微涼透袷衣
看梅二首
門前積雪侵凍苔十枝五枝犯寒開老人未肯殺風景
且擥鶴&KR0769;花間來
忍寒谿北邨西頭夜深猶為梅花留笑殺雄蠭雌蛺蝶
緋桃開時方出游
江上
江上人家近草堂強扶衰病步斜陽晴波似鴨深沉綠
初柳如鵝淺淡黃谿友園公聊結社旗亭酒肆暫逢場
年來世事諳都盡不問靈氛亦不妨
春晴出游
日澹雲輕旋作晴偶來山脚訪柴荆驚麕倉卒衝人過
吠犬回旋尾客行高下亂峯當戶繞零丁危彴向谿横
蚤知一卷農書是悔不從前買犢耕
漫興四首
徧游里社與僧坊醉墨敧斜雜老蒼慎勿署銜前進士
比來誰重甲科郎
蒲柳先秋已覺殘嬾隨北轍走微官慈仁松樹香山雪
畫作屏風枕上看
索居自分老山邨倉卒今逢客款門區處盤飡無異味
桑蛾竹肉當雞豚
偶沾薄禄入風塵竟絆浮名阻隠淪萬事思量都是錯
他生莫見宰官身
徐步
凭箇邨童代短藜偶然徐步畫橋西斜陽已是無多了
惟有歸禽稱意啼
予以家事屬兩妾且作治命數百言示之
薄宦無成負
聖時餘生猶悔乞骸遲功名已讓羣兒立門戶要須健
婦持酒美易禁尊畔態藥靈難換鏡中絲不妨抽取閒
身出昏嫁都㤀自一奇
春晩
竹萌鮮媆蕨芽肥漸覺窮愁解半圍日澹花房開復歛
風輕燕羽止還飛重尋故篋修紈扇急理新機換袷衣
鄰叟偶然邀野步從容直到夕陽歸
東軒遣興
谿長路復重軒騎絶過從久向空山裏全家占一峯瀑
聲穿澗小花氣覆檐濃自分衰遲極為農近亦慵
雨
高柳參差間古槐綠陰深處鷓鴣哀東山一段雲如墨
散作廉纖小雨來
述山居雜事二首
逸興老逾長終朝檢挍忙與花經地界代筍設垣牆窗
為看山徹符因調水藏呼童理荒薉淨訖旋移牀
小闢蒿間徑寬編竹下籓束荆篘酒子貸粟飤雞孫花
盡游蠭減林深宿鳥讙本無騶騎到不是杜柴門
留客
黃齏白飯午炊遲佳客淹留坐少時戲蝶翩翾排闥過
鳴鳩馴熟映檐闚語闌復理言前義局罷重翻敗後棋
歲月只須如此了任渠穉子笑翁癡
卧病山中蒙愚山先生見投茶箋佳咏王貽上
梅耦長兩君子皆已屬和諷咏之餘足當七
發未能趨候先寄三首
社後槍旗入籠新馮君少乞敬亭春比來消渴母相訝
身是江南水戹人
正屬朱櫻綠筍天好鑚槐火試松泉掉頭紗帽風流甚
肯著薑鹽一例煎
莫信諸傖比酪漿解清午夢響詩腸竹鑪石銚晴雲盌
不是幽人未合嘗
歴數
歴數幽棲事依然習氣長種瓜侵螘垤丸藥攘蠭糧舞
愛花翻纈聲躭鳥弄簧自慙還自笑恰與道相妨
遣意二首
藥罏丹竈冷於冰換骨神方未有徵獨羨淮南僊術就
提攜雞犬亦飛昇
潦水初晴木葉衰寥天一抹雁飛來緋桃緗李千千樹
不遇春風不敢開
次韻石門吳孟舉種菜四首
相國何如園父尊天逵雲路不須捫空山大有娛人處
但了殘書咬菜根
細雨隨風整復斜矮黃媆白屢生芽花間蛺蝶曾為蠧
葉底嬴牛别字瓜
籬脚霜莖肥可把架頭風蔓老堪捫斜陽行菜若麤了
大好讀書秋樹根
滿徑黃花翠葉斜肯容蕭艾濫萌芽蔓菁蘆菔甜於蜜
不要園官屢送瓜
松江吳六一文出王子勤中所繪芍藥黃鶯索
題走筆五絶句
山家臺榭向來寬何限名花壓藥欄馮仗黃鸝鬭娟好
肯教容易落金丸
朱朱白白兩參差賸許啼鶯占一枝從此梅花書屋裏
四時多作豓陽時(六一家有梅花書屋即眉公徵君故居也)
昨日穠華轉眼空斜陽隠隠見賓鴻誰知菊倒楓凋後
收拾餘春在卷中
揮毫恰遇賞心時愛寫修翎與折枝記取風流似摩詰
畫中真有五言詩
步障回廊映綵霞不知紅豓發誰家鈍翁已分蓬蒿老
喜展丹青見此花
出游諸邨往往抵暮始返
或升兜子或輕舠數里湖山肯憚遥呼我不妨頻應馬
逢人何敢遽稱貓花緐愛向僧房乞酒熟欣從里社招
屈指餘生知有幾笑言聊復永今朝
遥送甫草北上二首
輕颿𦕈𦕈背冥鴻去泊枯蘆折葦中老病恐無相見日
為君雙淚洒西風
京華故舊比何如倩爾行人候起居身挍嵇康今更嬾
不曾有與巨源書
聞甫草凶問予既為位以哭明日作四絶句寓
哀
從來才譽冠羣倫骨相誰知晩最屯太息東南風土薄
江湖不復有斯人
臯復難招已逝魂祇留書札數行存交情最與時賢别
敢惜麻衣慟寢門
生别何如死别悲可堪寂寞㧁重帷淚㾗點點衰翁血
不為窮交斷不垂
學識雖長命不長誰司造物迥茫茫有人解叩通明殿
願附青詞問玉皇
客有規予入山者賦荅二首
竟攜農具止山坳保社中間締暮交哀樂有情邢易免
(時方哭甫草)勲名無福不妨抛圍棋舊勢心慵記丹藥新方
手健鈔莎徑蓽門殊寂寞判將玄白受人嘲
山中風味頗蕭然羞說東方執戟年煙笠雨蓑窮活計
藥罏茶臼病神仙檐前只曝堯時日胷次頻憂杞國天
但使時清身老健此生甘共細民編
今宵
饕風號北牖快雪壓前檐病久詩才退狂多酒力添爇
殘香獸小煨熟芋鴟甜飽煖關心切今宵樂事兼
東軒二首
甚矣吾衰也終年愛養疴山深當兔窟屋小扺雞窠嬾
架抛書久塵牀卧筆多文殊不可作誰與問維摩
階草方爭茁缾梅乍就蔫忍窮差省事養拙但隨緣美
睡支藤几閒游借竹箯家人挑野薺晩飯最欣然
客至
快雪初晴後過從有素交食盤登菜果飲具列陶匏硯
沼微融凍盆花漸吐苞知君多道氣玄白不相嘲
風雨二首
鳩聲未了覺聲譁陣陣顛風逐雨斜掀屋卷茆吾不惜
但祈風伯赦梅花
泥潦連邨阻客行祗應簾閣杜柴荆天公似厭詩人閧
壊盡梅花始遣晴
老友既庭暨王子咸巾連許過予山莊
湖山數曲接横塘聞有嘉賓款草堂穉子倘能供灑掃
小妻猶足任排當三升黍酒傾香碧一寸蔬芽翦媆黃
明月滿庭花滿徑為君隨意設繩牀
僧恭密乞竹影菴主詩
叢篁百尺繞烟扉中有山僧結伴依怪石寒泉充淨
供竹鍼麻綫補禪衣巾將華㲲從容綰拂借青松左
右揮何日得隨都講後白椎時節乞玄機
送友人之官京師
老去深嗟會面稀況逢鷁首指京畿綠楊芳草漸爭
發紫燕伯勞相背飛殿上香烟濃惹褎道旁輭土㬉侵衣
太平事業須公等留取衰翁守釣磯
桃李
緋桃穠李各輕盈漸逐東風弄晩晴慎勿嫌渠俗到骨
賣花擔上正施行
漫興二首
富貴由來泡影虚幸辭香土乞閒居裝池故院無名畫
傳寫前賢未刻書蔥䪥作科分畛域李梅成列覆庭
除直饒金紫銀青好未似先生樂有餘
姓名不復挂塵寰分與羣賢絶往還種菜議租旁舍地
設扉圖對隔谿山訪求丹藥緣身病橅&KR1213;黃庭賴手閒
怕作熱官真爛熟故應長物屋三間
過亡兒筠箐菴二首
入門無復整衣迎臺面荒涼半就傾筀竹生孫梅結子
傷心怕到箐菴行
空亭依舊枕方池畫障雲屏不復施嗟汝壯年猶至此
老人媮息幾何時
東鄰小飲
江岸春無限鄰家路不迂招攜緣社肉拱揖有邨儒花
柳資吟嘯衣冠入畫圖暮歸猶老健茗艼不須扶
一春
凡百俱如昨惟增鬢髮斑養疴須小忍作活要常慳屋
角籠嘉樹牆隅出亂山幽栖了無事飽享一春閒
有餽筍者戲作
日午紫門猶未開怕逢俗客侵蒼苔今朝謁入逌然喜
殆為此君之子來
願得二首
林間布穀一聲鳴桑圃隂隂麥壠平願得世為鄉有秩
緣袍皂盖勸春耕
一邨姓氏比朱陳努力耕桑不患貧願得與渠輪社戶
共㩦簫鼓樂田神
王勤中歲寒圖為尚上人題二首
&KR1728;骨蒼髯覆佛龕仰陵霜霰俛烟嵐問誰曾見開山日
惟有孤松是老參
一枝和月照寒潭絶少幽人曳策探夜半暗香禪榻畔
不妨便向鼻端參
感事四首
聞道征南將羣推頗牧艮旌旗昏白晝歌吹沸斜陽少
府持籌急中權運策長
王師無戰陣坐見井鼃亡
日者凶門鑿於今未奏功啼鳥栖幕上巢燕乳林中芻
牧三方徧征徭萬國同
廟堂頻旰食何以慰
宸衷
稍見饑鷹附猶聞躍馬爭荆襄空守險秦越又徵兵燐
火明荒草妖狐歗廢城遺黎俱野哭回首憶昇平
太白猶芒角天心詎可知輿儓皆仕宦保社漸流移反
側情難測誅求力不支病身方忍死願見凱旋時
好事
好事如君少山齋乃爾幽異書踰萬卷名帖半雙鉤石
向湖中得香從海外收眼前無俗物一笑暫淹留
姑蘇楊柳枝詞十首
江干楊柳拂行舟多少離人淚未收不向胥臺高處望
何因知有曲中愁
臘盡寒威尚未銷淺黃輕碧影起超費他烟雨知何限
只替東風染柳條
梅花狼籍杏花香別有長條拂水長幸得免當來往路
任和烟雨罩鴛鴦
摇曳長條覆廣津分明畫出渡頭春倩誰更落徐熙墨
添箇春江喚渡人
露華濃裛曉寒多細葉青青蘸綠波馬上有人看不厭
擬媮新樣入雙蛾
一番風信過江城無數長條折又生記取春隂好時節
粥香餳白近清明
池塘三月柳隂成纔透斜陽幾點明枝上黃鸝身不露
好風忽送兩三聲
望中烟樹繞層樓少婦馮欄思不休悔不從前種桃李
免教容易觸離愁
白玉堂前發數枝妝成每自下階墀中庭不是無花看
獨為清隂立少時
漠漠飛花嫋嫋枝朦朧煙日最相宜南朝張緒今衰老
都把風流遜與伊
後楊柳枝詞七首
又見春光上柳梢一春常並酒旗摇年年牽惹游人思
都在紅欄四百橋
雲後花前濯濯新兒曹扳折敢嫌頻祗愁來歲風情減
輸與曾披鶴氅人
綠隄並岸最嬋娟不帶東風也帶煙眉葉似顰腰似輭
故應常背百花眠
層層綠浪漾晴空欲鬭深紅與淺紅待得小桃多著子
也將飛絮嫁東風
花落寫啼水寺前那堪柔柳更生綿行人到此休輕折
留取清隂覆畫船
亞字城西萬萬行翠帬緗帶背時妝風流要是無人識
自對東風舞一場
樹色依依冷食天幾多繡轂錦連錢分明少日游仙夢
魚藻池頭水閣前
晩歸山莊
遥望堯山路輕舟向草堂雞聲小聚落樹色古陂塘一
水生寒閣諸峯障夕陽偶然乘興往未暇計行藏
晴日出游近邨
雨後秋光迥未殘竹扛兜子恣游般邨邨妥雪蕎花白
樹樹蒸霞柿葉丹賸借禽魚供逸興儘驅詩酒佐清歡
寄聲為報知交道挂了塵冠不用彈
堯峯文鈔卷四十七
