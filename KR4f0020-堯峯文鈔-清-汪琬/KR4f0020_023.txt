堯峯文鈔卷二十三翰林院編修汪琬撰
記二(共十三首)
寶翰堂記
前禮部尚書臣王崇簡偕其子今工部尚書臣熙延臣琬
過其私第第有堂三楹顔曰寶翰盖臣熙構之以敬匱
世祖章皇帝所賜
御札及書若畫之所也於是導臣琬俾與觀焉軸以象
犀襲以文錦發圅啟帙爛焉盈目琬既畢觀則臣崇簡
又命之曰女其記之臣嘗逮事
孝陵不敢用固陋辭謹拜手稽首為之記竊惟我
世祖章皇帝以天縦之姿神武之烈受天成命西翦巨
寇南平小蠢十餘年之間薄海内外罔不賓服天下既
定然後躬屈
至尊數引見左右侍從通今好古之士講譯詩書修明
禮樂舉郊祀之典考求籍田幸學之儀以肇興文治當
此之時日不暇給矣及其萬幾稍閒則又能屏絶他好
游戲翰墨之林揮灑淋漓渲染生動竒葩異薻間見層
出訖於今日其藏弆
天府者固不知凡幾而寸縑尺素流傳人間公卿大夫
之家皆裝潢而寶惜之夫亦不為少矣臣熙起家
禁苑既用文學才望受知於
上於是出典制書入備顧問游獵廵幸未嘗不在交戟
扈蹕之次如此者凡十有四年而尤以恪恭勤慎獨為
天子所親信故數蒙書若畫之賜視他侍從所得殆有
加焉然後知君臣相得蓋自晩近數百年以來未有及
臣熙所遘之盛者周書君牙之誥曰帷予小子嗣守文
武遺緒亦惟先正之臣克左右亂四方古王者所期望
於大臣如此若我
世祖之在御也功崇德懋亦旣措天下於乂安而又慎
擇一二腹心心膂之佐如臣熙輩者用輔毗我後人其
知人不可謂不明詒謨不可謂不遠且大矣然則竭股
肱之力奉揚
嗣天子丕顯休命以無㤀
先皇帝之知遇而侈寵錫於無窮是皆臣熙之責也書
又曰世篤忠貞服勞王家臣於王氏父子見之矣
御書閣記
皇帝踐阼之二十有三年冬十月戊午
南廵至蘇越二日庚申
御舟還次無錫
駐蹕惠山之麓
召廵撫都御史臣斌
諭曰編修汪琬久在翰院文名甚著近又聞其居鄉不
與聞外事是誠可嘉特賜
御書一軸汝宜傳示不必令彼前來謝思亦不必具疏
陳謝許其從私家祗受臣斌奉
命即柬官役俾恭齎
上諭及
御書南下夜漏十餘刻臣琬聞知出具朝服跪迎於大
門之外繼又九拜三叩首受書堂中旣竣事然後敢啓
重封敬覽數四凡行楷三十有五行一百三十有一字
乃臨故尚書其昌所錄詩餘三闋也筆墨所到光采暉
映如鳳之翥如龍之騰如日麗天如雲出岫横縱變化
幾於化工雖云臨筆夫豈其昌輩流專以一藝名家者
所能髣髴其槩哉其前有致中和小璽其末又有癸亥
春
御筆臨董其昌九楷字覆以康熙
御筆之寶臣琬舒卷甫竟感𢥠有加蓋臣在今世諸儒
中學術才行最號疎拙向者承乏史舘幸免辠戾自請
告以來姓名不挂朝籍者踰四載矣不虞蟣蝨小臣尚
辱眷注勞以
温諭錫以
宸翰受恩受奬高厚無際蓬蓽之内爛然有餘燿焉在
昔唐太宗之於其臣馬周也嘗賜飛白宋孝宗之於其
臣范成大也嘗賜石湖之號此其人皆居腹心股肱之
寄夙為至尊所親任宜其恩數稠叠滋渥且深然而所
得筆蹟多者不過十餘言少者僅兩言耳而史官備載
之二臣列傳推為榮寵至於成大則又造作文章大書
深刻登諸樂石度諸華屋用是侈大君臣相得之義以
誇示隣里留貽子孫况乎臣琬之所被過此什伯者乎
顧惟犬馬之齒漸就摇落氣薾力疲圖報無所繼自今
以往其敢不夙夜戰戰栗栗益思勉自刻厲期無負
皇帝不與外事之旨庶幾省身寡過或能對揚
休命於萬一云
草庭記
平湖鮑生聲來有讀書之屋三楹額其前榮曰草庭而
乞予記之予惟屈原作離騷嘗以香草喻君子如江蘺
如薜芷如蒥夷如揭車如蕙&KR0581;如蘭如蘜之類皆是也
以惡草喻小人則如茅如薋如菉如葹如蕭艾如宿莽
是也而或謂蘭蓋指令尹子蘭而言然則江蘺薜芷又
何所指乎無論引物連類立言本自有體不當直斥用
事者之名且令尹素嫉原而讒諸王此小人之尤者也
原顧欲滋之紉之佩之若與之最相親昵亦豈離騷本
旨哉予竊疑子蘭名氏乃後人緣騷辭附會者其說頗
非是今鮑氏之庭所有者果香草乎抑惡草乎聲來從
予游三年予觀其人篤信好古之君子也使遇惡草必
非其臭味必將斬伐芟刈之不暇而奚暇借此以名其
庭此其所託殆為蘭蘜蕙茝之類可無疑也聲來讀書
稍閒盍亦考之爾雅以辨其名廣之本草以審其性時
其榮落華實從而植援以扶之抱瓮以灌之開徑延賓
客親故以翫之寫為圖畫發為歌咏以形容之乎審如
是則庭之得是名也雖百世而後衆芳銷歇猶能與南
陽之草廬成都之草堂並傳於好事夫豈騷人香草空
言無事實者比與
屐硯齋記
宗人季青購得古端硯一於俞子無殊之所其形如屐
遂以屐硯顔其齋既命四方諸名士作詩歌以寵之復
屬無殊命予為之記子問曰季青何以好此硯也無殊
曰此硯相沿為宋季物閱世四百載矣自閩流入吳中
凡更數姓而入於季青之室季青弱冠以意氣自豪讀
書善屬文則其得硯之古者而好之不亦宜乎予曰甚
矣季青之拳拳於古也雖然古之宜好者獨硯也乎哉
其見於器物者則有鐘彝鼎罍尊壺盤洗之屬見於翰
墨者則有碑文石刻法書名畫近代士大夫遺蹟之屬
是皆可謂古矣顧猶非其至也最上則莫如六經三史
諸子百家與夫漢魏以來訖於唐宋諸凡賢人君子大
家名流之文章其好之也非區區供耳目之翫而侈見
聞之博也蓋得其鐘彝器皿則可以考制度得其法書
名畫則可以怡性情得其經史子集諸書則可以上鏡
國家之盛衰興廢下觀人物之是非邪正淺深高下而
采擇其嘉言善行以為楷模而備當世之用其益視一
硯不尤大哉夫古人之亡久矣一切流風餘韻往往散
見於是數者之間雖其磨滅乎兵火零落乎山崖墟市
而毁棄乎婦人孺子流俗之手殆不知其幾而留傳人
間者猶十而三四也特患夫有力不能好與好之而無
力耳季青旣年少有志而又力足以副之益當遐收博
摭使是數者悉充物於齋中然後能極其所好而無憾
也而其端蓋自屐硯始若區區以此硯為古則季青之
名其齋也毋乃局於一物而未之思耶吾知其必不然
矣故為述前之說以廣之
蘭室記
晉士會食采於范而武子其諡也而班固古今人表則
列士會於中上列武子於上中兩公孫龍相距踰百餘
年而鄭玄謂仲尼弟子即論堅白異同者盧橘枇杷一
果也而相如上林賦有云盧橘夏熟枇杷橪柿蔓菁萊
菔兩菜也而注本草者或云在南名萊菔在北名蔓菁
古之名物甚夥載籍甚冗而學者彼此詆訶又甚繁碎
雖有博洽之士亦安能一一疏通證明而俾無小誤於
其間乎予家藝蘭數本每夏秋之交華既放舁置室中
以自怡悦客至輙從而誇示之有客笑曰此土續斷耳
非離騷詩䟽淮南子陶隐居之所謂蘭也而吾子取以
誇客其不為有識誚者幾希予曰不然班固不知士會
范武子為一人不害其為良史鄭玄不知周時有兩公
孫龍不害其為大儒相如不知枇杷之即盧橘不害其
有辭賦名注本草者不知蔓菁之非萊菔不害其為活
人之伎今兹華也嗅其氣則郁然而芳覩其色則油然
而潤可以入咏歌可以侑桮酌可以供采掇可以對之
而忘埃壒之為患溽暑酷日之為煩蓋非幽人逸士莫
之能樂此也雖以蘭譽之夫亦宜矣予固非博洽者又
何必辨其孰眞蘭孰&KR0915;蘭孰專蘭之實孰冐蘭之名而
誤者耶因揮手謝客曰姑為我撥去離騷詩䟽請以異
日受命
姜氏藝圃記
藝圃者前給事中萊陽姜貞毅先生之僑寓也吾吳郡
治西北隅固商賈闤闠之區塵囂湫隘居者苦之而兹
圃介其間特以勝著圃之中為堂為軒者各三為楼為閣
者各二為齋為窩為居為廊為山房為池舘邨柴亭臺
略彴之屬者又各居其一予嘗撮其大凡則方廣而瀰
漫者莫如池邐迆而深蔚者莫如邨高明而敞逹者莫
如山顚之臺曲折而工麗者莫如仲子肄業之舘若軒
至於竒花珍卉幽泉怪石相與晻靄乎几席之下百歲
之藤千章之木干霄架壑林栖之鳥水宿之禽朝吟夕
哢相與錯襍乎室廬之旁或登於高而覽雲物之美或
俯於深而闚浮泳之樂來游者往往耳目疲乎應接而
手足倦乎扳歴其勝誠不可以一二計蓋兹圃得名也
久矣圃之主人亦屢易其始則有袁副使繩之以高蹈
聞於前其次則有文文肅公父子以剛方義烈著於後
今貞毅先生復用先朝名諫官優游卒歲乎此而其兩
子則以讀書好士風流爾雅者紹其緒而光大之馬蹏
車轍日夜到門高賢勝境交相為重何惑乎四方騷人
墨士樂於形諸咏歌見諸圖繪訖二十餘年而顧益盛
與不然吳中園居相望大抵塗餙土木以貯歌舞而誇
財力之有餘彼皆鹿鹿妄庸人之所尚耳行且蕩為冷
風化為蔓草矣何足道哉何足道哉
石隖山房記
吳中石之美者如太湖㠛村之屬最著以堯峯文石為
甲泉之美者如武邱法雨七寶憨憨之屬最著又以堯
峯乳泉為甲故吾吳游者莫不盛推堯峯尤西山幽絶
處云石隖在堯峯之麓居人不及數家然其行路所踐
皆文石也晨夕所引以灌稻田汲之以供食飲洗濯者
皆乳泉也又加以竹樹之美華藥之勝雲霞煙靄出沒
之竒麗悉與泉石相映帶王子咸中愛之遂築别業讀
書其間暇即探泉源窮石脉極其登覽所至而休焉予
竊異之以為咸中年力甫壯方銳志勲名學術而故居
又在吳市西南隅素稱舟車冠蓋之衝其中則有文恪
公怡老之園有先君子耆老之堂以媐以游以燕以寢
自生長以來蓋三十餘年矣出則可以結納四方名士
大夫入則可偕其諸伯仲從容歗歌文酒之會計無便
於此者顧棄之不居而補衣素食屏蹟於深山窮谷與
泉石為伍無四方結納之援無伯仲文酒倡和之樂予
度其人非恬勢利厭塵囂曠焉有得於胷中者不能然
也然則咸中之居此而豈徒哉顧予數嘗詢咸中以所
得而終不予告則又何也作石隖山房記
傳是樓記
崑山徐健菴先生築樓於所居之後凡七楹間命工斵
木為橱貯書若干萬卷區為經史子集四種經則傳注
義䟽之書附焉史則日錄家乘山經壄史之書附焉子
則附以卜筮醫藥之書集則附以樂府詩餘之書凡為
橱者七十有二部居類彙各以其次素標緗帙啓鑰爛
然於是先生召諸子登斯樓而詔之曰吾何以傳女曹
哉吾徐先世故以清白起家耳目濡染舊矣蓋嘗慨夫
為人之父祖者每欲傳其土田貨財而子孫未必能世
富也欲傳其金玉珍翫鼎彝尊斝之物而又未必能世
寶也欲傳其園池臺榭舞歌輿馬之具而又未必能世
享其娛樂也吾方以此為鑑然則吾何以傳女曹哉因
指書而欣然笑曰所傳者惟是矣遂名其楼為傳是而
問記於琬琬衰病不及為則先生屡書督之最後復於
先生曰甚矣書之多戹也由漢氏以來人主往往重官
賞以購之其下名公貴卿又往往厚金帛以易之或親
操翰墨及分命筆吏以繕錄之然且裒聚未幾而輙至
於散佚以是知藏書之難也琬顧謂藏之之難不若守
之之難守之之難不若讀之之難尤不若躬體而心得
之之難是故藏而弗守猶勿藏也守而弗讀猶勿守也
夫旣已讀之矣而或口與躬違心與迹忤采其華而㤀
其實是則呻佔記誦之學所為譁衆而竊名者也與弗
讀奚以異哉古之善讀書者始乎博終乎約博之而非
誇多鬭靡也約之而非保殘安陋也善讀書者根柢於
性命而究極於事功沿流以溯源無不探也明體以適
用無不逹也尊所聞行所知非善讀者而能如是乎今
健菴先生既出其所得於書者上為
天子之所器重次為中朝士大夫之所矜式藉是以潤
色大業對揚
休命有餘矣而又推之以訓敕其子姓俾後先躋巍科
取膴仕翕然有名於當世琬然後喟焉太息以為讀書
之益弘矣哉循是道也雖傳諸子孫世世何不可之有
若琬則無以與於此矣居平質駑才下患於有書而不
能讀延及暮年則又跧伏窮山僻壤之中耳目固陋舊學
消亡蓋本不足以記斯楼不得已勉承先生之命姑為
一言復之先生亦恕其老誖否耶
南垞草堂記
堯峯志南北二垞相傳元末顧阿瑛嘗避地卜居於此
其事不見他書未知果然否也南垞在胡巷邨南予居
邨中吳公紳先生屡訪予於此而樂之因買地築小園
為草堂於其間堂之前喬柯數章文石參列飛泉從山
巔來穴垣而入每㶁㶁鳴除下堂之東為漱石之廊又
東為攓雲之閣又東北為容安之軒予山居多暇輙屣
步徐吟其中然其勝未有踰草堂者公紳遂以南垞之
名名之而且屬予記之予讀歐陽公所記許氏南園以
為園不足書特書其孝友一節以示勸何其工於立言
之體也今吳氏善行殆不減於海陵之許蓋公紳故儒
者及壯始業醫以是喜讀書為詩好施樂義有以病告
者無論寒暑風雨必往旣悉心治療其醻謝有無舉不
校也有餘資必用以分給親故賓客隨手散去家不留
一錢親故待公紳舉火者日常數十人故雖為良醫有
盛名而甚貧異時遘末疾動止須人一切甘脆藥餌米
鹽薪炭之資俱自公紳長子毓乾主之毓乾奉侍起居
不解衣韤廢寢與食者凡六十晝夜公紳有宅一區有
田三頃毓乾願悉推予諸弟又願償其父所負他人金
至五百餘兩然毓乾亦貧方謀醵錢為之其仲弟于石
以諸生從予游三年亦恂恂醇謹如毓乾嗟乎吳中風
俗獧惡往往錐刀之末箕帚之微而至於母子相誶伯
仲相䦧者所在皆是顧吳氏善行獨萃於一家若此歐
陽公又以為使許君子孫其孝弟久而愈篤將見園中
之草木駢枝而連理也禽鳥之翔集者不争巢而栖不
擇子而哺也蓋氣戾則咎徵應之氣和則休徵亦應之
此理之固然無足怪者故予於吳氏亦云然則公紳其
扶杖隐几從其諸子姓愉愉然安居於兹堂以俟焉可
也
游京師郭南廢園記
出宣武門横徑菜市穿委巷而南得廢地數畝有勝國
時民家故園在焉子居京師十年游其地者屡矣最後
偕二三子會飲於此箕踞偃松之下相羊襍花之間予
與二三子皆樂之日中而往及晡而後返予乃告二三
子曰昔孔子樂以㤀憂子淵氏簞瓢陋巷不改其樂此
皆至人惟道德之適而性命之安是以無所往而不樂
也至於吾黨則不然學焉而不足養焉而不充紛紛然
劫之以憂患而濟之以私欲斯二者日相尋而未已則
其所不樂者不旣多乎苟非有所寄焉亦何以逌然而
笑灑然而歌悠然而有會心也哉然則吾與二三子取
酒以為歡擷芳以為翫蓋亦出於無聊之思不得已而
寄諸斯園以相樂也非所謂樂其樂者也夫必能樂其
樂然後命之曰至人
重修報恩寺記
報恩寺直府治卧龍街之北俗但謂之北寺宋世佛日
崧法師道場也按郡志在孫吳時為通玄寺在唐為開
元寺至吳越有國始易今名宋崇寧中加號萬歲尋以
崧法師開演華嚴疏鈔於此敕為賢首教寺其地故有
塔十一層凡再建再毁紹興末行者大圓重建始去其
二級為九層明隆慶中又不戒於火僧如金重建推為一
郡浮圖之冠蓋此寺屡興屡廢踰千載矣由宋而元訖
於明初其徒侣日益蕃其規制亦日益恢大長生田至
千八百畝有竒黃文獻公溍宋文憲公濓後先為文以
記邇者百餘年來田俱不可復問而殿宇亦傾圮並盡
寒煙古木荒谿敗草栖鳥雀而牧馬牛者不知其幾何
月日矣惟塔猶巋然獨存逮入
國朝亦復陊剥漸甚有僧惟一者募修頗力卒未竟而
罷康熙五年太傳金文通公歸老於家偕其仲子侍衛
君顧而歎息促延剖石璧公主之首葺不染塵耳殿繼
興塔工施者輻湊坌集於是飛金湧碧絢燿中天之上
欄楯俛雲鈴鐸交風緇俗瞻仰莫不踊躍讃頌方議肇
正殿之役會文通公及璧公相次即世嗣法席者一源
聞公即璧公大弟子也甫涖事慨然引為已任盡裒衣盂
所儲倡之復集社友凡十軰醵金左右之聞公喜曰役
可興矣遂鳩材召匠諏日從事起十二年冬閱九年而
始潰於成其崇十尋而縮修加於崇十三尺而贏廣視
修之數而倍其半中楹奉妥金像三坐搏土設色悉出
名手他若栖禪之所演法之堂旁及齋寮厨庫之屬大
細略備共糜白金二萬餘兩危檐重&KR0764;文階畫棟如役
神力如入化宫文通公璧公之素願至此方大慰而聞
公又示疾矣臨化召門人曰吾精力盡殫此殿苟無文
述之將何以示諸方垂來者乎門人某等既承遺命乃
介侍衛君屬文於琬琬竊觀吳中諸名刹莫如靈巖玄
墓兩刹最著類皆借名山以成其勝惟其有泉石可翫
有峭崕深壑可泳可游以是春秋佳時士女信向者争
趨焉第非挾宿舂之糧藉舟車之力不能以至也若報
恩則距闤闠僅步武耳四墉而外市廛賈區鱗次櫛比
初無泉石崖壑為士女之觀也然而室廬像設之壯麗
寶華名薌之幽馥鐘鼓魚版梵唄之悠長無日夜不在
庸俗耳目間於以警其惰媮而激發其齋心好善之念
者豈不尤易易哉所謂不離世間有為法而入第一義
諦將在此矣琬故樂叙其興造本末俾刻諸石若社友
氏名及所輸財如干則另列於碑隂云
重修堯峯露禪菴記
由蘇之府城西南行三十里為堯峯興福禪院循禪院
東麓折而入竹徑以升乎峯之顚松篁交翳泉石旁互
而其地獨平衍可廣袤數十丈則露禪菴在焉前直具
區西接靈巖穹窿東闞楞伽茶磨諸山層巒重壑俯仰
左右游者以是菴為最勝先是有崑山僧性海號湛川
和尚者來游堯峯說其山水擇石穴以栖止即俗所謂
大龍洞是也土人安和尚誠樸稍饋之食適大雨雪三
日樵采路絶山顚無煙火土人合譟曰和尚凍餒死矣
天霽往求之則宴坐穴中誦佛號如故也父老悉敬異焉
共醵財構木龕於菴阯俾居之已而施者坌集和尚始
剏菴其地一切像設堂廡齋寮庖湢之屬釋氏所宜有
者皆略具為屋若干區其後既興禪院規制日益弘敞
乃躬往住持其間而是菴命門人守之訖今且百年菴
不能無傾壊諸僧取足自容旦暮香灺僅得弗絶而已
上人超曉字尚德和尚之四世孫也慨焉捐其私槖庀
材鳩役大治土木於是易泐支攲餙其漫漶而崇其卑
庳菴以絢燿華好凡春秋之交士女瞻仰者漸盛然上
人衣盂之儲罄矣予所居山莊距菴三里許數肩輿往
勞之上人輙自奮曰未也因旁指藝蔬隙地謂予曰此
可營建傑閣吾將走京師具詞禮部而聞諸
天子儻得賜吾佛所說大藏教典庋鐍於此則死且不
憾子盍為我記菴之顚末以示諸檀施庶有哀吾志而
佽助之者予許而未暇為也及予應
詔北上則上人先在每過予旅舍必以記請予阻之曰
記易易耳教典果可蒙
上恩以賜否建閣之資安出河冰將泮盍從我歸老堯
峯乎上人默不應而去予嘉其志之勇以決也因告米
子紫來予施文子施書合成此勝緣可乎遂為之記而
乞紫來書之以鐫於石
重修慧慶寺正殿記
出閶門沿漕河而南為虹橋未至橋數百步有慧慶禪
寺在焉建於元之延祐賜額於元統天如則禪師嘗記
之寺前後爽嵦平衍故為吳人士娭游之所前記謂其
松林柳徑映帶如畫者信也由元歴明寺屡興而復廢
至是佛殿乃大壊像設露處入門瞻禮者悉懈不虔一
寺莫之誰何也僧惟貞者輙自奮曰此非吾責乎乃出
其槖裝以裒木石以庀徒衆而命監院廓源董其役闕
則補之圮則易之漫漶䵝昧則丹碧之凡閱五十有四
日糜白金一百八十兩而始訖工於是一寺焕若改觀
矣嗟乎自
國家撫定江淛而吾吳又更湖海寇盜之虞公私廬宇
其廢為丘墟灌莾狐鳴鴟嘯之區者十將三四而佛法
於是時顧獨大熾層楼傑閣上摩霄漢雕楹畫壁下矙
鬼工鐘版日聞金錢粟帛之問日至舟車士女歲時往
來其塗者旁午大抵江淛諸名刹皆然而吾郡則推靈
巖玄墓兩法席為之冠甚矣吳民之佞佛也訖於今日
東南之蕩平亦已久矣然而為佛氏之學者往往求食
無所囊盋荷笠散而他之判然與曩時異豈吳中故俗
至此而遂變與蓋十餘年以來吳民甫脱湯火而水旱
疾疫之災仍歲間作徭役益重而訟獄益煩閭閻之間
方謀朝夕之不暇其不能捐室家减衣食以旁及學佛
者之徒固其勢爾也然則盛衰循環之數雖佛法亦有
不得免者而吾獨慨然於吳民之窮焉幸而有貞公者
出不假同侣不邀檀施悉其俗姓之儲畜以盡之於佛
而成此莊嚴偉麗非常之觀豈不誠難也哉吾謂是役
也當吾民既窮之後雖使彼之為徒者日夜奔走衢路
號呼匃募以圖其事猶未必其果速辦也而貞公獨力
所就卓卓如此世之士大夫類以異端斥浮圖如貞公
者夫亦何可盡斥與工旣訖予許為之記而貞公病甚
臨滅猶屬文子與也來促予文予不敢㤀也乃述是說
以告凡學佛者
堯峯文鈔卷二十三
