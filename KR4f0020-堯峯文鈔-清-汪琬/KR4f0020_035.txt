堯峰文鈔卷三十五翰林院編修汪琬撰
傳二(共十一首)
華鳳超先生傳
先生諱允誠字汝立無鍚人舉天啓二年進士歸而受
學鄉先達高忠憲公攀龍之門踰一年從忠憲公北上
授工部都水司主事是時魏忠賢與閣臣魏廣微等亂
政方欲盡誅逐東林黨人凡士大夫為世指名者悉墮
黨中先生將草疏以爭忠憲公力止之會楊忠烈公漣
以疏劾忠賢得罪忠憲公與諸賢相次去位先生遂請
告以歸崇禎二年赴補營繕司監督琉璃厰減經費銀
數萬兩以繕城工南御史疏薦天下清官四人首列先
生姓名衆以為允久之擢兵部職方司員外郎協贊郎
中事於是温體仁在内閣閔洪學在吏部兩人相表裏
謀翻故時所定逆案一切是非進退俱不厭衆望先生
憤然曰去河北賊易去朝中朋黨難吾非以養母引退
即當死職官下耳先上母老乞休疏不許遂直陳三大
可惜四大可憂數千言其末謂次輔與冡臣以同邑為
朋比吏部惟阿閣臣之意造門請命昏夜為常加膝墜
淵惟其所欲甚至庇同鄕則逆黨可因事保舉排正類
則講官可借題逼逐皇上惡諸臣之欺欺莫大於此怒
諸臣之專專莫甚於此厭諸臣之黨黨莫固於此威福
下移而舉錯倒置臣竊寒心疏上凡再奉旨詰責先生
遂發洪學冐功冐蔭諸弊言益侃侃不阿且謂喪師辱
國之王化貞何以不正法也潔已愛民之余大成何以
不矜恤也唐世濟之黨護逃臣何以驟得美官也劉宗
周之孤忠自立何以不登啓事也時體仁方擅寵中朝
見先生疏者悉為危之先生亦自分禍及然帝意頗悟
僅奪俸半年是後釋大成誅化貞而遂洪學最後世濟
下獄體仁亦竟罷去訖如先生言其年竟以終養告歸
歸十二年而遇福王自立於南京始調吏部文選司員
外郎尋改驗封到署甫十有三日復引疾歸凡通籍二
十餘年立朝不滿五載其剛方蓋天性也中間疏爭者
率國家大計而訖未究其用知先生者惜之自諸生時
讀忠憲公心性靜坐諸說即深信不疑及從公游造詣
益深䆳公既殁先生發明高氏之學巋然稱東南大儒
蓋忠憲公之後一人而已平時閉門家居有司罕識其
面尤為廵撫都御史張公國維巡按御史祁公彪佳所
重每先生至吳門兩公必先造舟虚心咨訪焉先是周
延儒再召過無錫迂道詣先生門且屬其私人傳語許
以殊擢及在南京馬士英亦詣門如延儒然先生俱不
報謝也先生嘗論經有曰易者聖人之體春秋者聖人
之用又論為學曰居讙呶之時常自收歛常自鎮靜處
闃寂之地常自震𢥠常自生發其所得蓋如此
本朝順治五年避地鄒氏鎮標兵猝至先生以不薙髮
被執送抵江寧諸滿漢官咸集竝以緩言款先生先生
植立南向舉手曰二祖列宗神靈在上允誠髮不可去
身不可降乃遇害年六十有一是日天大雷電晦冥風
雨驟至父老見者相語曰此不要錢華吏部也無不歎
息泣下從孫尚濂從先生死僕薛成聞先生執長慟不
食先一日死僕朱孝聞訃亦號哭立死十五年縣人作
神主祔東林道南祠學者因先生自號尊之曰鳳超先
生
前史氏曰予聞先生之當鼎革也間指頭上髮歎曰留
此必賈禍然吾食禄先朝去之無以見故主地下此其
定志久矣嗟乎忠憲公授命於前先生又㐲節於後所
遭之變雖殊而就義則一也不負所學誠哉是師是弟
子云
前禮部主事王先生小傳
王先生泰徵字嘉生其系出自瑯琊後遷徽之祁門唐
乾符中避黃巢亂又遷於歙數傳族益大土人呼其村
曰王千故先生為歙縣人大父贈給事公世綱父鄉飲
公文謨皆客於江陵先生生其地遂寓籍為江陵學生自
少善屬大名噪湖襄間年二十餘嘗以貢試抵會城有
前輩白君某者素知名至是年且老矣與先生値詢名
氏先生具以對白君愠曰吾聞王嘉生名已久計其年
當與吾相輩行若年少奈何妄語既而知其果先生也
始大歎服又嘗醉登黃鶴樓適諸名士方大集先生故
使酒乘醉出語侵衆衆亦醉爭起誰何之至有欲毆者
或從旁識先生乃嘑曰此江陵王嘉生汝曹素所嚮往
者也衆大驚遂延先生上坐與定交其見重如此先生
屬文甫就即為同儕傳誦以熟往往竊其所作取科第
去而先生猶浮沉諸生中踰壯始舉於鄕越七年始成
進士出馬文忠公世竒之門釋褐廣東吳川知縣調繁
新會丁母艱服闋補福建建陽縣所至俱大著聲績崇
禎十七年以卓異擢禮部主事會愍帝之變竟不赴官
歸隱歙之檀山杜門教授為業蓋先生之學非獨長於
舉子義也其於經史百氏無不淹洽既居文忠公門習
聞其論議所學益進每與人辨說必旁引曲證纚纚數
千言具有條貫及其見之於文尤深沉曲折可驚可喜
由是徽之學者悉籯糧笥書往從先生游歲亡慮數百
人一經指授其高第顯名者後先亦不啻數十人先生
每出游山水間不攜傔從或以一童子自隨或諸門生
相扶掖而已晩年病足久不瘉用晉習鑿齒故事作半
士賦寓意中間襍以譏諷其援據甚博徽人皆誦述之
年七十有六卒於家嗟乎天之生材也未有有其具而
不適於用者也然而見用者恒少而湮没於窮岩深谷
者恒多如先生其一也使先生肯出所長以與時賢相
角逐未必不比肩抗踵也而顧放棄乎寂寞之濱優游
乎塵壒之外訖於老且死而不用豈非其不幸耶抑予
聞之昔文中子之在隋也其門有魏鄭公薛太常之屬
吳淵穎之在元也其門有宋文憲公王忠文公之屬故
身雖不偶而所造就弟子率號興王之佐後世稱說其
師道數傳不衰今先生亦然距先生之殁已十餘年矣
而徽士大夫之在朝者濟濟竝列溯其師友淵源一惟
先生之歸夫豈遂遜於文中淵穎哉則亦未可謂之不
幸也予故聞先生之風而樂道之遂從其仲子基棠之
請采掇遺事如此
岳先生傳
先生姓岳氏名薦字西來山陽諸生為時文有名然非
先生好也時時獨肆力於古自經傳旁及諸史百家亡
不淹洽貫穿久之所得益深語人曰聖賢精微盡於六
經四子書其尤要者在大學一篇耳由是以踐履為實
學以體認天理為根柢以佛老為必可斥以古聖賢為
必可法矩言楷行雖盛暑中衣冠動止秩如也時人皆
迂而笑之當明崇禎末知天下將亡酒酣耳熱輙噫嗚
歔欷罷去人又或以為狂獨與劉翁禹度善家苦貧食
常襍糠覈然奉兩尊人惟謹翁性闊達喜為豪舉先生
求娛其意者百端恒恐不得當也翁姥相繼殁每哭踊
氣息不屬者數矣素壯健無疾至是以毁故病羸終其
身有庶弟甫生其生母暴死會先生亦産女令婦棄女
而乳其弟弟又患瘍日夜啼呼不止夫婦更抱撫之遂
俱染瘍毒膿血淋漓被體先生固怡然婦亦化先生行
不少怨恨也劉翁既善先生又雅重其為人命二子始
大始恢從之游先生教二子專用宋儒程朱之學為準
非徒以章句文字相敦勉也其後二子皆成進士始恢
官吏部嘗謂予曰先生非今之所謂師也其殆古之經
師人師也又曰某昆弟所以麤知學行不敢貽羞先人
者率先生力也先是康熙六年劉翁授官岑谿其地故
多瘴或尼翁行先生聞之曰人生賦命於天豈必瘴鄕
能死人哉昔巢谷不憚萬里省東坡於海外吾雖不逮
古人願偕公行遂之岑谿未期年竟歿於官舍矣壽僅
五十有一先生無子頗為歌詩門弟子欲藏弆其稾先
生不許曰人顧力行何如耳安用區區小伎為哉又嘗
為文章發明經史之說既成旋亦毁之終莫能闚其際
也劉翁作岳先生傳子删剟其凡如此
舊史氏曰岑谿翁之稱先生也甚俻其末謂譔述宜在
文苑經學宜在儒林操履堅正宜冠獨行逸民後之為
良史者何處焉予甚媿翁斯語然先生言行風采四方
無知者微岑谿翁父子將安所徵信乎故僃述之
文文肅公傳
公諱震孟字文起先世衡州人自衡屢遷始定居於蘇
有諱林者偕其弟森後先舉進士林官至温州知府森
巡撫都御史而文之族始大林生翰林待詔徵明徵明
生國子博士彭彭生衞輝同知贈左諭德兼侍講元發
元發生公年二十一以春秋經舉應天鄕試凡十上禮
部天啓二年始舉會試以殿試第一人授翰林院修撰
於是熹宗幼冲太監魏忠賢擅權羣小相次用事方下
講學之禁而謀盡逐東林黨人公乃䟽請勸學勤政語
侵忠賢忠賢怒指摘疏中字以為嘲訕有旨將予杖閣
臣力救改降二級調外遂策蹇以歸公故與姊子姚文
毅公希孟及里中周忠介公順昌友善其志節略同又
視東林諸先生輩行甚後而丰采論議數相企慕故羣
小爭目為黨魁及歸里忠介公既被逮死文毅復以事
鐫職公日夜懼不免豫訣家人竢緹騎到即引決幸而
不及於禍未幾一妄男子作步天歌以寓刺譏厰衞捕
獲即鍜鍊獄辭令牽連公公亦遂削籍崇禎改元薦起
侍讀尋進左中允左諭德充日講官累至左庶子少詹
事兼侍讀學士纂修熹宗實錄日講如故公在講筵見
人主聰察過甚而諸臣方用門戶相齮齕莫有能當上
心者每臨講必反復開陳務關切時事以諷帝輙改容
嘉納焉旋察公挺挺忠正論說有裨於國中宰輔選嘗
曰文某倒好始講筵於五經廢春秋禮記不講神宗方
命講禮記至是又命講春秋閣臣温體仁輩素不樂公
而春秋非顓門不能講公少習是經為大師體仁不得
已以公應命講至宰咺歸賵傳賵凶禮也於例當闕帝
令補講章進覽公乃推明春秋之義極言咺以六卿之
長而壞法亂紀自王朝始焉用彼相帝甚嘉歎降諭諸
講官今後當講者悉以此類推舉朝益知公將大用矣
其明年廷推閣員公資淺不在推中特旨命吏部取公
年籍履歴入遂拜禮部左侍郎兼東閣大學士入閣辦
事公之為史官也値北兵甫退吏部將借邊才以翻前
所定逆案公再疏爭之羣小已相與側目繼又上疏請
改正光宗實錄其略曰臣猥以菲才俻員史局頃因纂
修恭請光宗實錄副本校對見中間舛誤甚多而悖謬
之大者莫如先帝之册立與梃擊紅丸三大事祖要典
邪說而應和之蓋逆黨崔呈秀等請旨重修見今藏於
皇史宬者是也方進呈之時皇上初登大寶要典未毁
逆案未訂以故含糊從事後來亦無復發金匱之祕洗
石渠之薉者至今邪說猶在儻謂一入史宬不可復改
則流傳後世將安取衷國是攸關非細故也因條次所
宜改正者其目凡五疏入大忤體仁輩意而帝獨心善
其言出御平臺手公疏示閣臣帝銳意嚮公而體仁及
王應熊兩人猶齗齗力持之詰問良久兩人者辭窮無
以對方叩首曰此誠逆黨所造邪說也今要典之燬已
久又蒙皇上申飭即可垂示後世矣實錄雖不果改而
奉俞旨申明略如公之奏焉由是益與體仁輩忤既入
直應熊去位而體仁深中多數乃力求所以中傷公者
會都給事中許公譽卿及公婚家福建右布政申紹芳
得罪公竟以是罷去先是吏部尚書謝陞不厭衆望數
為科道官所糾陞頗疑譽卿指使譽卿故公所推重者
也用是幷疑公最後陞納山東布政勞某賄推擢登萊
巡撫衆議大譁因交章彈陞陞窘甚具疏自辨遂誣譽
卿紹芳坐以馮藉奥援爭官講闕其事絶無左驗蓋隂
借以傾公也故事凡奏疏至閣中閣臣以次分票是疏
不隸體仁所而體仁徼取之竟擬旨削譽卿籍且票且
目公公從容曰言官為民極榮事也彼方德公玉成之
耳體仁益愠露章言皇上所以鼓勵天下者惟此爵禄
名位而文某云云以股肱心膂之臣出此悖倫滅法之
語欲以激怒帝帝果意公有私得旨閒住公罷而譽卿
削籍紹芳亦下獄矣公歸里甫半歲而病殁當公之病
也聞文毅公訃往哭之慟其病遂革距文毅殁時相去
僅十有五日四方賢士大夫爭悼惜之公性方嚴不苟
合以是數忤小人在内閣不滿三月雖屢見寵顧而受
同官排䧟訖未及有所設施家居公廉自守苞苴不敢
及門通籍凡十有五年至於貴顯其第宅猶仍諸生時
所居從未嘗拓地一弓建屋一椽也生平深惡内閹不
與交通有太監曹化淳者故出王安名下浮慕公賢嘗
遣私人祈公儻得循例往來外廷事敢不惟命或勸公
往投謁公哂曰此謁一入其辱尚可湔洗乎其後見排
體仁咸謂化淳與有力也越三年始復原官致仕又二
年贈禮部尚書福王立追諡文肅公嘗因流賊不靖疏
言致亂之源有四中間指斥廟堂猜疑黨人蒙蔽與將
無紀律兵無行伍滛汚慘劫驅民為賊之狀尤極痛切
及公既殁明竟以此亡天下云有兩子長子秉最知名
明亡隱居竺塢之丙舍杜門著書終其身
前史官汪琬曰琬嘗訪公故居蓋已易主矣因抵其讀
書之所所謂青瑶嶼者俛清沼攀修柳慨然久之適大
風颯颯起林木間輙想像公掀髯抵手痛詬逆黨時也
琬謹按公行狀及秉所譔愍帝小識詮次為傳以授秉
之子點俾後生有考焉
張贈公小傳
公諱民感字爾孚别自號霖海先世由淮安徙居安丘
家素力農其以文學著聞則自大父將仕郎諱澄者始
公少補安丘學生在諸生中不屑事俗儒章句性方嚴
恥與時相俯仰然勇於為義以長者見推鄕里中歲無
子元配王孺人嘗厚直為公購一妾其女有殊色甫入
門公見其淚㾗盈頰驚而問故以實對公知為名家女
遂立返之不責其直也女抵舍面使者再拜祝曰公長
者願公生三男子是後公生子果符其數云嘗築樓别
墅畚鍤已具夜夢老嫗來告曰庇公宇下久矣今當見
逐公固長者盍少寬之俾兒&KR1200;衣服具而後行既寤莫
測其何祥也翼日斸土得蛇穴有大小蛇蜿蜒以千百
計公哂曰疇昔入夢者乃爾耶命役人護而移諸中野
見者咸以為異生當承平東土士大夫家率以侈靡相
高公獨以儉薄行之用一扇必數年乃易其於他物悉
類此或譏其矯公曰福當如是惜也卒年六十治命以
柳棺歛一切殯葬之具戒勿踰制家人悉遵行之娶於
王先卒次室亦王氏皆贈孺人子三嗣倫萬歷壬子舉
人繼倫天啓丁夘歲貢生緒倫崇禎辛未進士湖廣道
監察御史公之卒也長子甫十二歲中者三歲最幼者
方娠病革語王孺人曰若生必男將昌吾門及生即御
史君也人莫知公以何術得之有從子舉人書紳者其
人亦長者也公素厚愛之既病呼至與訣且屛人出槖
中裝千金指以示曰嬛嬛諸孤豈易守此付汝俟其長可
予則予之不則汝自享之耳書紳唯唯寘食器中舁去
無知者三子漸長書紳置酒大會宗黨賓客以原槖歸
焉緘鐍如故衆大歎服且追稱公知人康熙二十四年
歲貢君之子貞入吳過予請曰某大父距今將百年矣
故人遺老略無在者其軼事日就湮滅某生又晩大懼
先德之無以詔後裔垂來世也勉焉採輯得其有據依
者僅僅如是是亦可以傳乎予曰記有之其先祖無美
而稱之是誣也有善而弗知不明也知而弗傳不仁也
三者君子之所恥也今吾子所葺者質而能核不亦信
乎詳而能擇不亦明乎一舉筆而思永其先人不亦仁
乎是固大異乎記之言矣其何不傳之有因稍刪述為
傳如右他生卒子姓與舉人歲貢及御史君事行俱别
載家乘中貞字某所撰諸行實皆有史法方候補翰林
待詔
袁氏六俊小傳
陶齋公諱表字邦正由太學生授西城兵馬司指揮改
南京中城陞臨江通判為人和易不設崕岸而中實耿
介不可犯在南京以事忤權貴抗節不屈致被繫獄久
之始得解時人皆歎其直臨江致仕歸捐槖中俸千餘
金葺先世墓創祭掃規儀建亭刻石以示子孫長於歌
詩下筆輙滚滚不停數與昆弟及文先生徵仲王子履
吉輩相倡和所著有江南春集行於世
謝湖先生諱褧字尚之晩耕謝湖之上故以自號吳縣
學生屢試輙第一凡七赴應天試不利循例入太學博
學善屬文知名吳中凡上官有司至吳者聞先生名輙
折節與交性最亢潔學尤長於詩喜繪花鳥有逸趣書
法入米元章之室家有石磬齋蔡孔目九逵為之記所
著田舍集游都三稾譜系八述倂編類金聲玉振等稾
甚夥岳山人岱亦知名士也嘗撰今雨瑶華急推先生
文行以為德必有言云
谷虚先生諱衮字補之舉嘉靖戊子鄉試戊戍登進士
第授江西廬陵知縣先生勤於吏事每翻閱文書非夜
漏下數十刻不休縣人名好訟又輸賦京師輙為攬納
戶所侵冐至是悉鈎擿其譁猾置之理一縣驚服又鼎
新學宫及文忠烈公祠又為靖難諸臣曾御史曾紀善
建專祠凡興諸役皆取足罰鍰未嘗費民一錢會奉檄
覈縣田雖深山窮谷先生必親履其地抽稽俱有法度
吏胥不敢上下其手於是監司交薦有詔徵先生先生
以覈田未竟不果行遂不得與考選擢禮部儀制司主
事陞署員外郎引疾歸先生長身玉立美鬚䫇性和雅
謙下即之令人意消與母弟裘同居終其身不析産歴
官十餘年家事益落然周恤親黨不以有無為作輟也
先是先生在廬陵廬陵人欲為立生祠先生不許既去
又以白於上官適先生殁遂祀名宦所著有袁禮部集
行於世
卧雪公諱褒字與之太學生身長七尺音如鉅鐘雅薄
功名不肯仕與人交不設城府輕財好施有以急難告
者傾槖濟之無所吝潛心讀書不喜浮屠老子之說晩
而卜地桃花塢築室灌園抱膝長吟其間於聲勢泊如
也以子貴贈按察司使子年萬歷丁丑進士歴官陜西
按察司使孫堪萬歷庚子舉人歴官肇慶府同知坊歴
官絳州州同曾孫于令歴官荆州知府公所著有東窗
筆記括囊稾若干卷
胥臺先生諱袠字永之生五齡知書七歲賦詩有竒語
年十五即馳聲場屋間又九歲舉鄉試第一明年殿試
二甲第一人改庶吉士會張孚敬新貴幸欲招致先生
於門下先生不荅遂倡言諸吉士少年浮薄皆予左官
先生得刑部主事典試河南所取多知名士改兵部武
選司未幾而司不戒於火先生適代其友司干掫乃逮
下獄論戍湖州蓋孚敬意也先生既工文章精筆札湖
又當山水間凡所諷誦著述傳播遠近其名益大重遇
赦薦起南武選歴廣西提學僉事致政歸有所經游名
山皆為文記之卜家横塘据有石湖之勝意豁如也以
子貴加贈副使所著文集及皇明獻實吳中先賢傅若
干卷世緯及歲時記周禮直觧又若干卷王尚書元美
嘗贊先生像云藝文沾沾以自喜兮六籍洋洋取足已
兮經濟秩秩不吾以兮少而亨衢嗟中否兮寧自隱約
焉骩骳兮可以知先生文行矣子尊&KR0642;嘉靖乙丑進士
歴官山東提學副使父子皆卓然稱嘉靖間名臣吳人
至今推之
志山公諱裘字紹之吳縣學生屢試場屋不利歎曰是
有命也乃益取經史及漢唐以來名家之文博涉徧覽
貫穿上下作為詩歌古文詞皆醖藉淳雅多可傳者生
而秀敏且畏謹不失繩度居親喪盡禮兄谷虚官於朝
公遂當室經紀家事未嘗敢以一錢入私槖也谷虛既
殁公為文數千言以寫其哀其詞極悲痛讀者咸為公
雪涕云晩歲始循資貢禮部竟不及仕所著有志山詩
集
前史官汪琬曰琬嘗閱袁氏世譜明成弘間有隱君子
諱敬别號介隱公者生三子長教諭公鼎次贈禮部公
鼒次封刑部公鼏禮部公之子為谷虚先生衮志山公
裘刑部公之子為陶齋公表謝湖先生褧卧雪公襃胥
臺先生&KR1030;皆以文行知名吳中稱曰六俊而谷虛與胥
臺兩先生尤有聞於朝事詳明史當世宗時吳之袁氏
皇甫氏兄弟文學斌斌然海内莫與為竝今僅百六十
餘年而兩姓零落凋謝極矣獨志山公有孫麟振之及
其子士俊令推力持門戶喜收拾先世遺跡又請於上
官乞以鄕賢祀谷虛先生又倡族人請建六俊祠以琬
妻宜人為胥臺先生四世女孫故命琬撰六俊小傳
忘菴王先生傳
王先生武字勤中明太傅文恪公六世孫也以諸生入
太學少時風流儻爽不屑意舉子業自讀書賦詩外若
投壺蹴踘彈碁馬射技擊之術與夫藝花種樹豢魚籠
禽之方無不通究而尤長於畫素擅鑒賞當王氏家門
鼎盛其先世所遺及平時購獲者率多宋元明諸大家
名蹟往往心摹手追務得其遺法故其所寫花鳥動植
信意渲染皆有生趣家本饒裕而王先生雅不事生産
數為徭賦所困又性好施予親故間或有負之者亦槩
置不問計一歲所入輙緣手盡以是其家遂落甫壯乃
屛絶諸好獨以高潔醖藉自持所居為文恪公故第其
旁怡老園有亭榭花木水石之勝恒與賓從及諸昆弟
具蔬果酒食觴咏其間値其空無時亦必清坐相對談
笑移日不倦家既益落而所作畫益工諸好事者評王
先生畫雖前輩陳山人道復陸處士叔平不能過也前
太常王翁煙客亦善畫尤亟稱之曰近代寫生家多畫
院氣獨吾勤中所作神韻生動當在妙品中於是其聲
譽大噪四方士大夫走書幣造請者日夕相屬寸縑尺
素流傳遠近莫不鄭重藏弆甚有作贋筆以售者京師
貴人爭慕王先生名出兼金訪求其畫不能得内閣宋
文恪公即王先生姊壻也方貴顯於朝移書招王先生
入京師先生笑而不應嘗語人曰古之善畫者莫一非
高人傑士以文行著者也有如文恪公諸客沈徵君唐
觧元文待詔之屬其人皆能為畫重不則畫豈能重人
乎蓋晩而自號㤀菴或徵其說王先生告之曰魚相忘
於江湖人相忘於道術今予之補劓息機於此也世忘
予乎予忘世乎兩相忘則去道也近矣其寓意超卓如
此年僅五十有九卒於家為人孝友愷悌與人交不設
城府所遇無貴賤長少率委曲相款洽居平善病晩歲
病屢發不復多作畫故人有貧乏者輙強之使作王先
生欣然執筆曰願以佐吾子晨夕需族父年老有孫女
不能嫁王先生復力疾為作數幅俾鬻以治奩具客有
以病諫者王先王曰吾財不足而力有餘敢自愛耶先
是積藏諸名蹟及他玩好甚夥中歲斥以易薪粟幾罄
矣疾既革又命諸子盡出篋衍中所餘贈遺諸親故無
復存者琬聞其訃為之&KR1008;然出涕曰此吾吳之老成典
刑也自今以往吳中豈復有斯人比乎蓋一時鉅公勝
流俱推重王先王畫而琬獨愛慕其為人以為王先生
素行匪特長者也蓋有古達人遺風焉故願為之傳
前史官汪琬曰吾吳故多高隱之士前明自淵孝先生
杜瓊石田翁沈周顧祖辰子武陸治叔平之流莫不以
善畫有聞流風餘韻迄今為吳人所稱說越百數十年
而王先生始繼起王先生文章詞翰雖視石田稍遜顧
其風尚標置略與淵孝子武叔平相伯仲惜乎享年不
永而世之稱王先生者又以畫掩其名德予不勝為之
太息云
宋烈女傳
禮曰女子幼從父兄嫁從夫顧有未嫁而殉其夫者或
疑之以為過竊嘗論之君臣夫婦一也士庶之未委質
者猶女子之既字而未嫁者也謀人之軍師敗則死之
謀人之邦邑危則亡之然則不居其位不食其禄與居
其位食其禄而非有軍師邦邑之責者先王固不輕責
之以死也然而夷齊餓死首陽之下則孔子稱之童汪
錡死於郎之戰則許其勿殤夫夷齊未嘗事紂也汪錡
不在成人之列又非有禄位於魯者也由是言之是皆
可以無死及其既死而孔子曾不以為過得非世教既
衰人倫道息凡忠孝義烈之行聖人急欲借之以砥礪
末俗而不嫌其矯激者與其又何疑乎女子之殉夫也
禮曰男女非有行媒不相知名非受幣不交不親然則
媒氏行而可以知名矣聘幣具而交親之分可以定矣
曾子問曰取女有吉日而女死如之何孔子曰壻齊衰
而弔既葬而除之夫死亦如之此言女子於其夫之死
必服斬衰以弔也夫生則有交親之分死則服斬衰之
服如是而遂以身殉之其何過之有吾於是傳宋烈女
之事烈女名典姐家於蔚州之西崖頭其父有懷故農
夫也烈女性樸謹不苟言笑年十六許嫁千字邨人蘭
州厮蘭氏貧不能聘康熙四年正月甫聘而州厮暴死
訃至烈女方舂穀遽輟舂慟哭欲以死殉者屢矣父母
多方譬慰之意若稍解者已而乘其母出徑裂蘭氏所
聘羅數尺縊死寢戶旁及歛顔色如生於是村中諸父
老走白諸州州以聞上官而前光禄寺丞魏環極先生
其州人也書其事寓予予謂烈女生長農家非素聞姆
氏之誡者也又非嫻於詩書之文而習知禮義者也顧
一旦忼慨殺身雖名家士族亦有所不逮此其義烈出
於天性夫豈得以矯激少之哉予故偹論焉
康熙五年十二月十六日禮部覆順天學院蕭某䟽
曰烈女宋典姐聞夫暴亡時時涕泣乘母熟睡引繩
自縊與烈婦隨夫自盡之例無異相應旌表請
勅該撫院學院轉行該地方官照題定例給銀三十兩
聽其自行建坊可也奉
旨依議此見諸邸鈔與前傳稍相異同幷附之
王烈女傳
王烈女者小名玉陜西郃陽之世族也父圖南母康氏
烈女生始數歲孝謹聰慧其祖母尤愛異之指示家人
曰若男也必興王氏宗矣稍長許聘韓城張某會梁山
以北盗起晝夜侵掠死傷者載道諸劫帥又好竄取婦
女為質以邀厚利多者償至千金由是郃陽韓城皆苦
盜順治五年盜攻百良堡一夕破之烈女家在堡中家
人聞盜且至悉散走烈女知不免亟起告母康曰兒必
死之必不以身受汚為王氏恥也言未竟母子相顧泣
下俄而盜入其室牽烈女以去既入山烈女陽陽如平
時顧反用好語紿盜曰某一羸弱女子耳勢不能遯且
家已破敗遯將焉往盍少見寬乎盜意憐烈女且然其
言守衞者稍解烈女竊出營外顧見道上眢井遂投入
以死冬十一月某日也年十有六當烈女死時諸擊纍
婦女在旁具見其狀爭嘖嘖驚異有為盜所辱者或更
俛首太息用以自媿云越數日堡中稍定王氏四出購
求烈女或指示尸處始得歸殯其後十一年烈女母弟
又旦中己亥進士在京師述其事命予為之傳
汪子曰予讀野有死&KR0874;之詩喟然歎古之婦女抑何柔
順貞正雖至於扞禦彊暴而猶婉曲其辭如此也今觀
烈女之誑賊與其所以赴死者豈不有詩人之遺邪郃
陽本有莘氏故地為周后妃太姒所生洽水經焉所謂
在洽之陽在渭之涘是也蓋其風教由來者久矣
金節婦傳
節婦胡徽之休寧人嫁金騰茂騰茂蚤夭於是節婦年
甫二十五姑徐在堂無恙而遺孤子明誠僅周晬騰茂
故貧士既死其家益困節婦藉紡織縫紉易粟肉以養
姑略如騰茂在時明誠少患痺踰毁齒猶不能行病且
篤節婦抱之涕泣禱於神曰是兒乃金氏所係一綫也
不可死吾願以身代死無憾一夕夢神人授之藥厥明
明誠病果起不踰年彊壯且異恒兒矣其冥感如此節
婦又以貧故不能延師口自命之讀書識字課督甚力
既長又命出游里塾故明誠雖為賈而恂恂有士行皆
節婦之教使然也未幾姑徐老病坐卧牀蓐中家無婢
媪節婦日夜扶掖起居凡飲食搔抓下訖澣濯&KR1566;溺之
役無不親之如是垂十年而姑始殁節婦艱苦具至無
怨言亦無怠色曰婦道宜然姑之將歿也呼節婦與訣
曰吾無以報汝願汝得新婦異時所以事汝者如汝事
我我可慰於地下矣言未既執節婦手泣下而瞑節婦
亦號慟幾絶如哭騰茂時也於是族黨皆太息其孝以
為難節婦至今在其年七十五矣顧強健如故明誠生
子且有孫若曾如干人内外斬斬悉遵節婦儀法休寧
諸婦女稱節孝者必首推金節婦云予門人賁字筮文
明誠之族也乞予傳之且曰將往求旌於有司予遂為
略其始末嗟乎在禮婦人以婉娩順從為職國風二南
所咏如葛蕈采蘩采蘋小星諸詩又皆勤澣濯共祭祀
與夫不妒忌之常非必竢苦節高行然後有聞於世而
見錄於聖人也其後王教衰微苟非節義彰著不得與
於國家旌門之典然亦皆從事具文而有司莫以為意
幸而有司留意其間則其所被旌者又皆豪彊貴顯有
氣力之家居多至於閭閻之間雖其苦節高行往往沈
薶湮滅垂老而不及旌者殆不知其幾矣如節婦亦其
一也夫國家創為烏頭綽楔之制所以旌此者蓋將以
勸乎彼也若其被旌者或不足以勸而閭閻之卓卓可
傳者又不皆與於旌則風俗安得不益壞而教化何以
復興哉此今之有司之責也故予傳節婦既訖因幷論
之云
克勒馬傳
和碩禮親王有良馬曰克勒猶漢言棗騮馬也高七尺
自首至尾長可丈有咫耳際肉角寸許腹下旋毛若鱗
甲然翹駿倍常識者以為是龍種也平時授鞍輙人立
而踶在軍中聞鼓聲則奮迅欲出惟圉人命王甚愛之
數乘以攻討無不如意嘗至安平是馬適病蹄自跑土
出泉洗其創而瘉於是軍中目泉為聖水云順治五年
冬王薨馬聞哭聲蹢䠱哀鳴不已圉人煮豆粟飤之不
食飤草然後食未幾馬遂斃某謹按禮王乃
太宗之第一子而今
上之伯父也自
國家剙業以來王於諸皇子中齒號最長凡討夜黑烏
拉灰爬魚皮諸部未嘗不在行間每出入萬衆之中破
敵䧟陣擒生斬馘王之功必最而得是馬之力亦不為
少也嗚呼天造我
國家既生王為宗室偉人又生是馬以俻王佐命馳驅
之需豈偶然哉昔唐太宗有六馬嘗繪之為圖而嗣後
遂刻石昭陵之下後世好事之家乃有搨其蹟以相傳
玩者惜乎當王之時未暇為是馬繪圖而至於今日亦
未有善畫之士為能追寫其形容而傳之後世者也不
知某之文猶足以代畫否姑述其所聞云爾
堯峰文鈔卷三十五
