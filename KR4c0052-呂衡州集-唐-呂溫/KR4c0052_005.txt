吕和叔文集卷第五
朝議郎使持節衡州諸軍事守衡州刺史上騎都尉賜緋魚袋吕温
表状
代李侍郎賀收西川表
臣某言伏見高崇文奏以九月二十一日官軍入城都府
逆賊劉闢走出見勒兵追捕者臣聞夏震秋落乃觀成物
之功善陣有征方見勝殘之禮然則殺之所以生之也動
之所以綏之也氣和則歲功早就德盛則廟筭先期無遺
鏃而巨寇窮奔不血刃而全蜀底定奔走夷裔歌舞生靈
騰瑞氣而躍祥風披慶霄而捧白日(中賀)伏以陛下纂臨
宸極惟新庶政拓跡開統之始作法定制之初而賊闢敢
犯天威首干大紀恃險與遠窮兇極暴雖禍滛助順誠天
道之必然而制勝舉全皆聖謩之自出一昨諸軍旣集鋒
鏑争先陛下以爲方暑用兵觸冐害氣與勦人而欲速寧
全衆而功遲遂令緩螻蟻之誅抑貔貅之銳休養磨礪以
須秋期由是感恩而思奮者萬心如一又高崇文疾悪太
甚然傷小過陛下推弔伐之義弘覆燾之慈寇逆是誅吾
人何罪遂令逐北者生致爲上脅從者獲則免之且諭鴻
私仍加晏慰由是飲澤而回化者十室而九加以聖慈曲
被大信有孚當挾纊之時賜戰士悉出内府開食椹之路
賞降者曾不踰晨遂使昏迷革心義勇增氣江山自拔雷
雨長驅渠魁假息而逃威士衆順風而捨杖市不易肆卷
無驚犬人蒙骨肉戶解倒懸旌旗導長飬之風金鼓動發
生之氣然後知至仁能煞睿略無方大典用彰神武可慰
全苞形氣之内有罪必誅旁行天地之間無思不服臣謬
膺重寄親奉昌期坐觀氛祲之清日覩鯨鯢之戮手舞足
蹈倍萬恒情
代李侍郎謝内庫錢充軍資表
臣某言今月十三日面奉進旨其南郊賞設錢恐度支支
計闕少以内庫錢充者臣聞王者以四海為家君道惟百
姓與足象天平施而無别如地生財而不私薄奉已而後
奉公重從人而輕從欲知則孔易行之惟艱曠代莫聞今
日斯遇伏惟皇帝陛下誕膺駿命冨有焉邦而能寳玄元
慈儉之宗奉列聖憂勤之緒臣謬思禹貢竊見堯心非戎
祀之用無急宣非軌物之經無别獻土木之功遂聞於廢
息恩幸之賜殆絶於霑濡固已行路謳吟搢紳抃歎者久
矣伏以郊禋有日慶澤自天楚師思挾纊之恩漢將望解
衣之惠國存舊典事有恒規在臣職司敢不供集陛下憐
江淮甫罹旱歉念庸蜀新罷大兵雖經費有餘而聖慮猶
軫昨因伏奏親奉德音悉擬發内府金錢御服繒綵約躬
節用紓國贍軍允叶師和虔恭祀事必知感神人之德未
酌獻而幽通動天地之誠先燎烟而上逹百祥所降萬福
攸宜信可以光洽寰區夐掩圖篆家知自遂戸識至公風
人寝抒軸之詩黔首臻冨庶之域微臣何幸獲覩升平至
德難名載深感躍無任喜抃激切之至謹奉表陳謝以聞
代
臣某言臣聞周陳洪範王者之首政惟農魯作春秋國家
之大事在祀農憂旱之為虐祀戒雨之失容亦由聖感節
宣孰云冥數前定臣伏見比者冬陽愆候宿麥未滋陛下
减膳撤懸晨興夕惕加以郊禋日近輦路飛塵竊慮增軫
聖情微昏羽衛帝誠神應人欲天從果得風雨叶期隂明
若契每至乘輿就次御幄寕居然後助澄掃於前驅效霑
潤於清道及夫廟庭金奏則横漢昭回壇墠烟外則纖蘿
不動從容成禮鼓吹還宫御正陽之門施作解之令歡呼
夷夏踴躍生靈三代之備物克終百王之能事斯畢神休
坐降瑞氣潜蒸玉鸞僅輟其行音素雪已飛於前殿盈天
表慶成花效竒洽萬國之歡心啟千載之昌運若非孝踰
聖(一作舜)德勤過堯心則何以禮一接而幽報隨彰景未移
而明徵遽至上辛受福獻歲告豐天地廽動於精誠隂陽
變化於宸念始悟竹宮望拜徒神無用之光交門作歌乃
為語怪之事臣謬膺重任獲待嚴祠嘉候殊祥愜心在因
受恩既深於庶類同休豈止於恒情手之足之罔知攸措
無任感躍屏營之至
代賀生擒李錡表
臣某言臣得某官某乙状報伏承今月十三日夜浙西將
士張子良等相率效順生擒李錡者天討有罪國無稽誅
夷夏同歡飛沉咸躍(謝臣)聞飬氣方蒸伏隂不能藏其源
必疑戰發洩以彰正陽之功至化方融大姦無隠其慝必
凌犯誅夷以耀聖人之武沴不盡消生德不遂姦不盡發
聖功不成盖自然之明徵而必至之恒理伏惟皇帝陛下
光膺駿命恢纂鴻休仁育群生義征不憓無與譲而誕修
文德不得已而有此武功日者周歲之間大刑再舉朔陲
叛將獻首於九廟之庭益部兇渠伏鑕於萬人之目被髮
左袵且猶知懼霄形含氣孰不革心賊錡身齒人倫家承
宗籍三朝任遇五族輝光而獨藏禍謀密聚姦黨梟琳之
牙旗尚在忽已發狂戮闢之刃血未乾敢兹拒命陛下重
難戎事深愍遠人先示招諭後加討伐方伯嚴兵有司調
食經略纔下形勢巳張果得義勇叶心鬼神假手大旆廽
指長戟合圍兵火之氣天連金鼓之聲海震曾不終夜遂
擒元兇巷有居人市無改肆滔天之逆踰月而平去歲西
征則善陣不戰今兹東伐則善師不陣有以見睿略天縱
神武日新聖道久而投刃皆虚德澤深而用力彌寡從此
災窮沴盡俗變風移百蠻成冠帶之鄕五兵為耒耜之器
溥天同軌比屋可封古今一時堯舜何遠臣謬膺重寄特
賀殊恩再逢河海之清三覩鯨鯢之戮志深除惡義切同
休歎抃之誠倍萬恒品無任手舞足蹈之至謹奉表陳賀
以聞
代武相公謝槍旗噐甲鞍馬表
臣某言今日中使某乙至臣宅奉宣聖旨賜臣槍旗甲器
鞍馬錦綵等禮殊其數物備其容肅以將威煥以昭寵雲
澤濡體天光照門抃駭失圖兢惶罔擄臣某誠荷誠感頓
首頓首臣才不可取進不因人陛下憐其小心知其盡節
特䊸震睠而謬委台司匡補之益無聞將明之效靡著方
俟嚴譴忽蒙殊恩寄重西南任兼中外封聞大郡秩正黃
樞登壇於六符之階被衮爲三軍之帥古今盛典盡在兹
日人臣竊貴舉集微躬豈臣孱庸所克負荷非臣殞越所
能上報重錦名馬玄甲朱旗王事靡盬儼有行色天顔咫
尺忽當遠離感戀彷徨拜受涕咽折衝分閫媿非式遏之
才榮耀自天猥辱專政之賜無任感恩激切之至謹奉表
陳謝以聞
代武相公謝借飛龍馬表
臣某言伏蒙聖慈借飛龍馬若干匹至京兆府界首者臣
謬處台司將明無效自沗方任恩禮特加奬諭綢繆寵錫
輝煥寒衣病藥悉出聖慈匹馬一人咸經御選遠覧圖史
近徵耳目如臣蒙幸未見其倫實有何功敢當斯遇盡節
竭誠在臣子之本分殺身致命報君親之常道竟將何力
上荅殊私空保丹誠以致灰粉王程靡處天駟言旋仰服
皂之有期恨違顔之方始精䰟自越顧步莫留權竒之姿
向雲闕以獨去悃欵之戀與星彩而共馳瞻望天庭罔知
所措無任感戴彷徨之至謹奉表陳謝以聞
代張侍郎起居表
臣某言孟秋尚熱伏惟聖躬萬福臣以去月二十一日到
薄安山見蕃胡尚綺里徐等固令盈珍等却廽奏事令臣
取今月發赴衙帳者伏惟聖澤柔遠皇明蕃情大歡
酋帥知感虔奉朝旨實禮使臣迎勞肅恭饋餼豐㓗益明
嚮化彌表革心臣恭備單車不勝慶抃嚴程方始絶域未
窮白日在天瞻仰如近青蒲之地伏
攸措無任犬馬屏營之至謹因中
居以聞
代伊僕射謝男宥授安州刺史表
臣慎言伏奉某月日制書授臣男宥安州刺史兼侍御史
充武昌軍兵馬留後仍賜紫金魚袋者雷驚里巷日照閨
門寵命自天戰跼無地臣誠懼誠感頓首頓首臣聞惟君
任臣固無虚授知子者父敢私不才臣頃者伏以聖政惟
新時清無事遂絶指縱之望求申戀主之誠陛下以臣所
統歲深周旋艱險長三軍之子弟積百戰之瘡痍將有去
留念其情義理資感勵事貴使安爰勑臣男試緫戎務臣
雖訓之以義教之以忠而朽鈍有涯策磨靡及童子代斵
每懷傷手之憂小兒在邊曾無折屐之喜將何遽膺寵命
荐沐恩光真授竹符就加金組且祁午之為軍尉父已懸
車陸抗之將父兵子非綵服豈比臣身居端右男領方州
鳴玉會朝朱轓行樂焜耀中外冠超古今名數之樂何如
人臣之事斯極千載至公之運獨被殊私萬物咸遂之辰
先蒙曲澤瀝肝呈膽莫盡微誠毁族滅名寕足上報臣無
任感恩殞越之至謹奉表陳謝以聞
道州刺史謝上表
臣某言臣去十月十七日蒙恩授使持節道州諸軍事守
道州刺史奉命星馳不敢遑息以今月七日到州上訖祗
寵自天戰跼無地臣某誠兢誠感頓首頓首臣謬以孱庸
早沗朝序再塵憲府三踐文昌竟不能著稱彌綸贊肅綱
紀合行殿黜翻蒙奬任共至公之理分子物之憂自古審
官莫斯為重臣才乏吏用識昧政經將何以克副聖心撫
寕遐俗惟當勤宣皇(一作王)化虔奉&KR0595;章苦節勵精少酬萬
一臣無任受恩感激之至謹奉表陳謝以聞
賀冊皇太子表
臣某言伏見十月十二日敕伏承皇太子以四月二十一
日冊命禮畢光紹前典惟懷永圖神人允諧動植咸頼臣
某誠歡誠抃頓首頓首臣聞燕翼貽謀帝王之大孝立嫡
主器禮易之明訓伏惟皇帝陛下克明駿(一作俊)德恢纂鴻
休武功有成文理既定然後弘三王之教諭建國之元
良凡在生靈熟不慶幸臣守官荒服稱賀無階竊抃嶺隅
倍萬恒品無任感悅屏營之至謹奉表陳賀以聞
衡州刺史謝上表
臣某言伏奉五十一日恩制授臣使持節衡州諸軍事守
衡州刺史散官勲賜如故謹以七月十五日到本州上訖
恭承寵命循顧庸虚感抃失圖戰跼無地臣某誠感誠懼
頓首頓首臣聞三載陟明虞書盛典六條舉最漢制宏規
必在上允帝俞俯諧師錫臣謬領郡務素無吏能虔守國
章布宣皇化匪寧(一作能)夙夜再換炎凉仰奉陛下憂勤以
恤遠人凋瘵雖檢身肅下不敢愧於神明而阜俗移風竟
未彰於績用將何以特&KR0574;&KR0790;奬簡在宸心當愷悌之旁求
辱循良之盛選省躬增惕殞首知慚謹當罄竭精誠策磨
杇鈍庶立日新之效少酬天覆之恩實望聖慈照臣肝膽
臣無任感躍屏營之至謹差某官某乙奉表陳謝以聞
代鄭南海謝上表
臣某言臣自違離闕庭晨夜奔涉祗承寵命不敢遑寕謹
以某月某日到所部上訖奉宣聖旨親諭遠人酬恩之效
未期戀主之誠已積臣某誠感誠懼頓首頓首臣本章句
諸生器用無取徒以小心畏敬謬為先聖所知趨奉禁闈
浸踰星紀屬内外危疑之際是非剖判之初實以艱貞自
持中立無倚天高聽近愚欵獲申神幽鍳明昌運斯屬遂
蒙陛下擢於侍從超冠等倫用其憂國之寸心委以代天
之重務俯慺三命炎凉五周登車奏馭朽之懷假寐感宵
衣之志徒耗神用莫能將明箧盈謗而方賜駚騠鼎折足
而未忘簮履竟以陳乞遂其優容無綺季夏黃之德而猥
當調護無竇融賈復之勞而獲奉朝請以此沒齒猶為負
恩豈意曾未踰年忽蒙抽奬廟授鈇鉞廷賜旌旗俾臣懦
夫當此大任節制五嶺幅員萬里伏波之銅柱猶在永謝
竒功士爕之鼓吹日聞彌慙武幹將何以宣美皇化振揚
國威洗愆責於千齡荅生成於再造唯當舉章脩法苦節
清心撫獷俗以思柔酌貧泉而無懼庶幾萬一仰副憂勤
但以白日在天長安不見丹涯限地𬈑海方深顧蒲柳之
前衰奉軒墀而尚遠無任感戀屏營之至謹差某官某奉
表陳謝以聞
代都監使奏吐蕃事宜状
右臣前月十四日至清水縣西吐蕃舍人郭至崇来迎便
請將書詔先去臣以二十一日到薄寒山西去蕃帥帳幕
二十餘里停止至二十三日方見尚綺里徐撥布論乞心
熱奉宣進止兼付賜物莫不祗奉聖恩感悅過望部落歡
抃道路謳歌加以接待殷勤供擬豐厚竭誠化歸形状可
知臣親覩蕃情不勝慶躍綺里徐等固欲令臣與薛伾領
蕃使却歸奏事臣當時苦争請赴衙帳自辰及午意竟不
移今日再見懇論盡詞往後勢既難拒恐失事宜即與今
月五日令臣與張荐分背便發彷徨中路憂懼實深心䰟
震驚進退無據謹勒某官某乙陳奏以聞謹奏
代伊僕射奏請女正度状
光禄大夫尚書右僕射南充郡王臣女請度尼某乙
右臣伏以陛下降誕之辰率土蒙幸臣於含氣之内受恩
獨深思所以稱慶南山獻心北極遂剖骨肉之愛俾歸岑
寂之門結幽願於金仙奉勝因於寳壽冐昧上請精誠匪
他陛下以釐革初行渙汗無反憐臣罄至之分事與恩違
念臣愚魯之忠貸於法外特降中使俯加慰諭臣沗居端
右之地首干畫一之文誠雖奉上義乖率下合當嚴譴忽
被疎私震驚失圖慙跼罔據荷降鑒之明原情斯在蒙曲
全之澤為感則深輕瀆宸嚴伏增殞越謹奏
代鄭相公謝賜戟状
門戟十二竿右今日中使某乙至臣私第奉宣聖旨賜臣
前件戟者臣伏以國朝之制名器尤慎吏考三十始秩銀
青戰勲十二乃號柱國必資具美方錫殊榮於是有命服
以朝加戟于戶將勸勞而責實亦馭貴而崇名上無謬恩
下不虚受臣迹非竒致擢自諸生先皇以廉謹賜知密勿
踰於一紀陛下以勤憂過聽委遇首於郡僚叨據樞衡亟
移星歲雷霆用武曾無犬馬之勞日月垂文豈有螢燭之
助徒以侍祠清廟拜夀鴻名累逢慶頼驟假勲秩禮異其
數物盛其容新其閈閎賜之棨戟衡門燕雀乍相賀於朱
楹武庫龍蛇忽追飛於陋巷焜燿當代寵靈自天聚族知
慙殺身匪報無任荷懼屏營之至謹奉状陳謝以聞
代鄭相公請刪定施行六典開元禮状
右臣聞化人成俗莫大於禮樂垂統建中必資於制度然
而忠敬有弊質文異數群儒之得失鋒起歷代之沿革絲
棼或榮古而漏今名實交喪或違經而便事本末相忘或
煩䙝以為詳或闊略以為要未聞折衷以叶通方國家與
天惟新改物視聽太宗拯焚溺之餘粗立統紀玄宗承冨
庶之後方暇論思爰敕宰臣將明&KR0790;旨集儒賢於別殿考
古訓於秘文以論材審官之法作大唐六典三十卷以道
德齊禮之力作開元新禮一百五十卷網羅遺逸芟翦竒
邪豆百代以旁通立一王之定制草奏三復祗令宣示中
外星周六紀未有明詔施行遂使祭喪冠婚家猶異禮等
威名分官靡成規不時裁正貽弊方遠伏惟&KR0790;聖文武皇
帝陛下恢纂鴻業升于大猷雷霆奮有截之威日月廓無
私之照三叛就戮四夷來賓牛馬散於農郊兵革藏於武
庫嚴禋上帝祗受鴻名惟懷永圖不自滿假昧爽聽政子
夜觀書處成功而弗休求至理若不及每懷經始則知貞
觀之難言念持盈思復開元之盛臣謬沗樞務兼掌圖籍
無能匡𥙷已負於恩私有所發明豈先於典禮伏見前件
開元禮六典等先朝所制鬱而未用奉揚遺美允属欽明
然或損益之間討論未盡或弛張之間宜稱不同將貽永
代之規必侯不刊之妙臣請於常參官内選學藝優深理
識通敏者三五人就集賢院各盡異同量加刪定然後冀
紓&KR0790;覧特降德音明下有司着為恒式使公私共守貴賤
遵行苟有愆違必正刑憲如此則軄官有制將興濟濟之
詩風俗大同坐致熙熙之詠見可而獻知無不為輙瀆宸
嚴伏增殞越謹状
故博陵崔公行状
曾祖諱承福皇朝太中大夫廣越二府都督祖諱先意皇
朝朝議大夫鄧州刺史父諱巘皇朝朝議大夫鄭州長史
贈左散騎常侍状斧藻天理立為人極敬終端本彼所以
將就誠明褒殁勸存此所以砥礪名教然而以道行已晦
而彌光大君子之行也以法考行直而無黨賢有司之職
也且曰獻状則唯所知公清莊而和博厚而敏岐嶷而夙
茂羈丱而老成性約情充静專動直出入孝悌周旋忠信
始以經明上第調佐夏陽次以詞麗甲科超尉王屋事迫
於官而舉言迫於事而揚欲藏智而蒙滯來求不近名而
聲華見逼故相左僕射張公時尹洛京首得才實泊鎮荆
蜀致於幕庭再兼理官專領記室徤筆良畫二邦有聞旋
遘内艱毁瘠僅立善居得禮族黨稱之免喪之歲天子南
狩大尉西平王大會兵車將圖匡復公首膺辟任濬發義
心琴未成聲履及於路感激而將星芒怒謨謀而兵祲廓
清翠華旣還優典斯及拜殿中侍御史時有寵臣為京兆
者政以暴聞吏有冤弊公表陳枉直仗閣待旦言忠主悟
事寝風生以䋲違稱職轉侍御史以求瘼慎選為華原令
大兵之後旱歲為虐公勞徠不倦弛張以宜復流庸於潤
屋闢曠土為多稼俄改歙州刺史地雜歐駱號為難理下
車而簡其約束朞月而明其信誓然後破散谿聚剪鋤山
豪旣去害群之姦遂寕埏險之俗徵拜長安縣令威聲先
路不肅而理鋩刃餘地所投皆虚擢同州刺史國歉於豐
量賑為糴號里倉者三百所而凶年備矣戒以暴骸諭之
速朽成薄葬者九百家而奢俗懲矣都人有豪奪鄕惸隂
持吏失朋&KR0799;汾獄累政所患公斷以尋斧破其囊槖人樂
其殺而法制行焉郡城自禦寇之餘復隍殆盡朝貢所經
夷夏何仰公悅使襁負大興版築下不知役而扁固立焉
其餘則去思有碑詳在篆述可覆視也朝議陟明遷扵陜
服封介晉楚寄分凾洛而戒備不脩兵庫虛閉公乃鳩工
以利噐閱實以練卒金革中度義勇知方旣而有淮西之
役晨令暮具凛然而可觀矣河出城下造舟為梁經始匪
工敗决相繼公乃沉石而雙固中沚省艦而三分巨渠水
與意會勢若天成既而有奔濤之沴智勝功顯終然而無
害矣其餘則三降璽書就加爵秩是明徵也移疾入覲貳
職冬官歸載不過圖書留府盈乎粟帛豐公約私於是乎
在至旣陳乞以尚書致政室不交要路之賓口不言當代
之事就隂委順談者多之公目觧巾至於撒樂思不踰矩
動不越思以忠貞為仕模以勤儉為家訓身居侯邸清節
如初男降王姬素風愈勵羈孤聚室人各忘其亡布褐分
庭士不知其貴體温柔而事至能斷性坦易而物莫能窺
當官不務於名聲所去必遺其功利甿謠尚在時論可徵
巳踰書葬之期請舉易多之典謹状
元和三年四月日故銀青光禄大夫守工部尚書致仕贈
陜州大都督博陵崔公外生甥朝議郎司封員外郎上騎
都尉賜緋魚袋吕温謹上
吕和叔文集卷第五
