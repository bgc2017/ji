吕和叔文集卷第三
書序
與族兄臯請學春秋書
儒風不振久矣某生於百代之下不顧昧劣凛然有志翹
企聖域莫知明從如仰高山臨大川未獲梯航而欲濟乎
深而臻乎極也凢學之道嚴師爲難師資道喪八百年矣
自鳳鳥不至麒麟遇害血流戰國火發暴秦先王之道幾
隕於地頼漢氏勃焉而拯之釃糟粕揚煨燼披雲霧揭日
月夫子文章滅而復耀與火德俱朗者四百餘年當時大
教中興去聖未遠學士非師說不敢輒言鴻儒碩生樂以
善誘弘道雖為公卿教授不徹其徒大者至千餘人小者
亦數百人或升乎堂或入於室洋洋濟濟有古風也夫學
者豈徒受章句而巳盖必求所以化人日日新又日新以
至乎終身夫教者豈徒博文字而巳盖必本之以忠孝申
之以禮義敦之以信讓激之以廉耻過則匡之失則更之
如切如磋如琢如磨以至乎無瑕故無漢多名臣諫諍之
風同乎三代盖由其身受師保之教誨朋友之箴誡既知
巳之損益不忍觀人之成敗也魏晉之後其風大壞學者
皆以不師為天縱獨學為生知譯䟽翻音執疑護失率乃
私意攻乎異端以風誦章句為精以穿鑿文字為奥至於
聖賢之微旨教化之大本人倫之紀律王道之根源則蕩
然莫知所措矣其先進者亦以教授為鄙公卿大夫耻為
人師至使鄕校之老人呼以先生則勃然動色痛乎風俗
之移人也如是是以今之君子事君者不諫諍與人交者
無切瑳盖由其身不受師保之教誨朋友之箴誡既不知
巳之損益悪肯頋人之成敗乎而今而後乃知不師不友
之人不可與為政而論交矣且不師者廢學之漸也恐數
百年後又不及於今日則我先師之道其隕於深泉是用
終日不食終夜不寝馳古今而慷慨抱墳籍而太息吾兄
吾兄亦曾以是為念乎小子狂簡實有微志藴童蒙求我
之願立朝聞夕死之誓所與者不惟鴻碩之老博洽之士
與我同志者則為吾師與兄略言其志也其所貴乎道者
六其詩書禮樂大易春秋歟人皆知之鄙尚或異所曰禮
者非酌獻酬酢之數周旋裼襲之容也必可以經乾坤運
隂陽管人情措天下者某願學焉所曰樂者非綴兆屈伸
之度鏗鏘鼓舞之節也必可以厚風俗仁鬼神熙元精茂
萬物者某願學焉所曰易者非揲蓍演教之妙畫卦&KR1551;繇
之能也必可以正性命觀化元貫衆妙貞夫一者某願學
焉所曰書者非古今文字之舛大小章句之异也必可以
辨帝王稽道德補大政建皇極者某學願焉所曰詩者非
山川風土之狀草木鳥獸之名也必可以警暴虐刺淫昏
全君親盡忠孝者某願學焉所曰春秋者非戰争攻伐之
事聘享盟會之儀也必可以尊天子討諸侯正華夷䋲賊
亂者某願學焉此於非聖人所論不與於君臣父子之際
雖欲博聞不敢學矣吾兄逹者也可不曰然乎嘗閱雅論
深於春秋其間所得實曰淵正竊不自揣願以春秋三傳
執摳衣之禮於左右童蒙求我兄得辭乎朝聞夕死某可
逆乎無以流俗所輕而忽賢聖之所重也其餘五經當今
孰可為某師者幸詳鄙志而與擇焉
上族叔齊河南書
大尹叔父閤下某聞水官脩而龍至官失其方物乃坻伏
以章章而言則先進為後進之官也亦宜正褒貶別雅鄭
宣六義合三變以修其官使後進之徒靡然向風皦然知
方能者勸不能者止於是乎文章之可見也如掃除氛昏
澄定波濤穹天清而日月耀滄海晏而蓬壺出今夫先進
之廢官久矣文猶龍也其可見乎伏惟叔父藴持進之明
哀雅頌之缺常欲以三代制度訓斯文前罷鎮南服入侍
東掖詞林聳仰如日登觀莫不結轍連駟懷編捧軸差池
道路奔走光塵人人自以為齊公之遇矣及乎昌言金馬
高議承明懸大雅之衡以權後進則乃以小子為稱首達
勾萌而茂以柯葉翌雛&KR1145;而使之頡頏先逹攺觀同類駭
聽譽動朝端聲馳轂下循顧反覆誠非所堪竊料叔父之
意豈不欲使濫音竊吹者聞士會而西逃秦境敦行守正
者望郭隗而北首燕路夫是則小子敢賀天下文章廢而
復興不敢自當其遇也然大匠雖哲不能化擁腫之材大
風雖壯不能起凝滯之物曩充鄕賦薦辱公議昨詔賢良
猥塵清舉叔父以唱高寡和小子以名浮易喪間關堙欎
卒用無成取笑薄徒貽羞左右雖失鵠而知反終胡顔而
敢安愧懼慚惶夙夜若厲叔父蹈中庸之德邅兼濟之運
荷深知於明主懸大望於蒼生一朝秉唐之鈞埏埴萬物
而高明不奪扵獨見鄙分克彰於日新茫茫前途未敢自
料豈遽以一苐為得喪哉由是思之勃焉增氣遂欲攝迹
聲利潜心道藝窮六籍之統紀盡正變之形容使學通天
人文正雅俗然後抗衡當代為叔父之榮雖知其難志不
可奪謹獻近文七首徒跂聖人之域未臻作者之方姑務
自強式酬與進伏願特汚省覧光賜教誨指以遠蹤責以
大成惠何加焉非敢望也
代李侍郎與山南嚴僕射書
僕射禀天全才受國重寄控全蜀咽喉之地當狂寇奔侮
之衝處瘠土而其財甚豐訓羸師而其武可畏少分麾下
潜運掌中再開劒閣之扄維獻塩亭之捷應接制使先假
地征犄角王師且為鄕導削叛人之跡釋梓州之圍勞實
倍多功無與讓聖上神武睿斷注意西南一校之善否必
知一夫之勞逸必察况閤下效彰朝論事布人謠精神貫
於神祗茂伐懸於日月豈復聽簿書之巧詆笙篁之濫音
來示所虞無足介意某以寡薄謬膺重任舉關國計動属
軍期夙夜憂慙未知所濟過蒙稱奬愧惕良深唯託方岳
斗門開塞許有商量率先諸侯首贊王度義形九牧忠動
三軍意開而遠近承風言發而神明知感况某奉職之分
承眷之深受賜懷仁豈同常等銘戴所至無喻下情
代李侍郎與徐州張尚書書
奉别紙示諭眷待殊異規略端明究忠義之苦言暢經通
之雅旨皆足以感動朝野光映古今一字之貴可懸於千
金終身佩之何啻於三復甚善甚善伏以尚書才膺間出
識蘊生知地承勲德行在詩禮自家逹國移孝為忠受任
先朝克荷崇構控喉襟之地成節制之師動必勤王志皆
憂國忠實彰扵行事義聲感于旁隣布在人謠溢於時論
鳴鸖有和鼓鐘必聞聖上神武聦明惟新覆燾勵精戎事
注意蕃隅方仄陋以旁求况勲賢之自著何患乎誠不上
逹道不大光宣太阿之利用窮彝鼎之盛烈者乎某以寡
薄謬膺重任成賦之重撫事知慙徒欲盡愚衷陳鄙見策
朽磨鈍庶效涓埃竭誠捐軀少酬恩遇知我者寡同志實
難頃在江西過辱厚意常懷慕仰頗歷歲時昨者以私塩
干禁漸耗公利汴州滯運屡稽軍期忝當職司每積憂負
輙率誠懇粗申條例網羅盗糴節宣通渠實託衆賢敢專
獨見果蒙弘至公之量推急病之心率先侯伯首贊王度
許以別設方略大為隄防究絶姦源通利國漕神之聽之
言可復於天地有始有卒事必立扵邦家佇觀莫大之功
以成不朽之美諸侯師表天子腹心千載一時誠無與讓
某奉職之分受賜孔多拳拳寸誠夙夜欣企幸甚幸甚徐
傪宜並在使至口述伏惟昭悉
代辛將軍與普閏劉尚書書
某性質鄙昧智能無取承籍門緒早蒙驅策盡瘁軍府備
嘗艱難(儉艱一作)徒竭犬馬之勞詎濟弓裘之美家搆未克國
恩未酬而謬典禁司職惟侍衛良時自晚宿志莫伸憤血
猶剛憂髮先白加以禀性寡合知音實難甘心此生長鳴
靡託豈料尚書推弘深之量啟特逹之心愛念不遺眷知
益重昨者四牡來覲萬乘虛心旁求將帥之臣佇清至公
之鍳然則蕭何之稱必在韓信孝文有問宜薦雲中而丹
墀對揚首及庸瑣敷陳本末奬飾逾涯逹其忠義之誠許
某經術無取丘園自屏所期全拙豈敢近名二十五丈汎
愛博容不遺孤陋申以通家之好遇以國士之分禮(分一作)
慙入室契辱忘年偎賜吹噓謬假鱗翼遂得價重江左名
聞天朝起家拾遺再命柱史時丁變故命偶屯難孤鱗方
困於蹄涔窮鳥再歸於仁德果蒙奏領列郡擢倅三軍不
汝疵瑕見容於歲月同我休戚每形于話言身計皆奉良
規家事悉資全力然後表逹宸聽推致周行南宫劇曹踐
不終歲憲府雄秩拔于常倫内顧庸虛敢云自致魏賢子
夏宣尼之道彌尊漢用淮隂相國之言始重徒以才負知
巳名懸古人致遠之效莫彰貽羞之責斯及敢不砥礪微
分激昂前途以明君今日之恩資大賢積時之譽庶乎有
立以荅所知豈敢以尸素為榮而負乎生之論伏惟鍳察
郡榻諸生戎旃故吏往奬恩重生成感深瞻望門闌未獲
拜謝銘戴兢惕莫知所裁拳拳下情紙墨難具某再拜
地志圖序
廣陵李該博逹之士也學無不通尤好地理患其書多門
歷世䆮廣文詞浩蕩學者疲老由是以獨見之明法先聖
之制黜諸子之傳(序一作)記述仲尼之職方會源流考同異
務該暢從體要倬然勒成一家之說猶懼其奥未足以昭
啟後生乃裂素為方儀據書而畫隨方面以區別擬形容
之訓解命之曰地志圖觀其粉散百川黛凝群山元氣剖
判成乎筆端任土之毛有生之類大鈞變化不出其意然
後列以城郭羅乎陬落内自五侯九伯外自要荒蠻貊禹
跡之所窮漢驛之所通五色相宣萬邦錯峙毫釐之差而
下正乎封略方寸之界而上當乎分野乾象坤勢炳焉可
観與夫聚米擬其端倪畫地陳乎梗㮣固不可同年而語
詳略也每虚室燕居薄帷晴褰普天之下盡在屋壁戶納
四海窗籠八極名山大川隨顧奔走殊方絶域舉意而到
高視華裔坐横古今觀帝王之彊理見宇宙之寥廓出遐
入幽曾不崇朝與夫役形神于歲月窮轍跡於區外又不
可並軌而論勞逸也且夫刪百代之弊綜群言之首繁而
不亂疎而不漏才識以潤之丹青以炳之使嗜學之徒未
披文而見義不由戶而覩奥斯訓導之明也窮地而述舉
世而載事極鴻纖理通皦昧混一家之文軌張大國之襟
帶覈人物之虛實揔山川之要會表皇威之有截明王道
之無外斯乃功用之大也見蒼梧塗山則思舜禹恤民之
艱覩窮荒大漠則悟秦漢勞師之弊覧齊疆晉壤則想桓
文勤王之覇觀洞庭荆門則知苖蜀恃險之敗王者于是
明乎得失諸侯于是鍳乎興替斯又懲勧之遠也然則本
之所以廣學流申之足以資鴻業垂之可以示後世豈徒
由近觀遠以智自樂為室中之一物哉而時無知音道不
虚行舉地成圖聞天無路此志士儒林所以為之頽息也
某久從君遊辱命叙述庶明作者之意俾好事君子知其
所以然
送友人遊蜀序
始吾挹至源之貌若隴底積雪聳寒木于雲谿次吾覧至
源之文若驪龍相追弄明月于泉窟末吾聽至源之論若
泰山欲雨倒雲氣于滄溟如其貌可以振肅周行如其文
可以光潤石渠如其論可以感動宣室而淪蕩江海垂二
十年則不知天所以生之之意貞元甲乙歲以親故勸勉
來遊京師時然後言無辨以動衆樂然後笑無歡以接物
義然後取無食以寕居慨然悔之决策長往因登紫閣峯
而指曰西南青冥色連岷峨吾行何歸山盡則住翌日告
别于友人太原王玄運顧謂予曰高雲出岫無時雨之會
與風悠揚轉遠而散若至源者其猶雲耶盍亦贈之序予
和女
送琴客摇兼濟東歸便道謁王&KR0593;州序
東海摇兼濟年十三從淮南大軍有竒童之稱歲既冠歷
泗上劇職振能吏之聲而尚氣節重言諾臨財廉見義勇
藴崇具美發以雅琴琅琅然若佩玉之有衝牙也貞元丁
丑歲觀藝京師冲宇罕窺正聲寡聽道不苟合浩然東歸
水流無心遇用則止弘農守御史中丞王公得子最深且
東諸侯之望也儻羽翼吾道鏗鏘爾音飛而鳴之一日千
里則何公門不可曳長裾乎大丈夫風波未始有極生死
且不足問况能離憂乎白露降秋雲起仰見太華壮心勃
興若不激徵變商是孤慷慨吾季恭也詩有逸氣盍韻鍾
直命余序述存以編簡俾後之觀者知吾黨所立之濫觴
送薛大信歸臨晉序
先師曰益者三友吾能得之豈惟直諒多聞而巳可以旁
魄天人談堯舜之道則有吾族兄臯可以本情性語顔夷
之行則有太原王師簡可以發揚古訓論三代之文則有
河東薛大信此三君子或道以樂我或行以約我或文以
博我邅時則有光遯世則無悶其為益也不亦大乎大信
與予最舊始以孝悌餘力皆學于廣陵之靈巖寺雲卷其
身討論數歲當見大信述作必根乎六經取禮之簡要詩
之比興書之典刑春秋之褒貶大易之變化錯落混合峥
嶸特立不離聖域而逸軌絶塵不易雅制而瓌姿萬變有
行藏之旨逹可以濟乎天下窮可以攄其光明無為矻矻
筆硯間也行矣大信苟非同志勿失予言
道州律令要錄序
某頃累忝官尚書省御史臺徧觀諸曹多書令式格律於
其屋壁苟非以宦遊為情而奉其職者皆得日夕省覧卧
起出入目存心悟章章然如貫珠如循環吏無以欺臨事
不惑決繁滯舉狂直而叶于大中中人已上固可循致吾
不知其誰首之何前賢處心䘏事之同也若州縣者卑而
近於人遠而切於得失動有懸人命關風俗而墮者委成
於一吏望空而署動者撿閱山積神憤氣沮卒無所歸政
令之弊不亦宜乎此州法吏何洛庭良士也與撮其要講
其義書于廳事之左某不深於法猶慮未盡後來君子其
究成之此長人者之所急(月二十七日元和五年五)
裴氏海昏集序
海昏集者有唐文行之臣故度支郎中專判度支事贈尚
書左僕射正平節公裴氏諱某字某考地毓德會友輔仁
氣志如神英華發外之所由作也初公違河洛之難以其
族行攀大別浮彭蠡望洞庭迴翔于巨湓流盻于海昏海
昏有歐山之竒脩江之清陽溪之邃陽泉之靈竹洞花塢
仙壇僧舍雞犬鍾梵相間於清嵐白雲中數百里不絶時
也俗以遠未擾地以偏而寕開元之遺老盡在猶歌詠乎
升平公悠然樂之遂與我外王父故屯田郎中集賢殿學
士河東柳公諱某叔祖故相國宜城伯諱渾洎故太常卿
蘭陵蕭公定故秘書少監范陽盧公虛舟故左庶子隴西
李公勛為塵外之交極心期之賞唯故給事中汝南袁公
高故將作監河南元公亘以後進預焉江左搢紳諸生望
之如神仙邈不可及每賦一泉題一石毫墨未乾傳詠巳
遍其為物情所注慕如此無何朝廷命公盈虛東南漕引
吳楚中原百萬之衆仰食於公人不堪其煩我若無事往
往佩聮印擁大蓋枉道而過舊山林壑之間琴詩不廢心
計屈指而軍飫瞻其大雅之全材者歟於戲太尉侍中勤
勞王家惠于生人至公再世又以盛德屈於年運慶如壅
川其决必大由是焜燿之烈重集于我郇公郇公始以大
孝聞中以大用顯次以大忠升藩屏三朝出入二揆述先
職而堂邦賦修祖德而踐台衡理荆之政篆在樂石定蜀
之武藏在册府漢南之化方洽于人謠加以優游藝文惇
悅經術身被華衮門全素風不畏強禦不侮孤賤久要皆
當代長者推轂必一時雋傑海内士大夫如鱗羽之歸龍
鸞君子曰憲公忠憲公之勲德節公之雅道為不忘矣郇
公以霜露之感泣編遺文思所以垂諸不朽以為節公消
息出處之道始于海昏遂于正集外别次當時唱和遊覧
餞勞之作凡九十六篇勒為海昏集上下卷不遠三千里
授簡于小生俾酌歸趣而為序引某常備中臺之属實辱
至公之遇命以哀敬不敢文為始陳古義用贊風訓昔者
三代陳詩以觀民風信詐滛義躁静柔剛於是乎取之喜
怒哀樂吉凶存亡於是乎觀之兆於此必應於彼成乎終
必見乎始詩不可以為偽魏公子為南皮之遊以浮華相
高故其詩傲蕩驕志勝而專勤而不安晉名士為金谷之
醼以邪侈相扇故其詩濫溺淫志冶而緩往而不返正平
公為海昏之會以禮義相誨故其詩恬淡退志莊直立志
退以獨全其道立以兼濟於時立而不矜退而不悲適而
不放樂而不荒親而不比數而不黷如切如磋婉而有直
體曰比曰興近而有深致仁者見之遁世而無憂智者見
之愛身而有待曖乎若冬陽之煦油乎若春澤之侵其誘
人也易其感人也深卒不知其所以然也夫如是則観南
皮之詩應劉焉得不天魏祚焉得不短觀金谷之詩潘石
焉得不誅晉室焉得不亂觀海昏之詩裴氏焉得不興我
唐焉得不理詩之時義其大矣哉天人國家之際其至矣
哉為節公郇公之子孫者其無忘哉元和五年五月七日
朝議郎使持節道州諸軍事守道州刺史上騎都尉賜緋
魚袋東平吕某謹述
吕和叔文集卷第三
