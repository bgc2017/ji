吕和叔文集卷第十
朝議郎使持節衡州諸軍事守衡州刺史上騎都尉賜緋魚袋吕温
雜著
功臣恕死議
昔衛蒯瞶以竊國之詐盟其陪臣服冕乘軒三死無與近
代惑者為因口號於是乎有功臣恕死之典考諸古訓其
異端歟稽諸時事其亂本歟何者有國之柄莫大乎刑賞
人生有欲不可以不制天討有罪不可以不刑盖刑者聖
王時以佐道德而齊天下者也功濟乎物不可以不賞賞
勸乎功不可以不信盖信聖王所以一號令而惇天下者
也然則恕死之典弃信而廢刑何以言之夫立功者自八
元十亂之後非盡能賢或有起屠販壟畆行陣之間乘帝
王應天順人之勢用力無幾遂貪天功超騰風雲各得變
化率勞怙寵屈強自負僣冐無厭見利忘義是宜崇威峻
法大為之防而反丹書鐵劵許以不死其功大者可以五
作亂而十犯上孰不以暴為無傷乎且人君之言如漁汗
不反旣與之要天地誓河山卒(倉忽反)一旦失馭有黥韓之
罪神怒人怨不得巳而誅是弃信也若恣行兇險隳突憲
綱或姦鋒將發亹逼宗社乃念斯言之玷忍而不誅是廢
刑也向者纔得其塵涓之效螢燭之助而信弃刑廢將焉
用之使賢而有功驚寵懼滿自居無過之地何恕死為使
愚而有功巳小人不幸又告以無死是僧驕而啟姦適所
謂賞之禍也雖恕之死其能免乎夫其賢如太公忠如伊
尹唯君知臣可以勿貳而遽宥以死罪是疑其不終非所
以待之以誠而盡君子之心若乃&KR2069;如狗盗庸如黥徒未
有罪而先恕之死是不許其慕生廉恥自周名節非所以
導之以德而勸小人之善也以為明君之處勞臣也安之
以爵禄護之以紀律明之以好惡聳之以禍福使得遷善
遠罪保勲全名剖符傅慶與國終始恩斯勤斯是亦極矣
奈何撓權亂法以罪寵人墜信賞必罰之典虧昭德塞違
之道恐非哲王經邦軌物之制也謹議
復漢以粟為賞罰議
議曰先王賞以飾喜罰以飾怒喜必待功而賞不潜行怒
苟得罪而罰無輕赦其来尚矣漢氏雜覇道而隳王制昧
宏規而狃小利俾其納粟除罪拜爵以罰人則廢法以賞
人則廢功以儲蓄則廢本是沮勞惠姦而怠弃南畝也何
以言之惟名與器不可假人而班爵於并兼之家析圭於
滯積之室使屠沽賤隷凌駕英豪苟有懷於廉耻之心豈
復致患難之死雖月要天地日誓山河而賞不足以勸矣
天討有罪刑兹無赦而撓權於殘賊之徒屈法於姦究之
黨使凶人酷吏言暴無傷苟開必免之門孰懲罔極之悪
雖臨以斧鉞驅於鼎鑊而刑不足以威矣且朝縻好爵以
粟授受國有常刑以粟出入貪利愛生之孰不願空壠畆
而貿圭組竭倉廩而救死亡拜爵者坐等封君遂忘其本
業免罪者室如懸磬曷保其生聚雖使三公九卿躬執耒
耜而嗇不可以務矣於戲賞罰者長人之大柄農嗇者有
邦之永圖忽而弃焉曾不是念而利乎國儲之暫實兵食
之僅濟其何補歟然而漢承秦弊中國耗弱高惠務厥完
緝孝文守以恭儉德未浹于海外威乘行于四夷邊候猶
聞擊柝戎士不淂觧甲眺錯是以有權宜之對救弊之術
偷利於當代利成于一時雖曰有因而為終貽識者之誚
國家體元立極繼天而作騰軼殷周紹休唐虞率我蒸人
登於夀域王一變至於帝帝一變至於皇非正大之慕不
聽非盛德之事不問焉有習近古之失策採庸臣之詭論
者哉必患國廩猶虚邊餽未繼莫若興李悝之平糴務充
國之屯田練將簡兵以省軍費輕徭薄賦以悅人心東作
一興西成再秩則太倉之蓄如京矣塞下之稼如雲矣亦
何必虧昭德塞違之道墜信賞必罰之典恐非聖唐經邦
軌物之制也謹議
人文化成論
易曰觀乎人文以化成天下能諷其言盖有之矣未有明
其義者也嘗試論之夫一二相生大鈞造物百化交錯六
氣節宣或隂闔而陽開或天經而地紀有聖作則寔為人
文若乃夫以剛克妻以柔立父慈而教子孝而箴此室家
之文也君以仁使臣臣以義事君予違汝弼獻可替否此
則朝廷之文也三公論道六卿分職九流异趣百揆同歸
此則官司之文也寬則人慢紏之以猛猛則人殘施之以
寬寬以濟猛猛以濟寬此刑政之文也樂勝則流遏之以
禮禮勝則離和之以樂與時消息因俗變通此教化之文
也文者盖言錯綜庶績藻繪人情如成文焉以致其理然
則人文化成之義其在兹乎而近代謟䛕之臣特以時君
不能則象乾坤祖述堯舜作化成天下之文乃以旂裳冕
服章句翰墨為人文也遂使君人者浩然忘本沛然自得
盛儀威以求至理坐吟詠而待太平流蕩因循敗而未晤
不其痛歟必以旂裳冕服為人文則秦漢魏晉聲明文物
禮縟五帝儀繁三王可曰煥乎其有文章矣何衰亂之甚
也必以章句翰墨為人文則陳後主隋煬帝雍容綺靡洋
溢編簡可曰文思安安(下安字一作矣)何滅亡之速也覈之以名
義研之以情寔旣如彼校之以今古質之以成敗又如此
傳不云乎經緯天地曰文禮不云乎文王以文理則文之
時義其大矣哉焉可以名數末流雕蟲小技厠雜其間也
三不欺先後論
昔宓子賤爲單父也人不忍欺之國僑爲鄭也人不能欺
之西門豹爲鄴也人不敢欺之此皆爲政不同同歸于理
作幹事之稱首貽牧人之經範汪洋古今輝焯圖史窮理
而語故有優劣擇善而行豈無先後請試論之子賤仕衰
亂之魯而邑偪強齊仗義爲城池倚仁爲干櫓當鯨吞之
大敵鳩狼顧之遺黎渙離形檢妙用心術惠訓不&KR0786;乃無
得而稱視民如傷而不有其愛感而動之隂陽運於無言
誠而明之日月懸於方寸是則不求欺於人而人不忍欺
矣子産攝晉楚之間而靖恭爾次役智利物飾躬勵俗守
之以信行之以禮告之以慈惠臨之以明察如鏡洞照如
衡誠懸是則求人不欺而人亦不能欺矣西門當戰國之
初而克修茂績身有紀律言有典章剛包其柔威克厥愛
權之以法制董之以刑罰火烈人望霜清物心是則責人
不欺而人固不敢欺矣夫不忍欺者至誠潜感是曰上德
堯舜之吏也不能欺者明智旁逹是曰有政三王之吏也
不敢欺者嚴威允濟是曰能刑五伯之吏也誠不足至於
智智不足至於威大小之間朗然可見然而事在折衷理
資漸致德宜全舉道貴兼通必也修誠而弃智誠未至而
致理或虧任智而廢威智未周而暴亂將起不若揔而行
之迭收其效一之日二之日刑明威立使人畏而不敢欺
三之日四之日智逹政成使人敬而不敢欺五之日六之
日志孚誠格使人感而不敢欺以寬濟猛同二氣而和平
自邇陟遐比三才而具美苟非全德大器其孰能至於此
乎若不睱會其源流統其宗極而姑定優劣直論先後則
堯舜之吏與王覇不同年而語矣
虢州三堂記
應龍乘風雲作雷雨退必蟠蟄以全其力君子役智能統
機劇退必宴息以全其性力全則神化無窮性全則精用
不竭深山大澤其所以蟠蟄乎高齋清池其所以宴息乎
虢州三堂者居子宴息之境也開元初天子思二南之風
並選宗英共持理柄&KR0593;大而近匪親不居時惟五王出入
相授承平易理逸政多暇考卜惟勝作為三堂三者明臣
子在三之節堂者勵宗室克&KR0799;之義豈從造適寔亦垂訓
居德樂善何其盛哉然當時漢同家人魯用王禮棟宇制
度非諸侯居後刺史馬君錫因其頽陊始革基搆豐而不
侈約而不陋以琴竹詩書之幽素易綺紈鍾鼓之繁喧雖
林池煙景不譲他日觀其廣踰百畆深入重扄廻塘屈盤
沓島交映溟渤轉於環堵蓬壺起於中庭浩然天成孰曰
智及春之日衆木花拆岸鋪島織况浮照耀其水五色於
是乎襲馨擷竒方舟逶迤樂魚時翻飄蘂雪飛泝㳂環廻
隱映差池咫尺迷路不知所歸此武陵仙源未足以極幽
絶也夏之日石寒水清松密竹深大柳起風甘棠垂隂於
是乎濯纓漣漪觧帶升堂畏景火雲隔林無光虚甍沉沉
皓壁如霜羽扇不搖南軒清凉此則楚襄蘭臺未足以滌
炎欎也秋之日金飈掃林蓊鬱洞開太華爽氣出關而来
於是乎絃琴端居景物廓如月委皓素水&KR0636;空虚鳥驚寒
沙霜滴高梧境隨夜深疑與世殊此則庾公西樓未足以
澹神慮也冬之日同雲千里大雪盈尺四眺無路三堂虚
白於是乎置酒褰惟憑軒倚楹瑶階如真玉樹羅生日暮
天霽雲開月明冰泉潺潺終夜有聲此則子猷山隂未足
以暢吟嘯也於戲不離軒冕而踐夷曠之城不出戸庭而
獲江海之心趣近懸觧跡同大隱序閱四時之勝節宣六
氣之和貴而居之可曰厚矣若知其身旣安而思所以安
人其性旣適而思所以適物不以自樂而忽鰥寡之苦不
以自逸而忘稼穡之勤能推是心以惠境内則良二千石
也方今人亦勞止上思乂息州郡之選重如廷臣由是南
陽張公輟揮翰之任受剖符之寄遊刃而理此焉坐嘯静
政令若水木閑人民如魚鳥馴致其道闇然日彰小子以
通家之愛獲拜牀下且齒諸子侍坐于三堂見知唯文不
敢無述捧筆避席請書堂隂俾後之人知此堂非燕遊亦
可以觀清静為政之道云云
諸葛武侯廟記
天厭漢德俾絶其紐群生墜塗四海飛水武侯命世寔念
皇極魏姦吳輕(去聲)未獲心膂胥宇南陽堅卧待主三顧稍
晚群雄初定必也彗掃是資鼎立變化消息謀成掌中戰
龍玄黃再得雲雨于是右揭如天之府左提用武之國因
山分力與水合勢蟠亘萬里張爲龍形亦欲首吞咸鎬尾
束河洛翼出中夏飛于(一作躍)天衢然後魚驅勾吳東入晏
海大勲未集天奪其魄至誠無忘炳在日月烈氣不散長
爲風雷英雄痛心六百年矣於戲以武矦之才知巳付託
土雖狹國以勤儉冨民雖寡兵以節制強魏武旣没晉宣
非敵而戎車荐駕不復中原或曰竒謀非長則斬將覆軍
無虚舉矣或曰餽粮不繼則築室反耕有成筭矣嘗試念
之頗頥其原夫民無歸德以為歸撫則思虐則忘其思也
不可使忘其忘也不可使思當漢道方休哀平無罪王莽
乃欲憑戚寵造符命脅之以威動之以神使人忘漢終不
可淂也及高光舊德與世衰遠桓靈流毒在人骨髓武侯
乃欲開張季世興振絶緒諭之以本臨之以忠使人思漢
亦不可得也向使武侯奉先主之命告天下曰我之舉也
匪私劉宗唯活元元曹氏利汝乎吾事之曹氏害汝乎吾
除之俾虐魏偪從之民聳誠感動然後經武觀釁長驅義
聲咸洛不足定矣奈何當至公之運而強人以私此猶力
争彼未心服勤而靡獲不亦宜哉乃知務開濟之業者未
能審時定勢大順人心而克觀厥成吾不信也惜其才有
餘而見未至述於遺廟以俟通識唐貞元十四年七月二
十五日東平吕某記
道州刺史廳壁記
(附)刺史河南元結字次山撰
天下太平方千里之内生植齒類刺史能存亡休戚之天
下兵興方千里之内能保黎庶能攘患難在刺史耳凢刺
史若無文武才略不清廉肅下若不明惠公直則一州生
類皆辱災(一作受其)害於戲自至此州見井邑丘墟生民幾盡
試問其故不覺涕下前軰(一作政)刺史或有貪猥惛弱不分
是非但以衣服飲食為事數年之間蒼生蒙以私欲侵奪
兼之公家驅迫非姦悪強冨殆無存者問之耆老前後刺
史能恤飬貧弱專守法令有徐公履道李公廙而巳徧問
諸公善或不及徐李悪有不堪說者故爲此記與刺史作
戒自置州以來諸公改授遷絀年月則舊記存焉
道州刺史廳後記一首
壁記非古也若冠綬命秩之差則有格令在山川風物之
辨則有圖諜在所以爲之記者豈不欲述理道列賢不肖
以訓于後庶中人以上得化其心焉代之作者率异于是
或誇學名數或務工爲文居其官而記者則媚巳不居其
官而代人記者則媚人春秋之旨盖委地矣賢二千石河
南元結字次山自作道州廳事記彰善而不黨指悪而不
誣直舉胸臆用為鍳戒昭昭吏師長在屋壁彼貪虐放肆
以生人為戲者獨不媿於心乎予自幼時讀循吏傳慕其
為人以爲士大夫立名於代無以高此前年冬由尚書刑
部郎中出為此州雖苦劇自課而未能逮其意也往刺史
有許子良者輙移元次山記於北牖上而以其文代之復
亦有時號君子之清者蒞此孰視焉而莫之改豈是非之
際如是其難乎予也魯安知其他即今圬而書之俾復其
舊且為後記以廣次山之志云
湖南都團練副使廳記
湘中七郡羅壓上游右振䍧蠻左馳甌越控交廣之戶牖
擬吳蜀之咽喉翼張四隅襟束萬里半天下安危係焉聖
唐理雖偃草制不去備消息變化必惟其時由是剖分荆
衡復古南鎮控其兵徒而重其統帥易其將校而難其參
佐所以顯仁藏用明道晦權成師於禮樂之中講武於文
章之内雍容易簡四十餘年名跡風流冠於當代始則裴
諫議虬以逸材竒略傲視而静荒寇次則趙相公璟以高
標雅望欎起而為國楨其餘馮郎中嶷之碩重房容州孺
復之英逹鄭評事冽張著作季文之美秀洎張和州惟儉
盧侍御澥佐我先大夫宣慈明允寔有成績是皆焯於朝
論清在人謠者矣元和三年冬天子命御史中丞隴西李
公以永嘉之循(一作清)政京兆之懿則廷賜大旆俾綏衡湘
威如秋霜無私凋惠如太陽無私煦用人如止水無私鍳
始下車表前副使殿中侍御史扶風竇君常以本官復職
於是監察御史河南穆君寂河内司馬君紓范陽盧君璠
太常協律郎河東范君存慶前咸陽尉吳郡顧君師閔前
太子正字隴西李君礎前太常寺奉禮郎京兆杜君周士
前延陵縣尉同郡杜君賞群材響附各以類至文雅器用
歲餘大備錯金碧於晴壑綷孔翠於春林遐邇翕然稱為
盛府中行感會知巳竭其誠能黃鍾音韵調於嶰谷之竹
太阿鋒鋩拭以華山之土其集鸞鳳斷犀兕不足怪也竇
氏伯季同時七人一居方伯二列華省四在諸侯之館名
教之樂縉紳慕焉以某近守支郡且知故寔得請連帥俾
書公堂媿於不文安敢堅譲元和五年七月五日東平吕
