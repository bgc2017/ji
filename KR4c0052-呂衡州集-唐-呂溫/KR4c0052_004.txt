吕和叔文集卷第四
表
代論伐劔南更發兵表(元和元年)
臣某言臣伏見某月日詔旨更發太原鳳翔及神策諸鎮
兵赴劔南東川者陛下睿筭無遺神武必斷與人除害順
天行誅奮如霆之威乘破竹之勢期於久逸無憚一勞大
正國經永清時祲百王盛事千古英聲天下幸甚天下幸
甚然或時事之可否兵家之利病道途之險易將帥之宜
稱不可不深圖遠計原始要終狂夫有可擇之言愚者有
一得之慮管窺所至願效微忠臣竊以古今用兵皆在將
勇師和政齊計勝不必多兵廣衆然後成功今高崇文等
諸將所統巳約一萬五千餘人以整擊亂以順討逆授之
廟筭假之天威馘醜摧兇霈有餘力若更多徵征鎮廣合
師徒臣竊計之其患有五一則高崇文素非大將拔自偏
鎮忠勇雖著威聲未洽本兵既少兼統則多將皆權隷士
非素撫雖是統師勢同烏合居常則猶可脅制臨敵則何
以指揮非唯崇文才分有限此亦自古兵家所難臣不敢
廣引載籍上煩聖聽請直以近事明之哥舒翰潼關之守
郭子儀相州之圍韓全義溵水之役皆以兵多將雜而致
敗衂許叔冀之保靈昌李光弼之全河陽李晟之收復京
邑皆以兵少將一而建大功成敗昭然而布在人口二則
貞元巳來天下無事四方節將人各懷安陛下覆燾惟新
理先清静今以西南小醜久積天誅自春徂冬徵發巳廣
見在兵力破賊有餘若更務濟師屢聞動衆山劔深阻暑
隰為沴北人南役誰不憚行去土離家動生愁怨往年涇
州叛卒職此之由事繫安危不可不察三則吐蕃盟好未
定窺伺在心間諜往來急於郵傳又必持兩端之計與劉
闢交通若聞發兵西南多耿邊鎮秋風即至虜馬巳肥冐
隟乘虛必有侵軼事出萬一悔何可追四則劉闢窮寇保
險逃死雖禍滛助順天道甚明而兵凶戰危人事難必脱
貔武之師少不如意蜂蟻猶聚假息旬時攻守之間動須
應援固當潜鋒養銳以逸待勞今便悉兵後將何繼五則
劔川磽瘠居人食且不充蜀路險艱餉運無由多致今屯
兵日費何啻萬金數州米貴糴且將盡千里飛輓所濟幾
何若更加兵實難供贍一夫設有菜色三軍無復鬪心幸
可少以成功何必多而成患今大原及神策等軍巳上道
者其數頗多足辨戎事其鳳翔等鎮未發之兵伏乞聖恩
且勒權停續後事宜以議行止臣謬膺重任過蒙恩遇輙
率狂瞽輕黷宸嚴苟利國家甘心鼎鑊無任兢惶懇迫之
至謹奉表陳奏以聞
代李侍郎賀德政表
臣某言臣聞上天垂象當分野者先知元后用心奉職司
者方見是以堯稱光被四岳得於疇咨舜號文明九官禀
於分命豈非隨方表忠因事立言陳力自參扵化源造膝
難迷於日用伏惟皇帝陛下睿圖濬發玄德廣運恢纂鴻
緒允升大猷振十聖之遺休復百王之墜典至如崇陵盡
瘁率禮無違長信歸尊因心則感内成則仁叙九族外平
則義協萬方厚俗則寵及高年廣孝則榮加錫類能刑則
朝無隱慝善任則野無遺才修文則戎蠻來王整武則南
北繼捷此皆事光日月聲洽寰區黔首之所謳謌縉紳之
所抃歎其或機參造物意兆先天事隔於人謠功隠於朝
聽者若非奉職之臣官業所及諒無德而稱焉臣以庸劣
謬膺寄任調盈虛而馭輕重關成敗而繫安危職思其憂
夕愓若厲每因罄率彼竭愚忠亟奉温顔累承睿旨有以
知造化之意有以見天地之心曠若發蒙折如愈疾管窺
所至可得而言昨者臣以潮州刺史李璿撓縱私塩耗廢
公利請從兔職以儆慢官陛下以為法令更改且當申諭
道途悠遠容或未知俾為後圖用緩前責弘恕包於廣大
明察貫於精微此則群臣不可望清光者一也江南西道
觀察使楊憑奏以支郡旱歉經賦不充請征居地之羡且
修税茶之法陛下以為天災流行有時而息人怨滯結貽
患則深縱無日新之美忍復已除之弊特令寢奏姑務流
通有司知畫一之方販負有昭蘇之望此又群臣不可望
清光者二也臣嘗使推官殿中侍御史崔太素奉使淮南
臣以其名秩甚卑濬决務重徵令郡縣整訓役徒須示等
威請賜章服陛下以為職任伊始勤效未成必有可觀乃
申後命以再陳所切方可其奏雖事從權輿且符濟物之
宜而賞不僣行巳見永圖之旨此又群臣不可望清光者
三也臣對揚之日親奉德音知臣使司支計闕少必擬昭
明儉德振起素風率身為天下之先節用自宫中而始又
云臺殿舊制已當惕慮經營攺作非所措懷將不崇三尺
之階豈復議十家之産發自宸念形于天顔意開而河海
自清言出而神祗知感此又群臣不可望清光者四也陛
下光臨大寶星歲將周貴戚之賜與無聞恩幸之霑濡殆
絶至于贍軍供國行賞報功則必鴻毛府庫糞土金玉遂
使夏州諸將恨效淺而恩深劔外三軍知生輕而義重此
又群臣不可望清光者五也夫唐虞盛烈文武餘風莫不
傳諸聲詩布在方册且匹夫匹婦片善必書飛羽沉鱗一
祥皆紀况陛下動關教化言在政刑理參至道之精躬行
盛德之事而冲虛謙讓鬱而未發將何以光揚藝祖昭示
後昆伏請宣付史官永為代法臣幸蒙恩遇獲奉昌期言
必親聞事皆目覩分深骨髓義激血誠輕黷宸嚴魂首飛
越
代國子陸博士進集註春秋表
臣聞惟睿作聖觀乎人文逹則化成窮則垂訓先師所以
祖述堯舜志在春秋懸衡百王撥亂三季正大寇之本清
至公之源通群方以誠貞天下於一動無不順道德之玄
然則堯舜之心非宣尼不見宣尼之志非陛下不行庶因
儀鳳之辰永洗獲麟之恨且臣官忝國學思非出位道為
家寶罪實欺天謹昧死寫前件書詣東上閤門奉進伏候
聖旨
代齊賈二相賀遷二祖表
臣伏見今月十四日制命以尊親之義虔附懿祖獻祖於
德明興聖廟室正太祖元皇帝東向之尊者十五日奉遷
事畢十六日祫饗禮成日月貞曜乾坤定紀稱情靡忒合
敬有歸百神得受職之方萬國知來祭之本(中謝)臣聞國
有事莫大於嚴祀祀有經莫崇於尊祖夏殷得之以繁祉
周漢用之而休明爰自魏晉迄於隋氏或以祚短而不及
祧正或以時難而未遑討論絲綸興謝綿曠載祀竟虛盛
美允属昌期陛下道冠前王慶殷累聖奉無競之烈克廣
洪休瞻有赫之靈思正大典精誠感念旰食疇咨内斷皇
明俯裁群議奉祖宗於常尊之地定昭穆於式序之宜清
廟肅雍玄空保祐奔走夷裔鼓舞生靈煥乎觀一代之光
盛矣接千年之統臣等自鍾舛薄坐嬰衰瘵不獲躬執籩
豆稱慶闕庭誠仰聖敬感深孝理形留神往倍百恒情
謝拾遺表(貞元十九年)
伏奉制命授臣左拾遺又中使毛進朝至宅奉宣進止賜
臣本官告身者澤濡窮鱗雷起幽蟄塵忝近侍冠軼常倫
震驚失圖兢跼罔據(中謝)臣常學舊史承訓先臣皆以奉
上自致為榮附下苟進為恥臣所以既孤之後義不依人
賣洛中薄田歸闕下之舊宅退藏其跡私誓于心不邀利
於權門不求名扵衆口星霜苦節夙夜精誠准願投軀盛
時自結明主愚誠神感人欲天從果蒙陛下自記姓名猥
憐孤直振零丁於絶望拔曖昧於無陛獨斷皇明起寘清
列俯降中貴内賜官告特違恒例光寵賤臣俾其不出戶
庭坐生羽翼萬乘知巳一鳴驚人公朝得盡節之方私室
無謝恩之處顧唯凡瑣叨此殊尤纏激血誠銘鏤膚骨採
拔恩重泥塗感深畢性命以為期裂肝膽而何述唯當竭
誠陳力效節明忠使丹心有孚白首無點然後敢望披雲
捧日一識天顔則盍門之灰粉如歸百生之至願斯畢無
任感恩榮耀之至
御荅
卿克修學藝信禀温良是用命官列于近署惟朝典煩
有表章所謝知
謝章服表
今月二十一日高品薛盈珍至鳳翔府奉宣進旨賜臣緋
衣魚袋笏并袋紫衣一副者發揚宸念照灼恩光瞻奉自
天戰跼無地(中謝)臣孤陋無取過蒙奬錄聖慈周洽天造
曲成恩重出疆俾諧盡飾九重清秘不忘絶域之單車萬
乘憂勤特記微臣之命服衣分内府錫及近藩未申汗馬
之勞遽冒濡鵜之㓨在笥增感撫躬若驚殞越兢慙㒺知
攸措
代孔侍郎蕃中賀順宗登極表
六月十四日入蕃告哀使左金吾將軍兼御史中丞田景
度至吐蕃列舘伏承皇帝陛下以正月二十六日明德奉
天纂臨宸極重光昇曜百化維新澤被幽遐慶覃動植中
賀臣聞和氣既蒸勾萌必逹時雨將降柱礎猶知臣從單
車閉留絶域天臨日照而别處幽隂雷動幽隂而兀為聾
瞶伏願陛下義敦柔遠體及窮荒始獲虔奉德音仰沾聖
澤具寮就列無階蹈踴之初庶物效靈獨在飛沉之後舛
薄鐘命耻玷自躬疚心厚顔㒺知攸措今月七日自列館
迴至河州大夏川即以十二日進發星言夕愓莫敢遑寕
瞻望闕庭載深感躍無任喜抃屏營之至
代文武百寮上尊號第三表
臣等自管窺天以凡揆聖虔奉徽號罄陳至誠而再降謙
光未廻宸睠慙局㒺據彷徨失圖(中謝)臣聞強名曰道莫
體混元之功推大于天豈執大成之德徒以物観德視人
津涯俾其會歸有所則象伏惟皇帝陛下克廣睿圖紹休
聖緒順考古訓茂宣重光亭毒以佐天和震曜以除人害
性與道合身為化光神行六幽威動九服求珠赤水觀玅
用于無方撿玉名山告成功而有日豈可過損盛德不照
鴻休弃臣子瀝血之誠阻華夷傾首之望當仁必受乃曰
至公與物無私寕嫌在已安卑者地山岳之峻豈慚好謙
者天日月之光何讓道貴傳繼禮从宜稱邦家之舊典不
可以廢天人之合應不可以違臣等繆服官常親承至化
一披肝胆三清宸嚴殞越為期俯伏以俟實望陛下隨時
立教以欲從人遊神于不宰之鄕屈已于有名之域潤色
大寶發揮皇猷古今一時天下幸甚
代文武百寮謝宣示元和觀象曆表
(臣)等言伏見今月十三日宰臣奉宣聖旨以肇建元和惟
新寶曆極其幽頥冠以睿文恩示具寮慶昭萬國(中謝)臣
聞清濁既判象數相生一元起於帝圖三統成於人道形
器之表推步而得恍惚之際錙銖不差有開必先聖作物
覩伏惟皇帝陛下誕膺駿命敬授人時爰詔日官底定曆
法啓閉元氣節宣群生役五行于文字貫七曜於珠璧仰
觀俯察允恊於神休東作西成永貞於農候感動夷夏歌
舞飛沉天子之大政行焉聖人之能事畢矣臣等幸備朝
序親奉昌期竊見天心敢迷日用無任蹈詠之至
代文武百寮賀放浙西租賦
(臣)聞等言伏見今月十五日制命以天下經賦首於東南
浙右諸州荐罹災歉全以逋債大敷湛恩人謠勃興朝聽
震動(中賀)臣聞三王巳降綿曠千祀為邦之政盡在欲理
之主甚衆莫不知傳戒獨豐語稱與足至於愛人節用之
際約躬紓國之時則必情隨事遷以欲忘道故曰人鮮克
舉行之惟難伏惟皇帝陛下濬發睿圖紹休聖緒躬將慈
儉子育困窮皇明燭幽惠訓不&KR0786;撫臨萬國曾未再周深
求疾苦之源屢下蠲除之詔裁戎祀之經費减乘輿之服
御雖邦計之有羡入憂于未憂雖生人之所樂輸損之又
損風行號令日貫精誠明神聽其德音和氣生於文字將
舟車所及咸升至理之期豈江湖下方獨被曲成之澤臣
等尸素有日獻納無聞尚勞聖心軫恤人隠甘同凢品不
敢望於清光竊與疲甿共謝生於玄造無任感抃之至
代文武百僚謝許遊宴表
臣某等言今月二十三日宰臣奉宣進止如聞百寮士庶
等親友追遊公私宴集及晝日出城餞送每慮奏報自今
已後各暢所懷者志存必信義切同休令行如春神應若
響寒木暉潤嚴風變和推巳感於人心發生先於天意臣
某(中謝)臣聞與人同其樂者不必盡致於韶夏之庭在夫
不奪其歡而巳與物致其誠者不必日效於丹青之信在
夫不察其細而已况乎縉紳之樂名教聚皆以類臣子之
事君父遊必有方豈足輕聳物情遽塵天聽伏惟皇帝陛
下光纂十聖威臨萬國神武功就人文化成窮溟無波豐
歲將宴樂奏穆清感深乎共樂之道駕言遊幸思所以適
人之方爰詔輔臣式將明命優諭卿士逹於庶人琴筑追
遊無憚京轂輜軿送遠勿限嚴城禁吏司之苛察盡朝野
之歡泰始覺飛沉之樂宇宙之寬物不自疑人知得所在
宗載考夜飲承湛露之恩求友相鳴時宴奉需雲之慶浹
休聲於夷夏蒸喜氣於山川千載之昌運允符百王之遺
美斯舉臣等謬膺寄任親奉休明方感生成之德更蒙優
貸之詔恭承睿旨務竭歡心飽思属厭醉念温克戒竹林
之虚誕去金谷之浮華君雖不察於泉魚臣敢有愧於屋
漏承歓且懼居寵彌驚稽首知慚殺身何報無任感恩競
惕之至
代文武百寮進農書表
臣某等言臣等伏准故事每年二月一日以農務方與今
百寮具則天太聖皇后所刪定兆人本業託奉進者(中謝)
臣聞不愛牲玉祈穀于圓丘可以致誠未足以勸為躬秉
耒耜籍田于千畆可以示勸未足以教人必也殷天地之
和順隂陽之理利其噐用精厥法式變之而不倦動之而
不勞四海靡而風行百姓迷其日用弘我政本實惟農書
伏惟睿聖文武皇帝陛下德茂生成道光慈儉捐金而寶
榖菲食而粒人考堯典以授時稽禹貢而任土㓗粢盛而
大事在祀銷劔戟而盡力為農豐年屢薦於郊歌嘉瑞繼
光於國史而不自滿假惟懷永圖每至獻歲載陽仲春初
吉俯察土膏之候仰観晨正之祥經始歲功導揚生德徵
有司之舊典奉先后之遺文深居穆清親覧奥妙匪崇朝
而盡更田畆不出戶而遍洽人情見捽草坯土之艱知寒
耕熱耘之苦宸心感念甽畆昭蘇一歎而時雨先飛三復
而春雷自起臣等業慙學稼禄過代耕親承務本之風日
奉在勤之訓三時不害觀玉燭於氤氲九扈孔修賀生靈
於冨庶謹繕寫前件書凡二十篇共成三卷謹詣東上閣
門奉表陳獻以聞
代杜司徒謝上表
臣某言伏蒙聖恩以臣久更重職謬踐中台爰詔有司俾
撰良日授節冊命備禮莅官當千載之休期復三公之故
事俯僂恭命震驚失圖(中謝)臣聞官以昭德物以表功賞
不僣行禮無虛設臣識非經遠才乏將明階緣恩遇叨歷
寄任澷踰三紀祗事四朝徒竭筋力之勤曾無塵路之效
陛下矜其衰疾許釋煩重而猶委代天之務正論道之司
拜冊彤庭奉謁清廟被之法服導以羽儀會府宿設群官
序送降德音于中貴分肴醴於御厨事出殊恩動為榮觀
禮成而退身驚日月之光寵極自思心醉雲天之澤素髮
垂領華衮在躬喜過生悲感深以泣雖志同犬馬願奉主
於無疆而年在桑榆將報恩而何力無任感抃屏營之至
代杜司徒賀赦表
臣某言伏見今月二日制書攺元元和大赦天下新雷雨
之澤重日月之光仁被幽遐慶覃動植三元經始萬化惟
新臣某誠歡誠抃頓首頓首臣聞羲軒馭宇堯舜為君德
莫盛於好生政莫弘於在宥然而事資體要理極精微百
王所難千載斯遇伏惟皇帝陛下纂臨大實光啟睿圖當
獻歲之元順陽春之氣朝前殿御正門發德音布慈旨明
大孝之本褒至忠之後省徭損税以清疾苦之源蕩累滌
瑕以厚廉恥之俗往典之所未舉前代之所未該莫不悉
出宸衷咸歸聖政坐聞仁壽之域佇見雍熙之期凡在生
靈孰不慶幸况臣陳力歲久受恩最深而蒲柳餘年犬馬
多疾不獲奉觴丹陛蹈詠康衢猶蒙天眷留聖慈曲至
特降中使俯加慰勉衰憊增氣枯朽生光施重丘山感深
骨髓闔門灰粉豈足上報無任喜懼屏營之至
吕和叔文集卷第四
