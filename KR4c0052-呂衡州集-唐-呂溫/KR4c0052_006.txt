吕和叔文集卷第六
朝議郎使持節衡州諸軍事守衡州刺史上騎都尉賜緋魚袋吕温
誌銘
三受降城碑銘(并序)
夏后氏遏洪水驅龍蛇能禦大菑以活黔首周文王城朔
方逐獫狁能捍大患以安中區若非高岸峻防重門擊柝
雖有盛德曷觀成功然則持璿璣而弛張萬象昊穹之妙
用扼勝勢以擒縱八極王者之宏圖道雖無外權則有備
變化消息存乎其人三受降城皇唐之勝勢者也昔秦不
量力北築長城右扼臨洮左馳碣石生人盡去不足乘障
兩漢之後頽為荒丘退居河滸歷代莫進矯亡秦之弊則
可矣盡中國之利則未然唐興因循未暇經啟有拂雲祠
者在河之北地形雄坦控扼樞會虜伏其下以窺域中禱
神觀兵然後入寇甲不及擐突如其來鯨一躍而吞舟虎
數步而擇肉塞草落而邊甿懼河冰堅而羽檄走爰自受
命至于中興國無寕歲景龍二年默啜強暴瀆鄰&KR0799;怨掃
境西伐漢南空虛朔方大搃管韓國公張仁愿躡機而謀
請築三城奪據其地跨大河以北嚮制胡馬之南牧中宗
詔許横議不撓(時唐休璟建議非之)於是留及瓜之戍斬姦命之卒
六旬雷動三城岳立以拂雲祠為中城東西相去各四百
里過朝那而北闢斥候迭望幾二千所損費億計减兵萬
人分形以據同力而守東極于海西窮於天納隂山於寸
眸拳大漠於一掌驚塵飛而𤇺火燿孤雁起而刁斗鳴涉
河而南門用晏閑韓公猶以為未也方將建大旆提金鼓
馳神笇鞠虎旅看旄頭明滅與太白進退小則責琛賮受
厥角定保塞一隅之安大則倒狼居竭瀚海空苦塞萬里
之野大略方運元勲不集天其未使我唐無北顧之憂乎
厥後賢愚迭任工拙異勢剛者黷武柔者敗律城隳險固
寇得凌軼或驅馬飲河而去或控絃劇壘而旋吾知韓公
不瞑目於地下矣今天子誕敷文德茂育群生戢兵和親
七狄右袵然而軍志有受降如敵大易有安不忘危崇墉
言言其可㢮柝亦宜鎮以元老授之廟勝劘述舊職而恢
遺功外勤撫綏内謹經略使其來不敢仰視去不敢反顧
永讋猛氣無生禍心聳威馴恩禽息荒外安固萬代術何
加焉敢勒銘城隅庶復隍而光烈不昧銘曰
韓侯受命志在朔易北方之強制以全策亘漢橫塞揭兹
雄璧如三闘龍躍出大澤並分襟帶各閉風雷俯視隂山
仰看昭回一夫登陴萬里洞開日晏秋盡纖塵不來時維
韓侯方運神妙觀釁則動乃誅乃弔廓乎窮荒盡日所照
天乎未贊不策清廟我聖耀德罷扄北門優而柔之用息
元元曷若完守推亡固存于㐮于夷永𥙿後昆
故太子少保贈尚書左僕射京兆韋府君神道碑
山之大者匿峯巒含氣象積高無倪而不見其險孕粹有
物而不知其神此其所以為大也德之全者毁圭方點皎
厲靈機密運而智不驚愚遐摽特立而迹無變俗此其所
以為全也然則太山高而可陟全德近而難知我求其倫
見之於少師公矣公諱某字某京兆杜陵人其先帝堯光
宅譲德儲慶建國命氏列于夏商相胄卿族繁于漢魏代
濟不殞煥為盛門大王父諱某皇朝主客郎中菜濟商三
州刺史王父諱某倉部郎中太原少尹贈秘書監烈考諱
某檢挍都官郎中嶺南節度行軍司馬贈同州刺史或以
瑚璉之器纔施郡政或以巖廊之姿僅及戎佐與時俱息
從道而汚屈不試於當年啟莫京於身後公生而岐嶷弱
而老成渾粹不散清明虛映朱絃遺音而宫商自韻太圭
不琢而符彩溢發邈是天爵爛乎人文鼓鍾之聲日遠卿
典之譽來逼釋褐太子正字與仲弟正卿以賢良偕徵策
入異等鴻冥雙舉當代榮之授高陵主簿遷監察御史政
殿中内供奉東都留守判官即拜東臺侍御史參畫惟允
持䋲不回河洛之間風聲尚在德宗躬决庶政本於尚書
責成曹郎綜練材實荐出方伯時超貳卿二十年間斯為
極選公由是前後遷刑部吏部員外郎吏部郎中奏議推
美彌綸成績南宫之故事存焉于時戡復日近勲勤者衆
都市惰游盡垂金組邦畿豪奪半賜丹書輕禽逸扵疎網
悍馬駭於柔轡上思懲抑必挨良能公由是前後歷奉天
長安二縣令仁護鰥惸智鈴豪右輿人之遺詠在焉望由
實濟任以望重選曹未幾遷給事中旣居駮正之司不撓
當官之論属東南歲歉俾乂惟難出為常州刺史天寶之
後中原釋耒輦越而衣曹吳而食一隅重困五紀于兹公
臨之清貞結以忠恕固給惠寡務嗇勤分一法以去其侵
渙多方以備其灾患以逸道而使繕完允濟以與道而取
賦入先期聲聞天朝考績連最轉蘇州刺史二境之間百
里而近靈源自出殊派共清膏澤所霑異壌同潤下車朞
月報政如初加秩賜金借留累歲無何彭沛喪師兵驕地
偪安危所繫朝議難之乃以公檢校秘書監兼御史中丞
賜紫金魚袋充徐泗節度行軍司馬重其威望將委旄鉞
而未命程伯徐方之軌旣同不見賈生宣室之徵遽至擢
吏部侍郎倫品甄明通簡節適勢有探湯之熱我以静濯
衆有鼓簧之喧我以心聽馴致其美闇然日彰不求無失
職之人人自以為不失職矣輟拜京兆尹德刑交修寬猛
相濟匪設鈎距物無遁情匪曜鋒鋩機無滯斷浩穣之理
不肅而成不求無不欺之吏吏自以為不能欺矣俄改太
子賓客辭劇就閑圖南之勢一息選德求舊居東之命惟
重遷檢挍工部尚書兼御史大夫充東都留守東都畿汝
州都防禦使自盗起幽陵兵屯諸夏涉淮而北軍國異容
分陜以東古今殊寄公講信修睦外張保釐之政完備訓
戎内寓折衝之令予戟不露德耀藹然遐邇頓首以承風
強暴革心而知懼今上嗣統就加撿挍吏部尚書方入諧
僉属毗贊大化不幸嬰疾表求退歸優詔除太子少保冀
其休復將有後命神祗竟昧藥禱無降以元和元年三月
十二日薨於東都履信里之私第享年六十有四寵贈尚
書左僕射輤車西歸制使賻弔太常褎議謚曰某公哀榮
備矣夫人河東裴氏侍中耀卿之孫給事中臯之女德門
(一作行)鍾美淑聞充塞蕣榮早落著兆叶期即以是年五月
二十一日合葬於萬年縣高平鄕少陵原禮也公孝悌天
至行有餘力仁義性德匪俟服膺不餙表以近名恒縱心
而中矩清虛簡淡而應物不&KR0786;通曠夷易而及門無雜不
尚意氣而然諾篤志不好臧否而鍳識超倫與故相國齊
江西映穆宣州贊贊弟侍御史員爲文章道義之友可以
視其所親矣今吏部郎中扶風竇群杭迹毗陵退身進道
公三揖郡榻之上一振天墀之下不數歲間蔚為重噐可
以視其所舉矣分正東郊開府辟土則有今右司郎中燉
煌叚平仲倉部員外郎安定皇甫鎛禮部員外郎清河張
賈此京兆尹韋嗣隴西李景儉中山衛中行平陽路隨皆
群彦之秀出一時之高選可以觀其所任矣加以志尚幽
遠冥搜好古所居苐必有松石之致退公暇日常以圖籍
自娛一字愜心金玉不顧片言同趣布褐無間亹亹然若
見道之所存陶陶然不知歲之云晏於戲策名從事四十
餘年朋友罕聞得喪之言家人莫見喜愠之色怛懷以處
推分而行無恩於人人亦不怨無猜於物物亦不猜履信
順以優游保福禄而終始其名教之大雅者歟有九子長
曰元貿前常州義興縣尉次曰糓前邠州司倉次曰璋鄕
貢進士能修詞立誠克家致美茂揚風訓休有令聞其次
某某等皆殊資異識登於童齒慶善之餘也以某獲窺墻
仞見託篆述究賢人之業信而無媿申孝子之志直而不
文其詞曰利建于商介圭作寶爰立於漢緇衣改造克昌
厥㣧奕世載考亞尹擅名郎中懷道莫躋貴仕莫享難老
藴靈儲休以啟少保丕顯少保其德愔愔有悼遐姿曠哉
靈襟顯仁山立藏用淵沉煦如冬陽藹若春隂白圭三復
克保明心黃鍾九變莫匪和音静專動直謙進柔克宜踐
公輔以禎王國促路頓軌中天墜翼少陵古原拱樹寒色
寒壌可弊唯名不失金石垂之以慰罔極
劉公神道碑銘(缺)
南嶽大師遠公塔銘記(英作南嶽彌陀寺承遠和尚碑)
原夫法起於無色生於妄求離於色者未得皆空徇念於
無者斯為有著是以至人心無所念念無所求利未動而
誰安本不然而何滅然而利根難植頓詣罕聞不有舟梁
孰弘濟度匪因陛級莫踐堂塗必在極力以持其善心惠
念以奪其浮想不以身率孰為教先誰其弘之則南嶽大
師其人也師諱承遠漢州綿竹縣謝氏之子積修妙性宿
起冥因乘報現身應期弘道自天鍾美因地禀靈七尺全
軀峨岷與瞻敬之状九漏懸解江漢資清淨之源殊相夙
成隠照潜發甫志學始遊鄕校驚禮樂之䧟阱覺詩書之
桎梏忽忽不樂未知所逃俄有信士以尊勝真言質疑於
學怡然聳聽宛若前聞識契心冥神動意往遂涕决慈顧
行徇幽緣初事蜀郡康禪師禪師學於資州詵公詵公得
於東山弘忍堅林不盡秘鍵相傳師乃委質僮役服勤星
歲旁窺奥旨密悟真乘旣壮遊方㳂浹東下開元二十三
年至荆州玉泉寺謁蘭若真和尚荆蠻所奉龍象斯存歷
劫方契其幽求一言懸會於虛受愛從剃毁始備錙錫昂
然古貌森映喬松真公南指衡山俾分法派越洞庭浮沅
湘息于天柱之陽從通相先師受聲聞具戒三乘之經教
四分之紀律八正之倫要六度之根源莫不更贊神機逓
歸心術聞京師有慈敏三藏出在廣州乃不遠重阻星言
覩謁學如不足求所未盡一通心照兩捨言筌敏公曰如
來付受吾徒用弘拯救超然獨善豈曰能仁俾依無量受
經而脩念佛三昧樹功慈劫以濟群生由是頓息諸緣專
歸一念天寶初歲還於舊山山之西南别立精舍號彌陀
臺焉薙草編茅僅蔽經像居靡童侍室無斗儲一食不遇
則茹草而過弊衲莫充而歲中自若奉持贊嘆苦劇精至
恒於真際静見大身花座踴於意田寶月懸於眼界永泰
年有高僧法照者越自東吳遊於廬阜尋遠公教跡結西
方道場入觀積旬至想傍逹見彌陀座下有老比丘焉啟
問何人荅曰南嶽承遠願告吾土勝緣既結真影來現照
公退而驚慕徑涉衡峯一披雲水之塵宛契定中之見因
緣昭晰悲喜流涕遂執摳衣之敬願承入室之顧大師德
因感著道以證光遠近聆風歸依載路於是大建法宇以
從人欲輪奐雲起丹刻化成走擅記於十方盡莊嚴於五
會香花交散鍾𣑽相宣火宅之煙熖皆虚慾海之波瀾自
定加以寶装祕偈建幢於臺前玉篆真文揭碑於路左施
隨求之印以廣銷業累造輪轉之藏以大備教典勸念則
徧牓於崖谷勵學則兼述於縑緗其欲人如身慈惠懇至
皆此類也大師峯栖木下六十餘年苦節真脩老而彌篤
夙開戶牖久啟津途法界之尊重在焉人天之瞻仰如是
常陋處方丈志行平等食不重味寒不兼衣王公之珍服
盈廂甿庶之金錢布地莫不廽脩佛事贍飬孤老眷言施
者以是報之期頥將及志力無替中鍾會食到必先衆夕
磬虔念居恒逹晨其克已鍊心慎終如始皆此類也大曆
末門人法照辭謁五臺北轅有聲承詔入覲壇場内殿領
䄂京邑託法雲之遠蔭自感初因分慧日之餘光寕忘本
照奏陳師德乞降皇恩由是道場有般舟之號貞元歲某
獲分朝寄廉問湘中近照德輝備探衆妙况靈嶽直午先
皇本命宜有上士斯焉護持表求興崇詔允誠願臺雖舊
號其命維新寺由是有彌陀之額度生二七會供干人中
貴廵香守臣視饌瑶圖花捧寶字煙開寵降九天暉映三
界師亦建不壊之塔以夀君親脩無邊之功以福邦國𣑽
王之能事畢矣法門之榮觀備矣貞元十八年孟秋既望
顧命弟子申明教戒掃室趺座恬然化滅報齡九十有一
僧臘六十有五先是忽告門人曰國土空曠各宜勉力數
月而災火𣑽寺周歲而吾師觧形此盖寶去山枯龍移水
涸空曠之旨乃明前知法衆崩慟若壊梁木邦人號赴如
失舟航以其年九月七日遷神於寺之南岡即安靈塔教
也前後受法弟子百有餘人而全得戒珠密傳心印者盖
亦無幾比丘惠詮知明道偵超然等皆奥室之秀者以瞻
奉將遠經行坐蕪永懷宗極見託碑紀移有道於物外真
無愧詞比遺爱於人間誠當墮淚銘曰
浩浩清塵茫茫逝川大雄作矣救物為先明非有照慈亦
無緣不宰功立忘機智全誰其弘之南嶽命代習識虛受
應身圓對理則歸空教惟不昧末摇本静行苦神泰雲跡
一滅天星六周熱惱就濯童蒙來求攝以尊念驅之力脩
我法有戶誰能不由甘露晨稀香雲夕卷彼岸方濟慈舟
忽遠罏煙如在塔樹勿剪刊勒豐碑永想正眼
韋公神道碑銘(缺)
吕和叔文集卷第六
