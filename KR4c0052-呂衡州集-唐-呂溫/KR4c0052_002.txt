吕和叔文集卷第二
朝議郎使持節衡州諸軍事守衡州刺史上騎都尉賜緋魚袋吕温
詩
吐蕃别舘月夜
三五窮荒月還應照北堂迴身向暗臥不忍見圓光
望思臺作
浸潤成宫蠱蒼黃弄父兵人情疑始變天性感還生宇縣
猶能洽閨門詎不平空令千載後凄愴望思名
孟冬蒲津關河亭作
息駕非窮途未濟豈迷津獨立大河上北風來吹人霜雪
自兹始草木當更新嚴冬不肅殺何以見陽春
鞏路感懷
馬嘶白日暮劔鳴秋氣來我心浩無際河上空徘徊
題梁宣帝陵二首
即雔終自剪覆國豈為雄假號孤城裏何殊在甬東
祀夏功何薄尊周義不成凄凉庾信賦千載共傷情
岳陽懷古
晨飈發荆州落日到巴丘方知刳剡利可接鬼神遊二湖
豁南寝九派駃東流襟帶三千里盡在岳陽楼憶昔闘群
雄此焉争上遊吳昌屯虎旅晉盛騖龍舟宋齊紛禍難梁
陳成寇讎鐘鼓長震耀魚龍不得休風雲一蕭散功業忽
如浮今日時無事空江滿白鷗
道州途中即事
零桂佳山水滎陽舊自同經途看不暇遇境說難窮疊嶂
青時合澄湘漫處空舟移明鏡裏路入畫屏中岩壑千家
接松蘿一徑通魚烟生縹緲犬吠隔䓗蘢戲鳥留餘翠幽
花恡晚紅光翻沙瀨日香散橘園風信美非吾土分憂属
賤躬守愚資僻地䘏隐望年豐且保心能静那求政必工
課終如免戾歸養洛城東
登少陵原望秦中諸川太原王至德妙有水術因
用感歎
少陵最高處曠望極秋空郡山噴清源脉散秦川中荷鍤
成雲雨由來非鬼功如何盛明代委弃傷豳風涇㶚徒駱
驛漆沮虛會同東流滔滔去沃野飛秋蓬大禹平水土吾
人得其宗發機廽地勢運思與天通早欲獻竒策豊財叙
西戎豈知年三十未識大明宫卷爾出岫雲追吾入冥鴻
無為學驚俗狂醉哭途窮
奉勑祭南嶽十四韻
皇家禮赤帝謬獲司封域致齋紫盖下宿設祝融側鳴澗
警宵寐清猿逓時刻澡潔事夙興簮佩思盡飾危□象岳
趾秘殿翹翬翼豋拜不遑顧酌獻皆累息贊導儀匪繁祝
史詞甚直忽覺心魄悸如有精靈逼漠漠雲氣生森森杉
栢黑風吹虛簫韵露洗寒玉色寂寞有至公馨香在明德
禮成謝邑吏駕言歸郡職憩桑訪蚕事遵疇課農力所願
風雨時迴首瞻南極
經河源軍漢村作
行行忽到舊河源城外千家作漢村樵採未侵征虜墓耕
耘猶就破羌屯金湯天險長全設伏臘華風亦暗存暫駐
單車空下淚有心無力復何言
題河州赤岸村
左南橋上見河州遺老相依赤岸頭匝塞歌鐘受恩者誰
怜被髮哭東流
題陽人城
忠驅義感即風雷誰道南方乏武才天下起兵誅董卓長
沙子弟最先来
晉王龍驤墓
虎旗龍艦順長(天一作)風坐引全吳入掌中孫皓一(小一作)兒
何足取便令千載笑争功
題石勒城二首
長驅到處積人頭大旆連營壓上游建業烏棲何足問慨
然歸去王中州
天生傑異固難馴應變推枯若有神夷甫自能疑倚笑忍
將虚誕誤時(吳一作)人
劉郎浦口號
吳蜀成婚此水潯明珠步障握黃金誰將一女輕天下欲
換劉郎鼎峙心
自江華之衡陽途中絶句
孤棹遟遟悵有違㳂湘數日逗清輝人生隨分為憂喜迴
鴈峰南是北歸
吐蕃别館送楊七錄事先歸絶句
愁雲重拂地飛雪亂遥程莫慮前山暗歸人眼自明
奉送范司空赴朔方(得遊字)
築壇登上將膝席委前籌虜蔑南侵跡朝分北顧憂抗旌
迴廣莫撫劍動旄頭坐見黃雲暮行看白草秋山横舊秦
塞河繞古靈州善守知兵事唯應獵騎遊
送文暢上人東遊
隨緣聊振錫高步出東城水止無恒地雲行不計程到時
為彼岸過處即前生今日臨岐别吾徒自有情
喜儉北至送宗禮南行
洞庭舟始泊桂江帆又開魂從會處斷愁向笑中來敞怳
看殘景殷勤祝此柸衡陽刷羽待成取一行迴
送段九秀才歸澧州
湘南孤白芷幽託在清潯豈有(在一作)馨香發空勞知處深
推賢路巳隔賑乏力弗任慙我一言分負君千里心寸義
薄聮組片誠敵兼金方期踐冰雪無使弱思侵
衡州送李十一兵曹赴浙東
慷慨視别劍淒清泛離琴前程楚塞斷此恨洞庭深文字
久巳廢循良非所任期君碧雲上千里一揚音
臨洮送袁七書記歸朝(人呼為袁師時袁生作僧蕃)
憶年十五在江湄聞說平凉且半疑豈料殷勤洮水上却
將家信託袁師
江陵醉中留别坐客
尋常縱恣倚青春不契心期便不親今日煙波九疑去相
逢盡是眼中人
道州酬送何山人之容州
匣有青萍笥有書何門不可曳長裾應須定取真知者遣
對明君說子虛
道州送戴簡處士往賀州謁楊侍郎丈
羸馬孤僮鳥道微三千客散獨南歸山公念舊偏知我今
日因君淚滿衣
春日遊郭駙馬大安亭子
戚里容閑客山泉若化成寄遊芳徑好借賞彩船輕春至
花常滿年多水更清此中如傳舍但自立功名
楚州追制後舍弟直長安縣失囚花下共飲
天子收都印京兆責獄囚狂兄與狂弟不觧對花愁
衡州歲前遊合江亭見山櫻葉未拆因賦含彩恡
驚春
山櫻先春發紅蕊滿霜枝幽處竟誰見芳心空自知似羞
朝日照疑畏暖風吹欲問含彩意恐驚輕薄兒
衡州登樓望南館臨水花呈房戴叚李諸公
夭桃臨芳塘暮色堪愁思託根豈求潤照影非自媚骨挂
青柳絲零落綠錢地佳期竟何許時有幽禽至
合江亭檻前多高竹不見遠岸花客命剪之感而
成詠
吉凶豈前卜人事何翻覆緣看數日花却剪凌霜竹常言
契君操今乃妨衆目自古病當門誰言出幽獨
道州春遊歐陽家林亭
道州城北歐陽家去郭一里占烟霞主人雖朴甚有思解
留滿地紅桃花桃花成泥不須掃明朝更訪桃源老政成
興足則(即一作)告歸門前便是家山道
衡州早春偶遊黃溪口號
偶尋黃溪日欲没早梅未盡山櫻發無事江城閉此身不
得坐待花間月
衡州夜後把火看花留客絶句
紅芳暗落碧池頭把火遥看且少留半夜忽然風更起明
朝不復上南楼
夜半把火看南園花招李十一兵曹不至呈座上
諸公
夭桃紅燭正相鮮傲吏閑齋困獨眠應是夢中飛作蝶悠
揚祗在此花前
順宗至德大聖大安孝皇帝挽詞三首
遐視輕神寶傳歸厲聖猷堯功終有待文德本無憂坐受
賦得失群鶴
杳杳冲天鶴風排勢暫違有心長自負無伴可相依萬里
寕辭遠三山詎憶歸但令毛羽在何處不翻飛
道州南楼換柱
洪災起無朕有見非前知蟻入不足䘏柱傾何可追良工
操斤斧沉吟方在斯杯事朽廢曷若新宏規
道州北池放鵝
我非好鵝癖爾乏鳴雁姿安得免沸鼎澹然遊清池見生
不忍食深情固在斯能自遠飛去無念稲梁為
迴風有懷絶句
銀宫翠島烟霏霏(菲菲一作)珠樹玲瓏朝日暉神仙望見不得
到却逐廽風何處歸
蕃中荅退渾詞(撻有譯者訴情於予因而荅之退渾部落盡在而為吐蕃所鞭)
退渾兒退渾兒朔風長在氣何衰萬群鉄馬從奴虜強弱
由人莫歎時退渾兒退渾兒冰銷青海草如絲明堂天子
朝萬國神島(馬一作)龍駒將與誰
上官昭容書楼歌(都買得研神記一卷有昭容列貞元十四年友人崔仁亮于東)
(感歎而作是歌名書縫處因用)
漢家婕妤唐昭容工詩能賦千載同自言才藝是天真不
服丈夫勝婦人歌闌舞罷閑無事縱恣優游弄文字玉楼
寶架中天居緘竒祕異萬卷餘水精編秩綠鈿軸雲母擣
紙黃金書風飄花露清旭時綺窗高挂紅銷帷香囊盛烟
綉結絡翠羽拂案青琉璃吟披綉卷紛(終一作)無巳皎皎淵
機破研理詞縈彩翰紫鸞迴思耿寥天碧雲起碧雲起心悠哉
境深轉若坐自摧金梯珠履聲一斷瑶階日夜生青苔青
苔秘空關曾比群玉山神仙杳何許遺逸滿人間君不見
洛陽南市賣書肆有人買得研神記紙上香多蠧不成昭
容題處猶分明令人惆悵難為情
聞砧有感
千門儼雲端此地冨羅紈秋月三五夜砧聲滿長安幽人
感中懷净聽淚汍瀾所恨搗衣者不知天下寒
早覺有懷
東方殊未明室蟲正飛先覺忽先起衣裳顛倒時嚴冬
寒漏長此夜如何其不用思秉燭扶桑有清暉
冬日病中即事
墻下長安道囂塵咫尺間久牽身外役暫得病中閒背喜
朝陽滿心怜莫鳥還吾在何處南有白雲山
病中自戸部員外轉司封
羸卧承新命優容獲所安遣兒寧賀客無力拂塵冠偃仰
晴軒暖支離曉鏡寒那堪報恩去感激對衰蘭
久病初朝衢中即事
沉疴曠十旬還過直城闉老馬猶知路羸童欲怕人又墮
三徑計更強百年身許國將何力空生衣上塵
道中城北樓觀李花
衡州蚤春二首
碧水何逶迤東風吹沙草煙波千萬曲不辨嵩陽道
病肺不飲酒傷心不看花惟驚望鄕處猶自隔長沙
郡内書懷寄劉連州竇䕫州
朱邑何為者桐鄉有古祠我心常所慕二郡老人知
偶然作二首
栖栖復汲汲忽覺年四十今朝滿衣淚不是傷春泣
中夜兀然坐無言空涕洟丈夫志氣事兒女安得知
古興
越歐百鍊時楚卞三泣地二寶無人識千齡皆弃置空巖
起白虹古獄生紫氣安得命世客直來開奥閉劔任刜鍾
看玉從投火試必能絶疑惑然後論竒異
風詠
微風生青蘋習習出金塘輕搖深林翠静獵幽逕芳掩抑
時未来鴻毛亦無傷一朝乘嚴氣萬里號清霜北走摧鄧
林東去落扶桑掃却垂天雲澄清無私光悠然返空寂晏
海通舟航
道州感興
當代知文字先皇記姓名七年天下立萬里海西行苦節
終誰辨勞生竟自輕今朝流落處瀟水遶孤城
春日與李六舍弟聮句
始見花滿枝又看花滿地(儉景)且持增氣酒莫滴傷心淚(温)
道州月歎
列館月犁牛冰河金山雪道州月霜樹子規啼是血壯心
感此孤劔鳴沉火在灰殊未滅
風歎
青海風飛沙射面隨驚蓬洞庭風危檣欲折身若空西馳
南走有何事會須一决百年中
吕和叔集卷第二
