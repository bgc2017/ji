吕和叔文集巷第七
朝議郎使持節衡州諸軍事守衡州刺史上騎都尉賜緋魚袋吕温
誌銘
鄭夫人墓誌銘(缺)
大長公主墓誌銘(缺)
李夫人墓誌銘(缺)
柳夫人墓誌銘(缺)
陳先生墓表
有唐貞晦先生廣陵郡棠邑鄕陳君曰融無字享年七十
有二遊不出鄕考終厥命嗚呼至哉良玉雖白不受采醴
泉自甘非有和貞色縝密丹青無自入也靈味天成麴蘖
無所資也故先生長而不學大樸不通乎輪轅至音不諧
乎宮商曲直渾成巧匠莫能材也清濁一致伶倫莫能器
也故先生老而不仕地虚而踐則有跡噐疎而扣則成聲
我踐惟實跡不可得而見也我扣惟密聲不可得而聞也
故先生没而不稱若夫為飬克孝居喪致毁事亡如存朋
友孜孜兄弟怡怡於鄕恂恂與物熙熙天性人道其盡於
兹何必讀書然後為學知命是逹怡神為榮樂天忘憂自
寵不驚貴我以道此非禄乎何必入官然後為仕我有信
順自天祐之謂天盖高亦旣知矣謂神盖幽亦旣聞矣何
必俗聲然後為名大哉先生行不學之道據不仕之貴負
不稱之名逹人觀焉斯亦極矣予貞元初寓居是邑言歸
京國道出其鄕始見一鄕之人父義子孝長惠幼敬見乎
詞氣發乎顔色不聞忿争之聲不見傲慢之容雍雍穆穆
甚足異也因揣之而歎曰芳蘭所生其草皆香美玉所積
其山有光此鄕之人豈必盡仁其必有賢者生於是矣遂
停車累日周訪故老果曰吾里嘗有陳融孝慈仁信不學
不仕鄕人見也皆自欲遷善遠罪亦不知其所以然今也
則亡清風猶在予於是慨然痛先生以純德至行沉落光
耀官闕軾廬之禮士無表墓之文知而不書我執其咎乃
披典挍德謚曰貞晦先生窮徵其實建石於路用告將来
之有識者云爾貞元五年秋八月東平吕某述
吕府君權殯記(缺)
吕和叔文集卷第七
