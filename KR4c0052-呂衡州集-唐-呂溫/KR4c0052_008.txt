吕和叔文集卷第八
朝議郎使持節衡州諸軍事守衡州刺史上騎都尉賜緋魚袋吕温
銘文
傅巖銘(幷序)
昔殷高宗恭默思道至誠動天天將報之以說為瑞王在
於寢降神夢中審形旁求實得於此曾不待敷奏以言明
試以功脫刑人之衣便被公衮授受之際君不疑臣不慙
大哉邈乎殷之所以興也若非武丁之心周乎天地傅說
之德通乎神明何感動訢合如此其易厥後唯文王以兆
用太公自漁父而登國師白旄一麾光定天下抑其鄰歟
由兹而還莫不先顯後幽右資左德勒以漢秩束于周行
使特逹自致之士無聞焉吁可歎也夫以天驥之材而造
父御之則必翼輕軒凌高衢風翔電邁一日千里若制非
其人服非其車忘權竒務牽束挫盛氣頓逸足使遵乎尋
常之躅則終歲疾驅望駑駘而不及矣遇與不遇又何疑
哉嗚呼見賢非難知之難知之非難用之難用之非難特
逹難君人者苟以特逹為心假無殷宗之夢必自得說不
然則雖使咎䕫稷契盡入其庭亦葉公之見龍反疑惧矣
况氤氲之中乎恍惚之際乎貞元九年予自鎬徂洛息駕
於虞&KR0593;之間升墟瞰原髣髴其地遠跡雖昧清風若存想
說命三篇幾墜秦火百代之後德音如何乃作銘曰
赫赫湯德如火不滅滔滔商祚如海不竭發祥播氣世作
聖哲國誕武丁野生傅說說始胥靡武丁即阼德通神交
忽夢如悟若帝導我期於顥素有無之間邂逅相遇宵衣
而起爰得其人貌符心冥如舊君臣飛龍在天山川出雲
感激自致其間無因捨築傅巖脫鱗鵬程作霖時和奮檝
川澄金在吾礪木從吾䋲君何言哉殷道中興元凱攀尭
微舜曷階阿衡於湯抱鼎徘徊會合之際厥惟艱哉何如
夢中天授神開惟賢是登道貴特逹匪次易用才其壅遏
高宗得說乃在恍惚揭銘摛光萬古不没
望思臺銘(并序)
望思臺者漢武帝思戾太子之所建也事具漢書夫立人
之道本乎情性生而知曰性感而動曰情性雖生情情或
滅性是以聖人患其然而為之節誠而明之中而庸之建
以大倫統以至順倫莫極於父子順莫先於慈孝然而全
之者正也慈不得其正則失子孝不淂其正則失親救失
之術存乎善教昔者三王之教世子也如周公乃為太傅
如召公乃為太保如太公乃為太師左右前後罔非端士
禮以專其目樂以一其耳仁以制其氣義以凝其情故非
僻之心無自入也䜛慝之口莫能間父子君臣之道所以
全也漢則不然世子非三代之賢保傅無二南之老左右
前後惟刑餘罪人目流於靡慢耳溺於惉懘氣溢於寵渥
情蕩於驕奢於是非僻之心得以入矣讒慝之口得以間
矣父子君臣之道所以離矣向使太子師友尊嚴左右端
肅雖江充之詐敢以不義而加之耶向使太子孝德彰聞
仁聲茂著雖武帝之惑豈遽以大逆而疑之耶向使太子
早服師訓少知教義豈忍以一朝之忿弃其親而忘其身
耶由是言之其所以䧟於此者漸矣殆哉當時之勢也國
忘冡嗣武老昭弱京師喋血天下疑動若無霍光受負圖
之寄秉不奪之節斥昏建明鎮翊洪業則必庶蘖尋戈起
商參之禍姦臣秉舋行羿没之事漢家之厄豈及三七哉
此有社稷者之所宜深戒也乙亥歲予經于湖登兹荒臺
望古太息以為遇夫一物有可以正訓於世者秉筆之士
未嘗闕焉乃作銘曰
人倫大統天性是寳雖曰自然亦資黼藻漢皇父子一失
其道四海為家不能相保荒臺巋而千古之悲悔目空斷
冤魂不歸疑生於微禍積於基苟有明義誰其間之嗣維
邦本本動邦危於呼後王鍳兹在兹
東古周城銘(并序)
魯昭公三十二年周萇叔合諸侯之大夫城成周衛彪傒
曰天之所壞不可支也萇弘違天必受其咎異歲周人煞
萇弘左氏明徵以為世規俾持顛之臣沮其勝氣非所以
厲尊王垂大訓也予經其地而作是銘
文武受命肇興西土周公作洛始會風雨居中正本拓統
開祚盛則駿奔衰則夾輔平王東遷九鼎日輕二伯之後
時無義聲大夫萇弘言抗其傾坐召諸侯廓崇王城雖微
遠猷實被令名宜福而禍何傷於明立臣之本委質定分
為仁不卜臨義不問無天無神唯道是信國危必扶國威
必振求而不獲乃以死殉興亡治亂在德非運罪之違天
不可以訓升墟覧古慨焉遐憤勒銘頽隅以勸大順
成臯銘
茫茫大野萬邦錯峙惟王守圖設險於此呀谷成塹崇顛
若壘勢軼赤霄氣吞千里洪河在下太室旁倚崗盤嶺蹙
虎伏龍起鏁天中區控地西鄙出必由戶入皆同軌拒昏
納明閉亂開治昔在秦亡雷雨晦冥劉項分險扼㗋而争
漢飛鎬京羽斬東城德有厚薄此山無情維唐初興時未
大同王於東征烈火順風乘高建瓴擒建係充奄有天下
斯焉定功二百年間大朴旣還周道如砥成臯不關順至
則平逆者惟艱敢跡成敗勒銘顔
謁舜廟文
唐貞元年一年歲次乙亥十一月一日東平吕某敢盥沐
齋㓗敬謁於帝舜之神恭惟至仁無方大孝不匱德馨升
聞允釐百揆以聖授聖猶言歷試擇人之君良不可易聖
功無全相待而宣雷驅四凶雲起八元火治陶世璿璣轉
天垂衣巖廊萬物浩然是稱至理是曰帝者混成雍熙永
錫大嘏乃眷南顧蒼梧之野歸堯鴻名付禹天下茫茫推
遷邈萬斯年三代之後誰為聖賢政如頽波俗若壞山韶
樂猶在薰風不還於戲道有通變事有同異官帝家王隨
時之義揖讓而禪故非力致所以識者存而不議若輔相
之宜裁成之規煥乎文章百代可知九官惟舊七政有彛
弘道在人太平無時如何後王曾莫是思甚易甚簡捨而
弗為歷山巋然河水東注唐虞日遠楊墨誰拒瞻彼清廟
薄言往訴庶幾精誠必我依據俾躍清源俾飛曾雲神行
之道以致吾君不然歸来鳥獸為群敢竭微志託於神明
華山下酹王景略文
唐貞元十二年十一月六日河東男子吕某敬酹于符秦
丞相王公景略之墓昔馬氏暴興世不及三拔根河洛遺
枿東南鋸牙霆聲争逐婪婪天下為血晉猶清談帝命景
略被兹文武秉心無親用則為主惟秦悼世求我草莽振
衣投畚起作雷雨雨莫不潤雷莫不震吸凉吞燕嚼魏&KR0877;
晉海蕩風掃天臨嶽鎮功存生人是曰大順武功成矣文
治定矣晏開太平垂及三紀子也無夀秦其不祀日沉天
昏水竭龍死時更運往(一作改)道曆消長屹彼壮骨沉爲朽
壌烈氣猶在英風可想雲開華山若見精爽樂毅佐燕功
負其名漢猶求後寵號華成曷如夫子翊運而行廓定八
州澤流群生歷代王者迨我聖明盛德未聞荒墳欲平我
來于東稅駕釃酒才何敢望數亦未偶終其自致窺于戶
牖靈魄若存死爲冥友
代齊常侍祭樊襄陽文
維年月日某官某以清酌之奠敬祭于故㐮陽節度使右
僕射贈司空南陽樊公之靈惟公直方忠厚沉敏肅給通
如川流守若山立精風方運垂天難戢建中旁求策元帝
聦昌言右掖高步南宫爰&KR0574;使選將命序戎信在言前知
行誠中消息其用車書以同寇逼漢南乃佐戎律偏師靖
難全功受鉞兵荒之後政克畫一直䋲威姦柔轡惠物一
臨荆門再撫峴陽積德逾紀闇然彌彰天不慗遺人之云
亡朝野震悼豈惟一方清永之後獲同王事相府之舉謬
厠公議重以中外綢繆親懿旋觀全才備歸精義交以氣
合情由道至循躬雖虚望古無媿嘗言有德必錫永年元
聖是毗大猷于宣擊壌鼓腹吾將老焉今則已矣誰其問
天日月將葬哀榮式備禮有執紼官無離次闢寝流動哀
何可旣遥申薄奠歆此精意嗚呼哀哉尚饗
代宰相祭故齊相公文
維年月日某官某等謹以清酌庶羞之奠敬祭於中書侍
郎平章事太子賓客贈戸部尚書齊公之靈古人所難有
道有時惟公挺生克叶昌期雲引喬幹雷起幽姿禮義誠
衡文章元龜學覩儒奥政為吏師金鏘遐音玉立清儀始
踐南宮洎參左掖麾幢符竹禮樂圖籍萎𬎼焜燿出入揚
歷晦而逾明虛乃受益爰登大任光贊庶績棟材斯全鼎
味以適道始交泰志惟匪躬方盡嘉猷以奉時雍疾罷私
室寵賓儲宫日冀勿藥再諧至公如何忽焉降命不融竟
孤宸睠誰問蒼穹估早辱見知深契風義躭獲同樞近備
得純懿珣瑜三阿交代郢則兩掖聮事氣以正合情由道
至視孤有懷慟寝無媿龜兆叶吉素車東轅喉舌追命股
肱殊恩魂留魏闕形返周原凡我寮舊舉觴以言神聽不
昧知余所敦尚饗
祭陸給事文
維貞元元年歲次乙酉十月景申朔十日乙巳將仕郎守
尚書戶部員外郎賜緋魚袋吕某㓗罇罍誠敬祭於故給
事中吳郡陸公之靈嗚呼噫&KR1077;道之難行古人所悲有時
無人有人無時時可人可則命奪之公初負道年志俱壮
巳任致君指掌太平德宗旁求始賓明庭拔乎其倫聿駿
有聲實欲以至公大當之心沃明王之心簡能易知之道
大明主之道難得易失怡然退保或僶俛從事或棲遲却
掃二十年間為郎而老嘗言吾雖巳矣道不可巳永懷其
人見而後死某以弱齡獲謁于公曠代之見一言而同且
曰子非入吾之域入堯舜之域子非覩吾之奥覩宣尼之
奥良時未來吾老子少異日河圖出鳳鳥至天子咸臨泰
階清問理本其能以生人為重社稷次之之義發吾君聦
明躋盛唐於雍熙者子若不死吾有望焉某也不侫謬納
大賢其何以充塞所知克當斯言姑用紳而書牘而藏傳
於子孫為門戶光旣而各淪風波秦吾索居某非出處迫
屑無餘公乃高翔海郡與道虚徐猶念垂訓研覃厥初作
君臣得失之圖成春秋不刊之書今年太皇繼天元聖在
震徵公夕拜侍講古訓皇王秘寳造昔(一作膝)而進以石投
水至誠無朕討論未竟公則旣病重光㫒矣公病不起河
海晏而航檝自隳禮樂作而龜玉先毁與其時而奪其夀
吾未知夫所以嗚呼惜哉某奉使無状閉留昆夷再換炎
凉言歸未期公方沉瘵忘已之危念我否隔發言漣洏悉
所著書付予稚兒曰道之將興而父其歸懼不果待寓心
於斯似有明神感公所敦窮荒生還僅及公存綿頓在牀
深堂晝昏舉燭開目握手無言自此及終曾未浹辰凡曰
識者孰堪酸辛况予之情豈云他人涕盡一哀痛纏百身
禮不忘本卜歸江濱躬執薄酹心摧氣堙儻見期之言可
徵平生之志獲申吕氏陸氏戚休惟均魂而有知歆之聽
之嗚呼哀哉尚饗
道州祭百姓鄧助費念文
維元和五年歲次庚寅五月庚子朔七日丙午刺史吕某
遣衙前虞侯蔣沼以酒晡之奠告鄧助費念之靈使君受
命牧汝牧汝不能庇護使賊孟鸞等敢作不道酷加殺害
是用疚心疾首萬計計擒廉使仁明不貸兇悪窮泉冤痛
今日方申慙念無及澘然泣下故令於汝没處陳誠之屍
魂而有知歆此告酹嗚呼哀哉
祭侯官十七房叔文
維元和五年歲次庚寅九月戊戍朔三日庚子堂妷男朝
議郎使持節衡州諸軍事守衡州刺史上騎都尉賜緋魚
袋某鄕貢進士譲致祭十七房叔候官府君之靈私門薄
佑終鮮諸父堂從之内唯叔一人少小相依筆硯同學永
言素契情實兼常早表誠言見託身事官孤力薄卒用無
成慙負幽明興言痛咽叔無㣧嗣後效何伸河中大瑩禮
合禮葬祔十五房尚寓淮甸時力未并且於江陵謹議權
厝終期通歲异壌同歸皦日在天誓無二事嗚呼哀哉三
湖三湘前歲共入孤舟單旐今日何之慟訣江津倍增摧
慕式具祖奠伏惟尚饗
衡州祭柘里渡溺死百姓文
維元和五年歲次庚寅十月戊辰朔十七日甲申刺史吕
某遣故衙前虞候何防以豚酒之奠致祭於蘇昇陳李
