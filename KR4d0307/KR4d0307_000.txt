方泉詩集别集類三(宋)
提要
(臣)等謹案方泉詩集四卷宋周文璞撰文璞
字晉仙號方泉又號山楹陽榖人與姜夔葛
天民韓淲諸人同時集凡賦一卷詩三卷張
端義貴耳集極稱其灌口二郎歌聽歐陽琴
行金銅塔歌以為不减賀白然文璞古體長
篇微病頽唐不出當時門徑端義擬以青蓮
昌谷未免不倫至於古體短章近體小詩固
可肩随於白石無懷澗泉諸集之間宜其迭
相唱和也端義所稱灌口二郎歌集無此題
惟四卷之首有瞿塘神君歌觀其詞意殆即
所謂灌口二郎歌以名不雅馴改題歟乾隆
四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
