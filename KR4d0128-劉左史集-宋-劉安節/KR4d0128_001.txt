劉左史集卷一
宋劉安節撰
奏議
論謹擇皇子官属
臣聞天下之本有三法度皇子人材是也而法度人材
又以皇子為之本皇帝陛下詳延俊良列於庶位恢張
綱目細大畢舉寔社稷無疆之業乃者皇子就傅選置
官属為之輔導獨出宸鍳之所識擢可謂急所本矣臣
聞賈誼言曰天下之本繋之太子太子之善在於早諭
教與選左右夫翊善侍講記室之職寔掌教諭前日慎
柬既已精矣而左右者亦不可不慎盖諭教之官趨見
有時左右之臣朝夕於側所以服習積慣者為賴已多
必得其人乃克有補方今近侍之臣其賢與否固已不
逃陛下之熟察矣臣願慎擇莊恪純厚而博學者以充
左右之選左右罔非正人則所聞皆正言所見皆正行
元良正而天下定矣苟羣枉雜進則治忽以分可不畏
哉可不慎哉
論尚同之弊
臣伏覩獻歲紀元之號曰政和盖自神考稽古立政實
創厥始繼繼承承至於今日斟酌損益克底於中此政
和之實也然臣聞之和與同異可否相濟曰和可可否
否曰同曩者朝廷立法之初意甚美也而議論之臣曾
不為國家深惜惟務希合以濟其私往往順承太過浸
失本意此尚同之弊也幸陛下神聖獨斷親洒宸翰以
勅有司参酌前後之宜悉從中制一代之興遂成完文
庶政惟和適在今日夫同者憂其說之不合一已之私
也和者惟義所在天下之公也願陛下明勅羣吏各公
乃心務輸忠實毋或徇私以為雷同有所建立不惮可
否参於至當以合乎孔子所謂不同之義則政和之效
出前古矣詩曰不競不絿不剛不柔敷政優優百祿是
遒此言湯政之和而獲天福也惟陛下留神天下幸甚
表
大觀改元賀正旦
開歲發春帝方出震體元御極王乃憲天肆羣后之在
朝開明堂而坐治隆名從古縟典偹今(中賀)恭惟皇帝
陛下睿智有臨謙冲不伐維紹休於烈考以欽命於昊
穹正月始和茂對乾元之首大觀在上一新渙號之孚
爰舉盛儀用昭鴻烈奔旅庭之萬國儼執玉之千官坐
烜威容密符祥祐臣適將使命出按學官去國逾時望
不違於一咫奉觴無地頌徒極於萬年
賀天寕節
電繞斗樞上昭乾緯虹流華渚俯賁坤維凡居二氣之
中咸仰千齡之會歡然萬口端若一辭(中賀)恭惟皇帝
陛下嗣守丕圖誕膺明命無疆之歷如日初升有羡之
年與天同久五百餘歲適丁一遇之期億萬斯年翕受
四方之賀臣幸逢休旦叨被誤恩乘使者車雖無禆於
晉部祝聖人夀竊有慕於華封
賀收復洮河積石
廟謀獨運坐懾羌戎沙幕一空願為臣妾捷奏交播驩
聲四馳(中賀)竊以高宗之伐鬼方商師必克宣王之征
玁狁周道復興然動兵久至於三年而闢國僅聞於百
里功著二代言垂六經矧我肇復臨洮遠連積石極司
空伯禹導河之所自抵博望張騫尋源之所窮坐收斥
地遠境之功迄無亡矢遺鏃之費戎軒所至簞食相迎
不逾浃旬之間奄有千里之遠夐然上古邈爾擬倫恭
惟皇帝陛下睿智有臨神武不殺排浮議紛紜之衆運
沈機眇忽之先願言有苖之征無遠弗届追頌淮西之
烈惟斷乃成臣荷國誤恩逢時休運靖玉關之柝預聞
郵置之傳上金殿之觴獨遠簮紳之列
賀九鼎成
鑄九牧之金成一代之寳聖謀有作國勢益隆(中賀)竊
惟神器之廢興顧與天時為消長周遷洛邑爰開卜世
之祥漢得汾隂亦重紀年之號或襲於前而非作或得
其一而靡全尚能對天閎休作國重鎮著在信史播為
美談矧去千古億載之間而成九鼎萬鈞之重煥矣龍
文之争耀炳然金鉉之相鮮貯之神宫名曰大寳盖歴
世所不克為者非聖人孰能為歟恭惟皇帝陛下以寬冲
接下之德大飬羣賢以聰明周物之智取新百度盖欲
銘功於不朽又將保祚於無窮質鬼神而無疑配天地
而不恥孝思斯格固無飛雉之来升神物所存想有黃
雲之在上臣獲聞縟禮属使一方瞻望漢庭雖莫預吾
丘之對稽参夏鼎猶能預大禹之功
饒州謝到任
樗櫟散材一無可用乾坤大度何所不容顧雖煩言排
擊之餘猶玷千里師帥之寄戴恩深厚撫已兢慚(中謝)
伏念臣蕞爾迂疎偶然遭際龍墀賜對初無可採之言
烏府偹員誤膺不次之選脱身冗散厠跡清華所宜激
昂少報知遇而乃攝承言路未及建明定省親庭遽焉
辭去以至記言左史蕝禮奉常朝廷進退之恩莫非曲
折臣子辭受之義獨昧幾先是皆臣罪之當誅敢咎人
言之可畏投閒置散誰曰非宜宣化承流始望不及過
蒙優假祗荷恩私此盖伏遇皇帝陛下用舜之中則堯
之大謂臣親蒙睿擢宜有樸忠憐臣久侍清光特留矜
念少逭邦刑之峻稍從郡職之勞有社有民敢惮江湖
之遠惟忠惟孝有如天日之臨恩可報於萬分身顧輕
於九死
謝賜歷日
舜璣仰察前知七政之齊堯歴下頒特謹四時之序正
朔所建華夷率同(中謝)恭惟皇帝陛下之德之純惟天
不已一動一静與時偕行乃歷象乎日月星辰以布治
乎邦國都鄙謂乘軺之雖遠與承詔之在兹倬彼雲章
来從帝所臣敢不疚心多士勉力百為期推擴於上恩
庶少禆於洪造
期集謝賜錢
命拜玉墀載瞻晬表慶流泉府更沐深恩祇奉寵靈伏
增震悸(中謝)伏念臣等服疇賤士佔畢腐儒幸逢清世
之右文常欲赤心而許國雖沉沉九重之䆳無籍可尋
而區區一介之微每懷靡及比緣計進獲以名聞入造
嚴宸天威咫尺退承休渥命服光華顧惟疎逖之身荷
此便蕃之寵未能一日少輸犬馬之勤更畀千金愈重
丘山之戴諸生咸集多士有光此盖伏遇皇帝陛下淵
默深宫龍飛寳位博羣才而兼取厚百福以先施柱石以
成不費枅櫨之用駑驅將駕復推芻秣之恩臣敢不(云)
(云)永念戴君之賜何日而忘誓殚報國之忠自今以始
疏狀
天寕節功德䟽
千載應期適聖神之嘉會萬年稱祝實臣子之至恭輙
攄微誠仰干慈祐皇帝陛下伏願珍符錫羡寳祚延洪
嗣歷無疆新又新而不息降年有永朔復朔而惟休大
敷皇極於黎元以享太平之盛福
天寕節進銀狀
右前件物充晉國之土貢出魯泮之幣餘伏以虹電流
輝於赫聖神之運梯航納賮交修臣子之恭矧遘昌辰
叨膺明命董儒宫之多士將使節於一方雖山呼者三
莫預上觴而稱夀然庭實旅百且有内金之示和輙馳
虞廪之餘少效楚芹之獻誠非物稱愧與懼并
又
右前件物虞廪之餘禹貢所載竊以握符御極適啟運
於聖神奉幣獻琛爰輸誠於臣子莫不旁連海嶠駢集
梯航矧惟一介之臣親遘千齡之會蒙恩已厚論報維
何上萬年之觴獨遠鵷鴻之列致五官之貢敢忘螻蟻
之誠顧莫稱於情文第彌深於祝頌
又
右前件物邦國之常臣職所謹伏以五百餘歲適丁一
遇之期億萬斯年翕受四方之賀梯山棧谷輦賮航琛
莫非王土之毛曾何臣力之有顧以一介遭遇國恩嘉
與諸生講明學政上觴稱夀悵莫綴於朝班内金示和
願遠充於庭實情非物稱愧與畏并
明堂進銀狀
右前件物繄晉國之土毛充侯服之祀貢竊以惟聖為
能饗帝允属熙朝而至孝莫大配天肇修縟禮濟濟奔
走之在廟峨峨左右之奉璋莫非王臣各揚爾職而臣
猥以一介遭遇國恩嘉與諸生講明學政使臣有命莫
陪執豆之恭王祭不共宜獲包茅之譴輙輸不腆之賦
以叙無能之詞顧弗稱於情文第彌深於兢懼
啟
代賀林樞密
伏審榮被宸恩擢參機政十行錫命奉紫禁之新書再
拜揚休識青氊之舊物華夷交慶朝野共瞻恭惟某人
學造古初知周事表言行不渝於素履謀謨多見於膚
功賓賢興能六卿之遺典制禮作樂三代之宏規凡曰
制度云為之經必資討論修飾之力以至入持從橐出
擁使軺尹衆大之區曾蔑一人之獄典銓衡之選各當
羣吏之能非遇盤根安知利器如游餘刃不見全牛可
謂周才蔚有成績久著聞於輿頌實簡在於上心進登
樞機入奉帷幄朝廷之勢已增重於萬鈞樽爼之間自
折衝於千里某夙蒙庥芘今荷陶鎔材館非遥限官箴
之有守龍門在望悵班賀之無從臨風徒劇於再三濡
筆詎殚於萬一
代賀朱右丞
伏審拜中天之綸綍提右轄之紀綱朝野具瞻華夷交
慶恭惟某人養剛大之氣挺瑰瑋之才射策龍墀光生
韋布抗章烏府聲動簮紳金百鍊而更剛松四時而不
改禮樂載講爰稽遠猷學校中興悉資碩畫力共持於
國是心自結於主知果副簡求益隆睠委朝廷既正安
若太山而四維社稷無疆壯哉明堂之一柱某蒙恩滋
久去德猶新緬想教言隐然在耳適縻官守邈爾承顔
望風常極於再三濡筆詎殚於萬一
代賀梁右丞
伏審拜命中宸提綱右轄增重本朝之勢益隆寰海之
瞻恭惟某人識量淵深才猷穎拔丹誠許國蚤自結於
主知洪業在民顧久傾於輿望頃自地官之重仍專天
府之繁皆時所難不日而理倉箱有所亟登九歲之儲
狴犴之間曾蔑一人之獄方頌臯陶之底績果聞虞帝
之念功進總憲綱参持政本大賢在位勢已固於金城
和氣致祥時遂調於玉燭某蒙恩滋久聞命維何大厦
以成喜罙深為燕雀慶雲所芘惠豈間於荆榛願以頑
冥之資終歸陶冶之賜永言欣幸倍百等夷
代賀徐右丞
伏審拜命中宸提綱右轄增重本朝之勢益隆寰海之
瞻恭惟某人博學䆒乎古今勁氣貫乎金石方冕旒之
垂聽職臺諫以盡規遭時中更秉志不昜雞風雨以雖
晦松冬夏而自青抗章辯明引義慷慨蔑然強禦之畏
休有忠讜之風在廷諸儒無出右者雖古烈士何以加
諸用能定國是於紛紜之中結主知於啟沃之際夕郎
批勅力可回天版部理財政聞富國雖皆不次之舉未
䆒非常之才及此綸言擢之柄任朝廷既正安若太山
而四維社稷以寕壮哉明堂之一柱某蒙恩滋久聞命
維何幸膺鑪錘之餘矧是門闌之舊撫躬何有欣自附
於青雲企踵為勞嘆未披於宿霧永言慶懌倍百等倫
代賀薛内翰
伏審親屈使軺肅將王命越從壁水之峻進直金鑾之
崇儒道有光士林相慶恭惟某人儒宫柱石學海舟航
方雍泮之肇新躐簮紳而登用入陪經幄出正師模三
物教民庶比隆於周室四科取士未專美於孔門幾及
成功俄更前意雞風雨以雖晦松冬夏而自青言必據
經事皆師古力掃久隂之宿霧還我青天遂廽既倒之
狂瀾復吾故道天風申命雲漢成章顧學政更新無非
極一時之選惟儒宗難繼是以終三年之淹士論未平
上心方契花甎晨入日影未移蓮燭夜歸漏聲頻轉豈
止掩芳於三俊直將比美於六經某梓里諸生芹宫一
介戲陳爼豆嘗為同隊之魚景廹桑榆獨作空羣之馬
仰飛黃之騰踏笑斥鷃之翺翔管席甚䟽尚幸故人之
不棄膺門在望未知何日之可登倘容附驥之蠅一振
處雞之鶴誓將碎首報以終身
代賀朱都運
伏審光奉皇恩榮司漕計近在西郊之外蔚為諸路之
先宸睠甚優師言惟允恭惟某人美由世濟忠以孝移
艱難偹歷於百為險昜嘗持於一節驅馳奉事久矣賢
勞懇惻抗章遽以疾請方聖主進為之日豈賢人退處
之時果爾綸言起之琳舘矧夫方千里之内畫為王畿
尚以三十年之通制此國用外建四輔旁資萬營迄無
不足之憂休有已試之效雖曰奉身而退豈舍王哉維
是度才以居無昜公者都門一出邸吏相迎滿目山川
依然前日之舊夹道父老恍若故鄉之歸習俗便安吏
民惟悦某傾依芘覆每荷吹嘘属守官箴致妨賓謁惟
佇聆於召節當亟展於慶函尚托餘輝少安綿力載惟
忻幸曷究敷宣
代賀盧营田
伏審光奉宸綸寵更使繡瞻行軒之在邇與属部以交
欣恭惟某人德器靚深久騰士論才猷明敏蚤結主知
方皇家廟算之才復周室鄉兵之漸出持使節往按邊
封自陜以西已餘驍勇惟晉之舊更藉規為大修充國
之屯田廣募魏氏之武卒兹惟上策允属全才方圖慶
幅之修先辱占書之貺永言感刻曷究叙陳
代賀孫營田
伏審被命中宸按兵劇部周才獲試公義攸歸恭惟某
人茂著風猷雅宏器業詞章藻麗久播儒林政術設施
方隆宸睠爰自對敭之美寵將出使之權矧晉舊墟曰
古強國盖好武出於天性自昔而然而教兵藏之民間
於斯為盛且耕且戰足食足兵何待三年可使有勇坐
令四國罔不畏威即拜優恩以彰成績顧惟不敏實仰
高風欽頌之誠叙言曷究
代王漕賀馮提舉
伏審光膺詔綍榮擁使軺蔚為多士之依歸允副一時
之遴選國家遭時定制稽古建官賓興賢能周鄉師之
分職循行郡國漢博士之觀風無非慎簡於宗儒於以
肅將於使指恭惟某人士林擢秀學海資深絳帳横經
已變貴遊之習綉衣持節更恢化育之功矧夫大河以
東全晉之地文學宗子夏之富經術推仲淹之窮今古
相望頋流風之未冺庠序之教方盛世之所先佇觀輶
軒之行一闡泮宫之化異人間出髦士攸宜頋寔譾材
叨同大部偶攝官而承乏徒盡瘁以在公况綜衆務之
非專焉有舊政之可告仰高滋久瞻德未遑傾頌之私
敷宣㒺究
代吳提學見執政(吳以越職言事罷學事)
剡章失當自抵刑書議罰從寬止還銓部罪深責淺恩
重命輕伏念某樗櫟散材久知無用斗筲小器終媿昜
盈頃新三舍之文誤膺一介之使雖更異志不負初心
蓽路籃輿寕有辭於䟦履雲章奎畫每相戒以遵承而
識慮不通矜持太過謂𣙜酤之職有添助之酒錢攝邑
於時寔管鈎於學事既違明詔輙擾細民知而弗言罪
恐不免殊不思法嚴分守事有司存過計私憂乃至為
蛇而畫足侵官離局幾同越爼以代庖况有常刑著之
甲令荐頒睿旨申警官聯言在耳以未忘罪擢髮而莫
數伏蒙某人深通下志明燭事微察其所言盖止㳂於
循習憐其所犯在奉法於丁寕姑爾薄懲以為大戒退
慙昏昧上玷使令於學校興盛而罹失伍之誅方朝廷
清明而預黜幽之罰杜門引咎有愧友朋引鑑照形可
憎面目某惟當追循往𤯝祗服厚恩未廹桑榆儻前愆
之可贖誓鞭駑馬庶後效之是圖
代吳提舉再領學司謝監司
伏奉詔條申嚴學政承誤恩之下逮傃舊部以来歸倒
指半年僅如前日舉頭全晉恍若故鄉顧疲懦之無堪
識吹嘘之有自兹盖伏遇某人衷誠許國内恕及人樂
與一方之秀民馴臻三代之美俗留情泮水盖常言必
稱之加意子衿謂是政所先者按行所至奬借寔多肆
令澄汰之餘復董賓興之盛眷河之左俗號少文建學
以来士稍知化必將遠期之歲月始能仰副於朝廷豈
兹微才可覬成效所幸同舟而濟適獲所依願分隣室
之光以資不逮望風良切瞻德未皇傾頌之私敷宣罔
既
謝免省
比年課藝幸據上游今日程文復叨優等爰充名於桂
籍行待問於楓廷得非所宜愧不能稱竊以先王育材
於學本以取人君子修善於身固將從政惟所用出於
所教故能言必也能行詩書所稱豈有異致公卿之選
悉由此途凡其一時出長入治之庶官莫非六卿時書
歲攷之多士待以積久取之盡公斯民所以直道而行
在昔稱為至治之極降及後世溺於末流以六藝為繁
文謂上庠非急務太常受業徒評平日之空言列郡應
書盡出臨時之私意上之所求幾於無用下之所學亦
非可行不知撡縵之為安烏有畫餅之可食曠矣千載
循乎一途此衰世之軌所以相尋而聖人之道未知能
復恭惟國家承百年之積弊恢七世之大猷泛觀古今
洞見根本謂兩漢而下所以失由觀人以一日之長而
三代之治所由興盖入學有中年之攷乃闢黌舍以来
俊英增弟子之千員頒新書之萬卷春誦夏絃而經以
師授月書季考而士由舍升既考之於尋常復試之於
倉卒且環橋者億萬不已多乎及揚觯之再三僅有存
者故自元豐之肇造迄乎紹聖之纉承雖有求者累年
於兹而所得者數人而已宜獲異材之間出以彰新法
之大成如某智不適時學方為已徒以雙親孝飬未忘
干祿之心三舍序升式重興賢之禮俛首百試旅身七
年幾成上考之功猶属中變之法頃造公選再程斐文
言實工於前時名亦玷於異等知其非幸許以從新方
虞再鼔而衰甘為殿後不謂適矢復沓優入彀中退慙
毁瓦之無功進喜望雲之有日蹟其所自敢不知歸兹
盖伏遇某人(云云)頃膺明命兩董學官幸升夫子之堂
獲就諸生之列参乎未達方求一道之歸偃也何如或
許片言之是待以殊等出於衆人雖華塗浸進於台司
而雅意不忘於璧水龍門益峻猶許再登駑馬方疲幸
叨一顧繋餘光之下庇使朽質以生榮故於選掄誤被
收錄力探聖賢之閫域誓窮師友之淵源
謝王漕舉改官
孺文論舊方有賴於二天北海薦賢謬見推於一鶚顧
藝能之無取辱聲聞之過情豈其所宜祗足為媿竊以
保舉之法古稱至公請託之私今為後患以言故不若
親之近以論才不若勢之嚴捨此二端未知一可倘非
大賢之特達自拔流俗之卑汚肯為清朝舉一寒士如
某者服疇冷族佔畢腐儒頃緣三舍之諸生擢預外臺
之属吏芙蓉泛水幸厠英流松栢成林獨慙弱植坐見
飛黃之騰踏分甘斥鷃之翺翔自知非才每以無怨矧
泮宫之長育具宸筆之丁寕官各攸司顧簡書之可畏
言非有補用掾属以何為提空師以焉歸傃舊巢而是
託左車餘虜曷足與謀管仲困時固多不利所宜剡章
而薄責乃復借譽以片言豈有淺能可希寸進此盖伏
遇某人秉心近厚立行有常范叔甚貧嘗有一日之雅
而晏嬰雖久不忘平生之言曲憐留滯之餘加畀吹嘘
之末其為賜也不已多乎某敢不祇服官箴益修士檢
至所未至聞所未聞非曰能之倘遂古人之志可無愧
矣不虛國士之知
謝司業改官
膺門餘地雖幸登龍融帳多賢敢希薦鶚省躬有愧荷
德無窮竊惟中古以来未有今日之盛即郊置學環水
為池淵然道德之流䆳矣詩書之府維時宗匠作我主
盟凡厥抱材咸希推轂矧庀司於魯泮悉隸籍於虞庠
顧乏偉人以光清舉如某者門闌棄物湖海散材偶緣
三舍之諸生擢預外臺之属吏追随使命幾疲汾晉之
山川寤寐師承徒夢辟雍之鐘鼓每惟疎逖久此棄捐
命職自天人孰為地不謂大賢之特達曲憐小邑之遐
遺借以片言俾之寸進兹盖伏遇某人善惟引類美務
成人謂其少學藝文誤中程於上客雅知規矩嘗侍席
於先生曲矜留滯之餘加畀吹噓之末其為賜也不已
多乎某敢不益進初心力修舊學遠探聖賢之旨趣上
承師友之淵源非曰能之倘遂古人之志可無愧矣不
虚君子之知
謝葉博士
烏府偹員方慙非據螭㘭庀職敢幸見收諒難惬於師
言已追還於成命過蒙矜恤預賜褒揚義不敢當愧無
以處儻憑餘庇之及獲安舊職之常荷德實多叙言奚
究歲云暮矣物不終窮賢者履之福將自至佇膺異數
式慰鄙懷
劉左史集卷一
