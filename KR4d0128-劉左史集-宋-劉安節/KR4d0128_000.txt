劉左史集别集類二(宋)
提要
臣等謹案劉左史集四卷宋劉安節撰安節
字元承永嘉人元符三年進士官至起居郎
擢太常少卿出知饒州遷知宣州卒于官是
集不知何人所編前有留元剛序標題雖稱
劉左史而其文始終以周行已劉安上與安
節並稱謂之三先生又祗言其氣節而無一
字及文集莫之詳也其集編次頗無法首以
奏議次以表次以疏狀是矣而以功德疏入
之疏狀則為失倫又次以應酬諸啓在墓銘
之前又次以祭文青詞冠經義論策之前則
顛倒尤甚終以漁樵問對其名與世傳邵子
書同核其文亦皆相同考晁公武讀書志曰
漁樵問對一卷邵雍撰設為問荅以論陰陽
化育之端性命道德之奥云邵氏言其祖之
書也當考云云則漁樵問對有謂出自邵子
者有謂出自邵子之祖者均不云安節所撰
不知何以編入集中然以太極圖歸鶴林寺
僧夀涯以先天圖歸華山道士陳搏儒者皆
齗齗爭之以此書歸于安節而儒者未嘗駁
其非或亦疑以傳疑歟安節出伊川程子之
門其生平本末略見附錄上蔡語錄三則及
許景衡所作祭文墓誌中其文章亦明白質
實不失為儒者之言經義尤為條暢蓋當時
太學程試之作後来八比之權輿也凡周禮
十一篇論語三篇孟子二篇中庸一篇其中
庸一篇介孟子二篇之中蓋繕寫者偶失其
次周禮第四篇前缺四行以文義考之其題
當為時見曰會其佚文三行則不可復補矣
乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
劉左史集原序
元祐紹聖間程先生講道伊洛東南之士多從之游而
為永嘉倡者太學博士周公起居郎給事中二劉公也
嗟夫人不可不知學學不可不知道世之口先王行市
人者其誰曰不知學哉學而不至道文章字句之間聲
音笑貌之末外浮而内不實言出而行不逮非學也假
學以文姦飾學以欺人者也是其自媒寵利與俱齊汩
耳禍福得喪之衝安有所存者邪夷考三公之出處時
右新學違而之他甘心擯黜曾是師伊川為苟賤乎阻
鄒志完於譸張旁出之時挫蔡京於熖勢方張之日不
移不詘何恃能爾講學之功大矣不然以位達以文名
前後相望也而學者於三公則祠遺像而矜式誦空言
而則慕亦反其本而已矣留元剛序
