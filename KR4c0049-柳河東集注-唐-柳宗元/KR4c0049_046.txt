增廣註釋音辯唐柳先生外集上
賦文誌
披沙揀金賦(求宝之道同乎選才)
出劉慶儀世說陸士衡文如披沙㨂金
沙之爲物兮視汙若浮金之爲寳兮耻居下流沉其質兮五
才或闕耀其光兮六府以脩然則抱成器之珍必將有待當
愼擇之日則又何求配珪璋而取貴豈泥滓而爲儔(滓壯仕切澱也)
披而擇之斯焉見寳盪浸淫而頋盻指炫熀而探討(童云炫熒)
(絹切熀戶廣切潘云熀諸韵皆无張云探音貪說文作遠取之也他含切)動而愈出(老子句)幽以
即明涅而不緇(潘本涅作湼乃結切)旣堅且好潜雖伏矣(毛詩句)獲則
取之(左傳僖公一十二年句)翻混混之濁質見熠熠之殊姿(熠弋入切盛光也)
久暗未彰固亦將君是望先迷後得孰謂弃予如遺其隱
也則雜昏昏淪浩浩晦英姿兮自保和光同塵兮合于至道
其遇也則散弈弈動融融煥美質乎其中明道若昧兮契彼
玄同儻俯拾而不弃諒致美于無窮欲蓋而彰(杜預左傳序句)將炯
然而見素(炯俱永切)不索何獲(左傳昭公二十七年句)遂昭然而發蒙觀
其振拔汙塗積以錙銖碎清光而競出耀真質而特殊錐處
嚢而纖光乍比(史記馮援傳句)劒拭土而異彩相符(晉張華傳云)用之則
行斯爲美矣求而必得不亦悅乎豈獨媚旭日以晶熒帶
長川之清淺皎如珠吐疑剖蚌之乍分粲若星繁似流雲之
初卷是以周德思比而歧昌即詠(歧昌文王也金玉其相)陸文可侔而
昭明是選(見題注又梁昭明太子集文選)若然者可以議披沙之所托明
㨂金之所裁良工何遠善價爰來拂以增光寕謝滿贏之學
(前漢韋亥成)汰之愈朗詎慙擲地之才(晉書孫綽云)客有希採掇於求
寳之際庶斯文之在哉
迎長日賦(三王迎日礼用夏郊)
出禮記郊特牲篇郊之祭也迎長日之至也
惟饗帝以事天必推策而迎日寅方肇建俟啓蟄以展儀卯
位將初爰用牲而恊吉送烈烈之凝氣導遲遲之陽律猶分
可愛之輝式佇寅賓之質稽之虞典期匪疾而匪徐行以夏
時(礼記注三王之郊一用夏正夏正建寅之月也)契惟精而惟一職在馮相(馮音憑相)
(息亮切周礼春官序注馮乘也相視也世登高臺以視天文之次序)事傳小正(音征礼記礼運注夏四時之書)
(其存者有夏小正)符上春以備儀必脩其始先仲春而有事故謂之
迎時也淑景初延幽陽潜啓當四時之首位用三代之逹
禮探賾索隱得郊祀之元辰(賾仕革切)極往知來正邦家之大體
事冠前古儀標後王皮弁乍臨土圭之影猶積(郊特牲篇祭之日王)
(皮弁以聽祭報)泰壇旣罷玉漏之聲漸長(礼記祭法燔柴於泰壇祭天也)變熙熙之
純曜流杲杲之晴光璧影始融麗景才凝於城闕輪形尚疾
斜暉未駐於康莊是知迎長日之儀實王心之所共兆南
禮于時行即行贊盛容而立之斯立觀其象可以守威儀之
三千節其音可以表吉行之五十配和鸞以入用並司南而
爲急若乃郊薦之儀旣陳封禅之禮攸執經千里之分寸可
候度四方而禮容是集施五擊於華山之野知霧氣巳籠用
百發乎南山之陽識雷聲所及先聖有作後王式遵啓玄
機以求舊運巧智而攸新相彼良工自殊昧道之土眷兹木
偶應異迷途之人(崔豹古今注大章車所以識道里也起於西京亦曰記里車上有二層皆有木人行)
(一里下層擊鼓行十里上層振鐲)齊步武而無佚差遠近而有倫遵大路罔
愆乎禮典聽希聲克正于時廵雖道有環回地分險易(易以)
(豉切)固善應而莫實諒知幾而有爲(于偽切)載考載擊所辨于長
亭短亭匪疾匪徐足分乎有智無智(世說魏武帝過曹娥碑碑背上題作黃絹幼婦)
(外孫虀臼楊脩便觧魏武行三十里方悟歎曰我才不如卿有智无智較三十里)觀其妙矣孰測
其微細觀其徼矣詎知其啓閉(徼吉弔切)音不衰而得度饗其鏜
而有制(鏜音湯鍾鼓声)于以翊龍御于以引天旋異銅渾之儀亦
可叙紫微之星次殊玉漏之制而能步黃道之日躔周物之
智斯設極深之機是研鄙繁音之坎坎陋促節之闐闐(音田盛貌)
妙出人謀思由神假時然後擊贊賞典于今兹動惟其常
契同文于古者由是皇衢以正帝道斯盛恭出震以成威
膺御乾而啓聖我后得以昭文物展聲明不愆于素(童云愆音愆俗)
(作愆係左傳句)可㪯而行宜乎騁墨妙呈筆精固敢先三雅而獻賦
庶將開萬國之頌聲
吾子
曰吾子來也以有餘而欲及人乎曰然若用子而能使竭忠
孝乎曰否夫無忠而忠見無孝而孝聞曷若使不見而忠無
聞而孝肅然巳出熙然巳及夫已也渾然矣乎
劉叟傳
魯有劉叟者嘗以御龍術進於魯公(云云)劉叟曰歲不雨無
以出終無以入民枯然視天卿士大夫絶智謀山川禱神祇
以祈咸不應臣投是龍於尺地之内不踰晷雷字上下雷字
東西於是先之以風騰之以雲從之以雨如君之意欲一邑
足之欲一國足之欲天下足之魯公曰斯龍也其神乎是則
寡人之國非敢用劉叟曰臣聞避風雨禦寒暑當在未寒暑
乎是故事至而後求曷若未至而先備於是魯公止劉叟而
内龍(内与納同)明年果大旱命劉叟出龍果大雨
河間傳
河間淫婦人也不欲言其姓故以邑稱始婦人居戚里(前漢万石)
(君傳注於上有姻戚者則皆居之故名其里爲戚里)有賢操(操七到切節操也)自未嫁固巳惡
羣戚之亂尨羞與爲類獨深居爲翦製縷結旣嫁不及其舅
獨養姑謹甚未嘗言門外事又禮敬夫賓友之相與爲肺腑
者其族類醜行者謀曰若河間河其甚者曰必壞之乃謀以
車衆造門(造七到切至也)邀之遨嬉且美其辝曰自吾里有河間戚
里之人日夜爲飭厲一有小不善唯恐聞焉今欲更其故以
相效爲禮節願朝夕望若儀狀以自惕也河間固謝不欲姑
怒曰今人好辭來以一接新婦來爲得師何拒之堅也辭曰
聞婦之道以貞順静專爲禮若夫矜車服耀首飾族出讙閙
以飲食觀游非婦人宜也姑強之乃從之游過市或曰市少
南入浮圖有國工吳叟始圖東南壁甚怪可使奚官先壁道
乃入觀觀巳延及客位具食惟牀之側聞男子欬者(欬口慨切逆氣)
河間驚跣走出召從者馳車歸泣數日愈自閉不與衆戚通
戚里乃更來謝曰河間之遽也猶以前故得無罪吾属耶向
之欬者爲膳奴耳曰數人笑於門如是何耶羣戚聞且退朞
年乃敢復召邀於姑必致之與偕行遂入隑州西浮圖兩
間(潘云按集韵无此字未詳隑或口慨柯開二切江南人呼梯爲隑按集韵沂祈二音曲岸也又魚開切脩長也前漢)
(相如傳臨曲江之隑州兮注曲岸頭也巨衣切)叩檻出魚鼈食之河間爲一笑衆乃
歡俄而又引至食所空無惟慕廊廡廓然河間乃肯入先壁
羣惡少於北牖下降簾使女子爲秦聲倨坐觀之有頃壁者
出宿選貌美隂大者主河間乃便抱持河間河間號且泣婢
夾持之或諭以利或罵且笑之河間切顧視持已者甚美左
右爲不善者己更得適意鼻息咈然意不能無動力稍縱主
者幸一遂焉因擁致之房河間收泣甚適自慶未始得也至
日仄食具類呼之食曰吾不食矣且暮駕車相戒歸河間曰
吾不歸矣必與是人俱死羣戚反大悶不得巳俱宿焉夫騎
來迎莫得見左右力制明日乃肯歸持淫夫大泣齧臂相與
盟而後就車旣歸不忍視其夫閉目曰吾病與之百物卒不
食餌以善藥揮去心怦怦(張云怦披耕切音抨)恒若危柱之絃夫來輙
大罵終不一開目愈益惡之夫不勝其憂數日乃曰吾病且
死非藥餌能巳爲吾召鬼解除之然必以夜其夫自河間病
言如狂人思所以悅其心度無不爲時上惡夜祠其夫無所
避旣張具(張音帳)河間命邑臣告其夫召鬼祝詛上下吏訊驗
笞殺之將死猶曰吾負夫人吾負夫人河間大喜不爲服闢
門召所與淫者倮逐爲荒淫(倮力果切)居一歲所淫者衰益厭乃
出之召長安無賴男子晨夜交於門猶不慊(傔苦簟切)又爲酒壚
西南隅已居楼上微觀之鑿小門以女侍餌焉凡來飲酒大
鼻者少且壯者美顔色者善爲酒戲者皆上與合且合且窺
恐失一男子也猶日呻呼懵懵以爲不足(懵音蒙又母緫弥登母亘三切)積
十餘年病髓竭而死自是雖戚里爲邪行者聞河間之名則
掩鼻䠞頞皆不欲道也(䠞与蹙同促也急也頞音遏鼻頞也)柳先生曰天下之
士爲脩㓗者有如河間之始爲妻婦者乎天下之言朋友相
慕望有如河間與其夫之切密者乎河間一自敗於強暴誠
服其利歸敵其夫猶盗賊仇讎不忍一視其面卒計以殺之
無須臾之戚則凡以情愛相戀結者得不有邪利之猾其中
耶亦足知恩之難恃矣朋友固如此况君臣之際尤可畏哉
余故私自列云
筝郭師墓誌
郭師名無名無字父爽雲中大將無各生善音能鼓十三絃
(今雅楽清楽筝並十有二絃他楽皆有十三絃潘云鼓絃竹身楽也一說秦人薄義父子爭瑟而分之因以爲名)其
爲事天姿獨得推七律三十五調切密邃靡布爪指運掌掔
(掔舊作緊胥山沈公謂當作掔於煥切儀礼曰鈎中指結于掔掌後節中也又音牽音慳擊也牽也潘云掔烏貫切与腕)
(同玉篇作掔)使木聲絲聲均其所自出屈折愉繹學者無能知自
去乳不近葷肉(葷許云切臭菜)以是慕浮圖道旣失父母即弃去兄
弟自髠緇入代清凉山又南來楚中然遇其故器不能無撫
弄吳王宙刺復州或以告乃延入強之宙號知聲音抃蹈以
爲神竒會宙貶賀州遂以來性愛酒不能巳因縱髮爲黃老
術薛道州伯高抵宙以書必致之至與坐起伯高襃邪人也
(邪余遮切)嗜其音至善處輒自爲擊節教閽管謹視出入餌仄栢
不食榖三年變服遁逃九疑叢祠中披取之益善親遇終不
屑卒乘暴水入小船下&KR1174;嵝山(&KR1174;恭于切嶁隴主切)求道籙會歐陽師
死不果受張誡副嶺南又強與偕誡死至是抵余時已得骨
髓病日猶鼓音四五行居數日益篤旣病自爲歌死三日葬
州北崗西志其詞曰
雲州生柳州死年五十病骨髓天與之音今巳矣丁酉之年
秋旣季月闕其團於是始(謂九月十六日)心爲浮屠形道士仁人我
哀埋勿弃
趙秀才羣墓誌
嬰曰死信孤乃立(史記晉景公三年屠岸賈殺趙朔趙同趙括趙嬰斉滅其族朔妻有遺腹男公孫杵)
(臼陳嬰謀匿之至十五年復与趙田邑如故)王侯世家天水邑羣字容成系是襲
祖某父某仕相及嗟然秀才胡伋伋體貌之恭藝始習娶于
赤水禮猶執南浮合浦遽遠集元和庚寅神永戢問年二紀
益以十僕夫反柩當啓蟄瀟湘之交瘞原隰(瘞於例切埋也)稚妻號
呌幼女泣和者悽欷行路悒(和胡卧切欷香衣切悒音邑)追初憫夭銘兹
什
太府李卿外婦馬淑誌
氏曰馬字曰淑生廣陵母曰劉客倡也淑之父曰揔旣孕而
卒故淑爲南康謳者李君爲睦州詆狂寇見誣左官爲循州
錄過而慕焉納爲外婦偕竄南海上及移永州州之騷人多
李之舊日載酒往焉聞其操鳴絃爲新聲撫節而歌莫不感
動其音美其容以忘其居之遠而名之辱方幸其若是也元
和五年五月十九日積疾卒于湘水之東葬東崗之北垂年
二十四銘曰
容之丰兮藝之功隱憂以舒和樂雍佳治雕殞逝安窮諧鼓
瑟兮湘之滸嗣靈音兮永終古
增廣註釋音辯唐柳先生外集上
