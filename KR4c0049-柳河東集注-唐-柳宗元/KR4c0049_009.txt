增廣註釋音辯唐柳先生集卷之九
表銘碣誄
唐相國房公德銘之隂(房琯也德銘李華所撰)
天子之三公稱公王者之後稱公諸侯之入爲王卿士亦曰
公有土封其臣稱之曰公尊其道而師之稱曰公楚之僣凡
爲縣者皆曰公(爲一作与)古之人通謂年之長老曰公故言三公
若周公召公王者之後若宋公爲王卿士若衛武公&KR0593;文公
鄭桓公其臣稱之則列國皆然師之尊若太公楚之爲縣者
若葉公白公(爲一作与葉失步切)年之長老若毛公申公涪公(張云涪音浮又)
(房尤切漢書有申培公陪音陪)而大臣罕能以姓配公者雖近有之然不能
著也唐之大臣以姓配公最著者曰房公房公相玄宗有勞
于蜀人咸服其節相肅宗作訓於歧人咸尊其道惟正直慈
愛以成於德用是進退所居而事理辯所去而人哀號理袁
人袁人不勝其懷(袁一本並作遠)爲文士趙郡李華銘公之德亂故
不克立今刺史太原王涯嘉公之道猶在乎人人不忘公之
道爲之刻石且曰州之南有亭曰需宴亭公之爲也人之思
也乃增飾棟宇即而立焉州人大悅咸會隕涕言曰昔公以
周召之德微子之仁有土封以爲卿士道爲三公德爲國師
年爲元老嘗爲縣縣懷其化至于州州濡其澤(濡音如)凡公子
孫罔不戴慕盛德之詞文而不刻更刺史數十莫克興起乃
卒歸於王公王公嘗以機密厈天子于禁中承公之道(承一作遵)
刺於我邦由公之理(由一作序又作承)又能尊公之德起遺文以昭
前烈則其入爲卿士三公也孰曰不宜吾懼其去我也遽願
書于銘之隂用永表於邦之良政
國子司業陽城遺愛碣
四年五月皇帝以銀印赤紱即隱所起陽公爲諫議大夫後
七年廷諍懇至累日不解帝尤嘉異遷爲國子司業旌直優
賢道光師儒又四年九月巳巳出拜道州刺史太學生魯郡
李償(一本作儻)廬江何蕃等百六十人(或云二百七十人)投業奔走稽首
闕下呌閽籲天願乞復舊朝廷重更其事如已巳詔翌日會
徒北嚮如初行至延喜門公使追奪其章遮道願罷遂不果
獻生徒嗷嗷顧眄徘徊(顧一本作相)昔公之來仁風扇揚暴慠革
面(慠音傲)柔輭有立(輭一作懦乳兖切)聽聞嘉言樂甚鐘鼓瞻仰德宇
高逾嵩岱及公當職施政示人準程良士勇善僞夫去飾墯
者益勤誕者益恭沉酗腆酒(童云酗吁句切醉怒也亦作䣱腆他典切多也)斥逐郊
遂違親三歲罷退鄕黨令未及下乞歸就養者二十餘人禮
順克彰孝悌以興則又講貫經籍俾逹奥義簡習孝秀俾極
儒業冠屦裳衣由公而嚴進退揖讓由公而儀公征甚遐吾
黨誰師遂相與咨度署吏布告諸儒願立貞珉侔高狀明乃
訪于學古之士紀公名字垂憲于後公名城字亢宗家于北
平隱于條山帷公端粹沖和高嶷懿醇(嶷魚力切又魚其切)道德仁明
孝愛友悌薰襲里閈布聞天下守節貞固患難不能遷其心
怡性坦厚榮位不足動其神爲司諫義震于周行爲司業愛
加于生徒宜乎立石俾後是憲其辭曰
惟兹陽公履道葆醇爰初隱聲覆簣基仁(簣音匱)德充而形乃
作諫臣抗志勵義直道是陳帝求師儒貳我成均(成均五帝之斈謂為)
(司業)開朗蒙滯宣明德教大和潜布玄機密照羣生聞禮後斈
知孝進退作則動言是俲匪公之軌人用奚蹈麄厲貪凌待
公順之欺僞譎詐待公信之少年申申咸適其宜榎楚廢弛
(榎古雅切礼記斈記注榎楸也楚荆也所以扑逹犯礼者)尊嚴而威公褒其良俾升于堂
癯者旣肥(癯音衢韓非子云子夏始癯而後肥有問之者子夏曰吾戰勝問曰何為戰勝子夏曰吾入見夫子)
(之義則榮之出見冨貴又榮之二者戰於胷臆故癯今見夫子之義勝故肥也)榮如衮衣公棄不用
懲咎内訟旣訟于内猶公之誨匪仁孰親匪德孰尊今公于
征孰表儒門生徒上言稽首帝閽謂天蓋高曾莫我聞青衿
涕濡填街盈衢遠送于南望慕踟蹰立石書德用揚懿則嗚
呼斯文遺愛罔極
唐故給事中皇太子侍讀陸文通先生墓表
(陸淳字元沖後避憲宗諱改賜名質門人私謚曰文通先生)
孔子作春秋千五百年以名爲傳者五家今用其三焉(左氏公羊)
(穀梁三傳故有鄒氏夾氏凡五家)秉觚牘(觚音弧竹簡也字合作䉉牘木板古者用以寫書)焦思慮
以爲論注䟽說者百千人矣攻訐狠怒(訐居謁切根下懇切)以辝氣相
擊排冒没者其爲書處則充棟宇出則汙牛馬或合而隱或
乖而顯後之學者窮老盡氣左視右顧莫得而本則專其所
學以訾其所異黨枯竹護朽骨以至於父子傷夷君臣詆悖
者前世多有之甚矣聖人之難知也有矣郡人陸先生質以
其師友天水啖助(啖徒濫切助字叔佐唐書有傳)洎趙匡(字伯淳)能知聖人之
旨故春秋之言及是而光明使庸人小童皆可積學以入聖
人之道專聖人之教是其德豈不侈大矣哉先生字某旣讀
書得制作之本而獲其師友於是合古今散同異聮之以言
累之以文蓋講道者二十年書而志之者又十餘年其事大
備爲春秋集注十篇辯疑七篇微指二篇明章大中發露公
器其道以生人爲主(生一本作聖人)以堯舜爲的苞羅旁魄(童曰步角切封)
(禅書云旁魄四塞魄字唯此音步角唐韵除四陌切外别音記注史記落託貧无家集韵又作薄音白各切注云声也歐)
(陽尚書火流于王屋爲鴟其声魄韵中音義於此不通今依封禅書音步角切)膠轕下上(張曰膠或作轇音膠)
(轕音葛觧在第二卷)而不出於正其法以文武爲首以周公爲翼揖讓
升降好惡喜怒而不過乎物旣成以授世之聦明之士使陳
而明之故其書出焉而先生爲巨儒用是爲天子爭臣(質佐陳少)
(遊幕府少遊薦之朝授左抬遺)尚書郎國子博士給事中皇太子侍讀皆得
其道刺二州守人知仁(謂歴台信二州刺史)永貞年侍東宮言其所學
爲古君臣圖以獻而道逹乎上是歲嗣天子(憲宗)踐祚而理尊
優師儒先生以疾聞臨問加禮某月日終于京師某月日葬
于某郡某里嗚呼先生道之存也以書不及施於政道之行
也以言不及覩其理門人世儒是以增慟將葬以先生爲能
文聖人之書通于後世遂相與謚曰文通先生後若干祀有
學其書者過其墓哀其道之所由乃作石以表碣(一瓦碣字)
唐故兵部郎中楊君墓碣(楊凝)
貞元十九年正月某日守尚書兵部郎中楊君卒某月日葬
于奉先縣某原旣葬其子姪洎家老謀立石以表于墓葬令
曰凡五品以上爲碑龜趺首(合作螭丑知切如龍無角而黃趺音夫足也謂碑足爲)
(龜形)降五品爲碣方趺圓首(圓一作圭)其高四足按郎中品第五以
其秩不克偕降而從碣之制其世系則紀于大墓君諱凝字
懋功與季弟凌生同日不周月而孤伯兄憑剪髮爲童家居
于吳太夫人母道尊愛教飭謹備君之昆弟孝敬出於其性
禮範奉于其舊克有成德輯其休光(輯音集)東薄海岱南極衡
巫文學者皆知誦其詞而以爲模準進修者率用歌其行而
有所矜式君旣舉進士以校書郎爲書記毗贊元侯于漢之
隂式徙荆州(凝大曆三年進士興元元年樊澤節度山南東道凝掌書記貞元二年澤徙荆南節度使凝隨)
(府迁)由恊律郎三轉御史元戎出師用顯厥謀遂入王庭爲起
居郎書法不回著垂國典又爲尚書司封員外郎革正封邑
申明嫡媵(嫡丁歴切張以證切)事連權右斥退勿憚直聲彰聞仍參選
部(仍一本作乃選去声謂爲吏部員外郎)以馭羣吏姦臣席勢威福自巳他人
求附離而不可得者(離音䴡)公則却之私以胥吏求署一皆罷
遣曰吾不以三尺法爲巳利害居喪致哀内盡其志外盡其
物而無有不得於心者服除爲右司郎中危言直巳以致其
誠然卒中於詖辭(詖音賁險也)不得朝請以檢校吏部郎中爲宣
武軍節度判官亳人缺守往莅其政孤老撫安強猾戮死墾
鑿墝鹵(童云上丘交切与磽同下音魯鹹也)芟艾榛荒(潘云艾与刈同)作爰田以贍人
食濬决潢汙築復堤防爲落渠以定水禍理不半歲利垂千
祀會朝復命次于汴郊帥喪卒亂不可以入遂西走闕下(貞元)
(十四年冬凝朝正京師十五年春還汴二月節度使董晉卒汴軍乱凝走還京師)璽書迎門勞徠甚
備以疾居家三年復登于朝(十八年凝起家爲兵部郎中)遐邇咏歌仍遇
痼疾天子致問于三月不賜告幸其愈而用之遂卒天下文
行之士爲之悲哀嗚呼君有深淳之行有強毅之志内以和
於親戚正於族屬外以信於朋友施於政事故身之進退人
之喜戚繫焉凡其昆弟申明于朝制書咸曰孝友君子謂楊
氏其仁義之府君之文若干什皆可以傳於世若某者以姻
舊獲愛(子厚乃凝兄楊憑之壻)不腆之文君實知之惟車馬幣玉無可
以稱其德用君之所以知者酬焉
故御史周君碣
(張唐英云御史必周子諒也事見唐張九齡傳)
有唐貞臣汝南周氏諱某字某以諫死葬于某貞元十二年
柳宗元立碣于其墓左在天寳年有以謟䛕至相位(牛仙客)賢
臣放退(張九齡等)公爲御史抗言以白其事得死于墀下史臣書
之公之死而佞者始畏公議於虖古之不得其死者衆矣若
公之死志厈王國氣震姦佞動獲其所斯蓋得其死者歟公
之德之才洽於傳聞卒以不試而獨申其節猶能奮百代之
上以爲世軌(一本下有者也二字)第令生於定哀之間則孔子不曰未
見剛者出於秦楚之後則漢祖不曰安得猛士而存不及興
王之用没不遭聖人之歎誠立志者之所悼也故爲之銘銘
曰
忠爲美道是履諫而死佞者止史之志石以紀爲臣軌兮(一本)
(無兮字)
唐故衡州刺史東平吕君誄
(昌温字化光一字和叔)
維唐元和六年八月日衡州刺吏東平吕君卒爰用十月二
十四日藁葬于江陵之野嗚呼君有智勇孝仁惟其能可用
康天下惟其志可用經百世不克而死世亦無由知焉君由
道州以陟爲衡州君之卒二州之人哭者逾月湖南人重社
飲酒是月上戊不酒去樂會哭于神所而歸余居永州在二
州中間其哀聲交于北南舟船之下上必&KR0561;呱然(&KR0561;音孤)蓋嘗
聞于古而觀于今也(觀一本作覩)君之志與能不施于生人知之
者又不過十人世徒讀君之文章歌君之理行不知二者之
於君其末也嗚呼君之文章宜端於百世今其存者非君之
極言也獨其詞耳君之理行宜及於天下今其聞者非君之
盡力也獨其跡耳萬不試而一出焉猶爲當世甚重若使幸
得出其什二三巍然爲偉人與世無窮其可涯也君所居官
爲第三品宜得謚於太常余懼州吏之逸其辭也私爲之誄
以志其行其詞曰
麟死魯郊其靈不施濯濯夫子故絜其儀冠仁服義干櫓書
詩(童云櫓音魯防城具也)忠貞繼佩智勇承綦(音其履飾)跨騰商周堯舜是
師道不勝禍天固余欺鬼神不怒妖㜸咸疑(㜸一本作孽魚列切)何付
之德而奪其時嗚呼哀哉命姓惟吕勤唐以力輔寧萬邦受
胙爾國維師元聖(太公望)周以降德世征五侯伊祖之則嗣濟
厥武前書是式至于化光爰耀其特春秋之元儒者咸惑君
逹其道卓焉孔直聖人有心由我而得敷施變化動無不克
推理惟公舒文以翼宣于事業與古同極道不苟用資仕乃
揚進于禮司奮藻含章决科聮中休問用張署讎百氏錯綜
逾光超都諫列屢皂其嚢(漢官儀凡章奏言密事用皇裳)帝殊爾能人服其
智戎悔厥禍欵邊求侍盛選邦良難乎始使君登御史贊命
承事風動海壖(而宣切)皇威以致來緫征賦甲兹郎吏制用經
邦時推重器諸臣之復(出周礼宰夫掌諸臣之復注復反也報於王一本作後者非)周官
匪易漢課牋奏鮮云能備君自他曹載出其技筆削自任羣
儒革議正郎司刑邦憲爲貳(竇鞏為御史中丞請温爲知雜)糺佞肅邪謟䛕
具畏(一作紏逖伊尔邪謟具畏)遷理于道(貶道州刺史)民服休嘉恩疎若昵惕
邇如遐實閉其閤而撫于家載其愉樂申以舞歌賦無吏迫
威不刑加浩然順風從令無譁繇𧖟外邑我繭盈車雜耕隣
邦我黍之華旣字其畜亦藝其麻鼛鼓斯屏(必郢切)人喜其多
始富中教興良廢邪考績旣成王用興嗟陟于嶽濱(衡州)言進
其律號呼南竭謳謠北溢欺吏悍民先聲如失逋租匿役歸
誠自出兼并旣息罷羸乃逸(罷即疲字)惟昔舉善盗奔于隣(左文十六)
(年晉士會)今我興仁化爲齊人惟昔冨人或賑之粟(左㐮二十九年子皮餼國)
(人粟戶一鍾)今我厚生不竭而足邦思其弼人戴惟父善胡召災
仁胡罹咎俾民伊祐(一本作怙)而君不壽矯矯貪凌乃康乃茂嗚
呼哀哉廪不餘食藏無積帛内厚族姻外賙賓客恒是懸罄
逮兹易簀僮無凶服葬非舊陌嗚呼哀哉君昔與余講德討
儒時中之奥希聖爲徒志存致君笑詠唐虞揭兹日月以耀
羣愚疑生所怪怒起特殊齒舌嗷嗷(斗刀切衆口愁也)雷動風驅良
辰不偶卒與禍俱直道莫試嘉言罔敷佐王之器窮以郡符
秩在三品宜謚王都諸生羣吏尚擁良圖故友咨懷累行陳
謩是旌是告永永不渝嗚呼哀哉
唐故尚書戶部郎中魏府君墓誌(魏弘簡)
魏氏世墓于某縣某原唐興有聞士諱之逷者(逷他歴切又音狄)與
子及孫咸舉進士嗣爲儒家綿州涪城尉諱全瑶(一本作珤)魏州
臨黃主簿諱欽慈太常主簿諱緄(音衮)尚書膳部員外郎兼江
陵少尹諱万成凡五代名高而不浮於行才具而不得其禄
江陵府君益之以閎逹之量經緯之謀故豪士賢大夫痛慕
加厚生郎中府君諱弘簡字曰𥙿之以文行知名旣冠而德
禮聞於鄕黨旣仕而法制立於官政温柔發乎外見而人莫
不親直方存乎内久而人莫不敬由進士策賢良連居科首
授太子校書歷桂管江西福建宣歙四府爲判官副使累授
恊律郎大理評事三爲御史(一本無三爲字)賜緋魚袋在州六年而
人樂之廉使崔衍曰吾敢專天下之士獨惠兹人乎遂獻于
天子拜度支員外郎轉戶部郎中邦賦克舉人望逾重年四
十七貞元二十年九月三十日不疾而殁震悼之聲遐邇一
辭(一作同)且曰斯人也而不得爲善之利中人其怠乎君嘗三
娶而卒無主婦庭無倚廬(服舍也倚不爲之)堂無抱孤有令兄弟以
主其喪有孝女以守其祀故哭于客位吊于殯東者咸加哀
焉凡爲部從事府喪而當其位者三州鈌而居其守者一本
(作二)皆得其理君之先再世貧不得葬故以禄仕遊於諸侯薄
衣食損車馬凡十有餘祀卒獲于厥心其族属之無主後者
皆位於墓娣姪之無歸從者咸會于家由是處約以終其世
旣歛家宰庀其政(童曰它匹婢切具也)視廪唯釜鍾(釜六斗四升鍾六斛四斗)視藏
唯束帛無餘積焉十有一月遣車歸于洛師(遣詰戰切送死者之車洛師洛)
(陽)某日祔于墓監察御史柳宗元聞其道而翫其文也久居
又同閈(音翰里門)故哀而銘之其辭曰
郎中之道惟直是保淳泊坦厚温恭孝友郎中之文惟孝是
宣漙暢周流炳蔚紛綸爲周賢能爲漢賢良始仕讎校篇籍
有光仍授使檄訏謨用揚二居郎位征賦以理休聲載起顯
命伊始生而不壽孰知其止殁而不嗣孰濟其美有翩其旗
爰舉裳惟行道遲遲望墓而歸象物是宜小筮孔時里人作
銘不愧于辭
唐故朝散大夫永州刺史崔公墓誌(崔敏)
維元和五年九月十五日壬子永州刺史崔公薨于位享年
六十八乙未殯於路寢景寅遷神于舟以某年某月日歸葬
于某縣某原祔于皇考吏部侍郎贈戶部尚書府君之墓尚
書諱漪(於宜切一本作猗者非)玄宗南廵内禅聖嗣府君以謀畫定命
起一旅以復天下厥功載焉尚書之先曰貴鄕丞贈太常少
卿府君諱子美太常之先曰揚州江都丞府君諱道禎(陟盈切)
行高位卑華冠士族公諱某字某承世德之清源浚之以蠲
絜以端其志(蠲居淵切㓗也)采羣言之枝葉植之以茂實以脩其能
始由右千年備身佐環衛更盩厔(音輈窒)三原藍田尉仍有大
故三徙同位(三徙皆爲尉)継授許州臨潁汝州龍興令推以直道
二邑齊風哥舒曜尹河南鯨寇猾驁黎人播越表公尉河南
糗糧芻茭(糗去久切又丘救切熬米凌也茭乾芻)戎備畢給版圖田洫(許域切)民
事時乂遷楊州錄事參軍實吳楚之大都會也政令煩拏(汝加)
(切)貢奉叢沓一日不蓇(張云七入切當是葺字寫轉作蓇吳本楚辝中有如此書者)鐫譙
四至(鐫遵全切譙才笑切亦作誚謫也)公爲之優游有𥙿長史司徒杜公(杜佑)
(也)與之揖讓異於賓僚入爲太子司議郎拜歸州刺史巖險
湍悍人類鳥獸古號難理公克有聲遷永州刺史朝散大夫
惟是南楚風浮俗鬼戶爲胥徒家有禳&KR2105;(音梗禦害之祭)大者虐鰥
孤以盗邦賦敺愚蒙以神訛言悖于政經莫有禁禦公於是
修整部吏黜侵凌牟漁者數百人(牟取也)以付信于下而征貢
用集擒戮妖師毀焄蒿淫昏者千餘室(焄音薰氣也礼記云焄蒿悽愴又左傳云)
(用諸淫昏之鬼)以舉正羣枉而田閭克和寬以容物直以率下邦人
(崔簡字子敬子厚之姊夫)
博陵崔君由進士入山南西道節度府始掌書記至府留後
凡五徙職六增官至刑部員外郎出刺連永兩州未至永而
連之人愬君御史桉章具獄坐流驩州幼弟訟諸朝天子黜
連帥罷御史小史咸死投之荒外而君不克復元和七年正
月二十六日卒孤處道洎守訥奉君之喪踰海水不幸遇暴
風二孤溺死七月某日柩至于永州八月甲子藁葬于社壝
之北四百步(壝以醉切又平上二音)崔氏世嗣文章君又益工博知古
今事給數敏辯善謀畫南敗蜀虜西遏戎師其慮皆君之自
出後餌五石病瘍且亂(瘍音陽瘡也)故不承于初今尚有五丈夫
子夫人河東柳氏德碩行淑先崔君十年卒其葬在長安東
南少陵北君以竄没家又有海禍力不克祔三年將復故葬
也徒志其一二大者云
鯢爲祖曅爲父世文儒積彌厚簡其名子敬字年五十增以
二葬湘澨(童曰音筮水涯)非其地後三年辭當備
唐故万年令裴府君墓碣(裴墐)
公諱墐字封叔河東聞喜人太尉公諱行儉實高祖侍中公
諱光庭實曾祖刑部員外郎府君諱稹(一本作稙者非)實祖大理卿
府君諱儆實父公由進士上第校書崇文館飭館事修整左
春坊由是立署局後參京兆軍事桉覆校廵大尹恒得以取
直爲太常主簿搜逖疑互探抉遯隱宿工老師不得伏匿皆
來會堂下耆股肱役喉喙以集樂事作坐立二部伎圖卿竒
其績奏超以爲丞司空杜公(杜黃裳)聮奉崇陵豐陵禮儀(德宗葬崇)
(陵順宗葬豊陵)再以爲佐離紛尨(尨雜貌)導滯塞關百執事條直顯遂
司空拱手以成自開元制禮諱去國恤章累聖陵寢皆因事
擥綴取一切乃巳有司卒無所徵公乃撰二陵集禮藏之南
閣轉殿中侍御史仍拜尚書比部員外郎會校成要(周礼日成月要)
(並會計簿書)朞歲畢具刺金州決高施隟(張云字當作隙乞逆切柳文隙字皆作隟檢韻)
(並无)去人水禍渚茭原茅闢成稻梁陟萬年令叢劇辨肅談宴
終日人視之若居冗官然會金州猾吏來揚言恐喝以煩䙝
事曰不得三十萬吾能爲禍公大怒召罵之恣所爲吏巧以
聞御史按章具獄再謫道州循州爲佐掾會赦量移吉州長
史元和十二年七月日病痁泄卒(童云痁詩廉切泄音薛)始公以唯諾
聞長安中奔人危急輕出財力如索水火性開蕩進交大官
不視齒類挾同列收下輩細大畢歡喜博弈知聲音飲酒甚
少而工於糺謫(糺即紏字)謠舞擊咢(五洛切徒擊鼓曰咢徒歌曰謠)纖屑促密皆
曲中節度而終身不以酒氣加人晝接人事夜讀書考禮收
捃策牘(捃俱詠切拾也)未嘗釋手以是重諸公間初娶范陽盧氏無
子後夫人柳氏德爲九族冠生三男子喪其二焉貞元十六
年某月日卒祔于長安御宿之比原(御宿地名)冡子銑(蘇典切冡子長子也)
(一本作有詴子三字)奉柩以明年月日克葬于墓銑以文書來柳州告
其叔舅宗元願碣于墓左則涕爲之銘其辭曰
有欎其馨惟裴之卿(墐父儆爲大理卿)世服大僚仍耀烈名封叔申
之實惟其英讎書宫闈佐職于京太常命吏以能增秩相儀
考禮大弁斯畢(書顧命云率循大卞弁与卞同)鳩工展伎爰備聲律或圖或
書藏之府室史于柱下郎於會司徼循以周大比是宜作牧
于金金人允懷溝防漢滸墊沃卒移(墊都念切)增我歲食易其芋
魁游手閒民相顧聚來徵爲萬年治劇于都百務叙成談宴
以娛誰恤誰恃不忍悍吏胡巧其辭按章以遂由道斥循施
施三年(孟子注施施猶扁扁喜悅之皃)更赦進資廬陵是遷人曰世德宜慶
于延又曰良能宜力之宣朝有大賚期賜其還(一本作爰)鬼神不
享命隕在前長原有墓高曾祖父淑靈是祔封叔爰歸左右
惟具孤銑磨石祈辭海陬(將俟切)遂升其趹子道之周
增廣註釋音辯唐柳先生集卷之九
