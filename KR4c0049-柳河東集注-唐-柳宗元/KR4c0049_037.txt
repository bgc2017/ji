增廣註釋音辯唐柳先生集卷之三十七
表
禮部爲百官上尊號表
(憲宗即位宗元尚為礼部員外郎豫作此表後元和三年憲宗方上尊号)
臣某言伏以聖王之纂承天位也臣子必竭懇誠献尊號安
敢爲佞礼在其中一則以告天地神祗二則以奉宗廟社稷
三則以安華夏蛮貊巍巍大称其可廢乎臣等誠懽誠望頓
首頓首㐲惟皇帝陛下叶周文之孝德齊大禹之約身弘帝
堯之法天過殷湯之解網未逾周月四海將致於時雍俯及
元正率土更欣於再造然神人之願億兆之情有所不安率
謂未尽善者以爲帝德廣運而尊號猶闕郊廟備禮而祝嘏
无辭(嘏古雅切)凡百兢懷華夷属望臣謹按昔皐陶之頌舜尹尹
之頌湯皆臣子至公面揚君父以敷於當代以播於無窮夫
豈飾哉率由亊实帝王尊號蓋漸於此皇家光被四表祖宗
列文時當太和尊號表德耳目所接簡牘斯存稽之於前典
則如彼考之於聖朝又如此今龜筮習吉元正戒期當品物
惟新之時乃皇王大礼之日陛下郊天地饗宗祧(他凋切遠祖廟)隂
陽恊和動植交暢不建至尊之称(尺証切)恐違列聖之心所以
臣等冐死陳聞請上徽號㐲惟陛下小謙讓之節安延企之
情特詔名儒礼官百寮庶尹詳明故實議崇聖德則人望允
厭神心獲安山川效靈光贊无疆之壽祝史陳言(一本作信字)永
彰不朽之功臣等蒙國寵榮備位班列無任懇望之至
第二表
臣某等言臣等再陳丹懇請献鴻名天心未從隕越無措臣
某誠惶誠恐頓首頓首謹按堯曰咨爾舜舜曰格爾禹湯曰
吾自甚武自號曰武王(出史記商紀)則堯舜禹湯皆當時王者之
號也考皇帝之故实徵往聖之憲章允恊礼經煥乎圖牒伏
惟皇帝陛下允恭克譲約巳謙尊參天兩地之功爲而不有
安上理人之德置而不論至心王言非群下所仰望也然臣
等伏以爲尊號者所以類上帝饗祖宗万人所称百蛮所仰
表聖德於率土播天聲於无疆臣下請之之謂礼帝王承之
之謂孝孝大於譲礼先於謙百王不刊之典安可得而廢也
臣等又以春秋本於五始元者一歲之首春者四時之首王
者受命之首正月者政教之首郊天大礼者立極之首今天
地交泰俯臨元辰正始之美正當其運陛下確違群願固守
謙冲此臣等所以兢惕失圖恛惶无措上冐嚴憲敢逃厚責
㐲乞俯垂天聽察納微誠詔礼官議臣所請揆日推礼虔奉
鴻休尽敬於此猶恐天光未照三献无徵彷徨闕庭伏待斧
鑕(職日切)无任聳望之至
清幸遂於千年塵壤均微山呼願同於萬歲无任慶賀屏營
之至(屏步丁切)
爲京兆府請復尊號表三首(德宗時宗元爲藍田尉作)
臣某言某月日諸縣耆老某等若干人詣臣陳狀辭意迫切
以陛下尊號未復請詣闕上表者人心巳鬱安可久違天意
實勤諒難固拒抚狀感悅深契微誠臣某誠懇誠迫頓首頓
首伏惟皇帝陛下聖神之功貫於天地文武之道超乎古今
(德宗建中元年羣臣上尊號曰聖文神武皇帝興元元年詔中外書奏不得言聖文神武之號)盛德愈大而
謙光益深玄化巳成而徽號未復遂使神祗觖望人庶怨思
沐浴鴻澤者敢懷晷刻之安捧戴皇恩者不知寢食之適負
愧懷憤万方一心日日以冀遂淹星歲况今地不愛宝致百
榖之豐穣天惟降衷呈衆瑞而繁委汚萊瘠鹵之地混成大
田(潘本萊作來瘠秦亦切薄也鹵郎古切鹹瀉也)草木蟲獸之微化爲神貺万靈垂
鍳昭然甚明此而不從臣所大惑矧又兵戎永戢夷狄咸懷
昭然長春(昭一本作煦)樂以終日是以耆老等深感聖育踊躍不
寕上奉天恩跼踳知懼(跼蹐音局脊)頓顙闕下願復鴻名不謀而
同無期而至此皆上玄幽贊以誘其衷列聖垂靈以悟其意
臣以爲陛下當敬于斯旨不可忽也臣又伏以陛下賞功與
能㪯賢出滯小言不廢片善是褒豈可使臣子之效雖微而
必旌君父之德盡美而無稱凡在覆載(一本此下更有孰不驚惶四字)不勝
懇倒恐懼之至(一本恐懼作恐陳)謹封耆老等狀奉表昧死陳請以
聞謹言
第二表(闕)
第三表
臣某言臣伏以耆老等並發丹誠將貫白日請復徽號以光
聖謩臣以其懇欵自中不可禁止遂抗表陳請備述微誠伏
奉墨詔批荅未蒙允許者衆心尚阻天意未從懇迫逾深兢
惶無措臣某伏惟皇帝陛下道大益謙化成彌損雖江海善
下每應朝宗之心(老子云江海所以能爲百谷王者以其善下之)而日月居高久稱
照臨之位况復上承天命下覩人誠若然辭之理有不可伏
以陛下功參造化政體乾坤萬邦宅心百靈效職此聖之至
也明並兩曜信如四時先天不違窮神知化此神之極也道
德純被禮樂興行宸翰動於三光睿藻窮於六義此文之備
也五兵不試(周礼五兵注戈殳戟酋矛夷矛)七德咸宣(左傳㐮公十二年夫武禁暴戢兵保大定)
(功安民和衆豊財也武有七德)殊方者知歸負固者率服此武之成也黃龍
皓兔丼露慶雲神禾嘉瓜祥蓮瑞木萬物暢遂百糓茂滋此
天之至靈也黎老班白伏守闕庭鰥[婺-矛+牙]童幼(嫠陵之切)謠歌道路
此人之至誠也有其德而無其號拒乎天而違乎人雖陛下
謙讓之至美抑非臣心之所安也伏以賤志難明微誠莫逹
戴天弥懼履地益慚不任懇迫屏營之至伏願早建大號以
称天人之心謹再奉表昧死陳請以聞
爲耆老等請復尊號表二首(一本无二首字)
京兆府長安縣耆老臣某等言(一本作石靈等一本作石霮等潘云霮徒惑切)臣伏
以陛下尊號未復一十九年盛德彌光大化益被(光大一本作大玄字)
加以休徵咸集福應具臻至於今歲紛綸尤盛風雨必順生
長以時五稼盡登萬方皆稔神意人事正在於斯天不可違
時不可棄臣等誠懇誠迫頓首頓首臣聞恩深必報德盛必
崇以陛下九重之尊推崇无上以陛下四海之大報效何施
唯有尊名用光聖理闕然未復誰所敢安臣心則微天意甚
重伏惟皇帝陛下體昊穹以施化虔上帝以致誠仐即千祥
應期百神奉職飛走之物皆巳效靈草木之類咸能應聖天
命降於上人誠發於中此而可辭孰云有奉况復野多滯穗
畒有餘粮足食之慶充溢於京坘(坘与坻同直飢切水中可居曰坻詩曾孫之庾如坁)
(如京)阜財之謠歡呼於道路盡非人力皆是天成神祇之望旣
勤遐迩之心又迫况臣等得生邦甸幸遇盛明身體髮膚尽
歸於聖育衣服飲食悉自於皇恩被玄化而益深望鴻名而
未覩墾倒之至夙夜不寕謹詣光順門昧死請復聖神文武
之號以副天地宗社之心使海内赤子得安其所臣等不勝
懇倒迫切之至
第二表(一本以此表𥙷京兆府請復尊号第二表之闕)
京兆府長安縣耆老臣石靈等言伏奉墨詔批臣所請復尊
號未蒙允許者捧對惶遽不知所裁天實命之於臣何有臣
等誠懇誠懼頓首頓首臣聞聖君以奉天爲心不以執謙爲
德以順人爲大不以崇譲爲優今陛下深拒天人之誠猶懷
謙譲之道臣等愚惑未知所歸且百祥荐臻特表昊穹之睠
(旨倦切)五榖蕃熟用彰后土之勤億兆嗷嗷籲天請命上下交
應幽明同心舉而違之臣所未識况臣等共被仁育同臻大
和陛下德逹上玄以豐人之衣食道躋壽域以延臣之歲年
沐浴皇風二十餘載兒童感化鰥寡知恩故臣等出鄕之時
歡呼遍野閭里勉臣以不進不止妻孥誓臣以不遂不歸唯
竭血誠退無面目便當殞首闕下終不徒還伏惟陛下照臣
懇迫之情(一本作誠字)哀臣羸老之命臣等不勝嗚咽慙恨之至
謹奉表陳謝以聞
禮部爲文武百寮請聽政表三首(順宗時潘本作四首)
臣某等言臣聞大道必體於至公大孝莫高於善継上觀列
聖旁考前王罔不俯就禮文仰承大事嚴奉宗廟慰安元元
然後德教惟新邦家永固伏惟皇帝陛下寢苫泣血(苦詩廉切草也)
(居喪以爲覆席)號慕无時貫于神明動于天地未臨庶政猶徇至誠
凡在人臣孰不哀懼伏惟先聖遺旨俾陛下抑哀而聽政本
朝乏人使臣等竭忠以奉上非敢懼死輒布懇詞期於必從
以慰寰宇且王業至重軍國方殷一日萬機不可暫闕伏願
追遵顧命蹈履成規恢王者華夷之望順上帝乃眷之懷臣
等不勝哀迫誠懇之至
第二表(晏元献本據文苑英華此表乃是林逄請听政第三表)
伏奉大行皇帝知陛下至性自天恐陛下執哀過毀上惟九
廟之重下念萬務之殷故遺詔丁寧俾遵舊典今百辟卿士
顒然在庭瞻望清光已七日矣固陳誠請猶未允從内外憂
惶莫知所出臣聞大孝之本継志爲難酌禮之情得中爲貴
是以哀迷期數哭泣有常俯而就之聖人所重(礼記檀弓上子思曰先王)
(之制礼也過之者俯而就之不至焉者跂而及之)知難継也君子不爲(同上季子皐曰買道而葬)
(後難継也)伏願少抑哀懷仰遵理命(理即治也)以副神祇之望以安億
兆之心光祖業於無窮流德化於天下凡在臣子孰不悲戴
又第二表(晏元献本按文苑英華此乃宗元所作)
臣某等言臣聞聖凡殊塗邦家異禮故王者捨巳從物用身
許天雖居逹喪(逹即通也)猶以事奪伏以大行皇帝(謂德宗)道成鑄
鼎仙等御龍(黃帝採首山銅鑄鼎荆山下鼎旣成有龍垂胡&KR1730;下迎黃帝黃帝上騎後宫从上龍者七十餘)
(人因名其処曰鼎湖)萬姓長號(平声)九有顒望陛下以聦明睿聖嗣守寶
圖爰及宅憂迨兹累日而孝思罔極尚輟乃雍之言(高宗諒隂三年)
(不言言乃雍)庶政未釐頗闕如絲之命臣等嘗覧載籍粗知喪紀
若成周顧命歷代猶遵西漢詔音前王所奉(詔音一本作遺詔謂漢文帝遺)
(詔令天下以日易月)我國家以孝理天下文明應期上用此法胥以傅
授蓋事歸至當則不可不遵禮貴從宜則不得不守理固然
也臣等是以上陳愚懇輕瀆宸嚴冀遂血誠俯親國政而陛
下執喪逾切聽理未聞億兆嗷嗷不知所訴臣以爲天子之
孝在於保安社稷司牧烝黎功超百王慶流萬代亦何必守
臣下之小節蔑皇王之大猷固阻羣情務成謙德伏願以遺
詔爲念奪在疚之懷就臨軒之制天下幸甚
第三表
伏以萬機至重遺旨難違再獻表章上塵旒扆精誠徒竭天
意未廻内外遑遑人神企望臣聞王者之孝異於匹夫禮不
相㳂(余專切)道資適變當承平之代故殷帝宅憂而不言(商高宗)
遇有事之時則周王未葬而誓衆(武王伐紂)况令戎車猶駕邊候
多虞兩河之寇盗難除百姓之瘡痍未合亂者思理危者求
安天下嗷嗷正在今日誠宜抑其至性以副羣心成先帝之
大功継中興之盛業豈可寢苦啜泣(苦詩廉切啜株悅切)庶政闕然九
廟之靈何報萬方之望何塞臣等職參樞近誠切邦家若陛
下未忍臨軒尚持前志臣等有死而巳不敢奉詔不勝哀迫
懇切之至
賀踐祚表(順宗即位宗元代節鎮作此)
臣某言太子中舍嚴公弼至(公弼乃山南西道節度嚴震之子)奉某月日勑
書慰諭伏承陛下以某月日虔奉典冊允昇寶位凡在羣生
孰不慶幸臣某誠懽誠抃頓首頓首臣聞天地泰而聖人出
雷雨解而品物榮(解下隘切)是以五行迭用木火更其位十葉重
光宗廟輔其德殷宗龔默再開成湯之業漢文聦明克承高
祖之緒陛下重離出曜體乾継統主鬯彰孝恭之美撫軍著
神武之功欽承遺訓(承一本作奉字)永保鴻業遏密之中施雨露以
被物遐邇之地覩日月之繼明則四維之外八極之表人神
胥悅草木皆春煦嫗生成不失覆載(潘云煦吁句切嫗於湡切天以氣煦地以形嫗)
况臣謬膺藩守累受國恩爰自出身洎乎領鎮沐浴聖澤優
游昌時不獲覩闕庭之禮展臣庶之分戴天賀聖倍萬恒情
禮部賀改永貞元年表(宗元爲礼部郎中賀憲宗)
臣某等言伏奉今日誥今月九日冊皇帝改貞元二十一年
爲求貞元年自貞元二十一年八月五日昧爽以前應犯死
罪特降從流流巳下遞降一等者寶命方始聖曆周彰載宣
臨照之明遂施渙汗之澤臣某等誠慶誠賀頓首頓首伏以
重光下濟積慶旁行漢祖推奉教之尊(前漢高祖紀詔曰子有天下尊歸於父朕)
(被堅執銳平暴亂立諸侯皆太公教誨也今尊太公曰太上皇)文王遂無憂之志(中庸无憂者其唯文)
(王乎以王季爲父以武王爲子)正名紀曆(名一本作明)表運行於萬方宥過輕刑
流汪濊於四海(濊於廢烏外二切汪濊深廣也又言饒多)歡呼抃蹈遐邇攸同臣
某等親奉聖謩仰承大化踊躍之至倍萬恒情無任蹈舞欣
慶之至
禮部太上皇誥宜令皇帝即位賀表(順宗傳位憲宗)
臣某等言伏奉今日太上皇制命陛下即皇帝位光奉寶圖
丕承鴻業溥天率土慶躍難勝臣某等誠喜誠抃頓首頓首
臣聞皇建其極存諸大訓帝出于震著在易經繼明以照于
四方重熙以臨於萬國動植品彙永頼昭蘇山川鬼神咸用
欣戴臣某等獲備班列親仰聖明踊躍之誠倍萬恒品無任
抃躍喜慶之至
禮部賀立皇太子表(廣陵王即憲宗)
臣某等言伏奉今月二十四日制廣陵郡王宜冊爲皇太子
改名某仍令所司擇日備禮冊命者天序有奉皇圖載寧臣
某等誠慶誠賀頓首頓首臣聞商書載以貞之文漢史傳早
建之議(前漢文帝紀)不惟立愛其在繼明(一本其作期字)陛下奉率前規
敷揚盛典顧兹守器之重爰正承華之位尊義方之教載錫
嘉名崇建樹之禮式光典命以長而立自符於愼擇必子之
選遂合于至公邦本不摇王業弥固此皆宗社垂祉啓佑皇
心乾坤合謀保安聖運足以播休氣於四海洽大和於萬靈
食毛含齒所同歡慶臣等奉承制命蹈舞周行踊躍之誠倍
百恒品無任慶抃感悅之至
禮部賀皇太子冊禮畢德音表(貞元二十一年)
臣某等言伏奉今日制皇太子冊禮云畢思與萬方同其惠
澤者盛典斯與鴻恩遂行凡在率土不勝抃躍臣某等誠喜
誠賀頓首頓首伏惟皇帝陛下克奉神休以正邦統建天下
之本宗廟以安致萬國之貞兆人攸頼典冊旣備慶澤載流
旣廣愛而推恩亦好生而布德緩刑而囹圄知感進勲而嗣
續增榮崇教諭之方忠良是舉嚴贊襄之禮賜與有加(㐮一本作)
(相字)旌孝悌以厚於人倫敬鬼神而修其祀事况行禮之日則
屏翳收蹟太陽宣精用彰出震之休更表重離之曜神化旁
暢皇風遠揚自華及夷異俗同慶臣某等謬參著定倍百恒
情無任懽慶踊躍之至
爲王京兆皇帝即位禮畢賀表(代王權賀憲完)
臣某等言臣聞大人継明百神所以受職天子有道萬國由
是承風㐲以皇帝陛下纉聖垂休順時御極負扆而會朝夷
夏(扆隱豈切)踐祚而統和天人幽明感通遐邇昭泰遂使祥光下
燭嘉氣旁通周王謝流火之符魯史愧書雲之典食毛含齒
懽抃無窮臣某等幸覩昌時獲奉大慶踊躍之至倍萬常情
無任蹈舞欣躍之至
代韋中丞賀元和大赦表(代永州刺史)
臣某言伏奉正月二日制大赦天下永貞二年宜改元和元
年太陽旣昇煦育資始霈澤斯降膏潤無遺臣某誠慶誠賀
頓首頓首伏惟皇帝陛下仁化旁流孝理弘闡紀元示布和
之令肆眚見恤人之心曠然滌瑕得以遷善渙發大號申明
舊章農有薄征市無彊價勲勤是錄爵秩以班寵寕間於幽
明澤必周於夷夏近甸輕榷酤之入遠人忘水旱之災旣行
慶於官寮亦推恩於天屬諸生喜黌塾之廣庶老加絮帛之
優量入所以備凶興廉期於變俗爰褒有客尊賢之典惟新
(詩周頌有客謂二王之後爲客)載奉素王宗予之道斯在(記檀弓孔子曰天下孰能宗予)綸
言一降庶政畢行懷生之倫感悅無量臣某等守在遐遠親
奉詔條踊躍之誠㥉百恒品無任感恩抃舞屏營之至
禮部賀冊太上皇后賀表(憲宗即位太上皇誥旨冊之)
臣某等言伏奉今月日誥良娣王氏冊太上皇后(潘云娣音弟太子有)
(妃有良娣)良媛董氏冊太上皇德妃(媛干眷切)宜令所司備禮冊命者
母儀有光坤道克順隂教方行於萬國内理克和於六宫臣
某等誠慶誠賀頓首頓首伏惟皇帝陛下對若天休奉揚睿
旨長秋旣登其正位(長秋皇后所居此謂王后)䄖狄亦被於恩光(䄖音摇刻雉飾)
(服也礼記夫人褕狄此謂皇德妃)奉養見三朝之安(礼記文王朝王季日三)周旋有四
星之輔(史記天官書後宫四星末火星正妃餘三星後宫)豈獨配乾稱大助日爲明
所以表王化之源知孝悌之本冠映千古儀刑四方臣某等
捧戴施行踊躍無地無任蹈舞欣喜之至
禮部賀太上皇后冊畢賀表(永貞元年)
臣某等言今月日太上皇后冊禮云畢率土臣妾慶抃無窮
臣某等誠慶誠賀頓首頓首伏以太上皇后著虞嬪之至德
嗣周母之徽音表率六宫明彰萬國陛下克修理本以暢化
源神道知事地之方人倫識尊親之大豈惟婦順斯備隂禮
用修其以播正始於王風(王一本作國)致時雍於帝典臣某等謬
塵榮位獲覩盛儀踊躍之誠倍百恒品(百一本作萬)
賀皇太子牋(代藩鎮賀廣陵王爲太子)
某言伏奉月日制書殿下祗膺茂典位副青宫(青宫東宫也神異經曰東)
(方有宮青石爲牆高三仞門有銀搒以青石碧&KR0866;題曰天地長男之宫)温文光三善之名(礼記文王)
(世子篇行一物而三善皆得者唯世子而巳又云恭敬而温文)繼照恊重离之慶萬葉固本
羣方宅心含生之徒孰不欣戴况某夙蒙期奬職在藩方懽
抃之誠倍萬恒品
御史臺賀嘉禾表(貞元中劉済所進)
臣某言今月日宰臣以幽州所進嘉禾圖各一軸示百寮者
伏以嘉榖順成靈貺昭格天人合應遐邇同風臣某誠懽誠
慶頓首頓首伏惟皇帝陛下睿謀廣運神化旁行植物知仁
祥圖應聖靈嶽不愆於贊祐燕谷用遂於生成(鄒衍黍谷事)豐稔
旣均知朔南之被澤休嘉克叶見天地之同和六穗慙稱於
漢臣(司馬相如封禅書嘉榖六穗)異畒耻書於周典自中形外均慶同歡
臣某謬職憲司獲覩休瑞無任抃躍之至
禮部賀嘉禾及芝草表(貞元中韋臯崔宗所進)
臣某等言伏見今月某日内出劒南所進嘉禾圖及陜州所
進紫芝草示百寮者珍圖煥開瑞彩交映遐迩偕至福應攸
同臣某等誠慶誠賀頓首頓首伏惟皇帝陛下緝熙至道保
合大和天惟發祥地不愛寶嘉禾擢質靈草抽英獻于王庭
唐叔慙同穎之異(尚書云)薦諸郊廟班史謝連葉之竒(前漢武帝紀丼)
(泉宫生芝草九莖連葉)旣呈薿薿之祥(潘云薿魚紀切草盛貌又魚力切)更覩煌煌之
秀豐年斯著聖壽用彰飲和之人懽抃無極臣某等優游至
化披翫殊姿慶抃之誠倍百恒品
京兆府賀嘉瓜白兔連理棠樹等表(貞元中)
臣某言今月日中使王自寧出徐州刺史張愔(湆挹淫切張建封之子)
所進嘉瓜圖及白兔兒一并出陳許等州觀察使上官說所
進許州連理棠樹圖示百寮者惟天眷命是降百祥惟聖欽
承用膺多福臣某誠慶誠賀頓首頓首臣伏以大和所蒸至
德斯應圖物獻瑞周於遠方神瓜合形式綿表表之慶異棠
連質用彰燁燁之榮(一本作休)况金風發祥白兔來擾告有秋之
嘉應著成歲於神功雜遝紛綸(遝大合切雜遝聚積之貌)如山斯委人盡
登於壽域物咸暢於薰風况臣特感深恩欣逢衆瑞踊躍之
之至倍萬恒情
禮部賀丼露表(貞元二十一年宗元迁礼部員外郎掌尚書牋表)
臣某言中使王自寧至伏奉宣聖旨出延和殿前丁香樹丼
露一大合示宰臣未時又出一大合令明日示百寮丼露見
降未止者玄化升聞靈貺昭荅必呈尤異之應以告天地之
和臣某誠歡誠慶頓首頓首伏惟皇帝陛下均煦育之功敷
滲漉之澤大和潜逹閟瑞克彰發於天霄特降宫樹朝光初
燭方湛湛而不晞畏景轉炎更瀼瀼而未巳綴葉而珠璣積
耀盈器而冰玉呈姿芳襲椒蘭味兼飴醴(飴音怡餳也)然則零於
庭而著異紀於年以標竒(漢宣帝)徒矜往辰孰並兹日况樹有
丁香之珍殿即延和之號所以著芳風之遠播期聖壽於無
疆事絶古今慶傳遐迩臣謬承渥澤獲覩殊祥抃躍之誠倍
萬恒品
禮部賀白龍并青蓮花合&KR0794;蓮子黃瓜等表(一本此下注云)
(京兆恐非)
臣某言伏見今月日内出滄洲所進白龍見圖又出西内定
禮池中青蓮花并神龍寺前合歡蓮子示百寮二十三日又
出塩州所進合歡黃瓜圖者二氣交泰萬國同和動植思恊
於殊祥遐迩畢陳其嘉應披圖按牒聖理彰明臣誠歡誠慶
頓首頓首伏以天地非遠睿感必通疊瑞重祥累集宫禁池
蓮表異靈化非常敷彼清光徵佛書而尤絶成其嘉實驗祥
經而甚稀積慶旁流自中徂外遂使龍騰白質乘秋果應於
金行瓜合黃中表聖更彰於土德遠通邊徼近出苑園合慶
同歡周於億兆況復邦畿之内雨霽必時宿麥大穣嘉榖滋
茂和風孕育(一本作秀字)靈氣陶蒸是皆發自帝心逹於天意周
流升降成此歲功惠彼羣生自爲嘉瑞臣某深惟多幸獲遇
斯時觀靈貺之備臻知人和之溥洽無任慶抃躍蹈之至
禮部賀白鵲表
臣某言伏奉進旨宣示前件白鵲者霜毛皎㓗玉羽鮮明色
實殊常性惟馴狎臣聞聖王之德無所不至有感則應無幽
不通伏惟陛下恩霑動植仁洽飛翔故得兹禽呈休效質伏
以白者正色式表金方鵲以知來(淮南子云)式彰寇服用符歸化
之兆克耀太平之階臣職參禁垣獲覩嘉瑞無任慶抃之至
禮部賀嘉瓜表
臣某等今日内出浙東觀察使賈全所進越州山隂縣移風
鄕百姓王獻朝園内産嘉瓜二實同蔕圖示百寮者寶祚惟
新嘉瑞來應式彰聖德更表天心臣某等誠慶誠賀頓首頓
首伏惟皇帝陛下保合大和緝熙庶類德馨上逹神化旁行
嘉瓜發祥來自侯服質惟同蔕見車書之永均地則移風知
化育之方始雖七月而食豳土歌王業之難五色稱珍東陵
詠佳賓之會(阮嗣宗詩昔聞東陵瓜近在青門外五色耀朝日嘉賓四面會)未聞感通若斯
昭著者也臣某等遭逢聖運親仰珍圖抃躍之誠倍百恒品
無任慶悅之至
爲王京兆賀嘉蓮表(王權)
臣某言今日某時中使某奉宣聖旨出西内神龍寺前水渠
内合歡蓮花圖一軸示百寮者祥圖煥開異彩交映贊天地
之合德表神人以同歡臣某誠歡誠慶頓首頓首伏惟皇帝
陛下道恊重華慶傳種德陶隂陽之粹美孕造化之精英吉
慶每見於天心發祥必自於禁掖是使雙華擢秀連蔕垂芳
香激大王之風影耀天泉之水(沈約宋書文帝永嘉二十二年天泉池二蓮同幹)煥
開宫沼旁暎給園(謂給孤獨園指言神龍寺也)靈貺應期天龍護聖寶曆
夐超於小劫神功允洽於大千臣某獲覩昇平濫居榮寵聞
瑞應而稱慶仰績事而增歡無任抃蹈喜躍之至
爲王京兆賀雨表(一本表下有一字)
臣某言臣昨日面奉進旨以近日少雨今月内無雨即須祈
禱今日便降丼雨者天且不違神必有據密雲與綸言継發
時雨將天澤並流臣某誠歡誠慶頓首頓首伏惟皇帝陛下
憂切蒸黎慮深稼穡思彼未兆防於無形滲漉每出於湛恩
變化必隨於廣運宸衷暫惕巳矯御天之龍聖謩旣宣遂洽
漏泉之澤霮䨴周布(霮徒感切䨴徒對切霮䨴雲貌)霏微四施黍稷盡成公
私皆及野夫鼓舞知帝力之玄通官吏歡呼見天心之默喻
臣某牧人京邑動仰皇靈渥澤徒加㳙滴無助無任感涗屏
營之至
王京兆賀雨表二
臣某言臣伏見今月二十四日時雨溥降伏以聖心積念天
意遽廻移造化之玄功革隂陽之常數臣某誠慶誠抃頓首
頓首皇帝陛下仁育蒼生恩同赤子自頃天雨未降時稼或
愆貶食齋戒至誠幽逹又慮宿麥無備播種失時出於宸衷
特令賑貸(時一本作將字)睿謨潜運丼雨遂周布濩垂隂隨聖澤而
俱遠滂沲積潤與恩波而共深臣某才術無聞謬司邦甸生
成必資於帝力進退何𥙷於天工沐浴大和慙荷無極無任
慶躍屏營之至
王京兆賀雨表三
臣某言今月十三日面奉進旨緣自春來少雨宜即差官精
壤遂一於肥磽(丘交切与墝同)滲漉盡霑於遐迩蒸黎詠德知必自
於聖心草木欣榮如有感於皇化有年之慶實在於斯臣以
無能謬領京邑上勞宸慮運此歲功無任喜懼屏營之至
賀親自祈雨有應表五(想是爲外州刺史作)
臣某言臣得上都院官金部員外郎韓述狀報以時雨未降
親自於龍堂祈禱有靈禽羣翔自成行列如隨威鳳以翼龍
舟其日降雨者(中謝)伏以時或愆陽歲之常候式當聖日無害
豐年陛下敦本務農憂人閔雨宸慮所至天心自通故得瑞
馬迎舟掩商羊之舞(家語斉有一足之鳥舒翼而跣孔子曰天將大雨商羊鼓舞)仙雲覆
水協從龍之徵初泛洒於上宫遂滂霈於率土自中徂外皆
荷生成雨公及私靡不碩茂殷后徒勤於自翦(左氏春秋湯克夏不雨乃)
(以身禱於桑林翦其髮割其爪以爲犧)周公空媿於舞雩(周礼春官女巫歲早則舞雩)臣以
庸虚謬司垣翰有年之慶惟聖之功臣某不任(云云)卷
