增廣註釋音辯唐柳先生集卷之三十一
書
與韓愈論史官書(元和九年作)
正月二十一日某頓首十八丈退之侍者前獲書言史事云
具與劉秀才書及今乃見書藁私心甚不喜與退之往年言
史事甚大謬若書中言退之不宜一日在館下安有探宰相
意以爲苟以史榮一韓退之耶若果爾退之豈宜虚受宰相
榮巳而冐居館下近密地食奉養役使掌固(固一本作故字)利紙筆
爲私書取以供子弟費古之志於道者不若是(一本之下有有字一本不)
(下有宜字)且退之以爲紀錄者有刑禍避不肯就尤非也史以名
爲褒貶猶且恐懼不敢爲設使退之爲御史中丞大夫其褒
貶成敗人愈益顯其宜恐懼尤大也則又將揚揚入臺府美
食安坐行呼唱於朝廷而巳耶在御史猶爾設使退之爲宰
相生殺出入升黜天下士其敵益衆則又將揚(揚)入政事堂
美食安坐行呼唱於内庭外衢而巳耶何以異不爲史而榮
其號利其禄者也又言不有人禍則有天刑(則一本作必字)若以罪
夫前古之爲史者然亦甚惑凡居其位思直其道(道)苟直雖
死不可回也如回之莫若亟去其位孔子之困于魯衛陳宋
蔡齊楚者其時暗諸侯不能以也(以一本作行字)其不遇而死不以
作春秋故也當其時雖不作春秋孔子猶不遇而死也若周
公史佚雖紀言書亊猶遇且顯也又不得以春秋爲孔子累
范曄悖亂雖不爲史其族亦赤(范曄作後漢書以謀反伏誅)司馬遷觸天
子喜怒(司馬遷作史記遷言李陵武帝以遷欲沮貳師下之蚕室)班固不檢下(班固作前漢書固僕)
(罵洛陽令种競競怒以事捕固死獄中)崔浩沽其直以闘暴虜(崔浩作魏史立碑以彰直筆衆)
(怒譖於魏太武帝以爲暴揚國悪帝怒遂族誅浩等)皆非中道左丘明以疾肓出於不
幸子夏不爲史亦盲不可以是爲戒其餘皆不出此是退之
宜守中道不忘其直無以他亊自恐退之之恐唯在不直不
得中道刑禍非所恐也凡言二百年文武亊多有誡如此者
(一本誡作誠字)今退之曰我一人也何能明則同職者又所云若是
後來継今者又所云若是人人皆曰我一人則卒誰能紀傳
之耶如退之但以所聞知孜孜不敢怠同職者後來継今者
亦各以所聞知孜(孜)不敢怠則庶幾不墜使卒有明也不然
徒信人口語每(每)異辭日以滋久則所云磊磊軒天地者(磊魯)
(猥切潘云軒作掀音軒㪯也)决必不沉没且亂雜無可考非有志者所忍
恣也果有志豈當待人督責迫蹙然後爲官守耶又凡鬼神
事眇茫荒惑無可準明者所不道退之之智而猶懼於此今
學如退之辭如退之好言論如退之慷慨自爲正直行行焉
如退之(言一本作議行胡浪切)猶所云若是則唐之史述其卒無可託
乎明天子賢宰相得史才如此而又不果甚可痛哉退之宜
更思可爲速爲果卒以爲恐懼不敢則一日可引去又何以
云行且謀也今當爲而不爲人誘館中他人及後生者此大
惑已不勉已而欲勉人難矣哉
與史官韓愈致叚秀實太尉逸事書
退之(館下)前者書進退之力史亊奉荅誠中吾病若疑不得實
未即籍者諸皆是也退之平生不以不信見遇竊自冠(古玩切)
好遊邊上問故老卒吏得叚太尉亊最詳今所趨走州刺史
崔公(永州刺史崔能)時賜言事又具得太尉實跡参校備具太尉大
節古固無有然人以爲偶一奮遂名無窮今大不然太尉自
有難在軍中其處心未嘗虧側其莅事無一不可紀會在下
名未逹以故不聞非直以一時取笏爲諒也史遷死退之復
以史道在職宜不苟過日時昔與退之期爲史志甚壯今孤
囚廢錮連遭瘴癘羸頓朝夕就死無能爲也第不能竟其業
若太尉者宜使勿墜太史遷言荆軻徵夏無且(且即餘切史記荆軻贊曰)
(始公孫季功董生与夏无且游具知其亊為余道之如是)言大將軍徵蘇建(史記衛將軍傳蘇建語余)
(曰云云)言留侯徵畫容貌(史記張良贊見其圖狀貌如婦人好女)今孤囚賤辱雖
不及無且建等然比畫工傳容貌尚差勝春秋傳所謂傳信
傳著(谷梁莊公七年春秋著以傳著疑以傳疑)雖孔子亦猶是也竊自以爲信且
著其逸事有狀
與吕恭書(一本作与吕恭論墓中石書書在荅吳武陵非國語書後)
宗元白元生至得弟書甚善諸所稱道具之元生又持部中
廬墓父者所得石書模其文示余云若將聞於上余故恐而
疑焉僕蚤好觀古書家所蓄晉魏時尺牘甚具又二十年來
徧觀長安貴人好事者所蓄殆無遺焉以是善知書雖未嘗
見名氏(一本此下更有亦字)望而識其時也又文章之形狀古今特異
弟之精敏通逹夫豈不䆒於此今視石文署其年曰永嘉其
書則今田野人所作也雖支離其字尤不能近古爲其永字
等頗效王氏變法皆永嘉所未有辭尤鄙近若今所謂律詩
者晉時蓋未嘗爲此聲大謬妄矣又言植松烏擢之怪(擢一本作)
(擢)而掘其土得石尤不經難信戓者得無姦爲之乎且古之
言葬者藏也壤樹之而君子以爲議(礼記擅弓篇國子高云)况廬而居
者其足尚之哉聖人有制度有法令過則爲辟(潘云四亦切邪也)故
立大中者不尚異教人者欲其誠是故惡夫飾且僞也過制
而不除喪宜廬於庭而矯於墓者大中之罪人也况又出怪
物詭神道以奸大法(奸音干犯也)而因以爲利乎夫僞孝以奸利
誠仁者不忍擿過恐傷於教也然使僞可爲而利可冒則教
益壞若然者勿與知焉可也伏而不出之可也以大夫之政
艮而吾子贊焉(恭嘗以監察御史参江南西道軍事时韋丹為觀察使)固無闕遺矣作
東郛改市廛去比竹茨草之室而垍土大木(垍巨至切堅土)陶甄梓
匠之工備孽火不得作化惰窳之俗(潘云惰徒果切窳以主切窳惰也悪也史記以)
(故啙窳注啙窳苟且懶惰之謂)絶偷浮之源而條桑浴種深耕易耨之力用
寬傜嗇貨均賦之政起其道美矣於斯也慮善善之過而莫
之省誠慤之道少損故敢私言之夫以淮濟之清有玷焉若
秋豪固不爲病然而萬一離婁子眇然睨之不若無者之快
也想默巳其亊母出所置書幸甚宗元白
答劉禹錫天論書
宗元白發書得天論三篇以僕所爲天說爲未䆒欲畢其言
始得之大喜謂有以開明吾志慮(一本无明字)及詳讀五六日求
其所以異吾說卒不可得其歸要曰非天預乎人也凡子之
論乃吾天說傳䟽耳無異道焉諄諄佐吾言而曰有以異不
識何以爲異也子之所以爲異者豈不以贊天之能生植也
欲夫天之能生植久矣不待贊而顯且子以天之生植(一本更有)
(爲天耶三字)爲人耶抑目生而植乎若以爲(爲)人則吾愈不識也
若果以爲自生而植則彼自生而植耳何以異夫果蓏之自
爲果蓏癕痔之自爲癕痔草木之自爲草木耶是非爲蟲謀
明矣猶天之不謀乎人也(乎一本作于字)彼不我謀而我何爲務勝
之耶子所謂交勝者若天恒爲惡人恒爲善(一本若字下有知字)人勝
天則善者行是又過德乎人過罪乎天也又曰天之能者生
植也人之能者法制也(禹錫天論云天之道在生植其用在強弱人之道在法制其用在是非有)
(全篇見附錄)是判天與人爲四而言之者也余則曰生植與災荒
皆天也法制與悖亂皆人也二之而巳其亊各行不相預而
凶豐理亂出焉究之矣凡子之辭枝葉甚美而根不直取以
遂焉又子之喻乎旅者皆人也(一本又字下有曰字)而一曰天勝焉一
曰人勝焉何哉莽蒼之先者力勝也邑郛之先者智勝也虞
芮力窮也匡宋智窮也是非存亡皆未見其可以喻乎天者
若子之說要以亂爲天理理爲人理耶謬矣若操舟之言人
與天者愚民恒說耳幽厲之云爲上帝者爲所歸怨之辭爾
(一本爲作不子)皆不足喻乎道(一本无皆字)子其熟之無羡言侈論(羡餘面切)
(餘也)以益其枝葉姑務本之爲得不亦𥙿乎獨所謂無形爲無
常形者甚善宗元白
與劉禹錫論周易九六說書
見與董生論周易九六義取老而變以爲畢中和承一行僧
得此說(行下孟切)異孔穎逹䟽而以爲新竒彼畢子董子何膚末
於學而遽云云也都不知一行僧承韓氏孔氏說(韓康伯孔穎逹)而
果以爲新竒不亦可笑矣哉韓氏注乾之策二百一十有六
曰乾一爻三十有六策則是取其過揲四分而九也坤之策
一百四十有四曰坤一爻二十四策則是取其過揲四分而
六也孔穎逹等作正義論云九六有二義其一者曰陽得兼
隂隂不得兼陽其二者曰老陽數九老隂數六二者皆變用
周易以變者占鄭玄注易亦稱以變者占故云九六也所以
老陽九老隂六者九過揲得老陽六過揲得老隂此具在正
義乾篇中周簡子之說亦若此而又詳備何畢子董子之不
眎其書而妄以口承之也君子之學將有以異也必先究窮
其書究窮而不得焉乃可以立而正也今二子尚未能讀韓
氏注孔氏正義是見其道聽途說者又何能知所謂易者哉
足下取二家言觀之則見畢子董子膚末於學而遽云云也
足下所爲書非元凱兼三易者則諾若曰孰與穎逹著則此
說乃穎逹說也非一行僧畢子董子能有異者也(一本異字下有說字)
無乃即其謬而承之者歟觀足下出入筮數考校左氏今之
世罕有如足下求易之悉者也然務先窮昔人書有不可者
而後革之則大善謹之勿遽宗元白
答元饒州論春秋書(未詳其人)
辱復書教以報張生書及荅衢州書言春秋此誠世所希聞
兄之學爲不負孔氏矣往年曾記裴封叔宅聞兄與裴太常
言晉人及姜戎敗秦師于殽一義(事在僖公三十三年)嘗諷習之又聞
韓宣英及亡友吕和叔輩言他義(韓宣英名曄吕和取名温一本亡友在韓宣英上者)
(誤)知春秋之道久隱而近乃出焉京中於韓安平處(韓泰字安平)
始得微指和叔處始見集註恒願掃於陸先生之門(陸質一名淳嘗)
(著春秋微指二篇集註二篇春秋辨疑七篇)及先生爲給亊中與宗元入尚書同
日居又與先生同巷始得執弟子礼未必講討會先生病時
聞要論嘗以易教誨見寵不幸先生疾彌甚宗元又出邵州
乃大乖謬不克卒業復於亡友凌生處(凌準字宗一)盡得宗指辨
疑集註等一通伏而讀之於紀侯大去其國(事見莊公四年)見聖人
之道與堯舜合不唯文王周公之志獨取其法耳於夫人姜
氏會齊侯于禚(童云禚諸若切齊地名也事在莊公二年)見聖人立孝經之大端
所以明其分也於楚人殺陳夏徵書丁亥楚子八陳納公孫
寧儀行父于陳(事在宣公十一年)見聖人褒貶與奪唯當之所在所
謂瑕瑜不掩也反覆甚喜若吾生前距此數十年則不得是
學矣今適後之不爲不遇也兄書中所陳皆孔氏大趣無得
踰焉其言書荀息貶立卓之意也(事在僖公十年)頃嘗怪荀息奉君
之邪心以立嬖子不務正義弃重耳於外而專其寵孔子同
於仇牧孔父爲之辭(仇牧事見威公二年孔父事見莊公十二年)今兄言貶息大
善息固當貶也然則春秋與仇孔辭不異仇孔亦有貶歟宗
元嘗著非國語六十餘篇其一篇爲息發也今錄以往可如
愚之所謂者乎微指中明鄭人來渝平(事在隱公六年)量力而退告
而後絶固先同後異者也今檢此前無與鄭同之文後無與
鄭異之據獨疑此一義理甚精而事有不合兄亦當指而教
焉往年又聞和叔言兄論楚商臣一義(事在文公元年)雖啖趙陸氏
皆所未及(啖音淡啖助趙匡陸贊也)請具錄當䟽微指下以傳末學蕭張
前書亦請見及至之日勒爲一卷以垂將來宗元始至是州
作陸先生墓表今以奉獻與宣英讀之春秋之道如日月不
可贊也若贊焉必同於孔跖優劣之說故直舉其一二不宣
宗元再拜
答吳武陵論非國語書
濮陽吳君足下僕之爲文久矣然心少之不務也以爲是特
博弈之雄耳故在長安時不以是取名譽意欲施之事實以
輔時及物爲道自爲罪人捨恐懼則閑無事故聊復爲之然
而輔時及物之道不可陳于今則宜垂於後言而不文則泥
(乃計切)然則文者固不可少耶拘囚以來無所發明蒙覆幽獨
會足下至然後有助我之道一觀其文心朗目舒炯若深井
之下仰視白日之正中也足下以超軼如此之才(軼音逸)每以
師道會僕僕滋不敢僕每爲一書足下必大光耀以明之固
又非僕之所安處也若非國語之說僕病之久嘗難言於世
俗今因其閑也而書之恒恐後世之知言者用是詬病(詬古候切)
狐疑猶豫伏而不出累月方示足下足下乃以爲當僕然後
敢自是也吕道州善言道(道州刺史吕温)亦若吾子之言意者斯文
殆可取乎夫爲一書務冨文采不顧事實而益之以誣怪張
之以闊誕以炳然誘後生而終之以僻是猶用文錦覆䧟穽
也不明而出之則顚者衆矣僕故爲之標表以告夫遊乎中
道者焉僕無聞而甚陋又在黜辱居泥塗若螾蛭然(螾与蚓同蛭音)
(質)雖鳴其聲音誰爲聽之獨頼世之知言者爲準(一本更有其字)不
知言而罪我者吾不有也僕又安敢期如漢時列官以立學
故爲天下笑耶是足下之愛我厚始言之也前一通如來言
以汙篋牘此在明聖人之道微足下僕又何託焉不悉宗
元白
與吕道州温論非國語書(温字化光一字和叔)
四月三日宗元白化光足下近世之言理道者衆矣率由大
中而出者咸無焉其言本儒術則迂廻茫洋而不知其適其
或切於事則苛峭刻覈不能從容卒泥乎大道(泥乃計切)甚者好
怪而妄言推天引神以爲靈竒恍愡若化而終不可逐故道
不明於天下而斈者之至少也吾自得友君子而後知中庸
之門戶階室漸染砥礪(漸將廉切)幾乎道眞然而常欲立言垂文
則恐而不敢今動作悖謬以爲僇於世身編夷人名列囚籍
以道之窮也而施乎事者無日故乃挽引強爲小書以志乎
中之所得焉嘗讀國語病其文勝而言尨好詭以反倫其道
舛逆而學者以其文也咸嗜悅焉伏膺呻吟者至比六經則
溺其文必信其實是聖人之道翳也余勇不自制以當後世
之訕怒輒乃黜其不臧救世之謬(救一本作䆒)凡爲六十七篇命
之曰非國語旣就累日怏怏然不喜(怏於亮於两二切)以道之難明一
而習俗之不可變也如其知我者果誰歟凡今之及道者果
可知也巳後之來者則吾未之見其可忽耶故思欲盡其瑕
纇(盧對切)以别白中正度成吾書者非化光而誰輒令往一通
惟少留視役慮以卒相之也往時致用作孟子評(李景儉字致用)有
韋詞者告余曰吾以致用書示路子路子曰善則善矣然昔
之爲書者豈若是摭前人耶(摭之石切拾也)韋子賢斯言也余曰致
用之志以明道也非以摭孟子蓋求諸中而表乎世焉尔今
余爲是書非左氏尤甚若二子者固世之好言者也而猶出
乎是况不及是者滋衆則余之望乎世者愈狹矣卒如之何
苟不悖於聖道而有以啓明者之慮則用是罪余者雖累百
世滋不憾而恧焉(恧女六切慙也)於化光何如哉激乎中必厲乎外
想不思而得也宗元白
與友人論文書
古今號文草爲難足下知其所以難乎非謂比興之不足恢
拓之不遠鑚礪之不工頗纇之不除也(頗普禾切偏也)得之爲難知
之愈難耳苟或得其高朗(一夲作明字)探其深賾雖有蕪敗則爲
日月之蝕也大圭之瑕也曷足傷其明黜其寶哉且自孔氏
以來兹道大闡家脩人勵刓精竭慮者幾千年矣(刓五官切)其間
耗費簡札役用心神者其可數乎登文章之籙波及後代越
不過數十人耳其餘誰不欲爭裂綺繡互攀日月高視於萬
物之中雄峙於百代之下乎率皆縱臾而不克(童云縦子勇切臾音勇縱)
(臾奬勵也出前漢衡山王傳)躑躅而不進力䠞勢窮(䠞与蹙同子六切)吞志而没
故曰得之爲難嗟乎道之顯晦幸不幸繫焉談之辯訥升降
繫焉鑒之頗正好惡繫焉交之廣狹屈伸繋焉則彼卓然自
得以奮其間者合乎否乎是未可知也而又榮古虐今者比
肩疊跡大底(一本作抵字)生則不遇死而垂声者衆焉揚雄没而
法言大興馬遷生而史記未振彼之二才且猶若是况乎未
甚聞著者哉(一本无著字)固有文不傳於後祀聲遂絶於天下者
矣故曰知之愈難而爲文之士亦多漁獵前作戕賊文史抉
其意(抉二决古穴二切)抽其華置齒牙間遇事蠭起金声玉耀誑聾
瞽之人徼一時之声(徼与僥同)雖終淪棄而其奪朱亂雅爲害巳
甚是其所以難也間聞足下欲觀僕文章退發嚢笥編其蕪
穢心悸氣動交於胷中未知孰勝故久滯而不往也今往僕
所着賦頌碑碣文記議論書序之文凡四十入篇合爲一通
想令治書蒼頭吟諷之也擊轅拊缶必有所擇顧鍳視何如
耳(一本視字下有其字)還以一字示褒貶焉︻柳文三十一卷終
