增廣註釋音辯唐柳先生文集别上
非國語序
左氏國語其文深閎傑異固世之所耽嗜而不巳也而其說
多誣淫不槩於聖余懼世之學者溺其文采而淪於是非是
不(一本有知字)得由中庸以入堯舜之道本諸理作非國語
非國語上(三十一萹)
滅密(周語)
昭王遊於涇上(按國語作共王)密康公從有三女奔之其母曰必致
之王衆以美物歸汝何德以堪之小醜備物終必亡(國語注云醜類)
(也德小而物備終取之必以亡)康公不獻一年王滅密
非曰康公之母誠賢耶則宜以淫荒失度命其子焉用懼
之以數且以德大而後堪則納三女之奔者德果何如若
曰勿受之則可矣教子而媚王以女非正也左氏以滅密
徵之無足取者
不藉(國語)
宣王不藉千畒&KR0593;文公諫(潘本作冨辰諫注云未詳)曰(云云)將何以求福
用人(人國語作民)王不聽三十九年戰于千畒王師敗績于姜氏
之戎(國語注姜氏之戎西戎之别種四岳之後也)
非曰古之必藉千畒者禮之飾也其道若曰吾猶耕云𡭗
(一本耕下有乎字)又曰吾以奉天地宗廟則存其禮誠善矣然而
存其禮之爲勸乎農也則未若時使而不奪其力節用而
不殫其財通其有無和其鄕閭則食固人之大急不勸而
勸矣啓蟄也得其耕時雨也得其種苗之猥大也得其耘
實之堅好也得其穫京庾得其貯老幼得其養取之也均
以薄藏之也優以固則三推之道(推都回切)存乎亡乎皆可以
爲國矣彼之不圖而曰我特以是勸則固不可今爲書者
曰將何以求福用人夫福之求不若行吾言之大德也(一本)
(德作福)人之用不若行吾言之和樂以死也敗于戎而引是
以合焉夫何怪而不屬也又曰戰于千畒者吾益羞之
二川震(周語)
幽王二年西周三川皆震伯陽父曰周將亡矣(國語注西周鎬京也幽王)
(在焉三川涇渭洛出於歧山也震動也地震故三川亦動川竭也)
非曰山川者特天地之物也隂與陽者氣而遊乎其間者
也自動自休自峙自流是惡乎與我謀自闘自竭自崩自
缺是惡乎爲我設彼固有所逼引而認之者不塞則惑夫
釡鬲而㸑者(鬲革歴二音𡭗雅鼎欵足者謂之鬲欵足曲脚也)必涌溢蒸鬱以麋
百物畦汲而灌者必衝盪濆激以敗土石是特老圃者之
爲也(一本特字下有老婦字)猶足動乎物又况天地之無倪隂陽之
無窮以澒洞轇轕乎其中(童云澒音汞諸勻皆胡動切並云水銀也无别義今獨孤及觀)
(海詩澒洞吞百谷周流无四垠杜子美詩澒洞不可掇杜詩中用澒洞不一淮南子澒濛澒洞莫知其門許愼注澒)
(讀如項羽之項鴻讀如子贛之贛洞讀如同游之同今按唐人用澒洞二字若出於淮南子音合依本處注張云轇)
(轕音膠葛)或會或離或吸或吹如輪如機其孰能知之且曰源
塞國必亡人乏財用不亡何待則又吾所不識也且所謂
者天事乎抑人事乎若曰天者則吾旣陳於前矣人也則
乏財用而取亡者不有他術乎而曰是川之爲尤又曰天
之所棄不過其紀愈甚乎哉吾無取乎爾也
料民(周語)
宣王料民于太原(國語注料數也)仲山父諫曰(云云)且無故而料民
天之所惡害於政而妨於嗣(一本於字下有後字)王卒料之及幽王乃
廢滅
非曰吾嘗言聖人之道不窮異以爲神不引天以爲高故
孔子不語怪與神君子之諫其君也以道不以誣務明其
君非務愚其君也誣以愚其君則不臣(則一本作罔臣一本作拒)仲山
氏果以職有所恊不待料而具(周語仲山甫諫曰古者不料民而知其少多司馬叶)
(孤終司商叶民性司徒叶旅司寇叶奸牧叶戝工叶革場叶入廩叶出注叶合也合其籍以登子王)而料之
者政之尨也姑云爾而巳矣又何以示少惡事爲哉(后上不謂)
(其少而天料之是示少而悪亊也注是示以寡少又厭悪政亊)況爲大妄以諉乎後嗣(童云)
(諉女恚切累也)惑于神怪愚誣之說而以是徵幽之廢滅則是幽
之悖亂不足以取滅而料民以禍之也仲山氏其至於是
乎盖左氏之嗜誣斯人也巳何取乎爾也
神降于莘(周語)
有神降于莘(云云)使率狸姓以獻焉(狸姓用朱之裔)
非曰力足者取乎人力不足者取乎神所謂足足乎道之
謂也堯舜是矣周之始固以神矣況其徵乎彼鳴乎莘者
以焄蒿悽愴(張云焄音熏礼記焄蒿悽愴)妖之淺者也天子以是問卿
以是言則固巳陋矣而其甚者乃妄取時日莽浪(童云並如字鹵)
(莽无根源也)無狀而寓之丹朱則又以房后之惡德與丹朱恊
而憑以生穆王而降于&KR0593;以臨周之子孫(周語内史過曰昔昭王娶於房)
(曰房后实有爽德叶於丹朱丹朱憑身以儀之生穆王焉是实臨照周之子孫而禍福之注儀匹也房后之行有似)
(丹朱丹朱憑依其身而匹偶之生穆王也)於是遂帥丹朱之裔以奉祠焉又曰
堯臨人以五今其胄見&KR0593;之亡不過五年(同上昔堯臨民以五今其胄見)
(神之見也不過其物若由是觀之不過五年注五五年巡狩也胄謂丹朱也物數也)斯其爲書也不
待片言而迂誕彰矣
聘魯(周語)
定王八年使劉康公聘魯(云云)叔孫宣子東門子家皆侈(叔孫)
(僑如公孫歸父也)歸告王曰(一本告字下有于字)叔孫東門其亡乎東門之位
不若叔孫而泰侈一可以事二君叔孫之位不若季孟亦泰
侈不可以事三君
非曰泰侈之德惡矣其死亡也有之矣而孰能必其時之
蚤暮耶設令時之可必又孰能必其君之壽夭耶若二君
而壽三君而夭則登年載毒之數如之何而凖(周語刘康公曰若皆)
(蚤出猶可若登年以載其毒必亡注登年多歴年也載行也毒害也必亡家必亡也)
叔孫僑如(周語)
叔孫僑如聘王孫說言於王曰叔孫之來也必有異焉殆請
之也且其狀方上而銳下宜觸冒人王其勿賜
非曰諸侯之來王有賜予非以貨其人也以禮其國也苟
叔孫之來不度於禮不儀於物則罪也王而刑之誰曰不
可若力之不能而姑勿賜未足以懲夫貪凌者也不若與
之今使王逆詐諸侯而蔑其卿苟興怨於魯未必周之福
也且夫惡叔孫者泰侈貪凌則可矣方上而銳下非所以
得罪於天子
郄至(周語)
郄至告捷于周(童云郄字亦作郤乞逆切)王叔簡公相說也單㐮公曰兵
在其頸者其郄至之謂乎王叔欲郄至能勿從乎郄至歸明
年死難及伯輿之獄王叔陳生出奔晉
非曰單子罪郄至之伐當矣因以列數舍鄭伯下楚子逐
楚卒咸以爲姦(周語郤至曰吾有三伐吾三逐楚軍之卒勇也見其君必下而趍礼也能獲鄭伯而)
(赦之仁也㐮公曰今郤至在七人之下而欲上之是求盖七人也且郤至何三伐之有姦仁爲佻姦礼爲羞姦勇爲)
(賊叛戰而擅舍鄭君賊也棄毅行容羞也叛國即讎佻也有三姦以求替其上)則是後之人乘其
敗追合之也左氏在晉語言免胄之事則曰勇以知禮(晉語)
(郤至三逐楚平王卒見王必下奔王使問之以弓郤至甲胄而見客免胄而听命君子曰勇以知礼)於此焉
而異吾何取乎郄氏誠良大夫不幸其宗侈而亢兄弟之
不令而智不能周強不能制遭晉厲之淫暴嬖竊構以
利其室卒及於禍(晉諸与荆人戰于鄢陵大勝之於是乎君伐智而多力怠教而重㰸大其私暱)
(殺三郤而尸諸朝納其室以分婦人注納取也室妻妾貨財)吾嘗憐焉今夫執筆者以
其及也而必求其惡以播於後世然則有大惡幸而得終
者則固掩矣世俗之情固然耶其終曰王叔欲郄至能勿
從乎斯固不足譏也巳
柯陵之會(周語)
柯陵之會單㐮公(單音善)見晉厲公視遠步高郄錡見(錡音倚又音蟻)
其語犯郄犫見(犨蚩周切)其語迂郄至見其語伐齊國佐見其語
盡(國語注云善悪褒貶无所諱也)單子曰晉將有亂其君與三郄當之齊國
亦將與焉
非曰是五子者雖皆見殺非單子之所宜必也而曰合諸
侯人之大事於是乎觀存亡(周語天合諸侯民之大亊也於是乎觀存亡故國將无咎)
(其君在會步言視听必皆尤謫則可以知德矣)若是則單子果巫史矣視遠步高
犯迂伐盡者皆必乎死也則宜死者衆矣夫以語之迂而
曰宜死則單子之語迂之大者獨無謫耶
晉孫周(周語)
單㐮公以告頃公(頃与傾同)必善晉周(云云)此十一者夫子皆有
焉天六地五數之常也(國語注天有六氣隂陽風雨晦明地有五行金木水火土一本作天五地)
(六者誤)
非曰單子數晉周之德十一(周晉悼公名也十一者謂敬忠信仁義智勇教斈)而
曰合天地之數豈德義之言耶又徵卦夢以附合之(周語单㐮)
(公曰且其夢曰必驩之孫实有晉國其卦曰必三取君於周其德又可以君國三襲焉注三合德夢卦也)皆不
足取也
榖洛闘(周語)
榖洛闘將毀王宫王欲壅之太子晉諫(云云)王卒壅之及景
王多寵人亂於是乎始生景王崩王室大亂及定王王室遂
卑(國語注榖洛二水名洛在王城之南榖在王城之北水激有似於闘也靈王時榖水盛出於王城之西而南流合於)
(洛水毀王城西南故斉人城郟)
非曰榖洛之說與三川震同天將毀王宫而勿壅則王罪
大矣奚以守先王之國壅之誠是也彼小子之譊譊者(譊女)
(交切太子晉早卒不立)又足記耶王室之亂且卑在德而又奚榖洛
之闘而徵之也
大錢(周語)
景王將鑄大錢單穆公不可(云云)可後而先之謂之召災(國語)
(注謂民未患輕而重之離民匱財是爲召災也)
非曰古今之言泉幣者多矣是不可一貫以其時之升降
輕重也幣輕則物價騰踊物價騰踊則農無所售皆害也
就而言之孰爲利曰幣重則利曰奈害農何曰賦不以錢
而制其布帛之數則農不害以錢則多出布帛而賈則害
矣今夫病大錢者吾不知周之時何如哉其曰召災則未
之聞也左氏又於内傳曰(春秋左氏傳及國語皆左丘明所依)王其心疾死
乎(左傳昭公二十一年伶州鳩云)其爲書皆類此矣
無射(周語)
王將鑄無射(潘云射音亦无射夾鍾之所生)單㐮公曰不可
非曰鍾之大不和於律樂之所無用則王妄作矣單子詞
曰口内味耳内聲(童云内諾笞切音納出集勻)聲味生氣氣在口爲言
在目爲明言以信名明以時動名以成政動以殖生政成
生殖樂之至也若視聽不和而有震眩則味入不精不精
則氣佚氣佚則不和於是有狂悖之言有眩惑之明有轉
易之名有過慝之度出令不信刑政放紛而伶州鳩又曰
(國語注伶周楽官州鳩名也)樂以殖財又曰離人怒神嗚呼是何取於
鍾之備也吾以是怪而不信或曰移風易俗則何如曰聖
人旣理定知風俗和恒而由吾教於是乎作樂以象之後
之學者述焉則移風易俗之象可見非樂能移風易俗也
曰樂之不能化人也則聖人何作焉曰樂之來由人情出
者也其始非聖人作也聖人以爲人情之所不能免因而
象政令之美使之存乎其中是聖人飾乎樂也所以明乎
物無非道而政之不可忘耳孟子曰今之樂猶古之樂也
與人同樂則王矣吾獨以孟子爲知樂
律(周語)
王問律於伶州鳩對曰(云云)
非曰律者樂之本也而氣逹乎物凡音之起者本焉而州
鳩之辭曰律吕不易無姦物也(周語伶州鳩曰律吕不易无奸物也注律吕不變易)
(其正各順其時則神无奸行物无害生也)和平則久久固則純純明則終終復
則樂所以成政(同上和平則久久固則純純明則終終復則楽所以成政也注久可久楽也固安也)
(終成也終復終則奏故楽也言政象楽也)吾無取乎𡭗又曰姬氏出自天黿大
(觀兵孟津時再奏象克殷時也三奏象克殷而反也四奏象南方之國服也五奏象周召分職而治也六奏象兵还)
(振旅也復綴反位止也崇充也夾振之者王与大將夾舞振鐸以為節也駟當作四每奏四伐一擊一刺為一伐)
則是大武之象也致右憲左久立於綴(楽記武舞致古憲左又云久立於綴)
(以待諸侯之至也注致謂膝至地也憲讀爲軒)皆大武之形也夷則黃鍾大蔟無
射大武之律變也
城成周(周語)
劉文公與萇弘欲城成周告晉魏獻子爲政將合諸侯衛彪
傒見單穆公曰萇弘其不没乎萇叔必速及魏子亦將及焉
若得天福其當身乎若劉氏則子孫實有禍是歲魏獻子焚
死二十八年殺萇弘及定王劉氏亡
非曰彪傒天所壞之說吾友化光銘城周(吕温字化光作古東周城銘云)
(大夫萇弘言抗其傾坐召諸侯廓崇王城雖微遠猷实被令名宜福而禍何傷於明)其後牛思黯作
訟忠(訟一本作頌唐牛僧孺字思黯作此篇以美萇弘)萇弘之忠悉矣學者求焉
若夫當身速及之說巫之無恒者之言也追爲之耳
問戰(晉語)
長勺之役曹劌問所以戰於嚴公(云云)公曰小大之獄必以
情斷之劌曰可以一戰(潘云歲古衛切嚴公本莊公避漢明帝諱易曰嚴)
非曰劌之問洎嚴公之對皆庶乎知戰之本矣而曰夫神
求優𥙿於饗不優神不福也是大不可方闘二國之存亡
以决民命不務乎實而神道焉是問則事幾殆矣旣問公
之言獄也則率然曰可以一戰亦問略之尤也苟公之德
可懷諸侯而不事乎戰則巳耳旣至於戰矣徒以斷獄爲
戰之具則吾未之信也劌之辭宜曰君之臣謀而可制敵
者誰也將而死國難者幾何人(難乃旦切)士卒之熟練者衆寡
器械之堅利者何若趨地形得上游以延敵者何所然後
可以言戰若獨用公之言而恃以戰則其不誤國之社稷
無幾矣申包胥之言戰得之語在吳篇中(吳語楚申包胥使於越曰敢問)
(君玉之所以与之戰者越王曰觴酒豆肉未嘗不分也云云包胥曰善則善矣末可以戰也天戰智為本仁次之勇)
(次之)
躋僖公(魯語)
夏父弗忌爲宗烝將躋僖公(云云)展禽曰夏父弗忌必有殃
若血氣強固將壽寵得没雖壽而没不爲無殃其葬也焚煙
徹其上(國語注已葬而火焚其棺槨也徹逹也)
非曰由有殃以下非士師所宜云者誣吾祖矣(展禽柳下惠也子厚)
(常謂柳氏出於下惠之裔)
莒僕(魯語)
莒太子僕殺紀公以其寳來奔宣公使僕人以書命季文子
里革遇之(魯語注里革史克也遇僕人見公書以太子殺父大逆故更也)而更其書(云云)
非曰里革其直矣曷若授僕人以入諫之爲善公之舍革
(終家于旣陽地中聞犬子声尋而地坼有二犬子皆白色)近世京兆杜濟穿井獲土缶
中有狗焉投之於河化爲龍
骨節專車楛矢(魯語)
吳伐越隳會稽獲骨節專車(國語注骨一節其長專車專擅也)
非曰左氏魯人也或言事孔子宜乎聞聖人之嘉言爲魯
語也盍亦徵其大者書以爲世法今乃取辨大骨石砮以
爲異(魯語又云仲尼在陳有隼集於陳侯之庭而死楛矢貫之石砮楛木名砮鏃也潘云楛侯古切砮音奴)
其知聖人也亦外矣言固聖人之耻也孔子曰丘少也賤
故多能鄙事
輕幣(斉語)
桓公輕其幣而重其礼故天下諸侯罷馬以爲幣縷綦以爲
奉鹿皮四箇垂橐而入稇載而歸(斉語个作公注罷不任用也幣圭以馬也奉藉玉之)
(藻也以縷織綦不用絲取易供也分散也稇絭也言重而歸也潘云綦音其稇苦隕切斉語作稇)
非曰桓公之苟能弔天下之敗衛諸侯之地貪強忌服戎
狄縮匿君得以有其國人得以安其堵雖受賦於諸侯樂
而歸之矣又奚控焉悉國之貨以利交天下若是耶則區
區齊人惡足以奉天下巳之人且不堪矣又奚利天下之
能得若竭其國勞其人抗其兵以市伯名於天下又奚仁
義之有予以爲桓公之伯不如是之弊也
卜(晉語)
獻公卜伐&KR0784;戎史蘇占之曰勝而不吉
非曰卜者世之餘伎也道之所無用也聖人用之吾未之
敢非然而聖人之用也蓋以敺陋民也非恒用而徵信矣
尔後之昏邪者神之恒用而徵信焉反以阻大事要言卜
史之害於道也多而益於道也少雖勿用之可也左氏惑
於巫而尤神怪之乃始遷就附益以成其說雖勿信之可
也
郭偃(晉語)
郭偃曰夫口三五之門也(元注云口以紀三辰言以宣五行)是以䜛口之亂
不過三五(元注云少三君多則五也)
非曰舉斯言而觀之則愚誣可見矣
公子申生(晉語)
申生曰棄命不敬作令不孝間父之愛而嘉其貺有不忠焉
廢人以自成有不貞焉
非曰申生於是四者咸得焉昔之儒者有能明之矣故予
之辭也略
狐突(晉語)
敗狄于稷桑反䜛言益起狐突杜門不出君子曰善深謀
非曰古之所謂善深謀居乎親戚輔佐之位則納君於道
否則継之以死唯已之義所在莫之失之謂也今狐突以
位則戎禦也(禦合作御)以親則外王父也申生之出未嘗不從
覩其將敗而杜其門則姦矣而曰善深謀則無以勸乎事
君也巳丕鄭曰君爲我心(晉語丕鄭曰我无心是故亊君者君爲我心制不在我注我无)
(心者不得自在也君爲我心以君爲心)里克曰中立(同上里克曰吾秉心以殺太子吾不忍通復故)
(交吾不敢中立其免乎注中立不阿君亦不助太子也)晉無良臣故申生終以不免
&KR0593;夢(晉語)
&KR0593;公夢在廟有神面白毛虎瓜執鉞立于西阿之下(云云)舟
之僑以其族行適晉(蓐收天之刑神也)
非曰&KR0593;小國也而泰以招大國之怒政荒人亂亡夏陽而
不懼而猶用兵窮武以增其讎怨所謂自拔其本者亡孰
曰不宜又惡在乎夢也舟之僑誠賢者歟則觀其政可以
去焉由夢而去則吾笑之矣
童謠(晉)
獻公問於卜何曰攻&KR0593;何月也對曰童謠有之曰丙之辰(云云)
非曰童謠無足取者君子不道也
宰周公(晉語)
葵丘之會獻公將如會遇宰周公(云云)公乃還宰孔曰晉侯
將死矣(云云)是歲獻公卒
非曰凡諸侯之會霸主小國則固畏其力而望其庥焉者
也大國則宜觀乎義義在焉則往以尊天子以和百姓今
孔之還晉侯也曰而暇晉是皇(晉語宰周公曰斉侯將施惠出責是之不敢奉而暇)
(晉是皇注謂不暇以晉爲務也)則非吾所陳者矣又曰汪是土也苟違其
違誰能懼之(同上晉景霍以爲成而汾河涷澮以為渠戎狄之民實環之汪是土也苟違其違誰能拒)
(之注霍晉山名環繞也汪大也苟違違去也其違違道也)則是恃乎力而不務乎義非
中國之道也假令一失其道以出而以必其死爲書者又
從而徵之其可取乎
荀息(晉語)
里克欲殺奚齊荀息曰吾有死而巳先君問臣於我我對以
忠貞(云云)荀息死之君子曰不食其言矣
非曰夫忠之爲言中也貞之爲言正也息之所以爲者有
是夫間君之惑排長嗣而擁非正其於中正也遠矣或曰
夫已死之不爱死君之不欺也抑其有是而子非之耶曰
子以自經於溝瀆者舉爲忠貞也歟或者左氏榖梁子皆
以不食其言不食其言(一本无此四字)然則爲信可乎曰又不可
不得中正而復其言亂也惡得爲信曰孔父仇牧(春秋相公二年)
(宋督弑其君与夷及其大夫孔父莊公十三年宋督弑其君捷及其大夫仇牧僖公十年里克弑其君卓及其大夫)
(荀息)是二子類耶曰不類曰不類則如春秋何曰春秋之類
也以激不能死者耳孔子曰與其進不保其往也春秋之
罪許止也隱忍焉耳(春秋僖公十九年許世子止弑其君買左傳云許倬公瘧飲太子止之薬)
(而卒書曰殺其君)其類荀息也亦然皆非聖人之情也枉許止以
懲不子之禍進荀息以甚苟免之惡忍之也吾言春秋之
情而子徵其文不亦外乎故凡得春秋者宜是乎我也此
之謂信道哉
增廣註釋音辯唐柳先生集别上卷
