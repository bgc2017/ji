增廣註釋音辯唐柳先生集卷之三十五
啓
上廣州趙宗儒尚書啓(一本啓上更有陳情字)
某啓某天罰深重餘息苟存(元和元年子厚母盧氏卒于永州)沉竄竢罪朝
不圖夕伏謁無路不任荒恋之誠伏念宗元初授御史之日
尚書與杜司空(杜黃裳)先賜臨顧光耀里閭下情至今尚增惶
惕頃以黨與進退投竄零陵囚繫所迫不得歸奉松檟哀荒
窮毒人理所極親故遺忘(音望)况於他人朝夕之急饘粥難継
(饘諸延切亦作&KR0673;)宗祀所重不敢死亡偷視累息巳逾數月伏以尚
書德量弘納義風遠揚收撫之恩始於枯朽敢以餘喘上累
深仁伏惟側然見哀使得存濟慺慺荒懇(慺音娄恭謹貌一曰勤也)叩顙
南望竊以動心於無情之地施惠於不報之人古烈尚難况
在今日而率然干冐决不自疑者蓋以聞風之日久嚮德之
誠至振高義於流俗之外合大度於古人之中獨有望於閤
下而巳非敢以尋常祈向之禮當大賢匍匐之仁(匍音扶又音蒲匐音)
(伏又蒲墨切詩云凡民有喪匍匐救之)夙夜忖度果於自卜方在困辱不敢多
言伏紙惶恐不勝戰&KR1724;謹啓
上西川武元衡相公謝撫問啓
某啓某愚陋狂簡不知周防失於夷途䧟在大罪伏匿嶺下
于今七年追念往愆寒心飛魄幸蒙在宥得自循省豈敢徹
聞於廊廟之上見志於樽爼之際以求心於萬一者哉相公
以含弘光大之德廣慱淵泉之量不遺垢汚先賜榮示奉讀
流涕以懼以悲屏營舞躍不敢寧處(屏步丁切屏營恐懼皃)是將收孟
明於三敗(左傳秦孟明伐鄭晉敗孟明于殽乃三年孟明伐晉晉敗于彭衙次年孟明伐晉淸河焚舟晉師不)
(出)責曹沬於一舉(沬莫貝莫佩二切史記曹沬為魯將与齊戰三敗北莊公十三年与齊相公盟于柯)
(沫執七首劫桓公公乃許盡歸魯之侵地)俾折脅臏脚之倫(臏音牝刑名前漢鄒陽上書司馬喜臏脚)
(於宋卒相中山范雎拉脅折歯於魏卒為應侯)得自拂飾以期效命於鞭策之下此
誠大君子并容廣覧棄瑕錄用之道也自顧孱鈍無以克堪
祗受大賜豈任負戴精誠之至烔然如日拜伏無路不勝惶
惕輕冐威重戰汗交深
謝襄陽李夷簡尚書撫問啓
某啓當州員外司馬李幼清傳示尚書委曲特賜記憶過蒙
存問捧讀喜懼浪然涕流(浪音郎)慶幸之深出自望外伏惟尚
書鶚立朝端風行天下入統邦憲出分主憂控此上游式是
南服凡海内奔走之士思欲修容於轅門之外躡履於油幢
之前(憧傳江切)譬之涉蓬瀛登崑䦘(䦘音浪海中三神山曰蓬萊方丈瀛州又崑崙山有三角)
(一角正比名閬風巔一角正西北名玄圃堂一角正東名崑崙宫)不可得而進也某負罪淪
伏聲銷跡滅固世俗之所棄親友之所遺敢希大賢曲見存
念是以展轉欷歔晝詠宵興願爲厮役以報恩遇瞻仰仰霄漢
邈焉無由網羅未解縱羽翼而何施囊檻方堅雖虎豹其焉
往不任踊躍懇戀之至謹奉啓起居輕黷威嚴倍增戰越
賀趙江陵宗儒辟符載啓
某啓伏聞以武都符載爲記室天下立志之士雜然相顧継
以歎息知爲善者得其歸嚮流言者有所間執直道之所行
義風之所揚堂堂焉實在荆山之南矣幸甚幸甚夫以符君
之藝術志氣爲時聞人才位未會盤桓固久中間因緣䧟在
危邦與時偃仰不廢其道(符載為韋臯支使時為刘闢直贊云行義則固輔仁則通它年良覿)
(麟閣之中及闢敗載素服請罪高崇文以其贊有行義輔仁之語礼而釋之)而爲見忌嫉者横致
唇吻房給事以高節特立明之於朝王吏部以清議自任辨
之於外然猶小人浮議困在交戟(前漢刘向傳註交戟謂守衛者)凡諸侯之
欲得符君者城聮壤接而惑於騰沸環視相讓莫敢先舉及
受署之日則皆開口垂臂帳望悼悔譬之求珠於海而徑寸
先得則衆皆快然罷去知竒寳之有所歸也嗚呼巧言難明
下流多謗(一本作訕字)自非大君子出世之氣則何望焉瞻望清
風若在天外無任感激欣躍之至輕瀆陳賀不勝戰越不宣
與邕州李域中丞論陸卓啓
某啓伏以至公之道施恩而不求報奬善而不爲功所以振
宣幽光激勵頽俗誠大君子所蓄積也竊見故招討判官試
右衛胄曹參軍陸卓生禀清操長於吏理累仕所至必有休
聲(至一本作日有一本作獲)再舉府曹績用茂著湏以狂賊李元慶劫取
留後擅樹兇徒搆災扇禍期在旦夕一夫見刃莫爲已用而
卓以此時特立不懼終前強暴以寧師人旣而不幸嬰疾物
故不獲一日趨事以受其職有功未報有善未錄伏承閤下
言論之餘每所嗟異優給家屬恩禮特殊行道之人皆所欽
伏儻錄其事跡奏一贈官使懷憤之魂知感恩於地下秉志
羸頓不知所赴儻非至仁厚德深加憫恤則流散轉死期在
須臾某幸被縲囚久沐恩造至於骨肉又荷哀矜循念始終
感懼無地謹勒祗承人沉澹奉啓陳謝下情輕瀆
上湖南李中丞啓(一本啓字上有不廪食字)
某啓某嘗讀列子書有言於鄭子陽者曰列禦寇蓋有道之
士也居君之地而窮若不好士使之然乎子陽於是以君命
輸粟於列子列子不受(出列子說符篇)固常高其志又讀孟子書言
諸侯之於士曰使之窮於吾地則賙之賙之亦可受也又怪
孟子以希聖之才命代而出不卓然自異以㓗白其德取食
於諸侯不以爲非断而言之則列子獨任之士唯已一毛之
爲憂故遁以自免孟子兼濟之士唯利萬物之爲謀故當而
不辭今宗元處則無列子之道出則無孟子之謀窮則去讓
而自求至則捧受而無慙斯固爲貪凌苟冐人矣董生曰明
明求財利唯恐困乏者庶人之事也(董仲舒策云)是皆詬耻之大
者而無所避之何也以爲士則黜辱爲農則斥遠無伎不可
以爲工無貲不可以爲商抱大罪處窮徼(音呌)以當惡歲而無
廪食又不自列於閤下則非所以待君子之意也伏惟覧子
陽孟子之說以垂德惠無使惶惶然控于他邦重爲董生所
笑則縲囚之幸大矣
上桂州李中丞薦盧遵啓
凡士之當顯寵貴劇則其受賜於人也無德心焉何也彼將
曰吾勢能得之是其所出者大而其報也必細居窮厄困辱
則感槩捧戴萬萬有加焉是其所出者小而其報也必巨審
矣故凡明智之君子務其巨以遺其細則功業光乎當時聲
名流乎無窮其所以激之於中者異也若宗元者可謂窮厄
困辱者矣世皆背去顦顇矌野獨頼大君子以明智垂仁問
訊如平生光燿囚錮若被文繡嗚呼世之知止足者鮮矣旣
受厚遇則又有不已之求以黷閤下之嚴威然而亦欲出其
感槩捧戴而效其巨者伏惟閤下留意裁擇幸甚幸甚伏以
外族積德儒厚以爲家風周齊之間兄弟三人咸爲帝者師
(解見前送盧遵序)孝仁之譽高於他門伯舅叔仲咸以孝德通于鬼
神爲文士所紀述相國彭城公嘗號于天下名其孝以求其
類則其後咸宜碩大光寵以充神明之心今乃彫喪淪落莫
有逹者豈與善之道無可取耶(老子云天道無親常與善人)獨内弟盧遵
其行類諸父靜專温雅好禮而信飾以文墨逹于政事今所
以聞於閤下者無怍於心無愧於色焉以宗元棄逐枯槁故
不求遠仕務顯名而又難乎其進也竊高閤下之舉賢容衆
故願委心焉則施澤於遵過於厚賜小人也遠矣以今日之
形勢而不廢其言使遵也有籍名於天官獲禄食以奉養用
成其志一舉而有知恩之士二焉可不謂務其巨者乎伏惟
試詳擇焉言而無實罪其敢逃(一本罪字下有也字逃字下有大譴字)進退恐
懼不知所裁不宣謹啓
增廣註釋音辨唐柳先生集卷之三十五
