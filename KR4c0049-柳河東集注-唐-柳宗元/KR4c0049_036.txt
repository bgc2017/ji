增廣註釋音辯唐柳先生集卷之三十六
啓
上權德輿𥙷闕温卷啓(時年十八一本啓字上有決進退字)
𥙷闕執事宗元聞之重遠輕邇賤視貴聽所由古矣切以宗
元幼不知耻少又躁進拜揖長者自干幼年是以簉俊造之
末跡(簉初敕切)厠牒計之下列賈藝求售(賈音古)&KR1940;無善價(&KR1940;苦必苦覓二)
(切)載文筆而都儒林者匪親乃舊率皆携撫相示談笑見眤
喔咿逡廵爲逹者嗤(喔一角切咿於祈切逡七倫切嗤音蚩)無乃覩其樸者鄙
其成狎其幼者薄其長耶將行不拔異操不砥礪學不該廣
文不炳燿實可鄙而薄耶今鴛鷺充朝而獨干執事者特以
顧下念舊收接儒素異乎他人耳敢問厥由庶幾告之俾識
去就幸甚幸甚仐將慷慨激昂奮攘布衣縱談作者之筵曳
裾名卿之門抵掌峩弁厚自潤澤進越無恧汙逹者之視聽
狂狷愚妄固不可爲也復欲俛默惕息疊足榻翼拜祈公侯
之閽跪邀賢逹之車竦魂慄股兢恪危懼榮者倦之彌忿厥
心又不可爲也若愼守其常確執厥中固其所矣則又色平
氣柔言訥性魯無特逹之節無推擇之行瑣瑣碌碌一孺子
耳孰謂其可進孰謂其可退抑又聞之不鼓踴無以超泥塗
不曲促無以由險艱不守常無以處明分不執中無以趍夷
軌今則鼓踴乎曲促乎守其常而執厥中乎浩不知其宜矣
進退無倚宵不遑寐乃訪于故人而咨度之其人曰𥙷闕權
君著名踰紀行爲人高言爲人信力學掞文(掞以冉切)時儕稱雄
(時一本作朋)子亟拜之足以發揚對曰衷燕石而履玄圃(宋人得燕石以)
(爲宝周客觀之笑曰此燕石也与瓦甓不殊又崑崙山有玄圃晉書云若玄圃之積玉)帶魚目而游漲
海(文選盧諶詩序夜光投於魚目注夜光宝珠也魚目乱真珠也)秪取誚耳曷予𥙷乎其人
曰跡之勤者情必生焉心之恭者情必報焉况子之文不甚
鄙薄者乎苟或勤以奉之恭以下之則必勗勵爾行煇燿爾
能言爲建瓴(建音謇瓴音零出前高祖紀)晨發夕被聲馳而響溢風振而
草靡可使尺澤之鯢(研奚切)奮鱗而縱海密網之鳥舉羽而翔
霄子之一名何足就矣庶爲終身之遇乎曷不舉馳聲之資
挈成名之基授之權君然後退行守常執中之道斯可也愚
不敏以爲信然是以有前日之拜又以爲色取象恭大賢所
飫朝造夕謁大賢所倦性頗疎野竊又不能是以有今兹之
問仰惟覧其鄙心而去就之㓗誠齋慮不勝至願謹再拜
上大理崔大卿應制舉啓(一本啓字上有不敏字)
古之知巳者不待來求而後施德舉能而巳其受德者不待
成身而後拜賜感知而巳故不叩而享不介而合則其舉必
至而其感亦甚斯道遁去遼闊千祀何爲乎今之世哉若宗
元者智不能經大務断大事非有恢傑之才學不能探奥義
窮章句爲腐爛之儒雖或寘力於文學勤勤懇懇于歲時然
而未能極聖人之規矩恢作者之聞見勞費翰墨徒爾拖逢
掖曳大帶游於朋齒且有愧色豈有能乎哉閤下何見待之
厚也始者自謂抱無用之文戴不肖之容雖振身泥塵仰晞
雲霄何由而能哉遂用收視内顧頫首絶望(頫與俯同)丼以没没
也今者果不自意他日瑣瑣之著述幸得流於袵席接在視
聽閤下乃謂可以蹈遠大之途及制作之門决然而不疑介
然而獨德是何收採之特逹而顧念之勤備乎且閤下知其
爲人何如哉其皃之美陋質之細大心之賢不肖閤下固未
知也而一遇文字志在濟拔斯盖古之知已者巳故曰古之
知已者不待來求而後施德者也然則亟來而求者誠下科
也宗元向以應博斈宏詞之舉會閤下辱臨考第司其升降
當此之時意謂運合事并適丁厥時其私心日以自負也無
何閤下以鯤鱗之勢不容尺澤悠爾而自放廓然而高邁其
不我知者遂排逐而委之委之誠當也使古之知已猶在豈
若是求多乎哉夫仕進之路昔者竊聞于師矣太上有專逹
之能乘時得君不由乎表著之列而取將相行其政焉其次
有文行之美積能累榮不由乎舉甲乙歴科第登乎表著之
列顯其名焉又其次則曰吾未嘗舉甲乙也未嘗歴科第也
彼朝廷之位吾何修而可以登之乎必求舉是科也然後得
而登之其下不能知其利又不能務其往則曰舉天下而好
之吾何爲獨不然由是觀之有愛錐刀者以舉是科爲悅者
也有爭尋常者以登乎朝廷爲悅者也有慕權貴之位者以
將相爲悅者也有樂行其政者以理天下爲悅者也然則舉
甲乙歴科第固爲末而巳矣得之不加榮喪之不加憂苟成
其名於遠大者何𥙷焉然而至於感知之道則細大一矣成
敗亦一矣故曰其受德者不待成身而後拜賜然則幸成其
身者固末節也蓋不知來求之下者不足以收特逹之士而
不知成身之末者不足以承賢逹之遇審矣伏以閤下德足
以儀世才足以輔聖文足以當宗師之位學足以冠儒術之
首誠爲賢逹之表也顧視下輩豈容易而收哉而宗元樸野
昧劣進不知退不可以言乎德不能植志於義而必以文字
求逹不可以言乎才秉翰執簡敗北而歸不可以言乎文登
埸應對刺繆經旨(刺力葛切乖也)不可以言乎學固非特逹之器也
忖省陋質豈容易而承之哉叨冐大遇穢累高鍳喜懼交争
不克寕居竊感荀罃如實出已之德(罃音甖左傳成公三年荀罃之在楚也鄭賈人)
(有將寘禇中以出旣謀之未行而楚人歸之賈人如晉荀罃善視之如实出己)敢希豫譲國士遇我
之報(史記云)伏候門屏敢俟招納謹奉啓以代投刺之禮伏惟
以知已之道終撫薦焉不宣宗元謹啓
上裴晉公度獻唐雅詩啓
宗元啓伏以周漢二宣中興之業歌於大雅載在史官然而
申甫作輔方召專淮夷之功(申伯甫侯方叔召虎)魏邴謀謩辛趙致罕
羌之績(魏相邴吉辛武賢趙充國潘云罕許旱切字當作䍐开口堅切羌之别種)文武所注中外
莫同伏惟相公天授皇家聖賢克合謀叶德一以致太平入
有申甫魏邴之勤出兼方召辛趙之事東取淮右(平吳元濟也)北
服恒陽(恒陽恒州也謂成德節度使王承宗献德棣二州遣子入侍)略不代出功無與譲
故天下文士皆願秉筆牘勤思慮以贊述洪烈闡揚大勲宗
元雖敗辱斥逐守在蠻裔猶欲振發枯槁决䟽潢汙罄效蚩
鄙少佐豪髮謹撰平淮夷雅二篇恐懼不敢進献私願徹聲
聞于下執事庶宥罪戾以明其心出位僣言惶戰交積無任
踊躍屏營之至不宣宗元謹啓
上襄陽李僕射愬獻唐雅詩啓
宗元啓昔周宣中興得賢臣召虎師出江漢以平淮夷故其
詩曰江漢之滸王命召虎(滸音虎召与邵同)其卒章曰于周受命自
召祖命以明虎者召公之孫克承其先也今天子中興而得
閤下亦出江漢以平淮夷克承于先西平王(李晟封西平王愬之父也)其
事正類然而未有嗣大雅之說以布天下以施後代豈聖唐
之文雅獨後於周室哉宗元身雖䧟敗而其論著往往不爲
世屈意者殆不可自薄自匿以墜斯時苟有輔萬分之一雖
死無憾謹撰平淮夷雅二篇齋沐上獻誠醜言淫聲不足以
當金石庶継代洪烈稗官里人得採而歌之(稗蒲懈切前漢志小說家者流)
(盖出於稗官注細米為稗街談巷說其細碎之言也王者欲知閭巷風俗故立稗官使称說之又國語云為里人所命次)
(注里宰也)不勝憤踊之至輕瀆威重戰越交深謹啓
上楊州李吉甫相公獻所著文啓
宗元啓始閤下爲尚書郎薦寵下輩士之顯於門闥者以十
數而某尚幼不得與於斯役及閤下遭䜛妬在外十餘年又
不得效薄伎於前以希一字之襃貶公道之行也閤下乃始
爲贊書訓辭擅文雅於朝以宗天下(永貞元年李吉甫爲考功郎中知制誥十二月)
(爲中書舍人翰林斈士)而某又以此時去表著之位受放逐之罰荐仍
囚錮視日請命進退違背思欲一日伏在門下而不可得常
恐抱斯志以没卒無以知於門下冥冥長懷魂魄幽憤故敢
及其能言貢書編文冒昧嚴威以畢其志伏惟觀覧焉幸甚
幸甚閤下相天子致太平用之郊報則天神降地祗出用之
經邦則百貨殖萬物成用之文教則經術興行用之武事則
暴亂翦滅依倚而冒榮者盡去幽隱而懷道者畢出然後中
分主憂以臨東諸侯而天下無患(元和三年九月李吉甫罷爲淮南節度使)盛德
大業光明如此而又有周公接下之道斯宗元所以廢錮濱
死而猶欲致其志焉閤下倘以一言而揚舉之則畢命荒裔
獨此生伏以淮海劇九天之遥瀟湘參百越之俗傾心積念
長懸星漢之上流形委骨永淪魑魅之群(魑抽知切魅莫覬切韓文云居蛮夷)
(之地與魑魅為羣)何以報恩唯當結草(左傳魏顆事)無任喜懼感戀之至
上江陵趙相公寄所著文啓(趙宗需)
宗元啓宗元往者嘗侍坐於崔比部(崔鵬字元翰)聞其言曰今之
爲文莫有居趙司勲右者(貞元年趙宗儒自翰林斈士再迁司勲員外郎)自是恒欲
飾其所論著薦之閤下病其未就將進且退者殆十數焉幸
以廢逐伏匿獲伸其業類於向者若有可觀然又以罪惡顯
大甘死荒野不能出其固陋以求知於閤下則固昧昧徒生
於世矣謹獻雜文十首倘還以數字定其是非使得存於世
則雖生與蠻夷居魂與魑魅游所不辭也輕瀆威重伏增惶
灼(一本作戰惶)謹啓
上嚴東川寄劒門銘啓(嚴礪)
宗元伏惟僕射以仁厚蓄生人以勇義平國難而劒門用兵
之事最爲天下唱首取其險固爲我要衝(元和元年礪以山南西道節度討刘)
(闢拔劒州斬其刺史文昭德因分守險阻潰其腹心)王師得以由其門而入仿佯布濩
(仿旁旁二音佯音羊濩胡故切布濩散也)遂無留滯是閤下之勲力宜著於萬祀
而不巳也宗元負罪俟命晷刻觀望道里深遠不得悉聞當
時之威聲然而竊以累受顧念踊躍盛德恐没身炎瘴卒無
以少報於閤下是以晝夜恟恟(平上二音恐也)不克自寕今身雖敗
弃庶幾其文猶或傳於世又焉知非因閤下之功烈所以爲
不朽之一端也敢默默而已乎謹撰劒門銘一首惶恐献上
誠無以稱宏大之略亦足以發平生之心不勝慚懼戰越之
至
上江陵嚴司空獻所著文啓(嚴綬)
宗元啓伏念往歲司空由尚書郎出貳太原宗元獲於天長
(驛名也)專用候謁㐲蒙叙以世舊許造門闌自後司空累膺寵
榮位極公輔宗元得罪朝列竄身湘南霄漢益高泥塵永弃
瞻仰遼絶陳露無由司空統臨舊荆控制南服道路非遠德
化所覃是敢奮起幽淪仰希光耀伏惟憫怜孤賤特肆撫存
則縲紲之辱有望蠲除鳴吠之能猶希效用謹献雜文七首
伏惟以一字定其褒貶終身之幸無以加焉上瀆威嚴伏增
戰越
上嶺南鄭相公所著文啓(鄭絪)
宗元啓伏見與當州韋使君書猥賜存問驚忤悼懼交動於
中循念竟日若無容措幸甚幸甚宗元素乏智能復闕周慎
一自得罪八年于今兢愧弔影追咎旣往自以終身沈廢無
跡自明不意相國垂愍特記名姓守穾奥者忽仰晞於白日
(潘云奥於到切穾一呌切尔雅西南隅謂之奥東南隅謂之突郭璞云奥謂室中隱奥之処礼曰婦室聚穾穾亦隱奥)
負泥塗者遂自濯於清源快心暢目不知所喻㐲以聖人之
道與其進也不保其往故敢藻飾文字洗滌心神致之門下
祗俟嚴命伏惟收撫奬勵以成其終謹献雜文三十六首冒
昧上瀆無任踊躍惶恐之至
上李中丞所著文啓(即湖南李中丞)
宗元啓宗元無異能獨好爲文章始用此以進終用此以退
今者畏罪悔咎伏匿惴慄猶未能去之時時舉首長吟哀歌
舒泄幽鬱因取筆以書紉韋而編(紉女巾切)略成數卷伏念閤下
以文章昇大僚統方隅而宗元幸緣罪辜得與編人齒於部
内不以此時露其所爲以希大君子顧視則爲陋劣而自弃
也敢飾近文及在京師官命所草者凡三卷合四十三卷不
敢繁故也倘或以爲有可采者當繕錄其餘以增凡席之汚
去就鄙野伏用兢惶謹啓
上裴行立中丞撰訾家洲記啓(訾即移切又音紫)
右伏奉處分令撰訾家洲亭記伏以境之殊尤者必待才之
絶妙以極其詞今是亭之勝甲於天下而猥顧鄙陋使爲之
記伏受嚴命不敢固讓退自揣度惕然汙流累奉游宴切觀
物象涉旬摸擬不得萬一竊伏詳忖進退若墜久稽篆刻則
有違慢之辜速課空薄又見疎蕪之累愆期廢事尤所戰慄
(愆与愆同)謹修撰訖上献退自跼蹐(音局脊)不知所裁無任隕越惶
恐之至
上河陽烏尚書重胤欲献文啓(一本作上河陽烏尚書啓)
宗元啓伏以尚書以碩德偉才代著勲烈兩河定亂三城建
功(烏重胤少為路州牙將盧從史奉詔討王承宗隂与賊通元和五年重胤縳從史以献憲宗嘉重胤力擢帥河陽週)
(陽有三城故曰河陽三城節度使)鼎彛竹帛未足云紀進臨汝上(元和九年以重㣧為)
(汝州刺吏充河陽淮汝節度使徙治汝州)控制東方隱然長城朝野倚頼宗元雖
屏弃遐壤而飽聞德聲所恨不獲親執鞭弭以備戎伍(潘云弭音)
(救左氏其左执鞭弭注弭弓未無緣者)夙夜踊躍不克寕居伏以威稜所加狂
狡巳震(謂吳元済)莫大之績重復增崇小子久以文字進身嘗好
古人事業專當具筆札拂縑緗(音兼㐮)贊揚大功垂之不朽贍
望霄漢恋慕交深冐瀆威嚴伏增戰越
增廣註釋音辯唐柳先生集卷之三十六
