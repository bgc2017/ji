增廣註釋音辯唐柳先生外集下
表啓
爲文武百官請復尊號表六首(德宗貞元五年)
臣等言臣竊觀前代之盛列辟之英咸保鴻名而崇明號或
配其德或昭其功蓋所以揚耿光彰淳懿而示遠也其有暗
然不耀後嗣何觀蔽而不揚群臣之罪伏惟皇帝陛下由正
統而臨祚承聖緒而受圖禀高明之姿於天侔博厚之德于
地端教化之本制刑礼之中聲震八區威加六合運玄造之
化靡有不通成隂騭之功莫之能測是用光膺聖神文武之
號(建中元年上尊号云)其後雖逢阨運(㒷元元年詔書奏不得称尊號)今睹昌期誠我
武之掃清猶自咎而抑損同罪巳之義(左傳禹湯罪巳)明愛人之仁
羣臣等上順聖心以成恭德而退懷大懼謂掩全功五年于
兹若墜冰谷方今百職皆理庶績其凝人用咸和俗惟丕變
陳師鞠旅無犯塞之虞畫界封疆無專地之患四海寕一万
類蕃滋薄刑溢不冤之聲逋賦蒙勿收之惠西成有穣歲之
報南極見壽星之祥靈貺屡加天恩允荅豈宜固爲菲薄以
掩盛明尊號之崇願復如舊况臣等親奉平明之理久蒙覆
露之恩耻德美之不彰憂罪戾之將及伏惟陛下復循舊典
俯徇羣情誠天地神祇内外臣庶之所望也臣等無任屏營
悃懇之至
第二表
臣等言臣等前詣朝堂上表伏請復加尊號奉被還旨未遂
懇誠拳拳顒顒不勝大願臣等伏以崇明號昭盛德爰自中
古實爲上儀以至于我祖宗莫不膺兹典礼伏惟皇帝陛下
有廣運之德弘照微之仁燭幽以明威遠以武惠澤之被誠
浹洽于八方(浹即叶切)英聲之揚宜越軼于千古(軼徒結切潘氏音泆)而乃
久爲抑損以守謙恭事有曠而不遵禮有缺而未備臣等又
以爲不私與巳是謂至公有美之而莫敢辭有非之而莫敢
隱必推於物而順於人旣以徇於羣心又思叶於中典此皆
聖人之事也且大虚而失實則誇曜而誣質而不華則朴略
而固所以王度資於潤飾帝者務於恢崇將以法日月之昭
明配天地之廣大聳遠方之觀聽兼前代之軌模然後表其
全功謂之盡善不可以方當陛下臨位羣臣在廷而使鴻名
不彰盛典猶闕旣無以光昭衆美又無以丕承舊儀則臣等
蒙耻於今獲罪於後實爲大懼敢忘盡規尊號之崇願從羣
議伏惟陛下俯廻宸睠察納愚誠不惟臣等受恩天下幸甚
無任區區懇迫之至謹昧死重詣朝堂奉表固請以聞臣等
誠懇誠勤頓首頓首謹言
第三表
臣等言前再上表請加尊號實以功德俱茂典禮宜崇然而
不能鋪陳無以動寤愚誠雖竭天鍳未廻臣某等誠恐誠懼
頓首頓首臣等謹按白虎通曰號者功之表也神農有教田
事之勤燧人有興火食之利伏羲正五始祝融績三皇(白虎通祝)
(者属也融者續也言能属績三皇之道而行之故謂之祝融)人爲之名以美其事其後帝
王之盛洎我祖宗之明咸因人心而順古道雖損益或異而
表功明德一也臣等是以遵有國之令典採上古之遺文察
人心於謳謠觀天意於符瑞敢以爲請累表陳誠曩者運丁
艱難時或順動陛下思成湯之罪巳念周宣之側身去徽號
而不秤垂炯戒而自儆(潘云炯古項戸頃二切明也)應天以德示人以恭
聞于蛮貊戎夷告于天地宗廟是故咸知陛下之志慕義而
歸仁潜感陛下之誠通靈而助順今者君臣同德上下叶心
百職畢修庶官以序禮法明具教化流行方内歡康天下寕
一四人遵業萬類樂生嘉應休徵神物靈貺形于草木著于
星辰而辭之以仁壽未臻至化猶欎遂使德誠可紀名號未
崇不告於明神不示於殊俗將何以知陛下之戡難將何以
表陛下之致平下無以威於四方上無以報於九廟其不可
一也淳古之至化邈而不足烈祖之盛儀廢而不續其不可
二也庶正羣官宗室支屬西土耆長大學諸生黃冠之倫緇
衣之侶万衆伏闕弥旬織路而乃不從人心以違公議其不
可三也守謙恭卑譲之志忽光大弘遠之圖臣等誠雖至愚
以爲大&KR0861;伏以常久之德貞夫一也元始之義善之長也并
包覆露天之大也清淨玄默道之妙也睿智之周物不可以
不稱夫聖也妙筭之無方不可以不稱夫神也行仁義修典
法歌詩頌考文章不可以不稱夫文也却戎夷剪暴逆邊兵
之整禁衛以嚴不可以不稱夫武也而合於唐堯乃聖乃神
乃武乃文之德臣等謹稽之乾符叶於古典侔德澤之廣配
功業之崇昧冒萬死伏請上尊號曰貞元大道聖神文武皇
帝臣等竭其精誠發於交感無以廻日其能動天無任屏營
悃懇之至謹復詣朝堂奉表固請以聞臣某等誠惶誠恐頓
首頓首
第四表
臣等言去年九月三度詣闕上表請復上尊號悃懇雖竭精
誠莫通又懼於累塵聖聽是用中輟大願未畢羣心靡寕臣
某等誠勤誠懇頓首頓首臣等生逢昌運早列清朝獲睹文
明継跡聖俊亦嘗考前載於史氏訪遺儀於禮官至於保鴻
名尊號之榮昭茂功盛德之美皆烈祖之垂法爲累代之成
規子孫之所宜丕承臣下之所宜崇奉陛下纂聖緒而臨下
遵令典以制中則亦俯從公卿大夫之請光膺聖神文武之
號間者陛下以禍亂之故特貶損以自儆以從一時之宜信
爲恭也今乃欲遂變更而不復以廢先祖之典則若專焉豈
陛下或未之思然臣等實以爲懼雖欲行陛下之志奈先祖
之典法何伏惟陛下因於憂勞深自咎責命祝史告于天地
陳圭幣祠于祖宗布于羣臣聞于兆庶固能降開祐之福致
感悅之誠咸和以叶心盡瘁而畢力弼成神造康済艱難寇
逆掃除暴強優順侯衛奉守屏之職夷狄爲來庭之賓兵戎
不興邊鄙不聳文軌同於四海貢賦修於九州至若時候將
愆必惟思而内省皇情微軫遂交感而潜通隂陽和而風雨
時年榖熟而財用足休祥數應福應屢臻此皆天地祖宗垂
靈錫祉以成陛下之志明無不荅不享之咎也陛下宜承天
意以悅神心增修盛儀再加明號崇昭報之禮表恢復之功
而辭以仁壽未臻至化猶欎則若尚懷不足以要天地祖宗
雖有固譲之勤而非重請之義且夫號者其來尚矣燧人神
農各旌其事湯以其武而曰武王(史記商紀湯曰吾甚武自号曰武王)迨我祖
宗崇尚古道垂著新法陛下獨爲辭譲以守謙沖則皇王將
有愧於前祖宗將不悅於後而帝德是非之辯固有所歸國
典異同之文後難以守且陛下本爲炯誡(一本炯作鑑)以示敬恭
誠謙德也今以先王之道而不敢不法烈祖之訓而不敢不
承又謙德之大也若乃守獨善而遺公議執小譲而忽宏規
違臣庶之心廢祖宗之典乃所以失陛下之恭德又徒以掩
陛下之全功臣等雖誠至愚切所不敢輒敢徵之國典酌於
經義取夫貞者事之幹元者善之長以配聖謨神化之盛文
德武功之崇叶紀年之嘉名遵舊號之美稱以如開元故事
謹冒万死請上尊號曰貞元聖神文武皇帝伏惟陛下沛然
廻慮俯徇羣情然後聖德之光昭玄功之茂著後代得揚盛
美而鑑至清是羣臣之願也不勝懇迫之至謹奉表詣闕固
請以聞臣等誠勤誠懇頓首頓首
第五表
臣頎等言(于頎等)臣等伏以尊號未復累具陳請伏奉詔旨固
守謙恭臣等上授天地神靈次奉祖宗典法列經義而順古
因人心以從時詞繁而不能陳明誠竭而未蒙察納德美盛
而猶蔽憲度缺而莫修罪戾是憂冰炭交集臣某等誠惶誠
恐頓首頓首臣某等伏以先王之道由大中而可久近古之
化以彌文而益彰然則守謹而爲恭不如立中而垂法表樸
而略禮不如文明而化光況於文質異時而國家自有制度
豈直爲一王之法固以遇三代之文其於規模信爲弘遠陛
下嗣訓先祖貽謀後聖當踐修以纂承寕變更而廢墜臣等
又伏讀詔書曰遐想哲王則自燧人神農殷湯之時有其事
帝曰我漢家亦自有制度諸葛孔明誡其主曰不宜妄自菲
薄前史載之詳矣幸陛下思之臣等又以爲執小譲之賢不
足以方得宜合度之善去鴻名之敬不足以𥙷變法改作之
專陛下行之將何所守伏以高祖受其明命歴代承以聖德
至陛下又有下武継文重熙累盛之美不可謂德之不嗣也
躬上聖之資合至神之化有戡禍乱制夷狄之武修禮樂垂
憲度之文不可謂實之不孚也比年巳來俗化斯厚人少犯
法吏無舞文獄犴將空梏拲不用(犴音岸梏古毒切拲音拱)可謂人皆遷
善豈曰俗未勝殘然若辝之所未寤也況於尊號之美陛下
巳受於初去之即由於艱虞復之宜因於康靖徒示其罰丕
旌其功何以知區宇之削平何以知宗廟之復(此下疑闕一字)似非
陛下之本意但自欲改先祖之遺儀耳内之臣庶跋履山川
(跋滿撥切草行爲跋)思報王恩誓雪國耻亦欲攄其宿憤表其成勞陛
下猶掩鴻名罔窮其事則此等如有未盡不以爲勸(一本作歡字)
儻陛下以自咎責之心尚或未弭則羣臣不能莊輔之罪亦
未當除(莊一本作匡)將何以蒙陛下之恩私將何以受陛下之爵
賞君猶含垢臣以偷榮群下之情必深反側又無以示於万
古無以威於四夷皆非遠圖且乖大体臣等懷此數者恨恨
而不能自安謹昧冒万死重違詔旨伏請復上尊號以如前
表伏惟皇帝陛下思聿修無忝之言顧屈已從人之義再膺
大典俯徇羣心因來月謁大清宫太廟郊祠上帝遂以告詞
實臣等之至誠實臣等之厚幸不勝惶懼懇迫之至謹復詣
朝堂奉表固請以聞
及大會議戸部尚書班宏又請改所上尊號加奉道
字故其文如後表(此係改第三表)
伏以睿智之周物而靡不通不可以不稱夫聖也妙筭之無
方而莫能測不可以不稱夫神也行仁義修典法歌詩頌考
文章不可以不稱夫文也攘却戎夷戡翦暴逆邊兵以整禁
衛以嚴不可以不稱夫武也而合於唐堯乃聖乃神乃武乃
文之德博施不息而万物以生推功不宰而万化以成合於
書之奉若天道之義臣等謹稽之乾符叶於古典侔德澤之
廣配功業之崇昧冒万死伏請上尊號曰神聖文武奉道皇
帝
及大會議國子祭酒韓洄請歷數近日徵應祥瑞故
又改其文如後表
又伏見陛下以今年四月以來方當雩祭之修而有旱備之
請纔愆期而未害於物深軫念而將䘏其人氣潜通而交感
以和澤旋流而霶霈思遠由是風雨時而霜雹不降稼穡荗
而蝗螟不生農功以成年榖大熟休祥數見福應屡臻仁木
連理而垂隂嘉禾同穎而挺秀壽星舒景炎之盛芝草布葩
英之重白麞凝彩而雪輝蒼烏取象於天色將徧於郡國相
継於歲時右具如表
爲崔中丞賀平李懷光表(貞元元年時子厚年十三)
臣某言伏奉某月日敕逆賊李懷光輿臺末人奚虜遺醜(李懷)
(光渤海靺鞨人)備聞兇險之行頗有殘暴之名陛下略其細微假以
符節盡委朔方之地猶分禁衛之兵(建元元年以懷光為朔方節度使二年詔懷光)
(率神策及朔方軍討李惟岳)不感殊私乃懷異望間者饋貢不入王師問
罪尋令㪯軍赴敵而乃終歲無功(朱滔王武陵連兵救田悅懷光討悅勇而无謀為滔)
(等所敗)洎駕幸近郊敕還舊鎮將掃猾夏之盗因解奉天之圍
(朱泚反懷光敗泚兵于醴泉由是奉天之圍觧)豈伊人謀蓋是天意陛下但嘉其排
難不省其由列爲上公命作元帥及躡寇滑汭頓軍咸陽(闕)
爲裴令公㪯裴冕表(或疑子厚先人所作)
臣某言聞忠邪不可以並立善惡不可以同道吳任宰噽而
伍胥誅夷(噽四鄙切吳太宰譛殺伍子胥浮于江)楚任靳尚而屈平放逐(屈原字平)
(亊楚懷王爲上官靳尚共毀譛之原旣放逐投汨羅江以死)遠惟前事孰不痛心伏見澧
州刺史裴冕忠肅道高德厚匪躬無怠有蹇諤之風道佐先
帝驅馳靈武(至德元載玄宗幸蜀冕遇太子於平凉勸之朔方七月太子入灵武冕与杜鴻漸崔漪等勸進)
(冕以定策功爲中書侍郎平章亊)贊雲雷之業成社稷之勲程元振忌其直
方遂加誣構投荒謫裔天下稱冤(宝應元年爲粛宗山陵使与程元振相違貶施州刺)
(史)空懷醖正之悲莫雪增嫌之耻今姦邪屏退聖政大明(廣德)
(元年制削程元振官爵放歸田里)大度惟貞(大一本作百)四門以穆寰海之内元
元之人莫不延首德音思聞至化願特令追冕列在天朝俾
之端揆庶寮平章百姓處詢謀之任當爕理之權必能恊和
万邦致君堯舜臣位兼將相職忝股肱思進賢傑共熙帝載
臣無任懇願之至
之勲靈旗四臨氛沴皆散凡在臣庶盡覩升平伏以師道席
父祖以作威(大曆中李正巳為平盧淄青節度使正巳子納納子師道)苞海岳而專禄恃
東秦十二之險(前高祖紀斉得十二焉注謂二十万人足當諸侯百万人)誘臨淄三七之
兵(史記蘇秦說斉王曰臨淄之中二万戶不下戶三男子三七二子一万不待發於遠縣而臨淄之兵固已二十一万)
(矣)竊據一方歲踰五紀朝宗之地曠若外區封祀之山隔成
異域累聖垂德曾未悛心餘孽滔天果聞折首遂使云亭有
王知玉牒之將封(風俗通封泰山封廣二丈高九尺下有玉牒書)遼海無虞見石砮
之巳至(砮音奴矢鏃石為之國語粛謹氏貢楛矢石砮)此皆陛下神籌獨得(籌一作筭)廟
略無遺授任推盡力之誠縱捨有感心之化金石可貫龜筮
必從克成不戰之功遂治無爲之理臣謬司戎旅遠守方隅
愧無横草之功(前終軍傳无横草之功注言行草中使草偃卧故曰横草)坐見覆盂之泰
(東方朔傳安於覆盂)抃蹈歡慶倍万恒情
賀赦表(代帥臣賀順宗即位赦)
臣某伏奉某月日恩制大赦天下一人有慶百度惟新戴天
履土罔不欣抃(中謝)某聞天地成功施雨露而育物帝王継
統昇日月以垂曜羣品資始万方文明伏惟陛下嗣守鴻業
光膺駿命淳化均於四序大德合於二儀保寕社稷光宅區
宇弘孝慈以御下崇恭儉以垂休恩覃溪洞事貫千古况乃
順時布政乘春導和敷作觧之澤(易觧卦雷雨作觧君子以赦過宥罪)宣在宥
之典九族旣睦四門廣闢而又洗滌幽縶雷雨之施也歸還
流竄羅網之釋也移叙貶黜覆載之仁也蠲除逋債政理之
源也褒寵勲賢激勸之方也廢金寶之貢有以彰儉德搜遺
逸之士有以表至公元勲宿將賞延子孫庶尹卿士榮周存
殁廣直言之路啓進善之門德超虞夏道掩軒頊(軒黃帝軒轅氏也頊)
(顓頊)必將平一殊俗發揮大猷億万斯年永荷天緒臣謬當任
用守職藩維不獲奔赴闕庭親睹盛礼感悅歡抃倍万恒情
賀皇子牋(元和十四年皇帝受尊号賀)
宗元惶恐言伏奉六月七日制元和聖文神武法天應道皇
帝光受徽號率土臣子歡抃無涯伏惟皇太子殿下麗正居
中輔成昌運消伏沴孽贊揚輝光鴻名允升大慶周洽表文
武之經緯著天道之運行瑞景照臨示重輪之發耀恩波下
済見少海之增瀾(郭璞注山海經太子為少海)宗元忝守遐方獲聞盛禮
躍踴之至倍萬恒情謹附牋賀宗元惶恐死罪死罪
賀裴桂州啓(裴行立封贈前代)
宗元啓伏承天恩榮加寵贈伏惟增感抃慶罔極某聞揚名
以顯孔聖于是作經大孝所尊曾子以之垂訓雨露敷澤日
月垂光盛德果驗以逹人積善必徵於餘慶天下人子羡慕
無階某特承恩眷倍百恒品恨以守官不獲奔走拜賀無任
展轉惶灼之至
與衛淮南石琴薦啓(衛次公)
疊石琴薦一(元注云出當州龍壁灘下)右件琴薦躬往採獲稍以珍竒特
表殊形自然古色伏惟閤下禀䕫旦之至德藴牙曠之玄蹤
(后䕫姬旦伯牙師曠)人文合宫徵之深國器專瑚璉之重藝深攫醳(攫厥)
(縛切醳音釋舒也史記田敬仲世家鄒忌子以鼓琴見曰擭之深醳之愉者政令也)將成玉燭之調思
叶歌謠足助薰風之化願以頑璞上奉徽音增響亮於五絃
應鏗鏘於六律沉淪雖久提拂未忘儻垂不徹之恩(礼記士无故不)
(徹琴瑟)敢效彌堅之用
答鄭員外賀啓
李師道三代受恩四兇負德(謂李正巳子納納子師道師古)聖朝含育務在
安人不知覆載之寬弘更縱豺狼之奸蠧王師一發兇首巳
來萬姓稱歡四方無事
答諸州賀啓
李師道累代負恩不起悛革餘蠥怙乱(蠥魚列切一本作蘖字)更肆猖
狂王師暫勞巳致梟戮率土歡抃慶賀難勝太平之功自此
而畢
增廣註釋音辯唐柳先生外集下
