增廣註釋音辯唐柳先生集卷之二
古賦
佩韋賦(并序)
柳子讀古書覩直道守節者則壯之蓋有激也恒懼過而失
中庸之義慕西門氏佩韋以戒(童云韋雨非切西門豹性急故佩韋以自緩董安于性緩)
(故佩弦以自急韋皮䋲喻緩也弦弓弦喻急也見韓子)故作是賦其辭曰
邈予生此下都兮塊天質之慤醇(慤苦角切)日月迭而化升兮寖
遁初而枉神(寖子鴆切)雕大素而生華兮(牛一本作成)汩末流以喪眞
(汨古忽切)睎往躅而周章兮(周章不决貌躅厨玉切)懵倚伏其無垠(潘云懵音蒙無)
(知也又母揔切心乱也又眉登切&KR3159;也又母亘切眼不明也)世旣奪予之大和兮眷授予
以經常循聖人之通途兮鬱縱臾而不揚(張云縦子勇切臾音勇)猶悉
力而究陳兮獲貞則于典章嫉時以奮節兮憫已以抑志登
嵩丘而垂目兮瞰中區之疆理(瞰苦濫切下視也)横萬里而極海兮
頽風浩其四起恟驚怛而躑躅兮(張云恟許卭切音凶憂恐也)惡浮詐之
相詭思貢忠于明后兮振教導乎遐軌(乎一作之)紛吾守此狂狷
兮(童云紛依楚詞音焚)懼執競而不柔探先哲之奥謨兮攀往列之洪
休曰沈潜而剛克兮固讜人之嘉猷嗟行行而躓踣兮(張云行並)
(下浪切童云躓音致跆也踣蒲墨切)信往古之所仇彼穹壤之廓殊兮寒與暑
而交修執中而俟命兮固仁聖之善謀吾祖士師之直道兮
亦愀然於伐國(鲁欲伐斉問柳下惠下惠歸曰吾聞伐國不問仁人此言何爲至於我哉潘云愀七小切)
(色變)尼父戮齊而誅卯兮本柔仁以作極(孔子誅斉優施戮少正卯)藺竦顔
以誚秦兮入降廉猶臣僕(藺相如叱秦王引車避廉頗降音絳下也藺音吝)吉優繇
而布和兮殘萑蒲以屏匿(游吉鄭子太叔也左傳昭公二十年子太叔爲政不忍猛而寬鄭國)
(多盗取人於萑符之澤太叔㒷徒兵以攻之盗少止萑音丸符即蒲字繇与由同)劌拔刃於霸侯兮
退匑匑而畏服(劌居衛切匑丘弓切敬謹貌鲁莊公十三年斉侯始霸与魯會于何曹劌以匕首刧桓公)
(盡歸魯之侵地桓公許之乃下壇就羣臣之位公羊作曹沬)寬與猛其相濟兮孰不頌兹
之盛德克明哲而保躬兮恢大雅之所勖(子玉切見烝民詩)陽宅身
以執剛兮卒易帥而蒙辜(左傳文公六年晉陽處父以剛晉狐夜姑怨陽子之易其班也使續)
(折居殺之)羽愎心以盭志兮首身離而不懲(童云愎蒲北切又弼力切狠也盭音戾又)
(音利項羽旣敗自刎而死王翳取其頭五騎各得其一體)雲岳岳而專強兮果黜志而乖
圖(漢朱雲連拄五鹿充宗时人語曰五鹿岳岳朱雲折其角)咸觸屏以拒訓兮肆殞越而
就陵(陳万年病召其子陳咸教戒於宋下咸睡頭觸屏風万年怒後咸以言石顯髠爲城旦)冶訐諫于
昏朝兮名崩弛而䧟誅(許居列切左傳宣公九年陳洩治諫靈公宣淫孔寕儀行父殺之)苟
縱直而不羇兮乃變罹而禍仍(一作俱)歴九折而直奔兮(九折險坂)
(也)固摧轅而失途遵大路而曲轍兮又求逹而不能廣守柔
以允塞兮抵暴梁而壞節(後漢胡廣曲從梁冀鴆殺質帝立蠡吾侯)家撝謙而温
美兮脅子公而喪哲(撝与揮同左傳宣公四年鄭子公謀弑靈公子家懼而從之)義師仁
而惡狠兮遂潰騰而滅裂(宋義下令謂項羽狠如狠羽即帳中斬其頭潘云狠下懇切不聽從)
(也)斯委懦以從邪兮悼上蔡其何𥙷(趙高說李斯江胡亥後乃譛斯斯出獄謂其子)
(曰吾欲復牽黃犬出上蔡東門逐狡兔其可得乎)徐偃柔以屏義兮倏邦離而身虜
(周穆王西遊諸侯皆㷌徐偃王穆王使楚伐之偃王不忍闘其民敗走彭城潘云倏音叔)桑弘和而却武
兮渙宗覆而國舉(桑弘和一作乘柔知亊不可考)設任柔而自處兮蒙大戮
而不悟(任柔一作仁柔其亊未詳或云傳設諸恐非)故曰純柔純弱兮必削必薄
純剛純強兮必喪必亡韜義于中(韜音叨)服和于躬和以義宣
(晏本和作利)剛以柔通守而不遷兮變而無窮交得其宜兮乃獲
其終姑佩兹韋兮考古齊同亂曰(乱理也所以重理一賦之意)韋之申申
佩于躬兮本正生和探厥中兮哲人交修樂有終兮庶寡其
過追古風兮(追一本作進)
瓶賦
(東坡云掦子雲酒箴有問无答子厚瓶賦盖𥙷亡耳子厚以瓶爲智幾於信道知命者)
昔有智人善學鴟夷(揚雄酒箴云鴟夷滑稽腹大如壷盡日盛酒人復借酤潘云鴟處脂切韋囊以)
(盛酒即今鴟夷幐也)䲭夷蒙鴻(潘云二字並上声漢書注云廣大貌)罍罃相追(罃字當作罌音鶑缶)
(也一本作斝音假樽名)謟誘吉士喜悅依隨開喙倒腹(喙吁穢切口也)斟酌更
持味不苦口昏至莫知頽然縱傲與亂爲期視白成黑顚倒
妍媸(丨倪堅切美好也下音蚩痴也)巳雖自售人或以危敗衆亡國流連不
歸誰主斯罪鴟夷之爲不如爲瓶居井之眉(童云前漢酒箴注云眉井邊也)
(若人目上之有眉作湄者非)鈎深挹㓗淡泊是師和齊五味(和胡卧切斉才詣切調和)
(也)寧除渴飢不甘不壞久而莫遺清白可鍳終不媚私利澤
廣大孰能去之綆絶身破(綆音硬井索)何足怨咨功成事遂復于
土泥歸根反初無慮無思何必巧曲徼覬一時(張云徼古堯切求也覬音)
(冀)子無我愚我智如斯(晁无咎曰昔揚雄作酒箴謂鴟夷盛酒而瓶藏水酒甘以喻小人水淡以)
(比君子故䲭夷以親近託車而瓶以疎遠居井而羸此雄欲同塵於皆醉者之詞也故子厚復正論以反之以謂寕為瓶)
(之㓗以病巳无爲鴟夷之旨以愚人盖更相明也)
牛賦
(東坡云嶺外俗皆恬殺牛海南為甚乃書子厚牛賦遺瓊州僧道贇使曉諭之)
若知牛乎牛之爲物魁形巨首垂耳抱角毛革疎厚牟然而
鳴黃鍾滿脰(音豆項也)抵觸隆曦日耕百畒往來修直植乃禾黍
自種自歛服箱以走(車上盛物處以箱)輸入官倉已不適口冨窮飽
飢功用不有䧟泥蹷塊常在草野人不慙愧利滿天下皮角
見用肩凥莫保(凥苦刀切說文睢也)或穿緘縢或實爼豆由是觀之物
無踰者不如羸驢服逐駑馬曲意隨勢不擇處所不耕不稼
藿菽自與(藿豆葉菽大豆)騰踏康莊(尔雅道五逹謂之康六逹謂之莊)出入輕舉喜
則齊鼻怒則奮躑當道長鳴聞者驚辟(辟平亦切項羽叱楊喜人馬俱驚辟易數)
(里謂開張而易其本處)善識門戶終身不惕牛雖有功於巳何益命有
好醜非若能力愼勿怨尤以受多福
解祟賦(并序)
柳子旣謫猶懼不勝其口筮以玄遇干之八其贊曰赤舌燒
城吐水于瓶其測曰君子解祟也(太玄經注兊為口舌八為木木生火火中之舌故赤)
(也赤舌所敗若火燒城金生水故吐水也水滅于火雖有傾城之言以水拒之災无由至矣祟音邃神禍也)喜而
爲之賦
胡赫炎薰熇之烈火兮(熇虚嬌呼酷呼各三切炎氣也)而生夫人之齒牙上
殫飛而莫遁(殚音单極也遁徒困切)旁窮走而逾加九泉焦枯而四海
滲涸兮(滲所禁切涸音鶴)紛揮霍而要遮風雷唬唬以爲槖籥兮(唬呼)
(交切一作虓又古伯切)回禄煽怒而喊呀(童云上呼咸切下虚牙切)炖堪輿爲甗𨫼
兮(童云堪輿天地也炖他昆切火盛貌甗女蹇切鬲属𨫼五到切燒器也潘云甗語蹇切无底甑也又鱼軒魚戰二切)
爇雲漢而成霞(張云爇儒劣切焚也)鄧林大椿不足以充於燎兮(一无於字)
倒扶桑落棠膠轕而相义(轕音葛靈光殿賦云轇轕无垠廣大貌東京賦鈒戟轇轕雜乱貌)
膏摇脣而增熾兮熖掉舌而彌葩沃無瓶兮撲無篲(篲旋芮切又徐)
(醉切)金流玉鑠兮曾不自比於塵沙獨淒巳而燠物愈騰沸而
骹䶗(骹丘交切一作骸童云骹苦交切脚腰也䶗客牙切大齧也)吾懼夫灼爛灰滅之爲
禍往搜乎太玄之奥訟衆正訴羣邪曰去爾中躁與外撓姑
務清爲室而靜爲家苟能是則始也汝邇今也汝遐涼汝者
進烈汝者賖譬之猶豁天淵而覆原燎夫何長喙之紛拏今
汝不知清己之慮而惡人之譁不知静之爲勝而動焉是嘉
徒遑遑乎狂奔而西傃(一作索)盛氣而長嗟不亦遼乎於是釋
然自得以冷風濯熱以清源滌瑕履仁之實去盗之夸冠太
清之玄冕佩至道之瑶華鋪沖虚以爲席駕恬泊以爲車瀏
乎以遊於萬物者始(童云劉力周切深皃史音柳)彼狙雌倏施而以祟爲
利者夫何爲邪
懲咎賦
(唐書本傳載此賦曰宗元不得召内閔悼悔念往咎作賦自儆)
懲咎愆以本始兮孰非余心之所求處卑汙以閔世兮固前
志之爲尤始予學而觀古兮怪今昔之異謀惟聦明爲可考
兮追駿步而遐遊㓗誠之旣信直兮仁友藹而萃之日施陳
以繫縻兮(繫縻一本作擊摩)邀堯舜與之爲師上睢盱而混茫兮(睢火)
(規切盱音吁荒忽不可考信也)下駁詭而懷私旁羅列以交貫兮求大中之
所宜曰道有象兮而無其形推變乘時兮與志相迎不及則
殆兮過則失貞謹守而中兮與時偕行萬類芸芸兮率由以
寧剛柔弛張兮出入綸經登能抑枉兮白黑濁清蹈乎大方
兮物莫能嬰奉訏謨以植内兮欣余志之有獲再徵信乎策
書兮謂炯然而不惑(炯戶頂切光也一本作耿)愚者果於自用兮惟懼夫
誠之不一不顧慮以周圖兮專兹道以爲服讒妬構而不戒
兮猶斷斷於所執(断丨乱切)哀吾黨之不淑兮(謂刘禹錫䓁)遭任遇之
卒迫(卒与猝同)勢危疑而多詐兮逢天地之否隔欲圖退而保巳
兮悼乖期乎曩昔欲操術以致忠兮衆呀然而互嚇(呀虚牙切互一)
(本作予嚇音赫怒而拒物声)進與退吾無歸兮甘脂潤乎鼎鑊(音穫)幸皇鍳
之明宥兮纍郡印而南適(纍力追切子厚初貶邵州刺史)惟罪大而寵厚兮
宜夫重仍乎禍謫(子厚再貶永州司馬)旣明懼乎天討兮又幽慄乎鬼
責惶乎夜寤而晝駭兮類麏䴥之不息(童云麏九筠切麞也或從囷從禾䴥音加)
(牡鹿也本作麚)凌洞庭之洋洋兮泝湘流之沄沄飄風擊以揚波兮
舟摧抑而廻邅日霾曀以昧幽兮(童云霾莫諧切曀音翳𡭗雅曰風而雨士爲霾釋名)
(曰霾晦也詩終風注曰隂而風曰曀)&KR0627;雲涌而上屯(&KR0627;於紏切青黑色一本作玄雲)暮屑窣以
淫雨兮(窣蘇骨切)聽嗷嗷之哀猿衆鳥萃而啾號兮沸洲渚以連
山漂遥逐其詎止兮逝莫属余之形䰟攅巒奔以紆委兮(張云)
(峦音鵉小山上銳曰峦)束洶湧之崩湍畔尺進而尋退兮盪洄汨乎淪
漣(童云汨音骨又越筆切)際窮冬而止居兮羈纍棼以縈纏(棼扶分切)哀吾
生之孔艱兮循凱風之悲詩罪通天而降酷兮不亟死而生
爲(元和九年母盧氏卒於永州)逾再歲之寒暑兮猶貿貿而自持(貿音茂昏也)
將沉淵而隕命兮詎蔽罪以塞禍惟滅身而無後兮顧前志
猶未可進路呀以劃絶兮(劃忽麥切又音畫)退伏匿又不果爲孤囚
以終世兮長拘攣而轗軻(坎可二音)曩余志之脩騫兮(騫晏本作蹇)今
何爲此戾也夫豈貪食而盗名兮不混同於世也將顯身以
直遂兮衆之所宜蔽也不擇言以危肆兮固羣禍之際也御
長轅之無橈兮行九折之峩峩却驚棹以横江兮泝凌天之
騰波幸余死之巳緩兮完形軀之旣多苟餘齒之有懲兮蹈
前烈而不頗(音坡)死蠻夷固吾所兮雖顯寵其焉加配大中以
爲偶兮諒天命之謂何(眺无咎曰子厚竄斥﨑嶇蛮瘴間堙厄感欎一寓於文爲離騷數十篇懲)
(咎者悔志也後之君子欲成人之美者讀而悲之)
閔生賦
閔吾生之險阨兮紛喪志以逢尤氣沈欝以杳眇兮涕浪浪
而常流(浪力唐切流貌)膏液竭而枯居兮魄離散而遠遊言不信而
莫余白兮雖遑遑欲焉求合喙而隱志兮幽默以待静爲與
世而斥謬兮固離披以顚隕騏驥之棄辱兮駑駘以爲騁(一作)
(哂)玄虬蹶泥兮畏避鼃黽(上与蛙同下武幸切蛙属一本作蛙蜃)行不容之崢
嶸兮(崢助耕切嶸音宏)質魁壘而無所隱(魁口賄切壘音磊前漢鮑宣傳魁壘之上服虔曰壯)
(貌也)鱗介槁以横陸兮鴟嘯羣而厲吻(吻武粉切口邊)心沈抑以不舒
兮形低摧而自愍肆余目於湘流兮望九疑之垠垠(音銀)波淫
溢以不返兮蒼梧欝其蜚雲重華幽而野死兮世莫得其僞
眞(汲冡書云禹逐舜終于蒼梧之野)屈子之悁微兮抗危辭以赴淵(悁規緣切謂屈)
(原)古固有此極憤兮矧吾生之藐艱(藐音眇)列往則以考巳兮
指斗極以自陳登高嵒而企踵兮(嵒魚咸切)瞻故邦之殷轔(上音隱下)
(音隣又栗忍切言盛多)山水浩以蔽虧兮路蓊勃以揚氛(蓊烏孔切)空廬頽
而不理兮翳丘木之榛榛塊窮老以淪放兮匪魑魅吾誰隣
(魑丑知切魅音寐)仲尼之不惑兮有垂訓之謩言孟軻四十乃始持
心兮猶希勇乎&KR0627;賁(謂北宫黝孟賁也下音奔)顧余質愚而齒減兮宜觸
禍以阽身(張云阽音塩壁危也)知徙善而革非兮又何懼乎今之人噫
禹績之勤備兮曾莫理夫兹川殷周之廓大兮南不盡夫衡
山余囚楚越之交極兮邈離絶乎中原壤汙潦以墳洳兮(潦魯)
(浩朗到二切洳如居切)蒸沸熱而恒昏戲鳬&KR1295;乎中庭兮蒹葭生於堂
筵雄虺蓄形於木杪兮短狐伺景於深淵(景即影字蜮短狐也一名射工長一)
(二寸口中有弩形射人影不治則殺人狐字一本作&KR1249;)仰矜危而俯慄兮弭日夜之拳
攣慮吾生之莫保兮忝代德之元醇孰眇軀之敢愛兮竊有
繼乎古先明神之不欺余兮庶激烈而有聞冀後害之無辱
兮匪徒盖乎曩愆
夢歸賦
罹擯斥以窘束兮余惟夢之爲歸精氣注以凝沍兮(張云沍音互水)
(疑也莊子曰河漢沍而不能寒)循舊鄕而顧懷夕余寐于荒陬兮心慊慊而
莫違(慊苦簟切恨也不滿也)質舒解以自恣兮息愔翳而愈微(愔伊淫切)歘
騰湧而上浮兮(張云歘許勿切暴起也說文有所吹起諸韻檢尋无從三火者杜子美虎牙行秋風歘吸)
(吹南國交選江淹詩欻吸鵾雞悲諸家多用從二火字莊子釋音第一卷朝菌注下云歘生芝也後漢張平子思玄賦欻)
(神化而蝉蛻兮並作况物許物二切云疾貌惟此字从三火)俄滉瀁之無依(滉力廣切瀁余掌切)圓
方混而不形兮顥醇白之霏霏上茫茫而無星辰兮下不見
夫水陸(水一本作川)君有鉥余以往路兮(鉥音述當依晏本作訹)馭儗儗以
回復(童云儗音擬惑也)浮雲縱以直度兮云濟余乎西北風纚纚以
經耳兮(纚所𡭗切)類行舟迅而不息洞然于以瀰漫兮(漫模官切)虹蜺
羅列而傾側横衝飈以盪擊兮忽中斷而迷惑靈幽漠以瀄
汩兮(靈一本作零雨童云瀄仄瑟切汩越筆切水流貌)進怊悵而不得(怊敕驕切)白日邈
其中出兮隂霾披離以泮釋(童云霾音埋風雨士也)施岳瀆以定位兮
㸦參差之白黑(㸦即互字)忽崩騫上下兮(晏本崩騫翔以上下以徊徨兮)聊按行
而自抑(行一本作衍)指故都以委墜兮瞰鄕閭之脩直原田蕪穢
兮崢嶸榛棘喬木摧解兮垣廬不飾山嵎嵎以嵓立兮(嵎牛俱切)
(山高貌)水汩汩以漂激(汩音骨又越必切)魂恍惘若有亡兮(恍音怳惚也惘音罔)
涕汪浪以隕軾(浪音郎)類曛黃之黭漠兮(黭音揜果實黑壞貌)欲周流而
無所極紛若喜而佁儗兮(馬融笛賦佁儗寬容佁敕吏切儗音毅韻音擬)心回互以
壅塞(互音濩俗作)鍾鼓喤以戒旦兮(喤音横)陶去幽而開寤&KR0699;罻蒙
其復體兮(童云&KR0699;音曾罻音尉魚網也復一本作後)孰云桎梏之不固(桎音質手械也梏姑)
(沃切足械也)精神之不可再兮余無蹈夫歸路偉仲尼之聖德兮
謂九夷之可居(童云恊韻去声)惟道大而無所入兮猶流游乎曠野
(一本作墅)者聃遁而適戎兮指淳茫以縱步蒙莊之恢怪兮寓大
鵬之遠去(莊子蒙人也嘗爲蒙漆園吏鵬之一本作筭而)苟遠適之若兹兮胡爲故
國之爲慕首丘之仁類兮(首去声礼記云狐死正丘首)斯君子之所譽鳥
獸之鳴號兮(號去声出礼記三年問篇)有動心而曲顧膠余衷之莫能捨
兮雖判析而不悟列兹夢以三復兮極明昏而告愬
囚山賦
楚越之郊環萬山兮勢騰踊夫波濤紛對廻合仰伏以離迾
兮(迾音列又音例遮也)若重墉之相襃争生角逐上軼旁出兮(軼迭佚二音)
其下坼裂而爲壕(音豪塹也)欣下頽以就順兮曾不畒平而又高
沓雲雨而漬厚土兮(張云沓逹合切合也漬疾智切漚物也)蒸欝勃其腥臊(腥音)
(星臊蘇曹切周礼辨腥臊羶香之不可食者)陽不舒以擁隔兮羣隂&KR2864;而爲曹(&KR3359;胡)
(固切与沍同固寒也曹耦也)側耕危穫苟以食兮哀斯民之增勞(斯民一本作下)
(民一本作小人)積林麓以爲叢棘兮(積一本作攅張云麓音鹿山足曰麓易䟽云叢棘謂囚執之處)
虎豹咆[口闞]代狴牢之吠嘷(咆音庖噉虎檻切虎豹声也狴音陛獄别名嘷音豪)予胡井
眢以管視兮(一本无予字眢井作殞井眢烏丸切目无明也出左宣十二年)窮坎險其焉逃
顧幽昧之罪加兮雖聖猶病夫嗷嗷匪兕吾爲柙兮匪豕吾
爲牢積十年莫吾省者兮增蔽吾以蓬蒿聖日以理兮賢日
以進誰使吾山之囚吾兮滔滔(眺无咎曰仁者楽山自昔達人有以朝市為燓籠者矣未)
(聞以山林為樊籠也宗元謫南海久厭山不可得而出朝市不可得而復丘壑草木之可爱者皆䧟穽也故賦囚山)
愈膏肓疾賦(肓音荒)
(晏相於此賦親書云膚淺不柳文宜去之或曰公少作也)
景公夢疾膏肓(左傳成公十年晉景公事)尚謂虚假命秦緩以候問遂伏
身于堂下(伏身一作俯伏)公曰吾今形體不衰筋力未寡子言其有
疾者何也秦緩乃窮神極思曰夫上醫療未萌之兆中醫攻
有兆之者目定死生心存取舍亦猶卞和獻含璞之璧伯樂
相有孕之馬然臣之遇疾如泥之處埏(張云埏戸延切地有八埏又和土也)疾
之遇臣如金之在冶雖九竅未擁四支且安膚腠營胃(腠音湊營)
(胃一本作脘胃)外強中乾精氣内傷神沮脉殫以熱益熱以寒益寒
針灸不逹誠死之端巫新麥以爲䜟果不得其所餐(桑田巫也出左)
(傳成公十年)公曰固知天賦性命知彼暄寒短不足悲脩不足歡
哂彼醫兮徒精厥術如何爲之可觀醫乃勃然變色攘𬒮而
起子無讓我我謂於子我之技也如石投水如弦激矢視生
則生視死則死膏肓之疾不救衰亡之國不理巨川將潰非
捧土之能塞大厦將崩非一木之能止斯言足以喻大子今
察乎孰是爰有忠臣聞之憤怨忘寢廢食擗摽感歎(擗音闢摽婢小)
(切)生死浩浩天地漫漫綏之則壽撓之則散善養命者鮐背
鶴髮成童兒(鮐音台魚名也老人背有鮐文)善輔弼者殷辛夏桀爲周漢(殷辛)
(紂也)非藥曷以愈疾非兵胡以定亂喪亡之國在賢哲之所扶
匡而忠義之心豈膏肓之所羈絆(音半)余能理亡國之刓弊(可五)
(官切剸也)愈膏肓之患難君謂之何以醫曰夫八紘之外(紘音宏)六
合之中始自生靈及乎昆蟲神安則存神喪則終亦猶道之
紊也患出於邪佞身之憊也(憊蒲拜切)疾生於火風彼膏肓之與
顚覆匪藥石而能攻者哉因此而言曰予今變禍爲福易曲
成直寧關天命在我人力以忠孝爲干櫓以信義爲封殖拯
厥兆庶綏乎社稷一言而熒惑退舍(宋景公事詳見貞符注)一揮而羲
和匪吳(羲和日御也魯陽公與韓戰酣日暮援戈而揮之日爲之反三舍出淮南了)桑榖生庭而
自滅野雉雊鼎而自息(雊古侯切事並見貞符注)誠天地之無親曷膏肓
之能極醫者遂口噤心醉(噤巨京切)跼歛茫然(跼音局)投棄針石匍
匐而前(匍扶蒲二音匐音伏又蒲墨切)吾謂治國在天子謂治國在賢(治一本作)
(活)吾謂命不可續子謂命將可延詎知國不足理疾不足痊
佐荒淫爲聖主保夭壽而長年皆正直之是與庶將來之勉
&KR0999;
增廣註釋音辯唐柳先生集卷之二
