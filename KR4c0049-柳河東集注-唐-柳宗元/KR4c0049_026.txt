增廣註釋音辯唐柳先生集卷之二十六
記
監祭使壁記
禮檀弓曰祭禮與其敬不足而禮有餘也不若禮不足而敬
有餘也是必禮與敬皆足而後祭之義行焉周禮祭僕視祭
祀有司百官之戒具誅其不敬者漢以侍御史監祠唐開元
禮凡大祠若干中祠若干咸以御史監視祠官有不如儀者
以聞其刻印移書則曰監祭使寶應中尤異其禮更號祠祭
使俄復其初又凡制供祠之吏雖當齋戒得以决罰由是禮
與敬無不足者聖人之於祭祀非必神之也蓋亦附之教焉
事於天地示有尊也不肅則無以教敬事於宗廟示廣孝也
不肅則無以教愛事於有功烈者示報德也不肅則無以勸
善凡肅之道自法制始奉法守制由御史出者也故將有事
焉其祠部上其日吏部上其官奉制書以來告然後頒于有
司以謹百事太常修其禮光禄合其物百工之役先一日咸
至于祠而考閱焉御史會公卿有司執簡而臨之故其粢盛
牲牢酒醴菜果之饌必實于庖厨鐘鼓笙竽琴瑟戞擊乏樂
簨簴綴兆之數(龔音筍懸鼓者横曰簨縱曰簴綴謂舞者行列連綴兆謂位外之營兆潘云綴丁劣丁列)
(二切)必具于庭内樽彛罍洗(音蘚)爼豆醆斝之器(醆側眼切斝古雅切)必絜
于壇堂之上奉奠之士贊禮之童樂工舞師洎執役而衛者
(役一本作殳潘云殳音殊)咸引數其實(引數一本作列若)設箠扑于堂下以修官
刑(潘云箠止蘂切策也扑普木切)而群吏莫敢不備物羅奏牘於几上以嚴
天憲而衆官莫敢不盡誠而祭之日先升立于西階之上以
待卒事其禮之周旋樂之節奏必周知之退而視其燔燎瘞
埋(燔音煩瘞於例切)終之以敬也居常則飭四方祀貢之物以時登
于王府服器之修具祠宇之繕理牛羊毛滌之節三宫御廪
之實(穀梁威十四年甸粟而納之三宫三宫米而藏之御廪)畢備而聽命焉舊以監察
御史之長居是職貞元十九年十二月御史多缺予班在三
人之下進而領焉明年中山劉禹錫始復舊制由禮與敬以
臨其人而官事益理制令有不宜於時者必復于上革而正
之於是始爲記求簿書得爲是職者若干人書焉
四門助教廳壁記
周人置虞庠于四郊以養國老教胄子祭統曰天子設四斈
蓋其制也易傳太初篇曰天子旦入東學晝入南學夕入西
學暮入北學蔡邕引之以定明堂之位焉大戴禮保傳篇曰
帝入東斈以貴仁入南斈以貴德入西斈以貴義入北斈以
尊爵賈生述之以明太子之教焉故曰爲大教之宫而四斈
具焉參明堂之政原大教之極其建置之道弘也後魏太和
中立學于四門置助教二十人隋民始隷于國子而降置五
人皇朝始合于太學又省至三人員位弥簡其官尤難非儒
之通者不列也四門斈之制掌國之上士中士下士凡三等
侯伯子男凡四等其子孫之爲胄子者及庶士庶人之子爲
俊士者使執其業而居其次就師儒之官而考正焉助教之
職佐博士以掌鼓篋榎楚之政令(潘云榎古雅切楚即荆也二者所以兆撻犯礼者)
分其人而教育之其有通經力學者必於歲之杪(音渺末也)升於
禮部聽簡試焉課生徒之進退必酌于中道非博雅莊敬之
流固不得臨於是故有去而升于朝者賀秘書由是爲博士
(賀知章)歸散騎由是爲左拾遺(歸崇敬)舊制以拾遺爲八品清官
故必以名實者居於其位貞元中王化旣成經籍少間有司
命太學之官頗以爲易專名譽好文章者咸耻爲學官至是
河東柳立始以前進士求署兹職天水武儒衡閩中歐陽詹
又繼之是歲爲四門助教凡三人皆文士京師以爲異余與
立同祖(一云同祖於方輿公)與武公同升於禮部(貞元九年同中弟)與歐陽生
同志於文四門助教署未嘗紀前人名氏余故爲之記而由
夫三子者始
武功縣丞廳壁記(縣属京兆)
殷頌曰邦畿千里周制千里之内曰甸服糓梁謂之寰内諸
侯爲王内臣其制甚重今京兆尹理京師部二十有三縣幅
員之廣其猶古也縣吏之長曰令曰丞丞之位正八品下蓋
丞𫐠六職以輔其令也秦漢有丞相今尚書有左右丞御史
中丞至于九卿之列亦皆有丞下以逹天下之縣政有大小
其旨同也武功爲甸内大縣按其圖古后稷封有斄之地(斄与)
(邰同音台)秦作四十一縣&KR1581;美陽武公各異至是合焉蓋嘗爲稷
州巳而復縣其土疆沃美高厚有丘陵墳衍之大(潘云墳扶云切衍音)
(演水涯曰墳下平曰衍)其植物豐暢茂遂有秬秠藿菽之宜(潘云秬与切黑黍)
(也秠音丕又孚鄙芳婦二切黑黍二稃二米也藿而郭切菽升六切大豆也潘本藿作荏)其人善樹藝其
俗有禮譲宜乎其大雅之遺烈焉貞元十五年改邑于南里
旣成新城凡官署舊記壁壞文逸而未克繼之者後三年而
穎川陳南仲居是官邑人宜之號爲簡靖因其族子存持地
圖以來謁余爲記夫以武功壃理之大人徒之多而陳生以
簡靖輔其理斯固難矣漢高帝嘗詔天下凡以戰得爵士大
夫公乘以上令丞與抗禮故爲臾益難今天子崇武念功與
漢初相類分禁旅以守縣道武功爲多陳生爲丞於是而又
職盗賊其爲理無敗事吾庸可以度哉爲之記云
盩厔縣新食堂記(盩厔音輈窒属京兆)
貞元十八年五月某日新作食堂于縣内之右始會食也自
兵興以來西郊捍戎縣爲軍壘二十有六年群吏咸寓于外
兵去邑荒棟宇傾圯又十有九年不克以居由是縣之聮事
離散而不屬(之欲切逹也)凡其官僚罕或覿見及是主簿某病之
於是且掌功役之任廪庫旣成學校旣修取其餘材以構斯
堂其上棟自南而北者二十有二尺周阿峻嚴列楹齊同其
飾之文質階之高下視邑之大小與羣吏之秩不陋不盈高
山在前流水在下可以俯仰可以宴樂旣成得羡財可以爲
食本(羡延面切)月權其贏羞膳以充乃合羣吏于兹新堂升降坐
起以班先後始正位秩之叙禮儀笑語講議往復始會政事
之要筵席肅莊籩豆靜嘉(一作樽爼爼豆)燔炮烹飪(音稔与餁同)益以酒
醴始獲僚友之樂卒事而退舉欣欣焉曰惟禮食之來古也
(晉語悼公使魏絳反後与之札食)今京師百官咸有斯制甸服亦王之内邑且
官有聮属則宜統會以齊之也嚮之離而今之合其得失也
遠甚我是以肅焉而莊衎焉而和羣疑以亡嘉言以彰旨乎
其在此堂也不惟其馨香醉飽之謂某之力也夫宜伐石以
志使是道也不替于後乃列其事來告使余書之
諸使兼御史中丞壁記
古者交政於四方謂之使今之制受命臨戎職無所統属者
亦謂之使凡使之號盖專焉而行其道者也開元以來其制
愈重故取御史之名而加焉至于今若干年其兼中丞者若
干人其使絶域統兵戎按州部專貨食而柔遠人固王略齊
風俗和關石大者戡復于内拓定于外皆得以壯其威張其
聲其用遠矣假是名以莅厥職而尊嚴若是况乎緫憲度於
朝端樹風聲於天下其所以翼于君正于人者尤可以知也
武公以厚德在位(武元衡)甚宜其官視其署有記諸使中丞者
而多開漏於是求其故於詔制而又質於史氏增益備具遂
命其屬書之(子厚為監察御史也)且曰由其號而觀其實後之居於斯
者有以敬于事
館驛使壁記
凡萬國之會四夷之來天下之道塗畢出於邦畿之内奉貢
輸賦修職於王都者入于近關(一作入覲于闕)則皆重足錯轂以聽
有司之命徵令賜予布政於下國者出于甸服而後按行成
列以就諸侯之館故館驛之制於千里之内尤重自萬年至
于渭南其驛六其蔽曰華州其關曰潼關自華而北界于櫟
陽其蔽曰同州其關曰蒲津自灞而南至于藍田其驛六其
蔽曰商州其關曰武關自長安至于盩厔(音輈窒)其驛十有一
其蔽曰洋州其關曰華陽自武功西至于好畤其驛三其蔽
曰鳳翔府其關曰隴關自渭而北至于華原其驛九其蔽曰
方州自咸陽而西至于奉天其驛六其蔽曰邠州由四海之
内揔而合之以至于關由關之内束而會之以至于王都華
人夷人往復而授館者旁午而至傳吏奉符而閱其數縣吏
執牘而書其物告至告去之役不絶於道寓望迎勞之禮無
曠於日而春秋朝陵之邑皆有傳館(傳音轉)其飲飫餼饋(童云飫於)
(據切食多也按諸韻字當作饇)咸出於豐給繕完築復必歸於整頓列其田
租布其貨利權其入而用其積(潘云子智切)於是有出納竒羸之
數(潘云竒音罽一音如字贏音盈謂錢餘物也)勾會考校之政大曆十四年始命
御史爲之使俾考其成以質于尚書季月之晦必合其簿書
以視其等列而校其信宿必稱其制有不當者反之於官尸
其事者有勞焉則復于天子而優升之勞大者增其官其次
者降其調之數(調徒弔切)又其次猶異其考績官有不職則以告
而罪之故月受俸二萬于太府史五人承符者二人皆有食
焉先是假廢官之印而用之貞元十九年南陽韓泰告于上
始鑄使印而正其名然其嗣當斯職未嘗有記之者追而求
之蓋數歲而往則失之矣今余爲之記遂以韓氏爲首且曰
修其職故首之也
嶺南節度使饗軍堂記
(唐)制嶺南爲五府(謂廣州安南桂管邕管容管)府部州以十數其大小之
戎號令之用(令一本作名)則聽于節度使焉其外大海多蠻夷由
流求訶陵西抵大夏康居環水而國以百數則統于押蕃舶
使(舶音白太舟也)内之幅員萬里以就秩拱玉稽(一本作執狄拱稽按左傳僖公二十)
(七年作執秩以正其官注執秩主爵秩之官又吳語擁鐸拱稽注拱執也稽計兵名藉)時聽教命外之
羈屬數萬里(一本外字下有境字)以譯言贄寳歲帥貢職合二使之重
(一本合字下有外字)以治于廣州故賓軍之事宜無與校大且賓有牲
牢饔餼嘉樂好禮以同遠合䟽軍犒饋宴饔勞旅勤歸以群
力一心於是治也閈閎階序(閈音汀上)不可與他邦類必厚棟大
梁夷庭高門然後可以上充於揖讓下周於步武今御史大夫
扶風公廉廣州(元和八年御史大夫扶風郡公馬總爲嶺南節度使)且專二使增德以
來遠人申威以脩戎政大饗宴合樂從其豐盈先是爲堂於
治城西北陬(子侯切隅也)其位公北向賓衆南向奏部伎于其西
視泉池于其東隅奥庳反庭廡下陋日未及晡(一本作易)則赫炎
當目汗眩更起而禮莫克終故凡大宴饗大賓旅則寓于外
壘儀形不稱公於是始斥其制爲堂南面横八楹縱十楹嚮
之宴位化爲東序西又如之其外更衣之次膳食之宇列觀
以游目偶亭以展聲彌望極顧莫究其往泉池之舊增濬益
植以睱以息如在林壑問工焉取則師輿是供問役焉取則
蠻隷是徵問材焉取則隙宇是遷或益其闕伐山浮海農賈
拱手張目視具乃十月甲子元成公命饗于新堂幢牙茸纛
(幢一作橦傳江切)金節析羽旂旗旟旞咸飾于下鼓以鼖晉(周礼鼖鼓長八)
(尺晉鼓長六尺六寸)金以鐸鐃公與監軍使肅上賓延群僚將校士吏
咸次于位卉裳罽衣胡夷蜑蠻睢盱就列者(罽音計織毛布蜑音但睢火隹切)
千人以上鉶鼎體節燔炰胾炙羽鱗貍互之物(胾側吏切大脔炙之夜切)
(貍莫皆切周禮鼈人注互物謂有甲貍物龜鼈之属自貍伏於泥中者)沉泛醍盎之齊(醍音體盎於浪)
(切斉才詣切周礼酒正五斉一日泛斉三曰醴斉三日盎斉四日緹斉五日沈斉)均飫于卒士興王
之舞服夷之伎揳擊吹鼓之音(揳先結切亦作戞吹尺瑞切)飛騰幻怪之
容寰觀于遠邇禮成樂遍以叙而賀且曰是邦臨護之大五
人合之非是堂之制不可以備物非公之德不可以容衆曠
于往初肇自今兹大和有人以觀遠方古之戎政其曷用加
此華元名大夫也殺羊而御者不及(左傳宣公三年華元殺羊食士其御羊斟不與)
霍去病良將軍也餘肉而士有飢色(前漢本傳云)猶克稱能以里
到今矧茲具美其道不廢願訪于金石以永示後祀遂相與
來告且乞辭某讓不獲乃刻于茲石(一本下有云字)
邠寧進奏院記
凡諸侯述職之禮必有棟宇建于京師朝覲爲修容之地會
計爲交政之所其在周典則皆邑以具湯沐其在漢制則皆
邸以奉朝請(邸一本作同朝宿之舍在京師者請才性切漢律春曰朝秋日請)唐興因之則
皆院以備進奏政以之成禮於是具由舊章也皇帝宅位十
一載悼邊氓之未乂惡兇虜之猶阻博求群臣以朗寕王張
公爲能(張献甫)俾其建節剖符守股肱之郡統爪牙之職董制
三軍撫柔萬人乃新斯院弘我舊制(一本作規)高其閈閎壯其門
閭以奉王制以修古典至敬也以尊朝覲以率貢職至忠也
執忠與敬臣道畢矣公嘗鳴珮執玉展禮天朝又嘗伐叛獲
醜獻功魏闕其餘歸時事修常職賓屬受辭而來使旅賁奉
章而上謁(賁音奔)稽疑於大宰質政於有司下及奔走之臣傳
遽之役川流環運以逹教令大凡展采於中都率由是焉故
領斯院者必獲歴閶闔登太清仰萬乘之威而通内外之事
王宫九關而不聞轅門十舍而如近斯乃軍府之要樞(一作會)
朗寕之能政也(朗一本作邠)惟公端明而厚温𥙿而肅宏略特出
太志高邁施德下邑而黎人咸懷設險西陲而戎虜伏息(設險)
(一本作爲敵)茂功溢于太常(茂一本作戊)盛烈動於人聽則斯院之設
乃他政之末者也贊公于他政之末故詞不周德稱公于天
子之都故禮不稱位斯古道也貞元十二年十月六日河東
柳宗元爲記
興州江運記
御史大夫嚴公牧于梁(貞元十五年興州刺吏嚴礪兼御史大夫爲山南西道節度使)五年
嗣天子(順宗也)用周漢進律增秩之興以親諸侯謂公有功德
理行就加禮部尚書是年四月使中謁者來錫公命賓僚吏
屬將校卒士黧老童[孑(焉-正+?)]填溢公門舞躍歡呼願建碑紀德乖
億萬祀公固不許而相與怨咨遑遑如不飲食於是西鄙之
人(西一本作四)密以刊山導江之事(一本密作私一本以字下有公字)願刻巖石
曰維梁之西其蔽曰某山其守曰興州興州之西爲戎居歲
備亭障實以精卒以道之險隘兵困于食守用不固公患之
(二本无患之二字)曰吾嘗爲興州凡其土人之故(一本无土字)吾能知之
自長舉北至於青泥山又西&KR1328;于成州(&KR1328;即抵字)過粟亭川踰宝
井堡崖谷峻隘十里百折負重而上若蹈利刃盛秋水潦窮
冬雨雪(一作水潦于秋雨雪于冬)深泥積水相輔爲害顚踣騰藉(踣音匐又四候)
(切藁也)血流棧道糗糧芻藁填谷委山牛馬羣蓄相藉物故餫
夫畢刀(餫音運說文野饋日餫)守卒延頸嗷嗷之聲其可哀也若是者
綿三百里而餘自長舉而西(而一本作之)可以導江而下二百里
而至昔之人莫得知也吾受命于君而育斯人其可巳乎乃
出軍府之幣以備器用即山僦功(僦即又切)由是轉巨石朴大木
焚以炎火沃以食醯摧其堅剛化爲灰燼畚鍤之下(畚音本)易
甚朽壤乃闢乃墾乃宣乃理隨山之曲直以休人力順地之
高下以殺湍悍(殺所界切衰小之也湍悍一本作水怒)厥功旣成咸如其素於
是決去壅土䟽導江濤萬夫呼抃莫不如志雷騰雲奔百里
一瞬(音舜)旣會旣遠淡爲安流烝徒謳歌枕卧而至戍人無虞
專力待惟我公之功疇可侔也而無以酬德致其大願又
不可得命矧公之始來屬當惡歲府庾甚虚器備甚殫飢饉
昏札(左傳昭公十九年注夭死日札小疫日瘥短折曰夭未名日昏)死徒充路(徒當作徙)賴公節
用愛人克安而生老窮有養幼乳以遂不問不使咸得其志
公命鼓鑄庫有利兵公命屯田師有餘糧選徒練旅有衆孔
武平刑議獄有衆不黷增石爲防膏我稲粱歲無凶災家有
積倉傳舘是飾旅忘其歸杠梁以成(社梁橋也一作虹梁)人不履危若
是者皆以戎隙帥士而爲之不出四人之力(人一本作方)而百役
已就且我西鄙之職官(一本我下更有非字)故不能具舉惟公和恒直
方廉毅信譲敦尚儒學揖損貴位率忠與仁以厚其誠有可
以安利于人者行之堅勇不俟終日其興功濟物宜如此其
大也(一本无宜字)昔之爲國者惟水事爲重故有障大澤勤其官
而受封國者矣(矣一本作焉左傳昭公元年臺駘宣汾洮障大澤帝用嘉之封諸汾川又礼記祭法篇冥)
(勤其官而水死潘云障通作鄣壅也)西門遺利史起興歎(前漢溝洫志史起日鄴田惡漳水在其旁)
(西門豹不知用是不智也)白圭壑隣孟子不與(孟告子下)公能夷險休勞以惠
萬代其功烈尤章章焉不可蓋也是用假辤謁工勤而存之
用永憲于後祀
全義縣復北門記
賢者之興而愚者之廢廢而復之爲是習而循之爲非(一本作賢)
(之㒷而愚之廢復之爲是循之爲非)恒人且猶知之不足乎列也然而復其事
必由乎賢者推是類以從於政其事可少哉賢莫大於成功
愚莫大於恡且誣(恡即吝字)桂之中嶺而邑者曰全義衞公城之
南越以平盧遵爲全義視其城塞北門鑿他雉以出問之其
門人曰餘百年矣或曰巫言是不利於令故塞之或曰以賓
旅之多有懼竭其餼饋者欲廻其途(廻去声)故塞之遵曰是非
恡且誣歟賢者之作思利乎人反是罪也余其復之詢于羣
吏羣吏叶厥謀(一本无下羣字)上于大府大府以俞邑人便焉讙舞
里閭居者思正其家行者樂出其塗由是道以廢邪(一本无是以二)
(字)用賢弃愚推以革物宜民之蘇若是而不列殆非孔子徒
也爲之記云
增廣註釋音辯唐柳先生集卷之二十六
