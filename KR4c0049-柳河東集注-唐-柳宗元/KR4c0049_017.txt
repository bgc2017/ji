增廣註釋音辯唐柳先生集卷之十七
傳
宋清傳
宋清長安西部藥市人也居善藥(居猶積也)有自山澤來者必歸
宋清氏清優主之長安醫工得清藥輔其方輙易讎(易以豉切讎音)
(售賣也)咸譽清疾病疕痬者(疕卑履切頭瘡瘍音羊身瘡一本作咸譽清信能療病故病者)亦
皆樂就清求藥冀速巳清皆樂然響應雖不持錢者皆與善
藥積劵如山未嘗詣取直或不識遥與劵清不爲辭歲終度
不能報輙焚劵終不復言市人以其異皆笑之曰清蚩妄人
也或曰清其有道者歟清聞之曰清逐利以活妻子耳非有
道也然謂我蚩妄者亦謬清居藥四十年所焚劵者百數十
人或至大宫或連數州受俸博其餽遺清者相屬於戶雖不
能立報而以賖死者千百(賖一本作賤)不害清之爲富也清之取
利遠(遠)故大豈若小市人哉一不得直則怫然怒再則罵而
仇耳彼之爲利不亦翦(翦)乎吾見蚩之有在也清誠以是得
大利又不爲妄執其道不廢卒以富求者益衆其應益廣或
斥棄沉廢親與交視之落然者清不以怠遇其人必與善藥
如故一旦復柄用益厚報清其遠取利皆類此吾觀今之交
乎人者炎而附寒而棄鮮有能類清之爲者世之言徒曰市
道交嗚呼清市人也今之交有能望報如清之遠者乎幸而
庶幾則天下之窮困廢辱得不死亡者衆矣市道交豈可少
耶或曰清非市道人也柳先生曰清居市不爲市之道然而
居朝廷居官府居庠塾鄕黨以士大夫自名者反爭爲之不
巳悲夫然則清非獨異於市人也
種樹郭槖駞傳
郭槖駞不知始何名病僂(力主切病傴)隆然伏行有類槖駞者故
鄕人號之駞(駞)聞之曰甚善名我固當因捨其名亦自謂槖
駞云其鄕曰豐樂鄕在長安西駞業種樹凡長安豪富人(一本)
(豪字下有家字)爲觀游及賣果者皆爭迎取飬視駞所種樹或移徙
無不活且碩茂蚤實以蕃他植者雖窺伺傚慕莫能如也有
問之對曰槖駞非能使木壽且孳也(一有以字)能順木之天以致
其性焉爾凡植木之性其本欲舒其培欲平其土欲故其築
欲密旣然巳勿動勿慮去不復顧(去一本作亦)其蒔也若子(蒔音時種)
(也)其置也若棄則其天者全而其性得矣故吾不害其長而
巳非有能碩茂之也不抑耗其實而巳非有能蚤而蕃之也
他植者則不然根拳而土易其培之也若不過焉則不及(一有)
(焉字)苟有能反是者則又愛之太恩憂之太勤旦視而暮撫巳
去而復顧甚者瓜其膚以驗其生枯搖其本以觀其疎密而
木之性日以離矣雖曰愛之其實害之雖曰憂之其實讎之
故不我若也吾又何能爲哉(一本哉字上有矣字)問者曰以子之道移
之官理可乎駞曰我知種樹而巳理非吾業也然吾居鄕見
長人者好煩其令若甚憐焉而卒以禍旦暮吏來而呼曰官
命促爾耕勗爾植督爾穫蚤繰而緒蚤織而縷字而幼孩遂
而雞豚鳴鼓而聚之擊木而召之吾小人輟飱饔以勞吏者
且不得暇又何以蕃吾生而安吾性耶故病且怠若是則與
吾業者其亦有類乎問者嘻曰不亦善夫吾問養樹得養人
術傳其事以爲官戒也(嘻一作喜)
童區寄傳
柳先生曰越人少恩生男女必貨視之(必一本作以)自毀齒巳上
父兄鬻賣以覬其利不足則盗取他室束縛鉗梏之(鉗其廉切梏姑)
(沃切)至有鬚鬛者力不勝皆屈爲僮當道相賊殺以爲俗幸得
壯大則縛取么弱者漠官因爲巳利(一本爲字或有以字)苟得僮恣所
爲不問以是越中戸口滋耗少得自脫惟童區寄以十一歲
勝斯亦竒矣桂部從事杜周士爲余言之童寄者郴州蕘牧
兒也行牧且蕘二豪賊劫持反接布嚢其口去逾四十里之
虚所賣之(南越中謂野市曰虚)寄僞兒啼恐慄爲兒恒狀賊易之對飲
酒醉一人去爲市一人卧植刃道上童微伺其睡以縛背刃
力下上得絶因取刃殺之逃未及遠市者還得僮大駭將殺
童遽曰爲兩郎僮孰若爲一郎僮耶彼不我恩也郎誠見完
與恩無所不可市者良久計曰與其殺是僮孰若賣之與其
賣而分孰若吾得專焉(一有然字)幸而殺彼甚善即藏其尸持僮
抵主人所愈束縛牢甚夜半童自轉以縛即爐火燒絶之雖
瘡手勿憚復取刃殺市者因大號一虚皆驚童曰我區氏兒
也不當爲僮賊二人得我我幸皆殺之矣願以聞於官虚吏
白州州白大府大府召視兒幼愿耳刺史顔証(童云音征又之盛切)竒
之留爲小吏不肯與衣裳吏護還之鄕鄕之行劫縛者側目
莫敢過其門皆曰是兒少秦武陽二歲(戰國策燕有勇士秦武陽年十三殺人人)
(不敢仵視史記云舞陽)而討殺二豪豈可近耶
梓人傳
裴封叔之第(裴封叔名瑾子厚之姊夫)在光德里有梓人𣢾其門願傭隟
宇(童云隟當作隙寫轉作隟乞逆切詳註第九卷)而處焉所職尋引規矩繩墨家不
居礱斵之器問其能曰吾善度材視棟宇之制高深圓方短
長之宜吾指使而群工役焉捨我衆莫能就一宇故食於官
府吾受禄三倍作於私家吾收其直太半焉他日入其室其
牀闕足而不能理曰將求他工余甚笑之謂其無能而貪禄
嗜貨者其後京兆尹將飾官署余往過焉委群材會衆工或
執斧斤或執刀鋸皆環立嚮之梓人左持引右執杖而中處
焉量棟宇之任視木之能舉揮其杖曰斧彼執斧者奔而右
顧而指曰鋸彼執鋸者趍而左俄而斤者斵刀者削皆視其
色俟其言莫敢自断者其不勝任者怒而退之亦莫敢愠焉
畫宮於堵盈尺而曲盡其制計其毫釐而構大厦無進退焉
旣成書於上棟曰某年某月某日某建則其姓字也凡執用之
工不在列余圜視大駭然後知其術之工大矣継而歎曰彼
將捨其手藝專其心智而能知體要者欤吾聞勞心者役人
勞力者役於人彼其勞心者欤能者用而智者謀彼其智者
欤是足爲佐天子相天下法矣物莫近乎此也彼爲天下者
本於人其執役者爲徒隷爲鄕師里胥其上爲下士又其上
爲中士爲上士又其上爲大夫爲卿爲公離而爲六職判而
爲百役外薄四海有方伯連率(与帥同記王制千里之外設方伯又云十國以爲連連有)
(帥)郡有守邑有宰皆有佐政其下有胥吏又其下皆有嗇夫
版尹以就役焉(版尹掌戸版者)猶衆工之各有執伎以食力也彼佐
天子相天下者舉而加焉指而使焉條其綱紀而盈縮焉齊
其法制而整頓焉猶梓人之有規矩繩墨以定制也擇天下
之士使稱其職居天下之人使安其業視都知野視野知國
視國知天下其遠邇細大可手據其圖而究焉猶梓人畫宫
於堵而績于成也能者進而由之使無所德不能者退而休
之亦莫敢愠不衒能(童云衒音縣行且賣也)不矜名不親小勞不侵衆
官日與天下之英才討論其大經猶梓人之善運衆工而不
伐藝也夫然後相道得而萬國理矣相道旣得萬國旣理天
下舉首而望曰吾相之工也後之人循跡而慕曰彼相之才
也士或談殷周之理者曰伊傅周召其百執事之勤勞而不
得紀焉猶梓人自名其功而執用者不列也大哉相乎通是
道者所謂相而巳矣其不知體要者反此以恪勤爲公以簿
書爲尊衒能矜名親小勞侵衆官竊取六職百役之事听听
於府庭(听魚隱切)而遺其大者遠者焉所謂不通是道者也猶梓
人而不知繩墨之曲直規矩之方圓尋引之短長姑奪衆工
之斧斤刀鋸以佐其藝又不能備其工以至敗績用而無所
成也不亦謬欤或曰彼主爲室者倘或發其私智牽制梓人
之慮奪其世守而道謀是用(詩如彼者室于道謀)雖不能成功豈其罪
耶亦在任之而已余曰不然夫繩墨誠陳規矩誠設高者不
可抑而下也狹者不可張而廣也由我則固不由我則圮(部鄙)
(切毀也)彼將樂去固而就圯也則卷其術默其智悠爾而去不
屈吾道是誠良梓人耳其或嗜其貨利忍而不能捨也喪其
制量屈而不能守也棟橈屋壞則曰非我罪也可乎哉可乎
哉余謂梓人之道類於相故書而藏之梓人盖古之審曲面
勢者(礼考工記注審察五材曲直方面形勢之宜)今謂之都料匠云余所遇者楊
氏潜其名
李赤傳
李赤江湖浪人也嘗曰吾善爲歌詩詩類李白故自號曰李
赤遊宣州州人舘之(一本无州人二字)其友與俱遊者有姻焉間累
日乃從之舘赤方與婦人言其友戲之赤曰是媒我也吾將
娶乎是友大駭曰足下妻固無恙太夫人在堂安得有是豈
狂易病惑耶(易音亦)取絳雪餌之赤不肯有間婦人至又與赤
言即取巾經其脰(音豆項也)赤兩手助之舌盡出其友號而救之
婦人解其巾走去赤怒曰汝無道吾將從吾妻汝何爲者赤
乃就牖間爲書輾而圓封之(童云輾音展又尼展女箭一切)又爲書博封之
訖如厠久其友從之見赤軒厠抱甕詭笑而側視勢且下入
乃倒曳得之又大怒曰吾巳升堂面吾妻吾妻之容世固無
有堂之飾宏大富麗椒蘭之氣油然而起顧視汝之世猶溷
厠也(溷胡困切)而吾妻之居與帝居鈞天清都無以異若何苦余
至此哉然後其友知赤之所遭乃厠鬼也聚僕謀曰亟去是
厠遂行宿三十里夜赤又如厠久從之且復入矣持出洗其
汙衆環之以至旦去抵他縣縣之吏方宴赤拜揖跪起無異
者酒行友未及言已飲而顧赤則巳去矣走從之赤入厠舉
其牀捍門門堅不可入其友呌且言之衆發墻以入赤之面䧟
不潔者半矣又出洗之縣之吏更召巫師善呪術者守赤赤
自若也夜半守者怠皆睡及覺更呼而求之見其足厠外赤
死久矣獨得尸歸其家取其所爲書讀之盖與其母妻訣其
言辭猶人也柳先生曰李赤之傳不誣矣是其病心而爲是
耶抑故有厠鬼耶赤之名聞江湖間其始爲士無以異於人
也一惑於怪而所爲若是乃反以世爲溷溷爲帝居清都其
屬意明白(属音烛)今世皆知笑赤之惑也及至是非取與向背
决不爲赤者幾何人耶反修而身無以欲利好惡遷其神而
不返則幸耳(一本作矣)又何暇赤之笑哉(東波有李赤詩題跋)
蝜蝂傳(蝜音負又扶缶切蝂音板)
蝜蝂者善負小蟲也行遇物輒持取卬其首(童云卬音昂亦作抑)負之
背愈重雖困劇不止也其背甚澀物積因不散(因一本作固)卒躓
仆不能起(躓知利切仆音赴又音匐)人或憐之爲去其負苟能行又持取
如故又好上高極其力不巳至墜地死今世之嗜取者遇貨
不避以厚其室不知爲巳累也唯恐其不積及其怠而躓也
黜弃之遷徙之亦以病矣苟能起又不艾日思高其位大其
禄而貪取滋甚以近於危墜觀前之死亡(一本有曾字)不知戒雖
其形魁然大者也其名人也而智則小蟲也亦足哀夫(一本哀作悲)
曹文洽韋道安傳(元闕)
增廣註擇音辯唐柳先生集卷之十七
