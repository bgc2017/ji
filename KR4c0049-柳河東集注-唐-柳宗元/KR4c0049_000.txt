柳文音義序
余讀韓柳文常思古人竒字齟齬吾目
且柅吾喙也開卷必與篇韻俱撿閱反
切終日不能通一紙偶得二書釋音如
獲指南猶恨字畫差小不便老眼至灊
山郡齋屬廣文是正將大其刻以傳學
者一旦廣文携音訓數帙示余曰昌黎
文有江山祝充音義旣反切難字又注
其所從出亡以復加惟子厚集諸家音
義不稱是自詭規模祝充撰柳氏釋音
數月書成余實濫觴權輿是書者序引
其意詎敢以語言不工爲解自小學不
興六書罔詔學者平日簡牘閒頗有不
分點畫不辨偏傍任私意失本原雖以
字學名世者未免斯弊若虞永興不知
姓顔平原不知名况下二子者耶甚者
以弄璋爲麞伏臘爲獵金根爲銀至於
古文竒字能不失句讀辨重輕清濁者
幾何人哉惟柳州内外集凡三十三通
莫不貫穿經史轇轕傳記諸子有家虞
初稗官之言古文竒字比韓文不啻倍
蓰非博學多識前言者未易訓釋也廣
文中乙丑年甲科恬於進取尚淹選調
生平用心於内不求諸外遂能會稡所
長成一家言將與柳文並行不朽無疑
矣非刻意是書者未必知論著之不易
也廣文諱緯字仲寳雲間人姓潘氏乾
道三年十二月吳郡陸之淵書
唐柳先生文集序
夔州刺史劉禹錫纂
八音與政通而文章與時高下三代之文至戰國而
病涉秦漢復起(潘云復扶富切又也又音服孟子聖人復起後以意求)漢之文
至列國而病唐興復起夫政痝而土裂(痝潘本作厖莫江切雜也)
三光五嶽之氣分(潘云分元注扶問切廣韻分剤羣經音辨分限也)大音不
完故必混一而後大振初貞元中上方嚮文章昭回
之光下飾萬物天下文士爭執所長與時而奮粲然
如繁星麗天而芒寒色正(潘云芒音忘說文草耑也又星芒角)人望而
敬者五行而巳河東柳子厚斯人望而敬者歟子厚
始以童子有竒名於貞元初至九年爲名進士十有
九年爲材御史二十有一年以文章稱首入尚書爲
禮部員外郎是歲以疎儁少檢(潘本作雋徂峻切與俊同字當作儁儁絶)
(異也)獲詘出牧邵州又謫佐永州居十年詔書徵不用
遂爲柳州刺史五歲不得召歸病且革(張云音亟急也)留書
抵其友中山劉禹錫曰我不幸卒以謫死以遺草累
故人禹錫執書以泣遂編次爲四十五通行於世子
厚之喪昌黎韓退之誌其墓且以書來弔曰哀哉若
人之不淑吾嘗評其文雄深雅徤似司馬子長崔蔡
不足多也安定皇甫湜(視力切潘云常戢切持正貌唐皇甫湜字持正)於文
章少所推讓亦以退之言爲然凡子厚名氏與仕與
年曁行巳之大方(張云曁其冀女及也)有退之之誌若祭文在
今附于第一通之末云
增廣註釋音辯唐柳先生集諸賢姓氏
中山劉禹錫編
河南穆脩叙
眉山蘇軾評論
胥山沈晦辯
南城童宗說音註
新安張敦頤音辯
新安汪藻記
張唐英論
雲間潘緯音義
增廣註釋音辯唐柳先生集目錄
南城先生童宗說註釋
新安先生張敦頥音辯
雲間先生潘緯音義
︻别集上
非國語上(三十一篇)
︻别集下
非國語下(三十六篇)
︻外集上
披沙㨂金賦迎長日賦
記里鼓賦吾子
劉叟傳河間傳
筝郭師墓誌趙羣秀才墓誌
太府寺李卿外婦馬淑誌
︻外集下
百官請復尊號表(六首)大會議聽政表(二首)
賀平李懷光表舉裴冕表
謝賜新茶表賀破東平表
賀赦表賀太子牋
賀裴桂州啓與衛淮南石琴薦啓
答鄭員外賀啓諸州賀啓
︻附錄(舊附楚詞天問今散入十四卷天對篇内)
天論三篇劉禹錫
唐書本傳宋祁
祭柳柳州文皇甫湜
祭柳員外文劉禹錫
重祭柳員外文劉禹錫
爲鄂州李大夫祭柳員外文劉禹錫
祭柳侯文曹輔
祭柳侯文黃翰
祭柳侯文許尹
永州柳先生祠堂記汪藻
舊本柳文後序穆脩
四明新本柳文後序沈晦
柳州舊本柳文後序李裭
柳文年譜後序文安禮
增廣註釋音辯唐柳先生集目錄(畢)
