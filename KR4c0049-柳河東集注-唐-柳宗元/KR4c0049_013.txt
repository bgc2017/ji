增廣註釋音辯唐柳先生集卷之十三
誌
先太夫人河東縣太君歸祔誌
先夫人姓盧氏諱某世家涿郡(涿音卓)壽止六十有八元和元
年歲次丙戌五月十五日弃代于永州零陵佛寺明年某月
日安祔于京兆萬年棲鳳原先侍御史府君之墓其孤有罪
銜哀待刑不得歸奉喪事以盡其志姪洎太夫人兄之子弘
禮承事焉嗚呼天乎太夫人有子不令而䧟于大僇(童云音戮又力)
(救切)徙播癘土醫巫藥膳之不具以速夭禍非天降之酷將不
幸而有惡子以及是也又今無適主以葬(適音的)天地有窮此
冤無窮旣㪯葬紖(張云紖直忍切索也与絼同周礼封人置其絼)猶以不孝之辭(孝一)
(本作自)擬述先德且志其酷焉嘗逮事伯舅聞其稱太夫人之
行以教曰汝宜知之七歲通毛詩及劉氏列女傳斟酌而行
之初天子加恩群臣以宗元任御史尚書郎封太夫人河東
縣太君八月會冊太上皇后于興慶宫禮無違者旣至永州
又奉教曰汝唯不恭憲度旣獲戾矣今將大儆于後以蓋前
悪敬懼而已苟能是吾何恨哉明者不悼往事吾未嘗有戚
戚也而卒以無孝道不能有報焉喪主子婦七歲而不果娶
竄窮徼(童云吉弔切境也)人多疾殃炎暑熇蒸(童云熇呼木黑各二切火热也)其下
卑濕非所以養也侯視無所問藥石無所求禱祠無所實蒼
黃呌呼遂遘大罰天乎神乎其忍是乎而獨生者誰也爲禍
爲逆又頑狼而不得死逾月逾時以至于今靈車遠去而身
獨止玄堂暫開而目不見孤囚窮縶魄逝心壞蒼天蒼天有
如是耶有如是耶而猶言猶食者何如人耶巳矣窮天下之
聲無以舒其哀矣盡天下之辭無以傳其酷矣刻之堅石措
之幽隂終天而止矣
伯祖妣趙郡李夫人墓誌銘
夫人姓李氏辯族氏者曰趙郡贊皇之東祖(贊皇縣名属趙州晉李楷徙居)
(常山有五子叡居巷東爲東祖芬与敬爲西祖輯与晃称南祖)祖某爲某官父冲爲單父尉
夫人生於良族嶷然殊異及笄(童云音稽說文簮也)德充於容行踐於
言高朗而不傷其柔嚴恪而不害其和特善女工翦制之事
又能爲雅琴素聲操縵之具(童云操七正切縵末旦切礼記不斈操縵稚声也)婦道
旣備宜爲君子之配偶焉我伯祖臨卭令府君諱某受夫人
於李氏之廟而歸于正室臨卭府君之先曰我曾王父清池
府君諱某清池之先曰徐州府君諱某又其先曰常侍府君
諱楷常侍之兄曰中書令諱奭自中書以上爲宰相四世噫
我伯祖以宗胄碩大而濟其德厚夫人以族属清顯而脩其
禮範合二姓以承先祖爲士者策之故佐奉養承祭祀婦德用
光家道甚宜無何伯祖終于臨卭而窆焉(窆彼驗切葬下棺)夫人從
子而反干淮滸(音虎水涯)嗚呼我先府君每得仕未嘗不奉迎供
養必誠必親男旣立必使之有禄仕女必使之有家將嫁已
子必先擇良士可以配諸姑者定然後議焉仲父殿中侍御
史府君由是志也夫人生男一人諱某不幸終于宣州旌德
尉女三人皆得良壻隴西李伯和爲楊子丞疾痺廢痼而没
太原王紓今爲右𥙷闕潁川陳萇爲校書郎渭南尉知名貞
元十六年王氏姑定省扶侍自楊州至于京師道路遇疾遂
館于陳氏以諸壻之良諸女之養無不得意焉享年八十一
是歲六月二十九日終于平康里自小歛至于大歛比及葬
則二壻實參主之有孫二人長曰曹郎奉之以縗而正于位
八月二十四日葬于萬年縣之少陵原實棲鳳原介于我先
府君仲父二兆之間神心之所安也嗚呼嗣子早大臨卭萬
里以歲之不易(以豉切左傳昭公四年句)未克合祔哀孰甚焉諸姑合以
爲斯志以從人之道内夫家外父母家且又葬于我志于我
故叙柳氏爲備銘曰
藹其芳壽且康大梁鶉火沉幽光(是年歲星在大梁六月日月會干鶉火)夙淪
夫子嗣又喪(平声)輤幃不復岷之陽(張云輤此見切或作舊輤喪車飾也)兆靈趾
棲鳳里良之山兊之水靈之車當反此子孫百代承靈祉誰
之言者青烏子(風俗通曰漢有青烏子善數術唐藝文志葬書有青烏子三卷)
叔妣吳郡陸氏夫人誌文
夫人諱則字内儀姓陸氏家于吳郡盖江左上族以宗子在
他國家牒逸墜故曾王父王父之諱官不克究知而闕其文
父覃皇河南陸渾令夫人生而柔笄而禮會伯舅爲河南尹
撰擇僚寀(撰息兖切)謂我文斈掾仲父士林殊英儒流推高故夫
人歸于我夫人之志也温順以承上冲厚以字下不敢踰於
冡婦不敢侮於臣妾是宜允膺福壽集成母儀禀命不淑享
年三十有五貞元十二年十一月已亥終于長安太平里第
嗚呼夫人生男一人曰曹婆幼[孑(焉-正+?)]在抱委纕就位女一人曰
喜子匍匐繈緥寄婦人之手哀哉盖衰門薄祐神道不相顧
仲父違背於歲首而夫人捐弃於是日遺孤眇藐未克承紹
凢我族属其痛巨乎遂以其年十二月十三日庚午合祔於
少陵原之墓恭惟仲父之諱字夫人之爵齒備于版文今不
書懼再告也
亡姑渭南縣尉陳君夫人權厝誌
唐貞元十七年九月六日甲子前渭南縣尉穎川陳君之夫
人河東柳氏終于平康里將終告于陳君曰吾生四十有四
年爲陳氏介婦九年(介婦次婦也出礼記内則)謹飭不怠以至此命也旣
成婦矣宜祔于皇姑從兆于三原然而不幸中道而有痼疾
旣不及養于舅姑又不得佐于蒸嘗生君之子不朞月而殞
嘗謂君宜有貴位而不克見執親之喪不得終紀皆天譴之
大者也且願殺禮(童云殺所介切周礼國新殺礼)以成吾私迩先夫人之墓
而窆我焉將俟君之不諱而歸復于正其可也陳君乃卜十
二月十八日權厝于城南原曰棲鳳如夫人之志且以時日
甲子授于宗元曰子之姑孝於家移于我之長睦于族施于
我之黨是用賓而禮之如益者之友今則去我巳矣吾無以
報焉他日嘗謂子慤而文願以爲誌庶幸而有知將安子之
爲也萇無恨矣嗚呼貴而必賢壽不必仁天之不可恃也久
矣遂哭而受命書夫人之世以記于兹石夫人六代祖諱慶
五代祖諱旦位皆至宰相高祖諱楷爲濟州刺史曾祖諱某
爲徐州長史祖諱某爲清池令考諱某爲臨卭令妣李氏趙
郡贊皇人其他則俟改葬而後備
亡姊崔氏夫人墓誌蓋石文
我伯姊之葬良人博陵崔氏爲之誌(崔簡字子敬)凢歸于夫家爲
婦爲妻爲母之道我之知不若崔之悉也然而自笄而上以
至于幼孩崔固不若我之知也又烏可以已今之制凢誌于
墓者琢密石加盖于其上用敢附碑隂之義假兹石而書焉嗚
呼夫人天命之性固有以異於人孩而聲和幼而氣柔以吾
族之大尊長之多夫人自能言而未嘗誤㪯其諱與其類戲
于家游弄之具未嘗有爭先公自鄂如京師其時事會世難
教告罕至夫人憂勞踰月默泣不食又懼貽太夫人之憂慮
紿以疾告(張云紿音怠上声欺也)書至而愈人乃知之善隷書爲雅琴
以自娛樂隱而不耀上足以致美於服而不爲異言足以發
揚於禮而不爲辯孝之至敬之備仁之大又以配君子然而
不克會于貴壽以至于斯孰謂之天有知者耶太夫人生二
女幼曰裴氏婦(嫁裴僅字封叔)如夫人之懿在二族咸以令德聞而
皆早世其弟昏愚而獨存(子厚自謂)孰謂天可問耶嗚呼痛其甚
歟遂濡血以書志終天之哀與兹石永久
亡姊前京兆府參軍裴君夫人墓誌
柳氏至于唐其著者中書令諱奭中書之弟之子曰徐州府
君諱某實有孝德世其家業清池府君諱某繼之以茂實德
清府君諱某承之以善政以至于侍御史府君諱某用貞信
勁正逹于邦家克生賢女以配于裴氏裴氏至于唐其著者
禮部尚書諱行儉禮部之子曰侍中諱光庭嗣用忠肅書于
國史祠部府君諱稹業之以貞直以至于今金吾府君諱儆
(音憼)用純懿端亮聞於天下實生良子以配夫人嗚呼夫人與
仁孝偕生以禮順偕長始於家純如也終於夫族穆如也其
爲子道也孝以和恭以惠取與承順必称所欲先君與太夫
人恩遇尤厚故夫人侍側無威怒之教焉天禍弊族夙遭大
故我諸孤奉太夫人之飬不敢圖死至于復常夫人三歲無
湯沭無塩酪頓踴呌號哀徹天地外除髮不勝笄體不勝帶
太夫人泣而命之固猶不食朝夕諭誨僅而濟焉其爲妻道
也貞順之宜恒服於身体疑忌之慮不萌於心術忿懥之色
(童云&KR1264;音致恨也)不兆於容貌同焉而合於禮婉焉而得其正其爲
婦道也惟聽順謹敬睦姻仁恤之行甚備(仁一本作任恐非)常以不
幸不及姑舅之養用爲大恨是故相春秋之事眎滌濯羞簠
簋勞以待旦每怵惕之感至焉則又移其孝于裴氏之門(一本)
(作移其孝于兄公女公)而以睦于冡婦介婦必敬必親下以不失其赤
子之心姻族歸厚率由是也嗚呼我之大譴欤裴氏之大不
幸欤以夫人之德行宜貴壽宜康寕然而年始三十不克至
于壽良人官爲參軍事不及偕其貴骨髓之疾實鍾于身以貞
元十六年三月十三日甲子終于光德里第痛矣夫始夫人
之疾也夫人之族視之如已其家老長妾臧獲之微皆以其
私奔謁於道路禱鬼神問卜筮者相及也旣病太夫人在側
尚慮積憂傷于尊懷猶持形立氣給以少間故二稚未齓(初覲)
(切小兒毀齒)良人在遠不及有緒言遺念以傳於後則我呼天之
痛宜有加焉嗚呼天胡厚是懿德而闕其報施獨何咎欤余
不知天之忍也旣逾月良人至自洛師望門而哭曰無以立
吾家成吾身矣凢在三子幼曰崔七先夫人八月而殯魂氣
無不之也(檀弓季札葬子之辝)次曰崔六後夫人五旬而夭因祔焉今
其存者曰崔五幸无恙託于乳媪以虞水火(媪烏老切女老称春秋傳云子)
(生不免水火父母之罪)哀哉其年八月十八日甲子安厝於長安縣之
神禾原從于先塋祔于皇姑宜也母弟號哭而爲之志毒痛
憑塞略不能具敢告无愧辭无溢美庶用正直克安神心嗚
呼至哀无文至敬不飾故无其辭
亡妻弘農楊氏誌
亡妻弘農楊氏諱某高祖皇司勲郎中諱某司勲生殿中侍
御史諱某殿中生醴泉縣尉諱某醴泉生今禮部郎中凝(楊凝)
(之兄曰憑爲礼部郎中子厚娶其女凝字當作憑)代濟仁孝號爲德門郎中娶于隴
西李氏生夫人夫人生三年而皇妣即世外王父兼居方伯
連帥之任歴刺南部夫人自幼及笄依于外族所以撫愛視
遇者殆過厚焉夫人小心敬順居寵益畏終始无驕盈之色
親黨難之五歲属先妣之忌飯於仁祠就問其故媬傳以告
(媬音保)遂號泣不食後每及是日必遑(遑)涕慕抱終身之戚焉
及許嫁於我柔日旣卜(礼記内事用柔目)乃歸於柳氏恭惟先府君
重崇友道於郎中最深髫稚好言(髫音迢)始于善謔雖間在他
國終无異辭凡十有三歲而二姓克合奉初言也夫人旣歸
事太夫人備敬養之道敦睦夫黨致粛雍之美主中饋佐蒸
嘗怵惕之義表于宗門太夫人嘗曰自吾得新婦增一孝女
况又通家愛之如已子崔氏裴氏姊視之如兄弟故二族之
好異于他門然以素被足疾不能良行(左傳昭公七年孟摯之子不良能行注跛)
(也此文良字諸本皆在能字下)未三歲孕而不育(易漸卦)厥疾增甚明年以謁
醫救藥之便來歸女氏永寧里之私第八月一日甲子至于
大疾年始二十有三嗚呼痛哉以夫人之柔順淑茂宜延于
上壽端明惠和宜齒于貴位生知孝愛之本宜承于餘慶是
三者皆虚其應天可問乎衰門多舋(張云許慎切音釁鏬坼也)上天无祐
故自辛未逮于兹歲累服齊斬(斉音咨謂斉衰斬衰)継纏哀酷其間冠
衣純采(純之允切緣也曲礼云孤子當室冠衣不純采)朞月者三而巳矣无乃以是
累夫人之壽欤悼慟之懷曷月而已矣哀夫遂以九月五日
庚午克葬于萬年縣栖鳳原從先瑩禮也是歲唐貞元十五
年龍集已卯(是年太歲已卯)爲之誌云
坤德柔順婦道粛雍惟若人兮婉娩淑姿(婉音宛娩音睌又音免順也)鏘
翔令容委窮塵兮佳城欎(欎)閉白日兮之死同穴歸此室兮
(詩云死則同穴子厚自謂異時与之合葬)
下殤女子墓塼記
下殤女子生長安善和里其始名和娘旣得病乃曰佛我依
也願以爲役更名佛婢旣病求去髮爲尼號之爲初心元和
五年四月三日死永州凡十歲其母微也故爲父子晚性柔
惠類可以爲成人者然卒天歛以緇褐銘用塼甓(蒲歴切)葬零
陵東郭門外第二崗之西隅銘曰孰致也而生孰召也而死
焉從而來焉往而止魂氣無不之也骨肉歸復於此(延陵季子葬子)
(辝見之檀弓)
小姪女墓塼記
字爲雅氏爲柳生甲申死已丑日十二月在九是日葬東崗
首生而惠命則夭始也无今何有質之微當速朽銘茲瓦期
永久
故尚書戶部侍郎王君先太夫人河間劉氏誌文(王叔)
(文之母)
夫人姓劉其先漢河間王王有明德世紹顯懿至于唐有文
昭者爲綿州刺史號良二千石其嗣愼言爲仙居令光州長
史克荷于前人光州夫人之父也夫人旣笄五年從于北海
王府君諱某府君㪯明經授任城尉左金吾衛兵曹修經術
以求聖人之道通古今以推一王之典會世多難不克如志
卒以隱終夫人生二子長曰彛倫㪯五經早夭少曰叔文堅
明直亮有文武之用貞元中待詔禁中以道合于諸后凡十
有八載獻可替否有匡弼調護之勤先帝弃万姓(德宗)嗣皇承
大位(順宗)公居禁中(王叔文)訐謀定命有扶翼經緯之績由蘇州
司功參軍爲起居舍人翰林斈士將明出納有弥綸通變之
勞副經邦阜財之職加戸部侍郎賜紫金魚袋重輕開塞有
和鈞粛給之效内贊謨畫(一本作謀謨)不廢其位凢執事十四旬
有六日利安之道將施于人而夫人終于堂盖貞元之二十
一年六月二十日也知道之士爲蒼生惜焉天子使中謁者
臨問其家賻以布帛嗚呼夫人之在女氏也貞順以自處孝
謹以有奉其在夫族也祗敬以承上嚴粛以莅下事良人四
十有九年而勤勞不懈生戸部五十有三年而教戒無闕年
七十有九而戶部之道聞于天下爲大僚垂紫綬以就奉養
公卿侯王咸造于門旣壽而昌世用羡慕然而天子有詔俾
定封邑有司稽於論次終以不及時有痛焉是年八月某日
祔于兵曹君之墓銘曰
夫人之德温柔敬直承于隂教式是嬪則克生良子用揚懿
(飭一木作飾)年若干某月日遷柩于洛某月日祔于墓在北邙山
南洛水東巽始佐河北軍食有勞未及錄會其長以罪聞因
從貶更大赦方北遷而其室巳禍巽之父曰大理司直仲卿
祖曰太子右贊善大夫環曾祖曰平舒令煜高祖曰工部尚
書真藏簡之父曰大理司直曄祖曰某官鯢唐興中書令仁
師議刑不孥其二世大父也巽之他姬子丈夫子曰老女子
曰張婆妻之子女子曰陀羅尼丈夫子曰某實後子銘曰
翼翼仁師(崔仁師)惟仁之碩一言刑輕綿載二百其慶中缺曾
玄不績簡之温文卒昏以易七男三女八我之出仍禍六稔
數存如没宜福而災伊誰云恤惟薛之婦德良才全隣無言
聞臧獲以虔推仁撫庶孩不異憐兄公是怙(公一本作子)夫属忻
然髲髢峩峩(髲音被鬄也髢音弟)籩豆惟嘉烝嘗賓燕其羞孔多有
苾有嚴神饗斯何奚仲仲虺胡祐不遐(奚仲封于薛十二世孫仲虺爲湯左相)
高曾祖考胡嘏之訛淑人不居誰任于家書銘告哀以寘巖阿
韋夫人墳記
韋夫人終成都殯萬年遷柩渭南祔而不合大葬未利以俟
禮也其族系如某人之誌㻚用元和十四年月日(童云堋音朋又)
(逋鄧切㪯葬下土)子某爲石刻而納諸壙
馬氏女雷五葬誌
馬室女雷五父曰師儒業進士雷五生巧惠異甚凡事絲纊
文繡不類人所爲者余覩之甚駭家貧歲不易衣而天姿潔
清脩嚴恒若簮珠璣衣紈縠(紈音丸)寥然不易爲塵垢雜年十
五病死後二日葬永州東郭東里以其姨母爲妓於余也將
死曰吾聞柳公嘗巧我惠我(惠一本作慧)今不幸死矣安得公之
文志我葬(葬一本作於墓)其父母不敢以云葬之日余乃聞焉旣而
閔焉以攻石之後也遂爲砂書玄塼追而納諸墓卷終
