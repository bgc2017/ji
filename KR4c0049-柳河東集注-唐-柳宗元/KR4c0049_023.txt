增廣註釋音辯唐柳先生集卷之二十三
序别
同吳武陵贈李睦周詩序
潤之盗錡(魚倚切李錡也)竊貨財聚徒黨爲反謀十年今天子即位
三年(憲宗元和二年也)大立制度於是盗恐且奮將遂其不善視部
中良守不爲巳用者誣䧟去之睦州由是得罪天子使御史
按問館于睦自門及堂皆其私卒爲衛天子之衛不得搖手
辭卒致具有間盗遂作而廷臣猶用其文斥睦州南海上旣
上道盗以徒百人遮于楚越之郊戰且走乃得完爲左官吏
(前漢年表設左官之律)無幾盗就禽斬之于社垣之外論者謂宜還睦
州以明其誣旣更大赦始移永州去長安尚四千里睦州未
嘗自言吳武陵剛健士也懷不能忍於是勇躍其誠鏗鏘其
聲出而爲之詩然後慊於内(慊苦簟切愜也)余固知睦州之道也熟
銜匿而未發且久聞吾之先焉者(焉一作言)激於心若鐘鼓之考
不知聲之發也遂繫之而重以序
送南涪州量移澧州序(南承嗣)
越有納官之令以勝大敵(越語王令軍孤子寡婦疾疚貧病者納官其子注官仕也仕其子而)
(教之廪以食之也)漢有羽林之制以威四夷(漢武太初元年初置羽林騎取從軍死事之子)
(孫養羽林官教以五兵號羽林狐兒)國家寵先中丞(承嗣父御史中丞南霽雲死節睢陽)邁古人
之烈故君自未成童品常第四(承嗣七歲以父死節即授婺州别駕歴刺施涪二州成童)
(八歲以上)人猶曰於古爲薄漢北地都尉卬(張云班彪北征賦弔尉印於朝那注云匈)
(奴入邊殺尉卬尉官也卬名也音昂)以不勝任㗖匈奴而子單侯于缾(卬之子单以父)
(力戰死事封缾侯)濟北相韓千秋以匹夫之諒奮觸南越而子延年
侯于成安(西漢功臣表韓廷年以其父千秋擊南越死事封成安侯)君之土田之錫猶挫
於有司之手始由施州爲涪州(涪音浮)扞蜀道勍寇(勍其京切)晝不
釋刃夜不釋甲曰我忠烈㣧也期死待敵(敵)亦曰彼忠烈胤
也盡力致命是不可犯然而筆削之吏以簿書校計贏縮受
譴兹郡(永貞元年西川刘闢反承嗣以无備謫永州)凡二歲朝廷建大本貞萬邦
(元和四年閠三月立鄧王寧為太子)慶澤之濡洗濯生植又况涪州家聲之大
𥙿蠱之志宜尤被顯寵者也自漢而南州之美者十七八莫
若澧澧之佐理莫踰於長史以是進秩人猶曰且有後命永
州多謫吏而君侯惠和温良故其歡愉異於他部優詔旣至
而君適讎於文(讎合也文詔令也謂合於詔令當量移也)其往也獨故凡羡慕之
辭無不加等噫以君承荷之重恭肅之美四方之求忠壯義烈
者將於君是觀凡君子之志欲其優柔而益固憤悱而不忘
以增太史世家之籍用是爲貺則拱璧大鼎烏可以言重乎
送薛存義之任序(一本無之任字)
河東薛存義將行柳子載肉于爼崇酒于觴追而送之江滸
飲食之(滸音虎水涯也飲食並去声)且告曰凡吏于土者若知其職乎(若汝)
(也)蓋民之役非以役民而巳也凡民之食于土者出其十一
傭乎吏使司平於我也今我受其直怠其事者天下皆然豈
唯怠之又從而盗之向使傭一夫於家受若真忌若事又盗
若貨器則必甚怒而黜罰之矣以今天下多類此而民莫敢
肆其怒與黜罰何哉勢不同也勢不同而理同如吾民何有
逹于理者得不恐而畏乎存義假令零陵二年矣蚤作而夜
思勤力而勞心訟者平賦者均老弱無懷詐暴憎其爲不虚
取直也的矣其知恐而畏也審矣吾賤且辱不得與考績幽
明之說於其往也故賞以酒肉而重之以辭
送薛判官量授序(薛巽)
仕於世有勞而見罪凡人處是鮮不怨懟忿憤(懟音隊忿房勿切)列
於上愬於下此恒狀也異於恒者其道宜顯薛生司貨賄於
軍興之際兵亂不去然得以不犯由太行以東皆傳道之可
以爲勞矣而竟連大獄以至於放(薛巽始佐何北軍有勞未及錄會其長子臯謨及薰)
(溪以罪聞巽坐貶)不戚於貌不悱於心樂以自肥而未嘗尤於物其
有異於恒矣哉朝廷施恩澤凡受謫者罪得而未薄乃命以
近壌薛君去連而吏於朗(朗州名即鼎州)是其漸於顯歟君子學以
植其志信以篤其道有異於恒者充而大之苟推是以往雖
欲辭顯難矣
送李渭赴京師序
過洞庭上湘江非有罪左近者罕至又况踰臨源嶺下灕水
(離力支切)出荔浦名不在刑部而來吏者其加少也固宜前余逐
居永州李君至固怪其棄美仕就醜也無所束縳自取瘴癘
後余斥㓨柳州至于桂君又在焉方屑屑爲吏噫何自苦爲
是耶明時宗室属子當尉畿縣今王師連征不貢二府方汲
及求士李君讀書爲詩有幹局久遊燕魏趙代聞知人情識
地利能言其故以是入都干丞相益國事不求獲乎已而巳
以有獲予嫉其不爲是久矣今而曰將行請余以言行哉行
哉言止是而巳
送嚴公貺下第歸興元覲省詩序(嚴震之子)
嚴氏之子有公貺者退自有司踵門而告柳子曰吾獻藝不
售於儀曹之賈貨不中度敢逃其咎詰朝將行願聞所以去
我者其可乎哉余諭之曰吾子以沖退之志端其趣嚮以淬
礪之誠修其文雅行當承教戒於獨立之下濬發清源激揚
洪音沛哉鏗鏗乎充于四體之不暇吾何敢去子恭惟相國
馮翊公有大勲力盈于旂常極人臣之尊分天子之憂殿邦
坤隅柄是文武(謂嚴震也殿丁練切)若子者生而有黼繢梁肉之美不
知耕農之勤勞物役之艱難趍其庭有魏絳之金石焉候其
門有亞夫之棨戟焉(棨遣礼切漢以棨戟代斧鉞棨戟前之噐以木爲之)中人處之
不能無傲而子之伯仲皆脫略貴美服勤儒素退托於布衣
韋帶之任如少習然故継登上科(嚴公貺兄公弼貞元五年登第)以及於子
是可舉嚴氏之教誦乎他門使有矜式也而吾子又引慝内
訟撝謙如此其可患乎賈之不售而自薄哉於是文行之逹
者(一本无者字)若高陽齊據者皆賦命余序引余扑不曉文故書
嚴子之嘉言論于右簡(論字一本作編)竊褒貶之義以贈
送元秀才下第東歸序(元公瑾)
周乎志者窮躓不能變其操(躓音致)周乎藝者屈抑不能貶其
名其或處心定氣居斯二者雖有窮屈之患則君子不患矣
元氏之子其殆庶周乎言恭而信行端而靜勇於講學急於
進業旣遊京師寓居所陋無使令之童闕交昜之財可謂窮
躓矣而操逾厲志之周也才濬而清詞簡而備工於言理長
於應卒(倉忽切)從計京師受丙科之薦獻藝春卿當三黜之辱
可謂屈抑矣而名益茂藝之周也苟非處心定氣則曷能如
此哉余聞其欲退家殷墟脩志增藝懼其沉鬱傷氣懷憤而
不逹乃往送而諭焉夫有湛盧豪曹之器者(吳越春秋越王使歐治鑄劒三)
(魚揚豪曹湛盧又越王句踐有宝劒五純釣湛盧鏌鎁豪曹巨闕也)患不得犀兕而剸之(剸旨兖切)
(細剖也又之轉切)不患其不利也今子有其器宣其利乘其時夫可
患焉磨礪而坐待之可也遂欣欣而去
送辛殆庶下第遊南鄭序
朝廷用文字求士每歲布衣束帶偕計吏而造有司者僅半
孔徒之數春官上大夫擢甲乙而升司徒者於孔氏高第亦
再倍焉僕在京師凡九年于今其間得意者二百有六十人
其果以文克者十不能一二嘗從俊造之後頗涉藝文之事
四貢鄕里而后獲焉方之於釣者絲綸不属(之欲切)喙甚直(一本)
(喙上有鈞字)嗜有美餌者(一本耆作懷字下无者字)而觖望獲魚之暮(觖古冗切窮瑞)
(切)則善取者皆指而笑之今辛生固窮而未逹遲久而不試
褒衣之徒視子而捧腹者蓋不乏焉辛生嘗南依蠻楚專志
於斈爲文無謬悠迂誣之談鍜鍊剪截動可觀采故相國濟
公(斉映也)接禮加等常爲右客且佐其策名之願遂笈典墳(芨音)
(及又極曄切負書箱也)䄂文章北來王都笑揖羣伍文昌下大夫上士
之列見而器異争爲鼓譽由是爲聞人戰術藝之埸莫與爭
鋒然而迁延二北躑躅不振豈其直鈎而釣懷美餌而羡魚
者耶若辛生者有司抑之則巳不然身都甲乙之籍其果以
文克歟今則嚢如懸磬傭室寓食方將適千里求仁人被冒
畏景陟降棧道吾欲抑而不歎其若心胷何然吾聞焚舟而
克(秦孟明)手劒而盟者(公羊僖十三年公會斉侯盟于柯曹子手剱而從之)皆敗北之餘
也子之厄困而往覇心勇氣無乃發於是行乎成拜賜之信
(左僖二十三年孟明日三年將拜君賜)刷壓境之耻(公羊僖十三年曹子曰城壞壓境君不啚与)無
乃果於是舉乎往慎所履如志遄返勉自固植以遂子之欲
姑所談者謂我言而中不猶愈乎(中丁仲切)
送崔子符罷舉詩序(嶣策字子符崔簡之弟)
世有病進士科者思昜以孝悌經術兵農曰庶幾厚於俗而
國得以爲理乎柳子曰否以今世尚進士故凡天下家推其
良公卿大夫之名子弟國之秀民舉歸之且而更其科以爲
得異人乎無也惟其所尚又舉移而從之(又㪯一本作文斈)尚之以
孝悌孝悌猶是人也尚之以經術經術猶是人也雖兵與農
皆然曰然則宜如之何曰即其辭觀其行考其智以爲可化
人及物者隆之文勝質行無觀智無考者下之俗其以厚國
其以理科不俟易也今有博陵崔策子符者少讀經書爲文
辭本於孝悌理道多容以善别時剛以知柔進於有司六選
而不獲家有冤連伏闕下者累月不解(音淵按崔君權立志出刺連永二州未至)
(永而連之人愬君御史按章具獄坐流驩州幼弟訟諸朝)任將晚矣而戚其幼孤往復不
惮萬里再歲不就選世皆曰仁悌人也(仁一本作孝)如是且不見
隆雖百昜科其可厚而理乎今夫天下巳理民風巳厚欲繼
之於無窮其在愼是而巳朝廷未命有司旣命而果得有道
者則是術也宜用崔子之仕又何晚乎僕智不足而獨爲文故
始見進而卒以廢居草野八年麗澤之益鏃礪之事(注見前送豆盧)
(膺序)空於耳而荒於心崔子幸來而親余(親一作覿)讀其書聽其言
發余始志若寤而言夢醒而問醉未及悉而告余以行余懼
其悼時之往而不得於内也獻之酒賦之詩而歌之坐者從
而和之旣和而叙之
送蔡秀才下第歸覲序
僕之始貢於京師蓍者卦之曰是謂望之未覩(之一作而)隱而未
見矘乎遠而有榮者也(&KR3064;他曩切日无光也)今兹歲在鶉首若合於壽
星其果合乎(貞元七年辛未歲在鶉首至九年癸酉子厚遂登弟酉与辰合夀星属辰也)僕時悒
然遟之(悒音邑憂也)謂其誕慢怪迂是將不然然而僅寘於懷耳
未克沃而忘之也後果依違迁就四進而獲卒如其言云噫
彼莫莫者其有宰於人乎不然何其應前定若是之章明也
今蔡君馳聲耀譽聞於公卿戰藝之徒推爲先登而五就鄕
舉往則見罷意者前定之期殆未及歟故君子之居昜俟命
樂天不憂者(一本无此五字)果於自是也君其勵文斈焉丈人牧人
南邦君展覲承顔婆娑愉樂之暇則充其經笥茂是文苑時
焉逃哉遟速之事則瞽史之任吾不及知
送韋七秀才下第求益友序(韋中立)
所謂先聲後實者豈唯兵用之(有然自非)雖士亦然若今由州郡
抵有司求進士者歲數百人咸多爲文辭道今語古角夸麗
務冨厚有司一朝而受者幾千萬言讀不能十一即偃仰疲
耗目眩而不欲視心廢而不欲營如此而曰吾能不遺士者
僞也唯聲先焉者讀至其文辭心目必專以故少不勝京兆
韋中立其文懿且高其行愿以恒試其藝益工久與居益見
其賢然而進三年連不勝是豈拙於爲聲者歟或以韋生之
不勝爲有司罪余曰非也糓梁子曰心志旣通而名譽不聞
友之過也名譽旣聞而有司不以告(一作不取)有司之過也(糓梁昭公)
(十九年句)人之視聽有所止神志有所不及古之道名譽未至不
以罪有司而况今乎今韋生樂植乎内而不欲揚乎外其志
非也孔子不避名譽以致其道今韋生仗其文簡其友思自
得於有司抑非古人之道歟將行也余爲之言旣以迁其人
又以移其友且使惑者知釋有司也
送辛生下第序略
自命鄕論士之制壞而不復士莫有就緒故叢于京師京兆
尹歲貢秀才常與百郡相抗登賢能之書或半天下取其殊
尤以爲舉首者仍歲皆上第過而就黜時謂怪事有司或不
問能否而成就之中書高舍人(高郢也)備位于禮部攘𬒮矯枉
痛抑華耀首京師之貢者(首本作會者非)再歲連黜辛生以是不在
議甲乙伍中其沉没厄困之士閤戶塞竇而得榮名者連畛
而起談者果以至公稱焉其能否也世莫知也若辛生其文
簡而有制其行直而無犯嚮使不聞於公卿不揚於交游文
不爲京師貢首則其甲乙可曲肱而有也嗚呼名之果爲不
祥也有是夫旣受退告歸長沙以辛生之文行八年無就如
其初而退返吾甚憤焉孟子曰位卑而言高者罪也於辛生
又不能巳故略(下闕)
增廣註釋音辯唐柳先生集卷之二十三
