增廣註釋音辯唐柳先生集卷之四十三
古今詩
法華寺石門精室三十韻(永州)
拘情病幽鬱曠志寄高爽願言懷名緇東峯旦夕仰始欣雲
雨霽尤悅草木長道同有愛弟披拂恣心賞松谿&KR0772;窱入(童云)
(&KR0772;胡了切深遠也窱土了切深也說文&KR0772;條深也詩作窈窕潘云&KR0772;古弔切窱他弔切)石棧寅緣上(棧助)
(諫切)蘿葛綿層甍莓苔侵標牓密林互對聳絶壁儼雙敞壍峭
出蒙籠墟嶮臨滉瀁(嶮為檢切高峻皃滉胡廣切瀁餘两切)稍疑地脉断悠若
天梯往結構罩羣崖廻環驅萬象小劫不逾瞬(瞬音舜維摩經世尊世界)
(名大莊嚴劫日莊嚴佛壽二十小劫)大千若在掌(維摩經菩薩断取三千大千世界如陶家輪着在掌中擲)
(過恒河沙世界之外)體空得化元觀有遺細想喧煩困蠛蠓(童云上音蔑下母揔)
(切小虫)跼蹐疲䰣魎(跼渠玉切蹐子昔切)寸進諒何營尋直非所枉探竒
極遥矚窮妙閱清響理會方在今神開庶殊曩兹遊苟不嗣
浩氣竟誰養道異誠所希名賓匪余仗(莊子名者实之賓也)超攄藉外
獎俛默有内朗鑑爾揖古風終焉乃吾黨潜軀委韁鎻(韁音薑馬)
(韁)高步謝塵坱(坱烏朗切塵也)蓄志徒爲勞追蹤將焉倣淹留值頽
暮眷恋睇遐壌映日鴈聮軒翻雲波泱漭(泱於黨切漭莫朗切大水皃)殊
風紛巳萃鄕路悠且廣羈木畏漂浮離旌倦摇蕩昔人歎違
志出處今巳两何用期所歸浮圖有遺像幽蹊不盈尺虚室
有函丈微言信可傳申旦稽吾顙
遊朝陽巖遂登西亭二十韻(即法華寺西亭)
謫棄殊隱淪登陟非遠郊所懷緩伊欎詎欲肩夷巢(伯夷巢父)高
巖瞰清江幽窟潜神蛟開曠延陽景廻薄攅林梢(攅徂丸切)西亭
構其巔反宇臨呀庨(童云上虚牙切下許交切一本作呀哮)背瞻星長興下見
雲雨交惜非吾鄕土得以蔭菁茆羈貫去江介(穀梁昭公十九年羈貫成)
(童注羈貫謂交午剪髮以爲飾貫与非同又西都賦与江介之湫湄江介江之左也)世仕尚函崤(崤音殽)
故墅即灃川(童云墅承与切田庐一本作澧字者非)數畒均肥墝(墝丘交切亦作磽)臺
館荒丘(音葺七入切)池塘䟽沉拗會有圭組恋遂貽山林嘲薄
軀信無庸瑣屑劇斗筲(筲所交切)囚居固其宜厚羞久巳苞庭除
植蓬艾隟牖懸蠨蛸(隟音隙)所頼山水客扁舟枉長梢挹流敵
清觴掇野代嘉肴適道有高言取樂非絃匏逍遥屏幽昧澹
薄辭喧呶晨雞不余欺風雨聞嘐嘐(潘云嘐音交)再期永日閑提
挈移中庖
湘口館瀟湘二水所會(永州)
九疑濬傾奔臨源委縈廻會合屬空曠泓澄停風雷高館軒
霞表危樓凌山隈玆辰始&KR0697;霽(童云&KR0697;直凌切与登同)纖雲盡褰開天
秋日正中水碧無塵埃杳杳漁父吟呌呌羈鴻哀境勝豈不
豫慮分固難裁升高欲自舒弥使遠念來歸流駚且廣汎舟
絶㳂洄
登蒲洲石磯望橫江口潭島深迥斜對香零山
隱憂倦永夜凌霧臨江津猿鳴稍巳疎登石娛清淪日出洲
渚淨澄明晶無垠浮暉翻高禽沉景照文鱗双江匯西奔(匯胡)
(罪切)詭怪潜坤珍孤山乃北峙(峙一本作畤一本作﨑潘云崎丘竒切山險也)森爽棲
靈神洄潭或動容島嶼疑搖振(振之人切動也)陶埴兹擇土(埴承聀切粘土)
(也可作瓦器)蒲魚相與鄰信美非所安羈心屢逡廵糺結良可解
(糺即糾字)紆欎亦巳伸(紆邕俱切屈也)高歌返故室自誷非所欣(誷音罔)
南澗中題(永州)
秋氣集南磵(古澗字)獨游亭午時廻風一蕭瑟林影久參差始
至若有得稍深遂忘疲羈禽響幽谷寒藻舞淪漪(童云漪於宜切水文)
(也說文小波爲淪引詩河水清且淪漪今詩作猗)去國魂巳游懷人淚空垂孤生易
爲感失路少所宜索寞竟何事徘徊秪自知誰爲後來者當
與此心期
遊石角過小嶺至長烏村(永州)
志適不期貴道存豈偷生冬忘上封事復笑昇天行(古楽府有昇天)
(行)竄逐宦湘浦搖心劇懸旌(史記蘇秦傳心摇摇如垂旌)始驚䧟世議終
欲逃天刑歲月殺憂慄(殺色界切减也)慵疎寡將迎追遊疑所愛且
復舒吾情石角恣幽步長烏遂遐征磴廻茂樹断(磴丁鄧切石梯)景
晏寒川明曠望少行人時聞田&KR1295;鳴風篁冒水遠霜稻侵山
平稍與人事間(間去声)益知身世輕爲農信可樂居寵眞虚榮
喬木餘故國願言果丹誠四支反田畒釋志東臯耕(釋志一本作釋)
(志潘本作澤澤音釋土觧也詩云其耕釋釋箋云耕之則釋釋然觧散又唐王績掛冠歸田葛巾聮牛躬耕東臯)
與崔策登西山(永州)
鶴鳴楚山靜露白秋江曉連袂度危橋縈廻出林杪西岑極
遠目毫末皆可了重疊九疑高微茫洞庭小迥窮两儀際高
出萬象表馳景泛頽波遥風遞寒篠(篠匹了切竹也)謫居安所習稍
厭從紛優生同胥靡遺(胥或作同胥靡刑徒人也莊子胥靡登高而不懼遺死生也)壽等
彭鏗天(鏗丘耕切彭祖姓籛名鏗莊子莫壽乎殤子而彭祖爲夭)蹇連困顛踣(連力展切蹇連不進)
(也踣蒲墨切)愚蒙怯幽眇非令親愛疎誰使心神悄偶兹遁山水
得以觀魚鳥吾子幸淹留緩我愁腸繞
構法華寺西亭(永州)
竄身楚南極山水窮險艱步登最高寺蕭散任疎頑西垂下
斗絶欲似窺人寰反如在幽谷榛翳不可攀命童恣披翦葺
宇横断山割如判清濁飃若昇雲間遠岫攅衆頂澄江抱清
湾夕照臨軒墮棲鳥當我還菡蓞溢嘉色篔簹遺清斑(清一本作)
(漬篔音云或從雲簹音當竹之大者生於水邊一節相去五六尺)神舒屏羈鎻志適忘幽潺
棄逐久枯槁迨今始開顔賞心難久留離念來相關北望間
親愛南贍雜夷蛮置之勿復道且寄湏臾閑
夏夜苦熱登西樓
苦熱中夜起登樓獨褰衣山澤凝暑氣星漢湛光輝火晶燥
露滋野靜停風威探湯汲隂并(探他甘切取也語見不善如探湯)煬竈開重
扉(煬於亮切炙也莊子煬者避竈)憑欄久徬徨流汗不可揮莫辯亭毒意仰
訴璿與璣諒非姑射子靜勝安能希(莊子藐姑射之山有神人居焉大旱金石流土)
(山焦而不热又老子靜勝热)
覺衰
久知老會至不謂便見侵今年宜未衰梢巳來相尋齒疎髮
就種(種音踵左傳盧蒲嫳日余髮如此種種注種種髮短也)奔走力不任咄此可奈何
未必傷我心彭聃安在哉(彭祖老聃)周孔亦巳沉古稱壽聖人曾
不留至今但願得美酒朋友常共斟是時春向暮桃李生繁
隂日照天正綠杳杳歸鴻吟出門呼所親扶杖登西林高歌
足自快商頌有遺音
遊南亭夜還叙志七十韻
夙抱丘壑尙率性資遊遨中爲吏役牽十祀空悁勞(童云悁音浦忿)
(也又音絹)外曲徇塵轍私心寄英髦進乏廊廟器退非鄕曲豪天
命斯不易鬼責將安逃屯難果見凌(屯朱倫切難乃旦切)剥喪宜所遭
神期固浩浩(期一本作明)衆口徒嗷嗷投跡山水地放情詠離騷
再懷曩歲期容與馳輕舠(潘云与音預舠都高切小舡)虚館背山郭前軒
面江皐重疊間浦溆(溆音叙)邐迤驅巖㟼(㟼牛刀切山多小石)積翠浮澹
灔始疑負靈鼇叢林留衝飈石礫迎飛濤曠朗天景霽樵蘇
遠相號(樵取薪蘇取草)澄潭湧沉鷗半壁跳懸猱(猱奴刀切猿属)鹿鳴驗食
野魚樂知觀濠(莊子与惠子遊於濠梁之上日鯈魚出遊從容是魚楽也)孤賞誠所悼暫
欣良足襃留連俯櫺檻注我壷中醪朵頥進芰實(易觀我朵頥謂嚼也)
擢手持蟹螯(螯牛刀切蟹大足晉畢卓日左手持蟹螯)炊稻視㸑鼎鱠鮮聞操刀
(聞一本作閔)野𬞞盈傾筐頗雜池沼芼(童云芼音毛左傳澗溪沼沚之毛毛草也)緬慕
鼓枻翁嘯咏哺其糟(枻音曳与栧同楫也哺奔謨切楚辝漁父日衆人皆醉何不餔其糟而歠其醨)
(云云漁父莞尔而笑鼓枻而去)退想於陵子三咽資李螬(咽音宴吞也事出孟子)斯道
難爲偕沉憂安所韜曲渚怨鴻鵠環洲彫蘭(童云音皐葛之白花)
暮景廻西岑北流逝滔滔徘徊遂昏黑遠火明連艘(艘蘇礼切舡緫)
(名)木落寒山靜江空秋月高歛𬒮戒還徒善游矜所操(列子舟人)
(操舟若神日善斿者數能忘水也)趣淺戢長枻乘深屏輕篙曠望援深竿哀
歌叩嗚艚(音曹舟也)中川恣超忽漫若翔且翶淹泊遂所止野風
自颾颾澗急驚鱗奔蹊荒飢獸嘷入門守拘縶悽戚增欎陶
慕士情未忘懷人首徒搔内顧乃無有德輶甚鴻毛(輶夷周切輕也)
(事見毛詩烝民篇)名竊久自欺食浮固云叨(礼記坊記篇与其使歲浮於人食謂禄食也在)
(上日浮過也)問牛悲釁鍾說彘驚臨牢(說音稅莊子祝宗人玄端以臨牢筴說彘日汝奚惡)
(死為彘謀日不如食以糟糠而錯之牢筴之中)永遁刀筆吏寕期簿書曹中興遂羣
物裂壌分鞬&KR1060;(童云上居言切馬上藏矢下音皐藏弓也)岷凶旣云捕(謂四川刑闢伏誅)
吳虜亦巳鏖(童云鏖於刀切尽死殺人也謂李錡㐲誅)扞禦盛方虎謨明富伊咎
(咎通作皐方叔召虎伊尹皐陶)披山窮木禾(山海經崑崙山上有木禾郭璞云㯏類也)駕海逾蟠
桃(史記東至於蟠木注東海中有山上有大桃樹屈蟠三千里)重來越裳雉(周成王時&KR1724;裳國獻白雉)
再返西旅&KR0729;(尙書云)左右抗槐棘(周礼朝士左九棘孤卿大夫位焉右九棘公侯伯子男位)
(焉面三槐三公位馬)縱橫羅鴈羔(周礼卿执羔大夫執鴈)三辟咸肆宥(一本作五辟潘云辟)
(音闢法也左傳昭公六年三辟之典皆叔世也謂禹刑肉刑九刑)衆生均覆燾安得奉皇靈
在宥解天&KR0758;(&KR0758;音叨莊子聞上宥天下又日觧其天&KR0758;)歸誠慰松梓陳力開蓬蒿
卜室有鄠杜(張云鄠侯武切縣名)名田占灃澇(音勞水名)磻谿近餘基阿城
連故濠(一本作壕前吾丘壽王傳阿城以東為上林苑)螟蛑願親燎荼堇甘自薅(童云)
(薅呼毫切除草也)飢食期農耕寒衣俟𧖟繰及骭足爲温(骭下患切脛骨)滿
腹寕復饕安將蒯及菅(蒯苦怪切菅音奸並茅類左傳云无棄菅蒯)誰慕粱與膏
弋林敺雀鷃漁澤從鰌魛(潘云鰌与鰍同魛都劳切鮆魚也)觀象嘉素履(易履)
(卦云)陳詩謝干旄方託麋鹿群敢同騏驥槽處賤無溷濁(溷胡困切)
(濁也)固窮匪淫慆(慆他刀切慢也)踉蹌辭東縳(潘云踉郎良狼亮四音蹌七羊七亮一切焦踉)
(搶將同欲行也)悅懌換煎熬(音敖煎也)登年徒負版興役趨伐鼛(音皐周礼以鼛)
(鼓二役事鼛大鼓也長一丈五尺)目眩絶渾渾耳喧息嘈嘈兹焉畢餘命冨
貴非吾曹長沙哀糺纆(潘云糺通作紏纆莫此切三台日糺两股日纆皆索賈誼爲長沙王傅作)
(服賦日禍之与保何異糾纆)漢隂嗤桔槹(桔古屑切槹姑勞切莊子子貢過漢隂見一丈人方將爲圃謂)
(子貢日有械於此鑿木爲機後重前輕挈水若抽其名爲槹爲圃者忿然日有桃械者必有機事)苟伸擊壌
情(堯时民擊壌於路)機事息秋毫海霧多蓊欎越風饒腥臊寕唯迫
魑魅所懼齊焄藨(焄音勲礼記焄蒿悽愴童云藨与蒿同義本音悲嬌切)知罃懷禇中
(知音智陶音鶯左傳知罃囚於楚鄭賈人有欲寘諸禇中以出旣謀之未行而楚人歸之賈人如晉知䓨善視之)范
叔戀綈袍(史記范睢變姓名入秦爲相魏須賈使秦睢敝衣見賈賈日范叔一寒如此哉取綈袍賜之及見雎)
(睢日以綈袍恋恋有故人意故釋公)伊人不可期慷慨徒忉忉
韋道安
道安本儒士頗擅弓劒名二十遊太行暮聞號哭聲疾驅前
致問有叟垂華纓言我故刺史失職還西京偶爲羣盗得毫
縷無餘贏貨財足非恡(恡与吝同)二女皆娉婷(娉普丁切婷唐丁切美女)蒼黃
見驅逐誰識死與生便當此殞命休復事晨征一聞激高義
眥裂肝膽横(&KR1475;疾智切目邊也史記怒日眥皆裂)挂弓問所往趫捷超崢嶸(塩音)
(喬善走也崢初耕切嵘音宏)見盗寒磵隂羅列方忿爭一矢斃酋帥(酋所由切)
(帥所類切)餘黨號且驚麾令遞束縛纆索相拄撐(纆密北切黑索撐抽庚切拄也)
(說文作撐諸韻作撐)彼姝久裭魄(姝春朱切美也詩彼姝者子裭丈亦切奪也張平子西京賦奪氣裭魄)
刃下俟誅刑却立不親授(孟子男女授受不親)諭以從父行捃收自擔
肩(捃俱運切)轉道趨前程夜發敲石火山林如晝明父子更抱持
涕血紛交零頓首願歸貨納女稱舅甥道安奮衣去義重利
固輕師婚古所病(左傳威公六年鄭太子忽日今以君命奔斉之急而受室以歸是以師婚也)合
姓非用兵(礼記昏义篇合二姓之好)朅來事儒術(朅丘揭切)十載所能逞(逞必貞切)
慷慨張徐州(徐泗豪節度使張建封)朱邸揚前旌(潘云邸可礼切選朱邸方開李善注引史)
(記日諸侯朝天子於天子之所立舍日邸諸侯朱戶故日朱邸)投軀獲所願前馬出王城(建封)
(來朝道安從之)轅門立竒士(前漢項籍傳轅門注軍行以車為陣轅相向為門)淮水秋風生
君侯旣即世(謂貞元十六年張建封卒)麾下相欹傾立孤抗王命(謂軍中立建封)
(子張愔為留後)鍾鼓四野嗚橫潰非所壅逆節非所嬰舉頭自引刃
顧義誰顧形烈士不忘死所死在忠貞咄嗟徇權子(咄丁没切)翕
習猶趨榮我歌非悼死所悼時世情
哭連州凌員外司馬(凌凖)
廢逐人所棄遂爲鬼神欺才雖不其然卒與大患期凌人古
受氏(周礼凌人掌冰)吳世夸雄姿(吳志凌統為偏將軍二子俱封)寂寞富春水英氣
方在斯(凌準杭州冨陽人)六學誠一貫(六經也)精義窮發揮著書逾十
年凼賾靡不推(頥在革切凖著後漢春秋三十餘方言又著六經觧圍人文集)天庭掞高文
寓字若波馳(掞舒贍切凖以書于丞相丞相以聞試其文于万言)記室征西府宏謀耀
其竒(建中初凖以金吾兵曹為邠寕掌書記涇原之乱以謀畫佐節度使韓遊瓌)輶軒下東越列
郡蘇疲羸(輶夷周切輕車也風俗通日周秦常以八月遣輶軒之使採異代方言謂凖為浙東觀察判官)宛
宛凌江羽來棲翰林枝(凖在浙東治名聞于上召為翰林斈士)孝文留弓劒中
外方危疑抗聲促遺詔定命由陳辭(德宗崩羣臣議祕五日乃下遺詔凖獨畫其不)
(可乃以旦日發喪)徒隷粛曹官征賦參有司(凖自翰林參度支)出守烏江滸
(烏江和州也凖坐叔文黨貶和州刺史)老遷湟水湄(湟水連州也謂凖降連州司馬)高堂傾故
國葬際限囚羈(謂凖母卒于家凖以罪不得歸)仲叔継幽淪狂呌唯童兒(凖二)
(弟継死)一門旣無主焉用徒生爲舉聲但呼天孰知神者誰泣
盡目無見(凖母死哭泣遂喪其明)腎傷足不持溘死委炎荒(童云溘渴合切奄忽)
(也)臧獲守靈帷平生負國譴骸骨非敢私盖棺未塞責(劉毅云文)
(夫兒蹤跡不可尋常使混羣小中盖棺事方定矣)孤旐凝寒颸(童云颸音思輕風也)念昔始相
遇腑腸爲君知進身齊選擇失路同瑕疵本期済仁義今爲
衆所嗤滅名竟不試(竟一本作競誤)世義安可支恬死百憂盡苟生
万慮滋顧予九逝魂與子各何之我歌誠自慟非獨爲君悲
旦携謝山人至愚池
新沐換輕幘(潘云幘側革切古卑賤不冠者所服漢元帝額有壮髮始服之)曉池風霧清自
諧塵外意况與幽人行霞散衆山迥天高數鴈嗚機心付當
路聊適羲皇情(陶渊明自謂羲皇上人)
獨覺(斍去声)
覺來牎牖空寥落雨聲曉良遊怨遲暮末事驚紛擾爲問經
世心古人誰盡了
首春逢耕者
南楚春候早餘寒巳滋榮土膏釋原野百蟄競所營綴景未
及郊穡人先耦耕園林幽鳥囀渚澤新泉清農事誠素務羈
囚阻平生故池想蕪没遺畝當榛荆慕隱旣有繫圖功遂無
成聊從田父言𣢾曲陳此情眷然撫耒耜廻首煙雲橫
溪居
久爲簮組累幸此南夷謫閑依農圃鄰偶似山林客曉耕翻
露草夜榜響溪石(榜孔孟切進船也童本作塝蒲浪切池畔也)來往不逢人長歌
楚天碧
夏初雨後尋愚溪
悠悠雨初霽獨繞清溪曲引杖試荒泉解帶圍新竹沉吟亦
何事寂寞固所欲幸此息營營嘨歌靜炎燠
入黃溪聞猿(黃溪在永州)
溪路千里曲哀猿何處嗚孤臣淚巳盡虚作断腸聲
韋使君黃溪祈雨見召從行至祠下口號
驕陽愆歲事良牧念菑畬列騎低殘月嗚笳度碧虚稍窮撨
客路遥駐野人居谷口寒流淨叢祠古木疎焚香秋霧&KR0668;奠
玉曉光初肸蠁巫言報(潘云肸黑乙切蠁許两切選注肸蠁蛟類言大福之㒷如此虫羣飛而多)
精誠禮物餘惠風仍偃草靈雨會隨車(後漢鄭弘為淮隂太守天旱隨車致雨)
俟罪非眞吏(子厚為員外司馬盖自謂也)翻慚奉簡書
郊居歲暮
屏居負山郭歲暮驚離索(礼記檀弓吾离羣而索居)野迥樵唱來廷空燒
燼落(燼徐刃切火餘木也)世紛因事遠心賞隨年薄默默諒何爲徒成
今與昨
秋曉行南谷經荒村
杪秋霜露重晨起行幽谷黃葉覆溪橋荒村唯古木寒花疎
寂歷幽泉微断續機心久巳忘何事驚麋鹿
雨後曉行獨至愚溪北池
宿雲散洲渚曉日明村塢高樹臨清池風驚夜來雨予心適
無事偶此成賓主
中夜起望西園值月上
覺聞繁露墜開戶臨西園寒月上東嶺泠泠疎竹根石泉遠
逾響山鳥時一喧倚楹遂至旦寂寞將何言
零陵春望(永州零陵郡)
平野春草綠晚鶯啼遠林日晴瀟湘渚雲断岣嶁岑(岣嵝衡山别名)
(音矩縷又岣古后切嶁九后切)仙駕不可望世途非所任凝情空景慕萬里
蒼梧隂(舜葬蒼梧之野於江南九疑是謂零陵)
從崔中丞過盧少府郊舍
寓居湘岸四無鄰世網難嬰每自珍蒔藥閑庭延國老(蒔時吏切)
(甘草爲國老)開罇虚室值賢人(魏志鮮于輔曰酒濁者爲賢人)泉廻淺石依高柳
逕轉垂藤間綠筠聞道偏爲五禽戲(華佗五禽之戲虎鹿熊緩鳳以當導引)出
門鷗烏更相親(列子云)
夏晝偶作
南州溽暑醉如酒(溽如六切温温也)隱机熟眠開北牖(隱於靳切據也)日午
獨覺無餘聲山童隔竹敲茶臼
雨晴至江渡
江雨初晴思遠步日西獨向愚溪渡渡頭水落村逕成撩亂
浮槎在高樹
江雪
千山鳥飛絶萬逕人蹤滅孤舟蓑笠翁獨釣寒江雪
冉溪(愚溪舊名)
少時陳力希公侯許國不復爲身謀風波一跌逝萬里(跌徒結切)
跌壯心瓦解空縲囚縲囚終老無餘事願卜湘西冉溪地却
學壽張樊敬侯種漆南園待成器(後漢樊重字君雲嘗欲作器物先種梓漆時人嗤之)
(然積以歲月皆得其用重封壽張侯謚曰敬)
法華寺西亭夜飲(本注云賦得酒字)
祇樹夕陽亭共傾三昧酒(並禅語)霧暗水連階月明花覆牖莫
厭罇前醉相看未白首
戲題石門長老東軒
石門長老身如夢旃檀成林手所種(潘云旃疑當作栴集韵香木也佛經栴檀香風)
坐來念念非昔人萬徧蓮花爲誰用如今七十自忘機貪愛
都忘筋力微莫向東軒春野望花開日出雉皆飛(古楽府有雉朝飛操)
(牧犢子年七十无妻出野見雉步步相随因援琴而歌以自傷)
茆簷下始栽竹
瘴茆葺爲宇溽暑恒侵肌適有重膇疾(膇直類切足腫左傳成公六年有沉溺重)
(足之疾)蒸欎寕所宜東鄰幸導我樹竹邀涼颸(音思風也)欣然愜吾
志荷鍾西巖垂楚壌多怪石墾鑿力巳疲江風忽云暮輿曳
還相追蕭瑟過極浦旖旎附幽墀(童云旖音倚旎乃倚切旌旗從風皃)貞根期
永固貽爾寒泉滋夜䆫遂不掩羽扇寕復持清泠集濃露枕
簟淒巳知網蟲依密葉(網一本作細)曉禽棲迥枝豈伊紛囂間重
以心慮怡嘉爾亭亭質自遠棄幽期不見野蔓草蓊蔚有華
姿諒無凌寒色(寒一本作雲)豈與青山辭
種仙靈毗(本草名淫羊藿)
窮陋闕自飬癘氣劇囂煩隆冬乏霜霰日夕南風温杖藜下
庭際曳踵不及門門有野田吏慰我飃零魂(飃即飄字)及言有靈
藥近在湘西原服之不盈旬蹩&KR0887;皆騰鶱(蹩蒲結切&KR0887;音薛或書作躠旋行貌)
(騫音軒飛也下從馬者誤)笑抃前即吏爲我擢其根蔚蔚遂充庭英翹忽
巳繁晨起自採曝杵臼通夜喧靈和理内藏攻疾貴自源擁
覆逃積霧伸舒委餘暄竒功苟可徵寕復資蘭蓀(童云蓀息根切香草)
(陳正敏云蓀今溪澗中石菖蒲)我聞畸人術(畸居宜切不耦也莊子畸人者畸於人而侔於天)一氣
中夜有能令深深息呼吸還歸跟(跟音根足踵也莊子其息深深又日真人之息以踵)
疎放固難效且以藥餌論痿者不忘起(痿儒睢切風痺病也前漢韓王信傳如痿)
(人不忘起)窮者寕復言神哉輔吾足幸及皃女奔
種术
守閑事服餌採术東山阿東山幽且阻疲&KR1170;煩經過(潘云苶乃結切)
(夲作恭莊子釋文崔音捻云忘貌簡文云疲病困之狀)戒徒斸靈根(&KR1263;朱玉切斫也)封植閟天
和違爾澗底石徹我庭中莎土膏滋玄液松露墜繁柯南東
自成畒繚繞紛相羅(繚音了繞音優)晨步佳色媚夜眠幽氣多離憂
苟可怡孰能知其多㸑竹茹芳葉寕慮瘵與瘥(瘵側界切木療羸病也瘥)
(才何切木治疫病也)留連樹蕙辭(楚辝又樹蕙之百畒)婉娩采薇歌(婉於宛切娩免晚二音伯)
(夷叔斉採薇歌云云)悟拙甘自足激清愧同波單豹且理内高門復如
何(單音善莊子单豹年七十而有嬰兒之色餓虎殺而食之張毅者高門縣薄无不走也而有内熱之病以死豹養其)
(内而虎食其外毅養其外而病攻其内)
種白蘘荷(蘘人羊切蓴首也堪為𦵔治蠱毒)
血蟲化爲癘(左傳昭公元年於文皿虫為蠱注四器也器受虫害者為蠱)夷俗多所神銜
猜每腊毒(腊思積切周語厚味实腊毒注腊亟也)謀富不爲仁𬞞菓自遠至杯
酒盈肆陳言甘中必苦(國語言之甘者其中必苦)何用知其眞華㓗事外
飾尤病中州人錢刀恐賈害(賈音古賣也左傳其以賈害也又前漢食貨志王莽造大錢及)
(契刀錯刀)飢至益逡巡竄伏常戰慄懷故逾悲辛庶民有嘉草攻
襘事久泯(民當作氏庶掌与切禬黃外切泯弥鄰切滅也周社庶氏掌除毒蠱以攻說禬之嘉草攻之主草注)
(宗檩日嘉草即蘘荷也)炎帝垂靈編言此殊足珍(本草日蘘荷主中蠱注云中蠱者服其汁)
(并卧其葉即呼蠱主姓名干宝搜神記蔣士先中蠱家人密以蘘荷置其席下忽大笑日蠱我者張小也)﨑嶇乃
有得託以全余身紛敷碧樹隂(潘云蘘荷性好隂左木下生者尤美潘岳閑君賦日蘘荷)
(依隂)眄睞心所親(眄音麪又弥殄切睞洛代切)
新植海石榴
弱植不盈尺遠意駐蓬瀛月寒空階曙幽夢綵雲生糞壌擢
珠樹莓苔插瓊英芳根閟顔色徂歲爲誰榮
戲題階前芍藥
凡卉與時謝妍華麗兹晨欹紅醉濃露窈窕留餘春孤賞白
日暮暄風動搖頻夜䆫藹芳氣幽卧知相親願致溱洧贈悠
悠南國人(洧榮美切詩溱洧贈之以芍薬)
始見白髮題所植海石榴樹
幾年封植愛芳叢韶豔朱顔竟不同從此休論上春事看成
古木對衰翁
植靈壽木(似竹有枝節可為杖)
白華鑒寒水怡我適野情前趨問長老重復欣嘉名蹇連易
衰朽(童云連音輦難也)方剛謝經營敢期齒杖賜(周礼歯杖注王所以賜老者之杖)
聊且移孤莖叢萼中競秀分房外舒英柔條乍反植勁節常
對生循翫足忘疲稍覺步武輕安能事剪伐持用資徒行
自衡陽移桂十餘本植零凌所住精舍(永州龍㒷寺)
謫宫去南裔清湘繞靈岳(南岳衡州)晨登蒹葭岸霜景霽紛濁離
披得幽桂芳本欣盈握火耕困煙烬薪採久摧剥道旁且不
願岑嶺况悠邈傾筐壅故壌棲息期鵉鷟(鷟仕角切鳳属)路遠清凉
宫一雨悟無學南人始珍重微我誰先斍芳意不可傳丹心
所重旅人心所傷廻暉眺林際戚厥無遺芳(戚戚一本作傶傶)
巽公院五詠(永州龍㒷寺)
淨土堂(土音杜)
結習自無始淪溺窮苦源流形及兹世始悟三空門華堂開
淨域圖像煥且繁清泠焚衆香微妙歌法言稽首媿導師超
遥謝塵昏
曲講堂
寂滅本非断文字安可離曲堂何爲設高士方在斯聖默寄
言宣分别乃無知趣中即空假名相與誰期願言絶聞得忘
意聊思惟
禪室
發地結菁茆團團抱虚白山花落幽戶中有忘機客涉有本
非取照空不待析萬籟俱緣生窅然喧中寂(窅与杳同深也)心境本
同如鳥飛無遺跡
美蓉亭
新亭俯朱檻嘉木開美蓉清香晨風遠溽彩寒露濃蕭洒出
人世低昂多異容嘗聞色空喻(心經色即是空)造物誰爲工留連秋
月晏迢遞來山鍾
苦竹橋
危橋屬幽逕繚繞穿疎林迸籜分苦節(迸北鄧切)輕筠抱虚心俯
瞰㳙㳙流仰聆蕭蕭吟差池下煙日嘲&KR1116;鳴山禽(嘲陟交切&KR1116;陟轄切)
(一夲作哳)諒無要津用棲息有餘隂
梅雨
梅實迎時雨蒼茫值晚春愁深楚猿夜夢断越雞晨海霧連
南極江雲暗北津素衣今盡化非爲帝京塵(陸士衡詩京洛多風塵素衣化)
(爲緇謝元暉詩誰能久客洛緇塵染素衣)
零陵早春
問春從此去幾日到秦原憑寄還鄕夢殷勤入故園
田家(三首)
蓐食徇所務(張云蓐音辱左氏晨炊蓐食)驅牛向東阡雞鳴村巷白夜色
歸暮田札札耒耜聲飛飛來烏鳶竭玆筋力事持用窮歲年
盡輸助傜役(傜音摇)聊就空自眠子孫日以長世世還復然
籬落隔煙火農談四鄰夕庭際秋蟲鳴疎麻方寂歷𧖟絲盡
輸稅機杼空倚壁里胥夜經過雞黍事筵席各言官長峻文
字多督責東鄕後租期車轂䧟泥澤公門少推恕鞭扑恣狼
籍(扑普木切)努力愼經營(努奴古切)肌膚眞可惜迎新在此歲唯恐踵
前跡
古道饒蒺藜縈廻古城曲蓼花被隄岸陂水寒更渌是時收
穫竟落日多樵牧風高榆柳疎霜重梨棗熟行人迷去住野
鳥競棲宿田翁笑相念昏黑愼原陸今年幸少豐無猒饘與
粥(饘諸延切)
行路難(三首)
君不見夸父逐日窺虞淵(列子夸父不量力欲追日影逐之於隅谷之際注隅谷虞渊也日所)
(入処)跳踉北海超崑崙(童云跳徒彫切踉吕唐切又音良)披霄決漢出沆漭(張云)
(沆下黨切漭母黨切)瞥裂左右遺星長(潘云瞥匹滅切疑與批捩字同又作潎洌上林賦轉騰潎洌注)
(相潎也盖古字多通用如社詩用批捩又用撇烈其義皆同)須臾力盡道渴死(列子夸父渴欲飲走)
(飲河渭河渭不足將北走飲大澤未至道渴而死弃其杖尸膏肉所浸生鄧林弥望數千里)狐鼠蜂蟻爭
噬吞北方竫人長九寸(竫疾郢切山海經東荒有小人國長九寸名日竫海鹤遇而吞之)開
口抵掌更笑喧啾啾飲食滴與粒生死亦足終天年睢盱大
志小成遂(睢許規切盱音吁)坐使兒女相悲憐
虞衡斤斧羅千山工命採斫杙與椽(杙音弋橜也)深林土剪十取
一百牛連鞅催雙轅萬圍千尋妨道路東西蹶倒山火焚遺
餘毫末不見保躪躒磵壑何當存(潘云躪良刃切蹂也諸韻皆作躪躒郎戟切動也集)
(韻躙同恐通作躪轢說文車所踐也羽獵賦徒車之所轥轢)群材未成質巳夭突兀&KR1895;豁
空嵒峦(童云&KR1895;許交切韻玉篇無從山旁孝字惟集韻庨豁宫殿高兒張云豁呼括切豁逹亦作&KR2290;嵒魚咸切峦)
(音鵉)栢梁天災武庫火(漢武帝太初元年栢梁臺災晉惠帝元康五年武庫火)匠石狼顧
相愁冤(匠石出莊子匠人名石也)君不見南山棟梁益稀少愛才養育誰
復論
飛雪断道冰成梁侯家熾炭雕玉房蟠龍吐耀虎喙張熊蹲
豹躑爭低昂(蹲音存躑直炙切)攅巒叢崿射朱光(崿五各切)丹霞翠霧飄
竒香美人四向廻鳴璫(音當耳味也)雪山冰谷晞太陽星躔奔走
不得止奄忽雙燕棲虹梁風臺露榭生光飾死灰棄置參與
商(左傳昭公元年閼伯实沈日尋干戈以相征討后帝不臧迁閼伯於商丘主辰迁实沈於大夏主參)盛時一
去貴反賤桃笙葵扇安可當(當合作常字東坡云桃笙以桃竹爲簟也桃竹出巴渝間吳人)
(謂簟爲笙晉謝安傳有蒲葵扇)
聞籍田有感(籍潘本作籍亦作藉元和五年詔耒年籍田)
天田不日降皇輿(張衡東京賦躬三推於天田供帝籍於千畒)留滯長沙歲又除
宣室無由問釐事(釐音禧賈誼貶長沙王傅後召入見上方受釐坐宣室因問鬼神之本)周南
何處託成書(史記司馬迁白序太史公竟留滯周南執行手泣日今天子封泰山而余不得從行是命也夫)
(汝爲太史無忘吾所欲論著矣)
跂烏詞(跂㪯一足也)
城上日出群烏飛鵶鵶乎赴朝陽枝刷毛伸翼和且樂𡭗獨
落魄今何爲(張云魄音託落魄不儉又旁各切不得志)無乃慕高近白日三足妬
𡭗令𡭗疾(五經通義日中有三足烏)無乃飢啼走路旁貪鮮攫肉人所傷
(前黃覇傳吏食於道旁有烏攫其肉)翹肖獨足下叢薄(潘云翹都遥切肖思公切輕小也莊子翹肖之)
(物淮南子注聚木日叢深草日薄)口銜低枝始能躍還顧泥塗備螻蟻仰看
棟梁防燕雀左右六翮利如刀(翮戸隔切)踊身失勢不得高支離
無趾猶自免(莊子上有大役則支離以有常疾不受功夫支離其形猶足以養生又叔山无趾見仲尼)努
力低飛逃後患
籠鷹詞
凄風浙瀝飛嚴霜蒼鷹上擊翻曙光雲披霧裂虹蜺斷霹靂
掣電捎平岡&KR1154;然勁翮剪荆棘(&KR1154;霍虢切又呼鵙切)下攫狐兔騰蒼茫
爪毛吻血百鳥逝獨立四顧時激昂炎風溽暑忽然至羽翼
脫落自摧藏草中狸鼠足爲患一夕十顧驚且傷但願清商
復爲假拔去萬累雲間翔(累一本作里)
放鷓鴣詞(鳥如雞黑色其鳴自呼常南飛不北)
楚越有鳥甘且腴嘲嘲自名爲鷓鴣徇媒得食不復慮機械
潜發罹罝學(罝音嗟學音孚)羽毛摧折觸籠籞煙火煽赫驚庖厨鼎
前芍藥調五味(前漢子虚賦注芍藥根主和五藏又辟毒氣故合之於蘭桂五味以助諸食因呼五味之)
(和爲芍薬耳今人食馬肝馬賜者猶合芍薬而煑之)膳夫攘腕左右視齊王不忍觳觫
牛(出孟子)簡子亦放邯鄲鳩(邯音寒潘胡甘切郸多寒切趙地也孔叢子元日有人献鳩於趙簡)
(子簡子厚賞之而放其烏)二子得意猶念此况我萬里爲孤囚破籠展翅
當遠去同類相呼莫相顧
龜背戲
長安新技出宫掖喧喧初徧王侯宅玉盤滴瀝黃金錢皎如
文龜麗秋天八方定位開神卦六甲離離齊上下投變轉動
玄機卑星流霞破相參差四分五裂勢未巳出無入有誰能
知乍驚散漫無處所須臾羅列巳如故徒言萬事有盈虚終
朝一擲知勝負脩門象棋不復貴(楚詞魂兮歸来入脩門些菎蔽象棋有六博些)魏
宫粧奩世所棄(潘云奩力塩切本作匳酉陽雜爼彈棋起於魏宫粧奩之戲)豈如瑞質耀
竒文願持千歲壽吾君廟堂巾笥非余慕(莊子楚有神龜死巳三千歲矣王巾)
(笥而藏之廟堂之上)錢刀兒女徒紛紛
聞黃鸝
倦聞子規朝暮聲不意忽有黃鸝鳴一聲夢断楚江曲滿眼
故園春意生(一本作春草綠)目極千里無山河(目極一本作故园)麥芒際天
搖青波王畿優本少賦役務閑酒熟饒經過此時晴煙最深
處舍南巷北遥相語翻日迥度昆明飛凌風邪看細柳翥(章庶)
(切飛㪯也)我今誤落千萬山身同傖人不思還(童云傖助耕切楚人别種)鄕禽
何事亦來此令我心憶桑梓間閉聲廻翅歸務速西林紫椹
行當熟
渾鴻臚宅聞歌效白紵(渾音䰟臚音閭白紵歌吳曲也)
翠帷雙卷出傾城龍劒破匣霜月明朱脣掩抑悄無聲金簧
玉磬宫中生下沉秋水激大清天高地迥凝日晶羽觴蕩漾
何事傾
楊白花
楊白花風吹度江水(楊白華楊六服之子容貌瓌偉魏太后胡氏逼幸之白華懼禍南奔于梁太后)
(追思不巳爲作楊白花歌使宫人昼夜連臂蹋蹄歌之)坐令宫樹無顔色摇蕩春光千
萬里茫茫曉日下長秋(長秋皇后宫)哀歌未斷城鵶起
漁翁
漁翁夜傍西巖宿曉汲清湘然楚竹煙銷日出不見人欸乃
一聲山水渌(渌一本作綠苕溪漁隱日元次山集欸乃曲欵音襖乃音靄棹舡歌声洪駒父詩注謂欵音靄)
(乃音襖遂反其音是不曾看次山集及山谷碑耳)廻看天際下中流巖上無心雲相
逐
飲酒
今旦少愉樂起坐開清罇舉觴酹先酒(酹音耒先息見切始為酒者也)遺我
驅憂煩須臾心自殊頓覺天地暄連山變幽晦渌水函晏温
藹藹南郭門樹木一何繁清隂可自庇竟夕聞佳言盡醉無
復辭偃卧有芳蓀彼哉晉楚富此道未必存
讀書
幽沉謝世事俛默窺唐虞上下觀古今起伏千萬途遇欣或
自笑感戚亦以吁縹帙各舒散(張云縹普紹切帙直質切)前後互相逾瘴
痾優靈府日與往昔殊臨文乍了了徹卷兀若無竟夕誰與
言但與竹素俱(竹簡也素絹也古人用以寫書選張景陽詩遊思竹素园)倦極更倒卧熟
寐乃一蘇欠伸展支體吟咏心自愉得意適其適非願爲世
儒道盡即閉口䔥散捐囚拘巧者爲我拙智者爲我愚書史
足自悅安用勤與劬貴爾六尺軀勿爲名所驅
感遇(二首)
西陸動凉氣驚烏號北林栖息豈殊性集枯安可任(集一本作榮案)
(晉語云人皆集於苑己独集于枯注集止也苑茂木出)鴻鵠去不返勾吳阻且深(吳一本作)
(昊謂孟春其帝太皡其神勾芒潘云顔注漢書以吳言勾者夷語之發声猶言於越耳)徒嗟日沉湎丸
鼓騖竒音(騖潘本作鶩注云鶩音木此當作騖音務前漢元帝置擊鼓殿下日臨軒榅上隤銅丸以擿鼓)東
海久摇蕩南風巳駸駸坐使青天暮小星愁太隂衆情嗜姦
利居貨損千金(損一本作損居諸也)危根一以振齊斧來相尋(潘云齊如字易)
(得其資斧衆家並作斉斧張軌云黃鉞也張晏云整斉也虞喜志材云斉當作斎斎戒入廟而受斧)攬衣中夜
起(攬一本作擥)感物涕盈襟微霜衆所踐誰念歲寒心
旭日照寒野(旭吁玉切日始出)鸒斯起蒿萊(鴍音豫推烏也)啁啾有餘樂(啁之)
(由切啾即由切鳥声)飛舞西陵隈廻風旦夕至零葉委陳荄(荄音陔草根)所
棲不足恃鷹隼縱横來
詠史
燕有黃金臺(圖經黃金臺在易水東南燕昭王置千金於臺上以延天下之士)遠致望諸君
(楽毅也)嗛嗛事強怨(嗛音歉有所銜也或音謙者与此文不合)三歲有竒勲(謂下斉七十餘)
(城)悠哉闢壃理東海漫浮雲寕知世情異嘉榖坐熇焚(熇虚嬌呼)
(酷呼各三切謂楽毅被䜛畏誅降趙)致令委金石誰顧蠢蠕群(蠕与蝡同時兖切)風波
歘潜構(歘許勿切)遺恨意紛紜豈不善圖後交私非所聞爲忠不
内顧晏子亦垂文
三良
束帶值明后顧盻流輝光一心在陳力鼎列夸四方𣢾𣢾效
忠信恩義皎如霜生時亮同體死没寕分張壯軀閉幽隧猛
志填黃腸(腸一本作壌如羊切前漢霍光傳賜黃腸題湊各一具注以栢木黃心致累棺故日黃腸)殉死
禮所非况乃用其良霸基弊不振晉楚更張皇疾病命固亂
魏氏言有章(左傳宣公十五年魏武子有嬖妾无子武子疾命其子顆必嫁是疾病則日必以爲殉及卒顆)
(嫁之日疾病則乱吾从其治也)從邪䧟厥父吾欲討彼狂(謂秦康公也一本作彼康)
詠荆軻
燕秦不兩立太子巳爲虞千金奉短計匕首荆卿趨窮年徇
所欲兵勢且見屠微言激幽憤怒目辭燕都朔風動易水揮
爵前長驅函首致宿怨献田開版圖(樊於期怨秦王而奔燕荆軻見於期於期遂斬)
(首与荆軻以函盛之并獻燕督亢之地於秦)炯然耀電光掌握罔正夫(正一夲作匹)造
端何其銳臨事竟趑趄(趑千咨切趄千余切)長虹吐白日蒼卒反受誅
(漢鄒陽上書日荆軻慕燕丹之義白虹貫日太子畏之)按劒赫憑怒風雷助號呼慈父
斷子首狂走無容軀(秦王詔王剪伐燕燕王乃斬丹献之)夷城芟七族臺觀皆
焚汚始期憂患弭卒動災禍樞秦皇本詐力事與桓公殊奈
何效曹子實謂勇且愚(魯莊公十三年斉桓公与魯會于柯曹翽以匕首劫恒公尽歸魯之侵地)
(桓公許之)世傳故多謬太史徵無且(史記太史公曰世言荆軻傷秦王非也始公孫季功董生)
(与无且遊具知其事爲余道之如是)
掩役夫張進骸
主死悠悠爾一氣聚散之偶來紛喜怒奄忽巳復辭爲役孰
賤辱爲貴非神竒一朝纊息定枯朽無妍嗤(妍五堅切嗤元之切好惡也礼)
(記云属纊以俟絶氣注纊今之新綿易動摇置口鼻之上以爲候)生平勤皂櫪剉秣不告疲
(剉粗卧切破也字作莝斬草也秣音未馬食谷)旣死給轊櫝葬之東山基(潘云轊于翽切櫝音)
(讀前漢詔令郡國給轊櫝葬埋注小棺也)奈何值崩湍蕩析臨路垂髐然暴百骸
(骸一本作體髐虚交切髑髏皃不潤澤暴音曝)散亂不復支從者幸告余(從才用切)睠之
㳙然悲猫虎獲迎祭(礼記迎猫爲其食田鼠也迎虎謂其食田豕也迎而祭之也)犬馬有
