增廣註釋音辯唐柳先生集卷之六
碑
曹溪第六祖賜謚大鑒禪師碑
(六祖名惠能姓盧氏)
扶風公廉問嶺南三年(馬揔扶風人爲嶺南節度使)以佛氏第六祖未有
稱號䟽聞于上詔謚大鑒禪師塔曰靈照之塔元和十年十
月十三日下尚書祠部符到都府公命部吏洎州司功掾告
于其祠幢蓋鍾鼓(幢傳江切)增山盈谷萬人咸會若聞鬼神其時
學者千有餘人莫不欣踴奮厲如師復生則又感悼涕慕如
師始亡因言曰自有生物則好闘奪相賊殺喪其本實誖乖
滛流(張云誖蒲昧切乱也)莫克返于初孔子無大位没以餘言持世更
楊墨黃老益雜其術分裂而吾浮圖說後出推離還源合所
謂生而静者(記楽記人生而静天之性也)梁氏好作有爲師逹摩譏之空
術益顯(傳灯錄梁武帝問逹摩曰朕造寺寫經度僧不可勝紀有何功德師曰並無功德此但人天小果如影隨)
(形雖有非實)六傳至大鍳(逹摩本天笁王子得禅宗妙法云自釋迦相傳有衣鉢爲記世称傳授逹摩傳)
(惠可爲二祖惠可傳璨爲三祖璨傳道信爲四祖信傳弘忍爲五祖忍傳惠能爲六祖)大鍳始以能勞
苦服役(能即一耐字)聽其言言希以究師用感動遂受信具(衣鉢也)
遁隱南海上人無聞知又十六年度其可行(度待洛切)乃居曹溪
(韶州地名唐咸亨末能住韶州宝林寺)爲人師會學去來嘗數千人其道以無
爲爲有以空洞爲實以廣大不蕩爲歸其教人始以性善終
以生善不假耘鋤本其静矣中宗聞名使幸臣再徵不能致
取其言以爲心術其說具在今布天下凡言禪皆本曹溪大
鍳去世百有六年凡治廣部而以名聞者以十數莫能揭其
號乃今始告天子得大謚豐佐吾道其可無辭公始立朝(謂馬)
(揔)以儒重刺虔州都護安南由海中大蛮夷連身毒之西(潘云)
(身毒史記上音捐下音篤前漢下音篤一名天篤浮圖胡是也又西南夷傳注即天笁亦曰捐篤)浮舶聽命
咸被公德受旂纛節戟(童云纛杜皓切翳也舞者所执徒沃切羽葆幢又徒刀大到二切潘云大)
(到切羽毛幢也以犛牛尾為之大如斗或在騑頭或在衡又音毒)來莅南海属國如林不殺
不怒人畏無噩(逆各切譁訟也潘云周礼噩當爲驚愕之愕)允克光于有仁昭列
大鍳莫如公宜其徒之老乃易石于宇下使來謁辭其辭曰
逹摩乾乾傳佛語心六承其授大鍳是臨勞勤專默終揖于
深(揖一本作挹)抱其信器行海之隂其道爰施在溪之曹厖合猥
附不夷其高傳告咸陳惟道之褒生而性善在物而具荒流
奔軼(徒結切)乃萬其趣匪思愈亂匪覺滋誤由師内鍳咸獲于
素不植乎根不耘乎苗中一外融有粹孔昭在帝中宗聘言
于朝隂翊王度俾人逍遥越百有六祀號謚不紀由扶風公
告今天子尚書旣復大行乃誄(潘云魯水切壘也壘述前人之功德)光于南土
其法再起厥徒萬億同悼齊喜惟師教所被洎扶風公所履
咸戴天子天子休命嘉公德美溢于海夷浮圖是視師以仁
傳公以仁理謁辭圖堅永胤不巳
南岳彌陁和尚碑(陁一本作陀)
在代宗時有僧法照爲國師乃言其師南岳大長老有異德
天子南嚮而禮焉度其道不可徵乃名其居曰般舟道埸(般舟)
(和尚盖日悟也)用尊其位公始居山西南巖石之下人遺之食則食
不遺則食土泥茹草木其取衣類是南極海裔北自幽都來
求厥道或值之崖谷羸形垢面躬負薪槱(音酉以九切)以爲僕役
而媟之(媟音薛)乃公也凡化人立中道而教之權俾得以疾至
故示專念書塗巷刻谿谷丕勤誘掖以援于下不求而道備
不言而物成人皆負布帛斬木石委之巖戶不拒不營祠宇
旣具以洎于德宗申詔褒立是爲彌陁寺施之餘則與餓疾
者(施施智切)不尸其功公始學成都唐公次資川詵公詵公學於
東山忍公(姓周黃梅人即五祖)皆有道至荆州進學玉&KR3110;眞公眞公授
公以衡山俾爲教魁人從而化者以萬計初法照居廬山由
正定趣安樂國(由一本作中)見蒙惡衣侍佛者佛告曰此衡山承
遠也出而求之肖焉乃從而學傳教天下由公之訓公爲憎
凡五十六年其壽九十一貞元十八年七月十九日終于寺
葬于寺之南岡刻石于寺大門之右銘曰
一氣廻薄茫無窮其上無初下無終離而爲合蔽而通始末
或異今焉同虚無混冥道乃融聖神無跡示教功公之率衆
峻以容公之立誠放其中(放本或作教)服庇草木蔽穹隆仰攀俯
取食以充形遊無極交大雄天子稽首師順風四方奔走雲
之從經始尋尺成靈宫始自蜀道至臨洪咨謀往復窮眞宗
子弟傳教國師公化流萬億代所崇奉公寓形於南岡幼曰
弘願惟孝恭立之兹石書玄蹤
岳州聖安寺無姓和尚碑
維某年月日岳州大和尚終於聖安寺凡爲僧若干年年若
干有名無姓世莫知其閭里宗族所設施者有問焉而以告
曰性吾姓也其原無初其胄無終承于釋師以系道本吾無
姓耶法劒云者我名也實且不有名惡乎存吾有名耶性海
吾鄕也法界吾宇也戒爲之墉惠爲之戶以守則固以居則
安吾閭里不具乎度門道品其數無極菩薩大士其衆無涯
(潘云菩薄胡切薩桑葛切佛書云菩提薩埵唐言斍有情也從簡称菩薩)吾與之戚而不吾異也
吾宗族不大乎其道可聞者如此而止讀法華經金剛般若
經數逾千萬(潘云般北末切若而也切𣑽語謂智惠也)或譏以有爲曰吾未嘗作
嗚呼佛道逾遠異端競起唯天台大師爲得其說和尚紹承
本統以順中道凡受教者不失其宗主物流動趣向混亂惟
極樂正師爲得其歸和尚勤求端慤以成至願凡聽信者不
惑其道或譏以有跡曰吾未嘗行始居房州龍興寺中徙居
是州作道埸於楞伽北峯(楞音稜伽音茄)不越閫者五十祀和尚凡
所嚴事皆世高德始出家事而依者曰卓然師居南陽立山
葬岳州就受戒者曰道穎師居荆州弟子之首曰懷遠師居
長沙安國寺爲南岳戒法歲來侍師會其終遂以某日葬于
卓然師塔東若干步銘曰
道本於一離爲異門以性爲姓乃歸其根無名而名師教是
尊假以示物非吾所存大鄕不居大族不親淵懿内朗沖虚
外仁聖有遺言是究是勤惟動惟默逝如浮雲教久益微世
罕究陳爰有大智出其眞門(一本作論)師以顯示俾民惟新情動
生變物由湮淪爰授樂國參乎化原師以誘導俾民不昏道
用不作神行無迹晦明俱如生死偕寂法付後學施之無斁
(夷益切厭也)葬從我師無忘眞宅薦是昭銘刻兹貞石
碑隂記
無姓和尚旣居是山曰凡吾之求非在外也吾不動矣弘農
楊公炎自道州以宰相徵過焉以爲宜居京師強以行不可
將以聞曰願間歲乃往明年楊去相位竄謫南海上終如其
志趙郡李萼辯博人也爲岳州盛氣欲屈其道聞一言服爲
弟子河東裴藏之舉族受教京兆尹弘農楊公某(楊憑)以其隱
地爲道埸奉和州刺史張惟儉買西峯廣其居凡以貨利委
堂下者不可選紀受之亦無言將終命其大弟子懷遠授以
道妙終不告其姓或曰周人也信州刺史李某爲之傳(李位)長
沙謝楚爲行狀博陵崔行儉爲性守一篇凡以文辭道和尚
功德者不可悉數弘農公自餘杭(楊憑自臨賀尉徙抗州刺史)命以行狀
來懷遠師自長沙以傳來使余爲碑旣書其辤故又假其隂
以記
龍安海禪師碑
佛之生也遠中國僅二萬里其没也距今兹僅二千歲故傳
道益微而言禪最病拘則泥乎物誕則離乎眞眞離而誕益
勝故今之空愚(一作空空愚夫)失惑縱傲自我者皆誣禪以亂其教
冒于嚚昏(嚚魚巾切)放于淫荒其異是者長沙之南曰龍安師師
之言曰由迦葉至師子二十三世而離離而爲逹摩(潘云迦居牙切)
(葉書涉切是釋迦大弟子一名飲光逹摩摩當作磨莫卧切西天第二十八祖東震旦士謂之初祖)由逹摩至
忍五世而益離離而爲秀爲能(神秀姓李氏隋末出家事弘忍弘忍卒秀乃居常陽山同)
(斈僧惠能姓盧氏弘忍卒往韶州宝林寺天下散傳其道謂秀爲北宗能爲南宗)南北相訾(音紫毁也)反
戾闘狠其道遂隱嗚呼吾將合焉且世之傳書者皆馬鳴龍
樹道也二師之道其書具存徵其書合於志可以不慁(胡困切)
於是北學於惠隱南求於馬素咸黜其異以蹈乎中乖離而
愈同空洞而益實作安禪通明論推一而適萬則事無非眞
混寓而歸一則眞無非事推而未嘗推故無適混而未嘗混
故無歸塊然趣定至于旬時是之謂施用茫然同俗極乎流
動是之謂眞常居長沙在定十四日人即其處而成室宇遂
爲寶應寺去于湘之西人又從之負大木礱密石以益其居
(礱音聾)又爲龍安寺焉尚書裴公某李公某侍郎吕公某楊公
某(裴胄李巽吕渭楊憑)御史中丞房公某咸尊師之道執弟子禮凡年
八十一爲僧五十三朞元和三年二月九日而没其弟子玄
斍洎懷直浩初等狀其師之行謁余爲碑曰師周姓如海名
也世爲士父曰擇交同州錄事參軍叔曰擇從尚書禮部侍
郎師始爲釋其父逹之志使仕至成都主簿不樂也天寶之
亂復其初心嘗居京師西明寺又居岣嶁山(張云岣嶁拘縷二音岣又音古)
(后切嶙力后切)終龍安寺葬其原銘曰
浮圖之修其奥爲禪殊區異世誰得其傳遁隱乖離浮游散
迁莫徵旁行(胡郎切)徒聽浮言空有互闘南北相殘誰其會之
楚有龍安龍安之德惟斍是則苞并絶異表正失惑貌眛形
静功流無極動言有爲弥寂而默祠廟之嚴我居不飾貴賤
之來我道無得逝耶匪追至耶誰抑惟世之幾惟道之微旣
陳而明乃去而歸象物徒設眞源無依後學誰師嗚呼兹碑
(一作動言事爲)
增廣註釋音辯唐柳先生集卷之六
