增廣註釋音辯唐柳先生集卷之三十八
表
爲裴中丞賀克東平赦表(桂管觀察使裴行立)
臣某言伏奉月日德音以淄青蕩平褒功宥罪布告遐邇者
(元和十四年淄青都知兵馬使劉悟斬其節度使李師道以降師道所管淄青登萊沂密鄆曹濮斉兖海十二州皆平詔)
(赦天下)臣聞肅殺之後每致陽和雷霆旣施必聞膏澤(中謝)伏惟
陛下體乾剛以運行叶坤示之翕闢百靈受職六合從風阻
兵怙亂者必就梟擒懷忠抱義者無不甄錄(甄稽廷切)激其效順
特加旄節之榮(謂以劉悟爲義成節度使)寵以元功遂兼鼎鉉之任(謂田弘正)
(加檢校司徒同中書門下平章事)戎行窮賞賚之重(行戶即切)死事極褒䘏之憂
劫脅之役盡除聚歛之名皆去傷痍受煦(吁句切)老疾加恩豐
財巳復其征傜賜種更盈於穜稑(音童陸)嚴山川之祀神必有
依申義烈之家物無不感周三推忠厚之化漢帝慙愷悌之
風太平之德斯爲至盛(一本作太平之業旣崇中興之德斯至)然則虞廵可復
告成將慶於岱宗漢典方行講禮再榮於闕里(後漢章帝過魯幸闕里以)
(太牢祠孔子)臣謬膺重寄獲覩大和抃蹈之誠倍萬恒品謹巳施
行郡邑宣示軍戎莫不動地歡呼若醉千鍾之酒騰天鼓舞
如聞九奏之音(趙簡子夢遊鈞天廣楽九奏)無任慶賀踊躍之至
柳州賀破東平表(元和十四年誅李師道)
臣某言即日被觀察使牒李師道以月日克就梟戮者(梟堅堯切)
(斬首到懸也)帝德廣運唐命惟新霾曀廓清(潘云霾莫皆切曀一計切霾雨士也隂而)
(風曰曀)天地貞觀率土臣庶慶抃無涯(中謝)伏惟睿文聖武皇帝
陛下威使百神德消六沴(潘云作同徒典郎計二切五行氣之相蕩曰沴音戾)天降
寶運時歸太平自克夏擒吳翦蜀平蔡(夏謂楊惠琳具謂李錡蜀謂劉闢蔡謂吳)
(元濟)殊類稽顙群疑革心唯此兇妖尚聞悖慢庭議旣得廟謀
必臧(謀一本作謨字)旌旗燭耀於洪河金鼓震驚於靈岳(東岳泰山)鄆城
自潰寕同莒魯之爭(鄆王問切唐鄆州東乎郡左傳昭公元年莒魯爭鄆爲日久矣)齊地悉
平無俟耿陳之戰(耿古幸切也武詔耿弇討張步弇率陳俊等擊祝阿斉地悉平)五兵永戢
七德無虧(左傳武有七德)含生比堯舜之仁率土陋成康之俗介丘
霧息巳望翠華之來(文選南都賦翠華車盖也)沂水風生更起舞雩之詠
千歲之統實在於斯臣守在蠻荒獲承大慶抃躍之至倍萬
常情(晏本更有伏以舜念克勤禹思受益無疆惟䘏旣聞政理之方靡不有初願献待盈之戒介丘霧息云云)
代裴中丞賀分淄青爲三道節度表(裴行立)
臣某言伏見某月日制分淄青諸州爲三道節度都團練觀
察等使者(元和十四年分李師道所𬋩十二州爲三道以鄆曹濮爲一道淄青斉登萊爲一道兖海沂密爲一)
(道)蛇豕之穴忽爲樂郊氛沴之餘盡成和氣伏惟皇帝陛下
天付昌期神開寶曆復昇平之土宇拔祅孽之根源自西自
東不違於指顧我疆我理咸得其區分山川備臨制之形道
塗滳征傜之便俾侯旣定賜履以寧(左傳僖公十四年斉𬋩仲曰賜我先君履注履)
(所踐履之界)異青兖之封爰從古制解曹衛之地實契雅謀(左傳僖公)
(二十八年分曹衛之田)車甲永藏馬牛勿用俗被雍熙之化代知仁壽
之期農事載盛於耨芟(耨九豆切潘本作耞音加連耞治谷具也又作枷)儒風重興
於爼豆足使季札觀魯更陳南籥之儀(左傳襄公二十九年吳季札請觀周楽見)
(武象箾南籥者)山甫徂齊復正東方之賦(烝民詩)臣㧾戎遠地不獲陪
賀闕庭(云云)
爲韋侍郎賀布衣竇羣除右拾遺表(韋夏卿所薦)
臣某伏見今月日制除布衣竇羣石拾遺者臣聞直道之行
四方嚮德逸人是舉天下歸心(中謝)臣伏以竇群肥遯居貞苞
蒙養正學術精果操行堅明讃詠道眞以求其志頃守藩服
特所委知及歸朝廷輒有聞薦庶逃竊位之責以塞曠官之
尤豈謂天聽曲從瞽言無廢况諫諍之職政化是參擢於布
衣久無其比周行慶抃林薮震驚晦跡寕慮於遺賢懷才盡
思於展效臣以性本庸疎動無禆益唯思進拔以報恩榮區
區&KR1908;誠實貫金石言而不廢微臣敢竊於薦雄(王音薦揚雄待詔)德
必有鄰聖代式光於尊隗(燕昭王尊郭隗)自羣受命冀復面陳迫以
疾病接於休假注心蓄念寤寐兢惶無任喜躍屏營之至
爲樊左丞譲官表(一本作韋左丞)
臣某言伏奉今月二十八日制除臣尚書左丞寵命俯臨慙
顔自失泛大鯨之海但覺魂摇戴巨鼇之山未如恩重(中謝)臣
聞尚書百揆翊亮萬機故天上尊北斗中樞陛下有南宫左
轄晉昇孔坦諒直當時漢拜楊喬閑練故事庶得百寮有惮
於會府諸侯取法於京師臣實謏才(謏先鳥切小也)謬登清貫握蘭
起草昔紊朝經剖竹頒條近貽人瘼備歴中外無聞聲彩版
圖載緝貢賦未均於九州銅印更操威儀不檢於三署次郎
𥙷缺豈易其人聖主求才宜難此受切謂旁求俊又側訪瓌
竒(瓌古回切)必使德合準繩言成綱紀興化致理時無間言况安
上必在於薦賢危身莫踰於曠職倘蒙垂收紫渙(謂詔書也今本作紫)
(綏非)俯矜丹誠愚臣保陳力之言聖鑒有責成之地無任&KR0804;冐
惶悚之極謹詣朝堂奉表陳譲以聞臣所譲人别狀封進
爲王戶部薦李諒表(王叔文)
臣某言臣聞知賢必進忠臣之大方擇善而居明主之要道
况臣特受恩遇超絶古今報國之誠寤寐深切是敢竭愚臣
之微分助陛下之至明恢張羽儀弘輔治化臣某誠惶誠恐
頓首頓首切見新授某官李諒清明直方柔惠端信強以有
禮幹而甚文(幹一本作敏)求之後來略無其比臣自任度支等副
使以諒爲廵官未及薦聞至某月日荆南奏官勑下赴本道
諒實國器合在朝行臣之所知尤惜其去伏望天恩授以諫
官使備献納冀他日公卿之任斯焉取斯則聖朝無乏士之
名微臣緩蔽賢之罰無任誠懇屏營之至
爲戶部王叔文陳情表
(貞元二十一年王叔文母死匿喪不發置酒翰林自称母疾病今當請急左右竊語曰母死巳腐方)
(晉此將何為)
臣某言臣母劉氏今月十三日忽患暗風發動(暗一本作瘖)狀候
非常今雖似退猶甚虚惙(都活陟雪二切)驚惶憂苦不知所圖臣唯
一身更無兄弟侍疾嘗薬難闕須臾伏乞聖恩停臣所職今
臣見在家扶侍其官吏等並巳發遣訖臣以庸微特久顧遇
拔自卑品委以劇司夙夜兢惶唯思荅效至誠至懇天睠所
知豈慮未效㳙塵遽迫方寸(蜀徐庶指心曰今失老母方寸乱矣)以開塞重輕
之務加焦勞憂灼之懷雖欲徇公無由枉志况忠孝同道臣
子之心許國誠切於死生報親忍忘於顧復進退窮蹙昧死
上陳無任惶懼懇倒嗚咽之至(一本作昧死上陳候母刘氏疾疢小瘳冀微臣駑蹇再效)
(無任云云)
代裴中丞謝討黃少卿賊表(元和十四年詔桂菅觀察使裴行立討黃同蛮)
臣某(云云)即日奉事官米蘭廻伏奉手詔(云云)者臣聞膚革
旣平雖疥癬而必去(國語申胥曰夫斉魯譬諸侯疥癬也)豺狼巳斃在狐鼠而
宜除臣某(中謝)伏惟元和聖文神武法天應道皇帝陛下受命
上玄底寕下土兇渠盡殄威武載揚蠢爾腥膻尚聞凌暴靈
旗斜指(漢武帝代粤以牡荆畫幡日月比斗登龍爲泰靈旗為兵禱則太史奉以指所伐國)銅獸俯
臨(即銅虎符所以發兵)三軍知必勝之方萬姓喜永清之路微臣忝司
戎律親列顔行(行戶郎切前漢嚴助傳注顔行猶鴈行在前行故曰顔也)躡伏波之舊規
(光武時伏波將軍馬援擊交趾)乘下瀨之故事(漢武帝元鼎五年遣伏波將軍路博德出桂陽下湟水甲)
(爲下瀨將軍下蒼梧注甲故越人歸漢者也瀨灘也吴越謂之瀨)盡瘁事國期畢命於戈矛
不宿于家思奮身于原野即以今日某時出師就道便披榛
蹶石摩壘䧟堅(左傳宣公十二年靡旌摩壘而還)蕩清海隅永息邊徼切以
才非充國敢自贊於無踰(前趙充國日无踰於老臣)志慕孟公庶追蹤於
不伐(論語孟之反不伐)謬承重委寤寐兢惶無任感恩隕越之至
爲裴中丞㪯人自代伐黃賊表
伏以某官器宇端方風姿詳雅謙虚内敏籌略共推前佐湖
南悉心匡佐後歴郡掾深負政聲惠愛在人姦邪屏息勤勞
巳著幹蠱無倫今黃賊尚據荒陬犬巢未覆倘以某代某之
任必能掃蕩氛祲(氛音分祲子鴆咨林二切妖氣)廓清海濱竊惟斯人雅堪
厥職(云云)
爲崔中丞請朝覲表(桂𬋩觀察崔詠或謂崔能者非)
臣歴刺三州連揔二府外任逾紀入覲無階就日望雲魂飛
心注伏惟睿聖文武皇帝陛下覆載無私遐邇同致復昇平
之故事繼前聖之高蹤中外踐更出入迭用臣以虚薄叨受
恩榮徒竭夙夜之心未申朝夕之敬天威咫尺誠寤寐而無
違雲漢昭回固瞻仰而何及是以前在朗寧(邕州也)封章累上
及移臨桂(桂州今静江府)星紀屢周微衷尚隔於戴盆積望徒懸於
窺管葵藿之誠弥切犬馬之戀逾深人欲天從於兹未驗下
情上逹終冀不誣敢瀆宸嚴罄陳丹懇伏乞賜臣除替許至
闕庭厠蹈舞於羣寮備班行於散地足趍中禁目覩大明俾
成九族之榮以盡百生之幸非敢竊國賓五獻之禮(周礼秋官)希
康侯三接之恩(周易晉卦)一覿龍顔萬死爲足無任懇迫激切之
至
代柳公綽謝上任表(元和六年爲潭州刺史湖南觀察使)
肅恭休命晨夜趍程祗荷寵私不遑寝食以月日到所部上
訖(云云)臣聞古之制爵禄者爵以居有德禄以養有功臣本
書生宦不期逹值某皇帝(睿聖文武皇帝)文明撫運大闡玄猶搜采
衆才幸忝甄錄歴踐中外星霜屡移曾無㳙塵上荅鴻造忘
其薄陋委之雄藩顧無綏馭之能謬忝澄清之寄將何以敷
宣皇澤普諭天慈唯當察慝以爲防視俗而爲教獨除細故
務安黎献庶幾清静無擾以慰遠人臣不勝忝冐荷恩之至
代李愬㐮州謝上任表(元和十二年)
捧對絲綸慙悸無地拜命兢悚不知所裁臣凡賤瑣才智略
無取幸頼先臣緒業(愬父李晟)累忝國恩天澤曲流遂司節制寄
深分閫任重專征顧無將領之才謬處衆人之上豈謂宸私
軫念仁育爲心霈澤無涯德音屡降士衆感悅咸思竭忠遂
得潜師暗入賊境不意兇渠就戮(吴元済)此皆聖謨豈敢叨天
以爲已力仰荷殊造重於丘山臣以日月上訖謹當敷宣皇
化普諭聖慈綏撫三軍又安百姓冀以塵露上荅鴻私臣(云)
(云)
代節使謝遷鎮表
鴻私曲臨獨越夷等祗荷明命寤寐不遑臣才非器能謬膺
仕進雖竭盡駑劣力效忠勤冀寡愆尤敢望宦逹某宗皇帝
(德宗也)不以臣儒術淺薄超授禮官尋迁正即遂忝符郡某皇
帝(順宗也)不遺臣小善擢處諫曹叨承厚恩備職藩翰顧惟瑣
劣多慙負恩伏遇陛下(憲宗也)德紹唐虞無私庶政臣尸素歲
久譴謪宜加豈冀褒昇更遷重鎮再忝澄清之寄仍同献替
之榮將何以上荅天慈下安氓庶臣當務修農稼率勵遠人
鋤其姦慝以副勤䘏無任(云云)
爲劉同州謝上表(或云刘公済)
臣某言伏奉某月日制除臣同州刺史兼本州防禦營田長
春宫使某月日到州上任訖臣初奉綸言震抃無極及臨所
部驚懼逾深役軀莫報於乾坤陳力無禆於造化臣某誠惶
誠恐頓首頓首臣出自諸生不習爲吏有恇懦之質(童云恇音匡)
(奴卧切弱也)無區處之能託跡儒門乏仲弓南面之德委身郎署
闕馮唐論將之對常懼叨冒清列蕪穢聖朝豈意天聽忽臨
鴻恩荐及八命作牧一麾出守拔自下位寄之雄藩非臣庸
瑣所宜&KR0574;據况馮翊(即同州)密邇王都古称三輔爰自近代命
秩逾崇有兵食之虞有宫室之制皆公卿出相出入由之仰
徵甲令俯窺圖記跼蹐無地(張云跼渠足切踡跼不伸也)以兢以惶恩重
命輕不知所效庶當刻精運力(一本作刓精畢力)夙夜祗勤上奉雍
熙旁流愷悌以日繫月儻或有成庶幾之心懔懔增惕徒望
雲而就日喜近帝鄕將擊壌以成風共歌堯代天威咫尺敢
布丹誠無任悃懇屏營之至
代裴行立謝移鎮表(穆宗時恐非宗元所作)
星言即駕便道之藩祗荷寵榮不敢寧息臣某爰自弱齡即
參推擇階緣試吏累忝清資先聖(憲宗)以臣粗知兵要俾統師
徒交蛮俶擾黃賊不馴奉詔俾臣撲滅氛祲士衆賈勇(賈音古左)
(傳成公二年欲勇者賈余餘勇)思酬渥恩冀因此時得立微效豈謂時多疫
癘不副憂勤知臣特深復洗瑕責夙夜感戴捐軀有期徒增
憤勇力未從願微臣不幸釁故重重泣血摧䏏載崩載咽陛
下(穆宗也)龍興御極寰海永清道暢八埏(延羶二音八方也)威加九域
鴻和普洽靡不周泰伏蒙累垂休命遂越等夷循省何人過
膺抽擢况臣比臨此鎮備更夷險故材舊壌宛在目前(裴行立前)
(為安甫經略今復為都護)雖則殊鄕還同衣錦量巨鼇之力未足負恩猶
蚊蚋之微焉能報德將何以宣揚聖造撫慰疲羸唯當遵守
詔條貶棄奸慝平勻傜賦示以義方持清淨以臨人守無私
以奉國重修前志再礪戈矛展駑駘之效申鷹犬之用庶荒
陬夷獠(瓜老二音西南夷名)盡沐皇風率土生靈備聞斯度微臣之志
也限以(云云)
代韋永州謝上表
臣某言伏奉月日制書除臣永州刺史以月日到州上訖受
命若驚臨職弥懼臣以無能累更事任神州赤縣實所備嘗
過量逾涯每深兢惕不謂聖恩推擇濫駕朱輪禄秩徒增詎
施乳哺之惠服命虚受寧興襦袴之謠况此州地極三湘俗
参百越左袵居椎髻之半(椎傳追切䯻音計椎䯻者一撮之髻其形如椎)可墾乃石
田之餘(左傳哀公十一年猶石田无所用之)矌牧守於再秋弥驕獷俗(獷古猛切說文)
(犬不可附也)代征賦於三郡重困疲人分災本出於一時積弊遂
餘於十稔撫安未易知法出而姦生子育誠難懼力勞而功
寡夙夜憂切不敢遑寧庶當宣布天慈奉揚神化以日繫月
儻或有成少禆愷悌之風用荅生成之造無任感恩殞越之
至
謝除柳州刺史表(元和十年)
(諸本此表首皆云伏奉三月十三日制除臣使持節柳州諸軍亊守柳州刺史六月二十七日到任)
(上訖)
早以文律参於士林德宗選於衆流擢列御史陛下嗣登寶
位微臣官在禮司百寮稱賀皆臣草奏臣以不愼交友旋及
禍訩(張云訩許容切一本作誣字)聖恩弘貸謫在善地累更大赦獲奉詔
追違離十年一見宫闕親受朝命牧人遠方漸輕不宥之辜
特奉分憂之寄銘心&KR0866;骨無報上天謹當宣布詔條竭盡駑
蹇皇風不異於遐邇聖澤無間於華夷庶荅鴻私以塞餘罪
(云云)
柳州謝上表(貞元中代人作)
臣某言伏奉詔書授臣柳州刺史以今月二日至部上訖(中謝)
臣前歲以久停官秩去年蒙聖恩除替便欲裂裳裏足趨赴
京師以舊疾所嬰弥年未愈逮及今夏始就歸途㐮陽節度
使于頔(徒歴切)與臣早歲同官見臣當暑在道懇留在館尋假
職名意欲厚臣非臣所願㐲惟陛下光被之德道以洽於區
中憂濟之勤心每徧於天下常以萬邦共理必藉於循良一
物不遺尚延於愚藐(墨角弭沼二切)假臣寵渥重領方州駑駘復效
於奔馳枯朽更同於華秀(中謝)臣聞潢汚易竭抑有朝宗之願
犬馬無識猶知恋主之誠揣分則然惟天知鍳况臣昔因左
官(漢書仕諸侯為左官)一紀于外子牟馳心於魏闕(莊子中山公子牟)汲黯積
思於漢庭豈非夫人獨無斯恋去就者榮辱之主朝廷者仕
進之源臣子之宜忠貞所志臣雖心同犬馬而分比潢汚幸
懾康衢意非往蹇臣之此誠口不能喻意欲悉逹文非尽言
此臣所以自咎自恨復乖志願猶冀苦心勵節上奉詔條惠
寡卹貧下除人瘼恭宣皇化少荅鴻私不勝慌欣之至(童云慌音)
(荒慱雅曰忘也)
代廣南節度使㪯裴中丞自代表
(或云當作桂中丞恐非子厚所作)
前件官器宇深沉天才間出爰從撫字逮於察廉所職洛勤
庶務皆勸日者安南夷獠反叛害其連帥(元和十四年安南賊陽清䧟都護府)
(殺都護李象古及妻子官属部曲千餘)毒痡黎人(痡普吳切)某皇帝以某威惠茂著
自某州刺史俾之撫臨(是月憲宗以唐州刺史桂仲武爲安南都護)夙夜經行盡
除兵器賊徒識恩黨種歸義(仲武至安南遣人說其首豪數月間降者相継)炎荒之
俗靡不底寧後改鎮容州(穆宗長慶二年以仲武為容𬋩經略使)勲效弥顯澄
清庶類邁德前修深負能名合遷重鎮臣自惟凡懦不逮前
人伏乞天恩廽授某非惟旌德是亦飾能庶微臣免尸禄之
憂某獲無私之舉
奏薦從事表
某績茂戎軒才優𬋩記操刀必割豈謝剸犀(剸旨兖之轉二切截也断也一)
落筆不休寧慙倚馬(世說相宣武北征袁虎從行時被責免會草露布喚袁倚馬前令作手不輟筆)
(俄得七紙殊可觀)况早登科選夙洽時譚匪惟詞藝雙美抑亦器能
多適比於流輩頗爲滯淹輒敢薦陳伏希獎錄
代廣南節使謝出鎮表(元和四年鄭絪罷相五年出鎮)
鴻濡曲臨惶駭交集捧對綸綍不知所圖臣(中謝)臣聞蕭曹佐
漢六合爲家奭望匡周萬方同軌臣幸以芻賤累忝殊榮天
德荐臨遂加台政不能翊宣明聖增日月之光俾兇渠勦絶
(勦子小切)人用康寧寔由臣不稱職使此艱患伐檀興議負乘招
譏常懷覆餗之虞(餗音速)敢望專征之寄獻俘未遠展效有期
希此微功上荅殊造無任(云云)
爲楊湖南謝設表(貞元十八年楊憑)
臣某言中使某乙至奉宣聖旨賜臣長樂驛設者恩榮特殊
宴飲斯及顧兹厚禮猥集微躬臣某誠歡誠慶頓首頓首臣
以多幸屬此昌時任重方隅職忝文武丼受素湌之刺知無
肉食之謀(左傳莊公十年曹劌曰肉食者鄙未能遠謀)以憂以惶寢寐無措豈謂
鴻恩継至豐膳爰來陸海兼陳餄醴皆設(飴一本作酒)庶當奉揚
聖澤覃布遠人流愷樂於皇風均乳哺於赤子少陳微效上
荅殊私無任感恩欣躍之至
爲武中丞謝賜櫻桃表(武元衡)
臣某言中使某乙至奉宣聖旨賜臣櫻桃若干者天睠特深
時珍洊降寵驚里巷恩溢圓方臣某誠喜誠懼頓首頓首伏
以含桃之羞時令攸貴(月令仲夏羞以含桃)況今採因御苑分自天厨
使發九霄集繁星而積耀味調六氣承湛露而不睎盈眥而
外被恩光(眥疾智才詣二切目睢也)適口而中含渥澤顧慙素食弥切自
公豈圖君子所先遂猒小人之腹(左傳昭公二十八年願以小人之腹爲君子之心属)
(猒而巳猒息廉切)無任(云云)
謝賜時服表(代人作)
祗荷寵私啓處無地臣(中謝)臣久忝朝行歴職無效荏苒星紀
偷榮歲時不能少益聖猷以副深寄致使賊遺君父(後漢耿弇云)
艱難未息合處嚴憲以正國章伏以陛下恢天覆之恩廣地
載之厚不循彛典俾同冕紱重劇丘山捧戴以入閨門空知
夕惕裁縫而爲衣服固可晝行内省疲駑將何荅效
謝賜端午綾帛衣服表
綸言曲臨寵服荐至跪奉殊錫慶躍交并臣(中謝)臣謬典方州
效微㳙滴叨承大貺榮重丘山非才忝恩俯伏慙荷朱明啓
節御府賜衣沐聖澤而𬈑海方深被仙衣而鶴龜齊壽馳心
向闕跼影望天慙分五嶺之憂莫副九重之詔臣無任(云云)
增廣註釋音辯唐柳先生集卷之三十八
