增廣註釋音辯唐柳先生集卷之一
南城先生童宗說註釋
新安先生張敦頥音辯
雲間先生潘緯音義
唐雅
獻平淮夷雅表
(案毛詩注云淮夷在淮浦而夷行也吳元済在淮蔡故曰淮夷宗元擬江漢之詩而作也)
臣宗元言臣負罪竄伏違尚書牋奏十有四年(童云禮部郎官掌尚書牋)
(奏宗元以永貞元年自禮部員外郎貶爲刺史至是十四年)聖恩寬宥命守遐壤(謂元和十年爲)
(柳州刺史)懷印曳紱有社有人臣宗元誠感誠荷&KR1450;首頓首伏惟
睿聖文武皇帝陛下天造神斷克清大憝(張云徒對反見康誥悪也謂平吳元)
(済)金鼓一動萬方畢臣太平之功中興之德(潘云中陟仲切再也詩序周室)
(中興焉)推校千古無所與讓因伏自忖度(潘云忖取本切度待洛切)有方剛
之力不得備戎行(音杭列也)致死命况今巳無事思報國恩(一本作恩)
(德)獨惟文章伏見周宣王時稱中興其道彰大于後罕及然
徵於詩大小雅其選徒出狩則車攻吉日命官分土則崧高
韓奕烝人(烝民作烝人避唐太宗諱)南征北伐則六月采芭平淮夷則江
漢常武鏗鍧炳耀(童云鏗丘耕切鍧呼宏切鐘鼓声)盪人耳目(盪音蕩又他浪反)故
宣王之形容與其輔佐由今望之若神人然此無他以雅故
也臣伏見陛下自即位以來平夏州(童云永貞元年八月乙巳憲宗即位其年冬夏)
(綏銀節度留後楊惠琳反元和元年三月辛巳楊惠琳伏誅)夷劒南(童云永貞元年八月癸丑劔南西川節度)
(使韋皐卒行軍司馬劉闢自稱留後元和元年正月癸未命高崇文率李元奕嚴礪李康以討劉闢十月戊子劉闢伏誅)
取江東(童云元和二年十月鎮海軍節度使李錡反殺留後王澹乙丑命王諤討之癸丑鎮海軍兵馬使張子良)
(執李錡巳卯免潤州今歲租十一月甲申李錡伏誅)定河北(童云元和七年八月戊戌魏博節度使田季安卒其)
(子懷諫自穪知軍府事十月乙未魏博軍以田季安之將田興知軍事是月魏博節度使田興以六州歸于有司十一月)
(辛酉赦魏博具衛澶相六州詔田興充魏博節度使賜名弘正)今又發自天衷克翦淮右
(元和九作閏八月丙辰彰義軍節度使吳少陽卒其子元済自称知軍事九月丁亥命嚴綬李光顔李文通烏重㣧討之)
(十二年十月癸酉克蔡州甲申給復淮西二年十一月丙戌吳元済伏誅)而大雅不作臣誠不佞
然不勝憤踊(一作憤懣一作懣張云踊音勇懣音悶)伏以朝多文臣不敢盡專
數事謹撰平淮夷雅二篇雖不及尹吉甫召穆公等庶施諸
後代有以佐唐之光明謹昧死再拜以獻臣宗元誠恐誠懼
頓首頓首謹言
平淮夷雅二篇
皇武命丞相度董師集大功也(董督也元和十二年七月宰相裴度充淮西宣慰處置使)
(平吳元済)皇耆其武(童云耆致也詩云耆定爾功耆音旨又匡移反)于溵于淮(溵於斤切童云)
(唐溵水縣属陳州元和九年討蔡以李光顔爲陳州刺史充忠武軍都知兵馬使始踰月權本軍節度使詔以其軍當一)
(面光顔乃壁溵水明年大破賊時曲俄又与烏重㣧破賊小溵河)旣巾乃車(巾飾也周禮有巾車)環蔡
其來(一作具來)狡衆昏嚚(魚巾切張云口不道忠信之言曰嚚)甚毒于酲(音呈酒病)狂奔
呌呶(尼交切亦作詉讙声)以干大刑(干一作扞)皇咨于度惟汝一德曠誅
四紀(韓平淮西碑云蔡師之不廷授于今五十年謂自大曆十四年李希烈鎮蔡州至元和十二年滅吳元済)其
徯汝克錫汝斧鉞其往視師師是蔡人以宥以釐(潘云陵之切一音僖)
(福也前漢祠官祝釐師古曰釐本字作僖假借用耳)度拜䅲首廟于元龜旣禡旣類
(禡莫駕切童云師祭)于社是宜金節煌煌錫盾雕戈(盾之允切戈謂平頭戟潘云錫音陽)
(馬頭飾也)犀甲熊旂威命是荷(音何童云左傳昭七年弗克負荷平声)度拜稽首
出次于東天子餞之罍斝是崇鼎臑爼胾(潘云臑汝朱切嫩耎貌又奴刀切羊)
(豕臂也胾側吏切大脔)五獻百籩凡百卿士班以周旋旣涉于滻(所簡)
(切童云水名在京兆唐都於此裴度節度淮西及行帝御通化門臨遣涉此水以往)乃翼乃前孰圖厥
猶其佐多賢(裴度表馬揔爲副使韓愈爲行軍司馬李正封馮宿爲判官李宗閔爲掌書記李文悅爲都知)
(兵馬使高承簡爲都押衙)宛宛周道于山于川遠揚邇昭陟降連連我
旆我旂于道于陌訓于羣帥拳勇來格(巧言詩注拳力也)公曰徐之
無恃額額(鄂格切勇悍皃一本依尚書作額)式和爾容惟義之宅進次于
郾(於憲切童云唐許州穎川郡有郾城縣與蔡州爲鄰裴度傳云度屯郾城勞諸軍宣朝廷厚意士奮于勇李光顔傳)
(云十二年四月敗賊于郾城郾守將鄧懷金大恐率諸將耒服開門待光顔入之城自壞者五十版潘云音偃)彼昏
卒狂裒兇鞠頑(裒薄侯切張云聚也)鋒蝟斧螗(潘云蝟音胃蟲似豪猪螗音唐蟲也後漢史作)
(螳)赤子匍匐厥父是亢(下郎切)怒其萌芽以悖太陽王旅渾
渾是佚是怙旣獲敵師若飢得餔(音步童云申時食潘云音步餹餔餌又音布与食也)
(又音逋歠也)蔡兇伊窘悉起來聚左擣其虚(擣音祷案唐書李祐言於李愬請乘虚直)
(抵蔡城愬從之用夜半到蔡擒吳元済以獻)靡愆厥慮載闢載祓(音弗)丞相是臨
(謂裴度建彰義節入蔡州)弛其武刑諭我德心其危旣安有長如林(長上声)
曾是讙譊(女交切恚呼)化爲謳吟皇曰來歸汝復相予爵之成
國(一作公于有晉以下文觀之意若重複左傳哀公十四年成國不過半天子之軍成國謂公侯之國)胙以夏
墟(左傳定公四年分唐叔命以唐誥而封于夏墟注夏墟今太原晉陽)度拜稽首天子聖神度
拜稽首皇祐下人淮夷旣平震是朔南(潘云叶韻尼心切選云鵉鳳飛而北)
(南)宜廟宜郊以告德音歸牛休馬(牛一作刃)豐稼于野我武惟皇
永保無疆皇武十有一章章八句
方城命愬守也(愬音訴方城山名在唐州元和十一年李愬為唐鄧隋節度使)卒入蔡得其
大醜(謂擒吳元済)以平淮右方城臨臨王卒峙之(峙直里切張云具也)匪
徼匪競(徼古堯切童云求也)皇有正命(正一作王)皇命于愬往舒余仁踣彼
艱頑(踣蒲墨切強也)柔惠是馴愬拜即命于皇之訓旣礪旣攻以
後厥刃王師嶷嶷(魚力切又音疑山名)熊羆是式銜勇韜力日思予殛
(晏作思奮予殛又作日思奮殛)寇昏以狂敢蹈愬疆士獲厥心太袒高驤
長戟酋矛粲其綏章(綏所引以登車者章謂有文采)右剪左屠聿禽其良(李愬)
(擒丁士良不殺士良感之擒陳光治吳秀琳遂降愬厚待秀琳秀琳日公欲取蔡非李祐不可遂擒祐不殺用其策)
其良旣宥告以父母恩柔于肌卒貢爾有維彼攸恃乃偵乃
誘(偵丑盈丑正二切童云候也)維彼攸宅乃發乃守其恃爰獲我功我
多隂諜厥圖(諜逹恊切)以究爾訛雨雪洋洋大風來加于燠其寒
于邇其遐汝隂之茫懸瓠之峨(瓠音護童云李愬傳云愬入蔡州取吳元済道分輕)
(兵断橋以絶洄曲道又以兵絶朗山道行七十里夜半至懸瓠城雪甚城旁皆鵝鶩池愬令擊之以乱軍声賊恃吳房朗)
(山戍晏然無知者)是震是拔大殱厥家狡虜旣縻輸于國都示之市
人即社行誅(行一作以)乃諭乃止蔡有厚喜完其室家仰父俯
子汝水沄沄(音云)旣清而瀰(一作夷)蔡人行歌我步逶遲(逶於危切)
蔡人歌矣蔡風和矣孰纇蔡初(纇晏本作類)胡甈爾居(甈丘例切童云爾雅)
(康瓠謂之甈說文康瓠破罌也前漢賈誼傳注康瓠瓦盆底潘云顔师古音五列切字當作臲危也楊子音五計切)式
慕以康爲愿有餘是究是咨皇德旣舒皇曰咨愬𥙿乃父
功昔我文祖惟西平是庸(李愬父李晟事德宗平朱沚封西平王德宗乃憲宗之祖)内誨
于家外刑于邦孰是蔡人而不率從蔡人率止惟西平有
子西平有子惟我有臣疇允大邦(一本允作亢)俾惠我人于廟告
功以顧萬方方城十有一章章八句
唐鐃歌鼓吹曲十二篇(并序)
(童云晉書楽志云漢時有短簫鐃歌之察其曲有朱鷺思悲翁釣竿等曲列於鼓吹多序戰陳之亊)
(鐃女交切吹尺僞切)
負罪臣(一本無負罪字)宗元言臣幸以罪居永州(憲宗即位宗元貶永州司馬)受
食府廪竊活性命得視息無治時事恐懼小閒(音閑)又盗取古
書文句聊以自娛伏觀漢魏以來代有鐃歌鼓吹詞唯唐獨
無有臣爲郎時以太常聮禮部(謂爲礼部員外郎時與太常寺相連)嘗聞鼓吹
署有戎樂詞獨不列今又考漢曲十二篇(一朱輅或作朱鷺二思悲翁三艾如)
(張四上之回五翁離六戰城南七巫山高八上陵九將進酒十有所思十一芳樹十二上雅又有君馬黃雉子班臨高臺)
(等曲)魏曲十四篇(童云及魏受命改其十二曲使繆袭為詞述以功德代漢)晉曲十六篇(童云)
(及晉武帝受禅乃令傳玄製為二十二篇亦述以功德代魏)漢歌詞不明紀功德魏晉歌
功德具今臣竊取魏晉義用漢篇數爲唐鐃歌鼓吹曲十二
篇紀高祖太宗功能之神竒因以知取天下之勤勞命將用
師之艱難每有戎事治兵振旅幸歌臣詞以爲容且得大戒
宜敬而不害臣淪棄即死言與不言其罪等耳猶冀能言有
益國事不敢效怨懟默巳(懟音隊童云左傳云以死誰懟)謹冒死上
隋亂旣極唐師起晉陽平姦豪爲生人義主以仁興
武爲晉陽武第一(晉陽太原属邑)
晉陽武奮義威煬之渝(煬隋帝謚音漾張云暴也渝一作淪)德焉歸氓畢屠綏
者誰皇烈烈專天機號以仁揚其旗日之昇九土晞(一作熙)訴
田坼(音沂一作斥田坼)流洪輝有其二翼餘隋斮梟鷔(斮側略切梟古堯切童云)
(前漢郊祀志古天子春祠黃帝用一梟破鏡梟鳥名食母破鏡獸名食父黃帝欲絶其類使百吏祠皆用之破鏡如貙而)
(虎眼漢五月五日作梟羹以賜百官鷔五高切不祥鳥白身赤口也)連熊螭(潘云螭丑知切如龍而黃)枯以
肉勍者羸(勍渠京切彊也左傳勍敵之人)后土蕩玄穹彌合之育莽然施(莽母)
(黨莫𥙷二切莊子適莽蒼者莽又莫郎切)惟德輔慶無期
右晉陽武二十六句(句三字)
唐旣受命李密自敗來歸以開黎陽斥東土爲獸之
窮第二(一本題云李密自邙山之敗其下皆貳霸王之業知天授在唐遂歸於有道享我爵)
(命爲獸之窮)
獸之窮奔大麓天厚黃德(謂唐土德)狙獷服(狙七餘切獷古猛切揚雄美新云肉角之)
(獸狙獷而不臻)甲之櫜弓弭矢箙(音服童云矢房)皇旅靖敵逾蹙自亡其徒
匪予戮屈猛(韻中無字或云音畎或云即周礼虣字與暴同)虔慄慄縻以尺組
噉以秩(李密降唐唐以爲光禄卿封邢國公縻忙皮切噉杜覧切與㗖同)黎之陽土茫茫(李密)
(舊境)冨兵戎盈倉箱乏者德莫能享(音香張云協声享也)驅豺兕授我疆
右獸之窮二十二句(其十八句句三字其四句句四字)
太宗師討王充(童云即王世充也避太宗諱故去世字餘倣此)建德助逆師
奮擊武牢下擒之遂降充爲戰武牢第三(即虎牢也唐諱)
(虎字改爲武)
戰武牢動河朔(竇建德所據)逆之助圖掎角(掎居綺切童云譬如捕鹿晉人角之諸戎)
(掎之與晉踣之注云掎其足也見左傳㐮公十四年)怒鷇麛(鷇古候切童云鳥子生哺者或作&KR1145;音丘候切麛莫)
(兮切張云鹿子)抗喬嶽翹萌芽傲霜雹王謀内定申掌握鋪施芟夷
二主縛憚華戎廓封略命之瞢(母亘切童云又蒙甍夢三音)卑以斮(潘云卑當)
(作畢楚辝羌兩足以畢斮)歸有德唯先覺
右戰武牢十八句(其十六句句三字其二句句四字)
薛舉據涇以死子仁杲尤勇以暴師平之爲涇水黃
第四
涇水黃隴野茫(薛㪯所據)負太白(星名一云山名)騰天狼(妖星)有鳥鷙立羽
翼張鉤喙決前(喙決穢切)鉅趯傍(鉅一作距趯音惕童云跳也)怒飛飢嘯翾不
可當(翾隳緣切)老雄死(武德元年薛㪯寇涇州敗唐兵有疾死)子復良(薛仁杲僣帝位)巢歧
飲渭肆翶翔頓地紘提天綱列缺掉幟(幟尺志切列缺電也旗幟如此)招摇
耀鋩(此斗建指之星術家謂之破軍)鬼神來助夢嘉祥䐉塗原野魄飛揚星
辰復恢一方
右涇水黃二十四句(其十五句句三字其九句句四字)
輔氏憑江淮竟東海命將平之(輔公祏称帝於丹陽詔趙郡王李孝恭及)
(李靖李勣討之傳首京師)爲奔鯨沛第五
奔鯨沛蕩海垠(魚巾切岸也)吐霓翳日腥浮雲帝怒下顧哀墊昏
(墊都念切)授以神柄推元臣(謂李孝恭等)手援天矛截脩鱗披攘蒙霿
(武賦切童云與霧同又茂夢二音)開海門地平水靜浮天根羲和顯耀乘清
氛赫炎溥暢融大鈞
右奔鯨沛十八句(其十句句三字其八句句四字)
梁之餘保荆衡巴巫窮南越良將取之不以師(䔥銑後梁)
(宣帝曾孫也僣称皇帝西至三峽南盡交趾北拒漢水皆附焉武德四年李孝恭李靖討平之)爲
苞枿(牙葛牙結二切伐木餘也與蘖同)第六
苞枿矣(音隊童云茂也集韻作字)惟根之蟠彌巴蔽荆負南極以安
曰我舊梁氏(張云曰音冐)緝綏艱難江漢之阻都邑固以完聖人
作神武用有臣勇智奮不以衆投跡死地謀猷縱化敵爲家
慮則中(去声)浩浩海裔不威而同係縲降王定厥功澶漫萬里
(澶音憚漫莫半切童云杜詩澶漫山東二百州謂散遠也)宣唐風蠻夷九譯咸來從凱還
金奏(還一本作旋)象形容震赫萬國罔不龔(張云音恭義同通用)
右苞枿二十八句(其十六句句四字其二句句五字其九句句三字)
李軌保河右師臨之不克變或執以降(平声軌將安興貴執軌)
爲河右平第七
河右澶漫頑爲之魁王師如雷震崑崙以頽上聾下聦驁不
可廻(安興貴仕於長安表請說軌唐遣之興貴至武威說軌令㪯河西以歸唐軌不聽興貴執軌以聞)助讎
抗有德惟人之災乃潰乃奮執縛歸厥命萬室蒙其仁一夫
則病濡以鴻澤皇之聖威畏德懷功以定順之于理物咸遂
厥性
右河右平十八句(其十一句句四字其五句句五字其二句句三字)
突厥之大(厥九勿切)古夷狄莫強焉師大破之降其國告
于廟(突厥古匈奴北部正觀三年詔李靖李勣討之頡利懼竄鉄山靖乘間襲擊遂大破滅其)
(國張宝相追擒之)爲鐵山碎第八
鐵山碎大漠舒二虜勁(頡利突利二可汙)連穹廬背北海專坤隅歲
來侵邊或傳于都(武德九年頡利入寇至便橋太宗與盟于渭上潘云傳音附)天子命元
帥奮其雄圖破定襄降魁渠(李靖襲定襄破之頡利所親康蘇密來奔又突利率所部來奔)
窮竟窟宅斥余吾(斥開也一作并余吾匈奴地名)百蠻破膽邊氓蘇威武輝
耀(輝一本作燀齒善切)明鬼區利澤彌萬祀功不可踰官臣拜手(左㐮公十)
(八年其官臣偃注守官之臣)惟帝之謩
右鐵山碎二十二句(其十一句句三字其九句句四字其二句句五字)
劉武周敗裴寂咸有晉地太宗滅之爲靖本邦第九
本邦伊晉惟時不靖根柢之摇(張云柢典禮切木根也漢書音蔕)枝葉攸病
守臣不任(謂裴寂敗武周進逼并州遂據太原)勩于神聖(童云勩羊至切勞也太宗敗宋金剛於雀)
(兒谷又破劉武周於洛州遂復故地)惟鉞之興翦焉則定洪惟我理(洪一本作往)式
和以敬羣頑旣夷庶績咸正皇謩載大惟人之慶
右靖本邦十四句(句四字)
李靖滅吐谷渾(張云音䰟)西海上爲吐谷渾第十
吐谷渾盛強背西海以夸歲侵擾我疆退匿險且遐帝謂神
武師往征靖皇家烈烈旆其旗熊虎雜龍蛇王旅千萬人銜
枚默無譁束力踰山徼(音呌境也)張翼縱漠沙一舉刈羶腥尸骸
積如麻除惡務本根况敢遺萌芽洋洋西海水威命窮天涯
係虜來王都(貞觀九年李靖平吐谷渾獲其王慕容伏允以歸)犒樂窮休嘉登高望
還師竟野如春華(竟一本作競)行者靡不歸親戚讙要遮(要伊消切)凱
旋獻清廟萬國思無邪
右吐谷渾二十六句(句五字)
李靖滅高昌爲高昌第十一
麴氏雄西北(高昌王麴文泰與西突厥通武德十三年侯君集討之文泰死子智盛降唐)别絶臣
外區(張云别筆列切異也)旣恃遠且險縱傲不我虞烈烈王者師熊螭
以爲徒龍旂翻海浪馹騎馳坤隅(童云馹人實切傳車也)賁育搏嬰兒
(童云賁音奔孟奔夏育皆衛人有勇力者)一掃不復餘平沙際天極但見黃雲驅
臣靖執長纓智勇伏囚拘文皇南面坐(唐太宗文皇帝)夷狄千羣趨
咸稱天子神往古不得俱獻號天可汗(童云音寒正觀四年滅突厥四夷君長詣)
(闕請帝爲天可汗帝曰我爲大唐天子又下行可汗事乎羣臣及四夷皆称萬歲是後以玺書賜西北君長皆称天可汗)
以覆我國都(覆去声)兵戍不交害各保性與(區戍一身作戎)
右高昌二十二句(句五字)
旣克東蠻羣臣請圖蠻夷狀如周書王會(東謝蛮在黔州西數)
(百里貞觀三年其酋長謝元升入朝冠烏熊皮履以金銀絡頸身被毛帔韋皮衍藤而着履顔師古)
(因奏言周武王時遠國歸欵周史集其事爲王會篇乃命閻立本圖之)爲東蠻第十
二
東蠻有謝氏冠帶理海中自言我異世雖聖莫能通王卒如
飛翰(張云翰侯汗切又何干切)鵬鶱駭羣龍(童云鶱音軒飛㪯皃)轟然自天墜乃信
神武功繫虜君臣人累累來自東(累倫追切)無思不服從唐業如
山崇百辟拜稽首咸願圖形容如周王會書永永傳無窮睢
盱萬狀乖(張云睢許規切盱凶于切張目也)咿嗢九譯重(音云咿音伊嗢乙骨切言不明也)
廣輪撫四海(童云廣古曠切周禮廣輪之數東西爲廣南北爲輪)浩浩知皇風歌詩鐃
鼓間以壯我元戎
右東蠻二十二句(句五字)
眎民詩
(美房杜一本在貞符後)
帝眎民情(謂天帝)匪幽匪明慘或在腹巳如色聲亦無動威亦
無止力弗動弗止惟民之極帝懷民眎乃降明德(謂唐君)乃生
明翼(謂輔臣)明翼者何乃房乃社(房元齡杜如晦)惟房與杜實爲民路
廼定天子廼開萬國萬國旣分廼釋蠹民廼學與仕廼播與
食廼器與用廼貨與通有作有遷無遷無作土實蕩蕩農實
董董工實蒙蒙賈實融融左右惟一出入惟同攝儀以引以
遵以肆(合作肆音曳)其風旣流品物載休品物載休惟天子守乃
二公之久惟天子明乃二公之成惟百辟正乃二公之令惟
百辟榖乃二公之禄二公行矣弗敢憂縱是獲憂共二公居
矣弗敢泰止是獲泰巳旣柔一德四夷是則四夷是則永懷
不忒
貞符(并序)
負罪臣宗元惶恐言臣所貶州流人吳武陵(流人謂遷謫貶降者)爲臣
言董仲舒對三代受命之符誠然非耶臣曰非也何獨仲舒
爾自司馬相如劉向揚雄班彪彪子固皆㳂襲嗤嗤(潘云充之切楊)
(子六國蚩蚩注無知也字不同)推古瑞物以配受命其言類淫巫瞽史誑亂
後代(誑古况切)不足以知聖人立極之本顯至德掦大功(一作公)盛
失厥趣臣爲尚書郎時(在永貞元年)嘗著貞符言唐家正德受命
於生人之意累積厚久宜享無極之義(一本享字下有年字)本末閎闊
會貶逐中輟不克備究武陵即叩頭邀臣此大事不宜以辱
故休缺(潘云傾雪切破也少也集韻缺或作缺)使聖王之典不立無以抑詭類
拔正道表覈萬代臣不勝奮激即具爲書念終泯没蠻夷不
聞于時獨不爲也苟一明大道施于人世死無所憾用是自
決臣宗元稽首拜手以聞曰
孰稱古初朴蒙空侗而無爭厥流以訛越乃奮敓(童云古奪字書敓攘)
(矯虔一作擊)闘怒振動(一本此下有静字唐書無今從之絶句)專肆爲淫威曰是不
知道惟人之初揔揔而生林林而羣雪霜風雨雷雹暴其外
於是乃知架巢空穴挽草木取皮革飢渴牝牡之欲敺其内
(敺与驅同)於是乃知噬禽獸咀果榖(噬音誓咀在吕切)合偶而居交焉而
爭睽焉而闘力大者搏齒利者齧(倪結切)爪剛者決羣衆者軋
(乙黠切)兵良者殺披披藉藉草野塗血然後強有力者出而治
之往往爲曹於險阻用號令起而君臣什伍之法立德紹者
嗣道怠者奪於是有聖人焉曰黃帝遊其兵車(一無遊字)交貫乎
其内一統類齊制量(去声)然猶大公之道不克建於是有聖人
焉曰堯置州牧四岳持而綱之立有德有功有能者參而維
之運臂率指屈伸把握莫不統率(一本此下有堯字)年老舉聖人而
禪焉大公乃克建由是觀之厥初罔匪極亂而後稍可爲也
而非德不樹(一無而字)故仲尼叙書於堯曰克明俊德於舜曰濬
哲文明於禹曰文命祗承于帝於湯曰克寬克仁彰信兆民
於武王曰有道曾孫稽揆典誓貞哉惟兹德實受命之符以
奠永祀後之妖淫嚚昏好怪之徒(童云嚚魚巾切左傳曰口不道忠信之言為嚚作囂)
(者非)乃始陳大電(童云河圖云少典妃附宝見大電光繞北斗樞星耀郊野附宝意感而生黃帝於壽丘)
大虹(童云大星如虹下游華渚女節意感而生白帝子即金天氏也)玄鳥(童云商頌天命玄鳥降而生商注云)
(玄鳥鳦也湯之先祖有娀氏女简狄配高辛氏生契箋云鳦遺卵簡狄吞之而生契)巨跡(童云詩生民履帝武敏歆)
(箋云高辛初郊禖之時有大神之迹姜嫄履之而生棄)白狼(童云音郎帝王世紀日有神牽白狼銜鈎入殷朝)
白魚(童云董仲舒策引書曰白魚入于王舟注謂今文尚書泰誓之辝謂武王伐紂時有此瑞也)流火之
烏(童云前漢郊祀志曰周得火德有赤烏之符注引尚書中候曰有火自天止于王屋流爲赤烏五至以榖俱來)以
爲符斯皆詭譎闊誕其可羞也而莫知本于厥貞漢用天度
克懷于有氓登能庸賢濯痍煦寒(張云痍音夷煦吁句切)以瘳以熙兹
其爲符也而其妄臣乃下取虺蛇上引天光(童云虺許愇切班彪王命論曰)
(高祖始受命則白蛇分西入關則五星聚)推類號休(童云號胡刀切後有號同)用夸誣於無知
氓增以騶虞(童云上音側鳩切仁獸也司馬相如封禅書曰囿騶虞之珍羣又曰般般之獸樂我君囿白質)
(黑章其儀可喜)神鼎(童云武帝元鼎元年得宝鼎汾水上因是改元)脅敺縱臾(童云上子勇切下音勇出)
(西漢衡山王傳)俾東之泰山石閭(童云凌如切武帝太初三年夏四月还修封泰山䄠石閭郊祀志云)
(石閭者在泰山下阯南方方上言仙人閭也故上親禅焉)作大號謂之封禪(童云音擅古文作䄠張晏)
(曰封禅者天高而可冀近神靈也)皆尚書所無有莽述承效(王莽公孫𫐠皆僞作符命者)
卒奮驁逆其後有賢帝曰光武克綏天下復承舊物猶崇赤
伏(童云光武在長安時同舍生彊華自關中奉赤伏符曰劉秀發兵捕不道四夷雲集龍闘野四七之祭火爲主羣臣)
(奏曰受命之符人應爲大光武因此崇尚符䜟)以玷厥德魏晉而下尨亂鉤裂厥符
不貞邦用不靖亦罔克久駮乎無以議爲也積大亂至于隋
氏環四海以爲鼎跨九垠以爲鑪(垠音銀鑪音壚)爨以毒燎(張云音子又力)
(照切)煽以虐熖(煽音扇)其人沸湧灼爛號呼騰蹈莫有救止於是
大聖乃起(唐高祖太宗)丕降霖雨濬滌盪沃蒸爲清氛䟽爲泠風
(泠音霖)人乃漻然休然(童云漻音聊又音䃯)相睎以生相持以成相彌以
寧琢斮屠剔(童云琢丁角切吕刑劓刵椓黥疑當從木)膏流節離之禍不作而人
乃克完平舒愉尸其肌膚以逹于夷途焚坼抵掎奔走轉死
之害不起(死或作徙)而人乃克鳩類集族歌舞悅懌用祗于元德
徒奮袒呼犒迎義旅讙動六合至于麾下(大將之旗)大盗豪據阻
命遏德義威殄戮咸墜厥緒無劉于虐(劉殺也)人乃並受休嘉
去隋氏克歸于唐躑躅謳歌(躑直炙切躅除玉切)灝灝和寧帝庸威栗
惟人之爲(去声)敬奠厥賦積藏于下是謂豐國鄕爲義廪歛發
謹飭歲丁大侵(童云如天五穀不熟謂之大侵見榖梁傳㐮公二十四年)人以有年簡于
厥刑不殘而懲是謂嚴威小屬而支(属之欲切而汝也謂全其肢體)大生而
孥愷悌祗敬用底于治(一本作理)凡其所欲不謁而獲凡其所惡
不祈而息四夷稽服不作兵革不竭貨力丕揚于後嗣用垂
于帝式十聖濟厥治(謂太宗至憲宗凡十帝)孝仁平寬惟祖之則(祖謂高祖)
(上文所美者)澤久而逾深(逾一本作愈)仁增而益高人之戴唐永永無
窮是故受命不于天于其人休符不于祥于其仁惟人之仁
匪祥于天匪祥于天兹惟貞符哉未有喪仁而久者也未有
恃祥而壽者也商之王以桑榖昌(童云商太戊時)以雉雊大(童云雊古侯切)
(商高宗時)宋之君以法星壽(童云宋景公疾司星子韋曰熒惑守心心宋之分野君當祭之可移於相)
(公曰相股肱也除心腹之疾而寊之股肱可乎曰可移於民公曰民所以爲國無民何以爲君曰可移於濊公曰歲所以)
(養人也歲不登何以畜人乎子韋曰君善言三熒惑必退三舍見吕氏春秋)鄭以龍衰(童云魯昭公十九年)
(鄭大水龍闘于時門之外洧淵)魯以麟弱(童云哀公十四年春西狩獲麟)白雉亡漢(童云漢平帝元)
(始元年春正月越裳氏重譯献白雉)黃犀死莽(童云王莽班符命緫說曰肇命於新都受瑞於黃支孟康曰献)
(生犀)惡在其爲符也(惡音烏)不勝唐德之代光紹明濬深鴻厖大
保人斯無疆宜薦于郊廟文之雅詩祗告于德之休帝曰諶
哉(諶時任切亦作忱)乃黜休祥之奏究貞符之奥思德之所未大求
仁之所未備以極于邦治以敬于人事其詩曰
於穆敬德(一作穆穆敬德)黎人皇之惟貞厥符浩浩將之仁函于膚
刃莫畢屠澤熯于爨(熯一作寒童云音罕又音漢)&KR1594;炎以澣(&KR1594;與沸同)殄厥凶
德乃敺乃夷懿其休風是喣是吹(喣吁句切)父子熙熙相寧以嬉
賦徹而藏厚我糗粻(一作粮張云上去久切又丘救切下音張)刑輕以清我完靡
傷貽我子孫百代是康十聖嗣于治仁后之子子思孝父易
患于巳(于一本作乎)拱之戴之神具爾宜載掦于雅承天之嘏(張云)
(音假大也)天之誠神宜鍳于仁神之曷依宜仁之歸(晏本仁作人)濮沿
于北(曼本沿作鉛)祝栗于南(童云前漢礼楽志房中歌曰四極爰轃師古曰四極四方極遠之処也爾)
(雅曰東至于泰遠西至于邠國南至於濮沿北至于祝栗謂之四極)幅員西東祗一乃心祝唐
之紀後天罔墜祝皇之壽與地咸久曷徒祝之心誠篤之神
恊人同道以告之(告姑沃切)俾彌億萬年不震不危我代之延永
永毗之仁增以崇曷不爾思有號于天(號音豪)僉曰嗚呼咨爾
皇靈無替厥符(胥山沈晦云吳武陵初貶永州貞符序中宜如唐書去量移三字諸本作振動静專唐書)
(無静字舊不作尸恊人同唐書作神恊今皆以宋景文公唐書爲據)
增廣註釋音辯唐柳先生集卷之一
