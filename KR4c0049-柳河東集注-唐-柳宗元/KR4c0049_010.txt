有聞彰徹轉金吾衛判官三歷御史績用弘大揚于天庭加
檢校尚書禮部員外郎換山南東道節度判官復轉郎中爲
安南副都護賜紫金魚袋充經略副使遷檢校太子右庶子
兼安南都護御史中丞充本管經略招討處置等使公自爲
吏習於海邦凡其比較勤勞利澤長久去之則夷䝤稱亂(張云)
(䝤魯皓切又竹巧切西南夷名)復至而寇攘順化及受命專征得陳嘉謩誓
拔禍本納於夷䡄(即軌字)乃命一其貢奉平其歛施牧人盡區
處之方制國備刑體之法道阻而通百貨地偏而具五人儲
偫委積(童云偫直里切待也羽獵賦音雉委於僞切積子智切)師旅無庚癸之呼(左哀十三)
(年庚申叔儀乞粮呼曰庚癸乎注庚酉方主榖癸北方主水)繕完板榦(工翰切築墻扳下從木)控帶
兼戊已之位(前漢西域志元帝置戊巳二校尉注戊已中央鎮覆四方)文單環王(單都寒切虜姓)
(可单氏後改爲单氏即眞臘國環王本林邑一曰占婆)怙力背義公於是陸聮長轂(戰車)
(出左傳)海合艨艟(即蒙衝突敵之戰船)再舉而克殄其其徒廓地數圻(數上)
(声圻音沂出左傳)以歸于我理烏蠻酋帥負險蔑德公於是外申皇
威旁逹明信一動而悉朝其長取州二十以被於華風易皮
弁以寇帶化姦宄爲誠敬皆用周禮率由漢儀公患浮海之
役可濟可覆而無所恃乃刳連烏以闢垣途鬼工來并人力
罕用沃日之大束成通溝摩霄之阻硩爲高岸(童云硩他力切又丈列功)
(毀也周官有硩蔟氏)而終古蒙利公患疆埸之制一彼一此而不可常
乃復銅柱爲正制鼓鑄旣施精堅是立固圉之下明若白黑
易野之守(張云易以豉切平地也出周礼)險逾丘陵而萬世無虞竒琛良貨
(琛丑林切宝也)溢于王府殊俗異類盈于藁街(街名漢有蛮夷邸館)優詔累旌
其忠良太史嗣書其功烈就加國子祭酒封武城男食邑三
百戶凡再策勲至上柱國三增秩至中散大夫某年月薨于
位年若干天子震悼傷辭有加明年其孤某宫與宗人號奉
裳帷率其家老咨于叔父延唐令某卜宅于潭州某原葬用
某月某日人謀皆從龜兆襲吉乃刻兹石著公之閥以志于
丘竁(童云樞縜充苪二切穿地也出周礼)以告于幽明銘曰
周限荆衡秦開百粤交州之治炎劉是設(漢武帝元鼎元年置交趾郡)德
大來服道消自絶伏波南征漢威載烈(漢馬援)宛陵北附晉政
爰發(晉封陶璜宛陵侯)我唐流澤光于有截皇帝中興武城授鉞肅
肅武城惟夫之哲更歷毗贊顯揚彰徹旣受休命秉兹峻節
度其謀猷守以廉㓗厚農薄征匪貊匪桀通商平貨有來
悅(即胥字)踐山跨海堅其鶴列(陳兵也莊子云鶴列於嚴譙之間)制器足兵潰
兹蟻結烏蠻屈服文單剪滅柔遠開疆會朝天闕銅柱乃復
環山以硩(張云救列切摘墮也)海無遘迕(音午)寇罔踰越琛賮之獻(童云徐刃)
(切亦作贐同)周于窮髮(不毛之地)帝嘉成德載旌茂閥增秩策勲土封
斯裂位厄元侯年虧大耋邦人號呼夷裔悽咽卜葬長沙連
岡啓穴書銘薦辭德音罔缺
唐故邕管經略招討等使朝散大夫持節都督邕州
諸軍事守邕州刺史兼御史中丞賜紫金魚袋李
公墓誌銘(并序李位)
公諱某字某實惟文皇帝之玄孫别子曰承乾(别筆列切)爲皇太
子以藩愛逼奪危慄致禍後封恒山爲愍王贈荆州大都督
継别曰象蘄春郡太守贈越州大都督郇國公大宗曰玼(張云)
(蒲蠲毗賓二爾夏書作嬪)太子詹事贈祕書監生廙(冀翼二音)尚書左丞凡四
代有土田居貴仕公丕承之以率南服克荷天休繼有功德
公始以通經入崇文館登有司第選同州參軍入佐金吾衛
(右金吾大將軍范希朝奏位佐其府)進太僕王簿參引大駕府移爲左右神策
行營兵馬節度以爲推官(貞元元年范希朝爲左右神策京西諸城鎮行營兵馬節度使鎮奉)
(天復奏位爲府推官)拜監察御史賜緋魚袋凡二使其率皆范司空希
朝(率所類切即帥字)進殿中侍御史湖南都團練判官以寬通簡大
輔治得中道府遷主後事師人愛慕欲以貞元故事爲請公
恐懼抑留復從浙東爲都團練副使轉侍御史又從浙西如
其職加著作郎凡三使其率皆薛大夫苹㓨岳信二州得劉
向祕書以能卒化黃白日召徒試術爲仇家上變就鞫無事
勑笞殺告者猶降建州司馬陟刺泉州會烏夷㓨殺郡吏
(童云字諸韵无疑是信牛隹魚巾二切楚詞猛烏狺犬戎也或云當作烏即黃洞蛮也㓨一本作叛)毆縳農
民詔以公都督邕州兼御史中丞賜紫金魚袋爲經略招討
使旣至則&KR3411;弓槖甲(&KR3411;与弢同它刀切弓衣也槖音託嚢也)去斥候禁部内無
敢以賊名使得自澣濯諸酋長咸頓首送欵故虜獲輸稅奉
貢願比内郡人遣子吏都督所(言爲吏於都督之所)人復耕稼無有威
刑居五月頃有黑螭鼓江流壞北岸直城南門覆船殺人然
後去父老泣曰吾公其殆矣嘗合汞(童云汞亦作澒胡貢切水銀也)流黃丹
砂爲紫丹能入火不動以爲神服之且十年然卒以是病暴
下赤黑數日薨實元和十三年六月十五日年五十七僚宰
庀事有緹五兩(童云緹音題又他礼切赤色帛兩音量力讓切)無金銀泉具幾不克
歛夷人號呼致幣歸以明年月日葬附其穆長安西南高陽
原上夫人陳氏先公十五年没父曇亦都督邕州終孤孟輿
愿且文亞曰仲權次曰季謀年自九歲以下有兩壻博陵崔
行儉勁峭有立志滎陽鄭師貞敏捷能群皆聞名銘曰
文濬維祥(文皇帝即太宗)實亘實延冡䜛不嗣(大子氶乾)宗以支傳郇公
克庸詹事繼賢湜湜左丞(湜視力切)惟道之宣公寬且惠以教則
順五參戎政二佩郡印師歡民愛克懷以信詖辤告訕(一作訟)
卒白其訊烏猖狂盗海剽山帝命平南逖彼群蠻虎龍煌
煌英蕩是將舟之金玉以爲公服公旣莅止告以文理推義
赴仁弢弓服矢闢是垣壘完其父子復我邦賦弛予卒士貌
不功矜情不伐喜蠻人涕懷投刃以俟方底成績蟲孽告妖
悍石構灾升屋而號(平声招䰟也出礼記礼運篇)椎䯰卉裳(椎音搥䯰音介謂䯻如椎)
(也卉詡里切蕉葛之服並南蛮之飾)來賵來觀膴膴鱗原祔之顯魂松柏芊芊
(音千)封域安安代有高墳堯文之孫
唐故邕管招討副使試大理寺直兼貴州刺史鄧君
墓誌銘(并序)
君諱某字某南陽人漢司徒禹之世也曾祖倚皇連州普城
令祖少立皇滄州司馬考邕皇左武衛兵曹參軍惟君敏給
以御下廉忠以承上幹蠱之稱洽於諸侯信謹之跡彰于所
莅故自始仕以至没世未嘗無聞焉初以試太常寺奉禮郎
更職於劒南湖南江西前後連帥咸器其能以柄於事於劒
南(佐節度韋皐)則亭擬閱實以循官刑盡哀敬之情致淑問之頌
寬猛之適克合于中於湖南(佐觀察楊憑)則外按屬城内專平準
莅丱人錫石之地(童云丱音礦古猛切周礼有非人)參鳬氏鼓鑄之功溢山
告祥國用益贍吏無並緣以巧法(並蒲浪切)人無怨讟以苦役(童云)
(讟音讀怨也)凡處斯職莫能加焉於江西(佐楊憑)則旁緝傳置(傳株恋切)
(驛也)下繩支郡俾無有異政以一於詔條財賦之重待君而理
無何邕州經略使路公恕奏署試大理評事兼貴州刺史參
帷幕之任董龜虎之威(龜印虎苻)夷俗敬愛革面受事朝廷將以
武定南服命安南大校御史中丞趙良金爲邕州復以君兼
招討判官錄其異能奏加司直昇招討副使兼統横廉貴三
州事尨茸之下(尨莫江切茸如容切乱皃)直道有立獷悍之内(獷古猛切悍音汗)
義威必行賦增而不擾法一而無憾然以憂慄間於多虞(間音)
(閑出左傳哀公五年)卒成耳目之塞道致齒牙之猾(國晉語齒牙爲猾謂讒口之爲害)元
和五年五月二十一日疾卒於公館年五十五明年某月日返
葬於潭州某原夫人隴西李氏大理評事練之女年三十三
貞元十六年終於郴州有子四人曰贄曰某贄十三年矣哀
禮具焉京兆尹弘農公(京兆尹楊憑弘農人)始由湖南爲江西再以君
爲從事知之最厚痛君之能不施於劇任惜君之志見屈於
羣疑且以誌授宗元使備其闕占者觀其所使而知在上之德
今也觀其所使(一本作以)而知在下之誠嗚呼可無辤乎銘曰
曼姓之裔(春秋鄧國曼姓後以國為姓)司徒隆漢(漢鄧禹)惟君是承有植其
幹始屬奉常出參藩翰議讞西蜀(張云讞語蹇魚戰魚列三切並議罪也)平其
狴犴(童云陛岸二音上又邊迷切)廵視南楚緫兹條貫貿遷化居貨殖攸
贊改煎鎔範貢輸增筭旣飭財賦亦專傳館(傳直恋切)去牧荒陬
(將侯切隅也謂為貴州刺史)肅其聽斷&KR1025;&KR1327;以息(&KR1025;&KR1327;即奪攘字)暴戾斯逭行非
選事進不避難始頼其寕終聞見憚疾與憂積志隨魄散年
極中身葬兹高岸才耶命耶君子興歎
吕侍御恭墓銘(吕温之弟)
吕氏世居河東至延之始大以御史大夫爲淅東道節度大
使延之生渭爲中書舍人尚書禮部侍郎刺湖南七州生四
子温恭儉譲以温爲尚書郎再贈至右僕射恭字敬叔他名
曰宗禮或以爲字實惟吕氏宗子尚氣節有勇略不事小謹
讀從横書(從子容切)理隂符握機孫子之術(周書隂苻九篇偓機亦兵書名孫子十三)
(篇)曰我師尚父胄也(尚父吕望)大父洎先人咸統方岳今天下將
理平蔡兖冀幽洎戎猶負命蚤夜呼憤以爲宜得任瓜牙畢
力通天子命作文章咸道其志云又曰由吾兄而上三世世
爲進士吾爲文不墜教戒獨武事未克纉厥緒因棄去從山
南西道節度府(佐節度嚴礪)掌書記預謀畫不甚合以試守軍衛
佐加恊律郎入薦爲長安主簿復出以監察御史參江南西
道都團練軍事(佐韋丹)府表進殿中侍御史爲桂管都防禦副
使元和八年去桂州相國尚書鄭公遮留(鄭絪)假嶺南道節度
判官至廣州病㾬瘧(童云㾬音皆与痎同)加㿃(音帶)六月二十八日卒妻
裴氏戶部尚書延齡女有丈天子三人曰爽曰瓌曰特女子
三人曰環曰鵉曰倩皆糿行於道而倩又死遂以柩如洛陽
祔葬於大墓欵志吕氏世仕至大官皆有道宜興於世温洎
恭名爲豪傑知者以爲是必立王功活生人不幸温刺衡州
年四十卒恭未及理人年三十七又卒世固有其具而不及
其用若温恭者耶恭貌竒壯有大志信善容物宜壽考碩夫
而又不克吕氏之道惡乎興銘曰
渢渢之風乎不可追(童云渢音馮美哉渢渢乎見左傳襄二十九年一說當作泱泱斉風也)有
志之大乎今安歸吕君去我死乎吾誰依
唐故嶺南經略副使御史馬君墓誌
元和九年月日扶風馬君卒命于守龜祔于先君食(龜食墨也尚書)
(云惟洛食)卜葬明年某月庚寅亦食其孤使來以狀謁銘宗元删
取其辭曰君凡受署往來桂州嶺南江西荆南道(来一作亊)皆大
府凡命官更佐軍衛錄王府事番禺令(童云番禺音潘愚南海郡縣名)江陵
戸曹錄府事監察御史皆爲顯官凡佐治由廵官判官至押
番舶使經略副使皆所謂右職凡所嚴事御史中丞良(未詳姓氏)
司徒佑(杜佑)嗣曹王臯(李臯)尚書胄(戴胄)尚書伯儀(張伯儀)尚書昌(趙昌)
皆賢有勞諸侯其善事凡管領南五府儲跱(嶺南五府嶺南安南桂𬋩容𬋩)
(邕𬋩也跱文里切亦作峙)出卒致榖以謀叶平哥舒晃(大曆八年循州刺史哥舒晃反十年)
(江西觀察使路嗣恭討平之)假守州邑(謂爲番禺令)民以便安殄火訛殺吏威
(殺去声)海鹽增筭邦賦大減所至皆用是理年七十不肯仕曰
吾爲吏逾四十年卒不見大者今年志慮耗(志一本作至謂年至七十)終
不能以䈥力爲人嬴縮因罷休以經書教子弟不問外事加
七年卒君始以長者重許與聞凡交大官皆見禮司徒佑嘗
以國事徵顧謂君曰願以老母爲累受託奉視優崇至忘其
子之去君諱某字某曾祖某某官祖某某官父某某官嗣子
龍西李氏出曰徵由進士爲右衛胄曹早没次四子皆京兆
韋氏出曰儆曰倣曰敏曰庭女一人嫁柳氏壻曰宗一其銘
曰
不懈于位不替于謀慮以平(口候切一本作役)撫民以蘇僣火不
孽悍吏不牟惟寳于塩亦嬴其籌公以忠施私以義躋旣至
于年乃静于懷衣柔膳甘子侍孫携(侍一作掖)觀經考古教導斯
齊克壽克樂嗚呼終哉于隂之原爰位其墓千萬子孫來拜
來附
唐故安州刺史兼侍御史貶柳州司馬孟公墓誌銘
(孟常謙)
孟氏之孤曰遵慶奉其父命書力篇爲善狀一篇來告曰月
日君薨月日將葬于某(月日一本並作日月)敢請刻辭嗚呼公自假左
贊善大夫栢王司馬太常少卿爲義成軍中軍兵馬使其帥
魏國公躭爲宰相(賈躭)命公左領軍衛將軍事德宗順宗今上
立朝九年加朝議大夫居喪會用兵于趙起復居故官爲左
神策行營先鋒兵馬使知牙而趙兵罷不受禄去金革服喪
終期命安州刺史仍加侍御史安州防遏兵馬使貶柳州司
馬公嘗佐魏公平㐮陽靖梁州立義成軍魏公弘大恢竒公
能以任軍政是以又爲衛將軍虔恭㓗廉動得禮節伐趙之
役堅立堡壘誓死麾下法制明具權力無能移進不避患退
不敗禮安州迫寇攘(近淮西吳元濟璄)多戎事政出一切吏以文持
之故貶明年用兵于蔡朝廷諸公洎外諸侯咸以公爲請未
及徵氣乘肺溢爲水浮膚而卒年六十惟公志專于中貌嚴
于外嘗立廷中毅然望之若圖形刻像聞國難輒不寢食謀
度憤吒(陟駕切)以故病不可治曾祖某官諱某祖某官諱某父
某官諱某公之諱曰常謙子遵慶弟曰某銘曰
魯仲孫氏其世爲孟賁勇光武(賁音奔古勇士)軻儒紹聖公傳師法
以訓戎政執稽以庸咸致厥命濟(濟)于朝冕服以光墨非從
利(起復用墨纕)終役復喪忠孝孔明君子攸彰昔者雲中六級下
吏(漢魏尚)公刺于安法亦可議黜伏南荒豪士歔欷(音希又音戲)聞
難以激去食廢寐神乖氣離支膈莫遂廷臣進言侯伯拜章
帝命將施俄仆于京代山丸丸植柏與松其名惟何忠孝孟
公
故連州員外司馬凌君權厝誌(凌凖)
年月日尚書都官員外郎和州刺史連州司馬冨春凌君諱
準卒于桂陽佛寺先是六月告于州刺史博陵崔君曰余嘗
學黃帝書切脉視病今余肝伏以濇(張云音色脉不滑也)腎浮以代將
不臘而死審矣凡余之學孔氏爲忠孝禮信而事固大謬卒
不能有示乎世者命也(示又作立)臣道无以明乎國子道无以成
乎家下之得罪于人以謫徙醜地上之得罰于天以降彼罪
&KR1282;余無以禦也敢以鬼事爲累又告爲老氏者某曰余生於
辰今而寓乎戍辰戍衝也吾命與脉叶其死矣乎吾罪大懼
不克歸柩於吾鄕是州之南有大岡不食(礼記檀弓上擇不食之地而葬注謂)
(不耕墾)吾甚樂焉子其以是葬吾及是咸如其言云孤夷仲求
仲以其先人之善余也勤以誌爲請嗚呼君字宗一以孝悌
聞于其鄕杭州刺史常召君以訓于下讀書爲文章著漢後
春秋二十餘萬言又著六經解圍人文集未就有謀略尚氣
節賙人之急出貨力猶棄粃粺(張云粃音匕粺旁卦切与稗同)年二十以書
干丞相丞相以聞試其文日萬言擢爲崇文館校書郎又以
金吾兵曹爲邠寧節度掌書記涇之亂(一本涇上有泚字建中四年涇原兵反推)
(朱泚為主)以謀畫佐元戎(佐節度使遊壞破賊有功)常有大功累加大理評事
御史賜緋魚袋換節度判官轉殿中侍御史府喪(邠寕節度張献甫卒)
罷職後遷侍御史爲浙東廉使判官(佐觀察賈全)撫循罷人(罷音疲)
按驗汙吏吏人敬愛厥績以懋粹然而光聲聞于上召以爲
翰林學士德宗崩邇臣議祕三日乃下遺詔君獨抗危詞以
語同列王伾畫其不可者十六七乃以旦日發喪六師萬姓
安其分遂入爲尚書(一本下有郎字)仍以文章侍從由本官參度支
調發出納姦利衰止(利一本作吏)以連累出和州降連州居母喪
不得歸而二弟継死不食哭泣遂喪其明以没蓋君之行事
如此其報應如此夫人高氏在越孤四人南仲殷仲在夫人
所未至執友河東柳宗元哀君有道而不明白於天下離愍
逢尤夭其生且又同過(謂同貶謫)故哭以爲志其辭哀焉銘曰
噫凌君生不淑學孔氏揚芬郁好謀謨冨天禄讎禁書贊推
轂觀靈龜獲貞卜徙東越翊明牧罷人蘇汚吏覆升侍從躬
啓沃厈危疑興大福吏尚書徒隷肅佐經邦財用足道之躓
(音致治也)身則辱烏江垂(和州)九疑麓(連州山)仍禍凶遘兹酷能知命
无怨毒罪不泯死猶僇(音戮)何以葬南嶺曲魂有靈故鄕復封
兹壤歸骨肉爲之銘志陵谷
故嶺南鹽鐵院李侍御墓誌
天寳中詔李氏由涼武昭王以下(唐高祖七世祖諱翯)皆得籍宗正故
沂州刺史福以姑臧人附属於寕歧爲族曾祖生樂壽令昱
昱生虢州司馬叶世以儒聞叶生監察御史澣字濯纓明兩
經仕歴永興臨晉尉會天子方事誅伐南平蔡(平吳元済)北復趙
(王承宗納德棣二州復一本作服)西走戎(吐蕃)東討齊魯(伐李師道)五年間兵征卒
戍糴行千里凡進用唯財賦爲難君以試大理評事佐荆南
兩稅使督天下諸侯之半調食饒給車繫舟連(一作車擊舟連)又守
湘南鹽鐵轉運院(湘一本作湖)以能遷官移嶺南益積功勞以介
厲敦勤爲率(一无率字)羣吏先年五十三元和十三年月日卒妻
廬江何氏凡五世世鄭出父曰士鍔(一本作諤)季父曰士幹有大
名君之子二人曰䕫曰導女一人曰某夔導皆幼不能事何
夫人哭且戒柩行萬里人咸觀其禮焉葬伊闕用明年某月
日甲子銘曰
涼爲帝基克顧厥胤皇弘國諜四邑顯進沂以属尊世仕倚
儒憲憲濯纓亦用學徒旣榖旣官式懋爾勞四方用師卒食
之饒致其廉介率是諸侯于荆于交關石是鈞邦有休功惟
吏之勤冀施于大以盡其有孰司壽夭君不克久吉日來祔
伊闕之墓子嗣孫承有逹宜興銘詔于神永永是徵
增廣註釋音辯唐柳先生集卷之十
