增廣註釋音辯唐柳先生集卷之别下
非國語下(三十六篇)
狐偃(晉語)
里克旣殺卓子使屠岸夷告重耳曰子盍入乎舅犯曰不可
(云云)秦穆公使公子縶弔重耳曰時不可失舅犯曰不可(云云)
非曰狐偃之爲重耳謀者亦迁矣國虚而不知入以縱夷
吾之昏殆而社稷幾喪徒爲多言無足采者且重耳兄也
夷吾弟也重耳賢也夷吾昧也弟而昧入猶可終也兄而
賢者又何慄焉使晉國不順而多敗百姓之不蒙福兄弟
爲犲狼以相避於天下由偃之策失也而重耳乃始倀倀
焉遊諸侯(潘云倀抽良切)隂蓄重利以幸其弟死獨何心歟僅能
入而國以霸斯福禍然耳(一本禍作耦)非計之得也若重耳早
從里克秦伯之言而入則國可以無嚮者之禍而兄弟之
愛可全而有分定焉故也夫如是(一本有足字)以爲諸侯之孝
又何戮笑於天下哉
輿人誦(晉語)
惠公入而背内外之賂輿人誦之曰(云云)得之而狃終逢其
咎喪田不懲禍亂其興旣里㔻死(一本有禍字)公隕於韓郭偃曰
善哉夫衆口禍福之門也(國語注輿衆也不歌曰誦惠公二年殺里克㔻鄭偃晉大夫善輿人)
(之誦豫知之故云衆口禍福之門也)
非曰惠公里㔻之爲也則宜咎禍及之矣又何以神衆口
哉其曰禍福之門則愈陋矣也
葬恭世子(晉語)
惠公出恭世子而改葬之臰逹於外國人頌之曰(云云)歲之
二七其靡有徵兮若翟公子吾是之依兮鎮撫國家爲王妃
兮郭偃曰十四年君之冡嗣其替乎其數告於人矣公子重
耳其入乎其魄兆於人矣若入必霸於諸侯其耿光於民矣
(晉語臰作臭頌作誦翟作狄耿光作光耿注二七十四歲後也狄公子謂重耳言重耳當伯諸侯為王妃偶冡嗣太子也)
(替減也耿猶昭也童云耿古迥切与炯同)
非曰衆人者言政之善惡則有可采者以其利害也又何
以知君嗣二七之數與重耳之伯是好事者追而爲之未
必偃能徵之也况以是故發耶(一本是作臭)
殺里克(晉語)
惠公旣殺里克而悔之曰芮也使寡人過殺社稷之鎮郭偃
聞之曰不謀而諫不圖而殺不謀而諫不忠不圖而殺不祥
不忠受君之罰不祥離天之禍受君之罰死戮離天之禍無
後(元注云文公殺懷公於高梁秦人殺冀芮而施之兮)
非曰芮之䧟殺克也其不祥宜大於惠公而異其辭以配
君罰天禍皆所謂遷就而附益之者也
獲晉侯(晉語)
秦穆公歸至于王城合大夫而謀曰殺晉君與逐出之與以
歸與復之孰利公子縶曰殺之利公孫枝曰不可公子縶曰
吾將以重耳代之晉之君無道莫不聞重耳之仁莫不知殺
無道立有道仁也公孫枝曰耻一國之士又曰余納有道以
臨汝無乃不可乎不若以歸要晉國之成復其君而質其適
子使父子代處秦國可以無害(潘云質音至適丁歴切)
非曰秦伯之不霸天下也以枝之言也且曰納有道以臨
汝何故不可縶之言殺之也則果而不仁其言立重耳則
義而順當是時天下之人君莫能宗周而能宗周者則大
國之霸基也向使穆公旣執晉侯以告于王曰晉夷吾之
無道莫不聞重耳之仁莫不知且又不順旣討而執之矣
於是以王命黜夷吾而立重耳咸告于諸侯曰吾討惡而
進仁旣得命于天子矣吾將逹公道于天下則天下諸侯
無道者畏有德者莫不皆知嚴恭欣戴而霸秦矣(一本莫不作慕)
(字)周室雖卑猶是王命穆公以爲侯伯則誰敢不服夫如
是秦之所耻者亦大矣(耻一本作集字)棄至公之道而不知求(至公)
(下一本有大中字)姑欲離人父子而要河東之賂其舍大務小違
義從利也甚矣霸之不能也以是夫
慶鄭(晉語)
丁丑斬慶鄭乃入絳
非曰慶鄭誤止公(晉語蛾祈謂慶鄭曰君之止子之罪也注止獲也)罪死可也而
其志有可用者坐以待刑(同上公至于絳郊曰鄭也有罪猶在乎慶鄭曰臣是以待即刑)
(以成君政君曰刑之蛾析曰君盍赦之君曰斬鄭无使自殺令司馬說刑之)而能舍之則獲其
用亦大矣晉君不能由是道也悲夫若夷吾者又何誅焉
乞食於野人(晉語)
過五鹿野人舉塊以與之公子怒欲鞭之子犯曰天賜也人
以土服又何求焉十有二年必獲此土有此其以戊申云乎
(晉語注塊墣也戊土也申廣大地也)
非曰是非子犯之言也後之好事者爲之若五鹿之人獻
塊十二年以有衛土則㳙人疇枕楚子以塊(吳語楚灵王徬徨於山林)
(之中乃見其㳙人疇王枕其股以寝於地王寐疇枕王以璞而去之)後十二年其復得楚乎
何没而不云也而獨載乎是戊申之云尤足怪乎
懷嬴(晉語)
秦伯歸女五人懷嬴與焉(國語注歸嫁也懷嬴故子圉妻)
非曰重耳之受懷嬴不得巳也其志將以守宗廟社稷阻
焉則懼其不克也其取者大故容爲權可也秦伯以大國
行仁義交諸侯而乃行非禮以強乎人豈習西戎之遺風
欤
筮(晉語)
公子親筮之曰尚有晉國得貞屯悔豫皆八筮史占之曰皆
不吉司空季子曰吉(云云)
非曰重耳雖在外晉國固戴而君焉又况夷吾死圉也童
昏以守内秦楚之大以翼之大夫之強族皆啓之而又筮
焉是問則末矣季子博而多言皆不及道者也又何載焉
(惠公名夷吾懷公名圉)
董因(晉語)
董因迎公於河公問焉曰吾其濟乎對曰歲在大梁(云云)
非曰晉侯之入取於人事備矣因之云可略也大火實沉
之說贅矣(晉語董因曰歲在大梁將集天行元年始受实沈之星也实沈之墟晉人所居所以㒷也今君)
(當之无不時矣君之行也歲在大火是謂大笪注公以辰出而参入)
命官(晉語)
胥藉狐箕欒郄栢先羊舌董韓寔掌近官諸姬之良掌其中
官異姓之能掌其遠官(注近官朝廷者也中官内官遠官縣鄙)
非曰官之命宜以材耶抑以姓乎文公將行霸而不知變
是弊俗以登天下之士而舉族以命乎遠近則陋矣若將
軍大夫必出舊族或無可焉猶用之耶必不出乎異族或
有可焉猶棄之耶則晉國之政可見矣
倉葛(晉語)
陽人不服公圍之將殘其民倉葛呼曰(云云)
非曰於周語旣言之矣又辱再告而異其文抑有異旨耶
其無乎則耄者乎(周語陽人不服晉侯圍之倉葛呼曰云云)
觀狀(晉語)
鄭人以瞻與晉晉人將烹之瞻曰天降禍鄭使淫觀狀棄禮
違親(云云)
趙宣子(晉語)
趙宣子言韓獻子於靈公以爲司馬河曲之役趙孟使人以
其乘車于行宣子執而戮之
非曰趙宣子不怒韓獻子而又褒其能也誠當(晉語宣子召而礼之)
(告諸大夫曰吾㪯厥也而中吾乃今知免於罪矣)然而使人以其乘車千行䧟而
至乎戮是輕人之死甚矣彼何罪而獲是討也孟子曰殺
一不辜而得天下君子不爲是所謂無辜也歟或曰戮辱
也非必爲死曰雖就爲辱猶不可以爲君子之道舍是其
無以觀乎吾懼司馬之以死討也
伐宋(晉語)
宋人殺昭公趙宣子請師以伐宋(云云)曰是反天地而逆民
則也天必誅焉晉爲盟主而不修天罰將懼及焉(晉語註則法也修行也)
非曰盟主之討殺君也宜矣若乃天者則吾焉知其好惡
而腵徵之耶古之殺奪有大於宋人者而壽考佚樂不可
勝道天之誅何如也宣子之事則是矣而其言無可用者
鉏麑(晉語童云鉏宋魚切麑音兒)
趙宣子驟諫公使鉏麑賊之(晉語注鉏麑力士殺賊也)
非曰麑之死固善矣然而趙宣子爲政之良諫君之直其
爲社稷之衛也久矣麑胡不聞之乃以假寐爲賢邪(晉語晨往)
(則寢門闢矣盛服將朝早而假寐麑退歎而言曰趙孟敬哉夫不忘恭敬社稷之鎮也)不知其大而
賢其小欤(一本有向字)使不及其假寐也則固以殺之矣是宣
子大德不見赦而以小敬免也麑固賊之悔過者賢可書
乎
祈死(晉語)
反自鄢范文子謂其宗祝(云云)
非曰死之長短而在宗祝則誰不擇良宗祝而祈壽焉文
叔魚生其母視之曰(云云)必以賄死楊食我生叔向之母聞
其號也曰終滅羊舌氏之宗(晉語注叔魚晉叔向弟揚食我叔向子)
非曰君子之於人也聽其言而觀其行猶不足以言其禍
福以其有幸不幸也今取赤子之形聲以命其死亡則何
耶或者以其鬼事知之乎則知之未必賢也是不足書以
示後世
逐栾盈(晉語)
平公六年箕遺及黃淵嘉父作亂不克而死公遂逐群賊(云)
(云)陽畢曰亦掄逞志虧君以亂國者之後而去之(云云)使祁
午陽畢適曲沃逐栾盈(晉語注掄擇也)
非曰當其時不能討後之人何罪盈之始良大夫也有功
焉而無所獲其罪陽畢以其父弑君而罪其宗一朝而逐
之激而使至乎亂也(晉語居三年栾盈昼入為賊於絳)且君將懼禍懲亂
趙文子(晉語)
文子視日曰朝不及夕誰能俟五(五年也)后子曰趙孟將死矣
怠偷甚矣非死逮之必有大咎(后子秦景公之弟)
非曰死與大咎非偷之能必乎𡭗也偷者自偷死者自死
若夫大咎者非有罪惡則不幸及之偷不与也左氏於内
傳曰人主偷必死亦陋矣(左傳昭公元年民主偷必死)
毉和(晉語注和毉名)
文子曰毉及國家乎對曰上毉毉國其次疾人固毉官也(晉語)
(注止其淫惑是謂毉國官猶官聀)
非曰和妄人也非侯視攻熨之專(侯与診同)而苟及國家去其
守以施大言誠不足聞也其言晉君曰諸侯服不過三年
不服不過十年(晉語注諸侯服則專於色)凡毉之所取在榮衛合脉理
也然則諸侯服則榮衛離脉理乱以速其死不服則榮衛
子之罪以亡于楚(云云)
非曰叔向言貧之可以安則誠然其言栾書之德則悖而
不信以下逆上亦可謂行刑耶前之言曰栾書殺厲公以
厚其家(晉語陽畢日且夫栾氏之誣晉國久也栾書实覆宗殺厉公以厚其家公使陽畢適曲沃逐栾盈)
今而曰無一卒之田前之言曰栾氏之誣晉國久矣用書
之罪以逐盈今而離桓之罪以亡于楚則吾惡乎信且人
之善惡咸繋其先人已無可力者以是存乎簡策是替教
也
圍鼓(晉語)
中行穆子圍鼓鼓人或請以畔穆子不受(國語注穆子荀吳)
非曰城之畔而歸巳者有三有逃暴而附德者有力屈而愛
死者有反常以求利者逃暴而附德者庥之曰德能致之
也力屈而愛死者與之以不死曰力能加之也皆受之反
常以求利者德力无及焉君子不受也穆子曰夫以城來
者必將求利於我(晉語注利爵賞也)是焉知非嚮之二者耶
具敖(晉語)
范献子聘於魯問具山敖山魯人以鄕對献子曰不爲具敖
乎曰先君献武之諱也献子歸曰(云云)吾名其二諱爲笑矣
唯不學也(晉語注献公具武公敖)
非曰諸侯之諱國有數十焉尚不行於其國他國之大夫
名之無慙焉可也魯有大夫公孫敖(左傳文元年注公孫敖慶父子)魯之
君臣莫罪而更也又何鄙野之不云具敖
董安于(晉語)
下邑之役董安于多簡子賞之辝曰(云云)今一旦爲狂疾而
曰必賞汝是以狂疾賞也不如亡趣而出乃釋之(晉語注戰功曰多簡)
(子奔晉陽時安于力戰有功言戰闘為凶亊猶人之有狂易之疾相戰傷也)
非曰功之受賞也可傳継之道也君子雖不欲亦必將受
之今乃遁逃以自㓗也則受賞者必耻受賞者耻則立功
者怠國斯弱矣君子之爲也動以謀國吾固不悅董子之
㓗也其言若懟焉則滋不可(懟徒對切)
祝融(鄭語)
史伯曰夫成天地之大功者其子孫未嘗不章
非曰以虞舜之至也又重之以幕能聽叶風以成樂物生
而其後卒以殄滅武王継之以陳覆墜之不睱(鄭語虞幕能听恊風)
(以成楽物生者也注虞幕舜後虞思也言能听知和風因時順氣以成育万物使之楽生)堯之時祝融
無聞焉祝融之後昆吾大彭豕韋世伯夏商今史伯又曰
於周未有侯伯必在楚也(鄭語祝融亦能昭顯天地之光明以生柔嘉材者也其後八姓)
(於周未有侯伯昆吾為夏侯伯矣大彭豕韋為商伯矣當周未有)則堯舜反不足祐耶故
凡言盛之及後嗣者皆勿取
褒神(鄭語)
桓公曰周其弊乎對曰殆必於弊
非曰史伯以幽王棄高明顯昭而好䜛慝暗昹近頑嚚窮
固黜太子以怒西戎申繒於彼(鄭語注申姜姓幽王前后太子宜臼之舅也繒姒姓)
(申之与國也西戎亦黨於申)以取其必弊焉可也而言褒神之流禍(同上)
(夏之衰也褒人之神化為二龍夏后下請其漦而藏之吉及厉王之未發而觀之化為玄黿府之童妾遭之既笄而)
(孕王嬖是女使至為后而生伯服天之生此久矣其為毒也大矣)是好怪者之爲焉非君
子之所宜言也
嗜芰(楚語)
屈到嗜芰將死戒其宗老曰苟祭我必以芰及祥宗老將薦
芰屈建命去之(楚語注芰菱也宗臣曰老祥祭也建屈到之子)
非曰門内之理恩掩義父子恩之至也而芰之薦不爲愆
義屈子以礼之末忍絶其父將死之言吾未敢賢乎𡭗也
(子問於王孫圉曰楚之白珩猶在乎曰楚之所宝者觀射父左史倚相潘云珩音行佩上玉也)而其云倚
相之德者則何如哉誠倚相之道若此則覡之妄者(覡音檄女)
(巫)又何以爲寳非可以夸於敵國
五員(吳語員音云伍子胥)
五員伏劒而死
非曰五子胥者非吳之昵親也其始交闔閭以道故由其
謀今於嗣君巳不合言見進則䜛者勝國無可救者於是
焉去之可也出則以孥累於人(左傳哀公十一年子胥使於斉属其子於鮑氏爲王)
(孫氏注私使人至斉属其子改姓爲王孫欲以避吳禍)而又入以即死是固非吾之
所知也然則員者果狠人也歟
柳先生曰宋衛秦皆諸侯之豪傑也左氏忽棄不錄其語其
謬耶吳越之事無他焉㪯一國是以盡之而反分爲二篇務
以相乘凡其繁蕪曼衍者甚衆背理去道以務冨其語凡讀
吾書者可以類取之也越之下篇尤竒峻而其事多雜盖非
出於左氏(盖一本作反盩字)吾乃今知文之可以行於遠也以彼庸
蔽竒怪之語而黼黻之金石之用震曜後世之耳目而讀者
莫之或非反謂之近經則知文者可不愼耶嗚呼余黜其不
臧以救世之謬凡六十七篇
增廣註釋音辯唐柳先生别集下
