重編瓊臺藁卷四
明邱濬撰
五言排律
李布政顒旌異卷(歲庚辰旌異天下朝覲官十人賜宴及衣服)
萬國朝王日三年述職春乾坤開泰運岳牧賀昌辰期
會逢千載褒嘉僅十臣天顔臨下赫聖語為民諄魚藻
歌王在龍光荷帝仁賜衣明黼黻尚食出珍醇金縷盤
銀鶴鸞刀擘玉麟賓筵張錦綺仙樂奏韶鈞共載需雲
厚親承湛露均朝廷旌有德臣庶愧無因豈是恩偏厚
由來治最循一方勞撫字九德克忱恂匪懈勛庸著無
華悃愊眞姓名書國史風彩動朝紳品藻殊猷異丹青
眷顧頻暫教還外服行見據通津有美山東牧同為嶺
表人寸心顓為國餘惠尚留閩新政孚青社先聲逹紫
宸上方期汝作詔再許于旬日下辭丹扆天邊候皂輪
此行應不久四海待陶甄
苖學士輓章
一代文章伯才名海内傳道隨時共泰身與節俱全謙
退心常下幾微見獨先九重思舊學萬口頌高賢愛國
丹悰切還鄉素志堅憂如侍朝日貧似未官前風月閒
情適溪山野思便當權無怨敵歸老即神仙暑簟涼風
坐寒簷曝日眠逢人談往事訓子校遺編進退恒依禮
行藏不愧天眞堪敦薄俗自合享脩年河岳收靈氣星
辰失舊躔九原今已矣四海共澘然
寄題南華寺大鍳禪師
佛法來東旦禪宗肇嶺南一溪香氣水萬縷藕絲衫結
子花開五先人棗示三心燈受弘忍梵派演瞿曇山頂
青螺聳波心碧玉涵衆流歸大海孤月印寒潭藹藹花
雲煖瀼瀼法露甘未回煙水棹空費葛藤談奏樂黃岡
石讀書張相巖也知祖堂近無暇一登參
哭吕學士逢原
忽得先生訃人心共有疑只期仁者壽豈意哲人萎慨
念斯文誼同增世道悲儀型今已矣英爽果何之人竟
空期望天胡不憖遺孤寒齊下淚輿隸亦齎咨物理難
憑甚儒流更仗誰上心孤倚注後學失師資德量應誰
繼猷為未盡施平生無忤物矢口出真辭寵厚何曾怙
才高不自知學成尤亹亹身貴益卑卑世競瞻威鳳人
皆識瑞芝飲河咸滿量挹水輒沾滋事業方隆日光華
待滿時氣還河嶽去名並日星垂當宁懷遺直同寅想
令儀自天來䘏典舉世動哀思此别成千古無由酹一
巵詩成二十韻聊以哭吾私
六言
春日即事
晴日花間蝶拍暖風柳畔鶯聲沂水詠歌氣象前川隨
傍心情
秋思
水落淺灘石出霜冷疎林葉丹天外數聲過鴈人在高
樓倚欄
江行
翠竹白沙村逕落霞飛鶩江天倚杖夕陽影裏閒看江
上歸船
晩思
虹截長空收雨日放殘光照霞午睡醒來無事獨立閒
庭數鴉
即景
天通屋漏生白日映窗紗透明掃地焚香坐處湛然心
地清平
客窗三景次友人韻(三首)
明月欲上未上烏鴉東飛西飛物類皆知所憩何事遊
人未歸(右黃昏)
漏滴銅壺恰半月到天心正圓人在子規聲處幾回欲
眠不眠(右半夜)
樓上更傳五點隣家雞呌三聲正是銷魂時候倚牀坐
待天明(右五更)
廂房前有一檜樹夏熱甚向晩散堂閉門倚之而
坐頗有林間之趣
午睡醒來無事斜陽轉過松隂倚樹科頭箕踞宛然身
在山林
夜半口占
虚室天光止止華池春水津津瞑目澄心定志明朝要
用精神
梅窗
疎影横窗似畫暗香拂鼻如焚天助梅花清趣微風淡
月黃昏
冬夜
鐵硯烘冰研墨瓦爐化雪烹茶月下忽來詩友窗前只
欠梅花
偶書
方寸間潛天地書卷中來聖賢誰道先生無事一日萬
里千年
春意
借問春光何在花容柳色鶯聲日暖風和天氣霏霏微
雨初晴
四時吟(四首)
暖日輕雲天宇芳叢幽草園林此景此時難遇悠然暢
快人心(春)
桃花李花結實榆葉柳葉成隂眼前物物生遂自無熱
惱到心(夏)
天上片雲無有江心孤月自明水淨何如心淨風清亦
似人清(秋)
蕩蕩光明世界清清㓗白樓臺人在玉堂高處絶無一
點塵埃(冬)
七言絶句
青宫勉學(五首)
一有元良萬國貞重離繼照普天明承師問道知仁孝
遇廟斯趨過闕行
天然理義在人心抗法何勞惜伯禽教育從來需禮樂
薰陶變化用功深
好讀虞書大禹篇潛心玩味執中言帝堯咨舜舜咨禹
千古人君出治原
誰道為君最是難看來只在一心間人心若與天心合
一念纔興萬姓安
創業雖難保更難朝兢暮惕不遑安請看積土為山者
九仞功虧一簣間
興王分封之國(十三首代言)
天生骨肉素鍾情一旦那堪送遠行華萼樓頭凝望處
鴈行凄斷作離聲
千里分封向郢中牙檣錦纜趁秋風不堪手足分攜處
一曲離歌意萬重
慇懃步送出宫門骨肉情深不忍分别後相思何日會
燕山荆樹隔重雲
千里封疆百雉城荆山疊疊漢江清陽春白雪歌樓上
無事頻登望茂陵
治國從來在慎初清心寡慾近文儒瀕行贈别無他物
祖訓條章一卷書
陟彼高岡有所思舉頭愁見鴈分飛何時共醉荆花下
把酒同歌韡韡詩
人生進學在嬰孩情竇斯時尚未開若是過時方去學
層層塵土翳靈臺
天生來在帝王家事事如心物物佳第一勸渠勤惜福
莫貪莫酷莫豪奢
自古親王誰最賢唐寧王憲漢河間遵依祖訓師前哲
子子孫孫永守藩
勸爾青年勉用心莫教辜負過光隂光隂似箭催人老
白髮紛紛忽滿簮
為學工夫在養蒙恰如泉水出山中涓涓清徹無泥滓
雲影天光上下同
藩屏皇朝殿一方英名千古永流芳尚賢好古躭經史
記取吾家蜀獻王
生長天家富貴中錦衣玉食樂無窮宫中晝永無他事
正好勤修日進功
代勉大臣(二首)
自古明良際會難此時魚水幸同歡鹽梅麯蘖期交輔
好竭中心一寸丹
創業艱難百戰餘此心無日不躊躇自慚涼薄無他技
頼爾輸忠啟沃予
代言勉文臣(九首)
為君不易做臣難上下交脩在克艱業業兢兢互相儆
一時休放半時閒
知賢不用是違天用了瘝官是隱賢君若不賢當自咎
臣如不職是誰愆
世上何為最不祥不祥之罪蔽賢當自身不肯陳忠悃
又忌他人有所長
三復高皇大誥篇同遊一語冠篇端予方法祖求賢佐
誰謂君臣際會難
宫殿千門萬戶開一塵飛不到靈臺四方八面無遮礙
蕩蕩空明何快哉
聖朝開閣待文儒廣讀人間未見書功業直須期丙魏
文章應莫讓歐蘇
當宁虛心用老臣弼成台德濟斯民一時少俊非無見
不似耆賢體認真
先朝倚注老成臣白首如今有幾人莫效阿時甘曲學
千年史筆笑平津
幼時初學壯行之效用于今正是時予也推誠方任用
人爭洗眼看施為
代言勉武臣(五首)
爾祖功成百戰餘勲名曄曄著丹書既為世胄侯公子
須作人間大丈夫
東征西伐累經營基業非由一日成共秉忠貞延國祚
各思建立振家聲
將帥成功在協和一心為國更無他閒中無事觀前史
看取相如遜老頗
剖符賜鉞坐專城功業非由一日成共秉忠貞扶國祚
各思建立振家聲
父祖勲庸播古今今人當本昔人心濟時勲業隨時勉
莫待頭顱白雪侵
代勉文武臣(四首)
文臣不肯用虚文武將能思報國恩文武股肱同協力
萬人安樂一人尊
本朝革去中書省政事平章付六卿但得和衷期共治
坐令四海永平寧
公卿率屬行王道將帥嚴兵振國威海内軍民咸樂業
邊方萬姓盡來歸
文吏存心不害民武臣盡職肯捐身𦕈予端拱深宫裏
四海熙熙萬物春
代勉儒臣
每日文華御講筵一時進說總儒仙中宵紬繹明揚意
盡是忠君愛國言
代勉百寮(二首)
祖宗功德大如天子子孫孫萬代傳我為祖宗守基業
一言一行敢忘愆
祖宗百戰起間關夙夜憂思敢自安惟願一時諸俊傑
交修不逮濟時艱
代勉百官
眇予願治意惓惓政賴忠良為率先最念當今尤急務
民無衣食庫無錢
代勉宫禁(二首)
萬里窮荒漲海涯游心一日幾千回雖然破屋低簷下
飛夢時常亦到來
王化風行自掖庭管絃無譜有書聲人人解得關雎意
月下謳吟對小星
代勉宗藩
天生枝派本同根都是高皇一氣分叨主宗盟承正統
敷施敢有不均恩
祖宗家法遠流傳聖訓諄諄在簡編願與宗盟共遵守
謹身惜福畏人言
代勉勲戚
從來勤儉在身先競惜分隂若惜錢自古化行由貴始
丁寧勲戚聽吾言
代勉邊將(二首)
勿貪小利競虛名有志須知事竟成誰道君門隔萬里
予心切切在邊城
皇朝邊將用賢勲坐運韜鈐撫漢軍此日宣威向沙漠
他年圖像在麒麟
代勉内宦
天宫深邃地蒲青不是親臣不得行莫道内家人不見
凛然常似在朝廷
代勉節用
用財休強無為有積聚須從少致多滴水涓流能愛惜
不消旬月便成河
過梅關題張丞相廟
平生夢想曲江公五百年來間氣鍾行客不知經世業
往來惟羨道傍松
初過梅關
當年未過梅關上但道梅關總是梅今日過關堪一笑
滿山荆棘野花開
題梅(少作)
自是花中一世豪林逋何遜謾呶呶占魁調鼎皆餘事
更有冰霜節操高
荔子
世間珍果更無加玉雪肌膚罩絳紗一種天然美滋味
可憐生處是天涯
題希夷長睡圖
墜驢一笑便歸山衾枕乾坤分外寬一汴二杭閩又廣
依然春夢未曾闌
七夕(三首)
枉將佳會玷高名一夜難償百夜情何似月宫孀宿者
凛然千載有餘清
得失乘除理自然别多會少不須憐相逢三萬六千歲
便是人間一百年
天上佳期果有無可憐千載被人汚銀河一帶清如許
不為天孫洗厚誣
曉閨(少作)
曉起梳粧傍鏡臺忽聞一陣好香來亟呼侍女推窗看
定是薔薇昨夜開
因事有感唐人有詩云公道世間惟白髮又云惟
有東風不世情又有云花開蝶滿枝花謝蝶還
稀惟有堂前燕主人貧亦歸是皆憫世悼俗之
言味其詞可以知其時矣由今日以觀尤有甚
於此者故反其詞為一絶云
白髮年來也不公春風亦與世情同于今燕子如蝴蝶
不入尋常矮屋中
春閨怨(二首少作)
春雨池塘草發芽春風庭院柳飛花韶光尚有歸時節
何事遊人未到家
舊歲花殘今又開去年人去幾曾來不知明歲花時節
人在天涯回未回
梅嶺
馬踣車摧夜尚行從教林外鷓鴣鳴世人若有移山力
嶺海多年地已平
客京師作
遊學他鄉未得回夢魂常繞望鄉臺西風曾到幽閨否
寒到身邊衣未來
題文丞相廟
舉世紛紛敗名節獨捐一死正綱常英魂千古誰褒奬
自有真人出鳳陽
紅梅
瓊妃夜宴蘂珠宫歸到人間便不同誰把秋香浪評品
此花真是狀元紅
閨怨(二首)
膏粱無味管絃哀欲候歸舟怕上臺羡殺春江潮有信
等閒朝去夕還來
百歲光隂能幾時年年心事苦相違恨人不似巢梁燕
一度春來一度歸
庚午歲客中重九
淵明無酒對黃花子美無錢尚可賖不似天涯牢落客
無花無酒度年華
讀悟真篇(三首)
真鉛真汞結真丹易簡工夫不在繁道是悟真應未悟
悟真寧用許多言
天然義理本來真自古原無不壞身若道神仙長不死
世間應有漢唐人
張翁自謂得真傳喫緊教人學大還今去翁時未千載
如何不見在人間
題明妃圖
莫向西風怨畫師從來暘谷日光遺當時不遇毛延壽
老死深宫誰得知
題淵明圖
桓公事業晉山河觸目傷心可奈何籬下菊花門外柳
時時相對醉吟哦(陶侃諡桓)
思親
薊北天南萬里長欲歸無計苦思鄉帝城品物多佳味
每恨慈親未得嘗
遊揚州蕃釐觀
蕃釐觀裏草芉芉不見瓊花見八仙豈是花神知厭亂
香魂先返大羅天
夜泊淮安西湖嘴唐詩稱揚一益二是天下繁華
地揚州為最今其地闤闠人烟之盛視淮隂反
若不及焉有感書此
十里朱樓兩岸舟夜深歌舞幾曾休揚州千載繁華景
移在西湖嘴上頭
古意(二絶)
簾幕沉沉窣地垂重門十二掩斜暉慇懃更把殘機理
待剪征夫寄遠衣
獨守空閨不自憐憐郎歲晩尚防邊秋來莫作還家夢
妾貌于今異少年
花徑(二首)
春滿長安富貴家淺紅深碧競豪奢書生掃地開三徑
只種忠花與孝花
閒來無事學栽花每日朝回玩物華不是偷閒作時態
要分春意到貧家
題蘭為李時習作
蕭艾年來三尺長世間誰製芰荷裳深山深處無人到
獨立西風自在香
題李閣老愛竹軒卷(二首)
軒外青青自作林暖風和日散清隂閒來坐玩中虛象
契得羲皇畫卦心
先生愛竹異常情不為清隂與妙聲應似濓溪窗外草
滿庭青翠自生生
王抑菴尚書輓詩(三首)
西昌文獻冠東南東里元來有抑菴一代典刑今已矣
望洋多少客懷慚
秘閣當年應列星凌晨惟見一參横澄江落木天低處
耿耿寒光伴月明
獨掌銓衡十五年陽春生物幾曾偏孤寒南望長垂淚
暮雨空山啼杜鵑
題沈主事荆溪山水
對圖撫景思凄然似與溪山有夙緣擬學坡翁來問舍
無人贈與買山錢
十月見菊
淺紅淡白間深黃簇簇新粧陣陣香無限枝頭好顔色
可憐開不為重陽
竹軒
種得幽篁傍小軒每依清影酌芳尊春風不惜階苔破
願汝多多長子孫
暮春不見花偶成(二首)
春來無日不風沙踏遍街頭不見花又負一年遊賞意
滿園桃李是誰家
三月京華景物佳獨憐無地可移花紛紛紅白桃兼李
盡屬朱門富貴家
讀郝經繫鴈帛詩偶成
北鴈曾聞繫漢書又看南鴈逓還胡迎鑾鎮上修書處
還似蘇卿雪窖無
題小景
石橋流碧水潺湲千樹桃花萬疊山謾道仙家有靈藥
看來終不似人間
夢亡妻
越南冀北路紛紛死别生離愁殺人誰信十年泉下骨
分明猶有夢中身
書所見
錦衣公子氣翩翩老去心情尚少年笑折海棠呼酒飲
醉來猶自戴花眠
晩感
寒鵶日日晩投林却憶山家隔萬岑豈是不歸歸未得
暗風吹淚落衣襟
為林學士題十二紅畫
丹杏香邊翠竹中幽禽兩兩立東風不知毛羽紅多少
却得人呼十二紅
送樊景瞻河南大參(五首)
十年簪筆立螭坳屢奉綸音駕使軺此日承恩佐藩服
一車甘雨到陳橋
分得周家陜以東黃河千里界提封到時多種甘棠樹
留取他年蔭老農
河水趨淮不用挑綠林深處亦通樵中原可是都無事
靜倚晴窗檢詔條
天光近處地蒲青記得君王問賈生謾向河南望河北
碧天涼露滴金莖
二十年前舊托交少年意氣兩相高只今漸覺成衰老
猶自臨分解夢勞
二絶句
閒官深與拙相宜懶散過於未仕時萬事不知春睡穩
任他門外吏催詩
了無毫髮負公私苦奈年年尚欠詩不是阿諛即啼哭
等閒償足是何時
送馮副使士定之廣東憲臺(四首)
故人持節下南溟臨别云云話别情若過深山更深處
停車莫聽鷓鴣鳴
百雉層城鴈翅開隂隂古栢擁霜臺登臺正好頻西望
千里荒烟接野萊(時廣城以西被猺寇)
春風不到海邊天喜見煌煌使節鮮料得吳兒心似鐵
不妨多飲石門泉
家在天南地盡頭白雲歸處海悠悠君行是我家居處
莫謾逢人嘆遠遊(時老母在南士定之親在北)
春寒
九十春光將過半凄凄猶似舊冬天依稀記得江南景
小扇輕衫戲水邊
望居庸關
千里坡陀亘厚坤龍蟠鳳翥虎猊蹲青山也恐邊塵擾
疊疊層層護北門
和友人别牡丹詩韻
天香國色冠中州花卉叢中第一流白晝倚闌宵秉燭
臨行猶自屢回頭
過某氏園亭有感
危牆薦棘鎖重關不許遊人取次攀一夜西風零落盡
牛羊成隊下空山
經舊遊有感
當年同醉習家池歌舞流連醉不歸今日獨來墻外望
亭臺依舊主人非
覽鏡有感
與老無期遽見侵不知不覺忽盈簪朝來把鏡驚還笑
已到頭顱未到心
題金本清鈎勒竹
四明倦客多幽趣傳得陵州法外心應似唐人臨晉帖
茂林脩竹在山隂
南行途中見北人
旅食京華數十春飽諳霜雪慣風塵南來忽見幽燕客
還似當年遇越人
客中夜雨
旅館秋風夜雨聲思家愁路憶神京寒蛩亦似知人意
相伴哀吟直到明
甲午歲舟中偶書
老到頭來不自知畏途猶自苦奔馳不如歸卧長林下
掃地焚香待死時
五十駸駸入老鄉世間滋味飽經嘗匡時有術無施處
旦夕惟焚一炷香
樂土何鄉似醉鄉昏昏沌沌度年光恨天戒我平生酒
苦被醒眸擾悶腸
地角天涯最遠鄉我家住在海中央他年乞得身歸去
追憶經遊夢一場
戲和友人韻
劉郎老去尚風情對景時時逸興生盡日看花心不厭
夢中猶自繞叢行
夢中食荔枝
故鄉荔子正嘗新應念區區行路人夢裏忽然嘗此味
覺來猶自口津津
題馬
天生駿骨異尋常午夜房星照地光冀北隴西搜索徧
歸來内苑有飛黃
思家
故園松竹漸成林無夜思家不上心何日得酬投老志
杖藜隨意踏花隂
偶書寄友人
故人日日漸消磨死别生離可奈何午夜夢回閒點檢
在人何少去人多
題程彦實尚書晴洲卷(十首)
舉世昏昏夢裏過晴明時少晦時多一生日月光中老
閒向沙頭弄碧波
二水中分未是竒萋萋芳草亦奚為何如司馬程休父
一片晴洲到處隨
少居河北老江南風月隨身到處參最是芳洲晴景好
泥融沙煖水光涵
月明芳渚山微潤日照平沙水不波萬里中間千載下
此時此境亦無多
雲行雨施總霑優收斂竒功向一洲白日在天光在地
杖藜徐步看魚遊
羡公所至有晴洲常遇清明好轉頭多少江湖游衍客
隂風晦雨不知休
晴天朗日景熙熙旦晝皆佳晩更宜踏遍白沙鷗不起
無心待物物無疑
宛宛芳洲臨水濱趁時歸老理絲綸世人莫作磻溪看
不是當年待載人
一片溪山景最竒空濛瀲灔兩皆宜青天白日好歸去
不待沾裳濕足時
天氣清明洲渚平忘情魚鳥結幽盟人間樂事輸公手
况復承家有寧馨
睡起
白日愁將醒眼看奈何生與酒無緣幸來尚有安心處
閉閣垂簾盡日眠
嘆菊
菊花開是晩秋時雖是開遲落亦遲謾羨東風花卉好
等閒開落又空枝
冒寒早行有感
世味經嘗盡飽知衝風冐雨欲何為得來外物猶非我
况是茫茫未可期
偶書所見
年過知非心總灰千思百計欲求回忽然驚見同袍客
白首初隨計吏來
哭子崑(二首)
至性竒資迥異常老懷切切不能忘尋常不下恓惶淚
剛為宗祊洒數行
暮年失却慰心兒合眼時時似見之安得感通如顧况
非熊還有再來時
除夜
惆悵年年年復年年年年夜一年添一年添處一年減
可惜年光就裏淹
元旦戲筆
今年年異去年年眼底般般不似前掛起真容笑相問
青春行樂在誰邊
題傅巖圖
何事君王感夢頻騎箕天上有星辰自從版築形求後
惟見丹青畫美人
寄題釣臺
祚終四百已無漢灘歴千年尚姓嚴終古祠堂釣臺側
水光山色擁高簷
擬唐宫詞(二首)
娟娟霜月冷侵牀更漏沉沉抵死長正自淒涼眠不得
又聞歌吹過昭陽
衾裯疊疊積塵埃何處宫門徹夜開窗外履綦纔入夢
雞聲又到枕邊來
為徐尚賓乃尊題竹
勁節高標不世情此君真似此翁清一枝分作虞庭用
編入簫韶學鳳鳴
題墨梅
老龍半夜飛下天蜿蜒斜立瑶階裏玉鱗萬點一齊開
凝雲不流月如水
過會通河有感
清江浦上臨清閘簫鼓叢祠飽餕餘幾度會通河上過
更無人說宋尚書
題兄弟送行卷
交遊分手尚含情况是君家好弟兄因憶我來曾别處
鴈行淒斷不成聲
輓人母
風雨寒窗夜辟纑幾年門戶賴支吾榮恩未及慈顔老
愁殺空林返哺烏
過大通橋有感
玉河金水接天津水暖泉香泳錦鱗流出大通橋未遠
等閒便有泛槎人
松月
素娥夜駕玉蟾蜍來訪雲亭五大夫十里人家總驚訝
老龍擎出夜明珠
戲答友人論詩
吐語操詞不用竒風行水上繭抽絲眼前景物口頭語
便是詩家絶妙詞
鸚鵡
為禽只合作禽言水飲林棲任自便只為性靈多巧慧
一生常是被拘牽
憶亡子
通宵不寐閒思想恨結幽懷淚濕腮老鶴倚巢空呌月
飛雛應是不歸來
二十四夜宿池亭
月照庭池生夜明游魚躍水忽聞聲夢回驚見窗紗白
樓上鼕鼕打四更
題虞美人墓
自古英雄數霸王喑嗚叱咤萬人亡只消幾句悲淒語
柔盡平生鐵石腸
春思
暉暉初日照窗明風定飛花落地輕境靜不聞人語笑
隔林鶯囀一聲聲
詠史(二首)
竒貨暗居南國楚長城苦備北邊胡秦人本意愚黔首
畢竟誰知是自愚
萬人叢裏擊龍車說道民愚却不愚天下簡編焚毁盡
圮橋依舊有遺書(一作編簡總成煨燼未圮橋猶有未燒書)
題紅梅(三首)
淡質幽姿絶點埃乾坤間氣幻生來花神昨赴瑶池讌
一夜春風與換胎
清姿元自玉為容一餌仙丹便不同怪得風標異凡品
托根今在蘂珠宫
素心的的結成丹節操依然耐歲寒他日調羹如見用
故家風味一般般
都城東北有枯樹廟予初到京時猶見其長過廟
簷今三十年矣僅餘三四尺馬上見之有感因
口占此
紅廟前頭枯樹枝我來曾見過簷時如今摧折餘無幾
猶自槎牙立路岐
題竹送鄉生還教本郡
此君生長海南村還自敷隂芘本根莫道風聲聞不遠
年年春雨長龍孫
卿竹
白髮蕭蕭老奉常掛冠歸卧水雲鄉胸中千畝煙霞趣
尺素能如萬丈長
畫馬(三首)
俗眼紛紛看畫圖不求神氣論形軀世間不獨孫陽少
韓幹江都今也無
追風逐電去如飛奮迅長鳴不受羈莫向人前誇駿骨
將軍偏不喜烏騅
冀北由來是馬鄉尋常十匹九飛黃不知地産隨時變
剛把凡胎詫作良
王初陽尚書致政家居以姚少師道餘錄見示意
欲予為之分析書此復之
儒生不讀佛家書道本無虧豈有餘請問前朝劉太保
西來作用竟何如
小景(二首)
獨坐空山萬慮忘時從林隙見天光白雲滿地紅塵少
覺得閒中意味長
行過山邊又水邊眼中非樹即寒泉囊琴漫遣樵青抱
流水高山不在絃
寄題曲江張丞相祠堂(十首)
嶺海千年第一人一時功業迥無倫江南入相從公始
衮衮諸賢繼後塵(南方人在公前無為相者)
伊尹興商吕佐周匡時有道孰能侔誰知嶺表千年後
公向中州出一頭(公應道侔伊吕科)
英英氣節蓋中朝風度嚴凝竦百僚嶺表因公增勝槩
溪山無瘴路非遥
孤燕遥從海上來乘春偶見玉堂開前身自是天庭鶴
挾兔饞鵰却浪猜(公有海燕詩一鵰挾兩兔見李林甫傳)
身似冥鴻氣似龍紛紛羣小溷中蟲荆州長史今猶祀
誰問豳公與晉公(豳公牛仙客晉公李林甫)
漁陽鼙鼓擁豬龍萬里君王老蜀中羯虜果如夷甫料
始知曲突徙薪功(豬龍安禄山玄宗謂公無以王衍知石勒)
玄都觀裏詠桃人剛道公家絶後昆請問宋朝追錄者
韶州文學是誰孫(劉禹錫作詩譏公無後)
五嶺名宗首說張始從燕國得明揚一支分作綿溪水
直遡淵源到洛陽(公與張說通譜張南軒公弟九臯後)
兒時夢寐慕鄉賢購訪遺編四十年秘閣抄來郡齋刻
文章功業兩皆傳
擬向祠前炷瓣香自慚老病未還鄉曲江一派源頭水
十里波瀾到海長
初入閣
平生性僻躭書籍正好觀時不得觀坐對水天長嘆息
眼花撩亂涕汍瀾
偶成
世途險似萬重山面面巉巖步步難我欲直行行不得
曲行逆理詎能安
嶺南雜錄(二首)
曲江罷相唐中否南海辭官宋不支誰信孤生生僻壤
等閒去就繫安危
桂戍亂餘王是賊崖宫舟覆漢為番千山萬水趨南盡
包括中原在此間
詠虞姬
垓下當年戰勝還虞姬飲憾戚姬歡後來人彘遭竒禍
欲乞悲歌一曲難
題梅(二首)
有華有實有精神歲歲先天占早春三絶俱全香色味
就中更有一腔仁
木出天三味作酸六經言果最為先眼中未見心中想
洋溢華池滿口涎
癸丑首夏偶書
殘年短景急駸駸一刻清隂直萬金生在世間能幾久
莫將閒事苦操心
昭君詞翻白樂天詩案(二首)
奉命將身事朔酋出門已分此生休使回致語無他囑
但願君王惜好逑
受醮登車不敢違嫁雞直合與雞飛黃金留作邊功賞
縱贖妾身難再歸
感懷(甲寅九月作)
憶昔堂前别母慈號天哭地淚淋漓想應慈母肝腸裂
亦似當時育我時
題周都尉墨竹
森森出地傳龍種挺挺參天結鳳巢人道此君敦世契
風雲氣槩歲寒交
受一品封(四首甲寅十月作)
鳳誥奎章十四通一家四代受褒封君恩如海無能報
感極慚深涕淚從
官居一品位三台都是無心幸得來又得推恩及曾祖
此生榮幸亦多哉
君恩代為報親恩誓以報親心報君暮景病軀難著力
丁寧徒以囑兒孫
如此恩封嶺海無家居况在海南隅鄉人問我緣何得
世積隂功子讀書
吉貝
吉貝傳從海上來性尤温暖易栽培富貧貴賤皆資賴
功比桑麻更倍哉
題寄南華寺(三首)
達摩傳得藕絲衫浮海東來到嶺南人向西回法東轉
曹溪溪上建伽藍
佛法興從漢永明始傳四十二章經當時未有禪和子
縱有花開子未成
紅梅過去到黃梅正遇曇花五葉開當日傳衣從此去
又從此處轉回來
内閣晩歸
内閣歸來日已沉無端世事苦縈心自憐老景無多在
一刻清閒值萬金
春窗睡起
惱人春色困人天暮夜無眠盡日眠啼鳥一聲驚夢破
飛花舞蝶滿窗前
感懷
夭桃暮殞飄風外朱槿朝榮委露中惟有菊花能耐久
凌霜傲雪閱秋冬
客有談及修真事偶成
山中七日世千年修短仙凡總一般若是自家渾不覺
何如生順死為安
表甥蔡齊宸以鄉進士屢試春官得乙科不就今
以舍選擢知信豐縣臨行求教言因述予平昔
所聞信豐之鄉俗為五絶句與之非但勉齊宸
蓋以勸化其邑人云
江西儉朴聞天下最好紛華是信豐送汝今朝為邑宰
好敦古道變時風
聞道年來寇破城慢藏誨盗理分明物扃暗室墉猶穴
况是昭昭白日呈
土脈膏腴地税平人人疎俊室充盈若還北學廬陵俗
殷實才華兩得名
當官不用設機關但得人安我亦安記取而家應門戶
也曾執役縣庭間
老受朝廷委注深閭閻休戚每關心偶因宅相之官去
南望梅山試越吟
聞人談及李文祥鄒智輩死口占
古人無意討名聲事到當為名自成討得名來無了命
到頭無命也無名
因誦白樂天詠昭君漢使若回寄語之句偶成三
絶
君王驚見妾容顔臨去含情帶怒看咫尺宫門留不得
龍庭萬里贖應難
君王非不惜蛾眉臨到行時悔已遲咫尺宫門留不得
龍庭豈有贖回期
妾身非不戀宫闈一涉胡兒心已非縱使君王憐見贖
也應無面更南歸
長明燈偈
種得芝麻已作油蜜房堅器謹藏收心燈一點長明照
補助三光徹九幽
觀音偈
觀音菩薩妙觀音兩眼睜睜到處尋不用臨風側雙耳
聲容言貌總歸心
重編瓊臺藁卷四
