須溪先生校本唐右丞王維集卷第二
唐尚書右丞贈秘書監王維
奉和聖製慶玄元皇帝王像之作應制
明君夢帝先寳命上齊天秦后徒聞樂周王耻卜年
玉京移大像金籙會羣仙承露調天供臨空敞御筵
斗廻迎壽酒山近起爐煙願奉無爲化齊心學自然
奉和聖製從蓬莱向興慶閣道中留春雨
中春望之作應制
渭水自縈秦塞曲黃山舊遶漢宫斜鑾輿迥出仙門
柳閣道廻看上苑花雲裏帝城䨇鳳闕雨中春樹万
人家爲乘陽氣行時令不是宸遊重物華
奉和聖製與太子諸王三月三日龍池春
禊應制
故事修春禊新宫展豫遊明君移鳳輦太子出龍樓
賦掩陳王作杯如洛水流金人來捧劒畫鷁去廻舟
苑樹浮宫闕天池照冕旒宸章在雲漢垂象滿皇州
奉和聖製上巳於望春亭觀禊飲應制
長樂青門外宜春小苑東樓開万戶上輦過百花中
畫鷁移仙妓金貂列上公清歌邀日落妙舞向春風
渭水明秦甸黃山入漢宫君王來祓禊㶚滻亦朝宗
奉和聖製幸玉宵公主山㽵因題石壁十
韵之作應制
碧落風煙外瑶臺道路賖如何連帝菀别自有仙家
北地廻銮駕緣溪轉翠華洞中開日月牎裏發雲霞
庭飬冲天鶴溪留上漢查種田生白玉泥竈化丹砂
谷静泉逾響山深日易斜御羹和石髓香飯進胡麻
大道今無外長生詎有涯還瞻九霄上來往五雲車
奉和聖製登降聖觀與宰臣等同望應制
鳳扆朝碧落龍圖耀金鏡維岳降二臣戴天臨万姓
山川八校滿井邑三農竟比屋皆可封誰家不相慶
林疎遠村出野曠寒山静帝城雲裏深渭水天邊映
喜氣&KR0877;風景頌聲溢歌詠端拱能任賢弥彰聖君聖
奉和聖製御春明楼臨右相園亭賦楽賢
詩應制
複道通長楽青門臨上路遥聞鳳吹喧闇識龍輿度
褰旒明四目伏槛紆三顧小菀接侯家飛甍映宫樹
商山原上碧滻水林端素銀漢下天章瓊筵承湛露
將非冨氏寵信以平戎故從来簡帝心詎得廻天步
奉和聖製暮春送朝集使歸郡應制
萬國仰宗周衣冠拜冕旒玉乘迎大客金節送諸侯
祖席傾三省褰帷向九州楊花飛上路槐色蔭通溝
来預鈞天楽歸分漢主憂宸章類河漢垂象滿中州
奉和聖製送不蒙都護兼鴻臚卿歸安西應制
上卿增命服都護揚歸旆雜虜尽朝周諸胡皆自鄶
鳴笳澣海曲按節陽關外落日下河源寒山静秋塞
万方氛祲息六合乾坤大無戰是天心天心同覆載
三月三日曲江侍宴應制
万乘親斉祭千官喜豫遊奉迎從上苑祓禊向中流
祖席傾三省褰帷向九州楊花飛上路槐色蔭通溝
来預鈞天楽歸分漢主憂宸章類河漢垂象滿中州
奉和聖製送不蒙都護兼鴻臚卿歸安西應制
上卿增命服都護揚歸旆雜虜尽朝周諸胡皆自鄶
鳴笳澣海曲按節陽關外落日下河源寒山静秋塞
万方氛祲息六合乾坤大無戰是天心天心同覆載
三月三日曲江侍宴應制
万乘親斉祭千官喜豫遊奉迎從上苑祓禊向中流
四海方無事三秋大有秊百生逢此日万壽願斉天
芍薬和金鼎茱萸插玳筵玉堂開右个天楽動宫懸
御柳疎秋景城鴉拂曙煙無窮菊花節長奉栢梁萹
奉和聖製賜史供奉曲江宴應制
侍從有鄒枚瓊筵就水開言陪栢梁宴新下建章来
對酒山河滿移舟草樹廻天文同䴡日駐景惜行杯
三月三日勤政樓侍宴應制
綵仗連宵合瓊楼拂曙通年光三月裏宫殿百花中
不數秦王日誰將洛水同酒筵嫌落絮舞䄂怯春風
天保無爲德人歡不戰功仍臨九衢宴更逹四門聦
大同殿生玉芝龍池上有慶雲百官共覩
聖恩便賜宴樂敢書即事
欲笑周文歌宴鎬遥輕漢武樂横汾豈如玉殿生三
秀詎有銅池出五雲陌上堯樽傾北斗樓前舜樂動
南薰共歡天意同人意萬歲千秋奉聖君
勑贈百官櫻桃(時爲文部郎中)
美蓉闕下會千官紫禁朱櫻出上蘭緫是寢園春薦
後非關御苑鳥銜殘歸鞍競帶青絲籠中使頻傾赤
玉盤飽食不湏愁内熱大官還有䉀漿寒
和右𥙷闕崔興宗
未央朝謁正逶迤天上櫻桃錫此時朱實初傳九華
殿繁花舊雜萬年枝未勝晏子江南橘莫比潘家大
谷梨聞道令人好顔色神農本草自應知
奉和聖製天長節賜宰臣歌應制
大陽升兮照萬方開閶闔兮臨玉堂儼冕旒兮垂衣
裳金天净兮麗三光彤庭曙兮延八荒德合天兮禮
神遍靈芝生兮慶雲見唐堯后兮稷卨臣匝宇宙兮
華胥人盡九服兮皆四鄰乾降瑞兮坤獻珍
奉和聖製聖札賜宰臣連珠詞五首應制
(時爲庫部員外)
臣聞大明馭㝢天地同符間氣佐時君臣恊德故千
秊聖主唐帝撫其寳圖七德諸侯周公爲之元老
臣聞有其才者效其職重其任者竭其能故樂播大
凮乃能調四氣身騎列宿於是運三光
臣聞先天不違德合於上事君盡力功濟於下故君
臣同體扵大道庶人以康億兆宅心扵至仁萬(邦乃)固
臣聞形之端者影必隨焉聲之善者響必應焉故偃
武修文皇天降之善氣薄賦省役后土報以豐年
臣聞宣至理者文懸於日月表聖言者字動之以煙
雲故虞舜作歌徒施於典策伏羲畫卦未類於昭回
勑借岐王九成宫避暑應教
帝子遠辭丹鳳闕天書遥借翠微宫隔䆫雲霧生衣
上卷慢山泉入鏡中林下水聲喧語笑巖間樹色隠
房櫳仙家未必能勝此何事吹笙向碧空
從岐王過楊氏别業應教
楊子談經所淮王載酒過興闌啼鳥換坐久落花多
逕轉廽銀燭林開散玉珂嚴城時未啓前路擁笙歌
從岐王夜讌衞家山池應教
座客香貂滿宮娃綺幔張澗花輕粉色山月少燈光
積翠紗䆫暗飛泉繡戶凉還將歌舞出歸路莫愁長
和尹諫議史舘山池
雲舘接天居霓裳侍玉除春池百子外芳樹萬年餘
洞有仙人籙山藏大史書君恩深漢帝且莫上空虚
和陳監四郎秋雨中思從弟據
嫋嫋秋凬動凄凄煙雨繁聲連鳷鵲觀色暗鳳凰原
細柳疎高閣輕槐落洞門九衢行欲斷萬井寂無喧
忽有愁霖唱更陳多露言平原思令弟康樂謝賢昆
逸興方三接衰顔強七奔相如今老病歸守茂陵園
和僕射晉公扈從温湯(時爲右𥙷闕)
天子幸新豐旌旗渭水東寒山天仗裏温谷慢城中
奠玉羣仙坐焚香大一宫出遊逢牧馬罷獵有非雄
上宰無為化明時大古同靈芝三秀紫陳粟萬箱紅
王禮尊儒教天兵小戰功謀猷歸哲匠詞賦属文宗
司諫方無闕陳詩且未工長吟吉甫頌朝夕仰清凮
和宋中丞夏日遊福賢觀天長寺(即陳左相所施之作)
巳相殷王國空餘尚父溪釣磯開月殿築道出雲梯
積水浮香象深山鳴白鷄虚空陳妓樂衣服製虹霓
墨點三千界丹飛六一泥桃源勿遽返再訪恐君迷
和賈舍人早朝大明宫之作
綘幘雞人送曉籌尚衣方進翠雲裘九天閶闔開宫
殿萬國衣冠拜冕旒日色纔臨仙掌動香煙欲傍衮
龍浮朝罷湏裁五色詔珮聲歸向鳳池頭
瓜園詩(并序)
維瓜園高齋俯視南山形勝二三時輩同賦是詩兼
命詞英數公同用園字為韵住多少時大子司議郎
薛璩發此題遂同諸公云
余適欲鋤瓜倚鋤聽四門鳴騶導騘馬常從夾朱軒
窮巷正傳呼故人儻相存攜手追凉凮放心望乾坤
藹藹帝王州宫觀一何繁林端出綺道殿頂摇華幡
素懷在青山若值白雲屯廽凮城西雨返景原上村
前酌盈樽酒往往間清言黃鸝轉深木朱槿照中園
猶羡松下客石上聞清猿
同崔傅荅賢弟
洛陽才子姑蘇客杜宛殊非故鄕陌九江楓樹幾回
青一片楊州五湖白楊州時有下江兵蘭陵鎮前吹
笛聲夜火人歸冨春郭秋凮鶴唳石頭城周郎陸弟
爲儔侶對舞前溪歌白紵曲机書留小史家草堂碁
賭山隂墅衣冠若話外臺臣先數夫君席上珍更聞
臺閣求三語遥想凮流第一人
同崔員外秋宵寓直
建禮高秋夜承明候曉過九門寒漏徹萬井曙鐘多
月㢠藏珠斗雲消出綘河更慙衰朽質南陌共鳴珂
同比部楊員外十五夜遊有懷静者季雜言
承明少休沐建禮省文書夜漏行人息歸鞍落日餘
懸知三五夕萬戶千門闢夜出曙翻歸傾城滿南陌
陌頭馳騁盡繁華王孫公子五侯家由來月明如白
日共道春燈勝百花聊看侍中千餘騎強識小婦七
香車香車寳馬共喧闐箇裏多情俠少秊競向長楊
柳市北肯過精舍竹林前獨有仙郎心寂寞却將宴
坐為行樂儻覓忘懷共往來幸霑同舍甘藜藿
沈十四拾遺新竹生讀經處同諸公之作
閑居日清静脩竹自檀欒嫩節留餘籜新叢出舊闌
細枝凮響亂疎影月光寒樂府裁龍笛漁家伐釣竿
何如道門裏青翠拂仙壇
同盧拾遺韋給事東山别業二十韵給事首
春休沐維巳陪遊及乎是行亦預聞命會無
車馬不果斯諾
託身侍雲陛昧早趍華軒遂陪鵷鴻侶霄漢同飛飜
君子垂惠顧期我於田園側聞景龍際親降南面尊
萬乘駐山外順凮祈一言高陽多夔龍荆山積璵璠
盛德啓前烈大賢鍾後昆侍郎文昌宫給事東掖垣
謁帝俱來下冠盖盈丘樊閨凮首邦族庭訓延鄕村
菜地包山河樹共竟川原巖端廽綺檻谷口開朱門
階下羣峯首雲中瀑水源鳴玉滿春山列筵先朝暾
會舞何颯踏擊鍾弥朝昏是時陽和節清晝猶未暄
藹藹樹色深嚶嚶鳥聲繁顧巳負宿諾延頸慙芳蓀
蹇步守窮巷高駕難攀援素是獨往客脫冠情弥敦
和使君五郎西樓望遠思歸
高樓望所思目極情未畢枕上見千里牎中窺萬室
悠悠長路人曖曖遠郊日惆悵極浦外迢遞孤煙出
能賦属上才思歸同下秩故鄕不可見雲水空如一
和大常韋主簿五郎温湯寓目
漢主離宮接露臺秦川一半夕陽開青山盡是朱旗
繞碧磵翻從玉殿來新豐樹裏行人度小苑城邊獵
騎廽聞道甘泉能獻賦懸知獨有子雲才
奉和楊駙馬六郎秋夜即事
高樓月似霜秋夜鬱金堂對坐彈盧女同看舞鳳凰
少兒多送酒小玉更焚香結束平陽騎明朝入建章
酬諸公見過(四言時官出在輞川㽵)
嗟余末喪哀此孤生屏居藍田薄地躬耕歲晏輸稅
以奉粢盛晨往東臯草露未晞暮看煙火負檐來歸
我聞有客足掃荆扉簞食伊何副瓜&KR0946;棗仰厠群賢
皤然一老媿無筦簟班荆席藁汎汎登陂折彼荷花
净觀素鮪俯映白沙山鳥群飛日隱輕霞登車上馬
倏忽雨散雀噪荒村雞鳴空館還復幽獨重欷累歎
酬虞部蘇員外過藍田别業不見留之作
貧居依谷口喬木帶荒村石路枉廽駕山家誰侯門
漁舟膠凍浦獵火燒寒原唯有白雲外疎鍾聞夜猿
詶比部楊員外暮宿琴臺朝躋書閣率爾見
贈之作
舊簡拂塵看鳴琴候月彈桃源迷漢姓松樹有秦官
空谷歸人少青山背日寒羡君棲隠處遥望白雲端
苑舍人能書𣑽字兼逹𣑽音皆曲盡其妙戲
爲之贈
名儒待詔滿公車才子爲郎典石渠蓮花法藏心懸
悟貝葉經丈手自書楚詞共許勝楊馬𣑽字何人辯
魯魚故舊相望在三事願君莫厭承明廬
苑咸荅(并序)
王元外兄以予嘗學天竺書有戲題見贈然王兄當
代詩匠又精禪理枉採知音形於雅作輙走筆以詶
焉且久未遷因而嘲及
蓮花𣑽字本從天華省仙郎早悟禪三點成伊猶有
想一觀如妄自忘筌爲文巳變當時體入用還推間
氣賢應同羅漢無名欲故作馮唐老歲秊
重詶苑郎中(并序時爲庫部員外)
須輙奉贈忽枉見詶叙末云且久不遷因而嘲及詩
落句云應同羅漢無名欲故作馮唐老歲秊亦解嘲
之類也
何幸含香奉至尊多慙未報主人恩草木豈能酬雨
露榮枯安敢問乾坤仙郎有意憐同舍丞相無私斷
掃門楊子解嘲徒自遣馮唐巳老復何論
詶郭給事
洞門高閣靄餘輝桃李隂隂柳絮飛禁裏疎鍾官舍
晚省中啼鳥吏人稀晨搖玉珮趍金殿夕奉天書拜
瑣闈強欲從君無郍老將因卧病解朝衣
詶嚴少尹徐舍人見過不遇
公門暇日少窮巷故人稀偶值乘藍轝非關避白衣
不知炊黍否誰解掃荆扉君但傾茶椀無妨騎馬歸
慕容承携素饌見過
紗帽烏皮几閑居懶賦詩門看五柳識年筭六身知
靈壽君王賜彫胡弟子炊空劳酒食饌特底解人頥
詶慕容上
行行西陌返駐爐問車公挾轂双官騎應門五尺僮
老年如塞北強起離牆東爲報壷丘子来人道姓蒙
詶張少府
晚年唯好静万亊不關心自顧無長策空知返舊林
松風吹解帶山月照弹琴君問窮通理漁歌入浦深
喜祖三至留宿
門前洛陽客下馬拂征衣不枉故人駕平生多掩扉
行人返深巷積雪帶餘暉早歲同袍者高車何処歸
荅祖詠
四秊不相見相見復何爲握手言未畢却令傷别離
升坣還駐馬酌醴便呼兒語嘿自相對安用傍人知
詶黎居士浙川作(曇壁上人院走筆成)
儂家真箇去公定隨儂否着處是蓮花無心變楊柳
松龕藏薬裹石唇安茶&KR0875;氣味當共知那能不攜手
詶賀四贈葛巾之作
野巾傳惠好兹貺重兼金嘉此幽栖物能斉隠吏心
早朝方暫挂晚沐復来簮坐斍嚻塵遠思君共入林
故人張諲工詩善易卜兼能丹青草隷頃以
詩見贈聊獲詶之
不逐城東遊俠兒隱嚢紗帽坐弹碁蜀中夫子時開
卦洛下書生解詠詩薬欄花逕衡門裏時復據梧聊
隱几屏風誤點惑孫郎團扇草書輕内史故園高枕
度三春永日垂帷絶四隣自想蔡邕今巳老更將書
籍與何人
荅張五弟(雜言)
終南有茅屋前對終南山終年無客長閉關終日無
心長自閑不妨飲酒復垂釣君但能来相往還
輞口遇雨憶終南山因獻絶句裴迪
積雨晦空曲平沙滅浮彩輞水去悠悠南山復何在
荅裴迪
淼淼寒流廣蒼蒼秋雨晦君問終南山心知白雲外
須溪先生校本唐王右丞集卷第二
