湏溪先生校本唐王右丞集卷第五
送魏郡李太守赴任
與君伯氏别又欲与君離君行無幾日當復隔山陂
蒼茫秦川尽日落桃林塞獨樹臨關門黃河向天外
前經洛陽陌宛路(一作洛)故人稀故人離别尽淇上轉驂
騑企予悲送遠惆悵睢陽路古木官渡平秋城鄴宫
故想君行縣日其出從如雲遥思魏公子復憶李將軍
送秘書晁監還日本國
積水不可極安知滄海東九州何処遠万里若乘空
向國唯看日歸帆但信風鰲身映天黑魚眼射波紅
鄕樹扶桑外主人孤島中别離方異域音信若爲通
送徐郎中
東郊春草色驅馬去悠悠况復鄕山外猿啼湘水流
㠀夷傳露版江館候鳴騶卉服爲諸吏珠官拜本州
孤鸎吟遠墅野杏發山郵早晚方歸奏南中絶忌秋
送李判官赴江東
聞道皇華使方隨皂盖臣封章通左語冠冕化文身
樹色分楊子潮声滿冨春遥知辨璧吏恩到泣珠人
送康太守
城下滄江水江边黃鶴楼朱欄將粉蝶江水映悠悠
鐃吹發夏口使君居上頭郭門隠楓岸候吏趍蘆洲
何異臨川郡還來(一作劳)康楽侯
送陸員外
郎署有伊人居然古人風天子頋河北詔書隷征東
拜手辝上官緩步出南宫九河平原外七國葪門中
隂風悲枯桑古塞多飛蓬万里不見虜䔥條胡地空
無爲費中國更欲邀竒功遲遲前相送握手嗟異同
行當封侯歸肯訪南山翁
送封太守
忽解羊頭削聊馳熊軾轓揚舲發夏口按節向吳門
帆映丹揚郭楓攅赤岸村百城多候吏露冕一何尊
送王尊師歸蜀中拜埽
大羅天上神僊客濯錦江頭花柳春不爲碧雞稱使
者唯令白鶴報鄕人
送崔五大守
長安廐吏來到門朱文露網動行軒黃花縣西九折
坂玉樹宫南五丈原褒斜谷中不容幰唯有白雲當
露冕子午山裏杜鵑啼嘉陵水頭行客飯劒門忽斷
蜀川開萬井䨇流滿眼來霧中遠樹刀州出天際澄
江巴字廽使君年幾三十餘少年白晢專城君欲持
畫省郎官草廽與臨卭父老書
送宇文大守赴宣城
寥落雲外山迢逓舟中賞鐃吹發西江秋空多清響
地迥古城蕪月明寒潮廣時賽敬亭神復解罟師網
何處寄相思南凮吹(一作摇)五两
送嚴秀才還蜀
寕親爲令子似舅即賢甥别路經花縣還鄕入錦城
山臨青塞斷江向白雲平獻賦何時至明君憶長卿
送李睢陽
將置酒思悲翁使君去出城東夌漸漸雉子斑槐隂
隂到潼關騎連連車遲遲心中悲宋又遠周間之南
淮夷東齊兒碎碎織練與素絲遊人賈客信難持五
糓前熟方可爲下車閉閤君當思天子當殿儼衣裳
大官尚食陳羽觴(無倫無義)彤庭散綬垂明璫黃紙詔書
出東廂輕紈疊綺爛生光宗室子弟君最賢分憂當
爲百辟先布衣一言相爲死何况聖主恩如天鑾聲
噦噦魯侯旗明秊上計朝言師湏憶今日斗酒别慎
勿冨貴忘我爲
送張判官赴河西
單車曾出塞報國敢邀勲見逐張征虜今思霍冠軍
沙平連白雪蓬卷入黃雲慷慨倚長劔高歌一送君
送岐州源長史歸(同在崔常侍幕時崔常侍巳殁)
握手一相送心悲安可論秋凬正蕭索客散孟常門
故驛通槐里長亭下堇原征西舊旌節從此向河源
送綦母校書棄官還江東
明時久不逹棄置与君同天命無怨色人生有素風
念君拂衣去四海將安窮秋天万里静日暮澄江空
清夜何悠悠扣舷明月中和光漁鳥際澹尔兼葭叢
無庸客昭世衰鬢日如蓬頑疎暗人事僻陋遠天聦
微物縱可採其誰爲至公今亦從此去歸耕爲老農
送張(道士)歸山
先生何処去王屋訪茅君别婦留丹駃驅雞入白雲
人間若剰住(苦難)天上復離群(新意)當作遼城鶴仙歌
使尔聞
送元二使安西
渭城朝雨裛輕塵客舍青青柳色春勸君更尽一杯
酒西出陽關無故人(一作依依楊柳春)
送六舅歸陸渾
伯舅吏淮泗卓鲁方喟然悠哉自不競退耕東皐田
條桑臘月下種杏春風前酌醴賦歸去共知陶令賢
送方尊師歸嵩山
仙官欲往九龍潭旄節朱幡倚石龕山壓天中半天
上洞穿江底出江南瀑布杉松常帶雨夕陽彩翠忽
成嵐借問迎来双白鶴巳曾衡岳送蘇耽
同崔㒷宗送瑗公
言從石菌閣新下穆陵關獨向池陽去白雲留故山
綻衣秋日裏洗鉢古松間一施傳心法唯將戒足還
同前崔㒷宗
行苦神亦秀冷然溪上松銅瓶与竹枝来自祝融峰
常願入霊岳藏經訪遺蹤南歸見長老且爲說心胷
送錢少府還蓝田
草色日向好桃源人去稀手持平子賦目送老莱衣
每候山櫻發時同海鷰歸今年寒食酒應得返柴扉
留别錢起
卑棲却得性每与白雲歸徇禄仍懷橘看山免採薇
暮禽先去馬新月待開扉霄漢時回首知音青璅闈
送丘為往唐州
宛洛有凮塵君行多苦辛四愁連漢水百口寄随人
槐色隂清昼楊花惹暮春朝端肯相送天子綉衣臣
留别丘爲
歸鞍白雲外繚繞出前山今日又明日自知心不閑
親劳簮組送欲趁鶯花還一步一廽首遲遲向近關
送元中丞轉運江淮
薄税歸天府輕徭頼使臣歡沾賜帛老恩及卷綃人
去問珠官俗來經石劫春東南高亭上莫使有風塵
送别
下馬飲君酒問君何所之君言不得意歸卧南山陲
但去莫復聞白雲無尽時
送張五歸山
送君盡惆悵復送何人歸幾日同携手一朝先拂衣
東山有茅屋幸爲歸荆扉當亦謝官去豈令心事違
齊州送祖三
相逢方一笑相送還成泣祖帳巳傷離荒城復愁入
(只是眼前道不尽者)天寒遠山净日暮長河急解䌫君巳遥望君
猶佇立
送别
送君南浦淚如絲君向東州使我悲爲報故人顦顇
尽如今不似洛陽時
送崔九興宗遊蜀
送君從此去轉覺故人稀徒御猶廻首田園方掩扉
出門當旅食中路授寒衣江漢凮流地遊人何處歸
送熊九赴任洛陽
魏國應刘氏寂寥文雅空漳河如舊日之子継清風
阡陌銅臺下閭閻金虎中送車盈㶚上輕騎出關東
相去千餘里西園明月同
送崔興宗
巳恨親皆遠誰憐友復稀君王未西頋遊䆠尽東歸
塞闊山河净天長雲樹微方同菊花節相待洛陽扉
送縉雲苗大守
手䟽謝名王腰章爲長吏方從會稽邸更發汝南騎
桉節下松陽清江響鐃吹露冕見三吳方知百城貴
送李太守赴上洛
商山包楚鄧積翠藹沈沉驛路飛泉洒關門落照深
野花開古戍行客響空林板屋春多雨山城晝欲隂
丹泉通&KR0593;略白羽抵荆岑若見西山爽應知黃綺心
送從弟蕃遊淮南
讀書復騎射帶劒遊淮隂淮隂少秊軰千里遠相尋
高義難自隠明時寕陸沈島夷九州外泉館三山深
席帆聊問罪丹服盡成擒歸來見天子拜爵賜黃金
忽思鱸魚鱠復有滄洲心天寒蒹葭渚日落雲夢林
江城下楓葉淮上聞秋砧送歸青門外車馬去駸駸
惆悵新豊樹空餘天際禽
送平淡然判官
不識陽關路新從定遠侯黃雲斷春色畫角赴邊愁
瀚海經年别(一作到)交河出塞流湏令外國使知飲月支頭
送孫秀才
帝城風日好况復建平家玉枕雙女簟金盤五色瓜
山中無魯酒松下飯胡麻莫厭田家苦歸期遠復賖
送韋評事
欲逐將軍取右賢沙場走馬向居延遥知漢使蕭關
外愁見孤城落日邊
送權二
高人不可有清論復何深一見如舊識一言知道心
明時當薄䆠解薜去中林芳草空隱處白雲餘故岺
韓侯久擕手河岳共幽尋悵别千餘里臨堂鳴素琴
送高道弟耽歸臨淮作(座上作)
少年客淮泗落拓居下邳遨遊向燕趙結客過臨淄
山東諸侯國迎送紛交馳自尔猒遊俠閉戶方垂幃
深明戴家禮頗學毛公詩備知經濟道高卧陶唐時
聖主詔天下賢人不得遺公吏奉纁組安車去茅茨
君王蒼龍闕九門十二逵群公朝謁罷冠劔下丹墀
野鶴終踉蹌威鳳徒参差或問理人術但致還山詞
天書降北闕賜帛歸東菑都門謝親故行路日逶遲
孤帆萬里外渺漫將何之江天海陵郡雲日淮南祠
杳冥滄洲上蕩&KR1071;無人知緯䔥或賣薬出處安能期
送劉司直赴安西
絶域陽關道胡煙與塞塵三春時有鳫萬里少行人
首蓿隨天馬蒲桃逐漢臣當今外國懼不敢覓和親
(無意之意)
送别
聖代無隠者英靈盡来歸遂令東山客不得頋採薇
旣至君門遠孰云吾道非江淮渡寒食京洛縫春衣
置酒臨長道同心與我違行當浮桂棹未幾拂荆扉
遠樹帶行客孤城當落暉吾謀適不用勿謂知音稀
霊雲池送從弟
金杯緩酌清歌轉畫舸輕移豔舞廽自嘆鶺鴒臨水
别不同鴻鳫向池來
送趙都督赴代州(得青字)
天官動將星漢地柳條青萬里鳴刀斗三軍出井陘
忘身辭鳳闕報國取龍庭豈學書生軰䆫間着一經
臨高臺遂黎拾遺
相送臨高臺川原杳何極日暮飛鳥還行人去不息
送方城韋明府
遥思葭菼際寥落楚人行高鳥長淮水平蕪故郢城
使車聽雉乳縣鼓應雞鳴若見州從事無嫌手板迎
(平平寫到盡)
送李員外賢郎
少年何處去負米上銅梁借問阿戎父知爲童子郎
魚牋請詩賦橦布作衣裳薏苡扶衰病歸来幸可將
送梓州李使君
萬壑樹参天千山響杜鵑山中一半雨樹抄百重泉
漢女輸橦布巴人訟芋田文翁翻教授不敢倚先賢
送楊少府貶彬州
明到衡山與洞庭若爲秋月聽猿声愁看北渚三湘
客惡說南凮五两輕青草瘴時過夏口白頭浪裏出
湓城長沙不久留才子賈誼何湏弔屈平
送張五諲歸宣城
五湖千萬里况復五湖西漁浦南陵郭人家春糓溪
欲歸江淼淼未到草凄凄(最是自得)憶想南陵鎮可宜猿
更啼
送友人南歸
萬里春應盡三江鴈亦稀連天漢水廣孤客郢城歸
郎國稻苗秀楚人菰米肥懸知倚門望遥識老萊衣
送賀遂員外外甥
南國有歸舟荆門泝上流蒼茫葭菼外雲水與昭丘
穡帶城烏去江連暮雨愁猿聲不可聽莫待楚山秋
送楊長史赴果州
褒斜不容幰之子去何之鳥道一千里猿啼十二時
官橋祭酒客山水女郎祠别後同明月君應聽子規
送張舍人佐江州同薛據
束帶趍承明守官唯謁者清晨聽銀虬薄暮辭金馬
受辭未嘗易當御方知寡清範何凮流高文有風雅
忽佐江上州當自潯陽下逆旅到三湘長途應百舍
香爐遠峯出石鏡澄湖瀉熏鳳杏成林陶潜菊盈把
范蠡常好之廬山我心也送君思遠道欲以數行洒
送韋大夫東京留守
人外遺世慮空端結遐心曾是巢許淺始知堯舜深
蒼生詎有物黃屋如喬林上德撫神運冲和穆衣襟
雲雷康迍難江海遂飛沉天工寄人英龍衮澹(一作瞻)君
臨名器苟不假保釐固其任素資貫方領清景照華
簮慷慨念王室從容獻官箴雲旗蔽三川畫角發龍
吟晨揚天漢聲夕卷大河隂窮人業巳寕逆虜遺之
擒然後解金組拂衣東山岑給事黃門省秋光正沉沉
功名與身退老病隨年侵君子從相訪重玄其可尋
送邢桂州
鐃吹喧京口凮波下洞庭赭圻將赤岸擊汰復揚舲
日落江湖白潮来天地青明珠歸合浦應逐使臣星
送宇文三赴河西充行軍司馬
横吹雜繁笳邊凮卷塞沙還聞田司馬更逐李輕車
蒲壘成秦地莎居屬漢家當令犬戎國朝聘學昆耶
送别
山中相送罷日暮掩柴扉春草明年綠王孫歸不歸
(今古断腸理不在多)
資聖寺送丼二
浮生信如寄薄䆠夫何有来往本無歸别離方此受
柳色藹春餘槐隂清夏首不斍御溝上銜悲執杯酒
送孫二
郊外誰相送夫君道術親書生鄒魯客才子洛陽人
祖席依寒草行車起暮塵山川何寂寞長望淚沾巾
送崔三往密州覲省
南陌去悠悠東郊不少留同懷扇枕戀獨念倚門愁
路遶天山雪家臨海樹秋魯連功未報且莫蹈滄洲
送沈子福江東
楊柳渡頭行客稀罟師盪漿向臨圻唯有相思似春
色江南江北送君歸
送丘爲落第歸江東
憐君不得意况復柳條春爲客黃金尽還家白髮新
五湖三畒宅萬里一歸人知禰(一作尔)不能薦羞爲獻納臣
留别山中温古上人兄并示舍弟縉
解薜登天朝去師偶時哲豈唯山中人兼負松上月
宿昔同遊止致身雲霞末開軒臨穎陽卧視飛鳥沒
好依盤石飯屡對瀑泉歇理齊少狎隱道勝寕外物
舍弟官崇高宗兄此削髮荆扉但洒掃乘閑當過拂
觀别者
青青楊柳陌陌上别離人愛子遊燕趙高堂有老親
不行無可飬行去百憂新切切委兄弟依依向四鄰
都門帳飲畢從此謝賓親揮淚逐前侣含悽動征輪
車從望不見時時起行塵余亦辭家久看之淚滿巾
别弟縉後登青龍寺望藍田山
陌上新别離蒼茫四郊晦登高不見君故山復雲外
遠樹蔽行人長天隱秋塞心悲䆠遊子何處飛征盖
别輞川别業
依遲動車馬惆悵出松蘿忍别青山去其如渌水何
同前
山月曉仍在林凮凉不絶慇懃如有情惆悵令人别
(清&KR0904;頓挫略不動容)
别弟妹(二首)
两妹日成長䨇鬟將及人巳能持寶瑟白解掩羅巾
念昔别時小未知疎與親今來始離恨拭淚方慇懃
小弟更孩幼歸來不相識同居雖漸慣見人猶未覓
宛作越人語殊丼水鄕食别此最爲難淚尽有餘憶
崔九弟欲往南山馬上口號與别
城隅一分手幾日還相見山中有桂花莫待花如霰
同前裴迪
歸山深淺去湏盡丘壑美莫斈武陵人暫遊桃源裏
留别崔㒷宗
駐馬欲分襟清寒御溝上前山景氣佳獨往還惆悵
别綦母潜
端笏明光宮歴稔朝雲陛詔看延閣書高議平津邸
適意輕偶人虚心削煩礼盛得江左凮弥工建安體
高張多絶絃截河有清済嚴冬爽群木伊洛方清泚
渭水冰下流潼關雪中啓荷蓧幾時還塵纓侍君洗
新晴晚望
新晴原野曠極目無氛垢郭門臨渡頭村樹連溪口
白水明田外碧峯出山後農月無閑人傾家事南畒
漢江臨汎
楚塞三湘接荆門九派通江流天地外山色有無中
郡邑浮前浦波瀾動遠空襄陽好凮日留醉與山翁
登辨覺寺
竹逕從初地蓮峯出化城䆫中三楚盡林上九江平
敷草承跌坐長松響𣑽聲空居法雲外觀世得無生
凉州郊外遊望
野老才三戶邊村少四鄰婆娑依里社䔥鼓賽田神
洒酒澆芻狗焚香拜木人女巫紛屡舞羅襪自生塵
觀獵
風勁角弓鳴(氣槩)將軍獵渭城草枯鷹眼疾雪尽馬
蹄輕忽過新豊市還歸細柳營廽看射鵬處千里暮
雲平
遊感化寺
翡翠香烟合琉璃寶地平龍宫連棟宇虎穴傍簷楹
谷静惟松響山深無鳥聲瓊峰當戶拆金澗透林鳴
郢路雲端迥秦川雨外晴鴈王銜果獻鹿女踏花行
(若用礼記鹿女舛)抖擞辭貧里歸依宿化城繞籬生野蕨空館
發山櫻香飯青菰米嘉𬞞綠芋羹誓陪清𣑽末端坐
學無生
遊悟貞寺
聞道黃金地仍開白玉田擲山移巨石呪嶺出飛泉猛
虎同三徑愁猿學四禪買香燃綠桂乞火踏紅蓮草
色摇霞上松聲汎月邊山河窮百二世界滿三千梵宇
聊憑視王城逐渺然灞陵才出樹渭水𣣔連天遠縣
分諸(一作朱)郭孤村起白烟望雲思聖主披霧憶群賢
薄宦慚尸素終身擬尚玄誰知草庵客曾和栢梁篇
寒食城東即事
清溪一道穿桃李演漾綠蒲涵白芷溪上人家凡幾
家落花共落東流水蹴踘屢過飛鳥上鞦韆競出垂
楊裡少年分日作遨遊不用清明兼上已
春日上方即事
好讀高僧傳時看辟穀方鳩形將刻杖龜殼用支床
柳色春山暎梨花夕鳥藏北窗桃李下閑坐但焚香
晦日遊大理韋卿城南别業四聲依次用
與世淡無事自然江海人側聞塵外遊解弁託朱輪
極野昭喧景上大垂春雲張組共曲阜汎舟過東鄰
故鄉信高會牢醴及家臣(一本作佳辰)幸同擊壤樂心荷堯
爲君
郊居杜陵下永日同携手人里藹川陽平原見峰首
園廬鳴春鳩林薄媚新柳上卿始登席故老前為壽
臨當遊南陂約略執杯酒車轍詘微官惆悵心自咎
(勝選)
冬中餘雪在墟上春流駛風日暢懷抱山川好天氣
彫胡先豐酌(一作晨炊)庖膾亦雲(一作後)至高情浪海岳浮
生寄天地君子外簪纓埃塵良不啻所樂衡門中陶
然忘其貴
高館臨登陂曠望(一作然)蕩心目淡蕩動雲天玲瓏暎墟
曲鵲巢結空林雉雊響幽谷應接無閑暇徘徊以躑
躅紆組上春堤側弁倚喬木弦望忽已晦後期洲應綠
冬日遊覽
步出城東門試騁千里目青山横蒼林赤日團(下字佳)
平陸渭北走邯鄲關東出函谷秦地萬方會来朝九
州牧(平實悲壮古意雅辭樂府所少)鷄鳴咸陽中冠盖相追逐丞相過
列侯群公餞光祿相如方老病獨歸茂陵宿(更佀不湏語言)
汎前陂
秋空自明迥況復遠人間暢以沙際鶴兼之雲外山
澄波淡將夕清月皓方閑此夜任孤棹夷猶殊未還
游李山人所居因題屋壁
世上皆如夢狂来或自歌問年松樹老有地竹林多
藥倩韓康賣門容向子過翻嫌枕上席無那白雲何
與蘇盧二員外期游方丈寺而蘇不至因有
是作
共仰頭陀行能忘世締情廽看雙鳳闕相去一牛鳴法
向空林說心隨寶地平手巾花氎淨香帔稻畦成同道
邀同舍相期宿化城安知不来往翻以得(一本作得佀)無生
登河北城樓作
井邑傳(一作傅)巖上客亭雲霧間高城眺落日極浦
映蒼山岸火孤舟宿漁家夕鳥還寂寥天地暮心與
廣川閑
登裴迪秀才小臺作
端居不出戶滿目望雲山落日鳥邊下秋原人外閑
遥知遠林際不見此簷間好客多乘月應門莫上關
湏溪先生校本唐王右丞集卷第五
