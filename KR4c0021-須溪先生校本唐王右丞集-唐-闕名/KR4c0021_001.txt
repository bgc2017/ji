湏溪先生校本唐王右丞集卷第一
唐尚書右丞贈秘書監王維
白鸚鵡賦
若夫名依西域族本南海同朱喙之清音變綠衣於
素彩惟兹鳥之可貴諒其美之斯在尔其入翫於人
見珍竒質狎蘭房之妓女去桂林之雲日易喬枝以
羅袖代危巢以瓊室慕侣方遠依人永畢託言語而
雖通顧形影而非匹經過珠網出入金鋪單鳴無應
隻影長孤偶白鷼於池側對皓鶴於庭隅愁混色而
難辨願知名而自呼明心有識懷思無極芳樹絶想
雕梁撫翼時銜花而不言每投人以方息慧性孤禀
雅容非飾含火德之明輝被金方之正色至如海燕
呈瑞有玉筐之可依山鷄學舞向寶鏡而知歸皆羽
毛之偉麗奉日月之光輝豈憐兹鳥地遠形微色凌
紈質彩奪繒衣深籠久閉喬木長違儻見借其羽翼
與遷鶯而共飛
登樓歌
聊上君兮高樓飛甍鱗次兮在下俯十二兮通衢綠
槐參差兮車馬却瞻兮龍首前眺兮宜春王畿鬱兮
千里山河壯兮咸秦舍人下兮青宫據胡床兮書空
執戟疲於下位老夫好隠兮牆東亦幸有張伯英草
聖兮龍騰蚪躍擺長雲兮捩廽凬琥珀酒兮彫胡飯
君不御兮日將晚秋凬兮吹衣夕鳥兮争返孤砧發
兮東城林薄暮兮蟬聲遠時不可兮再得君何爲兮
偃蹇
夷門歌
七雄雄雌猶未分攻城殺將何紛紛秦兵益圍邯鄲
急魏王不救平原君公子爲嬴停駟馬執轡逾恭意
愈下亥爲屠肆鼓刀人嬴乃夷門抱關者非但慷慨
獻良謀意氣兼將身命酬向凬刎頭送公子七十老
翁何所求(堇許不可易)
䨇黃鵠歌送别(時爲節度判官在凉府作)
天路來兮䨇黃鵠雲上飛兮水上宿撫翼和鳴整羽
族不得巳忽分飛家在玉京朝紫微主人臨水送將
歸悲笳嘹唳垂舞衣賓欲散兮復相依幾往返兮極
浦尚徘徊兮落暉岸上火兮相迎將夜入兮邊城鞍
馬歸兮佳人散悵離憂兮獨含情
新秦郡松樹歌
青青山上松數里不見今更逢不見君心相憶此心
向君君應識爲君顔色高且閑亭亭迥出浮雲間
青雀歌
青雀翅羽短未能遠食玉山禾猶勝黃雀争上下唧
唧空倉復若何
同盧象
啾啾青雀兒飛來飛去仰天池逍遥飲啄安涯分何
假扶摇九萬餘
同王縉
林間青雀兒來往翩翩繞一枝莫言不解銜環報但
問君恩今若爲
同崔興宗
青扈繞青林翩翾陋體一微禽不應長在藩籬下他
日凌雲誰見心
同裴迪
動息自適性不曾妄與鷰雀羣幸忝鴛鸞早相識何
時提携致青雲
贈徐中書望終南山歌
晚下兮紫微悵塵事兮多違駐馬兮双樹望青山兮
不歸
送友人歸山歌(二首)
山寂寂兮無人又蒼蒼兮多木群龍兮滿朝君何爲
兮空谷文寡和兮思深道難知兮行獨悅石上兮流
泉與松間兮草屋入雲中兮飬鷄上山頭兮抱犢神
與棗兮如瓜虎賣杏兮收榖愧不才兮妨賢嫌既老
兮貪禄誓解印兮相從何詹尹兮何卜(不用楚調自適目)
(前詞少而愈多尚斍盤谷歌意爲凢)
山中人兮欲歸雲宜宜兮雨霏霏(點景状意色色别)水驚波
兮翠菅靡白鷺忽兮飜飛君不可兮褰衣山万重兮
一雲混天地兮不分樹晻暧兮氛氲猿不見兮空聞
忽山西兮夕陽見東臯兮遠村平蕪綠兮千里眇惆
悵兮思君(宋玉之下渊明之上甚似晉人不知者以為氣短知者以為琴操之餘音也)
魚山神女祠歌(二首)
迎神曲
坎坎繫鼓魚山之下吹洞簘望極浦女巫進紛屡舞
陳瑶席湛淸醑風凄凄兮夜雨神之來兮不來使我
心兮苦復苦
送神曲
紛進拜兮堂前目眷眷兮瓊筵来不語兮意不傳作
暮雨兮愁空山悲急管思繁絃靈之駕兮&KR0770;欲旋倏
雲收兮雨歇山青青兮水潺湲
扶南曲歌詞(五首)
翠羽流蘇帳春眠曙不開羞從面色起嬌逐語聲來
早向昭陽殿君王中使催
堂上靑絃動堂前綺席陳齊歌盧女曲䨇舞洛陽人
傾國徒相看寕知心所親(用得别)
香氣傳空滿粧華影箔通歌聞天仗外舞出御楼中
日暮歸何處花間長楽宫
宫女還金屋將眠復畏明入春輕衣好半夜薄妝成
拂曙朝前殿玉墀多珮聲
朝日照綺䆫佳人坐臨鏡散黛恨猶輕插釵嫌未正
同心勿遽遊幸待春粧竟
隴頭吟
長城少秊遊俠客夜上戍樓看大白隴頭明月迥臨
關隴上行人夜吹笛關西老將不勝愁駐馬聽之䨇
淚流身經大小百餘戰麾下偏禆万戶侯蘇武纔爲
典属國節旄空盡(一作零落)海西頭(次第轉摺恨惋何限又非長萹所及)
老將行
少秊十五二十時步行奪取胡馬騎射殺山中白額
虎肯數鄴下黃鬚兒一身轉戰三千里一劒曾當百
萬師漢兵奮迅如霹靂虜騎崩騰畏蒺蔾衛靑不敗
由天幸李廣無功緣數竒自從棄置便衰朽世事蹉
跎成白首昔時飛箭無全目今日垂楊生左肘路傍
時賣故侯瓜門前斈種先生柳茫茫古木連窮巷遼
落寒山對虛牗(昼出愈有)誓令疎勒出飛泉不似穎川空
使酒賀蘭山下陣如雲羽檄交馳日夕聞節使山河
募秊少詔書五道出將軍試拂鐡衣如雪色聊持宝
劒動星文願得燕弓射天將耻令越馬鳴吳軍莫嫌
舊日雲中守猶堪一戰立功勲(起結嬌嫰復勝老語)
燕支行
漢家天將才且雄來時謁帝明光宫萬乘親推雙闕
下千官出餞五陵東誓辝甲第金門裏身作長城玉
塞中衛霍纔堪一騎將朝廷不數貳師功趙魏燕韓
多勁卒關西俠少何咆勃報讎只是聞嘗膽飲酒不
曾妨刮骨畫戟雕戈白日寒連旗大旆黃塵沒疊鼓
遥翻瀚海波鳴笳乱動天山月麒麟錦帶佩吳鉤颯
踏青&KR0784;躍紫騮拔劒已断天驕臂歸鞍共飲月支頭
漢兵大呼一當百虜騎相看哭且愁教戰湏令赴湯
火終知上將先伐謀
從軍行
吹角動行人喧喧行人起笳悲馬嘶乱争渡金河水
日暮沙漠垂戰聲烟塵裏尽係名王&KR1450;歸来報天子
桃源行(時年十九)
魚舟逐水爱山春两岸桃花夾去津坐看紅樹不知
遠行盡青溪不見人山口潜行始隈隩山開曠望旋
平陸遥看一處攅雲樹近入千家散花竹樵客初傳
漢姓名居人未改秦衣服居人共住武陵源還從物
外起田園月明松下房櫳静日出雲中雞犬喧驚聞
俗客争來集競引還家問都邑平明閭巷掃花開薄
暮漁樵乘水入初因避地去人間更問成仙遂不還
峽裏誰知有人事世上遥望空雲山不疑靈境難聞
見塵心未盡思鄕縣出洞無論隔山水辝家終擬長
游衍自謂經過舊不迷安知峯壑今來變當時只記
入山深青溪幾度到雲林春來遍是桃花水不辨仙
源何處尋
隴西行
十里一走馬五里一揚鞭都護軍書至匈奴圍酒泉
關山正飛雪烽戍断無烟
早春行
紫梅發初遍黃鳥歌猶澁誰家折楊女弄春如不及
爱水看粧坐羞人映花立香畏風吹散衣愁露霑濕
玉閨青門裏日落香車入游衍益相思&KR0877;啼向綵帷
憶君長入夢歸晚更生疑不及紅簷鷰双栖綠草時
洛陽女兒行(時年十八)
洛陽女兒對門居纔可顔容十五餘良人玉勒乘騘
馬侍女金盤膾鯉魚畫閤朱樓尽相望紅桃綠柳垂
簷向羅帷送上七香車宝扇迎歸九華帳狂夫富貴
在靑春意氣驕奢劇季倫自憐碧玉親教舞不惜珊
瑚持與人春䆫曙滅九微火九微片片飛花璅戲罷
曾無理曲時粧成秪是薰香坐城中相識盡繁華日
夜經過趙李家誰憐越女顔如玉貧賤江頭自浣沙
少秊行(四首)
新豊美酒斗十千咸陽遊俠多少䄵相逢意氣爲君
飲繫馬高樓垂柳邊
出身仕漢羽林郎初隨驃騎戰漁陽孰知不向邊庭
苦縱死猶聞俠骨香(好)
一身能擘两彫弧虜騎千重只似無偏坐金鞍調白
羽紛紛射殺五單于
漢家君臣歡宴終高議雲臺論戰功天子臨軒賜侯
印將軍佩出光眀宫
皇甫岳寫真讃
有道者古其神則淸䨇眸朗暢四氣和平長江月影
大華松聲周而不器獨也難名且未婚嫁猶寄簮纓
燒丹薬就辟榖將成雲漢之下法本無生
裴右丞寫真讃
澹爾清德居然素風氣和容衆心静如空智以窮理
才包至公大盗振駭羣臣困蒙忘身徇節歴險能通
仁者之勇義無失忠凝情取像帷雅則同粉繪不及
清明在躬麟閣之上其誰比崇
白黿渦(雜言走筆)
南山之瀑水兮激石&KR1565;瀑似雷驚人相對兮不聞語
聲飜渦跳沬兮蒼苔&KR0668;蘚老且厚春草爲之不生獸
不敢驚動鳥不敢飛鳴白黿渦濤戲瀨兮委身以縦
横主人之仁兮不網不釣得遂性以生成
黃雀癡
黃雀癡黃雀癡謂言青鷇是我兒一一口銜食飬得
成毛衣到大啁啾解游颺各自東西南北飛薄暮空
巢上羈雌獨自歸鳳凰九鶵亦如此慎莫愁思顦顇
損容輝
贈裴迪(雜言)
不相見不相見來久日日泉水頭常憶同携手攜手
本同心復歎忽分襟相憶今如此相思深不深
榆林群歌
山頭松栢林山下泉聲傷客心千里万里春草色黃
河東流流不息黃龍戍上遊俠兒愁逢漢使不相識
問寇校書双溪
君家少室西爲復少室東别來幾日今春風新買双
溪定何似餘生欲寄白雲中
寄崇𣑽僧
崇𣑽僧崇𣑽僧秋歸覆釡春不還落花啼鳥紛紛乱
澗戶山䆫寂寂閑峽裏誰知有人亊郡中遥望空雲山
宋進馬哀詞(并序)
宋進馬者中書舍人宋公之子也公無弟兄子一而
巳文則有種德亦惟肖忽疾倏逝醫不及視宋公哀
之他人悲之故爲詞曰
背春涉夏兮衆木藹以繁隂連金華與玉堂兮宫閣
欎其沈沈百官並入兮何語笑之啞啞君獨静嘿以
傷心草王言兮不得辭我悲减思兮少時僕夫命駕
兮出閶闔(歴通)逵陌上人兮如故識不識兮往來眼中
不見兮吾兒驂紫騮兮從青驪低光垂彩兮怳不知
其所之闢朱戶兮望華軒意斯子兮候門忽思瘞兮
城南心瞀亂兮重昏仰訴天之不仁兮家唯一身身
止一子何㣧嗣之不繁就單尠而又死將清白兮遺
誰問詩礼兮巳矣哀從中兮不可勝豈暇料餘年兮
復幾日黯黯兮頽曄鳥翩翩兮疾飛邈窮天兮不返
疑有日兮來歸静言思兮永絶復驚呌兮沾衣客有
弔之者曰觀未始兮有物同委蛻兮胡悲且延陵兮
未至况西河兮不知學無生兮庶可幸能聽扵吾師
湏溪先生校本唐王右丞集卷第一
