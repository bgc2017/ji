重刊荆川先生文集卷之一
賦
游盤山賦薊州名山也(羅戶部邀遊)
惟隂陽之陶冶冥賴倒乎兩儀天星殞而爲石駭滿
山之置棋搜萬象以效珍何殊状而相亞或藉草而
羊眠諒仙術之幻詐或負嵎而虎蹲詫飲羽之神射
或[危臬][危臬]而欲走類靈鞭之叱咤或屹立而不動豈思
婦之所化既簇隊以縱横亦累卵而高下紆十步而
九曲枉矢乎石鏬逮礧磈之歷盡忽拔起乎孤峯俯
子孫之千億儼高峙而稱宗倚禪宫而凝睇曠天宇
之澄空向之紛紛怪石忽若懷寳而藏弓但見夫萬
木蓊翳而青䓤一勺之泉大旱而不竭兮人言其下
潜乎蛟龍女蘿薜荔紛披而交映兮七十二寺隱見
森羅乎其中疑有悲歌慨慷之士不得志而自隱與
夫仙靈逸客往來而相從欲即之而無路兮時見一
二野僧啓巖扉而鳴鍾侈佛廬之繁夥歷歲久而不
蕪饒萬樹之梨栗以衣食乎其徒何藂木之岑欝無
一鳥之孤棲餘邊城之殺氣警羽鏃而遐躋泉觸石
而鳴筝松受風而響濤時琤琮而乍噎倏悲吟而怒
號憶連旬之廵歷饜金鼓之嘈嘈審聞性之不異任
羣籟之相遭適儻而延佇忽四山之暝色謝耳目
扵送迎向僧齋而偃息恍夢景之如醒覺餘興之未
極晨起歷乎上盤境逾竒而路逾棘方踳躬而俯穿
又縮足而仰捫驚半踵之在外愁欲度之猱猨得平
柯扵高頂接雲間之飛翼山童秃而無木響草蟲之
唧唧岫遠拱而戟森岡近繞而弧彎乃下瞰乎城郭
曾不盈扵一環類黃鵠之再舉見紆曲而覩圓方悲
人生之局促恒豐蔀以自藏眺溟渤之南匯子碣石
之中巉轉秔稻扵東吳駛萬里之雲帆笑卅鍾而石
致曾不及乎凌波之艬連岡北矚天設梐枑列墉分
戍隔限戎虜把都打來孰敢予侮嗤熟夷之桀黠乞
哨卒之餘爼雖㷭火之暫虞嶷金城之永固惟山勢
之既極俄湧塔之天造顯佛牙之光怪騰麗空之硨
碯覽小道其若斯信精神之爲寳胡俛仰而成陳忽
徬徨以回步悵中心之有違足屢却而返顧與流泉
以偕逝睠巖阿而長憶豈淹留之無心畏簡書之偪
仄
詩
游西山碧雲寺作得悅字(此下係翰林時作)
端居滯文翰久與賞心闋出沐乘休豫尋幽展懽悅
涉澗俯潺湲攀巒面&KR1005;嵲邈哉神臯奥居然靈境别
夷峻䟽深池塞坎搆崇梲浴室盪陽泉冰井蔭隂穴
躋險惕暝昡逃迥欣超軼密林嬉猿獮遠峯挂虹霓
宵看朝旭升晝見昏星列蔀豐光乍熹崖懸曜先晣
景會萬象昭跡暌百慮絶巖棲庶可希從兹謝塵轍
慶壽寺齋宿
獨坐花宫月疎鐘報暁晴地超三象外人覺萬緣清
茹素分僧飯觀空入化城真詮今已悟寧畏毒龍驚
寓城西寺中雜言五首
金馬違朝謁雲林久卧疴階寒鳴蟪蟈庭古蔭藤蘿
束帶知圍减觀書厭帙多無人來問疾獨坐似維摩
少年好疎懶遂與性相安經月常忘沐逢人或不冠
鼎裏金將化囊中玉可餐解言脫屣易豈憚拂衣難
緇塵坐自染白社偶相尋俗子慚玄度名僧即道林
三生空有偈五藴本無心說法何湏難忘言悟已深
誰言龍藏遠亦在鳳城旁塔湧金銀界筵開功德埸
常明瞻慧月利涉藉慈航沉痼還能遣齋心奉藥王
秋來不覺早落葉忽已繁物化每相代吾生尚何存
微材同樗櫟僻地當丘園竊慕東方子一官堪避諠
同孟中丞游龍泉寺二首
山深人不到僊侶暫相從金馬聮驄馬晴峯映雨峯
竹嶼今棲鳳花潭舊伏龍方欣窺妙偈遽擬謝塵蹤
寳地風塵絶琳宫日月偏鴈來還繞塔龍去尚留泉
戸裏天花落空中𣑽樂傳遠師休禁酒客醉欲逃禪
普濟寺同孟中丞作
宛轉雲峯合微茫鳥路通閒來竹林下醉卧石房中
隂磵泉先凍陽崖蕊尚紅攀蘿探虎穴憩石俯鮫宫
上客思留帶山僧不避驄夜深清嘯發流響入寒空
秋夜
捲帷望秋月月皎心亦清牀下寒蟲響庭前落葉盈
漢隂鮮機械河上多道情一適萬事畢栖栖何所營
禁中遇雨
紫閣肅隂隂重門寒意深忽看百里霧來作九秋霖
灑道先清蹕霑花度禁林楯郎方夾陛雨立濕衣簮
夜霽
秋月澄初霽退公方掩閨稍聞金柝動坐望玉繩低
巢鳥喧餘濕庭花落故畦羈人驚候變燈下理寒綈
十五夜旅懷
暫輟明光草言從洛下遊塵沙兩河夕風雨二陵秋
鏡有潘郎鬢囊無季子裘更堪三五夜獨自下西樓
望太行
北望太行山嶔岑霄漢間倚天開疊障畫地作重關
車向羊腸轉人從鳥道還一爲苦寒曲淚下摧心顔
山行即事
息馬依叢薄褰裳涉淺沙桃源無俗轍雲谷有人家
凍壑含朝雨晴峯聚晚霞相期白社裏共聽演三車
泛黃河
曾聞星宿海上與月波連西走昆侖坼東流碣石湮
魚疑入舟躍馬似負圖傳今日臨秋水望洋私自憐
息中山亭子(相傳昔人醉千日酒之地)
日日塵沙裏深愁行路難孤亭自超曠過客暫盤桓
霜重飄梧葉雲輕度石欄不能千日醉幸托一枝安
雨霽約孟有涯中丞遊山孟先出郭追之不及
碧宇隂霏歛青林曉霽分山中期共賞野外復離羣
即擬追飛蓋猶疑隔片雲行行思無限寒葉落&KR0813;紛
送焦提學往貴州
書生非法吏猶跨五花驄山徭迎漢使海國被王風
爼豆夷酋識侏離譯語通爾鄉有名宦好去學文翁
送李推官赴高州
天子念南陲君才况抱竒秪將經飾律不以吏爲師
賈客多踰海居人半雜夷雖言持漢法謠俗自湏知
送蔣藩幕赴閩中
結束千金劒辛勤萬里遊諸侯門下客才子幕中籌
風島鯨波湧寒城蜃氣收自公多暇日望海幾登樓
休沐家居簡陳約之
祗役趨東觀校讐良以疲偶乘青簡暇復與白雲期
任性形骸豁忘機鳥雀知裘羊何不至三徑坐相思
送王生歸蜀
明經多不賤嗟子倦遊歸只解攀鱗易何言獻璧非
路難装欲盡客久鬢將稀狗監誰相薦成都一布衣
送何學官往金壇
近來稱藝苑大率數江南作師君不忝問俗我能諳
家擅靈蛇寳人馳白馬談彬彬諸士子莫是出於藍
送陳學官往福寧州
陳生才亦竒年少舉宏詞自信五經笥堪爲一卷師
衣冠閩俗變文字海人知莫即傷淹滯三鱣更不欺
送莫子良擢舉東歸
漢庭方貴少羡爾早翻飛始應公車召旋聞駟馬歸
衝星看劒氣逼歲換貂衣想到還家日閨中爲下機
答陳編修約之栢鄉見寄
莵苑俱將命瓜期獨未歸忽傳千里札坐使寸心違
鬒髮行來變丹楓别後稀時時通遠夢恍是薊門非
送蔣尉赴金華
分野應星躔金華婺女邊微官君勿嘆福地古來傳
洞有成羊石山多釀酒泉即令不好飲猶得學神僊
送程翰林松溪謫居朝陽四首
窈窕玉堂仙漂零瘴海邊烟花違北署鴻雁隔南天
水暗疑藏鱷峯高欲跕鳶應聞前席召誰道去經年
天連窮髮國地近卜雞鄉禁闕心偏遶關河望轉長
翻飛看鳳隱消歇怨蘭芳此路饒荆棘思君欲斷腸
朝陽何所似雲水日氤氲白晝鮫珠落青天蜃閣分
山魈迎客旆海若識人文瀟灑韓祠竹清風今到君
南溟君汎棹北地我驅車忽作分飛鳥深慚比目魚
啼猿三下淚明月兩離居嶺外梅花發逢人早寄書
送孔上公助祭太學歸闕里時賜衮衣一襲
國喜嘉賓至人攀上客行來觀周室禮去入魯王城
新衮山龍炫餘堂金石鳴聖朝稽古意待爾示諸生
春夕皇甫膳部見過索觀鄙作留夜坐
蓬扉春色徧栢葉夜筵開愧乏凌雲賦徒煩結駟來
疎鐘出長樂明月照章臺痛飲湏投轄何言興盡回
輓張舍人二首(閣老羅峯之子)
少小侍中郎人稱張辟彊方隨雞樹息忽是鳳毛亡
劒歇雲間氣珠沉掌上光一經何所託重爲相君傷
象賢超世胄服禮並文儒共羡昂霄鶴翻悲過隙駒
藏舟人事盡賜履帝恩孤太息張公子衰榮遂爾殊
汲縣謁比干墓
下馬登丘壠藂林曲隧通碑因元魏樹地是有周封
酒散荒池上人行秀麥中故宫無可問徒此對松風
中嶽
巫閭控北戸䓗嶺奠西隅兹地隂陽合中天洞壑孤
黃樞標正位紫氣護真圖近接浮丘宅深藏軒后符
䟽峯連太乙列舘象清都圜宫猶漢築馳道尚秦除
肅肅泥書秘森森羽蓋趨僊遊微見迹帝幸暗聞呼
露洗千齡栢霜封九節蒲星榆臨砌發月莢應時敷
將訪三山記猶迷七聖途今朝陪廣樂直擬到方壺
游嵩山少林寺
淨域龍巖上香臺鷲嶺邊山由巨靈闢教以法王傳
二室圍蘭若三花接梵筵土中元此地檻外即諸天
複岫低衡岱廻軒寫澗瀍雲衣披雜樹虹影度飛泉
綴牖皆青壁緣堤盡白蓮神猿參講幕馴鴿繞爐烟
慧月秋逾徹泥珠夕更鮮谷將鍾迸響潭共鏡爭圓
萬劫終成幻三生併是緣願假金篦力一爲照迷川
冬至南郊
明王敦大報泰畤禮神君位以南離正宵從甲子分
月臨太乙舘星動羽林軍除道疑登岱鳴簫異度汾
聲容六變合海嶽百靈紛封檢微題字屏帷悉畫雲
神光人共見天語帝親聞盛跡誰能賦多慚扈從群
奉天殿慶成侍宴
饗帝在仁人郊雍景命新方看受釐日即是賜脯辰
警蹕諠黃道衣冠集紫宸宰夫稱燕主蕃國備王賓
鵷鷺千班序魚龍百伎陳鈞天初聽樂五食共分珍
禮厚過三爵恩均洽四鄰小臣叨醉飽拜舞祝千春
朝謁
長陵
赫赫我文皇恢恢廟筭長定鼎憑天險因山作地藏
三泉䟽鴈海萬壑轉龍荒雲結蒼梧色峯成金粟岡
寝園馴象守松栢孝烏翔清蹕傳虚谷靈旗隱洞房
遺弓仙馭遠上食繐帷張臣生良已晚幸此拜冠裳
奉命分祀孔廟作
後聖禮先師斯文今在兹將陳百官富詎止一牢祠
入室瞻遺器圜橋展盛儀樂堪三月聽奠想兩楹時
執鬯元公肅捧璋髦士宜鄙儒叨小相端甫奉前規
觀中州進賀長至表箋恭述時寓信陽
子月開周正朝宗協禹方諸神將受紀四海共迎祥
望日扳仙仗呼嵩繞御床天威臨下國星使入明光
&KR0686;管書雲物黃鍾獻樂章欣逢陽道復願祝帝圖昌
登孫登嘯臺(即阮籍閒登嘯處)
晉時肥遁士長嘯此山隂自遠龍蛇跡能爲鸞鳳音
清淨同河上沉冥異竹林坐超惟默理妙契守雌心
逸駕應難返荒臺尚可臨俯看恒衛水遥見太行岑
砌冷疎花發扉扄落葉深寧知千載後更有阮生尋
銅雀臺二首
玉盌從兹閟銅臺空自寒分香留故愛同輦罷新懽
急管銷魂易輕絲續命難何因作雲雨彷彿夢中看
漠漠龍髯遠飄飄繐帳空自憐妾薄命不得奉君終
望幸非前日棲靈是舊宫翠𥜗霑薤露錦瑟入松風
鸞鏡時猶照蛾眉歲不同誰能更歌舞心折望陵中
嵩陽宫栢(乃漢武帝所封將軍栢)
嘉樹植崆峒年長勢更䧺已無秦帝幸尚有漢皇封
榦比孤生竹根猶半死桐靈泉玉女灌甘雨嶽神通
葉密鶯難度枝樛葛易蒙垂隂九華帳弄影五雲宫
色掩重巖翠聲含衆竅風賓來虬蓋偃仙去鶴巢空
非因不材壽春秋自無窮
詠天壇梅花
名卉來南土竒葩曜上方花遲疑避雪葉早爲迎陽
靈液滋玄榦仙雲拂素裳無言恒歛笑不謝暗飄香
夕伴芝房月朝承莵苑霜飛窺玉女鏡舞撲羽人觴
擬結千年實先呈五出粧帝羹如可和持此奉明光
詠蛺蝶花
蜀地羅裁就(蜀有蛺蝶羅)漆園夢始通何言金翅色翻在
碧林中未辨逍遥影爭矜點綴工採香蜂趁侣啄蕊
鳥銜蟲易濕緣多粉難飛詎少風美人笑來撲誤使
損芳藂
狂歌行贈孟中丞有涯
我生苦纏縳雅志在泉石不嫌步兵散翻笑中散窄
前年奏賦天北隅頗道君王愛子虚衣冠對日趨香
署劒佩通宵過紫衢紫衢香署千官聚五陵豪氣徤
如虎鸚鵡何曾慣錦籠爰居元不識鍾鼓焉能俛首
學侏儒局促羞爲轅下駒從古長安誇巧宦張湯爲
智汲黯愚以兹謝病且歸去釣竿遠拂富春樹終日
遭逢眼未青三年塵土衣猶素今日亦何日忽如入
塵門公也襄陽夫子之耳孫升堂更不問寒温寫盡
肝膈相與論朝看賢隱山暮折申臺柳坐我白玉筵
勸我青荷酒談詩公作指南車對局誰看射雕手君
不見中郎倒屣迎王生又不見北海忘年交禰衡相
知何必結交早一言合意千金輕狂歌未斷壺未傾
門外驚聞征馬鳴落葉東還西亂雲縱復横花間月
下儻相憶請公誦我狂歌行
皇陵行
皇陵鬱鬱標淮甸泗上諸峯盡相面衣冠月出鬼前
驅劍璽晝扄人不見銅井沉沉碧砌寒綵霞隱映紅
闌干碧砌紅闌松栢裏迢遥複道中天起石馬隂嘶
萬歲(山名)雲靈風暗捲長淮水深山大澤兩纏綿白虎
朱雀紛後先日精月華相廽旋元氣氤氳幾百年憶
昔元朝赤縣裂爭䧺逐鹿俱豪傑一朝此地黃龍飛
蝘蜓鯨鯢徒濺血已聞
帝王自有真更說南陽多貴人戈矛貔虎三千士礪
帶河山十八臣江左金陵扶地軸漢家豐沛還湯沐
復戸蠲租父老歡重門列戟園陵肅羽騎千屯護玉
魚鬛封數仞堆金粟
御碑突兀表劬勞百里無人敢樵牧流傳八葉到
神孫孝敬先知重本根伏臘烝嘗時不後清明寒食
更澆酒貂䄖中使日焚香豸黼詞官夜朝斗(新遣撫臣歲祭)
君不見驪山北邙盡蓁蕪五陵佳氣空糢糊壮哉兹
陵從古無天長地久垂鴻圖
從軍行送吕兵曹募兵遼海
匈奴十萬入雲中烽火照耀甘泉宫戰士三春不解
甲天王一怒欲臨戎追奔盡選流星騎併敵齊分明
月弓虜氣憑凌恒候月漢兵超忽若乘風已聞舊戍
黃花口復道新屯細柳中飛沙颯沓迷亭障組練&KR0813;
紛皆北向赤羽朝徵六郡材白茅夜拜五丁將吕郎
磊犖似劉生許國從來氣不平匣裡䧺韜藏豹變腰
間寳劍作龍鳴敕散萬金牧猛士身騎匹馬出長城
鴈行暗結遼西陣魚貫晴開海上營誓同魯仲能飛
箭豈學終軍漫請纓建節行行通大漠檄書馬上時
能作瀚海雲連太白高燕然雪照旄頭落知君意氣
坐相邀五百神兵集一朝漁陽突騎蛇矛銳幽并俠
客鐡驄驕車上磔人常賈勇帳前戲矟屢爭標共道
百年胡運息直教一戰虜塵消歸來奏凱獻
天子功名絶勝漢班超
送朱建陽
故人三十北上書行到薊門曾棄繻故人今去薊門
道雙綬垂腰一何好道旁桃李爛春晴可憐仙令看
花行殷勤斗酒與君别落花片片如飛雪昨歲春花
滿薊門垂楊陌上始逢君偶然傾蓋輸情素交歡每
會披雲霧春來春去能幾時聚散匆匆各自知把袂
追攀情未已爲問閩中幾千里武夷之山天下竒翠
壁丹崖共蔽虧可但王喬多道氣應傳潘岳有新詩
送陳貢士刺上思州
陳生磊磊衆所羡十年不遇常彈劒本期談笑取公
卿豈意逡巡向州縣憶從少小負才華飄颻逸思凌
綵霞謝晀詩篇差可擬子雲筆札焉足誇終然獻玉
遭雙刖安事讀書盈五車朅來奔走長安陌人世紛
紛笑落魄高歌白石無誰知用盡黃金徒自惜富貴
浮雲不可求且復低眉從薄遊南望桂林雲氣深瘴
雨蠻烟多毒淫不辭炎海千重路試取冰壺一片心
滎陽行
滎陽軍壘高嵯峨楚漢之戰何其多已向厫倉奪芻
粟還臨鴻水割山河大少一百一十戰組練崢嶸如
閃電存亡呼吸那可知主客縱横忽然變英姿烈烈
紀將軍志不可奪身可焚城西夜半赤帝走獨載黃
屋開東門漢家社稷蕭曹力殺身衛主誰能識君不
見丹書白馬勒元功吹簫屠狗俱開國
金臺行
君不見七䧺割據勢相均得士者富失士貧燕昭信
義明日月不惜千金買駿骨郭卿談笑吐深謀海内
賢豪競馳突就中樂生尤絶竒按劒魏朝人豈知一
朝遇主同心腹親屈君王爲推轂指麾燕兵百餘萬
蹴踏齊城七十六于今六合無并吞寂寞古臺空復
存少年未上麒麟閣且學陸沉金馬門
結客少年埸行
長安少年膽氣粗生來耻作轅下駒買交不惜千金
産使氣能拚七尺軀探丸夜入平陵郭走狗時過渭
水隅朱門傾盖爭言晚白首同心不願餘俠士由來
重然諾一言妻子堪相託魯國朱家不學儒洛陽劇
孟偏能博别有侯王勢絶倫甍甍甲第接天闉蕭朱
自倚金貂貴班許元稱肺腑親青牛翠幰朝朝合錦
瑟朱絃夜夜陳門下俱爲驚座客堂中皆是報恩人
當時顧盻生光彩自矜意氣長無改何言榮耀有沉
銷雲散星分在一朝舊客誰過竇車騎新知盡入霍
嫖姚始知富貴多親故始知貧賤常辛苦他年北闕
競彈冠今日南山空射虎積薪前後遞相踰一死一
生交態殊獨有子雲甘寂寞閉門自草太玄書
歌風臺
我來擬上歌風臺豈意臺空只平地琉璃古井亦崩
塌斷碑無字苔蘚蘙當年此地說豪華富貴歸鄕多
意氣枌榆社裏列黃麾泗水亭前張赤幟里中父老
競來窺昔日劉郎今作帝共談疇昔帝一&KR1744;季固大
言少成事椎牛張宴里閈空進錢今日幾萬計坐中
只帶竹皮冠衆裡長呼武媍字酒酣擊節帝起舞樂
極歌残更流涕游子誰不悲故鄕萬歲吾魂猶樂沛
賜名此朕湯沐邑世世田疇免租稅風起雲飛又一
時往事蕭條復誰記樵人不識斬蛇藪行客還歸貰
酒市臺下黃河盡日流瞬息人間幾興廢
同院寮觀閣中芍藥作
西掖衡連翡翠城籠烟裊霧百花明祗謂紫薇初吐
萼忽言紅藥已敷英紅藥葳𬎼豔盛陽萬年春色在
文昌寧同鄴下芙蓉苑詎比洛陽桃李埸裁成異瓣
千般錦結就同心一樣黃金閣披時渾是畫綺樓臨
處并凝粧濯枝故向鳳池上裛露偏依仙掌傍仙掌
嶙峋對鳳池詞郎侍直鷺鴛齊玲瓏玉珮花間映颻
拽羅衫葉下迷花間葉下情無極含笑含嬌似相識
羞將雞舌闘馨香欲取䴊冠並顔色翠幕分看態轉
新朱闌斜倚不勝春未採孤根助靈液聊持芳蕊贈
佳人
南苑
秦園盧橘標炎節漢苑蘘荷駐羽旂雲氣自依雕輦
集星辰故繞畫梁飛林行草木皆成隊水戲魚龍各
合圍更取薰風調曲奏已看暘谷藉光輝
午日庭宴
南薰應律轉朱旗火帝乘離錦席披榴吐千花承羽
盖蓂開五葉拂瑶墀冰盤錯出仙人掌金縷遥分織
女絲復道龍舟方競渡銜恩共許向昆池
登毘盧閣
高閣迥臨飛鳥上丹梯千仞愁攀登窗邀佛日金人
下地逼宸居玉殿層一老擊鍾時放𣑽幾人面壁
坐傳燈同行更說前朝事繡&KR3939;銀魚有故僧
遊龍門
龍門嶪嶻拂雲廻鯨浪漰奔動地來一片飛泉千仞
落百重疊巘五丁開水同瀍澗縈天邑山接崤函鎻
帝臺勝㮣依稀似禹穴好竒徒愧馬遷才
龍泉寺對雨
西山爽氣朝來歇倏忽玄隂滿四陲雲裡樓臺翻借
色雨中花樹更多姿飛虹弄影搖丹嶂瀑水分流射
綠池坐覺禪宫倍幽寂憑欄把酒正相宜
永年公舘夜宿
棲遲異域南冠客嘹唳長風北鴈聲静院無朋休對
酒高樓有女獨鳴筝霞光曉伴銀河落露氣宵含玉
樹清古往今來成悵望叢臺孤月向人明
龍泉寺懷顧南田使君顧以公事不至復惠酒
助看山之興
琳宫窈窕碧峰隈歴盡巉巖更上臺不見踏花驄馬
至虚看送酒白衣來山中泉石誰相賞天末烟雲望
屢回聞道使君能愛客習池還擬接仙杯
詠崔後渠書屋
碧山學士隱墻東叢菊蕭蕭卷幔中開逕自湏同蔣
詡著書元不愧楊䧺分畦粳稻清溪注對戶峰巒翠
靄通未許棲遲三畒宅還應密勿五雲宫
題張學士仰宸樓樓藏賜書
瀛洲别舘切清虚詔賜綈緗出石渠秘典自驚墳索
上祥光遥映璧奎餘簷前烏下疑翻字草際螢來爲
照書借問鄴侯三萬卷何如今日沐恩殊
題張學士陽峰卷
陽山秀色滿南州薜荔叢生楚客遊三峽猿聲偏入
夜千巖楓葉早知秋仙人結宅雲烟近太史藏書洞
壑幽便欲焚魚應未得共言
明主待謨謀
送張學士歸蜀省親
曳履暫違金馬署承歡遥入錦官城欲從狄相雲間
望却向王陽道上行旌轉層峰朝雨色舟廽極浦夜
猿聲到家已是初冬候聞道林中笋又生
潞河别林汝雨提學浙江
君去會稽何日到諸生湖上待花驄定因立雪知游
酢不獨傳經似馬融行載圖書邀海月坐移帆舸信
江風剡溪見說好山水苦欲相從柰轉蓬
送黃參政赴陜右
黃子風流世絶倫翩翩江海謫仙人紫薇開府勞分
陜白馬乘春遠入秦三輔烟花迎使節五陵豪傑望
行塵丈夫得意應如此誰笑蹉跎白髮新
送項膳部遷之南行兼呈劉祠部
春流瀰瀰碧波深送遠其如南浦心魏闕幾年叨結
綬江臯千里惜分襟君遊白下貪雲卧予滯金門笑
陸沉郎署故交如問訊邇來惟有越人吟
送高行人使琉球
天王玉冊頒三殿漢使星槎下百蠻鬼國至今通象
貢樓船何處度龍關海迷南北惟憑日雲起蓬壺忽
見山壮志不愁經歲去安流應是計程還
送王侍讀赴南都
玉堂學士賦南征躍馬鳴騶出上京奉詔明光新佩
印校書天禄早知名石頭城下春流滿白鷺洲邊芳
草生此去周南異留滯看君到處即蓬瀛
送樊大夫會朝長至
中宵緹室吹葭管候曉玄堂駕鐡驂
天子迎陽䟽玉戶群方獻壽拜金函預占黃道卿雲
見慚覺朱城淑氣含擬欲從君觀盛典使星猶自滯
周南
送周雲卿之任通山
湖南此去意何如綠浦清楓萬里餘地僻且看衡岳
雁官貧豈食武昌魚千家鑿井分江水幾處開田傍
石渠由來撫字惟良牧
天子他年有賜書
寄周中丞備禦關口
牙旗高建白羊東鼓角殷殷瀚海空雪後錦裘行塞
外月明清嘯滿樓中幕南五部思歸義薊北諸軍盡
立功燕頷書生人共羡一朝投筆去平戎
答周約菴中丞九日欒城道中見贈
月卿仗節行燕甸星使乘槎向洛陽傾盖偶從黃菊
候開軒共醉紫萸觴樓臺塞接風雲變巖谷迎寒草
樹荒戲馬新詞重康樂疎才何以答揄揚
送施貢士子羽南行
何用相逢歌莫疑感君落魄不勝悲長鳴自許驊騮
並高志寧求燕雀知已道群公能倒屣也應
天子幸同時金陵樓閣秋雲裡肅肅遥瞻鴻漸儀
送人上陵作
玉園霜露向秋澄節序初臨祀事興恭將圭璧朝群
帝遥奉馨香薦五陵祠壇眇眇神光下路寢熒熒燎
火升宣室于今敦孝感還歸早慰聖情凝
覽任少海吏部慶都留題悵然懷人因次其韻
帝京冠盖同遊日曾忝聲名李杜齊碧樹不堪思遠
道綵毫河意覩新題書傳劒閣鴻猶阻月滿燕關鵲
未棲尊酒論文那更得暮雲回首雪峰西
贈袁御醫芳洲
家本東南海上村翻因避世向金門熊經自信窺真
訣鴻寳還將獻至尊鳴佩偶隨供奉侣下簾長對道
家言山人不厭少生事種橘年來滿故園
張相公壽詩
帷中運策九州清共說留侯在漢京賜第近連平樂
觀入朝新給羽林兵儒生東閣承顔色酋長西蕃識
姓名却望上台多氣象年年長傍紫宸明
趙州懷古
千秋覇業消沉盡風俗猶傳趙武靈市上美人揮錦
瑟埸中俠客舞青萍鴈門北去通沙磧鳥道西來入
井陘欲向平原訪公子蕭蕭賓舘戸長扄
吕翁祠堂(世所傳邯鄲夢者也)
吕翁祠堂漳水曲高秋爽氣何氤氲松間隱隱鳴仙
樂簷際時時駐彩雲浮生一夢誰能度羽客千年不
可群未湏白首牽朱&KR0807;欲向丹丘訪赤文
題劉蕡祠
歲暮江山搖落時客來下馬入荒祠獨傷往事堪流
涕欲問遺墟不可知璧玉無因終易棄龍鱗有逆竟
難披今日登科還我軰對君顔厚更何辭
朱仙鎮觀岳將軍廟
丹青畫壁閃旌旂想像勤王轉戰時黃屋未歸南狩
駕金牌已罷北征師平蕪漠漠前朝隔曠野隂隂暮
鳥悲惟有西湖原上樹春來猶發向南枝
和陳編修約之禁中雪詩二首
建章今旦滿清輝朔雪&KR0813;紛應候飛忽飄九陌從風
散漸積千門待日晞素影偏摇宫女扇輕花欲上侍
中衣最是相如能獻賦霑恩新向莵園歸
靄靄同雲覆帝畿銀宫玉宇特相宜飛花遍入披香
苑積絮微消太液池三署暁光凝劒佩九門寒色映
旌旗亦知
聖主揮天藻不羡周家黃竹詞
詠夾竹桃(海南有桃枝竹故首句云云)
桃竹舊傳生碧海竹桃今見映朱欄春至芬香能共
遠秋來花葉不同殘疎英灼灼分藂發密蕊菲菲對
節攅不信千年將結子錯疑竹實待棲鸞
和詠霧中榴花
仙曹飛霧暁氤氲幾樹珍花望不分纖萼蒙茸俱襲
錦高枝撩亂稍披雲初疑葉上緇塵染轉覺叢中淑
氣薰爲問江頭歌綘采何如玄女裛清芬(江淹石榴贊曰紅花)
(綘采)
九月晦日鈞州公舘見菊
天涯已逼三冬候客舍仍開九日花無那繁香經雨
歇獨看疎蕊向風斜飡英實有騷人興送酒虚疑陶
令家想像故園搖落盡倍令遊子惜年華
村居二首(此下係前家居時作)
偶然灌園興不是學於陵醉卧松間月行攀巖下藤
睢于竊自愧捭闔又無能惟應白社梩談笑共高僧
山人頗好事蓬戸掩還開四野綠禾滿三秋白雁來
授衣裁短褐飲蜡獻新醅即此堪投老栖栖竟何哉
村夜
纖月生西浦流光照北林群喧一以息百籟相與吟
始悟丘園裏能生清淨心悠悠何所嘆獨坐撫瑶琴
同皇甫子循遊横山二首
曲磴行來盡松隂轉寂寥不知茅屋近却望石梁遥
葉響疑聞雨渠寒未上潮夫君軒冕客此地欲相招
常時思獨往坐爲塵事攖幸接金門客相攀桂樹榮
峰微片雲度谷静衆禽鳴何年將結社與子共逃名
夜宿王氏莊
微月掛孤壁四山何悄然因穿蘿徑去忽造竹林邊
叢木深寒氣平蕪淡野烟徘徊興復盡還就茅齋眠
暮春游陽羡南山四首
清谿知幾曲惟見白雲深一入蘼蕪徑欣聞樵採吟
春鶯未停囀夏葉始繁隂乘此縱長嘯悠然物外心
洞口石縱横流泉復有聲柴門何處入雞犬自相迎
靈草知昏暁時禽識雨晴非因罷官久誰得此閒行
到處暗杉松多言路不通却從青嶂外轉入綠園中
谷口逢茶女溪邊狎釣童勿嫌疎散甚吾亦是愚公
花落已成蹊村村綠葉齊一園通蝶戲千嶂隔鶯啼
澗草多名蕙山人舊姓嵇窮歡猶未返忽是夕陽西
同林尹遊會真菴
言尋仙子宅窈窕傍清溪望氣行應近穿雲路屢迷
人閒多歔鹿樹老更棲雞願得使君姓留將石上題
游馬跡山宿許道士房有贈二首
獨仕水中央言修不死方開簾見白鳥隔院度清香
機息何妨奕神全可却糧偶來分半席遽使世情忘
四週環積水信此羽人居鳥下忘機後猿窺搗藥餘
閒尋漁父伴自註道家書笑我勞生甚逍遥爾不如
題閻泉川副使莊
閻侯貧已甚尚有種瓜田潭巖相映帶農圃與周旋
刈秫盡供酒賣𬞞時得錢躬耕豈不苦所貴無牽纏
謝病贈别高參政子業
逝將歸舊林復此別知音綰魚慚分薄解劒感交深
目送三河使身分十畆吟從兹一相失長嘆隔飛沉
罷病歸訪王山人含真
一與山翁别年華每自傷還因解龜後重問養雞鄕
蘿薜窗中影鉛砂枕上方鴻蒙常不語何以答雲將
送王良醫往岷府
獻方曾待詔何事向江干帝側無人薦王門且自安
青楓連遠道白首寄微官莫惜囊中秘淮南欲合丹
贈王潼谷出守保定
王尊仍出守躍馬上金臺共說股肱郡湏憑鎻鑰才
雄兵六蕃擁天險一關開不爲長城寄誰令高蓋來
贈春巖王尹朝京
赤縣神明宰如君最少年無言似桃李有志笑鷹鸇
得暇即開卷長貧不受錢此行人共羡名在御屏前
送白尉往湖州
君家太湖北作吏太湖南驛路雞鳴近山城樹影含
萬川䟽沃野百室競春蠶幸此猶吾土微官也自堪
送胡主事榷稅荆州
南州饒齒革此去豈徒然言徵山海賦用助水衡錢
井邑千金市江門百丈船錐刀未可筭寬大見君賢
丹陽别王道思三首
久已廢逢迎蕭然世外情因君訪茅屋相送到江城
遠岫雪中綠寒流冰下行可堪此時别獨自返柴荆
卧病不知久見君三徙官還將鶡冠賤來伴豸衣歡
秉燭驚宵曙同衾屬夜寒平生學禪寂猶自别離難
書生多落魄羡子最逢時繡服官方顯青衿職所司
鑄人稱道術倚馬見文辭徒抱彈冠意迂疎自可嗤
夏日聽沈君彈琴詩三首
山居足清賞獨恨不能琴偶接青谿客因聽白雪音
寒暄乍飜復丘壑轉深沉誰道嵇中散風流更可尋
知君技入神一歇一番新撥處疑非指聲中似有人
空山鳴落葉暗水躍潜鱗何獨吹簫客能生隂谷春
忽聽使人驚空山迸一聲能令草樹裏齊作秋蟲鳴
暫與松風遠還同石磵清曲終人欲散纖月照南楹
贈宜興張醫二首
翛然一逸民山郭往來頻乞藥從貧士傳方自異人
草間收伏莵澗畔煑香蓴嘆息市中客誰知百歲身
生長白雲巖仙書宿所探千金方不惜百草味俱諳
採藥行山外藏身住市南獨抱文園病逢君試一談
次韻贈陳后岡
昔日京華居同君直玉廬蛾眉寧見妬樗散自知疎
佩印紫薇署垂綸滄海魚爲農吾已矣作吏子何如
送李文與赴河南郡倅任
去謁河南尹期收幕下勲地當分陜處官是古參軍
閒就繁臺宴晴瞻嵩岳雲諸公誰不愛怒喜定隨君
次韻答張戶部羽卿
自笑如山木何言是國琛一丘幸有托百事已無心
敝褐寒增絮新詩病懶吟非君重交好誰念碧山深
送董兩峯應舉
小年同硯席惜别自依依此日獻書去何時負弩歸
亦知予偃蹇不共爾翻飛爲報吾翁道於今戰勝肥
九月八日作
日日閉門坐今朝復如斯窗中見風雨始知重陽期
海燕已辭主黃花未滿籬余心久委化何用惜良時
送真州蔣生至宜興親迎歸
相門甥館得才郎文藻翩翩貌復掦十年久著鳴金
賦一笑今游射雉埸江南江北路非遠幾月辭家猶
未返他鄕芳草自相留今夕佳期未爲晚歸去春洲
漲綠濤滿川桃李送蘭橈若使長江作天漢應言仙
女度星橋
送莆田方生自宜興歸應試
聞君誦詩滿三百十年落魄常自惜書生只是數多
竒俗子空嘲玄尚白那能環堵事窮愁乘興飄然賦
遠游荆溪山水清且美屢月貪歡猶未休荆溪茂宰
君妻弟思君不謂君能至山拗水曲日追隨相對渾
忘鄕土異君不見荆人刖足售良玉好醜由來隨世
俗期君此去早揚眉一戰能亡三敗辱
送林宜興遷官南部
移家偶愛山中静地主何煩重相敬吾生耻學茂陵
郎如君豈是臨卬令誰言陋巷不容車勞君擁盖常
造廬誰言簿書日紛紏勞君爲我頻置酒五月清溪
暑氣微淹留竹裏共忘歸乍看朝霞初冐嶺忽驚夕
露欲沾衣清才自合飜飛早一朝西上金陵道請君
别後數寄書山中相識日應少
題東石草堂圖贈黃松江
連山斷若缺一溪百餘折古松三四株爪秃骨半枯
聞道閩山乃有此誰將輦載來東吳松江太守好静
者迹在風塵心在野苦欲還山未得還故託良工爲
摹寫太守昔年卧茅荆日日看山無俗情醉來向東
拜白石誓與此石同死生豈謂金門被羈束復向名
藩分虎竹横金衣錦世無比太守只言非所欲乃知
碧山不負吾駟馬高盖胡爲乎有時吏散重門閉焚
香獨隱鳥皮几披圖相對一莞然不覺逍遥數峰裏
樵人漁子似相識手招兩鶴勢欲起扁舟却在窗戸
間便欲乘虚泛清泚真邪假邪何足問世間萬事亦
寄耳
雙壽圖歌爲叚翁作
是誰寫此大椿樹爪牙縮張相攫吞輪菌偃蹇據絶
壁氣凌萬木皆兒孫似鼻似口挺竒幹半枯半嫩蟠
靈根千年神物照魑魅滿山精怪爭崩奔樹上懸泉
始一線飛洒樹裡成千片匡廬瀑布不可尋忽向今
朝眼中見立石復似五老峰雲氣糢糊露頭面可憐
此樹與雲石蒼然一色誰能辨石間異草何其多紫
芝㐲兔森交羅仙萱自是百草長緋葩翠葉呈婀娜
上承老樹頼嘉蔭亦如松栢掛女蘿蕭然相伴歲月
晚長養齊霑雨露和吾鄕叚翁住東郭夫妻七十鬢
未秃翁家猶子擅丹青手揮絹素爲翁祝一枝一莖
亦有情五百春秋逓相續請翁披圖應自笑形固可
使如槁木
贈王君五十歲
君家城市裡終歲常閉關青松白石滿庭内不許俗
人相往還看君本是山澤臞年來戰勝身亦肥但道
龐公堪自老何湏蘧瑗更知非
題龍圖
世人畫龍得龍皮叔也畫龍得龍髓當其停手凝思
時青天颯颯生風雨却怪三年不點睛那知一日飛
騰去
山莊閒居
身名幸自謝籠樊白首爲農誓不諼慣住山中知鹿
性數行樹下識禽言巾車每許鄰翁借書帙間同道
士翻醉後漸看松月上滿村雞犬寂無喧
遊神墩寺次壁間韻二首
新兩郊原草木柔葛巾黎杖此尋幽藤垂小徑蟬聲
滿苔合荒庭鳥跡留隱几翻經聊習静憑高望遠一
銷憂相逢更是烟霞客携手同爲汗漫遊
古藤千尺猶自柔布葉垂隂滿院幽楓樹暗隨清磬
響山人欲去白雲留談玄幸有飡霞侣違世已無食
肉憂不識老僧蓮社裏可容携酒日來遊
登墩(此墩可望茅山)
藂竹裊裊迎風柔古墩掩映清湖幽斷烟白鳥雙洲
遠落日青山半景留耳聽鳴蟬知換節坐移芳草覺
忘憂興來更望華陽頂想見仙人駕鶴遊
廣德道中
蒼山百轉見炊烟茅屋高棲古樹顛細雨薜蘿侵石
逕深秋稉稻滿山田雲中望影迷遥岫草裏聞聲覺
暗泉倘遇秦人應不識只疑誤入武陵川
泊淮上作
楓林望盡見蒼山桐栢飛流入楚關潮散海門孤島
出月明渡口數帆還客夢祗驚青瑣遠滄波長羡白
鷗閒聞道淮南多桂樹朝來杖策一相攀
淮上五日泛湖同蔣别駕世和
青蘋裊裊漾微風輕舸逍遥暫此同客裏綠蒲驚節
換尊中清酒覺愁空一徑荻蘆行不盡數洲魚鳥歔
相通向晚前川簫鼓發猶疑風景似江東
聞復官報寄京師友人
姓名不復挂朝參魚鳥由來性所耽篋裡符經都已
廢山中藥草漸能諳疎狂自分三宜黜懶病其如七
不堪深謝故人推轂意莫將陽羡比終南
代柬寄京中舊游
莫湏彈鋏嘆無魚自愛山東搆草廬雨後亂蛙生敝
竈秋深落葉伴閒居身隨老圃偏能慣論學潛夫愧
不如故人休訝無相訊中散從來懶作書
寄贈曾郎中再入禮部
文昌秘省倍光輝傳道仙郎去復歸三署會應尋舊
草五時猶得賜新衣官閒常似遊丹壑賦罷多堪獻
紫微徒使昔年同宦侶頻於清夜想音徽
家居贈别陳僉事約之
已甘蹤跡滯丘樊暫逐行麾思欲翻才薄最宜
明主棄身貧獨感故交存蒼苔掩徑誰相過芳草懷
人未敢言知君王事方鞅掌不記於陵長灌園
臨清十五夜柬陳太史約之
行人向月占消息一望雲端百感并南去關山猶未
半東升蟾兔已先盈乘槎且傍魚龍宿繞樹那堪鳥
鵲驚憶與仙郎當此夜幾回聮珮侍承明
贈陳僉事約之生日
青春綉服儼神仙早歲爲郎霄漢邊問齒方知散騎
後論才已是洛陽前官遷栢府多推望經絶韋編不
待年衰病無能真自棄慢將犬馬愧君先
崔鎮道中晚望懷陳約之
郊原極目思依依楚水連天楚樹微遠浦潮生人獨
往寒林風静鳥雙歸泥塗自覺朋遊好日月偏催旅
鬢稀念爾同爲南竄客烟波何事更相違
贈别義興林尹遷官
移家本爲採山薇茂宰風流更可依滿逕蓬蒿頻問
訊開尊竹石幾忘歸高才豈得淹黃綬野性惟甘卧
薜衣今日河梁送君後柴關車馬又應稀
次韻贈施道人
御氣曾聞老氏柔寄身偏愛水雲幽道書數卷只自
註生計一錢常不留賣藥人間應是謫挂瓢樹下復
何憂猶言妻子能相累自戴黃冠學遠遊
寄題顧東橋侍郎戴酒亭
後世還聞有子雲爲耽寂寞卧江濱門前即是尋山
路座上偏多載酒人禄位已非執戟賤文章真與太
玄鄰欲比侯芭應自笑不知何日望清塵
送樊醫歸南昌
山人自小愛遊方尚說懷歸意不忘别友因留隔歲
藥還家試解百金裝澄江盡處聞鄕語暮雪深時到
草堂願爾常如秋後鴈一年好是一來翔
贈張地官督賦江南
皇家財賦重江淮浮濟逾河歲歲來豈謂司農方告
匱故煩節使遠相催舳艫接水通千里齒革盈筐備
五材民力東南已如此因君一爲獻蘭臺
贈南都莫工部子良夏至齋宿署中
萬乘親郊幸北宫千官齋祓兩都同靈光正想泥封
上清夢遥依輦路通烟散玉爐知晝永星分銀燭坐
宵中聞君已就汾隂賦猶向周南嘆不逢
送彭府倅進賀
聖節表
曾叨執戟侍楓宸猶記呼嵩拜舞辰獻壽頻將金鏡
拂入班許覩玉顔真自憐拙疾辭
明主因卧丘園作外臣今日送君何所道祝尭長比
華封人
宜興舟中讀徐養齋詩稿因思奉别之久悵然
有懷二首
清溪南望五湖連竹樹隂隂兩岸間桃李孤村春欲
盡蒹葭遠水思俱閒散帙曲中驚白雪卷帷天末見
青山故鄕共是投簮客猶恨高蹤不可攀
昨歲相逢冰雪深忽看春色獨驚心清風每憶人如
玉嘉句堪言字比金四壁荒廬拚自老連洲芳草共
誰吟思君坐惜年華暮明月扁舟試一尋
覽徐養齋見懷毛古菴及小子之作存沒感懷
和韻
早歲曾陪履杖遊遥思墓木已三秋美人去後空聞
笛芳草歸時獨倚樓世上玉顔還易老山中石髓杳
難求却慚司馬頻相許擬向清湖共釣舟
和徐養齋移居二首
何年挂却侍中冠新築山居一畆寬種黍聊爲終歲
計移花應待早春看門依綠樹人稀到身謝紅塵夢
亦安更是謝家兄弟好長吟池草對江干
窈窕巖阿叢桂秋清谿一曲草堂幽荒園自向閒中
翦靈藥多從病裏收葉上題詩應滿樹沙邊載酒不
驚鷗莫道東山淹謝傅蒼生日夕待嘉謀
題贈施心菊醫士
聞道仙翁昔種菊君今對菊獨凄神蕭條三徑猶含
露悵望深秋似有人肘後傳方多已試鼎中留藥不
嫌貧相從何日東籬下願乞餘香慰病身
贈江隂陳君
幽棲選地傍江濆高士風流宿所聞身着薜衣稱隱
吏園多橘樹比封君琴尊不厭丘中賞魚鳥堪爲物
外群怪爾眉間多道氣年來曾讀五千文
寄劉範東提學
不材因得返園廬窮巷猶存四壁餘生計十年思種
樹病身終歲強移書山僧白社容相往長者高車日
與疎疇昔虚蒙國士待於今樗散更無如
題伯祖平樂守素齋翁像
國史已收循吏名蠻方猶憶使君清祀留桐縣如朱
邑文諭南夷比陸生(公有華夷解諭交趾)湘江又見棠花發(公嘗)
(令零陵而余父於公爲從孫又守永州)灕浦還聞爼豆成清白傳家自
公始高門大纛豈爲榮
吾鄉自國初以來中科第爲逹官者幾何人而以
名宦見錄於國志如平樂公者不數人焉何其囏
也嗚呼非其誠心愛民㓗已何以及此今其子孫
雖淡泊然清白吏子孫也固有餘榮焉使公當時
亦與衆同汙其子孫紈綺驕侈如他仕宦之家則
有之矣安能垂名皦日如今日也哉此孔子所以
致辨于齊景夷齊之間有志者必不以彼易此而
吾唐百世子孫所宜鑒也既題公祠因志所感於
後
和朱子學遷居
辛勤四十有此居生事蕭條只晏如行李隨身一長
鋏疎藤挂壁數椽廬愧無厚禄堪助汝寔有高文能
起予獨惜楊䧺名位薄世人誰識太玄書
程副使輓詩(同年舜敷之父)
帝里風烟幾度逢此行復與仙郎同傾城冠盖通家
後故國江山對酒中老憶舊遊經畫省閒尋芳草到
禪宫亦知今日遊魂處多在清淮白露東
嘉靖丁酉秋余始見公於金陵公留余飲酒自言
少時爲太學生始遊金陵後官於郎曹居此者十
餘年自閒居以來常思雨花牛首之勝輙爲之慨
然已分此生且休矣今老且病誠不自意復能至
此每過舊遊處歴歴如昨日事乃知江山長在而
人命有極牛山之淚可復下乎語畢公掀髯而笑
余亦歡飲盡醉别去至冬而公卒盖别公後纔四
月也嗟乎公而有知尚能復來金陵矣乎故予作
詩以哀公叙金陵事特詳云
元夕詠冰燈
正憐火樹闘春妍忽見清輝映夜闌出海蛟珠猶帶
水滿堂羅䄂欲生寒燭花不礙空中影暈氣疑從月
裏看爲語東風暫相借來宵還得盡餘歡
重刊荆川先生文集卷之一
