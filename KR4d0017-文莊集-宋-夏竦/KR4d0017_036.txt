文莊集卷三十六宋夏竦撰
七言絶句
奉和御製藉田詩
紹休文祖盛儀陳載耜東耕恊仲春冕服遠推踰古制
湏知明主為生民
奉和御製皇太后恭謝太廟
聖悊因心邁古先親裁禮樂定犧牷祼成文母膺鴻祐
永指南山比夀年
奉和御製幸金明池
睿藻昭回侔列緯時龍順豫體蒼旻豈同周穆臨瑶水
凱樂雍容浹庶民
御閤春帖子
金盤曉日融春露黼帳鮮雲蔭瑞香聖夀永同天地久
南山何足比延長
冰消太液生春水日上披香積瑞煙喬嶽告成鴻慶遠
垂衣無事永千年
天人道洽真游降禪祀功高帝業昌迎氣東郊風乍暖
受釐中禁日初長
九門和氣衝魚鑰層宙祥飇起鶴雲王澤下流慈煦遠
萬方歌舞戴明君
青逵布序韶暉盛紫禁乘春樂事多海域晏清無夕慮
齋居宣室順天和
寒梅吐艷風初應步輦宣游日漸遲道蔭無涯真緒遠
永康寰海茂春祺
内閤春帖子
青逵布序和風扇紫禁延禧瑞日長佇看親蠶臨繭館
永觀彤管播聲芳
椒花獻歲良時啟彩鷰迎春淑氣來仰奉帝慈方秀出
吹簫看築鳳凰臺
東郊候氣廽青輅北闕迎祥闢紫闈大庇羣生承寶緒
永敷春澤播鴻徽
銀箭初傳暖律延微和漸扇物華姸彩幡紅鏤宜春字
永奉宸慈億萬年
青陽乍整蒼龍駕紫宙初凝白鶴雲曼夀無疆真蔭遠
九重嘉氣日氤氲
緹室葭灰飛候管彤闈天路起和風六宫永被河洲化
穆穆芳猷佐聖功
三星分曜輝宸漢九禁迎春啟令辰仰奉椒闈宣内治
湛恩鴻慶永如春
夀春郡王閤春帖子
穆穆韶華生紫禁遲遲春箭下青宫良辰巳慶加元服
大國爰聞拜景風
緹室葭灰飛律管鳳闈春色動年芳仙源積慶誠無際
永戴宸慈襲美祥
日上苑梅凝素艷雪晴宫柳弄青條巳觀夀土封東國
即看懷金奉内朝
異表英竒非世出惠心通敏盡生知更當淑景承慈煦
永奉嘉祥茂本枝
御閤端午帖子
續命彩絲登繭館長生金籙獻琳宫百靈拱衛天居峻
萬國歡康帝業隆
金縷開辰分五色長絲獻夀祝千年垂衣日月承嘉慶
真祖飇游正在天
僊園采藥回彫輦禁殿迎祥啟鳳闈四海樂康民富夀
穆清無事永垂衣
彩絲祝夀芳辰啟紫禁凝旒瑞日長億兆歸仁天祐德
綿綿真蔭永無疆
絳臺丹筆書金籙紫殿瑶箱獻巧衣億載延鴻資睿算
百祥重沓擁宸闈
太官角黍迎嘉節上聖齋居襲美祥金闕鑒觀真緒遠
永延鴻慶庇多方
尚方綬帶迎嘉節中禁彤闈納美祥疇德珍符方瑞聖
後天宸夀永無疆
太官角黍初晨啟法坐垂衣介福隆億載昌期方赫奕
九天真蔭永延鴻
賜羹佳事傳青簡續夀長絲獻紫宸帝祉薦彰符盛德
聖心勤恤為生民
五色綵絲初獻夀九重嘉氣頌長生庇民精意方虔鞏
垂拱仁風更穆清
浴蘭襲祉良辰啟握紀無為聖道尊舄奕嘉祥充九禁
冲融和氣徧干門
八龍焜燿長生籙五采葳蕤續命絲億載延長資睿算
萬區康樂遇昌期
皇后閤端午帖子
迎祥競獻䨇條逹續夀初纏五色絲共仰齋莊隆内訓
永觀蕃衍茂仙枝
璧沼水嬉飛隼渡瑶箱命縷彩絲新親蠶禮畢無餘事
夙佩珩璜奉紫宸
千門朱索迎嘉祉九禁椒塗納美祥虔奉黼帷承渥惠
慶隆禖石美祥新
千門襲吉縈朱索九禁開晨闢紫闈宫漏正長天睠重
永宣芳訓率三妃
日記采蘭追楚俗化孚流荇誦周詩肅恭懿德垂彤管
九御歸心百福宜
中閨正肅鳴環節吉日爰逢采术時億載繁禧同聖夀
百男鴻慶茂仙枝
點畫諸宫初獻巧裁縫中禁又迎祥周南永播河洲化
仰佐鴻明燭萬方
郡王閤端午帖子
對日惠心時共仰沐蘭嘉節慶長絲仰承中緒隆天愛
永奉祥祺襲太熙
彤闈永奉千年慶金策將封一字王佇向景風承異渥
預從佳節納多祥
五色彩絲頒禁殿千齡嘉慶集藩房玉堂絃誦依真館
日日靈心降美祥
崑山瑞玉題真篆閬苑蟠桃刻印文並獻春閨延美慶
億年嘉氣永氤氲
淑妃閤端午帖子
蕤賓布序逢良月條逹延祥記令辰仰奉椒塗宣内治
永昭芳譽冠虞嬪
芳園踏草迎嘉節紫掖鳴環奉鞠衣渥惠日新鴻慶遠
永隆徽序耀層闈
萬㝢清和當聖日千門採拾遘良辰上真鴻緒宜蕃衍
從此高禖美應新
宴寢奉朝鳴采玉良辰襲慶表長絲仰承中壼垂芳裕
永播周南逮下詩
廷試
殿上衮衣明日月硯中旗影動龍蛇縱横禮樂三千字
獨對丹墀日未斜
和太師相公秋興十首
原上西風馬力生折膠時候正凄清功名未立頭空白
却憶金徽萬里行
亭臯危葉乍經霜過盡驚鴻落吹長閒上層樓待初月
方壺殘漏下三商
螢光照水星星度鴈陣横空字字移何處佳人惜團扇
玉階烟葉動輕颸
苑樹殘蟬送遠愁懶將衰鬢照清流歸來自掃東園葉
學灌寒蔬備晚秋
水榭凉生暑氣銷疎螢點點漏迢迢明河案戶蒼龍轉
只有匏瓜綴碧霄
沉沉池閣乍凉天坐愛蓮薰夜不眠却憶北門曾候對
半簾斜月玉堂前
相府新秋宴席開西湖珠履踐蒼苔白頭舊吏方奔走
不得抽毫逐上才
遥思漢闕雨新晴天際微雲夕吹生沆瀣氣凉僊掌㢠
滿盤宵露結珠英
河漢西傾火漸流露華微冷透輕裘何當弄鳳随驚吹
直上層城十二樓
彤管少文堪約史霜戈無藝可防邊孟諸蒼莾平臺遠
坐對秋光又一年
青州
日上西山舞鸞鶴波翻碧海鬪蛟龍直鈎到了成何事
消得君王四履封(此詩見東軒筆錄以為王沂公曾當國鄭公為翰林學士欲撼之而作原)
(本缺今采入)
江州琵琶亭
年光過眼如車轂職事羈人似馬銜若遇琵琶應大笑
何湏涕泣滿青衫(此詩原本缺今從中山詩話采入)
狎鷗亭詩
元化平分荷大鈞左符新刻玉為麟南湖特地栽桃李
擬伴沙鷗過十春
海鴈橋邊綠水深絶無塵土近花隂忘機不管人知否
自有溪鷗信此心
書懷
黃閣有賢圖國計皂嚢無黨害邊功河湟飲馬無難事
一點沙塵在目中
到任後作
功兼文武帝師臣久厭崇高樂退身任是東山無限好
謝公争忍負生民
西廳
階除盡日微風度簾幕先秋暑氣還莫訝使君臨案久
雨晴端正見南山
宫詞
鬢攏春煙濕翠翹石榴裙幔裊纖腰絳脣不敢深深注
却怕香脂汚玉簫
新染羅衣窣地紅喜迎天仗宴春風歌詞若入君王聽
不惜新聲教六宫
古意
重上青樓拂蛛網却勻愁黛對菱波也知新舊争多少
敢話機頭織素多
漁者
讀徧龍韜事可知一竿閑把直鈎垂秋來江上西風急
且繫扁舟卷釣絲
觀藏珠
敏手機心頗自安遮藏有路巧千般主公當面無因見
只怕旁人冷眼看(此詩出宋文鑑原本缺今補入會案墨客揮犀云丁晉公與夏英公宴)
(齋宫伶人有雜手技號藏擫者在焉丁顧夏曰古無咏藏擫詩内翰可作一首即席獻詩云舞拂跳珠復吐丸)
(遮藏巧技百千般主公端坐無由見卻被傍人冷眼看東軒筆錄載此事又易藏擫為弄盌注皆與文鑑小異)
(故附錄焉)
安撫狀元内翰還朝復命再獲候迎先附短章
以代片幅
两朝西掖舊詞臣蘖苦冰寒四十春霜雪滿頭塵滿䄂
自慙重見玉堂人
送張逸人二首
上公詩筆千金重逋客歸裝一棹輕莫向青山更招隠
且留賢哲濟蒼生
徘徊獨鶴翻清景容曳孤雲下絳霄朝市山林本無異
前賢出處盡逍遙
到任涇州寄長安府學諸先軰
半載秦川令始行論文猶未欵羣英横戈且趁從軍樂
不及期年待政成
聞勸農二使渡江訪胡丞隠居
宅臨殷羡投書渚門擁維摩問疾人詔使&KR0712;舟應訪道
雨花交影隔西津
咏鳳
千仞翺翔覽德輝成湯解網四靈歸梧桐欲下還驚去
悄悄飢鷹掠樹飛
聞鶯
春光容與曉風高花映金塗見羽毛莫訝綠楊留不住
内園新雨熟含桃
咏鷹
獲自野羅知性巧飼之鮮食巳恩豐下韝未便随人意
湏是經春更一籠
再徙西都詠青雀寄張昇諫院
弱羽傷弓尚未完孤飛誰敢擬鴛鸞明珠自有千金價
莫為遊人作彈丸(此詩原本缺今從古今詩話采入又案魏泰東軒筆錄載此詩傷弓作輕)
(弦尚作勢誰敢作殊不明珠作黃金千金價作雙南貴為作與其文小異附識於此)
厩馬
萬里無塵塞草秋玉輪金軛未廵遊上林苜蓿天池水
飽食長鳴可自羞
薔薇
紅房深淺翠條低滿架清香敵麝臍攀折若無花底刺
豈教桃李獨成蹊
檻竹
廣厦長廊四面圍小欄霜雪两三枝簾帷壅蔽無人見
頼有中天日照知
花檻(夢中作)
曲檻横欄百寶裝春風容冶看人狂孤松瘦栢無顔色
只有青青待雪霜
題華嚴經詩
黼幄思賢巳再三詔書將拆紫泥緘嘉言一句利天下
何必金文更徹函
寄傳法二大卿并簡譯席諸大士
譯案多年潤法音性根雖鈍信根深無明不起冤親等
應有龍天證此心
潤色金文數十函清凉甘露洗塵凡修行不作伊蘭計
只願三千盡寶嚴
雪後贈雪苑師
雪山修道六年成雲滿長空雪滿庭便向箇中登覺地
何湏臘月待明星
玉界瓊田萬頃平一年光景一番新苑中又見梅花發
信手拈來總是春
千嶂崔嵬雪裏看東風一夜捲餘寒巖前溜玉知多少
漲起西江十八灘
老去方知行路難此心正要覓人安室中半偈如聞得
便作當年立雪看
偶成
非才徧歴清華地悟佛方為止足身浮名浮利莫相試
三千世界一微塵
保庇孤根逄聖主矜修晚節順天機空門自有清凉地
不向紅塵議是非
燕雀紛紛出亂麻漢江两岸使君家訟庭永日無留事
一任啁啾到日斜(按詩話胡旦秋監性𥚹躁居襄陽夏英公常師事之及公貴逹胡尚以故)
(舊眡公公出鎮襄陽一造焉謂公曰讀書乎曰郡事少暇比只作得燕雀一詩因為誦之胡自是少戢)
詩餘
喜遷鶯
霞散綺月沉鈎簾捲未央樓夜凉河漢截天流宫闕鏁
新秋瑤階樹金莖露鳳髓香和雲霧三千珠翠擁宸
游水殿按梁州(按青箱雜記云夏公初授館職時方早秋上夕宴後庭酒酣遽命中使詣公索)
(新詞公問上在甚處中使曰在拱宸殿按舞公即抒思立進此詞上大悦此詞大典本闕今補入又樹字雜記)
(原本缺以避英宗嫌名也今據文義增入)
文莊集卷三十六
