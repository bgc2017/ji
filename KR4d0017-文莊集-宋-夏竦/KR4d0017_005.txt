文莊集卷五宋夏竦撰
謝加承奉郎表
臣某言今月某日進奏院遞到勑牒一道伏蒙聖恩加
臣承奉郎仍放朝謝者告瑞公朝獲三篇之秘牒覃恩
庶品降五色之乾文寵耀踰涯驚惶失次中謝臣聞魏
開宸歷階號爰分唐據帝圖散官攸設所以旁昭等列
下懋勲庸在我良時鬱爲華貫恭惟尊位皇帝陛下元
功無際靈貺薦臻馭萬國以器名勵羣臣以禄位苟非
久歷年所克荷官常則命不虚行恩無妄受如臣者學
慚多士官沗屬丞素微横草之功獲被如春之澤敢不
盟心白水誓節青松請纓當效於終童求試願希於賈
傅庶傾塵露上答蒼穹
謝直集賢院表
臣某言蒙恩以本官直集賢院者北門禁省給青簡以
試言東觀直廬降紫泥而命職莫逭假人之器(案此語疑用左)
(傳惟器與名不可以假人之意但與莫逭二字文義乖隔考宋文鑑器作刺又與假人二字文義不貫疑當作)
(侯人之刺用詩曹風意以自謙則與莫逭二字文義相屬矣但無别本可証姑仍其舊)式彰遇主
之榮中謝竊以承明設待詔之官實漢朝之芳潤麗正
啓修書之院乃唐氏之英華濬圖書之淵敞龍鳳之署
自非弓裘繼世章句名家通授羲畀姒之靈篇閑書笏
珥彤之故事則何以繼成康之嘉頌考宣武之懿文陪
法從於甘泉奉宸游於屬玉况當聖日允屬簡求如臣
者學不傳經文非近史青青子佩雖見刺於勞心翹翹
錯薪亦濫期於刈楚筮仕勝衣之歲薦名象日之畿方
博帶以觀光遽墨衰而㳂牒尋遇國家誕敷尺詔增廣
六科方棲枳以徒勞遂上封而自薦始交文於鼇苑旋
試可於鼎司亟趨文石之墀遂沗延英之問擊轅度曲
敢望於九成縈帶分墉俄登於百雉陞象河之屬吏佐
分虎之方州爰受代於瓜時遂歸朝於幄坐典陳陳之
粟閱山委之丘區從九九之車總絲棼之案牘暨還衡
脽壤舍爵太宫既諧引籍於金閨將佐于蕃於熊軾又
慮沉迷簿領廢墜簡編負公朝振舉之科辜聖主詳延
之意遂殺青而奏技果出綍以推恩禁林俾試於雕蟲
書殿遽令其抱槧閱上帝之冊府目眩星辰登道家之
蓬山足踐雲氣奉長者之餘論與先生而並行分直石
渠地接嚴更之宇縱觀金匱門連著作之廷載惟螻螘
之軀莫報乾坤之賜恭惟尊位皇帝陛下事寢廟以至
孝奉靈祗而克誠流鴻藻於絶垠鑠景炎於往號以文
明而行健體柔克以居高縱觀唐漢之大猷備舉黃虞
之故實睿藻和而六同韻天章麗而五佐飛恢崇務廣
於斯文奬擢不遺於小道遂使至孤之士獲塵非次之
恩東陵遽擬於西山羔裘遂登于狐腋歌衛風而合雅
鬻齊紫而雜良誠當潔節於素絲敢不盟心於白水益
三思而出話彌九復以窮經永冰淵惕勵之心奉日月
照臨之鑒庶逭素餐之謗仰酬明主之知媿懼所深兢
惶不巳
謝賜昭應宫判官兼賜章服表
臣某言伏蒙聖慈賜臣勑牒一道官告一通授臣本官
充玉清昭應宫判官兼面賜章服者欽承恩渥俯積兢
榮中謝伏念臣幸會亨期最爲孤進自先臣之盡節始
㳂牒以效官折腰初佐於縣庭承乏遽參於州幕偶六
科之選士趨三府以試言擿埴索塗誤攀於儁軌以蠡
測海謬對於聖題纔叨上第之榮遂沗屬丞之命佐憑
熊於丹嶠屬撫玉於雲封亟遷秩於芸扃旋侍祠於汾
壤由是升華仙室引籍於朝閨較藝禁林振纓於學館
踐宣猷之近省備太史之後陳紬百氏之格言緝兩朝
之大典兼總金刀之務俄塵諫諍之司顧蹇蹇以無聞
但容容而自愧矧屬舊臣居守特預於賓從元輔朝脩
爰司於奏記念踐敭而無取荷柬擢以尤深書言動於
宸墀總勾稽於會府夙宵一志雖堅金石之誠尸素十
年莫著涓塵之效此者伏遇尊位皇帝陛下虔尊道奥
祗若靈心奉三境之真文紹九重之聖緒體密都之神
麗擴恭館之穆清地有寳以皆呈山有材而必效聿舉
慶成之典載嚴置使之規皆眷命于公台式尊崇於憲
度仍分衆職肅奉攸司載惟倅事之臣允極當朝之選
尤謂博求鴻碩登用儁良豈意顓蒙誤膺推擇授之綸
綍寵以金章鏘瑶佩於絳臺夐希於仙品奉蘂書于紫
館絶異於慈榮重念臣本以孤平素無伎蓺微近親可
以仰給乏先疇可以取資唯頼鴻私妄階榮路爰從樂
育以跂甄陞未有秋毫不由帝力天高地厚固報德以
無階恩重命輕誓竭心而有素敢不服勤官次祗事真
庭永堅寅畏之心上副欽崇之旨
謝知制誥表
臣某言伏奉制命特授臣尚書禮部員外郎知制誥依
舊玉清昭應宫判官同修起居注同管勾景靈宫公事
散官勲賜如故者紫微祕掖獲書命之司丹屏儀曹叨
奏䟽之任仍兼載筆尚贊殊庭恩奬特隆心顔無措中
謝竊惟二帝常典以雅奥成章兩漢訓辭以深厚爲體
上則記言于國史次則視草于臺郎洎當塗應期建通
事之職至天監在御有知誥之名命令攸資選授殊重
李唐之盛良士繼登奉四禁于鎻闈總六曹于畫省在
夫掌畫尤聳殊榮况屬昌辰彌彰異舉自非豐規茂識
瓌質明姿則何以藻潤帝謨暉華時望如臣者文非近
雅材不逮人幸對昌期最爲單緒而自諫科賜問學館
升華抱槧宣猷類芳塵于往躅汗青史閣頌鴻烈于先
朝由是分校錢刀佐司筦籥遂叨書于言動仍遷掌于
勾稽日就月將僅成于注記朱出墨入纔辨于綱條伏
遇國家觀象密都奉符恭館適慶成而置使俄倅事以
叨榮矧屬夀域歡康飈輿降格廣太微之憲度昭事于
九皇集㶚會之威神欽崇于五鎮遽膺明命並預攸司
夫何𤨏微有此榮慶敢不齋心紫府竭慮清場仰體精
衷肅祈靈鑒然而顓愚難變震慄倍增未嘗苟悦于人
亦無微忤于物重念臣藝文至陋資地素寒衡門本乏
于官榮先父止供于傳遽在臣所得揣分已多雖白首
以不遷亦甘心而知幸豈謂尊位皇帝陛下仁深昭遠
道極包荒濬發鴻慈主張孤進特預傳于密旨俾先示
于試期仍親擇于近題用曲全于懵學拔之羣萃置在
清華玷郎選而甚優㐲王言而斯重暨兼修于衆職實
茂聳于榮觀特逹之恩固無階而可報懇激之意惟刻
骨以自銘誓當更效涓埃倍懷霜雪秦官漢表慱考于
舊儀周誥湯盤鋪觀于大要或奉真之暫暇即温故以
求新庶逃彼巳之譏上答非常之遇
謝授戶部員外郎表
臣某官伏蒙聖恩特授臣尚書戶部員外郎依前玉清
昭應宫判官知制誥同修起居注同管勾景靈宫會靈
觀公事散官勲賜如故者蘭臺約史本無塵霧之勞畫
省分曹遽進版圖之職顧增華於清禁實交悸於營魂
中謝伏念臣胄緒單平藝文淺陋而自父兄早世族屬
無依弱冠自公但冀寒宗之有後遺孤聚首止期寸祿
以代耕豈意逢辰夐踰始望翠繡華組早齒於貴遊秘
掖殊庭繼塵於清選既容容而昧進故碌碌以無聞乃
者伏遇國家頌次先猷總裁大法獲編聮於注記或是
正於疑譌最處後陳莫效覃研之力尤爲未至曾微歲
月之勤詎期金匱之成書將預龍綸之第賞况臣近叨
殊渥蓋未踰時猶夕惕之不遑何寵靈之敢覬豈謂雲
雷播澤靡間於寒荄日月分暉遂通於幽隙載循非次
實媿徼榮此蓋尊位皇帝陛下昭式孝思俯矜微物察
其遇主本不因人申九重特逹之知開四海孤寒之望
靡拘常牒務表鴻慈敢不更勵疲頑仰承丹采心非木
石固舉族以銜恩命等蜂蛾奈無階而報國唯誓夙宵
之志仰醻燾育之仁
謝授禮部郎中諸宫觀充職表
臣某言伏蒙聖恩特授臣尚書禮部郎中依前知制誥
同修起居注充玉清昭應宫判官同管勾景靈宫會靈
觀公事散官勲賜如故者恭館慶成方均于大賚嚴宸
第賞猥及於無功聞命巳還揣躬增惕中謝伏念臣材
質駑下門緒寒微金馬之中乏葭莩之薄援赤墀之右
無蟠木之先容不謂逢辰誤塵清選殊庭倅事巳聳於
榮觀禁掖代言更踰於始望每勵省循之志深懷止足
之風此者伏遇國家挺尊祖之鴻徽載崇於祕宇奉奠
方之明德並進於嚴祠既成大壯之規載洽斯干之詠
爰曲覃於茂典特進秩于中儀揆景僝工既非於巳力
偷榮昧寵實媿於朝倫此蓋皇帝陛下樂育羣材主張
公道憐其遇主本不由人曲持特逹之恩用慰單平之
望天高地厚欲報德以何階蘖苦冰寒但誓心而有素
周章感懼倍百常鈞
洪州到任謝上表
臣某言伏奉勑命就差知洪州軍州事巳於今月十三
日到任禮上訖者孤宦沉迷累更於郡組隆恩横貸復
序於藩條惟忖巳還心顔靡措中謝伏念臣天資淺薄
門緒悴寒幸會先朝誤階榮次虔遵孝治冐觸寬科戚
既自詒孽將安逭仰頼天宥尚剖左符繼典五城連更
七祀眩瞀滯疾圈養自安孤苦餘生零丁滋甚徒索累
鍾之奉絶無横草之勤竊自憂惟合從澄汰豈謂伏遇
尊位皇帝陛下哀矜庶品保宥羣生躬奮乾剛肅持威
柄恩豐漏目貰餘黨於銅山禮重齋心登正人於玉鉉
剗除弊杻崇起化樞事無善而不旌材有長而畢錄而
復勤哀舊物澄洗非辜太和洽於萌生廣照鈞於隙穴
豈意傷摧之末猥叨抆拭之私載錫装錢就升州寄矧
兹洪井實表重江襟帶七閩咽喉百粤使驛相係軍府
是司地望頗雄祿廪殊厚敢不重蘇肝膽罷怯於虚絃
再整筋骸漸圖於實效永期糜潰少謝恫矜
辭起復知制誥表
臣某言伏奉制命授臣起復知制誥者私門凶咎餘喘
僅存上聖矜嗟隆恩猥及聞命交悸悼心靡圖臣某誠
哀誠懼頓首頓首伏念臣門地素寒父兄早世而自操
觚學舍結綬仕途唯母與臣更相爲命遽遘靡依之痛
何勝罔極之哀而况宅兆未安杯圈如在蒙慈幼之育
凢四十一年報免懷之恩止二十七月豈可遽亡(原本缺二)
(字)亟襲衣纓自顧餘生彌增鉅痛伏望聖慈念臣執喪
日短報國日長許事几筵俾終祥禫永將軀命仰答恩
私
謝起復知制誥表
臣某言伏奉制命特授臣起復尚書戶部郎中知制誥
散官勲封賜如故者哀紀稱情未報劬勞之德宸慈念
舊忽膺圖任之恩祗(原本缺一字)靡從拜受增惕中謝伏念
臣如弦謬直伺兔本愚不知巧宦之方但罄樸忠之節
先皇帝憐其若是愍以至孤俾入事于龍潛實久趨于
鶴禁單平寡援間隙易乘由是出守一麾連更六郡九
年電擊萬里火馳層闕連雲止期于夢到殘骸弔影敢
冀于生還適屬咎積私門悲纏陟屺爰扶旅櫬遠泛重
江四海無家指都畿而歸葬六親聚首顧生計之屢空
毁滅未能饑寒是迫豈謂伏遇尊位皇帝陛下體天育
物愛下延慈記藩邸之舊臣軫穆清之聖慮特頒賻賵
俯恤哀惸方祗奉于几筵且漸營于宅兆冀終喪制式
罄孝思豈謂皇帝陛下再軫宸衷俯矜微物特降奪情
之命曲乖牽復之文戴重施以何勝還故棲而增感謹
當書心誓節刻骨銘肌
謝皇太后表
臣某言伏受制命特授臣起復尚書戶部郎中知制誥
散官勲封賜如故者寢苫堊室方深在疚之哀書贊紫
垣遽奉奪情之詔仰膺恩典靡措心顔中謝伏念臣冑
緒單平藝文淺陋孤寒寡援唯盡力于公家愚直無謀
但竭忠于臣節果由譴累出守藩條奔走九年既無于
替日艱難六郡敢望于生還爰屬偏親奄終暮齒式遵
治命歸葬近畿繞繚風波偶存于性命零丁賤累共迫
于饑寒命也奈何計將安出豈謂伏遇尊位皇太后陛
下聖謨天縱睿照神資洞察下情勤哀庶物念臣夙懷
忠鯁仰事先朝知臣粗守行藏絶無資計特頒賻布大
濟窮塗方卜葬襄冀終祥禫豈謂皇太后陛下復排羣
議再簡慈衷俾起授于前官仍靡容于固讓枯骨復肉
死灰重燃爲恩甚明舉族難報敢不盟心金石勵志雪
霜上酬覆載之私永誓蜂蛾之命
辭加食邑表
終堂之戚卜吉祭於在辰連土之封荷彝章而錫寵拊
哀懷而靡置拜嘉命以不遑臣某誠哀誠懇頓首頓首
伏念臣迹本羈孤噐惟隘薄誤被先朝之眷早陪禁闥
之游更領左符粤在外服比丁釁罸俯就喪居幸逢繼
照之期曲沛奪情之命復司言之舊職參進牘於近庭
仰懿律之惟幾敷邇猷而靡告繼升樞府預贊前籌年
榖既升方及外除之變樹風不止彌懷欲養之悲敢謂
伏蒙尊位皇太后陛下特軫慈襟曲推渥霈因祥事禫
安之始錫采邑陪敦之榮念制爵之匪私矧謝朝之有
典冀獲收於渙汗庶無重於忝踰然念臣猥以芻微甫
參柄任導夙夜之基命雖昧善謀承日月之末光巳驚
榮會矧兹名物之設厥有等數之差苟曲澤之薦沾亦
多言之可畏實祈惟睿終賜保全干冐鴻慈臣無任祈
天瀝懇激切之至謹奉表陳謝以聞臣某誠惶誠懇頓
首頓首謹言
潁州到任謝上表
臣某言伏奉勑命差知潁州軍州事已於今月十二日
到任禮上訖親見吏民奉宣温詔因望京闕乍遠邇顔
中謝伏念臣世本孤平業惟文史先臣盡節以忠孝傳
家真廟臨軒以賢良中選涖職數十次效官三十年四
海憲章編研稍備三朝史策頌次繼成雖無可紀之勤
頗勵當官之志而自一陪鈞軸再貳樞廷固欲罄述遠
猷極陳時弊不惟事有深隱於衆意之罕同而又職在
參禆終大議之難立但務愛君竭志率職勵精輯理軍
防裁處邊奏詳言正色規檢於武臣潜計密謀周旋於
兵要恥捷給口吻以揣摩上心恥結託朋游以自爲身
計七周年籥三奉禋燔顧每速於人言亦屢移於病告
既無顯著之效大妨賢儁之塗頼聖鑒之保全得列城
之息偃陪京匪遠庇族頗優此蓋伏遇尊位皇帝陛下
念臣早奉龍姿最爲舊物憐臣逮事先帝本是常材惟
天地之至仁務從善貸記犬馬之前效特出異恩省過
以還感極以泣乍遥旒扆方事米鹽保庇之慈雖君親
之是頼孤危之跡誓寒苦以自彊冀集涓塵少禆海岳
青州到任謝上表
臣某言昨奉勑差知青州充青淄等州軍安撫使已於
今月十四日到任赴上訖中降命書外遷侯服循涯已
過銘骨殊深臣某誠感誠忭頓首頓首伏念臣本以孤
生早塵上祿不自揆度強學古人之爲何意遭逢遂蒙
聖主之眷盡忠圖報無意他防勤勞一事以未成讒嫉
萬端而已搆蓋朝倫之共棄獨天造以曲全假以清資
付之近郡始再更於年籥遄就改於州麾素稱表海之
雄乃重撫封之寄事權增大職業夥繁此蓋伏遇尊位
皇帝陛下至德兼容大明回照察臣本由直道知臣不
避衆嫌每聞譛毁之辭常加庇護之意矧推異渥復委
要藩臣方知向之所存果非失道死而後已誓不改爲
永堅愚慤之心上答睿明之施
辭刑部尚書表
臣某言今月二十一日三班借職張守珍到州伏蒙聖
慈賜臣勑牒官誥各一道特授臣刑部尚書依舊知青
州軍州事并賜詔書示諭者當官無狀議賞誤加載自
裁循交深震慓臣某中謝伏念臣本惟孤進逮事先
朝分珪組以雖多絶涓塵之可錄昨以東秦舊壤仍歲
阻饑猥奉詔函就分使指既營救之無策徒奔走以爲
勞所頼天意照臨聖謨優假漕陜右之粟西下於洪流
汎淮甸之舟東浮於滄海出良縑於御府禱嘉雨于靈
祠經費已充豐潤斯洽至若賑恤貧窶禁止寇攘靡敢
便宜動皆奏列唯奉行於宸旨用祗率於列城雖歲榖
之遽登每簡書而是畏豈期誤寵猥及無功儻開多幸
之塗恐滋流競之俗重念臣名品已峻齒髮甚疎毗益
無聞滿盈甚懼豈可暫驅使領便欲僥求貪朝廷之功
以爲吏課掠州郡之效上冐主恩何待人言固當自訟
伏望尊位皇帝陛下俯哀舊物深軫上仁終始大恩保
全孤跡聽輟出綸之命俾安據蒺之憂如此則賞必及
勞有光於國體臣無虚授免凟於朝經斯實至誠固非
文餙言瞻白水可誓丹衷隕越戰兢期于得請
謝授刑部尚書表
臣某言今月二十六日進奏院遞到詔書一道賜臣伏
蒙聖慈以臣上表蒙恩授刑部尚書乞輟恩命宜不允
者寵章非次成命不回祗受以還震惶無措中謝伏念
臣人品至下天幸何多先皇初置諫科臣獨膺聖選陛
下未離宫閣臣首事龍潛自以介拙無徒孤寒多難歴
職二十許任效官三十餘年奔走四方周旋二府入朝
見嫉固自古以難逃直道而行信安身之不易非先皇
始終顧遇難立於危蹤非陛下特逹保全豈至於今日
報國絶一毫之效竊祿有五鼎之飱敢以無功更當誤
賞每露章之至懇終睿旨之靡俞跪啓詔封交流愧汗
此蓋伏遇體天法道仁明孝德皇帝陛下識臣面目察
臣肺膺罔恤人言動由宸斷上則極至公之道昭勸於
勤勞下則推求舊之仁敦厚於風化望九重而正遠恨
萬死以莫醻敢不更勵樸忠俯安疲苶勉圖來效少答
大恩
南京到任謝上表
臣某言祗荷寵私伏增感懼中謝竊念臣孤寒多難惷
直無謀頃事先朝首依東禁當内閤始開之日識太陽
初出之輝抱槧和鉛皆真皇之密命解衣推食盡陛下
之深恩式屬重熙仰緣前愛猥蒙誤寵擢預近司再貳
樞衡一陪台鼎粗守爲臣之節載傾許國之忠三侍禋
燔七周年籥羣情寡合多咎其非才天鑒察微獨憐于
守拙獲均勞逸盡出保全一昨海表薦饑飛螟肆孽猥
分使指宣布朝恩上頼皇威獲清寇劇道途至遠歎旅
病以無醫歲月屢遷望威顔而莫睹方欲少須凉景虔
拜露章求換郡於京西冀遵途于闕下一對當陽之法
坐少陳東夏之遠圖退就蕃宣永藏頑鄙豈謂伏遇尊
位皇帝陛下俯憐際遇尚記姓名遽錫詔函俾司留府
惟兹劇地實首庶邦佳氣舂陵夙比真人之里青雲洛
水聿興王者之都漕引江吳控制淮海使驛係路雖駟
馬之畢迎厨膳闕供顧雙鷄之不腆况臣筋骸疲薾蹤
迹單危懼速多言上孤親選願察守株之拙更寬如地
之容永誓糜捐上醻覆露
文莊集卷五
