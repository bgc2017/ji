文莊集卷二十六宋夏竦撰
碑銘
傳法院碑銘
太宗至仁應道神功聖德文武睿烈大明廣孝皇帝以
太平興國七年六月建傳法院于太平興國寺今上體
天道法仁明孝德皇帝以景祐二年六月特詔史官追
頌先烈史臣某拜手颺言曰唐氏中微五代多故三辰
昏祲九服煨燼虎争龍戰糜沸雲擾我國家題五精之
期起千歲之統祛天地之否隔拯夷夏之塗炭翦寇劇
以靖搖亂誅僭劇以遏横騖太宗皇帝張天弧順斗極
驅除鄰敵駕馭髦傑制禮樂於已壊振文武於將墜奉
藝祖以造大業由太弟以纂鴻緒歸馬論道投干講藝
覆露所及轍迹所到罔不闢皇衢剗覇軌一文軫齊量
衡者焉洎乎六幕謐寧中宸閒晏披蠧簡訪幽經觀天
人之交探神明之奥補綴漏遺講求希闊朝夕之議必
稽於典冊小大之政咸本乎根柢嘗謂佛法之至也百
王不易歴世彌盛中原之區宇絶域之種落戶諷其書
家圖其像一睇窣堵一嗅薝蔔或因受以悟法或睹相
以趣善感照以應羣動廣大以攝萬有禆德教省威戮
其來尚矣先朝乾德中臨遣僧行勤等一百五十有七
人各賜装錢訪經西域今繼有還者嗟其翻譯之廢載
祀二百非國家削平多壘奄宅四海通道夷貉暨聲蔥
雪大事因緣疇能復之會鄜畤守吏王龜從上中天竺
印度僧法天梵學比邱法進所譯經又北天竺三蔵天
息災與其受具母弟施護各持梵夾來獻符帝雅意天
實啟之乃遣内侍鄭守鈞肇營兹館賜息災法天等宣
譯命光禄卿湯悦等潤文法進等筆受綴文義學苾芻
慧達等證義高品王文夀等監譯由是憲前軌稽秘蔵
依金剛界扢種子壇書字源布聖位三成藻飾四事莊
嚴三蔵主譯於壇北梵僧證梵義證梵文義學僧證義
刊定華字于左右潤文東南以資筆削監譯西南以肅
儀律新經既成制蹕臨幸賚物有品詔賜金額歲給飱
錢一億六十萬度僧十有一人翻譯之制大備於茲御
製三蔵聖教序以冠經首息災賜名法賢又詔擇京寺
童子得惟净等五十人令肄梵學每大電紀辰貝多啟
譯經成奏御召對賜坐進見甚寵觀者榮之真廟紹文
鴻徽累盛舞羽而清河右再駕而羈幕北鑾旗駐於兹
館篚幣班於法席洎乎勒圜封禪梁阯上儀交舉盛節
咸備擁九清之嘉祐訪三空之真諦祗適先訓布昭睿
藻作聖教序以賜之又詔參知政事趙安仁等并所降
制詔賜名大中祥符法寶錄復以宰臣丁謂王欽若充
使以寵重焉聖上慎徽祖服光啟宗範長養容覆極兩
儀之大德睿哲廣運總列辟之能事盡美乎萬幾宣精
乎三教悟然燈之授記當彌勒之囑累以無上之知覺
建大中之教化述三寶贊以冠蔵錄衆聖歡蹈羣生依
怙雨花芬都金光照爛恩深歸救之本理極名言之表
無量功德非思議之可及也自興國壬午距今乙亥五
十四載寵靈積累妙因殊勝有若今右僕射同中書門
下平章事吕夷簡以師臣上衮博達空理奉制兼使今
參知政事尚書吏部侍郎宋綬以宏材碩德了悟真際
被詔潤文有若故樞密使同中書門下平章事王曙參
知政事張洎趙安仁樞密副使楊礪翰林學士承旨晁
迥李維翰林學士朱昂梁周翰楊億皆以學通儒釋繼
司譯潤上哲清流盡在兹矣翻宣表率則有三蔵五人
皆賜朝散階累遷試光禄卿始法賢次法天次施護並
刹帝利氏深窮秘密慱通華竺功成順化䘏禮尤異又
次法護比天竺憍尸迦氏始隸毗尼聿修禪誦先朝以
其至自西遐該明法要令嗣譯度次曰惟淨故吳王李
煜之猶子七歲依師選習梵業真皇以其不游西度精
曉貝文特命主譯天聖中法護請還身毒惟淨求往闕
塞累表不允今皆際會昌期宣隆教典者焉其監譯内
侍則自文夀至今内蔵庫内常侍陳文一御藥院入内
供奉官閻士良印經院入内高品朱若水十有七人皆
簡擢恭恪以幹院事其筆受綴文證義等僧則自法進
至今文一法凝鑒深慧濤潜政清漏善初義崇慧素存
行及梵學僧文涉道隆慧燈七十有九人皆妙擇行業
以塞朝選其貢經五印度僧則自法軍至法稱八十人
取經還華僧則自辭潮至棲祕一百三十有八人皆克
遂至願贊此大緣寵賚之數咸有差次其貢獻并内出
梵經無慮一千四百二十八夾祕之院閣譯成經論凡
五百六十四卷續於蔵室娑婆之界以語言文字作佛
事(原本缺)體貌丞相寵數尊異其誕辰翻譯瑞場啟罷並
命兩府衡弼傳香賜會著為永式夷簡等進詩稱謝有
詔刊石譯館之榮於斯為盛說者云譯者釋也交釋華
梵對傳句讀辦佉樓之筆簡韋陀之辭本政因以建之
糅雜句以文之廣隂入之津梁續癡冥之燈炬宣我象
教功孰大焉然而擬於法者空幾於真者静染空尚垢
知靜猶障若夫遺照覺度禪定應現無方圓明具足者
豈有髣髴於其間也哉但以千覺度人始自言語八蔵
垂教必假文翰雙林示寂鷲嶺罷談五百年中皆稱正
法三十四字廣衍右行充溢諸天靡迆東土非傳釋無
以達華夏捨潤色無以足言志鑿五藴之牖破三毒之
網塞顛倒之塗決苦惱之海俾衆生竭愛流灌燬宅味
甘露以清凉大士悟始覺證法身護神通而遊戲其六
度之本源乎萬行之因地乎宜固諦方言練横字審緣
起正思惟貫穿宗極以了密義涉獵蒼雅以定華文備
而不繁直而不略訶四病之微細拂二見之邪執灑之
海墨則諸佛下觀詠以潮音則百靈潜聽使廣劫之下
知朝家崇建之美歎聖上尊嚮之仁不其偉歟臣早遊
史閣嘗預譯場終以鈍根求補外職地如亭歷有生之
累猶多筆若須彌衆妙之門難盡上勤哀舊物俾圖懿
鑠謹奉宸旨靡敢固辭議者以為聖上之建斯銘也昭
貽厥之謀周文之追孝也尚記事之美陶唐之有文也
光大度門能仁之悲心也守護正法有帝之鴻誓也宣
是四美垂厥無窮乎龍天降格神祗歎譽永錫百禄大
庇中區皇哉煥乎謹為銘曰西方聖人萬化幽贊兆啟
於周法至於漢森沉天禄古經肇煥䆗窱甘泉金人聳
觀機緣合應夢寤通靈騰蘭東入愔景西迎㲲像可傳
繪事初形具偈難觧譯法肇興魏晉洎唐正閏十九變
梵成華翻傳代有篆隸兼該典墳旁究八備咸精三難
盡剖正元以降國步多艱戎笳沸路盗戟横關悉曇罔
學雷嶺誰攀法器幾墮慧命將殫明明上穹啟我有宋
盡殛殘暴並蘇愁痛神武拓迹聖人垂統四貉同文五
天底貢皇靈有赫法寶增光精廬再考譯席重張半滿
交顯疑偽兼詳六義垂範萬頌裁章竺典歲臻華經日
續液金賁字彫瓊麗軸思文祖禰尊善導俗克昌厥後
介爾景福皇帝孝思對越無極碑頌休烈載刊金石鋪
昭上乘博濟含識惟皇夀考時萬時億
慈孝寺銘(并序)
維天聖四載冬十二月洛苑副使入内内侍省押班江
德明被旨治故燕國英惠長公主第為佛寺資福於真
宗文明武定章聖元孝皇帝始聖上以皇太后濬發鴻
誓祗廸净因圖創美名永昭慈訓三事之臣相與進曰
陛下以聰哲廣運承燕翼之謀太后以寬仁勤儉膺顧
託之重垂簾訪對齋居聽政雨露均澤榮悴畢霑日月
並明忠邪洞判陽郊再卜歲歷五頒六幕晏清百嘉楙
育此太后至慈以佑嗣聖景貺博臨陛下至孝以事母
儀黎苗歡服在昔名寺方冊具焉或以紀年或以盛德
今願以慈孝為名庶稱道於無窮暉映於前代有制可
之仍命近臣銘於樂石臣聞東漢已還有天下者繼體
承基尊祖親禰黃流玉瓉觀盥之享嚴高燎清壇外宥
之容備屬象餘烈顧慕遺恩奉先之典有終欲報之哀
無極或以佛國追福或以釋像薦靈旁行不流厥惟舊
矣唐氏中微五代短祚寇劇搖亂羣雄紛擾載祀踰於
二百歷世幾乎三十文輝昏祲山川圮裂空廬生荆棘
郛郭成煨塵大塊之載欲空下民之命垂盡我國家天
人合應祖宗重光並翦鯨鯢再造畿夏勝殘去殺解百
王之弊紐題期立象擁五精之王氣憲洪範順乾則置
國以建永圖剗覇軌拓皇衢納民以遵大道功有震疊
燀燿格天光表而太山之高未增德有旁魄曼羨蒸雲
潤海而梁父之基未附上帝儲蕃祉而有待先聖膺寶
命而惟新其宅藩房踐儲邸則三鷄問寝四時省膳周
文之孝德也尹正京轂寵綏都畿有虞之歷試也其步
天階御神器則攸縱多能宣精道藝陶唐之文思也躬
案六師外攘夷狄成湯之聖武也大哉以日躋之美承
天贊之業仁經之義緯之根本於道德粉飾乎禮樂信
以來遠忿鷙之兵寝虚以受人鯁亮之臣進萬景以之
昭晰元化以之絪緼包舉大寧參侔遂始故能延飈駕
席蘿圖萃坤珍輯天瑞紀官立制克稱乎神物升中降
禪不顯於上儀鄈丘頌祗曲里尊道秩無文以拜貺篆
名山而紀迹均大賚賜明宥復太素宣至和子黎庶之
恩豐賓萬靈之禮洽方將祓靖館齋大庭而思帝所以
甚歡厭天下之為累徹琴瑟而弗懌倦輿馬而罷游聖
人入侍興居冠帶不褫太后親嘗藥石夙夜必躬靡愛
牲牷徧走羣望載罄圭璧並植三壇屑瓊蘂而無功誶
玉靈而罔效於是祈竺乾之祕教捨沁水之名園行冀
有瘳即程庶役靡獲夢齡之感終稽肜日之報弓遺髯
斷荆山之鼎空成鐘䀟酒清鈞天之遊不返宇宙慘怛
人神震動六宫攀號萬國縞素皇帝起初載臨宸極章
明百度履德包元以儀形乎風烈皇太后恭遺制保重
熙平决萬樞博照兼覽以對越乎威神以為能類帝者
聖人善饗親者孝子乃緣先朝之意寖講昭事之文以
真皇之受元符膺秘記層宙之顧懷也始嚴安聖之殿
於玉清之廷奉諄誨廸璿源六羽之監觀也繼作奉真
之殿於靈景之館又以洛師吉壤藝祖降靈有應天之
院睢陽奥區王業資始有鴻慶之宫四範睟容並安寶
宇盡漢祖龍顔之妙增開元玉石之華皆衣冠是游旒
扆如在薦櫻獻鮪馳傳相望濡露履霜因時增愴又以
為禴祀極乎禮異幽贊之宜哀戚竭乎情無名助之禮
乃復疇近職命有司申述緒言繼成曩志即鳳臺之餘
阯建鹿苑之精廬因舊垣而不廣慮民居也鳩庶工而
惟簡形人力也(原本闕三字)祗植之園設像兼顧成之廟巖
洞隠飾疑堂邑之山林讃唄傳聞變平陽之歌舞回廊
四注飛觀相臨落斯干之雅章成春秋之遂事以五年
冬十月詔擇練僧三十以奉重修置净人二十有五以
給灑掃設官守之局俾德明以董之議尊奉之制命太
常以參之先置禁中肖像文考是月壬申乃率邇臣戒
宗室導自天章之閣至於會慶之殿紫幄奏香空歌達
旦翌日羣后晨謁百靈備從申命上公奉安於寺之崇
真殿緇黃先道儀衛清路幡華旗旆左右相見鍾磬笙
簧前後問作帷帟設次簪紱在廷太史候辰攸司錯事
言瞻殿牓出於宸翰飛毫舉鳳拂素騰龍孝德聖能並
煥茲日甲戌上運法駕率公卿以奉馨薦越翌日太后
御琱輿總嬪侍以獻令芳都人隘塗軒車擊轂或鼓舞
蹈德或感泣懷恩望帝卿之雲慘凄共色聽魚山之梵
讃歎相趨先帝付受之道光矣後聖恭事之禮至矣書
所云克篤前烈詩所云聿追來孝者也史官奉詔謹為
銘曰有宋赫赫兩宫明明慈昭神育孝總天經思文真
皇悲哀罔極魯館方虚給園斯闢斗城北望廣路東披
采楹叢倚紺瓦翬飛寶網羅空金繩表道滿月光明青
蓮相好有殿中峙實奉先朝彫雲麗幄綺棟陵歊隆凖
如生清輝若在祗薦馨香疑聞謦欬供帳咸具服御畢
陳履綦雖遠手澤猶新閒館旁連藻扃相屬庭有寓龍
山多疊玉嚴衛岑寂靈游往來雨華紛馥飈馭徘徊日
監孝思永錫純嘏時萬斯年在宥天下
文莊集卷二十六
