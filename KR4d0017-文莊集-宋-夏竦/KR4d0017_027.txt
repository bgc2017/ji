文莊集卷二十七宋夏竦撰
碑銘
大安塔碑銘(奉勅撰)
有宋封禪後十祀建大安塔於左街護國禪院從尼廣
慧大師妙善之請也今上寶元體天法道欽明聰武聖
神孝德皇帝在宥之十有七載詔史臣書其事從尼慈
懿福慧大師道堅之請也妙善長沙人姓胡字希聖母
既孕不茹葷妙善勝衣志求事佛馬氏之亂略為姬侍
嘗被毁逢怒憂在叵測默誦普門名稱舍利見於額中
馬氏異而禮之國初宣徽使兼樞密副使李處耘南定
湘川得之郡邸嘗以素誓未伸斷穀謝病夢異人曰我
文殊也汝第食勝緣近矣明年處耘捐館遂依洛陽天
女寺剃髮受具往來兩京高行著聞太宗皇帝以椒塗
之舊錫以懿名被之華服大姓袁溥捨第起刹賜額妙
覺禪院令妙善主之自是肅禪儀練律學給瑜珈之會
演華嚴之說五陟岱山一汎泗水皆中貴護送傅舍供
擬皇帝巡狩河朔刺血上疏璽書褒嘆是時萬年中參
恩愛異衆宸闈進見禮數踰等贈中書令忠武公李繼
隆每以保阿尊事尤謹洎元符降格法御上封妙善即
朝日之郊卜布金之地諷甘露法品祈東禪靈祐帝意
嘉之賜名護國天禧元年湘東邃谷有鉅石重累數十
百丈屹若浮圖昔隠今見詔遣使案視建寺度僧以旌
其異妙善志往瞻禮有大弟子道堅以師臘既高衡陽
云遠懇留不已先事以聞翌日妙善請告南遊真宗曰
汝老矣何遽遠適如來性海隨處現前儻有至誠皆可
供養妙善遂求建今塔特詔許之會江寧府長千塔成
繪圖來上促召妙善於護國將賜之道堅在妙覺地近
先至訪對稱旨受圖以歸首事創規實始於此由是涓
日置臬肇基寶甃冶金礱石作於地宫將秘莊獻明肅
太后所賜䭾都逮妙善曩得佛骨會妙善示滅盡以塔
事囑累道堅妙善享年七十有六尼夏五十有五宮闈
震嗟賻贈加品建坊立刹賜額寶勝以道堅兼主之道
堅盡禮蒼皴入謝扄禁且陳妙善遺誓云此塔今世不
成來生願就先帝惻然賜以潛邸珍玩三千萬直仍命
内侍分董其役明年春法堅製金襯寶函納前舍利等
入奉於内道場贊唄三夕兩街威儀導自滋福殿帝薦
香以送之季商協吉藏於石室五年繼賜乘輿副物貨
鏹萬緡以供餘費乾興初又以塔心殿棟須合抱修幹
既選未獲貰於皇帝上方以天下為公且重違其請莊
太后時為皇太妃乃以奩金五百萬輸於内府市材以
施之天聖改元内出明德太后寶器價二百六十萬洎
莊獻服用千餘萬付之公帑易金銅鑄輪蓋以施之美
哉四門九級岌嶪天中十盤八繩晃曜雲際道堅又以
圬墁雖畢丹采剖劂未完徧募檀信獲緡一萬八百洎
法堅禀給餘貲三百二十萬以償其工上繼志有嚴奉
先惟孝宅心凝覺追福太宫由二級而上命奉安禰廟
至宣祖皇帝四室神御並列環衛拱侍左右自餘緣塔
功德未具者皆省服御成之由是賢劫之象薩埵之容
五佐星緯八部人天分次峻層罔不咸備七年功畢詔
賜兹額金榜始嚴罽軿臨視談贊五尼賚紫方袍并賜
近院官舍九十區僦直充供明道二載上給白金五十
鎰俾營獻殿先有陳元虔捨僧伽像張延澤施羅漢像
頗極精巧道堅復建二殿夾峙於塔以奉之又營諷法
華孔雀經二殿以次之景祐中上賜錢千萬創二樓於
塔前右安特旨所賜龍藏作香輪以轉千函左挂莊惠
所捨鐘樹彫格以維九乳其斜廊壁繪羅漢迦文像亦
莊惠之施粤自營創逮夫圓成則有宗藩施三門洎無
量壽像鄧國貴主施報身像尚宫武氏施法身像朱氏
施藥師像何氏施下生像晉國夫人張氏施工繪獻殿
壁潁川郡君韓氏捨圃於西戈水杜航捨地於東及其
季尚繼獻金錄夀春王文獻緡錢義學比丘端琛指教
相文字比丘惟儼著塔錄吳門應德興為匠石皆道堅
願力所召共周能事者也厥初妙善嘗夢塔相止於雙
足談者以為上足善繼之祥也塔成忽一日遠望如失
靈祇環遶之異也道堅故通事舍人杜志儒之女母明
德從父姨再適故殿前指揮使武成軍節度楊信封隴
西郡夫人道堅生九歲即齋素十有一求捨家興國八
年剃度得戒明年賜紫伽梨十有六授慈懿師名嗣掌
妙覺月給俸料三時賜衣歲度僧薦紫各二隴西夫人
隨子剃染朞月歸寂道堅天機警悟資性嚴整有大丈
夫風槩嘗誦法華千卷華嚴首楞淨名圓覺皆數百過
記憶教藏該通大義塔之規模盡出智匠總三院之務
安數百之衆以慈悲攝嗔恚以精通攝懈怠故能念舉
而物應身動而衆隨羣蠭表異纖鱗示應作大因緣終
始圓就明道中詔加福慧之名嘗談經於觀文殿有旨
賜尼衆食料道堅以為出家分行折伏驕慢赴請之飯
猶起諸漏彷徨移晷切辭仰給每院但受月廪作糜米
十斛聞者與之謂其知分夫以柔弱之賦婉嬺之姿其
間具明淑之德習師傅之訓不過佩服詩禮蹈履謙祗
體蘋蘩之柔潔法山河之容潤而已其能斷棄愛染脱
離塵垢以堅固為佛事以勇猛趨實際濬發心華坐空
藴樹者何其偉歟古之后族出入宫掖凴藉聲勢狃忕
恩澤外交王侯旁出姻援不期驕而自速靡羡侈而極
懷載之前聞為鑒來轍者有矣其能委遠光寵杜絶徼
望辭榮於宗屬等志於貧賤以喜捨化俗以高潔自持
者抑為難哉宜乎萬乘待遇六宫景慕成支提之上緣
到無生之彼岸者也於戱是塔庀功二十年規平三百
尺高二引有六丈經用一億旁廡佗舍無慮五百楹自
非景祚和平累朝信奉設有大願烏可成邪是知諸佛
慧命其待時而興也夫議者皆以為聖上於是塔大美
者四中出寶幣形民力也日就勝因暢先謨也敦勸於
下使趨善也命書厥勞庸展親也所宜鬼神潛衛海域
延仰永集純嘏施及懷生者焉臣早預翻經嘗更約史
仰被臺札靡敢固辭謹按塔者梵云窣堵坡此云靈廟
在於諸天則藏佛爪髮衣鉢在於西度則記佛降生經
行演說圓寂之所一以表人勝次以生地信三以報重
恩四果之位能超三界故有初級至四級者如來出十
二因緣故極於十有二級焉迦葉滅後婆羅奈王起七
寶塔為作銘記豈非刻石之識抑有初邪或問古今哲
王之導黎庶不專講六藝而參用三乘豈其大抵同歸
於善乎臣嘗試論之夫有生之源本始清淨寂則絶待
於一物感則資始於萬緣至靈無方至虚善應覺者則
圓通罔礙湛寂自然内不立於寸心外無累於羣境不
為世界之所流轉不為幻妄之所變移迷者則奔馳萬
有昏翳五欲習動而不能靜入業而不能捨失本明而不
知沉諸趣而不恨所以能仁愍之出現於世法不廣大
不能包種性喻不善巧不能破根藴窮理而至命象繫
之旨也率性而達道中庸之意也好生惡殺仁義之均
也防非致和禮樂之則也聖人以為外可以扶世訓佑
生民内可以澡心源還妙本所以崇其塔廟尊其教戒
自東漢以來歷世多矣其間執分别之論起歸嚮之疑
廢之而逾盛毁之而逾信豈非言底乎不誣理冥乎至
當者哉昔有人云百家之鄉一人持戒則十人淳謹百
人和睦夫能行一善則去一惡而息一刑一刑息於家
則百刑措於國以此觀之則斯法之來禆我之治盖亦
多矣上具大智慧有大威德神道以設教文明以化人
晏坐黼帷鋪觀貝牒信解出於天縱悟入自於生知指
曹溪頓門則言高達摩覽竺乾半字則義中悉曇實玉
毫之化身託金輪而救物未階鋪砌孰望清光而况投
筆端闈屬鞬遠戍據案受簡摩盾操觚但緣外護之仁
少叙重熙之德謹裁二十有四頌以勒銘云
於鑠帝宋氏睿明繼臨照百度恢大功三歸崇正法辰
居憲紫微東郊配蒼震有大除饉女肇營晏坐場九級
締層楹兩朝施寶玩八觚回日月百尋切雲霓七佛儼
金容四聖崇睟表瑑刻具千覺圖繪周萬靈鉤檻蔭璇
題高簷幕珠網龍天乍來去煙霞時蔽虧我聞上帝宫
昔在莊嚴殿八萬窗牖柱衆寶極彫飾曷若佛滅後隨
緣崇廟貎設利羅如芥蘇偷婆如果有盤若棗葉有像
若䵃麥其福已勝彼無量千百億况惟此聚相密邇於
國城樓觀相飛注康莊四通達宰官引鐃吹公侯聯旆
旍都人集袂帷王姬傳車水流景啟清旦行月麗中宵
幡影鋪九衢鈴風聞百里我願瞻仰者應起大乘解悟
此見聞性充滿於十方我願供養者應發菩提心覺此
煩惱燄本是清涼源我願掃除者應生精進力反此塵
勞身徑度禪定業我願旋遶者應作三昧觀轉此顛倒
想頓入清涼慧寂念以為地般若以為基正受為花鬘
解脱為寶篋藏此無價珍非空亦非色遠謝修證垢並
祛照覺蔭水澄滓乃去火盡灰亦飛法縳既解除神通
自遊戲若於權實際猶有一微塵欲求見如來尚隔須
彌聚佛祖秘密印華梵微妙言語默及思維不越於此
義後之登塔者應知建塔因蓋表調御德起發淨信心
掩日不為多聚沙不為少但能復本覺即成無上道朝
家光四葉尊重於寶乘真祖創妙緣鴻禧昌厥後吾皇
授曩記成此殊勝果壽考億萬年永庇大千界
祝文
明慶殿謝雨祝文
皇帝祗嗣慶基恫矜庶彙昨以農時在務膏澤未零仰
罄齋明聿伸祠禱驕陽盡弭羽孽爰銷亟成豐楙之祥
大洽沖和之氣是㳙良日躬欵殊庭虔奏飛香仰酬真
蔭皇帝伏願璿源益濬壽嶽彌高祉福紛綸更茂隆昌
之慶蒼黔安泰永臻富庶之期
祈晴祝文
維天聖四年歲次丙寅六月乙夘朔二十日甲午嗣皇
帝臣謹遣推忠協謀同德佐理功臣樞密使武寧軍節
度管内觀察處置等使開府儀同三司守司空檢校太
師兼侍中充景靈使兼羣牧制置使行徐州大都督府
長史上柱國魯國公臣曹利用謹上啟聖祖上靈高道
九天司命保生天尊大帝伏以方迴溽暑肇戒青商大
田垂豐茂之期積雨有滯淫之懼比修馨薦虔冀靈休
精誠溥伸感應如響
紫微殿祝謝文
皇帝寅威寶命率育懷生昨以膏澤愆時飛螟暴稼精
哀既禱果蟊疾之咸消嘉雨頻霑遽豐穰之倍異是用
載嚴法御祗欵清都親薦馨香恭酬貺施伏願靈心鑒
佑道蔭延鴻拂石為期遐增於睿算夢魚獻兆常遂於
有年
文莊集卷二十七
