文莊集卷二十九宋夏竦撰
墓誌銘
故保平軍節度使同中書門下平章事駙馬都
尉贈中書令魏公墓誌銘
方國家東禪之七祀上朝景亳駐蹕睢陽肇為京都紀
興王之壤永懷祖德思逮事之臣以忠武軍節度使駙
馬都尉鉅鹿公親舊兼崇勲賢莫貳内出明制進位中
台赴上於鼎司接武於諸相進退體貎無與比焉越明
年冬十月上齋居宣室勤䘏萬區以全魏近藩朔垂右
地邊圉之勢勝京師之屏翰士馬雄壯非元功不足以
鎮重遂以公判天雄軍府事政治寬簡獄訟衰止吏民
守闕請立石而紀頌嘉糓生境方優詔而旌美不幸起
龍蛇之歎罹霜露之憂天禧元年正月國家奉有帝之
册薦尊祖之名祼鬯廟祧升煙郊兆天子均聿懷之慶
舉先親之典制授公保平軍節度使相國如故且詔赴
闕肩輿就第中使相望虛中日望其有瘳搢紳方詠其
多福無何秋氣始至疢疹增劇載紆詔蹕慰以聖言俾
加勉膳之勤尚期勿藥之喜仍賜白金三百斤天不慗
遺福善則虛七月甲子以不起聞上撫几震悼臨哭出
涕書忠甲令彌念於良臣畫像雲臺方追於英烈鳴呼
哀哉真命世之賢佐生人之間傑也公諱咸信字國寶
其先大名獻兆屯固流祥西漢肇高平之封東晉啟劇
陽之土冠冕奕世譜牒聯華公之遠祖始家汲郡唐失
天命禄去王室曾王父楚卷懷琛寶遁世而長往累贈
太師兼侍中魏國公曾祖妣郭氏追封燕國太夫人王
父韜襲善以處躬含和而味道累贈中書令越國公祖
妣李氏追封晉國太夫人烈考仁溥仰承積德生藴明
略往佐周命厥有大勲爰立鼎司兼崇樞府金印雙導
蓋極寵露之威火德應天首宣欣戴之力嘉謀懿範國
史詳焉公之受脤於藩登庸繼業屢奉明祀載洽鴻禧
有司累贈烈考尚書令追封秦王諡曰宣懿母李氏封
秦國太夫人繼母李氏追封韓國太夫人公韻宇沉邃
資質豐碩積懷袵之善教聳公侯之竒表話言詳雅動
止有度初補宣懿隨使都校建隆初起家授朝散大夫
右春坊太子通事舍人先是太祖啟運立極英武睿文
神德聖功至明大孝皇帝龍德在潜人望攸屬秦國太
夫人獲奉昭憲太后太后亦降秦國之第公在幼□不
樂戲弄瞻視審諦有如成人太后竒之始議姻戚洎乾
德五年五月太宗至仁應道神功聖德文武睿烈大明
廣孝皇帝方尹京邑遣判官劉鼇至第語宣懿以昭憲
雅意翌日召公於南宫延見誨諭久之八月復召公親
引對於講武殿太祖謂曰知善弓馬命射四十餘發太
祖嘉之命太宗賜酒食太宗且諭之云既精射御當留
意文學公由是刻志墳索耽味圖傳五經十七代史尤
其該總復得三式風角之妙後太祖頻召對命射常稱
其善五年三月復召赴講武殿令帶御器械黨進欽等
四人同射以較其能薄暮方罷未幾太宗再遣左右陳
信召公諭以選尚之意四月復召公於内中就食廳引
對於萬歲殿賜襲衣玉帶閙装鞍勒馬七月永慶公主
出降特授檢校尚書右衛將軍兼御史大夫駙馬都尉
賜安定里大第一區夏屋千餘間園館臺榭備焉仍分
御溝水以灌池沼六年加檢校尚書左僕射吉州刺史
太宗即位加檢校司空超授本州防禦使仍備環列之
職太平興國元年并寇未賓寅庫再駕賜公白金三百
觔以治装公擐五屬之甲從六尺之輿左右不違晨夕
匪懈太宗既平大鹵直趨盧龍乘百勝之氣逐乘亡之
敵將幸山北盡埽區落公與駙馬都尉王承衎從容獻
諫太宗納之三年郊祀加檢校司徒四年加檢校太保
六年特詔常奉外月加給錢十萬七年授鎮州觀察使
雍熙三年以獯鬻犯邊王師薄伐朝廷旰食冀方繹騷
太宗分命懿親藩屏近甸廼以王承衎鎮大名駙馬都
尉石守信守河陽而澶淵要區喉咽之地慎擇能臣無
易公者遂命公往撫之賜白金五千兩是年冬公以河
水湍悍舊隄回曲備禦告勞科率為患廼徑鑿新渠二
十里以直水勢繇是十餘年間無衍溢之患端拱元年
朝廷扢青壇修黛耜將籍千畝而郡界河水清徹見底
味如甘醴廼盛以銀缶因公主上之中外稱賀禮畢超
授彰德軍節度使尋詔兼本州馬步軍都總管淳化元
年正月驛召歸闕公主改封齊國九月澶州河大决壞
城壁斷浮梁墊居民阻邊奏物價踊貴太宗召公於崇
政殿諭以方略令馳傳而往面賜白金萬兩今上時為
夀王賜宴於含芳園公下車之日撫疲瘵賑乏絶境内
以安先是朝廷命内殿崇班閻承翰修復河橋比公視
事久之功猶未集太宗令徤行親事官日賫詔書催督
公與謀之而承翰執誼以為方冬聚凌如山水勢涌急
難為施力遽入奏乞俟來春公既餞承翰迴鳩集諸工
自乘小舸截巨浪排層冰紼纚造舟是日亟就乃遣徤
步上狀承翰方入對陳難成之勢而公奏繼至太祖大
悦顧謂入内内侍省都知李神福曰朕選魏某果能集
事翌日公主入賀太宗復嘉歎有晉武孟津之賞密賜
珠玉金寶時都大提點河堤崇儀使劉永恭大庀役徒
修築隄塞盛寒皸瘃人皆苦之公列上其事乞至春初
太宗遣徤步賫詔自京一日而至亟命罷役五年春將
修長堤當役夫二萬公自保程其工省去大半太宗令
高班内品李信宣旨命公圖上减工在所尋降詔依之
時境内田隰水退皆填淤加肥而民漂䧟之餘耕無首
種相聚愁歎坐待流亡公奏貸麥數萬斛是夏大稔民
樂輸還官繦屬不絶由是人皆處業貧者更富又以州
獄久繫逋欠官物又保任之民資産已竭追償無出公
將上言並詔蠲免今上即位加定國軍節度使公主封
許國長公主咸平二年八月講武於東郊詔充在京新
舊城内都廵檢十月郊禋充舊城内廵檢十一月以控
弦入寇邊城晏開革輅將行羽書狎至命公充貝冀路
行營都總管初無辨嚴時方鎮各控重兵以自衛公至
天雄軍始得步騎二千以随勁敵之壘煙火相望公左
實右偽虛振軍聲倍道兼行直抵邊郡敵亦憚公威名
辟易而退尋命公男昭亮傳詔召赴行在景德元年上
親握武節北守澶淵公扈從星陳以及凱入二年郊祀
加武成軍節度復以西兖奥區舊俗豪悍乃命公知曹
州先是廣濟渠兩岸積水居田千頃民用匱乏莫輸其
租公乃度其地宜置水門導之入河人獲其利州下先
多為盗逆旅之舍皆日暮扄戸賃宿者巾屨難保至公
之治也民不敢欺無夜吠之警上朝陵鞏洛詔從車輿
四年曹南耆夀列奏借留朝議方以三城右地股肱劇
郡經瀆所控屯兵甚多遂輟公鎮河陽民吏望風畏憚
刑罰罕用大中祥符元年密命開先珍圖洊降上讓德
云岱歸功祖禰公屢陪近輔夙侍嚴祠禮畢加檢校太
尉二年敵使至闕宴豆屢頒上知公善弧矢命公伴射
賜予加等所以旌絶藝而威遠人也三年禋祭脽壤合
答后祗西廵之路頗遥北門之寄尤重乃命公知澶州
兼駐泊馬步軍都總管提舉澶濮齊鄆等州德清軍寇
盜公事賜銀撾大劍各十上幸瑞聖園射弓命内侍宣
旨卿每苦臂痛今日之宴不可辭也公奔馳赴召射中
銀缶上親解之賜閙装鞍勒馬非常典也四年禮畢就
加忠武軍節度復召歸闕爾後真輿昭格鉅典交修寵
命便蕃禮數尊異以至開公府正台極歲給公用緍錢
加至七百萬任兼文武寵冠勲戚竇固之久居大位每
被訪於邊事杜預之既立戰功唯躭思於文籍洎出臨
魏郡也豪右屏迹囹圄屢空雅歌投壺有儒者之樂輕
裘緩帶得名將之體洎染疾歸第恩禮勤渥殫太醫之
妙伎極内府之良藥命也不淑奄歸窀穸享年六十九
詔廢朝三日贈中書令命内侍省部知蠻州刺史竇神
寶營葬事太常博士秘閣校理李垂攝大鴻臚監護太
常考行定諡發引之日有司具一品鹵簿鼔吹太常博
士秘閣校理慎鏞遣奠於順天門以十一月丁酉葬于
河南府洛陽縣賢相鄉勲德里從先塋禮也公一歴東
朝一踐環衛八臨藩服五換旌旄累階至開府儀同三
司策勲上柱國進爵為公食邑至一萬三千九百戶真
食四千七百戸加凌煙之號為推忠保節同德守正翊
戴功臣禄位寵榮並極人爵若乃自刺史陟防秋由廉
車正節鉞皆靡限官序度越等夷斯又國家急賢之恩
於是乎在也恭惟許國長公主太祖皇帝之第三女也
淑質純茂柔儀肅祗處約惟勤在貴能降唐襄城之禮
度為諸親之楷則漢平陽之慈愛享累世之崇重先公
十九年而薨嘗獻瑞牡丹一叢花皆千葉色潤殊絶太
祖命以一枝著金壺中盛以玉盤令待詔黃居寀圖之
以賜公主至今存焉男三人長昭易任内園使頃持使
節遠聘穹廬中塗感疾先公而没次昭亮今任東上閣
門使恩州團練使器宇不羣識度殊遠太宗以其與王
承衍男世隆皆嫡外孫特愛之幼歲召入並賜坐以昭
亮好學命吟賞花詩立成特賜緍錢御酒命共游於後
苑初未名太宗一日御筆書二名賜之曰從訓昭亮令
擇名焉起家授如京使自是每令昭亮押賜公加恩綸
告兩聚貴族繼賜白金萬兩以充六禮之用洎公正位
國相出臨魏郡昭亮往賜生辰禮物賀席方半而驛置
俄至特降綸綍授昭亮恩州團練使仍兼上閣之職聞
者榮之然而昭亮生於貴戚雅好儒術妙逹時務詳練
舊章受詔同定闔門儀制廣溢甚多箕裘之業蕃昌慶
大人皆望之次昭侃今任内殿承制風度清粹操履温
重夙禀誼方蔚為德器女二人長夀縣主率禮公宫式
瞻貴里副笄之日太宗賜白金飾肩輿重七百兩亦以
嫡孫特恩非常例也適内殿崇班閣門祗候張士宗早
亡次女蕙問夙聞蕣華易落適右班殿直闔門祗候王
從益而逝孫一人東頭供奉官餘慶學禀詩書德茂蘭
玉孫女二人長適故左領軍衛將軍致仕趙保勲男宗
奭次在室皆從訓保阿照言圖史蓋宣懿之積德累仁
公之常善齊物厥後繁衍奕葉隆昌者焉及公之薨也
朝廷追錄大勲誕推延賞授昭亮四方館使團練如故
昭侃遷禮賓副使姪殿中丞昭慶遷國子博士左侍禁
昭用遷西頭供奉官贊善大夫昭文遷殿中丞左侍禁
昭素及孫餘慶並授閤門祗候初遺奏之上也昭亮以
事非禮制獨不列名又慮國恩均被遂上封預辭乞居
喪制恩旨允之斯又忠孝之訓有後之美也如是公資
性方嚴秉心純一至誠待物正色在公其出奉民政也
决事明敏嫉惡如讎彊暴讋服冤滯畢逹所至之地人
皆愛之是以歴事三朝寵睠日隆太祖日於鞏洛道中
命御龍官以金盤盛含桃賜於馬上太宗嘗因寒食日
遣内侍岑保正賜御筆令召王承衍等習射於家園并
賜銀缶腥餼等後公鎮澶淵太宗射於後苑翌日以御
射中銀缶命公主賜公令書於家信曰朕昨日賞花射
弓甚思卿故有是賜其恩寵尤異也如此然公雖幼享
崇貴深承顧待而每鑒前代之戒小心兢慎過自修抑
故出入五十餘載終始無玷加以忠厚之節發於天性
一物之異不敢家藏太祖幸洛公以園第宏敞奉表獻
之又世有芙蓉丹砂一枚重將一鎰以承隙日則室中
皆明後令夀光縣主以服餌法獻於太宗旋降御筆褒
之賜黃金器五百兩近歲國家新宫闕之制令昭亮懇
奏願納奉入以助經費上優詔不允論者美之又仲兄
太僕少卿某之疾也自澶淵乞赴闕侍疾及其有加也
上章乞授少卿長子昭度一官尋授太常寺太祝其弟
悌皆此類也每好夜坐召兒姪軰諭以君子立身之道
雅合經典之意自感疾至薨氣貎不衰精識自若人皆
以為修德之報焉佳城既卜遠日有期諸子以某備列
西臺久塵吏職稔聞世德嘗奉緒言見索斐辭以識徽
烈讓不獲已謹為之銘銘曰
炎正啟運帝賚忠賢九功並建百度勤宣下寧海域仰
清垂象教化之重倚之國相内撫方嶽外清邊塵軍旅
之要付之將臣允顯魏公位兼文武槐鼎登庸節旄分
土左右王室事上以忠股肱右地待下以公叡聖之心
念功惟舊白水攀龍湛恩克懋惇叙之典立愛惟親秦
臺降鳳寵睠斯勤佐國承家謂之世德閥閱之勲載於
金石安人去患謂之民政藩屏之治播於謠詠密謀潜
慮莫際其涯獻贊帷幄惟聖用嘉高風遠度莫闚其奥
儀表紳冕惟賢是傚哀哉良相百福宜全鳴呼彼蒼何
奪之年桃茢臨喪密章加秩帝極哀悼禮贈優恤寒風
慓兮愁雲暮鹵簿陳兮班劒布卷組帳弓空煙儼靈輀
兮戒路哀笳咽兮楚挽悲邙之麓兮洛之湄從先王兮
魂不昧掩幽穸弓夜何其有旂常兮令名不朽有琬琰
兮英威可久繄似續之良賢兮永蕃昌於厥後
故守司徒兼門下侍郎同中書門下平章事充
玉清昭應宫使昭文館大學士監修國史冀國
公贈太師中書令謚文穆王公墓誌銘(并序奉敕撰)
天聖三祀歲次星紀黃鍾布序丙午建辰皇帝御琱輿
詔金蹕出景龍門幸永定坊北第視大丞相冀公之疾
賜白金五千兩戊申丞相薨于位享年六十有四兩宫
震悼皇太后車駕臨哭盡哀天子素服三日不視朝以
太子中書令告第大小歛遣尚宫弔祠法賻加等有司
謚曰文穆命左史攝鴻臚卿副内侍太監送喪官給經
費具本品鹵簿以明年仲春之壬申歸全於濠州鍾離
縣廣德鄉西原之祖塋有詔侍臣書其徽烈公諱欽若
字定國其先緱山遠系潁陽茂緒武岡睢陵之材啟國
於晉永寧清源之德胙土於唐本居太原世為鼎族高
祖諱遂以巢寇之亂避地江楚喜玉笥之岑寂惟厥田
之沃衍始家宜春之新喻遂生遐仕至江南西道鹽鐵
巡官遐生郁幼而警悟不樂嬉戲徧誦五經偽吳童子
擢第釋褐本縣尉諸郡累表為戎佐視秩臺郎關决郡
務歸朝為懷冀濠三州判官郁生仲華夙有志尚刻誦
墳索為唐明經中選又以五經登科復尉本縣時議榮
之公即濠州府君之孫新喻府君之子及公之貴三代
皆贈太師尚書令兼中書令曾門封冀祖廟封鄭禰室
封晉皆為國公恭惟鄭公當五代紛競仕偽唐之僭據
轉側江介間關世路而能治尚清約志在平反愛悊孫
以字升卿高門閭以容駟馬克祚厥後何其盛歟公聰
識早成性資強敏六歲喪母十二而孤鄭公愛之保育
於祖妣魯國太夫人教于家庭不就外傅道藝兼該辭
筆贍逸弱冠初拔進士解淳化中策高第試吏芸局從
事譙幕加倅職再毗戎務被舉遷秘書郎典關市于淝
上升朝為太常丞理通欠於計司以右正言歷掌内外
書命授左諫議大夫再遷工部侍郎并參大政以刑部
侍郎充資政殿學士改兵部充大學士繇尚書左丞三
轉至吏部尚書皆知樞密院自檢校太傅再加至檢校
太師行尚書右僕射並使東樞實兼宰職俄以左揆兼
中書侍郎監修國史對掌魁柄以太子太保判餘杭歸
朝再為資政大學士尋拜司空未幾視秩維師兼榮鉉
府節制襄峴居守伊洛輿疾還第左遷司農卿改秘書
監並分務南都起授太常卿典濠州轉刑部尚書知江
寧府召還復序正司再升中書兼門下侍郎充昭文館
大學士實首台席遂作司徒乃封冀壤勲階爵邑名數
咸極初永定在御憲章大備以駉牧之重領于樞臣公
嘗為羣牧制置使肇玉清昭應宫以事有帝崇景靈宫
以奉真祖營會靈觀以禮岳鎮並建職局綜於兩府公
繼為三宫觀使惟公事三朝相二帝嘉猷亮節深圖遠
筭秘諸信史此不獲書若夫建隆以還萬國上計辟名
既辨斷盜未償領于司存列之辭案人生有訖吏責無
窮公抗疏切陳援赦蠲弛深逹國體克稱上仁注意之
求實自于此咸平初寇劇緣間搖亂益部偏師致討剗
削厲階武臣尚威傷斬過當餘孽亡命反仄靡遑公往
宣使指悉貫枝黨處置機事彼方遂寧召參台衡刻印
以待景德始邊城晏開羽檄四馳烽火相照公感憤激節
慷慨請行并護將臣克全魏壁洎乎元符候日奉高望
幸三事優游而未决禮官希闊而難講公首抗大義先
置喬岳芝英醴泉之品矞雲叶氣之祥圖素寫形使驛
言狀旁午亭傳覺悟黔黎此其昭昭者也若乃尊事神
祇專精齋祭寅威妙本校正真科交集上儀莫匪嘉慮
是以再長樞軸三陟正司中外迭居左右更踐體貌無
比論議必從寵冠一時年踰二紀至若薶牲脽壤徐鑾
曲里登魄寶之號熙報况之壇奉貞像於琳宫宣寶文
於路寢宫繼掌禮儀並持使印又若明禋蕆事珍符先
道聿嚴容典奉以金輿公三職儀衛殊庭考閣常籙是
藏内出丹書勒於瑶簡公同司刻玉並兼置使之重益
為希代之榮祥符之間天下大治制有破觚之易法有
漏魚之寬太和陶蒸善氣回襲雲物絢色羽毛綷質百
嘉茂育萬瑞畢臻天子好文挺睿辭以昭紹惟公順美
著嘉頌以游揚前後賜御製屬和并御和賜歌詩僅三
百篇若夫入幹庶績出撫近封鋪陳密議條對急政所
受詔荅將二百凾又奉命纂集翊聖保德真君傳三卷
撰進先天紀三十卷五嶽廣聞一百卷鹵簿記三卷與
諸儒同集冊府元龜一千卷彤管懿範二百卷又封祀
既畢歸尊宗廟承詔撰僖祖太祖太宗謚冊神聖纂服
初受鴻名奉制撰今上徽號冊文及前後被旨撰社首
壇汾隂朝覲壇頌西京應天禪院太原資聖院碑銘天
書祥瑞西祀瑞贊彤管懿範序廣孝泉崇真橋記冉耕
封東平公贊博雅多文盡在茲矣公嘗言初晉公侍鄭
公之任武昌也公母秦國夫人有娠江水壊廨舍徙居
黃鶴樓既夕而生公或言漢口居人遥望樓際若有氣
象然公居景亳行視圃田暮宿村廬夜分偶起見天中
有赤文成紫微字使蜀言旋次褒成驛有客為謁具唐
相晉國裴公之名告公以默定之期而隠公嘗朱篆所
見文字及因鄂守增飾黃鶴樓又以俸錢修圃田晉公
祠為文書石以紀之常練氣於朝霞期脱屣于塵世姚
顗承白衣之報子房慕赤松之游參實于斯諒不誣矣
雅好奕碁善于筆劄樂醇旨之飲喜清商之樂第有北
園疊石為陂甘果美木蔭庇其下退食休澣於焉游息
晚年親歴艱難頗厭富貴延問高釋留心真際遂兼譯
經使二府柄臣送上於傳法院梵卿薦香大官具食歸
第感疾請告累旬侍醫盈門詔使係道錫萬金之良藥
殫九折之妙伎天乎不弔命將柰何輟相興謠見於斯
矣夫人李氏山河象德圖史時憲哀深惟殯痛極終天
送往盡哀庇親惟睦累封崇許二國夫人有子五人皆
先公而亡内次子從益仕至贊善大夫第三子慶之終
于衛尉寺丞追賜進士及第女二人長早亡次適故參
知政事張公洎之嫡孫秘書省校書郎瓌孫女一人適
故尚書左丞陳公恕之子大禮寺丞執禮並懿行美材
大宗良配外孫男元夀女夀姐並幼遺奏之上也二宫
哀軫錄舊念勲並加常制嗣男將作監丞寅亮授大理
寺丞瓌遷大理評事充秘閣校理執禮改太子中舍又
以公叔父仲微剖竹列成累書吏課握蘭建禮實綜虞
衡兼秋曹之覆刑主大農之平糴特除司勲員外郎充
淮南提點刑嶽勸農使自餘戚屬授官親信叙用者二
十有四人嗚呼高朗令終寵靈顯赫會元公之殯送文恭
之喪極人臣之盛公以臣嘗豫寮舊屢刊史諜爰有治
命請誌幽礎仰奉宸旨不獲固辭謹作銘曰
兵政宥密機軸穹崇惟公再踐昭事功兮將鉞在庭相
印垂組惟公保釐兼文武兮洪罏造物威柄御人惟公
三入秉國均兮龍章在躬庭槐表位惟公經邦極名器
兮帝師尊異内樞隆顯禭以印章豐贈典兮乘輿縞素
笳吹悲嗚送以纁玉盡哀榮兮
故順容邵氏墓誌銘
大中祥符九年春二月甲午順容邵氏薨于京師太和
宫本院之正寢越三月壬子葬于開封縣清遠鄉繁臺
村奉先資福禪院之東北原鳴呼哀哉順容諱昭明廣
陵人也生禀嘉慶賦質柔和泳漢方江動謠於南國規
圖照史秘景於華宗先聖在潜懿藩初建金房入侍實
首於庶姬璿室沉英嘗悲于外館洎攀鱗上漢列職司
衣奉裼襲之宜辨采章之品肇封近郡寔啟博陵爰以
燕寢獻功女侍更直佩環異等禮序多儀迺進號於小
君實並長於九御被之紫服昭以寵章矧屬革輅弔民
躬平大鹵宸旒耀武出撫魏都束帶從行羽書狎至罄
宣懿立以及凱旋繇是賜塗金之裳陞榮于太監闢冀
國之壤列位於尚宫肅奉曾闈總司衆職嚴筦籥於扄
禁謹琮璽于緘縢法式並修出納惟允暨夫白雲厭代
蒼震承祧改滎波之邑封奉夀宫之象設西陵極望莫
從于神遊中禁言旋復司於舊物逮珍符錫瑞之紀號
喬岳上封之明年超踐宫正之資載䟽安陸之國翼宣
忠訓紏肅羣居閑練典章詳明啟奏下推耆重之德上
嘉該總之能遂開張楚之封特拜司宫之命寔創斯號
以旌厥勞然而進退有常終始一志含華凝曜久冠於
小星積德累勤繼充於彤史上肇崇位置尊奬老成寵
以絳袍列於嬪職翟鈞九等班亞三妃感泣帝宸賜予
加數承顔姒幄進見異儀宫掖之榮近代無比旋以憂
勞成疹年德寢高深惻上仁遷居别館勉膳之使承詔
之醫自冬涉春相望於道嗚呼收華麗日喪淑泉扃常
珍之期不及者二歲嚮用之福咸備于一時黼帳悼懷
椒塗頒賵佳城既卜幽隧將封爰詔左言圖徽沉碧銘
曰
瑶臺降芬甘棠遺慶德茂材淑性資淵令參華六列盡
瘁兩朝閑練儀範勤勞夙宵徽序方隆餘年奄謝結戀
昌期銜哀長夜圖形蘂館卜宅金園飾終之典永賁重
原
皇姪康州團練使夫人吕氏墓誌銘
夫人吕氏故丞相贈司徒正惠公之女正惠公之貴也
曾祖衮贈中書令祖琦贈太師尚書令其先太岳述職
仰悟靈心尚父表海下因舊俗景祐垂世積德在人門
生忠賢亦啟明淑夫人夙禀家訓幼勤女職動則申禮
保阿是咨烝而獻功紘綖悉偹言念詩史之意步中珩
璜之節加以文繡設色必窮其麗哀筝度次尤盡其音
國家璿源熾昌仙緒蕃衍選建明德廣封連城棣萼相
依犬牙錯峙上隆惇叙之化下嘉信厚之風扶植基幹
畢侯支庶崇右戚之惠盡家人之愛至若宗子授室王
姬下嫁必選令族以納多祥楚王親則帝兄位極人爵
寶玉分器芝蘭在庭其第四子天水郡公允誠生禀粹
和早聞詩禮懷金上序結綬内朝號為宗英特茂宸寵
始娶贈邠州觀察使潘惟正女不幸早亡宗臣上言禮
當繼室上乃念正惠之昔佐先帝厥有大勞當綴衣之
辰受傳聖之命寢丘之封雖遠高門之慶未移乃詔申
以婚姻寵其閥閱枚卜獻吉踰八世之祥大璋納禮豐
六版之數夫人遂以大中祥符五年夏六月乙丑召見
漢幄進對堯門象服暉華拜賜于中禁油軿擁從言旋
於舊居觀者榮之忠臣知勸越明年秋七月辛亥歸于
郡公六珈盛飾百兩親迎僕御授綏傅姆加景華燭光
炤煌煌如晝從者畢袗祁祁若雲有司相儀太官供具
婚姻之禮特盛於兹洎五月中參三月廟見象揥居手
寶翟在衣動止肅雍詞氣舒婉式瞻貴里為憲宗家若
乃薦豆公侯之宫胖載舊姑之室匪雞之勤儆戒惟絲
之求善匹蘋藻之意柔潔山河之體容潤固已極圖傳
之言豈止率鞶褵之訓者哉方將下司封之詔舉從夫
之典啟湯沭之邑增車服之數而蕣華易落隙駒難駐
德宫永逝雖大化之攸同碩人無子痛芳音之莫繼嗚
呼哀哉以七年秋九月壬寅終於内寢享年十九尚宫
賜襚輟朝二日權厝於奉先資福禪院以天僖元年八
月已酉葬于河南府永安縣南訾鄉漫流村潘夫人墓
之西北原從吉卜也詔左騏驥使澄州刺史入内内侍
省都知張景宗營葬事以著作郎直集賢院徐奭攝大
鴻臚監護歛封有日執綍將行乃命史臣圖芳幽礎銘
曰
降神靈緒賜履遥源間生邦媛選儷宗賢顧史永箴披
圖問禮德盛年闕華繁實委梁臺遣奠兮組帳煙空文
園安宅兮松路塵封哀蘭儀之永閟唯玉譽之無窮
文莊集卷二十九
