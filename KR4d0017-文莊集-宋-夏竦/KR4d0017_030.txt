文莊集卷三十宋夏竦撰
古詩
奉和御製看毛詩詩三章二章十二句一章八
句
周道洽平聲動文成周王棄善俗移風變哀樂異心治
亂殊音心發言從影響攸同政行音類壎箎靡異實教
化之所由故能經乎天而緯乎地
生民尊祖時邁告成江漢撥亂鳬鷖持盈四詩之道始
于和平五際之變通于晦明宣宥密之基命敡遹駿之
休聲或箴規于闕政或歎咏于芳馨
温柔之教政治之源瞽能誦兮可以諫士不學兮無以
言蓋盛衰之所繫故諷諭之攸存惟聖心兮垂思永大
庇兮元元
奉和御製迎聖像中路獲金龍送還茅山
巍巍真像範金成瑞節棠舟遠導迎精衷勵翼符神貺
藻衛葳蕤率禮經蘭隄曉景漣猗靜神龍報降祥雲映
雙上瓊干采質明旁臨旌栧靈輝盛台臣祗肅薦華薌
承賀凝貞拜露章羲氏官名高可擬漢家年紀遠難方
鳳蓋分隂騰九色蜿蜒共戲雲裳側御天飛躍世空聞
瑞德縈盤今始識騤騤矯首仰中宸丹扆深嘉美應臻
紓禮既能疇聖日為霖當使福蒸人華陽翠壑貞靈地
星使送還彰睿志更播雲章入管絃昭昭億載傳金匱
奉和御製崇政殿宴從臣
青綺禁門符命錫離珠御府天琛積兩儀流慶會休期
二聖詒謀歸盛德大禮修真猷格懿鑠昭昭兮靡極阜
民財形物力聖志乾乾兮夕惕金扉玉宇麗皇居鳳藻
鸞蹤輝樂石龜趺螭首建靈辰鵲尾龍香奉至神日轉
翠華臨閣道天旋丹仗復鈎陳縉紳茂寵兮踰三接羽
衛鴻儀兮備九賓瓊觴傳滿兮均堯酒栢殿賡颺兮洽
漢臣奉若靈心彌翼翼布昭醲化愈淳淳
奉和御製為政歌
黼帳夜分常監寐鳳軒端委敷文治肇建元封陟介丘
寖尋毖祀臨汾水茂烈馨香久際天精心勵翼彌恭已
體道推仁洽惠和斵凋歸厚蠲華侈懷柔四貊盡來庭
邊圉無塵似平砥堯德欽明惇茂族漢條寬大措祥刑
永觀禹畫同文軫更佇虞廵審量衡睿政無為猶日慎
布昭謨訓掩湯銘
奉和御製奉先歌
皇家兮仙祖上世兮聖神承雲兮分治駕羽兮臨民誕
昭兮馨烈高陟兮元真載乘土運臨三古屬象羲農振
遐武爰炳明靈陟上蒼緜緜聖緒慶悠長既積仁兮累
德爰振耀兮流芳罄二儀兮垂祐彌萬祀兮開祥巍巍
烈祖兮膺宸歷御瑶圖兮建鼇極東征西怨兮振羣黎
下舞上歌兮康庶國優游亮直顯敦仁錫羡休嘉符拓
迹四貊名王尺組羈九涯遠道安車適聖功耆定實登
三方賮駿奔惟旅百赫赫神宗廓帝紘昭廣運兮洽和
平禮適素青兮㳂夏子化歸醲粹兮復胥庭憲六學兮
昭地緯事七廟兮奉天經震疊威霆兮踰朔幕汪洋惠
露兮浹編氓偃節靈臺兮黜武漏魚寬網兮蠲刑三葉
緝熙兮隆紹繼皇穹右序兮隤繁祉徘徊飇歘兮授元
符焜燿樵蒸兮修茂禮思文成頌兮廸先謀多黍申歌
兮昭樂歲參侔開闔已無為虔鞏盈成彌若厲惟寤寐
兮符通實天人兮合契降僊馭兮自三清諭靈源兮踰
百世遐錫鴻休茂本枝永符盛德昭明類薦徽冊致清
衷齋明兮顯至欵太空告繁禧監觀兮斯暨對越兮儲
精聿懷兮忘寐舄奕千齡播德芬欽崇茂典協經綸神
化有開彰密命慶基無際等高旻
奉和御製筆歌
制之精兮漢宫之雙管鋒之妙兮趙國之修毫自承掌
握濟羣用觚與槧兮難施勞古今㒺不逹淑慝將何逃
深仰玉蟾均硯滴詎慚金馬制書刀頡皇觀迹蟲篆興
纖端積潤八體成寫圖始告姬公瑞錯寳終傳路扈名
上聖惟聰炳帝文宸章奎畫冠生民灑翰翠珉垂睿式
珥彤丹地寵儒臣
奉和御製硯歌
南方潜璞出寒溪沉沉紫蔚凝堅姿兩儀肖象磨礱異
三趾承隅琢餙竒銀帶参華貢雙闕玉蟾分滴潤圓池
微波澄淡當晴景旌旗半浸龍蛇影輕浮春絮拂犀榦
微動日華明綺井蘂簡交輝九禁深玉枝斜照中宵永
列璇臺兮今得地邇清光兮叶靈契宣絲旨兮揚聖謨
贊雲章兮熙睿志彌彰盛德冠生民務以文明化兆人
奉和御製墨歌
昔造圖書兮紀方志鉛黃丹漆兮初為貴後世增華兮
邁昔賢松煙布色兮明且妍一枝均賜官儀備九子分
形吉禮全寫功詠德盈緗帙體物緣情徧綺牋隂山潜
璞兮琢金池相須藝圃兮事攸宜湘川青管兮束圓鋒
並列璇臺兮用本同垂大訓述微言孔墨之教兮長存
騰藻翰贊儀形淵雲之妙兮惟精上聖敦仁崇儉約厥
篚珍竒詔皆却唯許隃糜歲貢臻式彰文德化生民
奉祀禮畢還京
先天密命啟禎期侯日靈文降紫闈恭館靖冥尊妙化
帝居齋祓擁純禧勒鴻昭姓增梁甫報本祈年欵魏脽
真御下臨彰日監嘉生誕降示天隨丕承寳緒增寅畏
惠廸靈猷務肅祇國陽郊報尊天位欽奉后祇將合祭
仁里爰瞻嚴父祠徐鑾式徇黎萌意攸司經始兮載嚴
象物應斯兮紹至熒煌先道兮珍符煥衍参塗兮藻衛
真場合奏兮笙鏞靈阯欽柴兮圭幣三氣晬容兮仰覿
八景飛輿兮降格青祺簡簡兮淵沖瑞命禳禳兮山積
合飲譙城洽睿慈仁風溥暢宣和懌制畿睢水煥先謨
惠露汪洋敷潤澤納賈陳詩兮總舊章念功繼絶兮昭
明德近甸回衡景念新太宫歸格物華春太和充鬱層
霄外協氣周流率土濱穆穆天章騰聖域巍巍道蔭庇
生民體元化叙彝倫順則兮穹旻觀祕奥守精真謹度
兮聲身四貉兮來同千齡兮應會甘實兮積中英蕤兮
發外皇哉曼夀保丕基青簡遐昭帝者儀道冠周詩心
翼翼功踰夏載日孜孜
奉和御製玉清昭應宫甘露歌
祝聖清場初展禮鴻都向曉彰繁祉鬱鬱纖枝正後凋
瀼瀼瑞采俄雰委吉雲五色比還疎况是嚴冬歲律餘
承以玉杯甘若蜜凝于翠幄皎如珠薦宸居稱夀酒宣
大慶兮仰歸元首香馥馥旆央央建靈壇兮茂對多祥
天心信與人心會誕節將臨遽霑霈式昭真蔭祚君王
永錫遐齡齊覆載
奉和御製宣讀天書
赫赫穹符廸慶基巍巍真緒擁繁禧控飈靈御傳天意
候日珍文告帝期奉詣喬丘彰錫祉胙壤瀨鄉修茂禮
宸闈薰祓欵雲輿戎候耕耘櫜象弭紀號惟新歲歴呈
三元初吉協休辰徽冊奉天熙事蕆丕名尊祖皇儀展
太宫薦鬯孝思伸陽位升煙鴻慶遠瑞應紛綸百福同
寅威寳命務尊崇布宣精意誠明顯申飭攸司憲度隆
將披祕藴昭靈契欲使萬方知帝意肆𤯝端門詔畢旋
靈場預啟百枝燃夙陳路寝敷瑶席躬薦真香奏瑞煙
三辰淳耀居齋室階滿祥蓂當望日大裘陟降既登歌
羣后延登皆上笏元輔披縢聖訓揚樞臣援翰寳文彰
有虞出洛龜休躍唐氏銜圖鳳罷翔辭若洞章皆擿句
字如龍篆宛分行森沉虎旆嚴真衛肅穆珠旒增潔志
敬受丹書豈易侔式旌玉刻誠難繼修修羽帳降星辰
杳杳飈斿駐聖真庭際煙霞輝曄曄天中鸞鶴羽兟兟
微密妙言爰備舉龐鴻盛則已宣臻一一嘉猷保元后
諄諄深旨為含生寫成别笈緘藏密薦獻禮周彌襲吉
恍恍真心顯道樞穰穰景佑歸宸歴升聞璿宙洽神歡
昭紀琅函為睿式萬靈潜衛極寅威九序相趨皆勵翼
緜㝢彌隆清淨風虛晨益鍳馨香德豈獨飛英冠百王
祗延道蔭永歡康薰弦濬發南風詠丕顯清衷報彼蒼
奉和御製幸金明池
朱輅乘時兮出曉烟飛梁承幸兮斗城邊幔省蔭堤兮
楊葉闇星旄藻岸兮物華妍珠網金鋪兮豫章館風檣
桂楫兮木蘭船象潢儀漢兮澄波遠激水尋橦兮妙戲
全佇帝暉兮凝制蹕人煥衍兮歡心逸嘉流景兮延邇
臣樂清明兮麗新曲
奉和御製七夕
紫皇宴服出瑶臺仗下凉宵水殿開初月上弦光汎灔
横河案戶勢徘徊扇分蘭露侵衣滴簾捲天香拂帳來
閣道森沉飛絳節龍璈鳳吹凌霄發琥車縹緲際煙潯
釦砌迢遥望雲闕百子池深列宿分九微燈淡纖塵絶
雲屏輕箑貫雙針彩縷縈風勢不任露挹瓊蘇敷碧席
明霞照地光無極西漢元封五葉時猗蘭雲輦會真期
何如法坐嘉蕃熟高振薰絃播緝熙
黃鶴樓歌
城上危樓高縹緲城下澄江復相繞有時漾影入中流
俯看魚游仰飛鳥近樓多少未行舟滿江落花灑汀洲
人同江狎不怕浪登樓對酒弹箜篌大别山頭白雲起
金口渡邊雨如洗半鈎新月上孤城還照高樓與江水
晴江依舊瀉潯陽黃鶴無由歸故鄉一聲玉笛起何處
燕撲闌干花影長
文莊集卷三十
