文莊集卷二十五宋夏竦撰
銘
潁州蓮華漏銘
夫迎日推策帝鴻之憲天也治歷明時成湯之應人也
日月有發歛晝夜有增減非在璿不能測盈縮非運儀
不能定昏明以是歷數起焉漏刻生焉晝參乎晷景夜
驗乎次舍雖上天之運不能逃矣舜史日永星火者晝
漏多也日短星昴者晝漏少也周官有以火爨鼎之制
齊詩有折柳樊圃之譏由是觀之挈壺之設其來尚矣
漢承周秦圖籍最備其令甲第六著常符漏品二十四
氣各為二箭刻日所在并黃道去極晷景刻數昏明中
星於其下班之計吏自兹厥後踵事增華逮施於李蘭
始變古法權器程水以凖時刻唐之諸道率循此制至
今器有存者而莫能施用唯司天官漏迄今用之參以
中星因時升降而置箭之制世不復傳上躬至聖之姿
極攸縱之美稽古典學勵精百度討論希闊講求禮術
天聖中有今龍圖閣直學士給事中燕君肅始考七經
載籍作蓮華漏于梓潼來獻闕下其制為四分之壺參
差置水器于上剡木為四分之箭箭四觚面二十五刻
刻六十分四面百刻總六千分以效日凡四十八箭一
氣一易鑄金蓮承箭銅烏引水下注金蓮浮箭而上有
司唯謹視而易之為行漏之始又依周官水地置臬之
法考二交之景得午時四刻一十分為五正南北景中
以起漏焉時予備職樞府弗獲熟視君未幾作藩青社
建茲漏於白樓予出守汝隂亟往代君因得細睹其制
精妙參神景祐中君復厭承明求刺于潁予亦内徙睢
陽封圻接畛慶問時通因請更為潁漏以廣其傳君由
是再考晷度以梓潼在南比古法晝增一刻夜損一刻
青社稍北晝增三刻夜損三刻潁處梓青之間晝增二
刻夜損亦如之仍作屋祕漏得天愈密予舊隸史局粗
親此學以為乾體左旋七曜運舍皆動物也赤道横帶
黃道斜截復有進退夫物動而有進退者勢久必差故
昔賢制術以天度乘晝夜漏減三百而一為定度以減
天度以為明加正度以為昏所以追晷景之實防節氣
之差然三百歲斗歷改憲而異人出焉今燕君其當之
乎夫六藝羣書唯天文數術探賾索隠鉤深致遠最為
難明若心所不達雖通人前識詎測其方而世之俗儒
或以為非薦紳先生之所稱道何其誤歟仲尼作春秋
每於朔閏發文以宣明歷數此聖人之深意也書不云
乎敬授人時禮不云乎百度得數而有常後之觀者幸
無忽焉其漏志一篇亦刊諸左方期於不朽云爾銘曰
極星建中黃道營外度有邇遐時有明晦聖人觀象古
史詒則孔壺為漏浮箭為刻資始巧歷稽合小餘重黎
是司羲和是圖秦氏遺法漢京垂制歷世彌文舊規加
麗玉虬吐水分灌兩壺金龍轉注下激衡渠天道可觀
神化無跡日運波澄氣分箭易(原本脱四字)都邑屢遷寂寥
罔詔世失其傳猗嗟燕君文學餘力博貫舊章肇新景
式象魏既登潼川既營建於青闉作於潁庭五夜持宵
三商定夕杪忽無差升降靡息意侔造化數窮天地茫
茫有生孰參其知於鑠聖宋世祚無疆刊此樂石永憲
萬方
瓊臺雙闕銘
瓊臺峩嶭左右如闕直上相等蘿交蔓結啟閉雲氣出
入日月千流若綫羣峯如屑凌霄壓海吞吳跨越
石橋銘
山壤獻靈融結推功穹窿石梁飛雲架空垂流下激絶
岸旁通煙華溟濛矯矯翔龍朝日曈曨蜿蜒騰虹願接
天孫以助豋封
三井銘
石罅山半三井如鑿圓不可窺深不可度亂澗四入飛
流外落墮石不盈驕陽不涸冷激松檜碧混崖崿山靈
所衛神物攸託簫鼓一鳴雷雨閒作(案此銘原本闕今據北宋人小集增)
(入)
洛西銘
商祚不永帝辛失御百神受其嫚䙝生民墮於塗炭西
伯昌既脱羑里之禍隂圖王業將欲以利易其心以德
勝其暴以為罷長夜之飲却靡靡之樂省其狗馬陋其
苑囿皆不足以警天下之觖望懷百姓之歡心乃獻洛
西之地請除炮烙之法紂許之夫以仁義而勝殘虐以
洛西而易天下萬民之心已歸於周而獨夫莫知之也
吁君殺而臣宥上斂而下施者鮮不易地而處矣使西
伯先堯舜之世修諸侯之德猶不暇况天子之事乎盖
飢者易哺寒者易衣凋敝之民易歸亂世之惠易行為
人君者其慎德歟君子曰牧野不能亡紂亡紂者炮烙
也岐陽不能興周興周者洛西也有經其地者立碑以
載辭修辭以達意庶千載之後知文王之心哉銘曰
獨夫驕矜牝雞晨鳴炮烙之刑虐生靈兮文王翼翼憮
然心戚獻我疆場去非辟兮紂得其地周得其義兆民
之意知險易兮惟洛之右商禍之首諸侯心疚天絶受
兮惟洛之西周德之基四海心歸天祚姬兮洛郊如砥
周道如矢德音不已垂千祀兮
秦東門銘
夫夏之亡也湯得之以仁故卜年四百商之亡也周得
之以義故卜世三十周之亡也秦得之以力故敗不旋
踵盖嬴正以區區之秦闚覦關東暴師二十有六年而
削平區夏分為郡縣為武之力亦其至矣柰何取之不
以道守之不以德信任胷臆慕於權勢峻文酷法樂於
誇大嘗經東海上朐縣界中立石為秦東門以表其功
業一旦宫車晏出神器失守匹夫大呼社稷綫絶為國
之弊一至於此孟子有言曰域民不以封疆之界固國
不以山谿之險威天下不以兵革之利誠為天下之道
哉後有人經其地而為銘以識其事銘曰
六王伏劔秦道益昏丁男北戍雲罕東廵經於上朐薄
於海濱立石峩峩為秦東門刑政不殘鬼神不擾秦無
東門秦不為小兵革既喪禮樂既壊秦有東門秦不為
大天厭秦荒禍起蕭墻函谷不守豈暇四方東門之中
天設扃鐍納漢以興閉秦以滅我經其所塊然遺址刻
此堅石以識秦罪
焚書坑銘
秦焚經籍尚法令人知其禍而未知其福焉夫舜死陟
方則禪受之道缺有夏多罪則篡弑之風起盖受天命
觀人事而作故君子不謂之暴而嬴氏以區區之秦闚
覦關東刮兵剥糧峻刑刻法幸六諸侯之弊盗據神器
累世之禍積於宗廟兆民之怨盈於城野炎漢之聖伏
於豐沛是時苟能右詩書敦禮樂修人文而黜吏議禄
冠纓之士行帝王之術雖累世之禍不得發矣兆民之
怨不得泄矣炎漢之聖不得章矣而秦反枕干盾袵金
革貴刑名而害仁義官甲胄之夫馳戰覇之塗故宗廟
之禍得以發矣城野之怨得以泄矣豐沛之聖得以章
矣夫是坑也焚於斯禍於斯福於斯焚書也禍秦也福
漢也詩書不亡無以速秦禍也未有削平敵國分為郡
縣不數世社稷魚壊而不可救者也禮樂不墜無以速
漢福也未有起布衣提三尺不數載大統畢集而不可
危者也盖文之於國猶水火哉無一日之可暫去也秦
失天下也故禍之易也漢得天下也故福之易也君子
曰國之將亡文先亡矣未有守文而不能救亡者也斯
文之道如天地焉如日月焉覆之載之照之臨之非可
息也秦之焚書焚秦也文道非可焚也客有經其所為
碑以銘其事其辭云
詩書禮樂加於焚燎爓赫地維煙歛天表凝為災星秦
祚以夭融為王氣漢德以兆正棄秦祀非棄文德夭禍
秦毒非禍王國斯文何損如日月食道不可屈明不可
息神契人合嬴不血食(原本脱四字)文乃鼎沸煙復為仁燼
復為義大儒蜂午振鐸而起心揖神遂口傳天意皇皇
六籍且經且緯赫若煙爓燦如𤇺燧斯文之聖因焚而
試斯文之道因焚而熾俾我儒德後王之畏不敢侮慢
以速禍戾(原本脱四字)吾知可貴秦滅漢王是名銘誌
補封狼居胥山銘(并序)
予嘗讀漢書至武帝即位之二十四載將軍去病出塞
捕敵封狼居胥山而還紀傳皆闕其銘遂為銘而補之
云
維漢元狩四年上以去年匈奴寇我北境至於定襄分
命諸將耀武窮絶奉行天討驃騎將軍冠軍侯去病總
十萬衆出右北平甲胄鈇鉞遠飾天怒禮信為器行列
畢整精誠貫白日銳氣凌秋霜金鼓相應有不可辱之
聲旗物相望有不可奪之色矛棨雲靡號令風動約輕
齎絶大幕越二千里既俘張渠乃釁車耆追左方之兵
歴度難侯濟弓廬竒兵翼張掎角相嚮取旗鼓鏖酋帥
執訊獲醜踰七萬級埽平區落推揚帝威南轅反旆歴
于山川遂禪姑衍臨瀚海封狼居胥山式表漢德從事
承命是為之銘銘曰征朔幕兮振元戎犁王庭兮翦元
兇車騎旋兮氛祲空刻隆石兮山之峯永萬年兮漢之
崇
女懷清臺銘
女懷清臺秦所築也寡婦清采丹擅利以財自衛始皇
客之為之築臺於巴蜀夫婦以客則非典臺以旌則非
禮盖王者之客有二曰二王後正三統也曰異域正朔
之所不加也國家之旌有四曰貞曰孝以侑民也曰功
曰德以礪臣也而婦越閨戶預外事是非貞也圖貨殖
忘盥饋是非孝也採丹石棄織絍是非功也抗君禮乖
婦儀是非德也客之不足勸貞孝適足教民以慢上旌
之不足崇功德適足化民以末作秦嬴之心何以言哉
史遷曰豈非富也夫富而客之富而旌之則孤老窮瘁
之民受殘於并兼之室貞介孝義之妻仰首於豪戾之
婦語不云乎放於利則民多怨於戲古之致民於富夀
者禁末事戒游惰丹漆金錫之類非貢不入於太府骨
革毛羽之物非時不登於器用省徭役薄賦斂循天時
廣地利君籍田以勸耕后親蠶以勸織故民倉廩實矣
衣食給矣實則富矣富則樂矣樂則和矣和則夀矣哀
哉秦之為政也反是貴寳貨而賤耕織厭編戶而喜商
賈婦非所表而表之表貪競也臺非所築而築之築禍
亂也貪競起而王業衰禍亂長而宗廟墜秦是用亡臺
之罪也客有延想往事勒銘遺基思有以戒之也銘曰
童羊無角牝雞無晨隂不可唱以已徇人戾哉寡婦鈞
禮亡秦築臺于蜀以惑下民崇臺昂昂秦女所亡不守
帷薄乘夫擅陽崇臺嶷嶷秦民所息怠棄隴畆杯採丹
石蠶絶桑死女不務織土乾種腐民不務食婉娩盥饋
秦女為仇服田力穡秦民為讎貨殖是積玉石是求以
要旌表以客冕旒茲臺未成秦毒已盈兹臺未傾秦廟
已平吾恐蜀民以秦為明吾恐蜀女以婦為貞棄德逐
利寖潤風行故摭秦罪荒址是銘
文莊集卷二十五
