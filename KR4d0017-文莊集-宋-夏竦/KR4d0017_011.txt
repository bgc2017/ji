文莊集卷十一宋夏竦撰
表
代宰相謝加食邑表
臣某言褒司進秩實駭於輿情車府露章莫回於成命
拜受祇竦凌兢失圖中謝竊以昔建地官實司邦教商
周之際或在於元卿漢魏以還顓居於三事倡導九牧
安協兆人古之多材尚不求備况臣人品庸菲世緒單
平不意逢辰遂踰始望禁林贊畫微深厚之訓辭樞府
備員乏懷柔之上略而自參承四近師長百工贊相盛
儀布宣能事奉行睿旨既昧於將眀循舉舊章抑多於
忘誤雖曲成於大庇終莫允於羣瞻乃者祇奉絲言總
司金匱約編年之舊體頌先聖之鴻徽廣記備言並資
於羣士兼條總貫皆禀於孝思臣有何功成兹大法豈
謂誤膺賞典遽忝從臣載益爰田仍加真食外廷誕告
有位震驚誠以名器隆高非假人之物年華遲暮豈昧
進之時縦靡䘏於羣言亦何安於心曲繇是懇陳奏牘
願寢異恩渙汗難收懼重煩於睿聽凌兢載省實交悸
於營魂此盖伏遇尊位皇帝陛下尊寵時文褒優近列
對越祖宗之德鋪觀堂陛之言是敦圖任之仁靡責當
官之效地崇禮絶既有靦以徼榮恩重命輕愈無階而
報國但誓桑榆之景仰醻天地之私
代僕射相公謝宣賜藥表
臣某言伏蒙聖慈賜臣抱龍丸解毒丸厭熱解躁金露
丸蘇合大丸白散子共一合者星使俄臨天言誕布靈
藥爰頒於三品微軀曷戴於鴻慈捧受兢榮罔知裁處
竊以元霜絳雪紀漢武之幽經五色一丸著魏文之嘉
詠諒匪仙風特秀沖氣惟和則何以分金竈之刀圭減
青囊之銖兩如臣者性惟至懵知不及中飲冰雖欲於
自清負薪素惟於多病萬幾之務祗禀於睿明四體之
勤實慙於疏緩伏惟尊位皇帝陛下淵通妙用啓廸休
祥推神農嘗藥之仁布武王蔭樾之惠曲回久照優寵
近司屬兹清暑之餘慮鮮攝生之術九籥之丹甚祕太
一之散惟神載加亭育之私倂示便蕃之錫玉音是諭
温純深厚以何勝寳劑初開郁烈光輝而盡在仰聖人
之修練辨太醫之苦良珠顆纍纍配合歡而蠲忿玉塵
皎皎泛華液以安邪豈唯去瘵以滌煩將俾輕身而難
老臣以謬承任遇殊乏彌綸荷予貺之斯來實亨嘉之
攸會策疲駑而自勵顧涓勺以何施慎守靖恭敢忘報
謝賜藥表
臣某言欽膺睿旨佇詣於真區祗荷鴻私特頒於妙藥
兢榮併集啓處不遑中謝伏惟尊位皇帝陛下慈惠臨
人寅威順則受皇穹之密命集帝者之上儀式眷魯邦
實惟福壤紀始祖降靈之迹建黎元祈福之宫侔曲密
之威神方嚴於胥宇致中宸之精意將達於惟馨臣猥
奉疇咨俾承禋薦實退憂於庸拙莫上體於齋眀爰從
受命之初以及治裝之際過承臨照盡燭幽微顧優假
之踰涯方怔忪而靡措豈謂宸慈逮下寵賜洊臨絳雪
靈腴極太醫之上品良金鈿器兼内府之竒珍載循臣
子之微生曷報君親之厚意唯誓增於勤瘁用仰副於
欽崇感懼周章倍萬常等
代僕射相公辭加恩第二表
寵私非據爰貢於露章宸聽盖高未收於出綍揣躬内
訟跼地端憂中謝竊以漢肇儀司任隆於元老魏崇開
府寵茂於勲賢洎食采之增封並疇庸之異數自非協
宣庶績登翼遠圖厥有大勞靡符公議如臣者幸逢運
會濫預官常本無異衆之材止竊代耕之禄豈謂聖明
過聽簡拔踰涯用師長於百工俾陶甄於至化蒙成帝
力雖靡責於謨明遑䘏人言常動貽於官謗此者伏遇
皇帝陛下寅威道誨包舉禮文曲里朝真詔百靈而奉
蹕圜壇報本尊二后以侑神洽大賚於中區峻寵章於
近列顧何功而受賞難昧進以徼榮况臣執秩崇階器
名已重爰田厚賦封食尤多屢省無能方圖避位豈可
更貪渥縟自速滿盈爰稽錫爵之文願寢自天之命遽
膺尺詔未允寸誠須繼凟於惟聰冀稍寬於若厲伏望
陛下曲成垂裕從欲推仁申飭攸司追還恩制是則臣
無虚受式敦止足之風賞不失勞永叶中庸之道周章
懇到得請是期
中書乞免和御製述懷詩表
臣某言宸章寡和繼瀝於懇誠睿聽盖高未頒於俞旨
載循淺拙彌積兢惶中謝竊以虞舜股肱之歌纔盈數
句漢皇日月之唱止及七言故士師拜手而乃賡羣后
登臺而奉詔若乃聖辭玉振睿思淵冲溢鴻藻於縑緗
宣大猷於風雅盖天資之有素固臣和之無階伏惟尊
位皇帝陛下盛德惟新多能攸縱奉先成裕儀孝奏於
皇穹典學宣精懿文明於聖域矧屬清閒之宴誕彰雅
正之音述帝迹之肇基叙真游之降統祖功宗德敭混
一之英聲帝籙皇圖迪重熙之景命至若合祛魯嶽巡
察魏脽延飈駕於中宸薦令芳於曲里商丘經邑昭紀
於詒謀陽位欽柴祇嚴於陟配敷宣悉備包舉咸周陳
王業則七月之章告成功則清廟之什載行事則二帝
之典記禮容則三代之文理絶名言事超象繫爰私傳
密俾預賡颺臣等幸會亨嘉謬塵倚注覩流暉於雲漢
已極殊榮繼絶倡於陽春豈容輕議況惟頑陋並乏藝
能披縢而媿汗交流承命而營魂散越爰懇祈於矜免
終未賜於允俞若寳句非多稍知於睿式則蕪音是竭
仰副於清衷盖以縟彩星繁嘉言天遠韻金相而累百
畫鈎婉而且千捧闚而涉海無津祇誦而崇朝未徧冠
古今而夐出與造化以相侔六樂均和豈待么弦之嗣
響三辰宣麗顧容爝火之沈熒庶少息於周章用曲全
於蚩鄙扣閽瀝懇得請是期
樞密院乞免和御製述懷詩表
寳思淵冲嘉言天遠仰聖謨之攸縱固臣和之無階聞
命已還周章失措伏惟皇帝陛下欽明順則濬哲宣英
考古道以建中觀人文而化下屬垂衣之無事惟典學
以游心式運寳跗裁成睿倡序開先之密命昭丕變之
鴻基二后在天播太寧之鴻烈三靈錫祉宣善繼之大
猷若乃雲岱勒封河汾展宷奉元真於秘殿陳嘉薦於
名區畫千里之畿紀興王之奥壤奏九成之舞拜靈貺
於嘉壇經緯兼該廣大悉備布昭事實坦然堯舜之書
丕顯形容穆若商周之頌總百王之能事流億載之英
聲爰出示於樞司俾仰賡於帝製伏念臣等遭逢有素
諷賦非工雖久奉於文思終莫移於頑陋况震雷之飛
響固衆籟之銷聲豈容爝火之輝更續太陽之耀敢期
宸造俯惻非才曲示保全特垂矜免庶靡彰於蚩鄙用
少息於兢惶誓堅盡瘁之誠仰答包荒之德
宫使乞降御製御書表
臣某等言伏以西崑之府實袐於帝文小有之天或藏
於龍篆惟密都之肇啓而睿製之未頒敢俯罄於虔祈
庶永諧於傳寳臣中謝伏惟皇帝陛下繹清心照濬發
天資典六學以宣英總三才而觀奥爰自奉符梁趾瘞
玉鄈丘按金輅以省方詣殊庭而尊道歴上儀而悉叙
鋪往烈以咸觀煥衍蒼崖馨香翠琬以至誕敷瑞命挺
紀先謨著論辯之格言發慈悲之大願或冠篇於藝圃
或度曲於薰弦横汾水以摛辭坐栢梁而傳唱青緗屢
溢蘂簡常盈名以萬殊盖百王之能事理惟一貫乃五
教之彛倫固已包舉國章發揮政本勉諭勤請嘗下濟
於私門敦勵時風已載刊於東序豈琳宫之允備而鳳
藴之未藏式揆羣心尤為闕典伏望聖慈特賜御製御
書應曾出賜臣寮者各一本於玉清昭應宫集禧殿左
右嚴密收掌許道衆觀仰今後御製並乞降一本令本
宫編次是冀敷宣茂實演暢真詮游鈞天者聞廣樂之
音登𤾉谷者識若木之采百靈潛衛佇集於飈輪太一
下觀將傳於月筆誓共諧於誠誦期永播於無疆
謝賜御製寵行詩表
臣某言真區將命方戒於修岐鴻藻寵行亟頒於寳句
仍容賡載倍積兢惶中謝臣聞承元首之歌有虞所以
戒羣后賜威鳳之賦太宗所以奬勲臣實曠世之殊榮
固逢辰之至幸恭惟尊位皇帝陛下通微作睿宣哲亶
聰懿文德以化人積精衷而順帝昨以仙游報降道誨
昭彰紀令節以惟寅範睟儀而有穆爰考降靈之地實
當保魯之封仰體密都肇營恭館庶工締搆方程礱密
之規上聖欽崇將逹齊明之意臣獲膺朝旨恭薦令芳
咫尺威顔乍違於幄坐昭回烈采遽賚於雲章顯尊祖
之孝思繹多能之睿意薰風流韻承露均和仍推逮下
之慈曲軫遵塗之念瀝丹誠而拜賜曷報於恩私竭累
氣以颺言尤增於戰越周章感激倍萬常鈞
謝御製和詩表
臣某言飛霄寳句方極於游揚堙耳庸音誤陳於歎詠
曲荷大明之德旁流下濟之輝祗誦兢榮㒺知攸措中
謝伏惟尊位皇帝陛下九功成裕六學宣精祖武宗文
允隆於繼述尊道貴德務極於欽崇以是景貺有開元
符申錫丕顯齊眀之志講求希闊之文蒼璧黃琮載揚
於聖統飈輪藻衛遽接於仙遊誕昭長發之祥茂降聿
懷之福精衷滋勵景命惟新寳縷凝祥肇開於節令玉
書先道將欵於真祠載嚴昭事之規爰著頌宣之作運
寳跗而繹思披綠藴以游心妙神化以為言協洞章而
成韻靈場夜誦初贊於純禧魄寳下觀亟彰於美應臣
幸齋恭館獲聽妙音穆王瑶水之歌意殊於祇畏武帝
交門之曲事異於朝修載惟淵妙之辭深貫希微之指
爰陳陋倡仰紀鴻徽顧蕪累以為憂實兢慚而失次豈
謂有來斯應務洽於至仁無言不醻靡遺於庶物俯答
擊轅之響載流章漢之輝昔者繼元首之歌但見賡颺
之盛賜威鳳之賦本無屬和之榮夫何孱庸被此優渥
敢不誓心金石竭慮夙宵報聖眀尤異之恩盡衰朽頑
駑之力怔忪戰越倍萬常鈞
謝表
欽承温詔靡允丹情仍俾斷於來章重難煩於睿聽黽
俛祇戴周章失圖臣某誠榮誠感頓首頓首竊以節制
諸侯實隆於閫寄平章庶務允正於台衡苟文武以兼
資乃人臣之極致自非功高命世德重端朝則何以仰
副帝俞俯諧民聽如臣者行非中矩學不傳經爰當筮
仕之辰止冀代耕之禄不意妄階榮進誤踐亨衢兩朝
日月之暉繼叨於三接二府鈞樞之地並遂於再登莫
廣益於大猷徒宴安於高位載惟昧進常慮疾顛方避
寵之是圖冀變盈之可逭豈謂遽膺綸綍特授旌旄仍
兼秩於鼎司復增封於采邑省循所至震悸尤深敢將
有靦之顔更竊無功之賞爰再通於奏牘願必寢於徽
章何期渙汗之難收敢不怔忪而祗受此盖尊位皇帝
陛下仁惟宥物道在包荒簡自清衷俯推茂典盖靡拘
於常牒用特聳於榮觀命等鴻毛固無階而報德心同
白水唯没齒以銜恩感懼兢榮倍萬倫品
謝所撰内藏庫記刻於御製碑隂表
臣某言伏奉勅命以臣所撰内藏庫記刻於御製碑隂
者奮睿藻於鸞龍特俞勤請勒庸音於金石曲示鴻私
仰荷恩榮何勝隕越中謝伏念臣辭惟蕪累學不詳明
幸際會於昌辰獲叨塵於美任昨以增修帑藏詔令撰
述記銘遂搦朽以成文遽殺青而奏御恭以國之内府
九貢所登必須鎮以乾文千齡共永亟削章而陳請俄
出綍而允從伏見神筆金相天才雲煥韻六同而合律
懿五色以成章經緯古今發揮造化多士莫闚於聖域
下臣敢望於清光豈期尚采庸虚過垂優假俾錄雕蟲
之作仍刊翠琰之隂雖日月所臨爝火盡消於光耀奈
英莖在上鄭聲愈覺於滔堙念藏拙以無從荷包荒而
有素更勵傾輸之節少酬樂育之私
代人生日謝恩表
臣某言君賜克臨私門增耀戴揣庸虚之質罔勝寵異
之私拜捧已還兢皇失措中謝伏念臣時才素淺學術
非長徒以際會鴻名叨承樞近巖廓充位但循奉於成
規武帳承顔莫將眀於大政實素飡之滋久常内訟以
居多豈謂尊位皇帝陛下道廣含容仁深亭育體堂陛
務高之意極君親逮下之心每優假於恩輝庶保全於
短拙洎臨生日曲記清衷命幼息於公朝奉皇恩於私
地兼衣駿騄既極於殊榮嘉幣良金彌彰於異禮曳婁
非稱捧戴何勝負山而蚊力失疲向日而葵心自切敢
不竭誠夙夜立效涓埃誓堅持節之心遙上捧觴之夀
代人進禮成宴詩表
臣某言伏以福畤報終方頒於宴衎寳跗宣麗爰播於
珍祺叨仰止以為榮顧乃賡而多媿伏惟尊位皇帝陛
下清明有度聰哲惟新祗奉綠文恭朝於真里欽陳蒼
璧茂對於景靈方襲吉於嚴宸遽示慈於折爼仍播栢
梁之高韻式昭宣室之蕃釐煥二帝之上儀總百王之
能事臣等幸陪鵷序獲賜雲章徒榮測管之闚敢繼鈞
天之韻但強抽於軋思用仰凟於凝旒靦媿兢惶陪萬
倫等
代人謝弟端授官表
臣某言伏蒙聖慈特授臣弟端將仕郎守潁州萬夀縣
主簿者慶流霄極寵被天倫感懼所深心顔靡措中謝
伏念臣藝能淺昧胄緒單平幸會休期妄階榮進加以
朝無近戚世乏先疇老幼聚居盡資於廪禄甄陞非次
皆出於宸恩常自誓以丹情冀少伸於芻效而夙宵一
志中外十年縱勵顓蒙絶無規益豈合近持私懇更凟
惟聰蓋以臣弟端年已長成幼同艱苦先臣盡節顧遺
體之可矜母氏垂年實鍾愛而斯甚是用仰援赦令遽
奏封章載揆僣踰尤深震慄豈謂伏蒙皇帝陛下曲垂
寬宥深惻上仁濬發德音亟延賞典特寵私於微物用
俯激於忠規命等蜂蛾雖莫醻於恩重志懷霜雪誓共
率於官常庶傾塵霧之誠上報穹旻之施
代人陳乞為父修神道碑表
右臣輙瀝懇誠仰干睿聽退循僣易俯積兢惶伏念先
臣贈某官某本以遭逢累塵事任蒙聖眀之過聽膺命
數以斯隆大化俄臨昌辰難戀荷皇慈之惻下豐賻贈
以飾終顧荒隧之已封而温珉之未勒將周施於事實
必繄屬於時才其神道碑欲望聖慈特命某官修譔所
冀幽扃不昧俯旌遊岱之魂宰木增輝永示漏泉之澤
苟俯從於哀懇唯仰戴於宸私激切周章期於得請
笏記
謝恩笏記
皇子新授具銜臣某言伏奉制命特授臣前件官者伏
念臣幸膺真緒獲奉皇慈大慶方成鴻恩曲被仰荷眷
懷之造永堅忠孝之心
文莊集卷十一
