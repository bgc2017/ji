文莊集卷二宋夏竦撰
制
衛尉寺丞趙鼎可依前尉寺丞兼宗正寺主簿
制
勑某國家率陶唐先親之典右宗周宫正之任妙選同
姓以備屬僚以爾早著吏能克勤官守俾兼勾稽之闕
更觀夙夜之勤可
故守太尉尚書令王旦男大理評事雍可光禄
寺丞制(案王旦傳旦薨後錄其子弟姪外孫門客常從授官者十數人此制云矧保家)
(之令嗣洎猶子之惟親即傳所云錄子姪事題中舉子遺姪當有脱漏)
勑某等朕得良相登翊大猷擢士以公處身以約四近
之位萬方是毗國之彛章歲有勲蔭每自謙抑罕欲奏
言及此云亡深用傷悼矧保家之令嗣洎猶子之惟親
咸有懿文並承清德宜推延世之賞式彰有後之榮各
務進修承茲閥閱可
將作監丞知大寧監張師顔可大理寺丞餘依
舊制
勑某襲慶德門隸官繕監周旋事任緜歷歲時考績有
聞賞勞斯在參丞棘路更厲乃誠可
前衢州軍事推官范謂可大理寺丞制
勑范謂爾久列初筵克陳婉畫薦章交上考績攸同棘
路屬丞疇榮而授更思況瘁以答殊榮可
前京兆府觀察推官冉宗元可大理寺丞制
勑某朕每臨便坐親對羣吏至於旰昃以觀其能汝早
列賓筵克明政事宜從簡擢以懋勤勞往丞理官勉副
殊奬可
大理評事祕書校理通判渭州王夷簡可大理
寺丞餘依舊制
勑某隴阪故區西陲要郡汝關掌其政幹力有聞考秩
將終邊臣奉請俾加榮於棘路仍典校於祕文式遂借
留更觀來效可
前權知單州團練推官廳公事沈澤秀州錄事
參軍鄭知白並可大理寺丞制
勑國家克謹銓筦澄鑒品流妙擇時材分綜羣務以爾
具官鄭某監司慰薦綽有政能具官沈某閥閱具存訖
無痕累簡自朕意俾圖爾勞往丞理官無替厥命可
太常寺奉禮郎監濱州鹽酒税務陳崇德可大
理評事餘依舊制
勑某等素擅藝文早籍勲蔭並登仕路各著吏能勤勞
有成考較惟允第加寵擢用示陟明勉稱厥官以永休
譽可
太常寺奉禮郎裴德輿可大理評事制
勑某早承華緒式奉多儀爰考踐揚頗彰勞效宜特陞
於棘路俾共讞於丹書勉荷寵章無忘祗慎可
太常寺太祝董仲容可大理評事制
勑某承榮華緒效職曲臺勤勞在公考課斯允宜備理
官之屬共詳丹筆之文更務矜修以永休寵可
殿中丞熊自成可國子博士制
勑某等朕懋建庶官分乂九域簡其勤勞急於勸賞孜
孜旰食甚於臣下之求爵秩也以爾等屬言治經各中
科級當官釐務並有能稱建禮遷曹上庠引籍陟明之
典於是為優勉罄乃誠以副清選可
知饒州樂平縣楊簡除國子博士制
勑朕方崇長學校所以加惠諸生甚渥也則聮教事其
間宜得名士爾簡蚤有賢譽不求聞達徒勞縣章益務
持養是以不俟滿歲俾長胄子豈惟諸生又以為善類
勸也可
諸王宫教授兼國子監說書制
勑某朕躬訓宗枝幼皆嚮學思得儒者受之以經以爾
備職均庠勵精弦誦特陞榮於祝史俾善誘於縑緗宜
竭乃誠以答休命可
新除祕書少監致仕胡旦男叔彩可試將作監
主簿制
勅某乃父材名甚茂疾疹久嬰爰列奏封懇辭榮寵方
遂奉身之請特豐延世之恩試吏起家爾當自勉可
太府卿權西京留守御史臺裴莊孫男令孫可
將仕郎試將作監主簿制
勅某爾父官重月卿任分烏府適屬均恩之際亟陳詒
厥之誠宜升試吏之榮俾遂起家之志慎初之訓爾其
念之可
河東轉運副使太常博士王平弟弁可將作監
主簿制
勑某爾兄往臨大鹵實掌飛芻爰拜露章具陳友愛宜
錫起家之命俾參試吏之榮當慎厥初以永休寵可
故兵部郎中知應天府兼南京留守司王勖男
太廟齋郎晦可將作監主簿制
勅具官某汝父挺生德門艾服王政近付留籥往釐南
都遽茲淪亡深用嗟悼特宜延賞式燕後昆勉勵厥修
以隆華緒可
故光禄卿沈繼宗次男試將作監主簿惟恭可
守將作監主簿制
勅某世濟德芬間藉勲蔭久參試吏方屬均恩俾正職
名更思兢慎可
堂後官主客員外郎提點五房公事劉明恕可
朝請大夫加輕車都尉制
勅國家奉天尊祖祼鬯升禋繼畢盛容誕均繁祉眷茲
碩望宜霈渥恩具官某器度清和志尚沖粹博通儒訓
詳練明經而自率職相庭兼榮郎位總轄尤重奉號令
以無違勤舊有聞歷歲時而滋久矧在卜郊之始務嚴
置蕝之儀書詔尤多禮文為盛爾並提綱領無爽規程
時乃之功深用嘉賞貴勲榮級併示褒優勉罄乃誠永
荷休寵可
堂後官大理寺丞張仁惠等可加輕車都尉制
勅某等國家薦寶號於帝真集上儀於郊廟誕推異渥
式奬能臣以爾等清慎修身端和毓性該通庶務閑練
舊章自恭事於槐庭常服勤於芝檢詳明率職盡瘁首
公屬茲均慶之辰並進書勲之籍荷茲奬飾更厲乃誠
可
刑部員外郎兼侍御史知雜事吳夷簡可朝奉
郎加上輕車都尉制
勅國家薦靈宸之寶號奉真祖之鴻名登徽諡於太宫
報繁禧於陽位休嘉總至慶賜方行况在能臣特隆異
數具官某儀範清肅性尚淑均昭暎世之豐規萃高門
之積佑周旋徽序祗慎官箴慰薦之章交於公府敏學
之譽溢於朝閨俾雜治於憲臺實勤宣於令望侍祠之
際率職茲恭宜進階資仍遷勲級勉修懿德以稱朝榮
可
樞密直學士河北都轉運使工部侍郎李士衡
可中大夫上輕車都尉制
勅國家薦號密都欽柴泰畤神歡洽茂大慶方行乃眷
近臣特隆異數具官李士衡秉節高亮資氣淑均德茂
芝蘭志懷霜雪竭心披藝奥賾以研幾正色首公雍容
而幹事而自樞庭入直起部升華朔野而南榮河以北
委之漕事克有風聲經用羡饒庶吏清肅方均靈浸併
錫徽章勉罄乃誠以答朝奬可
右千牛衛大將軍致仕蔣文肅可加食邑制
勅某國家奉天尊祖祼鬯升禋誕霈鴻禧周于有位以
爾等資性沉毅茂略淵深祗慎官箴頻繁事任而能覽
止足之分敦避讓之風致政公朝升榮近衛屬此均禧
之始宜推加賦之恩荷此寵靈勉自頥養可
大理評事楊俅可衛尉丞制
勅某早階仕路各奉官常考績攸司勤勞可紀升榮卿
寺禄秩為優更務首公以答明賞可
大理評事唐均可衛尉寺丞餘如故制
勅具官某等夙承勲緒久踐仕塗吏課有成朝賞斯舉
震維引藉實擬於上臺環衛陞榮最親於中禁勉服休
寵無怠厥官可
利州路轉運使工部郎中吕言可刑部郎中餘
如故殿中丞同判鄧州朱正基殿中丞知華州
華隂縣事楊政化並可國子博士餘如故太子
中舍知越州餘姚縣事韋覺可殿中丞餘如故
制
勅國家引一代之材布四方之政省錄勤吏日簡朕懷
以爾某等性蹈謙雍治中寬猛往監司於郡國或撫養
於黎蒸咸能首公克底成績建禮司刑之重東庠講學
之榮洎中御之屬丞皆上臺之清舉第勞而授惟政是
繄無替厥官以忝予命可
都官郎中知邢州嚴穎可職方郎中餘如故荆
湖南路轉運使職方員外郎康孝基可祠部郎
中餘如故太常丞同判福州王瀆可太常博士
餘如故太子中舍知鄆州平隂縣事陳保和可
殿中丞餘如故制
勅國家尊右文治重愛生民以臺省之要官釐郡國之
衆務疾非甄善唯恐後焉以爾具官某等心識甚明材
用尤備考其官閥各有事功宜舉成科並增顯秩爾其
除煩就約徇公滅私免繼前修無替朕命可
祠部郎中知宣州江嗣宗可度支郎中餘如故
屯田郎中知臨江軍熊同文可都官郎中餘如
故太常博士知岳州張稹可屯田員外郎餘如
故國子博士知榮州趙喻可虞部員外郎餘如
故殿中丞知富順監朱良治可國子博士餘如
故太子中舍同判眉州文可觀可殿中丞餘如
故制
勅郡國朝廷之屏翰牧守生民之父母教化所自選授
惟艱勞之不圖吏將安勸以爾具官某等踐履方格文
劄詳明或處千里之師或貳諸侯之治爰考官閥率如
風謠宜即所居第進榮秩夫清約可以行已寬厚可以
安人勉逮前良無替朕命可
金部郎中知洛州李文著可司勲郎中餘如故
太常博士同判蘇州李意可屯田員外郎餘如
故殿中丞同判汾州馬張可太常博士餘如故
殿中丞同判鼎州甄化基可國子博士餘如故
太子洗馬知汝州襄城縣事乘允恭可殿中丞
餘如故制
勅朕懋建郡吏分幹中區賞以及勞爵以序德以爾等
矩度修絜文理精詳考閥閱之積勤訖更痕殿量功次
而差授並用甄陞勉圖後勲以永終譽可
唐南東路轉運使司封員外郎李適可工部郎
中職方員外郎知鄂州高慎交可屯田郎中祕
書丞知岳州臨湘縣事張惟諤可太常博士祕
書丞知洪州豐城縣事孟虚舟可太常博士太
子中舍知信州上饒縣事賈守文可殿中丞太
子中舍同判信州張同文可殿中丞殿中丞知
白州劉宗諒可國子博士大理寺丞知宣州宣
城縣事查慶之可太子中舍衛尉寺丞知湖州
烏程縣事方仲弓可大理寺丞制
勅國家敦厚治本重惜生民以臺省要官長州縣衆職
復柬良儁式備監司勤之可圖寵爾殊等具官某等志
尚清約事任頗繁往幹漕輓之權或分守宰之寄風謠
載舉善最有聞並書厥勞第增乃秩勉遵寬大之詔稱
茲褒異之恩思齊古人以永休譽可
殿中丞田慶餘譚雍並可國子博士太子中舍
畢從善可殿中丞太常博士同判揚州吳待問
可屯田員外郎餘如故太子中舍知汾州平遥
縣事李永世可殿中丞餘如故衛尉寺丞知淄
州淄川縣事李庭堅衛尉寺丞監温州前倉鎮
茶鹽酒税務向約並可大理寺丞餘如故制
勅以禄詔爵以德懋官順考舊章無尚於此以爾具官
某等政體勤曉風行㓗清宜錄乃勲逓增爾秩式旌課
最昭勸官師服此朝榮更當自竭可
屯田員外郎同判池州蕭玠可都官員外郎餘
如故虞部員外郎知蔡州張用可比部員外郎
餘如故虞部員外郎知慈州劉餘慶可比部員
外郎餘如故殿中丞同判鎮戎軍田士亨可國
子博士制
勅國家順天制官敷求民瘼量能授爵崇屬時材具官
某等吏事修明風迹沉厚允懷清約之節不持刻敝之
文及此第勞所宜差賞勉圖堪副無忝朕恩可
國子博士知資州高繪可虞部員外郎餘如故
太子中舍知福州吉田縣事沈亢可殿中丞餘
如故制
勅具官某等庸蜀奥區甌閩劇縣往釐民政各奉官箴
宜升建禮之曹式丞中御之府或旌美課以勸庶工可
祕書丞同判延州劉訥可太常博士餘如故太
子中舍知揚州天長縣事徐善寶可殿中丞餘
如故殿中丞楚繼芳可國子博士權御史臺推
直官殿中丞戴融可太常博士餘如故著作佐
郎充北宅諸院教授王式可祕書丞餘如故制
勅具官某等或詳曉政經或兼該學術服勤官次第課
可嘉進秩朝閨寵章斯允更圖來效以答茂恩可
殿中丞同判單州竇處約可國子博士餘如故
太子中舍同判夔州李惟寅可殿中丞餘如故
制
勅具官某早引閨籍往貳郡條議法尚寬持心近厚特
書課第並進官榮善撫蒸人以稱朕意可
殿中丞新差同判鄂州令狐頌可國子博士餘
如故太子中舍新差通判灃州魏瓘可殿中丞
餘如故制
敕武昌江漢之衝灃陽邊要之重今得閨彦往貳郡廷
宜簡前勞以勸來效具官令狐頌博文好古踐履方廉
具官魏瓘飾吏首公志尚清約並有名迹洽于風謠東
庠儒雅之遷中御丞佐之選各欽厥職式副朝榮可
殿中丞知河南府王屋縣事吕荀可國子博士
餘如故太子中舍知青州千乘縣事郭長吉可
殿中丞餘如故制
敕具官某等或引籍朝閨或飛榮儲寀出為宰字善撫
黎蒸會課當遷推恩頗厚勉懷清約無忝甄陞可
李遵可洮州刺史充保順軍節度使制
敕臨洮奥區河湟近服久被朝化屏茲西陲乃眷忠臣
俾分邦寄以爾某直方毓性英勇冠人傾金石之心仰
尊於王略勵雪霜之節屢效於忠規是用簡自朕懷擢
居戎閫槐庭視秩賜八柱之貴勲茅土䟽封峻三品之
榮寵兼官憲府頒賦爰田便繁渥恩度越倫等罄竭誠
信保寧塞垣勉守令名副茲旌賞可
侍衛親軍馬軍都虞侯桂州管内觀察使桂州
刺史郝榮可荆州刺史充安國軍節度觀察留
後加食邑五百戶食實封二百戶制
敕節制兵戎廉察藩翰並司留務允謂隆恩以爾具官
某早著事功久司兵要威名克著功次當遷宜靡限於
彛章俾特陞於顯秩更宣忠力以副朝榮可
三司戶部副使禮部郎中李及可吏部郎中充
淮南轉運使制
敕貨食之府條政實繁久貳厥官宜有加寵以爾某等
雅尚冲邃茂學兼該各以時材稱茲劇職勤勞斯久甄
序宜優俾超踐於臺郎仍分總於漕事勉思竭慮以答
異恩可
轉運使並加階勲制
敇國家薦有帝之號奉尊祖之名絜祼玉於太宫展欽
祡於陽位誕均純賜以寵能官以爾具官某等性尚平
夷器能秀峙或振纓學館茂發於懿文或引籍朝閨勤
宣於幹力而自總司漕職恪守官箴慎罰以寬能體好
生之德籠材有道曾無刻下之煩慶賜方行階勲第進
無忘刺舉以答寵甄可
右諫議大夫分司西京宋惟幹等可中大夫進
封開國伯加食邑制
敕國家薦號帝真展宷郊廟眷惟有位咸霈鴻恩具官
某等亮節清規懿文茂學或早游清貫秩亞於地官或
屢展幹才任隆於諫省或正握蘭之秩或居象月之崇
或分務於西都或奉身於私第皆著老成之德允昭静
一之風屬此均禧所宜䟽寵增勞勲品益賦圭田暨加
馭貴之階並示優賢之典欽茲朝命更勵乃誠可
故知古州向光瑨男守玢可銀青光禄大夫國
子祭酒兼監察御史武騎尉知古州軍州事制
敕某汝世荷朝榮夙懷忠節特允邊臣之請俾分列郡
之權寵數有加國章斯重益輸丹欵以答隆恩可
殿中丞李周士可太常博士通判秦州軍州事
餘依舊制
敕某官某朕申命攸司鈎考羣治賞之小大必及於榮
以爾清白承家儒雅飾吏歷年滋久奏最居多奉常禮
官漢唐重選以旌汝效足表異恩可
祕書丞張慎言可太常博士知房州制
敕某房陵舊區其地巖險授之以政尤在得人以爾學
古效官懿文節政屢更年籥克守官箴善最居多考校
惟允宜隆朝序俾奉藩條噫急吏緩民所至皆治正心
潔已不令而從蚩蚩之氓皆朕赤子善加愛育無忝朝
榮可
青州司馬于祐之可青州長史制
敕某等早預官榮式貽公憲屬兹寬宥咸與惟新勉膺
遷予之恩更勵省循之志可
鈞容直製撰應奉文字孫渥可將仕郎守衛州
參軍依舊祗應制
敕某環衛之師實有武樂汝早為其屬造彼優辭頗積
歲時未預官牒爰加散掾以賞厥勞更務竭心庸資獻
曲可
懷州武陟縣尉張知至可光禄寺丞監西京洛
河抽竹木務制
敕某朕得良弼參秉大鈞密議贊於帝謨清德溢於民
聽殊倫之寵予何吝焉宜從一尉之資擢預九卿之屬
仍移近任用表異恩可
隴州團練使知雄州高繼勲可連州防禦使捧
日天武四廂都指揮使知瀛州軍州事及管内
勸農使充高陽關駐泊兵馬鈐轄制
敕三軍之重四貉是威妙柬忠勤總司管府以爾具官
某頻繁事任詳練邊機武節方嚴兵謀沉密宜正防秋
之任俾司扈蹕之師更務訓齊稱茲選授可
澧州進士王宥孚可守本州助教制
敕某刻心文史勵節邱樊積有歲時達于聞聽宜遂起
家之望用敦養素之風祗事郡廷無忝朝命可
唐晉國公裴度五代孫坦可鄭州助教制
敕某在昔乃祖實相有唐殱厥兇渠盡力王室歲月滋
久功名愈高朕歷選忠良想見風采爰訪樞近得其後
昆特霈朝恩以勸来者可
河陽中州習學究朱允修可將仕郎守孟州助
教制
敕某等或學校諸生或鄉閭著姓能散私廪賑彼饑民
以財發身亦可嘉也具有賞典今舉而行各荷寵榮無
忘兢畏可
天雄軍習三傳王範可大名府文學制
敕某汝占籍侯藩潜心經業能以私廩佐于公家賑爾
鄉民濟其艱食宜升郡塾以奬能誠更務矜修以永休
寵可
故保平軍節度使同中書門下平章事駙馬都
尉魏咸信可贈中書令制
敕國家褒崇密戚傷悼茂功中鉉聯榮久參於眷倚西
臺正位早極於追旌具官某文武兼資箕裘濟美受勲
蔭於懷袵稟命略於庭闈博通禮樂之原周知教化之
本而自降嬪魯館推轂漢壇出總藩條入陪鼎席勤王
之業紀在太常體國之忠書於甲令方全饗用之福遽
興慗遺之哀特加右相之崇用極惟親之贈英魂不昧
尚服寵靈可
故守司空兼門下侍郎平章事王欽若可贈太
師中書令制
敕國有元老遂階成勲天乎難諶曾不慗遺特稽殊等
之禮用章虧體之哀故具官某峻極降神生民總秀逮
事先帝久服大僚勒封岱宗偃仆師節輔致鴻業格于
皇穹肆予冲人靈承景命實頼盡規之力紹隆累盛之
基及茲云亡深用哀悼尚父維師之重周官内史之崇
並刻密章以付幽穸死且不朽永賁忠魂可
故贈侍中楚昭輔贈中書令制
敕朕昨者薦玉真區觀風近甸眷興王之舊壤懷佐命
之勲臣存則懋延賞之恩没則峻追榮之典具官某端
介自守沈鷙有謀早事先朝罄輸亮節嘗總司夫樞務
實備竭於忠規屬茲均慶之辰宜霈漏泉之澤西臺重
地右相崇資允極哀榮永昭幽穸可
甘州外甥回紇汗王伊嚕格勒可特進懷寧順
化汗王制
敇王者孝治萬方盖重展親之典恩加羣后務昭崇德
之規矧在吾甥久綏遠略特舉褒優之命用伸眷倚之
懷具官某茂烈傳家英威服衆智慮深邃詳練於武經
志行直方克敦於臣節而自撫臨西夏屏翰中原允彰
保塞之勲特茂勤王之業仍遠修於職貢是愈見於忠
誠實簡朕心特隆朝奬進褒功之懿號兼馭貴之殊榮
夐越等威用旌忠毅噫山河誓寵朕務在於推恩金石
盟心爾無忘於報國終始一志以保令名可
西蕃首領帕克巴可銀青光禄大夫檢校國子
祭酒兼監察御史武騎尉充本族軍主制
勅某性稟忠純志懷剛果來歸德化達朕聽聞宜霈殊
恩以竢忠效可
文莊集卷二
