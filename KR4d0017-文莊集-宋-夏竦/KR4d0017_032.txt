文莊集卷三十二宋夏竦撰
五言律詩
奉和御製中和節
中春遘初吉嘉節著芳名習習微和扇欣欣萬物榮雲
融纔化鶴谷暖已遷鶯朝野多歡日風謠會頌聲
奉和御製會慶殿宴
禁門乘曉會宴豆示慈伸激水龍騰久儀韶鳳降頻雲
章流漢筑衢酒洽堯民百辟皆星拱兢兢奉北辰
二月昭州奏正月一日設醮上玉皇表燒錢次
有鶴一隻翺翔久之西北去
平樂初正月虛晨薦號時瑞場燔碧幣僊驥駐霜儀煙
頂方遥辨星精想下闚天門俄翼去杳靄瑞煙披
野步
顧步方塘上西郊日漸曛歸心臨遠渡晩色在閒雲壠
勢蜂腰接谿流鷰尾分田歌知有意豐美謝明君(謹案東軒)
(筆錄云夏竦以父殁王事得三班差使然自少好讀書工為詩一日攜所業伺宰相李文靖沆退朝拜於馬首)
(而獻之文靖讀其詩有山勢蜂腰斷溪流燕尾分之句深愛之終卷皆佳句翊日䄂其詩呈真宗及叙死事之)
(後乞與換文資遂改潤州金壇主簿據此則沆所見乃野步詩也其改壠勢為山勢改接為斷或東軒筆錄得)
(於傳聞故有不同耳至厲鶚宋詩紀事但存山勢二句而不載全詩則以未見竦集故也)
秋曉
半庭殘月在江郡鼓聲初秋氣滿南國曉雲高太虛負
霜鴻翼健含霧橘花疎此景無人共朝陽入敝廬
靈溪
剡東溪澑合一𣲖貫天台白鳥蒙灘下青山倚岸廻波
心晴景動渡口晚煙開咫尺通滄海千帆自去來
馬跑泉
天驥何年往龍泓此地存空餘曳練色莫辨褭蹄㾗赴
海妨苔甃涵虚礙竹軒會當逢禹鑿始可見鴻源
天台道中
驅馬天台路悠悠漸向晨雲開忽見寺山盡偶逢人細
雨疎篁長微烟古木春行行遥驛道落吹起輕塵(案此詩原)
(本闕今從北宋人小集增入)
石梁
斷澗横幽石蒼苔古木隂欹危接山腹迢逓過雲心峭
壁峙千仞飛流下萬尋秦人若驅策蓬島路非深(按此詩原)
(本闕今從北宋人小集增入)
晩望
雨霽吳城晩谿泉四散流禽歸半峯樹人在夕陽樓國
望分江海星躔次斗牛堪嗟興廢地千載有閒愁
鑑湖晩望
新霜脱衰葉寒日下疎篷岸細低疑盡波平闊似空橋
通越谿水帆帶剡川風何處鳴簫鼓叢祠杳靄中
舟行即事
微陽下江樹秋葉泛殘紅鴈背寒塘雨帆爭晩渡風寺
橋人倒影漁徑菊分叢正是承平日輕艘萬派通
吳中懷古
覽古長江上明時起嘆嗟水流吳國苑花入野人家夜
氣銷龍劒秋星見客槎凄凉館娃樹西日映平沙
桐栢觀
鳥道寒藤結洞門蒼蘚深樓臺在山畔松檜出雲心土
暖春長在峯高月易沉羽衣祠太乙香冷石壇隂(此詩原本)
(缺今從天台山志增入)
喜种隱君授正言直館
鶴版招幽士龍墀襲茜袍道因閒上得名向隱中高密
地棲芸閣清塗歴諫曹終南明月夜松檜自蕭騷
贈海州使君
天衢未得便假道海邊城任大纔勝器官閒不稱名勸
農吟少暇憂物睡常輕見說行春處和風滿旆旌
贈縣宰
俸輕官且冷君喜在親民村路不聞犬縣城長似春架
高書少蠧廳靜隙無塵考滿留碑去清風勵後人
贈逸人
鳳鳥來為瑞達人垂羽翰語因希聖古詩為惜名難泰
華僊標峻江湖酒量寬孤琴有舜曲留我月中彈
送張學士赴闕
東觀嘗聯袂南州各退飛同傾就日戀先喜賜環歸舊
業懷鉛筆晨裝振綵衣離絃有餘思凄切寄南徽
送益州同理張殿丞
遠指三川路初辭六尚班占星度危棧叱馭下靈關職
亞銅符重兵銷玉帳閒漢臺誰視草應待長卿還
送人出牧
聖主念元元良臣選掖垣紫墀分使節紅旆出都門雪
淺斜陽路雲深晩燒村朞年如報政應許賀新恩
秋日送人南遊
幾驛蘇臺路輕裝轉塞蓬夜船千櫂月寒酒一旗風水
闇菰蒲老山明橘柚紅算君回首處曉色五湖東
秋日送人西上
旅程看驛道西去興何如南國秋霖後斜陽樹影疎野
光飛翠羽溪豔照紅蕖好去朝端客人爭草薦書
送人
野色兼行色長亭一送君束書登古路重繭踏寒雲山
過天台小溪臨婺女分流光須強學當宁正崇文
留題友人郊居
羣書架寒壁庶事得從容花木移諸寺雲泉借數峯積
隂春作雨瘦竹老成笻應笑南陽士明朝久卧龍
卜築遠朝市著書成歲功長雲覆孤木古道滿清風地
勝花房異山靈雨氣通綸巾不可戀鶴版下關東
代村叟
安居近幽谷井賦籍良田聖代無深隱家山不直錢候
耕看土脉祈榖賽豚肩城市知何處疎鐘隔暮煙
國清寺
穿松渡雙澗宫殿五峯圍小院分寒水高樓半落暉葉
從金地下(寺東北峯有智者金地道場)雲向玉京飛(寺之西洞有玉亰天)欲問
西來意誰傳智者衣
善慧師禪齋
是誰名作佛何法謂之禪恍惚起無象逍遙出自然有
修皆障礙欲問即攀緣寄語猊牀客心心不易傳
虎丘僧舍閒望
勝地訪靈蹤層樓四檻風遠隂生曠野午影轉疎桐澗
水霞凝紫谿煙日襯紅可憐秋思晚相倚館娃宫
文莊集卷三十二
