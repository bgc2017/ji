文莊集卷二十宋夏竦撰
論
定四時别九州聖功孰大論
先王之有天下也仰觀乎天俯察乎地天以四時為佐
故歷候不得不正也地以九州為紀故疆理不得不别
也昔在帝堯稽法天象申命羲和期三百有六旬有六
日以閏月定四時成歲暨禹乘四載分别九州隨山刊
木洪水無害然皆上古帝王之聖功而有區别焉夫聖
人經始萬邦勞心百度皆欲先天時而後地道也三皇
之季盛德廣大陶唐氏慮天時之不順正朔之不叙節
候之失度日星之失次歷算之失數人民之失所乃命
四岳欽若上天歷象日月星辰敬授人時所以明天道
也洪水襄陵羣生昏墊夏后氏疏鑿山川流導四瀆分
田壤之等降定貢賦之隆殺桑土既蠺生民粒食所以
正地道也夫天時正則霜雪風雨於是乎可信上下經
紀於是乎可象芒甲羽毛於是乎茂育政令教化於是
乎可期故辰弗集其房而夏君征其畔官火猶西流而
仲尼罪其司歷蓋百王之大典上古之彝訓也然則定
四時成歲何先乎閏餘說者曰周天三百六十有五度
四分度之一以三百六十日為一歲餘六日三十日為
月月行疾又歲餘小盡六日故五年再閏以定四時之
氣也夫地道别則播種耘藝於是乎有常賦役職貢於
是乎有典原隰墳衍於是乎定位昆蟲魚鼈於是乎有
宅然則平水土何先乎九州說者曰州者疇也言疇其
土而分别之也蓋閏餘不正則歷象不叙歷象不叙則
天紀擾矣田疇不分則貢賦不至貢賦不至則人事廢
矣傳曰太上立德其次立功堯之道定四時而修天紀
立德者也禹之道别地利而正人事立功者也功德之
際固不同矣
九功九法為國何先論
夫有國家者稽攷往制裁為政術故彝倫攸叙萬事允
治經緯不紊於繁上下皆底于道然則以典故為政者
其大有二有九功焉書曰水火金木土榖正德利用厚
生是也有九法焉周禮曰制畿封國設儀辯位進賢興
功建牧立監制軍詰禁施貢分職簡稽鄉民均守平則
比小事大是也然則致治之本何從而先昔八世之君
不相沿襲帝者有帝道而御天下王者有王道而御天
下帝道廣而大其制也簡故其民從之而不咈王道明
而正其制也密故其民從之而不違當其陳九功于舜
禹之世其言要而其用也普其帝制之餘乎正九法于
姬周之始其言辯而其用也周其王制之餘乎夫萬物
非五材不用故九疇以五行為首民非五穀不食故八政
以食為先不正德則教化不逹故書云德惟善政不利
用則民事不濟故易曰日用不知不厚生則國計不豐
故書曰民惟邦本由是善為國者修五材而民用足矣
貴榖而民食豐矣正德而天下之心服矣利用而邦家
之用濟矣厚生而百貨之本逹矣故六府三事允治然
後可以制畿封以正其法辯儀位以節其事進賢才以
懲勸建牧守以司察詰軍禁以繩紏施職貢以制財簡
鄉民以施教均守則以結信正小大以表禮著為先聖
不刊之典垂為百王不易之道蓋夫帝制者尚道德者
也王制者尚法度者也先道德而後法度則民懷之而
從上矣若去道德而專任法度則四海之政官府之事
將有察而不勝者矣於戱臯陶周公之心可以知之矣
舜無為禹勤事功德孰優論
天生烝民立之司牧實曰天子天子必張官設吏布德
行惠以懷萬民驅之四方上下惟其所從在其治一也
而其道固不可同矣三五之君其治之至其德之盛際
天接地垂映列辟者皆曰舜禹則舜禹可以謂之盛德
夫舜以無為而治天下禹以勤事而陟元后然則無為
勤事其有隆殺矣夫聖人功業既殊教化皆異其德隆
者其功逸其德殺者其功勞逸者合於造化而及於物
者也勞者滯於形器而立事者也故言事者勞逸之際
不可不察也夫無為者逸也何以逸能任人也聖人勞
於求賢逸於得士當有虞氏納于大麓遂陟帝位任四
岳以主内事任十二牧以秉外政任大禹垂益伯夷䕫
龍以平水土以典禮樂以掌山澤以治百工故可凝旒
垂纊而御遐邇當宁深拱而行教化德與天道契乎淵
默詩云不識不知順帝之則書云知人則哲能官人安
民則惠易曰垂衣裳而天下治其是之謂矣夫勤事者
勞也勞者何蓋自任也聖人憂勤以圖治躬親以底績
當夏后氏受帝之命乂厥水土乘四載而導江河别九
州而差貢賦任其桑土分其土宜聞啟之泣而不歸櫛
風沐雨而無倦授元圭而告成功以聲身而為律度故
能功著萬世濟于生民詩云弗躬弗親庶民弗信又云
小心翼翼其是之謂乎故聖賢之言舜也則稱其德曰
無為而治者其舜乎又曰舜有五臣而天下治言禹則
稱其功曰盡力乎溝洫又曰微禹之功吾其為魚矣蓋
德者形而上者也功者形而下者也立德立功之道其
殊久矣況禹受舜命而告厥成功乎
曾參不列四科論
登四科者十人而巳德行顔淵閔子騫冉伯牛仲弓言
語宰我子貢政事冉有季路文學子游子夏而曾參於
孔門為逹者也不預十哲之選其故何哉夫仲尼生周
之末立定哀之間斯文中微不絶如綫乃以仁義之道
行忠信之事攷其言行采其材智得是十子第為四科
以標儒雅之道其選蓋至矣而參不列其間者念其道
有所未至矣試嘗論之曰孔氏四科之選皆有賢哲之
具體者哉非各言其一也賢者百行之先闕一不可顔
閔非獨以德行選也游夏非獨以文學舉也宰賜非獨
以言語稱也冉季非獨以政事擇也蓋有五常之具德
而後列其所尤至者哉故德行者豈無政事政事者豈
無言語言語者豈無文學斯互舉所長之言也而曾子
惟以孝行著聞不能具得能者之體但行其一端故所
以不列於十哲者也若孟子所謂伯夷叔齊聖人之清
者也言夷齊不食周粟采薇首陽蓋得聖人之一清德
耳蹈道則未也由是觀之則參之事夫子學其道推其
心但得聖人之一孝德耳言其材則未也或曰參也孝何
以非賢哲夫十子者有四科之德豈無孝乎蓋孝在其
中矣三千之罪莫大於不孝仲尼之門英賢之選而薄
於孝行聖人之心何以言哉或曰孝者百行之先居在
四科之上夫孝養之道誠為至性然莫逾於德行故仲
尼嘗曰孝哉閔子騫而居德行之科蓋孝者無以逾於
德也是則有其德然後列在其間而參之孝一介之孝
也仲尼嘗曰參也魯故為之說天子諸侯之孝以治邦
國以及百姓以廣其志
開封府試三正循環宜用何道論
先王應天祚敷政令歷象為貴因損為重故春秋之義
正月居王之下示正朔自王者出也當帝道標季王化
資始夏商周之君代王寅丑子之正攸斁夏后氏憂勤
而治溝洫禪讓而陟帝位以大簇為正蔟者湊也萬物
湊地而生陽德之盛者也其色尚青其樂大夏祭禮尚
氣牲用驪駒商放桀而取神器慚德而朝萬國以大吕
為正吕者助陽宣氣盛德之中者也其色尚白其樂大
濩祭求諸陽時用日中周伐紂而王天下戎衣而威遠
邇以黃鐘為正鐘者種也律吕施種而出盛德之初者
也其色尚赤其樂大武禮貴兼用牲取騂牲於戲商循
于夏不敢居盛而處中周循于商不敢處中而履初故
觀之正則其道可知也仲尼曰行夏之時又曰吾欲觀
夏道是故之杞而不足徵也吾得夏時焉蓋知夏之律
歷四氣可以平分也三代之季秦以十月為正漢初因
其弊而終革之太初巳降率以夏正為定典夫陽生于
子大人道長羣隂尚壯天地閉塞若政教立而未布文
章施而未煥陽漸于丑其氣欲勝宇宙凝沍庶物猶蟄
若刑政孚而未逹化育至而未成陽發于寅其道大振
草木甲拆土膏脉起萬物喜其嘉會隂德伏其摧剥若
道德之教未畢禮樂之文皆至易所謂聖人作而萬物
覩之時也吁政有大小德有盛衰三王不可以共議三
正不可以同道當循環而後知其政德焉故史遷曰三
王之政如循環窮則反本國家革五代之弊繼隋唐之
基謂湯政多慚周業孔武恐不足以表仁義之化宜乎
用夏道躋禹德所以同時令齊閏餘節春夏之和正歷
候之始使告正朔于天下而民知其盛德焉君子曰邦
有道雖商周之正可也邦無道用夏正將無補
曹參守職論
漢曹參自齊入相飲酒繼日惠帝讓之參謝曰陛下自
察神武孰與高皇帝上曰朕安敢望先帝觀臣孰與蕭
何上曰似不及也參曰陛下之言是也且皇帝與蕭何
定天下具法令陛下垂拱參等守職遵而勿失不亦可
乎吁君之不逮在賢雋致之則堯舜可也巳之不逮在
道德進之則臯䕫可也況世革秦弊時在守文創業之
君則兵以詭勝事以時設有刑戮之威而無繩墨之制
高皇帝承秦弊而起遠近響應數年之間平定四海暨
繼世之君則當守仁義循法度制禮樂易章服撫内外
明刑罰官賢材親宗族所以基太平而遵王道也傳所
謂王者必世而後仁故文武之政周公制之成王襁褓
而德及三代豈成王之德參於文武乎參上不能致君
下不能自彊況治民乎君則限以高祖己則限以蕭何
而不知古聖賢有殊功異代者矣謂天下定而不可復
危法令具而不可復易我不擾則天下静我無事則天
下定嗚呼三城長安役衆百萬簡易之道邪降灾雨血
桃李冬花無為之應邪勿失之職復可在哉蓋參祖尚
黃老飲酒不治憑託異說以致王室陵遲諸吕弄權實
參之自歟
獄市為寄論
夫先王獄以定刑市以聚物刑必正其枉直物必辨其
良偽其來尚矣漢曹參起於獄吏執圭而侯以將校之材
迹黃老之弊政事之失必以寬晚歲罷齊相屬後相曰
以獄市為寄慎勿擾焉相曰治無大於此乎參曰獄市
所以并容也今君擾之姦人安所容乎吁獄者鞫訊過
罪笞掠參至姦吏市法出入生死良民受辱引罪自誣
大獄一起冤者大半在乎察人情偽繩吏之深刻先王
以明慎用刑而不留獄禮曰悉其聰明致其忠愛以盡
之市者聚會民物貿遷有無貪賈縱欲翔貴時價憸民
幸利雜良以苦在乎節駔儈於末民戒巧詐於貪夫先
之以經制後之以教令周禮曰量度而成價質劑以結信
王制曰姦色亂正色五榖不時不鬻於市周孔二君子
制禮刊書㒺不盡聖人之道絶姦宄之路故姬旦滅商
紂誅管蔡而成康刑措四十餘年仲尼為中都宰市無
二價路不拾遺蓋成之以廉耻防之以仁義衣食足而
民不争刑罰舉而民不犯也而參以獄市之大并容不
擾蓋德吏而殘人命惠姦而耗民財亂則可期治乎何
有後相之語欲知大體參不能以正君臣尊王室審號
令提綱紀之道語之反以亂政寄為後患夫漢接秦弊
化墳籍煨燼世無所聞而黃老之語在焉苟擇其善者
從之亦可以少禆政事而參乃入不由戸反道亂常得
非舊獄掾縱姦為豪暨處上位惡傷其徒憑托異說以
惑於世邪悲夫
開東閤論
漢平津侯開東閤待賢當時諸儒亦有稱者近世以為
有急士之風美其事者多矣而或不知其意焉夫侯起
於徒步屢歷顯位而指陳兩端以惑時議棄背宿約以
阿上旨外無别材飾之以詐至於覆布被飯脱粟故買
臣難其短汲黯訐其偽自知無功以速官謗故設東閤
假待賢之名以誘士大夫之譽夫待士者育其材觀其
能採其謀而行之擇其賢而進之故平原下士得毛遂
以安趙郭隗禮賓得樂毅而覇燕侯為相六年招待賢
儁而史籍所載由其門出者卒無一人豈漢併六國而
無賢乎當此之時匈奴寇邊諸侯構怨侯未始定一計
以安之豈多士而無謀乎夫開閤而不能待士待士而
不能用與邱墟廐庫何異焉設使相天下者賢材在朝
則進之在野則升之豈開閤而後為賢哉於戱嚴助董
仲舒之徒賢人也侯而䧟之寧有進人之意邪蓋善為
釣名任詐之術使後世美之惜哉
不教吏職論
漢薛宣不教子惠以吏職漢書備之矣且曰吏道以法
令為師何可學也時人以為然夫國之大者君臣也家
之大者父子也君臣正則國政行父子正則家道成君
明而能教臣忠而能諫則國之正矣父慈而能訓子孝
而能争則家之正矣石碏教子以義方仲尼戒鯉以詩
禮韋賢授之以一經鄧禹專之以一藝後世稱之夫成童
不就師傅父之罪也況父而不教乎蓋事莫大於學學
而後能其事銷金石者不累日揉曲木者不累月若教
子以一經之書三尺之法則不止於職也夫吏職者民
以寬猛吏以畏愛事以時變教以俗設府寺州縣郡國
天下雖大小異器而其政一也何謂不可學哉夫生而
知之則周公仲尼其人也自兹以降未有不學而成者
漢興則仲舒學春秋而建大議安國學尚書而為通材
君明學易而知變稚圭學詩而從政故制斷無失宰割
有宜厥功茂焉宣謂不可學者蓋起於獄吏斗食之下
暴歷顯位不習經義何以語人哉嗚呼吏事不能言況
大道乎子不能教況生民乎故當宰天下之際官屬議
其煩碎天子淺其儒術六年無補於政事宜其放棄焉
李德裕非進士論
唐文宗議貢舉曰子弟寒門但取實藝宰相李德裕對
曰臣無名第不合言進士之非其祖尚浮華不根實藝
朝廷顯官須公卿子弟自小便習舉業日熟朝廷間事
臺閣儀範不教而自成寒士固不能習也夫治平之器
曰政布政之具曰文守文之基曰道行道之夫曰士士
之於政由左右手焉故有國之典先夫取士雖㳂革異
軌而同歸求聘之塗古者諸侯薦賢有三適之制射宫
選士觀五善之節姬周受命文物明&KR0640;羣吏獻賢能之
書登于天府樂正論造士之秀升於司馬進士之名立
矣禮賢之道廣矣暨六國行玉帛之聘兩漢立四科之
選魏晉或表薦而登仕齊梁或版辟而起家故孝廉明
經之科秀才茂才之舉限口限年之制射策待詔之選
損益無常而察言觀德之規不妄設也李唐御統艱厥
制度立進士之科正名也行辭賦之選從時也而天下
之士誦詩書秉刀筆乘仁義之道而進朝廷闢場屋詔
宗伯以方圓曲直而取名材大儒比比而有然詩賦之
制非古也古者國風雅之謂詩不歌而頌之謂賦暨三
季移統七雄黷武大道既隠正音去矣故少卿五字以
叙别鄒孟四言以述祖陸謝勵鋒於晉宋任范治榮於
齊梁詩之體失矣頌刺之義微焉若孫卿暢幽惻之意
屈宋起迂誕之說相如閎衍以前導揚雄淫麗而後殿
賦之體隳矣規諷之旨衰焉唐興文流愈甚前失執彫
飾為規矩正麗偶為繩墨詩則協聲而合律賦則限韻
而拘字燦然清才而不復質矣譬諸栢梁永明體猶若
秦漢之於唐虞也故德裕許其浮華則可矣至於言朝
廷顯官須公卿子弟斯言之玷無乃甚歟夫諸侯襲封
功臣繼絶須子弟奉祭祀而爵及世也若其靡恃門閥
之貴屈身士大夫之間講習仁義延揖時譽有緇衣之
美成作述之志雖寒士之賢弗可加也若其尚輕肥之
飾馳逐豪俠之伍以奢僣自大意氣相爍不知衣食之
出而忘弓裘之業雖將相之世不可任也哀哉堂構之
業多墜嗣興之賢甚寡若子弟不教而成則堯之丹朱
舜之商均皆可君天下也況父母之聖非教不行也國
之治非目不熟也臣之良非師保之無功也何教之而
不成目熟而不知保傅而無補哉蓋上智下愚之不移
也故楊興說於史高毋薦乳母子弟王吉疾其驕騖請
除任子之令則知子弟之才非專任之器也詩曰其父
析薪其子不克負荷書曰世禄之家鮮克由禮況朝廷
崇爵豐祿設官分職治亂之道不在它而在賢愚也子
弟寒士賢治愚亂其一揆也然則子弟以嗣蔭而受祿
士以歷試而頒爵歷試之下黜陟章明故士之不肖者
鮮矣至如傳說胥靡而興湯吕望屠釣而王周管仲商
販而覇齊由余戎狄而強秦斯皆歷試諸難登將相之
任誠不讓於子弟也故舜湯不用三公九卿之世而舉
臯陶伊尹不仁者遠矣易曰賁于丘園書曰野無遺賢
則豈謂子弟邪若以寒士窘急衣食不能熟習德業則
仲舒下帷倪寬帶經乃子弟耶若以寒士杜門閭巷不
識闕朝儀範則仲尼正魯國之雅頌叔孫定漢之儀制
亦子弟耶夫志士之學也終日不食終夜不寢將負周
孔之戈而舂楊墨之喉以聖君之道左之生民之心右
之誓銷漓薄之器於太平之爐故遑遑然急於行道也
雖九經之奥必獲仁義之旨載籍之廣必取禮樂之制
前言往行燦燦在目立於朝無慚色無愧辭也書曰學
古入官此之謂歟得士之道不其偉哉詩曰思皇多士
生此王國於戲宰制天下代天工也當改正朔易服色
制禮樂發號令革襲因損頤指而行何不合言之有苟
以選舉之制離失中道則以德進以事舉以言揚擇善
而行斯可也苟謂辭賦非古則策以時務問以康濟非
五經不得以對非常道不得以言則經緯之術宏逹之
材見矣而德裕以林甫餘烈陟位國相知簡賢附勢之
旨無宰制補衮之德而場屋之下英傑間出縉紳之士
勲名相望欲騁材術專國政不可得矣故將隳貢舉以
杜賢路進子弟以崇私黨俾朝廷之人無能傑出巳右
故宣宗制曰委國史於愛壻之手寵祕文於弱子之身
洎參信書亦引親暱斯乃扼其咽喉而中其膏肓矣厥
有朱崖之貶以謝天下宜哉
議
秦烏氏倮與朝請議
議曰王者賞不失功爵不墜典車服有等貴賤有别所以
賢者知勸而禮不踰閑也秦負戰覇之業竊乘帝王之
器下良民而右富商棄禮文而圖貨殖烏氏傫以繒綵
私遺戎王谷量牛馬令比封君而與朝請吁非三公九
卿之世無平邊富人之策徒以交市夷狄畜聚蕃育起
於商販之下而伍侯伯始無一命之重而參朝謁名器
兩失禮義交喪古者位以制賢禄以疇庸論道經邦以
被公衮積行累功以致侯服今兹澆漓淫而不典儒學
之道㒺敵貨賄之力將相之世靡及并兼之家雖天子
親傳組綬躬給廩食位不足以勸賢材矣古者朝以辨
等覲以頒制玉帛修䞇而後會等威有序而後見今用
非辟彛倫喪敗銀黃之貴而肩豢牧之夫明堂之下而
朝畜産之主雖闕廷日定冠冕歲制輿服禮不足以别
貴賤矣使耕隴之民游手商賈衷竒珍之貨私匈奴之
人修六擾之業競刀錐之利滯貲以要君上累鏹而駕
公族翕然風從以競末作是則稼政不修蒔器不緝栖
畆之糧不暇穫吐絲之蠺不及飼卒有凶札之變兵革
之急萬民嗸嗸金玉不以餬口六軍凍瘃牛馬不以挾
纊雖欲復農不可得也於戲惟名與器不可假人賞罰
自失沮勸則差故禮賜君子小人尚不同日蓋慎之也
守國之器禮之為大去禮而行何以享國宜慎守之哉
唐免宗人役議
議曰復徭役者地則兵火凋殘水旱沴疫行幸所經戸
籍新復人則鄉有善行家無兼丁者預焉斯有國者之
典法也李唐氏受命之二載詔天下宗人無徭役吁李
氏之姓伯陽之後周距隋季且千餘祀姓族滋蔓率十
三四焉既高祖乘隋室之弊北起晉陽西圖函夏百姓
烏合以附成大業者非獨李氏也何黨之甚歟書曰一
人有慶兆民賴之又曰元后作民父母是則天下之親
皆親也天下之姓皆姓也若諸侯陪臣因王父之字以
為氏則天下之民以君為氏明矣而不姓之者不可一
也三皇之世則三皇之民也五帝之世則五帝之姓也
堯之民比屋可封非獨祁氏也紂之民比屋可誅非獨
子姓也禮曰不獨親其親不獨子其子書曰無黨無偏
王道平平傳曰君子不患寡而患不均斯焉之義何以
處之前所謂兵火而免者蘇其業也水旱而免者濟其
艱也行幸而免者醻其費也新復而免者寬其作也有
善行而免者勵修德也無兼丁而免者俾養親也至於
同姓而免者餘不知其所利焉則天下豪猾之民將棄
巳氏而即李姓闊耕廣種而幸成其私行之不已則天
下之姓三分而二冒於李矣
文莊集卷二十
