文莊集卷七宋夏竦撰
表
辭資政殿大學士表
臣某言某月日三班奉職龐顯到州伏蒙聖慈賜臣勅
牒一道官誥一道特授臣依前本官充資政殿大學士
及准中書劄子奉聖旨賜臣對衣金帶鞍轡馬恩惟圖
舊詎可妄要賞異及勞豈容虚受虔瞻出綍愧極無顔
臣某誠惶誠懼頓首頓首伏念臣本以孤生誤攀雋軌
頃由端右出總戎機儒服治兵易騰於衆誹丹誠許國
惟誓於明祇而繼戍涇鄜嘗嬰疾癘晝則力疾備寇夜
則丸艾灼膚矧夫義重於生固知死且不朽委形骸於
馬革等性命於鴻毛初無片言曾匄餘喘終更三歲罷
守一麾視事踰時中乾卧病累旬不起九殞是濱况迺
萍津計居内地别無戎羌之禦遂祈汝蔡之遷蒙降侍
醫奔捄沈瘵儻未鄰於萬鬼誓復守於三邊昨兹春夏
之交獲逢鍼石之益尚聞外警臨遣輔臣爰拜露章請
陪邊候但以于蕃之僻左未知異俗之懷來遽煩恩私
過極褒寵伏見朝廷待下賞勸從宜臣子立身出處有
禮病不任事則請告營醫疾既有瘳則首公復業顧無
可錄是惟厥常又念前春常膺詔召官有擁旄之重禮
無俟駕之行不敢豫拜封章力避賢路洎還舊許方悞
顓蒙職巨寡謀累國傷體尚蒙寬宥特逭簡書而况今
者竊處近城宴安自逸求備邊瑣跬步未前儻不懇辭
更貪異渥固當自訟何待人言此者伏遇尊位皇帝陛
下躬奮乾剛布昭天律濬發明詔洞判忠邪登用正人
昈分枉直陶唐之堲讒說虞舜之察邇言臣方敢備列
危衷乞還成命庶獲全於晩節更免遂於前非詎敢飾
情自昧丹臆
謝授資政殿大學士表
臣某言今月十二日准樞密院馬逓到詔書一道以臣
所上表為曾乞邊任蒙除資政殿大學士及有恩賜不
敢當受陳乞宜不允者人言可畏實駭虚弦天聽盖高
靡收渙汗載揆官閥罔措心顔臣某中謝洪惟先朝經
始内殿敞訪對之地謹備問之員擇人甚艱其職多闕
臣齒髮空悴績效靡章遭值聖時叨竊榮禄出入宰屬
塵點皇僚豈宜無功更冒清選而况向者邊書插羽邏
騎具裝秦隴威兵酆雍謀帥本朝以年輩最舊勤拙粗
施擢於計廷付以戎警力小負重自見甚明就約辭危
臣節安在内惟策勵誓首險艱四改師屯三周歲籥羌
事圖上必深料於安危王師務全敢挑取於功譽終更
罷戍感疾營醫方匄近城以捄沈瘵不圖詔檢促覲宸
居權輿䜟工據崗敢辨季長辭銳飾貌難申省咎歸塗
逃形近邑監司按其粟錯都鄙陳於平條詩會餘蚳之
文簡凝含酖之墨寓趾泮水之罅側身攢羽之衝分沈
死灰趣畢殘喘伏遇尊位皇帝陛下宣精百度觀象九
乾剛健博臨高明廣照深惟累洽之盛宜杜私黨之萌
或宗社阻憑干於衆憤則郊廟對越契於神歡中發
芝函誕告鵷序開悛止之路戒澆競之風俾棄私於所
天當首公於王室三辰增煥六合頓清人祇阜安道路
鼓舞復我醲化曾不崇朝臣方敢自上疾瘳請還邊候
亟瞻出綍之訓翻詒躍冶之羞况夫媿汗未乾悸膽猶
破苟遂非於覆轍必騰誚於刑章爰叙憂兢祈寢褒進
仰承日月之鑒俯哀螻蟻之心延登正人訪逮公論諒
臣孤立察臣前勞觀靡盬之篇采勤歸之義詔馭幸之
柄圖勸後之恩敦諭至明拜授斯寵忠臣共慰旅魄交
寧期報德於萬分誓捐生於百世感極惟涕陳叙罔周
河南府到任謝上表
臣某言伏奉制命差判河南府兼西京留守司公事已
於今月九日到任訖偏陪五府歴守三都逢辰之榮曠
古無並臣中謝伏念臣人品至下門緒素寒孤苦一生
迍邅萬狀歲月邁如郵置筋力困於泥塗謀巳弗臧舉
世詒誚往歲召於中豫入長近樞昧遜讓於時賢實格
廢於成命間者起自渦曲往帥晉陽嘗面對於邇顔乞
永從於外補懼以危迹復玷清時不圖再歲之間忽補
鼎司之闕遽遷右府逮越周星掌虎旅之伍符宣龍韜
之聖略雖矍鑠而自勉終邅坎以難工朝多正人日有
公議煩黃屋之掩蔽辱丹扆之辨明備位無顔謝負何
地而况鉅賢讓爵哲士辭榮晏然自安亦不知避尚賴
伏遇尊位皇帝陛下察臣闇懦止是顓愚愍臣憂勞别
無他累力排時論敷告外廷進秩師垣均勞洛邑俾其
休逸保乃衰殘息偃無營冀漸生於髀肉責望不及將
永脫於風波誓輸樂職之勤仰酬哀老之惠瞻望闕廷
臣無任戴天荷聖激切屏營之至謹奉表稱謝以聞臣
某誠榮誠感頓首頓首
孟州到任謝上表
臣某言伏奉勅命赴孟州本任於今月二十一日上訖
班寬大之詔存拊吏民歌中和之詩祗見參佐勉厲衰
朽少謝矜憐臣某中謝伏念臣蚤以諸生幸逢清世勤
勞四紀險易一生筋力困於泥塗髀骨消於亭隧迄無
纖效紀在本朝昨以竊位樞廷均勞洛宅寵冠九域地
首三都太高則危暴長將折而况驛傳至遠迎勞尤艱
屬本鎮之缺官爰露章而布欵伏遇尊位皇帝陛下寶
慈體道求舊敦仁老馬力殫靡忘前效傷禽膽破知避
虚弦特允三城之求俾紓四體之責然而據河山之要
控魏晉之衝古多重兵代委名將方今租庾至闕閭里
尤虚浮梁有搴茭之役長隄乏為楗之備生以馭福實
銜佚老之恩職思其憂敢怠匪躬之節唯期夙夜仰答
照臨
辭兼侍中表
臣某言今月十八日姪女壻權國子監主簿高直温到
西京伏蒙聖慈賜臣制命官誥特授臣依前檢校太師
兼侍中仍加食邑實封者擁旄本鎮已俯遂於厥誠參
乘東臺實迥踰於初望聞命震恐啓處不遑臣某中謝
伏念臣近以衰殘迫於迎勞求還近便之任止避曠殆
之愆向或所鎮並邊郡將無闕稍涉毫芒之幸敢萌遷
徙之求况在前章備陳丹欵實無一字少飾片言其或
外叙衰殘内懷希覬有靦顔面更睹士流設逭典刑當
有陰罰不圖聖眷遽錫制恩若以念舊均慈則臣累官
巳重若以疇勞第賞則臣宣力無成伏况朝廷要官挑
取者難久天下公議巧避者愈彰儻詒有隧之深譏將
累挂車之善止此者伏遇尊位皇帝陛下慎徽百度精
汰庶官賞必計功禄無廢德矧迺納言之重當圖汗馬
之勞豈容蒲柳之衰更竊金貂之賜伏望陛下哀臣介
拙愍臣憂危特寢異恩聽守前職垂皤皤之髮庶無責
於時賢伐坎坎之輪免有妨於來寵誓堅廉讓之節仰
醻覆露之仁
謝授兼侍中表
臣某言今月二十二日伏奉詔命以臣所上表蒙恩特
授檢校太師兼侍中乞守舊官不許辭者芝函睿札諭
旨於十行蟬冕要官升華於一品顧兹非據何但若驚
臣某中謝伏以參乘東臺納言内幄訪延密政出納大
猷制爵至崇兼官尤重或以尊懿戚或以馭戰功近世
儒臣罕得超授如臣者材品至下門地素寒偶階片文
仰會先聖冠制策之親選預東禁之精求夜寐夙興更
中外者四紀興利除害貫險易而一心若乃賑漢右餓
殍四十五萬餘口屏江西巫覡一千三百餘家屢承綸
綍之褒頗首循良之寄伏遇尊位皇帝陛下重暉繼照
求舊推恩擢參垂箔之近班實罄戴君之亮節洎乃海
隅聚寇責以敉寧關内治兵委之經畫偶無愆素粗得
全師聖念疇勞召長樞府又以并汾帥滿起付戎軺趙
魏卒驕就更邊戍載嚴軍律稍契前籌宸慈記功命亞
台席終以久供外役罕接雋游靡䘏寸長務責全德一
則以聚羌遠塞是臣盡敵無能一則以雨土中都乃臣
治邊所召乞放還於舊任洎追返於渙恩上賴陛下諒
臣樸忠愍臣窮蹇力排羣議特逭簡書斷自穆清裁於
宥密傷摧自悼矍鑠何堪尋蒙進秩師垣均勞洛宅而
又密塗交會右族盛強寘法未能廢刑豈敢至有誣其
加箠搆以凭輿復賴保全為臣辯雪再念臣本鎮甚邇
郡將未除爰叙艱危求換繁劇得請之日被賜已深如
脱樊籠頓解韁鎖豈謂洊頒明制誤賞無功補外常儀
靡諧於三讓發中温詔促預於七車敢不策勵羸軀矜
持晩節畢桑榆之暮齒答穹厚之鴻私
謝男安期加職表
臣某言伏蒙聖慈特授臣男安期龍圖閣直學士知渭
州者公朝誤賞私室叨榮言念衰遲豈勝感慰臣某中
謝伏念臣族本寒緒世無顯官闕食采之舊封墜滿籯
之前訓屬公台慎選之日實縉紳精汰之辰黃髮何堪
視維師之隆器賤息無算遷内閣之近僚繼承優假之
私豈殊前後之拜此盖伏遇尊位皇帝陛下睿明稽古
信厚記功以為造武公之衣周王所以旌善職封降戎
之檄漢帝所以顯忠臣斷自上心疏兹寵爵賞延於世
既横被於恩榮義重於生誓共期於報塞
文莊集卷七
