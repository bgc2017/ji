文莊集卷三宋夏竦撰
制
李氏可才人制
勅某謙祗率禮端懿傳芳自恪奉於宸闈實洊更於歲
籥久播柔嘉之譽宜推甄奬之恩俾陞嬪侍之榮用勸
肅恭之德欽兹寵渥更勵夙宵可
保大軍節度使同中書門下平章事錢惟演妻
清河郡夫人張氏可追封郇國夫人制
勅良佐奮庸極文武之隆器小君啓國顯山河之盛儀
非疇大功孰預兹典具官某妻方江起詠照史知言珩
璜節於步容蘋藻恭於祭制生彼勲緒儷予柄臣斗極
樞機嘗對宣於密命文昌將相實並應於列躔是增石
窌之封益表鵲巢之德永宜象服以稱徽章可
故信都郡王德彝妻東平郡夫人劉氏可追封
蕭國夫人制
勅國家追寵茂親巳䟽於顯爵襃崇内饋特舉於徽章
式推漏壌之恩用正從夫之典具官某妻某氏秘儀景
胄作合懿藩奉蘋藻之多儀體山河之盛德披圖問禮
觀史求箴鷄鳴宣輔佐之勤鵲巢懷均壹之美降年不
永遺範傳芳宜開大國之封俾極小君之貴告於兹穸
尚此寵靈可
樞密副使工部侍郎任中正母萬年縣太君劉
氏可進封太原郡太夫人制
勅朕詢求碩德參總樞衡庶政實繁方深於倚賴母儀
尤重宜示於褒崇以爾具官母氏端肅成規雍和毓性
擇隣以處著慈訓而有方鳴玉而朝率禮經而無怠誕
生間傑副朕疇咨宜開列郡之封用正小君之位有家
之慶無尚於兹可
贈鎮南軍節度使王中正妻吳興郡君施氏可
特進封渤海郡夫人制
勅追旌懿德已隆兮閫之恩眷乃中闈宜正從夫之典
具官王某妻某氏柔儀祗肅士族輝華動遵鳴珮之音
不失采蘩之職訓内則之禮表式於外姻鑒鷄鳴之詩
儆戒於君子成其高尚之節享兹存没之榮方銜恤於
帷堂特䟽封於列郡欽膺徽序無怠乃誠可
侍衛親軍馬軍副指揮使保順軍節度使彭睿
妻滎陽郡君鄭氏可進封彭城郡夫人制
勅齋壇進律方增虎旅之權石窌䟽榮宜表鵲巢之德
具官某妻珩璜節步詩史照言作儷寶臣總司彀騎文
昌著象甲令書忠實開大郡之封用示小君之號勉修
閫則以稱徽章可
樞密副使禮部侍郎晏殊妻江夏郡君孟氏可
進封鉅鹿郡夫人制
勅洪惟有帝夢賚忠賢式登用於近司宜寵褒於内饋
具官某妻保阿承訓圖史照言法容潤於山河體柔潔
於蘋藻儷予良弼翊我大猷近入奉於中參已載頒於
象服宜舉從夫之典更開列郡之榮勉荷寵章稱兹徽
序可
左諫議大夫參知政事王曾妻江夏郡君李氏
可進封隴西郡夫人制
勅朕詢求人望參掌國鈞垂拱無爲方倚成於萬務疏
封示寵宜特異於中閨具官某妻某氏婉嫕流芳柔嘉
毓性奉蘋繁之職務極於齊莊照圖史之規動遵於法
度儷我良弼茂此嬪風屬兹任德之辰宜舉從夫之典
小君進號近郡䟽榮更肅柔儀副兹異渥可
給事參知政事張知白妻太原郡君王氏可進
封瑯邪郡夫人制
勅朕大庇懷生勤求至治爰得良弼方贊於近司乃眷
中閨宜隆於徽序以爾具官某妻某氏謙祗率禮懿淑
傳芳禀嘉慶於華宗茂嬪風於鼎族克謹采蘩之職不
忘照史之規配我名臣貳此柄用夙夜儆戒諒增内助
之勞湯沐䟽封宜進小君之號更思輔佐以答恩榮可
刑部侍郎參知政事陳彭年妻南陽郡君樊氏可
進封南陽郡夫人制
勅朕穆卜忠賢協宣政治鴻鈞播物方佇於嘉猷石窌
疏榮宜隆於内饋以爾某官某妻某氏承徽令族觀戒
女圖動止有嚴不變珩璜之節肅雍成裕克恭蘋藻之
儀儷我良臣成兹懿範宜正小君之位實開列郡之封
更率謙祗副兹寵飾可
侍衛親軍步軍副指揮使建武軍節度使夏守
贇妻進封郡夫人制(郡名原缺)
勅維彼元戎式建靈臺之節眷兹内饋宜增石&KR1038;之封
具官某妻鐘鼎傳家山河著德采蘩率職珮玉節音作
儷將臣載司禁旅是舉從夫之典特疏列郡之榮欽奉
寵靈以稱徽序可
河北都轉運使樞密直學士工部侍郎李士衡
妻安吉縣君雷氏可進封馮翊郡君制
勅國家事天尊祖並薦鴻名祼鬯欽柴繼成大慶方推
恩於密侍宜流寵於閨門具官某妻某氏率禮公宫奉
嬪冠族采蘩承祭務極於齊莊觀史照言動遵於法度
輔佐君子爲我良臣入直樞庭出司漕事忠規載罄時
譽彌優屬方霈於純禧宜特褒於内饋左馮奥壌進啓
郡封更蹈謙祗以膺徽寵可
侍衛親軍步軍副都指揮使建雄軍節度觀察
留後管勾步軍都指揮使公事彭睿妻北海郡
君鄭氏可進封滎陽郡君制
勅禮成陽位澤浹緜區眷惟將帥之臣宜茂閨闈之寵
以爾具官某妻某氏照言圖史率禮保阿承祭公宫時
中於四德作嬪茂族爲憲於六姻宜增列郡之封益表
從夫之貴可
侍衛親軍馬軍副都指揮使彰德軍節度觀察
留後管勾馬軍都指揮使公事楊崇勲亡母京
兆郡太君王氏可特追封廣陵郡太君制
勑穆卜陽郊式展欽柴之報眷惟良帥方深濡露之思
是用追榮俾昭遺範以爾具官某母照言圖史率禮保
阿蹈蘋蘩柔潔之規懷山河容潤之德生兹令嗣爲朕
寶臣勇略冠於六師威聲震於四貉宜旌慈訓進啓邑
封永賁前窀尚兹休寵可
侍衛親軍步軍副都指揮使建雄軍節度觀察
留後管勾步軍都指揮使公事彭睿亡母河間
郡太君劉氏可特追封宣城郡太君制
勑薪槱盛節聿成饗帝之儀介胄純臣宜重顯親之典
具官某母承榮鼎族率治公宫特生材賢爲朕心膂敦
詩書而講藝比金石以輸忠宜進郡封式昭慈範隆恩
不朽永賁重泉可
左騏驥使入内都知澄州刺史張景宗母追封
琅邪縣太君王氏可追封馮翊縣太君制
勅國家事天尊祖祼鬯欽柴鉅典交修繁禧均被眷惟
近職時乃信臣實懷顧復之慈宜峻追旌之典具官某
母某氏祕儀素里垂範通門觀史照言既族姻之爲憲
斷機喻學果似續之其昌生此令人際予亨會當腹心
之重委茂忠孝之純誠享斯列鼎之榮每極履霜之感
鴻恩方霈遺範是褒進開大邑之封用極漏泉之寵貞
䰟不昧尚服徽章可
誥
前泰寧軍節度副使成昂可太府少卿致仕誥
勅某方州庶務重煩耆年朝命特行則有貳軍之授引
年請老則有致政之榮爾適被寵恩遂陳奏列從人之
欲朕何吝焉俾貳春卿甚優常等荷兹渥縟勉自養頥
可
尚書祠部郎中胡旦可銀青光禄大夫行秘書
少監致仕誥
勅國家大庇中區實右文治思皇多士粉澤時政况夫
披蓺該洽屬言典要之臣故當寵異而優假之以爾具
官某學必傅經文皆約史早冠羣彦聲華籍甚爰在西
掖詔令敏贍久次於外朕常念之而疾疹所嬰封奏來
上辭語懇激覽之依然特遷三品之階仍副中秘之任
服此榮寵勉自養頥可
東染院副使李繼源可左領軍衛將軍致仕誥
勅李繼源自列軒墀屡更事任載觀封奏懇叙高年特
遷環衛之資俾遂奉身之請服此榮寵勉自養頥可
演州團練使右領軍衛大將軍李延渥可左衛
大將軍致仕誥
勅某宣力軍和分榮使竹洎嬰霜露之疾優以環衛之
資而醫砭未平歲華遽改爰逹誠於封奏願致政於公
家且進秩於鷹揚俾奉身於私第荷茲休寵更務養頥
可
詔
賜玉清昭應宫使王曾等詔
勅王曾等省所奏遇朕乾元節集闔宫道衆於明慶殿
開啟朝真禮念道場一月祝壽錄功德疏二道上進事
具悉卿等總司靖館祗率真科以予誕育之辰罄乃齋
明之懇啟清場於琳殿宣秘藴於琅函集福眇躬列誠
封奏載惟忠恪尤切歎嘉故兹詔示想宜知悉
賜四宫觀使王曾等詔
勑王曾等省所奏伏遇天祺節集闔宫道衆就紫微殿
轉念真經聖號祝壽寫錄到功德疏二道上進事具悉
卿等恭司靖館肅奉真儀屬首夏之初辰實受符之紀
節祗率焚修之衆廣宣微妙之文罄乃精誠祝予凉德
載惟愛戴彌切歎嘉故兹詔示想宜知悉
又
勅王曾等省所奏爲朕本命之辰就夲命殿開啟靈寳
道場三晝夜設醮二百五十八分位及禮念真經聖號
祝壽錄功德疏一道上進事具悉卿等總司靖館循舉
僊科屬予元命之辰祗率棲真之士夙陳醮席刻誦寶
文既善頌以咸周爰露章而列上眷惟忠恪良切歎嘉
故兹詔示想宜知悉
賜諸路節察防團刺史詔(進長寧節功德疏)
卿素藴忠規早隆朝寄屬母儀之誕節修佛寶之勝因
祇貢䟽文祝延壽紀副予孝愛深用歎嘉
賜河陽三城節度使夏守恩乞上壽不允詔
勅守恩省所奏爲乾元節乞朝覲事具悉卿久陟將壇
式臨邊閫屬朕誕生之日願陪會見之班委師律以方
嚴鎮塞垣而尤重難徇封章之請但嘉愛戴之誠所請
宜不允故兹詔示想宜知悉
賜河陽三城節度使并代州馬步軍都總管夏
守恩乞歸夲任不允詔
勅守恩省所上表臣齒髮漸衰心誠稍惰乞垂聖念許
覲闕庭儻未允朝天且乞歸本任事具悉卿逮事先朝
素懷方略并護諸將往鎮邊陲遽請覲於中都洎求還
於夲道倚威名而方重賴屏衛以尤深難徇所陳當體
兹意所請宜不允故兹詔示想宜知悉
口宣
賜契丹廻使副至班荆館御筵口宣
有勅卿等遠戒軺車來修鄰好巳成儀於歲聘方引導
於都門宜賜宴筵寵兹行邁
都城門外賜保大軍節度使同中書門下平章
事錢惟演御筵口宣
有勑卿寄重藩垣任兼文武協兹良日將首征途宜賜
餞筵式彰異禮今差某官某賜卿御筵想宜知悉
賜契丹賀乾元節人使至班荆館御筵口宣
有勅卿等肅將聘禮來慶誕辰言涉修涂式臻候館特
頒宴賜用示眷懷今差某官某賜卿等御筵想宜知悉
班荆館賜契丹賀長寧節使副御筵口宣
有勅卿等來奉隣歡肅將信幣適臻都輦將錫宴筵眷
惟涉遠之勤用表示慈之禮
天雄軍賜賀乾元節人使御筵口宣
有勑誕辰斯届隣好彌敦卿等遠奉軺軒來修聘禮宜
頒宴勞式表恩勤今差某官賜卿等御筵想宜知悉
賜宰臣王曾御筵口宣(玉清昭應宫禮上)
冇勅疇咨台席昭事真祠惟置使以尤崇宜示慈而特
異體兹注意諒洽多歡今差某官某賜卿等御筵想宜
知悉
賜賀乾元節人使廻至班荆館御筵口宣
有勅卿等來修聘禮允備多儀屬軺馭之言旋命都門
而飲餞用申恩禮當體眷懷今差某官某賜卿等御筵
想宜知悉
賜契丹賀乾元節使副廻至雄州白溝驛御筵
仍傳宣撫問口宣
有勅卿等載涉歸途已臻隣境冒兹炎燠諒叶安和特
推慈惠之私用表恩勤之意今差某官某賜卿等御筵
想宜知悉
賜契丹賀乾元節人使廻至天雄軍御筵口宣
有勅卿拭玉成儀展軨戒道屬兹炎律載涉修岐特賜
宴筵用昭厚意今差某官某賜卿等御筵想宜知悉
賜契丹賀乾元節人使至瀛州御筵口宣
有勅卿等來慶誕辰聿成聘禮眷言旋軫將及隣封載
惟戒路之勤宜舉示慈之典今差某官某賜卿等御筵
想宜知悉
就驛賜契丹賀乾元節人使朝辭御筵口宣
有勅卿等恭持信幣已逹隣歡將整軺車言旋驛道宜
申宴賜用表眷懷今差殿頭陳延逹賜卿等御筵仍差
樞密副使張士遜押伴想宜知悉
玉津園賜契丹賀乾元節人使弓箭御筵口宣
有勅卿等方居候館屬此暇辰特命射侯庶其觀德仍
舉匪頒之式用昭眷異之恩已差樞密使武寧軍節度
使守司空檢校太師兼侍中魯國公曹利用押伴兼賜
卿等弓箭御筵想宜知悉
賜樞密副使充祥源觀使張士遜禮上御筵口
宣
有勅卿任崇機軸職奉靈祠爰協良辰式頒公宴膺兹
異禮諒洽多歡今差某官某賜卿等御筵想宜知悉
批答
賜樞密使曹利用等批答
省表具知翼翼名都肇基盛業煌煌靈物擢秀上冬卿
等彌綸大猷感召嘉瑞既考祥於連葉乃稱慶於露章
將順備形嘉歎無已
賜樞密使曹利用等批答
覽表具知象日南都興王吉壤屬就盈之良月秀彼茁
之靈芝爰示中樞共觀嘉瑞遽傳芳於史諜用稱忭於
宸闈言念恪恭豈忘歎尚
賜宰臣王曾以下批答(賀正月三日壽星見又於十二日再見)
省表具知履端巧歷淑氣起於東郊觀象靈臺祥星耀
於南極叶長寧之誕節實萬壽之元符載省封章請書
惇史允賴將明之德聿昭孝愛之誠其在歎嘉無忘寤
寐所賀知
賜宰臣王曾以下批答(賀壽星)
覽表具知木正司方疇人觀象告維南之暉烈昭有極
之常符卿等協輔重雍爕和元化爰陳瑞奏祇逹宸闈
會逢誕育之期且獻壽齡之祝深爲愛戴尤切歎嘉所
賀知
賜樞密使曹利用等批答
省表具知淑氣布和啓夏正之首序祥星垂耀屬文母
之誕辰允爲壽考之符實冠纏離之瑞眷惟樞近祇列
奏封詳觀順美之辭深體愛親之志其於嘉尚寤寐增
勤所賀知
賜樞密使曹利用等批答
賢表具知青律布和壽星垂象騰烈輝於南極符至治
於中區卿等登翊鴻樞招來上瑞因靈臺之列奏由車
府以露章援茂實於典經歸美祥於帷幄載嘉忠恪歎
尚寧忘所賀知
賜宰臣王曾以下批答(爲宣示南京芝草)
省表具知商丘畫壤鴻業肇基忽騰菌蠢之英實總紛
綸之貺歸於布政之府表乃致治之功遽推美於藐躬
請傳芳於惇史載嘉忠恪宜徇奏陳
賜宰臣王曾以下批答
覽表具知維彼名都挺生靈卉詳觀圖牒之記最近天
人之符卿等斟酌化源招來瑞命乃歸功於帝室願垂
裕於圖書恭覽奏封良增愧尚
文莊集卷三
