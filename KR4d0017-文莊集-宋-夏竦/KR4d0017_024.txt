文莊集卷二十四宋夏竦撰
頌
景德五頌序
景德紀號也五頌美盛德形容之有五也王道興而頌
聲作士大夫之職也臣文淺辭陋職卑任遠不能盡得
朝廷盛事發為詠歌但少叙萬分之一式抒區區若以
國家成功告於神明薦之清廟臣工之上無媿辭焉謹
昧死序進如左
平邊頌(并序)
臣聞四裔交侵薦食邊境為日久矣虞夏有山戎獯鬻
之患成周有昆夷獫狁之難趙築長城以設險秦驅諸
戎而出塞逮漢而下種類滋蕃和之以親而不庭懷之
以文而不至要之以盟而無信餌之以貨而無厭疆臣
以是發憤王者於焉赫怒至有空天下以事外人奪耒
耜而授干盾四海將服而中原隨弊英主所以疚心良
士所以極慮故漢武震威而損費光武惜費而損威李
牧知保塞而不議其久奉春約和親而不議其叛賈誼
陳五餌而不議其貪鼂錯論三技而不議其獷班固述
懷禦而不議其疆侯應計屯戍而不議其守誠哉嚴尤
所謂無上策者也魏晉已降羌戎猾亂或結以姻婭抗
之鋒鍔謀者鮮而鬭者衆偏議多而勝算寡其間羈禦
之制無復可從五代衰亂跳梁邊陲上天有融睠我聖
祖䟽鑿山河重造日月東臣九人南庭百蠻武功文德
二帝相繼蠢爾戎羯首鼠西北討之則後服赦之則先
叛數十年間兵用未戢我皇帝天地其德日月其明風
雨其教雷霆其威隂陽其功造化其智無窮兵之忿無
和親之弱無飛芻輦轂之勞無迎降畜附之費廟謀動
於自然成算出於無際戎后請命羌豪獻誓北至西歸
願備蕃衞臣百世之所叛亂服曠代之所獷戾臣下不
知其略億兆不知其功巍巍乎蕩蕩乎我皇帝之有天
下也得禦戎之上策神而化之聖德無名臣謹按春秋
僖公四年經書楚屈完來盟於師盟於召陵曷為再言
盟仲尼喜服荆楚夫服一荆楚聖人喜之况我平三邊
降二敵者哉臣再拜喜抃謹獻頌曰
帝宋經營戎車四征東南易王西北難庭遷寇河隴戎
螫幽并我澤流春我威飛霆去如鳥獸驅若蚊蝱國既
底定塞猶棲兵吾皇柔克順帝之靈元造不測聖功無
形戎后欵塞羌種乞盟禀我正朔受我官名弓櫜象弭
矛偃重英投烽榆塞蓺黍戎亭六合無雲纖塵不驚日
月所到皆被皇明環海為池倚天為城恢恢聖謀洋洋
頌聲有皇上帝惟德是成莫憂匪國我國既寧莫患匪
邊我邊既平欽哉欽哉永萬千齡
廣文頌(并序)
景德二年夏六月頒勸學詔於天下秋九月甲寅詔張
六科取士廣文德而勵儒業也臣聞聖人仰觀乎天俯
察乎地知文之可以經上下緯邦國正禮樂移風俗於
是乎修經籍為文之器立庠序為文之館植正化之本
導仁義之源跬步之間失之則亂故先王謹教勸學博
文訓士以取輔相以濟功業其道充者其文盛其政怠
者其章缺蓋文者匠天下之器也四代而降文物之制
莫茂於漢莫茂於唐自昔周道不融青衿起刺七雄分
競干戈日尋道堙楊墨辭逸談說斯文中否而漢氏開
之洎三國鼎峙六朝南渡義駮僊釋辭放輕麗吾道將
微而唐氏隆之然則漢乘秦弊去聖猶近學欲博而益
專文欲華而自質其取士也故有賢良有道孝茂之舉
唐革隋命去聖踰遠學欲一而滋蔓文欲典而更麗其
取士也故有進士科目明經之選夫漢之得人莫盛於
策問唐之取材莫精於辭賦雖文質殊軌而取捨齊致
公卿之材忠讜之臣論議之官博古之士考之二史世
不乏人故制度可遵歷祚皆永暨五代宿兵漢唐之制
廢缺垂盡天啓有宋拯我儒德曾不崇朝文明天下我
皇帝親斡文柄指麾萬國變為政教發為號令景德之
間坐致太平蠻夷柔服天下歸心邊城夜開五穀被野
由是益重儒術專用文章增漢之科式求典則勸唐之
學以博文辭傳曰周監於二代郁郁乎文哉雖使漢文
武兩帝唐太明二宗生於今日覩陛下好文之德將震
駭而不暇豈敢自量其輕重哉臣叨預薦紳竊聞公議
皆願復三朝之禮定封禪之制告文德之成功終薦神
之厚意具瞻聖德不勝區區謹昧死上廣文頌其辭云
星辰日月麗我天則山川卉木賁我坤德禮樂詩書經
我邦國三儀同文羣生茂殖故我皇帝道以文麗吐耀
象天含章法地典故周旋朝廷之制儒雅雍容卿相之
位既和三靈既庭四方乃監虞夏式規漢唐高張六科
制詔萬邦敦勸儒學親策賢良景德之盛斯文有慶勵
我多士遂及百姓巷隘褒衣塗歌雅詠學館漸海儒宫
越境天下文明洋洋頌聲方策鱗萃禮樂教興翰墨如
雲環佩盈庭濟濟多士吾皇以寧多士寧矣納忠獻議
封禪未行三雍尚廢願及盛時超行古制帝曰俞哉寔
朕之意
朝陵頌(幷序)
景德四年春二月皇帝朝陵于鞏書禮也古者因山為
陵秦始置寢漢氏因而制其禮以晦望伏臘四時上食
歲正月天子率公卿百官諸侯王以朝廣孝德而盡思
慕也三代既往漢氏文明專以儒臣表正邦憲千歲之
下垂為舊章自非萬國底定天子仁孝則不克行之能
行其禮者必有大功茂德格於上下靈澤慶賜流於百
姓鴻徽盛事紀於史策聲詩雅頌播於絃歌足使昭感
上穹光被海外動植所生無不茂育人跡所到無不臣
服蓋孝之為德也際天地而感萬物者也我崇文廣武
聖明仁孝皇帝陛下聖性純孝加於億兆郊祀燔瘞以
祇事天地春秋蒸嘗以昭奉寢廟爼豆犧牲躬自執獻
盡誠極孝冠於往初景德中天下無事遠人内附塵清
九圍通驛萬里吾皇帝親丕丕之基念祖考之業履霜
露以悽愴感春雨而怵惕孝思之心不捨晨夕乃登用
漢典制誥有司庀庫輅簡環衞幸鞏洛朝陵寢崇牲牷
之禮備韶武之樂六官畢從四蕃陪位錫鑾珩珮震響
郊圻梯航寶玉駿奔川陸自古廟會祭享之盛未之有
也足以冠虞舜之德光炎漢之典昭假鬼神炳煥方策
升聞於天則日月星辰雪霜風雨無有不時降感於地
則山川江河昆蟲草木無有失所大哉孝德之盛也不
可得而名之遠郡小臣以文受祿無以自效謹獻頌曰
皇帝丕顯孝治四國乃祖有功乃宗有德功業且漙惟
帝太祖虔劉巨盜建邦啓土德昭且融惟帝太宗表正
大中進賢保庸兩朝厭世龍歸波逝葬我弓劔因山鞏
地春日熙熙惟皇孝思乃朝陵寢于洛之畿左纛倚天
旂旐葳蕤諸侯扈蹕珮玉參差和鑾鏘鏘行道遲遲瞻
望松栢帝心傷悲亦既至止苾芬孝享吉蠲犧象馨香
鬱鬯動止心企音容目想祖考來格歆我追養樂以迎
來哀以送往命我考嗣受天靈貺河洛之濱太和氤氳
慶澤流春皇風感人翠華旋歸車服振振宋雖舊邦景
命惟新孝德不匱永錫下民下民親親萬物皆醇歌頌
騰文竹帛流芬孝哉皇哉子子孫孫
廣農頌(并序)
景德三年春正月庚戌詔頒農田勑於天下二月癸未
詔郡國領勸農事崇化源而廣農業也臣聞聖人無土
不王無民不君有土地則王業興有人民則君道立故
先王之建國也土欲廣而不用隙民欲衆而不用惰謂
地之不闢非吾土也人之不農非吾民也乃為閭里室
家以蕃其生為畎澮封畛以理其田為耒耜錢鏄以庀
其器為歷象氣候以授其時立經制以御之設官司以
教之均工商衡虞之稅正車馬甲兵之賦於是乎仁義
禮樂有所加賞罰號令有所用三代通制建中經遠民
以里居地以井受暨秦開阡陌農戰相乘漢制名田并
兼不息舊章缺而仁政墜經界慢而訩競起沿革而下
古之制度不可復矣其政何哉蓋三季已還五代而上
有天下者或竟不知天下以地為基以農為本以食為
源以教為器當其撥平禍亂經始四國則袵金革簡車
馬計懷柔議聚斂賞勲舊治城邑暨邊陲既寧㝢縣既
平功業既成府庫既盈則思悉華夏以自奉驅億兆以
從欲有患邊幅未闊威武未震則轉芻粟事邊境有患
歲月易逝容髮易朽則招方士求神僊有患登覧未遠
行樂未極則增臺榭麗宫室有患嬪御未廣歌舞未工
則漁聲色選伎藝有患校獵未快馳騁未捷則廣苑囿
具畢弋有患巡幸未偏游賞未普則修馳道飛清蹕其
間自非負天啓神授之資有聖文靈武之德者則不能
訓稼穡務儲峙捨派而趨源去末而從本致天下太康
家給人足者哉我國家荷二聖基業用三王禮樂足食
訓農克立治本吾皇龍飛春秋鼎盛勵精百度旁求黎
獻謂守文艱如創業承平難如治亂深鑒前世專行王
道羈縻四夷而重兵革漁獵賢儁而藏網罟觀六藝虚
臺館聽道德定聖樂功業之大則成康文景無或比隆
河山之遠則秦漢隋唐不能齊盛菽麥流衍而紅腐玉
帛充牣而露積陛下尚宸居减麗御膳輟聲宵衣紫庭
清問多士舉三王之故實修八世之墜典以為擇循吏
守郡國撫百姓善則善矣而未專也於是授之使領設
為職司所以循名而責實也頒憲令經田疇勸耕殖至
則至矣而未一也於是編其制度勒為科條所以建中
而示法也循名責實則官不曠建中示法則民不疑詔
下之日鬼神稱慶太平之風旋踵可待不終日而争訟
息未踰時而淳鹵闢九圍之内一歲之間衣食足而倉
廩實仁義行而刑罰措大哉炎宋功德陛下教化垂億
萬世與天無窮臣生逢聖明叨觀盛事謹昧死上廣農
頌其辭曰
皇哉惟聖躬提天柄億兆歸心三靈洽慶廣我田事肇
修稼政乃置官名乃頒號令號令維何分條建規恩斯
懋斯流冗攸歸官名維何啓職庀司訓之𨗳之播種惟
時民曰勤止服田力穡晝爾于耕宵爾無斁千耦偕飛
百穀咸殖既藝淳鹵越經封洫官曰涖止糾力勸能庤
我錢鏄䟽我溝塍乃能灌溉爰相邱陵汙萊以闢游惰
用懲赫赫聖謀有作咸覩畎澮四溟井疆九土沃野萬
里縱横其畝擁耒成林灑流降雨陽春如膏原隰如鱗
我稼既華六合生雲稻粱黍稷萬井龍文同我婦子或
耨或耘八月其獲乃登爾稼滯穗棲原餘糧壓野盈溢
京庾流衍方夏式歌且謠土金同價百姓足矣君孰不
足三百之囷九年之畜八蜡既通五禮咸穆藏財於民
所寶惟榖君哉君哉樂事訓農炎帝之教后稷之功方
我王度明而未融臣之頌之永矣無窮
周伯星頌(并序)
景德三年夏四月周伯星見書瑞應也臣聞日月星辰
天之經也國之紀也日以象君月以象臣星以象民炎
炎君德不傾不側仁義文武昭於上禮樂刑政臨於下
得至陽之體於是乎有日瑞昭昭臣道不僣不忒忠信
方正積於内訏謨獻替發于外得至隂之體於是乎有
月瑞君之靈如日之升臣之英如月之征照臨下土六
合文明賞罰不濫兵革不試粢盛不害灾沴不作生民
熙熙家給戶足鑿井而飲耕田而食蒙帝之力生育蕃
息於是乎上發於天厥有星瑞書云庶民惟星又云天
聰明自我民聰明蓋星瑞之謂也國家受天成命五十
年間法令寬大元元仁厚自克殄并土戎衣不再年穀
荐登俊乂旅進我崇文廣武聖明仁孝皇帝陛下虔鞏
神器稽用故實光昭百度緝熙禮樂刑賞以御中外慈
儉以率左右羣臣有羔羊之潔公族懷麟趾之信郡國
州縣各楊其職景德中匈奴謹守要約不敢犯邊塞無
宿兵人用休息齊民之家不憂歲時食飫雞豚衣厚繒
纊耕有餘器廩有滯穀扶老擕幼塗歌里詠大哉此時
上無失德下無遺政君君臣臣萬國交慶雖日瑞于晝
月瑞於夜曾不足表吾皇之明朝廷之盛於是乎有周
伯之象告生民之瑞見於首夏國家火德之應也躔於
角亢人君夀考之象也天意若曰令陛下夀考萬年平
章百姓隆火德之光明昭上帝之休命願陛下欽之念
之雖休勿休不數年間圖書寶玉雪霜風雨山川草木
盡為嘉瑞史不絶書故曰陽感天不終日蓋天之於陛
下猶父子之事也臣叨列縉紳仰觀靈祉知在今日斯
文有光謹再拜上周伯星頌曰
帝宋三聖功成治定昭融景命承天慶兮周伯焞焞經
宵耀雲何德之純感星辰兮吾君恭讓德音敷暢蓋天
垂象介景貺兮我國文明儒風炳靈惟德降禎發鴻英
兮東南委照蒼龍隠曜徘徊天表光帝道兮考彼典章
知我天子享嘉瑞兮上可紀官下可建元法象星躔假
於天兮昭我炎宋永御星統微臣作頌歌日用兮
大中祥符頌
崇文廣武聖明仁孝皇帝陛下即位之十二年春正月
乙丑大中祥符三篇降于左承天門書瑞應也以日者
謹天命也以地者大靈貺也臣聞庖犧氏作結繩而治
天將有命易以書契龍馬負圖出於河聖人觀之退而
畫八卦兩儀四象吉凶悔吝無所遁其形矣百官以治
萬民以察後世帝王言大政者自庖犧氏始夏后氏作
鯀陻洪水天將有命奠厥山川神龜負書出於洛聖人
獲之退而敘九疇五行八政休咎威福無所隠其奥矣
彝倫攸敘水土俾乂後世帝王言大功者自夏后氏始
炎宋氏作三聖致治天將有命昭厥中庸神人奉符降
於汴聖人受之退而啓三篇清静簡易道德刑政無所
藏其秘矣四夷率服億兆可封後嗣帝王言大中者自
我皇帝始大哉三氏之德與天齊盛皆獲符書並垂典
訓混而言之則同參而言之則異同者事也異者道也
伏羲以文物未作朝章汩亂天授以圖始啓其政夏后
以水灾未乂下民昏墊天授以書始啓其功炎宋以太
平方至帝道有融天授以符爰建其中是則政也功也
中也同為至道考其異則中也可以兼於政功矣圖也
書也符也同為嘉瑞考其異則符也可以冠於圖書矣
河也洛也汴也同為靈川考其異則汴也可以加於河
洛矣犧也禹也宋也同為上聖考其異則宋也可以跨
於犧夏矣故八卦之始畫也其象隠晦仲尼讃之乃著
於經九疇之始類也其文草昧箕子衍之乃列於典我
大中三篇其則不然宛有章句政教出焉天作之天述
之授我皇帝以七六籍以錫明命為萬世法故天不敢
畀龍馬授神龜負於河薦於洛乃命使者奉而降汴魏
闕之下禁門之上知天之恭我皇家且異於古也使仲
尼復生箕子不死在於今日舞之蹈之猶且不暇詎敢
讃之於經而衍之於典者哉於戱千祀之衰也天道何
遠乎一朝之盛也天道何邇乎蓋我國家揆五代之亂
奄有神器太祖靈武經始於前太宗文明光被於後廷
四海讋萬靈梟吳馘蜀裂廣屠并不二十年㝢縣穆清
授聖三葉以致太平今上居以天體化以神聲隂陽有
愆伏而聖功無闕日月有盈昃而皇明不息故強敵北
面而受封羌豪泥首而内附罷河西之戍放榆關之馬
京洛之間王氣聚為宫闕良耜不試嘉穀蕃生於田野
齠齔舞詠於道路耆夀沭浴於膏澤桴鼓在庭而罷擊
桃李垂路而不攀阡陌服車馬閭閻享粱肉當是時天
雖欲秘圖籙愛符命其可得乎然則符瑞之至以五行
而言皆有象也臣以列為三章者陽數也封黃帛者中
色也時以春者仁也降承天門者承天嘉號也門聽政
之象也天意若曰王者體陽德御中道行至仁則有圖
書之瑞應之以承天之祐而聽萬國之政也臣幼學史
氏講春秋大義以為東周不競瑞不當至先聖削而不
書退有鳳鳥河圖之嘆繄自獲麟距國初建隆歷二百
有四甲子矣賢材代謝而符命不至臣也何幸逢時遇
主行年二十有四而叨觀不世之瑞上比聖賢自慶多
矣故身在滄海之上心馳象魏之下恨無文辭以廣稱
述謹昧死望闕再拜頌曰
惟聖有功功格於天日月星辰炳其靈焉惟聖有道道
格於地山川草木耀其祥矣炎宋氏作三聖承平休功
無形至道無名莫高匪天莫厚匪地不足炳其靈不足
耀其禎三正有神同開奥秘取圖河洛裁文五緯爰作
受命王者之瑞景德之盛奉之而至先斯吉日神告有
密僊服降庭奔精照室蒼龍在申太蔟歌春素月哉魄
朱曦始晨皇帝受之於承天門宿衞咸觀玉帛駿奔爰
有大夫進牘而言臣知天意敢告於君億兆歡心宗廟
遐福有感於帝化為寶籙文武流光禮樂騰芬上逹於
天化為寶文表我皇家大中建國表我天子大中立極
三篇未至中道以崇三篇既至中德益隆建元眚灾華
裔可封慶賜周旋囹圄虛空一之日薦於寢廟昭穆增
燿二之日告於朝廷雅頌騰聲三之日逹於九土里巷
𢋫歌鳥獸率舞四之日聞於八荒投戈右袵九譯來王
可以象功制禮修樂三五之事一旦而作可以告成登
封降禪八九之功一朝而見史氏書之藏於太室垂厥
子孫遐觀茂實太師歌之傳於樂府薦厥岱郊永告嘉
祜素王聖哲見歎河圖臣之庸昧獲觀祥符歌詠功德
職士大夫稽首獻頌願繼典謨
文莊集卷二十四
