文莊集卷二十二宋夏竦撰
序
重校妙法蓮華經序
三世諸佛為衆生出現證無所證得無所得者一大士
而巳妙萬化而無象應羣有而難名不著世間猶如蓮
華故竺乾太士集靈鷲遺言曰薩達磨奔茶利迦魏梵
僧支強梁接譯於交阯初成六卷翻薩達磨為妙法奔
茶利迦為蓮華是名法華三昧晉燉煌僧竺法護譯為
十卷名正法華分二十七品後秦鳩摩羅什益普門一
品譯為七卷名妙法蓮華隨崛郍笈多益藥草喻品之
半以提婆達多品入塔品名添品法華唐道宣律師叙
云三經文旨互陳時所崇尚皆用秦本自漢至唐六百
餘祀受持盛者無出此經五代以還諸侯僭據字音句
讀方言多誤國家混一寰海聖上尊用三教余家世奉
佛乃取世傳諸本及化外舊經釋文擿句數自參較又
以悉曇梵夾傍行右讀中原傳譯始創卷軸討論重複
卷舒繁數因觀近世圖籍鏤刻摹印綴黏成冊差便於
古由是命工倣則肇製此經庶幾學者易為究覽此經
序品至勸發十餘萬言貫穿諸宗融通萬法或伽陀孤
起或祗夜應頌文有廣略以接三根機有深淺以醻衆
請喪實際者為之譬寶藏執湼槃者為之指髻珠淪世
苦者為之諭汚宅樂小法者為之演化城闢甘露之門
以來衆軌均大雲之澤以徧羣生大方無隅則有地墨
劫塵之談至神無方則有眉毫舌相之變會權實之戲
論設頓漸之假名使三獸渡河並臻其量五愆憑軾各
應其緣諷誦可以殖福田解說可以標慧炬大慈方便
其在兹乎至哉清净靈覺廓大虛而含法界光明寶藏消
幻想以契真如境既對忘心將安寄見有迷悟體無去
來妙本圓常超然獨立資始萬行孰除其方若乃以解脫
為盖纏以照覺為封累掩室摩竭杜口毗耶名言道斷
思惟路絶則神而明之在乎其人然而能趣百善者信
也善度衆苦者解也信解之初必由緣感皦月不能現
空器膏雨不能生槁木後學菩薩幸精進而求諸時皇
祐三年夏四月乾元節日謹序
楞嚴經序
夫善言佛者惟性而已矣混成不測况之道乎無方善
應况之神乎湛寂精常圓滿平等迎之不見其首隨之
不見其後生生而不生化化而不化包褁萬有含吐十
方資始衆緣具足萬行光明密照而非色靈通潛運而
非空世界變遷而不移山岳旋偃而常静現前而惑者
不辨日用而迷者不知易曰寂然不動感而遂通老氏
曰獨立而不改周行而不殆其性之謂歟無始劫來一
切衆生攀緣外境忘失本心分為四纏疊為五濁馳而
為妄想結而爲昏翳聚而為煩惱流而為生死累我真源
枉入諸趣如來哀之此楞嚴之所以作也以衆生苦於
奔逸故為之行三觀滯於色相故為之指八還誤認塵
根故為之辯六入妄計因緣故為之談七大至於屈伸
金臂綰疊華巾極善巧之喻拂微細之惑令瞻寶光者
知見精之不搖聽鐘音者悟聞性之常在若乃本明旋
復静慧發生御最上之寶乘游無邊之性海顧色身若
微塵視太虛如雲點彼無始輪轉之根億劫顛倒之見
我人妄執夀命浮想若熾炭之燎鴻毛烈日之晞朝露
不待思惟已自消釋大哉菩提妙圓本始清淨既無妄
幻翳於真精豈有身心受彼生死水澄滓去漏盡法除
萬行不脩而自圓六通不求而自澄預於此者非至神
乎然而是經撮八藏之精要窮萬化之根源譯之者務
簡潤之者尚辭或使潭研泥於句讀故有僧可度為之
箋分詳略有叙華梵兼該迨歲再周能事方畢後之觀
者應當返夢想之緣氣遺心目之習因了識精之元還
獨妙之本雲駛月運既息於諸旋木盡灰飛亦忘於幻
法秋毫不立真理自冥彼求諸佛無漏勝解者幸精進
於斯焉時景祐四年二月朔日序
桂籍追榮序
樞密相國太原公次子故衞尉寺丞某字慶之幼而辯
悟不樂戲玩始就外傅卓如成人屬詠景物動會辭律
洎勝衣趨拜風度彌遠客卿沉敏若懷將相之器禇陶
清談自得墳典之娛志慕老莊譽等終賈嘗恥由官蔭
刻志緗素曾未丱歲文藻粲然金籯之言發於鄒魯玉
樹之秀茂於庭階咸以為天資美才性識早立沐浴聖
化被服詩禮固將騰天路摩絳霄超野絶羣一日千里
御屏隔坐紹亮隲之榮緇衣改為宣桓武之德於戲天
道云遠大化難諶育而不苖聞者增欷上閔其幼慧贈
襚有加追賜進士及第以成其志有詩賦雜文二十卷
題曰桂籍追榮集所以紀漏泉之澤昭夙成之美死而
不朽其在兹乎時大中祥符六年十二月日具銜某序
宰相部威重篇序
傳曰有威可畏謂之威又曰君子不重則不威况夫應
槐鼎之象處巖廊之尊萬民具曕四國為憲固宜資性
端重容貌祗肅履有常度居無惰容憚服遠夷得真相
之體表率羣后有大臣之風所以享高明之寵總裁成
之業致遠任重而克濟焉
將帥部議論篇序
夫好謀而成名臣所以建議無文不遠君子所以尚辭
降自漢代率勤遠略間有仁賢之將克敦詩禮之規洞
察蠻夷之情精通軍陣之要或圖上於方略或欽承於
訪問辨安危之本明勝負之端碩畫是陳遠圖斯亮用
能克濟大難式集茂勲垂厥令猷盖可察也
將帥部強明篇序
易曰自強不息書曰明作哲盖強者臨機而有斷明者
遭事而不惑况夫折衝邊圉濯征寇戎軍政貴平事機
尚速故有負英果之略懷擿發之材周知敵情詳見疑
謬俾姦偽之黨畏其聰明貔虎之師伏其雄毅克貞師
律用集茂勳者焉
將帥部受命忘家序
傳曰將受命之日則忘其家臨軍約束則忘其親盖軍
旅之事安危攸繫將帥之任社稷是毗固當以孝而資
忠以義而割愛受詔引道初無辨嚴憂國忘身靡顧私
室聳英烈之風槩為忠義之模楷宜乎錫以土宇紀之
旂常者哉
將帥部不和篇序
傳曰師克在和不在衆又曰安民和衆盖軍旅之尚和
也久矣夫師出以律順成為臧固當輯睦兵戎克濟勳
略其有處營衞之任握旗鼓之要受脤偕出援枹並行
忘從帥之義恣兼人之勇專逞其欲不相為謀或大呼
於和門或盛氣於幕府至有乖異籌畫違沮期會反干
戈而鬭奪鼓吹以往棄公家之事為仇方之利暨乎覆
軍奪爵而不悔焉孟子云天時不如地利地利不如人
和誠哉是言也夫
閏位部知子篇序
夫知子莫若父知臣莫若君盖父子之間否臧易辯齠
齓之際性習已彰若能鑒其誠明遺其外飾闚其好弄
之意觀以成人之風自邇察遐材將焉遁况夫負英武
之略應偏閏之位固宜念家國之重審裔嗣之能建為
元良付大業而不墜授之事任被讒謗以無疑書諸簡
編亦王者之懿德也
邦計部貪汙篇序
詩云貪人敗類傳云貪以敗官為墨盖貪而不敗者未
始有也夫小人縱欲棄義貪冒榮侈心甚邱壑莫之盈
饜語利於市猶為不可况夫寵以車服委之官司總筦
𣙜之任舉飛漕之職内度經費外調輿賦詎能避白圭
之玷全素絲之潔唯以取捨由己奢僭是圖虐下以刑
傾衆以勢侵盗於國誅求於民聚斂積實不知紀極以
至苞苴盈門簠簋不飭罹罪罟伏歐刀而不悔焉於戲
子罕云吾以不貪為寶誠君子之格言哉
學校部讎嫉篇序
仲尼没而微言絶七十子喪而大義乖周室道微漢承
秦弊春秋為五詩分為四肇名家之學樹同門之黨自
兹厥後異端蜂起奚獨師授之不一固亦克伐而相勝
其有肄章句之業背和裕之德已之失必緣飾以為當
彼之是必掎摭以為誤庠序之間權詐騰涌講習之際
譏詆紛錯務在擯斥動成仇怨或忿争於朝廷或遷謗
於祖裔位上者擠陷於罪罟旅進者潛肆於圖害語云
道不同不相為謀其是之謂哉
卿監部邪佞篇序
易著閑邪之言傳垂遠佞之戒况夫職象河海任重股
肱固宜采其聰明好是正直若乃阿諛靡媿巧令是圖
蒐慝庸回廢忠毁信行媚以希於上旨獻賕以悅於邇
臣增宫禁之素規亂禮樂之舊物用速官謗或煩刑書
於戲先王之所以難任人者其以是夫
總錄部讒佞篇序
有虞之命則曰堲讒說先聖之戒則曰遠佞人盖邪偽
可以惑聰明浸潤可以間忠信淳素既隠巧詖滋萌義
以利遷政由寵放故有行媚於内善諛於朝脂韋其性
以悅於上貝錦其辭以譖於下愛同疾異害正忌能挾
蔕芥之嫌緣疑似之隙媒糵其短文致厥辜采苓之刺
以興投杼之疑斯起交亂家國離間君臣職為厲階無
已太甚故君子之惡利口國家之難任人其有旨哉
總錄部傲慢篇序
夫傲以取禍往事之明規慢以失官前言之深戒自東
周不競禮度寖微驕倨之俗興而遜悌之風缺仲尼垂
叩脛之戒穆叔著倍賦之文自是以還風流不冺或恃
才而陵長或盛氣以傲人忽禮容而不修蔑年爵而罔
顧至其箕踞而傾倚岸幘以嘯詠趺宕適意豪縱亂常
招負俗之累嬰自貽之戚於戲書云簡而無傲詩云彼
交匪傲萬福來求誠為君子之道哉
文莊集卷二十二
