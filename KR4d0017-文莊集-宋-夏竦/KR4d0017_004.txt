文莊集卷四宋夏竦撰
表
賀老人星表
臣某言伏覩司天臺奏老人星見於丙位者虚皇輔德
垂象著明式瞻有爛之輝允叶無疆之夀照臨所及慶
抃惟深中賀伏惟皇帝陛下恭巳臨人齋居訪道參侔
開闔包舉藝文體虞舜之蒸蒸紹宣於先憲法周文之
翼翼對越於景靈授仙籙於禁門接真游於祕殿擁靈
休而益茂布仁澤以惟寬函夏同文天人交際以是上
穹凝命南極呈祥應春律以騰輝直天弧而絢彩寔睿
算延洪之應及庶民康阜之休臣等幸遇昌期叨塵近
職奉羲和之奏式表於殊祥考甘石之經彌增於率舞
願書青簡永播鴻休懇至欣榮倍百倫等
賀昭應宫成表
臣某言良辰協吉恭館告成凡在照臨率同慶抃中賀
伏惟尊位皇帝陛下寅威體道慈儉時中順乾則以推
仁奉先猷而追孝至誠以臨億兆潔志以奉靈祇由是
景命昭通真圖申錫授太元之神策式集於皇儀侔曲
密之仙都肇營於祕宇度鴻龐之久制鳩瓌異之偉材
揆日出以辨方候定中而經始尊三清之正位載嚴真
祖之庭範二后之晬儀爰設百靈之象罄欽崇之精意
極神麗之宏規工有技而咸程物有珍而必效式屬仲
冬之序聿成大壯之功灑宸翰於銀題繁禧沓至列榮
班於金戺鴻慶方隆臣限守官曹恭刊帝籙顧莫陪於
著位但俯積於歡心抃蹈之誠夐異倫等
聖駕離京次日上第一表
臣某等言伏以奉祠方澤將奠於黃琮案御清畿初張
於翠盖望徐鑾之效駕歴吉日以布和中謝恭惟尊位
皇帝陛下膺千載之期御元氣之辯總集瑞命巳儀炳
於靈篇咸秩無文遂躬修於毖祀矧省方之伊始諒儲
祉以無疆
第二表
臣某等言伏以百神率職方祀於地祇五輅鳴鸞式遵
於時邁中謝恭惟皇帝陛下紹休聖緒茂建民中蘭葉
獻圖巳勒封於岱岳黃雲覆鼎更昭薦於汾脽竊惟三
辰之祈俯經千里之甸賴一人之有慶固萬祥之畢臻
第三表
臣某等言今月二十六日入内内侍省内侍高品譚元
吉至伏蒙聖慈特傳宣撫問者翠盖時邁將毖祀於汾
陰使者星馳遽側聆於天語俯炳丹青之旨如親咫尺
之顔中謝伏念臣某等幸遇會昌久塵禄位屬省方於
脽壤俾留鎮於都畿雖比屋之民富庶而既教揭法之
地桴鼔而不鳴豈兹檮昧之能治此浩穰之俗縱虔遵
於訓典庸莫副於倚毗恭惟皇帝陛下文致時雍德膺
天慶静則合宫衢室垂衣裳而嚮明動則温洛榮河授
龜龍之薦瑞巳垂鴻於陽祉遂昭事於柔祇盖致孝於
兩儀亦祈民之百穀垂聖心於覆露軫臣下之勤勞臣
等未效涓塵特邀眷待王言所被與華衮而同褒睿旨
初聞共陽春而交感誓罄匪躬之節上酬不報之恩
第四表
臣某等言伏以肅若舊典肇禋明神祀方澤之皇祇望
屬車於馳道臣某等恭惟尊位皇帝陛下重光御極上
聖膺圖方展儀於河汾盖推功於天地風后陪乘羽衛
由是纂嚴蒼靈奉塗福禄以之攸降
第五表
臣某等言伏以毖祀高脽星言法駕將展省方之盛禮
式符徯后之羣心中謝恭惟尊位皇帝陛下廣覆堯仁
升聞舜德答三靈之蕃祉宣二聖之重光伸孝享於鄈
丘奠皇祇於冀壤既集禮神之館佇聞寶鼎之歌王度
之貞式如金而如玉天道下濟固為龍以為光臣等迹
遠陪鑾心馳就列帝車爰止莫參禹會之期日馭將施
但效封人之祝
第六表
臣某等言伏以五壇巡祭昭事於汾脽萬國駿奔同趨
於禹會方恪居於官次莫親奉於天顔中謝恭惟尊位
皇帝陛下誕受丕圖欽承寶命致美黻冕而九廟儲休
潔粢牲牷而百神薦祉帝德廣運咸蘇徯后之人皇澤
如春載洽懷生之類
第七表
臣某等言伏以國家振舉闕文講求縟禮順蒲人之望
幸嚴汾水之親祠中謝恭惟尊位皇帝陛下建極臨民
握圖聽政方鳴鸞於軍道將奠玉於嘉壇諒洋溢於謳
歌允飛騰於英茂惟天為大如日之升
第八表
臣某等言恭以國家順河汾之徯后奠牲帛於柔祇諸
侯陳執玉之儀多士結望雲之懇中謝恭惟尊位皇帝
陛下明德恤祀展儀省方歴覽於圖書之淵齋紱於静
冥之館大車弭節方嚴穆穆之容祥風繞壇將降穰穰
之福臣某等恪居官次馳戀皇軒除地給薪莫詣侍祠
之列拖紳鳴珮深懷拱極之心
第九表
臣某等言得行在進奏官狀報伏承今月某日皇帝躬
祀汾陰禮畢者無文咸秩表上聖之寅恭明德惟馨見
至誠之昭薦崇龐鴻之大業舉曠絶之盛儀降及飛沈
率同歡忭中謝臣某等聞乾知太始而坤作成物混元
之大化也父事於天而母事於地聖王之至孝也洪惟
厚載職彼資生配剛健於運行兆隂靈之正位成周之
奠大澤由八變而出地祇炎漢之祠素汾升五壇而集
神貺若時能事屬在昌期恭惟尊位皇帝陛下睿覽穆
清至仁淵静挺克明之睿德紹累洽之鴻基帝頊依仁
奉若於天道唐堯稽古於變其時雍聲明文物之相宣
雍容揄揚而咸若六府既正九叙惟歌向以穹昊儲休
圖書錫瑞奉符展寀既增喬岳之封勒崇垂鴻聿大丕
天之律己推功於上帝肅昭事於柔祇蘭臺時英稽四
巡而獻頌蒲津黎老願萬乘而啟行丹詔往俞近臣先
置聖心虔鞏而戒事靈物紛綸而降祥若影響之相隨
明天人之交際及清畿時邁法駕星陳華盖承辰見惠
風之和暢黼帷藻野屬春日之載陽洎升壇薦鬯之辰
受嘉氣矞雲之應百靈效祉豈惟三燭之神光萬祥畢
臻不獨登歌於寶鼎懿鑠度越於千古休烈烜赫於四
方豈鑿井耕田而不知固跂行喙息而遂性巍巍蕩蕩
諒無得而名穆穆皇皇知大事在祀臣等親逢旦暮仰
頌形容酆宫會朝莫陪於法從明堂上夀即奉於宸嚴
第十表
臣某等言伏以汾曲禋嚴巳畢奠琮之禮方明朝會式
陳班瑞之儀就堯日以馳誠祈舜聰而逖聽中謝恭惟
尊位皇帝陛下體乾立極抱一居尊齊律度於萬殊寶
慈儉於六合聲教所暨盈溢於天區德澤滂流汪洋於
海外故得薦膺景貺紛委嘉符岱岳增封答三靈之蕃
祉漢脽親祀收百代之闕文擁社稷之神休顯帝王之
能事今者嘉壇襲吉槱燎升煙九壤蒸黎仰太陽之委
照上都耆艾俟鳴蹕以傾心皇猷巳冠於古今令譽更
孚於夷夏伏冀皇帝陛下早廻仙仗歸格神京治庶彙
之由庚俾普天之同慶臣等保釐京邑夙夜公家盡瘁
之心敢忘於丹臆拱辰之列佇望於清光
第十一表
臣某等言伏以禮崇盥鬯既頒賜於汾祠孝享園陵適
親臨於洛邑矧王畿之接畛迎制蹕以傾心中謝恭惟
尊位皇帝陛下懷柔百神同風三代聖德加乎海内文
教溢於天區遒人采詩巳供於夜誦諸侯執玉率慶於
會朝惟象魏之在瞻諒中外之禔福
第十二表
臣某等言伏以齋禮神之館巳升燎於高脽登頌祇之
堂方廽輿於近甸望軒遊而俯邇瞻堯日以歡心中謝
恭惟尊位皇帝陛下精潔明禋講求逸禮素汾奠玉巳
昭魚舞之祥温洛受圖更顯鳳銜之瑞矧休應之紛委
屬詔蹕以言旋式宴清宮洽皇恩於愷樂受釐宣室凝
帝道於穆清
第十三表
臣某等言伏以鳴玉鑾於汾水巳殫報本之誠蔭華盖
於洛都載展奉先之孝仰鴻儀之備舉肅禁衛以言旋
中謝恭惟尊位皇帝陛下敷祐四方交修百祀為人祈
穀騐膏澤於豐年采詩觀風知民耕於帝力日馭方廽
於黃道塗歌先洽於清畿
第十四表
臣某等言伏以禮盛親祠膺三靈之睠命慶成歸格順
萬國之歡心仰日馭以非遥望翠華而竊忭中謝恭惟
尊位皇帝陛下恢崇鴻業宣暢皇猷尚質貴誠巳肇禋
於泰折布德行惠復統政於明堂授時之令惟新及物
之恩彌廣
第十五表
臣某等言伏以方鼎升庖神既歆於嘉享徐鑾弭馭詔
以示於先期瞻有穆之睟容祝無疆之景福中謝恭惟
尊位皇帝陛下丕承聖緒光闡帝圖唐堯稽古而聰明
高陽潔誠而祭祀察事地之禮嘉生由是均和修頌祇
之書豐澤以之大賚式臻神貺允集天休臣等目注廽
輿心馳迎蹕望六龍之御莫及於前驅率百辟之班竚
朝於近甸
第十六表
臣某等言今月二十五日龍圖閣待制查道至伏蒙聖
慈以車駕還都特賜詔書撫問者伏以方澤奠琮禮成
於嚴祀皇輿復路詔示於先期辱聖睠之便蕃走歡聲
於遐邇中謝恭惟尊位皇帝陛下重光御極執象臨民
懷生被廣育之仁制禮盡大中之道濟河之日堯承刻
玉之文祀汾之初漢膺寶鼎之瑞既協坤靈之薦祉俄
瞻日馭以言旋臣叨荷宸衷俾司留務無涓塵之微效
有葵藿之至誠薦沐鴻慈俯頒芝檢捧媯泉之綠字賁
大帝之寶文聞效駕於和鸞固踴躍之無極藏賜書於
巾篋實榮耀以難偕
第十七表
臣某等言伏以瑞氣宵凝既顯坤靈之薦祉歡聲雷動
式當詔蹕之言旋凡屬照臨悉同歡忭中謝恭惟尊位
皇帝陛下帝德廣運人文化成順萬物由庚之宜考太
一省方之義撫空桑之瑟巳降於地祇清甸師之畿即
回於雲䍐俯兹青陸更擁鴻休
賀五色雲見表
臣言伏審今月二十日聖駕至真源縣有五色雲見者
徐鑾夙駕總駟於名區卿靄晨敷流暉於紫宙繁禧允
集率舞咸同竊以雲物凝祥簡編攸載帝鴻紀事肇采
於官名虞舜協華賡歌於瑞命盖太和之積粹疇至德
以呈符仰屬昌期愈彰丕應恭惟尊位皇帝陛下參侔
邃古率育黎蒸紹隆累洽之基懋建太寧之化寶圖候
日丕顯於靈猷真祖在天茂昭於道蔭式舉朝修之禮
彌臻顧諟之祥當恭館之齋心有非煙之效祉紛綸絢
采散赤水之餘霞煥衍騰文凝吉雲之曉露聳羣瞻而
慶異垂信史以彌芳昭萬夀之遐齡廸三清之景祐某
限居(原缺二字)宜從鸞旗仰聽殊尤唯增抃蹈
賀奉祀太清宫禮畢表
臣某言伏覩詔書今月某日奉祀大清宫禮畢者茂典
慶成繁禧允集照臨所暨抃蹈咸同中賀伏惟皇帝陛
下寅畏時中惠和逮下丕承帝籙紹舉於皇儀欽奉真
游躬聞於道誨爰徇黎元之請虔趨仁聖之祠達精意
於蕭薌薦鴻名於寶册誕受聿懷之福允濟雍熙茂昭
善貸之仁永宣至治
賀尊皇太后表
臣某言伏奉某月日勅尊太上皇后為皇太后恩覃日
下歡動天中中賀伏以皇太后坤德合符陰靈表慶化
光宫職道贊國風伏惟皇帝陛下仁聖宅心文明恭巳
尊承孝理嚴奉慈顔獻寶綬於内朝宣玉册於中禁彰
明后順知陛下就養之勤表正母儀見陛下歸安之盛
萬國所繫四方是刑台臣之懇願既申品物之歡心斯
洽
乾元節賀表
臣某言伏以鴻明代照累洽於昌辰景貺洊彰親逢於
誕節書文所混歡抃攸同中賀恭以皇帝陛下淵德日
躋聖猷天縱靈承道蔭祇率貽謀啟箴誦之廣塗游文
章之奥府驅除微蘖分判於忠邪遴柬材臣將明於憲
度總周文之九德兼虞舜之大功絶俗來同緜區作乂
後天獻祝咸慶於兹辰拂石迎祥永隆於大業臣頃持
荷橐久事龍潛貧賤難工孤寒寡援百城剖竹徒傾就
日之心萬夀稱觴莫預在庭之列精虔禱願倍百常鈞
又
臣某言伏以燕禖啟慶神告昌期虹渚流光天垂景貺
當真聖挺生之旦乃炎靈累盛之朝罄率土以傾心效
華封而獻夀臣誠歡誠抃頓首頓首伏惟尊位皇帝陛
下躬膺駿命寅御寶圖纂隆三后之基冠映百王之表
屬正陽之紀月廼甲觀之誕辰慶叶千齡歡同萬㝢臣
攀鱗最舊補衮非工方守鑰於留都阻稱觴於秘殿帝
暉有赫遥傾就日之瞻宸算無疆仰極後天之祝
賀立皇后表
臣某言伏覩進奏院狀報今月十八日立皇后准勅十
一月三日行册禮者䄖組撰儀穀圭展禮統宸闈而有
典佐景命以無疆凡在懷生不勝大慶中賀臣聞易贊
坤厚所以配乾元詩詠關睢所以始王化塗山登而翼
夏媯汭降而興虞盖資内助之勤式盡外刑之美恭惟
體天法道仁明孝德皇帝陛下眇觀振古為憲太寕追
孝祖宗務嚴於祼獻觀象日月用廣於照臨考墜鷰之
美祥卜俔天之異表金螭玉檢載嚴徽册之容瑶爵禕
衣將助太宫之薦臣久違表著遠守封圻委珮在廷莫
陪於鼇抃凝雲入戸但仰於翬儀欣戴之誠倍萬倫等
賀皇子慶誕表
臣某言伏審今月五日皇子慶誕者吹銅御和郊媒毓
粹受震主器宗廟增威凡預&KR0877;生罔不載躍中賀伏惟
皇帝陛下德澤滲漉神施丹青軫上仁於九圍襲太和
於萬有時應積累之祚仰寤熾昌之符瑞啟前星祥開
一日華封祝聖協多子之善辭太姒續徽騰百男之嘉
頌臣方司讁戍遠駐邊屯阻陪辨色之趨上慶重輝之
美
賀皇太子授官表
臣某言進奏院狀報伏審皇子授守太尉忠正軍節度
等使封夀國公者宸闈集祉天序飛榮書軌所臻人祇
交慶中賀伏以帝出萬物蒼震效乎長男龍見大辰前
星表乎世子盖知有國之重莫越元良之尊允屬熙辰
宜崇鉅典伏以皇帝陛下眘徽百度為憲太寧忠厚以
布淳風吉蠲以修明祀萬國被澤溥洽於至和三聖在
天日監於盛治以是璿源濬發真蔭誕章羲御吉祥天
枝毓粹洪惟初載之美丕顯徇齊之姿仰尊宗廟之威
頗緩景風之拜是稽禮制肇啟國藩襲惟帝之舊封承
曼夀之遐祚瑞發文象歡震華戎凡在有生率同大賚
臣出司邊警方謹秋防阻詣太微之朝仰慶少陽之德
望雲載躍倍萬欣榮
留司官吏賀表
臣某等言伏覩進奏院狀報十二月三日册婉容張氏
為貴妃者揚命外朝講儀中禁褒進天妃之貴順承宸
極之尊盛典惟行羣生共慶臣等誠歡誠抃頓首頓首
恭惟尊位皇帝陛下穆清居位濬哲在躬舜治無為禹
功不伐既格太寧之化允資内輔之賢申勅柄臣奉將
册禮分采章於六服冠品列於九嬪彌增軒曜之光實
亞坤儀之位用宣陰教永助帝猷臣等幸預通班獲逢
熙運仰宫闈之多慶傾海㝢以同歡
文莊集卷四
