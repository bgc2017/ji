文莊集卷十六宋夏竦撰
上書
上章聖皇帝乞應制舉書
景德二年十一月將仕郎守潤州丹陽縣主簿臣夏竦
謹齋戒昧死再拜上書崇文廣武聖眀仁孝皇帝陛下
伏以國家採漢唐故事恢復制科網羅賢俊鎔範太平
陛下聖政日躋廣分條品崇二聖之丕緒冠百王之盛
事萬方文眀多士勇進嘉魚有得賢之詠白駒無空谷
之戀臣生逢聖眀幼肄簡諜久困寒賤不能自達去年
秋薦名天府屬邊障多故羽書蠭午陛下臨遣宰臣折
衝河朔先臣供傳遽之職立矢石之地忘家徇國失身
行陣陛下哀臣孤幼任之州縣鞅掌之暇服膺稽古欣
睹眀詔遽釋憂慮何則陛下廣文武之科而興文武之
治夫鉛槧方策文之器也辭藻辯博文之用也御器以
道則仁義忠信無所不至矣御用以變則刑政教化無
所不逹矣步騎金革武之器也敢毅勇捷武之用也御
器以道則竒正威惠無所不逮矣御用以變則盈虛紆
直無所不計矣盖古者愛其道而今也愛其器古者觀
其變而今也觀其用故文武之材比及於古者可多得
若能臨器而知道臨用而知變精儒墨者兼之以韜略
善攻取者贊之以學術則將相之材去此焉往願陛下
詳而察之若陛下必擇狂夫之言思納愚者之慮垂旒
下拱渴待忠讜則臣願以賢良方正能直言極諫科召
赴眀試則賢良之科斯為具體夫賢者智之苑囿良者
德之蹊徑方者慎履名教正者斥遠邪佞直言足以陳
時弊極諫足以敷讜議時弊既陳則眀於體用讜議既
敷則造於教化眀體用者豈昧於六建達教化者豈微
於七德故臣之區區盡在於此惟陛下(原本缺二字)所志辨
而眀之裁而擇之若陛下以枕石潄流為逹則臣世居
市井若陛下以金榜丹桂為材則臣未忝科第若陛下
以鳩杖駘背為德則臣始踰弱冠若陛下以荷戈控弦
為勇則臣生本綿弱若陛下令臣待詔公車條問急政
對揚紫宸指陳時事猶可與漢唐諸儒方轡並驅而校
其先後矣伏願陛下念忠臣之後寬萬死之責召詣闕
下令畢其辭退就鼎鑊死且無恨干忤聖聽臣無任待
罪戰汗惶懼之至臣某稽顙頓首死罪死罪
狀
降聖節進奉狀
伏以真游降鍳誕啟於僊源令節凝祥茂宣於帝祉臣
謬塵樞近叨奉恩榮慶東戸之期久披於丹質祝南山
之夀幸及於嘉辰載惟縷帶之微願續乾坤之德
進瑞稻圖狀
伏以嘉蔬吐秀黔首告祥初擢一莖異劉欽之界内乍
分三穗疑蔡茂之夢中既介祉於清流爰考靈於瑞牒
此盖尊位皇帝陛下四方無事萬國可封嘉雨霈乎
仁恩陽春流乎惠澤河洛圖書而並至元符黃瑞以偕
臻將讓德於岱宗致耀祥於嘉榖足使維揚昔日追
媿穭生南海遐方遥慚九熟未讓竒於穎麥詎貽誚於
兩岐掩周祖之維穈陋漢宣之靈稷臣叨提郡印獲覩
國祺既當列狀以升聞敢不奉圖而稱獻天孫助祭願
陪百里之禾清廟薦新敢繼神倉之榖
再進瑞稻圖狀
伏以一莖三穗已告靈休踰月再生益符馨烈祥經闕
載鴻策靡聞陋唐侯異畆之祥冠周室盈車之瑞此盖
尊位皇帝陛下儀三五之景鑠憲八九之眀光當時龍
半漢以爰飛致嘉榖葳蕤而薦秀臣敢不重圖瑞穎再
貢丹墀願隨縮酒之茅廣備泥塗之禮
謝宣召入院狀
右臣今月某日翰林待詔某至臣所居奉宣聖旨召臣
入院充學士者使軒倏降恭被於褒言宸澤旁流擢升
於内禁循涯失措荷寵若驚伏念臣本乏異能仰逢昌
運先皇帝初臨軒陛首賜科名遂結綬於仕途俄濫巾
於顯次本西垣更直叨預於司言内閣參榮彌慙於備
問自爾踐更中外遷貿星霜出則分銅竹之符乏龔
黃優異之績入則游龍鳳之館非嚴樂待從之才去歲
以式罷藩條歸朝法坐改畫省貳卿之列附神臯内史
之權輦轂密清盖仰遵於聖訓條綱眀具實動禀於朝
經僅免曠官敢期進秩遽推恩於中旨俾厠職於内庭
矧玉府之近扄擬金鰲之真境論思為重或接於睿謀
演潤攸施式嚴於密命豈期孱昧可稱甄陞此盖伏遇
皇帝陛下上智燭幽純仁求舊以臣一門遭遇荷異寵
於累朝念臣孤跡踐揚歴清塗於二紀特垂綸渥擢寘
禁林謹當仰副文眀虔脩職業雖已臨於暮齒亦勉勵
於𤨏才奉四境之文謹裁於書詔循三輔之政用肅於
都畿報國是圖捐軀斯在
謝賜御書詩状
右臣今月二十四日宣和門御閣蒙恩面賜臣御書侍
宴詩一首者宸極凝暉方參於進牘奎躔分曜猥奉於
匪頒蹈躍相趨慶榮交及伏惟皇帝陛下文眀繼志剛
徤承天暢謨訓於七經精字書於八體每罷華光之講
即抽路扈之毫載揮魚網之牋屢竭金壺之墨翻回鸞
鵲盈溢縑緗言念侍臣曲記龍潜之舊特推恩賚俾瞻
鶴企之蹤但傳世以寶藏固無階而報塞歡呼感抃倍
萬常鈞
謝賜馬狀
右臣今月某日右侍禁張永德到府伏蒙聖慈賜臣細
馬二匹者戰功未立蕃錫載加乘拜靡勝榮懼交集伏
念臣本微湊略誤委半符關隴宿師賦發滋廣河湟伐
叛誅納尚微悵無毫髮之勤稍增營塢之氣不圖使驛
輟賜乘黃事異仲都之能禮厚儀和之賚軍容增壮幕
府相趨此盖伏遇皇帝陛下俯念舊臣久居邊𤨏將安
戍役曲示眷懷天廐分頒既誤及勞之典具装是飭誓
先盡敵之行冀效銖分仰醻賞勸
乞脩南京大内狀
右臣伏覩大中祥符七年二月一日赦勅節文應天府升
為南京正殿以歸德為名臣到職後躬詣大内謹視筦
籥其正南内門上有先朝題其榜曰重熙頒慶之門樓
皆損動其下只是依舊雙門未變列郡之制雖有兩關
雉堞又無朵樓内城之中並無歸德之殿但是頽垣茂
草内有真宗皇帝御製御書南京頒駐蹕詩碑石一片
小屋遮蔽未曾建立其東北隅小亭子一座内有先皇
御製御書駐蹕詩四首粉版門牖不嚴塵埃所闇臣職
在居守理合奏陳者伏以商丘仰當大火寶勢形勝佳
氣鬱葱藝祖肇基之邦聖朝根本之地發祥薦祉應
天順人由七十里而興天乙是資於景亳累三十世之
王文昌始大於岐周用建名都實陪上國與中天而對
峙企洛宅以相望至官局廨居咸從改革而乃闕廷宫
掖悉未繕修漢啟南陽之都唐重北門之館並資壮麗
以示威神况茂陵之餘烈方宣真廟之鳴鑾未遠必欲
仰模太紫上憲觜陬備九寢之儀敞千門之式慮煩力
役或費財征臣今乞依先朝勅旨只創歸德一殿安駐
蹕詩版又以宫室之儀門闑為重猶取諸侯之制未成
王者之都欲乞於南端闢正門三闔東西增朵樓二座
所貴庀工至鮮不日可成仍乞選差八作司臣寮將帶
工匠到此計度却於東京木場事造材植繫栰浮汴赴
當京修盖伏望聖慈特賜開可所貴宫闕之度稍合於
彝章祖始之基益隆於景命有光鴻祚永賁皇圖
王相公謝賜手詔状
右臣伏以鳳藴靈文方承於睿覽芝函密詔曲喻於慈
衷祗誦巳還兢榮併集伏念臣素微材識竊慕希夷猥
奉綸言總讐金格嘗以三清真境宫室殊名六洞僊遊
羽儀異品雖沿波而糅見盡物本以兼該因寶藏之縱
觀有瓊編之斯在咸區分於部類可悉數於名稱紫府
絳臺臨文而備見雲裳藻衛伸紙以咸窺爰奏御於穆
清用仰資於欽奉伏遇皇帝陛下祗膺道蔭昭事真源
遽班温雅之辭俯示褒優之意蓽門輝耀永誓於寶藏
蘂簡研覃更期於率勵荷照臨之莫報積感懼以增深
牋
正旦賀皇太子牋
某叩頭言伏以緹管發春清臺啟歷舉椒觴而第頌爰
表著儀徇路鐸以宣風甫新元朔恭惟皇太子殿下眀
誠淵塞粹性昭融趨帝室以問安隆天枝而繼體闈門
講學茂胄席之温文祕籙儲休荷太霄之顧諟珍圖大
定景貺日躋式膺獻歲之祥永固重離之祚某肅將眀
命遠託倅車效秋實以無階望日圍而尚遠無任抃躍
歡呼之至限以守官不獲稱慶宫庭謹奉牋陳賀以聞
某以歡以抃叩頭叩頭謹牋
啟
謝生辰禮物啟
伏以函鍾紀律當炎景之宣威大昴儲精属鉅賢之命
世伏惟某官嘉猷濟俗懿業代工渭水凝祥蚤協佐姬
之兆嵩高發詠爰逢生甫之辰顧禆贊以非勤唯頌延
而增懇有少微禮具如列牋
五月旦啟
伏以氣正南訛日纏東井當沐蘭於楚俗仍聚藥於周
官伏惟某官任重麾旄功昭彛鼎逹宏規於義府聳諒
節於宗藩履此令辰倍增休祉豈期台念先示鈞函感
佩之私不任下懇
六月旦啟
伏以候格長嬴氣當溽暑雨濯枝而泛灑螢化草以流
輝伏惟某官金石存誠箕裘濟美荷封崇之茂寵宣保
鄣之殊勲履此令辰倍增嘉佑特承睿奬先示誨函感
荷所深不任下懇
七月旦啟
伏以西顥司辰素商紀節湛清曦於鶉陸泣瑞露於僊
盤伏惟某官寄重藩宣誠堅翊戴著撫封之令望揚分
閫之英風履此佳辰別迎殊渥豈期台念先示鈞函感
愧所深伏增下懇
中書回夏州七月旦啟
伏以金方戒序夷則紀辰起越桂之凄風騰楚蘭之文
露伏惟大王忠規夙茂亮節允孚早膺祚土之封克奉
誓河之寵履兹令朔倍納清休豈謂鈞慈先貽台翰感
銘之至但切下情
八月旦啟二首
伏以律中南吕候及西成漸鴻陸之来賓自雷門之舊
豫伏惟某官氣鍾間傑任重藩維藹銘鼎之世勲厚苴
茅之帝寵履兹令朔倍納休祥豈謂台慈先貽鈞翰感
佩之至伏切下情
伏以南吕還宫仲商紀度陟少眀而夕月奏豳籥以迎
寒伏惟大王保塞宣誠戴君罄節仰奉文思之德茂昭
忠毅之規届此令辰倍承嘉裕豈期台念先枉鈞函媿
佩之私不任下懇
九月旦啟三首
伏以肅霜紀候清日揚輝澄楚潦之餘波發豐鐘之逸
韻伏惟某官忠純挺操屏翰宣威克揚固圉之勞上奉
同文之化届兹令朔倍納殊祥
伏以肅霜戒候采菊在辰築場圃以務藏飭衣裳而維
則伏惟大王書忠甲令襲寵和門克彰濟美之規允奉
撫封之寄屬兹告朔諒集維祥豈謂台慈先垂鈞翰鏤
銘之至不任下情
伏以肅霜在候無射届辰禮聞習吹之儀詩著授衣之
詠伏惟某官真純秉節英勇傳家鏤勲業於景鍾載
忠規於甲令届兹吉朔益迓殊祥豈謂台慈遠貽鈞翰
其於佩服不任下情
十月旦啟
伏以候届寒英日纏天駟謹擇漁而登賦設朋酒以休
農伏惟某官位冠齋壇威宣漢塞仰奉重熙之運載彰
式遏之功履此令辰倍膺殊祉
賀冬啟
伏以日在建星斗連營室開漢門而候景登魯觀以書
雲伏惟大王韡韡凝華振振著信茂奉展親之德永膺
分物之封履此令辰倍延休祉
代僕射相公賀冬啟
伏以建星底日伯趙司辰發黃鍾初九之聲孕太極函三
之氣伏惟大王分輝帝室流譽戚藩早膺選德之封茂
奉睦親之化履兹令序倍納殊休
代集賢賀正啟
伏以黃鍾紀律伯趙司辰紀雲物於魯臺奏版書於漢
殿伏惟大王雍和著譽信厚流徽蚤䟽四履之封茂著
二南之德履兹令序倍納殊休
文莊集卷十六
