文莊集卷九宋夏竦撰
表
進和御製豐年歌表
臣某等言禁苑登豐於首種薰弦濬發於宸章媿非臣
和之材猥奉帝庸之作中謝伏惟尊位皇帝陛下惠和
布政勤儉化人式昭務本之心克謹授時之教唯豐地
利以厚民天將遠察於農時在近觀於穡事顧金華宥
密之地有鈎盾宴游之田申命攸司播時宿麥瑞雪屢
滋而吐秀景風潛扇以垂黃乃駐乘輿臨觀刈穫嘉如
坻之倍獲知率土之咸豐爰均賜於近臣遽誕宣於睿
唱昭覆載至仁之意播咸韶盡美之音臣等素乏藝文
誤塵清要幸奉緝熙之德猥叨賡載之榮遊聖無階但
仰昭回之象鏤冰曠日僅成蕪累之辭將凟凝嚴預增
慚㥏
和水清木連理詩表
臣某言嘉瑞荐臻方深於慶抃宸章濬發忽預於賡颺
載省庸虛惟增隕越中謝伏念臣等藝能膚淺性識顓
蒙幸會休明誤塵甄奬日奉好文之德親承善教之言
在刻志以彌勤顧遣辭而愈拙此者伏遇尊位皇帝陛
下欽崇六藝顧諟三靈法陶唐之率常稽夏后之象物
欽修聖統昭式天才昨自玉牒上封金枝西祀鴻休四
發瑞命綸紛靈祲下流嘉生茂遂矧兹竒木載擢祥枝
當獻歲之良時式符於熙盛對清心之秘殿雅契於隆
平用丕顯於景靈遂宏宣於睿唱迴五辰之藻麗綴四
始之芳蕤固將金字銀書遐光於篆素朱干玉籥永被
於聲歌臣等幸預榮班叨聞妙韻遽命巴歈之作載賡
韶濩之音雖牽率而僅成固滔堙而仰止況翔陽之下
久銷螢燐之光豈建木之隂可耀蒿萊之質預增愧恧
尤切兢惶
進和御製占城國貢師子詩表
臣某言瑞獸來庭薰弦發唱獲繼帝庸之作實非臣和
之材載省疎蕪但增慚恧竊念臣叨塵官序際會文明
莫勤日益之功徒奉化成之德此者伏遇尊位皇帝陛
下言惟妙物道實通微懿文德以經天靡聖風而柔遠
夐兹荒服承獻靈猊用昭式於休光遂敷施於睿藻協
筦弦而振律潤竹素以垂鴻造物之功尋楷模之可究
秉陽之象仰躔次而可觀臣叨奉恩私俾令賡載但覃
研之精爽唯罄竭於頑駑用綴蕪音少醻天奬上塵旒
纊唯積憂兢
進河清賦引表
臣某言竊覩祀汾隂經度制置司陳堯叟奏黃河清於
保平軍者伏以惟德是輔三世其昌俟河之清一旦斯
至光昭宗社之慶煥發天人之符臣某中謝恭惟尊位
皇帝陛下茂大中之功隆太上之德本支百世磐石非
堅夀考萬年南山未永制禮作樂類帝禋宗六龍將幸
於汾祠九曲載清於陜服儒宫獻頌學館陳詩臣雖典
豆區叨親簡諜極言中選曾叨多士之間奏賦歌詩敢
繼大夫之後仰干震耀懼切冰淵
上景德五頌大中祥符頌引表
臣某言准中書劄子奉聖旨依奏令進景德五頌并大
中祥符頌者下臣有請傾匪石之丹心上帝曰俞降如
絲之睿旨震惶無所欣愧踰涯臣誠感誠懼頓首頓首
臣聞靈鳥升歌告湯孫之景貺昊天著頌美周室之成功
被以管絃薦之郊廟振明光於萬世昭茂實於三儀爾
後王道陵遲頌聲彫缺非曠大夫之職豈無博士之官
蓋成命未融則斯文不作我國家圓方右序中外穆清
撥五代之亂離繼三皇之昭夏黼黻冠冕正列采而象
乾坤椌楬壎篪廣德音而事祖考恭惟尊位皇帝陛下
春秋鼎盛聖睿日躋御天球及河圖受元符與黃瑞英
聲蜂涌惠露春流承龍翼於咸平致鴻鈞於景德北戎
震叠泥首幽并左纛雍容朝陵鞏洛著訓農之懿典頌
勸學之彝章澤浸幅員仁翔海外文武際天而接地靈
祇流慶而發祥介瑞星辰告休符籙冠黃虞之故實掩
唐漢之聲明道通九夷執玉萬國考典墳而未有極翰
墨以難名巍乎皇乎廣矣大矣當是時臣工清廟詎可
以美形容金牒玉函豈足以昭姓氏太史珥筆不暇紀
豐功良士在庭未能歌至化豈臣庸昧敢頌清明蓋念
胄緒孤平藝文淺陋遭逢陛下拔擢流中爲萬乘之門
生登六科之丙第隸官膳寺將命南州雖竭慮以安民
奈無階而答禄臨文振袂撫劍馳魂幸齒髮之未衰冀
君王之可報以是區分簿領刻念典謨極精爽之再三
頌猷徽之萬一欲輸塵露少擬聲詩遂昧死而獻言方
伏膺而待罪恭惟陛下恢崇至聖敦勸素風無言不讎
無德不報迴曜靈之列景照時藿之至心特降綸言爰
從奏請敢不擬子淵而匠意傚吉甫以裁章飾陋彫頑
間旒凟纊伏願皇帝陛下念臣嘗叨天奬曾近帝暉當
垂拱之餘時遇觀書之暇日曲迴宸鑒少聽蕪音寬椹
斧之嚴誅軫昆蟲之微意百世斯幸萬死甘心抑又聞
英主難逢良時罕遇河圖不至宣父興嗟岱岳未封相
如馳恨臣常自慶生實逄辰既踰弱冠之年便遇泥金
之禮在於今日萬世一時苟不能目覩陶匏足升壇墠
以斯爲士曷若無生今陛下丕奉珍符恭行大典適遂
羣生之欲豈違庶品之誠願令臣隨一禮官執一祭器
鳬抃徐鑾之後駿奔緹騎之間瞻雲瑞於封中聽神聲
於岳下伴禽魚而舞躍隨耆幼以謳歌時頌鴻徽上疇
靈澤是則死當不朽生有餘榮永念丹誠有如皦日臣
無任瞻天望聖激切懇禱之至
進王中正神道碑表
臣某言伏奉聖旨令臣撰贈鎮南軍節度使王中正神
道碑者密命開先實異人之傑出温珉紀事顧懵學以
非長將仰凟於穆清但預增於震悸中謝伏以王中正
早緣靈契仰對真游通宥密之嘉言啟龐鴻之聖佑繼
成慎默稽往哲以難偕茂實殊尤考前編而未覿蓋邦
家之累盛感竒偉之間生昭紀遺芳合歸鴻筆如臣者
文非約史學不傳經當先臣盡節之初纔霑一命洎制
策叨榮之後方越十年獲起草於東宫參代言於西掖
雖編研而自勵終駑蹇以難稱每慚菲薄之才孤奉文
思之德在於昧進久已逾涯豈謂伏蒙皇帝陛下不以
疏賤棄遺不以顓愚爲罪過垂慈惻曲記清衷旌彼功
庸憶其姓字是頒慈旨俾勒瓊趺展一人特達之知固
千載爲儒之幸雖磨鉛而僅就顧刻鵠以非工重念臣
最處孤平加之拙直唯竭心而答禄恥令色以從人夙
夜端憂莫避入朝之嫉聖明大庇獨承如地之容敢不
倍勒箴銘更探油素誓畢蜂蟻之命仰醻天地之仁
進謝恩物引表
臣某言伏以崇眞齒胄雲構相望紀事披文天章益煥
典司知幸榮慶交深中謝恭惟尊位皇帝陛下天縱多
能通微作聖鴻猷備舉極孝奏之儀典學日彰布睿明
之德昨以欽崇祕籙肇建殊庭敞神麗之規旁臨東闕
奉馨香之薦仰佇左飈爰以賢王方從外傅肇堂皇而
密邇庶祉福之來同而皆躬運寶跗親裁宸制叙九清
之道蔭允罄於精衷稽三善之格言但敡於寶訓繼刊
金刻並建龜趺羲舒之彩交暉咸韶之韻相入是知百
靈潛衞永鎮於皇居太一下觀將傳於紫筆臣仰逢亨
會早竊殊恩忝預攸司親逢能事雖乾坤惟大固無可
報之階而芹菽至微或盡告虔之懇兢惶抃蹈倍萬常
鈞
乞與修真宗實錄表
臣某言伏以緝熙盛節先聖之鴻徽紬繹信書孤臣之
舊職冀殫薄技少謝遺恩仰凟諒隂伏增震悸臣某誠
懇誠懼頓首頓首竊念臣材命竒薄門族悴寒頃事先
朝最承華寵對問軒陛擢自諸科第念庸微久陪法從
旋以上封納爵詣理代親事敢自明誼當引罪先皇帝
恫矜孝養昭式禮經抑去空文比用寬典裁令出守趣
使知非臣敢不夢寐惟憂夙宵咎痛使食當去亦冀改
爲儻心可銘不難自剋庶伸尺寸漸積歲年贖一𤯝於
前辜答萬分於再造何圖憑几遽迫遺弓云補無辰攀
號罔極恭以真宗皇帝躬訓慈儉顓講藝文拓邃古之
皇衢剗叔世之覇軌澤浸九域雨潤而雲游威憚四夷
風翔而電照臨民先悃愊之吏防邊後忿鷙之臣恭默
道樞偃仆武節長養萬物休息羣生由是瑞命荐臻上
儀交舉紀姓垂鴻之典煥衍於蒼珉候日疇聖之符充
溢於金匱仰對在天之烈莫先垂世之書必當遴簡時
材章叙實錄禮文至盛注記尤多誠須博集簡編廣分
卷第宜有冗吏以備後陳重念臣頃在往年常參史局
太祖皇帝大功美業幸預於編研太宗皇帝盛德嘉猷
繼叨於頌次成書未幾急景難留當時史官迭爲異物
唯臣與晁迥二人尚存臣雖出典五城連更六祀棄置
刀筆奔走泥塗温故無由屬言多廢若乃先聖發明之
類例朝家經濟之規模靡敢暫忘粗能追憶儻使編聯
事實繫叙日時庶能上給英儒廣資鴻筆宣贊風美煥
爍古今式效涓誠仰醻餘烈伏望皇太后陛下布昭宸
鑒祗遹詒謨哀報國之危衷委容輝之末照念臣先聖
寵綏之日振拔爲優皇帝潛躍之初遭逢最舊特垂開
可許以報投詎敢衒鬻非材徼冀誤寵儻俯容於竭力
乞靡預於疇勞纔獲成編即求爲郡永罄樸忠之節仰
醻簡照之私
乞御製君臣事迹序表
臣某等言臣聞易象始備文王作乎繫辭典誥既刪宣
聖制其書序矧發揮於大典實繄賴於睿文將凟凝嚴
預增戰越臣某中謝伏惟皇帝陛下惟聰天縱將聖日
躋圍範二儀博通於機會憲章六藝妙達於精微崇四
術以化人鑒百王而立制考藏書之閣墜簡咸收頒勸
學之言素風大洽頃以西清多暇乙夜無遺覽篆素之
前編見君臣之往躅絲綸悉紀懲勸罔分濬發宸衷誕
敷聖諂命近臣而紬繹選多士以刊修類聚羣分各從
於軌範彰善癉惡永别於否臧固懋德之洪規實經天
之至訓臣等誤膺甄擇俾預校讎雖抱槧和鉛共勤於
素業而兼條總貫動稟於睿謨至於衆議之未通舊文
之多誤損益之非當褒貶之失中皆自發明方成義例
顧屢遷於時序將甫就於編聯爲聖代之大謨垂千齡
之彝制竊惟序引實總淵源若冕之在躬爲服章之表
如繭之抽緒開組織之端苟非睿辭豈容輕議其君臣
事迹伏乞聖慈特賜御製總序加於編首式昭下濟之
輝永播化成之教豈獨儒林之榮觀實爲聖域之令猷
願迴從欲之恩特允至誠之請
乞降御製御書於昭應宫表
臣某言竊以殊庭肇啟載嚴曲密之規上士咸臻未識
昭回之采合仰祈於帝製冀永暢於真風臣誠懇誠願
頓首頓首伏惟尊位皇帝陛下學本生知聖惟天縱布
安安之化率育於羣黎宣郁郁之文紹隆於先志而自
增高云岱報本河汾朝氣祖之晬儀歴省方之靖館感
鴻禧之茂委敷睿思以誕彰凡屬神明之區徧垂金玉
之刻至若頒宗範於藏書之閣紀元符於錫瑞之門刊
寶訓於東庠叙嘉猷於内府發慈悲之大願著告戒之
宸辭篇溢西清卷盈東壁固以發揮經教疏暢化源激
雅俗以還淳道懷生而底善況靈宫之既就繄羽服之
攸依苟共遂於瞻虔實倍增於榮慶伏望聖慈特賜御
製御書曾賜臣寮者各一本於玉清昭應宫集禧殿左
右鋪掛收掌許道衆觀仰是冀鈞天祕邃常聆九奏之
音紫府深沉永煥八龍之篆精虔懇至實倍常鈞
乞依諫官抗議表
臣某言伏奉聖慈賜臣詔書示諭爲諫官上言任福等
陷没臣指蹤不明乞降官序朕方責以後功寢兹抗議
者偏師失律方沮軍聲祕檢延慈猶寬吏議感深淪髓
愧極無顔中謝伏念臣出自書生罔諳羌事誤填邊瑣
再徙軍屯既陳力之不能屢上封而請代不圖宸造靡
訊無功俾旋關輔之故棲盡付邊防之重委主憂臣辱
在寢食以皆忘恩重命輕誓死生而必報以是經營戰
守約束偏禆令極五申心交萬慮適屬犬羊侵境貔虎
聚營十舍相遥雖指蹤之匪及一時極選顧授將以頗
精何期臨敵貪功無謀應變隳我鵝鸛稔兹豺狼職在
於臣咎將誰執爰露章而自劾祈麗事以繩違豈謂伏
遇尊位皇帝陛下深軫上仁恫矜舊物念臣本由誤選
察臣頗厲樸忠特輟簡書式垂詔諭抑諫垣之讜論寢
司敗之成科仰戴寵私交流愧汗餘生再造九殞莫醻
然臣嘗豫近司粗知前禮既有干於公議即難廢於常
刑當保邊捍寇之秋非屈法申恩之際而況軍行三載
日費萬金既未能逐敵踰沙又不能全師守律偶麾手
策略挫羣兇過有若斯理宜無赦矧復士心未振兵勢
尚分逆黨益驕謀將全乏臣五能已竭十駕方疲將何
善後之機更總防秋之算實憂誤國非敢顧身願頒黜
罷之文免累安危之計又慮朝廷以臣職當引咎意在
辭難則街亭喪師孔明削其丞相西陵縱敵羊祜降爲
平南望舉舊章以澄不武俟成來效漸冀功除
明堂乞朝覲陪祀表
臣某言伏以皇王宗祀邦國之大猷陪鬯致恭臣子之
榮願敢殫就望之欵仰祈照臨之私中謝伏念臣早以
諸生寢承顯遇乏涓埃之微效冒文武之崇名逮事兩
朝猥叨法從仰此緝熙之禮復遭親祀之期聆詔綍以
馳誠悵藩垣而繫迹阻肩鷺序獲奉天儀伏望尊位皇
帝陛下閔以衰遲矜其愊悃特頒開可之旨俾瞻稀闊
之容甫訖侍祠即時還任
代謝生辰禮物表
臣某言伏蒙聖慈特差某官某押賜臣生日禮物具謝
上表者鴻私俯逮蕃錫有加拜賜已還揣躬憎惕中謝
伏念臣叨承寶胄仰託皇闈早列郡封靡階功緒顧以
年方蒙稚性異温文周寢問安徒謹雞鳴之候虞庠就
學未通背誦之規豈意宸衷曲記生日特令近職肅將
朝恩鈿器織文榮頒於御府兼衣駿駟寵集於藩房載
省無能曷勝慈奬此蓋伏遇尊位皇帝陛下欽延真蔭
允廸天門廼眷本枝務隆恩典九霄流慶雖無報德之
階億載承顔但罄因心之禮周章感懼倍萬常鈞
代辭兼中書令表
臣某言伏奉制命特授臣某官者上儀交舉方畢於嚴
禋純錫誕均遽叨於茂渥省循所至震慄交深伏念臣
性異生知識慚幼悟但以早承慈奬昭啟郡封已視秩
於三階復兼勞於八舍加以七經初授方勵於愚衷百
行未彰動煩於聖訓豈謂此者國家奉天尊祖祗薦鴻
名類帝禋宗聿成大報祺祥方茂恩奬誤加進左相之
崇資廣爰田之食賦唯仰延於真蔭實俯媿於無功伏
望尊位皇帝陛下察以由衷軫其非據特頒朝旨追寢
命書是則國體至公靡厚家人之愛材臣知勸免騰鄉
校之言懇激周章期於得請
代謝兼中書令表
臣某言伏奉制命特授臣兼中書令加食邑一千戶食
實封六百戶者精眞降祐茂集於上儀蒙幼何功首均
於大慶懇章繼上温詔靡俞仍俾斷於來封難重煩於
睿聽拜受祗竦榮懼交深中謝臣聞昔者順天以制官
信賞以懋德所以西臺之重觀象於紫微右相之尊比
崇於黃閣在於加邑亦用疇庸自非聞望素高親賢莫
貳含中履潔積行累功則何以登翊大猷出納明命仰
惟亨會彌慎隆名如臣者性本顓蒙才非秀跱夀街著
辯曾未顯於天資甲觀分榮徒早承於聖蔭由是升華
近衞列爵上公爰建節於近藩遂疏封於吉壤量能既
淺昧進尤多而況年甫勝衣禮方就學忠孝惟寶初佩
於格言經籍是娱未通於奥旨此者伏遇國家講求鉅
典涓選靈辰鏤温玉之祕文薦清都之丕號祗見袥室
拜况陽郊既舍爵以策勳遽出綸而錫命俾冠八貂之列
仍加五等之封真食兼增寵章尤茂竊自惟度深積靦
慙繼伏奏於公車願追還於恩制嘉言都穆洊形敦諭
之私渥澤頻繁莫寢已行之命黽勉祗荷啟處無從此
蓋尊位皇帝陛下茂擁天祺博延道蔭寵帝光之寶緒
豐膝下之深仁是推不次之恩用表曲成之造敢不勵
誠夙夜遜志詩書鳴玉内朝永奉問安之禮承顔幄坐
更勤侍膳之心庶漸稱於慈衷用仰醻於宸造感抃之
至倍萬常鈞
上謝恩物引表
臣某言伏奉制命特授臣某官者恩典有加拜受祗慄
伏念臣仰承國慶幸託天枝爰在幼齡夙塵隆寵今者
猥蒙朝命特啟郡封進秩近司肇頒於美號兼榮右相
仍廣於爰田退省何功實繄鴻蔭此盖尊位皇帝陛下
高明垂裕右饗延恩允彰宣哲之靈丕顯在天之德務
克昌於聖緒用誕降於多祥是致童蒙昧兹優渥唯當
率遵方穀恭載宸慈詒厥之謀敢忘於對越聿懷之福
更賴於寵綏祗報之儀具陳别奏周章懇激倍萬常鈞
代賀水清木連理表
妾言今月某日伏覩後苑奏有兩處水清木各連理者
鳴鸞展采瑞木聯芳仰觀孕禧俯增大慶妾中謝竊以
象輿載育表異於天資平露惟喬效祥於國政盖德風
之醇暢致神物之蕃淵况在平柯尤彰美應伏惟尊位
皇帝陛下紹宣鴻烈懋建遠圖天人之際已交禁園之
芳挺異雲枝内附茂昭混一之符華晷載陽式協中和
之德煥珍圖而有耀宣景鑠以無疆妾限守宫闈莫陪
警蹕仰明休之允穆增率舞以攸深
接駕謝撫問表
妾言今月日某人至伏蒙聖慈特賜傳宣撫問者星軺
爰降絲旨旋頒仰戴鴻慈俯增丹懇伏念妾獲塵中壼
幸會昌期屬法駕之省方已回鑾而復路爰趨近甸恭
候先驅遽承郁穆之言俯諭眷懷之意荷恩榮而有耀
醻覆育以無階
第二表
妾言星使俯臨絲言載諭祗膺睿造俯積丹誠伏念某
幸托宸闈仰逢亨會屬眞區之巡祀詔法御以言旋爰
詣近畿恭迎制蹕遽被出綸之旨俯推乃眷之恩荷慈
渥以何勝顧兢惶而靡措
謝進奉回詔表
妾言伏蒙聖慈以妾所進特賜詔諭者皇明通燭帝綍
垂文祗捧已還兢榮失措伏惟尊位皇帝陛下寅威瑞
命顧諟靈謀言瞻景亳之區式效襄城之駕齋心靖館
方菲食以矜莊薦鬯嘉壇將迎真而展宷妾限居椒掖
莫奉玉齍虔脩貢獻之儀仰凟鴻明之德遽奉發中之
詔茂宣逮下之慈顧曷稱於褒優但俯增於戰越
楚王謝恩表(奉勅撰)
臣某言伏奉制恩特受臣天策上將軍行興元牧賜劍
履上殿書詔不名依前守太師尚書令依舊在宅養疾
餘如故者恩制誕宣徽章載峻仰戴加崇之典俯懷非
據之慙臣聞隆器大名必先於有德殊榮異數豈及於
無功如臣者託體宗枝承暉寶萼乏間平之令譽異周
召之元勳位冠中臺任隆西省總鈎陳之近衞分列軫
之奥區禮徒厚於脤膰效罔階於塵霧唯賴寵私大庇
友愛曲成宴處安安俾階於養素夙興翼翼莫展於在
公常自省循尤爲冒昧豈謂伏遇尊號皇帝陛下德綏
九族惠育羣黎誼常切於展親化方深於教睦繼先猷
之久大丕顯於孝思紹眞緒之延鴻務均於道蔭式稽
良日爰賜命書備褒寵之殊猷極優隆之貴範葭莩至
薄荷敦叙以何勝麟趾實繁顧徽榮而特異未遂内朝
之禮但銜右戚之仁感抃兢榮倍萬倫等
文莊集卷九
