文莊集卷十七宋夏竦撰
啓
賀樞密相公啓
伏審欽膺恩制榮踐鈞樞天下幸甚恭以某官六學宣
精三英毓德鍾半千之運為帝者之阿衡著畫一之規
作海内之明表而自弼諧先聖啓廸嘉謨甄别九流裁
成庶務允屬繼明之治愈隆圖任之恩總日月之畿坐
康雅俗治金刀之府釐定舊章因是正位巖廊延暉台
極來遠獨陳於大計懷柔允贊於聖功洎申伯于宣藩
國暫均於德澤而王商真相戎夷彌憚於威名一昨發
御朝真靈區展宷亟入司於留籥實簡自於帝心果協
剛辰誕膺明命正樞庭之重任兼鼎席之崇資延登而
體貌特隆詠頌而品流交慶某自陳席幕曲荷陶鎔限
從朝倫闕司奏記積歡心而夐異屬微疹之方嬰肩輿
已及於東平力疾將趨於北闕瞻望抃躍實倍常鈞
賀樞密尚書啓
伏以朝廷廵祭於后祗嚴配於神壤惠加無際慶洽有
生飲至辨儀既行清廟疇庸命爵首拜元臣凡受甄陶
罔不欣抃伏惟慶慰恭以吏部天官周禮謂之太宰尚
書古職虞典實曰納言漢儀首冠於列曹魏制統司於
選職大則綜釐庶政次則品擇九流世奬茂勲代無虚
授伏况國家崇端右之職須經遠之材簡銓筦而正司
率宰衡之兼總以是望高台鉉任重名槐為一人乃睠
之資作九服具瞻之地豈止聯曹建禮奏事明光象北
斗之樞儀總南宫之喉舌伏惟某官允釐帝載敷道
化源左雄奏章動為故事唐約表疏出自手書郭賀仁
明子魚清淨議事務從於寬大臨下盡削於煩苛天光
自比其丹青蜀劒豈方其明逹萬事不理誰賡胡廣之
歌三讓彌高屢下鄧彪之詔惠加含䘏道服搢紳授符
則戎后欵關借箸則羌豪厥角四方無事萬國可封輔
成垂拱之功肇建東廵之議司先置則瑞芝蠭涌紀鴻
猷則麗藻金相暨汾水頌祗扈鸞旗於馳道神光燭夜
奉龍衮於方壇禮備元黃功高鐘鼎以是職彌崇於四
輔官獨守於六卿偉齊以僕射兼司平叔以侍中并領
比之聖日難望清塵然而晉寵茂先尚開五府軒崇風
后合冠三階冕旒注意以非常珪組傾心而久待某棲
投有素欣幸最深其如四海無親三台寡援生成有路
只期文命之昌言薦進非材敢望巨源之密啓
賀樞密尚書啓
伏審祗奉制恩入長樞府伏惟歡慶恭以某官懿文偉
望俊德端成常衮為當世才臣魏相練本朝故事告徽
宰府克懋贊襄之勞賦政别京洽著保釐之績會朔方
之奸命虚漢幄以須材尺詔亟頒追車肆覲延英入閣
特從雙日而開上兵伐謀升總萬幾之祕圖任之恩惟
舊幅員之係胥同某出自恩門適居塞屏瞻泰符而在
遠趨翹館以未期下情無任依投欣抃之至
賀樞密副使啟
伏審欽奉茂恩榮參密命伏惟慶慰伏以某官豐規粹
遠明識周通緗油博逹於文經玉帳夐高於武略肇修
邊好當資出境之材繼總戎昭允奉撫封之寄勲庸克
著望實彌優果膺丹扆之柬求入贊鴻樞之獻納載隆
命數允副僉諧某素仰聲猷方增慰懌重荷緘封之禮
過形撝抑之辭感佩銘藏不任下懇
賀高樞使啓
伏審祗膺冊命就陟樞庭恩出主知事榮物聽恭以某
官器涵剛實才貫幾深秉忠諒之一心出誠明之正性
旦暮聖辰之會翺翔朝弁之華寖竭猷為益隆體貌鴻
樞之柄專掌於繁機英衮之司行光於寵拜畢大臣之
能事允率土之具瞻某職貳侯封迹遙台座無階慶蹈
有地埏鎔
賀西樞相公生日啓
伏以函鍾統律方熾於陽暉崧岳降神載生於英哲伏
惟某官豐規茂粹懿德冲明獻納嘉猷翊宣大政左弧
紀慶爰偶於誕辰厥篚修誠敢陳於善祝有少微禮具
如别牋
賀參政給事啓
右某啟伏審祗奉制恩榮陪宰府伏惟慶慰恭惟參政
穹高生德嶽鎮降靈服百行以麗躬通三才之懿學矧
自便蕃鼇禁尹定神臯時厥中庸略去苛細詳言照理
世咨其清端心在公帝諒其節庶績思乂景命方初官
惟其人政將安往果峻𤨏闈之秩式均鼎鉉之尊公枳
是維國柄攸屬任隗之見重於世楊綰之自化於人凡
在有知孰不載躍某早游恩館幸託鴻鈞歡欣所深聳
忭無已
賀内翰劉給事啟
右某啟伏以祗奉寵召勸講宸闈伏惟懽慶恭以某官
道冠九流識包三極闢先儒之塞路首映人師適列辟
之舊章寅禆治體外内之猷畢告天人之爵俱隆矧自
引避當途鎮臨巨屏沈規粹範泯崖略於天和鯁議純
誠留矩模於邦直高風益邵清望攸歸果當纘服之初
顯副優賢之命丹書訪道禮厚於周臣重席談經事隆
於漢會繄兹舊德翊乃聖謨咫尺威顔世逮華光之對
丹青神化佇宣台極之暉凡在有知罔不翹首某幸窺
邸報方遠師門忭躍之誠等夷增倍
荆南府知府學士李給事啟
右某啟早由疎隘獲簉凝嚴官修之業無聞天覆之恩
未報因代親而有請爰昧死以陳章冒禁成愆免官出
守山藪藏疾荷先聖之哀矜豺虎食讒仰至明之末减
四移使竹六變年灰藐是零丁宜夫湮沒某官觀仁以
過棲愛於情目眢井以拯沈馳飛郵而剡奏抵排羣議
申證非辜謂其夙侍清光少知於治體嘗司洪誥多識
於訓辭高議霜明至言金重倬為外舉足感上心而安
國之灰久寒從兹起熖虞翻之骨非媚慮玷知言佩服
所深敷陳罕既
賀司徒侍中啟
某啓伏審欽膺朝冊增寵正司天下幸甚恭以某官崧
極儲靈穹高格業任隗沈正鯁議不回山甫將明庶邦
是式而自惟新大政首斡鴻樞三后在天仰當於顧諟
七月同軌寅奉於寢園送往惟虔勞還甫渥遽刊章而
避寵示挹道以敦風興讓官師益厚忠淳之俗推恩師
傅更隆尊尚之儀果反剛辰聿嚴厚禮廣真封於食采
增崇號以褒功誕告外庭布昭盛德凝和寶鉉發景乾
台萬樞藹其休聲六幕翔於善氣懷生之品載躍攸同
某出自恩門久繄餘照欽聞明命增抃卑衷伏恨條職
所拘不獲躬詣台屏某無任欣榮激切依歸之至
賀玉清承旨左丞學士啟
右某啓伏審華園勸講奉咫尺之威顔曲密侍祠貳熒
煌之台座仰聆恩制伏積欣榮恭以某官峻極降神穹
高生德探二儀之奥祕游六藝之粹精而况内天外人
含華隠曜方圓詎表其際榮悴靡槩於懷鑒逹萬情塵
光羣累一言不立澄寶海以皆空兩半同陞游玉池而
甚樂天和益茂心照逾清允副旁求仰禆初載宸帷訪
逮靖館凝嚴荷慶於需恩式陪於鼎輔暫階隆器行陟
近司凡在有生㒺不延首某自貽痕玷仰誤品題久困
泥塵闕通牋記右臂為彈方欣鴞炙之求良冶鑄金敢
有莫邪之請門闌尚阻夢寤增勞聞命欣愉倍百倫等
賀晏内翰除景靈宫副使啟
右某伏審祗奉恩俞榮加命秩伏惟慶慰恭以某官氣
鍾辰律識貫天淵秉亮節以光朝鼓英辭而高世夙昭
賢業茂著師規慎基命之惟新罄訏謨而入告周旋三
接導筆舌於天常申敕萬幾諧笙簧于帝典鴻猷灼叙
羣品推高果由巖近之司更益便蕃之數開榮𤨏闥克
重於官聯作貳殊庭載光於使範紳綏動色竹素楊芳
實乃眷之是膺俾斯文而有屬當陽圖舊已旌朱邸之
賢絶席奮庸焉避黑頭之拜恭承嘉會超絶前聞某屏
去周行外司漢竹慶登賢之有命悵申禮以無階仰繫
門闈豈任飛越伏恨條職所拘不獲躬詣台屏某無任
欣躍依歸激切之至
賀轉運啟
右某伏審祗膺中詔顯領外臺伏惟歡慶恭以某官學
術粹精風猷凝峙不侮不畏式是古人以猛以寬濟乎
中道獨出羣公之右允當上帝之心引職憲牀抗稜使
斧濱江而北籠貨至饒兼刺百城聿當一面方欽聞於
調發竚牣集於京坻風旨所傳歡愉交集某幸司符竹
切仰幨帷獲在恩庥但深跋躍
賀轉運啟
右某伏審密命蕃恩外臺專領仰要司之簡拔實衆志
之歡愉恭惟某官清懿飾躬通閎廸望并包淑哲遘遇
光華資榮近以久隆副僉擇而此厚糾䋲康俗適著於
聲猷餽給富邦暫迂其毅斷即聆高最越在親嚴諒伊
遐邇之懷併是瞻祈之切某微姿極下大庇方依戀幸
彌深志銘無既
賀屯田啟
伏以屯田博逹文心詳明治體擯桑孔之術不議貨財
斥申韓之談專講仁義近徇常牒出倅盛藩蘭桂之芬
振陽已遠牛鼎之器甄擢匪遙惟善順於天和佇大光
於朝議傾依所至願頌尤深
賀舒州李相公啟
右某伏審肅膺鴻沛起殿大藩伏惟慶慰恭以某官沈
正秉彝清和懿德經三聖之變紬繹惟深貫萬物之儀
臣隣有翼曩屬先朝違豫臣黨興姦密嘯羣邪陰窺時
柄允繄哲輔克殄凶謀防檢未萌澄綜多辟虹氣由是
霽止霄塗為之密清精貫三辰頼深百辟終以狎聞蜚
語引去上司傅致深文越處南裔孤節彌諒高揖自冲
處榮悴之交人言無間失左右之手國體幾虧大號繼
明巨慝咸露狐鼠失其深穴豺虎食於譖人協氣雲翔
皇明電照澄洗司制延即舊臣眷惟襄贊之賢首被優
深之渥慰藉良厚毗倚增隆袁安涕洟念深於王室謝
傅憂樂望結於蒼生雖暫假於鎮臨必坐階於密勿至
公來復有識相歡薦紳傾耳以聆風斯文聯冊而刊美
洪惟高範絶出常均某恪守郡條欽聞朝渙不獲拜伏
車下奔走道周但私慶於單危將永歸於埏鑄
夀州相公啟
右某伏念閫外之邦宜嚴所守弗當便道增仰貴台託
身坱圠之鈞早繄大庇之託熒煌之坐合謹彛儀恭惟
某官純槩光朝大猷稽古河帶山礪預參藏府之盟蕭
規曹隨聿冠宗臣之列席兩朝之縟賞塞四海之具瞻
雖復暫避繁機出臨巨屏長城萬里固蒙福於靈河華
闕九重率乃心於王室疇庸方切圖任有歸佇再正於
洪區永增輝於盛旦空疎之迹終始是依某無任依棲
禱頌激切之至
潭州李兵部啟
右某啓伏念某屢竊虎符甚安鳩拙不當便道絶欵緒
風逖望朝髦夐分霄堮地頗賖於河潤心但切於旌搖
恭以某官直道在公懿文飾政入端朝著羣公讓於茵
馮出總使條舞吏空其囊槖逋民咸復美化大敷然自
郡本股肱召莫先於季布治繄寬猛政焉避於國僑傾
聽旁求用紓勞想炎凉改候葆嗇是宜頌咏之私不任
丹懇
賀薛待制知開封府啟
右某伏審祗奉制恩榮莅天邑伏惟慶慰恭以某官宏
猷體遠精識鈎深嘉言奮乎黈聦懿文縟乎邦憲而自
宸帷訪逮計省踐揚瑞鳳覽暉儀鴻簉羽體貌之榮雖
渥彌綸之業未宣乃眷浩穰遂兹尹正羣玉上帝之府
克峻於官聯太微三光之庭茂延於晝接式夫古訓時
厥大中前趙後王方仰追於懿範左輔右弼竚協贊於
訏謨遴柬惟新游談胥慶某出麾外服遐抃吉音燕厦
莫趨鳬藻增躍
正旦賀内翰啟
右某伏以書得夏時標物生之令候星回吕紀在歲始
之常經恭惟某官履道淵冲炳文宏博總直轡以高蹈
擁大璫而遠遊通内相參决之謀進扶鴻業代主上深
厚之訓輝映前圖企聽簡良居承弼化率是海隅之衆
盡調鼎實之和伏想贊翊循經練頥多暇履兹初歷倍
納蕃禧某早飾冗才叨偕巨庇祝頌斯厚敷述奚殫
賀冬至啟
右某啟伏以南至啟辰聯星貫彩闓漢門而候景登魯
觀以書雲恭惟某官文武兼資勲賢莫貳仰鍾河岳之
瑞聿膺夢卜之求德冠生民道高羣后宗祊倚重方宣
可大之功海域具瞻皆罄履長之祝某式提讁戍久累
洪鈞阻陪介夀之班唯積戀軒之感依投繫仰倍萬品
流
問候太傅啟
自間風規屢移年籥忽墜奔雲之翰彌縈搖旆之心伏
惟某官懿德遠聞芳猷夙茂玈弓白羽妙絶於等倫玉
帳絳宫精通於機會佇奉戎昭之寄式彰勇冠之材六
轡方馳清談尚阻惟希冲養以副願懷
問候尚書啟
近拜郵書仰通鈴閣遽承鈞誨實聳朝榮奬飾有加銘
藏罔喻恭以尚書浚明著德寅亮成規四方于宣允叶
維周之詠萬邦為憲方歌受祉之詩佇正位於近司永
流徽於民表伏冀為國自愛副民具瞻某早荷重知誤
攀多士銜舊恩而莫報懷深頌以徒增棲倚之誠倍百
常品
省副郎中啟
右某伏以三陽之律初宣式新庶彙一歲之端肇正爰
著前經恭惟某官妙味宅心懿文秉德越丁復旦潔履
仕途計部贊規克謹牢籠之典丹墀詔爵即膺近密之
資方屬令辰諒延殊祉某夙叨齒記但積瞻依
回雄州館使太保啟
屢馳丹懇仰凟清規遽捧報章實銘懿念伏惟某官書
忠甲令紀績太常已久肅於邊庭行入參於樞府方新
歲律更順天和願頌之懷倍百常品
免奉使啟
比膺使指往奉歡盟選授至艱道塗差近况多侑幣實
濟空拳然念頃歲先人沒於行陣春初母氏始棄孤遺
義不戴天難下單于之拜哀深陟屺忍聞禁佅之音車
府露章槐庭泣血王姬築館接仇之禮既嫌曾子回車
勝母之游遂輟荷兩宫之大庇載三事之昌言退安四
壁之貧如獲萬金之賜某官力持名教數奬孤寒屬商
利於摘山闕言心於奏記何圖驛置先墜書筠俯哀蹈
義之心不辱資忠之訓永唯佩服何但銘藏卑情不任
感咽依歸之至
文莊集卷十七
