文莊集卷十八宋夏竦撰
啟
謝授知制誥啟
蒙恩特授前件官充職者紫微祕掖塵書命之司丹屏
儀曹叨奏疏之任尚兼載筆仍贊殊庭恩奬有加心顔
無措此蓋某官蚤垂顔采曲借光儀是致鴻鈞誤甄微
物矧蓍龜先見嘗昭示於前期松栢後彫忽遠流於榮
問夫何後進辱此重知顧報遇而末由但銜恩而有素
區區之懇莫喻萬分
謝起復授知制誥啟
伏奉制命前件官陳避不允者靡依茹痛瞻風木以隕
心圖舊延慈俾墨衰而從政未能毁滅惟竊震惶竊念
某本以諸生嘗階近侍如絃謬直伺兔甚愚爰六剖於
銅符遽九遷於圭籥采蘭就飬觧綬而靡遑陟屺銜哀
號天而㒺續式遵治命歸葬近畿宅兆未安柸圈如此
豈謂誤傳詔版許復故棲三歲免懷乞終于喪紀兩宫
愛下莫寢于徽章強整殘軀再司舊物此盖某官薦延
有素保宥特深致兹放浪之蹤薦游清切之禁懷鉛久
廢但重學於畫脂弄杼非工敢更言于織素唯期盡瘁
少謝生成卑情不任感媿哀咽之至
謝某官啟
祗荷寵光不任榮懼伏念某器能無算材識非竒幸際
會于昌辰亟忝塵扵近列徒更寄任莫著聲猷竊位樞
庭詎彌綸於密命偹員鼎席莫寅亮於大謨此者伏遇
國家欽奉真游誕均蕃錫加勲臣之美號進公府之崇
資兼益戶封愈隆命數循涯多媿敢忘周任之言昧進
誠難亟效范宣之讓雖削章之繼上顧出綍之已行但
知受以周章固退思而愐墨此蓋某官因承清宴曲借
餘輝致此庸虚荐塵優渥敢不盡瘁事國少逃濡咮之
譏夙夜在公更竭負山之力感銘之至不任下懷
謝大王啟
叨膺恩制載錫徽章祗受以還兢惶靡措伏念某遭逢
運會忝冐官常自膺圖任之私莫著謨明之效昨者國
家欽承真御逖諭鴻源範肖象以惟寅建殊庭而有翼
豈謂具臣之幸特膺置使之榮仍益爰田尤彰異數顧
滿盈而是懼實避讓而靡諧叨據踰深周章㒺踰此蓋
大王嘗因密侍夙借公言致曲荷于寵靈惟仰銜于殊
造永言媿佩但切丹衷
南京到任謝二府啟
仰承奬擢伏積兢榮竊念某本實庸人妄干榮進早緣
誤寵亦玷近司上頼保全獲均勞逸一昨東秦閔雨下
戶將飢猥奉詔函就分使竹殊昧敉寧之理莫寬旰昃
之憂事雖欲於防虞言或多於過切當朝廷責實之際
固巖廊精汰之辰襆被自隨屏居是分豈謂伏遇某官
俯矜舊物深屈至公仰贊恩章俾釐留府典銅魚之宫
鑰合銀兔之軍符周微子之封圻漢鄼侯之寄任載惟騫
短曷副坯陶惟更勵於駑材用少醻於元化感慚刻著
倍百常鈞
永興謝二府啟
出自坯陶伏深感戀竊念某人品駑下世胄孤平繼典
九城薦更三紀無一毫之可錄悵十駕之空勞嚮者召
自别都俾司會府服勤徒切析利非精矧從視事之辰
便主摘山之議逮成奏格幾汗簡書爰以細札垂文陽
郊錯事泰壇備物方畏瘝官齋幄還衡甫寧悸魄攝須
稍逸垂翅將安彌仰恃於哀矜冀且參於下吏豈謂伏
遇某官因陪漏刻誤憶姓名議四鄙之羽書按東曹之
邊𤨏拔於端右付以戎昭六纛啟行光華籍甚萬錢賦
禄訾計差温中外誚其何功文武譏其不次載惟求舊
深累至公敢不更勵忠規上醻元化滅烽未日既耻於
家為數級有時或期於天幸指玉關而非遠瞻鉉府以
方遥媿荷依投萬倍倫等
授宣徽使謝二府啟
右某蒙恩特授前件官者元化均分近司進拜殆非功
次有誤寵章伏念某偶以孤生謬緣薄技攀仕塗者四
十載竊民政者十五城而况兼護將屯悵絶弦之未逐
創圖羌事慚唾掌以難裁猥陞四貴之華頗玷十連之
長人譏多幸自訟何勞此蓋伏遇某官登翼大猷矜嗟
舊物量衆恩於邊𤨏較前職於省闈昭衡石之至平灑
霖雨之餘潤萬金屢費適寬責帥之文十使兼加方切
摧兇之效敢不益張睛膽更厲偏禆庶集羣勞仰醻坯
冶
永興再任謝二府啟
右某蒙恩授前件職并知永興軍府到任上訖出自坯
陶伏增感懼竊念某頃嘗佔畢素不知兵特假幢麾比
長關中之戍親臨矢石俄為隴上之行徒肄業於蟠矛
㒺追功於横草猥荷向隅之愍猶書守塞之勞箕潁奥
區方膺於外徙河潼右壤亟復於故棲實總攝於百城
且并獲於諸道金印駢組盡兼數使之名玉帳建牙爰
當上將之任倚辦尤重堪副誠難此盖伏遇某官登翼
皇猷布昭元化圖殪目中之敵先增閫外之權首念樸
忠驟加寵數既騰譏於帥賤將責效于功除敢不祇慎
戎昭恪遵廟略武暢西海儻横厲之有成生入玉關固
哀憐之是望永言報塞敢惮勤劬
并州謝二府啟
右某蒙恩(原本闕)西陲用武寸效曾無北道乏人僉謀猥
及負責斯重戴恩則深咽喉要衝股肱舊地旁連馬邑
直控鴈門周宣中興兹嘗薄伐漢武懷遠此焉觀兵屹
然形勝之區紛爾轉鬭之地思得良士倚為大藩某素
無兼才暗於臨事精誠内耗齒髮久衰上馬據鞍雖自
矜於矍爍登車攬轡尚有志於澄清然念孤蹇多艱功
名難偶事方創置謗輙隨生孤根易搖衆口難辨指嘗
戾臂志不酬心尚頼丹扆至明黃閤垂庇曲蔵㾗殿勤
賜保全勉策暮年俾圖後效孟明屢辱定收三戰之功
孫臏何堪終期萬弩之發
回謝二府啟
幸會昌辰誤塵近列仰荷同寅之德唯增有靦之慙豈
謂鈞慈曲記生日俯垂榮誨形厚意以居多仰佩殊私
鏤丹誠而增切所貽盛禮焉敢克當
涇州謝二府啟
仰戴坯鎔實難堪副伏念某本由寒進妄齒清流三品
崇高屢更於都座十城㒺飬遽剖於軍符未嘗練逹兵
鈐習知戎警猥奉臨涇之役敢辭負羽之行漢惟六郡
之雄唐兼四鎮之重宜得飛將倚為長城豈謂伏遇某
官登翼大猷斟酌元化曲矜嗟於舊物特選補於邊屯
仍加置於使聯俾專司於武旅望巖塗而馳戀撫駢組
以知榮懼上累於甄陞益俯加於策勵兼程赴治周覽
根心顧樓雉之未完且租更之甚闕㷭烟在望固當西
鄙之咽喉營璧空存無復北庭之組練願更寬於轡策
庶漸葺於封陲愧荷依投倍百倫等
謝魏閤使啟
伏以太尉先令公維嵩宅粹間氣凝祥媯汭降嬪極三
朝之眷待台槐襲慶陟四近之尊崇功在旂常政傳謠
頌仰圖英烈允屬鴻儒豈謂某官特示哀誠見求鄙製
雖早承知奬備熟於音徽而載罄庸虛莫周於事實緝
粹音而僅就鏤翠琬以為慚敢冀仁明過垂恕察兢灼
之至不任下情謹齋沐譔成先令公墓誌銘一首隨状
呈納
謝參政啟
昨以總司帑蔵謬纂綱條洎參校於權衡竊審詳於鈞
石豈謂鴻私曲被優詔薦頒將並刻於堅珉庶永傳於
内府恭以某官豐規冠世明識過人幸久荷扵殊私遂
仰塵扵英聽遽示緘封之禮載形奬與之辭况近列之
至崇辱前銜之過重但銘蔵之增切顧當捧以尤難悚
惕之誠倍百倫品
謝西京尚書啟
伏以尚書懿文雅正妙識融明避中鉉之鈞衡奉西都
之筦籥惟保釐之允廸固樂只之攸宜方企旆旍遽承
簡翰玉音無斁式慰於深心鼎席薦陞佇光於善頌傾
思銘佩文不盡言
回大王啟
幸鍾運會誤玷台衡属當生育之期方積劬勞之感猥
蒙鈞念曲示誨函仰承仁厚之私俯集媿銘之素所頒
盛禮安敢克當
上親王啟
某啟幸會熙明叨塵機近揣分深慚於昧進依仁實頼
於同寅式當生育之期方積劬勞之感敢期鈞造特賜
榮緘荷眷與以尤深積銘蔵而莫喻所貽厚禮焉敢克
當
謝樞密相公生辰啟
本以非才幸逢嘉會莫著謨明之效但貽昧進之譏豈
謂鈞慈俯記生日䧏緘縢之榮問示筐篚之厚儀載揣
庸微固難克受感銘之至不任下情
謝宰臣惠食物啟
伏奉殊恩俯頒異味仰惟顧錄蓋不遑寧伏念某胄緒
寒微學識蒙闇無近親可以仰給無先疇可以躬耕幸
依頼於門闌得叨塵於宫序西崑抱槧遽獲於依仁東
閣食魚仍容於庇族曾無鳴盜之淺術徒恃簪履之舊
恩時奉光儀特惠顔色掩愚陋之累聳殊尤之觀復念
食貧深矜分薄屢垂賑濟俾育孤遺當雨雪之既零知
藜藿之不給載形軫䘏輟賜饍羞食五侯之鯖無慚上
客持左手之蠏寧媿昔賢顧舉族以分甘念何門而展
效心同白水期誓節以無渝命等鴻毛冀疇恩而有所
退量徼忝唯切戰兢
回學士啟
遠承尺牘兼示青編究作者之楷模振古人之風烈况
斯文方盛公議有歸佇膺前席之求幸息沉僚之歎感
銘所至願頌良多
回謝學士啟
伏審光奉茂恩榮膺寵數㐲惟某官豐規茂粹雅度淹
通龜紫傳家允叶芝蘭之譽縑緗隸志克彰黼藻之文
而自射鵠飛英銜標擅譽遽升榮於匠署仍關掌於郡
條大宣五袴之謠爰上三年之計果試言於宰府亟引
籍於朝閨石室討論閱緹油之袐邃蘭臺著譔飃茜綬
之光華彌著清徽允符公議某正深慰懌忽奉緘縢載
闚雅麗之辭唯積媿銘之素
西京留臺謝少卿啟
向者令嗣還臺榮緘垂問屬常居於賜告遂久闕於報
章延企清徽但深遐想近審蓬丘進秩示奬於耆儒梓
府分曹尚優於冲攝諒惟褒命彌聳高風尚遠披承更
希遵愛
回徐舍人啟
某聞太一三光之庭仰昭於天象内史八枋之法實掌
於王言聳禁近之榮階極斯文之盛選欽承茂德允謂
當仁恭惟某官風格粹和識度彌遠懿行推於倫黨奥
學本乎宗師書觀縻賢盛有滯留之歎官曹率職累更
繁鞅之勤環望流聞淵衷妙簡亟試才於槐府俄錫命
於綸垣景祚增光有識交慶固將辭成楚寳體變漢風
斧藻凝猷鼔動中和之氣羽儀嚴侍翕彰竒異之能忝
預朋從忻聆進擢結綬甫陪於邇躅披縢遽沭於芳牋
恭窺辨麗之功益仰謙虛之美其於佩服㒺罄敷宣
漢東太守司封啟
某頓首頃歲從莊穆靈駕嘗傾盖滎陽道中二十年矣
比者謫官江濱久陪隣好過客翩翩未嘗不沐虚奬尋
屬使節東案淛水大門荒阡特蒙增殖松檟今已成林
其為恩舊若此而疊委公函遽兹相外豈以後進驕氣
未袪是將待小子於名利之交歟幸緣雅素改賜手誨
庶依仰之有地新荈已拜受訖還源觀文敢冀垂借今
附雲峯二器聊飲從者流暉電激塵事蠭午某限守半
章阻越宴坐不勝瞻望感戀之至
集賢相公辭官啟
伏奉制恩併加命數載循忝冒實積兢惶伏念某性識
顓蒙聲稱淺昧幸遭逢於期會叨踐歴於官常遽塵樞
要之司亟豫台衡之任循名責實曾無致遠之能具位
妨賢深負食浮之媿此者伏遇國家欽承天命茂對僊
游昭積累之鴻源顯顧諟之景祐式均大慶首及近司
進執璧之崇階正躍池之峻秩仍益爰田之賦兼增真
食之封受寵若驚顧何功而可報知止不殆將昧進以
尤難已瀝寸誠虔通勅奏願寢既行之命庶寬若厲之
憂伏望某官俯諒曲衷特矜非據因從容於晝接為啟
迪於昌言儻罷命書永銜恩造
東樞太尉相公辭官上大王啟
伏奉制恩併加命數揣循非據啟處不遑伏念某器識
甚微聲猷素昧遭逢朝會忝冒官常踐清切之司固慚
於潤色奉彌綸之議莫效於將明薦膺加等之恩亟列
秉鈞之任雖思退食益媿妨賢此者伏遇國家至德符
通真遊昭假茂對式均於純錫誕敷首被於寵光進掌
武之崇資益褒功之懿號仍加井賦兼益真封雖堂陛
於務隆示褒優而過分顧斗筲而易滿懼顛躋以貽憂
已恭拜於囊封乞追還於詔命伏望大王俯矜短拙用
軫怔忪因入覲於凝嚴為特伸於敷奏儻諧誠請永荷
恩私
僕射相公辭官啟
大慶方均鴻恩曲被省循非據啟處無從伏念某器識
顓蒙聲猷淺昧從政乏靖恭之譽代言無雅奥之辭徒
以幸會休明誤膺眷奬亟正台衡之任薦塵揆路之資
維石巖巖莫允具瞻之望代檀坎坎甚貽素食之譏此
者伏遇國家道化休明聖風醇暢感真游之報降諭仙
緒之綿長欽修茂對之儀誕受聿懷之福式覃異渥首
及近司𤨏闥分曹荷寵章之至重琳宫置使奉明命以
惟新仍加數於爰田兼益封於真食踰涯既極昧進誠
難苟竊禄以無厭必曠官而負媿已陳奏牘願寢出綸
伏望某官曲諒庸虚深矜悃愊因入趨於三接垂特逹
於一言冀收渙汗之恩用息怔忪之懇
辭官上大王相公啟
固避恩私未俞誠請省循過分隕越無從伏念某本以
遭逢獲諧幾近戌亭徹警曾微借箸之勤武帳承顔空
備彯纓之列每奉承於成算動遵守於舊章但敦臣子
之常規無益朝廷之大政歲月滋久尸素居多深懷昧
進之憂將避妨賢之路豈謂寵靈薦降命數尤崇令備
職於彌綸復正名於宥密揣躬内訟懼貽覆餗之虞瀝
懇露章願寢出綸之命葵心雖切天聽未廻已再凟於
凝嚴期特收於渙汗佇聞得請用息端憂伏望某官特
諒曲衷俯矜非據因奉清閒之宴為陳特逹之言儻罷
近恩永銜殊造
僕射相公謝授官啟
降成命於慶霄靡容辭避集殊榮於𤨏質但切兢惶伏
念某幸會聖明叨承天寵乏胡廣中庸之譽昧孔光周
慎之規四海同文莫借籌扵武帳萬錢受俸徒充位於
巖廊此者伏遇國家欽奉真游誕昭仙緒式均茂渥首
及具臣進秩黃樞寔正秉鈞之任列司恭館肇膺置使
之榮復加數於爰田仍益封於真實寵章彌峻輿議謂
何深媿曠虛之質獲叨進陟之榮感愧彌增敷叙奚悉
文莊集卷十八
