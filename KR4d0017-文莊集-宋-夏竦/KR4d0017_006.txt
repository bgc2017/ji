文莊集卷六宋夏竦撰
表
辭戶部尚書表
臣某言今月十九日馬遞到府伏蒙聖恩賜臣誥勑各
一道特授臣行戶部尚書散官勲封賜食邑如故者私
悃再傾寵章誤及俯循涯分罔措心顔臣某中謝伏念臣
獲事兩朝僅逾三紀中外更踐微半策以堪書閥閱自
闚絶寸長之可錄幸尹興王之壌矧兼主籥之司地望
甚高朝委尤重但以孟諸之澤舊為卑濕之鄉嚮夏載
塗方冬未燥年光若是疾勢可虞是以甫及再朞恭布
危欵冀更爽塏以避鬱蒸蓋仰戀於清宸望苟延於餘
喘豈期天造特改地官載懼鑿墉甚於據蒺若乃慶恩
均霈久次例遷伏限通規所宜祗授而况臣東秦進秩
歲始三周睢水書勞官無一善豈可因求僻左邀取恩
榮倡僥倖之風壞廉恥之俗輿情共駭自訟何安伏惟
尊位皇帝陛下旰食九重勵精百度夢卜得於賢佐物
色訪於良臣方精汰於否臧難誤施於爵賞伏望陛下
識臣面目察臣肺膺念臣稍涉藝文粗知廉恥乞却還
於舊職誓永守於别都庶當責實之朝免累及勞之典
天鑒在上公議盈庭儻不由衷必有餘戮實非矯節願
賜允俞
謝授戶部尚書表
臣某言今月六日進奏院遞到詔書一道伏蒙聖慈以
臣上表為授戶部尚書乞且守舊官宜不允者渙汗難
收絲言俯諭仰懼再三之凟實增俯僂之慙中謝伏念臣
本以諸生濫登制舉始踰弱冠即玷清流倅事殊廷代
言禁掖解衣推食辱先帝之深恩抱槧和鉛首東朝之
盛選入奉温文之德實逢初載之先進銳疾顛寵深多
忌一辭雄戟日傾思幄之心六換魚符孰有賜環之請
伏遇尊位皇帝陛下虔膺寶命祗擁蘿圖總攬大猷博
尋舊物錫飛毫於神筆推奪禮於墨衰遽還復於故棲
驟參陪於庶政織縑難比對來寵以凌兢垂翅自傷聽
虛弦而隕越曲承大庇得守外藩東夏往綏方搖於寇
竊南都内徙交湊於川涂以婞狠之姿處繁劇之地邇
顔方隔浮議易乘所賴陛下察臣樸忠哀臣孤立委曲
明辨特逹保全非賴此恩豈至今日百生盡節九族捐
軀細自忖量亦難報塞豈可因祈便郡更冒殊榮載念
滿盈甚於焦灼是以露章車府布欵宸闈出綍已行雖
莫回於成命誓心至確固可質於明祇祗被寵私伏增
感泣此蓋陛下育材示惠圖舊敦風廣真廟之遺恩豐
夀藩之前愛力排羣議特簡聖衷將俯勸於事勞故靡
循於功次敢不竭心文札况瘁米鹽益勵志於桑榆庶
酬恩於螢霧
謝授三司使表
臣某言伏奉制命特授臣依前行戶部尚書充三司使
加食邑五百戶食實封貳百戶散官勲如故者寵章非
次衍食有加載省愚冥實難堪克臣誠惶誠懼頓首頓
首伏念臣本由孤進仰會先朝掌右掖之贊書奉西清
之密議真宗皇帝以臣父沒身報國最為忠義之家以
臣制策登科粗識古今之體察臣持循少過知臣憂畏
小心當陛下潜躍之初首東朝陪侍之選解衣推食最
承逮下之私抱槧和鉛日奉重暉之德適屬先皇違豫
邪黨擅權六改郡符十更年籥但盡心於民政已絶望
於朝廷伏遇尊位皇帝陛下出震承祧大明繼照猥思
舊物遠錫飛毫出自宸衷擢階近輔當母后臨朝之際
是權臣惡直之時更互留身婉轉騰謗以漂山之巨力
害如線之寒蹤非仰賴於保全已坐成於糜碎又念全
齊舊壤連歲荐饑賊盗縱横公私困竭臣猥分使指躬
按海壖晝夜兼行鬚鬢皓白未容殫於薄效已先著於
流言此際若非陛下斷自不疑察其非實力垂明辨幾
至傾危以兹重疊之恩未申分寸之報旋玷南都之寄
式當萬國之衝水陸往還是非藪澤上酬厚禄唯竭節
於公家曾忤柄臣已灰心於榮路止期退伏遠避猜嫌
豈謂陛下深惻上仁力排羣議念臣孤寒多難察臣介
直無徒簡自聖衷擢司邦計破朝端之舊黨極天下之
至公祗受以還感極以泣惟當恭勤夙夜策勵疲駑直
剖肺肝少禆聽覽誓畢桑榆之景仰酬天地之仁
永興謝上表
臣某言伏奉制命特授臣奉寧軍節度使知永興軍府
事駐泊馬步軍都總管涇原秦鳳路安撫使已於今月
二十四日於本府上訖齋壇授受拜麗澤以惟優外閫
臨戎望嚴宸而乍遠寄付尤重感懼增深中謝伏念臣
出自孤生誤登制舉既踰弱冠亟掌訓詞抱槧和鉛首
預東朝之選解衣推食獨承先帝之知但以賦性至愚
立身多難權臣共惡衆口爭非自揣單危分甘捐棄伏
遇尊位皇帝陛下睿明繼體仁愍象天軫黃屋之非心
記青宫之舊物擢參台鼎再貳樞衡恥巧宦以依人惟
朴忠而自竭仰蒙聖庇獲守近藩旋以東夏撫寧南郡
居守三腰郡組六換年華每懷襆被之行敢有賜環之
望豈謂陛下力排輿議召委計司爰當視事之初便主
摘山之議羣情向背密疏縱横非上賴於辨明已立成
於禍患尋以禋燔下詔賞賚均恩為國盡忠雖明神之可
諒入朝見嫉鑒前世以堪驚嘗因賜對之間曾瀝由衷
之懇候終考秩儻議遷除只祈都省之便安或預譯場
之潤色庶未從乎外補得時望於邇顔况臣自忝三司
始踰八月惟自勤於本局敢輒預於朝經實無片言偶
侵上位矧傷弓之最甚惟斂翼之是圖豈意羌戎妄為
狂孽不期公論誤及非才遽由端右之資擢授元戎之
寄臣出於將種粗讀兵鈐誓竭素心仰醻異遇其如邊
防務重京闕路遙動繄帷幄之指蹤方遂藩籬之固圉
敢祈睿哲更賜主張俾成横草之功免累知臣之德
辭忠武軍節度使表
今月臣男都官員外郎安期到州伏蒙聖慈加食邑七
百戶實封二百戶餘如故者關塞宿兵未殱於寇劇藩
垣進律遽改於旌麾自揣非功豈當虚受臣某中謝伏
念猥承人乏擢總戎昭再徙軍屯連更歲籥千金空費
曾無拙速之謀數級未聞方省不能之請甘從吏議以
避仕途敢謂恩章亟遷土宇虎符龍節韜蔀室以生輝
畫戟油幢擁和門而增壯然念兵氛尚盛外寇未攘田
井驚騷藩籬震蕩戎亭在望交湊於邊烽齋鉞空存未
塗於釁血豈宜爵號更及庸常此蓋伏遇皇帝陛下任
人不疑虛已求舊鎮以大體責其成功猖獗異謀固非一
日倉皇守備恐失萬全乞更賜於主張庶漸圖於翦滅
南標銅柱素尚於伏波西出玉關敢希於定遠臣無任
感天荷聖激切屏營之至
謝授忠武軍節度使表
臣某言伏奉詔書以臣所上表為蒙恩授忠武軍節度
使乞且守舊官所乞宜不允即斷來奏者西遐叛寇未
即靈誅南夏奥區誤更寵爵恭膺詔版倍積靦顔中謝
臣聞漢疏國封由遠近為别唐制藩郡以雄望為差逮
於本朝參用前典量次舍之遐邇當功伐之重輕非服
大勞豈容妄受如臣者比從省禁出守邊屯雖迺志厲
懷霜力圖盡敵終以不知兵革空騖歲時訖無毫纖稱
報恩效衆訕以之坌涌名論由是頓衰方乞避藏式蔽
蹇短豈謂遽頒制命進改使麾驟加衍食之榮横竊景
風之拜此蓋伏遇皇帝陛下勤哀舊物深惻上仁念戍
役之甚艱愍關防之云遠特訪攸司之議曲推外徙之
恩責實靡聞無功增誚重念保邊之吏再歲以還或換
郡進資或書勞加秩兵衛職重止拜廉車勲戚地尊但
加留務臣獨涓剛日誕告外廷再刻印章重製旌節嚮
則卿省並授是以近而為榮今則邊瑣遞遷矧以遠而
為貴超踰儔匹度越等威不謂孤生冒此殊渥敢不根
心勵下畢力防秋冀效涓埃仰酬覆載
涇州謝上表
臣某言伏奉詔勅就差知涇州充涇原秦鳳路㳂邊經
略安撫使兼涇原路駐泊馬步軍都總管已於今月二
十八日到任上訖祗奉選掄豈容勝任中謝伏念臣孤
寒多難愚拙自持效官三十八年臨民十有一郡盡心
報國竭節首公未嘗自叙勤勞苟求進用亦不潛附朋
黨暗作階緣讒害至多顛危不一上則賴於聖世次則恃
於明神况已及於暮齡誓不移於前節伏遇尊位皇帝
陛下照齊日月道法乾坤辨臣子之忠邪察人情之真
偽念臣逮事先帝早奉東朝知臣静退不爭察臣朴忠
有素向者一離樞府六換年華陛下召自别京俾司邦
計主摘山之議較射策之文定賞給之科設禋燔之備
動畏入朝之嫉始踰半歲之期陛下察臣孤危力垂保
庇屬填邊瑣付以戎昭矧關輔之不寧洎邊防之少警
臣兼程到職庶事創圖奏牘實繁蓋欲細聞於聖聽當
官不顧實恐有誤於朝廷所賴陛下遠布宸聰力排羣
議念臣不為身計務答主恩罷陜右之劇繁付回中之
邊要詔函俯降使馹繼臨過賜撫存俾安驚惕惟臨涇
之孤壘控西鄙之要津賊境不遥烽煙在望戎事久廢
樓櫓未完敢不特創規模漸加綏葺又須陳請上凂穆
清乞倍賜於主張庶早平於猖獗皇天后土實鑒丹誠
永興再任謝上表
臣某言伏奉勑命就差充陜西路馬步軍都總管兼經
略安撫沿邊招討等使知永興軍府事已於六月三十
日到任上訖全秦地重分陜寄隆私竊憂惟實難堪副
中謝臣聞忠臣結綬之始皆欲圖報於本朝義士執卷
之初盡期有濟於當世或則封陲徹警拳勇無自試之
塗或則貴要盈廷寒素絶干進之望鵷鸞困於羈緤琬
琰屈於煨塵𦕈觀舊編代有遺歎如臣者偶承人乏出
守軍屯蠢戾逋誅暄凉改序連營謂之無勇鄰城誚其
不能數級未辰何顔自處方祈退伏式避勞能豈謂㐲
遇尊位皇帝陛下圖制國經召還樞輔盡以虎臣之職
付兹蟲篆之材俾攄轅下之勤得宣闎外之力上可以
建明策慮禆宗社之謀下可以進退否臧拯生靈之患
而况并護諸道總攝列城要駢組於關中賓從動色陳
賜金於廡下營府相趨漸倚辦於官聯或有成於天幸
是則追芳往躅獲有竹帛之藏沒齒九泉免均糞壤之
朽敢不愈張膽勢益厲忠規戎警遂清儻擅三明之猛
恩章盡在豈徒七寶之嚴惟冀廟朝更寬轡策察持邊
之至重念善後之為難庶畢銖分上醻覆燾
謝授宣徽使表
臣某言今月某日男開封府推官都官員外郎安期到
府蒙恩賜臣制告勅牒各一道授臣依前官充宣徽南
院使者外廷敷告近禁升榮賞異及勞感深淪髓中謝
伏念臣性慚弦直識本榆瞑列仕籍者四十年貳柄臣
者十五載一昨六周東夏式荷於賜環八月計廷未遑
於温席委朱墨而提劍褫紳珮以屬鞬急騖泰關旋驅
隴道四遷歲景顧蓐寢以何嘗三徙軍屯恨脅疽之猶
滯宿師有日斂策未辰豈圖不次之恩誤拜宣猷之寵
入則奉承眷旨切近中樞出則統率戎昭總臨諸道銖
分罔效名數太優雞忘失旦之愆灰有再然之異此蓋
伏遇尊位皇帝陛下記憐遭遇矜愍孤寒推東禁之舊
恩緣先朝之雅意念臣省闈並命止攀滿歲之郎邊瑣
例遷獨授遠藩之節天心不忍聖造曲成置於五府之
後陳俾參四貴之榮綴武非將表誠乏於雄稜形在目
中誓平於蠢戾庶階塵霧仰謝照臨
宣徽使乞換文資表
臣某言伏以文武設官所以審材用小大制禄所以辨
勤勞仰屬昌辰豈容冒處中謝伏念臣本由孤進幸會
先朝以直諒備史官以忠實供言職斥姦邪之黨比减
土木之修營以至外補江湖内遷藩郡剗除疾苦賑濟
困窮累奉詔函繼褒吏課爰遇聖神出震聰哲宣慈靡
替前恩遠頒宸翰旋由起奪入備論思力抗強臣獨持
公議建明國制脩定刑章無一事曲佞宫闈無一言隂
結朋援簾箔之内睿聽熟聞臺閣之間正人具悉而自
出司東夏六換流年救海岱之饑生存之命億計平黃
腄之盗安帖之城十餘爰就改於别都亦粗修於治迹
以是景祐四祀進掌版圖寶元初年召計金穀摘山奏
格齊議論於參差備物成郊均賞賚於豐約適屬羌豪
背惠武旅乏人遽董戎旃出填邊瑣謀皆鑿空事必創
圖躬冒險艱常廢寢食若乃再臨酆霸繼戍涇鄜新斷
川涂肇營樓雉申嚴守備恥較力於干戈禁止交關謀
困賊於歲月圖上之策非一采擇之言亦多天地諒臣
盡忠吏民哀臣竭節但以數竒罕偶衆少難分不能飲
馬河源灌烽隴坻徒施固圉之力克謹邊防訖無汗馬
之勲能書竹帛逮終更而罷使叨善止以作藩勤遠至
勞積憂成疢是以懇祈内徙求復故棲雖叨中豫之遷
尚冒西陲之職露章屢上温詔未從坐竊隆名又兹踰
歲惟經費之猶廣享厚禄以何安矧夫四貴之崇實均
三事之重當任英武入宣聖猷至乃六纛啟行萬錢賦
禄自非勇冠行陣功載旂常眇覿前聞未始虚授詎容
鉛槧之士久私玉帳之榮此者幸遇尊位皇帝陛下茂
育時材哀憐舊物責實羣后分治九圍伏乞念臣忝事
兩朝早更二府罄輸忠款恪奉官箴在公四十餘年夙
宵匪懈臨民一十五郡勤拙粗施冀以省闥前資計廷
舊職近司印綬兩鎮節旄改職文資俾安危懇誓竭當
官之效仰酬從欲之恩
再乞換文資表
臣某言伏奉詔書以臣所上表乞換文資宜不允者優
容過分震悸交懷中謝伏以四貴聯華禮次丞弼十連
作長寵冠公侯若乃擢從武人遷自勇爵固當永錫車
服遐佩印章其或素隸簡編蚤備臺閣偶緣戎警特假
將麾逮於終更理當罷使而况幅員至廣經費實繁亭
候雖虚租更尚闕在於供擬猶减舊常豈容具臣横叨
大禄矧惟五府實總百工象樞極之運行繫宗社之輕
重端朝體國禮絶地尊詎宜州郡之寮妄厠巖廊之列
伏望尊位皇帝陛下矜憐衰老軫恤孤寒念一介之常
材有千載之榮遇錄四方奔走之效記兩朝夙夜之勤
采子方哀馬之言形漢宣求劍之意倍推恩於前奏俾
歸節於上臺幸及桑榆之隂再登鵷鷺之序儻或全於
危仆誓更竭於樸忠俯僂彷徨期於得請
蔡州到任謝上表
臣某言伏奉勑命就差臣判蔡州軍州事仍放朝辭取
便路發赴本任臣已於今月二十七日到任上訖垂死
餘息特許生還陪京近藩仍容臥治再造之賜九殞莫
酬中謝伏念臣謬忝藝文妄干仕進先帝臨軒之際獨
首於六科陛下出閣之初最先於諸傅每惟際會敢不
矜修其如資性庸駑賦分蹇薄雖聖君哀其拙直而多
士嫉其愚狂出入兩朝當官者四十餘載周旋萬里典
民者一十五城夙夜在公固鬼神之可諒進退維谷實
孤孑之無依嚮者纔入三司始踰數月屬河湟旅拒關
輔繹騷首得戎麾往填邊瑣肇謀器備創設規模經始
關防召募軍旅居則飲食無暇出則晝夜兼行本先固
圉之謀冀成長轡之馭其如衆議罕合物論易喧朝廷
切於平兇搢紳惜其殫費所以未能出師隴首飲馬河
源盡阬犲狼高築京觀以致對分將閫遠戍邊屯冒暑
中乾飲泉内冷藥石無效支體將墮惟力疾以臨戎誓
捐生而報主式逢例罷就委藩條方敢自陳仰匄餘喘
伏遇尊位皇帝陛下仁深念舊德務含生察三載之勤
勞辨多言之虛實念臣年光老暮知臣蹤迹單危深惻
上仁俾遷中豫京畿頗近醫診易逢倘或稍駐桑榆未
填溝壑誓竭狗馬之效仰答天地之私
乞守舊官表
右臣昨再上章乞守舊官就移汝蔡養疾今蒙聖恩移
判蔡州已奉表上稱謝訖所有乞守舊官仍奉朝請者
三歲終更方求醫於便郡萬錢賦禄尚均寵於近司深
自憂惟不遑啟處伏念臣出於寒緒幸會昌期偶緣歲
月之勞叨塵文武之任向以小羌旅拒西鄙繹騷特換
戎旃往填邊瑣仰貪誤選曾不固辭謂天幸可以横逢
謂戰功可以妄立歲時騖過誅納無聞仰荷寬恩止從
例罷爰以飲泉感疾伏枕踰時形容已枯支體將廢命
輕恩重既報國之未終福過災生固徼榮之可畏以是
懇祈舊職望改近藩冀遂養頤或蘇朽瘁伏遇尊位皇
帝陛下曲矜老暮深愍勤勞中豫名區已更於郡組元
戎重器尚假於戎麾矧乃宣徽使名所以表率諸將節
制禄賜所以宴犒三軍當羌事之未平顧經費之滋廣
若以拓邊之寵猶私卧治之臣深屈至公豈容虚受望
並俞於前請庶克濟於餘年夢寤徬徨仰俟開可
謝詔書不允辭宣徽使表
臣某言今月十八日進奏院遞到詔書一道伏蒙聖慈
以臣三上章乞守舊官不允者愛下并容尚假無功之
寵量能自媿彌增有靦之顔拜受以還跼蹐無地中謝
伏念臣早緣薄技偶預辭林仰際休明寵重文雅以是
沈迷篆刻况瘁簡編寤寐經營止於粉墨出入聞見不
及弓刀豈意誤列將壇謬分閫寄三周歲律四改軍屯
備歷艱危躬踐勞苦悵靡逢於天幸莫少振於軍聲㒺
養終更憂虞成疢薦叨藩衛之便獲遂藥石之求曲被
矜憐已難勝負豈容更參四貴猶長十連隳多士廉退
之風索縣官經給之費以是屢罄肝膽乞上印章仰干
本朝安敢飾避伏遇尊位皇帝陛下記憐舊物勤䘏外
徭不責犬馬之勞務推雨露之施特頒詔檢靡輟使麾
滲漉之恩誠為優絶支離之質何以遑寧敢不勵志米
鹽精心醫砭撫養貧細安聚荒饑冀策勵於尫殘用仰
醻於燾育
許州到任謝上表
臣某言伏奉勑命差赴本任已於今月二十五日上訖
出自保全伏增感泣中謝竊念臣人品駑下世緒寒微
事國四十餘年臨民十有五郡言行無取政化靡聞空
度歲時動成嗤鄙策勵之心徒切頑闇之禀莫移昨以
守塞終更瀕涯養疾求還使節未奉俞音蒙降侍醫僅
存殘喘日慙厚禄内訟無功安敢萌心更欲希進不圖
驛傳猥賜詔函職尚備於藩侯地又遥於邊瑣敢稽召
節預述無能爰夙駕以載驅將晨趨而瀝款有煩公議
合寘簡書一則臣嘗假戎麾首圖羌事三周歲籥四改
軍屯惟竭慮以保邊靡出師而盡敵一則臣久從外補
罕遇時英或但採於風聞未深諒於衷悃分甘棄置式
儆庸愚伏遇尊位皇帝陛下察臣樸忠念臣孤苦以遽
申於避遜况匪自於干祈力辨羣言聽還本任望宸居
而至邇瞻幄座以無由傷弦之感自多淪髓之恩難叙
都門逥首雨涕交頤敢不深務省循永懷兢畏更勵當
官之節上酬哀老之仁
亳州到任謝上表
臣某言蒙恩就差知亳州軍州事今月十四日到任上
訖辭繁就逸冀保於阽危竭志服勞未醻於再造深自
惟忖詎敢遑寧中謝伏念臣少失父兄長無師友守簡
編之陳迹昧臺閣之遠猷謂委分可以率天真謂直躬
可以成世務獨任蹇短動至顛躋一昨罷使洛郊臥疾
蒲阪懇祈中豫就訪良醫幸殘喘之偶存實榮望之都
絶不圖星使忽降芝函敢稽就日之行仰廢出綸之旨
豈謂都門始入遽隔中參詔字未乾亟還本任矧惟舊
許實首近藩控亭傳之要途多衣纓之貴胄漂流之際
間隙易乘在渙汗之尚還何飛條之難集式屬近臣致
政便郡瀕淮老物可憎儻知慙而匿迹來寵將授或觀
過以回心爰布懇私上祈開可伏遇尊位皇帝陛下哀
矜恤下仁愍好生察羣議之忠邪照物情之真偽幽枉
斯逹務昭責實之明窮蹙可憐特徇換州之請載惟渦
渙之下適當湟潦之餘敢不修謹米鹽繕完圖籍勵傷
摧之晩節蘇震悸之羇魂永罄涓誠仰醻大庇
河中府到任謝上表
臣某言伏奉勑命就差判河中軍府事今月二十日到
任上訖十月期歸將終遠戍三年更盡獲改列城仰荷
保全敢忘循省中謝伏念臣本階平進逮事兩朝攀仕
塗者四十春陪時政者十五祀大勞雖闕薄效粗陳嚮
者六載徂東班條蓋久八月主計座席未遑亟自省闈
出分將鉞軍屯屢改年籥四遷徒歷險艱未殱蠢戾又
以謀皆鑿空事或創圖利遠效遲望輕人嫉多言坌涌
沮議叢興每下列章尚寬薄責彌深策厲冀塞矜容由
是寢食外虧精爽中耗毒炭熏目雙瞳斗昏邊風切肌
兩臂將廢懼戎諜之闚間常力疾以治戎夙夜在勤人
神可諒矧惟閫外之得失實繫天下之安危一毫或差
九殞焉贖儻便文而自衞固罔上以非忠况復功名良
繄運命猨臂不耦必難立於乃勳虎頸飛行將有待於來
者是以常布危欵冀解劇權伏遇尊位皇帝陛下從欲
象天寶慈體道䘏繇戍之憂苦察臣下之艱辛因分道
以更張俾班條而得請穿楊善止雖謝於前勞有杕勤
歸差安於衆聽儻逢鍼艾之益稍扶蒲柳之衰誓屬右
櫜重趨絶塞庶成來效仰答大恩
文莊集卷六
