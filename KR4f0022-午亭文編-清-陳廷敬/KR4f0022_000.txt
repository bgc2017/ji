午亭文編别集類六(國朝)
提要
(臣)等謹案午亭文編五十卷
國朝陳廷敬撰廷敬字子端號說巖澤州人順
治戊戌進士改庶吉士授檢討本名敬以是
科有兩陳敬奉
旨增廷字官至大學士諡文貞嘗著尊聞堂集八十
卷晩年手定為此編其門人侯官林佶繕寫
付雕午亭為陳氏陽城别業因水經注沁水
逕午壁亭而名所謂午亭山村也集中詩二
十卷襍著四卷經解四卷奏疏序記及各體
文共二十卷杜律詩話二卷廷敬家故多藏
書少時即能縱觀喜為詩歌門徑宗仰少陵
頗不與王士禎相合而士禎甚奇其詩所為
古文汪琬見而大異之遂肆力焉其生平回
翔館閣遭際
昌期膺受非常之
知遇出入
禁闥幾四十年正值
國家文運昌隆之時而廷敬以淵雅之才從容簪
筆典司文章得與海内名流以咏歌鼓吹為
職業故其著述大抵和平深厚當時咸以大
手筆推之卷首有廷敬自序謂于汪王不苟
雷同然其詩文實各自成家分途競爽雖就
其才力之所及蹊徑不無稍殊而要為和聲
以鳴盛則固無異軌也乾隆四十三年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
午亭文編原序
吾六七歲從塾師受句讀見左氏尚書傳喜而竊誦之
雖訶其不急弗顧也後每見古文輒喜誦之家故多書
世父道莊府君有文為簾吏以御史視江南學政皎皎
㓗嚴踰太行而北也槖中蕭然不足具芻糧顧獨載書
卷以歸詒吾兄庶常君庶常尤好古文先太宰公命余
從之學乃盡發其新舊書得縱觀焉為詩謌古文辭年
二十釋褐登朝優游詞館與二三同學獨多為詩新城
王阮亭方有高名吾詩不與之合王竒吾詩益因以自
負然卒亦不求與之合非苟求異其才質使然也其間
亦復稍稍為古文以自娛長洲汪鈍翁見而大異之苕
文故世父所知士吾感汪言遂肆力於古文若自有得
焉後
召見殿中余言貽上
詔求文學之士余言苕文兩人皆官翰林益礲礪切靡
為學以求進於道汪未久告歸吳中王今且為名臣而
余隤然將老矣始吾於汪王顧頗自得不欲苟雷同豈
惟才質乎將以力之所近者求至於吾道焉已耳古之
為文者非以其辭期於明道也故或即道以為文或因
文以見道其致一其勞逸殊也見今世有有道而能文
如二子者與吾忻慕焉頃理舊藳因自叙其為學之大
意如此澤州陳廷敬序
