午亭文編卷五
大學士陳廷敬撰
古體詩
立夏氣始至贈湯潛菴司空
立夏氣始至晝日昏昏然歲月真白駒悔吝成華顛歎
恨晩學道欲老今衰顔先生玉潤姿眸子瞭且妍修辭
寡則要妙理無支繁物我通冥悟冲和相盤旋對之心
融釋追往徒險艱景光不肯留此日足可憐别後三數
晨示我以文篇浩浩河江流漭漭星宿源聖路久充塞
百家翻狂瀾誰能芟淫詖默識天無言遊心墳索外斂
精羲皇前誓將奮遲暮矯厲思孤鶱
瀛臺進講贈孫屺瞻學士
歴歴河上柳宛宛城邊路夜短雞始號月出天已曙驅
馬瀛臺門
神居渺烟霧玉繩低繚垣金波耿迴渡屢修獨對辭一邀
重瞳顧湖州真天人秀眉心膽露上闡羲軒文下晰王
霸務
至尊時霽顔鄙儒謬學步荷風翻縹緗鑪香裊章句終
恐徒冰兢感激愧
恩遇忽復秋風凉疎雨滴瑶樹
破屋行贈葉子吉侍講
破屋不任葺四壁空嵯峨夜半風雨至屋漏成洪河漂
摇增繁憂夏秋連滂沱崩騰奪視聽耳目被傾邪詎惟
錯昏晝實恐隂陽譌重茅卷驚湍餘花委迴波空梁燕
雀飛蝙蝠伺其窠禽鳥飢為身所見理則那黃鵠翅翎
溼亦如嬰虞羅悲鳴欲有訴翻懼彈射加偪側南巷士
移居近西家書籍正捆載瓶罍亦紛拏君如遷喬鶯我
如槃室蝸破屋雨不止壓覆將如何感君有同患寫意
於詩歌
御府藏翰歌(時賢上御乾清宫召臣賜觀名法書越日臣為詩以獻)
聖皇稽古典制作覃敷文命流荒朔玉榻引近親儒臣
縹緗羅列探祕閣書法無過王右軍淋漓寳墨今尚存
龍跳虎卧在眼底置身鳳闕當天門草聖昔時誰獨步
漢有張芝唐懷素長沙自言得三昧快筆風飇與神遇
平原大節何嶙峋端人正士儼垂紳世人學書工側媚
塗飾形貌無其真五代以來推趙宋眉山作勢看飛動
大海紫瀾波濤雄琅玕碧樹枝柯重米家書畫滿載船
字跡逸宕尤爭妍近來董王皆自出翰墨風流天下傳
考亭樂道亦游藝縱横妙得蒼史意頓挫盤蹙勢最竒
行空天馬羣鴻戲其餘書者紛紛多承旨秀出誰能過
東晉遺法宛猶在戈鋩波磔含冲和數卷蛟螭盤玉軸
名家豪素藏天禄寶篋開封近
御頻光華偏入
重瞳目丹霄綈几罏烟浮
宸章五色兼銀鈎神姿結搆世無比落筆萬象風雲收
至尊宵衣偶揮灑夐絶天巧非人謀允惟
睿聖超百辟生知好古而敏求
中秋屺瞻送酒
去年登樓風雨夜肺病不飲杯空把今年明月夜登樓
有酒無病心何憂湖州學士猶記某遺以香醪可一斗
開瓶傾寫清光來醉舞狂歌迴白首卻憶西清風露凉
殿門帷幄靜高張影娥池畔金波月曾照擕書近
御牀
夜行
遠樹啼荒雞秋城滴疎漏起坐夜方宴獨行念如舊寒
沙草色微殘月人影瘦韶華去已遠朱顔不可又千載
笑子雲投閣寧自救
夜直懷屺瞻
窈窕洞門夕持被入屏營周廬爛官燭列宿摇空明民
碞近崇高夜久宫漏清皎皎階月淨漠漠池水平羣居
寡所諧獨處懷友生晨朝陪經席鬒髮添霜莖
韋蘇州詩書後
我觀韋公詩澹然生道心鮮食冰玉潔浩歌流清音疏
絃下衆響繁手聲方淫誰能追大雅辭多吾所箴
昔遊贈衞慎之明府
昔遊灤江上落日弭輕榜浪花暎圜蘚魚泳出浮響薄
雲邀旅宿孤霞駐清賞沙邊桃花邨野徑散遥想君今
鳴琴暇遺蹤一相訪
秋夜
凛凛天氣變冉冉時節違明星帶檐樹凄風吹荆扉秋
夜何漫漫褰幃伺晨晞黃葉旦夕霣鴻雁東南飛萬彙
思本根吾生亦何依運遷感物理時往悟世機空軒獨
寤言穨然如委衣
歲暮
崢嶸歲華臨欲滿一如寸寸彎強弓十年往迹宛在眼
艱難默數風中蓬流光衮衮奔輪裏暮景飛騰已如此
有酒且飲酣且歌萬事無憂亦無喜天晴斜陽窗雪明
紅梅蔫緜蕊半委何處紫芝與石髄濁醪此中有妙理
世上紛紛焉足齒
廳前水石
怪石誰所作開池俛前窗其上想丘壑其下觀湖江輕
風澹微波藻魚自擊撞颯然風雨至流聲亦淙淙念此
一曲水不殊萬里瀧時節逼炎燠即物心屢降
移居别庭前山石
束書遊京國卉載無一椽僦居胭脂巷怪石羅堂前僻
性寡朋侣對此情孤鶱落月偏曉勢斜日迴遠烟春花
不岑寂秋樹相連娟閉門長兀傲隠几舒沉緜有時因
塵鞅芒角遭磨鐫兹石不改色專靜無尤愆蕭條别汝
去况復當殘年回首風雪夜幽夢遥相憐
流求刀歌為汪舟次作
丈夫得志為雲龍摶服蛟兕羞雕蟲歸來畫笏奏天子
寶刀拜獻明光宫餘者虎氣亦騰躍拔鞘漠漠生凉風
滄波險絶窮髮東乘槎使者浮空濛圖書裝輕不滿篋
碧花鐫錯青芙蓉含霞飲景霜鍔動方口斫地如渴虹
麟角鸞趾詎所觸剸割暴猛蠲妖凶古強入山豺虎逸
方平獨卧鬼物空豈似此刀光熊熊大食日本皆提封
三金合冶紫烟重海日鼔槖波雲紅洮鴨綠石不受礪
雪刃凌亂神鼇峰東方侏儒飽斗粟昔者賜出驚鳴鴻
君方入侍禮遇崇身夾日月乘天風遠人脱贈意有以
斷金切玉理則同沙場此物久不試來庭文齒兼穴胷
禁中頗牧掞翰藻摇筆辟易千夫雄清晝造膝三數公
英盼往往迴
重瞳男兒致身有如此况值威德兼黃農試看渭叟鼓
刀者干戈載戢櫜強弓
夏夜
朱曦晝晷長入夜絶衆緣撫枕獨不寐危坐臨前軒自
非蚤聞道奈此百感纏風埃苟不興水鏡良復然朗月
生奇懷皎皎光輝妍易簡澹自足何為紛險艱以兹頗
念世人誰金石堅
問蝗行
六月八日蝗暮飛紛如接翅昏鴉歸忽欺斜日夕影亂
漸掩列宿寒芒稀汝曹璅璅行醜惡能令天宇沈晶輝
昨者
朝宁下明詔憂旱問蝗何因依公卿不語面平視或舉
五事及細微某也昂首矯奮臆上言
主聖臣職違下言小民吾根本三時勤苦終歲饑長官
鞭笞吏卒怒但向公府供輕肥夏秋税糧分應爾緩之
數月榖庶幾自知無有大裨補傳聞此語是耶非天心
至仁諒無他凉雲吹雨蠲煩苛傾注四野蘇黍禾蝗欲
下來愁奈何吾言不中理則那
題禹尚基自寫真
禹生靜者懷孤鶱摇筆風雨落屋椽雨收風止萬象寂
海霞島日相澄鮮丹青好手衆所憐幽樹卷石皆娟娟
水邨之圖世最傳禁廬一見心悠然集賢學士共嗟賞
瑣牎晴晝生雲烟生也此圖儗水邨神妙意若無王孫
更自寫真著蓑笠便欲漁釣歸柴門王孫遭時昔多故
齒豁頭童不歸去丹青猶有身後名富貴真如草頭露
生方年少豈長貧奮飛一舉陵高旻
錄别二首
皎皎明月光照我清夜牀欲寢不能寐攬衣起徬徨羇
人思萬里各在天一方雙雙兩黃鵠中道陵寒霜羽翼
一以乖河漢遥相望
北風吹河梁明星隠歴歴悠悠征馬嘶驅車將安適白
日照東隅黃沙揜行跡念我同袍人高舉奮羽翮離顔
如卉草霜露忽復易時節已晩暮窮賤竟何益
出門
十日嬾出門萬事何叢殘事如風中花心如古井瀾飛
花投墮水井瀾寂不起此語解書紳時行而時止
浮山和敦復時在直廬
我聞浮渡山欲往情蕭騷瑣窗閉晴晝寫興於謌謠嵒
崿忽在眼飛薄如奔濤石罅粲可數一一穿青霄空靈
駭澒洞倒側疑簸摇翏翏長風聲萬竅皆怒號中有千
載雲出岫不可招蒸嵐自通透濺瀑巧適遭真宰工刻
鏤無乃用意勞卓犖龍眠公嘯詠冠偶曹鳳鸞在巖廊
猿鶴空林臯斐然繼有作聊足以自豪
夏日遣興四首
幽居卧青林白日不得晩語默失端倪情欲爭舒卷不
如捨之遊寓目成登覽昔者古幽州平沙曠浩衍飛甍
何參差引流亦宛澶此中英雄人朽骨疇可辨茫茫六
合間人命何能逭誓從今日後悠哉謀獨善
西日既隠山餘光樹顛明赤雲帶連岡綺霞散層城虚
檐交微風當窗落青冥林景稍一動翛然烟磬聲寡欲
性有託息慮身無營大雅久寂寞苦吟誰見榮勲名苟
不立章句老此生
依依見新月下照古時城古人對新月應如今人情列
星初爛漫滅燭何杳冥河霧宿近樹竹烟羅前楹風鳴
弦素響夜靜吹玉笙閱世樂幽獨外物身崢嶸有酒起
自酌誰能關浮名
我本蓬室士田牧東山椒山家閒歲月即事以自勞水
碧日照色麥黃風翻濤西莊邀社酒東鄰饗炰羔遄歸
方三載行遊違林臯中情異絶裾吾生希挂瓢解愛五
千言日玩乾初爻志士陵鴻鵠小人爭牛毛遯世以無
悶託興長消摇
洞陽山
我家太行盡處邨蛟龍欲落留爪㾗蜿蜿腹背故隆起
振鱗掉尾如雷奔波濤隠見吞萬壑似覽衆水窮河源
古稱上黨天下脊兹山拔地尤騰鶱俯視砥柱一卷石
析城王屋雙杯樽頗訝大禹所經畫足跡未到回南轅
徑下河濟急疏瀹北顧參井高莫捫乃知龍性躍天漢
肯同蝘蜓尺水渾太行以南多峻山地勢愈下難並論
兹山何不列嶽鎮使我歎息增煩冤何為歎息增煩冤
萬古無害兹山尊
開元鐘(後唐李嗣昭守上黨勝梁範銅為鐘在開元寺後置元妙觀)
蒼茫陵谷開元寺古鐘猶帶開元字尋向桃花觀裏來
鐘聲依舊浮空翠此鐘流傳自後唐誰與作者李昭義
黃塵清水變須臾鬭雞小兒聊角戲昭義此時亦人傑
屹立孤城下無地夾寨重雲鳥不飛余吾殘營白晝閉
流矢拔足客不知血暗淋漓痛劈臂龍驤神捷等沙蟲
銘以蒲牢毋失墜生子當如李亞子進通忠孝先王識
我怪歐陽傳五代嗣昭特書多可紀當時亦有劉羲叟
飄零頗恨文章躓今我來觀開元鐘與客談詠梁唐事
更數百年歌者誰鐘聲未歇聞歎喟
冬日雜詩四首
雪後落照紅隂風黯中夕蕭條關塞情杳然生咫尺念
我故鄉人同作他鄉客冰堅蛟龍深山長鳥獸寂戚戚
傷精魂悠悠阻筋力寒鐙閉門時明月照促膝
流風舞迴雪飄颻盈客衣連雁去安極路遠何時歸含
情掩房闥憂來不可揮觸物悔吝集觀身色相違逹人
慎其端託想謝危機擁衾抱霜月四壁生清暉
仙人王子晉霞舉陵太清緬想鍊金液呼吸獵至精所
以緱氏嶺時聞吹玉笙逸響久歇絶誰聆空外聲徒令
千載下寂寞傳其名
少負英邁氣索居逃人羣偶然事詩書遣情遊天雲一
自落世網昏宦相糾紛起舞擊短劍忼慨雞鳴晨流浪
時忽徂三十無令聞空名竟何益心懷難重陳
東岡獨遊
亭午風日佳陟高循前澗石古徑杳冥溪長水清淺巗
中熏疏蘭汀曲蔭蒼蘚臺行既脩迥樹坐乃幽緬挂蘿
弱可捫落花多愁踐懷古事豈殊人往跡空顯依依楊
柳華萋萋葛葉展時序催物情悠哉誰與遣
東岡同子弟及張王二客
樊川美風日羣遊陟東岡少長各異趣曹偶森成行張
卿頗解事王郎興亦長子姓復朗拔矯矯凌雲翔伊余
少欣悦頗怪鬢髮蒼叢祠晩雲薄哀歌何激昂遲暮賴
陶寫此意成悲凉登高望古城墟里烟微茫俛仰已今
昔塵世鬱中腸寄言少俊人及時為樂方
空山
空山悽心魂中夜四五起憭慄天蚤寒悲風鳴不已六
月草閣凉况乃秋節邇窗月炯殘明壁燈凝暮紫稚兒
睡爛漫倦僕坐觸抵人生雖殊塗勞逸本一理念我徒
自傷多憂應爾耳呼僮使之卧抱膝當隠几
石閭晩眺
山高墟落出社鼓晩欲歇林隂暝色來邨燈見復没獨
立聞虎風小步蹋松月羣動又已息幽尋愧倉卒農人
夜早眠鼾睡侵卧榻更多秋蟲聲仰枕兩耳聒誰與寫
愁憂野宿寄傲兀
返舍留三日復往石閭
秋風前日來我亦薄言歸雞鳴發山館日高到柴扉寄
跡如飛鴻爪雪相因依一墮泥塗中膠擾森重圍算口
計米鹽將老生事微兀兀困細瑣愁卧至夕暉開我所
居室凝塵蔽敗幃拂拭愴孤懷坐念百事違明鐙飢鼠
竄昏院蝙蝠飛妻子可脱屐身世真馽鞿吹笙憶子喬
化鶴思令威感此捨之去聊用息吾機
秋日往石閭
捨策涉險艱窈窕窮清秋溪流沙徑細草長荒陂幽日
高臨往路亭午陟遠丘舊居渺蕞爾中有萬古憂返躬
集悔吝閱世紛愆尤遯跡心逾危憫俗行且休遊戲采
芝藥芳序忽已遒羨門不可即徐生入海求仙者良冥
漠塵埃難久留何得奮翎翅遐舉凌滄洲
思母菴夜雨
空山夜雨秋浪浪危樓夢迴衾簟凉我今獨來神黯傷
千憂萬恨堆心腸雞鳴窗白雨不細睡鄉避人亦避世
長松裊雲烟漲谿杳杳人蹤門晝閉隂黑睡起疑日中
山前山後雨濛濛去家十里信不通山澗水滿岸路窮
前日我來秋風凄今日欲歸秋雨迷人生聚散隔風雨
蹇驢卧鳴僕誶語前日日晴不肯歸薪芻雨阻人驢饑
樊川東岡寫懷二首
伊昔少賤時志在泉石間高步謝時輩遊射窮谿山隠
遯事不集挾冊謁
帝關睨眴公卿側跌宕文史班歸來忽華髮壯日不可
攀陟丘感舊跡照水羞故顔南山獨尚爾蒼翠横烟鬟
安得遂雲卧仙侣與往還
謝客慕張邴乞身不待年嵇生愧嚴鄭樂道欲自全我
無安石量而乏絲竹歡亦有東山遊仿彿臨斜川展步
涉林澗忘疲恣躋攀且無念百歲聊開一日顔凄風生
巖壑暝色紛烟巒端居集遥慨息慮終閉關
高齋二首
高齋日已暝憭慄霜氣寒倚闌望遠道露下衣裳單入
門復出門躊躇心未安委委池中荷萋萋窗下蘭及時
媚榮景惜哉芳歲闌
北風日凄凄中堂明燈低北風不入戶所居各東西隔
河有言辭阻風莫致之雖不聞好音清芳夾路垂
南樓夜歌
日落闌干霜氣幽燈昏鐘鳴山寺樓書帷窗幔下已久
天風新寒增暮愁鴻雁嗷嗷集中洲沙明月高繁露流
思君不見城南夜黃草白雲天盡頭
東山亭子放歌
東山望南山百里墮我前山亭横絶浮空翠闌干縹緲
臨無地我來氣與霜天高風塵歸後寒蕭騷拂衣枕石
每獨往垤螘羣笑滄溟鼇百事回頭如舊否一片青山
落吾手倦客重尋岡上廬童時舊種門前柳盡埽西風
萬古愁且傾落日三杯酒君不見謝公高卧東山時起
為蒼生已白首昔時絲竹轉凄凉美人黃土今安有百
年我亦一東山日夕樵歌動林藪
譜牒後書
側聞長老訓諸祖稱豪賢披籍閱往代歎息良復然誡
詞炳星日志氣薄雲天處士及吏隠一一皆可傳淳休
被邑里聲華如蟬聯緬維卜東莊始自宣德年耕稼三
百載風義桑梓前小子恥甘肥食利忘所先惕然從中
懼勖哉以無愆
南樓見砥柱(午壁亭西南有山亦名砥柱)
樓外砥柱山几席浮青空神禹所表置高標天闕通王
屋連析城秀色摩蒼穹登樓遥見之懷古心憂忡二崤
秦壘滅三川晉國雄蠻觸紛鬭爭役役會有窮渺然想
開闢元化觀無終
題東坡先生集
星宿渺一泉漭沆歸滄池黃河天上來仿彿青蓮詞杜
韓鬱崩騰廻風激瀧湄香山放乎海澹澹天無涯餘子
導其流遥遥分纖支蘇公天上人萬丈銀河垂舉手捫
星辰足蹋龍與螭旋斡周四運浩氣森淋漓感心生直
亮體道忘艱危聖刪三千篇劫火燒其遺真宰固有意
風雅將在兹斯文配天命大化需人為何不陟輔相致
民如堯時一聞韶濩音季葉還春熙
道上逢張參首丈
驅車越郊邑落日下馮軾豈不急歸思惜此輿臺力既
夕煙霧生星月互相匿遲回大道傍感舊勞胸臆睠言
更歲華霜雪暗顔色對面始若疑聞聲乃歎息心懸秋
浦西目斷黃雲北相逢逆旅間離别情何極
九女臺北黑龍潭
維南有金焦江間屹不動詎知砥柱東山起挾河縫河
流兩沄沄此山磬而控其北皆連峰排拶故縱送陡崕
臨數仞潭水鬱澒洞相傳是海眼仰口若大瓮鬼工施
鑿成人力匪所用俛視悸心魂危立仗傔從四山下驚
風崩墜影與共取道青石叢出險衆聲哄此中龍潛棲
禱雨屢則中古祠明月高秋軒發幽夢囊中五絃琴改
調一撫弄
送韓六一僉憲赴桂林
春明門外柳往往拂行裝疇昔攀柳時送人還故鄉故
鄉今送人駕言適何方遥發天北隅軒車指南疆居人
戀落日客子懷路長矯矯雙黃鵠陵風各分翔良無萬
里翮何因附頡頏
贈李翰之
吾州隠君嘗樂饑一生高視世不羇西崖古屋蓬蒿衰
小亭晝閉春隂移我時徒步往見之顔色渥丹霜鬢滋
年近九十心膽竒大書灑墨光淋漓短札細字如毫絲
方瞳炯如巖電垂僊者縹緲高莫追浮丘洪崖世難知
吾徒縮手歸來時赤松黃石今可師
偶觸懷故山
道攬輿地圖適見岳神字悲惻從中來澘然落寒淚此
山天馬形浮空勢東至其陽宛迴龍母阡鬱蒼翠兩載
閱晨昏新松常守視悄悄巖谷間曾有萬端思歲月何
逾邁真如過隙駛臨别屢回頭欲去每停轡晝思勞遠
魂夜念驚暫寐時忖所歴山或與此山類忽然覩名稱
感觸心中事朔風含酸辛落日助怛悸恨不如飛鳥疾
往有翎翅掩冊神太傷孤征渺行騎
登屯留城至龍潭
登城秋氣變凄風屢增愁路遠一望鄉但見漳水流漳
水南自去客行北未休寒雁相背發𦕈𦕈高雲浮城荒
悵籬落樹古驚潭湫小邑窮歴覽孤征獨夷猶立馬更
延佇應知道阻脩
宿沁州懷吳銅川通政
凌晨涉野流㟏岈入澗口林深長木魈堠古立土偶霜
葉得紅梨風條惜黃柳歲物森愴懷關山鬱回首地聞
叔向賢邨云徐勣後舊蹟渺猶存遺風嗇而厚懸崖人
散居營窟老相守華榱及鼎肉蕭然此安有仁里銅川
子潔清吾所友夙歡結同心離居念分手重為京雒遊
然諾應無負獨覺感異方鄉心亂已久
六賢堂
下馬平潭驛訪古六賢堂滏陽政寬簡湧雲思煒煌(趙尚)
(書秉文堂即湧雲樓舊基趙有記)文獻總文柄楊趙齊輩行(楊文獻雲翼)左
司富才藻晩節猶芬芳(元左司好問)欒城老封龍鑑湖暎末
光(李文正治)四賢既卓犖堪此一瓣香後益以王吕名蹟能
禁當(王司業構吕忠肅思誠)山川景英哲祠宇成蒼凉士節古所
重此道今凋傷荒城鬱茂草倚徙悲殘陽
梅花用坡公次李公擇韻
寒夜凛客心雞鳴車轂動節往如逝湍光景一玩弄稍
惜幽窗梅著花破嚴凍天公憐寂寞物態競喧鬨飛霜
點衣裘風埃暗騶從我生無町畦昔者每自縱山澤延
四友竹徑從二仲息景棲東岡水石獲清貢冷梅坼冰
雪析析柯屢重卧厭短檐日疎影雜禽哢有時但孤吟
足供樵牧諷今是寧昔非當歡忍前痛光寵愧少俊鞍
馬事上雍未招羅浮魂但惹春明夢何當十年計遶屋
手溉種春風吹白日羲馭不得鞚别後綺窗前何人燈
火共挂枝愛桐花蹲池怪老鳳得如黃葉山灑埽青螺
洞待我花下歸白酒傾百瓮
午亭文編卷五
