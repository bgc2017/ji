午亭文編卷四十五
大學士陳廷敬撰
誌銘
翰林院侍讀吳默巖墓誌銘
孫君承恩榜進士其第三人君也君吳氏諱國對字玉
隨又字默巖初母夫人有身夢二龍相對己而同乳生
二男子君先生故名對其季曰龍當
世廟時用誅流以懲南北鄉試之弊其明年禮闈校士
上親定題目夜半遣親臣齎送鎖院其防密如此既策
之於廷
上曰吾既以法懲除積弊宜可得天下真才故於是歲
所取士恩意尤有加焉連數日引
見拔庶吉士三十二人與承恩等三人讀書翰林中
上嘗幸景山瀛臺南苑輒召以從賜坐延問如家人有
欷歔感泣者嘗問君君偘偘以對
上重焉舊制初教習分
國書漢書人習一書至是
上謂此皆真才漢書其所嘗習命人兼二書每間一月
御試之殿中親第其高下由是翰林之選益重焉君海
内名宿試皆在上第長於諷詠指物引類對坐客運翰
如飛鏗鏘幽窈旨趣感人顧是時雖重漢書而士之不
能習
國書者則斥以去君既專精辭翰又年盛氣盈風采言
議懾伏一世若無足以為我難者久之於
國書不能竟學乃喟然嘆曰此乃天之所以限我才也
明年則以病去居六年補編修典試福建遷國子司業
侍讀又乞遷葬去居八年補侍讀提督順天學政事竣
又以病去蓋公於仕進未嘗久居其官如此後數年
天子進用臣僚不次登擢或名一藝懷一長者不必累
日浹月輒至大官以君之才使用於時其所得為必有
異乎人者君既皆不久於其官而仕方按籍平進其名
跡止於是者固知士有遇有不遇焉矣然翰林以文章
論思為職及其為國子師視畿輔學皆當時之榮未可
為不遇而君之文學為世所宗所至克舉其職為學政
稍久故聲績尤著亦未可謂不用於時而世以為如君
之才其施設有未盡者蓋不獨為君致惜也君兄弟五
人伯國鼎叔國縉君其季最季國龍皆進士惟仲國器
為布衣好老子術蓋余從君後
召見時君所上聞於
世廟者其家世與其系譜並如此最季者後為給諫同
朝兩人風貌言笑相似甚雖以余之久與居每驟見初
不能辨識見給諫以為君也及與之語乃知其為給諫
每大笑而别君性篤孝時時語其先人輒嗚咽下泣好
舉古昔稱先進世或笑其迂亦不以為嫉也蓋其誠明
坦易人亦多有化之者而尤重友愛給諫死君之子旦
賢而有文亦死余與君相見於京師君鬢髮颯然皆白
其意氣亦衰矣謂余曰旦之死命也夫吾弟之亡吾蓋
不能委順焉吾亦無意於斯世矣余聞其言而悲之君
雖衰其才誠有過人者用之皆足以有為而不盡其用
此吾之所以終悲君之不遇也君於古文研論最深而
工於騷賦之作故獨喜多為詩其愁憂懽愉離合諷諭
警戒之旨恒發之於詩名曰詩乘數十卷藏于家君之
先世居東甌遷六合後遷全椒今為全椒人曾祖諱鳳
祖諱謙父諱沛道德文學為東南學者宗師稱海若先
生後以君贈翰林院編修儒林郎以給諫贈儒林郎禮
科掌印給事中母盛氏累贈太安人君初娶陳氏贈安
人繼娶汪氏封安人先二年卒男子三人旦考授州同
知先卒次勖國學生俱陳安人出次昇戊午舉人女子
二人皆適世家子俱汪安人出孫男五人長霖起旦出
次霄瑞次霜高次雱遠俱勖出次露湛昇出孫女六人
君以庚申十一月一日卒於揚州寓舍年六十有五以
某年月日葬於某原蓋君之學行於法宜銘銘曰
士初罔學君雄其文吐辭落簡蒸如霞雲點竄不施驚
其坐人士初賤書我張我軍斷紙零墨世寳其芬匪文
藝然於道敏行衡門鼓鐘聲聞於廷誕惟厥考人師經
師聿來則效章縫祁祁君之兄弟式穀在兹以道為文
以學為吏君在詞垣仕凜風義羅材於閩俊乂在位視
學於畿士喜不喟君之在官先後幾年進少退多其美
如何人亦官久於君何有進者己而其退孔嘉君節皎
然銘此幽遐敬視圭石允興厥家
封朝議大夫内弘文院侍讀孫公暨配顔恭人墓
誌銘
余同年友鹽城孫君惟一其為人澹泊自外於進取聲
利蓋巋然成德君子也故同年生在翰林也余獨喜從
之游閒居無事讀書誦詩相與商𣙜古今人物又往往
皆自道其先世之賢居無何余與惟一前後請急歸比
余再至京師惟一亦再至又未幾而請急歸又再至而
余與惟一前後皆以母憂去余再至京師惟一家居不
復出而有父朝議公之喪介以宋生恭貽走數千里來
謁銘孫氏家世之賢昔熟於耳今宋生能言孫氏軼事
思惟一之為人而徵以生之說不謬也生之言曰朝議
公諱助字益我其先蘇州人明初遷鹽城西南十五里
以耕讀傳其家自其上世蓋隠居者流鄉里高其行誼
至公之父諱某字時遇德益卲譽聞益著生四子公其
季也娶玉田顔公女公少而醇謹樸茂力田事父母繼
母以孝稱事其兄如事父族黨里閈化之於是孫氏孝
友婣睦之風聞四方四方之學士大夫過孫氏之廬者
必式公有丈夫子四人自以貧故棄其書而田教其子
得肆力於書季子一鯨攻文學為學官弟子入為國子
生而仲子一致以廷對第二人官翰苑有名於時即吾
友惟一也以惟一貴公初封文林郎内國史院編修再
封朝議大夫内弘文院侍讀加一級顔太君初封孺人
再封恭人公謂恭人吾家故隠者流顯於時若此吾聞
古之君子不以隠顯易其行且吾子雖貴其漠然于世
無所能俯仰顧嘗獨喜書自吾苦貧不得卒業於書而
吾子好之如此此吾志也於是惟一聞公言兩以病乞
歸奉養閉門益讀書以承公志而公與恭人菽粟布絮
安田家之樂四方之學士大夫向知敬慕公者皆愧厲
感發而歎謂孫氏之能世其家者如此能教其子以有
成而隠顯不易其行者如此洵可以風世而勸俗也生
之言大較如是余猶記惟一之言曰吾父之賢原於吾
祖吾祖為人嚴正誠慤一言動不肯苟諸子侍側或容
止不飭輒譙呵及之里人歲時燕飲或儔輩中攻詰人
短刺人陰私事則踧踖不自寧起而歸必痛戒諸子毋
以虚言斷元氣毋以非分蠱心術耕者宜穫覬其必穫
或不穫讀者宜遇覬其必遇或不遇尊理敬命以俟之
天而己觀時遇公之教其家知朝議公之所以教其子
有由也惟一自釋褐而仕仕輒不久于其官其澹泊能
自外於進取聲利蓋奉其祖父父母之教者深矣故名
其為巋然成德之君子無疑也惟一又為余言方在孕
時恭人操井臼治午炊挾大器挹水注釡用力猛娠動
累日幾危而卒無恙宋生又言惟一之再赴京師也祖
餞者晨集郭門外惟一攀恭人衣呱呱泣嬰兒聲達戶
庭既趣季君出郭門辭諸祖餞者皆罷去公恭人迫其
行日晡乃行别數月得恭人凶問惟一以不得卒養恭
人恨慟濱於死觀恭人之育子與惟一之思慕恭人其
隠約艱難通塞之際其可悲為何如也當此之時余亦
有母之喪回憶曩昔又悲不能自勝也公以康熙辛酉
九月卒年八十恭人以己未四月卒年七十七長子一
中次一致戊戌進士翰林院侍講學士次一鵬次一鯨
太學生孫八人汝翼汝為汝聽汝弼一中出汝礪太學
生汝霖汝梅一致出汝楫一鯨出孫女八人一中出者
二一致出者四一鵬一鯨出者各一曾孫三人二汝翼
出一汝為出曾孫女四人一汝翼出二汝為出一汝礪
出以某年月日合葬于城南之新阡銘曰
以余所觀古今文章之士能卓然成一代之名者必其
先世多稽古好學之人心濡目染知為學之方而後曉
然於所趨而造乎其至士之特立崛興無所因而然者
蓋十無一二焉若吾友孫君惟一奮然自起於耕芸樵
牧之間可不謂豪傑之士哉及吾觀太公生平以學勉
其子者至矣又以知吾向之所信古今文章之士必本
其先世之賢者不誣也
文林郎河南道監察御史孫君墓誌銘
國家總壹海内分隸民土於有司故縣令最重設臺諫
以通下情防壅蔽臺諫缺擢用令令與臺諫故又相倚
為重為賢令入則為名臺諫者君其人己君諱必振字
卧雲初為懷慶推官三年推官裁省補陵川知縣六年
入為河南道監察御史差按兩浙鹺政還掌山東陜西
兩道事凡為御史七年以歸君之在懷慶也以正風俗
興教化為先舉孝弟於鄉表節行於閭課士於庠講約
讀法身自臨歴輒知其吏民賢姦直曲是非之實風流
令行郡以大治武陟富民僉人利其財陷於獄三年君
察知立脫之置陷之者重法修武令饋鮮筍以竹籠之
發視皆黃金君呼其人斥去曰何敢以汚我行縣至温
温令有苞苴顯呵之令皆震懾漕米至小灘鎮例監兊
金二千兩君悉卻不受曰此吾民膏血勒石以絶來者
是歲以廉進秩一級總督三省朱公聞君名召咨以制
府事無大小悉以委君三省之事以治及為令陵川陵
川在山硤間土陿瘠難理然自其長老傳記士為鼎甲
者七人後寖以衰微殆四十年不見科目君至則易置
孔子廟立義學創書院教士其中親為勸課士果連舉
於鄉民解黃絲黃絹顔料等祛其累歲所省悉歸民民
用大豐俗故好訟豪猾連蠧役為奸每勾差出縣庭里
閭騷然君痛懲艾令訟者自以其人来既至剖決無滯
留民化其德訟事稀簡去之日民遮道留數百里既去
為君立祠君為御史前後疏五十餘上皆時政之要其
最著者時三叛連衡秦隴兵相接潼關新設稅差請速
撤以安人心又請分别倡亂脅從以靖方圉選人以急
兵費多銓注而科目最淹遲請疏清選法收用真才其
為鹺政皭然洗手自淬益以潔清聞蓋君為推官以至
為令或所已行所未行及為言官盡發其所藴蓄故其
禆益為多至今指數以賢令為名臺諫者君輒在其間
君丙戌舉於鄉至戊戌中試南宫己亥成進士余與君
為同歲生陵川吾鄉邑故知君之事行也詳君卒以康
熙二十七年二月二十四日年七十其孤以狀来乞銘
按狀君諸城人曾大父諱陸大父諱柱考諱獻赤贈御
史母贈孺人御史鄭公某女君初娶鄭氏再娶李氏皆
封孺人子男八人長濰源廩生次濰址增生次濰溥候
選知縣次濰沛候選州同知次濰潤候選行人司正次
濰湑拔貢生次濰湜候選州同知次濰溶幼女七人孫
六人初母孺人教家嚴午夜篝燈督君誦書與機杼聲
相軋母孺人卒時遺負券數十君約諸負者焚之曰此
孺人囑也遭亂家毁贈君不知在所招魂營葬鄭孺人
以不屈於賊卒君與六歲女相依為命破壁赬土結茅
以棲晝操農業夜擁書冊流離困阨之中其所成就如
此可不謂賢哉銘曰
士或困窮而為艱勤曰維華膴以娛其身盜仇戴天君
思永恫牲鼎䀌傷榮枯若夢名德令聞峙山渟淵眡彼
貴富凄如浮烟懷抱皎日桑榆未晏委順歸休守道不
變我銘斯丘發潛表幽爾樵爾蘇敬君子居
故中憲大夫江西提刑按察使司按察使塗公墓
誌銘
順治六年歲在己丑寇犯上黨河南兵備副使分巡河
北道容宇塗公死於其職
天子加恩卹贈光禄卿諭賜祭葬于鄴廕其一子曰應
泰入監讀書初出知江南廣德州用薦擢知福建汀州
府遷長蘆都轉運使歴湖廣布政使司參政分守湖南
道陜西按察使司廣西右布政使以罣悞去任起補江
西按察使司坐小法免公為人質直坦易而勇于有為
起家州郡歴階兩司所在有能聲其大要在弭盜息民
折衷于剛折柔廢之間雖不為鈎距擿發之行而豪右
兼并姦宄竊發輒捕鞫無所容其有不便於民者如疾
痛疴癢之在身必求蠲除而後己即沮格成例齟齬上
官不顧也知汀州時海氛方熾山寇乘問劫掠公率鎮
兵四出討賊巨寇姦猾斂跡不敢入境一郡晏然秦中
鎮兵獷悍難制番人肆虐尤甚公至按其驕横者置於
法鎮將亦屏息聽命莫敢枝梧湖南寳慶衡永三郡舊
食粤鹽相距郴嶺道遠價貴民多食淡者公為力請得
改淮鹽著為令夫人之才如水也刃也坳堂之水不能
運芥舟族庖之刀不能中肯綮公所守多劇郡又乘兵
燹蹂躪之餘於閩中總攝巡道司馬别駕司李諸事於
九江又兼署驛傳鹽法藩司諸篆當是時獄訟簿書徵
發期會鱗分蝟集拙者當此袖手懼傷而公泛應猝辦
處之若無事如利器之發新硎江湖之負大瓠茫茫乎
其無津涯也恢恢乎其有餘地也非夫内重外輕神定
天全而才餘於事者其能勝任而滿志耶公行三字天
交世居遼東鐵嶺衛祖諱必遠天啓甲子舉人陜西宜
君縣令父光禄容宇公諱廓皆以公貴覃恩追贈中憲
大夫如公官祖母孫氏母王氏暨公原配完氏俱封淑
人繼配金氏崔氏汪氏昆弟三人曰國泰直隸撫標右
營參將曰永泰廣東南海縣令曰弘泰早世子二中坦
邑庠生入直
御書房辦事中坮太學生候選縣丞女二長適庠生朱
中山次適候選縣丞張國琦孫三錦鈺奎孫女一公自
江西罷歸既老不仕僦居都城與余比舍時或載酒過
從因得悉其生平卒於康熙三十三年甲戌三月初十
日春秋七十有二越三載卜兆於都城東便門外高北
店之南原孤中坦具行狀請銘於余余惟公光明俊偉
之槩磊犖果毅之才治行卓然可方兩漢諸良吏皆不
容無傳也乃為之銘銘曰
佳城鬱鬱漳水蟠忠魂來遊驂紫鸞南州巷哭留餘酸
山河氣壯隨朝元有子鵬鶱登大官素絲五馬垂朱繁
統轄郡縣多凋殘龔黃為易公為難精強綜覈搯腎肝
腰懸弓韔身據鞍福我人民摧豪奸晩乃斂退才未殫
太行北走紛巖巒如堂封閉松楸寒撰公遺蹟鐫琅玕
藏之幽竁永不刊
西園先生墓誌銘
西園先生諱多學字覺初先世沁水人後徙陽城鄉之
郭峪曰從儀至先生八世矣七世廣六世車皆隠農野
不顯高祖珩初用季子好爵貴贈承德郎戶部浙江清
吏司主事再用長子好古貴贈奉政大夫四川按察司
僉事兄弟皆中甲科歴官並有名而僉事公初令元城
有貴顯不法公抗論置於理直聲大著遷刑曹司讞決
而奏免陽城溢額之賦事具邑乘通志是為先生曾祖
僉事公子植修先公農業行義於里中先生王父也先
生父以萃禮部儒官儒官公伯兄鴻盤萬歷癸酉科舉
人歴仕景州知州儒官公蔭積高門行身儉讓里中稱
曰長者長者云先生方重亮直不苟訾笑巋然儒行碩
德為學者師蓋以其學施於倫物散見於事為自少而
老敦行無厭是以於親則孝於兄弟則友恭於朋友則
信於凡所接之人則無不率是意而遇之以誠故其殁
也學者悲焉曰天不憗遺吾師儒官公長子多聞為弟
子員儒官公愛之先生事之如父未年三十有冉耕之
疾狼藉枕席間至不可嚮邇先生躬為扶侍臥起湯藥
嘗而後進比卒慟不自勝過時而悲儒官公以愛子故
暮年竟忽忽而病先生捧手將敬肅容承志視氣聽聲
隨事順體躬自潔食飲視進多少為憂喜晨昏無少違
間儒官公以安侍從昆弟同恩壹視儒官公既殁先生
孤立或鬩於牆堂構漂搖不可搘拄先生曰無庸平心
和顔摩肌煦肉卒以格具邪心招其淑氣學者曰白華
之子棠棣之弟先生有焉余所謂孝於親友於兄弟者
如此幼與我冢宰公我先世父侍御公同學於鄉我冢
宰公嘗曰吾曹兄弟也但各姓耳往來阡陌輸寫情好
連日浹旬我先世父侍御公性嚴重老而歸也闔門罕
與人接獨敬先生時時坐先生後披襟展顔舉酒譚燕
先生穆然其間神明湛定坐者融其心神静其視聽默
焉而退若皆有得也學者曰隠不違親正不絶俗先生
有焉余所謂信於朋友者如此平居嶄然自持孤介峭
潔若不可人意與人語温温焉侃侃焉勉其善而遏其
非被容接聆謦欬者薰蕕冰炭氣沮意消里黨急難咸
恃以濟卒無矜伐意學者曰伐木乾餱之義先生有焉
余所謂凡所接之人無不遇之以誠者如此先生安貧
守約有以自樂而檢身甚嚴余少壯里居侍我冢宰公
游樊山之巔先生几杖在焉中席酒酣引避拉友人倚
樓浮白語笑縱横脱略繩檢中夜不寢先生明日面責
余曰節飲養身君其念之自後每見必以相規余至今
思其言未嘗不潸然泣也先生教子甚勤老屋三間藉
書枕冊浸漬丹墨元日除夜猶聞絃誦之聲渟涵演迤
作為制義之文其書滿家凝塵網蟲蠧簡齾翰余過而
從先生為文嘗闇窺竊探取其字句至今恧焉先生加
意造士與我冢宰公結文社於樊川之上邑之俊人勝
流畢集其中閱五日晨露未晞桑柘交陰叢花蔽路先
生布袍草笠循河渚而來與我冢宰公山厓水湄危坐
竟日以待諸君為文口吟手畫賞其俊句或有不嗛嘅
然而歎移時不樂余與先兄庶常公先生令子實親炙
其盛焉其時學者摳衣執經侍兩公側者厥後多所成
立跡先生行事舉十之一二以見其生平學力之專致
用之美者蓋先儒有言人生惟是感應之理從先生學
者殁而益思之即余之不肖每念先生諈諉之言則不
禁潸然泣者是知先生之感人者深矣故論先生之行
事而歸本於學而序次之以為之銘焉先生一子于廷
順治己亥與余先庶常兄同舉進士者也為永從令先
生以故封文林郎先生生以前明萬歷二十四年五月
二十九日卒以
大清康熙十七年九月二十八日年八十有三葬以康
熙三十三年九月初一日卜新兆于南坡之阡三孺人
祔焉蓋至是先生殁己十六年所矣初配孺人王氏繼
孺人于氏再繼于氏女三一適貢監生李易其二皆為
士人妻孫男一之麒康熙庚午科舉人銘曰
長者傳聞東山東始有顯者張兩公東山魚飛鱗摩空
我冢宰公人中龍世父豸冠光熊熊兩家川嶽靈所鍾
先生華胄承流風麟傷鳳逝吾何從典型淪亡天晦蒙
風木痛劇朞再終祥琴欲鼓聲難工松柏已長宿草豐
先生馬鬛猶未封歲周星紀加四冬執筆為銘辭載攻
緒言皎皎悲填胷人生有情無終窮劖文珉石藏幽宫
千秋不泐情與同海水有涸石無礱
麟昭張公墓誌銘
晉故唐封邑堯都在焉昔季札觀周樂至歌唐風曰思
深哉其有陶唐氏之遺民乎不然何憂之遠也非令德
之後誰能若是說者謂民性既敦厖而又有先聖之流
風遺澤故習俗異於他國余讀詩至蟋蟀山樞彷彿見
其意焉至宋時明道程先生為晉城令實涖我州以禮
義節儉為教誨故其民至今皆力耕昏作減縮衣食其
士亦却埽誦習不騖於聲利有古隠君子之風如我舅
麟昭張公其人也公家沁水為甲族諱之屏公者萬歷
中進士官陜西商洛道左參政為公之祖諱洪翼號萬
涵公者舉於鄉令直隸威縣則公之考而余之外祖也
外祖母王氏明吏部尚書王公之長孫女生三女季歸
先考尚書公廷敬母也外祖任威縣數日而殁祖母攜
公扶柩歸里歸而流寇肆掠沁城失守公隨祖母避兵
於外家寇退返沁則家業蕩落祇餘汙萊數百畝公纔
弱齡以隻身搘持門戶里胥縣役日夜踵門叫呼公應
之有方時有偽官斂餉於沁不能應則拘公於獄者累
月邑中耆老士庶咸曰不可禍清白吏子孫咸赴偽官
别白偽官亦感悟釋之方姜瓖之亂外祖母避陽城艱
於奉養公往還陽沁間營辦甘膬不恤勤瘁未幾外祖
母卒公身自舁檟材於百里外含殮祭葬皆不失禮及
生母陳卒亦如之外祖有兄二人皆無嗣殁而葬於他
所公每愀然曰異時誰為酹一巵酒者因皆遷葬於祖
塋之側公於家人生死恩義大抵類此公雅好經籍為
博士弟子銳志進取顧為家計累弗克竟業常訓其諸
子曰吾少遭多難未能肆力於經史汝輩多暇宜盡心
治之公既不顯於世嘗慨然謂士不能績學成名則當
勤其四體以自養若安坐衣食無所事事世之大蠧也
日常辨色而起往田間督課視其樹殖耘耔芟柞收穫
以為樂或親執農器以教耕作者曰我竟為老農矣治
家綜理微密不遺纖悉下至柵雞苙豕區芋畦薑莫不
井井中法佳辰令節召故舊鄰里十數人會飲不立崖
岸半酣後語尤不休然不及世務談說者桑麻菽麥雨
晴寒燠而巳雖居城市終身未嘗謁見官府縣舉鄉飲
禮請為賓亦弗詣曰非我所樂也公體幹豐碩精神充
裕余官京師四十載公自家視余邸舍先後十三至無
倦色恩意周篤亦筋力強固能然也年幾八十猶善飯
健步履謂可百齡嗚呼孰意其竟止於斯耶公生某年
五月初十日卒以康熙四十三年七月二十二日享年
七十有八元配馬氏陽城庠生馬君銑女繼配尚氏處
士尚君元祚女皆柔静有德子男五長問士庠生次衡
士太學生馬氏出次恂士奉祀生次徵士廩生次碩士
業儒尚氏出女子三長適拔貢生樊度中次適庠生李
三畏次適庠生李膚功尚氏出俱先卒孫男七人克履
太學生克晉業儒問士出克㢲衡士出克益徵士出克
有克賁恂士出克豐碩士出孫女五人問士出者二長
適庠生霍正元次適庠生張茂功衡士出者一恂士出
者一徵士出者一俱幼未字以某年某月某日合祔於
祖塋之側其甥廷敬為之誌系以銘曰
人之生有戚姻所自出為最親我母之弟存者一人其
敦倫也以厚其理生也以勤我視其貌抑抑恂恂我視
其家肅肅誾誾懷才齎志屈而弗伸戴仁浴德用淑厥
身有山嶻嶪有水漣淪體魄潛藏兮秋復春孰究其年
數之所臻
故永從令張君行谷墓誌銘
故永從令張君諱于廷字顯卿其家在太行山谷間之
郭峪故一字行谷太行西來幾萬里至陽城迤南百里
嶄然而盡如化城蜃樓列嶂北向郭峪在其中謂之鎮
郭峪方三四里各倚山巖麓為籬落相保聚或間百步
或數十步林木交枝炊烟相接自前明至今官侍郎巡
撫翰林臺省監司守令者嘗相續不絶於時蓋近二百
年所矣顧郭氏今無聞而張氏其先獨巋然以科目顯
曰好爵嘉靖某科進士戶部主事曰好古嘉靖癸未科
進士四川按察司僉事摧折權貴直聲著聞曰以漸萬
歷癸卯科舉人景州知州僉事公君之高祖也考西園
公諱多學邑庠生耆年長德立行教子鄉黨宗焉君順
治辛卯科舉人已亥科進士性直亮刻厲學問長予十
歲予兄事之平居侃侃自矜重予每謂君之才如此又
名家子當有所樹立筮仕為貴州黎平府永從縣知縣
南荒深昧之區日以益闢此天地之運使然亦必賴世
有賢人君子能變其舊俗與之維新雖蠻獠窮鄉使異
類為君子故君之所以施於永從及永從之人所以報
君者不過區區百里之間而其效可垂之百世風勵天
下不可没也黎平以永樂十一年始置府永從以正統
七年始置縣縣逼湖廣四川雲南之介山谷嶮峻雜苗
分族而處俗兇獷不知禮義飲食言語與中土不相通
耕沙礫溪淖以自食輸賨布為租唐宋以前羈縻而己
君至則身歴山洞間親為誦說
朝廷設官化民之至意於是始以中土之法治之延師
儒立黨塾未幾而絃誦之聲響應溪洞矣常平倉制未
設也歲饑則苗民皆竄去賦既不辦而縣吏役皆遠僱
他郡邑及滇蜀人君設倉庾講積貯逾年得數千石仿
義倉之法時其斂散於是雖凶歲苗民恃以不饑苗俗
昧昏禮世傳鬼竿跳月之陋君憫焉置官媒聘幣有額
民便樂之月吉讀法諄復感人爭者願息久則讐殺鬭
狠之氣以銷民俗寖變而縣以大治署雍安篆如治永
從去雍安民攀號不忍舍去嗚呼若此者可以觀民情
矣彼貪饕殘忍者據百里之地日取其人而刀俎之雖
其境在中土禮義素所漸摩風俗素稱朴厚而使其人
怨讟並興噭呼狂走而曾不之悔謂民實負我不可化
誨夫民果負我哉又誰則不可化誨者也抑治其民不
張君若耳使君得一郡若一州或不在蠻獠邊徼之地
其所樹立當又何如哉君之治行見於為吏者僅若此
為可惜已滇中之亂脅大府遇害永從孤城不可守君
攜縣印跣行匿山峒間旬日不得食苗民跡君所在銅
鼓岩進稗麥食君求得君家人悉以送君所夫當顛沛
流離之際而苗民之不忘其恩如此彼中土之民平居
無事而噭嘑狂走豈其禮義之漸摩風俗之朴厚其性
習反有異於蠻獠邊徼之人乎是尤可為太息者也未
幾叛者平君竟無害攜印詣軍門陳情父年老願歸事
比歸家人無一失者當是時西園公已老而尚健人曰
天之所以報君父子也君初為諸生我先公以元日訪
西園公聞君讀書聲歸謂廷敬曰張氏子元日猶讀書
邪予聞而自儆焉西園公教君嚴至不令苟一步趨妄
一語言西園公生君一子君生亦一子曰之麒庚午科
舉人君殁之麒走二千里丐銘於余余不得辭且曰子
世家自子祖父及子皆好學問力行仁義其後必昌乎
是皆可銘也君生於前明崇禎元年十月二十日終於
大清康熙四十五年四月三十日得年七十有九君母
于孺人君娶王孺人生之麒女五人一適江西建昌府
知府王君嘉植一適甲戌科進士内閣中書田君沆餘
皆嫁為士人妻孺人生于天啟七年二月二十九日終
於康熙四十四年八月二十九日年八十以某年某月
某甲子合葬君孺人於某山之原之麒女七人以族兄
之子國樑為子之麒既别去余為君銘未發扈從河上
濟寧道中聞之麒舉子名曰某予謂後其必昌者以理
斷其必然而事固己可驗已銘曰
猗嗟觀士為吏可哀天之生嘉穀伍蒿萊推較其本根
穀美哉我友行谷君今若此往事猶增傷來誓止命不
稱君才時有以銅鼓之深岩君所廬蕉黃荔子丹襍肴
蔬君遠遊歸來眇愁予太行之谷人堯風古飲沁水清
流耕瘠土剪紙招君魂與君語公侯必復始昔有云君
之孤兒賢且學文千秋及百世繩繩繼我華其銘者信
勿替
王君乾六暨配陳孺人墓誌銘
崇禎末流賊犯陽城山東右參政寧前道王公諱徵俊
死之公有子曰龍御府君有婦曰陳氏孺人賊既執參
政公君謂孺人父必不屈賊往從必父子俱死無益乃
變姓名陰左右公公果不為賊屈賊怒下偽縣令使嚴
繋公君夜忽悲啼不自禁賊察知公子益怒使鐵騎勒
君歸立取貲來蓋賊痛惡士大夫自宰執至庶官括其
金皆以品高下為率公為人剛而廉無所得金而偽令
聞公名雅重公陰縱公還公謂君與孺人曰委贄為人
臣當國家難以身濟之事已不濟有死無二君孺人涕
泣請從公曰我人臣義不辱身汝曹無自苦今所傳公
死難時大書二十二字有曰身不任辱義無自免云云
者君與孺人實親承其命云公既遇難君孺人號痛庀
喪事哀毁幾傷生顧念父之孤忠恐身填溝壑他日誰
當請褒卹之者於是強自節釋忍死葬公公所自縊拂
雲樓君孺人終不忍再履其處其後每遇公被繋及殉
難前後十餘日齋戒哭泣積數十年以為常初公所書
二十二字君寢食與俱及公死難時始末謹書之牘跣
行走京師訴當事當事相視閔默卒無肯為公聲言之
者君每與人言未嘗不泣下也君豪邁倜儻而善自矜
飭母范孺人教家嚴君多讀書美言議為學官弟子顧
心不悦學使者試士規告於公願隨國子讀書公官薊
遼王母張太孺人喪君率孺人拜哭就孫位人曰知禮
事母孝母喪盡禮如公喪張太孺人孫公肇興為學使
者以君明經上其名於禮部凡一再至京師終不就國
子試曰吾父之大節猶未褒顯也君雖外若豪舉而其
中有鬱鬱不自得者凡以參政公之故也順治丙申夏
暴病不能言明日遂卒四月某日也年四十歲某年月
日葬於參政公墓左始祖可考者曰四四生十十生懷
英懷英生得剛得剛生聰聰生子文以冢宰國光公貴
贈尚書子文國光曾祖也子文生昺亦贈尚書昺國光
祖也昺生承恩蓋自是參政公與冢宰公始分矣承恩
生潜光潜光生如春歲貢生當陽教諭以參政公貴贈
韓城知縣是為君祖陳孺人廷敬之從姑也祖三樂贈
尚書父經正忼慨有大節孺人有女德歸於君方少而
為擇宜子者侍之生子及女君殁後甘虀鹽攻荼蓼[婺-矛+牙]
居垂二十三年閨門之内具有法度儀則卒於康熙戊
午六月年六十有一觀孺人助其夫子以周旋於參政
公之側以至公臨難從容而死生無媿抑亦可以為忠
臣孝子賢婦矣子男一人復繪國子監生女一人適余
弟太原府學訓導廷扆俱側室李出孫男一人吉慶孫
女四人廷敬有母之喪禮不得以文辭自見復繪泣以
請曰始吾祖待
國家之愍綸而渴葬也未有銘葬吾父因未敢有銘今
吾母不幸又殁將以某年月日與吾父合窆焉吾聞諸
吾母當吾子髫髮之年吾先人知器重子銘吾父母莫
如子宜余固辭不獲也且余懼參政公之大節久而無
傳焉因得牽引書之雖然孺人廷敬諸母行也假斯言
以告哀亦吾母之念云爾銘曰
吁彼鄙夫貪生避死有僇其躬有覆其祀忠臣之後克
享厥家佳兒佳婦以泣以歌奕奕忠魂庇其孫子敬作
銘詩告於惇史
韓君佚園墓誌銘
君韓氏諱崇樸字佚園順治中余年十六七始識君一
見以為異人杯酒結交而去其後請命於先公要君為
舉子業家塾中予居山谷間與先庶常兄閉門閱古書
好自矜許輒曰吾志古之道耳何屑屑世俗事為由是
見嫉鄉里是時先侍御公初謝賓客鄉之凶人至有侮
予家者君至則謂余兄弟讀書以通今致用家之不治
曷以書為余兄弟始折節自克厲於是鄉之長者既愛
護善類其惡少亦稍稍解去君高才能文章善開導學
者余既於君有得而其於行身保家處世之道尤得於
君者為多迄今五十餘年蓋每念不忘也予自通籍守
官自誓清白以貽子孫未嘗不有感於良友規戒之言
君之終也無以為賻乃輟山田一歲之入為君窀穸資
雖家人以口分不給告不恤也君又精於醫藥養生之
事晩而深明理學堂奥雖復喜詩酒登山臨水有春風
沂雩之思人亦莫得而窺其淺深也君至性過人雖灑
落不羈而游心冥默嘗山亭涼夜相對於時月暗螢明
清風蕭颯忽語及生死大事兩人抱頭大哭哭已復笑
如醉如醒如夢如覺由今思之猶復可笑可哭也往年
君舉前語以書諮余余應之曰孔子荅仲由曰未知生
焉知死知生之道大學言明明德其功始於致知中庸
言至誠其功始於明善明誠之理乃生死之大關未有
誠而不明亦未有明而不誠者由教以入明為要焉故
易傳言大人者與天地合德與日月合明與四時合序
與鬼神合吉凶先天而天弗違後天而奉天時天且弗
違況於鬼神乎天與鬼神不能違何有於生死乎是以
子思之贊仲尼也曰譬如天地之無不持載無不覆幬
譬如四時之錯行如日月之代明猶之易傳之義亦即
明誠之義也謂夫子不告以知生之道則夫子之所以
教諸弟子者果何事乎學者但當由夫子平日之言以
求進乎致知明善之實生死之說不求知而自知矣予
復於君者如此予是以於道德性命始終之際思君之
所以相勉而交警之者不能己於心也君好學老而不
衰能為古文尤長於詩予懷君詩前後至數十首有云
寒窗燈火平生語除却君知世不聞亦追憶昔時涼夜
之時而予與君從游聚散之梗槩亦大略可覩己君終
之日寄予詩高朗超越了然生死之際則君之有所自
得於中者益可信其決然也己予交天下士多矣如君
者能有幾人哉非予為之銘當誰屬焉其孤時中輩以
狀來求銘按狀敘曰韓氏系出南陽今為沁水人自五
代宋遼以來兵革之餘譜牒放失傳之長老先世有為
王者故邨曰韓王邨有墓在焉君又字曰韓山因邨名
也其世系之可考者則自祖能始能四子長曰純為君
九世祖次曰聰三世生侍御曰恩次曰度五世生青州
守曰肫仁六世生桃源令曰張參議曰琠純二子長曰
彪彪生銳銳三子長曰贈文林郎崑次曰王府典膳崙
次曰王府儀賓巍臨難不屈贈奉訓大夫諡忠義廟食
太康崑子曰子義恩貢再為縣令累封中憲大夫通政
使司右通政使子義生范君之曾祖也某科進士累官
通政使司右通政祖仰斗初為邑學生後棄去博學修
行名重士林是為少室先生父尊今惇厚孝友生三子
君其長也君邑學增廣生九應省試不利於有司幼聰
警絶人五歲失母馬孺人自解去采衣不茹葷血擗踊
哭泣如成人鄉里傳以為奇闖賊犯州邑設偽官專以
拷掠士大夫劫取金帛為事比至沁水大索通政公家
時君才弱冠先諸父往抗辨縣庭不屈賊官相顧失色
錯愕咋舌釋不問已而賊圍所居砦君登砦樓語賊曰
汝輩不過欲多得金帛耳砦中金帛悉以委汝賊喜諾
已而賊敗約攻砦破砦中人四散走先是君父已穴牆
去君不知也以不得父在所出入砦内外尋父遂為賊
酋所得賊授以一鎗一包置君麾下君以他事紿賊脫
身走陽城白巷親屬家至則君父先在焉其時天晦冥
暗不知道會白犬引路以是得先達人謂天之相君父
子也君初遇賊時身已被創求父迫竟忘其痛父子相
聚背有血沾泥始知為創也蓋君之誠孝如此事繼毋
霍孺人得其歡心與季弟友愛分甘解衣至老不倦親
族不能自養者君戒其子我與汝曹不食飲則已不爾
則曷忍使骨肉失所生平輕財利類任俠者雖以教授
供八口所餘則勤施予又以其餘買書貰酒蒔花木畜
禽魚於所築撮園中嘯咏自得有奇書必借觀手自抄
寫故所寫書為尤多好飲酒飲則悉令子孫環侍有弗
至則弗樂也君坦懷任運自適其適皆得於天性其行
於家而及於友朋無間然者有感於予心也君卒以康
熙四十又五年八月初八日距生之年月得年八十有
四初娶丙戌進士某官王公度女有婦德婦容卒繼室
以侯孺人生二子時中履中女一適南康府推官竇公
復儼孫庠生逵子候選知縣斯在孫男四人然燾默鳳
孫女三人以某年某月某甲子葬某山之原銘曰
君惟有文為學者師深造道域樂天不疑予懷幽憂如
馽如羈晩慕正學西日載馳衆言淆亂將曷從之去聖
雖遠簡冊在兹明善為宗尊聞行知明則誠矣時措咸
宜惟君知我謂我不欺炯炯長存朗月朝曦君其不没
萬古如斯
午亭文編卷四十五
