午亭文編卷十二
大學士陳廷敬撰
今體詩
元日直閣中高陽公示和寶坻相公歲除詩次韻
三首
今朝暮景已飛騰拘束翻憐事事能短日暄凄紛屢異
中年哀樂故相仍愁傾柏酒看兒女獨對椒盤憶友朋
一昔曉鐘霜鬢滿夢廻風雪灑寒燈
日華側近含元路夜半常随丞相來爛漫星辰天闕上
青熒燈火閣門開山川禹服平成蹟雅頌姬公制作才
卻為念時添諷詠流光荏苒竊趨陪
星霜殘夜入春隂節物升平可重尋玉几雲霄三殿迥
鑾輿閣道九門深蚤聞伐叛勞師旅屢罷朝正廑
帝心坐聽索鈴歸舍晩一杯歲酒向誰斟
送董蒼水歸華亭兼寄董閬石諸乾一時蒼水將
遊閩粤
九峰問訊近何如數子飄零十載餘萬事黃金輸負販
幾人白首老樵漁君今海上求仙藥我欲山中葺敝廬
何限塞鴻凄斷處江流西上憶雙魚
送綸霞歸省
送歸郎署栖遲日嗟爾承明著作才渺渺秋河霜葉下
蕭蕭寒路朔鴻廻黃塵官廨題詩壁衰草城隅置酒臺
遥羡潘輿還御日毛生捧檄喜重來
連日入直
鈴索聲高漏點長直廬長在殿西廊内中數日多
宣召寂寞槐隂閉玉堂
禁中春雨
西峯殿閣倚嵯峨雨過青山晩翠多不識玉泉流近遠
影娥池水夜增波
懷西山舊遊簡阮亭容齋
磴道盤空山四圍暮投林杪翠霑衣幽禽大壑柴扉晩
疎磬孤峯夕照微杖底登臨秋水落坐中風雨塞鴻稀
夢魂谷口巾車路猶記蒼茫倒載歸
題北山給事真
青𤨏通丹地朱顔老玉墀畫圖看十載風貎憶當時魚
鳥忘機久山林託興竒獨慙碌碌者顦顇向經帷
送北山還茌平
諫坡郎省幾人存拔擢深知國士恩暫别雲霄龍尾道
回看風雨鳳巢痕冰銜三字慚吾友封事連章感
至尊五岳未須誇屐齒恐君逸興太飛翻
次韻葉訒菴見酬拙書春帖子之作
我亦漁樵憶孟諸相随簮筆玉階除敢云逸少無臣法
祗覺中郎有異書祕殿敷言長獨對
御牀承旨更誰如椒花欲頌慙虚劣諫果封題意未疎
和訒菴憶故山疊前韻見簡
傳柑時節見桃諸已老誰能感歲除節物一尊殘夜酒
年華幾卷舊時書心憐去日都無處夢醒浮生可自如
最是鄉園離别意青山遲暮信音疎
元日再叠前韻酬訒菴
欲向東風弔望諸黃金館在玉階除頻年綈几參經席
輪日牙籖侍
御書師友半生夫子共文章當代幾人如春來崇政朝
朝會名迹相親應未疎
訒菴立春日再疊前韻次答
險韻從兹盇去諸懸河瀉水想難除偶然節物供題句
終古齋名有讀書(訒菴齋額讀書)紅蓼綠蒿生尚細宫花幡勝
剪能如巳過春酒黃柑會與數交游晤合疎
和訒菴立春日口號三長句兼懷阮亭
長鬚更遣致詩頻忘卻新年十日春萬井烟花連閉戶
六街燈火隔流塵稍憐將老親書卷深覺多愁譲酒廵
極目川途滿冰雪苑梅官柳暫留人
相思元夜歡游日劉董汪王興未賖(公㦷玉虬苕文西樵貽上)客舍
鐙前催羯鼓水樓春盡賦楊花存亡幾處無音耗少壯
于今有鬢華却憶馮唐郎署在閒門深閉苦思家
舊好新知日自非一臺二妙詎相違(時論貽上宜在禁林)寒空鴛
鷺春風並燎火魚龍曉勢飛羽檄刺閨時漸少文章報
國事全稀獵夫漁老吾終去未許君才遂拂衣
上元夜早起
顚倒衣裳月迥明遊人一夜蹋歌聲五更玉笛風蕭瑟
曾向關山萬里行
照鏡
方鏡青銅鑄得成朱顔曾照幾回明亞枝花蕊春風裏
點鬢繁霜不世情
逢故人
客中借問是同鄉欲說還鄉己斷腸舊日相随徒侣盡
無人解道易霑裳
召見
懋勤殿應
制(有序)
戊午正月二十二日
召(臣)廷敬同戶部郎中(臣)士正且
命各以近詩進見於
懋勤殿
温語良久至誦
賜石榴子詩風霜歴後含苞實只有丹心老不迷蒙
恩褒美
命至南書房撤
御膳以賜内侍賫二題
命賦詩夜漏下乃退
萬卷圖書滿
御前賡歌時聽
玉音宣韶華絳闕連深殿春色彤闈接禁筵己見文章
昭代盛向來雨露上林偏吾
君一德同堯舜長媿䕫龍際會年
賜膳恭賦
久泛流霞是露盤每嘗仙膳勝調蘭鳳池日暖
恩波厚内殿猶分玉箸餐
寄李厚菴學士閩中二首
炎風朔雪盡
皇輿孝子忠臣世不如青史數行滇海事丹心千古蠟
丸書每思慷慨堪流涕實有聲華到索居近直邇英常被
問己知吾道未全疎
南粤何人憤請纓樓船幕府羽書驚終憐蕭引空安坐
未許深源有盛名生死臣心惟勠力艱難天意為銷兵
卻悲離亂晨昏事回首當時捧檄情
孝昭皇后梓宫遷厝鞏華城恭賦輓詞二首
五年兩度哭長秋禁掖懷賢慟未休曾見帷車隨鳳翣忽
驚縞素結龍輈梨花寒雨深宫淚椒寢春風野殿愁舊日
上陵同警蹕幔城蕭瑟翠華留
曾同宵旰儆慈心午夜無勞更脫簪環珮未歸
陵路遠風雲己護繚牆深
閟宫象物春如昨
玉殿容衣晩自臨卷耳葛覃遺蹟在侍臣沾灑一悲吟
鞏華城北十里漢寇子翼唐劉去華故里
野宿寒沙夜火明沉沉擊柝響孤城支離半枕荒雞夢
寂寞千秋萬歲名諫議祠堂邊草没雍奴丘隴朔雲平
漢文分地居庸外遺廟何人問顧成
入直南書房紀事
給札朝朝赴蚤暉玉階花落曉鶯飛也知天上塵凡隔
未信仙官職事稀繚繞文書堆硯墨聮翩詩句滿宫闈
紅牆咫尺人間路魚鑰銅壺下漏歸
賜五臺山新貢天花恭紀(有序)
閏三月(臣)廷敬同翰林院侍讀(臣)士正直南書房蓋是
時(臣)謬掌翰林篆前後同内直諸臣率常寓直是日蒙
賜手詔朕召卿等編緝適五臺山新貢天花鮮馨罕有
可稱佳味特賜卿等使知名山風土也(臣)恭紀
珍蔬遠貢自瑶岑翰墨
親題賜禁林
三殿恩頒天上蚤
九重封送
御前深含風玉蒂香仍動暎日金莖露未沉退食和羹
添味美鹽梅還欲效餘箴
賜櫻桃
清曉朱櫻進内園每從丹禁飫頻繁雲霞百子池頭色
風露三霄殿上恩
賜觀人參植本應
制
三椏玉蕊三珠樹五葉銅池五色雲不是乍從天上見
多應空向世間聞
賜御書恭紀二首(有序)
二十八日
賜掌院學士(臣)廷敬侍讀學士(臣)方藹侍讀(臣)士正
御書(臣)得龍飛鳳舞大字唐人王涯早春宫詞又石刻
清慎勤格物大字二幅
行盡金坡近玉清牙籖綈几影縱横瑶箋露濕
宸章潤寶墨香含
御氣清霞起雲蒸同日麗珠聮璧綴自天成萬幾宵旰
逢時暇惟有書奩適
聖情
天藻真題龍鳳署玉堂今刻
御書碑日星文曜施丹地雲漢乾光照赤墀親見驪珠
初迸落捧來鸞紙正淋漓流輝館閣傳青簡忝竊儒臣
際會竒(龍飛鳳舞四字請刻石翰林署中今恭置敬一亭)
世祖章皇帝御書正大光明四字
上御製題跋勒石
賜觀於
内殿進詩一首
曾侍
先皇近玉除龍鸞重捧九霄書
兩朝寶翰輝天府奕葉奎文映禁廬典冊星雲光絢爛
勛華日月氣扶輿還思開國規模遠金匱藏編在石渠
恭和
御製喜雨詩
乍拂觚稜滿禁城宫花含色柳烟輕風雲萬象供
天藻雨露三農見
聖情
孝昭皇后輓詞四首
正位名初定彌留淚己揮
内朝臨日少宫仗列來稀半載新龍節三春舊玉衣凄
風掖門道慘慘動幢旂
禮自中闈進
恩還禁籞長鏡奩留偃月圖史在披香玉燕空蕭瑟金
蠶竟渺茫惟餘憂國念流慟徧遐方
問寢
重闈日
宫輿早並來烟花連複道歲月在蓬萊春咽銅龍漏香
銷寶露杯含情思婦順灑淚閣門廻
京室任姜盛
徽音禁苑知軒星沉彩曜花月掩容儀典册光千古哀
榮並一時青編與彤管紀美在風詩
上御神武門觀西洋進貢獅子
皇威遠被海西偏靈産欣觀自九天王會地圖過禹服
帝疆方物集堯年條支入貢龍沙外烏弋随朝鳳闕前
從此上林添獸簿定知不賞嗇夫賢
蚤赴
内直同貽上
楊柳紅牆映碧波月明騎馬共婆娑不知玉漏添如許
秋水潺湲一夜多
八月十八日
上御懋勤殿
召(臣)廷敬賜之坐
命賦經筵進講詩(臣)倉猝賦就退而謹錄其句
頻年槖筆侍延英
御札分題見
睿情白玉螭頭闌畔立青花龍尾道邊行談經荏苒文
焉用論藝逡廵句未成又是
深恩逢造膝儒臣何以荅殊榮
恭和
御製賜輔國將軍俄啟詩(有序)
二十一日同侍讀學士(臣)方藹(臣)英侍讀(臣)士正中書
舍人(臣)士竒奉
旨賦
沛上雲飛起大風射生猿臂挽強弓日邊蚤識龍孫貴
天際新傳
鳳藻雄
九日入直同訒菴敦復澹人近公限登字高字二
首
禁苑秋來爽氣澄寒花時節伴茵憑曉風閣道傳銀箭
夜色銅扉帶玉繩臨渭新詩工最擅集賢别會寵難勝
龍沙鳳嶺休還憶閶闔三霄日共登
授簡從游盡譽髦年華荏苒在詞曺九秋最覺清都近
四海無如此地高戎馬禁中思李牧文章輦路羡枚臯
歲時空負
君恩重遮莫黃花笑鬢毛
聞湖南捷音恭和
聖製
鐃吹騰歡幕上來弓懸江月劍花開
天家蚤就麒麟閣直待將軍汗馬來
賜觀
御製詩(并序)
歲戊午秋九月
上奉
太皇太后幸温泉以時享
太廟還宫行在凡十七日
御製古今詩二十一章十月朔日
召(臣)廷敬
賜觀(臣)職叨簮筆學愧面牆久依帷幄之傍親覩文章
之盛瞻雲就日靡罄高深測海闚天徒滋謭陋今讀
聖製彌厪繹思譬諸黃鐘天球自洋洋而竦聽穆乎璿
霄碧漢仍蕩蕩而難名昔聞劉勰云睿哲之心懸於日
月益信揚雄謂聖人之言炳於丹青况逢
盛世賡歌非若唐宗之試宫體自顧庸姿牽率惟慕永
叔之記賜書蓋以
聖哲之君其臣莫及遂令制作之善振古為昭謹拜手
而颺言爰齋心而獻頌恭賦五言二十四韻進呈
睿覽不勝欣惕交并之至
聖母歡清暇
天王奉豫遊龍光扶翠輦
鳳藻麗皇州廵省經過處篇章次第留霜鐘深殿曉丹
葉禁門秋繡轂環千騎金鞍從列侯山川為别苑笳鼓
在行騶九塞連軍戍三河抱縣樓帷宫朝警蹕星漏夜
移籌縹緲中盤寺登臨最上頭古臺傳舞劍重嶺應鳴
虯碣石邊雲合盧龍海氣浮望
陵松柏遠薦寢鼎湖幽風雨開旄鉞乾坤正冕旒羽林
嚴伏謁仙仗迥含愁寒路廽芝蓋温湯駐采斿陽和長
不減功化邈難儔紅檻氍毹帳黃簾玳瑁鈎濕花漂砌
近香草映波流玉甃連阿閣瑶池到十洲
起居陪大駕符瑞出靈湫
萬夀慈寧膳清躬饗廟羞往來見誠孝製述必殊尤毫
翰乾文煥詩思溟渤搜虚懷蒙
寵問忭舞答神庥
賜文雉恭紀四首
旌門尾扇羽林兵竟為斟羹校獵行回輦九天先奏進
親調玉膳慰
慈情
射聲一矢疊霜空萬歲齊呼羽仗中陳寶祠前休悵望
官家己並得雌雄
三面親驅祝網歸錦禽
宣賜有光輝饔人未擬鸞刀割曾近
君王玉轡飛
尚方筆札大官餐珍賜時
頒出上闌繡臆花鋪金絡馬分明誇向路人看
鞏華城陪祀
孝昭皇后梓宫即事恭紀二十四韻
宿雨郊原外雞鳴夜渺漫早行分夢短往路入吟寬肅
肅白楊晩依依青柳殘微雲舒綺縠晨漢沒波湍禾黍
西風落茅茨曉露漙野花邀翠幰蔓草簇銀鞍徑闢蒼
烟斷忩虚綠樹攅旌旗思警蹕軒砌想鳴鑾
萬乘經過地兹遊爛漫看入門詢
藻翰再拜肅衣冠日月乾光曜蛟螭
御氣蟠彩毫題别墅金牓賜臺官灌莽天香接瓊瑶寶
篆刊未來真繾綣欲去尚盤桓(清河胡御史山莊有御書在焉)落日
山逾靜清流水自寒飛梁疏澒洞複嶂疊㠝岏行殿何
蕭瑟孤城此鬱盤神光春杳杳環珮暮珊珊鳳翣椒風
隔龍樓桂月團内人思未已陛楯淚交彈砧杵凄宫掖
梧桐黯井榦歲時臨幄次燈火駐河干回首芳華歇仙
遊節序闌鵷鴻續來往歸馬獨蹣跚
陟屺樓詩二十首(并序)
陟屺樓在百鶴阡西余居樓中踰再朞矣乃始為詩凡
詩之作為吾毋也因以陟屺名篇
家樹蕭晨響正悲祥琴欲奏已凄其白沙霜凍霑衣蚤
黃葉風翻度隴遲臨老泉臺多骨肉十年存歿自分離
幾回夢見容顔在猶是高堂遠别時
兩年丙舍此棲遲弔影空山夕照時野草春添新復土
隧松涕損舊霑枝折殘屐齒悲毛義隠去緜封愧介推
悔向風塵耽禄仕苦身勠力鬢成絲
四尺新封馬鬛低重泉沈痛杳含悽香燈蚤上隂風起
烟火全稀苦霧迷大野蒼凉人獨往亂山昏黑虎時啼
墓田方畝春泥外老學躬耕自把犂
白日荒荒冷舊扉高原哀輓露何晞人無周勃吹簫送
客有陶家化鶴飛(百鶴集冡上)歲月再朞真過隙笙歌十日
盡霑衣泉門自掩千重恨雲散空堂黯不歸
關塞飄摇起戰塵倚閭長罷事酸辛還憐槁項憂時日
已誤青袍奉母人杖節更誰能報
主絶裾空自忍辭親棧雲隴月愁如許嗚咽寒宵一愴
神
敢道肩輿上殿行軟紅塵土最傷情十年趨走春前恨
兩字音書望裏驚長樂鼓鐘疑夢寐直廬燈火憶平生
小人有母今安在曾遺
君王舊賜羹
祕殿深嚴晝漏閒
御書房在碧虚間遥思
中禁從容地别有東頭供奉班風雨三春辭鳳侣雲霄
萬里夢
龍顔只今月落烏啼夜羞點蛾眉兩鬢斑(紀也内直)
告謁空懷未上書較殘朱墨玉編餘(時預修實太宗文皇帝錄)
聖朝孝治恩元重臣子私情願已疎烏鳥舊棲宫樹晩
鵷鸞長别禁林虚衣冠原廟勤時享法從曾陪濫石渠
罷直
乾清刻漏傳詞臣奏事閣門前幾回中使蒙宣問曾道
天顔賜閔憐(紀葉學士方藹張庶子英奏臣丁憂事)講席乍温違玉几書
籖初冷輟瑶編夢魂兩載趨丹地白首青燈一惘然
當年文獻僅猶存特為儒臣命討論慰問
本朝無故事便蕃千載自
新恩賜茶雪乳分供御漬酒金漿出上尊天使一時增感動傳宣
帝語是春温(詔閣臣察前明實錄慰問例具聞遣内閣學士屯泰翰林掌院事學士喇沙里賫)
(賜乳茶挏酒四器盖慰問之典實始於臣云)
随例榮光亦
至恩絲綸
特旨出臨軒微勞似髮叨三錫
厚澤如天到九原(部議以臣母用詹事封例無䘏典䘏上憫臣侍從微勞用學士品級賜)
石闕龍鸞迴
藻翰冢碑星斗爛荒垣却思灑淚春明路回首孤臣已斷魂
麻衣扶杖薊城西痛哭荒郊落日低野宿寒沙惟過雁
蚤行茅店不聞雞朋簪有夢知離散鄰杵無聲助慘悽
相别銷魂橋上柳夜烏猶為昔時啼
西園東閣想儀型堊室霜天望壁星紗幔秋殘悲舊業
機絲夜冷泣遺經綸扉大手摩霄赤藜火新編照汗青
師友謬恩霑不細蓼莪廢罷淚還零(高陽館師表先淑人墓葉訒菴學士)
(為立傳)
一别相思在禁林光華碑版未銷沉臨文已踐升堂約
蓋石空憐負土心三歎似因聞寶瑟長悲真欲廢祥琴
(苕文嘗辯祥琴為非禮)吞聲憶取燈忩語獨向殘經細討尋(汪苕文編)
(修為先淑人銘)
舊遊名德是人師相我號天伏地時萬事臨危千古恨
此生難報寸心知中朝司馬應安好湖海元龍久退衰
自守殘書甘薄澹他年無愧故山期(指魏環溪先生)
殘臘東風斗柄移灞橋三度柳條垂生芻致遠思徐穉
截髮留賓有范逵遊子頻年諳物態孤蹤四海問心知
天涯門外多春草長守田廬記歲時
村鐙宰木影縦横獨宿高原萬感生碧嶂夜猿啼有怨
黃沙石虎卧無情春歸老屋家如寄月堕荒丘路不明
屈指禫除將欲近纔思去住淚交傾
急雨凄風意若何天寒歲晩在山阿人生兄弟真難再
我老妻孥苦患多往事庭闈誰訴語向來身世足悲歌
那堪抔土荒凉處躡磴攀林祗自過
萬壑青山一病身霜風摇落自傷神嶺鐘夜度不知處
壠月秋來故照人詩卷市朝堪斷續音書京雒付沈淪
只應料理餘生事體受歸全是報親
黃卷中閨映白頭班家孟母並朋儔珮環東觀蔵書閣
纓履西原陟屺樓縹緲雲山千叠恨迷離草土百年愁
吟成霑灑梅花候苦憶天香學冥搜(予九歲作牡丹詩母見而異之)
百鶴新阡十景詩(并序)
洞陽旋馬
洞陽洞天踞勢北維昂首而東天馬行空跨騰欲下接
嶺連峰逶迤入障志稱岳神山者盖嘗標靈著異云
天馬騰驤東欲來洞陽弭節尚裵&KR0966;二條氣色排空至
萬里風雷掣電開瑶圃回看平似掌黃河立飲小如杯
銅鬐玉鬛青霄外長伴麒麟卧石苔
卧笏回龍
岳神之南開屏列障儼若拱向稍西則山巒横出形肖
卧笏阡實落脉還顧洞陽雲垂烟接山帀谿環故曰回
龍也
曾聞萬笏朝天矗今見神龍踠地長己挾風霆身變化
故驚鱗爪勢回翔從雲漠漠噓重壤行雨濛濛潤八荒
蚤握驪珠堪照耀斗間五色映琳琅
品字珠屏
阡後三山形立如品字中之一峯昇眺遐闊勢盡千里
而北望洞陽測以圭景不失杪忽正阡之主山也
台星入座夜珠明品字屏風類削成似擁鵷鸞朝帝去
卻排閶闔侍天行芙蓉九蕊雲中色環珮三階月下聲
爭道神工開闢巧羣峰羅列抱層城
書臺繡几
阡之前曰書臺山層岡秀出中曲兩垂如月偃弓眠其
上則竒松異花被於崖谷丹碧綺錯如畫宛若繡几也
丹地深嚴歲屢移天寒月落影蛾池雲霄經席承
恩日霜露書臺憶母時銅尺牙籖新玉案青燈黃卷舊
機絲白頭贏得如綸寵若斧封成萬古悲
榼山疊翠
榼山在洞陽山之右新阡之左秀障干霄壁峙霞舉離
立天外如拱如揖老松古栢飾巖蔽壑實巨觀也
蒼松中倚玉闌千天外樓高翠欲團地界河山為左輔
峯廻屏障自千盤扶桑弄影青空闊太華連雲碧落寬
似有綵虹平接席旌幢前導後乘鸞
沁水環流
山海經云謁戾之山沁水出焉兹入乾歴兌抱阡左沙
繞幢東出繚如縈帶翼岸夾山如為新阡特設也
繚河縈帶鎻遥峯雲起霞明色正濃九曲分流還抱嶂
百川終古自朝宗波濤日月虞淵壯風雨蛟龍貝闕重
欲攬鳳皇池上水丹霄長映紫泥封
萬松聳峙
阡之地統名樊山尊嚴秀拔衆山之長蒼松萬數蔭峯
隠谷相傳神人所種植其大者以圍計之數十也
四圍峰色故依然萬壑松濤勢接連天巧不煩神禹跡
仙人似種漢皇年枝盤蒼昊青鸞度蓋倚丹霞彩鳳鶱
為謝山靈留勝蹟只應此處問牛眠
百鶴來翔
封山之日白鶴百餘自西徂東至阡之中翺翔欲下久
之乃去開壙之日鶴又復來阡之名由此稱焉
臨水登山秋氣清仙禽遥集若為情青田養就雲初白
華表來時月正明北戒關河行處遠南條烟水接天平
摩崕駐嶺回翔地百鶴新阡送美名
慈泉乳水
山巔去地千仞岧岧孤上其陽有泉其巨若輪其深盈
尺甘泉温洌居人賴之以給晨昏揭其名曰慈泉志母
恩也
神臯乳水接崐崙天與慈泉見母恩丙舍桑麻深雨露
山家飲啄長兒孫銀河倒影流霞動玉甃含暉浴日温
最訝興雲蒸霧力長將時雨徧郊原
神樹天香
阡之西古東嶽廟廟兩階各牡丹一本黃蛇守其下人
莫敢攀折枝榦輪囷四蔭廟中花開輙數千頭也
古廟空山占物華石闌雙本牡丹花染香面面臨芳樹
堆錦枝枝貫月槎寶豔雲霞舒日景神靈烟雨護天葩
玉房金蕊紛如此瑶草仙源路未賖
山行二首
旅舘寒燈信宿眠客心去住杳如年夢回春月春花夜
依舊啼烏泣墓田
客路栖栖老更驚山人只作看山行冶桃狂柳紛無賴
白髮春風也自生
陟屺樓别詩二首
松際昏鐘出翠微淹留山鳥莫催歸西樓明月關河路
春雁南來又北飛
壠上東風春草青春明感舊惜飄零縣橋官柳銷魂處
愁見長條拂短亭
别守冡人
萬樹青松萬簇花居人惟有兩三家因君更灑思親淚
泣向寒雲隴日斜
次韻補和李容齋少司農送别二首
回首流年逐景光白雲慘澹日昏黃驟辭蓬閣如前世
重渡桑乾是故鄉草澤夢魂稀語笑雲霄契闊在班行
傷心趨走金明路春月三回直北望
瓊瑶開篋客心驚團扇三年故舊情草色含悲連大野
柳條惜别向春明
朝廷開濟須公等閭左耕徭託此生為報石壕村吏少
司農憂國早知名
得苕文請急還長洲書卻寄六首
頭白何時見汗青禁門深籍鎻寒廳應知别笥多蔵藁
歸向名山作一經
挏酒團茶自上方
御錢餅餌賜新嘗江東大有思歸客千里蓴羹味許長
白首何緣問故新驪駒聲斷堠傍塵青門楊柳春如舊
相送城門更幾人
萬壑千巖老一村太行枝隴敢言尊吴山楚水堪乘興
更向堯峯與細論
乞守何曾得越州還鄊終賜曲湖遊洞庭雲樹三江水
一棹歸來合得休
出處年來肯異君西忩苦語記離分已違白首江湖約
留取青山日暮雲
晝卧百鶴阡古廟中夢愚山苕文
聞道長洲請急回宛陵侍
帝在蓬萊江湖關塞三千里何得聮翩入夢來
村舍贈别焦僉事
禁門清漏往時同一宿孤村邂逅中雙隻堠邊芳草暗
短長亭畔夕陽紅軒車已浹崇朝雨繡斧行開萬里風
幕府如今並才俊柴扉安隠藉羣公
星軺驛送人之官中州
留客雞鳴夜色悽使君匹馬萬峯西太行枝隴浮空盡
砥柱烟巒接近低别路雲山勞悵望對牀風雨惜分攜
河淇亦有萊公竹相映潘生花滿谿
樊川雜詩三首
山翠微茫積翠分野花細草入斜曛獨行惆悵緣何事
目斷南谿日暮雲
欲别樊川欲斷魂輕雲細雨濕苔㾗最憐綠樹通幽幌
月送花隂不閉門
細蕊孤花太有情春風作意送人行誰言南浦傷心地
草色年年不更生
與豫朋往石閭
白石清沙古澗深川長秋氣遠相侵往來蹤跡看流水
去住羇栖羡野禽伴老癡兒諳旅宿懶行疲馬戀谿隂
三年斷續殘詩卷新句含悲自一吟
午睡醒得苕文書
清風一枕北窗眠門外音書剥啄傳欲覺軟紅塵夢斷
夕陽千里草連天
聞砧二首
蹉跎春晩向秋清為别南谿緩北行欲理征衣無意緒
忽聽砧杵動離聲
野舘清砧不可聞更堪獨立近斜曛何人解識徘徊意
惟有松間石上雲
石閭道院二首
空山小住又經旬草屋孤村無四鄰咫尺夕陽連暮雨
三义古路少行人牛闌嶺上收常蚤虎跡泥中見又新
寂寞不嫌樵牧者來時一别一傷神
急雨清宵古廟中長松小院下秋風時疑石澗翻驚瀑
頓覺巗泉接灌筒遠夢關山雙鬢白鄰雞籬落一燈紅
到家却作無家客襆被衝泥類轉蓬
與石閭禪人二首
曾題舊句巳朦朧古壁蝸涎伴網蟲此處無人解文字
不須重著碧紗籠
雨笠烟蓑風露餐獵師仙客久盤桓夜忩芋熟松明火
出處無心問懶殘
午亭文編卷十二
