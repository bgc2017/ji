午亭文編卷十七
大學士陳廷敬撰
今體詩
舊有樊川圖不知者每以杜曲相儗近以午亭山
村自别石谷為予畫之
虞山粉本富陽翁老去仙人隔閬風前世畫師今在眼
依稀黃石是黃公
答王石谷且屬其作午亭烟舫小景
蓬萊下直寫平泉江練横窗思渺然近有午亭烟舫景
煩君寫入舊樊川
午亭山莊圖詩五首(有序)
酈道元水經注沁水逕午壁亭而南友人朱竹垞謂予
何不取以名其園比同在内直輒好語山水園林之勝
於是玉峰尚書為作午亭記當此時予未嘗有園也已
而家居闢山村股濂泉之水鑿池其中横橋小舟咫尺
具烟波之勢以實竹垞之命名果有午園矣盖予所居
樊川終累牧之城南下杜之稱思有以别之且吾居近
午壁亭沁水之涯也爰即樊川故居又名曰午亭山村
午亭之間山高水清林廬池舫幽居之跡則王君石谷
為予畫焉使玉峰而在當為更作一記他日請竹垞為
予記之夫五畝一區而為名之多如此甚矣夫吾之溺
於其名也
午壁亭名載水經秦時流水漢時亭何人更與桑欽注
一畝園中水木清
午亭人在翠微間林際清暉自往還砥柱析城至王屋
天教看盡好雲山
吳淞烟雨石湖春不到江南老竟真山水連天溪艇窄
也能作意向詩人
西湖杭潁别圖經吳楚湖山兩洞庭獨訝樊川同小杜
朱坡不比漢家亭(朱坡見杜岐公傳)
丹青老手荆關筆重寫天隨舊釣船晩喚午亭還識否
世人曾擬杜樊川
司農署中題壁
署尾文書鎮一堆五花臨判日遲迴田園正憶叢殘句
黃紙蠲租白紙催(末句見范石湖田園雜詩)
題梅桐巖真二首
畫裏江城疊嶂高北樓逸興重蕭騷梅花山下雙羊路
秋老梧桐有鳳毛
太白仙人謝朓才都官風雅一時迴吟成倚樹栖烏過
驄馬連朝對仗來
松風
蒲葉榴花五月天歸來一枕北忩眠誰知無價松風夢
不向人間費一錢
題張吉如南汀詩後並呈敦復宗伯卣臣翰林
浮山高望歴山城風馬雲車帝遣迎湖水清波舊時月
春來七十二峰明(吉如父諱秉文山東布政使崇禎己夘守濟南死扵圍中贈太常卿二夫)
(人投明湖以殉皆贈一品夫人)
珮環聲裏水潺湲芳草羅裠隠杜鵑一首新詩萬行淚
不須苦廢蓼莪篇(吉如生母與嫂方夫人合墓)
太傅風高未老時尚書隖畔有清暉香名已播雞林遠
不羡他家野鶩飛
王風南雅氣雄哉騷賦張華小謝才怪底西堂新句好
也應曾夢惠連來
七夕宿城北人家亭子戲詠織女
銀浦臨波濺繡裳明霞猶似嫁時妝畫眉月姊教新嫵
掠鬢風姨送晩香天上雙星兒女態人間一日别離腸
鳳梭閒却機絲冷烏鵲頭童歲歲忙
贈銅川都憲
飲香摛藻擅西京南國訇傳茹蘗聲霜簡新迴烏府重
玉壺猶映漢江清節旄裴相歸朝蚤治行吳公進秩榮
臺柏高秋森獨坐還於淡菊見交情
丁丑六月十一日奉
命題路路清廉畫扇
殿閣微凉日民巖顧念時畫圖皆善誘簪紱有良規飲
露心元潔含香氣未移年年鳳池畔
聖澤本無私
自五月廿二日直
苑中敦復尚書有詩次其韻得十首
長日東華拂軟塵眼明流水照游鱗蒼顔白髮吾曹老
冠者輸他五六人(同直六人)
斧扆丹青接後亭綘霄樓閣在滄溟
六龍南幸歸來日畫取江山上玉屏
半夜傳呼向玉津賞花往事隔前春紅雲終日籠丹地
回首凌霄記不真
舊日春遊共往回東風依約野棠開黃塵影事看清海
曾到龍王廟裏來
四捲朱簾照碧淙松風五月在羲忩眼前萬物各相命
鵁鶄駕鵝時一雙
梧桐疎雨早秋時一夜新凉幾鬢絲野草花邊溪柳路
等閒常過水仙祠
聽徹西洋五刻鐘晩霞明鏡寫天容池西不種新楊柳
留取青山三兩峰
秋花錦石路迢遥銀漢無聲瀉玉霄日暮水晶簾下坐
不知何處
御香飄
草藁孫郎墨氣清横斜點筆石欄晴天人秀出華亭老
萬歲傳來燕喜聲(此首專贈樹峯以繼華亭天語褒奬書法可)
翰苑文章媿大家枋榆影裏日西斜歸來牢記支機石
曾附天邊博望槎
題鄒喆畫(鄒金陵人)
畫裏江城夕照間烏衣人去野花閒六朝松石今無恙
便欲移家向蔣山
苑中次敦復韻
寶牀食罷鳳團清絶勝仙人白石鐺除却進書簾下語
神霄肅穆不聞聲
苑中次韻孫樹峰司成十首
鐵騎長征瀚海隂歸來水殿倚微吟吾
君文武超千古方略流傳自禁林
青田舞鶴字芳林聲在雲霄不可尋日日朝天平步到
自憐凡鳥是仙禽
北窗午夢日初長一枕松風自在凉寄語陶公莫歸去
心閒此地是羲皇
行近通明玉案邊迴看下界渺雲烟怪來諸想随緣盡
身在清都兜率天
情多想少渺難裁身到烟霄盡處迴為問三山高幾許
瀛洲行過是蓬萊
十丈開花玉井蓮退之新句鬭芳妍他時編入歸田錄
分與樵歌牧笛傳
連朝風雨液池平天意分明為洗兵
細札十行心萬疊誰言容易見時清
夜珠明月巧難移况是江花上筆遲奏進九霄
天一笑柳隂小立不多時
狼居胥是禁園山池沼黃河水一灣萬里九邊勞
聖主苑花開日不曾還
神龍矯矯在天門紫霧彤池斗宿翻茒屋近來多氣象
箧中常有
御書存
七月二十日傳
旨網魚賜侍直諸臣是日竟不得魚恭紀
一霎蘭橈小院門傳呼中使
玉音温金鱗網得須宣賜未賜
恩深已賜恩
書樹峰司成扇
紫髯端欲貎凌烟八翼雄風已到天自笑一生寒骨相
曉忩難起夜難眠
蚤秋苑中入直
曉行原上村不覺秋已至遥遥入清暉忽見山際寺
上元夜懷廖芸夫
曾解金龜換紫貂中山千日醉醇醪春城漏轉催銀箭
上苑花遲待彩毫歌斷落梅江樹遠坐深明月薊樓高
西忩舊事傳燈火此夕懷人客思勞
題畫扇應
制四首
當時破敵著戌衣隴樹連雲塞草肥記得兩年沙磧裏
池花開日未曾歸
清池洗墨玉階隈繞硯香烟翠欲堆散作夏雲常五色
九天膏雨一時迴
香案前頭積翠鋪稻畦麥壠似枌榆兩岐九穗尋常見
應補豳風七月圖
圖書插架殿東頭天碧新晴萬象幽茗盌雍容勤夜講
山前落月上簾鈎
題李公凱學士松隂讀書圖二首
牙籖三萬軸長懸秘閣書曾借幾編正是松根勤暗誦
連朝花底索鈴傳
藜火頻年汗竹青槐隂人在第三廳憑君一問華陽老
多少松風夢未醒
午睡起答蓮士問疾
一枕邯鄲夢半成依然茒店午雞聲簿書已逐紅塵老
藥裹能禁白髮生幾番野花開更落頻來山鳥語多情
天涯門外悤悤意未了禪須動裏行
答拙菴禪人
漠漠何曾慧眼開神州東望意遲迴桃花未老松枝長
留取盤桓落草來
初春簡雪隖
十丈黃塵落日懸三條陌盡寺門前已無朝士飛騰意
曾結高僧寂寞緣白首詩情歸半偈紅樓人面入新年
欲尋舊約雙林去多在鶯花二月天
送宋堅齋給諫葯洲太史扈從
南巡二首
青鎻金門侍從同
翠華春發建章宫焚餘疏草鑾坡上賦就梅花輦路中行監
幾回隨渭北亡書三篋記河東鳳池並接絲綸美親捧流觴
聖藻雄
雲霄扈蹕出流沙晝錦歸來侍
帝車紫袋雙垂龍尾近黃金並絡馬頭斜九河天上春
船水二月江邊
御道花太史周南不留滯嗟余衰鬢客京華
查聲山太史花谿垂釣寫真王石谷補圖二首
日影罘罳晝漏頻銀臺三昧惜餘春漁竿不比絲綸筆
漫儗江村水垞人
詞館於今屬盛名風流破墨付王生近來新得南唐紙
送與能書石曼卿
張慕亭林坐小照二首(昔同事御史臺)
横榻風生對仗頻絳騶千步逐行塵年來借問藏書處
清簡留名得幾人
數行書奏九霄邊漏斷烏啼夜未眠敢道霜威誇獨坐
張公論事已回天
居士心情問老龐饒他陸海與潘江閒來試檢丹青看
風貎阮何同一雙
自了平生半偈緣逢人脱帽有華顛不應鳳閣鸞臺客
也學天龍一指禪
春夜觀劇蓮士有詩戲和其意
從他假面奏伊凉休羡登筵舞䄂長六代歌風吳季子
元家詞曲蔡中郎古今過眼看遥夜神鬼臨頭坐廣場
多少榮枯誰料得與君且醉手中觴
重過㠯公祠四首
枕上三生事已深夢中猶未忍抽簮仙源只在人間世
不向桃花洞裏尋
黃鶴千年更復還朝來紫氣滿燕關眼中人去無消息
誰識三山在世間
金合刀圭照夜開丹砂元不救凡胎劉郎一病秋風冷
曾噉蟠桃四顆來
回首清都客夢違玉霄鸞鶴幾時歸如雲六翮今飄墜
不借天風不敢飛
曉起簡雪隖
城鵶起辭樹久客無晨眠池閣漾寒月竹房籠曉烟雲
山催短景簪紱入殘年懶慢吾今甚無心去問禪
酬贈于子龍秀才
多君長劍倚崆峒况事仙人白兔公王屋天壇青嶂裏
河陽古寨碧流中詠從洛下書生好詩是山西老將雄
欲共飛車三萬里赤松同訪趁西風
送張毅文翰林歸淮上因懷孫籜菴學士
黃葉西風落御溝楚天烟水一扁舟雲隨鴻雁蕭蕭去
月映清淮渺渺流桐柏山中人獨往芙蓉江上夢三秋
更誰得似蘇門子長嘯為君遣四愁
城西晩行望西山二絶句
燕市何人共酒杯出門祗為看山來黃塵未斷殘陽暗
空走城西漫浪迴
西山隠隠夜悠悠烟鎖西峰萬叠愁無限客心遮不得
空隨明月上譙樓
石西崑參戎請老賦寄並懷其兄子約廣文
西凉州簿舊書生猿臂飛騰在北平射雁風高臨玉塞
盤鵰雲起望神京將軍名已高三箭都尉階還列九卿
老我燈窗人共遠青山依約别時情
雪中下直同阮亭儼齋賦贈
星霜待曉上金坡暮雪盈階退直過色映瑣窗明玉几
光鋪仙沼落銀河六花風散披香蚤九陌春迴却月多
漫道調高還寡和萬人争唱郢中歌
南至微雪齋居懷同直敦復近公
陽琯初回綵線微層隂連夜滿皇畿梅含綺閣花先放
柳暗龍池絮已飛省署漏隨銀燭換烟霄人向玉階歸
相思為報瑶臺客明日占雲在禁闈
朔日冬至南郊呈田綸霞李木菴兩司農
雪後晴暉滿
帝京齋宫午夜近通明陽回鳳朔周元日律應龍杓舜
玉衡五服菁茅連海外九華燈火與雲平欲因寶鼎推
神筴荔子香芝歲歲生
齋所贈木菴
晝簾終日紫烟縈齋閣香爐對晩晴雲散玉繩低古署
雪融珠斗出高城八能律琯飛灰映萬卷書籖插架明
見說綸扉多勝事一門三葉嗣元成(木菴家及里中故有三相)
至日寄懷日者朱生丹岩有江南之遊
至日陽生亦快哉青春殘臘巧相催山梅欲放紅闌曉
岸柳將舒綠浪迴客有唐生長信命人非賈傅莫論才
五湖三畝揚雄宅曾問成都大隠來
送劉宗一檢討出守揚州(宗一秦中名家兄弟並在翰林)
詞賦相如重漢京侍臣擁傳出承明雲霄晝散鳴珂直
淮海風迴露冕行春草西堂天上句梅花東閣隴頭情
六龍近日時巡處二月柔桑乳雉鳴
晩登慈仁寺閣懷阮亭司寇
鳳城傑閣絳霄邊龍象高居俯逝川雪擁晴沙三市月
春生芳草五陵烟雙林退院鐘魚寂終古燕山嶂塞懸
詞賦仲宣人並在暮愁銷盡近諸天
得竹垞書卻寄
青鏡流光旅鬢疎慙君問訊近何如門前燕市黃壚酒
袖裏江雲白雁書豈有勲名懸竹帛已知人物在樵漁
㶚陵柳色年年綠送盡離人伴索居
生日示壯履
霜落天高色蔚藍縱憐風月與誰談人非毛玠清難似
自比嵇生嬾不堪往往長筵餘碩果年年春酒醉黃柑
金根粗識扶犁去不用牙籖萬軸函
題王瑁湖宫詹下直傳經圖二首
鳳毛池上有輝光他日歸來笏滿牀堪笑杜陵文選學
但教莫帶紫羅嚢
芸香講席幾重深五桂居然玉樹林聞道一經親授與
未須同異較劉歆
寄答曹冲谷昔予出關過其家今二十餘年矣
行盡燕山塞上村海天烟霧氣常昏邊花客醉遼西郡
關月人過薊北門一别隴梅遲驛使幾回春草憶王孫
君家舊比灤江水萬事風塵未敢論
露湑閣懷亭湖蓮士
高閣懷遠岫山窗盡日開雖無佳客至時有白雲來簾
捲海月上鏡拂江鴻回何當共吟眺暝色獨徘徊
蚤春虎坊南墅憶舊遊懷徐尚書寄朱檢討
杜曲園林一水濱舊遊風景十年頻江山不負羊裘客
城郭誰知鶴背人草色淡烟龍紫陌柳條輕雨洗紅塵
劉郎前度看花在却為愁多賦早春
憶盧龍舊遊有懷倫子受使君
猿肩虎石事悠悠為客青春欲白頭碣石東風生大海
薊門明月照高樓邊關路繞車輪去花柳村深步屧游
今日使君行部處雲山三晉控神州
春日點翰堂即事促吳元朗為題午亭山村圖
丘壑何曾似遠林曲欄深榭幾沉吟野桃破曉紅仍淺
霜竹經寒綠故深二月風光真漫浪三春樓閣倦登臨
午亭題句如相贈好在谿山畫裏尋
清明後三日郊行贈韓慕廬少宰
春郊浩渺似天涯走馬追尋一笑譁冷節却纔過射柳
紅塵不是為看花荆州風月同今夕江左文章屬大家
紙尾陪書聊自忖鬢絲蕭索墨痕斜
有感題舊草後
寥落浮生與世違叢殘文字校斜暉家臨紫陌三條路
人閉紅塵兩版扉命定豈須尋季主說難猶自笑韓非
篋中焚草緣何事忍負雲山舊釣磯
城南張氏園讌集
藤杖芒鞋踏淺沙行穿犖确路横斜綠楊纔放初晴色
紅杏猶禁半坼花坐久雲深迷野鶴酒闌風起亂昏鴉
山公酩酊歸來晩不省兒童拍手譁
昔與孫仲禮有鶴圃唱酬詩因隨正姪寄訊
罨畫溪廊賦竹枝圃中仙鶴别多時龍兒編寫新成卷
題作劉紅唱和詩
春日新堂簡西鄰給孤寺主
西鄰喬木綠隂斜也有春生倦客家半掩雙扉來燕子
新開小徑放桃花香林佛舍明殘照粉蝶山樓挂晩霞
近日逃禪逢酒渴扣門思喫趙州茶
春日簡張夀平進士張善岐黃之學
未解參苓細與論杏林人語自春温已知楚越分肝膽
尚有鶯花役夢魂二頃豈須謀負郭百錢聊可共開樽
城南舊是笙歌地藥裹閒時肯閉門
上元前夕宿法華寺春日有間酬三明長老索詩
之意
青山落日正逶迤况是春燈欲試時佛火長明投寺宿
冰山暫撞看兒嬉檐捎烟樹東風蚤院閉霜鐘曙色遲
一諾湯休微笑意桃花柳絮又參差
城南讌歸贈夀平
羈旅平生意相逢薊北門不知黃金館但見素山原歸
路野花落到家棲鳥喧所思燕趙士懷古尚堪論
訪戴家圃留題
我愛戴顒宅春風一徑斜城中得流水幽處見桃花古
石滋青蘚高亭映晩霞王孫隨意住芳草不離家
與張澤長
與子共丘壑園林方未還谷口沁河水門前王屋山柴
荆夾澗對桑柘交枝閒别後東臯月清光照掩關
送隨正姪落第歸
花落鶯啼送子還春光翻自惜衰顔蛾眉已老人何忌
蝸角無争我欲閒芳草離心千里路夕陽孤影萬重山
回思華髮蕭蕭者雖在紅塵却閉關
隨正赴澧州
江漢何曾到雲山亦自便花明新月夜柳暎碧雲天家
習燕人語予賡楚客篇風帆渺何許相憶洞庭船
題恒齋采菊圖二首
椒風宫閣日初長榻到蘭亭第幾行珍重畫師秋菊意
百花開後晩花香
瑣院垂簾隔晝隂墨花秋卷共沉吟年光人澹還如菊
猶是飡英飲露心
三月八日晩出西郊宿法華寺
落霞如綺草如茵漠漠晴川烟景新柳陌不隨今夜月
桃花争見一年春到門雙樹松隂長下榻三迴客夢頻
清梵未殘雞唱曉又驅羸馬遂流塵
雨宿苑外人家
月照深林風葉鳴曾疑夜雨弄秋晴燈前風雨瀟瀟夜
却似長楊樹裏聲
悼姜西溟
牛耳雞壇孰主盟燈檠風雨暮年情都將阮籍窮途淚
為送劉伶荷鍤行黃土文章圜草綠白頭科第榜花明
瓦全玉碎皆由命敢向詞場薄友生
晦菴論詩
儒林道學費調停雅頌分明在六經記得考亭詩法好
先從陶柳入門庭
伊川論道家
九流先列道家名修養長年事可成萬古眼前天地在
更於何處得無生
烟玉堂倩向雲澤畫壁
三間草屋槿籬寬晏坐深知行路難細蕊孤花連暮雨
清隂幽竹過春寒杜門謝客幸無謗入世逢場甘少懽
謾待向平尋五岳卧遊須與畫圖看
王石谷寫午亭圖
恕先放誕虎頭癡自古高人是畫師不用朱門新樣好
茅菴畫我看山時
冬日齋中草木
竹
時世粧成樣樣新揚州紅藥可憐春日斜脩竹檀欒晩
誰念天寒翠䄂人
梨
東南竹箭幾人栽江舶年年秋色回上谷紫梨霜後好
黃柑丹橘一時來
瓜蔓
荒寒繞屋朔風吹一種青門在路岐欲識故丘離别意
秋瓜人憶及瓜時
梅
飲冰餐雪在人間獨向東風一破顔不是百花無伴侣
孤花只合在孤山
杏
紅杏東欄雪壓枝晴曛籠靄已迷離對花莫被多情惱
看到成隂結子時
鐵梗海棠
狼籍妖紅照眼明誰知霜雪鬭春晴問君鐵枿花開早
多少丹砂點得成
棗
質如橄㰖味甘良露灑風披合得嘗不必荔枝煩蔡譜
教人舉酒酹唐羌
送田生之易水
督亢千年畫未殘烟雲粉本任君看青山遠送荆卿去
不待蕭蕭易水寒
夜行贈蓮士
紅塵已逐綠驄行夜静街長漏點清風動牆花過比舍
月斜堤柳向西城沙村宿雁迎人起茅店殘燈閃路明
金馬門前閒大隠不來同聽野雞聲
送阮亭大司寇予假歸二首
燕山微雨過晴色擁朱輪畫省留堂印青門待吏人王
程千里近祖道十年頻欲訪龐公去看予孰主賓(以修墓請)
(予假三月)
酌酒柳條下清風生綠波天涯芳草在客路夕陽多花
為將離贈鶯成緩别歌慇勤惜分手遲暮意如何
贈術士
可惜長沙傅空尋日者遊干支渾閒事天地莫深愁閉
肆客過市跳壺人在樓若無今古恨猿臂亦封侯
郊行贈太倉崑山兩少宰
野色高梁接曙霞玉鞭人指彩虹斜紅泉雨過分流水
綠柳隂多掃落花馬上雲山空夕照樽前風月屬誰家
憑君更憶江南樂畫舫春遊泊晩沙
署中齋居用吳元朗扇上韻送黃自先守澂江兼
寄孔東塘三君皆舊同寮宷
芳洲杜若笑當時賴有蘇卿是副知不習簿書來吏舍
回憐風雅在曹司扇因吳猛留仙訣人為荀公作小師
倘過魯城聊寄語絃歌休唱卷中詩
署中語西田之勝疊韻
畫裏江城對赤霞西田春望海天斜賜湖雲擁平泉石
舊邸香深玉樹花冰署相逢卿月夜午橋重問令公家
槐隂故事金坡路門戟頻年長院沙
晩晴臺憶舊遊寄朱竹垞
高臺孤迥獨遊頻誰道天涯若比鄰紅樹風來春色老
青山雨後夕陽新閉門陌上三條路倚檻樽前十丈塵
寂寂蓬蒿蔣生徑羊求歸去見何人
送吳天章自天津歸蒲東二首
春芳今欲歇别思轉悠哉狗監人難遇蛾眉老易猜青
山三晉遠秋色九河迴千里臨岐意能無酒一杯
歸到中條隠高居長薜蘿清秋臨華岳落日見黃河人
物雄才老雲山間氣多玉谿終古在相並得金鵝(金鵝天章)
(齋名)
戲題杜上舍著色蘭二首
幽蘭空谷自天真細寫黃金綠玉勻豈是丹青工作意
學他紅粉向時人
綺蘭高絶楚騷工剰有幽芳入畫中聞道集賢多綵筆
能無風雅續蕭嵩
再叠韻酬果亭少宰見和郊行之作
竒麗澄江散綺霞自驚西日晩山斜閒雲欲傍滄浪水
野草還連鄠杜花白首多時同禁省青春幾處到山家
綠深桑柘紅橋近且聽流鶯藉淺沙
夏日對酒簡顓菴少宰兼懷幼芬
松風五月盡塵沙清晝抛殘又日斜世上若無千日酒
簾前空負一闌花習池酩酊非山簡江左風流是謝家
却笑後堂君未到更無人隔絳帷紗
微雨有懷顓菴果亭
相對忽不樂相思轉未慵高齋過微雨暝色來疎鐘酒
易金龜換人難玉塵逢同君寂默意吾道適何從
五月廿七日宿郊館贈主人二首
暝宿投郊館行行到水涯晩風官道柳夕照野牆花村
近喧歸鳥川長散落霞濁醪吾自有聊與飯胡麻
來時槐市外往路半斜暉馬過嘶芳草人行戀翠微山
童疑久客田叟解志機君看茅檐燕將雛傍夕飛
出郭
出郭有新意幽情惬薜蘿綠楊聽似雨碧草望如波牛
笛吟風斷鶯梭織翠多閒雲兼慢水相伴一高歌
對酒西山下望裂帛湖有懷廖芸夫往年同遊香
山碧雲語江山之勝兼寄雲間二子楊玉符董
閬石二首
馬箠獵平蕪烟波似有無朗吟山鬼笑爛醉野人扶萬
事依雙槳三生狎五湖煩君待漁艇未肯老樵夫
夕鳥下汀洲殘虹掛寺樓遠烟赴山翠晴雨接波流昔
别驚蓬鬢今來憶釣舟人間詩意盡入海可同求
讀顧亭林先生日知錄是潘次耕刻于閩中者却
贈
遺文編舊錄製述繼吾徒詩樂吳公子風騷楚大夫閒
情窮海嶠清論滿江湖萬里山川路離情似昔無
答孫蔗菴
回看㶚陵柳青鬢已皤然江海三千里星霜四十年曾
知新句好將與萬人傳化鶴人還在書來鴻雁邊
晩晴臺懷繆虞良
俯仰皆陳迹登臨是舊遊高臺不頻上明月易深愁琪
樹秋應長銀河曉自流因風問江雁幾日過長洲
王顓菴少宰屬王石谷為余畫午涯烟舫圖且贈
以詩
綠畫春山閣(綠畫少宰西田閣名)紅欄秋水橋移將三徑裏未覺
五湖遥漢壁波殘浪(午壁漢亭名午涯所緣起)吳淞剪半綃圖南鵬
萬里蜩鸒想扶摇
憶舊寄繆虞良
舊日同遊處西窗暗網塵阮家麄飯久萊子綵衣新昔
送之官客今思解組人共知捧檄意失喜為慈親
疊兩少宰見和韻二首(余夙有江南之思二公皆吳人故托興乃爾)
平生湖海意飛動不曾慵千里吳洲月長江建業鐘烟
波定相訪鸞鶴偶然逢正想雲亭字先須載酒從
藻鑑今焉用文書祗自慵無言温室樹每過夕陽鐘汗
漫期何處淹留惜易逢舊遊東郭子又得二年從(用莊子一)
(年而野二年而從蓋與太倉公又同事二年矣)
酬周鐵門贈詩即送之之官
紅雲曉近海綠烟春滿畿送君宰赤縣柳絮飄行衣燕
市酒罏滿漁陽桑葉稀幽蘭在脩坂及爾同芳菲
夏夜過潛齋示壯履
閉門來月砌散帙坐風簷鳥宿新移樹螢流夜捲簾辭
多蒙向秀夢欲謝江淹文史成漂泊潛夫畢竟潛
題庭前合歡花懷杜遇徐(往年曾贈花葉釀酒)
綠細分朝靄紅輕暈早霞本無蠲忿意况有合歡花舒
卷時常定隂晴亦未差美人曾折贈零落惜年華
題朱悔人京華藁
榮華寂寞在斯須一卷新詩酒滿壺君看昭王舊臺館
至今秋草不曾無
午睡起為人書道德經二首
歸去青牛更莫論怪他紫氣在關門五千言費三錢筆
盡寫何曾有一言
夘酒昏昏問谷神午窗風竹影移頻不須更借邯鄲枕
已是華山睡裏人
重陽前一日招悔人卓崖元朗亮工家子文
秋社纔遊未隔旬籬邊風物又催人有涯早識吾生老
多事還憐野菊新天外孤鴻偏過眼鏡中雙鬢已傷神
明朝欲赴登高約摒擋樽前放浪身
常道士山房水石清供
水石清秋淨法筵人間自有一山川雖然雲樹參差影
看盡空明四界天
圓通院有贈
縹緲紅樓原上村西來飛錫駐前軒橋迴流水供侵案
木落清風為掃門按劍恐因驚白璧繫珠今已照黃昏
百年耆宿三生舊初地新從萬事論
冬日早卧示與可
踏盡秋街落葉霜歸來枕肘卧斜陽燈花早已看重結
香篆微銷耐許長節後菊黃多晩景年殘髮白赴流光
睡餘翻覆連牀被又是槐根夢一場
寄懷王大宗伯昊廬金陵五首
後湖真並鏡湖論一曲烟波是異恩試看東山相對出
城南元有謝公墩
玉樹庭前春又歸過江門第世應稀到時芳草橋邊路
正及烏衣燕子飛
離騷讀罷意何如楚客頻年賦卜居千里長江建業水
東流兼得武昌魚
結綺臨春事已休輕烟淡粉對荒丘憑君收入人天偈
樓子因緣在上頭
摩詰流傳秀句香冶城風景輞川莊江山畫裏移家住
秋色依然華子岡
午亭文編卷十七
