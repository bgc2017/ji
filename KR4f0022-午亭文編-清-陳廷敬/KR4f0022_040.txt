午亭文編卷四十
大學士陳廷敬撰
頌箴銘贊
幸闕里頌(有序命時直内廷特臣與議)
皇帝康熙之二十有三年是歲甲子東廵狩謁孔子林
廟先事
皇帝曰事先師禮重且嚴汝廷敬實惟予舊講臣其與
議所宜行臣從諸臣後議具上
詔曰俞及恭覩禮成臣不勝懽忭震躍仰惟
皇上聖神首出化洽萬邦君師之統千禩一時乃猶屈
已求賢詢輿訪道廣厦細旃之上冊書討研勤逾儒素
遐瞻東魯慨想宣尼希代曠古前未有也其時三事大
夫颺言曰昔者刻玉遊河披圖廵雒襄壄之駕塗山之
會皆能焜耀簡籍垂於方来今兹萬國既同誠宜宣省
風教展義魯邦下塞衆望
皇上凝睿思延廷問久之廼曰朕慕聖道歷久於兹敬
因省方詣先師宅里其母重煩吾民供億於是肆赦軫
農蠲租已責弘敷愷澤於天下乃歷吉日協靈辰壄廬
警路宫正設蹕玉輿曉升帷殿夕御前驅珠旗屬車日
羽以臨乎岱宗是時未臻夫闕里也飛旆江淮觀民設
教月屇黃鍾旋軫南陸聿來聖居覽觀山川雲物廟寢
圖書之盛嚴恭將事禮行樂奏聖歆如荅(臣)廷敬雖不
得備從官之列緬懷宫牆逖稽掌故太牢特祀肇自西
京褒成祼將爰及東漢貞觀定朝會之儀開元錫文宣
之號器物之賜渥於廣順陪位之班詔始祥符至和加
衍聖之稱承安世曲阜之令凡為崇儒重道是以異代
同符若乃萬世師表之稱則與乾坤同其悠久也六經
表章之澤則與日月並其光華也留鳳蓋於戟門車服
禮器所未備也頒龍章於鄉校普天率土所共瞻也矞
矞皇皇莫與京矣(臣)謹拜手稽首而獻頌曰
惟聖體道生民拔萃德踰位兮惟
帝則聖統壹萬類位斯配兮龍飛于天周覧八極嘉鳳德兮
聖作物覩垂祀萬億視魯國兮
帝開明堂于羹于墻坐則見兮
帝會方岳東西南朔來殷薦兮
鑾車戾止鏘鏘穆穆金絲肅兮
駐蹕古亭雲霞委屬清泉澓兮上公稽首籩豆奔走昭
世守兮暨四姓後博士童耉
恩滂厚兮賜所過租歌騰于塗惠我人兮惟
帝福我我神其妥戴
大君兮莘莘髦士百爾濟濟頌聲美兮於赫
帝功與天比崇無終窮兮
聖文神武至德頌(并序)
惟我
皇上聖文神武躬御大寳君臨萬邦於今三十載矣維
時九垓軌道四海波澄至德所敷際天蟠地黎庶咸登
仁夀寰宇共底時和固已符合三皇功加五帝矣而我
皇上猶復治益求治宵旰之焦勞宫庭之咨儆無息不
以生民為念此與書傳所稱大禹之勤儉成湯之寬仁
文王之不遑暇食若出一轍盖先聖後聖㒺不同揆也
夫是以蠲租減賦省斂省耕凡山陬海徼窮荒僻陋之
鄉扶杖嬉遊瞻
天表聆
玉音識朝廷之德意被盛世之恩膏咸感激帖息如雷
霆之鼓萬物㒺不振慴其威又如雨露之沐羣生靡不
沾濡其澤盖區宇蕩平中夏肅穆有由然也至如外藩
之地遼遠之區其屬四十有八部衆地大蘖牙間生而
自我
皇上建極以來治化光被四十八部之長皆謹凛震懾
以為上有
聖人德洋恩普靡不得其所此真吾君吾所天也以故
頓顙請命奉贄稱臣盖今天下太平數十年
聖天子功德隆盛浸灌浹洽入於人心無遠無近願俯
首而承順者皆動於不自知而感於不及覺非威力之
所加非詔檄之所廹盖邊徼之外其願為
聖天子之民而以不得親見
聖天子赫濯之聲靈為悵悵者正不止四十八部矣乃
喀爾喀曩在蒙古則雄長一方擁其部族人民十餘萬
衆雖貢使絡繹而未嘗躬修臣節今者戴
天威而懷
聖德向化輸誠傾心臣服
皇上又念其僻處邊陲㒺知禮教
宸衷裁決撫安激勸必
車駕親臨於是乃馭馴駮之駟乘雕玉之車明月珠旗
干將雄戟糾紛交錯猗靡扶輿壯中土之英聲示遠人
以文德
駕至之日諸部咸集蓋莫不覩車旗甲從而嗒然自失
也仰文物聲名而忻然歎羡也慕義歸誠聿得沐
恩光親笑語而懽忭相慶也
天子嘉之隆以宴賚爵秩有差什五有制於時庭實既
陳
皇歡是式獻萬夀而喜氣緜幕醉百壺而軍聲愷康於
以靖障塞於萬年震威靈於奕葉洵超古軼今之偉略
哉(臣)忝竊遭逢得侍
廷陛不能韜弓荷殳帓首韡袴躍馬以從
駕旋之時拜賀於車塵馬足之前覩侍衛之雍容見師
陳之整肅用以舞蹈抑用以自愧也而間從扈從諸臣
得悉諸部落免胄趨風革心效順之盛事踴躍之至無
以頌揚謹賦韻語紀載神功垂諸来世使知我
皇上之所以治冠百王功高千聖者盖誠如天之無不
覆如地之無不載凡有血氣莫不尊親而非徒以區宇
蕩平中夏肅穆為盛治也頌曰
上聖垂統巍巍皇皇仁育義正怙冒萬方時雍風動謠
俗樂康邇安遠慕恩遍遐荒幅&KR0695;西東朔南萬里日月
出沒至無涯涘㒺不率從我疆我理
皇風震赫奮揚
天威馴梟屈虣匪德焉歸鴻澤以濡讋我
帝命咸來享之遂若厥性環翼我畿邊氓永靖
恩覃萬祀歴久逾深
帝念外服悉天所臨萬物得所予惟宅心古者天子有
適諸侯言廵所守行慶賜休兵車百萬烈烈其旂清風
卷舒交龍熊螭平沙際天雷迅雲馳桓桓糾糾羅列衛
營耳耳前驅雅雅吉行士若銜枚驂牡不鳴殷殷雷霆
川谷以震既奉
帝車亦象天陳恃力者殱從德者順弓櫜不控箙委羽
鋩一農之飢飼以峙粻一夫之寒煖以襲裳扶老提稚
近天子光四十八部增一曰九匪惟册九來者恐後五
十餘屬厥角稽首踰于古昔王會其圖百辟内向要荒
外俱吚嗢重譯萬狀睢盱一我冠帶同我車書
帝曰汝衆朕不專有天下萬家四海為守爵賞賚予繼
絶持危濯痍吹温登之皥熙如雨載霖如日初晞躑躅
謳歌舒愉以嬉惟
帝錫嘏如山如茨降百斯祥延萬斯禧醇醴萬石嘉樽
静籩既莊以和秩秩斯筵存問齠耋
玉音朗然守約則豐克已乃賢瞿瞿兢兢若臨深淵如
帶如礪如石其磐凡兹藩長
帝訓是式毋怠毋虞毋敢失職
帝之歸來如離慈哺攀遮衮衣遠越閭伍
帝其何時更歴下土緬昔重華王畿靡遙九州雖建亦
有三苖三代之域兵甲未銷孰嫓我
皇文神武聖燮伐既張干羽大定擴清疆圉惠安黎元
治成禮備功昭德宣永永眉夀昌熾萬年
言箴
與其易爾言也寧喪爾躬喪爾躬人所同也易爾言禍
不可窮也不車而裂不鼎而烹也水溺火焚情相攻也
嘅然永嘆以身終也胡不忍於俄頃而禍及生平也
動箴
天下之動凶悔吝何多也主吉而動凶悔吝如我何動
以吉其後有他我其如凶悔吝何吉不易為静以勝之
天下不能有静而無動也動之其奚宜易稱幾者動之
微知幾其神惟君子吾與歸
虚舟亭銘
我游於人人觸而怒怒不在人觸以我故我與世游載
沉載浮泝焉洄焉泛泛中流適彼萬里一葉輕蘋隨所
遇遭無有怖嗔或干翠霞或栖丹壑志士冥心默往自
託自託伊何體物無方大莫之國無何之鄉方舟濟河
虚船洋洋船来觸舟渺然無人有人怒呼無人曷云不
見其人不獲其身虚舟名亭汝視汝聽
信芳齋銘
芰荷製衣芙蓉集裳靈均詔余垂華流光鴸鳴賢退彗
耀鯨蔵鵜鴂之聲百草不香余獨何為顔此信芳相彼
蕭艾亦離於霜維薋菉葹江蘺杜衡孰穢孰潔孰枯孰
榮有嘉我室竹扉茅堂扶疏荷屋窈窕葯房余獨樂斯
好修為常春蘭秋菊年歲永康
尊聞堂銘
古人於道有見而知有聞而知有傳聞而知自孔子歿
七十子散所見所聞寥寥千載其誰其見於書者所傳
聞異辭博觀而求約取而思儼私淑之在兹吾不幸不
生齊魯及孔子之時游夏之賢孰敢等夷我思其狂琴
張牧皮俯仰百世我友我師既不可得見聞若傳聞者
是亦曰聞是故尊之
慈泉銘(并序)
樊山之陽高千仞未至巔百步有泉在山徑沙石間坎
甃清澈味甘冽異他水不盈不涸居人兩三家汲以飲
㸑不見多食千人不見少百鶴阡在其東母夫人之所
蔵也故得名慈泉而銘之
慈山巖巖下視王屋我民錯居頼此川瀆巖巖兹山民
居其巔載耕載穫以粥以餐承液生雲洑流含潤利澤
之施豈適膚寸影月流天漪風肅然相我阡隴於千億
年
米海岳硯銘(并序)
聞吾州有米海岳硯舊矣莫知在所素心弟於民間求
得之以遺予刻文曰彤池紫霧魚龍起碧落五星共月
明中窪而缺兩隅殺墨而不敗筆洵可寳也銘曰
刳有腹剗有隅隅不側腹能瀦以嫓德與我俱米家書
世莫如石為兄是吾徒弟得此故遺余
義冢碑銘
吾所居鎮曰郭谷者連四五村居人逾千家皆在廻峯
斷嶺長谿荒谷之間地最磽陿耕牧無所其土方數畮
者絶少其狹者不可以畫遂溝廣者不可以經洫澮或
土戴石或泥淖沙田既少而悉歸於有力者其子孫或
世守其先人之産而重轉鬻諸人其人好力作負販俗
尚儉嗇四方来居者人日益衆而田日益不足生既不
能以田為事死則無所於歸即一旦不幸叩強有力有
田者之門丐尺寸之土而瘞焉異時或斬鑿平治之求
若斧若馬鬛安可得古之人所謂不封不樹者豈遂若
此耶余捐金置義冢得田若干畮公之貧無地以葬者
余惟古者井天下之田人有分地自秦以兼并廢先王
之制始開阡陌而天下於是有甚貧甚富之民至使斯
人生無以飬而死無以葬者暴秦之罪於今為烈也夫
分井均田之法其大者不能行矣若能令豪侈之家稍
知品節制度使天下甚窮之民生有所養而死有所歸
無餓身暴骨之患是亦有天下及禄食者之所宜三致
思也故吾為書置冢之故而系以銘曰
記昔侍
帝狩於近郊掩骼埋胔豈惟蒐苖工官戒途誤平人冢
帝察治之仁斷傾竦顧瞻疆服時聞興嗟征骨露野戰
血染沙時予之恤孰紓予懷記
帝言動臣所職哉矧惟
國家怙冒下土眷言我民億萬以數溝壑填委道路棄
捐封狐夜歗饑烏曉餐凡我人牧孰軫孰憐樊山之原
樊川之浦天寒雨濕魂訴如語解金卜幽鬼兮宅女耘
叟耕夫莫或女侮山廻峩峨川流湯湯纍纍兹墳我心
摧傷我力則殫哀此衆民爰作銘詩以倡後人
宛平王公像贊
階平星聚泰運肇啓二五儲精誕生夫子神觀挺拔才
名日起受知
世祖顧問密邇
綸扉視草籌政決疑謂宜大任燕翼是貽我
皇踐阼表率憲司數奏封事正議忠規三垂不靖怙衆
作逆九伐張皇中樞運策欃槍迅掃宗社磐石遂陟台
衡臯䕫接跡稽典定法教洽治宣黼黻衣被徧於九埏
退朝宴坐泰宇翛然誰其侍側玉樹風前鄴侯既相仙
骨在軀精神淵著不視體膚謖謖清舉温温德符麟閣
凌烟此為之模
六公贊(并序)
吾鄉國多賢人君子其以清德為世所稱者則有若曲
汶衛文清公周祚陽城故刑部尚書白公胤謙蔚州魏
敏果公象樞永寧于清端公成龍陽城故廵撫張公椿
高平故布政使畢公振姬此六公者生同時皆在鄉國
數百里之内然皆所謂天下之士也而吾辱從之游夫
吾豈能友天下之善士乎哉吾之得游於六公者直以
鄉人之故耳六公之賢宜余知之尤得其實也詩曰維
桑與梓必恭敬止又曰高山仰止景行行止於是作六
公贊云
曲沃衛文清公周祚
公獧以和不嬰於物如秋之霜如冬之日清廟明堂不
改其節金鐘大鏞朱絃疏越
陽城故刑部尚書白公胤謙
公起詞苑無赫赫聲清忠端亮式和且平有文有質是
訓是程及蔚州公理學宗盟
蔚州魏敏果公象樞
國僑以惠公叔以文稱名責實公清最聞紹宗聖學道
集儒勲頌詩讀書百世彌尊
永寧于清端公成龍
我懷斯人流風悠邈巍峩實望磊砢節目厥芳幽蘭其
堅純璞社稷人民即此是學
陽城故廵撫張公椿
嶷嶷英挺身標勝流歷顯若晦居辱不尤聲迹未墜民
今思謳瞻望衡宇景彼前修
高平故布政使畢公振姬
公文竒字公行竒節振玉摐金飲冰嚼鐵拂衣耕壄耰
而不輟高風誰嗣生芻凄咽
任君八十像贊
我見黃石来臨峨峨仙禽無聲息駕庭柯貽我話言禔
福孔多不辭而去客有相過手青松障一老顔酡適意
與會紫芝煙蘿云何贈之黃石同科
午亭文編卷四十
