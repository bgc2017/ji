午亭文編卷十四
大學士陳廷敬撰
今體詩
丙寅元日
曙色葱蘢右掖門上趨北極侍含元罏烟風轉銅龍仗
燎火寒迴白獸樽欲報
聖朝無闕事濫重經席是
深恩多慙衰鬢青春早暎日宫花壓帽温
敦復澹人二學士見和除夕元日詩叠前韻二首
春色蓬門取次還總無過客也須關休辭白墮頻傾醆
頗却青錢忘買山爆竹誰家方競勝桃符昨夜暫投閒
椒花滿眼紛相映笑煞頑夫老更頑
粗治文書久拒門年光幾度向朝元殘經獨抱時開卷
歲酒將闌己合樽悶遣葦桃驅路鬼戲從魚鼠問長恩
春寒切憶鵷鸞侣身在凌霄氣象温
上元夜扈從出永定門作
對仗金牀下殿行玉街車馬溢春聲天迴烟景低帷殿
野曠星河出幔城北斗龍杓隨鳳輦東風畫鼔雜鼉更
歸來獨擁殘書坐一穗缸花夜笑生
李唐長夏江寺圖於
大内見之宋高宗題云李唐畫可比唐李思訓
花石綱殘艮岳空湖山金粉畫難工那知零落風烟外
郤閉金函玉櫝中
水邨圖二首(并序)
水邨圖趙文敏筆也自署云大德六年十一月望為錢
德鈞作元人題者五十一人皆秀逸可喜康熙二十五
年歸於
大内時在直廬得縱觀記以詩
秋雨秋風澹墨間燕雲粉本映關山百年智巧銷磨盡
却在清江水石間
菰蘆門外水連天我己移家約釣船從此烟波秋色遠
憑誰先寫舊樊川
張尚書賜金園圖
鸞坡鳳閣晝沉沉畫裏龍眠著意尋田宅漫成歸老計
江湖頻有託居心買山不比千秋觀置酒何須太傅金
直使
君恩滿巖壑流傳勝事紀園林
春夜懷富雲麓侍郎
勞勞亭下水淙淙送客沙頭倒玉缸萬里長風吹别䄂
五更疎雨落寒忩羇魂炎海離愁闊過眼紅塵老淚雙
城角欲殘清夢斷相思惟有片心降
新居送素心歸里
窗閣新開客過稀茅茨只似舊雙扉清明歲閏花禁坼
風雨春寒燕未歸青鬢流年思弟妹白雲長日戀庭闈
因君為問田園事何處烟波無釣磯
陳白陽畫果蔬二首
正是江天櫻筍初谿邨風露擷園蔬春花開落多秋實
老圃吾生愧不如
肉食朱門客滿堂何人解識菜根香鱸魚大有江東思
只是蓴絲味亦長
晦日信芳齋遣興
萋迷春色老塵沙晦日風光感物華粗有軒忩安客舍
儘教籬徑似山家天涯裊裊逢歸燕世事紛紛送落花
一種垂楊愁萬叠輕烟摇颺日西斜
楊花六言二首
物態森如枳棘客心弱似楊花忙過雕闌玉磶閒投茅
舍山家
垣短條垂弱縷水明葉蘸微波燕語巧催春去花飛知
奈愁何
賜衣二首(有序)
閏四月二十八日直
内庭
上遣内侍問(臣)廷敬在否有頃賫
賜御服紗衣(臣)同(臣)英(臣)士竒臣訥實被
恩賚縠文金鈕御香宛然且
諭曰是朕所嘗服者(臣)服之感而紀以詩
天機雲錦
帝垂裳解賜丹霄黼座旁不是裁縫收在笥玉篝新染
蚤時香
碧紗鍼縷海圖明垂領蕭蕭素髮驚天上著來人欲老
不禁清淚卻霑纓
齋中讀書即事二首
繙餘殘史意厭厭清簟斜曛晝下簾笑憶相如逢狗監
懶從詹尹拂龜占心如苦筍風還折愁比黃楊閏更添
剰有草庭生意在筆花頻夜夢江淹
花時事過甘頭白老境春殘奈酒濃近日情懷還漫浪
幾人語笑更從容歸田己媿陶彭澤矢口常憐阮嗣宗
遺事吟殘杯一進五更睡美不聞鐘
次韻繆虞良見懷之作
載酒題襟少舊歡鬢絲藥裹在長安翻餘汗簡常多忘
畫出河圖欲細觀(時方學易)薑蔗歸田羞負郭風騷投老笑
登壇知非己迫桑榆晩袖裏殘文擬自彈
送故人王德新還太原三首
明月關門影漸高朔風猶照舊綈袍離情遠似桑乾水
難斷并州快剪刀
白雲汾水影離離又是秋風雁去時落盡别時官閣柳
晉陽宫畔最相思
曾將刀筆傲通侯掛檄歸來汗漫遊畫榼香螺桑落酒
青州從此勝凉州(王嗜酒選為尉不赴)
琉璃盛水蓄魚如鱦者三兩頭外視之倏小而大
游泳下上而見魚之多至不可勝數于子龍秀
才為詩戲和
掉尾鯨波笑伏鱗眼光如海蝨如輪晴窗試檢蟲魚注
亦是天涯磊落人
丙寅除夕撰易圖成示虞良樾阡
玉漏金壺夜色新藜牀蔬食不嫌貧自成蕭索門庭在
無那歡娛節序頻蠟炬椒花迎歲酒火銷香灺隔年人
更闌點檢殘經罷勘得浮生處處春
丁夘元日即事示兩兒
華髮朝天蚤劇忙青春閉閣興還長年光得得如流水
旅夢蘧蘧向夕陽驥子誦詩驚過客虎兒弄筆勝諸郎
一枝應逐桑榆煖三徑何當在
帝鄉
初春與與可
書卷生涯避要津雀羅門巷燕鶯頻也浮翠柏尊中酒
己放紅梅硯北春五夜霜霏殘醉醒萬家烟景一時新
朗吟夢草西堂句好在池塘未是貧
上元夜簡
内直諸公
曲晏傳柑記往年疎星澹月故依然張燈小巷春無那
羅雀閒門意自便節過欲泥丹竈火夜來重爇
賜罏烟九衢簫鼓三更夢又是
君恩放假眠
寄湖上翁呈敦復翁敦復兄也
久向烟波擬釣筒移家有約竟成空平生解愛江南客
晩歲心知湖上翁香草舊蓑閒卧月蘆花小艇不驚風
眼明細寫烏絲字寄與東華問軟紅
晩春下直同健菴侍郎
如寄人生欲奈何野桃村柳又蹉跎百年強半酒人散
(往年春日嘗與苕文貽上諸公水樓看柳)二十四番花信過細玩流光真漸
少總攖塵網也無多軟紅歸馬東華路好點青燈照醉
歌
閱農應
制(四月十日臨視諸臣作御乾清宫)
聖作勤三事
天行啟四聰有年惟
帝力無逸即田功桑柘扶鑾輅茅茨駐玉驄野花穿仗
發山翠拂旗空壤繡分交錯川長引鬱葱嘉禾方剡剡
瑞麥己芃芃鶯度濯枝雨柳眠吹絮風周原千畝綠漢
粟萬箱紅下濟光明遠高居造化工年華丹禁裏烟景
幔城中粒食增堯匕熏絃倚舜桐九農應送喜歌舞海
隅同
禹鴻臚畫樊川歸樵圖
巷柳園花又一巡二毛加白向青春平生但可供描畫
面目於今是假真蔡澤輕肥原有相揚雄容貎不踰人
束薪己辦腰鐮具寫入樊川小樣新
晩同儼齋侍郎下直
長遣雙扉去後關曉風驅馬夕陽還曹司愧點圖書地
筋力虚陪供奉班正落殘花留意别欲棲幽鳥笑人頑
城鐘未起燈初上了得公家事蚤閒
排悶
一步強彎一寸弓滿船齊看滿帆風呼牛應牛故爾爾
得馬失馬何悤悤橡栗生涯愁杜甫蛙蛇家口老盧仝
此身真作浮游計到底輸他造化工
閏歲七夕前二日
咫尺神霄奈若何頻年相望不相過頭童烏鵲忙如許
節厄黃楊閏較多秋到雙蛾驚歲月天留老眼見星河
九疑凝目峰皆似不比盈盈一水波
蓼花
臨砌妨檐短秋來嫋嫋長綠捎新雨霽紅透晩風凉野
水蘆花外江村竹篠傍只應伴笭箵繫艇近斜陽
七月九日
召左都御史(臣)廷敬侍郎(臣)乾學學士(臣)英侍讀學士
(臣)士竒編修(臣)訥
賜食西苑秋雲亭遣中使就賜
御書及内製法瑯塗金罏缾匙箸香合各一恭紀五首
鴛行拂曙影裵&KR0966;風舞槐龍翠作堆北極金輿天上轉
西清黃繖日邊來從容刻漏傳仙饌親切烟霄侍
帝臺
詔許甘泉承曲宴幾人榮遇得追陪
御匳書卷日相隨
勤政簾前奏對時文囿先知新稼穡堯階不剪舊茅茨
渚花含笑移舟近水鳥銜
恩度檻遲自有衢樽聯鎬飲微臣長誦蓼蕭詩
鈿軸開函翠帕舒羲圖頡迹豈能如驪珠何止千金賜
鳳藻曾經萬卷書日歴定須編翰簡流傳應許到樵漁
桑榆記取茅檐下長捧
恩華望屬車
珍錫琳瑯列禁筵博山新製侑嘉籩含熏欲泛金莖露
宿火猶分玉篆烟光爛卿雲逢舜日文鐫寶歷紀堯年
銀罌翠管休相擬歸路天香滿繡韉
龍尾追趨内掖門綴班烏署直微垣飫知
中禁蘭庖味别賜西園玉膳恩坐對宫花偏露重歸來
臺柏帶春温叨隨芝閣分藜火剩有冰心奉
至尊
九日晩晴臺泥飲
九日悤悤節序頻高臺摇落上逡巡生逢白髮相欺老
家有黃花不厭貧愁遣眼前憑濁酒名争身後是癡人
牧之詩句陶公興笑口常開漉葛巾
鄉人王疎菴先生為太宰時構水鏡堂於署後之
東南隅余在翰林以事曾一至焉今謬繼公後
瓦礫茂草故處不可復問冬夜宿署中感而有
作
水鏡堂曾到遺蹤悵莫尋鳥栖荒署蚤葉落短垣深黯
澹題名字蒼茫啟事心夜寒霜月白猶照古藤隂
靈祐宫夜憶石閭
抱膝支頤計未非黑甜贏得到斜暉飄蓬欲訪敲爻去
度世終思跨鶴飛自為逃名甘隐吏己因觀妙解忘機
石閭流水寒松夜一枕騰騰夢裏歸
五十初度
華髮童心老竟真自驚身埒老人羣新詩翻許推高適
健筆猶誇屬右軍梅柳眼看過至日犁耝手把向春雲
青山舉白一浮汝自此相從已暮曛
夜過六友齋與樾阡
客舍一柴荆歸時夕照明寒花簾外影新雁月中聲老
境親書卷幽懷託友生秋齋燈火近城柝易深更
與芸夫
沙塞鴻飛日風林葉落時百年猶旦暮往事益凄其屠
狗身宜貴雕蟲技未竒急將瀟灑意為緩鬢成絲
晩晴臺咏懷示謙吉
晚晴一上晚晴臺片片明霞映酒杯燕掠檐牙殘靄去
柳低樓角夕陽來經過物理愁眉放勘破生涯笑口開
田舍未成頭半白青山買得敢裵&KR0966;
大行太皇太后輓辭六首次都御史徐乾學韻
帝孝重華並
慈徽太姒齊
陵園新玉座匳匣舊金泥長樂疎鐘外瑶池落月西雞鳴思問
寢龍尾接城隄
警衛連宫仗行帷出苑牆鶴驚宵館露鳳咽曉樓霜翣柳飄哀輓
陵花濺淚行盡聞
天子孝親切侍中郎
尚想戎衣著謳歌起鎬豐親逢開創日身享太平功文物
三朝備榮哀萬國同還因思厚載率土泣攢宫
倚廬心未己歠粥孝難名素靷鑾刀斷(詔步詣輦紖以陵園斷)
(示不御)青繩砥道平攀號
天步遠顦顇
聖顔清臣庶皆人子誰無感激情
神光留武帳雨淚變
彤幃雲慘青山暮風纏紫極悲金蠶寒食後玉燕上
陵時苑柳年年發長垂
寢殿枝
禮成衰絰盛制與諒闇同
詔諭情何限封章意未窮劬勞知
聖德忠愛結臣衷孝饗榮名貴清歌小閟宫
王黃麋在吏垣有文名没三年矣夜宿省中追悼之
禁掖難勝感舊情諫坡留得幾人名夢醒月落朱顔在
宿草春來老淚傾
孫怍庭少司馬來赴
國恤憶往時余與怍庭同環溪先生禮闈校勘連牀數
晨夕今蔚州殁而余銘其墓不勝存亡之感
知君定似阮光禄朝罷
山陵却便還忍說凄涼十年事更誰追别到方山
歴下羣公海嶽姿風流耆舊是人師相逢一事煩傳語
無愧新阡有道碑
合和羹二首(并序)
合和羹襍菽麥野菜為之太史公所謂民之食大抵飯
菽藿羹者是也然自秦及燕趙皆食之而南方聞者每
竊笑焉嘗與南溟湘北宿左闕下二公皆南人而獨喜
食此且為歌詩以見贈余亦和而歌之所以志余之辱
交於二公亦以物之幸而見知於世有如此也
衢歌含哺敢忘情華省翻成麥飯名不笑唐風多儉陋
茅茨曾啖小人羹
鹽䜴休烹婁護鯖山蔬點就瓦盆盛交情淡久真如水
肉食何人憶大羹
大行太皇太后仙馭遐升
詔行倚廬之禮百官有司更進遞諫
詔旨開喻益切宣聽之際恭紀以詩
彩仗金輿隔暮雲倚廬涕淚濕斜曛已知孝饗同虞帝
何止期禫似魏文苴杖三年千古事封章一日幾回聞
他時青簡留題處惟有芳名屬
聖君
除夕同南溟容齋即事二首
一院梧桐影漸移西垣山色在簾帷欲尋巗壑抒心跡
辦取樵漁寄鬢絲林鳥倦隨鴛鷺後野梅蚤避燕鶯時
草廬門巷斜暉外禁省端居有夢思
櫪馬林鴉節序頻同曹聯步集蕭晨銅龍日冷東朝會
金爵星明左掖春欲盡漏鐘添一歲不須杯月得三人
疎燈寒燼凄其夜青瑣相看鬢似銀
鹿尾
塞草秋肥斑鹿鳴那知斷尾是珍烹三驅解識
君王意長憶
慈寧進
御情
戊辰元日左闕下呈南溟容齋兩少宰
過眼交遊閱世忙星趨漏散只隨行春遲荀令香三日
(正月三日立春)花共江淹夢一牀剩有蓼芽驚節物更無綵勝
惜年芳相依渾似舟船坐夕照蓬窗影漸長
叠元日韻與兩少宰
擾擾塵埃一夜忙新年追逐在班行﨑嶇阮藉東西路
顛倒元龍上下牀臘退柳桃應自媚辛殘薑桂有餘芳
蒼顔白髮吾曹甚愁入青春睡味長
春宿左掖高二鮑給事空所居室以居余二鮑工
畫嘗為余作修褉圖末句及之
掖垣栖鳥暮啾啾襆被居然接勝流賀革方牀纔六尺
士龍瓦屋在東頭周廬宿火多時共燕寢清香盡日留
不是南山來伴直畫圖輞水已同遊
春日晩歸書懷
一官遲重寸心清榆莢圜時柳絮輕衣上緇塵渾不染
鏡中華髮蚤忘情鶯花怨客侵愁老蟣蝨欺人薄肉生
暝色不歸歸亦倦揶揄路鬼正縱横
睡起晩晴臺野眺懷南谿遊好
一枕黃塵眯眼開關河清夢片時回屢因春睡思長假
祇為鄉心上小臺雙闕萬家還閴寂孤烟落日共裵&KR0966;
故園只在青山外管領鶯花待我來
昔使廣寧出東便門十三年矣仐春重過此門感
成
城門曉色時啼鴉征馬長嘶向磧沙雨雪關山初出塞
清明時節正思家鄉心萬里逢歸雁野館三春見落花
少壯遠遊俱寂寞祇應衰老惜年華
大風落花二首
自入青春只醉眠花開花落捲簾前顛風作意吹將去
不是花時不放顛
風本無情一陣空花如有意向春風殘香徙倚斜陽外
飛入儂家酒醆中
口號與翁寶林少宰
春城楊柳三眠後江館櫻桃九熟時贏得殘年歸計晩
眼中花霧髩邊絲
九日夜雨
何處登高會端居獨掩扉草蟲閒自語霜雁遠還飛殘
夜開籬菊高秋見箧衣南谿今日酒酩酊幾人歸
雨夜懷思母菴
小幕窗風入閒階檐溜懸苑鐘疎點外塞雁曉聲前潄
石三秋雨流花第二泉為親從禄仕書信問歸田(樊山慈泉)
(第一泉也菴之泉為第二)
送荀少之官臨湘
落葉滿征衣鞭絲掛夕暉壯遊非寂莫歸興卻翻飛白
髮一莖蚤黃金萬事違宦途憐小弟慎莫愛輕肥
畫鶡雀
翻翔鶡雀在高秋老隠天台用意幽但欲雕龍開别墅
至今常笑郭營丘
題蔡方麓修撰寫真二首
青縑被暖火紅銷正是熏衣事蚤朝幾日金鐙歸院晩
天寒須整侍臣貂
蓬山靈鵲鎮常啼鈴索聲寒曉月低一卷牙籖心十載
東華牡鑰汝南雞
橄㰖
祝鯁何煩戒老饞解酲不畏酒頻添葉飄櫸柳枝邊弱
身殢桃膠味後甜誰解撥魚堪作楫最愁調鼎要無鹽
縱教苦口心還在寒綠森森色正嚴
歲暮閒居二首
頻年萬事苦紛挐頗喜衡門賦索居子度何堪署紙尾
河東空解誦亡書江梅有信衝寒蚤窗樹多情帶月疎
茗椀藥嚢隨客意殘杯冷炙待何如
平生寂歴少清歡又覺蕭條節序闌世上宦遊今己足
天涯風物幾回看杏花眼孔三春熱梅子心腸隔歲酸
迂叟當年思一笑閒居洛下不休官
戊辰除夕與樾阡
休將樂事等虚名魚躍鳶飛妙臭聲千仞跛羊行自喜
一時駑馬路羞争冰霜不惜經殘夜泉石終堪託此生
會得舞雩童冠意春風何處不春情
已己元日與樾阡談白沙之學效其體作二首
桃符土梗浪相侵舊雨何人肻見臨一日又過誰用力
百年空老未求心鶯花有約春還到風月無邊樂重尋
回首姚江成别派輸他嶺海自閒吟
歸老羲文物候侵更看蓍扐布成臨(布蓍得臨卦)詩因聞道
知真味學不求名見自心白日只今耽酒過黃粱何用
曲肱尋紛紛得失遺編在留與閒人作笑吟
春日出城看花戲作四絶句
賣花己喚山桃開馬軍走探園花回風花爛漫喜相報
明日不出狂枝摧
出門十里旋治装賃車借馬半夜忙料得旁人破口笑
觸忤物態神暗傷
西鄰杏花亦不惡兩頭夾籬牆邊紅比似摩訶菴裏樹
千株萬株同春風
憶昔年少看花時城邊水樹梁園池故人雖在少音信
閒門惟有春風吹
春日經水樓感舊
浮雲䦧世閉門中惟有閒游事不空過客竟誰如舊雨
尋春相識是東風多情柳絮依然白無主桃花只自紅
吟散酒樓人在否懶將詩句寄郵筒
春遊
韋曲城邊㶚水涯詩籖酒榼鎮常隨閒花滿樹春蕪長
正是先生行樂時
社日遊城南看花不飲自嘲與樾阡
黃四娘家花朵紅多情白髮颺春風佯聾入世君知否
社日何妨酒醆空
竇在兹至懷韓韓山
問汝西來事韓山是小山飛花隨釣艇叢桂掩柴關棖
觸經時别低徊落月顔相憐清洎曲幾度共潺湲
書查夏重蘆塘放鴨圖二首
春水江潮掉浪輕扁舟烟雨有誰争白鷗萬里滄波興
偶寄紅闌鬭鴨情
君是金鳬殿裏人寒蘆鷗鳥却情親相隨欲作江南老
魚藻池邊又過春
社日不飲有詩漫與樾阡未幾兩耳岑岑有聲經
旬不散對酒戲作
顛倒春來事沉冥物外情一杯還酩酊兩耳任嘲轟鶯
語都無次花飛别有聲回憐社日酒爛醉不辭傾
春晩
檐角殘紅斂牆隂暗綠斜月侵飛絮柳風弄折枝花春
色閒將盡霜毛陡自加不愁難過遣飄忽是年華
書局與健菴
池上人看老鳳來多情鷗鳥合相猜休言洛下閒居事
猶是西京御史臺
孝懿皇后輓詞六首
軒曜璇階映長秋網戶緘玉衣人自覆石字燕來銜鍾
乳調靈匕文螭進别函椒塗纔隔日園寢泣松杉
長慟彌留際褕衣送寝門大文推陸九盛典邁貞元冊
諡崇朝並榮哀奕葉尊勤民知内治脱珥是深恩
白日凄蘭殿清秋冷桂宫星娥一夕返雲馭九霄空淚
濺銀河水悲纏玉樹風詠歌傳六寝應紀二南中
楚輓悲鷖輅虞歌咽鳳笳燎庭殘曉月叢殿落秋花北
首青山近西風綵仗斜公桑零露葉猶望濯龍車
每憶朝
陵日宫車並往來花迎綃帳合柳拂幔城開輦路皆陳
迹山園引舊哀夢迴閒故館涼雨濕莓苔
景胄凌烟貴神儀偃月長安貞應地厚聖善翊
天王異豈徵沙麓祥曾定洽陽
宵衣思女則遺澤及遐方
竹林寺觀一峰道人畫
千古高風憶閉關地偏人静軟紅間坐深祗樹雲常定
朝散清都鶴自還身度尾箕燕斗宿跡留方丈海神山
前塵影事三生話珍重晴忩學駐顔
木瓜二首
正是橙黃掩綠隂秋烟一樹照華林包殘橘柚揚州貢
投比瓊琚衛叔心霜實豈應防化枳寒香終不逐來禽
宣城洛下無芳訊長伴江梅入夜吟
朝雲晻靄忽蕭辰纔過花開落實新盧橘寒分秦苑雨
海棠色借蜀江春削泥藥籠兼防老漬粉香匳不勸人
更與封題霜後顆清芬也合避緇塵
午亭文編卷十四
