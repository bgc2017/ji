午亭文編卷四十一
大學士陳廷敬撰
傳
太子太保兵部尚書總督江南江西諡清端于公
傳
公諱成龍字北溟永寧人先世仕明者諱坦有聲弘治
朝官至大中丞父時煌里中稱長者明末盜起西疆里
中築堡于公先壠傍形家者言堡成不利于氏公笑曰
我里千家保聚獨我家不利害少而利多堡當築矣堡
成卒無害公生而才智絶人攻場屋應舉之文中崇禎
已夘副榜入
國朝仕為羅城令羅城秦桂林地故多瘴癘又猺獞頑
黠不可治仕或自罷去公喟然曰荒徼皆吾民土惟國
家所使人生仕宦豈擇險易哉且羅城可遂無官耶單
裝徑往羅城無城郭廬室居人數家公廨在叢篁深箐
間披草木入得微徑插籬棘為門牖虎歗猿擲白晝行
庭中陽陽穿壊壁去公即庭中累土為几案其傍置爨
一釜一盂炊烟併日召吏民来前從容問所苦喻以急
公敬上之義申令行事吏民皆鳥言咿嚶與之語心耳
遼絶公解析譬曉神色愷易良久皆欣然拱聽既去則
據案讀書以數錢貰惡酒獨酌醉則隠几而卧或竟日
不冠履既數月吏民樂公坦懷益樂就當是時西粤數
叛服羅城民皆竄山谷而猺獞與大姓相仇殺民既失
業則阻險為盜他令或飾威規利民益疑畏不敢前公
至則悉除諸禁拊循殘氓誠意憐惻感人人皆自至以
田賦親輸公手或留數錢置案上公問何意曰阿耶不
要火耗不謀衣食寧酒亦不買耶公感其意為留數錢
計得酒一壺而止民益親愛因與朝夕問地方利害悉
得其要領編置保甲約束猺民盜皆屏跡先是鄰猺殺
掠我人畜歲二三至以為常至是鼓勒鄉勇將進搗其
巢猺大震懼自誓不敢犯界上歸所掠人畜夫然後民
得安居盡力於耕稼之事矣每春時命兩猺舁竹兜行
田野中見力耕者輒呼與語相勞苦民知公来皆率婦
子環公羅拜或坐樹下與飲食笑語歡如家人嘉其勤
而穫者愧其惰者荒蕪者民大勸悔&KR1367;穗被野牛羊滿
山公以其暇日增陴浚隍招民入居新築室者公手書
題額或門聯以示奬異立學宫教民其中能讀書應舉
者免徭役民俗輯和獨數大姓者負勢不為下其人皆
號總戎侯伯嘗指揮長吏恣為殘慝公曰此曹向皆倚
恃猺獞盜賊為之爪牙一逆其心則立致亂變是故他
令多匿意阿忍之今吾威令已行民服禮教此曹可令
終不悛耶會一大姓執其僮予公屬致之死公訊當與
杖視之已杖矣因怒謂爾既歸之官則有朝廷法在何
得先自擅刑藐官蔑法乎叱之跪將杖下之獄大姓大
恐叩頭謝死罪移時始得免公乃為陳順逆禍福之理
遂大感悟自是數大姓皆奉法以公事至者望籬門股
栗項縮無復跳踉桀驁於公庭之上者矣三年政成臺
使者勅粤中令以羅城為法公乃牒上寬征徭疏鹺引
諸利弊所宜興罷者行之民愛敬如父母焉公自来羅
城從僕皆散去二僕病不能去旋亦皆死羅人憐公每
晨夕視問安否間斂金錢跪進云知阿耶苦我曹供些
少鹽米費耳公笑謝曰我一人何須如許物可持歸易
甘旨奉汝父母一如我受也衆怏怏持去居數年家人
来羅人則大喜奔譁庭中言阿耶人来好將物安家去
又進金錢如初公又笑謝曰此去我家六千里單人攜
貲適為累耳麾使去衆皆伏泣公亦泣卒不受丙午秋
試辦事外簾公布袍數浣破被如鐵一蒼頭從衆簾官
皆美服盛飾傔從姣好公衣敝垢藍縷諸吏人皆指目
揶揄之大吏夙聞公名指衣敝垢藍縷者曰必羅城令
也諸吏人皆相顧愕眙於是大吏委公以試事使專督
之事無不精當者因與極論時事所宜及古今成敗是
非得失之跡公掀髯抵掌詞氣激昂語有倫要大吏甚
器重之交章舉公卓異在羅城七年遷知合州公復牒
十事上幕府皆為公行之去羅城羅人遮道呼號公今
去我儕無天矣追送數百里哭而還一𦕈者獨留不去
公問故曰民習星卜度公槖中貲不能及千里民技猶
可資以行也公感其意因不遣去會霪雨貲盡竟賴其
力得達合州州領三縣合計纔遺黎百餘人正賦十四
兩而供役繁重不支官有騶從之費公盡除習弊畜一
羸馬以家僕自隨府帖下取魚公曰民脂膏竭矣無憐
而問者顧乃欲漁吾魚吾安所得魚乎卒不與府中魚
因極陳荒殘疾困狀郡守笑謝為裁革十餘事公念合
州民多流亡往時新歸流戶便即力役而墾田既熟土
著訟而争之以故集者復散公皆為區畫田廬牛種官
立案籍復三年而後同新集者既知田業可恃為已有
而復無征發倉卒之憂遠近悦赴旬月之間戶以千計
未幾用前卓異遷黃州同知分鎮岐亭岐亭當黃麻偏
界地多汊湖幽壑盜所窟巢時急盜案官文法頗繁長
吏至諱忌不欲聞盜盜反持長吏所忌白晝行劫莫敢
何問公捕得九人集諸父老謂之曰此皆巨盜彼恃捕
後上解則牽制官吏長短往往得脱今以示諸父老有
能保後不為盜者吾將貰之否則盡吾法諸父老願以
身保者二人立命鋃鐺駢首繫七賊即諸父老前為坑
坑之盜自是驚匿嘗草笠蹇驢微行村堡以周訪山川
要害閭里之情偽貰大盜責以捕盜自贖捕輒得無脱
者四方来謁者無貴賤皆接以恩禮延問利病咨訪人
物是以所興舉悉中人情黃州境壤蒸蒸樂土矣攝漢
陽黃安通城事皆先絶火耗飭保甲所至輒著異跡操
守益自危苦惡衣疏食以圖民之急巡撫張朝珍雅重
之特以卓異聞會滇逆亂作檄攝武昌事問禦亂之策
公對以安人心莫先停徵求時朝珍草疏欲奏公意與
合以故凡兵事皆倚公以辦公悉意擘畫羽書交馳師
旅雲集軍資億萬皆咄嗟而具惡少憑依禁旅罔敢指
問公立置之法白大將軍申明軍令甲士十餘萬擁公
忿譁公不為動詞譬理解神色抗厲知公不可奪皆徐
斂去或諜得武昌大姓與賊交通指藏器仗為證朝珍
欲發兵捕而召公公言自烽警以来武黃諸巨家多盡
室避兵良子湖中家人藏兵械以備他盜耳若遽加兵
人人恐矣跡之果無他公之鎮定知大體多此類也用
卓異遷知建寧朝珍奏改武昌時逆賊陷岳州長沙我
師進𠞰取道蒲圻朝珍檄公往造軍所渡橋賊鋒迫近
蒲圻人潰驚城郭為墟公入城嚴斥&KR1380;戢逃兵招集居
人城以不墮通我師岳長之徑旬日成橋山水暴漲橋
復壊公以此去職會東山亂作朝珍謂公極知君勞苦
然非公莫可辦賊公曰聞命矣夫公知遇最深敢辭艱
乎但黃州東連廬皖北接光固據三省形勝控制七十
二寨其人剽悍善鬭阻險跳梁難以猝勝若公見委須
便宜行事方敢受命朝珍大喜自起酌公曰君肯任事
吾無憂矣𠞰撫一以聽君需兵幾何公曰賊衆我寡兵
多適資亂以前守蒲圻數人與俱足矣遂嚴装以行初
東山之亂也妖人黃金龍詭言得天書寶劍来往興寧
山中煽惑愚民匿跡黃麻劉君孚家君孚黠猾多智數
收召亡命亦數數能禽獲盜賊守令多其能每撫而用
之公鎮岐時君孚亦嘗居門下後得滇逆偽劄遂與金
龍潛結河南江西諸渠魁私立將帥衆號十萬約以七
月起事會有人欲發之君孚恐事泄遂以五月望反於
曹家河黃守將王宗臣率所部兵駐興福寺麻城令屈
振竒率鄉勇駐白杲約日進攻君孚夜遣七騎斫黃將
營鄉勇亦自潰退保麻城賊勢甚張而諸盜所在益蜂
起公行次陽邏偵知君孚雖反以衆未合猶豫持兩端
遂兼程抵白杲距賊十里止宿榜示脅從者自首免罪
誣陷者即赴訴過三日以從賊論於是投訴者日千計
公皆宥之賊勢大孤君孚及其黨素服公恩信聞公来
皆莫有鬭志欲即降恐見誅惟擁衆自固公度君孚倉
猝反其衆未聚可就撫若旬日黨合則難圖矣遂命白
杲鄉約一人持檄往布太守来待以不死之意度已至
賊所公則獨騎一黑騾一蓋一鑼與二人徑趨賊寨未
至二里許命鳴鑼前導者行呼太守来救爾山中人君
孚不虞公自来倉皇匿後山令數百鳥鎗弩矢夾道伏
望見公皆燃火控弦擬向公公不顧直前賊亦卒不敢
發至寨門門開公入舍下騾即廳中坐衆賊環列其黠
者率衆羅拜公問老奴安在老奴君孚也以舊居麾下
故易暱之衆云暫出頃可至矣又姁姁問今歲山中雨
暘禾稼若何若良民何作賊取屠戮耶時酷熱若父母
妻子匿何所得無苦乎衆皆泣公曰熱甚須少憩令賊
為脱鞾取水飲或支榻揮扇餘四圍牆立公熟睡鼾聲
如雷賊驚異不知何為移時寤又謾罵君孚老奴何為
久不出豈有客至不設酒脯者君孚初意公必以兵来
且懼見紿故深自匿及見公推誠無猜趨出叩頭訴所
以激變故公為開陳利害順逆許以招撫約日而還至
日盡降其衆數千人黃麻數縣皆解嚴朝珍上其事於
朝再命公知武昌朝珍檄公留麻城公親歴村落度地
形所宜分立區保籍其區之有勇力若火藥兵械者為
烟民以慤者長之曰遇警而集蹤跡疑者區長白逐之
容隠者同罪於是前與君孚金龍潛結為賊者皆隸烟
民樂為用秋七月經畫有緒行還武昌當是時金龍留
君孚所君孚既無所用金龍因縱之逃與紙棚河賊鄒
君申合公次岐亭移檄東南區長得二千人率門下諸
生數人督兵進討駐望花山君申初謂公已還武昌今
忽聞以兵来大驚退保山寨公策賊新反未穫食少利
速戰而我兵驟集攻之不如困之乃分軍軍其三面度
賊走必徑黃岡馬鞍山故不守而隂伏兵嶮&KR0008;間君申
金龍果糧絶夜走馬鞍山遇伏盡禽公坐山上受俘金
龍縛急欲以妖術遁公手劍叱之術不得施遂斬其首
捷至武昌朝珍持露布示寮屬曰人謂我不應用醉漢
今定何如公酒無量嘗為簾官與大吏抵掌論事時觴
公公飲輒數十巨觥露幘揎袖酡顔瞋目而語吏人皆
竊笑公酒狂及往東山或以為言故朝珍云然也疏聞
晉級八月調守黃州時荆岳兵事急公外輸供億内靖
奸宄郡壤以寧十月江西賊犯湖口旁掠興寧蘄州戒
嚴又滇逆密布偽劄書湖北地復大亂陳鼎業合逃兵
掠驛馬反陽邏何士榮反永寧鄉劉啓業反石陂周鐵
爪鮑世庸反白水畈各擁衆數千人號稱十萬遥連湖
口寧州諸賊約以十月上旬取黃州遂及武昌漢陽高
山大湖烽火相望城門皆晝閉墟里寂無人各鎮援兵
悉隨大軍進攻湖南黃州餘吏民才數百人至不能備
閽柝議者欲棄黃州退保麻城公曰黃州為湖北七郡
門戶我師屯荆岳者數十萬水陸轉運取道於此且瀕
江而城控制阻險前倚興寧廬阜後壓天堂金剛諸寨
實東南關鍵釋此不守則荆岳有狼顧之虞七郡成瓦
解之勢所繫非僅一城已也吾誓死不能去此然吾坐
困以待不若相機進𠞰猶可僥倖以圖存賊勢雖衆皆
取士榮進止若先破士榮餘可不戰而下於是徵各區
鄉勇又分守山隘令逃民不得入合賊别遣黃岡令李
經政攻鼎業禽其父子陽邏平十一月二日率諸生及
吏卒二十二人前進時千夫長百夫長李茂昇羅登雲
吳之蘭以所部来會各區長讀公檄皆感憤灑泣厲鄉
勇以同仇之義漸次輻輳得二千人於是立什伍標旗
幟號令明整卒如素習部署甫定諜報士榮已據黃土
㘭公遣登雲偕武舉張尚聖以偏師往偵自率大隊遂
發七日尚聖等遇賊前鋒與戰賊小卻公疾馳抵尚聖
營衆見公来歡譟請賞公無以應惟用言語意氣拊循
慰勞衆感泣氣益增下舂鄉勇大集有衆五千人屯箔
金寨下與賊對壘八日黎明士榮賊數萬自牧馬厓分
東西兩路夾攻我師賊皆手揮紅雜色旗照耀山野公
著舊絨衣匹馬仗劍當營門立見東路賊少命登雲率
千人禦之自以大軍當其西命尚聖攻右之蘭攻左公
衝其中堅戰甫合之蘭中鎗死賊鬭益急礟火如爆豆
著處皆穿左右勸公盍少避公叱之曰今吾死日也敢
言退者斬我軍見之蘭死又被傷者衆少卻而箔金寨
後民素為賊誘見我軍卻鼓掌讙譁袖出小紅旗相摩
麾公見勢益急鞭馬徑前迴顧茂昇曰我死可歸報張
公茂昇恐失公急發一矢翦其大旗我軍少進茂昇馬
被創倒茂昇步射殺二人鎗洞衷甲乘他馬以進短兵
相接復手刃數人而尚聖自右山繞出賊後我軍急擊
盡搴其旗賊遂大敗士榮手長矛殿後左臂斷猶力戰
陷泥中遂被禽登雲擊賊東亦追奔數十里是役也斬
馘數千山谷填溢溪水盡赤獲軍資器械無算檻送士
榮於朝珍公得賊名籍立焚之衆心以安乘勝進至呂
王城茂昇等欲少息公曰白水石陂諸賊本以士榮為
盟主今士榮既禽諸賊膽落捲甲疾趨將自崩解所謂
破竹之勢不可失也若淹留晷刻賊據險致死矣時諸
營才午炊公命盡覆其釡以進據鞍草檄有能禽賊来
獻者重賞投誠者待以不死脅從而歸者但閉門坐家
無軍器者即從賊概不追問身無鄉勇印號家藏兵仗
即良民亦誅死於是衆賊聞士榮禽既大悔懼及得檄
書又知毁其名籍一時解散略盡師至白水畈鐵爪世
庸等尚有親兵數百人欲保什子寨公已先令人守隘
不得上脱身走君孚十一日軍定惠寺遣追盡禽之而
石陂等賊亦皆平公駐黃市撫戢軍民東山大定散各
路鄉勇歸農勒石黃市旗亭間班師而還自出軍至是
僅二十四日以鄉民數千破賊數萬不費公家粒粟不
煩師旅徒手奮身摧鋒陷堅而奏膚功此近世所希有
也當此時荆門岳湖燧火相望對壘連疆耕戎交跡内
患既消邊圉孔固公之功在天下而不在一隅矣十四
年春湖南兵久不解公于征斂轉輸重紓民力而行間
所需物用器什文檄横飛旁午絡繹公皆躬自購造不
假胥吏省民費以千萬計嚴飭屬邑禁羨耗絶私派懲
誣告杜饋遺以其隙招致文學之士講論經學興起廢
墜人若無兵秋大饑發廩賑卹廣募輸積嚴冬冒雪計
口受賑全活數萬人十五年水旱洊臻訛言復起公謂
人心易摇宜示以暇豫與為鎮静修治赤壁亭榭日與
文武寮吏歗咏飲射其間士民相與慶曰我公如此吾
屬何憂又以祕計禽詰奸細撫定兇黨流釁頓息會丁
繼母李夫人憂士民數萬人伏撫軍轅門號咷請留制
撫亦心知公不可去疏請奪情公勉起視事十六年制
撫以蘄州上接荆武下臨潯吳南連大冶興國東鄰宿
松太湖水陸要區奏復江防道以公為之三奏而報可
公規復沿江墩戍繕治戰艦練習水師計禽偽官渠盜
江境肅然十七年遷福建按察使士民請留不得朝珍
曰公去失吾所憑公條便宜十餘事乘五兩小舟蕭然
去楚去之日蘄黃及旁郡人沿岸遮送至九江者數萬
哭聲與江濤相亂公亦垂泣不忍視十八年春抵閩時
耿精忠亂新定海寇犯漳泉四郡連數歲用兵徵役煩
苦又數起大獄繫滿囹圄每一卷牘罹重辟者輒至數
十百人獄皆已具公視之怛然謂民命所關寧以獄既
成而可不慎乎時以親王主兵事語聞王令公會滿漢
大臣覆錄公言通海數案所牽引半皆平民遂白王釋
不問或有持輕重兩可公已盡得其状偘偘面折不為
屈指庭下婦人孺子曰此曹皆何辜乃攖斧鑕皇天在
上人命至重吾誓不能緘阿從事王久聞公名至是愈
益傾折每疑案子公專訊讞決明允所生全以千計其
久繫得白貧不能歸者皆給貲遣還淹滯為之一空逆
亂時多掠浙東江右子女及後投誠没為奴婢老弱轉
棄溝中僵尸相屬公設法勸募贖之歸籍小兒女不能
歸者養之署中積數千百人計滿一舟則給口食歸其
父母親戚公退食羣兒皆環繞膝前争索果餌喧讙以
為笑樂初占匿者猶衆至是皆顧化多自遣還者矣為
臬司官吏懾服閩俗翕然一變未及朞遷布政使閩地
久駐兵重資民力莝夫月計數萬公白王軍人芻牧本
有常役今民困方殷矧忍横派悉索耶力争請免或謂
非所職何自苦為公曰設兵以為民無民設兵何為調
停者復議改折公争之益力王卒是公言向所科莝夫
數萬一日盡皆罷去民既樂公德愛而凡軍中所需乃
益趨事恐後八郡正供及江浙協餉不下數百萬皆司
庫收公大書揭庭中命皆應時收正項外不增銖黍即
令原解官役計項支撥略無虧累署中薪米不給至無
衣可典或終日一食隨征滿漢大臣朝使者有時来過
徑入卧内或繞署閒行曲房阿閣無不歴覽几案間蛛
絲鼠跡一竹笥貯朝服一釜備炊爨文卷書冊數十束
此外都無一物咸歎曰于公清苦天下第一也外番貢
舶或有所獻公悉屏斥或呈樣香一齅即持還去貢使
皆囓指作禮謂譯使云
天朝洪福我儕實未見此清官也將軍制撫交章論薦
舉卓異十九年春開府畿内去閩亦如前去楚時也駐
節上谷郡邑吏望風争自濯磨求稱公意會旱步禱時
雨大沛禾麥重岐三穗民號曰于公穗立保甲申約束
緝劇盜懲豪強政大修舉所條上利病興除前後數十
事皆朝上夕報可語在奏疏中不具載二十年春督理
孝昭皇后梓宫前詣
山陵過
闕請陛見
上久知公清忠著有勲勞聞公入見念其年老不勝步
命侍衞持席於午門中令少坐公拜謝坐少頃入見
賜食並内帑金天閑馬
御書手卷及
御製詩一章既數日
山陵還過
闕又
賜鞍馬一匹蓋自是
隆禮異恩不可殫紀是年冬請歸葬母夫人得
俞旨數日
命總督江南江西單騎孤裝如赴羅城時方公之節制
兩江也初被
命即已廉得陋習數十事比至則揭之通衢數翦除豪
吏大猾隠蠧舊弊神明洞察如親至目覩墨吏日數十
驚出見白髯偉軀長者輒膽落謂為公微行公亦數微
行以實之檄郡邑條具便宜皆為興舉郡邑吏無不畏
愛趨令南中風俗素侈麗厚自奉美服游冶聞公来公
私皆争衣布褐布褐價騰貴而賤綺縠文繡公知人心
漸即於善遂專用德化誨導之凡文議爰書皆手自批
勘第其甲乙以示褒貶自雞鳴至夜分不休寢食為廢
或勸之少息輒曰吾非不知食少事繁養生所忌第吾
受
國厚恩兩江官吏多至千百何可盡劾耶所以為此者
冀其見聞知警歸於廉慎吾雖盡瘁國家所得不已多
乎性善飲至是累月不一醉嘗中夜苦飢索少米作糜
不得遂笑而起視事達旦時上下貺遺都絶端午日遣
視寮吏無敢以黍角諸節物相饋者童孺攜金錢過市
門交易而退無敢欺吏民安恬有歌笑而無管絃有醉
飽而無羞錯商旅輻輳關市流通每一令出父老扶觀
有讀之垂涕者公之清嚴忠直勤勞
國家利濟民生者大較如此二十三年春被
命巡海還護理安徽江蘇兩巡撫印四月十八日晨起
視事未出戶疾作召諸司語不及家事端坐而逝至夜
漏四十刻坐不敧倚顔色如生年六十有八將軍都統
寮吏来至寢室皆見牀頭敝笥中惟綈袍一襲靴帶二
事堂後瓦瓮米數斛鹽豉數器而已無不慟哭失聲士
民男女無少長皆巷哭罷市持香楮錢日至者數萬人
下至菜傭負販色目番僧亦伏地哭盡哀公鞫獄多所
平反銜恩者皆設位於家至是皆奉以来櫬歸士民數
萬人步二十里外伏地哭江干江水聲如不聞公之得
吏民之心江寧人謂數百年来無能如此者士民立祠
於清涼山如黃州之赤壁云訃聞於朝
天子震悼祭卹有加已而
上東巡還謂内閣九卿詹事科道曰國家澄叙官方首
重廉吏其治行最著者尤當優加異數以示褒揚故江
南江西總督于成龍操守端嚴始終如一朕巡幸江南
延訪吏治博採輿評咸稱居官清正為今古第一廉吏
應加褒卹為内外大小臣工勸其詳加議卹具聞於是
集議加太子太保諡清端廕一子入監讀書蓋
上於公禮意盛隆初終罔替由公以来士之以風節著
者皆知慕傚公則豈獨公之為幸也與公剛介沈毅彊
力多智正直自持不少回曲而臨事決機應變無方蓋
其誠與才合識與力并故所至能集大勲而著令名焉
初東山亂時劉君孚為逋逃主黨羽甚衆公欲用其力
而實患之會黃金龍就禽公亟典衣分俸得百金賞之
衆皆不平謂君孚匿金龍何反被賞公曰金龍之禽實
由君孚密計君等不知耳其黨以為然又見君孚果得
百金不讓於是益疑君孚實賣金龍其黨各稍稍散去
而公又因以縱間離其親屬君孚計益窮遂鬱鬱以死
其坑七盜也其魁初以盜降為游徼每進見公輒賜酒
肉慰勞之曰吾深知汝能汝為吾盡心禽盜吾貰罪旌
汝一日又見賜之酒問羣盜數名魁唯唯不盡言因復
飲之竟醉矣出公微服伺之魁意得甚與其徒大飲肆
中出槖中籍歴指其名别其勤惰狡拙公悉覩聽之明
日召魁盛賜之酒食遂益歡恃無所忌復大醉放意盡
言諸盜狀公曰吾聞汝槖中有籍可取視否匿不肯出
摉得之大小盜名皆具公因謂若此行不可立於人世
矣宜速歸曰小人從公復何歸公曰汝歸黃壤耳乃惶
懼言死自其分幸與母訣不許取篋中俸金一兩俾寄
其母立斃之公自得其籍按以緝盜無不得者公嘗曰
人命至重上天好生自非精察確訊若冤殺一人便應
以命償之故多徒步獨行或策蹇疾驅雜田夫旅人中
偵聽野籬邨店樵牧童叟之語以是疑情細事無不如
犀燃燭照遣使往察事人亦不敢欺也而往往蹙額哀
矜多所減宥一日逮一盜盜觳觫甚公曰吾知汝已改
行矣汝傳語若黨改行與否官必知之賞誅隨之矣賜
以酒食放歸一竊者公訊之曰汝竊也未至死汝所知
某某皆巨盜罪應死然能自新吾亦赦之今釋汝歸語
若輩羣盜聞之皆大畏斂跡一營弁餽餉軍前其弟無
賴子也久客歸而是夜盡失其餉遂執弟歸之官弟不
勝拷掠因誣服株引平日交游市井惡少十餘人問其
贓皆云用已盡獄具公適以江防来謁巡撫偶舉此事
公曰無贓則案終疑且數千金何得遽盡乎巡撫曰吾
固疑之今以屬君公承命祕其事不發越二日引衆囚
至略訊即釋去復巡撫曰江夏盜案無一人實者問囚
安在公曰盡釋之矣巡撫大驚恚公曰囚被刑已極若
再訊即恐立斃誠不忍其無罪就死且上讞須得真盜
留此屬何所用之巡撫問真盜安在公指撫軍帳下一
校曰盜主家也縛以付公公曰衆盜數日可盡致也既
數日果皆就縛贓在校家封識如故巡撫問公何術能
爾公笑謝而已他如此類皆神變不可測閩囚數十人
當斬公察知其枉白王王下其事獄詞六七返不決公
度此終不得即脱即取囚出坐之階下與飲食去桎梏
凡囚臨刑給食脱械衆囚謂即死皆相對啼呼忽聞傳
語冤已白令歸復業乃驚喜不自持狂叫叩頭出血時
滿漢吏方有事至公署亦感激雨泣自是羅織之風少
衰當事聞囚已盡釋亦無以奪之也公之緝盜惟善用
人所蓄游徼及降盜恒撫以恩威四方有盜此數人皆
得来先白公帶間繫一布夾袋得盜名即投其中自劇
賊偷兒蹤跡畢具探袋中名勾捕無不得開府時袋已
敝左右請去之公曰此袋昔貯盜今以貯酷墨吏未可
去也公自言人見我發奸摘伏疑有他術不知皆古人
成法第因時宜行以誠心求耳公每論事輒稱曰上帝
式臨或曰天鑒在兹蓋往往夢寐與神明通故其斷獄
制事亦若神有相之者公既苦節好施予每聽斷時民
有當償人錢物力不能則倒嚢代之償歲饑得俸多少
悉施與不顧已罄矣惟一騾公所出入騎者鬻之得十
金施一刻而盡公日食粗糲年飢更甚舉家食粥以少
米為之襍以黍炒糠令微焦屑之粥垂熟入糠屑其中
客至亦出此粥勸令依此法為食冀得存餘蓄以濟飢
者客皆不能堪為公強食之有膏粱子不下咽公謂之
曰貧苦士之常富貴人之幸今民不飽糠籺而汝忍獨
飫肥甘乎若不節食及人吾罰汝賑飢矣時人謠曰要
得清廉分數足惟學于公食糠粥公在岐亭公子来省
及行署中有一醃鴨割其半與之時人有半鴨于公之
謠先是公每晨市豆腐二觔許故又謠云于公豆腐量
太狹長公臨歸割半鴨半鴨于公過夜錢五釐酒價何
處拈蓋公飲酒每夜以半壺為準楚酒半壺價五釐故
云爾公軀幹脩偉紅頰隆準美髭髯精神炯炯四映平
居與人交不擇貴賤談讌終日略不拘忌及當大事若
羣議會讞有所可否雖王公大人不為少貶性極慈易
而御物整嚴賓客故人有時過存蔬食菜羹言娓娓不
倦或當歡笑一語涉私即正色斥詰諸吏望公威若負
霜雪及論說籌諮輒霽顔商確務盡事理以是雖見嚴
憚愈益親樂之其喜怒哀樂本乎天性得乎學力如此
公嘗語人曰人當惜福為子孫留餘地布衣蔬飯享受
無窮膏粱紈綺實不解有何可戀凡公話言文字單詞
斷紙皆可以感人心輓習尚不悉載載其與友人荆雪
濤書書言羅城事略曰廣西柳州羅城偏在山隅土司
環繞山如劍排水如湯沸蠻烟瘴雨北人居此生還者
什不一二土民有猺獞狑狼之種帶刀執鎗性好鬭殺
父子兄弟反目操戈恬不知怪順治十六年冬初入版
籍成龍以十八年之官選授後親者不以為親故者不
以為故行李蕭條次清源同年生王君吉人所其人忼
慨好義反覆開譬謂粤西非吉祥地夙知成龍家食尚
可自給勸之勿往成龍時年四十五矣然英氣有餘私
心自度古人利不苟趨害不苟避之義何為也俯首不
荅王亦默知其意揮淚别去抵舍别母及妻兒典鬻田
屋得百金攜蒼頭五人頗勇壯可資瀕行族屬老稚相
餞歡飲至夜扶醉就枕而天已曙矣大兒廷翼為諸生
已久猶謹朴如處子以田産文劵歴歴付之但命之云
我為官不管汝汝作人莫想我而已拜别先祠不覺腸
斷門内外但聞哭聲不復回顧此時壯氣直可吞猺獞
而餐烟瘴也行及湖南冷水灘卧病顛連扶掖陸行至
桂林謁上官見羸體伶仃驚憫特異皆勸以善調治勿
亟赴羅城抱疴之人至是膽落往日豪氣不知消磨何
所矣病幾危苦孽未盡不速死及柳州稍瘥尚不知羅
城在何許也羅城與融縣沙鞏連界行至沙鞏遇鄉老
細詢之乃知對山即是羅境登山一望蒿草滿目無人
行徑繞山都似營壘陣場瘴雲慘淡苦霧凄迷回憶同
年生之忠告不置也入縣中居民僅六家宿漢夀亭侯
廟支牀周桓侯背後永夜不成寐明日到縣庭無門垣
草屋三間東斷為賓館西斷為書吏舍中闢一門入亦
屋三間内廨支茆穿漏四無牆壁鬱從中来病不自持
一卧月餘從僕環向而泣了無生氣張目一視各不相
顧無如咎孽未盡死而弗死乞歸無路扶病理事立意
修善以回天意凡有陋弊清察釐革自以分死一官而
已命不殞累及僕從黃瘦如壁畫隂鬼相對而泣莫能
救無幾何一僕死餘僕皆病成龍自忖一官落魄復何
恨諸僕無罪何苦貽累叮嚀令各逃生一僕蘇朝卿仗
義大言若今生當死於此去亦不得活棄主人流落他
鄉即生亦何為餘僕掉頭不顧當時通詳邊荒久反之
地一官一僕難以理事乞賜生歸當事者置之一笑而
已無何蘇僕亦死其年逃僕歸家大兒續覓四僕来而
三僕又前後皆死止存一僕晝夜號咷如風魔欲遣之
則一人難以遠行且此僕歸則孑身更苦無奈其思歸
日切遂聽其浩然長往萬里惟餘一身生死莫能自主
夜枕刀卧牀頭樹二鎗以自防然思為民興利除害嚢
無一物猺獞雖頑無可取之貲亦無可殺之仇也事到
萬不得已時只須勉強為之申明保甲不得帶刀攜鎗
咸遵無犯間有截路傷命無蹤盜情必務緝獲隠昧情
事盡心推詳必得真實立時誅戮懸首郊野漸次人心
信服地方寧静而上官採訪真確於是有大事招擬解
省小事即行處決之通行羅城雖安而地與柳州西鄉
接境其人祖孫父子生長為賊申明當事輒以盜案為
艱置之高閣竊自思漸不可長身為民父母而可使子
弟罹殃咎乎約集鄉民練兵親督𠞰殺椎牛盟誓合力
攻擊先發牌修路刻日進攻此未奉委命而擅兵自揣
功成亦在不赦之條矣但奮不顧身為民而死勝於瘴
病而死也渠魁俯首乞恩講和擄掠男女牛畜皆送還
仍約每年十月犒賞牛酒敢有侵我境者竟行𠞰滅蓋
獞人不畏殺惟以剝皮為號令而鄰盜漸息至是上官
採訪更確反厭各州縣之請兵不已報盜不休為多事
也嗣後官民親睦或三日或六日環集問安如家人父
子言及家信杳絶悲痛如切已膚土謠云武陽岡三年
必一反比及三年甚憂之蓋人既和謠不驗矣又云三
年一小𠞰五年一大𠞰比及五年又復無事而民俗婚
喪之事亦皆行之以禮感之以情羅城之治如斯而已
自數年来本非為功名富貴計止欲生歸故里日二食
或日一食讀書堂上坐睡堂上毛頭赤腳無復官長體
夜酒一壺直錢四文無下酒物亦不用箸快讀唐詩寫
俚語痛哭流涕並不知杯中之為酒為淚也回思同僚
諸人死亡無一得脱興言及此能不寒心赴蜀之日益
勵前操至死不變此數年之大概也偶書寄以發知已
萬里一嘅余昔過上谷公自言一生得力在令羅城蓋
其澹泊之操堅危之節始卒不渝老而彌厲者已預定
於此故余獨載此書以見公之志焉余見公時當公巡
撫京畿逆旅深夜執余手而語有知已之言蓋康熙二
十年冬十月也後七年公孫戶部郎中準從余游得公
傳略及軼事襍文擥掇而為此傳
陳廷敬曰異時吾陽城楊公繼宗天下稱清白吏所首
指名者也予為史官時陽城田侍御在京師京師一老
嫗往来侍御家間嘗讕語云某不愛錢豈楊繼宗耶楊
公去嫗時三百二十年餘矣而嫗能稱說之蓋當時名
聞天下後世婦人女子猶皆習聞其名而尊美焉凡為
士者可不嚮慕乎哉予感嫗言而心識之其後與衛文
清公周祚魏敏果公象樞布政畢公振姬數公者遊數
公天下之所謂廉吏也皆晉人在陽城二三百里間夫
天下清白吏不易得而為世所指名者乃獨多在於晉
可謂盛矣乃今又得于公于公之清操偉烈章章如是
千百年下必有如老嫗之稱楊公者可無以余文為也
獨是余公之鄉人也既多賢人之迭出於其鄉而又嘗
職在史官親見聞公之行事廢名臣之烈湮鄉先生之
蹟咎莫重焉故次叙之傳曰高山仰止景行行止雖不
能至然心嚮往之余生賢人之鄉而志其操行亦將以
為取斯也
午亭文編卷四十一
