午亭文編卷二十六
大學士陳廷敬撰
經解二(易)
䷔(震下離止)
嘗讀噬嗑而歎聖人繫易之仁也讀先王以明罰敕法
而知後世用例不用律之非矣讀六四之利艱貞六五
之貞厲而知後世快意用刑之非矣艱貞貞厲之辭惟
四五有之他爻所无也以五居尊位四為大臣故也五
四能貞厲艱貞下皆化之矣雷電雖取威明之義然電
先雷後以明為主治獄之道不患不威是以君德貴剛
而治獄則尚柔中也柔中故虛而明也
䷕(離下艮上)
日月五星之運錯行乎二十八宿經星之次舍此天文
也君臣父子兄弟夫婦朋友粲然有禮以相接截然有
分以相守此人文也觀乎天文以察時變觀乎人文以
化成天下此天子之文也惟仰承天道俯順民彛天子
能修其身而後可以化成天下由是日月五星无朓朒
薄蝕彗孛飛流之變而各順其運行之常天下文章孰
大乎是堯之文思安安舜之濬哲文明皆是道也
旅之象山上有火許之以明慎用刑賁之象山下有火
戒之以无敢折獄蓋明之所及有近遠故力之所任有
大小聖人特以刑獄一事著其義則凡明之不足而能
任大者鮮矣是以君子貴致知之學而无取乎察察之
小智也
䷖(坤下艮上)
剝五爻皆言剝六五獨不言剝者何變文也五君位也
五不可言剝也變而言貫魚以宫人寵者何貫魚下四
隂之象也以宫人之寵寵四隂者五也宫人宫中之賤
者也以此寵隂猶能制隂者也故無不利也雖變而不
失君之義者尊君也伊川於上九引匪風下泉易通於
詩矣愚謂六五一爻易通於春秋矣
唯君子乃能覆盖小人小人剥君子君子亡而小人亦
無所容其身是自剝其廬也小人亦何利哉初六六二
六四皆言凶剝之无咎者獨六三耳何去何從小人亦
當決擇之矣
䷗(震下坤上)
復見天地之心天地之心仁是也六二休復以下仁也
是知凡言復者皆復於仁也初之修身二之下仁四之
從道一也未有道而不仁不仁而可修身者也五居尊
位故欲敦復仁之厚者宜居尊者也前後左右從而戕
者多矣尤宜敦也敦之如何如初之修身二之下仁四
之從道而已是能自治又能以人治者也敦復則不頻
復又何至於迷復之凶哉
䷘(震下乾上)
无妄之卦聖人為承平君臣而言也是時也先王茂對
時育萬物之時也豈可妄有所往使萬物繹騷不安其
生哉九五居君之位故告之曰无妄之疾勿藥有喜象
又丁寧之曰无妄之藥不可試也六二應五者也故告
之曰不耕穫不菑畬則利有攸往而象曰不耕穫未富
也无妄之疾敵國外患也无妄之災邊防之事小有得
失不足為大患者也所謂或繫之牛行人之得邑人之
災也君與臣但能修吾内治而外侮不得乘焉足矣藥
必不可妄試功必不可妄貪先王舊章必不可妄改天
幸必不可妄徼總之无妄之世必當以无妄處之君與
臣必不可不知妄有所往之害九四君側之臣也故以
可貞无咎告之初九在下郡縣之臣以无妄之往為得
志無關于朝廷大事也最惡者上也上九亦非有妄者
也時不可行而行遂至于有眚遂至于无攸利彼之不
可行而行也亦自謂前人之法窮則當變至于不可行
者終不可行而猶執其所行終不肯變甘處其窮象曰
窮之災也言其窮而不變也其匪正有眚不利有攸往
无妄之往何之矣天命不祐行矣哉正謂上九也
䷙(乾下艮上)
畜卦之義蘇氏說之已盡其言曰小畜之畜乾也順而
畜之故始順而終反目大畜之畜乾也厲而畜之故始
厲而終亨君子之愛人以德小人之愛人以姑息見德
而愠見姑息而喜則過矣初九欲進之意無巳也至于
六四遇厲而止六四之厲我所謂德也使我知戒而終
身不犯于災者四也小畜之說輻不得巳也故夫妻反
目大畜之說輹其心願之故中无尤也三乾並進故曰
良馬逐馬不憂其不良而憂其輕踔易道以至泛軼也
故利艱貞九三乾之殿也故相與飭戒閑習其軍徒則
利有攸往上上九也上利在不忌三利在必戒童牛初
九也牿角械也童牛無所用牿然且不敢廢者自其童
而牿之迨其壯雖不牿可也此愛其牛之至也豶豕&KR2904;
豕也九二之謂也有牙而不鷙也&KR2904;豕也不鷙則可畜
矣大畜之畜乾也始厲而終亨初九陽之微者也而遂
牿之故至于九二雖有牙而可畜也其始牿之其漸可
畜其終雖進之天衢可也童而牿之愛以德也故有喜
不惡其牙而畜之將求其用也故有慶凡物有以相德
曰喜施德獲報曰慶孔子曰積善之家必有餘慶天衢
者上之所履而不與下共者也德有以守之雖有以予
人而莫敢受苟無其德雖吾不與而彼將有取之者上
九之德足以自固是以無忌於乾而大進之其曰何天
之衢者何天衢之有而不汝進也夫惟以天衢進之而
乾大服矣
小畜以懿文德蘇傳曰夫畜巳而非其人則君子不可
有為獨可以雍容講道如子夏之在魏子思之在魯可
也大畜君子以多識前言往行以畜其德蘇傳曰孔子
論乾九二之德曰君子學以聚之問以辨之是以知乾
之健患在于不學漢高帝是也故大畜之君子將以用
乾亦先厚其學嘗推其意而論之懿文德者不得志而
著書之類也多識前言往行以畜其德者積學待用之
謂也
䷚(震下艮上)
頤之六爻初九為靈龜龜食氣而夀不求食於人者也
舍爾靈龜觀我朵頤凶此設為六四告初之辭以戒之
耳非真以初為凶也故象曰觀我朵頤亦不足貴也世
豈有觀朵頤之靈龜哉卦惟上下二陽凡能養人者皆
陽也初九又以德為養者也四求初養是顛頤也四在
艮下負嵎之虎也虎視眈眈其欲逐逐虎之常也然咎
道也今以初九之德養為養眈眈逐逐之咎吾知免矣
欲與施反四無欲斯能施矣故象曰上施光也二與五
相應者也今二五皆隂不相應也故二擇養於初上之
間皆非二之類也故曰行失類也然初則顛頤而拂經
上則于丘頤而征凶與其征凶寧拂經也六三與上九
相應三求養于上正也而顧繫以拂頤貞凶十年勿用
无攸利象又曰十年勿用道大悖也易之示人語繁而
不殺義正而辭嚴此其至也若是者何也隂柔不正好
動之人與居高乘時之權臣相合其禍何所不至是聖
人之所懼也五居君位而頤由于上亦拂經也居貞則
吉不可涉大川象曰居貞之吉順以從上也貞則彼無
可指順則我不傷激貞者爻所本有順者補爻所未盡
也上為頤之所由求養之人孰不歸之故利涉大川然
聖人必先之曰厲吉不厲則凶厲則吉也象曰由頤厲
吉大有慶也不厲則大有害厲則大有慶也五曰貞曰
順上曰厲五上之間君臣終始國家安危生民禍福其
機最微而其事最鉅故聖人言之懼而慮之周也
䷛(㢲下兑上)
大過彖傳棟橈本末弱也本末者初上也九三九四皆
棟橈者也爻分而言之則九四棟隆九三獨為棟橈若
是者何哉九四不過乎剛與初為應能專而無他初雖
在下之柔譬之茅然為物雖薄以之為藉未嘗不收其
用此四所以為棟隆也四與九二為同類二以陽居隂
而下乘初以初自助故有枯楊生稊之象稊者顛而復
蘖反其始也又有老夫女妻之象老夫女妻則夫不陵
妻而生育之功可成矣四曰棟隆吉象以不橈乎下明
之二曰无不利象以過以相與明之是四與二皆取其
剛而不過也九三剛而太過與上為應而三剛愎不可
以輔過涉滅頂之凶上自无咎也三亦何所益哉三與
五為類五以陽居陽侈泰已甚六乘之而力不能正故
有枯楊生華之象華者盈而畢發速其終也又有老婦
士夫之象老婦士夫則夫厭其妻無過以相與之事矣
三曰棟橈凶象以不可輔明之五曰无咎无譽象曰何
可久也亦可醜也无咎无譽者所以教上也與為滅頂
之无咎不如明哲保身之无咎也非為五言也是三與
五皆惡其剛而過也嗚呼棟橈吾將壓焉相之於國棟
也匪剛不可過剛亦未見其可剛柔相濟使身名俱全
而國家無事賢者不當如是耶
䷜(坎下坎上)
人未有可孤立而無助者也况在艱難之時乎習坎之
卦九二九五各為一卦之主相阨而不能相能者也二
曰坎有險求小得險九五也小六三也九二以險臨五
五亦以險待之欲以求五焉可得哉所可得者六三而
已二所以能得之者非謂德足以懷之徒以二者皆未
出於險中相待而後全故也六三來之坎坎險且枕入
于坎窞勿用之往也枕所以休息也來者坎也往者亦
坎也均之二坎來則得主往則得敵遇險于外而休息
于内也故曰險且枕六三知其不足以自用用必無功
故退入坎以附九二相與為固而已六四樽酒簋貳用
缶納約自牖終无咎樽酒簋貳用缶薄禮也納約自牖
簡陋之至也夫同利者不交而歡同患者不約而信四
非五無與為主五非四無與為蔽饋之以薄禮行之以
簡陋而終不相咎者四與五之際也九五坎不盈祗既
平五在坎中是不盈也盈則平而出矣祗既平五之志
也以不平為未大未大而不肯自安故受四而不辭也
夫五之與二勢有上下德有大小五有為之主而二僅
自保者也要其終五必併二習坎之所以為險者以二
五之不相下也五併二而天下無險可言矣二與三未
保其終而暫時相依亦各知孤立之難也若夫初上處
内外之極最遠于敵而不被其禍以為足以自用而有
餘是以各挾其險以待其上初不附二上不附五故皆
有失道之凶焉君子之習險將以出險也習險而入險
為寇而已此初之失道也徽纆以係之叢棘以固之上
六之所恃者險爾險窮則亡此上六之失道也道在依
人尤在擇其所依險可易言出哉
䷝(離下離上)
離之六五柔居尊位者也附麗于剛強之間危懼之勢
也當危懼之勢能畏懼之深至于出涕憂慮之深至于
戚嗟所以能保其吉也所謂剛強者四與上也然上與
四不同五能用上則可以成嘉美之功威震而刑不濫
可以正邦矣若四則犯上之臣也自不容于天地之間
何足憐哉此卦上九禦侮之臣也九三年至而退不貪
榮禄之臣也六二中順之臣也初九新進慎事之臣也
惟九四為犯上之臣旋發旋平不足為大患而可藉以
為宴安之戒者也然離為火為日苟非君德之至明亦
豈易致此哉
䷞(艮下兑上)
交感之謂咸無心於感然後無所不感非無心也無不
正之心也聖人感人心而天下和平此也大槩以一虛
字盡之虛者九四之所謂貞也故吉且悔亡若憧憧往
來朋從爾思則失其貞矣故象曰未光大也九四大義
繫辭傳發揮詳盡宜合而觀之惜乎九四亦有所未能
也此卦六爻皆應皆求咸而不能咸初六志在外者四
也九四朋從朋者初也志之從之皆不得無心之義也
二設為凶吉兩義腓&KR0997;動惟躁故凶反躁為居則吉也
九五咸其脢脢在㗋之下心之上已發於心而隠忍於
喉苟求无悔而已其志不已末乎感不可以私亦不可
強示尊默使上下之情不通也三志在隨人以妄隨為
感自宜往吝上滕口說感不以心而以口感之道其衰
矣乎合而觀之皆有心於感而不能無所不感者也卦
以人身取象四當心位故感之道於四猶有望焉
䷟(㢲下震上)
恒以久為義九三不恒其德貞吝固宜餘五爻惟二以
久中无悔初則浚恒貞凶无攸利四則久非其位而无
禽五則恒其德貞夫子凶上則振恒凶是不恒不可恒
亦未必可也恒豈易言哉善乎大象之言曰雷風恒雷
風者天地之至不恒者也至不恒之中而有至恒者存
此立不易方也方即貞即天地之道聖人所以久于道
而化成也聖人者天而已矣易諸卦發揮此義而此卦
之辭尤為顯著故曰天地之道貞觀者也日月之道貞
明者也天下之動貞夫一者也一者何也天之道也其
為物不貳則其生物不測又何疑於聖人之化成哉
䷠(艮下乾上)
遯不可以退避為訓人皆以退避為藏拙免禍之計自
為則得矣如朝廷何故善遯者非必在山林也雖身處
朝廷未嘗嚴絶小人而小人自不能近此遠小人不惡
而嚴之謂也此卦初二兩爻定指小人初在遯為尾尾
猶微末也以其往而有災故尚不敢肆而自附於四四
雖不示絶于外而内不暱好跡與小人似好小人迥不
能干是謂好遯宜其享君子之吉也君子既吉小人自
然否矣六二以中順上固君志自古小人巧用此術使
人君誤信假之以權久而跋扈難制者何可勝道然二
雖固志五能正志五之志正則二之志亦正二之中順
且為應五之德而不出於邪矣二柔而中順五剛而中
正君臣始終相保釁隙不生何嘉如之嘉出於正正與
嚴相成嘉與惡相反此九五之遯也或曰君不可以遯
言不知臣之遯非必山林君之遯非必深宫君者天也
天下有山天不必遠山山自不能及天君下有臣君不
必遠臣臣自不能及君使天舍山而居於無山之處始
為天遯有是理乎遯有以形用者山林之士或可當之
遯有以神用者非明哲之臣神明之主未易言也不可
不辨若九三與初二同體謂之係遯係而遯疾憊固其
宜也苟得其道其於初二且臣妾畜之耳不得其道至
於行敺除大事存亡安危未可知也不吉則凶可不慎
哉可不戒哉上九與乾同體異於九三故謂之&KR1446;遯&KR1446;
之者不止初二不能係之與三同德而不相應三亦不
能係之矣是為龍德是為神遯以上居遯之終故特以
此許之其實四之好遯五之嘉遯皆同此道也焦竑曰
肥字古作&KR1446;與蜚字相似後世因譌為肥字九師道訓
曰遯而能飛吉孰大焉張平子賦云欲飛遯以保名曹
子建七啓云飛遯離俗金陵攝山碑緬懷飛遯皆可取
以證
䷡(乾下震上)
彖傳大壯大者壯也剛以動故壯又云大壯利貞大者
正也是知壯不可恃正不可捨捨正恃壯雖大何利之
有卦惟九四當剛動之爻故動而貞吉動而悔亡藩決
於前輿壯其輹尚往何疑若初九者居下在初去震體
殊遠豈宜遽動夫趾雖壯不如輿輹而欲與四競往必
不能也但信壯之可進信之過而壯不行是其信之窮
也九二以中而貞吉六五位不當而无悔二善用大壯
者也五善處大壯者也上六小人用壯者也九三君子
用罔者也羝羊觸藩兩爻同象羸其角即不能退不能
遂辭有詳略意相發明也无攸利艱則吉亦兼為兩爻
言也使兩爻能詳於始不敢輕發自逞當不至兩敗俱
傷禍亂蔓延而無已矣嗚呼三為剛&KR0997;上為柔蹂三本
欲用壯於小人反使小人用壯至小人用壯君子必無
幸理罔者蔑視天下旁若無人也小人用壯君子罔也
此為君子歎息也然則詳與艱聖人屬望君子其尤切
歟
䷢(坤下離上)
晉卦之辭所謂康侯者二也用錫馬蕃庶晝日三接者
五也五之爻辭曰悔亡者五為晉之主悔在餘五爻有
失有得悔亡在五之失得勿恤其故何也一時得者失
者畢在離照之下五雖勿恤而不肖不敢大逞固與賢
不肖溷而不辨者異矣夫得者進失者亦進此五所以
往吉无不利也此五所以往有慶也利豈獨在康侯之
二哉大略卦以晉名而諸爻皆不喜輕進初六晉如摧
如非人摧初初自摧也君子始進貴正初獨行正似有
摧之者然自安於摧不失其正何吉如之使急於求孚
急於受命豈能裕无咎乎六二晉如愁如義亦同此以
中正柔順之德而上遇六五之君宜無不進矣二不敢
喜而不寐故為愁如此二之中正也所以受兹介福於
其王母也六三衆允悔亡者三之晉一無所私故衆皆
信之其悔得亡也卦獨四上兩陽似為&KR0997;進然四如鼫
鼠鼫鼠以比庸臣庸臣而在上位所以為位不當也貞
厲者雖庸而不失正雖庸而不敢肆然無忌也使其為
碩鼠之貪何貞利之有雖失得勿恤之君亦難容而不
逐矣上九居高而失和平之度難為其下故為晉其角
維用伐邑之象然與好大喜功為國生事者迥不侔矣
所以雖厲而吉无咎也貞吝者道未光之謂也世之求
大光而反致凶辱者多矣未若貞吝者安其未光為猶
愈也合諸爻觀之位有高下品有優劣行事未必盡得
然皆進而不輕進者也上下接而下不輕進晉之主不
易遇也晉之臣亦可法也
䷣(離下坤上)
明夷六爻嘗以商周之際明之初九君子于行伯夷太
公之避也六二夷于左股股所以行也夷則行不利故
用馬壯以拯之而後其行也勝用股矣此文王羑里演
易之時也以學易為馬壯是羑里之事文王亦自悔有
所未盡也夫此所以為内文明也九三文王得太公之
象也南狩者卜田而遇非熊非羆之臣也卒載太公望
以歸得其大首也嗣是而伐崇墉嗣是而遏徂旅文王
曷嘗有亟心乎不可疾貞也六四于出門庭我不顧行
遯微子自靖之義也六五箕子之明夷則爻辭已明言
矣上六失則之則與六二順以則之則當合看又當與
箕子明不可息之明合看明不可息箕子所以傳洪範
也六二順以則文王所以有六十四卦之彖辭也紂惟
失則故不明而晦後入於地無由可免也是故商周之
際興亡之故備於明夷一卦或以為文王之卦是也實
非文王一人之卦也六二正所謂内文明者以此為文
王與象傳合但謂文王以學易為馬壯羑里之事文王
亦自悔有所未盡似非周公可以言文王者然假使周
公以此言文王不可謂非深知文王者也此聖賢憂患
之學文王周公孔子其揆一也
䷤(離下㢲上)
萃言王假有廟渙言王假有廟家人言王假有家明乎
在宫在廟王者皆以精神相感通故能使鬼神享而家
人化也象曰王假有家交相愛也既交相愛矣又何憂
乎九五為王者六二宜為王后然六二爻無異辭焉歸
妹曰帝乙歸妹曰其君曰其娣此異辭也家人六二曰
在中饋无攸遂則通乎臣庶之辭也家人以長女中女
成卦故卦辭曰利女貞彖傳亦先稱女正位乎内在中
饋无攸遂者正位乎内之事也六二既通乎臣庶其餘
無不可通初九閑有家諺曰教婦初來其斯之謂與六
四長姒也長子家督長姒代姑家之盛衰繫焉爻曰富
家大吉象曰順在位也明乎長姒之重非友婦可比也
九三家人嗃嗃悔厲吉嗃嗃嚴厲之象也婦子嘻嘻終
吝嘻嘻歎辭也九三重剛過嚴家人不堪而歎故象於
嗃嗃許其未失于嘻嘻譏其失家節以是知治家不可
不嚴亦不可過嚴也上九有孚威如終吉誠與威相濟
而得終吉異乎九三之終吝矣家人至上九家道已成
象又揭反身二字以示人身修而後家齊自天子至於
庶人壹是皆以修身為本也反身無他法大象曰君子
以言有物而行有恒盡之矣
唐李勣對高宗曰此陛下家事何必更問外人其後德
宗舒王之議亦祖此說李泌之對則謂臣當無所不知
夫天子家事誠為大事臣庶家事豈為細事乎借父耰
鉏慮有德色母取箕箒立而誶語抱哺其子與公併倨
婦姑不相說則反唇而相稽秦之所以亡也賈誼言之
矣婦女不知女工任情而動有逆於舅姑有殺戮妾媵
父兄弗之罪也天下莫之非也晉之所以亡也干寶言
之矣後世所以教導整齊臣庶之家者非無法令然徒
文具而無其實也誼又有言夫移風易俗使天下回心
而鄉道類非俗吏之所能為也所關誠重矣哉
䷥(兑下離上)
天下同異之辨不可勝窮天地睽男女睽萬物睽是其
異也其事同其志通其事類是其同也象曰君子以同
而異夫同而異異而同一也其異也正其所以同也睽
之時用大矣哉大以此也睽非美事而天地男女萬事
皆不得不睽睽然後同何嫌於睽乎若夫始同終異始
異終同同異皆出於私兩者判不相合與其終而異未
若其終而同也睽之六爻初與四不相應也四如逸馬
逐而愈逸不逐則自歸又如惡人惡與左傳惡而婉之
惡同貌雖惡而中未必惡也初不嫌四而見之四且以
初為元善之夫彼此相孚矣初之悔亡无咎四之睽孤
厲无咎以始睽終同也二之遇主于巷五之厥宗噬膚
三之无初有終上之先張後說皆終同也自匹夫相與
無不以睽為憂以不睽為貴况寮寀君臣之際乎總之
有宜睽者彖傳大象之義也有不宜睽者六爻之義也
如此則見睽之利不見睽之害歸于大同實受其福矣
睽之時用固非一端學易者可不盡心乎
䷦(艮下坎上)
九五大位也當蹇難之時以一身而任天下之責天下
之蹇皆其蹇蹇莫有大焉者也大蹇也夫九五所謂利
西南往得中者也當位貞吉以正邦國之大人也見之
則利往則有功者也世未有真主在上而忠臣義士不
樂為之用命者朋來之助豈非五之所自致乎人知九
三往蹇來反為道窮而反不知蹇卦四隂與五同德者
惟三之一陽耳其反也見險而能止也知也反而與初
二同往尤其知也初之宜待者待三也四之來連者連
三也上以來碩者以三為碩人也上以三而利見九五
之大人初二四誰非以三而利見者哉然則三真五之
朋也有三之朋而初二四上無非五之朋也不止王臣
蹇蹇一人也朋來如是雖大蹇無難平矣雖然非下推
上輓三何能獨進乎上與三應與之合力決天下之險
難開一時之蕩平上之功豈小補哉
䷧(坎下震上)
解之小人六三也本非元惡大憝附九四之足下隨四
而動不過四之一拇耳然已居下之上其位高矣故曰
負且乘言其以負販之夫乘君子之器也或曰負者上
仗四也乘者下陵二也負販之夫一旦得志未有不負
上而乘下者也合觀之而小人之態見矣在九二以三
狐目之工於媚悦則為狐也又依城之狐也假威之狐
也在上六以隼目之捷于傷人則為隼也三一小人耳
而其勢關涉上下則亦非尋常小人可並論矣九二以
矢射之獲之於田上六助二射之獲之於高墉九四亦
不敢庇之而自解其拇自三觀之以二與上為寇其實
二與上興兵戎以伐罪人也是役也主之者二也上為
犄角四者小人所在之地也然小人之退與不退權尤
在君二與六五為正應二所以能成功也利西南往得
衆此之謂也无所往既解之時也有攸往未解之時也
无所往則來復赦過宥罪不欲禍延也有攸往則夙其
事已定人猶未知也不苛不縱先後得宜豈非九二之
貞吉中道哉嗚呼三與上本宜應而不相應使三之禍
已成必將陷上而奪其位三之禍未成而敗上非射而
獲之恐未免以嫌疑而禍及其身也三為四拇勢將累
四初與四應剛柔之際勢將及初今三一解而衆禍悉
解郎顗曰雷者所以開發萌芽辟隂除害萬物須雷而
解資雨而潤解之時真大矣哉
䷨(兑下艮上)
損卦本無剥民奉君之說彖曰損損下益上其道上行
者損下卦乾之九三益上卦坤之六三損下益上即損
剛益柔損非徒損所以益上故曰其道上行損下益上
義本如是損亦非惡事也何嘗指為損民益君哉惟損
下益上其道上行故又曰損而有孚元吉无咎可貞利
有攸往曷之用二簋可用享蓋其道上行損中即有孚
義元吉以下皆有孚之占二簋用享則所以為有孚者
也此卦下三爻益上者也上三爻受益者也上下交孚
下積其誠而上受之曷之用二簋可用享之說也主之
享賓必用其誠簋非虛器中必有實二簋者象下之兩
陽也享禮八簋為上四簋為中二簋為簡今以兩陽之
實取象二簋不論享禮之常亦猶享賓有時而用二簋
惟其誠不惟其物故曰二簋應有時也易大例扶陽抑
隂剛不可損獨此卦以損剛益柔為義損剛則剛虛益
柔則柔盈故又曰損剛益柔有時損益盈虛與時偕行
也損益二卦皆損剛益柔但益卦所損之剛在上損卦
所損之剛在下耳或執益彖損上益下民說无疆之文
謂以損之損下為損民亦無不可不知損君益民可言
也損民益君不可言也損君益民而民說固其宜也損
民益君而有孚未之有也必不可元吉必不可无咎必
不可貞必不可利有攸往任其曲說終不可通且小人
以是藉口流禍無窮矣故不可不辯以爻義細言之初
九輟其私事遄往益四遄之為言疾也四所謂損其疾
者指初九也損其疾亦猶咸其拇咸其腓晉其角之類
易之句法也非以疾為四之病疾而初往損之也以下
事上不宜緩慢故疾而无咎酌損之者戒其過於疾耳
非以疾為不可也六四損其疾使遄有喜者言初九之
往本遄四又能使之遄不以損其疾為嫌反其疾為喜
也如此而遄往者愈勸矣何咎之有初九曰尚合志四
曰有喜兩爻各得无咎此初與四之有孚无咎也九二
利貞者中以為志以中為貞也中即二之二簋盖一心
享上之誠也征凶者二非徼功沽名之臣以征為凶故
安静無為不敢輕動耳此二之以為弗損也而五以實
受其益矣五受二益故有或益之十朋之龜弗克違之
象上天祐五使得賢臣非元吉而何合而觀之二五以
中相孚而得吉者也若六三三人行則損一人一人行
則得其友成卦之義實在於此象曰一人行三則疑也
六三與上九不相疑矣豈非孚乎上九居卦之上受益
極矣故反而益下然於上實無所損故為弗損益之可
以无咎可以貞吉可以利有攸往得臣无家者是臣民
俱受其益天子以天下為家也損之道至此無以加矣
故曰大得志也總之此卦大意在上下有孚為臣子出
身事君之事世既誤解損下益上又誤解二簋應有時
損剛益柔有時為凶年饑歲上下俱耗之時夫上下俱
耗猶可損民與嗚呼此漢唐所以多聚斂之臣也
䷩(震下㢲上)
益彖傳損上益下民說无疆自上下下其道大光以益
下為益民此則得其解矣損卦自為臣益君之事益卦
自為君益民之事何必皆以下為民哉自利有攸往至
與時偕行皆備言所以損上益下民說无疆之故亦非
有二意也凡自上益下之事皆天子之事此卦六爻皆
應而尤重九五雖成卦之義在於初四亦不敢與五比
也益莫大於惠惠者順也九五之心有孚而順天下自
然勿問而知其元吉其時天下之心亦皆有孚而順九
五之德九五之志於是大得不亦宜哉二五中正相應
所謂有孚惠我德者於二尤為易見凡國有大事必君
從卿士從庶民從龜從筮從或益之十朋之龜弗克違
豈非龜筮協從之謂乎上下協從天人交應王用享于
帝之吉占實非二所敢當也是以爻有永貞之戒象亦
曰自外來明非二意中所敢有也六四中行此言四以
益下為心而合於中行也告公從者言其告於公朝而
公朝從之也利用為依遷國者言即遷國大事亦無不
從而所遷之國其民心實足為朝廷所憑依也初九居
下親民之臣當益之時民皆順君之民自宜利用為大
作大作即遷國之役也元吉无咎者雖益之時無事不
可興然下不厚事初九特為之者也无咎可當也元吉
本九五之占初不敢當也六三益之用凶事受凶荒之
任者也益之最親切者無如凶荒古之王者使人徵諸
侯憂凶荒則授之以圭致王命焉三有孚中行告公用
圭其復命之事乎宣君之德救民之命自然感天之心
受天之福雖已身亦有大益非僅无咎而已故象曰益
用凶事固有之也言凶事之中益所固有其辭與自外
來不同所以勸之也嗚呼天災流行凶荒時有當是任
无咎有咎有益無益孰非自取之哉合此五爻觀之中
正相應者二五也三四之中行皆以五之中為行者也
三之有孚五之孚也四之益志五之志也初九者乃四
之應也五之孚惠心而其餘皆有孚惠我德天下大益
其本在於君之一心是知舍心而言政未有能為政者
也獨上九處益之極又㢲極&KR0997;動故曰立心勿恒無恒
心之人反覆變幻纖悉誅求君子惟恐利不及人小人
惟恐利不歸已人非鬼責孰能禦之莫益之或擊之自
外來之辭與初二同而吉凶若天淵矣所謂美惡不嫌
同辭也戒之哉
午亭文編卷二十六
