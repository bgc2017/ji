午亭文編卷一
大學士陳廷敬撰
樂府
朝會燕饗樂章十四篇(并序)
康熙二十年十二月定饗祀樂章
詔禮部翰林院議明年正月尚書(臣)帥顔保學士(臣)陳
廷敬等集議言
郊
廟樂章
世祖章皇帝所親定(臣)等不敢變易獨朝會燕饗沿習
前明典章未備祈
勅下(臣)等考古樂之原定聲律之節作為雅歌用昭盛
美
詔曰可於是禮臣曰此詞臣職也以屬(臣)廷敬(臣)待辠
掌院事乃集諸詞臣謂之曰廷敬材能淺薄不足以光
制述之事樂歌之作無如公等為宜諸詞臣固以讓(臣)
(臣)不得辭嘗考古樂之備者莫如詩朝會之樂正大雅
之詩是也燕饗之樂正小雅之詩是也漢以來失雅詩
之義魏得杜夔所傳古樂四篇遂倣鹿鳴作於赫篇以
祀武帝倣騶虞作巍巍篇以祀文帝倣文王作洋洋篇
以祀明帝則直以雅為頌且亂以風又烏能得雅詩正
義乎晉以後去古雖遠間存雅詩之遺逮梁武帝南北
郊明堂太廟三朝悉名為雅則是頌聲亡而正雅之用
混也唐分雅俗二部然所謂雅者以别俗之名耳其實
皆俗樂也宋郊廟之樂曰安其義亦猶唐曰和隋曰夏
也而朝會燕饗之樂亦以安名詞皆短歌其亦猶有雅
詩之遺意者與惟六變之曲聲調靡曼實皆五字長句
也及乎明之樂無有足觀者矣我
朝
郊
廟之樂名曰平今(臣)所撰樂章實先定名義
朝會
皇帝升坐曰隆平還宫曰顯平
萬夀升坐曰乾平還宫曰泰平元旦升坐曰元平還宫
曰和平冬至升坐曰遂平還宫曰允平小宴升坐曰協
平還宫曰興平
郊祀導迎曰祐平
廟祀導迎曰禧平謝見曰慶平外藩謝見曰治平雖略
倣乎宋而要皆以雅詩之義為準至於六變之曲則槩
無取焉(臣)又嘗誦正雅朝會之詩曰無念爾祖曰無遏
爾躬燕饗之詩曰視民不佻曰徧為爾德㒺不盡其反
覆丁寧之意而不專主乎鋪張揚厲之辭(臣)雖愚陋竊
取此義故十四章之中所以陳述天命之不易大業之
艱難者雖不能盡其辭亦略舉其指焉(臣)不任皇恐頓
首謹序
朝會
皇帝升坐中和韶樂作奏隆平之章
赫矣天鑒眷求惟聖保右我
清既集有命假樂大君天位以正莅下有容監于萬方
念兹崇功駿命孔常
右隆平之章十句
皇帝還宫中和韶樂作奏顯平之章
於昭
三后誕降世德亹亹我
皇克艱衮職治定功成中和建極龍飛在天鳳儀于庭
式奏王夏垂億萬齡
右顯平之章十句
萬夀
皇帝升坐中和韶樂作奏乾平之章
二儀清寧三辰順則維
帝凝命函冒區域仁恩廣覃訖于動植久道化成隆功
駿德
聖人多夀年世萬億
右乾平之章十句
皇帝還宫中和韶樂作奏泰平之章
鑒觀惟德丕命惟
皇肇兹夀域薄海要荒物性育茂謠俗樂康冠帶之國
望斗辨方曰惟萬年同于昊蒼
右泰平之章十句
元旦
皇帝升坐中和韶樂作奏元平之章
於穆
元后敬授人時四始和令三陽肇基鸞路倉龍載青其
旂迎氣布德百工允釐行慶施惠及我烝黎
右元平之章十句
皇帝還宫中和韶樂作奏和平之章
有奕元會
天子穆穆蹡蹡羣公至自九服正朔所加海外臣僕率
土惠懷萬民子育千齡億祀永綏茀禄
右和平之章十句
冬至
皇帝升坐中和韶樂作奏遂平之章
乾符在握道轉鴻鈞天心見復物始資元景長舜日紀
協堯春玉琯應瑞寶歷肇新衆正在位輔翼
一人
右遂平之章十句
皇帝還宫中和韶樂作奏允平之章
皇帝在宥一陽斯溥淵默臨朝天職修舉君子道長駢
珪聮組占日書雲産祥降嘏宜暘而暘宜雨而雨
右允平之章十句
小宴
皇帝升坐丹陛大樂作奏協平之章
聖皇莅止穆穆皇皇百爾卿士章服斯光吹笙鼓琴式
燕嘉賓萬福既同歸美
一人
右協平之章八句
皇帝還宫丹陛大樂作奏興平之章
湛湛露零維豐之芑猗與在公思皇多士宴示慈惠以
洽百禮敬慎威儀福禄來只
右興平之章八句
郊祀導迎樂作奏祐平之章
皇天有命
列聖承之我
后配德文匡武綏海隅寧謐神靈宴娭於萬斯年流慶
降釐
右祐平之章八句
廟祀導迎樂作奏禧平之章
於
皇紹烈累熙重光銷鑠羣慝我武奮揚肅肅清廟峩峩
奉璋奠鬯斯馨祚命無疆
右禧平之章八句
謝見丹陛大樂作奏慶平之章
皇覆萬㝢品物咸亨九賓在列百譯輸誠濟濟卿士式
造在庭
帝仁如天
帝明如日親賢任能愛民育物禮備樂成聲教四訖
右慶平之章十二句
外藩謝見丹陛大樂作奏治平之章
天盡所覆以畀我
清我德配命涵濡羣生萬國蹈舞來享來庭俁俁僔僔
視彼干戚
天威式臨其儀不忒
右治平之章十句
獻平滇雅表一首
(臣)廷敬嘗誦詩見大小雅六月采芑江漢常武皆言周
宣王南征北伐興治撥亂以定四方平天下之功(臣)嘗
竊歎以為如詩所載可謂盛哉後讀柳宗元平淮雅表
言宣王之形容與其輔佐由今望之若神人然直以雅
之故也(臣)按宗元意以謂宣王定四方平天下苟非其
臣尹吉甫召穆公輩作為雅詩傳之于今今雖欲望宣
王之形容及其輔佐之盛其道無從而宣王定四方平
天下之功亦不能赫赫必傳於後世烏虖宣王之功後
罕匹矣迺推較往古驗之方今功德盛隆邁于周雅而
適無有尹吉甫召穆公其人播為聲詩彰大其道其何
以昭宣治績丕揚成功傳之於後然則雅之作厥義重
矣哉(臣)伏見
皇上文武神聖天錫智勇光宅天下奠安八荒仁威所
加率土内外㒺不讋服乃有孽臣潛伏伺釁煽搆禍亂
震摇我疆圉俶擾我人民
皇上赫然一怒命將授鉞頃年以來定秦隴降閩海平
兩粤收巴蜀天兵所向次第告捷而滇逆竊據南楚實
為亂首
皇上神機中斷指授規略埽清湖湘進克黔南破堅摧
險直薄滇城之下師久不解
朝旨督進軍麾一動氛祲消滅皆由
廟堂動㒺遺策是以疆場舉必有功海外怖駭臣黎懽
躍太平之會實當今日(臣)嘗計滇逆之興亂干誅也耗
糜帑賦私籍甲兵招納亡命擅行威福尾大不掉反勢
已成正如漢削七國唐縱藩鎮蚤發則易圖優容則難
拔故三藩之事
聖慮先覺不辭大創之勞永奠萬年之治(臣)所謂功德
過於宣王而大雅不作不勝惑焉顧朝臣至多豈無尹
吉甫召穆公其人者以颺
大清之盛美於無窮(臣)獨何人敢專斯事然(臣)備員法
從尤以文章為職業不得以能薄材謭不足以自效為
解謹撰平滇雅三篇再拜以獻(臣)廷敬誠惶誠恐稽首
頓首謹言
平滇雅三篇(并序)
岳湖逐寇也
岳湖洋洋我武洸洸謂南有藩無敢撼我疆岳湖滔滔
我武嚻嚻謂南有藩無敢闞我郊(一章)
我疆大矣我圉溢矣牙蘖其間竦棘合蝟昔我南藩化
為異類(二章)
帝曰大君以覆以載推食以食解衣以衣遷之善地勿
剪勿拔(三章)
彼惟狂昏狡焉生心肆為誅首啓戎于南如螳奮臂如
蚋決眥首仰臆張如豕斯鷙(四章)
惟
帝咨嗟惠威是崇薄往禽之孰佐予功予矜下民救此
一方取其殘凶是類是造禡于臨衝楛矢敦弓(五章)
我弓我矢靡旌摩壘兵無遺鏃耕無失耜天塹茫茫限
此江水既斷其趾且斬其頍(六章)
盗負險阻距趯躍踉翾飛饑歗羽翅以張候在太白占
于天狼我涇我隴是震是驚(七章)
維彼閩粤波盪海垠
帝屢下顧哀此墊昏盗往連結倚以父母乃餌乃誘乃
為盗守(八章)
帝援天矛鎩羽截鱗嶺海革面蒙羞來臣禽&KR1373;于威柔
肌于恩盗失厥助飛魄殞命(九章)
老雄野死梟雛棲棲巢湖飲江傾摇于波爾居臲卼我
步逶遲大袒高驤賊焉遯逃(十章)
洞庭湯湯岳陽峨峨載驅載馳爰拔厥家(十一章)
惟人歸德惟
帝之謨窮經窟宅是剪是屠我武燀燿式廓鬼區百蠻
萬國傒我來蘇(十二章)
岳湖十有二章八章章八句二章章六句一章
十句一章四句
湘東克衡也衡盗倚為巢克之武功將成也
師踰于江于湘之東師如雷馮震衡岳以尊一夫為逆
多方則病播虐抗有德我人斯奮卒歸厥命(一章)
歸命伊何衡人之災衡盗所家追奔逐北犀甲雕戈虎
旂龍節
天威所加(二章)
帝臣如虎
帝師貙武烈烈旓旌淵淵金鼓嶷嶷綏章嘽嘽戎路莫
我敢拒(三章)
右刈武陵左埽星沙磨崕岣嶁我功孔嘉戎馬晨服候
烽夕遮劋絶惡本敢遺萌芽(四章)
其恃楓木其恃辰龍震之拔之自西自東陟嶺踰徼于
山于川遠招邇歸囚豪解顔(五章)
東西合師進次于沅孽童日蹙怙兇忍頑左擣其虚右
攻其堅載闢載祓會于中權(六章)
既克于沅沅人媐媐如日之昇如霖遇晞以肉其枯以
勍其羸式歌且舞以樂我師(七章)
南訖羅施來迎壺漿鳴鞞銅鼓洗兵盤江彼寇輿屍晝
匿宵奔滇人荒荼待我于門(八章)
凡此滇功惟斷乃成古者推轂梱外以行今者决勝一秉
廟庭孰是遺孽而厪
睿明(九章)
師徒渾渾漸集于滇惟
天威式監官臣恪守乃獲其醜保大定功流聲焉窮(十章)
湘東十章一章九句三章章七句六章章八句
滇池盗伏于滇師受
聖策平之武功成也
滇池洶洶
帝乃平之匪彼元戎惟
帝之功高居北極洞視下方惟仁智勇克靖萬邦(一章)
帝命臣塔汝從西粤急擣其窟塔拜受
命銜枚束刃環滇其來龍駭鵬鶱軍聲轟然如墜自天
(二章)
帝命臣里汝從巴蜀橫剪側入里拜受
命量沙追蓐有疾其驅無暴我邦踣柵跐壘言壁其東
(三章)
帝命臣泰汝從黔趨惟此蟊賊數載曠誅汝將士用命
賊其敢逋泰拜受
命于
皇之訓(四章)
我旐我旗于苗于蠻度幕輕留彌險蔽關奪其阻隘掀
其籬藩獸窮負嵎我師固以完(五章)
帝命我師勢為掎角麾城摲邑萬里手握維彼鷇麛敢
抗喬嶽維彼萌枿敢傲霜雹(六章)
彼枿繁矣于焉蟠根雨露既濡忘
帝力之勤
聖人神武施設芟夷斮彼梟驁張我熊螭(七章)
傃鐔批亢下甲陷堅箕張翼舒合圍于原獸窮于阱人
或獸哀快彼凶醜覆卵毁胎(八章)
帝曰吁嗟勞我人師日費百萬大農不支滇人望拯如
餔療饑載礪載攻
天策攸宜(九章)
孟冬月杪師薄于城降旛夕竪逆駭縱橫林野塗腦郵
驛遞顱滇人歌舞于屋于衢(十章)
夜半捷來
天心惻楚閔憐下氓罹此荼苦我將我師于野暴露布
惠醻功急疾如火(十一章)
于
廟于
郊其儀孔熾華俎腯牲永言昭事都人士女白&KR1621;黃童
歡呀噎笑祝我
聖躬(十二章)
帝曰歸來予開明堂制禮興樂登賢拔良孩養無告施
厚仁滂熙我庶績綱舉目張永萬斯年率由不忘(十三章)
滇池十三章十章章八句二章章九句一章十
句
北征大捷功成振旅凱歌二十首(并序)
日者
皇上北顧邊陲永惟戡定
聖心獨斷決策親征羣臣震悚表請遣命將士毋煩
車駕遠行蒙
詔旨開喻弗允(臣)廷敬伏念
皇上為天下勤勞歴涉沙磧躬莅戰陣而臣下晏然安
處其何以自寧於時奏乞扈從仰蒙
天心矜憐謂(臣)年力就衰
恩旨下頒(臣)恭聽之頃不覺涕零伏念(臣)以衰薄不克
備戎行效職役今者
天戈一指兇醜破滅朝至暮捷功成漏刻敷天率土㒺
不懽忻(臣)受
恩高厚無所報稱惟譔述文句以導揚
盛德於萬一而(臣)愧非其才惶恐踰時復不能自已(臣)
伏見
皇上覆育四海撫有萬邦東西朔南懷仁歸義聲教所
通遐荒異域侯王君長稽顙闕廷至若
聖略
天威武功丕顯
御極以來平察哈爾定三逆取臺灣服倭羅斯收喀爾
喀埽蕩邊塵廓清疆宇固已烜赫炳耀亘古今而昭天
壌弘恢服而奠生民矣迺厄魯特噶爾丹者違我德化
自絶生成梟獍猖狂侵我屬國洵法所必討師出有名
皇上躬御六龍親護諸將驅鷹揚螭虎之士臨大荒盡
窮幕風行電激聲震雷霆而天申顯佑百靈效順風雨
不驚水草應候時日吉良士馬利賴殱廿年逋誅之寇
建萬世不拔之功此誠開闢迄今簡冊所宣布宇宙所
流傳
聖績神猷曠古無匹者也(臣)雖不能侍
行幄至營壘親見剪獯屠戎之盛猶欲形之篇翰製為
詠歌以敬颺我九伐之光明亦(臣)之至幸也謹按王師
大獻奏愷樂周禮始著其義釋者曰愷兵樂也司馬法
云得意則愷樂所以示喜也漢有短簫鐃歌魏克官渡
晉征遼東皆製歌曲被之聲樂凡以諷道戰伐之事而
申寫三軍凱樂之情唐柳宗元有鐃歌鼓吹曲宋有姜
夔聖宋鐃歌曲皆其所自作以進之朝廷此皆古體詩
也然自岑參劉禹錫諸人已自以今體為凱歌聲調具
有風雅之遺(臣)今竊取宗元夔進詩之義詩用參禹錫
之體作北征大捷功成振旅凱歌二十首(臣)目雖昏眵
勉自繕寫字畫蕪穢仰塵
慈覽(臣)不任榮忭不任兢惕之至
皇家本意為銷兵刻日邊沙一戰清九伐元從
天子出翠華親總六師行
聞道神功斷乃成盈庭連表諫
親征誰知
聖算高千古一著戎衣定太平
蕭蕭龍笛出關聲雲旆晴翻朔吹輕十萬羽林眡夜月
迴看北斗挂南營
汗馬河源飲欲乾夕陽萬竈冷炊烟
玉鞭應有山靈護指處三軍見井泉
宜暘時節草芊芊便是窮荒大有年風伯雨師齊效順可知
聖德格皇天
算得西營計日糧
玉音纔罷見封章懸知宿飽三軍士金革銜恩在戰場
祗為生民事遠征前軍馬上捷書成絲綸簿載蛟龍筆
批答人知出塞情
月上旌門映細旃旄頭影落斷狼烟尚衣高鎖黃金甲
長記龍韜決勝年
開拓邊疆四接天職方環海浩無邊黃雲萬疊青霄外
收取山河直到燕
苗格于今正七旬兩階干羽更森森全收瀚海為靈囿
要置天山列禁林
幕南庭北接
王畿一道清塵捷騎飛四十九藩先拜舞朔天生飬在
皇威
漠漠雲随露布生人知天意為
親征朝衣半溼蒼龍雨點點分明淨洗兵
迴軍吹角罷連營疊鼓風多破陣聲寫入
天朝新樂府流傳奕世見昇平
武功文德並崔巍
聖藻篇章每獨裁萬古燕然留片石磨崖共仰勒銘迴
春歸苑樹别長安六月龍沙草露漙邊柳千條花萬朵
一時留助凱歌歡
今來楊柳正依依昔去關山雨雪霏魚海輕陰猶未散
五雲常繞六龍飛
天廐驍騰汗血斑嘶風别去籋雲還瓜時不遣黃龍戍
苜蓿青青意自閒
九邊萬里抱神京地盡遥荒戍不驚夜夜關門開曉月
天家本不用長城
劍花弓月拂雲還歸路邊庭障塞閒數首新詞翻鼓吹
凱歌聲裏舊關山
帝德天威日正中九賓王享百蠻通炎黃以降多青史
萬乘臨戎第一功
謹獻
大駕三臨沙漠
親平僭逆
聖武雅表一首
(臣)廷敬伏見我
皇上撫御萬方盡有四海内外
恩德鴻龐聲教遐暨比年以來天下宴安而推溯武功
所由戡定則誅三逆以平滇黔粤閩楚蜀外闢察哈爾
臺灣倭羅斯喀爾喀之地幅&KR0695;之廣超越前古治化之
隆巍煥莫並今
神謀獨斷
聖武布昭伐罪救民躬行天討大憝授首餘黨歸誠厄
魯特全國蕩平捷書至日雷動嵩呼中外臣士閭巷小
民㒺不歡欣忭慶盖是時
車駕親征馳驅戎壘凡三出朔塞矣當
天衷决策初御六師中朝悚慄僚庶攀留(臣)以年力就
衰蒙
恩矜憐弗允扈從之請自是以來祗遵成
命不敢再凟
天慈而違離
聖顔日夕虔惕伏念
皇上為天下掃除殘賊為邊疆永致廓清跋歴窮荒經
涉寒暑勤勞軍務旰食宵興而臣子安居略無寸效今
已無事言念
國恩無所報稱猶欲俯竭愚誠撰儗文句敬颺
聖烈之無窮而(臣)媕鄙無學尋繹累日莫知所擇竊惟
自古帝王有功於天下其名聲彰著於後世者方策之
所紀載金石之所刊錄聲詩之所流傳後之人覽其事
而遐想其盛焉是以昭昭然若昨日事也然而其盛者
亦不數數覯矣阪泉涿鹿以還古今稱善用兵者漢之
高帝唐之太宗皆自興事之始乘時搆會底於成功若
我
皇上聖德而踐天位躬居大寶志切生民仁育羣倫義
征不譓尊臨九重制勝萬里
天威所至攻戰多方撲滅兇殘蕩埽巢窟宿寇遺孽一
朝頓除伏卅載之逋誅樹九邊之壯觀殱其渠魁降其
支黨燧烽永息亭堠不施曠古難平之部落盡為臣僕
普天所有之土宇咸入版圖自此寰海清平兆民樂業
集萬年之鴻慶成千古之大功(臣)仰窺
聖烈俯稽往古漢祖唐宗起於側陋角一時之雄乘末
流之敝雖精於兵事而我
皇上文謨武烈聖德神功實遠邁前徽矣若夫書冊所
載既有天下優游宫禁之中不過遣將興師身居其逸
坐收其效間有親征如宋藝祖之北伐明成祖之行邊
宋則失利明則鮮功是以方策金石聲詩之文仿彿儗
比可導揚盛美之萬一者盖徬徨震掉而莫知所擇焉
求之於詩惟周宣王身為天子南征北伐有定天下之
功雖淮夷諸小敵未為甚難平之寇而玁狁之伐止於
太原皆命臣士以行事蹟殊不類然其臣詠歌之詞孔
子有取焉唐臣柳宗元本其義作唐雅(臣)於嚮者滇逆
之平不度固陋竊取其義進平滇雅曾上塵
聖覽今(臣)伏思後世鐃歌鼓吹之曲未足以盡
聖武之形容仍依古體謹譔
大駕三臨沙漠
親平僣逆
聖武雅三篇繕錄以進(臣)之愚意固以敷宣人事之盛
美而其義則歸本於天我
皇上即天也覆載照臨雷霆風雨天之所以為道栽培
傾覆治亂侮亡
皇上之所以為功彼噶爾丹自外於覆載照臨之内干
雷霆之誅絶風雨之澤盖所謂逆天者亡也我
皇上天威所臨賊始則沙場糜敗妻孥磔屠繼則衆叛
親離孤雛就縛其卒也我
皇上親揮將士廹抵賊巢賊知逆天必誅飲藥自殺遡
始訖終我
皇上馳驅萬里勞苦艱難若非
親征大舉必不克迅致膚功此人事也即天也至若晴
暘以時靈泉表異水草應候百神致祥旋師之先甘雨
灑郊飲至之日雲陰開霽臣僚擁道恭迎都人父老孺
子瓣香欣躍愷樂慶成(臣)推本於天之義由兹益自信
焉(臣)不任榮幸歡忭之至
聖武雅三篇(并序)
惟天初臨沙漠安邊靖寇破敵大捷行慶于民振
旅還京武功盛也
惟天惟
帝惟
帝乃天盡天所覆我徼我邊何彼逆鷔為我人患
帝自伐之往取其殘(一章)
衆曰
至尊毋勞
萬乘我師武臣孰不恭命
帝曰吁哉自昔弔民如水斯溺如火斯焚(二章)
帝謂卿士
朕必親往彼惡貫盈煽虐滋廣𢷬其腹心離其支黨安
我荒服除彼狙獷(三章)
諏春吉日是類是宜
聖謨先定協于神祇既攻我車既秣我馬峙我糇糧于
塞之下(四章)
六龍遄飛關雲四開師行如山如霆如雷蠲租已賦民
有慶哉屬國讙呀
天子自來(五章)
茫茫荒磧伐薪孔遐溼烟不㸑萬竈以譁我軍之行晴
空洋洋雨師避道宜暘而暘(六章)
帝減尚食哺我士飢飲我士渴朝斯暮斯野曠無水何以為糜
玉鞭所指靈泉瀰瀰(七章)
無人之鄉絶轡之野五日窮追賊衆解瓦彼狂何知竄
徙顛魄不謂
帝來初猶笑啞(八章)
寇昏以驚聞
帝自將獸窮突奔心膽墮喪軍扼于途大殱巨創瀚海
塵揚天山簸蕩(九章)
築顱于丘波血于河九州百蠻為鑒孔多燕然之山蒼
崕嵯峨伐石紀功萬載不磨(十章)
都人黃耉扶擕來迎鐃吹所歌告武之成桑麻在郊民
熙以耕戎衣一著四海永清(十一章)
惟天十有一章章八句
皇矣再臨沙漠相機宜撫降人安兵民武功再盛
也
皇矣
聖功邊氓孔安惟
帝念兹冀即于完自我來歸由暑訖寒旅師在野雨雪
其漫(一章)
天初生人豈擇莠良
帝德好生并包八荒從化者存不龔者亡汝尚能來無
或汝戕(二章)
汝家糜矣汝徒嫠矣羈孤單棲云何嬉矣汝尚能來食
之衣之天無不幬天無不持(三章)
怙終者誅國有明紀彼頑不悛盗我儲峙師進逐之原
野萬里皆我職方何奔何止(四章)
皇命于廷是礪是攻拔本塞亂惟義之中
朕不親往邊人煢煢我怙我恃豈憚征行(五章)
朔風蕭蕭捲我旆旓
翠華載臨儼涉我郊藩落老稚簞壺以勞
帝來撫我于險于遥(六章)
或擁周道或控馬首
帝顔霽温下拊以手如燠如春
恩語勤厚坐使來前薄饗其有(七章)
言幸師營言廹賊壘烜赫
天聲賊黨破徙其降如歸其趨如市來者既多惟恐後
至(八章)
帝待降人曰彼大辜汝則何罪罹彼毒荼致汝于鋒致
汝于屠其來汝拔爰止爰居(九章)
帝謂降人我黎我赤草枯于原冰堅于磧藹藹陽和于
疆于陌盡降其人大醜斯獲(十章)
我士我旅歲其云遷
帝念我人言歸言旋凱聲載路士女闐闐
帝威
帝德振古無前(十一章)
皇矣十有一章章八句
武成三臨沙漠禽其孽子殱其渠兇餘黨歸命武
功大成也
武成自初三援天戈惟
皇之命神人以和長彼蟊螟奈此嘉禾既化其類胥顛
其窠(一章)
載祓載嚴式張我武雲旂飄翩日繞熊虎風飇烈烈揚
于金鼔弧矢朱弓不殊干羽(二章)
皇眷西土我理我疆于關于塞于邊之牆于隴于畝于
河之陽下民何幸近
天子光(三章)
皇撫吾民以覆以載是幸是臨恩逾汪濊
帝來人歡
帝行人思六師所過言錫我釐(四章)
帝行天中如日正車咨遣兩師以翼漠沙尅日並進毋
謂遠遐角之掎之
天威所加(五章)
爰陟爰止狼居胥山四顧藩部于川于原皆我在宥矜
兹彈丸如毒斯螫如爪斯搴(六章)
彼梟日蹙孤雛棲棲我禽獮之檻致于畿人之無良不
保妻子惟汝之為求禍自爾(七章)
我師日進言廹其巢卵傾翼折梟困以嘷腊斯焚斯不
復遠跳乃如之賊為戒兹昭(八章)
戮尸于軍傳首于邊變容慄股孰敢不虔
皇赫斯怒遠人所觀如帶如礪如石之磐(九章)
載馳載旋言歸凱樂于以慶成于
郊于
廟載沛
德音四方是告
帝開明堂萬邦畢照(十章)
惟天同符以清以寧自此無事泰階永平惟
帝之功與天無極斯歲斯年于萬于億(十一章)
武成十有一章章八句
南廵歌十二章(并序)
聖駕親視河工宏恤民隠
恩膏廣沛遠邇同庥(臣)廷敬備員戶曹於今六易年所
每蒙
天語垂問郡國水旱年歲豐歉仰見我
皇上天覆四海子育兆民尊居九重慮周萬里無時不
以黎庶為念無事不以仁愛為心兹以黃運兩河關漕
輓之安危繫民生之休戚
乘輿臨歷指示規為
翠華所莅
皇澤覃敷(臣)所不及知者多矣以(臣)所領職事奉
明詔而宣德意者郵驛所傳源源靡已(臣)等謹循職守恭繹
恩綸俯同官僚欣感
聖政惟我
皇上德盛功高仁深澤厚際天蟠地曠古振今生民以
來所未有也(臣)等雖未獲與扈
蹕之榮而實竊幸遭逢之盛每接
詔旨仰遵宣布傳示遐邇朝臣颺頌閭巷歡舞以及四
遠之人無不手額稱慶僉曰
聖德厚矣至矣無以加矣吾曹何幸而生
聖人之世也(臣)伏惟
皇上念切民依特事巡省恩波肆暨江海同沾而始也
以河決不治患及吾民仰煩
聖慮夫治河誠國之大事也(臣)嘗稽之往古禹底九河
之績禹貢詳其文漢築宣房之宫作歌紀其事盖篇籍
所傳詠歌所述厥務亦綦重矣我
皇上仰符天道俯惬輿情盼睞之間指揮斯定已收數
十年不奏之功肇億萬載平成之績
聖謨廣運嫓隆神禹而恩澤宏普恤民之災謀其生計
憫民之乏免其正供有禹貢之所不能載者扈從諸臣
宜備書方冊垂休奕禩矣若夫漢塞瓠子作宫其上是
名宣房而作瓠子之歌章美其事載在漢書中(臣)以謂
漢塞一決河耳且猶詠歌之我
皇上治河上下數千里至於江海之廣咸蒙
聖恩誠有非漢代之所能幾及萬一者而樂府不作其
何以闡揚盛美(臣)不揣固陋謹因(臣)部所奉
詔旨每譔一歌仰識
聖德神功於永永無極且以慶幸(臣)之榮遇焉至若寬
恤有司矜釋刑獄事下他部而(臣)所及知者亦謹併識
焉詞雖不文然其聲調頗取漢魏以來樂府夫樂府之
作皆以被之金石絲竹薦之朝廟用之家國非徒為文
字觀美而已今(臣)所譔雖不敢妄擬古之作者實欲俾
奕世知我
國家功德誠遠侔三代之隆斷非漢以來盛時所可比
擬萬一於治定功成播
朝廷之美宣天地之和庶幾其義有取焉爾(臣)不任兢
惕不任忻忭以聞
歲二月第一
(皇太頌奉輿時巡也后鑾)
歲二月巡狩惟虞帝之則其始由岱宗順時布令德我
皇握天樞舉事合經籍煌煌大業初
慈闈共夙昔及兹撫金甌九圍覩式廓晨昏在
帷鑾玉顔正怡懌孝理通烝民歡心洽萬國
右歲二月十四句
平成第二
(紀閱河也)
平成際時雍
聖人肇興萬世功以仁為涵濡義為繩約禮為隄防智
為疏鑿清河排決萬斛泥高堰水落蛟鼉移上下河海
吾
皇不來民其將焉如爰取其陳惠此貧者士女歌舞金
堤下
右平成十四句
淮水清第三
(述留漕也)
淮水清黃水波中有漕船過率三十鍾才致一石多淮
揚水流滂沱水中人營巢居其能免乎為魚寒者待衣
饑者待餔留船漕二十萬石行者得休居者得食感
皇恩歌以易泣稼穡艱難一粒一珠
皇恩浩汗
右淮水清十九句
江南北第四
(紀免江南北逋賦也)
江南北江茫茫吾
君恩澤江流與長江以南江以北頌洋洋緩新除舊賦
婦子偕樂康江天高高崇隆上天施雨露時乘駕六龍
瞻雲而就日萬姓來邕邕視聽自我民民依與天通夀
萬億年福禄同年年三月春風中
右江南北十九句
時和第五
(紀免淮揚額賦也)
時和景鴻長
聖人莅阼萬斯年恩膏溥流布我民一時違作息潤枯
甘雨㴻盡賜舊年租新穀登場在旦暮曲體民生從來
王道本人情仁且明愛民如此所以致昇平
右時和十三句
吳山第六
(紀免浙江逋賦也)
吳山高越水長江流無波海不揚引領望幸慰我耕桑攀留
鑾輿福我子婦復其民無有所與長吏安所事蒲鞭九
年耕賜三年賦
右吳山十一句
海濱田第七
(紀恤商也)
海濱田川貢珍皎玉雪奔若雲民所重儼耕芸
聖澤隆瑞氣氲沛汪濊潤下土寬餘筴惠萬估靈露零
錫嘉祜叙八政修九府鹺殷殷爛揚光若農畮禾稼穣
四時榮和衆芳
聖人出萬寶昌
右海濱田二十四句
江湖盤第八
(述廣入學額也)
江湖盤坡陀美哉磊犖而英多菁菁者莪在中阿言采
其芹于泮之沚芃芃棫樸薪槱是以奕奕龍光濟濟多
士萬年以寧媚
天子
右江湖盤十句
淮南第九
(紀免鳳陽額賦也)
淮南涘渚混牛馬禾穟生耳卧原野秋穀在田中囷簏
盖寡
帝南巡恩澤滂欲令里閭富蓄蔵
天意豈獨私一方十行
詔下通雨暘不事金木占饑穣穀我婦子千倉萬箱祝
聖君萬夀昌
右淮南十四句
岱峰第十
(紀免山東額賦并賜緩征逋租也)
岱峰觸雲根膏雨來天門自
皇之來矣解網賜生存天下民自以不冤自
皇之旋矣頻施除復恩岱峰峨峨肅然祥風乘朝曦播
神功周覽滄海
聖澤龐洪道光素王心傳魯東躋民仁壽中刑措銷兵戎
右岱峰十七句
於昭第十一
(天藻頌題留)
(聖書頒賜也)
於昭惟天惟
聖皇盡覆下土臨萬方文思被格侔陶唐讀書萬卷摛
天章倬哉雲漢神龍翔彤池灑墨江海光山川留題奕
葉長從官拜賜羅
御牀賚及守土同巖廊舊臣何幸趨
帝傍鸞迴鳳舞親攜將心依日月身江鄉我
皇文治洵煒煌輝映百彙皆蕃昌微臣奉職占農祥欲
請未敢中傍徨作歌傳後示不忘
右於昭十七句
擊壤第十二
(皇上頌太平也連歲北伐率土臣服四方晏然猶復治創興鴻基)
(巡歷益求治宵旰不遑兹者之臣及四方靡不沾被吴越凡所經過自守土)
(湛恩蠲租除賦赦過省刑太和之化洋溢萬國記曰心和形和則天地之和應之此作樂之本也)
擊壤歌太平惟吾
君聖神萬里絶沙漠掃除妖氛安黎元尚慮疾苦壅上
聞歲在木日營室
皇乃時巡供張不復煩吾民枯者以濡寒者以暄除租
賦以裕其儲蓄方伯二千石復其爵秩俾謹身撫字子
養有若父與昆蠲釋苛與煩囹圄之幽回春温
天子實活我不知獄吏尊自兖沿吳越愷澤流無垠路
無拾遺之夫䘏商惠農時吏不呼門九歌既叙兮九叙
惟歌九州懽愉兮九奏孔多億萬斯年兮舞蹈太和
右擊壌三十句
午亭文編卷一
