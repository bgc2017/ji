午亭文編卷十六
大學士陳廷敬撰
今體詩
服除七日拜戶部之
命十二月二日次三家店題家書後
一紙書成寄未將五更寒淚濕衣裳麒麟塚在松杉冷
零落雲邊斷雁行(孝章公幹相次淪亡)
趙店見豫朋題壁詩用韻
雲樹東來客夢西草堂深掩綠蘿迷三年才盡銷魂路
羡汝詩多到處題
真定蚤發留别梁比部
行盡關山落照邊鎮州平野遠連天星霜千里路纔半
燈火五更人不眠送臘流凘帶殘月迎春官柳入新烟
况逢東閣郎君舊客舘風光此最便
固鎮遇荀少却别
野店斜暉慘客顔我行君宿送君還别離亦復尋常事
無那相逢逆旅間
定興重送荀少
歲晏關河烟景新東風前路待歸人灞陵官柳遥相送
直到家山接蚤春
宿琉璃河
白草黃沙淡落暉朔風吹老塞鴻稀琉璃河水年年綠
猶是鴛鴦幾對飛
見月
半月辭家見月圓更過半月又新年來時池上松間影
曾照高樓夜未眠
初到京師寄素心六箴與可荀少
摒當臨岐十日裝曾經一日幾回腸登山屐好藏僧舍
漉酒巾閒疊客箱分遣池魚防涸水差排籠鶴借支糧
别來數事皆無恙惟有春鴻惜斷行
蚤春西便門即目
别久西郊路三年復此行城長歸鳥蚤山遠落霞平燕
麥春泥坼桃花凍蕊生高梁橋外水猶似去時清
正月十四夜宿城北僧舍
枕畔天涯閉戶中車輪轣轆馬嘶空牆花影動雙林月
山磬烟消上院風為客行藏如候鳥在家蹤跡亦飄蓬
放燈時節吹燈坐贏得僧窗夜火紅
題量如上人山房
紅石橋西路青春向夕曛蚤花幽處發清磬定時聞野
曠門侵月山遥樹宿雲安心隨地好况此息塵氛
元夜懷午園
燒殘香篆夜何其簾月凄清濁酒巵燈火舊遊初别後
笙歌旅宿獨眠時鎖門池館應通客繞屋鶯花可付誰
憑寄北山猿與鶴相思更不用文移
元夕憶山園鶴
竹廊燈影曲池明正是遊人到處行試向春山聽夜唳
數聲應有别離情
十六夜晩晴臺望香山碧雲諸山寺燈火
山寺數十里春燈三五攢高臺一以見逸興生雲端别
去寄遐想來遊增昔歡千峰與萬嶺日日幾迴看
春夜懷午亭新居
衡茅纔縛促行裝客館重開舊草堂白首逢春花共語
青山有夢睡為鄉萬人似海聲還静午夜如年漏更長
月落離魂猶未遠依微步屧水東廊
酌酒與六箴却送歸
客館風光過眼新出門衣馬便生塵無憀還自開詩卷
省事誰能謝酒人一日須謀千日醉六分已减二分春
君歸芳草池南路勤看園花莫厭頻
送荀少返舍
宿火殘紅曉燄新寒廳相向語蕭晨千門風雨雞鳴早
二月雲山客去頻柳色漸深南浦道桃花應及故園春
我來長憶逢君處逆旅斜陽淚滿巾
城南張氏園
春明烟景麯塵遮常記名園野水涯歲月漸垂朱戶柳
光隂閒映粉牆花流鶯舊至曾相識旅燕新來是别家
惟有酒帘壚畔月東風依約玉鈎斜
懷荀少
折柳來時路歸鴻别後聲孤燈眠客舍暮雨閉春城野
店宿何處居人同此情更堪故山道明日是清明
舊居遣興
半日清閒半日喧三重茒屋是烟村去隨秋燕辭空壘
來見春花放舊痕白墮杯乾書在枕紅塵客斷雪填門
東風自解關山路寄語莓蕪到故園
見同年潘岸谷比部訊屠給諫芝巖
細柳新蒲綠映空曲江花有幾枝紅
皇家一榜四百士白首相知六七公(孫公承恩榜今在京師者七人而已)
海上故人如夢裏薊門落月滿樓中逢君舊憶銅龍事
左掖清隂入院桐
對酒栽花
對酒栽花白髮翁衰顔得映酒花紅一時年少殘心事
來向花邊酒醆中
遣興書蔚州先生詩後
敢將白髮惱殘春酒暈朱顔也似真笑向公卿為長物
倦逢花鳥是閒身米鹽私簿從奴僕錢榖官書信吏人
挑盡青燈翻舊卷蔚州詩句不言貧
遊城南三絶句
籬花
野水連村盡遠空柳枝蘸碧漾溪風落花鋪徑青春去
小住籬邊一樹紅
小丘
一笑花邊白首迴妖紅慢綠定相猜黃塵萬井春街晩
爛醉城南土骨堆
見燕
秋風吹别舊烏衣我去重來待汝歸不分人家雙燕子
等閒來傍野亭飛
禹鴻臚江墅梓花圖二首
枝上烟嵐襯落霞山村迴首惜年華茒亭一樹春光晩
争似生綃十丈花
婀娜凌霄勢未雄芙蓉雖好不相同畫師用意曾難識
多在霜根雪榦中
夜行書懷
在家心不樂適遠身如遺月黑鳥相喚燈明人不知野
烟縈柳宿溪霧捲花遲獨往念愈寂欣欣亦自私
四月二日
召赴暢春園
賜食瑞景軒泛舟於苑中恭紀二首
鳳掖風微漏點沉雀羅門掩一春心三年重續金閨夢
半夜驚傳
玉殿音覆餗易憂筋力緩當筵惟感歲時深名花繞坐
搔霜鬢何限天香上盍簪
銀漢蓬池水接連太清宫殿渺雲烟不因侍
帝來天上幾見隨槎到日邊寳笈圖書編舜歷金甌歌
紀頌堯年祇應盡却浮塵念檢點仙官未了緣
是日席布牡丹闌下臣坐後一本盛開恭紀一首
羣玉瑶臺歲月賒豈應春老惜年華過淮曾未知盧橘
(廷敬南未至河淮)入洛今容看魏花眼霧微消窺綠暗(綠牡丹最盛時)
(獨趨至花下)鬢絲輕颺拂紅斜上陽亭北承
恩宴身似登真不憶家
午夢
自掩柴關嬾是真天憐散木寄閒身故教一枕花邊夢
點醒槐安睡裏人
崇效寺看棗花書雪隖詩後
古城遺壘路横斜薝蔔林中有故家會見海榴紅似火
要看仙棗大如瓜蕊生野桂偏含實香斂幽蘭未放花
一詠湯休竒絶句憑將狂語寫槎牙
前日城南獨遊遇袁杜少翰林今日復遇之棗林
寺門外戲簡以詩二首
前日烟條拂岸巾今朝芳草坐成茵獨遊相值不相訪
始信君家是可人
一笑車輪碾麯塵相逢不語莫相嗔五陵衣馬三春後
能解閒行有兩人
杜少見和前詩疊韻奉答
罏畔青帘似舊斜玉街走馬記誰家思君别恨綿烟草
得句風人報木瓜相贈祗應多勸酒頻行不是耐看花
吾生萬事皆聊爾寵辱何須置齒牙
疊前韻和雪隖
春明歸路日西斜潦倒重來似出家上院早過依夏刹
故丘臨别憶秋瓜往還北陸三迴雁榮落東園幾處花
再到雙林瞻頂相半天風雨散簷牙
崇效寺瓜字韻詩已三疊韻酬雪隖杜少杜少復
以詩來再疊前韻奉和
無頼城南韋曲斜妖桃冶杏自家家閒從月下標宜李
留取亭前署饐瓜欲解金龜來換酒正思靈鵲去銜花
紫微郎省文章地衰散何堪竪頰牙(來詩有中原獨坐最高牙之句故有)
(此答)
晩晴臺看山有江南之思
春來風景憶江南無限烟波已自諳眼底秦淮頻入夢
晩山如水綠如藍
邯鄲道上絶句追錄貽羡門少宰
炊熟黃粱已是遲海山歸路幾人知却憐朝市紛紛客
怕說盧生出夢時
次韻孫仲禮重午西堂會飲見贈二首
紅塵門巷也蕭然心遠方知地自偏時序總抛青鬢外
天涯相聚綠樽前滄桑過眼曾前度書劍隨身可判年
一卷離騷數杯酒多君苦憶汨羅賢
當時官號領司農耆舊高門棨戟重兄弟盛名齊賈鳳
郎君崛起繼荀龍雲山蕭瑟思前度風雨漂摇愧遠從
忝竊清塵還贈處詩情冷淡酒懷濃(仲禮先人玉陽湖廣巡撫世父栱陽)
(戶部倉場尚書)
端午氣寒有節物之感
節物堪驚旅鬢侵今年塵土映華簪綵絲漫與纏衰臂
昌歜偏能泥苦心階下草芽青坼甲牆頭杏子綠藏隂
生衣未著添凉冷疊雪含風在笥深
戲次仲禮與豫朋端午酬和韻
浮世功名轉寂寥魯連蹈海為無聊趨塵似葆頭慚面
忍事如囊腹愧腰詩壘重摩三舍退愁城新破獨身跳
翛然自入羲皇夢不與靈均賦大招
秋夜待曉
熏籠烟暖碧霏微紅蠟燒殘玉漏稀連日五更風露重
八蠶輕絮蚤時衣
張西園先生有知已之言殁而余念之不忘見其
令孫澤長於京師别後却寄
遺老流風迥絶塵西園文酒十年頻公為東野忘年友
僕比文通是恨人喜見孫枝頭角長愁看馬鬛歲時新
隻雞惟記迴車約宿草春風又濕巾
久雨
茒屋漂摇裏風雷勢轉嚴林鶯過揀樹巢燕語窺檐愁
卷蕉心長憐生草意纖蕭森老藤簟收取待曦炎
春日釀酒夏乃大熟小飲輒醉名曰清明酒志時
也
春酒濃香隔舍聞風檐開醆已微曛日長方丈中庭地
卧看青天萬變雲
故箧中見亡友米紫來製墨
松煤寒翠結輕塵舊法新傳易水真老注蟲魚成底事
非人磨墨墨磨人
種柳
種柳樓前拂檻時春愁秋雨兩三枝天涯一種消魂樹
不必人間有别離
夜
雨苔幽徑暗娟娟檐外流螢照濕烟行過後庭新月上
半忩花影送人眠
霞
不盡殘陽意留情與斷紅嶺横一窈窕山疊遠玲瓏拂
樹依微靄當樓倩晩風更看芳夜月相映海雲東
七月三日野宿二首
晩景横門外關山此路分蟬聲咽疎雨馬首帶殘雲籬
拆秋花重溪香暮草熏城鐘夜方寂野宿幾迴聞
初月挂西城新秋夜色清白楊風似雨素髮暗還明山
鬼欺殘夢樵人責舊盟覺時忘枕席貪聽石泉聲
中秋同諸子集城南張氏園三首
羇栖憐積雨池舘得新晴暗水入何處歸雲行有聲幽
花依晩徑高柳向秋城同有濠梁興因知谷口情
渚蒲秋更短寒色滿魚梁過雨苔妨屐迴風竹礙廊禽
言多晩霽蝶粉退新凉時序何遷謝吾生正渺茫
題額丹青在孤亭映夕曛地連滄海月樹宿女牆雲罷
酒因風急裁詩許夜分歸時泰壇路已有玉笙聞
張氏園與樾阡孝廉感舊
古城幽徑寫閒愁裠屐依然似勝流雨過斷雲連水榭
日斜疎樹隠山樓五湖别後三年月四序饒他一半秋
眼底光隂罏畔酒幾人時節與同遊
蚤起送王生君擢還太原
霜風伺我出布被且相温窗月白復暗壁燈明暫昏流
塵空客館落木滿關門歸去情猶爾天涯安可論
夢樊溪
烟雲枕席未分擕五點更號三度雞不是當關呼不起
迷花倚石在樊溪
登樓望西山懷阮亭
雲樹西來又已秋太行盡處是南州連山萬疊空迴首
落木千門一倚樓笛裏柳梅渾欲動鏡中霜雪浩難收
玉珂接近朝天客日日金門半日留
至日陪祀同王阮亭靈祐宫蚤起懷彭羡門
顛倒衣裳夜杳冥暗忩微火似秋螢迢遥曉漏聲猶在
斷續寒衾夢未醒鳥宿多時翻落月馬行幾點傍殘星
相逢鸞鶴朝真去回首紅塵眼共青
乙亥除夕同樾阡孝廉虞箴郎君程三蒼崕孔大
雲岫竇大在兹舍弟與可兒子豫朋壯履猶子
觀顒復剛守歲
雪晴風緊歲云徂櫪馬林鴉興不孤人静千門空爆火
天迴午夜一屠蘇貧休送鬼驚吾老悶可藏&KR0848;與客娛
已賣癡獃看利市盡拈錢付酒家壚
除夜次樾阡韻二首
莫歎天涯行路難年年書劍報平安文章鎖院三錢筆
京雒春風十里鞍白髮相逢人似舊青松不忘歲常寒
坐中竹柏盈盈酒黃色天庭取次看
烟煤兩版不曾除老屋東頭是敝廬蝸舍冰霜今夜少
兔園燈火十年餘才名閱世誰如子肝膽逢人為起予
更有膝前文度美即看軒蓋擁門閭
丙子元日立春次廖虞箴上舍韻
晴光淑氣兩無涯元朔王春感歲華上日相隨青帝駕
新年一到玉皇家(所居近玉皇觀)天真省事知憐老客有登歌
敢拜嘉共道五辛風味好堆盤紅縷間椒花(東坡元日立春詩省)
(事東風厭兩回)
春夜寒甚與樾阡飲酒戲作二首
甚矣吾衰及此時鶯花相避意差池書空咄咄非殷浩
自喜沾沾過魏其紅蠟似消春後凍青陽不染鬢邊絲
無多酌我聊相勸泛溢東風在一巵
碧落風多颭酒旗金波新漾影娥池杓將寅指知春蚤
參欲昏中問夜其厭事朝來似犀首亡何日飲學爰絲
與君細忖人間世判斷閒愁付濁巵
疊虞箴元日立春韻
頌椒剪綵亦生涯春日新年送物華北極朝元還卧閣
東村迎氣記山家辛盤青韭來河朔小宴黃柑擘永嘉
應見泰階多勝事和風先報曲江花
次韻姜西溟孝廉見贈生日詩二首
名高萬丈焰生光自忖纔如襪線長四海君才多武庫
六星天意一文昌幾逢李蔡虛東閣每訝彭宣到後堂
為報鎖廳春日近梅花三候發巖廊
名在金鑾學士坡三條紅燭照春多(君以史職試春官)晉音亦
自知師曠楚璞今當識卞和老去東華同載筆時來南
陌羡鳴珂相思勿憚寒廳宿愁月凄風奈樂何
人日絶炊戲簡樾阡
絶炊人日有風情辟榖年來道欲成杯渌乾停傳坐酒
突烟冷稱膠牙餳䵷蛇幾度為家口雞犬連朝過夏正
笑煞青春慳一飽朱門空鎖五侯鯖
樾阡不和人日詩送酒一壺以促之
春來飢火共相燒何事清齋坐寂寥九食三旬應漫浪
元正人日並蕭條蓴羹誰可加鹽䜴菜把空煩送柏椒
淡淡茶湯薄薄酒讓他粱肉過今朝
蚤春簡羡門少宰
彈鋏相從少壯遊班荆斜日玉山秋春風幾度過燕市
明月依然在薊樓八代文章官吏部漢朝經術爵通候
與君小别朝元會每誦新詩斷舊愁(元日公誦新詩示子)
題翁康飴為敦復尚書畫龍眠山林圖二首
寥落樊川杜牧之秦城烟樹遠參差如何得似舒州老
管領雲山弔伯時
畫手詩人遠擅場龍眠巖壑輞川莊依然居士風流在
猶見丹青顧長康
為雪隖禪人題董文敏書二首
規橅北海姿還在跌宕吳興致亦豪屋漏斷痕釵折股
何人解是郭兵曹
草亭神采映當時玉匣金匳贋豈知多少書中殷鐵石
到門試問永禪師
過海棠院花未開作二首
縹緲紅粧態未完曉鬟初整綠雲寒墨花尹白風流甚
只恐輸他黑牡丹
白髮逢春惱别離東皇作意遣花遲即無著雨胭脂色
不到殘紅淡粉時
喜晤張肅昭侍御
南臺迴首共簪纓忝竊銅街避路行對仗蚤知
明主意回天因識直臣名歸來肝膽輸流輩别後鬚眉
見老成今夜府中人似昔曉烏啼徹舊離情
盤山拙菴禪人索詩二首
青溝依約白毫光眇眇禪栖在上方師向中盤中處住
東西南北不思量
舊遊題句記吾曾欲學初禪愧老能一卷紅樓青嶂客
不嫌人喚作吟僧
懷盤山答拙菴
布榖響春城春山寄遠情紅泉連雨曉白鳥破烟明塔
影飄西塞峰雲下北平松門曾杖策從此想無生
禹鴻臚為宫定菴通政畫其生平所歴為圖題得
四首
觀海市
十二樓邊列五城羣仙出沒向空明蓬萊清淺麻姑老
孤島斜陽萬里情
登岱
日觀題詩海色迴人言太白是仙才朱顔長與青童笑
玉女流霞蚤啖來
雪中獵洪山
使君千騎獵圍長雪夜風流在武昌為報襄陽蓍舊語
呼鷹臺上笑劉郎
春宴黃鶴樓
黃鶴磯前綠草生遥連漢水鴨頭平蒲桃醱醅春酒熟
應似春江春水清
衡素虞箴試國子皆第一
玉膾金虀憶故鄉機雲入洛有輝光併將海日江春句
寫入燕公政事堂
午亭文編卷十六
