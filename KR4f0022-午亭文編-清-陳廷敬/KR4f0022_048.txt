午亭文編卷四十八
大學士陳廷敬撰
題跋襍文
御書千字文跋
(臣)惟書稱堯文思舜文明禹文命昔者史臣將紀一代
之至德至道大經大法必先首稱曰文文綦重矣而伏
羲龍書神農穗書黃帝雲書爰自三皇已崇書道書綦
重矣我
皇上弘帝王之治統闡神聖之心傳天文覃敷
御書昭賁紹隆皇古濟美唐虞盛哉弗可及已(臣)嘗見
萬幾餘間手不釋書煒煌
聖製昱曜斯文良由天縦生知加以時敏典學故盛德
日新大業丕顯如斯其至也若夫
親御翰墨旬月所書數踰萬幅祕府之蔵充函屬棟時
蒙
賜賚臣工鴻寶流傳光被天壤矣至
御書千文真行草書已有數種各極其妙頃頒示臨米
芾千文仙毫結字奎藻聯篇如日月星辰之麗於天而
高莫能窮焉如嶽鎮海瀆之奠於地而厚莫可極焉(臣)
等前所謂體勢則經天緯地風采則出聖入神也璧合
珠連龍翔鳳舉八文六義應手從心運闔闢之樞機用
文章之矩矱高掩東晉直躪襄陽臣等前所謂無美不
臻靡法不備也神完氣足幾動天隨儼然太乙下觀自
有百靈潛衞臣等前所謂千言長幅立刻揮成自始至
終無一懈筆也遂以是卜
聖祚之遐昌慶嵩齡於億萬凡此賡颺之實洵為遭遇
之隆(臣)等前請橅勒瓊珉恭綴跋語荷蒙
俯允敢布愚忱(臣)廷敬不勝瞻仰榮幸之至
御書後跋
臣伏覩我
皇上聖神御極勤政典學文治光昭聲教遐訖粤稽往
古載籍所稱若斯之盛者其在唐虞之際乎尚書稱堯
欽明文思安安允恭克讓稱舜濬哲文明温恭允塞曰
明曰文紀其盛德之彰著者也曰欽曰恭紀其盛德之
積於内而立其本者也故凡推而行之大經大法舉而
措之一事一物㒺不由是我
皇上紹執中之統闡精一之傳見於政治而發為文章
者洵已恢二帝之鴻綱冠百王而首出矣至若燕閒之
頃親書冊灑翰墨凝神穆清天行日晶下飾萬物規橅
往昔獨運
宸衷則依然聖學之心傳也昔人謂書者心畫柳公權
告唐宗曰心正則筆正而程子有言作字須敬即此是
學自昔賢臣大儒莫不以書道為心法所關故其大要
亦惟以敬為本是則敬者政學之本原萬事之根柢也
(臣)在
内直一日見
手勅示諸臣曰人非敬則百事無成雖百工技藝之末
非敬亦無以自立況立身行已之大乎大哉
聖言此堯之欽明允恭舜之温恭允塞也自堯之命舜
曰允執厥中執中者敬也舜之命禹益以三言而申堯
之說曰人心惟危道心惟微惟精惟一允執厥中精一
者敬也厥後成湯懋昭大德建中于民以義制事以禮
制心皆敬也而仲虺之告湯曰慎厥終惟其始欽崇天
道永保天命慎也欽也皆敬也周公之稱文王曰於緝
熙敬止武王之告康叔曰惟文王之敬忌又曰敬勝怠
者吉則是二帝三王無不以敬為相傳之心法者彰彰
其如是也今日者光天之下至於海隅
聖文
聖書靡弗照被萬邦黎獻悚息仰觀僉曰
聖人在上煥乎文章抑知有所原本而然與(臣)謹奉
恩賜
聖書恭摹勒石因推言主敬之義紀於簡末蓋(臣)所曾
見於
黼扆之前者用以傳示子孫垂之永久臣不任榮幸之
至
起居注冊後跋
伏覩
皇上仁愛生民勤勞庶政彌歴年歲㒺有間怠至誠感
孚天人協應以故頃年以來驅除&KR0852;亂奠乂烝黎所向
奏功今年十月逆渠授首滇南大定封疆萬里灌燧銷
烽措天下於袵席之安數職貢於車書之會盡天所覆
悉享悉臣武功燀赫超踰往古此雖決策
廟堂信威域外將士恪秉成命集此大勲而揆其所以
制勝之由實皆本於
皇上憂勤惕厲仁民愛物之一心故受捷之日有戚容
而無喜色羣工請上尊號至於再四而謙讓彌堅至德
益廣珥筆之臣執簡備書與有光曜至若莅阼迄今嚴
郊祀事
兩宫謹天戒急賑恤慎刑獄以惜民命重文學以興士
風優禮儒賢好問好察歲所冊記無虛日曠時皆班班
可考匪有文飾而(臣)獨謂征伐之功由於仁民勤政之
所致者蓋惟仁者無敵於天下書曰皇天無親惟德是
輔民心無常惟惠之懷其在唐虞君臣相戒曰兢兢業
業一日二日萬幾夫保治戡亂其道同也孰謂武功耆
定非仁民勤政所由致哉繼自今
皇上益思上天所以輔德之意荅下民所以懷惠之心
念一日二日萬幾之不可以不慎而加之以兢兢使美
實光輝日新歲益書之典冊垂休無窮至於萬世永為
法則其不亦偉與
書吳太伯世家後
吾適東海上過孤竹之墟拜伯夷叔齊祠下留數日低
回不能去及讀吳太伯世家覩其事有合焉太伯之奔
荆蠻荆蠻義之從而歸之千餘家孔子謂其民無得而
稱何哉蓋嘗稱堯曰民無能名其稱太伯也殆等於堯
矣他日又謂齊景公民無德而稱伯夷叔齊民到於今
稱之蓋崔杼弑莊公而景公為其所立景公之得國以
崔杼之弑其兄夷齊之窮餓以兄弟之交相讓且稱者
稱其德也太伯讓同夷齊而曰民無得而稱焉此堯之
之所以為大太伯之德所以為至也自太伯以來十九
世至王夀夢夀夢有子四人諸樊餘祭餘昩季札季札
賢夀夢欲立之季札讓不可立諸樊諸樊既除喪讓位
季札季札引子臧之義固謝吳人固欲立之季札棄其
室而耕諸樊卒傳餘祭必欲以次致國季札自諸樊至
餘祭餘昧皆兄終弟及餘昧之卒皆欲授季札季札於
是逃去嗚呼太伯之賢比於伯夷季子之節可謂不媿
太伯矣豈僅如史遷所稱閎覽博物君子云乎哉且吾
聞勾吳之俗好義而有文其亦慕其遺風而興起者乎
吾恨不能一至其處弔延陵之往蹟如過孤竹之遺墟
而徒愴然興懷也
書李斯阿二世行督責書後
吾觀先秦文其背理害道者滋多大惡李斯督責書斯
誠妄人以申韓為聖人以刑罰為王道以堯舜為桎梏
以仁義為邪說夫醯雞跛鼈曾何足與較天地之廣江
海之大哉斯不足惡吾惡其文以夫世之好之者易也
不然鄭聲之與雅樂釐然絶異矣苟有耳者能辨之聖
人特著之以謂所惡者在此獨何故耶吾固惡其文之
足好也
書河東先生集後
王介甫論八司馬皆天下竒材也為叔文所誘至今士
大夫欲為君子者皆羞道而喜攻之然此八人者既困
矣無所用於世往往能自強列於後世而所謂欲為君
子者吾多見其初而已要其終能毋與世俯仰以自别
於小人者少耳介甫以子厚與七人者槩稱之而曰君
子攻之夫君子好攻人吾不知其何如而或者輒曰此
叔文之黨攻其人不復察其言介甫謂其卒為小人之
歸也吾滋懼焉竊嘗謂柳子之文自子長已來罕見其
匹故韓子以為似司馬子長雄深健雅崔蔡不足多也
考同時與子厚得罪者劉夢得雄於文亦不得與子厚
為比況其餘人乎然則槩之於七人之中不惟不知言
亦並不知人矣自昔敘子厚之文者類能言其文而未
有能白其人者也惟嚴氏有翼序柳文引范文正公之
言而為之說曰叔文工言治道順宗在東宫頗信重之
及踐阼方欲有所施為然與文珍韋臯等相忤内外䜛
譖交口詆誣一時在朝例遭竄逐而八司馬之號紛然
出矣作史者不復審訂其是非以一時成敗論人故黨
人之名不可湔洗子厚亦可謂大不幸矣尚賴本朝文
正范公之推明之也曰劉禹錫柳宗元吕温坐王叔文
黨貶廢不用覽數君子之述作禮意精密涉道非淺如
叔文狂甚義必不交叔文以藝進東宫人望素輕然傳
稱知書好論理道為太子所信順宗即位遂見用引禹
錫等決事禁中及議罷中人兵權牾俱文珍輩又絶韋
臯私請欲斬之劉闢其意非忠乎臯銜之會順宗病篤
臯揣太子意請監國而誅叔文憲宗納臯之謀而行内
禪故當朝左右謂之黨人者豈復見雪唐書蕪駮因其
成敗而書之無所裁正孟子曰盡信書不如無書吾聞
夫子襃貶不以一毫而廢人之業也文正公之論人可
謂明且恕矣觀嚴氏此言可謂知柳子者矣余是以備
錄焉不復别作裁製庶以取信於天下後世蓋以文正
之賢天下萬世之所謂君子者也反是者專務成人之
惡茫然昧於知識無怪乎並其文之可以經緯天地驅
馳日月役使萬類亘古今而不可磨滅者一言以蔽之
曰此黨人也嗚呼甚矣哉且夫叔文愚賤妄作器小易
盈非實有雄姦斷割之才不幸而居可為之地即使其
務自抑損求合乎中當時朝列之衆好議論少成事充
位嗜進之徒其亦誰肯直之而況叔文之愚賤妄作者
乎居下流而天下之惡歸焉此所謂不可解免者也君
子哉文正公之仁恕忠厚也原其心而寬其誅夫文正
豈不知叔文之無可解免也哉其意若曰吾欲白數君
子之枉不得不薄叔文之誅君子哉文正公也方叔文
用事時自知其不為士大夫所容也亟欲進天下之所
謂君子者以正其名而善其用不可謂非一得之見也
而為君子者超然遠引自遁於聲利之外豈不甚善而
無如其遭逢之不偶持守之不堅至於如斯也惜哉此
河東先生之大為不幸也雖然使叔文之惡實甚凡有
識者皆知避去況柳子之賢乎哉惟其猶知招致天下
之英流庶幾有濟國家之政理是以柳子不辭而赴之
耳當是時趨炎熱競苟得者今皆不為天下後世之所
指名其人皆叔文之所擯斥而弗錄者也而柳子獨蒙
不白之譏此吾之所以痛恨於叔文也昔者佛肸召子
欲往子見南子聖人之往行具在曾謂柳子之賢而昧
於聖人之道耶叔文雖妄作必不至叛如佛肸其愚賤
亦未得比南子佛肸南子聖人猶且見焉欲往焉況柳
子之學聖人之道者耶吾願後之君子觀其言察其人
庶乎柳子之賢可得而知矣子曰君子不以人廢言若
柳子者人固可廢耶柳子之政具在方冊使其得志於
時為天下猶為一州也而固可少乎哉觀柳子之言雖
古之善言為天下者亦無以過之宜乎柳州之政之足
以令人思之而不置也夫古之人所以不可得而輕毁
者其言在其人猶在也其行存其人不亡也子厚在時
與其部將魏忠飲酒於驛亭酒間謂曰明年吾將死死
而為神後三年為廟祀我長慶三年降於州之後堂其
夕夢歐陽翼而告曰館我於羅池其月丙辰廟成大祭
過客李儀醉酒慢侮堂上扶出廟門即死韓子羅池之
碑豈其誣與由是以來柳有水旱疾疫之災公私祈禱
應如響荅至宋元祐三百年矣柳民乞加封爵或廟額
勅賜靈文之廟崇寧三年封文惠侯告詞有言生而昭
爽後且不亡然則柳子之至今在而不亡者尤可信也
使夫人之死而果無所知與君子猶且不敢慢易之而
況柳子之昭昭然至今存而不亡者哉故夫世之尚論
古人者以介甫之言為戒以文正公為師推是意以通
之天下古今之人平其心而無易其言於忠恕之道思
過半矣因誦柳先生之文而並列昔人之所以白其人
者以俟後之君子推明其義焉
朱文恪誥命書後
右明故相國諡文恪朱公為太子太保禮部尚書兼文
淵閣大學士誥命二道其曾孫今翰林先生竹垞以示
余余方總史事既即史官所為公傳徵文考信采摭遺
闕於横見側出之中加簡括焉事釐然具矣誠見公所
為功甚大而其所自挾持為獨正也公翼儲副定國本
厥功大矣而吾所為公功在審人家國極重難返之勢
獨立不懼而隂以捄天下之弊此其為功大而可傳也
當公之時黨朋不解閹禍滋興士大夫角風尚獵名譽
以虛聲攖小人之怒雖罹&KR2778;敗而不悟顧沾沾自喜吾
真東林真黨魁矣彼小人者不樂君子有是名而直使
之無救於其禍敗必盡快其意而後止由是君子日亡
國勢日去夫苟以取一日之名至於亡人家國而不恤
吾於東林之君子有餘恫焉公當時議囂喧正邪襍糅
獨中立不倚出乎流俗之表不變容改度終始一節使
向者東林之君子盡皆如公彼小人者亦不得横被之
以禍敗君子不亡則國之存亡不可知也不幸而功不
就然其大者又詎可冺沒而無傳哉故曰其所挾持者
獨正也公固以清廉聞於世其子孫往往仕宦而能貧
獨以文學傳其家吾友竹垞尤顯名天下是皇勿替公
侯必復於吾竹垞終有望焉此卷留余所且踰年一旦
竹垞來告别也含毫黯然題其後以歸之
書塗母夀詩後
束君顯侯塗之自出也以其舅氏觀察君言屬其同年
官詞館者徵詩於朝為塗母王太淑人夀既得詩使者
復以觀察君之請請余題其後余既已序太淑人詩書
瑀琚之教節義潔固之行而勉觀察君移孝為忠稱古
風詩之義以告之矣余嘉束君之意而美卿大夫之善
頌善禱也則仍與之稱詩以為夀焉南陔白華束氏之
所補正也南陔之詩曰眷戀庭闈心不遑安馨爾夕膳
潔爾晨餐白華之詩曰堂堂處子無營無欲鮮侔晨葩
莫之點辱說詩者曰南陔孝子相戒以養而白華言孝
子之潔白也束氏可謂善言孝者矣或曰孔子言孝始
於事親中於事君終於立身子輿氏論事親以養志為
大束氏南陔之詩所謂養口體者也白華之詩狹而未
廣記之言孝曰居處莊也事君忠也莅官敬也朋友信
也戰陣勇也束氏之言未盡其義故曰狹而不廣也余
曰不然史稱廣微博學多聞性沈退不慕榮利為王戎
張華輩所辟用歴仕尚書郎趙王倫為相請為記室廣
微以疾辭歸所稱不仕王侯高尚其事廣微之謂也有
合於白華潔身之義矣故其南陔之作深以養隆敬薄
為戒而以勖增爾虔以介丕祉終其義焉孟子言誦詩
讀書貴論其世今
朝廷清明武功赫濯士君子奉其潔白之身出而公忠
莅官則庶幾養志之大者不可謂非束氏之所願焉而
弗獲者也束君讀書慕古能神明其意而不媿其先世
故余以此意告之使告觀察君
跋錢公浩川遺墨(諱桓字握之又字浩川巡撫南贑)
今士風敝矣友朋道衰甚者視親戚為仇讐其有閔世
疾俗之士深懲於此而潔清自好將以别嫌疑絶黨私
不苟交遊介然特立於時而譏謗悔尤之及卒不得免
焉宜其士風之日即於敝也蓋其人既不能和光同塵
見喜於當世不幸而見辱則相與非笑之或曰是其人
之有以自取也然則欲求世風之不日即於敝其可得
哉雖然閔世疾俗之士殆獧者之流未得乎聖人所謂
中行之指也仲長統有言事君不為君所知忠未至也
與人友不為人所信義未至也獧者可進於忠義而猶
未得為忠義之至者耳烏可以自足乎哉吾觀太倉錢
公浩川所與諸親故書牘意其人得乎孔子所謂中行
之指者與不然何其温厚坦易有君子長者之風溢乎
行墨文字之間如此也孔子又嘗謂文王有四臣以免
虎口丘有四友以禦侮聖人不絶交友而乃有云上古
之世老死不相往來何其過也故觀於公而閔世疾俗
息交絶遊之士可以廢然返矣公之兩孫同時官於朝
為省臺從與游得觀公遺蹟公之身行官治見於州乘
者甚悉及余讀之而後有以知公之偶然之筆札能使
人愛慕而寶惜之久而可貴者厥有由也是以有感而
識之
記王大令保母志
大令保母志崑山大司寇健菴徐公以三百金購得其
墓磚始搨視世俗本所刻大令真行迥别矩矱嚴整風
采秀勁余初見之真定梁公家愛慕之不能釋諸懷既
又從公借觀累日公請歸省墓將行矣余嘗多借公蔵
書今搜檢前後所借書及此卷將内之公而於此有疑
焉卷後跋者十三人以姓氏跋者十五人以詩跋者十
八人自退堂僧了洪者至高文虎七人皆隸書書皆出
一手趙文敏一跋以草書再跋以真書真書則尤絶不
類文敏此顯然可疑者也而姜夔堯章跋獨詳可取以
為信焉跋言嘉泰壬戌六月六日錢清王畿得保母志
并小硯於稽山樵人夔親見之志以甎刻甎四垂其三
為錢文皆隠起已斷為四歸王氏又斷為五凡十行末
行缺二字不可知第六行缺十二字猶可考曰中冬既
望葬會稽山隂之黃閍硯背刻晉獻之字上近右復有
永和字乃劃成甚淺瘦永字亡其磔和字亡其口硯石
絶類靈璧又似鳳咮甚細而宜墨微窪其中今銘字缺
者俱與跋合又言與蘭亭同者二十四字之三年在各
二文能老趣興歲丑日終以曲水於悲夫後者與右軍
他帖同者十八字行秀王懃書善七十三二月六無小
肯貞而而其嘗見於大令雜帖者三字獻獻寧而見於
蘭亭敘右軍帖者大令帖中亦多有之此刻大都百五
字其可以他帖驗者凡四十五字餘六十字如保歸柔
恭屬解釋交漓墓志等字尤精妙絶倫或謂此字多似
蘭亭疑後人集蘭亭字為之此又不然大令字與蘭亭
同者何止保母志而已試以官帖第九卷中行書帖較
之相過一帖同者十八字思戀一帖同者九字十二月
二十七日一帖同者十一字靜息一帖同者四字發吳
興一帖同者八字其他三兩字同者不可勝紀右軍大
令既是父子不應疑其書蹟之同凡夔所說皆是也又
言或謂東坡金蟬墓銘云百世之後陵谷易位知其為
蘇子之保母尚勿毁也此末章似之為可疑蓋東坡意
其理之或然大令知其數之必然作者之言自應相邇
則似疑東坡未見大令此志而偶然以合者然考大令
集保母志其文具在凡為文古人不嫌祖述坡公既於
書無所不見豈獨不見大令此集乎夔輒疑其偶然以
合者蓋既未見大令集而妄意古人陋矣蘭亭之敘承
用劉越石荅盧諶詩敘然後知耼周之為虚誕嗣宗之
為妄作豈亦右軍未見越石之文其合也亦出於偶然
者耶故吾於保母帖斷其為大令真蹟無疑而所可疑
者乃反在諸人之跋耳公博學多識而蔵弆古人法書
珍祕幾與梁公相埒峙公如疑吾言當取别梁公試以
問之
跋項孔彰畫
唐人畫粉本正用墨筆宋元以來有水墨畫實唐畫粉
本耳顧遂謂為正畫詎非難工者與近代能為此者益
多吾獨愛徐文長唐子畏有蕭然出塵之姿今觀項君
此畫有徐唐遺意文衡山殆不如也然吾聞項氏多收
古名畫故其所得如此事不師古以自矜可鄙者多矣
獨畫然耶
梓潼隂隲文跋
道蔵有言飛鸞度世余嘗竊歎上帝仁慈隠惻加惠下
民如此其極至也昔南正重司天以屬神北正黎司地
以屬民蓋自是神人不雜矣然世之言神者或以謂芒
芴渺冥而不可知不可知則亦不可信於是乎悖神而
馳非理義而動以日趨於災害亡絶不測之禍非夫人
之知有神而愍然不畏也其禍本於以神為不可知故
不信不信故悖神而為無理無義以至於災害亡絶不
測而莫之救也於是上帝惻然閔憐令神之聰明正直
而慈愛多行德善能化導一切者啟之以飛鸞度世之
事以助成無言之化而顯其神以示人至是而神可知
矣可知故信信故不敢悖而馳為無理義以自取災害
亡絶不測之禍而且為善得福如影形聲響焉若梓潼
此文是已梓潼之文蓋出於飛鸞是上帝之心也可不
敬諸可不敬諸
二錢說
余今年四月以吏部左侍郎管右侍郎事督理京省錢
法既至寶泉局則偕其同官給事中監察御史監督郎
官而謂之曰此天下錢之所由出也吾自矢不受一錢
願與諸公同之指白日以為誓居數月監督從廢銅中
得古錢數枚余選其一文曰半兩蓋秦錢也監督曰人
言古錢佩之身吉請公佩之余許諾又數月余遷左都
御史一日御史臺有公事不得至局局人以鑄錢請余
視緡解錢散脱亂布於席視畢局人去席上隠其一錢
又月餘晨起理寶泉事心有觸曰吾誓不受一錢前後
取其錢二其何以自明立命呼寶泉吏喻之意而還之
吏歎息持以去是日康熙二十三年歲在甲子十有一
月二十七日也書其事以自警名曰二錢說云
一錢說
昔予為二錢說蓋取寶泉之二錢而還之為說以自警
者也乃今又為一錢說云一錢者何始余每出見貧而
丐者人與之一錢或日見數人焉或日不見一人焉夫
一錢至微也人與一錢至少也且或一人焉無之其為
此又至易也世之人莫有肯為而余為之不衰者蓋天
下貧者多矣若貧而丐者則少於天下之人而天下之
人至於不可勝窮假令天下之人皆日見貧而丐者人
與之一錢則於天下無窮之人無所大損而貧者得錢
亦將至於不可勝窮則是天下之人不復有貧且丐者
其為益豈不甚大矣哉或曰可以與可以無與與傷惠
今子自謂不取二錢而顧沾沾焉一錢之與得無可以
已與余應之曰非其義也非其道也一介不以取諸人
二錢之謂也如其義也如其道也雖千駟萬鍾與人可
也況一介乎一錢之謂也且夫疲癃殘疾無告之人聖
人之所憫憐也昔者子貢以博施濟衆為仁孔子謂必
也聖人能之而乃專以已欲立立人已欲達達人為仁
夫孔子豈以博施濟衆謂非仁者之事哉謂其難能故
曰聖也今吾一錢之與不可謂博人與一錢不可謂衆
而至使天下無甚貧之人亦庶幾所謂欲立欲達者非
與吾與子勉為仁是亦聖人之徒也所謂一介不與人
者寧謂是耶客曰善繼自今請日行子一錢之說
惜分隂說
余今年閒居無事得遂其靜坐讀書之願入夏執熱不
出庭戶所居街四通多朝市往來門前過客習知吾懶
慢不好客客亦無所求於我以故累旬月無一至吾室
者然吾半日靜坐半日讀書或終夕不寐漏鼓分明東
方已白常覺日夜之短而不足以供吾靜坐讀書之樂
也而僮客飽食嬉游呿呿吁吁謂日之長謂夜之短羣
然一辭彼誠知晏息倘佯之為樂而恨夜之短而不知
吾靜坐讀書之樂而並不覺日之長也雖然蘇子瞻云
無事此靜坐一日似兩日若活七十年便是百四十吾
靜坐不覺日之長而子瞻所見乃與吾異且子瞻又非
不讀書者何以有是說耶蓋子瞻求靜坐而不可得者
耳非真能靜坐也陶士行有言當惜分隂大司寇徐公
健菴取以榜其所居之室吾問公何以惜隂公曰讀書
夫公之蔵書之多甲於天下子瞻所蓄書不知多少顧
其顛沛於道途又徙居無常處度其至多不能以當公
而公讀書之多則雖子瞻有不能及也夫以子瞻之讀
書而不知靜坐之日易覺其短則似能讀書而不知靜
坐之樂者吾懼公之意或有同於子瞻之所見者故為
是說以贈焉
說巖字說
客有問曰賢者名可斥言之耶陳子曰不可有說乎曰
有春秋紀季公子友仲孫湫皆字之而不名字之以為
襃則必名之以為貶矣故凡書名者皆貶之若是乎賢
者之名之可貴也烏敢斥言之耶斥言之不可矣可取
以為人之名若字耶曰不可堯夫祖禹吾嘗病之矣或
者以為諡也曰然則子之字以說巖者不若易以傅巖
之為得也曰惡是何言與予非敢有取於是也夫浩然
之亭陽城之驛昔人猶諱而易之若是乎賢者之名之
不可斥言也而謂帝賚良弼版築之巖竟竊以自號焉
雖愚且妄或不至若是之甚乎且不敢居其名而引其
姓庸愈乎夫吾之生近聖人之居陶唐氏之遺風而蒲
坂安邑壤相錯也古今賢聖之人可慕愛者多矣獨有
取於是乎哉士苟不自立而浮慕乎古人雖誦其詩書
假其言貌偊行矩步以自號鳴於世而考其行有庸人
市儈所不為者是直無救於愚且妄而已矣況竊取其
名若姓引以就不肖之身而謂有其可貴者哉然則子
曷以字曰志所居也始吾家樊川之上其南澗之東有
巖焉升巖而望月之始出也命之曰月巖已而為堂於
巖北仰觀峯嶺下瞰林壑以居以游窮晝極夜至如初
日上而雲飛夕烟斂而霞舉顥氣寫心流泉舒目飄忽
萬變而悠然獨得吾之可說者存焉故又曰說巖夫時
習而說所說者學也於聖人無所不說所說者言也今
吾學焉而不能習又不得親見聖人而聆其言姑寄其
意於巖居川觀與田叟牧兒生長嬉遊於此樂之終身
而不厭是則吾之所說也若子之言遼乎異哉不倫且
甚矣子固有子之所說者而非吾之所謂說也道不同
不相為謀客謝而退因書其語為說巖字說
廷翰字說
廷翰或有字之曰瀛洲瀛洲者海中神山也自唐以來
翰林清祕深嚴之地輒舉是以相擬而今之翰林署中
有瀛洲亭是其義也或者以謂翰者字之宜莫如是予
竊觀世之軼羣之士流光揚聲躋顯垂榮連蹤疊趾出
入承明以比古所謂登瀛之客亦拔其類而大其朋矣
而予之狂惛亦厠其間恐畏惴栗如弗勝焉伏覩跳踉
潛耳嚄唶卷舌鉗辭重足屏跡道德日去悔吝日集愁
憂之來天地為窄悵逐逐於泥沙盍栖栖於泉石良有
辱於斯名殆無補於是職翰乎雖賢得無優於所能而
詘於所不及乎其在詩曰之屏之翰蓋翰者幹也易不
云乎貞者事之幹於是翰乃字公幹云觀於牆非幹無
以為立方觀於車非輪輻非軸車無以行觀於幹而體
用之道蔵焉幹可不勉乎哉
陳存字說
陳氏子名存禮子生三月父命之名存遺孤子也父不
及名而宗人名之存藐然一身無伯叔昆弟奉其寡母
以居家貧無所依慬而存者其身耳以存之緒不絶如
綫使其身慬而存焉不亦既幸矣乎雖然夫人未有心
亡而身存者假令有之亦孔子所謂幸免已耳傳曰操
則存舍則亡存其操之哉操之斯存之矣操之操之以
至長存易傳所謂成性存存也故字之曰又存
蔡霑雨字說
蔡子霑雨問字於余曰將有以自省焉嘗誦詩信南山
之篇既霑既足生我百穀而孟子言五穀者種之美者
也遂字之以美穀吾方耕於樊川之陽荷鍤扶犂從田
夫野老之後聽布穀之催春樂鳴鳩之喚雨芸而歌杖
而息其於穀也目其生長親其穫斂於是瓜菹酒食饗
我尸賓以繼詩人之所詠歌而嘉歎者且與子乎同之
子如自省則盍思夫美穀之義而三致意焉傳曰苟為
不熟不如荑稗可不儆懼與
飼虎文
維年月日以特羊飼虎為文告之曰吾聞之聖人雲從
龍風從虎淮南子言虎嘯而谷風生傳言虎與龍並稱
而嘯則風生說與傳同則是虎者靈有知之物也吾又
聞虎山獸之君夫靈有知之物以長百獸宜其非凡為
獸者之比可以理說之明矣吾為先淑人卜宅兆得洞
陽山之南樊山之隂土人曰其下虎穴虎出沒其間余
曰虎靈有知之物必且遠去其後虎伏不出居數月虎
夜纍纍行余乃謂虎夫母没蔵之荒野虎何忍蹤跡犯
冢上以震驚吾母之䰟魄乎虎敢侮予必殺虎乃已夜
虎見告今之人有敢侮子者矣彼人也猶尚然於虎何
責焉余應之曰是豺狼也虎為百獸君豈得效豺狼耶
虎去夢覺曰虎靈有知如此則盍閉閣思過於是齋心
具特羊飼之土人讙然爭笑以為迂而一老父言曰其
横逆猶是也於禽獸何難焉余曰虎靈有知非凡為獸
者比也今與虎約自飼汝之三日汝當攜女婦子徙女
窟穴不使再見女蹤跡女猶不悛是豺狼之行矣吾誅
豺狼如殺狐兔虎得毋後悔
午亭文編卷四十八
