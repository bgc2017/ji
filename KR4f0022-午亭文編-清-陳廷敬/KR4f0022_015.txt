午亭文編卷十五
大學士陳廷敬撰
今體詩
巢燕再逾年復至
風埽巢痕在今年燕子回語多如有訴别久莫相猜芳
徑春泥落雕梁夜戶開翻驚此時節去歲不曾來
追和南溟韻四首
寒罏瀹酒夜霜濃醉别西垣夢裏逢一院梧桐秋影散
併將風落入飄蓬
薊樓明月照相思曾是金樽宴别時萬里碧空消息斷
天風吹墮玉霄詩
金閨楊柳落疎林香散羅衣怨藁砧未老蛾眉恩總在
幾回憐取白頭吟
眉犂騰蹋過羊腸力盡金鞭去渺茫近見紫鸞書一紙
人間路比海天長
再到冬官署中與劉雨峰
東閣南枝放早梅何郎水部有詩才書生自笑曾前度
小睡槐根噩夢回
松泉寺晩宿
松泉寒夕照黃葉墜疎村石徑秋花弱風廊佛火昏川
長雲宿渚野曠月臨門鐘磬此俱寂霜林夜鳥翻
送金會公歸蘄春
朝發新津海月斜潞河雲水極天涯飄殘暮笛江城柳
照徧離樽上苑花紅燭三條知已淚秋瓜五色故侯家
頻年萬事悲歌外至竟騷人楚調賒
九日晩晴臺登高
臺為登高面落霞薊門山色晩晴賒關河風度長城雁
節序霜回小院花南陌咫天如杜曲東籬終古是陶家
衰遲醉舞秋鐙下顛倒茱萸插鬢斜
杜遇徐司寇以合歡花葉為酒示余以方釀成飲
而陶然賦謝
黃落庭隅樹封題葉半新花應知夏五(花開以五月采葉及花未開)
酒已作逡巡采勝修羅法香逾麯米春嘉名愁頓失况
復飲吾醇
飲合歡酒疊前韻簡杜司寇
青裳風汎溢紅頰暈鮮新見少常深酌無多祗一巡西
家非醉酒(非醉酒林開府家醖也)東閣太和春(真定酒名太和春梁相國嘗召飲)
玉醆空勞勸香醪未比醇
于役潞河見月初上光矗河水兒子壯履曰此黃
金棟也賦以志興
月滿冰輪霜氣寒東來倒影海雲端小兒解識黃金棟
供奉曾呼白玉盤尺五天連河漢水大千沙傍鷺鷗湍
多情野宿臨流處自向篷忩照夜闌
送張僉事之海南三首
五羊城邊竹馬過琵琶洲上估人歌使君不飲貪泉水
沈絲休挂珊瑚柯
黃葉初飛黃木灣鷓鴣聲送早時寒鐵岡驛前書一紙
秋風篋裏為開看
持節梅花嶺外時趙陀臺草鬱離離西風又度昌華苑
秋色年年長荔支
高梁橋二首
日斜秋水急城盡野橋連靈沼通河漢公田引澗瀍塹
花隨唼鴨風柳出鳴蟬山閣清暉裏依稀近玉泉
車箱渠上水迢逓遶郊畿渡遠分青靄山長歴翠微落
花穿内去斜鳥帶波飛無限潺湲意年年送夕暉
王湜菴輓詩
孤風晩節不磷緇矯矯曾為世羽儀豈信己辰年至後
遽驚庚子日斜時琴殘最抱人亡恨車過空留腹痛悲
舊德未忘天意在烏衣門第屬佳兒
直廬懷公幹計偕載道
春草相思入夢無龍池柳色映新蕪玉墀金馬摩挲老
悵望吾家白額駒
張敦復尚書屬書齋額仙人好樓居
元龍百尺意横秋湖海平生已白頭青鳥近傳天上信
果然人在玉華樓
和敦復悼馬詩二首
顦顇金坡蹀躞行三鬉剪出欲平明青絲送老横門道
不盡黃雲萬里情
驚雷驟雨識危途電火光中躍的盧不為錦障泥暫惜
報恩珍重在斯須(危谿夜雨馬却立待電光以度)
闈中花朝前一日阮亭司馬談江南烟景之勝二
首
柳隂湖水綠平漪欲傍漁洋下釣絲記取花朝明日是
幾番風信對牀時
布韈青鞵向若耶蹋殘香土肯移家夜來客夢遊天姥
開落碧桃無數花
題燕居課兒圖示壯履
黃紙凋殘舊帽箱一編猶映紫羅囊繩牀穿膝知吾老
書案量身覺汝長自讓輕肥非蔡澤不憂文史續中郎
紛紛箋注如烟海回首尼山數仞牆
冬官署中南亭敦復所葺兹予再至實承乏公後
而敦復權領翰林夏至之夕齋居有懷
乾坤蕩漾兩浮萍歲月樊籠意渺冥再到冬曹新燕壘
百年喬木舊槐庭吟成白雪人難和夢續黃粱客半醒
惆悵玉堂明月夜柯亭劉井幾回經
六月九日睡起偶書
長夏炎熇閉閣時水曺官冷也相宜盆池萍響魚貪食
梁壘泥乾燕哺兒鍜火未能同士季扇塵何惜避元規
北忩一枕羲皇夢睡裏蘧蘧欲共誰
量移西曹與可以曹屬引避歸里送别
北隴應騰笑西曹欲别情驪駒歌已就春草句難成老
眼青山迫迴腸濁酒酲到家及秋社欵欵話歸耕
西原與友人二首
過雨殘霞一閃明夕陽林影路迴縈勸君莫向城中去
且聽黃鸝三兩聲
暝宿烟村生遠情野亭客夢幾回驚松窗常有瀟瀟響
不辨松聲是雨聲
露湑閣即目
元龍湖海意闌珊百尺高樓抵閉關斜日香臺低碧樹
暮雲粉堞近青山愁添酒醆真無那獨對花枝底要閒
卻笑書空殷處士浮名長戀在人間
新齋十首
前度人還在三間屋又成刧塵容小住丹藥覓長生赤
斧分曹日洪厓抗手情别來應未久且緩玉霄行
牙籖新未觸壚酒舊能賒戲蝶輕團陣分蜂晩斂衙粉
牆低過竹籬徑窄妨花莫道幽居小樓頭十萬家
卜築平生意高樓獨上情扶欄新種柳隔葉蚤聞鶯坐
久雲還岫歸遲月滿城稍愁風露夜玉漏太分明
高處三霄近秋來四望低月從遼海上雲向薊樓齊估
客滄洲酒園丁上谷梨當筵聊一粲身世忘羈栖
草堂兼水石不似在城中柳影魚游樹花梢蝶戲空野
烟濃趁雨林暑薄隨風旦夕簾櫳寂幽懷誰與同
門掩山全見窗回路半分簾花新雨動階草夕陽熏隂
借西鄰樹凉生北渚雲素紈今夜郤林月照紛紛
鈎簾殘日落移坐遠風斜徑曲供行藥籬疎可映花無
題詩得句有酒客忘家最是登臨處秋山爛晩霞
千古高人意風流屬畫師烟雲為供養粉墨自淋漓蹈
海黃金賤登真白晝遲公生有仙骨名已重當時(齋中藏一)
(峰道人畫)
祕寶黃公蹟兼珍亦世無雲根留米癖樹本見倪迂靈
物如相待斯人可與徒摩挱憐手眼歡賞在須臾(既以黃公)
(畫為袐寶而元章硯雲林畫皆齋中所藏)
閒庭何寂歴疎雨過廉纖銀浦倒流峽玉繩低挂檐劍
風出匣冷琴露著花霑自忝金閨籍年來仕隠兼
晩行西山道中
一出譙門野興濃迴看樓闕暮雲重西風吹送高梁水
晩影飄殘卧佛鐘十里清蟬聲斷續獨驅羸馬意從容
眼明漸覺西山好潦倒塵埃萬事慵
閏七夕
閏餘風景故依然秋未平分月再弦不為黃楊逢厄歲
那知紅粉惜流年世無巧歷推今夕天上仙人應獨眠
寄謝悠悠路傍客炎凉誰後復誰先
送宋稚恭還鹽城兼寄孫籜菴
名場文讌是離亭一曲迴腸事滿膺水鳥聲多喧夜雨
壁蟲吟蚤時寒鐙秋來頻送將歸客老罷真如退院僧
心與清淮流共遠幾回長嘯憶孫登
自嘲戲為俳體二首呈敦復
三復金銘與白圭敢云桃李下成蹊郗昂一日三回誤
阮籍頻年到處迷伏櫪老非千里驥當關愁奈五時雞
無因一問南華叟秋水篇中物未齊
窗前草長未教除零落秋花伴索居蝶夢欲成人昵枕
雀羅長在客迴車悶翻干寶搜神記快寫羲之誓墓書
惟有龍眠老居士昨朝儤直一相於
六友齋遲廖樾阡郤寄
惜别庭蕪長悲秋木葉新西窗凉夜月曾照十年人夕
鳥棲相命寒魚聚自親遲君常卻掃一為拂流塵
贈于千英于嘗受學汪鈍翁
騕褭春遊宛洛花銀鞍行處帽檐斜才名潘陸知誰敵
族望盧劉是舊家意氣雲山臨北顧世情塵土蹋東華
傳經往事還怊悵曾向深堂隔絳紗
中秋六友齋翫月同徐子文昝元彦陳叔毅吳震
一方鳬宗錢亮工廖樾阡林文淵于千英舍弟
與可兒子豫朋限星稀二字二首
月出吾家冷似冰肯來相看宿寒廳明翻烏鵲枝邊見
影傍關山笛裏聽太白豈應陪皓魄咸池今已時繁星
瓊樓玉宇歸無處顛倒西風濁酒缾
剝啄何人到落暉閒階月上為開扉坐無北里連錢騎
客有江東大布衣未比金吾三夜禁也應玉漏一時稀
銜歡獨倚秋河晩惆悵霜輪速似飛
梁相國蒼巖輓詩
兩朝耆舊冠公卿星坼三台暗玉衡舘閣風流傾後輩
海山位業悟前生感深津邸清尊淚腸斷山陽暮笛聲
回首雲霄歸去路已將箕尾署銘旌
劉處士鼇石餉蜜漬荔枝
塵斷華清晩浴時春風靈液幾人知褰裳自恐妨羅縠
出水誰曾見玉肌味美江鰩連霧雨香添盧橘灑淋漓
海南嶺北提擕處憑仗詩情訴别離
齋宿秋官署中不寐作
舊事新愁歎此身一迴不寐一傷神打頭落葉生驚汝
覆手翻雲儘讓人明滅曙鐙殘焰在籠銅更鼓五聲頻
布衾縮項寒如水笑比鰥魚竟是真
讀漢書二首
酒半驪駒鼓吹聲阿誰結襪向王生兒童項領公然就
何况常遭跨下行
自表門徒為李膺故人相遇避孫弘可憐赫赫張京兆
曾似將軍過灞陵
齋宿古廟題壁
三間草屋半枯槐壊壁難禁風雪堆除卻秋官凉冷客
門前騶唱不曾來
河内竇生有江南之遊寄訊
南遊濟水北遊燕說著江湖意杳然與住太行峰上下
一生長似北流泉
和張尚書芙蓉島新題十韻
松堤
草鋪綠帬腰水繫青羅帶何似蒼松鱗十萬森羽旆
芙蓉岸
灼灼拒霜花風前顔色久蕭森蘇公堤應悔樹桃柳
青槐陌
紫陌紅塵路常時共往來迷花倚石處猶見舊宫槐
蓮谿
木蓮欲作花水蓮半著子將花比人面兩兩皆相似
杏圃
塞北山杏多江梅藏花隖江南野梅多文杏栽於圃
桂叢
昔我山中室其名亦桂叢幽香在何許到處逐秋蓬(余山)
(中室亦額以桂叢)
楓亭
楓亭名轉佳丹林交葉露借問金閨人何年此中住
蘭臯
東臯被香蘭不異在空谷風吹無人時芳意抱幽獨
竹垞
紗帽烟梢罥山衣露篠霑萬竿須截去風月可平添
薇館
紫薇百日花温室萬年樹君坐黃昏時試咏白公句
寄思母菴孔道士
噩夢宵來記未真任他翻覆訴庚申愁多命薄吾還厭
莫訝彭尸去住因
白雲亭散後呈鄭山公侍郎
背牘山如積歸時每夕曛茶瓜當暑並眠食向宵分影
散絺衣月凉生竹簟雲客愁連短夢心緒仗夫君
冬夜懷李奉倩侍郎
待蚤星稀落歸遲月半傾老嗔兒問事貧遣僕歸耕簾
動霜凉入書收燭暈生公私兼未了相憶一含情
有以剪綵花見遺者戲題二首
誰知羅綺巧相裁也有遊蜂戲蝶來羯鼓無聲羌笛冷
笑看梅柳一時開
綺窗惆悵問江梅何事寒香鬱未開不是青春花信晩
風光愁向剪刀催
贈日者李生
紛紛車馬在簾前也為君平送百錢忝竊韓蘇同命主
不須更筭小行年
答劉鼇石
多情詹尹拂龜占羅雀閒門樂事添施就朱顔惟白墮
輓回霜鬢有青粘落梅驚坐香侵硯晴雪流忩玉挂檐
更有舊書消永日醉眠詩句答劉兼
與可談蜀中花木之盛詠懷兼寄素心六箴荀少
公幹
棧閣蠶叢草樹侵雲山萬里足登臨海棠城郭香真好
桂子衙齋月自深五畝田園何處就十年栽種可成隂
牛車下澤安吾老花柳前村共討尋
壬申元日即事呈史舘諸公
天迴圭景測銅渾碧落年華上曉暾左个蚤傳新歲令
夕垣還趁晩朝恩爆餘竹火繙青簡頌就椒花泛綠尊
十載
御錢虚拜賜春筵餅餌愧盤飱
向雲澤直史館有每更五日直已是十年留之句
以史事之難也為廣其意
東風逐驌驦蚤出鬭雞坊簡竹青連舍書籖綠映牀落
花春水細垂柳夾城長荏苒更番直猶勝陛楯郎
蚤春因錢越江宫洗寄楊玉符編修
直草詞頭日未閒懷人亦在簿書間星霜萬里音難寄
雨雪高城雁又還往事夢魂鈴索地春光楊柳玉門關
邊沙争遣蛾眉老五葉靈根解駐顔
青藤舘書睡懷錢亮工
午雞猶在枕不似蚤時忙花影交殘夢茶烟引細香春
多行藥徑人在著書房汗竹紛難就青藤蔓許長
清明前二日集黑龍潭濟南張秀才&KR2632;來會
家傍城南杜曲天春遊常在燕鶯前霜教點鬢渾無賴
風為吹花太放顛四海賓朋千里到百年烟景一生憐
糟牀未快淋漓興野水添杯更接連
春夕懷李漁邨翰讀
半銜山日送春隂歸鳥棲迷不擇林帶月雁高城影盡
吞花魚避樹痕深流光差可供游戲物理何須問陸沉
五岳能消幾兩屐圖經點就與登臨(漁邨方志五岳)
輓太原故人王德新
碧玉晉祠水白雲汾上秋故人今不見擕酒昔同遊漂
泊醉鄉老沉冥仙者流天津橋畔望長憶董糟丘
城南張氏園置酒招向雲澤廖樾阡于千英同遊
命豫朋同作三首
宛洛花邊騎新豐市外塵池臺三畝並竹樹兩家鄰從
客迷花徑教兒近酒人暮鴉終古在撩亂女牆春
舊是笙歌地投壺喚客遊欹桃臨澗道垂柳拂譙樓落
日昭王館春風易水流年年芳草路祗為判花愁
張園絶勝處一半比鄰間苔引春樓堞籬分舊竹關牆
花歸鳥亂池柳夕陽閒不識廬山意多因在此山
春日西原憩常氏園懷玉泉昔遊
夘酒倒春瓶野風吹不醒籬花殘雨澹澗柳古烟青是
往西隄路空眠北里亭金銀二泉氣相對晝沉冥
疊前韻邀張敦復尚書勵近公通政遊西隄
愁處花迎笑眠時鳥喚醒泉流銀浦白山入繚牆青瑶
草三霄路香茅四照亭欲邀湖畔去弄月泛空冥
石閭夜眺南谿(甲戌八月大祥後詩)
鐘磬消沉古廟幽僧徒曾此結綢繆漂流溝水三年淚
重叠雲山兩鬢秋檢點詩篇聲斷續料量身世意遲留
柴門倚杖寒花外月上東村幾尺樓
山窗二首
山窗曙易蚤雞鳴方未已夜來寒松聲偏入幽人耳
月上松間屋水流山半泉夜雲行雨歸曉風為颯然
高渭師翰讀夫人輓詩
十德聲名舊南安内範良故家開幕府夫子侍明光淑
婉追陶母幽閒溯季姜瑶環榮翟茀繡轂觸鳴璫北闕
方承寵西風忽斷腸三秋摇落候千古别離場人去悲
彤管鐙昏暗錦堂湘魂何處弔蜀魄正堪傷燕市清霜
白金門夕照黃楚游歸訃晩潘鬢苦吟長露冷銘旌重
香消寶鴨凉夜臺由此隔松柏鬱青蒼
八月十四夜石閭見月感成
萬里空寒碧嶂間松門留影不須關三年涕淚沾襟血
一夜悲歌點鬢斑明滅村燈沁河水依微野燒析城山
鞭絲玉漏銅街路長記鐘魚此處閒
十五夜宿陟屺樓見微月
高峰遠上氣溟濛峰上高樓四望通雲樹千重低幔外
河山兩戒曲欄中桂華寂歴看如霧霜髮飄蕭映向空
玉兔金蟾知得否幾人腸斷倚西風
十六夜樓中見月
太行欲落勢還留迥絶清輝萬象浮千里斷山迴北隴
今宵明月在高樓飄零舊憶將歸日惆悵翻成獨客愁
纔是平分秋又老金波渺渺去悠悠
孫仲禮過午園貽詩見贈賦答四首
為圃三畦屋幾椽客來誰與共忘年深枝鳥動山池月
寒草螢流野岸烟豈是横林高卧處偶然清閟小堂偏
多君舊隠西峰下只在溪雲杳靄邊(堂顔清閟來詩以雲林相况故有横)
(林二句)
才名公子舊烏衣蚤歲青山已息機歴落漁樵閒故壘
風流臺閣付斜暉河東三篋書還在華表千年鶴自歸
文采清門堪託契秋來時為掃柴扉(仲禮世家子有文名)
楚塞吳天去渺漫太行歸處暮雲端自言雞肋功名薄
不覺羊腸道路難縱酒淋漓溪水綠著書荏苒井梧寒
前村五里山邊霧豹隠何妨拂帽看(君有南遊詩)
紫髯風貎舊儀形懶漫嵇生眼自青樊口野花争似洛
朱坡清渭不流涇烟雲已被勾留住巖壑從教取次經
車載不須愁健步馬陵秋望氣冥冥(君美髯不良於步)
答孫仲禮次韻
韓宫魏寢久蒼茫虎嘯何人識子房綠水紅欄棲隠處
青山黃葉讀書堂幾迴君去常懸榻連日詩來少報章
欲訪清溪便乘興嶺雲無數隔殘陽
山池泛舟四首
罨畫迴廊兩岸秋綠潭紅樹影悠悠江湖風水行難渡
争似橋邊一葉舟
鞍馬平生塞上行水村花底打船聲迴思遼海灤江日
一曲烟波萬里情
南垞淼淼北迢迢畫舫紅燈未寂寥不到江南人已老
流泉也似晩時潮
橋下清池池上樓下樓和月上孤舟短篷小䌫纔如許
載得人間萬斛愁
雨中如九仙臺題野館壁
冒雨看山是一竒青泥白石馬行遲迢遥不負山靈約
黃葉村前渡水時
登九仙臺(臺在沁河中央與金焦絶相似)
夢裏金焦寺波明兩岸空江河凡幾曲形跡偶然同水
府蟠根險山靈接勢雄長川流浩浩俯仰意何窮
九疑臺石樓曉起
曉看白雲近暮宿翠微深斜月數峰影高樓孤客心河
流無日夜山色幾登臨應有仙靈在凌空不可尋
石樓夜雨二首
四山昏黑一燈明寒雨連河客夢驚萬古洪濤終夜響
欲從此處悟前生
不辨溪聲是雨聲捲簾窗外雨三更山靈信宿知人意
故欲留人一日行
棲龍潭
斷峰臨巨壑開闢意何雄石口排雲黑潭心浴日紅人
傳是海眼天遣作龍宫萬象蒼茫裏風雷起澗中
歸路復雨
豈為登臨歎落暉秋雲三日濕秋衣今年作意過重九
雨裏遊山雨裏歸
九日山齋獨居晩步池上作
暝色下檐際栖禽喧樹間采花誰泛酒臨水一看山不
擬登高去空嗟為客還猶憐望鄉處溪月上柴關
池閣
池閣俯花隂幽居每重尋秋高寒水急山近夕陽深庭
樹留霜果檐巢長渚禽寥寥誰共語樵唱在前林
龍樹掌張氏北樓望底柱山
不辭歴井與捫參望盡三峰路轉侵華嶽斜通西顥遠
青蘿已映北樓深百年過眼浮生夢萬事看山未了心
蚤是雞鳴懷往路要令巖壑快幽尋(舊蹟西峰華嶽觀東峰青蘿宫)
遊底柱山入天井谷衛北山遠來餉食兼簡衷明
府
靈壑青峰入望頻鞭絲烏帽映嶙峋尋山我愧謝康樂
好客人稱鄭子真空谷乍逢如逆旅斜陽立語見交親
因君憑寄神明宰玉洞丹砂不厭貧
王屋山後十方院二首
紺碧千峰萬仞遥靈風飄緲近三霄玉玲瓏處紅塵斷
也恐仙人太寂寥
三山碧海夢魂勞欲往從之心鬱陶天上豈真足官府
故來人世寄牢騷
桑林午食二首
底柱山前亂石村十家今有一家存千巖萬壑人蹤在
正是
皇朝賜復恩
石田漠漠草菲菲破屋炊烟四散飛行到前村還悵望
五年不見一歸人
王屋北峰二首
北峰畫難如娟妙方未已不肯在人間迢迢度秋水
峰色竒如此天公有意無舉頭向明月為我問清都
鐵盆嶂三首
空青削山峰金沙裹山麓山頭明月行山腰白雲宿
探竒乃大驚嘆絶但狂呌山僧渾慣見對予發微笑
風洞聞風歸雲窩見雲去乃知風與雲生自無人處
析城道中望樊山
松雲縹緲倚高空無數烟巒遠望通&KR1284;柱三山皆拱北
太行千里盡迴東登臨早識隨刊意開闢深知造化功
家向翠微多處在芙蓉九點落當中(樊山一名芙芙九蕊山)
午亭文編卷十五
