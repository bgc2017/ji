午亭文編卷六
大學士陳廷敬撰
古體詩
七夕以柳惲流景對秋夕為韻作者錢亮工蔣京
少吳震一方鳬宗宋稚恭于蓮士兒子豫朋五
首
霜娥垂半鬢清暉寒欲流復此照銀浦影落榆花秋天
人苟無情靈匹何相求况我二三子能不結綢繆
清響迴新飇絶冥倒浮景流盼年光斜數子入眼冷擊
筑今遊燕變徵或歌郢鍼樓人應眠文字坐馳騁
青鵲西飛來承華閟靈對此時東方生矯矯蒙英睞我
本曬書人兼有標褌態心慕王子喬吹笙騎鶴背
玉露未摇落志士懷凛秋清淺河漢水盈盈萬古愁星
明佇含睇美人凝目留思君薦瑶席託興於牽牛
鳳駕歲不虚龍梭月再擲平時掃門人已斷轍蹄迹縱
酒酌清流濯纓謝華劇將子復能來餘歡繼閏夕
贈于蓮士
逢君薊門樓對月滄海頭濯髮青漢邊下視渺九州我
生走燕營意亦陵高秋南行不百里江湖思遠遊蘭橈
帶桂槳萬里横中流巨靈撐兩足金焦雙拍浮物産必
英異所見何殊尤豈知籬鷃輩不與飛鵬儔美才具舟
楫明義敦山邱勖哉賢知士攬古光前修
天禧宫古松歌次敦復韻
張公走馬旋風松如騎鶴背陵仙宫青山崩迫白日冷
天驚破碧騰遊龍抓挐霜霧勢嵂屼劈裂雷雨聲籠銅
太華並根盤后土扶桑接葉横高穹相傳已自昧年歲
殷柏周栗將無同孤高節目復磊砢落落寧許秦人封
計株四十又加四大荒野隂連鬱葱樛枝交加影疊見
晴雲曉月還玲瓏苔色常濃殆自古濤響不息非關風
千年茯苓此易得便欲劚之誰吾從神訶鬼守語匪幻
心旌摇摇胷杵舂再拜肅謝愧自責干霄豈辱塵埃中
不見慈恩雙老樹馬嘶羊觸紛西東棲棲盤踞不得地
只今枯榦無留蹤松乎託身有如此能令萬古凡松空
日斜杖策陪公去烟村已遠聞微鐘
露湑閣望西山懷退谷舊遊二首
秋山日轉佳天清遠峰集蒼然氣高浮薄雲飛不入風
吹縹緲樓對此每獨立徑微忖昔遊松落思俯拾何時
曳芒履未憂露草溼寂寥退翁亭遺蹟渺難及
退翁耕近郊九經騁劇談尺五韋杜曲氣與霜空函及
其棲此山捷徑非終南遊子領微尚幽僻性所耽旅食
走京輦冷眼衝雲嵐青箱王公堂酌我春酒甘(王文貞公)二
老道淪喪後生失毛耼短歌繼八哀冥漠天如藍(退谷孫公)
(北海所居)
廖生行
廖生文采殊絶倫萬卷讀破筆有神試之有司輒不利
生顔閔默亦不嗔為生短歌添酒巡棄置世事談蒼旻
天公居高蓋覆廣豈盡照燭窮幽垠役使衆靈雜鬼物
擥執造化摶鴻鈞轟雷掣電走風雨鞭驅日月排星辰
妖祥彗蝕猶尚爾况分曹府滋紛綸陸飛水潛山土藏
各有主者如官臣量才大細百失一欂櫨杗桷寧皆真
生乎與汝在世上直須勤買抛青春我歌君飲休辭頻
萬事飇忽風中輪驥子十齡吾所珍頭白笑我徒苦辛
淵明賢愚挂懷抱不見韓昶譌根銀煩生教兒粗識字
姓名足記堪漁薪何必嗢咿學老子鼓刀販繒亦致身
西山道中作二首
我築晩晴臺以瞰西山故明滅嶺上霞依微巖際樹未
解塵鞅緣遥寄邱中趣埤墉仰樵蹤簾閣俛鳥路遊思
娛清暉清暉時一遇川長限無梁彩雲不可度振衣寒
松嶺税駕流泉處良遊勿蹉跎歲月易遲暮旅行循烟
村幽探散沙鷺臺高輟迴眺山近展徐步二客儼能從
英流况厨顧既同西園遊時吟晩晴句石欄點筆人空
翠没巾屨(同遊廖芸夫于蓮士)
昔與王侍郎(阮亭)受
詔並為詩兼徵夙所製君進西山辭兹訪山中勝因以
此卷隨凉風開篋笥山鬼來潛闚四顧舊所歴蒼茫多
路岐侍郎既特逹拙疾予棲遲山水自陶寫猿鶴相攀
追離鴻過我前鳴聲何苦悲往時山遊人北宋與南施
(荔裳愚山)文采今已矣大雅將在誰荒途披蔓草空谷羅華
滋行行騁遠步言近兹山陲
自聖感寺至寶珠洞西山最高處
迴磴陵虚空秋雲
御道長六龍所經處萬壑流神光半嶺礙河漢列宿方
低昂猶未窮絶頂已足擥大荒平坡名豈稱新額題鸞
凰(故平坡寺賜額聖感)窈窕陟危徑兩腋靈風翔洞中雖幽仄其
外何堂堂雙闕那可辨一氣連混茫碣石在眼底滄海
濱城隍我聞道家說三十六玉皇上有無極天此山或
相當帝都跨嶽鎮頂背孰敢望俛視宇内山蠟屐可卷
藏惜哉近市朝終焉難徜徉樊山一卷石臨老神黯傷
龍泉寺下院
日隠原上村秋隂起桑柘杳杳隨烟鐘悠悠遠峰下境
空放梵長天迥飛雲瀉松門晩色靜碧草淨可藉風吹
籬邊花寒香正盈把薄遊涉清曠所歴向瀟灑樂幽抵
嗜芰味道如啖蔗至人患有身矧復簮纓假息心同冥
寥聊此縶吾馬
玉佳菴
商飇振幽厓杖策跨蹊谷翻悵去徑窅何以極吾目稍
上天影開餘翠澹林木高臺秀遠峰日入淨如沐微興
方陶然滅迹向茅屋仰躋清泉流泠泠灑飛瀑攀危不
辭疲留念遲往復
龍泉寺
金銀二泉流乃在星漢間泠風不可御遠望空雲烟忽
見秋山池暎此碧玉環神魚長鬐鬛色異凡鮪鱣日影
布石上魚躍不在淵食葉如樹遊吹氣成花圜洑流繞
砌來吾欲尋其端稍憐松殿側泉眼明微瀾西軒俛木
杪巗徑聞哀湍此泉自遥昔斯人如逝川誰能向杳靄
終掩青蘿關
徑祕魔崕登盧師山作
谿迴秋風温徑仄殘陽閃坡陁下高風草木相掩苒填
咽谷葉丹山翠疊磨颭流澗波叢林清暉濃於染輟策
稍忘疲駢席不覺險昔人晏坐處苔石無崕广狎玩大
小青理至物自感視龍猶蝘蜓蟲豸亦拘檢而我遊人
間所遇足嗤點悵然盧師山觀身老冉冉
碧雲寺二首
寺門臨高橋澗松交其端徑幽室何許欲憩行便姍瑣
細花蒙密駮犖苔夤緣長櫩棲閒雲曲榭縈孤烟稍深
境轉佳靈風來清緜流泉隔篁竹日斜聲濺濺琤琮寫
哀玉迸落如佩環山水解娛人何事歸塵寰
渫雲被層阿餘霞帶前軒夕泉流愈駛林際驚湍奔尋
山欣野宿汲水遲夜餐迢迢漏鼓斷漠漠烟磬昏煩囂
於此息清迴悽心魂風定寒蛸響月黑歸鳥翻匡牀靜
無寐松窗明曉暾(是日宿寺中)
來青軒觀紅葉歌
來青之軒颯高爽我來直欲攀蒼穹便因長空溯海月
側身萬里三山東深山晦魄心轉悸假道北寺烟溟濛
晨光小雨暗青笠白雲如絮連遥峰緣溪林木亦瑣細
寒香幽草方葱蘢豁然此軒俛下界千樹萬樹新霜紅
是時西顥實司令赤帝行氣何冲融跨坑駕谷太陵競
金烏避路爭瞳曨視之睨眴久不定羇魂閃爍眼力窮
我本看山悵無月豈知奇詭驚愚蒙黃鶴仙人日來往
霓旌火傘紛相從白榆但見露葉墜碧桃不覺春花濃
丹砂布地靈境閟朱顔一笑迴天風
西山歸憩西樵門外雜記遊事
山行意軒然不復肯慵惰同來盡所親幽探亦屢作友
生各有適語默相答和大兒學阿爺吟詩勤自課小兒
十齡許能騎駿馬大迴策已如縈歴塊欲揚堁未忍斥
輕肥一哂衰顔破草菴具野餐歸路發清餓乍辭山泉
甘頗怯塵羹涴怖鴿晨不鳴蒼蠅晩相過攘攘浮埃間
掩耳但困卧
昭王臺
春風吹綠草歴亂昭王臺空憐天下士祗為黃金來燕
山落日出滄海古人白骨今安在海水東流西日斜但
沽美酒燕姬家莫問當年陵谷事薊樓明月土城花
輓鄭大夫(振華)
建安秀江嶺萬古一考亭天遊羣鸞翔三十六峯青一
峰上巉絶屹若劃巨靈紫陽光日月我公聲雷霆小學
字忠孝大篇文六經舍生取仁義宜祀於孔庭女史並
記載烈烈同芳聲郎君辱齊年遐躅思儀型回首題名
處春風語塔鈴年年蒲柳綠人散稀晨星曹官偶接膝
遺直明邦刑衙餐訊往跡輟箸涕泗零以余謬好古命
我為公銘銘當三熏沐短歌侑神聽
贈衍聖公翊宸
見公問廟檜溯往徵其形世六十有七二千三百齡元
氣祕柯葉修榦苞蒼青我聖宰萬彙豈獨一物靈不賢
識其小有問辱公聆答言林多花被徑如繁星記一不
辨九無名但芳馨皆門人土宜手自來封扃惟少杏與
桃此理尤晶熒林端所生蓍莫敢擷寸莛旁下略采掇
候過秋上丁積之凡二歲數適大衍零許以當持贈奚
慕堯時蓂斯文慨遐邈俄頃瞻儀型公親聖人裔淵角
兼山庭絶學可繼聖為公几杖銘
前山望王屋山懷蔡松年
青山深淺中丘壑不一致清晨登前山高秋散幽意千
里如玦環黛色遥相次杳杳數峰間閒雲忽飄墜我遊
王屋山靈境仙所閟君昔從我遊棲隠偕宿志故人今
在否臨風發遠喟
池上晩秋
山池如迴溪緣流時獨往潺潺出石間幾曲聲逾響殘
荷雖已零秋水日夜長澗邊木芙蓉亭亭接幽賞波淨
理輕舟聊作江湖想
木芙蓉
灼灼拒霜花顔色衆所殊豈不惜芳時乃與晩歲俱夭
桃太冶豓野菊何蕭疎感此凌寒姿獨立將焉如
秋曉由樊溪至山園
徑迴水鳥喧寒流隠疎樹風竹覆野橋離披豁幽步巖
柯交日影籬花明曉露池館寂無人雙溪杳自注
雨後至南園
初霽涉南園曉池風寂歴前村雲未歸高樹雨猶滴塵
外體自舒林中欣有適遊目極遠山秋烟淨如滌
遣興四首
牽牛蹊人田田主取其牛蹊則良不直取牛致足羞螳
蜋與異鵲忘身將誰尤微哉乘除理芒芴不可求
重耳重五賢卓犖霸圖起胥臣賞先茅所貴在得士流
風傳自今齷齪安足儗祁奚請老歸舉讐且舉子
前驅射叔武弦高犒秦師見義為則勇功過焉用知嗟
此志士節遭彼愚者嗤别嫌古所戒來日猶可追
嗣宗澹蕩人寄懷特高妙臧否不挂口林壑展清眺蕭
然蘇門生對之發長歗寥寥鸞鳳音千載孰同調
待友
微曛度斜澗暝色赴前嶺石泉激清響風篁澹疎影烟
鐘殷林深山禽宿夜永思君拂鳴琴巖壑渺愈靜
秋懷
寒色起亭臯高樓遠峰集山斂夕曛低窗疎野烟溼畫
欄見木末一葉新可拾景逸情未懶心賞歡何極
自南村徑石院抵九仙臺
紅葉深紅與淺紅濕雲細雨如春濃桑柘半凋柳黃落
三里五里村村同徑轉溪開歎奇絶千山萬山皆玲瓏
誰令巗壑擅異色純以金碧施神工寒烟消歇亦變態
怪石磊砢環孤峰宇内名山亦無數此山如畫展毫素
我聞虞山最佳麗丹崖紺壁儼畫具一峰道人飛仙人
揮染平生釣遊處浮嵐暖翠曉千重玉洞桃花春萬樹
仙人既去亦復還白雲黃鶴遊人間清都渺渺在何許
玉階朝罷棲名山只今畫者誰其匹天高氣清風寥慄
欲攬太空為粉圖消得仙人兩三筆(時擕得大癡畫卷)
南村
烟中見南村窈𦕈徑迷舊陟危驚景佳問俗訝名陋(陋村)
(其名)丹砂一林染鳴玉衆泉潄傍巗開荆扉雞犬喧清書
幽興未云足古道迎隻堠
宿石淙院
山房行欲近半空人不知微逕礙古木青靄來差池鴨
脚寒已亂鳥翼昏相追林開孤烟出飛崖落厜㕒巨靈
擘左股元氣猶淋漓森嚴驚鬼物幽險疑蛟螭石坎象
鐵盆千古垂流澌淙淙一線長晴雨無盈虧逝者有如
此吾生幾何時
潞州留别送者
相送潞州道别袖屢已揮親賓自此盡徒侣相對稀薄
暮涉漳河波浪沾人衣悲風起中流木葉交加飛四顧
别時跡行塵連夕暉遊子感居人况乃骨肉違我無經
世術空自勞驂騑所願官吏賢敢嗟生事微耕稼供井
税逍遥侍親闈誰甘遠離别遠離還思歸
浭酒歌因玉田孟君寄曹冠五使君
易酒甜多雪酒惡見花對月空蕭索前年滄酒貰滄州
長瓶開瀉碧玉流年年泛溢東風蚤臘味輕香不全好
依舊花前又寂寥那能月下常傾倒卻憶遼西塞上行
酣歌劍舞出關城離筵嘗徧京東酒浭酒淋漓最有情
東流浭水行相餞近海清波淨於練誰將浭水變春醅
曹家兄弟成歡宴兄為二千石小弟尚書郎錦衣休澣
敬愛客醉卧玉缸新酒傍朔雲去雁分飛後回首邊沙
盈别袖鴒原宿草幾番青使君朱顔宛如舊玉田孟君
飲者豪絲繩絡送瓷罌高東過浭水谿邊路因風為寄
相思句浭酒歌歌正愁我今潦倒行歸休千巗萬壑太
行險焉能致此燕山頭
對酒
秋山銜落日對酒黃金臺坐失萬古愁朱顔一為開孤
斟快心賞海月天邊來連霞隠高雁吟風空復哀霜邊
野菊色盈盈照尊罍含情忽不飲白鬢紛相催忘形在
濁醪浮名焉用哉
東坡和淵明讀山海經十三首謂其七首皆仙語
讀抱朴子有感和之余嘗欲作遊仙詩因次其
韻
人生醉與夢去天猶未疎以兹二者故終日息吾廬興
至一把杯倦時或枕書故人多輕肥不必迴其車閉戶
長幽草近市便美蔬形影互相答神明聊與居暫為生
時計亦豫世外圖列仙不可幾吾衰將焉如
至人黃石公青瞳方朱顔來往榖城道隠見千萬年上
天下瀛海遊戲碣石山遺我丹臺書肯與世人言
子房師黃石太華凌垤邱辟榖西入關英風渺難儔降
心圮上老俯視園綺流聖道久不作且復為仙游
維南有王屋維北乃洞陽靈仙所窟宅杳杳烟雲長朝
罷金銀闕鶴駕來輝光授我丹竈訣坐待爐芽黃
散遣雙玉童孤鶴生愛憐晨騎朝碧落暮跨歸神山道
逢青鳥使相贈以好言服食飲美酒與子保遐年
伊余恨物感神喪如槁木泠然御長霄墮此深崖谷仙
人憐垢氛為我勤湔浴時乎迫崦嵫悲歌至秉燭
矯矯瓊樹枝羅生玉堂隂丹鳳一來儀和鳴成高林半
空天樂流誰能寫其音翹首虞山下肅然清我心
登真御寥廓頗怪日月長當其寂寞時洞天為故常織
女縫裳衣帝厨具餱糧豈特善口體萬年樂未央
生不能追飛復不能投走季布諾千金在世誠無負硜
硜執鄙吝於我意何有仙人勸酒杯且飲乾勿後
東遊登高邱渺然望雲海金堂玉室間仙真一一在青
天絶紅埃一去應不悔丹砂定可成白髮幸相待
淵明真仙人明明凛帝旨太傅才英奇至今皆不死偉
哉東坡公忠亮可蹈履三賢友黃石萬劫足相恃
翩翩雲中鶴下覩漫浪士仙人騎之來物外爰集止百
年雖旦暮小住聊復耳願為仙人鶴鳴和及其子
吾本幽憂人自無磊落才世故豈我願紛然胡為來六
鑿滋罣礙諸天多嫌猜海山非歸處兜率或庶哉
出郭
出郭沙水清野林日杲杲柳眠風弄姿花落枝亦好遠
山森入畫亂紅堆可掃昨日鏡中人朱顔今日老花稀
柳復濃玉壺自傾倒及兹華髮時且勿驚衰早
循西山下夜行逹曉
落月欲落山之西綠烟未滅金盆低插天青嶂横丹梯
林壑窈冥微徑迷臨風悵望心魂悽道轉高橋溪碧沙
堤平柳眠雀啄花杏飄殘雪桃蒸霞我行已到山之涯
東方海雲騰日車
書沈石田山木畫次其自題韻
我拙不解畫亦自喜竒逸朱粉姑置之蕭森此木石放
意寫荒寒棲神遊遠碧染雲山半青落墨葉盡赤提挈
羇旅頻卷舒日月疾署字是何年誰為弔古客
見月
夏雲如水交横過上有明月新嵯峨我欲弄月乘輕波
青天無梁風浪多陵風一舉君謂何
久雨
久雨殊未佳幽懷况鮮樂愁此偪仄居凛凛陷於淖高
旻停日車積隂連雲駮流霧捲地飛驚泡濺階閙平土
水數尺窪處在泥窖暫歇還更然檐禽語稍稍稚子總
無憂不能復騰趠排墻慮見及所傷豈皴皰天神自明
聰乖龍失告教吾欲扣上穹微悃諒弗效中夜坐咿嚘
困眠曉不覺
五月十二日重遊崇效寺尋雪公看花之約後二
日阮亭侍郎亦往遊焉以五月江深草閣寒為
韻賦詩予亦作七首
野行不覺遲人影改亭午言尋惠休居豈獨招提古門
前閒草花戲蝶自迎舞脩槐可中庭綠隂欲拾取飄然
紅樓客笑齒粲可數問法離文字吟哦劇何苦斜風見
動旛落日隠懸鼓我亦困詩妄新集編夏五
昨遊尋東風徑草細綠髮微憐屐齒香散步意超忽青
春歸茫茫幽芳亦未歇曲廊通野園曠若人寰闕古邱
今猶存崩剥瘦見骨有似鱗爪枯中心自突兀四邊千
樹棗嫩蕊嬌不發報花如報竹素書來一月
書中何所云上云花在樁會當菖蒲節可供纓絡幢下
云梔子林清芬散北窗長謠寄遐想覯止心則降開函
愁細字數數挑銀缸我詩如虢鄶子男亦陋邦大師鄙
島可居士慕老龐潘鬢已久白安用文如江
文章小技耳吾欲觀其深以兹破萬卷寓我不住心湛
然遺句字忽流天樂音譬之雲在天變化無古今形影
豈一同蹤跡難重尋所以自開闢天雲長浮沈我心正
如此萬劫勞相侵雖被世俗嗤或為知者欽
折簡謝見招單車徑相造古殿横翠微初地長瑶草夭
矯槐龍蟠嚶呦竹鳥好顧渚瀹泉芳來禽展匣寶因從
學佛閒便欲為農老留客看治瓜餉鄰擬剥棗還坐讀
我書西軒日杲杲何當卜夜闌軟語傾懷抱
寄詩詩如何問花花恐落漠漠塵沙中鬢絲想禪樂别
後秉畫燭横陳蠟如嚼誰能從老僧破衲鐺折脚永絶
羅綺緣亦無妻子縛又聞王侍郎欵門擕酒杓諸子並
豪英紅顔矜綽約而我方寂然清風開卧閣
憶昨俯寺閣縹緲高雲端青天琉璃道日暮凝薄寒驚
電徹罘罳宛虹垂闌干山門揖塵土歸徑跡已殘黃縑
映繡轂憂患如翻瀾幸枉霞上作猶論巗中懽浮豔不
挂眼新詩獨永歎子美師粲可良遊思渺漫
北峰
西山轉北峰城中見尋尺始晴出半岑横雲帶斷碧劃
如人靜好媌娥露修額紫臺連邊沙紅顔慨遥昔年年
黑山春雪花青塜積羇士心多悲對此成目逆
久雨喜晴懷王顓菴侍郎兼簡阮亭
曉雨送廉纖晩雨迎絡繹歸來困欲卧屋漏牀牀窄稍
聞流泉響樵語間㗲㗲夢裏青山長行盡溼無迹忽覺
失烟霞孤枕斜光射晴鳥引圓吭風櫺轉清嗌隂雲雖
解駮書琴久狼籍低徊把君詩吟誦手忍釋不獨銷愁
憂兼亦快夙昔公朝時聮鑣官曹日接席玉山暎頽顔
瑶草起沉癖但無樽酒歡流連展遥夕况逢濟南生腹
笥藏簡冊說書口瀾翻論古人辟易一臺二妙俱我老
壯神魄風流襍案牘相對未蕭索往來同廨署何俟越
阡陌已辦青銅錢共醉慰衰白
六月二十五日
召至南書房
賜
御書手卷挂幅扇恭紀
金猊踞地龍蟠棟赤霄雲卷晴暉重玉階行上近椒風
小殿開簾褰額鳳青疏斜明飛紫烟封題宛轉光射天
下臣姓名起微陋磨丹
觀署迹未乾一函三錫煩屢識光華炯炯浮長箋(臣名)
(上所自署)驪珠迸出蛟螭纏飇若雷電隨毫巔皎若日星麗
璣璇霖雨初霽萬象妍錦機匹練天孫製淋漓
御墨香螺漬書罷留題與後人剪刀不上絞綃織(横書綾以)
(全端賜)直書更有迴鸞字仰觀再拜千金賜預恐茅齋破
壁寒只應珍襲藏巾笥九華宫扇日邊來楚竹齊紈次
第開明月烟銷香鴨動海天風起戲鴻迴十九年中被
恩遇承顔往往親縑素畫箑雲章喜絶倫凉秋未敢嗟
遲暮丹青自古誰良臣終始
君恩有幾人便蕃榮寵今如此恐懼獨立持其身
題王石谷山水清暉卷後(有序)
王君石谷以畫名聞天下比侍
内廷
東宫殿下高其品誼書賜山水清暉四字蓋取靈運詩
中之義(廷敬)捧
睿書以觀欽仰久之謂山人何不遂稱清暉老人乎山
人曰諾乃為賦清暉老人行云
清暉老人王石谷紫鸞曾傍紅雲宿醉翻東華祕笈文
黃塵霜掃秋眉綠君不見洛陽郭恕先君不見富陽黃
大癡古來謫仙多畫師石谷汝畫天人姿真宰開鑿初
淋漓烟雲欲落神龍隨鼠鬚麋角空爾為
九重聞之亟召見寫圖每覿
重瞳面彷彿凌霄夢裏遊不知身在蓬萊殿
承華日永問安迴寶墨書奩次第開揮賜謝家詩上句
知君山水興難裁我聞一峰道人文采風流世無敵作
畫半染君家虞山色彭祖巫咸皆輩行遊戲江湖不可
測相逢夙昔若為情人間石谷留香名惜哉不以清暉
稱誰為稱者午涯生
擬古一首寄林吉人
渌水湛明鏡照我青蛾眉幾回芳樹下蕩漾凉風吹思
君渺銀漢洪濤浩無涯雙星雖迢迢會合歲有期不見
機中人停梭感鬢絲
送廖衡素還雲間
蕭條邊朔心時節迫晩暮以我幽憂居思君在岐路平
生困鞍馬不識江湖處懷情向南雲極目空烟樹繋艇
及流潮春風信來去
送杜遇徐大宗伯致政歸檇李
玉京仙人侍
帝還紫清朝别暮丹山長風萬里留不得明河倒瀉隨
潺潺金壺銀箭南宫漏尚書午夜遲箋奏扶桑弄影海
雲生繚繞觚稜夢如舊遥思供奉西清日
詔試與君連第一柏梁歌就賦長楊琉璃硯水蛟龍筆
我愧紅顔君少年相逢意氣凌雲烟白駒晩景真過隙
綠鬢秋霜已上顛詞華勲業鄒枚老曹省功名蹇夏偏
簿書往事紛填委文酒風流只浪傳君如阮嗣宗臧否
不挂口我如王無功泥飲欲濡首我留君去天蕭蕭離
心千疊江山高君過長蘆試相訪雞黍近局堪招邀(謂朱)
(竹垞)
巢學士賢母歌
北門學士雙銀魚晨隨玉榻晝直廬有時惠我蓬萊書
開函磊砢千驪珠上言母氏行凛凛與衆殊下言弱弟
賢母教勤復劬朱門貴富世所慕孝弟為寶今有無又
言子之文可以式浮趨子為我歌歌以壽母餘流傳篇
籍無刪除我感公言為躊躇母善纍纍不可以别區母
昔佐夫子惟孝忠不渝公今昆弟升華塗移孝作忠理
不誣參執魁柄爭斯須守母善行為楷模吾聞母言食
君之禄勿使我虞賢哉母言真丈夫青史萬年名與俱
福禄永綏神明扶
廣陵學士北征扈從圖
方花磚影日未紅相逢鸞珮㘭螭東臣朔空飽太倉米
頗牧驚看在禁中蓬山仙官寂無語八窗雲開見下土
清水蟾蜍咽玉壺紫塞胭脂卧鼙鼓龍旌一捲沙漠塵
青山黃屋相嶙峋神功如天難繪畫歸來高閣圖麒麟
生綃别寫君年少横槊簪毫皆入妙衰白對此意飛動
掩卷臨風起清歗
飲酒寄荀少
老至顔復酡飲少興無涯前有尊酒行樂府名最佳呼
童使之歌聲澀如秦娃昔者與諸季樵唱相讙譁别來
四五秋分散空荆柴遠或隔嶺嶠近或踰河淮君往官
湘州湘州水湝湝渌水可作酒飲之寬君懷飲水還飲
酒歌此當優俳
出北郭門贈吳天章
月斜雞未鳴中宵塵鞅閒心清不染境眼明惟見山初
日動林景和風吹客顔花枝自冉冉鳥語亦關關城中
幽居者高眠棲闠闤思君共芳草青春偕往還
野亭對酒懷朱悔人
朝來公事罷客心靜無氛頗訝衰拙跡忝兹鵷鷺羣悵
然一樽酒無由舉屬君裵&KR0966;且未去為近青山雲
午亭文編卷六
