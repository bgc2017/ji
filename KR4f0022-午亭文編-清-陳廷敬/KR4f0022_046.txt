午亭文編卷四十六
大學士陳廷敬撰
誌銘
朝議大夫刑部山西司郎中約齋李公墓誌銘
始余從蔚州魏先生游得交李公父子其後公之子旭
升今給諫君以文字及吾門因益愈知公平生甚悉後
久不見時時從給諫君問安否無何以訃至給諫君為
狀謁銘於予按狀李氏十世祖自孝義遷蔚累世以武
功顯然多厚重隠德至父太公敦行仁義好善樂施尤
稱長者遂大積於厥躬以造其家公生而早慧為博士
弟子員食餼上庠數踏省門試不利於有司以選拔貢
太學省其父歸里中魏先生方謫官家居以古儒者學
行自任倡導其鄉公既天質沈摯近道聞魏先生講說
益淬礪於問學家禮譜牒近世所弗急者公皆服習而
修舉之選中書舍人内閣地深嚴關機密公恪勤盡其
職毋怠毋洩遷戶部雲南司主事會用兵於滇賊壘未
拔郛郭甫定封疆之吏以人未就業請免夏税以蘇民
或言士馬供億必資近境議不可免公争於庭中卒如
公議宣屬順懷安蔚衛頻年苦水沙沖壓民屯田有司
請捐其賦議不決公盡言無諱卒韙其說督理右翼興
平倉奸人窟穴其中弊不可究詰前後繫訟纍纍彌歴
年歲人憚其役公則精心釐畫潔身犯艱大猾屏跡進
廣東司員外郎攝四川司事蜀自兵後歲賦日耗議者
令增賦日急公曰養殘黎如養劇病宜急培其元氣疾
疢彌年而重以很厲之藥鮮不斃矣今惟責大吏招徠
流遺田闢賦增毋俟重督於是議寢遷刑部山西司郎
中榆次民段某奸點誣祁縣范某謀不軌公得其情點
者服上刑而無辜皆釋會命重臣清刑獄公檢爰書可
矜宥者司得八十六人雲中饑多掠賣人子女公察其
偽券為斷還者甚衆公所歴官其事蹟皆此類公純孝
友悌行於家施於族黨比閭皆足為世表儀旌人之善
成人之名保人之孤復人之産終身汲汲如營已私衛
守備何君出倉粟賑饑未及上請而病以殁法當坐侵
欺籍孥公力白得免蘭溪丞徐喆舊有貸於公徐後罵
賊死公急遣使持其券焚而弔之儉歲盡出所積粟散
施遠邇以為常至若建社學設義塚築垣堡諸鄉大夫
之所得為者無不為事不可殫悉公雖謹厚檏直而天
懷坦逸寄託高邁自為郎出守黔中以缺裁不赴林居
徜徉泉石詩酒以自陶寫嘗過龍門觀太華適吳越芒
鞵竹杖有灑然出塵之思卒之日猶驅欵段尋舊所釣
遊處歸而與家人論文談藝日夕不倦至夜分而形神
離矣康熙三十四年六月二十日也春秋六十有八予
嘗聞蔚州殁而有異雲氣覆其塚上其為天人無疑今
公無疾化去其騎箕尾歴星辰而亦與天遊乎公之子
六人昉辰行人司司副旭升壬戌科進士戶科給事中
與余有文字之知者也暉吉貢生暄亨甲戌科進士翰
林院庶吉士映乾光禄寺典簿曙畿廩生女一適太學
生劉曧孫十四人嗚呼公之所得於天全於人者如此
此公可以無憾而世或謂天之報施善人或有不盡然
者然觀於公亦庶幾可以明於天人之故矣公諱振藻
字天葩號約齋初配史恭人繼配沈恭人銘曰
蔚州宿學不可捫寒松晩節今彌尊流風百世尚可敦
名家清切連高門韋相傳經遺後昆范公幕下羅璵璠
少翁堯夫堪等倫矯矯介復何騰掀隴西世業堪重論
維桑仙李深蟠根仲也耿耿登星垣季也詞館初高鶱
其餘頭角皆軒軒咸池迭奏如篪塤公胡不樂歸精魂
隴岡樵牧無敢喧
謝府君墓誌銘
謝君名燕昌字翼之其先家平江上世祖曰宇以宋建
炎中進士為定海令殁而民葬之後世依以不去遂為
定海人元至正間為高安令者曰嗣謙更五世為僉事
者曰琛僉事以明正統己未進士初仕為上饒令政有
異民祠祝之弗衰僉事弟璵生廷華君之五世祖也高
大父曰維寧曾大父曰綸兩世皆贈參政大父曰渭明
萬歷庚戌進士累官四川按察使平水西有功民為立
祠自其先世至按察仕者皆有功德於民按察生子六
人仲曰泰臻君考也贈文林郎君為人孝弟偘偘有節
概
國初時海叛帥以數千人入據縣君倉卒負親出挈兩
弟匍匐叢篁險陿間黧面重趼連晝夜不息以免於難
已而王師渡江餘賊匿島中將悉衆來寇君率家人設
守禦謹偵候以兵法部勒之備未成賊至君白贈公寇
亟矣盍避之公曰第以若母行毋更憂我賊入致公舟
中公不為屈反覆數以大義且曰吾自度葬魚腹耳賊
怒公及於難當此時君呼號走海上嚙指血淋漓求父
在所岸上人遥望見之無不泣下後家益困歲祲負米
事母兄弟三人常易衣以出愉愉如也每催科符至輒
掩卷而起已又篝鐙夜咿唔聲相荅和君讀書過目輒
能暗記所習誦丹鉛校讐滿於筐篋羣從子弟工舉子
業三十餘人以君為師會母病君旦夕侍卧起三年蟣
虱盈衣帶至不可捫中夜籲天祈代母卒備哀如禮奉
贈公衣冠杖履葬焉以博士弟子員游國學試輒高等
冠其儕流謁吏部試經義判又高等授州同知歸而歎
曰自吾父抱道不仕且仗節以死吾其敢違吾父之訓
於是耕海之旁泊然將老矣顧於邦人有大利害則準
其力之能為無所惜小浹港長山橋横絶縣東南當孔
道毁於寇君治之橋完如初定海南東崗碶西接鄞東
錢湖其中有渠歲開碶版引湖灌渠溉田嘗數千頃版
之分有上中下自下上鄞為首奉化次之定海又次之
歲旱則湖水淺不盈不能達渠雖開上版而於定海田
未有利君謂錢湖利三縣田正賦是賴獨定海田無利
是無賦也請易置版於鄞無害而定海實百世之利縣
令上其言巡撫如君指既得請湖渠通流田盡腴壤比
歲大穰民歌舞以樂之盤嶴為靈巖奥區樵蘇饒於諸
鄉然環溪而入淫潦不時水高數丈或經月斷人行君
則巉者削之窪者培之水深以衝者横以短梁填以巨
石而險道以夷縣負海夏秋多颶風學宫數敧傾君董
其役鼛鼓勸工不勞而成君雖不仕視今之仕者其所
張設措施為何如哉假令君出而仕或拘於文法掣於
上官其所能為豈盡得如其所志哉君既號長者一夕
盜胠百金去盜之主禆帥既覺將按以法君曰舍之使
其人悔改又當亂時人乘間竊槖中貲君知其人弗問
後人自悔恐願以田償君君立謝取焚其券今其子孫
每食必祝曰願世世毋忘君之德然則君之行身與人
不亦古之所謂賢豪間者耶君娶李孺人李先世以軍
功襲指揮使孺人則脱棄紈綺温恭儉勤相其夫子以
致孝養於其親教其子兼備恩義君弟妹之子若女孺
人撫之如已子女使各有所成立君可謂有賢配已君
性疎曠有精力嘗自營葬地曰白峯為堂清溪為闥吾
魂魄樂而安之卒年五十有五逾月孺人亦卒年五十
有八君卒以康熙二十二年十月二十七日孺人卒以
是年十二月二十三日以明年某月某甲子合葬盤溪
下樂嶴山之麓即君所自營地也子男二人長緒彦次
緒章女三人皆嫁士人緒彦壬戌進士余既識其文君
之弟監察御史兆昌聞君之喪將歸過取别以緒彦所
為狀示余屬之銘既讀狀歎曰是惟賢也宜有銘銘曰
誰與仕者民亦孔艱有介于石被褐以完惟定邑乘記
隠君子謝氏聞人載張載弛銜鬚罵賊氣薄雲霄彼此
肉食競以自豪惟仁成身式惠厥後亦繼其志惟德之
有子弟師之鄉社祠之或嬰簮組多為世疵世所争趨
君勇絶之為所不為詎庸以私人曷思之洋洋海湄海
如有涯泐此墓碑
封戶部河南司郎中在只王公墓誌銘
封光禄大夫王公之葬也其孤山東運使廷掄使來請
銘余與公同州里昔我先公為仲孫豫朋擇婦於里中
得公長女賢孝聞於鄉邦蓋公之行已教家以施諸世
皆卓然有可稱述者焉運使君初筮仕為青州通判始
親民事公來官舍提攜嚢篋以家貲辦公務屏去屬邑
餉遺不取民一物民頌惠和聲滿青齊間公夫人李卒
運使君奉公歸方是時晉郡縣大祲蝗蝝徧郊野公歸
則出錢數十萬緡募人捕瘞我先公分口食食餓者公
亦捐糈周給州人以故不流離嗚呼周禮相賙相卹之
法行則天不為災而民不困於歲後世人各自私於是
比閭州黨有無死亡相視如秦越人莫之省顧一遇年
凶荒則必仰於官之蠲賑幸遇長吏賢不壅於上聞又
幸有仁主在上除租賦出金錢發粟設糜惟恐不及而
吏之奉行之者猶有能有不能民之待澤者猶有及有
不及則朝廷大恩其得被於窮簷蔀屋嗷嗷就斃之民
者亦已鮮矣安得鄉有君子好行其德如公之自保其
鄉庶幾猶有周禮之遺法乎太行古稱竒嶮實當孔道
毁轅屠馬不絶於途蓋其巖窞顛㚄烈於深淵行者憚
焉公出私錢修治之險者夷陿者拓載馳載驟行旅歌
謳比予再經忘嚮者之艱而思公之德藉於無窮而太
息之未有已也公所施設其利於人甚衆為紀其大者
如此運使君入官戶部公時一至焉以觀其所為及其
出守汀州次子廷揚亦入官戶部公戒之不資公府絲
粒一如運使之在青汀也後運使君再涖山東公曰此
汝昔所歴地盍益勉諸由是運使君奉公教惟謹以公
訃而歸也山東人攀留之至不忍别去然則運使之奉
教而施於民者可知己蓋公之修已教家既卓然可觀
宜其設施於外有過人者是以君子之觀人必本諸内
行也公諱璇字在只居澤州之南曰楸木窪者自太行
而北有山澗澗水北流可數十里公所居在澗之西土
田高起草木脩茂上有流泉可溉花竹公之祖諱國寶
父諱自振卜築而安焉以長德導其居人隠而未耀公
與弟珣生皆穎異祖撫而竒之曰此兩兒殆興吾門乎
公入州學為高才生珣以武學生舉於鄉成進士公以
貢入國學名在吏部為選人當需次縣令而遽引還退
居蕭然自遠教二子皆有所成立此其於世之角逐於
聲利之場者所得孰為多少也家居益敦古誼睦親族
使皆有以自給喪者婚者徭賦之不備者緩急恃以無
憂晩築小堡名曰永寧聚族黨勤守望講孝友婣睦任
卹之道不倦而公亦且老矣運使君以卓異薦入京師
賜蟒服既又封公光禄大夫贈公祖若父官皆如之運
使君迎
駕南幸
賜公古稀人瑞御書四大字可謂榮顯已今年八月遽
以疾逝二十一日也距其生崇禎十年十一月十八日
得年七十公初娶贈一品夫人茹氏有婦德生廷掄繼
室以一品夫人李氏生廷揚進士君無後以廷揚為後
女適甲戌進士鞏昌府撫民同知陳豫朋余之仲子即
前所謂擇婦而得公女者也又二女一適吕宸一適陳
修元孫鈞由庠生貢國學孫女五人先是李夫人葬某
山之原至是以公卒之明歲康熙四十又六年某月某
甲子將啓其封而合葬焉銘曰
有輝自家而極崇於朝也不顯其身則惟其子之褒也
晉人載德咸歌其休也德之云遐若山峙而泉流也世
繼繩繩永光此丘也
贈詹事府少詹事田公暨配梁太恭人墓誌銘
康熙三十年春正月學士田公以母喪去位予與學士
生同鄉同官翰林在直廬日相見而未嘗一造其室至
是往弔於寢老屋蕭然風日漏穿苫土不飾學士觸地
無容嚶嚶泣孺子聲弔者感動嘆息以為賢今世顯者
之喪重幄帟飾芻靈象物多致貴人牓書冰紈霜縑被
檐衣棟以自旌耀學士無一有焉哭拜且已又拜而言
曰吾母之銘敢以煩執事且先大夫懿行久不銘以俟
當世之能文者幸執事毋辭余倉卒不得讓諾而出余
惟學士之賢而能不累於俗自力於孝如此其有由也
夫公諱大稔字阜海馬邑人王父諱世芳以明經為絳
州司訓稍遷太谷教諭嚴正直方律身以禮士皆憚讋
嚮於學考諱嘉種耆宿長德為諸生祭酒鄉黨化其行
誼舉三男子伯以諸生不屈流賊李自成忼慨蹈義以
死公其季也生而夙慧一目數行下年十三補博士弟
子員純孝友恭篤踐實行與人無貴賤少長接以誠意
紓難攘急族姻肅和喜賓客時至命觴盡客歡口不言
人過人有言者輒不荅或亂以他語飲於郊客妄謂公
慢已怒與俱歸讙於途吾酒方酣何爾遽罷若敢復飲
乎適我公不辭比至客家客怒解竟歡如初夜有竊菽
者僮物色得其人公謂僮吾家菽寧有符記耶温言謝
其人人大悔改行公居心克己皆此類公卒以康熙壬
寅四月年五十有三以學士貴贈中憲大夫日講官起
居注詹事府少詹事兼翰林院侍講學士封太恭人梁
氏山隂人父諱某以明經為學者師太恭人歸於公也
温淑静好善治内事公事親孝太恭人晨昏左右恪恭
罔怠公好客太恭人常脱佩環治醪醴肴核以盡公意
公晩而不視生産太恭人用農事殖其家較晴雨時播
種耕耘斂穫皆有法則凡公之為皆太恭人相之也太
恭人卒以康熙辛未正月年七十有九男子子五人長
即學士喜&KR0034;辛丑進士内閣學士兼禮部侍郎次喜䢮
庠生早逝次喜霔歲貢生汾陽訓導次喜鱠廩膳生次
喜鰀南豐丞為後於仲父女子子一人適李維基孫男
十二人學士又云先大夫棄不孝孤閱十稔矣所不墜
我公遺緒以行身立朝者繄惟吾母之教觀太恭人之
行於學士為賢母於公為賢妻觀公之行於世為賢人
則學士之賢其有由也夫余是以願銘焉銘曰
古者淳悶不相往來我觀於鄉厥惟賢哉有美其居拒
門弗開我觀於家猗嗟賢母吾莫逐榮亦莫予侮昔相
夫子秀出士林温恭其德如式玉金有而不施大其後
人峨峨塞山鬱鬱高墳昭昭無窮視此刻文
提督陜西學政按察司僉事洪君墓誌銘
始余竒洪生琅友之文琅友舉進士為中書舍人相聚
於京師因交其從兄谷一君知其人賢者也居數年君
由禮部督學秦中而琅友官吏部以卒余閉門謝交游
雖以君之賢蓋於今絶不通問者十年餘矣今年冬君
之孤以君卒之月日及許給事承宣所為狀以來請銘
曰君治命也予不得辭君歙人諱琮字谷一又字瑞玉
上世有顯仕唐則黜陟使曰某宋則少師曰某明則尚
書諡恭靖曰某恭靖有從子諱某以孝聞君之高大父
也曾大父太學生諱某大父贈承德郎諱某父贈朝議
大夫諱某以學行祀於鄉君弱冠以尚書領鄉薦
國初為崇明教諭舉順治九年進士除平涼府推官承
重丁祖母徐太安人憂服闋補廣東韶州府推官歴遷
行人司行人刑部主事員外郎禮部郎中提督陜西學
政終養母許太恭人以康熙二十三年十二月某日卒
於家年六十有五初君之生十有一年能一日為經義
七篇驚其長老由是江之南北號曰神童顧朝議公弗
深喜曰古之學者道積而有言今子學未成而言之多
若是吾懼子之外飾也盍道務是求於是君自為童子
已志於正學矣故其自莅事教士治民罔弗本於其學
東粤新附建兩藩王邑令府掾皆所易置憑依城社張
距磨牙眈眈伺人君至則曰此濓溪先生提刑舊地也
甫下車大書洗冤澤物四字榜之中堂為政精密嚴恕
一以周子為師法成令修姦黠消沮強梗從化上下安
悦折獄迎刃砉然而解訟者皆願之君所旁郡縣有冤
獄皆就君治部使者行郡縣必與君俱招徠流亡闢土
田通貿遷民稍稍出水火而登袵席矣當是時兵猶未
戢征調頻繁諸郡縣苦供億弗繼則吏執其咎曲江始
興保昌三縣令至相繼自裁君條上幇貼夫船長行之
議謂夫船供應廩給額規而外若馬匹折乾索勒則宜
革存留傳銀則宜請動支解運腳費則宜請例給鄰縣
則宜議協濟大吏韙其議雄韶諸郡吏民有更生之樂
勒石頌君功德焉郴桂之界烏春山有妖民郭天鵬者
為亂時議以兵誅之君曰無庸兵密召鄉勇計縛天鵬
鬼子峝為亡命逋逃藪君選數騎乘夜抵其寨絶水道
諭之順逆禍福即日弭散虔賊王秀等已就降至翁源
復叛渡江大掠約賊黨内應君用間誘使殺賊自效而
督猺官與戰禽秀殱餘賊四十人曲江猺劫殺人君單
騎往鞫得其擅殺者七人抵法餘不問全活數千人於
是督撫御史臺使者交章薦君於
朝君在刑部取歴代疏議釋義箋注諸書考證晰疑使
法必當情吏不得緣為奸律官私掘蔵物聽收用官私
字誤官司廣西容縣民坐掘蔵物誤罹法者衆君取舊
律文為證事得白更著為令君之莅事治民其大者如
此初君之教授崇明也敦尚實行風勵學者毋苟趨利
禄而文學之士彬彬興起及在秦中慨然念曰國家所
命督者學也匪獨文也必學正而文興於是所以造士
之法悉準於古重建關中書院祀其鄉大儒横渠張子
延李君中孚講學其中揭其條目為學之序修身接物
之要實與白鹿之旨相發明蓋關中理學之傳自明季
馮少墟益推闡而光大之君則為之刊其論著布之學
宫曰爾多士歸而求之有餘師也君之教士者如此以
君之言其見於世者未能盡究其用而跡其所以張設
措施之意悉不失其為學之指君於聖人之道可謂勤
矣元配王氏贈恭人繼室方氏封恭人以某年月日葬
於某里某原以元配王恭人祔恭人婉嫕有内德前君
二十九年卒子男五人景行東流縣學教諭覺行歲貢
生周行候選州同知雲行太學生時行幼女八人皆適
世家有名行孫男十一人述庠生逵遇遴遵邃選連迥
逖遹俱幼琅友名玕為人謹飭有文善書法予之知君
以琅友琅友之殁余不及銘而銘君可慨也銘曰
去聖經遠註箋紛如孰集其成孰究其初相厥宅里大
賢所居高原鬱鬱碑石峨峨近壠墓者紫陽之巖阿
贈工部虞衡司員外郎闇然衛公暨配賈太宜人
墓誌銘
康熙三十有四年里有賢媪夀届百歲里中大夫士以
其故俗風謠圖寫屏風長筵勸酒以余濫爵厠名其中
時實奉諱蒲伏弗敢躋堂惟國之人瑞願因喪除而往
見其廬無何媪卒春秋九十有七余將往弔於寢門會
拜戶部之命為裝以行其冢孫維斗介其宗老太守君
布狀謁銘於余曰將開奉政公之蔵而窆焉乞為合葬
之銘奉政公者姓衛氏諱琦字闇然稱奉政贈公也年
二十三歲而殁媪封太宜人朝議大夫賈公某女今去
奉政之殁蓋七十有餘年矣按狀奉政公生而異姿賦
質簡静疾華躭朴不與俗伍考德攻業亡於悴勤事父
母有曾閔之行至今誦說孝子孝子云殁之日雙親垂
白幼孤三齡而同懷弟妹九人咸在太宜人自箴盥始
事早著令儀至是霜晨臼杵夜月機絲内勤事育外捍
門戶養三齡兒稍長嚴熊荻之教後為御史有名
世祖朝奉政之贈太宜人之封皆以侍御故先太宜人
以殁於是時太宜人年八十矣維斗才九齡兩弟在襁
褓初侍御君性剛嚴嘗嚄唶人過人畏忌者多及是則
禦侮予抗横逆﨑嶇艱難之中再興衛氏故余以謂賢
也嗚呼以奉政公之篤於孝豐於才而嗇於命天假太
宜人立兩世之孤兒登百年之上夀彼蒼蒼者豈無意
於斯人哉是以余銘奉政公之合窆而尤興起於太宜
人之賢為可觀感也侍御君令商城遷水衡𣙜杭關及
以曹官代巡狩於江南也皆秉太宜人之教令以行商
城河無津梁解槖金倡其縣人為橋以資利涉商城之
人名之曰衛母橋其心存濟施皆此類也考終之日鄉
里悲焉雖奉政公之不禄相見於泉門亦可怡然無憾
也已矣奉政公生以萬歷二十六年七月十二日卒以
萬歷四十八年三月初一日太宜人生以前明萬歷二
十六年十月十八日卒以
皇清康熙三十三年七月十五日男子正元更名正丙
戌進士歴官御史内陞所謂三齡兒也孫男四維皇庠
生卒維斗監生候補理藩院知事維本增廣生維正增
廣生孫女一卒曾孫男二首榜廷榜曾孫女三衛氏先
世為河東人遷陽城以甲乙科顯者甚衆奉政公高祖
世清曾祖九堯皆有隠德祖天雨雄俊人也考遵訓邑
諸生有聲儒林余北轅時太守公送之樊川之上謂余
衛氏世行非子銘不彰余諾而行在道濡筆以銘不敢
負太守君之屬太守君立鼎所謂維斗之宗老者也銘
曰
河東璿源其際清泚蔚彼裔苗産此杞梓不憖哲人光
流景駛天豈謂然有美並起作儷淑媛造我堂構靈柯
謝春穠華掩秀簮珥弗施象服爰授百齡未多千秋旦
晝里館曉閉泉庭宵明崇芒鬱望哀輓愴聲維北沁流
維南析城高山長川悠悠我情
兵部督捕主事龐君墓誌銘
龐君名太棫字錦里其先即墨人上世祖某勝國初知
高平縣去官人吏卧轍攀轅借令君撫我既不得請則
曰為鄉先生以矜式我父老子弟於是因留家焉子孫
世居唐安里數遭兵劫譜牒散亡可考而知者遠祖有
子三人伯冰仲佐明經為和陽縣丞叔清自清以下遺
其名君之祖道興父志德贈奉直大夫兵部主事母何
氏贈恭人君弱不好弄獨時騎竹馬羣兒騶唱導從以
嬉奉直君見而憐之曰吾田家兒後豈能有此乎及長
侍奉直君羇游滑縣居益貧君間關南北竭力顧養奉
直君孺人相繼殁負土庀治窀穸過時而哀州里高其
行事君守貧益堅當此時鹽法大窳巡鹽使者歲下司
農鹺引目於郡縣長吏按戶口徵斂盈詘不平公私交
病於是巨貲大賈各有分地受鹽轉輸四出高下其直
以罔氓利然官引目亦由是通行歲所上課如額官吏
安之矣君獨謂以吾意行法法無不善北遊天津周旋
客豪間欲以行其意人既知君長者就問之君曰母病
民民不病法行斯善矣皆曰敬如君意以行鹽使者賴
其力皆愛重君固安董氏之分地也鹽壅不行逋責盈
積以屬人人罔敢應者君曰是獨不可行吾意乎至則
與人約吾以急公家之務耳矢不以私贏病吾人行之
未及期人以和輯官私辦給凡君於鹽筴攬綱挈目亦
不屑屑身自持籌算顧喜親書册慕學行有褒衣博帶
之風嘗慨然曰使吾當官以吾法行之官事必理時兵
興西南行間饟需急朝廷終不以軍食困民下令能助
軍資者以官賞相激勸君由是入貲以太學生為兵部
督捕西第三司主事正刑書懲周内慎平反舞文骩法
之吏斂手卻立莫敢仰視君歎曰法果不可以行吾意
乎居六年𣙜崇明海關税傾倒匳篋以自隨曰吾故不
欲以財自汚敢不洗濯奉職滿差歸次維揚驛舍而卒
卒之日故時槖皆已盡無海關一物一錢嗚呼君之志
固如此良可尚也已君孝友行義孤貧自立奮身郎署
迴翔歲時初贈考承德郎妣安人再贈考如其官妣恭
人始騎竹馬時贈君憐之而心不謂為然也今君所成
立有異其亦非偶然者與君娶段氏無子賢而不妬忌
為君納兩姬亦皆無子女一人段恭人出適里中馮生
段恭人前君三年卒君卒以康熙己巳八月距生之年
丙寅得年六十有四以姪嗣煊為後嗣煊卒以嗣焜嗣
煜為後以姪孫奭為嗣煊後皆君所自擇而立者君於
内外行修篤如此宜皆可銘銘曰
材賢天畀匪直一科横鱗集翼藹吉斯多安平之壘齊
城㠎嶫洋洋國風暢彼條葉泫氏之墟壺山且長蔽芾
勿剪茇此甘棠流風邈矣復其孫子君奮孤童遠踵祖
趾餘分閏氣産生駿雄光岳所蔭就日翔風白楊蕭蕭
青竹斯在摩簡篹詞投筆一嘅
巡撫浙江兵部右侍郎兼都察院右副都御史公
孚張君墓誌銘
陽城古堯都東鄙地其人能世其道德風化之美以余
所聞於長老士之以文學節㮣事功著名於時近代則
原襄敏公楊正肅公張太宰公其尤卓卓在人覩記者
公孚太宰公姪孫也公孚其字諱泰交居虎谷里其地
在沁水傍沁水一曰洎水故又字洎谷上世祖可紀者
曰演曰純曰曉曉以子昇貴贈中憲大夫河南衛輝府
知府以曾孫慎言貴贈光禄大夫太子太保吏部尚書
高祖昇明嘉靖庚戌進士歴官河南左參政以孫慎言
貴贈如其官慎言萬歷庚戌進士累仕至南京吏部尚
書加太子太保稱太宰公著其官號也曾王父天與增
廣生王父慎思貢生父履祥諸生皆以泰交貴贈如泰
交官公孚之始生震雷繞舍有龍起壁中其明日隣媪
夢天樂聲送兒來公孚生而秀碩有異質髫齡即知問
學父遊覃懷間久不歸迄不知在所思慕悲號誦孝經
至顯親揚名嗚咽不自勝年十二試於邑令令竒其才
甫冠大父殁家益貧落欲棄書冊為賈人者數矣會祥
符張君甫令邑中試邑中諸童子見公孚尤竒之初公
孚業某經至是張君授以春秋胡氏傳遂治春秋康熙
辛酉舉於鄉壬戌予承乏翰林掌院學士領貢舉同被
命則相國前吏部尚書錢塘黃公工部尚書大興朱公
相國前戶部侍郎合肥李公皆嵬然耆宿謂余以文字
為職業屬予勘定至春秋卷得公孚文予曰此可以魁
其經矣諸公曰中有眷眷兩字未知所出予曰有之諸
公於是與予略有異同予反覆公孚之文未嘗不歎其
果可以魁其經也先是予子壯履誦詩及易及見公孚
通春秋傳因令從公孚學春秋蓋公孚之於春秋可以
為人師矣公孚雖為進士凜凜自修飭恥干請舍館授
徒士之遊其門者彬彬如也居數年家益貧仕為太和
令滇南去京師萬里予親為治裝祖道别去居五年太
和大治行取授廣西道監察御史巡視長蘆鹽政御史
例歲二八月内陞外轉各一人在差則否公孚以
特旨内陞遷太僕寺少卿提督江南學政未一年遷大
理寺卿數月遷都察院左副都御史又遷刑部右侍郎
未幾巡撫浙江自太僕至巡撫累遷皆在學政差蓋
上之知人善任如此公孚之在太和也治大理附郭民
苦供億多竄亡兵占民居且十九而悍卒驕横以縣庭
為營房令莫敢問前令僦民屋以居至則吏請就民屋
公孚謂縣令命官宜有體何用民屋為遂馳入縣庭方
視事庭中營兵來校射公孚謂縣令臨民地非兵校射
所語不孫鞭撻之於是諸營讋伏永昌道轄七府大理
轄八州縣而太和獨困煩役提學道臨試及提督道府
公廨修葺諸所需物皆累太和民公孚曰民曷以堪耶
請以府歸五州縣道署歸八州縣提學道歸十三學使
供其費提督則自葺其廨莫有違者兵糧由府佐給公
孚曰有司責也縣收府放徒煩轉運何如縣收縣放之
為便大吏韙其請里中民夫苦輕役力除之雖上官皆
出貲募不復輕役一夫營兵混民居男女襍沓為擇地
立屋由是兵民異處矣歲編審丁戶例有心紅千金之
饋公孚誓於城隍之神而革之至學宫城垣義倉義田
諸廢具興不勞民力此太和之所以大治也公孚之詩
予不多見今讀其去太和詩點蒼石在無船載洱海風
狂有岸登此非名句耶其流風可想見矣其為御史也
有疏通選法順天鄉試冒籍山左饑民諸疏一日朝退
見旗人索債毆職官問其所償數已逾倍毁其券鞭其
背事涉勢要弗顧也賽黃彪李三者巨猾也以私怨殺
人誣山東人張乙所殺獄成矣鞫得情乙釋焉一日過
予云刑部吏持文卷來獨遲某廷笞之刑曹譁然以為
例無有夫笞吏非例獨不猶愈於闒茸者流乎予時因
朝會語直公孚譁者乃已其在長蘆申條約革陋規人
憚服焉其視江南學也絶交遊却私函雖家書必開封
使人察之無他語始取視焉而待士惟寬士皆稱之
上由是愈益知公孚矣其巡撫浙江嚴交際抑奔競恤
災眚鎖盜萌留標兵以壯節鉞築江塘以弭水患民賴
以安
駕視河士民請渡江幸武林
上召對行宫温語延問予時扈從在武林亦未及相過
從其後邂逅於吳門執手為别明年公孚遂遘疾以殁
方
迴鑾時對閣臣言張泰交居官甚優如是者再
上知公孚者甚深而公孚之所以報
上者雖不能究其成功而心力亦已殫矣及卧疾上章
辭歸里
上遣内閣中書噶爾泰馳驛往視章未下而公孚病且
革前一日諸案牘猶耳聆口授及暮便不成語質明而
逝時四十五年正月二十六日距生之年順治八年四
月十二日得年五十有六
上聞而悼惜賜卹逾常等予嘗謂陽城人有陶唐氏遺
風雖其人類能自立以有成然更歴二帝一王迄今四
千餘年之久其漸被而陶染之者德化之所及猶有存
焉况親逢
聖人之教者哉觀
上之所以終始於公孚者可以感發而興起矣陽城人
及予所接多偉人竒士不具列而稱原楊二公者以長
老之所傳聞世遠而論定也若予所接則姻婭友朋予
之言既不足取信來者而又恐因是以累公孚也若公
孚之所為既能承太宰公之家學而或亦可以無慚於
原楊二公也矣後世必有知而論定之者公孚既幼失
贈公自稚長每一念至哀痛感人友愛弱弟弟亦恭謹
甚
上嘗賜額推誠遇人夫知人則哲是之謂與母范氏前
母曹氏贈一品夫人母范夫人之殁公孚毁幾殆哭而
目胔皆裂至為巡撫目嘗不能良視
上見每問焉初娶潘氏贈一品夫人夫人當困窶奉姑
至孝備極敬養之宜及卒太夫人悼慟至以累其夀繼
暢氏繼石氏封一品夫人夫人某官某女族貴而賢容
以德充儀以教立不福而灾又繼喬氏實主裳帷脯醢
之事哀禮咸至以歸於鄉國初暢夫人有二子喪皆未
及中殤將以某年某月某甲子合窆於某原之阡女子
子四人潘夫人出者一適前翰林張公道湜子廩貢生
德渠先卒石夫人出者一未許字其二人側室某氏某
氏出一許字戶部左侍郎田公六善孫晉一未許字以
從兄泰來子汝欽為子今走千數百里以狀來謁銘於
予者汝欽也汝欽敦厚有家風克纉前緒用光於後公
孚為有子矣銘曰
生士鄉同里閈垂景耀披芳翰思古人不我見居是邦
慕喆彦天茫茫知際畔君才富十倍算百年路浩壇曼
吁嗟乎纔過半銘蔵幽發永歎
奉直大夫達州知州立軒林公墓誌銘
余獲交海内賢士大夫垂五十年最篤契者惟長洲汪
編修鈍翁新城王尚書阮亭二公而已二公有入室弟
子曰候官林佶者以二公故遊吾門余亦以二公之學
業期之每來謁視其色輒愀然若重有憂者予詢之則
知其父母老矣以拔貢來京師欲博升斗之養而不遂
也無何佶歸覲因舉於鄉而父殁終喪再上春官不第
乃以獻賦被
旨留直
武英侍書而母又殁佶哀號痛禄不逮親而終天抱恨
也衰絰蹐余門告奔喪歸葬且捧其兄侗來訃濡血篹
狀以求銘先人之墓余何忍辭按狀林先家莆其遷福
州自元進士重器始也四傳至明知江寧縣真而林之
家聲益大又再傳而林之子姓始衍凡十二傳而至於
公諱遜字敏子立軒其别字也幼刻苦力學為文踔厲
風發貫穿古今竒而法也久噪場屋不售
國初以歲貢授校官旋中甲午鄉試副榜膺特薦始擇
為吏也令三原七年以清節自砥不名一錢古之遺愛
也擢守開州未期年遭父喪去職再補達州噓癃噢殘
孑遺用康施政理人績未竟也以不能媚事上官投紱
歸隠返初服也平生未嘗一日廢學復不妄學明體達
用根據經史有大醇而無小疵也教子弟務循謹守禮
法不汲汲榮名朗陵萬石之風也二子皆通經學古不
溺流俗灼然可致顯揚也自少至老撮抄羣書幾等身
耄而勤尤世所希惜炳燭也配陳宜人福清諸生陳公
自程之女也産名家多媺行歸公後早經辛苦井臼親
操中膺朱芾荆布不改勤且儉也其大者則孝尊章和
娣姒教二子皆有學行撫三女兩以節孝著也他如處
親族鄰並以恩禮待臧獲以仁凡尋常閨門之所有者
不足為宜人道也嗚呼公為州縣長所至而民安之去
而民思之居鄉而人敬之無不稱為善人長者公之得
於人而非蘄於人者也罹兵亂不能侵遭荒歲不能困
宦途險巇履亨蹈夷自若且與宜人俱享上夀令德考
終公雖詘於天而卒未嘗不信者也贈承德郎一鷟封
安人陳公之王父母也封奉直大夫鼎春贈宜人施公
之考妣也署教諭侗己夘科舉人
武英殿侍書佶公之二子也字薛未行以純孝殁曰孟
端嫁署教諭陳國琦曰廷端嫁廖超奉
旨旌表曰璋端皆公女也監生在㟶在崋廩生正青監
生在衡在峩在岍公之孫也適莊宏者曰淑嘉適莊應
琳者曰淑平適陳朝爵者曰淑和適陳聖恩者曰淑禧
公之孫女也曾孫男十二人曾孫女十人尚幼也萬歷
四十七年五月十二日未時萬歷四十六年十一月初
四日丑時公與宜人生之年月日也康熙四十年九月
初六日子時四十七年九月十七日未時公與宜人卒
之年月日也公前以康熙壬午卜葬於北阡之長林莊
林氏先世聚葬之原也今卜以某年月日奉宜人之喪
合諸墓從先志也凡狀之所詳余撮其大書之其未詳
者有子若孫能傳而述之也嗚呼世族大家世非乏也
然遡四五百年名德相承守譜牒奉丘壟詩書之道益
昌如林氏者有幾耶惟德與年不可倖致高行清節蔚
為儒師且夫婦皆八九十歲如公者又有幾耶佶所悲
者以不能取一第慰其親又以不及視母之含殮為傷
痛然人子之所以不朽其親者固自有在佶憾雖無窮
而亦安以是為歉耶况侍醫藥治棺衾有其長兄在佶
之哀其亦可稍紓已乎余於汪王二公皆嘗有一日薦
剡之雅獨於佶未汲引不能不往來於懷焉然佶已自
受知
九重矣儲其才以養其器異日所以顯揚其親者又烏
知所窮耶是公與宜人亦可含笑地下矣是宜銘銘曰
閩越無諸為始封山川鬱積含敦厖士不遊宦道自尊
自唐及宋迺漸通儒先蔚起相撞舂長林得姓林所宗
遥遥華胄莆田分十二傳逮奉直公讀書汲古深磨礱
一行作吏揚清風卷懷引去直如繩年高德卲聲彌宏
夫妻白首相敬恭生子倜儻才過翁考文徵獻飭其躬
是穮是蓘維年豐有鬱北阡峙巃嵸堂斧嶻嶪排幽宫
左昭右穆環重重松楸夾植薦豆豋既安既固神所憑
福流奕禩垂無窮
封蕭母程孺人合祔墓誌銘
翰林侍讀德州蕭君視畿輔學政公廉造士顯聞於
朝廷事已報
命輒用親老乞歸養至是母孺人年八十有八以康熙
二十年十月二十九日終於里第明年九月十五日合
祔於封某官府君之阡先事侍讀君以書狀徵銘於不
佞敬曰惟豫之侍吾母側也時時為嬰兒戲而吾母亦
以嬰兒視之惟豫忘乎吾母之年而吾母亦忘乎惟豫
之將老也今則已矣為嬰兒戲不可得矣吾聞其言而
悲之侍讀君以終賈之年蜚英館閣及其奉使命司文
教風裁嶽嶽不為俗凂海内士林有識之流聞聲相思
喁喁嚮望宜且旦夕枋用當此時侍讀君年未及壯棄
其官歸養母至二十五年之久孺人期頤康強考終無
憾而侍讀君追憶之言猶自悲如此余於侍讀君忝齊
年點僚伍浮沈一世進不能有所建明於時退不能安
其親一日之養如吾嚮者母夫人之大故悠悠蒼天抱
恨無極此吾之所以為悲者也余既悲侍讀君之言又
竊自悲孺人之所以教誡其子有類於吾母者可得一
二指數焉方侍讀君在館時迎養孺人俸錢不足食晨
餐夕膳數進粗糲孺人則喜曰為翰林一如為諸生吾
安爾養也是時余亦迎養吾母夫人於京邸歸之日解
兒故敝衣持以去曰識之願兒無忘布衣時也侍讀君
告而歸杜門深居泊然無營孺人為治生産娶一婦曰
吾甚幸猶能為爾娶一婦矣嫁一女曰吾甚幸猶能為
爾嫁一女矣則又喜曰為鄉紳一如為諸生吾不責爾
養也余以母夫人病請急而歸也母夫人病良已戒其
子曰女往哉吾為爾娶婦嫁女治裝具給資斧焉慎母
愛官家一錢蓋侍讀君督學駐畿南余過而遇諸途泫
然泣以相告也俯仰三十年出處離合之際多有可悲
者孺人方登大夀以終而先夫人宰樹已拱矣此豈不
尤可悲與孺人姓程氏故指揮程公諱尚之女生有淑
姿端慤慈仁及笄歸於封某官府君府君豪俊不羇遭
家中落孺人佐之勤儉家以復振撫異母男惟乾不知
其非孺人出也孺人生二男子惟晉丁酉武舉人鳳翔
守備惟豫即侍讀君戊戌進士與余同讀中秘書者也
女三人皆適士人孫男九人孫女八人曾孫六人曾孫
女七人玄孫男女九人凡内外孫數十人每遇良時節
集坐前負者抱者卧枕膝者牽衣跳踉舞以嬉者孺人
頷而樂之驕矜之色忿懥之意生平無幾微見於容止
會地大震侍讀君急趨掖以起孺人從容言何蒼黃乃
爾徐整衣出戶庭其儀度閑飭類如此所居竹竿巷與
田中丞雯母居比鄰二母以賢德相式好田母之殁中
丞以書幣走千里使敬為傳記母軼事今以侍讀君之
請而銘孺人異日有傳列女如劉中壘其人乎並吾母
而為三良可無愧詞矣故宜銘也銘曰
世有母師教始幃庭微隠畢達萬目指稱黨序官政以
翼以行我初受書先母諷傳發於其事老而不顛奕奕
蕭君儒流競賀母誨良嗣謹小至大我蘄其施蠟貌巵
辭君弘母教士祝其尸古求忠臣于孝子門白首孺慕
忍負
大君奉檄未晩天與斯文德水之陽白雲如晦幽堂萬
年芳儀儼在我作銘詩石永勿壊顧瞻舊阡輟筆遥嘅
張母成太孺人墓誌銘
故陜西巡撫右副都御史陽城張公諱瑃以名御史受
知
世廟擢撫關隴政化大行清名盛德流芬海内而以封
通議公諱某府君為之父今戶部主事茂生為之子而
成太孺人者中丞之母通議公之妻戶部之大母也戶
部官於朝聞太孺人喪以冢孫請承重遄歸手疏其大
母内行問銘於余余方有母之喪且祥矣覩太孺人之
事狀而益有慟乎吾母也太孺人生七十年而殁而吾
母之年不能週一甲子太孺人素健無恙而吾母多憂
善病天與以劬勞有限之年而遽奪於憂病相尋之日
視太孺人之康寧夀考有豐歉之殊焉悠悠蒼天其謂
之何而能不重余之悲也太孺人姓成氏父諱朝軒母
王氏有家範通議公元配延太淑人既没繼配太孺人
當此時中丞公年十二歲矣而通議公賈於黎陽衛原
之間兩尊人俱在堂晨昏孝養惟太孺人是依尤日夜
課督中丞公曰張氏世有隠德而兒器宇異凡兒他日
興者其在汝乎而中丞公兄弟天性孝謹用能得太孺
人歡余觀太孺人相其夫子孝其公姑教其子為世名
臣而康寧夀考獲有寵榮宜矣如吾母之淑德懿行積
憂病以終身而曾不能安其子一日之養無湯藥之嘗
無飯含之視而為其子者猶然偷息人世殆不如中丞
公之生順而没寧也此又余之所以悲也太孺人生以
前明萬歷三十九年四月十四日卒以
大清康熙十九年三月六日子四人瑃癸未進士即中
丞公璘官生候選州同知俱延太淑人出璿廩膳生員
璡國子監生候選州同知女一人太孺人出孫男三人
茂生廕生戶部浙江清吏司主事揖生拊生俱幼孫女
三人庚申十一月某日祔葬於通議公下佛之阡銘曰
猗嗟張母教以成其子母兮鞠我我則昧罔恥澤猶杯
棬跡陳圖史忍令喆母有子如此師彼賢豪以終吾母
之志而已矣
馮母楊夫人墓誌銘
余少時伏里中聞代郡馮秋水先生學本經術以麟經
世其家起而為吏所歴有聲名余雖不及見公心儀其
賢及後登朝忝貳國子師公之子雲驤實分教諸生館
下賴君力以廉正佐佑余余得不愧於諸生余用是知
長君之賢余為翰林學士與庶常諸君相周旋公之子
雲驌從授經者數年又以知次君之賢次君之子㻾少
年取科第時過從於邸中余於是益知馮氏三世皆有
文而賢何其盛耶余去京師兩馮君皆將母家居康熙
甲戌余被召來京師見㻾問夫人無恙夫人者秋水先
生方伯公之配而大馮君以參議辭其官小馮君以翰
林編修請於朝朝夕侍養所云將母來諗者也越明年
乙亥夫人卒兩馮君為狀介修撰胡君孟行以銘來請
余與馮氏游舊矣况重以孟行其曷可辭余乃今知馮
氏之三世有文而賢者皆以夫人也夫人生有貴徵通
詩書明大義初歸於馮也姑太夫人以苦節孀婦時卧
疾夫人襘裾不解目睫不交累日窮年侍益以勤至脱
簮珥以充甘脆省侍御服用以佐夫子所不逮由是方
伯公入則承歡出則問學益得肆其力於翰籍鉛槧之
場與當世賢士大夫交游意雍容自得也迨舉賢良方
正自為灤州守以至大官夫人未嘗不從以奉其姑以
佐其夫子著短布澣濯之衣辟績不少休人謂夫人貴
矣何苦復爾夫人謝淡泊吾所安亦令兒曹體吾意耳
其時大馮君已成進士而夫人戒懼其詞由是方伯公
感夫人意砥節礪操乾乾不懈始終為世聞人先是順
治初公備兵西寧賊數萬騎薄城下夫人與公約必死
當是時編修君始生夫人屬乳媪曰城破在旦夕我夫
婦為人臣子必死於難此兒生不幸不能復相顧矣在
圍城中四十日而始解誘之百端公不為動夫人實相
之由是方伯公堅忠亮之節著攖城之功世莫不賢之
夫人平居教諸子孫五六歲時皆口授以孝經論語矻
矻晨夕不厭而兩馮君及子姪皆後先策名於時其所
造進方未易量余故曰馮氏之三世有文而賢者凡以
夫人之故也自方伯公之移疾而歸歸而殁也夫人蚤
夜劬辛執勤儉以推慈逮物凡養孤獨無告以百人為
率月人給米一斛病醫藥冬裳衣時其緩急今行之三
十年所矣余謂馮氏之興未可量者事殆有徵也故非
夫人之澤不及此夫人姓楊氏明庚辰進士兵科都給
事中恂女孫太學生可植女年十八繼室於方伯公公
貴封夫人初公娶傅夫人生參議君四歲而傅夫人殁
遂養於王太夫人夫人歸馮而請於太夫人曰新婦當
日夜奉太夫人歡奈何以孺子憂太夫人太夫人無自
勞苦新婦自能子孺子王太夫人喜夫人撫視恩勤備
至參議君迄今狀夫人而號泣天乎竟奪吾母蓋幾不
知夫人之非已出也嗚呼夫人信賢母已秋水先生諱
如京秋水其字官至廣東布政使司左布政使男二傅
夫人出者雲驤乙未進士福建督糧道布政使司參議
夫人出者雲驌丙辰進士日講官起居注翰林院編修
孫男六璧乙夘舉人㻾戊辰進士廣西梧州府同知壡
㻺庠生㼂㻨幼孫女六人介夫人之狀以請余銘者編
修君典試所得士初編修君之奉命典江南試也夫人
戒之曰江南人文大邦汝先君之舊莅兹土也其無廢
先子之功汝往慎之哉編修君頓首受命所取士後對
策果以狀元及第則今之介夫人狀者胡君也夫人言
行皆應銘法銘曰
世無少君若孟光神明乖違愆隂陽遥遥賢淑連梓鄉
才德殊邈匹配良斷織勸學感樂羊慈逾所生如穆姜
禮宗母師代所望惠班女誡羅縑緗躬勤餘廩霑翳桑
布施福德能思量儒門淡薄家風長像末陵彛邪熾昌
懸鼓定水皆微茫優曇鉢花難再芳考終往生理則常
為世標景與津梁我銘懿行心洋洋金石可泐詞無傷
乳母趙墓銘
乳母趙乳陳氏兒廷敬時歲饑兒生月有十日凡以乳
入陳氏門者已連十許輩兒見輒啼趙來兒就其乳食
則不啼趙一乳窒以一乳乳兒母夫人憂之更易他乳
又輒啼不食於是趙乳兒五年出陳氏門年七十二以
疾卒及見所乳兒官御史大夫云蓋至是母夫人見背
已九年矣當夫人在時及見廷敬為翰林學士於時方
優游文墨之場責輕而寵深有餘樂而無他憂也比者
洊歴公卿出入禁闥兢兢乎懼不克終吾少而病老而
憂憂之時吾母夫人不及見而趙見之今已矣誰其憂
吾之憂者趙卒以某年月日某年月日葬於玉溪之西
原銘曰
玉溪之泉其流濺濺玉溪之峯高雲游空既固既崇安
保母之躬
午亭文編卷四十六
