午亭文編卷十
大學士陳廷敬撰
今體詩
城西亭送沈繹堂翰林歸華亭
泖峯文采世無倫翰墨風流奕葉存(謂學士度大理粲兄弟)客裏
蚤花随步屧愁邊積雪照離尊舊遊已少仍揮袂往事
臨岐易斷魂出守昔曾還近侍柴門豈合老江邨
西譙門書懷
出郭烟雲照眼新輭紅回首隔流塵一年好景逢春色
萬事今生譲古人老治文書成底事倦游花鳥恐傷神
低回百計輸行樂歴落嶔﨑寄此身
移居
移居頻作客八口寄天涯樹帶西家月籬遮北里花行
藏一燕壘身世兩蜂衙便是雞窠老遷流見物華
棄宅
蚤棄西街宅栖栖不定居邯鄲留一枕秘監失殘書酒
醆空随汝花枝最記渠平生多病意卜築未情疎
别舊居花樹
一宿天涯樹下情塵根未斷笑平生穠花細蘂尋常事
可奈雙株手種成
閒適
閒適吾堪老園林興不違游魚爭晚景哺燕接低飛書
展檐風亂花捎徑雨微輕隂漏明月凉色在絺衣
送王玉銘大司馬致政歸滇南二首
周歴曺堂解印年青山黃髮羡歸田雲霄自致勛名貴
軍國曾都將相權拜手瑶階頻獻頌
勅書天翰為裁篇蒼生尚憶商巖雨廿載昇平啟細旃
樓船戈甲久銷沉滇海風清罷羽林勲業舊存
三殿詔去留今見
兩朝心東山花月仍無恙北極風雲轉自深聞道
舊恩思夙昔莫言容易謝華簮
寄題嚴氏嗜退菴
不識江南路菰城何處邊數椽方丈屋萬里五湖天苕
霅雙鳴槳烟波一畫船富春山好在高並客星懸
午日小集
帝京逢午日幾度遠柴扉當暑思宫扇趨朝感
賜衣少眠歡坐減多病宦情微却望行山道晴雲只自飛
書韋蘇州集後
韋公昔為郡計年九十餘不似陶彭澤解組折腰初
夜行
庭樹雞一鳴起行如適遠映階月色微葉落知深淺
睡起二首
夢醒不覺暝渺渺殘陽下入簾秋色來幽懷正瀟灑
晨理頭上髮又已數莖白不須感秋風含情自脈脈
旅夜懷張子美子文
草際候蟲語花邊螢火流關山長旅夜風雨近新秋落
葉下庭樹寒瓜生故丘樊溪嗚咽水惜别在南樓
冰雪
冰雪遲來使關河阻客居風鴉過院晩木葉下亭虛薄
醒銷憂酒竒驚引睡書天涯身漸老局束欲何如
觀物
蕭條觀物意又廹歲寒心旅燕飛難定哀蟬響易沉晩
霞猶閃閃列宿已森森流影看殘月迢遥墮遠林
冬夜懷樊川故居
愁銷寒夜酒睡引舊時書畫角三更外荒雞一枕餘身
名厭潦倒物理悶乘除野艇花源水柴門栗里居只須
長吏好便覺宦情疏冬日暄茅屋春晴御版輿樵風下
籬落松月照村墟猿鶴多情者經時應念予
高同年入覲贈别
功名往事記題輿佐郡風流十載餘幕下鶯花春色換
天涯兄弟宦情疏烟雲料理詩逾好簿領從容政自如
時覲歸來開棨戟畫梁塵滿舊懸魚
贈張螺浮給事
西垣重歴幾朝昏萬事波瀾過眼翻伏閣何人驚白簡
臨朝有勅報黃門雲霄鐘鼎推時望魚水功名是
異恩正覩䕫龍簮笏盛莫因花鳥戀江邨
春夜和王信初侍御兼懷鄒謙受檢討
雲霄有路已飛翻寂寞官曺獨閉門客舍鶯花連上已
寺樓鐘鼓送黃昏春衣暮冷添新火濁酒人稀命舊尊
蒲柳年年江上綠白頭零落幾人存
劉果齋僉憲提學浙江索贈别詩
青霄藜火映含香為許傳經下栢梁畫省仙郎閒劍履
絳紗才子典文章春風桃李花圍坐烟雨江山色滿堂
好為蔵書探禹穴清時竹箭美琳瑯
移居懷玉随玉騧
蕭然蓬轉迹似已接蘅臯巷曲寺鐘近夜深鄰語高缾
罍生計小書劍客情豪為報素心友移居欲和陶
移居别舊居花樹
隔巷星河别館開客亭臨去重徘回青苔濁酒行吟地
惟有楊花日暮來
城南見山桃花
黃塵風裏帽簷斜桑柘稀疎柳半遮千葉不須銷恨種
小桃已放破愁花
曉雞
短日寒雞半夜聲漏長偏攪旅人情羽毛今為風霜苦
怪爾春來失曉鳴
送張東山少司寇致政歸里二首
一辭劇職顔逾渥三領西曺事自竒(張三拜刑侍)朝下清卿
休沐日天涯親舊别離時官貧蚤割香山宅身健長耽
謝傅碁回首緇塵京洛客如公賢達幾人知
舍南舍北連春色竹樹交枝花滿坡輦下居非村落近
天邊見比故鄊多尊開法酒賓朋共坐擁寒燈嘯詠過
欲解朝衣随杖屨耦耕生計老東阿
王方伯寓亭送姜鐡夫還會稽二首
惜别論文地離亭是勝遊紅箋傳郢曲畫壁寫秦謳落
葉催歸棹征鴻過倚樓遠江秋色盡渺渺送行舟
高閣樹聲滿夕陽相對閒霜風送歸客摇落動離顔華
髮三秋别滄波一艇還只今無賀老相憶在稽山
宋玉叔招同曺子顧沈繹堂施尚白王子底貽上
集王方樸寓亭同賦五首
洛下耆英社濟南名士亭風流人未老文字飲常醒篋
静張琴露窗明冷劍星新詩翻樂府傳唱與秦青
疎雨青燈暗微風白葛凉地非金谷麗人是竹林狂車
騎閒韋曲星辰隠建章
君王重詞賦或恐動煇光
花裏銀鞍馬尊前錦帶鉤園林過晩夏荷芰入清秋他
日江湖外應思鄠杜遊歡娱兼别緒為我緩行舟(尚白將歸)
(宣城)
行雲暮不息主人終宴吟詞華傾一代風雨集同心已
踐銀青約能為清白箴重開雙畫戟掩映舊藤隂(玉叔昔為)
(吏部郎)
絶域尋源使孤槎鑿空人誰為蕉葉樣酌此梨花春醉
觸支機石歸迷渡漢津拍浮銀浦裏肯與渴羌鄰(以銀槎行)
(酒是元人朱碧山所製)
秋日懷翊聖
秋老關河色黯然壯心摇落望雲烟楚山悔别三千里
燕市悲歌十五年老去青萍藏匣裏愁來白髮醉花前
鷓鴣啼斷瀟湘夢回首清江落照邊
夜聞促織
一昔新凉草際侵攪眠促織夢難尋舊知巧鬭逢場戲
老覺哀音動客心多露庭除秋欲晩閒花院落夜初深
啼時斷續身微細白髮青鐙伴苦吟
物態
秋風策策獵菰蒲炎冷尋常物態殊畢竟埽門羞魏勃
豈須岐路泣楊朱殘書自擁心情定往事追思夢幻無
只似青山舊樵侣不知人世幾榮枯
秋夜
忽忽生涯事事妨寒沙曉蹋暮塵黃鐙花半結人將睡
罏火初温夜蚤凉清漏點中秋欲盡荒雞聲裏夢還長
綠蕉紅蓼晨窗影無那朝來盥櫛忙
遣興
千歲愁多祗百年琴書僻性未應捐吟詩漸解論中晩
酌酒真忘辨聖賢掩映秋燈疏竹外招邀清影夜窗前
不須苦學安心法倒枕瞢騰一覺眠
秋夕
忩際碧紗影流雲月半黃關山連暮靄枕簟得新凉畫
扇收殘暑緗奩開暗香西樓風露冷歸夢向秋長
天寧寺游二首
蘭若譙門外新霜古木清寒山連霽色白日落鐘聲亭
午塔鈴語邊風沙雁鳴西亭坐蕭瑟蚤忘市朝情
杖策緇塵晩西林祗獨過門前雙樹在樓外夕陽多百
戰猶碑碣千秋自薜蘿暮鐘催客思歸馬欲如何
喜湘北至同直
實錄館
國史重徵李鄴侯相逢追憶昔年遊花邊左掖同騎馬
雪裏東華共倚樓歲月
孝陵書一卷烟波江上夢三秋何時副就蕉園稾
玉勅牙籖次第收
冬曉入舘同容齋
夜色深忩曙未通鐘聲杳杳去悤悤鄉心曉挂西樓月
木葉長吹北戶風坊遠闕門三里外官寒心事十年中
冬來碧瓦清霜重幾見東華蚤日紅
孝章至旋别
幾回風雪歲峥嶸已改容顔識舊聲父老尺書歸計定
高堂華髮旅魂驚池塘昔夢三生恨(追悼長公)燈火寒齋此
夜情歸卧東軒窗下月梅花疎影正從横
立春日漫興
吾今三十五年過衮衮流光奈爾何人夀古稀忽已半
歲華春到幾分多疎梅寂歴霑杯酒畫鼓轟騰隠嘯歌
旅夜張燈悲節序幾回莫惜醉顔酡
簡叟同宿城北僧舍
花發南枝雁北飛漸看亭畔柳成圍三生佛火前塵在
一宿僧忩旅夢稀笳鼓夜殘風瑟縮枕衾春冷月依微
故人燕市悲歌客投老英雄已息機
韓編修請假完昏
九重殿外七香車銀漢雙星路未賖束髮昏姻逢晝錦
催粧
勅旨出官家蓮燈燄吐同心結玉佩光添繫臂紗歸去
不言温室樹芙蓉開作合歡花
申鳬盟五十得子
節愍流風奕葉垂名家人比鄭當時果生瀛海遲仙子
種是麒麟帶好兒戈印堆牀連祖笏椒蘭盈寢並孫枝
胎仙叠舞歌塵合伯氏吹壎仲氏箎
蚤行
雨過廉纖漏點頻火銷香冷睡初勻當關月出呼殘夢
倚枕雞號送晩春楊柳漸逢官綠暗杏花何處野紅新
蚤行只似婆娑意解作禁愁耐事人
寄安陽張明府參首
鄴都形勝頫中州紫氣臨關日夜浮勾漏不須尋葛令
圮橋今已約留侯雲深銅雀歌鐘地花滿河陽毒冒樓
蚤聽玉珂金鑰曉掖垣封草殿東頭
贈韓中丞
魏公家世足名流開府還朝正黑頭使相節旄歸上國
尚書劍履勝通侯貂蟬西第閒清讌丝竹東山領盛游
豈是書生輕萬戶何人不願識荆州
立秋日簡翊聖招遊水關三首
秋城過雨響潺潺一道飛泉瀉水關此去便随銀漢轉
御溝流到自人間
洗妝樓北挂殘霞蕭后城南過晩鴉秋色自霑今日酒
夕陽猶照古時花
水鶴低回鷗眼明夏雲飛盡翠微生西風落日菱歌起
今夜逢君不出城
程翼蒼為姊徐孺人索賢節詩
喜過程門問道初看君宅相更何如連枝自解娱庭樹
生子兼能讀父書舊事嬋娟歌女嬃念年高士記南徐
只今人近烏衣巷香滿秦淮照綠蕖
夜坐有感
天河欲落暑風清客醉揮杯感未平萬事飄摇随薄宦
十年潦倒愧浮名自憐少壯愁中老誰解鄉關去後情
芳草東山臨别路那因重起為蒼生
送申随叔檢討還廣平兼寄鳬盟
同官同病不同歸久治文書戀北扉一别殿廬秋色晩
重看直草舊游稀懷人邸舍心長在送客雲山興欲飛
寄語荆園老居士緇塵正悔上吾衣
題李太公真兼呈令嗣正孟編修
丹青人物想風流令子聲華在鳳樓天際䕫龍依膝下
日邊綸綍到林丘採芝遺老尊商皓衣紫山人羡鄴侯
最是臨風看玉樹金泥科第上三頭
秋日懷貽上湘北
蕭蕭落葉滿秋城不寐西堂聽曙更寥落詩書增士氣
凄凉昏宦盡平生寒衝匹馬風沙亂霜咽啼烏曉月明
寄語年來素心友清時焉敢學逃名
晩秋懷張西園先生
淅淅西風吹客衣曉行凉雨夕陽歸胷中自遣齊朝市
世路何緣絓是非居士有情翻近道丈人與世本忘機
藕花落盡蘆花老望斷秋河白鷺磯
起居注日講
賜貂裘羔衣各一襲二首
銅龍曙色接彤幃槖筆螭頭候北扉玉漏早催當直夜
清霜曉點侍臣衣忽聞
天語春温至曾賜宫貂故事稀最是小儒尤忝竊
皇情珍重及寒微
曾陪貂珥金璫貴載詠羔羊豹飾榮綃帕籠牀趨
玉陛香烟滿褏直
乾清便教累葉傳
君賜何止終身荷
聖情蚤罷西征諸將士尚方服御到書生
賜石榴子恭紀(時侍宴外藩郡王)
仙禁雲深簇仗低午朝簾下報班齊侍臣蚤列名王右
使者曾過大夏西安石種栽紅豆䓻火珠光迸赤玻瓈
風霜歴後含苞實只有丹心老不迷
經筵紀事八首
展書綈几曉風清銅尺横斜壓未成
天子直將經義熟
玉音開卷已分明
縹帶紅籖鈿軸齊
御書房在殿廊西五經同異諸儒别一一
重瞳自品題
玉几丹霄晝漏長講章纔罷即封章芙蓉别殿秋將晩
稀見
君王幸栢梁
閤門鑰入進書來紅蠟光中對御開知是
至尊勤夜讀三更燕寢月徘徊
第二螭頭點筆時起居親切近臣知年來
神藻光青簡日歴長編
御製詩
一步天門生羽翰凌霄宫闕路漫漫玉清
禁府尊嚴地只恐人間報稱難
内裏常餐自尚方雲漿雪椀别教嘗調羹真勝修莖露
賜食何須七寶牀
蛾眉供奉别東頭銅鴨香深跋燭留下直
玉階天漢上金明門外月如鈎
直廬贈韓主事
每逢同日侍鑾坡宫草罏烟歲月過年老潘生華髮滿
坐深荀令晩香多才名我自慚金馬風度君偏稱玉珂
清晝總長渾不厭夕陽催别思如何
梅花二絶句
燕市新花巧接栽青春紅火一時催憑君莫笑大庾嶺
南枝落盡北枝開
幾度寒梅臘又殘愁心一日對花寬稀枝小蕊纔輕放
留取新年細細看
送少師衛公致政還曲沃二首
十年三度謝簮纓帷幄功高退始輕天下公真清第一
兩朝今不愧平生賜還别有銀青約請老仍為晝錦行
去日臨軒思舊德遭逢魚水動
皇情
閣道雲山仗外峯朝回請急未從容再來父老看司馬
此去乾坤有卧龍夢繞細旃聞夜雨春回長樂遠疏鐘
知公未穏江湖興民隠還須達
九重
次韻程使君留别即送之官粤西兼寄開府馬公
十首(馬公雄鎮)
相逢前十載離别是中年羈旅交游老鶯花歲月遷飛
騰知意度文酒破拘牽一詠觚稜句蕭條已共憐
萬里之官路還家到海村琴書随畫舫詞賦在金門桂
樹臨江迥梅花過嶺繁灞橋衰柳色折贈欲銷魂
地角東西粤行行過舊栖孤篷江笛咽斜日嶺猿啼野
宿桄榔暗山行荔子低褰帷畫圖裏按部到蠻溪
憶直承明裏宫鶯竟日聞苑花看並騎隄草惜離羣畫
省香罏氣江城粉堞雲詞名兼試吏此事不如君
地接三江險堂開八桂深關山如憶遠詩句費孤尋卧
閣梅花放車輪蕙草侵班春多暇日海月照彈琴
近日嘉陵驛郵筒遠寄詩(謂阮亭使蜀懷使君及予詩)西川風雨夜
南海别離時生理何心緒天涯有鬢丝桂江如可飲先
遣故人知
落日伏波廟行人拜路隅靈旗精爽見銅柱鬼神扶勛
業看如此登臨意與俱詠懷多古蹟縹緲憶蒼梧
烽烟千嶂靜道路百蠻通朱邸今開鎮丹書舊戰功江
山兵火後耕鑿戍旗中人近嫖姚幕聽笳憶塞鴻
建牙開幕府吹角瘴雲間一别蓬萊殿相思供奉班湘
灕江上水烟雨海南山喜及昇平會
恩波徧百蠻
世領中丞節榮分禁苑臣江風清蜑戸海月照鮫人鐃吹
騰歡遠轅門送喜頻可堪晉父老回首事酸辛(馬以晉撫改粤西)
送杜編修還南宫
爇稾蕉園徹院鈴夜深藜火散槐廳青門草色春堪惜
落日驪歌酒易醒此别鶯花閒北署十年車馬駐南亭
我留君去真無補名玷諸儒愧一經
七月二十一日
賜宴瀛臺迎薰亭恭紀二十韻
右掖南薰水殿凉
宸遊此日命瑶觴宜春小苑通平樂太液神池接建章
金鎻北連馳道合銀河西遶禁垣長依稀晝漏傳鳷鵲
宛轉霓旌下鳳凰暎曉紅蕖難辨影廻風碧落只聞香
已同葵葉傾朝日不與春花競艷芳山襍夏雲峯四起
林含時雨樹千行仙槎迥拂滄溟外錦石曾支日月傍
雁沼芙蓉開别館龍樓花萼
召諸王公卿渥澤來丹陛侍從
恩深直玉堂宵旰至今勞
聖主拜颺從此見明良移將彩仗趨長樂不待蕭韶出
上陽翠渚張筵雲幕濕雕盤列俎繡綃黃天杯泛露承
仙掌寶鼎調蘭飫尚方無盡
皇情同海岳一時勝賞在林塘蓬萊歲月春何限魚水
君臣興未央會見大酺歡父老已看燕樂徧巖廊詩成
宴鎬如周后曲奏横汾陋漢皇
御藻昭回騰紫極詞曺翰墨侍明光清時不獻長楊賦
譜入謳歌國步康
是日
詔賜西苑泛舟恭紀二十韻
宫府修和日
君臣悦豫年昇平盛文物
睿賞洽林泉北禁仙流祕西清複道懸曉雲迎
步輦瑞日下晴川罷戰昆明後留歡太液前
駕來祥鳳轉杯向濯龍傳午景凝芝蓋天河入
御筵花明緹騎色香接玉罏烟鳴珮升蘭榜華簪扣畫
船鹿萍欣有頌魚藻樂難宣空靄浮瑶島明霞遶翠旃
闕樓隂漠漠夏木淨娟娟碧水黃簾外紅臺錦纜邊
蹕停仙仗久岸敞幔城延舞詠班行右光榮侍從偏滄波
真浩蕩
天語許流連畫鼓催行漏斜暉度晩蟬和膏沾醉飽報
荅乏微涓覆載垂慈溥生成錫祉駢
恩深慚薄技長奏栢梁篇
乾清門侍宴
賜蘋果恭紀
龍牀日扇午隂團第一螭頭飫大官坐有爼筵霑異數
賜將苞品列常餐上林種後收名果
内讌秋來薦玉盤翠纈丹霞滿瓊液不須更食蔗漿寒
宴廓爾沁諸國貢使侍直
賜蒲桃有頃
賜西瓜恭紀
珠顆甘瓤出内園面蒙寵錫
聖容温初筵訝許長霑馥一日驚逢再拜
恩玉指翠分親摘蔕金盤紅重
御嘗痕尋常香案前頭坐飽飫
天庖渥澤蕃
送素存歸覲二首
暫解西清直南旋凉漸侵游非司馬倦興似季鷹深山
寺繙書處江魚視饌心
君親恩並重相送一沉吟
載筆編摩日微才也許參誰能辭贊一君自史長三金
匱書纔上秋風櫂忽南他時如念及橅寄米家菴
武闈貳益都相國次韻
詔貳公孤拜命驚鷹揚盛典屬儒生簪裾許接元寮席
綸綍時宣
黼扆情簾閣風雲新夜永鎻廳鐙火幾回明由來臺閣
掄才地元化應須在鑒衡
奉次益都相國武闈韻
太平玉帛萬方同校武常勤
廟算中已見彎弓開似月頓令磨楯運成風檐前落葉
疎鐘度樓上清霜畫角雄夜半火城傳視草奎堂遥映
燭花紅
講筵
賜紫貂文綺白金恭賦三首
去歲含毫侍玉墀錦裘天上拜
恩時衣冠曙色交龍衮鵷鷺春温集鳳池
禁殿久依簮筆地直廬重詠
賜貂詩微勞一髮何曾效輕暖頻年媿
聖慈
紫纈青綾出尚方
恩深奏謝閤門傍機丝巧度金梭月刀尺頻霑錦綺香
袖拂螭頭罏氣暖步隨龍尾珮聲長許身衮職無能補
空睹宫衣滿篋箱
榮光賜予報重重内裏分金
勅禦冬赤縣尚鐫初進字瑶函纔啟
御前封記
恩未忍輸泉布索米從教罄釜鍾不羡長卿工賣賦腐
儒執簡慶遭逢
賜貂蟒朝衣一襲
恩頒未了趁鵷行又見輝煌下建章内製蚤鋪新樣錦
賜衣久染舊罏香雲浮繡蟒明初日風動盤貂點細霜
拜舞玉階春色裏五紋先祝綵丝長
待梅
園桃巷柳豈湏論梅信經年探野村老怯谿橋妨滑路
慵憑簾幕伴閒門忩虚細朵從疎影硯凍斜枝認舊痕
索共寒香成一笑愛他風雪近黃昏
歲暮雜感二首
雲山萬里一雕鞍急羽應須起謝安嶺海梅花旌節遠
江城金鼓戍樓寒苦吟獨客身將老小酌幽襟醉後寬
旅興易傷西望眼數峯深翠路漫漫
紫極青霄悵遠天桂陽險絶羽書懸題詩萬馬中宵動
草檄孤城百道連直北風雲憑障塞征南笳鼓在樓船
將軍前部何時到霧散龍沙夜月圓
癸丑除夜
漸老天涯此夜中兵戈關塞意何窮梅花影寫春醅綠
爆竹聲連蠟穗紅夢繞庭闈雙素髮身慚弟妹一飄蓬
強吟守歲還循例愁絶寒宵畫角終
人曰都市有賣牡丹花者郭快菴太史同賦
人日晴雲媚蚤陽玉闌干外競新妝啼鶯舞燕紛何處
霧朵霜叢卻未妨翠幔曉低憐瘦影紅樓夜冷惜天香
仙郎已進清平調與和高吟興正長
春懷
玉醆金珂撥鳳槽城頭星爛曉雞號樹烏三匝棲難定
櫪馬無聲意自豪羇旅生涯過夢境年華勛業老詞曺
寂寥瓦屋繩床夜絶勝丁男轉戰勞
步虚詞二首
寶髻珠圓現幾時珮環聲裏步虚詞露香夜夜朝真語
心事分明欲訴誰
金縷歌殘舞柘枝關山連夜雨如丝夢回紅版橋邊路
一種桃花似舊時
送施匪莪歸泗州用歸來二字韻二首
零落賓朋又送歸風烟重惜舊遊違還鄊襆被官曺冷
間道兵戈野店稀客久鶯花迷故壘春寒雨雪在征衣
泗濱得比桃源否到日殘紅歴亂飛
故人今已賦歸來白首行藏拂袖廻淮汴雙流中擊楫
江山百戰舊登臺詩成磊落從教在酒罷襟懷得好開
只有交情垂老意不堪霑灑到離杯
朝日侍直恭紀
春色平分淑氣迎龍樓鐘鼓報新晴早随
大駕千門出只後
乘輿一馬行夾岸烟花臨御道朱壇柴燎達
皇情禮成載筆還趨直共仰蓬萊日正明
侍從朝日還侍宴江西提督趙國祚河南提督王
永譽太原總兵郭拱宸
賜紫梨有頃
賜石榴子
羽林前隊屬車塵纔解雕鞍藉錦茵玉殿割鮮親將帥
金盤頒果重儒臣香多盧橘來江驛色勝珊瑚貢越人
旰食只今憂戰伐分甘侍從幾回頻
送洪暉吉還甬東
藉甚才名子自賢酒杯詩卷劇流連倦游金馬如殘夢
對策銅龍記往年寒食鶯花千里道春風鰕菜五湖船
耦耕我失歸田約此别何能不惘然
夢遊南樓歌
别久南樓已十秋長風吹夢下西州秖疑身躡青天影
真見黃河明月流
送韓起蘇三首
春明門外來時路愁見青青柳色多欲唱驪歌人斷酒
直教無奈别離何
容膝寒齋小幔垂紙忩風雨上鐙遲房櫳别後春蕭瑟
想見孤吟獨坐時
東風楊柳河橋月冷節關山野店花送客還鄉仍是客
十廻禁火在天涯
四月十三日昧爽夢屠芝巖給諫言頃孝感熊公
誦子詩因為余復誦之覺而忘後二句續成之
步屧中林逢數子雕闌傑閣倚晴暉長河直轉三千里
庭樹常留五百圍老氣諸曺猶勁敵雄心杯酒未忘機
夢回古壁曾題句風雨冥濛隔翠微
容園呈大司馬宛平公
北斗尚書第西園翰墨情闢堂延揖客開閣引諸生臺
榭千峯出山河四塞平天虚含象緯地遠劃隂晴日月高
雙闕風雲抱古城五陵多王氣萬馬雜邊聲談笑淮
淝敵鞭驅驃騎營指揮驚宿將帷幄異孤卿羽檄書交
至軍機酒數行中樞方授律儒術亦論兵鶯語喧金鼓
花飛點旆旌隋珠未銜報還欲請長纓
詠懷贈田兼三京兆
痛飲狂歌老鄭&KR1050;諸公衮衮日朝天幾人報國文章在
吾黨匡時奏草傳西掖深花春漏轉南臺列栢夕烏還
平生最愛張京兆儒雅能如廣漢賢
七月六日立秋懷王北山給事
清時要地重黃門封事詞林共討論(詞林編纂六曺章奏)秋色邊
烽還照耀西風畫角又黃昏雙星河漢隔鐘漏一葉梧
桐飛掖垣記得延英去年事宣豪江硯正承
恩(去歲試臺省北山試第一)
叠前韻酬北山給事見和立秋日詩(給事余同年去歲同武闈)
清時將略重期門好武能文可細論鎻院科名雙鬢髮
垂簾風雨十晨昏縹囊久點還詞苑彩筆誰兼似諫垣
玉勒宫花思往事曲江宴後叠承
恩
往昔
往昔歡游翰墨場五陵衣馬恣清狂關情白髮參差短
回首青山寂寞長十載雙親書數紙寒燈獨宿淚千行
兵塵未解年將老欲說歸田已闇傷
輓毛錦來吏部
蕭蕭鄰杵動凄其寂寂房櫳素幔垂春日客亭分手後
夕陽老淚過門時椒漿餘閣招魂晩兵火孤兒上道遲
百口重圍傳警急三秋旅櫬網蟲丝
秋日草橋見壁詩感舊有作
荏苒京華亦轉蓬芳菲零落舊青叢遠山疏樹璁瓏碧
流水殘荷寂寞紅霜重草橋秋色晩歲寒花徑昔游空
右安門外西州路酹酒荒原向晚風
重游祖氏園
十五年前白鼻騧青丝金絡酒重賖長思别後凄凉地
再見秋來爛漫花世事五侯新第宅桑田幾度舊人家
將軍坐歗風烟外帳底歌鐘閱歲華
秋夜待漏書懷寄蕭韓坡侍讀
九門清漏隔銀河午夜微風競玉珂不寐秋蟲偏自語
長愁旅雁又相過音書戎馬來人少烽火江山戰地多
生養
兩朝恩未報苦操柔翰思如何
城南憶舊游簡楊侍郎及茂才郎君
輭紅走馬夾城傍下直深林坐夕陽山色谿光猶在眼
松風花影最難忘詞場賓客思公子寺閣登臨憶侍郎
待漏朝來趨左闕南宫秋點夜深長
魏環谿先生邀集可亭以寓直不赴却簡
講堂高倚故山青翹首風雲聚可亭兩召
天書光日月三遷公望重
朝廷苦心開濟
君前疏大手文章座右銘今夜清暉動星宿蕭條藜火
媿横經
秋日見雁同湘北作
北風吹雁急南飛邊馬長征去未歸矰繳高秋辭大野
關河落日過重圍斷行飄泊孤洲遠獨宿烟塵舊處非
江海蒼涼沙塞晚尊前為爾一霑衣
午亭文編卷十
