午亭文編卷七
大學士陳廷敬撰
古體詩
李厚菴少司馬生日詩
紫陽起八閩斯文振千古夫子繼清塵鄉國近接武流
風五百年名世天所許伊昔王道微儒冠賤如土紛紛
霸與雄管樂僅遇主嬴火照西秦遺經壁東魯其後稍
稍出寒芒翳復吐五星聚於井隠見豈再覩濂洛不逢
時渡江况齲齲得如休明運龍飛當九五斂容陳周孔
講學佐堯禹奎文移禁中兵柄攬畿輔民有耕桑居士
有側陋舉封章贊廟謨兼多造榻語梧桐高岡音聲聞
逹九宇五色所披拂德輝蕩羣羽古來儒者流誰及文
明普會當臨閶闔雲霄灑霖雨天壽卜人歡輿歌翻樂
譜公聽旌門外千村連社鼓
送吳天章歸中條壽母歌
君不見太華山前黃河水山前沄沄走萬里崑崙之源
天上來十二玉樓相向開丹山有鳥形如鶴王母騎之
珠繡絡五色神龍班狻猊黃金茸茸䫇耏垂仙真羽節
從所適小駐崆峒下姑射太華連綿中條長黃河之水
流滂洋龍門結束玉谿古男兒不出亦不處有文萬卷
不求名聊向京華走塵土仙人一笑子歸來黃河十月
冰崔嵬太華不騫為母壽玉女金盆酌春酒
送桐城張相國還龍眠山歌
聞道龍眠山龍眠今不眠白雲從之去縹緲青冥天一
朝嘘氣生紫烟沾灑千山與萬川先生昔時此山居白
雲出岫隨軒車自從雲去山逾靜春猿秋鶴相吟呼雲
今冉冉歸來乎山前修竹林山下芙蓉湖水石公釣遊
花鳥公友于曲江荔子嗟莫致成都桑樹餘幾株乃知
賢逹少儔侣赤松黃石差可夫且如白雲何山無龍眠
之山山不如
朱悔人遊廬山觀三疊泉圖歌
五老峰邊三疊泉飛流三疊落九天誰其觀者前謫仙
後有坡老差並肩邇來千載風流歇空使江山坐超忽
建安已來蓬萊姿矯矯才名又清發見君朗如行玉山
萬里卷入胷懷間手持觀泉圖颯颯天風還燕山雲動
海月出照此令我開心顔欲騎白黿去銀河相躋攀倒
身笑殺五湖水平流淺碧徒潺潺
上元即事簡湯西厓都諫
春山蒼蒼春樹綠月高起行月漸没今夜元夜月應圓
曉月雖去夜還出我初擊筑北遊燕横腰寶劍光可憐
行向燕人問岐路易水清流古道邊歸來落日紫烟生
壯心未已白髮驚遥看青綺門前月已度黃雲塞上城
少年踏月瓊樓下清輝照耀銀鞍馬漏水金壺逹曉稀
袒屣歌筵與舞社只今閉門對月閒門前燈火高如山
忽聞剥啄聲逾靜雲章五色投柴關撫卷摩挲揩老眼
頓使少年看月精魂還嗚呼此月萬古長出瀛海裏此
詩萬古長留天地間(西厓示使黔集)
紫毫筆歌
誰何磊落天人姿手捫星斗騎蛟螭長風萬里上閶闔
玉皇香案親來隨彩毫掀舞墨花落鋪張霞綺搴雲旗
昨朝示我筆精妙法從天授非人為龍跳虎卧勢宛爾
紫貂穎力如熊羆文犀琬象式古雋朱網翠羽光淋漓
會稽鼠鬚少牙角中山兔穎徒毛錐良工市肆皆則效
都人四遠傳流之侍中直廬蒙
眷睞奎章雲翰常攜持囊中往往蔵此筆黃封題字標瓌竒
貯以幽蘭含郁馥濯以清流開芬滋染以芳松之烟霧
疏以端溪之紋漪邇英側畔青藜閣剡藤鵝絹攔烏絲
誠懸心正存矩矱世南戈法多風儀丹青點染具生動
山光水色心情移寫詩作畫無不適雅與此筆稱相宜
無何惠我意則厚風流文采焉能追生花五色夢特異
别管三品書難窺珊瑚為閣巧安置寶玉在執憂顛危
君不見吳興承旨迹不冺華亭尚書聲方馳
至尊文思高萬古猶憐二子非同時吾屬幸生休明世
公乎努力當如斯人生遇合豈易得况逢
聖神為君師
野亭懷魏無偽
孤雲隨客來飄飄自舒卷言遵西山行不覺野亭遠微
吟記獨遊憶我心所善魏生西山西關河阻幽緬
徐給事虞門宣沙視牧寫真
邊沙夜靜晝不昏長城不鎖開關門時清歸馬天山下
千匹萬匹如雲屯宣沙千廐尤最盛考牧攻駒得雄俊
誰其典領坐致此臨城長官赤縣令使君今為掖闥臣
風貌奕奕愈有神肯信書生事鞍馬故爾寫真傳後人
更畫此圖著省壁青瑣花驄照夜白就中八尺生有神
怪底龍池飛霹靂
書江補齋太常江山覽勝圖
我聞漾水出崑崙禹所導漾非其源東流為漢走萬里
仙人黃鶴隨孤鶱黃鶴樓空逾千載黃鶴高飛至今在
漢水東流無盡時朝發閬風暮碧海青霄宫闕渺何許
身到紅雲最深處不知經歴幾春秋還憶江山汗漫遊
大别山滄浪水今之畫圖得無似掀髯英盼夫為誰仙
骨驚人見吾子吾子巍巍廊廟姿寄興烟霞聊爾耳
玉宸朝退凝清香江山一片空明裏
九日贈同直近公聲山
玉晨俯清都高處閱九州何暇尋遠山蕭條增繁憂瑣
窗過白日坐對黃花幽兩賢真好我語默皆綢繆始愜
絶紛擾遂欲恣冥搜耳目寡外緣一室安天游翻念登
高人徒令日暮愁
野亭望西山
青山有何好望之開我心我心含虚空豈受谿壑侵奈
此前塵影鬱若交蘆森明鏡鎖匣中清光寧久沉一見
青山色豁然愜幽尋
再哭孟孫(三月卄一日)
我老夙少歡奄忽遭深悲皇天豈私酷要是業所為淚
流輒復咽焉得成綆縻我生實愚戇衾影恒自持魔事
與魔民侵陵無盡時此心痛自恨克己將尤誰汝去逾
半載執筆為此辭汝則聰慧人去去慎所之
歸詹事孝儀畫像
鳳鳴時一聞窅窕千秋長飛鵬上萬里重霄閟其光唶
嗟天下士有道不得行丹青貌顔色攬圖神揚揚此中
含誠明可以為世坊詞林枝葉大根柢誰持將風輪激
海水日夜沃扶桑自非此理存斯文得不亡偉哉桐城
公管領翰墨場春雲靄萬卉高議無否臧有時屈一指
詹事傳芬芳昔余知詹事公實告之詳所得副所聞歴
久彌煒煌自聽山陽笛感舊猶沾裳公今謝政歸雲卧
龍眠莊詹事有賢子繭足陟澗崗乞公一紙書細字森
琳瑯上言陳
主恩歲月游虞唐下言叙友誼斐然及文章謂非子一
言實至名不彰余昧作者意念古徒傍徨七哀難可繼
一慟有餘傷紀事畏掛漏選詞愁倉皇惟賢故知賢舉
綱目以張以兹示來哲筆簡情無量
題汪東山寫真
聚奎堂中二十夕闈棘森如背芒刺况復冬烘鬼眯眼
老夫耄矣嗟狼籍座中汪君壓萬夫手握隋珠奪秦璧
文采風流貌有神蛟龍欲落摇空碧筆陣横掃詞源傾
斂我精魂壯心魄散若風雨飄雲烟聞君將泛五湖船
衡門兩版晝常閉剥啄過我生無緣我時早出歸在夜
軟塵漠漠吹華顛當歸不歸歸未得君歸卻是當少年
丹青畫出好顔色攬圖對君猶依然我留此圖君不可
回首春時院空鎖君是名場第一人來乎來乎思致身
舟行
舟行迷南北杳杳信所適但見東月生銀灣落帆席回
首軟紅塵車馬倦行役及兹稍休駕涉境喜地僻浮家
欲恣情羇旅畏滯跡遥看江鴈過高舉雲中翮逝將跨
黃鶴觀海先碣石
風泊沙河
玉杓指東風聮綿送遠道留帆潞河水冰澌欲盡掃舳
艫行稍遲雲山歴更好微茫平沙流出没迴巒抱仰視
圓月高俯覺衆星倒六鼇奠坤維四海際蒼昊且欲觀
長江未暇覽絶鳥從此涉波濤忠信以為寶
放棹
水宿無常程春氣今日佳篙師喜相將故棹河之涯一
自發京輦登艫願始偕復此美烟景良辰天公排岸轉
捷飛鳥樹過迴奔騧初或礙淨目久乃增竒懷物象雖
有變藴真無所乖君看六幅蒲何如十二街不動而謂
動長年來俳諧
舟中題李龍眠畫佛像歌
龍眠畫佛誰可摹大等須彌細入無三十二相信有諸
一相本無相乃殊千幅輪文雁王綺紺青宛轉珂雪俱
耳門三昧詎易畫廣長之舌聲難呼平生說法不閉口
一字未說驚萬夫師利再請遭佛詬清凉臺寺歸來乎
居士作詩說法如以詩觀詩堪盧胡船窗水急日已晡
微雲澹月光糢糊高卧卷卻龍眠圖前塵分别心不孤
天津北分水處放舟南行二十里夜泊
漾舟今始佳分流波轉急津條近堪攀水華俯可拾落
日滿孤帆餘霞帶輕楫鄙人耽幽懷夙昔寡遊集得此
稍自娱風景亦屢挹采綠雖不盈臨川每獨立見月仍
尚圓計日忽欲十慎持中夜心無使百憂入
靜海弔勵近公侍郎
公昔侍禁庭惟余日月至桐城解機務
勅蚤暮勿離無何公卧疾池亭鬱把臂迄今行旅間凛
凛佩明義初發抵津南靜海吾所志仲春九日夜
宣召御舟次大艑換小艑輕風緩遥吹雲月互蔽虧漁
燈照一穗丁東漏水聲旌門屢顛躓
玉音下已久
至尊坐不寐謂言公慎勤卅載獨勞勩今兹臨故居
天書寫奰屭閣臣偕禮官議賜以令諡嗚呼公精誠更
僕難徧記夜分始迴船鳴雞覆奏事
詔曰汝議可文恪標朱字
大恩潤羣萌露雨灑蕉萃我衰如柳蒲本根幸蒙庇飄
飄玉墀傍葉稀恐失墜日斜龍尾道顧影却欲避春流
遶山溪吾生亦浮寄宿草何茫茫三年數行淚遥酹一
巵酒匆匆絮難漬
晩泊青縣懷勵文恪公
山陽笛裏聲凄斷催人去遥遥河上帆渺渺烟中樹回
首蓬萊宫高話滄洲趣何處君釣遊遠道猶返顧
滄州微雪
河曲連烟村岸古鬱沙柳蕭蕭蘆荻花猶灑秋風後是
時當春陽潤色上隴畆雲師豈無意滕六初試手微雪
映鸛跡横靄薄鷁首我行適江海臨深堅所守欲搴湘
沚芳不醉滄州酒
望中條懷吳天章
條山蒼河水黃陽城諫議不可作白雲終古空茫茫滄
州已過官河長時清無事容徜徉我思昔人遥相望隠
淪更訪河之陽高逹夫劉文房二子此地曾頡頏蒲東
佳士吳天章新詩可與二子當此去中條踰千里高才
秀士知有幾吳生相近玉溪村干旌若賁事堪論
論晉中詩人懷天章
摩詰秀千葉柳州儼天人義山最崛起流别自有真上
下五百載遺山接清塵自餘諸作者海山羅竒珍嘗鼎
分一臠已足甘喉脣鄙人老無學枌榆私所親豈惟鄉
里賢名與天壤新我初慕聖道矯首思河津緬維三千
篇刪述垂千春大雅久凋喪風流隨波淪昔者卜子夏
論詩河之濱沿洄溯洙泗餘潤沾窮鱗文章寧小技矩
矱存先民以兹慰衰晩奮翼攀鳳麟既得金鵝子(金鵝天章)
(齋名)刮眼辨玉珉子居玉溪上義山舊卜鄰况復龍門峻
岧嶤臨高旻執鞭今所願參駕豈同倫蚍蜉與大樹天
賦理則均撼之適足笑安分不失身扁舟阻千里寸心
無由申所期鄉國間詩教還清淳
武城
行行慕往跡况復聖所至此非費武城昔人以名識而
我以其名寫此流覽意斜陽望極浦風帆渺河涘當時
河未鑿絃歌繞平地雲天故如常陵谷不相似我來情
實耽恐與曩者異覩兹屢怊悵悠悠起遐思轍環齊衛
間西邁見簡子趙氏殺鳴犢臨河阻風義鄙夫本晉人
丱角知靦耻我生謬好古千秋有恨事今此入征途頽
垣傍沙水猶幸一笑留聖目所眄視誰謂沮溺賢滔滔
同一喟
榖城山在東阿東北五里
子房年少時擊秦博浪中亡匿游下邳折節圮上翁期
後十三載相見榖城東伏臘祠黃石此義千古雄昔夢
黃鶴客綢繆蓬萊宫亦有山澤約俟我乎河嵩河嵩不
可到榖城訪遺蹤扁舟渺然去但見烟濛濛
觀汶水南北分流處
昨行天津北汶水東流出今行濟寧北汶水西流發西
流來不近及此初蕩潏南北忽分流北三分南七投木
柹試之其數不一失悠悠百年後此豈有牽率緬想開
鑿人用意必祗栗憑之儼有神不匱復不溢利涉通湖
江倉庾衞京室盈盈一水間伴我已廿日往路幸相從
溯洄猶未畢有情若汶水生理向君說老夫今老矣往
往情懷惡晨夕亦已久君應悉本末使我飲水心即事
自欣悦
分流水送人北歸
分流水流濺濺行人到此寂無語别淚滴作分流泉我
行南來幾千里多情送遠北河水北河相送去茫茫南
河相迎客路長與君相别分流處春草春花易斷腸
魚臺東境山水
好山過客不知名好水圖經不入選我行魚臺山水間
輕綃半幅平如剪連峰依人行欲近翠嶺横天去復遠
山青水綠畫新就道人宴坐却掩卷東行若更見麻姑
不問蓬萊水深淺
湖風行
獨山微山東兩湖獨山光淨平練鋪微山宿雨春糢糊
侵曉衆皺堆不舒初猶料峭成崎嶇既乃簸揚塵漲途
神靈卷舌帝命敷大塊噫氣嘘焦枯誰令如雷聲如呼
摶鵬退鷁奔天吳下逮水黿鼉龜魚魴鯉魦鱮鱣鯽鱸
潛形息影四散逋罾網雖設愁三虞行人高卧棲艦艫
守湖使者前相於為言船行牛酒俱衁池肉屯神其娱
我謂飛廉盍少徐錢帛已空單衣襦葷血不飽甘藜蔬
村醪十日一懶酤神之清潔凌太虚飡霞吸露奚啜餔
我斟河水奠滿盂生民正直神所扶作歌反風在斯須
歌殘雨來帆影孤
泇河詠雪
春寒不歸柳欲催輕烟蘸水如青苔宿麥在隴色自好
農夫荷耒爭黃埃河水沄沄可灌溉我欲手挽東流迴
惜哉老耄身無力雲師風伯多見猜龍公作意初試手
映空小雨行裵&KR0966;土膏沾潤拜明惠縱横忽訝紛瓊瑰
資清以化本天德夾鐘之律猶飛灰表賀瑞雪吾豈敢
詩詠豐年亦快哉
淮南放舟抵金山作
太行窈窕穿林麓千里相隨到京國我本﨑嶇山谷人
泛泛湖河望平陸人生無奈是有情流水青山憶茅屋
十日見水不見山今朝喜見三烟鬟船頭低昂如有意
招我紫金浮玉間忽焉江天萬里豁丹青幻出峰巉巉
鵾鵬摶風乍羈紲龍象截流猶崢潺靈巗湧出多寶塔
隨身宫殿忘却還帝釋冥搜巧施設豈同工力煩人寰
廬山面目在山外此山在水尤孱顔天下江山難徧到
得此已足栖幽閒故山有夢不歸去江神抵掌笑我頑
惠山泉和東坡追用唐處士王武陵竇羣朱宿所
賦詩韻兼以泉水貽桐城先生三首
昨夕發京口不踏焦山蒼今夕過惠山不登漪瀾堂昔
者蘇夫子鸞鶴空翺翔邈然下江海泉水流雲光虚明
見何色清淨聞何香今我亦栖栖塵影豈易忘
水行亦近山清暉相娛人湖江去浩淼巖澗來幽新吾
生亦聊爾與物無緇磷性僻耽佳句道遠泥客塵夜來
濁水珠皎皎凌清旻永言沿餘波猶冀德潤鄰
殘紅亞山㘭微綠散林樾夙聞此中泉色味稱兩絶遣
舟取一壺蕩槳烟明滅去山亦已遠傾水瀉山月眷言
臭如蘭佳處相映發分甌隨清波川行靡定轍
南園贈彭訪濂
我行泊船來胥門銀濤日落昭關昏短衣走馬蘇臺北
迴鞭忽漫思南園南園近在故人舍剥啄相驚喜復訝
開軒掃榻具盤飱二十年中一夕話酒闌燈灺夜何其
月出凉風吹白髭荏苒海山歸去路凄迷林壑到來時
海山林壑差相似南園閱盡興衰事金谷花凋蔓草生
平泉石散孤雲逝吳越舊國廣陵王此地豪華擅一方
辛苦為園逾一世美人詞客盈高堂前有麋鹿後狐兔
元璙那復蹈其故如今亭閣盡埃塵菜圃紛紛野烟暮
君家結屋數茅椽歸來手種南園田吳中相識亦無數
與君似是前生緣六日淹留不欲去臨行執手心茫然
吾生有涯知無涯為我試問南華仙
滄浪亭次歐陽公韻
清水濯纓濁濯足朅來高詠滄浪篇歐子吟詩跡不到
我今遊目亭依然應知結搆存古制故令閱世如循環
喬木已疎閒弄影襍花交映春爭妍冷梅苦竹亦間發
時有百舌來啾喧蘇君在日不得志精魂此地棲雲烟
我生幸值休明運不應與子相夤緣嗟予賦性慕放誕
一枕喜遇龜兹仙十洲三島不可望天留老眼湖江邊
公乎避讐如避寇雒陽豈無二頃田嵩丘萬古疊蒼翠
洪河清濟波淪漣賢妻孺子飽蔬食那肯浪用公紙錢
惜哉與時自齟齬汹汹人怒天須憐人生有命天所定
屈申未了還聽天水清水濁源自異如金在沙玉在淵
鬱於生前昌厥後回頭萬事輸醉眠自昔遺臭甘百世
流芳故自經千年我來弔古君識取惡詩不用人間傳
長水道中重題滄浪亭懷宋牧仲中丞
昨吟滄浪詩祗作滄浪觀滄浪見野老語多頻襍亂短
歌欲申寫挂一定漏萬謂言滄浪亭都堂公所玩公來
活我吳百事費廉幹此亭幾興廢排墻亦畫墁公暇求
古跡文字並堂按悠悠一千年人往亭亦換公曰但因
之勿令滋漶漫作無侈前模成不張彩幔錢財出食餘
俸禄計口算又言我蘇州正賦天下冠賦外曰火耗似
是冶與鍜不知始何年長吏恣壠斷始初輸一金四三
分兼間後來至七八實重吳人患公曰悉除之無已稍
及半猶然四三分亦可足私便人生堪俯仰何苦慕富
羡大哉仁人言境壤謳歌徧是時行舟急野老相追餞
殷勤再四語春鳩相鳴喚細雨荷鋤去枝詞為點竄回
望滄浪亭旅泊客遊倦請公聽此歌諒不謂河漢
自靈隠至韜光菴
靈隠之峰世所稀天巧不煩人施為誰與妄者久雕鑿
我今來遊長嗟咨藏嵐洩雲故宛爾徒令汝輩尋刀錐
冷泉之亭蹟最古青松危石粲可數凍能墮指當炎熱
深始出淵連厚土我今衰顔時復寒對此翩然欲霞舉
為問此泉可飲乎僧言衆水泥塗俱接竹連筒致山水
山上有泉如噴珠徑隨水道覓往路新篁紫籜森扶疎
韜光之寺餘杭無浙江滄海巖前鋪斜陽不見海日出
輕烟遠覺江潮孤江潮海日常時在行人速去山靈怪
仙客何須歎寂寥岧嶤自與神明會雪山葱嶺杳何許
渺渺恒河亦溝澮江山歴盡好安禪只恐兹遊不可再
雲棲寺
湖亭賞未愜言尋山寺幽巖溪杳微徑忽見長江流隨
潮送遠目島浪海氣浮天開豁遥想路永生羇愁崖花
方爛爛野竹何脩脩臺殿稀壯觀雲霞媚林丘道人棲
此山了悟空中漚吾兹佩遺教息心將焉求
婁東道中次韻西齋題夏重初白菴圖
行行江樹驕春風誰識秋風待枯槁婁東美人青瑣客
溪外落花紅不掃朱顔如渥鬢如漆亦解人生有衰老
查田居士金閨彦心寄山林事幽討朅來畫作初白圖
不將宴坐離煩惱吳生有文能逹觀弄筆吟窗展懷抱
白髮白盡與初白所白不殊見顛倒縱道長安多少年
富貴何須致身早感君清興寓瑶篇一為勞人慰草草
查田漠漠望如雲征途不辨方與皂有似前年鎖院時
看花時節冬烘腦初白之名名最佳白盡尤知白髮好
四月三十日龍見於金山
余月月夕明欲蘇金山傳漏方午餘微波吹江江水舒
靈風&KR1554;吸雲四鋪蒼龍挾雨光有無濃靄畫出一縷麤
自南亘北横天樞度之十丈長自逾圓徑數尺不可摹
白雲周遭中糢糊我未見龍誠有諸同時見者皆呀吁
指點似有鱗爪俱倚空流盼爭斯須儻怳自北而南趨
斂形就小尾不逋搖曳撇簸重雲膚天晴日晶景氣殊
吾聞龍者德之符感應和氣遊沼湖自從羲皇河出圖
榮光休至當有虞舜東巡狩龍當塗五彩負卷留舜車
爾後寂寥栖八虚無聖則隠見不渝漢皇有道來不誣
及其矯偽分龍豬吾
君聖德同古初神靈表瑞盈亨衢作歌紀祥徵策書塵
埃載筆愧雅儒
與虞良
嗚呼三千篇什一今尚存宣尼絶韋編於此尤討論好
古述不作精意探化元我衰才思劣歸老道德源滄海
不可涉沿流競追奔日暮失津涯霣涕流潺湲吾子誠
賢哲夙植詞林根朅來二十載風雅方騰鶱樂志尋孔
顔放意遊羲軒願言共晨夕相對各忘言
惠濟祠觀河歌
桐柏之山兮高峨峨下有清淮兮汎濫多浩浩洋洋兮
殫為洪河殫為洪河兮浮齧桑走臨淮兮騰維揚使淮
水其安流兮河弗逆經之營之兮匪伊朝夕烏用白馬
兮湛玉璧駕飛龍以周遊兮指舊川以為期彼滔滔兮
來迎澹容與兮河之湄荷蓋兮驂&KR0008;登東陸兮遐思攬
日月兮時正中奠四海兮將焉窮
蜀山
廣陵亦屢宿不到平山堂蜀岡如夢寐歸來心傍徨蜀
山山磊磊蜀山湖洋洋蜀山萬丈青城長花明玉洞雲
錦張峨眉插天兩相映仙經地志不可詳此山似是巨
靈開鑿時殘峰斷嶺分擕將東置汶田西維揚汶水連
綿浩淼茫灑作雲海東邊窈窕色巗岫噴薄天門傍天
門高高日觀遠我欲登之日已晩此山此湖難久留丁
東玉漏催方舟仙人騎羊跨白鹿雲中笑我來遲去何
速空負青霞賞遥謝紫芝曲朱顔白髮已如斯歸向茅
堂卧幽谷
西齋遊城西南詩三首余見之因亦往遊焉次韻
有作
呂仙祠
訪古悵秋城尋幽快仙閣即無黃鶴飛時見白雲落未
能餐烟霞且欲飽蔬藿天人不可攀三復岩上作
黑龍潭
蕭蕭蘆葦花奈此凉風夕沙水入秋清松雲近潭黑朅
來見海眼神龍所窟宅頻年禱祀稀憫我田畯厄
陶然亭
野水延清暉寺亭豁遠趣煙流鐘隨殷裊裊落岩樹聲
聞竟何歸塵影此暫聚山僧習辟支吾向大乘住
題牧仲冢宰西陂魚麥圖
去年相别滄浪亭春水綠波春草青今年相見長安道
西華夢想西陂好西陂烟水似滄浪我欲從之路阻長
誰料軟紅香土裏幻出雲山翰墨場披圖最有江南意
春月春風滿巾笥五湖三畆未歸人紅欄綠浪經過地
滄浪野老别來久瓦盆酹酒為公壽想見攀轅卧轍情
棠樹村村間花柳藤隂兩株今作家扶桑萬疊影不斜
回憶西陂此時節釣魚刈麥荷有花鏡湖一曲天所賚
也待行年八十外潞公未老魏公壯高會耆英且莫讓
因安溪先生寄梅定九處士
待漏院中清晝長安溪閣老來平章公所薦士不可數
宛陵處士尤芬芳梅君好古懷軒唐胸羅七曜包八荒
御舟三日三召對懸河東注河伯忙老笨多時語屢誤
聞此不覺神揚揚又聞日坐
玉座傍龍箋捧出星日光賈生一見便前席劉洎何勞
登帝牀丈夫遭遇有如此稽古之榮世莫比白衣宣至
白衣還他年正可書青史昔我與君俱壯年交親氣概
迴雲天職在論思不能薦忽忽白首空徒然耆舊飄零
萬事畢新知記一不識十如君幾人王佐才
聖朝優老令歸來我今時節已晩暮江湖魏闕心悠哉
人生會面難再得短歌長吟淚填臆若附音書寄李公
為道良時須努力
中條行
金吾將軍八十餘直入延英門上呼中條山人事得已
貞元亦是明天子我望中條思諫議小事不言言大事
延齡奸佞陸贄賢外人皆知天下傳九重深閉不得見
人言不信誰敢言金吾敢言帝肯聽一朝忠謇回唐天
山人昔在中條久窮逹於君亦何有終南捷徑誰爾疑
犀首無事但飲酒泉石烟霞世豈知折檻披鱗時亦偶
千里中條日暮過迢迢回望舊巗阿秦山渭水不可見
白雲青靄空復多
登舟詶别宋牧仲太宰
御溝屬瀛海馳道連大川流澌及晨潮解纜春風前湖
江渺萬里似攬崑崙源巍巍居崇高下念臨深淵羽衞
靜無聲波濤平不喧息慮寡朝謁離羣曠周旋既慙隠
淪樂尚慕肥遯賢别意方超忽贈處昔所敦
維舟懷朱竹垞潘稼堂
河關渺吳越一水行可至吳越有故人天遠浮空翠登
舟夢見之明月照不寐老將歸田廬荒山寡車騎悠悠
川路閒此行
上所賜海潮動逸響津樹饒野意極浦來風聲枉渚蓄
春氣永懷期明發旅泊展遐思
河間道中懷阮亭
陶謝吾生晩斯文阨横流非君展心目千古誰冥搜結
交四十載往往異沉浮京洛雖夙好雲山復悠悠及兹
事行役聊為千里遊南浦草未綠青門柳色稠息軌陸
塗疲鼓枻川路幽未愜隠淪想每懷離析憂遠烟生海
樹孤月隠河樓懷人渺晨夕瞻言此夷猶倘惠瑶華音
庶以永綢繆
河間道中(劉隨州故里)
瀛州百里路五緯生寒芒東有高逹夫西有劉文房高
君不坎軻劉君遭謗傷更憐二子名差異無定千秋翰
墨場惜哉二子生同地聲華並美誰能繼善善欲長惡
惡短况復文章一小技我趁輕鷗刺船去隨州杳杳知
何處可堪蹭蹬向時人得意猶為草頭露寂寞悠悠身
後名為君三歎傷我情相如同時子雲老蒼茫掩卷涕
縱横
南皮道中和京江先生楊村旅宿與客譚江夏郭
侍郎舊事詩
伊余侍公下天漢桂舟容與海西岸敢云千里結同心
自顧凌風矯短翰朅來惠我楊村篇孤篷日上流餘絢
清文迢逓引芳音陳迹蒼茫起遐觀昔者遺腹華奎兒
孿生兩兒事並奇楚王無子乃有二何怪悠悠道路疑
楚宗奏上不得入楚王辯章恣抵巇中朝貴人習省事
樂取軟熟誇嚅唲江夏侍郎勵風操居是邦也行則危
但請勘王跡自白大義炯炯世所知親王不勘是何語
四明一言兼八疵侍郎竟刺扁舟去舟膠凍水河邊住
妖書告密何紛紛北寺南衙莽錯互金吾緹騎夜如飛
十口孤村墜霜霧百年青簡誰為編蕉園遺藳猶如故
覽公新詠一高歌弔古懷賢寄興多杜若洲長烟樹遠
相從無奈暮愁何
吳橋道中題劉隨州詩寄查夏重
望望東陽城曖曖將陵樹我慕劉隨州清詩美無度此
地颺蛾眉同生逢妬嫭惜哉後來者耳食徇好惡非君
誰與言佳期不可遇行行已晦月離心馳永路長川雖
暫娛大江欲飛渡故人來何時春水悠悠去
德州道中寄繆虞良
前年共君來吳地芳草菲去年送君去燕山木葉飛今
年此懷君春帆凌浩淼燕山在青霄吳地限江表雲中
岱宗出天際黃河流嚴程赴長淮王事有淹留儻入京
口船應泊楓橋夜南園昔所經高齋榻可下曙窗語烟
禽雜花滿故枝君其尚能來正及前年時
水宿
水宿谿渚幽晴暉入枕席何異巗棲時夢醒一畆宅雲
雁去屢遥沙禽方自適散帙坐清曉塵務罕見迫願言
謝朋徒從此解纓舄暫陟泰山高欲訪勞山僻仙人豈
我欺我名挂玉籍縱未證無生亦復往息迹千秋幸若
斯結歡慰于役紛吾慕遠遊沉憂竟何益
白雁行
我有錦字書欲寄歸鴻語歸鴻入雲長超忽不可數前
行雙白雁眼明粲可覩實秉皎潔姿非因霜雪苦一雁
俄後飛單孤不成侣本欲託音書翩翻自無主將書置
懷袖淚落三春雨
南旺分水行
導淮桐栢會泗沂東流於海禹所治趙宋黃河決而南
淮與泗沂兼併之河於中土一大物况挾衆流行恣睢
爾後六百有餘載多為世患違津涯吳艘越舶亘天來
神京陸挽人驢疲偉哉潘生伏下職建言為國陳良規
(濟寧同知潘叔正建言開河通漕運)宋公舉事不漫浪(宋尚書禮)下采羣策褒
參禆是何老人白其姓厥名曰英超等夷銅壺倒影測
累黍玉尺量地窮四維(老人白英建策分水)河灣接流二十里北
走千里誠一奇我行南旺分水處此豈地利皆人為百
川朝宗盡東下却與西北浮雲馳君不見漢漕山東百
萬粟更歴砥柱多險巇又不見唐挽江淮道汴洛濁濤
惡浪紛追隨泗沂實與汶水合禹跡不湮勞川師洪河
德水寧有二細流不擇成大陂古來萬事亦如此短歌
微吟風漣漪
次濟寧有憶
漕水向北流春草日夜綠今朝水南下綠草連湖曲湖
波淡淡草萋萋北去南來人解擕臨風欲采芳洲寄歸
雁何由到隴西
仲家淺望嶧山作
言過仲家淺仲廟河水傍嶧山對廟門百里來青蒼影
連初日動勢接春水長遥峰插天漢空翠分崕岡不覩
泰山尊爭長雄東方歘吸亘南戒逶迤趨西疆豁然去
欲無林巒鬱迴翔掩映仲子廟千禩嶫相望我兹在川
上漾舟涉微茫前浦行脩途未登洙泗堂生不逢孔子
日月依末光扣舷問漁父夕照明滄浪
古意二首
春草隨長陌年年著舊痕教人歸未得且莫怨王孫
單飛不作行單宿不同處記得雙宿時前年舊洲渚
徐州道中二月十五夜月
一身為太虚明月在其裏天邊見明月太虚復如此
仲春三五月宛是前年明明月不改色所見有虧盈
泊舟清口凱公學士惠以篇什即事有作
淮水生桐柏及此勢屢變金波帶餘霞翠紋迴淨練烟
深色逾澄夜久光不眩滄滄已朝宗滚滚復春見持此
皎潔質得與潢汙薦眺遠意少悰撫景興寧倦一身為
虚舟孤懷託才彦秀眉揚芳風清言發雅倩高文迥朝
列新詩廣篇翰思君如淮水干里纔未半淝水出其側
百里日已晏上窺河漢流下照星宿爛夕靄辨經途晨
暉戒申旦稍知逹人心聊同性所翫
渡江見焦山有作懷林吉人
江流近海迎朝暾焦山蒼蒼當海門憶君焦山古鼎篇
勢凌海日傾江源金山樓觀特瑰麗撞鐘伐鼓風濤喧
我行再過焦山下海雲堂中空夢魂兹山不到屢惆悵
懷慙竟踐蘇公言惟我於君亦如此知禰不薦昔人耻
只有思君日夜心長江湛湛東流水
登報恩寺塔
大海漚滅無虚空多寶古塔何獨雄金陵南郭長千里
高標屹立滄江東昔遊不到去惆悵使我情想紛難窮
浮生萬事皆顛錯更堪筋力枯秋蓬眼明忽覩琉璃影
陡覺兩翼摶長風捫星歴斗涉清漢彷彿似已凌蒼穹
吳宫晉代那復道三山二水烟濛濛曼陀優曇灑香界
野花閒草徒蒙蘢夙觀勝因悟淨理身雲湧現空明中
諸天龍象亦偶爾豈與人世爭沙蟲登臨浩歌日欲暮
歸途且逐春塵紅
惠山泉
青林欲斷蒼山起山色沉沉出泉水散作清暉百道飛
遠暎千船萬船裏急呼雙槳快幽尋清賞迢迢愜素心
溪邊靃靡披瑶草石上潺湲寫玉琴我行吳越千山道
春山處處流泉好玉牀金井紛徒然一酌清泉可終老
山僧知我再來情汲泉遣致雙瓷瓶黃泥赤印漫天下
見此雙瓶信可憑龍團手試清漚發引滿浮空對明月
七椀一飲不盡興夜來少睡心愲愲摩挲雙缾為三歎
我自愁多豈汝怨提擕珍惜向故山折脚鐺中煮粥飯
石門舟次
桑葉綠溪隂映我孤篷去飄搖楊柳花千里隨來處及
兹契幽情那得問新故柳條攀更生桑枝亦已附物理
信有常人意莽更互超忽不可尋沉沉戒往路
武林歸舟懷龍眠先生
前年同宿浮玉山海風吹月照别顔蓬瀛縹緲不可到
大江東流去不還今年相别闔閭城寒烟漠漠春水清
滄浪亭上白雲古古人今人無限情歸舟一夜武林道
夢回枉覺湖山好老去那能五岳遊茆檐竹簟自悠悠
不買蘇卿二頃田不搆元龍百尺樓一邱一壑足游釣
摧眉折腰謝年少短歌聽者龍眠公緱嶺仙人獨長嘯
平山堂
我浮大江來迴望江上山山遠翠猶送江去潮復還江
山逓明滅暝宿茱萸灣訪古平山堂水竹清心顔遂登
堂上樓江流山色閒是時夏景殊雲峰爭烟鬟歐公千
載後何人共躋攀風流寄欣賞寬簡蘇煢鰥豈惟雄文
字實將激懦頑門前清渠水至今餘潺湲留題渺何處
似有墨痕斑
夢太白五月初六日作
太白天上人入世思沉冥昔過酒樓下扁舟繫客情昨
夜忽夢公千載猶崢嶸花月十年醉聲名一日榮(十年花月)
(西園醉一日聲名北斗高予庚午歲夢中所得句也)此義我贈君出處亦甚明年
至不歸去惜哉身後名風雅亦細故所患在有生無生
斯無死天人渾一成餘語不可悉孤篷急晨征明當過
酒樓靈爽使人驚
魯郡南泊舟寄龍眠先生
龍眠公龍眠公長江與子分帆風君向江南歸我向江
北去别時雙纜解流潮潮迴不到長淮路微生著處如
浮烟那惜飄零限江樹舟中得病萬慮空十日卧渡黃
河東感公勸我舒懷抱有同慧日開愚蒙人生踏地莫
憂老兩脚能行便是好此言未寒吾已踐為樂從公苦
不早泰山高滄海深鳳歌邈矣不可尋榖城黃石圮橋
水千古惟公知此心
汶水舟中寄阮亭
朝發濟水南暮泊汶水東思君如流水日夜隨征篷征
篷雖泛泛所歴物象雄遥望泰嶽雲孤撐摩蒼穹澒洞
出遠岫飄颻乘長風灑然忽歸來星月相朣朧卷舒亦
何心託興將無同尤憐汶水淨清波映玉虹解作西北
流千里浮烟空縱復雜行潦皎潔含冲融低徊赴滄海
意若無成功奔潨謝衆壑浩蕩將焉窮對此感離别與
子期鴻濛
題寄齋尚書雙松五桂圖
公才天所篤矯矯凌雲姿班朝面槐棘青春貫四時紫
薇間紅藥香與清風吹而我攬此圖霜榦含芳滋喬松
表遐心粹然君子儀嵩高千丈齊百木紛離披下蔭丹
桂花松前開五枝譬彼芝蘭秀玉樹連軒墀畫師巧用
意根葉相猗猗逹人體造物至德通皇羲雨過長卉草
陽回傾藿葵功宣化自洽感此動植知公其佐鴻鈞斯
理更不疑桃李豈有言成蹊如路逵一唱松桂篇或可
絃聲詩
蔣南沙宫贊畫紅牆下小槐樹
飄颻塵外跡清賞寄草木迢迢紅牆隂芳樹騁幽矚天
秋衆卉凋見此生意足風葉留餘暄霜餘灑新綠瑣窗
展書人寫生盈簡牘委身垂華纓結念同林谷持畫對
芳樹宛在山澗曲
題林吉人北阡草廬圖
草廬之圖雲龍蹲下見閩海横飛翻海山隠顯走萬里
出没日月旋乾坤開闢以來奠鰲極漢家拓地秦東門
自東以南海氣昏扶桑弄影萬象吞流球南交可指數
十步五步如烟村天作崧高東鼓山勝概如此難具論
林生惟嶽降有神矯如威鳳初騰鶱德輝遠覽翔欲下
裵&KR0966;返顧西山樊松楸鬱鬱枌榆古歲時伏臘陳樽俎
築堂丙舍兼家塾絃誦殷殷答石鼓漢家寂寞東西京
二十四帝無抔土生也邱墳四百年名流輩出繩其武
君不見劉郎石馬泣秋風相如凌雲氣如虎
半日村以詩代書答張麋田(白東谷先生嘗盛稱張門前芝草鹿麋田)
(之句因遂字之以麋田)
朝謁得幽蹤遠心展阡陌袖中一紙書清言想平昔門
外鹿麋田千里在咫尺芝草秀歲寒元氣肖翕闢蘿蔦
因風翻靈根詎蕭槭已從白社招孰假元纁辟悠然人
世寬不覺天地窄念子如孤雲託以桑榆夕
尋暢樓詩為吳孟舉賦
南國有佳人高步凌太清周覽四荒外延佇臨層城層
城十二樓一樓何亭亭迢迢若木枝拂我東簷楹銀河
水清淺欲落當窗横散為三江流下與吳山平還顧蓬
瀛間海月灔灔生登兹俯百川川上月俱明我心正如
此皎潔含至精春月與春風四序相迴縈伊昔遘嘉會
歡言邁羣英客亭載酒時題樓聞令名厥名曰尋暢此
理可服膺别來四十載宛爾歲寒盟松柏千年姿寧羡
桃李榮彼哉塵壒事邈矣浮雲情持用祝眉壽諧之金
石聲
三峽流泉歌為曹鍊師作
惜哉高漸離燕市擊筑徒爾為却笑陳梓州瑶琴椎碎
求人知老夫埋名燕山陲有客抱琴請賦詩自言此中
可度世三峽流泉挂我青桐枝聞公有雅志高枕談庖
羲鴻濛閟元氣彈出七條絲不論高山與流水一丘一
壑庸詎奇蓬萊方丈可徑到阮公仲容儼在兹何用仙
人赤城杖騰駕自有長風吹是日空堂花落時一彈為
我生顔姿寂寂幽窗語沉沉若有思豁然野曠當簾帷
琮琤萬馬搖金羈奔厓走石幾千里五丁運斧神工施
飛泉漠漠皎如練銀河倒下清且漪楚雲窈窕作變態
挾將暮雨凉侵肌章華人去細腰盡仿彿似有猿聲悲
終彈使我再三歎師今年少紅兩頤老我衰颯雙白鬢
故山有約相參差感君古音發妙指狀君雅調無妍辭
攫深醳愉各有以鼓琴直可還春熙
史胄司端尹奉使南海却寄
昔我北鎮奉
明詔東上海樓俯清眺海水沄沄不滿眼望遠倚樓獨
長嘯三十年餘一瞬過回頭頗惜朱顔少驅馳未盡登
臨意偪仄依然卧蓬藋今君南海使再行往事不殊官
同調(昔予亦以詹事奉使)少壯能為萬里遊山行水宿向炎洲黃
木灣徑扶胥口紫瀾碧浪堆陵丘祝融冠冕儼王者視
諸海神如公侯使星所臨氣晻靄方饗拱揖若有求只今
天帝眷四顧中原黎庶安鉏耰海波不興歲屢稔五榖
飽飫魚蠏休蜃樓蛟室盡帖妥實惟廊廟思遐幽八極
大瀛在懷抱兹海一泓纔浮漚曰歸此意逹
帝所精魂怳忽神光留使者詩盡人間意入海窮摉百
靈閟韓公之碑蘇公詩如子之才端可致仙人託興雖
偶然莫使斯文但游戲歸來歸來玉座高直上青天展
鵬翅
午亭文編卷七
