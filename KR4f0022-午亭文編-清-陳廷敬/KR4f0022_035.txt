午亭文編卷三十五
大學士陳廷敬撰
序
御製文集擬後序
蓋聞天行垂象則雲漢昭回地德含章則山川經紀此
河洛呈其精藴苞符闡其祕奥也聖人參兩儀而則二
曜該物序而察民彜演為圖疇以教萬世則人文化成
之道懋焉是知覺世牖民開物成務必賴亶聰首出躬
文德以表建扵上而昭宣於修辭立訓英華發於和順
篤實著為輝光然後三物以惇四術以備戶佩詩書之
澤人游儒雅之林而一時之生其際者即山陬海澨靡
不涵濡盛化以近天子之光則豈非上聖之宏規太平
之駿烈也哉欽惟
皇上遜志典學勵精勤政德業之隆治功之盛赫赫巍
巍不可殫悉自莅阼迄今齋莊祗肅對越
天
祖孝敬
兩宫勤勞天下興起教化修明制度文經武緯禮序樂
和寬沖以體羣下之情惠懷以普黎庶之德銷金革而
四海永清垂衣裳而八荒在宥至若天時之盈虛地利
之險易邦用之豐約兵師之因革民風之情偽吏治之
貪廉莫不悉歸
睿照潜納
皇衷故凡施為建立見於詔號命令之中出話吐辭之
際所謂二帝三王之言語行事而典謨訓誥之文也若
聖藻天葩形諸篇翰時而咨儆有位元首股肱之歌也
時而諷諭民俗蕩平正直之訓也時而切指物類戶牖
杖履之銘也時而流覽景光阜財解愠之奏也蓋惟
皇上徇齊性成緝熙時敏質本生知而猶好學聖由天
縱而又多能以故蓄諸中而彰諸外者抒寫化工渾涵
元氣鎔裁古今陶鑄萬彙炳煌焜燿至於此極(臣)叨塵
法從久侍經帷每聆
玉音推解經傳奥旨發前聖未發之微言傳古人不傳
之深意下及諸史百家罔不旁通曲暢而
深宫清燕未嘗一時輟書冊不觀(臣)固知
聖謨洋洋並六藝而昭天壌者洵有原本也雖義藴高深
同體沖漠神明於意言之表非臣庶所能仰窺萬一而
即而求之引伸而紬繹之則仰觀俯察之機時行物生
之妙可以想見端倪沐浴鼓舞於不自已矣然而
至德謙光富有若虛久藏緗袠近因廷臣敦請再三始
命彙次編為四十卷將見流布寰區昭垂典則咸得瞻
日月之末光挹河海之餘潤彬彬乎有所感發興起以
永成夫道一風同之治猗與盛哉
癸丑武會試錄後序
歲癸丑九月天下貢材武士於京中樞臣請舉會試奉
命拔騎步射及格者七千有竒
上曰爾廷敬其副卿馮溥往衡其文前此未有以詞臣
副執政大臣典會試者盖異數也(臣)謭劣聞
命戰栗黽勉祗役既取數如額錄當獻(臣)得綴言未簡
(臣)惟國家取士文武殊科然革前代武學師太公之陋
學統於儒師統於孔子文不兼騎射武顧兼策論何也
此非難武士也誠重之也夫武而不文其人任卒伍而
不足任偏禆任偏禆而不足任大將者也兵家者言毋逾
孫吳吕李司馬尉繚諸書今武士合而治之闈中發策
則漢唐宋諸名將已然之迹與夫天下塞障耕屯保伍
諸事旁及莫遺又明示以七書之外之書無不當肆力
矣士苟雅能明習得其要領發為文辭具有倫貫異日
干城貔虎之選取諸此不已裕哉且夫麤獷桀驁者武
士之習也一變其習使人不得以赳桓目之而庶幾於
古之雅歌投壺羽扇綸巾者非沐浴書冊漸靡師儒不
為功若此者非皆論策宜重之明驗乎蓋自古承平既
久勢漸輕武不惟文士輕武武亦自厭其武馴至盡墮
武備而不可振今重武兼重文正所以常重武而不至
於輕也草莽鄙生妄謂先之騎射武士所事也重之也
至於論策則已略允若兹當其罄控縱送無不及格盡
收之奚不可而乃决去留於操觚不亦可以已乎(臣)於
棘闈中從(臣)溥後慎簡諸士所作登其可者冀或可仰
佐得人以無辜任使至意復著其說喻天下繼起諸士
使皆知國家文武無畸重决拾之暇即咿唔而不敢有
略文之心昔周之盛也左之而文無不宜右之而武無
不有方其奉璋峩峩髦士攸宜皆卿大夫之材及其淠
彼涇舟烝徒檝之皆將帥之選(臣)知自今以始人材蔚
起克文克武雖成周之盛無多讓矣
辛未會試錄序
洪惟我
皇上聖神文武勤儉寬仁道隆化洽德厚恩滂是以府
修事和績熙功叙典章文物粲然光昭煌煌乎駕三古
邁百王洵
聖作之崇閎
帝載之顯懿也歲在重光協洽當試士於南宫禮臣請
典厥事者
上命(臣)玉書(臣)廷敬偕(臣)光地(臣)士正以往(臣)廷敬聞
命惶恐自惟駑材下質忝竊遭逢迂疎暗僿無所建明
涓埃莫報感悚徒深伏覩我
皇上天縱至聖好古敏求經史百家兼綜並貫
手撰御集盈溢縹緗
聖詣精微
天章炳蔚朗乎如日月之垂照淵乎如江海之迴瀾自
載籍所稱未嘗有也至若評較古今文字
睿鑒超然片言論定㢠出羣臣之上蓋得乎學者至矣
(臣)從諸臣後固所日仰高深而弗能颺贊者也我
皇上功德文章之盛巍煥若此如(臣)之愚備員尸素衡
文鉅務曷克勉稱
聖心曩壬戍之役既奉
詔使今復荷兹任敢不益矢精白毋負初心(臣)伏思易
書詩之言矣易曰觀乎人文以化成天下書曰萬邦黎
獻共惟帝臣惟帝時舉詩曰藹藹王多吉士自古帝王
宰化出政誕造鴻休悉本賢材之盛弼成襄贊之隆也
明甚今者
聖主雅化作人振興文運敦勵士風美意良規甚悉甚
備而
睿文藻翰勒金石而光簡冊者昭垂於太學之庭鄒魯
之邦白鹿鵝湖之祠崇重表章靡所弗至林廟之豆籩
載薦闕里之修葺維新廣頖宫之搜羅設八旗之科目
人材輩出仕進途寬蓋
聖天子在上而名山大川之鍾秀詩書禮樂之甄陶伏
處而謳歌悠悠於寬閒寂莫之鄉欲效一得出一長以
佐王事而策勲名其懷抱有素固願司衡者善擇識之
使不矢公慎以集事將何以上醻
皇命下不媿於多士乎矧天地神明臨之在上質之在
旁早夜乾惕兢兢以自持者殆食無寧晷而寐不安席
也臣甫入闈遂與同事諸臣誓告司盟冀答
主知於萬一風簾月案披閱維嚴大抵士習不同文體
各别摛藻掞華英采外絢者才之勝也抱樸含章情文
内藴者養既具也若夫才以學歛養與識優探六藝之
祕微芟羣言之浮蔓沈浸醲郁光輝發越而凖以先民
之矩矱可為繼起之津梁前古後今不可多見兹值
盛化之漸摩休風之光被亦庶幾乎其遇之他如蹈空襲
虛支離其辭說者皆擯而弗敢以錄蓋仰體我
皇上崇實學黜虛聲之至意焉夫一朝之取舍即吏治
之攸關民事之所係若所錄之不當又且以負天下矣
(臣)又謂多士自昔文行一致蓋道德文章出於一而言語
事功不得岐而視之也多士於嚴更漏刻之餘殫思竭
慮聚寒窗之攻苦以進於校士者皆所以闡明聖賢之
緒言備國家異時之實用豈其出身事
主而忘之多士自今以往其益居敬窮理推誠致行盟
心於幽獨立身於家邦宣力於猷為竭忠於
君父求副
聖天子敷奏明試之盛心則今日者無負
簡命之諄諄無愧於多士之濟濟且無慙於天下之大矣
多士勉焉(臣)方與多士共勉焉
癸未會試錄序
欽惟我
皇上統天建極治定功成於今四十有二年歲在癸未
春二月當大比天下士禮臣請典試事者(臣)自陳昏瞀
既列狀上奏
上弗允命(臣)廷敬偕(臣)賜履(臣)涵(臣)汝霖典厥事(臣)廷
敬聞
命仿偟震悚移日伏念(臣)備官銓曹侍直
内殿恐滋隕越常懷冰兢兹當校士之重寄敢弛夙夜
之初心且多士來自草澤山陬海涯皆知
聖人在上道濟羣生文明之化光昭下土夫既人思淬
礪俗嚮陶甄(臣)又何敢不益自鞭策以上思答夫
聖恩下不愧於多士乎今鎻闈畢事錄文以獻例得颺
言篇端(臣)不敢為枝言蕪辭謹識其大者仰冀
省覽焉蓋(臣)今奉
命而論者文也夫文以載道道命於天傳於人知天之
所以命知人之所以傳夫然後道尊而學正學正而文
興則今日道統之傳文運繫焉此其大者也(臣)謹識焉
惟天隂隲下民篤生聖人作之君作之師自伏羲神農黃
帝堯舜禹湯文武皆以聖人之德居君師之位以行其
政教道統之傳常在上而不在下也若有其德而無其位
則不得君師之位以行其政教之實故自孔子以來道
統之傳常在於下揆之天降生民之意豈適如此哉且
夫天道貞觀無往不復故知今日者道統之傳果在
上而不在下矣在下者傳之師儒僅寄於語言文字而
在上者則見諸行事之實我
皇上以聖德而居天位天下大治生民乂安故知道統
之傳果在上而不在下也昔孟子謂五百年必有王者
興歴叙其傳亦大率以五百年為斷以今考之在上者
莫不皆然而在下者則或不盡然也然而其始之自上
以及下其後之由下以歸上者亦莫不皆然也孟子謂
由堯舜至於湯五百有餘歲若禹臯陶則見而知之若
湯則聞而知之由湯至於文王五百有餘歲若伊尹萊
朱則見而知之若文王則聞而知之所謂在上者莫不
皆然也又謂由文王至於孔子五百有餘歲若太公望
散宜生則見而知之若孔子則聞而知之此所謂始之
自上以及下者莫不皆然也又謂由孔子而來至於今
百有餘歲自是以降或千有餘歲或百餘歲或不必百
餘歲若周子若二程子若朱子此所謂在下者或不盡
然也若是者何也天之鄭重夫在上者之傳故以五百
年為斷其不必五百年者蓋僅寄之語言文字以衍斯
道於絶續之交特在下者之事耳惟是師儒之統轉而
屬之帝王則五百年之期斷然其不爽者將復合焉此
所謂後之由下以歸於上者莫不皆然也蓋自周子二程
子朱子而來至於今五百年矣我
皇上論世知人崇朱子之學頌其詩讀其書存諸德行
見於文章舉而措諸天下之民使堯舜禹湯文武之道
常在上而不在下故道統之傳由下以歸於上者此正
其時也此乃天之所以降生下民之意也臣嘗伏而思
之天下之士涵濡於雅化鼔舞於
皇風者亦已久矣而聖人之道傳之在我
皇上者天下之人將皆知之而其所以朝斯夕斯實用
其力者天下之人或未能窺其詳也(臣)日侍
内廷因得臚舉焉
皇上總攬八紘日有萬幾舉凡立綱陳紀制治綏猷諸
大政事發於
聖衷行於天下者既莫不與古先聖王之道異世而同
符矣而勤思至道博極羣書燕閒之頃耽情六籍慈誨
青宫訓督
皇子詩書講誦
殿陛之地儼若鄒魯之鄉作為文章巍巍乎與典誥同
風至於帖括之文百家之藝盡在
聖明之鑒豈非道統所歸實有本未兼該源流共貫者
與今日者親得
聖人而為君師雖不敢與於大道之傳而亦幸在見知
之列將見由文王以來濟濟之多士藹藹之吉人復生
於王國以上佐
夀考作人之雅化而時雍風動萬邦黎獻共惟帝臣馴
至於矢謨賡歌亮采惠廸之風以幾乎唐虞郅治之盛
則道之在上而下被其政教者將永永焉傳之千萬歲
而無窮又豈五百年之可以數計者哉謹以告多士者
為
黼扆獻焉
御定全唐詩後序
大庭軒轅遐哉邈矣唐虞之稱詩也帝舜則曰勅天之
命惟時惟幾而申以喜起之義曰百工熙哉以勉其臣
大禹則曰九功惟叙九叙惟歌而申以董戒之義曰勸
之以九歌俾勿壊以訓其民是詩之所以訓勉其臣民
而通於政教者見於虞夏之書可考而知也周之興也
武王既定天下廵狩述職陳列國之詩以行其慶讓孔
穎逹述廵狩之禮引王制曰命太史陳詩以觀民風是
二南之詩得於廵狩此周初政教之美所由傳也宣平
以還正變迭奏邶鄘而下失得互陳微獨當時采風知
列國之政教而考古論世者亦可以得其升降汚隆之
故焉漢魏去古未遠六朝以來餘波綺靡洎夫有唐太
宗起而振之本國風雅頌之遺有古歌今律諸體上倡
其鴻製下衍其清音彬彬盛哉以及中晩之際與周詩
正變約略相倣故觀全唐之詩愈有以知政教之所關
為尤重焉我
皇上接唐虞之統闡文武之傳躬致昇平協和萬國士
詠於室農謳於田蒸蒸然有詩書禮樂之風而
九重深念時省兆民黃髮歌衢垂髫擊壤何其盛與蓋
天下涵濡於
聖澤之中者於今久矣惟我
皇上以道德之純粹發為事功以性情之中和孚於民
物舉凡彰施於政令詔誥之間皆原本六經度越前史
而下之觀感而化詠歌蹈舞於不自知者則有近乎詩
教之興傳曰王者之風必本聖人之化夫惟功德之隆
有以致此也至若
御製詩文經緯天地陶鑄萬彙炳炳琅琅留
玉几而祕金函者猶未盡登琬琰昭布域中而往往蒐羅
編緝百家有用之書足以佐邦政裨世教者亟令剞劂
以訓勉臣民煥乎文教之美莫與京矣會翰林侍讀徐
倬進全唐詩錄
皇上覽而嘉焉遷倬禮部侍郎以風厲天下
命以大府之金校刊於其家既
親製宸章冠之簡首復
命(臣)等為後序(臣)廷敬自以爝火螢光在
日月之下屏營累息經涉歲時伏念我
皇上功德之巍巍既如彼文教之煌煌又如此此即大
舜之勅時幾熙百工大禹之勸九歌俾勿壊之至意也
即詩教之所感孚遂可因全唐之詩錄遡成周之二南
而永嫓美於中天之盛也矣
刻朱子增損吕氏鄉約序
周禮比閭族黨州鄉有相保相受相葬相救相賙相賓
之義各立其長教令以行之下士為比長中士為閭胥
上士為族師下大夫為黨正中大夫為州長命卿為鄉
大夫比五家耳遞累而至於鄉盖萬有二千五百家焉
比閭族黨州鄉為地六而鄉最大比長閭胥族師黨正
州長鄉大夫為長六而鄉大夫最尊又司徒所領鄉老
二鄉則公一人鄭氏曰三公與王論道中參六官之事
外與六卿之教其要為民是以屬之鄉焉蓋鄉者民之
聚也故後世言民之聚者必曰某鄉某鄉云然古之鄉
比於後世之郡邑今所謂鄉不過古之比閭族黨而已
幾於州者亦尠矣考比閭族黨州鄉之制比長各掌其
比之治五家相受相和親有罪竒衺則相及閭胥各掌
其閭之徵令凡春秋之祭祀役政喪紀之數聚衆庶既
比則讀法書其敬敏任恤者族師各掌其族之戒令政
事月吉則屬民而讀邦法書其孝弟睦婣有學者黨正
各掌其黨之政令教治孟月則屬民而讀邦法祭祀則
以禮屬民州長各掌其州之教治政令正月之吉各屬
其州之民而讀法考其德行道藝糾其過惡而勸戒之
三年大比則大考州里以贊鄉大夫廢興鄉大夫三年
大比考其德行道藝而興賢者能者鄉老及鄉大夫帥
其吏與其衆寡以禮禮賓之獻賢能之書於王王再拜
受之登之天府此謂使民興賢出使長之使民興能入
使治之嗚呼先王之制何其善哉鄉老鄉大夫下近於
民而上逹於天子故其時之政即其教其時之吏即其
師下至比閭族黨州莫不皆然此所謂善也今之鄉不
得齒於古之州獨不可以齒於比閭族黨乎亦猶有同
於古之比長閭胥族師黨正其吏其師者乎亦何怪夫
其政無其法其教無其道也今之學官猶秦漢以來之
博士官文學掾耳政與教殊途吏與師異趣矣然而能
舉其教與師之職者十百而不一見也政與吏之不古
若又何足怪焉此賢人君子之所以大懼而思有以補
其法之所不及也余覽朱子增損吕氏鄉約有先王政
教之遺意惜吾不得見鄉老鄉大夫興賢興能之盛矣
而姑與比閭族黨之人樂而服習焉非敢自以謂能之
也聊竊附於賢人君子之所大懼云爾
經義考序
朱竹垞先生歸隠小長蘆中以緝學著書自娛遠屏聲
迹獨千里寓書於余曰彜尊所輯經義考三百卷今已
就九經之外旁及緯候唐宋以來碑版傳說摉采頗多
公其惠踐前諾畀以序言廷敬發書喟然曰經義之存
佚聖道之因以顯晦而君子之所尤宜盡心者也凡經
之存佚不於其書於其人且於其時有佚而若存者有
存而若佚者秦燒書坑儒經佚矣漢興於殘烟斷燼之
餘掇拾其什一二其時專門名家引經制事雖守殘抱
闕彬彬乎有近古之風焉其後以經選士設科射策乃
有通義之目經義之存莫盛於此夫其初所謂經者易
書詩禮春秋而已是以石渠之論稱制臨决者曰五經
同異孝章修甘露故事亦曰論五經於白虎觀唐貞觀
中乃分列九經而唐之經義不勝於漢若是乎佚者若
存而存者若佚也夫經以致用致用之實莫大乎教人
取士之法則由唐宋以來其得失之故可覩矣唐初沿
隋舊置六科其後科目雖繁大要以明經進士為重明
經試經義進士試策詩賦雜文亦貼經故尤以是科為
重後雖稍浮濫終唐之世卒未有以易之也宋初制先
策次論次賦及詩次帖經墨義後所重者詩賦論三題
熙寧元祐之間詩賦經義罷復錯互而王安石吕惠卿
創始之經義迄於今流毒無窮焉詩賦雖詞章之學而
精其業非通經學古者則不克以為今之經義名雖正
而實則乖蓋王氏之經學行而經亡滋甚矣安石曰本
欲變學究為秀才不謂變秀才為學究也嗚呼豈知並
學究而失之乎今古經具在而學術如此則經之存佚
皆不可得而問矣今竹垞所著經義考至於三百卷之
多其或存或佚詳載於編余以為經竹垞之考定存者
固森然其畢具而佚者亦絶其穿鑿附會之端則經義
之存又莫有盛於此時者矣微竹垞博學深思其孰克
為之
聖天子典學右文石渠白虎集議方殷諸儒必將以竹
垞為大師而正經學以淑人才有厚望焉余序竹垞經
義之書而及唐宋以來所以教人取士之法蓋深有慨
於聖道顯晦之故而重有幸於今兹也
合刻吕氏二編序
康熙三十年夏六月予承乏刑官之長見諸犯法者士
與吏多有不幸出於無心而凡民之愚皆其所自取然
其始或皆以微故罹於刑辟至有以三銅錢殺人而抵
者雖其氣質之惡亦坐未嘗深知人不可殺之故寧貿
貿焉即於死而莫能悟也是豈非其人之獨不幸與今
國家修明法度中外凛然士大夫幾幾有懷刑之風而
鄙野之甿觸禁未止夫
聖天子之加意教化至矣而民不悟意有司者文法密
深罕所譬曉無以發其天良使漸漬染濡馴至於刑措
之盛與予觀寧陵吕新吾先生增述其先公漁隐閑翁
小兒語及所自為宗約歌自閭閻童稚閨閣婦人牧夫
估人野諺巷語約以精理諧為音聲是固無密深之艱
而有譬曉之易者也夫殺人者抵民未有不知乃猶貿
貿焉犯而莫之顧者非其不知人不可殺而人之所以
不可殺之故凡民之知之者或鮮矣此二編者雖非獨
為此而作然童而聞之熟於口耳而悦於心人之所以
不可殺之故將深知其意長焉老焉謹而避之民之犯
於刑者亦鮮矣則以是仰佐
聖明教化之指豈謂無補哉初汶上岳鎮九峰秀刻此
二編以教其家人鎮九去京師久刻本不可多得予謂
無以廣其流播也乃取是二編合而刻之予不敢隐鎮
九之美者亦竊附於君子與人為善之義云爾是年七
月朔日澤州陳廷敬書
日下舊聞序
周禮大司徒掌邦教而其所亟者乃在以天下土地之
圖周知九州之地域廣輪之數辨其山林川澤丘陵墳
衍原陘之名物而其所重尤在以土會之法辨五地之
物生然後以十二教治五物焉夫以掌邦教之官而其
亟且重者顧乃在於山林川澤丘陵墳衍原陘之名物
惟五地之物生既辨而後乃以施教焉則五地之物生
所繫之亟且重可知也而其六官之篇必先曰惟王建
國辨方正位體國經野設官分職以為民極若是乎先
王建邦設都凡以順天道察地理宜壤土之所生以求
盡夫人物之性而施吾教焉亦豈猶後世憑險阻域封
疆角強力於天下如秦漢以來所謂攻守異勢婁敬告
漢高帝以力取不可以德守諸為說之陋者哉古者建
國其始見於書曰陶唐有此冀方榖梁謂冀者天下之
中州自唐虞夏殷皆都焉虞夏之時分天下為九州冀
州地最廣河東河北皆在其域中舜分冀為幽并營幽
與并皆冀地也由此言之則今之
帝京正當冀之封域蓋唐虞夏殷之所都而天子之常
居也梁襄言燕都地處雄要北倚山嶮南壓區夏若坐
堂隍俯視庭宇雖王者建邦不務險阻之憑封疆之域
而燕之形勝自古都會之雄卒莫有過焉者其至盛矣
哉易大傳曰聖人南面而聽天下嚮明而治惟燕當之
矣詩云天命多辟設都於禹之績又云商邑翼翼四方
之極言封畿寰宇之表儀也其山林川澤丘陵墳衍原
陘之名物既不可以不辨而又將以為教所由施其繫
之亟且重如此也則夫廣覽博觀精識而詳說之仰稽
天道俯察地理及壤土之所生人物之所宜推原先王
建邦設都之意布諸册書使因物而施教者於是乎有
取焉詎不偉與朱君竹垞彊力嗜學著星土世紀一卷
形勝一卷宫室七卷城市九卷郊坰六卷京畿十一卷
僑治附焉邊障二卷戶版風俗物産一卷雜綴一卷終
以石鼓考三卷統名其書曰日下舊聞而采輯羣書至
千二百餘種之多可謂廣覽博觀精識而詳說之者矣
以余觀其意不顓務言險阻封疆之勝始之星土世紀
而終之以石鼓之文大抵與秦漢以來儒者形勢之論
以及奉春君之陋說殆什伯不侔矣擇而取焉吾望夫
因物以施教者
朱子論定文鈔序
衆言淆亂折諸聖去聖日遠邪說害正不有其人排斥
而决擇之以衷諸孔子則天下倀倀焉如瞽者之無相
暝行之無燭不及於顛踣陷溺無所底也當戰國時去
孔子猶未遠而楊墨告子之徒各倡異說塞仁義之途
孟子辭而闢之廓如也洎秦以來游士縱横捭闔傾動
世主其人皆詐謀詭論欲苟一時之得不復顧萬世之
害舉先王所以成教化而美風俗者毁裂滅絶其害甚
於燔書浸滛既久中於人心由是百家紛出奮其私知
敢有顯然非聖之書矣兩漢雖表章六經而微言既湮
其流至於曲學阿世迨其後生心害政以致禍亂相尋
歴晉唐洎五季之時彌甚矣中間二三賢喆之士如韓
歐諸君子出而力爭之聖人之道賴以綿綿延延不墜
於地然亦莫有能集諸子之言而滙歸於一是者也故
即濂洛之賢其言亦僅邈焉孤存於世逮及南宋紫陽
奮興於千載之下正百家而集大成迨於今世之學者
知道之有歸而學之有統謂非朱子之功將誰屬哉昔
蘇子瞻論楊墨之害等於洪水降及後世曲學之患甚
於異端昌黎推尊孟子以為功不在禹下然則朱子之
為功亦不在孟子下矣孔子曰不知言無以知人孟子
願學孔子者也曰我知言夫言之淆亂難知也久矣由
孟子辨之而天下後世始因以知之今去孟子之時千
有餘歲羣言之紛綸莫可紀極朱子從而别白是正焉
而天下之言理者始歸於一是朱子之知言繼孟子而
興起者也其言散見於羣書及具本集中者石門吳子
青壇距戶十年餘潜心蒐輯薈萃成編名曰朱子論定
文鈔昔人謂仲尼駕說者朱子駕孔子之說者也今復
駕朱子之說可謂金口而木舌者矣
聖天子典學重道紹接洙泗詖衺新異之說不得至於
黼扆之前知言獨至矣是書也上佐
乙夜之觀益廣文明之化又豈僅為學士大夫誦說服
習之書而已也哉然學士大夫果皆能誦說而服習之
以求至乎成教化而美風俗則簡冊之所傳即政教之
所布也知言之功不其偉與青壇以書問序於余余是
以樂為之序
四書字畫約序
四書之書髫髮誦習白首茫然能得其意者鮮矣顧其
立言文從字順非有聱牙詰曲棘㗋薄吻之音世之學
者動稱古文竒字過矣其為書數萬言約而取之凡二
千三百二十五字耳而天地古今洪纖高下事物之理
修已治人之道不出此二千三百二十五字之中而罔
不備焉雖古之善立言者無以過之若是則聖賢之所
貴古文竒字云乎哉古文竒字亦有加於四子之書之
所言者哉傳曰修辭立其誠又曰吉人之辭寡盖立誠
則辭自寡四子之書辭之寡者也而古文竒字不與焉
後世立言者將何所取法與陽城王君端木約取其字
參伍研極能審知其點畫之所以然孟子所謂博學而
詳說之此非其一端與間嘗謂小學之為功於經書甚
鉅如陸德明釋文顔師古刊繆正俗張參五經文字元
度九經字樣賈昌朝羣經音辨毛居正六經正誤皆是
也四子之書約其字而詳說之則自王君始王君且老
尚為諸生為此以詔後學亦小學之功也而余則進以
立言之說者以世所當治之書更無急於四子而其為
字如此其少其為用之大舉天下所當治之書莫之能
或急於此則是立言之道不在彼而在此可知也王君
好學深思亦喜古文竒字故為是說以告之
傳經堂集序
吾修勝國史至所謂靖難時忠臣義士蓋攬其軼事而
悲之夫以燕之雄及其一時攀鱗附翼之人皆已灰沉
煙滅散漫於蟲魚牘簡之中况其姦回邪佞苟富貴而
賊忠良此人皆澤已斬矣僅而存者亦黤黮而無聞也
而忠臣義士世皆知重其苖裔吾嘗訪而求之問其家
牒之所蔵弆長老之所傳聞苟遇其人樂與之游焉前
年得一人華亭廖子樾阡今年得一人仁和卓子次厚
兩人者之先余既採其行事編之史傳於廖氏又别為
小傳以記其家世之賢兩人既世為通家又相好也而
樾阡從吾游且久於是次厚屬樾阡别求余文序其所
謂傳經堂集者蓋卓氏自忠正公而後聞人輩出而入
齋蓮旬蕊淵三先生尤以文章經術為世所宗蕊淵之
子火傳賢而有文建祠祀三先生櫝而蔵其遺書於廟
歲時奉以出以教其子孫於是傳經堂之名所由著也
而海内文章之士慕其流風咏歌頌說其遺烈火傳編
為大集而次厚繼其先人之志收羅益多三先生之賢
凡名能為文章者亦既揚扢而紀載之矣而吾獨悲忠
臣義士事人國家不幸而遭變故仗節死義雖其芳名
盛美足以傳之於無窮然求其後世子孫有能念爾祖
而勿替厥休者亦寥寥其難焉今吾於廖氏既有遇也
又得卓子及聞其先世之流風遺烈而頌說之以竊附
於海内文章之士亦可謂幸已然吾聞金川門失守時
忠正之子孫變易姓名乃得出避於塘西而廖氏竄流
之金山其後子孫稍得從申浦之南其艱危如此今卓
氏雖盛矣亦尚其敬念之哉
洎水齋文鈔序
陽城之西壤境相接僅三四十里許在行山溪谷之間
由明以來以科第顯立名當世者其多至踰晉以南數
郡縣陽城蓋天下人材所自出也今未易殫數其尤為
天下所知者有若楊公繼宗原公傑王公國光孫公居
相張公銓或以清節或以事功或以直敢言或以忠死
事此五君者皆天下所知者也準以洙泗之四科則班
班乎德行政事言語之選焉疎菴有文而略拱陽長於
論事蓋文學之難雖賢者不能兼而有之矣幸而有之
而其人苟不亟亟於表暴好名以求自異雖同時之人
知相推許而知者半不知者亦半迨其後聲塵湮滅而
無聞此才人志士之所以椎心飲恨於斯文也吾於藐
山張公有慨焉向所謂文學之科公其人也始吾所居
三四十里溪谷之間有常評事倫及吾祖副使容山公
(公諱天祐)皆最能詩而莫為之繼藐山先生奮然獨興於數
世之後其所與交遊者類皆名流如竟陵鍾伯敬亦當世
之文人固已知推許之矣里中則楊黃門沁湄以其學
與先生相周旋先生曰吾之畏友也其時白公東谷最
晩出先生亟稱之自是先生之文益昌而里中名卿碩
人能文之士彬彬稱盛焉則先生推挽之功也昔子夏
教授於西河言游崛起於東吳流風遺韻振往古而導
來今孰謂先生之功為可誣也哉以公立朝之風㮣晩
節之昭明不媿於向所稱數公德行政事言語者而斷
以謂文學舉其盛也兵劫之餘篇章散落張公伯珩搜
錄其遺文伯珩令子茂生鋟版行世而先生裔孫太僕
君泰文式光前緒徵序於予予因慨夫吾祖容山公之
有文也容山公詩吾童稚時及見其鈔本後略省記悉
索敝簏中不可得問之鄉曲無有知者則遂將湮滅而
無傳矣寧不可痛恨哉吾是以歎太僕君之賢能不殁
其先人也同里寓人陳廷敬書
願學齋文集序
黃忍菴先生自定其所為願學齋文集一百十卷以其
目錄視余屬為序曰吾求於世可序吾文者得四人焉
子其一也又曰始吾為學因文以見道子之求道也勤
故可以叙吾文余愧其言然卒不得辭而亦將以文與
道離合異同之故質之忍菴而亦因以求道於文焉易
書詩禮春秋皆非有意於文也自孔子殁後之能言之
士其傳於世者大扺皆有意於為文而其能不離異於
聖人之道者斯為至矣由孟子以來去聖人益遠道益
不明其傳於世而號為能言之士如司馬遷班固劉向
揚雄之徒其所為文雖皆不離異乎聖人之道而語其
至不能無大醇而小疵也近代有八家之目其說始於
茅氏鹿門而傳其書於天下後世此數子者果天下後
世之所未易幾及者也而以言乎聖人之道此數子者
其馬班劉揚之流亞與嘗讀晦菴朱子之文矣蓋顓以
明聖人之道於危微絶續之關而其言語之妙又有兼
數子之長者然而不在數子之列鹿門之意將以謂數
子者特以其文焉而已耳非果謂其果不離異乎聖人
之道也若是乎文與道離而不合異而不同而忍菴曰
吾以文見道又以為余之求道勤而可語於斯文也豈
無其故哉朱子自韓歐陽以下皆有譏焉而獨稱南豐
先生之文故朱子之文出於南豐今忍菴集曰願學者
不知其謂誰何而以吾觀忍菴之文則皆仲晦子固之
文也由是以求至乎聖人之道則忍菴之所見必將超
然有得於此矣所謂因文以見道者其謂是與忍菴將
歸與其徒講道於江湖之上以求進其所未至而如余
者既無所自見於世將齟齬以終老忍菴亦何取於余
言哉使強為言亦朱子所謂已試不驗之說者其果何
所取哉忍菴嚮所云四人者余問之孝感熊先生其一
也熊先生講學為文忍菴試質之其以余言為何如耶
午亭文編卷三十五
