午亭文編卷二十
大學士陳廷敬撰
今體詩
題内閣楮樹二首
桐方蔡紙在人間樗櫟何曾似子頑紅藥嬾驕春蘂豔
(閣中舊有芍藥)綠毛解惜鬢絲斑聽殘鈴索音聲樹去趁花磚
供奉班(時兼内直)一種西牆連沃葉輸他桑者自閑閑(近樹十武)
(有桑一本)
映日籠烟紫禁深萬年枝下亦森森絲綸自重黃繒色
槐柳元多碧樹隂薄有流膏因湛露那無散木寄長林
茅檐得就桑榆暖閒向山農詫越吟
北墅懷魏無偽
柳花風定麥花開北墅西頭日幾迴夏雨欲看鋪隴上
春泉且喜入池來延英舊事懷遺直禁苑新綸寵異才
自是鳳毛常五色獨憐沙鷺立裵&KR0966;
為李東生中丞作
三年政地知吾老每見除書歎子賢名姓直從
天筆定絲綸不假殿麻宣高烏故自栖臺柏鳴鳳還須
叶
帝絃舊日蔚州芳跡在龍門不遠雁門前
奉同安溪先生夜行赴
苑中應
召即事賦呈
自看蒲柳向秋零柔翰功名一葉萍近日
詔麻推將相有人綸閣重
朝廷晝勤三接稀宫漏夜久頻宣撼索鈴斷續火城沙
路遠百城還擁讀書螢
夜行即送咸受返故園
一燈無語對青熒誰道傳呼近火城玉勒馬嘶驚判路
銅街人起報三更我尋北墅烟中去子望西山月下行
十里隂晴渾不定祗應浪迹過浮生
雨行二首
柳長紅橋低綠垂隂隂何處黃留離山禽引雛雨中去
燕子到家人未知
鬢絲榻畔裊茶烟眼底松窗一覺眠雨黑不知時早晚
合昏花似夜摩天(夜摩天以花開合為晝夜)
西湖詩查德尹太史見和出入懷袖已逾一載贈
處之義情不能已疊韻奉詶八首
把君詩句一開顔夢裏烟波别後山近日心情還似舊
西湖風月軟紅間
二州連守為江湖一笑蘇公蓑笠圖君是玉堂天上客
也因雲水羡林逋
孤槳扁舟路轉遥濛濛烟雨水瀟瀟白公隄向蘇隄去
不看湖山趁早朝
過江南渡與錢鏐歴歴
皇輿屬
帝州君向迴鑾亭北望望湖樓是望京樓
雨葉烟枝樹短長南屏西畔水雲莊不因桃李緣堤好
自愛閑閑十畆桑
拄笏看山杖策迴湖光裂帛湧成堆憑君莫道西湖好
自有西山爽氣來
纔踏金坡春草迴荷衣爭遣野人猜花磚鬢影髼鬆甚
儻趁朱顔合早來
孝然石室對江潮仙去名山尚屬焦記得與君離别地
段橋應喚作查橋
憶與牧仲郊館夜集二絶句
夢入新豐路未長依然題竹滿筠廊怪來詩與花枝好
人在宜春别苑傍
泉石蒼烟接近村夜深月照兩閒門午亭歸路憑君問
山後青山是故園
雨不止示家人
自要蓬門閉不開蕭蕭苔徑長蒿萊從教新雨無人過
曾見人誰舊雨來
次韻牧仲晚凉之作
肅肅花影動檐風催早秋梁栖雙燕老簾度一螢幽書
欲親黃奶(六朝人以書為黃奶)人誰共白頭聞君感䊵扇緩置篋
中不
閒情
流俗知誰是閒情覺未慵壚添沽酒劵市㨂買花傭風
逐高雲去烟和細雨重忘機隨物性遲暮適何從
史蕉飲都諫春泉洗藥圖
欲訪名山未有期鹿門逸興謝家詩御溝流到春泉水
正是當階紅藥時
南行將發京題彭訪濓茅山集却寄二首
夢裏西窗可重尋瑶華相贈比南金春風送客花枝動
遲日維舟柳色深佳句百篇千里路尺書三載故人心
白頭萬事都抛却猶愛夫君吳會吟
九河水接五湖流直到君家下小舟歲月載添衰謝恨
江山一洗别離愁春來遠客今聊爾老去狂歌且未休
了却南園重到意乞身章上便林丘
待舟題北鎮舊詩
柳暗青門道花明白玉珂三春飛旆去萬里使車過漁
唱江南曲龍沙塞上歌平生遲暮意無那壯遊何
安溪先生獻歲有詩即事留别
萬人傳唱和人驚要眇朱絃殿閣聲最有文章緣政事
豈因官職重詩名相看綸藁詞先定獨對花枝句又成
皓首從公真覺晚一春小别廿年情
張衡臣編修以扈從先歸覲省贈别
也紅亭遠柳毿毿我去君來春正酣試向亭前傳一語
櫻桃時節到江南
留别齋中花樹
柳葉似為青眼客桃花應笑白頭人早償洛下三生債
老趁江南兩度春未到啼鶯吟自苦還同旅雁夢相親
數枝寒竹經冬綠留待歸時紫籜新
夜坐别雪隖
皎皎春初夜團團月迥明還為敷座坐不似别家行塵
垢山河淨琉璃世界平此時殊有意那得竟無情
恩許先一日發京於水次待
駕
羽衛傳清蹕天行念老臣暫分仙仗路先及屬車塵雲
水臨前浦烟花接早春恩光隨處好普為萬方民
宿安平鎮
殘更待曉闕薄靄投遥林不覩溝塍處寧知耒耜心雲
山春色早簮組歲華深昨夜來燕市猶聞擊筑吟
潞河見月寫懷
明月生海上蒼茫東海東仙人亦悵望吾意偶然同信
宿萬里始離塵千慮空夜來摩尼色似已凌清風
聞笛
楊柳青青沙雁還時清羌笛戍樓閒更誰吹出關山月
照盡邊關與塞山
白河
白河通鳳沼遥暎玉泉峯山曉月光澹水明花影重遠
波歸海近空翠落潮濃淼淼江湖去仙源此處逢
武清道中
雉乳野雞鳴迢迢遠鳳城連天海色暗湧地一輪明百
里京華道千山故國情南來重回首春盡是歸程
武清南店贈楊生
野館官河路春風蕩柳條輕烟直沽水斜日木蘭橈香
稻來江國汀洲上海潮喜逢燕趙士還與酒帘招
天津
津門控上游銀漢接天流水合三义口檣連萬里舟烟
花河兩岸城郭海西頭自是繁華地無忘羇旅憂
次楊柳青船上作二首
三日黃雲逐岸沙得船今日似歸家午亭烟舫春光暖
飛盡東風楊柳花
漁子風潮若個邊榜人相就宿寒烟
天家賜與舟船好欸乃聲中似往年
舟中寄舍弟
青山原上百花洲浪逐桃紅出澗流夢裏京華千里外
不知今夜在扁舟
舟中留别京師親故
一棹烟波萬慮輕畫旂斜捲晩風晴好春臨水灣灣好
明月隨人處處明海上蓬山違昔夢天涯書舫得浮生
綠楊影蘸桃花浪應是離人惜别情
楊柳青解維襍題兼寄彭訪濓六首
秋日楊柳黃春日楊柳青千條與萬條長亭復短亭
河上江雁來飛飛塞北去江南有故人來時在何處
驛使經年到梅花寄隴頭一枝東閣晩應是在揚州
離京三百里為客九迴腸平野天疑盡官河路轉長
思君比流水到海有終極與君相見時别後思不息
暝色赴孤舟烟中夕鳥投水行無定準幾日到吳洲
武清道中寄西齋二首
惆悵别離盡素心安所期海潮初到處江雁遠來時路
入深春早舟行夕照遲烟波望無際渺渺寄相思
思君如明月處處映清波舊隠江邊在新詩海内多舟
航通水國燈火宿春河誰道天涯遠東風一棹過
靜海道中
往來成利涉烟景豈蹉跎夜舫覺潮響春燈聞棹歌百
川東近海千里北流河疏鑿當年意吾生喜重過
舟泊静海南四十里贈勵南湖
君家河水上數里惜王程海色連津樹春流遶縣城檣
烏歸岸遠沙雁入雲平行漏迢迢夜非關契闊情
滄州道中懷勵文恪公
春風渤海郡人日草堂詩(高達夫有人日寄杜詩)故里淹行客芳
洲惹夢思功名元特達文采重凄其迴首山陽笛孤舟
淚欲垂
河上逢子文
河水東流雁北迴青青柳色傍人來停舟借問江南客
江上梅花開未開
桑園山東境南宿十五里曉發寄舍弟京師
桑園漁火接通津未比桃源遠世塵但有河流長送客
祗因柳色解隨人雲山海國蒼烟晩風景幽州白日春
昨夜池塘青草色夢回陡覺别離頻
德州北曉發遇阮亭
春岸沉沉撥棹聲長川疎柳帶高城寒燈夜雪依篷重
清鏡衰顔映水明每惜芳年曾久别驟看遲暮若為情
相思應到分流處汶水東西兩送行
河上有懷二絶句
水流東到海到海是歸期惟有思君意悠悠無盡時
思君比海水海水鎮常好不似與君離生年日易老
夾馬驛次韻京江先生雪中並騎回舟見遺之作
自覺衰顔組濫紆陽春雅調入疎蕪門迎宋祖銷寒酒
(用宋藝祖雪夜訪趙相事)筆掃袁安卧雪圖共喜雲霄千里瑞儘
堪蓑笠一舟孤年來大手蠲逋詔何止山東百萬租
臨清待閘懷湯西厓中州
前歲下滄州春雲接薊樓今宵泊東郡西月挂嵩丘清
濟還長見黃河自曲流與君塵外賞能緩别離愁
臨清閘逢劉生
昔别燕京道今逢衛水濱(閘西衛水所入處)柳條堪寄遠草色
解隨人渌酒燈前意丹砂物外親川途方浩蕩常恐白
鷗嗔
祖德(有序)
余家近堯畿代有文學高伯祖容山公萬歴甲戌進
士歴關陜副憲詩名尤重於世嘗有云未遂持螯意
空懸擊楫心蓋未嘗至江海間也余小子昔奉使至
海上今扈從
視河有舟航之賜珍食之飫追溯祖德感歎而記以詩
丁亥二月初六日北河第一閘書
祖德斯文在家傳正始音歌謠依
帝日分野直辰參丘壑三生客雲天萬里心持螯兼擊
楫佳句獨長吟
第二閘蚤起宴坐寄李中孚先生二首
宴坐春船裏波濤静不喧斯文如未喪名理與誰論雁
影窗中月雞聲岸上村浮生何所著有得是無言
落落身名晩茫茫歲月違春風吹墮月曉色攬行衣四
海幾人在百年萬事非祗應與夫子偃息向荆扉
舟中示兒子
忠信涉滄海清明揖岱宗無營心澹泊蚤起事從容文
字元多累功名是偶逢行行鄒魯近捨此適何從
第二閘過後簡同直諸公在别舟
春氣漸氤氲鑪香憶夕熏行看三尺日回見一川雲歸
雁不可數遠鐘何處聞風帆猶未落客思正紛紛
清平縣有懷諸學士
水驛清平縣孤帆日暮來天低泰嶽觀雲淡魯連臺浦
岸人嘗見谿烟棹却迴邑名元自好羡爾濟時才
東昌河上絶句
袖中三載篋中書行向河關千里餘流水無涯人易老
海山消息近何如
陽榖縣
江黃曾此會渺渺棹扁舟野草迷陽榖汀花落濟州盟
寒菏澤水春近嶽雲樓日暮絃歌地空悲戰伐秋
青川驛
青川望杳杳幽思與誰論倦客夢迴枕午雞聲近村浦
舟隠北樹驛騎下東原魯酒一杯醉孤篷自掩門
荆門驛
漢水不可涉荆門齊魯間客行半春路舟在九河灣飛
鳥目猶送孤雲心與閒悠然川上興偃息想潺湲
張秋鎮
境壤連三縣(岸北隸陽榖東岸東阿西岸夀張)人烟接二東漁商河市
上雞犬漕船中平野遲斜照孤帆送遠風浮生信所適
雲水夕濛濛
寄桐城先生
泰嶽日邊出黃河天際流我行千里遠迢逓下南洲遥
憶龍眠處長隨雲去留相期明月夜同宿大江樓
汶上道中
舟泊水逾響潺潺夕棹間清堪流石髮綠欲點苔斑言
涉江海道况見東南山稍愜塵外賞沙鷗相對閒
舟巾聞琴
倚槳綠波細泠泠聞七絲微風松定後明月雁歸時誰
以黃金錯飾兹桐樹枝伊余方晏寂此理陶公知
二月十二日曉發濟寧作
杜李曾遊處能令百世思任城無賀老濟水似唐時野
店雞聲早官河人去遲斯文終未喪儒雅是吾師
漆園城
隠吏何人解息機漆園漠漠草菲菲只今夢裏三千載
惟見春來蝴蝶飛
魚臺舟次錢絅菴見訪
晨發濟北地暮期湖陵城天晴候雁迥烟曉春帆明執
手豁野興欵言生古情子方富才藻予老趨柴荆
月夜歸舟作
大船泊岸鳥棲枝小船迴棹歸人遲夜深却似南谿月
池水東邊漸上時
舟中題畫
妙手勾吳設色工沙明水暖翠浮空扁舟便欲相從去
不道烟雲是畫中
滕縣道中
榜歌聲漸襍吳音滕縣花寒柳綠隂欲渡清淮春色晩
絶憐汶泗碧流深
彭城道中
落日彭城道凄凉戰伐功至今廳事下猶說覇王雄烟
草隨蕭子風雲感沛公虞兮不寂莫人在楚歌中
徐州道中寄荀少京師
扁舟一葉水連天歸雁成行落照邊今夜黃樓春草夢
遥思風雨對牀眠
下邳道中
高鳥長淮去淼茫楚州人物入蒼凉誰知百尺樓中客
自許元龍卧大牀
鍾吾驛
古道鍾吾驛秦餘下相城黃河天外落海水日邊生九
點齊烟盡孤舟楚岸横東南風景異同是夕陽明
晩望桃源縣
風帆憑水國驛路入桃源蝶夢時依枕雞聲漸近村春
深海西岸月出秦東門欲就漁人宿還期静者言
賦得揚州郭裏暮潮生
昨辭瀛海水迢迢直到揚州見暮潮聞道仙人在方丈
竹西晨過夜楓橋
渡淮北岸曉行暮抵曺家廟同儼齋尚書
春水生桐栢迢迢下楚州花開猶古渡月映自清流芳
杜思南國蒼烟問故侯相從憑眺遠留艇寄閒鷗
清江浦寄秋崖
閩天無盡暮雲生淮水東邊月漸明同是離心江海上
思君無那夜猿聲
淮上
高鳥依依去閒雲故故斜蒼凉淮水上歴落楚人家舊
日英雄里殘陽野草花不辭胯下辱噲伍最堪嗟
寶應湖邊夜泊有懷午園花樹二首
柳映桃花湖水清夕陽一樹近船明不緣隔岸應攀折
爭惹行人惜别情
萬頃烟波一望孤長淮兩道夾蓬壺半篙新綠南谿水
曾泛扁舟似五湖
宿高郵城南憶關塞舊遊
碣石遼西塞上緣吳江楚水夢魂邊秦郵亭畔多生客
又是孤舟一夜眠
䢴溝題别淮水
長淮千里水悠悠送盡行人江岸頭最是裵&KR0966;東去意
暮潮還及上揚州
過揚子江
危檣來已遠絶岸一孤舟大海三山近長江萬里流蘋
花迷極浦瑶草上春洲終古餘霞在能堪日暮愁
金山逢野老
江山閱萬古暮雨一登樓繫艇隨潮上飛花逐水流地
喧逢野老心遠寄閒鷗相見不相識聊因慰薄遊
金山寺樓題壁
乞食何妨靖節賢殘年一飽便欣然解嘲肯信坡公語
却訴江神為買田
金山寺留題
重向金山寺祗疑夢裏遊晩潮移岸艇明月動江樓檻
外吳江路門前建業舟茫茫后土意漂蕩得無愁
京口
京口千帆窄吳洲萬壑深水天長浩渺覇業久銷沉故
壘閒鍾阜雙峯在鶴林自憐江海客猶復戀華簮
招隠寺
招隠山深白日斜山前猶說戴顒家題詩人去無消息
零落春風玉蘂花
自金山夜汎江入京口懷徐蘋村侍郎維揚
妙高峯下泊暝色久沿洄艇進中流去潮連夜雨來南
徐行漸遠北固首重迴芳草天涯路還思東閣梅
繫舟京口岸行赴金陵
征途渾忘故園情江上維舟杖策行一路青山連白下
却思今日是清明
次龍潭驛懷孝感先生金陵二首
人行江樹裏心在暮雲間草綠春洲長花濃野店閒纔
辭揚子渡已近秣陵山明日秦淮水相看映别顔
滚滚流年去匆匆會合疎長江爭道路斜日向林閭野
水雙窺鬢山花滿插輿因公一蕭散已覺似吾廬
發金陵登燕子磯
燕子飛時磯上過石頭牛首近如何六朝舊壘山千點
萬古長江海一波烽火幾曾燒野草樓船終不礙漁歌
只今虎踞龍盤地北拱神京王氣多
夜行阻舟即事
雙鬢孤燈照千檣一澗通窄疑秦棧險曲似阮途窮犬
吠穿林月人驚泊岸風無生那有累到此萬緣空
哭吳元朗
春水吳天路迢迢半為君客行失東道老淚滿南雲漂
泊真由命窮通豈論文凄凉千古恨流慟大江濆
題松江尚書賜金園
天與園林&KR0873;水隈賜金早見出蓬萊榮逾漢帝營朱邸
恩比唐宗撤殿材曾轉行旌花外駐還隨步輦日邊來
六龍已協非熊夢却勝磻溪罷釣迴
發松江奉懷杜梅梁先生二首(有序)
先生諱喬林字君遷萬歴丙辰進士由刑部主事為
湖州知府威惠大行捕太湖盗有功遷水利道歴福
建屯鹽道山西按察使入覲時流賊䧟河曲莊烈帝
問城陷故先生對曰賊飢民亦飢城故不可守願思
所以賑恤之而已時進言者多震慴失指先生條對
詳明帝目屬焉進浙江右布政使分廵温處道海賊
入寇募勇士殺賊三戰皆捷以病請歸先生名德著
於家國華亭人思慕之不衰子過先生故里愴然興
懷蓋低徊不能去云
旅館春臨水隨潮夜出城海風常欲冷江雨急無聲夢
與九峯别情將萬古生集仙門外路天上迥分明(南門曰集)
(仙)
身世誰相識孤舟晚自横野花隨岸泊邨徑落潮行風
物猶今昔聲名屬老成并州棠樹在想見舊遊情
嘉禾道中三月晦日作三首
行盡吳洲望越峯竹枝桑葉晚烟重送春此處辭人去
來歲春歸何處逢
望裏平蕪水碧灣嵯峨心在兩峯間故園此日春歸路
東去千山與萬山
客舍桑乾已白頭故鄉迢逓在并州吳山越水三千里
歸夢時時過薊樓
西湖重宿瑪瑙寺
放鶴亭邊處士家依然禪榻傍烟霞地幽山色臨窗近
徑轉湖光入寺斜香閣遥飛三竺雨畫簾高捲六橋花
門前鷗鳥如曾識相伴寒雲宿晩沙
西湖月夜
湖上見新月窈窕清波間漸明烟際寺半影窗中山漠
漠渚花落蕭蕭林木閒雲隂入早夏頓覺春光還
登葛嶺最高處
紅樓窗外碧孱顔高枕深慙野衲閒風雨三春江上路
烟波千里浙西山欲騎鶴背排雲去且聽漁歌弄月還
寄語仙翁勾漏令丹丘人在海門間
發武林寄桐城先生維揚
湖水盈盈照白頭謝公東閣在揚州誰期洛下三年别
重作江南兩地留風雨連宵如昔夢雲山今日是歸舟
相思不逐春光老明月長江萬古流
長水道中又題二絶句寄桐城先生
綠蘿烟草芰荷衣曾約青谿共息機卜築江南吾已老
桐山空望白雲歸
憶昨揚舲下楚州相邀明月宿江樓只今人在江南北
况復前期兩白頭
四月二十三日歸舟渡江題杜梅梁先生遺像
九峯望不極千里向河關吳楚江邊岸人天海上山迷
津行漸遠往路夢能還夫子清都客相思塵世間
勲業雲臺像風期天上人文昌高帝座香案儼儒臣忠
孝傳金籙精誠達紫宸南泠清絶水一酌薦江蘋
瓜洲渡江
天塹茫茫裏長風送小舟地連滄海市城壓大江流南
北分岐處關河第一洲雲山歸路遠芳草欲相留
維揚贈金陵送者
江上秦淮一葉舟多君相送到䢴溝情知建業城邊水
解為行人西北流
嶧縣南見山有作
自别春山去夏雲深幾重黃河西北岸翠色兩三峯未
暇觀滄海還應上岱宗仙人相待久騎與二茅龍
滕縣
麥風如浪影參差滕縣溪光漾綠漪五月行人河北路
江南又近稻花時
流水
流水清如此征途去若何暮雲飛鳥盡孤渚宿鷗多鬢
色羞開鏡年華畏逝波三山儻可到心事敢蹉跎
泊太白酒樓下和人金山詩
浮玉滄江激浪奔高樓客夢幾消魂一峯底柱當吳會
萬里朝宗赴海門直下波濤驚地軸倒翻河漢動天根
君山剗却湘流好醉裏狂歌未可論(太白詩剗却君山好平鋪湘水流)
夜泊汶上張老莊即事
綠隂遥識好林泉弭棹還移近屋邊桑下豈容成兩宿
壺中自可度千年烟霞便是神仙宅香火曾為大士緣
不繫舟船心已住夜來明月滿前川
夀僧五十
桃花栢子舊禪枝五十風光迥自知比到趙州行脚日
青蓮弄蘂已多時
禹鴻臚以賈閬仙養雛成大鶴種子得高松詩意
畫為圖夀牧仲太宰二首
九臯聲徹過庭遲丹頂玄裳世羽儀最是鷹揚人未老
岐陽初見鳳鳴時
暎日龍鱗偃蓋形種時曾惜子星星從今風度雲來後
看到年深長茯苓
題嚴如園編修竹堂晴雪圖二首
銀管連宵映雪明六花催放筆花生玉堂曙色清如許
修到唐書第幾籯
扶荔雲邊繞屋梅寒香林裏竹扉開若為驢背尋詩去
定是龍門賞雪來
九日獨遊棗林寺會牧仲太宰與諸名士分賦古
人九日詩句予亦效顰拈得樂天自從九月長
齋後不醉重陽十五年之句聊以發諸公一笑
粲耳
十年半偈老相催今日重陽笑口開伴食還逢香飯鉢
逃禪且盡菊花杯高雲細逐長天去四序平分一氣來
會得道人元不醉憑君三萬六千迴
上元前一夜宿北墅壯履内直未歸即事作
華林渺渺接烟邨宿鳥寒枝似故園人道謝家生玉樹
汝憐韓昶識金根關山往路頻迴首燈火良宵獨倚門
已辦乞身章再上歸田心事待重論
正月十八日
苑中奏摺子以老疾懇請致仕將隨例具疏投進未蒙
恩允歸路口號
一紙三年篋裏書今朝得奏玉階除九霄
天語驚難荷萬事人生愧不如沙凍野鷗行尚懶路迷
老馬步還疎殘燈落盡歸來晩又是春宵畫角初
向雲澤自曺州以牡丹見遺賦答
春風料峭幾枝斜穠豔依然帶露華牧佐舊為芸閣吏
曹州今有洛陽花寫生銀管曾修史入席天香抵坐衙
茆舍竹籬還稱否憑君相贈到烟霞
乞歸未得答曉山侍御見訊並簡鐵峯甥壻庶常
感君問訊賴交情同是柴門隴𤱔民歸去來兮今已老
臣之少也不如人鄉園歲酒團圞晚
帝里恩光浩蕩春轉覺過從還絶少知予懶似舊時真
趙中丞生日詩
馮翊扶風寵異才一門兵柄戟扉開功名兩世凌烟閣
威望三公御史臺薊苑山河圍雁塞春農風雨接龍堆
封章驛奏
天顔喜新賜甘泉法醖來
季橋東以縑素索書戲題
子敬還當過右軍家雞野鶩不同羣吳綾半剪并刀冷
空負羊欣白練裠
王恒麓學士以新
賜御書兼為王母稱夀索詩因同赴南苑馬上口占為
贈
燕趙流風間氣生黃圖人物漢西京闕城地闊開南苑
山海天高見北平輦道曉隨春樹轉殿廬新奏袐書成
多君
御藻承恩日正是長筵進玉觥
出郭見山桃花早開二首
汶篁凍葉影離披惆悵江梅雪滿枝惟有山桃太狡獪
一春先放早春時
雙眉嶽嶽重如山怕見飛花點髩斑紅杏綠楊都後汝
相看陡覺破愁顔
楮窗雪後閒詠
雪飄簷樹凍霑枝烟景銷沉歲閏時三月春寒歸燕少
今年人老見花遲已堪酒盡忘弓影那惜詩成惱髩絲
自是黃楊慳節候天工一物不曾私
浙閩總督梁公調生日其門下士為求詩
往事金陵憶請纓鯨波風捲陣雲横頻年節鉞兼文武
一代勲名罷甲兵海嶠八閩今半壁江天萬里舊長城
東南多是甘棠地已識台星正玉衡
張孝先中丞開府閩中
開府年來出至公玉鑾宣
詔大江東清如秋水涵溟海直比朱絃應化工百道樓
船迴下瀨三呼笙鶴過登嵩衣裳正及䕫龍位已奏卷
阿豹尾中
詠懷簡西陂先生
一月不相見三春有所思殘花遮徑淺孤鳥託枝遲物
望如公在生涯敢自私祗應垂老意攄寫向西陂
和陽關曲三首
柳色年年似渭城客中相送客中行一杯酒盡君須去
故遣陽關三疊聲
銀瓶沽酒玉壺傾醉别多於醒别情與君莫作匆匆别
聽取陽關第四聲
酒醒人遠柳條閒草長沙場接塞山遥識玉門春不度
夕陽何處是陽關
閏月二十一日題野人壁
有意天工閏歲華春光偏在野人家差科未動閒時節
相見匆匆為看花
西陂歌八首送牧仲太宰致政還商丘
將歸不作送行詩說著青山惹夢思纔渡黃河人未遠
午亭沁水接西陂
正憶西陂隔翠微網魚刈麥弄晴暉明農却笑鷹揚老
罷釣河邊不見歸
城郭人呼垤澤門歸來行馬舊猶存回思赫赫宗周業
微子千秋有裔孫
鐵石心腸賦最竒宋公池館早梅時朝來睡穏苑檐日
看罷南枝見北枝
赤松黃石有前期人似留侯更莫疑錯比渭濱歸去晚
年來未及釣璜時
細雨為霖知好春東阡南陌指平津亳丘遺老欣相語
公是商家夢裏人
文雅臺邊大樹枝綠隂春長草離離桐珪世及唐封遠
到日先看賈至碑
堂開五老杜祁公八十年時當老翁且待潞公九十外
我來並駕謁高嵩
寄弟梅莊
風動百花好紫荆照眼明友于關至性兒女累虚名五
斗陶家意千秋季子情題書心緒亂那得盡平生
五月初七日蒙
恩問臣病狀感而恭紀
眼洗黃連風黯吹驚傳好語淚雙垂祗應疾痛呼天訴
已見矜憐荷
聖知七日夢魂遊
帝所一槎星漢問秋期歸來穏續陳情疏再奏
重瞳報典司
送子文之南安
玉舸萬里度黔陽新換銅符下豫章已有風謠聞按郡
最多文采見為郎梅花南嶺春先放江水東流路自長
政暇從容過幕府要令詞賦續三王
再送牧翁
家近青山欲盡頭太行新月古懷州遥知一灑臨分淚
能使黃河水倒流
南來沁水北雙魚中有佳人錦字書歸去未歸君已去
西風搖落雁飛初
為子文書褚公橅本蘭亭有米海岳跋禇公書米
所自出也子文書實本文皇冊兼諸家精意有
名於時因以為贈
昭陵典冊尚嶙峋米老誰當繼後塵更得文皇親激賞
祗疑登善是前身
薊北門送人
言從龍尾下繫馬此荒村海日遼西路天風薊北門塞
山木落遠沙野雁飛昏余亦茫茫客離心安可論
北墅二首
市朝耽僻處林野得遊行身為隨人懶名(一作官)因入道
輕墻花欹欲避巷柳側還迎風景何遷次無心物自平
疎樹見茆屋孤雲來遠村野鳬依凍水籬犬出閒門老
漸收書帙愁仍命酒樽海風吹白月相對倒金盆
野宿觀送别者
宿鳥猶在樹征夫已欵門夜霜盈别袖山月照行軒往
路人將遠離觴酒尚温勞勞亭畔柳銷得幾迴魂
十八日北墅蚤起書
道心遠塵市野興愜郊扉酒綠泛不淺燈花開未稀晨
鐘人倦起殘月雁孤飛一夕西山外林泉夢覺非
簡王思顯侍御
仍是天涯客能忘世上情那將詩送老聊用酒為名黑
髮雖難變丹砂竟可成長吟摩詰句辛苦學無生
冬日書懷
已看寒臘近不厭歲華頻岸柳催眉放江梅作意新世
應輕白髮我自惜青春暗與東風約驅車草似茵
自題楮窗詩後與吉人
楮窗人又老相對葉凋殘近覺無能好還思忍事難慵
拈書帙厚喜接酒杯寬賴有新題句憑君暖眼看
曉行西山下懷素心兼寄秋厓閩中荀六荀少粤
東
太行千萬叠人在太行西與汝為兄弟多生合解擕野
雲歸路遠霜鳥宿枝低更想遥天末如閒猿夜啼
十二月二十日夢中得句春苑多桃李孤松獨稱
心云是白香山所貽覺而有異因續成詩
春苑多桃李孤松獨稱心夢中名句味天上紫虚音夫
子云何在高風實所欽詩仙題鳳藻聲價重雞林最有
文章貴還知道德深言辭嘗諫諍勲業不銷沉千里黃
河曲三峯華岳臨曇花開一見薝蔔與重尋騎換令公
鶴絃添元亮琴唐家猶盛日精爽到如今
半日村
唐詩人郎士元酬王季友題半日村别業詩村暎寒
原日巳斜烟生密竹早歸鴉長溪南路當羣岫半景東
鄰照數家余往來北墅率在夕陽時偶誦君胄之詩
謂亦可以半日名兹村也
行盡高城望北原寒烟衰柳向柴門鳥鳴欲下斜陽樹
客到堪題半日村自古繁華成寂莫只今好景易黃昏
紅罏煖炕推窗坐新月還當泛酒樽
夀樊秋試失解有作
晉陽宫柳噪寒鵶桂葉飄零烟月斜孺子已堪為逐客
老人那得不思家槐根待醒殘年夢梅蘂禁看破臘花
聞道春耕田絶少陽坡留與種秋瓜
十一月十七日半日村草堂獨宿壯履以事歸城
中排悶作二首
曲巷茆堂轉藥欄新豐將作舊村看青山送老千年在
紫陌尋幽半日歡懶慢從教書帙亂忙閒放任酒杯寬
墻花階草饒春意况有園松耐歲寒
半日離家半日歡老人情緒亦無端自憐為客衰顔冷
那敢逢人白眼看坐久山村真寂寂夜來冬月尚團團
應知短檠攤書處猶是寒窗映雪寒
半日村曉起即事
沙寒幽草覆清溪步野村邊獨杖藜千里雲山行塞遠
四圍烟樹接天低流泉近海還趨北落月臨關故向西
昨夢分明在巖谷數聲催斷五更雞
半日村即事述懷寄朱竹垞
西郊槐市遠北墅草堂偏紫陌韶華晚黃塵歲序遷偶
來嘗半日小住或經年裂帛湖隂迥來青閣道懸飛雲
交碧樹幽澗出紅泉覽結情難徧登臨興每牽繚墻環
斗極列館應星躔邸第看榮謝蓬茆得静便圖書容懶
慢丘壑可流連入直居人後投林在鳥先風光堪送老
景物似歸田洛下三生客江東八詠篇多時常繾綣即
事益纏綿伊昔宫庭裏相隨供奉前公才真特達契分
與周旋文史紛填委言辭賴討研蛟龍騰彩筆鸞鳳上
華箋自賞千金貴誰為半額妍蛾眉從古妬狗監幾人
賢浩蕩江湖外蕭條杖履邊寶牀香漸散團扇月空圓
花為春愁放風因急雨顛暮霞猶片片霜菊尚鮮鮮獨
有殘年者歸與盍已焉對人同野鶴無語類寒蟬點綴
絲綸簿棲遲粥飯緣漏稀銀箭水日慢綺窗錢身世誠
由命行藏豈任天劄嘗兩迴上(謂兩進摺子乞歸)書待一封專
已蠟登山屐還尋載雪船故人知好在雙鬢各飄然天
夀崇明德思君一勉㫋
桐城先生輓詩四十韻(有序)
桐城先生初以史官特擢長直
内廬閱數載予始由翰林學士掌院事被
宣召間日月一至至或更歲時復出與公聯事最久公
洊歴院部及參大政入侍帷幄出踐臺閣予前後在
官未嘗與公不相從也公既予告歸予實忝繼公後
公和而不屈約而能通口無言過動為行表擬量絜
德予多愧焉典型猶在哲人云亡終始之際得無愴
懷銜慟致詞畢攄情志
同天遊復旦惟岳降生申世向百年老公為千載人台
階環斗極箕尾上鈎陳達命元通化登仙竟若神(公見夢巳)
(為文昌列仙)龍眠騰赤道鵬運絶蒼旻時論歸前輩斯文起
後塵過門傷賜第為位哭霑巾令德今長在流徽久不
冺魏徵多嫵媚子夀更清醇履次平如水經冬暖似春
共知經術美直取性情真有犯心何校忘機物自馴罷
琴聲斷咽别鶴唳嚬呻賤子衰庸日恭承
明聖辰追陪紛感激遲暮易逡廵弱植依温樹非材忝
積薪凄凉飽韓菽瀟灑想吳蓴餞宴樽罍盛班寮祖
席勻湖山疏沼榭雨露滴松筠最愜幽棲志高標獨立
身寒更待漏院羸馬子城闉蕭颯驚從衆乖離失所親
冰兢趨閣道惶恐接麻綸往事看調鼎餘波欲問津酒
罏約犀首卜肆謝嚴遵自撥形骸累寧由禄命屯且容
行坦坦不覺走踆踆指口翻成錯摧眉敢效顰裵回深
殿路邂逅大江濱聚散逾三紀逢迎再浹旬先生憐故
舊後死痛沉淪何處青囊藥堪扶凅轍鱗還丹應有術
冲舉豈無因溝壑嗟填委雲霄訝屈伸葛公泉味冽苦
縣李嘗新
帝所升賢喆
朝家念舊臣浮生投淨域上宰佐鴻鈞幽贊參軒姒神功
邁渭莘精誠仍報國靈爽必殊倫明月清風夜無辭入夢頻
園柳送南歸客
園柳凄迷戀落暉不成攀折送人歸曉風何處棲枝鳥
正是江南雁北飛
閣中見題名錄有懷張澤長下第
村花溪草共柴荆幾度春風在遠行松月照窗思伴直
杏烟點筆悵題名家山正是懷君處客路翻同下第情
那有斯人滯空谷皇天老眼自分明
杏花二首
昨朝紅蘂巳離離今日花開定不遲未到曉鐘人别去
歸時應惜未開時
客舍紅芳又一時别時常早見時遲成隂結子匆匆過
知汝明年可對誰
北寺坐久對花作
懶慢時常絶送迎相逢且作看花行忘花坐久兼忘我
何况悠悠世上情
杏花半落又題二首
宛轉辭枝似别家飄零衰白向天涯春光未老多桃李
怪底心情為杏花
絳雪飄蕭落似銀年年有約趁芳春祗憐白髮終難變
總有丹砂信不真
去歲與牧仲同出西便門今春過此門感舊却寄
音書迢遰雁飛翻往事重堪與細論十里烟花隨輦路
五更燈火出譙門東都祖帳何人在北海賓朋舊日存
再見渭城新柳色殘年銷得幾迴魂
夜讀四書有作
蕭然衣馬耻輕肥更覺閒門客到稀未盡百年誰竟是
巳過七十早知非天迴鄒魯生人命地轉江河造化機
道在六經先四子焚膏還欲繼餘暉
獨坐與澤長示隨正
獨捲殘書坐誰堪繼夜缸花飛紅濕硯蝶舞綠隂窗晩
景春猶在歸心老却降相憐去住意客夢各雙雙
春暮卧病志感
殘花細雨眼迷離乞取春光為鬢絲裁就綠章封未上
一年忘却送春詩
雨中簡曹生
無數垂楊綰别離春風春雨又歸遲暮鴉棲斷黃昏樹
正是平沙落雁時
四月初七日病假杜門忽已半月偶遇南使寫懷
寄訪濓
蕭蕭白髮不勝冠拄笏西山日日看又落牆花知客久
未歸江雁覺春寒忘機書向忙中展好嬾琴從静處彈
相見故人傳一語只今卧病在長安
卧疾寄夀樊
春歸何處渺天涯門掩疎籬久客家雨過啼烏還繞樹
風吹驚蝶尚尋花綠隂漸覺東牆厚白日迴看西嶺斜
有約陽坡棲寂地來時未必及秋瓜
曹生過予彈琴
門如寒水近方壺三徑依然興不孤蘿月有情稀客過
松風無價待琴沽音聞寂歴銷塵劫烟雨空濛入畫圖
萬事浮生難住著儘將閒處費工夫
與高鍊師
柳布誰知著隠淪五陵車馬逐流塵古稱燕趙悲歌士
我愛雲山歴落人蘿徑風花長避客石壇烟樹若為鄰
雅琴自昔同相賞笙鶴從教分外親
自題午亭山村圖往年有卜居江南之意撫今追
昔因兼寄懷訪濓侍講謹庸宫贊一百韻
元會中天盛勲華二典懸王畿千里内甸服四門前宫
室茅茨下羹牆日月邊瞻依從北極耕鑿向東偏宗祏
猗蘭大支條奕葉連我陳真忝竊帝系本纏綿媯汭波
流遠胡公錫命專蒼茫經百世播蕩詎三遷履武因蒲
坂觀星並潁川地開王覇迹野次觜參躔華岳遥撑拒
黃河近折旋歴山容陟降雷澤許洄沿巖壑蠶叢闊峰
巒鳥翼翩太行故犄角清洎復淪漣終古唐風在於今
舜德延周家虞叔國原邑趙衰田往事皆如昨遺蹤一
浩然關城紛接塞山水上連天自昔黃圖迥高居白壤
駢距河臨兖雍都冀盡并燕以德承三統無私戒十愆
紛紛強役弱往往急相煎簒奪何知足誅夷或併肩王
風委蔓草宗國混戈鋋禮樂資師表詩書費討研鳳兮
誠已矣麟也曷終焉茅土乖王命封疆競自便夏盟誰
竟主晉國逓相蹎遂有陪臣亂能操共主權九州方迸
裂初命更轟闐韓土三分僣留侯五世賢莫強兵馬地
獨切虎狼緣七國爭鋒鏑孤嬴擾幅&KR0695;職方經界壊王
制井田寘餘烈窮塵燄殘灰積劫然狐鳴篝火爛蟻鬭
穴沙填華屋嗟危栗蒼生痛忿悁三精埋魯壁九鼎墮
虞淵自古興亡業何曾白手搴人占芒碭氣天厭祖龍
燀戰地無秦壘清時有漢[田耎]亭名留午壁表字問丁年
每憶樊川藳相同杜牧編標題殊未忝笑語任流傳(余所)
(居名樊川昔曾以樊川名集)彭澤窮山海桑欽撰水泉閒時供把翫
佳處借陶甄適與情相洽還因取自箋會心仍古蹟選
勝得遺篇白石欣相賞朱坡悔欲湔午亭鄉夢短故壠
客心㾓迴首余生後移家宣德先吾宗繁子姓小子一
夫㕓頗按酈生註幽尋沁水谸析城高掩映上澗側便
姍濩澤東交滙陽阿左洑漩浸山霞縹緲潄石玉潺湲
獨往淨如練單行清且獧樊山迴峻嶺丙舍列長梴峽
起村完聚風藏氣鬱芊西流東澗水南暝北峯烟物外
人稀到區中事少牽桃花春十里桐葉歲三千舊是唐
封地兹為世陌阡古今同一慨俯仰各相憐過隙云何
駛安居即是禪生涯從薄産貧樂悟真詮猿鶴容疎放
雲烟不棄捐但攻章句學寧為藻辭妍在昔龍門史能
驅虎觀員汾川宗浩浩洓水破濺濺天使斯民覺心歸
至道堅斗標聯氣色桑梓接壇筵詎敢憐同調因之願
執鞭文瀾寬似海義路直于弦源遠惟涓滴途長祗躓
顛龍鱗攀莫逮鵬翼附難騫忽漫思姑射聊將效偓佺
幽憂能解免羈思遂拘攣只訝廵欄鹿還悲飲露蟬自
教身寂莫豈是遇迍邅狷㓗思巢父孤高慕善卷衡茆
今未遠仕隠古難全肝膽分秦越菁華合削朘少言羞
拙訥多病愧娟嬛腕力驚鸞紙臀膚困馬韉金丹誰
與鍊白髮豈須蠲蝶粉頻銷落蠶絲數裹纏阮孚幾蠟
屐子敬舊青氊荏苒時將晚蹉跎業未竣春華今巳謝
夏月又重圓留舫思安道登樓憶仲宣草池珠並綴雪
塢璧常聯河北歸樵路江東下釣船故人徵晉問南國
被薰絃吳地觀型土堯封慕采椽騰翔憑騕褭蹇鈍託
䕫蚿獻納勤三祝謳歌暨八埏采洲思杜若卜築試筳
篿葺芷編荷屋疏蘭傍蕙櫋蓴鱸與藜糝那復異坤乾
牆邊隙地可種柳有感而止贈張大
夢到鄉園覺後驚天涯芳草傍愁生牆邊更不栽楊柳
恐惹征人去住情
病起夜詣苑中簡方若
一月閒居理去裝連宵又罷乞身章風迴烟草春如夢
月上溪花夜有香嘶馬漸隨雞唱遠流泉還與漏聲長
思君未了詩緣在擬向樽前醉幾場
方若見和復次韻
一世生涯在槖裝明珠照乘辱新章我如散木天容老
君比幽蘭國有香魚鑰曉催鐘漏盡馬蹏春緩玉鞭長
九衢三畆都陳迹且可相尋翰墨場
野寺寄素心
伏枕春歸見夏雲眼中物態又紛紛林花飄落隨殘靄
牆柳玲瓏暎隙曛一簇遊蜂憐幻影幾迴喧雀斷聲聞
俗緣易了情難遣詩思禪心並憶君
嵇母節夀詩(編修嵇曾筠母博士永仁夫人)
表忠有喜到慈闈彩鳳銜書下紫微天上尾箕明歲次
人間蘭玉茁春暉賓朋重整陶家讌綸綍新裁孟母機
賜得錦袍親看著開箱還檢侍中衣
湯西厓視學中州使還簡懷
别久思君首重搔音書斷絶夢魂勞中流濟水清長在
秋色嵩雲晚並高自有雄文歸諫苑信知廉吏出詞曺
相逢不覺衰顔冷喜共承平氣象豪
題西亭榆樹寄豫朋二首
白榆歴歴在秋河種向亭前映綠莎幾度西風見摇落
樹猶如此奈人何
紙上功名換笠蓑槐庭柳塞不爭多只今垂老漁陽客
望斷關榆曳落河
八月十二日半日村侵曉夢獨行迷失道攀緣絶
磴上見土壤平豁枕山帶郭風氣鬱然有朱衣
夾路問之曰合肥李公墓也哭失聲而覺二首
夢魂枕上江南路覺後初當墮淚時宿草幾迴秋色老
傷心為欠哭君詩
雲車風馬像平生指點朱衣導我行回首黃扉十年事
荒原今日見交情
韓質良來自梅莊憶舊遊却寄舍弟
問訊山中客山中十載前朱坡連杜曲石塢自樊川看
竹擕殘帙題松襞短箋曝裩家似阮欹枕腹如邊燕壘
花銜補鶯窠柳對懸陶琴元未鼓姜被幾迴眠苔滑經
妨屐沙晴坐勝綿寺樓釃酒借鄰舍引渠穿行馬能疎
放騎驢任倒顛山歌遲嶺月牧笛上墟烟雞犬知人意
樵漁省世緣至今溪水上閒却夕陽船
題紫滄醉吟圖二首
閣道天街隔禁林黃昏獨坐紫薇深如今問取香山老
那有閒時得醉吟
長慶文章筆晉人十三行後點波新情知子敬風流在
故遣生綃畫洛神(謂圖中寫景)
周在清孝廉館王眉長學士家數以學士意來診
視余疾寫懷申謝之作十二韻
卅年如隔世相對意蒼茫蘂榜人還少槐根夢許長物
華遽超忽遲暮獨凄凉語默思難遣逢迎性頗傷病緣
聞道晩時為訪醫忙臣朔公車客留侯辟榖方藥來嘗
苦口事往戒迴腸肝膽雖顛錯心神頓激昂古人知國
士吾老惜文場伴直因松月棲巢得鳳皇雲天殊浩
闊鵬路合翺翔他日紆簮紱無須學楚狂
題衛會嘉竹間圖二首
浮筠瀟碧野烟生天帚還應傍玉清不度岑華尋嶰谷
此中自有鳳皇鳴
瞻彼淇園衛叔賢風人載詠武公篇誰知千戶侯封日
十畆依然在渭川
己丑八月予承祭
聖廟我裕以分獻同事越日見示寫真冊子徵予近詩
走筆題四首
夫子宫牆數仞尊婺源源水接崑崙百官宗廟多時見
正是長身幾世孫
長恨摳趨後魯堂三千弟子不同行也應高士軒中去
灑埽還賫一瓣香
曾聞五老降星精萬古宗祊在魯城不見閩天誕睿日
芙蓉藻井白虹生(先聖生有五老降庭文公誕降於閩是日有白虹起於婺之丘壠我裕家)
(吳楚間故有此首)
珠嚢金鏡赤書新冠劍何堪間後塵四海絃歌同此日
故應吟詠作詩人
王藎臣將還故山見過取别
大隠還須讓散人翛然採藥問歸津巳將白髮安吾老
只為丹砂濟世貧午枕流連鄉夢遠閒門剥啄子來頻
故山亦有胡麻飯莫向天台訪玉真
午亭文編卷二十
