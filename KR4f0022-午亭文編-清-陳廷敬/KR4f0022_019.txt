午亭文編卷十九
大學士陳廷敬撰
今體詩
賜船恭紀
舟航利涉是殊榮
特賜還勞記主名(命以石家船賜臣)此去真從天上坐多時偏詐
御前行(命在前行御舟)春山春水年年好江草江花處處生
不為勤民叨法從烟波空有叩舷情
潞河詶吳西齋送别
鞍馬頻年老薊城臨流擊楫憶平生文章自寫衰遲意
烟水新關故舊情君向海山分位業我從塵土濯簮纓
觚稜小别勞相念柳外花邊昨日行
舟發潞河簡同直諸公
解纜冰銷及好春碧琉璃淨鏡光新别來官舍隨漁舍
禮罷山神見水神塞北幾時今已老江南有夢竟成真
連船擁楫相從處應是三生未了因
寫懷與同舟兼寄京師遊好
杜陵野老一生詩抗䟽匡衡早遇時得失渾如前日事
塵埃敢道十年遲天涯船舫為書局官路鶯花付酒巵
寄語京華驢背客水雲閒淡有人知
題石家船版上
禁中清漏語頻宣水驛郵籖興渺然令德世稱倉氏族
佳名天錫石家船(諭旨石家船好)桃花滿載金波月楊柳全浮
玉座烟大地恩光隨處是五湖三泖櫂歌邊
舟行晏坐即事
畫舫烏檣宿靄晴罏烟近接
御香清吉祥雲裏從容住安穏光中自在行水月似曾
經夢寐山河今已見空明
君恩載得舟船重五日才為百里程
狼窩
狼窩名匪佳條狼義有取還將天山弓射殺白額虎
花朝寄阮亭
花朝往事夢魂遥鎖院重簾話寂寥十五年來頻聚散
今朝烟水是花朝(辛未與阮亭同領貢舉語江南烟水之勝余有詩云記取花朝明日是幾)
(番風雨對牀時)
聞岸上梵聲
明滅斜陽洲景微梵聲何處出林扉浮雲不限身南北
慧日常銷世是非塵劫遠尋期鷲嶺江湖有夢到漁磯
長河風利翻嫌駛處處茅菴可息機
同行諸子皆江南人即事有贈
輕寒薄靄汎遥津一出青門事事新官舫但容搜句客
别船還載著書人河橋煙柳堪相贈江縣紅梅早放春
君是南歸我去北不知誰主與誰賓
憶午涯煙舫題南來小舟四絶句
竹篙青幕漾輕嵐如葉隨風下釣潭秋水一塘䑳一隻
當時曾擬到江南
水嬉天慰白頭人南舫來時物候新不礙琉璃清淨眼
揚州烟月冶城春
南船應載五湖遊散盡行人萬頃愁得似多情白太傅
歸來舊舫憶蘇州
也是雲天是水天春花如霧柳如煙怪他日夜東流水
送盡南來北去船
舟行寄舍弟
乞得篷窗盡日留今朝晴暖趁春遊一生閱世如窺牖
臨老逢人解泛舟别後無書題塞雁行來有約寄沙鷗
憑君了却公家事山水漁樵儘自由
汶水
汶水南來處迢迢作意行帆檣連
帝里漕輓達神京善下還多讓居高最有情合流同到
海對此豁平生
余觀天津北汶水潞河合流處心固已異之及東
南行數日見汶水曲折流數百里而北一旦遇
潞河水折而東若無意然者於余心益有感焉
既為汶水詩又題長句以示壯履
舟過東南十日程偏於汶水最含情為憐宛轉朝京去
還見低徊赴海行能以功成如未有却將身退等無名
人生解識清流意何處人心不太平
早發滄州南三十里磚河驛懷湯西厓給諫
與君同扈從先後是同舟春水生河驛閒花上戍樓三
山連大海五壘抱皇州千古承平意因風寄擢謳
交河河岸古寺
茫茫兩岸即恒沙行客流光暮景斜天雨似曾施藥草
春風空自逐楊花心遊三昧渾如夢身許雙峰却是家
煩惱不辭為晏坐碧雲無礙水無涯
入山東界寄阮亭
千里江湖夢三春雨雪遊風帆出渤海星野入齊州九
點烟仍在長河日自流相思若汶水不斷繞行舟
德州南界懷田綸霞馮大木
夜過東陽界朝行衛水濆青春方浩浩白髮任紛紛山
遠留殘照川長宿去雲閒心逐流水今日為思君
夜行遇淺寄秋崖京師
臨深方浩渺遇淺亦嶙峋月黑憑漁火天高訴水神千
檣雖共集四海若無鄰試問栖栖者何如京洛塵
曉行東光縣界
相報桃花恐易迷紅雲未動月輪西長年大是多情客
伴我黃昏伴曉雞
南皮二絶句
漳水瀟瀟覇業休鄴中文采自風流甘瓜朱李西園夜
回首南皮是舊遊
繁華寂莫在斯須金谷池臺徧綠蕪最是墜樓人未老
真珠終不負齊奴
棘津城
倚櫂臨前浦蒼茫弔古情遥思渭濱叟一望棘津城水
帶春星動沙流岸月明祗應垂釣處漁父足平生
武城南界懷六箴鄖陽荀少桂陽
纔向燕齊問路岐還於楚客寄相思一官萬里湖南北
兩地三年人别離芳草池塘江上夢綠波春浦卷中詩
不因霄漢乘槎下爭見連天水去遲
次臨清懷梅莊
江海平生意遠遊誰與同滿槽東上水半幅北來風柳
已多含綠梅應早放紅山花開又落不擬在船中
河干逢蔣念祖使君撫今追往因有是贈
御史牀邊栢工烏龍門人在舊摳趨山長水遠詩難好
化美風移興不孤說尹野人終在口勸耕春鳥曉相呼
郎君已自施行馬最有清名滿
帝都
過臨清計程阮亭相見不遠戲有此寄
長風駕浪去悤悤過訪何當似剡中元禮自為倉卒客
樂天豈是囁嚅翁極知浩蕩如前浦聊得安閒出至公
蠶尾鵲花紛在眼不應獨賞與相同
船窗見月
岸馬動如羣沙明曙色分樹迎前浦月人卧半船雲雁
影連朝盡漁歌徹夜聞篷窗開復掩春思恐紛紛
土橋待閘行五閘矣
五閘行來物候新日高浪捲岸無塵似將池沼縈逥勢
留得煙雲浩蕩春雞犬村邊勸農吏漁商波上太平民
昨宵親見
天顔喜畫舫丁東玉漏頻
夜泊東昌城下
臨清昨夜春水生河上春燈曉送行今夜泊舟鉅鹿郡
黃昏煙火似臨清
東昌城下已泊夜移船欲過閘未得(城東北隅有望嶽樓)
一夜停橈處千秋望嶽情水流聊攝地雲鎻魯連城擊
汰堤花動移檣閘火明東樓不可上迢逓且南征
出陽榖界(春秋齊宋江黃會于陽榖)
少昊遺墟歴大東吾衰那敢夢周公(周以少昊之墟封伯禽)絃歌
魯國春風裏盟土齊侯夕照中終古奎婁天象在至今
禾黍覇圖空斯文適遇
興王會鳳鳥何時過故宫
湖雲二首
水上烟嵐迥不羣望中溶漾杳難分蜃樓日觀連天起
知是湖雲是海雲
金臺玉殿侣仙羣雲是三山萬𣲖分欲向此中訪黃鶴
仙人騎鶴亦騎雲
汶水道中題觀海集
風流文采幾人同芳草萋萋汶水東千里山川高枕外
百年身世一舟中風帆欲定歸神燕烟擢無聲近野鴻
我亦乘流觀海去把君詩卷問鴻濛
滕縣岸上人家
岸遠湖平雪浪堆煙禽飛處釣船迴凄凉華屋都經過
只愛茅軒照水開
水鳥
初飛似整亂還低自信塗鴉一抹齊水鳥也思排雁字
笑他野鶩厭家雞
沛縣界珠梅閘過三十九閘矣
退之汴泗交流句今日長吟笑口開解道洛川三十九
不如春水一帆來
雨泊泇河二首
紅濕窗花逐幔浮翠低隴麥映波流蘭旌桂櫂終難似
從此舟名喜雨舟
好風好雨送遥津同是敲冰嚼雪人酹取清波當桂醑
敢將牛酒瀆龍神
社日晚泊寄韓韓山
娟娟雲月點空斜忽漫春隂闇物華舊隠相依同社日
孤帆陡覺在天涯難逢有味偷閒客易過無情伴老花
回首厭厭真一夢海漚滅處是吾家
夢孟孫(有序)
孟孫小字臺哥余殤孫也以庚辰除夜生生之夕余
夢孟子之孫來故名之曰孟孫生而聰慧絶人余特
愛之以癸未中秋日不病俄頃而亡
自恨心清老未慵來無所止去何從斷魂往事孤舟客
猶是當時夢裏逢
夢人贈筆
一字何曾轉法車膏肓泉石癖烟霞多君枉贈如椽筆
幸不生來筆上花
將渡河夢與朱字綠别
汶流相送日清泠忽漫洪河望渺冥千里扈行猶輦路
幾回話别是離亭花飛旅鬢逢人白草長天涯似舊青
不為隴頭嗚咽水也因南浦惜飄零
渡河
畫舸中流一擢過日邊雲際渡黃河靈槎已見仙源路
驚浪還為德水波禹鑿八年因地險
帝平三患得天和吳檣越榜連江漢欲笑宣房瓠子歌
河上遇桐城先生二首
也紅亭子近如何歸路櫻桃應漸多不似黃柑三百顆
封題遠寄洞庭波(也紅先生亭名予為作記屢見集中)
連日春隂雨滿河河邊相遇日晴和却看雲散歸無事
猶作烟巒水上多
河上白鳥羣飛略似北雁
一水連天雲四圍成行水鳥弄晴暉眼明不見春歸雁
昨日北河相背飛
泊淮安城下廣陵以春橘見贈
春華秋實總含情金橘和枝露染成珍重過淮為枳意
相逢今夜泊淮城
清江浦舟宿懷及門諸子
渾似都亭未别時紅舷烏榜倍相思文章自是千秋責
衰晚誰堪一字師北去雲山人夢寐南來烟水路參差
回看擊筑高歌地柔翰新編數首詩
二絶句
寂莫韓侯五世情不逢亭長亦埋名橋邊書卷知何用
只好相尋向榖城
解道人生隙過塵仙家辟榖豈無因娥姁彊食緣何事
祗似摩登破戒人
平河橋南二首
芒鞵蹋透利名關一葉輕舟祗是閒獨立斜陽心萬里
四天雲卷更無山
千枝萬枝岸邊柳三家五家川上邨剪茅蓋屋荻編壁
縣吏來時輕打門
三湖二首
湖光杳無際河上櫂歌行春水連天盡斜陽接地平雲
霞三百里烟火幾重城可惜風帆駛郵籖促去程
三湖望不極夕艇進長河老屋偏臨水兒童解弄波星
明依釣火月影散漁蓑閱盡烟濤意生涯足歗歌
揚州二首
綠楊城郭古揚州多是三生夢裏遊今日到來雙鬢老
朱樓空捲玉簾鈎
煙月揚州處處花風流贏得俗人誇憑君更數凄凉句
終古垂楊有暮鴉
泊舟揚州城下午睡起作二首
竹西何處水悠悠鼓吹居然擁上遊不信揚州佳麗地
道人岑寂卧孤舟
破睡無如茗一甌松風魚眼已颼飀更分一掬中泠水
洗盡江山萬古愁
江天寺(即金山)
吳楚地分南北界江山天擁畫圖中拍浮慧日中流住
湧現身雲彼岸空多寶已乘雙象老巨靈還戴六鼇雄
却看無實無虚義元相居然逝水東
聖恩叠被復蒙
賜金恭紀
香羅蛺蝶錦麒麟飽食
天厨盡上珍節儉
皇朝多厚禄寒微家世不長貧一時更拜千金
賜四海還同萬戶春行向禹疆南北路蠲租處處樂堯民
虎丘五絶句
雲巖寺
雲根拔地玉琅玕鎻向松門浸碧瀾深掩青山遮綠水
只因多著畫闌干
生公講堂
一字何曾道著來拈花世界又花開誰知一片千人石
日日生公坐講臺
短簿祠
短簿祠荒春草新東亭往蹟久成塵能令公喜令公怒
憐爾當時好事人
顔魯公刻石
魯公書翰自通神潑墨雲山跡尚新清遠仙人曾不死
應同塵世歴周秦(石刻清遠道士詩有云我本長殷周遭罹歴秦漢)
千頃雲(寺後東軒名義取東坡詩雲水麗千頃)
繡出春畦映水文菜花黃盡綠隂分無邊無礙虚明相
萬頃波光萬頃雲
雲間竹枝五首
城外海江天一涯城中烟火萬人家溝渠盡長通潮水
籬落都開向日花
江城流水逐門開水上殘紅映碧苔試問柳塘深幾許
兒童相報早潮來
山禽杳杳白雲中一日能乘九萬風何事華亭不見鶴
鶴坡元只在城東
烟巒數仞立孱顔下瞰清溪碧玉環行盡九峯休悵望
道人只住小横山
江東人物渺荒丘寂莫孫郎覇業休落日青龍江上水
故應千古向東流
寶雲寺寄儼齋尚書兼懷瑁湖薛澱兩侍郎
官橋鄰淨宇川路接遥天潮送春畦水鐘流遠樹烟清
華江左映文字禁林傳萬事從游處無心問八禪
泊舟松江城下寄廖樾阡林慮
早潮相送晚潮迎帆落潮平暮靄生老去北山思舊隠
夢回南浦悵離情清泉曉映黃華谷芳草春深白苧城
才子高名喧小邑可堪經術用西京
雲間弔董閬石
目為傷春極情因感舊長數行垂老淚千古别離腸江
館荀鳴鶴亭林顧野王才名終寂莫憑弔向斜陽
次嘉興寄儼齋尚書二首
逥合三江送碧流雲間東望水悠悠越山未到吳烟暝
脩竹柔桑入秀州
西去扁舟夕照時落帆亭下落帆遲五茸好景空回首
為報江南數首詩
過嘉興懷朱竹垞
一城屹立仞牆孤東並三江盡五湖渾似天津分水處
故人喚作小長蘆
舟次襍咏四首
京口至餘杭河渠八百里本為通舟船分作溉田水
栽桑如插稻溪上自成田始信麻姑語曾疑是浪傳
夜夜水上宿識得水上趣鴛鴦與鸕鷀原在無人處
三月吳興守千秋數首詩苕溪與霅水淚比峴山碑
懷彭羡門少宰二首
相思極浦空流水終古寒潮帶夕陽一到江天吟秀句
故人文采似文房(寒潮句彷彿記憶是羡門詩集亡去無可檢視)
仿彿清詩慰寂寥吳山越水路迢迢試吟海月江潮句
自古精靈應未消
雙溪橋寄廖衡素虞箴二首
前日三江口五朝復五暮今日雙溪橋是向松江路
江路人已遠臨流獨浩歌思君若春水日夜向秋波
西湖同京江先生宿瑪瑙寺
碧峯削玉插雲浮明鏡湖光淨不流雲水到來如昔夢
波濤涉後見虚舟山人有約遲歸鶴野客忘機狎白鷗
一片閒心天付與煩公時厪廟堂謀
詔以(臣)廷敬昔未至湖上
命出觀一日(臣)玉書臣揆叙並同即事恭紀
海山恩澤到樵漁處處香花祝
帝圖若問浙西名勝地韜光過後是西湖
杜鵑花江南處處有之皆紅色至武林乃有進白
杜鵑花者扈從諸公皆有作亦作一首
杜鵑花發杜鵑枝絶域經年到玉墀自有風光隨鶴駕
豈因霜雪老蛾眉月明影靜三更後香冷聲銷萬籟時
解語無言還獨笑啼紅空負錦城詩
玉泉寺
碧玉環流浸碧虚玉泉只可伴山居他時重舉東坡語
曾識南屏金鯽魚
西湖八首
不愁平展漣漪水最愛斜堆斷續山誰識天公才思好
留將詩畫與人間
江東北固與西湖好景天然兩畫圖霜竹已非劉氏宅
湖山留得一林逋
一水孤山未覺遥夢中竹閣雨瀟瀟樂天院裏無人到
應恐清都誤早朝
漫將往事說錢鏐陌上花飛似汴州我向西湖湖裏住
不須更上望湖樓
自識為農氣味長伴他鰕舍與漁莊六橋花柳無閒地
猶有人家幾樹桑
欲盡江山未却回錢塘波浪雪成堆西泠橋外汀洲路
為看江潮昨日來
放鶴亭邊鶴未回水禽相對不嫌猜門前來往孤山下
三日鸕鷀日日來
看盡江潮與海潮湖心小駐似金焦籃輿早趁扁舟道
回首閒情在斷橋
歸舟太倉道中懷王顓菴司寇
畫省從容吏散遲水天閒話寄相思孤舟來往婁東道
鳴鳥疎鐘憶舊時
吳門迴舟走筆襍題留别訪濓五首
玉局筵前捩舵行長思苦語盡平生淋漓一夜征衫濕
不是人間離别情
兩度高齋往却還忙時相對别時閒白雲回首姑蘇道
不覺歸帆過惠山
把君詩卷重璵璠贈我新篇道氣存絶妙好辭髭亦白
乃知文字是名根
青天萬仞一身形飛去何因有翅翎今日黃粱雖已熟
盧生枕上不曾醒
腸斷孤舟春水聲雙魚遠寄百愁生無情頗記楞嚴語
度世何嘗不有情
句容道中寄彭蓼洲史胄司二首
三茅誰繼古仙蹤占斷金陵地肺重歸去海山猶未是
教人却憶小茅峯
二子清詞獨起予瑯嬛祕籍近何如然青檢遍仙人錄
應在隨
鑾第七車
聖駕展禮明太祖孝陵恭紀
皇情思往代曠典逮前王封樹生春色山川賁寵光雲
霞扶
御輦日月擁垂裳展禮如禋祀敷詞每肅將臣工紛感
動士卒亦徬徨一念同天大千齡應運昌歴觀前史徧
孰與
聖恩長紀載無雙筆謳歌自萬方恭陪逢喜起伏謁在
班行擬進封人祝還賡天保章
秣陵口號
南渡風流跡未賒回看嵩洛日西斜中原曾是煙塵壘
江左還留故舊家玄武湖連桃葉水烏衣巷滿冶城花
白門却似隋隄柳終古蕭條有暮鴉
金陵留題逆旅主人壁兼詠懷古蹟十首
終古行人夢未醒勞勞亭外短長亭白門柳色依然在
一種離魂草更青
蓆帽山人去渺茫奉金贈遠意何長相思他日來相訪
王屋山前是小莊
晉苑吳宫夢裏遊登臨無暇去悠悠不須盡攬江山勝
二水三山也是愁
烟塵金粉並成空六代興亡過眼中留與悲歌渾閒事
祖堂山畔問南融
華屋山丘事可傷謝公遺跡一霑裳會稽自有東山好
却上城南石子岡
一角殘山夕照昏秦淮往事黯銷魂留將三畆烏衣巷
江左清言屬謝鯤
伊蒲人自潔齋厨香飯多年啖野蔬何事誌公蓮舌底
居然吐出鱠殘魚
不老青山路不窮長江千古自流東紅塵白日紛紛去
舉世何人似葛公
江總宅邊淮水流閒花野草自春秋衰顔羞照青溪影
憐爾還家尚黑頭
悠悠西浦覯濃妝洛水明珠贈桂陽判斷三生緣已了
憑他神女杜蘭香
蔣山
蔣山行處是碧玉削芙蓉一别清溪曲雲嵐隔幾重風
林前浦笛烟寺遠江鐘似有神靈語他年訪舊蹤
靈谷寺
靈谷鍾山事豈同孝陵不復有遺弓天留布帽傳千佛
人訝金棺識大雄已墮鼎髯終寂莫常乘牙象在虚空
神光湧現華嚴界塔影江聲問誌公
歸次金山寺作
崔嵬千尺影巉巉除却浮槎渺莫攀獨立何曾緣兩岸
並行終欲後三山天遥海蜃長漂泊日落江潮自往還
波浪若能驚地軸孤根應不在人間
歸自金陵次金山寺懷孝感先生二首
澹粉輕烟往蹟遥蔣山殘靄暮江潮萬山氣象巗巗裏
也為風流愛六朝
俯仰天淵道甚明興亡難問石頭城水心山骨留題處
想見先生萬古情
郭景純墓
香火情多故國緣來看靈爽在江天後湖亦借公名重
多恐先生是水仙(景純聞喜人墓在江中一云在玄武湖中)
金山懷史蕉飲却寄周桐埜二首
空明浮玉插青霄姑射仙人近可招却望蕪城詩思好
大江鐘送海門潮(蕉飲詩浮玉鐘聲剛到岸又隨潮送海門秋余每愛而誦之)
青山猶是六朝非走馬金陵昨日歸萬古澄江淨如練
有人解憶謝元暉(始余訂交桐埜以金陵懷古詩)
焦山二首
過眼榮華絶可憐漢家宫闕渺浮烟江東曾是孫郎地
却有名山屬孝然
焦公舊隠跡如新西向孤墳弔景純千里江山不寂莫
遥憐二子是鄉人(孝然亦晉人)
瓜步道中
渚邨維畫舫步屧入烟蘿水㹀風眠柳江魚雨戲荷笛
聲浮翠落帆影拂雲過歸去淮南路青山隔岸多
次維揚賦答徐蘋邨侍郎見和西湖詩八首
蕪城相望倍相親鄭重瓊瑶袖裏珍二十四橋空在眼
只應回憶六橋春
公望公才在廟廊琅函典領水雲鄉西湖風月東華路
回首登臨憶侍郎
錦標奪得萬人中
御覽詩陳造化功每奏一篇天一笑并將圖繪入豳風
槐庭往事十年時靈鵲聲中晝漏遲擕得蛟龍天上筆
扁舟吟過水仙祠
黃河遠上憶旗亭人散尊前幾度聽更奏聖湖新樂府
一時傳唱與秦青
别去情懷白首中磨丹漬墨有何功文章大手終須讓
又見風流小許公
羽林小駐碧灣間濫點蓬萊侍從班我是歐公堂上客
相隨不復到平山
何郎請郡為花來得似孤山院裏梅自笑江淹才欲盡
筆花載得滿船回
䢴江舟中别訪濓
此行此别欲凄凉忽灑臨岐淚數行夢裏不知關塞遠
歸時那惜道途長調飢辟榖思真訣多病安心試好方
江上青山猶送客連檣况復似連牀
虎丘不及弔汪鈍翁歸次廣陵聞蛟門墓在平山
堂側亦不得一往志感二首
宿草春風幾度青江東耆舊總飄零誰知此日孤舟淚
并在山陽笛裏聽
烟月揚州夢裏緣故人精爽自依然回車何處平山路
腹痛當時語浪傳
楊子鎮
在昔䢴溝外金沙積未平江臨楊子鎮山近廣陵城地
自隋唐異情因今古生凄其陵谷意付與濁醪傾
召伯埭
出鎮東南節蓋雄廣陵北埭晉時功已無雙檜甘棠在
此地人知憶謝公(謝安宅有手植雙檜唐時尚存)
發廣陵夜行明日次寶應懷王方若
竹西歌吹罷灣口似殘春何處金釵澗相思玉局人五
湖猶在夢三𤱔可同鄰浩蕩烟波裏沙鷗已自馴
圮橋
自偕黃石老不共赤松遊五世韓陵土千秋博浪流功
名是伊吕人代異商周淼淼圮橋水斜陽去未休
淮上懷孫籜菴學士二首
斜日歸帆去未休淮隂城下水交流逢人欲問娑羅樹
碑版常懷李海州(籜菴書古詩十九首石刻藏扵家)
年少相逢意氣麤送歸曾賦射陽湖恰如莘老初登第
甓社光中得大珠
淮水
桐栢深源濫不收出山爭似在山幽能兼百里馳千里
故使清流瀹濁流水面暗浮春色遠湖心高映月輪秋
時行坎止關人事自古防川貴善謀
歸舟渡河却寄王昊廬尚書三首
小謝青山太白磯大江西望入清暉當年欲買金陵宅
今日孤舟逆浪歸
鳳凰臺迥夕陽邊拄頰雞籠望渺然也是江東一回到
人生蹤跡總堪憐
湖海逢人一笑還秣陵風景夢魂間相思為報三山老
已見黃河北岸山
歸次天津寄舍弟
别後江南路歸來薊北門誰知潞河岸還見海潮痕船
舫城邊市漁商水上村結茆何處好一一細堪論
題夢綠草堂種樹
六載艱難蜀道行秋來迢逓在秦城無端種得西墻樹
日日斜陽送晩晴
和人燒香曲
不論年老與身忙萬劫浮生坐裏長何限娑婆閒世界
能消幾許六銖香
小山臺同虞良西齋對酒作
小山文字飲臨眺盡秋城徑逐虚嵐上樽隨淨露迎人
間從野性物外得歡情今夜清吟客誰聽别院聲(西齋居臺)
(南院)
次韻西厓題河上集八首
行漏郵籖水驛遲滄江今是鳳凰池相看青翰如青鎖
春到鸞坡下上時
熏風欲和五絃琴雙鳥千秋會一尋誰作人間膠漆意
雲門天上奏元音
海山歸路渺無邊曾與仙人撫八絃近日水雲空處住
不思依止向人天
桃花時節想君詩惠我東籬采菊時回首青谿南畔路
陶家酒勝謝家碁
謖謖長松夢裏風優曇花散此山中不因歸騎悤悤去
問法求詩並向公(遊靈隠西厓先在草堂未遇)
清詩相贈抵聞韶我亦因風度碧寥東野為雲從上下
南過天目北中條
不見黃門日易秋故人吳質近南樓(元朗作我比鄰)眼中吾子
聲名在老我能堪第二流
西湖左掖從遊地館閣年來物望多更把黔陽詩過日
雲山萬叠勢嵯峨(時誦君使黔集)
九月十五日循西山下行過亂石村峯嶺竒秀輿
中讀使黔集及扇上詩有懷西厓二首
石竒那得亂村好自知名紅葉通西寺青山繞北平未
窮關塞勝難盡古今情却羡黃門客能為萬里行
紈扇如明月清光袖裏偕凉風字不滅白雪調難諧重
以友朋念兼之山水懷行行纔昨日秋色滿槐街
寒夜即事寄訪濓館文
霜風催我出前軒惆悵西窗宿火温待漏院傳深夜點
校書閣掩幾重門春歸江海傷離别歲晚關山役夢魂
遥想揚州人未去官梅詩興與誰論
苦寒出門懷荀少
多少無衣陌上人乘車那惜出門頻自驚客路今年冷
誰見郊原十月春風急不知黃葉盡霜明欲稱白頭新
天公作意催吾老相别相逢只愴神
野宿答虞良
殘夜城邊客斜陽幾度催暮雲依樹宿歸鳥逐人來春
入新詩句寒銷濁酒杯北門應下鎻愁絶夢能迴
夜行寄給孤僧
祗林霜月挂疎松倒影寒階落葉重庭樹鳥栖人去早
五更誰聽寺樓鐘
北墅夜寄訪濓
六分春色去匆匆惜别江鴻與塞鴻宿麥已遲三月雨
桃花先落五更風夢魂顛倒青山外文字叢殘白髮中
君過清泠江上水憑將一洗陌塵紅
隂雲連日風輙散之有作
薄隂微靄過高城忽漫狂飇四野晴花蘂總開紅濕少
柳條空颭綠烟輕雲師杜甫誅堪惜風伯昌黎訟未成
獨使
九重勞旰食堂餐深覺愧平生
北墅歸偶書
湖光裂帛隠嵯峨泉石西山望裏過一路柳風疎雨後
半身花影夕陽多行來沙際留鴻跡歸到門前有雀羅
老屋幽窗聊暫憩經春寒竹共婆娑
郊館夜晤牧仲冢宰
黃散功名畫省詩卅年心事故人知逥驚海内交遊少
却訝天涯聚散遲芳草長洲春去後落花高館夜深時
藤隂舊是栖栖地風月今宵有夢思
春思
落盡桃花柳絮飛粘風蛺蝶上春衣金錢欲卜還抛却
怕說行人且未歸
猶子觀顒咸受相聚於京師惘然欲别率爾言懷
汝伯衰顔意自傷浮沉二子各飛翔春歸晝省留紅葯
人到疎籬待晩香拙宦已都成夢寐早年何用卜行藏
牙籖白首誰能觸萬卷擕將代紫囊
三月二十八日夜與牧仲有郊館唱詶詩一時和
者甚衆五月三日夜獨宿疊前韻二首
漫叟遺風寫興詩關西清德畏人知竹林啟事偏來早
蘭褉流觴不較遲秀句我應慙少俊名場公自擅當時
龍雲相逐還相見卅載能禁一昔思
同詠清暉謝客詩暮天雲樹杜陵知二泉水繞波來遠
(西山有二泉著名)新月山長影去遲麥熟鳩飛疎雨外柳眠人
過晚凉時相逢為道頻相憶綴璧連珠繫我思
贈蔣靜山
尺五城南一畆㕓寂寥因見子雲賢杜陵韋曲宜春外
芳草孤花夕照前臺迥黃金多士貴調高綠綺幾人傳
君王自賞相如賦不用吹嘘送上天
荀少近喜為詩日以示子遂忘羇旅之感即事寫
懷亦冀夫有進乎是而得詩人之意也
眼前念念迹皆陳物候推移幾故新秀句自吟差有味
好書多讀可忘貧墻頭青實全宜夏屋角紅花别似春
簾閣縈香清晝永此時相對即離塵
午亭文編卷十九
