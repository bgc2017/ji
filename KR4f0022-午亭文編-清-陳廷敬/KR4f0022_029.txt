午亭文編卷二十九
大學士陳廷敬撰
講筵奏對錄(有序)
(臣)廷敬伏惟
聖主以天縱生知好學不倦(臣)叨侍
講筵多歴年所仰聆
天語闡明經義契往聖之心傳實前王所未有盛德日
新光輝宣著是以措天下於隆平開萬年之景運文謨
武烈史不勝書皇哉唐哉至矣盡矣(臣)自惟愚陋莫贊
高深每當
玉音下詢獲申奏對因而講義之外薄有敷陳兹謹輯
錄數條仰紀
聖學之崇宏俯志(微臣)之遭遇名曰講筵奏對錄(臣)不
任慶幸悚慄之至
戊午九月五日(臣)廷敬進講啓乃心沃朕心若藥弗
瞑眩一節惟暨乃僚一節嗚呼欽予時命一節
上曰朕觀高宗命傅說諄諄以納誨輔德為言可見自
古君臣一德一心至誠孚感為上者實心聽納以收
明目達聰之益為臣者實心獻替以盡責難陳善之
忠然後主德進於光大化理躋於隆平後世君臣之
間徒為虛文中鮮實意治不逮古職此故耳廷敬奏
言有高宗之為君所以有傅說之為臣
皇上此言誠社稷萬年之大慶也
壬戌某月某日進講晉康侯用錫馬蕃庶晝日三接
奏對言人臣盡忠事主豈得以希榮干寵為心人君
以禮使臣固必有報德酬功之典
日講六二晉如愁如貞吉受兹介福于其王母象曰
受兹介福以中正也奏對言守正不阿君子立身之
大防依違干進小人求容之私計以六二之賢而有
愁如之象蓋賢者事君以得時行道為念非為一已
之榮辱進退而然也故爻曰貞吉象曰中正於此而
察人才之邪正審心術之公私俾為臣有喜起之風
而無愁如之意此實治道汚隆之所繋也又云受兹
介福此蓋論其理耳亦有懷才抱德而沉於下僚亦
有才微德薄而竊據高位此理之所不必然而事之
所常有者故六二之介福聖人所以深慶之也
日講六五悔亡失得勿恤往吉无不利象曰失得勿
恤往有慶也奏對云昔者帝堯之時擊壤之歌曰帝
力何有於我哉康衢之謠曰不識不知順帝之則而
孟子論王道亦曰民日遷善而不知為之者此見帝
王天覆地載之量無一毫計功謀利之私六五失得
勿恤深合此意所以吉无不利往而有慶也
五月初九日講初九明夷于飛垂其翼君子于行三
日不食有攸往主人有言象曰君子于行義不食也
奏對言傳曰枉已者未有能正人者也古之人所以
嚴於去就之義者非愛其身正愛其道耳故士君子
必有難進易退之節而後有匡王定國之勲此明夷
之君子所以守不食之義也又奏對言薛方王莽時
人莽以安車迎方方謝曰堯舜在上下有巢由今明
主方隆唐虞之德小臣欲守巢由之節莽悦其言遂
不強致故曰薛方保身而自全揚雄為莽大夫莽惡
劉棻等符命之說置於法棻嘗從揚雄學作竒字治
獄使者欲收雄時挍書天禄閣恐不免乃從閣上自
投下故曰揚雄投閣而不免也士君子觀薛方揚雄
之事可以得處明夷之道矣
初十日講六四入于左腹獲明夷之心于出門庭象
曰入于左腹獲心意也奏對言此一爻商之微子當
之其在書曰吾家耄遜于荒又曰王子弗出我乃顚
隮其後微子抱祭噐歸周以存商祀正得此爻之意
十一日講箕子之明夷利貞象曰箕子之貞明不可
息也奏對言殷有三仁微子之去利而不貞比干貞
而不利惟箕子之所為利也貞也故象傳曰箕子以
之爻辭曰箕子之明夷所以表忠良之隱原臣子之
心而聖人繋易之旨深矣
十七日講象曰風自火出家人君子以言有物而行
有恒奏對言帝王以天下為家一言之微有前後左
右之竊聽一行之細為子孫臣庶之隱憂是以聖帝
明王必愼乎此
十八日講家人嗃嗃悔厲吉婦子嘻嘻終吝象曰家
人嗃嗃未失也婦子嘻嘻失家節也奏對言齊家治
世莫善於禮禮本天下之至嚴用之各得其分則至
和故齊家者與其過於和寧過於嚴與其過於嚴寧
準於禮準乎禮則無過嚴之失而有至和之美矣
二十二日講睽小事吉奏對言睽之時可小事而不
可大事矣至於世道休明之日人心聯合之時正當
大有為之際必有紀綱宏遠之規模為社稷靈長之
大計慮萬年毋狃於旦夕成大事毋見於小利此又
憂盛危明防於未睽之道也
二十四日講九二遇主于巷无咎象曰遇主于巷未
失道也奏對言人臣當進以禮退以義平居有難進
易退之節則臨事有尊主庇民之功蓋士人一身之
進退為禮義廉耻之所關即為世道人心之所繋故
必合於道而後可然此在平日以禮義廉耻養之然
後人以禮義廉耻自處格人心而正風俗此尤為要
務也
二十六日講六三見輿曳其牛掣其人天且劓无初
有終象曰見輿曳位不當也无初有終遇剛也奏對
言无初有終聖人亦論其理當如此蓋論其理邪固
不能勝正而歴觀古來邪正之際正實往往不能勝
邪惟
聖人在上能使君子道長小人道消斯可以决其理之
不爽耳
二十八日講睽孤見豕負塗載鬼一車先張之弧後
說之弧匪寇婚媾往遇雨則吉象曰遇雨之吉羣疑
亡也論君臣道合奏對言上有堯舜之君下有臯陶
稷契之臣明良喜起都俞吁咈於一堂之上後世如
唐之太宗致治幾於三代之隆亦必魏徵房杜之為
其臣故能成貞觀極盛之治此可謂君臣道合一德
交孚也
二十九日講蹇利西南不利東北利見大人貞吉奏
對言利西南不利東北言濟蹇之道貴得地利也昔
漢昭烈有撥亂之志諸葛亮有王佐之才然而困於
西蜀一隅者以不得地利也利見大人言濟蹇之道
貴得其人也昔張子房之從漢高馬援之歸光武可
謂得其人矣貞吉言濟蹇之道貴得其正也三代以
後有濟世安民之功如唐之太宗宋之藝祖亦可謂
得貞吉之意者矣
八月十八日講初六无咎象曰剛柔之際義无咎也
奏對言此一爻專主臣道言蓋以柔在下則有小心
恭順之誠而上應乎剛則有擔當任事之力此皆无
咎之道然解卦諸爻皆以解小人為義大抵易之一
書扶陽抑隂進君子退小人之意為多不獨解卦諸
爻為然此所以有資於治道也
十九日講田獲三狐得黃矢貞吉象曰九二貞吉得
中道也奏對言解小人所以杜惑上殘民之禍者也
從來上之德意不能下究民之疾苦不能上聞者皆
小人為之壅蔽於其間也故貴解而去之小人之害
有不可勝言者蓋小人未得志之時必工為諂媚之
術既得志之後則肆其險毒之奸是以斷然必解而
去之也
二十三日講君子維有解吉有孚于小人象曰君子
有解小人退也
上問君子小人奏對言小人患得患失無所不至其貪
位固寵之術有如物之固結而不可觧聖人特筆書
之曰君子維有解蓋言斷然解去之不使其為國家
之患也又講義有郭之所以危句奏對言昔齊桓公
至於郭國問郭之父老曰郭何以危父老對曰郭公
善善而惡惡桓公曰善善而惡惡是賢君也郭何以
危父老對曰善善而不能用惡惡而不能去郭之所
以危也觀於此可不戒與
二十六日講上六公用射隼于高墉之上獲之无不
利象曰公用射隼以解悖也奏對言隼以象其凶惡
高墉以象其權勢小人而乘權藉勢乃刑法之所必
加也故不曰解而直曰射此所以嚴小人之誅也上
爻在大臣之位大臣以天下為心無一已之私好私
惡然後有天下之公是公非是非明而後國是定國
是定而後人心正治道成
九月初七日講象曰山下有澤損君子以懲忿窒欲
奏對言人心本然之善原與太虛同體太虛中無一
物吾心中亦無一物所以聖賢格物之功正以求復
其無物之體故損之又損以至於無乃見此心本然
之善而其所最當損者莫過於忿慾兩端懲之窒之
則凡類於忿欲者可以不勞而克治之矣
十九日講六三三人行則損一人一人行則得其友
象曰一人行三則疑也論朋黨奏對言君子以同道
為朋小人以同利為黨苟不辨其邪正而惟以其同
則指為朋黨不免有黨同伐異之患歐陽修朋黨論
正是此意
二十一日講六五或益之十朋之龜弗克違元吉象
曰六五之吉自上祐也論楚人以二臣之賢珍於白
珩齊王以四子之功美於照乘奏對言昔楚之王孫
圉聘於晉趙簡子問曰楚之白珩猶在乎王孫圉對
曰楚未嘗以此為寶楚之所寶者觀射父能作訓辭
以行事於諸侯又有左史倚相能道訓典以朝夕獻
善敗於寡君此楚不以白珩為寶而以善人為寶也
昔齊威王魏惠王會田於郊惠王以徑寸之珠照車
前後各十二乘者誇於威王威王曰寡人之所以為
寶者與玉異吾臣有檀子者使守南城有肹子者使
守高唐有黔夫者使守徐州有種首者使僃盗賊此
四臣者將照千里豈特十二乘哉惠王有慙色此齊
以四子之功勝於照乘之珠也
二十三日講彖曰損上益下民說无疆自上下下其
道大光利有攸往中正有慶利涉大川木道乃行奏
對言損上益下之主以至誠惻怛之心為愛養斯民
之政初不計民之為我用也而當此之時動㒺不臧
故彖辭曰利有攸往利涉大川彖曰損上益下民說
无疆可見損上者正所以益上也有子嘗言百姓足
君孰與不足百姓不足君孰與足大學言與其有聚
斂之臣寧有盗臣如裴延齡桑弘羊輩皆以言利固
寵一時貽譏後世此又可以為龜鑑也
日講六四中行告公從利用為依遷國象曰告公從
以益志也奏對言舉天下之大事在於得天下之民
心而所以得民心之道惟在聖君賢臣朝夕講求以
實心行實政非一切權宜之計所可幾也如漢文帝
之止輦受言唐太宗之虛懷納諫所謂諫行言聽膏
澤下於民正此爻之義也
十八日講上九莫益之或擊之立心勿恒凶象曰莫
益之偏辭也或擊之自外來也奏對言聖人最惡言
利之臣至比之為盗臣之不如昔周厲王以榮夷公
為卿士榮夷公言利之臣也芮良夫諫之以為不可
用其後厲王卒用榮夷公為卿士諸侯自是不享則
芮良夫之言驗矣又講夬揚于王庭孚號有厲告自
邑不利即戎利有攸往奏對言君子光明磊落即有
過失人所易見小人巧佞回邪患得患失凡所以貪
位固寵者無所不至又能形人之短見已之長能使
人主信任而不疑故得專權而肆其惡昔唐德宗謂
李泌曰盧杞清忠彊介人言其奸邪朕初不覺泌對
曰此乃杞之所以為奸邪也使陛下覺之豈有建中
之亂乎泌之所言正有合於知人其難之義
十一月十四日講彖曰夬决也剛决柔也健而說决
而和揚于王庭柔乘五剛也孚號有厲其危乃光也
告自邑不利即戎所尚乃窮也利有攸往剛長乃終
也奏對言大抵易言君子小人之際未嘗不委曲詳
盡而於君子所以决去小人之道又未嘗不反復丁
寧雖以五陽之盛决一隂之微而諄諄告戒如此可
見小人之難去而君子往往不能勝之也
十六日講九二惕號莫夜有戎勿恤象曰有戎勿恤
得中道也奏對言小人讒害君子不在於大庭廣衆
之際而在於燕閒私語之時使人主聽受其言而不
覺故聖人比之為莫夜之戎惟
聖明之主嚴絶其端則可以無此患矣故曰所言公公
言之所言私王者無私
二十七日講上六无號終有凶象曰无號之凶終不可
長也
上顧廷敬曰君子得志尚能容小人小人得志必不能
容君子對曰誠如
聖言此古今同慨惟
聖明在上有以察之
經筵講章
天叙有典勅我五典五惇哉天秩有禮自我五禮
有庸哉
此臯陶陳安民之謨以告帝舜也謂夫五倫在人自其
經常不易者謂典蓋原於上帝付予之初固天叙之也
然天能叙之不能保其後也所以立之教化勅正我五
典使倫叙益厚者則在人君矣五典在人自其節文不
過者謂禮蓋天理之品節固天秩之也然天能秩之不
能保其繼也所以立之制度用我五禮使品秩有常者
則在人君矣是典禮出於天而為君道之所係如此(臣)
因是而繹思之盡倫本乎天道要惟惇厚以咸宜制禮
順乎人情尤貴庸常而可久是知大典大禮之宗必屬
作君作師之任矣仰惟
皇上教先親遜化首温文藝極陳常立愛立敬以訓世
綏猷節性中規中矩以宜民固已覺悟羣倫斟酌百代
矣(臣)愚更願建中垂裕創制顯庸彜紀懋修益奏協和
之化經綸盡善彌勤劼毖之衷斯率土共識尊親而編
氓咸知禮讓矣(臣)愚不勝顒望
克明俊德以親九族九族既睦平章百姓百姓昭
明協和萬邦黎民於變時雍
此一節書是史臣紀帝堯放勳之實也謂夫德性之中
萬善悉僃合天地民物為一體統親疎遐邇於同原德
本自大也惟其有物欲之私所以鮮昭融之量而人已
之間多扞格矣惟帝堯天理渾然能明其大德存諸心
者此德之全體具足見諸身者此德之妙用流行推此
德以親九族則倫紀以修恩義以篤九族已親而睦矣
推此德以平章百姓則舊染之俗咸與維新畿内之民
皆昭然自明其德矣推此德以協和萬邦則萬邦黎民
美哉變惡為善已於是而雍和矣是勲放於家國天下
者如此(臣)因是而繹思之執中開危微精一之傳為千
古人君之極則明德立修齊治平之準實萬世聖學之
源流故知開天首出之一人必有過化存神之偉烈仰
惟
皇上迪哲無逸生知敏求稽古弘經闡傳心之要察倫
明物大保治之規固已建巍巍之成功宣亹亹之令聞
矣(臣)愚更願性道彌崇
皇風益暢天行不息時厪於聰明睿知之心日進無疆
允懋夫聖神文武之治則丕振光華之盛績而永垂佑
啓之鴻圖矣(臣)愚不勝顒望
文言曰元者善之長也亨者嘉之會也利者義之
和也貞者事之幹也
此一節書是孔子申言乾德之具於人心也謂夫乾天
道也亦人道也人得天之氣以生渾然與天同體故元
亨利貞四者在天為春夏秋冬造物無心而成化在人
即為仁義禮智懿德不言而同然觀夫元之為仁者慈
祥一念統百行而開先乃衆善之長矣亨之為禮者經
緯萬端合情文而並粹乃嘉美之會矣利之為義者物
得其裁制則分定而情安義之所由以和矣貞之為智
者識進於堅凝則見明而守固事之所依為幹矣天德
之本然具於吾性者如此(臣)因是而繹思之人生為萬
物之靈固僃仁義禮智之全德維皇建庶民之極尤兼
聖神文武之宏圖故能體道於當躬自可繼天而作則
仰惟
皇上性裕中和學勤遜敏彜倫攸叙立萬國之儀型精
一常存紹百王之心法固已亶聰明而作乂勵夙夜而
觀成矣(臣)愚更願廣運無疆升恒有永允懷而修來日
積懋敬而聖域彌優則道畢協於四氣之和而福長緜
於億年之久矣(臣)愚不勝顒望
君子體仁足以長人嘉會足以合禮利物足以和
義貞固足以幹事
此一節書是言君子兼體四德之全功也文言曰元亨
利貞之德在人皆有其同然而盡性合天之功惟君子
乃為克僃君子與仁合一而存發皆仁故足以大仁民
愛物之施而長人矣美其所會而動㒺不臧故足以協
天秩天叙之常而合禮矣於分之所宜因物而各足之
則安生於分定和生於能均而足以和義矣知正之所
在而固守之則定見不疑定守不撓而足以幹事矣君
子兼體四德之全功如此臣因是而繹思之天命不已
元亨利貞之所以流行也聖功無息仁義禮智之所以
體僃也默契天人性道之大本端望乘乾首出之一人
仰惟
皇上法天廣運如日正中式廓鴻圖聲教實朔南之暨
聿新駿命惠懷無遐邇之殊固已履中蹈和揆文奮武
矣(臣)愚更願大猷允塞至德彌崇清明在躬凛惟幾惟
康之旨夙夜基命厪未安未治之心則天德與王道同
功修已與治人兼至將美化浹於四海而福祚永於兩
儀矣(臣)愚不勝顒望
帝庸作歌曰勅天之命惟時惟幾乃歌曰股肱喜
哉元首起哉百工熙哉
此言虞帝勉其臣以保治之道也當舜之時天下既已
乂安而舜之心猶恐怠荒易啓用作歌相儆先述其意
曰天命難諶至為可畏欲保治於無窮必操心於不懈
惟一時之暫惟一事之微無弗戒勅庶天命可永保也
乃歌曰為臣者樂於趨事而股肱喜哉則治化振興而
元首起哉庶績修舉而百工熙哉蓋舜以保治之道望
其臣者如此(臣)因是而繹思之天體雖高而動靜云為
無時非旦明之所寓天道雖遠而典禮命討無事非陟
降之所臨惟主臣交致其憂勤斯化理聿臻於隆洽仰
惟
皇上乾行剛健謙德尊光
睿學精深單淵衷於夙夜宸章炳煜昭泰象於星雲固
已紹二帝之心傳鞏萬年之基緒矣(臣)愚更願治益求
治安愈圖安日進無疆默契貞恒之運皇建有極宏敷
彝訓之休則府事茂底於修和而功德彌徵於巍煥矣
(臣)愚不勝顒望
子曰君子矜而不爭羣而不黨
此一章書是以君子立持已處衆之坊也孔子意謂人
之品誼貴於嚴毅自持然或過於立異勢必涉於乖戾
之為君子則莊以飭躬可謂矜矣而未嘗以氣陵人何
爭之有人之度量貴於樂易可親然或一於從俗勢必
入於阿比之私君子則和以應世可謂羣矣而未嘗以
情徇人何黨之有君子於人已之際各得其宜如此(臣)
因是而繹思之立品者無論為介為通可以驗學術之
邪正觀人者即其為同為異可以别人品之偽真允惟
明作惇大之朝克有正直和平之化仰惟
皇上思睿作聖體仁長人是訓是行廣敷言於率土惟
和惟一開泰運於中天固已立極臣鄰協衷堂陛矣(臣)
愚更願道隆位育功茂裁成政教遐宣三德之剛柔並
乂風聲丕樹四方之綱紀常新則至化作人賡雅歌於
棫樸羣工亮采接盛際於唐虞矣臣愚不勝顒望
易簡而天下之理得矣天下之理得而成位乎其
中矣
此一節書見聖人體道之極功也孔子繫易傳曰人心
與天地本同一原而聖人之極功符乎天地蓋此易知
簡能之理天地之所以立心即聖人之所以合撰人能
以一心會易簡之原則天下萬殊之理無所不貫洵足
以範圍曲成而不遺矣夫法乾之易而天下之險阻皆
平法坤之簡而天下之紛紜自静將見天位乎上地位
乎下而人成位乎其中體道之極功寧外易簡以致之
哉(臣)因是而繹思之帝王本天地之德以居心即協天
地之化以為政天施地生覆載之神功也府修事和裁
成之大用也而惟此易簡之理貫浹其間宰之者不勞
斯出之也自裕聖人參贊高深為萬世人道之凖端在
此矣仰惟
皇上得一以貞兼三出治主敬存誠而立極明作惇大
以有功固已廣運被於兩間彌綸周於無外矣(臣)愚更
願升恒不息悠久無疆富有日新僃篤實光輝之妙甄
陶鼓舞昭流行化育之機則四時成序於不言萬國同
風而遵道矣(臣)愚不勝顒望
教冑子直而温寬而栗剛而無虐簡而無傲詩言
志歌永言聲依永律和聲八音克諧無相奪倫
神人以和
此言舜命䕫以豫教之道也虞書紀舜之命䕫曰汝以
樂教胄子在涵養其德性使直遂者濟以温厚寬緩者
濟以莊栗剛勁者無至刻虐簡略者無至傲慢焉若夫
作樂之道則心發於言而為詩是詩以言志也有詩則
有節奏可歌是歌以永言也有節奏則有高下清濁之
聲是聲依永而出也有聲則有十二律以調和之是律
以和此聲也由是播之八音皆能諧和不失倫序而薦
之郊廟奏之朝廷神人無不和矣蓋舜之命䕫者如此
(臣)因是而繹思之善教必先毓德在淑其性而節其情
聖學具有全功惟興於詩而成於樂故盛世有廣大清
明之象而熙朝多温文恭敬之風欽惟
皇上精一執中光華復旦止慈止孝聿徵大順之休作
君作師式表元良之範固已道隆創述慶衍靈長矣(臣)
愚更願德合乾符祥凝泰運升中以迓鳳儀之瑞垂裕
以開燕翼之謀則基緒萬年而本支百世矣(臣)愚不勝
顒望
致廣大而盡精微極高明而道中庸温故而知新
敦厚以崇禮
此言君子尊道之極功也言德性本自廣大惟致之以
擴其全量又問學而精察於幾微期至夫窮神逹化之
實德性本自高明惟極之以復其本體又問學而體騐
於日用求當乎民彜物則之恒德性之已知者故也温
之而涵泳於不已又問學以充拓理義俾見其日新焉
德性之已能者厚也敦之而培養於不息又問學以體
尚節文務底於日崇焉蓋君子尊道之功如此(臣)因是
而繹思之德性即心而具存心乃養性之功問學以知
為端致知實進學之要故雖生知安行之聖猶勤遜志
時敏之修仰惟
皇上健協天行靜符人極道彌綸於六合廣運難名德
宥密於一心精純罔間固已誕登文岸覃被堯光矣(臣)
愚更願上理彌隆大猷永秩執契以宰清寧之化垂裳
而著熙皥之風則九服承休而萬年詒燕矣(臣)愚不勝
顒望
孟子曰盡其心者知其性也知其性則知天矣
此發明心性之學見知性之為要也孟子言人之一心
具衆理應萬事有全體大用焉而欲極其本然之量則
必由於知性蓋性為心所具之理人能於吾之心體一
無所虧者必其於吾之性分一無所蔽者也顧性藴於
心而原於天在人為性在天即為命非有二也既能知
性則性之所從出者亦洞徹無間知天固不待他求矣
孟子究言心性之學如此(臣)因是而繹思之盡心由於
知性格物致知誠意正心之功也知性即以知天居敬
窮理盡性至命之事也天德王道豈非一以貫之者哉
仰惟
皇上建極綏猷執中宰化體文武聖神之德勲華上嫓
唐虞立天人性命之宗道法同符洙泗固已範圍六合
胞與羣生矣(臣)愚更願位育茂隆淸寕永奠登道岸而
仁風丕應握治原而協氣旁流則百福凝休而萬年垂
裕矣(臣)愚不勝顒望
天地之道博也厚也高也明也悠也久也
此言天地功用之盛一如至誠之所徵也子思謂夫天
地之道惟其不貳故氣化流行各極其盛自地道言之
既含弘而無外又靜深而無間博也厚也自天道言之
既神功之峻極又光明之下濟高也明也合天地之道
言之既運行而有漸又始終之不渝悠也久也蓋天地
之誠初與至誠無異故天地之徵亦與至誠相符者如
此(臣)因是而繹思之天道得一以常清地道得一以常
寧極覆載生成之功不外至誠無妄之理聖人參贊化
育於此可見矣仰惟
皇上聰明時憲聖敬日躋惇大明作而早奏昇平久道
化成而猶勤宵旰固已功符首出德合無疆矣(臣)愚更
願熙皥同風彌綸㒺間有生之族涵濡於樂利之天於
萬斯年沐浴乎隆平之化則太和普洽而至治益光矣
(臣)愚不勝顒望
子曰人能弘道非道弘人
此一章書是孔子勉人以體道之實也孔子謂道之大
原出於天道之實理僃於人誠以天命人以性人率性
而為道故能格物致知以立其本明善誠身以復其初
推而極之齊治均平參贊位育以擴其量莫非道也莫
非人之能有以弘之也苟非其人道不虚行道豈能弘
人也哉人之不可以自諉也如此(臣)因是而繹思之道
在於人治本乎道故有内聖外王之學斯成可久可大
之功仰惟
皇上聰明睿知文武聖神宥密本乎一心執中宰物彌
綸遍於六合廣運成功固已會千古道統之歸立萬世
人倫之則矣(臣)愚更願鴻猷允塞大化彌彰御郅隆之
圖協淳風於有永撫久安之運綿寶歴於無疆則道法
並治法常昭而
皇極與人極丕著矣(臣)愚不勝顒望
講筵在日講外每歲春二月秋八月進講先是(臣)
前後為日講官兼經筵講官者八年及遷職院部
去日講前後為經筵講官又十年自癸未直内閣
仍兼經筵於今又七易年所矣蓋經筵
命講(臣)獨為多今存講義數首以識大略雖局促無所
發明存之以見
聖主典學之勤如此也康熙己丑十二月(臣)廷敬恭跋
午亭文編卷二十九
