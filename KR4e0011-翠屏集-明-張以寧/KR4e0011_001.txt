







　　欽定四庫全書

　　翠屏集巻一　　　　　　明　張以寧　撰

　　四言古詩

　　題松石圖

　　繄松之蒼繄石之剛曷以比徳維士之良有蒼者松有
剛者石繄士之良維以比徳

　　題松隠圖

　　蒼蒼蘚石謖謖雲松空山無人明月在筇我思武夷三

十六峯之子之邁攜琴曷從

　　五言古詩

　　題尚仲良畫鷺巻

　　滄江雨疎疎翻飛一舂鋤老樹如人立欲下意躊躇明
年栁條長遮汝行捕魚

　　峨眉亭

　　白酒雙銀瓶獨酌峨眉亭不見謫仙人但見三山青秋
色淮上來蒼然滿雲汀欲將五十弦彈與蛟龍聽


　　題子猷訪戴圖

　　平生戴隠居破琴返雲嶠亦有愛竹人翛然可同調雪
溪夜回舟未見心已了乾坤淡虛白吾方領其妙

　　題節婦巻

　　妾有匣中鏡一破不復圓妾有弦上絲一㫁不復彈惟
存古氷雪為妾作心肝死者儻復生剖與良人看

　　四景山水

　　山雨瀑如雪林寒松未花遥看飛閣起知有梵王家一

僧歸得晚雲濕滿袈裟　右春

　　崖㫁石林合風高雲葉飄人歸雨脚外高閣望中遥應
是天台路幽期在石橋　右夏

　　秋巘白雲晚霜林紅樹多野橋山郭外行子暮來過為
問小摇落江南今若何　右秋

　　寒月白千峯林深路絶蹤遥知僧定起疎響在高松亦
欲剡溪去其如山海重　右冬

　　送楊士傑學士代祀闕里分題得硯井臺


　　清廟巋古城論堂儼遺井色淨涵市槐芳流泛壇杏經
文曩刪述墨沼發光泂源分鴻濛深澤配穹壤永兹行
弭英蕩汲古用脩綆仰止千載心月明湛秋景

　　送重峯阮子敬南還

　　君家重峯下我家大溪頭君家門前水我家門前流我
行久别家思憶故鄉水何況故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪

上為問水中魚别時魚尾赤别後今何如

　　題李白問月圖

　　青天出皓月碧海收微煙舉杯一問月我本月中仙醉
狂謫人世於今幾何年桂樹日已老我别何當還兔藥
日已熟我鬢何由𤣥迢迢夜郎外垂光一何偏問月月
不語舉杯復陶然青天自萬古皓月長在天明當躡倒
景飛步崑崙巔

　　題海陵石仲銘所藏淵明歸隠圖


　　昔無劉豫州隆中老諸葛所以陶彭澤歸興不可遏凌
熇讌功臣旌旗蔽轇輵一壺從杖藜獨視天壤濶風吹
黄金花南山在我闥蕭條蓬門秋稚子候明發豈知英
雄人有志不得豁高詠荆軻篇颯然動毛髮

　　鑑清軒

　　幽居鑑湖上湖水直到門愛彼湖水清作此湖上軒水
清可以鑑皎若玻璃盆輕風蘋末來萬波生微痕散亂
眉與鬚感兹黙忘言端坐鑑此心澄之在其源微風既

不動止水何由渾湛然鯢桓淵照見天地根群物芸芸
動中有不動存寄謝軒中人細與靜者論

　　絅齋為張景思總管賦

　　煌煌五色錦出自天孫機河漢濯文彩雲霞光陸離裁
之古刀尺被服禮所宜終焉不自衒衣褧以尚之白賁
遵聖訓含章示臣規豈乏美在中詎求衆人知問兹誰
為歟君子有令儀承家世衮繡保己猶布韋盛徳詎終
閟天道諒如斯善刀用乃完藴玉光逾輝願言珤昭代

黻我舜裳衣

　　遊句容同林景和縣尹子尚規登僧伽㙮賦

　　嵯峨崇明㙮拔地一千丈我攀青雲梯倐到飛鳥上微
風韻金鐸初日麗銀榜維時十月交葉脱天宇曠群山
東南奔平川疊波浪雲間三茅峯圜立儼相向碧瓦浮
鱗鱗兹邑亦云壯雞鳴四關開攘攘異得喪㙮中宴坐
僊憐汝在塵坱古時登臨人今者亦何往俯觀世蜉蝣
仰嘆彼龍象乃知崑崙巔可以小穹壤同遊皆雋英超

遥寄心賞霜飈天際來毛髮颯森爽太白去千年吾何
獨惆悵

　　七言古詩

　　嚴州大浪灘

　　東來亂石如山高長江斗㵼湍聲豪蛟鼉奔走亡其曹
青天白雪揚洪濤舟子撑殺白木篙長牽百丈嗟爾勞
側身赤足如猿猱舟中行子心忉忉山木巃嵸杜鵑號

　　題牧牛圖(二首)


　　返照在高樹歸牛度曽坡一犢牟然赴其母老牸反顧
情何多牧兒見之亦心惻人間母子當如何日暮倚門
烏尾訛

　　中園有樹葵大田亦多稼牧人急曳牛鼻迴恐爾踐之
隣父罵何時睡起兩相忘吹笛西風栁隂下青山白日
秋瀟灑

　　分題蕪城煙雨送吳原哲教諭

　　蕪城路年去年來自煙雨冉冉春濃濕燕絲濛濛曉暗

迷鶯樹鮑照愁絶未歸來為畫當時㫁腸賦登高悵望
正思君帆影微茫又東去

　　題畫山水

　　雲渺渺水依依人家春樹暗僧舍夕陽微扁舟一葉來
何處定有詩人放鶴歸

　　煙暝起雨疎來溪樹隂都合岩花濕更開安得身閑似
鷗鳥盡情飛去復飛回

　　題米元暉山水


　　高堂曉起山水入古色慘淡神靈集望中㝠㝠雲氣深
秖恐春衣坐來濕江風吹雨百花飛早晚持竿吾得歸
身在江南圖畫裏令人却憶米元暉

　　江南曲

　　中原萬里莽空濶山過長江翠如潑樓臺高下垂栁隂
絲管啁啾亂花發北人却愛江南春穹碑城外如魚鱗
青山江上何曽老曽見南人是北人

　　題日本僧雲山千里圖


　　天東日出天西入萬里虬鱗散原隰日東之僧度海來
袖裏江山雲氣濕願乗雲氣朝帝鄉大千世界觀毫芒
却騎黄鵠過三島别後扶桑枝葉老

　　思歸引題王居敬總管寧軒

　　家在永寧中宦遊淮海上使君作居軒坐必永寧向永
寧漢時蠡吾國日出城頭太行色宅中三槐百尺强曽
是晉公親手植淮海水遥遥馳使君紫馬黄金羈群仙
相追佩陸離瓊花璀璨東風枝江南雖樂非吾土故國

河山勞夢思思心日夜如春水流入滹沱無盡時寧軒
之名重桑梓傳子傳孫孫復子獨不見班超長望玉門
關千古英雄亦如此

　　夜飲醉歸贈王伯純是日王得容程子初同飲

　　嵗云暮矣客不樂青雨亭前翫孤鶴城頭愔愔雲下垂
竹外騷騷雪微作亭中王郎風格奇愛竹愛雪仍愛詩
開尊酒好客更好坐中王程俱白眉紅爐照閤生春霧
詩思騰騰天外去玉姬舞倦迴風來吹倒三山見瓊樹

馬蹄蹴響客歸時留我更盡金屈巵塵空秪覺乾坤白
飲醉那知賔主誰坐聞一聲兩聲折攜燈起看竹上雪
瑶華翠色森陸離人影燈光兩清絶却歸覔紙醉自題
烏啼古寺風凄凄明年此夜知何處興發還應訪剡溪

　　題李白問月圖

　　誰提明月天上懸九州蕩蕩清無煙天東天西走不駐
姮娥鬢霜埀兩肩中有桂樹萬里長吳剛玉斧聲闐闐
顧兔杵藥宵不眠天翁下視為爾憐頗聞昔時錦袍客

乃是月中之謫仙帝命和予羽衣曲虹橋一㫁心茫然
竹王祠前霧如雨躑躅花開啼杜鵑月在天上缺復圓
人間塵土多英賢舉杯問月月不言風吹海水秋無邊
滄波盡捲金尊裏清影長隨舞袖前相期迢迢在雲漢
嗚呼此意誰能傳騎鯨寥廓忽千年金薤青熒垂萬篇
浮雲起滅焉足異終古明月懸青天

　　題趙子昂書杜少陵魏將軍歌贈錢雪界萬戸

　　獨不見唐時將軍魏氏雄䥫馬氣無青海戎杜陵老子

歌都䕶臨江節士趨下風我朝錢侯岱岳秀英畧與古
將軍同投壺白日刺桐靜傳箭清霜篁竹空誰書此歌
為侯贈文章閣老吳興公侯昔受詔出閶闔黄金虎符
白雪驄苕溪之上見舅氏三珠耀日光瞳瞳公時揮灑
神與力此詩此筆絶代工卄年風雲萬變化貫月夜夜
横長虹公騎麒麟箕尾上侯射猛虎南山中我為侯歌
愧才薄展巻況有杜陵翁樓船去冬下瀨水白炁宵纒
牛斗宫丈八蛇矛石二弓曽血鯨鯢漲海紅錢侯錢侯

莫袖手侯家帶礪今元功

　　題郭誠之百馬圖

　　唐家羽林初百騎誰其畫之傳郭氏開元天廏四十萬
爽氣雄姿那得似風鬃霧鬛四百蹄或飲或齕長鳴嘶
或翹或俯或騰躍意態變化浮雲齊黄沙雲暖地椒濕
什什為曹競相及蹂躪秦原狐兔空蕩摇渭水蛟鼉泣
前年括馬輸之官苜蓿開花春風閑民間一駿豈復有
何如飽在圖中看郭君才越流輩日迺策蟻封人不識

驊騮豈少伯樂無捲還畫圖三嘆息

　　王伯純讀書别墅晨起有懐縱筆奉寄

　　伯純河東人寓居揚州有别墅近邵伯鎮常
讀書於彼輕財好客誼侔古人且才甚高長
於詩後領河東鄉薦

　　數日有所思作詩無好趣思君讀書芳桂林睡起題詩
有新句謝公埭上楝花風宻葉啼鶯緑如霧君如塵外
鶴我似書中蠧人生知己海内稀縱有參差不相遇咫

尺思君知幾回逺别懸知亦良苦草亭新竹長昨夜䢴
溝雨思君持酒時心逐江潮去明年栁暗金河路君馬
如龍轡如組而今壁上好題詩記取王郎讀書處

　　題王伯純青雨亭

　　王家茅亭好藂竹青雨蕭疎滴晴緑白雲飛來西山岑
曉漲愔愔秋萬斛王郎磊落奇崛之英材氣壓雲根萬
蒼玉粉香染筆露離離翠羽聽詩霜簌簌翠屏山人吟
更狂於此亭中幾回宿山中昔騎雪色鹿月上青琅響

茅屋山湫蛟起雨如軸我卧其下巻書讀十年倦枕夢
中寒起視紅塵眯人目王郎誦詩酌我酒我為君歌嵗
寒曲紅雲信宿化黄泥百卉榮枯手畨覆人間耐久獨
此君令我嗟嘆看不足曲終雙鶴為君舞仰觀青霄意
躑躅王郎王郎莫相疑嵗晚期之在空谷

　　題進士卜友曽瘦馬圖

　　左丞燮𤣥圃曽索詩觀先生録以寄之此其
一也


　　卜侯喜我詩袖出瘦馬圖前有杜陵瘦馬行令我閣筆
久嗟吁憶昔馬齒未長日金羈躞蹀鳴天衢逐景虞泉
日未晡羲和頓轡喘不蘇石根一蹶亦常事誰遣逸足
輕夷途霜風大澤百草枯飲齕不飽長毛疎相者舉肥
汝苦瘠委棄乃在城東隅病顙有時磨古樹翻蹄無力
衮平蕪當年笑殺紫燕愚中路清涕流鹽車嗟哉此馬
世罕有駑駘多肉空敷腴骨格稜層神觀在頗類山澤
之仙癯解劍贖汝歸伯樂今豈無浴之萬里流秣以百

束蒭苜蓿花白春雲鋪氣全或比新生駒持之西獻穆
天子尚與八駿爭先驅瑶池雲氣浮太虛日出積雪青
禽呼長望臨風心鬱紆

　　題緑遶青來巻

　　炎歊一月詩久廢忽驚山水墮我前一灣瑶環緑宛轉
兩葉娥黛青連娟青來緑遶各自媚使我當暑神翛然
云是仲徳隠君之樓居迺在螺女江上城東偏南陽使
君喜此巻銀鈎玉唾相新鮮我聞李愿盤谷王維輞川

伊人胷中瀟灑自岩壑所以山水有意為人妍我友李
景陽邀我題詩篇好山好水人更好想是三神島嶼巢
神仙我遊金焦望逺海一别九仙今十年白蘋鷺下動
明月碧蘿猿掛啼蒼烟更待涼風蕩餘熱即下嵩江覔
釣船

　　答豫章鄧文若進士見贈并謝蘇昌齡徵君

　　昨日出城風日暄今日雨聲早閉門隂晴百嵗手翻覆
長歌君詩擊我尊昔年之春上京國曉趨閶闔觀朝元

榑桑出日麗黄道析木聚星環紫垣馮侯作歌君屬和
我起擊節清心魂五年相望不相見萬事别來難具論
鬢邊青絲已霜色衣上紅塵唯酒痕瓊花開時廣陵市
豈意共君同笑言眉山座上爛漫酌三人歡好如弟昆
縱談夙昔若夢寐仰視明月低崑崙起攜數友逐清賞
雜遝鞍馬城西村江流地上白浩浩山落煙際青渾渾
醉懐磊磈傾欲盡世慮皎潔醒終存覩君佳兒宛在側
雜佩婉孌紉芳蓀老親稚子隔天末安得不使心憂煩

感君相寛佩君語期君去我高飛鶱飢鴻嗷嗷紛在野
我曹一飲皆君恩此身倘未溘朝露誓將毫末酬乾坤
(鬢邊青絲一作江邊青鬢)

　　次韻同年李孟豳編修見貽

　　玉京仙家十二樓真珠垂箔珊瑚鈎錦袍仙人醉吟處
蟠桃開遍金鼇頭笑予卜居問詹尹江楓摇落霜鴻影
淮水東邊昔遇君瓊花㵼露金盤冷美人雲髻歌堂堂
白日緩轡迴清光五年相别復相見桂樹蕭颯飛秋霜

君今青雲致身早笑語從容陪閣老垂鞭曉拂瓊林枝
抽毫夜視明光草雪風吹酒生緑鱗我起洗濯新豐塵
㑹當鳥爪擘麟脯海上一笑三千春

　　次韻送同年朱子儀調光化尹還睢陽(新増)

　　故人昔遇淮南樓金釵紅燭宵藏鈎持螯爛醉對黄菊
海月正出東山頭故人今調襄南尹五雲飛佩摇霞影
都門馬首談舊遊酒熱貂裘雪花冷憶昔射策中書堂
閶闔黄道垂天光鵾鵬逺擊同千里鴻鴈相望動十霜

荒雞野店君行早到家定訪睢陽老階前新雨秀蘭芽
堂背光風泛萱草氷銷漢渚波龍鱗飛舞雛鳯離風塵
憶君明年重迴首大隄花發襄陽春

　　題張起原舟中看山圖

　　張侯往年官衡州州之名山無與儔蓉旌羽節降白日
紫蓋石廩騰清秋侯也愛山得山趣似是昔時王子猷
每憐馬上看草草不得獨往探奇幽兹辰歸來好風色
熨平翠縠鋪湘流中流容與沙棠舟舟中傲睨紫綺裘

青山喜人不肯走一一自獻當船頭掀髯轉盼領其妙
誰歟知者雙蜚鷗明霞返照儼不動白雲翠煙相與浮
獨不見巴船捩拖水如箭盤渦轂轉令人愁好山縱有
豈暇賞急電一瞬過雙眸古來㑹心亦良少千年幾見
斜川遊絶憐詩句餘秀色我起高咏心悠悠朱郎落筆
宛飛動毋乃親見此景不嗟侯之意我亦有艇子況繫
溪南洲秋山石上芝草長我獨胡為此淹留(轉盼一作輾然)

　　青山白雲歌送周熙穆高士歸天台省親時寓

𤣥妙觀(先生自注高士乃天台上㕘政孫)

　　揚州冬雨泥一尺老子宫前紅葉積手持青山白雲之
畫圖道人别我將逺適天台山高雲㝠㝠千年古銕立
石壁甘棠圃廢蔓草深寂寞前朝㕘政宅𤣥孫今者著
黄冠朱戸昔時羅畫㦸圖書虹氣散如烟故山青青雲
白白爾家父老鬢如絲斸山采雲人不識一别幾年不
相見寸心千里長相憶歸將雙橘壽高堂青山白雲俱
動色龍虎之山隔風雨道人此中煉精魄他年拔宅上

雲中此日看雲意悽惻太華峯頭見夜日三島微青亂
波赤道逢平叔煩語之老夫曽是天台客

　　題馬致逺清溪曉渡圖(先生自注致逺廣西憲掾子琬從予學)

　　今晨高卧不出戸嵗晏黄塵九逵霧美人逺别索題詩
眼明見此清溪之曉渡溪傍秀林昨夜雨落花一寸無
行路歌闌桃葉人㫁腸艇子招招過溪去紅日青霞半
晦明白雲碧嶂相吞吐詩成君别我亦歸此景宛是經
行處我呼九曲峯前船君帆正渡瀟湘渚鴈去㝠㝠紅

葉天猨啼厯厯青楓樹是時美人不相見我思美人美
無度美人之材濟時具我老但有滄洲趣他日開圖思
我時溪上春深采芳杜

　　題𤣥妙觀主程南溟所藏馮太守蓮花圖

　　往時毗陵二千石能作馮荷世無匹揚州真館驚見之
江水江雲動高壁紫臺日出群仙朝露洗榑桑太霞赤
翠蕤絳節光陸離漢女湘妃失顔色就中一箇異姿格
彤霞酒銷雪色白道人一笑三千齡太華秋風語疇昔

憶予濯足江上遊浩歌小海無人識荷葉荷花夢裏香
倦遊見畫三太息君當取此葉為舟凌厲南溟觀八極
暮年賀老乞身歸分取鑑湖千頃碧

　　遊仙子次韻王子懋縣尹

　　白波如山多烈風海中不見安期翁十三真君喚我語
拄杖擲作垂天虹金雞啼落仙岩月桃花滿地臙脂雪
扶桑曉日見蓬萊明霞萬里紅波熱酒酣少住三千春
下視城郭人民新仙家雞犬是麟鳯笑殺李白騎蒼鱗

瑶臺咫尺生烟靄崑崙不隔青天外寄聲白髮老劉郎
辛苦茂陵望東海

　　舟中順風縱筆呈王子懋縣尹趙徳明知事(古詩
皆新増)

　　行舟難逢萬里風同舟難逢兩詩翁長風駕舟似走馬
詩翁飲酒如長虹三年落魄瓊花月去年躡蹀金臺雪
美人一笑舞羅衣酒上貂裘雪花熱漳河歸來二月春
河頭栁色黄金新玉漿浮盌㵼碧酒銀尺出網跳鮮鱗

平原蒼莽生晚靄上黨飛狐落天外詩成舉酒須飲之
君看漳河走東海

　　子懋王尹次予韻君越人嘗憶己巳春與胡允
文趙彦直陶師川遊鑑湖陟玉笥登山隂蘭亭
問修竹尚無恙否酒酣賦詩一慨千古江海十
載故人天方因君興懐借韻一笑

　　淡黄栁色摇春風中流飛槳驚鳬翁憶昔鏡湖攜窈窕
故人吐氣皆如虹秦望山前待明月苧袍厯亂楊花雪

仙人垂手授玉書仰首雲間五情熱洞簫吹老瓊枝春
袖中短墨長如新落帆潮回海門白有字難寄長江鱗
蘭亭修竹生蒼靄因君興落湖山外筆床茶竈釣船行
何日擊舷歌小海

　　題劉志雲手植松巻

　　劉翁前代之故家種松不種桃李花蒼髯獨立風霜表
幾度人間春日斜翁家有孫俱白皙讀書松根看松色
準備長鑱斸茯苓同上青雲生羽翼


　　林志尹秋江漁父圖

　　江風摇栁雲㝠㝠小艚釣歸潮滿汀賣魚得錢共秋酌
白酒船頭青瓦瓶樵青勸酒漁童舞擊甌唱歌無曲譜
船前野鴨莫驚飛我有竹弓不射汝

　　次韻唐括仲寛照磨雪中

　　西山翠濕蓬萊股勾陳蒼蒼星聚五長風吹雪渡海來
鳯城佳氣如龍虎瑶林不㫁接九天銀界滉漾開三千
靈姬相顧一啓齒霓旌羽節何紛然道人宴坐歌雲門

天光盎然萬籟停𤣥圃日出春無痕白鶴載我三山行

　　予别黄岩十又六年謭焉徳薄父老當不復記
然區區常往來于懐也如晦上人來見語亹亹
不能休别又依依不忍釋予不知何也賦此以
贈

　　朗公相見廣陵春自云家世黄山人老夫疇昔黄山客
江海見之情轉親坡陁石上曽披雪遍海蓮華白於月
新詩句句鬬清妍高誦長風動疎樾清晨言别索題詩

我衰詩減黄山時春潮日夕海門去歸報山中嘗舊知

　　登大佛嶺雨中雲在其下

　　大佛嶺盡小石來黒崖削鐵懸崔嵬泉翻松根六月雪
雨老石路千年苔我行忽落青天外白雲四望茫如海
黛痕三㸃見蓬萊明星玉女遥相待九華天姥省見之
人間有山無此奇平生酷恨李太白不到閩山獨欠詩

　　題李遂卿畫

　　高堂暮冬見杏花的皪滿樹開丹砂生香麗色曉浮動

春風夜到仙人家名園題詩昔時見曲江煙晴江色變
兩鵝新乳出花間白雪紅雲光眩轉野人愛酒兼愛鵝
持酒尋常花下歌客中看畫色惆悵春風爾來獨奈何

　　右春鵝杏花

　　江風吹霜荷葉白月出餘香動秋色湘姬越女不復來
鴛鴦翡翠無消息飛來屬玉一雙雙雪衣白於荷上霜
更長迢遞不成睡望極飛鵷雲外行開圖漠漠秋光冷
念爾娉婷抱寒影五月花開江水平飛起紅雲渺千頃


　　右秋鷺霜荷

　　梅所歌為朱奐彰作

　　梅之所梅之所不在羅浮之村西湖之嶼迺在淮左竹
西最佳處主人治地斸雲根純種寒芳託幽趣翠禽嚦
嚦月沈山玉笛愔愔霜繞樹嗟梅之所兮誰爭子所昔
時金谷桃李園倐忽春榮安足數何時天雪新霽道少
人邛竹扶持老夫去百壺清酒十首詩造君梅所誰賔
主醉倒參横楚天曙


　　蔣仲誠墨牛圖(二首)

　　迴風吹雲垂栁枝蔓草雨濕春離離牧人荷蓑笠叱牛
牛下來牛歸草草犢行遲繭栗望母鳴相追牛兮顧爾
犢無乃日夕饑我見惻然念歸以悲嗟哉楊徳祖蚩蚩
真小兒溪水無泥新雨餘日透高樹秋扶疎牧兒挈笭
箵獨漉水中魚人閑放牛牛自如一牛長鳴望太虛一
牛顧其牧無乃亦笑渠我見㗳然觀物之初嗟哉蒲山
子區區讀何書


　　七夕吟同張士行賦

　　銀河迢迢向東注玉女盈盈隔秋渚金梭飛飛擲煙霧
織作青鸞寄幽素青鸞織成不飛去仙郎脈脈愁無語
無語相望朝復暮白榆摇落成秋樹藕花香冷鴛鴦浦
天上銀橋寶車度風清蕊殿開瑶戸雲屏霧褥芙蓉吐
經年香夢遥相許一夕離腸為郎訴羿姬妬人留不住
天雞角角扶桑曙龍巾荏苒啼紅露亂㸃雲開逗飛雨
伯勞西飛燕東翥河乾石爛愁終古翠樓乞巧娉婷女

鏡裏青螺掃眉嫵博山沈煙裊雙縷不識人間離别苦

　　倦繡篇為雲中吕遵義作

　　蘼蕪葉暗江雲暖翡翠單飛怨春晚陳女多情玉鏡分
陸郎薄倖斑騅逺寶鴨團爐百和香錦鴛方褥五文章
隂隂垂栁籠書幌㸃㸃飛花落繡床雙鸞欲寄金龜倩
燕月吳雲不相見柔腸萬轉逐迴文亂緒千條縈弱線
女貞枝上燕雙棲夜合花前思欲迷停針嘿嘿無人㑹
但覺春山兩葉低曉嘶繡勒門前路夜炙銀燈帳中語

指㸃香茸舊唾痕見妾朝朝㫁腸處

　　洗衣曲同唐括子寛賦

　　洗衣女郎足如雪寒波曉浸鴉頭襪笑移纎笋整緗裙
素腕微鳴玉條脱羅衣淚粉痕斑斑欲洗未洗沈吟間
波寒恐洗郎思去不洗復恐傍人看紅顔娟娟照清泚
秖惜芳年駛如水西風夢冷鴛鴦起露滴紅香藕花死
洗衣洗衣復洗衣小姑嗔妾歸去遲小姑十二方嬌癡
此恨他年汝自知


　　洗衣辭再同仲寛賦

　　妾身内郡良家女雙鬟嫁作東隣婦寒機霜夜織流黄
輸與官中了門戸嫁時春衣裁白苧是妾手中織成布
相從箕帚不暫離雖有新衣不如故憶曽女傅授妾詩
被服澣濯古后妃妾家貧素無侍兒攜衣洗洗妾不辭
妾人不是西家施浣紗石上揚蛾眉妾人不比溧陽女
殺身急義中道虧河之水清且漪中有鯉魚紅尾肥堂
上老姑日午飢洗衣洗衣須早歸河上風塵緇妾衣


　　送張東陽弟

　　昔我歸自黄山時曽送龍虎張君詩張君善詩逼張籍
淡若古瑟弦朱絲難兄之下有難弟有道有術仍能醫
攜詩過我茅屋底每憶令兄欣見之上清真人矞雲氣
南陽太守清氷姿顧慙寘我珠玉側華胄遥遥那得辭
君歸見兄道賤子别二十年雙鬢衰山中茯苓倘可斸
嵗晚楖栗當相隨

　　雪坡歌為丁彦亨作


　　崑崙月窟西坡陀太古有雪高嵯峨金天爽氣幾萬里
下壓雪外之蓬娑乾坤何處著清致只有珠湖明月揚
清波丁君胷次有如此相逢索我題雪坡我歌不工奈
君何何時一舸夜相過閬風𤣥圃渺倒景瓊林玉樹交
寒柯題詩呼起雪堂老置酒酌之金叵羅然後躡積石
俯黄河直騎白鳯青㝠表共聽瑶池黄竹歌看君散此
太古雪下與草木迴春和

　　送憲掾孫徳謙北上


　　孫君憲府之白眉拱璧瑩然廊廟姿往年少府寔初筮
當道好官多見知鸂鶒夜自金灘起騄駬曉上青天馳
淮霜秋清古栢樹海月夜白扶桑枝憲家宏綱甚照耀
繡衣使者常嗟咨飛剡如雲集臺閣束書即日趨京師
恭聞先公古遺愛只今古道人猶思高門翼翼後必大
天道昭昭今在兹紫微華蓋森列輔靈芝朱草祥明時
蜚騰去去君莫遲舜琴待和薫風詩

　　赤盞為肅慎貴族於今為清門希曽其字者讀

書為詩善鼓琴且工墨菊有新意為予作四幅
留其二徵詩為賦此云

　　昔人畫梅如相馬此意豈在驪黄者希曽墨菊迺似之
是何奇趣幽且雅松窻無人高卧起池水盡黒臨書罷
𤣥霜玉盌擣秋風露濕吳紈淨瀟灑金錢失却漢宫寒
蛺蝶飛來怨清夜曩予步屧東籬下采采黄花不盈把
即今却似霧中看老眼摩挲忽驚詫熟視經營慘淡餘
希曽豈是尋常畫坡翁墨花詩更奇我今材薄況衰謝

醉來墨瀋倒淋漓自拭烏絲為君冩

　　題甬東卓習之郭熙雪霽圖

　　扆中七月天氣熱廣文先生晨告别生綃短巻出袖間
四坐森寒動秋髮青山漫漫夜來雪玉虬曉凍鱗甲裂
江寒樹黒亂於雲浦白沙明光勝月是時樵蘇俱不爨
千門閉戸無車轍二翁偶坐何所為掀髯起視天宇濶
憶昔剡溪曽壯遊照舸玻璃夜光發廣文之家住甬東
頗聞此景尤奇崛金鼇背上望銀濤羽節瓊旌蔽瓊闕

送君歸去一題詩清夢先君過吳越

　　題蘇昌齡畫

　　徐君逺從西江來親為蘇子作松石松三千年鐵作膚
石亦蒼寒太古色幾株老木相因依氣格不敢與之敵
洲前摇摇者舟子短棹滄江蕩晴碧著子歗歌於其中
仰觀青天岸白幘是時東山月始出無邊露氣連赤壁
潛蛟出舞巢鶻翔江姬色動三太息眼中之人有太白
風雲變態俱無跡前輩風流今復聞人間絶景豈易得

徐君更為添野夫共泛靈槎卧吹笛

　　湛淵王提㸃招飲出示座主馬中丞詩歸賦此
謝之

　　石田仙人玉為節繡衣秋映琪花雪袖揮驪珠五十六
飛到淮南是明月淮南高士王方平雙騎蒼鹿吹瑶笙
卧看明月在窓戸桂樹雲影秋㝠㝠昔我乗槎斗邊去
親飲仙人玉盃露丹成一别三十秋東望𤣥洲隔煙霧
手攀桂樹白髮新方平觴我脯麒麟飲酣語舊逸興發

笑傲滄海生微塵金雞呼日扶桑曉三山如黛潮聲小
明當握手共掀髯日觀層巔一長嘯

　　題徐君美山水圖

　　天雲慘淡江欲雨古木隂森精靈語春潮夜落富陽江
短篷曉繫蒼厓樹篷間文人清隠者傲視滄浪吟太古
蜑人捉魚貫楊栁沽酒欲歸沙店暮掀髯以手招其來
劃起沙汀數行鷺鷺飛不盡青天長漁舟散入蘆花霧
逺山近山無數青我恐斯人有新句酒船獨載西家施

玉手氷盤行雪縷酒酣竹弓抨野鴨笑調吳兒短蓑舞
開圖興發思賦歸山水東南美無度

　　題李太白觀瀑圖

　　曉讀謫仙詩夜夢謫仙人反被錦袍横玉麈夜月瑶樹
秋無塵遥指風煙昔巴蜀長鯨掉尾滄溟覆人間溷濁
不堪言揮手匡廬看飛瀑瀑飛萬古匡廬山我輩長留
天地間身騎飛鯨躡恍惚月明夜夜聽潺湲予亦浩蕩
雲林客乞與飛淙洗心魄覺時見畫獨茫然月滿青山

澹秋色

　　李秀才琴所巻

　　圭齋先生吾座主揚州拜之今五年京師見贈李君字
我未識面知君賢君家具區滉漭邊流水倒入氷絲弦
山空露下鶴孤響林深人稀蘭獨妍憶昔我從成連仙
夜鼓一曲蓬萊巔衆真拊掌六鼇舞碧海白月懸青天
論心相許太古上握手一笑清尊前圭齋今者歐陽子
將琴未老先歸田何時青山拂白石聽冩松澗鳴秋泉

曲終細説玉堂事與作人間圖畫傳

　　閩關水吟

　　閩關之水來隴頭排山下與閩溪流閩溪送客東南走
直到嵩溪始分手客居溪上雲幾重烏啼月出門前松
天風吹雲數千里飄颻直度長江水清淮浩蕩連黄河
碧樹滿地黄雲多夢中長記關山路隴水潺湲似人語
覺來有書不得將海潮不上嵩溪陽平原春晚生芳草
杜鵑聲裏令人老行人歸來動十年潺湲隴水聲依然

安得湘弦冩嗚咽彈作相思寄明月

　　送宣掾李伯魯北上(父李子實御史)

　　憶昔君家先柱史骯髒不與世低昂春秋千古寸心赤
風雪十年霜鬢蒼丹宂之雛有文章早陪時髦歘高翔
東行吳㑹西江湘鷺車所厯飛秋霜崎嶇五嶺求盜使
何能慁君此彷徨英英大閫殿南服淮海襟帶環其疆
幕中芙蓉白日靜筆下玉蘂春風香三年笑談此日别
别意已覺隨飛檣鶯啼㝠㝠江樹緑鴈去漠漠河流黄

天街析木霄漢上列宿清潤垂光芒君家世徳理必復
君今升矣我所望人生變化安可量人生變化安可量

　　題安可久山水之間

　　安子可久何清修讀書淮海之東頭淮山娟娟桂枝碧
淮水蒼蒼𤓰蔓流雲開翡翠耀初日月出玻璃涵素秋
作亭名以山水間浩蕩逸興生滄洲松巔有時見放鶴
葦畔亦或聴拏舟一翁二季樂復樂萬事區區何所求
我聞伯牙去已久人間琴意常悠悠安子安子爾家古

瀛洲列仙冠蓋此中游山連歸墟北斗近水到碣石青
天浮側聆海上有靈槎子能乗之問牽牛我家溪上更
清絶瑶草長盡何淹留亦欲翛然税凡鞅相從羽人戲
丹丘

　　題雙峯禄天泉上人所藏南岳笑印蒲萄幛

　　南岳之僧今𤣥奘西遊慣見龍珠帳滿襟蕭爽金天秋
醉灑雙峯雪色幛雙峯上人晝誦經堦前雨花深一丈
老髯合遝獻夜光貝闕蒼蒼月東上我嘗酷愛温日觀

今見此畫尤豪宕古藤千年蛟始蛻霜骨脱落轉崛强
柔枝百尺鳯下翔翠蕤婀娜森相向新鬚舊葉更可憐
蟬翼蠅頭紛萬狀下有漪蘭雜奇石意態翛然甚幽曠
憶昔吾家漢博望萬里乗槎凌浩蕩今朝展幛寒色來
眼底玉關氷雪壯亦欲因之歌逺遊大呼千斛涼州釀

　　題高元徳三山圖

　　我别三神海上之群仙海水清淺三千年狂吟醉倒不
歸去碧桃飄雪春風前使君此畫非人間令我把玩心

茫然六鼇贔屭戴坤軸鼎立其下根株連曽峯俯視扶
桑日老樹逺入蒼梧煙崩崖鬼斧怒斸㫁白虹噴薄飛
奔泉緑隂沙際行人立漁舟天末來翩翩石橋蒼蘚滑
去馬似聽流水聲潺湲雲深路絶喬木合忽入小有仇
池天樓臺明滅翠逺近紅霧蓊鬱蛟龍纒我疑金銀宫
闕此景是中有陳摶猶醉眠欲呼白鶴跨之去平生未
了名山緣明當拂衣卧松石石室共讀青苔篇

　　題楊子文羅漢渡海圖


　　天台之東巨瀛海濛濛元氣浮無邊應真十六山中來
徑渡萬里蛟鼉淵巨靈前驅海若伏翠水帖帖開紅蓮
神螭猛獸競軒翥穹龜巨魚相後先一山浮玉當其前
石室古蘚埀千年異人高居役衆鬼挽過巨浸如飈旋
貝宮神君迎且拜明星玉女爭花妍隂風黯淡百怪集
芙蓉旂影飛翩翩石橋迴望渺何處紫翠明滅空雲煙
問渠飛錫何所往毋乃鷲嶺朝金仙金仙雪山方宴坐
笑汝狡獪何紛然書生平生未省見太息此畫人間傳

清時麟鳯在郊野白日杲杲行青天

　　題吳子和山水

　　今代高人張師䕫繭紙畫出紫陽詩青山娟娟洗宿霧
緑樹粲粲含朝曦孤篷高巻在沙脚一叟獨坐閒支頤
返思前夜風雨惡滿蓑白雨飛淋漓牛渚天昏神鬼出
龍門雷動黿鼇移明朝起視天宇淨金盤高掛扶桑枝
雲收浪息非昨夢樹色山光如舊時乃知穹壤間神明
有如斯高天日月常昭朗平陸風濤自險巇紫陽之仙

去我久兹理明明知者希秦川吳子和讀書見天機喜
得此畫邀我題嗟我倦遊材力衰大江長淮動千里似
此幾迴親見之行年五十未聞道徑欲從此棲武夷

　　題揚子第八港韓氏十景巻

　　白霫趙子詩句好三年不見心懆懆清晨小巻到我前
萬里江天淨如掃揚州城高雲氣秋八公騎鶴時下遊
焦山丹井夜光歇鐘聲曉入江南洲埋輪人去英雄泣
至今忠憤春潮急枉渚維舟竟日横行人喚渡移時立

絲絲垂栁鬱金黄渺渺流輝組練長殘陽欲没明月出
神山二㸃青螺光港口歸帆如鳥翥雪暗江村不知處
浦寒蓑白一漁歸沙淨江清群鴈聚金山山前揚子津
舟中來往逐風塵江靈絶景閟之久持似瀟灑江居人
草堂無貲髮欲白我與趙子俱為客起來書罷十景圖
目送飛漚下江碧

　　題饒良卿所藏界畫黄樓圖

　　饒君手持新畫圖起摩雙眼驚老夫高林葉響晝浙瀝

平臯野色春糢糊綺疏繡瓦細毫末雕栱朱甍盤鬱紆
樓前磊落三長身幅巾大帶皆文儒我疑岳陽或黄鶴
此外風景江南無君云乃是徐州之黄樓令我悵然思
大蘇洪河西來厚地裂蛟鰐抃舞號天吳飛樓雄壓城
之隅萬馬肅肅東南趨是州項氏昔所都緑槍金鏃埋
平蕪瀝肝作書上明主逺畧翻見英雄粗相攜一笑視
千古恐是昨者黄陳徒細看古意在絹素稍覺爽氣浮
眉鬚千年融結豈易得峨眉草木今猶枯當時漂流江

海遍終古志士長嗟吁君到樓中若把酒明月正在青
天孤

　　長江萬里圖為同年汪華玉賦

　　漷州太守吾同年香凝畫㦸春風前談詩虛愰坐白晝
忽見浩蕩萬里之江天天開地闢鴻濛外風迴日動神
靈㑹蓉旂翠節下葳蕤隂火明珠出光怪西山雪水青
霄來豁然峽㫁長川開洞庭浪濶秋蕩漾漢陽樹逺雲
徘徊廬阜迢遥到牛渚複渚重洲散平楚布帆漠漠𤓰

步煙紅葉離離石城雨山庵似聽疎鐘鳴野橋疑有行
人行村墟微茫灌木暗絶境毫末俱分明旅榜前頭更
漁艇萬鶩千鴉動寒影水窮霞盡己欲無猶是海門秋
萬頃野人興發滄洲間欲呼艇子吾東還熟看乃是雲
巢畫巧奪神力迴天慳太守邀我題小草上有仙人虞
閣老開圖歡喜悲忽來令我有句不能道仙人昔欲三
神遊我居三神海上頭成連攜我鼓琴處白浪如山龍
出遊夜夢從之看浴日十洲青小洪波赤仙人教讀新

宫銘酒醒扶桑露華白小山桂樹淮之洲鴈影幾度空江
秋嗚呼仙人不可見太守與我心悠悠

　　予使日南道吉安府主來訪舟中命醫者王本
達饋以善藥時予困於秋暑心目為之豁然感
其意走筆為賦長句以贈

　　青原之山白鷺洲清淑所産多名流詩書豈惟繼冠帶
方技亦復傳箕裘王郎肘後富奇術族醫如林誰與儔
成林樹杏光炫書鑿井種橘清涵秋自言家傳十二世

奇疾遇之俱有瘳我持英蕩使交州秋暑作梗停吾舟
舟中拜謁饋善藥令我醒心寛百憂桄榔椰葉蠻溪稠
飛鳶跕跕天南陬勸加餐飯慎自寶臨分好意殊綢繆
明年嶺梅青豆小候我歸棹春江頭濡毫為作宋清傳
使爾不朽名長留

　　題知印趙希貢滄江漁隠圖

　　金華之山淛水東高人曽隠於其中看棊乃逢牧羊子
從一白鹿雙青童為言仙家足官府人間適意差無苦

手把虹霓百尺竿西占滄江釣煙雨青山江上畫不如
影落西湖摇碧虛左攜𤣥真右魯望意在清隠非求漁
石上蒼苔坐吹笛龕赭閑看幾潮汐大魚出舞小魚聽
釣本無鈎安用直世間真隠能幾人何如天隠樂最真
口吟滄浪望太古心與鷗鷺遥相親予亦煙波垂釣客
新詩猶帶滄江色五羊一見如故人浩然興入錢塘春
獨不見辛苦任公釣東海五山三島流安在何當與子
賦歸來脚叩兩舷歌欵乃


　　别廣東周㕘政幹臣

　　昔年漲海奔長鯨五羊城上飛攙搶大明天子赫斯怒
銅虎夜發期門兵戈船下瀨走海若彀騎度嶺潛山精
刺桐春開白日麗篁竹夜靜微霜清蠻陬夷落動萬里
詐諼叵測非人情中臺持書國名卿帝命汝往為長城
鳯闕峩冠拜明詔龍江伐鼓嚴前旌仙人羨門安期生
蓉旗羽節繽來迎南溟萬里展明鏡石尤風息波無驚
馬人龍戸來雜遝蜃樓蛟室收崢嶸磊落明珠溢中國

斕斑卉服朝神京㑹聞頌聲徹丹扆入執政柄蘇黎氓
獨不見唐家名相宋廣平廣州都督升台衡

　　牛士良惠詩既倚歌以和仍賦長句一篇以答
之

　　憶昔千步廊間住起聽臚傳禁門曙甲午科中看大魁
奇章公後聞芳譽掉鞅天街笑語同譚文雪屋過從屢
雲龍上下許相逐鴻燕參差那再遇倐逢令姪在金陵
還與老夫同玉署紫泥忽自天上來英蕩偕從日南去

畫鷁秋飛江面風藍輿曉濕關頭霧廣州西下望珠浦
邕管南邊過銅柱槿花紅照瘴雨山椰葉翠暗蠻烟路
嗸嗸長念鴈迴邊跕跕遥憐鳶墮處自嗟老愧希古心
每羨才堪濟時具佐宣徳意示懐柔勸涉炎荒慎將䕶
蘘荷先備蠱氣侵薏苡仍戒流言汚己欣婉畫起迂疎
更喜清詩慰遲暮來春庾嶺及晚梅到日新洲采芳杜
君上王維應制篇我尋平子歸田賦金鑾寓直倘所思
好倩雙魚傳尺素


　　有竹詩為張伯起子𤣥畧作

　　我昔對策大明宫騎馬躞蹀行春風萬花園亭㑹鄉里
曽拜君家有竹翁翁時中年我差少同姓同鄉復同調
酥茶清美酪酒濃倒意傾情共談笑翁住劒津之上游
我家鳴玉溪水頭故山青琅動萬箇相約老去營菟裘
翁向滕州我淮縣四十年間兩鴻燕憂葵空復寸心同
宿草寧期雙淚泫桄榔葉碧邕江清見翁令子難為情
巻中恍覿此君面爽氣尚與秋崢嶸閩山蕭索飛寒憐

喬木故家幾欲盡有竹有竹今何如傷心久㫁平安信
吾鄉海上三神山翁今弭節於其間令威來歸想愁絶
節上㸃㸃都成斑兩江信美非吾土子母少留還竹所
明年倘許乞懸車共斫長竿釣烟渚

　　别胡長之

　　我家玉溪溪上頭流萍南北四十秋閩中故人稀㑹面
乃見二妙嶺外之炎洲吾宗𤣥畧佳公子翠竹鸞停世
其美長之材名與之匹三胡諸孫固應爾我持使節安

南行忽逢聨璧雙眼明建武驛中飲我酒一笑萬里蠻
烟清桂花榕葉天涯雨把臂談詩喜欲舞虛名誤我走
俗塵滿意看君聽鄉語敝廬荒壠狐兔盈每一念至幾
無生君乗長風破巨浪功成即為吾鄉榮邕江東流日
千里明年不歸如此水錦衣行晝倘先予為報音書萬
山裏

　　贈安南善書阮生生名太沖為予書春秋春王
正月考及安南行藳予喜其楷法遒美更其字

曰用和而詩以贈之

　　安南有生阮太沖𨽻書國中稱最工勁如精兵槊善舞
疾若快匠斤成風老夫持節使絶域眼昏頭白垂龍鍾
著書暇日使之寫一笑聊足舒心胷寫書設官自漢代
嗟汝乃在炎荒中迢迢嶺表産丹茘鬱鬱澗底生青松
我興為爾作長句生起再拜生春容獨不見瓊州姜生
遇蘇子姓名亦可傳無窮

　　贈安南善書阮生生名廷玠為予書春秋春王

正月考及安南行藳予喜其楷法遒美更其字
曰寶善而詩以贈之

　　安南有生阮廷玠𨽻書國内知名最整如老將嚴甲兵
莊若端人正冠帶老夫持節使炎州頭白眼昏今老大
著書暇日使之寫一笑令人心目快唐時選人用楷法
嗟爾乃在要荒外翡翠天涯隠羽毛蛇珠海底沈光怪
我興為爾作長歌生起脩容重再拜獨不見儋耳黎生
遇老坡亦得姓名傳後代









　　翠屏集巻一

