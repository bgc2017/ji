







　　欽定四庫全書

　　翠屏集巻二　　　　　　明　張以寜　撰

　　五言律詩

　　題江仲暹聽鶴亭

　　仙鶴在人世長鳴思逺空有人秋水上倚杖月明中玉
樹三更露銀河萬里風徘徊意無極遲爾出樊籠

　　送同年江學庭弟學文歸建昌

　　白髪江夫子青雲信獨稀故人長北望令弟又南歸庭

樹烏先喜江帆鴈共飛東湖春栁色到日上君衣

　　送王伯純遊錢塘

　　君去渡江春鶯花著處新湖山有喜氣天壤見斯人殘
雪明松嶺閑雲傍葛巾平生塵外意於此得天真

　　送侯邦彦自南譙遊建業

　　君向金陵去雲帆百尺懸杯揺江色裏詩墮菊花前涂
水明秋月鍾山起暮烟鳳臺逢李白一為問青天

　　題廣陵姚節婦巻


　　黄鵠不重適哀鳴常自憐披心當白日留面覩黄泉寂
寂誰能爾滔滔汝獨賢廣陵姚氏傳史舘幾時編

　　題劉君濟青山白雲圖

　　野性夙所忻青山無垢氛落花一夜雨幽樹滿川雲鹿
跡閑行見松香獨坐聞殷勤招白鶴予亦離人羣

　　九江廟

　　遺臺上古城劒氣夜崢嶸天地英雄恨春秋父老情蜀
崗來楚盡涂水近江平往事何勞問長陵草自生


　　春日懐李叔成上舍

　　今代李公子詩看老杜親江湖留鴈久風雨惱花頻竹
屋燈懸夕椰瓢酒漾春殷勤海子水待汝濯紅塵

　　夜飲蔣師文齋舘

　　故人相與醉虗幌坐來清月色宛在地鐘聲忽滿城都
將十載意併作異鄉情若買青山得相擕嵗晚行

　　題余寄庵巻(全真)

　　窻過梅花月簾浮栢子烟人生如寄爾吾意正翛然江

海虚舟外乾坤短褐前蓬萊清淺日知是子歸年

　　雨中

　　厯厯愁心亂迢迢客夢長春帆江上雨曉鏡鬂邊霜啼
鳥雲山静落花溪水香家人亦念我與爾黯相望

　　崇徳道中

　　煖日菜花稠晴風麥穂抽客心䨇去翼詩夢一扁舟廢
塔巢蒼鸛長波漾白鷗吴山明月到惻愴十年遊

　　浙江


　　山從天目下潮到富陽廻此地扁舟去吾生幾度來林
紅晚日落江白雨雲開明旦須停棹呼兒看釣臺

　　過龍游

　　鷁首見龍游羣山翠浪流陽坡眠白犢隂洞鎻蒼虬樹
宻雲藏屋灘長石嚙舟呼兒具尊酒聽客說杭州

　　宿籌嶺

　　昔者屯兵盛甌閩此地分清時無冦盗比屋樂耕耘澗
響不知雨山高都是雲明朝見親舍一笑慰辛勤


　　贈别同年何詹成

　　十載鬢俱白故人心尚丹中年知舊少逺道别離難我
欲扁舟去君留寳劒看酒酣望滄海碣石在波瀾

　　送徐君羙之六合縣尹

　　山縣棠梨樹題詩動憶君尊前俱白髪馬首又青雲春
郭千花合秋庭一鶴聞公餘好心事令子已能文

　　長蘆寺

　　逹磨來東土兹峯天下聞樓明涂水月鐘度蔣山雲梵

唄江龍出僧齋野鴿分一帆風力便吾欲謁神君

　　建業清凉寺次王伯循御史竹亭壁間韻

　　獨尋清凉寺還望翠㣲亭客散竹間月僧閑松下經江
聲廻近浦野色到虚庭白髪山中叟為予詩眼青

　　題吴恭清茂軒

　　幽尚謝塵牽吴生獨爾賢風泉欹枕外春樹讀書邊舊
隠懐盤谷新圖出輞川詩僧來往數好句賸能傳

　　題曹子益可竹亭


　　竹西清絶處三逕萬琅玕晝枕翠濤響春衣青雨寒登
君好亭子囬首憶江干嗜酒那無此吾今欲掛冠

　　泊戚家堰遇風夜雷雨

　　髙浪出魚龍舟師急捲蓬雷聲過雲雨月暈斷河風野
濶人家外濤喧客枕中坐來搔短髪惆悵大江東

　　題青山白雲圖

　　白雲江上頭憶着昔曽遊睡起青山雨坐來紅葉秋深
苔依逕濕寒磬出林幽亦有髙棲者無因見鹿裘


　　途中次子烜韻

　　日出河隄平春來栁眼醒薊姬天下白遼隼海東青浪
起層層雪沙明㸃㸃星片帆風力健予欲運南溟

　　㣲官與志違空負聖明時對酒懐彭澤題詩愧渼陂遥
天和樹盡斷岸逐舟移楊桞黄金色隨春入硯池

　　舒嘯軒

　　幽居蒼竹林永嘯白雲岑自吐虹蜺氣人聞鸞鳳音野
煙喬木晚江雨落花深亦有東臯興何當一抱琴


　　至直沽

　　野濼天低水人家時兩三鴈聲連漠北魚味勝江南雪
擁蘆芽短寒禁栁眼緘持竿吾欲往拙宦白何堪

　　夜久

　　夜久未能寐春來空復情逺沙爭月色柔櫓助河聲客
枕荒鷄到漁歌宿鳥驚隣舟燈火亂早起又詩成

　　舟中見雨

　　今夜初聽雨江南杜若青功名何鹵莾兄弟揔彫零逺

夢愁胡蝶深情愧脊令撫孤終有意身世尚流萍

　　江干

　　江干望不極樓閣影繽紛水氣多為雨人烟逺是雲予
生何濩落客路轉辛勤楊桞牽愁思和春上翠裙

　　淮安寄同年伯牙原卿

　　不見原卿久題詩白髪催人文望公等天意老英才桞
色長淮早潮聲滿浦回菊花寒鴈過憶共故人盃

　　送僧南歸


　　兵塵猶澒洞僧舍亦徴求師向江南去予方轂下留風
霜两足白宇宙一身浮歸及梅花發題詩寄隴頭

　　次李參政省中獨坐韻(時在翰苑)

　　畫省晝岑寂坐來風葉鳴雨晴鳷鵲觀秋滿鳳凰城許
國丹心在懐鄉白髪生所慚無寸補載筆直承明

　　次韻(仝上)

　　白髪懐閩嶠丹心戀薊門官閑勝道院宅逺類荒村二
月霜華薄羣山雨氣昏東菑春事及好共野人論


　　題山水圖

　　山水坐來見翛然無俗氛碧巖虚夜月江樹靜秋雲鳥
影似猶見猿聲疑或聞自憐歸未許遥憶武夷君

　　用烜韻呈王趙二明府

　　二妙驚聨璧䨇飛埀近天不懸髙士榻許上孝亷船談
劇常絶倒情真任醉眠殷勤御河月相送大江前

　　憶黄子約

　　天台黄石老茅屋冷如氷消息經年斷交游往日曽世

人憐李白今我愧孫登駿骨篇應在何時復剪燈

　　董子廟

　　董子天人䇿寥寥四百年臨風一懐古此地昔生賢白
日明肝膽青山閟簡編公孫東閣客今復幾人傳

　　二月十五日舟中見柳始青

　　宛宛縈隄水淙淙逆浪舩清晨風已轉今夜月初圓歸
客春多夢舟人早懶牽無端楊栁色青入柂樓前

　　荆門閘


　　車到荆門上舟移鉅野中河聲來汶濟山色見龜䝉楊
柳烟深淺杏花春白紅人家桑棗外猶是古人風

　　宿遷縣

　　今朝宿遷縣風急棹難停樹合藏深屋河移出逺汀山
容雲冉冉水影日𠖇𠖇柳色無南北春來不斷青

　　宿泛水

　　寳應南邊宿逆風舟子勞空村防鼠竊不寐聽鷄號月
黒平湖白天低逺樹髙家山來枕上夜起首頻搔


　　别王子懋趙徳明

　　御河船上月相送到揚州共飲忽為别獨吟方覺愁水
花苕渚晚雲樹浙江稠歸鴈長淮早裁詩寄與不

　　過常州

　　昔日延陵地城基麥秀間兵戈三戸少生齒百年還畵
壁曽同看求田惜未閑故人盧可及宿草在何山

　　近無鍚道中

　　叠橋隨港直聨木䕶堤偏村落皆通水人家半繫船橘

花香曙露楊葉淡寒烟中土何寥廓黄沙人種田

　　别忻都舜俞用烜韻(回回氏能詩)

　　日出嘉興郭楊花蕩白波船頭將酒别客裏奈春何西
極驊騮逺南湖鴻鴈多清朝詩道盛期子被絃歌

　　過桐廬

　　絶愛桐廬水潮回緑滿溪海風吹雨去山日傍雲低渉
世心猶壯思家夢欲迷獨慚老萊子白髪尚兒啼

　　夜泊東闗


　　泊舟新安口月出溪南峯紅燈照窣堵緑水開夫容李
白題詩處何人繼其蹤我欲擫長笛幽壑舞魚龍

　　舟中

　　嘆息舟人婦哀音此日來死生誰料得貧賤益堪哀去
棹從渠駐歸心未忍催春江昨夜雨花落滿蒼苔

　　過蘭溪

　　昔過蘭溪上秋風把酒盃重來人事異獨立客心哀沙
合灘聲轉帆移塔影來赤松山色近佇望意徘徊


　　泊湖頭水長

　　客路春將晚征帆日又曛深山昨夜雨流水滿溪雲渡
黒漁舟集村空戍鼔聞故園頻夢去植杖已堪耘

　　雨發常山

　　僕夫趣予起初日出林間既雨縱横水無雲逺近山馬
嘶芳草去燕語落花閑且喜邊陲定長逢戍卒還

　　宿烏石

　　青山烏石名偶似越王城嵐撲單衣重溪揺倦枕驚燃

松添酒酌題竹記詩成明發閩闗路青雲趂足生

　　分水舖道中

　　長憶閩中路今朝馬首東山髙雲易雨谷響水多風蝶
抱落花片鳥啼深竹叢功名一畫餅身世獨飛蓬

　　宿黄亭明日四月一日夏至

　　㢮擔沽紅酒開窻挹翠㣲故廬何日到野店送春歸雉
起麥花落蠶登桑葉稀田園有真趣嵗晏莫相違(庚辰年五
言律止此)


　　安南即景(此一首洪武二年在安南作)

　　龍水南邊去行穿萬竹林羊腸山險盡蝸角地蟠深銅
柱千年恨星槎萬里心朝來晴好景緑樹響春禽

　　五言長律

　　送陳子山狀元之太廟署令

　　紫殿傳臚日君名第一人星辰金榜動雨露錦袍新華
蓋天常近蓬萊地益親北門方眷切東觀又恩頻麟筆
三朝史龍顔一笑春昕庭頒渙號太室奉明禋列聖羅

冠冕羣公肅縉紳矞雲埀桞重祥靄羃芝勻獻賦看來
嵗登瀛及此辰風帆開巨浪霜翮上秋旻文價何輝赫
臺端即選掄故人如見問白髪尚漳濵

　　送三人傑都事開詔福建

　　曩客東泉老相逢蓋屢傾劇談消鄙吝髙誼動幽明我
素金門隠君歸錦里耕五年才一見萬里又重行故老
扶藜拜元戎負劒迎江環螺女浦山盡粤王城麥飯先
塋感蓴羹故國情自憐何日去曝背憇柴荆(環一作深非)


　　送杜徳夫河東經厯

　　持斧山西去參謀用俊人栖烏臺上掾泛緑幕中賔霜
落豺狼魄風清鴈鶩塵君行當要地此别屬良晨塞逺
雲來代川長樹入秦兩河猶戍卒三晉半殘民峻坂疲
飛輓窮閻苦算緍鴻饑方欲集鷹飽正須馴久矣瘡痍
極居然風采新難兄今閣老宿望舊廷臣棠樹期連蕚
葡萄少飲醇乘騘消息好拜命及三春

　　次韻鄭蘭玉(有一竿亭)


　　一竿亭上客大隠寄髙軒世徳榮珂里風期邁漆園朝
廷深簡注江漢壯藩垣僦宅今王粲藏書舊李繁市聲
隔幽薄野趣似遥村宛宛山迎坐迢迢水到門風鳴松
頂鶴雨掛竹枝猿芳薜牽崇霤圓荷㸃小盆弄泉醒酒
面掃石健詩魂邈矣囂塵表居然太古存長鯨冬已戮
饑鴈夜猶喧栢署須綱紀蘭臺待討論白雲巢未得鵬
路佇飛騫

　　賀禮部王尚書本中二十韻


　　孤竹先賢國三槐故相庭恭惟我文肅藉甚古儀型金
掌新卿月銀槎舊客星青箱傳逺大綵筆動精靈右掖
何清切中朝重委令判題花粲粲嘯咏竹泠泠宗伯司
周典尚書管漢庭地華人更妙名盛徳惟馨斗運天喉
舌雲飛雪羽翎趨朝羣騕裊開宴萬娉婷舞艶圍珠袖
歌長簇錦屏槖荷元映紫簡竹要埀青知貢春題榜焚
香晝鎻㕔為公植桃李報國蓄參苓丹扆更新詔蒼生
望永寧芝泥看鳯下薇閣待鸞停傅說升調鼎匡衡奏

引經即應清海岱還復禪云亭自哂依清樾猶慙泛梗
萍卑飛惟短趐終願附青㝠

　　送舘主朝憲使之淮西四十韻

　　宇宙開昌運山川産藎臣周邦多士貴魯國一儒真江
海襟無際風雷筆有神淵涵珠皎潔山立玉嶙峋剴切
三千牘飛揚四十春粤從遊輦轂早已冠成均泮水開
重席中書擢薦紳贊戎淮甸左參憲粤天垠南紀孤飛
隼中臺一角麟太聲揺列岳爽氣動髙旻出使方亷察

為郎已選掄治邦用輕典大禮佐宗禋笋立清班峻荷
香紫槖新瓊林無横賦肺石絶寃民臺省流榮屢朝廷
注意頻庸田俱利導在野不嚬呻全浙推崇劇雄藩藉
拊循申侯仍作翰召伯復來旬海舶回諸國星軺出八
閩層城狐一掃絶島獸皆馴氷蘖俱吾素珠犀詎爾珍
綉衣才受斧芝檢又頒綸雲近蓬萊殿河澄析木津紫
垣依日月黄道上星辰鼎鉉須賢佐綱維借舊人飛霜
迎玉節沛雨逐朱輪包尹祠堂外張公水廟濵楚峯凉

浸露淝浪淨無塵秉筆應多暇題詩必絶倫列城俄鎮
靜六轡更咨詢晚節看黄菊清秋倚碧筠公心思緑野
帝命簡彤宸昔者開科選先公贊國鈞文風今有頼盛
徳豈無因骨相宵人薄心期令弟親同年俱踔厲此日
獨沉淪戀主肝猶赤思親鬢似銀十年長自苦孤志若
為伸豈意長淮客叨陪翹舘賔銘心感知己報國願終
身

　　挽友人


　　令弟書來日凄其憶故人每懐將酒别不得寄詩頻萬
里髙門舊湖山别墅新一氊真獨冷萬巻詎全貧豈不
雲霄志其如電露身迢迢長夢寐漠漠尚風塵池舘餘
花晚山阡宿草春自憐何日去望逺一沾巾

　　七言律詩

　　丁卯㑹試院中次諸友韻

　　欲向青雲易白衫區區别却舊燈龕方知取貴憑文字
可信封侯只咲談直擬横空輕似鶚莫為作繭老如蠶

不知鏖戰三千士他日何人歩斗南

　　踪跡飄蓬西復東共來折桂向蟾宫雲烟滿紙文裁錦
星斗羅胷氣吐虹禮樂興隆千載後人材涵養百年中
主文正擬公輸子共喜無私别衆工

　　長蘆渡江往金陵

　　春日三竿上翠屏曉風五两下蘆汀水兼天去無邊白
山過江來不斷青沙觜潮廻平鴈跡海門雨至帶龍腥
昇平不復後庭曲睡起漁歌爛漫聽


　　喜丁仲容徴君至

　　題詩苦憶城南郭喜見歸來鶴姓丁䨇鬂野風吹汝白
一燈江雨向人青志士長嗟靈夀杖史官獨失少㣲星
瓊花照眼春無頼明日酌君䨇玉瓶

　　送帖僉憲赴山北

　　大寧城郭枕江雄前代豪華在眼中山外貔貅閑夜月
海東鷹隼待秋風天圍松嶺雲埀幙霜下金源水若空
益訪民風上天子忽忘家世是元功


　　送完者僉憲赴江東

　　公家世踐台階上江國新瞻使節來一雨洗寃行列郡
諸星執法近崇臺山川尚似𤣥暉賦父老皆憐李白才
宛水敬亭如厯遍矞雲髙處是蓬萊

　　送馬仲逹秋試

　　杯酒秦淮初識子虬髯玉面氣如虹揚州杜牧詩偏好
梁苑相如賦最工翠濕帆前楊葉雨香飄衣上桂花風
送行已有金臺句䨇闕春雲五色中


　　題劉商觀奕圖

　　松風冉冉羽衣輕石上談棊笑語清樵客豈知人世換
山童遥指海塵生碧桃落盡又春去白鶴歸來空月明
一着山中猶未了人間流落不勝情

　　題廣陵李使君園

　　最愛燕山李使君名園草木有清芬竹光夕度淮南月
松色秋連海上雲九日登臨來此地百年忠厚見斯文
酒䦨懐我幽棲處松樹蒼蒼猿夜聞


　　題信州戈陽周竹窻嘉竹圖

　　戈水徴君周竹䆫傳家累葉尚敦龎髙門即見朱輪十
瑞節先看碧玉䨇翠鳳並巢依積雪蒼龍分影媚清江
徐公對此尤能賦予欲東遊共酒缸

　　九日與王伯純登蜀崗

　　帝子樓前紫翠分廣陵秋色起氤氲泉涵巴蜀千年月
樹入荆吴萬里雲宋玉登臨仍送客魏牟流落豈忘君
明年五岳予真往子有音書當逺聞


　　丙寅鄉貢同寧徳黄君澤韓君瑕林鶴山登幔
亭峯今十五年矣賦此併懐黄子肅同年

　　憶共故人携手地幔亭絶頂賦遊仙鵬飛起處三千里
鶴到歸時十五年澄潭月上金鷄響古洞泉流玉幅懸
為報樵溪黄石老幽期長在白雲篇

　　次李宗烈韻

　　倒着烏紗醉幾回白鷗門外莫相猜浮生萬古有萬古
濁酒一杯復一杯棕葉響交風色異豆花飛滿雨聲來

青燈獨似兒時好一巻遺書自闔開

　　坐來落葉兩三聲野菊開時雨滿城作客愁多仍嵗晚
還家夢逺易天明古時豪傑有遺恨秋日溪山無俗情
君可歸歟吾未得百年懐抱向誰傾

　　次李宗烈見贈韻

　　秋風同是天涯客獨對黄花酒屢賖報主力㣲憐老驥
念親心在愧慈鴉故人漸少逢君晚新句能多對客誇
每見詩來歡喜極却愁吟罷轉思家


　　題清隠圖

　　清隠山人行地仙尋雲獨往不知年鶴翻松子驚棊局
鷗蕩蘆花逐釣船題句霜乾拈落葉煮茶月静掬新泉
塵中汗馬多如雨一度看圖一惘然

　　横陽草堂次謝叠山韻

　　迤邐中州二水回參差傑閣五雲開銀鈎透壁詩人去
鐡笛裂岩仙客來竹度蟬風凉白帢松翻鶴露㵼清杯
何時夜半梅花月溪上吟篷帶雪推


　　秋登九江廟晚眺

　　黄花開後葉初霜紫蠏肥時酒滿缸覊旅已知浮世淡
登臨未覺壯心降天埀去鳥低平楚水學驚蛇到大江
目極孤雲鄉思亂烟波空想白鷗雙

　　題安可久山水之閒巻

　　大隠淮南思小山班荆樹下聽潺湲林泉自古亦云好
魚鳥何時相與閑龍出戞金滄海上鶴馴喚鐡白雲間
是誰手種三花樹獨往𤣥洲勘大還


　　嚴子陵釣臺

　　故人已乘赤龍去君獨羊裘釣月明魯國髙名懸宇宙
漌家小吏待公卿天回御榻星辰動人去空臺山水清
我欲長竿數千尺坐來東海看潮生

　　夜泊獨桞次韻王尹子懋

　　霽月中天見絳河黄流滿地漾金波荒陂野火兼漁火
短棹吴歌雜楚歌去鴈已連家信杳閑鷗豈識客愁多
江南二月花如海獨負歸期奈爾何(雜一作和已作竟閉作眠豈作未皆

誤)

　　送僧遊杭

　　銅駞夜泣苔花冷銀鴈秋飛寳氣消曽共殘僧披舊跡
尚憐故老話前朝衲隨猿掛雲生樹杯趂鷗還月上潮
師去新詩如見寄白沙翠篠赤䦨橋

　　髙郵

　　長陂雲氣滿淮東下隠蛟龍萬仞宫潮岸樓臺連海上
水田秔稻似吴中古藤酒醒春風在甓社珠寒夜月空

四海昇平須進酒賣魚桞畔見南翁(南一作漁)

　　次王伯純韻(并序)

　　飲石室山房醉卧夜五鼓雞始鳴明星出未髙伯
純秉燭擕詩來行簡孫君擁被起和之相視一笑
亦人間竒事也翠屏山人張以寧亦復倚和共一
笑云

　　草亭夜静三人飲起視乾坤醉眼昏鶴警露光懸竹葉
烏啼月色滿柴門抽毫昔對蓬萊殿秉燭曽遊桃李園

天際形容今漸老尊前懐抱向誰論

　　題劉士行石林茅屋

　　瀟灑劉郎意絶竒林西更好小堂基石間青竹盡秋色
屋上白茅猶古姿野雀巢簷羣就食山精倚樹慣聽詩
東屯行處蒼苔滿有客天涯獨夢思

　　次韻答茅壺山

　　乾坤納納知音少嵗月悠悠行路難老我南山仍射虎
何人東海與持竿風前薜荔秋衣薄露下芙蓉古劔寒

欲借茅亭無限月携詩滿意為君看

　　題安仲華秀實巻

　　我有石田南磵潯十年不歸秋草深羡君市隠少塵事
教子筆畊多古心夜露上花埀白玉秋風吹穗巻黄金
由來隴畝真足樂何自細聽梁父吟

　　題石生仲濓所藏李克孝竹木

　　息齋之孫李公子盡將幽意入經營修篁石上生雲氣
古木山中作雨聲年來好畫不忍見嵗晏故園空復情

烏巾掛在長松樹吾欲巢居逃姓名

　　登閩闗

　　獨歩青雲最上梯八閩如井眼中低泉鳴萬鼓動哀壑
山飲䨇虹埀逺溪家近尚無鴻鴈信客愁復有鷓鴣啼
書生未老踈狂意更欲崑崙散馬蹄

　　麋家店(廣陵)

　　睡起秋懐入倚䦨蟪蛄啼雨豆花寒途窮俗眼尋常白
宦拙臣心一寸丹平子四愁詩最苦休文多病帶頻寛

吾親已老身仍繫冩就家書閣淚看

　　廣陵岳廟登瀛橋同成居竹賦

　　橋下波光緑染苔橋前岳色翠成堆鶴歸華表空中語
鰲負神洲海上來瓊佩曉趨雲路響琪花秋傍石䦨開
唐家學士今何在勸爾仙人酒一杯

　　常山縣

　　喜近閩山南去路樓臺两岸水迢迢不知曉店三竿日
猶夢春江半夜潮吏少縣庭常閴寂戍還驛舍尚蕭條

平安冩就無人寄家在溪南第一橋

　　次同年李子威御史韻(呈康魯瞻僉憲)

　　日麗鈎陳薄霧消昇平有象見熈朝堯階雲擁千官仗
楚分星回两使軺隼起青旻霜拂地鴻飛紫海月當霄
仙舟此日登瀛近春水花光已動揺

　　昔陪飛鞚杏園塵一落漳濵十見春懶問榮枯煩日者
祗憐寂寞向時人一騘獨顧蓬門静䨇鯉能傳藻句新
昨夜東風過淮水桞眉從此不須顰


　　題唐明府畫馮隠士像

　　能詩能畵唐明府置子清泉白石間秋色半林黄葉老
野心一片白雲閑王維自愛欹湖道李渤元居少室山
幾處溪山莫歸醉扁舟留在月中還

　　送葉景山掾史赴都

　　海上青山仙者家飄飄雜佩上飛霞牧之舊重淮南幕
博望今隨斗北槎黄道夜平星合璧紫臺秋冷雪成花
君行正及觀光便五色雲中望帝車


　　九日登蜀崗次王伯純韻

　　蜀崗崗頭秋滿天醉舞黄花落酒船一水白來飛鳥外
數峯青立逺帆前梵王宫殿金銀合帝子樓臺錦繡連
獨客登臨無限意㣲紅塔杪夕陽懸

　　送崔士謙侍親還嵊縣

　　剡中李白題詩處我昔因之訪隠君天姥樹低山似渚
曹娥潮上水如雲懐人夜雪孤舟逺送子秋風一鴈聞
捧檄髙堂須一笑白魚青笋漸紛紛


　　題逺遊巻

　　為君歌徹逺遊篇八極秋髙神凜然禹穴出雲藜杖外
軒臺飛雪酒杯前昔人不見牛馬走世俗寧知龜鶴年
子去遥憐滄海上春來夢繞紫芝田

　　題臨川王與可拂雲亭

　　桐岡岡前讀書處虞公為賦拂雲詩鳳來明月星河近
龍起曽隂雷雨埀終見汗青傳琬琰時聞雜佩和塤箎
南歸定作亭中客蒼雪風吹落酒巵


　　送思齊賢調浙東掾

　　浙水東邉幕府開扶桑朝景拖髙臺熊旗虎節層霄下
龍户緹人絶島來碧海清時稀警報金天爽氣盛文材
君行長笑金鰲頂須有聲名徹上台

　　次隨太守劉侯素軒韻

　　黄桞鶯啼驚早春白沙覊客又淹旬喜逢鄴下劉公幹
曽識山隂賀季真漠漠林巒開雪色欣欣草木荷天仁
漢庭詞賦皆揚馬薄技何因奏下塵


　　送李遜學獻書北上(所藏父書)

　　恭惟聖代開東觀詔選諸儒㑹石渠金匱已抽司馬史
牙籖猶藉鄴侯書獻芹耿耿心期在汗竹依依手澤餘
從此墨莊淮左盛漢庭卜式意何如

　　寄題琵琶亭

　　洲前亭子赤䦨干白傅唐時此謫官渚花留客醉秋晚
江月向人啼夜䦨湓浦波濤三峽外長安城闕五雲端
酒醒忽記東林路鐘磬蕭條暮雨寒


　　送姜知事湖廣掾

　　薇省恭聞吉語來芙蓉幄下莫徘徊詩題郎署星辰動
檄到蠻溪霧雨開鄂渚暮濤喧鼓角漢陽髙樹出樓臺
飛騰此日中天近定有文章徹上台

　　寄廣西參政劉允中

　　重臣授鉞殿南邦五月旌旗過上江青帶碧簪環畫省
緑沉金鎻䕶油幢峒丁萬笠春畊野海估千舩曉渡瀧
銅柱南邊相憶處尺書難寄鯉魚䨇


　　初度日次人韻

　　埀弧夙志負生朝濫㸃鵷行從百僚風雪十年䨇鬢短
山川萬里一身遥君如黄鵠方髙舉我匪蒼松愧後彫
已矣劬勞嗟莫報願持貞白奉清朝

　　題采石娥眉亭

　　姮娥霜鬂未摧頽李白騎鯨更不回異代登臨悲賦客
百年淪落憶雄才淮雲白白鳥飛盡山日蒼蒼猿嘯哀
欲起錦袍吹玉笛為駈江浪入金盃


　　送劉素軒作守

　　使君持節西南去漢水東邊十萬家每與儒生陳爼豆
閑隨野老問桑麻䨇旌曉出千原雨五馬春行幾縣花
耆舊只今能有幾一麾莫道逺京華

　　送劉子昭歸杭省親

　　白魚青笋江南好君去湖山知幾重潮長河舩四五尺
烏啼門巷两三松笑予霜㸃秋來鬂極目雲飛海上峯
已把行藏付漁釣尚煩書信到踈慵


　　荅張約中見問

　　衰遲久讓祖生鞭寂寞猶存鄭老氊金馬隠來人豈識
木雞老去我方全坐移棠樹庭前日夢到榴花洞裏天
多謝故人勞逺問濫竽愽士又三年(竽一作巾)

　　儀真范氏義門

　　澆風久矣變淳源范氏猶稱古義門四世於今千指盛
十年似爾幾家存棠華煜煜宜兄弟竹笋攅攅長子孫
故里相從何日遂秋風江上戰塵昏


　　南窻竹影

　　錦闈花艶不勝春翠袖輕寒冩更真湘浦雲中逢帝子
天壇月裏見仙人露痕稍稍疑將滴風動差差覺未勻
最喜髙人王禮部烏絲臨出越精神

　　太平太傅致仕

　　明公先葉國元功兩正台衡保始終喬木世家今絶少
黄花晚節古應同平泉草木風烟外杜曲桑麻雨露中
從此昇平歌帝力為農祇願嵗長豐


　　次韻夜宿䨇清亭

　　海子橋邊絲雨晴水衡亭下縠波生珠宫墜月醒龍夢
瓊島廻風送鶴聲細數更籌憐夜永遥瞻宸極願時清
左丞綵筆題詩好紙貴明朝滿鳳城

　　元日早朝次馬彦&KR4503;學士韻(二首)

　　雞竿紅日出晴霄鷺序青春入早朝治典新懸周象魏
頌聲盡入舜簫韶稱觴冢宰容多喜執玉藩侯禮不驕
今代緫戎功業盛承恩皆挿侍中貂


　　玉堂學士歩青霄金榜英名重聖朝身近清光依帝座
手裁妙曲和仙韶桞溝黄動鶯先喜麥苑青回雉漸驕
新嵗時平詞舘好客來呼酒費金貂

　　次李左司明舉看田朱家垈韻

　　願豐亭前春事深清時休日此幽尋長思相覔飲君酒
亦欲即歸投我簪三月風光開罨畵百年交好契磁針
明晨擬看功成去臈蟻開尊滿共斟

　　和周子英進講詩韻


　　宣文閣下仗初移講徹雞人報午時風細芸香飄紫殿
日髙花影覆彤墀儒臣有戒陳忠藎聖主無為寳儉慈
薇幕上賔工補衮埀紳早入鳳凰池

　　次韻春日見寄

　　金水河邊一遇君眼中天馬欲空羣姓名未接心先熟
笑語纔濃手遽分調古今難和白雪才髙昔有附青雲
薫爐茗捥何時共細與論文到夕曛

　　和劉公藝暮春有感韻


　　醉夢還家醒未歸起尋墜蕚惜流輝静聞白蟻如牛鬬
閑看青虫化蝶飛日轉漸長添篆縷雨來忽冷覔羅衣
却思翠竹清溪路曛黒兒童候竹扉

　　恥向清時泣楚囚長尋佳句擬揚休碧雲千里隔春信
紅雨一簾生晚愁袖手獨應憐郢斵知心誰為和商謳
卜隣幸識劉公幹新得詩聲滿壁流

　　臘月夢還家侍親

　　喜著萊衣侍越吟覺來猶未脫朝簮五更霜月到家夢

十載風塵為客心山逺秭歸啼更苦海乾精衞恨猶深
幾時萬斛潺湲淚盡洒墳前栢樹林

　　次韻感懐清明并自述(二首)

　　雪落西樓虎滿村鬂髭變白赤心存徙薪肯信當時䇿
負米徒傷此日魂啼老杜鵑山月苦歸遲遼鶴海雲昏
早知只學東方朔避世長依金馬門

　　翠屏峯前溪上村萬家兵後幾人存十年上冢阻歸興
五夜還家勞夢魂燕蹴桞花風細細烏啼松葉雨昏昏

何時歩屧青蕪路月上山童候篳門

　　桃源春曉圖

　　溪上桃花無數開花間春水緑於苔不因漁艇尋源入
爭識仙家避世來翠雨流雲連玉洞丹霞抱日䕶瑶臺
幔亭亦有虹橋約問我京華幾日回

　　題山水圖次張蛻翁韻

　　粤王山前雲出門叠嶂層峰萬馬屯龍過怒濤翻石壁
鴈廻飛雨暗江村泉頭洗藥流花片松上題詩濕蘚痕

長記釣船歸得晚潮平沙白月黄昏

　　題東坡淮口山圖

　　曽遊淮縣佩青綸飽看東南第一山煙雨十年詩夢外
風塵萬感畵圖間斜陽應照客愁滿去鳥尚如人意閑
遥想月明春樹緑蘇仙長化鶴飛還

　　追和楊仲𢎞饒州東湖四景詩上本齋王叅政

　　梅花吹暖透重闉紫馬朝遨湖上春嵐影盡兼雲影濕
漲痕猶帶雪痕新髙人下榻來江表神女鳴璫過漢濵

為問棠隂今盛否君侯遺愛在番民

　　番君國裏水雲多雨歇黄梅漲碧波錦䌫驚鷗穿弱桞
銀盤簇鱠褁新荷佳人狎坐傳觴令上客豪吟相棹歌
小范風流今有繼新詩樂石待重磨

　　使君曉命木蘭舟霽雨湖光碧玉秋樂妓並歌飜小海
詩仙同載上瀛洲蓴香白露嘗初薦稻熟黄雲看早收
安得如公百元結狂瀾今為障東流

　　龍堂貝闕水仙家夜色清寒曉轉加淰淰凍雲低草樹

娟娟晴雪照梅花舊盟漚鳥依輕槳新釣鯿魚出古槎
玉署詞人傳好句絶勝圖與鳳池誇

　　題雪䆫墨蘭為湖廣都事李則文作

　　君家詩好錦袍仙蘭雪清風故洒然金地禪僧留妙墨
木天學士冩新篇香來筆底吴雲動思入琴邊楚月懸
聖代即今深雨露流芳千載逮君傳

　　南宫校文次韻馬在新授經(二首)

　　玉堂深鎻隔凡塵夜合庭前月色春剪燭焚香雲滿巻

開簾啜茗雪盈巾慚無清鑒酬明主願重巍科得偉人
覔句喜陪王左轄老儒曽是幕中賔

　　杏園飛鞚蹴芳塵撚指而今四十春辛苦向曽携綵筆
衰遲重比岸烏巾丹成九轉雲籠鼎燭盡三更月近人
多謝能詩趙主事自調大吕和蕤賔

　　送謝𢎞道福建理問(豫章人)

　　江東謝掾舊風流十載艱虞此壯遊節概紅塵䨇短劍
功名滄海一歸舟粤王故國官梅早楊子新墳宿草秋

君去望鄉煩問訊可無髙士重南州

　　送孔伯遜延平録事

　　闕里諸孫聖代英作官去拜四先生雷霆入地溪聲合
星斗羅空劔氣明千載有傳文獻盛三年無事紀綱行
薫風荔子丹時後重待扶揺覲帝京

　　送鐡元剛檢歸三山

　　公子髙昌世貴家佩懸明月弄飛霞仙方舊授壺公藥
使節新乘博望槎春幕日遲榕換葉晝庭風細荔吹花

烏臺消息明年近騘馬金河踏軟沙

　　送趙文中南歸

　　憶飲黄山别酒時頴濵汴上復京師五千里外重來見
三十年中幾語離碧海釣鰲君特逹紅塵騎馬我衰遲
過家遺老如相問大隠金門舊小兒

　　環翠樓為危子繹作(樓在光澤縣鉄牛闗)

　　新搆清溪溪上山天開罨畫翠廻環欄横星漢髙寒外
坐入烟嵐晻靄間衣桁暖生雲淰淰琴床清滴雨斑斑

癯儒夙有樓居好歸欲從之結大還

　　挽朱彦實母韓氏

　　晝錦韓家百載餘清風猶及渡江初曽從夫貴膺金誥
不待兒歸奉繡輿墨暈帳昏秋閣冷錦文機斷夜䆫虚
儲山好並瀧岡秀彤管他年更大書

　　次張祭酒虚游軒雨後即事韻并憶揚州舊遊

　　墻角紅葵一丈開鵓鳩聲斷雨聲來雨鳴竹屋詩新就
日度花磚夢恰廻露蔓蝸行經午濕風枝蟬語近秋哀

虚游軒裏凉如水自玩春秋著玉杯

　　百年何處好懐開憶在揚州幾醉來落日放船穿桞過
㣲風欹㡌看花廻即今盡减尊前興憶舊寧堪笛裏哀
一笑廣寒宫飯窄論文那得酒盈杯

　　次韻李明舉御史貢院詩

　　白晝春雷起劔池魚龍爭奮應新期銀袍照日光唐典
繡斧生風肅漢儀願得羣賢扶世治盡令四海轉春熈
昔年辛苦今衰白坐聽寒聲漏箭遲


　　次韻張祭酒新春詩

　　昕鼓聲遲日色暾鵠袍如霧擁橋門迎風栢葉翻雲影
過雨芹芽滴露痕謾倚三年博士席長懐百嵗老人村
吾宗祭酒金鑾客多謝新詩細與論

　　都城春日再次前韻

　　卿雲絢綵捧晴暾春滿皇都十二門苑樹嫩黄烟着色
宫溝㣲緑雪消痕秧分過社新鍼水麥種經秋秀被村
願見年豐人飽飯廣文官冷底須論


　　送陳彦博編修歸省(成誼叔左丞舘賔左丞有積素齋)

　　紫薇老人積素翁有客毫端飛絳虹長吟北征窺杜子
忽跨東海逐任公髙風祈水波浪白初日摶桑天地紅
錦袍獨酌金鰲頂笑晲一粟浮盃中

　　我家神山海上頭昔交先公三十秋幾年不歸父老憶
萬里復送郎君遊白魚青笋上親夀紫蠏黄花銷客愁
明年老夫亦東耳草堂小結並滄洲

　　次韻成均春日答潘述古愽士


　　芳時雨露被恩榮六舘英遊五百生揖退花邊分佩響
講餘松外度鐘鳴風㣲髙閣牙籖動日静深簾緑綺横
多羡材名潘騎省題詩紙貴滿春城

　　祭酒江先生見和再次前韻

　　先生稽古如桓榮老我憂時慚賈生六鰲共掣碧海動
孤鳯先覩朝陽鳴青春深院梧桐暗紅日髙盤苜蓿横
誓將絲毫効補衮長願磐石安維城

　　過郭州答子烜和韻(以後七言律皆係庚辰年南歸作)


　　擘破飛狐碧玉峯奔河似電出盧龍晴波落日金明滅
逺樹寒烟翠叠重吟詩驥子新憐汝返哺烏雛獨愧儂
溪上故廬何日掃故人携酒話竒胷

　　同王趙二明府岸行裏河濵

　　御河行盡一千里望入青齊樹際天野水飛鷗魚舍外
関山歸鴈客帆前日明野氣浮層浪風動川光漾細煙
客裏未能踈酒醆春來聊復費詩篇

　　過沛歌風亭


　　蒼梧帝逝薫絃絶千古三侯慷慨歌豐沛故鄉冝有感
韓彭猛士惜無多英雄老去臺空在魂魄來歸意若何
楚舞尊前鴻鵠起大風幾動漢山河

　　與趙徳明談丁仲容作此寄之

　　江左詩人丁叟在淮南木落看青山尋僧野寺秋風去
送客溪船夜月還八口艱難新歉後卄年落魄醉吟間
城南郭泰能携酒得伴先生杖履閒

　　沽頭


　　日上河隄歸興濃閘頭南望見遥峯春城草木浮元氣
中土園廬尚古風桑眼科餘黄蠢蠢菜苖挑出緑茸茸
平生性癖耽幽静擬築團茅淮水東

　　徐州覇王廟

　　長洪聲動楚山虚太息彭城覇國餘父老更堪秦暴虐
英雄空為漢駈除苔移玉帳蛛絲暗桞繞黄樓鴈影踈
獨有春風虞氏草魂歸為汝一沾裾

　　范増墓(為盗所發)


　　鴻門已失秦天下千載彭城恨滿襟亭長空驚撞白璧
中郎還解摸黄金乾坤不庇英雄骨霜露誰為怵愓心
獨有彷徉塵垢外糓城飛去白雲深

　　戲馬臺(項王築劉裕登)

　　當時衣錦去関中天地移歸隆凖公空使秦人悲故舊
更憐劉裕愧英雄荒臺落日蜚鴻没春草連雲戲馬空
太息重瞳千載少艤舟不肯過江東

　　燕子樓


　　楊桞青青汴水流昔年歌舞侍君侯城頭落日鴉聲起
樓上春風燕子愁黄壤詎能留富貴白雲無復夢温柔
更憐山下虞姬草煙雨年年恨未休

　　黄樓

　　蘇子徐州憂國䟽丹心百載尚依依青山昔日黄樓在
赤壁何年白鶴歸西絶峨眉那復得東還海道已相違
羽衣吹笛人何處踈桞啼鴉自夕暉

　　吕梁洪


　　禹鑿猶存灔澦根彼蒼設險壯彭門山形奔過黄河怒
水氣隂來白日昏賈客經營隨鴈集舟人祭祀識龍尊
時平四瀆無波浪笑指青帘買酒樽

　　邳州

　　輕帆飛度下邳城两岸青山鷁首迎風約河聲歸海近
雲低樹色傍淮平子房流落編書在𤣥徳驅馳髀肉生
欲弔古人無處問飛蝗過後鴈哀鳴

　　吴門懐古


　　曽見吴王歌舞時遺臺廢苑不勝悲春風鴈啑菰蒲葉
夜月烏啼楊桞枝有客買舟尋范蠡無人穿塚近要離
館娃宫外繁花發游女長歌白紵詞

　　過吴江州(巳己嵗過此孔世平州判今在廣東)

　　三髙堂下緑蘋風十載維舟两鬂蓬范蠡無書留越絶
張翰有夢到吴中雲開笠澤浮珠闕月出長橋動綵虹
長憶故人心斷絶五羊南去少飛鴻

　　錢塘懐古


　　荷花桂子不勝悲江介繁華異昔時天目山來孤鳯歇
海門潮去六龍移賈充誤世終無䇿庾信哀時尚有詞
莫向中原誇絶景西湖遺恨是西施(是一作似)

　　富陽南泊驟風雨

　　征夫直北厭風埃南下蒲帆此日開山逺蒼龍趨海去
潮喧鐡馬蹴江來雲昏白日林如失風約青天雨却廻
短髪相欺予漸老孤舟獨宿意難裁

　　烜次草萍壁間韻同作


　　浙東路入江東去酒醒籃輿幾處山桑柘葉光朝雨濕
棠棃花盡午風閑青雲在昔同攀桂紫氣如今獨度関
只合溪頭埀釣去故人多在紫宸班

　　七里下舟至鈆山州旁羅店

　　懐玉山前似葉舟卧看帆影晚悠悠雲飛棃嶺先南去
水匯鄱江倒北流烟堵白花迷晚蝶風林碧葉應啼鳩
去年此日隋堤桞馬首青青客正愁

　　過辛稼軒神道弔以詩


　　長嘯秋雲白日隂太行天黨氣蕭森英雄已盡中原淚
臣主元無北渡心年晚隂符仙蠧化夜寒雄劔老龍吟
青山萬折東流去春暮鵑啼宰樹林

　　題關上

　　黒崖削鐡立雲根絶頂東西石峙門兩戒山川分百粤
八州珠玉過中原層峯煖日廻羣鴈灌木髙風嘯一猿
蕞爾海隅民力困瀝肝誰為叩天閽

　　過武夷


　　羽節霓旌蔽紫氛幔亭髙宴武夷君虹橋一斷青㝠隔
天樂多傳白晝聞岩掛玉機虛夜月洞函金骨煖春雲
紫陽見說今猶在拜乞刀圭儻汝分

　　至建陽文公宅里

　　河南夫子騎箕去建水重生葢世翁昔日中原知侍講
清朝四海學文公山藏劔履人如玉壁出詩書氣若虹
卜築何時隣此地詠歸溪上舞雩風

　　建寧府雨中登玉清觀


　　䨇溪南下緑灣環碧瓦參差細雨間水繞玉清來九曲
雲歸滄海近三山鐡獅晝伏聞鐘皷白鶴宵飛認佩環
欲結紫霞塵外想不堪回首近鄉關

　　宿大橋

　　橋畔人家水半扉題詩柱上十年歸青松落子風驚㡌
紫棟吹花雨滿衣澗水逺隨楓樹去隴雲多傍笋輿飛
舉頭仰望長安日一箇啼猿響翠㣲

　　至𤓰州


　　江流島嶼碧灣環兩岸樓臺晻靄間細雨春帆來楚峽
遥天曉樹見吴山嵐光去鷺半明滅雲氣與鷗相往還
欲訪鄉僧心已倦十年為客鬂毛斑

　　安南使者同時敏大夫登舟相訪獻詩述懐一
首就坐走筆次韻答之以紀一時盛事云

　　殿閣凉生雨霽秋紫皇晨御翠雲裘仗移日轉䨇龍闕
詔下雲開五鳯樓英蕩熒煌頒授節羽旌雜遝擁鳴騶
詞臣埀老斯遊壯風送龍江萬里舟


　　再次韻答之是日㣲雨大風

　　五兩風髙江上秋粤南使客木綿裘望雲舉酒思京闕
對雨裁詩倚柂樓燕語檣頭催去棹馬行果下待歸騶
到家為說天恩重早辦新春入貢舟

　　過小孤山

　　交趾江頭指壯遊小孤山下見新秋天鑱䨇柱維南極
海作重門鎻上流使者星馳英蕩節神妃風送錦帆舟
來春二月停歸棹好薦芳馨杜若洲


　　廣州贈同時敏

　　明詔金門天上開使人銅柱日南廻九江烟浪看廬阜
五嶺雲山過越臺嘉恵逺氓煩聖慮宣風絶域仗竒材
吾家博望風流在絶喜乘槎此日來

　　南昌行省迓至驛舍同安南使宴於省㕔參政
京口滕𢎞有詩次韻答之

　　緹騎傳呼出近郊寵臨公舘饋烝殽衰齡愧選光華使
盛禮欣逢道義交劔倚西風明左竹旗開南霧導前茅

春歸江右重相見欲結雲松此地巢

　　過南昌

　　平生未踏南昌土埀老經過駕使軺徐孺洲前花寂寂
滕王閣外草蕭蕭瑶臺月墮鸞聲杳鐡柱雲生蜃氣銷
獨喜西山青似舊昇平猶得見新朝

　　萬安邑令馮仲文家全椒與予舊識鮑仲華提
舉有𤓰葛之好傾葢情親戀戀有故人意君渡
江舊人有恵政得民心


　　萬安縣前小駐船逢人盡說令君賢風雲沛邑今幾載
氷雪魯山經五年墨綬近民心樂易綈袍贈我意纒綿
御屏風上書名姓即見紫泥下日邊

　　舟中望贑州

　　虎頭城外水周遭四望羣峯湧翠濤帶雨布帆隨去鳥
牽江黄㡌接飛猱清秋度嶺君恩厚永夜還家客夢勞
欲問交州何處是五羊南去萬山髙

　　贑州城下


　　番禺北下險秦崤章貢西邊近楚郊五嶺氣來蒼霧合
雙溪聲動玉虹交山郵傍岸多攅石野屋縁城半覆茅
細雨舟中無一事新詩吟就手重抄

　　南雄即事次牛士良韻

　　行盡梅關不見梅凌江南起畫屏開山連桂廣迢遥去
水合湞昌浩蕩來秋冷嶺雲收薄瘴時清溪雨應餘哀
吾家相國祠堂在明日臨風酹一盃

　　平圃驛中秋翫月用牛士良韻


　　平圃驛前端正月金鱗萬叠水光開嬋娟幾見他鄉共
老大寧期此地來星漢夜揺旗影動江山秋入笛聲哀
病夫懶坐那禁酒喜看頻傾舉玉盃

　　舜廟詩次韻牛士良

　　蒼梧落日百靈悲韶石清風萬代思洪水一從咨禹後
深山幾見避秦時鳥耘厯厯傳遺跡雞卜紛紛異俗祠
白髪舜弦峯下路老儒獨詠卿雲詩

　　峽山寺僧慧愚溪邀觀壁間舊題因誦宋廖知縣

一律有云猿棄玉環歸後洞犀拖金鎻占前灣
予謂其切實類唐許渾賦以繼之

　　瘴嶺風煙勢漸開喜尋笻竹歩莓苔江環列嶂天中起
峽坼流泉地底廻靈鷲飛來蒼磴老怪猿啼去白雲哀
軒轅帝子應猶在為奠南華茗一杯

　　廣州贈温陵龔景清鄉人

　　家住三神海上峯秋風同聽禁城鐘離居自喜鄉音好
别去長悲客意重䨇鯉水寒難逺寄五羊城晚忽相逢

來春此地重携手共采仙蒲花紫茸

　　封川縣次韻典簿牛士良

　　記取今年重九日封川水驛掛帆過秋風嶺外黄花少
暮雨尊前白髪多起接野僧談梵典卧聽溪子和蠻歌
少遊欵叚成何事至竟男兒是伏波

　　梧州即景

　　蒼梧南去近天涯六士三陳昔此家水合牂江通漲海
山來桂嶺接長沙祥光夜認司空劔爽氣秋迎愽望槎

擬欲朗吟亭上客春風歸看碧桃花(先生自註劔光乃漢趙佗埋劔之所
司空張華愽望侯張騫皆吾家故事今借用之)

　　烏岩灘馬伏波祠

　　烏岩江上古祠宫傳是征南矍鑠翁丹荔黄蕉長盛祭
緑沉金鎻尚英風灘聲夜帶軍聲壯嵐氣秋隨劔氣空
莫羡少游鄉里好封侯廟食丈夫雄

　　次韻士良子毅登雷破岩劉大王廟唱酬

　　紙掛髙枝濕暝烟乞靈多是往來船雷轟古石猶遺跡

雨濕荒祠不記年䕶羽翠禽低隠竹揺花白葦逺粘天
封侯萬里吾今老早辦扁舟别計然

　　立冬舟中即事

　　一灘一灘復一灘輕舟盪槳上曽湍三秋嶺外雨全少
十月邕南天未寒露岸葦花明白羽風林橘子動金丸
如何連夜還鄉夢不怕關山行路難

　　我家溪上白柴扉久别兒時舊釣磯兵後故廬悲茂草
夢中慈母念单衣千年汗竹何多錯萬里浮萍未暫歸

佇立悲風揮血淚此身元不為輕肥

　　龍州答迎接官何符

　　帝念南邦逺貢琛頒封特遣老臣臨皇華諮度尊君命
炎徼淹留豈我心人日預占晴景好使星還照瘴雲深
暫分莫洒臨岐淚頭上青天見素襟

　　又答請命官阮士僑

　　使星南照破曾隂咫尺天威儼若臨銅柱廻看䨇白鬂
觚稜仰望寸丹心我留夢到雲霄逈子去恩霑雨露深

到日鍾山煩一問清溪何日濯煩襟

　　又答

　　白髪飄蕭老翰林故鄉長憶越山隂客程牛渚星槎逺
吟思龍江烟浪深多子出疆迎蕩節顧予為國抱葵心
行看洱水堤邊桞滿馬春風拂醉吟

　　次韻羅復仁編修

　　棹歌聲起洱河濱君着先鞭我後塵山上安山猶逺使
客中送客是愁人心隨初日葵花轉眼看薫風荔子新

細數歸期同把酒龍江梅信定先春

　　情事未申視息宇内劬勞之旦哀痛倍深悲歌
以繼慟哭所謂情見乎辭云爾呈閻初陽天使
牛士良典簿

　　一身絶域已凄然三處離居更可憐中嵗恨孤蓬矢志
暮齡忍誦蓼莪篇愁深鳶堕蠻溪外夢斷鵑啼宰樹邊
悔不阿奴長在側盡情家祭過年年(先生自註云老親未即土二寡婦携
孤兒在閩十口在金陵皆貧困一子與婦在松江與安南為四處何以堪此境也)


　　予少年磊隗負氣誦稼軒辛先生鬱孤臺舊賦
菩薩蠻甞慨然流涕嵗庚辰過鈆山先生神道
前有詩云云見南歸紀行藁後㑹贑州黄教授
請賦鬱孤臺詩復作近體八句亡其舊藁因念
功名制於數定材傑例與時乖自昔不遇若先
生者葢亦多矣然猶惜其未能知時審已恬於
静退幾以斜陽烟桞之詞䧟於種豆南山之禍
今二十九年矣舟過是臺細雨閉蓬静坐忽憶

舊詩因録於此見百念灰冷衰老甚矣云

　　鬱孤臺前䨇玉虹一盃遥此酬英雄風雲有恨古人老
天地無情流水東精衛飛沉滄海上鷓鴣啼斷晚山中
清江不管人間事烟雨年年屬釣翁

　　安南即事

　　刺竹岡頭過亂村白藤渡口出平原雲南嶺盡江光合
林邑潮通海氣暄緑舞稻苖風剪剪青肥梅子雨昏昏
炎方風物新春異吟罷長歌擊酒尊(洪武二年三年所作律詩止此)


　　七言律詩拗體

　　次韻安慶汪仲暹超然亭

　　超然之亭舒水上絶景廼得天公偏石柱秋開金菡蓞
星河夜落玉觥船獨騎麒麟上倒景下視蠛蠓空飛烟
舞雩人去忽千古令我望之心惘然

　　送李叔成遊茅山

　　山頭丹光湧日紅不盡幡幢來碧空李白獨騎一赤鯶
茅君導此䨇青童纎雲上衣槲葉雨墜雪撲㡌松花風

仙人笑指海水落相約蓬萊之上宫

　　竹軒

　　門外紅塵一丈深開門碧霧秋隂隂十年對雪守漢節
三月不肉聞韶音風髙常與鶴同夢雨作或聽龍一吟
淮南大隐人所羡令我不樂思故林

　　平野

　　北來羣山亦已無曠望元氣春糢糊雲低不斷滄海去
樹逺欲盡青天俱何人胷吞九雲夢尚恨水有三蓬壺

巨靈不為鑱叠嶂長使詩人心鬱紆

　　雪石

　　峨眉之西古時雪削玉娟娟嵌太空山川只今留夜月
草木為爾回春風閉門洛下謝過客授簡梁園米老翁
梅花滿樹百壺酒我欲枕石於其中

　　泊龜山(詩中之景指洪澤屯也)

　　白波滉漾青天埀我行但覺官船遲㣲㣲樹短水盡處
慘慘日薄風來時椎牛掛席打塩客射鴨鳴弓蹈浪兒

漫郎頭白不稱意沽酒龜山歌竹枝

　　自挽(按先生生於元辛丑終於安南洪武三年五月四日也臨終自作此詩是日而逝葢
享年七十矣)

　　一世窮愁老翰林南歸旅櫬越山岑覆身粗有黔婁被
埀槖都無陸賈金稚子啼饑憂未艾慈親藁葬痛尤深
經過相識如相問莫忘徐君掛劔心

　　五月十三夜夢侍讀先生枕上成詩　牛諒(翰林
典簿)


　　出使艱虞萬里同歸期日日待秋風寧知永訣蠻江
上才得相逢客夢中岸幘尚看頭似雪掀髯猶覺氣
如虹起來抆淚憑欄久落月啼螿遶殯宫

　　七言長律

　　濟南寓公程鵬翼耀彩亭

　　濟南山水似江南耀彩亭前緑滿潭萬柄髙荷風娜娜
两行弱桞露毶毶絳綃仙子籠新浴翠葢佳人倚半酣
色静每於心獨契香清長許鼻先參剪筒瀉酒留人醉

採菂分茶與客談風景不殊時事異即令看畫意何堪

　　分韻得覃字送中丞張叔静之西臺

　　西臺執法雪盈簮奉詔之官駕两驂玉節秋霜飛渭北
錦衣晝日照終南道迎背襁遺民集庭列腰刀大將參
花外小車行處好棠邊茇舍種來甘清時有象今重見
聖澤無私正逺覃莫憶山中黄石約五雲天上近台三

　　送林崇髙廣西都事

　　清江材子請長纓風雨南荆萬里行組甲夜馳豺虎窟

帛書朝奏鳯凰城公車已見登臣樂幕府旋聞用子荆
照海錦帆津吏報轟山銅鼓峒人迎檄來篁竹霜都静
詩到梅花雪共清上日桂林延父老為言折木泰堦平

　　中書右司提控秋霽軒

　　西山收雨紫嵯峩爽氣如秋右掖多省樹静移雲影度
官簾徐轉日華過粉闈寓宿青綾被黄閣朝隨白玉珂
團静雞竿稀布命邊清虎革漸包戈盛時三語俱材掾
休日相從足雅歌紅藥紫薇春信近更吹新律作陽和


　　五言絶句

　　泊十八里塘

　　繫舟古桞根一犬吠柴門欲記詩成夜問人何處村(詩成
一作來時)

　　渡江

　　幾載途中月窺愁酒半酣送人楊桞色今日是江南

　　題道士青山白雲圖

　　仙舘白雲封青山第幾重道人時化鶴巢向最髙松


　　長愛青山好行行入翠㣲今朝山頂上下看白雲飛

　　行到溪源盡青山無俗氛道人拈鐡笛吹起滿川雲

　　只道溪源盡遥聞鐘磬音却尋流水去行盡白雲深

　　雲氣曉來濃前山失數峯道人夜作雨呼起碧潭龍

　　林秋紅樹出溪曉白雲多此景江南有江南今若何

　　賀李孟豳中丞夀四絶

　　十日書雲後窻中影漸長好將五色錦為補舜衣裳

　　春信到琴邊聲成意已傳湏裁太古曲天上和虞絃


　　清曉冩詩成飛英㸃玉觥為傳梅信好聞早入調羹

　　暖到牙籖早芸杳已報春鳯毛新可喜臨得晉書真

　　次張仲舉祭酒詠花

　　槐花

　　黄露結青枝風吹散秋雪憶昨馬蹄忙壯年心未徹

　　葵花

　　日出赤城霞瑶臺宴萬花酒䦨朝絳節整整復斜斜

　　水紅花


　　穂長仍葉宻紅粟綴枝鮮種秫今年熟相將買酒舩

　　木槿花

　　朝昏看開落一笑小窻中别種蟠桃子千年一度紅

　　玉簮花

　　月女烏雲滑瑶笄墜許長花神藏不得清露一簾香

　　和拜明善韻(并序)

　　翰林都事喀喇拜君文善以貴介之胄嗜學攻詩
與寒士角其能嵗嘉平月十八日文善携二詩過

予明時里之寓軒時雪新霽㣲月在空誦詩再三
過命酒四五行翛然覺人世塵土俱空因念天壤
間清致喜不可多遇昔人有月夜泛渚雪夜訪戴
者不知視今兹為何如也遂次韻為四首備他日
佳話云

　　聽雪裁詩就詩將雪共清不縁心境凈那解聽無聲

　　雪裏跫然至人間無此清瑶田今夜鶴下聽誦詩聲

　　憶踏江南雪看梅領好春酒醒燕月白惆悵未歸人


　　竹樹庭前雪松花瓮面春徘徊今夜月應是為詩人

　　太和縣

　　曉掛船窻看蒼茫暝色分前山知有雨流出滿江雲

　　楊州廣城店

　　潮落䢴江夜先將夢到家揚州無頼月獨自照瓊花

　　七言絶句

　　題月落潮生圖

　　參横天末樹隂收風響蘆根海氣浮笑語漸聞燈漸近

誰家江上早歸舟

　　雨中縱筆書悶

　　飄零不奈木腸何錦字凄凉鴈字過猶有思親千㸃淚
秋來較似雨痕多

　　題顧善道山水

　　洲前老樹似人立岩際頽雲如水流夢著滄江歸未得
醉來渾欲上扁舟

　　題崔元初醉翁圖


　　春雲石上蒼苔冷芭蕉風動綸巾影仙翁醉著人自扶
花落花開幾時醒

　　題小景

　　雀啅江頭秋稻花顛風吹桞一行斜漁舟細雨獨歸去
白石滄江何處家

　　同徐元徴錢徳元酒邊即席題壁間山水

　　白雲埀桞露毶毶聽徹金雞月滿潭千里汴堤塵拍面
夢從淮左過江南


　　題桃花圖

　　溪上桃花春可憐赤欄橋畔憶遊仙若為飽喫胡麻飯
看到三千結實年

　　書所見

　　浦外青山浪作堆淡雲將雨送秋來停舟荻岸西風裏
閑愛野花無數開

　　題扇

　　隂隂古木精靈語慘慘長風蜃鰐驕有客扁舟秋睡起

笑看滄海月明潮

　　衢州詠爛柯山効宋體(二首)

　　人說仙家日月遲仙家日月轉堪悲誰將百嵗人間樂
只換山中一局碁

　　洞裏仙人笑客癡斧柯爛却忘歸時人間宇宙無窮事
只似山中一局碁

　　憶六合

　　江北淮南三月時水烟漠漠桞絲絲好花一夜霜都落

却是春風緫未知

　　題畫猫

　　綉茵睡起飽溪鮮半卧閑庭日静前憶在牡丹花下見
䨇睛一線午晴天

　　題畫白頭公(二首)

　　日暖花開海上洲飛來青鳥話閑愁三生莫為多情煞
惹得春風白了頭

　　蜀魄啼時清血流斷雲荒樹不堪愁山禽不管人間事

也向春風自白頭

　　題錢唐春遊巻

　　銀鞍白馬少年遊十里朱簾上玉鈎為問别來新桞色
春風得似舊杭州

　　戲作杭州歌(二首)

　　吴姬魫冠望若空淚粧眼角暈嬌紅染得羅裙好顔色
西湖新桞緑春風

　　西陵渡口潮水平十十五五發舟行樓中燕子慣見客

不怕渡頭津皷聲

　　存恕堂巻

　　存恕堂前種杏家絳光夜夜發丹砂别來為問揚州月
開到春風幾度花

　　浙江亭沙漲十里

　　重到錢唐異昔時潮頭東擊逺洲移人間莫住三千嵗
滄海桑田幾許悲

　　灤陽道中次韻李伯貞中丞李孟豳參政(二首)


　　共騎官馬取長途為愛佳山每緩驅剪剪水風牽草帶
踈踈沙雨長松鬚

　　杏園飛鞚沗同途天驥羸驂不並驅曉起灤陽成獨笑
燕霜渾白少年鬚

　　王叔周山水圖

　　重重叠叠水南峯五五三三石上松釣艇恰歸春雨至
草亭猶是白雲封

　　浙江潮圖


　　浙江亭下彩舟開雪滿青天白晝雷聞說秪今亭上月
夜寒長照暗潮來

　　雲岩詩為傅元剛題

　　千岩翠色曉紛紛逺樹㣲茫路不分應是林端飛瀑布
春風吹作滿川雲

　　劉元初桂花圖

　　醉上淮山喚八公白鸞騎到廣寒宫滿身香露銖衣濕
十二瑶臺月正中


　　二馬圖

　　草軟沙平日暖天相摩相倚最相憐無端走上長楸道
噴玉爭先掣電邊

　　錢舜舉畫

　　紫茄

　　江南垻裏紫彭亨票致錢郎巧冩生憶得故園秋雨過
新炊初熟飯香粳

　　絲𤓰


　　黄花翠蔓子纍纍冩得西風雨一籬愁絶客懐渾怕見
老來萬縷足秋思

　　次翰林都事拜珠春日見寄韻

　　日髙睡起小窻明飛絮遊絲弄晝晴忽憶金河年少夢
桞隂騎馬聽流鶯

　　墨蘭為湛然上人題

　　雲林蒼蒼石齒齒一花兩花幽薄底逺香自到定中來
道人湛然心不起


　　和同年馬仲臯詠文韻(四首)

　　斯文萬古日當中僣續遺經恐未公辛苦河汾亭上叟
將琴直欲和南風

　　妖香冶艶底須誇絶好姚黄魏紫家一種天然清水上
愛花須讓愛蓮花

　　風月庭前草色春魯東門後一儒真圖書古奥遺經似
愧殺辛勤倒學人

　　聽着啼鵑早慘神談經那復昔儒醇黄茅白葦秋風急

曽與夷門起戰塵

　　題北山蘭蕙同芳圖

　　秋露春風各自妍幽香併到雨華前道人不是騷愁客
慣讀南華第二篇

　　題雪窻蘭蕙同芳圖

　　春來騷意滿江干轉蕙風光更泛蘭睡起老禪閑一笑
月明香雪竹窻寒

　　題李文則畫


　　陸羽烹茶

　　閱罷茶經坐石苔恵山新汲入甆杯髙人慣識人間味
笑看江心取水來

　　蘇公赤壁

　　赤壁江寒葉漸稀黄泥坂静露斜飛洞簫聲裏當時月
應照十年化鶴歸

　　淵明送酒

　　五桞門前秋葉衰南山佳氣滿東籬白衣人到黄花外

正是先生述酒時

　　逸少蘭亭

　　蘭亭佳處憶曽過已較前人感慨多修竹茂林今在否
畫中一看意如何

　　題邊魯生墨竹為汪大雅

　　白沙舊遊邊魯生鳯城今識汪大雅忽見此君如故人
滿室清風共瀟洒

　　題畫


　　棠梨幽鳥

　　揚州舊夢隔天涯曽醉春風阿那家幽鳥豈知人事恨
依然啼殺野棠花

　　梨花錦鳩

　　一枝新雨帶啼鳩喚起春寒枝上頭說與朝來啼太苦
洗粧纔了不禁愁

　　次韻亷公亮承㫖夏日即事(六首)

　　金杯緑酒薦菖陽玉手輕調雪盌凉猶憶舊家重午宴

釵頭符綴鳯䨇翔

　　葵花向日獻紅芳不見随風桞絮狂睡起竹窻清似水
胡床獨坐午隂凉

　　柴門細雨曉慵開緑樹隂籠一徑苔老子眼花今日較
起尋枸杞㸃茶盃

　　盡情好鳥隔窻呼墻角新苔上酒壺却羡承平無箇事
看花酩酊老堯夫

　　文章閣老舊名門玉署清閑醒夢魂應憶亷園花似海

朝回㑹客酒千尊

　　翠屏山下水清泠茅屋荒苔緑滿庭不是不歸歸未得
移文誰與謝山靈

　　夜過陵州

　　河堤月上水迢迢卧聽陵州夜渡橋腸斷江南二三月
落花蝴蝶上蘭橈

　　東昌

　　煖日初抽宿麥芽東風吹草緑平沙江南開老春多少

二月東昌見杏花

　　梁山濼

　　風正吴檣去不牽雪融汶水緑堪憐菰蒲渺渺官為市
楊桞青青客上船

　　泊沽頭

　　楚客歸心河水流三更月暈長年愁沙河雨漲催開閘
半夜櫓聲無數舟

　　邵伯鎮


　　廣陵此去無多地煙桞堤邊一萬家已有小舟賣新藕
便思携酒看瓊花

　　揚州

　　誤喜維揚是故鄉故鄉南去越山長越山三月花如海
倚門應說到維揚

　　過觀州悼阿仲深狀元

　　麒麟堕地天不惜流落荒郊魯叟悲白髪杜陵憂國淚
臨風獨詠八哀詩


　　聞同年劉子實盧可及訃

　　江湖菰蔣岸莓苔矰弋如雲鴻鴈哀麟鳯半歸天上去
玉京羣帝獨憐才

　　道中

　　花飛芳樹碧毿毿已過西湖三月三草草青帘人買酒
常州北畔似淮南

　　子烜買紅酒

　　吴江紅酒紅如霞憶着故園桃正花羊角山前幾廻醉

女嬃嗔汝未還家

　　嘉興有感陸宣公事

　　官家忘却奉天時嵗晚忠州兩鬂絲今日北來車馬客
夕陽祠下讀殘碑

　　夜泊雩浦

　　雩浦四更潮已平蕩舟月落唱歌聲山中應是夜來雨
流出落花春水生

　　過桐廬


　　江邊三月草凄凄緑樹蒼煙望欲迷細雨孤帆春睡起
青山两岸畫眉啼

　　宿新站

　　銀漢迢遥白露盈錦屏咫尺隔深情溪風夜冷鴛鴦起
獨自推篷看月生

　　玉山縣店見壁間黄山林獻可詩次韻

　　淮水風髙鴈影㣲澄江潮細鯉魚稀客愁正怯江東雨
花落青林聞秭歸


　　宿南嶺書(二首)

　　緑竹月明客夜行青山雨過人春耕閩中富庻天下少
千里山川東錦城

　　今朝初聽鄉人語八載淮南此日廻江東白酒不醉客
為渠歡喜盡殘盃

　　過崇安宿赤石水澁不下舟

　　两岸青山下建溪笋輿軋軋坐雞棲人間最是吴兒樂
一枕清風過浙西


　　科舉以滯選法報罷士無有為錢若水者何也
予於膠西張起原坐上聞此語悚然予獲戾甲
戌冬而乙亥科舉罷徒抱耿耿進退跋㚄此古
昔有志之士所以仰天淚盡者也感胡永文事
賦卄八字凡我同志當為憮然

　　竹實離離紫海春髙飛鸞鳯出風塵哀鴻不作青冥想
空向江湖怨弋人

　　到建寧贈星者蘇金臺(庚辰年所作止此)


　　愽望乘槎斗牛去蜀莊簾下獨沉冥金臺五緯光聨璧
何處江湖有客星

　　南京早發

　　大隠金門三十載壯懐中夜每聞雞今朝一吐虹霓氣
萬里交州入馬蹄(先生自註云蘇老泉云丈夫不得為將得為使折衝萬里外足矣)

　　晚泊石頭城下明旦發龍江

　　江口帆開五两飛海門遥望樹依㣲若為得似千年鶴
東向三神島上歸


　　過大聖港新河口

　　佳氣蘢葱紫翠間人家百萬繞鍾山新河亦似知形勢
流入龍江第一闗

　　蕪湖

　　忠臣解體將離心一鼓蕪湖九鼎沉遺老尚談前宋事
惜無人解說王琳

　　泊月子河望三山

　　三山仙島隔歸期長夜京華夢見之明發開帆成誤喜

青天三㸃見峨眉

　　焦磯廟

　　碧殿紅櫺翠浪間江風縹渺動烟鬟神雞不逐雲中去
啼殺清秋月滿山

　　過采石

　　重過峨眉訪舊遊三山無恙水東流若為喚起青蓮客
共醉西風亭上秋

　　天塹西邊牛渚磯燃犀誰敢照朱衣而今盪槳平如掌

薄暮漁童買酒歸

　　月子河阻風

　　洱江萬里此朝東入貢舟航四海同明代百神都受職
為言休作石尤風

　　有感

　　馬首桓州又懿州朔風秋冷黒貂裘可憐吹得頭如雪
更上安南萬里舟

　　為舟人萬氏題象圖


　　雪白䨇牙雲滿身日南萬里貢來馴逺方竒物真堪畫
却是中州有鳯麟

　　舟中望廬山

　　重過廬山三十秋西風催送上湖舟若為借得仙人鶴
飛到香爐峯頂頭

　　老無傑句對廬山紫翠遥看霄漢間羡殺倒騎牛背客
買田長占落星灣

　　過臨江望閤皀山


　　閤皀山青𤨏夕霏仙翁舊舘尚依稀歸來倘似遼東鶴
愁殺千年老令威

　　懐故人鄧南臯

　　夕陽獨立楚江邊不見南臯二十年欲寄平安無處問
津頭風急起官船

　　遇故人胡居敬臨江府送至新淦

　　共酌簷花細雨前凄然重見此江邊停舟莫怪難為别
能幾人生二十年


　　翠竹蒼松映白沙清江西畔是君家明年歸路重相問
分食東陵五色𤓰

　　蚤逐浮榮老未歸便歸生事已全非人生只合藏名姓
白首青山一布衣

　　過臨江(懐劉原父孔文仲諸賢)

　　江右流芳墨作莊氣雄文古壓歐王平生却為多稽古
憂殺平南狄武襄

　　二賢江右起聨翩洙泗支流逈有傳聞說九京英爽在

臺章深悔到伊川

　　吉水縣違新淦二十里濵江一帶皆丹山無草
木因憶予鄉云

　　文江佳處似吾家碧水丹山映白沙誤喜霞洲歸路近
不知南去尚天涯

　　安南使令上頭翰林校書阮法獻詩四絶次韻
答之

　　封王賜印出天家授㫖臨軒遣使華遥想南交迎詔日

望雲羣拜六龍車

　　窮髪雕題已一家日南使者覲京華君王親校燕山籍
駕出金根白象車

　　騎馬成行醉挿花天恩賜宴賞枋華知君無限傾葵意
長向南邊望日車

　　十行天詔出江闗百尺雲帆下碧灣慚愧風姨聽帝令
霎時天外過三山

　　銅柱南邊石作闗海門鎮外碧成灣喜君心似朝宗水

直過千重萬叠山

　　小孤廟下海門闗五老峯前星子灣多君萬里斯遊壯
看到東南第一山

　　來時西蜀三韓使奉表遥同馬若飛歸到安南應說與
皇恩天覆萬方歸

　　四十餘年金榜客玉堂人詫筆如飛君王親重儒臣選
肯受南方一物歸

　　十月南方暑氣㣲洱河驛外葉初飛遥知夾岸人爭看

入貢中朝使者歸

　　秋風吹海送仙槎夜色新凉曉轉加歸日阮郎應一笑
小春洞裏又桃花

　　安子山前使者家桄榔椰葉翠交加知君來嵗重修貢
飽看皇都二月花

　　乘軺萬里已忘家客思逢秋陡倍加大庾嶺邊東去近
惜無驛使寄梅花

　　予己丑夏辭家客燕二十年江南風景往往畫

中見之戊申冬來南京今年六月二十九日奉
㫖使安南長途秋熱年衰神憊氣欎不舒舟抵
太和舟中睡起烟雨空濛秋意滿江宛然畫中
所見埃壒為之一空漫成二絶以志之時己酉
七月二十四日也

　　風飄萬㸃濕秋雲萬葉凉聲睡起聞翻憶東華衣上汗
向人揮作雨紛紛

　　家住翠屏溪上頭思蓴空結半生愁今朝初洗紅塵夢

烟雨西江滿意秋

　　舟中覩物憶亡兒烜

　　誤我虚名已白頭可憐望汝紹箕裘烏牛䑛犢斜陽裏
忽見澘然老淚流

　　海内名人儘望渠豈知意廣却才踈老來只願兒癡鈍
解種先疇讀父書

　　别時叮囑忍能忘憶着潺湲淚萬行復恐老年悲太甚
痛來無奈罵踈狂


　　草深北嶺暗寒烟白骨無人瘞九泉留得虚名詩滿篋
可憐亂後落誰邊

　　二十七日晚到萬安縣縣令馮仲文來問勞翌
日登岸觀故宋賈相秋壑所居故址左城隍祠
右社稷壇中為龍溪書院其後二喬木欎然云
賈相生於此書院舊甚盛田多於邑學今歸之
官獨舊屋前後二間中存先聖燕居像左四公
木主徘徊久之當宋季年君臣將相皆非氣運

方興者敵襄樊無䇿可救江左人材眇然無可
為者譬之奕者不勝其偶無局不敗是時有識
者為崔菊坡葉西麓無已則為文山李肯齋可
也而癡頑已甚貪冐富貴國亡家䘮為千載罵
笑而刻舟求劔者乃區區議其𤨏𤨏之陳迹悲
夫因賦二絶如罪其覉留信使之類皆欲加之
罪之辭也

　　木綿庵畔瘴雲愁猶戀湖山一壑秋從道黄粱俱一夢

幾人解上五湖舟

　　頹垣葛嶺草烟中富貴薫天一霎空惟有西江精舍舊
至今猶是素王宫

　　夜聞雨

　　田家望雨今年少水驛逢秋夜半聞更喜朝來晴未稳
山頭着㡌盡生雲

　　南康驛丞王珪文玉嘗逮事故郎中顔希古求
詩為走筆書一絶


　　芙蓉江上曉維舟雨洗波光碧玉秋來嵗維舟應憶汝
春風杜若滿芳洲

　　晚到韶州

　　雲斷蒼梧隔九嶷九成臺畔草離離山中不是無韶石
千載何由起后䕫

　　帝舜廟

　　姚江禹穴㑹稽東少日登臨一夢中白髪南來身萬里
欲登韶石和薫風


　　張文獻祠

　　兒時長誦八哀詩遺誥相傳自昔時空料白頭祠下拜
曲江烟雨讀唐碑

　　余襄公祠

　　名在東京四諌官曲江日照寸心丹只今遺廟年年祭
可是功名久逺看

　　發廣州

　　照海紅旗送使舟鳴笳伐鼓過炎州斯遊少吐平生氣

巨浪長風萬里秋

　　題畫馬

　　滿身雲濕出滇河九折羊腸抹電過天廐飛龍今百萬
儘渠飽卧夕陽坡

　　代簡周幹臣廣東叅政(二首)

　　馬人龍户集衙時篁竹風清化日遲海角亭中官事了
晝簾小草冩新詩

　　眼昏頭白尚天涯戀闕心勞不憶家何日五羊江上驛

一尊同對刺桐花

　　代簡楊希武右丞安南驛書懐(二首)

　　荔枝花發雨蕭蕭睡起春江又早潮長憶午門紅日上
聖恩寛許紫宸朝

　　花滿皇州春尚寒天香縹緲五雲端遥應夜夜觚稜月
照見臣心一寸丹

　　廣東省郎觀子毅翩翩佳公子也讀書能詩甚
閑於禮以省命輔予安南之行雅相敬禮予暫

留龍江君與士良典簿先造其國正辭嚴色大
張吾軍今子毅北轍而予南轅家貧旅久復送
將歸深有不釋然者口占絶句四首以贈詩不
暇工情見乎辭云爾

　　江頭一别兩躊躇半載相從千里餘君向番禺我交趾
若為頻寄幾封書

　　東原典簿好斯文能賦能言更有君白髪老夫猶絶域
羡君歸去上青雲


　　道傍迓騎走繽紛旗斾飛揚鼓角聞到處聚觀天使貴
老儒何以報吾君

　　閩山灌木翳先廬七十炎荒更久居君倘朝京煩一問
老妻弱子近何如

　　予以使事留滯安南安南人費安朗以隠宫給
事其國親貴近臣家老而彌謹預於館人之役
朝夕奉事甚勤拜求作詩懇至再四口占二絶
予之一以志予念鄉之感一以對景自釋焉


　　抱珥江邊春水流逺從東海過吾州若為寄得䨇魚去
直到玉灘溪上頭

　　拍拍鳬鷗睡滿河鯉魚翻子跳晴波怪來天上乘槎客
將到春風有許多(先生自註云昔蘇長公云齊魯大臣史失其名而黄四娘乃以杜子美詩
傳於世不知予詩之果傳乎否也漫書以為一笑)

　　代簡廣西叅政劉允中

　　五嶺宜人獨桂林梅花雪片一冬深遥知華省文書暇
飽看竒峯碧玉簮


　　蜑雨蠻烟嶺外州乘槎何事此淹留龍江風土差髙爽
衰老天教一壯遊

　　論詩

　　富貴辭夸奈俗何清虚趣勝亦詩魔白雲瑶草紅塵外
終勝黄鶯緑桞多

　　詞

　　江神子送醫官石仲銘攝邵伯鎮廵檢得代

　　謝公埭上緑成圍棟花飛子規啼簇簇弓刀白馬擁驕

嘶一樹棠梨開透也春正好又分携　草萋萋望中迷
衣錦歸歟家在海雲西種杏明年功又滿還捧詔上金
閨

　　廣州省治南漢主劉銀故宫鐡鑄四柱猶存周
覧嘆息之餘夜泊三江口夣中作一詞覺而忘
之但記二句云千古興亡多少恨摠付潮回去
因檃括為明月生南浦一闋云

　　海角亭前秋草路榕葉風清吹散蠻烟霧一笑英雄曽

割據癡兒却被潘郎誤　寳氣銷沉無覔處蘚暈猶殘
鐡鑄遺宫柱千古興亡知幾度海門依舊潮來去

　　先師張先生三山之古田人㓜而聰慧長而博
學未壯登李黼榜進士第與其同年黄子肅江
學庭諸老俱有聲當代而先生之名尤著宦途
中阨留滯江淮光霽獲從之遊昕夕聆誨為益
不少素欲夀其遺藁以報萬一近罹多故散逸
罕存僅得其雜詩百篇姑鋟諸棗餘俟求之次

第刋行非止是而已也時洪武庚午二月初吉
國子監博士淮南石光霽再拜謹書















　　翠屏集巻二

