柳河東集卷三十四
唐柳宗元撰
書一十二首
與太學諸生喜詣闕留陽城司業書(新史陽城傳城字亢宗德)
(宗召為諫議大夫初城未起搢紳想見風采既興草茅處諫諍官士以為且死職城聞得失且)
(熟猶未肯言韓愈作諍臣論譏切之居位八年人不能窺其際及裴延齡誣逐陸贄張滂李充)
(等帝怒甚無敢言城聞曰吾諫官不可使天子殺無罪大臣乃約拾遺王仲舒守延英閣上䟽)
(極論延齡罪且顯語曰延齡為相吾當取白麻壊之哭於廷延齡不相城力也坐是下遷國子)
(司業有薛約者狂而直言事得罪謫連州城引約飲食訖步至都外與别帝惡城黨有罪出為)
(道州刺史太學諸生何蕃季償王魯卿李讜等二百人頓首闕下請留城柳宗元聞之遺蕃等)
(書云云即此書也蕃等守闕下數日為吏遮抑不得上既行皆泣涕立石紀德觀傳所載書之)
(所言可見公勉勵諸生之意也公作集賢正字在貞元十四年云)
二十六日集賢殿正字柳宗元敬致尺牘太學諸生足
下始朝廷用諫議大夫陽公為司業諸生陶煦醇懿熙
然大洽於兹四祀而已詔書出為道州僕時通籍光範
門就職書府聞之悒然不喜非特為諸生戚戚也乃僕
亦失其師表而莫有所矜式焉而署吏有傳致詔草者
僕得觀之盖主上知陽公甚熟嘉美顯寵勤至備厚乃
知欲煩陽公宣風裔土覃布美化於黎獻也遂寬然少
喜如獲慰薦於天子休命然而退自感悼幸生明聖不
諱之代不能布露所蓄論列大體聞於執事冀少見採
取而還陽公之南也翌日退自書府就車於司馬門外
聞之於抱關而掌管者道諸生愛慕陽公之德教不忍
其去頓首西闕下懇悃至碩乞留如故者百數十人輙
用撫手喜甚震忭不寧不意古道復形於今僕嘗讀李
元禮嵇叔夜傳觀其言太學生徒仰闕赴訴者(李元禮李膺也)
(膺本傳太學諸生三萬餘人郭林宗賈偉節為其冠並與李膺陳蕃王暢更相褒重學中語曰天下模楷李元)
(禮嵇叔夜嵇康也以鍾會之譛將刑東市太學生三千人請以為師弗許)僕謂訖千百年不
可覩聞乃今日聞而覩之誠諸生見賜甚盛於戲(上音烏下)
(音欷)始僕少時嘗有意遊太學受師說以植志持身焉當
時說者咸曰太學生聚為朋曹侮老慢賢有堕窳敗業
而利口食者有崇飾惡言而肆鬪訟者有凌傲長上而
誶罵有司者(誶蘇内切)其退然自克特殊於衆人者無幾耳
僕聞之恟駭怛悸(恟許拱切怛當割切悸其季切)良痛其遊聖人之門
而衆為是&KR0689;&KR0689;也(&KR0689;徒合切)遂退託鄉閭家塾考厲志業過
太學之門而不敢跼顧尚何能仰視其學徒者哉今乃
奮志厲義出乎千百年之表何聞見之乖剌歟(剌盧達切)豈
說者過也將亦時異人異無向時之桀害者耶其無乃
陽公之漸漬導訓明效所致乎(漸子廉切漬疾智切)夫如是服聖
人遺教居天子太學可無愧矣於戲陽公有博厚恢弘
之德能并容善偽来者不拒曩聞有狂惑小生依託門
下或乃飛文陳愚醜行無頼而論者以為言謂陽公過
於納汙無人師之道是大不然仲尼吾黨狂狷南郭獻
譏曾參徒七十二人致禍負芻孟軻館齊從者竊屨(孔子在陳)
(曰歸歟歸歟吾黨之小子狂簡斐然成章不知所以裁之荀子南郭惠子問於子貢曰夫子之門何其雜也孟)
(子曾子居武城有越寇寇退曾子反左右曰寇至則先去以為民望寇退則反殆於不可沈猶行曰是非汝所)
(知也昔沈猶有負芻之禍從先生者七十人未有與焉注沈猶行曾子弟子也盡心下孟子之滕舘於上宫有)
(業屨於牖上舘人求之弗得或曰若是乎從者之廀也曰子以是為竊屨來歟曰殆非也)彼一聖兩
賢人繼為大儒然猶不免如之何其拒人也俞扁之門
不拒病夫繩墨之側不拒枉材師儒之席不拒曲士理
固然也且陽公之在於朝四方聞風仰而尊之貪冒苟
進邪薄之夫庶得少沮其志不遂其惡雖微師尹之位
而人實具瞻焉與其宣風一方覃化一州其功之遠近
又可量哉諸生之言非獨為已也於國體實甚宜願諸
生勿得私之想復再上故少佐筆端耳勖此良志(勖音旭)
俾為史者有以紀述也努力多賀宗元白
荅韋中立書(中立史無傳新史年表唐州刺史彪之孫不書爵位觀其求師好學之意)
(公荅以數千言盡以平生為文真訣告之必當時佳士也其曰自京師來蠻夷間乃幸見取又)
(曰余居南中九年此書元和八年在永作集又有送韋七秀才下第序言中立文高行愿而不)
(錄於有司當在此書後作)
二十一日宗元白辱書云欲相師僕道不篤業甚淺近
環顧其中未見可師者雖嘗好言論為文章甚不自是
也不意吾子自京師来蠻夷間乃幸見取僕自卜固無
取假令有取亦不敢為人師為衆人師且不敢况敢為
吾子師乎孟子稱人之患在好為人師由魏晉氏以下
人益不事師今之世不聞有師有輙譁笑之以為狂人
獨韓愈奮不顧流俗犯笑侮收召後學作師說因抗顔
而為師世果羣怪聚罵指目牽引而增與為言辭愈以
是得狂名居長安炊不暇熟又挈淅而東如是者數矣
屈子賦曰邑犬羣吠吠所怪也僕往聞庸蜀之南恒雨
少日日出則犬吠予以為過言前六七年僕來南三年
冬幸大雪踰嶺被南越中數州數州之犬皆蒼黃吠噬
狂走者累日至無雪乃已然後始信前所聞者今韓愈
既自以為蜀之日而吾子又欲使吾為越之雪不以病
乎非獨見病亦以病吾子然雪與日豈有過哉顧吠者
犬耳度今天下不吠者幾人而誰敢衒怪於羣目以召
閙取怒乎僕自謫過以來益少志慮居南中九年增脚
氣病漸不喜閙豈可使呶呶者早暮咈吾耳騷吾心(呶尼)
(交切咈音佛騷蘇曹切)則固僵仆煩憒愈不可過矣平居望外遭
齒舌不少獨欠為人師耳抑又聞之古者重冠禮將以
責成人之道是聖人所尤用心者也數百年來人不復
行近有孫昌胤者獨發憤行之既成禮明日造朝至外
廷薦笏言於卿士曰某子冠畢應之者咸憮然(憮音武孟子憮)
(然為間)亰兆尹鄭叔則怫然曳笏却立(怫音佛)曰何預我耶
廷中皆大笑天下不以非鄭尹而快孫子何哉獨為所
不為也今之命師者大類此吾子行厚而辭深凡所作
皆恢恢然有古人形貎雖僕敢為師亦何所增加也假
而以僕年先吾子聞道著書之日不後誠欲往来言所
聞則僕固願悉陳中所得者吾子苟自擇之取某事去
某事則可矣若定是非以教吾子僕材不足而又畏前
所陳者其為不敢也决矣吾子前所欲見吾文既悉以
陳之非以耀明於子聊欲以觀子氣色誠好惡何如也
今書來言者皆大過吾子誠非佞譽誣諛之徒直見愛
甚故然耳始吾幼且少為文章以辭為工及長乃知文
者以明道是固不苟為炳炳烺烺(音朗火明貎一作煜)務采色夸
聲音而以為能也凡吾所陳皆自謂近道而不知道之
果近乎遠乎吾子好道而可吾文或者其與道不遠矣
故吾每為文章未嘗敢以輕心掉之(掉徒弔切)懼其剽而不
留也未嘗敢以怠心易之懼其弛而不嚴也未嘗敢以
昏氣出之懼其昧沒而雜也未嘗敢以矜氣作之懼其
偃蹇而驕也抑之欲其奥揚之欲其明疎之欲其通廉
之欲其節激而發之欲其清固而存之欲其重此吾所
以羽翼夫道也本之書以求其質本之詩以求其恒本
之禮以求其宜本之春秋以求其斷本之易以求其動
此吾所以取道之原也參之穀梁氏以厲其氣參之孟
荀以暢其支恭之莊老以肆其端參之國語以博其趣
參之離騷以致其幽參之太史公以著其潔此吾所以
旁推交通而以為之文也凡若此者果是耶非耶有取
乎抑其無取乎吾子幸觀焉擇焉有餘以告焉苟亟來
以廣是道子不有得焉則我得矣又何以師云爾哉取
其實而去其名無招越蜀吠怪而為外廷所笑則幸矣
宗元復白
荅貢士元公瑾論仕進書(集有送元秀才下第東歸序即公瑾也序所謂)
(從計亰師受丙科之薦獻藝春卿當三黜之辱與書所謂深寡和之憤積無徒之歎之意同書)
(當在序之前貞元十七八年尉藍田時作)
二十八日宗元白前時所枉文章諷讀累日辱致來簡
受賜無量然竊觀足下所以殷勤其文旨者豈非深寡
和之憤積無徒之歎懷不能已赴訴於僕乎如僕尚何
為者哉且士之求售於有司或以文進或以行達者稱
之不患無成足下之文左馮翊崔公先唱之矣秉筆之
徒由是增敬足下之行汝南周穎客又先唱之矣逢掖
之列亦以加慕夫如是致隆隆之譽不久矣又何戚焉
古之道上延乎下下倍乎上上下洽通而薦能之功行
焉故天子得宜為天子者薦之於天諸侯得宜為諸侯
者薦之於王大夫得宜為大夫者薦之於君士得宜為
士者薦之於有司薦於天堯舜是也薦於王周公之徒
是也薦於君鮑叔牙子罕子皮是也薦於有司而專其
美者則僕未之聞也是誠難矣古猶難之而况今乎獨
不得與足下偕生中古之間進相援也退相極也已乃
出乎今世雖王林國韓長孺復生不能為足下抗手而
進以取僇笑矧僕之齷齪者哉(齷音握齪測角切)若將致僕於
奔走先後之地而役使之則勉充雅素不敢告憊(蒲拜)
(切)嗚呼始僕之志學也甚自尊大頗慕古之大有為者
汩沒至今自視缺然知其不盈素望久矣上之不能交
誠明逹德行延孔氏之光燭於後來次之未能勵材能
興功力致大康於民垂不滅之聲退乃倀倀於下列(倀仲)
(良切無見皃又音棖記曰治國而無禮猶瞽者之無相倀倀然)呫呫於末位(呫他協切)偃仰
驕矜道人短長不亦冒先聖之誅乎固吾不得已耳抑
勢使然也榖梁子曰心志既通而名譽不聞友之過也
盖譽知揚善聖人不非况足下有文行唱之者有其人
矣繼其聲者吾敢闕焉其餘去就之說則足下觀時而
已不悉宗元白
荅嚴厚輿秀才論為師道書(師友箴答韋中立書皆見於集荅中立書)
(意與此答厚輿及此下答袁君陳書意大抵皆避為師之名而不欲當者故二書皆與答韋中)
(立書言之可以互見集有送嚴公貺下第序厚輿豈即公貺耶韋中立書答於元和八年則此)
(書又在後云)
二十五日某白馮翊嚴生足下得生書言為師之說怪
僕所作師友箴與荅韋中立書欲變僕不為師之志而
屈已為弟子凡僕所為二文其卒果不異僕之所避者
名也所憂者其實也實不可一日忘僕聊歌以為箴行
且求中以益已慄慄不敢暇又不敢自謂有可師乎人
者耳若乃名者方為薄世笑罵僕脆怯尤不足當也内
不足為外不足當衆口雖懇懇見廹其若吾子何實之
要二文中皆是也吾子其詳讀之僕見解不出此吾子
所云仲尼之說豈易耶仲尼可學不可為也學之至斯
則仲尼矣未至而欲行仲尼之事若宋㐮公好覇而敗
國卒中矢而死仲尼豈易言耶馬融鄭玄者二子獨章
句師耳今世固不少章句師僕幸非其人吾子欲之其
有樂而望吾子者矣言道講古窮文辭以為師則固吾
屬事僕才能勇敢不如韓退之故又不為人師人之所
見有同異吾子無以韓責我若曰僕拒千百人又非也
僕之所拒拒為師弟子名而不敢當其禮者也若言道
講古窮文辭有來問我者吾豈嘗瞋目閉口耶敬叔吾
所信愛今不得見其人又不廢其言吾子文甚暢遠恢
恢乎其闢大路將疾馳也攻其車肥其馬長其䇲(音策)調
其六轡中道之行大都捨是又奚師歟亟謀於知道者
而考諸古師不乏矣幸而亟來終日與吾子言不敢倦
不敢愛不敢肆苟去其名全其實以其餘易其不足亦
可交以為師矣如此無世俗累而有益乎已古今未有
好道而避是者宗元白
報袁君陳秀才避師名書(袁君集不復他見其避師名之意與前二書同)
(其曰往在亰師後學到門日或數十人可見其作書時在永與前二書時相後云)
秀才足下僕避師名久矣往在亰都後學之士到僕門
日或數十人僕不敢虛其來意有長必出之有不至必
惎之(惎渠記切)其教也雖若是當時無師弟子之說其所不
樂為者非以師為非弟子為罪也有兩事故不能自視
以為不足為一也世久無師弟子决為之且見非且見
罪懼而不為二也其大說具荅韋中立書今以往可觀
之秀才貎甚堅辭甚強僕自始覿固奇秀才及見兩文
愈益奇雖在亰都日數十人到門者誰出秀才右耶前
已異秀才可為成人僕之心固虚矣又何鯤鵬互鄉於
尺牘哉秋風益高暑氣益衰可偶居卒談秀才時見咨
僕有諸内者不敢愛惜大都文以行為本在先誠其中
其外者當先讀六經次論語孟軻書皆經言左氏國語
莊周屈原之辭稍采取之穀梁子太史公甚峻潔可以
出入餘書俟文成異日討也其歸在不出孔子此其古
人賢士所懍懍者求孔子之道不於異書秀才志於道
慎勿怪勿雜勿務速顯道苟成則慤然爾久則蔚然爾
源而流者歲旱不涸蓄穀者不病凶年蓄珠玉者不虞
殍死(殍彼表切)然則成而久者其術可見雖孔子在為秀才
計未必過此宗元白
荅韋珩示韓愈相推以文墨事書(退之之書不見於集而其略粗)
(見於此深可惜者韋珩夏卿之姪正卿之子夏卿史有傳正卿附見於傳珩載於年表子厚謂)
(馬遷與退之固相上下而揚雄不若退之其相推遜亦至矣㩀書云足下封示退之書此當與)
(公與退之論史事書相後先元和八九年間也集又有寄珩詩在别卷)
足下所封示退之書云欲推避僕以文墨事且以勵足
下若退之之才過僕數等尚不宜推避於僕非其實(一有)
(可知)固相假借為之詞耳退之所敬者司馬遷揚雄遷於
退之固相上下若雄者如太玄法言及四愁賦退之獨
未作耳决作之加恢奇至他文過雄遠甚雄文遣言措
意頗短局滯澁不若退之猖狂恣肆寓意有所作(一作猖狂)
(恣睢肆意有所作)若然者使雄來尚不宜推避而况僕耶彼好
奬人善以為不屈已善不可奬故慊慊云爾(慊音歉恨也)足
下幸勿信之且足下志氣高好讀南北史書通國朝事
穿穴古今(一作牢籠)後來無能和而僕稚騃(語駭切)卒無所為
但趑趄文墨茟硯淺事今退之不以吾子勵僕而反以
僕勵吾子愈非所宜然卒篇欲足下自挫抑合當世事
宜固當(丁浪切)雖僕亦知無出此吾子年固甚少知已如
麻不患不顯患道不立耳此僕以自勵亦以佐退之勵
足下不宣宗元頓首
荅貢士廖有方論文書(廖生書欲求公為序故其端見於此公既許之故集)
(有詩人廖有方序見别卷有曰廖生為唐詩有大雅之道即書所謂觀秀才勤懇欲以&KR0556;文雅)
(則吾曷敢以讓其意同雖不見其作之時日書云自遭斥逐禁錮皆在永州作也)
三日宗元白得秀才書知欲僕為序然吾為文非苟然
易也於秀才則吾不敢愛吾在京都時好為文寵後輩
後輩由吾文知名者亦為不少焉自遭斥逐禁錮益為
輕薄小兒譁囂羣朋增飾無状當途人卒謂僕垢汙重
厚舉將去而遠之今不自料而序秀才秀才無乃未得
嚮時之益而受後事之累吾是以懼潔然盛服而與負
塗者處而又何賴焉然觀秀才勤懇意甚久遠不為頃
刻私利欲以&KR0556;文雅則吾曷敢以讓當為秀才言之然
而無顯出於今之世視不為流俗所扇動者乃以示之
既無以累秀才亦不增僕之詬罵也計無宜於此若果
能是則吾之荒言出矣宗元白
荅貢士蕭纂欲相師書(蕭生不詳其何許人㩀書云始者負戴經籍退託野)
(廬不意足下曲見記憶此并非謫永州後文未為藍田尉時作)
十二日宗元白始者負戴經籍退跡野廬塊守蒙陋坐
自擁塞不意足下曲見記憶遠辱書訊貺以高文開其
知思(二字並去聲)而又超僕以宗師之位貸僕以丘山之號
流汗伏地不知逃匿幸過厚也前時獲足下灌鐘城銘
竊用唱導於聞人僕嘗赧然(赧乃版然)羞其僣踰今覽足下
尺牘殷勤備厚似欲僕贊譽者此固所願也詳視所貺
曠然以喜是何旨趣之博大詞采之蔚然乎鼓行於秀
造之列此其戈矛矣舉以見投為賜甚大俯用忖度不
自謂宜顧視何德而克堪哉且又教以芸其蕪穢甚非
所宜僕不敢聞也其他唯命宗元白
報崔黯秀才論為文書(黯一本作剪剪史集皆無見黯新史有傳崔寧之子)
(後擢進士第書云吾且不言是負吾子數千里不弃朽廢者之意亦當是永州時作)
崔生足下辱書及文章辭意良高所嚮慕不凡近誠有
意乎聖人之言然聖人之言期以明道學者務求諸道
而遺其辭辭之傳於世者必由於書道假辭而明辭假
書而傳要之之道而已耳道之及及乎物而已耳斯取
道之内者也今世因貴辭而矜書粉澤以為工遒密以
為能(遒音酋)不亦外乎吾子之所言道匪辭而書其所望
於僕亦匪辭而書是不亦去及物之道愈以遠乎僕嘗
學聖人之道身雖窮志求之不已庶幾可以語於古恨
與吾子不同州部閉口無所發明觀吾子文章自秀士
可通聖人之說今吾子求於道也外而望扵予也愈外
是其可惜歟吾且不言是負吾子數千里不棄朽廢者
之意故復云爾也凡人好辭工書者皆病癖也吾不幸
早得二病學道以來日思砭鍼攻熨(砭悲廉切又陂騐切鍼音針)卒
不能去纏結心腑牢甚願斯須忘之而不克竊嘗自毒
今吾子乃始欽欽思易吾病不亦惑乎斯固有潜塊積
瘕(何加切)中子之内蔵恬而不悟可憐哉其卒與我何異
均之二病書字益下而子之意又益下則子之病又益
篤甚矣子癖於伎也吾嘗見病心腹人有思啗土炭嗜
酸鹹者不得則大戚其親愛之者不忍其戚因探而與
之觀吾子之意亦已戚矣吾雖未得親愛吾子然亦重
來意之勤有不忍矣誠欲分吾土炭酸鹹吾不敢愛但
遠言其證不可也俟面乃悉陳吾状未相見且試求良
醫為方已之苟能已大善則及物之道專而易通若積
結既定醫無所能已幸期相見時吾决分子其啗嗜者
不具宗元白
荅吴秀才謝示新文書(吴秀才不詳其名字非武陵也書言秀才在叔父處)
(蚤夜孜孜何畏不日新豈吴生者随柳公綽在湖南耶計其時則元和七年間也)
某白向讀秀才書及文章類前時所辱遠甚多荷秀才
志為文章又在族父處蚤夜孜孜何畏不日新又日新
也雖間不奉對苟文益日新則若亟見矣夫觀文章宜
若懸衡然增之銖兩則俯反是則仰無可私者秀才誠
欲令吾俯乎則莫若增重其文今觀秀才所增益者不
啻銖雨吾固伏膺而俯矣愈重則吾俯滋甚秀才其懋
焉苟增而不已則吾首懼至地耳又何間疎之患乎還
荅不悉宗元白
復杜温夫書(温夫集無他見書曰來柳州見刺史即周孔之公時已謫於柳也其曰道)
(連而謁於潮之二邦連謂劉夢得潮謂韓退之也嘗以年考之元和十年公自永召至京尋復)
(謫刺柳州劉夢得亦同時改連州至元和十四年退之亦以罪謫潮州温夫來柳時夢得退之)
(當皆在二邦故書及之也此書必四年春作云)
二十五日宗元白兩月來三辱生書書皆逾千言意者
相望僕以不對荅引譽者然僕誠過也而生與吾文又
十卷噫亦多矣文多而書頻吾不對荅引譽宜可自反
而來徵不肯相見(肯一作日)亟拜亟問其得終無辭乎凡生
十卷之文吾已略觀之矣吾性騃滯多所未甚諭安敢
懸斷是且非耶書&KR1328;吾必曰周孔周孔安可當也語人
必於其倫生以直躬見&KR1328;宜無所諛道而不幸乃曰周
孔吾豈得無駭怪且疑生悖亂浮誕無所取幅尺以故
愈不對荅来柳州見一刺史即周孔之今而去我道連
而謁扵潮之二邦又得二周孔去之亰師亰師顯人為
文詞立聲名以千數又宜得周孔千百何吾生胷中擾
擾焉多周孔哉吾雖少為文不能自彫斵引筆行墨快
意累累(倫追切)意盡便止亦何所師法立言状物未嘗求
過人亦不能明辨生之才致但見生用助字不當律令
唯以此奉荅所謂乎歟耶哉夫者疑辭也矣耳焉也者
决辭也今生則一之宜考前聞人所使用與吾言類且
異慎思之則一益也庚枽子言藿蠋鵠卵者吾取焉道
連而謁於潮其卒可化乎然世之求知音者一遇其人
或為十數文即務往亰師急日月犯風雨走謁門戶以
冀苟得今生年非甚少而自荆來柳將道連而謁於潮
途遠而深矣則其志果有異乎又状貎嶷然(嶷鄂力切)類丈
夫視端形直心無歧徑其質氣誠可也獨要謹充之爾
謹充之則非吾獨能生勿怨亟之二邦以取法時思吾
言非固拒生者孟子曰余不屑之教誨也者是亦教誨
而已矣宗元白
上門下李夷簡相公陳情書(新史李夷簡傳元和十三年召為御史大)
(夫進門下侍郎同中書門下平章事書當在是時柳州作)
月日使持節柳州諸軍事守柳州刺史柳宗元謹再拜
獻書於相公閣下宗元聞有行三塗之艱難而墜千仞之下
者仰望於道號以求出過之者日千百人皆去而不顧
就令哀而顧之者不過攀木俯首深矉太息(矉音賓恨視也)良
久而去耳其卒無可奈何然其人猶望而不止也俄而
有若烏獲者持長綆千尋(綆古杏切汲井䋲也)徐而過焉其力足
為也其器足施也號之而不顧顧而曰不能力則其人
知必死於大壑矣何也是時不可遇而幸遇焉而不逮
乎已然後知命之窮勢之極其卒呼憤自斃(音弊)不復望
於上矣宗元曩者齒少心銳徑行高步不知道之艱以
陷乎大阨窮躓殞墜(躓職利切殞羽敏切)廢為孤囚日號而望者
十四年矣其不顧而去與顧而深矉者俱不乏焉然猶
仰首伸吭張目而視(吭下浪切咽也)曰庶幾乎其有異俗之心
非常之力當路而垂仁者耶及今閣下以仁義正直入
居相位宗元實拊心自慶以為獲其所望故敢致其詞
以聲其哀若又捨而不顧則知沉埋踣斃無復振矣伏
惟心動焉宗元得罪之由致謗之自以閤下之明其知
之久矣繁言曼詞祇益為黷伏惟念墜者之至窮錫烏
獲之餘力舒千尋之綆垂千仞之艱致其不可遇之遇
以卒成其幸庶號而望者得畢其誠無使呼憤自斃沒
有餘恨則士之死於門下者宜無先焉生之通塞决在
此舉無任戰汗隕越之至不宣宗元惶恐冄拜
柳河東集卷三十四
