柳河東集卷十六
唐柳宗元撰
說一十一首
天說(考之昌黎集中不見與公論所謂天之說者觀二公之出處亦相先後貶謫其同在朝之)
(日亦不久作之年月于他文無見焉然劉禹錫云余之友河東解人柳子厚作天說以折韓退)
(之之言文信美矣盖有激而云非所以盡天人之際故作天論三篇以極其辯則其說首出于)
(韓不誣禹錫論三篇見其集兹不具載然公繼與禹鍚書云發書得天論三篇以僕所為天說)
(為未究欲畢其言始得之大喜謂有以開明吾志慮及詳讀五六日求其所以異吾說卒不可)
(得凡子之論乃吾天說附注耳其言云云三君子之所言學者覽其書當自得之也)
韓愈謂柳子厚曰若知天之說乎吾為子言天之說今
夫人有疾痛倦辱饑寒甚者因仰而呼天曰殘民者昌
佑民者殃又仰而呼天曰何為使至此極戾也若是者
舉不能知天夫果蓏(魯果切許慎說文在木曰果在地曰蓏張晏曰有核曰果無核曰蓏)
(應劭曰木實曰果草實曰蓏一說有殼果無殼蓏也)飲食既壞蟲生之人之血氣
敗逆壅底為癰瘍疣贅瘻痔(癰音邕說丈腫也瘍音陽說文頭瘡曰瘍疣音尤贅)
(朱芮切謂贅肉也瘻音漏說文頸腫也一曰久創痔丈里切說文後病也)蟲生之木朽而蝎
中(蝎音葛木中蟲非螫毒音歇者)草腐而螢飛(腐音輔爛也)是豈不以壞而
後出耶物壞蟲由之生元氣隂陽之壞人由之生蟲之
生而物益壞食齧之(上倪結切)攻穴之蟲之祸物也滋甚其
有能去之者有功於物者也繁而息之者物之讎也人
之壞元氣隂陽也亦滋甚墾原田(墾音懇耕治也)伐山林鑿泉
以井飲窽墓以送死(窽音欵空也)而又穴為偃溲(音蒐溺謂之溲)築
為牆垣城郭臺榭觀游䟽為川瀆溝洫陂池燧木以燔
(燧音遂燔音煩爇也)革金以鎔陶甄琢磨悴然使天地萬物不得
其情(悴秦醉切)倖倖(音幸)衝衝攻殘敗橈而未嘗息其為禍元
氣隂陽也不甚於蟲之所為乎吾意其能殘斯人使日
薄歲削禍元氣隂陽者滋少是則有功於天地者也繁
而息之者天地之讎也今夫人(一有之字)舉不能知天故為
是呼且怨也吾意天聞而呼且怨則有功者受賞必大
矣其禍焉者受罰亦大矣子以吾言為何如柳子曰子
誠有激而為是耶則信辯且美矣吾能終其說彼上而
玄者世謂之天下而黃者世謂之地混然而中處者世
謂之元氣寒而暑者世謂之隂陽是雖大無異果蓏癰
痔草木也假而有能去其攻穴者是物也其能有報乎
蕃而息之者其能有怒乎天地大果蓏也元氣大癰痔
也隂陽大草木也其烏能賞功而罸禍乎功者自功禍
者自禍欲望其賞罸者大謬呼而怨欲望其哀且仁者
愈大謬矣子而信子之仁義以遊其内生而死爾烏置
存亾得喪於果蓏癰痔草木耶
鶻說(韓昌黎誌公之墓謂子厚少年勇於為人不自貴重頋藉謂功業可立就故坐廢退既退)
(又無相知有氣力得位者推挽故卒死于窮裔觀公鶻說必有當途者昔資子厚之氣力而今)
(不知報者也其末日孰若鶻者吾願從之毛耶翮耶胡不我施寂寥太清樂以忘饑則其意昭)
(然矣鶻胡骨切)
有鷙曰鶻者穴於長安薦福浮圖有年矣浮圖之人室
宇於其下者伺之甚熟為余說之曰冬日之夕是鶻也
必取鳥之盈握者完而致之以燠其瓜掌(燠乙六切熱氣)左右
而易之旦則執而上浮圖之跂焉縱之(跂兵弭去智二切舉踵也)延
其首以望極其所如往則背而去焉苟東矣則是日也
不東逐南北西亦然嗚呼孰謂瓜吻毛翮之物而不為
仁義器耶(翮下革切羽莖也)是故無號位爵禄之欲里閭親戚
朋友之愛也出乎鷇卵而知攫(一有摶字)食决裂之事爾(鷇古)
(侯切鳥子生而須哺曰鷇自食曰雛)不為其他凡食類之饑惟旦為甚今
忍而釋之以有報也是不亦卓然有立者乎用其力而
愛其死以㤀其饑又遠而違之非仁義之道耶恒其道
一其志不欺其心斯固世之所難得也余又疾夫今之
說曰以喣喣而默(喣吁遇切又况羽切蒸也)徐徐而俯者善之徒以
翹翹而厲炳炳而白者暴之徒今夫梟&KR0008;晦於晝而神
於夜(梟堅堯切不孝鳥也&KR0008;音休鳥名博雅怪鴟也)鼠不穴寢廟循牆而走是
不近於喣喣者耶今夫鶻其立趯然(趯音逖跳也)其動&KR1154;然
(&KR1154;呼虢切皮骨相離聲)其視的然其鳴革然是不近於翹翹者耶
由是而觀其所為則今之說為未得也孰若鶻者吾願
從之毛耶翮耶胡不我施寂寥太清樂以忘饑
祀朝日說(公貞元十八年為監察御史文正是時作禮記玉藻天子玄端而朝日于東門)
(之外周禮王者搢大圭執鎮圭藻五采五就以朝日國語魯語天子大采朝日與三公九卿祖)
(識地德少采夕月與太史司載糾虔天刑注云朝日以春分夕月以秋分也朝音潮)
柳子為御史主祀事將朝日其僚問曰古之名曰朝日
而已今曰祀朝日何也余曰古之記者則朝拜之云也
今而加祀焉者則朝旦之云也(朝音昭)今之所云非也問
者曰以夕而偶諸朝或者今之是乎余曰夕之名則朝
拜之偶也古者旦見曰朝暮見曰夕故詩曰邦君諸侯
莫肯朝夕左氏傳曰百官承事朝而不夕禮記曰日入
而夕又曰朝不廢朝暮不廢夕晉侯將殺豎襄叔向夕
(國語平公射鴳不死使堅㐮搏之失公怒將殺之叔向聞之夕以諫平公乃趣赦之注豎内豎㐮名也聞之夕)
(謂夕至于朝也)楚子之留乾谿右尹子革夕(左氏昭公十二年楚帥師圍徐楚子)
(次于乾谿以為之援僕析父從右尹子革夕王見之注子革鄭丹夕莫見)齊之亂子我夕(史記)
(齊簡公四年春初簡公與父陽生之在魯也闞止有寵焉及即位使為政田成子憚之御鞅言諸簡公曰田闞)
(不可並也君其擇焉弗聽子我夕田逆殺人逄之遂捕以入田氏方睦使囚病而遺守囚者酒醉而殺守者得)
(亾子我盟諸田于陳宗注闞止子我也夕省事也)趙文子礱其椽張老夕(國語趙文)
(子為室斵其椽而礱之張老夕焉而見之礱盧紅切)知襄子為室美士茁夕(國語智㐮)
(子為室美士茁夕焉注㐮子智伯瑶也士茁智伯家臣茁仄滑切)皆暮見也漢儀夕則
兩郎向𤨏闈拜謂之夕郎亦出是名也(漢官儀故事黃門郎每日暮入)
(對青𤨏門拜故謂之夕郎黃門郎今之給事中云)故曰大采朝日小采夕月又
曰春朝朝日秋夕夕月若是其類足矣又加祀焉盖不
學者為之也僚曰欲子之書其說吾將施于世可矣余
從之
捕蛇者說(公謫永州時作當時賦歛之毒民其烈如此孔子過泰山側有婦人哭于墓而)
(哀夫子式而聽之使子貢問之曰子之哭也一似重有憂者而曰然昔者吾舅死于虎吾夫又)
(死焉今吾子又死焉夫子曰何為不去也曰無苛政夫子曰小子識之苛政猛于虎也公取夫)
(子之言以證捕蛇者之說理誠相似者)
永州之野産異蛇黑質而白章觸草木盡死以齧人無
禦之者然得而腊之以為餌可以已大風攣踠瘻癘(攣閭)
(緣切踠音宛曲脚也瘻音漏說文頸腫也一曰久創癘音厲疾疫也)去死肌殺三蟲其始
太醫以王命聚之歲賦其二募有能捕之者當其租入
永之人爭奔走焉有蔣氏者專其利三世矣問之則曰
吾祖死於是吾父死於是今吾嗣為之二十年幾死者
數矣言之貌若甚慼者余悲之且曰若毒之乎余將告
于蒞事者更若役復若賦則何如蔣氏大慼汪然出涕
曰君將哀而生之乎則吾斯役之不幸未若復吾賦不
幸之甚也嚮吾不為斯役則久巳病矣自吾氏三世居
是鄕積於今六十歲矣而鄕鄰之生日蹙殫其地之出
(殫音單盡也)竭其廬之入呼號而轉徙饑渴而頓踣(音匐僵也)觸
風雨犯寒暑呼嘘毒癘往往而死者相藉也曩與吾祖
居者今其室十無一焉與吾父居者今其室十無二三
焉與吾居十二年者今其室十無四五焉非死則徙爾
而吾以捕蛇獨存悍吏之來吾鄕(悍音旱)叫囂乎東西(囂虛)
(嬌切一音敖)隳突乎南北(突陀没切)譁然而駭者(譁音華駭下楷切)雖雞
狗不得寧吾恂恂而起視其缶(恂音荀)而吾蛇尚存則弛
然而卧謹食之時而獻焉退而甘食其土之有以盡吾
齒蓋一歲之犯死者二焉其餘則熙熙而樂豈若吾鄕
鄰之旦旦若是哉今雖死乎此比吾鄕鄰之死則巳後
矣又安敢毒耶余聞而愈悲孔子曰苛政猛于虎也吾
嘗疑乎是今以蔣氏觀之猶信嗚呼孰知賦歛之毒有
甚是蛇者乎故為之說以俟夫觀人風者得焉
䄍說(禮記八蜡以記四方四方年不順成八蜡不通以謹民財也順成之方其蜡乃通以移民)
(也鄭注云其方糓不熟則不通於蜡焉公貞元十九年時為監察御史主祀事因有是說蜡音)
(乍)
柳子為御史主祀事將蜡進有司以問蜡之說則曰合
百神於南郊以為歲報者也先有事必質於戸部戸部
之詞曰旱於某水於某蟲蝗於某癘疫於某(癘音厲疫越壁切)
則黜其方守之神不及以祭予嘗學禮蓋思而得之則
曰順成之方其䄍乃通若是古矣繼而嘆曰神之貌乎
吾不得而見也祭之饗乎吾不得而知也是其誕慢敞
怳(誕音但慢謨官反又莫半切敞齒兩切怳詡往切敞怳驚貌)冥冥焉不可執取者
夫聖人之為心也(一無心也字)必有道而已矣非于神也蓋
于人也以其誕慢敞怳冥冥焉不可執取而猶誅削若
此况其貌言動作之塊然者乎是設乎彼而戒乎此者
也其旨大矣哉或曰若子之言則旱乎水乎蟲蝗乎癘
疫乎未有黜其吏者而神黜焉而曰蓋于人者何也予
曰若子之云旱乎水乎蟲蝗乎癘疫乎(一無上十字)豈人之
為耶故其黜在神暴乎眊乎(上音冐目少精)沓貪乎罷弱乎(罷音)
(疲下同)非神為之耶故其罸在人今夫在人之道則吾不
知也不明斯之道而存乎古之數其名則存其教之實
則隠以為非聖人之意故嘆而云也曰然則致雨反風
(金縢周公居東天大雷電以風王出郊天乃雨反風禾則盡起)蝗不為災虎負子而趨
(宋均為九江太守郡多虎均到下令属縣去其檻穽其後傳言虎相與東游渡河又山陽楚沛多蝗其飛至九)
(江界者輙東西散去)是非人之為則何以余曰子欲知其以乎所
謂偶然者信矣必若人之為則十年九潦(郎到切)八年七
旱者獨何如人哉其黜之也苟明乎教之道雖去古之
數可矣反是則誕慢之說勝而名實之事喪亦足悲乎
乘桴說(公為是論以為道之不行其避世者當如聖人之言皆元和後廢退窮裔時作)
子曰道不行乘桴浮於海(桴芳無切)從我者其由也與子路
聞之喜子曰由也好勇過我無所取材說曰海與桴與
材皆喻也海者聖人至道之本所以浩然而游息者也
桴者所以游息之具也材者所以為桴者也易曰復其
見天地之心乎則天地之心者聖人之海也復者聖人
之桴也所以復者桴之材也孔子自以極生人之道不
得行乎其時(極一作拯)將復於至道而游息焉謂由也勇於
聞義果於避世故許其從之也其終曰無所取材云者
言子路徒勇於聞義果於避世而未得所以為復者也
此以退子路兼人之氣而明復之難耳然則有其材以
為其桴(一無其字)桴而游息於海其聖人乎子謂顔淵曰用
之則行舍之則藏唯我與爾有是夫由是而言以此追
庶幾之說(追一作迨)則回近得矣而曰其由也與者當是歎
也回死矣夫或問曰子必聖人之云爾乎曰吾何敢以
廣異聞且使遁世者得吾言以為學其於無悶也揵焉
而已矣(揵一作捷)
說車贈楊誨之(楊誨之憑之子也憑以元和四年自京兆尹貶臨賀尉按地理志臨)
(賀在嶺南道賀州之属邑公時已在永誨之道永之賀公作是說以送然誨之猶以為柔外剛)
(中則未必不為弊車柔外剛中未必不為常人反復論辯有二書見於集具别卷)
楊誨之將行柳子起而送之門有車過焉指焉而告之
曰若知是之所以任重而行於世乎材良而器攻圓其
外而方其中然也材而不良則速壞工之為功也不攻
則速敗中不方則不能以載外不圓則窒拒而滯方之
所謂者箱也圓之所謂者輪也匪箱不居匪輪不塗吾
子其務法焉者乎曰然曰是一車之說也非衆車之說
吾將告子乎衆車之說澤而杼山而侔(杼直吕切周禮考工記行澤欲)
(杼行山欲侔)上而輊下而軒且曳(詩戎車既安如輊如軒輊音致)祥而曠左
(禮記祥車曠左注葬之乘車也)革而長轂以戟(革革車也轂音榖)巢焉而以望
(巢本作轈省作巢兵高車加車巢以望敵也春秋楚子登巢)安以愛老(安安車也禮記大夫七十而致仕乘)
(安車自稱曰老夫)輜以蔽内(輜音菑說文軿車前衣車後也字林載衣物車前後皆蔽若今庫車)
垂綏而以畋(禮記武車綏旌)載十二旒而以廟以郊以陳于庭
(周官巾車王之五路一日玉路建太常十有二旒以祀)其類衆也然而其要存乎
材良而器攻圓其外而方其中也是故任而安之者箱
(箱大車之箱也詩䟽車内容物之處為箱)逹而行之者輪恒中者軸挶而固
者蚤(挶音局戟持也蚤當為爪考工記注蚤謂輻入牙中者也)長而撓進不罪乎馬
退不罪乎人者轅(考工記大車之轅摯其登又難既克其登其覆車也必矣此無故惟轅直)
(且無撓也)却暑與雨者蓋(考工記輪人為盖注蓋主為雨設也)敬而可伏者軾
(軾音式車前横板隆起者也)服而制者馬若牛然後衆車之用具今
楊氏仁義之林也其産材良誨之學古道為古辭冲然
而有光其為工也攻果能恢其量若箱周而通之若輪
守大中以動乎外而不攣乎内若軸攝之以剛徤若蚤
引焉而宜御乎物若轅高以遠乎汚若蓋下以成乎禮
若軾險而安易而利動而法則庶乎車之全也詩之言
曰四牡騑騑六轡如琴孔氏語曰左為六官右為執法
此其以逹于大政也凡人之質不良莫能方且恒質良
矣用不周莫能以圓遂孔子於鄕黨恂恂如也遇陽貨
必曰諾而其在夾谷也視叱齊侯類畜狗不震乎其内
後之學孔子者不志于是則吾無望焉耳矣誨之吾戚
也長而益良方其中矣吾固欲其任重而行于世懼圓
其外者未至故說車以贈
謫龍說(觀其說不可謂無是理然其末曰非其類而狎其謫不可哉是盖有所激而云當在)
(貶謫後作)
扶風馬孺子言年十五六時在澤州與羣兒戲郊亭上
頃然有竒女墜地有光曄然(曄音頁光也)被緅裘白紋之裏
(緅將侯切帛青赤色)首步搖之冠貴游少年駭且悦之稍狎焉竒
女頩爾怒(頩普丁切博雅艴頩怒色也)曰不可吾故居鈞天帝宫下
上星辰呼嘘隂陽薄蓬萊羞崑崙而不即者帝以吾心
侈大怒而謫來七日當復今吾雖辱塵土中非若儷也(儷郎)
(計切偶也)吾復且害若衆恐而退遂入居佛寺講堂焉及期
進取杯水飲之噓成雲氣五色翛翛也(翛音霄羽敝也)因取裘
反之化為白龍徊翔登天莫知其所終亦怪甚矣嗚乎
非其類而狎其謫不可哉孺子不妄人也故記其說
復吳子松說(吳子武陵人也元和四年到永此文當繼是而作然其說有及于為天子)
(求士者披辭窺貌終不能知人則其說又非徒作云)
子之疑木膚有怪文與人之賢不肖夀夭貴賤果氣之
寓歟為物者裁而為之歟余固以為寓也子不見夫雲
之始作乎㪍怒衝涌(㪍蒲没切)擊石薄木而肆乎空中偃然
為人拳然為禽敷舒為林木嵑&KR2083;為宫室(嵑苦曷切&KR2083;魚列切)誰
其搏而斵之者(斵音卓)風出洞窟流離百物經清觸濁呼
召竅穴(上一作覈)與夫草木之儷偶紛羅雕葩剡芒臭朽馨
香采色之赤碧白黃皆寓也無裁而為之者(一無之字)又何
獨疑兹膚之竒詭(詭古委切)與人之賢不肖夀夭貴賤參差
不齊者哉是固無情不足窮也然有可恨者人或權褒
貶黜陟為天子求士者皆學於聖人之道皆以仁義為
的皆曰我知人我知人披辭窺貌逐其聲而覈其所蹈
者以升而降其所升常多蒙瞀(音務又莫候切目不明)禍賊僻邪
罔人以自利者其所降率恒(一無恒字)多清明沖淳不為害
者彼非無情物也非不欲得其升降也然猶反戾若此
逾千百年乃一二人幸不出於此者徵之猶無以為告
今子不是病而木膚之問為物者有無之疑子胡横許
過詰擾擾焉如此哉
羆說(觀其說云楚之南有獵者亦到永州後作然言四物之相畏不善内而恃外者未有不為)
(羆之食則在當時必有所指而言也)
鹿畏貙(勑俱切釋文貙劉也似貍能捕獸祭天)貙畏虎虎畏羆羆之狀被
髮人立絶有力而甚害人焉楚之南有獵者能吹竹為
百獸之音昔云持弓矢罌火(上音鸎瓦缶也)而即之山為鹿鳴
以感其類伺其至發火而射之貙聞其鹿也趣而至其
人恐因為虎而駭之貙走而虎至愈恐則又為羆虎亦
亡去羆聞而求其類至則人也捽搏挽裂而食之(捽昨没切)
(說文持頭髮也)今夫不善内而恃外者未有不為羆之食也
觀八駿圖說(列子云周穆王不恤國事不樂臣妾肆意遠遊命駕八駿之乘右服驊騮)
(而左綠耳右驂赤驥而左白羲次車之乘右服渠黃而左踰輪左驂盗驪而右山子馳驅千里)
(至于巨蒐氏之國遂宿于崑崙之阿赤水之陽古書記穆王馳八駿莫此為詳晉王嘉拾遺記)
(又記八駿之名一曰絶地二曰翻羽三曰奔霄四曰越影五曰踰暉六曰超光七日騰霧八曰)
(挾翼其圖必本諸此云)
古之書有記周穆王馳八駿升崑崙之墟者後之好事
為之圖宋齊以下(一作來)傳之觀其狀甚怪咸若騫若翔
若龍鳳麒麟若螳螂然其書尤不經世多有然不足采
世聞其駿也因以異形求之則其言聖人者亦類是矣
故傳伏犧曰牛首女媧(公蛙切)曰其形類蛇孔子如倛頭
(倛音欺方相也)若是者甚衆孟子曰何以異於人哉堯舜與人
同耳今夫馬者駕而乘之或一里而汗或十里而汗或
千百里而不汗者視之毛物尾鬛四足而蹄齕草飲水
(齕下沒切齧也)一也推是而至於駿亦類也今夫人有不足為
負販者有不足為吏者有不足為士大夫者有足為者
視之圓首横目食榖而飽肉絺而凊裘而燠一也推是
而至于聖亦類也然則伏犧氏女媧氏孔子氏是亦人
而已矣驊騮白羲(音蟻馬名)山子之類若果有之是亦馬而
已矣义烏得為牛為蛇為倛頭為龍鳳麒麟螳蜋然也
哉然而世之慕駿者不求之馬而必是圖之似故終不
能有得於駿也慕聖人者不求之人而必若牛若蛇若
倛頭之間(一作問)故終不能有得于聖人也誠使天下有
是圖者舉而焚之則駿馬與聖人出矣
柳河東集卷十六
