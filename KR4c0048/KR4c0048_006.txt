柳河東集卷六
唐柳宗元撰
碑五首
曹溪第六祖賜諡大鑒禪師碑(六祖大鑒禪師盖自逹摩為初祖大)
(滿為二祖鑒智為三祖大醫為四祖弘忍為五祖至大鑒為六也據傳燈錄大鑒即慧能大師)
(俗姓盧氏父武德中左宦于南海之新州遂占籍焉始因聞客讀金剛經遂問法焉客以得於)
(黃梅忍大師為對師因去直抵韶州與尼無盡藏者解說涅槃經尼驚異之告鄉里耆老云能)
(有道者居人於是競來瞻禮且營緝寳林古寺舊地居之師謂我求大法豈可中道而止明日)
(遂行遇智遠禪師請益遠曰菩提逹摩傳心印於黃梅宜往參決師辭去遂造焉忍默識之後)
(果傳衣法至儀鳳元年届南海遇印宗法師於法性寺師大異因請出所傳信衣瞻禮會諸名)
(德為之剃髮受滿分戒於智光律師明年要歸舊隠遂返曹溪學者不下千數中宗嘗詔之不)
(起後化于新州國恩寺肅宗代宗皆敬事之至憲宗時始諡大鑒禪師塔曰元和靈照扶風公)
(馬總也據總傳自虔州刺史遷安南都護徙桂管經略觀察使今以碑考之盖自安南遷南海)
(非桂管也東坡居士嘗題此碑後亦詳及之矣公元和十年三月十四日出為柳州刺史碑盖)
(十月後作東坡居士又謂柳子厚南遷始究佛法作曹溪南嶽諸碑妙絶古今其知言哉)
扶風公廉問嶺南三年以佛氏第六祖未有稱號䟽聞
于上詔諡大鑒禪師塔曰靈照之塔元和十年十月十
三日下尚書祠部符到都府公命部吏洎州司功篆告
于其祠幢蓋鐘鼓增山盈谷萬人咸會若聞鬼神其時
學者千有餘人莫不欣躍奮厲如師復生則又感悼涕
慕如師始亡因言曰自有生物則好鬭奪相賊殺喪其
本實誖乖淫流(誖音佩又音勃說文亂也)莫克返于初孔子無大位
沒以餘言持世更楊墨黃老益雜其術分裂而吾浮圖
說後出推離還源合所謂生而静者梁氏好作有為師
逹摩譏之空術益顯六傳至大鑒大鑒始以能勞苦服
役一聽其言言希以究師用感動遂受信具遁隠南海
上人無聞知又十六年度其可行乃居曹溪為人師會
學去來嘗數千人其道以無為為有以空洞為實以廣
大不蕩為歸其教人始以性善終以性善不假耘鋤本
其静矣中宗聞名使幸臣再徵不能致取其言以為心
術其說具在今布天下凡言禪皆本曹溪大鑒出世百
有六年凡治廣部而以名聞者以十數莫能揭其號乃
今始告天子得大諡豐佐吾道其可無辭公始立朝以
儒重刺虔州都護安南由海中大蠻夷連身毒之西浮
舶聽命咸被公德受旂纛節戟(纛音導左纛也以旄牛尾為之)來涖南
海屬國如林不殺不怒人畏無噩(噩音咢說文曰譁訟也)允克光
于有仁昭列大鑒莫如公宜其徒之老乃易石于宇下
使來謁辭其辭曰
逹摩乾乾(渠焉切說文上出也)傳佛語心六承其授大鑒是臨勞
勤專默終揖于深抱其信器行海之隂其道爰施在溪
之曹尨合猥附不夷其高傳告咸陳惟道之褒生而性
善在物而具荒流奔軼(徒結切說文車相出也)乃萬其趣匪思愈
亂匪覺滋誤由師内鑒咸獲于素不植乎根不耘乎苗
中一外融有粹孔昭在帝中宗聘言于朝陰翊王度俾
人逍遥越百有六祀號諡不紀由扶風公告今天子尚
書既復大行乃誄光于南土其法再起厥徒萬億同悼
齊喜惟師教所被洎扶風公所履咸戴天子天子休命
嘉公德美溢于海夷浮圖是視師以仁傳公以仁理謁
辭徒堅永胤不已
南岳彌陁和尚碑(嘗考釋氏宗𣲖法照智詵皆學於五祖忍公惟唐公真公及衡)
(山承遠皆未詳其曰南岳大長老天子名其居曰般舟道場公嘗為南岳般舟和尚第二碑盖)
(指日悟為般舟和尚即此所謂般舟道場也公貞元十八年為藍田尉照死於七月十九日碑)
(盖七月後作)
在代宗時有僧法照為國師乃言其師南岳大長老有
異德天子南嚮而禮焉度其道不可徵乃名其居曰般
舟道場用尊其位公始居山西南巖石之下人遺之食
則食不遺則食土泥(遺以醉切說文贈也)茹草木其取衣類是南
極海裔北自幽都來求厥道或值之崖谷羸形垢面躬
負薪槱(音酉說文積木燎之也)以為僕役而媟之(媟音薛說文嬻也)乃公
也凡化人立中道而教之權俾得以疾至故示專念書
塗巷刻谿谷丕勤誘掖以援乎正(一作于下)不求而道備不
言而物成人皆負布帛斬木石委之巖戸不拒不營祠
宇既具以洎于德宗申詔褒立是為彌陁寺施之餘則
施與餓疾者不尸其功(施施智切說文惠也)公始學成都唐公次
資川詵公詵公學於東山忍公皆有道至荆州進學玉
泉真公真公授公以衡山俾為教魁人從而化者以萬
計初法照居廬山由(一作中)正定趣安樂國見蒙惡衣侍
佛者佛告曰此衡山承遠也出而求之肖焉乃從而學
傳教天下由公之訓公為僧凡五十六年其夀九十一
貞元十八年七月十九日終于寺葬于寺之南岡刻石
于寺大門之右銘曰
一氣迴薄茫無窮其上無初下無終離而為合蔽而通
始末或異今焉同虚無混冥道乃融聖神無跡示教功
公之率衆峻以容公之立誠教(一作放)其中服庇草木蔽
穹隆仰攀俯取食以充形遊無極交大雄天子稽首師
順風四方奔走雲之從經始尋尺成靈宫始自蜀道至
臨洪咨謀往復窮真宗弟子傳教國師公化流萬億代
所崇奉公寓形於南岡幼曰宏願惟孝恭立之兹石書
元蹤
岳州聖安寺無姓和尚碑(作之年月碑皆不載碑陰記謂京兆尹弘農楊)
(公以其隠地為道場及師之死自餘杭命以行狀來使余為碑據新舊史京兆尹弘農楊公楊)
(憑也憑元和四年以為江西觀察使時贓罪貶臨賀尉俄徙杭州長史公時為永州司馬碑盖)
(是時作云)
維某年月日岳州大和尚終于聖安寺凡為僧若干年
年若干有名無姓世莫知其閭里宗族所設施者有問
焉而以告曰性吾姓也其原無初其胄無終承于釋師
以系道本吾無姓耶法劒云者我名也實且不有名惡
乎存吾有名耶性海吾鄉也法界吾宇也戒為之墉慧
為之戸以守則固以居則安吾閭里不具乎度門道品
其數無極菩薩大士其衆無涯吾與之戚而不吾異也
吾宗族不大乎其道可聞者如此而止讀法華經金剛
般若經數逾千萬或譏以有為曰吾未嘗作嗚呼佛道
逾遠異端競起唯天台大師為得其說和尚紹承本統
以順中道凡受教者不失其宗生物流動趣向混亂惟
極樂正路為得其歸和尚勤求端慤以成至願凡聽信
者不惑其道或譏以有跡曰吾未嘗行始居房州龍興
寺中徙居(一作于)是州作道場于楞伽北峯(楞音稜)不越閫
者五十祀(閫苦本切與梱同)和尚凡所嚴事皆世高德始出家
事而依者曰卓然師居南陽立山葬岳州就受戒者曰
道穎師居荆州弟子之首曰懷遠師居長沙安國寺為
南岳戒法歲來侍師會其終遂以某月某日葬于卓然
師塔東若干步銘曰
道本於一離為異門以性為姓乃歸其根無名而名師
教是尊假以示物非吾所存大鄉不居大族不親淵懿
内朗冲虚外仁聖有遺言是究是勤惟動惟默逝如浮
雲教久益微世罕究陳爰有大智出其真門(一作論)師以
顯示俾民惟新情動生變物由湮淪爰授樂國參乎化
源師以誘導俾民不昏道用不作神行無迹晦明俱如
生死偕寂法付後學施之無斁(夷益切厭也)葬從我師無忘
真宅薦是昭銘刻兹貞石
碑陰記
無姓和尚既居是山曰凡吾之求非在外也吾不動矣
弘農楊公炎自道州以宰相徵過焉以為宜居京師強
以行不可將以聞曰願間歲乃往明年楊去相位竄謫
南海上終如其志趙郡李萼(音諤)辯博人也為岳州盛氣
欲屈其道聞一言服為弟子河東裴藏之舉族受教京
兆尹弘農楊公某以其隠地為道場奉和州刺史張惟
儉買西峯廣其居凡以貨利委堂下者不可選紀受之
亦無言將終命其大弟子懷遠授以道妙終不告其姓
或曰周人也信州刺史李某(一云公位)為之傳長沙謝楚為
行狀博陸崔行儉為性守一篇凡以文辭道和尚功德
者不可悉數弘農公自餘杭以行狀來懷遠師自長沙
以傳來使余為碑既書其辭故又假其陰以記
龍安海禪師碑(元和三年永州作師言由迦葉至師子二十三世而離盖自迦葉尊)
(者至師子尊者為二十三也馬鳴即馬鳴尊者去迦葉為世十有一龍樹即龍樹菩薩去迦葉)
(為世十有三公謂其弟子浩初等狀其師之行謁余為碑據公集又有送浩初序頗亟稱之即)
(初之賢盖足知海之為人矣)
佛之生也遠中國僅二萬里(後漢西域傳天竺國一名身毒世傳明帝夢見金人)
(長大頂有光明問羣臣或曰西方有神名曰佛以地理考之安南者嶺南之極邊也而天竺之道自此而通安)
(西者隴右之極邊也而西域之道自此而入則其道理之遠可知矣)其沒也距今兹僅二
千歲故傳道益微而言禪最病拘則泥乎物誕則離乎
真真離而誕益勝故今之空空愚夫失惑(一云空愚失惑)縱傲
自我者皆誣禪以亂其教冒于嚚昏(嚚魚巾切春秋傳口不道忠信之言)
(為嚚)放于淫荒其異是者長沙之南曰龍安師師之言曰
由迦葉至師子二十三世而離離而為達摩由達摩至
忍五世而益離(忍即五祖弘忍大師也)離而為秀為能南北相訾
反戾鬭很(下懇切說文不聽從也秀即神秀禪師號北宗能即大鑒禪師號南宗)其道遂
隠嗚呼吾將合焉且世之傳書(一無書字)者皆馬鳴龍樹道
也二師之道其書具存徵其書合於志可以不慁(音圂說文)
(擾也)於是北學於惠隠南求於馬素咸黜其異以蹈乎中
乖離而愈同空洞而益實作安禪通明論推一而適萬
則事無非真混萬而歸一則真無非事推而未嘗推故
無適混而未嘗混故無歸塊然趣定至于旬時是之謂
施用茫然同俗極乎流動是之謂真常居長沙在定十
四日人即其處而成室宇遂為寳應寺去于湘之西人
又從之負大木礱密石以益其居(礱音聾說文曰䃺也)又為龍安
寺焉尚書裴公某李公某侍郎吕公某楊公某御史中
丞房公某咸尊師之道執弟子禮凡年八十二為僧五
十三朞元和三年二月九日而没其弟子元覺洎懷直
浩初等狀其師之行謁余為碑曰師周姓如海名也世
為士父曰擇交同州錄事參軍叔曰擇從尚書禮部侍
郎師始為釋其父奪之志使仕至成都主簿不樂也天
寳之亂復其初心嘗居京師西明寺又居岣嶁山(岣古后切)
(一音矩嶁九后切一音縷據山在衡州)終龍安寺葬其原銘曰
浮圖之修其奥為禪(奥於到切)殊區異世誰得其傳遁隠乖
離浮游散遷莫徵旁行(胡郎切說文列也)徒聽誣言空有互鬭
南北相殘誰其會之楚有龍安龍安之德惟覺是則苞
并絶異(苞音包說文裹也)表正失惑貌昧形静功流無極動言
有為彌寂而默祠廟之嚴我居不飾貴賤之來我道無
得逝耶匪追至耶誰抑惟世之機惟道之微既陳而明
乃去而歸象物徒設真源無依後學誰師嗚呼兹碑(一作)
(動言事為)
柳河東集卷六
