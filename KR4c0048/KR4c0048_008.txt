柳河東集卷八
唐柳宗元撰
行狀
段太尉逸事狀(太尉段秀實代宗時以白孝德薦為涇州刺史新舊史皆有傳舊史)
(載其事甚詳新史取公所為狀書之汾陽王郭子儀也王子晞子儀之子睎耳據狀元和九年)
(永州作集又有與史官韓愈致段太尉逸事書此狀當在書之先云)
太尉始為涇州刺史(涇與邠州皆隸關内道)時汾陽王以副元帥
居蒲王子晞(音希)爲尚書領行營節度使寓軍邠州(邠悲巾切)
縱士卒無賴邠人偷嗜暴惡者率(一作卒)以貨竄(取亂切)名
軍伍中則肆志吏不得問日羣行丐取於市不嗛(音歉說文)
(不足也)輒奮擊折人手足椎釡鬲甕盎(釡音輔正作鬴鬲音歷鼎屬也盎於)
(浪切㿽也)盈道上(盈一作蔡與撒同如蔡叔之蔡新唐書改作盈故或作盈一又作弃)袒臂徐
去(袒一作把非是)至橦殺孕婦人(橦傳江切)邠寧節度使白孝德以
王故戚不敢言太尉自州以狀白府願計事至則曰天
子以生人付公理公見人被暴害因恬然且大亂若何
孝德曰願奉教太尉曰某為涇州甚適少事今不忍人
無寇暴死以亂天子邊事公誠以都虞候命某者能為
公已亂使公之人不得害孝德曰幸甚如太尉請既署
一月睎軍士十七人入市取酒又以刃刺酒翁壊釀器
(壊胡怪切釀女亮切)酒流溝中太尉列卒取十七人皆斷頭注槊
上(槊音朔說文長矛也)植市門外晞一營大譟(先到切與噪同)盡甲孝德
震恐召太尉曰將奈何太尉曰無傷也請辭於軍孝德
使數十人從太尉太尉盡辭去解佩刀選老躄者一人
(躄必亦切說文不能行也)持馬至晞門下甲者出太尉笑且入曰殺
一老卒何甲也吾戴吾頭來矣甲者愕因諭曰尚書固
負若屬耶副元帥固負若屬耶奈何欲以亂敗郭氏為
白尚書出聽我言晞出見太尉太尉曰副元帥勲塞天
地當務始終今尚書恣卒為暴暴且亂亂天子邊欲誰
歸罪罪且及副元帥今邠人惡子弟以貨竄名軍籍中
殺害人如是不止幾日不大亂大亂由尚書出人皆曰
尚書倚副元帥不戢士然則郭氏功名其與存者幾何
言未畢晞再拜曰公幸教晞以道恩甚大願奉軍以從
顧叱左右曰皆解甲散還火伍中敢譁者死太尉曰吾
未晡食(晡音逋晚食)請假設草具既食曰吾疾作願留㝛門
下命持馬者去旦日來遂卧軍中晞不解衣戒候卒擊
柝衛太尉旦俱至孝德所謝不能請改過邠州由是無
禍先是太尉在涇州為營田官涇大將焦令諶取人田
自占數十頃給與農曰且熟歸我半是歲大旱野無草
農以告諶諶曰我知入數而巳不知旱也(諶氏壬切)督責益
急且飢死無以償即告太尉太尉判狀辭甚巽使人求
諭諶諶盛怒召農者曰我畏段某耶何敢言我取判鋪
背上以大杖擊二十垂死輿來庭中太尉大泣曰乃我
困汝即自取水洗去血裂裳衣瘡(衣於既切)手注善藥旦夕
自哺農者然後食(哺音逋啜也)取騎馬賣市穀代償使勿知
淮西寓軍帥尹少榮剛直士也入見諶大罵曰汝誠人
耶涇州野如赭(音者說文赤土也)人且飢死而必得穀又用大
杖擊無罪者段公仁信大人也而汝不知敬今段公惟
一馬賤賣市穀入汝汝又取不恥凡為人犯天災傲大
人擊無罪者又取仁者穀使主人出無馬汝將何以視
天地尚不愧奴隸耶(隸郎計切)諶雖暴抗然聞言則大愧流
汗不能食曰吾終不可以見段公一夕自恨死及太尉
自涇州以司農徵戒其族過岐(音祁山名)朱泚幸致貨幣慎
勿納及過泚(此禮切)固致大綾三百匹太尉壻韋晤堅拒
不得命至都太尉怒曰果不用吾言晤謝曰處賤無以
拒也太尉曰然終不以在吾第以如司農治事堂棲之
梁至泚反太尉終吏以告泚泚取視之其故封識具存
太尉逸事如右
元和九年月日永州司馬員外置同正員柳宗元謹上
史館今之稱太尉大節者出入以為武人一時奮不慮
死以取名天下不知太尉之所立如是宗元嘗出入岐
周邠斄間(斄他來切)過真定北上馬嶺歷亭鄣堡戍(鄣音章說文紀)
(邑也堡音保說文墇也)竊好問老校退卒能言其事太尉為人姁
姁(况羽切)常低首拱手行(一作促)步言氣卑弱未嘗以色待
物人視之儒者也遇不可必達其志決非偶然者會州
刺史崔公來言信行直備得太尉遺事覆校無疑或恐
尚逸墜未集太史氏敢以狀私於執事謹狀
故銀青光祿大夫右散騎常侍輕車都尉宜城縣
開國伯柳公行狀(柳渾新舊史皆有傳又字夷曠柳氏本自魯孝公子展之)
(孫以王父字為展氏至展禽食采於柳下又臾氏為柳魯為楚滅柳氏入楚楚為秦滅乃還晉)
(之解縣秦置河東郡故為河東解縣人公謂其先河東人自黃帝后稷降於周魯以字命族因)
(地受氏盖以此也據諡議貞元十五年從孫某謹上狀盖同時作)
曾祖善才皇荆王侍讀
祖尚素皇潤州曲阿縣令
父慶休皇渤海郡渤海縣丞贈蔡州刺史工部
尚書
汝州梁縣梁城鄉思義里柳渾年七十四狀
公字惟深其先河東人晉永嘉年(永嘉懷帝時也)有濟南太守卓
者去其土往(一作代)仕江左公實後之柳氏自黃帝后稷降於
周魯以字命族因地受氏載在左氏内外傳及太史公書
自卓至公十有一代為士林盛族著於南朝歷代史及
柳氏家牒惟公質皃魁傑度量宏大弘和博達而遇節
必立恢曠放馳而應機能斷其居室奉養撫字之誠儀
于宗戚而内行著焉其蒞政柔仁端直之德洽於府寺
而外美彰焉凡為學略章句之煩亂採摭奥旨以知道
為宗(摭之石切說文拾也)凡為文去藻飾之華靡汪洋自肆以適
巳為用自始學至於大成躭嗜文籍(躭與耽同都含切)注意鑽
礪(鑽祖官切說文所以穿也)倦不知游息威不待榎檚(榎古雅切)儒言雅
旨(雅一作經)夙有聞知年十餘歲有稱神巫來告曰若相法
當天且賤幸而為釋可以緩而死耳位祿非若事也公
諸父素加撫愛尤所信異遽命奪去其業從巫(一有之字)言
也公不可且曰夫性命之理聖人所罕言縉紳者所不
道巫何為而能盡之也且令從之而生去聖人之教而
為異術不若速死之愈也於是為學甚篤其在童幼固
不惑於怪譎矣(譎古穴切說文權詐也)開元中舉汝州進士計偕
百數公為之冠(音貫後同)禮部侍郎韋陟異而目之一舉上
第調授宋州單父尉操斷舉措通乎細大潔廉檢守形
於造次加雲騎尉秩滿江南西道連帥聞其名辟至公
府以信州都邑人罹凶害(罹鄰知切遭也)靡弊殘耗加守永豐
令公於是用重典以威姦暴(重直隴切)鋪大和以惠鰥婺(上古)
(頑切下陵之切)敺除物害(敺音區)消除人隠吏無招權乾没之患
政無犯令尨茸之蠧(尨音蒙茸如容切說文尨茸亂皃)宰制聽斷漸於
訟息耕夫復於封疆商旅交於關市既庶而富廉恥興
焉既富而教庠塾列焉(塾音孰學也禮家有塾)里閈大變克有能
稱遂表為洪州豐城令到職如永豐之政而仁厚加焉
授衢州司馬夫器宏者恥效以圭撮之任(撮倉括切)足逸者
難局以尋常之地公遂滅迹蔵用遁隠於武寧山羣公
交書諸侯走幣皆謝絶不就方將究賢人之業窮君子
之儒味道腴以代膏粱含德輝而輕紱冕遺榮養素恬
淡如也朝右籍甚有聲徵拜御史公曰君命也安敢逃
乎即日裝束上道公常好大體不為細家之迫速非其
志也以疾辭授右補闕不隠忠以固位不形直以奸名
(奸音干與姦同)除殿中侍御史賜緋魚袋赴江西與租庸使議
復𣙜鐵(𣙜克角切)及常平倉便宜制置得以專征(一作任)和鈞
關石之緒出納平準之宜國利人逸得其要道遷侍御
史充江南西路都圑練判官時屬支郡不知連帥之職
公請出巡盡征之地大詰姦繆所至風動其有非常之
政裕於人者必舉其課績歸之使府又以文采殷勤歌
詠之俾其風謠頌聲(謠音搖)聞於他部達于京師而後已
改祠部員外郎轉司勲郎中餘如故就拜袁州刺史公
於是酌古良牧之政宜于今者宗而奉之考諸理國之
說稱于人者承而守之均利器用以致其富昭明物則
以教之禮示優裕之德以周惠利緩九賦推廣厚之心
以固和慈保萬人明其制量臨長羣吏示之法禁考中
備敗無不得其極理行高第朝廷休之召拜諫議大夫
充浙江東西道黜陟使將舉其能政端於外邦也公則
修虞書之考績舉漢代之課第處事詳諦無依違故縱
之敗奉法端審無隠忌削刻之文(削七肖切)時分部所繫於
公尤重凌江並海(並蒲浪切說文近也)竟吳越之域皆所蒞焉復
命稱職加朝散大夫又拜左庶子集賢殿學士奉翊儲
后修其宫政統理文籍紀於秘府拜尚書右丞直而多
容簡而有制去苛削之文(苛音何)而吏皆率法務宏大之
道而政不失中加銀青光祿大夫遷右散騎常侍涇卒
之亂公以變起卒遽盡室奔匿於終南山賊徒訪公所
在追以相印既及公而問焉公變名氏以紿之(紿音怠江南呼)
(欺曰紿)捐家屬以委之賊遂執公愛子搒箠訊問(搒音彭說文笞)
(擊也)折其右肱而公不之顧即步入窮谷扳草逕踰秦嶺
由襃駱朝于行宫上嘉其誠節不時召見公頓首流涕
累陳計畫賊平策勲賜輕車都尉封宜城縣開國伯拜
尚書兵部侍郎初公名載字元輿至是奏請改名以滌
偽署之汙(謂賊追以相印渾奏言臣名向為賊汙且載於文從戈非偃武所宜乃更今名也)是
歲盜據淮滸方議討戮宰相以大理評事李元平者有
名以為才堪攘寇拜為汝州羣臣望聲徇利者皆曰德
舉公獨慷慨言於朝曰是夫喋喋(音牒多言也)衒玉而賈石
者也(衒扃縣切說文行且賣也賈音古說文賣售也)王衍誤天下殷浩敗中軍
華而不實異代同德往且見獲何寇之攘時人不之信
也未幾盜襲汝州以元平歸凡百莫不嗟服焉俄以本
官同中書門下平章事登翊聖皇(翊音翼)匡弼大政造膝
盡規諫之志當事無矜大之容援下情於上以酌天心
順嘉謨於外用彰君德故績用茂著而人罕知之然其
章布於外敷聞在下者十一二焉貞元初上以甸服長
人天下理本於是親擇郎吏分宰於京師外部未幾而
人謠太和擊壤之頌歸於帝力上召丞相告之左僕射
平章事張延賞抃蹈稱慶公俯伏不賀且曰甸服之政
固宜慎重然則此屑屑者特京兆尹之職耳陛下當擇
臣輩以輔聖德臣當選京兆以承大化京兆當求令長
以親細事夫然後宜捨此而致理可謂愛人矣然非王
政之大倫也不知所賀上深然之漢惠悦曹參之言絳
侯慙曲逆之對考之前志我無負焉既而西戎乘間入
邑詐以請盟侍中北平王燧建議許之自公卿以下莫
有異慮公獨陳謀獻畫言戎之詐固不可許竟留中不
下而前議遂行於是册命上將蒞盟諸戎戎果縱兵逼
好大敺掠而去上召對前殿嘉歎者久之時諫臣有廷
爭陷於訕上者上未之善也公從容候間陳古以諷所
以示寬裕之德招讜正之言詞旨直切意氣勤懇動合
聖謨卒見納用無何工人有以理乘輿服器得罪于左
右者有司以盜易御物請論如法制初可之公不奉詔
因抗疏曰跡其罪狀未甚指明方春殺人懼傷和氣上
覧之大悅即原其罪刑官慎恤之事正於邦典聖君含
育之德彰於天下論者難之時上相與光禄卿裴腆不
協候公休沐以御酒或闕陰請貶之制命既行公堅執
不下請訊支計之吏校其供入之實原本定罪窮理辨
刑而腆竟獲宥克復本職白志真有羈靮之勤(靮音的說文繮)
(也)獻利屢中上嘉其功效特寵異之方議大用公以為
胥徒雜類出自微賤負乘致寇盜之招也累疏以聞而
止公竭誠盡忠憂勞庶務有耄忘之疾(耄音冒)懇迫陳讓
除右散騎常侍罷知政事貞元五年二月五日薨於昌
化里終于散地故褒贈不及惟公致君之志孜孜焉不
有怠也立誠之節侃侃焉無所屈也(侃可旱切說文則直)故處心
積慮博蹇之道表於朝端弼違釋回樸忠之誠沃於帝
念内有敢言之勇進當不諱之明用能直道自達而無
罪悔者也公累更重任祿秩之厚布于宗姻無一㕓之
土以處其子孫無一畝之宫以聚其族屬待祿而飽傭
室而安終身坦蕩而細故不入其達生知足落落如此
夫其子恭父慈善行也拊循制理能政也直廉潔静儉
德也拒疑獨斷明識也冒危以扞牧圉大節也犯顔以
陳訏謨至忠也有一于此尚宜旌褒矧兹備體焉可以
已固當飾以榮號章示後來而故吏遺孤淪寓遐壤久
稽彝典罪在宗屬敢用評隲舊行(隲音質說文定也升也)敷贊遺
風若乃揚孔氏褒貶之文舉周公懲勸之法徵於誄諡
則有司存謹狀
諡議貞元十五年正月日故銀青光祿大夫右散
騎常侍輕車都尉宜城縣開國伯柳公從孫將
仕郎守集賢殿正字宗元謹上(次前狀作諡法云大行受大名)
(小行受小名以狀考之今所議諡其受大名者哉)
尚書考功伏以魯史褒貶虞書黜陟彰善癉惡王教之
端自周公以來諡法未改謹案柳公累歷清貫茂著名
節貞亮存誠潔廉中禮納忠為爭臣之表出守乃牧人
之良刺舉必聞澄清可紀冒危而大節不奪更名而純
誠克彰遂踐鼎司以匡王國奉上盡陪輔之志退迹有
推讓之高圭璋聞望洽於人聽所以聳厲在位關於政
教聲聞王者其事實繁褒善勸能固將不廢宗元既當
族屬且又通家傳信克備其遺芳考行敢徵於故事謹
具署其懿績布以慤詞定諡之制請如律令謹狀下太
常博士裴堪議宜諡曰貞奉勑依
唐故秘書少監陳公行狀(陳京新舊史皆書於儒林傳五代祖叔明父兼)
(陳氏自潁川汝南下邳廣陵東海河南有六望潁川居其一也段忠烈太尉秀實耳其曰將復)
(前之為相者京率其黨爭之蓋德宗欲以前相盧杞為饒州刺史京與趙需裴佶字文炫等五)
(人爭之也據狀永貞元年八月五日為尚書禮部作或曰貶永州司馬作非是蓋貶邵及永在)
(九月後云)
五代祖某陳宜都王
曾祖某皇會稽郡司馬
祖某皇晉陵郡司功參軍
父某皇右補闕翰林學士贈秘書少監
某州某縣某鄉某里陳京年若干狀
公姓陳氏自潁川來隸京兆萬年胄貴里諱京既冠字
曰慶復舉進士為太子正字咸陽尉太常博士左補闕
尚書膳部考功員外郎司封郎中給事中秘書少監自
考功以來凡四命為集賢學士德宗登遐公病痼輿曳
就位備哀敬之節由是滋甚遂以所居官致仕貞元二
十一年四月二十五日終於安邑里妻黨之室無子伯
兄前監察御史璫仲兄前大理評事萇以公文行之大
者告於嘗吏於公者使辭而陳之大歷中公始來京師
中書常舍人衮楊舍人炎讀其文驚以相視曰子雲之
徒也常以兄之子妻公由是名聞遊太原太原尹喜曰
重客至矣授館致餼厚以泉布獻焉(錢布二錢名也漢書食貨志王莽即)
(真至天鳳元年罷大小錢改作貨布其文右曰貨左曰布重二十五銖直貨泉二十五貨徑一寸重五銖文右)
(曰貨左曰泉枚直一與貨布二品並行其後私鑄作泉布者妻子没入官)公曰非是為也某
嘗為北都賦未就願即而就焉其宫室城郭之大河山
之富關閈之壯與其土疆之所出風俗之所安王業之
所興苟得聞而覩之足矣若曰受大利是以利來蓋異
前志也吾不能敢辭遂逆大河踰北山仿佯而歸(仿音房佯)
(音陽徙倚也)賦成果傳天下為咸陽尉留府庭主文章決大
事得其道為博士舉疵禮(疵才支切說文病也)修墜典合于大中
者衆焉涇人作難公徒行以出奔問官守段忠烈之死
上議罷朝七日宰相曰不可方居行宫無以安天下公
進曰是非宰相之言天子褒大節哀大臣天下所以安
也況其特異者乎上用之其勤勞侍從謀議可否時之
所賴者大巡狩告至上行罪已之道焉曰凡我執事之
臣無所任罪予惟不謹於理而有是也將復前之為相
者公曰天子加惠羣臣而引慝焉德至厚也而為相者
復是無以大警於後且示天下率其黨爭之上變於色
在列者咸恟而退(恟音匈)公大呼曰趙需等勿退遂進而
盡其辭焉不果復上迎訪太后間數歲外頗怠其禮公
密疏發之天子感悦焉初禮部試士有與親戚者則附
於考功莫不陰受其旨意而為進退(一有者字)及公則否卓
然有有司之道不可犯也大廟闕東向之禮且久矣公
自為博士補闕尚書郎給事中凡二十年勤以為請殷
祭之不墜繄公之忠懇是賴故有赤紱銀魚之服焉(議詳)
(京傳)昭陵山峻而高寢宫在其上内官懲其上下之勤輓
汲之艱也(輓武遠切說文引之也與挽同又音萬引車也)謁于上請更之上下
其議宰相承而諷之召官屬使如其請公曰斯太宗之
志也其儉足以為法其嚴足以有奉吾敢顧其私容而
替之也奏議不可上又下其議凡是公者六七人其餘
皆曰更之便上獨斷焉曰京議得矣從之在集賢奏秘
書官六員隸内而刊校益理納資為胥而仕者罷之求
遺書凡增繕者乃作藝文新志制為之名曰貞元御府羣
書新錄始御府有食本錢月權其贏以為膳有餘則學
士與校理官頒分之學士常受三倍由公而殺其二書
史之始至入禮幣錢六十緡亦皆分焉公悉致之官以
理府署作書閣廣羣官之堂不取於將作少府而用大
足居門下簡武官議典禮上以為能益器之與信臣議
且致相位遇公有惑疾使視之疾甚不能知人遂不用
用鄭吏部高太常為相而以秘書命公所以示優之也
公有文章若干卷深茂古老慕司馬相如揚雄之辭而
其詁訓多尚書爾雅之說紀事朴實不苟悦於人世得
以傳其藁其學自聖人之書以至百家諸子之言推黃
炎之事涉歷代洎國朝之故實鈎引貫穿舉大包小若
太倉之蓄崇山之載浩浩乎不可知也豈揚子所謂仲
尼駕說者耶夫其忠烈之褒也相府之有誡太廟之東
向也昭陵之不更其故也守官之不可奪也立言之不
可誣也利之不苟就也害之不苟去也其忠類朱雲(漢書)
(朱雲請於成帝曰願賜上方斬馬劒以斷佞臣一人頭上大怒命御史將雲下雲攀殿檻檻折)其孝類
潁考叔(春秋隠公元年鄭伯克段于鄢遂寘姜氏於城潁既而悔之潁考叔聞之有獻於公公賜之食)
(舍肉請以遺母公曰爾有母遺繄我獨無考叔曰君何患焉若闕地及泉隧而相見其誰曰不然公從之遂為)
(母子如初君子曰潁考叔純孝也)廉類公儀休(史記公儀休者魯博士也以高第為魯相奉法)
(循理無所變更百官自正使食祿者不得與下民爭利受大者不得取小其他辭魚燔機事皆類是)而又
文以文之學以輔之而天子以為之知既得其道又得
其時而不為公卿者病也故議者咸惜其始而哀其終
焉公之喪凡五十四日而夫人又没毁也夫人之父曰
偕司農卿祖曰某贈太子太保宗元故集賢吏也得公
之遺事於其家書而授公之友以誌公之墓謹狀永貞
元年八月五日尚書禮部員外郎柳宗元狀
柳河東集卷八
