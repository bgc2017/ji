詁訓柳先生文集别集類一(唐)
提要
(臣)等謹案詁訓柳先生文集四十五卷外集
二卷新編外集一卷唐柳宗元撰宋韓醇音
釋醇字仲韶臨卭人其始末未詳宗元集為
劉禹錫所編其後卷目增損在宋時巳有四
本一則三十三卷為元符間京師開行本一
則曾丞相家本一則晏元獻家本一則此四
十五卷之本出自穆脩家云即禹錫原本案
陳振孫書錄觧題曰劉禹錫作序稱編次其
文為三十二通退之之誌若祭文附第一通
之末今世所行本皆四十五卷又不附誌文
非當時本也考今本所載禹錫序實作四十
五通不作三十二通與振孫所說不符或後
人追改禹錫之序以合見行之卷數亦未可
知要之刻韓柳集者自穆脩始雖非禹錫之
舊第諸家之本亦無更古于是者矣政和中
胥山沈晦取各本參校獨據此本為正而以
諸本所餘者别作外集二卷附之于後盖以
此也至淳熙中醇因沈氏之本為之箋注又
搜葺遺佚别成一卷附于外集之末權知珍
州事王咨為之序醇先作韓集全觧及是又
注柳文其書盖與張敦頤韓柳音辨同時並
出而詳博實過之魏仲舉五百家注亦多引
其說明唐覲延州筆記嘗摘其南霽雲碑不知
汧城鑿穴之竒句本潘岳馬汧督誄是誠一
失然不以害其全書也乾隆四十六年五月
恭校上
總纂官(臣)紀昀(臣)陸錫熊(臣)孫士&KR1063;
總校官(臣)陸費墀
