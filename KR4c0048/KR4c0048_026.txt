柳河東集卷二十六
唐柳宗元撰
記十一首
監祭使壁記(舊史職官志監察御史監祭祀則閱牲牢省器服不敬則劾祭官新史志)
(云監察御史涖宴射習射及大祠中祠視不如儀者以聞公貞元十九年閏十月拜監察御史)
(是年十一月監察御史崔薳入臺近不練故事違式流崖州此公所謂御史多闕予班在三人)
(之下進而領焉者也明年劉禹錫始復舊制蓋是時劉亦拜監察御史云然劉本傳其革正制)
(令皆不載其曰明年此記貞元二十年作也)
禮檀弓曰祭禮與其敬不足而禮有餘也不若禮不足
而敬有餘也是必禮與敬皆足而後祭之義行焉周禮
祭僕視祭祀有司百官之戒具誅其不敬者漢以侍御
史監祠(漢百官志侍御史凡郊廟之祠及大朝會大封拜則一人監威儀有違失則劾奏)唐開
元禮凡大祠若干中祠若干咸以御史監視祠官有不
如儀者以聞其劾印移書則曰監祭使(明皇開元中張說以貞觀顯慶)
(禮儀注前後不同宜加折中以為唐禮乃詔徐堅施敬本蕭嵩王仲立撰定為一百五十卷是為大唐開元禮)
寳應中(肅宗上元二年改元寳應)尤異其禮更號祠祭使俄復其初
又制凡供祠之吏雖當齋戒得以決罰由是禮與敬無
不足者聖人之於祭祀非必神之也蓋亦附之教焉事
於天地示有尊也不肅則無以教敬事於宗廟示廣孝
也不肅則無以教愛事於有功烈者示報德也不肅則
無以勸善凡肅之道自法制始奉法守制由御史出者
也故將有事焉則祠部上其日吏部上其官奉制書以
來告然後頒於有司以謹百事太常修其禮光禄合其
物百工之役先一日咸至於祠而考閱焉御史會公卿
有司執簡而臨之故粢盛牲牢酒醴菜果之饌(粢音資盛音成)
必實於庖厨鐘鼓笙竽琴瑟戞擊之樂(戞訖黠切書戞擊鳴球注戞擊)
(祝敔所以作止樂)簨虡綴兆之數(簨音筍虡其吕切樂器所垂也周禮梓人為簨虡)必
具於庭内樽彛罍洗俎豆醆斝之器必潔於壇堂之上
(罍音雷洗音蘚醆音盞斝音賈又音稼鬱鬯尊又玉爵名)奉奠之士贊禮之童樂工
舞師洎執役而衛者咸列若其實(列若一作引數)設箠朴於堂
下以修官刑而羣吏莫敢不備物羅奏牘於几上以嚴
天憲而衆官莫敢不盡誠而祭之日先升立於西階之
上以待卒事其禮之周旋樂之節奏必周知之退而視
其燔燎瘞埋(燔音煩燎音了瘞於例切埋也)終之以敬也居常則飭四
方祀貢之物以時登於王府服器之修具祠宇之繕理
牛羊毛滌之節三宮御廪之實畢備之而聽命焉舊以
監察御史之長居是職貞元十九年十二月御史多缺
予班在三人之下進而領焉明年中山劉禹錫始復舊
制由禮與敬以臨其人而官事益理制令有不宜於時
者必復於上革而正之於是始為記求簿書得為是職
者若干人書焉
四門助教廳壁記(禮記天子設四學鄭氏注云謂周四郊之虞庠也四門學蓋取)
(四郊之意始於後魏時以遼遠故置四門而唐又始合于太學至是柳立武儒衡歐陽詹為之)
(紀名氏於壁而公為之記也據韓文公集有歐生詹哀詞序云貞元十五年冬余以徐州從事)
(朝正於京師詹為國子四門助教將率其徒服闕下則三公之在四門館蓋在貞元十五六年)
(間記是時作也武儒衡歐陽詹史皆有傳)
周人置虞庠於四郊以養國老教胄子祭統曰天子設
四學蓋其制也易傳太初篇曰天子旦入東學晝入南
學夕入西學暮入北學蔡邕引之以定明堂之位焉(東漢)
(志蔡邕明堂論曰明堂者天子太廟所以崇禮其祖以配上帝者也謹承天隨時之令昭令德宗祀之禮明前)
(功百辟之勞起尊老敬長之義顯教幼誨穉之學朝諸侯選造士於其中故為大教之宮而四學具焉云云丸)
(明堂太室辟雍太學事通合之義也其間兼取易傳禮記保傅篇之說)大戴禮保傅篇曰
帝入東學以貴仁入南學以貴信入西學以貴德入北
學以尊爵賈生述之以明太子之教焉(漢賈誼舉上保傅篇帝入學之)
(教於時政書曰及太子少長知妃色則入於學學者所學之官也學禮曰云云此五學者既成於上則百姓黎)
(民化輯於下矣)故曰為大教之官而四學具焉參明堂之政原
大教之極其建置之道宏也後魏太和中立學於四門
置助教二十人(北史劉芳傳太和二十年發勑立四門博士於四門置學)隋氏始隷
於門子而降置五人皇朝始合於太學又省至三人(舊史)
(志四門博士三人助教三人四門博士掌教文武七品以上及侯伯子男之為生者若庶人子為俊士生者教)
(法如太學通四經業成上尚書吏部試登第者加階放選也)員位彌簡其官尤難非
儒之通者不列也四門學之制掌國之上士中士下士
凡三等侯伯子男凡四等其子孫之為胄子者及庶士
庶人之子為俊士者使執其業而居其次就師儒之官
而考正焉助教之職佐博士以掌鼓篋複楚之政令(學記入學)
(鼓篋孫其業也榎楚二物收其威也鼓篋擊鼓警衆乃發篋出所治經業榎古雅切稻也楚荆也二者所以朴)
(撻犯禮者)分其人而教育之其有通經力學者必於歲之
杪(音眇木末也)升於禮部聽簡試焉課生徒之進退必酌於
中道非博雅莊敬之流固不得臨於是故有去而升於
朝者賀秘書由是為博士(賀秘書知章也舊史知章舉進士初授國子四門博士又)
(遷太常博士後遷太子賓客授秘書監)歸散騎由是為左拾遺(歸散騎崇敬也天寳)
(中舉博通典墳科對策第一遷四門博士有詔舉賢才可宰百里者復策高等授左拾遺德宗時遷翰林學士)
(左散騎常侍)舊制以拾遺為八品清官故必以名實者居於
其位貞元中王化既成經籍少間有司命太學之官頗
以為易專名譽好文章者咸恥為學官至是河東柳立
始以前進士求署兹職天水武儒衡閩中歐陽詹又繼
之是歲為四門助教凡三人皆文士京師以為異余與
立同祖於方輿公(一無上三字方輿公諱僧習後魏時為揚州大中正尚書右丞方輿公)
與武公同升於禮部與歐陽生同志於文四門助教署
未嘗紀前人名氏余故為之記而由夫三子者始
武功縣丞廳壁記(唐之京師古雍州之地秦之咸陽而漢之長安也唐屬關内道)
(云京兆尹理京師在隋領大興長安新豐渭南鄭華隂藍田鄠盩厔始平武功上宜醴泉涇陽)
(雲陽三原宜君同官華原富平萬年高陵二十二縣唐武德元年改京兆府為雍州而縣之分)
(改廢置不一武功本周后稷所分之地周紀所謂封棄於邰是也漢志右扶風有斄美陽武功)
(三縣至是合為一故武功為甸内縣最大武德初又分武功好畤盩厔扶風四縣為稷州蓋因)
(后稷所封為名貞觀元年州廢縣皆屬京兆天授中復以置稷州大足元年又廢如初至是元)
(和十五年改邑於南里而丞廳壁壊前所官署舊記皆逸無繼後三年陳南仲居是官乃因其)
(族子存持地圖而求公為記蓋當貞元十八年也公時為藍田尉云)
殷頌曰邦畿千里周制千里之内曰甸服糓梁謂之寰
内諸侯為王内臣其制甚重今京兆尹理京師部二十
有三縣幅員之廣其猶古也縣吏之長曰令曰丞丞之
位正八品下蓋丞述六職以輔其令也秦漢有丞相今
尚書有左右丞御史中丞至於九卿之列亦皆有丞下
以達天下之縣政有大小其旨同也武功為甸内大縣
按其圖古后稷封有斄之地(斄與邰同史記作邰音胎)秦作四十一
縣斄美陽武功各異至是合焉蓋嘗為稷州已而復縣
其土疆沃美高厚有丘陵墳衍之大其植物豐暢茂遂
有秬秠藿菽之宜(秬黑黍也秠音丕一稃二米也)其人善樹藝其俗有
禮讓宜乎其大雅之遺烈焉(大雅言詩之大雅也詩大雅生民篇文武之功起於)
(后稷推以配天焉詩云即有邰家室又云誕降嘉種維秬維秠恒之秬秠是穫是畆即公秬秠藿菽之宜之意)
貞元十五年改邑於南里既成新城凡官署舊記壁壊
文逸而未克繼之者後三年而潁川陳南仲居是官邑
人宜之號為簡靖因其族子存持地圖以來謁余為記
夫以武功疆理之大人徒之多而陳生以簡靖輔其理
斯固難矣漢高帝嘗詔天下凡以戰得爵士大夫公乘
以上令丞與抗禮(漢高帝即位乃西都洛陽兵皆罷歸詔曰士大夫公乘以上皆高爵也諸)
(侯子及從軍歸者甚多高爵吾數詔吏先與田宅及所當求於吏者亟與爵或人君上所尊禮久立吏前曾不)
(為决甚亡謂也異日秦民爵公卿大夫以上令吏與抗禮注言從公大夫以上民與令丞抗禮抗禮言高下相)
(當無所卑屈)故為吏益難今天子崇武念功與漢初相類分
禁旅以守縣道武功為多陳生為丞於是而又職盗賊
其為理無敗事吾庸可度哉為之記云
盩厔縣新食堂記(唐自天寳亂後兵政紊蕩肅宗時京畿之西以神策軍鎮之皆)
(屯營軍司之人散處甸内皆恃勢凌暴民間苦之此公謂西郊捍戎者也蓋嘗考之自肅宗乾)
(元元年戊戌至德宗建中四年癸亥為二十六年是歲李希烈反十月涇原節度使姚令原反)
(犯京師德宗如奉天則西郊之屯至是去矣自是歲癸亥至貞元十七年辛已為十九年此與)
(公記所載皆合盩厔畿内縣也堂作於貞元十八年五月記亦是時作主簿某名氏不可考云)
(盩音舟厔音窒)
貞元十八年五月某日新作食堂於縣内之右始會食
也自兵興以來西郊捍戎縣為軍壘二十有六年羣吏
咸寓于外兵去邑荒棟宇傾圮(部鄙切)又十有九年不克
以居由是縣之聯事離散而不屬凡其官僚罕或覿見
及是主簿某病之於是且掌功役之任廪庫既成學校
既修取其餘材以構斯堂其上棟自南而北者二十有
二尺周阿峻嚴列楹齊同其飾之文質階之高下視邑
之大小與羣吏之秩不陋不盈高山在前流水在下可
以俯仰可以宴樂旣成得羨財可以為食本月權其贏
羞膳以充乃合羣吏於兹新堂升降坐起以班先後始
正位秩之叙禮儀笑語講議往復始會政事之要筵席
肅莊罇俎静嘉燔炮烹餁(音稔)益以酒醴始獲僚友之樂
卒事而退舉欣欣焉曰惟禮食之來古也今京師百官
咸有斯制甸服亦王之内邑且官有聯屬則宜統會以
齊之也嚮之離而今之合其得失也遠甚我是以肅焉
而莊衎焉而和羣疑以亡嘉言以彰旨乎其在此堂也
不唯其馨香醉飽之謂某之力也夫宜伐石以志使是
道也不替于後乃列其事來告使余書之
諸使兼御史中丞壁記(唐初諸使未嘗加御史之名自明皇開元以來使之)
(制愈重故有兼御史者德宗初又罷宣歙池鄂岳沔三郡團練觀察使陜虢都防禦使以其地)
(分隸諸道後置東都畿觀察而以留臺御史中丞為之建中間又以御史中丞一員為理匭使)
(故兼御史中丞為使者不一嘗自開元初考之至貞元二十年間其有兼中丞為節度使者曰)
(楊國忠曰令狐彰曰宗正卿琬曰盧羣有為節度觀察處置使者曰蕭華有為團練觀察使者)
(曰李栖筠曰李道昌有為節度觀察使者曰張獻恭有為觀察使者曰杜亞曰衛晏曰楊頊有)
(為都團練使者曰吳希光曰張愔有為經略使者曰戴叔倫曰張正元有為冊南詔使者曰袁)
(滋有為節度留後者曰田悅明皇帝幸蜀有為置頓閣道使者曰韋諤曰宋若思是皆兼中丞)
(者也外又有自為中丞出為使者或䟽决囚徒或賬恤水旱或黜陟官吏者不一又有兼御史)
(大夫而使者或為節度或為轉運度支鹽鐵或為防禦諸使者又不一要皆兼御史而其權益)
(不輕舊史武元衡貞元二十年遷御史中丞時以詳整稱重此公所謂武公以厚德居位者也)
(公時為監察御史故曰命其屬書之記是年作明年公遷禮部郎云)
古者交政於四方謂之使今之制受命臨戎職無所統
屬者亦謂之使凡使之號蓋專焉而行其道者也開元
以來其制愈重故取御史之名而加焉至于今若干年
其兼中丞者若干人其使絶域統兵戎按州部專貨食
而柔遠人固王略齊風俗和關石大者戡復于内拓定
于外(戡音堪拓音託)皆得以壯其威張其聲其用遠矣假是名
以蒞厥職而尊嚴若是況乎總憲度於朝端樹風聲於
天下其所以翼于君正于人者尤可以知也武公以厚
德在位甚宜其官視其署有記諸使中丞者而多闕漏
於是求其故於詔制而又質於史氏增益備具遂命其
屬書之且曰由其號而觀其實後之居於斯者有以敬
于事
館驛使壁記(唐都長安屬關内道道管州三十七縣百三十五華同鳳翔邠坊商在京)
(畿之四維洋雖屬山南道而與京兆接故關驛在焉新史百官志駕部掌傳驛驛有長舉天下)
(四方之所達為驛千六百三十九今記所載驛凡四十七蓋邦畿之内者也大歷以來始命御)
(史為之使而印未刻至是貞元十九年韓泰始鑄印正其名而公為之記以署于壁泰字安平)
(貞元二十年與公同為監察御史記次前篇亦二十年作也秦新史附王叔文傳)
凡萬國之會四夷之來天下之道塗畢出於邦畿之内
奉貢輸賦修職於王都者入覲于闕(一作入于近關)則皆重足
錯轂以聽有司之命徵令賜予布政於下國者出于甸
服而後按行成列以就諸侯之館故館驛之制於千里
之外尤重自萬年至于渭南(萬年渭南屬京兆府)其驛六其蔽曰
華州其關曰潼關自華而北界于櫟陽(潼關在華隂華隂櫟陽屬華州)
(縣)其驛六其蔽曰同州其關曰蒲津自㶚而南至于藍
田(㶚水出藍田谷西北入于渭藍田京兆府縣)其驛六其蔽曰商州其關曰
武關自長安至于盩厔(長安屬京兆府盩厔初屬京兆後屬鳳翔府盩音舟厔音窒)
其驛十有一其蔽曰洋州其關曰華陽自武功而西至
于好畤(武功好畤皆京兆府縣畤音止)其驛三其蔽曰鳳翔府其關曰
隴關自渭而北至于華原(渭水出京兆華原京兆府縣)其驛九其蔽
曰坊州自咸陽而西至于奉天(咸陽奉天皆京兆府縣)其驛六其
蔽曰邠州由四海之内總而合之以至于關由關之内
束而會之以至于王都華人夷人往復而授館者旁午
而至傳吏奉符而閱其數縣吏執牘而書其物告至告
去之役不絶於道寓望迎勞之禮無曠於日而春秋朝
陵之邑皆有傳館其飲飫餼饋咸出於豐給(飫於據切)繕完
築復必歸於整頓列其田租布其貨利權其入而用其
積於是有出納竒贏之數勾會考校之政大歷十四年
始命御史為之使俾考其成以質于尚書季月之晦必
合其簿書以視其等列而校其信宿必稱其制有不當
者反之於官尸其事者有勞焉則復于天子而優升之
勞大者增其官其次者降其調之數又其次猶異其考
績官有不職則告而罪之故月受俸二萬于太府史五
人承符者二人皆有食焉先是假廢官之印而用之貞
元十九年南陽韓泰告于上始鑄使印而正其名然其
嗣當斯職未嘗有記之者追而求之蓋數歲而往則失
之矣今余為之記遂以韓氏為首且曰修其職故首之
也
嶺南節度饗軍堂記(嶺南五府廣州安南桂容邕也節度使理廣州舊史馬揔)
(元和四年兼御史中丞充嶺南都護本管經略使八年自桂管觀察使為廣州刺史嶺南節度)
(使記所謂扶風公即揔也公時為永州司馬記是時作)
唐制嶺南為五府府部州以十數其大小之戎號令之
用(一作名字之用)則聽于節度使焉其外大海多蠻夷由流求
訶陵西抵大夏康居環水而國以百數則統于押藩舶
使焉内之幅員萬里以執秩拱稽時聽教命(一作就秩拱玉稽時)
(聽教命)外(一有境字)之羈屬數萬里以譯言贄寳歲帥貢職合
(一有外字)二使之重以治于廣州故賓軍之事宜無與校大
且賓有牲牢饔餼(饔於恭切熟食也餼虛器切饋餉也)嘉樂好禮以同遠
合䟽軍有犒饋宴饗勞旋勤歸以羣力一心於是治也
閈閎階序不可與他邦類必厚棟大梁夷庭高門然後
可以上充於揖讓下周於步武今御史大夫扶風公廉
廣州且專二使增德以來遠人申威以修戎政大饗宴
合樂從其豐盈先是為堂於治城西北陬(子侯切)其位公
北向賓從南向奏部伎于其西視泉池于其東隅奥庳
側庭廡下陋日未及晡(一作昊)則赫炎當目汗眩更起而
禮莫克終故凡大宴饗大賓旅則寓于外壘儀形不稱
公於是始斥其制為堂南面横八楹從十楹嚮之宴位
化為東序西又如之其外更衣之次膳食之宇列觀以
游目偶亭以展聲彌望極顧莫究其往泉池之舊增濬
益植以暇以息如在林壑問工焉取則師輿是供問役
焉取則蠻隷是徵問材焉取則隙宇是遷或益其闕伐
山浮海農賈拱手張目視具乃十月甲子克成公命饗
于新堂幢牙茸纛(幢閭江切茸而容切纛音導以氂牛尾為之繫左騑馬軛上)金節
析羽旆旗旟旞(旟戈於切周禮鳥隼為旟旞似醉切金羽為旞)咸飾于下鼓以
鼖鼓(一作晉鼖音墳)金以鐸鐃公與監軍使肅上賓延羣僚將
校士吏咸次于位卉裳罽衣(罽音計西胡毳布織毛為之若今毼及氍毹之類)
胡夷蜑蠻(蜑音但蠻屬)睢盱就列者千人以上鉶鼎(鉶音刑)體
節燔炮胾炙(胾側吏切大臠也炙之夜切)羽鱗貍互之物沉泛醍盎
之齊(醍他禮切盎於浪切齊才詣切周禮有醍齊盎齊酒名也)均飫于卒士興王之
舞服夷之伎揳擊吹鼓之音(揳古八切亦作戞吹尺瑞切)飛騰幻(一作)
(眩)怪之容寰觀于遠邇禮成樂遍以叙而賀且曰是邦
臨護之大五人合之非是堂之制不可以備物非公之
德不可以容衆曠于往初肇自今兹大和有人以觀遠
方古之戎政其曷用加此華元名大夫也殺羊而御者
不及(宋華元也文公九年代公子成為右師鄭之伐宋也受命于楚華元樂吕禦之戰于大棘將戰華元)
(殺羊食士其御羊斟不與及戰曰疇昔之羊子為政今日之事我為政與入鄭師宋師敗績)霍去病
良將軍也餘肉而士有飢色(霍去病少而侍中貴不省士其從軍上為遣太官齎)
(數十乘既還重車餘弃梁肉而士有飢色)猶克稱能以垂到今矧兹具美其
道不廢願訪于金石以永示後祀遂相與來告且乞辭
某譲不獲乃刻于兹石云
邠寧進奏院記(作之年月具見于記)
凡諸侯述職之禮必有棟宇建于京師朝覲為修容之
地會計為交政之所其在周典則皆邑以具湯沭(王制方伯)
(為朝天子者皆有湯沐之邑於天子之縣内視元士注給齋戒自潔清之用浴用湯沐用潘)其在漢制則
皆&KR0008;以奉朝請(漢法諸侯春見曰朝秋見曰請文帝紀云至&KR0008;而議之顔師古曰郡國朝宿之舍在京師)
(者率名&KR0008;&KR0008;至也丁禮反)唐興因之則皆院以備進奏政以之成禮於是
具由舊章也皇帝宅位十一載悼邊氓之未乂惡兇虜之猶
阻博求羣臣以朗寧王張公為能俾其建節剖符守股肱之
郡統瓜牙之職董制三軍撫柔萬人乃新斯院弘我舊規
高其閈閎壮其門閭以奉王制以修古典至敬也以尊朝
覲以率貢職至忠也執忠與敬臣道畢矣公嘗鳴佩執玉
展禮天朝又嘗伐叛獲醜獻功魏闕其餘歸時事修常職
賓屬受辭而來使旅賁奉章而上謁稽疑於太宰質政於
有司下及奔走之臣傳遽之役川流環運以逹教令大凡
展采於中都率由是焉故領斯院者必獲歴閶闔登太清
仰萬乘之威而通内外之事王宫九關而不間轅門十舍
而如近乃軍府之要樞(一作會)邠寧之能政也(邠寧一作朗寧)惟公
端明而厚温裕而肅宏略特出大志高邁施禮下邑而黎
人咸懷設險(一作捍敵)西陲而戎虜伏息戎功溢于太常盛烈
動於人聽則斯院之設乃他政之末者也贊公於他政
之末故詞不周德稱公於天子之都故禮不稱位斯古
道也貞元十二年十月六日河東柳宗元為記
興州江運記(嚴公嚴礪也舊史礪本傳先是礪從弟震在山南為牙將礪在軍歴職至)
(山南東道節度都虞候興州刺史兼監察御史貞元十五年震卒以礪權留府事兼遺表薦礪)
(才堪委任即以是年七月超授興元尹兼御史大夫山南西道節度度支營田觀察使而此記)
(云牧于梁五年蓋自十六年至貞元二十一年為五年也是歲順宗即位故曰嗣天子謂公有)
(功德理行就加禮部尚書然傳皆不載加禮部尚書事豈略之耶)
御史大夫嚴公牧于梁五年嗣天子舉周漢進律增秩
之典以親諸侯謂公有功德理行就加禮部尚書是年
四月使中謁者來錫公命賓僚吏屬將校卒士黧老童
孺填溢公門舞躍歡呼願建碑紀德垂億萬祀公固不
許而相與怨咨遑遑如不飲食於是西鄙之人(一作四鄙)密
以公(密一作私一無公字)刊山導江之事願刻巖石曰維梁之西
其蔽曰某山其守曰興州興州之西為戎居歲備亭障
實以精卒以道之險隘兵困于食守用不固公患之(一無)
(患之)曰吾嘗為興州凡其土(一無土)人之故吾能知之自長
舉北至於青泥山又西抵于成州過栗亭川踰寳井堡
崖谷峻隘十里百折負重而上若蹈利刃盛秋水潦(郎到)
(切)窮冬雨雪(一作水潦于秋雨雪于冬)深泥積水相輔為害顛踣騰
藉(踣音匐僵也藉慈夜切)血流棧道糗粮芻藁填谷委山牛馬羣
畜相藉物故(藉一作枕)餫夫畢力(餫音運說文野饋曰餫)守卒延頸嗷
嗷之聲其可哀也若是者綿三百里而餘自長舉之西
可以導江而下二百里而至昔之人莫得知也吾受命
于君而育斯人其可已乎乃出軍府之幣以備器用即
山僦功(僦即就切)由是轉巨石仆大木焚以炎火沃以食醯
(馨兮切)摧其堅剛化為灰燼畚鍤之下(畚音本鍤測洽切)易甚朽
壤(新史地理志興州長舉縣元和中節度使嚴礪自縣而西䟽嘉陵江二百里焚巨石沃醯以碎之通溝以)
(饋成州戍兵)乃闢乃墾乃宣乃理隨山之曲直以休人力順
地之高下以殺湍悍(一作水怒湍他官切悍音旱)厥功既成咸如其
素於是决去壅土䟽導江濤萬夫呼抃莫不如志雷騰
雲奔百里一瞬既會既遠澹(一作淡)為安流烝徒謳歌枕
卧而至戍人無虞專力待寇惟我公之功疇可侔也而
無以酬德致其大願又不可得命矧公之始來屬當惡
歲府庾甚虛器備甚殫(音單)飢饉昏札(饉音僅)死徒充路賴
公節用愛人克安而生老窮有養幼乳以遂不問不使
咸得其志公命鼓鑄庫有利兵公命屯田師有餘糧選
徒練旅有衆孔武平刑議獄有衆不黷增石為防膏我
稲粱歲無凶災家有積倉傳館是飾旅忘其歸虹梁不
成(虹梁一作杠梁)人不履危若是者皆以戎隙帥士而為之不
出四方之力(一作四人)而百役巳就且非我(一無非字)西鄙之職
官故不能具舉惟公和恒直方廉毅信讓敦尚儒學揖
損貴位率忠與仁以厚其誠有可以安利于人者行之
堅勇不俟終日其興功濟物宜如此其大也昔之為國
者惟水事為重故有障大澤勤其官而受封國者矣西
門遺利史遷興歎(史記西門豹為鄴令發民鑿十二渠引河水灌民田田皆溉名聞天下澤)
(流後世無絶巳時幾可謂非賢大夫哉)白圭壑隣孟子不與(白圭曰丹之治水也愈於)
(禹孟子曰子過矣禹之治水水之道也是故禹以四海為壑今吾子以隣國為壑吾子過矣)公能夷
險休勞以惠萬代其功烈尤章章焉不可蓋也是用假
辭謁工勒而存之用永憲于後祀
全義縣復北門記(全義縣屬桂州集中有送内弟盧遵遊桂州序云以余棄于南)
(服來從余五年矣蓋遵之遊桂在元和四年其為全義又在後也)
賢之興而愚之廢復之為是循之為非(一作賢者之興而愚者之廢廢)
(而復之為是習而循之為非)恒人且猶知之不足乎列也然而復其
事必由乎賢者推是類以從於政其事可少哉賢莫大
於成功愚莫甚於恡且誣(恡音吝)桂之中嶺而邑者曰全
義衛公城之南越以平盧遵為全義視其城塞北門鑿
他雉以出問之其門人曰餘百年矣或曰巫言是不利
於令故塞之或曰以賓旅之多有懼竭其餼饋者(餼許既切)
(饋音匱)欲迴(去聲)其途故塞之(一無去聲二字)遵曰是非恡且誣歟
賢者之作思利乎人反是罪也余其復之詢于羣吏協
(叶)厥謀上于大府大府以俞邑人便焉讙舞里閭居者
思正其家行者樂出其塗由道廢邪用賢棄愚推以革
物宜民之蘇若是而不列殆非孔子徒也為之記云
柳河東集卷二十六
