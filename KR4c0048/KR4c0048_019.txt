柳河東集卷十九
唐柳宗元撰
弔贊箴戒十五首
弔萇叔文(萇弘字叔周靈王之賢臣為劉文公之属大夫敬王十年劉文公與弘欲城成)
(周使告於晉魏獻子涖政悦萇弘而與之合諸侯於狄泉衛彪傒曰萇弘其不歿乎周詩有之)
(曰天之所壊不可支也及范中行之難周人殺萇弘莊周云萇弘死藏其血三年而化為碧盖)
(語其忠誠然也公哀弘以忠死故弔云晁無咎取此文於變離騷萇音長)
有周之羸兮(羸力追切)邦國異圖臣乘君則兮王易為侯威
強逆制兮鬱命轉幽(一作輔幽)疹蠱膠密兮(疹音軫蠱音古)肝膽為
仇(一作為尤)奸權蒙貨兮忠勇以劉伊時云幸兮大夫之羞
嗚呼危哉河渭潰溢兮横軀以抑嵩宗坼陊兮(陊文爾切說文)
(小堋也一曰山摧)舉手排直壓溺之不慮兮堅剛以為式(壓乙甲切)
(溺奴狄切)知死不可撓兮明章人極夫何大夫之炳烈兮王
不寤夫讒賊卒施快於剽狡兮(剽匹妙切狡古巧切)怛就制乎強
國松栢之斬刈兮蓊茸欣植(蓊烏孔切茸如容切又而隴切)盗驪折足
兮(驪音離)罷駑抗臆(罷音疲)鷙鳥之高翔兮㜸狐惴而不食
(鷙鳥至惴之瑞切)竊畏忌以羣朋兮夫孰病百而伸一挺寡以
校衆兮古聖人之所難矧援羸以威慠兮兹固蹈殆而
違安殺身之匪予戚兮閔宗周之不完豈成城以夸功
兮哀清廟之將殘嫉彪子之肆誕兮彌皇覽以為謾(平聲)
(騷云皇覽揆余於初度兮)姑舍道以從世兮焉用夫考古而登賢指
白日以致憒兮卒頽幽而不列版上帝以飛精兮黮寥
廓而殄絶(黮徒感切)朅馮雲以羾愬兮(羾音貢說文飛聲)終冥冥以
鬱結欲登山以號辭兮愈洋洋以超忽心沍涸其不化
兮(沍音互涸音鶴又胡故切)形凝冰而自慄圖始而慮末兮非大夫
之操陷瑕委厄兮固哀世之道知不可而愈進兮哲不偷
以自好陳誠以定命兮侔貞臣與為友比干之以仁義類
兮(一作比干之以仁義類兮一作比干之仁義兮一無義字論語微子去之箕子為之奴比干諫而死子曰)
(商有三仁焉)緬遼絶以不羣伯夷殉㓗以莫怨兮(子貢曰伯夷叔齊何)
(人也曰古之賢人也曰怨乎曰求仁而得仁又何怨)孰克軌其遺塵苟端誠之内
虧兮雖耆老其誰珍古固有一死兮賢者樂得其所大
夫死忠兮君子所與嗚呼哀哉兮敬吊予忠甫(一作敬吊忠甫)
弔屈原文(晁無咎取以附變騷曰原沒賈誼過湘初為賦弔原至揚雄亦為文頗反其辭)
(自岷山投諸江以弔之誼愍原忠逢時不祥以比鸞鳳周鼎之竄棄雄則以義責原何必沉身)
(二人者不同亦各從志也及子雲得罪與昔人離讒去國者異太史公所謂虞卿非窮愁亦不)
(能著書以自見於世者故補之論宗元之弔原殆困而知悔者其辭慙矣余謂斯言誠有旨然)
(公再逐而過湘江要亦不能無感云)
後先生盖千祀兮余再逐而浮湘求先生之汨羅兮(屈原)
(為楚懷王左徒以上官大夫讒於頃襄王王怒而遷之屈原至於江濱被髮行吟澤畔顔色顦顇形容枯槁漁)
(父見而問之乃作懷沙賦於是懷石遂自投汨羅以死汨音覓)擥衡若以薦芳(蘅音行離騷雜)
(杜衡與芳芷若杜若也皆香草名)願荒忽之顧懷兮冀陳辭而有光(一作)
(明)先生之不從世兮惟道是就支離搶攘兮(搶千羊切攘如羊切)
遭世孔疚(音究)華蟲薦壤兮進御羔褏(書益稷予欲觀古人之象日月星辰)
(山龍華蟲作會宗彛注華象草華蟲雉也宗廟彛鐏以華蟲等為飾羔音高羊子小曰羔褏與䄂同衣袂也左)
(氏襄十四年衛右宰穀曰余狐裘而羔䄂先生之意盖以言貴者不獲用而賤者又得以進御云耳)牝雞
咿嚘兮孤雄束咮(書牝雞之良惟家之索吚音伊嚘音憂咮與噣同陟救切啄也盖亦以喻)
(賢者不獲伸其喙而小人仄以肆其說耳)哇咬環觀兮蒙耳大吕(哇咬滛聲也哇烏瓜)
(切梁元帝纂要滛歌曰哇歌咬於交切大吕六吕中之一也先生盖亦以取喻云)堇喙以為羞
兮焚棄稷黍(堇音覲藥草烏頭也)犴獄之不知避兮宫庭之不處
䧟塗藉穢兮榮若繡黼欀折火列兮娱娱笑舞(欀音襄屋椽周)
(謂之欀齊魯謂之桷娱娱一作娭娭)讒巧之嘵嘵兮(嘵馨么切與憢同說文懼也詩曰予惟音)
(嘵嘵)惑以為咸池(咸池黃帝樂也)便媚鞠耍兮美逾西施(離騷有西施之)
(美容耍女六切)謂謨言之怪誕兮反寘瑱而遠違(瑱他甸切以玉充耳)匿
重痼以諱避兮進俞緩之不可為(俞俞跗緩秦緩皆古良醫也)何先
生之凛凛兮厲鍼石而從之(鍼與針同)但仲尼之去(一有舍字)魯
兮曰吾行之遲遲(孔子之去齊接淅而行去魯遲遲吾行也去父母國之道也)柳下
惠之直道兮又焉往而可施(柳下惠為士師三黜而不去且曰直道而事人焉往)
(而不三黜)今夫世之議夫子兮曰胡隠忍而懷斯惟逹人之
卓軌兮固僻陋之所疑委故都以從利兮吾知先生之
不忍立而視其覆墜兮又非先生之所志窮與逹固不
渝兮夫惟服道以守義矧先生之悃愊兮(悃苦本切愊拍逼切)滔
大故而不貳沉璜瘞佩兮(瘞於罽切)孰幽而不光荃蕙蔽匿兮
胡久而不芳(離騷經蘭芷變而不芳兮荃蕙化而為茅注荃蕙皆美香也荃音孫)先生之
貎不可得兮猶髣髴其文章託遺編而歎喟兮渙余涕
之盈眶(去王切眼眶也)呵星辰而驅詭怪兮(謂屈原放逐見楚廟圖畫天地山川)
(神靈譎詭及古聖賢怪物行事書其壁呵而問之作天問假以稽疑而渫憤悶也)夫孰救於崩
亡何揮霍夫(一無夫字)雷電兮苟為是之荒茫耀姱辭之矘
朗兮(姱音誇奢皃矘音黨目無睛直視也)世果以是之為狂哀余衷之坎
坎兮獨藴憤而增傷諒先生之不言兮後之人又何望
(平聲)忠誠之既内激兮抑銜忍而不長芈為屈之幾何兮
(芈音敉國語融之興者其在芈姓乎芈楚姓也)胡獨焚其中腸吾哀今之為仕
兮庸有慮時之否臧食君之禄畏不厚兮悼得位之不
昌退自服以默默兮曰吾言之不行既媮風之不可去
兮懷先生之可忘
弔樂毅文(樂毅其先曰樂羊燕昭王以子之之亂而齊大敗燕昭王怨齊未嘗一日而忘)
(報齊屯乃先禮郭隗而毅往委質焉以為上將軍下齊七十餘城田單間之毅畏誅遂西降趙)
(以書遺燕惠王曰臣聞聖賢之君功立而不廢故志於春秋勇知之士名成而不毁故稱於後)
(世公傷毅之有功不見知而以讒廢也故弔云晁無咎故亦取之於變騷)
許縱自燕來曰燕之南有墓焉其志曰樂生之墓余聞
而哀之其返也與之文使弔焉
大厦之騫兮風雨萃之車亡其軸兮乘者棄之嗚呼夫
子兮不幸類之尚何為哉昭不可留兮道不可常畏死
疾走兮(即上所載畏誅降趙之意)狂顧傍偟燕復為齊兮(趙封毅於觀津號曰)
(望請君尊寵毅以警動燕齊田單與燕軍戰逐燕北至河上盡復得齊城)東海洋洋嗟夫子
之專直兮不慮後而為防胡去規而就矩兮卒䧟滯以
流亡惜功美之不就兮俾愚昧之周章豈夫子之不能
兮無亦惡是之遑遑仁夫對趙之悃疑兮誠不忍其故
邦(初毅去趙歸燕昭王問伐齊之事對曰齊霸國之餘業也地大人衆未易獨攻也莫如與趙及楚魏於是)
(樂毅約趙惠王別使連楚魏令趙□秦以伐齊諸侯皆争合從與燕伐齊昭王以毅為上將軍趙惠王以相國)
(印授毅并護趙楚韓魏兼兵伐齊其後又捐燕歸趙始終對趙之意可見矣)君子之容與兮
彌億載而愈光諒遭時之不然兮匪謀慮之不長跽陳
辭以隕涕兮(離騷經攬茹蕙以掩涕兮霑余襟之浪浪跪敷衽以陳辭兮耿吾既得此中正跽巨)
(几切長跪也)仰視天之茫茫苟偷世之謂何兮言余心之不
臧(言一作信)
伊尹五就桀贊(作之年月不可考先儒或以為到永州後作謂柳以附王叔文逐嘗)
(與許京兆書云早歲與負罪親善始竒其能謂可以共立仁義禆教化過不自料廑廑勉勵惟)
(以忠正信義為志以興堯舜孔子之道利元元為務不知愚陋不可力強其素意如此今人作)
(此贊以隂自解說盖以桀比叔文言其居勢順便可以速得志云耳以叔文為桀而以德宗為)
(湯是果公之意哉)
伊尹五就桀或疑曰湯之仁聞且見矣桀之不仁聞且
見矣夫何去就之亟也柳子曰惡是吾所以見伊尹之
大者也彼伊尹聖人也聖人出於天下不夏商其心心
乎生民而已曰孰能由吾言由吾言者為堯舜而吾生
人堯舜人矣退而思曰湯誠仁其功遲桀誠不仁朝吾
從而暮及於天下可也於是就桀桀果不可得反而從
湯既而又思曰尚可十一乎使斯人蚤被其澤也又往
就桀桀不可而又從湯以至於百一千一萬一卒不可
乃相湯伐桀俾湯為堯舜而人為堯舜之人是吾所以
見伊尹之大者也仁至於湯矣四去之不仁至於桀矣五
就之大人之欲速其功如此不然湯桀之辨一恒人盡
之矣又奚以憧憧聖人之足觀乎(憧昌容切)吾觀聖人之急
生人莫若伊尹伊尹之大莫若於五就桀作伊尹五就
桀贊
聖有伊尹思德於民往歸湯之仁曰仁則仁矣非久不
親退思其速之道宜夏是因就焉不可復反亳殷猶不
忍其遲亟往以觀庶狂作聖(書惟聖罔念作狂惟狂克念作聖)一日勝
殘至千萬冀一卒無其端五往不疲其心乃安遂舛自
陑(音而)黜桀尊湯遺民以完大人無形與道為偶道之為
大為人父母大矣伊尹惟聖之首既得其仁猶病其久
恒之所疑我之所大嗚呼遠哉志以為誨(一作晦)
梁丘據贊(左傳昭公三十年齊侯疥遂痁期而不廖梁丘㩀與裔欵皆齊嬖大夫也言於)
(公曰是祝史之罪也請誅祝史晏子以為君若欲誅於祝史修德而後可公說使有司寬政毁)
(關去禁薄歛已責又齊侯田于沛至自田晏子侍于遄臺子猶馳而造焉子猶即梁丘㩀也公)
(曰唯㩀與我和夫晏子對曰據亦同也焉得為和君所謂可據亦曰可君所謂否據亦曰否若)
(以水濟水誰能食之此君所謂終不撓厥政不嫉反已者也夫以孟子之賢臧倉猶得以沮君)
(而梁丘據不毀晏子之賢是誠可取方子厚貶竄遠方左右近臣有能一為子厚之地者乎其)
(曰激贊梁丘誠有以哉)
齊景公有嬖曰梁丘子同君不争古號媚士君悲亦悲
君喜亦喜曷賢不贊卒贊於此媚余所仇激贊有以梁
丘之媚順心狎耳終不撓厥政不嫉反已晏子躬相梁
丘不毁恣其為政政實允理時睹晏子食寡肉缺味愛
其不飽告君使賜中心樂焉國用不墜後之嬖君罕或
師是導君以諛(音腴)聞正則忌讒賢協惡民蠧國圯(部鄙切)
嗚呼豈惟賢不逮古嬖亦莫類梁丘可思又况晏氏激
贊梁丘心焉孔瘁
霹靂琴贊引(贊云零陵在永州時作也)
霹靂琴(上音僻下音歷)零陵湘水西震餘枯桐之為也始枯桐
生石上說者言有蛟龍伏其窽(音欵空也)一夕暴震為火之焚
至旦乃已其餘硿然倒卧道上(硿苦東戸宋二切石聲)震旁之民
稍柴薪之超道人聞取以為三琹琹莫良於桐桐之良
莫良於生石上石上之枯又加良焉火之餘又加良焉
震之於火為異是琹也既良且異合而為美天下將不
可載焉(載一作再)微道人天下之美幾喪余作贊辭識其越
之左與右(越如字禮記朱弦而䟽越注云越瑟底孔也)以著其事又益以序
以為他傳辭曰
惟湘之涯惟石之危龍伏之靈震焚之竒既良而異爰
合其美越實為之贊者柳子
尊勝幢贊(觀序云睦州於是誠焉不疑謂李睦州也馬孺人睦州之外婦馬淑也㩀集有)
(淑墓誌元和五年五月卒而此序云立之為福馬孺人之墓贊當同時作)
以佛之為尊而尊是法嚴之於頂其為最勝宜也既尊
而勝矣其為拔濟尤大塵非而災去影及而福至睦州
於是誠焉不疑襲石六觚(音孤史記漢興破觚為圓斵雕為樸觚謂方也)其長
半尋乃篆乃刻立之為福馬孺人之墓孺人之生奉佛
道未嘗敢怠今既沒睦州又成其志擇最勝且尊之道
文之於石以延其休則其生佛所得佛道宜無疑也贊
曰
世所尊兮又尊道勝無上兮以為寳拔大苦兮升至真靈
合贊兮神而神駕元氣兮濟玄津誰為友兮上品人德
無已兮石無磷(音隣)延永世兮奠坤垠靈受福兮公之勤
龍馬圖贊(靈昌滑州郡名也明皇開元二十九年三月滑州刺史李邕獻馬肉鬛鱗臆嘶)
(不類馬日行三百里與公贊所狀皆合公嘗說周穆王八駿之圖可焚而獨於此贊龍馬之神)
(此必有可信不誣者哉序稱盧遵從柳來南者此贊亦永州作集有送盧遵游桂州序盖其内)
(弟云)
始吾聞明皇帝在位靈昌郡得異馬於河而莫知其形
好事者涿人盧遵以其圖示余其狀龍鱗虺尾(虺許尾切)拳
毛環目肉鬛(音獵)馬之靈怪有是耶居帝閑為馬幾二十年
從封禪郊籍鳴和鑾者數十事遇禍亂帝西幸馬至咸
陽西入渭水化為龍泳去不知所終且其來也宜于時
其去也存其神是全德也既覩其形不可以不贊
靈和粹異孕至神兮倮尾童鬛(倮力果切)䟽紫鱗兮巍然特
出瑞聖人兮(顔延年赭白馬賦實有騰光吐圖疇德瑞聖之符焉)理平和樂禮樂
陳兮(禮一作百)鳴鑾在御大路遵兮(詩遵大路兮)世痝道悖還吾
真兮(痝莫江切)哀鳴延首慕水濱兮沛焉潛泳旋奫淪兮
(奫於倫切)淵居海逝靈無鄰兮出處孔時類至仁兮嗟爾衆
類孰是倫兮進昏死亂阽厥身兮(阽音鹽又都念切猶危也)匪馬之
慕吾誰親兮贊之斯圖宜世珍兮
誡懼箴(或疑其憂懼二箴在貞元末年王叔文將敗時作恐未必然觀其詞意亦貶謫後文)
(云)
人不知懼惡可有為知之為美莫若去之非曰童昏昩
昧勿思禍至後(一作而)懼是誠不知君子之懼懼乎未始
幾動乎微事遷乎理將言以思將行以止中決道符乃
順而起起而獲禍君子不耻非道之愆非中之詭懼而
為懼雖懼焉如君子不懼為懼之初
憂箴
憂可無乎無誰以寧子如不憂憂日以生憂不可常常
則誰懌子常其憂乃小人戚敢問憂方吾將告子有聞
不行有過不徙宜言不言不宜而煩宜退而勇不宜而
恐中之誠懇過又不及憂之大方唯是焉急内不自得
甚泰為憂省而不疚雖死優游所憂在道不在乎禍吉
之先見(昜幾者動之微吉之先見者也)乃可無過告子如斯守之勿墮
師友箴(并序)(觀集中與嚴厚輿書在元和八年書云怪僕所作師友箴與荅韋中)
(立書此箴當作於八年之前也)
今之世為人師者衆笑之舉世不師故道益離為人友
者不以道而以利舉世無友故道益棄嗚呼生於是病
矣歌以為箴既以儆已又以誡人
不師如之何吾何以成不友如之何吾何以增吾欲從
師可從者誰借有可從舉世笑之吾欲取友誰可取者
(孟子離婁下尹公之他端人也其取友必端矣)借有可取中道或捨仲尼不生
牙也久死(鮑叔牙與管仲為友後薦仲于桓公以為相杜甫詩云君不見管鮑貧時交此道今人棄)
(如土盖管鮑善交友者也)二人可作懼吾不似中焉可師恥焉可友
謹是二物用惕爾後道苟在焉傭丐為偶道之反是公
侯以走内考諸古外考諸物師乎友乎敬爾無忽
敵戎(作之年月雖不詳然觀其詞旨當與前三箴前後作)
皆知敵之仇而不知為益之尤皆知敵之害而不知為
利之大秦有六國兢兢以強六國既除&KR1138;&KR1138;乃亡(謂秦滅齊)
(楚燕趙韓魏六國後不二世而亡也訑音怡自得貌)晉敗楚鄢范文為患厲之不
圖舉國造怨(晉厲公六年鄭倍晉與楚盟晉怒發兵厲公自將五月渡河聞楚兵來救范文子請)
(公欲還卻至曰發兵誅逆見強避之無以令諸侯遂與戰癸巳射中楚共王目楚兵敗於鄢陵子反收餘兵欲)
(復戰晉患之鄢音偃)孟孫惡臧孟死臧惜藥石去矣吾亡無日(季武)
(子無適子公彌長而愛悼子欲立之訪於臧紇曰彌與紇吾皆愛之欲擇才焉臧紇曰飲我酒吾為子立之季)
(氏飲大夫酒臧紇為客既獻臧孫命北面重席新樽潔之召悼子降逆之大夫皆及旅召公鉏使與齒之公鉏)
(既廢于是季孫愛臧孫孟孫惡之孟孫卒臧孫入哭甚哀出涕其御曰孟孫之惡子也而哀如是若之何臧孫)
(曰季孫愛我疾疢也孟孫惡我藥石也孟孫死吾亡無日矣)智能知之猶卒以危矧
今之人曾不是思敵存而懼敵去而舞廢備自盈秖益
為瘉敵存滅禍敵去召過有能知此道大名播懲病克
壽矜壯死暴縱欲不戒匪愚伊耄我作戒詩思者無咎
(瘉音愈又音俞)
三戒并序(公之自序之意明矣戒言永某氏之鼠當在適永州時作)
吾嘗思世之人不知推已之本而乘物以逞或依勢以
干非其類出技以怒強竊時以肆暴然卒迨於禍有客
談麋驢鼠三物似其事作三戒
臨江之麋
臨江之人畋得麋麑(上音眉下音倪鹿子也)畜之入門羣犬垂涎
揚尾皆來其人怒怛之自是日抱就犬習示之使勿動
稍使與之戲積久犬皆如人意麋麑稍大忘已之麋也以
為犬良我友抵觸偃仆益狎犬畏主人與之俯仰甚善
然時啖其舌(啖音淡)三年麋出門見外犬在道甚衆走欲
與為戲外犬見而喜且怒共殺食之狼籍道上麋至死
不悟
黔之驢
黔無驢有好事者船載以入至則無可用放之山下虎
見之尨然大物也以為神蔽林間窺之稍出近之憗憗
然莫相知(憗魚僅切恭敬也)他日驢一鳴虎大駭遠遁以為且
噬已也甚恐然往來視之覺無異能者益習其聲又近
出前後終不敢搏稍近益狎蕩倚衝昌驢不勝怒蹄之
虎因喜計之曰技止此耳因跳踉大[口闞](虎檻切)斷其喉盡
其肉乃去噫形之尨也類有德聲之宏也類有能向不
出其拔虎雖猛疑畏卒不敢取今若是焉悲夫
永某氏之鼠
永有某氏者畏日拘忌異甚以為已生歲直子鼠子神
也因愛鼠不畜猫犬(一作又)禁僮勿擊鼠倉廪庖厨悉以
恣鼠不問由是鼠相告皆來某氏飽食而無禍某氏室
無完器椸無完衣(椸音移衣架也)飲食大率鼠之餘也晝累累
與人兼行(累倫追切)夜則竊齧鬭暴其聲萬狀不可以寢終
不厭數歲某氏徙居他州後人來居鼠為態如故其人
曰是隂類惡物也盗暴尤甚且何以至是乎哉假五六
猫闔門撤瓦灌穴購僮羅捕之殺鼠如丘棄之隠處臰
數月乃已(臰尺救切與臭同)嗚呼彼以其飽食無禍為可恒也
哉
柳河東集卷十九
