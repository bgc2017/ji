字溪集卷二宋陽枋撰
書
代上程内翰論時政書(滄洲公許)
某嘗謂君子立人之朝不難於為天下立治而難於為
天下立道不難於為天下立道而難於為天下立賢治
自道中出道由賢者出堯舜之治成於十六相湯之治
成於商多士周之治成於濟濟多士秦之士賤而治刑
名漢之士惟一董仲舒而治雜伯唐之士不知禮樂而
治不及兩漢甚矣賢之有益於人國也古之人所以羅
致天下之士至於握髮吐哺三顧三聘不憚煩勞猶恐
失之蓋以不如是則不足以致天下之賢賢既不我至
則無與推行此道而就天下之治矣此最古人聰明卓
絶之所甚急而後世暗昧治體者之所甚緩也吾夫子
道可興周其答仲弓之問政必以舉賢為要語子游之
為宰必以女得人為急於臧文仲知展禽之賢而不與
立則以不仁譏之使夫子一日而得邦家其為治不過
如此孟子生於戰國堯舜親賢之說任賢使能之說賢
者在位之說反復不厭於功利横流之衝蓋知為天下
立道為萬世開太平當在此而不在彼爾明公生於孔
孟千百載之下而妙得其心謂世非道不治非賢不立
材在兩間非苟生而浪出皆天地所以仁斯世而資一
時之用者也予而進之援而薦之推而送之扶公道以
遏人慾之奔馳明正理以排私意之膠轕此誠對越天
地勱相國家之至心見遠慮長决非計廹切急淺效者
之所能測識矣然天下之賢道尊者常恬退而不求於
人知德茂者常持重而不急於進取言静而不躁容安
而不矜心莊體舒無一物可欲五色過目而聚沫五音
入耳而煩聲五味適口而嚼蠟可富可貧可貴可賤國
君用之則安富尊榮子弟從之則孝悌忠信是以無尺
寸之援知予之階則沈回下僚跧伏林壑終身不得施
行其道非抱道者之不幸不聞道者之不幸也
代上劉察院論時政書(應起艮齋先生)
今日之國事安於屢懲喜於屢新而不知以公忠堅久
持其心吁斯亦甚可畏也已天下事誤則懲懲則新諉
曰人非堯舜安能每事盡善固也然一之為甚矣今日
以前為不是後日復以今為非今日以昔為當更明日
復以今為誤譬彼舟流莫知所届國是何時而定乎端
平懲寳紹嘉熙懲端平淳祐懲嘉熙壊爛阽危之國勢
堪幾懲而幾新今日事勢又一更矣把握者退公正者
進大賢登於揆衆賢列於朝遺賢旁求於野矣合於前
者今已分黨於昔者今已散規模局勢燦然一新駸駸
乎善治之顔色矣然天下之事不在法而在心不難於
更而難於守制度改矣章程變矣此心之綱領不立司
存易矣職守更矣此心之主張不定遲回歲月太平無
象而近功淺效之芽蘖復生儒效謬悠而勁悍峻燥之
砭劑復進精神粗守元氣盡索吾之國其殆矣哉明公
生於吾夫子千百載之後而心法於筆削之中不觀丘
索而洞明國風不泥載籍而深識治體謂誅死者於前
不若警生者於後建明議論斷斷然尊王賤伯進君子
去小人内中國外夷狄亦足以見胷中宗主必欲撥亂
反正絶異政殊俗之私而大一統之歸也愚猶望閣下
以堅定凝久之說告之於君言之於相語之於百執事
以堅久主心思以堅久立意向以堅久期事功無以不
治事疑曹參無以戰不利疑廉頗無以面折廷争疑元
忠色色要其終事事待其定然後人得以展布四體而
更化果可善治矣夫棲神養性之劑嘗迂徐和緩能使
人心志和平氣體調適精神舒暢而不見其卓犖之功
况今兵欲強而愈疲財欲豐而愈匱民欲安而愈臲卼
任賢登儒責效旦夕不可必得則心意轉而之他此正
存亡之秋尤不可不察也
代上謝司諫論時政書(方叔凟山先生)
天下可畏而不足畏者有形之變不畏而深可畏者無
形之憂有形之變其象顯目手指視孰不詳所備而周
其防故曰不足畏無形之憂其機伏衆目之所不覩衆
慮之所不及一旦竊發智者不能為之謀勇者無所效
其力自非明燭物先慮周意表鮮有不臨事錯愕而失
其指者季氏知以顓臾為憂夫子之慮在蕭墻晉人知
以強楚為懼而文子之憂在君侈聖賢明察事幾每每
如此今日天下之所通患人心之所怖畏者強敵爾吾
君吾相勤勞宵旰以拯其圖回近臣遠臣廢忘寝食以
盡其籌略智竭樗里力殫烏獲有如執事庚子論敵之
奏乙巳備禦之策委曲切至而近時雲南大理之陳計
慮深遠其所以周防顯然之變者算無遺策矣然而太
子天下本所以繫屬人心而負荷大器者也聞建小學
於中宫矣未覩前星之有爛聞選師儒而職教矣未見
羽翼之已成社稷宗廟付託尚虛監國撫軍委寄未决
必欲仁孝洋溢中國施及蠻貊此其時矣而優游不斷
天下皇皇此豈末節細故乎君子小人進退即隂陽消
長之大機陽過而亢則隂之生也必壮暑熾而炎則寒
之至也必烈造化不能使兩間純於陽天下不能使人
人皆君子元祐砭劑峻燥異時一網打盡之禍已伏於
其中顧當時諸公未之察耳大壮四陽浸盛聖人乃以
壮于前趾為憂夬以五陽决一隂大易深以壮于頄為
戒蓋芟夷蕰崇固古人無使滋蔓之成說而迤邐消鑠
尤君子遠絶小人之要道客邪已去剛劑尚投得無惴
惴後憂乎善諫者諫於無形善慮者慮於未著天下深
望閣下早陳而夙念之也雖然不以一已為諫而以天
下為諫者諫之大成周司諫之職列於師保之後宜急
於繩愆糾謬矣而今讀其書則糾正萬民之外一語不
及於王豈非德成行修材滿天下則輸忠貢直不特一
薛居州邪閣下舉元祐諫官得薦引滯淹是以材聚於
朝而成久安之治真得諫臣體也敢為天下賀
與劉左史論時政書(應起禮部侍郎)
天子以史為友雖萬乘之尊未有不須友以成而必以
史氏為之豈非資其直諒多聞忠告善道足以輔君仁
而成聖德也歟嘗觀古之史臣於天子出入起居前後
左右罔不在側錄善紀過記言書動使人主戒謹恐懼
而中心以守至正友直之益莫大焉是非惟其公好惡
當於理筆削足以信一時簡冊足以垂萬世人主愛重
敬尚而永惟至善之歸友諒之益莫甚焉三墳五典八
索九丘足以通乎古四方事書侯國紀載足以明乎今
道化識其升降政治究其得失風俗知其利害人材辨
其賢否日為天子誦言而詔爵禄之宜議賞賜之當使
四海之内吏稱民安政成俗美多聞之益莫尚焉至其
從容講議論思獻納相與切切偲偲者又不知其幾然
則史氏之責亦既重且難矣明公氣稟清明天姿穎睿
幼悟夫子心法如麟編惟其清故直惟其明故諒惟其
穎睿故多聞蓋有渙然冰釋怡然理順於言意之表者
發為文章流出胷臆踐履既久日用皆春秋天子敬愛
登畀史友而日親近焉將望明公相與切磋而盡用春
秋於當世也其諸使明公博覽載籍而明法於方來乎
明公自升朝宁犯顔攖鱗盡友之直端慤信愿盡友之
諒大本要務政疵民瘼孜孜入告盡友之多聞而熟危
言一奏勤懇切至尤忠告而善道豁然開悟君心而納
之聖帝明王之域者天下之士莫不景慕咨嗟謂天子
得友如此太平之功跂足可俟而熟危言之譽方快於
羣心怠危言之傳又聞於道路此某所以惕息憂懼思
一至明公之前而究言之也夫臣子進言不以聽之熟
而有沮心不以言之熟而有忌心國家隂隂如日將暮
沙混而瀾愈狂谷昏而霧轉塞有能大聲疾呼為天下
回顛迷酣夢者惟恐其震響之不續一或沮而怠焉則
天下之事危矣儲建國本明公首發而屢言之上大感
悟矣所以挽回天命人心之大計膏屯尚需洊雷未震
章無嫌於十九上危言不可以熟而怠也君子小人之
說明公主持而力辨之上意知聽從矣律轉氣隨明萌
未剔疏不嫌於數十萬言危言不可以熟而怠也秦羨
門漢方士唐法善果老之流率皆虧盛治而損至德今
霓裳羽衣聳摇中外執簡奉法之事可容已乎章華銅
雀芳林露盤無非長侈心而窮民力今琳宫華靡輿議
沸騰祈招之詩可容嘿乎天下弊事絲縻綿爛未可言
縷惟閔雨憂旱非友紀之大講磨乎雲漢八章首以何
辜今之人為言而繼之以寧丁我躬寧俾我遯則弭災
當推實心而不可事文為之末既曰靡愛斯牲圭璧既
卒而繼之以不殄禋祀上下奠瘞則事天當用實禮而
不可崇釋老之虛寧莫我聽則不我聞天意固難測矣
而何求為我以戾庶正則畏天當先修實政而不可狃
祈禳之粗此某所以望明公之進危言也外患寖急非
友道之大論議乎督府新建軍心所歸人望攸屬國家
頼以無恐維揚除授遽議其私夫公與私固未可知命
將推轂事無中制所以專信任而責成功也有人焉安
而召之危而遣之方用而遽疑之大敵在前心懷顧忌
豈社稷之利耶蜀閫久任毁譽交至夫以全責人豈能
盡善得不思敵勢飈忽萬民離散之時勞來安集誰實
使之必欲議所短而棄所長人人其自危矣江陵故帥
隣國愛之如父吾國恃之為輕重善人之云亡當虞殄
瘁論者反以是為朝廷之福何以勵功臣於三邊而慰
忠魂於九京哉此某所以望明公之進危言也嗚呼天
下惟進危言為尤難古之忠臣激切知無不言言無不
行者天子必深信之深愛之深敬之夫然後得以極情
肆懷而無所忌高帝之子房太宗之魏徵是也今天子
於明公眷愛方切而隆太史友内史友之義則可以危
言者惟明公一人此某所以力為是說而拳拳有望也
雖然夫子既以忠告善道語門人而必以不可則止終
之非無意也忠告善道者盡為友之義不可則止者全
為友之道全為友之道者其說奈何曰不得其言則去
蚔鼃之於齊王之類是也或難某曰跡疎者戒於言深
位卑者戒於言高予未登明公之堂而所言如此不幾
深且僭乎某應之曰公坦易人也樂聞忠愛之言吾托
公之蔭於枌榆誦公之文於方冊蓋有年矣不當以疎
遠自外惻隠發於天真聲以為贄惟明公察其非内交
要譽而垂聽焉
上蜀閫余樵隠論時政書(玠義夫)
今日之用蜀不難於靖乎外而難於靖乎内不難於一
乎人而難於一乎天天者非高高在上之謂乃事物當
然之理也為大公為至仁根諸心見諸事措則正施則
行惟在乎識見之明持守之固動静作息舉無非天何
人之不信而從患之不弭而息哉北定中原庸可緩而
七縱七擒之策所當先蜀民鎮撫非所憂而開誠布公
之說所宜急物有本末事有終始大公四達在在流行
非武侯用蜀之遠規成算乎然武侯用全蜀明公用殘
蜀用全蜀如信擊己降武侯且以開誠布公得之用殘
蜀如獨拔勍敵不以大公至正臨之其可乎今日藩籬
破堂奥空敵情日險而日張城築固矣不無斡腹生聚
幾矣不無闖蕩孰不以為大怖畏而愚以為蜀之憂不
在於古蒙而在於強兵悍將實意未孚則肘腋腹心倍
費調停也明公力扶全坤可謂勤矣而毁譽並興功庇
全吳可謂勞矣而是非交起廷言雄烏物論雌黃此又
人之所深慮而愚以為至不一者人所至一者天則日
用常行尤不可不於公與仁而加之意也公者存此心
之理於事物未應之前而使無一毫之或私仁者推此
心之德於事物當應之日而使無一物之不愛好惡喜
怒得其中仁也亦公之布也賞罰予奪當其節仁也亦
公之發也用舍建置合其宜仁也亦公之推也以是而
撫軍班資廩賜輕重視功必無賞輕之憂誅暴禁亂小
大當罪必無罰徇之怨訓練精號令明威信立而仁達
乎軍旅矣以是而恤民賦斂徭役得時之宜勞來還定
惟日不足壮者安其業老者得其養鰥寡孤獨廢疾舉
得其所而仁達于田里矣尊爵厚禄言聽計行以盡用
賢之仁餼廩稱事旌淑别慝以盡使能之仁搜逸舉遺
招來俊傑以盡舉材之仁窮理盡性以達仁之奥清心
寡欲以端仁之本念念公則事事仁純而體之天而不
人一而不二不累於事而能事天下之事不役於物而
能物天下之物則可以位天地可以贊化育彼異已者
蓋將冥然天運而窅爾神化矣顧何為而不誠哉然此
皆明公所施設建置事也我儀圖之維仲山甫舉之愛
莫助之某之贅也
與文活庵論時政書
向侍明公在漂陽時會論當今事勢惟豁然大公者可
以有為彼時似蒙稍是愚言今之強兵不過大公賞罰
從士卒之望以拔擢將帥今之安民不過大公政令從
萬民之欲以保恤生聚今之用士不過大公選拔從名
實之副以登進賢能軍心服民心安士心奮此孔明開
誠布公之明效也在用蜀者力行之耳不瞻尊儀五載
矣寤寐色笑愈遠愈切當機鳴籟應此事猶涉乎感自
觀我心景慕之誠無聲無臭不可名状人謂某之敬信
明公者爵穹望高為朝廷所知大閫所重耳人以先生
之拳拳于進某者身有微官學生叨末第耳豈知公之
心與某之心俱不為是也人生到真孚好合處自然而
然非富貴貧賤遠近疎數所能限隔此世間真至第一
義惟公了然洞解對癡人前說夢不得也伏聞明公用
包荒不遐之道為時搜才學生炎卯亦被拂拭閫臺公
車得出望外感至而驚適學生在棘闈不即貢状申謝
一忱惶恐知明公能利天下而亦不言所利也昔伊川
先生謂韓持國言見人可舉何須其求彼時太平已有
此語今之世求而不得者有矣未有不求而得者而明
公舉行古道足以砥礪頽俗抉開公正之路功效不淺
但學生少年試吏前賢謂之不幸正此日夕提醒篤訓
俾效綿力不致亡補素餐以招造物譴咎如是足矣今
一旦遭逢不世之遇非常之恩何修何飾而得此耶益
當洗濯奮勵致知力行以求止於至善而不為闒茸之
歸此所以為報塞殊異之恩私者也他非所知耳今日
所以活蜀上策全在士大夫悔咎自新同心戮力而熟
玩非常之變巧愈甚貪愈深一如明公所言可勝慨悵
然孟子有言其教之不改而後誅之乎去年鷸蚌之勢
諉責有辭今事權出一運掉如意胡不發大號施大令
革偽剗雕戢貪礪頑以慰中外望治之心而今既數月
寥寥無聞其差強人意惟戊已建置數事而已風俗樞
紐關係局勢更新之初誠能明示教條勤戒謹勅人非
木石誰不磨淬若只包褁牢籠務息怨謗則棲苴枯稊
日益暵修不待回風震薄而先自顛拔矣古人干旌謗
木森立治世此為何時尤當恢廓招延使巖棲穴隠山
囚瀨縶芻蕘里巷凡可以愈危疾而回急證者雖苦口
澁舌戟喉釣吻悉加聽受采擇施行其間公論輿言錢
神銅臭梱載豐槖不恤國事闒冗翫愒者汰其尤以礪
頽薄庶遺黎膏血不致百漏千滲未必不轉弱為強易
危為安此某所以望亟圖之也且公之出處固不無其
他竊議但君子所為衆人不識夫子苟非大無道之國
莫不欲勉強扶持逮夫兆足以行而不行然後接淅命
駕至不税冕此時事體不遽至是惟公深察之也某平
頭七十不曾與世做得一事來日無多猶喋喋妄言誠
願須臾無死以觀小康之成耳
與南疇王使君論時政書
排軍姚受毆其妻入水律之以法自服死刑然其妻犯
盜發覺姚受不勝羞忿正誼而毆之以致入水亦可謂
有羞惡之心以軍法原之不當抵以死罪聞法司具上
絞刑法是矣而情未也昔吳起故殺妻求大將史氏且
錄功恕罪蓋軍法與國法不同故也姚受固非良善但
議法原情當從忠厚欲望明公特加原貸從竄法施行
誠為允當
與李和甫使君論時政書
竊思方今一路一州一縣治少亂多日整齪而日凋敝
者根原於上之人不能盡知人而官之官不能盡知吏
而任之能知監司則一路清能知牧守則一州治能知
縣宰則一縣理而監司牧守令宰又以知吏為難官無
吏固無與任事而不知吏亦所以敗事吏無禄廩可資
無慶賞可慕其日夕給口腹肥妻孥者率皆取之於民
而其所以得行其願欲者莫非蒙蔽聾瞽欺誑媚惑致
之而士大夫以藐然一心當衆枉紛遝之衝縱有十分
聰哲未能盡燭况驕惰懈弛人欲勝而天理微者乎
又
竊思居今之世在上者以知言為難在下者以進言為
難人藏其心不可測度言固難知也然貴賤分而意向
異進言亦未易也士方未達時碌碌亡竒與稠人為伍
往來郡邑出入鄉遂人莫畏憚而肆所欲言閭里之誦
說四方之傳道交遊識知相與把臂促膝共談當世凡
民情休戚吏治善否訟獄争鬭是非曲直與夫府史胥
徒邪正善惡咸得其實胷次豁如也一行作吏此事大
不然矣前日之忠告相與談議論辯者緘默矣閭里之
誦說四方之傳道不接於耳晝坐廳事夜居邃室郡邑
鄉遂不可得而出入往來凡民情政治争鬭訟獄府史
胥徒休戚利病是非曲直善惡能否皆無自以得其實
雖孜孜求言汲汲訪問百虛而一真至於閨門之内堂
陛之間亦將伺候顔色囁嚅委曲而不以實告其故何
也一者分位有間恐致攖拂招譴咎而不敢言也一者
利害所關恐搆是非召仇怨而不肯言也一者務為掩
蔽欲倚權勢竊威福而不復言也此三者今世之大患
㽸痼堅積牢不可破欲以言取人以言决事以言立政
以言責效豈不難哉然嘗求其說而得之大扺君子之
言主於義小人之言主於利君子之言公正明白誠實
洞達言為善言積德言循理守法言長遠計其偏為鯁
直激烈古方執一要皆歸於義而已小人之言私曲將
順柔佞機巧欺誑覆護言擊搏言掊克言違理越法言
一切計較其甚則為侮玩陵僭暴横把握要皆趨於利
而已哲人洞察如見肺肝間有效力似忠輸欵似信隨
意似順承風旨似勤敏任仇怨似了辦伺意向似機警
勝煩縟似忍耐不過偽為足恭可暫而不可久上之人
少有惑焉根脚輕掛則圓機便捷隨吾之忿懥好樂而
肆其欲者無所不至矣伊尹曰有言逆於汝心必求諸
道有言遜於汝志必求諸非道此辨君子小人之大法
也孔子法語之言能無從乎改之為貴巽與之言能無
說乎繹之為貴此察君子小人之要機也孟子曰國人
皆曰賢然後察之國人皆曰不可然後去之莫非精思
極慮熟究詳觀求以得夫君子小人之真而為去取之
决果能此道天下事何往而不理哉抑又有說遠言易
聽邇言難察舜好問而好察邇言文公釋為淺近之言
固切至矣而至於便嬖使令皂隸胥徒其言尤邇尤為
易惑舜之好察亦必致意於此矣雖然知言在養氣苟
存於中者一息不由乎義理之正則七情為主而心聽
命焉小人乘間襲之其害有不可勝言矣故曰養而無
害則塞乎天地之間塞乎天地則與天地相似矣又豈
止於知言而已哉古今齊家治國平天下之學不出乎
是也敢以為獻
與南疇王使君論時政書(謹禮)
明公斂之心散之事者曰公曰仁而已設施注措念念
公仁賦斂徭役事事公仁獄訟刑罰件件公仁播政逾
年此心一致是宜王氣順布千里春融有土稔金穰之
祥無木饑水毁之災矣然自首夏以來霪雨傷麥彌月
未巳雖天心未必非仁而人事尤當加勉竊謂賦斂致
沴之本除經常大計之外有可寬者乞止絶力役致沴
之端除急切營繕之外有可弛者乞停罷獄訟致沴之
由除大辟緊要之外有所干連乞疎放災傷之處宜加
省視囏厄之家宜加優䘏深慮冤滯之召變密察怨曠
之傷和去幾以通商施禁以阜貨索鬼神以弭災殃古
人於水旱凶荒皆禱于社稷山川之示所謂靡神不舉
非若後世但索之紺宇琳宫而已也夫誠者一心之德
萬事之本天地鬼神之所以感格而祐助者也至誠而
不動者有矣不誠未有能動者也
與紹慶太守論時政書
照會本府地産全仰麥粟二種以養人民以應軍食自
四月以來霖雨傷麥及五六分其將欲登場又連遭大
澍兩江泛溢異常近岸之麥漂蕩無有山田未熟者亦
摧落朽壊實是大段災傷合下諸鄉體訪抄劄災傷分
數申聞大司乞賜照會本府居民僅如一閧平日聊生
已難自去年及今年連遭大水而今歲尤甚舍屋資用
漂蕩失所者甚衆合行厚加賑䘏具遭水之家人口姓
名申大司使看合於何等樁積倉分那撥賑救庶幾細
民不致流離逃散水潦泛溢敗稼傷民不可諉曰天災
流行皆人事乖訛之所致也雨剩為災由吏冗召釁如
某衰頽貪冒尚兹蝗粟非冗員而何自前已僥倖考滿
不即引去乃爾躐等權攝通判職事冗而又冗今天地
鬼神顯然示變欲使明公知小人之非據斥而去之亦
已昭灼可見伏望即日收回事權併歸使府管幹某更
不與聞庶幾可以少弭災變民得其安伏乞台察
與趙大寧書
三綱者人之大經五常者人之大倫職教化者所當明
而司政刑者所當齊一也竊聞大寧之俗父子或至於
相夷夫婦乃幾於無别手足乖棠棣之思朋友昧伐木
之義此豈末節細故恐一切籠垢韜瑕置而不問則風
俗狃於淫僻謂在位終不我責也其患有不可勝言者
矣乞明加曉諭凡從前不孝不友不恭不義不順不忠
不信者自今一切改悔懲創洗滌自新如或長惡不悛
怙終觸憲官有常刑决無輕貸郡置僉舍所以貳州長
而盡公議也貳事者或不以公為心則長正不得已而
至於總其權此救弊一說也然天下之事端無窮已之
智力有限逮應接之久也事緒日以繁積而智力因之
靡敝則隳廢之患生而總權之中又不可不通其變也
近者郡事無大小一歸於明公之聽斷宿弊頓革人稱
神明然貳事惟即吏之成案謹署紙尾無復可否則恐
情意或隠於裁决之餘利害時伏於意料之表則又不
無可慮者在莫若事關機密所當斷者决之自已其或
事屬遲疑貴在商確者仍付議舍審訂上呈而太守明
别是非斷以已志而施行之庶幾允合公議而無乖决
之失
又
官置吏固所以舉事而官任吏亦所以敗事何則官以
愛民為職吏以害民為心官以辦事為念吏以廢事為
常官以省事為貴吏以生事為喜每相反也自明公下
車恤民馭吏懽聲若雷可謂得為政之要領矣夫下民
詞訴一就案責本以收侵貳之權然吏案既專責民詞
則權雖不移於官而復移於吏彼其饕餮心胷谿壑肝
膽得厚者公其私予輕者曲其直親故者出仇怨者入
求不滿欲則淹延抑遏不為申理而民始受其弊矣莫
若凡遇民詞其或片言可折加霹靂手立决之其合與
追會者著令僉舍即與當階取責及時呈押太守詳酌
是非可否速為施行庶幾民詞不為舞文弄法者所困
而僉舍亦免徇私操弄之弊民不樂與官為市此當世
之通患夫民所不喜市于官者官之償直不得其平也
非官之償直不得其平吏之因緣除尅不勝其弊也公
爰自下車凡買民一物酌時酬直允極公平固非其它
損下益上者比然出納之吏占吝猶昔或公支而私除
或予初而靳終或零取碎償以淹其期或掛欠對逋以
欺其久只如比者藥物支緡先有二千除尅加之主者
遞相贏掠是致以下貨而敷高直官司但知責其不堪
不知其弊端有由也又日來上供銀色官價固已酌平
支予未必盡實况後數目出入不無夤緣乞自今官買
民物悉宜公平令民自操量度權衡并及時對面支直
庶吏欺無所肆
又
發姦摘伏貴于如神斷制予决不可使便僻側媚竊聞
而得知之也近者兇渠逮獄人人側耳明公以惡未貫
盈法從忠恕固理之所當然而脱桎梏者宣言以貨免
浮議徵籍雖言無根稽不足信諒然亦恐屬垣之耳或
聆君子忠厚之言假公以行私是未可知也但望明公
今後默審曲直斷决在心案牘一成劃然裁剖如掣雷
流形迅雷逸發人人不及掩耳又安得議其是非邪
又
下之所以奉上吏之所以給公不侵諸官必取諸民未
有毁其家傾其私而用之者也比者商税虧額戒戢務
吏明公非不知時有衰旺則課有盈縮遂不過防小人
乘時衰謝因以肆欺故曲矜之爾聞胥曹不體盛意遽
至厚於有求夫專闌津司目前取給無非仰之商旅一
旦或有重費安得不避名匿貨否則重作横斂以償其
所用是欲責課之豐而愈見其虧也欲乞自今課頗虧
只牒務取責具析如灼見果有欺弊即加斷治庶免以
私害公之弊
答御史李樓山書
竊聞廟堂急務在恢故疆謁陵寝愚以為當今所急者
生聚教訓以厚根本士大夫積習漸染私慾成風三十
年矣在位者剛惡之與柔惡均為害民如欲天下平治
在乎守令得人而擇守令在乎監司得人蓋守令者養
民之本致治之基監司則又守令之表也本根既固則
精神折衝何往而不濟
