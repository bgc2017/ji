提要
字溪集十一卷别集類三(宋)
(臣)等謹案字溪集十一卷附錄一卷宋陽枋
撰枋字宗驥初名昌朝巴川人居字溪小龍
潭之上因以自號端平元年冠鄉選淳祐四
年以蜀難免入對賜同進士出身閫帥交辟
於昌州監酒税於大寧為理椽於紹慶為學
官晩以子炎夘貴加朝奉大夫致仕年八十
一卒其行履不見於史傳惟文淵閣書目載
有陽字溪集之名而不著卷數黃虞稷千頃
堂書目則稱其集為十二卷久無傳本今檢
勘永樂大典所載裒而集之附以其子所作
年譜行狀仍析為十二卷適符原目之數雖
已經斷裂未必無所殘闕然所佚似亦無多
矣枋嘗從朱子門人度正㬊淵游故集中與
人往復書簡大都講學之語所言皆明白篤
實不涉元虛其易象圖說一篇多參以卦氣
納甲之法乃不盡與朱子本義合案李性傳
朱子語錄序稱諸書答問之際多所異同而
易為甚㬊淵所錄一編與本義異者十之三
四枋殆述㬊淵之所授故持論不同歟又有
與税與權論啟蒙小傳一篇乃暮年所作尤
見其孳孳力學至老不衰於紫陽學𣲖之中
猶不離其宗者云乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
