宋文選卷三
司馬君實文
周論
周自平王東遷日已衰微至于戰國又分而為二其土
地人民不足以比強國之大夫然而天下猶尊而事之
以為共主守文武之宗祧緜緜焉久而不絶其故何哉
植本固而發源深也昔周之興也禮以為本仁以為源
自后稷已來至於文武成康其講禮也偹矣其施仁也
至矣民習于耳目浹于骨髓雖後世微弱其民將有陵
慢之志則畏先王之禮而不敢為將有離散之心則思
先王之仁而不忍去此其所以享國長久之道也不然
以區區數邑處于七暴國之間一日不可存况數百年
乎
韓論
韓以微弱之國居天下之衝首尾腹背莫不受敵然猶
社稷血食幾二百年豈非昭侯奉法之謹賞不加無功
罰不失有罪後世雖不肖猶得蒙遺烈以自存乎嗚呼
有國者安可以無法哉
魏論
魏文侯以列國大夫好賢禮士終為天下之顯諸侯至
于今稱之惠王有一商鞅不能用而棄之於秦使還為
國害喪地七百里竄身大梁子孫遂微賢不肖之相望
豈不遠哉無忌去而魏輕還而魏重安釐王猶以為疑
無忌死而魏亡賢者之于國家如何哉
楚論
楚自祝融鬻熊以來其有國幾何年矣方其盛也奄有
南海憑陵諸夏及懷王放廢忠良親近讒慝惑張儀之
口而耳目不能自守見欺而不悟亡師而不悔以失濟
失客死於秦使其子孫銜涕忍恥以事仇讎彊之女而
不敢辭陵廟焚而不敢怨兔逃鼠伏自屏于陳束兵不
戰而攻之不解割地請和而侵之不止卒不見赦而國
以淪亡不亦悲乎
燕論
燕在春秋時玉帛不通於中國簡策所書鮮焉及文侯
始大與諸侯約從以擯秦王噲慕堯舜以國授子之而
敗死為天下笑求名失實乃至是乎昭王刻意勤身招
賢下士卒用弱燕以報強齊有志者功無不成也惠王
信讒以喪垂成之業惜哉丹以尺八匕首欲劫秦王以
安社稷不亦戲乎遂使召伯之廟不祀忽諸罪孰大焉
而論者或謂之賢豈不過哉
趙論
武靈王不顧流俗變胡俗習以射騎制林胡滅中山大
啟上宇威加彊秦可謂賢君矣及溺于嬖寵欲分國以
王二子卒餒死沙丘宫佚欲之為敗也如此夫趙于三
晉為最強及貪上黨之田以喪長平之師用郭開之讒
而棄廉頗李牧使宗廟不血食言之可為長欷矣
齊論
齊地廣而民衆負滄海以臨中夏重以威宣之賢國家
富強及湣王驕汰不可盈厭自取顛沛苟無田單齊不
國矣凡游士言縱横者雖更相傾覆要之合從者六國
之利也齊為燕楚三晉之根柢三晉燕楚為齊之籓蔽
秦雖強暴百有餘年不能一諸侯者以其表裏相鈎帶
也及齊王建用后勝之說信秦間之言拱手以事秦不
救五國五國已亡而齊并為虜理勢然也
秦論
孔子曰知及之仁不能守之雖得之必失之秦之謂矣
善夫賈生之言曰秦以區區之地千乘之權招八州而
朝同列百有餘年然後以六合為家殽函為宫一夫作
難而七廟隳身死人手為天下笑者何哉仁義不施而
攻守之勢異也
西楚論
世稱項王不王秦而歸楚故失天下觀其擁百萬之衆
西入函谷擅天下之勢裂山河以王諸侯自謂可以逞
其私心而人莫敢違安行無禮忍為不義欲以一夫之
力服億兆之心才高者見疑功大者被絀推此道以行
之雖得百秦之地將能免於敗亡乎
前漢論
高祖奮布衣提三尺劍八年而成帝業其收功之速如
是何哉惟其知人善任使而已故高祖自謂鎮國家撫
百姓不如蕭何運籌策决成敗不如子房戰必勝攻必
取不如韓信三者皆人傑吾能用之所以取天下韓信
亦曰不善將兵而善將將斯言盡之矣吕氏之亂漢氏
不絶如綫然而卒不能為患者外有宗籓之強内有絳
灌之忠也文景之時天下家給人足幾致刑措後世皆
稱慕而莫能及之夫民之情何嘗不欲安樂而富壽哉
文景能勿擾而已矣孝武喜淫侈慕神仙宫室無度廵
遊不息窮兵於四夷嚴刑而重賦迹其行事視秦皇何
遠哉正以崇儒重道求賢納諫故其成敗若此之殊也
孝昭以童稚之年辨霍光之忠確然不可動何天資之
明也然光猶專政而不歸此則光之罪矣孝宣綜覈名
實信賞必罰使吏稱其職民安其業方之孝武功烈優
焉孝元優游不斷漢業始衰孝成荒于酒色委政外家
孝哀狠愎不明嬖幸盈朝陵夷至于孝平以幼冲嗣位
王莽因之遂移漢祚莽恃其詐慝煩民玩兵罪盈怨積
而天下叛之矣
後漢論
新室之末民心思漢如渴之望飲饑之待餔也是以諸
劉奮臂一呼而遠近響應曾未期年元惡授首更始入
雒之初天下已服矣而素無人君之器紀綱不脩諸將
暴横不旋踵而亡固其宜也光武以仁厚之德濟英傑
之志昆陽之役驅烏合之衆掃㴞天之敵使海内飜然
變而為漢宜陽之師不戰而赤眉束手百萬之盗一朝
皆散皆希世之竒功也至于待劉盆子止于不死
取良吏卓茂以為太傅戒馮異以安集關中不務戰攻
取勝雖當草創之際可謂有帝王之遠略矣天下已定
不失舊物乃偃武脩文崇德報功勤政治養黎元興禮
樂宣教化表行誼勵風俗繼以明章守而不失於是東
漢之風忠信廉耻幾於三代矣及孝和以降政令寢弛
外戚專權近習放恣然猶有骨鯁忠烈之臣忘身以徇
國故雖衰而不亡豈非建武永平之餘烈歟至于桓靈
而紀綱大壊廢錮英俊賊虐忠正鬻獄賣君濁亂四海
何進見殺袁紹不勝其憤遂燔燒宫闕肆行誅戮外召
董卓以脅朝廷於是虺蜴雖除而虎貙入室矣卓貪愎
殘忍廢主遷都州郡奮然稱兵以討之卓死而天下大
亂漢室遂亡哀哉
蜀論
昭烈以敗亡之餘羈旅漢南而能屈體英傑要結同志
推沮勍敵因敗為功顛沛之際不忘德義美矣劉璋昩
弱侮而兼之遂奄有巴蜀君臨一隅安樂公材雖中下
然委任賢相抗衡中國及姜黃用事而面縛為虜宜矣
魏論
漢室不綱羣䧺麋擾乘輿播遷莫之收省太祖獨奉迎
而相之披荆棘以立朝廷則其名義固足以結民心矣
加之英威明略過絶于人驅策賢豪奮除奸宄于是張
繡屈膝吕布授首公路野死本初覆亡劉琮獻地韓馬
遁逃中原肅清外域請服然則魏取天下於盗手而非
取之於漢室也惜其狹中多詐猜忌賢能此海内所以
不盡服也及文帝受禪明帝繼業内綏外禦不廢前功
而明帝於彌留之際為姦臣牽率嗣子幼弱寄托非人
曹爽驕戅黨與輕佻禍自内興遂哀微不振以至易姓
悲夫
吴論
孫堅破虜以孤遠之兵决忠憤之志首犯賊鋒深蹂川
洛汛掃陵寢有足多者討逆以童子提一旅之衆揮馬
箠而下江東耆儒宿將狼狽失據開地千里真英才也
大帝承父兄之烈師友忠賢以成前志赤壁之役决策
定慮以摧大敵非明而有勇能如是乎遂奄有荆揚騁
於南海傳祚累世宜矣侯官景帝皆明慧敢决有先世
之風歸命驕愎殘虐浮于桀紂求欲不亡得乎
西晉
宣帝始以重望高才榮名魏世西却諸葛東舉公孫若
以忠順終之足為良臣矣遭爽晏忌疾乘間而發專制
朝柄誅鉏異已平昔之美掃地盡矣及景文相繼遂遷
魏祚武帝席卷全吴纉禹舊服恃其治安荒于酒色以
開基之始不為遠圖崇尚浮華敗棄禮法惠帝昏愚不
辨菽麥譬如萬金之寳委之中衢無人守之安得不為
他人有乎禍生于閨闥成于宗室骨肉相殘而劉石姚
苻慕容争乘其弊剖裂中原韲醢生民積骸成丘流血
成淵幾三百年豈不哀哉
前趙論
劉淵以匈奴遺種乘晉室之衰奄有河汾天下蠭起之
衆輻凑而歸之石勒王彌皆北面為臣聰承其故業遂
䧟兩都執辱二帝矜夸淫縱殘暴無親幸以病終墳草
未生家為屠肆矣曜以疎屬屢建大功專制關中遭靳
凖之亂興師討賊遂承漢業及揚戈隴阪則陳安授首
按甲西河則張茂稱藩亦一時之雄俊也然始與靳氏
約降則非義終滅其家則非信使石勒因而自絶則非
智乃知二三其德而能成功者鮮矣及乘高堠之捷以
圍金墉一戰而跌生為禽虜雖其輕易以取禍亦不幸
而天亡也
後趙論
石勒以淵聰賤隸崛起皂櫪之間連百萬之衆横行天
下斵喪晉室東擒苟晞北取王浚西逐劉琨南舉兖豫
皆如俯拾地芥劉曜席戰勝之威長驅伊洛有并吞山
東之志勒舉鞭一麾曜惽然就縳遂兼其國奄有中區
羌氐咸服其才不有過人者能如是乎虎以悍戾之資
濟貪狡之志賊虐其孤而剽奪其位恃其詐力以凌人
暴物窮奢極欲不可盈饜自以為非天崩地䧟則抱子
弄孫無復後憂及夫父子相殘兄弟相攻尸浮漳濱家
無噍類積惡不已舍滅亡何適哉
前燕論
慕容氏世為君長深據海隅及廆始大屬晉室板蕩諸
夏之民皆襁負而歸之廆撫循勞來收其髦俊以贊國
政遠奉王命以示大順務農積糓秣馬厲兵心窺鄰國
之釁故能斬將搴旗大啟土宇承其遺烈恢大前功于
是吞叚遼并宇文俘高麗翦夫餘蠶食幽并而與強趙
為敵矣及石氏内亂儁乘時而動驅勵精蓄銳之兵以
掃離散土崩之衆無不順風而靡遂走王午服張平戮
叚龕禽冉閔左縈右拂而幽并青冀悉定矣暐之立也
太宰恪佐之内脩政事養士愛民外開封疆威行隣敵
及評為政妒宗室勛賢之人逐之以資隣敵君闇臣鄙
以當苻堅王猛之威安得不亡乎
後燕論
慕容垂以美才茂功不容于昏亂之朝自歸于秦秦主
以國士遇之淮南之役不乘人之弱亦足以小償其惠
矣垂之去燕燕人如失其父兄及其還也人向之如趨
市故數年之間掉馬箠從容而收故業自然之勢也寳
以不克負荷開門延敵坐而待攻又不能固守中山無
故逃遁期年之間蹙國殆盡子弟親戚剪為仇讐進退
失據卒隕其身何其愚也盛以孺子孤窮自投于仇人
之懷終踞其喉而刺其腹以成其志而復其位自非智
勇過人能如是乎不幸遇盗而夭熙以一婦人之故遂
亡其國彼何人哉德以燕室至親居方伯之任總南夏
之師敵至不能禦民散不能安君窮不能救盡喪其田
而奪人之田以居之其智仁勇皆無足稱者然禮賢納
諫以保全青土可謂善敗者不亡矣超以聲伎之故輕
犯彊敵又不能善用其謀自取滅亡惜哉
前秦論
石氏之強也氐羌之屬無不内從而為臣一朝失馭而
角立為患理固然也苻洪徘徊枋頭有虎據中原之
志以徤為不肖然猶西取關中并姚襄却桓温遂為強
國堅以雄力英略加之慈惠忠信舉王猛于布衣任之
以政勲舊不能離親戚不敢妒非至明能如是乎故能
吞強燕舉河西兼巴蜀包漢沔俘索頭屠龜兹奄有天
下十分之九永嘉以來未有如堅者也觀其舉百萬之
衆以攻晉先為之降官築第以待其君臣意以為羅中
之禽往無不獲也及一戰而敗遂顛沛不振昔之俘囚
降卒皆起而為敵數月之間寇仇徧于四方戍馬塞于
郊甸以至身死人手子孫殄滅何哉論者皆咎堅寵信
羌與鮮卑而伐晉彼皆睹其迹而言之未達其本也要
之堅恃其強大易而無備此其所以敗亡也夫
後秦論
姚弋仲以西羌酋帥立于二石之朝以鯁直勇果著名
而得其耆艾豈非忠信之致然耶襄才氣豪邁兼資文
武有孫策之風然適晉不容攻秦見殺亦其命也萇藉
父兄之烈值符氏之衰鳴鼔中原醜類雲集不能報舊
君之德乘其窮約而弑之不仁甚矣興承父之志奄有
關中凉夏諸豪靡不率服然處攻戰之世不能收羅英
䧺以治國訓兵而專率臣民譯經拜佛及泓繼世骨肉
内離寇敵外侵遂亡其族雖泓噐業之不肖亦興貽謀
之未遠也
東晉論
晉室既衰中原雲擾劉石慕容之輩彌漫河洛蟠據岱
華宫闕蕪沒陵寢隳焚元帝以宗室疎屬遁居江表天
下士民有思晉者皆裹粮而歸之國於荆揚之間子孫
相承不絶如綫獨明帝英武克清大憝不幸享國不永
自餘孱弱孤危外陵内叛寄命于虎狼之口幾遭吞食
者數次矣然卒能保其位號宗廟血食百有餘年何哉
有王𨗳卞壼温嶠陶侃謝安謝幼度為之臣也羣賢既
沒使道子元顯之徒輔之敗亡不亦宜乎
宋論
晉氏渡江以來君弱臣強禍亂相繼至于元興而桓氏
簒位高祖首倡大義糾合同志起于草萊之間奮臂一
呼凶黨瓦解遂梟靈寳之首奉迎乘輿再造晉室厥功
已不細矣既而治兵誓衆經營四方揚旗東征廣固横
潰卷甲南趨盧循殄滅偏師西上譙縱授首銳卒北驅
姚泓面縛遂迅掃伊洛修奉園陵震驚旃裘之心發舒
華夏之氣南國之盛未有過于斯時者也然區宇未一
蹂干天位委棄秦雍以資寇敵使大功不成惜哉文帝
勤于為治子惠庶民足為承平之良主而不量其力横挑
強敵使師徒殱于河南戎馬飲于江津及其末路狐疑
不决卒成子禍豈非文有餘而武不足耶夫以孝武之
驕淫明帝之猜忌得保首領以沒于牖下幸矣何後嗣
之有哉
南齊論
高帝以功名之盛不容于昏暴之朝逆取而順守之亦
一時之良主也明帝自以得于不義猜忌高武子孫誅
夷殆盡深戒東昏以先事制人而大臣疑懼禍變相尋
卒亡其國夫不務令德而殺人以自安自古以來未有
能濟者也
梁論
武帝當齊之季任居方面危不自安乘時奮起以除昏
主而成大業及享國日久普通大通之際遭魏氏衰微
王公牧守襁屬而歸之戎車北征至于洛汭觀其勤身
約已好尚文雅拊循士大夫亦可謂恭儉寬惠之君矣
然以萬乘之主為桑門之行屈身傾國以奉浮屠恩勝
于威紀綱不立信佞臣之謀貪河南之地棄與國寵叛
人遂使臺城覆沒老而餒死江淮以南鞠為荆棘其智
未足稱也夫德澤不能及而享其大利聖人禍之譬如
悅盗賊之財而延之入室財不可得而喪其所有必矣
其子孫各擁強兵列居重鎮不救君父之危而窺間乘
便更相屠滅元帝於兄弟之中殘忍尤甚是以雖翦兇
渠而克復故業旋踵之間身為俘馘豈特人心之不與
哉亦天地之所誅也
後魏論
後魏之先世居朔野有國久矣道武乘燕氏之衰悉舉
引弓之民以憑陵中夏馬首所向無不望風奔潰南取
并州東舉冀幽兵不留行而數千里之地定矣繼以明
元大武兼青兖包荆豫摧赫連開關中梟蒲洪吞遼碣
虜沮渠并河右高車入臣蠕蠕遠遁自淮以北逾于大
漠悉為其有子孫稱帝者百有餘年左袵之盛未之有
也及孝文嗣世乃貶遠人風俗脩帝王之政崇儒雅興
禮樂其風聲文采蔚然可觀矣宣武懦弱不克負荷寵
信讒䛕賊虐親賢元氏之業于兹始衰重之以孝明幼
冲胡后淫恣嬖倖盈朝政出多門賞罰無章紀綱大壊
守令貪殘黎民愁怨盗賊蠭起日滋月溢上之人曾無
悛心而内自暌離以招外盗於是爾朱榮乘之而起興
晉陽之甲直指京洛后主沉于回淵公卿百官血濡馬
足雖孝昭勇决手刃賊臣而枝黨四集禍不旋踵孝武
惡高歡之過逃遁入關遭宇文泰之禍不能自脫東西
分裂相繼皆亡嗚呼人主當國全盛之時宴安怠墮以
失其威福之柄及民心已去禍亂已成雖有明斷之才
猶不能救况庸君乎
北齊論
神武以高世之略平爾朱之亂功大勢盛為魏武所疑
雖有逐君之慙而能惓惓盡恭以事静帝沒身不怠此
其可稱者也文襄有俊才而無重德悖慢無禮終隕身
于奴隸文宣淫湎殘暴甚于桀紂而能信用賢臣委之
以政威加隣敵終其天年盖亦有以得之矣孝昭明達
愷弟實有齊之令主享國不永惜哉武成驕淫奢縱齊
業始衰後主繼之昏狂尤甚誅翦忠良信用讒邪十年
而亡已為幸矣
後周論
文帝以關中之乘東迎孝武收疲散之兵撫貧困之民
任賢使能列官布職明部分務農桑以輔魏室雖以高
氏之強不能陵也其所為典法施于後世可不謂賢乎
武帝以英傑之資受制羣臣恭默端拱十有餘年須其
罪盈惡熟為衆所棄一旦除之若撥蘇振槁可謂知柔
知剛智勇兼偹者矣然後親統六師以征東夏齊之險
阻不守士卒不戰數月之間縛其君臣致于鼓下使有
周之境東漸于海南薄于江雖魏室全盛之時不能及
也惜乎宣帝恣其淫侈逞其竒譎自絶于天結怨于民
不及三年而為異姓所有悲夫
陳論
武帝與王僧辯同事梁室誅夷侯景乘時伺間以詐力
取國然率羸弊之衆當強齊乘勝之勢卒成大功奄有
江南斯亦難矣文帝恭勤政事足為良主孝宣值齊之
衰而啟土逢周之興而喪師豈非不恃内而恃外者耶
夫以陳國區區不能居天下五分之一慄慄危懼猶不
能保其社稷况後主荒淫無道以趣之納身眢井不亦
宜乎
隋論
文帝于周室非有元功厚德素洽于人直以天元暴崩
嗣君幼弱姦臣矯命徼倖得之然明敏儉約勤于政事
隨才任官信賞必罰故能取江南三百年之國易于反
掌使天下復為一統百姓繁庶衣食豐衍突厥室韋靺
鞨林邑高昌女國之屬莫不稽顙稱臣奉珍入貢雖兩
漢全盛之時不能過也向使後嗣僅得中才以守之則
十世之内未易亡也煬帝以悖逆詐謀坐承冨強之業
志驕氣溢然後慕秦皇漢武之為人窮侈極欲連兵四
夷政煩賦重盗賊蠭起而猶遊幸不息以樂㴞淫惡聞
直言喜自壅蔽噫率是道也雖禹湯文武之子孫未或
不亡况隋無積善之基乎
唐論
高祖舉晉陽精兵承亡隋之弊席卷長驅奄有關中命
將出師掃除亂略遂降李密係建德禽世充芟武周翦
黑闥夷蕭銑六年之中海内咸服何成功之速哉盖以
太宗為之子也太宗文武之才高出前古驅策英䧺網
羅俊乂好用善謀樂聞直諫拯民于湯火之中而措之
于袵席之上使盗賊化為君子呻吟轉為謳歌衣食有
餘刑措不用突厥之渠係頸闕庭北海之濱悉為郡縣
盖三代以還中國之盛未之有也惜其好尚功名而不
及禮樂父子兄弟之間慙德多矣高宗沉溺宴安仁而
不武使天后斵喪唐室屠害宗支流毒搢紳迹其本原
有自來矣中宗久罹幽辱備嘗險阻一旦得志荒淫不
悛糞土之墻不可圬也睿宗鑑前之禍立嗣以功所謂
可與權矣明皇能斷有謀再清内難開元之初憂勤庶
政好賢樂善利民愛物海内富庶四夷賓服浸淫于貞
觀之風矣及天寳已降自以為功成治定無有後艱志
欲既滿侈心乃生忠直寖疎讒䛕並進以娱遊為良謀
以聲色為急務以李林甫楊國忠為周召以安禄山哥
舒翰為方虎癰疽結于心腹而不悟豺狼游于籓籬而
不知一旦變生所忽兵起邊隅廟堂執檄而心醉猛將
望塵而束手腥羶汚于伊洛流血染于河潼乘輿播遷
生民塗地禍亂並興不可救藥使數十年之間干戈爛
熳而不息嗟乎靡不有初鮮克有終安之不可恃治之
不可保如此夫肅宗以國之元子收兵靈武反旆而東
不失舊物代宗分命羣帥翦除凶醜使大河南北復為
唐臣其功皆不細矣然此兩君者武不足以决疑明不
足以燭理向無郭子儀之忠李光弼之智因僕固懷恩
以用回紇之師則天下已非唐有矣夫以肅宗之孝慈
而制于李輔國不能養其父惑于張后不能庇其子則
其武可知矣以代宗之寬仁而聽讒臣之言使光弼不
敢入朝慙憤而死懷恩招引外寇幾致亡國則其明可
知矣而又不思經緯之謀專為姑息之政盗賊據州郡
者因用為牧守士卒殺主帥者因授之旄鉞使強暴縱
横下陵上替積習成俗莫知其非唐之紀綱大壊不可
復振則肅代之為也德宗憤積世之弊憫王室之卑南
面之初赫然有撥亂之志而識度闇淺資性猜愎親信
多非其人舉措不由其道賦歛煩重果于誅殺故關外
之寇未平而京師之盗先起矣于是困辱于奉天播遷
于山南公卿拜于賊庭鋒鏑集于黃屋尚賴陸贄盡心
于内李晟渾瑊輸力于外故能誅夷元凶遷奉宗社自
是之後消剛為柔刓方為圓逮其晚節偷懦之政甚于
祖考矣順宗不幸嬰疾姦邪肆志而能委政冡嗣以安
社稷足為賢矣憲宗聰明果决得于天性選任忠良延
納善謀師老則屈異論輻凑而不為之疑盗發都邑屠
害元宰而不為之懼卒能取靈夏清劍南誅浙西俘澤
潞平淮右復齊魯于是天下深根固蒂之盗皆狼頋鼠
拱納質效地稽顙入朝百年之憂一旦廓然矣而怠于
防微變生肘腋悲夫穆宗蒙已成之業承既平之緒授
任非才為謀不臧使柙中之虎復縱暴于原野網中之
魚得自脫于深淵元和之功于兹墜矣敬宗輕易荒縱
自貽顛覆文宗優游不斷受制家臣雖有好賢之心文
雅之美皆不足稱也武宗英敏特達委任能臣克上黨
如拾芥取太原如反掌功業不䆒惜哉宣宗少歴艱難
長年踐位人之情偽靡不周知盡心民事精勤治道賞
簡而當罰嚴而必故方内樂業殊俗順軌求諸漢世
其孝宣之流亞與懿宗驕奢無度賊虐不忌輔弼之任
委于嬖寵四海之財竭于淫樂民怨不知神怒不恤李
氏之亡于兹决矣且唐自至德以來近習用攘籓臣䟦
扈譬如羸病之人以糜粥養之猶懼不濟又况飲之毒
酒其能存乎及僖昭嗣位天禄已去民心已離盗賊徧
于寰區蓬蒿塞于城闕漂泊幽辱寄命諸侯當是之時
雖欲救之其將能乎
梁論
太祖始以黃巢降將秉旄宣武逞其詐力蠶食東夏地
廣兵強威權日熾志欲無厭遂遷唐祚淫虐不悛禍自
内興不得其死宜矣均王膏梁之子材不過人棄敬翔
王彦章而用趙巖張歸霸以與莊宗為敵能無亡乎
後唐論
武皇以沙陀微種奄有河東黃巢之亂有大功于唐室
上源之變訟于朝廷而不能自直遂與朱氏治兵相攻
紏紛不解流血成川僵尸蔽野至其晚節鋒銳益衰窮
居一隅僅能自保莊宗以弱齡襲位麾下諸將皆白首
行陣與武皇並轡齊驅之人乃能以恩信折其心英果
折其氣莫不竭力致命頥指如意遂服真定徙中山取
漁陽兼魏博策馬渡河而梁氏失國當是之時天下莫
不震動諸侯陸梁踞肆者皆愕眙相頋莫敢保其土地
王衍恃其險遠辭禮倨慢偏師西指而蜀閣不守觀其
行兵可謂能矣惜其志小氣廹驕心易生矜功自喜御
衆無法便嬖是悅婦言是用纔及三年隕身亡族悲夫
明宗無取國之心而為衆所附資性寬厚克終天禄清
泰于危難之中坐受神噐得之非難失之孔易負扆未
安家為煨燼十年之中易姓者四禍福相循何其速哉
晉論
高祖以地尊勢重廹于猜嫌親執臣子之禮以事戎狄
賂之土田藉其兵力以取天下夫羽翼未成不可以高
飛國家未治不可以慮敵齊王舍桑維翰之深謀信景
延廣之狂策内政不脩而外挑強隣使黎民塗野草胡
騎汚宫闕生為降虜死為羈魄非不幸也
漢論
高祖擁精銳之兵居形便之地屬胡騎北旋中原乏主
故雍容南面而天下歸之豈其才德之首出哉乃會其
時之可為也夫根疎者不固基薄者易危隠帝雖有南
面之名而政非已出民不知君輕信羣小之謀欲除䟦
扈之臣禍不旋踵自然之勢也父子相繼四年而滅自
古享國之短未有若兹者也
周論
太祖負震主之威挾不賞之功措身無所乘危而發雖
履天下之籍而家室先覆矣世宗以異姓之親入承大
統知近世之弊起于威令不行下陵上替故高平之役
首誅樊何以振軍法遂能變弱為強因敗為功乘勝逐
北至于太原歸而簡師習戰并心進取于是南割江淮
西克秦鳳北開關南攻無堅城戰無強陣又以桴鼓之
隙治律歷興禮樂審法令脩政事收賢才養百姓可謂
能知治安之本矣大功未成中道而亡盖太平之業天
將啟皇宋而授之固非人謀之所及也
宋文選卷三
