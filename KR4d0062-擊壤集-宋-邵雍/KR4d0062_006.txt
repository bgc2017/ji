擊壤集卷六宋邵雍撰
代書寄劒州普安令周士彦屯田
作官休用歎奚為未有升高不自卑君子屈伸方為道
吾儒進退貴從宜即今彭澤歸何地他日東門去未遲
痛恨伊嵩景無限一名佳處重求資
二蜀至三吳中間萬里餘去年方北望今歲復西驅劒
閣離天日秦川限帝都臨風相憶處能飲一杯無
又一絶
正當老輩過從日况值高秋搖落天一把黃花一樽酒
故人西去又經年
和趙充道秘丞見贈
人言人事危冠冕吾愛吾廬遠市朝野面不堪趨魏闕
閑身唯稱訪楊寥殊無紀律詩千首富有雲山酒一瓢
預借軒車又東去自兹風月恐難招
和王不疑郎中見贈
二十年來住洛都眼前人事任紛如形同草木何勝野
心類鍾彛不啻虚已沐仁風深骨髓更驚詩思劇瓊琚
莊周休道虧名實自是無才悅衆狙
和魏教授見贈
清世文章日月懸無才唯幸樂豐年遊山太室更少室
看水伊川又洛川古有孟軻難語覺時無顔子易為賢
讀書每到天根處長懼諸公問極玄
和吳沖卿省副見贈
非有非無是祖鄕都來相去一毫芒人人可到我未到
物物不妨誰與妨失即肝脾為楚越得之藜霍是膏粱
一言千古難知處妙用仍須看吕梁
和孫傳師秘校見贈
天津南畔是吾廬時荷夫君枉乘車始爲退來忘檢束
却因閑久長空疎與其功業逋青史孰若雲山負素書
一片丹誠最難狀庶幾長得類舟虚
依韻和陳成伯著作長夀雪會
瓊苑群花一夜新瑤臺十二玉爲塵城中竹葉湧增價
坐上楊花盛學春時會梁園皆墨客誰思姑射有神人
餘糧豈止千倉望盈尺仍宜莫厭頻
依韻和陳成伯著作史舘園會上作
竹遶長松松遶亭令人到此骨毛清梅梢帶雪微微拆
水脉連冰□□鳴殘臘歲華無柰感半醺襟韻不勝情
誰憐相國名空在吾道如何必可行
和䕫峽張憲白帝城懷古
不憤曹公跨許昌苟非梁益莫争王三分區宇風雷惡
横截西南氣勢強行客往來閑指點史官褒貶浪文章
後人未識興亡意請看江心舊戰場
閑適吟(熙寧元年)
為士幸而居盛世住家况復在中都虚名浮利非我有
綠水青山何處無選勝直宜尋美景命儔須是擇吾徒
樂閑本屬閑人事又與偷閑事更殊
六尺眼前安樂身四時争忍負佳辰温凉氣候二八月
道義賓朋三五人量力杯盤隨草具開懷語笑任天真
勸君似此清閑事雖老何須更厭頻
莫將真氣助憂傷憤死英豪世更長陌上雖多馬跳躍
天邊亦有鳳翺翔三千賓客磨圭角百二山河擁劒鋩
等是一場春夢過自餘惡足自悲凉
南窗睡起望春山山在霏微煙靄間千里難逃兩眼淨
百年未見一人閑情如落絮無高下心似遊絲自往還
又恐幽禽知此意故來枝上語綿蠻
誰將造化屬東風一屬東風事莫窮殘臘也宜先作策
新正其那便要功柳梢借暖渾搖軟梅萼偷春半露紅
安得曏時情意在輕衫撩亂少年中
桃李吟
桃李因風花滿枝因風桃李却離披慘舒相繼不離手
憂喜两般都在眉泰到盛時須入蠱否當極處却成隨
今人休愛古人好只爲今人生較遲
傷心行
不知何鐵打成針一打成針只刺心料得人心不過寸
刺時須刺十分深
傷二舍弟無疾而化(二首)
手足深情不可忘割心猶未比其傷急難疇昔爾相濟
終鮮如今我遂當韡韡棣開無並萼邕邕鴈去破初行
自兹明月清風夜蕭索東籬看斷腸(二弟殯東籬下後得渠重九詩云衣)
(如當月白花似昔年黃擬問東籬事東籬事渺茫語類䜟)
腸斷東籬何所尋東籬從此事沉沉並肩行處皆成往
弔影傷時無似今清淚已乾情莫極黃泉未到恨非深
不知何日能銷盡三十二年雍睦心
又一首
兄旣名雍弟名睦弟兄雍睦情何足居常出入留一人
奉親教子如其欲慈父享年七十九四人稚子常相逐
其間同戲綵衣時堂上愉愉歡可掬慈父前生忽傾逝
爾弟今年命還促獨予奉母引四子日對几筵相向哭
不知腸有幾千尺不知淚有幾千斛斷盡滴盡無柰何
曏日恩光焉可贖
又一絶
手足恩情重塤箎歡樂長要知能忘處墳草兩荒涼
聽杜鵑思亡弟
嘗憶去年初夏時與爾同聽杜鵑啼杜鵑今年又復至
還是去年初夏時禽鳥亦知人意切一聲未絶一聲悲
腸隨此聲旣已斷魂逐此禽何處飛
書亡弟殯所
後乎吾來先乎吾往當往之初殊不相讓
南園南晚步思亡弟
南園之南草如茵迎風晚步清無塵不得與爾同歡欣
又疑天上有幾雲一片世間來作人飄來飄去殊無因
自憫
天無私覆古今同手足情多驟一空五七年來倂家難
六十歲許更頭風常情不免順世俗私計固難專僕童
安得仙人舊槎在伊川雲水樂無窮
戊申自貽
雖老仍思鼔缶歌庶幾都未喪天和明夷用晦止于是
无妄生災終奈何似箭光隂頭上去如麻人事眼前過
中間若不自為計所損其來又更多
代書寄北海幕趙充道太博(熙寧二年)
自從終鮮罷吟哦聊為臨風一浩歌别易會難情不已
登高望遠興如何百年可惜時無再千里相思事更多
今日樽罍眞北海况君雅量幾人過
依韻和王不疑少卿見贈
不把憂愁累物華光隂過眼疾如車以平為樂忝知分
待足求安恐未涯食罷有時尋蕙圃睡餘無事訪僧家
天津風月勝他處長是思君共煑茶
仁者吟
仁者難逢思有常平居慎勿恃無傷爭先徑路機關惡
近後語言滋味長爽口物多須作疾快心事過必為殃
與其病後能求藥不若病前能自防
東軒消梅初開勸客酒二首
為愛消梅勝早梅數枝先發日徘徊若教嶺表臘前盡
安有洛陽正後開香逐暖風初出谷豔隨芳酒正浮醅
佳賓會取東君意莫負乘春此際來
春色融融滿洛城莫辭行樂慰平生深思閑友開眉笑
重惜梅花照眼明况是山翁差好事可憐芳酒最多情
此時不向樽前醉更向何時醉太平
清風長吟
宇宙中和氣清泠無比方與時蠲疾病為歲造豐穰起
自青蘋末來從翠樹傍得逢明月夜便入故人鄕密葉
搖重幄殷花舞靚粧兩三聲迥笛千萬縷垂楊細度絲
桐韻深傳蘭蕙香樓臺臨遠水軒檻近脩篁盛夏驅煩
暑初晴送晚涼輕披綠荷芰緩透薄衣裳浪走翻翩𬒮
波生㶑灔觴閑愁難著莫幽思易飛揚快若乘天馬醒
如沃蔗漿面前遊閬苑坐上泛瀟湘不可將錢買焉能
用斗量依憑全藉德收貯豈須倉無患兼幷取寧憂寇
盜攘以兹為樂事未始有憂傷
垂柳長吟
垂柳有兩種有長有短垂唯兹長一種偏與静相宜院
宇深春後亭臺晚景時不勝煙羃羃無柰日遲遲霡霂
雨初過清泠風乍吹章臺街左右華表柱東西起眼出
墻樹拂頭當路枝翩翻綠羅帶縹緲縷金衣蕩颺飄晴
絮繽紛舞暖絲絲牽寸腸斷絮入萬家飛婀娜王恭韻
婆娑趙后姿脩妍張緒少柔軟沈侯羸濯濯青拖地毿
毿翠遶池般添花灼灼引惹草萋萋欝欝籠山館疎疎
映酒旗贈人人自泣駐馬馬還嘶影裏咿啞去隂中轣
轆歸凄凉装瞑靄淡薄掛斜暉懊惱輕攀折憂愁重别
離早衰緣傍道先茂為臨溪樓外蟬纔噪橋邊鶯又啼
生憎遮望眼死恨學粧眉遠客莫知數長條曾繫誰經
霜儘憔悴來歲却依依
落花長吟
以酒戰花穠花穠酒更濃花能十日盡酒未百壺空尚
喜装衣袂猶憐墜酒鍾多情唯粉蝶薄倖是遊蜂减却
墻頭豔添為徑畔紅飄零深院宇點綴静簾籠又恐隨
流水仍憂嫁遠風水流猶委曲風遠便西東狼籍殘春
後離披晚照中亭臺雖有主軒騎斷無蹤劒去擁妃子
兵來圍石崇馬嵬方戀戀金谷正匆匆曹植辭休切襄
王夢已終謬稱尋洛浦浪說數巫峯燕訴冤還在鶯傳
信莫通苔錢如可買柳線自能縫悵望尤真宰凄凉殢
化工放教成爛漫不使略從容命掃心争忍言收計遂
窮異香銷骨髓絶色死英雄任詫回天力饒矜盖世功
柰何時既往到了事難重開謝形相戾興衰理一同天
機之淺者未始免忡忡
芳草長吟
芳草更休生芳樽更不傾草如生不已樽豈便能停雨
後閑池閣春深小院庭是時簾半捲此際酒初醒密密
嫰方布葺葺綠已成送回殘照淡引起曉寒輕静襯花
村薄閑装竹塢清溪邊微水浸原上未春耕莫遣春車
碾休教細馬行藉餘無限意望久不勝情臺迥眉初歛
樓危眼乍明低低暮雲碧隱隱遠山青翠接鴛鴦浦萋
連楊柳汀江潭夜帆落海渚晚舟横戍壘角一弄牧童
笛數聲沙頭䨇鷺下渡口亂鴻驚蓊鬱出征地芊綿奉
使程遠披來往路遍遶短長亭苒苒秦皇墓離離漢帝
城荒涼故銅雀破碎舊金陵霧鎻前朝事煙昏後世名
枯猶藏狡兔腐亦化流螢縱剗奚由盡纔燒又却榮徒
能蔽京觀仍願且昇平
春水長吟
春在水自淥春歸淥遂休清非不逮淥春柰勝于秋淥
向陽中得清於冷上求加於清一等用是淥為優薄薄
冰初泮微微雨水收渺瀰新島嶼㶑灔舊汀洲荷芰低
猶卷菰蒲嫰已抽蘋蘩雖漸出藻荇未全稠日煖鴛鴦
浴煙晴翡翠游波平躍雙鯉風静戱羣鷗西蜀遨争舉
東甌禊競修武陵花再識漢曲珮還投臺下溶溶過堤
邊漫漫流檻前纔泚泚天外更悠悠泛濫情懷惡潺湲
意思幽遠山遮不斷(一作住)别浦去難留二月溪橋畔三
吳野渡頭依前横兩槳特地送孤舟畫手方停筆騷人
正倚樓長江飛絮外只是動離愁
花月長吟
少年貪讀兩行書人世樂事都如愚而今却欲釋前憾
柰何意氣難如初每逢花開與月圓一般情態還何如
當此之際無詩酒情亦願死不願甦花逢皓月精神好
月見竒花光彩舒人與花月合為一但覺此身遊蘂珠
又恐月為雲阻隔又恐花為風破除若無詩酒重收管
過此又却成輕辜可收幸有長詩篇可管幸有清酒壺
詩篇酒壺時一講長如花月相招呼有花無月愁花老
有月無花恨月孤月恨只憑詩告訴花愁全仰酒支梧
月恨花愁無一點始知詩酒有功夫些兒林下閑疎散
做得風流罪過無
同府尹李給事遊上清宫
洛城二月春搖蕩桃李盛開如步障高花下花紅相連
垂楊更出高花上閑陪大尹出都門邙阜真宫共尋訪
不見翠華西幸時臨風盡日獨惆悵
乞笛竹栽於李少保宅
浪種閑花占地生未嘗容易暫留情柰何苦愛凌霜節
(一作物)况是猶存鏤管名待鳳至時當有實學龍吟處豈
無聲幽人願乞數枝種得自君家又更榮
思山吟
看即青山與白雲尋思沒量大功勲未知樂處緣何事
豈止饑時會茹葷千首拙詩難着怨一樽芳醑别涵春
壺中日月長多少能老紅塵幾軰人
秪恐身閑心未閑心閑何必住雲山果然得手情性上
更肯埋頭利害間動止未嘗防忌諱語言何復着機關
不圖為樂至于此天馬無蹤自往還
恨月吟
我儂非是惜黃金自是嫦娥愛負心初未上時猶露滴
恰纔圓處便天隂欄杆倚了還重倚芳酒斟廻又再斟
安得深閨與收管柰何前後誤人深
愁花吟
三千宫女衣宫袍望幸心同各自嬌初似綻時猶淡薄
半來開處特妖嬈檀心未吐香先發露粉既垂䰟已銷
對此芳樽多少意看看風雨騁麤豪
觀洛城花呈先生門人張崏
平生自是愛花人到處尋芳不遇眞秪道人間無正
色今朝初見洛陽春
和張子望洛城觀花
造化從來不負人萬般紅紫見天真滿城車馬空撩亂
未必逢春便得春
落花短吟
滿園桃李正離披更被狂風非意吹長是憂愁初謝處
却須思念未開時柰何紅豔易消歇不似青隂少改移
九十日春都去盡樽前安忍更顰眉
芳草短吟
花間水畔綠如茵興廢曾經漢與秦占了山川無限地
愁傷今古幾何人嚴霜殺盡還逢雨野火燒殘又遇春
不奈路傍多此物農家長是費耕耘
垂柳短吟
臨溪拂水正依依更被狂風來往吹薄暮不勝煙羃羃
深春無柰日遲遲誰家縹緲青羅帔何處蹁躚金縷衣
猶恐離人腸未斷滿天仍着亂花飛
春水短吟
雪消冰泮渌盈溝翡翠鴛鴦得志秋長恨遠山遮不斷
又疑别浦去難留遶堤楊柳輕輕拂近岸新蒲細細抽
滿眼煙波杳無際三吳特地送孤舟
清風短吟
清風興况未全衰豈謂天心便棄遺長具齋莊緣讀易
每慙疎散為吟詩人間好景皆輸眼世上閑愁不到眉
生長太平無事日又還身老太平時
暮春寄李審言龍圖
年年長是怕春深每到春深病不任傷酒情懷因小會
養花天氣為輕隂歲華易革向來事節物難廻老去心
唯有前軒堪靜坐臨風想望舊知音
初夏閑吟
綠楊深處囀流鶯鶯語猶能喜太平人享永年非不幸
天生珍物豈無情牡丹謝後紫櫻熟芍藥開時斑笋生
林下一般閑富貴何嘗更肯讓公卿
代書答開封府推官姚輔周郎中
世態其如與願違必須言進是無知遍將底事閑思處
不若西街極論時設有竒才能動世柰何䨇鬢已如絲
天邊新月從來細不為人間愛畫眉(來書云願先生自愛恐不容久居林)
(下矣)
擊壤集卷六
