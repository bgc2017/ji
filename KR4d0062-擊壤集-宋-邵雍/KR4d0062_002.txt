擊壤集卷二宋邵雍撰
秋日飲鄭州宋園示管城簿周正叔
二都相去四百里中有名園屬宋家古木參天羅劔戟
長藤垂地走龍蛇我來遊日逢秋杪君為開筵對晩花
飲散竹軒微雨後凌晨歸路起棲鴉
重陽日再到共城百源故居
故國逢佳節登臨但可悲山川一夢外風月十年期白
髮飄新鬢黃花遶舊籬鄉人應笑我晝錦是男兒
過陜(嘉祐三年)
吾祖道何光二南分一方開周為太保封陜輔成王歲
月裝遼邈山川造渺茫世孫雖不肖猶解憶甘棠
題黃河
誰言為利多於害我謂長渾未始清西至崑崙東至海
其間多少不平聲
過潼關
禁密因離亂機閑為太平山河雖設險道德豈容爭不
究千一義空傳百二名遐方久無外何復用雞鳴
題華山
域中有五嶽國家僅時祀華嶽居其一作鎮雄西裔唐
號金天王今封順聖帝吁咈哉若神僭竊同天地
宿華清宫
天寶初六載作宫於温泉明皇與妃子自此歲幸焉紫
閣清風裏崇巒皓月前奈何雙石甕香溜尚涓涓
登朝元閣
繡嶺岌層巒岧嶤十九盤微微經雨後杳杳出雲端往
事金輿遠遺蹤玉像殘至今臨渭水依舊見長安
長安道路作
長安道上何沾巾古時道行今時人不知寒暑與朝暮
車輪馬跡常轔轔自是此土亦辛苦雨作泥兮風為塵
泥塵返復不知數大雨大風無出門
題留侯廟
滅項興劉如覆手絶秦昌漢若更棋卷舒天下坐籌日
鍛鋉心源辟糓時黃石公傳皆是用赤松子伴更何為
如君才業求其比今古相望不記誰
題淮隂侯廟十首
一身作亂宜從戮三族全夷似少恩漢道是時初雜霸
蕭何王佐殆非尊
據立大功非不智復貪王爵似專愚造成四百年炎漢
纔得安寧反受誅
生身既得逢真主立事何須作假王誰謂禍階從此始
不宜廻首怨高皇
一時韓信為良犬千古蕭何作霸臣彼此並干名教罪
罪猶不逮謂斯人
韓信事劉原不叛蕭何惑漢竟生疑當初若聽蒯通語
高祖功名未可知
雖則有才兼有智存亡進退處非真五湖依舊煙波在
范蠡無人繼後塵
若非韓信難除項不得蕭何莫制韓天下須知無一手
苟非高祖用蕭難
漢家基定議功勲異姓封王有五人不似淮隂最雄傑
敢教根固又生秦
韓信特功前慮寡漢皇負德尚權安幽囚必欲擒來斬
固要加諸甚不難
若履暴榮須暴辱既經多喜必多憂功成能讓封王印
世世長為列土侯
鳳州郡樓上書所見
楊柳垂青帶風動如飛蓋危樓思不窮盡日閑相對鳥
去林自空雲移山不礙情隨雙燕還意與孤鴻會晚角
時斷續層崖遞明晦殘陽掛疎紅遠水生微瀨塞目煙
岑密都城若天外如何久客心東望憑欄殺
自鳳州還至秦川驛寄守倅薛姚二君
歡聚九十日迴首都如夢明月與清江東軒又難共
謝西臺張元伯雪中送詩
洛城雪片大如手爐中無火樽無酒凌晨有人來打門
言送西臺詩一首
送猗氏張主簿
人間仕宦幾千里堂上親闈别兩重須念鵬飛從此始
方今路險善求容
新正吟(嘉祐五年)
蘧瑗知非日宣尼讀易年人情止於是天意豈徒然立
事情尤倦思山興益堅誰能同此志相伴老伊川
春遊五首
五嶺梅花迎臘開三川正月賞寒梅相去萬里先一月
始知春色從南來何人妙曲傳羌笛盡日清香落酒杯
料得天涯未歸客也應臨此重徘徊
洛城春色浩無涯春色城東又復嘉風力緩搖千樹柳
水光輕盪半川花煙晴翡翠飛平岸日暖鴛鴦下淺沙
不見君王西幸久遊人但感鬢空華
二月方當爛漫時翠華未幸春無依綠楊隂裏尋芳遍
紅杏香中帶醉歸數片落花蝴蝶趁一竿斜日流鸎啼
清樽有酒慈親樂猶得階前戲綵衣
人間佳節唯寒食天下名園重洛陽金谷暖横宫殿碧
銅駝晴合綺羅光橋邊楊柳細垂地花外鞦韆半出牆
白馬蹄輕草如剪爛遊於此十年強
三月牡丹方盛開鼓聲多處是亭臺車中遊女自笑語
樓下看人閑往來積翠波光搖帳幄上陽花氣撲樽罍
西都風氣所宜者草木空妖誰復哀
竹庭睡起
竹庭睡起閑隠几悠悠夏日光景長鶯方引雛教嫩舌
杏正垂實裝輕黃雨滴幽夢時斷續風飜遠思還飛揚
小渠弄水綠隂密迴首又且數日強
秋遊六首
七月芙渠正爛開東南園近日徘徊有時風向池心過
無限香從水面來罨畫溪深方誤入洞庭湖晩未成迴
坐來一霎蕭蕭雨又送新凉到酒杯
先秋顥氣巳潛生洛邑方知節候平庭院乍凉人共喜
園林經雨氣尤清廻舟伊水風微溜緩轡天津月正明
自有皋䕫分聖念好將詩酒樂昇平
八月光隂未甚凄松亭竹榭尤為宜况當晝夜初停處
正是炎凉得所時明月入懷如有意好風迎面似相知
閑人歌詠自怡悦不管朝廷不採詩
家住南城水竹涯乘秋行樂未嘗虧輕寒氣候我自愛
半醉光隂人莫知信馬天街微雨後憑欄僧閣晚晴時
十年美景追尋遍好向風前摘白髭
九月風光雖已暮中州景物未全衰眼觀秋色千萬里
手把黃花三兩枝美酒易消閒歲月青銅休照老容儀
若言必使他人信瀝盡丹誠誰肯知
霜天寥落思無窮不柰樓高逼望中四面溪山徒滿目
九秋宫殿自危空雲横遠嶠千尋直霞亂斜陽數縷紅
無限傷情言不到共誰開口向西風
秋日即事
鳥聲亂晝林為誰苦驅逼蟲聲亂夜庭為誰苦勞役嗟
哉彼何短一槩無休息借問此何長兩能忘語默
商山道中作
十舍到商顔雖遙不甚艱東西遡洛水表裏看秦山身
在煙霞外心存人子間庭闈况非遠自可指期還
和商洛章子厚長官早梅
只應王母專輕巧剪碎天邊亂白雲無限清香與清豔
樽前飫享盡輸君
梅覆春溪水遶山梅花爛漫水潺湲南秦地暖開仍早
比至春初已數番
羣芳萬品遞相摧若說高標獨有梅會得東君無别意
為憐清淡使先開
霜扶清格高高起風駕寒香遠遠留太守多情客多感
金樽倒盡是良籌
商山旅中作
殘火昏燈夜正沉默思前亊擁寒衾霜天皎月雖千里
不抵傷時一寸心
和商守宋郎中早梅
山南地似嶺南温臘月梅開巳浹辰恥與百花爭俗態
獨殊羣豔占先春角中飄去凄於骨笛裏吹來妙入神
秀額粧殘黏素粉畫梁歌暖起輕塵宰君惜豔獻州牧
太守分香及野人手把數枝重疊嗅忍教芳酒不濡唇
和人放懷
為人雖未有前知富貴功名豈力為滌蕩襟懷須是酒
優游情思莫如詩况當水竹雲山地忍負風花雪月期
男子雄圖存用舍不開眉笑待何時
和商守登樓看雪
西樓賞雪眼偏明次第身疑在水晶千片萬片巧粧地
半舞半飛斜犯楹形如玉屑依還碎體似楊花又更輕
誰謂天下有羇客一般對酒兩般情
和商守西樓雪霽
大雪初晴日半曛高樓何惜上仍頻數峯崷崒劍鋩立
一水縈紆冰縷新崑嶺移歸都是玉天河落後盡成銀
幽人自恨無佳句景物從來不負人
和商守雪殘登樓
殘雪已消冰已開風光漸覺擁樓臺旅人未遂日邊去
春色又從天上來况是樽中常有酒豈堪嶺上却無梅
若非太守金蘭契誰肯傾心重不才
和商守雪霽對月
雪滿羣山霜滿庭光寒月碾一輪輕羇懷殊少曏時樂
皓彩空多此夜明竹近簾櫳饒碎影風涵臺榭有餘清
恨無好句酬佳景徒自凄凉夢不成
和商守雪霽登樓
百尺危樓小雪晴晚來閒望逼人清山横暮靄高還下
水隔疎林淡復明天際落霞千萬縷風餘殘角兩三聲
此時此景真堪畫只恐丹青筆未精
旅中歲除
比到明年無數刻且令芳酒更斟回星杓建丑晦將盡
歲箭射人春又來不用物情閒作梗大都心緒巳成灰
浮名更在浮雲外瞬見光隂况復催
和商守新歲(嘉祐六年)
衰軀在旅逢新歲因感平生鬢易凋飲罷襟懷還寂寞
歡餘情緒却無聊望仙風月情偏好抹綠簾櫳夜正遙
對此塊然唯土木降兹未始不魂銷
追和王常侍登郡樓望山
四賢當日此盤桓千百年人尚厚顔天下有名難避世
胷中無物漫居山事觀今古興亡後道在君臣進退間
若藴竒才必竒用不然須負一生閒
題四皓廟四首
強秦失御血横流天下求君君不有正是英雄較(一作角)
逐時未知鹿入何人手
灞上真人既已翔四人相顧都無語徐云天命自有歸
不若追蹤巢與許
漢皇傲物終難屈太子卑辭方肯出雖老猶能成大功
至今高義如星日
田横入海猶能得商至長安百里強能使四人成美節
始知高祖是真王
謝商守宋郎中寄到天柱山戸帖仍依原韻
商於飛到一符新遂已平生分外親尤喜紫芝先入手
西南天柱與天鄰
初心本欲踐臣鄰帝里司回斗柄春今日得居天柱下
不憂先有夜行人
不將生殺奏嚴宸却抱煙嵐學隠淪多謝使君虛右席
重延天柱一山人
一簇煙嵐鏁亂雲孤高天柱好棲真從今便作西歸計
免向人間更問津
無成麋鹿久同羣占籍恩深荷使君萬古千今名與姓
得隨天柱數峯存
寄商守宋郎中
初返洛城無限事閒人體分似相違如今一向覺優逸
却類商顔嘯傲時
小圃睡起
門外似深山天真信可還軒裳奔走外日月往來間有
水園亭活無風草木閒春禽破幽夢枝上語綿蠻
遊山三首
城邑(又作闤闠)久居心自倦闉闍纔出眼先明龍門看盡伊
川景女几聽殘洛水聲太宰觀餘紅日旭天壇望罷白
雲生此身已許陪真侣不為錙銖起重輕
春盡登臨正得宜人情天氣兩融怡泛舟伊水風迴夜
垂釣溪門月上時逸興劇憑詩放肆病軀唯仰酒扶持
浮生日月無多子忍向其間更歛眉
樂則行之憂則違大都知命是男兒至微功業人難必
儘好雲山我自怡休憚煙嵐雖遠處且乘筋力未衰時
平生足外更何樂富貴榮華過則悲
二色桃
施朱施粉色俱好傾國傾城豔不同疑是蘂宫雙姊妹
一時俱肯嫁春風
登山臨水吟
山有喬峯水有濤未能容屐豈容舠非無仁智斯為樂
少有登臨不憚勞言味止知甘膾炙語真誰是識瓊瑤
自慚不盡人才處長恨今人論太高
謝富丞相招出仕二首
相招多謝不相遺將謂胷中有所施若進豈能禁吏責
既閒安用更名為(將命者云如不欲仕亦可奉致一閒名目)願同巢許稱臣
日甘老唐虞比屋時滿眼清賢在朝列病夫無以繫安
危
欲遂終焉老閒計未知天意果如何幾重軒冕酬身貴
得似雲山到眼多好景未嘗無興詠壯心都巳入消磨
鵷鴻自有江湖樂安用區區設網羅
答人語名教
開闢而來世教敷其間雄者號真儒修身有道名先覺
何代無人逹奥區煥若丹青經史義明如日月聖人途
鮿生涵泳雖云久天下英才敢厚誣
送王伯初學士赴北京機宜
丈夫志氣蓋棺定自有雄圖繫重輕去路不能無感舊
到官爭忍便忘情閒時語話貴精密先事經營在太平
誰謂禦戎無上策伐人謀處不須兵
答人放言
經時不見意何如重出新詩笑語初物理悟來添性淡
天心到後覺情疎已全孟樂君無限未識蘧非我有餘
大率空名如所論此身甘老在樵漁
擊壤集卷二
