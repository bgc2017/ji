禮部集别集類四(元)
提要
(臣)等謹案禮部集二十卷元吳師道撰師道
有戰國策校註已著錄集原名蘭陰山房類
稿此本題曰禮部者蓋師道致仕以後授奉
議大夫禮部郎中以所進之官名之也(考張樞撰)
(師道墓表杜本撰師道墓誌皆稱致仕後授琴議大夫禮部郎中而宋濓所作墓碑則稱)
(以禮部郎中致仕元史本傳亦同蓋元史即濓所撰故與碑合然樞與本皆師道舊友不)
(應有誤或濓記錄未真也)凡詩九卷文十一卷流傳頗尠
此本乃新城王士禎寫自崑山徐秉義家因
行于世師道少與許謙同師金履祥所著有
易雜說二卷書雜說六卷詩雜說二卷春秋
胡氏傳附正十二卷于經術頗深所補正鮑
彪戰國策註及所撰敬鄊錄于史事亦頗有
考證又與黃溍柳貫吳萊相與往來倡和故
詩文具有法度其文多闡明義理排斥釋老
能篤守師傳其詩則風骨遒上意境亦深裒
然升作者之堂非復仁山集中格律矣蓋其
早年本留心記覽刻意詞章弱冠以後始研
究真德秀書故其所作與講學家以餘力及
之者迥不同云乾隆四十五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
