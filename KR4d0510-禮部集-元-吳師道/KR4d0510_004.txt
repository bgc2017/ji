禮部集卷四元吳師道撰
古詩七言
十臺懷古(并序)
友人自杭來示及濟南王君十臺懷古詩讀
之感慨不已夫江山故宫歌舞遺跡千載之
上英雄遊焉千載之下狐兔行焉俛仰廢興
孰能無情而詩人尤甚發為咏歌詞雖不同
而意總合若物之鳴以類而應余安得忘言
哉余生好遊嘗聞司馬子長杜拾遺覧觀四
方山川之勝以壮其文心竊慕之異時浮江
淮泝湘沅上巴峽過秦漢故都歴燕趙齊魯
之場所見如十臺尚多訪遺老詢故實足以
發一時之興快宿昔之願歸而讀馬杜之詩
文以證其所得焉耳
百花洲上姑蘇臺吳王宴時花正開半空畫燭西子醉
三更鉄甲東門来吳波渺渺吳山簇不見嬌顰倚闌曲
丹楓落月怨啼烏碧草東風驚走鹿闔閭丘墓相連處
應恨夫差迷不悟斷指千年血未乾游魂夜哭臺前路
右姑蘇
靈王傾國崇臺宇按劍章華睨中土弁裳伏地走諸侯
鐘鼔凌空震三楚騁驕不顧伍子謀落成乞與吳兵游
孤身竟走江上路塊土獨枕山中愁十年霸氣終蕭瑟
回首華容歸不得飢魂飄泊啼秋煙細腰却舞新王前
右章華
神娥縹緲高唐上楚宫樓閣森相向丹楓蒼桂湧孤闕
錦石清江簇連嶂行雲漠漠飛雨寒孤猿咽咽千花間
翠旗龍駕杳何處斷魂殘夢愁空山微臣宋玉誇能賦
當日襄王豈真遇千古秋風恨未平高泉飛落三巴怒
右朝陽
昭王銳志移青社築土懸金奉賢者四方劍佩集強燕
千里風塵空駿馬郭君自舉先羣豪樂生獨步超凡曹
酬恩一雪霸國恥建功並倚雲天高君臣意氣千年少
落日荒墟沒秋草黃金買貴滿長安惆悵英雄布衣老
右黃金
項王戰馬從東來意氣蹴踏全秦摧入關不並沛公轡
還鄉却上彭城臺重瞳按劍風雲靡萬疋騰空煙霧起
凄凉垓下泣名騅零落江濱十餘騎寄奴千載心爭雄
登高把酒臨秋風詐移晉鼎非男子君看百戰東城死
右戲馬
沛宫置酒君王歸酒酣思慘風雲飛兒童環臺和擊筑
父老滿座同沾衣一歌豐沛白日動再歌淮楚長波湧
龍髯氣拂半空寒虎士心馳四方勇河山蕭瑟長陵荒
野中怒響猶飛揚高臺未傾風未息故鄉之恨那有極
右歌風
桐人氣迫前星黯思子宫成歲華晚高臺有恨碧血新
大野無蹤金犢遠一朝弄兵兒罪輕百年鍾愛天倫深
戾園魂魄夜寂寂湖城風雨秋隂隂漢宫樓觀連天起
方士熏香召仙鬼望思望思終不歸茂陵老泪如傾水
右望思
半空高棟翔金雀玉扆繐帷塵漠漠西陵老樹暝色寒
建安殘妓春情薄曲終紅袖辭尊前檐傾斷甓飛人間
分香淚老恨不滅秋風吹入苔花斑漢家一片當時土
肯為奸雄載歌舞銷盡曹瞞萬古魂落日漳河咽寒雨
右銅雀
金陵王氣飛祥雲鳳凰臺上聲和鳴鳳来春風花冥冥
鳳去秋風荒草生嬌娥舞散高城暮青山迥隔丹丘路
斜陽門巷語烏衣細雨汀洲飛白鷺江空天闊鳳影遥
謫仙吟罷誰能招六朝宫闕煙蕭蕭月明半夜人吹簫
右鳳凰
大明天子遊南國紅粉三千臺百尺歌鐘激浪楚日白
簾櫳凝樹湘雲碧凌歊高宴金輿来侍臣狎笑朱顔開
臺城宫扉鎻花柳寄奴土障生塵埃昏昏醉夢春風幾
不顧江東數千里酒罷歌闌帝業銷青山空映當塗水
右凌虛
賦烏江山廟
鉅鹿一呼坤軸折咸陽宫殿紅三月鴻門壮士斗聲飛
寶帳佳人劍光裂芒碭雲氣騰真龍縞素三宣明至公
八千子弟風雨散拔山扛鼎成何功夭亡戰罪徒云爾
欲問英雄呼不起荒祠古木擁蒼煙夕陽長炤烏江水
促織吟
高秋白露如零雨促織驚寒近床語美人不寐空閨深
共向西風訴離苦玉關征人去不歸無書寄與来鴻飛
背壁孤燈炤清淚誰家急杵敲寒衣寒衣八月當寄時
今年獨恨衣成遲天吳顛倒舊繡裂春蠶凍損新絲稀
夜長抱膝三太息此懷促織那能知微霜凄凄月欲沒
四壁蕭蕭聲轉急吟成錦字長相思萬里秋空凝愁碧
曉霜曲
空雲黯淡青鱗斜月色慘慘黃鋪沙九天青女曳裾帶
笑揉珠露成飛花僵禽淅颯動庭竹城上啼烏怨如哭
瑣忩疎簾點輕毳古砌芳花凝碎玉繡帳垂深(闕)處
兩兩金烏噴晴霧春濃入骨不知寒屏外凄風倒回去
燭龍破夢驚晴光酒波煖灔酥花香笑看碧瓦凍鴛鴦
豈知茆屋悲無裳
班姬吟扇圖
昭陽歌吹圍春濃秋風蕭蕭長信宫冰紈相對慘愁色
焉知與爾同秋風空庭無人綠苔滿搦管凝顰寸心遠
孤吟聲入蒼空長行雲日暮含清婉妾泪斑斑扇上詞
妾恨緜緜扇上絲輕塵𤨏篋素月暗初寒掠幔清霜飛
一時凄凉千載惜宛轉餘妍寄丹碧人間恩怨非無心
三咏綠衣空嘆息
雪夜
樓高夜深風撼扉酒醒雪落寒生衣空山萬水凍雲合
隱隱蒼兕鳴聲悲西隣吹笙晏豪家畫燭摇空光爍爍
陽春入髓朱顔酡玉壺催箭東方白閉門凍卧一長歌
任渠盈尺無人過袁安高節世亦有洛陽尹令今無多
送陳端叔游盤山并寄友人
一尊三人同吟嘯風雨夕清歡宛在目别思已盈臆天
風北鴈吹来書書中問我今何如别時有詩寄君去書
来何事新詩無君家有樓名望遠舊約幽人游歲晚猿
啼鶴舞迎長裾雲影泉光浮叠巘山中酒熟梅花開何
妨滿引傾千杯高歌響撼金華洞白石鬱鬱行蒼苔山
南山北多詩才想見颯沓飛車来百年盤峯此客少諸
君意氣須傾倒
殺虎行
蘭溪太守令劉昆癡虎有耳胡不聞夜深妥尾古道上
日薄搏犬荒城根風吹黃茒走白額獵夫一見懽踴躍
亂刃交揮白雪翻雙眸怒迸金丸落後車傳送如獻俘
當軒裂肉空須臾長河無蛟惡黨靜里中三害今何如
平生意氣多豪野亦欲短衣馳疋馬一掃腥魂險穴空
長歌慷慨南山下
留别求愛廬
括蒼名山列仙窟一洞寒雲扄白日黃精已辦空山粮
青鞋欲躡幽人迹荒城九月風雨多兀坐空齋聽蕭瑟
溪南木落草色黃千峯蒼蒼老秋色明朝且訪淵明廬
琴書四壁一事無菊花滿籬酒滿壺幅巾短笻成畫圖
插花傾酒歡何如氣酣目送飛鴻孤長歌西望歸来乎
次韻冬夜吟
荒城虎號風色變雲翳天星沉不見起呼斗酒拔劍舞
炤空神光燿流電洪濤屭贔翻東溟空山石裂山鬼驚
酒闌匣劍長太息怒氣冲冠髩髮森風埃茫茫暗六合
日月烱烱懸丹心少年意氣浪自喜讀書無功不如已
傭奴坐享鍾鼎貴公等政堪溝壑死更長凍雪三尺深
抱膝長歌茅屋底夜光横道驚暗目陽春抗音掩俗耳
蒼天千尋兮地萬里嗚呼知己之士真難遇
子昂摹韓幹牧馬圖
開元内廏多名馬畫手無雙數曹霸弟子韓幹筆意新
承恩亦向天墀畫含毫拂練五雲動旋關轉軸羣龍化
圉人臨閑振金索御鞍初卸收黃帕豐草聯槽晝不嘶
飛花卷仗春停駕西風回首征塵生蜀棧青騾愁獨跨
趙公何從得此本步武曹韓相上下驪黃掃空四海眼
丹青妙續千年話誰云此馬不復存看取匣中光炤夜
落花行
東風吹花花作團美人脉脉凭闌干倦投紅筵逐舞鳳
故尋翠袖索釵鸞去年送别城南道城南飛花映芳草
關河萬里人未歸風雨一番春又老抱愁無語還空閨
拂釵攬袖香依依綠隂鎻窗蝶影斷空枝弔月鵑聲悲
青春不復回游子不顧期美人掩泪長相思恨身不似
花能飛花飛終恨沾塵泥安能與花飛去陽關西
寄李坦之
幽人一出九鎻山朝吳暮越無時閒煙霞縹緲隔清夢
風埃慘淡傷朱顔今年閉門穀江滸煮藥高堂奉慈母
春深花落愁不知高樹新篁響風雨天涯獨鶴少儔侣
我時過君得晤語江空日暮孤雲飛西望青山渺懷古
山中之人不復回松聲澗水含清哀洛陽年少今亦老
漢廷卿相誰憐才人生未遇休慘戚浮榮無根易起息
千年間氣文章在半夜高吟鬼神泣相逢三月一字無
近来清思知何如
苦旱行三首
五月苦旱今未休青空烈火燔新秋雨師不仁龍失職
百鬼廟食茫無謀我欲箋天訴時事只恐天公亦昏睡
蒼生性命吁可哀風雲何日從天来
又
皇天不雨一百日千丈空潭斷餘濕連山出火槁葉黃
大野揚塵烈風赤田家父子相對泣枯禾一莖血一滴
中夜起坐增百憂雲漢蒼蒼星歴歴
又
吳鄉白波田作湖越鄉赤日溪潭枯衾綢不換一斗米
細民食貧衾已無連艘積廪射厚利嗚呼此曹天不誅
聞道閩中米價賤南望梗塞悲長途
落葉行
山忩獨眠抱秋冷四壁無聲中夜醒天清急雨忽萬點
月出枯蛇紛衆影開門颯颯非故林滿空亂葉摶愁隂
石澗流紅細泉咽蘚㾗掩碧孤蛩吟高秋共誰聽蕭瑟
却憶江南遠遊客楚天摇落白日高萬里扁舟蕩秋色
江南客未歸山中葉亦稀相思遶遍寒樹下有恨願隨
秋風吹山空夜寒風漸微慘慘霜露沾人衣哀鴻獨叫
殘雲飛
春雨晚潮圖
昔年曾看錢塘潮龍山山下乘春濤中流回首洲渚變
孤塔不動青崖高雲昏水暗雨陣黑雪噴電轉潮頭白
浙江亭遠亂帆飛西興渡暝千花濕空江茫茫魂欲斷
歸来十年今復見浩蕩東風滿畫閣淋漓海氣飛人面
春深故國芳草生鴟夷遺恨何時平重游弔古惜未得
掩卷歌罷空含情
殺虎行
濱州胡氏至元間隨夫劉平攜二子戍棗陽
暮宿沙河虎至曳平去胡氏掣虎足呼七歲
子取車上刀遂殺虎扶平奔季陽堡三日而
死季陽趙侯上其事為復其役而旌其閭云
劉平夜宿沙河濱猛虎怒曳車中身妻奔掣足兒取刃
殺虎扶歸季陽城虎雖已就死平亦不復生婦人義勇
驚四海朝家旌節垂千春嗚呼征戍當軍興鋒矢錯落
尸縱横是時不獨虎口死幾人痛惜金釵分太平何鄉
非樂土骨肉燈前夜相語願君寫取麒麟與鳳凰傷哉
此圖當卷去
寄黃晉卿
繡湖有客今竒才豫章千丈翻風雷讀書羞坐廣文館
騎馬欲上黃金臺石頭城邊訪遺跡長吟不換公卿檄
故山藂桂喚君歸十年被褐無人識我游東城誦佳句
風雨深春綠隂暮孤舟落日竟空回去燕来鴻不相遇
文章落落俗子嗔賈生謫去揚雄貧一時暫作失意士
千載同是非常人相逢車盖不用傾與君異縣情已親
卜隣未遂三(闕)去日夜悵望東南雲
追和坡翁松風亭梅花三首
老坡醉堕南蠻村賦詩喚醒冰姬魂松風亭高寒瑟瑟
羅浮山暝煙昏昏朝雲已空嶺外夢陽春自到江南園
主人孤標迥不俗當時盛事今再温高歌起踏中夜月
不眠坐見空山暾炎荒萬里浪竒絶玉堂回首深君門
綠衣飛去梅樹老千載白鶴應能言村居願子且勿出
相看痛倒花前尊
又
平生江南煙水村梅花欲開先惱魂翠氊醉卧花下雪
銀燭爛炤林間昏頻年旱飢酒禁重病肺抱渴如文園
夜寒霜堕月滿屋松風一曲山缾温嚼花自嚥清澗液
吸景不待朝霞暾舊游俛仰未成夢歲晏蕭條空閉門
故人萬里不得見新詩一笑誰堪言水香花落春漲起
安得快意浮吾尊
又
佳人獨立空人村天公與香来返魂朔風倚竹翠袖薄
凍雪拂地玄雲昏我居山中卧愁寂十年不醉西湖園
水荒月堕破殘夢燈青火白凄餘温明朝爛漫三尺雪
亭亭玉樹迎初暾冷光炤映虛白室清氣散溢無窮門
此時妙趣誰共領對花宴坐終忘言微吟覓句漫自苦
况肯檀板傾金尊
後苦旱行
青空皛皛月色白竟夕飄風簸城陌禾壟揚塵未足驚
千頃滄江亦龜坼前年一旱困未蘇四年三年見所無
荒村十空減八九斯人化作溝中枯田廬盡入兼并室
妻子存者今為奴空名賑飢不得實並緣官粟私門儲
民田無限紛自恣貧弱祗賴天公扶吁嗟旱禍獨爾及
天道冥漠知何如
荅黃晉卿約遊金華三洞不果
子從金華遊寄我金華篇金華相望半百里嗟我欲往
心茫然凉秋九月天發早芙蓉前峯回路轉僧舍盡澗
水不斷松聲環玉女孤墳落葉裡杳杳白鹿鳴空山山
空洞窟砑半吐青芝如花溜如乳高岩覆屋成結搆亂
石迎人欲飛舞其餘二洞更迥絶異象殊形閟迹古空
窗忽透中夜日飛簾長挂青天雨仙家樓觀何峥嶸赤
松霞氣丹光横初平子安期生相逢一笑應相迎我生
胡為墮世網回首白雲空爾情
燕子行
清江朱樓相對開去年燕子雙歸来東風吹高社雨歇
一日倏忽飛千回翻身初向煙中沒掠地復穿花底出
花飛煙散江冥冥城郭參差滿斜日無情遊子去不還
短書寄汝秋風前繡簾不卷春色斷空梁泥墮琵琶絃
飛檣冉冉瀟湘浦春盡天涯路脩阻一夜相思柳色深
獨上樓頭淚如雨
寄黃晉卿
故人别我今何適書来尚作吳興客天目雲愁百里隂
太湖浪激三州白孤城渺莽雲浪底高秋悵望川途隔
周南太史終歲滯洛陽年少何人惜似聞幕府招延君
法律應須早致身腐儒白首遭笑罵游戲聊復驚庸人
客中得士佳有餘新詩滿幅来起予人生可樂在知己
素心不為食有魚青楓葉赤炤野水飛帆翠盖何時倚
念我孤吟五斷腸閉門寂寞秋風裡
次韻苦寒行
江雲凍黃青日堕苦寒欲禦誰能那蛟髯冰脫僵起立
鷁脊風高退飛過陽春却在五侯家繡被不愁妨睡課
捧觴豔眼送一曲閉閣下簾熏百和君莫笑窮詩翁蕭
蕭破屋簞瓢空隨陽耻學南征鴻漢時袁安卧雪中至
今千載垂清風
梅枝拄杖歌
槎牙千歲枯梅枝鐵骨孤瘦苔為衣不留花葉混凡木
默謝規削含天機嚴陵主人欣得之朝扶暮倚長相隨
清餘冬樹雪月豔潤結夏林煙雨姿千峯萬壑同来路
飄然今復遊何處已將形影共歲寒肯向風塵争捷步
羅浮花開春正繁安得攜爾同躋攀手招仙人喚綠鳳
側身飛去青雲間
和李坦之九鎻山聞簫
青山九鎻多飛樓仙人吹簫樓上頭洞中鳳舞花羃羃
潭上龍聽雲悠悠曲成三弄猶未已夜深月出闌獨倚
汎聲流響滿千岩長松怒嘯悲風起一從之子離故山
夢憶嫋嫋空濛間錢塘道士紫玉管時復聽之開心顔
斯人忽去無消息回首山中亦荆棘憐君獨客向江城
青楓墮影天霜白知音之士不可忘感時撫事成永傷
莫怪當年向常侍愁来聞笛賦山陽
墨竹行贈元生
洋州太守天下無墨竹一幅千金俱當今李公得其法
聲價絶代傾鴻都元郎眉宇清如水早年放達仍相似
靜臨真態燈月下獨玩天機風雨裡渭川千畆春林深
瀟湘一片秋雲隂引竿鼓棹咫尺近弔古渺渺愁人心
東城重来春欲暮寫遍人家屏與素墨痕醉袖兩淋漓
蹀躞馬蹄花滿路古来竒士非畫師能事不受塵埃羈
胸盤成竹手不知根源一一葉與枝我生愛竹忘朝飢
歸来城南結茅茨當窗萬个志已足安得與子同幽期
風帆落日翠袖遠高歌把卷長相思
桐廬夜泊
合江庭前秋水清歸人罷市無餘聲燈光隠見隔林薄
濕雲閃露青熒熒樓臺漸稀燈漸遠何處吹簫猶未斷
凄風凉葉下高桐半夜仙人来絶巘江霏山氣生白煙
忽如飛雨洒我船倚篷獨立久未眠靜看水月摇清圓
山樓秋望圖
荒厓蒼蒼映高樹樹缺飛樓秋色露樓中有客獨凭時
溪上何人却歸去風埃低垂傷我顔嗟爾乃得專其間
晴窗掩卷意未已一夜夢繞江南山
飛来峯
何年靈鷲西飛来平地湧出青瑶堆老根盤絡樹竒古
不著寸土天所栽上有長藤走寒蔭下有積葉粘枯苔
懸厓孤撑危屋覆嵌竇上出空窗開山根幽泉行未遠
細響激激隨灣洄流風忽起林影亂秋日欲落猿聲哀
我来臨流一濯足試歴窽穴窮崔嵬胡然列像森怪惡
高下斵鑿紛岩隈當年眩人懾吳越怒勢方張誰敢摧
彤墀朝夷峙堊塔蠒紙暮出颺寒灰可憐卷石亦當厄
舊觀一失何由回人間好山政無數爾曹錯據彌九垓
人區冥冥幻鬼窟更侈金碧傾瓊瑰惟應震蕩再開闢
始得一洗無纖埃平生山水興不淺亦擬勝處聊徘徊
空亭坐對增嘆息出山始覺心悠哉
墻西梅花
墻西古梅側敧倒一半花開出官道道傍過者争注目
弄蕊扳枝矜媚好幽姿詎肯隨俗態高豔何如委凡草
心非真契漫相逢計失深藏難自保何如空山荒澗底
千年古徑無人到寒香不遣煖蝶知落英惟有春風掃
會當移植遂爾性不用哀吟對枯槁
梵隆畫番王獻佛圖
如来宴息雙跏趺碧海涌座紅蓮敷身如浮雲與枯枝
一毫無有寧願餘不知何國被服殊緩耳卷髮黃虬鬚
狻猊巨象先後驅寶盤五色摩尼珠歸誠贄貢陳區區
拱手傴立顔和愉足明神化羣情趨眇然韋布一懦夫
乃獨抗論非空無見之不肯脩勤渠羣嘲衆嗤謂爾愚
作詩三嘆還君圖
題趙守雲壁振衣二亭二首
臙脂山北厓光青中含層白雲英英玉煙乍出翠屏裂
碧海忽湧銀濤生主人一見淡怡悅收攬竒觀歸千楹
仰看垂天作飛雨俯視叠影浮晴泓卷舒萬變真體在
動静不測神機行悠然妙處當自領豈但卜築誇經營
武昌亭臺一十萬誰家絃管無新聲青衫不受塵土涴
玄賞獨有山林情座間翰林老詞伯健筆一落峯崢嶸
舊遊俛仰二十載却驅五馬東州城卷中攜此千仞壁
使我想見猶神驚
右雲壁
人間埃壒紛茫茫染衣能淄眯目黃誰知潔土本無汚
有如濁水涵月光武昌參軍庶務劇喧囂牒訴環笞搒
九衢障面蹋斜日瘦馬湍汗如流漿城隅咫尺有邱壑
白雲翠壁摇滄浪危亭直上宇宙闊振衣長嘯天風凉
俯視擾擾衆蛟聚仰見矯矯孤鴻翔神怡體曠心目適
便欲超忽凌八荒屈平獨清當時笑騷語千載道芬芳
羨君拔俗古来少况復餘事攻文章飛霞之佩高頡頏
餘子滅沒誰能望
右振衣
和申屠子逹春暮田家即事
長河無際浮空冥一瀉可溉千村青禾苗蔽日不見土
下有清水鳴泠泠白魚肥美新酒熟飲食俾爾老復丁
叫囂無聲桴鼓息中夜甘寢何曾醒我来值此良自慶
公餘但欲深閭扄歸耕未成強徇禄飯蔬不恨無羶腥
脩河道中
雲穿漲空如刷煤疾風怒雨相隨来我舟中流四無際
高浪掀舞聲喧豗冥冥不復辨咫尺觸樹乃始知灣隈
破篷淋漓濕被面想應為我湔塵埃暮投村店雨未已
土床漏屋生莓苔跳蛙鳴蚓入我屋四壁聚蚊成殷雷
中宵不眠坐達曙嗟豈有意兹徘徊符移聯絡星火急
潦水洞决隄防開河渠使者峻督責奈何天意方為灾
負薪築土非所憚強顔俛仰胡為哉
孫孝子
保郡新城孫孝子起家掾曹宰百里母病去官如脫屣
躬嘗湯劑悲不起結亭塋兆廬且止朝吟暮咽泪穿眥
誓言終身守松梓嬛嬛孤姪寡嫂姊割産廩之寕薄已
嗟公之行無與比飛書上聞揚厥美華表煌煌著千祀
禮墜世季澆風靡披衰肉食怡弗眎傾貲異教諸非鬼
棄喪忘哀亟從仕我深嫉之人所詆誦公此事尤卓偉
秉彛與天互終始皇化清明敦孝理公今作宦在風紀
願令汚俗歸一洗四海法之循聖矩
追和吳玄夫寄韻
去年風雨人過門咫尺軟語勤相温感君此意深到骨
泪落聲放不得吞驚心昔别又五載日月歘忽如跳奔
一官浪走千里外長淮巨澤波渾渾拏舟循稼逐雁鶩
負土卷埽驅蛟黿老親同来竟舍去我足雖縶思騰騫
安知一朝竒禍作悔不早計回南轅少年蠭銳類戰士
挾執鞭弭仍櫜鞬祗今憂患黯消落但欲燕坐忘朝昏
京華遊泛君最厚篋中手錄今猶存雪窗重炕每共宿
泥塗軏轡交相援青春忽作慷慨别拂衣便指山之樊
九重斜日重回首御溝新柳垂周垣霜蹄暫蹶未為失
天路再騁誰能藩索居無人思轉劇鬱鬱莫吐胸中言
仙華絶頂有竒觀下睨海日扶桑暾披香試即玉女迹
把酒遥酹粤客魂著書築室約歲晚與君霞帔同高掀
大夫最達空足論要以不朽垂乾坤(粤客謂謝高父)
雪中簡吳子彦
北風吹衣馬凌兢岡頭往来降復登敬亭相看最不厭
今朝蔽障玄雲層歸来静聽打窗雪松爐細撥寒灰騰
故園梅花入我夢誰遣鐘鼓催晨興吾宗潭潭萬間屋
隙宇容容逃嚴凝去年之客豪馮凌美人狎坐酒如澠
今年之客貧如僧茗椀瀹雪虀盂冰人生彼此各自適
問君誰愛當誰憎只愁歲晏舍我别
禮部集卷四
