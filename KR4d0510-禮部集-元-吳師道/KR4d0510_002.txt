禮部集卷二元吳師道撰
古詩五言
秋懷二首
江南木葉飛江北百草黃風煙澹莽蒼悵望川途長寒
魚聚其羣鴻雁忽成行俯仰念時物索居耿凄凉昔我
二三子敦好攻文章漂零時相失尺素不得將人生四
方志企爾揚聲光登山豈無車涉水亦有航真誠諒不
隔離别庸何傷
忽忽意不懌獨步登高丘羣山紛糾蟠前當大河流八
月草木凋萬里風雲愁寒晶蕩白日孤鴻去悠悠鴻飛
不可極其下禹九州古來英雄士百戰横戈矛念我當
壮年弗獲兹地遊豈無干時略欲往誰見收君看天馬
駒失足羞氂牛
和李坦之二首
白雲滿蒼梧黃葉堕瀟湘九疑青峰下水冷孤祠荒漠
漠帝子魂千載懷故鄉秋風吹落日猩鼯嘯幽篁瑟聲
杳何處臨江思茫茫倚楫欲弔之南望涕霑裳
又
中原帶黃河大行卧嶺崟寒空渺萬里日暮愁雲隂高
鳥飛不度狐兔餘哀音英雄百戰地意氣俱銷沉秋風
舊城闕野草荒煙深興亡不可極北望涕沾襟
李龍眠蓮社圖
遠公廬山下手種玉色蓮清脩香火社雜遝山林賢龍
眠弄筆墨貌出晉宋前横橋虎溪水古木東林煙須眉
策遺老瓶磬趺枯禪石壇花雨落稽首西方仙休吟散
梵帙風罏薦寒泉矯矯靖節翁歸心赴斜川分手溪上
笑攅眉社下緣淋浪漉酒巾籃輿摇醉眠止飲諒匪難
恥受異教牽空山舊行跡寂寞餘千年竟令妄庸兒攝
誘紛相傳陶翁我尚友掩卷心茫然
浩然觀分得浩字
過雨秋正佳出郭山漸好松門表靈宫石澗緣細道空
壇故葉積深殿隂色早丹遺井水香仙去庭栢老伊昔
崇玄元搆祠始天寶靈風却緇塵金幢飛翠葆猶餘千
年像遂走羣吏禱我生無俗情道妙窮深討天根息綿
綿虚白生浩浩永懷潔身私非關恨枯槁緬邈鸞鶴翔
空山動秋草
和黃晉卿效古五首
美人隔雲端可望不可随天秋光景暮青鳥倏何之明
明不識察耿耿長相思合離諒有分素志誰能虧
又
士生一失勢忽作鴻毛輕悠悠百年間臨河俟其清黃
塵漲白日古道無人行衰榮迭代謝故新更送迎惟有
達識者振古流芳聲
又
升高望廣野游氣紛飛揚海岳潛銷變金石何能長英
英冠盖區覆手狐兔場富貴奚足道俯仰令人忘
又
天氣無停吹北鴻復南飛鴻飛有時息游子去不極淹
留轉憔悴緇塵化衣色散樗有高枝芳桂無完皮多才
祇自累不隠知何為
又
生抱世外姿與世鮮所歡同心久契闊歲晏凄餘酸安
得子歸來製芰紉秋蘭散髮笑明月行歌采琅玕超然
息萬慮冥合造化端
上巳日水西紀遊
今歲仍癸丑佳辰况清明天空朗遐瞩及此新雨晴會
心得良彦飛盖背層城始循長溪轉復傍清林行冲湍
起亂響秀嶂巉孤横邂逅見漁翁徘徊聽鶯鳴步入松
寺小坐逢僧話清洗鉢罷幽饌出門有餘情候暄覺風
快隂移知景傾前登古廟高俯睨春蕪平泛泛下白鳥
冥冥飛落英揮觴復臨流放歌聊濯纓境幽賞彌勝神
怡體自輕緬懷宇宙間兹日多合并五侯競豪靡晉人
悲死生豈若吾遊佳蕭然澹無營
夢先大父有感
死别一紀餘故迹隨流波哀端在腸臆惨若嬰沉疴昨
夢臨我前儼服冠峩峩手持一卷書授我仍長哦覺來
驚且悲庭樹酸風多惝怳送歸魂冉冉荒山阿永懷鍾
愛心生死耿不磨保躬蹈前訓没世期無他奈何人事
乖志願嘗蹉跎平生素無淚此夕如傾河
題東吳謝氏春草池塘
江山富詞藻謝公劇清妍偶緣春風夢争咏池草篇冥
搜諒亦苦神助誰云然情鍾同根愛妙契天機全西堂
渺風流東吳盛才賢烏衣鬱高門冠盖何聯翩看花玉
缸飲聽雨書床眠會心得妙唱馳譽誰後先飛亭壓野
木極目春無邊幽芳動纖綠湛影摇清漣時令塵中客
浩蕩寄所宣徘徊不能句返棹下蒼煙
清明哭
暄風吹陌塵野哭紛四起人哭尚可忍我哭那可止哀
哀兩年間竒禍不少俟哭母哀未終哭弟仍哭子生來
亦何娛展轉荆棘裏慰眼骨肉完豈恨同飲水春陽徧
羣動虐厲劇孤卉呼天自難噤尤怨寧昧理洒飯廹兹
辰淺壤魂猶寄泪竭眼欲枯沉痛徹心髓
送人貢秔米之京
后皇制任土職貢來四方珍異匪余求服食乃其常金
華有嘉種玉粲含芬香土人昔肇端每歲賦其鄉頗聞
播種初行者避畎疆斂收畢徵納老稚不敢嘗擾擾府
中集數日何奔忙珠璣歴萬指錯落照九光圓好中式
度緘封謹縑囊矧今歲旱乾彌望茅葦荒野人懼不供
挈瓶越林岡及兹幸充數揚帆上天倉惟民秉恒性食
芹猶不忘勤動非所辭有司貴循良賢侯重承命護視
嚴周防行行不可遲去去凌風霜玉食倘見登仁恩沐
汪洋願推及物心共樂斯時康陳風以為贈别意何悠
長
和張同父感興五首
遠役嘉定居沉思惜流景秋風從何來脫葉下高嶺更
長夢屢斷月墮窗已冏感時增隠憂撫躬發深省幽姿
豈解媚窘步何能騁迂疎性彌篤紛華念終冷聖門有
真樂妙理存至静玉韞山自輝錦粲衣須絅
又
驅車游中原北渡臨大河縱觀岱宗雲却挹東溟波廓
此隘陋胷萬象何森羅祇恨苦匆匆急步無委蛇八極
浩無垠熙運當泰和遍游尚有期慨然發長歌
又
我家城南陬門徑深綠蕪每受俗子憎終歲誰闚𨵦張
公數相過不憚百里途高談振風雅攜袖光驪珠頗令
好懷開有若沉疴蘇謬陪冠盖遊浪迹九軌衢回首江
南春晴烟煖枌榆同心各有適嗟我寧非圖
又
我生苦無才振步強追古寧堪侣簮組但可投農圃一
經業三世顧恐忝厥祖免俗正未能用時終何補誓言
終弗畔惇志希曾魯
又
嚴霜知蒼松盤根識利器駑蹇混驊騮同驅不同至頽
波漫滔天投足幾無地栖栖抱孱質岌岌抗獨志萬鍾
與千金何與平生事
金華觀分得琴字
春晏踐宿期雲間陟高岑獲從勝友俱遂此物外心月
窟探萬仞龍淵測重隂盤坐白石臺長嘯青櫟林莫探
虚皇居急雨含蕭森松風飛淙合終夜凄笙琴何能發
孤咏千載同遺音
溪山仙舘圖
平川漾輕舟蒼石擁高樹煙中連嶂斷林際飛甍露兹
宇誰所營列仙實來聚我生戀溪谷忽去踏塵路坐恐
孤夙期臨風怳延佇
合歡木
合歡愛嘉名矧復知昏旦淮土産特多葱蘢蔭溝岸離
離青葉解冉冉紅茸散静和宿露卷動與微風戀物意
豈悅人和樂自堪玩蹇予寡所諧觸事多忿悁亦擬學
嵇生植根向庭畔
追和黃晉卿北山紀遊八首
靈源
昔從招提遊春投上方宿池光蕩寒煙月挂深巖屋夜
久僧不歸無人話心曲
草堂
秀巘擁翠屏飛樓納遐景幽泉雲根出峽雪漱清冷誰
知一源微流潤被千頃
三洞
遥遥覆盆山千重萬重翠洞門春正閒丹光夜非秘如
何安期輩可聞不可遲
鹿田
山空鹿不來玉女孤墳古雲林暗白日空翠洒飛雨黃
精苗正肥滿地無人取
寶峰
草深山徑微宿雨含沮洳憑雲陟層宫盤石翳幽樹未
遂邱壑棲悵然還獨去
潛岳
潘公舊游處清風滿林壑院古春苔生巖空夜泉落惟
餘一鉢在上有塵漠漠
山橋
巉崖插澗立飛梁倚空上雲湍挂遠白風林含餘響之
子有高懷獨恣山泉賞
寶石
春山花亂開野水被行路僧居不得到歴歴知佳處有
時夜深夢踏雨穿雲霧
休日雨
下曹窘將迎休日仍不休今晨雨勢急暫爾散羣騶解
衣東軒下卧聽浪浪流豈不厭煩溽所欣稍優游素琴
試一彈書卷開復收蕭然澹飲水兒女更啞嘔始知一
日閒未易千金酬我非適時才分當老林邱失足墮塵
網憔悴祇取羞逢人數言歸人復笑我留我留意誰會
作詩聊寫憂
九日登響山奉呈同遊者
響山臨響潭曾識太白來我欲游其間却愧非仙才况
乃博微官終年走塵埃幸兹九日至獲與羣彦陪高秋
慘雲物薄日翳復開駐馬青松隂披襟上崔嵬前睨孤
城低下瞰清溪廻諸峯送遠色攬結何雄哉野菊半含
英濁醪初發醅且盡一笑歡良會不易諧溪聲宛如昨
斯人化飛灰想見登臨時逸氣横九垓寧知千載後我
軰兹徘徊呼之倘可作相共揮于杯凄其暮色合颯颯
疾雨催扶攜下登舟水竹㳂灣隈仰看千仞壁浩歌散
餘哀
廬山紀遊贈黃伯庸
昔聞匡廬名今睹雄秀姿我舟薄其趾隂雨深蔽之平
生潔清念諒受廬君知寧辭三日淹未恨一見遲邂逅
得佳士欣然即追隨晴雲散諸峯攅青逗參差五老太
古色相對心融怡披衿尋鹿迹抉洞徵賢祠風雩杳餘
韵書臺抗層基前瞻辨五乳仰顧指狻猊却招白鶴仙
下瞰神龍陂飛橋度三峽艤棹凌深危噴濤電雪眩轉
石雷霆馳薄暮不可留淅淅山風悲明發開先遊寒溪
涉清漪入門雙劒色夾道萬虬枝飛虹瀉青嶂漱玉下
深池竹亭夐幽闃四壁多殘碑出林送落日踏月仍遨
嬉移舟星子灣回首煙霧時歸來記所歴一一天下竒
兹山信綿邈覧勝猶多遺簡書属有程逼仄嗟絆羈悠
悠此時路依依後來期巢栖雲松間瓢飲澗水湄昔賢
有高躅安用微官為
望九華山
輕舟下池口遥望青陽郭雲間見九華争先出鋒鍔參
差敔背缺峭銳圭首削竹箭拔春芽芙蓉攅秋萼竒姿
信明麗遠勢仍聯絡下有巖谷幽真靈諒兹宅詭哉末
世士強以名號託丹崖不受滓青鋒鎮如昨千載知属
誰含情寄冥漠(宋齊丘號九華先生)
魯港
支港分江流長煙接淮岸青山暮隐隐白波寒漫漫津
鼓迎過船客子暫休舘蕭瑟蘆葦叢酒家亦相喚按行
值遺老話舊仍永嘆當時一聲鉦散卒十三萬嗟哉彼
孱庸勤(闕)比姬旦
十二月二十二日宿七里寺書壁
微宦不適意一身抱長憂况此凶歉年餓者擁道周及
物豈無念越職非所尤博濟古云難勸分動成仇荒村
走風雪破寺寒颼颼中夜耿不眠胡為此淹留
四月二十六日即事
竹光含積雨滿室青沉沉階除無行跡時有幽蟲吟澹
然終日閒飲水弄書琴感慨復長歎誰共語此心遠聲
起天末門外江波深聳身上高閣晴雲出孤岑南風一
何佳遥遥披我衿
薔薇花詩為監州貫子素作
紅刺綴修條清隂羃高架植根向來誰依此絃歌舍使
君有雅懷在泮樂休暇挹翠開新軒爛錦迎初夏香隨
夜露發色許晨霞借孤葩殿竒絶衆目共驚詫柔枝貫
當中纖葉紛垂下生生無窮意心本滋萬化至理諒斯
存悟領復誰訝今年歌鹿鳴行將勸乃駕明倫崇振厲
淑士勤慰藉英華豈無徵燁燁動光價寧殊當窗草未
遜同穎稼歌吟侈篇什宴賞飛盞&KR1356;更托丹青傳千春
不凋謝
百尺山圖為輝東陽賦
峩峩大雄峯故是洪都望若人真有力獨坐不復讓穹
崇搆臺殿金碧開巖嶂天華百谷滿鐘唄層雲上緬懷
季唐主詩語留竒壮至今昭回光草木變姿状上人東
陽秀法筵擁龍象縮地入秋毫銜袖有百丈山川稟瑰
異宅據神滋王矧復此道崇奔走有信向弱質阻攀緣
披圖自惆悵(唐宣宗題冊)
禮部集卷二
