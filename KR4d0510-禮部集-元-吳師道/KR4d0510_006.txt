禮部集卷六元吳師道撰
律詩五言
送友人
秋風吹古道木葉墮征衣明月今宵缺孤雲何處飛關
山行路惡文字賞音稀莫待相思劇天寒早賦歸
和陳端叔二首
高吟伴細斟清思净塵衿丹火栖金井花香拂玉琴滄
洲風月滿紫閣霧煙深鴻鵠堕平地誰知萬里心
又
白雲燕薊北悵望兩分衿夏枕塵生扇南音思滿琴青
天孤鳥没落日大江深聞欲飛車去高歌激壯心
和李坦之
丹房天柱隂客棹越江深鶴怨山中出龍聽石上吟天
光澄碧眼秋思冷瑶琴一曲歸來調風飛七澤音
送孫稅官
台山宦遊客長嘯水雲遥百賈日中市千航海上潮民
淳輸課集仙近賦詩招後夜歸舟路西湖何處橋
陳處士挽詞二首
端叔乃父
臺榭西湖上貂璫北寺中安知處士服竟老洞陽宫燕
薊風霜迫金張露電空骨歸魂漠漠故國野花紅
又
風雨前朝夢關河百里身白衣終晚歲丹鼎樂餘春令
子天涯客長懷闕下人存亡兩愁絶回首一傷神
和友人二首
吳越俄蕭索何鄉可定居乾坤有凶歲州里負冤書赤
子魂如寄將軍腹未虛有才時不展感慨欲何如
又
俗徒不可語之子况離居江上又芳草山中無素書鳥
鳴春樹静花發酒尊虚相見應相問心情百不如
哀陳端叔
跌宕三千首淋漓一百杯公侯驚滿座賓客慕疎財書
帖蒼鵝換燒丹白鶴來斯人不復見揮涕惜多才
次韻林初心先軰二首
太史滯周南醇儒去廣川功名欺白髮風雨送流年故
國悲歌裏滄洲醉夢邊平生心似鐵相對肯凄然
又
倦客無人問逢人祗自嗟孤舟在江漢老夢繞京華聽
雨閒扉掩看雲短幘斜固窮吾已定莫向五侯家
春日雜咏四首
二月忽將半一春能幾時寒随鴻雁别雨赴杏花期江
水碧於酒山雲白似炊登樓思無限孤客在天涯
又
雷雨連三日溪山擁萬花晴呼禽磔磔風舞燕斜斜默
坐知春意幽栖感歲華緼袍猶可貰護落任生涯
又
怒電時聞落驚雷夜轉多摧花亦太甚裂樹欲如何幸
不關調燮猶應廢嘯歌明朝好風日一舸弄春波
又
閒士偏憐日貧身不受春柴門花片落藤架鳥聲新寂
寞清千慮妍華等一塵未嫌還往少應是不羣人
和元生惠韻二首
秀色浮芝宇清才映謝廷會須乘駟馬莫羨拜䨇星對
竹人俱瘦看山眼獨清漫郎最堪憶煙雨渺寒燈
又
春遊有夙約何處惬幽悰落葉江邊寺飛泉石上松飄
蕭憐野鶴哽咽笑秋蟲且共談文樂塵埃隔幾重
春日二首
雪盡清如洗江晴碧色摇春聲喧候鳥野色亂風條初
日暉暉净遊絲去去遥意行仍得反佳興滿今朝
又
凍谷馮誰煖蒼規笑我方閉門春寂寂覽鏡歲堂堂芳
草仍無主歸鴻只戀鄉東風不世俗頻到讀書牀
六月二日市西避水三首
白浪風前闊青畦眼底無騎危争上屋取快欲乘桴六
月衣猶夾千山氣不蘇安流終有日鼓舞任天吳
又
久雨知天漏溪狂學海流驚呼聞壊屋捷足見操舟埳
井誰為快乾坤等是浮獨憐如寄客漂泊幾時休
又
二十年前夢寧知復此來漲痕猶斷壁飲地已荒苔患
憂今逾劇風流逝不回江聲中夜急浩蕩有餘哀
宿龍華寺
河口龍華寺秋風駐野航雁聲庭左右燈影水中央田
里仍艱歲公私困築防無心共僧語憂惻漫彷徨
二月十七日寒食同胡子仁出城至廣教寺登
懷李(闕)
寒食逢休沐幽尋喜不違山中懷李去陌上踏花歸淡
況隨流水餘情付落暉他年記良會回首重依依
送張教諭之分水
騎馬青山縣彈冠綠髮年小淹文學掾却上孝廉船淑
士須經術汙人是廪錢相期振遠業宛水故多賢
送人北歸
被褐南州客依光北府居起辭從事辟歸讀古人書莫
雨江雲濕春風汴柳疎他年有來雁毋惜問何如
送王仲言升察院吏書
聖皇新下詔風紀肅羣綱江右循公選臺中得望郎功
名三尺法意氣九秋霜冠豸多知己能無重激昂
又
佐憲遊名郡摧奸奉漌條真才堅百練正色静羣驕臺
府聞新辟參軍愧下僚深知公論在相望未應遥
出蕪湖江口七月二十四日
江風淡秋曉絺綌頓無顔黃葉下高樹白波吹亂山清
游仍覽勝久役暫知閑回首宛陵道依依更欲還
寒食
寒食偏逢雨貧家不識春桐華閉深屋書册擁閒身忽
忽韶華老茫茫世事新平生祇自苦不與杯酒親
和孔用道御史留題韻二首
旌旗趨嶺海斧鉞下天關甘雨洗四野清風生萬山花
飛公館静草長縣庭閑墨妙留題處光華復此還
又
衣繡層雲上乘軺萬里餘詩清寫江竹食淡擷山蔬白
筆峩冠薦青燈蠧簡魚不才為令拙幸獲望前驅
又和前韻二首
宦情元自薄民事政相關日晏策羸馬春深思故山衆
人皆欲醉百計不如閑邈矣鍾期子瑶琹獨抱還
碌碌諸公後悠悠半世餘未辭陶令米敢厭庾郎蔬北
野非無馬南溟亦有魚永慙嘉遯客肯受俗塵驅
題官舍壁三首
拙令不諧俗頗希清静風焚香小閣上隠几亂書中暫
喜過客少更聞甘雨通莫嫌官俸薄補報正無功
又
岸幘小池上翛然亭午凉雨蒸藕花氣風颺棗葉光俯
窺紫鱗泳仰見黃鳥翔所喜淡無事與之情兩忘
又
官舍千峯裡迎秋氣已清池煙明鶴影林雨斷蟬聲紅
惜芙蓉落青憐荔薜生今朝少公事吟嘯且怡情
送嚴生教諭樂清
萬古斯文在浮雲世故新冷官寧下選傑士肯凡民書
史三年績絃歌一縣春妙齡勤自奮得禄慰雙親
又
雁蕩東南勝兹遊孰與同衿靈開磊落文氣發竒雄莫
憶家居樂無憂廪稍空遲歸行有日重咏舞雩風
中秋泊淮安望張仲舉助教不至
中秋淮浦夜誰共好懷開看月坐復坐可人來不來獨
謠慙短思多病負深杯想見蕪城路吹簫擁醉回
崔鎮宿遷舟中
柳隂望不極兩岸草蟲鳴積水經秋減清風終日生開
篷看細字停棹問荒城知是邳州近青山數點明
咏艣
剡木誰為汝船旁兩翊斜畫波成□乀出語轉吚啞動
勢雖因手圓機為有牙莫嫌終夜聒相送到天涯
重過彭城
重遊彭祖國更上項王臺山接徐邳去河兼汴泗來鬭
争雄百戰吟賦萃多才人物今安在城笳莫正哀
徐生省親歸高郵
昔贊高沙邑重來二十年曾無嘉樹植猶有故人憐教
胄逢才俊思親輟誦絃願言敦實踐節孝是家傳
吳秀才挽詩(彦輝子)
州來曾哭子豈謂復聞今甚切吾宗恨何堪乃父心青
蘭霜日慘白璧夜泉深頼有文章伯揚芳慰苦吟
贈苗伴讀試中觀歸省
用世春秋學成名弟子員少遲登仕版具慶及親年塵
匣新收硯冰河不膠船到家多暇日慎勿棄遺編
送魏主簿
未識衡漳邑先聞簿佐賢氣應超矮屋聲已軋鳴絃春
雨花環郭秋雲稼滿田軺車有使者來應採風篇
送盧道士歸天台
誰謂神仙遠風聲在世間蘇耽歸飬母賀老早還山之
子忽云邁斯人應可攀天台春已莫花落水潺潺
象山圖
突兀山如象東南縹渺間先生說經罷仙伯御風還瑶
草晚谿碧桃花春洞閑神京看圖畫塵土愧人顔
送郝州判之餘姚
東越之官地依依舊所經乘潮下别浦佩印到公廷秧
雨春波白鹽煙海氣清有人傳美政應足慰予聽
玉泉山圖
何許泉如玉元因有玉人山暉神發夜木秀澤含春此
日還看畫無緣可卜隣寄聲嘉遯者莫汚世間塵
送胡生之遼陽教官
夫子乘桴意終然墮渺茫千年逢聖代六籍到遐荒馬
隊襃衣講鷄林織錦裝還歸過吾里細與說遼陽
送邢晉卿御史言事去國
白簡當廷日青山入夢年身輕寧去國力在竟回天峻
節臺綱重清風奏稿傳聖朝旌直士未許竟飄然
題瀏陽李氏遺經閣(歐陽學士外家)
瀏陽有高閣何似漢東居復見歐陽子來繙李氏書籯
金誰羨汝宅相足華予湘産多香草殷勤辟蠧魚
賦舒彦昭澹齋
方寸有天君休令渾世氛寒空清映月秋水覩涵雲郎
署雖升寵齋居獨遠羣應知舊遊者此意與平分
江山秋色圖
江南何處景一幅淡含暉草木半黃落樓臺深翠微橋
連秋水渡船與莫雲歸我亦漁樵客悵然思拂衣
送李廵簡
聞在鼇溪上詵詵士子歸忽更新武弁寧志舊儒衣野
艸侵階長山雲繞寨飛淡然塵事少與物自㤀機
送尹縣丞之金谿
丞佐官非下斯民委寄深豈甘箝署紙祗喜贊鳴琴山
好猶瞻象溪清莫産金前人有遺美即此是官箴
謝堯章松巢
詩人清似鶴雅意在巢松風過條枝定雲來戶牖封輕
身游太古留爪記竒蹤笑問騎鯨客何如五老峯
題謝堯章君琬兄弟詩卷
謝氏家聲舊今猶好弟兄依依對牀語惻惻在原情露
萼花雖減春池草自生殷勤同姓老望爾早來京
題天台戴氏詩後
戴希尹者為軍器大監内附後或薦之不起
有子為教官與從子同徵亦辭從子仕至集
賢閣學士(闕)
(闕)
榆林馹夕佳軒
客行關塞北萬嶺復千崖過雨夕陽好開軒山氣佳偶
然成勝事為爾發清懷千古囦明意悠悠未易諧
送甘生南歸
去去從師樂無心志帝京河風送帆影墻日憶書聲萬
里須重到三年待有成獨憐倦游客白首不勝情
為葉敬甫賦母線石
密密線縫裳依依石在匡石如心不轉線與恨俱長尚
想精神聚寧容髮體傷殷勤珍襲意爾後永毋㤀
送周剛東之大平縣幕
黃山當縣庭三十六峯青公事隨時了吟聲許更聽府
曹懷舊雨使部仰華星亦有經行夢追飛過敬亭
五言長章
壽張希孟參議父濟南郡侯
聖主龍飛日高人鶴髮年耆英關景運風槩仰遺賢名
冠濟南士書藏圯上篇家庭台輔出茅土國封延高唱
追商皓閒情寄渭川雍容鼎養樂蕭散地行仙緩景陽
春駐榮光賜節全式聞神降岳還有使傳宣稱壽歸馳
馹承歡快擊鮮極南星似李林下酒如泉碧藕香清露
蒼松鬱紫煙明生昨夜月凉入下秋天勝集駢車蓋華
音被管絃紵衣輝玉杖綵服映貂蟬願借丹青筆摹將
四海傳
和黃晉卿北山紀遊韵
三洞金華北蒼蒼夾徑松瀉空噴百澗拔地立千峯林
石欹還整岩梯絶復通向田瑶草碧隠樹晚花紅嵌竇
推丹入椒庭載酒從洗觥忙羽士捧硯喜山童陟嶺驚
逾峻㳂流竟莫窮千年杳仙鹿兩寺互僧鍾擘裂森開
峽傳聞舊化龍轉霆奔雪浪禜旱却玲瓏水際朱藤蔭
岩阿青桂叢亭荒餘磊磊(舊有磊磊亭今字鐫石)雲出正濛濛蘭
若知何許芙蓉復在東五磐隨屈曲一路聽琤琮山斷
俄爲野湍平不見空暮房深榻靜朝磬小樓重傳玩遺
髹鉢興嗟對殯宮拂衣登嶺去穿棘少人逢飛殿仍遥
峙重關故不封歸尋草堂卷坐戀木軒風兩紀三人合
相看一笑中孤蹤忻影逐薄技愧才雄别袂分殘雨衡
門翳野蓬後遊寧未卜思劇漫憧憧
次韵王繼學參政胡古魚編脩剪燈詩
剡渚推冰紙并州剪水刀輕明新雅製麗巧極纖毫不
讓琉璃貴渾疑錦繡韜皺紋縈細縠叠縷引長繰花草
形相錯鵷鸞勢欲翺騰光宜秉炬透色賤塗膏愛著詩
聯綴嫌逢騎驛騷香風翻寳帶華月湧雲濤良夕娛佳
賞元臣念小勞都人應共樂歌舞送春醪
又
晏賞誇燈夕熒煌映斗魁新工出刀剪妙製壓樓臺寳
月團團現春雲細細裁千絲齊拂綴一篆百盤回華蓋
空中覆霓裳海上來驚颺白雪曲炤徹紫霞杯洛紙應
添價韓檠遂積埃光華傾輦轂吟賦動公台暗室毫釐
燭丹心戶牖開省躬方自感寧復詫詩才
送袁奉御降香入閩尋母
使節光華遠親闈夢寐形秋雲孤影白春草寸心青純
孝通天意深恩出帝廷香從九霄下路向七閩經馳馹
程寧緩占烏訊有靈定應歌洩洩端自感冥冥聚散天
倫重悲忻雨涕零綵衣回萬里華髮共千齡寵錫翔鸞
誥歡迎擁繡□丹青傳盛事垂世永晶熒
觀南陽高武宣王誥詞其子渾璞治書徵賦
歴數歸真主英雄起壮年挺身辭汝蔡仗劍走幽燕武
略紛誰敵神鋒奮獨先攻城蒙矢石拓地攬山川淮甸
威如掃蠻方命已縣長驅越東角直擣海南邊名冠三
軍帥功開半壁天至仁惟不殺偉勣更無前鐵馬戈鋋
息貂蟬佩服鮮曹公創尚在鄂國志逾堅星隕悲蒼漢
山崇想故阡分祠遍南紀遺像&KR0770;凌煙疏傅曾開國承
家復象賢繡衣躬入奏丹陛詔仍宣聖代昭恩數王封
衍土田風雲攄壯氣日月漏重泉制闢奚斯廟光增太
史編哀榮十載少忠孝一家全奕奕丹青繪綿綿帶礪
傳桐鄉修秩祀願薦侑神篇
即事
上聖方虛已元台屢集凶雷霆轟震怒日月出冥蒙一
掃苛秦法重恢大漢風孔堂全簡在郿塢積金空覆轍
垂明鍳更弦起雋功戚休開一相黜陟正羣工急務除
民蠧先宜擇憲聦小臣圖報切無路獻愚忠
分題賦雞舌香送蘇伯脩御史之西臺
彼美南州産芳辛性不移品登炎帝錄名著漢官儀含
液深滋舌揚芬蔚吐辭從官陪論列微物得追隨忽跨
青騘馬將違白玉墀眷懷敷奏切西上且遲遲
送納文粲江浙省都事
分省東南重都曹左右并聳聞除目下欣值化絃更淮
甸新功業慈恩舊姓名揚鑣趨巨鎮振玉出神京臺閣
人爭送湖山氣已清進籌禆上宰提筆念蒼生春詔宣
寬大秋幃拔俊英兹行端不負持報漢公卿
和蘇公伯脩曲阜新廟落成
聖皇尊御極闕里重興文宮寢新儀盛牲醪特祭殷祝
辭宣上意銘石逮臣勲壇杏深凝露林楷密蔭墳鐘金
聲北奏衣布體三熏執法親遺裔言詩夙異聞遣祠承
寵渥序晏洽恩勤已定封公爵仍增守廟員山川方焜
燿天地正氤氲豈比東都碣僅傳韓府君
分題賦鹤川送蕭存道元帥之雲南(属鶴慶路山水幽雅多僧刹)
鹤野遼東胄西南向鶴川山連已蜀外江接夜郎邊箐
竹應穿密䋲橋想度懸忽逢岩石勝豈憶地維偏佛刹
多金像夷居擁翠毡吏逢開府日人記督兵年警檄停
飛羽行營息控弦蠻方寧復過祖烈幸重宣奉聖歌新
樂觀風續舊編翩翩此時興何必羨芝田
分題蕃宣樓送山僉憲之閩
大府開閩土危樓鎮海涯飛雲浮畫棟䴡日炤高牙昔
駐蕃侯馬今迎使者車三山歸指顧萬井仰光華縹緲
臨城處逍遥散吏衙榕隂千樹翠荔子半空霞嶺嶠俱
清謐賓僚亦靜嘉宣風問民俗作屏扞皇家去去青冥
樾依依紫禁花登高應有賦留待碧忩紗
次韵許可用參政從幸承天護聖寺是日陞左
丞
西北羣山迥盤盤護帝鄉玉泉流海潤金刹倚雲翔四
月龍舟邁千官馬首驤落花縈劍佩高柳拂帆檣采女
遥分隊材官迸綴行和聲宣鼓籥珍獻集梯航天雨清
初霽湖波静不揚瓦光浮璀璀鈴語振鏘鏘梵唄雷音
偈醍醐雪色漿玉牀敷御座翠殿散天香内晏筵初秩
仙韶樂更張騶虞遊近野黃鵠下廻塘馳道風隨輦行
宮月轉廂應同遊上苑何似幸雲陽心共斯民樂謨咨
上相良傳宣升列輔稽首答休光勲業期千載精神萃
一堂序調堯歴象澤浹舜要荒盛事傳新句迂儒之寸
長願將歸美意弦誦播脩廊
送趙生時立
漫倚成均席居然乏友朋獨憐故人子相伴夜窗燈學
自言詩悟才須辨秀升重圍頻遠訊長路忽先登建業
千峯霧漳河十月冰青春期正遠白首仕無能我亦思
兒軰因行恨不勝
分題賦白簡送李惟中治書之西臺
執憲崇臺府脩容象物宜挺然元不撓皦若自無緇玉
雪齊心映風霜入手隨立當文石陛攜趁紫嚢絲簮筆
應同色持書允有儀奉條嚴糾慝對命謹書思西陜分
治日中朝注倚時脩名青史册素志白圭詩正直神斯
聽清明世所知當年魏公笏此事即吾師
分題賦漢陽樹送蘇伯脩參政之湖廣省
江漢交流處川原樹杳茫晴光朝歴歴暝色莫蒼蒼陌
上平如薺煙中密布行蔽虧城隱見掩映屋低昂秋引
登臨興春生戰鬭場鳥聲樂林莽牧地富耕桑政府迎
參預儒紳動寵光功懷神禹栢茇咏召公棠大别忻移
棹南樓想據牀殷勤與封植清蔭被炎荒
禮部集卷六
