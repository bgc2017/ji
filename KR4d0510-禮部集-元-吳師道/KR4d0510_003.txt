禮部集卷三元吳師道撰
古詩
追和杜牧之弄水亭詩韻題清溪圖
池陽瀕大江羣山勢騫舞高甍出麗譙萬屋駢民伍泱
漭清溪流光照城南戶飛梁壓水天荒亭仆風雨載酒
客誰來弄水人已去蒼煙帶林薄綠野分畦圃賈檣攢
比櫛魚舍低殘堵秋色㶑生漪夕雲閑映渚蕭蕭蒲柳
脫槭槭葭蘆語遊鱗數鯈尾沉影窺鴈羽征毛寒未減
珠光時自吐隨流長堤盡當道奔石怒十里清瑶堆谽
谺爭刻露僧居草棘翳仙洞霞飛貯却還望翠微絶憐
浸秋浦太白與樊川千載不可遇摇筆想吟詩攜壺記
遊處何當占民籍便欲棲村塢磯釣具竿綸畝耕供臼
杵暫遊竟返棹微官謾紆組中情託謠詠萬象恣嘲侮
九華興未已淛水期空負忽見張公圖如得千金賂沉
微正爭席榮誇無負弩悠悠山水思冉冉年歲暮展卷
倘頻來猶堪浣塵土
天歷己巳予過池陽與友人自清溪遊齊山賦詩紀
其事而溪上之勝未之及今觀靈源草堂所藏張公
詡清溪圖及諸巨公名章妙翰為之憮然自失因和
杜紫薇詩韻一首追述所懷非敢僣附昔人第以晚
末獲見是圖用志喜幸云爾
遊東峯分得松字
層顚陟岧嶤前轉憩東峯周遊撫荒址分坐蔭茂松天
際遠瀨白煙中寒樹重遐瞻目已極幽情興未傭詠歸
樂童冠願言躡遺蹤
陳生山水圖
白雲從何來縈紆截青嶂落落倚岩松沄沄赴溪浪平
林出茅屋修梁亦相向如何寂無人此境付空曠憶我
秋雨餘江南入遥望
德興開化道中三首
春晨氣澄穆雜卉香滿路百舌鳴高林墟煙淡如霧農
夫啓門出在野各有務行人獨何為憧憧自來去
又
宿雲逗疎雨睒睒吐晨旭晴光動千花霞雪眩川谷白
鷴戲深叢黃鳥鳴灌木俛仰竟忘疲歴此溪百曲
又
兩崖蒼石間湍水激清瀉山桃爛紅芳光影連上下春
風忽怒起意乃媚行者飛花撲人来攬之欲盈把
過常山趙忠簡公墓
客行常山道溪駛波沄沄泝流睇崇岡問是丞相墳舍
舟步榛翳隧道不復分石麟已零落宰樹何披紛其傍
曾玄居混迹隨耕耘亦有顯仕者遠去忘榆枌長吏類
俗流但識期會勤葺治禁樵採此事今無聞堂堂中興
烈忠正而德文禍胎偃月奸冤魄炎海氛凄凉槥車還
倉卒書疏焚誰知尉職卑乃能杜使君蒼天佑賢俊微
爾幾空羣興懷慨前事空山黯愁雲咸陽骨安在唾罵
奚足云騎箕儼天上千載彌清芬
信饒道中雪
五載樂閒曠閉關每安眠祖行復言邁廹此將殘年江
湖多北風臨流竟回船連旬蹋凍雪驅馬不得前錦溪
何淪漪芝山亦清妍豈乏故人居欲往無由緣漫漫四
野白青是誰家煙僕夫慰饑面呼酒還欣然我獨不解
飲自苦誰汝憐前途幸云邇努力勤揮鞭職思在憂民
才薄志自堅只應高人笑胡不甘田園
入建德界
纔登東陽橋復涉蘭溪渡千里名地同依依鄉井故六
合豈不寬遐瞻恣馳騖嗟此窮山中寧知擬予步三生
有夙習兹遊亦竒遇獨憐迂狷姿諧俗匪心素靦顔民
社寄抑志簿書務煩爾父老迎亭車勞前路
巖巖齋詩為蕭從周經歴賦
泰山峙東方特起無附托瞻彼巖巖姿作鎮長四岳紛
紛培塿卑𤨏𤨏丘垤薄巨靈鍾竒秀后土標磊落古來
鄒孟氏氣像儼相若尊王辨何雄闢異道斯廓剛大塞
兩間作配真不怍去之二千載士氣日以弱陵夷破崖
岸漫漶滅垠堮自非拔俗彦所立焉能卓西江名世家
清望在臺閣當服獬廌冠且贊芙蓉幕正色肅羣邪忠
言挺一諤巍然衆倚重行䆒經濟略矯世起卑汙名齋
豈徒作屹流須砥柱伐病宜峻藥平治舍我誰勿謂高
難學
二月下旬寒食在郊書事言懷二十韻
生非適時才向用更從宦所至歉輒饑命薄自招患去
年行視旱四境幾及半逆知憂未歇奔走今敢憚既廪
無餘糧私室乏朽貫民窮固堪憐俗戾那可勸餓者擁
我前對之謾興歎蕭條空山裏荏苒芳序晏寺幽宿稍
便嶺峻步宜慢看花妨病眼揮策憐弱腕止飲已兩年
啖蘗日無算獨飽豈所安輟飱空據案松楸入我夢忍
淚憶灑飯子規非惡聲夜半勤相喚是時久不雨望望
復憂旱風雷忽震蕩簷溜鳴逹旦起看麥青青翛然一
疎散天心自仁愛忍使民命斷書生誓及物此志誠汗
漫投救方自兹偪仄嗟誰伴
和臨川危太樸見寄
美人江之西道路阻且長欲往從之遊未遇孤鳳翔娟
娟隔秋水蘭佩芙蓉裳瓊桂手自折贈客來池陽寄言
亦念我熣燦金玉章書生拙為吏窮山抱荒凉徒勞復
貧病不去策非良秋風起予思木落百草黃
目疾謝柳道傳張子長惠藥
處世五十年寡嗜仍少病天與兩目光炯炯素清淨前
年翳生左赤脉歘交横審因察其源五色非所競學書
信夙習耽讀亦本性雖于二事切未必致兹證從來不
解飲杯勺強酧應積毒根胃腸標表發昏瞢鍼刺爭雜
施流血和淚迸丹砂與空青數市窘貲罄梔蘗動盈筐
日啖不論命重氛幸全掃餘眚時一盛荏苒三載間視
眺猶未瑩偏盲亦何害忌者遂相慶維兹二三友為我
憂怲怲許君屢貽書力勸宜習靜損讀復省思默坐但
微瞑心腎上下居火實以水勝炎炎降不怒行之久自
定殷勤柳與張有便嘗致詗為言醫法難俗師慎毋聽
一朝得竒藥千里轉持贈緘封謹視護述語頗詳竟開
罌異香發著筯金膏凝試之累旬日竒效他莫並感之
欲刺骨報爾無照乘我生未見道絶塵怳猶瞠眊焉慙
訓言亦豈中未正扶持謝諸公磨刮完兩鏡漸驚容衰
老謬忝小邑令鄉山杳在望歸船行可榜把卷欣復適
看雲遠相映揮絃送孤鴻飄然動高興從今没暮齒不
復憂倀倀永懷何能忘臨風寄孤咏
贈鐫者劉生
作邑荒山中文陋嗟俗敝黌序燬蕩餘大半莽榛翳官
居有曠圃豪奪恣氓隸清白泉久堙梅公亭已廢永懷
前賢迹敢忘崇化意亭池復舊觀講肄闢新位故人思
我文題篆仍表識碑榜擷清芬發揮藉精藝之子番國
來竒遇良有契通悟捷天機委折知筆勢我無及人德
誰堕峴山淚庶幾譔刻工尚可傳好事歸歟無長物摹
搨遂盈笥塵土厭徒勞山林深夙嗜舊編未卒業良友
纔一二幽棲金華北謠誦以卒歲削磨千仞崖遲子當
一至
九日約遊齊山不果晚登尊經閣
嘗愛杜牧之齊山作重九插菊滿頭歸清詩播人口我
来慨風流已落千載後深秋偶留滯佳節不可負詰朝
共攜壺夙戒二三友俄聞車馬集賓從分左右紅袖拂
煙靡翠幄張林藪欲往那敢前踟蹰謾搔首晚風送凄
雨坐想驚散走參前儼高閣直上敞虚牖冥迷瞰城郭
披靡見蒲柳清溪来足下翠微真培塿古今杳同夢何
物能獨久斯人雖跌蕩而亦世希有飛蚊一晌聚瑣瑣
諒非偶真樂名教存聖謨揭星斗卓哉尊聞意夫豈為
杯酒登高兹誠最吾賦當不朽
四月癸卯原父杜徵君自武夷山道蘭江道傳
子長来會明日往拜許君益之墓道傳有詩因
次其韻
五年絶朋儔索居大江潯来歸頓聞同掃迹方投簮何
言得良會星聚臨蘭隂太常儼耆德隠君澹沖衿追琢
金玉章諷和鸞鳳吟柴門閉溽雨竹樹幽深深笑言勞
契闊喜我病不斟張子飛車來頓忘山水滛欣然鍾期
遇寶匣開瑶琴獨嗟白雲老不見傷我心束芻拜墓下
衿佩來森森斯文黯銷落白日氛翳侵經德固不回豈
弟神所歆峩峩武夷峯鬱鬱金華岑前修未云邈千載
嗣遺音
靜樂齋詩為貫子素提舉賦
天機與嗜欲深淺互相勝山夫躁擾胷戚戚恒若病卓
哉賢哲人與物澹無競愧怍俯仰忘廣胖心體應融融
始内充顒顒形外盛坐見萬物春本自中扄瑩淵乎陋
巷居點也風雩詠千載真踐難誰與踵希聖君侯勲武
裔文采世聯映冰玉自孤標金珠非夙性姱修厲素節
俯與寒士並至樂靜乃存無欲斯能靜迄收至靜功知
止貴先定揭名示毋忘朝夕寧弗敬
過高郵訪毋公叟提舉邵文卿檢校
昔我來高沙初踐入仕途回頭謝書冊便受朱墨拘河
堤事方急卷埽驅千夫呼聲相舉力赤目黔肌膚是秋
復滛潦四境無遺租按行負病出蕩兀扁舟孤朝餐逐
鴈鶩暮宿翳菰蒲嚴冬寒到骨冰雪膠重湖歲窮甫歸
休酷罰不少須獨哭返殊方抱恨絶復蘇爾來二十年
徇禄仍區區焉知復此來乘傳上京都雖辭下曹苦詎
稱諸生模入城人不識歴歴記市衢故人喜我至倒屣
迎門趨坐定察顔面憐我老更臞升沉各一咲存沒付
長吁邀我且小留相與為歡娱同行不可緩亦復稍踟
蹰聯鑣踏斜日持觴送城隅後期約南還願言縶其駒
我無甘棠愛負丞愧吾徒感此良自慰意氣激懦愚烱
炯千里心持炤甓社珠
送徐檢校之浙省并簡前政王止善
皇朝樹藩垣江淛天下最豈惟財賦強政體亦宏大羣
僚極高選吉士多藹藹贊參每從容勾檢尤倚賴徐卿
世名家踐歴振風裁運籌佐漕輓遺聲滿吳會今兹綴
班行深意良有在更張化絃新洗目盛除拜眷懷東南
區眀見萬里外元宰廻北轅貪墨亦狼狽然終公論白
少覺衆心快誰當進良謨清靜撫彫瘵諸公正虛左願
言亟行邁王公山隂裔前政民所愛一時欣接武二妙
實同載我生一何幸識君向燕代與王邇鄉井而不共
傾蓋相知十五年未面已如對因之道懷思望望久相
待後日都城南春朝及王會
賦苕溪漁歌送殷尉之烏程
苕溪多漁村渺渺連震澤歸舟聞扣舷清唱煙水隔聲
隨晚風響長入秋山碧官曹間無事聽之聊自適翛然
滄浪思恨不同泛宅如逢玄真子應問金華客
題靜虚齋
靈扃本純一衆物交其中物去一自存靜虚乃闇通風
收水上翳塵掃鑑影空兹境未易窺勖爾聖學功多言
徒紛紛請質無極翁
贈淵默子
聖人與天徒淵默以為宗龍化見矯矯雷聲聞隆隆惠
莊玩一世獨贊柱下翁之人慕嘉名自視將無同誰云
比德難企可齊華嵩太音本希聲多言貴守中往祇爾
師訓勿憚立下風
蕭存道元帥去冬行後題
昔在天歷初狂寇俄震驚將軍疾驅馬肅肅出神京銜
命既撫綏仗鉞亦專征一巡晉冀靜再顧關洛清歸來
不言功高卧堯都城載懷戰鬭苦况乃饑饉并流離泣
道路白骨何縱横慷慨發長謠緘題遺公卿至今讀其
辭惻惻傷其情風塵隨汎掃寰海仍升平密勿藉廟謨
但願休甲兵
常德玄妙觀陳道士落成三清昊天殿
迢迢武陵源仙蹤隔回舟風吹洞中花時逐江水流祠
宫闢靈場棟宇齊雲浮高居曠遐曯垂光下瓊樓九歌
發遺音夜半鏘鳴璆降康屢豐年延祚祈千秋於穆一氣
元寂寞與誰儔宰攝十有造功化弘以周赫赫旦明間
及爾王與遊齋居謹對越信矣非形求
留昌平四詩
居庸關
神京望西北連山鬱崔嵬百里逹關下兩崖忽中開林
霏遞掩映磴道隨縈迴豈知古燕塞祇以越與台夙聞
彈琴峽澗響逾清哀行行未及遠秋風漲黃埃翠華屇
榆林丞相前驅來疾還憚廹險顧瞻復徘徊惟天設限
蔽萬古何雄哉撫迹思往代鍵鑰每自摧皇衢坦蕩蕩
來往無驚猜氊車正聯絡怒轍奔春雷前趨見行殿遥
峙積雪堆騰凌萬馬騎暮繞龍虎臺愚生一何幸獲忝
儒臣陪憑高未成賦瑣瑣嗟微才
虎峪淙淙泉
居庸古塞口諸峯並嵯峨左轉萬栗林黃葉堕殘柯路
出草棘間石溝泫微波黃塵歘騰起知有飲馬駝前趨
俯絶壑素礫没坡陀窮秋水没竭泓渟不盈科無復聲
淙淙虚名誤來過下馬小徘徊土屋依巖阿野老向我
言深入水木多前年邑中人來此避干戈委蛇數十里
隘險無誰何桃源志樂土商山有遺歌誰知戰爭場咫
尺隔網羅欲遊苦匆匆斜陽下前坡
劉諫議祠
李唐祚中微刑臣執其柄賢良褎然來一策駭羣聽事
機戒不密昌言毋乃病吾職非近臣陳義固當正為時
吐忠憤誓不顧軀命同遊雖厚顔得失非所競滔滔徇
曲學胡不愧元聖巋然闢祠宇名教係邦政居庸峭摩
天過者竦深敬
朱懷珪碑
昌平官道傍卧碑何壯偉有唐營府督懷珪姓朱氏盧
龍昔強藩巨孽所根柢爾胤泚與滔逆氣粤有始眈眈
元相國肆筆方述紀寧知兩月後口衊不貸爾千載託
斯人遺臭同一軌荒墳莽蕪迹石獸相撑倚雙螭已插
地文字未殘毁徒令行路者唶唶嗟僣侈聖賢樹功德
金石無溢美末世乃濟奸事定有公是奈何極穹崇來
者紛未已留此懲不忠并以愧諂子
題趙子昂為吳德良所作蘭竹圖
幽蘭何猗猗疎篁亦蕭蕭石間澹相倚會合不待招吾
宗昔妙年依光近乘軺清芬散春直風氣凌煙霄美人
松雪居逸思共飄飄忻然染毫素寫之配高標寶藏三
十載不啻英瓊瑶相攜湖海上未覺山林遥勖哉君子
心自保同不凋
清明山房詩
中扄抱靈景湛湛一物無云何衆形役坐受昏垢汙君
子中夜存平旦氣則殊神光燭無垠還我摩尼珠
標山亭詩為張惟遠秘書作
齊東有佳山嶄然植雙標下窺城中人孰敢當其招濱
公擅竒賞領客窮岧嶤憑高吐浩氣迥與長風飄至今
履屐蹟仰之在層霄公子亦翩翩築構規山椒刈茅覆
白雪鑿石堆青瑶樹以檜栢株坐待隂蕭蕭睠言繼先
志於焉遠塵囂鵲峯華不注夙昔山泉饒云何兹地勝
談者猶寂寥圖經自兹補藉爾梓與喬我亦岩棲人平
生志耕樵忻然慕高躅東望浮雲遥揮弦送飛鴻因之
發長謠
關中張氏義行詩
我昔仕州縣天歷遭歲荒勸分走郊野日夜憂彷徨豪
民方樂禍射利閉囷倉非無補官令誰發升斗藏稍稍
繩以法羣怒幾中傷有客為我言好義關中張素非高
訾家肯施貧人糧隂德被鄉閭斯士宜表章因之感前
事使我增慨慷
送曹道士
溪光爛雲錦宫居晃瓊瑶中有學仙子風度何飄飄松
床卧散髮光洞行吹簫春序倏已闌憶此山中招
送錢師復下第歸杭分得屈字
錢子南州彦入貢隨方物振羽臨春風翻然出羅罻朝
臣漫知己良友惟稱屈清才豈終滯篇制宜黼黻京都
覧壯麗客思忘堙鬱衣上有緇塵歸向西湖祓
送王正善提舉廣東舶司
炎州際滄溟萬舶集竒貨有司慎委寄資用邦國佐王
君開敏姿踐歴聲華播漕輕有贏糧鹽莢無乏課曾陪
青瑣遊合向烏府坐經年都城客車馬日相過無人為
吹嘘去看飛鳶堕珠犀侈錯落囊楮甘點汚願言挹清
風庶以肅頑懦廷中新命下海上羣商賀千載酌泉詩
遲君一来和
分韻賦石鼓送逹兼善出守紹興
石刻三代遺獨數岐陽蒐剥落卧榛菅竒寶誰見收金
源亦好事駞載來薊丘豈知橋門鎮天為興邦留我老
幸摩挲攷古思西周使君精篆法聲華振皇州足追史
籀製惜值車攻休騑騑五馬來東向會稽遊會稽豈無
碑頌述徒誇浮願言宣仁化嗣續垂千秋
正旦卧病寫懷
老懶厭囂雜忍復逢元正高卧豈不佳抱病難為情沉
思往昔夢歴歴還自驚兒嬉不知愁燒竹到天明援筆
寫兆符意氣何縱横中年世故廹黽勉事將迎斂板趨
大府慣踏曉鼓聲山縣稍雍容簮花映寒晴晚陪大明
班蹈舞隨公卿韻音聆法曲仙仗穿霓旌恍惚天上遊
特用誇平生覆手得憔悴憂患何交并逢時感易集閱
世念轉經六十行已衰百計茫無成雖卑向平娶慚無
鄭子耕春陽被羣動我體當和平窺園怳葱蒨曳履聽
嚶鳴竹素有深緣所競非浮榮寡過希前修飲水復奚
營
寄題上清薛玄卿瓊林臺
上清羅宫居金碧耀日開天道西顛勝屹然自成臺空
霏四山合湛碧兩溪廻琅玕雜玗瑱一一古仙栽微彼
人如玉何能儼相陪夙昔賦遠遊並海觀蓬萊徑辭竹
宫侍空谷自徘徊朝登雲霞發夜坐星月來高躅凌秋
旻逸氣横九垓渺焉不可攀延佇起予懷
伏生授經圖
老生抱百篇藏壁避暴秦漢興流亡定取視半不存二
十有八篇當時號今文苟非著簡册文字何由分無端
安國宏倡說異前聞並言本經失口授熟以馴承風競
接響誰復究其原宏也尤厚誣因圖略開陳生老不能
行故遣錯至門云何易其語謂不能正言諸生近齊魯
傳言豈無人奈何使女子此事决非真錯來止授册豈
復書所云藉令書所云審視生必親唐儒更妄謬謂目
亦眊昏痛哉百歲老幽壤抱冤沉昔初二子意祇務孔
壁尊以彼口傳訛非與吾書倫焉知反自累異說滋其
根詆誹忍廢古悍戾恣紛紜此輩不自量按據為竒新
但知快攻擊何曾精討論試看錯脱簡今古文所均口
熟豈應爾完具未必焚此理最易察玩習嘗因循考古
貴求是執要元不煩請誦馬班書毋為浪啾喧
禮部集卷三
