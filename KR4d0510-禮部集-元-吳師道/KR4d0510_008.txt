禮部集卷八元吳師道撰
律詩七言
奉安仁山金先生神主二首
我里堂堂有碩師窮經白首竟誰知諸君宣化文明運
百世風流道德祠鄉曲論公身殁後衣冠色動禮成時
服膺私淑遺編在豈乏方來秀傑姿
又
仁山山下故書藏上泝真傳自紫陽策秘當時桑海變
道行異世日星光先生永配千年社學子濃熏一瓣香
端藉廣文崇教寺相看不恨髩毛蒼
和鮮于伯機舊題柯山韻
樹古崖深晝景冥仙橋有路上神京洞門呀月青霞出
鯨背撑空白浪平須信地靈鍾異質誰令樵客擅脩名
千年太極無窮意騰說紛紜笑老生
于壽道興崇徽國文公祠宇之盛
闕里名存第宅非斯文天為啓良機禮崇盛德千年祀
功比侵田一日歸故井土消泉激激(嘗闕齋所銘井)南街春動
柳依依溪山光景元非昨想見神遊憶佩韋
萬里清風堂宴集呈壽道知州孟威郡帥
二月高堂酒滿杯梅花雪落杏花開文章太守羣僚集
弓劍元戎小隊來四座清風談未了萬山斜日首重回
客游謬忝嘉賓碩愧乏鄒枚賦咏才
衢州超化寺
前朝老屋半傾欹尚想諸賢會集時閣外雲山天歴歴
城頭風雨草離離渡江疋馬空成夢印雪孤鴻自足悲
頼是同行非俗子僧寮借紙錄殘碑(大宋南渡後朱希真汪玉山范元長)
(嘗寓于有雲山閣張巨山作記今摧敗不可登臨矣)
寄題永康上安寺三峯閣峰名淦竹石柱後塢
永康縣名花溪
道家浪說蓬瀛山何如此地三峯環竹岩石柱秋落落
花溪雲塢春潺潺旁通異景人莫測中有高閣僧獨閒
我居不遠二百里今當一往窮登攀
謝宜春易芳猷帥閫見寄詩
同上燕臺記昔年重遊兩髩各蒼然升騰大府方飛剡
拓落微官漫草玄驛有使攜雲樹句門無人候雪溪船
浮生聚散何須論仰止芳名宇内傳
送人之宣城并寄諸故舊
我離宣城已五年送子行邁心茫然塩車驥耳空自笑
雪泥鴻爪誰知憐溪山到處足清絶冠佩祇今多俊賢
游從定應得真樂莫惜頻寄新吟篇
正月五日大雪連日寒凍不出
殘冬兩度聽驚雷新歲隂寒雪作堆病客老容仍頓至
荒山春色幾曾來冰虀滿貯加飡飯松火頻添細撥灰
最憶二兒同咲語五更孤枕夢初回
送人歸婺源
勇隨束帛出山來仍逐雙鳬並路回廢院俄驚鎻秋葉
荒田應夢長春苔稻梁屑屑非高志榱桷森森搃異材
吾道未窮先哲在紫陽千仞鬱崔嵬
重過齊山清溪
翠微曾與客同遊陟險搜竒興未休八載重來驚老大
十年高咏想風流雲迷複嶺深藏洞水落寒江遠見洲
安得符離張太守畫圖再與寫清愁
山行即事
穿雲渡水百盤廻身在青紅綿繡堆野老怪人衝雨過
牧兒疑我看花來山林自是平生志州縣元非健吏才
但得翳桑無餓者不妨歸卧守蒿萊
寄題留山道舘
幾處燒丹詫葛翁留山今復見新宫神仙自愛無人識
樓館誰令有路通碧水帶花來洞口玉笙隨鶴度雲中
更尋履石依稀迹轉覺幽深興未窮(葛公坑山水幽䆳有石上履迹)
送陶生之江西二首
大江西上好青山曾記輕舟一往還翠袂小姑煙雨裡
白頭五老霧雲問子遊仍及春風早我夢寧如昔日閒
應過柴桑懷爾祖千年高節杳難攀
又
憶昔洪都與勝遊桂花莊上共鳴騶鎻深廢院書聲斷
劍化空函寶氣收往事十年春夢變斯文千古大江流
西山晴翠東湖月應有幽人遲子留
送師剛中萬戶二首
閩南小寇敢披猖藩府新開選帥良中道已聞蠻黨静
回車復見羽書忙總戎嚴令風霜肅報國丹心日月光
此事正堪談笑了春和歸誦采薇章
又
秋浦飛鳬倦欲回忽聞萬騎自南來愚民驚向荒山走
拙令喜逢青眼開禮樂詩書曾璧水功名圖畫合雲臺
早聞吉語東風裡戱彩庭前奉壽杯
寄交代辛仲剛
一泓清白鏡重開更築新亭記老梅千載前賢想遺烈
三年舊令愧非才應須花木春添種莫遣牛羊夕下來
深護扃閑驅俗子登臨元不為銜杯
和友人惠韻
交情落落曙星稀心事悠悠倦鳥飛佳友每欣連榻話
俗兒偏笑載書歸淮山江水風吹夢寒食清明雨濕衣
白髮相看一樽酒不妨秉燭對餘暉
題吳教授重陽詩遺墨就用其韻
秋風老菊尚餘香誰信吟詩近夕陽營冢子收遺藁墨
傳經人覓賜衣黃州來南裔雲仍冷香水東流日夜長
淚落緘題孤宿約去年空過鄭公鄉
佳山水亭
百年老屋半蒼苔一日佳哉舊觀回浮世何曾改山水
高懷聊復寄亭臺夜深漁艇簷頭宿日落僧窗竹裡開
此去京華踏塵土時時還有夢飛來
送人之開化縣幕
我亦曾為縣邑官賓僚每歎合并難幕中婉畫能交贊
堂上清琴坐可彈露窖雲屯黃䆉稏杉幢秋擁碧㠝岏
送行還憶經過地珍重諸公各勸飡
春陪李惟中司業同年赴京至彭城而别
使華移炤辟雍流末席何期忝見收二十年前依虎榜
幾千里外逐仙舟黃樓同上還分手紫陌重迎尚及秋
又報奉常新命下早脩儀注贊皇猷
九月初旬臨清下陵州舟中
誰云北土異南方九日晴暄未隕霜河水渾黃千里疾
柳隂濃綠兩堤長豐年有象占農畆佳氣非煙望帝鄉
驛酒一升猶可飲祇愁無客共重陽
静復堂
震雷初動復為元能見天心本静存夜氣清明守靈府
春陽消息認孤根披圖細玩先天奥問道深懷立雪門
莫以佳名事觀美化機妙處不容言
碧筠軒次韻
賸栽脩竹拂春雲為愛堅貞節獨尊食肉可能醫俗士
垂綏莫共乞天孫清風繞屋笙琴響翠霧侵人几席昏
想像兹軒元未識題詩先到楚山根
寄題紀信廟
貌齊隆準伏危機辦為君王解急圍楚炬無情燎黃屋
晉城有土瘞遺衣功名不與山河誓義烈終同日月輝
新廟落成牲醴盛千年魂魄想依依
送俞廵簡之邵武朱口
坐厭寒氊作廣文忽騎快馬號將軍民安樂土元無警
士有通才故不群折柳都門三月雨看花山寨萬重雲
武夷溪曲應相近為我馳書問隠君
送徐縣丞之夏縣
馬公鄉裏去鳴琴送别因風感慨深此日大夫花滿縣
當時丞相布為衾朝廷每尚廉平政父母誰無愷悌心
愧我不才曾作邑相逢祇誦古人箴
送鄭知事之杭州
寒食匆匆不少留故人相送出皇州喜聞南國蓮依幕
乍識西湖柳映樓知已定逢臺閣彦清才寧混簿書流
是邦凋瘵今非昔好與黃堂贊運籌
送張縣尹之孝感縣
十年前燕杏園東此日重來踏軟紅得意方為萬家宰
題詩仍醉百花風慈恩姓字氛埃表雲夢衿期浩蕩中
媿我不才曾學製欲談舊事惜匆匆
蕭存道元帥平雲南頌後題
長槍大劍壓毛錐却虜人言底用詩誰似頌聲騰北闕
更兼威略震南夷十年尚記先朝事萬里重迎大將旗
今日綏懷銷戰伐莫嫌無路獻雄詞
送劉伯温之江浙省郎中
江浙連閩屹巨藩年來民力見凋殘帝憐下土驅豺虎
人賀南州集鳳鸞槐影晝籠青𤨏闥湖光晴炤畫闌干
清風迅掃諸曹務應共賓僚一笑歡
送陳道士歸龍虎山
誰云學道出人間親在高堂髩髮斑萊子寧忘身戱彩
張矦應夢手持環神仙天上辭珍舘煙雨江南望故山
獨羨相知老宗伯連章珠玉賁林關
端午
今年重午住京華一寸心情萬里家楚些祇添當日恨
戎葵不似故園花案頭新墨題紈扇墻外高門響鈿車
朋侣蕭疎歡事少誰令衰髩受風沙
送曾貫還江西應試
桂花莊上昔年遊送子曾偕計吏投望氣此邦終得劍
濟河今度決焚舟興文已信關天運積學深期為道謀
京邑相逢乍分手春風遲宴曲江頭
送高知事之道州
元子輕徭減稅租陽公遺惠及侏儒頻年未息山夷警
今日誰分刺史符溪上訪賢談太極雲間懷古叫蒼梧
佐僚喜得詩書彦從此疲民盍少蘇
送顧縣尹之安豐致意舒穆嚕書庵
鼓篋曾陪胄子遊青衫初著盛鳴騶桁楊卧雨公庭曉
秔稻連雲田舍秋今曰淮鄉真樂土古來仙吏屬清流
詩書萬卷庵中老問道應知不遠求
次韻張仲舉助教上京即事六首
海波填碧湧金鰲當日經營得俊髦周鼎卜年開帝業
漢都作鎮奠神臯宫中雙鳳朝扶輦帳下千牛夜捉刀
萬國會同時肆覲衆星遥拱北辰高
又
大駕時廵鎮北庭皇風萬里暢威靈有年太史仍書雨
卜日祠官已祭星白草黃雲秋漫漫朱樓翠樹晚冥冥
南歸却作灤陽夢應是平生舊所經
又
翼翼行都歲幸臨名王諸部集如林氊車滿載彤庭帛
寶馬高䭾内府金暮散歌呼灤水上夜騰光氣黑山隂
世皇謨略真宏遠共感湛恩到骨深
又
虎賁猛士羽林兵繚繞宫垣帶雉城土冷水泉長凍沍
天低星斗倍光精穹廬歐脫雲彌野馬湩醍醐雪倒觵
巷北巷南歌吹襍祇應儒舘自書聲
又
聖主恭勤服澣衣頻年羽獵罷連圍金華勸講延髦士
紫殿親祠却宓妃調鼎有功神化密扣門無事諫書稀
高秋八月時廵畢還與都人候六飛
又
孔鸞斂翅久盤廻延閣穹崇際復開四海宣文千載仰
兩生接武一時來紬書共啓緘金匱持筆行登視草堂
努力深期報知已明時肯負出羣才
聞危太樸王叔善除宣文閣檢討四首
隂山分胍自崑崙朔漠緜延迥北門遥見馬駝知牧地
時逢水草似漁村穹廬勅勒秋風曲青塚婵娟夜月魂
今日八荒同一宇向來邊檄不須論
又
兩都賦意入經營今日竒逢有此行弟子絃歌臨璧水
諸公篇翰出承明眼中高闕祥雲色夢裡空齋舊雨聲
千里相望勞問訊追扳無路若為情
又
亭障連山入杳茫氊車如雪漫沙場雕盤天際秋雲白
雁去關南木葉黃獨客應憐冠戴楚閒愁無奈管吹羌
歸來若度桑乾水莫忘并州是故鄉
又
藻水縈逥草滿川皇都佳氣鬱浮天端門高映雙龍闕
馳道中容萬馬韀群后承恩歌湛露從臣待詔賦甘泉
更聞所過蠲租稅田野清平樂晏眠
寄題趙仲明霞坡亭
雲石曾營霅水傍霞坡更出弁山陽東風桃李紅成陣
晚照桑榆綠作行落筆時時争吐燄浴丹夜夜共浮光
書來特詫新亭好飛佩何當與頡頏
送傅士開搃管之饒州
留衛行都已奏勲又驅五馬向江雲傅岩人合登台輔
番國民方仰使君入篚南金無乏貢奠居陽鳥不驚群
向來曾是咨詢地治績應須早上聞
送孔用道都事之山東憲副
聖師宫宇魯東方出使聞孫遠有光臺上霜華随馬白
庭前檜色照人蒼惠文未必妨吾道衣繡從來羡故鄉
獨恨此時知已别素心千里重相忘
至大庚戌黃君晉卿客杭與鄧善之翰林黃松
瀑尊師儒魯山上人會集賦詩今至正辛已晉
卿提舉儒學與張伯雨尊師高麗式上人會再
和前詩上人至京以卷相示因寫往年所和重
賦一章
後先人物一時雄心迹寧須較異同來此清談散花雨
依然舊夢聽松風畫圖長共湖山在劫火頻驚殿閣空
萬里忽逢東海客前詩重寫思何窮
十二月廿四日至廿八日崇文閣下試諸生和
仲舉韻
黃昏庭樹亂烏號門外紛紛散白袍卷地風來華燭滅
半空月上井欄高冰花著硯凝寒玉茶乳翻瓶響夜濤
衰老強陪豪俊列不堪鄉思正如毛
楊氏水北山房
楊君水北山房住想見蕭然遠世紛茅屋秋風隕黃葉
燕泥春雨涴玄文争傳圖畫京師看未羨聲名幕府聞
我欲相從好兄弟釣槎吟石肯平分
先天觀
誰開岩障作仙家龍虎宫前路不賖珠現寶光懸黍米
鼎分真火養丹砂玉笙夜度雲間鶴碧水春流洞口花
欲問先天易中事希夷何處卧煙霞
餘干張氏讓堂
同居九世古稱義六世讓財今更敦終身不失一段地
此族尤宜雙表門里中時有鳳凰集堂下春來花樹蕃
所忻異時激頽俗我亦泰伯州來孫
題曹士弘文後前蘭溪廵檢
起家刀筆儒為吏隨世功名武換文爾輩安知良太史
吾鄉猶說故將軍百年諸老零秋葉四尺孤坟黯暮雲
頼有賢郎能競爽䞉將遺藁播清芬
送雅勒呼正卿福建鹽運司同知
奎閣清光趁翠華玉墀微步響衝牙却遊萬里梅花雪
又看三枝荔子霞國計從來資海鹵皇恩難得到天涯
使君篇什多風雅先與疲民洗嘆嗟
送毛道士歸先天觀
身共閒雲暫出山就攜詩卷借人看不隨方士留燕土
還與仙翁守漢壇花落鶯啼春日暮天空鶴去曙星寒
瑶宫縹緲無由列别後從誰說弄丸
城外見杏花
曲江二十年前會回首芳菲似夢中老去京華度寒食
閒來野水看東風樹頭絳雪飛還白花外青天映更紅
聞說琳宫更佳絶明朝攜酒訪城東
王仁甫左丞宜閑閣
試向宜閑亭上坐静觀物理笑勞勞風生秋樹停紈扇
雨足春畦罷桔橰碧水自隨鷗泛遠白雲偏共鶴飛高
向來軒冕紛華夢此日全輕似羽毛
題盧溝雨别圖送張道士
盧溝橋邊柳色齊盧溝河畔草萋萋東風故吹靈雨送
北闕為有天香攜飲闌水榭見花落路入煙村聞馬嘶
後月歸來重經過五雲却望鳳城西
南臺趙子威照磨母氏眉壽堂
高堂此日拜龐眉家慶相傳事更竒戲彩佳兒來栢府
獻桃阿母下瑶池雲煙色動金花誥雨露香生玉樹枝
儘釀中山千斛酒仙遊遐景正無期
次韻柳侍制直院晚歸二首
庭松吐燄引凌霄露井銀床凍不消雲霧窗深隔風日
鳳凰聲集和簫韶書成給札分曹寫直罷攜香滿袖飄
自昔詞臣宜白髮禮賢珍重此時招
又
卑飛無力到煙霄憂患侵凌壮氣消得食侏儒偏笑朔
獻嘲弟子豈知韶天憐病月今年減雨送凉風昨夜飄
無補明時合歸去山中休待故人招
送孫生歸豐城
十載成均尚褐衣論詩豈是賞音稀群英雜遝歌清廟
獨客飄颻賦式微劍氣秋城遥入望書燈夜屋耿留輝
白頭倚廣成何事回首南雲亦合歸
送揭生浩侍父南歸
白首詞臣出帝畿翩翩之子一時歸夜光匣裡雙神劍
春水船頭五彩衣胄學新功存簡册人生至樂在庭闈
誰知惜别情偏切目斷江雲日暮飛
元夕感懷
天街叠鼓閙香車官舍荒園宿暝鴉不飲閑關宜謝客
無眠對月轉思家三年元夕留京國六十衰翁感髩華
江上春風後期在爛燒銀燭對梅花
清明
清明頻歲客天涯歸愛江南好物華煙煖人家插楊柳
雨晴門巷掃桐花誰憐卧病春將過強起哦詩日又斜
杏酪不須持餉我自燒新火試新茶
五言絶句
客有談獻玉絶絃事因賦二首
荆璞寧非遇卞和猶識真識真不自保翻恨世無人
又
識趣全琴在賞音千載期朱絃何用絶自貴不求知
贈王月屋相師三首
威儀諒有則彩色寧非天開口問窮通紛紛事可憐
又
我貌不足數我心當烱然請君視此屋晴月光無邊
又
圭蓽四十年忽有萬里行會看憶君言一咲春風生
謝氏友山圖二首
逶迤漫相逐偃蹇自難親之子與為友此山能擇人
又
幼輿山岩姿安石丘壑情復見佳子弟使人增眼明
嘉定黃氏瑞竹二首
練川誇瑞竹黃氏見高門富麗應如此時來豈有根
又
曾聞寇公竹插地竟成林勿謂彼非瑞清風猶至今
雨竹圖
千年舜妃淚一幅湘川雨掩卷不忍題余心正懷古
畫兔
孕靈廣寒府承寵中書署誰令秋水邊弄月凄風露
贈内静子
止水還能照死灰寧復然寄言内静者求静莫令偏
促織圖監州貫子素徵賦
華屋歌鍾夜何從識草蟲惟應苦吟者相對共秋風
東津暮泊二首
人家煙霧裡燈影樹林間撑空青突兀知是烏龍山
又
四山斂暝色百蟲沸哀聲夜久月未出川光虚自明
錢舜舉畫卷二首(紅白芙蓉黃葵)
不向東風開酣霜拒秋冷紅白為誰妍自照滄浪影
又
秋露滴金杯秋風吹道衣陽光澹欲出相向獨依依
讀左傳偶成
勝母不可入栢人寧肯留胡為如死鳥更有在乾侯
山川圖
白雲映高樹上有青青山不見幽人居應在空濛間
淵明像
靖節有高趣沉冥非酒徒畫師寧識此偶出亦攜壺
竹圖
透石迸新芽清泉映涓翠姿妍競陽春勖哉歲寒意
環翠亭
萬山欝環合高亭一振衣拂衣下山去帶將空翠歸
鷺
振振風生柳沾沾雪點磯白攅秋水立青映暮天飛
蓮藕花葉圖
玉雪竅玲瓏紛披綠映紅生生無限意只在苦心中
溪山雪霽圖
橋凍驅驢滑灘澌理棹難何如閉門者不識風雪寒
正月六日離建德道中雜咏三首
前年踏雪來今歲踏雪回天知我囊空從以萬銀堆
又
深村出簫鼓草市亦燈火元夕約到家人人應候我
又
荒山與峻嶺千轉復萬盤巍然金華出使我心平寬
畫松
風霜不改色水石淡為隣祇合空山老豈知人世春
題李盤泉卷
山中百歲老曾見辟雍流懶說前朝事清泉照白頭
小竹石圖
千畆蔭渭川萬仞峩華嵩兩竿卷石間蕭蕭亦清風
六言絶句
水西道中
鳴鳩林外葉密眠犢沙頭草添春水石橋紅杏夕陽茅
屋青帘
仙居圖
雲氣參差青嶂樹林飄緲飛樓誰識仙家歸路桃花流
水漁舟
江湖八境圖
洞庭
君山隠隠暮碧洞庭渺渺秋波羇客白頭懷古湘靈莫
奏雲和
武昌
草生自識春洲月滿誰登夜樓寂寞漢人文賦蕭條進
士風流
廬山
香爐峰看飛練棲賢峽聽奔雷三叠谷簾未識至今却
悔歸來
海門
多景樓前狠石浮玉山下中泠長江天險安在北固煙
光自青
太湖
雲樹煙波浩渺漁村橘里縈環想見三高不死超然來
往其間
浙江
兩山噴雪眩轉三道奔濤淼漫白塔故宫高殿行人來
倚闌干
靈隠寺
平地琮堆翠涌何人鬼刻神□會有風雲震蕩再還前
日飛岩
西湖
花柳空濛春霧蒲荷淡蕩秋暉水光山色長好舞榭歌
臺易非
題水竹小景二絶
鐡樹霜藤崖壁藕花蒲葉汀洲更著蕭蕭水竹有人傲
兀扁舟
又
脩篁煙景濃淡遠樹人家有無此日亂山深處喚回迷
夢江湖
題高彦敬越山圖三首
漁浦渡頭煙淡錢塘江上潮平吳越興亡何在青山長
對人横
又
潮平風定日落雲白山青雨乾憶得晚秋天氣浙江亭
上凭闌
又
西域有兹竒士東州無限佳山一幅西興漁浦風流千
載人間
山水小幅
蒼嶂秋雲更白青林霜葉偏紅江南八月九月人在詩
中畫中
即事
殘書長日茶思高屋清風誦聲青荇池邊飲馬綠槐隂
裡聽鶯
禮部集卷八
