禮部集卷十八元吳師道撰
題䟦
儀禮經注點校記異後題
昔昌黎韓公嘗患儀禮難讀讀之難故讀者少而善本
亦少也永嘉張淳忠甫校定又别為一書以識其誤號
為精密而朱子猶笑其不能正釋文之謬故其輯經傳
集解考正文字詳著條下幸惠後學大矣許君益之點
抺是書按據注䟽參以朱子所定將使讀者不患其難
獨不鄙夷而以下教時時一二小見特效之君或有取
焉往復數年必欲毫髮無恨而後已本既定傳藏于家
杜君原父令其徒蒋師文傳點君又見東萊吕子點校
本且記與令本異者見示盖吕以成都石經校印本標
其異者于上而注中多改塗增字其標者意兩存之而
塗改則斷以己意此非吕子不敢也攷之吕集附錄從
子喬年記吕子標抺書首出儀禮豈即此本耶凡吕子
所標抺必點句讀吾鄉故家所藏史記資治通鑑之類
可証也喬年謂一字一句點畫皆有深意而所得之精
多見于此愚因杜君而獲此又豈非幸歟顧未及示許
君擕以遠行暨歸則君已殁而不及見矣今所錄自喪
服後缺其句讀與許君不同者除改字再句勿論凡十
有三條欲質而無從固所深恨然十一卷中不同者僅
止此條餘無不合益歎君之精詣絶識使及見之當有
以自信而世之未知君者于此亦可以見其學矣吕本
雖非完尤當寶惜恐其久而放失者也謹著標字于前
而並列二家占句之異于後且序其所以然者若夫學
者有志于古而求通聖人之制度而又䆒觀先儒之用
心則有全書在焉
靈棋經後題
靈棋經卜占法也隋經籍志有十二靈棋卜經一卷其
法用十二子上中下各四擲而布之視其所得之卦而
斷之以其辭除隂漫無象卦凡一百二十有四繇辭古
雅似焦贛易林南齊江溢嘗占得金盌玉杯之辭今見
初吉卦晁無咎求志賦訊黃石以吉凶兮棋十二而星
羅曰繇小而棋大兮何有顛沛今見卷首昇騰卦張宣
公云其家先魏公所藏其說甚有理以十二子騐隂陽
竒耦之數若隂勝陽必不佳在静江時旱卜云堂上流
水堂下行舟已而果雨今見隂掌卦上句作中庭水深
文微異按其書有曰一本云云此或别傳也王伯厚紀
聞引異苑謂出張文成受法于黃石公行師用兵萬不
失一東方朔密以占衆事愚謂此亦後人依託傳會今
其書有商山四皓養行道之言文成四皓並時安得有
此知不然也宣公目之以有理而發明其說以見其所
以靈非苟然者隂陽在天地間不可相無然聖人之于
易也嘗崇陽而抑隂進陽而退隂陽勝隂者常吉隂勝
陽者常凶莫非自然之理也是法窺見此妙雖微黃石
文成亦豈常人也哉予家先大父畜此書甚敬信之紙
背有紹興十一年棋兵官記所占騐事三象内第七卦
為人剪去歲久紙爛祭法以後殘缺俾兒軰重寫因題
時所性文鈔後題
吾邦素為文物之淵宋乾淳中東萊吕成公倡明正學
四方來者至千餘人而莫盛于婺清江時氏名鑄字夀
卿者公同年進士與弟鋹長卿率其家羣從子弟十數
人悉從公游又為婺之盛若澐若瀾若涇尤時氏之秀
成公輯書說自秦誓泝洛誥未畢而卒瀾以平昔所聞
纂成之今所行書傳是也少章字天彛瀾之季子雖不
及公門而習聞父兄已熟又天才絶出能推明闡大之
著撰為最多鄉先軰中傑然者也某早聞先生長者稱
其文極意訪求始于親友陳氏得所性前稿十卷時子
自序云新天子即位之十九年年四十有五盖淳祐癸
卯也其詩文各以類從謂是料簡十分之一爾次于金
華游氏見所性藁類分而無卷其所作逮寶祐末似是
晚歲全書欲假而不可意嘗慊然也近從葉君審言得
所性叢稿起嘉定甲戌止淳祐壬(缺)惟用編年不復銓
序凡三十六卷而第九卷至十六卷缺幸獲傳鈔而又
恨其不全因念非得游氏本不能足之間語葉君君假
以來于是復為鈔補而總為目錄記之合詩文數千篇
為二十册亦盛矣其中有繫于經史者易序贊詩論語
孟子贅說讀二漢史雜書戰國策襍事篇若其易詩書
論孟大義六十餘卷春秋四志八表日記二十餘册皆
無所考則今之所得又特其細者而已盖嘗稽諸成公
之教主乎義理而不遺度數之微本乎經術而不廢詞
藻之華故舉業課試之文獨麗澤兼行其所以作人盖
本末具舉能進于是者亦戞乎難矣今觀時子之學根
極宏深貫穿幽邃凡三代而上皇帝聖賢之奥秦漢而
下成敗治亂英雄才智設施之略無所不窺詩出入諸
家由盛唐而上追晉魏文用師法泝宋東都以前而逮
古作者峻㓗精工法度森嚴豈惟雄視吾邦盖一代之
偉才也矧其知尊考亭之學而敬其徒(如稱張丈元德李敬子燔先生)
(白鹿洞諸作及吾鄉王何二公之類)議論未嘗少悖可謂無忝成公之門
者矣年餘五十始登一第用薦者擢史館簡閱未上而
罷固其自負高忌者中之所致脱益落落子女俱喪煢
然自傷恐枉平生之心乃手自編次具見其所為序冀
覧者毋以露才誚我哀而存之愚嘗讀而深察其意往
往見其嘆時世之衰叔陽德之標季凛乎旦夕之憂而
悲夫嘻嘻者之猶不悟也則其自傷又豈獨文而已哉
然異時士以文取顯耀時子之文何啻度越時軰千百
而卒窮以死彼其傷時人之不知而猶冀後人之知使
後來果有知之者豈不足以慰斯人于九原而塞其悲
也哉此予之所以拳拳而不能自已也比嘗過清江問
其故居高甍大第化為飛塵百年文獻埽迹無餘幸是
編猶存豈可使冺冺沉没傳而廣之可也古今作者之
文嘗患于多少則易傳時子嘗自料簡豈亦慮此萬一
遇賢而有力者依倣昔所料簡為之刊布亦易事耳世
未必無其人也姑識于此以俟
柳常博所藏禊帖後題
定武蘭亭昭陵舊石既亡薛道祖摹刻僅存遂為他本
之冠宋季賈似道購求東南士大夫所藏委其客廖瑩
中簡較諸本剟取字之善者以磬命國工王用和刻之
號為最精亞于薛本餘盡下品也趙公子昂書法妙近
世每愛臨禊帖既没亦為難得今道傳常博具有之聯
為一卷真可謂三絶矣薛本初屬瑩中今在申屠大用
廉訪家賈本或云史八右丞取去今道傳乃于吳君章
副樞家榻得之二刻猶傳定武典刑未冺冺也因念賈
氏迷國怙權假文藝粉餙一時以才伎自效若瑩中者
盖深知古人筆意然不特此耳其所校刻九經今亦為
天下善本視蘭亭功又過焉是雖不以人廢若其黨附
之罪則公以此而少恕也士之所從可不慎哉可不慎
哉
題胡古愚所作大拙先生傳後
柳柳州賦愚溪以愚自命而又言雖不合于俗頗以文
墨自慰潄滌萬物牢籠百態而無所避之盖不甘于愚
也他日寓詞乞巧抱拙終身人或以為未然東易胡君
古愚為大拙先生陳信作傳大槩言其淡泊迂滯不利
進取至稱其能文章喜詩善書則又有不拙者存殆亦
愚溪之意夫胡君既自比于古之愚者矣而見大拙則
又喜為之書流傳京師諸公從而贊述之以古愚之言
不妄故也柳州不能使人信其拙而先生得胡君而信
其真拙者歟
題東坡所贈李方叔詩真蹟後
李方叔以文學受知大蘇公知貢舉欲取而失之卒不
第而終觀公此詩深自愧咎盖惜當時之失士而非以
為己私略不置嫌疑其間廣大光明有古人之風焉異
時方叔祭公文云皇天后土明一生忠義之心名山大
川還千古英靈之氣感慨激烈遺佚而不怨兩賢哉大
方者字允蹈楊誠齋嘗稱其少作思故鄉賦似耶居寔
及舉其詩警句數聯云晚以鶡冠為雜買場此卷中或
記汪季路語其嘗投謁曾覿覿以啟阜陵不契而罷夫
因覿以求知謬矣使其知名托楊公以傳則不為此可
也烏乎士之處世或附青雲以顯或附泥塗而汙觀于
李氏子孫者可以審所擇矣
䟦王荆公手書
丞相荆公與人書間每有匆匆字先儒謂丞相何緣有
許多忙廹時今此帖亦云俗事紛紛滅裂上問豈以為
信筆常語而不之察耶公書字學王濛要為蕭散高遠
非餘人所可及也
致嚴堂記䟦
浮屠氏割恩棄愛自放于禮法之外儒者之道判乎不
能入也孝經曰祭則致其嚴此儒者之言而祭則儒者
之禮也惠本師以是名其堂何居竊聞宏明普炤大師
者惠本之父也以父為師殁而奉焉故堂所以名之也
烏乎父子之道天性也墨者夷之厚葬其親孟子知其
心有所不安而故詰之施由親始一言又其本心之明
不可得而息者是以卒能慨然而受命今之惠本有取
于夫子致嚴之詞其過人遠矣使有孟子者因其明以
發之則一歸于正豈出于夷之下哉
劉謙字說後題
程子曰有其德而不居謂之謙其釋大象曰外卑下而
内藴高大朱子亦曰以卑藴高謙之象也國子劉生名
謙前歐陽祭酒字以藴高且發明有而不居之說以告
之其義取程朱正矣頃愚嘗讀易至是卦竊以為一陽
在五隂之中九三為成卦之主通一卦觀之則亦小藴
大卑藴尊虛藴實之象雖與上下二象地中有山異而
義亦無不合故彖經曰謙亨君子有終而傳曰謙尊而
光卑而不可踰君子之終也惟九三一爻獨曰君子有
終其與彖合聖人之所指亦百在矣因生示此卷故輙
附其說以就正于有道焉
舒嚕元帥復姓卷䟦
契丹肇迹唐末盛強于五季舒嚕者其后族姓也又以
蕭並稱徵諸史可見金滅遼改舒嚕為舒穆嚕以其國
賤者之稱不道甚矣今雲南元帥存道公抗言于朝而
復其故雪數百年之恥而攄祖考之憤其志可謂壯矣
孟子曰名之曰幽厲雖孝子慈孫百世不能改也以惡
姓妄加諸人有不可改乎此所謂自外至者也然卷中
有謂舒嚕為蕭系出梁武梁武在江左與朔漠殊絶不
知何所據也後世之崛起特興而自為姓或與舊姓同
者多矣奚必出于一耶願從存道問焉以祛所疑
道源文獻錄後題
宋慶元中趙忠定公之貶朱子偽學之禁至今言之者
未嘗不為之切齒痛心也小人欲空天下之善類者必
加以黨之名自司馬文正公主程子而黨論起趙忠簡
公復收召程氏門人而道學禁至是復詆以偽凡三變
矣馬公幾至斵棺二趙皆死遠方而程朱僅免其禍可
謂烈矣夫道喪千數百年至斯人而明大賢固所尊信
小人豈能誠服宜其嫉詆而欲害之深也忠定有定策
大勲誠貫日月當時不察而至此極則尤可憾爾烏乎
天不欲道之昌耶則奚為而生斯人也天寔生斯人又
奚為而滋是禍也此宋之所以不競也崇寧黨碑立而
天下為靖康紹興正人逐而國勢為江左慶元偽禁又
甚則勢愈&KR1370;而時益季幸而侂胄之誅足以頗申士氣
章顯于其後者僅足以矯前失迹其君臣有負于天之
啟佑斯道者固已多矣我朝許文正公得朱子之學以
佐聖祖夫其地之相絶世之相後也而其志若合符節
豈非異哉上頼天縱聰明宏度卓越崇厲表章而程朱
氏之書遂衣被四海道之大明未有若今日者兹固排
禁扼塞者有以啟之于是而知天意之真有在也忠定
諸孫某錄其祖之言行出處而并附以諸儒名之曰道
源文獻錄烏乎朱子之道行則忠定之志不没兹固相
為無窮而其可以為世戒者尤著也是編其有不傳哉
䟦東坡枯木竹石楊補之墨梅
右東坡先生枯木竹石及逃然楊補之墨梅折枝二作
雖不同時皆絶品也坡公一代宗工使補之早及其門
被賞識豈減文與可李伯時軰者哉然坡公之畫人見
之者特以為文章學行之餘事而補之為人有高節文
詞字畫皆清雅遒麗而世獨以梅稱士之藝名者真乃
不幸哉
趙明仲所藏姚子敬書高彦敬詩
房山高尚書與吳興姚先生人品高勝故其詞章翰墨
自有天趣此卷姚書高詩詩似王維張籍書似楊凝式
上沂王大令使人想見其翛然埃壒之表宜夫二人者
之相得為深也某于高公聲迹不相及子敬則間東西
州皇慶中有孫伯勞者出子敬所書陸氏館中諸詩及
手選樂府一帙小楷極精欣慕之甚嘗作詩送孫以末
章致意暨趙君明仲往來吾州則知子敬為詳而明仲
亦且過稱予以欺子敬交以未識為恨耳泰定初明仲
為常山簿相見則曰子敬亡矣為言其一月前似疾非
疾屏居敷山中絶食惟日飲水曰人腸胃穢惡皆食所
致吾將以是蕩滌而澿清之家人來候者悉遣歸留一
子侍明日語子曰汝知之乎男子不死於婦人之手命
扶起坐而逝烏乎其死亡之際如此世之知之者特末
耳明仲以予雅敬之故見輙道子敬事謹識而不忘時
距其殁已七年今又十八年矣明仲子肅擕此卷來京
師邀予題因記前語明仲見之能無感乎
坡公書東臯子傳
昌黎韓公謂醉鄉之徒偃蹇不與世接猶未能平其心
于是焉托昏冥以逃者也東坡謫惠州日自釀酒與野
人道士同醉殆亦有托焉爾其自言飲少而見人酣適
則同其樂者未知視屈大夫餔糟啜醨之意何如也某
性不解飲飲不至一合數年前因強飲致目眚腸癖今
遂根著不去聞杯&KR0902;之氣則疾為之動盖絶交矣然在
官居鄉宴集未嘗不與不敢以己之不飲而妨人之飲
每低首煦煦導人為歡而與之處者祗見其枯燥嚴冷
以為厭苦近覺其然一切謝拒遂無復與為傳侣者雖
欲效東臯子東坡翁所為不可得矣因覧此卷為之太
息
許益之秋夜雜興詩
右古詩十二首白雲先生許君益之之所作也乙亥之
夏某病目甚劇至秋稍平則以文字承教于君君勸以
損讀省思母為此無益也一日忽寄是詩來且以詩言
之曰吾欲子之見之爾慎母和也盖君平時罕作詩以
為不發于興趣之真不關于義理之微不病而呻吟者
皆非也然則此豈苟作哉觀其文貌音節上泝晉魏而
寄興高遠旨味淵泳則有得于紫陽夫子感興之遺者
也既不鄙而教我又慮其苦心動疾而愛我君之于我
乃至此哉後二年而君卒又二年某歸自江東始克拜
其墓下絶響僅存手墨如故嗟九原之不作悼知已之
寔稀因叙梗槩于後為之輟筆泫然
司馬丞相人物記
右温國司馬文正公人物記考其間書元祐元年或書
丙寅正公為相時也盖因其所見所接者記之而時疏
其才行賢否于下他日所以黜陟進退者在此亦昔人
夾袋之意真宰相職業也當是時公已有疾方延見天
下士大夫不舍日夜而又手自䟽寫不以為勞則雖周
公之吐哺握髮其何以異于此哉天不少延不得究其
引用忠賢之志而所記如蔡京卞曾布軰亦未知其何
以處之也烏乎惜哉此册有宋孝宗標題史彌遠䟦語
彌遠能言進賢退不肖為宰相能事而身自戾之亦一
鍳也元識二十七葉今缺一二藏貞獻公孫璉家
題危太朴所藏諸卷
范德機墨蹟
昔人稱道所美于其人則曰風塵物表于其文則曰不
食煙火語于其字畫則曰蕭然有林下風今觀范君德
機詞翰而想其人真足以當之矣至治元年某試禮部
君時為彌封官已往謁則已赴江西之憲幕矣遂不獲
識至今以為恨耳
又
予讀范君詩至雨止修竹間流螢夜深至洒然異之聞
之太朴曰昔與先生秋夜不寐微步山中得此句喜甚
且曰語太幽殆類鬼詩當以他語映帶之因足成此章
今觀中仲䟦語知竒寶横前識者無不能辨之也
吳草廬遺墨
春秋春王正月之說愚嘗按據經傳定以為周正改而
未敢自信也竊謂最可據者左氏云王周正月杜征南
注周王之正月也因覧征南長歷凡天時星日之紀既
無不合則証騐尤顯謂此足以决之矣今觀草廬吳公
考律歷志商太甲周文王冬至在十二月周武王師初
發以殷十二月戊子後三日得周正月辛卯朔其後大
寒在二月驚蟄在三月(時以驚蟄為建寅月中氣)然後有以信愚說
之亦可信也太朴以此示教豈非幸耶又獲觀勉務實
學諸詩及往復書翰期奬甚至太朴方以文學名動京
師選入延閣繼今發揚推演出其所謂有原者真不負
其師之訓哉
包恢宏齋所作約齋說
約之為義前說詳矣竊觀先儒釋經必以所釋字貼本
文又隨其意而上下之然後其義可得而通焉以約之約
固為少然曰處少則不順故以窮困釋之約禮之約固
為要然曰要之以理則不通若曰反而束之以極其要
則善也守約所守者約也說約說到至約也所守者約
之約要也說約之約與詳對少而要也是皆不可以不
察也詳說之約又專以說言而與諸條不同也夫析理
不精則服行必差苟例視之以訓詁之學而務儱侗宏
闊之言好同而惡異喜大而恥小其弊可勝既哉
文丞相與危公書
文丞相後來忠義軒天地人所共知當其在庶僚外郡
而與之託交惓惓禮意不少怠若危君子仁者非有過
人之識其能若是哉丞相權直學士院時草詔以義切
責賈似道忤意遷罷終抗不阿危君宰仁和聞賈欲薦
擢之即解印綬去盖其志節之合如此宜其以類而相
求也乃若以夙學碩儒自居而附麗權奸奉行其法以
厲民者有之矣視此能無愧乎
虞學士書南豐擬峴臺記荆公詩及所作曾
文定公祠堂記
南豐先生記擬峴臺謂其山溪之形儗乎峴山也使他
人屬筆必更引羊叔子事而先生終篇但述風物游觀
之勝與夫裴使君簡静之治而已盖衆人之所以必言
乃先生之所不必言也王文公詩則終始引羊叔子以
致美裴君盖賦詠之作又與紀實不同各一竒也邵庵
虞公並取以書之厥有旨哉又嘗聞先生既為臺記裴
畀田若干畆即先生所置義田在今臨川後湖者此亦
竒事虞公記先生祠叙義田而不及此何耶
范文正置義田于蘇子孫至今遵守不廢嘗嘆以為世
之若此者一家耳今讀虞公所著南豐先生祠堂記知
先生亦有義田在臨川金溪二縣世守規約與范氏不
殊兩家盛德之長異哉夫以范公之忠義功名天下所
倚頼而甫參大政以没位不滿德焉曾氏三兄弟子宣
為相子開終翰先生止西掖名位有差子開雖亦賢而
魁然以儒學文章重者莫先生若也嗟夫宋之賢人君
子若范公之與先生者希矣其君之國不能保而二家
之田獨至今存自將傳之無窮則當時不究其施有人
足恨而其子孫所以為憑藉扶持者又豈竭其勢力之
所可能者觀于此者足以有省矣
文定公初置義田令本房子孫不得食文昭公增置田
乃令食之太朴熟見其家規約云爾文定之不自私文
昭之均其施皆可喜也
題牟成父所作鄧平仲小傳及濟邸事略後
隆山牟君成父之父祖仕宋皆有列于朝君早侍左右
凢典章故實具能言之號稱博洽此其書鄧平仲及濟
邸事以遺曹士弘者盖士弘以史事自任故屬之如此
吳曦之誅寔楊巨源結李好義舉義之功為安丙軰媢
忌揜沒今陳監丞衆仲䟦語舉以為言當矣前代記曦
之事詳者惟李心傳嘗讀其朝野雜記亦略于巨源近
有續陳均宋編年者頗載巨源事而多舛錯雖能書安
丙殺其參議官楊巨源而復以擅殺孫忠銳之罪歸之
大槩當時功歸于丙故其事不白惟俞文豹吹劒錄其
載巨源本末併所撰治書及丙與彭輅謀奪巨源兵令
樊世顯殺之于大安城下又言其妻子流離困苦狀使
人憤惋蜀多義士編年亦並載平仲之志壯矣使牟君
不記世未必知之也史彌遠廢濟邸罪狀明著宋季諸
公文字班班可見鄭清之乃自附于善類者故牟君特
發其隱耳韓昌黎所謂誅奸諛于既死發潜德之幽光
牟君所記二事有焉然予又嘗見方回䟦某人寶慶錄
謂濟邸切齒楊后彌遠所為于是彌遠與后密謀廢之
彌遠既訪求得理宗楊后欲見其人因策士日令理宗
入内庭后于簾中審視之計遂定今牟君謂寧宗崩彌
遠夜召理宗入使楊谷楊石白后后持不可七往返以
危言脅之乃從與方所記異以事推之方記當是也予
疇昔好聽遺老之談說見稗官野史有可以偹紀述者
輙不忍棄如俞方所云皆錄藏于家今不能悉記姑誦
其略以附焉吁牟君予不及識今不可復作矣吾儕之
晚出者亦且老後來尚復有談及此者乎良可慨已
荅陳衆仲問吹劒錄
承問俞文豹吹劒錄舊在宣城吳子彦家閱其先丞相
履齋公藏書見之中載楊巨源誅吳曦事為安丙媢忌
殺之讀之使人憤痛又一段陸子遹宰溧陽以田六千
餘畆獻史彌遠大為民害其事亦可怒俞括蒼人文字
一册著論詆諸葛孔明云其兄文虎嘗以其說應舉又
記朱文公列唐仲友仲友在台州時眷一官妓嚴蕊奴
者文公捕送獄值某提刑行部問意欲何處去妓賦詞
以荅有去也如何去住云云遂釋之俞謂文公遷怒見
其議論乖異遂不全抄止錄楊陸二事及雜說數條于
楊事意欲拈出以矯史氏之失其紙雜夾書帙中久不
見未能抄上雜記也李好義後為總管嘗于元夕賦望
江南云思往事白盡少年鬚曾率三軍平國難沿邊四
郡一齊收逆黨竟封矦元宵夜燈火閙啾啾廳上一員
閒總管門前幾個紙燈毬簫鼓勝皇州此乃久不遷怏
怏語一小說中見此而續宋編年乃於曦誅數月後(開禧)
(二年二月誅曦)載李好義遇毒死又不知如何也方虛谷亦熟
前朝事記寧宗崩夜召理宗入内一事尤偹他日執事
當筆討論當詳錄以呈或可為涓埃之助云爾
張氏先世勅黃後題
右故宋勅黃三道敷文閣待制張公運與其子監𣙜貨
務曼容之所受也張氏世居信貴溪裔出唐相文瓘至
待制父子仕南渡後繼有顯者入國朝開府以玄教興
偹極寵榮羣從子皆列在守牧開府之孫德隆寶藏此
軸不惟見其家世之盛而前代典故如太廟行禮及疏
决編排引見差官既除官告身外又復降勅因可攷也
三勅在紹興二十八年三十一年隆興元年前後首相
則湯思退中則陳康伯當秦檜既死孝宗勵志之初而
思退復用當時事勢并可知矣
𣙜貨交代潘慈明乃吾蘭溪人紹興二十一年進士嘗
知江州建濓溪書院朱子為作記者仕至秘書丞荆湖
北路轉運判官亦名士宜附于此
張氏墓銘後
士生有純茂之行被于一家一鄉而不能逹之遠有通
敏之才見于一官一事而不能顯于世至于終老隱約
漠然不與世聞予讀餘杭張元甫誌銘而考其平生殆
若前之所云而深可謂喜幸者有子也君之次子今龍
溪主簿舜咨有雋才而多藝長于從政既得禄及見親
老夀以没距今且七年來調官京師歸而營葬懼隱德
之弗章也求能文詞者銘以揭諸墓上時陳衆仲監丞
張仲舉助教與某同在國子學皆素與舜咨友善者于
是仲舉狀其行衆仲為之銘而俾愚書之以助成其志
焉嗚呼人子楊名以終孝而能以善繼者揚名之實也
君子立言以垂遠而言之足信者傳遠之道也舜咨既
能孝而陳張之言皆足以取信矣余之書固不足以為
輕重而亦不敢以辭故為之書而識其後以貽之爾
蘇御史治獄記
獄重事也斷獄難事也愚嘗身親州縣而信其然矣比
歲五府官决囚亦以屬吏詣府受約束見其羣坐一堂
之上讞議可否動多牽制而專者又病于愎乃若便文
自營曲致疑似以開緩縱應悉論决者必留一二而不
肯盡至若幽隱之冤鍜鍊之誣往往而有則未嘗䆒心
察之盖其假活人之名以沽隂德而不知隂德之在此
所存既偏則當明者闇此通患也古之論治獄之道者
曰明允曰中曰敬曰慎曰審曰勤曰哀矜曰平恕有一
于此足以為之本未有不能是而可以司民之命也今
觀蘇公伯修為御史時治獄記十餘事竊為之太息公
所蒞湖北一道同列者衆矣微公則出入之誤尚誰覺
之哉嗚呼獄也者造物不能使之生長吏不能使之死
死者可生生者不憾于死其惟蘇公乎吾是以推本為
言之也朝廷患獄囚之多滯三歲遣官一詣諸道决之
此良法也近復尼不行殆必有其故矣使人人如蘇公
復何慮乎
吕文穆公誥詞
吕文穆公既相宋其從子文靖公文靖公之子正獻公
皆相繼相為名臣世家與宋始終文穆世居河南文靖
由夀春徙開封建炎渡江裔孫一派僑居吾婺于是東
萊先生出焉先生之祖父暨其季大愚忠公皆葬武義
縣之朋招山吕氏遂為婺之望族近益衰微凡譜牒告
身遺像之屬為人所購售至冐稱苖裔者有之竊嘗為
之嘆息兹來京師獲見文穆進封徐國公加食邑誥一
通盖祥符元年東封泰山霈澤也九世孫某所藏故物
宛然典刑如在非賢子孫不能世守也伯温昆季方進
膺華要河南之世復興又安得不為之深喜乎
唐鄭渾告身後題
唐神策禁兵官者典領其將校之選重矣今觀鄭公告
身稱左神策軍散番兵馬使押衙銀青光禄大夫簡校
國子祭酒兼御史中丞上柱國鄭渾可越州都督府司
馬餘如故按兵馬使押衙職事官也銀青光禄大夫階
官也祭酒檢校官也中丞兼官也上柱國勲官也今都
督府司馬後告下有守字次兼官上唐制職事官高者
稱守詞云雅宜進秩則亦非正任也餘如故者他皆無
改也與訾守思同制詞云依前件則守思亦授是官也
詞云共揚禁壘之威則未嘗出外越府都督必在神策
軍者遥領無疑也此大順元年十月當昭宗時中人執
國柄強臣悍將充斥内外而鄭公乃以忠勤被褒亦異
矣今幾五百年子孫猶得承其家寶藏此誥豈非忠勤
之世有永而弗替歟裔孫元椿自閩來京介友人(缺)叔
善書求識其卷因以示王伯循待制考訂已悉輙復以
所見附于後云
汪氏浯村詩䟦
浯水出琅邪靈門縣元次山中興頌湘江東西中直浯
溪盖磨厓處也浯水罕見稱而浯溪特著則以次山故
爾嘗見次山名零陵七泉皆于字旁加水浯溪之浯亦
此類至峿臺之加山塘亭之加土可見其皆以意為之
也新安汪氏改其所居吳村為吾又加水為浯其慕次
山者歟今讀其所自為記謂與世聱牙樂于隱遯叟信
乎其慕次山也次山邈矣叟不徒慕乎其外而慕乎其
中異時浯村之名亦將大著于世豈獨浯溪也哉
辛酉進士題名後題
至治初元某參與奏名今二十有二年矣六十有四人
者東西南北聲迹之相聞盖少兹來學館幸睹題名升
沉存没尤不勝其可慨矣惟吾榜得人見稱為盛政事
文學布在中外者夫人能歷數之若愚之不才而厠其
間則未知指目者之謂何也然前瞻後顧警諫振飭以
無貽諸公羞則亦不敢不勉而名位之不逮則非所愧
也同年翰林待制趙君伯器以摹本綴帙見示因書其
後
又
至元六年秋某被國子助教之命時李好文惟中自浙
東憲僉入為司業同北上繼而惟中别除一時同年多
在成均者司業王思誠致道監丞司&KR1561;彦恭典簿趙璉
伯器明年至正改元惟中擢祭酒某亦忝進博士致道
彦恭皆以御史選出僉諸道憲伯器遷刑部主事又明
年惟中為西臺治書侍御史伯器遷今官至正後自外
任入者寶源庫提舉舍克赫子正秘書大監巴圖爾丹
至道侍儀使廉惠山哈雅公亮禮部侍郎台哈布哈兼善
子正不久卒官兼善近出守紹興今在京師者惟伯器
致道公亮暨某四人中間聚散可見自始至今相與最
久者伯器耳然某與伯器不但同年之好自其祖貞獻
公時受知于今三世餘三十年他人無是也兹其所以
為尤厚也歟
米元暉雲山圖
往年過京口登北固眺金焦俯臨大江時春雨初霽江
上諸山雲氣漲漫岡嶺出没林樹隱見恨無老杜盪胸
之句為之登揮乃今倏見此圖知海岳菴中人筆力之
妙能盡得予當日所睹掩卷追念不覺惘然
書法畫法至元章元暉父子而變盖其書以放易莊
畫以簡代密然于放而得妍簡而不失工則二子之
所長也
李西臺書
唐詩文體凡屢變晚季遂不逮惟書字迄三百年猶有
貞觀永徽以來風骨氣韻李西臺雖在宋初實唐人書
法之終也過此則益變而下矣乃知古人法度能世守
之未有不善者筆札細事爾可以考世變焉
題儀禮點本後
北山何先生標點儀禮其本用永嘉張淳所校定者某
從其曾孫景瞻借得之欲求善本傳繇而不可得一日
三衢程國表來相與觀其書自言適有永嘉本當以見
遺之未幾果令其子持至為之喜不自勝殆天有以相
吾志也時方苦痁疾兩月餘羸瘠委頓又二月既望癉
熱雖去而餘症未平陳布朱黃奮然命筆人咸勸其不
宜終日僂坐勞手目力者應之曰吾樂此病非所䘏也
起十七日至二十九日而畢夫以難讀之書使按考注
疏切訂文義以分句讀非數月之功不可今蒙先正之
成而趣辦于半月之間可謂易矣然自今方熟復詳玩
䆒前人之用心以通十七篇之奥其敢曰易乎哉使吾
後之人知得是編之若有相而病且不敢廢學如此則
庶其寶愛誦習而亦不敢以易視之尤吾之所望也張
淳校本朱子猶有未滿今先生間標一二于字音圈法
甚略或發一二字而餘不及盖使人必其自求之耳今
悉仍其舊而不敢有所增也
書荀子後
頃年因讀史記諸書紀荀子歲月而有所疑因參攷其
說今觀唐仲友考定以為卿遊齊去宣王世遠皆在襄
王時盖王一說也性惡一言大本已失唐論澁縮而不
敢書末謂李斯韓非非師之過吁何其異也心術之微
固可即此而見矣
吳郡錢佃耕道刊此書于江西漕司據元豐監本參校
自謂特為精好而陳振孫書錄亦推其視他本最為完
善今考之則文字訛舛甚多二公盖未嘗細察也校刻
之難可不慎歟嘉定中權知隆興滕強恕再取漫滅者
新之亦未及此強恕字仁伯金華人
再考荀卿歲月春申君死當楚考烈王二十五年齊王
建之二十七年自齊宣王至此為八十六年據鑑大事
記宣王在位二十九年則為七十六年上至宣王元年
凡一百年大事記宣王十八年書聚學士稷下卿年五
十始遊齊必在此後逮春申君死當九十餘不可謂卿
不及見宣王也唐氏又以孟子在宣王時卿何不相值
按通鑑宣王二十四年孟子適齊二十九年去齊首尾
六年卿來或在孟子之先難執此為斷也且齊襄王元
年至王建二十七年凡四十六年若卿以五十遊齊至
此亦九十餘歲月無以異也(大事記襄王五年卿為祭酒)
書揚子後
右揚子法言十三卷晉李軌注錢佃用國子監治平中
舊本刊之當時已用宋咸注增入矣今以四注本考之
李注簡宋注詳凡李注本其文詳者皆所增入也其明
注咸曰而誤以為李註則佃不考之過也如正文淵騫
篇一段脱三十六字注字訛誤甚多或問提行處或然
或否亦有文未斷而復提者其校定豈得為精也司馬
公宋咸唐仲友序附錄于後以見諸公之推尊楊子者
如此至仲友略及出處而以易之肥遁當之義殊不類
盖亦曲為之辭者吾之所信則有朱子之評在
書文中子後
程子曰王通隱德君子也其言為人傅會不可謂全書
論其粹處非荀楊所及續經之類皆非其作朱子極論
續經之僣而又曰至于假卜筮象論語而強引唐初文
武名臣以為弟子是乃福畤之所為而非其意二先生
所以論王氏者當矣愚嘗觀韓子送王含序謂讀醉鄉
記悲其託于昏冥以逃不遇聖人為之歸者以為績盖
通之弟通之學知尊孔氏與韓同科何以無一言及之
稱醉鄉之文辭而續經中說乃反不道耶因是而思福
郊福畤與其門人既傅會成書當時耳目猶近故藏于
家而不敢出意數世之後殆不復有辨之者故劉禹錫
李翺始舉其名二人與韓同時而韓獨不見盖其傳猶
未廣唐季皮日休司空圖好之而始章其出没隱見之
故可知矣然其歲月事實牴牾乖剌終不足以掩後世
之耳目也夫子之于親弟子之于師其所以尊崇褒美
之者固無不極其至然當以誠心不欺為主虚美誣辭
豈所以為愛也哉不惟自䧟于妄偽而反為父師之累
至有不信其真有是人者郊畤門人之罪可勝誅哉因
書之以為世戒
王彦章畫像記後題
歐陽公著五代史書王彦章死節事且徤其材壯其志
竒其言深致意焉盖亂世忠義之士少所以抑揚之者
不得不然然其事梁之罪不可揜也故又曰天下惡梁
士不幸生其時不為之臣可也其食人之禄者則必死
人之事若彦章者可謂得其死矣此正論也異時記彦
章畫像謂于五代書至于公傳未嘗不感憤太息恨舊
史殘略不偹喜得家傳而知其詳反復德勝之戰稱以
天下偉男子夙昔想見其人而幸獲拜其像以為希慕
之至焉者也嗟乎公于彦章何獨惓惓若是哉古之名
將效死而不屈者不少矣豈以紀述之故而不能忘情
耶然亦太諄複矣春秋之法深治亂賊之黨公之為史
也自言有取于春秋此獨未之思耶子路死于孔悝之
難君子猶謂其徒知食焉不避其難之為義而不知食
輙之食為非義也夫子路特見義之不精豈若彦章黨
逆賊而為之用乎權其輕重則死難之美不足以盖黨
賊之惡矣乎凢人有所明亦有所蔽歐公蔽于此故明
有所遺韓通不見錄也宜哉
長安誌圖後題
長安古都邑之冠也周秦漢唐前後相望其山川城郭
宫室之制于法宜書三輔黃圖最古宋敏求之志吕大
防之圖記皆後出凡前人所述悉具于此矣同年東明
李公惟中治書西臺暇日望南山觀曲江北至漢故城
臨渭水慨然興懷取志所書以考其迹更以舊圖較訛
舛而補訂之釐為七圖又以自漢及今治所廢置名勝
之跡涇渠之利悉附入之摠為圖二十有二視昔人益
詳且精矣書成以寄予覧之而有感焉自禹别九州雍
田為上周始居豳太王自豳遷于岐文王徙于豐武王
都鎬數聖人突起經營因其地勢之雄以興王業豈非
灼然有見哉平王遭犬戎之難遷于東都始以其地予
秦凡秦漢間言秦之形勢者乃周之形勢也婁敬淺陋
不學但知有秦而不識文武成康全盛之周未足深恨
而漢之羣臣舉不知有周一代之治大抵承秦而岐豐
忠厚之俗迄變而不返此可為深恨也夫人之見聞詳
近而略遠志圖所紀唐視漢為詳于秦已略周則冺冺
無攷矣人徒見後世窮奢極侈千門萬戶以為壯麗意
謂先生之制必崇尚儉質不厭卑小無動心駭目之觀
不知天子之居自有常尊惟王建國辨方正位一本宏
大之規太王為諸矦時綿之詩叙宫室宗廟門社成法
井然况于武王鎬京之宅哉周官象魏兩觀五門内外
之朝其高大深遠猶可想見而考工記匠人營國之法
亦有可稽盖以法度為威而威亦非不足也班生云工
知阿房之造天而不知京洛之有制惜其歸美當時而
不曰周室之有制耳今李公作序首言周于漢唐之上
且及夫積累深厚子孫延長之故指周為多獨能推䆒
其本始者故愚得以并發所欲言者焉
米元章帖
宋初書體未離唐蔡忠惠猶謹守法度至黃太史米南
宫始大變矣米公既被徽宗顯賞高宗初愛黃後尤嗜
米至貴其子友仁以鑒定所得生死榮遇極矣魯齋王
先生嘗論米書謂當于放中求妍盖他人放則不能妍
放而能妍所以為異覧者徒見其欹側怒張之態而不
察其秀媚映發之姿此魯齋所以有求妍之說也可謂
善評米書者矣此三帖皆竒前一帖崇寧初米為江淮
制置發運司勾當時蔡京當國在政路者皆其黨謁禁
固不足道開閣待天下士正恐得曲學阿世之徒爾何
足望哉
禮部集卷十八
