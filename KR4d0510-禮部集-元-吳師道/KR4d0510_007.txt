禮部集卷七元吳師道撰
律詩七言
八陣圖
慘淡風雲舊指麾濤聲洶湧尚含悲握竒智在人誰識
長嘯神遊石不移天下竒才司馬嘆江流遺恨杜陵詩
當時萬事皆天意三酹英雄誦出師
寄友
聚散悠悠水上萍相思千里夢魂驚門扄白日閒花落
愁入春風芳草生天北雲遥回雁影江南春盡老鵑聲
飄零王粲今何處想見登樓此日情
送林初心
溪上開樽洗客塵千篇高咏句清新春風冠盖英雄夢
夜雨江湖老大身萬里燕山馳壮氣十年吳國起閒人
來時須得文章力去看薇花紫禁春
游仙居南峰(并序)
大德十年秋余來仙居聞南峯為登臨佳處
而未之識至是偕邑人往焉山去郭數里而
近仰見白塔立雲表踏落葉緣嶺上空曠極
目無際逹興道寺章安尊者道場近時邑士
吳君直軒講授寓焉右偏小軒為臨眺之所
羣峰拱環一水回互寒暉清氣蕩溢心目平
沙遠村煙樹魚鳥如墮瀟湘圖畫中視軒扁
藍光大字瘦硬可愛梁間題郭三益楊宗山
劉明府陳古靈先生詩在旁有近人登高懷
古詞亦悲壮時衆客互觴喧嘩余獨操片紙
吮筆視佳者記之癖好類如此客有導余循
東廡拂塵壁讀陳仁玉擬騷詞陳風流文翰
有名喜觴咏山水間嘗視軒前小阜營葬穴
今其後業不復葬悉為勢家有客感舊故嘆
息不已余亦愴然既而曰人生良會開口一
笑不易得今古興廢事奚足介哉于是舉酒
相属樂甚顧日欲暮半醉而罷余聞天下竒
觀往往因文人勝士題咏發之今南峯溪山
甚佳留題甚多古靈不可尚已如郭三益詩
亦清麗惜乎傳誦者少而南峯之勝不得附
之以題也兹遊不欲作詩客請為倚歌和之
非求多之也庶將著其詩而廣傳好事者耳
藍光軒外空煙輝鷺鷥石上寒風漪秋高林薄衆葉脫
日暮澗谷孤雲歸山空竹靜僧眠熟舟閑江清人渡稀
憑高把酒渺今古浩歌興逐征鴻飛
赤壁圖
沉沙戟折怒濤秋殘壘蒼蒼戰鬭休風火千年消伯氣
江山一幅掛清愁丈夫不學曹孟德生子當如孫仲謀
機會難逢形勝在狂歌弔古謾悠悠
溪亭夜宿
閒亭來伴野雲棲剪剪東風冷客衣孤鶴有聲溪上啄
落花無影月中飛愁銷綠髮三春過夢拂青山半夜歸
混迹漁樵莫惆悵得時奴隸總輕肥
和逯彦常留别
落日平蕪轉晚暉西風殘葉攬秋飛江南煙水孤鴻冷
冀北弓刀萬馬肥零落酒徒愁夜夢支離冷骨怯秋衣
劇談之子聊相慰莫向青山又賦歸
野中暮歸有懷
野田蕭瑟草蟲吟墟落人稀慘欲隂白水西風羣碓急
青林暮雨一燈深年豐稍變饑人色秋老誰憐倦客心
酒禁未開詩侣散菊花時節自登臨
送郭推官之吳興
水精宫裡宦遊鄉聞道賓僚藹俊良清氣入懷生翰墨
仁風到處洗桁楊深春柳色湖亭静落日蘋花客棹香
我欲縱遊身未許夢思風物九廽腸
水軒
碎萍落落點清圓山影簷花不碍船荷柄倚闌高似竹
龜兒出浪小于錢敲針作釣凌風立叠石為床聽雨眠
塵慮繞纏君自爾林塘何處不翛然
寄葉審言并簡晉卿
燕塵越水舊衿裾何事今年賦遂初肉食終還虎頭相
身謀可復兔園書閉門深巷楊花滿送目停雲暮雨疎
不見黃生今數月因君聊與問何如
寄張子長
落落長遭俗子憎别來懷抱向誰傾有時錯莫呼張丈
無力吹嘘薦賈生叱石山中尋藥侣翫雲林下讀書聲
知君亦有逍遥興肯與卑棲嘆不平
次韻遊山石寺
雲鎻幽源護隠丘君因遠棹適良遊江潭日炤魚龍野
佛殿山空草木秋山竇泉香聊作供題詩僧去獨含愁
肯將塵事妨清賞不盡登臨興不休
次友人韻二首
風埃飄泊望誰收勁氣盤盤狹九州鄭老有才翻得冷
沈郎自瘦不緣秋芙蓉白鳥滄洲思蔓草荒庭落日愁
客裡得錢那惜醉歸來瓜芋熟西疇
又
膏火錐刀祗自焚莫將清氣一時分休文溪上多明月
弘景山中有白雲詩思凌秋添勝語丹經參夜得竒聞
飄颻物外何須恨漢世公卿貴少文
送李僉憲行部之越
天上神仙氣自清南行萬里識儀刑繡衣使者新持斧
國子先生舊執經馬蹋秋原風獵獵雕盤霜浦日冥冥
縱吟太白詩千首天姥雲門近眼青
寄李坦之
九𤨏三茅仙聖宫故人招隠幾時同青楓月落重江外
翠袖天寒絶谷中文字相知惟我爾精神不隔漫西柬
長安冠盖紛如數(闕)老誰憐賈與終
和黃晉卿客杭見寄
一從君客江城去詩思凄凉酒盞空天末倚樓孤岫雨
春深閉戶落花風半生正坐才名悞萬里誰憐意氣同
坐憶王孫咏招隠萋萋草色向人濃
又
書問蕭條已半年知君近買過湖船江花日暮吹紅雪
店樹春晴起綠煙客裡光隂遽如許人間岐路正茫然
離羣得似游從樂紙貴錢塘日萬篇
又
翰林學士巴西彦天禄儒臣漢世雄一笑吟邊餘故老
並遊方外亦清風吳天有象星應聚冀北成羣眼已空
十載神交未相識卧淹幽谷恨羈窮
喜雨
高隴深溝有剰泉風雷仍及望霓先凉思到骨甦中夜
饑火燒腸洗積年上帝自仁寧為吏書生有喜豈須田
東南米價明當賤擬辦狂遊萬里船
寄蔣山長
吳興博士荆溪上别去無書十載強浮世升沉堪一笑
勝懷吟賞未相忘鯨翻寒日江湖白雁叫秋城草木黃
猶有舊時詩卷在高歌聊復慰凄凉
贈王生
嗜酒王郎復好吟紫髯如鐡氣蕭森歸帆千里歲年晚
破屋一氊風雪深痛飲廣文逢勁敵獨歌郢客見知音
五雲東畔三峰路别後相思試一尋
次方韶文三首
婺女城頭掩半扉沈矦樓上領斜暉聽鴻前度同遊盡
化鶴重來萬事非山水娛人真不惡文章驚世故多違
何如有酒身長健竟月登臨莫便歸
又
倚空風穴瞰岩腰天與幽居物色饒玉女靈旂番晝永
石壇仙樹長春條百年遺老風流在千里浮雲夢寐遥
我亦平生愛丘壑相從煮石㸑枯樵
又
昨歲郎君一再臨坐成久别思難禁雁回衡岳夜雲白
花落湘潭春水深縱覽山川誰似爾争雄文賦古猶今
倚門莫怪歸來晚遊子終懷寸草心
柬王仁境
有客空齋嘆不歸鄉心二月亂于絲杏花深巷春風夢
茅屋荒田夜雨詩天氣未佳宜小住人生行樂竟何時
乞君安得千壺酒爛飲狂歌慰别離
送許益之赴趙侍御招二首
揚帆千里載書琴此事光華喜見今青眼憐才真有道
白雲出岫本無心校書燈火西齋静聽講衣冠北府深
歲晚幽期良自保孤根未恨遠穹林
又
繡府烏臺峻碧霄金陵佳麗未蕭條詩書正氣屯諸彦
花月殘歌笑六朝山倚石頭青入畫江吞天際白吹潮
勝遊健筆追雄渾為寄林間慰寂寥
送人之台州
六月征途盍小休振衣遄過海東頭半空霞赤山初曙
絶頂夜凉江正秋詞翰清妍應有助簡書容與定無愁
升沉一笑幽期遠肯向滄浪寄野鷗
送吳閑閑真人還山壽親二首
翠蕤芝盖襲靈芬名在鈞天四海聞重見盖公隆漢室
由來番國入吳君三秋勝日雙親壽一沼清遊萬里雲
肯詫光榮動閭井祇將忠孝荅殷勤
又
天恩親許拜慈顔飛鳳銜書逐珮環江上白雲秋近舍
人間紫氣曉浮關木公金母齊高筭芝草琅玕滿故山
千載楚萊芳躅在羽衣交映彩衣斑
答蔣春卿見寄韻
雲錦衣裳侈貝璣娟娟秋水隔相思書來南國魚千里
愁入西風柳萬絲久别忽驚詩句好重親未覺髩毛衰
多君世外殷勤意古道寧論俗子疑
客杭九日别柳道傳黃晉卿出飲江頭陳氏樓
客雜甚二首
薄隂江日淡暉暉殘葉隨風上下飛陌上吳兒應競賞
天涯陶令正思歸秋花廢苑連金刹晚樹平湖出翠微
千古興亡竟何極不須登覽重沾衣
又
黃菊開時酒價廉晚聲沙市簇青帘不堪衣袂猶為客
偶上樓頭試捲簾良友相逢還易别老兵對飲且無嫌
西風放棹龍山去何必疎狂脱帽簷
送孫伯芳致意姚子敬
下帷閉閣想無羣落落經時一過君俚耳誰能知白雪
閒身那得似浮雲憂來意緒迷詹尹别去緘題憶右軍
歸見西州里名士為言吾甚敬斯文
讀唐末史事
黃屋漂摇劍戟圍草荒城闕淚沾衣空吟陌上行人去
誰救山頭凍雀飛計失廷臣無遠略途窮天步總危機
晉陽一旅開洪業落落關河滿夕暉
送友人之關西
相逢未久復相違疋馬西行壮氣馳弧矢四方男子志
煙花三月故人思秦山渭水金城國漢闕唐陵野草碑
萬里兹遊何可絶閉門笑我白生髭
京城寒食雨中呈柳道傳吳立夫
春深不見試輕衫風土殊鄉客未諳蠟燭青煙出天上
杏花疎雨似江南松楸昨夜頻來夢樽爼何人可與談
閉戶不知佳節過清泥滿道没征驂
三月二日麗正門書事
萬騎遥聞發上林内前車馬去駸駸風回輦路香煙合
雨映龍樓柳色深淮卒屢呼驚過客伶官凝望促華音
修門此日逢佳令咫尺清光倘炤臨
恩榮宴
聖主龍飛第一春造廷多士際昌辰墨痕金榜雲煙濕
花豔瓊林雨露新千載文明開至治九天恩重愧微身
輕肥不逐時人夢誓守平生一念真
送劉縣丞之官寳應
人言淮俗稍真淳君去扁舟早問津鐘鼓京城五更夢
(劉居鍾鼓樓前)弦歌沙市萬家春名城尚記唐年古作吏當如
漢世循同是青衫更鄰壤後來還許望音塵
送陳鍊師歸越
楓葉橋邊一振衣瓊臺璇舘動光輝浮雲散盡青山在
華表依然白鶴歸方外祇今猶有事人間何處可㤀機
慶湖禹穴經過地且莫停舟訪落暉(慶湖千秋觀禹穴告成觀今皆為寺)
送潘生歸天台二首
昔遊曾擬上天關風雨窮秋路阻艱俗駕竟回蒼嶺下
夢魂長遶赤城間黃精仙樹年年長幽澗寒雲日日閒
之子明朝却歸去愁今浩蕩杳難攀
又
陋巷蕭然可設羅比鄰祇怪數經過秋風海國芹初熟
今雨柴門草更多心醉豈嫌無痛飲情親不恨有離歌
故人憶我還相問耿耿應知未肯磨
送瓜爾佳知州
陋邦寧足駐旌麾不待尋常報政期宫有藻芹歌未已
囊無薏苡謗何為纍纍金印青雲在落落丹心白日知
得意孱庸非所羨祇留遺愛使人思
寄劉士明同知
前望譙樓帶古城濯纓河畔水泠泠共分草徑臨門入
最喜書聲隔屋聽官路馳驅足塵土人生聚合等雲萍
琴清茗冷何時共直待秋風月滿庭
校視水災
扁舟為榻水為家竟日茫茫不見涯草際溝畦行佶曲
風前几席坐敧斜官箴廹我寧無畏世事違人祇自嗟
遥憶鄉山好兄弟登高把酒對黃花
題偰氏牡丹圖
翠葉扶疎映綵霞天留飛蝶守單葩共驚冬樹移春豔
須信人文表物華雒水千年重有譜長安一日更無花
至今好事看圖畫誰似高昌進士家
送劉君錫宰興化
誦詩三百政云何出應時需績已多要為朝廷陳雅頌
先令井邑化弦歌淮鄉歲晏鴻安宅海岸雲横水息波
喜報太平寬詔下早宣德澤趁陽和
次韻九日
卧看衡門落葉飛飽飡茸菊露香微潘郎有句休驚老
陶令無錢合賦歸忤俗形容祇白眼娛人山水足清暉
約君同上南岡頂長嘯秋風一振衣
寄題感應夫人廟(王仲逹州判先世)
王洲洲上舊家鄉貞烈千年儼未亡寧使丈夫專廟食
應隨王母共仙粧暮雲冉冉靈旗杳社雨霏霏醴酒香
定有天恩侈封秩聞孫朱紫看成行
重贈王月屋相師
編詩猶記十年間一笑春風萬里還老眼依然天上月
青鞋未了浙東山自知生世非竒骨祇喜逢人不厚顔
為問何時遂幽隠雲林相伴著柴關
和劉謙甫二首(時永福寺避暑)
茗甌詩卷代壺觴借卧僧坊百尺廊林下何人共蕭散
世間無處覓清凉水花曉立净池月風磬晚傳幽殿香
獨有閔時心未已夢思霖雨起賢良
又
毒日餘威尚鑠金秋期過半竟駸駸愁聞赤地呼天泣
夢憶青燈付雨吟困頓吾生甘俛首紛紜世事只驚心
褰衣高咏紫芝曲何處雲林深復深
時五月望後不雨至八月
和吳教授韻二首
客居未定復窮年人事多違一任天薄宦已貽高士笑
短才敢望達官憐簿書草草寒廳底風雪蕭蕭瘦馬前
自倚此心堪對越不須香火效精虔
又
杜門飲水可忘饑半世迂疎已自知栗里園荒愁有夢
敬亭山好愧無詩萬問誰肯容寒士五斗猶須向小兒
回首京華舊游處題名虚忝監中碑
送陳汝錫錄事歸湖南寄意楊梓人張幼擇二
同年二首
參軍俛首困奔趨豪氣如君世所無餘子下風樓百尺
嘉賓勝日酒千壺敬亭遊騎留題句湘水歸帆入畫圖
臺省翺翔真易事人生誰似彩衣娛
又
姓字慈恩忝後塵一官繼武復宣城仰驚健翮青霄去
却笑疲駑峻坂行舉世安知吾道重與君相印此心清
湘中舊友煩多謝春雁回時始寄聲
和芊希曾憲史韻二首
高步青霄計未差征途祗暫走塵沙煙波江上吟芳草
風雨城東看落花攬轡欲追千載士扣門肯向五侯家
遥知齋閣清無事滿案殘書整復斜
又
平生忤俗苦無朋心事蕭然有髮僧作吏祇師三尺法
讀書肯負十年燈空持璞玉嗟誰賞誤落樊籠去未能
夢憶金華三月暮踏雲穿雨上崚層
夏日田家和胡子仁韻
小溪百曲帶山長五月田間始插秧桑燭風懸堕平地
麥蛾雨化出空場村煙翳翳雞犬近茅屋蕭蕭竹樹凉
疲馬奔忙祇自笑遥聞何處煑茶香
和韓廷玉韻
脩門咫尺足揚眉縱覽山川自好竒春水北溟鵾化早
秋風南國雁來遲上林鉅鹿能㤀賦叠嶂蒼寒正入詩
頼有同時賢掾史相知不負此心期
送馬元博升察院書吏
科目聯翩好弟兄十年早已到公卿飛烏又報臺端集
神駿偏依冀北生江水帶城佳麗地春風著柳别離情
升沉咫尺仙凡隔相念能無一寄聲
和吳存吾題金華山鹿田寺
金華峰頂前朝寺曾拂題詩古壁塵岩洞清遊如昨日
雨雲寒夢共深春他人豈比余同姓異縣寧知此卜隣
多謝聞孫意傾倒借書開鎻不嫌頻
秋日登景德寺小閣
開元水閣今何處此日登臨憶杜郎落木高城秋浩蕩
亂山平楚暮蒼茫前朝事往空遺跡倦客愁來只望鄉
何似閒僧深閉戶蕭蕭寒菊數叢黃
游三天洞
稽亭山下三天洞憶我金華物色同拔地飛崖雲洶湧
映空嵌穴樹葱蘢不知混沌何年鑿直恐神仙有路通
終擬赤松歸隠去清遊還堕夢魂中
中秋次同院人韻二首
鳴騶雜遝欵庭中宴罷扶攜看醉翁禁鑰鎻深秋院月
天香吹濕露華風終宵倚樹憐吳質何處登樓覓庾公
挹取清光炤方寸此時分散莫匆匆
又
江右衣冠代不空况聞熙運日方中詩書有造興周學
文賦多才侍漢宫願識龍光天下寳厭聽秋露草問蟲
選掄此日陪諸彦淺薄慙無報稱功
留李王河驛會括蒼友人
斷港今猶說李王長江元不管興亡淮山終日空凝碧
河柳經秋未隕黃多謝長風留過客相看好友話同鄉
行歌拾取磯頭石攜袖歸來比夜光(驛在池陽上七十里江邊小石通明)
(可愛)
送楊志行待制赴北
南士今誰列從臣喜聞新命掌絲綸中天日月開昌運
當代文章屬偉人蓮炬正紅宫漏夜柳絲初綠御溝春
平生經濟匡時略獻納應須得細陳
貢仲章學士挽詩
鄧來相繼厭人間公又云亡我涕澘文采頓消南國士
儀形空想北門班百年鄉夢應先覺萬里祠官竟不還
悵望簫笳動哀曲湖風吹浪雪堆山
九日病中東邵章甫令尹方公亮教授
卧病深居斷往來鈎簾強看菊花開江山信美非吾土
風日雖佳負此杯萬事心違將老矣四年客倦盍歸哉
登樓援筆猶能賦眼底誰憐宋玉才
謝别趙子威憲掾
歲晏蕭蕭雪擁門軒車肯顧病參軍非關知已無青眼
自為懷鄉有白雲風采一時傾北府心期千里重斯文
敬亭山好何堪戀獨恨相看却袂分
中秋次劉經歴韻
雲擁銀盤上海濤風吹金粟散江臯氣屯多士潮增壮
塵净孤懷月共高惜影來思尋夜枕分輝直欲到秋毫
崇文堂上官壺酒記取今年與燕毛
贈史廉甫
棘闈重重深鎻關佳士一笑開心顔共看中秋浙江月
却話西蜀峨眉山子抛簿書暫過適我困朱墨方未閑
不辭題詩記良會他時相值青雲間
彭子中從龍麟洲先生校文赴郾城教諭
從師有樂世誰知縱覽詞場亦一竒雨閣湖山秋隠隠
風簾燈燭夜遲遲升堂惟許彭宣侍薦士應無杜牧遺
此去還聞郾城柝回頭須憶笑談時
喜白髮劉師魯徵賦
紛紛兒女政堪哀只恐流光髩底催百歲總為黔首誤
幾人得插素標來敧風紗帽從吹頂簮雪花枝且照杯
自許貞心比松栢不隨秋卉共凋摧
再和鹿田寺吳存吾詩韻
十年不到雲閒寺白石清泉笑俗塵壊壁詩存蒼蘚古
空山鹿去野花春舊僧零落多歸塔劫火蕭疎近失隣
好事主人能釀酒從今來往不辭頻
題黃晉卿應奉上京紀行詩後
居庸北上一千里供奉南歸十二詩紀實全依太史法
懷親仍寫使臣悲牛羊野闊低風草龍虎臺高樹羽旗
竒絶兹遊陪禁從不才能勿愧棲遲
寄貫子素監州二首
妙年富貴復何如自愛名家萬卷書南紀尚開(闕)國
東方不戀使君車滄洲野鶴同來往碧落閒雲共卷舒
軒冕鼎來非分外素心祗喜未忘初
又
聞道今年入帝鄉扁舟春水下衡湘鄂公圖像淩煙閣
坡老文章白玉堂俛仰應無慙世美經綸盍亦濟時康
却思送别西湖雨後會重逢話更長
送王廵簡
丞相傳家笏尚多將軍横槊意如何踏花騕褭村無事
送酒玲瓏座有歌白日萊衣動光彩青春槐樹長枝柯
雙溪咫尺聆佳語未用離愁賦綠波
禮部集卷七
