禮部集卷五元吳師道撰
古詩
寄張師䕫求畫
我于山水宿好敦早年畫亦窺其藩却觀作者還自愧
一朝棄去無留痕張君妙悟有天趣不待師授知根源
宦遊往往得佳勝目力所至氣已吞煙雲莽蒼瀟湘浦
樹石慘淡江南村漁梁茅屋帶林薄點綴清妍難具論
宛陵城中數相過襍遝縑素方填門謂予雅愛不見索
豈有強求持璵璠君不見燕公一筆靳豪貴王宰不受
促廹煩古来竒士多異俗所以千載名長存吾言如斯
亦非激君諾已定應無諼
舟行得風
江豚卬鼻濆驚波秋来江風西北多掣帆鼓篷疾于電
銀屋怒擁高嵯峨江南江北青山色著意相看忽如失
我行小遲亦何害人生取快寧多得賈人舟子勿嘯呼
野有垂泣耕田夫三月不雨田水枯
過池陽遊齊山洞
城南飛橋跨清溪度橋並轡千丈堤堤窮水盡翠微出
繫馬道傍尋杖藜巉巉石骨不見土一色斵削青玻瓈
怪岩竒壑紛左右絶頂俯睨長江低當時登高插菊處
至今勝日争提攜荒亭已頽斷碣仆霜草滿地寒螀啼
杜郎風流杳何處秖有兹山仍號齊其間一洞景更絶
喜子曾遊知舊溪踰岡陟巘數里險路斷忽復忘東西
石芒鈎衣藤罥帽荒榛叢篠交冥迷遥呼野人問不識
下趨却踏湖邊畦前瞻佳處似彷彿興倦不惜重攀躋
徑穿蒙密得窽穴俛首匍匐膝拄臍日光忽漏天宇小
所見政爾如醯鷄流蘇垂盖結高屋旁入詰曲房與閨
卦蓍二碑史氏植欲讀奈此苔蘚泥斯人好事世亦少
挽蘿仰視茫無梯崖間名字半磨滅後来遊者猶堪稽
洞中風出蝙蝠亂日暮雲氣寒凄凄返尋林麓出山下
虎跑歴歴皆新蹄僕夫驚喜行路詫歸来追憶猶神悽
平生好竒已成癖世途良倦思岩栖模碑幸寄却細讀
我詩仍欲煩鐫題
錢舜舉摹李伯時畫鳳頭驄圖
汴都五馬来西域當時總入龍眠筆錢郎摹得鳳頭驄
想見羣中更殊特大宛渥洼挺龍種開元内廏森天骨
超然意氣欲争雄直比来儀稱瑞物宋人兵力非漢唐
裕陵開邊徒擾攘鬼章成禽侈告廟于闐效職脩来王
吁嗟元祐乃致此信是當國謀謨良諸賢一去寧復得
此馬不在吾何傷
赤松山圖
昔年曾踏山中路路入桃源正春暮落花撲面東風来
飛觥遥石流泉去拂衣起隨醉道士為指皇居牧羊處
山空石化草芊芊祗有荒祠映高樹神仙之舘多飛樓
鋪牀對卧樓上頭松聲澗響兩娛客終夜琴笙不肯休
十年身墮黃塵底乍喜歸来山尺咫開圖眼中赤霞起
萬嶂千峯翠相倚寄書約我同心子再曳青鞋從此始
(往年與張子長同遊)
挹翠軒為監州貫子素作
廣文官舍青山圍青山不受人招麾使君胷中有掘竒
大揮椽筆坐致之霏烟落几送秋色岩樹排闥呈春姿
清英之氣不盈掬净洗塵土仍充飢紛紛倚席庸妄兒
豈比今掾稱能詩一朝為兒發光彩寧復打頭嫌屋卑
使君退食常委蛇岸幘燕坐同衿期琴清茗冷半醉後
雲去鳥還微咏詩野人来窺門外屦一笑倘許相追隨
柴門曉色圖
先生早賦歸来篇柴桑草屋依園田重華抆遠泪迸泉
聊復以酒陶其天野人田夫相周旋偶失姓字寧非賢
清晨扣門来翩翩手中有攜壺負肩更進觴酌雜亂言
醉即麾去我欲眠氣韻太古羲皇前祗此自足垂千年
匡廬影落晴江邊故墟老木凄荒煙我嘗過之心惘然
是圖物色誰摹傳願起九原從執鞭
蠶桑圖
詩圖草木蟲與魚就中寫出豳風圖忠臣方寸寓物色
欲使目擊知艱虞公宫親蠶古遺制手捋青青看風戾
四海枝條雨露春萬家機杼升平世誰知後有歌舞荒
裁雲剪鳳金煌煌歲輸不了一日費紅女夜泣寒無裳
畫師此意誰能識不寫尋常竒麗質數葉娟娟即諫書
品目人間當第一
仙壇秋月圖
宫扇馬遠畫宋寧宗后楊氏題詩自稱楊妹
子
宫中美人秋思多夜揖明月追仙娥晝闌桂樹倚樓闕
碧落天壇飛珮珂畫師不解西風夢筆端便有華陽洞
更將妍畫寫清詞輕扇君王心已動炎精季葉堪嘆嗟
矧爾妖麗傾其家申生遺禍到濟瀆府中丞相真奸邪
吳宫一掃荒煙冷舊事凄凉復誰省百年永鑒不可忘
留與人間看扇影
元詩人道中秋明月好欲邀同賞意如何華陽洞
裡仙壇上今夜清光此處多(此白樂天作)
五月一日即事
黑雲滃渤如頽山白雨注地聲潺潺須臾雲散雨亦歇
斜陽襯著高林間林間沉沉萬濃綠影弄微風自相觸
新蟬忽作去年鳴使我凄然感心曲
歴山尋真觀
縣西倚江勢寥曠岡嶺綿延高作障歴山壤界接東流
道家樓觀森南向重華遺跡豈在兹俚俗相傳恣誣誑
黃冠尤更緣禮法旁屋卑栖龕帝(闕)三池人言有靈物
禱禜累累挈瓶盎我為旱請不敢詰亦惟鞠躬修俛仰
煩衿畏景方兩劇臨下憑高聊一暢隔山遥認舒州山
隠隠孤城拍煙浪
七月十八日出郊外抵昭潭㳂道觀蟲食松葉
盡枯感而賦
縣南縣北幾百里㳂道蒼松半枯死毳蟲無數枝上縣
食盡青青成蠒子雪霜不朽千年質摧敗一朝天所使
殘髯磔磔怒猶張流膏滴滴泣未止頓令林壑少光色
政似鱣鯨困螻蟻土人云此實旱兆昔歲逢之旱無比
炎風烈日勢轉虐更說飛蝗西北起救灾無策空自嗟
誰能為挽天河洗
謝張稅官惠山水圖
昔經九華遡清溪還向齊山踏翠微歸來却睹公詡畫
夢境恍惚心神飛一官復忝府下邑心勞政拙遭年飢
清遊高咏事遂息遥看數舍徒依依長身張公江海客
相逢墮此荒山圍手揮東絹兩巨幅親自持送扣我扉
寒林枯木帶雪色春江遠浪摇煙霏挂之空壁淡相對
想見盤礴深天機頗聞輕舟數来往應識弄水亭前磯
援毫乘興為一寫重與此郡增光輝商征竒贏籌筭急
白頭落落知音稀胷中磊砢故未減局促肯受塵埃鞿
金華幽人亦念我嘆息歲晏何當歸
李溉之賦廬山雪夜舊遊商德符畫
王郎孤撑剡溪雪謫仙醉吟采石月何如彭蠡雪月舟
前望匡廬中夜發松林燈火深幽幽僧窗澗瀑寒颼颼
李公之詩商公畫謂是竒絶平生遊乾坤清明浩無際
俗子塵衿那得值詩畫同成一段竒彼此天機自深契
鄙人好畫復好詩仙舟可望不可追都門昔别二十載
展卷動我長相思卧遊八極誰能羈月天雪夜如見之
(至治辛酉為李公作雲卧八極賦)
池陽紀事
至元四年十月冬池府承命兩馬驄惟池學廪素贍豐
十奪七八歸豪雄爾行按覈務盡公校官遣偕俱謬庸
惟有姚璉心頗同貴池屬邑最近鄉拏舟此去宜先從
人言羣惡張其鋒昔歲往者人馬傷焚香再拜先聖宫
願依皇靈保微躬沙夾一帶臨大江上有牧地連元戎
悍卒夜伏蘆葦茸按行不侵循舊封伏者引去無留蹤
官湖周遭十里通數家根據窟其中良田美稼供螟螽
按圖詰實辭皆窮歸途却遶山之東小屋突出婦女翁
前遮行輿扼其杠白挺四出相奔冲忽擒一夫捽其胷
愬兹事者衆所攻捶擊宛轉恣毒凶止之不可徒忡忡
為陳法理開其聰稍復散去穿棘蓬古来王官勢穹崇
尸取鼠輩須臾空我今有志權不充念之羞憤徒滿容
明朝港出新河旁遡江未遠騰顛風排磯怒響如撞舂
倉皇未及挂短篷桅檣傾側浪濺忩已分投骨歸魚龍
一卒力勝百柁工正帆近岸離奔谼同舟神色方怡融
此行不謂有此逢善人每倚天為宗天亦愒我何蒙蒙
書生昧事真愚憃猶欲區别見寸功微官已及三年終
歸歟歸歟逐輕鴻
潘默成鄭北山手帖
潘公挺挺立雪松鄭公矯矯當道熊扞排老檜竟死終
平生大節將無同豈無他人筆畫工兩公聯比得所從
再拜稽首桑梓恭凛然百世猶清風
代柬吳子彦提舉(將為福建船官)
相君作楫功有偉誰甘不渡横野水天上亦有船司空
人間莫羨魚蠻子米家書畫光燭天不知定占幾萬錢
玄真天隨易約束且放蓮葉浮空仙
李龍眠飛騎習射圖
龍眠手帖云元豐初點簡南宫試卷畢更預
集英殿門應奉廷試因得至衛士班見飛騎
習射校毬揚技戲時乘輿將幸寶津令追圖
大槩云
東都全盛稱元豐天子慷慨思竒功蒐兵閱馬振百度
坐欲折箠笞羌戎羽林衛士天下選内廏汗血皆飛龍
射毬穿柳雖戲劇移置行陣寧非雄從臣絶藝龍眠翁
曾候喚仗明光宫斫鬃飛䃂親眼見十年落筆逾精工
君不見開元天寶馬蕃庶畫手亦有曹韓同承平涵育
頼休澤人與物會真竒逢好頭赤玉五花驄轉首一笑浮
雲空盛衰反覆古今夢寶津無樹吹秋風紛更擾擾竟
何益禍啓大梁塵再蒙披圖考古三歎息我思聖人憂
日中
秋山樓觀圖
柳道傳嘗傳以荆浩所作巨幅縮成小卷
奉常先生客燕都縱閱三舘之圖書秋山樓觀忽到眼
印章猶是宣和儲當年絶藝洪谷子身在太行秋色裡
萬里雲飛木落時遥寫朱闌半空起先生恢廓山水胷
紛紛畫史難為工偶窺得意微妙處自出變態經營中
蘭亭易用燈展影梓人乃以堵畫宫莫言尺素非巨幅
形體雖異精神同京塵歸来二十載篋中寶氣騰晴虹
一邱一壑金華下以道卷舒無愧者淡然誰識先生心
許我閒來時看畫
紅玉杯為陳雲嶠太祝賦
夷人採玉河源水夜候霞光矗空起持歸萬里售中州
琢刻為杯世無比截肪栗色非不竒雞冠通赤希見之
筵間乍置争注目誰復更顧黃金巵小槽新壓真珠滴
擎向桃花花下吸但餘落日争光輝未許妖姬比顔色
主人今代陳孟公閉門留客酒不空千金之裘五花馬
不惜買醉酬春風公侯家世多珍物獨寶此杯為故笏
華堂舞罷飲闌時什襲深藏莫刓缺
送逹天山之江浙簡校
君家世朔漠來住嚴陵州嚴陵接蘭溪一水清悠悠一
水中間不相識數千里共京華遊今晨過門索詩句却
挂雲帆向南去禁林秘府歴已周去坐錢塘省中署省
署官清秩更優勾檢諸曹贊機務胷中書傳今得試况
乃年華未遲莫西湖春水生綠波嚴陵咫尺先經過迎
家俱来笑且歌虀鹽老生雙髩皤手不停披口吟哦無
功祗恐遭譏訶都門見柳鄉思多送君行兮將奈何
三月十八日張仲舉趙伯器吳伯尚王元肅同
遊西山玉泉遂至香山
肅清門外春草青背城曼衍趨郊坰西山曉晴出蒼翠
高下不斷如連屏道傍巨家烏鳥噪寒食野祭道羶腥
溝深路狹雪泥在緩控瘦馬仍竛竮行行山近寺始見
半空碧瓦浮晶熒先朝營構天下冠千門萬戶伴宫庭
寺前對峙兩飛閣金鋪射日開朱櫺截流累石作平地
脩梁雄跨相緯經平臺當前白玉座刻鏤精巧多殊形
常時御舟此遊幸清簫妙管魚龍聽沿堤萬柳著新綠
未見蒲葦彌煙汀鳬飛鷺起渺空闊使我清思凌滄溟
遊船雨兩棹歌起亦有公子攜娉婷主僧說法據高座
撞鍾擊鼓聲發霆欣然肅客道周歴顧瞻幻怪何神靈
後園小殿翳花木繡幃香閣猶深扄坐陪方丈談亹亹
伊蒲清供分餘馨出門暄風掠人面前趨復歴峴與陘
泉乾土勁草樹少祗有廣塔高亭亭香山蘭若金源舊
猶餘大定殘碑銘長松老檜見未有澗水遶屋鳴清泠
扳危陟峻劇喘汗却下迅走誰能停班荆列坐杏花底
持觴受此香雪零日規漸隠半峯側酒行不盡雙玉缾
衆賞未醉有餘興惟我却飲嗟獨醒疾驅信馬路已熟
遥見樓堞塵冥冥歸来門巷未深黑春雲黯黮明疎星
廣文官况淡于水矧復聚散如浮萍玉泉頗恨不少住
客意更擬同揚舲明朝清遊墮夢境擁書却坐槐隂廳
題張仲舉為鄉人作西原隠居記後
張公夙有山林趣為愛西原隱居處拄杖穿雲記昔遊
結屋臨遊約同住國風詩裡桑十畆太史書中棗千樹
故鄉樂土不可忘一笑歸来未遲暮
陳教授捕蝗寶坻
去年之夏幾生螽捕除分道疾如風寶坻從事心獨苦
調選強力休罷癃焚香禱神神與通蝗自相食一夕空
大書聯帛擁歸馬兒童父老争言功我聞開元相姚崇
按稽古法畀火攻目前除患事應爾潜孚乃在冥冥中
當今明良布德澤四錢米斗何難同近聞遺種時出地
若遣督捕無如公
分題賦絳守居送王致道僉事之河東
昔年好誦絳守文苦厭箋注徒紛紜細推艱辭屬斷句
怳若皦日開霾昏姬周文訖西漢絶八代委靡如瀾奔
韓門巍巍誰得闖兩馬駒出盧與樊聱牙詰曲漫自喜
豈比盤結妙理源重歌月蝕志魁紀似挽竒險歸雄渾
南陽遺編盡零落東雍故刻偏完存精華秀發絶塵語
豈但嵬眼并滛翻高才往往或横出亦有繩削全不煩
後来摹擬風更下務以怪勝棘古根平生未識守理所
正恐謬訛乖討論中朝御史出持節按轡歴歴咨周爰
省風訪古亦廼職為我一弔殘池園栢槐高下幾歲植
虎豹西南何處門蹴墉彷彿隄北努望月想像渠東騫
甲辛池泓梁子午遠岡近閭隰復原宴遊賓旅鍾鼓樂
亭臺花木闌井軒荒基廢迹應莫辨祇見古流猶入汾
鉥心搯胃良亦苦臨風三酹招其魂先生鄒魯文雅馴
玉堂潤色美言論咸池大章已高卷聊遣巴渝充下陳
嗟予宿有好古癖莫笑蹇淺疲精神幸詢故實補遺闕
以自娛悦貽童孫
百魚圖
小魚戢戢同隊嬉羣魚出沒相追隨鯶公掉尾殿其後
氣飡變化非凡姿水深蒲藻相因依嗟魚之樂魚自知
畫師點綴百態具問爾當日何由窺大罛密網紛如織
鬻市何曾持盈尺有生嘗抱竭澤憂相戒徒聞過河泣
江湖新水春拍天安得魚我俱悠然聞道君王闢靈沼
願繼周頌多魚篇
三月廿三日南城紀遊分得朝字
虀鹽老生雙髩凋長年挾策陪吟謠春光忽盡餘一日
休暇幸此同揚鑣南城塔廟不知數往往遺跡傳金遼
頽垣廢巷多委曲高門大舘何寂寥舊時宫闕向南路
脩廊千步應迢迢豐宜門頭楊柳色壊障突兀留雙標
人家漸稀野景曠灣迴綠水低平橋牡丹藝植此最盛
畦連畈接相縈繚望彌數里地如繡千本萬本争嬌嬈
深紅淡白態各異黃紫不數魏與姚雒陽風土詫前代
却視幽異偏蕭條天都王氣鍾地脉坐受北面羣花朝
徐熙趙昌死不見安得對此圖生綃水遶小亭客可欵
置酒折花忻見招霞舒雪卷炤四壁時有落絮來飄飄
縱談文字送觴酌間以嘲謔更喧囂雲隂慘淡雨欲落
祗恐日暮歸途遥須臾點亂草葉動白楊樹遠聲蕭蕭
水淋衣裳泥濺帽疾走十里趨城譙同遊莫怨歡事阻
天意欲活田間苗觚稜金爵麗斜日曖曖天宇開微霄
向来却恨不少住過門下馬仍相邀人生會合豈常得
况有師長聯賓僚病憂不飲浪自苦歸来磊磈誰能澆
故園桃李夢飛到鍾鼓驚喚催明朝
分韻賦二䟽供帳圖送王善父司業致仕歸
長安城東門雜遝送客車客車數百兩高盖蔭華裾西
都明主優賢日東海老臣辭位初一家父子信竒事况
乃同時還里閭停車下馬坐張次轢牲行酒却躊躇當
時送者亦可喜惜哉名字無人書黃塵漫漫長安路疾
足高才恣馳騖祇見人覓公卿来不見人送公卿去朝
衣載束輓紼歌薤露何如白首樂故居趣賣黃金日供
具賢哉䟽大夫此事從古無後來復有楊司業昌黎稱
是斯人徒王公官與楊公比一旦飄然亦相似高節清
風凛終始喚取良工續畫圖共仰脩名照青史
分題賦三高祠送馮公厲參政之江浙省
陶朱半策傾強吳功成攜家浮五湖洛陽仙客思蓴鱸
秋風挂冠不少須甪里先生傲屠沽日採杞菊充庖厨
三人世異出處殊高哉一節同是今所無吳江之水通
具區垂虹千丈脩亭孤烟波冥冥七十二峯碧想見精
爽不死來往猶躊躇明公出鎮行中書路經祠下斂容趨
往来其間豈不可報國未敢辭馳驅福星夜炤東南隅
顛崖願見蒼生蘇時清無事不須避他年畫取歸去扁
舟圖
題趙氏得母詩卷
安福趙伯深逢原靖康之亂失母所在日飯
道流覬覦冥報後從辟䕫門道中遇有虎因
小憩逢所飯者告以母在瀘南遂尋訪以歸
朱公刺血書梵唄趙公施食邀簮佩人言二氏力有神
百里歸来母同載嗟哉彼教捐恩愛豈識本真天性大
感通祗在五孝篇此道明明毋語怪
九月廿三日城外紀遊
杪秋暇日休絃歌五門城外觀新河斗門决水已數日
淺沙漫漫無餘波從横疏鑿引别派監官督役猶揮呵
循堤側足懼疏惡驚見崩坼當盤渦故橋舊市不復識
祗有積土高坡陀城南靡靡度阡陌疎柳掩映連枯荷
清臺突兀出天半金光燿日如新磨璣衡遺製此其的
衆植環倚森交柯細書深刻皇祐字觀者歎息争摩挲
司天貴重幸不毁回首荆棘悲銅駞長春宫苑最宏麗
飛樓湧殿凌層坡喬松夭矯百歲物復有偃盖低婆娑
平生素聞百一帖樂石壁置周簷阿金源中葉盛文物
玉堂學士鏘鳴珂旁搜紙墨作藻飾欲與唐晉争嵯峩
至今摹搨傳好事道士却換人間鵝仙杯珍襲巨桃核
御畫雲鶴題宣和不知何處有此木偶爾結實良非他
瑶池漢殿語茫昧遂使世俗猶傳訛尋幽訪古意未已
起視落日歸禽多却趨林亭憩清絶盆菊采采黃金窠
蟹螯斫雪新醖碧對此不樂將如何京華酒壚萬歌舞
錦韀翠袖迎嬌娥儒冠已受俗子笑况復衰客雙鬢皤
下帷閉閣来跡少骯髒不肯侯門過清遊良友幸追逐
未忍返棹尋漁蓑今朝不飲心已醉笑看坐客朱顔酡
鳳城半掩歸路暝争道擊轂如飛梭九衢冥濛漲塵霧
漸見燈火稀星羅作詩寫實不可緩馬上已復成微哦
北山行為方夀父作
峩峩仙華峯下有仙人宅右招括蒼之貞士左挽延平
之羇客一時山水鄉聚此文章伯君方壮歲清且閒日
操几杖隨追攀至今倡和猶在耳隱隠澗水松風間衣
冠雲散迹如掃白髮垂肩君亦老高門長鋏不可彈邑
西結屋茨生草飛鴻印雪元無據北村之名不忘故時
時矯首家山路朝吟暮諷句清新甑無炊米妻孥嗔祗
有青山不厭人
憶去年
去年出神京南向官河路時當二月三月交杏花梨花
正無數丹霞素雪彌幾里白日青天映高樹舟行夾岸
看不斷竟日猶疑仍故處可憐春色值人愁血泪沾衿
不能賦今年家病劇忽忽春華度一枝不到眼到眼添
愁緒卧聽寒食雨三日想見離披委塵土山蹊野隴復
幾何向来竒觀真難遇我非世上豪侈翁對花酣酒娛
歌鍾祗恨家無千頃地盡栽萬樹開白紅佳事身健無
一事更有好友来相從微吟百匝遶花下滿懷浩蕩長
春風
禮部集卷五
