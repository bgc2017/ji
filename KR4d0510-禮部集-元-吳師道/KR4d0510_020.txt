禮部集卷二十元吳師道撰
文移
請鄉學祠金仁山先生
嘗聞有道德者没則祭于瞽宗今學有先賢之祠古遺
意也若乃立德立言可法可師當今之所表章學者之
所尊信既有其人未列于祠豈不為鄉邦之深恥學校
之缺典乎竊見故仁山金先生諱履祥字吉父世蘭溪
人少而好學有經世志凢天文地形禮樂刑法田乘兵
謀隂陽律歴靡不博通長師魯齋王文憲公栢從登北
山何文定公基之門北山實學于勉齋黃公而得朱子
之傳者由是講貫愈精造詣益邃表裏誠篤神氣肅和
舉進士一不利棄去以文義游諸公間嘗出竒策匡世
為在位者所沮格宋季以廸功郎史館編校召已不及
用隱居仁山下著書以淑後進大德中本道帥臣及部
使者敦禮延致聽授講學翕然鄉方未幾而卒所著書
表註大學章句疏義刊于婺江東憲司又刊疏義于宣
學通鑑前編近蒙本道憲司命婺學刊行事聞臺府表
上送官又有論孟集註考証傳學者文集藏于家先生
道德無忝于前修論著有禆于後世列之祀典義叶古
今雖一時之未遑豈公論之終冺况先生後嗣貧屢非
欲藉是以庇身而某見義舉揚亦非托之以要譽如蒙
轉聞有司祠之學宫非惟允愜多士之望抑亦不負風
憲尊賢崇化之心學校幸甚
代請立北山書院文
欽聞聖朝興崇正學表章先儒盖以學術明則人心正
儒道顯則風俗美是以上稽孔孟之傳下主程朱之𣲖
設科則用其書秩祀則尊其爵至于門人高弟同源分
流或抱道懷德以終身或著書立言而垂世故于學舍
之外復有書院之置表厥宅里附之風聲夫惟設教廣
而立賢多是以致治隆而興善速此我朝之盛典視前
代為遠過也伏見故金華何基字恭生宋淳熙中躬禀
異材夙有大志侍父宦游臨川勉齋黃公為令從而受
學遂厭科舉之習博極聖賢之書確守師說不為空言
玩索沉潛㴠養淳粹藴經綸之宏略勵廉退之高節隱
居金華之山北學者尊為北山先生婺守趙汝騰延聘
不就以名薦聞景定中與建人徐幾俱被擢命授以婺
學校教授兼麗澤山長控辭不應咸淳初除史館校勘又
除兼崇政殿說書辭之益力特改承務郎主管西岳廟
亦不肯受誓老布衣作詩見志既殁錫謚文定平時不
輕撰惟研䆒朱子之書四書章句集註悉加點抺有大
學發揮十四卷中庸發揮八卷大傳發揮二卷啟蒙發
揮二卷太極通書西銘發揮三卷行世已久誦習者多
近思錄發揮十四卷論孟發揮未脱藁文集十卷藏于
家採輯精嚴開示明切寔朱學之津梁聖途之標的也
同時魯齋王先生栢寔出其門傳之導江張䇓載道北
方仁山金履祥校業東州並著範模見推當世淵源所
自粹美無疵州里知所尊向後進頼以私淑其贊治善
俗之功不為少矣竊惟先生學紹紫陽之傳道著金華
之望㓗身叔季有見于幾先闡教文明大行于身後若
稽古義宜有專祠今盤溪之上故居宛存過者改容想
其風烈或謂昔雙峯饒魯亦勉齋門人前代奉祀有石
洞書院何子之學不下饒公北山之名豈愧石洞謂宜
即其所居建立書院彰示褒寵以補遺闕竊見近年剏
設書院如信之藍山饒之初菴平江之甫里不過文義
著作之士因有申明蒙信允較斯人品表異尤宜况其
家非殷冨事絶扳援于義非慚有言非忝如蒙轉以上
聞俯從所請豈惟慰悅是邦人士之願亦足興起海内
學者之心世教所關誠非小補
請傳習許益之先生點書公文
竊以博士之官掌司書籍講授經旨是正音訓今之職
也當職猥以疎庸具員承乏伏見監學雖有藏書並無
點定善本諸生傳習師異指殊不無乖舛嘗聞先儒有
云昔人鄙章句之學者以其不主于義理爾然章句不
明亦所以害義理又云字書音韵是經中淺事先儒得
其文者多不留意不知此等處不理會枉費詞說牽補
不得其本義亦甚害事也三復斯言誠為至論當職生
長金華聞標抺點書之法始自東萊吕成公至今故家
所藏猶有漢書資治通鑑之類逮宋季年北山何文定
公基傳朱子之學于勉齋黃公若魯齋王文憲公栢寔
游其門仁山金履祥並學于何王而導江張䇓學于王
氏以教于北方何氏所點四書今温州有板本王氏所
點四書及通鑑綱目傳布四方金氏張氏所點皆祖述
何王近時許謙益之乃金氏高弟重點四書章句集註
及以廖氏九經校本再加校點他如儀禮春秋公穀二
傳併註易程氏傳朱氏本義詩朱氏傳書蔡氏傳朱氏
家禮皆有點本分别句讀訂定字音考正謬訛標釋叚
畫辭不費而義明用功積年後出愈精學士大夫咸所
推服謙之學行本道屢薦于朝不幸而没其他亦有著
述而點書特為切要今所傳多出副本而其家藏乃親
筆所定可信不差學者得之真適道之指南也如蒙監
學特為申明轉聞上司委通經之士親賫善本就其家
傳錄并廣求吕子及何王金氏之書頒之學宫嘉惠後
進寔斯文之大幸
代孫幹卿御史請刊近思錄發揮等書公文
竊謂傳道受業必以正學為宗著書立言貴乎世教有
補所宜章顯以示激揚當職往歲偹員婺州路屬邑獲
聞北山何文定公基親學于勉齋黃氏得朱子的傳道
德之望為時師表亡宋屢召授以史館校勘崇政殿說
書並辭不受所著書有大學中庸易大傳啟蒙通書近
思錄等發揮並用朱子本旨不雜他說大學等五發揮
刊行已久止有近思錄發揮未就内太極圖西銘發揮
先刊于紹興其後門人仁山金履祥纂次訂定見有全
書盖近思錄乃近世一經而發揮之旨尤為精要非泛
泛他書之比金氏之學傳之許謙紹述宗旨南北從游
者甚衆屢蒙臺府及本道列薦未仕而卒謙所著述有
讀四書叢說詩集傳名物鈔尤有發明四方傳錄多以
未見為恨以上近思錄發揮讀四書叢說詩集傳名物
鈔三書不過數十卷計費不為甚大如蒙就于婺州路
儒學錢粮内刊板流布幸惠後學其于教化不為無補
祭文
祭邵州判縣尹父子文
烏乎自吾聞梅境章甫父子之死為之驚呼痛怛累旬
月弗寧今忍言之哉惟公父子隣邦之特風聲相聞而
初未識邈兹宣城乃並轍跡子忝錄曹章甫作邑寔嘗
代庖趣迎飛舄遂為交承契分尤密一老昂然年且九
十我時進拜誨言&KR0548;惻謂世險艱羣枉惡直盍與我子
交警互掖我佩斯言日省以惕屬歲荐荒勸分發倉督
責峻急赴愬披猖尤頼章甫協贊交相幸而事集謂而
稍康胡為繼兹往往劇任精力耗疲更臥而病我時在
告枉顧凄凉勸我先歸行亦治裝父貽我詩子餞我觴
寒風敬亭凍雪水陽執别愴恨情何可忘烏乎曾謂不
半載而相繼以亡耶自予之歸亦喪季父憂纏病侵矧
聞兹訃仰首號天天不可知吉人而凶善行乃菑彼誣
上行私罪纍丘山者方揚揚得志不此悼而反嗤興言
至此如何勿悲旅殯蕭條來還何時不腆雞黍千里以
馳洒淚緘辭庶其鑒之烏乎哀哉
祭許徵君益之文
烏乎紫陽朱子之傳其在吾鄉曰何與王傳之仁山以
及于公其道彌光仁山之門公晚始到獨超等夷遠詣
深造盖其禀純明誠篤之資厲堅清端介之操退若不
勝衣而淵乎其似道經傳之言窮析精微義利之辨昭
燭毫釐雅正之文古淡之句纂言著書根極理趣明體
適用才堪佐時金華勸講法從論思風紀之職成均之
師使得處之無適不宜臬司早辟崇臺列薦禮幣踵門
綉衣往見衆人所羡公視藐焉匪以為高吾病沉綿烏
乎天既厄公以貧又纏以病貧非所憂病也寔命杜門
不出學徒四來隨其淺深耳受心開方科目之暫興競
葩藻與掄魁獨絶口而弗談務善端之深培盖公之學
雖不及顯施以為邦家之用而猶巋然繫南北之望足
以淑一世之英才小子托文殆三十年指聖途而誘掖
極友道以磨鐫骨肉不足以儷其親金石不足以儗其
堅比居閒而處獨益共䆒于遺編不鄙予以不肖將叩
竭于師傳前歲之冬遠役江堧幸音書之不絶慰予心
之拳拳每言病以增劇亦祗謂之常然叠兩書于一月
乃永訣而終天慨愚生之無成昧出處于幾先誓拂袖
以來歸永相從以周旋竟一朝而舍我獨後死而誰憐
歛不憑棺窆不執引我寔負公夫復奚言惟精神之如
生耿耿相炤則無間于九泉緘辭告哀有泪如川
監學祭陳衆仲監丞文
烏乎天之生材也不數而材之成也不易祭之何摧傷
毁折而不使之永長先生産閩文獻之邦淵源外家佩
服義方其耳濡目染者莫非有典有則之學而力追古
作則又大肆其力于文章徒步而來京師參諸公以翺
翔供奉承明論說虞庠燁蜚英而發聞侈黼黻而鋪張
凢朝論之所屬吾徒之所望盖將進而長夫白玉之堂
夫何竒疾纏綿沉憂耗傷冉冉經年靡藥弗嘗極吾僚
友之情而莫之救徒環視以彷徨今其已矣嗟哉彼蒼
雖禄夀之弗登而製作流傳碑板炤耀在四方而不冺
者可頼此而不亡某等謹率諸生相與治喪送靈車之
南返俾奉命以歸藏庶幾盡斯文之誼慰精爽于冥茫
寄哀一奠有淚浪浪
事述
節錄何王二先生行實寄史局諸公
北山先生何基字子恭婺州金華人父伯熭承議郎主
管台州崇道觀先生其仲子也早從鄉人國錄陳公震
習舉業程課若不得已潛心義理陳竒之崇道公為臨
川丞時勉齋黃文肅公為宰崇道公見二子而師事焉
告以必有真實心地刻苦工夫而後可先生悚惕受命
于是隨事誘掖得聞淵源之懿臨别又告以但熟讀四
書先生終身不忘此語也微辭奥義研精覃思平心易
氣以俟其通未嘗參以已意立異以為高徇人而少變
也凡所讀書無不加標點義顯意明有不待論說而自
見者居盤溪上因朱子門人楊公與立一見推服自此
來學者始衆先生嘗謂為學立志貴堅規模貴大克踐
服行死而後已舉朱子遠游篇曰此其則也于詩則曰
讀詩别是一法與他經不同須先掃蕩胷次净盡然後
吟哦上下諷詠從容使人感發方為有功謂以洪範參
之大學中庸有不約而符者敬五事則明明德也厚八
政則新民也建皇極則止于至善也至于皇極有休徵
而無咎徵有仁夀而無鄙夭則中和位育之應皇極之
極功也謂讀易者當盡去其膠固支離之見以㓗净其
心玩精微之理沉潛㴠泳得其根源乃可漸現爻象䆒
其義理謂四書當以集註為主而以語錄輔翊之語錄
既出衆手不無失真當以集註之精微折衷語錄之疎
密以語錄之詳明發揮集註之曲折故先生不著述惟
精取語錄以為發揮僅及四書大傳通書易啟蒙近思
錄而已晚年則曰集註義理自足若添入諸家語反覺
散緩此其精詣造約終不失黃公臨别之訓也王文憲
公栢既師事先生先生謙抑不敢以弟子視之王公高
明絶識序正諸經宏論英辨質問難疑或一事至十往
返先生終不愛以待其定嘗曰諸經既經朱子訂定其
未暇者皆非甚切且當謹守精玩不必又多起疑論有
欲為後學者言謹之又謹可也先生淳固篤實絶類漢
儒雖一本朱子然就其言發明則精義新意愈出不窮
然皆非自外求也先生集三十卷而與王公問辨者十
八卷不因王公之問則先生無一言孰得而窺之哉淳
祐中趙公汝騰守婺延聘請講辭不就後首薦于朝又
率名從官列薦添倅鄭公士懿守蔡公抗楊公棟相繼
延請皆辭景定五年李公鏞為畿漕會有詔舉賢特上
先生名遂與建人徐幾同被命特補廸功郎添差婺州
州學教授兼麗澤書院山長力辭未就理宗崩咸淳改
元復除史館校勘御筆兼崇政殿說書降詔控辭再三
改承務郎主管華州西岳廟終亦不受也盖自嘉定以
來黨禁既開諸公以朱子之學顯者不少矣大抵天樂
淺而世好深故其所就日下而摽掠見聞以欺世盗名
者尤不足數先生介然獨立蓋思有以矯之于其同門
宿學猶不滿日恨某早衰不能如若人強健編應聘講
苐恐無益于人而徒勤于道路爾世當叔季獨抱隱憂
尤有難以與人言者然則先生之見遠矣咸淳四年十
二月卒年八十有一平生質弱多病以自能保攝至此
國子祭酒楊公文仲請于朝謚文定所著大學發揮十
四卷中庸發揮八卷大傳發揮二卷易啟蒙發揮二卷
通書發揮二卷近思錄發揮十四卷論孟發揮未脫藁
近思錄未校正餘在家刊布已久太極西銘發揮即近
思錄摘出者文集三十卷藏于家所標點諸書近存者
皆可傳世垂則也
魯齋先生王栢字令之婺州金華人大父崇政殿說書
師愈從楊文靖公受易論語既又從朱文公張宣公吕
成公游父朝奉郎主管建昌軍仙都觀瀚兄弟皆及諸
吕之門朱子銘崇政公墓又有寧庵記瀚請為公墓祠
作也先生少慕諸葛亮自號長嘯年踰三十始知竊學
之原與其友汪開之同讀四書取論孟集義别以鉛黃
朱墨求朱子去取之意以勉齋黃公通釋尚缺荅語約
語錄精要足之名曰通旨一日讀居處恭執事敬章惕
然曰長嘯非持敬之道亟更以魯歴從朱子門人遊獨
楊公與立告以北山何基子恭學于勉齋得朱子傳宜
往從之既見授以立志居敬之旨為作魯齋箴自是發
憤奮厲諸書無不標抹點校四書通鑑綱目則尤著者
也嘗謂古人左圖右書後世圖學幾絶作研幾七十餘
圖敬齋箴凡日用從事夙興見廟治家嚴飾閉閣清坐
子弟白事非衣冠不見也幼孤事伯兄甚恭季弟早喪
撫其孤割腴田與之愛從子侃賢與共學並居開元死
與歛且葬凢宗族交友恩意周盡四方來學者隨其淺
深啟誘之尤以大學為首教蔡公抗楊公棟相繼守婺
趙公景偉守台禮為麗澤上蔡兩書院師鄉之耆碩皆
執弟子禮理宗崩率諸生製服臨于郡既歸講道于家
著撰益精冨作易圖推明河洛先後天之騐自伏羲則
河圖推一隂一陽之義畫出竒偶皆因自然之勢而生
八卦文王則河圖却因已定之卦推其交合乃求未畫
之圖而易位置河圖者先後天之祖宗乎大禹得洛書
而别九疇箕子得九疇而傳洪範洛書之數四十有五
而洪範六經推其事五十有五與河圖之數不期而暗
合箕子之傳又推而倍大衍之數洪範者經傳之祖宗
乎又曰洛書之所以則河圖者何也洛書以河圖生成
之數並位此其大意也以二四易置于東西以七九易
置于西南此其妙機也惟如此而後縱横相對皆十于
是陽居正而隂居隅矣後天之所以則河圖者河圖是
逐位竒偶互交後天是統體竒偶之交惟四生數不動
以四成數而下上之則偶在上而竒在下矣初一曰五
行以下六十五字洪範經也五皇極以下六十四字皇
極經也此帝王相傳之大訓非箕子之言也洪範五皇
極居中一六二七三八四九相並有並義焉一九三七
二六四八相對有對義焉箕子所陳事証相感舉一隅
也今三從一横取義亦舉一隅也于今詩則謂三百五
篇豈盡夫子之舊漢初諸儒各出所記是之夫子所刪
容有存于閭巷浮薄之口者乃以二南各十有一篇兩
兩相配退何彼穠矣甘棠于王風則削去野有死麕鄭
衞淫奔諸篇皆當在所削也于春秋元年春王正月鄭
曰杜征南注隱公之元年周王之正月明白有典則矣
豈有魯國之史不用周正而用夏正是不奉正朔也聖人
義精理明無其位而輙改正朔悖莫甚焉二百四十二
年之間四時之序嘗紊聖人欲行夏之時正以此也先
儒謂周正非春是矣謂假天時以立義則非也謂以周
正紀事無位不敢自專是矣謂以夏時冠月為垂法後
世則非也又謂大學致知章未嘗亡還知止章于聽訟
之上謂中庸古有二篇誠明可為綱而不可為目于論
語則謂聖人言行萬世大經曰語曰子顧不得與帝王
之書並理宗時講官徐僑嘗請錫名魯經有詔奉行時
議遷之而止于是為魯經章句以大學中庸孟子為之
傳其獨見卓識多此類也咸淳十年五月微疾手書付
其子(缺)曰吾不遠矣七月某甲子整衣冠端坐而逝年
七十有八國子祭酒楊公文仲請于朝贈承事郎賜謚
文憲傳其學者仁山金履祥導江張䇓也宋季近臣嘗
言其學行于朝下郡錄所著書先生不以出有讀易記
讀書記讀詩記各十卷讀春秋記八卷論語衍義七卷
太極圖衍義一卷伊洛精義一卷研幾圖一卷魯經章
句三十卷論語通旨二十卷孟子通旨七卷書附傳四
十卷左氏正傳十卷續國語四十卷聞學之書四卷文
章續古三十卷文章復古七十卷濓洛文疏二百卷儗
道志二十卷朱子旨要十卷詩可言二十卷天文考一
卷地理考二卷墨林考十六卷大爾雅五卷六義字原
二卷正始之音七卷帝王歴數二卷江左淵源五卷伊
洛指南八卷涵古圖書一卷詩辨說二卷書疑九卷涵
古易說一卷大象衍義一卷襍志二卷周子二卷發遣
三昧指南一卷朝革集十卷紫陽詩類五卷文集七十
五卷家乘五十卷又有親校刊刻諸書無不精善比年
婺屢燬散落已多存者或秘而不傳然其磊落光明者
固已見于世矣
吳氏家述
吳氏散居江浙間者乃太伯公族之裔也世遠譜亡不
可稽考吾家高祖府君諱杞自衢徙來蘭溪娶唐氏是
生曾大父諱煇娶陳氏生三子昌暹其季大父也諱儒
宗字景舒元配湯氏繼張氏二女孿生四子男皆湯出
女適徐(缺)次早世子男諱缺辛字伯祥今贈應奉翰林
文學從仕郎配龔氏贈宜人次諱文字文可娶應氏次
諱□字立之娶柴氏次幼繼他姓由高祖府君而上皆
潛美不耀曾大父始好儒命二子治生産而專其季于
學觀命名意可見大父攻苦自力既精舉子業博通羣
籍介壯歲當端平淳祐時碩儒耆彦接熟見聞文尚理致
弘厚靖夷貌莊而氣和管數大家經旨授者多占科選
而已輙不利咸淳季年補國子學先考應奉亦與名待
補生而時代變矣事既平中猶治儒不廢與一二遺老
以綱紀鄉學為務有司就延以職人尊之曰碧溪先生
已而以老休于家先考率諸父承意承養歲時怡愉歡
適聰明康強夀九十猶讀細字書飲酒數升不亂臨終
正衣冠言笑而逝先考元貞大德間受知諸公以教官
選初授金華教諭改仙居所至建官給田有績于學至
大初升岱山書院山長以涉海遠不行與仲季同居均
財無間言篤愛姻黨好賓客施予不倦里中平忿憾拯
急難倚以為重無大小咸得其驩心焉先考無子師道
寔季父所生季父性剛直中無留藏好正言責人率少
合而其心于慈恕最隆動守禮法飾戒子孫惟恐為不
善事隱約終身務培植隂德而已至元癸未先大父已
七十餘而師道始生鍾愛甚脫襁褓臥起飲食挾與俱
能言口授以書喜其可教少長課以詩賦兼講經義嘗
言之曰吾束髮即試有司中年後偕爾諸父迄無成非
藝不善也今夢寐猶不離場屋間殆習氣歟抑時運承
平科且復歟不然謹身飾行猶不失為善士爾其毋忘
學也又曰吾家世以善聞而清白相承吾性尤寬耐有
犯不校一時名成志得頡頏作氣勢者安在而吾幸獨
存﨑嶇兵戈盗賊間人無怨仇之者更善遇之及今老
夀子孫衆蕃意者天之報施乎欝于予者將發于若等
乎命先考以師道後曰他豈無可立者不可使文脉由
吾冢嗣而絶躬保護而成立之没然後已不幸吾家繼
罹憂患生理遂落挾冊無救飢寒雖諸父不以責師道
也每念遺訓為之感涕刻厲歴十四年而科目興又七
年忝與末第幸先考季父猶存而悲吾大父之不及見
矣時先妣亦已卒數年間先考季父皆及八旬禄養未
充而相繼淪喪烏乎痛哉師道蒙恩官七品僅得追贈
考妣自先大父葬銅山鄉中徐之原徙祖妣祔其後先
考妣亦葬于旁當時咸無志石名諱歲月久將冺没不
肖孫之罪益重矣蓋先大父生嘉定壬申九月十四日
没以大德辛丑十一月二十九日葬以甲辰十二月丙
午二祖妣生没俱在家遠不能詳先考應奉生以淳祐
乙巳九月十八日没以至治癸亥十二月二日葬以泰
定乙丑二月丙申先妣宜人生以淳祐癸卯二月三日
没以延祐丁巳八月三十三日葬以己未十二月庚申
季父生以淳祐辛亥十二月一日没以至順辛未五月
二十一日未葬詳吾之所自出故弗他及主于追錄故
諸孫以下不書烏乎冨貴之澤易衰詩書之傳難繼合
吾同祖之族與吾為昆弟今存者四人與吾之子為昆
弟者九人隨俗變移希不失業勢蓋有不得不然者然
因是以致顯耀固非冥冥中所樂聞此師道所以䀌然而
傷惕然而懼也方藐焉孑立雖仕而微其守官厲已動
循家法故日趍于空乏不自振然用是不辱其身以及
其先亦足以報矣顧吾祖宗之所以流澤者大而猶虚
其應幸而名秩稍進推恩之典得上及而旁推異時表
于其阡庶以昭荅萬一是未可必也師道二子幼就學
能以世系為問因詳書示之并以先大父所付屬者具
載焉或者善人之後獲徼福于天昌而大之永永勿墜
師道之志其有伸乎至順三年歲次壬申十二月二十
有一日嗣孫師道百拜敢謹志
諸公題志後
右蘭溪吳氏家述延祐七年進士吳師道所自著也
歴叙其大父母父母之所以培養深厚與夫為善之
道以期其後人之意甚至元統三年暮春本由錢塘
移舟瀫水之濱與吳君道舊經日觀所著述尤切切
于天理民彛之間而是篇乃所以示其子若孫使知
其世之積善成德非偶然者且命本以穎楷書之藏
于家乘本少時嘗讀歐陽先生瀧岡阡表未嘗不抆
涕謳吟反復感歎蓋其言出于至情足以當人之善
心吳君雖未能大施其素學而歴官每以清白稱使
其逄時得位則其推仁錫類豈不周浹也哉所謂養
不必豐而全大節以表瀧岡者其亦有行也歟是歲
仲夏京兆杜本謹書
又
太史公作三十世家以吳為首自泰伯至夫差可覩
已其後以國為氏雖散在四方去之千載人猶知其
同出于勾吳世家者以其氏也余忝與金華正傳甫
同氏余家德讓堂正傳寔嘗記之今觀正傳所述世
德之美家學之盛余亦與有忻慕焉夫策名上第而
榮逮其親世未嘗無也余獨愛正傳名益進德益修
而聞譽益有光于前人此非衆人之所能及也然余
觀正傳之心兢兢自持惟日不足是豈有所為而為
之者哉蓋其平生之學本以昔賢顯大其先世自期
而吾之顯其親者猶未至則如奉拱璧如持&KR2492;水所
以自持其身者不得不厚而所謂修其天爵而人爵
從之殆有不期然而然者此孝子仁人之用心也凡
正傳所以自述而遺其後人者不過如此若乃謂其
不自足于已者將有所取必于天斯亦過矣余懼讀
者未之詳也故書之下方番易吳存書
又
昔李先生潛訓其子以不欺而寧遲于取應後三子
相繼第進士其一人名朴者學于程門致位尊顯而
先生贈開府儀同三司夫世其德且榮名追崇之子
道其庶矣乎然二者得兼固人之所願抑富貴在天
世德在我在我者可以勉人則不能必于其天有諸
中失于外君子且將曰幸哉有子如此况内外兼之
而在外特未大慊于志由是之焉又自有致其光昭
之道乎友人吳君師道自其大父暨應奉公善蓋于
其鄉既賢且文數竒不遇于進士用是遺其子孫君
奮儒科為大邑所至有聲亦既錫光幽壤矣均弘盛
典其有待乎官資之崇歟孔子曰孝者善繼人之志
善述人之事太史公曰爾為太史無忘吾所論著余
觀此竊有契云東陽許謙謹題
又
詩曰誕后稷之穡有相之道后稷始為農師而農事
之所宜自盡其力者不可以一勣名也要其所成有
相之矣詩人推原其本而為之辭故以誕之一言發
之誕非大所能盡也吾友吳君正傳用儒殖家閱三
世百年而君始以文行奮由科目自致腆仕推恩及
其考妣駸駸乎祚胤之大而益滋者也君示予以所
自為家述載其服襲于家庭之至行與紹聞于祖考
之訓言誠切&KR0548;惻足以興起人性之善而和諸物則
之懿然則即詩証之所謂后稷之穡非能自致蕃育
如此固有相之以道耳歐陽子曰為善無不報而遲
速有時此理之常也兹非據乎烏蜀山人柳貫識
又
吳氏家述者池州建德令吳正傳父之所著也惟吳
氏蟬嫣有周有周伯父讓德弗嗣來孫于荒子孫以
國命氏爰滋八方逮河南守革秦嬈苛布漢寬大于
時治行第一達賢治嘉氏族丕頼大司馬翊漢中興
強毅忠盛奕葉䋲䋲靡代不競相我正傳父世植粤
部以茂行芳聞揚于大廷日宣三德以夙夜浚明永
念祖考載勤載耔毓彼耿光濬源發祥則此其始昌
也乃誕播厥辭以無忘振揚在昔承常作詩教德于
曾吳陸居晉世頌有文媯昂樹碑先烈是徵理翺尊
祖寔錄以興至于今日充其斯誼公聽竝觀不愆于
志詩曰孝子不匱永錫爾類仁人君子之愛其親豈
惟有以悅其天抑又有以被乎人蓋推已之善以達
人之善凡觀感而興起者皆善善而無恨也美哉乎
賢君洸洸乎仁風浪浪乎休聲超乎其盛則夐乎其
前聞也吳方茂厥勣奮民庸國動進律加復用嘉賁
于祖曾慶流絃絃施于後昆畸人寡思不足以觀其
碩尚秉筆執簡以序我友之勣云耳東陽張樞辭
又
素獲從國子博士吳先生遊先生之學弘深縝密本
末具舉使不至擢科從仕亦足以顯其先世矧參觀
内外奉公守法風節凛然錫類䟽封榮及幽壤猶有
待也讀先生紹述其先德并及其所存詳而覆宜可
信矣臨川諸生危素題
禮部集卷二十
