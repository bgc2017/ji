泰泉集卷四明黃佐撰
五言古詩
詠志二十首
栖遲衡門下向夕絶來鞅輕風蕩微月元景振清響遊
心觀物化閒庭恣偃仰蒼蠅以翼鳴營營在蛛網鴻鴈
随陽飛一覽八紘廣
朱火照元夜耿耿懷平生雲漢經中天為章竟何成瀟
瀟風雨歇引領晨雞鳴褰帷納素月悠然鍾我情
永夜聞商歌迅響何裊裊凄清徹天地游鯈出深沼豈
無雅與南所嗟知者少美人悵何許遺世隔雲表容輝
耀日月芬芳徧幽𦕈緘書道情愫願寄西飛鳥
太儀運天地日月相沉浮瀛海揚其波巨鰲奠神州真
宰每如兹逝者何時休姬公避管蔡仲尼涕衰周從事
不及時毫末成山邱雞鳴盥潄初營營何所求
端居發深省忳悒莫予語松喬鍊金質永為萬象主褰
裳從之遊凌霞頫寰宇熒熒桃李花&KR1415;&KR1415;蜉蝣羽胡然
耀人目所得能幾許
登樓望高山密雲結重霄農祥阻靈雨四澤居然焦遥
遥慰我心青青見陵苕常恐鶗鴂至衆芳從此凋
今兹復來兹願言美禾麥飽食輕寸隂何由崇明德日
月馳光輝中自為蟊賊天下歸其仁顔生惟自克芟除
若不早斤斧何嗟及今我長兢兢雷聲在淵默
城隅有竒樹昔為霜所枯東風旦夕至枝條競芬敷逹
官駕高馬萬夫行避途威光奪霆電意氣傾皇都逄時
恣嘘噏政道猶蒲盧何哉仲尼志浮海思乘桴
大道久已隐中情末由寫所欣青陽動庭槐綠盈把仲
尼亦何歎匪虎率曠野出門望長川誰為問津者
上山采芙蓉日莫傾筐歸騶軻陳王道脂車向梁齊龍
戰方擇肉志願空令乖理人為之牧嗟哉名實違布榖
春無畬促織秋無衣悠悠感物變惻惻懷烝黎
昔余客幽燕步上黃金臺駿骨日以輕昭王安在哉樂
生功未奏荆卿為禍媒風吹易水波蕭蕭有餘哀誰知
百代後東閣凌天開豈令寒諤士零落同蒿萊
崦嵫廻羲輪丹淵出明月天地為罏𨫼膏火相煎滅賢
聖皆糟粃蘭玉豈芳潔咏彼蘇門歌撫運慙薄劣
熒熒陌上花懞懞邱中麻纍纍王侯冡望望令人嗟六
龍運元化千古成塵沙吾聞浮邱公駕鴻凌紫霞呼吸
日月景永用思無邪貴富豈必終不見青陵瓜
凛凛風霜厲喬松有貞性物情無定端巧言動人聽掇
蜂傷吉甫拾煤眩孔聖隔垣聞闘聲曲直誰能竟
輕車駕羸馬悠悠遵逵路東指泰山岑蒼然翳雲霧媿
無魯陽力何由照誠素徘徊彭城下聞有桓魋墓朽骨
灰已久石槨安能固但見搸莾間縱横走狐兔
巍巍祝融峰南臨沅湘水弭節登其顛天下猶敝屣仙
者三五人相招飲瓊醴羽駕倏不見丹書誰為啟北歸
邯鄲道浮榮何足睨
猗蘭生深谷脉脉含芳馨焉知塗上士木槿同朝榮逹
人貴淵潛豈能夸譽名中山有竒鳥啾然鳳皇鳴商風
一夕至毛羽空凋零
隂陽迭升降宇宙安所終誰從廣成子超然入無窮南
山倚招搖於焉息微躬白䓘釋我勞巾谷挹條風南禺
有鵷雛願言種梧桐豈知八桂樹乃在番禺東
于嗟稷下士馳聲仁義場危冠切浮雲寬博為衣裳進
退恊矩度調顔逾珪璋冲澹焉足保利逹乃其常豈若
事畋獵鳴鏑馳高岡割鮮醉言歸百里無豺狼
荒哉陽臺夢無情成匹仇苟非精神合淄澠為斷流漢
廷富群策一言相千秋金石勒盟誓倏忽嬰罪尤河清
尚可俟漢廣不可求言樹諼草花庶用忘我憂
陵祀紀行與姚維東殿撰
䘖命承明廬明發戒徒御逝將謁陵寢川原莾馳鶩浮
陽映邊堠豐草被廣路英寮諧所懽聯鑣叙情素輕雷
喧薄隂燕山靄然莫前驅抗雙旌泮水𨗳吾步息囂謝
人役撫勝得天遇矞雲吐金波圓景在高樹隂晴無定
端聚合良可悟與子永今夕願言麗金艧
送大理卿鄭公訊獄如陜西
長猋徹炎暑蕭然燕冀秋天高萬物肅曠士懷國憂棘
寺祇王命嚴程戒華輈自聞帳下變涇渭頽不流騁望
五陵外莾莾胡雲愁原獸惡罔羅時澤亮不周平反資
淑問及遠遵壯猷君看鷹隼擊詎同鵬鷃游河梁阻西
笑悵别徒悠悠
讀伯夷傳有感
求仁本無怨感義聞盍歸清風滿孤竹首陽何巍巍拜
誦孔孟言永矣旭日輝何哉馬遷傳夐與周紀違左右
兵義士采彼西山薇充蚓亦土毛否臧非德威武成二
三策撫卷悲疇依
卧暄二首
魯麟獲已久禮樂日以新大化随浪遷鬒變不待人負
暄東榮下泯默安形神弱子左右戲欹我頭上巾倦且
效龍卧寤言為鳥伸陶情舉塵爵覺有羲皇春
廼者龐德公耦耕栖鹿門荆棘視城府軼駕誰能軒吾
廬在通逵車馬時往還抱獨以混世曲肱道終存采芳
息塵務觀書忘市喧委和在我躬悠然感乾坤
調鹿出郊謝徐方伯惠酒
調鹿適林野就萍荒水濱水流日東逝春序猶依辰傾
耳無市聲在目多亂雲寒岩寂如冬古木相與親有酒
來南州連觴飲其醇班荆亦縣榻素心良已勤醉來陟
高岡萬化皆呈新陶然牽鹿歸放浪存吾真
春日草堂雅集分得橋字
浪迹栖烟山采芳混漁樵東風随我行不遣瑶草凋招
携二三子鸞歌躡虹橋絃琴坐白石萬壑生神飈真樂
豈在酒所貴能久要長松閱千霜飛蘿拂丹霄好鳥枝
間鳴飛去枝搖搖後夜弄雲月相期揮碧寥
南園三忠祠分韻得院字
鶗鴂鳴素商寒威起松院疾風被野草日覺群芳變驅
車遊南園雲構蔚霞絢桓桓三君子萬代諒如見嗚呼
炎宋阨中華駴龍戰金陵生厲階雨雪集維霰誰令王
多士藹藹甘為媛黃河歸紫塞久矣忘燕汴艮岳成紇
干湖山尚芳宴荆淮日以蹇斡難熖方煽辟彼強弩末
魯縞何由穿(音串)胡塵暗三極朔氣瀰九縣力斷匃奴臂
虚發天山箭長纓竟莫繫大義赫霆電鯨濤浩凄惻中
有慈元殿樓船載國沉輝光與天炫群龍翼日飛隕首
猶懷戀哀哉田横島不見華元面燕市望蒼梧哀歌淚
如綫吾聞賁隅都卉服禹所甸通非羸政始跡是虞皇
踐厓門對韶石高岡兩葱蒨危亡人所憐明良吾所羡
緬懷南薰弦宏逹四門薦言開城且閉國步何由奠有
道四夷守無為萬情忭勿以綺羅貴而謂絲麻賤勿以
便辟親而可疎忠彦徒靡磨鈍資見此金百鍊愀然拜
祠下誰能媿纓弁
草堂與諸生二首
吾愛秋日佳蕭然適我懷良朋日相覿衆芳未云衰朱
光覃霧澤綠水間雲涯中塘集鳬鴈接翼鳴喈喈蜻蜓
振其羽翾飛亦徘徊物色每如此會盍何當乖九罭得
魴鯉薄言同舉杯雖無鐘石奏意志中自諧巢居託松
栢遲莫猶能來
采菊登高岡﨑嶇行苦饑顧見阪田中粲粲金滿枝芳
馨不在遠中心胡乃遺緬懷王子喬棄俗乘雲螭寄言
青鸞鳥瑶華杳難期蹠實會有程排虛非所知縣圃不
可即僊夫誠已希白榆何歴歴無根自相依霄地硜然
石乃為人所嗤
喜晴四首
解纓息塵駕復此園田居昊穹靳白日后土成沮洳今
晨雨初霽良懷浩然舒玄蟬鳴灌木高鴻凌太虚飄風
卷蓬藋竒岑映吾廬揮杯適真性行歌随所如
離離原上苗混混随流波久無持祿資所望良已多農
人速吾駕及此風日和南疇理荒薉勞者相與歌間關
林中鳥窈窕陌上華生態足娱悅豈憚重荷鋤
散步衡茅下萬木環芳洲白鷺矯其羽清飈送回流云
何雨無正雅違林與邱肅肅天界澄决决川潢收庶物
露其生景風亦和柔及辰盍朋好濁醪相勸酬清言間
長謠冥會臻神幽巍巍紫芝翁千載相為謀緬彼商山
時為樂有此不委形宇宙内縱浪將焉求
端居撫靈化流幻成隂晴晨雞奏天色起覺衾裯輕藩
籬未云樹溪壑浩已盈抱獨有餘豫焉知世上情邂逅
適所願丹葵耀其英搖搖庭綠中有鳥時一鳴物色每
如此聊以觀我生
贈郭循夫北上
天池集高鳳炎嶠起潛蚪君子崇令德及時建芳猷眩
璧乃天損閉關非世求修名如有立千載揚姱修茲行
夀親闈明將覲宸旒壯志麗陽春徤翮凌素秋出宿珠
海湄弭棹龍江流蹇予愧德鄰坎壈栖滄洲念子清廟
姿温温古天球赤手扶天步丹心開聖謀仗劒自茲别
吾道何悠悠
泰泉紀遊次京兆陳公韻
飛盖龍丘陽投轄鶴臺隂泰泉閟真源乘秋可高尋烟
蘿開野酌寒翠生衣襟采蒲歴窈窕懷菊經崎&KR0706;安期
與崔公千載同素心雲螭一以駕碧山苔蘚深松風如
有情飋飋瑶華音因之撫元化庶以求吾忱於穆諒在
茲魚鳥自飛沉晤言得真筌萬象居然森白駒倏難縶
竚望空遥岑
春郊感興
升彼青門墟緜緜生之瓜策馬者誰子容輝閑且都揚
鑣不相顧我且芸荷鋤但使固根蔕寧無以為家姚冶
人所羡沉冥道為徒漂搖不可食嘆息林中花
冬日與子乾惟鍳兄弟遊泰泉訪鶴舒臺
天池集南翼帝車廻北衡芳草寒未歇潦川憺猶清晏
隂日夕起鬱抱何由平遡風肅徂軫陟雲延友生周遭
度玄渚紆徐搴落英晨霞散餘絢儵忽凌虚明虬松移
翠葆虹澗流金聲轅馬何蕭蕭谷鳥亦嚶嚶藴真效龍
蠖撫化忘將迎隆墀一永歎遠&KR0676;浩自盈緬惟遼海鶴
載彼瑶臺笙邈矣安期子廼垂千載名
草堂踏月二首
飛鞅登古臺抱膝晞天路紫薇何蒼蒼元化莾回互陽
鳥來不息江南正霜露飄風振虚壑海濤自吞吐世塗
渺無端玉衡有常度僾焉懷古今行歌寫衷素
逍遥水上鷺倏忽雲中翔阜螽躍衰草亦知明月光群
動夜不息元天凾百昌二蟲何為爾高下自有常縱浪
大化中洪濤浩茫茫自非松栢姿日夕焜以黃慨彼風
中葉悠悠安所將
秋懷
瑟瑟陵上松琅琅峽中泉廻風相遇合凄清成管絃端
居撫時運閔默何由宣野廬盡縣磬飛輓猶開邊初月
張虚弓流火無炊烟明河不可觴白榆不為錢吾民亦
勞止旻天胡乃然
陳京兆浮丘心遠亭分得落字
浮丘倚蘭渚鬱水環山郭中流結衡宇炎歊盡銷落伊
人天與游委懷合冲漠投簮隐朝市緤組尹京洛卷舒
貴自我虞羅豈云獲丘隅恊鳥性濠梁遂魚樂翛然馳
寸心萬古紛廻薄高雲映樽爼凉雨灑葵藿陶情良在
茲撫物欣有託願為鴻與鵠相將翔寥廓
三窮圖詩九首為周侍御同年
縫裳須用鍼龢瑟須鳴琴芳年纔十七與君結同心譬
彼梧桐枝萋萋倚雲岑豈知雙鸞曲翻成孤鵠吟幽燈
照繐帷悽惻誰能禁
芙蓉含早霜亭亭立清沚中雖懷苦心所幸有蓮子結
根徹黃泉不惜為君死撫膺顧遺腹一脉尚存此雌䧺
嗟未分血淚徒盈眥
逝水無廻波斷髮不返根燕好甫三載音容俄九原高
堂有舅姑誰與供晨昏懸弧倘不遂妾身安用存慟哭
視蒼天悠悠竟何言
力田終有獲績紡終成布誰言邁種德一絶如零露越
月兼逾旬祥駒自天騖尊嫜驚且喜風骨儼如父提携
方在茲陟岵增懷慕
衡茅勿云蔀䦱門當見天孩提勿云小宗祏當綿延彌
月拜舅姑縞素登堂前嗟哉老無子仗爾娛暮年爾孤
不識父呱呱淚如泉
緜緜孤生瓞子母相鉤帶旦夕勤護持懼為風雪害周
宗已磐石孟母猶教誡烏啼書幌月鳴機答虚籟旌弓
方騂騂奮志從此邁
霜蹄肅皇路雲翼騰天池旭日送檐鵲秋風飄桂枝慄
慄未亡人幸此光榮時驅車向京洛賓興有程期山川
夐悠邈離憂良在茲
北堂有慈竹孫枝凌雲起孤兒復抱子蘭階映瑶珥四
世萃一門九原聞亦喜割鮮開錦席&KR1608;錢一何綺沉憂
天所釋樹蘐乃徒爾
赤霄坦如坻驄馬高騰驤顧見風中木慽慽猶惨傷緘
情逹楓陛鸞鳳森翺翔巍峩表宅里恩渥光泉鄉我矢
三窮詩天道固有常
李番禺席上賦
兔絲依松栢引蔓凌雲天文明席佳會彈冠懷昔年邵
生圭組時寧知在瓜田陳力審所就周任有遺言弛張
道所貴辟彼望與弦華筵有明牧飛觚羅豆籩坎坎鼓
干舞矯矯成飛鸞醉來命駕起斗柄随車還浮雲翳金
樞望舒閟復宣曲肱謝鞶帶皎日當盈前卷舒合龍蠖
庶以道自全解憂適真性杜康無乃賢
新秋登玄覧臺分韻得峰字
高臺臨萬峰陸海開芙蓉玩弄忘日夕凉翠生心胸載
酒步雲壑豪客紛來從是時秋序肅天空鴈嗈嗈蘿月
掛霜鏡楓江馳玉龍醉來藉瑶草舄外聞煙鐘振衣劃
然嘯鸞聲落長松懸知千載後懷吾霞上蹤
郭中丞半隐園迎春雅集
振羽擇芚木育鱗資澄淵豈知歴臺館歘焉接林泉蒼
郊迓春序元圃敞瓊筵結構崇雅朴高情属雲天環亭
列翠陌鑿沼引璿源飛觴坐秩秩曲水聞㳙㳙令嚴榛
莾闢仁鋪桃李妍壯節挺松竹芳猷播蘭荃秋風動欞
箔秀色通漪漣養素成半隐忘言飛泳間祥鶴仰迢遞
賀燕來連翩蹇予諧夙尚臨眺心悠然
紫雲觀易臺為薛吏部題
鳴鶴振遠臯潛龍耀靈淵懿彼廬山曲栖兹高蹈賢紫
雲結蘭若孤峰靄罏煙築臺踞幽勝迎風概中天侁侁
袊珮集瑣瑣珪符捐觀易研衆妙洗心由浩然開軒丹
巘入承宇青霞連編韋會至頥舍瑟成真筌雖生姬孔
後已悟羲皇前彙征謝嘉遁道以時屢遷垂光虹蜺上
永懷邱壑年
泰泉集卷四
