泰泉集卷十明黃佐撰
集句
秋懷集句四首
傷禽惡弦驚愁人知夜長展轉不能寐秋風發微凉美
人遊不還容好結中腸愛至望苦深何况隔兩鄉願飛
安得翼欲濟川無梁叢鴈鳴雲霄渥露沾我裳佳期悵
何許仰見明月光
仰見明月光星河曙耿耿迢迢牽牛星蕩蕩空中景織
女處其東復與雲路永無情尚有歸令人發深省何以
慰我愁揮杯勸孤影
揮杯勸孤影孤影中自惻濁酒且自陶爲君長嘆息青
苔依空墻芳塵凝瑶席感歎何時平含情弄柔瑟遺響
飛青天青天何歴歴雲霞收夕霏廻風吹四壁君懷良
不開冰玉徒貞白
冰玉徒貞白江湖迥且深秋菊有佳色寒蟬無餘音感
物憂不歇隔我浮與沉人生有離合孰為勞寸心濯足
萬里流長嘯高山岑大哉乾坤内視古猶視今
集杜句題彩鳳雲龍卷送方公子行
君不見隴山蕭索秋雲高山巔朱鳳鳴嗷嗷側身長顧
求其曹萬古雲霄一羽毛君不見瀟湘洞庭虚映空中
有雲氣從飛龍天地黯慘忽異色萬斛之舟行若風英
雄有時亦如此攬環結珮相終始鳳臆龍鬐未易識青
眼高歌望吾子
草堂别友人集杜句
倚江柟樹草堂前忽漫相逢是别筵縱酒欲謀良夜醉
將詩不必萬人傳朝廷衮職誰能補鄉里衣冠不乏賢
此别應湏各弩力濁醪粗飯任吾年
南雄返棹集陶句二首
行行循歸路靡靡秋已夕遥遥望白雲露凄暄風息一
形似有制萬化相尋繹江山豈不險自古歎行役息駕
歸閒居梅柳夾門植曲肱豈傷冲披褐欣自得時還讀
我書弱子戲我側提壺接賓侣抗言談在昔林園無俗
情雲鶴有竒翼孰敢慕甘肥素襟不可易
形迹滯江山僶俛四十年天地長不沒聊且憑化遷榮
華誠足貴於我若浮烟即日棄其官守拙歸園田白日
掩荆扉藥石有餘閒嘯傲東軒下徘徊邱壠閒青松夾
路生紛紛飛鳥還人道每如兹此行誰使然世俗久相
欺任真無所先何必升華嵩一盻周九天
桂林雨中望諸葛亭有感集杜句
雲水長和島嶼青江中風浪雨冥冥霜凋碧樹作錦樹
色過棕亭入草亭諸葛大名垂宇宙元戎小隊出郊坰
卧龍躍馬俱黃土極目秋天虚翠屏
草堂夜坐有懷梁南臯用韻集杜二首
琴瑟几杖柴門幽請公一來開我愁夜如何其初促膝
歲云暮矣增離憂飄零已是滄浪客用壯翻同麋鹿遊
走覓南隣愛酒伴江花未盡會江樓
東流之外西日微羲和迭送將安歸江中淘河嚇飛燕
天上浮雲如白衣即事非今亦非古暫時相賞莫相違
因知貧病人湏棄獨立蒼茫自詠詩
秋日集杜句寄山隂周給事
萬里風烟接素秋杖藜徐步立芳洲自知白髮非春事
更有澄江消客愁念我能書數字至悲君已是十年流
更為後會知何地湏向山隂上小舟
草堂招湯處士民悦飲集杜句
君不見韝上鷹萬里寒江只一日焉能作堂上燕可憐
處處巢居室丈夫垂名動萬年會是排風有毛質天意
衝寒欲放梅江上徒逢袁紹杯酒闌擊劍蛟龍吼山根
鱣鮪隨雲雷男兒生無所成頭皓白我能拔爾抑塞磊
落之竒才速宜相就飲一斗絲管啁啾空翠來如何不
飲令心哀
東流江水篇(有引)
至日承倫鄧二侍御召飲陪戴孟光廵按不
赴是日也獻酬歌樂盛麗動人夜坐有懷李
三洲以李子與兹席也集杜成此盖感今念
昔以見會合之難云爾
東流江水西飛燕只願無事長相見咫尺應須論萬里
可惜刻漏随更箭憶獻三賦蓬莱宫聲價歘然來向東
喜得與子長夜語意匠慘澹經營中年年至日長為客
口脂面藥隨恩澤此時與子空歸來鴻飛冥冥日月白
孤城西北起高樓伐木丁丁山更幽青鞋布襪從此始
長歌短詠還相酬鐘鼎山林各天性後來况接才華盛
青眼高歌望吾子蒼苔濁酒林中静冬至陽生春又來
亦知窮愁安在哉江上被花惱不徹安得徤步移遠梅
梅花欲開不自覺細推物理湏行樂玉壘浮雲變古今
瑶臺侍臣已冥寞君不見周南太史公凡今誰是出羣
雄詞源倒流三峡水胡為見羈虞羅中君不見西蜀杜
陵老多才依舊成潦倒且盡清尊戀物華不知明月為
誰好高視乾坤又可愁尊前還有錦纏頭綠雲清切歌
聲上多暇日陪驄馬遊紫衣將炙緋衣走饔人受魚校
人手憶昨邀懽樂更無此曲祇應天上有簫鼓哀吟感
鬼神回風䬃䬃吹沙塵合懽却咲千年事白水青山空
復春
集杜句贈右溪倫子
晩來幽獨恐傷神相送柴門月色新卜築應同蔣詡徑
名家莫出杜陵人侍臣緩步歸青𤨏鳴玉朝來散紫宸
南極一星朝北斗勿云江漢有垂綸
又贈青蘿王子與倫子同行
渡頭翠柳豔明眉&KR0726;侣同舟晩更移鍾鼎山林各天性
風流儒雅亦吾師獨當省署開文苑會送夔龍集鳳池
離别不堪無限意呼兒覓紙一題詩
倫子席上賞菊觀戲
多暇日陪&KR1301;馬遊尊前還有錦纏頭殘花爛漫開何益
妙舞逶迤夜未休遂有馮夷來擊鼓焉知李廣不封侯
合歡却咲千年事許坐曾軒數散愁
與李子同賦觀奕
清簟疎簾看奕碁百年世事不勝悲惟將遲暮供多病
不及前賢更勿疑庾信羅含俱有宅李陵蘇武是吾師
名垂萬古知何用獨立蒼茫自詠詩
出郭課野老為園
野老墻低還是家為園湏學邵平瓜已知出郭少塵事
且盡清樽戀物華江上小堂巢翡翠山樓粉堞隱悲笳
不嫌野外無供給來歲還湏滿眼花
泰泉集卷十
