泰泉集卷八明黃佐撰
七言律詩
元日(丙申)
陽吹朝来動遠空九重春與萬方同金盤北望思承露
玉琯東迴騐相風日月催人䨇鶴髩江湖容我一漁翁
十年舊夢成追憶曾侍朱衣紫殿中
燈夕立春
東風澹澹月團團燈市逄春倍覺歡漢苑烟花曾駐馬
秦樓歌舞更驂鸞傳柑錯憶紅雲殿縷菜驚看白玉盤
官柳野梅俱在眼莫教長笛倚闌干
和鄧沃泉憲副元夕
昇平燈火幾喧闐□指東風十二年陸海魚龍春變化
豔陽桃李夜暄妍鎬京尚憶紅雲宴郢曲遥傳白雪篇
同是江湖懷聖主步随明月望堯天
暮春贈别李儀部稚大四首
離夢搖搖倦倚闌江城春共一尊殘馬前紅雨應難駐
鴻外青山正耐看粤國龍蛇蟠大澤漢家卿相滿長安
趨朝好在南薰殿莫待金風吹玉鸞
滿院櫻桃齊作花柳條裊娜牽風斜即看春事遽如許
自信吾生安可涯南國浮雲供伏枕北山孤鶴望移家
酒闌相送柴門莫月滿遥林明釣沙
石門雲樹浩悠悠鴻㕍拚飛並綵舟君去可堪還北望
此心無盡亦東流月明桂館烟花曉風落榆關笳鼓秋
傾倒渌尊頻看劍江湖何處有離憂
荔子紅時風滿枝彤雲飄忽望京師瑶壇曉日鑾輿度
珠樹微凉綵仗移北闕己新周典禮南宫曾識漢官儀
十年畎畝丹心在跂爾承恩向玉墀
送顧少參進表之京
殊方長走畫熊車薇閣松牎月色虚喜見西山歸戰馬
愁聞南海進明珠風生閶闔陳金鏡雲擁罘罳拜玉除
後夜若逄牛斗使前星應有鳳凰書
草堂酌别劉僊令
東方之日赤輪囷照我庭前䨥樹根仙鳬到門化飛舄
神魚入網開清尊南歸暫與山水會北去莫受風塵昏
玉墀青𤨏寄消息夜夜梅花勞夢魂
暮春醉遊
東風飄飄吹絮衣沈醉不憂生計微粤臺雲朗木客嘯
珠寺花深江燕飛山川有限天相罩薇蕨無言春自暉
已抛簪弁逐漁釣浩浩放歌明月磯
登觀海樓醉後作
逍遥短褐滄洲上突兀高樓霄漢間潮落魚龍猶並出
日晴鷗鷺已知還衝帆野色來千里入座春聲殷萬山
飛絮又随杯酒盡東風何事亦偷閒(是日得致仕報)
緇塵
緇塵休問舊貂裘十日輕衫試薄遊春事只看芳草變
清尊聊盡白雲求雪車冰柱燕山路楓葉蘆花楚水舟
偶憶少年成獨笑夜調元鶴上丹邱
贈别黃子章北上次鐡橋司馬韻二首
沙頭寒日照津旗南㕍初飛北棹移謝客池塘新入夢
于門車馬重相期江湖冉冉冰霜盡花柳欣欣雨露私
春近可堪人漸遠停雲應是渺予思
芙蓉闕下綰銀章綵筆當年逐俊良沙苑月明馳駿足
掖垣花暗散鵷行西山爽氣朝應在南海遺珠夜有光
若到鳳池相問訊扁舟今在白雲鄉
粤王臺懷古二首用王李二子韻
粤城秋日轉觚稜與客登臺感廢興孤鳥迥随雲影沒
野花寒帶露華凝樓船有路天低海劍璽無蹤谷變陵
留得當年歌舞地斷猿清夜笑烟藤
百年天地静風塵弔古臨觴莫愴神鳥雀似聞絃管夜
雲霞猶見綺羅春湟關北去元通漢肄水南来不向秦
絶勝楚臺搖落暮白蘋空對獨醒人
夢遊洞庭作(有引)
丙申杪秋夢軒轅奏樂洞庭之野迓予以彩
虬之舟俾往觀之及渡湖則荷香襲人予訝
曰此西湖景也及登龜臺而上星月之下金
樓玉闕輝映在望宛然皇城也宫娥環列羣
仙賦詩伻予繼作覺而忘其第七句枕上足
成之
瑶臺今夕侍宸遊五色雲中駕彩虬銀漢有章回紫極
碧天如幕護皇州未央月轉芙蓉殿太液波含翡翠樓
欲奏霓裳先按舞鳳笙吹徹洞庭秋
送程太史舜敷二首
十月露葵青滿蹊嚶嚶山鳥向人啼梯飈直與鸞霄近
步壑回看象緯低池上引杯元鶴舞花邊移燭紫騮嘶
湘絃一奏清商曲離思如雲暗柳堤
供奉當年紫禁東扁舟吾已謝鵷鴻烟花北望開秦苑
江海東流遠漢宫婺郡趨庭䨇舄遠粤臺傾盖一尊同
白頭遲爾青冥翼興在驪駒感慨中
苦雨
即看蒼翠逐人來何限藩籬向水開北極雲烟連粤樹
南溟波浪接燕臺蘅臯慣見蛟龍舞草屋長聞燕雀迴
自笑野夫貧亦得小樓高枕勝蓬莱
夏日方氏園池小集分韻得狂字
寶月團團山霧黃薰風拂拂水烟蒼尊前白紵翻新調
檻外紅蕖妬豔粧柳榭拂雲來鸛鶴蘭橈衝雨散鴛鴦
習池金谷風流在誰道江湖放酒狂
中秋白蓮沼上見月
穆穆金波照玉泉人間天上共嬋娟雲移寶鑑初離匣
風定驪珠正在淵萬里河山看桂闕九霄環珮聽娥仙
芙蓉不為烟霜老更覺光輝異昔年
秋夜卧疾
西風瑟瑟到芙蓉寒入瓊樓十二重極浦雲烟連朔雁
滿城砧杵間疎鐘宫中思婦歌秋扇塞上征人望夕烽
何事文園正消渴金盤空有露華濃
臘月立春感懷次梁南臯韻三首
歲晩春陽開淑景海濱林薄振暄風朱門雜沓笙歌裏
皂帽逍遥水石中南國暖回鶯易至北河冰結鷁難通
沈香亭上花應發誰奏清平入漢宫
粤城歌吹曉紛紛隠几蕭條實飽聞生菜又從年裏見
綵花曾向御前分有情北鴈随遲日無賴西郊自密雲
最美梁鴻詩律好五噫何事悵離羣
萱草凌寒先自生臯禽掠暖復交鳴百年未滿祇湏醉
萬事逄新殊可驚楚地雪霜當嶺盡粤臺雲物到春明
登臨一嘯人間世猶有滄浪堪濯纓
遊泰泉席上與陳京兆天游鄧憲副沃泉分韻
得丈字
一尊何處可論文買得青山近白雲野色不随秋氣改
松濤長共磵聲聞翦茅漸作花三徑種稻頻來鶴數羣
吟眺不知仙客去滿林蘿月白紛紛
登泰泉山椒和天游峰字韻二首
萬仞烟霞一短笻綠蒲黃菊盡仙蹤安期海上空遺舄
崔相菴前祇斷峰道在滄洲應易得笑緣塵世每難逄
何時更定雲岑約襆被同聽野寺鐘
瑶空飛翠可扶笻仙侣凌秋覓異蹤樵逕風清聞落木
海門霞起混高峰蠏泉瀹茗吟邊酌虹澗尋花醉裏逄
翻笑十年塵土夢馬蹄空趁景陽鐘
南園弔古用梨字韻
南園秋草蔚萋萋来謁新祠路不迷五嶺烽烟曾躍馬
百年忠憤但聞雞逄崖往事西風冷蹈海名高北斗齊
却恨天津明月夜杜鵑啼血上棠梨
次韻答周八崖憲長見懷
六月芙蓉開絳英粤池遥帶楚湘清山中麋鹿堪吾友
地上麒麟羡爾行玉殿翠雲懷北極石林紅日卧前榮
瑶華忽慰音塵隔南浦悠悠夢旆旌
春日田園襍興次鄭大尹韻
農圃歸來荷聖朝暖風遲日出迢遥青黃夹路携兒看
花竹成畦課僕澆牛帶寒鴉過别浦葉随流水聚平橋
年來自覺疎慵甚無柰流鶯早見招
黃犢悠悠不用鞭綠楊裊裊未舒綿即看喜氣通邱壑
已有和風到海天陌上闘歌人似月花間吹笛酒如泉
年来種秫開三徑不為青山有杜鵑
暮春效白沙
烟樹蒼蒼黃鳥飛草堂春晚故人稀北風卷雪馬猶去
西水漫天船未歸性拙久拚元鬢改家貧長恐素心違
雨餘天闊芳蹊暖無數紅香點褐衣
春興和鄧沃泉韻
春回盤谷瘴烟消干吕青雲近斗杓丹鳳有書傳此日
白駒何事永今朝粤山採藥穿雲倦珠海尋僧泛月遥
招得草堂猿鶴伴碧桃花裏醉仙瓢
詠燈花次余仲栗韻
天涯芳草翠連空惟有燈花相對紅金栗光芒如向月
銀釭開謝肯随風赤城霞起明窗裏太乙星移絳帳中
忽憶炬蓮随珮馬十年恩寵向誰濃
送李稚大廣右視學
吹劍當年歌昔遊十年塵夢對三洲湘山似戟馬前出
楚水如絲天際流監禄豈知終化俗伏波何用更封侯
離絃莫奏清商曲梧葉蕭蕭已報秋
九月與内姻兄弟登龍岡答梁應民二首
龍岡亭榭倚岧嶤采采黃花不憚遥陟岵看雲移白日
長松高&KR0034;入丹霄風迴古寺千山葉野闊寒江萬里潮
曝背有懷還北望可堪關塞正蕭蕭
江湖獨卧逄人少風日重陽登興賖碧海波光依帽落
白雲山色抱簷斜松蘿正爾堪杯酒蓬鬢何曾媿菊花
帝圃仙臺休更問笑看天地有煙霞
南江卷為馮侍御子仁題
南江之水向南流謫仙結廬栖上游真源混混自天地
巨浪轟轟連斗牛鳴臯元鶴月當夜入饌白魚風報秋
浩歌放浪渺然去為爾蘆間尋釣舟
靈洲曉發
妙高臺前鬱水流寶地祇林何太幽雨晴山向鏡中出
潮長舟從天上游鵬風忽送扶光曉蜃月猶含珠海秋
一尊取醉掛帆去渺渺滄波飛白鷗
峡山尋鐵壁泉源讌挹泉亭次王十竹韻二首
雲構初成風籟清翠寒當戶接流聲禺陽鳳竹自秋色
趙叟魚臺空月明鐵壁長年鏘玉珮滄江終日駐霓旌
酒闌更覓飛來跡直上蓬山絶頂行
蕭寺重過亭榭新十年烟艇實蔵身有情峡鳥催沽酒
無賴江花笑問津極北雲烟看欲近天南冰雪坐疑真
尊前却憶乘驄使彩筆題詩合有神
飛来寺右林莾中尋達磨石小憩戲作一轉語
凌空飛錫結嶙峋薝蔔香中草自春鳥渡雲移今此世
鴻冥天闊我何人羲娥斷送千年夢龍象終成一聚塵
便合拈花發微笑滄波無語月華新
舟次韶州奉懷黎韶山用贈行韻
對酒聯舟忽異鄉曲江回望粤山長九成臺上簫韶遠
二相樓前草木香春殿獨搖蒼水珮秋風偏洒碧荷裳
徘徊家國情何限雲白天清自一方
秋日讌鳳來亭呈同遊符陳二使君
危亭開讌逼秋穹五馬同遊一馬&KR0865;岐路即看千里近
勸酬真覺四愁空楚山北向青如簇肄水南来曲似虹
笑指九成臺上鳳來儀應在碧梧中
楊歷岩醉後詠月
明牧招擕上翠微金尊傾罷玉蟾飛桂枝似向淮岩出
紈扇疑從漢苑歸澤國魚龍疎作雨江干鷗鷺久忘機
廣寒共是曾遊客莫唱開元舊羽衣
過嶺瞻望張丞相祠(九齡)
蹇蹇宗臣起海涯荆州南去為誰家鼓鼙城裏青騾遠
鷹隼風前紫燕斜揭日聲華垂宇宙格天英采在雲霞
十年舊路生秋草長憶寒梅繞樹花
登吴山驛樓曉望
樓外緇塵望不昏榣山高峙彩雲屯潮聲近欲兼溟渤
樹色遥應接薊門桑柘影疎嗟亢旱芰荷衣薄藉朝暾
憑高倚劍歌回首家在天南烟水村
立春日東墅探梅簡劉東溪中丞
招携東墅探寒梅冷蕊疎枝尚未開繡豸金貂頻促席
吴歌楚舞肯停杯東皇已正蒼龍馭靈女虚傳赤鳳來
風籟簫簫歸路晩采芳何處是春臺
宫僚燕集次許松臯冡宰韻四首(己亥仲冬十二日)
玉河皜皜樹蒼蒼歌管催春入燕觴四海簪纓趨聖主
萬年圭鬯属元良風雲燦爛銅扉裏日月光華玉殿傍
留滯周南通籍晩只將麟趾詠姬昌
桂宫蘭殿倚穹蒼綺席凌寒綠滿觴銀牓自今暉日月
金臺從古重賢良鸞鑣合沓瀛洲裏鳳吹飄颻太液傍
既醉不愁歸路暝上台光彩属文昌
宫槐院柳競寒蒼仙侣開筵薦羽觴周誦師資曾作聖
桓榮稽古亦稱良榣山睇視西山外南斗追趨北斗傍
自笑冥鴻随羽翼即從詒燕頌隆昌
前星炯炯天蒼蒼高雲斐亹明霞觴鴻逵豈謂羽儀少
鶴禁正湏籌策良燕京舘閣玉霄上魏闕衣冠珠斗傍
陽春忽奏郢中調萬歲飛龍應夀昌
重午謾興
蕭艾青青烟雨中錦嚢誰與奏熏風驂驔駿騎来燕市
迢逓翔鶤仰漢宫竹葉謾随人意綠榴花孤倚客窗紅
去年此日衡門下笑采菖蒲碧澗東
冬至早過承天門時同行者趙校書羅贊善唐
司諫閔中允謝司直
去年濟水逄長至今日蓬山得並遊西苑未聞歸大内
南郊何處禮圓丘葭傳淑氣三千界鼎現丹光十二樓
最是昔曾趨走地朝陽依舊殿東頭
七言排律
曲江曉發贈别符穎江太守
曲江流水混晴霞嶺樹隂隂背郭斜八月揚舲趨鶴禁
十年垂釣向鷗沙曠筵揮麈歡無極明牧連騶興未涯
錦寺劇談支遁躅帽亭遥指邵平瓜隋珠幾見傳仙掖
韶石重来駐使槎憂世舊愁憐杜甫阜民新調恊虞華
芙蓉國裏三千首烟雨樓前十萬家杯酒論文更何地
春風應在紫薇花
庚子三月八日奉命充經筵講官有感賦十二
韻
春風環珮集羣仙回首瀛洲二十年院柳綠垂鸞駕外
宫花紅入鳳池邊曉承綸綍開經幄夕佩蘭英拱御筵
青𤨏赤墀聊復爾璇題珍館故依然三階瑞氣纏黃道
六籍榮光出翠川祖武直從高帝始人文真羡孝皇前
翩躚鵷鷺趨清漏縹緲麒麟颺紫烟芸閣秘書頻駐輦
羽陵遺策自忘筌座臨北斗霑堯酒(永樂中講讀官燕賚同尚書)簾
捲南薰恊舜絃(天順中延諸學士於便殿命中官撫琴)長樂賜來霞錦豔
上林擎出露桃鮮賡歌此日光華旦下拜何時咫尺天
遥望帝城珠樹裏金華凉月夜娟娟
恭謁孝陵側望懿文墓(七言律)
紫金積翠鎮重泉絳節揚靈護九元五色雲車龍渺渺
萬行珠樹鶴翩翩鼎湖風雨秦淮水緱嶺烟霞句曲天
玉璽一從歸冀北鬱䓗佳氣自年年
玉亭侍家慈宴坐述懷
玉亭幽勝頗宜人喜奉潘輿眺望頻龍闕日高吴苑曙
鳳臺花發蔣陵春巢林烏鳥聲偏樂入饌鰣魚味更新
猶自倚樓清夢裏南溟天闊有垂綸
泰泉集卷八
