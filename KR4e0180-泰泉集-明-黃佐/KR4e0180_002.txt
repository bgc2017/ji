泰泉集卷二明黃佐撰
四言古詩
登歌三首
油油翕雲維龍之朋君子来思球瑟和鳴和鳴鼔庸篚
帛既共式愉式誨君子攸躬油油翕雲維龍之遒君
子来思鼓瑟鳴球德煇孔周云胡曾不我留飲此芳醑
俾我昭受爾休油油翕雲維龍之光君子来思球瑟
鏘鏘球瑟鏘鏘匪曰大康飲此芳醑以俾我尚于中行
翕雲三章章八句黃鐘清宫(俗呼正宫)
驅馬滔滔遵彼林臯匪遊以遨將命靡竣我心忉忉
驅馬滔滔戒我徒旅匪遊以遨將命靡竣豈求寧宇
悠悠彼鱣(叶音尖)載浮載潛亦炤于潭將命靡竣父于何
瞻離離彼翟(叶音支)載鳴載飛亦集于萆將命靡竣母
于何依駕彼乘牡夙夜孔皆匪遊以遨念我二人歌
以告懷
驅馬五章章五句黃鐘清宫(俗呼正宫)
彼爾有棠敷賁于稷(音亥)焞焞輶車邁如弗克我車徂
丘六轡既柔夙夜其勤爰諏于郊我車徂岨六轡如
組夙夜其勤爰謀于野我車徂薄六轡如濯夙夜其
勤爰度于國我車徂宫六轡既雍夙夜其勤爰詢于
公
彼爾有棠五章章四句黃鐘清宫(俗呼正宫)
孟冬親享禮成有述
天睠有明全付寰宇蒼精洞炤黃壚孔膴三極薦馨百
祇恊矩列聖受之靈承于旅御歴執符率循倫序皇帝
叡聖克配舜禹河澄獻瑞虹流燭渚龍飛虎變奮跡南
楚躬發人文志藴神武親以孝崇民以仁煦望日就雲
有睎匪&KR0008;紹我毅皇光于烈祖敷天之下歡謳忭舞慶
宵䓤蒨宸景㫼旿更化圖新主敬作所休否成泰亨屯
幹蠱如彼巨室飭厥藻斧如彼天道以凉代暑皇帝篤
友翼室哀素遺大投艱創深痛鉅康陵告竣乃正當宁
乃於孟冬乃卜乃簿乃謀乃惟乃集有瞽乃陳廣樂享
七廟主虎業崇牙乃縣乃樹箾筦琴瑟應田祝敔欽欽
維庸逄逄維鼓作麟儀鳳吼鯨動&KR0146;鏜&KR0008;鏗訇匪滛匪
怒佾舞洋洋拜伏昂俯既備既調既戞既拊大樂展奏
既恊雅部皇帝乃駕齋宫往&KR1803;周廬星列閣道宵抒中
貂肅隊金吾設鹵千官景從接珪聯組龍旂雲麗鳳盖
霞舉和鸞韻風旭旭許許亦既戒止殫我丹腑維精維
誠神若可覩赫赫肹蠁恍恍笑語左右贊相將事黎暏
揭虔妥靈孰敢有侮奉璋具鬯濯鼎及卣亦有藉茅大
羔元酒有粱有秬有稷有黍陳彼巨豆大房鴻爼腒䐹
醢酖脾臄及鯆䨲鹿維炙載有鱻羽皇帝乃奠盤辟拜
䫍有祝伊弁稽首覼謱會精思誠灌我清醑神其来止
歆我簋簠陟降左右昭穆萃聚神其歸止祥飈靈雨雲
輿紓徐星驥容與光景繽紛絳霄翔栩皇帝孝謹拜受
神胙神錫皇帝千祥百嘏室家之壺眉壽黃耉執冐端
委作民父母於萬斯年永有中土神錫皇帝股肱心膂
翼以臯䕫從以周吕納謀和衷同德夾輔於萬斯年匹
休扶珇神錫皇帝豊年亡窶懞懞瑞麥與與祥櫓陳紅
相因充滿倉庾於萬斯年下民奠處神錫皇帝聰明中
度天臨海鏡賢豋佞去消彼獝狘鑿齒䝟貐於萬斯年
無有噢咻神錫皇帝福女毋拒於萬斯年永其福女皇
帝孝謹拜受神胙愴福載歸詹戀堂廡采薺奏節言旋
禁籞出御端門賜羣臣脯徽儀熙穆從容燕譽如天之
澤如露之湑萬國同慶龍德斯普於萬斯年孝享受祜
於萬斯年埏垓順叙於萬斯年有明之緒微臣作詩用
繼商魯
短歌行送洪子玉方
秋露載晞朔雪云飛盍簪詎幾駕言騑騑肅彼前旌奏
此和鈴風驂翼人遄如流星今夕同堂明發異鄉何以
别子驪歌鸞觴林疎壑清山空鳥鳴風吹斷蓬與客徂
征子在在燕洌洌寒泉撓不可濁其流為川子在在浙
寒泉洌洌思子如濯中心孔熱石田碌碌逋税斯督云
誰之故空其杼柚原則有杉隰則有藍糟糠裋褐饑寒
所甘
古樂府
鐃歌二十二首
正德十有五年秋宗室以寧叛殱于九江歸
于豫章就俘將告于甸人皇帝猶自將討之
以將軍泰為副游擊將軍彬閽人忠前驅所
至無不雷驚雲駭者七萃之士靡不懷歸臣
佐謹撰鐃歌冀有聞焉
朱鷺姚以般從以孔盖車班班北至榆林南踰淮之水
駕之日千里鷺飛得飛止茄下游魚頳其尾皇帝飲酒
愷樂壽無極
朱鷺一章十一句
思悲翁梟子雄美人夢翁也從天以來下悲翁之来神
靈雨子朝以飛暮何於處猗嗟嗟松栢蕭蕭泰陵樹
思悲翁一章十句
艾如張羅畢以羅雀飛避旃將誰何雀以飛羅罹之鉦
鐲何以為嗟將問誰又何以為嗟此者誰卿道不鼓絶
聲白雲上天日月其明
艾如張一章十三句
上之回大驅馬汗霑野草百里赭行以北美人從不駕
舍行以南美人泣不旋駕左平虜右舄奕豫章率服威
武誰與敵
上之回一章十四句
擁離在朱巷珂馬避之誰者往前有宫殿跌蕩蕩箭火
飛從天門道傍謳者野遊盤萬年行樂誰不歡
擁離一章七句
戰城南分戰疆運握竒陳八方鎧甲紛員衷土黃龍江
之水洪湯湯馬得飲之人不敢嘗馘囚鄉晨觧其縛犒
以錢刀暮用為樂願為忠臣死報國
戰城南一章十二句
巫山高高若何淮水遶之不可以過䯀驄文馬錦障泥
我欲渡之徘徊而驕嘶陽臺有女居迷樓愛而不見煙
雲愁胄有蟣虱戸有蛜蝛嗟我行役今還歸
巫山高一章十三句
上陵以遊遨下津駐旌旄問君從何來來從朔方渡淮
濠軨獵為君車駕以赭白馬鼓聲琅琅漏初下手格飛
禽血四洒戸寐而訛絶行者宫監盱駭走且僵玉盤薦
食君莫嘗當天鳴鏑射兔獐湏臾白日出東方
上陵一章十三句
將進酒君莫辭何以侑之虎撥思薦嘉殽陳雅詩群桀
既翦江無螭時邁其德隆天基
將進酒一章七句
君馬黃臣馬玄狭斜相逢不敢前黃馬馳逢馬逐後歕
沙前歕玉副以江許翼兩張翩翩倏如流電光周有穆
滿今聖皇君臣布德周萬方
君馬黃一章十一句
芳樹生蘭池華葉何芬敷鸞鳳去之栖者烏唶我西秦
氏家有蕩子焉為夫烏乳且哺生有雛嗟嗟蹇爾胡乃
無帝何爾惜金僕姑
芳樹一章八句
有所思思我母慈身上錦裲襠母身清寧壽以眉日夜
要襋之於今化為緇嗟我乃多攜離水流東海歸何時
嗟我會面安可知晨雞鳴鳴不已東方明星光動地照
我馳驅走千里
有所思一章十三句
雉子班行可思雄求山梁雌從之羽短何由飛流宕原
澤中雉子雊以遨翁孺知之思美其膏白龍化魚罹彼
豫且視子所止乃非丘隅謂之載之我有車雉子去我
將安所如
雉子班一章十五句
聖人出龍翩翩美人出以管絃千旌萬騎雄哉紛四家
從以部領軍舞劔浮白觴我鎮國陳秘戲樂復樂
聖人出一章十句
上邪下狹山童不可獵射黿向江江水竭願皇垂拱開
明堂鋪仁獲政和隂陽千秋萬歲長樂康
上邪一章六句
臨高臺望泗與淮言采其芑于水涯誰其殖之感我懷
奮戎東南逖以北無以逸欲臨萬國生民何依依我德
皇祖在天敬哉有赫
臨高臺一章九句
遠如期駕馬以出門咫步不可知林有虺水有蜮短狐
封狼肉人以為糜萬里吁可悲有杕之杜喬其枝皇人
壽榖今旋師
遠如期一章十句
石流江怒烏龍萬斛不可以渡江怒石流萬斛烏龍不
可以浮神怪隳突衛皇蹕皇潛以躍躍復出於萬斯年
保貞吉
石流一章九句
務成昭惟唐堯欽明秉德羣后朝建禮縵縵歌慶霄屈
軼在廷豊不彫茅茨土階以逍遥望雲&KR0556;日誰敢驕
唐堯一章七句
玄雲油油北風肅肅震電飛動拔大木雪雹湏臾及牛
腹驅車隨鑾走折軸關弓射天中鴻鵠酌金叵羅奏蕃
曲
玄雲一章七句
伯益虞有虞智周百物禽用三驅無為而治永終譽皇
帝孔武徒手搏彫虎去其爪以蹲䫍腓皇于後實率舞
猗皇之勇駭萬人山川寧鳥獸馴
伯益一章十句
釣竿何珊珊不如罟網賢&KR0008;鯉何簁簁不如鮪與鱣網
罟一舉獲者千彼鮪與鱣潜深淵嗟鱣與鮪終棄捐金
瓢進御烹小鮮兜離歡呼壽萬年
釣竿一章九句
樂府四首
少宰燕泉公奉使四圖曰職方使邊曰汴省
旬宣曰大僕考牧曰滇南巡撫詠者類多歆
豔愚獨以為正德時公賦半潤權屋輪蹄將
徧天下仕其時而莫省憂者非大臣也體公
志造茲四曲以備今樂府非故肆躗以求異
云
關塞曲
關塞長關塞長引弓鳴鏑秋草黃臨交河望金微風吹
沙作浮雲飛詔期門馳羽書韋韝索辮辭穹廬惟職方
貫利同輶軒駊騀川原中撫長劔行路難有何者鳥菀
于弁搏雕虎接飛猱登頓濡跡安足勞徵九賦賚三軍
䯀&KR0865;父馬徠如雲建華毦遏奔鯨奏鐃旋鐲邦國寧
汴梁曲
伊洛亘衿衛沃野開豫疆分茅席英彦信多籌策良撫
翼希天池抗志詠甘棠控緤蘭臯側弭盖椒丘陽夙夜
撫&KR1137;婺閻閭交相慶輸國有程度啓處安可遑露冕入
燕冀飛鷁浮河漳扶宫羅繡戸京室何煌煌引領三歎
息牽牛空服箱
燕山曲
彼崇崇者燕山北頫碣石祁連胡騎啾啾沸天摧堅仗
此佶閑翩翩霞布星躔冀産俶儻權竒軍&KR2363;逸迅雄姿
忘&KR3876;引鏡黃驪膺帝命主治之濯龍歌萬福徠東方之
日照垌服皂螭翥鴻驚蹀足徒睎朔旌西馳瑶水冥冥
寤摽仰惟聖明
昆明曲
浩浩昆明池乃在點蒼山陽旁有羅施故邦螘附蟬聯
賨僰蠻髳參錯其間(一觧)宣父居九夷大道無不容白
日灼幽崖窮髮漸華風澆訛反天經由余諒非戎(二觧)
䯱髵着裲襠&KR0008;刅馳且都投刃拜中丞謳吟挟詩書嫉
巫信醫日和以愉(三觧)芁芁彼薺麥薉我蘭畝培灌其
勤薺麥亡嗣有循聖賢長道屈此羣醜臣心不負陛下
聖上有倉浪之天下有孩提黃口(四觧)
&KR0865;馬行贈别張侍御歸常州省母
&KR0865;馬驅河干飲餞相追攀&KR0865;馬驅河干飲餞相追攀朱
汗染月題玉珂鳴珊珊駕言將母千里當何難歌以言
之&KR0865;馬驅河干(一解)瞻彼瑶水旁芝草何翩飜瞻彼瑤
水旁芝草何翩翩采采盈懷袖盛以白玉柈奉母駐容
顔延壽千萬年歌以言之瞻彼瑤水旁(二解)象琯繞鳳
梁芳筵樂未央象琯繞鳳梁芳筵樂未央青女素蛾迭
舞浩倡綵服延鮮風照耀白日光歌以言之芳筵樂未
央(三解)
騷辭
弔許大夫文
大夫諱逵汝寧人始令樂陵討劇盗大獲以
功晉僉山東臬事寧邸宸濠蓄異志久朝論
以大夫賢且才乃晉江西臬副俾制之至則
首治其黨蘖徐本之圖然勢且成矣既反即
執大夫問焉大夫曰予惟有赤心爾豈從若
反乎盍亟兵我又曰汝行當萬剮遺臭萬世
也
閔大夫之偭辰兮扣斧鉍而商歌心愲結以涕洟兮何
倉浪之幽遐紛既邅回而樹伐兮身胡邈乎王家羌勁
杓乎妖藩兮卒離身而速化嗚呼恫哉兮大夫之純貞
世途氛霾兮翳雒棠以為明驅雞斯以守閭兮乘狶獒
而駕衡縶長離而笯之兮鬼車奰奰而晝鳴謂鈎吻為
飴兮謂羶湩為馨犠尊棄于溷澖兮衷龐凉以為榮長
門幽擯夫南威兮登礲廉於曾城主伊臯以庖偪兮偕
来革而迅征于嗟夢夢兮惟荃之故釦階苔繡兮泥薉
遵夫鸞簵幽痗諱其膏盲兮拒斥俞跗蹻蹠夹翼于皇
輿兮日懷寶而營富彼狡童亦何知兮乃窺覦而干天
步朋遊光以為侣兮魌魅雧其如林嘑白徒使血人兮
鳴火狐而肆鴟音辟童觸麋而首灰兮顧宏肆其毒滛
萬艫銷于一炬兮程吴濞而卒禽桎拲崩厥角之紛如
兮飫珍榖夫何心維大夫之介特兮狡童齦以為仇進
欋梳而杖之扶兮荃又昧夫好逑倅寸鐡之弗持兮耿
忠略其誰謀表丹忱以就兵兮白日為之匿幽嗚呼兇
罦高張兮鳳摧其儀羽神龍失憑兮乃嘰于鼠巷哭且
䁲兮傷我士女綵霞蜚兮玉輤舉風蕭蕭兮神靈雨嗟
世之知大夫兮維守死而不移余惟追數夫荃兮登大
夫之匪宜朝有黯而淮南寢謀兮寔大夫之優為苟維
寄大夫以禦侮兮又何至勤外部而陳師既告甸以縣
磬兮聊以慰夫行路何大夫之同軌兮尚或䟽逖而齊
怒謇大夫而慭遺兮固亦遵涂而窘步泊皇穹之純佑
兮何不改乎此度嗟佳冶之緯繣兮稽前修以皆然璠
璵有弃而抵鵲兮蓳䔭有採而升筵董道搆愍以不回
兮眎余𬒮之漣漣魂耿耿其在天兮亘宛虹之連蜷墋
黷尚其有極兮永與泰素而周旋
琴操
琴操三首(有序)
予尚友于鄉之古我者得師資焉於漢一人曰董正伯
和家于番禺通毛詩春秋明經為儒名士車遂自中厚
與居送遂喪還義動州閭黨錮禍萌徵不就公車清白
之操始終不渝為之賦元雲於唐一人曰張九齡子壽
産韶曲江喪親致孝感能為文章拜翰林學士遂相明
皇知安禄山終必叛唐帝任李林甫日惽於色荒貶九
齡于荆卒可永傷為之賦荆山於宋一人曰崔與之正
子為增城人起家參軍在在稱循登城諭叛卒宵懼而
奔官廣南安撫澤于鄉民史彌遠廢立辭俸不行理宗
命相䟽十三陳秋菊寒泉娱老海濱為之賦菊泉夫貴
富亡常貧賤斯安苟利國家一身遑恤鄉人之古我者
如此於戲我猶未免為鄉人也其可不自敕哉是用安
歌命弦竢審音者採焉
玄雲操
油油玄雲蔽日之光有昏者㭬持天之綱禺原膴膴可
耕以粟駟馬高車無我嚢三木若虞設羅色斯駴而彼
巢于幕于嗟殆而
荆山操
我徂荆山歴彼林與丘大道坦坦我行夷猶丘則有貉
林則有麻我採我獵供我后裳與裘匪裘裳也則無寒
暑詒我憂嗟我后聖矣國誰與預謀徛
菊泉操
菊之株挺挺兮匪則有柯兮泉之源龐龐兮匪則有沱
兮柯維其那沱維其波我嘯以歌兮雖有胾肉于以餐
我菊兮雖有甘醴于以酌我泉水兮匪菊之馨匪泉之
清我憂如酲兮
琴操一首贈别徐可大
岳峰子有古道者也陳我臬事且歸矣予倣
古聲以贈俾弦而歌之
岳峰高兮石離之高賢蔵兮民知之中有田兮側有茨
褐之父兮耕治之烝而雲兮倏而雨雨滂滂兮峰之下
田畮畮兮以禾黍雲兮歸兮吾待汝
樂章
孝烈祠樂章二首
濮人宋顯章廬父墓備極哀惻寇起所過殘
滅至其墓相顧曰孝子也遂去之雖松柏無
翦者嘗為郡庠生試弗偶以卒卒之日妻辛
氏慟哭以死自誓數日不進一溢米竟雉經
焉知州李緝上其事於朝且立祠歲時祀之
州人倪御史宗嶽俾予為作迎送神樂章
鼉逄逄兮考鯨湛椒漿兮列蘭蒸五音飾兮黻繡張瑱
瑶席兮玉英膋蕭炳兮拜以頫琴瑟奏兮雲門舞南垓
闋兮栢舟靈不徠兮夷猶驂泰鴻兮燭龍轡慶隂隂兮
靈其有喜儵蕙帶兮荷裳又金支兮翠旗鴛鴦鴹兮靈
之徠靈徠不徠兮我心悲
濮山㟪崔兮濮水漻泬高賢愉愉兮繄孝而烈穆並騁
兮槃桓擥桑梓兮涕潺湲象輿轙兮憺容與靈臨饗兮
福我士女矯揚光兮宴娭永山側兮雲施般姚姚兮裔
裔靈何為兮汪然逝褰霧縠兮窅冥冥山水夕兮含清
春有蘭兮秋有菊結無極兮芳馨
泰泉集卷二
