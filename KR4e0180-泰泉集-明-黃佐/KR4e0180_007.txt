泰泉集卷七明黃佐撰
七言律詩
感秋三首時洪都兵變予方種菊東籬有終焉
之志因賦此詩(正德己夘)
秋風蕭瑟起千山籬外黃花自作間冠盖何年通宛洛
鼓鼙連日動鄉關風塵不入窗間岫世事能彫鏡裏顔
聞道日邊佳氣在都人長望屬車還
一舸當年發豫章豚魚吹浪棹相將黃蘆夹岸天連海
白鴈臨關夜有霜氛祲祇今干斗極江湖依舊遠巖廊
悲吟不盡傷秋意紅葉蕭蕭暮吹長
漠漠秋隂雲滿城夢回驚問此何聲紫臺霜急鴈初到
滄海月寒潮自生宋玉蕭條曾作賦杜陵搖落最關情
東籬生意依然在無數黃花照眼明
雨後珠江登望
珠江煙水碧濛濛錦石琪花不易逄三島樓臺開日月
二儀風雨動魚龍浮雲荏苒團秋扇野樹依微亂晩風
越女未知搖落早輕舟何處采芙蓉
九成臺次章提學韻時聞王師發金陵
睥睨鴉啼向古臺臺前斑竹自花開水通湘浦縈如帶
山近蒼梧翠作堆嘉樂也知非野合倦勤何事復南來
鸞輿虎旅傳消息心折江城畫角哀
秋夜夢後作(有引)
客久思歸夢一金甲神人餞予行自謂將軍
相與聯句有曰笑拂玉波看禹鼎予以為問
曰玉波塵也出秘書子忘之乎予即詠曰拜
陳金鏡祝堯年將軍嘖嘖稱予忠如是者凡
數十聯末云好費將軍九萬牋句出自予亦
不知其何語也其餘則忘矣已而就駕雲飛
風從倏忽至家見老母喜甚覺來明月滿窗
乃枕上爾時聖天子出師以威武大將軍鎮
國公行寤歎之餘賦此仍用夢中韻
疎槐宫院罷朝天淮海干戈有歲年未厭西風吹几杖
每依南斗望樓船新豐車馬黃塵裏故國園林白露前
歸夢忽醒寒漏迥綺窗斜挂玉嬋娟
臘月十日奉迎大駕紀事二首
奏凱歡呼大駕廻一時和氣滿燕臺端門日麗龍旂入
馳道風清鳳吹來九廟神靈真有託百年文運定重開
都人此日瞻依切共說君王有將才
鐃歌鼙鼓盡天聲亭旆金繒載道迎上將獨乘千里駿
義兒多領四家兵車懸虎豹知蒐獮架疊鯨鯢報武成
從此鼎彜書鎮國漢文徒幸亞夫營
早朝
苑雲城樹隠蒼蒼仙漏銷沈寶炬光月下貔貅金隊冷
風前鵷鷺玉聲長螭頭漸近聞天語豹尾徐開挹御香
朝罷宫臣導清蹕空瞻團扇護君王
雪後早朝
北風吹雪静芳塵雪霽千門麗景新丹地祗聞鳴玉步
碧天疑有散花人寒光掩映龍樓曉遲日熏成鳳沼春
歸向柳邊凝立久試裁巴曲和韶鈞
侍車駕幸太學恭賦一律
豹纛龍旂拂曙烟即随清蹕下遥天衮衣日月宫墻裏
冠盖風雲爼豆邊環璧波光搖寶扇閟壇花氣繞金懸
青衿際此歡無極共播皇休入誦弦
郊祀齋居大興隆寺與懋賢舉之繩武三太史
同賦二首得旗字
大駕迎天早練時端門燈起禁鐘遲春回御氣通黃道
夜静神飈閃翠旗龍騎肅分千陛戟鶴羣寒立一禪枝
泰壇却憶追趍地雲捧珠宫月滿墀
璧月彤雲澹不移竹房花影正離離僧來祗覺鐘磬響
院静不知更漏遲辟荔有香浮劍舄穗楊無力拂旌旗
夜寒銀棨巡金鑰吟望圓丘有所思
内閣前迎春花開有述
春叢照眼見輕黃玉署裁詩覺興長唐苑錯教催羯鼓
漢宫徒自闘仙裝龍池日轉纔分色鳳閣風來細認香
何事偏承天澤早結根元自五雲傍
春興八首
燕京二月芳草新天南嗟有未歸人清泉白石入幽夢
紫燕黃鸝鳴好春三殿奔趍連日夕九衢車馬雜風塵
棲遲鳳沼渾何事吟望漁舟獨愴神
閶闔千門拂曙開即随鵷鷺集蓬萊雲邊綵仗分仙掖
日下青旂遶帝臺扈閣風迴初變柳琳池冰洩半侵苔
上林春色應無限空羡文園作賦才
太液池頭萬歲峰波光迴合翠重重神人驅石開三島
天子乘春駐六龍紫殿虚無餘御氣碧雲迢逓憶仙蹤
玉鳬黃鵠無消息長聽趨朝午夜鐘
燕臺自昔興王地今日垂衣馭四夷紫禁煙花連朔漠
黃河烽火望旌旗西山積雪輝輝在北極浮雲裊裊垂
跂馬春郊回首晩五侯歌管未休吹
廣寒宫殿鎻岧嶤漢帝神靈隔絳霄隂洞夜凝龍虎氣
陽深秋老鳳凰條金莖瑞露霑朱綴銀浦雲流入綺寮
翠輦不來環珮冷滿庭脩竹自蕭蕭
踏青聞幸芙蓉苑紅日未高金吹鳴從此宸遊多樂事
向來幾務太留情風傳羯鼓南薰殿雲擁鸞旂北斗城
千載太平知有象詞臣先已頌河清
風雨瀟瀟聞曙雞春來長憶碧山栖烟開籬落花光動
日暖園林菜甲齊入饌江魚供白髮潑醅芳酒對青谿
刺桐枝上紅如錦自在流鶯盡日啼
幕府魚書報越裳期門龍節發荆湘北風鴻鴈飛何處
南海漁樵思故鄕即恐軍儲非往日却勞宵旰及殊方
平林月出聞題鴂擊劍酣歌意轉長
謁康陵書感
夏雲消盡午風恬目極烟霄思未猒瑶水幾年留馬跡
鼎湖回首堕龍髯泉涂寂寂山當戶松籟蕭蕭月轉簷
却愧青衫虚十載對揚無路拜宸嚴
康陵禫祭有述
康陵禫日宿神郊奏格無聲藉白茅七廟精靈昭鞏洛
二儀風雨積函殽明樓燈火鵷鸞無隧道松杉翡翠巢
羽獵長楊今涕淚寸心遥與白雲交
贈趙景昭歸廣州
庭闈每入京華夢消息真從里閈傳慰我客懷千里外
與君交誼十年前心馳珠海雲随棹路入金陵日在天
好向明時圖遠大只今青𤨏重材賢
歲暮書懷次王繩武韻
蕭蕭松院朔風侵坐擁重裘力不任薊北暖遥花去眼
天南書斷鵲驚心曾雲此日連青𤨏芳草何年卧綠沉
喜有王維同筆硯清詩時為滌煩襟
别吴成甫
金陵此去三千里玉殿回瞻咫尺天两載風煙同逆旅
一簾霜月照離筵即看會計蘇江左還有謀猷達帝前
聞鴈裁書堪更問聽鶯携手是何年
三江毛尚書致仕歸姑蘇留别次韻
笑别鵷行問鶴田歸來林壑故依然月明震澤秋應早
柳暎閶門地亦偏黃閣未登曾扈聖青山相對更懷賢
東曹此日情何限目斷冥鴻在遠天
送三江先生
吴門烟艇故知津寶帶麐衣照莫春蕉鹿夢中曾玩世
蓴鱸鄉裏最宜人三朝禮樂歸青簡八座聲華動紫宸
心折此時瞻望地潞河南下柳條新
壽陳虚白鍊師
颷臺羽客宴星壇四座罡風六月寒絳節曾随蒼水珮
元田應結紫金丹瑶池月冷飛青鳥珠樹雲深駐綵鸞
知爾蓬瀛多浪迹摩挲銅狄待誰看
董學士父母受封
桂坊秋早竹書成紫誥貤封荷聖情天與北門添盛事
人依南斗頌長生碧雞山下棠隂合丹鳳樓前日色明
笑領龍章齊舉案一麾今覺到蓬瀛
送林子行歸吴川
萊衣將母羡君行把酒臨岐百感生楊柳影稠朝雨淨
芰荷香暖暮潮平病身與鶴栖蕭寺歸夢如雲遶粤城
曾是同舟忍分手岸花檣燕總關情
九月十七日大封宗室奉命充南渭册禮使
臚陛傳宣仰聖君錫茅分器重殷勤日臨閣道開三殿
風逓宫韶出五雲寶册下時經輦路金貂行處散爐薰
即從北極趍南渭悵别天邊鴛鷺羣
永州樓上春望
蕭蕭梧竹弄新晴天畔登樓眼倍明湘水碧連雲夢渚
粤山青近永陽城三春物色憐多病萬里馳驅笑此生
忽憶玉河垂柳徑紫宸朝罷聽流鶯
别蕭潘二通判於淡巖作
五馬翩翩度遠岑日浮蒼翠滿離襟同寅合共循良傳
異國仍多故舊心客思漸随芳草遠春光偏入野棠深
明朝鼓柁營陽道回望零陵烟樹林
遊甘露寺同劉士竒作
空香浮動翠巉岩徙倚珠林駐玉驂七澤湍聲流日夜
六朝山色落東南朱旛向晩情難别碧院逄秋酒易酣
蕭洒不知歸路杳滿天竽籟起松杉
歸自京師赴常齋鍾子夜讌二首
魏闕勞君千里夢粤辭分我一枝安即看春事辭鶯燕
且盡芳樽共肺肝沙塢雨餘花氣近江城風定角聲寒
相看此夕清狂甚從此過逄興未闌
爐烟裊裊篆垂垂掃逕開尊恨到遲亭榭風煙仍月夜
江湖花鳥况春時金樽玉鱠堪留客醉舞狂歌果為誰
却憶去年羈旅地粤雲南望只成悲
全節廟
極目胡塵暗帝畿樓船南去逐斜暉已無虎帳鳴金柝
祗有龍潭葬寶衣精衛何時填海滿蒼梧終日見雲飛
貞魂若化吴宫燕應是年年一度歸
大忠祠
誰扶黃屋此長征夷夏分明萬古情百粤波濤非帝宅
兩厓風雨是天聲氣吞蛇豕頻揮劍力盡馳驅尚請纓
再拜高祠回首地滿山松桂月微明
乙酉守歲
帝城鼓角促朝暉紫禁烟花錦繡圍風静笙歌臨路發
雪晴烏鵲背人飛貪趍魏闕年華换留滯周南心事違
栢葉椒花吾祝汝明年湏對老萊衣
元日早朝
閣道沙堤雪未乾馬前銀燭霧中看疎鐘欲動飛宫鵲
絳節初齊引珮鸞瑞日影浮䨇闕表鈞天聲在五雲端
侍臣賦&KR0556;陽春曲未覺瓊樓玉宇寒
暮春書懷效陳去非
曲肱作夢客不到游絲滿空春正晴世事悠悠祗蕉鹿
韶光冉冉但林鶯蔣陵山遠碧雲合郭隗臺高芳草平
踏謌吹劍一翹首天北天南無限情
題雷氏山水卷
羡汝習静栖空山蒼翠無言相對間松花滿地雲不掃
柴門敞天風為關波浮龍鱗曉澒洞峰横豸角秋孱顔
丹梯倘許凌絶頂散髮醉呼黃鶴還
春夜大醉言志
拔劍起舞臨高臺北斗插地銀河廻長空贈我以明月
天下知心惟酒杯門前馬踏簫鼓動柵上雞啼天地開
倦遊却憶少年事笑擁如花歌落梅(欲盡理還之喻)
白蓮二首
水殿盈盈萬玉妃凌波長是步炎暉迢遥玉井峰頭見
縹緲瑶池月下歸洛浦霧繁朱作珮楚臺風急翠成幃
若教觧語應愁絶聞道金籠鎖雪衣
不見紅衣暎綠苔夜長疑有鷺飛來蘂珠宫冷香雲濕
魚藻池深素錦開太乙御風搖翠檝飛瓊乘月出瑶臺
露華似慰相如渴分得金莖滿玉杯
陵祀次韻劉侍御見寄
園陵報祀開秋序驄馬追趍出帝城四塞雲山随遠近
二儀風雨自隂晴金支掩映蛟龍色玉殿蒼凉燕雀聲
悵望軒轅弓劍在青霄霑洒不勝情
重陽次韻答孫貞父
相看京洛共緇塵拂拭荷衣發興新江上離憂嗟易老
雲間歸夢恐難真飛飛白鴈遥憐汝采采黃花懶寄人
抱病重陽正愁絶把君詩句重逡巡
省親三疏獲允出郭别親友
喜聞綸綍卷詩書萬里乘槎信所如即辦綵衣供色笑
不妨黃髮老樵漁臨岐尚憶公家事出郭多煩長者車
南北相望意無限江空歲晩獨愁予
阻冰寓蕭氏樓上作
朔風蕭蕭吹雪霜登樓獨坐生悲凉青山知我吏情澹
明月照人歸夢長雲影有時連去鴈水聲何日到垂楊
側身天地頻回首誰道江湖遠廟廊
文衡山致仕言懷次韻二首
十月軒車出紫宸三年京洛謝緇塵北河冰雪偏留客
南國江山久待人石室有書曾汗簡扁舟無日不思蓴
此身直在雲羅外誰向中原惜鳳麟
金鑾早上乞休書䟽傅當時恐未如萬里青冥䨇倦翼
百年黃髮幾懸車閶門日暖繁楊柳震澤春深足鯉魚
知爾登時詩不廢停雲回首渺思予
除夜贈文徵仲
即看芳草入新年豈有椒花媚遠天多病獨愁䨇鬢改
故人相對一燈懸匆匆歲色歸鶯燕冉冉春聲咽管絃
明日試從高閣望陽和多在五雲邊
丁亥元日
朔雲自繞灤河曲燕樹遥連漢苑斜綵鷁獨依河畔柳
新鶯應到苑中花三朝禮樂開青𤨏萬國衣裳擁翠華
去去滄江回首地太平歌頌落煙霞
客樓春望徵仲見過有贈
樓外河冰春未消旅魂吟望倦搖搖驪黃有路開丹嶠
孔翠何心戀赤霄燕市風塵通潞渚吴門烟月滿楓橋
何時坐爾停雲舘幽竹繁花慰寂寥
微雨後風沙大作晚泊臨清
笑辭鍾鼎向山林去路塵沙苦見侵萬里舟航淹日月
九河風雨戰晴隂草堂花竹縈春夢澤國魚龍伴夜吟
心跡不教雙寂寞燈前呼酒漫開襟
次韻答廖鳴吾見懷
北風吹女思悠悠乘興難移雪夜舟建禮昔同鴛鷺序
裁詩今在鳳凰樓岸花&KR0008;燕催春色洛水秦山入暮愁
多病可堪回首遠吏情吾已付滄洲
丁亥除夕
旅舘頻年過歲除萊衣今夕樂何如搖搖蠟炬輕風裏
淺淺霞杯細雨餘江海只便魚入饌烟霞惟恐鶴傳書
等閑又被梅花惱漏泄春光滿敝廬
元旦
南國浮雲向曉開日華初上釣魚臺東風又與䕷蕪綠
老屋惟應燕子來萬里晨昏逢歲改三年供奉憶朝回
滄溟不似君恩闊起舞尊前莫放杯
英德别杜生兄弟
扁舟六月度湞水英德縣前鱸已肥别爾弟兄難廢酒
驅人岐路易沾衣滄江急雨羣龍出古峡閑雲獨鶴飛
返棹相看情不斷倚門真覺夢同歸
感秋二首用南津胡憲長趣駕韻
淅淅秋風吹岸沙西江遷客思無涯濁醪粗飯足娱老
去燕來鴻猶念家百年洛涘媿潘岳九日龍山懷孟嘉
故園咫尺不歸去辜負東籬無數花
淅淅秋風吹雨來自憐樗散未湏培水邊白鳥背人去
霞外青山待我回抱病江湖長對酒側身天地數登臺
故園只在扁舟上三徑黃花萬樹梅
南谿卷為佴都帥
南谿分得揚之水岩姿林靄相光輝主人燕坐列霜戟
童子清歌調雪衣弦琴每覺薰風入載酒直随明月歸
我亦滄洲曾結宇吏情長恐與心違
秋夜對菊
日随麋鹿走山林豈有簪纓繫此心永夜鼓鐘欺鬢短
小樓風露報秋深鸞聲自作孫登嘯龍卧誰為梁甫吟
瀟洒不知貧與病東籬元有萬黃金
蒼梧初發
蒼梧北望盡蠻荒雲黑山青烟霧黃旌旆行随日隠見
蒙衝坐覺天低昂黿鼉乘雨出岩穴翡翠挟春鳴桄榔
旅懷歷亂不可盡芳草萋萋彌岸長
桂林元夕
何處笙歌入座聞即看陸海在人羣星橋暗度重輪月
火樹晴開五色雲湘水未逄天北使灕江猶駐粤南軍
江湖心事年年在徙倚東風酒易醺
横州伏波廟
高灘危石鎖崔嵬長夏風烟午未開南海樓船從此去
中原冠冕至今來武陵一曲風塵静銅柱雙標日月廻
千載伏波祠宇在漢朝何事有雲臺
旅感
塵事熏心千種在晨昏回首一星周枕前明月照歸夢
簾外西山窺客愁短策干時何所得薄田供歲未湏求
他年北極懷明主當日東陵有故侯
初秋
玉河楊柳已蕭蕭羈思逄秋轉寂寥親舍每疑雲外近
長安翻覺日邊遥浮名肯似蓴鱸美壮志寕随髀肉消
自笑行蔵渾未卜巫陽堪問竟誰招
秋夜大興隆寺玩月
玉壺酒對秋色滿金地坐看明月高北戍不随胡馬去
南巡應照聖躬勞山河有影看蓬鬢風露無聲生緼袍
忽憶越江垂釣叟流光千頃一浮舠
得七月家書志喜
紅葉聲中醒客夢白雲飛處憶親廬情多豈保鬢不改
計拙乃為飢所驅燕頷果誰還有相羊腸何路是無虞
臨風正覓傷秋句忽領平安兩字書
送祁惟允
執手别君何鬱紆帝城秋色野踟蹰離情不覺曉雲淡
知已漸随煙柳疎去國未湏言勇退還家聊且賦閑居
想應明主不相棄誰合南山老敝廬
贈西蜀胡秀才
遥遥西蜀亘天端來去惟君不作難來為慈顔欣奉檄
去緣皤髮倦彈冠柳搖燕市聽鶯别雲擁峨眉駐馬看
索句贈君還自笑一年為客向長安
贈陶二尹之任元城
風流此日陶彭澤喜唱吴歈向别筵製錦正當佳麗地
彈冠初遇中興年一庭詩景孤松裏疋馬春風五柳邊
傾盖相逄又分手金臺凉月夜娟娟
寄梁應房
去年蕭寺憶殷勤長劍高歌入夜聞異國風煙能慰我
同年交誼不如君落霞秋倚新豊樹疋馬晴瞻震澤雲
南北祇今成悵别夜來樽酒夢論文
送余崇一使蜀
鳳凰啣詔出蓬莱劍氣峥嶸拂曙開萬里風煙馳蜀道
五雲宫闕夢燕臺浣花溪在搜唐蹟洗墨池荒憶漢才
聞道故園滄海上星槎争羡自天回
荆庭春恨和潘源魯
東風庭院雨絲絲姜被寒生夢後悲淺綠正添鴻㕍沼
輕紅初上鶺鴒枝流年未覺音塵盡往事空詒肺腑知
斷送一番吟鬢白可憐荆樹似秋時
贈别梁明仲
都門楊柳映愁生久客懷歸此送行鄉夢昔曾随去馬
春光今已别流鶯舟移北渚龍光窅路入南天劍氣明
他日一尊尋舊約白雲溪上濯塵纓
席中贈倫彦蕃
看君意氣薄青霄京邸相逄即久要鳳沼每傳賢父子
鴈行多在聖明朝虹横楚水朝看劍月滿吴門夜聽潮
何事春明携手地滿堤垂柳正蕭蕭
别倫彦周侍御
青藜燈火同高閣皂盖聲華獨内臺日月祗随燕樹轉
雲山長羡粤鴻迴勞勞世路關蓬鬢黯黯離懷付酒杯
姜被莱衣榮子去風江烟艇待誰來
宜陽八景次東溪鄧尚書韻八首
曉入宜陽見萬峰雞聲人語共疎鐘停車最愛黃山好
滴袖俄驚翠黛濃陸海魚龍憑砥柱青天波浪出芙蓉
凌風欲挟飛仙去直上蓬莱苐一重(右黃岑疊翠)
扣舷何處有漁歌泉擁西山景最多雲外恍疑垂玉蝀
人間真覺近銀河静含桂魄天同色流入桃花錦作波
若到春郊頻極目東風吹潤徧嘉禾(右白水垂虹)
玉溪流水碧沈沈巧筭還誰測淺深細雨斜風渾二月
鯨吞鼉作忽千尋敲詩日憶澄江練倚杖時聞綠樹禽
何事臨流歌仰止三星橋外有遥岑(右玉溪春漲)
碧樹蒼烟鎻紺園四民曾此禮三尊岧嶤地上開金刹
髣髴雲中立翠旙山色可能随世改燒㾗長是到秋繁
憑高莫漫搜陳迹時倚衡雲望薊門(右寶刹雲旛)
景星靈洞足探竒石上浮觴漫爾為碧落玉書空往夢
葛巾藜杖可芳時香分下澤烟花遶暖入東陂鴈鶩知
羽客不歸瑶草暮桃源何處問蛾眉(右蒙洞香泉)
獨倚蒼岧玩碧瀾共知龍向此中蟠九天空闊疑雷動
萬木蕭疎帶雨寒馬鬛不教桑楚歉鳥耘那見稲畦乾
行蔵笑與髯公道潛躍由來不是難(右良岩龍隠)
列岫排雲切太蒼曲江銀牓宛如長當衙已獻千重秀
帶日還成五色光秋淨烟霞開錦繡春深風雨散紅香
地靈人傑從来是滿耳蜚聲說廟廊(右榜山晴旭)
涉水循山問化宫翠微深處有村舂僧來且共松間坐
溪干遥聞烟外鐘貝葉曇花空寂寂瓊簾珠栱自重重
舊遊回首思長樂無限詩情到晩濃(右普化晚鐘)
華節亭别親友
宿雨冥冥曉正開故人遥放酒船来啼鸎語燕催春事
綠水紅亭照客杯别夢綢繆猶粤海片颿迢逓又荆臺
臨岐欲盡分携意滿目停雲鬱未裁
洸口寄倫子彦式
魁岡南望隔湘烟聞道征帆别後懸楚粤山川空寄夢
江湖風雨正連天明光起草逄今日京洛看花憶去年
岐路祇今随使節可堪心折五雲邊
贑州紫霄岩贈林二山
憑空飛觀倚岧嶤風磴盤盤入紫霄章貢灘聲天外落
燕雲山色日邊遥百年氣誼堪杯酒萬里離憂自市朝
笑與使君圖後會扁舟何日重相招
夏日遊何氏園
漠漠朱光接翠寒蕭蕭林樾隠風湍浣花暫爾棲疎放
古柏終當宿鳳鸞遂有卧龍清洛水還從飛鴈望長安
種榆裊裊成何事心折雲邊金露盤
放船
城烏翻月鼓紞紞虎邱寺前初放船青山白水晩如畫
楓葉蘆花秋可憐皇華萬里但原隰供奉三年猶俸錢
鴟夷邈矣不可見隔浦緩歌聞採蓮
海珠别方塘汪憲副
海珠山下寒潮生擊鼓放船君欲行釃酒千巡谷鳥囀
粤城十月江花明碧雞金馬在何處遊子孤臣俱有情
此去登臨不同賞倚樓詩句向誰成
送范衢村大參
桂州城南灕水流白蘋芳芷滿中洲即看綵鷁随春色
聊遣清尊消别愁畫省交游成舊雨彤雲瞻望及新秋
相逄若問鴟夷子巳向江湖買釣舟
大藤峡猺老
大藤勲業使人疑今日褰帷始見之每憶韓公成感嘆
且令猺老望威儀江山道梗空千里兵甲屯雲又一時
聞道招安成妙筭從前真覺費王師
洮陽野次
畫船簫鼓擁青衿豈有當年木鐸音故國烟花那在眼
長途風雨若為心三湘秀色來天地五嶺華風自古今
耿耿有懷成野宿夢魂虛繞泰山岑
元日
曉來簪弁換荷衣遥望祥雲夹日飛北塞風塵應己静
南溟樓艪竟安歸乾坤脉脉移花柳林壑欣欣動蕨薇
誰在青冥生白髮且持春酒對春暉
粤山詩社試茟分得清字
碧山雲卧倚江清衣馬何人獻歲行麗日樓臺明萬井
輕風簫鼓度三城東南漂泊嗟懸磬西北驅馳費請纓
且向煙蘿開野酌漁樵相與話昇平
人日和陳天游韻
駘蕩春光滿隠窝放狂判到鬢䨇皤柳條色映青絲騎
柏葉杯翻白紵歌鸎燕不嫌三徑僻風烟偏在五陵多
年来無地尋花勝世道應随東逐波
東風吹徧海天涯隠几蕭條忽見花人日鈎詩誰對酒
草堂携鶴自移家衝星劍佩真吾事滿地江湖又歲華
何事步兵從晉室春来猶詠故侯瓜
天開圖畫亭
突兀茅齋跨石臺玉杯瑶席倚雲開天邊湘色褰帷入
地底灕江逐馬來北極自勤瞻闕夢西山誰有濟時才
側身天地酣歌裏鴻鴈冥冥首重回
肇慶李東渠中丞邀遊洒然亭次韻二首
嶺海栖遲有歲年草亭今喜識高賢釣殘野水從魚樂
鋤罷寒葵帶露鮮世事驅馳真夢裏天涯談笑且尊前
朔雲拖雨勞相問猶記萍蹤自洒然
崧臺今夕是何年投轄傾杯見此賢半畝方塘開罨畫
一亭明月共澄鮮習池已覺心俱醉宣室還看席屢前
勛業古来戎馬地可能無意勒燕然
蒼梧言歸口號
十載行嚢一素琴寥寥天地幾知音淵明已有歸来賦
和靖初無禄養心北郭晩田堪白酒東籬秋菊盡黃金
扁舟一去随明月回望蒼梧空綠隂
泰泉集卷七
