欽定四庫全書
御選元詩卷六十八
七言絶句一
耶律楚材
過金山和人韻
金山萬壑鬭聲清山色空濛弄晩晴我愛長天漢家月
照人依舊一輪明
過濟源登裴公亭用閒閒老人韻
山接晴霄水浸空山光灎灎水溶溶風廻一鏡揉藍淺
雨過千峰潑黛濃
掀髯坐語閒臨水仰面徐行飽看山竹裏忽聞春雪落
天教著我畫圖間
和薛伯通韻
黃華紅葉滿秋山月浸銀河夜未闌寂寞梧桐深院落
有人何處倚闌干
戲景賢(并序)
景賢彈雉朝飛予作詩戲之蒙寵和有若有餘隂
乞一枝之句予再用前韻以拒之
遏住行雲不敢飛一聲還噎一聲悲蠻兒深愜龍岡意
唱得香山楊柳枝
劉秉忠
有懷遂長老
雨過幽庭長綠苔東風時為埽塵埃無人曾見春來處
門外桃花只自開
山疊崔嵬水渺茫故人萬里未相忘飄零更惜天邊雁
獨駕秋風不入行
孤城寒角噎南樓黃葉關山過雁秋憶起滹沱相别處
一窗風雨夢西州
三月
背隂花木錦成叢幽谷鶯啼上苑中李白桃紅楊柳綠
天涯無處不春風
春曉
海棠微露濕胭脂楊柳輕風弄碧絲一片春光都是恨
佳人睡起倚樓時
雨過登樓
錦里春光曉望中雨餘花潤草蒙茸青山尚在浮煙裏
樓上分明見幾峰
小溪
小溪流水碧如油終日忘機羨白鷗兩岸桃花春色裏
可能容箇釣魚舟
溪上
蘆花遠映釣舟行漁笛時聞三兩聲一陣西風吹雨散
夕陽還在水邊明
清明後一日過懷來
居庸春色限燕臺山杏凝寒花未開驛馬蕭蕭雲日晩
一川風雨過懷來
閒書
千里家山入寸眸碧天無際月横鈎書成得得秋風夜
一線微鴻獨倚樓
征西回
春回三月過西州芳草青青不斷頭多少凍溪凝住水
盡隨歸客向東流
春始來
三月南州草木長落花飛絮滿池塘東君也惜天涯客
盡放春光過界牆
焚勝梅香
春風吹滅小檠釭夢斷罏香結翠幢簷外杏花横素月
恰如梅影在西窗
劉秉恕
白雲樓
旌旗嫋嫋入隨州江漲祥煙散復收黃耳不來家信遠
西風腸斷白雲樓
郝經
九日郭外
溪上蒼煙一道開誰家日夕採菱回片帆不舉波間過
無限好山波底來
帥正堂
秋渚芙蓉淡淡香新亭爽氣釀新涼晚風吹斷溪南雨
一片金煙挂夕陽
長蘆舟中遇風
海風栗栗刮鯨涎吹裂西南一半天暝色忽開隨酒散
浪花和月上船舷
燭花
江城深夜作輕寒金粟堆盤蠟炬殘應是燈花憐久客
故隨人意報平安
正月三日見月
小雪初晴卵色天虛庭搖曳動江煙忽聞歸雁驚回首
新月梅梢又一年
丁卯新館寒食無花
四圍擊柝鎖重扉春去春來總不知腸斷東城中酒後
春衫走馬拂花枝
陽和渾不到空齋深院無人長綠苔為報監門暫開鎖
少分春色入門來
館内幽懷
狂花野蔓滿疎籬恨殺絲瓜結子稀獨立無言解蛛網
放他蝴蝶一雙飛
儀真觀中雜題
心事悠悠逐去鴻夢魂渺渺入西風無邊木葉無窮恨
一夜秋容滿鏡中
持節江頭久食魚館人供雁意踟躕呼兒細看雲間足
恐有中原問訊書
楊奐
涿南見蠶婦本汴梁貴家
蠶月何曾出後堂干戈流落客他鄉羅衣著盡無人問
自把荆籃摘野桑
出郭作
燕姬歌處囀鶯㗋燕酒春來滑似油自有五陵年少在
平明騎馬過蘆溝
答客
仕晚自知為學拙家貧人道治生疎滿山薇蕨春風老
昨夜鄰翁有報書
泛舟
燕子迎風掠水飛樓前楊柳綠依依十年不作南塘夢
怕見殘陽上客衣
杜瑛
征南口號
春早雲南麥已黃瀘江蒸霧不如湯馬蹄半帶隂山色
變作人間六月涼
趙復
覃懷春日
江南江北半浮生蹤跡居然水上萍竹雞啼罷山雨黑
蠶子生時桑柘青
許衡
宿卓水
寒釭挑盡火重生竹有清聲月自明一夜客窗眠不穩
却聽山犬吠柴荆
大暑登東城
三丈危城日暮登暑威殊不霽憑陵何時太華高峰上
細嚼松隂六月冰
風雨圖
南山已見霧昏昏便合潜身不出門直到半途風雨横
倉惶何處覓前村
楊果
邨居
草堂有燕賀新成沙渚無鷗續舊盟滿徑落紅風埽静
一渠春碧雨添平
春波澹澹卷寒漪長日蕭蕭静竹扉邨舍蠶催桑葉大
山田鹿食麥苗稀
史天澤
廵歴太康
奉使孤城駐馬蹄霜風獵獵戰旌旗一鉤薄暮天邊月
照見禽荒舊地基
伯顔
軍迴過梅嶺留題
馬首經從庾嶺歸王師到處悉平夷擔頭不帶江南物
只插梅花一兩枝
張弘範
槐井
翠圍石甃雨苔青影落寒泉墮月明酒醒渴懷無處著
綠隂風送轆轤聲
遊春
閒逐東風送馬蹄一鞭詩思曲江隄行行貪詠梨花雪
却被桃花約帽低
墨竹
麝墨芸香小玉叢淡煙横月翠玲瓏小屏春鎖綠窗夢
也勝湖江煙雨中
新燕
海棠開後月黃昏王謝樓臺寂寂春柳外東風花外雨
香泥高壘畫堂新
青杏
落盡殘紅綠滿枝青青如豆釀酸時佳人摘得新嘗怯
一點春愁鎖畫眉
柳絮
東風殢殺柳梢頭吹去香棉得自由不到池塘成翠靨
顚狂飛入酒家樓
聞角
戍樓一曲老龍嘶霜滿秋空月影西客裏夢回聽不得
殘燈明滅伴人啼
寒食後
家家鑚火露新煙花褪殘紅柳吐綿底是遊人腸斷處
杏桃影裏拆鞦韆
燭淚
惜别終宵話不休煌煌燈燭照離愁蠟花本是無情物
特向人前也淚流
拆鞦韆
畫柱青苔卧寂寥綵繩無計戀春嬌可憐明月梨花院
閒殺春風第一霄
春信
庾嶺梅花噴雪香灞橋煙柳弄鵝黃故鄉望斷無消息
獨倚東風雁數行
柳眉
睡起紗窗對曉匳暫時初識遠山尖多情笑殺張京兆
應恐香螺涴玉纖
商挺
水仙花
海上三山璧月明人間誰識許飛瓊秋風吹上青鸞背
來散天香與素英
明月珠衣翡翠裳冰肌玉骨自清涼不隨王母瑶池去
來侍維摩病几傍
李冶
瀟湘夜雨
遠寺孤舟墮渺茫雨聲一夜滿瀟湘黃陵渡口風波暗
多少征人說故鄉
王磐
百門泉
濟南七十二名泉散處坡陀百里川未似共城祠下水
千窩并出畫樓前
半空風雨山頭樹十頃玻瓈水底天孤客南來無著處
相宜只有百門泉
王鶚
至盱眙
盱眙山色勢巍然淮泗波光接遠天好景畫圖收不得
都將勝事付吟篇
李昶
寄王總管
華陽東下古梁州五馬旌旗擁上游腸斷寒江衣帶水
令人空望鎮南樓
布呼密
過贊皇五馬山泉
相彼山泉源本清太平君子濯塵纓泠泠似與遊人說
說盡今來古往情
劉因
抱陽南軒
下瞰縣崖老木稠輕風毛髮散涼秋蒼苔白石夢初覺
霽月疎雲山欲流
春景
病餘身世淡無情但覺春來暖漸生送客出門花已謝
問知昨日是清明
山家
馬蹄踏水亂明霞醉袖迎風受落花怪見溪童出門望
鵲聲先我到山家
溪上
坐久蒼苔如見侵攜笻隨水就輕隂松風自厭灘聲小
雲影旋移山色深
早秋
昨朝一葉見秋生今日千巖萬壑清欲借西風蘇病骨
暫來石上聽松聲
春盡
草閣垂簾晝掩扉客來知我出門稀鳥鳴淡與人相對
花落方知春已歸
庚辰元日
曾記西湖酒一巵乾坤和氣入新詞六年未盡冰霜怨
又到春風滿面時(乙亥所作詞有春風花柳消盡冰霜殘怨之句)
下山
翠霞騰暈紫成堆收盡雲煙酒一杯想見浮嵐在眉宇
人人知道看山回
探春
道邊殘雪護頽牆牆外柔絲露淺黃春色雖微已堪惜
輕寒休近柳梢傍
睡起
晩醉城南不記回虛簷高枕藉莓苔酒醒涼意瀟瀟在
應是前山送雨來
山寺早起
松窗一夜遠潮生斷送幽人睡失明夢覺不知春已去
半簾紅雨落無聲
萬壽宫館舍
來時殘雪點征衣落盡庭花尚未歸夢裏不知身尚病
春衫歸路馬如飛
宿洪崖觀
雲山不受壯心降無限西風撼客窗應是夜深知月出
却收風雨入清江
雪嶺遇雨
天為西遊餉我晴野花啼鳥效平生今朝雪嶺初逢雨
應是郎山帶帽迎(土人諺云郎山帶帽十日無道)
故園寒食
一抔新土寄餘哀故老相邀信步來行到水西邨盡處
桃花無數未全開
聞角
人間無物比悠揚誰道一聲隨夜長餘哀到曉無尋處
吹作南湖十里霜
新居
雪擁閒門儘未除小齋人道似禪居年來日歷無多事
只有求方與借書
孟攀鱗
春浦帆歸圖
涵空水色碧於苔照眼山光翠作堆疑是桃花源上客
輕舟天外得春來
張礎
關山風雨圖
山氣凝寒雨不開江濤拍岸雪成堆漁翁慣識風波惡
天際孤舟已早廻
陳祐
琴臺書事
四郊麰麥接雲平綠野人家曉又耕怪得公堂人訟簡
閭閻原有讀書聲
申屠致遠
無絃琴
静空有物即縈心物象相忘趣轉深為報柴桑陶處士
無絃爭似更無琴
王惲
梁園對月
兒時曾住汴梁城二十年來重此行一片鳳皇池上月
向人還似舊時明
春夜獨坐
讀書聲歇燭華殘潤入琴絃覺夜寒寂寞小窗雲影薄
隔簾梧葉雨聲乾
同劉勸農彦和葛縣令祐之遊蒼谷口
四山遮盡外來風山崦人家不覺冬獨立蒼崖重回首
山形渾似入居庸
九龍分部中天雨何處癡蟠睡不開一勺鳳皇臺下水
有時風雨洗天來
方山忽斷兩崖開中有蒼河自北來行出山門俱不見
玉龍翻作地中雷
地爐火在壁燈昏睡覺山堂笑語温豆粥一盂官事了
緩搖吟轡出山門
遊棲巖寺
一徑縈紆入杳冥望川亭迥夕陽明欲知眼界寬多少
放出秦川似掌平
關山秋霽圖
望京樓上晚凭闌長記居庸八月還一段紫煙吟不盡
枉分秋色與南山
遊青蓮寺
上方曾閣倚晴煙回合諸峰聳碧蓮午枕不容詩夢就
天風吹雨下危巔
顯宗墨竹
離離香粉淡爭妍莫作荒寒景趣看絶似承華宫檻畔
春風和露濕闌干
春江獨釣圖
渺渺春江碧若空一絲斜裊釣壇風富春莫擬幽棲穩
已在君王物色中
山行雜詩
太行元氣老洪濛草樹風前帶潤容山色只宜差遠看
近移空翠上高峰
西來遊宦半忙閒六日迢遥道路間回轉羊腸三百里
天教馬上飽看山
滕王蝶蟻圖二首(錄一首)
粉香金翠夢能甜細寫春悰入筆尖却恐尋香飛便去
六宫爭下水晶簾
萬壽節同宋太常弘道出左掖門口號
禁漏穿花夜已央宫槐籠曉色蒼蒼殷勤一點東華日
先到紅鸞扇影光
隔夜端門分板位平明簪笏列鵷行紫雲低覆千官拜
潤入金罏百和香
羯鼓聲高吹管清九天合作鳳鸞鳴侍儀贊喝三成後
磬折齊呼萬壽聲
花映巖廊近紫宸宫官行酒過三廵共攜滿袖香煙出
散作都城十日春
對品班分玉笋行一時望拜殿西廂百官燕出宫闈靜
疎雨濛濛濕建章
汴梁清明
連日風沙此日晴東君有意作清明垂鞭醉入宫城去
一片傷心畫不成
寒食日過隆德宫
當年陸海駭珍藏此日繁華墮渺茫春草不隨人事換
依然分翠入宫牆
樓居春望圖
翠斂雙娥底事愁不緣春去落花稠歸鞍未得朝天信
望斷東風燕子樓
遊百家巖雜詩
月池懸溜落蒼崖巖竇分居可百家不羡碧瀾秋色好
倚天驚絶赤城霞
太一宫
庭樹瀟瀟綠滿廊日長深鎖碧窗涼隔簾遥見秋來處
一葉輕黃墮井牀
玉堂閒適圖
醉岸烏紗殿影東宫花低映酒波紅興來草罷長楊賦
獨占高槐灑晩風
潤州
望空北顧無雙寺行入西津第一州江影隔山搖素練
行雲和夢鎖朱樓
題錢舜舉畫梨花
掖西千樹鬧春華莫把芳容帶雨誇看取一枝横絕處
洗妝還是漢宫娃
疎梅寒雀圖
長記扁舟過武夷仙家梅竹滿清溪山禽盡日憐幽致
爭揀寒枝趁晩棲
枯木寒鴉
枯樹寒梢凍欲冰野鴉翻影若為情錦鳩呼雨煙林外
紅杏香中過一生
王旭
南湖道中
漠漠煙中小艇回芙蓉花外有軒臺平湖一目三千頃
高卧南風看雨來
氣涵雲水草堂虚莎末風來午夢餘起逐鄰翁上船去
藕花深處看扠魚
三年夢不到江湖慚愧煙波舊釣徒今日扁舟復何日
卧聽風雨鬧黃蘆
程鉅夫
忽刺木御史還臺索詩二絶為别(錄一首)
曾此觀風慣土風老榕能識舊花驄如何又踏秦淮月
不待炎州荔子紅
十一日浯畬登舟
江清照見石粼粼貌得遊魚態度眞說與長年輕蕩槳
放他深處著潛鱗
喬達之畫江山秋晩圖
别來事事可名家獨我空添兩鬢華天際有山歸未得
遠峰休著淡雲遮
早行圖
萬山迴合路紆縈獨策羸驂款款行却憶麻源三谷裏
畫橋攜酒聽溪聲
趙大年小景
疋馬衝寒踏落花杏園深處曲江涯何如相對風軒坐
喚得漁船傍酒家
張孔孫
風雨迴舟圖
風雨來時撥棹迴濟川心事有誰知停舟且做江湖夢
浪静風恬未是遲
宋衜
觀出獵
金鈚染血犬銜毛倒臂蒼鷹掣錦絛紅日下山秋塞闊
齊歌野樂陣雲高
平原馬首雁行齊狡兔深藏鳥不飛環立傳觴人半醉
斜欹貂帽雪中歸
圖克坦公履
春日雜詠
東風簾幕半塵埃歌舞臺空晝不開試問雙飛新燕子
今年社日為誰來
元淮
小滿
子規聲裏雨如煙潤逼紅綃透客氊映水黃梅多半老
鄰家蠶熟麥秋天
春詞
繡被春寒掩翠屏家常只繫石榴裙鮫綃誤落花磚上
旋向沈香火上薰
午寢
鸎來踏碎亂紅翻盡日簾垂晝永閒午睡覺來香味遠
金猊猶有鷓鴣斑
南園新柳
萬縷依依帶嫩黃斜穿紅杏弄疎狂晝長舞得東風困
半倚鞦韆半拂牆
春閨
杏花零落燕泥香閒立東風看夕陽倒把鳳翹搔鬢影
一雙蝴蝶過東牆
寒食
城西爛漫拆桐花珠翠郊原散綺霞試問溧陽新燕子
今年寒食又無家
南圃杏花
燕脂萬點怯輕寒蓓蕾枝頭綘雪乾昨夜南園春雨過
玉人曉起揭簾看
北望
公餘信步上譙樓雲淡天低萬里秋遥望神州煙靄裏
夕陽紅處是瓜州
秋閨
團扇初隨碧簟收畫簾歸燕尚遲留閒階弄影穿明月
笑捻流螢說早秋
天水鑑對月
昨夜新霜釀曉晴晚霞入海耀南閩可憐天際鄉關月
也到金囦照旅人
南樓
向晚西風入翠微樓西一隙透斜暉寒蟬底事聲淒切
催得飛鴉打陣歸
郭昂
宜春贈别
微茫煙浪浦帆開一曲琵琶淚滿腮江水不如湘水好
送人東去復西來
方回
過湖口望廬山
江行初見雪中梅梅雨霏微棹始迴莫道無人肯相送
廬山猶自過湖來
春晚雜興
豈有邪溪父老錢無朝無暮在樽前櫻桃豌豆分兒女
草草春風又一年
溪魚山筍佐新篘大勝長安上酒樓春老猶寒宿酲困
酴醿花下擁綿裘
城市塵埃不見詩西村東塢可尋誰夏前十日嘗新麥
恰是江南最好時
芳草茸茸没屨深清和天氣潤園林霏微小雨初晴處
暗數青梅立樹隂
王干三嶺
澄練平臯水屈盤青蒼松櫟擁峰巒霜晴村落全如畫
一見都忘上嶺難
村女
青荷葉傘茜裙紅隨母歸寧省外翁莫笑梳妝未京樣
兵餘猶見太平風
飲歸
瀲灔紅深百盞澆醉歸不覺路迢迢臨分情味慇懃甚
暗遣人扶過畫橋
過長安市
算橘租菱小市譁堰頭橋尾約千家人家已盡無人處
時見芙蓉一岸花
過崇德縣
枯柳無風影不搖敗牆頽屋意蕭蕭忽然喚醒承平夢
猶有紅闌夾畫橋
曉發富陽縣
長山礲石片帆斜小雨初晴日眩沙回首遥看富陽縣
青煙低罩一叢花
江行大雨水漲
客路由來但喜晴山深何況更舟行孤篷酒醒三更雨
滴碎愁腸是此聲
舟行青溪道中入歙
夜寒如覺有猿吟積翠重蒼萬壑深下水輕舟弦脫箭
盤山細路線穿針
刺桐花發草如藍欲卸綿袍翦紵衫一夜春霜忽如雪
江南天氣不宜蠶
蕨拳欲動茗抽芽節近清明路近家五日緩行三百里
夾溪隨處有桃花
春寒
燈節蕭條雷後雪花天料峭雨餘霜經旬不出無情緒
恰見鵝兒似酒黃
櫻桃花
淺淺花開料峭風苦無妖色畫難工十分不肯精神露
留與他時著子紅
桐花
悵惜年光怨子規王孫見事一何遲等閒春過三分二
憑仗桐花報與知
惜硯中花
花擔移來錦繡叢小窗缾水浸春風朝來不忍輕磨墨
落硯香黏數點紅
清湖春早
樓上春隂覆曉雲一河天淨碧沄沄雨宜不驟風宜細
閒倚闌干看水紋
三天竺道中
三天竺路漸平登高似雷峰墖幾層山到無人行處好
松隂萬樹立孤僧
清明大雪三日
半月雕梁燕子歸怯寒著盡舊綿衣何人醉眼西湖路
錯認楊花作雪飛
員炎
隆德宫
林花細妥臙脂色水荇輕淤翡翠泥歌舞留連嫌晝短
樓臺縹緲覺天低
讌集東平湖亭
北海樽前人似玉東原城下水如天滿眼荷花三百頃
採蓮人語隔秋煙
賈竹
題天平谷六峰
六峰聳翠白雲間頓使幽人眼界寬早晚隨師更深處
杖挑明月一輪寒
王鼎
游林慮山
燕子來時春色賒海棠開盡未還家醉眠不覺東風惡
吹起布帆滿路花
戴表元
湖州
山從天目成羣出水傍太湖分港流行遍江南清麗地
人生只合住湖州
西興馬上
去時風雨客悤悤歸路霜晴水樹紅一抹淡山天上下
馬蹄新出浪花中
蝴蝶
春山處處客思家淡日邨煙酒旆斜蝴蝶不知人事别
繞牆閒弄紫藤花
夢中作
晴霞冠嶺朝紅潔新漲連空晚綠酣惆悵春風倦遊夢
木蘭亭上望淮南
題江干初雪圖
斷樹寒雲古岸隈漁翁初撥小船開看渠風雪忙如許
還有魚兒上釣來
題趙大年蘆雁
寒更索索警霜叢兄弟當年意自同猶是江湖太平處
未妨沈著卧秋風
感舊歌者
牡丹紅豆豔春天檀板朱絲錦色牋頭白江南一樽酒
無人知是李龜年
桃花寺石臺
臺前藤蘚碧交加臺下清流直又斜待得丹成知幾日
春風隨分野桃花
過姑蘇
水天彌望接青蕪雲氣漫漫近又無一色好風三百里
挂帆安坐過姑蘇
仇遠
題李成寒雅圖
老樹枯苔雪乍晴飢烏飛集噤無聲蒺藜沙上花開早
且讓春風與燕鶯
題趙松雪迷禽竹石圖
錦石傾欹玉樹荒雪兒無語戀斜陽百年花鳥春風夢
不是錢塘是汴梁
題和靖先生觀梅圖無懷上人徵予作
癡童臞鶴冷相隨笑指南枝傍小溪到處一般香影色
孤山只在斷橋西
趙子昂陳仲美合作水鳬小景
良工苦思可心降底事文禽不解雙欲採芳華波浪闊
芙蓉朵朵隔秋江
岊山
岊姥峰高翠倚天洮湖春水綠無邊不知楊柳蒹葭外
何處泊君書畫船
閒居十詠(錄六首)
鶯花韋曲舊時遊老去閒情已五休却笑東風無檢束
又隨飛絮過南樓
鳥雀喧啾未肯棲狂風吹樹影離披屋邊尚有斜陽在
更看山人一局棋
風挾濃雲起礮車捎窗雨脚亂如麻山中茅屋應安穩
不向溪聲送落花
新竹修修綠覆牆讀書門外亦隂涼道人清福不肯受
却入西山看夕陽
茶甌紗帽慣迎賓不是詩人即道人細雨斜風君莫出
綠雲門外有紅塵
珠簾玉柵綺羅叢猶有承平京洛風飲罷歸來遊騎少
一庭明月夜方中
泊桐鄉
雪晴霜樹勝春紅回首臨平杳靄中正是詩人棲穩處
青山明月滿歸篷
白珽
湖居雜興八首(錄七首)
御舟初出賞春菲傳是諸王與后妃香霧漸深蓮幕暗
日斜惟見澹黃衣
脈脈吹香屋角梅背風移燭小簾開鳳城幾日元宵近
一片簫聲水上來
龍舟曉發斷橋西别有輕舟兩兩隨春色可人晴較穩
酒家爭出柳梢旗
相國平泉水竹居吳中花石世間無遊人馬上休回首
一半春風在裏湖
雨後林塘夏亦秋一葫蘆酒在船頭醉來深入荷花去
卧看青天飛白鷗
三賢猶得仰高風冠服雖殊氣味同後五百年無繼者
桃花含笑夕陽中
萬樹芙蓉兩蕊宫秋風開遍水邊叢白牆遮盡紅牆出
只見紅牆一半紅
胡長孺
題風雨漁舟圖
細柳新蒲春已滿飄風急雨亂如顚漁人若解忘魚意
繫却扁舟卧碧煙
龔璛
天平道中
鼓聲依約分魚市不負儂家白酒鮮秔稻新秧及時插
苧衣清楚入梅天
袁易
首夏村居雜興
穿徑幽篁破嫩苔遶池漲綠潑新醅黧黃梢蝶驚還起
翠碧窺魚去復來
綠樹荆扉晚更幽鱸魚菰菜近堪求故人有興能尋我
但覓吳淞欲盡頭
湖上即事
浙東山色渡江青眼底新詩向此成天盡雲低看鶻落
日斜風細待潮生
題畫黃葵
憶昔戎葵花下飲金杯春灔綠鬟欹秪今花似金杯側
獨對西風詠折枝
陳仲淵别室
琴中流水瀾翻落畫裏秋山雜沓開更欲移牀傍修竹
卧看飢鶴啄莓苔
章彬
白鷴
草暖蘋香月上遲白鷴黃雀往來時雲山隔斷一千里
日日相過人不知
趙時遠
四景詩和孫僉判穎叔韻(錄二首)
荻塘柳影
午天雲淡日遲遲水面長修帶影垂不是纖腰渾不定
自緣無力受風吹
禪院荷風
荷風細細晚生涼暑氣氤氲入座香飲盡碧筒人笑語
花邊驚起睡鴛鴦
陸鵬南
晚涼湖上
唳鶴灘頭水拍天養魚池上月籠煙眼前好景無人管
時有漁舟泊柳邊
石巖
題米元暉五湖圖卷
曉窗白髮戰西風一笑青雲往事空惟有南山是知已
相逢多在畫圖中
御選元詩卷六十八
