欽定四庫全書
御選宋詩卷三十五
五言律詩一
柳開
捲烟閣
古寺聳山椒公堂去不遥尋僧忘俗慮盤道出塵囂疎
箔捲烟霧明眸望泬㵳漁翁江上立指我在雲霄
徐鉉
送蒯員外東遊舊治
百歲猶強健知君即地仙孤飛下華表太息問桑田故
吏今誰在高名昔共傳伊余亦遺老相送一潸然
送王監丞之歴陽
歎息曾遊處江邊故郡城青襟空皓首往事似前生綠
綬君重綰華簮我尚榮年衰俱近道莫話别離情
送高先輩南歸
鄉國悲前事風光屬後生名從天上得身入故都行草
色初裁綬鵬飛不算程自憐枯朽思相送剰含情
舒雅
答劉學士
往歲别京畿棲山與衆違君心似松柏雁足寄珠璣學
道情雖篤燒丹力尚微雲中雞犬在祗候主人歸
寇準
應制賞花釣魚
龍禁含佳氣鑾輿下建章碧波微蕩漾紅萼競芬芳玉
斝春醪滿金壺晝漏長逢時空竊抃萬㝢正懽康
春日登樓懷歸
高樓聊引望杳杳一川平野水無人渡孤舟盡日横荒
邨生斷靄古寺語流鶯舊業通清渭沉思忽自驚
秋日原上
蕭蕭古原上景物感離腸遠嶠收殘雨寒林帶夕陽溪
聲迷竹韻野色混秋光吟罷還西望平沙起雁行
秦中感懷寄江外知已
念子隔江海皓然時已秋蟬鳴關外樹人在水邊樓髮
白猶搜句時清尚旅遊遥思當永夜不寐向孤舟
水邨即事
虚齋臨遠水吟釣度朝晡葦岸秋聲合莎亭鶴影孤片
雲藏疊巘野燒起寒蕪獨步時凝望離人隔五湖
暮秋感興
冉冉前期遠窮途一可傷有時聞落葉不語立殘陽塞
草秋先白溪沙晚更光那堪望天末燕雁又成行
秋訪江上友生所居
苔石半寥落坐來生遠愁故人應罷酌寒葉自驚秋邨
隔平沙暝江和暮靄流徘徊不能去此處有扁舟
湖上作
極目望南浦望中生遠思雁沉芳草渡燒斷夕陽陂歲
月寒萍梗江山念别離淚餘清夜夢暫與白雲期
月夜懷故人
清夜月初滿蘚庭吟更幽梧桐疎影老蟋蟀亂聲秋舊
國情何極空江思欲流故人今底處危坐獨凝愁
雨夜書事
離人聽積雨滴滴動鄉心故國程猶遠重門夜正深氣
昏濛燼燭巢冷語棲禽遥想江南岸餘花委故林
題巴東寺
寺在猿啼外門開古澗涯山深微有徑樹老半無枝望
遠雲長暝談空日易移恐朝金馬去還失白蓮期
楚江感懷
西風生遠水蕭颯度吟臺明月夜還滿故人秋未來寒
蛩啼暗壁敗葉下蒼苔誰念空江外年年首重回
夜泊江上
歲暮峽中邨維舟古樹根羣峰初落月後夜獨聞猿流
水自無盡客愁那可論平明離楚岸迢遞指吳門
南亭
初夜南亭望清吟露濕衣雨餘羣籟發天淡數星稀秋
氣又還至故園猶未歸虚堂愁重入燭白冷光微
荆南秋望
西風吹戸牖獨自客荆蠻積水浮秋漢微陽淡遠山蟬
稀疎葉盡雨歇片雲閒何日忘簮紱深居石室間
再歸秦川
阮路何方盡西歸興未勞河流經陜狹山色入秦高返
照明秋壘孤邨接暮濤還如丁令至故里滿蓬蒿
東歸再經峽中
復命經三峽波瀾極目愁片雲生斷壁孤石礙中流道
路連巴塞風煙接楚丘重來登望處因念昔年遊
李維
霜月
銀牀葉暗飄霜月夜迢迢寒極犀難辟憂多酒漫消荀
爐殘更换湘瑟罷仍調誰道河流淺盈盈萬里遥
張詠
縣齋秋夕
才薄難勝任空銷懶惰情公堂羣吏散苔地亂蛩聲隔
歲鄉書絶新寒酒病生方今聖明代不敢話辭榮
寄傅逸人
鷗鷺憐疎野朝昏繞戸飛有誰知此意獨立對斜暉落
葉堆荒逕澄泉照白衣聖君方急善應好下漁磯
郡齋書情寄仙遊張及
老去慵仍甚榮名舊日疎又因經歲病不答故人書閉
閣僧歸後看山吏散初何因論心跡之子最相於
訪人不遇
舊逕莓苔合兒童獨閉門踏霜歸遠店涼月照空樽雁
響蒹葭浦風驚橘柚邨知音在何處凝寂欲銷魂
鄭文寳
送枝江秦長宫罷秩
衆論才名外親人似古人官嫌容易達家愛等閒貧解
印詩權在移風澤國春政聲交不得慙見數鄉民
送曹緯劉鼎二秀才
旦夕春風老離心共黯然小舟聞笛夜微雨養花天手
筆人皆有曹劉世所賢郴侯重才子從此看鶯遷
王禹偁
書懷
釋褐來成武初官且自強位卑松在澗俸薄葉經霜雨
菌生書案飢禽啄印牀猶驚寫秋卷槐砌落花黃
寄寧陵陳長官
吏隠寧陵縣琴堂枕古河家山隔江遠風雨過船多假
日親尋藥公庭自種莎相逢如舊識執手動勞歌
中秋月
何處見清輝登樓正午時莫辭終夕看動是隔年期冷
濕流螢草光凝睡鶴枝不禁雞唱曉輕别下天涯
硤石縣旅舍
霜乾紅葉飛遷客思淒淒處險人垂癭登山馬跙蹄籬
荒蛬韻苦雲凍雁行低此夕應無寐何煩報曉雞
歲暮感懷貽馮同年中允
謫宦商於郡閒門車馬稀塵侵書命筆香散入朝衣燒
盡峰巒出霜晴木葉飛夜來天欲雪寒夢不成歸
五更睡
數載直承明寵深還若驚趁朝雞喚起殘夢馬䭾行左
宦離雙闕高眠盡五更如將閒比貴此味敵公卿
秋居幽興
秋光雖寂淡幽興入詩家籬暗螿啼菊園荒蟻上茄圍
棋知日影理髮見霜華向曉兒童喜溪僧貽晩瓜
寧公新拜首座因贈
著書新奏御(上詔承旨蘇公道士韓德純與公集三教聖賢事迹各五十卷故有首座之命)優
詔及禪扉首座名雖貴家山老未歸磬聲寒遶枕塔影
静侵衣終憶西湖上秋風白鳥飛
送閤門秦舍人
郡印我未解輕軒君不留相逢那幾日此别又經秋山
雪晴猶在河澌暖不收内廷連上閣早晩共優游
寒食
寒食江都郡青旗賣楚醪樓臺藏綠柳籬落露紅桃妓
女穿輕屐笙歌泛小舠使君慵不出愁坐讀離騷
青猿
小僕如猿狖貧家備指呼未堪隨馬足已慣典魚須時
洗塵侵硯閒收雨滴圖歸田如有計留負酒胡盧
羅處約
題太湖
三萬六千頃湖侵海内田逢山方得地見月始知天南
國吞將盡東溟勢欲連何當灑為雨無處不豐年
曾致堯
東林寺
江南楊柳春日暖地無塵渡口驚新雨夜來生白蘋晴
沙鳴乳雁芳草醉遊人向晩前山路誰家賽水神
趙湘
答徐本
天遠草離離秋霖寄信遲相思逢葉盡獨坐聽蟬悲岳
色寒前見松心雪後知頻招猶未至時復檢清辭
秋夜集李式西齋
澤國秋光澹詩家夜會清雨餘逢月色風静得琴聲小
徑幽蟲絶寒階落葉并嘗茶不擬睡自起繞池行
贈水墨巒山人
講餘題小筆深院竹脩脩試墨應磨歲思山忽寫秋静
曾窮鶴趣高亦近詩流更擬緣清思和雲狀沃洲
王操
喜故人至
地僻無賓侣柴門晝始開溪山寒葉落江國故人來話
舊驚雙髩論詩滯酒杯相留喜同宿不寐曙光迴
送人南歸
相送當搖落孤舟泛渺瀰去帆看已遠臨水立多時别
浦寒鴻下空山夜鶴移他年重會面冷髩共成絲
邨家
野景邨家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
并州道中
從軍無住計近臘塞門行風劈面疑裂凍粘髭有聲太
陽過午暗暮雪照人明馬上聞吹角依依認漢城
楊億
禁中庭樹
直榦依金闥繁隂覆綺楹纍珠晨露重嘒管夜蟬清霜
桂丹丘路星榆北斗城歲寒徒自許蜀柳笑孤貞
霜月
月夕露為霜心知厭獨房吟殘猶擁鼻望極自迴腸髩
減前秋綠衣銷外國香星津誰待報織素未成章
偶懷
銀礫飛晴霰蘭英湛凍醪年光侵葆髮春恨寄雲袍燕
重銜泥遠鴻驚避弋高平生林壑志誤佩吕虔刀
直夜
月魄生宵暈風烏送晩涼飛蠅隨鏤管浮蟻溢清觴負
郭春耕廢鈞天曉夢長玉籖聲未斷落宿半宫牆
秋夕池上
蓮塘帶弋林清吹滌煩襟泉咽猶鳴玉臺傾舊築金僵
桃蟲自蠧怪石蘚交侵此夜悲秋客烟蛩亦伴吟
劉筠
直夜
瓊蘂滋晨飲青縑擁夜衾萬年宫省樹五色帝家禽詔
草裁藤角薰爐燼水沉浴堂還獨對鳴佩有清音
霜月
霜曉月仍殘桐疎鳳更單已傷春寂寂還踏夜漫漫凍
合仙槎路薰餘侍史蘭那知荀奉倩體薄不勝寒
錢惟演
禁中庭樹
紫闥分隂地丹條擢秀時高枝接温樹密葉覆辛夷夜
影瑶光接晨英玉露滋乘春好封殖為賦角弓詩
槿花
綺霞初結處珠露未晞時寳樹寧三尺華燈更九枝亭
亭方自喜黯黯却成悲欲作非煙散猶憐返照遲
夕陽
遠色連高樹迴光射迥樓自翻歸雁影更急思蟲愁煙
暝長先隔霞烘久未收華燈知可繼惟照洞房幽
秋夕池上
珪月上金塘烟容帶水光朱華接蘭坂綠荇溢魚防叢
暗禽棲密松疎露下涼秋懷已潘髩無奈更啼螿
錢惟濟
夜讌
清讌夜何其南亭露欲晞蹁蹮霞袖舉瀲灔羽觴飛鏤
楶搖花藻金鐺照月輝瑶光未西落休賦醉言歸
燕肅
僻居
茅齋塵市遠草逕接魚邨白日偶無客青山長對門藥
爐留火煖花塢帶煙昏静坐搜新句冥心傍酒尊
郎簡
訪徐冲晦
湖上訪高士徑深行綠苔應聞山犬吠知是野人來岸
幘出相接柴門自為開林間清話久薄暮傍舟回
石延年
瀑布
飛勢挂岳頂無時向此傾玉虹垂地色銀漢落天聲萬
丈寒雲濕千巖暑氣清滄浪不足羨就此濯塵纓
詠燈
迴鱗拖絳蔕倒鳳吐丹榮水定寒生暈風疎動有聲燼
垂金藕細影透玉河清斗帳依東壁誰人夢不成
穆脩
和毛秀才江墅幽居好十首(錄一首)
江墅幽居好溪山數里長徑通茶塢綠門枕橘園香藉
石還勝榻聽松不讓篁閒遊驚里巷自作隠淪裝
潘閬
落葉
片片落復落園林漸向空幾番經夜雨一半是秋風静
擁莎階下閒堆蘇徑中谷松與巖檜寧與此時同
秋日題瑯琊山寺
巖下多幽景且無塵事喧鐘聲晴徹郭山色曉當門深
洞藏泉脈懸崖露樹根更期來此宿絶頂聽寒猿
种放
酬陳齋民見寄
竹扉常晝掩幽僻置身安自委漁樵分因思出處難周
庭方設燎漢將尚封壇莫問烟霞意人寰事萬端
魏野
秋日懷王專
菊花原上立邨落雨晴初曉吹清羣物秋光澹太虛空
看新雁字不得故人書猶賴華亭鶴林間伴索居
閒居書事
無才動聖君養拙住山邨臨事知閒貴澄心覺道尊成
家書滿屋添口鶴生孫仍喜多時雨經春免灌園
題崇勝院河亭
陜郡衙中寺亭臨翠靄間數聲離岸櫓幾點别州山野
客猶思住江鷗亦忘還隔牆歌舞地喧静不相關
送任乘南歸
歸覲江山遠如何叙别離數杯邨店酒一首野人詩趁
渡憐舟穏貪程恨馬羸遥思到家日已過落花時
暮秋閒望
水閣閒登望郊原欲刈禾壊簷巢燕少積雨病蟬多砧
隔寒溪𢷬鐘隨晩吹過扁舟何日去江上負烟蓑
送蕭咨下第西歸
驢瘦懶加鞭遲遲念獨還聽雞行曉月喚雉過春山渭
入黃河濁雲歸紫閣閒明年公道在莫便掩松關
啄木鳥
亂繞園林啄終朝意若何莫因飢不足翻愛蠧偏多渴
映鄰溪下驚從别樹過辛勤詠還囑無損好枝柯
林逋
湖樓晩望
湖水混空碧憑闌凝睇勞夕寒山翠重秋淨雁行高遠
意極千里浮生輕一毫叢林數未徧杳靄隔魚舠
上湖閒泛艤舟石函因過下湖小墅
平臯望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
西湖舟中值雪
浩蕩彌空闊霏霏接水濆舟移忽自却山近未全分凍
軫閒清泛温鑪擁薄薰悠然詠招隠何許欵離羣
湖邨晩興
滄洲白鳥飛山影落晴暉映竹犬初吠弄船人各歸水
波隨月動林翠帶烟徹寺近疎鐘起蕭然還掩扉
湖山小隠三首(錄一首)
園井夾蕭森紅芳墮翠隂晝巖松鼠静春塹竹雞深歲
課非無秫家藏獨有琴顔原遺事在千古壯閒心
小隱自題
竹樹遶吾廬清深趣有餘鶴閒臨水久蜂懶得花疎酒
病妨開卷春隂入荷鋤嘗憐古圖畫多半寫樵漁
北山寫望
晩來山北景圖畫亦應非邨路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
中峰
中峰一徑分盤折上幽雲夕照前邨見秋濤隔嶺聞長
松含古翠衰藥動微薰自愛蘇門嘯懷賢事不羣
小圃春日
岸幘倚微風柴籬春色中草長團粉蝶林煖墜青蟲載
酒為誰子移花獨乃翁於陵偕隠事清尚未相同
山中冬日
殘雪照籬落空山無俗喧雞寒懶下樹人晏獨開門廢
圃春榮動回塘霧氣昏誰家歲酒熟輟棹憶西邨
留題李頡林亭
無琴枕鶴經盡日卧林亭啼鳥自相語幽人誰欲聽半
闌花籍白一徑草盤青何必對尊酒此中堪獨醒
臺城寺水亭
金井前朝事林僧問不知綠苔欺破閣白鳥占閒池清
楚曾經晉荒唐直到隋南廊一聲磬斜照獨凝思
和梅聖俞雪中同虚白上人來訪
湖上翫佳雪相將惟道林蚤烟邨意遠春漲岸痕深地
僻過三徑人閒試五禽歸橈有餘興寧復比山隂
和朱仲方送然社師無為還歴陽
歸客過東關行行一錫閒破林霜後月孤寺水邊山頂
笠衝殘葉腰裝歇暮灣香燈舊吟社清思逐師還
送史殿省典封州
馬援疏蠻邑銅標何可窮人烟時亦有海色自如空髭
髮梅分白旌旗瘴減紅惟應蒔藥罷埋照酒醪中
送思齊上人之宣城
林嶺藹春暉程程入翠微泉聲落坐石花氣上行衣詩
正情懷淡禪高語論稀蕭閒水西寺駐錫莫忘歸
洞霄宫
大滌山相向華陽路暗通風霜唐碣久草木漢祠空劒
石苔花碧丹池水氣紅幽人天柱側茅屋灑松風
淮甸城居寄任刺史
擾擾非吾事深居斷俗情石莎無雨瘦秋竹共蟬清劒
在慵閒拂詩難憶細評寥然獨搘枕淮月上山城
宿洞霄宫
秋山不可畫秋思亦無垠碧澗流紅葉青林點白雲涼
隂一鳥下落日亂蟬分此夜芭蕉雨何人枕上聞
曹汝弼
贈披雲峰岳長老
禪外掩松扄閒眠度歲隂雨侵香篆濕苔長屐痕深水
在銅瓶冷雲歸玉磬沉前山有靈藥時策杖藜尋
喜友人過隠居
忽向初春候閒過隠士家旋收松上雪來煮雨前茶禽
换新歌曲梅妝隔歲花應慚非遁者難久在烟霞
魯交
江樓晴望
江干一雨收霽色染新愁遠水碧千里夕陽紅半樓笛
寒漁浦晩山翠海門秋更待牛津月袁宏欲泛舟
遊華山張超谷
太華鎖深谷我來真景分有苖皆是藥無石不生雲急
瀑和烟瀉清猿帶雨聞幽棲未忍别峰半日將曛
大雪
萬象曉一色皓然天地中楚山雲母障漢殿水晶宫遠
近梅花信高低柳絮風吟魂清不徹和月上晴空
唐異
塞上作
防秋人不到萬里絶妖氛馬放降來地鵰閒戰後雲月
依孤壘沒燒逐遠荒分未省為邊客宵笳懶欲聞
閒居書事
幽居經宿雨屐齒徧林塘一境無過客千山自夕陽晝
禽多獨語夏木有餘涼招隠詩慵寄時清誰肯忘
宋庠
馬上見梅花初發
瞥見江南樹繁英照苑牆無雙春外色第一臘前香雲
葉遥驚目瓊枝昔斷腸莫吹羌塢笛容易損孤芳
宋祁
長安道中悵然作
三輔古風煙征驂悵未前山園蓬顆外宫室黍離邊樹
老經唐日碑殘刻漢年便須真隕涕不待雍門絃
答勸農李淵宗嘉州江行見寄
嘉月嘉州路軻峩接部船山圍杜宇國江入夜郎天霽
引溪流望涼供水閣眠愧君舟楫意遂欲濟長川
春晏宴北園
天意歇餘芳人間日始長落花風觀閣睡鴨雨池塘稍
倦持螯手猶殘藍尾觴春歸無所預羈客自回腸
再遊海雲寺作
十里雲邊寺重驅千騎來天形欹野盡江勢讓山回園
柰濃成幄樓鐘近殷雷斜陽歸鞅促飛蓋冒輕埃
渡湘江(一作張公祁)
春過瀟湘渡真觀八景圖雲藏岳麓寺江入洞庭湖晴
日花争發豐年酒易沽長沙十萬戸遊女似京都
城隅晚意
寥寥天意晩稍覺井閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
贈清逸魏閒處士
奕世依巖石褒恩下帝廷姓名高士傳父子少微星池
溜遥通澗家林近帶坰分明詔書意天極賜鴻冥
僑居
公宇静寥寥居然俗意銷屐閒誰記齒帶適自忘腰畝
首秋殘穫城西日暮樵比來行樂慣隨意度溪橋
集江瀆池
五月追涼地滄江剰素漣林煙昏岸日樓影壓池天篠
密工迷徑荷欹巧避船機忘更何事魚鳥亦留連
飛檻枕溪光歡言客徧觴暫雲銷樹影驟雨發荷香辛
臼橙虀熟庖刀鱠縷長蘋風如有意盈衽借浮涼
將歸
遠假西南守三逢梅柳新衰令宦情薄老惜歲華頻郫
釀供銷日巴禽巧喚春離家何所恨雁後作歸人
吕夷簡
江南立春日
灰律何時應江春昨夜來細風先動柳殘雪不藏梅餘
冷迷清管微和發凍醅閉門無客到樽俎為誰開
陳堯佐
昭慶寺
湖邊山影裡静境與僧分一榻坐臨水片心閒對雲樹
寒時落葉鷗散忽成羣莫問紅塵事林間肯暫聞
韓琦
次韻酬子淵學士燈夕不出聞諸公繼有遊賞
繁聲沉夕籟香燭競春葩玉射樓前雪雷驚陌上車月
閒花院掩風軟酒帘斜莫駐城南騎遊人自有家
離都
握節背都門春天景半温柔鞭難駐馬芳草易銷魂遠
目和煙重離懷助酒昏好花無奈野時復映遥邨
初雨
乍覺塵香動風前細若繅無聲猶似雪得潤已如膏美
利存南畝餘滋付小桃誰知青皥德意不為嬉遨
春晴
霽色破春昏高樓日未曛林梢零舊雨山頂入殘雲醉
粉勻花頬風羅皺水紋踏青人誤約芳思幾紛紛
雪
六花來應臘望雪一開顔歌舞喧侯第風沙雜戍關餘
芳留草樹清興入江山後夜高樓月蕭然崑閬間
郡圃初夏
池館何無賴青春幾日回酒隨花謝減心為水涼開幽
鳥閒鳴和清風自往來峰巒新在目天與白雲裁
過故關
春入并州路羣芳夾故關前騶驅弩過别境荷戈還古
戍餘荒堞新耕入亂山時平民自適白首樂農閒
山行
山路何曾倦官程幸不賖片雲無定雨香草逐時花暑
序秋天氣農居古室家鄉關勤一望峰翠列高牙
長安府舍十詠(錄三首)
北塘
臺榭生涼處奫淪瞰北塘松筠成夏蔭蓮芰入秋香疎
雨交寒暈輕雲襯曉光無心投釣餌遊鯉莫驚藏
月臺
待月西臺早移時凭曲欄雲端開玉葉海内起金盤燕
席通宵雅涼波入坐寒香風來不斷清露裛紅蘭
山樓
西北高樓上南山日面欄勢籠秦地勝隂落渭波寒帶
雨新屏濕穿雲古道難仙扃如可道便擬挂朝冠
范仲淹
野色
非烟亦非霧羃羃映樓臺白鳥忽點破夕陽還照開肯
隨芳草歇疑逐遠帆來誰會山公意登高醉始迴
八月十四夜月
光華豈不盛賞宴尚遲遲天意將圓夜人心待滿時已
知千里共猶訝一分虧來夕如澄霽清風不負期
赴桐廬郡淮上遇風
聖宋非強楚清淮異汨羅平生仗忠信盡室任風波舟
楫顛危日蛟龍出沒多斜陽幸無事沽酒聽漁歌
江干閒望
江干日清曠寓目一搘笻落葉信流水歸雲識舊峰蘭
蓀誰共採鳬雁自相從莫愛蘋風起波來千萬重
洞庭山
吳山無此秀乘暇一遊之萬頃湖光裡千家橘熟時平
看月上早遠覺鳥歸遲近古誰真賞白雲應得知
過餘杭白塔寺
登臨江上寺遷客獨依依遠水欲無際孤舟曾未歸亂
峰藏好處幽鷺得閒飛多少天真趣遥心結翠微
送向綜國博通判桂州
通籍三公後監州五嶺深欲知明主意將慰遠人心歲
計多藏藥舟行不廢琴歸書清白最寧問槖中金
芝山寺
樓殿冠崔嵬靈芝安在哉雲飛過江去花落入城來得
食鴉朝聚聞經虎夜回偶臨西閣望五老夕陽開
昇上人碧雲軒
愛此詩家好幽軒絶世分澄宵半牀月淡曉數峰雲遠
意經年就微吟並舍聞只應空静處所得是蘭芬
文彦博
古寺清秋日
古寺清秋日含毫凭小樓雨微滋石蘚烟淡落霜楸紫
燕休巢幕蒼鷹已下韝閒傾浮蟻酎時典鷫鸘裘
雨後遊華巖川馬上作
雨後城南路無泥未有塵因觀曲江樹更憶杏園春草
色遥侵水山光翠逼人劭農兼訪古攬轡緩朱輪
登廣化閣
寳刹層峰上危欄淨界中登臨近霄漢子細見伊嵩火
迥傳清梵川長沒遠鴻黃昏不忍去月在石樓東
田况
二十八日謁生綠祠遊淨衆寺
千騎出重闉嚴祠淨宇鄰映林沽酒旆迎馬獻花人豔
日披紅霧香颸起路塵韶華特明媚不似遠方春
余靖
留題澄虚亭
湖光湛寒碧簾影拂莓苔魚戲因同樂鷗閒亦自來雨
餘輕靄合竹外雜花開久欲留詩去慚無綺靡才
桂源早行
聞雞已行邁策馬更徘徊月色依山盡秋聲帶雨來自
堪悲玉璞誰復築金臺薄宦空羈束西齋長綠苔
山館
野館蕭條晩憑軒對竹扉樹藏秋色老禽帶夕陽歸遠
岫穿雲翠畬田得雨肥淵明誰送酒殘菊遶牆飛
晩至松門僧舍懷寄李太祝
日暮倦行役解鞍初息肩霧昏臨水寺風勁欲霜天蓼
浦初聞雁人家半在船思君正怊悵黃葉更翩翩
遊水南寺
雙刹聳浮雲層軒絶世塵松溪千蓋雨茶圃一旗春夜
梵龕燈暗朝香篆火新暫來猶永日堪羨白蓮人
題劉太博棲心亭
宏構小侯第避權長掩關地分金穴貴人共白雲閒野
色春牆外池香暮雨間燕申忘萬慮吏隱敵箕山
雙松
自古詠連理多為陽豔吟誰知抱高節生處亦同心風
至應交響禽棲得並隂歲寒當共守霜雪莫相侵
蔣堂
贈陳君子虞卿
寵秩拜春坊歸休識慮長掃門卑魏勃設醴謝元王一
水蓴鱸國羣山橘柚鄉喜君添老社煙駕尚徜徉
趙抃
暖風
薄袂歌雲散輕盤舞袖低簾疎蕩樓閣塵暗逐輪蹄絮
亂垂楊道香流種藥畦春窗惱閒思一枕杜鵑啼
芳草
翠密馴文雉叢深隠畫輪離披金谷曉寂寞茂陵春古
渡班荆客長堤走馬人芊芊似袍綠一雨一番新
曲館
日華烘玉甃烟縷亘雕甍棗熟房櫳暝花妍院落明醉
輕春有味夢短晝無情欲識愔愔意回文織已成
題九仙寺
墜果春三徑蒸雲晩一軒廊腰迴戰蟻山腹合啼猿泉
淡禽窺影苔深屐印痕自慚名利者聊免世紛喧
張方平
送楊君西安
君過嚴陵瀨扁舟入婺溪灘長秋日短山亂暮雲齊未
探驪龍頷聊羈駿馬蹄胥江濤正惡鴻雁此東西(君之昆子)
(莊學士赴四明倅同行)
玉泉觀贈高道士
古屋氣象冷蒼崖煙翠中龍歸半天雨虎嘯一巖風露
後芝房紫霜餘柏實紅終期把藜杖來伴白雲翁
寄汾陽郭先生
君家白雲外巖溜響嘈嘈絶壑風煙淡孤峰冰雪高自
能無世累誰見有生勞指我蓬壺路瓊宫隔海濤
都下别友人
海内故人少市樓新酒醇與君聊一醉分袂此殘春北
道邢臺路東洲泗水濱相期復何處京洛舊風塵
寄郭誠思華下茅齋
舍在世塵外松扉夜不關心同秋水静身共野雲閒自
得逾三樂誰堪話九還他年玉泉約何以救衰顔
初春遊太尉宅東池
蓬島靈仙宅星河帝女家波光泛金翠樓影動雲霞清
淺遊魚過參差垂柳斜移舟更尋勝遠見小桃花
暮秋登彭祖樓
危樓古城角山色遶蒼蒼寒日下何速清風來甚長煙
塵思戰國雲水似江鄉重九登高近階前菊已香
秦州後園春讌贈部署劉几閤使
柳暗三眠困花繁二月香(秦州後園有二月花開最早繁豔甚盛絶有清香)情
懷當酒盡興味為春長疊鼓漁陽節清謳北里妝階前
樂無誤席上有周郎
江樓遲客
静外遊神迥望中塵物稀天連遠水盡鳥背夕陽飛木
葉初搖落鄉懷動式微興闌不忍去遲子一舠歸
夜意
羣動已沉響蛩吟時一聲露寒仙掌重月午庾樓清感
慨聞雞舞悲涼感笛情幾多塵役者夙駕待鐘行
歐陽修
送王汲宰藍田
喧喧動車馬共出古都門落日催行客東風吹酒罇樹
搖秦甸綠花入輞川繁若遇西來旅時應問故園
徽安門曉望
都門收宿霧佳氣鬱蔥蔥曉日寒川上青山白霧中樓
臺萬瓦合車馬九衢通恨乏登高賦徒知京邑雄
送孟都官知蜀州
名郎出粉闈佳郡古關西幾驛秦亭盡千山蜀鳥啼朱
輪照霽野綠芋覆秋畦向闕應東望雲深隴樹迷
南征回京至界上驛先呈城中諸友
朝雲來少室日暮向箕山本以無心出寧隨倦客還春
歸伊水綠花晩洛橋閒誰有餘樽酒相期一解顔
秋郊曉行
寒郊桑柘稀秋色曉依依野燒侵河斷山鴉向日飛行
歌采樵去荷鍤刈田歸秫酒家家熟相邀白竹扉
雨後獨行洛北
北闕望南山明嵐雜紫烟歸雲向松嶺殘雨過伊川樹
繞芳隄外橋横落照前依依半荒苑行處獨鳴蟬
緱氏縣作
亭候徹郊畿人家嶺坂西青山臨古縣綠竹繞寒溪道
上行收穗桑間晩溉畦東臯有深趣便擬卜幽棲
又行次作
秋色滿郊原人行禾黍間雉飛横斷澗燒響入空山野
水蒼烟起平林夕鳥還嵩嵐久不見寒碧更孱顔
送梅秀才歸宣城
從學方年少還家罄槖金久為江北客能作洛生吟罷
亞霜前稻鈎輈竹上禽歸帆何處落應拂野梅林
張主簿東齋
官舍掩寒扉聊同隠者棲溪流穿竹過山鳥入城啼賓
至高談勝心冥外物齊惟應朝枕夢長厭隔鄰雞
罷官西京回寄河南張主簿
歸客下三川孤郵暫解鞍鳥聲催暮急山氣欲晴寒已
作愁霖詠猶懷祖帳歡更聞溪溜響疑是石樓灘
離彭婆值雨投臨汝驛回寄張九屯田司錄
投館野花邊羸驂晩不前山橋斷行路溪雨漲春田樹
冷無棲鳥邨深起暮烟洛陽山已盡休更望伊川
龍溪
潺潺出亂峰演漾綠蘿風淺瀨寒難涉危槎路不通朝
雲起潭側飛雨徧江中更欲尋源去山深不可窮
勞停驛
孤舟轉山曲豁爾見平川樹杪帆初落峰頭月正圓荒
烟幾家聚瘦野一刀田行客愁明發驚灘鳥道前
秋懷
節物豈不好秋懷何黯然西風酒旗寺細雨菊花天感
事悲雙髩包羞食萬錢鹿車何日駕歸去潁東田
夕照
夕照留歌扇餘輝上桂叢霞光晴散錦雨氣晩成虹燕
下翻池草烏驚傍井桐無憀照湘水丹色映秋風
夜意
蕙炷爐薰斷蘭膏燭豔前夜風多起籟晩月漸虧弦鵲
去星低漢烏啼樹暝烟惟應牆外柳三起復三眠
春曉
小閣回殘夢開簾轉曉暉露寒風不定花落鳥驚飛病
渴偏思蔗朝寒怯解衣沈錢將謝雪持底送春歸
叢翠亭
柳色滿重城岧岧出翠甍春雲依檻暖夕照落山明走
馬章街曉翻鴻洛浦晴清尊但留客桴鼓晝無驚
送王公慥判官
久客倦京國言歸歲已冬獨過伊水渡猶聽洛城鐘山
色經寒綠雲隂入暮重蠟梅孤館路疲馬有誰逢
伊川獨遊
綠樹遶伊川人行亂石間寒雲依晩日白馬向青山路
轉香林出僧歸野渡閒巖阿誰可訪興盡復空還
題淨慈大師禪齋(景德寺普光院)
巾屨諸方徧莓苔一室前萎花吟次落孤月定中圓齋
鉢都人施談機海外傳時應暮鐘響來度禁城烟
蘇舜欽
静勝堂夏日呈王尉
虛堂吏事稀吟卧欲忘機窗静蜂迷出簾疎燕誤飛煩
心傾晩簟倦體快風衣更想霜雲外同君看翠微
春日晩晴
人言春雨好更好晩來晴樹色通簾翠烟姿著物明得
泥初燕喜避弋去鴻輕誰見危欄外斜陽盡眼平
獨遊輞川
行穿翠靄中絶澗落疎鐘數里踏亂石一川環碧峰暗
林麋養角當路虎留蹤隠逸何曾見孤吟對古松
送王揚庭著作宰巫山
蘭臺舊漫郎為邑上瞿唐地僻風烟古公餘日景長江
聲通白帝山勢入青羌落筆多佳句時應滿錦囊
舟行有感
忽忽賞節物區區何所歸天隂鳥自語水落岸生衣客
况知誰念人生與願違東風百花發獨採北山薇
春日懷舊遊
羈旅怯春風風光上國同情如花有約愁與酒相攻雨
外傷飄燕樓頭羨去鴻西郊遊冶地誰復醉芳叢
春日感懷
微物亦生輝輕風弄客衣花閒情脈脈蝶煖喜霏霏望
國勲名晩傷時歲月非淹留伴猿鳥何日片帆歸
御選宋詩卷三十五
