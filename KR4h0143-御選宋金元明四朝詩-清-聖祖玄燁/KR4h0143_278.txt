欽定四庫全書
御選明詩卷一百九
七言絶句九
王世貞
見挟彈者偶作
黃衫挾彈市人看楊柳陰中百舌寒日暮建章秋色裏
不知何處落金丸
聞子相歸不能待寄之
桐柏江頭春鴈稀故人聞向日邊歸扁舟欲繫遥相待
萬戶清霜夜搗衣
弘治宫詞
南海珠池貢已稀西川又罷錦文機朝来御服三經澣
賤妾寧希曳地衣
午槐圓影覆彤除今日天顔喜氣舒穏坐御牀無一語
但稱難得老尚書
静數蓮籌第五更寒鴉金井未分明披衣欲坐猶疑早
前殿連傳警蹕聲
急遣追鋒召外家南宫桃李正如霞自從光禄裁宣索
長日從容且賜茶
偶成
三載寒廬夢不成悔將餘債伴殘生南樓酒力初微後
依舊蕭蕭夜雨聲
避暑山園
殘杯移傍水邊亭暑氣衝人忽自醒最喜樹頭風定後
半池零雨半池星
登蛾眉亭有懷
回首江南黯淡雲蛾眉亭畔思紛紛何因却作姑溪水
流到長江尚不分(姑溪冰流出長江自為一帶)
王世懋
逢友
歸来雙鬢兩蕭然見畫猶能記昔年風雨一船曾泊處
借人燈火草堂前
謝榛
冬夜聞笛
雪後寒雲散御隄笛聲何處重淒淒北風吹折邊城柳
人倚層樓月正西
送周秀才歸錢塘
燕京陌上送周郎歸到西湖春草長清夜開尊多舊侣
滿船歌管月如霜
道院秋夕
秋河一帶月光團露坐空除夜欲闌却訝西樓降仙子
玉笙吹徹萬家寒
秋懷
秋来客思渺煙波湖上看山秋更多秖恐佳人怨秋色
晚風吹斷采菱歌
重九雨中懷弟
天空朔鴈不成行秋色年年似故鄉門掩菊花人獨卧
冷風疎雨過重陽
即席贈薛之翰
園花尊酒日相期共爾留連欲暮時醉倚山亭歌楚調
秋螢飛過石榴枝
暮鴉有感
来時池草吐春芽秋水驚心落藕花空記三秋故鄉夢
夕陽衰柳看歸鴉
九日過王叔野無菊
陶潛嬾慢閉柴關九日餐英自解顔不種黃花君更嬾
滿城秋色幾人閒
寄武當山張隠君
辭官身寄楚天涯石屋燒丹别是家七十二峰春雪裏
杖藜隨意看梅花
晚登沁州城有感
蒼茫野色幾沙灘漳水東流倚堞看煙火滿城天向夕
一鵰飛過不知寒
梁有譽
閨情
萬里關山無盡期年光春色使人悲柳花只似悠揚夢
日逐東風少住時
宗臣
白雲樵者
赤城落落埽春氛夜夜仙人弄白雲雜佩幽蘭何處得
洞庭明月問湘君
徐中行
送宗子相還廣陵二首
黃金臺下白榆秋葉落滹沱急暝流南望大江明月裏
片帆千里下揚州
霜落江空楓葉凋接天寒色廣陵潮清宵憶爾聽鴻處
明月揚州第幾橋
吳門送周水部謫楚二首
客歲曾開薊北書知君秋興在鱸魚銜思却向湘沅去
明月滄洲滿謫居
綠鬢仙郎白玉羈春風曾醉習家池停車試聽襄陽曲
半是當年水部詩
感舊
自别燕臺白日徂華陽碣石總荒蕪獨留一片西山月
猶照當年舊酒壚
吳國倫
送子相移疾歸廣陵
淮南落日半江明江上寒潮萬里生遥夜懷人意無限
一帆秋雨傍蕪城
荅宗良
何人吹笛楚江灣楚客天涯逐未還隔水未聞楊柳曲
梅花一夜滿西山
余曰德
送萬彦和僉憲之粤
繫馬花間挂玉鞭毿毿隄柳亂鳴蟬河梁自是銷魂地
此日因君倍黯然
汪道貫
嶼柳
近水相將發故枝隔年猶自颺垂絲江南消息君知否
正是鵝黃未著時
石嶺棃花
縞衣素佩儼分行朝露盈盈競洗裝賦客高堂争得似
遊仙宛在白雲鄉
汪道會
夢入青溪深柳中口吟驛樓人斷畫橋西之句
覺而續之
草茸麥秀柳花齊夢逐春風到曲溪記得清吟何處所
驛樓人斷畫橋西
雨後桃花
再訪仙源桃李空雨餘猶有兩三藂東風似解遊人意
吹落殘花入酒中
張嘉胤
敖山人病詩以問之
九十風光強半過棲遲高枕欲如何夜来紅雨千山落
留得春聲杜宇多
宿太華山寺
石牀横架萬峰西海上雙珠入戶低自是山中無玉漏
朝霞還有碧雞啼
張九一
過城南别業
樹色蟬聲雨更幽誰吹玉笛倚南樓不知天末涼風起
怪㡳梧桐葉葉秋
同邵仲學李貞立登廬山絶頂
絶頂風高五月秋三臺遥對鄴城愁鄉心忽墮黃河水
行到梁園不肯流
桃源峰
一丘一壑坐銷憂洞裏秦人半白頭四月桃花緣澗吐
始知春向此中留
康郎山
寥落人家穴壁殘雨崖霜吹結飛湍康郎直上千尋雪
夜半征人當月看
謝本寧餉羅
纖羅一束捲春煙分得瀟湘半幅天裁就單衫歌樂府
江南白紵是新篇
巴州驛
子規啼罷塞雲愁川口風煙似暮秋一夜雨聲千澗水
不知何處是巴州
渡江
錦浪層層曉日生丹楓歷歷帶霜明扁舟欲泊蘆花渚
萬里西風落鴈聲
送鄧二寄之鄱陽
春郊雨過綠楊齊客路流鶯萬樹啼行到南陽瞻峴首
故園只在數峰西
再送秉器
川原花落雨初收二月微寒似暮秋把酒不成今日醉
明朝相憶隔昭丘
莫怪離魂黯欲銷片帆南去九江遥關情最是岐亭柳
煙鎖千條與萬條
俞允文
送吳處士
春来愁雨復愁寒此夕憐君各盡歡明日舟行三十里
城中山色隔城看
盧柟
長春觀二首
瀛海青雲見帝丘玉光浮動五城樓茅君借我山中鶴
飛上天門看九州
紫極清壇道士家閒騎白鶴弄雲霞蕭臺旖旎金光草
春殿虚無玉樹花
秋興漫成
天外晴山色不移苑邊衰柳駐遊絲沙平細履無人見
恰似青春二月時
内寄衣
吳江白紵雪絲裠不惜春芳細草薰玉手裁縫誰得見
金刀一剪斷行雲
李先芳
由商丘入永城塗中作
三月輕風麥浪生黃河岸上晚波平村原處處垂楊柳
一路青青到永城
小亭即事
綠楊垂穗噪新鴉竹裏茅亭一徑斜不是山人攜酒至
小園閒殺碧桃花
春望
芳草淒迷一徑斜澹煙疎雨噪新鴉城南春色濃於酒
醉殺千林桃杏花
秋日即事
燕山落日晚淒淒鴻鴈初飛漢苑西莫戀玉河芳草色
秋風昨夜到沙堤
夜歸
一聲殘角起紅塵白馬青袍来去頻日暮九關金鎖合
暝煙和月送歸人
早春懷元美
蘄王簫鼓日紛紛雪霽遥看玉笥雲借問江城春幾許
梅花落盡不逢君
吳維嶽
發南豐
山程細雨桃花店關路長橋楊柳溪何事錦囊朝夕載
南豐春色總堪題
歐大任
巴陵劉宗道自吉安與余同舟塗中言别
雨中同上吉州船分手潯陽思惘然明日思君是何處
萬行煙樹入湘川
黎民表
豫章江行
山磴﨑嶇猨夜號溪流如沸石如刀刺桐花下思歸客
待得天明有二毛
寒鴉圖
寒山寂歷野蒼蒼繞樹驚飛不斷行畫角一聲天欲曙
金河翻落滿城霜
寄題潘少承西樵山房
新營丹室鐵泉山千樹梅花不共攀夜夜京華成短夢
白雲紅葉屋三間
魏允中
寄鳳洲先生
傲吏風流減聽詞案頭終日著新詩錢塘江上千峯色
淮擬春来勝舊時
楚原晴望
隴頭晴雨綠如煙村巷家家出種田疑是故園三月暮
不知身在楚城邊
沈爚
送顧梧石之衡州
瀟江路轉千峯碧冉冉蒼雲拂樹低此去臨風憶回首
月明江上鷓鴣啼
顧聞
南歸道中二首
草長花飛客路長扁舟今日渡山陽笛聲吹落黃河月
淮北淮南總斷腸
高天淮水澹悠悠南向春江日夜流極目煙花傷客思
金堤明月是揚州
林垠
拒馬河作
拒馬河邊驛路長蜚狐口外又斜陽春光已過六十日
不見花枝空斷腸
黃中
讀陳白沙詩
天風吹散鐵橋花白日江門卧釣槎欲問煙波舊消息
藤蓑今去落誰家
陳芹
秦淮煙月
秦淮煙暝水長流明月空懸萬古愁春去秋来風景别
鳴筝夜夜酒家樓
聞笛有懷朱比部
空林寂寞雨絲絲折得梅花未滿枝正值鄰家夜吹笛
倚闌無限故人思
和寒山子詩
青煙紫霧夕冥冥似雨飛泉滿戶庭白日山人無一事
水精簾下閱金經
王鑛
青魚灘
青魚灘上野人家曲徑疎籬長物華漠漠午煙吹不散
鷓鴣飛出木棉花
潘德元
秋江釣者
江湖最樂是漁翁何地無天著釣篷見慣白鷗渾不避
一絲晴颺蓼花風
馮行可
憶庭前竹
霜色遥憐修竹殘無人千里報平安東風若解相思意
好護新枝待我看
賦得章臺柳
曾折長條贈别離相思偏憶去年時如今搖落章臺畔
一任王孫繫馬嘶
句曲道中
句曲雲山徑路深千圍粉堞隠疎林啼鶯不管春光盡
啼徧花陰更柳陰
玉立亭
落日孤亭依翠微高僧曾此悟禪機浮雲猶作人間幻
一片間隨秋鳥飛
冷泉亭
冷泉亭外石巑岏雨洗山根走急湍桂子落殘秋意老
青松枝冷白雲寒
九里松
謖謖松風九里清高秋乘曉繞山行夜来雨過泉逾急
瀉出泠泠石上聲
白衲菴
靈隠西邊别徑長泉聲竹影逗雲涼閒吟漸入深山去
石笋峰頭白衲房
漾碧軒
荷風香散入蒹葭漾碧軒前不見花落日衆山青不了
接天秋水浩無涯
南屏
寺前池水碧雲凝寺裏煙霞上幾層坐久衆山低落日
南屏暮靄接西陵
許邦才
新添驛
野館孤燈半滅明江壖月落夜潮生無端鄉思三更後
聽盡蕭蕭風雨聲
寄懷元美
鴻鴈驚秋海上還片雲孤月薊門關無端昨夜西窗夢
不道千山與萬山
丁香花
蘇小西陵蹋月回香車白馬引郎来當年剰綰同心結
此日春風為剪開
秋夕傷筝伎
鈿筝銀甲芳春後珠笈金釵明月前誰使燭灰香燼夜
却聽風葉墮霜天
平原道中荅于鱗送别諸韻四首
神京千里促行裝一片離愁若箇長三疊陽關萬行淚
春風處處有垂楊
濼水橋邊柳作花紛紛晴雪撲行車花前不醉君家酒
暮雨孤村何處賖
楊花滿路傍人飛正是傷離長淚揮三日計程三百里
夜来魂夢尚依依
郵亭夢覺正三更窗上花陰轉月明徙倚曉鐘傳遠寺
更無人見苦離情
送謝中丞歸射洪二首
六月江千冰雪涼射洪春酒鬱金香自從笻竹通西夏
漢使年年出夜郎
巫峡江陵一水分猨聲雨岸夜成羣遥知月下孤臣淚
才過三聲不可聞
邵圭潔
傷春
未向春風醉一觴忽驚南岸柳花香欲從深處尋桃李
行盡山村幾夕陽
長日攤書静揜門隔窗啼鳥暗銷魂年年多少違心恨
欲向東君一細論
葉春及
贈玉娥
涉澗登臺鬢半鬆玉娥相對玉娥峯千杯勸盡不知醉
手挹飛泉入酒鍾
泉聲㶁㶁石鄰鄰羅襪凌波不動塵借問仙家誰得似
蕊珠宫裏鮑夫人
代玉娥荅
飛泉直下幾千尋酒落雲山紫翠深採得仙花羞妾面
汲將泉水比儂心
醉歸忘却玉掻頭藤蔓牽衣碧澗流流到門前尚嗚咽
松風蘿月兩悠悠
贈韋純顯赴泰和
書劒同遊二十年柳絲長綰萬條煙天涯落魄愁分手
君向西江我在燕
南游同唱郢人歌楚水閩山路幾何欲向天涯寄楊柳
只憐攀折已無多
袁表
題漁梁客舍
漁梁渡頭新雨歇大竿嶺外飛雲没遲回不見故鄉人
却見雲間故鄉月
仲春龍
宫詞二首
海子周遭長荻芽春深乘艦不乘車阿誰貪看游魚戲
抛却新簪茉莉花
曉来别院逓笙歌百子池頭長綠荷睡起無聊庭下立
笑拈竿子打蜂窠
吳世忠
送方二敬之北遊
新製貂裘稱體輕試裝寳劒已雄鳴黃河至後無舟渡
獨跨驊騮冰上行
徐㭿
尋隠者不遇
杖藜徐步出荒原漠漠寒雲揜洞門流水桃花人不見
孤鶯飛過綠楊村
潘緯
過友人園題壁
垂柳柴門傍水開啾啾野雀啄莓苔園林日午花争發
主不歸来客自来
吳承恩
柬未齋陶師
牀頭社甕鵝兒熟江口春船石首来欲就吾師謀一醉
講壇何日杏花開
句曲
紫雲朵朵象芙蓉直上青天度遠峯知是茅君騎虎過
石壇風亞萬株松
丘雲霄
春盡次淮上
南關何處日孤征歸夢先春幾百程今日送春猶是客
孤城寒雨不勝情
殘花
昨日看花花滿枝今朝爛漫點青池無情莫抱東風恨
作意開時是謝時
施漸
漫興二首
門外清渠映葛衣偶来觀物上漁磯秋風蘋末鷗驚起
始悟山人未息機
久不逢人道姓名從来愚谷寡將迎教兒莫漫除秋葉
庭葉自深人自行
贈歐道士賣茶
静守黃庭不煉丹因貧却得一身閒自看火候蒸茶熟
野鹿銜筐送下山
秋日望山中寄舊僧二首
秋原落日見青山遥識僧居杳靄間指點却疑身已到
滿窗蘿葉上人閒
身慵常媿扣朝鐘每聽楞伽是夢中今日别来應共笑
猶懸舊榻待秋風
中夜有感
牽牛西轉雉樓高殘月亭亭午夜潮客久不知顔鬢改
一聲城角起岧嶤
海上
秦山青截海門斜萬筏凌秋疊淺沙聚落蕭疎耕讀盡
潮来潮往是生涯
嚴怡
曲塘
土牆茅屋竹籬笆楊柳風高燕子斜可是曲塘人好事
家家屋角有桃花
余承恩
荅草池約汎蓉溪
春来花鳥總關情夜雨愁聽不到明怪殺主人猶病酒
晴江鼓柁放舟行
泛舟
芙蓉溪水三尺強蒼蒼兩岸花草香若待長江新漲合
撐舟直上小茆堂
望忠州
高江落日片帆秋岸上漁罾次第收無數峯巒雲霧裏
舟師指點認忠州
戚繼光
督兵過潮州渡
汗血炎方七見春又隨殘月渡江津行藏莫遣沙鷗識
一片浮雲是此身
望闕臺
十載驅馳海色寒孤臣於此望宸鑾繁霜盡是心頭血
洒向千峯木葉丹
馬上作
南北驅馳報主情江花邊月笑平生一年三百六十日
多是横戈馬上行
度梅嶺
溪流百折繞青山短髮秋風夕照間身入玉門猶是夢
復從天末出梅關
張元凱
廣陵逢陳郎
竹枝歌罷說離情草綠揚州水上城憶汝怕逢顔色似
杏花開處不曾行
阻風
西風吹浪不能平又阻歸舟一日程正是關河愁絶處
柳條無數作秋聲
張如蘭
吳門夜泊
夜暗歸雲繞柁牙江涵星影鴈團沙行人悵望蘇臺柳
曾與吳王埽落花
陳鶴
吹笛因懷友人
玉笛横吹入夜分中天華月度流雲苕川兩岸春風起
飛盡梅花不見君
送張舍人還永嘉
幾年相憶在京畿一遇吳門便拂衣君似舟前夜潮水
纔臨江口又西歸
真州訪譚子羽
海上尋君路半迷畫船如入武陵溪橋迴流出桃花水
應有人家在樹西
詠梅
黃沙萬里塞雲間臘盡交河戍未還但見梅花飛落盡
不知羌笛滿關山
寄孫石雲
綠樹青霞晝不分水邊書閣淨迎曛知君正在山中住
雨過長生石上雲
郊行漫興
山橋野店酒盈巵拄杖無錢欲典衣日暮楊花太無緒
隨風却自渡江飛
雨中寄吳珠川使君
池上花香酒欲醒雨添草色上中庭與君未踏湖西路
幾夜春山入夢青
送人還蜀
久遊江國草萋萋萬里家山落日迷幸有歸心似明月
今宵先度蜀川西
宿潤州半月再入金陵留别姚麓居道紀
半月齋居道士家碧桃千樹吐春霞今朝送别江邊市
馬上停鞭看落花
寄杏臺郎
杏花臺上月華新見月長思花下人今夜莫孤花月意
明朝風雨又殘春
花間雜詠
流雲影亂欲凝空楊柳絲柔不曳風調入春林人不見
乳鶯啼出萬花中
題畫贈姜明府
暮雲春樹路千重雪後看山到處同夜永燈寒無過客
月明江色滿樓中
陳第
元夕宿泉州洛陽橋
春風又渡洛陽橋柳色青青伴寂寥回首故園今夜月
滿江燈火上寒潮
鄭若庸
代人寄遠
病骨經秋強自持寒條飛葉費相思可憐陌上垂楊樹
不似君来繫馬時
衛水離歌
天涯何處客愁新濁酒初酣欲問津莫道三秋歸計晚
尊前猶有未歸人
丁小山赴浙東藩幕值余清泉賦别
清秋衛水汎樓船京國逢君已十年漫對綠尊悲白髮
天涯去住一淒然
徐渭
望夫石
海天萬里渺無窮秋草春花插鬢紅自送夫君出門去
一生長立月明中
武夷山一線天
雙峡凌虚一線通高巔樹果拂雲紅青天萬里知何限
也伴藤蘿鎖峡中
入武夷尋一線天道中述事
花落花開隔水津棧梯茅屋總堪鄰扁舟若不尋歸路
便是武陵深處人
雪中訪嘉則於寳奎寺之樓居
山徑尋君重復重小樓百尺卧元龍安窗偏向梅花角
去映江天雪數峯
扇圖
渺渺平沙四望通天涯雙樹立秋風畫工不解寒鴉意
寫入隋堤綠柳中
沈明臣
初梅
欲開未吐半春陰無奈江南風雪深抱玉含香殊自好
春閨一片待郎心
送人之南都二首
金陵曾向酒家眠十五當壚不數錢紅版橋頭明月色
娟娟猶在玉釵前
疎疎秋雨秣陵寒白露初高葉未丹欲寄愁心無處著
溼君衫袖到長干
萬歷五年春有獻五色鸚鵡者詔入之恭賦二
首
日南遥憶隴天長丹喙能言五色裳玉殿雕籠新詔入
西宫愁殺雪衣娘
日御文華說五經鳥言雖巧未曾聽長廊上苑東風裏
寂寂無聲對畫屏
吕生吹笛作此别
倦倚繩牀月上遲自將横竹向予吹秋深楊柳不堪折
況復明朝欲别時
過崑山
桃花楊柳共西灣曾唱菱歌帶月還春色茫茫今莫問
滿城煙雨過崑山
泖上
秋深泖上一經過蟹舍魚罾處處多野屋無煙空綠樹
夜風天半響寒波
武陵莊
青精作飯紫蓴羹飽後微吟水上行不道空山曾有寺
隔溪風送午鐘聲
青溪
窈窕青溪盡日尋雨收風歇翠沈沈一雙燕子翻花出
始覺人家住隔林
語兒溪
春風来過語兒溪野雉低飛麥浪齊一片桑麻天氣綠
養蠶時節鷓鴣啼
王寅
荅金在衡訊歸
秣陵宫樹葉初飛客路何人為授衣我亦驚秋同海燕
故鄉端在社前歸
舟過陸州謝鄉人余五郎送酒
新醪香豔石榴花贈得雙尊不用賖為謝客愁消得盡
殘年一路醉還家
過休陽訪查八十不遇二首
桃李山城未落花懷君来訪聽琵琶定隨年少青錢伴
何處妖姬賣酒家
年来匹馬走燕雲聽盡琵琶盡讓君白髮紫檀須自惜
稀教彈與世人聞
王翹
秋懷
碧天大火未全收一雨空庭帶葉流不為無家悲落莫
他鄉燕子早知秋
陳淳
聞鳥
重重煙樹鎖招堤野客来尋路不迷纔過板橋塵土隔
落花無數鳥争啼
彭年
題衡翁扇頭小楷書秋聲賦
碧梧庭院露華清一葉翻階鶴夢驚綠髮方瞳玉堂客
蠅頭燈下寫秋聲
上元病居篠川存山玉田賓山攜酒妓過訪
銀瓶綠酒挂香車遥過城東宋玉家一笑相歡不辭醉
為憐明月在梅花
對月寄壺梁
天街霜月夜迢迢淮浦金波蕩畫橋才子行吟青玉案
仙人吹和紫璚簫
雨後
洞底泉聲谷口聞望中峰色杳難分欲尋雨後金芝草
更踏前峰半濕雲
陸治
仕女觀流水小景
銀塘秋水玉娟娟霜葉漂紅去渺然幾欲題詩寄遼海
只應流水到君邊
桃花楊柳舞鴨圖
二月吳淞水上灘柳絲風急絮漫漫詩翁賦罷閒凭處
花滿春池鬭鴨闌
錢榖
題畫雜花
淡白輕黃各鬭竒嫩紅殷紫總芳菲上林春色原無賴
不斷生香惹客衣
居節
春晝
泥春江暖燕来時紅白花深桃李枝草色一簾門半掩
卧看雙蝶趁游絲
春寒
春欲分時寒更深闌風伏雨晝陰陰不通燕子重簾閉
憔悴花枝病酒心
中甫過齋中烹茗清談試筆寫圖因題其上三
首
落盡藤花磵水香松風如水晝初長幽人自是山中相
鶴氅黃冠坐夕陽
蓮社疎鐘報曉晴青山落日映江明一番紅紫春歸後
新綠如雲繞徑生
滿城車馬看春忙君獨攜琴顧草堂我亦興来扶病坐
鼠須閒吮墨花香
雪中再送玄搢
金昌西望即天涯寒滿扁舟去路賖瓜步沙頭莫迴首
一江風雪似楊花
村居圖
茅簷日暖燕交飛雲過牆陰濕翠微中酒經旬掩關卧
蒼苔渾欲上人衣
周天球
鬭雞圖
英年曾入鬭雞場金距貍膏事已荒惟有雄心忘未得
披圖猶自問低昂
姚咨
西樓席上聽棃園琵琶戲贈
少年文采復風流適意湖山竟日留老去不忘歌舞興
琵琶猶載木蘭舟
周詩
送朱懋道北上
月明愁向此宵多執手河梁意若何千里雲山青不斷
片帆何處宿煙波
沈仕
雲厓久客川中江上偶懷
風吹山色不生雲日照澄江散綺文空憶巴陵三月酒
鷓鴣啼處一逢君
陸楫
次韻送顧龍山南歸
官河春水送行舟君去悤悤不可留須信故園春正好
莫因風雨駐揚州
牟嘉敘
青田溪上
月出高峰潮上灘丁寧舟子放舟還蒲帆不挂春流急
又過前溪白鷺灣
岳岱
聽歌
能使新聲入舊詞秋風江上夕陽時曉来定有花含淚
莫向尊前唱柳枝
重題華山圖自嘲
覽畫俄驚十四年墨痕山色故依然醉鄉蓬島知何處
酒量詩懷只似前
山中寄張子言
獨坐空山思五陵丁香花發又逢春燈前欲共平生話
月落松窗夢故人
秋夜
春日青山看碧桃秋風落葉又江臯無端忽作封侯夢
却是牀頭挂寳刀
畫
過雨溪山秋色新攜琴還有竹林人僧房細繞巖前路
紅葉隨風打角巾
吳擴
贈水簾周道人
洞鎖千峰紫氣蒸峭厓珠瀑亂漰騰道人結屋雲深處
自搗茶油供佛燈
鄭玄撫
湖上贈美人
琵琶新曲轉聲遲停棹中流日暮時細雨可憐紅袖濕
愁雲偏惹翠眉垂
邵正已
宫詞
月轉梧桐夜漸闌長門寂寞覺秋寒臨風欲奏相思曲
抱得琵琶不忍彈
吳錦
贈查叟
曾逐鍾生侍武皇鵾絃扈從獵長楊歸来兩鬢紛如雪
曲曲新聲總斷腸
張鑾
百歲作
石田茅屋野人家百番春風換歲華盡道長生緣辟榖
不知香飯有胡麻
顧源
夾蘿峰
紅日纔生陽谷東魚龍吹浪曉濛濛徜徉笑指三山路
玉竈銀牀紫霧中
秋行
野菜香粳樂晚年疎林晴日好秋天風瓢滿耳鳴琴筑
黃葉深窩得宴眠
范如珪
江上
江上西風雨復晴菰蒲深處釣絲輕何人隔岸吹長笛
楊柳秋江一夜生
鄭孔庶
雪後柬張碧川
吳橋殘雪漲新痕客舍無人閣酒尊不為寒梅覓春信
東風長日不開門
邊習
雨止
訪舊歸来夕照中半天涼雨一溪風須臾雨盡浮雲斂
笑看兒童指螮蝀
張墾
送仲逸同懋功太守遊滇池
滇南西去在天涯匹馬先看楚地花但有故人嚴僕射
杜陵隨處即為家
王叔承
宫詞(并序)
昔王仲初作宫詞百首乃其後王禹玉擬之蓋仲
初實與宦官相善而禹玉司北門直故二子寫唐
宋宫中情景縹緲如畫然風格稍稍降矣夫詞家
不以多寡為盛衰王少伯古宫詞不數首而穠雅
俊逸真遺響千春余自華陽禮茅君還月夜入蘭
陵桃花園適桃花萬樹盛開氤氲花月醉傾流霞
宛然漢宫春色也余故客遊長安念禁庭事非山
謠所宜則聊掇故宫流澤殘芳竟點染落成此卷
命姬倚酒歌之回首吾諸王其嚬東家之施者耶
柳外秋千拂綺樓舞闌初解翠雲裘玉鞭夜踏桃花馬
萬朵銀燈照打毬
别苑東風報牡丹傳宣曉出望春門惜芳却覆黃羅帕
護取花王待至尊
碧塵縷縷暗香溝湘簟空牀螢火流梧葉一窗眠未得
月明秋水聽涼州
入宫新拜大長秋歌舞平陽夜不休一曲春聲低按拍
御前飛墮玉掻頭
敕下天題法曲新書生賦奏太平春雕盤紅裊宫花朵
賜與傳臚第一人
何處文星動帝廬却憐狗監薦相如漢王親御蓬莱殿
夜半燒燈讀子虚
綠雲細草濕紅巾御酒傾霞欲醉春試奏教坊新羯鼓
内園初賽百花神
桃花飛雨膩青隄萬馬驕嘶錦障泥祓罷温泉僊蹕晚
綵雲狼籍霸陵西
紫燕雙飛花雨香青泥春老墮雕梁不知天外烏衣國
可似宫中别恨長
氤氲水殿蕩朝陽夜漲桃花錦水香珍鳥千行看不禁
自將金彈打鴛鴦
複道冥冥繡戶扃燈花落盡曙煙青春寒肯怨鸞衾薄
暗拂朱簾望小星
六院諸姨獻寳新天家生日幸宜春鳳衫噀熨薔薇露
曉進龍牀喜稱身
上巳春回太液池天青水碧晚妝遲一痕初月垂芳樹
學得纖纖新黛眉
盈盈紅玉曉妝新静倚菱花自寫真一片青霞生襪㡳
滿宫傳是洛妃神
山色移青入畫眉綺疏春旭寄幽思蜀藤新進松花紙
臨出曹娥江上碑
棃園歌斷萬花天風雨寒鈴憶舊筵怪得人間傳秘曲
江南春老李龜年
卿雲縹緲覆長安仙仗凌霄頌百官芝草忽生涵德殿
昭儀捧出侍臣看
朝元閣上翠煙横太乙壇前白露明曾侍上皇供法曲
踏歌猶帶步虚聲
詔點伶官又采詩譜翻竒調學来遲新詞半是龍標尉
舞向歌前合柘枝
入宫猶自服胡麻一尺紅綃寫法華落盡苑花空是色
藕絲輕履蹋春霞
金山江天閣漫興
揚子橋横落日明瓜洲天白晚潮生海雲忽到金山寺
江氣遥吞鐵甕城
鳥外漁歌斷水煙隔江喚過打魚船鰣魚出網鮮猶活
笑擲船頭三百錢
宿絲溪
鶯啼花落過江南溪上人家盡浴蠶無奈羅敷春欲老
隔桑紅袖把青籃
二范攜酒過集周野人桂花下看陳生作畫
畫得苕溪歌小山青青藂桂灑松關春来有酒還招隠
萬片桃花水一灣
黃姬水
毘陵道中
勞歌江上採江籬一日愁添鬢幾絲借問客心何處折
渡頭燈火落帆時
醉起
山中長日卧煙霞車馬無塵静不譁石上酒醒天已暮
一簾月色覆桐華
虎丘别友人
惜别銜杯過虎丘行人無奈亂山愁澄江一别秋風裏
楓葉蘆花是客舟
代賽玉寄沈太玄
去年今日花前别腸斷陽關一曲歌誰解相思情更苦
思君淚比别君多
御選明詩卷一百九
