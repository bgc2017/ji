欽定四庫全書
御選元詩卷十
樂府歌行八
陳基
雞鳬行
雞與鳬皆鷇育鳬愛水遊雞愛陸鳬昔未辨雌與雄母
不顧之雞為伏雞渴不飲飢不啄以腹抱鳬誰敢觸鳬
脫鷇雞鼓翼日日庭中求黍稷啄啄呼鳬使之食鳬羽
日䙰褷一朝下水不顧雞雞在岸鳬在水賦性本殊徒
爾耳雞知為母鳬不知恨不隨波共生死
白頭公詞
杜陵三月春風暖燕語鶯啼雜絃管落花撩亂紫騮嘶
平樂歸來酒尊滿雨急風篁忽巳秋幽鳥多情亦白頭
不隨翡翠枝頭宿却愛鴛鴦水上游春去秋來不知老
安樂即多憂患少綺窗深處語言竒付與紛紛秦吉了
刈草行
原上秋風吹百草半青半黃色枯槁城頭日出光杲杲
腰鎌曉踏城門道門頭草多露未晞爾鎌利鈍爾自知
一人刈草一馬肥馬不肥兮人受笞城中官廏三萬匹
一匹日餐禾一石
新城行
舊城城舊人民新新城城新無舊人舊城城外兵一解
新城城中齊覆瓦萬瓦鱗鱗次第成將軍令嚴雞犬寧
將軍愛民如愛子百賈皆集新城市浙米淮鹽兩相直
楚人之弓楚人得何時四海無荆棘北賈販南南販北
裁衣曲
殷勤織紈綺寸寸成文理裁作遠人衣縫紉不敢遲裁
衣不怕剪刀寒寄遠唯憂行路難臨裁更憶身長短只
恐邊城衣帶緩銀燈照壁忽垂花萬一衣成人到家
邊城曲
莫啓匣中鏡怕見頭上雪莫放弦上箭怕射邊城月邊
城月缺還再圓頭上髮白何由玄君不見自古邊城有
餘樂夜月聯詩晝棋槊至今月照郾城頭相國功名齊
斗牛
織錦篇
絡緯秋啼金井根佳人當窗織鳳麟流雲拂拭春無痕
頃刻化作鴛鴦文銀漢含風星斗搖虚空迸出黃盤鵰
為君裁作宫錦袍奪得當年盧肇幖妾家本住牽牛渚
與君誤結同心縷人間怪多離别苦夢落陽臺不成雨
腸斷無心為君織向君抛却支機石何時頭戴蓮花巾
相伴雙成禮白雲
烏夜啼引(幷序)
閩人王㽘為淮東元帥府奏差被誣繫獄部使者
使泰州尹趙子威讞之平反其冤
烏夜啼在庭樹烏啼啞啞天欲曙阿兒被誣身繫獄盡
室煩冤受荼毒烏啼何為繞吾屋下堂喚婦起聽烏忽
喜淮南兒有書書中報道兒罪脫此樂欣欣天下無兒
歸拜母為母說泰州使君當世傑執法霜臺舊司臬明
如青天皎如月冤獄平反解縲絏已死得生誣得雪海
可枯山可裂使君之德不可滅烏啼愛我庭樹枝我愛
使君君不知使君歸朝奉天子日日聽烏為君喜
次韻趙君季文贈杜寬吹觱篥吟
寒竹初裁蘆葉秋夜吹百花洲上樓千金縱有狐白裘
難買杜寬一藝優妙知音律能周□薛家小童安敢侔
江空月白爛不收冥搜罔象悲陽侯哀泉嗚咽秦隴頭
何年變曲為涼州神工太古開黃牛驚浪出峽風颼飀
落葉秋隨渭水流渭水有盡情無休緜緜又若繭緒抽
要眇寧以智力求須臾水激龍騰湫熊羆夜咆魑魅愁
勸君不用皓齒謳側耳聽此消百憂寬也胡為淹此留
自合天上參鳴球飄然我欲歸帝丘仙人張樂煙霧浮
蒼龍為車挾翠虯千秋萬歲遲子同遨遊
君住耶溪南
君住耶溪南我住耶溪北咫尺不知名采蓮始相識君
愛蓮有花我愛蓮有實花實本同根君心勿相失
送君當遠涉
送君當遠涉蘭舟桂為檝君去不思家妾夢長相接采
蓮將遺君采花不采葉妾貌不如花君心不如妾
貞女慎行露
貞女慎行露君子戒履霜歲暮懷百憂離居增慨慷方
舟豈無楫河水亦可杭臨流不能渡佇立以徬徨
鴻雁篇
鴻雁雙雙度雁門相呼相喚不離羣晝銜蘆藋防矰繳
夜宿關河同夢魂稻梁既足江南闊秋水增波葉微脫
洞庭湖畔卧雲沙彭蠡磯頭弄煙月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遙相望顧影徘徊各惆悵山有猩鼯與網羅
水有蛟鼉與風浪回頭却恨不同棲辛苦皆因獨自飛
不問天南與天北何時相見得同歸
山高寄陸元素
謂山高兮其上有天謂地厚兮其下有泉天不可升兮
地不可極我思古人兮為之太息古之人兮謂誰山之
中兮水之湄孤舟兮容與俯狎步兵兮仰招鴟夷非夫
人兮爾曷從之
青絲絡馬頭送李彦章
青絲絡馬頭游宦古蘇州蘇州城東萬斛舟前年運米
直沽口送别江頭折楊柳承恩頭插上陽花錫宴尊傾
光祿酒江上今年楊柳黃辟書千里有輝光勇騎閫外
將軍馬飽食閩中荔子漿閩中女兒歌白苧把酒勸君
起為舞將軍好文不好武自古閩中稱樂土
張憲
鴻門會
雲成龍氣成虎椎鼓撞鐘宴真主披帷壯士髮指冠側
盾當筵請公舞白髮老臣心獨苦玉玦三看君不語五
星東井夜聯珠天狗欃槍落如雨鴻溝咫尺接鴻門千
里神騅一夜奔君不見龍泉影裏重瞳瞽玉斗聲中五
體分
東門行
東都門外今古稀東宫二傅同日歸百官祖道設供帳
敕賜黃金作酒貲歸來日日會親友盡賣賜金買醇酒
白頭剛傅(蕭望之也)空勞勞一杯鴆羽不就獄博得君王祠
少牢
梁父吟(武侯成就關張勝晏子殺三士多矣故反其詞)
伏龍隱南陽高卧久未起不肯渡長江焉能涉漳水炎
炎火絶夘金刀巍巍土王當塗高種瓜兒子不力戰織
履郎君無他逃伏龍一起捍坤軸雄據西南成鼎足十
年汗血戰玄黃五出王師争九六萬人之敵兩熊虎百
戰辛勤事行伍河南河北謾稱雄不得袁曹一九土伏
龍纔起帝業新千古君臣魚水親遂使真龍全羽翼風
雲成就二將軍
行路難
行路難前有黃河之水後有太行之山車聲宛轉羊腸
坂馬足蹭蹬人頭關白日叫虎豹腥風啼狗犴拔劒顧
四野使我摧心肝東歸既無家西去何時還行路難重
咨嗟乞食淮陰市報仇博浪沙一劒不養身千金徒破
家古來未際皆紛挐行路難多岐路馬援不受井蛙囚
范增已被重瞳誤良禽擇木乃下棲不用漂流歎遲暮
房中思
紅象作小梳髻龍盤漆髮香泥擣守宫染透桃花骨白
馬不歸來倚床弄紅拂桂陰綠團團坐對玲瓏月
銅雀妓
陵樹日沈西秋風石馬嘶芳尊傾蕙帳詎肯濕黃泥慘
慘笙歌合遙遙望眼迷玉人脆如草能得幾回嗁
端午詞
榴花照鬟雲髻熱蟬翼輕綃香疊雪一丈戎葵綺繡窗
雨足江南好時節五色靈錢傍午燒綵勝金花貼鼓腰
段家橋下水如潮東船奪得西船標櫂歌聲静晩山綠
萬鎰黃金一日銷
白苧舞詞
吳宫美人青犢刀自裁白苧製舞袍輕雲冉冉白勝雪
激楚一曲回風高九雛鳳釵篸紫玉長裾窄腰蓮步促
翩翩素袖啓朱櫻金籠鸚鵡飛來熟館娃樓閣搖春暉
臺城少年醉忘歸璚窗綺戶鎖風色桃樹日長蝴蝶飛
傾城獨立世希有罷吟綠水停楊柳急管繁弦莫苦催
真珠賸買烏程酒
秋夢引
翠翹半軃雙飛鳳轆轤金井懸銀甕萬絲翠霧刷鴉光
兩點秋波和淚送芙蓉帶露不忍折鸚鵡隔籠時自哢
多情宋玉正悲秋故放香魂入秋夢
楊花詞
東風吹春春不醒桃花杏花空娉婷萬絲剪綠暗如霧
千里相思長短亭亭前女兒十六七手挽柔條背春日
六街馬蹄蹋黃麈雪花漫天愁殺人
當壚曲擬梁簡文帝
初八月上弦十五月正圓當壚設夜酒客有黃金錢懽
濃易得曉别遠動經年相送大隄上舉杯良可憐
胡姬年十五擬劉越石
胡姬年十五芍樂正含葩何處相逢好并州賣酒家面
開春月滿眉抹遠山斜一笑既相許何須羅扇遮
春晝遲
樓觀參差半空起縹緲闌干煙霧裏綠萍一道浸鴛鴦
笑聲只隔桃花水柳下粉牆斜靠街當畫紅門半扇開
游絲冉冉挂簷角燕子一雙何處來
江南弄
茭尾蒲芽水新足沙暖小桃紅夾竹誰家燕燕倦東風
戢翼畫梁春睡熟螭頭舫子載&KR0812;醁勿惜千金買詞曲
明朝風雨蔽九川千里江南芳樹綠
瑤池曲
曼倩啼飢桃未熟綺窗珠樹層陰綠上清童子晝臨關
鸞尾掃雲方種玉芙蓉畫闌春晝長簫韶一派起回廊
八龍未暇送周穆三鳥遽能迎漢皇風雨蒼蒼隔玄圃
不勞西望祠王母贈君桃核大如杯歸植茂陵陵上土
子夜吳聲四時歌
朱雀街頭雨烏衣巷口風飛來雙燕子不入景陽宫為
問秦淮女還知玉樹空
湖上水雲綠荷花十里香咿啞木蘭櫂驚起睡鴛鴦雌
雄兩分去不覺斷人腸
白苧鴉頭韈紅綾錦靿靴玉階零露冷差折鳳仙花去
去蕩遊子秋深不念家
瓦上松雪落鐙前夜有聲起持白玉尺呵手製吳綾䌥
紉征袍縫邊庭草又青
估客行
發舟石頭城繫舟梅根渚江月夜寥寥照見佳人語
割裳製家書刺指題日月不知何時到但記今朝發
紅門曲
紅門欲開人漸稀棲烏啞啞漫天飛西宫寶燭明如晝
玉筵圍坐諸嬪妃黃羊夜剝博兒赤金椀銀鐺進炰炙
銀漢依微白玉橋隔花宫漏夜迢迢内城馬嘶丞相朝
伍納赫元帥斬新李行
中原惡少稱新李八尺長軀勇無比鐵槍丈二滚銀龍
白面烏騅日千里攻州劫縣莫敢攖烏羊渾脫縵胡纓
輕車壯士三十兩戰則為陣屯為營殿前將軍不敢搏
羽林孤兒甘受縳柳林道上掠寶車獨樹堆邊劄氊幕
吐番老帥西南來虎頭不挂三珠牌敝裘羸馬失故態
寶刀鏽澀盔生埃步入中書謁師相願請長纓三百丈
生縳兇魁獻至尊不使朝廷乏名將相臣入奏大明宫
玉音特賜天廏驄親軍百騎備兩翼綵旗盡出東華東
硬弓二石力逾弩長驅夜走涿城下土岡無樹著伏兵
兩陣相當如怒虎彎彎弓弰抱團月點點槍尖飛急雪
神騅未隨白羽仆賊顱已逐青萍缺一騎平原報捷歸
天狗有聲流作血
北庭宣元杰西番刀歌(此刀乃江浙平章嘉琿公征淮西所佩者)
金神起持水火齊煅鍊陰陽結精銳七月七日授冶師
手作鉗鎚股為礪一千七百七十鋒脊高體狹刀口洪
龍飛蛟化歲月久阮師舊物今無蹤呱哇繡鑌柔可曲
東倭純鋼不受觸賢侯示我西番刀名壓古今刀劒錄
三尖兩刃圭首圓劒脊䵝䵝生黑煙朱砂班痕點人血
雕青皮軟金鈎聯唐人寶刀誇大食於今利器稱米息
十年土涮松紋生戎王造時當月蝕平章遺佩固有神
朱高固始多竒勲三公重器不虚授往繼王祥作輔臣
莫種樹
莫種樹種樹枝葉多枯楊易生稊鈍斧難伐柯秋風動
悲思春月夜如何
贈鐫碑王生歌
太湖之水通吳淞綠波冷浸青芙蓉巨靈神斧斫不去
帝命留與歷代賢聖鐫竒功竒功曠世信希有至德乃
可齊不朽嗟哉王生習此藝功德不逢長袖手虞黃歐
揭牛毛多筆端佞語如懸河銀鈎鐵畫衒竒麗天下匠
石勞礱磨王生手握三寸鋼肥深瘦淺能自量神椎輕
重心應手白螙食鐵森成行詞嚴筆勁逼晉漢學士何
人美詞翰窅亭五彩護龜趺峙立通衢人不看人不看
恐淚垂晉朝羊公今為誰高山深水苦自置後世誰人
想見之王生王生女當知功德豈在多文辭君不見延
陵季子碑上僅十字千載萬載生光輝
陳秀民
吳中柳枝詞
館娃宫中花似雪館娃宫外酒如春花前把酒花下醉
莫遣春愁惱殺人
姑蘇城邊楊柳絲千絲萬絲垂參差柳絲雖長不禁手
難織迴文錦字詩
木蘭含芳西塢西吳儂出遊知未知只恐過時不采摘
零落將隨秋草萎
白日欲暮入空房手把銀燭照西窗繡幃芙蓉開兩兩
金屏翡翠立雙雙
送遠曲
誰令車有輪去年載客西入秦誰令馬有蹄今年載客
過遼西車輪雙馬蹄四念君獨行無近侍婦人由來不
下堂側身西望涕沾裳恨不化為雙玉璫終日和鳴在
君旁
西湖竹枝歌
鴛鴦宛在水中央恰似阿儂初嫁郎擲却郎君金彈子
勸郎切莫打鴛鴦
姑蘇竹枝詞
吳門二月柳如眉誰家女兒歌柳枝歌聲嫋嫋嬌無力
恰如楊柳好腰肢
方行
楊柳詞
韶華無限暗中消搖蕩春光幾萬條却怪晩來風定後
雪花飛滿赤欄橋
曲江南陌亂垂煙勾引春風入管弦惆悵幾株憔悴盡
與人長繫别離船
清麗曲
江花繞瓊闕綠水帶朱樓開宴坐清夜飛觴凌素秋美
人明月佩仙客紫雲裘生世真飄忽應當秉燭遊
東歸謠送貝仲琚回吳中
天目青逾藍上有危峯横空插漢高巉巖滄海深莫測
下有六鰲迭負蓬萊方丈於其側山峻極兮水波瀾千
盤萬折行路難愁看混沌開鑿處尚有斧跡留人間殳
山仙翁髮如雪胸蟠太和吐日月手中煉石輕女媧五
色曾將補天裂憶聞羽客從之遊青霞光亂雲錦裘金
雞叫海白日慘桂樹四落空山愁昔年寒月照樽俎明
珠百斛輕於土君山鐵笛悲向人羞殺堂前柳枝舞君
歸東吳懷故廬明星古宅非吾居會稽泱漭淛江險誰
探千載太史禹穴之遺書興因東歸發遂作東歸謠他
年相憶五情熱應知淚濕雙龍綃
和馬貫五松小龍女歌
五松小姑龍帝女綽綽飛璫夜行雨天吳移海醉不歸
江色千年作誰主漂星輾月流翠滑青霓曳裾玳窗八
同心縷結寄玉郎複疊毾㲪製霞襪玉罌轉水月獨漉
綷䌨香裾蹙蘭屋閒擲明珠贈宓妃一片長眉寫新綠
罘罳瑤殿罩何年排空鳳管衝九天割鮮不食起鳴絃
水波帖玉無驚煙
江南詞
暖氣晴嬌杜若洲沙頭狂客繫蘭舟采蘋多少江南女
搖蕩春光不自由
劉仁本
戍婦吟
夫君在邊戍妾身守孤幃欲往備紉櫛不如頻寄衣衣
到恐遲遲不到妾不知欲知衣到無明年鴻雁歸
楊維楨
城西美人歌(并序)
丙戌花朝後一日與客游長城之靈山宴於城東
老人所時偕遊者城中美人靈山秀也酒酣作城
西美人歌
長城嬉春春半強杏花滿城散餘香城西美人戀春陽
引客五馬青絲韁美人有似眞珠漿和氣解消冰炭腸
前朝丞相靈山堂雙雙石郎立道傍當時門前走犬馬
今日丘壟登牛羊美人兮美人舞燕燕歌鸎鸎蜻蜓蛺
蝶争飛揚城東老人為我開錦障金盤薦我生檳榔美
人兮美人吹玉笛彈紅桑為我再進黃金觴舊時美人
已黃土莫惜秉燭添紅妝
崔小燕嫁詞
闔閭城中三月春流鶯水邊啼嚮人崔家姊妹雙燕子
踏青小靴紅鶴觜飛花和雨著衣裳早裝小娣嫁文央
離歌苦惜春光好去去輕舟隔江島東人西人相合離
為君歡樂為君悲
長洲曲
長洲水引東江潮潮生暮暮還朝朝只見潮頭起郎柂
不見潮尾回郎橈昨夜西溪買雙鯉恐有郎椷寄連理
金刀剖腹不忍食尺素無憑膾還委西溪之水到長洲
明日啼紅臨上頭
内人吹篴詞(為顧瑛題盛子昭畫)
天寶年來教春坊紫雲製曲吹寧王美人何處竊九漏
耳譜亦解𫝊伊涼鵾絃轉斷黃金軸獨據胡床弄横玉
冶情忽逐野鶯飛十指紅蠶迷起伏御溝水暖浴鵁鶄
天地久無征戰聲芙蓉楊柳自搖落豈識黃雲邊塞情
西樓今夜月色午内人思仙望河鼓白日蕭條鳳不來
井梧風動神烏語
奔月巵歌(為茅山外史張伯雨賦)
神犀然光射方諸海水拆裂雙明珠大珠飛上玉兔臼
小珠亦奔銀蟾蜍千年太陰鍊成魄豈識妖䗫吞啖厄
刳胎乃墮歡伯計玉斧椎開桃扇核茅山外史海上來
拾得海月稱竒哉按劒或為龍鬼奪擲手自戲仙人杯
雄雷雌電繞丹屋顧兔清光吞在腹醒來不記墨淋漓
塵世隨風散珠玉鐵崖仙客氣如虹金橋銀橋游月宫
素娥飲以白玉醴羽衣起舞千芙蓉居然月宫化鮫室
坐見月中清淚滴我方醉卧玉兔傍但覓大魁酌天漿
不用白兔長生藥不用千年不死方
簫杕歌(為永嘉璣天則道人賦)
空心勁草琅玕節瘦如筆枝赤如鐵壺公手中曾擲之
黃公石上飛星裂璣天道人雙眼青見之不減九節藤
神丁未窺混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人手中嘯鸞鵠
自言竒音不敢作寒星墮地風折岳去年臺山解虎鬭
今年狼山敲豸角鐵崖相見洞庭東腰間篴佩蒼精龍
湘江雨脚吹雌風相呼道人木上座杕陂水拔䰅眉峯
湖龍姑曲
湖風起浪如山銀城雪屋相飛翻白鼉豎尾月中泣倒
卷君山輕一粒浪中拍碎岳陽樓萬斛龍驤半空立雨
工騎羊鞭迅雷紅旗白蓋蚩尤開青蛾鬒髮紅藍腮紫
絲絡頭雙黃能神絃歌急龍姑來
修月匠歌(并序)
按酉陽雜俎太和初有王秀才遊嵩山迷道見一
人枕幞而坐曰君知月乃七寶合成乎月勢如丸
其影則日爍其凹處也常有八萬三千戶修之予
即一數因作修月匠歌
天公弄丸七寶鈿脆如琉璃拆如線月中斤人八萬戶
敕賜仙廚瓊屑飯什什伍伍入杳冥妙手持天輕欲旋
千觔寶斧運化鈞混沌皮開精魄見羿家奔娥太輕脫
須臾踏破蓮花瓣十二山河影碎中輪郭重完冰一片
縹緲長懸玉臼飛堅牢永結妖蟇患封辭何用蟣蝨臣
功成萬古蒙天眷一歸蘭路不知年兔子花開三萬徧
花遊曲(并序)
至正戊子三月十日偕茅山貞居老仙玉山才子
煙雨中游石湖諸山老仙為妓者璚英賦點絳唇
詞已而午霽登湖上山歇寶積寺行禪師西軒老
仙題名軒之壁璚英折碧桃花下山予為璚英賦
花游曲而玉山和之
三月十日春濛濛滿江花雨濕東風美人盈盈煙雨裏
唱徹湖煙與湖水水天虹女忽當門午光穿漏海霞裙
美人凌空躡飛步步上山頭小眞墓華陽老仙海上來
五湖吐納掌中杯寶山枯禪開茗椀木鯨吼罷催花板
老仙醉筆石闌西一片飛花落粉題蓬萊宫中花報使
花信明朝二十四老仙更試蜀麻箋寫盡春愁子夜篇
采菱曲
若下清塘好清塘勝若耶鴛鴦飛鏡浦鸂鶒睡銀沙兩
槳夾螳臂雙榔交犬牙照波還自惜艷色似荷花袖惹
紅萍濕裙牽翠蔓斜大堤東過客背面在蒹葭日落江
風起清歌雜笑哇
春芳曲
春容不再芳春華不再揚我欲倩游絲花前繫春陽春
陽不可繫游絲徒爾長飛來雙蛺蝶綴我羅衣裳頓足
起與舞上下隨春狂
鬭雞行
兩雄勇銳誇匹敵老距當場利如戟氄毳毰毸蝟刺張
怒咽磈礧嗔睛碧劒心一動碎花冠口血相汙膠綵翼
何當罷鬭作啼聲埭上梨花春露滴
殺虎行(并序)
劉平妻胡氏從平戍零陽平為虎擒胡殺虎争夫
千載義烈有足歌者猶恨時之士大夫其作未雄
故為賦是章
夫從軍妾從主夢魂猶痛刀箭瘢況乃全軀飼豺虎拔
刀誓天天為怒眼中於菟小於鼠血號虎鬼冤魂語精
光夜貫新阡土可憐三世不復仇泰山之婦何足數
飲馬窟
長城飲馬窟飲馬馬還驚寧知嗚咽水猶作寶刀鳴
連理枝
主家連理木昨夜一枝零野藤沿别樹相託萬年青
玉蹄騧
銀腦玉蹄騧金鞭問妾家窗開桃葉渡小艇在荷花
商婦詞
蕩蕩發航船千里復萬里願持金剪刀去剪西江水
郎去愁風水郎歸惜歲華吳船如屋裏南北共浮家
春波曲
家住春波上春深未得歸桃花新水長應沒浣花磯
采蓮曲
東湖采蓮葉西湖采蓮花一花與一葉持寄阿侯家
楊柳詞
楊柳董家橋鵝黃幾萬條行人莫到此春色易相撩
賭春曲
鬭草歸來後開筵又賭春階前撒珠戲誰是得雙人(妝樓)
(記洛陽有樂姓者撒真珠為戲厚盈數寸以班螺令妓女酌之仍各具數以得雙者為勝得雙妓乃作雙珠宴)
(以勞主人)
玉鏡臺
郎贈玉鏡臺妾挂菱花盤安得咸陽鏡照郎心肺肝
聞雁篇
樓頭聞過雁隻影不成雙一夜狂夫夢相隨到九江
買妾言
買妾千黃金許身不許心使君聞有婦夜夜白頭吟
歸客誤
夜聞歸客騎玉轡鳴匼啑喚婦開西窗秋風響桐葉
自君之出矣
自君之出矣燕去復燕歸思君如荔帶日日抱君衣
自君之出矣草青復草黃思君如魚鑰日日守君房
吳子夜四時歌(效劉琨體作)
麴塵波欲動紅心草巳生朝來夾城道流車如水行
睡起珊瑚枕微風度屧廊芙蓉最高葉翻水洗鴛鴦
秋風吹羅帷玉郎思寄衣多情雙絡緯啼近妾寒機
華煙嘘席暖不知寒漏長朝來玉壺冰為君添衣裳
陽臺曲
月落望夫山高臺十二鬟楚宫多妬女雲雨夢中還
焦仲卿妻
生為仲卿婦死與仲卿齊廬江同樹鳥不過别枝啼
小臨海曲
日落洞庭波吳娃蕩槳過道人吹鐵笛風浪夜來多
道人鐵笛響半入洞庭山天風將一半吹度白銀灣
仙橘大如斗浮之過洞庭江妃渾未識喚作楚王萍
海客報竒事青天火甕飛明朝雷澤底新有落星磯
網得珊瑚樹移栽瑪瑙盆夜來風雨横龍氣上珠根
海上雙雷島渾如灩澦堆乖龍拔山脚飛渡海門來
潮來神樹沒潮歸神樹青雲裏天妃過龍旗帶雨腥
客入毛公洞洞深人不還明年探禹穴相見會稽山
太液象圓海金蓮夜夜開水中萬年月照見昆明灰
秦峯望東海雲氣常飄飄桑田明日事奚用石為橋
桂水五千里
桂水五千里瀟湘雨氣空衡山七十二望見女英峯
桂水五千里南風大府開象王新貢入鮫女送珠來
西湖竹枝歌
余閒居西湖者七八年與茅山外史張貞居苕溪
郯九成輩為唱和交水光山色浸沈胷次洗一時
尊俎粉黛之習於是乎有竹枝之聲好事者流布
南北名人韻士屬和者無慮百家道揚諷諭古人
之教廣矣是風一變賢妃貞婦興國顯家而列女
𫝊作矣采風謠者其可忽諸至正八年秋七月會
稽楊維楨書於玉山草堂
蘇小門前花滿株蘇公堤上女當壚南官北使須到此
江南西湖天下無
鹿頭湖船唱赧郎船頭不宿野鴛鴦為郎歌舞為郎死
不惜真珠成斗量
家住西湖新婦磯勸君不唱縷金衣琵琶元是韓朋木
彈得鴛鴦一處飛
湖口樓船湖日陰湖中斷橋湖水深樓船無柁是郎意
斷橋無柱是儂心
病春日日可如何起向西窗理琵琶見說枯槽能卜命
柳州衖口問來婆
小小渡船如缺瓜船中少婦竹枝歌歌聲唱入空侯調
不遣狂夫横渡河
勸郎莫上南高峯勸儂莫上北高峯南高峯雲北高雨
雲雨相催愁殺儂
石新婦下水連空飛來峯前山萬重不辭妾作望夫石
望來或似飛來峯
望郎一朝又一朝信郎信似浙江潮浙江潮信有時失
臂上守宫無日消
吳下竹枝歌
三箬春深草色齊花間蕩漾勝耶溪采菱三五唱歌去
五馬行春駐大堤
家住越來溪上頭臙脂塘裏木蘭舟木蘭風起飛花急
只逐越來溪上流
寶帶橋西江水重寄郎書去未回儂莫令錯送回文錦
不答鴛鴦字半封
馬上郎君雙結椎百花洲下買花枝罟罛冠子高一尺
能唱黃鶯舞雁兒
白翎鵲操手雙彈舞罷胡笳十八般銀馬杓中勸郎酒
看郎色似赤瑛盤
騎馬當軒鵠觜靴西風馬上鼓琵琶内家隊裏新通籍
不是南州百姓家
小娃十歲唱桑中盡道吳風似鄭風不信柳娘身不嫁
真珠長絡守宫紅
燕子詞
燕子來時春雨香燕子去時秋雨涼鴛鴦一生不作客
夜夜不離雙井塘
燕子樓頭入妾家燕來燕去惜容華祇應韓重相思骨
化作湖中並蒂花
小游仙詞
東華塵又起瀛洲十屋今添第幾籌阿母西來騎白鳳
蛾眉相見不勝秋
麻姑今夜過青丘玉醴催斟白玉舟莫向外人矜指爪
酒酣為我擘箜篌
曾與毛劉共學丹丹成猶未了情緣玉皇勅賜西湖水
長作西湖月水仙
青旄節衛翠雲軿按部東行過赤城龍女遺珠雞卵大
結為雙佩賜方平
若木西來赤岸東白金城闕碧珠宫天家令急不敢住
折得五花歸飯龍
東逾弱水赤流深夜得桃都息羽旌地底日迴天上去
金雞如鳳自交鳴
去妾辭
萬里戎裝去琵琶上錦韀傳來馬上曲猶唱想夫憐
紅酒歌(謝同年智同知作)
楊子渴如馬文園宰官特賜桃花源桃花源頭釀春酒
滴滴真珠紅欲然左官忽落東海邊渴心鹽井生炎煙
相呼西子湖上船蓮花博士飲中仙如銀酒色未為貴
令人長憶桃花泉膠州判官玉牒賢憶昔同醉璚林筵
别來南北不通問夜夢玉樹春風前朝來五馬過陋㕓
贈以同袍五色彩副以五鳳樓頭牋何以澆我磊落抑
塞之感慨桃花美酒斗十千垂虹橋下水拍天虹光散
作真珠涎吳娃鬭色櫻在口不放白雪盈人顛我有丈
園渴苦無曲奏鴛鴦絃預恐沙頭雙玉盡力醉未與長
瓶眠徑當垂虹去鯨量吸百川我歌君扣舷一斗不惜
詩百篇
聽鸎曲
紫騮踏花雲滿足南陌東阡日馳逐不如幽谷黃衣郎
好音緜蠻出深木鄰家女兒愁别離楊花恰傍珠簾飛
樓前關山人未歸奈何奈何啼黃鸝
蓮花㘰歌(㘰在太湖之西薊氏村㘰或作阧山川峭絶處)
棟花風殘啼鴂舌蓮花㘰上春三月㘰上女郎齊踏歌
輕衫白苧飄香雪青山深鎖薊家村使君艇子恰當門
門前滿樹櫻桃子手摘櫻桃招使君使君本是龍門客
身脫宫袍岸烏幘何處江南最有情新買蓮花㘰上宅
玉蓮曲為金陵張氏妓賦
芙蓉出五沃蕩漾水中央託根遍七澤濯影照滄浪亭
亭立淤泥静試岳井粧使君青雀舫夜夜宿花傍為結
明璫蓋覆此並頭芳洛妃解瑤珮王母薦瓊觴饑餐玲
瓏玉渴飲醍醐漿白日忽成晩粉面落秋霜窟䆛不結
子柔絲斷藕腸波寒沈獺傘愁殺野鴛鴦
用韻復雲松老人華陽巾歌
君不見獬豸不識字高柱削鐵堅白簡孰辨賢不賢又
不見鵕䴊偏尚武高屋壓虎肩五兵不理長酣眠鐵崖
老狂者強項如董宣小巾製子夏正要江東傳人間緋
紫揎已蛻風中蟬脫巾漉酒東籬邊吳淞老褐來賀我
倒冠共醉春風前我歌此歌君拍手東壺西閬開洞天
洞天之鶴為我雙回旋
老客婦謠
老客婦老客婦行年七十又一九少年嫁夫甚分明夫
死猶存舊箕帚南山阿妹北山姨勸我再嫁我力辭涉
江采蓮上山采蘼采蓮采蘼可以療饑夜來道過娼門
首娼門蕭然驚老醜老醜自有能養身萬兩黃金在纖
手上天織得雲錦章繡成願補舜衣裳舜衣裳為妾佩
古意揚清光辨妾不是邯鄲娼
邯鄲美人(為趙娘賦也)
邯鄲市上美人家美人小襪青月牙繡靴對著平頭鴉
平頭鴉蹋場下包銀壺䭾細馬
裙翻柳脚垂青空水花吹亂秋芙蓉須臾氣喘如渴虹
如渴虹索銀癭轉轆轤飲金井
素雲引為元霜公子賦(元霜璜溪吕氏月臺名也)
清河美人姑射神夢中認得棃花雲朝朝暮暮不肯雨
璚枝玉葉光輪囷靘妝不染臙脂水輕歌欲遏鸞笙起
五花細馬䭾春風羅帶飄颻白鷴尾柔情易逐綵霞空
半掩春衣嘶玉龍九點峯前指歸路家住松陵東復東
桃葉桃根春已暮又逐飛花度江去梨園昨夜春雨多
回首孤飛在何處何處孤飛去復來直是元霜百尺臺
春愁曲
小樓日日聽雨卧輕雲作團拂簾過金黃楊柳葉初勻
雪色棠梨花半破東家蝴蝶飛無數西鄰燕子來兩箇
玉關萬里尺書稀春風不似春愁大
羲仲以吳之柳枝詞答為賦詩
吳中柳枝傷春瘦湖中竹枝湘水愁說與錢塘蘇小小
柳枝愁是竹枝愁
四景宫詞
漏痕新長蓮花斗龍池草色連溝柳憶春還又怯春來
日日春情殢如酒小牀偷製錦迴文落枕鍼聲暗驚手
夢繞梁三白蝶飛西園鼓子花開後
金刀落雪瓜如斗小殿風來水楊柳鳳窠長簟不成眠
竊飲君王千日酒傳宣今夜吹玉笙十指紅蠶捻輕手
三十六竿調未齊小倚流璃御屏後
露下金盤濕星斗池上烏啼千尺柳秋題未寫桐葉箋
春妝尚帶桃花酒十二簾開乞巧樓小隊金針穿好手
長生殿裏記恩私夜半牽牛挂樓後
黛螺新賜量成斗畫眉日畫青青柳長得君王一笑看
眠文不敢朝忺酒盤珠夜製衮龍衣紅冰笋軟呵纖手
坐聽鐙人報曉籌二十五聲寒點後
鳴筝曲
斷虹落屏山斜雁著行安釘鈴雙啄木錯落千珠柈愁
龍啼玉海夜燕語雕闌只應桓叔夏重起為君彈
夢遊滄海歌
東海之東去國十萬里其洲名滄洲地方五百里上有
璚濤玉浪出沒九岫如羅浮風光長如二三月琪花玉
樹不識人間秋人鳥戲天鹿昆吾鳴天球橘子如斗蓮
葉如舟白鳳如雞紅鱗如牛青瞳綠髮紫綺裘日夕洲
上相嬉游鐵崖道人隘九州凌風一舸來東漚始青天
開月如雪錦袍著以黃金樓樓中仙人睨物表瑤笙引
鶴緱山頭戲弄玉如意擊碎珊瑚鈎相招元處士浩歌
海西流長梯上摘七十二朵之青菡蓞玉龍呼畊三萬
六千頃之崑崙丘黃河清淺眼中見海屋老人為我添
新籌
錢惟善
春游曲
蛾眉曉壓黛雲冷蟻波淥泛秋蛇影千金難買能賦人
轆轤聲沈舊宫井青絲不梳慵蚤起十二螺鬟翠相倚
鸚鵡解言天上愁紅雨香漂御溝水羲車急急催飛光
杯中淺深愁短長東鄰誰唱斷腸曲游絲落絮春茫茫
西湖竹枝詞
貧家教妾自當壚馬上郎君不敢呼折得荷花待誰贈
葉間紅淚滴成珠
春日高樓聞竹枝梨花如雪柳如絲珠簾不被東風捲
只有空梁燕子知
日暮天寒野水濱孤山愁絶四無鄰誰家處子如冰雪
行傍梅花不見人
阿姨住近段家橋山妬蛾眉柳妬腰東山井頭黑雲起
早回家去怕風潮
楚人弓
楚人弓懸兩石五十萬矢陷強敵絳人弓箭三隻長歌
入關成偉績多箭不如少箭力制敵若在弓矢間鳴條
牧野高於山
國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭
長安道
車馬如流水樓臺結綵虹王孫來戚里豪士遇扶風不
覩衣冠盛空聞意氣雄鳶肩亦何事日暮醉新豐
關山月
落落漢時月蕭蕭古戰場揚輝子卿節逐影細君裝高
映玉關外低沈青海傍不似閨中夜祇照繡鴛鴦
折楊柳
何處好楊柳攀條贈遠行花飛渡江水客醉蹋歌聲秋
色彫榆塞春陰接鳳城一枝不敗折為近亞夫營
張昱
行路難
鴻雁及秋來玄鳥先社去俱生亭毒内羽翼乃不遇翔
者不知水流者不知山世事每如此人生行路難
美女篇
燕趙有美女紅蓮映綠荷珮環彫夜玉團扇畫春羅流
盼星光動曳裾雲氣多回車南陌上誰不駐鳴珂
晩春詞
喧風日夜起春到亦已久清晨卷簾坐惆悵閨中婦憑
闌暗垂淚對花嬾擡手昨宵夢夫婿白馬章臺走結成
合歡帶自置妾懷袖覺來風張幔啼鳥在高柳空織迥
文錦佳期竟何有
織錦詞
行家織錦成染别牡丹花紅杏花白作雙紫燕對銜春
一疋錦成過半月持來畫堂卷復開佳人細意為剪裁
銀鐙連夜照針黹平明設宴章華臺為君著衣舞垂手
看得風光滿楊柳蝶使蜂媒無定棲萬蕊千花動衣袖
回回舞罷換新衣新衣未縫錦下機憐新棄舊人所悲
百年歡樂無片時
蓮塘曲
青蘋風起柳塘水波聲夜聒鴛鴦睡一點芳心不自持
露荷又作璚珠碎藕絲織錦香滿機裁成衣裳將遺誰
只愁賤妾夢魂短不恨蕩子歸來遲花間鶗鴂依芳草
等閒綠遍邯鄲道還應憶念蕩舟人滿架芙蓉鏡中老
學仙曲
二八女人貌嬋娟杏花陰裏競鞦韆同心錦帶刺石蓮
逢人學縳剪刀錢却妬鴛鴦沙上眠
古辭
歡樂自歡樂苦辛長苦辛城中十萬戶誰是種田人
小遊仙
桂閣金銀不甚高仙山幾許隔波濤信回青鳥無尋處
一色春風是絳桃
小娃莫說臉如蓮自牧羊龍向葑田笑指清泠橋下水
此中原是碧瑤天
青虬昨夜付書回只許麻姑自拆開說道蓬萊山下路
莫因清淺不歸來
柳枝詞
尊前不棄小腰身争欲攙先上舞茵多謝東風好擡舉
盡情分付畫眉人
春光領略不勝嬌搖蕩東風千萬條悔盡江州白司馬
一生空詠小蠻腰
輦下曲一百二首(并序)(錄十八首)
昱備員宣政院判官以僧省事簡搜索舊文槀於
囊中曩在京師時有所聞見輙賦詩有宫中詞塞
上謠共若干首合而目之曰輦下曲其據事直書
辭句鄙近雖不足以上繼風雅然一代之典禮存
焉
五垓千陛立朝廷檻首銅鵰一丈翎不待來儀威鳳至
日聞韶濩在青冥
州橋拜伏兩珉龍向下天潢一派通四海仰瞻天子氣
日行黃道貫當中
國戚來朝總盛容左班翹鶡右王封功臣帶礪河山誓
萬歲千秋樂未終
只孫官樣青紅錦裹肚圓文寶相珠羽仗執金班控鶴
千人魚貫振嵩呼
墀左朱闌草滿叢世皇封植意尤濃艱難大業從兹起
莫忘龍沙汗血功
國初海運自朱張百萬樓船渡大洋有訓不教忘險阻
御廚先飯進黃粱
當年大駕幸灤京象背前䭾幄殿行國老手鑪先引導
白頭聮騎出都城
華纓孔帽諸番隊前導伶官戲竹高白傘葳蕤避馳道
帝師輦下進葡萄
雞人唱罷内門開千騎前頭丞相來衛士金瓜雙引導
百司擁醉早朝回
端本堂深繡榻高滿前學士盡風騷星河騎士知誰馬
慣識金箋玉兔毫
儒臣奉詔修三史丞相銜兼領總裁卒士院官傳賜宴
黃羊挏酒滿車來
文明天子念孤寒科舉人材兩榜寬别殿下簾親策試
唱名纔了便除官
鑪香夾道湧祥風梵輦遊城女樂從望拜䋡樓呼萬歲
柘黃袍在半天中
鴨綠江波勝鴨頭魚龍變化滿中州分來一派天潢水
到得烏桓便不流
昭君遺下漢琵琶拗軫誰彈狽獲沙春色不關青塜上
只今芳草滿天涯
圓殿儀天十六楹向前黃道不教行帳房左右懸弓角
盡是君王宿衛兵
閒家日逐小公侯藍棒相隨覓打毬向晩醉嫌歸路遠
金鞭相過御街頭
肩垂綠髮事康禪淡掃蛾眉自可憐出入内門裝飾盛
滿宫争迓女神仙
塞上謠
雖說灤京是帝鄉三時閒静一時忙駕來滿眼吹花柳
駕起連天降雪霜
親王捧寶送回京五色祥雲抱日明錫宴大開興聖殿
盡呼萬歲賀中興
擬古秋夜長
雲中鴻雁過門前朔風起梧桐葉落金井頭月照烏啼
天似水誰家機上織迴文夜聽啼烏如不聞明朝為遣
安南使細意緘題持贈君
御選元詩卷十
