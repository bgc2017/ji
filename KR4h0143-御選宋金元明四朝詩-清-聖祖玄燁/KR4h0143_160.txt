欽定四庫全書
御選宋詩卷七十七
雜體一
孔平仲
二十八宿名寄芸叟
張公角立誰敢肩亢宗自許英妙年捕逐氐羌先著鞭
文房餘思如湧泉題詩寫心蟠遠煙黑蛟矯尾明秋淵
南箕吐舌風墮鳶弱羽斗落郴江邊蝸牛客舍弔影眠
寒女晚嫁私自憐誰知虚實久粲然安危之理有循環
歸來藏室閱青編東壁步武追神仙繡衣白簡猶奎躔
體健不服婁金丸腸胃充實頗骨堅昴宿老人飛上天
志願未畢西餽邊野鶴礪觜不啄羶曾參殺人始誤傳
賞花墜井皆妄言載鬼一車疑已捐人欲折柳送公船
去同衆星還紫垣張公張公人最賢丹鳳奮翼蔚高鶱
更調玉軫續薰絃
孔平仲
卦名寄芸叟
小豐猶可喜況此大有年流庸已歸復獄訟久蕭然明
聖臨六合吁俞萃羣賢乾坤協氣滿井邑歡聲連張公
性謙静玉節鎮湘壖茇舍富暇豫鈴齋恒晝眠萬家人
悅喜鄰壤蒙安全譬如泰山雲益此涸轍泉我鄙無所
解昔隨公得仙超升已連帥羇旅今華顛屬郡損末禮
郵筒賁新篇坎坎我鼓腹咸韶愧朱絃暌乖每自念姤
遇兩何緣野色小過雨秋聲漸號蟬園林淒剥落樓觀
蔚騰騫曳履煙景外支頤嵐翠前嘗聞東晉士多問遠
師禪盛世非否塞微生自屯邅廬岳決遯去老夫無妄
言迹同人間世心鍊鼎中鉛流俗若飛蠱困途多墮鳶
相需緱嶺上一比洪崖肩
朱熹
讀十二辰詩卷掇其餘作此聊奉一笑
夜聞空簟齧飢鼠曉駕羸牛耕廢圃時才虎圈聽豪夸
舊業兔園嗟莽鹵君看蟄龍卧三冬頭角不與蛇争雄
毁車殺馬罷馳逐烹羊酤酒聊從容手種猴桃垂架綠
養得鵾雞鳴角角客來犬吠催煮茶不用東家買猪肉
方岳
次韻十二辰體二首(錄一首)
鼠技易窮誰比數牛衣正可眠春雨虎窺九關高莫捫
兔禿千毫老無補龍嬰鱗逆事可驚蛇畫足添心獨苦
馬寧垓下困鹽車羊勿夢中翻菜圃沐猴從爾楚人冠
荒雞寧起劉郎舞狗監無煩誦子虚豕亥縱分吾不取
孔平仲
人名詩和蕭十六
式微子歎歸期滯疎鍾皓月僧窗睡滿郭丹楓巳送秋
李白桃紅春又至綠楊朱戶鎖娉婷燕趙壹笑誰相視
紅顔回眄能溺人有若大川無際涘吾曹操行薄雲天
去險就平當擇地嚴君平昔教諸子肯向贛江為此事
勿捐仁義縱歡娛力與主張興廢墜不才彊使酬杜詩
搦管能令言鄙志
承芸叟寄示新詞一篇以此寄謝楊子云書亦
有色乎此亦書之色也(婦人名)
綺羅敷色新出機嵩洛神秀鍾妙詞關西子弟多習武
博學能文君冣竒日下無雙成器早少小玉立誰瑕疵
天王母后親選擢抱道韞德將發施朝中議論太真樸
湖南威鳳翅小垂屈申后先皆有數此理昭昭君自知
芰荷堆綠珠露冷蘭杜秋香風正吹征鴻南飛燕北去
晚歲瀟湘君未歸
夜宴曲(婦人名)
湘江紺碧玉照秋丹楓紅蓼君莫愁江上女兒花見羞
吾曹大家行樂休促席相虞美人出羽觴時許飛瓊液
天明君醉苦相挽肯念奴家隔江遠流蘇小帳屈曲屏
留連為子都忘返
陳造
程帥以古人名作詩見寄擬作謝之
胷次不平當近酒熱官奮揚肯回首即今羊杜詩中仙
襄陽城中獅子吼我將仲子趨黃堂孰看畢戰搴旌幢
(筆秦曰筆楚曰畢吳曰不律)抗顔路塵旋行役但有魂夢公之傍瀕
海作宰我漫仕留贊郡符真左計老夫已老子白丁解
頤與言游戲事駢羅隠服芙蓉裳設張翰墨當絲簧敢
向青山簡竒勝有田肯賣吾倒囊如公端合穆王度不
靳尚作歸田語蓬萊朱金久已齊還許遠來結鄰否
方岳
山中作人名詩
負郭太幽深結茅容易得雖無桃李園石老松柏直山
北雨后蒼山南霽雲白荷鋤課諸兒陸續蔬甲拆
孔平仲
郡名詩呈呂元鈞
相人觀久遠要且視資質酒酸本多甘絹敗為少密公
家渭川後端亮氣不屈播移雖裔土寧妥如舊蓽優游
歸孔聖坎壈笑趙壹儻來等榮辱所遇順勞佚道閣接
談賓文房散書帙當其泰定時海宇更無物耳目并已
忘何心蘄冕黻忽聞韶曲奏更覺巴音失温純比金玉
清越勝琴瑟似追少陵步真得建安骨從今益淬厲及
此舒長日唱酬安敢同心欽但齋栗
陳亞
登湖州銷暑樓(藥名)
重樓肆登賞豈羨石為廊風月前湖近軒窗半夏凉罾
青識魚浦芝紫認仙鄉却恐當歸闕靈脾為别傷
王安石
和微之藥名勸酒
赤車使者錦帳郎從容珂馬留閒坊紫芝眉宇傾一座
笑語但聞雞舌香藥名勸酒詩實好陟釐為我書數行
真珠的皪鳴糟牀金罌琥珀正可嘗史君子細看流光
莫惜覓醉衣淋浪猶醒至死誠可傷歡華易盡悲酸早
人間沒藥能醫老寄言歌管衆少年趁取烏頭未白前
既别羊王二君與同官會飲於城南因用藥名
體奉寄
赤車使者白頭翁當歸入見天門冬與山久别悲悤悤
澤瀉半天河漢空羊王不留行薄晩酒肉從容追路遠
臨流黃昏席未卷玉壺倒盡黃金盞羅列當辭更繾綣
預知子不空青眼嚴徐長卿誤推挽老年揮翰天子苑
送車陸續隨子返坐聽城雞腸宛轉
馮山
效皮陸體藥名詩寄李獻甫
半夏勞奔走當歸計未成向烏頭雪白雖遠志澄清白
屋游偏早青雲夢數驚預知皆係命無患可傷生泉水
懷鄉國靈山得古城葳蕤差病力安息媿民情蘭草園
池静槐花道路平野翁宜散誕故紙任縱横問話思黃
蘗論文憶長卿餘糧添甕盎亂髮散簪纓紫蒨江山秀
婆娑桂柏榮佩香餘雨氣桐葉變秋聲險語嘗鈎吻昏
瞳屢決明鸕鷀閑自酌琥珀向誰傾莨宕官資淺螵蠨
活計輕每將蘇子校多謝使君名滿把黃金屑知音白
玉英青箱空聚古敗將敢論兵苦練詩方就旁通筆未
精前賢如及已海藻願題評
孔平仲
新作西菴將及春景戲成兩詩請李師中節推
同賦(藥名)
鄙性常山野尤甘草舍中鈎簾隂卷柏障壁坐防風客
土依雲實流泉架木通行當歸去去已逼白頭翁
昨葉何搖落今逢淑景天山椒紅杏火巖石綠苔煙爐
火沉香燼琴絲續斷絃忍冬寒巳徹衰白及長年
再賦藥名
楚澤蘭紉佩蒙泉水洗心荷鋤通草徑戴笠釣藤隂欲
早休陳事須甘遂陸沈謾呈詩藁本李杜若知音
鬱鬱金舒柳青青黛染槐繁隂庭側柏碎綠井中苔雨
漏蘆簷破風薰草意回陟釐題短句自洗筆頭灰
再賦藥名
百草霜雪死半天河漢斜竹含輕紫粉梅發淡紅花蘸
甲香醪釅搔頭垢髩華北亭歡宴罷燈燭夜明沙
起自然銅鼎烹茶滴乳香深冬灰正冷新臘雪須當我
意空青眼君才貫衆長唱酬幾百合衰白荷相忘
寄芸叟藥名
未老已前胡不歸何須斑白及衰羸婆娑石上弄明月
卧看秋風生桂枝
愁雲垂地黃映日疊嶂插空青照樓野菊花開秋又晩
便當歸去老滄洲
年過半百合歸去謹杜衡門深退藏衰白前途有多少
使君仔細更思量
七夕一首呈席上(藥名)
琥珀杯濃酒味醇鬱金裙轉舞腰新鉛華第一人中白
歌響幾多梁上塵玉漏將沉香早斷銀潢雖遠志相親
合歡促席留君醉最苦參斜夜向晨
蕭器之小飲誦王舒公藥名詩因效其體
蕭郎嘉客近遠志把酒勸賓郎半醉自然同類易相求
官守從容看無事清晨麥蘗寒有力倒灑金鍾乳花滴
十分蘸甲香且醪不覺昏黃連夜色雀噪烏棲奈晩何
悤悤白日若飛梭青青百草霜已歇牆隂淺白微經雪
庭梅香膩粉苞鮮歲律將旋復花發銅壺泣水銅箭短
漏聲斷續隨風遠起視天南星斗稀蟾蜍已黑牽牛依
知子多情惜分散山公酩酊自當歸
亶甫寄示與譙冲元唱和藥名詩因作一篇奉
寄
天南星斗垂晶熒麻姑山色排空青人中白眉誰第一
周郎獨以文章名少年折桂心巳壯大學弱冠衆所驚
嚴徐長卿詞格老合上芸臺預讎討赤車使者已為淹
復令倅郡淮南道蘄春人幸何熙熙有賢史君子副之
鈴閣深沉香一炷綵箋舒卷百篇詩藏鱗伏翼聊展轉
有才無患子不顯楚澤蘭芳莫謾悲秦烏頭白終當返
我棲江上松蘿深自甘草莽長陸沉忽忽光景又半夏
書房風月澄人心昏黃禽噪悄不覺架木通渠清河濯
雨餘凉風襲衣襟半天河漢垂簷角惟恨與子未從容
紫芝眉宇何時逢頻以青琅玕寄我不須怊悵白頭翁
黃庭堅
荆州即事藥名詩八首
四海無遠志一溪甘遂心牽牛避洗耳卧著桂枝隂
前湖後湖水初夏半夏凉夜闌鄉夢破一鴈度衡陽
千里及歸鴻半天河影東家人森戸外笑擁白頭翁
天竺黃卷在人中白髮侵客至獨掃榻自然同此心
垂空青幕六一一排風開石友常思我預知子能來
幽澗泉石綠閉門聞啄木運柴胡奴歸車前挂生鹿
雨如覆盆來平地沒牛膝回望無夷陵天南星斗濕
使君子百姓請雨不旋復守田意飽滿高壁挂龍骨
周紫芝
病中戲作本草詩
長空青雲晝風卷雨餘凉生開病眼垣衣洗雨綠生光
芍藥翻階紅照晩幽人却掃驚半夏獨杜衡門頗心遠
提壺勸酒意甚勞花間伏翼終日號大棗如瓜安可得
竹葉豈宜空蟹螯何當如淮泣石斛天南星移碎紅燭
錦纏更命劉寄奴回雪香柔體如玉人生富貴不早休
烏頭成白空自愁浩歌自駕木蘭去范蠡實能知遠遊
君不見赤車使者將君命五加皮幣不少留一朝逐客
便當去王不留行空淚流又不見浪蕩子長負羇槖石
下長卿無住著賈論空高遠志孤屈草初成竒禍作何
如獨活考澗槃不遇自然同此樂嗟余知此解馬銜蝸
廬僻在陵陽角誰能更朝紫真壇丹砂豈解駐衰顔五
色神符亦安用菖蒲謾說能引年玉泉泠泠潄虛壑獨
尋鶴蝨負朝暄故人遠引羈旅夕寒水石畔思清言何
時從容乃如此煙蓑去作牽牛子生平甘遂丘壑貧常
有幽懷思洗耳
戴昺
山家小憩效藥名體
柴門通草徑茅屋桂枝間修竹連翹木高松續斷山仰
空青蔭密掃石綠花斑傍澗牽牛飲白頭翁自閒
梅堯臣
禽言四首
子規
不如歸去春山云暮萬木兮參雲蜀天兮何處人言有
翼可歸飛安得空啼向高樹
提壺
提壺蘆沽美酒風為賓樹為友山花繚亂目前開勸爾
今朝千萬夀
山鳥
婆餅焦兒不食爾父向何之爾母山頭化為石山頭化
石可奈何遂作微禽啼不息
竹雞
泥滑滑苦竹岡雨蕭蕭馬上郎馬蹄凌兢雨又急此鳥
為君應斷腸
陸游
禽言
架犁
架犁架犁南邨北邨雨淒淒夜起飯牛雞未啼日暮矻
矻行千畦沒足勿恨一尺泥西成收薄汝噬臍
拔筍
拔筍拔筍入箐不辭風雨窘養成會見高拂雲取供口
腹初不忍獨持兩把慰倚門慈顔一笑如春温
打麥作飯
老翁老尚健打麥持作飯終歲隴畝間勞苦孰敢怨人
生為農冣可願得飽正如持左劵碓舂樵㸑小甑香豈
不勝汝耗太倉
堂前捉績子
堂前捉績子刀作忘朝餐鵝黃雪白相照耀插茅作簇
高如山蠶女採桑至煮繭何暇膏沐梳髻鬟繅成蜀錦
與楚縠舞姝纏頭不論束
朱熹
五禽言和仲衡尚書
提壺蘆
提壺蘆沽美酒春風浩蕩催花柳不用沙頭雙玉瓶鳥
歌蝶舞為君夀祗今沉醉是君恩昨日之愁愁殺人
不如歸去
不如歸去孤城越絶三春暮故山只在白雲間望極雲
深不知處不如歸去不如歸千仞岡頭一振衣
泥滑滑
泥滑滑泥滑滑秦望雲荒鏡湖闊綠秧刺水水拍堤牙
旗畫舸凌風發使君行樂三江頭泥滑水深君莫憂
脫袴
脫袴脫袴桑葉隂隂牆下路回頭忽憶舍中妻去年巳
逐他人去舊袴脫了却不辭新袴知教阿誰做
麥熟
麥熟吟去年種麥有德音祗今種熟誰快活種者已卧
宫牆隂仁公有政惠存歿肯使催租更隳突
戴昺
五禽言
提壺蘆
提壺蘆沽美酒人世光隂春電走一日得醉一日閒綠
髩幾曾俱白首沽酒沽酒有酒沽生前不飲真愚夫
不如歸去
不如歸去不如歸去千山萬水家鄉路今年又負故園
花來歲開花定歸否歸去歸去須早歸近日江湖非舊
時
泥滑滑
泥滑滑泥滑滑客路迢迢雨不歇我僕十步九回蹶我
馬&KR0008;&KR0008;如跛鼈泥滑泥滑君莫愁秧爛麥損尤堪憂
脫却破袴
脫却破袴脫却破袴蠶熟繰成霜雪縷小姑織絹未落
機縣家火急催官賦輸了官賦無零落破袴破袴還更
著
麥熟鍛磨
麥熟鍛磨麥熟鍛磨邨南邨北聲相和大男小女總欣
欣煮餅蒸糜任渠做鍛磨鍛磨莫等閒去年糠人無得
餐
劉學箕
七禽詠
貫錢石八豆
貫錢石八豆充腸備粱糗飽嬉游手兒初不事耕耨好
衣好食街市女汗珠滴滴田婦苦夫耘婦餉日卓午朝
夕南山捕蟲鼠
不如歸去
不如歸去愁綠怨紅春欲暮汝勸行人歸行人勸汝住
鳴聲不住良苦辛啼得血流無用處不如歸去吾今歸
千聲萬聲爾何為
泥滑滑
泥滑滑泥滑滑前聲住後聲發不道去年冬沒雪今年
春早已三月月如金日如血大麥小麥盡枯渴使君祈
禱走阡陌汝切勿啼泥滑滑
行不得哥哥
行不得喚阿兄向晩夕猶悲鳴坦坦之途萬人履跛鼈
不休跬千里汝行不上可奈何日暮途遠無蹉跎
姑惡
姑惡姑惡家道立汝為人婦供婦職婦德婦功汝不能
抱恨歿身空怨抑不化秋柏食不化山頭石化作春鳥
鳴號呶何苦極
提葫蘆
提葫蘆沽美酒酒美欲沽何處有官醪道遠不可得邨
釀濃酸難入口況當春暮暄暖初沈浸醲郁醺體膚客
中醉倒無人扶
早耕早布
早耕早布節物如流春色暮金房土瘠無稻田布耕播
種(去聲)種何處一春焦涸旱無雨麥穗藏頭猶未吐麥穗
不吐人不憂粟田再種秋可收只愁夏料欠輸納悍吏
坐門官不休
方岳
禽言
麥熟
麥熟熟黃雲壓肩堆滿屋大兒燒燧自治榖小兒擷蔬
歸作粥阿翁飽去摩挲腹柿葉濃隂對黃犢快活一生
甘碌碌君不見秋崖白頭守殘牘麥雖熟飯不足
不如歸
不如歸燒痕青青春蕨肥茅廬數掩山四圍有秫可釀
荷可衣世間何地非危機曷不常守西山饑君不見秋
崖無才終不逢長年垂釣煙波中公非熊同不同
姚勉
禽言十詠(錄四首)
泥滑滑
黃梅蒸雨已幾時路泥滑滑沒馬蹄前山咫尺似千里
十步九跌行人疲漫塍白水秧欲老黃雲漸黑麥欹倒
泥汙后土何時乾天若憐農放晴好
著新脫故
繰車欲動蠶春暮水足秧青行白鷺著新脫故山禽呼
也似催人闊耕布著新脫故也自竒闊耕闊布也自宜
冬苗夏絹星火急欲着無新耕亦飢
麥熟也哥哥
晨隂凉潤疑秋肅格磔鈎輈叫雲木似催農夫急腰鐮
邨北邨南麥皆熟屋頭場地初雨乾耞聲拍拍兒童歡
田家未敢冀一飽父老相呼先了官
提葫蘆沽美酒
晴煙如潑春光濃萬花笑日争嫣紅百金沽酒直取醉
有酒不醉孤東風不如遂我豐年願秫米價如黃土賤
家家有酒不用沽何用提葫苦相勸
鄧光薦
禽言
行不得也哥哥
行不得也哥哥瘦妻弱子羸㹀䭾天長地闊多網羅南
音漸少北語多肉飛不起可奈何行不得也哥哥
孔平仲
建除一首
建茶一杯午睡起除渴蠲煩無此比滿庭葉落啼野鶯
平地兩足生春水定心寧息守丹竈執固養和歸赤子
破須速補勉旃修危可求安灼然理成事何論軒冕貴
收身早占雲泉美開門納盜誤人多閉關掃軌從今始
黃庭堅
建除重贈徐天隠
建極臨萬邦稽古陛下聖除書日月下有耳家相慶滿
意見昇平父老扶杖聽平生所傳聞似仁祖德性定鼎
百世長櫜弓四方静執事當在朝官冷殊未稱破帽風
欹欹簡易不騎乘危顛相扶持泉石共嘲詠成樂澗阿
中傲世以未敬收潦下秋船期公拜嘉命開元命觀事
身得見全盛閉門長蓬蒿或許老夫病
晁補之
建除體答黃魯直教授
建策移漢都奉春緣衣布除地願見公乃以舍人故滿
船載明月且復酌清酤平旦襏襫出牛羊下來暮定境
要兩言出處非並趣執臂欣逢迎秋蘭在堂下破甑雨
生衣蹇不改兹度危莫如人心難莫如行路成事安得
悔來者其可悟收拾不須陳千言一棄屨開門見市井
終歲紛遑遽閉門面墻壁少日豐暇豫
陳與義
陪諸公登南樓啜新茶家弟出建除體詩諸公
既和予因次韻
建康九醖美侑以八品珍除瘴去熱惱與茶不相親滿
月墮九天紫面光璘璘平生酪奴謗脉脉氣未申定論
得公詩雅好知凝神執持甘露椀未覺有等論破睡及
四座愧我非嘉賓危樓與世隔萬事不及脣成功方坐
嘯賞此玉花勻收杯未要忙再試晴天雲開口得一笑
兹遊念當頻閉眼歸默存助發梨棗春
范成大
次韻子永見贈建除體
建子玉杓直黃昏月如霜除道啟柴扃客來巾履忙滿
炷寒釭油共此書檠光平生卜鄰願何意登我堂定交
吾豈敢南榮慚伯陽執手道古作遺篇記河梁破窗風
鳴悲孤客多慨傷危腸不救飢我詩安得昌成章類邨
歌但可侶牛羊收功翰墨藪微子誰能良開卷得雅音
玉鑾導旂常閉戶坐相念雪深梅暗香
方岳
用簡齋建除體韻
建旗凜大將負努紛前驅除此兩不能鋤荷則有餘滿
畦老菘韭貧猶未飢虚平生錯料事不到齊王竽定無
相攜人歲晩誰與娛執杯手欲龜風雪侵貂䄖破顔劃
孤嘯鬱屈終不舒危坐發深省寧若巾柴車成敗未可
知蕪我瓜芋區收身黃觳觫心迹何裕如開口不言錢
未害書生迂閉戶聊課詩政與俗士疎
孔武仲
數詩分題(天字為韻)
一邑臨襄漢青衫正少年二毛侵髩髮披霧始窺天三
接龍光遠曈曨白日邊四門方雜遝羔鴈賁林泉五斗
安微禄雖貧志浩然六韜聊自試有策佐平燕七札穿
強弩諸君必凱旋八荒馳貢篚恩旨罷戈鋋九九期君
用慚非命世賢十官何敢望於此卜歸田
孔平仲
八音詩呈諸公
金罍美酒斗十千石榴花開窗戶前絲棼萬事何足言
竹溪下逸方醉眠匏瓜繫此雖不久土風甚美人皆賢
革易暌散心惘然木在高山魚逐泉
再賦
金房去此路幾千石瀨齒齒秋風前絲侵兩髩老不言
竹實已空飢鳳眠匏笙吹作别離曲土壤漸異愁諸賢
革履練服何蕭然木隂緩步尋雙泉
八音詩十首(錄二首)
金風盪炎暑六合氣已清石聳南山高晨起見峥嶸絲
垂蟲就繭彼各有所營竹實不足飽鳳凰尚飢鳴匏瓜
固賤草引蔓上高城土地之所宜結子如瓶罌革帶守
空文歲月亦可驚木落行且秀欣欣似春雲
金杯十分酒酌子消百憂石可補青天棄與瓦礫侔絲
可絃南風織成縑素柔竹帛未書功光景忽已遒匏繫
久不食棲棲江上州土鼓與蕢桴為用先鳴球革帶人
所賤猶列下邳侯木有棟梁材終當同萬牛
晁補之
八音歌二首答黃魯直(錄一首)
金蘭況同心莫樂心相知石田罹清霜念此百草腓絲
看煮繭吐士聽憤悱語竹馬非妙齡美人恐遲暮匏繫
魯東家今君尚天涯土膏待陽癉氣至如咄嗟革薄不
可廓士迫下流惡木無松柏心蝎處螻蟻託
陳與義
八音歌二首(錄一首)
金章笑鶉衣玉堂陋茅茨石火不須臾白駒隙中馳絲
髩那可避會當來如期竹固不如肉飛觴莫辭速匏竹
且勿喧聽我歌此曲土花翫四時未覺有榮辱革木要
一聲好異乖人情木公不可待且復舉吾觥
方岳
夏日珠溪賦八音體
金篩薜蘿月玉戛琅玕風石根一睡美幽尚誰與同絲
棼俗士懷顛倒崔烈銅竹笻肯俱來獨予兩詩窮匏瓠
亦纏藤永日閉梵宫土花侵道碧晩翠初空濛革華共
徘徊愛此山叢叢木犀約重遊小待香玲瓏
再賦
金谷已塵土珠履如飇風石崇與平原癡處正爾同絲
毫挂世網空錮南山銅竹窗理殘書久矣不諱窮匏樽
吾故人許訪青蓮宫土甘蔬亦香小摘空濛濛革革有
鳴琴留我幽花叢木屑落飛談煙霞晩蔥瓏
孔平仲
還鄉展省道中作四聲詩寄豫章僚友
蕭灘波潺湲巴丘山崔嵬江天如相迎風吹浮雲開思
鄉人皆然惟予頻歸來松楸彌青鮮舂容生泉臺久雨
水陡長泱漭似海廣葦底解小艇曉起蕩兩槳早飯野
篠下鳥語静愈響有酒我不飲引領但子想四際又暮
夜意詣尚未到繫纜坐樹蔭嘒嘒厭聚噪徑步氣向暝
岸嘯韻自報内顧自慰幸比歲屢拜掃執熱逼入伏一
葉益局促日落月欲出豁若脫桎梏木色鬱碧幄竹節
削綠玉赤脚踏白石宿泊得沐浴
鄭剛中
平字梅花
江梅非凡根先春花南枝玲瓏皆瑤英雕鐫誰為之天
高孤芳寒風來幽香隨朝暾晞霜華蘭膏塗真妃移之
當疎簾吟腸清相宜吾將讒花神妖紅徒紛披何如令
江梅芬芳無休時終愁芝蘭嗔侵渠名聲衰
蘇軾
戲和正甫一字韻(通首字皆一母)
故居劒閣隔錦官柑果薑蕨交荆菅竒孤甘挂汲古綆
僥覬敢揭鈎金竿已歸耕稼供藁秸公貴幹蠱高巾冠
改更句格各蹇吃姑固狡獪加間關
劉敞
疉韻
圖書如蘧廬吏事類志意招邀聊逍遙醉寐自棄置
陸游
山居疊韻
禽吟隂森林鹿伏樸&KR0554;木嗚呼吾徒愚僕僕逐肉粟聯
翩憐鳶肩覆餗速戮辱艱難還山間獨欲足畜牧躋梯
棲西溪築屋宿北谷光芒常當藏櫝玉觸俗目
孔平仲
藏頭體寄賈宣州
高會當年喜得曹日陪宴衎自忘勞力回天意君應憊
心挾乾坤我尚豪豕亥論書非素學子孫干禄有東臯
十年求友相知寡分付長松蔭短蒿
藏頭體呈章子平
王駱聲華星斗傍方州投老棄甘棠木逃剪伐枝長碧
石耐鐫磨性有常巾褚藏經勤問學子孫傳業富文章
十年留落歸何暮日聽除書侍玉皇
孔平仲
藥名離合四時四首
草滿南園綠青青復間紅花開不掃地錦繡徑相通
漿寒飲一石蜜液和巖桂心渴望天南星河粲垂地
參旗挂彩木通夕涼如水銀漢耿半天河橋暝煙紫
雪片擁頽垣衣裘冷如甲香醪不滿榼藤枕欹殘臘
劉敞
雨後迴文
綠水池光冷青苔砌色寒竹深啼鳥亂庭暗落花殘
王安石
泊鴈迴文
泊鴈鳴深渚收霞落晩川柝隨風歛陣樓映月低弦漠
漠汀帆轉幽幽岸火然壑危通細路溝曲繞平田
蘇軾
次韻迴文三首
春機滿織迴文錦粉淚揮殘露井桐人遠寄情書小字
柳絲低日晩庭空
紅牋短寫空深恨錦句新翻欲斷腸風葉落殘驚蝶夢
戍邊回鴈寄情郎
羞雲斂慘傷春暮細縷詩成織意深頭伴枕屛山掩恨
日昏塵暗玉窗琴
題織錦圖上迴文三首
春晩落花餘百草夜凉低月半枯桐人隨遠鴈邊城暮
雨映疎簾繡閣空
紅手素絲千字錦故人新曲九迴腸風吹絮雪愁縈骨
淚灑縑書恨見郎
羞看一首迴文錦錦似文君别恨深頭白自吟悲賦客
斷腸愁是斷絃琴
記夢迴文二首(并序)
十二月二十五日大雪始晴夢人以雪水烹小團
茶使美人歌以飲余夢中為作迴文詩覺而記其
一句云亂點餘花吐碧衫意用飛燕故事也乃續
之為二絶句云
酡顔玉盌捧纖纖亂點餘花吐碧衫歌咽水雲凝静院
夢驚松雪落空巖
空花落盡酒傾缸日上山融雪漲江紅焙淺甌新火活
龍團小碾鬭晴窗
朱長文
奉和司封使君春日迴文之作
佳景更同民共樂俊髦皆集盛飛觴花隨客醉還成句
柳贈人行欲斷腸斜月上時霞散綺暖風來處寢凝香
華年惜過須心賞富貴叢身逼髩霜
周知微
遊旴𣅿龜山作迴文
潮迴暗浪雪山傾遠浦漁舟釣月明橋對寺門松徑小
檻當泉眼石波清迢迢綠樹江天曉靄靄紅霞海日晴
遙望四山雲接水碧峰千點數帆輕
李彌遜
秋月迴文
霜盤玉隠倒團金迥水秋天碧野侵光掩半扉寒夜永
影分疎竹翠煙深長空遠岫歸雲捲古木高風浥露沉
凉袂客愁應夢楚荒城曉角夜悲吟
王阮
避暑煙水亭與王景文迴文聯句一首
顔舒且對尊中酒(景文)晝永方濃翠幄隂(南卿)環珮響溪寒
浪急(景文)畫圖藏谷繡煙深斑生石潤苔紋亂(南卿)碧度雲
飛鳥影沉(景文)閒館邃風來迥野(南卿)隔樓斜日轉疎林(景文)
宋伯仁
小舟晩賞荷花迴文
天浮月影水浮天路遶山頭樹遶煙船小小行人意適
藕花新索酒杯傳
早秋迴文
秋天一餉晩風凉笑語人傳早稻香樓上醉時簾半捲
愁添客髩兩蒼蒼
李濤
春晝迴文一首
茶餅嚼時香透齒水沉燒處碧凝煙紗窗閉著猶慵起
極困新晴乍雨天
方岳
溪店迴文
啼鶯幾處垂垂柳乳燕雙飛片片花溪淺度雲山帶雨
岸崩欹樹草連沙
陳希聲
春日田園雜興迴文
香紅眩眼纈蕤英竹杖扶吟縱步行桑眼蟇含青蕾小
麥鬚蝦磔翠芒輕黃花菜圃午風軟綠水秧畦春野平
芳樹幾聲鳩雨過蒼蒼柳色弄煙晴
犁鋤徧野沸耕農血吻鵑聲一樹紅畦矗秧針青剡剡
隴翻麥浪翠芃芃雞鳴晝寂花邨雨蛤吠朝寒草岸風
溪外雲過横笛亂微煙野色樹蘢蔥
御選宋詩卷七十七
