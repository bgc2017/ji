欽定四庫全書
御選明詩卷七十一
七言律詩四
揭軌
春隂
梨花門巷泥活活楊柳忩戶綠隂隂軒車不来又幾日
風雨相思勞寸心舒州紅稻宜晚飯采石碧酒堪幽尋
故人何可久不見我有新詩思共吟
晚歸
花外金波映水天歸騘蹀躞暮江邊鳳凰臺閣初含雨
燕子人家又禁煙詩寫桃花歌扇㡳酒攜楊柳舞樓前
請看秋雨臙脂井好醉春風玳瑁筵
秋思
綺忩紅燭淡秋光鳳帳流蘇減夕香機杼隔花閒翠戶
轆轤臨水凍銀牀秋風紫塞書千里夜月清砧淚數行
望斷金鞍秋又杪芙容零落玉池霜
宴南市樓二首
帝城歌舞樂繁華四海清平正一家龍虎關河環錦繡
鳳皇樓閣麗煙花金錢錫宴恩榮異玉殿傳宣禮數加
冠蓋登臨皆善賦歌詞只許仲宣誇
詔出金錢送酒壚綺樓勝會集文儒江頭魚藻新開宴
苑外鶯花又賜酺趙女酒翻歌扇濕燕姬香襲舞裙紆
繡筵莫道知音少司馬能琴絶代無
周啓
中都龍興寺伏覩御書第一山三大字碑有作
九重宸翰麗天文三字穹碑壓厚坤山色不知今古異
地靈惟戴帝王尊蛟龍絶巘盤亭構獅象諸天拱寺門
千載鍾王誇健筆敢同羲畫與時論
蜀王殿下守中都奉餞志喜
未從西蜀按封疆先謁中都祀太皇龍虎風雲蔵陣略
鳳皇星日著文章萬年淮土園陵重千里岷山道路長
恩寵自天随福履早聞憑軾詠濠梁
劉秩
秣陵懷古
别家楊柳正依依回首西風木葉飛鄉夢已随雲北散
客心先逐鴈南歸三秋邊境仍烽火九月征衫尚綌衣
莫向窮途歎牢落料應青眼故人稀
朱模
送張緫管赴番陽
近聞使節向番陽已報前軍到武昌好過黃州問蘇老
曾遊赤壁弔周郎一時人物皆陳迹三國英雄此戰場
舉酒煩君酹江月匡廬秋色晚蒼蒼
唐仲實
程仲庸遊京口留金山寺
我正無心嬾似雲那堪奔走汚緇塵飛花岸柳偏留客
吹浪江豚忽拜人玉帶暫抛煩轉語楞伽曾寫悟前身
異時好說金山寺小小漁舟喚渡頻
任原
送舒從事還南海
老逢離别倍傷情一騎臨秋復遠行客路驚心孤鴈影
家林入夢斷猿聲珠崖日落天低海銅柱雲寒雨過城
翻憶舊遊多感慨獨嗟書劒誤儒生
谷宏
行經華隂
雲開太華倚三峯積翠遥連渭水東遠塞鴈聲寒雨外
離宫草色暮煙中秦關日落行人少漢畤天隂古戍空
寂寂武皇巡幸處祠前木葉起秋風
登岳陽望洞庭
對酒平臨百尺闌洞庭南望楚天寬中流雨散君山出
故國風高夢澤寒帆掛夕陽鴻際沒波涵遥月鏡中看
登臨最易輕軒冕惆悵滄浪羨釣竿
王鏞
水竹居為朱克恭賦
碧水澄潭自作洲琅玕多種屋東頭旋燒新筍安茶竈
時斫嘉魚踞釣舟客至罷邀明月飲人間何必五湖遊
吾家舊在梅溪上遥憶清風度早秋
包聖
登岳陽樓
春城攜伴共躋攀極目風煙慘淡間桂嶺北来還有瘴
洞庭南上却無山江通巴子三千里雲鎖湘娥十二鬟
為語遊人莫吹笛潛龍淵在月波灣
和韻荅陳漢章
風塵滿眼宦情微卜築從今與世違碁局未收山月上
爐煙將斷洞雲歸謀生底用千金産送老惟甘一布衣
肯共野人忘爾汝来朝騎馬到荆扉
王惟允
過揚州
華屋朱簾十萬家春風吹盡舊繁華留連野色惟殘蝶
應荅江聲有亂蛙明月樓前沽美酒蕃釐觀裏看瓊花
我来謾憶曾遊處立盡斜陽一歎嗟
甘瑾
遊龍虎山
流水灣迴路百盤化人樓閣倚清寒枕中鴻寶長生籙
屋外玄都太古壇金鼎有丹先試犬玉簫無曲不吹鸞
麻姑未老秋霜鬢幾見扶桑海水乾
社日
楓樹林邊雨脚斜兒童祈賽競諠譁雞豚上戊家家酒
鶯燕東風處處花野逕歸時扶醉客叢祠祭罷集神鴉
瀕湖生意傷多潦預祝汙邪載滿車
高子勉病起移家
四郊無警被桑麻洙水源頭舊是家愛客屢懸高士榻
開荒寧種故侯瓜酒邊病減知弓影燈下歌長拂劒花
閒却陣圖雲鳥勢看山随處岸烏紗
寄張可立
旅泊他鄉有歲年南塘水竹卜居偏得錢日閉君平肆
載酒秋尋賀監船葭葦近通門底港荆榛遥帶郭西田
東歸亦有蓴鱸興矯首滄浪若箇邊
春日登高有懷
風景蒼茫大野隂懷鄉倦客此登臨十年魚鴈將家遠
三月鶯花濺淚深天落湖山雲水散地連閩粤瘴煙侵
躬耕却憶窮廬叟梁父栖栖日暮吟
清明
輕寒天氣半晴時隴麥畦桑綠漸肥誰與試煙傳蠟燭
且謀沽酒典春衣東風門巷楊花落流水池塘燕子飛
吟罷不堪搔短髮杜鵑祇解促春歸
寄張雪坡
南塘水竹舊郊扉老去青山目力微吟瘦定知衣帶緩
别多兼恨簡書稀畦桑葉短蠶初出隴麥苗深雉正飛
香老松花春又過莫令情分久相違
贈地理者
囊中一卷郭氏書眼底山川興不孤兩袂風塵誰故舊
一笻煙雨自江湖銅駝陌上人長笑金粟堆前鳥自呼
見說五陵佳麗氣天荒地老不能蕪
雨中書懷
南牎坐掩讀殘書落盡梨花雨點疎短夢或因中酒後
輕寒已過禁煙餘芹香墮几初歸燕泉脈通池欲上魚
搔首故人懷别久欲憑尺素問何如
長沙夾夜泊
漠漠蒹葭斷渚連烽亭亭鼓報更傳迴風吹樹纜初繫
斜月照篷人未眠鴈足寄書懷歲晏蟹螯新酒及霜前
滄茫遠浦寒燈外尚有漁郎夜扣舷
陳輔
出郊
雨歇山晴鶯亂飛水清沙暖日暉暉竹籬緣路酒帘出
野樹漲隂梅子肥千里鄉心随夢遠一春樂事與人違
年華過眼慙無補零落青衫尚未歸
殷奎
立春日與瞿允同縣宰飲酒
故人昨日故鄉来春日今朝春酒開鮭菜新盤還飣餖
鸎花舊夢重徘徊情知老至抛書冊怕見衰顔掩鏡臺
子起為吾歌骯髒出門一笑謾憐才
顧仲瑛淡香亭
淡香亭外花無數盡說清明似洛中西郭愛看千樹雪
東闌生怕五更風何郎酒怯春羅薄荀令香熏霧縠空
吹遍内園天上曲坐深清夜月朦朧
袁華
無題儗李商隠四首
玉樹參差障羽幢舊愁如水漫春江葳蕤鏁合收銀鑰
窈窕樓空閉綺牎軃鳳横釵終作對舞鸞窺鏡始成雙
繡屏倦倚看紅豆滿眼相思意未降
環珮珊珊下漢臯璚樓風度鬱輪袍琴心寄調傳孤鳳
華意留情屬小桃金粟柱移筝上鴈玉蓮杯舉掌中醪
乘鸞一去無消息腸斷神山夢寐勞
燕語銅樓淑景移鏡臺香冷玉蟠螭書傳王母三青鳥
針度天孫五綵絲江浦見蓮須覓藕石枰尋子未圍棋
獨憐鸚鵡知人意故傍銀筝索荔枝
裾曳湘羅動麯塵雀叉小佩玉麒麟紫簫偷按雲中曲
綵筆慵傳鏡裏真蝶粉膩花金作縷鴈沙回雪翠為茵
若蘭錦字多華麗未減風流賦洛神
盧昭
淡香亭
玉山佳處野亭分千樹棃花白似雲仙袂倚風林下得
淡香和月夜深聞生憎蛺蝶迷春色不待狻猊換夕熏
西郭東闌已陳迹緫傳芳扃重鵝羣
朱應辰
楊花
三月江頭飛送春撲人随馬斷人魂隔簾撩亂春無景
著水廉纖雪有痕燕帶殘香飛又落魚吹小點吐還吞
可憐天性何輕薄化作青萍不托根
張扆
寄許蘭伯
水泊山棲分自甘我留君去意何堪幾回雨雪三槎上
強半鶯花五塢南宰木空慚歸遠夢扁舟猶憶載餘酣
從今莫惜頻相顧燈火虚齋遲笑談
顧文煜
白鴈
萬里西風吹羽儀獨傳霜翰向南飛蘆花映月迷清影
江水涵秋點素輝錦瑟夜調冰作柱玉關曉度雪沾衣
天涯兄弟離羣久皓首江湖猶未歸
張著
次鄭季明和袁子英紀夢韻二首
雉扇徐開動葆幢綠裙淨色翦湘江珊瑚鳴珮還深院
鸚鵡忘言隔小牎篆試沈香雲作陣杯傳侍女玉成雙
夜深回想蓬莱遠脈脈幽情不易降
盈盈羅襪步輕移紫繡衣裳雜鳳螭金碗香酥来玉液
冰盤鮮鱠出銀絲晚行花底閒尋佩夜坐燈前笑賭棋
最是酒醒春思寂月華初上海棠枝
秋興
故園東望海西頭幽事長懷九月秋竹几山明渾見畫
糟牀酒熟不知愁霜寒秔稻肥黃蟹水淨芙蓉映白鷗
随分耕樵聊自適無端垂老向延州
次陳敬德卜居河陽韻二首
漸老逢春可奈何清狂不似舊時多銀瓶送酒青絲絡
翠袖穿花白苧謌故舊祇今成遠别從遊何日重相過
河陽桃李餘三月應想茅堂傍澗阿
山牎曾記酒樽同醉量豪於渴飲虹江海遺愁空惜别
文章小技倦加工雲低鴈宕家何在花暗天台路不通
同是漂零歸未得又驚春盡館娃宫
陶振
早秋次陳同文韻
日華初轉萬年枝鳷鵲蓬莱殿影遲十萬貔貅環紫禁
三千鵷鷺拜丹墀河東客獻揚雄賦海外臣降陸賈詞
要識中原新氣象黃河清淺已多時
題雲林贈琛長老畫
山中喬木已無多留得殘株在澗阿詩絶豈能忘惠遠
畫工猶自憶祇陀短篁風起秋先覺靈石苔生雨乍過
我喜幽尋到禪寂興来同作考槃歌
陳璧
遊泗州龜山寺
龜山寺裏訪遺塵鐵佛苔封丈六身追蠡有銘稽甲子
支祈無害念庚辰渡淮獨鳥斜斜日送客飛花渺渺春
暫倚高風一回首白雲如海正愁人
史頤
雨中感懷
白日西飛水自東乾坤浩浩恨何窮無梯可覓姮娥藥
有術難乘禦寇風啼鴂一聲春雨裏青山萬點酒杯中
王孫去後多芳草腸斷江南鶴髮翁
朱昇
送僧歸南嶽寺
山路花香上衲衣雲深南嶽一僧歸塵生古像開寒殿
風度閒房掩夕扉踏雨棕鞋苔蘚滑炊香野飯稻粱肥
禪餘猶轉千聲偈緫有遊人得見稀
史遷
簡王原翬
東郭道人才大奇置身散地任支離阿誰或訝嵇康嬾
此老真成濟叔癡白日放歌杯在手青春作夢草生池
輞川圖是傳家譜留得當年絶妙辭
張率
畣周檢校
衡茅晚計卜溪南水石幽奇得縦探詩社往還青玉案
仙經借送紫泥函漁村過雨行秋霽龍洞開雲坐晚嵐
種橘垂成嗟已老煩君多致洞庭柑
乙已元日
四門擊柝罷寒更淮水淮山欲曙城柏子添香延宿火
梅花吹角送春聲大星賓日光芒定殘雪兼霜物候明
故國親朋皆獻歲異鄉魚鳥獨關情
朱逢吉
寄張世衡
文穆公家四世孫清朝今見幾人存衣冠入市争投刺
風雨讀書深閉門坐詠遠山楓葉寺歸從新酒杏花村
玉灣橋下莓苔路應有徵車故轍痕
桂慎
登太華山寺
昆明池上古招提樓閣參差近碧雞為愛白雲分半榻
却随明月過雙溪風前松子當忩落雨後苔衣拂石題
如此清幽好棲泊為誰又度澗橋西
陳潛夫
題安分軒圖
一自幽棲白板扉略無塵夢到輕肥摩挲老眼臨書卷
抖擻閒身稱布衣風竹翠迴琴響近雨苔青滿屐痕稀
客来況說雲山好處處春苗長蕨薇
桂衡
春暮
忍將愁眼看韶華桃李無言日月斜晚白菜肥蠶出火
冬青花落燕成家歸田誰復如賓饁入室今惟對影嗟
無可奈何聊且睡不勞春夢繞天涯
吳文泰
送人之巴蜀
煙波迢遞古荆州君去應為萬里遊倚棹遥看湘浦月
聽猿初泊渚宫秋雲開巫峽千峰出路轉巴江一字流
若見東風楊柳色便乘春水泛歸舟
酬陳孟敷見寄
南浦蘼蕪生綠煙憶從分袂是何年歸来還對山中月
老去唯耕隴上田幾樹蟬聲涼雨後一川霞采夕陽邊
思君東望堪乘興潮落晴江好放船
題燕穆之楚江秋曉圖
碧水連空入望深匡廬秋色正蕭森曙分巴峽猿聲斷
月落湘潭鴈影沈宿霧收邊横荻渚炊煙起處隔楓林
何因得似歸来棹笑傲衡門自楚吟
送人從軍之永州
嗟君此别向南州驛路迢迢萬里秋愁斷猿聲非故國
夢迴月色在孤州湘潭水落魚龍遠衡岳雲開霧雨收
聞說從軍還有樂不須懷土更登樓
丁敏
題吳江舊居
一身恒寄在煙霞首夏歸来翫物華滿徑綠隂山柘葉
一籬香雪野薇花東鄰旆影招沽酒西塢歌聲唱采茶
幽景慰情聊自適短笻微服看桑麻
簫杖
嶰谷新栽六尺形半含宫徵半扶行吹時只恐成龍去
策處常疑作鳳鳴挂壁影憐秦女瘦敲門音合舜韶清
月明拄向仙壇上同和鈞天奏九成
莘野
春日登城有感
憑高獨立午風輕望入平湖眼更明白鳥影邊陽羨樹
青山堆外闔閭城樓臺霽色千家日楊柳春聲幾處鶯
滿眼故人零落盡野花芳草不勝情
陳玄
資福寺
聽經猨去已多時梧竹風標入夢思暗粉尚留多寶塔
長廊空見捨田碑石池雨過添新水老柏年深換舊枝
聞道靈源高閣上至今人誦小山詩
金慎
柿林新居
喜得移家秀水濱此邦風物舊相親為農久已知農事
近市還能遠市塵鵝散墨池迎洗硯鷗當漁屋看垂綸
蔬畦藥圃終吾老未必溪花解笑人
凌雲翰
重過柳洲寺
買花載酒憶當年風景依稀最可憐彭澤有人歸栗里
海波何處變桑田聯拳鷺立枯荷雨寂寞鴉棲古樹煙
幾度湧金門外望居民猶說緫宜船
湘湖草堂為貢友初賦
湘湖卜宅似江郊梅柳同栽已放梢春雨漏時愁在屋
秋風怒處憶飛茅蓴絲流滑羹長用荷葉分香飯屢包
買得扁舟梭樣大呼童繫在石塘㘭
清江文會詩為崔驛丞賦
清江之水如練澄盍簪此地皆良朋一錢尚懷會稽守
二松好效藍田丞忘機鷗鳥偶到座入饌鱸魚尚可罾
蘭亭陳迹在圖畫新詩莫惜傳溪藤
林塘幽乃會稽陳惟賢軒扁又號西疇因贈詩
賀監湖頭一曲開林塘幽處著亭臺青山在上水在下
黃鳥自啼鷗自来棋局不移長對奕酒船纔放即銜杯
會稽我昔曾遊地杖履何時得重陪
曾瑞卿所作山水圖
山關迢遞野橋斜策杖幽尋豈憚賒路轉峯回連佛寺
雞鳴犬吠隔人家白雲作雨多如絮紅葉驚風少似花
不是褐夫能貌得空令泉石老煙霞
夏日書懷次沈欽叔韻
黃梅子熟暑蒸潤冬青花開雲作隂昨宵北牖雨聲急
明日西湖流水深論才子建得八斗換酒太白輕千金
幽懷欲寫託長句又聞綠樹新蟬吟
送孫敬義還鄉
孫綽曾聞賦遂初陶潛亦復詠歸與田園偶爾成圖畫
道路依然畏簡書老去還鄉非是速醉来題句未為疎
翻思映雪寒牎下客夢時時到故廬
周启
春日雜興二首
門對江村八九家紅塵晝静寂無譁鳳巢遥傍新移竹
魚浪輕吹細落花春翦未開深院響野壺時過短牆賒
少年幾許須行樂莫惜芳尊賞物華
一片殘紅落紫苔笙歌無夢到樓臺溪雲晝鎖石橋斷
山雨夜添春水来江上客扶歸馬醉柳隂人喚打魚回
不知上苑花開否無路行看羯鼓催
鄭涔
梁家堰
梁家堰頭桑扈啼早潮帶雨草平堤煙中碧樹依江重
天外浮雲接海齊客店上帘沽白酒商船結纜度青泥
十年猶在江湖上何處經行無鼓鼙
劉氏菴
風急落花紅滿林孤村月色夜沈沈一百五日寒食近
七十二橋湖水深世路難行甘屏跡鄉關入望苦經心
古今萬事知多少抱膝聊為梁父吟
曹䙴
紫陽觀席上作
紫陽山麓神仙家青山遶屋生煙霞枯林風過落黃葉
寒菊雨餘開白花隻雞斗酒自可樂千駟萬鍾何足誇
興闌攜手過橋去斜日稻田飛亂鴉
鄭真
寄烏繼善先生
紅心驛外望家山颯颯西園兩鬢斑繫鴈書成霜滿地
飯牛歌罷月臨關誤傳海外蘇公死終許羌村杜老還
客舍不知身健否何時訪我白雲間
用韻荅夏原威述懷
雉堞煌煌壯國都移家住近月明湖秋風籬落花長好
夜雪庭階草不枯煙遠山庖供晚爨雲舂野碓急秋租
浮生已付形骸外何羨商巖隠者徒
高嵩
立春日題壁
漂泊江淮老廣文昨宵黌舍又逢春月支二石五斗米
錄著諸生四十人鄉遠已拚歸夢數身閒不厭在官貧
笑看朝日盤中味可有青青泮水芹
林常
風雨過鄱陽湖有感
三月雨多風滿天湖中水高難繫船大魚跳浪白如雪
好山隔岸青于煙去官莫過彭澤縣讀書擬上匡廬巔
人生百年苦行樂帝鄉遥遥心自憐
北苑造茶即事
青州州前溪水漣殘紅滿川花可憐垂髫何處采茶女
落日去家呼渡船綠隂青子山雨歇游絲飛絮春風顛
荒村遠客官舍静新愁惱人聞杜鵑
陳德甫溪山春曉圖
郭外長溪接遠江磯頭新水白鷗雙萬山雲氣翻春雪
一枕松聲響夜瀧賓客不徵綺里季子孫終老鹿門龐
何時我亦来同隠多種桃花映酒缸
朱弘祖
環溪亭
一曲清江抱畫闌入牎如在落星灣紅塵隔斷花香外
白鳥飛来鏡影間蝌斗舊蔵書帙静蜻蜓長立釣絲閒
何由動我山隂興却棹扁舟雪夜還
蔣惠
從軍漫興
士卒連艘寂不譁晚牽百丈步平沙霜横劒戟明秋水
風颭旌旗絢綵霞最憶仲宣能去國猶懷張翰苦思家
無端又值江天暮落日蒼煙動鼓笳
宋璲
題水簾洞
石泉飛雨亂淋漓翠箔銀絲萬縷齊雲屋潤含珠網密
月鉤涼沁玉繩低鮫人夜織啼痕溼湘女晨妝望眼迷
恍似水晶宫殿裏四簷花雨亂鶯啼
貝翺
閒居
閒居不是為逃名野性從来少宦情況有林塘供笑詠
且無冠蓋費逢迎夕陽山好樓中見春水船高樹杪行
何處飛来如雪鳥相親相近不相驚
吳門會故人樓文淵
憶曾相識自兒童二載雲間筆硯同深院抄書桐葉雨
曲闌聯句藕花風當時壯氣淩諸子今日衰顔對兩翁
高卧田園真自樂宦遊愧我尚西東
謝林
青城虞勝伯顔丘氏小軒曰看帆為賦律詩四
首(錄一首)
日送飛帆若斷蓬閒情不與水俱東自居茅屋秋聲裏
如在瀟湘夜雨中檣影遠離滄海月棹歌歸趁落潮風
由来世道随流轉不用空嗟阮籍窮
馬德華
題蜀山圖
翠壁蒼嵐峭入天雨餘草色帶春煙錦江東去龍門險
劒閣西来鳥道懸丞相舊圖沙磧裏拾遺高興草堂前
回看匹馬經行處似有猿聲到耳邊
王文啟
姚江會沈尤諸公宴陳元帥樓上
江色娟娟晝雨過好山青入畫樓多筵開玉帳元戎醉
酒勸金杯小妓歌落日馬嘶煙外柳嫩涼鷗浴藕心波
相逢冠蓋歡娛地慷慨元龍奈爾何
松雪軒為海昌尤帥賦
元戎高致愛林丘背郭臨江卜築幽青松繞屋作人立
白雲滿山如水流漫有琴尊来好客可無簡策伴清秋
居官何似居閒好我亦誅茅碧海頭
孫蕡
羅浮
四百峯嵐列海圖飛雲絶頂敞玄都丹砂五色時光焰
紫翠中天半有無觀裏松株皆住鶴山中竹葉盡成符
鐵橋歸去尋清賞爛醉仙人白玉壺
懷四川
草堂煙樹入青霄漢殿荒臺秀黍苗宇宙大名今尚在
風雲霸氣未全銷寒星夜落支機石錦水春明駟馬橋
花柳舊遊今幾載西風蓬鬢影蕭蕭
王佐
午日呈鄭久誠參政
百頃芙蓉罨畫船賀家湖上水平天金盤送果沈冰碗
羅扇題詩散舞筵往事氛埃成遠夢佳辰風雨憶華年
澗蒲九節根如玉服食于今笑學仙
黃哲
舟泊龍灣寄孫仲衍
吳檣楚柁十年間又度秦淮虎豹關眼底故人成寂寞
夢中塵業負高閒九州風雨東南會七澤波濤日夜還
江上思君雲路杳掀篷愁對蔣陵山
林鴻
春日遊東苑應制
長樂鐘鳴玉殿開千官步輦出蓬莱已教旭日催龍馭
更借春流泛羽杯堤柳欲眠鶯喚起宫花乍落鳥銜来
宸游好奏簫韶曲京國于今有鳳臺
春日陪車駕幸蔣山應制
鍾山月曉樹蒼蒼鳳輦乘春到上方馴鳥不随天仗散
曇花故落御衣香珠林霽雪明山殿玉澗飛泉近苑牆
自愧才非枚乘匹也陪巡幸沐恩光
雪夜張尚書籌招飲以事不赴
南宫儤直雪晴時凍雀無聲隠竹埤貰酒暫同寒夜飲
盍簪深負故人期雲垂絳闕知天近日漬霜簾覺曙遲
除却安禪與招隠此身此外欲何為
呈浦舍人
無諸臺下乍秋風客舍逢君興不窮性僻共躭詩句險
愁多却仗酒杯空平蕪一騎經吳苑積雨孤舟夢晉宫
明日又從江上别曲闌愁倚送飛鴻
九日登絓月蘭若憶鄭二宣
微霜初下越王城衰病逢秋也自輕九日登臨多縦醉
百年感慨獨鍾情斷蟬野寺黃花晚遠樹江天白鴈晴
却憶浮丘炎海上懶題詩句寄同聲
過東林雙磵有懷舊遊
曾於此地盍朋簪歲晏重来百感深門掩薄寒初暝雪
樹含輕靄欲栖禽滄波涉海驚魂夢白髮看山倦嘯吟
聞說遠公能館我便投章甫卧東林
冬夜與高五秀才館林八員外宅
遠别悠悠歎二難多君留飲故情懽生涯祇合尊前醉
功業無勞鏡裏看落葉走階風動晚古梅臨水月侵寒
何因得似龍門叟野艇終身一釣竿
與陳八參軍夜飲話舊
鄉園别後隔烽煙此夕論交意惘然鴈引歸心離海國
杯銜好月醉霜天謀生自愧青雲後話舊多驚白髮前
明月豫愁分手處憑君慷慨看龍泉
寄周一秀才玄兼呈陳八處士炫
薛老峯前夜詠詩若為離别思凄其忝于詞客推前輩
久約林僧恐後期澤國未霜楓落早山城上月鳥歸遲
自慚淺薄非徐穉賴有陳蕃是故知
海口道上有述懷鄭二宣
露下菰蒲有鴈聲曉驂初發宿寒輕新知乍别孤吟倦
舊國重来百感生黃葉閉門逢野寺白波侵郭見江城
家林暫别堪惆悵翻憶浮丘海上行
將歸冶城留别陳八炫林六敏
南宫歸後歲蹉跎此日逢君奈别何野館解鞍行客飯
寒山對酒故人歌蒹葭水國孤鴻度橘柚霜林匹馬過
為報已無軒冕夢清泠臺下卧煙蘿
憶龍門高逸人
浮亭露飲玉尊空千里心期此日同海路想經春草綠
越吟愁對夜燈紅他山花發鶯啼後别墅春歸積雨中
聖代至今無隠逸不應多病卧孤篷
畢公房
躋閣扳巖入化城薜蘿高卧寄閒情孤忩上月分燈影
亂葉随風雜磬聲麋鹿自知諧野性簪珪何用絆虚名
真僧出世心無事戒得冰壺徹底清
岊江蘭若送浦舍人歸晉陽分得衣字
離亭征騎曉騑騑正值關河朔鴈飛白髮相看閩海别
青山遥看晉陵歸江城雨外蓮峰出野寺霜前柿葉稀
自愧忘情非上知臨歧惟有一沾衣
歸冶城辱羣公追餞至江心亭
梅風初熟布帆歸相送勞君到翠微遠樹啼鶯留客醉
高林深竹見僧稀江心絶島晴浮出雨外孤雲濕倦飛
浦漵白鷗如有待想應知我拂朝衣
秋江離思圖
粤城衰柳拂金堤雨裏秋襟惜解攜客散江亭聞斷鴈
酒醒沙館候鳴雞楓橋夜冷吳謳起笠澤天寒楚望迷
前路雲山從此别一封愁札為君題
秋夜浦舍人見宿園亭分得天字
南宫飲散動經年此會羈魂各黯然霄漢故人誰更在
江潭逐客自堪憐疎燈細雨開秋宴落葉驚風攪夜眠
歸去晉陵成遠别好憑陽鴈望南天
夕陽
抹野銜山影欲收光浮鴉背去悠悠高城半落催鳴角
遠浦初沈促繫舟幾處閨中開繡戶何人江上倚朱樓
凄涼獨有咸陽陌芳草相連萬古愁
晚日杉關
苔荒古道斂微曛馬上笳聲不可聞地自亂離民舍少
山當閩楚客程分長林積雨寒為雪深樹孤峯濕作雲
愧我舊遊見關吏也將書劒學終軍
寄林一和得深字
雨館張燈坐夜深故人相對醉成吟二毛易老慚看鏡
四美難并愧盍簪澤國曉霜歸候鴈縣城春樹變鳴禽
賈生尚有長沙謫此日毋勞歎陸洗
憶浮丘生往交州
旬日隂霖結不開窮居幽草亂侵階也知白髮緣愁長
無奈青山與愿乖行阻看花攜濁酒卧聞啼鳥閉虚齋
比来況與浮丘别一望南山一愴懷
出京同黃少府宿采石
南宫拜疏許歸休蘆荻滄江晚繫舟貰酒暫同牛渚詠
曳裾無復鳳臺遊海門白湧潮頭急煙島紅拖雨脚收
不用臨流濯纓袂此心從此不驚鷗
新秋浮亭夜集分韻得催字
海國新涼一鴈来衣冠高會壯懷開浮亭夜月尊前滿
古樹秋聲笛裏哀白髮朋遊嗟落魄青山舊業怨低摧
燈殘酒醒還成别刻漏應愁曉箭催
寄逸人高漫士
獨倚城南百尺闌粤鄉愁思結漫漫平臺樹色催殘照
近郭砧聲報早寒雲物正當搖落後關河終念别離難
龍門别墅今宵月誰與相同把酒看
與黃一秀才輩雨夜浮亭小集憶鄭二
香灺燈殘意萬重與君共憶遠遊蹤尺書不到經春鴈
尊酒相逢話夜鐘風動櫟枝飜暗鵲雨深沙井響鳴蛩
自慙淺薄誰招隠尚掩丘樊學卧龍
浦源
送賈文學入京
春城送别已斜陽花發官亭酒正香遠騎青山江上路
新林細柳禁中牆疎星北闕趨朝早澹月南宫聽漏長
誰謂賈生年最少獨能陳策輔君王
寄楊先歸潁上
荒城此日共凄然我欲南征子北遷秋雨黃蘆思潁水
夕陽紅稻憶吳田蕭條客舍蟲聲裏迢遞鄉書鴈影邊
安得重逢一攜手别離同話酒尊前
贈别謝秀才
蘭陵陌上喜逢君華館清談酒未醺蟲益旅愁秋已半
燭敧吟影夜初分虚牎葉響風驚雨遠浦潮来水接雲
良會不知能幾度明朝何事又離羣
送包鶴州東歸
西風江上賦歸休值雨那堪夜泊舟官路暝煙迷驛舍
郡城寒火出更樓到家正及湖田熟在客先驚館樹秋
遠憶情人相别處短亭孤棹兩悠悠
送荆南師戶侯移鎮公安
悠悠旌旆碧雲端遠去孤城入亂山淮月上樓人奏角
海天低樹鴈臨關幾家白髮遺民在千里青絲獵騎還
舊鎮荆南多勝槩别来唯見畫圖間
送人還鄉
都門楊柳拂離筵歸路青山水國連三月春隂垂細雨
幾家寒食起新煙聽鶯谷口停行蓋立馬江頭問渡船
此去故園應酒熟杏花開遍草堂前
阻風清河縣
阻風淮岸憶家山骨肉相親夢寐間冀北一官今獨往
江南千里幾時還孤村人語秋臨水小縣雞鳴夜掩關
明月異鄉誰不見嗟余偏對别離顔
送王二歸山中
闔閭城外斂斜暉水國蒼茫夕鳥微遠火山中人未宿
孤舟江上客初歸高林果熟經新雨疎柳春深映舊扉
遥想到家無一事閒看兒女笑牽衣
林七員外園亭夜飲得河字
都亭分袂惜蹉跎此夕相逢奈若何細雨疎燈聞落葉
斷雲高樹見明河客蹤迢遞天邊鴈歸夢微茫海上波
鞍馬朝来又成别且傾尊酒一狂歌
和馬秀才先歸
長安甲第似雲稠冠蓋相望孰解愁宫漏深沈春樹裏
紫垣環繞碧山頭微煙草色迷征路淡月梨花隠驛樓
聞道馬卿歸卧病懶攻詞賦客諸侯
黃玄
北嶺陪殷大夜飲感别
故國秋風見仲宣悲歡都集夜燈前二毛對酒仍堪醉
萬里還家祇自憐樹拂斷猿疑峽路月臨征鴈夢湘川
謾將草木同衰朽未必陽春雨露偏
送金秀才之温陵
官亭花發酒初香白馬翩翩大道傍醉客盡随歌舞散
寒川空對别離長紫雲洞裏逢秋月赤鯉潭邊度早霜
休說故山多少恨軍中吹角斷人腸
周玄
荅林子山見寄山中
百年心事共悲歡浮世風波夢裏看洛下青山相憶久
郢中白雪獨酬難將春野路孤鶯早乍雨江城半夜寒
自愧五陵空學劒侯門誰復識馮驩
寄齋中諸公
滿院飛花積雨晴春深卧病更傷情舊遊白社思陶令
歸夢青山憶馬卿水國煙花孤鳥沒官城槐葉一蟬鳴
南州勝事多乘興羸馬吟鞭倦獨行
送曾譯史歸山中
隣霄臺下罷登臨一曲離歌淚滿襟芳草懷人頻積夢
流年遠别更驚心春城鴈去餘寒在野戍花飛暮雨深
今日遠尋陶令尹青山卧病謝朝簪
驃騎席上餞别典監鮑公歸長沙
高館涼風送别過膏車秣馬漫蹉跎玉壺暫醉將軍酒
寶劒新彈俠客歌楚水夕陽行處遠官橋春樹夢中多
王門到日能相憶千里愁心竟若何
齋居呈陳二高三兼示故人黃玄林敏及從弟
槐葉隂隂楊柳垂高齋獨坐日斜時地經積雨多秋竹
鳥惜殘花戀故枝卧病山城非中酒舊遊洛社緫能詩
相從每過揚雄宅一曲陽春慰所思
秋詠
南山閉戶絶風塵舊業依依少四鄰秋草望中曾獨往
野鷗閒裏最相親荆門西望迷歸客湘水東流怨逐臣
榮辱升沈只如此更將心事問何人
寄王校文
壯遊江海緫離居豈料同君歲月疎湘水每勞懷舊夢
筠陽曾枉薦賢書霜空落葉清砧候天入平蕪白鴈初
自古長沙文化地聖朝逢掖近何如
賦秋江離思
女螺江上送征橈祖帳新涼酒易消澤國鴈来芳草歇
海天人去碧波遥寒山古道迷楓葉落日愁心斷柳條
聖代只今逢掖貴行看紫鳳上丹霄
趙迪
題螺川林公慕小景
茅屋松扉水畔村居人殊勝武陵源草深行逕迷歸路
花落春潮自到門石上鳴琴期宿客林間微月動清猿
不知何處謝端宅凄絶空江螺女魂
登餘干城
荒原落日過重城萬里蒼茫感客情鄉思雨中和鴈斷
秋風江上見人行楓林西入吳江遠驛路東分楚界平
遥望天涯流落久暮雲啼鳥自縦横
御選明詩卷七十一
