欽定四庫全書
御選宋詩卷五十八
五言長律二
蔡襄
羣玉殿賜宴(有序)
臣蒙恩宣召再至龍圖閣觀書羣玉殿曲宴伏以
數千年間無此盛事臣忝職翰墨榮遇非常謹賦
拙詩一首備載本末上干聖覽無任戰越之至
治道承炎歷皇基亘萬年深仁涵海嶽至德著坤乾文
物歸元首臣鄰必巨賢蓼蕭思及下奕葉力追先昕色
方羣進臚音忽四傳衣冠紛雜遝臺殿鬱蟺蜎(嘉祜七年十二)
(月二十三日詔宰臣以下龍圖天章閣觀三聖御書)寶字崇三聖瑶圖秘九天榮
河祥氣徹昭漢曉光旋磊砢珠璣在崢嶸歲月遷家聲
終卓越上意益恭虔書觀開鋪首(又幸寶文閣作飛白字召臣寮觀人賜一)
(軸兼賜紙筆墨各有差)宸毫落彩牋煙雲初不定鸞鳳互相鮮拜
賜兼金重珍藏尺璧全人人皆自得事事獨超前睿藻
敦風教(賜御詩一首令羣臣次韻和進)冥搜出化權來從玉山府遠過
柏梁篇迴馭臨高館(賜宴羣玉殿)推恩錫廣筵迷魂遊帝所
休應動星躔申命嚴樽俎(二十七日幸寶文閣召宰臣以下觀太宗游藝集瑞物十)
(三種仍賜御書宴羣玉殿宣諭太平無事令羣臣盡醉)新章被管絃千齡叨際會
曠古絶夤緣大施難論報精誠第祝延唯應歌盛美樂
石可磨鐫
陪尹子漸申安禮宿香山寺
二月已強半尋春登石樓山光侵雨變草色到雲休歸
鳥沈巖際行人過樹頭剝苔看石碣因火認漁舟漸夜
灘聲惡憑虚屋勢浮乘閒聊自適觴詠屬君流
登府店福昌山閣
危磴通高閣登臨境迥清雲開千岫出雪霽一川明斷
雁來孤影遥泉落細聲野煙依竹見溪樹與橋平已助
騷人思空摇遠客情扁舟如可泛歴歴是江程
登三鄉寺閣
歴覽宜陽道披軒臨朔風地疑塵世外人在畫圖中巖
曲疎鐘答村前小彴通水煙寒更白山氣曉微紅遊宦
直浮梗流年似轉蓬長懷無所寄盡日送歸鴻
自漁梁驛至衢州大雪有懷
大雪迷空野征人尚遠行乾坤初一色晝夜忽通明有
物皆遷白無塵頓覺清只看流水在却喜亂山平逐絮
飄飄起投花點點輕玉樓天上出銀闕海中生舞極摇
溶態聞餘淅瀝聲客爐何暇煖官酤未能酲薄吹消春
凍新暘破曉晴更登分界嶺南望不勝情
劉敞
聞韓范移軍涇原兼督關中四路
涇原非遠略韓范各名卿地盡三秦國身為百里城指
麾沙漠靜談笑鐵山輕報國心如日憂民病若酲終軍
材冠世汲黯直知名風雪隨車騎鷹鸇起旆旌年年戰
頻衂事事淚堪横會刷蒼生恥重看鑄劒耕
駕幸飛山教場閱武待宴
冬令三農畢時巡萬乘行川原分壁壘貔虎望麾旌王
氣雲成殿天光日繞營風隨鼔桴急塵絶馬蹄輕發石
機投短抨絃矢激明響振催列缺影墮落欃槍令下凝
霜肅恩加挾纊平搴旗輕俯仰奪槊妙縱横壯士前歌
勇儒生縱觀榮炙行烽燧舉觴溢海濤傾清道遥傳警
鳴鞭夕向城欲知威略遠區外讋天聲
劉攽
和王正仲熙寧郊祀二十韻
駿命膺長發鴻圖本慎徽八方星拱極四海日升暉舊
典增咸秩彌文示表微聖時均玉燭天統正璿璣南極
迎陽復陰泉候氣歸積高常眷顧昭孝每無違羽衛來
雙闕和鑾並六飛風霆齊命令龍虎會旌旗帳殿層城
暮金波列宿稀嚴更虚夜鼜彫輦下彤闈廣樂千人唱
升煙萬目睎衆神知受記象物競來依陟降兼明察圓
方比範圍送音仍鬻鬻畀福想霏霏霈澤蘇羣動春陽
暢墐扉慶深周揭厲感極至歔欷多士參鳴玉微生廁
皂衣肅雍瞻帝武奉引近天威儒館鵷鸞舊長謠錦繡
輝因知子雲賦何足頌巍巍
丁寶臣
和永叔新晴獨過東山
芳辰百五前選勝到林泉萬樹綠初染羣花紅未然陰
巖猶貯雪暖谷自生煙婦汲溪頭水人耕草際田日中
林影直風靜鳥聲圓健令多情甚尋春最占先
范師道
題隱圃贈蔣希魯
勇退人難事明公識慮長波濤濟舟楫霜雪見松篁林
下開前圃花間撒亞槍二疏良宴會老杜好篇章道向
清來勝機於靜處忘當除印如斗試一較閒忙
司馬光
賞花釣魚
日麗芙蓉闕春濃太液池苑門鳴玉集輦路翠華過芳
樹周阿密嘉魚在渚多浮英入尊斝頒首出蒲荷人樂
熙熙德臣賡旦旦歌萬生同鼔舞相與醉天和
雙竹詩
上苑通丹禁修林繞玉堂周阿紆鏤檻並幹擢新篁蕭
灑駢瑶甃連翩拂璧璫虬騰雙角直鯨噴兩鬚長曉泊
煙花重晴留雨氣涼分音成律吕齊秀待鸞凰碧借雲
霞潤清依日月光物情知有謂天造固無方比節羣誠
合虚心至道彰吾君愈勤德不敢有嘉祥
和叔度獨登天臺水亭
郊外靈潭闊新亭占曲隄戲魚迎墜絮驚雉出荒蹊綠
倒楊梢亂光翻芰葉齊雨餘纖月偃野迥斷雲低水氣
常噴薄天風助慘悽何知塵外境近在郡樓西
和河陽王宣徽九日平嵩閣宴集
九日英僚集千秋勝賞同飛橋貫河渚危閣厭霜風金
散黃花泛雷驚疊鼔通百峰高鳥外萬里寸眸中檻底
臨丹葉杯中倒碧嵩來雲低拂座去鴈遠沈空吹帽陪
遊阻摇旌結想叢風流免堙滅鄒湛倚羊公
送張少卿學士知洪州
相府典型在朝閨望實高紬書榮史觀典樂重卿曹夷
路迎飛鞚桑林應奏刀家籯傳舊學廟鼎刻前勞袨服
屯千騎連檣閱萬艘劒芒衝夜氣閣影動秋濤風色傳
花信煙光拂酒膏使君專問俗無意任遊遨
王珪
和吳相公從駕至開寶寺慶壽崇因閣
崇因開寶構金璧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花散御衣塔疑
從地湧簷擬入雲飛上行乘今果羣趨懼昨非慧珠常
自照法雨徧成霏但起真如念梯梁不可幾
王安石
擬和御製賞花釣魚
雲暖蓬萊日風酣太液春水光承步輦花氣入鈎陳伏
檻留清蹕傳觴屬從臣霏香連釣餌落葉亂游鱗鎬飲
恩知厚衢尊賜願均更看追夏諺先知詠逢辰
韓絳
遊鴻慶院
久旱雨初足樂遊春正深喧闐觀士女清曠入山林佛
界雲成寶僧園地布金方塘探子石高閣盍朋簪沙水
通溪白松筠逐徑陰紛華從滿目幽寂自虚心印組端
為累巖扃得暫尋晩風吹綠野歸騎已駸駸
韓縝
東山寺
久有東林約因乘暇日遊眼明初出谷神旺欲凌秋野
曠鶱孤隼江清颺遠鷗近山青嶂合多稼綠雲浮雞犬
聲相接溝塍水亂流度橋喧從騎環樹獨鳴騶問俗驚
堯壤尋僧到沃洲深沈開寶闥磅礴柅華輈像設嚴珠
殿經聲隱絳幬仰看香刹直徐步畫廊修遇物皆周覽
逢軒即少留前庭初顯豁後徑轉深幽野嶺青筠麗霜
楓赤葉稠隔牆聞好鳥循沼玩遊鯈翠幹㯶初剝紅芒
稻半收凌虚登陛道匝境對岑樓暗谷藏危棧平沙際
别州川原同聚沫身世劇浮漚四首飄鄉思臨尊浣客
愁清閒資善奕決勝在冥搜影動穰苴表風生曲逆籌
歸鞍不敢緩斜日照文楸
范純仁
謝師厚寄同黃壻魯直唱和
忽得穰郊信翛然病魄醒懷賢心獨在感舊涕偏零南
斗占神劒西豪聚德星卧龍看復起失馬顧曾經冰玉
清相照芝蘭遠更馨微官應念我白首候戎亭
祖無擇
暮秋江上逢端州朱使君詩以申餞
奕葉清芬遠夫君素履恢人皆推世德我亦愛卿材新
命一麾守長途萬里來畫船江雨暗紅旆海風開服嶺
先聲浹編甿美化該此行真邂逅幾日共沿洄去矣瞻
仙棹依然對酒杯前程如見憶為寄早春梅
題仰山二十韻(一作劉弇)
維南斗牛下萬仞聳崔嵬日上光先占江盤勢却回一
方蒙雨露幾處對樓臺不逐秦鞭去曾經禹載來雲生
峰慘澹冰泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧精藴瑶瑰寶奇鍾杞梓材僧軒宜薜茘
樵徑怯莓苔旁睨龍洲橘前瞻庾嶺梅仙經饒地肺賦
筆讓天台神物多靈貺農田少旱災隱君須獨行吟詠
亦難才何客能依止伊予語敢哉一麾成繫滯四友阻
遊陪未脫紅塵累徒嗟白髮催夢頻生枕席賞每到尊
罍預恐瓜時代圖歸作醉媒
途次金陵訪同年沈玉判官
數載天涯别年來不定居扁舟忽相值孤抱信何如公
幹猶多病孝先仍嬾書人生從坎壈客意且躊躇淡薄
市橋酒鮮肥江岸魚可來同飲食勿笑此蕭疎
程師孟
藥洲九曜石
何人移巨石終日壓寒泉不逐千秋改長如九曜連森
然禹州牧儼若舜官聯春浴多沂水宵占盛潁川舟疑
槎泛到橋訝鵲飛填暗向吹笳後明於秉燭邊風濤撼
莫轉霜霰蝕難穿可繼竒章嗜無由靖節眠廢興時自
異終羨爾長年
馮山
龍門洞
古洞嵌巖活青山氣象渾應龍常隱處流水不知源鬭
險雙峰秀凌虚古木尊怪籐寒覆坐修竹淨當門混沌
誰開鑿雲煙自吐吞深盤通海脈横透露天㾗日影循
崖腹泉聲遶石根江前塵不到物外景長存避地仙蹤
跡清人俗夢魂功名歸未得回首謝巖閽
鄧潤甫
道中詠懷奉寄利州允南使君
交印夔人國分襟汴水堤十年難會合一夢頓乖暌官
序潘生拙詩文庾信齊諸公多汲引憲府屢提攜不肯
乘驄馬那能出寶雞安恬輕世味洒落見天倪照物聰
明決為邦聞望躋笑譚清岸獄暇豫勸耕犂不忍為鉤
距何嘗設町畦燕堂傳夜燭遊轂碾春泥衆服題鸚鵡
疇將食駃騠草黃思隼擊梧碧值鸞棲欲問無來使開
編有舊題君方安玉壘予亦遠金閨地隔江波闊書傳
鳥翼稽豈知雙髩白相見兩當西内顧微他枝殊私牧
遠黎辭親愁不斷叱馭意空迷吳苑飛雲杳春城北斗
低南山千里雪劒閣萬盤溪夜宿星邊驛朝行石上磎
深疑窺地軸高駭躡天梯看岫時欹帽聽泉或杖藜蕭
蕭黃葉下裊裊冷猿啼蜀道無艱險人心慢慘悽永懷
持後槖遥想綴朝圭直北瞻天日征西疊鼔鼙相期郡
齋冷清話看揮犀
沈遘
次韻和鞠顏叔游山
吏案方無事朋游出近山相從得所好終日有餘閒棄
置形骸外逍遥宇宙間谷風吹淅淅澗水濯潺潺灌木
開雲蔭餘花散錦斑輕輿留石步短棹下湖灣古寺羣
峰合孤洲萬竹環紫鱗驚躍起白羽倦飛還對酒忘塵
事臨流見病顏支離真可笑光景信難攀且共隤然醉
誰知是閉關(王仲淹云劉伶古之閉關人也)
沈遼
和穎叔沖寂觀
疇昔學輕舉衰齡恨未逢殷勤尋福地邂逅聽仙鐘堆
阜規模古煙霞氣象濃滆湖開左派勾曲聳西峰宫殿
瞻黃皓風期想赤松區中誠久壓物外或能容落日窺
三島陰雲隔九重蛟淵無往害兔井識遺蹤遐企旌陽
隱旁鄰&KR1432;里封翹心冥有感稽首敢忘恭幽士期相訪
扁舟志未從拳拳望仙境尼父歎猶龍
次韻酬泰叔
志士有不遇由來多感傷末途長憫默往事委冥茫偃
蹇乾坤外推移日月長初心寄林壑何事襲軒裳才地
慙前輩文華笑老蒼討論聊自適仕進亦惟惶直欲馳
千里寧論出一鄉典謨窺禹契教化識軒唐不信時難
駕焉知命弗將士雖殊用舍吾豈托炎涼寶劒埋霜鏑
明珠稱夜光三公猶可去一命孰難忘壯節深無累高
歌詠更鏘振衣辭旦望逸跡寄朱張筦庫心何愧江湖
幸退藏朝辭汴師日夜渡淛河霜故國尋仙路當年結
客場二毛雖老醜一醉迺尋常花圃風生席雲齋月滿
牀清歌憐落落高論接琅琅誰謂羈遊地還陪君子觴
衆推朋好厚不間弟兄行斟酌南堂夜逍遥甬水陽長
篇荷高意他日結離腸
陳襄
題林和靖水亭
城外逋翁宅開亭野水寒冷光浮荇葉靜影浸漁竿吠
犬時迎客飢禽忽上闌疎籬僧舍近嘉樹鶴庭寬拂砌
煙絲裊侵窗筍戟攢小橋横落日幽徑轉層巒好景吟
何極清歡盡亦難憐君留我意重疊取琴彈
蘇軾
是日自磻溪往陽平憩於麻田青峰寺之下院
翠麓亭
不到峯前寺空來渭上村此亭聊可喜修徑豈辭捫谷
映朱闌秀山含古木尊路窮驚石斷林缺見河奔馬困
嘶青草僧留薦晚飱我來秋日午旱久石牀温安得雲
如蓋能令雨瀉盆共看山下稻涼葉晚翻翻
南溪有會景亭處衆亭之間無所見甚不稱其
名予欲遷之少西臨斷岸西嚮可以遠望而力
未暇特為製名曰招隱仍為詩以告來者庶幾
遷之
飛檐臨古道高牓勸遊人未即令公隱聊須濯路塵茅
茨分聚落煙火傍城闉林缺湖光漏窗明野意新居民
惟白帽過客漫朱輪山好留歸屐風回落醉巾他年誰
改築舊製不須因再到吾須老猶堪作坐賓
次韻張安道讀杜詩
大雅初微缺流風困暴豪張為詞客賦變作楚臣騷展
轉更崩壞紛綸閱俊髦地偏蕃怪產源失亂狂濤粉黛
迷真色魚蝦易豢牢誰知杜陵傑名與謫仙高埽地收
千軌爭標看兩艘詩人例窮苦天意竟奔逃塵暗人亡
鹿溟翻帝斬鼇艱危思李牧述作謝王褒失意各千里
哀鳴聞九臯騎鯨遁滄海捋虎得綈袍巨筆屠龍手微
官似馬曹迂疎無事業醉飽死遊遨簡牘儀刑在兒童
篆刻勞今誰主文字公合抱旌旄開卷遥相憶知音兩
不遭般斤思郢質鯤化類鯈濠恨我無佳句時蒙致白
醪殷勤理黃菊未遣沒蓬蒿
宿餘杭法喜寺後綠野亭望吳興諸山懷孫莘
老學士
徙倚秋原上淒涼晚照中水流天不盡人遠思何窮問
諜知秦過看山識禹功稻涼初吠蛤柳老半書蟲荷背
風翻白蓮腮兩退紅追遊慰遲暮覓句效兒童北望苕
溪轉遥憐震澤通烹魚得尺素好在紫髯翁
城南縣尉水亭得長字
兩尉鬱相望東南百步場插旗蒲柳市伐鼔水雲鄉已
作觀魚檻仍開射鴨堂全家依畫舫極目亂紅妝瀲瀲
波頭細疎疎雨脚長我來閒濯足谿漲欲浮牀澤國山
圍裏孤城水影傍欲知歸路處葦外記風檣
次韻子由送趙㞦歸覲錢塘遂赴永嘉
歸舟轉河曲稍見楚山蒼侯吏來迎客吳音已帶鄉言
從謝康樂先獻魯靈光已擊三千里何須四十強風流
半刺史清絶校書郎到郡詩成集尋谿水濺裳芒鞵隨
採藥蠒紙記流觴海靜蛟鼉出山空草木長宦游無遠
近民事要更嘗願子傳家法他年請尚方
次韻和劉貢父登黃樓見寄并寄子由二首
清派連淮上黃樓冠海隅此詩尤偉麗夫子計魁梧(劉為)
(人短小)世俗輕瑚璉巾箱襲武夫坐令乘傳遽奔走為儲
須邂逅我已失登臨誰與俱貧貪倉氏粟身聽治家橅
會合難前定歸休試後圖腴田未可買窮鬼却須呼二
水何年到雙洪不受艫至今清夜夢飛轡策天吳(此詩寄劉)
與子皆去國十年天一隅數奇逢惡歲計拙集枯梧好
士餘劉表窮交憶灌夫不矝持漢節猶喜攬桓須清句
金絲合高樓雪月俱吟哦出新意指畫想前橅自寫千
言賦新裁六幅圖傳看一坐聳勸著尺書呼莫使騷人
怨東游不到吳(此詩寄子由)
同王勝之游蔣山
到郡席不煖居民空惘然好山無十里遺恨恐他年欲
款南朝寺同登北郭船朱門收畫戟紺宇出青蓮夾路
蒼髯古迎人翠麓偏龍腰蟠故國鳥爪寄層巔竹杪飛
華屋松根泫細泉峰多巧障日江遠欲浮天略彴横秋
水浮屠插暮煙歸來踏人影雲細月娟娟
至真州再和二首
老手王摩詰窮交孟浩然論詩曾伴直話舊已忘年北
上難陪驥東行且趁船離亭花映肉醉眼鷺窺蓮柂轉
三山沒風回五兩偏荒祠過瓜步古甃墮松巔聞道清
香閣新篘白玉泉莫教門掩夜坐待月流天小院檀槽
鬧空庭樺燭煙公詩便堪唱為付小嬋娟
公顏如雪柏千載故依然笑我無根柳空中不待年肯
留歸闕旆坐待逆風船特許門傳籥那知箭起蓮相逢
月上後小語坐西偏流落千帆側追思百尺巔躬耕懷
谷口水石羨平泉茅屋歸元亮霓裳醉樂天行聞宣室
召歸近御爐煙未用歌池上隨宜教李娟
趙德麟餞飲湖上舟中對月
老守惜春意主人留客情官餘閒日月湖上好清明新
火發茶乳温風散粥餳酒闌紅杏闇日落大隄平清夜
除燈坐孤舟劈岸撐逮君幘未墮對此月猶横
郊祀慶成
帝出乘昌運天心予太平文章三代繼制作七年成大
祀乾坤合剛辰日月明泰壇朝埽地魄寶夜垂精仰御
圓蒼蓋環觀海岳城北流吞朔易西極落欃槍升燎靈
光答迴鸞瑞霧迎需雲徧枯槁解雨達勾萌可頌非天
德因箴亦下情民言知可酌帝謂本無聲富國因崇儉
祈年在好生無心斯格物克已自消兵化國安新政孤
臣返舊耕還將清廟什留與野人賡
鬱孤臺
入境見圖畫鬱孤如舊游山為翠浪湧水作玉虹流日
麗崆峒曉風酣章貢秋丹青未變葉鱗甲欲生洲嵐氣
昏晨樹灘聲入市樓煙雲侵嶺路草木半炎州故國千
峰外高臺十日留他年三宿處準擬繫歸舟
鬱孤臺(再過虔州和前韻)
吾生如寄耳嶺外亦閒游贛石三百里寒江尺五流楚
山微有霰越瘴久無秋望斷横雲嶠魂飛咤雪洲曉鐘
時出寺暮鼔各鳴樓歸路迷千嶂勞生閱百州不隨猿
鶴化甘作賈胡留祇有貂裘在猶堪買釣舟
用前韻再和霍大夫
文字先生飲江山清獻游典型傳父老尊俎繼風流度
嶺逢梅雨還家指麥秋自慙鴻鴈侣爭集稻梁洲野闊
横雙練城堅聳百樓行看鳳尾詔却下虎頭州君意已
吳越我行無去留歸途應食粥乞米使君舟
用前韻再和許朝奉
高門元世舊客路晚追游清絶聞詩語疏通豈法流傳
家有衣鉢斷獄盡春秋邂逅陪車馬尋芳謝眺洲凄涼
望鄉國得句仲宣樓恨賦投湘水悲歌祀柳州何如五
字律相與一尊留更約登塵外歸時月滿舟
夷陵縣歐陽永叔至喜堂
夷陵雖小邑自古控荆吳形勢今無用英雄久已無誰
知有文伯遠謫自皇都人去年年改堂傾歲歲扶追思
猶咎吕感歎亦憐朱舊種孤楠老新霜一橘枯清篇留
峽洞醉墨寫邦圖故老問行客長官今白須著書多念
慮許國減歡娛寄語公知否還須數倒壺
白帝廟
朔風催入峽慘慘去何之共指蒼山路來朝白帝祠荒
城秋草滿古樹野藤垂浩蕩荆江遠淒涼蜀客悲遲回
問風俗涕泗閔興衰故國依然在遺民豈復知一方稱
警蹕萬乘擁旌旗遠略初吞漢雄心豈在夔崎嶇來野
廟閔默愧常時破甑蒸山麥長歌唱竹枝荆都真壯士
吳柱本經師失計雖無及圖王固已奇猶餘帝王號皎
皎在門楣
遊洞之日有亭吏乞詩既為留三絶句於洞之
石壁明日至峽州三吏又至意若未足乃復以
此授之
一徑繞山翠榮紆去似蛇忽驚溪水急爭看洞門呀滑
磴攀秋蔓飛橋踏古查三扉迎北吹一穴向西斜歎息
煙雲老追思歲月遐唐人昔未到古俗此為家洞暖無
風雪山深富鹿豭相逢衣盡草環坐髻應髽竈穴依巖
墨尊罍就石窪鴻荒無傳記想像在羲媧此事今安有
遺蹤我獨嗟山翁勸留句彊為寫槎牙
蘇轍
次韻沈立少卿白鹿
白鹿何年養驚猜未肯馴軒除非本性飲食強依人照
影冰浮水飛毛雪灑塵獨遊應已倦忽見乍疑神野色
明幽步煙蕪薦卧身異姿人共愛清意爾誰親日暖山
苖熟風微澗草春何緣解彊縶奔放任天真
送蘇公佐修撰知梓州
乘軺舊西蜀出鎮復東川父老知遺愛壺漿定滿前江
山昔年路旄節異邦權望重朝中舊疆分劒外天歲登
無猛政蠻服罷防邊去國身雖樂憂時論獨堅孤城抱
松直彙進比茅連我亦相從逝疎狂且自全
和張安道讀杜集(用其韻)
我公才不世晚歲道尤高與物都無著看書未覺勞微
言精老易奇韻喜莊騷杜叟詩篇在唐人氣力豪近時
無沈宋前輩蔑劉曹天驥精神穩層臺結構牢龍騰非
有跡鯨轉自生濤浩蕩來何極雍容去若遨壇高真命
將毳亂始知髦白也空無敵微之豈少褒論文開錦繡
賦命委蓬蒿初試中書日旋聞鄜畤逃妻拏隔豺虎關
輔暗旌旄入蜀營三徑浮江寄一艘投人慙下舍愛酒
類東臯漂泊終浮梗迂疎獨釣鼇誤身空有賦揜脛惜
無袍卷軸終何益零丁昔未遭相如原並世惠子謾臨
濠得失將誰怨憑公付濁醪
次韻劉貢父登黃樓懷子瞻
青山開四面白水繞三禺野闊時聞籟人閒舊據梧畫
船留上客遺迹問田夫事少日常飲才疎世未須決河
初薦至勝事偶相俱燕子卑無取滕王遠可橅飛濤隠
睥睨落日麗浮圖同舍新持節專城敢遽呼未迎行部
駕已放下淮艫試問登消暑何如楚與吳(吳興有消暑樓)
再和
藹藹才名世駸駸日轉禺一時同接淅平昔共棲梧攬
轡真壯士擁旄良大夫塵埃脫緇綬水石慰霜須勝地
來相失清尊未暇俱射餘空見帖鑄罷祇觀橅歸計何
當決徂年貴早圖檻中終為食韝上恥聞呼顧我千羊
毳平生一釣艫微官不須滿也復試遊吳
放閘
畫舫連檣住清流汎閘平忽看銀漢落仍聽夏雷驚正
柂遲回久開頭取次輕滯留初一快奔駛忽如傾不識
風濤恐聊同枕席行行逢賤魚稻飽食慰生平
次韻毛君山房遣興
欲就陽臺暖新開石磴斜誰言太守宅自是野人家燕
坐收心鑑冥觀閱界沙退公長寂寞外物自喧譁缺徑
移松補斜陽種竹遮白雲生後礎孤鶩伴殘霞破悶時
尋鶴呼眠亦任鴉喜聞糟出甕屢問菊開花古井原依
斗丹砂舊養芽蚍蜉頻上案猿穴巧分樝客到扁舟遠
年侵兩髩華心摇挂風旆眼暗隔輕紗強撥横肱睡來
從插版衙隱居慙棄擲勝地每咨嗟頑鈍終何取雕磨
豈復加焦先夙所尚圜舍恰如蝸
孔武仲
五老峰
峻疊起青峰森然五老翁雲將色共古天與壽無窮突
兀巔崕峭駢羅面勢雄三光同孕育四岳是兒童傑立
層霄際曾經壞劫中夢齡應可協圖寫獻堯宫
孔平仲
上已飲於湖上
城南春已老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴晝鶯賞心
殘蘂在幽曲小舟横却笑蘭亭會吟詩半不成
賀鑄
擬温飛卿
露網朱甍上風簾翠鎖前宿衾熏菡萏朝鏡拂漪漣津
潤銷金筆香依撲粉綿度閒雙陸子撥恨十三絃鸚鵡
殷勤語㫋檀委曲煙鮫綃乾玉筯魚鑰限金蓮團扇詶
桃葉烏絲代杏牋朱門長窅窅白馬自翩翩難釣三珠
樹徒抛七寶鞭酒闌應有待夢破即無緣信鵲新秋去
孤蟾後夜圓浪言牆外地的是洞中仙
郎官湖(并引)
按李白詩序云乾元歲流夜郎遇故人尚書郎張
謂使夏口沔州杜太守漢陽王令觸於江城之南
湖張公四望超然請白標之嘉名白因號之郎官
湖席上文士輔翼岑靖以為知言今所謂郎官湖
者止郡城之北束於兩山間縱廣百許步固不足
四望而超然也已知其非是且郡南瀕江之人持
南唐時地劵尚指郎官湖為鄰蓋湖為江水所并
而去城里許猶有洲渚隱然未泯乃湖之故防也
余丙子五月舟次沔陽求訪遺老始得其詳因賦
此詩志之
當年賢守令載酒沔陽遊涼月呈新霽明湖涵素秋郎
官夏口使仙客夜郎囚促膝青螭舫連觴紫綺裘高驩
隨雨散餘矚想風流芳草失青履滄波浮白鷗江吞百
頃盡石刻一篇留宜有沈碑者前懷陵谷憂
郭祥正
和穎叔千歲棗
彼美秖園棗珍同玉井船後期千歲熟今日萬珠圓地
潤仍依佛闌深自羃煙結花雖最晩藏核莫如堅鴨脚
看何小雞頭美未全種來誰共老服久必成仙大食移
根遠番禺托蔕連舊名稽藥錄新賞著詩編甜出諸餳
上香居百果前黑腰虚羨爾紅皺豈為然柔脆憐金鳳
飄零歎木緜諷包丹荔賦精奪寶刀篇靜夜風回海清
秋月蘸天綵山要客集翠顆繞枝駢邂逅為公壽婆娑
與世延暮鐘催酒散嘶馬引旗旋今作中州瑞原從異
國傳何當廣栽植欲以慰饑年
晁端友
登多景樓
樓上無窮景樓前正落暉開軒跨寥廊覽物極纖微雲
破孤峰出潮平兩槳飛東溟看月上西渡認僧歸木落
吳天遠江寒越舶稀魚龍鄰海窟雞犬隔淮圻草色迷
千古波聲蕩四圍廢興懷覇業融結想天機浩浩羣流
會沈沈百怪依登臨真偉觀回首重歔欷
沈遜
和同年祖擇之韻
一自曾經别於今歎索居善交思柳惠多病是相如官
下頻無況天涯每得書舊懷長惋歎此會合踟躇曉露
生蘭苑秋風動鱠魚蕭然林野性與世轉為疎
黃庭堅
東觀讀未見書
漢規羣玉府東觀近宸居詔許無雙士來觀未見書皇
文開萬卷家學陋三餘竹帛森延閣星辰繞直廬諸生
起孤賤天子自吹嘘願以多聞力論思補帝裾
歲寒知松柏
羣陰凋品物松柏尚桓桓老去惟心在相依到歲寒霜
嚴御史府雨立大夫官犧象溝中斷徽絃爨下殘光陰
一鳥過斬伐萬牛難春日輝桃李蒼顔亦預觀
秦觀
擬郡學試東風解凍
寶歴開新歲春回斗柄東漪生天際水凍解日邊風浩
蕩依蘋起侵尋帶雪融江河霜練淨池沼玉奩空魚藻
雍容裏雲霄俯仰中更無舟楫礙從此百川通
張耒
歲暮獨酌書事奉懷晁永寧
天涯催晩歲殘律去如奔入夜北風惡多陰寒月昏野
吹餘燒燼溪落舊沙痕霜重飢鷹疾田空宿鴈喧山明
千筍直雲積萬營屯足雨耕犂早豐年柿栗繁地平秦
接席土斷洛開門白首三年客黃桑數畆村嬾梳悲髮
短不寐守爐温折鶻披殘枿蒼龍卧老根晩篁猶竚思
幽蘂助銷魂慷慨雙龍劒飄零一酒尊琳琅思秀色環
珮想清言獨語看明燭空庭月出軒
夜吟
簾捲涼侵戶窗虚月過帷高桐清露溼深柳夜蟬悲斷
續銀河轉欹斜斗柄移風來高葉報伏近候蟲知陶令
尊無酒潘生髩有絲將何慰愁寂倚杖獨題詩
八月三日舟行自蔡河赴臨淮
野曠天垂地川晴見水沙河回遠向背岸斷忽桑麻水
闊時浮鷺陂寒乍集鴉年饑田濩落歲晩客悲嗟新月
排雲去西風送日斜孤舟何處宿故國已天涯
離宛丘斗門
檣烏映高柳晩泊近晴川野日離煙樹風霜斷夕天牛
羊知别塹燈火認鄰船獨客歸何晩平蕪遠更連孤城
飛鳥外春水片帆前蕭瑟孤征恨更深獨未眠
用歐陽文忠韻雪詩
密雪當殘臘衝風到蓽門洒窗驚紙溼入竹覺聲繁天
闊飄無路城高積有痕氣和歸麥壠水味入茶軒廣陌
無游騎空郵有滯轅炎爐聊自暖濁酒僅能温野迥征
鞍設邊寒塞甲屯振音歌歴歴回袖舞蹲蹲客坐須駞
褐相逢賴酒尊晴明占草木春意到閒園
陳師道
和黃充實石榴花
春去花隨盡紅榴煖欲然後時何所恨處獨不祈憐葉
葉自相偶重重久更鮮流珠沾暑雨改色淡朝煙著子
專寒酒移根擅化權愧非無價手刻畫竟難傳
同道士錢冷然尋澗水源
曉領黃冠子步尋東澗源施笻探清淺垂手弄潺湲岸
閣殘花片槎留舊漲痕鳳潛丹穴䆳龍卧古潭渾修竹
青垂蔭長蘆翠可捫忽驚穿藥圃不覺到雲根磴外看
飛鳥崕邊見飲猿援琴寫山水布席坐蘭蓀白石支碁
局青沙藉酒尊醉歌歸路穩洞口月黃昏
蘇頌
次韻約諸君遊長干寺
寺按郡東南僧嘗為我談初因晉大士來獲古靈龕(昔時)
(有沙門忠逹至金陵長干獲古佛塔因於其地建佛刹後代廢撤至天禧中僧惟政乞重建塔寺俱蒙賜額)
歴世名空在重興德乃堪先朝賜新額此地建精藍億
載扶皇統生民息戰函刹仍存故里龍復止深潭九級
惟塗甓千梁盡架楠亭臺各軒豁巖谷更空谽殿角芝
成玉(殿柱嘗有芝草)松梢露墜甘穴棲多禮鼠池怪集神䶲可
愛臨江曲何人結草菴欲來尋隱逸誰與共歡酣念往
須勤到(來詩有念往曾高枕之句)登高已舊諳低頭小城市舉目徧
村嵐靜境由兹達塵容却自慙常思真趣嚮可抑俗饕
貪宇宙開懷適江山極望涵相邀幸多暇命駕即追參
謝太傅杜相公惠吳甘
任土吳邦果分甘故相庭纍纍朱實爛馥馥密筒馨玉
液三重釀神丹九煉形盤中堆火齊案上鬭銅釘玩比
韓嫣彈餐勝楚子萍瓊津融不竭塵慮滌還醒近鄙瓜
稱瓝休誇李似瓶南樓今匪貴東望亦虚靈盛乃長洲
苑傅之大禹經秋包千樹富霜葉一林青薦味同飴露
淪輝信景星租園輸稅賦守吏占官丁貢罷中都府供
先綠野扃緘封重篚襲道里百郵亭想憶金華宴須傾
縹甕醽同梨資可口與棗助延齡豈意殊方物頻沾俗
吏廳食珍時有媿拜賜敢遑寧顧乏齊瑶報宜追戴帶
銘永言難紀美應念思飄零
彭汝礪
合肥幕中有作
幕府開雄盛朋遊望俊髦雙松鬭冰雪一鶚出蓬蒿春
雨吟花蔕秋霜滿蟹螯山川留翰墨天地入風騷感慨
驚多變微生病一號酒巵餘寂淡詩筆惠英豪憂思生
心腑塵埃上髩毛簿書今日困道路此身勞細雨開濡
滯清飇散鬱陶小亭山可見從此欲登高
送劉器之待制知真定府
時平謀帥重侍從輟名卿龍種三千騎虬髯十萬兵紅
蓮王儉幕細柳亞夫營側道諸侯謁還鄉故老迎試詢
三將宅應過五梁城漫樂潭園勝難忘魏闕情守株嗟
我老杖鉞壯公行祇恐非朝夕君王召賈生
夜泊睦州桐江
一水連銀漢千山擁古城客乘清夜息舟倚碧溪横皓
月危峰影清風細浪聲嘔啞殊俗語慘淡異鄉情途旅
淹時月羈窮獨弟兄剛腸雙古劒蕩迹一流苹道路人
皆厭風波我亦驚何為甘險阻所得喜豪英俗眼無相
笑吾非逐利名
潘大臨
春日書懷
舟楫凌漳水風濤接蠡湖龍媒戒跬步驪頷脱微軀樂
土供遊戲深文苦縶拘胸中雖磈磊牆外或歌呼老去
嵇康嬾歸來寗子愚千鍾真臭腐十畆借膏腴春雨何
曾密園花竟自都小橋藏細柳方沼出新蒲酒熟拈巾
漉經傳帶雨鋤行盤隨所有坐客幾時無日轉槐陰暮
門通鳥徑迂仰頭看哺鷇引手出將雛撫事盆繅繭勞
生戶轉樞形骸浮大塊毛髮燎紅爐世論幾膠柱人心
盡好竽屠龍非至計射雉屈良圖借箸方隆漢推枰已
滅吳從渠畫麟閣吾自著潛夫
御選宋詩卷五十八
