欽定四庫全書
御選宋詩卷三十
七言古詩六
張耒
宿譙東逆旅夜聞歌白公琵琶行
元和才子悲流落一聽琵琶謂天樂青山裛淚作長歌
誰取篇章和宫角譙東夜久行人稀卧聞此歌歌者誰
歌似舊時人不見舉頭欲聽淚雙垂畫堂青瑣春無事
幾聽此歌還幾醉東風桃李作黃埃寶篋塵昏譜間字
一聲一聽一情傷未老應知幾斷腸展轉曲終燈燼落
荒城寒月夜飛霜
别梅
宦遊到處即為家况我遷謫來天涯三年假館主人屋
忽忽屢見新梅花那知今冬當去此十月已見凌霜葩
繞之百匝未易别對我脈脈如含嗟懸知客去門復掩
亭沼人散啼昏鴉朝風吹香散寂歴夜月照影低横斜
嗟我明年復何處東州旱野連桑麻相思時有夢魂到
極目南望空煙霞
題江州琵琶亭
危亭古榜名琵琶尚有楓林連荻花嗚呼司馬則已矣
行人往來皆歎嗟司馬風流映千古當日歌詞傳樂府
江山寂寞三百年潯陽風月知誰主我今單舸泛江潭
往來略已遍東南可憐千里傷春眼不待琵琶淚滿衫
將至嶺下作
竟陵南風稻新熟夢澤悠悠傷遠目春風嶺上望齊安
太昊城邊攬秋菊那知歲暮東州客太山蒼寒晩霜白
雲收霧捲日月明却上天衢瞻玉色敝裘瘦馬古道長
九旬刺史歸空嚢歸去故人應笑我滿衫清淚說潯陽
謝黃師是惠碧甆枕
鞏人作枕堅且青故人贈我消炎蒸持之入室涼風生
腦寒髮冷泥丸驚夢入瑤都碧玉城仙翁支頤飯未成
鶴鳴月高夜三更報秋不勞桐葉聲我老躭書睡苦輕
遶牀惟有書縱横不如華堂伴玉屛寶鈿敧斜雲髻傾
聞蛩有感
遙夜飛螢動秋思獨卧空山驚晩歲可堪六月已聞蛩
日暮吚吚響庭際關河多風氣蕭索碧樹先秋早搖落
鳴機夜織常怨寒白紵吳衫苦輕薄年年促織誰最悲
堂上美人愁翠眉清砧搗練對殘月玉筯啼紅裁遠衣
唐風詩人勸其主行邁苦遲嗟歲暮山城聽汝已三年
三年白髮多於故飄飄秋夢到江湖我欲東歸鱠碧鱸
安能為爾將雙淚歲歲風前沾客裾
不寐
荒亭雨多秋草侵秋蛩相語秋夜深草蟲暗飛羽格磔
星河影高天淡白騷人多懷夜不眠老松微吟風颯然
山川浩蕩何日還晩空漫漫白露寒
對蓮花戲寄晁應之
平池碧玉秋波瑩綠雲擁扇青瑤柄水宫仙女鬭新妝
輕步凌波踏明鏡彩橋下有雙鴛戲曾託鴛鴦問深意
半開微斂竟無言裛露微微灑秋淚晁郎神仙好風格
須遣仙娥伴仙客人間萬事苦參差歎盡清香不來摘
上元日早起贈同遊者
夜來人散殘更月曉陌空存舊車轍彩燈城市已春風
寒木人家猶臘雪強起相逢酒未醒殘膏宿火尚熒熒
歸來更拂障泥錦重約黃昏信馬行
東方
東方未明更五鼓星河寥寥寒雁度鐺鐺鳴鐸誰家車
陌上驅牛輾霜去北風吹面足踏冰邨南早飯天未明
年年輸稅洛陽城愼莫後期官有刑
寒蟲
寒蛩振翼聲騷騷夜深月影在蓬蒿老人雖眠睫不交
愁窗人寂燈無膏荒城鳴金睥睨高北斗下挹西江濤
悲笳三奏老雞號晨光出山開泬寥
贈翟公巽
我昔出守來丹陽江流五月如探湯使君之居在山腹
繞舍樹石何青蒼千年藥根蟠井底靈液浸灌通寒漿
人言枸杞精變狗夜吠往往聞空廊金山蕩潏浪花裏
一舸遥去隨漁郎最竒巖齋人迹少乳水時滴白石牀
翠黿坡陁負日色白鱀掀舞占風祥我留金山凡十日
窮探力取無遺忘南風吹我渡江去已厭淮南塵土黃
二十年間多少事身如疲馬起復僵淮南窮棲衆人後
朝食不充藜莧腸公來衰顔得一笑側聽高論驚尋常
窮閻過我坐至暮滿懷珠玉無粃糠乃知世間有清議
未可盡以已意量精金白璧天所寶理無破碎委道旁
半年耳冷不聞此遇公矍然神激昂論交自顧已老醜
從事理絕隨飛翔斯文有屬不但爾因公作詩我涕滂
東園
堂中宴坐不妄出堂外青春去如失小園十步綠如雲
一時桃李事已畢猶殘酴醿數朵在未覺塵沙汙玉質
金沙格俗終可憐膩白嬌紅如欲滴老夫睡起聽山禽
竹間林外紛嘲嘖筍生漸愜子猷願梅熟未邀朱老喫
翻書只作引睡具傾壺屢進忘憂物今春風雨稍依節
上田麥穗過數尺但知洗眼看世塗莫厭終年守蓬蓽
送翟公巽赴中書舍人
韓筋柳骨世不聞翟公筆力回千鈞十年聲名滿四海
淮陽邂逅雙朱輪老翁空疎亦何有察公於我意甚眞
高談亹亹雲漢上一埽闒茸如灰塵夜光明月不計數
坐使衰敝生精神恨無金玉相報答還家三歎嗟我貧
青燈論文夜未分曉聞門外送使君問君舍此去安往
紫皇詔歸侍玉宸鋒鋩發硎斷犀象好為明主裁絲綸
論思獻納乃其職况公之意常在民追還三代舊風采
主以事實致此文聖君賢相有美意筆端與物為陽春
和楊念三自武昌至京師
三年别我入荆州一日長安從我遊愛君詩有春草句
使我神遊黃鶴樓江山望爾欲穿眼見我驚嗟秋髩短
扁舟可辦吾欲東年來五湖魂夢中
偶書
秋陰漫漫幾千里赤壁磯前天接水連檣接柁不復行
老魚擘波時出戲黃橙紫栗收如積青錢買酒不堪惜
北人歲久厭南餐山邊有路何時還
窮秋晝夜陰如一夜不見星朝蔽日枯疇已穫大野空
怒江未落連洲沒長魚撥剌不受釣漁子高眠守蓬蓽
紫髯舊宫誰復遊鼎峙雄心久蕭瑟
東海有大松土人相傳三代時物其狀偉異詩
不能盡因讀徐仲車五花柳枝之作作此詩以
激之
詩翁愛花復愛柳長歌高吟半酣酒自言二物天下竒
愛之不厭形於詩嗟余所愛翁未見我昔東遊窮海甸
波濤四絕大島中上有太古不死之長松千人袢延坐
其下仰見翠葉迷蒼穹巨鼇竭力負不起鵬棲僅借卑
枝容人言海在此其圉鱗甲百萬屯蛟龍又言海怪久
不死守護山麓蟠其躬天空海闊風力壯敲戞簸蕩聲
無窮軒轅張樂奏未已筍簴百萬喧笙鏞鬼神不欲人
屢見護以萬疊青山峰愛之未免困寂寞坐見雨露霑
蒿蓬東皋吟翁天下才海嶽秀氣天所鍾豈惟文章繼
騷雅胸中事業窺夔龍如何坎軻滯茅屋失所應與兹
松同詩翁勿愛花與柳軟弱但解爭纖穠春英零落化
為土夏葉狼籍工巢蟲嬌兒姹婦最入眼丈夫所志當
英雄何當與君涉海去結茅松下甘長終
讀蘇子瞻韓幹馬圖
我雖不見韓幹馬一讀公詩如見者韓生畫馬常苦肥
肉中藏骨以為竒開元有臣善司牧四十萬匹屯山谷
養之罕用食之豐力不曾施空長肉韓生圖像無乃然
我謂韓生巧未全君不見昔時騏驥人未得飢守鹽車
惟有骨昂藏不受塵土侵伯樂未來空佇立騏驥乏食
肉常臞韓生不寫瘦馬駒誰能為驥傳之圖不如凡馬
飽青芻
遊楚州天慶觀觀高道士琴棋
頽垣蒼蒼鎖喬木草滿荒田不容足壊簷破壁秋雨餘
蛛網蕭蕭風滿屋黃衣道人出迎客野態生疎脫拘束
圍棋靜埽一堂空烹茶旋煮新泉熟彈琴對客客卧聽
脫耳冷冷三四曲離騷幽怨松風悲流水潺湲履霜哭
日斜攜手步空廊鳴鳩相呼竹間宿黃昏門閉人語絕
空殿幽幽掩微燭我生資身最淡薄每厭煩歊幸幽獨
何當不踏朝市塵長伴高人種松竹
海州道中
孤舟夜行秋水廣秋風滿帆不搖槳荒田寂寂無人聲
三尺跳魚翻水響河邊守罾茅作屋罾頭月明人夜宿
船中客覺天未明誰家鞭牛登隴耕
秋夜蒼蒼秋日黃黃蒿滿田蒼耳長草蟲吚吚鳴復咽
一夜雨多水滿轍渡頭鳴舂邨徑斜悠悠小蝶飛豆花
逃屋無人草滿家纍纍秋蔓懸寒瓜
送劉季孫守隰州
君家將軍本縫掖叱咤西摧賀蘭石一時成敗何足論
要使英名飛竹帛劉君竒骨尚虎頭白須千騎守邊州
插架萬籖供記覽探嚢五字擅風流大河之東士精勇
日飲不妨飛獵鞚五更吹角建牙旗萬馬合圍行酒甕
朝裘風勁黑貂煖夜帳雪滿青氊重樂哉閉口莫言兵
雖有頗牧誰能用
北原
秋風日夜吹北原北原秋蕪不復繁榮紆一徑漸可躡
步踏落葉披榛莞蕭蕭九月草木變獨有修竹猶禁寒
青紅野實不可辨晩日照射霜榴殷巉巉女几更清瘦
崖壁刻削無雲烟潦收石出洛水好靜夜到耳聲潺潺
原西古城有微路禾黍索索荒凉田人家歲熟婦子樂
邨巷日暖牛羊閒登臨嗟我幸無事况有美酒供開顔
射麋獵兔可卒歲棄擲萬累休嗟歎
九月十二日入南山憩一民舍冐雨炙衣久之
石稜如刀不容步上挽垂藤下無路風寒雨滑徒旅愁
捨馬杖藜泥沒屨躋攀顚墜不容髮目眩心寒驚反顧
亦知垂堂有遺戒身仰微官欲誰愬蕭蕭茅屋映絕壁
門外漍漍清泉注解衣就火不能暖旋拾山薪伐溪樹
山翁生未食醯醢脫粟寒蔬度朝暮人間平地固不少
何用巇嶇守麏兔秋聲四起山靄夕壞屋疎籬睡無處
披裘結束相勸歸過盡重雲下山去
離泗州
舸&KR0008;大艑來何州翩翩五兩在船頭淮邊落帆汴口宿
橋下連檣南與北南來北去何時停春水春風相送迎
沙岸飛鷗舊相見短亭楊柳不無情清歌一曲主人酒
主人壽客客舉手明日酒醒船鼓鳴沙邊破堠不知名
行人十里一廻首雲邊猶有塔亭亭
淮陰阻雨
檣竿日日春風轉渺渺孤舟數家縣朝來雨暗隔淮邨
白浪卷沙吹斷岸渡頭楊柳濕青青橋下涓涓野水生
滿尺白魚初受釣斷行歸雁故能鳴平生行止任遲速
篷底欠伸朝睡足從來江海有前約老去塵埃無可欲
曉天暖日生波光桃杏家家半出牆春日春波好相待
短帆輕櫓底須忙
田家
社南邨酒白如餳鄰翁宰牛鄰嫗烹插花野婦抱兒至
曳杕老翁扶背行淋漓醉飽不知夜裸股掣肘時讙爭
去年百金易斗粟豐歲一飲君無輕
秋風
秋風蕭蕭洛川波水碧沙寒飛白鷺波頭伐木欲成梁
落日樵蘇下山去山頭九月雪一尺山民然薪當襦袴
石田收薄婦子飢歲晩苦寒安可度
秋風蕭蕭吹野桑田家禾黍初登場雉肥兔飽鷹隼健
水落沙冷魚龍藏長淮煙波渺萬里悵望搔首山川長
二年薇蕨苦不飽長安裘馬多輝光
感春
我昨西來到昌谷主人致酒留我宿坐中年少美如玉
高歌清歡春夜促還家病酒對殘春東風落花吹滿屋
出無與語歸閉門安得萬里馳吾足
陳師道
次韻蘇公西湖徙魚三首(錄二首)
窮秋積雨不破塊霜落西湖露沙背大魚泥蟠小魚樂
高丘覆杯水如帶魚龍不作搖尾憐公寧忍口不忍鱠
修鱗失水玉參差晩日搖光金破碎咫尺波濤有生死
安知平陸無灘瀨此身寧供刀几用著意更須風雨外
是間相忘不為小濠上之意誰得會枯魚雖泣悔何及
莫待西江與東海
赤手取魚如拾塊布網鳴絃攻腹背豈知激濁與清流
恐懼騈頭牽翠帶居士仁心到魚鳥會有微生化餘鱠
寧容網目漏吞舟誰能烹鮮作苛碎我亦江湖釣竿手
悞逐輕車從下瀨生當得意落鷗邊何用封侯墮鳶外
不如此魚今得所置身暗與神明會徑須作記戒鯨鯢
防有任公釣東海
舟中
野火燒原雉昏雊黃塵漲天牛亂鬭江間無日不風波
老去何時脫奔走詩書滿腹不及口遮日寧須釣竿手
愧爾茅簷炙背人仰看青天搔白首
送鄜州關司法
早歲相知晩相識抵掌回頭巳陳迹萬里從軍壯此行
一箸鱸魚留不得夜靜關山秋月明莫聽隴頭秋水聲
平世功名須少壯看君一箭下遼城
蠅虎
物微趣下世不數隨力捕生得稱虎匿形注目搖兩股
卒然一擊勢莫禦十中失一八九取吻間流血腹如鼓
却行奮臂吾甚武明日淮南作端午
范祖禹
月夜船行入資州
憶昨卧碧山蒼蒼叢桂間白雲為屛石為枕綠蘿長挂
明月間忽乘輕舟汎江水山月隨人還在此白鷺驚飛
宿靄間青山倒卧蒼波底此時孤櫂發中流川后停波
聽櫂謳不學子猷中夜返欲乘明月向資州
蘇頌
和胡俛學士紅絲桃
京都花品予嘗評夭桃僅有十數名含絲繁豔今始識
鮮苞長蕊標紅纓春晴日暖助顔色灼灼一片朝霞輕
鮫綃剪碎旋裝綴虬須摘盡將紉縈因知化工巧難狀
偏於草木呈瑞精又疑華燈九光爛蜂蝶不敢來窺爭
江南萱草易滋殖維揚芍藥初種成此花皆有紅絲號
恨不同時相合幷君家數株發庭際愛翫常挂簾釣瓊
有客風流欲寄目主人喜笑張筵迎飛觴灑翰偏得意
都緣尤物牽風情我雖多病不能飲猶思強舉花前觥
省中早出與同僚過譚文思西軒詠太湖石
洞庭山連震澤水怪石巉巖出波底誰言行遠莫致之
好事經營俄至此愛君小軒才袤丈滿地新芳雜紅紫
偶來凭闌見竒峰便有江湖秋思起
彭汝礪
答同舍游凝祥池
仙宫神靈之所宅樓閣倚天一千尺先生好游猶挾冊
藜莧不慙吾鼎食凝祥池頭三月春腰金騎狨多貴人
天邊五岳煙霞闇海上三山雨露新蛺蝶能飛燕能舞
鳳凰在雲鴻在渚仙人參鸞入雲霧寂寂不聞青鳥語
洞天落日晩沉沉漁舟縹緲桃源深紅玉坐看花著子
青雲行見葉成陰疾雷怒飛風雨急瘦馬不行歸旆濕
投閒一日須一來歲時變化猶呼吸
昨日餞趙教授行會飲秀楚堂晩徙櫻桃花下
夜月上正夫設燭於花上光明焜燿昔所未見
正夫因約賦詩
夜凉月色清如水天靜無風塵不起移酒近花坐明月
畫燭横斜插花裏月寒燭豔花淡薄意思相疑不相似
一下一高總能見半白半紅渾可喜時有幽香闇著人
更分疎影低臨水密成雲霧即成陰團作珠璣看結子
異時尚擬與君醉景物更作今日比富貴功名是底物
人生百年行樂耳
李昭玘
送徐舉人赴省試
淮夷之珠照夜月泗濱之石聲泠泠昔時大禹致方物
神光玉色羅王庭比年入獻多豪英褒雄妙思相憑陵
飄飄束書去觀國瘦馬踏雪鬚垂冰長廊白晝天宇清
落筆冉冉風雲生千官拱笏赭袍近碧溝新柳黃鸝鳴
金撾虎士傳姓名魚龍卷尾隨雷聲州人洗眼望歸騎
會約春風載酒迎
李之儀
晩過王晉卿第移坐池上松杪凌霄爛開
清風習習醒毛骨華屋高明占城北胡牀偶伴庾江州
萬蓋搖香俯澄碧陰森老樹藤千尺刻桷雕楹初未識
忽傳初哢半天來舉頭不是人間色方疑絢塔燈炤燿
更覺麗天星的歴此時遥望若神仙結綺臨春猶可憶
徘徊欲去輙不忍百種形容空歎息亂點金釭翠被張
主人此况眞難得
題王子重出李成所畫山水
主人邀我登閒軒軒前景物祇欠山坐來慘淡若不足
引我忽到營丘間營丘山水天下知全齊十二雄一時
舊游歴歴如到眼吾宗筆力窮高低峰雲巖靄互隱現
老木蒼藤紛綵絢瓏璁特幹勢將壓竒崛欲夸人未見
石磴流泉似幽噎洞穴縱横乍明滅舉頭樓觀俯懸崖
定須六月臨飛雪行人初踏山前路欵段衝寒怯回顧
蹇驢亦自樂平地嚲耳徐行方得趣日西平遠連何處
極目蒼茫天欲暮行人端是我前身斗覺精神相會聚
百年瞬息竟誰眞此老應無一點塵主人等是風塵外
豈是閒軒久住人(子重家有閒軒)
春日同梁十四醼李公昭朝霞閣侍兒舞梁州
曲徹客有以潤羅為贈公昭命玉杯滿酌酬之
又以金鍾邀兒相屬旣釂出烏絲欄索詩
都城春風吹落花都城九陌無塵沙貂裘公子醼何處
闌干百尺陵朝霞鳳箏新調玉指軟黃金捍撥當胸遮
紫擅屢碎翻成拍紅茸毯襯鵶頭襪回旋誰許綵雲輕
欲斷還連猶未徹新鶯弄雛乳燕飛一曲涼州春日遲
百疋纏頭隨玉杯吚啞一閧爭扶持公子笑不已下客
歡正濃更邀婭姹持金鍾一釂直欲滄溟空從他海若
在平地明珠墮淚愁蛟龍珊瑚突兀撐高峰便疑巴姬
御來風月漸滿銀河低歸路促街鼓稀何時再到紅茸
地更倩游絲惹住衣
蘇庠
王文儒新築小圃賦贈
王郎臞菴摩詰詩煙花遶舍江遶籬石渠東觀了無夢
筆牀茶竈行相期古人已往不可作甫里顧有今天隨
灣頭蟹舍豈著我請具蓑笠懸牛衣
謝逸
送董元逹
讀書不作儒生酸躍馬西入金城關塞垣苦寒風氣惡
歸來面皺鬚眉斑先皇召見延和殿議論慷慨天開顔
謗書盈篋不復辨脫身來看江南山長江衮衮蛟龍怒
扁舟此去何當還大梁城裏定相見玉川破屋應數間
豫章别李元中宣德
舊聞諸李隱龍眠伯時已老元中少一行作吏各天涯
故人落落疎星曉西山影裏識君面碧照章江眸子瞭
向來問道渺多岐只今領略歸元妙老鳳垂頭噤不語
古木查牙噪春鳥身在幕府心江湖左胥右律但坐嘯
苐愁一葉釣魚舟不容七尺堂堂表我今歸卧靈谷雲
君應紫禁鶯花繞相思有夢到茅齋細雨青燈坐林杪
謝薖
雙蓮閣
水芝凝露披芳塘淺妝濃畫爭煌煌其間豔異不世出
連芳並蒂知何祥有如一座兩殊色盈盈植立漢昭陽
九回沉水不須沐風梳露洗皆生香公如瑶林映紅粉
粲然一笑傾澄觴故開華閣挂銀牓大篇金薤垂琳瑯
吾聞草木正瑞世箑蒲扇暑芝生房須煩丹青顧陸手
貌取絕豔歸明光
碧筩
君不見韓潮州銀作飲醆誇工倕鑴花鏤葉太瑣碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寧有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識眞味採蓮當殽花當妓豈有
登臨百金費安得城西十頃塘水光容裔暑風凉時引
碧筩如象鼻仍看翠蓋立霓裳
秋日登鳴玉亭
山路秋陽何赫赫山亭凄冷多秋色豈惟醒耳玉琮琤
照眼光寒如練白舊聞瀑布垂雲間恍疑銀河墮天關
西望香爐不得往箇中元有小廬山
李彭
夢訪友生
少年結客長安城妄喜縱酒同章程支離老去一茅屋
枕書卧聞長短更友生相望止百里寒夜寥閴無微聲
夢中乘興輙見戴剡溪聊爾扁舟行覺來蘧蘧一榻上
不用僮僕爭驩迎吹燈弄筆欲書寄窗前白月方亭亭
阻風雨封家市
往時李成寫驟雨萬里古意毫端聚行人深藏鳥不度
便覺非復鵝溪素龍眠老阮作陽關北風低草雲埋山
行人客子兩愁絕未信蒲萄能解顔兩郎了了解人意
似是畫我封家市戲作新詩排晝睡忽有野雁鳴煙際
洪朋
寫韻亭
紫極宫下春江橫紫極宫中百尺亭水入方州界玉局
雲映連水羅翠屏小楷四聲餘翰墨主人一粒盡仙靈
文簫采鸞不復返至今神界花冥冥
洪炎
南城鄧氏亭
小麥青青山一曲江南千里傷春目盱母江頭喚渡人
遥指麻源第三谷裹鹽包飯各悤悤回首煙霞樓觀中
詩成更覓羊何和猶是前身内史公
劉弇
秋日儀眞即事
秋風來從越天末痛洗玻璃出明月雲陂隱起玉龍眠
下有舂容萬濤雪獨蠒之綸攲一葉半酣老漁棹歌發
客心寸許了無多底事臨風吹欲折
丁字河頭紋錦翼似是東園故鸂鶒天風蕭蕭吹汝急
遣汝周章無好色江籬羃䍥過行人一顧為之三歎息
我願舴艋從溪翁雙舂鋤邊作幽客
鄒浩
謝衡州花光寺仲仁長老寄作鏡湖曹娥墨景
枕屏
道人秀骨生何許若耶溪邊清氣聚不從章甫事功名
遊歴諸方參佛祖祝融峰下忽擡頭覷破虚空笑而舞
折脚木牀二十年門外草深無寸土偶然消息落人間
挽出花光照今古我舟邂逅泊山前霧卷雲開見眉宇
更知我自浙東來曾擁旌旗塵督府千巖萬壑繞罇罍
夢斷卧龍誰是主為將池墨灑鮫綃故國封疆歸擇取
曹娥江接賀家湖環以峰巒暝煙雨森森喬木動樵風
廟貌崢嶸閟神禹碑留遺刻蔡邕題注目端為楊主簿
子猷興盡季眞亡髣髴棹聲廻遠浦乾端坤倪渺莫窮
咫尺幷包入庭戶坐令鄉思滿瀟湘恨不歸飛插雙羽
蒼梧洞庭南北中氣象縱横隨步武秖緣流放阻君親
入眼雖竒若無覩道人方便巧施為乃以家山慰心腑
舊愆猶冀獲湔除恩鍚餘年返農圃青鞋布襪謝塵埃
肯使高蹤慙杜甫
有感
雲回雨歇天欲晴鵓鳩喚婦皆和聲山南山北樹隂裏
歡然相趁爭飛鳴伊予流竄止平樂妻孥尚寄瀟湘城
五嶺橫空喚不聞不如鵓鳩猶有情
唐庚
戊子大水二首(錄一首)
踏歌喧喧雜鐃鼓潭邊呼龍令作雨龍嗔揮水十丈餘
千邨萬落幾為魚寄謝龍神且安處熟睡深潭不驚汝
劒州道中見桃李盛開而梅花猶有存者
桃花能紅李能白春深何處無顔色不應尚有數枝梅
可是東君苦留客向來開處當嚴冬桃李未在交遊中
即今已是丈人行肯與年少爭春風
贈譚微之
去年絃歌程水濱甑中生塵范史雲今年講學鵝城裏
關西孔子楊伯起昔人論士觀心期時人論士看肉皮
只知黃鷂矜觜爪不識騶虞避生草
别勾永叔
巴江灩灩巴山空十里五里蕉花紅少年銳意立功業
破煙一棹輕如風却思三歲相歡聚說劒論詩輕李杜
平生不作女兒悲今日為君重回顧
黃裳
惇禮兵部久不作詩偶成數韻奉戲
南宫先生好談古齒牙所挂多老杜劒氣中盤幾時吐
欲看光芒出庭戶平生氣直易言語不解聱牙斲詩句
先生莫學東野苦我願為雲相逐去
簡元輿祠部
百花巖上仙人住巖下為州山水聚白頭青塜南北人
倒影沉沉獨懷古倚欄把酒與誰同况是使君為獻主
應喚漁舟疎葦中旋膾游鱗落紅縷秘書座中最軒昂
能共春雲爭態度紅衣帶月今何處幾轉春殘掩朱戶
飛船送客空斷腸梁塵謾落聲中句虚白亭前湖水閒
忽為霓裳起思幕出門沙土亂如雨薰風吹夢天南去
邀月亭
迎暉不覺一日盡邀月又會三人閒未言期約綠巖畔
且共歌舞清樽間霜輪皎皎無今古世途擾擾多新故
今月曾經照古人古人問月今何處百年光景行復催
有月可邀能幾回雙巖逹士不須說始見迎暉復邀月
矮松
枝幹偃蹇竒可誇本根融結杳難測龍蛇已報千歲靈
梁楝何煩萬牛力雖減半天風雨聲却得三冬雪霜色
衛生已免斧斤入妝景何辭吟醉客
送陳知縣
握手州東花鬧時瀉酒胸中如漏巵各無官守竟信意
坐間只有春相隨十年暌遠何所得但悟世情能守一
昨日小軒君不遊荷葉雨聲池上秋明珠得喪百萬斛
何慮炎蒸金欲流一樽獨對清都夢可憐幽思無人共
今日聞君馬已西不覺毫端得詩諷汝陽縣長多清風
壺中有客當相送(費長房挂壺木今在汝州)
題水雲邨
水雲深處尋幽客競把銀缾飛琥珀坐間玉篆流杯來
時伴桃花獻春色塵勞不到清樽前何幸山翁設歌席
人在夕陽方醉時回首雲迷武陵宅
崔鷃
早春偶題
寒風淅瀝鳴枯葦小鴨睡殘猶未起更教細雨結輕寒
坐聽蕭蕭打窗紙石盆養蒲巳抽翠雕斛栽花先弄紫
擁爐閉閣賦幽香未怕春冰生硯水
楊時
南康值雨
廬山卧龍菴有劉道人自云百餘歲碧眼不粒食
惟食柏飲水每客至必先知之欲往見之不果故
并記之
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉潄瀑垂天紳
平生未識廬山面碧巘横雲望中見江頭一夜雨銜天
奔浪號風作悲健朝來淤泥沒牛馬咫尺坐論千里遠
芒鞋拄杕挂塵屋神馬尻輪歘飛轉卧龍菴前碧眼翁
日飲山淥餐溪松神融氣合八荒外此心烱烱宜先通未
須勒移却俗駕會應一洗塵寰空寄言歸侍壺丘子他
日來遊當御風
遊武夷(是日汎小舟至鷄窠巖還游沖佑觀)
函關﨑嶔走秦鹿天下並逐爭羣雄抉雲翻空鰲足折
黔黎竄伏如寒蛩武夷山深水清泚避世猶有高人蹤
龍泓東注海波涌(嶺有投龍池世傳與海通)玉女翠擁秋雲鬆赤霄
眞骨寫虚壁通泉凡筆慙非工(魏王峯前有畫閣)藏舟浮梁跨
絕壑(山間有小橋橋西有一小舟皆人跡不可到)隱見似與天潢通當時雞
犬不復見窠巖依舊煙霞籠我來秋杪月旣望尚有幽
菊埋榛叢天容洗淨雨新霽雲幕四卷清無風掀篷進
棹窮異境注目想見流殘紅回船枤屨躡幽徑松竹窈
窕環琳宫翠琬温辭耀華衮(褒詔有石刻)金榜大字纏交龍
自憐病骨挂塵網幔亭高會何由逢解衣歸卧玉瑣碎
仰看明月穿疎蓬
吴子正招飲時權酒局不赴作詩戲之
寒爐火冷淨青煙勁風刮面如戈鋋凝隂不動天欲雪
竟日兀兀成拘攣廣文才名四十年天寒坐客猶無氊
參軍官小技能薄寂寞冷坐誠宜然忘形杜老偶相覓
傳呼歌舞開華筵嗟予簡書固可畏不得對飲簷花前
漫有糟漿送人鼻汝陽口角空流涎可能更似蘇司業
只與時時送酒錢
晩雨
斷霞明滅天日黝雨意晴暉爭好醜浮雲冉冉無定姿
白衣忽變如蒼狗悲風激烈河漢翻雨脚如麻飛霰寒
山深氣腥豺虎亂乾坤四合誰云寬將溪野客懶成癖
怯寒手攣面如墨把杯強吞僵立歌閉門獨愁天已黑
霍洞
宿田舍
北風吹晴屋滿霜翁兒赤體悲無裳閨中幼婦飢欲泣
忍飢取麻燈下績一身豈暇私自憐鳴機軋軋明窗前
織成五丈布翁作襴裙兒作袴明朝官中催租急依然
赤體當風立
韓駒
送葛亞卿
吾廬偪仄門三尺慚媿春風巧相覓叩關惟許葛王孫
有時藉草傾餘瀝汝不如南池主人車載客紅旗皂蓋
行遠陌又不如東郭公子柳藏門青娥綠髮坐開樽是
身牢落終何為人不汝嫌汝自嗤伸眉一笑能幾時忽
聞春盡王孫歸春風欲盡猶有情飄英墮絮俱傷神王
孫未歸迹已埽秼馬膏車何太早明日一杯愁送春後
日一杯愁送君君應萬里隨春去若到桃源記歸路
至國門聞蘇文饒將出都戲贈長句兼簡其兄
世美
去年夷門十月雪九衢日昃行人絕騎驢兀兀無所之
破袖迎風手龜裂渡橋並塹得君家入門脫帽猶凛冽
急然濕束暖我寒徐出清酤寧我渴君家自無擔石儲
蟹黃熊白能俱設平生見酒唇不濡是夕連觥耳方熱
羣奴夜僵喚不聞我亦鼾鼻眠東閤明朝起過城南翁
尚記新聲一笑發東歸每歎懷抱眞西來又喜顔色接
方將慷慨豁心胸未用崢嶸驚歲月城南詩翁况遠來
門前雪泥又活活豈知萬事不可期却樹吴檣背城闕
人生動若參與商咫尺無論限秦粤君聞吾語雖少留
但恐一歡成電掣念昔相見無他娱誦詩徵事相誇捷
氣凌俗子旁若無隅坐時聞竊嚅囁於今落落誰汝憐
老屋陳編自怡悅寄言詩翁儻留滯歲晩動迂故人轍
題王内翰家李伯時畫太乙姑射圖二首(錄一首)
太乙眞人蓮葉舟脫巾露髮寒颼颼輕風為帆浪為檝
卧看玉宇浮中流中流蕩漾翠綃舞穩如龍驤萬斛舉
不是峰頭十丈花世間那得蓮如許龍眠畫手老入神
尺素幻出眞天人恍然坐我水仙府蒼煙萬頃波粼粼
玉堂學士今劉向禁直岧嶤九天上不須對此融心神
會植青藜夜相訪
題湖南清絕圖
故人來從天柱峰手提石廪與祝融兩山坡陀幾百里
安得置之行李中下有瀟湘水清瀉平沙側岸搖丹楓
漁舟已入浦漵宿客帆日暮猶爭風我方騎馬大梁下
怪此物象不與常時同故人謂我乃絹素粉墨妙手煩
良工都將湖南萬古愁與我頃刻開心胸詩成畫往嘿
惆悵老眼復厭京塵紅
送許卿出守邠州
長安北走彭原路白葦黃茆列亭戍山形漸險溪水渾
行人可肯回車去豈知中有古邠州十里沙平水漫流
雁飛蔽野葡萄晩馬散連雲苜蓿秋次卿卧聽朝雞久
請試從來撥煩手未許相如喻蜀歸且看魏尚臨邊守
雜花撩亂草鮮明二月春風卷旆旌燕寢凝香無一事
樂哉飲酒莫論兵
陽羡葛亞卿為海陵尉作葺春軒余為賦之
昔聞先生隱吴儂當窗十里横煙峰今見先生為楚吏
繞牆四面縈煙水從來楚客帶吴風曲折徑路深房櫳
舍前繫船柳千丈舍後參天竹萬叢千籖插架似蓬館
白拂挂壁如僧宫埽地焚香欣客至羹魚飯稻愁樽空
不溷不清惟寂寞大笑先生致身錯青山猶作布衣心
朱門却有田居樂筆回造化天工怒胸包今古時人愕
甘窮自許元次山蹈海還尋魯仲連吾曹一歡豈易得
世間百歲俱可憐何用北窗翻巧策且向東亭弄春色
我當酌酒壽主人灘前飛下雙鸂鶒
順老寄菜花乾戲作長句
道人禪餘自鋤菜小摘黃花日中曬峩嵋㮕脯久不來
麴糝薑絲典刑在封題寄我紙作嚢中有巴蜀齋廚香
起炊曉甑八月白配此春盤一掬黃(㮕軟木耳八月白稻名也)
宗澤
題獨樂園
范公之樂後天下維師温公乃獨樂二老致意出處間
殊塗同歸兩不惡鄙夫杕藜訪公隱步無石砌登無閣
堂卑不受有美專地僻寧遭景華拓始知前輩稽古力
晏子蕭何非妄作細讀隸碑增慷慨端正似之甘再拜
種藥作畦醫國手澆花成林膏澤大見山臺上飛嵩高
高山仰止如公在
司馬朴
無餘居士齋壁有沈傳師游道山岳麓詩石刻
穆仲等和之因亦次韻
湘西勝景豈易論羣山騰闖萬馬奔鶴泉一麓騫鵬噣
松風十里藏秖園當時侍御偶題寫筆力孰敢爭雄尊
東京少年妙詞藻南陽舊族齊陰樊天心月脇出竒語
使我展讀忘朝昏差差戈劒隱一敵落落旗鼓嚴千屯
無餘居士厲幽志細妍六藝方專門凍骭嬌兒慣腸莧
啼飢瘦婦餘淚痕惟君德義允相愜每窮道妙角與根
他人勸酒驚逐魂二子頻酌勤空樽醉中詩成渺江海
風外幡影徒飛翻卷藏篋笥已戢戢風生襟袖何軒軒
嗟乎我亦有餘腐陋哉羊政囚華元
御選宋詩卷三十
