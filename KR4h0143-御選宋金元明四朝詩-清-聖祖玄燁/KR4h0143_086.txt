欽定四庫全書
御選宋詩卷三
四言詩二
蘇轍
和子瞻次韻陶淵明停雲詩(并引)
丁丑十月海道風雨儋雷郵傳不通子瞻兄和陶
淵明停雲四章以致相思之意轍亦次韻以報
雲跨南溟南北一雨瞻望匪遙檻穽斯阻夢往從之引
手相撫笑言未半捨我不佇
晚稻欲登白露霄濛人飲嘉平漿酒如江我獨何為觀
成於窗此心了然來無所從
欣然而笑是無枯榮手足相依所種則情情忘意消神
凝不征可以安身可以長生
跋扈飛揚誰匪南柯運歴相尋憂喜雜和我游其外所
享則多削迹拔木其如予何
和子瞻次韻陶淵明勸農詩(并引)
子瞻和淵明勸農詩六章哀儋耳之不耕予居海
康農亦甚惰其耕者多閩人也然其民甘於魚鰍
蟹鰕故蔬果不毓冬温不雪衣被吉貝故藝麻而
不績生蠶而不織羅紈布帛仰於四方之負販工
習於鄙朴故用器不作醫奪於巫鬼故方術不治
予居之半年凡羈旅之所急求皆不獲故亦和此
篇以告其窮庶或有勸焉
我遷海康實編於民少而躬耕老復其真乘流得坎不
問所因願以所知施及斯人
我行四方稻麥黍稷果蔬蒲荷百種咸植糞溉耘耔乃
後有穡爾獨何為開口而食
掇拾于川搜捕于陸俯鞠婦子仰薦昭穆閩乘其媮載
耒逐逐計無百年謀止信宿
我歸無時視汝長久孰為沮溺風雨相耦築室東皋取
足南畝后稷為烈夫豈一手
斲木陶土器則不匱績麻繅繭衣則可冀藥餌具前病
安得至坐而告窮相視徒愧
莫為之先冥不謂鄙一夫前行百夫具履以為不信出
視同軌期爾十年風變而美
堂成
築室三年堂成可居我初不知諸子勞劬父母老矣風
雨未除橐装幾何勿問有無伐木於山因此舊廬不約
不豐燕處無餘堂開六楹南北四筵晝明廓然夜冥黯
然四鄰無聲布被麤氊身非蚌螺一睡經年夜如何其
趺坐燕安善惡不思此心自圓東廂靖深以奉嘗烝老
佛之廬朝香夜燈西廂千卷圖書之林先人所遺子孫
是承杖屨經行直如引繩顧視而笑此如我心諸子之
室左右我背將食擊板一擊而會瓜畦芋區分布其外
鉏去瓦礫壤而不塊廢井重浚泉眼仍在轆轤雷鳴甘
雨時霈園夫能勤家足于菜有客叩門賀我堂成揖客
而笑念我平生三世讀書粗免躬耕明窗修竹惟我與
兄蔭映茅茨吐論崢嶸猖狂妄行以得此名老而求安
匪以為榮
雙柳
我作新堂中庭蕭然雙柳對峙春陽既應千條萬葉風
濯雨洗如美婦人正立櫛髮髮長至地微風徐來掩冉
相繆亂而復理垂之為纓綰之為結屈伸如意燕雀翔
舞蜩蚻斯鳴不召而至清霜夜落衆葉如剪顔色憔悴
永愧松柏歲寒不改見歎夫子聊同淵明攀條嘯詠得
酒徑醉一㕓粗給三黜不去亦如展惠
孔武仲
江豚詩
黑者江豚白者白&KR0034;状異名殊同宅大水淵有羣魚掠
以肥已是謂小害顧有可喜大川夷平縞素不起兩兩
出没矜其頰觜若俛若仰若躍若跪舟人相語驚瀾將
作亟入灣浦踣檣布筰俄頃風至簸山搖岳浪如車輪
氛霧相薄舟人燕安如在城郭先事而告昭哉爾功鰐
㗖牛馬頭鼉象龍暴殄天物安得爾同于人無害所欲
易充暴露形體告人以忠又多膏油以助女工江湖下
貧機杼以農烏鵲知風商羊識雨大厦之下風雨何苦
豈知舟航方在積險以爾占天蓍蔡之驗古之報祭不
遺微蟲孰揚爾烈登薦蜡宫世不爾好復惟爾惡我作
此歌為昭其故
陳襄
郊祀慶成詩
皇帝即位厲精求治翼翼兢兢以畏天異乃見宗廟乃
嚴郊祭赫赫烈祖陟配上帝皇帝肇祀心虔誠至齋居
徹饍夙興弗寐不履黃道不御小次出宿於廟陰雨翳
翳既其徂郊日出晰晰登丘奏假天地澄霽禮終樂闋
神貺來曁皇帝還蹕千乘萬騎雷動天旋臣民欣慰御
樓賜赦躬冊毋地恩流澤洽周匝無際惟誠感神惟德
銷沴皇帝能嚮時賜坐致臣願皇帝事天寅畏左右惟
賢安民惟惠無咈忠諫無輕政事日新一日庶答天意
登彼公堂燕貢士
登彼公堂維水湯湯君子燕湑其言有章
登彼公堂有松有柏君子燕湑其儀孔特
登彼公堂維山崔嵬君子燕湑其志不回
登彼公堂鴻飛戾止君子燕湑維其不已
彭汝礪
送范侍郎歸許昌
鳳鳴嗆嗆其羽儀儀其集伊何梧桐之枝鴻飛冥冥其
翼差差其止伊何清泠之池朝廷于公夫豈不知國有
大疑爰度爰咨公雖家居如在廟堂國之大經論討靡
忘(公在仁宗時數論尺度是非去年朝廷修樂公亦預議今雖家居然討論猶不廢)徐徐公車
在汴之郊薄言追之以永今朝汎汎公舟在河之陰薄
言維之以慰我心公賜我言我斯蔵之何以報之羔羊
素絲秉德不遺公飲我酒我斯酬之何以祝之秀髮厖
眉受福無期
傅察
送傅倅
洺之水兮其流舒舒公之來兮朱服熊車士元展驥仲
舉題輿公之來兮民斯樂胥洺之水兮其流洋洋公之
化兮春雨秋陽袴襦頌洽禾黍歲穰公之化兮民斯悦
康洺之水兮其流瀰瀰公之去兮旌旗旖旎父老攀轅
搢紳方軌公之去兮瞻望徙倚洺之水兮其流洩洩公
之德兮此邦所愒吏遵其畫人懷其惠公之德兮久而
弗替洺之水兮其流活活公之名兮兹其彌達翔於朝
著鶱乎省闥公之名兮莫我敢遏
李綱
余來湖外家問不通者累月因和淵明停雲一
篇以遣懷
上天停雲以陰以雨我之懷矣川路修阻田園將蕪幼
稚誰撫鴈信來遲鶴立以佇
淒淒其風零雨其濛自去梁谿爰止西江一室蕭然卧
於北窗塊獨處此人誰我從
豈無軒裳誰適為榮人之生世亦以有情亂離瘼矣棄
家遐征知我如此不如無生
今夕何夕鵲遶庭柯載植其尾迭相鳴和發書占之遠
問為多兆而未至我懷若何
曹勛
乾道聖德頌(并序)
臣恭惟皇帝陛下膺上聖之期繼中興之統紹登
四載恭勤百為廼乾道改元政事具舉營戍罷屯
黎民於變時雍廷臣小大率職致淮北之蝗入境
自斃秋成之積歲登大有是皆陛下聖德昭著雖
黃童白叟所不待言而知臣以草莽之賤迫桑榆
之年際遇四朝叨塵二府豈不知清明之時方深
貪戀大懼榮禄浮實莫允清議故控露忱悃仰凟
天聰特蒙賜俞已幸晩境安處閒退日聽康衢熙
熙之謠顧老臣不當以翰墨輙塵宸扆然抃蹈之
餘有不能自已者謹擬元和之作極思選言撰成
乾道聖德頌昧死上進雖未能形容聖德之萬一
庶少伸臣子歸美之誠其辭曰
維聖有作紹隆興運天經地義宗堯越舜風俗惇厚日
星清潤冰天桂海咸祇成訓皇矣藝祖肇開宗祊用集
大命再造羣生卜世卜年周室與京德懋聖孫區宇再
寧龍潛出震握符御極恭儉慈仁已隆燕翼勵精治具
羣工惟辟斯皇聖德以受方國躬秉要道化成斯民問
寝侍膳克勤日新刑于四海率土興仁至矣聖孝悦安
嚴親猾夏餘種久失我重稍恢雄略盡還尊奉復脩絳
樂亟續騫貢布昭聖武式皇鉅宋洪宣景命爰振皇綱
詔令諭旨粉澤八荒宸奎逸彩龍鳳鶱翔煥乎聖文彬
彬日彰誕敷武節克柔強鷙風靜邊柝煙沉晚燧穡夫
力田塞馬垂轡巍巍聖功允格康濟光啓元良鶴禁建
儲遴擇端方贊翊詩書濬哲文思日親睿謨於赫聖明
有開令圖當天執籙了無玩好貴異獻輸蕩然一埽力
敦嘉靖詢謀政要丕鑠聖斷坐臻是奥從客總攬用體
乾剛文武一道督以經常王化溥博景風丕祥格天聖
治時雍時康咫尺威顔豁達方寸日角珠庭金聲玉振
穆穆皇皇天儀明潤洪惟聖表萬㝢朝覲乃武乃文止
戈好生華夏蠻貊底於丕平罔或反汗克斷惟明長策
遠馭奕奕天聲寶緒重光密答純祐既協皇極昭報方
茂堯父舜子撫封增舊行復九有亙萬萬壽大哉乾元
萬物資之赫赫明世吾君繼之熾昌隆祚惟皇造之億
萬斯年惟皇保之
鄭剛中
南陔詩(并序)
南陔補亡也念劬勞之恩重痛逮事之無日故作
是詩以慕焉
陟彼南陔有風惟薰曷念劬勞華髮盈巾彼髮之華尚
可剪也嗟嗟吾親不可見也
陟彼南陔其薰遠兮慨我功名今亦晚兮功名之晚尚
可為也嗟嗟吾親不可追也
彼居之子庭闈休休愛日之念胡弗省脩
瞻彼禽鳥亦哺其母養而弗驩于老奚取
敬爾身矣懌其親矣逮其暮矣云何吁矣
羅願
酬寺簿勸農追和淵明
江漢之會中具五民見異而遷乃喪厥真相彼樊山我
行所因有閑其壤問彼居人
方時清明家自為稷其藪其浸其動其植孰為使民有
田不穡亦惟蒲魚恃此鮮食
歲運周回景躔西陸帝籍重開天顔逾穆耕事將起毋
荒遊逐凡我農官戒民宜宿
戒民伊何美成在久譬如射侯則求其耦驅率慵惰轉
緣南畝數云疾收在而心手
農亦有書匪蔵金匱盍耕如莘盍饁如冀桑蔭清好濁
醪日至已勤而食則無所愧
勿謂此州遠連邊鄙我疆西北盡其四履風雨順時日
星循軌屢豐作頌以致歸美
張栻
淳熙四年二月既望静江守臣張某奉詔勸農
於郊乃作熙熙陽春之詩二十四章章四句以
示父老俾告於其鄉之人而歌之
熙熙陽春既發既舒翼翼南畝是展是圖
嗟爾農夫各敬乃事往利爾器誡爾婦子
惟生在勤勤則及時惟時之趨時不爾違
祁祁甘雨膏我下土習習谷風和澤乃普
往即爾耕惟力之深往蒔爾苖勿倦其耘
于日于夕自遂自達爾心勿忘彼生孰遏
惟天之心矜我下民民不違天使爾有成
既穟既實既堅既好爾獲既周先養爾老
保爾家室撫爾幼穉既迄有年復思嗣歲
嗟爾父老其訓其誡俾務於本惟土物愛
不念其本則越其思所思既越害斯百罹
嗟爾父老其告其喻爾之有生君實覆汝
尊君親上其篤勿忘小心畏忌率于憲章
嗟爾父老教之孝悌孰無父母與其同氣
友于爾心孰無愛敬即是而推烏往不順
嗟爾父母勿替諄諄其未率從警厲其身
告以禍患其使知懼無俾蹉跌以陷罪罟
惟國之法煌煌其垂使爾知避豈欲爾施
爾或自陷予疚予恫曷使予懷寘于爾衷
於赫聖主敷德流澤布宣弗厪時予之責
咨爾父老助予念兹豈予之助報國自宜
粤以今日勸相于郊乃作此詩以懋爾勞
咨爾父老尚演厥義其諷其歌于鄉于里
俾一其心服我訓言擊鼓坎坎自古有年
陳造
次程帥勸農和陶詩韻(并序)
房民種藝簡率水旱豐歉一委之天人力不至且
不知用水車土皆桑柘地而蠶事尤鹵莽因帥勸
農和陶詩次韻呈帥且示其民之不甚愚惰者
我官於房庸念房民是腹枵然惟貯一眞服事告工以
成以因雄也言之參天以人
燥之潤之是有黍稷天不竟刈物豈自植繫人之力温
飽稼穡惟蠶而衣如稼而食
盍槌于家盍桑于陸飼眠後先如族昭穆爰繰爰織如
寇之逐悠悠玩日迄莫歸宿
孰溉不車曾不計久孰視槁乾徒用播耦吳豐楚約誰
非朕畝穗斯繭斯均措厥手
彼多其儲汝則易匱傚勞計工寧終不冀蹀躞十駕與
驥一至枵中赤立吾代爾愧
吏職民憂無庸汝鄙農以濟學繄吾素履豈曰多言率
遵前軌教詔順從庶或兼美
程帥和陶二詩見憶次韻
我瞻西郊雲停不雨雞栖亂山十舍千阻一書緘春尉
厲存撫望之或違搔首企佇
停雲釃之蜚雨濛濛啓筒有獲如渴吸江孤月河漢輕
颸牖窗憶侍誨色杖屨後從
盱衡推予褒袞儷榮靡懷不傾靡言不情會晤良難歘
然西征孰謂愁斛無自而生
竹萌觸雪粟花綺柯風日山城未春已和命駕取塗計
日不多官曹簡書公其謂何
葉茵
別可山
松江之左可漁可農古樹陰陰碧波溶溶子契予好攜
家而從載笑載語乃棹輕篷冥訪前脩天隨室邇中心
孔嘉爰居爰止有薰自南景物清美槐柳于前煩歊潛
弭吾有旨酒與子酌之既醉且舞且歌而詩陶然樂只
厥情怡怡一日舍去豈不念兹客懷先秋興言欲別屢
止屢辭行計已決送子于舟期我乎雪敬哉前邁于時
炎熱惆悵若失延佇長津復面猶賖奈何夕晨豈無他
友白首如新念子實繁融融天真北山有梅南山有雲
下有猿鶴中有隠君千里命駕余敢不厪乃志必獲載
歌斯文
葉適
題人扇
外德欲晦面目自蔽内德欲耀肝膽畢照二法相除我
則有餘穆如清風用之不窮
林希逸
題江貫道山水
遠山叢叢遠樹濛濛咫尺萬里江行其中短長何岸高
低何峰彼坻彼峙彼瀑彼洪晴嵐乍豁煙靄蔥蘢或斷
或續且淡且濃爾崒奚寺爾盤奚宮或垣陰翳或梁嵌
空有吠者尨有樵者翁危檣落碇短棹掀篷往來異趣
寂動殊容幕翠其庭豈非盧鴻略彴而渡豈非龜蒙昔
我經行雲山萬重若淮南北與江西東亦蓑而雨亦帽
而風乃今追惟夢境相從及此開卷恍然昔同誰居作
者造化論功淹總其裔熙成是宗聲聞九陛既召而終
謂彼樹白讖其身窮其然豈然訊之天公此名穹壤疇
曰不逢
邵桂子
疏屋詩為曹雲西作
草菜可食總名曰疏品題有圃樹藝有書衡從町畦周
繞屋廬繚以樊垣經以浜渠晨出抱甕夕歸荷鋤有蔓
必薅有蝗必驅風披雨沐日烜露濡穉甲怒生嘉苖蔚
敷芥薑杞菊韭薤蒜葫薇蕨藜藿瓜瓞匏瓠楮雞桑鵝
籜龍椶魚馬齒鹿角鼠尾虎鬚薯蕷蔓菁杜蘅蘼蕪茵
陳莪蘿芄蘭茹藘赤莧銀茄翠荇墨菰酸漿辣□甘薺
苦荼庖人調胹園丁拮据錡釜鬵煠筐筥貯儲椒橙内
交□醢效劬以芼以湘可茹可葅維昔尼父瓜祭齊如
飲水曲肱其樂只且召南蘋藻韓奕筍蒲知味羡黃咬
根歎胡葵蓼飫顒蔥韭厭徐火芋明瓉山菌接輿庾郎
三種石生一盂劉參玉版蘇傳冰壺巢字元修鮒姓豆
盧菘羔抱孫蹲鴟將雛絲滑露葵練淨土酥野薺餛飩
水苔脯膴餅炊菠薐鮓釀苞蘆胡麻饙餾罌粟醍醐萍
虀西晉蓴羹東吳芹擷泥坊藤采豐湖沼沚有繁江漢
有蔞岡有常枲洲有接余鴈門天花黃河蘑菇大宛苜
蓿太華芙蕖環滁野蔌盤谷山茹地饒所産天茁此徒
菲葑是采口腹以娛落英未莎初篁未箊霜根旋挑露
葉半舒烹泉石鼎養火地壚色炫匕箸香浮柈杅氣含
土膏味逾天廚肥生華池響鳴輔車商顔飢解文園渴
甦前招麴生後引酪奴饌非羶葷餉非苞苴園無羊踏
壤有鼠餘彼哉肉食俎列豢芻心炙椎牛項臠割猪春
羔秋麛冬鱻夏朐猩脣豹胎麋臡蟹胥緇裠解黿銀絲
膾鱸羊尾截肪錦襖脱膚山殽雉兔澤羞鴈鳬北饌潼
酪南烹鼃蜍嗜鼠則鴟甘帶則蛆廼笑鄭老爛蒸瓠&KR1383;
乃笑坡翁夢餐雞蘇屬厭饕餮飽死侏儒語以疏味能
知否乎予雅嗜之日不可無乃顔兹屋羞供是須寧疏
而癯毋肉而腴易牙司味敢告膳夫
錢仲鼎
題趙鷗波高士圖
在昔洛陽雪深丈餘士也高卧來令尹車今年吳淞雪
復何如積素一色鷗鷺有無之子江臯修亭是居
有琴有書有酒有魚賞静獨眺聊以自娛挹落清風凜
凜起予此景此圖再卷再舒
文天祥
贈劉矮跛相士
鍊石為形鏗金為音世方好圓癡守方心陰陽絪緼人
一氣質善惡之微證於聲色意所欲發雖吾不知彼美
子劉洞其先幾骯髒難合今世道病如子所言生稟已
定戅夫勇士往往一偏以視妾婦豈不猶賢洪範得三
二曰剛克會其歸其好是正直學問功夫氣質用微汝
能觀形安知其餘子術已定吾情已成子執子術吾安
吾情
贈楊樵隠應炎談命
莘郊一介堯舜君民薇山二難百世忠清富春釣叟涕
洟雲臺終南遯士仕宦梯媒是數公者俱以隠名木石
一跡霄淵異情九華山人賣樵江湖請算世間幾種樵
夫
題朱霆甫詩集
英英白雲在澗之濆彼美人兮其德孔純
英英白雲在澗之阿彼美人兮其思孔多
白雲英英澗水泱泱彼美人兮碩大且昌
御選宋詩卷三
