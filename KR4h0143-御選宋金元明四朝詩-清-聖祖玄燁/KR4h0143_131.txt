欽定四庫全書
御選宋詩卷四十八
七言律詩四
蘇轍
次韻子瞻延生觀後山上小堂
謝公遊意未能厭踏盡登山屐齒尖古殿神仙深杳杳
香爐煙翠起纖纖巖花寂歴飄瓊片庭檜蕭疎漏玉蟾
帝子暮歸人不見微風細雨自開簾(唐玉真公主修道扵此山)
大人久廢彈琴比借人雷琴以記舊曲十得三
四率爾拜呈
久厭凡桐不復彈偶然尋繹尚能存倉庚鳴樹思前歲
春水生波滿舊痕泉落空巖虚谷應珮敲清殿百官喧
終宵竊聽不能學庭樹無風月滿軒
興州新開古東池
山遶興州萬疊青池開近郭百泉并昔年種柳人安在
累歲開花藕自生波暖跳魚聞樂喜人来野鴨望船鳴
西還過此須終日為問使君行未行
送道士楊見素南遊
黃河春漲入隋溝往意隨波日夜流萬里尋山如野鶴
一身浮水似輕鷗湖風送客那論驛嶽寺留人暗度秋
遲子北歸来見我攜琴委曲記深幽
送陳安期都官出城馬上
城中二月不知春惟有東風滿面塵歸意已隨行客去
流年驚見柳條新簿書填委休何日學問榛蕪媿古人
一頃稻田三畝竹故園何負不收身
和柳子玉共城新開御河過所居牆下
卜築共山功欲成新河入縣巧相縈誰將畚鍤千夫力
添上園林一倍清生長魚蝦供晩饌浮沈鵝鴨放春聲
為鄰有意非今日丐我餘波伴濯纓
聞王鞏還京會客劇飲戲贈
聞君歸去便招呼笑語不知清夜徂結束佳人試銀甲
留連狂客惱金吾燭花零落玉山倒詩筆欹斜翠袖扶
暫醉何年依錦瑟東齋還復卧氍毹
除夜會飲南湖懷王鞏
歲晚城東故相家夜聽簾外落瓊花醉眠東閣銀釭暗
起視中庭風竹斜魯酒近来無奈薄秦箏别後苦聞誇
思君倦對空陂飲歸去紛如日暮鴉
次韻王鞏同飲王廷老度支家戲詠
白魚紫蠏早霜前有酒何須問聖賢上客遠来工緩頰
雙鬟為出小垂肩新傳大曲皆精絶忽發狂言亦可憐
莫怪貧家少還往自須先辦買花錢
次韻王廷老寄子瞻
歌吹新成百尺臺青山臨水巧崔巍佳人解作迥文語
狂客能鳴摻鼓雷擷菊傳杯醒復醉采菱盪槳去仍回
新年聞欲相從飲春酒還須剰作醅
次韻文務光秀才遊南湖
料峭東風助臘寒汀瀅白酒借衰顔滿牀書卷何曾讀
數步湖光自不閒夢想綠楊垂後浦眼看紅杏照前山
新春漸好君歸速不見遊人暮不還(湖前小山曰杏山)
遊廬山山陽七詠(錄一首)
三峽石橋
三峽波濤飽泝沿過橋雷電記當年江聲彷彿瞿唐口
石角參差灔澦前應有夜猨啼古木已將秋葉作歸船
老僧未省遊巴蜀松下相逢問信然
次韻毛國鎮趙景仁倡和三首一贈毛一贈趙
一自詠
治劇從容緩策銜鈴軒無事日清談隼旟畫戟明千里
紙帳繩牀自一菴金奏屢陳容客和玉山不動看賓酣
我来邂逅逢寬政忘却漂流身在南
一紙新詩過雁銜醒然何異接君談奉親魚蠏兼臨海
退食琴書定有菴一别經年真似夢多憂不飲亦如酣
共君友契非今日蔽芾棠隂自劒南
遠謫江湖舳尾銜到来辛苦向誰談畏人野鶴長依嶺
厭事山僧祇住菴黃雀頓来成一飽白醪新熟喜初酣
疎頑近日尤堪笑坐任飄風去自南
次韻毛君感事書懷
種棠經歲便成科秋雨調勻氣漸和才力有餘嫌事少
風情無限覺詩多長松更老仍添節古井雖深自不波
宴坐山房人豈識一尊聊且慰蹉跎
次韻王適新燕
好雨纖纖潤客衣新来雙燕力猶微似嫌春早無人見
故待簾開掠地飛南國花期知不遠中原寒劇未應歸
養雛不怕巢成早記取朝朝為啟扉
次韻王適東軒即事三首(錄二首)
新竹依牆未出尋牆東桃李却成林池塘草長初饒夢
邨落鶯啼恰稱心江滿船頭朝欲轉泥融屐齒暮尤深
閉門憐子成書癖試買邨醪相伴斟
眼看東鄰五畝花茅簷竹戶野人家過牆每欲隨飛蝶
歸舍誰憐已暮鴉幽客偶来成晩飯野僧何日寄新茶
三年氣味長如此歸計遲遲也自嘉
次韻子瞻初出潁口見淮山
清淮此日見滄浪始覺南来道路長忩轉山光時隠見
船知水力故軒昂白魚受釣收寒玉紅稻堆場列遠岡
波浪連天東近海乘槎直恐漸茫茫
次韻王鞏上元見寄三首
棄擲良宵君謂何清天流月鑑初磨莫辭病眼羞紅燭
且試春衫剪薄羅蓮豔參差明繡戶舞腰輕瘦颭驚鼉
少年微服天街闊何處相逢解珮珂
繁燈厭倦作閒遊行到僧房院院留月影隨人深有意
車音爭陌去如流酒消鑿落寧論斗魚照琉璃定幾頭
過眼繁華真一夢終宵寂寞未應愁
燈火熏天處處同暗遊因避柏臺驄高情自放喧闐外
勝事偏多淡泊中平日交遊徒夢想留都歌吹憶年豐
知君未有南来意歸去相從光與鴻
次韻子瞻題泗州監倉東軒二首(錄一首)
萬斛塵飛日為霾無心退食自成齋梅生紅粟初迎臘
魚躍銀刀正出淮卧病空看帆度磧誦詩猶記雪填階
夾河南北俱形勝且借高城作兩崖
送張恕朝奉南京簽判二首
楚蠏吳柑初著霜梁園官酒試羔羊老如計相非無齒
清似留侯未却糧杖履稍通賓客過殽蔬要遣子孫嘗
詔書委曲如公意幕府新除朱紱郎
朱紱還家罷倚門留都無事最宜親下車趨走驚鄰舍
決獄平反慰老人相見只今多邂逅舊遊他日半埃塵
何年重起扁舟興會作東湖十日賓
次韻曾子開舍人四月一二日扈從二首(錄一)
(首)
衣冠雙日款蓬莱簾脱瓊鈎扇不開清曉近驚三殿啟
翠華遙自九天来晨光稍稍侵黃盖瑞霧霏霏著禁槐
千兩翟車觀禮罷歸時滿載德風迴(是日内外命婦皆會景靈仰瞻三宫)
(肅然雍穆不言而化諸公之家有能言之者)
許將
東山碧巖亭
舊室曾留古岸邊新亭同賞碧巖前日生獅子峰頭木
煙伴榴花洞口泉黃葉入秋山出地白雲臨曉海垂天
飄然蹤跡今何定别去江湖义一年
錢勰
成都
武侯千載有餘靈磐石刀痕尚未平巴婦自饒丹穴富
漢庭還負碧砮征雨經蜀市應和酒琴到臨卭别寄情
知有忠臣能叱馭不論雲棧更崢嶸
孔文仲
將至南都途中感舊二首寄錢穆父
北風吹雪滿皇州攜手同為落魄遊霄漢路岐騰萬里
江湖塵土積千憂世情共逐飛蓬轉人事都如激浪流
只待清談慰愁病月明幾夜促歸舟
苒苒星霜七換年故人已上碧雲天書憑去雁雖無便
路出名都亦有緣秋晚樓臺風作雪雨餘碕岸柳生煙
應煩北道開樽俎又費公庖幾萬錢
孔武仲
發王務
曉隨燈火背千家落盡疎星見遠霞一晌春聲回宿鳥
半天寒色在啼鴉臨陂弱柳猶藏葉當路殘梅已盡花
賴值時光正妍潤穩看風物到京華
呈竹元珍
一室蕭然傍禁城塵埃不到旅懷清水流紅片知花落
雨浥蒼苔見筍生感物已憐春寂寞辭家倍覺歲崢嶸
知君亦有淹留歎歸夢西隨杜宇聲
經父云自到京止得一書頗懷憂想因寄
萬事崢嶸不自由年来書信最綢繆雁飛玉塞無多地
人望神都正倚樓祇恐邊風多浩蕩故令音驛每遲留
何如款段相隨出鄉曲長為馬少游
羅港
八節灘頭駐馬蹄淙淙流水日沈西歲時久已成陳迹
風景全然似此溪蘭棹倚洲人競過籃輿索筆我閒題
桃源仙境今何在懊惱嬌鶯向暮啼
黃州
客路深秋一轉蓬淮天牢落此將窮城開雲水蒼茫處
人在茆篁掩映中對岸武昌風月近千年赤壁是非空
愁看陳迹慵開口謾把魚竿伴釣翁
晩登庾樓
却從江漢望匡廬湓口風波日愈疎滿甕尚留桑落酒
登盤今有武昌魚斜陽柳色明碕岸纖月波光濕太虚
鸚鵡洲前弔豪士重將詞賦為君書
鄂州
綠柳隂隂蔽武昌汀洲如畫引帆檣一江見底目秋色
千里無風正夕陽暫别勝遊渾老大追思前事只淒涼
賢豪况有遺蹤在欲買溪山作漫郎
湖山亭
縣山峻絕有新亭公退時来看洞庭天外微茫二湖合
波心縹渺一峰青非時爽氣生雲雨永夜寒光浸斗星
千古登臨增健筆投文猶可弔湘靈
寄范清老
日挂西南有薄輝稜稜霜氣犯寒衣不愁斗柄隨春轉
祇怕梅花學雪飛湘浦波光頻送别湓城山色屢思歸
高人只在南坡住好共留錢買釣磯
湘上
南歸曾泛碧湘船擊汰臨流似浩然平野幾枮殘歲草
綠波猶浸舊時天簿書倥偬嗟巖邑樽酒歡娛憶少年
尺水片雲今我有亦當風月為留連
次韻和鄧慎思謝劉明復畫道林秋景
鈴齋清話未更端一埽禪林景趣完縹緲已裝新殿墖
縈紆仍引外峰巒泠風有意生空闊密雪無聲下廣寒
平昔所遊今在眼淒涼疑是夢中看
和李時發春日見寄
聞道重湖路未通悠然身在碧湖中﨑嶇水國猶千里
牢落春花已半空江浪濺寒侵小睡岳雲篩雨響疎篷
君詩亦說清幽趣便覺年来氣味同
過洞庭
朝来四境宿雲披漸放扁舟入渺瀰漠漠衣襟凌水霧
悠悠簾幕挂天絲波平自喜看書穩風軟翻愁出險遲
今夜君山興不淺登臨應及月明時
登涵暉亭
常時洲島隔波瀾故覓君山直上看罨畫園林春減色
水晶宫闕晝添寒州城斜引羣峰小湖面平吞數驛寬
坐久西風響喬木扁舟思到武陵灘
送望聖監南嶽廟
還鄉同赴紫宸朝笑語從容慰寂寥白髮侵凌今滿鑑
青春羈旅舊連鑣易江小隠西園在湘浦新除道路遙
老境不堪論契闊東風官柳亂堤橋
次韻瀛倅鄧慎思見寄
官是麟臺却佐州蓬瀛俱稱列仙遊憶分曉色趨天闕
想對春風倚郡樓書付塞鴻應易到人如隴水正分流
江湖未有歸耕處何日相逢說旅愁
江上
萬里長江一葉舟客心蕭索已驚秋亂霞影照山根寺
落日光翻水面樓淺浦耀金知躍鯉前灘點雪見棲鷗
少年壯氣悲寥廓未忍滄江下釣鈎
十二月十六日後殿朝謁
晨光先到帝王州别殿珠簾不上鈎萬歲聲齊山獻夀
九門朝退海分流參差雉尾回丹陛杳遠雞聲下禁樓
年少曾来奏詞賦鈞天却記夢中遊
蘇子瞻雪堂
古縣東邊仄徑開先生曾此劚蒿莱鸞凰一去應不返
花柳當年皆自栽畫壁蒼茫留水墨朱闌剝落長莓苔
鄰翁笑我来何暮檢點風煙興盡回
介之會徐氏家飲薄暮不歸為詩招之
金鞍駿馬照朱門樂會高張晉楚軍狂客浩歌翻白雪
豔姬醉舞轉紅裙花光灼爍筵前錦酒韻氤氲盞上雲
爭似竹忩風月夜青燈殘茗細論文
孔平仲
西軒
新作朱門向水開雖臨行路少塵埃久蔵勝境因人發
盡放青山入坐来樹影轉簷碁未散荷香飄枕夢初回
晚年事事皆疎嬾賴得閒官養不才
霽夜
寂歴簾櫳深夜明睡迴清夢戍牆鈴狂風送雨已何處
淡月籠雲猶未醒早有秋聲隨墮葉獨將凉意伴流螢
明朝準擬南軒望洗出廬山萬丈青
睡起
睡起西風掠鬢輕蕭然庭院晚寒生浮雲便作飛鴻意
細雨仍兼落葉聲物不求餘隨處足事如能省即心清
山林朝市皆相似何必﨑嶇隠釣耕
西齋冬夕
平生疎野得江湖歲暮西齋擁一爐雨滴空階如自語
風吹長木更相呼世間寵辱收碁局樓上光隂入酒壺
近日睡時全少夢攀緣狂想自知無
和經父登黃鶴樓
複靄重沙望不窮坐收千里一樽中天邊江漢波濤闊
地下神仙窟宅通忩影偷来湓浦白簷光飛入沔城紅
豁然已盡登臨興雲閣章亭謾在東
送登州太守出城馬上作
悤悤送客出城闉霜意方高日漸曛青嶂倚空先有雪
黃沙匝地半和雲旌旗明滅隨車遠鼔角悲涼隔水聞
正是無憀一回首兩行白馬映紅裙
夢錫同遊賀園題詩云誰知清淡者冬月亦登
臨
寒景崢嶸歲已深誰知清淡亦登臨雨吹廢館苔添暈
霜落空城樹減隂向曉旋留題葉句隔年先有探花心
相期紅藥濃開日一醉東風費萬金
寄常父
繚繞龍山半府隂春来漂泊阻登臨蓬莱閣下花多少
清曠亭前水淺深暮靄漫天迷望目東風絕海送歸心
新詩亦有思家意應記當年共醉吟
晝眠呈夢錫
百忙之際一閒身更有高眠可詫君春入四支濃似酒
風吹孤夢亂如雲諸生弦誦何妨靜滿座圖書不廢勤
向晚欠伸徐出戶落花簾外自紛紛
西行
繚繞西行入亂山白雲深處據征鞍蕎花著雨相爭秀
棗頰迎陽一半丹鞅掌未能逃物役乾坤何處託身安
莒臺東向情無限那更秋風作暮寒
米芾
望江樓
雲間鐵甕近青天縹緲飛樓百尺連三峽江聲流筆底
六朝帆影落尊前幾番畫角催紅日無事滄洲起白煙
忽憶傷心何處是春風秋月兩茫然
除書學博士初朝謁呈時宰
半生湖海看青山慣佩笭箵攬轡艱曉起初馳朱雀路
霜華慙綴紫宸班百僚卑處瞻丹陛五色光中望玉顔
浪說書名落人世非公那解徹天關
甘露寺晩眺
六代蕭蕭木葉稀樓高北固落殘暉兩州城郭青煙起
千里江山白鷺飛海近雲濤驚夜夢天低月露溼秋衣
使君肯負平生樂長倒金鍾盡醉歸
入境寄集賢林舍人
揚帆載月遠相過佳氣蔥蔥聽誦歌路不拾遺知政肅
野多滯穗是時和天分秋暑資吟興晴獻谿山入醉哦
須捉蟾蜍共研墨綵箋書盡剪江波
重九會郡樓
山清氣爽九秋天黃菊紅茱滿泛船千里結言寧有後
羣賢畢至猥居前杜郎閒客今焉是謝守風流古所傳
獨把秋英緣底事老来情味向詩偏
賀鑄
雨晴西郊寓目
城中厭雨過清和偶出西郊野意多蠶簇趁晴初摘繭
麥場經潤欲生蛾營巢黃鳥啼深樹引犢青牛飲暮河
老圃念人留竚久挽衣沽酒願相過
甲子三月二十五日登快哉亭偶聞舟中吹楊
葉者有懷京師昔遊因賦
南浦来風拂水紋汀洲芳草綠羅裙桃花舊雨應相望
楊葉新聲我獨聞酸鼻可憐香欲絶斷腸不待酒初醺
斜陽歸去書忩下一幅蠻牋賦夢雲
送彭城周主簿建中移黃縣令
客宦逢迎泗上州酒籌詩卷慰淹留九層燈火偃王墖
四面青山彭祖樓此去君辭棲棘地年来吾有負薪憂
終期一過河陽縣相對春風話舊遊
病後登快哉亭
經雨清蟬得意鳴征塵斷處見歸程病来把酒不知厭
夢後倚樓無限情鴉帶斜陽投古刹草將野色入荒城
故園又負黃黃約但覺秋風髮上生
將發永城留題李氏齋壁
匹馬翩翩寄此身可憐投老尚迷津黃塵是處隨遊子
明日相逢即故人東道琴樽能惜夜西園花絮欲傷春
分攜後日悤悤去燈火虹橋夢更頻
罷大匠屬為淮南行
何處經行特惘然津頭曾送木蘭船桃花春水生前夜
楊柳秋風憶故年驛路尺書疑斷絕官倉斗米媿留連
飄颻復作江湖計從此長安是日邊
送畢平仲西上
吟鞭西指鳳皇州好趁華年訪昔遊新樣春衫裁白苧
舊題醉墨滿青樓鳴鼃雨細生梅潤颺燕風高報麥秋
須念江邊桃葉女定從今日望歸舟
廣陵茱萸灣晩泊
冷雲抛雪未成花過埭東風凍著沙荻浦漁歸初下雁
楓橋市散只啼鴉舊聞南國饒春事行見東風換物華
老病心情亦何有藥囊詩卷是生涯
宿芥塘佛祠壁間得魏湘畢平仲張士宗昔所
留字皆吾故人也
青青䵃夾欲抽芒浩蕩東風晚更狂微逕斷橋尋古寺
短籬高樹隔横塘開門未埽楊花雨待曉先燒柏子香
底許暫忘行役倦故人題字滿長廊
陳襄
春日賞林亭
把酒春亭覽衆芳水精簾箔逗山光孤松冷落千年換
野槿紛華一日香綠圃煙深迷蛺蝶曲池波暖睡鴛鴦
文園莫惜驦裘費買取宜城作醉鄉
夜意
薰爐香燼蕙烟沈凛冽寒生翡翠衾月國音塵千里信
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
謁真祠
海宫天路杳無涯萬里星津駐客槎月下旌旗仙女仗
雲中樓閣羽人家鸞絲緩引霓裳曲綺席深傾玉酒霞
阿母未歸方朔去碧桃何日重開花
重陽閣下和同舍
君逢佳節憶還家我亦淹留感歲華清禁讐書驚白髮
故園吹帽負黃花謝安行有登山屐揚子居無載酒車
何日得歸溪上隠大收圖史作生涯
古城
蘆葦蕭疎天氣清水含山色照重城綠蕪何處管絃地
碧草舊時鐘鼔聲三峽橋邊秋雨過六鼇宫裏夜潮生
蕭郎秦女無歸約十二瑶臺空月明
和蘇子瞻通判在告中聞余出郊以詩見寄
郊原芳意動遊人湖上晴波見躍鱗閒逐牙旗千騎遠
暗驚梅萼萬枝新尋僧每拂題詩壁邀客仍將漉酒巾
寄語文園何所苦且来相伴一行春
和子瞻㳂牒京口憶西湖寒食出遊見寄
春隂漠漠雁飛飛可惜春光與子違半嶺烟霞紅旆入
滿湖風月夜船歸緱笙一曲人何在遼鶴重来事已非
猶憶去年題别處鳥啼花落客沾衣
喜江南梅度支至二首(錄一首)
公望當年最得君畫圖城郭喜同羣門前碧浪家家海
樓上青山寺寺雲松下玉琴邀鶴聽溪邊苔石共僧分
情多景好知難盡且倒金尊任半醺
郭祥正
阮希聖新軒即席兼呈同會君儀温老
阮軒要客暮春時淡蕩晴絲日正遲出屋花光紅碼碯
隔湖山色碧琉璃老榕垂榦侵疎箔新鴨呼雛過短籬
我欲高吟還閣筆坐中留蔡總能詩
次韻君儀風物可愛之什
二月風光著意看莫思旅食久艱難林間鶯喜綿蠻語
水畔花愁料峭寒遊子牽衣攔道飲美人攜瑟上樓彈
少陵野老誰能繼君有新詩合築壇
春霽
今朝晴日照柴扉即看輕雲捲翠微燕子有情歸舊棟
柳條牽恨拂征衣故鄉書信何時到瘴地煙嵐此處稀
白酒一杯聊強飲物情人事恐相違
小閣夜眺
白日塵寰憂思深夜登危閣解煩襟空江雲盡月涵璧
絶壑風生松奏琴佳客不来分坐賞濁醪誰為此時斟
疎鐘輒莫催清曉吾欲凭欄更一吟
南山晩步簡自宣長老
雨過南山紫翠深漙漙仙露灑衣襟碧雲影裏寒猿嘯
玉澗聲中怨鶴吟期赴前林同茗酌倦投盤石揀松隂
憑將寄語謝康樂安用披荆故遠尋
次韻廣幕黃承事見寄
不記西亭醉别時别来佳句愈瑰竒心隨雲影沈天角
夢逐灘聲到海湄滿目青山誰共樂何年黃卷得同披
遥憐嚴武能為帥幕下爭傳杜老詩
石室後遊
七星山色碧離離山下空巖世所稀不獨霧深知豹隠
有時水長見龍歸方牀瑩潔仙人座文石縱横織女機
旋剔蒼苔辨陳迹李邕詞翰亦依稀
九日登北樓示客
九日登高可強歡聽歌莫放玉杯乾黃花爛漫宜新酒
白髮稀疎落小冠桂水波光趨海急峽山嵐翠帶雲寒
故鄉萬里知何處更倚朱欄向北看
姜希哲四照軒送别
幽軒邀客每憑欄景物蕭然世味閒翠碧濕煙山匼匝
光明隨夜月回環一杯濁酒超塵外幾首新詩寄壁間
不得從容與君語片帆却欲趁風還
次韻行中龍圖遊後浦六首(錄二首)
密竹疎松鬭老蒼驚飛白鳥不成雙樓船飄忽隨朝電
佛炬青熒徹夜忩攜酒且来尋島嶼投竿那用憶湖江
君看雨過鋪晴練得句須令小謝降
細柳高松綠映蒼深沈臺榭晚生涼沙邊宿鷺昏昏白
草際流螢點點光投網舟移牽碧荇採蓮人去濕紅裳
欲追逸調嗟何及雨入杯盤歸興狂
寄題玉笥觀兼簡道正求逐馬草(草名逐馬謂服之久則可)
(以行逐良馬)
仙梁飛去有遺壇融結工夫玉未乾一片碧煙鸞舞破
數枝紅蕊鹿銜殘雨經梅澗芝田熟路入蕭家玉屋寒
晩景自憐行六十欲求逐馬問黃冠
許氏樂隠亭
曲水浮基竹遶簷月華初度晩涼添羽觴灎灎荷敷綠
象箸森森筍迸尖白眼傲時饒阮籍素琴調曲慕陶潛
城居樂隠能如此中散風流友弟兼
楊傑
遊北山
今古忙忙利禄間幾人能此叩松關猿驚鶴怨不知處
虎踞龍蟠空見山芳草路隨流水遠老僧心共白雲閒
淮南舊隠抛離久一誦移文一媿顔
書寶山寺壁
片帆曾渡謝家洲屈指於今十九秋沙鳥重歸迷戰島
釣磯空在憶浮丘蒼顔白髮生新感疎竹清風伴雋遊
借問蓬莱江上月停杯還記故人不
秀溪寒食
十里喧闐錦繡川鞦韆人健趁飛鳶花明柳暗丹青國
日薄雲濃水墨天遊女踐成芳草徑畫船衝散碧溪煙
武陵漫說桃源好屈指如今幾百年
楊蟠
和東山禪師南澗傍遊戲呈公濟仲晦
澗南一嘯清風發林下重来白日長雲遠日深連鷲嶺
水寒沙淺似魚梁漫因野老詢前事閒伴幽人擷衆芳
更欲窮源情未已知君嗔我索歸忙
陪潤州裴如晦學士遊金山回作
世上蓬莱第幾洲長雲漠漠鳥飛愁海山亂點當軒出
江水中分遶檻流天遠樓臺横北固夜深燈火見揚州
回船却望金陵月獨倚牙旗坐浪頭
酬東山禪師喜公濟仲晦過訪作
數百招提隠亂峰蒼茫那辨講堂鐘春酣頼得黃鸝報
路轉惟尋白鹿蹤菴在月邊長不鎖興来天外忽相逢
山人莫笑衣冠客亦有梁鴻待賃舂
李公麟
春日出郊
千尋古櫟笑聲中此日春風屬社公開眼已憐花壓帽
放懷聊喜酒治聾操刀割肉餘風在下瓦傳神俚俗同
聞說已栽桃李徑隔溪遥認淺深紅
曾布
高陽臺衆樂園成被命與金陵易地兄弟待罪
侍從對更方面實為私門之慶走筆寄子開弟
樓臺丹碧照天涯塞北江南未足誇千里煙波方種柳
萬株桃李未開花一麾同下西清路兩鎮高迎上將牙
回首林塘莫留戀風光還屬阿連家
曾肇
海陵春雨日
公事無多使客稀雨時衙退吏人歸沈煙一炷春隂重
畫角三聲晩照微柔雉未馴慚報政海鷗相近信忘機
只將宴坐收心念嬾向人間問是非
葉濤
望舊廬有感
重来舊屋誰為主江令蕭條歎獨存已媿問人纔識路
更悲無柳可知門(江令尋宅詩云見桐猶識井看柳尚知門)舟車到處成家
宅歲月惟驚長子孫孤客濫巾非得已故交零落與誰
論
陳洙
遊雲際山
清曉捫蘿踏嶺雲寒風飛溜濕衣巾上攀霄漢無多地
直視城闉幾點塵古木半隂蔵宿霧山禽相語厭遊人
明年更補閩中吏来看桃花爛漫春
俞紫芝
咏草
滿目芊芊野渡頭不知若箇解忘憂細隨綠水侵離館
遠帶斜陽過别洲金谷園中荒映月石頭城下碧連秋
行人悵望王孫去買斷金釵十二樓
旅中諭懷
白浪紅塵二十春就中奔走費光隂有時俗事不稱意
無限好山都上心一面琴為方外友數篇詩當槖中金
會須將爾同歸去家在碧溪煙樹深
何耕
浮翠橋
隔溪蒼翠各西東架竹為梁路始通缺月罅林凝淨綠
斷霞明水抹殘紅芒鞋步步幽深處藜杖聲聲屈曲中
回首忽驚橋已遠泠然身御圃田風
寒碧亭
憑闌日日俯清湍洗竹年年斬惡竿十頃琉璃秋色淨
一林竽籟曉聲寒涼風有意生天末明月無邊照水端
誰謂過清難久處愚溪元自不相安
遠色閣
小小樓居著散仙淵眀真趣本悠然招呼雲月闌干曲
顧揖江山拄杖前獨鳥倦歸翻落日誰家晨㸑起疎煙
根塵應接無留礙笑殺西来面壁禪
吳革
登飛泉寺
石磴盤空逼漢槎凭闌睇盻渺天涯穹窿巧鑿三千界
瀑瀉狂飛百萬家歌鳥當簷喧麗日熏風拂座舞巖花
不須更覓蓬莱勝此地登臨亦足誇
張景修
安樂山
映忩猶有雪餘痕瓶裡梅花枕上聞一椀燈寒聽夜雨
半牀氊煖卧春雲詩成始覺茶消睡昏盡翻然酒帶醺
我是挂冠林下客山中安樂合平分
孔夷
贈關子淵
吳越聲飛二十年緇衣空復歎遺編紫芝眉宇風塵外
太白文章錦繡前可是石渠方載筆未應水國要歸田
他年雪裏相逢處能記騎驢孟浩然
范周
訪郟子高因登崑山絶頂醉題
萬疊青巒壓巨崑四垂空闊水天分夜光寒帶三江月
春色隂連百里雲桂子鶴驚空半落天香僧出定中聞
不將此境憑張孟三百年来屬老文
郟亶
遣兒僑就學於王介甫以詩為贄
十里松隂蔣子山暮煙收盡梵宫寬夜深更向紫微宿
坐久始知凡骨寒一派石泉流沆瀣數庭霜竹顫琅玕
大鵬况有摶風便還許鷦鷯附羽翰
黃庭堅
次韻黃斌老晩遊池亭二首
路入東園無俗駕忽逢佳士喜同遊綠荷菡萏稍覺晩
黃菊拒霜殊未秋客位正須懸榻下主人自愛小塘幽
老夫多病蠻江上頗憶平生馬少游
岑寂東園可散愁膠膠擾擾夢神遊萬竿苦竹旌旗卷
一部鳴蛙鼓吹休雨後月前天欲冷身閒心遠地常幽
杜門謝客恐生謗且作人間鵬鷃游
次韻馬荆州
六年絕域夢刀頭判得南還萬事休誰謂石渠劉校尉
来依絳帳馬荆州霜髭雪鬢共看鏡茱糝菊英同送秋
他日江梅臘前破還從天際望歸舟
和高仲本喜相見
雨昏南浦曾相對雪滿荆州喜再逢有子才如不羈馬
知公心是後彫松閒尋書冊應多味老傍人門似更慵
何日晴軒親筆硯一尊相屬要從容
次韻盖郎中郭郎中休官二首
仕路風波雙白髮閒曹笑傲兩詩流故人相見自青眼
新貴即今多黑頭桃葉柳花眀曉市荻芽蒲筍上春洲
定知聞見休官去酒戶家園得自由
世態已更千變盡心源不受一塵侵青春白日無公事
紫燕黃鸝俱好音付與兒孫知伏臘聽教魚鳥逐飛沈
黃公罏下曾知味定是逃禪入少林
秦觀
題閻求仁虚樂亭三首
禪房幽搆徑彎環噪鵲鳴鳩盡日閒隠几冥濛超物表
畫圖髣髴見林間褰簾雲吐池中月岸幘天横竹外山
秋興已闌成麗句板輿時此慰慈顔
長官平昔嗜林丘僧與開亭待勝遊修竹回環扶碧瓦
小池方折轉清流春深鶗鴂催詩句夜靜蟾蜍入酒舟
只恐政成留不得縣人空此憶常游
誰搆新亭近翠微似教陶令狎天機池光引月来簷廡
竹影疏風到客衣愛酒有時攜玉斝無絃聊自拂金徽
人間此樂應無幾肯向良辰與物違
游龍瑞宫次程公韻
靈祠真館閟山隈形勢相高對月臺莓徑翠依屏上轉
藕花紅繞鑑中開鶴銜寶箭排煙去龍護金書帶雨来
夹道萬星攢騎火滿城爭看使君回
次韻子由題平山堂
棟宇高開古寺間盡收佳處入雕欄山浮海上青螺遠
天轉江南碧玉寬雨檻幽花滋淺淚風巵清酒漲微瀾
游人若論登臨美須作淮東第一觀
次韻子由題摘星亭
崑崙左右兩招提中起孤高雉堞西不見燒香成宿霧
虚傳裁錦作障泥螢流花苑飛星亂蕪滿春城綠髮齊
長憶凭欄風雨後斷虹明處海天低
遊鑑湖
畫舫珠簾出繚牆天風吹到芰荷鄉水光入座杯盤瑩
花氣侵人笑語香翡翠側身窺綠酒蜻蜓偷眼避紅粧
蒲萄力緩單衣怯始信湖中五月涼
謁禹廟
隂隂古殿注修廊海伯靈川儼在旁一代衣冠埋石窆
千年風雨鎖梅梁碧雲暮合稽山暗紅芰秋開鑑水香
令我免魚繇帝力恨無歌舞奠椒漿
蓬莱閣
雄簷傑檻跨崢嶸席上風雲指顧生千里勝形歸俎豆
七州和氣入簫笙人遊晚岸朱樓遠鳥度晴空碧障横
今夜請看東越分藩星應帶少微明
中秋口號
雲山簷楯接低空公宴初開氣鬱葱照海旌幢秋色裏
激天鼓吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
和孫莘老遊龍洞
葦蕭傳火度冥冥乍入清都醉魄醒草隠月崖垂鳳尾
風生隂穴帶龍腥壁間泉貯千鍾碧門外天横數尺青
更欲仗笻留頃刻却疑朝市已千齡
次韻羅正之惠綿扇
吳扇新翻製素綿名郎持贈意俱圓有人充戶修明月
無女乘鸞向紫煙供奉宜升清暑殿動搖合作御風仙
誰知揮却青蠅輩功在春蠶一覺眠
燕觴亭
碧流如鏡羽觴飛夏木隂隂五月時清渭日長遊女困
武陵春去落花遲玉笙吹罷觥籌錯蜜炬燒殘簪珥遺
吳越風流公第一未輸山簡習家池
御選宋詩卷四十八
