欽定四庫全書
御選明詩卷一百十
七言絶句十
王穉登
種荳
庭下秋風草欲平年饑種荳綠隂成白花青蔓高於屋
夜夜寒蟲金石聲
望湖亭
亭邊楊柳水邊花落日行人正憶家不及江南湖上寺
木蘭舟裏載琵琶
訪董述夫不遇
扣戶無人問四鄰蕭然木榻滿黃塵知君只在長安市
畫得燕山賣與人
送項仲融遊金陵
長板橋頭聽曲聲徐娘雖老尚多情門前車馬無人問
自按梁州促柱筝
石頭城下看春潮天塹長江萬里遥漁人網得沉江鎖
猶似當年鐵未消
題唐伯虎烹茶圖為喻正之太守三首
太守風流嗜酪奴行春常帶煑茶圖圖中傲吏依稀似
紗帽籠頭對竹爐
靈源洞口採旗槍五馬來乘榖雨嘗從此端明茶譜上
又添新品綠雲香
伏龍十里盡香風正近吾家别墅東他日干旄能見訪
休將水厄笑王濛
送舒伯明還太末三首(錄二首)
吳江楓樹錦蕭疎千頃寒波翠溼裾若過長橋須艤棹
青錢不惜買鱸魚
清江白月路迢迢霜落關門柳色凋明歲期君虎丘寺
相逢先問浙江潮
虎丘寺
橋外行人聽暮鐘寺前楊柳落秋風白公堤上黃花酒
片片青旗山影中
梁辰魚
贈王卿
絳羅裠軟醉榴花午夜高樓月倍嘉曲罷暗香人不識
半槽餘煖在琵琶
秦嘉禾
汎湖
汎汎楓湖十里中薄雲細浪夜初融月明會聽雙龍起
我欲騎之到海東
林兆恩
題室
茫茫天地一閒身寄跡榕州今幾春日暮潮平沙欲合
隔江還有未歸人
徐韋
重經故居
荒臺欹側柳凋零故里重過悵獨行燕子不來花落盡
夕陽偏傍斷橋明
過復元從孫
銀蠟風多護錦屏飛觥不逐舞腰停當筵莫唱江南曲
白髮周郎已倦聽
王受甫
題九山壁
一心貪與白雲期觧帶歸來任所之每過名山經月住
蘇門山上更多時
徐綬
西湖聞笛
月白霜寒客夢醒笛聲㢠出柳洲亭莫教吹過孤山去
風裏梅花不耐聽
陸文組
美人寄書
秋夢無憑客路遥尺書封寄恨迢迢吳綾不及桃花紙
顔色都從别後消
唐汝龍
贈樊三
楊家長矛法入神傳向關西爾獨真萬朵棃花飛月暈
東吳敵手未逢人
詹斗文
寄張淑
豔舞嬌歌張淑家相思相隔海東涯齊王城下尋常見
笑折楊枝雪白花
盧澐
宫詞
暖風吹雨點宫衣又見桃花滿樹飛憶昨未央春睡裏
桑園蠶屋夢家歸
春日睡起次嘉則
深巷無人静掩扉桃花香暖午風微小窗睡起支頤坐
閒看營巢燕子飛
莫叔明
贈别
年少辭家不畏勞山間綠樹戍樓高桃花不合渾如淚
和雨紛紛上客袍
葉權
燕
何幸棲君玳瑁梁薔薇花下趁餘香願教春色年年在
不惜雙飛日日忙
聽查八十琵琶
新聲不及鬱輪袍空撥皮絃挂錦絛獨向明月彈一曲
白頭雙淚落秋濤
張金
古塘即事
布榖聲中日又斜石橋流水兩三家鄉村春色無人管
開盡棠棃幾樹花
田四科
旅館
旅館清尊日復斜鷓鴣啼處客思家晚來牆角臙脂雨
落盡山桃滿樹花
孫七政
春盡日聞鶯
正愁春去對春風忽聽鶯啼碧樹叢無數飛花向簾幕
將愁盡入一聲中
黃鳳翔
落花
幾樹桃花次第開殘紅零落晚風催荒村寂寞無流水
不惹漁郎認路來
李維楨
送人從軍
煙波江上一扁舟萬里辭家耐薄游三尺佩刀三寸舌
丈夫容易取封侯
送吳水部還廬山
秋風秋雨送將歸歸後音書莫便稀匡阜池頭三石鴈
年年霜落自能飛
沈一貫
閨思二首
菱花初日照人空妝罷臨軒數落紅不得東風花不發
花飛猶自怨東風
妾自傷心怨月低黃鶯何事亦嬌啼不禁含妬將丸打
定有東風暗向西
于慎行
題忠順夫人畫像
天山獵罷雪漫漫繡袜斜偎七寶鞍半醉屠蘇雙頰冷
桃花一片殢春寒
夏日過二兄石淙别業同遊洪範東流
谷口花深日欲低水邊村落聽雞啼晚山更自多佳氣
一帶寒烟暮雨西
題張學士閒雲館
芙蓉江館閉霏微江面閒雲擁釣磯春色不勝芳草綠
萋萋長似待人歸
送張洪陽學士請告南旋
長河南下水曾波吳楚青山枕上過行到潯陽江口望
應憐秋色故園多
韓世能
送友人南還
垂柳千條拂御溝上林春色鳳池頭如何張翰多歸興
不待秋風已倦遊
沈懋孝
北固登望
北固樓前一笛風碧雲飛護建康宫江南二月多芳草
春在濛濛細雨中
蔡文範
溪漲發建陽
白日欲沒雲濛濛建陽城外雨澆空溪邊怪石不知數
一夜走入洪濤中
張位
懷鄭逸人
雲卧山房秋氣凉美人天未隔瀟湘階前别後添幽致
雨滴芭蕉綠葉長
即事
木落天空萬頃秋搗衣聲繫玉關愁西風寂歴驚梧井
卧對銀河月滿樓
林景暘
題美人圖
梧葉西風弄早秋美人團扇不禁愁平生自恃如花貌
却下金階望玉樓
顧大典
閒居雜興
坐來黃葉滿漁磯小閣疎燈對掩扉竹覆古牆經雨暗
夜分時復見螢飛
舟夜憶郡齋眺閣
舟移澤國暮煙長望入滄波思渺茫遥憶郡齋清絶處
萬山孤閣夜焚香
九月十七夜與周國雍話舊
霜滿蒹葭月滿池斷煙疎樹影參差天涯莫道相逢易
昨歲今宵是别離
梅下吹笛
紅筵綠酒撲寒香樹樹梅花壓粉牆忽見玉鱗飛夜月
自吹長笛坐胡牀
方沆
次長沙懷賈太傅
楚雲萬里望京華賈傳南遷路未賖誰料逐臣今更遠
春風三月過長沙
陳允升
治平山房
朝來風雨正淒淒悵望煙波雲樹低讀罷離騷閒竚立
青青蘆葉鷓鴣啼
登縹緲峰觀落照
洞庭一望水空濛萬丈高峰俯玉虹最是登高竒絶處
却疑身在白雲中
上林白兔
瑶光冷豔玉瓏璁擕得天香下碧空為聽雲英呼搗藥
誤來禁苑暁煙中
雜詠二首
種玉誰家吐雪姿偏將幽淡獨稱竒武陵樵客應難識
却認殘梅戀故枝(白桃花)
輕染鵝黃薄薄裳仙風慣學道家妝卷舒似合行藏志
留向秋風取次芳(秋葵)
六橋
煙柳霏霏綠樹叢六橋春色有無中只今夜半西湖月
一片空明漾玉虹
吳中行
侍班恭紀
鳴柝聲嚴夜未闌内家催放侍班官玉階縹緲金莖溼
却訝清遊入廣寒
清輝曙色照樓臺繞殿鳴鞭忽訝雷黃表一函簾下過
共看京兆進題來
捲簾引索勢如騫扇羽中分列兩邊只聽珮環聲隠隠
不知身在幾重天
散朝回蹕更趨蹡步輦傳呼複道長轉出殿來還到閣
却随仗馬下東廊
史鈳
春晴
春光二月滿皇州半逐桃花入水流何事王孫歸未得
東郊芳草自含愁
薛夢雷
發三山
倦遊萬里欲投閒未斷塵緣更出關七十五程重屈指
夢魂何處不三山
夜次弋陽
風塵何事只棲棲楚水茫茫去鳥低落日漸看人影盡
平沙如雪弋陽谿
馮時可
新柳
驛外津頭雪半消芳菲到處著柔條輕拖夜影搖流月
低舞春隂鬭落潮
輕隂昨夜度宫牆徐送春風入建章何處攀條縈舊恨
有人臨鏡學新妝
乍垂雲葉覆金堤日暮牽愁少婦啼何日漫天飛絮起
春風為送五原西
光福即事
柳暗花繁草似煙山深地僻水如泉櫓聲咿軋空濛裏
不是漁船是酒船
山尖浮靄微微雨水際生風細細漣一片春心何處寄
畫船搖曳杏花邊
白芍藥
庭前麗草日初曛姑射肌膚蘭麝芬減却鉛華都不御
春心一片淡如雲
光福同汝滿汎舟
白帢涼生乍欲秋攜君湖上汎扁舟青山過雨妝螺髻
綠水涵天漲鴨頭
題岱宗圖
雲根崒嵂磴千盤澗壑淙淙響急湍紅日霞扶半夜起
蒼叢雪積四時寒
秋夜試茶
静院涼生冷燭花風吹翠竹月光華悶來無伴傾雲夜
銅葉閒嘗紫筍茶
林章
夜度恨這關
楚水東邊别路多秋風夜半動離歌迢迢恨這關前月
獨照行人過汴河
無題
曾從洞口送胡麻一隔山門即海涯自是仙郎忘舊路
桃花流水不曾差
贈王中軍
將軍意氣似平原三十年間客滿門為道報恩須國士
得來只是一壺飱
崔季鶯
怕教雪落歌應嬾愁作雲飛舞不輕偷向東風啼柳畔
一行花雨一聲鶯
春日
春城柳色入東華莫惜驊騮過酒家記得去年江上别
風吹二十四橋花
渡江
不趁東風不待潮渡江十里九停橈不知今夜秦淮水
送到揚州第幾橋
孫繼臯
芙蓉湖
芙蓉湖邊楊柳斜家家啼鳥村村花水面歌兒搖畫舫
陌頭游女渡香車
趙南星
寄象先兵部
長安歲晚雪霜頻林下應知忘故人此日音書那不寄
銀魚冬笋未嘗新
李化龍
題清苑涇陽驛壁
短牆小屋柳垂垂二十年前此詠詩今日重來無覓處
空餘烏鵲繞寒枝
邢侗
效唐人雜興
秣陵花柳接平橋渡口垂絲隠畫橈君且莫歌桃葉曲
秦淮今夕不通潮
霜風如剪夜颼颼歡去歡來不繫舟今日一壺臨古渡
隔河人唱白苻鳩
寄訊憨公海印寺
種得霜秔弟子舂掌中山雀鉢中龍諸方衲子歸香積
可奈齋時一片鐘
寄章廷綸畫史
丹陽郭裏誰憐汝泲水亭邊最憶君此日謝安團扇上
無人為畫敬亭雲
送張仲儀
董子園邊放去舟故人牽䌫數相留客心已逐花前發
總聽驪歌不觧愁
走筆戲贈萬伯修使君
五花番馬鷫鸘裘夜獵歸來興未休教唱西涼新樂府
一時霜月徧幽州
鄒廸光
行經舊院
曲房深院草萋萋不見嬌鶯滿樹啼惟有秦淮舊時月
夜深相送板橋西
賦得西湖柳
一種腰肢浥露妍湖光占得倍堪憐縱然春盡須飄泊
只在瑶筝錦瑟邊
澄江舟行
夕陽秋色布帆懸霜葉霜花送客船雨過鳥啼多竹外
月明人語在沙邊
徐三重
送友掌教射洪
江流欲盡是巴西巫峽荆門煙樹迷遥望客帆行到處
亂山斜日子規啼
莫歎青氊作客寒聖朝猶是重儒官洛中鼎食知多少
誰似先生苜蓿盤
憑闌
瑶臺直上紫雲端醉御秋風獨倚闌海月漸高霜漸滿
六銖輕細不知寒
支大綸
信州公署
玉露楓林旅鴈寒綠蕉分影入雕闌自憐兩度來江右
不是閒官即冷官
沈懋學
署中聞子規
一片愁心託杜鵑望中隴樹斷蒼煙歸人只是歸難得
白髮相催又隔年
贈沈孟嘉訪開之湖上
初陽臺上紫雲停何處璚簫入夜聽載酒看花歌白苧
直教明月下西泠
馮琦
送顧實甫年丈還吳
蟬聲處處和驪歌風度漕河起夕波獨有故人分手地
蒹葭秋色暮煙多
杯酒離亭憶舊遊歸心别恨不堪秋懸知十二天街月
影落三江伴客舟
大通橋汎舟
日影遲遲錦䌫開檣烏不動燕飛廻碧流遠接長天盡
一片晴波樹杪來
冶水别孝與
未能留汝復相留冶水何如剡曲舟記取與君分手處
水邊修竹雨邊樓
送魏懋忠
擊筑高歌興未孤暫分離恨作歡娛不知後夜相思夢
得及今朝醉裏無
鄒元標
閒雲館為張洪陽太史賦
亂木蒼蒼落日曛杖藜橋畔自為羣茅亭小構澄江上
高卧西山一片雲
題鞵山
縹緲爐煙香氣合參差瀑布似珠懸仙人何日乘鸞去
踏破蒼波萬頃煙
送都勻友人
空山梅柳欲催春忽報柴門至遠賓莫道幷州渾㤀却
見君猶似故鄉人
馮夢禎
無題
琉璃研匣鎮隨身彩筆揮来字字新他日長門如有恨
千金詞賦不求人
王士性
再宿王將軍石室
萬綠絪緼宿野煙江南五月半晴天雙雙燕子逢人語
引得新雛掠水邊
種竹移花欲滿庭高齋雨過萬山青怪来無事銷長日
起向松根斸茯苓
陳泰来
客中午日
客裏端陽也自娛呼童沽酒汎菖蒲家園咫尺汀蘆外
艾虎朱絲事事無
楊德政
河西阻風戲示同行者
失路依依獨問津楊花飄蕩撲征輪東風正似郵亭吏
只解迎人不送人
吳達可
從友人覓蘭
山村寂寂綠陰移每浥蘭芳翠陸離長日不見幽思發
更從新雨乞新枝
陸懋龍
小院
小院幽陰似井間風枝墮地點苔斑何時鏟却重檐去
露出西南一角山
孫成泰
送尤司訓
送君湖上正斜曛楚水吳山咫尺分今日莫辭杯底醉
數聲風笛片帆雲
屠隆
燕京即事
玉貌花驄兩鬭輝香風如水泛紅衣燕姬少小能騎馬
笑指金鞭踏月歸
送長吉諸孫東還
年来何日不思鄉却送君歸欲斷腸聞道小園剛半畝
不愁無地種垂楊
紅線詩五首
結束戎籹劔陸離月華星彩共低垂嚴城秋冷銅蕉死
魂斷三千外宅兒
龍文匕首髻烏蠻一霎遥空響珮環街鼓未休營卒卧
滿身風露魏城還
直拂銀河織女機天風颯颯泛霞衣手持北斗黃金合
千里關山度若飛
忽離瓊筵下玉階湘裠低覆蹋雲鞵情知不是人間别
歌散香銷十二釵
金銀宫闕是儂家暫插鸞釵拂髩鴉一逐孤雲天外去
朱門空鎖碧桃花
恭送曇陽大師
列坐榑桑大帝前六銖五色照璚田直凌海面行空去
颯颯天風散紫煙
西池南嶽坐相邀髣髴煙中白玉橋手炙鵝笙踏雲路
靈音一半入瓊簫
馮大受
迴瀾臺八景
天際帆檣
日落江門霽色開拍天帆影入樓臺荻蘆兩岸秋風冷
疑是乘槎河漢来
雙橋彩虹
秋水盈盈迷落日石橋兩兩挂長虹隔江雨過千門曉
多少晴霞入望中
秋水長天
一抹殘霞澹遠川晴光隠隠下長天欲知秋色饒何處
只在迴瀾落照前
滄洲别墅
蕭蕭别館雨餘初滿座清風一榻書門外何人容載酒
問竒常過子雲居
綠野平疇
野岸暗侵雲漠漠水村寒意樹蒼蒼夜来若箇隨車雨
添得新禾幾許長
竹林晚風
落葉蕭蕭弄晚暉香風時啓竹間扉閒来埽石焚香坐
幽鳥相親不肯飛
九峰爽氣
突兀層臺瞰遠峰半空晴插紫芙蓉貪看爽氣頻登眺
不學松間報午鐘
夕陽官渡
谷陽渡口是通津花落鶯啼正暮春只恐風光留不住
青青楊柳送行人
龍膺
南歸聞雁
征人家近住瀟湘楓葉初丹橘柚黃憑爾先將歸信寄
莫言風雨隔衡陽
姜士昌
春日郊行
金張亭館帝城邊北里南鄰競管絃山鳥日来游客醉
曲池芳草自年年
余寅
張郡博歸海門
一路丹楓送出關白雲迢遞滿秋灣錢唐千里乘潮去
看盡吳山看楚山
題四時山水圖四首(錄一首)
芳草籠煙復籠霧綠陰不斷山如暮落花故拂倦遊人
指點前村問来路
王德新
期登羅陽
羅浮煙雨滿空山千仞崕藤尚可攀煮石眠雲誰禁得
律僧翻羡老夫閒
車大任
與臨清武雙溪
十載相逢漳水濱與君同醉異鄉春誰知今日清源道
又是天涯别故人
臧懋循
答汪仲嘉
客路經春侶伴稀故鄉迴首淚霑衣不知若箇吹長笛
一夜梅花似雪飛
章嘉禎
勸農
溪邊千嶂朝含雨竹杪一鳩午喚晴雲漏日明油壁暖
吏人打鼓勸春耕
張萱
自廣濟至瀫水
峭帆斜日掛危檣疉鼓呼風亦太忙却聽舟人話潮信
欲乘新月汎錢唐
朱國祚
東朝侍直
殿庭香靄接雲平一道爐函夾陛行肅肅講臣齊鵠立
金蓮影裏喚先生
夜泊淨業寺
僧樓佛火漾空潭李廣橋低積水含一夜朔風喧樹杪
薊門飛雨徧城南
西山湖上
芍藥闌邊花氣收鸕鷀谷口斷雲浮倦遊愛說江鄉事
先試西湖一葉舟
秋入香山寺
山半松門度石梁流泉決決響僧廊置身著色屏風裏
棃葉新紅柿子黃
洪光寺
石門幾曲轉丹梯圓殿僧同怖鴿棲指點遊人下山路
酒旗風颭夕陽西
中峰晚望
中官丙舍即花宫松栢林前梵磬風試向精廬高處望
樓臺金碧夕陽中
摩訶菴觀杏花作
摩訶菴外袖吟鞭繁杏春開十里田曾與村翁舊相識
看花不費酒家錢
祕魔厓
祕魔厓仄蘚文斑千載盧師去不還遺有澄潭二龍子
日斜歸處雨連山
嘉禧寺
山墻圍作化人城榆柳陰濃信客行始信精廬風日好
秋深猶綠牡丹坪
江上夜泊
江上扁舟一葉輕夜深燈火滅還明枕函未作寒山夢
臥聽潮聲帶雨聲
李廷機
雨霽聞蟬
五雲初霽曙光流垂柳千條蔭御溝兩岸新蟬啼不住
隔林遙送漢宫秋
葉向高
出關别江仲魚
心知惆悵對離觴一望郵亭十里長自與江郎黯然别
馬頭春草是他鄉
鄒德溥
雨霽聞蟬
西山一望隔簾櫳柳暗花明御苑東斷續蟬聲聽不盡
夕陽人立小亭中
于若瀛
清泉寺
滿谷西風椒葉稀穿林片片凍雲飛荒原車馬應無數
閒殺山僧坐翠微
金陵春
晴雲曉壓石城孤江樹江煙淡欲無南雪未消靈谷寺
東風先綠莫愁湖
朱長春
西湖夜泛
孤山一半月中明橋影浮湖入畫清兩岸白沙如雪淨
獨楊枝下酒船横
渡錢唐
雪後平江清逼人海門帆葉散如蘋青山兩岸飛無盡
一片空濛是富春
方應選
徐孟孺陳村圖
春風綠柳角巾斜笑踏青谿醉杏花山犬隔籬遙吠月
可容雙屐到君家
贈張兼之
鸘裘一醉坐寒風劔氣横秋曙色空此夜江城留别處
霜林點點落丹楓
西風颯颯動離羣凍浦回舟首重分此夜渭城聽不足
亭亭秋思滿江雲
湯顯祖
秀州
雨濕松林春滿煙杏花榆莢映新田不知何處唱歌好
東柵平湖日夜船
新林浦
凌陽浦里雜花生曉屋鳴鳩春樹晴昨夜南溪足新雨
轆轤原上踏歌聲
廣陵夜
金燈䬃䬃夜潮寒樓觀春陰海氣殘莫露鄉心與離思
美人容易曲中彈
寄林巴陵
漢西門上月華流灃浦湘君玉珮遊借問仙鳬何處遠
白雲飛滿洞庭秋
平昌青城山
萬仞飛泉掛石龍青城如霧洗芙蓉自非仙令鳴琴出
誰瞰秋窗玉女峰
過曲江
去鴈已開梅嶺雪歸舟猶帶海人煙青臯雨過如鋪粉
會是韶陽種乳田
再覲回宿龍潭驛
誰向歸舟唱一聲玉蘭花盡牡丹榮似憐遊子春三月
纔換江南第一程
雨蕉
東風吹展半廊青數葉芭蕉未擬聽記得楚江殘雨後
背燈人語醉初醒
飲来青閣即事二絶
城南煙色遠萋萋高宴城隅日未低最是一春寥落處
千秋斜月畫樓西
東南山色翠逶迤日照西陵上酒遲看罷秋千微有恨
不敲方響出紅兒
送余玉簾
一曲蘭舟未敢淹月生秋水碧廉纖遥知獨夜匡山裏
静卷爐煙看玉簾
送客湘中
拂檻菱歌錢遠遊斷蟬疎雨最宜秋思君獨夜夢何處
斑竹簾西湘水流
官閣
蘭歌滅燭暗逢迎檻倚紅梅發豔輕半醉卷簾春色裏
竹廚煴火夜分情
袁宏道
明空住柳浪五月附余舟南下别余歸宗道上
因作柳浪三疊以送之
青池白石每談空銷却銀釭幾炷紅記取柳浪湖上柳
夜禪愁聽碧絲風
碧溪影裏一僧歸漾得雲光上衲衣記取柳浪湖上水
縠紋風起鷺鷥飛
石罏話盡晚窗煙閒剔春芽自煮泉記取柳浪湖上月
隔花呼起放生船
棃花初月夜
梨花疎點貼窗流斜月笙簫處處樓醉裏不知花是影
隔紗驚喚小揚州
天壇
仙苑桃花朵朵香曾於天上看霓裳劉郎老去風情減
閒把音容問太常
荅君御諸作
碧水丹厓不自由無因闌入會仙樓布帆飽趁瀟湘水
幾處青楓黃葉舟
登嘯臺
青峰如面洗溪紋石上鸞音久不聞欲向先生供一匕
嵩山煙雨華山雲
宿華州公署
古槐修栢琅玕竹曉日晴嵐翡翠山疎影半窗鳩忽語
湘南煙水夢初還
江上
桃花春水滿江頭獨擁佳人翡翠樓誰抱琵琶江口上
聲聲彈出小梁州
袁中道
篔簹谷署中即事
三杯薄醉拂桃笙一枕風窗夢亦清天氣夜涼新浴後
葛蕉紈扇竹中行
周獻臣
道路憶家園
謝豹啼殘麥燕飛山花伴客送春歸家園此日無人賞
社雨冥濛掩竹扉
王士昌
分宜道中
野菊花黃楓葉丹衝花日日據征鞍擔嚢行旅休相訝
蠻尉於今屬漢官
黃承玄
江上送陸伯生東歸
瓜步洲前歸思濃金焦忽送五更鐘一帆羡爾乘潮去
數徧吳山到五茸
王嘉謨
送人之廣陵
遥看海色過横樓萬樹江中送客舟月照關山莫辭醉
明朝風雨廣陵秋
袁黃
潯江夜泊
潯陽江上鷓鴣啼茅屋青燈隔水西獨坐孤篷傷往事
寒鴉飛盡楚天低
徐熥
郵亭殘花
征途微雨動春寒片片飛花馬上殘試問亭前来往客
幾人花在故園看
元夕懷李伯賢
往事傷心倍可憐故人今夜渺雲天燈光月色秋千影
已隔春風二十年
交河道中
黃沙漠漠馬驂驔北地春光久自諳不用褰帷縱遊目
斷無山色似江南
村中晚步
青山迴合抱清溪村徑陰陰鳥自啼落盡疎林秋色晚
水流楓葉過橋西
徐&KR0958;
過弋陽
頗憶文房舊日題餘干水落弋陽溪平沙渺渺孤城在
朝暮猶聞山鳥啼
三月晦日送友人之安南
落花飛絮委東流春去行人不可留却恨春風已歸去
豈能吹夢到交州
寄王百穀
吳門别後渺天涯千里傳書客路賖何日菴前談半偈
一瓶秋水玉蓮花
焦竑
遊仙六章贈陳鍊師(錄五首)
曾燕瑶臺十二峯酒狂謫下蕊珠宫紫霄不厭重来晚
便拍洪崖駕彩虹
昨夜曾過玉女家滿身環珮帶烟霞歸時更按遊仙曲
醉踏層峯弄月華
參山渺渺接天壇雲影松聲滿路寒欲問高人行道處
花深時聽一鐘殘
古殿陰森山木春月明分踏玉階塵好同簷下焚香坐
閒看人間夢裏身
一自尋真入紫微醮壇風冷碧桃稀冶城亦是仙靈窟
鸞鶴冥冥更不歸
陶望齡
雪蕉為商叔護賦
綠陰窗外漸看勻葉底題詩綵筆新怪得秋来未搖落
知君句裏總陽春
風回長袖自郎當斜倚幽齋怨夕陽莫道柔枝能帶雪
羅衣偏稱玉為妝
揚州懷開美
秣陵東上又扁舟兩地茫茫煙水愁此夜雪深江樹暝
可能無夢到揚州
雙蓮詩二首為童貞姒作
黃鵠歌殘調轉悲鴛鴦塜畔夢猶疑只應池上雙蓮影
得似當年鏡裏時
雙窺雙語鏡中妝蓮葉蓮花總斷腸幾倩西風洗紅粉
斷香零露老秋房
雪巖二首
中夜披衣聊出戶無數山雲掛庭樹忽然數片飛不還
已作風前一溪雨
丹壑蒼厓處處鐘夜深天畔有孤笻寒燈一點疏龕裏
照見雲間五老峰
董其昌
倣李營丘寒山圖
拈筆經營輞口居心知餘習未全除莫將枕潄閒家具
又入山中篋裏書
高攀龍
偶成
春来勝事逐時新早起風光倍可親忽見青天垂柳綠
此時愛殺樹邊身
陸彦章
雨夜
木葉疎疎燈炧長酒醒風雨到匡牀明朝西市街頭望
溪水應添幾尺強
一片秋光逼夜生淒涼客思夢還驚燭花落盡更籌遠
惟有寒螿送雨聲
閉門旬日怕衝泥藥籠全荒水拍堤迢遞十年鳴佩侣
五更風雨候晨雞
折岸蓼入供膽瓶
頻年京洛賦羇愁夢寐空懷故國秋江上一枝纔入手
却疑身坐白蘋州
江南秋信著汀花綠葉叢叢簇紫葩遠水疎籬成間闊
那知相見在天涯
渌水朱華太有情興持杯酒映寒檠過江若與蓴鱸遇
已讓秋風第一盟
歸次盧龍
帝城東抱海山重迢遞單車出萬峰秋色長天吹白鴈
歸心落日下盧龍
黃輝
巫夔道中
狂雲也自學朝朝老雪判春未肯銷鷹嘴啄成三角路
虎牙銜出半邊橋
未曾五里已三溪幾許寒厓掛斷霓亂石累成春雪碓
斷橋横作上天梯
星星冷炬拂雲堆夜踏偏橋半欲摧人隊似猿穿嶺去
犬聲如豹透林来
懸梯東折復西還雙磴斜開碧玉關不雨不晴天著睡
冷雲横出夢中山
入峡書懷
華髮還来照玉溪斑衣常是夢中啼孱陵尺素何時到
家在相知客舍西
徐應簧
春夜夢吳心淵
昨夜從君歌竹枝醒来不記曲中詞徘徊獨望西泠岸
正是潮平月落時
御選明詩卷一百十
