欽定四庫全書
御選宋詩卷四十五
七言律詩一
李昉
禁林春直
疎林搖曳日輝輝直閣深嚴半掩扉一院有花春晝永
八方無事詔書稀樹頭百囀鶯鶯語梁上新來燕燕飛
豈合此身居此地妨賢尸禄自知非
楊徽之
寒食日寄鄭起侍郎
清明時節出郊原寂寂山城柳映門水隔淡煙疎竹寺
路經細雨落花村天寒酒薄難成醉地迥樓高易斷魂
回首故山千里外别離心緒向誰言
贈譚先生
古觀重重繞翠微杉松深處掩雙扉雲生萬壑投龍去
海隔三山放鶴歸花洞宴遊春日永石壇朝禮曙星稀
每聽高論長生理擬向塵中便拂衣
曹翰
内宴應制
三十年前學六韜英名常得預時髦曾因國難披金甲
不為家貧賣寶刀臂健尚嫌弓力軟眼明猶識陣雲高
庭前昨夜秋風起羞見團花舊戰袍
李九齡
贈馬道士
水共逍遥雲共孤混時言笑只佯愚經年但醉宜城酒
千里唯擔華嶽圖尋野鶴來空碧洞覓琴僧去度重湖
人間再見知何日乞取先生古轆轤
柳開
楚南樓
洗盡蠻煙几案空登臨直見楚山雄坐當鴻鵠高飛處
身在乾坤灝氣中木落有情瞻北闕霜輕無夢入西風
凭欄自是蓬瀛客獨對瀟湘興未窮
徐鉉
和清源太保寄湖州潘郎中
老大離羣一倍愁谿山風物且淹留醖成春酒誰斟酌
抄得新書自校讐莫似牧之矜曠逹須教子重讓風流
恩門舊分知難忘題取新詩上郡樓
和錢秘監與邊
筵上詩題共筆床樽前酒興話高陽心清自覺官曹簡
院靜先知節候凉南國少年推貴重東堂前輩讓賢良
好看雙鳳追飛處胡粉新塗紫界墻
送周郎中還司
憶在廬山始識君當時惟擬共眠雲那知身許關前定
却向人間逐世紛紫閣峯前欣欲往銀臺門裏歎離羣
青囊舊有登真訣莫遣閒人取次聞
舒雅
答錢少卿
蓬萊閣下舊鄰居偶别俄驚四載餘每見寒葭思倚玉
忽臨秋水得雙魚人間貴盛誰能及物外優閒我自如
聞認歸艎向春渚深知不與道情疎
刁衎
代意
蕙時芳夕九廻腸歛袂東窗待曉光秦嶺樹高迷隴塞
楚天雲淡隔瀟湘病餘公幹情多詠秋晩安仁鬢有霜
休道鮫人落珠淚微波還擬託陳王
陳摶
偶題
十年蹤跡走紅塵回首青山入夢頻紫陌縱榮爭及睡
朱門雖貴不如貧愁聞劒戟扶危運悶見笙歌聒醉人
攜取舊書歸舊隠野花啼鳥一般春
田錫
花雨
雨裏飛花片片紅雨微花亂轉溟濛川原何處連天草
簾幕無人半日風寂寞劉楨新病後淒迷莊舄苦吟中
可堪更是黃昏景燕冷鶯寒恨想同
憶梅花
三年不見遠江梅長到梅時把酒杯似共故人千里别
空思近臘數枝開心隨曉日經鄉渚夢與春雲傍釣臺
金蕊瓊花風雪景凴誰圖畫入關來
紅樹
秋來佳樹色堪攀紅葉沿溪復映山半露寺樓深崦裏
密籠漁舍夕陽間吟看搖落堆金井醉賞扶疎對玉顔
水國却疑春野秀似花幽鳥正關關
秋夜有懷寄副翰宋白舍人
秋風蕭瑟北山椒頼有琴樽遣寂寥書幌靜憐斜月鑒
窗燈寒帶落花挑久辭知巳來江國少寄音書過海潮
憶昔玉堂今夜直建章宫漏正迢迢
暇日偶題
年來吟鬢已星星烏石溪邊葉又零簾下孤燈刪草奏
窗前疊嶂讀茶經瘴鄉怕襲山嵐毒野艇嫌衝水霧腥
天末豈忘歸去意白雲掩映數峯青
郡中遣意寄友人
溪雲澹澹浪悠悠十二州中最小州花落喜過流水寺
月明嬾下看潮樓藥欄梅潤秋重換碁局松隂夜不收
吟寄故人如借問釣魚磯在海西頭
題天竺寺
三月楊花撲馬飛聯鑣來款白雲扉湖邊鐘磬含清籟
樹杪樓臺靄翠微野景留人狂欲住春光啼鳥勸思歸
萋萋芳草重回首十里松門照落暉
寇準
應制賦牡丹花
栽培終得近天家獨有芳名出衆花香遞暖風飄御座
葉籠輕靄襯明霞縱吟宜把紅箋擘留賞惟張翠幄遮
深覺侍臣千載幸許隨仙仗看穠華
春晩書事
春盡江天景寂寥思鄉還共楚雲遥林花經雨香猶在
堤柳無風絮自飄水國獨慚臨縣邑煙郊爭合負漁樵
青梅時節遲歸計且逐餘芳殢酒瓢
秋日
江天物候潛衰變氣爽初疑夏景餘雨漬亂苔侵古壁
風飄紅葉滿荒渠晩雲連嶽幽藏寺秋水澄江靜見魚
昔歲一鳴無所恨綠槐金蕊任蕭疎
初到長安書懷
薦承丹詔撫彫殘適值年豐萬井安舊職尚兼黃閤貴
前驅新擁碧油寒淨憐風竹經宵聽老愛山雲盡日看
魂夢不知關塞外有時還得到金鑾
秋夜懷歸
渭水苔磯阻舊遊夢回空館却凝愁一聲江笛巴雲暝
半夜山風楚樹秋星落古池孤影動燈搖疎壁冷光幽
遲明不寐空搔首蹤跡何由得狎鷗
洛陽有懷岐山舊遊
綠鬢年來巳漸彫舊遊芳草路迢迢山横遠翠疑歌黛
柳拂輕梢認舞腰秦甸夢回空有恨洛陽吟斷獨無憀
斜陽更上高樓望始覺離情一倍饒
江上晩行
秦川不得却歸耕奉詔年來在楚城孤寺殘鐘催夕照
汀洲疎葦送秋聲西風獨起湖山思久客應知寂寞情
野鶴漸無驚弋意對人孤立水煙平
春日閒望有感
水鄉春氣變新正風物光榮異帝城閒步偶尋芳草色
空林獨聽野鶯聲煙霞未得從幽興吟賞潛悲減舊情
燕麥楊花自搖蕩不知離客困南征
鄴中和崔邁著作
獨倚空樓畏景殘凝眸魂斷楚雲端猿清好雜江聲聽
山遠宜和霽色看鳥掠平蕪堪入畫風來危檻欲生寒
蕭蕭前浦歸帆静落日長吟且凭欄
巴東寒食
春雨蕭蕭寒食天遠行猶在楚江邊人思故國迷殘照
鳥隔深花語斷煙薄宦未能酬壯節良時空自感流年
因循未學陶潛興長見孤雲倍黯然
過霧山
青燈古殿枕寒溪門外天垂斗柄低啼鳥不知春向背
落花依舊水東西半橋霜月光相照一帶松煙色未齊
誰料百年榛莽地香雲今日繞輪蹄
李維
休沐端居有懷希聖
銀闕琳房視草餘龍門岑寂斷軒車彩毫閒試金壺墨
青案時看玉字書王令風流希謝傅子雲詞賦敵相如
瓊枝不見蕭齋晩蕙草煙微度綺疏
直夜
繚垣嶤闕慶雲深畫燭熏爐對擁衾三殿夜籖傳漏箭
九秋霜籟入風琴階前槁葉驚寒雨天際孤鴻答迥砧
欹枕便成魚鳥夢豈知名路有機心
寄田錫舍人
當年心計此心知忽忽逢人亦自疑枉是憂公生白髮
有何長略謝清時林僧已怪抽身晩朝侶猶嫌到闕遲
多喜通規識幽抱路遥無處寄相思
歸越東舊隠留别秦中知巳
客亭楊柳葉初殘歌咽秋空慘别顔吟愛好峯歸越路
醉衝寒雨出秦關煙蘿庭戶重棲倚漁浦人家舊往還
縱使功名無分得免教心在怨尤間
再會傳逸人
分到知心意不輕幾年曾是愴離情微風吹雨雁初下
落葉滿階蟲正鳴燈靜苦嫌論劒略簟凉頻喜轉琴聲
從來共約雲泉老肯向人間占好名
貽傳逸人
少年名節動人羣避俗身居積水濆幾為典衣留遠客
半來欹枕看閒雲門連酒舍青苔滑路近沙汀白鳥分
誰道無情活黎庶數篇新製詠南薰
郊居寄朝中知已
年來流水壊平田客徑窮愁自可憐汀葦亂搖寒夜雨
沙鷗閒弄夕陽天狂嫌濁酒難成醉冷笑清詩不值錢
碧落故人知我否幾回相憶上漁船
王旦
十洲閣
山川如幻閣長秋一島飛來伴九洲不礙漁樵雙槳過
何妨羅綺四時遊雲疑泰華分張去水憶蓬瀛散漫浮
禁苑未知湖海樂生綃寫取獻中州
王禹偁
寄魚臺主簿傅翺
聽說魚臺景最竒鮑參軍到語多時天晴綠野懸漁網
木脫空城露酒旗錦擲鮮鱗紅潑刺雪翻寒鷺白䙰褷
仍誇縣尹風騷客應有秋來唱和詩
遊虎丘山寺
寺牆圍著碧孱顔曾是當年水湧山盡把好峯藏院裏
不教幽景落人間劒池草色經冬在石座苔花自古斑
珍重晉朝吾祖宅一回來此便忘還
寄獻潤州趙舍人二首
南徐城古樹蒼蒼衙府樓臺盡枕江甘露鐘聲清醉榻
海門山色滴吟窗直廬久負題紅藥出鎮何妨擁碧幢
聞說秋來自高尚道裝笻竹鶴成雙
記言彩筆罷摛華卧閣高閒似道家琴院坐聽江寺磬
郡樓吟見海山霞春園遺母親燒筍夜榻留僧自煮茶
應笑陶潛未歸去折腰奔走在泥沙
春晩遊太和宮
數里新萍夾岸莎春來乘興宿煙蘿隨風蝴蝶顛狂甚
當路花枝採折多絳節參差抽苦筍翠鈿狼籍撒圓荷
湖山滿眼不歸去空羡漁翁雨一蓑
再汎吳江
二年為吏住江濱重到江頭照病身滿眼碧波輸野鳥
一蓑疎雨屬漁人隨船曉月孤輪白入座晴山數點春
張翰精靈還笑我綠袍依舊惹埃塵
贈湖州張從事
前年春榜亞龍頭詞賦曾推第一流上直未歸紅藥院
供吟先得白蘋洲酒醒野寺烹山蕨公退溪亭狎海鷗
自是吳門折腰吏滿衣塵土為君羞
和郡僚題李中舍公署
樹影池光映曉霞綠楊隂下吏排衙閒拖屐齒妨横筍
靜拂琴牀有落花地脉暗分吳苑水厨煙時煮洞庭茶
青宫詞客多閒暇按曲飛觴待歲華
題張處士溪居
雲裏寒溪竹裏橋野人居處絶塵囂病來芳草生漁艇
睡起殘花落酒瓢閒把道書尋晩徑靜攜茶鼎洗春潮
長洲嬾吏頻過此為愛盤飱有藥苖
送馬學士入蜀
錦川宜共少年期四十風情去未遲蠶市夜歌欹枕處
峨眉春雪倚樓時休誇上直吟紅藥多羡乘軺聽子規
莫學當初杜工部因循不賦海棠詩
和陳州田舍人留别
演綸多暇每封章暫去頒條道更光郡吏好排紅粉妓
使君曾是紫薇郎樓臺有月新詩出囹圄無人綠草長
地接清淮足佳致水邨煙塢似魚鄉
回襄陽周奉禮同年因題紙尾
武關西畔路巉巖兩月勞君寄兩緘鏡裏想添新白髮
篋中猶貯舊青衫扶頭酒好無辭醉縮項魚多且放嚵
譬似元和張太祝十年不改舊官銜
寒食
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春隂乍禁煙
副使官閒莫惆悵酒資猶有撰碑錢
南郊大禮詩十首(錄三首)
聖君重卜祀南郊仗擁黃麾間白旄仙吹冷翻蒼玉珮
曉霞晴透絳紗袍天開兜率齋宫靜海湧蓬萊帳殿高
遷客生還知有望商山不敢擬離騷
嚴禋禮過一陽生抃賀歡呼動四溟聖壽久長南至日
寶圖高大圵辰星九重城闕天將曙百萬人家戶不扄
知有化工無棄物海波分納一浮萍
千官雲擁御樓時朝服紛紛換禮衣萬里梯航歸大國
一聲雷雨破圜扉青蠅傳去人人喜丹鳳銜來處處飛
收盡洛陽遷客淚全家潛望日邊歸
新秋即事
宦途流落似長沙頼有詩情遣歲華吟弄淺波臨釣渚
醉披殘照入僧家石挨苦竹旁抽筍雨打戎葵卧放花
安得君恩許歸去東陵閒種一園瓜
邨行
馬穿山徑菊初黃信馬悠悠野興長萬壑有聲含晩籟
數峯無語立斜陽棠梨葉落胭脂色蕎麥花開白雪香
何事吟餘忽惆悵村橋原樹似吾鄉
寄豐陽喻長官
七十年華鬢未霜道情偏稱宰豐陽旦衙請印無仇覽
(豐陽戶不滿千例省主簿)夜榻圍碁祗孟光(喻好碁與内子敵手)庭戶萬重嵐
氣盛盤餐數飣藥苖香猶言彭澤終歸去門柳青青檻
菊黃
喜雪貽仲咸
半冬無雪嬾吟詩薄暮紛紛喜可知衣上惹來看不足
竹邊聽處立多時光迷曙色侵窗早片舞寒空到地遲
今日使君吟望好一車飛絮醉褰帷
霽後望山中春雪
誰種離離碎玉苖曉樓吟望興偏饒白雲作伴宜長在
紅日無情已半銷聚映早霞明野寺散隨春水過溪橋
世間安得王摩詰醉展霜縑把筆描
春郊寓目
百舌嬌慵未苦啼雪隨春水下松溪何人樵樹和雲斫
幾處山田帶雨犁蜀柳半開鸜鵒眼海棠深結麝香臍
東風似待閒人出一路青莎襯馬蹄
春郊獨步
襟袖飄飄晩吹輕孤吟何必共人行綠楊繫馬尋芳逕
春草隨人上古城不分黃鸝誇巧口多慚戴勝勸歸耕
凭高朗詠沈湘賦自許吾生似賈生
偶圃小園因題二首(錄一首)
偶營菜圃為盤飱淮瀆祠前水北邨泉響静連衙鼔響
柴門深近子城門濛濛細雨春蔬甲亹亹寒流老樹根
從此商於地圖上畫工添箇舍人園
寄潘處士
賣藥先生白布衣書來方信在京師減君爐裏燒丹術
助我山中買酒貲閒似野雲終不住閉如籠鶴已多時
飄飄又去黃河北更負中條幾首詩
贈衛尉宋卿二十二丈(前翰長侍郎)
謫宦歸來髮更斑廻翔猶在寺卿閒幾多僚友三台上
大半生徒兩制間舊賜錦袍多貰酒新裁紗帽欲歸山
東垣小諫龍鐘甚空媿洪爐早鑄顔
幕次閒吟
文章曾受帝褒稱幕次孤吟冷似冰借馬趁朝常後到
問人求米盡難憑僮教罷樂朝無酒兒廢看書夜絶燈
除却金章在腰下其餘滋味一如僧
江蘺吟盡鬢成霜謫宦歸來夢一場每日祗窺丹鳳案
被人猶喚紫微郎齋宮獨坐風翻幕客舍閒吟葉滿牀
若是承明容再入未曾荒廢舊文章
今冬
休思官職落青雲且算今冬養病身白紙糊窗堪聽雪
紅爐著火别藏春旋篘官醖漂浮蟻時取溪魚削白鱗
况是豐年公事少為郎為郡似閒人
臘月
臘月滁州始覺寒年豐歲暮郡齋閒官供好酒何憂雪
天與新詩合看山日照野塘梅欲綻燒廻荒徑草猶斑
吏人散後無公事門戟森森夕鳥還
李虛已
次韻和楊大年見寄
鼇冠三峯碧海寬雲謠初下藹芝蘭探珠宮裏驪龍睡
織錦機中彩鳳盤藥砌蒼苔錢作點粉牆修竹玉為竿
閒從莊蝶親鳬舄曾得安期九轉丹
次韻和汝南秀才遊淨土見寄
長松繫馬放吟鞭水殿沉檀一炷煙苔破閒階幽鳥立
草芳深院老僧眠桃花欲放條風後茶蕊新供榖雨前
良會賞詩多狎客我無岐路近神仙
趙湘
春夕偶作
一夕衡門獨自開雨隂深巷少塵埃醉醒風傍池邊起
坐久月從花上來何處夜歌初欲斷四鄰春夢未知回
因思此興無人共時復孤吟步綠苔
贈張處士
應問秋雲學得閒飄然如不在人間青藤篋裏詩多怪
紫栗枝邊藥更殷江客對碁曾賭鶴野僧分屐借登山
仍聞昨日來城市又抱孤琴踏月還
王操
上李相公
弱冠登龍入粉闈少年清貴古來稀袖中詔草朝天去
頭上宮花侍宴歸卓筆玉堂寒漏迥捲簾池館水禽飛
三台位近猶謙遜閒聽秋林憶翠微
王巖
殘冬客次資陽江
淡雲殘雪簇江天策蹇遲回客興闌持鉢老僧來咒水
倚船商女待搬灘沙翹白鷺非真靜竹映繁梅奈苦寒
阮籍莫嗟岐路異舊山溪畔有魚竿
張維
庭鶴
戢翼盤桓傍小庭不無清夜夢煙汀靜翹月色一團素
閒啄苔錢數點青終日稻粱聊自足滿前雞鶩漫相形
已隨秋意歸詩筆更與幽棲上畫屏
玉蝴蝶花
雪朵中間蓓蕾齊驟開猶覺繡工遲品高多說瓊花似
曲妙誰將玉笛吹散舞不休零晩樹團飛無定撼風枝
漆園如在須為夢若在藍田種更宜
歸燕
社燕秋歸何處鄉羣雛齊老稻青黃猶能時暫棲庭樹
漸覺稀疎度苑牆巳任風簷下簾幕却隨煙艇過瀟湘
前春認得安巢所應免差池揀杏梁
宿後陳莊
臘凍初開苕水清煙邨遠郭漫吟行灘頭斜日鳬鷖隊
枕上西風角鼓聲一棹寒燈隨夜釣滿犁膏雨趁春耕
誰言五福仍須富九十年餘樂太平
楊億
奉和御製社日詩
仙掌凌空沆瀣秋大田多稼似雲浮天邊霽景芙蓉闕
江上殘芳杜若洲東觀羣儒宣宴樂南荆遺俗重嬉遊
宸章忽降容瞻覩疑是神龜負九疇
别賦賞花
仙山靈沼五城西曉日花光照彩霓露濯冰蠶鋪瑞錦
風吹水麝拆香臍芳葩散採添蜂蜜紅片狂飛雜燕泥
曾識壺中舊春色桃源重到路猶迷
龍圖閣會宴應制
册府藏書在紫微退朝稽古坐論思中天召宴衢樽滿
乙夜觀文列象垂彩鳳翩翻巢綺閣靈龜夭矯冠金碑
大風發唱羣臣和元首康哉庶績熙
秘閣賜宴送右諫議大夫种放得假歸終南山
應制
𤨏闈聊輟皂囊封賜告歸尋一畝宫關路蒲輪千里遠
巖扉蕙帳幾年空百壺天酒凝甘露二雅宸章掩大風
舊隠暫還非久住心期獻可沃堯聰
送張彝憲歸鄉
處處春波滿稻畦海棠零落子規啼一麾遠郡方留滯
十里長亭又解擕後夜灘聲妨客夢初晴雲物入詩題
到家為問田園事桃李猶應有舊蹊
次韻和衢州席刑部早秋
朱火熒熒向夕流林間一葉忽驚秋風來野渡聞漁笛
霧歛晴天見蜃樓艷愛芙蓉開幕府香憐杜若老汀洲
使君鬢畔多元髮臨水登山不用愁
春郊即事
黃鸝百囀宿煙疎近郭行春獨駐車壠上勸耕聊問訊
棠隂聽訟且躊躇遠林桑盡蠶成繭野水萍開獺趁魚
幾處路旁垂苦李遊人不折意何如
留題黃山院
禾黍離離一徑通遊人攬轡即過從趁齋幽鳥聞疎磬
出定高僧記偃松夜半龕燈凝古殿雨餘巖溜迸前峯
昔年曾此題名處素壁欹斜翠蘚重
梁舍人奉使巴中
藥署深嚴纔草詔劒關迢遞忽乘軺霜天歴歴巴猿苦
山路駸駸筰馬驕梁苑寒風吹别袂瞿塘春水送歸橈
紫垣遣使非常例應有星文動九霄
秋日有懷鄉國
長安久客逢搖落不獨悲秋更憶鄉潘岳二毛行欲變
淵明三徑已應荒書裁尺素鴻難托夢遶重湖蝶自狂
遊宦十年歸未得塵纓却悔逐滄浪
休沐日述懷寄錢少卿
風號電笑雨平階紈素微凉暗入懷書枕乍成園吏夢
晨蔬聊學太常齋名慙引籍通丹地心媿移文刻翠崖
大隠金門猶自適日親方朔聽詼諧
代意
夢蘭前事悔成占却羡歸飛拂畫簷錦瑟驚絃愁别鶴
星機促杼怨新縑舞腰罷試收紈袖博齒慵開委玉奩
幾夕離魂自無寐楚天雲斷見凉蟾
鶴
悵望青田碧草齊帝鄉歸路阻丹梯露濃漢苑宵猶警
雪滿梁園晝乍迷瑞世鸞皇徒自許繞枝烏鵲未成棲
終年已結雲羅恨忍送西樓曉月低
舊將
平生苦戰憶山西拊劒臨風氣吐霓戟戶當衢容駟馬
髯奴繞帳列生犀新豐酒滿清商咽武庫兵銷太白低
髀肉漸生衣帶緩早朝空聽汝南雞
梨
繁花如雪早傷春千樹封侯未是貧漢苑漫傳盧橘賦
驪山曾識荔支塵九秋青女霜添味五夜方知月溜津
楚客狂酲朝巳解水風猶自獵汀蘋
無題
巫陽歸夢隔千峯辟惡香銷翠被空桂魄漸虧愁曉月
蕉心不展怨春風遥山黯黯眉常歛一水盈盈語未通
漫託鵾絃傳恨意雲鬟日夕似飛蓬
書懷寄劉五
風波名路壯心殘三徑荒凉未得還病起東陽衣帶緩
愁多騎省鬢毛斑五年書命塵西閣千古移文媿北山
獨憶瓊林苦霜霰清樽歲晏強酡顔
劉筠
懷舊居
毛竹千叢蔽野亭曉猿驚後亂峯青漢庭已奏三千牘
周室曾繙十二經紫殿深沉頻視草緇帷寂寞自飛螢
振衣本為蒼生起肯向荀家祗聚星
梨
元光仙樹阻丹梯御宿嘉名近可齊真定早寒霜葉薄
樊川初曉露枝低先時櫻熟煩羊酪遠信梅酸損瓢犀
宋玉有情終未識蔗漿無奈楚魂迷
錢惟演
再次首唱韻和大年
雲變危峯萬里横簟鋪湘水一牀平紅蘭愛露消晨渴
綠蕙翻風析夜酲逸少偶書葵扇貴羊欣閒卧練裙輕
無妨天上芝泥熟獨看瑶光近太清
梨
紫花青蒂壓枝繁秋實離離出上闌東海圓珪無奈碧
嵰州甜雪不勝寒已憂仙佩懸珠重更恐金刀切玉難
自與相如解消渴何須瓊蕊作朝飡
初秋
蜜脾初滿若榴紅秋意知侵玉井桐薤簟自憑南郭几
榖巾猶卧北窗風雲迷候雁辭遥塞露濕飛螢起暗叢
病巳不須傳七發粉箋香墨寄詩筒
送客不及
橋闊川長恨已多斑騶嘶斷隔雲蘿遥山幾疊迷朱旆
芳草經時駐玉珂高鳥可能追夕照綠楊空自拂微波
短轅白鼻何由得目送層樓一雁過
此夕
曲瓊斜挂影沉沉火齊屏風六曲深春瘦已寬連理帶
夜長惟有辟寒金珠抛月浦空涵淚瑟怨蘭堂漫寄心
碧玉可能攀貴德阮郎追騎更駸駸
秋日小園
碧簟凉生白袷衣庾園秋晩得幽期千房嫩菊金螢亂
百本衰荷鈿扇欹日薄蘚花沿素壁雨滛蛙鼓占清池
翛然自合蒙莊趣誰識無心似摽枝
錢維濟
苦熱
蘋末風休飛閣深亭亭日御漸流金火雲接影横銀漢
水鳥無聲下翠隂渴想孤山同飲露煩思楚殿獨披襟
柘漿粔籹都無味衛玠清羸欲不任
李宗諤
代意
霧鸞曉影忽參差雲雨陽臺役夢思自是膠絃無續日
不同珪月有圓時洞房斗帳承新愛河漢星橋隔後期
綺榭凝塵斷消息抒情空擬四愁詩
館中新蟬
雨過新聲出苑牆煙輕餘韻度回塘短亭疎柳臨官道
平野西風更夕陽八斗陳思饒賦詠二毛潘岳易悲凉
感時偏動騷人思不問天涯與帝鄉
陳越
休沐端居有懷希聖
玉甃銀牀蔭碧桐圵窗珍簟水紋融衣裁練布如王導
扇執蒲葵學謝公瓊屑半和仙掌露蘭苕輕泛楚臺風
若非冰雪神仙骨相樂誰同一笑中
任隨
鶴
何年玉羽别崐丘飛舞長親十二樓驚露夜窺瑶圃月
翔雲高憶海天秋肯教渠略知遐壽會向神區更遠遊
正是溶溪煙水碧好陪青鳳飲澄流
劉隲
舊將
強弩當年討不庭功成身退炳丹青囊沙澤畔知兵法
聚米山前識陣形驥老未甘秋伏櫪劒閒猶覺夜衝星
分茅錫土傳家牒鐘鼎還須為勒銘
館中新蟬
搖落何須宋玉悲齊庭遺恨莫沾衣池中菡蓞香全減
井上梧桐葉乍飛風促箏聲隨斷續日移磚影自光輝
宜秋門外饒芳樹結駟那堪送客歸
丁謂
途中盛夏
山木無隂驛路長海風吹熱透蕉裳渴思西漢金莖露
困憶南朝石步廊江上綸竿輪散誕林間冠褐負清凉
下程欲選披襟處滿眼頳桐與佛桑
梨
搖搖繁實弄秋光曾伴青椑薦武皇懸圃雲腴滋紺質
上林風馭獵清香尋芳尚憶瓊為樹蠲渴因知玉有漿
多少好枝誰最見冒霜丹顆倚鄰牆
山居(雷化以南山多零陵藿香芬芳襲人動或數里)
洞口清香徹海濱四時芳馥四時春山多綠桂憐同氣
谷有幽蘭讓後塵草解忘憂憂底事花能含笑笑何人
(嶺南有含笑花)爭如彼美欽天壤長薦芳香奉百神
陳亞
懷舊隠
多愧當年未第間卜居人外得清閒排聯花品曾非僭
愛惜苔錢不是慳秋閣詩情天淡淡夕溪漁思月彎彎
而今慚厚明朝禄敢念藏愚莫買山
張及
贈杜鼎昇(鼎昇字火舉形神清秀有古人之風夫婦皆八十餘每遇芳時好景選勝)
(偕行人皆羡其高年逸樂云)
家本樊川老蜀都世家冠劒豈寒儒筆耕尚可儲三載
酒戰猶能敵百夫僻愛舜琴湘水弄每懸孫畫醉仙圖
孟光笑語長相逐喚作梁鴻得也無
詹中正
香山
浪兀孤舟一葉輕香山登步覺神清幾多怪石全勝畫
大半竒花不出名猿狖盡當吟裏見煙霞祗向眼前生
官身未約重來此酒滿螺杯月正明
穆修
江南春
杜若溪邊待釣船怨紅傷翠助鸝鵑戰回春色青蒲劒
買破韶光綠荇錢千嶂遠圍芳草國一江晴浸落霞天
未知多感多愁客何處偷尋甕底眠
燈
黯黯有時當永恨依依何處照閒眠静臨客枕愁寒雨
遠出魚篷耿暝煙纖影乍欹還自立冷花時結不成圓
銷魂猶憶江樓夜曾對離觴賦短篇
石延年
金鄉張氏園亭
亭館連城敵謝家四時園色鬭明霞窗迎西渭封侯竹
地接東陵隠士瓜樂意相關禽對語生香不斷樹交花
縱遊會約無留事醉待參横落月斜
楊朴
莎衣
軟綠柔藍著勝衣倚船吟釣正相宜蒹葭影裏和煙卧
菡萏香中帶雨披狂脱酒家春醉後亂堆漁舍晩晴時
直饒紫綬金章貴未肯輕輕博換伊
魏野
謝長安孫舍人寄惠蜀牋
彩牋一軸敵瓊瑰喜見親題手自開遠勝浣花人寄到
貴從視草客分來百張重疊霞初卷千色參差錦乍裁
紅藥篇章方雅稱老夫無用擬封回
登原州城呈張簣從事
異鄉何處最牽愁獨上邊城城上樓日暮北來惟有雁
地寒西去更無州數聲塞角高還咽一𣲖涇河凍不流
君作貧官我為客此中離恨共難收
秋霽草堂閒望
草堂高迥勝危樓時節殘陽向晩秋野色青黃禾半熟
雲容黑白雨初收依依永巷聞邨笛隠隠長河認客舟
正是詩家好風景嬾隨前哲却悲愁
林逋
湖上隠居
湖水入籬山遶舍隠居應與世相違閒門自掩蒼苔色
過客時驚白鳥飛賣藥比常嫌有價灌園終亦愛無機
如何天竺林間路猶到秋深夢翠微
湖山小隠
道著權門便絶交一峯青翠濕衡茅莊生已憤鴟鳶嚇
揚子休譏蝘蜓嘲潏潏藥泉來石竇霏霏茶靄出松梢
琴僧近借南薰譜且併閒工仔細抄
湖上晩歸
卧枕船舷歸思清望中渾恐是蓬瀛橋横水木已秋色
寺倚雲峯正晩晴翠羽濕飛如見避紅蕖香嫋似相迎
依稀漸近誅茅地雞犬林蘿隠隠聲
西湖春日
爭得才如杜牧之試來湖上輙題詩春煙寺院敲齋鼓
夕照樓臺卓酒旗濃吐雜芳薰巘崿濕飛雙燕破漣漪
人間幸有蓑兼笠且上漁船作釣師
夏日池上
蓮香如綺細濛濛翡翠窺魚裊水葓卷箔未生單簟月
凭闌初過一襟風横欹片石安琴薦獨倚新篁看鶴籠
沈李凍醪無寄與可憐瀟灑興誰同
西巖夏日
蕙帳蕭閒掩敝廬子真巖石坐來初為驚野鳥巢間乳
嬾過鄰僧竹裏居新溜迸凉侵靜語晩雲浮潤上殘書
何須強捉白團扇一柄青松自有餘
秋日湖西晩歸舟中書事
水㾗秋落蟹螯肥閒過黃公酒舍歸魚覺船行沈草岸
犬聞人語出柴扉蒼山半帶寒雲重丹葉疎分夕照微
却憶清溪謝太傅當時未解惜蓑衣
深居雜興
隠居松籟細錚然何獨微之重碧鮮已被遠峯擎&KR1128;&KR1128;
更禁初月吐娟娟門庭靜極零苔露籬援凉生褭菊煙
中有病夫披白袷瘐行清坐詠遺篇
雜興
湖上山林畫不如霜天時候屬園廬梯斜晩樹收紅柿
筒直寒流得白魚石上琴樽苔野淨籬隂雞犬竹叢疎
一關兼是和雲掩敢道門無卿相車
孤山後寫望
水墨屏風狀總非作詩除是謝元暉溪橋裊裊穿黃落
樵斧丁丁斫翠微返照未沉僧獨往長煙如淡鳥横飛
南峯有客鋤園罷閒倚籬門忘却歸
安福縣途中作
詩景紛挐且按鞭壊橋危磴已鳴泉雲根道店多沽酒
山崦人家亦種田谷鳥驚啼衝宿雨野梅愁絶閉寒煙
玉梁閤皂堪行徧回得江邊即上船
山園小梅
衆芳搖落獨暄妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金尊
剪綃零碎點酥乾向背稀稠畫亦難日薄縱甘春至晩
霜深應怯夜來寒澄鮮祗共鄰僧惜冷落猶嫌俗客看
憶著江南舊行路酒旗斜拂墮吟鞍
嘗茶次寄越僧靈皎
白雲峯下兩槍新膩綠長鮮榖雨春靜試恰如湖上雪
對嘗兼憶剡中人瓶懸金粉師應有筯點瓊花我自珍
清話幾時搔首後願和松色勸三廵
寄題歴陽馬仲文水軒
占得幽居近郭西水軒風景獨難齊煙含晩樹人家遠
雨濕春蒲燕子低紅燭酒醒多聚會粉箋詩敵幾招攜
旅遊今日堪搔首搖落山城困馬蹄
西湖孤山寺後舟中寫望
天竺横分景色寬孤山背後泊船看林藏野路秋偏靜
水映漁家晩自寒拂拂煙雲初澹蕩蕭蕭蘆葦半衰殘
舂鋤數點誰驚起書破晴雲粉字乾
酬晝師西湖春望
笛聲風暖野梅香湖上凭闌日漸長一樣樓臺圍佛寺
十分煙雨簇漁鄉鷗横殘葑多成陣柳映危橋未著行
終約吾師指芳草靜吟閒步岸華陽
王初
延平天慶觀
劒化江邊彩構新層臺不染玉梯塵千章隠篆標龍簡
一曲空歌降鳳鈞嵐氣濕衣雲葉晩天香飄戶月枝春
盟金早晩聞仙語學種三芝伴羽人
青帝
青帝邀春隔歲還月娥孀獨夜漫漫韓憑舞羽身猶在
素女商絃調未殘終古蘭巖棲偶鶴從來玉谷有離鸞
幾時幽恨飄然斷共待天池一水乾
書秋
千里南雲度塞鴻秋雲無跡淡平空人間玉嶺清霄月
天上銀河白晝風潘賦登山魂易斷楚歌遺珮怨何窮
往來未得如張翰欲鱠霜鯨碧海東
自和書秋
隴首斜飛避弋鴻頹雲蕭颯見層空漢宫夜結雙莖露
閶闔凉生六幕風湘女怨絃愁不禁鄂君香被夢難窮
江邊兩槳連歌渡驚散遊魚蓮葉東
宋庠
二月花柳將盛忽有風雨絶寒戲呈東甫
二月尋芳已有期横來風雨固難知潤添水榭千波漲
寒勒林花十日遲晩匣氣昏鸞不舞寶絃聲縱雁頻移
傷春遺恨君須會重煖山爐釂玉巵
閏十二月望日立春禁中作
閏歷先春破臘寒綵花金勝寵千官冰從太液池邊動
柳向靈和殿裏看瑞氣因風生禁仗暖輝依日上仙盤
須知聖運隨生殖萬國年年共此歡
寄子京
八年三郡駕朱輪更忝鴻樞對國鈞老去師丹多忘事
少來之武不如人車中顧馬空能數海上逢鷗想見親
惟有弟兄歸隠志共將耕鑿報堯仁
重展西湖
綠鴨東陂已可憐更因雲竇注西田鑿開魚鳥忘情地
展盡江湖極目天向夕舊灘都浸月過寒新樹更留煙
使君直欲稱漁叟願賜閒州不計年
宋祁
兄長莒公赴鎮道出西苑作詩有長楊獵近寒
熊吼太液歌餘瑞鵠飛語意警邁予輙擬作一
篇
寶樓斜倚闕西天北轉樓隂壓素漣白雪久殘梁複道
黃頭空守漢樓船塵輕未損朝來霧樹煖才容臘外煙
弭節不妨饒悵戀待歌魚藻記他年
寒食假中作
九門煙樹蔽春㕓小雨初晴潑火前草色引開盤馬地
簫聲催暖賣餳天縈絲早絮輕無著弄袖和風細可憐
鼇署侍臣貪出沐珉糜珠饀媿頒宣
落花
墜素翻紅各自傷青樓煙雨忍相忘將飛更作迴風舞
已落猶成半面粧滄海客歸珠迸淚章臺人去骨遺香
可能無意傳雙蝶盡付芳心與蜜房
九日宴射
佳節憑高駐綵旗亭皋霧罷轉晨曦堋間羽集號猿後
臺外塵飛戲馬時芳菊治疴爭泛蕊丹萸辟惡徧傳枝
明年此會知何處醉玉頽山不用辭
晏殊
初秋寓直
絳河星斗夜闌干禁署沉沉閉九關上帝册書羣玉府
仙人宫闕巨鼇山凉蟾影度秋隂薄促漏聲來夜唱閒
擁鼻吟多欲愁絶嚴鐘淒斷樹烏還
假中示判官張寺丞王校勘
元已清明假未開小園幽徑獨徘徊春寒不定斑斑雨
宿醉難禁灧灧杯無可奈何花落去似曾相識燕歸來
遊梁賦客多風味莫惜青錢萬選才
夏竦
上元應制
魚龍曼衍六街呈金鎖通宵啟玉京冉冉遊塵生輦道
遲遲春箭入歌聲寶坊月皎龍燈淡紫閣風微鶴燄平
宴罷南端天欲曉回瞻河漢尚盈盈
韓琦
次韻和子淵學士春雨
天幕沉沉淑氣温雨絲輕軟墜雲根洗開春色無多潤
染盡花光不見㾗寂寞畫樓和夢鎻依微芳樹過人昏
堂虛坐密珠簾下試問淳于醉幾樽
周沆著作宰秀州嘉禾
庇身名邑得嘉禾銅墨猶嗟滯俊科前席未期宣室召
聞絃還繼武城歌酒旗穿柳春堤迥漁艇藏花夕唱和
對此不勞披縣譜且求新句解詩魔
上已
遠道今逢祓禊辰雨餘風物一番新等閒臨水還思舊
取次看花便當春絮雪暖迷西苑路車雷晴起曲江塵
臺英正約尋芳會誰是山隂作序人
北塘避暑
盡室林塘滌暑煩曠然如不在塵寰誰人敢議清風價
無樂能過白日閒水鳥得魚長自足嶺雲含雨只空還
酒闌何物醒魂夢萬柄蓮香一枕山
北塘春雨
葉葉輕雲悵薄羅坐看膏澤灑庭柯風前芳杏紅香減
煙外垂楊綠意多聲落檐牙飛短瀑點勻池面起圓波
晴來西北憑闌坐拂黛遥峯濯萬螺
清明獲鹿道中
尺雪征途已倦行那堪寂寞過清明農居近古鞦韆野
懸堞成墟睥睨平只見靚粧矜節服更無閒地匝春耕
山川寓目皆形勝可惜虛屯百萬兵
御製後苑賞花釣魚奉旨次韻
花簇香亭萬朵開琱輿高自九關來輕隂閣雨迎天步
寒色留春送壽杯仙吹徹雲終縹紗恩魚逢餌幾徘徊
曾參三十年前會今備台司得再陪
樞廷對竹
一紀前曾對此君依然軒檻喜重新丹心自覺同高節
青眼相看似故人不雜囂塵終冷淡飽經霜雪尚精神
樞廷豈是琴樽伴會約幽居稱幅巾
從駕過金明池
帳殿深沉壓水開幾時宸輦一遊來春留花樹隂成幄
雨漲池波色染苔空外長橋横螮蝀城邊真境闢蓬萊
崇朝侍宴臨雕檻共看龍艘奪錦回
丙午上巳瓊林苑賜筵
春光濃簇寶津樓樓下新波漲鴨頭佳節難逢真上巳
賜筵榮入小瀛洲仙園雨過花遺靨御陌風長絮走毬
禊飲不須愁巨白清明來日尚歸休
上已會興慶池
興慶池頭三月三柳如拖綬草如衫禊觴臨水筵相屬
文鷁凌波尾競銜花雨亂飛紅撲簌峯螺遥聳碧巉巖
芳辰况任遊人樂不必低將席帽攙
登廣教院閣
岑寂禪扉啟晝關公餘為會一開顔高臺面壘包平野
老柏參天礙遠山花去春叢蝴蝶亂雨勻朝圃桔橰閒
徘徊軒檻何時下直待前枝倦鵲還
郡圃春晩
溶溶春水滿方塘闌檻風微落蕊香盡日楊花飛又歇
有時林鳥見還藏沉疴不為閒來减流景知從靜處長
欲戰萬愁無酒力可堪三月去堂堂
御選宋詩卷四十五
