欽定四庫全書
御選宋詩卷二十七
七言古詩三
韓維
讀杜子美詩
寒燈熠熠宵漏長顛倒圖史形勞傷取觀杜詩盡累紙
坐覺神氣來洋洋高言大義經比重往往變化安能常
壯哉起我不暇寐滿座歎息喧中堂唐之詩人以百數
羅列衆制何煌煌太陽垂光燭萬物星宿安得舒其芒
讀之踴躍精胆張徑欲追躡忘愚狂徘徊攬筆不得下
元氣混浩神無方
對雨思蘇子美
五月隂盛暑不效飛雲日夕起嵩少回風颯颯吹暮寒
翠竹黃蕉雨聲閙北軒孤坐默有念人生會合那可料
昔與子美比里閭是月秋近足霖潦吾徒無事數相過
日策疲馬度深淖升君之堂伏君几果餌羅列亦稍稍
開尊得酒味已酢輔以諧謔聊可釂長歌激烈或孤起
大論紛紜時一譟颯然夜氣變淒栗連披短褐曳顛倒
且欣主人同氣類安問鄰家厭呼笑而今相望各千里
跼促有如魚在罩人生此樂不易得世事榮辱何足校
行當結侣候春水一訪洞庭湖上棹
孔先生以僊長老山水略錄見約同遊作詩荅
之
羣峰羅立青巉巉中有佛廟名香嚴飛泉洶湧出峰後
四時激射喧蒼巖跳珠噴雪幾百丈下注坎險鍾為三
援蘿頫瞰石底淨明鏡光溢青瑤函淙流四走渠與竇
左右吞嚙何其饞緣源散討不知極但見洞穴爭嶔嵌
攀藤直上出雲背巖戶閉䆳疑神緘仰窺隂洞看懸乳
白龍垂鬚正䰐鬖或凝如蓋覆宛宛或散如指長摻摻
有臺高下且十數如以勢位相臨監平鋪老蘚柔可坐
誰藉綠罽遺不拈北山之石何𤨏碎形制一一如鐫鑱
叩之清越諸谷應不意此地聞韶咸已霜桂樹垂凍壁
未臘梅蕊輝晴嵐浮屠曰仙好事者奄有勝跡窮搜探
書之遠寄龍山下云此僅止存都凡先生以本來示我
謂我所好同甘鹹相期歷覽在他歲事高意篤非予堪
人生蕭散不易得常苦世累為羈銜吾徒幸當治平日
况又無事於牽貪便須巾車不可後願以几杖從君南
奉同原甫槐隂行
天門觀闕雙凌霞下有馳道開平沙高槐左右覆朱梐
綠隂翠氣相蒙遮朝回亘雲下寶騎游散掣電奔香車
吾慙太學官况冷旦暮出此驅疲騧清風吹凉南就局
炎日轉景東還家昏然百事不知省空復春葉零秋華
次韻和平甫同介甫當世過飲見招
炎風得秋亦巳凉喜抱塵策羅南窗策中古人不可見
獨詠君子予心降高文大論日傾吐響快有類鐘應撞
却嗟吾儕多暇日俚謠暴謔何其哤驅車正得我所念
起具肴䔩陳桮缸自憐愚戅接豪邁敝履乃與華冕雙
聖經王道有本末㪺挹醇粹揮其尨須臾上下今與古
武庫&KR1143;&KR1143;干矛鏦疑懷滯義一開豁有如暗室來明釭
馮侯抗議亦殊健短鈎長鉟相撐摐介卿後至語閒暇
偃載戈甲韜旌幢弱弓枉矢尚何用久巳束手甘避逢
是時君有山陽役扁舟巳具河之矼朝吟淮山翠撲撲
夜夢楚水鳴淙淙軒然欲去坐所惜文字雅正姿信悾
行年三十不得飽况有薦道登朝邦遂令奔放不自斂
欲侶魚釣終湖江朝廷搜賢無遠近北盡塞漠南嶺瀧
如君才大齒且壯安可推亮而居龐(來詩云孔明勿問襄陽龐)功名
得時看樹立豈若都尉眉空庬
答賀中道燈夕見詒
春風揭屋沙激窗兀然孤坐如植杠酒昏兩眸澀不視
案上書策徒摐摐獨待高篇恣哦詠頓覺精銳還軀腔
前時官家不禁夜九衢豔豔燒明釭綵山插天衆樂振
游人肩摩車轂撞君于此時守經籍直欲行業純不尨
想初嘉句落紙際筆下滚滚來長江我今散懶世味薄
惟於静者心為降江翁蕭閑梅老澹文字酬酢交矛鏦
恨無竒麗與鬪角日策疲馬參其雙能來相從不憚數
與子賦詩傾酒缸
范純仁
次韻曼叔見寄
予生三十愚且憃樂善自許人難雙前年杞城拜夫子
似處幽蔀逄明釭交情期與道義久第媿蟻蛭臨崆㟅
兵厨得酒不自飲攜挈過我盈尊缸追游頗縱山水樂
凉風皓月臨溪矼長歌高嘯助清景徹曙未肯回舽艭
别來節物皆一換秋風憀慄陵疎窗韓庵幽蓮墮紅粉
崔榭密竹森雲幢過從往往臻靜默兀坐終日如枯樁
得君新詩成杼軸目未窮紙心先降指摘萬象無不到
發慮百中如甘逢搜情引思勉欲和畎溜豈合追湍瀧
念君懷道滯山邑誰者肉食居高龐方今明聖締堂構
采將材幹恢鴻厖長松偃蹇臥澗谷梓匠誰與來扶扛
入登明堂柱九室氣象凛凛尊家邦復使天下貴儒術
頌聲千載長錚淙
同王弱翁宿廣化寺
能知眞樂唯吾曹聲利外物誠無撓深山窮谷苟遂性
膚體不厭常枯焦况如佳景擅天巧會與仁友相追邀
龍門伊洛古今勝蒼巖翠壁雙岧嶤疏鑿宛見神禹跡
懷襄既乂熙堯朝千龕萬宇變佛室鐘磬梵唄何喧囂
唐僧無畏號神雋當時聲勢尤翹翹開山撥壤盡竒秀
樓殿勢若風中飄高甍垂空插雲翼連閣跨路馳星橋
深沉神物潛擁護顯敞燕雀如矜驕搜竒選勝幸遲日
禪堂解榻眠清宵灘聲蕭蕭雜羣籟天真不啻聞咸韶
凌晨攜策度翠巘竹溪深處從僧招融融朝暉射巖谷
雜花爛漫紅欲燒令人即欲置萬累百年盡向游中消
乃知神仙有窟室我意已欲陵煙霄
和王微之赴韓持國燕集
潁川太守無羈束為政課卑纔第六里中耆舊六七翁
漸閑勇退皆高躅獨愧衰疲掌民社謾擁熊軒駕丹轂
身病何由安百姓才薄豈當尸厚禄巧匠居㫄只坐觀
老手其能䄂間縮唯有過從相愛心青松不肯更寒燠
韓公開宴坐高堂帳帟垂紅窗綺綠簾深不散玉爐香
夜長屢剪銅盤燭從容談笑雜笙歌爛漫肴珍兼海陸
翩翩舞態學驚鴻嘹喨龍吟出横竹與公進退晩相同
曾共憂勤參大麓酒量從兹減壯年豈復長鯨吞百谷
興來猶勉奉公歡金尊未釂先頽玉且同萬物樂時康
况慕諸君知止足
祖無擇
題袁州東湖盧肇石
袁山之陽秀水側草覆遺基誰氏宅皆云子發其姓盧
往以文章名籍籍宅中舊物何所存惟有嶙峋一區石
闊纔三尺高倍尋久臥塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運鍤塹其㫄挽以長絙百夫力雜然鼓譟登大車
恍爾如蒙巨靈擘選置東湖最佳處四面澄波映天碧
倚空突兀無與鄰頓覺亭臺增氣色彎環幽竇莫敢撢
恐有乖龍飛霹靂余嘗南游到陽朔衆峰矗矗春筍植
捫蘿踏蘚窮之遍若此竒卓曾未識郡人奔走來如雲
故老驚視復唧唧乃言此石遇真賞屈指於今年二百
沉埋曠代誰爾珍一日光價逾荆璧嗟余束髮大夫後
區區志尚惟孤直十年再謫非不窮猶慕堅純無改易
如何故老不我愚感物再三形歎息石不能言人有言
勿使他時重湮阨
鄭俠
次韻种道行衙賞蓮花
城中勢利如聚蛙聒聒鼓鬧窮兩衙忽聞攜尊命真賞
如見池湧金蓮花况兹危亭跨高爽極目四顧窮天涯
紅蕖繚繞幾數畝盛妝翠蓋相撐拏輿肩不換足已到
咫尺異彼窮幽遐居之自可換凡骨不必飲露餐朝霞
堂堂露衢不戶牖非此非彼無追賖幸時有酒共酩酊
不爾一啜先春茶楸枰小小較勝負往往笑語成讙譁
歸來清風恐飄帽月影巳向西樓斜長舒兩脚就枕簟
一覺已聽清晨笳
馮山
八陣磧
永安宫前瀼西磧萬流峽口爭奔激秋濤卷地裂山谷
水落依然陣圖出陣形聚拳六十四傳是武侯親手跡
斯人管蕭豈足道身在巴東心漢室從容所遇皆法制
浩蕩胸中萬分一隂機暗與天地合壯氣曾將鬼神役
至今千載矻不動渺莽幾深難致詰豈徒豪傑重嗟賞
應有神靈長護惜廟偏祼裎七壯士酒炙紛紛走巫覡
萬事顛倒皆偶然臥龍無處沾餘瀝
求劉忱明復龍圖為畫山水
晉唐諸公重小筆高價直與才名俱然多華丹少泉石
清格往往人間無至今百存無一二存者真偽難分區
營丘李成稱絶跡峰巖秀拔非常模穆之灑落亦其亞
玉堂屏上瀟湘圖董屈許范凡數輩隠隠俗氣藏肌膚
乃知山水係絶品筆墨造化非功夫要之文章之緒餘
世上眞巧歸吾儒益昌臺府少文字見性文空談毗盧
龍門雪景生坐隅山潛水奥爭奔趨倚空直榦鬪孤聳
緣險古道盤縈紆擁衲禪僧對寂寞攜琴朝士來﨑嶇
主人肆筆聊自娛新言默與天機符公家清白傳數世
經濟滿腹冰霜壺一言不用輙掉臂五年蜀使甘馳驅
時將素毫寫胸臆寧復意外分精粗復古雖清尚許格
與可亦壯非燕徒豈如公思脫羈束破碎嵩華傾江湖
窮冬從公熟窺看愛重不覺聲嗟吁靈峰北菀助蕭爽
雪不到地風號枯平生好畫已成癖寧借不許臨與摹
出公門下欠公筆有類海客遺明珠願公乘興一揮洒
東絹數幅光芬敷異時解組還故廬皎㓗將伴林泉軀
趙衮
平江亭邀馮山允南同作
文公昔記滕王閣氣象終天拂寥廓崔顥題詩黃鶴樓
今日聲華還磊落安漢城頭有佳處江山清氣歸簾幕
少陵無人謫仙死不遇材豪終寂寞蒼苔滿地荆棘生
梁棟塵埃喧鳥雀風流賢守一登臨久倚闌干情不薄
夜來風月覺澄清天意人心如素約仙葩當見浮空來
幾百年來無此作嗟予好古今白頭到底支離材力弱
木桃或見致瓊瑤免對江山負慙怍
沈遼
白髮
山頭甘實半已黃領上白髮日更長青雲合散寄孤岫
世事悲歡空夕陽我欲乘風學禦寇冷然有意尋滄浪
滄浪無人誰與適青山路遠煙茫茫
送世美歸陽羡
我昔求為陽羡令輕舟巳有鴟夷興最愛銅棺山峻極
自結籃輿陟雲徑銅棺山插南斗魁下視羣峰如突犀
太湖千里在眉睫高深從此窮攀躋欣然有意即獨往
明月夜夜眠荆溪當時便可跨黃鵠何意人間同木雞
飄飄數年如一夢邇來卜室齊山西故人多謝姚夫子
數枉車馬來山蹊秋風忽指陽羡去欲脱黃綬躬鋤犁
人生衣食苟自足何為卑辱趨塵泥田間九月白酒熟
鱸魚正肥多置篦老夫為君更破戒臨風引領長江堤
次韻和宋平
憶昔銜杯折梅處孤山寺前千丈塘横遮青林鬪殘雪
暗入紅䄂留清香往遊都城雖屢賞縱有素豔終殊芳
莫辭遶林行百匝更嚼嫩蘂薰愁腸
次韻酬李正甫對雪
苦寒冽冽日夜增朔風軒軒勢相凌遙山頑碧空崚嶒
高堂閑坐擁敝繒欲釂一杯意已仍結歌黃竹但伏膺
愁雲漫漫方四騰海氣上薄初不勝雪霰雜下風作稜
漸著弱柳頭鬅鬙半積軒砌發幽層枯樹兀兀愁饑鷹
紛然不已失溝塍一飲一斗心易矜試步薄冰猶戰兢
圓圭方璧降復登憶昔前年正嚴凝攝事大蜡清晨興
平生看雪實未曾健僕駿馬半醉乘或前或後望交朋
不辨明河與玉澠烈火萬炬氣不蒸被面唯有凍與冰
歸來心目如水澄喜看道傍刳作燈豐年為瑞古有稱
凍死何暇談鄒滕欲邀君飲恨不能相酬莫問凖與繩
禪僧巖
瀟湘山水窮欲徧最後乃得禪僧巖禪僧成道久巳化
獨有崖㟧青巉巉降身入洞不甚險突兀三室誰彫劖
東西有道若蛇竇白雲羃羃門無緘持火㫄行不知際
七穿八竅遙相銜㳙㳙乳泉白如雪由來此地殊仙凡
主人引我復深入行指㠗穴尤嵌嵒中間石鼓有異響
擊拊想可參韶咸吾身久病苦下溼復畏神怪來邀攙
直趨出洞上南巘豁若巨海張雲帆山花斕斑出竹梢
亦有禽鳥聲諵諵欲還未可復小駐日脚已過東岡杉
贈别子瞻
平生雅游眉陽客五年不見鬚巳白借田東坡在江北
芟夷蓬蒿自種麥相逢不盡一尊酒故態那復論歡戚
手抱阿武勸餘瀝維摩老夫失定力老夫寂寂出三湘
更欲卜居池水陽薄田止須數十畝田上更樹麻與桑
老來正苦廹生事清明雖近猶可秧䆉稏若可博乾麨
以無易有遙相望我舟即行不可駐欲卜後會誠茫茫
他時有信若可寄不用辛苦為詩章
王令
題宣州太平縣衆樂亭為孫莘老作
令君亭架樂荒幽得地適與萬景投亭成雖名為衆樂
地僻無客誰與遊訟休民去吏隨散獨有文字與令留
把書開闔坐自笑回視令職忘卑陬昔聞酒賤喜易醉
今說魚美予何憂彈琴有聲尚近俗要解弦絶以意求
况持高懷居下邑志氣略與彭澤侔身嬰民憂手持版
心愛山水寧非偸景好不見但聞說使我耳目私相讎
亭前行跡不破草亭下野鳥常喧啾山雲朝嘘翠巘出
海月夜下清溪浮春華夏蔭巳可愛况使風雪回冬秋
惜予不得與快意共上岑崒望九州黃山聞好眼未識
夢想欲到迷無由圖傳粉墨固未好願假壯筆一攬收
果逢來篇騁雄勝若執造化窮雕鎪一時文工豈不偉
千里寄我何以酬耳昏俗語久欲洗為我一謝山前流
同顧保之游靈隠
閉門不知春色到出門始見江梅開行探幽泉至高捷
共坐巨石聊徘徊時逢天風吹客懷還有野鳥驚人來
林間眄惜所未歷歸馬空載斜陽回
方惟深
偶造一園亭不遇主人自盤礴終日因題壁間
何年突兀庭前石昔日何人種松栢乘興閒來就榻眠
一枕春風君莫惜城西今古陽山色城中誰有千年宅
來往何必見主人主人自是亭中客
程顥
陪陸子履遊白石萬固
條山蒼蒼河流黃中蒲形勢天下強帝得賢侯殿一方
四年不更慰民望元豐戊午季春月上心閔雨愁黎蒼
使車四出走羣望我亦奉命來陜疆精誠感格天意順
詔書才下雨巳霶病麥還青禾出土野農鼓舞歌君王
故人相見不道舊為雨歡喜殊未央聖主寬憂小臣樂
自可放蕩舒胸腸白石萬固皆勝地主人為我攜壺觴
况逢佳日俗所尚車馬未曉填康莊扶提十里雜老幼
迤邐千騎明戈槍初聽鳴鐃入青靄漸見朱旆輝朝陽
遨頭自是謝康樂後乘獨慙元漫郎侯來雖知有賓客
衆喜更為將豐穰臨溪坐石遍巖谷幽處往往聞絲簧
山光似迎好客動日景定為遊人長乘高眺遠興不盡
戀戀不知岐路忙人生汨沒苦百態得此盛事真難償
我辭佳境巳惆悵侯亦那得久此鄉他時會合重相語
辜負泉石何能忘
程頤
聞侯舅應辟南征詩
辭華奔競至道離茫茫學者爭驅馳先生獨奮孟軻舌
扶持聖教增光輝志期周禮制區夏人稱孔子生關西
當塗聞聲交薦牘蒼生無福徒爾為道大不為當世用
著書將期來者知今朝有客關内至聞從大幕征南垂
南垂凶寇陷州郡久張螳臂抗天威聖皇赫怒捷音緩
虎侯秉鉞驅熊羆宏才未得天下宰良謀且作軍中師
蕞爾小蠻何足殄庶幾聊吐胸中竒
文同
採藥歸晚因宿野人山舍
東巖隂深崖巘古夾澗垂泉結鵝乳我來採藥晩忘歸
試宿荆扉問雞黍春風滿林燈火冷一夜不眠山月苦
平明攜策下青蒼松葉紛紛洒新雨
山中新晴
山中新晴曉煙暖散帶頹冠潄巖畔海鹽未去猿鶴喜
柴桑初歸松菊亂林間餘雨時一滴嶺上飛雲忽雙斷
安能舉手恣扶搖欲共高鴻拂霄漢
送知府吳龍圖
國初以來治蜀者處置盡自乖崖公當時奏使便宜敕
不與天下州府同行之巳及八十載奸宄消伏誰之功
因循至此漸抗敝有未暁者時相攻鞭笞小罪亦檢察
不許略出常科中下民知之頗不懼州縣往往藏羣兇
側身斂足未動者實以累朝恩澤隆公之初來蜀人喜
慈愛舊熟民情通衆心歡然恥犯法捄藥浮薄歸醇醲
盡將約束付僚吏興起學校還文翁二年美化極沾洽
遠近循服如偃風上將歸公問誰代當使間作如笙鏞
遂求元老得青社其人廊廟之宗工往年鎮撫有異績
大旆再遣來於東公今與之合符去到必奉詔參䕫龍
大資舊德固無慮剖判自出其心胸所憂厥後嗣之者
忠定良法還如空養頑活狡作淵藪不免剪殄煩興戎
因之憤懣久填臆言賤不得通九重願公上殿起居罷
第一用此聞宸聰
自斜谷第一堰泝舟上觀石門兩岸竒峰最為
佳絶
北風吹雲落寒水逆波刺船行五里層巒夾空抱叢石
萬劒側脊翠煙起草木枝葉自殊别禽蟲羽毛亦竒詭
安得雞冠數稜田便可誅茅此居止
徐積
再送端叔
關中日落時但見山相接塞上閉城時但聽吹蘆葉延
州平安火過早月出山頭照孤堡王家池上醉欲倒銅
鉢聲中詩巳了落筆揮成露布草主人更索平戎表文
章意氣入冥杳金船插羽如飛鳥諸君鼓吹高牙曉大
纛門開撲餘燎壯士犀衣劒氣寒客身依舊青霞繞陸
生待寄梅花枝庾郎莫愛芙蓉好
送李昂長官
征南兵勢欲平蠻車聲殺氣秋風寒南國此時霜霰早
八月草黃楓葉丹江有渚兮山有麓君向洞庭何處宿
四垂大幕亂波平九嶷山送愁嵐綠日斜葉落黃陵祠
月明風起清湘竹愁娥遠放峽雲來冤臣暮借江聲哭
鴈號孤喙度蒼梧猿叫哀腸抱霜木君看樵塢與漁邨
綠橘黃柑隨柿熟此行正合風騷情縣衙仍在衡山足
新嵐老翠滴吟窗風松雲溜生琴曲衡人側耳聽先聲
報道官來不碌碌可使汝農無逃田可使汝市無冤獄
汝胥可脫簿書煩汝民可免鞭笞辱日中放吏不坐廳
夜半投金不受囑廻時唯載俸餘錢茶滿衡山無一掬
送陳長官赴衡陽
楚天搖落霜風早山色依依江渺渺洞庭水寒帆影孤
鴈聲正在衡陽道君不見屈原憔悴賈生夭遺恨至今
猶未了日晩江頭船住時行人莫望江邊草
暴雨
玉女投壺天大笑千尋火炬當空照老龍行遲天忽怒
雷車壯士鍧連鼓黑鱗鐵甲十萬許急把銀河傾作雨
蘇軾
辛丑十一月十九日既與子由别於鄭州西門
之外馬上賦詩一篇寄之
不飲何為醉兀兀此心巳逐歸鞍發歸人猶自念庭闈
今我何以慰寂寞登高回首坡壠隔惟見烏帽出復沒
苦寒念爾衣裘薄獨騎瘦馬踏殘月路人行歌居人樂
僮僕怪我苦悽惻亦知人生要有别但恐歲月去飄忽
寒燈相對記疇昔夜雨何時聽蕭瑟君知此意不可忘
慎勿苦愛高官職
僕曩於長安陳漢卿家見吳道子畫佛碎爛可
惜其後十餘年復見之於鮮于子駿家則已裝
背完好子駿以見遺作詩謝之
貴人金多身復閒爭買書畫不計錢已將鐵石充逸少
(法帖大王書中有殷鐵石字鐵石梁武帝時人)更補朱繇為道元(世所收吴道子畫多朱繇)
(筆)煙熏屋漏裝玉軸鹿皮蒼璧知誰賢吳生畫佛本神
授夢中化作飛空仙覺來落筆不經意神妙獨到秋毫
顚我昔長安見此畫歎息至寶空澘然素絲斷續不忍
去已作蝴蝶飛聯翩君能收拾為補綴體質散落嗟神
全志公彷彿見刀尺修羅天女猶雄妍如觀老杜飛鳥
句脫字欲補知無緣問君乞得良有意欲將俗眼為洗
湔貴人一見定羞怍錦囊千紙何足捐不須更用博麻
縷付與一炬隨飛煙
二十七日自陽平至斜谷宿於南山中蟠龍寺
横查晩渡碧澗口騎馬夜入南山谷谷中暗水響瀧瀧
嶺上疎星明煜煜寺藏嵓底千萬仞路轉山腰三百曲
風生饑虎嘯空林月黑驚麏竄修竹入門突兀見深殿
照佛青熒有殘燭媿無酒食待遊人旋斫杉松煮溪䔩
板閣獨眠驚旅枕木魚曉動隨僧粥起觀萬瓦鬱參差
日亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
渼陂魚
霜筠細破為雙掩中有長魚如卧劒紫荇穿腮氣慘悽
紅鱗照座光磨閃攜來雖遠鬛尚動烹不待熟指先染
坐客相看為解顔香粳飽送如填塹早歲嘗為荆渚客
黃魚屢食沙頭店濱江易採不復珍盈尺輙棄無乃僭
自從西征復何有欲致南烹嗟久欠游鯈𤨏細空自腥
亂骨縱横動遭砭故人遠餽何以報客爼久空驚忽贍
莫道無辭信使頻西隣幸有庖虀釅
司竹監燒葦園因召都廵檢柴貽勖左藏以其
徒會獵園下
官園刈葦歲留槎深冬放火如紅霞枯槎燒盡有根在
春雨一洗皆萌芽黃狐老兔最狡捷賣侮百獸常矜誇
年年此厄竟不悟但愛蒙密爭來家風回燄卷毛尾熱
欲出已被蒼鷹遮野人來言此最樂徒手曉出歸滿車
廵邊將軍在近邑呼來颯颯從矛义戍兵久閒可小試
戰鼓雖凍猶堪撾雄心欲摶南澗虎陣勢頗學常山蛇
霜乾火烈聲爆野飛走無路號且呀迎人截來&KR1154;逢箭
避犬逸去窮投罝擊鮮走馬殊未厭但恐落日催栖鴉
弊旗仆鼓坐數獲鞍掛雉兔肩分麚主人置酒聚狂客
紛紛醉語晩更譁燎毛燔肉不暇割飲噉直欲追羲媧
青丘雲夢古所咤與此何啻百倍加苦遭諫疏說夷羿
又被賦客嘲淫奢豈如閒官走山邑放曠不與趨朝衙
農工巳畢歲云暮車騎雖少賓殊佳酒酣上馬去不告
獵獵霜風吹帽斜
送安惇秀才失解西歸
舊書不厭百回讀熟讀深思子自知他年名宦恐不免
今日棲遲那可追我昔家居斷還往著書不復窺園葵
朅來東遊慕人爵棄去舊學從兒嬉狂謀謬算百不遂
惟有霜髩來如期故山松栢皆手種行且拱矣歸何時
萬事早知皆有命十年浪走寧非癡與君未可較得失
臨别惟有長嗟咨
送劉攽倅海陵
君不見阮嗣宗臧否不挂口休誇舌在牙齒牢是中惟
可飲醇酒讀書不用多作詩不須工海邊無事日日醉
夢魂不到蓬萊宫秋風昨夜入庭樹蓴絲未老君先去
君先去幾時回劉郎應白髮桃花開不開
送文與可出守陵州
壁上墨君不解語見之尚可消百憂而况我友似君者
清節凛凛欺霜秋清詩健筆何足數逍遙齊物追莊周
奪官遣去不自覺曉梳脫髮誰能收江邊亂山赤如赭
陵陽正在千山頭君知遠别懷抱惡時遣墨君解我愁
遊金山寺
我家江水初發源宦游直送江入海聞道潮頭一丈高
天寒尚有沙㾗在中泠南畔石盤陀古來出沒隨濤波
試登絶頂望鄉國江南江北青山多羇愁畏晩尋歸楫
山僧苦留看落日微風萬頃鞾文細斷霞半空魚尾赤
是時江月初生魄二更月落天深黑江心似有炬火明
飛焰照山棲鳥驚悵然歸臥心莫識非鬼非人竟何物
(是夜所見如此)江山如此不歸山江神見怪驚我頑我謝江神
豈得已有田不歸如江水
自金山放船至焦山
金山樓觀何躭躭撞鐘擊鼓聞淮南焦山何有有修竹
採薪汲水僧兩三雲霾浪打人迹絶時有沙戶祈春蠶
(吴人謂水中可田者為沙)我來金山更留宿而此不到心懷慙同游
盡返决獨往賦命窮薄輕江潭清晨無風浪自湧中流
歌嘯倚半酣老僧下山驚客至迎笑喜作巴人談(焦山長老)
(中江人也)自言久客忘鄉井只有彌勒為同龕困眠得就紙
帳暖飽食未厭山蔬甘山林饑臥古亦有無田不退寧
非貪展禽雖未三見黜叔夜自知七不堪行當投劾謝
簪組為我佳處留茅菴
次韻子由柳湖感物
憶昔子美在東屯數間茅屋蒼山根嘲吟草木調蠻獠
欲與猿鳥爭啾喧子今憔悴衆所棄驅馬獨出無往還
惟有柳湖萬株柳清隂與子供朝昏何為譏評不少借
生意凌挫難為䋣柳雖無言不解慍世俗乍見應憮然
嬌姿共愛春濯濯豈問空腹脩蛇蟠朝看濃翠傲炎赫
夜愛疎影搖清圓風翻雪陣春絮亂蠧響啄木秋聲堅
四時盛衰各有態搖落悽愴驚寒温南山孤松積雪底
抱凍不死誰復賢
送蔡冠卿知饒州
吾觀蔡子與人遊掀豗笑語無不可平時儻蕩不驚俗
臨事迂闊乃過我横前坑穽衆所畏布路金珠誰不裹
邇來變化驚何速昔號剛強今亦頗憐君獨守廷尉法
歲晩却理鄱陽柁莫嗟天驥逐羸牛欲試良玉須猛火
世事徐觀眞夢寐人生不信長坎軻知君决獄有隂功
他日老人酬魏顆
臘日遊孤山訪惠勤惠思二僧
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娱道
人之居在何許寶雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依團蒲天
寒路遠愁僕夫整駕催歸及未晡出山廻望雲木合但
見野鶻盤浮圖兹遊淡薄歡有餘到家怳如夢蘧蘧作
詩火急追亡逋清景一失後難摹
遊靈隠寺得來詩復用前韻
君不見錢塘湖錢王壯觀今已無屋堆黃金斗量珠運
盡不勞折簡呼四方宦遊散其孥宫闕留與閒人娱盛
衰哀樂兩須臾何用多憂心鬱紆谿山處處皆可廬最
愛靈隠飛來孤喬松百丈蒼髯鬚擾擾下笑柳與蒲高
堂會食羅千夫撞鐘擊鼓喧朝晡凝香方丈眠氍毹絶
勝絮被縫海圖清風徐來驚睡餘遂超羲皇傲几蘧歸
時棲鴉正畢逋孤煙落日不可摹
越州張中舍夀樂堂
青山偃蹇如高人常時不肯入官府高人自與山有素
不待招邀滿庭戶臥龍蟠屈半東州萬室鱗鱗枕其股
背之不見與無同狐裘反衣無乃魯張君眼力窺天奥
能遣荆棘化堂宇持頤宴坐不出門收攬竒秀得十五
才多事少厭閒寂臥看雲煙變風雨筍如玉箸椹如簪
強飲且為山作主不憂兒輩知此樂但恐造物怪多取
春濃睡足午窗明想見新茶如潑乳
遊徑山
衆峰來自天目山勢若駿馬奔平川中塗勒破千里足
金鞭玉鐙相回旋人言山住水亦住下有萬古蛟龍淵
道人天眼識王氣結茅宴坐荒山巔精誠貫山石為裂
天女下試顔如蓮寒窗暖足來撲朔夜鉢呪水降蜿蜒
雪眉老人朝扣門願為弟子長參禪爾來廢興三百載
奔走吳會輸金錢飛樓湧殿壓山破朝鐘暮鼓驚龍眠
晴空偶見浮海蜃落日下數投邨鳶有生共處覆載内
擾擾膏火同烹煎近來愈覺世議隘每到寬處差安便
嗟余老矣百事廢却尋舊學心茫然問龍乞水歸洗眼
欲看細字銷殘年
試院煎茶
蠏眼巳過魚眼生颼颼欲作松風鳴蒙茸出磨細珠落
眩轉繞甌飛雪輕銀瓶瀉湯誇第二未識古人煎水意
君不見昔時李生好客手自煎貴從活火發新泉又不
見今時潞公煎茶學西蜀定州花瓷琢紅玉我今貧病
常苦饑分無杯盌捧蛾眉且學公家作茗飲塼爐石銚
行相隨不用撑腸拄腹文字五千卷但願一甌常及睡
足日高時
孫莘老求墨妙亭詩
蘭亭蠒紙入昭陵世間遺跡猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘠各有態玉環飛燕誰敢憎
吳興太守眞好古購買斷缺揮縑繒龜趺入坐螭隠壁
空齋晝静聞登登竒蹤散出走吳越勝事傳說誇友朋
書來乞詩要自寫為把栗尾書溪藤後來視今猶視昔
過眼百世如風燈他年劉郎憶賀監還道同時須服膺
將之湖州戲贈莘老
餘杭自是山水窟側聞吳興更清絶湖中橘林新著霜
溪上苕花正浮雪顧渚茶芽白於齒梅溪木瓜紅勝頰
吳兒膾縷薄欲飛未去先說饞涎垂亦知謝公到郡久
應怪杜牧尋春遲髩絲只好對禪榻湖亭不用張水嬉
遊道場山何山
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫青山忽作龍蛇盤
山高無風松自響誤認石齒號驚湍山僧不放山泉出
屋底清池照瑤席階前合抱香入雲月裏仙人親手植
出山回望翠雲鬟碧瓦朱欄縹緲間白水田頭問行路
小溪深處是何山高人讀書夜逹旦至今山鶴鳴夜半
我今廢學不歸山山中對酒空三歎
至秀州贈錢端公安道并寄其弟惠山老
鴛鴦湖邊月如水孤舟夜榜鴛鴦起平明繫纜石橋亭
慚愧冒寒髯御史結交最晩情獨厚論心無數今有幾
寂寞抱關歎蕭生耆老執戟哀揚子怪君顔采却秀發
無乃遷謫反便美天公欲困無柰何世人共抑真䟽矣
毗陵高山錫無骨陸子遺味泉冰齒賢哉仲氏早拂衣
占斷此山長洗耳山頭望湖光潑眼山下濯足波生指
儻容逸少問金堂記與嵇康留石髓
法惠寺横翠閣
朝見吳山横暮見吳山從吳山故多態轉側為君容幽
人起朱閣空洞更無物惟有千步岡東西作簾額春來
故國歸無期人言秋悲春更悲巳泛平湖思濯錦更看
横翠憶峨眉雕欄能得幾時好不獨憑欄人易老百年
興廢更堪哀懸知草莽化池臺遊人尋我舊遊處但覓
吳山横處來
往富陽新城李節推先行三日留風水洞見待
春山磔磔鳴春禽此間不可無我吟路長漫漫傍江浦
此間不可無君語金鯽池邊不見君追君直過定山邨
路人皆言君未遠騎馬少年清且婉風巖水穴舊聞名
只隔山溪夜不行溪橋曉溜浮梅萼知君繫馬巖花落
出城三日尚逶遲妻孥怪罵歸何時世上小兒誇疾走
如君相待今安有
宿海會寺
籃輿三日山中行山中信美少曠平下投黃泉上青冥
綫路每與猿狖爭重樓束縳遭澗坑兩股酸哀饑腸鳴
北渡飛橋踏彭鏗繚垣百步如古城大鐘一撞千指迎
高堂延客夜不扃杉槽漆斛江湖傾本來無垢洗更輕
倒牀鼻息四鄰驚紞如五鼓天未明木魚呼粥亮且清
不聞人聲聞履聲
和錢安道寄惠建茶
我官於南今幾時嘗盡溪茶與山茗胸中似記故人面
口不能言心自省為君細說我未暇試評其略差可聽
建溪所産雖不同一一天與君子性森然可愛不可慢
骨清肉膩和且正雪花雨脚何足道啜過始知眞味永
縱復苦硬終可錄汲黯少戅寬饒猛草茶無頼空有名
高者妖邪次頑礦體輕雖復強浮汎性滯偏工嘔酸冷
其間絶品豈不佳張禹縱賢非骨鯁葵花玉&KR1639;不易致
道路幽嶮隔雲嶺誰知使者來自西開緘磊落收百餅
嗅香嚼味本非别透紙自覺光炯炯粃糠團鳳友小龍
奴隸日注臣雙井收藏愛惜待佳客不敢包裹鑚權倖
此詩有味君勿傳空使時人怒生癭
大風留金山兩日
塔上一鈴獨自語明日顛風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙却笑蛟龍為誰怒無事久留僮僕怪
此風聊得妻孥許灊山道人獨何事半夜不眠聽粥鼓
惜花
錢塘吉祥寺花為第一壬子清明賞會最盛金盤
綵籃以獻於座者五十三人夜歸沙河塘上觀者
如山爾後無復繼也今年諸家園圃花亦極盛而
龍興僧房一叢亦竒但衰病牢落自無以發興耳
昨日雨雹如此花之存者有幾可為歎息也
吉祥寺中錦千堆前年賞花真盛哉道人勸我清明來
腰鼓百面如春雷打徹凉州花自開沙河塘上插花回
醉倒不覺吳兒咍豈知如今雙髩摧城西古寺沒蒿萊
有僧閉門手自栽千枝萬葉巧剪裁就中一叢何所似
瑪瑙盤盛金縷杯而我食菜方清齋對花不飲花應猜
夜來雨雹如李梅紅殘綠暗吁可哀
大雪青州道上有懷東武園亭寄孔周翰
超然臺上雪城郭山川兩竒絶海風吹碎碧琉璃時見
三山白銀闕蓋公堂前雪綠窗朱戶相明滅堂中美人
雪爭妍粲然一笑玉齒頰就中山堂雪更竒青松怪石
亂瓊絲惟有使君遊不歸五更馬上愁斂眉君不見淮
西李侍中夜入蔡州縛取吳元濟又不見襄陽孟浩然
長安道上騎驢吟雪詩何當閉門飲美酒無人毁譽河
東守
書韓幹牧馬圖
南山之下汧渭之間想見開元天寶年八坊分屯隘秦
川四十萬匹如雲煙騅駓駰駱驪騮騵白魚赤兔騂皇
䮧龍顱鳳頸獰且妍竒姿逸德隠駑頑碧眼胡兒手足
鮮歲時翦刷供帝閑柘袍臨池侍三千紅妝照日光流
淵樓下玉螭吐清寒往來蹙踏生飛湍衆工䑛筆和朱
鉛先生曹霸弟子韓廐馬多肉尻脽圓肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芊綿驚鴻脫兔爭後先王良挾策飛上
天何必俯首服短轅
和子由與顔長道同遊百步洪相地築亭種柳
平明坐衙不煖席歸來閉閣閒終日臥聞客至倒屣迎
兩眼蒙籠餘睡色城東泗水步可到路轉河洪翻雪白
安得青絲絡駿馬蹙蹋飛波柳隂下奮身三丈兩蹄間
振鬛長鳴身自乾少年狂興久已謝但憶嘉陵遶劒關
劒關大道車方軌君自不去歸何難山中故人應大笑
築室種柳何時還
章質夫寄惠崔徽眞
玉釵半脫雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不解語世間言語元非眞知君被惱更愁絶
卷贈老夫驚老拙為君援筆賦梅花未害廣平心似鐵
韓幹馬十四匹
二馬並驅攢八蹄二馬宛頸騣尾齊一馬任前䨇舉後
一馬却避長鳴嘶老&KR1046;奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾搖風
韓生畫馬眞是馬蘇子作詩如見畫世無伯樂亦無韓
此詩此畫誰當看
答呂梁仲屯田
亂山合沓圍彭門官居獨在懸水邨居民蕭條雜麋鹿
小市冷落無雞豚黃河西來初不覺但訝清泗流奔渾
夜聞沙岸鳴甕盎曉看雪浪浮鵬鵾吕梁自古喉吻地
萬頃一抹何由呑坐觀入市卷閭井吏民走盡餘王尊
計窮路盡欲安適吟詩破屋愁鳶蹲歲寒霜重水歸壑
但見屋瓦留沙㾗入城相對如夢寐我亦僅免為魚黿
旋呼歌舞雜談笑不惜飲釂空瓶盆念君官舍冰雪冷
新詩美酒聊相温人生如寄何不樂任使絳蠟燒黃昏
宣房未築淮泗滿故道堙沒瘡痍存明年勞苦應更甚
我當畚鍤先黥髠付君萬指伐頑石千鎚雷動蒼山根
高城如鐵洪口决談笑却掃看崩奔農夫掉臂免狼顧
秋榖布野如雲屯還須更置軟脚酒為君擊鼓行金樽
御選宋詩卷二十七
