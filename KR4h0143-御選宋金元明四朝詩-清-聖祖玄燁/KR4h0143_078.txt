欽定四庫全書
御選元詩卷七十八
七言絶句十一
瑪魯
八月既望訪古鼎上人時庭桂盛開因賦絶句
以贈
桂花隂下坐談空况在清虛玉府中海上滿庭秋一色
天香和露滴西風
春曉
香霧空濛落月低六街官馬散銀蹏芙蓉帳底夢初醒
卧聽栗留花外嗁
練魯
北斗山
隱者巢居在翠微松花服食蔦蘿衣人間萬事不著眼
坐看白雲天際飛
丁鶴年
題茀郎天馬圖
春明立仗氣如山顧盼俄空十二閑一去瑶池消息斷
西風吹影落人間
題畫
江樹青紅江草黃好山不斷楚天長雲中樓觀無人住
只有秋聲送夕陽
題萬歲山玩月圖
金銀樓觀蔚嵯峨琪樹風凉秋漸多徙倚危闌倍惆悵
月中猶見舊山河
梧桐
井梧徹夜下霜風錦繡園林瞬息空老盡秋容何足惜
鳳巢吹墮月明中
聞雁
月落江城轉四更旅魂和夢到灤京醒來獨背寒燈坐
風送長空雁幾聲
題梅花扇面寄伍實僉憲
憶向西湖蹋早春萬花如玉月如銀一枝照影臨清淺
滿面冰霜似故人
紅梅
姑射仙人鍊玉砂丹光晴貫洞中霞無端半夜東風起
吹作江南第一花
水仙花
湘雲冉冉月依依翠袖霓裳作隊歸怪底香風吹不斷
水晶宫裏宴江妃
影娥池上曉凉多羅襪生塵水不波一夜碧雲凝作夢
醒來無奈月明何
題唐申王三駿圖
三駿英英出渥洼太平芻束飽天家誰知百戰平河北
汗血功歸獅子花
武昌南湖度夏
湖山新雨洗炎埃萬朵青蓮鏡裡開日暮菱歌動南浦
女郎雙槳蕩舟來
題林泉野趣圖
清江白石帶疎林樊口幽居尚可尋夢裏草堂無恙在
秋風春雨總關心
方道叡
題白雉山圖
一櫂何人弄碧流離離霜樹見西洲新安江水清無底
白雉山高萬仞秋
趙汸
次韻答何判簿見寄
少駐沙邊載月舟依依父老話平疇霜清木落山容静
三十六峰渾是秋
金㳙
秋夜
獨自歸來秋夜静雨濕寒雲小窗暝竹爐無火客思茶
隔樹人家有燈影
冬夜
獨坐夜深人讀易屋外雪明如月色松寒老鶴睡不成
飛下窗前伴人立
春晴
曉風吹暖破隂雲草色湖光轉綠㾗試看海棠枝上月
定將花影到重門
遊赤松
枕石聽流夢未安碧雲蘿薜古祠寒夜深鸞鶴羣仙過
人在青松月下看
邨園
半畝村園接水涯誅茅新構小書齋窗前不用栽花柳
只對青山景自佳
春曉偶成
清晨睡起覺衣單亭舘東風怕倚闌一夜好春吹作恨
梨花寂寞雨鳩寒
幽興
閉門不出動十日雨後憑闌眼倍明萬樹飛花將欲盡
一池春水漲浮萍
趙昌海棠圖
銀燭燒殘夢未回舊家庭院已荒苔玉簫聲杳人何處
惟有東風燕子來
幽興
燕子飛來近畫檐暮春時節雨纖纖杏花落盡無情緒
何處人家有酒帘
謝應芳
嘉定道中
黍熟湖田花鴨飛雨香秋浦篛魚肥野翁織屨街頭賣
日暮裹鹽沽酒歸
趁潮艇子若游龍潮落横塘日下舂負郭人家星散住
水邊多種木芙蓉
題春林雨意圖
前山後山雲氣濃欲雨不雨天無風記得去年初夏裏
此時船過隔湖東
和浦玉田清明日郊行
湖上新堤踏軟沙少年人面映桃花花村風物渾如舊
獨欠青帘賣酒家
一幅春雲巧似裁隔湖飛過碧山來野橋小立題詩處
夾竹桃花爛漫開
和臨寒食有感
何處登臨散客愁千墩浦上聽漁謳清明落盡梨花雪
能得春風幾日遊
一逕落花春晝静四鄰嘉樹綠隂繁兒曹忘却懷鄉意
浪說春風似故園
四月二日林自&KR4008;城歸寫呈遷居詩四首因以
述懷并記時事(錄三首)
鶴長鳬短世難齊滿眼風塵客路迷竈突未黔居未徙
兒曹况在兩湖西
六幅蒲帆帶雨開&KR4008;城艇子過湖來老妻正倚門前樹
雪色楊花覆綠苔
僦得山居鑿井新客來不厭煮茶頻屋頭驀地顛風起
狼籍桃花滿樹春
和許君善郊居
秋色蒼茫日落斜鯉魚風起荻飛花先生晩酌依稀醉
吹笛漁童恰到家
寄徑山顔悅堂長老
每憶城南隱者家崑山石火徑山茶年年春晩重門閉
怕聽階前落地花
江山漁樂圖
數口妻兒網一張船為家舍水為鄉江南江北山如畫
欸乃聲中送夕陽
和王有恒野步
芳草青青路欲迷白頭有客共扶藜吳田半没桃花水
辜負春風布糓啼
寄南宗僧綱和尚
去年同看中秋月東閣開窗夜賦詩閣下桂花無恙否
秋風又到去年時
次韻答臧尚廸先生見贈
延陵野唱風吹去曲誤誰知顧且聽湖海卧遊春晝静
一簾花雨集中庭
張庸
梅
拄杖尋春路不賖小橋流水野人家千年老榦屈如鐵
一夜東風都作花
馬庸
題仲穆看雲圖
雲擁秋空落鏡臺道人日日好懷開山頭半夜風雷作
驚起雙龍出峽來
張糓
絶句
隱居城市絶塵埃秋菊春來手自栽一卷楞伽讀未罷
南山相對翠崔嵬
朱武
題張子正春雨鳴鳩圖
東風簾捲小紅樓三月梨花叫錦鳩曾得玉人將鳳管
隔花低按小梁州
鄧伯言
題雲林子南村隱居圖
高人卜築避塵埃山似蓮花水面開半晝猶眠疑是夜
推窗只許月明來
金信
白原山
花開山樹紅垂屋波漲溪流綠遶村咫尺春泥初雨後
尋常亂插是雲根
邱處機
煙霞洞
山雲勃勃湧驚濤海水漫漫浸巨鼇極目下觀千萬里
扶桑依約見蟠桃
白石磷磷繞洞泉蒼松鬱鬱鎖寒煙碧桃花發朱櫻秀
别是人間一洞天
海上羣山培塿多姑餘高峻出陂陀太平直與稽天翠
五岳高標未見過
海曲山河洞府低蓬壺閬苑海東西仙人玉女時遊集
不許桃源過客迷
鼇山
重岡複嶺勢崔嵬照眼雲山翠作堆路轉山腰三百曲
行人一步一徘徊
秋陽觀
秋陽觀後碧巖深萬頃煙霞插翠岑一徑飛花春水急
灣環流出洞天心
羣山一帶碧嵯峨上有羣仙日夜過洞府深沉人不到
時聞巖壁洞仙歌
聶碧&KR1440;
咏所見
當年結髮在深閨豈料人生有別離到底不知因色誤
馬前猶自買臙脂
梁大柱
與存此山上人山行
一聲兩聲松子落三片五片楓葉飛夕陽下山新月上
道人相伴一僧歸
張與材
冲元觀
參差樓閣半天中六月清風百尺松隱約齋壇低曉月
五雲深處一聲鐘
馬臻
竹窗
竹窗西日曉來明桂子香中鶴夢清侍立小童閒不動
蕭蕭石鼎煑茶聲
題墨竹
拂雲標格歲寒心墨色分隂重又輕不似渭川千畝綠
只和風雨作秋聲
春日幽居
淺淺春風尚帶寒日斜香篆半燒殘杏花一樹開如錦
怕觸嗁鶯不倚闌
雪
冷逼街頭酒價高晩來風急更蕭騷青樓醉舞不歸去
江上一蓑憐汝曹
秋日即事
芙蓉涼淺未全紅稚子攔街鬭草蟲節物變遷風景在
故園心事不言中
海棠
殷紅含露臥朝寒疑是春工畫未乾底事詩人吟不穩
直湏燒燭夜深看
賣藥翁
山人本在山中住偶向城中賣藥去不道石潭龍出雲
失却朝來下山處
睡起
紅葵遶砌竹風凉睡起呼童上午香一帶粉牆平似紙
閒研水墨畫瀟湘
見柳詠懷
畫船曾繫柳邊橋歌舞升平樂意饒事去却憐橋畔柳
春來猶學舞兒腰
憶春
斷畦零落薺花明雨過平湖水漸生坐久忽思春去遠
綠隂濃淡隱啼鶯
吟雪
四山削玉水無波冷坐孤吟意趣多未必朱門知此味
紅鑪畫閣正笙歌
灤都寓興
昨夜分明夢到家庭前開遍石榴花龍門不放東風過
五月平灤雪滿沙
金臺文廟石鼓
獵碣䥴功事惘然摩挲壞石卧寒煙昌黎已道文殘缺
又較昌黎五百年
吳中
故鄉别久語音訛喜聽吳音入櫂歌萬里歸來心未穩
夜闌猶夢過關河
鷺
水風吹冷逼菰蒲藕葉欹斜一半枯玉立鷺鷥渾不動
滿身煙雨看西湖
至節即事(并序)(錄七首)
癸酉歲長至節效王建體偶成絶句十首余年始
二十即一時之事寓一時之意故淪落不復收今
於故篋中得其舊藁青燈三復如對故人樂天云
欲留年少待富貴富貴不來年少去乃知年少承
平之樂誠不易逢三十餘年恍一夢寐吁予老矣
滿簪華髮投迹空林情之所來不覺涕下故錄於
卷末以重感慨云
天街曉色瑞煙濃名紙相傳盡賀冬繡幕家家渾不卷
呼盧笑語自從客
閒看來往坐多時雨洒香塵土溼微珠翠壓頭行不穩
嬌羞兒女把人衣
昨夜梅花已報春地瓶移插更精神酒酣纖手争來折
鸚鵡回頭不敢嗔
已有紗籠照舞兒喧喧鼓笛自相隨誰家院落來呼喚
門外天明也不知
簾旌疊疊繡鮫綃遮護香風不放消却恐酒闌先睡去
預教小玉問明朝
新詞聽徹思徘徊侍女擎羹下箸遲紅燭有花心暗喜
流蘇雙挂玉梅枝
店舍喧嘩徹夜開熒煌燭火映樓臺歡遊未曉不歸去
早有元宵氣象來
邨中書事
餉留兒女自喧呼指點春禽又引雛村婦相逢還笑問
把蠶今歲是三姑
軋軋繰車草屋低新篁帶籜出簾齊鶯雛未省逢人避
直向路傍花上啼
聞蟬
短翼含風薄似秋一聲聲帶夕陽愁年年古柳官塘路
催得行人盡白頭
寄籌峯林芝巖
小院迴廊日正長綠隂幽草自生香春風老矣猶多事
時送飛花出短墻
青鞵布襪厭趦趄肯向侯門學曳裾錯為黃金換詞賦
一生惆悵馬相如
春日閒居雜興
宿雨兼風釀麥秋餘寒欲斷自遲留杜鵑啼得百花盡
却向綠隂深處愁
茶香庭院一枰棋柳影侵階日自移因見刺桐花滿樹
等閒憶得故園時
綠波如染帶花流陣陣魚苖貼岸游日暮畫船歌舞歇
春聲散入錦纏頭
花底飛觴酒浪翻纔迎春至又春殘日斜客散爐煙盡
自洗窑瓶插牡丹
題畫雜詩
岸水依痕釣艇閒炊煙幾處出蘆灣西忩正是斜陽好
一帶泥金抹遠山
月華如水天如空蒼煙遠樹涵秋容筆頭墨盡意不盡
參錯雲山三四重
數點寒鴉水遶村幾家茅屋掩柴門白頭溪叟歸來晩
自把漁舟繫柳根
春隂淡蕩歸帆急疊嶂層巒凝空碧知是夜來風雨深
村外野橋低二尺
採菱渡頭秋日晩孤樓隔岸知誰家參差遠樹雜雲氣
滅沒漁舟浸浪花
送江西熊履善茂才之金陵
君向秦淮我在吳柴門白髮老西湖書來莫附洪喬便
只道經年一字無
西湖春日壯遊即事(并序)(錄二十首)
延祐戊午春偶以釣槎之暇因念西湖春日壯遊
尚歴歴然眉睫間光隂幾何余矍鑠矣遂成七言
二韻詩三十首以寫幽懷後我之生或不我信倘
遺老覽之則將同一興感焉
遶湖無處避芳塵疊鼓紅旗彩鷁新冉冉春雲來不斷
湧金門外踏青人
南屏山色染春煙路接高峯社鼓喧第一橋邊春更好
御舟閒在翠芳園
問誰偏解占風光飛蓋金鞍白面郎山北山南遊欲遍
畫船教艤集賢堂
鏤玉雕瓊簇閙竿珠花翠葉縷金籃東家年少貪遊冶
正值明朝三月三
流蘇兩兩挂船頭繡額珠簾不上鈎金縷緩歌家宴静
午前先入裏湖遊
紫染春羅窄袖裁伶人楚楚自談諧部頭教奏金娥曲
盡向船棚一字排
笙歌簫鼓沸春濤耳目難禁應接勞院落鞦韆誰氏女
綵繩擲起過牆高
萬柳搖金接畫橋一清堂外景偏饒文章太守開華宴
預報龍舟奪錦標
歌妓娉婷畫不成去年初籍教坊名新腔翻得梨園譜
喜入王孫喝采聲
揉藍染水翠浮山隄上亭臺錦繡閒花柳禁人攀折去
要留春色大家看
進餘薇露與流香散落人間任品嘗處處旗亭招客醉
大書不是趕春場
珍禽翠羽養雕籠列向船頭盡不同憐殺錦鸚偏解語
喚人提挈避東風
豪家遊賞占頭船趁得風輕放紙鳶手拍絲綸爭上下
一時回首看青天
一路亭臺間酒家漸看楊柳綠藏鴉太平官府無民訟
補種沿隄四季花
畫船過午入西林人擁孤山陌上塵曾被弁陽模寫盡
晩來閒却半湖春
要囑園丁取折枝紅桃白李紫薔薇石函橋畔人煙晩
挑得春光一擔歸
遥看暝色下漁汀金鴨香消酒半醒倒轉船頭元有意
檻邊人報放流星
天街夜市已喧闐半掩城門玉漏傳籠燭綘紗爭道入
湖心猶有未歸船
送得春歸夏又初名園不放玳筵虛只知富足家家事
肯為兒孫教讀書
慣見升平春復秋分明往事昔年遊西林橋外青山色
幾度夕陽人白頭
漫成
徑曲交加鎖竹隂不教寵辱到林扄心閒莫道渾無事
粉落松花汙鶴翎
參天楊柳手親栽一院西風戶牖開落日尚餘三四尺
山平水遠看秋來
小春天氣未生寒綴樹朱&KR2013;正入看昨夜海棠開數朵
一雙蝴蝶上闌干
新霜尚薄樹聲乾寒水無痕倒浸山知是釣船歸較晩
鵁鶄嘠嘠起蘆灣
飽霜紫芋細凝酥旋撥寒灰出地鑪慚愧鄰家新酒熟
客來酤得滿葫蘆
風琴流響韻虚堂湘簟欹眠水一方静裏數聲棋剥啄
乳鶯深向綠隂藏
北風小雨戒新寒隔水楓林葉已丹莫道閒門知已少
白鷗飛去又飛還
晴日穿花暖似烘風簷微動玉丁冬山童睡起心無事
斫得笻枝補鶴籠
畫意
紅塵海裏嬾低顔石路迢遥入亂山擬向雲邊種黃獨
幾時容我屋三間
江花江草映江樓寫出江天一片秋隔岸小橋低數尺
淡煙消處見漁舟
幽人自樂山中趣閒訪山家入山去記得西峯阿那邊
亂雲遮斷無尋處
緣溪路滑蹇驢遲水色山光總入詩還勝襄陽孟夫子
滿身風雪㶚橋時
王中立
感事
雪花如席朔雲低一曲琵琶淚滿衣山色似梅江似練
何時明月送將歸
歸來江令頭空白遠道金山淚暗垂關月自低霜自落
尊前莫唱鷓鴣詞
長夜漫漫夢不成可堪凉月透疎櫺唾壺敲碎無人語
獨坐空階看曉星
王壽衍
題本齋王公孝感白華圖卷
母慈子孝覺天全桃發花枝豈偶然名士品題圖畫卷
他年當不負凌煙
吳全節
三峯
午夜瑶壇謁帝還筍輿衝雨兩山間客來似覺茅君喜
淨埽浮雲出好山
石徑松雲入步輕垂垂空翠兩初晴風來山閣凉如水
小倚闌干聽鹿鳴
延祐元年五月重祀茅山瑞鶴詩(并序)
至大庚戍秋百餘鶴集大峯一宿宗師劉君以其
明年入覲嘗圖以獻兹以上命再祀宗壇比至下
泊有鶴十二若相迎導遂賦二絶并記之
一雨三峯分外青巖華澗草共欣榮茅君聞道天香至
先遣西山羽駕迎
圖寫丹青上九天秋風百鶴駐山前誰知六轡重來日
又見排空十二仙
重過喜客泉
萬珠寒湧碧琉璃山色天光湛一池客本喜泉泉喜客
闌干倚遍立多時
江上作
短櫂輕舟幾度過月明江上竹枝歌故山歸去青依舊
華髮添來白已多
題黃子久天池石壁圖
鳥啄殘花汙草菴一春未到兩山探忽觀癡老圖中道
南峯翠帶北峯嵐
題米元暉畫雲山圖
谿上青山過雨濃分明倒浸玉芙蓉令人却憶匡廬頂
百丈銀河下碧峯
雨外夕陽搖樹明山雲吞吐亂隂晴飛颿一點知誰子
疑在元暉畫裏行
薛元曦
高遠堂
數椽茅屋雲中出一抹青山坐上看讀罷黃庭春雨後
刺桐花落鳥聲寒
贈聶尊師
青山寂寂雨瀟瀟一箇長松翠欲飄白髮道人年八十
小樓閒坐說前朝
送黃元深游淛
南朝宫殿鎖蓬萊芳草春深夢不回只有海門青一點
月明猶送舊潮來
春盡北行留别吳大修撰
萬柳千花拂酒旗南陵北苑草離離居庸關下泉嗚咽
又是東風欲去時
次韻盧疎亭廉使見寄
西風吹老敬亭秋回首江雲近涿州記得少年陪劒履
麒麟閣上鳳池頭
彭日隆
武夷山
兩眉如雪照平川歌罷香雲滿玉田桂樹西風山月白
一瓢黃露嚥秋天
黃石翁
墨梅
去年曾訪林君復煙水蒼茫鶴未歸不似對君横小幅
一枝和雪照柴扉
張雨
次韻答薩天鍚見寄
推敲指點據吟鞍苦為搜詩夢不安誰會鳳凰臺上意
手挼黃菊看鍾山
凌波仙
春雲如水碧粼粼誰見凌波襪上塵洛浦湘皋都是夢
手中花是卷中人
仲穆墨蘭
滋蘭九畹空多種何似墨池三兩花近日國香零落盡
王孫芳草徧天涯
偶成
黃篾樓中枕書臥雙鶴交鳴驚夢破青天墜下白雲來
卷簾一陣楊花過
墨海棠
漢宫愁絶冷煙枝一蘸劉郎兩鬢絲甲帳夜寒銀燭冷
六銖雲帔獨來時
東坡書蔡君謨夢中絶句二放營妓絶句三虞
伯生題四絶於後真蹟藏義興王子明家要予
次韻凡九首
日將公事湖中了醉入重城列炬明自古大藩財賦地
古人偏得賦閒情
謝女嬌吟雪比鹽北臺馬耳見雙尖衲衣政索歌姬笑
不道春寒繡被添
寫韻軒中塵不驚與誰同躡鳳凰翎綵鸞可惜情緣重
只合清齋寫道經
釵頭新綠荔枝紅那與江桃色味同聞道端明新進譜
一時殿閣起薰風
香辟春寒玉辟塵流蘇斗帳醉和春一雙明月都無價
寂莫人間第一人
江南在處煙波好浪跡先生不上船近就闔閭城下宿
可憐霜月夜娟娟
青城樵者一衰翁寫罷烏絲滿袖風消得玉堂金硯匣
至今傳入畫圖中
初碾龍團怯醉魂分茶故事與誰論纖纖玉腕親曾見
秪有春衫舊酒痕
白公種竹蘇公柳談笑功名後世誇依舊葑雲三萬丈
斷橋誰與築隄沙
山中
一枝石瘦如麐角六出花開似麝臍隨意莓苔一杯酒
也勝騎馬聽朝雞
馬遠小景
柳未藏鴉雪未消春衫遊子馬啼驕去年沽酒樓前路
錯認桃花第一橋
玉砂卷海白糢糊千樹梅花埽地無彷彿水仙祠下路
金枝翠帶不勝扶
緝熙殿御製墨梅詩帖
宣和妙賞緇衣句傳在夷門作勝談行殿春風四十載
玉妃終老向江南
樓居春曉望元圃(時寓杭州開元宫)
子晉新宫倚太霞繞湖煙火萬人家觀臺一面無人處
日出煙銷都是花
遵道竹枝
篔簹谷口白雲生雲裏琅玕萬玉聲驚破幽人春枕夢
一窗斜月半梢横
修竹士女圖
空谷佳人玉珮璫琅玕斜搭領襟長杜陵野老多才思
解道風吹細細香
吳興道中
扁舟偶趁采樵風題扇書裠莫惱公何處人間無六月
碧瀾堂上雨聲中
聽琴圖
裊煙石壁對孤桐與和長松瑟瑟風不為野夫清兩耳
為君留目送飛鴻
絶句
白足過橋三峽雪蒼頭吹笛滿林風狂花也有凌霄意
飛上松顛爛漫紅
題理妝士女
誰見新妝出繡幃辛夷花下六銖衣莫教蜂蝶知蹤跡
閒與鄰娃鬭草歸
題張溪雲畫鈎勒竹
為愛風篁手自摹不煩把燭倩官奴湏當白戰篔簹谷
羞殺江南没骨圖
次韻懷友
秋衣零落補紉多剪盡西興半畝荷寒到故人殊未到
不消湖上雁來過
登善積舍葺治苟完小詩寫懷
故山破屋誰來補辛苦經營拾燕泥幾樹桃花相送老
不消更著子規啼
澗中采石重鋪徑坡上移花小築墩深結雲嵐為保障
賸培松竹當兒孫
梓柳都移五十栽稚松千箇綠毰毸旁人莫笑千年計
萬一他時化鶴來
玉鈎橋水如凝碧才過牀頭寫瀑雷恰是東風太薄劣
逆流花片出牆來
三衢道中
大溪中道放船流船壓山光瀉碧油三百里灘欹枕過
買漁釃酒下嚴州
東風惡劇雨飛花被底春寒水漲沙蘭茝溪香小回首
一峯晴雪是金華
鄭守仁
和貢泰父待制上京即事
野韭青青黃鼠肥地椒細細白翎飛郎君怯薛今朝出
請得官錢買酒歸
金鞍寶馬女郎騎笑擁香車出内時齊到五雲新月下
舉鞭相向始分離
鄒復雷
自題春消息圖
蓬居何處索春回分付寒蟬伴老梅半縷煙消虛室冷
墨痕留影上窗來
余善
游仙詩
鸞書趣燕五城東下視星辰在半空行過搖臺重回首
玉清更在有無中
虎豹耽耽守帝閽銀灣水氣曉氤氲石榴花下霓裳隊
競染香雲製舞裙
城闕芙蓉曉未分身騎金虎謁元君青童不道天家近
笑指空中五色雲
飄飄天樂下珠庭又從麻姑降蔡經麟脯鳳脂皆可囓
長鑱何必斲松苓
溪頭流水飯胡麻曾折璚林第一花欲識道人藏密處
一壺天地小於瓜
不到麟州五百年歸來風日尚依然穉龍化作雪衣女
來問東華古玉篇
春宴瑶池日影高烏紗巾上插仙桃長桑樹爛金雞死
一笑黃塵變海濤
高駕飇車過大瀛神官報道禇三清新裁鵝管銀簧澁
一曲元雲鼓未成
于立
題子昂蘭石
閒向江邊結佩蕤楚宫花草露離離王孫去後春風曉
拾得幽芳欲寄誰
題敬仲竹木
洞庭秋盡水層波光動珊瑚碧樹柯夜半仙人騎紫鳳
滿天清影月眀多
題墨鷹
黃沙衰草雪毶毶八月天山冷不堪昨夜朔風吹過影
盡將秋色到江南
題山居圖
千澗淙淙一徑通長松盡入白雲中徵君更在山深處
滿澗桃花爛漫紅
柳塘春口占
江浦雪消楊柳春檻下新水碧粼粼嫁得東風最輕薄
吹蕩柔條拂著人
日落大堤楊柳明栖烏也復可憐生若待清明花似雪
風光多屬上林鶯
觀玉山中牡丹有感
搖搖紅霧一枝斜看舞東風兩髻娃堪笑年年未歸客
借人池舘賞春花
次韻泊閶門
綠水秋風蕩槳船白蘋洲上月初弦清光半入紅窗裡
照見羈人夜不眠
題墨戲秋荷水禽
芙蓉老盡澹秋光翠羽依依愜晩凉欲製荷衣渾嬾折
只愁無葉蓋鴛鴦
席應珍
題章復畫碧桃
憶昔瑶池侍宴時碧桃花下酒盈巵今朝醉裏看圖畫
羞對東風兩鬢絲
崔元白
題倪迂筠石喬柯圖
老夫不向名山老却向何方畢此生白石巉巉秋葉裏
憨憨鼾睡夢魂清
張天師
春
初日暉暉照翠苔庭前昨夜碧桃開一簾香霧微風動
知是仙人騎鶴來
夏
深院碁聲日正長博山添火試沉香道人鞭起龍行雨
帶得東潭水氣凉
秋
天際凉風似水流山中瑶草不知秋黃庭讀罷無餘事
鐵笛一聲閒倚樓
冬
養就還丹不怕寒獨騎黃鶴上雲端笑談借得天家雪
散作琪花滿石壇
御選元詩卷七十八
