欽定四庫全書
御選元詩卷七十二
七言絶句五
王思誠
開化寺避暑
下馬開襟暑氣涼可人清興篆煙香空庭日午槐隂密
藤葉風來翠蔓長
潞公軒用郭西埜韻
曾列仙班第一流十年聮袂步瀛洲如今偶到三山路
白髮紅塵兩鬢秋
官舍更殘燭淚流客懷和夢到滄洲覺來却憶生平事
一住鑾坡十五秋
察伋
題張溪雲竹圖
大湖山石玉㠝岏偃蹇長松百尺寒明月滿天環珮響
夜深風雨聽飛鸞
王懋德
寄戸部楊友直
柳遶柴扉水遶村黃鸝初囀巳春分東風吹散桃花雨
醉卧青山看白雲
直沽海口
極目滄溟浸碧天蓬萊樓閣遠相連東吳轉海輸秔稻
一夕潮來集萬船
過河西務
霜滿平堤柳漸凋月移帆影過東橋卧聽柔櫓鳴秋水
絶勝鄰雞報早朝
重陽
拂却京塵理去舟閑雲千里水悠悠醉來欲落龍山帽
猶恐黃花笑白頭
上都寄參政
野草侵階水遶門西風颯颯雨紛紛小軒坐對爐煙冷
却憶溪南一片雲
黃常
使安南郤金
奉使安南駐薛林漫勞國主餽兼金不憂薏苡能興謗
自是夷齊不易心
鐵閭
寒草巖
寒草巖前春色稀桃花無數映清溪我行已到仙家窟
不比漁人此路迷
郭西埜
潞公軒
岸斷灘平水亂流煙林簇簇點沙洲小軒疎雨留人住
飽看雲山一帶秋
吳善
與張伯雨湖堤暮歸
柳絲淡蕩雨霏微隔水遙看羽蓋飛馬上仙人強支酒
蹋花何處晩來歸
胡助
定善寺
南塔前頭高閣上山光渾似沃洲青夜來飛雨穿窗入
翠濕華嚴一卷經
葉謹翁
煉丹山
仙家只在白雲堆井竈千年閟綠苔安得更如黃犢健
五年四度入山來
葉衡
題温日觀葡萄圖
昔年添竹延秋蔓露葉離披馬乳寒今日天涯忽開卷
還如架底夜涼看
一片秋雲江上影老禪收拾入葡萄小窗剰有詩為伴
不博涼州意自高
上京雜詠
水精宫殿柳深迷朝罷千官散馬蹄只有詞臣留近侍
經筵長到日輪西
雲擁蒼松嶺勢雄微茫俯見九州同皇家萬載千秋歲
看取天垂日照中
塞漠穹廬散萬營平沙細草際天青柳林老校渾無事
閒倚斜陽理箭翎
玉階天近露華流夜久涼風入鳳樓曾把翠雲裘進否
上京六月冷于秋
夜宿榆林月滿天青帘紅燭喚觥船相逢莫問兒家姓
醉裏空留白玉鞭
細沙新築御家坡恰有清塵小雨過扶杖老翁先喜舞
翠華聞巳渡濼河
許謙
即席用蘇世賢韻送郭子昭
攬轡春風入駿蹄兩堤煙柳護晴溪黃鶯自有留人意
相對殘紅不忍啼
次韻潘明之秋思
西風冉冉鬢毛侵鳳老梧衰鎖夕陰倚遍闌干重回首
斷鴻千里暮雲深
夜過黃泥渡
夜深風息水安流白雁黃蘆滿眼秋行李蕭蕭官棹穩
卧看明月過真州
陳樵
石
拳石當軒玉色寒雨苔蝕盡鷓鴣斑也知好事無真見
不看真山看假山
山水
青山如髻樹如麻茅屋青帘認酒家侵曉一番風雨過
滿川流出碧桃花
丁復
題江村小景
野篷忘世寒罾下沙筥牽兒早餉遲有客封侯玉門道
綠閨春恨繞花枝
馬德昭席上賦
江上重逢鄒大孃桃花紅嫩染纖裳蔓青溪上曾相見
猶記胡麻飯顆香
酒間贈賈西白
思入東風白雨邊暮雲春樹兩茫然不因絳灌輕新進
未必長沙識少年
題美人卷
玉山横管淚痕光繡褥雙廻綵鳳皇百巧心情題不得
九疑雲冷隔三湘
絶句
沙遠晴波淺漾金魚苗初上小如鍼將船載酒江頭飲
水柳千株滿岸隂
題汪伯高梅
兔白寒霜染雪毫綠煙微散月初高野人醉醒羅浮夢
長憶仙娥玉色醪
趙巖
題周曾秋塘圖
興入林塘翠未收錦鴛雪雁自沉浮欹蘆折葦荷香減
寫作西湖暮雨秋
王圭
春草
和烟和雨碧萋萋歲歲長亭照客衣春風陌上輪蹄滿
莫問王孫歸不歸
王璋
題盛叔章畫
草堂只在南湖上山色水光相與清鷗鳥不來魚不起
落花風颺讀書聲
汪鑫
春日
小立閒庭酒半中一欄花露滴香紅飛花不管風拘束
枉被愁人怨曉風
春日山行
清泉白石淨無塵嵐翠煙光别聚春流水泠泠花片片
隔溪疑有種花人
清歌嫋嫋逐樵行度嶺穿雲一徑深欲訪仙人知有路
棋聲只在此山隂
楊信可
望池州作
黃蘆瑟瑟草油油樓閣參差看碧流萬里長江秋色遠
一帆斜日過池頭
薩都拉
上京雜詠
白晝簫韶起半空水晶行殿玉屏風諸王舞蹈千官賀
高捧葡萄夀兩宫
沙苑棕毛百尺樓天風搖曳錦絨鈎内家宴罷無人到
面面珠簾夜不收
涼殿參差翡翠光朱衣華帽宴親王紅簾高捲香風起
十六天魔舞袖長
中官隊仗等宫車小樣紅靴踏軟沙昨日官家清宴罷
御羅輕帽插珠花
院院燒燈有咒僧垂簾白日點酥燈上京六月涼如水
人渴天瓢更賜冰
京城春日
燕姬白馬青絲韁短鞭窄袖銀鐙光御溝飲馬重回首
貪看楊花飛過牆
寄奎章學士濟南李溉之
山東李白似劉伶投老歸來酒半醒天下三分秋月色
二分多在水中亭
遊會仙宫
霏霏涼露濕瑤臺半夜吹簫月下來山外春風將雨過
滿庭撩亂碧桃開
燕山客舍
落日西山聞禁鐘夢回遠客在盧龍江南飛盡千株雪
孤負梅花過一冬
題范陽驛
長路風寒酒力醒馬頭歲月短長亭凍雲欲雪風吹散
望出西山一半青
余與觀志能俱以公事赴北舟至梁山泊時荷
花盛開風雨大至舟不相接遂泊蘆葦中余折
葦一葉題詩其上寄志能
題詩蘆葉雨斑斑底事詩人不奈閒滿浦荷花開欲遍
客程五月過梁山
彭城雜詠
城下黃河去不回四山依舊翠屏開無人會得登臨意
獨上將軍戲馬臺
雪白楊花拍馬頭行人春盡過徐州夜涼一片城頭月
曾照張家燕子樓
黃河三面遶孤城獨倚危欄眼倍明柳絮飛飛三月暮
樓頭猶有賣花聲
歌扇春風噀酒香舞裠落日動鵝黃柳邊今夜孤舟發
水遠山遙空斷腸
題淮安壁間
魚鰕潑潑初出網梅杏青青已著枝滿樹嫩晴春兩歇
行人四月過淮時
夜過白馬湖
春水滿湖蘆葦青鯉魚吹浪水風腥舟行未見初更月
一點漁燈落遠汀
與弟别渡淮
青旗紅字映河濱九日人家物色新渡口客船爭貰酒
斫魚裂紙賽江神
東南風送渡淮船過雁聲哀水拍川落日淡霞收未盡
又隨明月蕩秋天
清涼亭衰柳
清涼亭上幾株霜脱葉難遮夕照光依舊明年二三月
小童山下看鵝黃
宣一化江阻風
渡口無人上野航白頭巨浪自衝撞東風三日不肯住
吹送楊花飛渡江
夜發龍潭
孤舟一夜發龍湫水逆風回上石頭暫泊沙洲過夜半
卧聽鐘鼓是昇州
船頭夜靜天如水渡口潮平月在江燈影搖波風不定
老龍吹浪濕篷窗
江浦夜泊
千里長江浦月明星河半入石頭城棹歌未斷西風起
兩岸菰蒲雜雨聲
金陵道中遇雨寄功父光國
夾道長松風聒聒滿溝亂石水泠泠斷雲銜雨溪南去
失却長山一半青
贈彈箏者
銀甲彈冰五十弦海門風急雁行偏故人情怨知多少
揚子江頭月滿船
次程宗賜韻
一冬雨雪天涯客千里雲山馬上詩記得小紅樓畔夢
杏花春雨早寒時
揚州正月雨如絲江上梅花巳盡時誰識能詩老何遜
曉寒明鏡撚吟髭
春日偶成
踏雪歸來過早春空階已見草如茵東風吹綠青溪柳
馬上輕寒不著人
鎮江寄王本中臺掾
梅花落盡空吹笛正月半頭思遠人兩岸好山青不斷
一江微雨鷓鴣春
偶成
買魚沽酒消長日高樹清風燕子閑却倚天南望天北
隔江青處是誰山
層樓即事
浴罷焚香掃閣眠過牆新竹翠娟娟半空雲氣層樓暗
四月江東欲雨天
秋夜聞笛
何人吹笛秋風外北固山前月色寒亦有江南未歸客
徘徊終夜倚闌干
題吕城葛觀
吕公城下葛仙家洞府春深鎖暮霞過客不知天畔月
小風吹落鳳仙花
和全子仁
毘陵公子醉昏昏白面迎風散酒痕幾度小紅樓畔月
有人吟倚掩重門
去吳留别干夀道陳子平諸友
一尊判袂闔閭城莫指青山管送行芳草綠波千萬里
不聞杜宇也傷情
入閩過松陵和王伯循所題
廣陵城裏别匆匆一去三山隔萬重日暮江東寄相憶
欲從秋水剪芙蓉
釣臺夜興
仙茶旋煮桐江水客火遙分石壁燈風露滿船山月上
夜涼獨對釣臺僧
題竹院壁
門外好山青入戶階前芳草綠侵簾山僧應笑遊人醉
頭上花枝壓帽簷
過贊善菴
夕陽欲下少行人綠遍苔茵路不分修竹萬竿松影亂
山風吹作滿窗雲
憩奉真道院
落花風颺步虚聲翠草元芝爛漫生過客不知春早晩
午窗晴日睡聞鶯
渡淮即事
楊花點點衝帆過燕子雙雙掠水飛淮上漁人閑不得
船頭對結綠蓑衣
春詞
深宫盡日垂珠箔别殿何人度玉箏白面内官無一事
隔花時聽打毬聲
秋詞
清夜宫車出建章紫衣小隊兩三行石闌干畔銀燈過
照見芙蓉葉上霜
上京即事
大野連山沙作堆白沙平處見樓臺行人禁地避芳草
盡向曲欄斜路來
祭天馬酒灑平野沙際風來草亦香白馬如雲向西北
紫駞銀甕賜諸王
牛羊散漫落日下野草生香乳酪甜卷地朔風沙似雪
家家行帳下氊簾
紫塞風高弓力強王孫走馬獵沙場呼鷹腰箭歸來晩
馬上倒懸雙白狼
將遊茅山先寄道士張伯雨
借騎白鶴訪茅君琪樹秋聲隔夜聞料得山中張道士
開門先掃鶴巢雲
春日鎮陽柳溪道院
城外青溪出洞門道人歸去日長曛柳花滿地無人掃
隔水遙看是白雲
阻風南露筋過羅漢寺登樓看山茶
野寺尋春酒未醒不知幾日過清明小闌干外東風急
一樹山茶落晩晴
蘭溪舟中
水底霞天魚尾赤春波綠占白鷗汀越船一葉蘭溪上
載得金華一半青
黃亭驛曉起
積雨莓苔上壁青曉寒山館夢初醒鷓鴣聲裏流年度
自是行人不忍聽
和經歷楊子承曉發山館
夢回山館月西斜曙色千峯動紫霞杜宇一聲山竹裂
鷓鴣飛上野棠花
經歷司暮春即事
霞飛海燕拂簾過風卷魚鱗剪綠波閒倚石闌數春事
滿池紅雨落花多
題淮安王氏小樓
拂曉樓窗一半開樓前昨夜浪如雷滿江梅雨風吹散
無數青山渡水來
醉起
楊柳樓心月滿牀錦屏繡褥夜生香不知門外春多少
自起移燈照海棠
西湖絶句
湧金門外上湖船狂客風流憶往年十八女兒搖艇子
隔船笑擲買花錢
少年豪飲醉忘歸不覺湖船旋旋移水面夜涼銀燭小
越娘低唱月生眉
紫騮驕踏落花泥二月江城雨過時拂曉市河春水滿
小船多半載吳姬
惜春曾向吳船宿酒渴吳姬夜破橙暮聽郎君呼小字
轉頭含笑背銀燈
待得郎君半醉時笑將紈扇索題詩小紅簾卷春波綠
渡水楊花落硯池
垂柳隂隂蘇小家滿湖飛燕趁楊花繁華一去風流減
今日横堤幾樹鴉
郭囉洛納新
京城春日
三日諸郎儤直閒繞城騎馬借花看晩來金水河邊路
柳絮紛紛撲繡鞍
黃鶴樓東賣酒家王孫清曉駐遊車寶釵換得葡萄去
今日城東看杏花
雪霽晩歸偶成
公子腰弓下直歸紅門晩出馬如飛東街積雪無人埽
却恨春泥濺繡衣
東風悄悄著羅衫秉燭歸時酒半酣聽得隔簾人笑語
夜來春氣似江南
秋日有懷徐仲裕
疊嶂青林雨氣昏側身南望幾銷魂何時得似村東叟
日晏牽牛繫樹根
佛桑一樹隔河西壓架葡萄日影低記得長髯洪處士
醉眠木榻唱銅鞮
宫詞次偰公遠正字韻
廣寒宫殿近瑤池千樹長楊綠影齊報道夜來新雨過
御溝春水已平堤
千官鵠立五雲間玉斧參差擁畫闌今日君王西内去
安排天仗趣儀鸞
水晶簾内日遲遲綺閣春深笑語稀繡幕無端風捲起
一雙燕子傍人飛
上苑含桃熟暮春金盤滿貯進楓宸醍醐漬透冰漿滑
分賜階前儤直人
瓊島岧嶤内苑西斕斑綺石甃清漪御牀不許紅塵到
黃幔長教窣地垂
花影頻移玉砌平美人欹枕聽流鶯一春多病慵梳洗
怕說鸞輿幸五京
繡床倦倚怕深春窗外飛花落錦茵抱得琵琶階下立
試彈一曲鬭清新
太液池頭新月生瑤階最喜晩來晴貴人忽被西宫召
騎得驊騮欵欵行
梨花白頭翁圖為四明應成立題
澹月溶溶隔畫樓一枝香雪近簾鈎山翁似怨春歸早
獨立花間自白頭
題王虚齋所藏鎮南王墨竹
帝子乘鸞謁紫清滿天風露翠衣輕閒將十二參差玉
吹向雲間作鳳鳴
京城春日
官牐冰消綠漫堤落花流水五門西黃鸝不管春深淺
飛入南城樹上啼
新樣雙鬟束御羅疊騎驕馬粉牆過廻頭笑指銀瓶内
官酒誰家索較多
次韻趙祭酒城東宴集
金河流水碧粼粼御柳煙銷曙色新黃鳥只愁春去遠
隔窗呼醒看花人
童子將軍候辟雍先生載酒出城東絲絲細雨春雲薄
却恨羅衫怯曉風
上東門外杏花開千樹紅雲繞石臺最怪奎章虞閣老
白頭騎馬看花來
十騎聮鑣入郭遲從教斜日過棠梨候門稚子牽衣笑
今日先主有好詩(國子監散學候日影到堂後梨樹)
七月十六夜海上看月
樓船留客宴良宵坐看冰輪出海潮却憶去年灤水上
夜深孤館雪蕭蕭
征人七月度榆關貂鼠裁衣尚怯寒不信江南今夜月
有人揮扇著冰紈
南城席上聞箏懷張子淵
春晴隨意出南城尊酒花前得共傾留客強陪今日醉
聽歌不似少年情
海上張家玉雪郎錦箏銀甲醉高堂别來萬里風波外
燈下聞箏忽斷腸
陳旅
題虞先生詞後
憶昔奎章學士家夜吹瓊琯泛春霞先生歸卧江南雨
誰為掀簾看杏花
題班婕妤題扇圖
層城柘館重徘徊坐見瑤階長綠苔紈扇秋來定無用
君王方築避風臺
題畫梅
處士橋邊古岸隈梅花偏向小園開衝寒有客尋春去
移得晴窗雪影來
題雨竹
江上鷓鴣留客住黃陵廟下泊船時一林春雨垂垂綠
消得晴風爛漫吹
題畫
青紅樓觀護煙霞湖曲高亭竹徑斜日出炎埃生九野
松隂水石養苔花
雨餘空翠轉霏霏杜若洲邊小艇歸又為故人臨野閣
江雲日暮濕秋衣
聞元堂下有兩雁互浴盆池王真人命工繪為
圖
玉麈山前紫雁飛真人燕坐久忘機餘不溪水連天碧
只借盆池浣羽衣
題扇面(剪紙為梅花殘月夾以素紈)
娟娟翠袖倚清空解把并刀剪雪風一段寒香吹不盡
西泠殘月角聲中
題馬道士畫
江上羣山翠作堆人家門檻對江開小樓應有凭闌者
天遠歸帆似不來
題水仙花圖
莫信陳王賦洛神凌波那得更生塵水香露影空清處
留得當年解佩人
題高氏所藏畫圖
誰家林麓近溪灣高樹扶疎出石間落葉盡隨溪雨去
只留秋色滿空山
題耿氏所藏豔畫
五月風生水殿涼綠楊深處奏鶯簧佳人偏愛臨池坐
欲與荷花鬭晚妝
題黃鸝海棠圖
二月園池蜀錦殷多情宫鳥喜來看上林春色濃于酒
莫把黃金鑄彈丸
題春宫倦繡兩圖
上楊宫樹奏鶯簧蛺蝶羅衣逗暖香睡思巳隨巫峽雨
綵絲偏與日爭長
綠樹垂垂護寶闌牀頭翠帕羃雙鸞阿鬟可是無情思
又見春風到牡丹
梅石(浦江趙用章宋故家也集賢院號之為梅石處士)
還家不復羨浮榮處士頭銜字字清媿我獨無歸隱地
上林春曉更聽鶯
題黃筌竹鸞圖(竹有實)
一窗晴色綠猗猗羣雀飛來占好枝此竹幾年方結實
空山秋晩鳳雛飢
汾州北席里石氏節婦
北里高樓晝掩扉水銅光冷上苔衣寸心誓比南山石
汾水秋風雁不飛
賦凝春小隱
一窗花氣襲人衣窗底芳塵暖不飛坐久硯池生石雨
海棠枝上雪都晞
桃花幽禽圖
金塘花竹灔春紅枝上幽禽弄暖風莫把殘英都蹴盡
無情流水畫橋東
題子昂江天釣艇圖
雨餘秋水滿山前正是江南落雁天何處故人魚艇小
亂蟬疎樹夕陽邊
為彭道士賦鶴峯
跨鶴臺高倚翠微昔人城郭是邪非蕊珠宫觀秋如水
有客吹笙月下歸
題張氏風竹圖
湘江風卷白頭波北渚雲深帝子過欲采瓊芳渡江去
翠衫輕薄曉寒多
白畫眉圖
隋家宫妓埽長蛾銷盡波斯百斛螺化作雪禽春樹頂
遠山無數奈愁何
秋山行客圖
雨餘空翠曉濛濛有客騎驢落木中滿目好山行不盡
溪猿啼斷石楠風
題楊氏所藏畫圖
山光濃淡雨初晴曲曲江清樹色明若買草堂江上住
盡開窗戶看雲生
縉溪道士
縉雲溪上縉雲山春水流出桃花灣白頭道士鶴為馬
月明騎過居庸關
李泂
題周曾秋塘圖卷
家在東南雲錦鄉心魂元是水花香哦詩想入秋塘境
鴛鷺驚飛一夕忙
鮫人初息露香機花覆龍梭鳥自飛莫向西湖問煙水
夜涼風露濕荷衣
過東林寺
風破西村雨氣昏泠泠澗水竹間聞山頭知有靈仙過
千丈通明五色雲
段天祐
寓雲間驛有懷
元夕錢塘歸未能玉簫誰倚畫樓層湧金門外如銀月
何處人家不是燈
城上啼烏起夜闌𤨏窗風度落梅寒一年端正元宵月
可惜匆匆客裏看
傅若金
和陳宗道元夕懷江南絶句
萬家行樂愛春晴花底遥聞度曲聲惟有客窗嫌月色
照人離恨太分明
平安驛
孤燈夜宿平安驛欲寄音書無使將南雁數聲秋雨裏
却先行客過瀟湘
回雁峯
江上青峯宿雨開江頭歸使日南來登高欲訪平安字
二月衡陽雁已回
小孤山
船度江天暮色青半江峯影動寒星海風急起元珠樹
山月遙生綠玉屏
舟行
漁家日暮亂收罾欲及前舟苦未能行盡綠楊三十里
隔河遙見驛亭燈
無題
樓上仙衣捲薄羅樓前春暖杏花多鳳簫最好吹明月
惟有蕭郎自教他
江草離離江水流玉人何處卷簾鈎垂楊學盡春來瘦
不省人間有别愁
潞縣舟中寄京師楊上舍諸公
買得吳船繫柳根潞河新雨過黃昏都門只隔煙中樹
一夜尋君苦夢魂
二月和風滿上林憶君時復走相尋夜來見月腸堪斷
城鎖千門碧柳隂
生來不識酒中味憶昨故人常見招不是多情能度曲
樽前恨殺董嬌嬈
春風亭館看花時自變新聲教柳枝只恨秀娘空第一
不曾歌得斷腸詞
墨梅
天涯不見遙相憶窗外重逢乍欲迷仿彿空山明月夜
一枝初出古牆西
寄王敏文
青樓只在石橋東幾度聞君醉落紅近日綠隂濃似雨
門前别繫五花驄
題畫
迢遞雲山隔遠溪微茫煙水帶長堤秋來木葉多搖落
日暮寒鴉不肯棲
雙燕圖贈王惟中
玄鳥飛時綠樹春湖南煙際往來頻明年社日君何處
逢著新巢憶故人
簡楊好問
湖亭初得寄來詩幾度長吟恨别離近日扁舟洞庭野
雨中多是憶君時
題松菴上人墨蒲桃
漢苑尋常露下時月明高架影參差上林近日無來使
腸斷江南見一枝
露顆含香近客衣蜜蜂蝴蝶繞藤飛夜來應值驪龍睡
探得明珠月下歸
題山家山景
萬壑蒼蒼雲氣昏石泉斜落古松根前林欲暝僧歸晩
應聽鐘聲到寺門
雁起秋空樹色遙行人江上駐歸橈海門東去應千里
白日微茫見落潮
達實特穆爾
五丈秋風
八陣圖荒認舊痕當年蜀將駐三軍出師不遂中原志
老樹寒煙鎖暮雲
黃清老
海子上有期
金堤晴日共鳴鑣傾蓋松隂待早朝數盡荷花數荷葉
碧雲移過水東橋
懷友時住夏玉泉山
遠水平林翠遶城秋來風雨動離情玉泉千尺梧桐樹
月下時聞落葉聲
寄劉鳳溪時有麻源之約不果往
南國佳人鬢欲絲仙壇辜負杏花期多情惟有東橋水
流到瓜州月上時
偶題
永夜觀兒課舊編小窗燈火憶當年曲肱自笑不成寐
月上瑤琴第五弦
雪夜題書玉署深思山便欲寄瑤琴征鴻若問平安信
河漢東流是此心
題番陽方氏心遠亭
柴門垂柳曉啼鴉露逕苔封芍藥芽分得番陽雲一半
自攜春雨種黃花
題春江小景圖
小艇無人載綠隂白鷗門外笋成林不知多少山中雨
染得一江春水深
錢唐懷友
舟泊楓林一雁聲白蘋紅蓼共思君月明江水多于海
雨後秋山碧似雲
登福山遇僧偶出
鷲嶺雲深杖屨幽竹風松影共悠悠何人分得僧家榻
坐看雲山一片秋
友人見訪不遇
君乘白鶴下青雲我入春山聽曉鶯可惜小樓風雨過
無人收拾萬松聲
送馬編修
軍山流水繞旴城曾記維舟聽曉鶯君過柳隂聊駐馬
春風葉葉是離情
杜禧
題周曾秋塘圖
枯荷容與淡相依蘆荻花香拂釣磯一段秋光成霽景
向人鷗鷺自忘機
貢自誠
即景
臘酒留香梅子小野棠飄雪杏花開漁溪白白蘆芽出
楊柳青青燕子來
劉郁
題鵲山
路入荒山百里長川原平望鬱蒼蒼倚天翠壁三千仞
只欠磨崖第幾行
鵲山高與碧雲齊渡水沿岡路欲迷日暮羸驂鞭不動
綠雲深處亂蟬嘶
侯賓于
題百花洲
樓臺縹緲絶氛埃瓊樹扶疎帶月栽夜半空庭松露滴
碧雲天外鶴歸來
張擇
次廬參書御溝水韻
華清波色漢陽溝不似粼粼煖綠柔飄盡上林紅萬點
又從天上送春愁
羅索
艾山懷古
滿山松檜倚空長流水漂花遶澗香盟會有基人到少
但聞啼鳥送斜陽
趙友藺
題海嶽後人煙巒曉景圖
一曲溪山類輞川何人筆意淡風煙月明鏡水秋無影
照見長虹貫客船
御選元詩卷七十二
