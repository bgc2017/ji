欽定四庫全書
御選明詩卷二十五
五言古詩十
王韋
懷師文
幽薊多北風塵埃旦暮起嚴冬十二月積雪亘千里落
落高樹摧靡靡勁草死中夜獨彷徨念我同懷子遥遥
涉玄冰單車渡易水歲暮人閉關何為遠遊此
鄭善夫
黃山雜詩
黃山如岱嶽蘿山若梁甫曾巔遏行雲屼屼自太古咸
池蕩初景昧旦河已曙我夢天都行笑折扶桑樹
發越州
生無冠組分碌碌守迍邅越南十二月盡室復遠遷故
國眇天末扁舟薄言旋閩中地氣暖可免絲與綿舊業
雖荒蕪尚有一頃田他鄉困寒飢胡為重留連且聞江
海熟已不憂荒年此州固信美旅寓豈其然盤餐未易
覯薪水亦費錢雖得山水翫顧非貧士便素癖厭人事
況乃居市廛毅然舍此去飄颻御風煙夜泊桐江雲朝
登富春山行復經武夷高招控鶴仙沆瀣亦可飽安能
逐鴟鳶跼跼禹跡裏衷情向誰宣
左國璣
郭桐岡樓宴集
華國倚崇墉飛觀淩白日招尋偶同遊登陟遂間逸逍
遥覽芳蒨結構轉幽密亭深碧篠茂荷挺丹泉溢虚曠
周遠阡岧嶤促危膝迴飇灑窗牖明詠散縹帙慕住歎
暌離俯來繼前述憂傷感蜉蝣局促悲蟋蟀勿為逝波
歎且共賞瑶瑟
孫一元
紫陽山中徐步
窮壑卧孤松寒風生杖屨幽人獨往來鳥哢自成句因
山䞉得秋欣然有餘趣片雨弄江光孤雲起江樹望中
水似天嘯坐漁舟去
訪樵者
遠尋山中樵不識山中路隔林伐木聲遥憶林深處不
晤竟空歸日墮西陵樹
秋夜同紫峽逸士雪江老僧輩十人宿南屏山
中誦逋仙夕寒山翠重秋淨鳥行高分韻賦詩
余得夕字
荒煙散不收殘山帶遥碧林鴉晚依依草雉時嗝嗝斜
光明不定居人掩荆柵朅來喜盍簪林下語幽頤厓屋
燈火青野鼈旋新摘豈無伏虎禪亦有飛鳬客愛此小
崑丘人世白雲隔願當抱奇幽烱言永終夕
贈别王與時方伯
海中三花樹石上五粒松與子今有約相候尋其蹤褰
衣白雲杪時戲蒼精龍手把古苔篇還訪崑崙峰峰頂
嚥玄露長令有好容回首謝塵世莫教生秋蓬
種松
種松滿崑丘眼中生蒼鱗松根化為石松葉不受塵中
有結廬者長年事隱淪入雲荷長鑱斸苓青澗濱木食
有奇志乃與天為隣放歌白雲裏去去空山春
江上送殷適夫奉母東歸
春色滿汀洲沙晴鸂鶒遊故人别我去回首江之陬半
月届水宿挂颿風力柔芳蘅弄遥碧閒雲淡不收遠見
蒜山月晚泊瓊花洲推篷慈顔喜得魚沙市頭人生會
有别歡聚不知憂平明望齊魯乘流發櫂謳
我愛陶弘景
我愛陶弘景不受萬乘束挂冠事棲遯歸來卧空谷青
山讀玉書白鶴下高木乃知怡悅心長日雲相逐
張山人
張子湖海士弱齡自崛起讀書法前修隱棲茅茨底曠
哉山水情鶡冠烏皮几巖花落始紅石耳翠還紫觸物
發幽響清詩有妙理遠慮累可輕遺榮心自喜緬邈山
中遊百世懷杖履
夢遊黃山吟
朝看黃山圖暮夢黃山行手捫天都月一笑雲煙橫丈
人眉如霜采秀欣相迎酌我以石髓遺我以瓊英泠然
跨黃鵠更欲遊空明羣峰忽不見一舉還自驚覺來發
長歎半窗松雨鳴
江上餞别友人
晨起促征裝薄言駕舟楫送子赴修河不忍與子别蘭
苕會摧殘蔦蔓不堪結悽悽情未宣惻惻心欲折
心折憑洲渚玄雲搆重陰慷慨撫時序況此離别襟嘈
嘈佇繁吹戚戚理哀琴暫延林莽間睠此情彌深
念深重離筵含酸聽我歌天寒冰澌結君徂當奈何窮
獸不出藪倦鳥豈離柯期子早歸來歲宴守山阿
田舍早春作
今辰初解凍遠望田苗稀日出會羣情鳥雀相喧飛村
婦荷鋤至隔舍煙火微阿童三尺箠驅羊散柴扉風來
廣郊陌春事正依依
侣魚
清池耀明鏡綠萍淨相依水面散寒花樹底風生微主
人時夕來釋杖坐苔磯叢石圍小島游魚吹浪飛眼中
銀潑刺鱗光亂斜暉物我澹無言相對兩忘機余亦觀
化者願與子同歸
魚大尹世榮饋江魚
平生味道腴藜莧心自足邑侯念此意遠饋春江玉驚
犬吠成羣打門走健僕雪花初出水鸞刀破銀腹風味
極不常更倒牀頭醁隔座目力窮到手杯盤速麤糲得
解圍吟聲打花竹
王崇慶
感何仲默過訪
城南有遷客舍館鄰都郊畫角隱高閣蒼鷹俯孤巢白
坡有佳人海内鮮比交所以傾蓋情古人謂投膠
唐龍
送李拱元歸田
春月白如雪春山青如銅楊柳未堪折歸客何悤悤三
徑命巾車五湖漾孤篷從兹謝塵鞅陶然隱者風廣結
桑麻交遠尋麋鹿蹤洪淵縱文魴遥漢矯冥鴻嗤彼風
塵者胡乃長書空
周金
琴泉詩
谷口有鳴泉匣中有素琴鼓之互相盪和為太古音松
風生輕濤流月照前林美人洞物理三歎輕華簪質任
謝囂凡詠賞發塵襟高山與流水所以足吾心
王應鵬
和淵明雜詩
神京四千里遥途今已逼楊柳何蕭蕭秋風吹長陌雲
深塞草黃露重秋江白仰視天宇寬俯覺微軀窄對景
斯悵神當秋頻作客忽憶四明山山中有舊宅
韓邦靖
晚坐
遥峰羅夕日高原藹秋陰天風自何來吹我芳樹林寒
蟬發哀調蟋蟀嗣其音歲月日以暮霜露日以深相思
不自遣無乃勞君心持君一杯酒聊以開鬱沈
戴冠
思歸
回首青山白極目黃河黑煙水自迷茫雲峰空屴崱遊
子何日歸羇此燕山北孤燈五夜風陋戸十年月道路
阻且長夢魂忘楚越秋雁去還來歲歲他鄕客
曉發
村雞啼喔喔取火照行李隔籬謝主人出門渡溪水豈
不愛山林那復入城市仰觀羅浮嶺白雲猶未起
胡纘宗
與李濟之夜酌
露下秋雲高開簾月滿戸明星度城隅瑶華落江滸侍
兒擊筑歌壯士拔劍舞相對平生親終夜忘賓主
東園小集
攜鶴過晴園風間日初午開尊對遠山流霞忽在戸黃
鳥復關關芳草亦膴膴坐有同心人俯仰向今古
丁奉
擬古
白日墜西山明朝出東海天地無終期萬物豈能待繁
花重露零高岸深谷匯昨見朱顔酡今看霜鬢改汎舟
登蓬瀛蓬瀛果誰逮
徐愛
紀遊
壁磴臨絶壑兼乘欲疲馬屢盤羊腸出還驚虎頷下逼
險悔初進稍縱覬復假如何窮探心阻困每未舍無端
覓憂虞中止固由我回思競利人何殊履危者
田惟祜
龍游至衢州
龍游接衢州景不殊蘭溪山少灘瀨多沙石成長隄溪
流時衝決兩岸無平蹊湍急舟行速水淺石可攜野曠
少人煙地瘠艱鉏犂泊舟無村市遇夜隨停棲幸無狂
客驚惟聞山鳥啼船定水汨汨篷疎風淒淒寤寐夢不
成候曉無鳴雞惆悵盼家山遥遥望中迷
楊慎
西征夜
寒重旅衾單嘿對燈花謝亂山荒壘間獨客孤眠夜寂
寞與誰同尋思似夢中勞勞無止極去去忘西東故鄕
孟冬别有約仲冬返人願天不從長征日以遠異縣多
相知樽酒話心期含悲不能語淚為生别滋
玉臺體
流盼轉相憐含羞不肯前綠珠吹笛夜碧玉破瓜年滅
燭難藏影洞房明月懸
調絲曲房下援鏡綺窗西妝罷金星出歌殘璧月低留
歡夜未足恨殺汝南雞
紺甲麗人
銀甲卸彈箏花從玉指生逡巡捲羅袖掩抑捧金觥莫
摘相思子瓊枝最有情
行旅
行旅苦日短勞人知路遥忽忽歲云暮客心中搖搖曠
野積寒氣四望但寂寥嚴霜下豐草朔風鳴枯條浮雲
起為蓋堅冰結為橋白日隱餘照玄雲晻層霄鳴轂無
停輪嘶馬不解鑣飛鳥夕知還征塗何迢迢無以慰苦
辛興言自成謠
送徐用先歸嘉州
客有歸歟歎言從隱者流高議在青瑣吾道付滄洲滄
洲多故人夙昔諧幽賞嘯歌丹崖邊攜手紫霞上璧津
春水生波浪動江城岷嶺秋芳落清音滿蘭若亦知江
湖憂不廢登臨樂迢迢結桂枝望望阻相思殷勤三歲
字惆悵四愁詩伊予慕儔侣暌離分晤語何時峨眉雲
來作人間雨
六里菁
六里菁何深千章樹如薺俯聽秋蟬鳴翻在幽澗底澗
水何湔湔谷蘭香蘼蘼不見采芳人誰為枕流子日暮
心悠哉臨風聊徙倚
張璧
尹巽峯遣祀衡山得配字
天王御宸位相國熙帝載維時肇初元秩禮肆禋類皇
皇遣近臣肅肅將遠賚顧兹南嶽鎮而與朱鳥配星分
當翼軫地望等恒岱坤維得艮止后土資負載祝融正
盤紆靈爽豈茫昧巽峯天下士祇命&KR0008;壤内晨裝發潞
河夕舸逹江匯犧宰設楅衡虞人剪荒穢再宿整襟冠
三薰潔醇酹樂張洞庭野紉憶蘭芷佩探歷道彌廣登
覽神愈倍禮成眷桑梓敬止重風槩秋徂命倌人星言
理征駾於皇念啟沃遲子日展對悽惻懷修塗音塵慰
寮寀
費寀
遊南巖寺和崆峒韻
懸崖拔地迥空洞得塵罕路縈欹石細池逗寒泉滿斜
日半山明微風落花緩客來僧未歸苔痕鹿蹄踐
孫承恩
經孟浩然故里
孟六亦高人神思乃清朗讀書陋拘牽制行喜疎曠賦
詩妙天趣力索不可仿沖融大雅音金石振遺響禁中
遇天子召對心所向終焉意不合歸哉南山放唐詩盛
千古公也李杜行布衣一時窮高譽後人仰我來經故
里慨矣勞緬想鹿門當時月依依漢江上
齊之鸞
稠桑道中望黃河
桃林蟠土山谷中昧所出地底無傍風天際有中日仰
視畊穫人轉折忽相失仄登蟻綠枝幽盤蠧閉帙僕夫
虞殞傷反汗更股栗伊予慕昔賢馭吏屢遭叱徑盡躡
河壖黃流過箭疾踰關勢彌雄四齧奔馬逸不知真宰
意何貴砥柱窒氾濫民其魚豈止桑田溢三門中古開
神禹功誰匹至今沮洳場盡作秔稻窟吾生髮半蒼世
路十不一及兹瞻華嵩眼豁心神翐向來險遠虞兹晨
憂已釋
寧州曉發
燈火啟嚴城戴星行未巳夜來下絶坂左右崇墉倚昏
黑迷前旌時顧斗杓指晨雞登頓初險澀曙光紫林原
衍山巔溪壑行地裏坡陀首乾龍浮立土不滓所以穴
居民患燥不患水改邑視井泉卑棲固其理畊者百仞
上汲者千尋底下山阻深溝上山據高壘四鄰守無虞
塞馬徒為駛民貧獨可憂咸秦此脣齒
毛憲
題扇
雲山擁前溪竹樹傍厓石晴風駕扁舟興到任所適水
色與天光上下涵一碧習靜久忘機魚鳥亦馴格誰知
至樂心物類固無隔
周廷用
閒詠
寂寂抱空虚暇日阻游豫散帙藹餘清汎瑟銷遺慮纖
榮吐芳辰弱華裛清曙丹葩曜春曦白楊號日暮層空
瞀歸雲修岑曖行霧引領洞庭涯徘徊不能去借問此
何為嬰以世網故柱下徒棲棲功業末由樹悵哉攬轡
途漠爾埋輪路休澣循予躬且誦閒居賦
池上晚坐
皎鏡淨方塘月波涵一碧㶑灔照修篁風聲鳴瑟瑟愛
此澹忘歸呼童卷緗帙淸籟動我衣微露潤我幘繁星
燦以羅羣囂久復寂沖曠得所怡稅駕將何適
徐咸
井南社飲得影字
層樓俯青林芳筵接高迴衆賓來逶迤被服野而整時
維沍寒候風日不作冷江梅泄春香鳴禽戀餘景時物
適我懷忘却酒力猛飄風吹人衣素髮颯垂領浩歌入
城闉海鶴振孤影
常倫
望山有懷故居
羈步局重城流觀狹四野高高見西山鄕愁冀傾寫天
際望不極延佇一瀟灑落葉歸故根山雲滿楸檟無情
尚有適何以慰離者
頓銳
臯湖秋晚
木落天宇淸草枯風力勁平湖著微霜摧此萬荷柄蓐
收寖無權玄冥欲司政遠山寒更翠積水曠而靚湘娥
理晨妝髻鬟墮明鏡輕飇漾淪漣碧綠交掩映水鳥各
沈浮游泳自其性安得金石膏瘥我山水病
觀鬭蟋蟀
蟋蟀著豳風泉壤恒食息迎陰巳振羽欲鳴先鼓翼候
氣感化機吟秋率其職於世無所爭豈有剛膂力都緣
助人意自負萬夫特見敵豎兩股怒鬚如卓棘昂藏忿
塞胷彭亨氣填臆將搏必踞蹲思奮肆陵逼旣却還直
前已困未甘踣雄心期決勝壯志冀必克依稀觸與蠻
蝸角並開國人生亦類斯駒隙競失得知雄守其雌老
氏有淵識
陸俸
酬劉子古鏡
古鏡不自惜遥緘千里音懸懸照肝膽奚啻雙南金員
質凝精光螭盤古銘深明月入我懷聊復理吾簪與君
别幾時鬢髮雪己侵冉冉悲年暮悠悠空陸沈願言保
不缺報君久要心
李濂
沔陽秩滿北上漢水舟中感舊書懷却寄沔郡
諸寮友
我本山海姿躬畊嵩少陽八歲學籀篆十歲急就章孺
小不知難欲升鍾索堂波磔竟無成臨池心内傷十五
慕神仙翹首蓬壺鄕丹爐伏龍虎金書授琳琅虚擬九
轉熟白日雲霄翔異人不我遇徒懷三花香十八學擊
劒雄雌帶風霜芙蓉起並舞白日無晶光世方泰階平
屠龍誰薦揚夜夜雙紫氣空射斗牛旁二十為時文讀
書梁王臺花迎書院發河遶石梁迴憶昔杜高李曾此
弄金罍壁間舊題剝千年我復來長歌海月落搖筆秋
雲開三冬碧巖宿岑寂良可哀郡吏捧檄至鄉闈羅髦
才揚眉下臺去敝袍挾風雷濫冠羣英選北上黃金階
春官埽南宫侍臣下三台鳴鐘放玉牓曲江浪徘徊自
揣疎蹇甚敢厠金閨遊春風辭漢殿虎竹分南州南州
古魚復水石清且幽蒼山抱境轉碧水環城流鳬鷗狎
几席漁火明亭樓地偏罕逢迎訟簡多夷猶昨構仕學
軒虚窗俯雲洲前植兩奇松後栽幾紅榴雙鶴如我友
飛鳴意相求軒中列圖史芸架牙籖稠夕陽吏人散窅
然似林丘垂簾夜獨寢花氣侵衾裯慚無紫霞分欣有
白雲謳濟濟沔諸生時時到廳事我非草玄翁汝奚問
奇字朱絃振大雅絳帷演易義綠鬟兩蠻奴焚香知客
至禽鳥作喜聲主人有佳思五月荷花舒錦綺張南湖
二三美寮友邀我聊歡娛雙旌出郡府五馬嘶江郛行
廚逐飛蓋翩翩登畫艫簫鼓放中流風流傾上都攀花
照綠水恍在冰玉壺酒酣揮彩毫意氣吞荆巫雖為風
塵宰頗類煙霞徒百姓誤懷惠四郊賊盜無所嗟鴻水
虐田疇生鼈魚矯制屢發倉蒙恩兩蠲租呻唫變謳頌
盡道今有襦化俗景文翁卧閣懷汲公絃歌徧井巷而
回鄒魯風三年郡秩滿比奏明光宫留滯感歲年書考
悲無功朝發七澤南暝過三澨東磯花照玉轡嶼草留
靑驄父老荷杖送奔走村塾童揮手謝吾民無勞遠相
從顧我素餐者何禆爾疲癃揚舲下漢水遂與沔人别
荆門沾細雨郢岸逢初雪鮫女近有無蠙蛛遠明滅夜
宿蘆花叢霜月半輪缺征雁雙雙鳴聞之五情熱眷念
郡中友高齋旅愁結東臯紅梅枝春來為誰折傷離偶
感舊薄遊計良拙孤懷夙自許初志那堪說我作五字
謠字字表情血去住各加餐慎勿風塵絶
游吕公洞
窈窕吕公洞逶迤玉泉側澗流緬松門石梁亘雲壁始
入日匿影徐轉天漏白靈窟度縈迴細徑緣欹仄杖邊
霏漸分衣上霰微積紫芝敷異芬瑶草弄明色窮猨倒
窺人仙鼠飛避客遥遥薜蘿陰嫋嫋蒼翠夕金膏欣可
餐石髓恨難識意愜諸妄遺神超萬緣釋伊予事沈冥
夙負山水癖曩聞吕仙名兹覽修真跡丹爐滅灰燼石
牀有苔蝕一遊洞庭波千載杳消息珪組知爾忘煙霞
恣所適私哂名利心䠥&KR0887;竟何益
雪竇寺妙高臺
吾聞妙高臺海涌金芙蓉上有萬古苔虎豹留其蹤日
月挂天柱煙霞韜石峰所嗟異僧去寂寞青山鐘
含珠林
佛有舍利珠瘞之海東石夜來九龍爭風雨拔林柏六
丁紛呵護寶物安所宅至今月黑時光騰幾千尺
石竇
石竇海眼通乳泉四時洩仰睇杳而深誰剜翠屏裂青
噀千峰雲白含萬年雪膏砂原異竅鳥鼠或同穴
桃花坑
高僧飛錫地錦石名桃花吾非勾漏令乃此逢丹砂雲
中吠仙大洞底流胡麻定有逃秦者人煙隔暮霞
蔣山卿
禁城雪霽望西山
積雪帶迴嶺素華麗高闕玉掌對嵳峩珠櫳共鮮潔振
風響林杪哀鳥下城堞徘徊英英雲掩映纖纖月幽賞
慮自澄曠望情彌愜雖異梁園遊行吟良未輟
夏日田園即事
沈沈夜來雨泱泱川上平田家趨時作驅牛急晨畊遥
遥阡陌間肅肅老少幷札札耒與耜吚吚桔橰聲紆回
野水入綿延禾稼盈劬苦事一時倏忽見秋成四體雖
云疲所貴惟此生此生各有分胡乃不自營寥寥千載
下寧知沮溺情
斜陽倏西下片月已東出雞犬各還家柴荆晚飯畢鄰
舍語依然兒女相牽率鳴蛙水上喧流螢花外疾夜色
向沈沈曠望彌蕭瑟
種瓜東門外種豆南山下遺榮等糞土屏跡在田野自
昔有逹士而我非作者偃息任疎頑得性非虚假不覺
歲月遷青春復徂夏是時農務忙盡日賓朋寡新竹帶
可圍青荷手堪把於焉以永日沖襟一瀟灑
立身本疎慢罷官實所宜追思十年往猶是歸來遲聊
租二頃田以為三徑資故人有求羊旦夕與娛嬉即看
花滿園但要酒盈巵高歌任性情放言罕文辭邈與世
相絶俛仰復何為
東菑耘事畢老翁自閒閒鼓腹何所知徘徊墟落間斜
日上高原一望江南山搴林玩柔荑涉澗弄潺湲欣然
適其適日黑始來還了無一可說呼兒掩柴關
薛蕙
效阮公詠懷
翔鶤赴長飇翩翩戾高冥舉翮覆白日伏頸雲間鳴顧
謝野田雀僶勉營此生與子各殊塗無用相譏評
朝登古臺上遥望大河陰朱明來自南隆暑倏已臨丹
霞曜陽景渥露霑玄林炎風振曾柯鳴蟬響哀音四時
代終始變化遞相尋盛長固殊昔遲暮方在今感物切
悲情愾歎傷我心
蜎蜎桑中蠧戢戢託爾軀下枝噏沈液上條咀槁膚飲
食亦已遂不念彼樹枯樹枯竟何如憔悴在須臾飄颻
雲間龍卑高一何殊變化成霖澤千載長相俱
天上何所有上有九重臺日月闢房牖河漢界兩階白
虎夾路隅青龍啾啾啼五嶽當束脯四海充一杯衣裳
被雲氣左右結雙蜺彗星垂為帶北斗束為觿舉足歷
顥蒼往往不復迷朝集扶桑東夕降若木西
朝游東海上親見安期生袖攜麻姑書揖予上天行忽
忽從之去一舉陵太清白榆何歷歷桂樹亦青青朱爵
七十二鼓翼相和鳴玉女顧我笑執手戲紫庭萬歲同
娛樂天地長齊并
齋夕
觀書每成倦徙倚憑高閣煙景翳山池春陰斂花萼衰
侵廹惆悵節變乖行樂不有恬然想何因堪寂寞
對雨
病困怯炎蒸陰雨差相慰芳林洗花蕊綠野籠雲氣坐
憶郭西池芙蓉定開未
游城南園林
崇丘亘中野逶迤似層臺斜攀陰磴上下見涼雲開對
酒已判醉無勞歌管催
徙倚蔦蘿逕徘徊松桂林尋雲延遠步窺水瑩幽襟微
子共行樂終然孤賞心
别苑命飛觴平沙徙行幄藉蘭初解帶拾蕊俄盈握迴
策步前溪塵纓乃自濯
麗札昔相約名園今共看雨苔晴亦濕風篠夏猶寒永
日倦高宴清歌時向闌
日落風景佳中園霽氛滓輕雲染松色清露飄蘭蕊新
暑漸炎蒸重來翫溪水
冬夜
高閣寂已夕清陰澹如霧林塘正寥落霜月轉幽素藴
真非境累賞勝由神悟倚戶望西園無人共微步
詠料絲燈
淮南玉為盌西京金作枝未若兹燈麗擅巧昆明池霏
微狀蟬翼連娟侔網絲煙空不礙視霧弱未勝持碧水
點蔥鬱彩石染萎蕤霞疊有無色雲攢深淺姿焚蘭發
香氣對燭映紅滋明月詎須侈夜光方可嗤
雜詠
風
蛾眉簾下出春風花際來雲落鬢間髮蟻轉手中杯華
梁塵乍動羅帷影復開試將巫山雨吹向楚王臺
燭
客醉北堂上花生夜戸中色亂歌梁月影暗舞衣風珠
簾照不隔羅幌映疑空願得陪長讌相看曲未終
屏風
屏風十二曲羅列洞房隅雙環金屈膝四角錦流蘇蛾
眉行處隱玉袖坐中扶因歌留上客翠蓋少踟躕
蒲
昔聞詠塘上今見翫池中紫茸含細蕊綠帶舞輕叢蜻
蛉高下逐翡翠往來通徘徊桂蘭渚竟日與君同
萍
參差如霰布的皪似星出魚戲影初開鳥散文仍密幸
因雲雨會且免風波失無禆江海流徒謝芳菲質
兔絲
根株不自立枝蔓為誰飾偶同雜組文未比朱絃直園
客何由整天女詎堪織暫附松柏枝終辭霜露色
郊居作
池籞鮮珍鱗樊籠多鎩翮物情忌窘束人事傷紛廹拙
薄謬榮塗疎慵謝朝籍銷聲背諠競息影投幽隙丘園
雖寂寞悠然殊自適徘徊弄文史流連眷泉石神輕片
雲上目瑩清川激蓬嶠宛相聞滄洲如在覿末申隱淪
志稍習湛冥跡外慕非所希聊用終晨夕
冬夕
空齋生夕靄俛仰俄清絶開帷玩光景就檻看雲月寒
條響哀吹曾林皓餘雪懷人不可見徒令自怡悅
曉坐齋内
近曙早鶯喧乍暖游絲密稍稍竹待風紛紛花就日臨
堂點芳翰披衣玩仙帙賴此自多娛暫緩幽憂疾
月夜望雪
朝看雲際雪夜月坐中樓宛似青天上俯觀銀漢流猶
憐目未盡好為上簾鈎
月夜坐憶
明月三五時流光千里外虚館風泠泠寒墀霜靄靄不
見南樓客徒憶西園蓋歡酒無盈觴憂襟有餘帶沈吟
靜夜思緬邈佳人會
舟中看雨
微照下亭皋輕雲翳川曲一望春波上蕭條煙雨綠餘
花飄近渚衆鳥喧深竹借問同行于何處停舟宿
日暮
日暮坐東軒直望西山曲白雲藹藹至雨我窗前竹兹
晨憚隆暑披衣廢朝沭徙倚乘夕涼清風散炎燠大象
斡流行變化一何速日新諒無取年長祇多辱古人善
補過嗟爾當自勗
顧&KR1671;
夜泊
乍客情如何歸心坐超忽舟行苦淹程復此江上月落
帆具午炊露坐待星沒市遠燈火微促裝暗中發
再游石門洞
蒼然括東山百里縈青碧石門忽中斷窈窕開仙宅遥
窺日月深却轉煙霧隔中天屹樓居星斗挂几席芳巖
眩綺繡叢巘圍蒼壁山鬼不避人驚猨嘯窺客披榛上
孤亭奇觀壯心魄穹厓倚天懸瀑水半空射高流橫雜
佩直下垂疋帛分作四山喧散為千頃澤初冬天未寒
晨曦映嵐赫重來意彌眷獨往任所適信美愜心期胡
為老行役終然脫塵綱高舉淩風翮
林春澤
草亭閒望
草亭結山阿曠視塵冥外南薰舞新篁飄飄吹我帶六
月不知暑虚壑生清籟綠樹漲繁陰石磴侵晻藹澗底
潄泉流巖頭聚雲靄羣動亦何情冥然與心會
暮泛白馬湖懷鄭繼之
返照明春湖片帆輕煙裏長空絶鳥飛汀洲見芳芷美
人望不來春暮吳江水
陳叔紹
丹陽湖
積水涵太虚一望何瀰瀰風瀾漾輕縠霞光映文綺遥
山鳥外橫孤棹沙邊艤漁家夜語聲深在蘆花裏
舒棻
感詩
機杼早倚壁促織更相勸日暮起傳燭了此殘針線輕
風穿窗櫺不覺一聲歎藁砧在金陵歌舞誰庭院願身
為衾裯寒至君自戀
蜻蛚鳴階前蟋蟀依我牀一夕不成寐九迴勞枯腸孤
燈壁影影欲滅還復光照人豈無心焰短怯夜涼披衣
更起坐發興為文章
夏言
保定公館晝坐
重門掩長晝槐陰知午過瓦雀上階行青蟲抱絲墮公
暇亦憑几好風時入座終羨南村翁悠哉北窗卧
蔡經
同漳源侍御遊華不注峯并泛大明湖
平生慕幽曠雅懷避煩囂林園苟成趣亦足供逍遥況
兹出東郭雲物如相招羣山秀嬝娜一峯特岧嶤開筵
坐琳宇浩歌淩紫霄朋情藉軒豁客思翻飄颻睠言泛
蓮沼復爾移蘭橈窈窕遵玄浦逶迤渡七橋菰蒲水清
淺石竹風蕭條槐陰宿鳥下藻動潛鱗跳何緣對淑景
且幸聯高標因探歷城勝并采康衢謠
中山早行
客夢長不成雞聲起偏早旣無夜寐安寧似晨興好銀
河澹欲沈朱炎寂猶埽搖旆指秦關駕車歷周道古塔
振風鈴高槐護芳草對此忘驅馳翻以舒懷抱
張岳
留客亭
憑軒有所思所思在遠岑我有青絲瑟欲奏無知音萋
萋芳草色遲遲美人心佳期不可敦離憂故難任冥迷
風雨交歎息河梁深歸來卧山中浪浪涕霑襟願乘空
谷駒翩翩夕巖陰桂枝聊攀折芳馨日相尋山阿華歲
晏莫受霜霰侵
同翁夢山游三海巖
夙愛山水遊兹山屢延賞披雲入青冥巖屋呀弘敞玲
瓏開北戸峭壁排銀牓初駭溜石懸漸喜瓊芽長幽泉
時一滴毛骨森蕭爽壺觴屢獻酬清言激靈響天末多
風波陳迹成俯仰徒聞海上洲中宵勤夢想聊兹永日
留真性非外奬暝色望征途何由釋塵鞅
與夢山登欽州東城樓
登高易為感況兹萬里心高城餘百雉翠色前山深詰
屈水通海蒼茫日載陰美人隔宵旦末由攬芳襟舉手
招青鳥願托瑶華音青鳥不我顧瑶華日以沈耿耿還
自念有酒且共斟
許宗魯
十七夜雨坐
秋雲滿空塞夜景生寥廓開簾對零雨客思轉蕭索燈
明虚室幌月暗高城柝天際聞遠鴻琴中悲怨鶴佳人
不共賞感歎秋懷惡側想明月輝梧桐坐來落
戴鱀
感興
高梧有良質斲為雙綺琴疏絃映金徽泠泠發佳音一
彈薰風至更彈江月沈大雅久以寂志士寄幽吟坐令
衆喧息洞見太古心
蘭蕙種不長荆棘日以滋青青野中蔓引身百尺枝春
風一吹拂垂垂得其宜夭桃開上苑苦李道傍遺賦命
固如此物情胡不怡托根各有所聊用以自持
王廷陳
别張子言
我友駕言邁去去之朔方晨起趨中廚為我具酒漿長
别在須更且願盡杯觴昔為骨肉親比翼雲中翔今當
永乖違邈若參與商出門異鄉縣居世如朝霜世途轉
傾側良會安可常羸馬感人情哀鳴衢路傍悲風振喬
林瑟瑟傷肝腸執手不能辭淚下霑衣裳恨無淩風翰
送子還故鄉
故鄉豈不思臨發中徘徊借問欲誰須重與心知違山
海高且深見面未有期有懷今不盡相思亦何為豈無
絃歌曲調促令心悲立語未及終白日奄忽移安得魯
陽戈揮景使東馳
馳景不少待客子何可留相送不覺遠行行至河洲中
有雙黃鵠飛鳴偕匹儔驚風揚洪波散失焉能求雌雄
相背飛影響日以遒鳧鶩豈不多嗟哉非我仇願言樹
萱草以解心煩憂
煩憂動我神悲歌仍躑躅鬱鬱道傍柳垂陰昔何綠嚴
霜日夜寒枝葉不復屬四時相摧斥變化一何速俗子
騖聲華世儒矜結束立身多所乖年命傷局促子其愛
景光抱道在白屋
園亭言懷
駿死骨誰市象焚齒自累棄置悲團扇齟齬歎方枘恥
隨荆橘化樂與魏匏棄素無金張援焉取丘園賁農圃
衍世業桑麻綜歲計實飽三士桃芳引八公桂春原露
未稀秋皋霜已被偶緣物態感遂與神理契晷度無能
淹金石亦善敝願言齊得喪庶以紓勞瘁
江暉
别劉子謙
天運無停機變化一何速四時更迭謝寒暑互往復雷
霆促晝陰霜霰棲寒谷萬卉隨隙光安能久蓄育傷彼
蕙蘭花凋零並蕭䔩芳蕕竟同岑賦命焉可卜
馬汝驥
送舒國裳謫閩中
童童百丈松上有女蘿絲緣蔓豈不固所嗟霜露摧伊
人何眷戀乖别亦何期傍路有清溪蒲生葉離離將子
莫折蒲折蒲濡裳衣安得瑶玉英采采以相貽
悠悠客言邁薄送城之隅薰風應律來炎藴稍驅除裊
裊微雲生忽忽翳天衢迢迢郊河樹冉冉南行車行車
當萬里會面不須臾豈不愴中懷何能少踟躕
答許中丞寒衣見懷效何水部
金尊乖宿覯玉札遞新響晨興占鵲書夜思縈蛛網嚴
霜被零木殘月升虚幌天遥夢不隔室邇心獨往撫絃
常自輕覓句為誰賞願言同奮飛短翮焉可強
王謳
汶上公署
百歲為浮名一身恒旅寓鴉歸野樹昏角散城雲暮残
壁竄秋蛩空階滴夜雨愁心似繭絲短髮變玄素
偶成
茂林鬱如蓋雜花開欲然啼猿驚客散舞鶴到尊前蕙
帳養霞影竹窗照月妍時有故人夢伴兹清夜眠
暮雨獨坐
夕雲起山澤廣陌鬱幽沈北風吹雨雪寂樹無歡禽天
涯莽寥落行子斷歸心却往盛年邁潛來愁思侵高樓
厲清角虧景蔽蒼岑輕舉積淵抱揭懷伸素襟寒冬芳
意歇爐焰澄香陰還憶故園夜攜酒仍抱琴
冬日閒居雜興
枯葉下風林沈沈廣庭晏衆鳥還故棲浮陰相與散霜
清野水明天遠連山斷愁雲黯自銷猿嘯驚還亂獨坐
閉蓬茅淹留節序換
夜行
夜行如在旦殘月清林光雲氣生深澗露華從早涼白
沙鬱浩浩翠壁凝蒼蒼寂歷松柏徑經過花草香雞聲
互村落曙色動柴桑即事況多感離心含永傷
汪應軫
鳩隱
鳴鳩拂其羽四海皆陽春秋風起鶗鴂蓬棘深藏身時
哉有顯晦微鳥靈于人孰謂鳩性拙而同鳳與麟
許相卿
諸弟夜集
獻歲閟霖潦今夕欣澄和況我遠行歸兄弟會匪他晏
晏言笑洽楚楚壺尊羅東風舉衣袖明月在庭柯一觴
再三詠舞影時婆娑荏苒百年内白日如投梭載懷秉
燭游不樂如夜何
李鳴鶴
雜興
未陽媚初夏庭宇生閒情幽禽奏新響嘉木敷柔榮餘
寒逗春服浮陰妨晝晴雲頽山翠重雨過林香清獨步
還獨坐取適夫何營興至發高詠澹然心自平
秋思
燭暗夜已深秋蟲競相語驚風灑蕉葉冷露散如雨奈
此留滯客愁緒不可數白髮日以繁青山渺何許
陸釴
愛峯篇
愛山愛孤峯峯高不可即誅茅卧其旁憑軒看空碧裊
裊金芙蓉海霞蕩日夕下有蛟龍盤波濤起淵宅浮雲
倏蔽虧白日慘無色蔽虧良有時我情終不易請看石
上蘿綢繆自今昔
妙高臺
石徑入迂迴高臺出林杪遠岫迎歸雲層巒礙飛鳥厓
崩樹交撐壇靜花不埽淩風一振衣清曠絶塵抱仰接
煙霞重俯視樓觀小安得鞭蒼虯翛然下蓬島
張孚敬
恭和御製翊學詩
帝王治有道修身宜所先於皇聖天縱受命真自天陋
彼霸功小愛此王道平經筵講大學治法三代前乾乾
自不息安安而能遷升堂入其室登山陟其巔擴之保
四海泉逹火始然卓哉真德秀義能衍斯篇微臣忝進
講膺服同拳拳
張治
廢寺
古寺饒蒼苔斷礎委蔓草秋高木葉深霜重池荷老日
光穿雲來竹色不可掃世代成古今惻然傷懷抱
河西草堂為童内方乃兄賦
君住玉沙湖雲構函虚敞荷露凝清香竹風動幽響月
華川上來煙水平如掌深居澹無營悠然謝塵鞅閉門
卧高舂不知春草長朅來燕市遊驅車何慨慷細雨懸
孤帆青山還獨往我屋瀟湘東林巖亦蕭爽三年縛纓
裾懷之空惝恍衡岳千萬峯因君發遐想幾時湖上歸
與君弄蘭槳
黃佐
詠志
棲遲衡門下向夕絶來鞅輕風蕩微月玄景振清響遊
心觀物化閒庭恣偃仰蒼蠅以翼鳴營營在蛛網鴻雁
隨陽飛一覽八紘廣
朱火照玄夜耿耿懷平生雲漢經中天為章竟何成瀟
瀟風雨歇引領晨雞鳴褰帷納素月悠然鍾我情
學古一首贈胡承之歸關中
翩翩雙鳴雁噭噭雲中飛娟娟蛾眉女札札流黃機棄
置不成匹歎息減容輝問女何所歎良人悵有違萬里
遥相望何由接音徽蕙樓鑒素月蘭燈曖虚幃身非驂
與服安得同車歸河清尚可竢會合何可希臨岐奏此
曲淚下誰能揮
廖道南
靜海遇張汝禎夜話
日夕繫蘭橈山城圍海縣嵐光互明滅水霧遞隱見涼
月鑒廣原靈飇振方甸幽人抱遐心踟躕夜將半仰觀
河漢流俯察昆蟲變側聞哀鴻音攜手淚如霰
周祚
雜詩
二儀衍恒運日月斯晦蝕陰陽靡協和風雨失其職天
道垂常象君子重刑式百揆理四時允為天子翼一物
苟失所憂懷動顔色邈哉古聖賢旁招曁幽側重華闢
四門尼父取三益周公致太平吐哺不終食
馬剔
阻雪張橋驛懷徐道長
人生如浮萍同生水一涯聚者忽焉散合并安可期豈
不憶王孫芳草迷路岐客持雙鯉至云是美人貽與我
期何所乃在淮水湄忽忽玄雲浮雨雪一何滋駕言思
往從徑滑馬行遲相隔匪遠道無緣接高辭始願旣已
違延竚益淒其
黃潤
孟秋
玉衡指孟秋階前鳴促織光陰良易邁坐覺老來廹四
十道未聞眷言心孔䀌空死讀書螢徒取譏有識迷塗
幸未遐周道矢焉直千里雖云遥終當勵餘力
張羽
雜言
蜀嚴好沈冥日食止百錢卜筮人所輕久之操彌堅君
子有所貴乃不在當年百世有知音何必鍾期然子雲
太區區譽之公卿間卑哉益州牧乃欲吏高賢豈無王
侯貴敢言不敢言斯道誠兩得永為後世傳
吳益夫
晚歸
夕陽下西林草徑含暝色鳴蜩在深樹向晚猶不息歸
騎且遲遲中天雲未黑
袁逹
幽懷
沖懷悅魚鳥放跡棲丘樊永息喧中想方知靜者尊農
人談稼穡穉子牧雞豚時有會心侣晤言孤樹根
獨行清澗濱覽物懷悽惻蘭生何芬芳草掩無顔色漆
割乃自為木伐先其直林深不可留哲人慎日昃
御選明詩卷二十五
