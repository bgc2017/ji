欽定四庫全書
御選明詩卷一百
五言絶句五
鄭龍采
采松花
美人采松花紛紛落黃雪花落松枝輕當風更搖曳
張次仲
詠史
七首投銅柱金椎中副車吾謀適不遂天意復何如
苔徑
苔徑路欹危幽人自來去但聞啼鳥聲不識鳥啼處
陳仁錫
中秋
月華冷于霜水白已成路宿鳥静不鳴羽毛紛可數
九日
劍戟帶霜雪客星似水閒歌殘席已散秋葉滿空山
愁人未成眠明月呼不起一雁叫長天暌孤亦如此
方逢年
乳洞口水碓
陟阿采玉芝浮澗拾瑶草野碓竟日舂誰識是龍腦
倪嘉慶
驟雨
雨驟泉聲急雲涼樹色濃不知何處寺忽送一聲鐘
蕭士瑋
寓意
誅茆宜楚地無如廬阜美五步一溪雲十步一溪水
馮一第
野望
江岸閒行處晴雲澹一天微風生遠樹吹送渡頭船
月夜取惠泉烹茶
瓶貯冰雪性爐試蟹松聲手底矞雲影香分月氣明
陸寶
周斗文自易水歸縱談燕太子及荆高遺事嘅
然賦此
每讀燕丹傳長悲易水遥聽君談往事風起復蕭蕭
周應儀
爛溪二首
明月溪邊路秋風溪上船船頭何所有滿把水中蓮
我家爛溪邊出門即溪水秋來溪水深處處菱歌起
趙宦光
登華山
鳥道縈紆上深林幾折盤支公此銷夏五月晚猶寒
朱鷺
過曹氏園值玉蘭盛開
花光何璀璨八窗搖一色春風過酒人忻與花相值
徐弘澤
題畫贈李尚寶
風卷長蘆晚雲開積水明沙邊雙白鳥逐我釣船行
殷仲春
湖上岡
桑柘隱斜日獨登湖上岡誰人攜小櫂載酒出菰蔣
葛徵竒
題畫芙蓉
秋來煙水多蘆葦渺難即愛此江上花日坐雙鸂鶒
吳載鰲
姜給諫以五羊石見貽賦謝
文饒平泉莊有石自言好何如初平羊眠雲嚙瑶草
龔士驤
惜取
惜取檐前葉休教落地輕夜窗留聽雨葉葉是秋聲
王章
讀書篁川偶詠
竹裏起茶煙白雲堆滿屋何處桔橰聲園丁灌花木
王與胤
對瓶梅作
鄉思那可禁况復逢驛使念我欲歸時已結垂垂子
王養正
對菊
仙人授錦囊中有百年草本是駐顔丹人間不知寶
徐柏齡
江信寺文信國祠
孤嶼浮江面寒潮撼石根遥遥箕尾外何處可招魂
顧咸正
上方巖
層層白雲堆石屋架其上鳥雀静不喧半空人語響
堵胤錫
山路
入山處士住出山處士去深樹滿成隂不識家何處
蔡道憲
歲暮
美人無信至歲暮江梅白家住嶺西東何處寄相憶
馬踏夜城望南郊燈火疑為馮椳公郭幼隗讀
書處
好月霜難下高城獨馬看遥連山影外人在剔燈寒
方以智
酒樓贈燕人
燕客善彈筝悲歌舊有名近來離别易不畏斷腸聲
金堡
臷菴
落葉平坡外騎牛古寺還一回風雨過幾幅米家山
高承埏
卧疾遣懷兼荅親知見存
往事憑詩史新愁負酒徒故人音信斷何處覓柴胡
沈中柱
重九
川静晴郊迴山明宿霧收空庭來返照惆悵一登樓
朱一是
濇溪
濇溪雖蕭條景物故鄉美春日對春山秋風蕩秋水
徐枋
懷友
細雨寒江路疎燈獨夜舟故山今寂寞為訪玉峯秋
張若羲
搗衣
馬上客衣單途中書信難别離秋易早階前露不乾
密網縈蛛絲一上一回遲羊腸九折坂君行已幾時
寂寞支機石當階鳴促織輕羅穩稱身欲寄無消息
秋夜
新月上林端林端白露溥芭蕉不解意葉葉向欄干
風來莫亂吹搖我庭中樹樹上有鳥棲驚飛無住處
劉曙
詠蓮房(十三歲作)
出水芙蕖色娟娟不異花療飢還療熱菱芡未須誇
葛一龍
桃花源
一澗入蒼煙千花繞澗邊花開與花落流水送流年
松墩
甃石亂無次高高積寒翠一鶴懶應門每來松下睡
東村
曾聞東園公住此不復出年年開白花猶是漢時橘
偶作
山中春雪消澗底寒泉響谷口無人行嶺頭明月上
張氏隱居
老卧空山裏窮交若箇存風吹春草長麋鹿到柴門
張廷立
賦得蛺蝶花上蛺蝶
飛飛復飛飛雙起復雙棲料得影相似怪他蜂亦迷
朱茂暉
虎山橋
霽雪東西崦寒雲上下沙何人吹玉笛早有落梅花
朱茂曙
秋曉
棲鴉樹杪啼促織籬根語不見拗花人秋露濃如雨
鶴洲對酒
已收橋下釣復此石上酌百尺凌霄花紛紛落紅萼
馮鼎位
題畫二首
遠水波澹澹平林煙漠漠高閣置懸崖坐聽泉聲落
芳齋蔭隄柳古寺隔江村日坐渾無事青山恰對門
題畫蘭
芳蘭在幽谷宛宛風前姿何處思公子湘江日暮時
登吹臺
樹杪涼颸起被襟獨倚樓落霞飛片片猶帶舊時秋
黃伋
題畫
秋霽愛登臨歴歴亭臯路不學米於菟糢糊雨中樹
朱隗
月艇歸帆
入浦風漸微蒲帆不須落秋光何處多煙月溪邊閣
卜舜年
湖上送别
西風奮枯林潮沸盛湖晚淚眼對殘陽看君行漸遠
邵德生
夜度清遠峽
枕上不見山但聞水聲駛自非山百尋水急那如此
楓亭
草樹隨方别楓亭故有楓故鄉烏臼樹霜色更深紅
邵濓
梳髮
髮白眞堪惜蕭蕭可奈何西風吹病樹殘葉苦無多
李肇亨
西冷遇室
露氣横疎柳香風送晚荷不知潮面闊止覺四山多
潘一桂
龍潭道中
疉嶂深藏日連峯共隱天小舟如雁許歴歴下江川
施武
烏雅關
朝上烏雅關暮下烏雅關老烏啼啞啞行人還未還
關索嶺
高嶺呼將軍將軍祀其上行人仰望時白雲隔千丈
相見坡
上坡面在山下坡山在面相見令人愁不如不相見
屠應韶
贈歌童
弱質偏姚冶清歌意獨新未須聞别調梁上已飛塵
朱樵
落葉
綠葉影重重秋來逐轉蓬自無依樹力莫謾怨西風
木芙蓉
西風著岸吹木末發光彩寄語有情人憑君涉江采
春暮苦雨
楊花池上飛燕子梁間語從此送春歸能消幾番雨
繆師伋
九日
黃菊東籬下還逢九日開今朝尊酒盡無復白衣來
陳鴻
題田家壁
十畝五畝園三株五株樹荷鉏日暮歸犬吠門前路
章志宗
閒述
天無一片雲萬里清如水孤月自空明我心亦如此
吳孺子
江上
新月淡煙霏江花冷照衣無人山犬吠隔竹掩荆扉
閒居
積雨暗空林濕雲飛不起日暮鳥鵲喧幽人不得語
徐斗支
歸舟寄朱子蕃
春江自蜀來半是岷峨雪千里下江陵山山響鶗鴂
李廷昰
半山聞鶯
一路籃輿穩山行日欲西藤花開未盡隨處有黃鸝
言别
夜值芭蕉雨時當鄠杜秋匆匆無一語相視上孤舟
宗泐
題厓瀑圖
飛瀑洒寒冰危梁跨碧層天涯圖裏看頭白未歸僧
晚涼
晚涼池上亭坐來心似水雨過竹林青風吹豆花紫
山景
孤村帶寒鴉遠山涵夕霧渡頭人未歸落日風吹樹
水竹居圖
山人水竹居畫圖看更好十年不歸來茅屋秋風老
秋江送别
江頭楊柳樹秋雨更蕭蕭可惜長條盡那堪折短條
蓮社鐘
方深區内緣久負社中約惆悵暮鐘聲徘徊度林薄
梅花莊水軒望清遠不至
望君水軒西恨殺前村樹日暮溪雨來扁舟在何處
湘臯煙雨圖
翠袖湘江曲秋林淚點斑冥冥煙雨裏不見九疑山
次白以中西塘即景
落日雞鳴埭何人射雉回北湖山月上相送暮鐘來
來復
過越王臺
人道耶溪好青山罨畫開荷花三百里無數白鷗來
廷俊
題畫蘭
綠葉微風際清香小雨餘湘江春水闊愁殺楚三閭
德&KR1444;
故宫井
上有千尺桐下有千尺井風吹井上桐零落井中影
題桃花小禽圖
簷外雨初晴幽禽四五聲桃花無限思留客看清明
荅香光居士
山北山南住雞聲隔一峯新詩忽寄到猶勝一相逢
許起宗見過
雨氣來山北茶香過竹西芙蓉花發處明日約扶藜
如蘭
題竹
一夜竹窗雨秋聲入夢聞都將枝上淚灑徧九疑雲
雨澗牛
溪岸野橋横烏犍帶犢行無人挂書讀雨外候春耕
道衍
題秋寺晚晴圖
猨將朔吹哀雲帶溪流駛相送獨歸僧蕭蕭夕陽寺
聞雁
鳴雁為離羣餘哀度水雲那知故鄉夜亦似客中聞
山中見王㽘
身外留黃犢山中畊白雲不隨樵子去無路得尋君
淨倫
松隂小憩
風來石上松僧坐松下石洗鉢將煮茶溪流漾晴碧
古佛巖
蒼松蟠古巖洞門鎖幽谷但逢掃葉僧不見銜花鹿
明秀
西巖夏日
窑盤春雨中筍味殊勝肉數日不窺園南風吹作竹
絶句
人坐秋樹下月在秋樹上苦吟落葉空瘦影自相向
題墨山扇圖
遠嶼孤煙起林亭落日虚青山半江影竹裏照殘書
普泰
韓亞卿德夫去官還陜
秋日泊沙灣君行早晚還分違無限意流水不相關
文湛
春盡
斜陽穿樹林野屋臨溪水春盡不開門花落空山裏
江上
江頭落日明江上西風起歲歲芙蓉花開落秋江水
法聚
江村
殘陽在木末遠鳥下孤嶼漁舟歸未歸吹笛芙蓉渚
宗林
春日
掃地心已淨讀書門嬾開碧桃花落盡猶未覺春來
宗倫
旅懷
東吳隔千里歸計尚茫然忽見梅花發他鄉又一年
洪恩
雨過即事
一雨山如沐垂籐覆深屋不見踏花人窗外生新綠
德清
題畫小景三首
流雲覆春山輕寒凍欲坼何處踏青來歸時月華白
煙樹春雲綠江天落日紅不知何處醉歸向月明中
風雨孤舟夜微茫草樹春茅簷驚犬吠定是渡江人
再過小金山
漁火夜深白沙雞清晝喧江空人境絶長日掩柴門
法杲
山居詩
四窗鳴磵聲一座春雲影千載寂無人六月猶嫌冷
昨接左溪書已成巖穴志著笠舉鋤頭學幹山中事
碧天寒已深晚露樹沾濕鳴蟬訴夕陽不道秋風急
智舷
秋日山中
落木空殿深夕陽下山徑澗戶松風寒獨夜鳴孤磬
天遂
閒泛
無事泛波間孤舟亦自閒樹邊春霧斂尖露幾重山
圖暎
宿蓮花閣
家山知遠近身卧與雲平數載未歸意一樓風雨聲
通凢
村居
竹間獨立時涼風自相接回顧碧池中蜻蜓踏萍葉
知證
閒居
香徑蘚花生隂檐藤葉綠日長不耐閒行溪看鷗浴
實䚮
曉行
東林初日上羣壑開霽色樵夫先入山霜草見行迹
性琮
夜坐
新涼微月上雜坐小庭前莫更燒明燭飛蛾絶可憐
讀徹
入林
入林不知深但覺衣裳冷新綠滿空山低頭不見影
雜詩
天氣秋晚晴坐看西山色前溪有故人草深行不得
契靈
山居二首
屈曲山路長曾不見車馬鳥啼落日黃處處逢樵者
懸厓老樹枯樵斧不敢剨亂挂猢猻藤不知幾千尺
明河
絶句
二月山容醒林端别有香心知春尚早蜂蝶一齊忙
山居詩五首
東溪信非遥咫尺籬門外橋頭看落花昨日鶯聲在
送雨風無力流花水不情啼春枝上鳥今日更分明
屋後山疎秀門前水清淺朝來何處風吹落浮雲片
塢深不見人樹杪青峯墮若箇採松花隔林應喚我
短日催身老長吟奈病何暗消心事盡新識藥名多
圅可
同謙受枕上
枕邊不計程驛路如可記一樣夢還鄉多子五千里
孟淑卿
題畫
嶺樹盤雲上溪迴路轉斜晚來煙靄合何處問山家
鄒賽貞
鷺鷥小景
聮拳屬玉兒飛向磯頭立秋寒雪不消點破江天碧
潘氏
重陽
獨坐小窗下幽蛩不絶鳴青天孤月静滿耳是秋聲
秋月
園亭當水中兩岸蘆花雪夜深人未眠碧水蕩秋月
江上
江上水正平日照西江口遠樹一尺長岸闊風吹柳
蓮塘
溪水流東去垂楊對我門淒涼斷橋路殘月照黃昏
馬閒卿
暮秋
野色滿園中閒情立晚風菊花含雨艷楓葉醉霜紅
端淑卿
採蓮
風日正晴明荷花蔽洲渚不見採蓮人只聞花下語
斗娘
送夫四絶句(錄二首)
遠逐風塵路遺書滿目愁思君不成寐月上看牽牛
寂静聞天籟愁眠恨夜遲遥憐江海别殘月夢君時
楊文儷
採蓮女
若耶採蓮女日出蕩輕橈慣識谿中路歌聲入畫橋
董少玉
憶别
憶别河橋柳青青送馬蹄妾心與羌笛無日不遼西
寄夫在可嵐
流落客邊州刀環在馬頭莫憐楊柳色管取只封侯
周潔
秦淮
秣陵無處望灘水正前流何不教東下將心到石頭
夢還京
自去長干側終年桂嶺西新秋望鄉處無柰白雲迷
憶父
憶昔當殘臘還家雪正飛三年無一字不忍見鴻歸
朱德璉
偶題
偶聞渌水曲欲託黃金徽絃手不相應心隨别鶴飛
袁九淑
閒居雜書示王孫
操杵力不任當壚心自鄙花時掩關坐焚香讀秋水
張引元
賦得白裡白
鶴步瑶階淨螢飛星漢斜玉人搴素幕和月折梨花
林娙
詠鳳仙花
鳳鳥久不至花枝空復名何如學葵蕊開即向陽傾
尹紉佩
雨後江望
雨後水更明秋風漸漸聲寒天白露滿江上曉煙横
梅生
寄外
落葉滿庭階秋風吹復起遥憶别離人寂寞何堪此
王氏
綵燕二首
方寸明光錦閨中剪綴工不須春社到安坐粉香叢
貌得烏衣族春纖點艷粧時隨步搖影行坐共韶光
中秋後一日
宇碧淨秋煙清閨思渺然如何今夜月不似昨宵圓
黃淑德
客中聞子規
陌上柳條新逢春倍惜春忽聞啼杜宇愁殺未歸人
項蘭貞
寄慰寒山趙夫人
落葉驚秋早斷鴻天際聞遥思鹿門侣愁看嶺頭雲
步月二首
步月下庭除螢飛花影側露下不知寒鳴蛩動秋色
步月下庭除青苔印鞋濕行吟月轉西覓句還獨立
秋夜
静夜砧初動涼風雨乍收一鈎新月上應照故園樓
舟中晚眺得青字
片帆天際闊落日遠山青隱隱風前笛行人不忍聽
方孟式
春怨
隻影淡煙籠杜鵑枝上紅梨花風雨後人在月明中
方維儀
過石磯
巉石横岸曲碧葉生秋樹朝朝欸乃聲不識江中路
北窗
香風吹入簾臺畔花如雪遥憶故鄉琴無聲對秋月
葉小鸞
春日曉粧
攬鏡曉風清雙蛾豈畫成簪花初欲罷柳外正鶯聲
張倩倩
詠風
蕭蕭竹徑鳴捲幔如有情木落寒山裏千林共一聲
沈華鬘
春日憶瓊章姊
粉蝶戲蘭叢桃花似面紅東風吹不定飛向玉階空
劉雲瓊
春閨
百舌五更啼啼聲驚繡闈王孫歸末得芳草自萋菲
項珮
社日
過雨春泥白斜飛燕尾纖恰停鍼綫坐自起為鈎簾
紀映淮
絶句
杏花一孤村流水數間屋夕陽不見人牯牛麥中宿
黃媛貞
聽雨
長夜一燈灺獨愁誰與言窗前幾點雨井上芭蕉翻
吳静婉
别思
西&KR1735;雨未收東&KR1735;風又作留住綠蓑衣莫與篙師著
趙燕如
荅人寄吳箋
感君寄吳箋箋上雙飛鵲但效鵲雙飛不效吳箋薄
徐翩翩
江隂送顧太學
一日發江口五日下長洲可惜送君淚不隨江水流
趙彩姬
中秋對客
月從今夜滿秋向此時分莫惜金尊數清光喜共君
送王仲房還新安
暮雪江南路孤城尊酒期殷勤折楊柳還向去年枝
燕來
獨坐掩羅幃愁看雙燕飛思君不如燕一歲一來歸
朱無瑕
芭蕉雨
滴破愁中夢聽殘葉上聲新詩題未得偏送别離情
賦得霜上月
夜色涼如水霜華共月明誰招青女出來伴素娥行
鄭如英
留秋送劉冲倩
我欲留秋住寒衣不忍裁歸期何用速尚有小桃開
景翩翩
閨情四首
飛飛雙蛺蝶底事過鄰家鄰家海棠樹春來己見花
憶自折楊柳長亭贈玉驄如今楊花白日日解隨風
夜静還未眠蛩吟遽難歇無那一片心說向雲間月
窗前六出花心與寒風折不是郎歸遲郎處無冰雪
與蘇生話别
十日平原酒三秋江上船一經搖落後明月幾回圓
月出人未來月缺人已去好共借餘輝相求直至曙
寫蘭二首
道是深林種還憐出谷香不因風力緊何以度瀟湘
但吹花信風莫作妒花雨我欲采璚枝挽得同心住
風雨
風雨滯殘春豈但梨花悶夢裏萬重山疊起江南恨
三月即事
三月春無味楊花惹曉風莫行流水岸片片是殘紅
野外
曉雨泉争響春山鶯亂啼流雲兩三片移過石橋西
周文
詠懷
幾點愁人淚不許秋風吹吹到長江裏江流無盡期
有懷二首
捲簾何所思獨立數歸鳥不恨落日遲惟憐君去早
醉罷見明月照我還照君如何君不見只見天邊雲
暮春四首
曾共看花發無端又落花春歸君亦去誰與惜年華
鳥聲泣暮雨蝶夢遶東風花落不堪問春光半已空
坐起愁如織空齋但寂寥不關風雨妬春色為誰凋
堪嗟分手日春色冷湖頭柳絮空飛盡長條轉繫愁
梁小玉
雜詠二首
松響翻清籟泉聲浣俗塵白雲堪贈客明月解留人
霜杵舂清骨風燈颺夢思空山懸雨處斷浦落雲時
呼丈如
以詩訂丘生前約
流水郎車馬垂楊妾髩絲春江他自好一一入相思
王微
别窗下蕉
窗外重重碧雨餘密密栽似知明日别不展寸心開
探梅
故人辭我去期我梅花時昨夜偶相念起看庭樹枝
怨梅
庭樹亦如昨故人來何時花花自蚤發偏爾獨開遲
代梅荅
寄語問花人歲月那能借爾意怨遲開儂意憐遲謝
月夜留别馮夫人池上
愛君池下影特來池上眠落花映修竹静起一簾煙
送遠
爾别何所游月明江上舟異日思君處憑欄看水流
顧娟娟
贈别
南國相思子西番篤耨香留君充雜佩休賭紫羅囊
張叟
秋思
江上芙蓉開江上芙蓉謝開謝總秋風江流無日夜
屠生
題西子祠壁
紅粉溪邊石年年漾落花五湖煙水闊何處浣春紗
南靖老人
題壁
青青千里草隱隱獨家村日暮客投宿山深虎守門
吳下人
絶句
僕夫不識路踟躕道傍久寒風吹衣襟落日照馬首
無名氏
贈老僧(南潯祇園寺詩)
清溪通笠澤地以水為鄉竹青三日雨僧白一頭霜
仙人洞(以下五首見昌平州志)
石洞窅且深花落無人埽仙翁去不還何處尋瑶草
虎谷
虎谷名金山客行初未識日午山下過人面黃金色
銀山
銀山本在北萬丈青雲梯曉見居庸雪銀山勿在西
龍泉
瀰瀰山下泉瀠洄白如玉清以濯吾纓濁以濯吾足
安濟橋
石梁跨飛虹水清魚可數莫謂非通津亦有江南估
題西山清涼寺壁(見長安可游記)
山僧汲空潭驚起二龍子百里雲冥濛三日雨不止
題西山水盡頭(見青鞵踏雪志)
雙流決決鳴石根失其一棄穅於此中應從玉泉出
小水人
壁上詩六首(錄四首)
妾住小水邊君住青山下青年不可再白日坐成夜
薄情君抛棄咫尺萬里遠一夜月空明芭蕉心不展
解下羅裙帶無情對有情不知妾意重只道妾身輕
月色照羅衣永夜不得寐莫打五更鐘打得人心碎
冬橘
秋夜吟
幽蛩響寒砌白露墮寒石獨立看月明不覺羅衣濕
莆田女鬼
别梁生
側側復力力與君長歎息出入自苦愁單情還相憶
偰遜
山雨
一夜山中雨風吹屋上茅不知溪水長祇覺釣船高
鄭夢周
偶題
赤葉明村徑清泉潄竹根地偏車馬少山氣自黃昏
李穡
瀼浦弄月
日落沙猶白雲移水更清高人弄明月只欠紫鸞笙
李詹
雜詠
舍後桑枝嫩畦西薤葉稠陂塘春水滿稚子解撑舟
成石磷
送人之金剛山
一萬二千峯高低自不同君看日輪上何處最先紅
李希輔
次唐修撰夜宿太平館醉起韻
雄辭海生波醉墨鴉翻壁無使我公歸於焉作佳客
蘇世讓
太平館次韻
望眼山連北歸心月向西羈魂與别恨愁殺五更雞
沈彦光
太平館次韻
春鳥花邊啼暮鴉樹頭宿何事遠游人不秉良宵燭
申光漢
暮景
樹密深濃翠孤煙淡作雲前村聞犬吠暗路艸中分
崔壽城
驪江
日暮滄江上天寒水自波孤舟宜早泊風浪夜應多
鄭碏
聞笛
迢迢沙上人初疑雙白鷺忽聞横笛音寥亮江天暮
姜克誠
湖堂早起
江日晚未生蒼茫十里霧但聞柔櫓聲不見舟行處
金淨
村舍
水鄉豐德郡蕭寺遠浮煙地迴村燈近天垂水氣連
趙媛妾李氏
登樓
小白梅逾耿深青竹更妍憑欄未忍下為待月華圓
許景樊
效崔國輔
妾有黃金釵嫁時為首餙今日贈君行千里長相憶
春雨暗西池輕寒襲羅幕愁倚小屏風墻頭杏花落
雜詩
精金明月珠贈君為雜佩不惜棄道旁莫結新人帶
天&KR1444;
長安春日作
何事長安客春來思易迷樂游原上草無日不萋萋
御選明詩卷一百
