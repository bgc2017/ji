欽定四庫全書
御選元詩卷四十五
七言律詩三
馮子振
楊花二首
曾與行人惜翠條而今飛絮滿河橋一分流水萍初碎
百尺春風雪未消微撲妝樓啼半面乍黏舞席折纖腰
沾泥更傍誰家砌簾戸新聲紫燕嬌
婉娩春光與願違悠揚風日暫無輝不隨芳樹千林歇
還稱遊絲百尺飛夢落吳蠶欺白繭心隨代馬戀征衣
鳳池蹤跡逡巡到未忍飄零拂釣磯
鶴骨笛
胎仙脫脛寄飛瓊換羽移宫學鳳鳴噴月未醒千載夢
徹雲猶帶九臯聲管含芝露吹香遠調引松風入髓清
莫向山頭吹暮雪籠中媒老正關情
鮮于樞
留題廣嚴寺
送客臨平古佛祠聞公房裏住多時驪歌不見金閨彦
濁酒聊參玉版師龍象彫零餘故塔蛟鼉斷缺有殘碑
藕花未發風蒲短空詠參寥七字詩
清明日宴集賢宋學士園時梨華盛開諸老屬
僕同賦
琪樹吹香蕩夕暉華簪人對雪霏霏漢宫新火初傳燭
楚女行雲乍溼衣一片花疑蝴蝶化滿枝春想玉釵肥
蛾眉不用梨園曲唱徹瑤臺醉未歸
郝天挺
麻姑山
路入尋幽景便嘉石田瑤草帶煙霞注經洞古忘遺檢
養藥爐存失舊砂青鳥空傳王母信綵鸞應到玉皇家
巖扉不掩春長在老却碧桃無數花
張伯淳
寄柳老
旅食京華兩載同錢唐解后苦悤悤曾將漫刺投鈴下
又報危檣過浙東天闊雲飛俱暮景雪凝冰沍易春風
關情總在闌干曲明月雙溪徙倚中
送王中丞
學海波源識老龍人生聚散苦悤悤愛閒易得過從嬾
臨别還將姓字通白簡綘騶凌曉色空城故國鎖秋風
當年宦譜傳江左勲業憑高指顧中
送趙壽卿赴廣西書吏
客中尊酒足清歡驄馬驚飛白鷺閒向上儘多清步武
極南更有好溪山扁舟桂海冰天處健筆紅蓮綠水間
人到中年偏惜别不禁對雨聽陽關
蕭泰登
桂林馬上
滿前佳景眞堪畫馬上垂鞭雨正霏平地起峰千壁聳
半山走雨兩蛟飛桂林自昔宜人處梅驛如今過客稀
回首翠屏看未足朔風吹絮白雲歸
陳思濟
寄沁州元都觀張漢卿
為問張卿自别離桃花幾度發新枝元都宫闕連霄漢
故國山川入夢思雪屋未忘餐豆粥晴窗曾看理瑤絲
而今髮白朱顔改只有新詩似舊時
李京
出使雲南留别都城諸公
蒼龍雙闕鬱岧嶤曾侍鵷鸞趁早朝往事已隨塵衮衮
虚名贏得髩蕭蕭長林豐草空相憶瘴雨蠻煙苦見招
借問都門門外柳為誰留著最長條(此詩見元音雲南通志又為李材作)
過七星關
七星關上一回頭遙望鄉關路阻修欲倚雲山攀北斗
不辭鞍馬過南州兩厓斬壁連天起一水漂花出洞流
聞道清時無瘴癘行人經此不須愁
初到滇池
嫩寒初褪雨初晴人逐東風馬足輕天際孤城煙外暗
雲間雙塔日邊眀未諳習俗人争笑乍聽侏離我亦驚
珍重碧雞山上月相隨萬里更多情
天鏡閣
檻外千峰插海波芙蓉雙塔玉嵯峩銀山殿閣天中見
黑水帆檣鏡裏過芳草滄洲春思晩野雲孤鶴客懷多
共誰一夜山堂月洞口參差長薜蘿
點蒼臨眺
水繞青山山繞城萬家煙火一川明鳥從雲母屏中過
魚在鮫人鏡裏行翡翠罘罳籠海氣㫋檀樓閣殷秋聲
虎頭妙墨龍眠手百&KR0034;生綃畫不成
陸垕
清明山行
自憐汨沒滯天涯閒趁清明領物華槐火取將初試茗
楝風吹盡更無花雲山石磴三千級嶺海春城十萬家
歸去越王臺上路鷓鴣聲斷夕陽斜
于昌文
喜雪
肅肅誰將滿院清歲寒臺柏自中庭朝来踏破尋梅路
夜半驚回折竹聲千尺威稜龍露甲一襟冰玉鶴歸丁
銀花點點豐年兆預報山城酒價平
湯炳龍
繡毬花
誰擲流蘇滿小園無心花萼密相聯唐宫玉蝶團風軟
后土瓊花簇月圓妖態欲来裀上舞異香宜在帳中懸
試看有物渾成處如在東風太素天
張復亨
雨晴與王仲敏登毘盧閣
迢遙佛閣與雲浮極目揚帆郭外舟千嶺層嵐兼暮色
一溪過雨送春流莫將柳樹牽離思且趁荷花結勝遊
王粲底須憔悴極江南風景足遲留
黃宏
呈蕭太師
太掖勾陳瑞靄浮宫花時綴五雲裘湛盧光截飛狐月
繁弱風號涿鹿秋蟣蝨幾曾生介胄貂蟬又見出兜鍪
南来穩作風流帥日上扶桑瘴霧收
吕起猷
詠雪和曇字韻
萬里關河凍欲合渾如天地尚函三橋邊驢子詩何惡
帳底羔兒酒正酣竹委長身寒郭索松埋短髮老瞿曇
不如乘此擒元濟一洗江南草木慙
繆鑑
題悟空寺
不到招提二十霜眼眀還識魯靈光雲餐已供伊蒲塞
風鐸猶傳替戾岡新寺金湯龍化遠舊家王謝燕飛忙
行人指點簪犀地十里春風土尚香
梅花
鐵石槎牙玉粒姿詩中圖畫畫中詩半稜山色初晴後
一截溪煙欲暝時流水帶雲棲瘦影小窗和月上横枝
老来自覺吟情拙莫遣孤山處士知
春題
江天漠漠水悠悠望斷春風燕子樓書寄碧雲千里鴈
鏡分明月半奩秋来時楊柳陰連陌歸路蘋花雪滿洲
遙想瑣窗挑錦字淚珠和粉冷銀鈎
端居
修竹垂楊映戸栽清風長送午陰来門因好客時時埽
窗為看山面面開此樂恐於兒輩覺長貧能免俗情猜
儒衣不似牛衣好分付山妻放窄裁
解嘲
莫笑詩翁嬾出門詩翁樂事在山村鶯啼楊柳金歌舞
蝶宿梨花雪夢魂罨畫丹青分曙色壓醅&KR0812;醁漲溪痕
燕簾風裏茶煙外自選唐詩教子孫
安熙
冬日有懷憶故人
病鶴孤鳴在九臯虚名多累恐難逃殘陽入谷隠猶見
新月穿雲出未高江上蓴鱸君自適山中泉石我徒勞
興来欲駕扁舟去何處滄波有巨鼇
于石
棲眞院
空翠凝寒不受埃斷崖千尺擁崔嵬老僧倚樹驚猿去
童子埽階知客来石徑晴因松露溼茶煙遠趁竹風回
禪家也辦吟邊料不種閑花只種梅
半山亭
萬疊嵐光冷滴衣清泉白石鎖煙扉半山落日樵相語
一徑寒松僧獨歸葉墮誤驚幽鳥去林空不礙斷雲飛
層崖峭壁疑無路忽有鐘聲出翠微
春事
白了江梅柳又青遊絲千尺網紅塵鵓鳩夫婦孤村雨
杜宇君臣故國春客裏易添芳草思尊前誰是去年人
桃花源上空流水安得漁郎一問津
清明次韻趙登
九十春光半晦明東郊攜手趁新晴飄零風絮如行客
冷暖廚煙見世情宿雨鞦韆花有淚斜陽古塚草無名
勸君且盡尊前興柳上一聲何處鶯
瀟江亭
背依古塔面層峰曲曲闌干峻倚空萬屋參差江色外
片帆出没樹陰中五更鐘鼓半山月兩岸漁樵一笛風
極目子陵臺下路滔滔惟有水流東
淨居院
峰迴澗曲路縈紆萬壑中藏一畫圖雪墮枯枝龍解甲
藤纏怪石虎生鬚滿樓山色自濃澹隔竹泉聲半有無
紙帳蒲團清思足更添梅種兩三株
秋思
遠水遥天起斷鴻秋光冷澹客情濃一川疎雨平沙牧
半樹斜陽隔塢舂落葉輕於流俗態寒花羞作少年容
憑高不礙乾坤眼興入晴嵐第幾重
西湖(鄉人杜伯高昔與諸公飲於湖上得風月一聯余愛其語因為足成之)
西湖勝槩甲東南滿眼繁華今幾年鐘鼓相聞南北寺
笙歌不斷往来船山圍花柳春風地水浸樓臺夜月天
士女只知遊賞樂誰能軫念及三邊
次韻何寺簿閑詠
居喜山深人不知凝嵐空翠澹含輝隔林樵語驚猿去
倚石松枝礙鶴飛留客眠雲聽澗瀑呼兒踏月埽苔磯
冥心静坐勿輕出門外藤蘿露溼衣
自笑
歸来更讀十年書自笑今吾即故吾栗里谿山晉處士
洞江風月漢狂奴種梅添得詩多少愛菊何拘酒有無
隨分生涯聊爾耳門前應免吏催租
蕭國寶
餞張大使遊淮
竟夕相歡無俗賓悲歌彈劒壯青鱗一篷夜雨家山夢
千里春風淮海身纜解河橋楊柳密酒沽村店杏花新
此行早獻安南策露布争傳奪虎巾
春日
東風竟日掩柴關讀罷離騷新火煙一篲落紅春埽地
半篙新綠水連天夢魂枕上驚蝴蝶鄉思燈前怯杜鵑
秖為儒冠空白髮幾將心事賦歸鞭
晩興
翻盡殘書已落暉樵歌引我出柴扉江横露氣吞漁艇
風挾秋聲動羽衣沙草荒涼黃犢卧渚花蕭瑟白鷗飛
斷雲數片無拘束滿目青山入翠微
山居詠
殘紅零落鳥無言結竹為籬夢不喧雨漬短垣茸草色
水涵空石露蒲根風搖碎影春將盡煙褁深林月欲昏
冷硯久荒時一洗墨香狼籍引魚吞
夜過吳江
西風颯颯一帆輕路入松陵夜正清市戸殘燈臨水影
漁村短笛隔雲聲丹楓葉落霜初蕭白葦花開月倍明
我有元龍豪氣在四橋波浪不須驚
趙孟頫
和姚子敬秋懷五首(錄三首)
銅雀春深漢苑空邯鄲月冷照秦宫煙花樓閣西風裏
錦繡湖山落照中河水南来非禹迹冀方北去有唐風
溪城秋色催遲暮愁對黃雲没斷鴻
落日孤城動鼓鼙愁中畫角不勝吹山川蕭瑟秋雲淨
草木彫傷暮雨悲多病馬卿聊假日數竒李廣不逢時
卷簾白水青山裏隠几無言有所思
搔首風塵雙短髩側身天地一儒冠中原人物思王猛
江左功名媿謝安苜蓿秋高戎馬健江湖日短白鷗寒
金尊綠酒無錢共安得愁中却暫歡
聞擣衣
露下碧梧秋滿天砧聲不斷思綿綿北来風俗猶存古
南渡衣冠不及前苜蓿總肥宛騕褭琵琶曾泣漢嬋娟
人間俯仰成今古何待他年始惘然
岳鄂王墓
鄂王墓上草離離秋日荒涼石獸危南渡君臣輕社稷
中原父老望旌旗英雄已死嗟何及天下中分遂不支
莫向西湖歌此曲水光山色不勝悲
溪上
溪上東風吹柳花溪頭春水淨無沙白鷗自信無機事
元鳥猶知有歲華錦纜牙檣非昨夢鳳笙龍管是誰家
令人苦憶東陵子擬問田園學種瓜
次韻王時觀
相思吳越動經年一見情深重惘然草木變衰人易老
江湖牢落鴈難前秦山半出青天上禹穴遥臨古道邊
欲說舊遊渾似夢何時重上剡溪船
紀舊遊
二月江南鶯亂飛百花滿樹柳依依落紅無數迷歌扇
嫩綠多情妒舞衣金鴨焚香川上暝畫船撾鼓月中歸
如今寂寞東風裏把酒無言對夕暉
見章得一詩因次其韻二首
水色清漣日色黃梨花淡白柳花香即看時節催人事
更覺春愁惱客腸無酒難供陶令飲從人皆笑酈生狂
城南風暖遊人少自在晴絲百尺長
片片飛花欲送春萋萋碧草正愁人黃蜂釀蜜經營急
紫燕銜泥来去頻才似茂陵悲晩遇美如曲逆不長貧
久知求富都無益但喜論詩若有神
奉和帥初雨中見贈二首(錄一首)
正坐清談與世違交情如子定應稀圖書趺宕心猶在
裘馬清狂意已非黃鶴未知何日返飢烏故作傍人飛
谿南流水清如玉終擬歸休理釣磯
多景樓
層顛官閣幾時修繞檻長江萬古流白露已零秋草綠
斜陽雖好暮雲稠平南籌策張華得治内人才葛亮優
景物未窮登覽興角聲孤起甕城秋
東陽八詠樓
山城秋色淨朝暉極目登臨未擬歸羽士曾聞遼鶴語
(樓在寶婺觀觀中老道士能言諸父出處)征人又見塞鴻飛西流二水玻瓈
合南去千峰紫翠圍如此山川良不惡休文何事不勝
衣
蛾眉亭
天門日湧大江来牛渚風生萬壑哀青眼故人攜酒共
兩眉今日為君開蒼崖直下蛟龍吼白浪橫空鵝鸛迴
南眺青山懷李白沙頭官渡苦相催(時與劉伯宣尚書同登)
大都紅門外海子上即事
白水青林引興多紅裠翠黛奈愁何底從暮醉兼朝醉
聊復長歌更短歌輕燕受風迎落絮老魚吹浪動新荷
餘不溪上扁舟好何日歸休理釣蓑
至元庚辰繇集賢出知濟南暫還吳興賦詩書
懷二首
五年京國誤蒙恩乍到江南似夢魂雲影時移半山黑
水痕新漲一溪渾宦途久有曼容志婚娶終尋尚子言
政為疎慵無補報非干高尚慕丘園
多病相如已倦遊思歸張翰况逢秋鱸魚蓴菜俱無恙
鴻鴈稻梁非所求空有丹心依魏闕又攜十口過齊州
閑身却羨沙頭鷺飛去飛来百自由
繼鄭鵬南書懷
豈不懷歸苦未閒宦情羇思不成歡可能治郡如龔遂
只合臨流似幼安棋局嬾從先處著醫方留取用時看
夜来夢到苕溪上一枕清風五月寒
題山堂
手種青松一萬栽山堂留得翠屏隈推窗綠樹排簷入
臨水紅桃對鏡開山雉雊迎朝日去野禽啼傍夕陽来
老妻亦有幽棲意數日遲留不肯回
送杜伯玉四川行省都事
浣花溪上草堂存今見能詩幾代孫橘刺藤梢隠叢竹
椒漿桂酒薦芳蓀日長畫省文書静春近岷江雪浪奔
我向東吳君向蜀别離從古解銷魂
杭州拱北樓
城上高樓接太霞令嚴鐘鼓静無譁提封内向三千里
比屋同封百萬家心在江湖存魏闕身隨牛斗泛仙槎
舉頭便覺長安近時倚闌干望日華
鄧文原
陪高彦敬遊南山
不到南山又二年離離秋草映寒泉東林蕭散開蓮社
西晉風流櫂酒船古寺雲煙終日合長松風雨半空懸
謝公未了登臨興故向禪房借榻眠
十月十日出都城二首
倦客愁深素髮生分甘投劾謝塵纓老来每愧公車召
歸去何須祖帳榮紅葉早霜催歲晏白鷗野水與雲平
腐儒漫士真無補深負巖居與谷耕
朝擁臯比夕短檠病餘静息厭勞形閒情只合營三徑
便腹那能貯五經忝侍禁闈慙啓沃欲尋耆社覺凋零
歸歟嘯傲西湖上時看晴雲度翠屏
三月廿九日上御流杯亭聽講明日子翬司業
有詩因次韻
咫尺天顔仰照臨緝熙盛事見方今上林花接南薰早
流水春涵太液深寒士簡編窮皓首野人芹曝抱丹心
退朝欲草清平頌散作成均木鐸音
贈白君舉
崑崙西日水東溟何處清風起獨醒遠道雲煙今古樹
行人朝暮短長亭草舖平野春如剪花落重門晝不扃
不有茅茨容歗傲終南山色為誰青
送人遊天台
此去蘭亭修禊後平明驅馬試征衣海邊山盡天無盡
花㡳春歸人未歸一雨潮生魚入市遠巖月上鶴投扉
舊遊二十年前路孤負東風賦采薇
題小薛王畫鹿
禮樂河間雅好儒曾陪校獵奉鑾輿晝長靈囿觀遊後
政暇嘉賓燕集餘蛺蝶圖工人去久騶虞詩好化行初
宗藩翰墨留珍賞憑仗相如賦子虛
送鮮于伯機之官浙東
衣冠文獻參諸老臺閣功名負此公十載黃塵看去馬
萬山青眼送飛鴻揮毫對客風生座載酒論詩月滿篷
昭代需才公論定起分春雨浙江東
送張綱父教官
我友白蘋洲畔客忽凌風雪問征塗南州歲晩尋高士
西塞煙深憶釣徒呼酒江船春水動讀書山館雨燈孤
無錢自媿蘇司業聊賦驪駒為子娛
送姚利用入京
雪晴川淨駕飛桅舟入河冰二月開壯士不緣彈鋏去
故山曾見爛柯来上林淑氣催花柳盛代英雄擢草莱
青眼諸賢如問訊為言衰病懶登臺
獨立
數盡飛花一愴然壯心迢遞夕陽邊七年人事空流水
二月風光已杜鵑過眼青春寧復得涴人黃土絶堪憐
故園尚有平生約可使蒼苔到石田
松雪翁桐陰高士圖
玉立桐陰十畞蒼託根何必在朝陽迎風簌簌秋聲早
灑雨陰隂月色涼勝事只消琴在膝野情聊倚石為牀
高人自得坡頭趣不為花開引鳳凰
萬歲山廣寒殿
雪殘春意滿仙臺碧樹青蔥翠作堆三島靈山浮海至
九天丹闕倚雲開仗穿玉兔輪中出輦跨金鼇背上来
欲獻甘泉辟雍賦白頭零落媿非才
三月晦遊道場山宿清公房與成父同行二首
絶頂軒窗納晩晡下方燈火聽鐘魚天連震澤涵元氣
地涌浮圖切太虚涼立松風觀石溜晩尋樵徑叩僧廬
孤亭山麓荒苔積猶想幽人夜讀書
澗石縈紆紫竹叢晴雲吹落水晶宫夜寒身宿羣峰頂
花盡春歸萬木中儻買山田營破屋時過僧寺駕孤篷
只應渺渺軒前路杖履長陪鶴髮翁
送俞觀光赴義塾師
越山嵐翠俯青谿念子懷歸歲屢移乘興未尋安道宅
傳經且下仲舒帷稻粱秋足飛鴻外燈火涼生積雨時
東老收書兼好客何人詩寫石榴皮
劉松年春山仙隠圖
綠柳疎花繞舍栽長松灌木覆亭臺雲巒倒影水天夐
蒲葦有聲山雨来内史幽情觴詠樂右丞别業畫圖開
何時許我遊真境野色橋邊蹋紫苔
吳道元五雲樓閣圖
觀閣嵯峨起日邊春雲靉靆倚層顛天低青海一杯水
山落齊州九點煙百尺長松神闕外千秋靈柏古壇前
遨遊盡是蓬山侣瑤草金芝不記年
王維秋林晩岫圖
干峰凝翠宛神州中有仙翁寤寐遊林麓漸看紅葉暮
風煙俄入野塘秋搖搖小艇尋谿轉寂寂雙扉向晩投
我欲探幽未能去畫中真境許誰儔
盧鴻仙山臺榭圖
仙都圍合碧雲籠洞口緋桃著雨穠丹闕春深巢翡翠
朱扉風煖出芙蓉壺公不負三山約向子終期五嶽逢
野鶴一聲山館寂倚闌長聽水淙淙
趙令穰秋村平遠圖
白沙翠竹映江皋幾處村居對寂寥水落漁梁人暗度
霜清曲渚荇初銷千山雜沓凝嵐紫萬木蕭森向晩彫
自是秋光無限好誰能點染付輕毫
桐川九日絶無佳菊小酌書懷奉簡明仲博士
一笑
遊宦年光逐鴈飛傳杯好友念分違欲將老眼看黃菊
不遣秋香近繡衣稻蟹霜遲聊取醉蓴鱸家近重思歸
緬懷晉宋多才傑得似風流落帽稀
袁桷
送孫道士歸杭
送鴈南飛十五年朔風吹雪上華顛梨花的的疑蝴蝶
燕子深深似杜鵑東野先生愁外句西湖處士夢中緣
抱琴獨去知無奈一櫂春江水拍天
次韻王寅甫侍讀莅醮長春宫
蛻骨稜稜似鶴輕觚壇危處玉為城天街正候三能色
雲所疑呼萬歲聲氣篆通靈歸廓落心章祈歲報清平
金穰上瑞吾皇意不用神芝朵朵生
送虞伯生降香還蜀省墓二首(錄一首)
玉雪祠官貂帽低笑乘飛鴈上天梯寶幡繡重團金粟
鈿合香嚴印紫泥官饌每供千歲鹿驛程深聽五更雞
流沙可是河源地搖首揚鞭更欲西
送王繼學修撰馬伯庸應奉分院上都二首
玉京高處雪流脂連插雞翹綠髩垂蝶□有泥歌獨漉
琵琶無夢說相思黑河舊樂催填譜白海名花擬進詞
羽獵上林俱罷賦卿雲何以報明時
淺波平疊磧漫漫拂嶺青帘罨畫看氊屋起營羊胛熟
土房催頓馬通乾挏官走驛傳金椀冰正分奩貯玉盤
莫上鄉臺望南北白雲微處是槍竿
寄王儀伯太守
維揚太守文章伯故壘荒煙取次題逆浪風高淮白上
寒沙雲落海靑低極知后土花如雪不惜平山醉似泥
跋馬使君官驛畔揚鞭却在夕陽西
次韻陳海陰
三月雪花飛作氊春風似欲駐新年夢當好處成烏有
歌到狂時近自然村樹綠齊黃鳥界海山青盡白鷗天
何人會得龐公意布領長披不上船
馬伯庸擬李商隠無題次韻四首
金縷歌殘月墮江玉顔曾憶侍油幢象牀雲重恩專壹
鯨錦波翻賜疉雙春淺正宜氊作幕夜涼深恨魫為窗
浣紗可是無靈匹側足寒溪濺石淙
翠簾匝匝護朱光千葉宫桃滿院香閬苑有鸞通尺素
靈橋無鵲寄流黃上林賦罷歸巴蜀興慶詞工謫夜郎
不是月中親度曲世人那解聽霓裳
相期来似石城潮日望晴虹結綵橋却月眉愁歌漸遠
凌波步近意非遙抽琴有恨迴清角疉袖無情轉綠腰
弄玉最憐隨鳳去秋来誰與伴吹簫
白髮詞臣兩耳垂華腴堆吻陋牛醫宫娥引燭催麻日
院吏傳更寫制時蠟撚化生秋夕賜翠標疉勝歲華移
低頭欲說唐朝舊願侍虚皇進玉巵
送浦如淵辭官南歸
厭聽朝雞擁被吟吳船水滑碧千尋平洲種橘清霜重
小墅栽花綠霧深瞿鵲真能談孟浪鴟夷端自愛浮湛
因君搖蕩還家思燭影秋房恨不禁
送巨德新四川省郎中
退食公庭日未西浣溪清雨換障泥籌邊舊式傳銅馬
弔古新詩問石犀荔子綠陰鸚鵡過杏花紅影秭歸嗁
遨頭雅集須頻領不惜郫筒取次攜
玉堂合歡花初開鄭潛昭率同院賦詩次韻
一樹高花冠玉堂知時舒卷欲雲翔馬嘶不動游纓聳
雉尾初開翠扇張舊渴未須餐玉屑嘉名端合紀青裳
雲窗霧冷文書静留取餘清散遠香(崔豹古今注青裳一名合歡今)
(但名合歡而青裳之名不著)
宜遠樓
紫翠光中擁翠鬟分明倒影落西山遊塵自逐鐘聲去
過雨能將月色還萬里關河新勝槩一天星斗舊躋攀
絶憐想像空題詠後會應須共倚闌
次韻正旦會朝
閶闔春迴旭日鮮花光搖曳佩僊僊金蓮漏下催初刻
玉筍班齊祝萬年香擁衮龍開黼座風迴笙鶴舞鈞天
朝元法曲誰傳得歸醉蓬菜話日邊
元日朝迴
萬國梯航滿禁衢卉裳象譯語音殊鳳簫聲送纖腰舞
雉扇行分兩翼趨花氣欲浮金鑿落雲光疑下錦流蘇
詞臣不識金泥祕指點薇垣頌六符
早朝興聖宫次韻
萬馬東西甬路斜銀河初曙起宫鴉天香隨輦凝三素
風絮沾袍點六花銅史漏浮催卓午玉奴聲轉進流霞
詞臣點綴瑤池事底用秋風海上槎
用早朝韻酬伯生試院見懷
玉署松深月半斜研硃和露勘塗鴉射熊心苦穿楊葉
吐鳳聲清飽竹花過眼似迷三里霧騰身誰上九層霞
故人掉首南山去應釣秋風漢水槎
寄城南友人
三入承明願已酬蓬瀛又復接清流碧牋時寫飛花恨
寶瑟曾傳細雨愁夢繞故園追過鴈眼穿鄉樹認歸舟
荼䕷落盡啼鵑急慙愧羣公得縱遊
寄史允叟
故國王孫佩碧蘭春雲涼月倚朱闌玉簫曲趁鶯聲轉
金鼎香隨蝶夢殘碧沚波清堪把釣黃塵風急倦彈冠
外家文采唯君在笑我冰髭跨曉鞍
寄開元恩禪師
恩公遯跡閶門寺欲下繩牀謝不能露滴花光珠五采
月涵江影塔千層石榴紅帽明如火海艾青氊冷似冰
俯首西山人物論獨聽孤鴈對殘鐙
伯庸開平書事次韻四首(錄二首)
沈沈㯶殿内門西曲宴名王舞馬低桂蠧除煩来五嶺
冰蠶却暑貢三齊金罌醅重疑花露翠釡膏浮透杏泥
最愛禁城千樹柳歸鴉㨂盡不曾棲
的的新愁漲碧波可堪跋馬上危坡明知風伯秋當路
更候天孫夜度河沙磧共傳歌敕勒隂山那復見延陀
周廷王會須椽筆慙愧陳人奈老何
發御河
一櫂黃流去復回飛沙積岸雪皚皚梨花亂逐沙鷗起
燕子深隨野馬来晩歲宦情初岸幘暮雲鄉思獨停杯
荼䕷滿架留春住知我將歸為緩開
憶雙谿
清谿明處水交流萬井鱗鱗冠蓋稠杯凝玉光明月入
幕遮翠影落花留雲生古洞千山雨風送層樓萬壑秋
麗澤祠前最佳絶藕花零亂勝滄洲
袁裒
送屠存博分教溧水
海内文名三十年青衫初映綵衣鮮積薪未許論工拙
拾級那能較後先鱣舍談經周禮樂鷁舟臨賦晉山川
春風無限分攜意目斷楊花綠水邊
藤斌
湖西小樓
不如載酒此凭闌水色山光蔚可餐紫翠挾春排坐溼
玻璃湧月入窗寒蒼茫白鳥鳴幽嶼掩染飛花漾碧湍
但領風光入吟嘯畫船綺袖不須看
吟到
吟到西風黃葉枯新愁幾點落寒蘆乾坤萬象俱吾有
煙雨一闌何處無流水悠悠吾道在浮雲擾擾世情殊
午窗喚醒華胥夢古木巖頭聞鷓鴣
小雲石海涯
蘆花被(并序)
僕過梁山泊有漁翁織蘆花為被僕尚其清欲易
之以綢者翁曰君尚吾淸願以詩輸之遂賦果却
綢
採得蘆花不涴塵翠蓑聊復藉為茵西風刮夢秋無際
夜月生香雪滿身毛骨已隨天地老聲名不讓古今貧
青綾莫為鴛鴦妬款乃聲中别有春
秋江感
澄淨秋江一舸輕不堪蹤跡樂平生西風兩髩山河在
落日滿船鴻鴈聲村酒尚存黃閣醉短檠猶照玉關情
料應今夜懷鄉夢殘角蕭蕭月二更
三一菴
茅棟蕭蕭水石間放懷終日對林巒夢回不覺舟臨砌
吟罷始知身倚闌藥碓夜舂雲母急石瓶秋迸井花寒
羣魚亦得逍遙樂何用機心把釣竿
神州寄友
滄海茫茫叙遠音何人不發故鄉吟十年故舊三生夢
萬里乾坤一寸心秋水夜看燈下劒春風時鼓壁間琴
邇来自愧頭尤黑贏得人呼小翰林
初至江南休暑鳳凰山
路隔蒼苔卒未通泉花如髮玉濛濛蛟浮海近雲窗溼
螡怯山寒葛帳空高枕不知秋水上開門忽見暮帆東
物華萬態俱忘我北望惟心一寸紅
曹元用
京都次馬伯庸尚書韻二首
灤水橋邊御道西酒旗閒挂暮簷低春從玉樹陰中老
雲補青山闕處齊畫戟遙臨青瑣闥紫騮解惜錦障泥
鸞凰自為明時出宜傍上林高處栖
柳簇金溝蘸碧波雲深玉闕瞰重坡鳳凰曲奏鈞天樂
烏鵲橋通織女河萬井閭閻春浩蕩六街車馬晩坡陁
山人素有林泉興奈此承明夜直何
元明善
寄直夫
嶽雲低接使君舟湘水無波桂樹稠井冽自涵千古月
絃清誰寫一簾秋青楓路暗空多夢白鴈天遙不見愁
聞說匡廬當稅駕策勲殊未到滄洲
寄翰苑諸公
蒼煙綠樹滿汀沙負手行吟日又斜江水有時窮地脈
海雲何處是天涯生前幾醉尊中酒夢裏曾乘海上查
惆悵懷人重回首晩風吹盡紫薇花
張養浩
登泰山
風雲一舉到天關快意平生有此觀萬古齊州煙九點
五更滄海日三竿向来井處方知隘今後巢居亦覺寬
笑拍洪崖詠新作滿空笙鶴下高寒
同元復初飲許仲文别墅
曉日樓臺海市仙春風歌吹酒家天五雲分彩来瓊島
兩鶴聯飛下玉田流水故將塵隔斷好花都被雨開全
人生佳處無何國鐘鼎山林恐未然
秋日梨花
雪香吹盡樹頭春誰遣西風為返魂月影已非前日夢
雨容獨帶舊時痕只知秋色千林老争信陽和一脈存
莫訝殷韓太多事仙家元不計寒暄
寒食遊廉園
湖天過雨澹舂容輦路迢迢失輭紅花柳巧為鶯燕地
管絃遙遞綺羅風羣仙出没空明裏千古銷沈感慨中
免俗未能君莫笑賞心吾亦與人同
留别鄉里諸友
粉署銜香十許年故鄉重到重留連子牟戀闕心空赤
江總還家髩尚玄金縷歌殘華鵲月蘭舟搖碎灤湖煙
一襟離恨東州路莫訝羸驂不肯前
泉州
萬里飄零兩髩華瘴煙為屋海為家山無高下皆行水
樹不秋冬盡放花得句珠還合浦月亂懷杯吸赤城霞
蓬莱咫尺無由到慙愧當年犯斗槎
黃州道中
濯足常思萬里流幾年塵迹意悠悠閑雲一片不成雨
黃葉滿城都是秋落日斷鴻天外路西風長笛水邊樓
夢迴已悟人間世猶向邯鄲話舊遊
翠陰亭獨坐寄莫俊德經歴
杭俗支塵力不任故園歸卧遂初心近山障霧還疑遠
淺水涵天却訝深有幸鷗盟君與我無情鶴髮古猶今
年来酷愛香山老都把悠悠付醉吟
雲莊遣興自和二首
中年才過即歸閒好在河汾屋數間病裏檢書多為藥
老来忘世不因山翠翻平野禾抽穎錦委深林筍脫斑
莫恨韶光太相促若非衰暮詎能還
人云五十未宜閒我道彭籛亦夢間五斗折腰慙作縣
一生開口愛談山荒邨未暮門先掩老樹才秋葉已斑
只恐溪翁厭喧聒隔林遙喚野猿還
綽然亭落成自和二首(錄一首)
地僻門無長者車身閒不遺子公書羣山侑坐人堪醉
萬事忘懷世自疎碧玉豔池新雨後綠雲滃徑落花餘
憑誰喚起濓溪老聽說窗前草不除
翠隂亭落成自和三首(錄一首)
一退愁城萬里降從今按堵樂吾邦睡殘蕙月猿推枕
吟斷松風鶴啄窗槁木不春從換歲虚舟無物任飄江
撫尊笑向兒童道安得佳肴錦鯉雙
王執謙
送王高士
墮甑歸来百念空自燒靈藥洗衰容身為幽冀市中客
家在華嵩雲外峰一片嬾衣如畫鶴半盂殘飯勝烹龍
只愁了却松楸事飛入煙蘿不再逢
曹伯啟
夜雨
老屋淙淙榻屢移披衣坐起候晨雞四簷急溜三江瀉
一道寒聲萬弩齊飛雪過窗開寶鑑震雷鼓物揭征鼙
平明點檢人間事流水溶溶漲小溪
暮春用唐壽卿韻二首
一天晴碧日遲遲暑氣蒸人力自微幽境雨餘芳草合
小園風急亂花飛卧思沂上歌詩去夢到山陰祓禊歸
還憶去年乘小駿西湖遊罷北山圍
流水年華去不窮眼看濃綠換芳叢半溪淺碧春前雨
滿地殘紅午後風客舍蕭條唯感物壯心寂寞謾書空
吟詩羨殺唐公子興在三山碧海東
謝朱鶴臯招飲
里巷浮沈適自由江城久住似菟裘廣文活計貧無那
好客情懷挽不留滿院竹風吹酒面兩株榴火發詩愁
料應此外無佳致人物相看總上游
冬至日白霫道中偶成錄寄朱叔茂郎中段惟
德魯子翬二都司仍希於張伯高參議郭幹卿
治書與兩司幕長及按郭郎中邢孟直諸公處
以區區薄況達之
槲葉蕭蕭朔吹寒山行病瘦怯衣單馳驅一帶灤江險
彷彿重經蜀道難旅邸僦牀雖自愧繡衣持斧要同看
窮途恰值書雲節秫酒糠燈語夜闌
過長橋書所見
柳如青幟導姑蘇橋若垂虹飲太湖渺渺天光接波浪
淒淒秋色上菰蒲行囊只賸新詩藁身世端如古畫圖
獨倚危闌追往事鴈銜霜信下平蕪
李之紹
送邵天常歸山
摶風徑擬九霄飛志業誰知與願違虎豹關深書未達
雞豚社遠夢先歸香侵客路花方盛綠滿家山蕨正肥
去後且從閑處樂徵書有日到柴扉
盧亘
送友
晴雲半逐雨雲低九陌無塵共落暉滿目秋蕪悲澤國
一聲煙鶴到巖扉西風帆飽隨天遠殘月砧寒入夢微
路隔蓬莱鼇背闊劒光長拂海濤飛
李溥光
登長嶺
鳥道盤雲上碧霄停驂俯視欲魂消苔花鎖石堆雲錦
樹葉經霜剪絳綃雲物迷人遊汗漫山靈策我上扶搖
馬頭殘月西風起萬壑秋聲送海潮
平城秋郊懷古
虎踞龍盤化劫灰登臨懷抱動吟哀山河王氣歸今代
經界遺蹤認古来御水了無喬木在金陵猶見野花開
(古語有魏跋来野花開)繁華消息無從問落日荒煙鎖鳳臺
同恕
愁
来時容易去何遲半在胸中半在眉門掩落花春去後
窗涵殘月酒醒時濃如野外連天草亂似空中惹地絲
除却五侯歌管地人間何處不相隨
庫庫
李景山歸自南談點蒼之勝寄題一首
有客新從鶴柘回自言曾上五華臺蒼顔暑雪當窗見
玉脚晴雲對檻開桂樹小山招隠士桃花流水屬仙才
王孫芳草年年綠為問西遊幾日陪
耶律希逸
詠剪子
體出并州性自剛篋中依約冷光芒雙環對曲蜂腰細
疉刃齊開燕尾張慣愛分花沾雨露偏憎裁錦破鴛鴦
可憐戍婦寒窗下一剪邊衣一斷腸
任士林
和唐玉潛用友人韻見寄
獨憐髩雪上蓬科未得逢君鏡水波世上冬青高誼少
山中日錄好詩多白雲明月懷安石細雨斜風老志和
人事參商那有此時勞相望意如何(冬靑事見别錄)
御選元詩卷四十五
