欽定四庫全書
御選金詩卷十七
七言律詩六
元好問
咏懷
涼葉蕭蕭散雨聲虚堂淅淅掩霜清黃華自與西風約
白髮先從遠客生吟似候蟲秋更苦夢和寒鵲夜頻驚
何時石嶺關頭路一望家山眼暫明
帝城(史院夜直作)
帝城西下望孤雲半廢晨昏媿此身世俗但知從仕樂
書生只合在家貧悠悠未了三千牘碌碌翻隨十九人
預遣兒書報歸日安排雞黍約比鄰
僕射陂醉歸即事
多生曾得江湖樂每見陂塘覺眼明詩酒共尋前日約
風隂新自夜來晴春波澹澹沙鷗没野色荒荒煙樹平
醉踏扁舟浩歌起不須紅袖出重城(是日招樂府不至)
春日
里社春盤巧欲爭裁紅暈碧助春情忽驚此日仍為客
却想當年似隔生貧裏虀鹽憐節物亂來歌吹失懽聲
南州剰有還鄉伴戎馬何時道路清(歐陽詹春盤賦裁紅暈碧巧助春情)
(為韻)
横波亭為青口帥賦
孤亭突兀插飛流氣壓元龍百尺樓萬里風濤接瀛海
千年豪傑壯山丘疎星澹月魚龍夜老木清霜鴻鴈秋
倚劒長歌一杯酒浮雲西北是神州
野菊座主閒閒公命作
柴桑人去已千年細菊班班也自圓共愛鮮明照秋色
爭教狼籍卧疎煙荒畦斷壟新霜後瘦蝶寒螿晩景前
只恐春叢笑遲暮題詩端為發幽妍
昆陽二首
古木荒煙集暮鴉高城落日隠悲笳并州倦客初投迹
楚澤寒梅又過花滿眼旌旗驚世路閉門風雪羨山家
忘憂只有清尊在暫為紅塵拂鬢華
去日黃花半未開南來忽復見寒梅淹留歲月無餘物
料理塵埃有此杯老馬長途良憊矣白鷗春水亦悠哉
商餘說有滄洲趣早晩乾坤入釣臺
葉縣雨中(時崧前旱尤甚)
春旱連延入麥秋今朝一雨散千憂龍公有力迴枯稾
客子何心歎滯留多稼即看連楚澤歸雲應亦到崧丘
兵塵浩蕩乾坤滿未厭明河拂地流
潁亭
潁上風煙天地迴潁亭孤賞亦悠哉春風碧水雙鷗静
落日青山萬馬來勝槩銷沈幾今昔中年登覽足悲哀
遠遊擬續騷人賦所惜怱怱無酒杯
山中寒食
小雨班班浥曙煙平林簇簇點晴川清明寒食連三月
潁水崧山又一年樂事漸隨花共減歸心長與鴈相先
平生最有登臨興百感中來只慨然
楚漢戰處
虎擲龍挐不兩存當年曾此賭乾坤一時豪傑多行陣
萬古山河自壁門原野猶應厭膏血風雲長遣動心魂
成名豎子知誰謂擬喚狂生與細論
後灣别業
薄雲晴日爛烘春高柳清風便可人一飽本無華屋念
百年今見老農身童童翠蓋桑初合灩灩蒼波麥已勻
便與溪塘作盟約不應重遣濯纓塵
寄欽用
顦顇京華苜蓿盤南山歸興夜漫漫長門有賦人誰買
坐榻無氊客亦寒蟲臂偶然煩造物麞頭何者亦求官
故人東望應相笑世路羊腸乃爾難
内鄉縣齋書事
吏散公庭夜已分寸心牢落百憂熏催科無政堪書考
出粟何人與佐軍飢鼠遶牀如欲語驚烏啼月不堪聞
扁舟未得滄浪去慚愧舂陵老使君(遠祖次山舂陵行云思欲妻符節引)
(竿自刺船故子美有興含滄浪清之句)
被檄夜赴鄧州幕府
幕府文書鳥羽輕敝裘羸馬月三更未能免俗私自笑
豈不懷歸官有程十里陂塘春鴨鬧一川桑柘晩煙平
此生只合田間老誰遣春官識姓名
除夜
一燈明暗夜如何夢寐衡門在澗阿物外煙霞玉華遠
花時車馬洛陽多折腰真有陶潛興扣角空傳甯戚歌
三十七年今日過可憐出處兩蹉跎
劉光甫内鄉新居
廌冠平日凜秋霜老去聲名只閉藏父老漸來同保社
兒童久已愛文章蔬隨隙地皆成圃竹放新梢欲過牆
為向長安舊遊道世間元有北窗涼
西齋夜宴(時為内鄉令)
飄零無物慰天涯酒伴相逢飲倍加誤謬君當略彭澤
迴旋我亦笑長沙金釵翠嚲迎春髻銀燭光搖半夜花
只欠東山游錄事不來堅坐看紛譁(叔能信之張杜諸人皆在而麟之獨)
(不至)
出山
松門石逕靜無關布韈青鞵幾往還少日漫思為世用
中年真欲伴僧閒塵埃長路仍回首升斗微官亦強顔
休道西山不留客數峰如畫暮雲間
石門
兩崖懸絶倚山垠草逕低迷劣可分潭影乍從明處見
竹香偏向靜中聞石林萬古不知暑茅屋四鄰惟有雲
曳杖行歌羨樵叟此生何計得隨君
岐陽二首
突騎連營鳥不飛北風浩浩發隂機三秦形勝無今古
千里傳聞果是非偃蹇鯨鯢人海涸分明蛇犬鐵山圍
窮途老阮無竒策空望岐陽淚滿衣
百二關河草木横十年戎馬暗秦京岐陽西望無來信
隴水東流聞哭聲野蔓有情縈戰骨殘陽何意照空城
從誰細向蒼蒼問爭遣蚩尤作五兵
雨後丹鳳門登眺
絳闕遥天霽景開金明高樹晩風迴長虹下飲海欲竭
老鴈呌雲秋更哀劫火有時歸變滅神嵩何計得飛來
窮途自覺無多淚莫傍殘陽望吹臺
懷秋林别業
茅屋蕭蕭淅水濱豈知身屬洛陽塵一家風雪何年盡
二頃田園入夢頻高樹有巢鳩笑拙空牆無穴鼠嫌貧
西南遥望腸堪斷自古虚名只誤人
喜李彦深過聊城
圍城十月鬼為鄰異縣相逢白髮新恨我不如南去鴈
羨君獨是北歸人言詩匡鼎功名薄去國虞翻骨相屯
老眼天公只如此窮途無用說悲辛
與張杜飲
故人寥落曉天星異縣相逢覺眼明世事且休論向日
酒尊聊喜似承平山公倒載羣兒笑焦遂高談四座驚
轟醉春風一千日愁城從此不能兵
秋夕
小簟涼多睡思清一窗風雨送秋聲頻年但覺貂裘敝
萬古何曾馬角生寄食且依嚴尹幕附書誰住鄧州城
洗愁欲問東家酒恨殺寒雞不肯鳴
夢歸
顦顇南冠一楚囚歸心江漢日東流青山歴歴鄉園夢
黃葉蕭蕭風雨秋貧裏有詩工作祟亂來無淚可供愁
殘年兄弟相逢在隨分虀鹽萬事休
淮右
淮右城池幾處存宋州新事不堪論輔車謾欲通吳會
突騎誰當𢷬薊門細水浮花歸别澗斷雲含雨入孤村
空餘韓偓傷時語留與纍臣一斷魂
乙未正月九日立春
十度新正九處家今年癡坐轉堪嗟一冬殘雪不肯盡
連日苦寒殊未涯重碧總誇燕市酒小紅誰記上林花
殘魂零落今無幾乞與春風惱鬢華
三仙祠
三仙祠下往來頻顦顇征衫滿路塵簫鼓未休寒食酒
樵蘇時見舊都人吹殘芳樹紅仍在展放平田綠已勻
西北并州隔千里幾時還我故鄉春
送輔之仲庸還大梁
驊騮爭道渺翩翩誰遣風塵失壯年四壁舊聞懸磬宅
一囊今有賣書錢淋浪别酒青燈夜滅没孤帆落照邊
想得還家過春半故都喬木滿蒼煙
眼中
眼中時事益紛然擁被寒窗夜不眠骨肉他鄉各異縣
衣冠今日是何年枯槐聚蟻無多地秋水鳴蛙自一天
何處青山隔塵土一菴吾欲送華顛
鎮州與文舉百一飲
翁仲遺墟草棘秋蒼龍雙闕記神州只知終老歸唐土
忽漫相逢是楚囚日月盡隨天北轉古今誰見海西流
眼中二老風流在一醉從教萬事休
衛州感事二首
神龍失水困蜉蝣一舸倉皇入宋州紫氣已沈牛斗夜
白雲空望帝鄉秋劫前寶地三千界夢裏瓊枝十二樓
欲就長河問遺事悠悠東注不還流
白墖亭亭古佛祠往年曾此走京師不知江令還家日
何似湘纍去國時離合興亡遽如此凄遲零落竟安之
太行千里青如染落日闌干有所思
望崧少二首
崧少飛來崐閬山山家茅屋翠微間雞豚鄉社相勞苦
花木禪房時往還結習尚餘三宿戀殘年多負半生閒
長河一葦人千里望斷西城碧玉環
飲鶴池邊萬木稠養龍崖上五峰秋藤垂絶壁雲添潤
澗落哀湍雪共流田父占年驚玉旆詩仙留迹歎崐丘
西風落日山陽道空對紅塵憶舊遊(飲鶴池在緱山養龍崖在五乳峯下)
懷州子城晚望少室
河外青山展卧屏并州孤客倚高城十年舊隠抛何處
一片傷心畫不成谷口暮雲知鄭重林梢殘照故分明
洛陽見說兵猶滿半夜悲歌意未平
羊腸坂
浩蕩雲山直北看淩兢羸馬不勝鞍老來行路先愁遠
貧裏辭家更覺難衣上風沙歎顦顇夢中燈火憶團圞
憑誰為報東州信今在羊腸百八盤
野谷道中懷昭禪師
行行汾沁欲分疆漸喜人聲挾兩鄉野谷青山空自繞
金城白墖已相望湯翻豆餅銀絲滑油點茶心雪蕊香
說向阿師應被笑人生生處果難忘
外家南寺(在至孝社余兒時讀書處也)
鬱鬱楸梧動晩煙一庭風露覺秋偏眼中高岸移深谷
愁裏殘陽更亂蟬去國衣冠有今日外家梨栗記當年
白頭來往人間徧依舊僧窗借榻眠
官園探梅同康顯之賦
柳麥榆椒寂莫邊儘饒梅事得春偏留殘瘦骨猶堪畫
未展幽香已可憐千里移根自何許數枝臨水記當年
開時重約花前醉試手東風第一篇
再到新衛
蝗旱相仍歲已荒伶俜十口值還鄉空令姓字喧時輩
不救飢寒趨路傍行帳馬嘶塵澒洞空村人去雨淋浪
河平千里筋骸盡更欲驅車上太行
别冠氏諸人
東舍茶渾酒味新西城紅豔杏園春衣冠會集今為盛
里社追隨分更親分手共傷千里别低眉常媿六年貧
他時細數平原客看到還鄉第幾人
杏花
芳樹春融絳蠟凝春風寂莫掩柴荆畫眉盧女嬌無奈
齲齒孫娘笑不成已怕宿糚添蝶粉更堪暖蕊鬧蜂聲
一般疎影黃昏月獨愛寒梅恐未平
賦南中楊生玉泉墨(墨不用松煙而用燈煤)
萬竈玄珠一唾輕客卿新以玉泉名御團更覺香為累
冷劑休誇漆點成涴袖秦郎無藉在畫眉張遇可憐生
晴窗弄筆人今老孤負松風入硯聲(宫中以張遇麝香小團為畫眉墨)
赤石谷
林罅隂崖霧杳冥石根寒溜玉玎玲雲來朔漠疑秋早
山近清涼覺地靈靜愛鳥聲存野調鬧嫌人迹帶塵腥
南臺說有金銀氣可是并汾處士星(繫舟山僧徒謂之小五臺九月中時)
(有景星如佛光)
㶏亭同麻知幾賦
零落棲遲復此遊一尊聊得散羇愁天圍平野莽無際
水繞孤城閑不流柳意漸迴淮浦暖鴈聲仍帶塞門秋
登高望遠令人起欲買煙波無釣舟
過應州
平野風埃接戍樓邊城三月似窮秋人家土屋纔容膝
驛路旃車不斷頭隨俗未甘嘗馬湩敵寒直欲御羊裘
十年紫禁煙花繞此日雲山是應州
感興(夜宿讀書山作)
倚梯從昔望煙霄七葉何人竟珥貂道路常教車歴鹿
功名唯有鬢飄蕭勤如韓子初無補晩似馮公豈見招
五十三年等閒裏一窗風葉雨瀟瀟
送周帥夢卿之關中
狼籍麻衣見酒痕憶君醉别柳邊村離愁擾擾理還亂
來事悠悠誰與論瘴海漸添春浪闊冰崖惟覺草煙屯
人間底似三峰好箭筈通天有一門
十二月二十日雪中過石嶺關
老天黯慘入平蕪朔吹崩奔萬竅呼雪意旋糚行路景
詩家新有入關圖地爐圍坐慚田父絮帽衝寒怨僕夫
故國煙花重回首蜀橙山麝記金壺
甲辰三月旦日以後雜詩二首
濈濈猩紅鬧曉晴攅頭真似與春爭舒開楊柳聊相映
瘦殺寒梅枉自清粉豔低回工作態絳脣寂莫獨含情
畫圖只愛殘妝好未信徐郎解寫生
密霧輕塵細灑勻綠雲紅雪一番新風光爛漫供歡席
酒味清醇似主人落落湖山如有喜欣欣魚鳥亦相親
新詩寫入奚奴錦從此他鄉不算春
紫牡丹
夢裏華胥失玉京小闌春事自昇平只緣造物偏留意
須信凡花浪得名蜀錦浪淘添色重御爐風細覺香清
金刀一翦腸堪斷綠鬢劉郎半白生
洛陽
千年河嶽控喉襟一日神州見陸沈巳為操琴感衰涕
更須同輦夢秋衾城頭大匠論蒸土地底中郎待摸金
擬就天公問翻復蒿萊丹碧果何心
為鄧人作詩
再見州人本不期相留相挽忍相違攜盤渭水空流涕
種柳金陵已合圍事去恍疑春夢過眼明還似故鄉歸
題詩未要題名字今是中原一布衣
贈張主簿偉
江岸墳荒草棘秋朱陽南下重君憂弓刀近塞人煙少
林壑經霜虎跡稠究竟畏途知有漸激昂高義報無繇
從今弟妷通家了莫向瓜田認故侯
寄劉繼先
清霜茅屋耿無眠坐憶分攜一慨然楚客登臨動歸興
謝公哀樂感中年淒涼古驛人煙外迤邐荒山雪意邊
千樹春風水楊柳待君同繫晉溪船
寄答商孟卿
窈緲朱絃寂莫心得詩何啻得黃金冷猿掛夢山月暝
老鴈呌羣江渚深異縣五年仍隔闊荒城連日想登臨
書來且只平安了撥觸離愁恐不禁
别州卿弟
晩歲論詩辱見收相從許久重相留苦心亦有孟東野
真賞誰如高蜀州萬疊寒雲度歸鴈孤洲春水澹沙鷗
荒城後日思君處風色蕭蕭人白頭
東園晩眺
霜鬢蕭蕭試鑷看怪來歌酒百無歡舊家人物今誰在
清鏡功名歲又殘楊柳攙春出新意小梅留雪弄餘寒
一詩不盡登臨興落日東園獨倚闌
十一月五日暫往西張
城隈細路入沙汀絮帽衝風日再經歲歉村虚更荒惡
窮冬人影亦伶俜林煙漠漠鴉邊暗山骨稜稜雪外青
四十年來此寒苦凍吟猶記隴關亭
石嶺關書所見
軋軋旃車轉石槽故關猶復戍弓刀連營突騎紅塵暗
微服行人細路高已化蟲沙休自歎厭逢豹虎欲安逃
青雲玉立三千丈元只東山意氣豪
七月十二日行狼牙嶺
狼牙路滑馬伶俜老鶴超超欲上征一曲松風寫幽致
九秋雲物愴離情天開員嶠方壺境澗落銀河月窟聲
覿面青山入渠手定誰胸次玉崢嶸
汴梁除夜
六街歌鼓待晨鐘四壁寒齋只病翁鬢雪得年應更白
燈花何喜也能紅養生有論人空老祖道無詩鬼亦窮
數日西園看車馬一番桃李又春風
贈李春卿
竇十郎家指顧間因君我亦愛西山丹房藥境平生了
禪榻茶煙歲月閒春罋有情供白墮秋風無力損紅顔
重來已有明年約剰破都城幾往還
龍興寺閣
全趙堂堂入望寬九層飛觀儘高寒空聞赤幟疑軍壘
真見金人泣露盤桑海幾經塵劫壊江山猶恨酒腸乾
詩家總道登臨好試就遺臺老樹看
聽姨女喬夫人鼓風入松
白雪朱絃一再行春風纖指十三星雲窗霧閣有今夕
寶靨羅裙無此聲蕭灑寒松度虚籟悠揚飛絮攪青冥
胎仙不比湘靈瑟五字錢郎莫漫驚
寒食(壬子清明後作)
上苑春風盛物華天津雲錦赤城霞輕舟矮馬追隨遠
翠幕青旗笑語譁化國樓臺隔瀛海吳兒洲渚記仙家
山齋此日腸堪斷寂莫銅瓶對杏花
送樊順之
弓刀十驛岳蓮州渭水秦山得意秋王粲從軍正年少
庾郎入幕更風流寒鄉況味真雞肋清鏡功名屬虎頭
寄謝溪風亭上月老夫乘興欲西游
過寂通菴别陳丈(并序)
陳丈未識某而愛其詩曾對高御史士美言我他
日見遺山當快飲百醉後見之而公已病乃相約
易百醉為百杯每見以酒籌計之至七八十杯復
有此别故詩中及之(甲辰秋)
心遠繇來地自偏不離城市得林泉從教上界多官府
且放閑身作地仙三月有期何敢負百杯未滿會須填
違離更覺從公晚却望都門一慨然
丁未寒食歸自三泉
春山晴暖紫生煙山下分流百汊泉未放小桃裝野景
已看茅屋映秋千飢烏得食爭相喚醉叟行歌只自顛
寒食明年定何計故人尊酒且流連
送李同年德之歸洛西
亡奈流光冉冉何逢君聊得慰蹉跎飛黃老去空竒骨
社燕歸來只舊窠舉世盡從愁裏過一尊獨愛醉時歌
洛中定有人相問休道今年白髮多
存没(辛老敬之劉兄景元)
行間楊趙提衡早老去辛劉入夢頻案上酒杯聊自慰
袖中詩卷欲誰親兩都秋色皆喬木一代名家不數人
汲冢遺編要完補可能虚負百年身
人日有懷愚齋張兄緯文
書來聊得慰懷思清鏡平明見白髭明月高樓燕市酒
梅花人日草堂詩風光流轉何多態兒女青紅又一時
澗底孤松二千尺殷勤留看歲寒枝
張村杏花(丁已三月初二日)
昨日櫻桃絳蠟痕今朝紅袖已迎門只應芳樹知人意
留著殘糚伴酒尊濃李尚須羞粉豔寒梅空自怨黃昏
詩家元白無今古從此張村即趙村
送奉先從軍
潦倒書生百戰場功名都屬繡衣郎虎頭食肉無不可
鼠目求官空自忙卷月清笳渭城曉倚天長劒蜀山蒼
習池老去風流減醉後揚鞭媿葛疆
贈玉峰魏文邦彦
夢想南山掩靄間眼明驚見玉峰寒風波舊憶横身過
世事今歸袖手看販婦庸兒識名姓故鄉遺族見衣冠
臨流卜築平生事會就遼東管幼安
鬱鬱
鬱鬱羇懷不易開更堪寥落動凄哀華胥夢破青山在
梁甫吟成白髮催秋意漸隨林影薄曉寒都逐鴈聲來
并州舊日風聲惡悵望鄉書早晩回
秋日載酒光武廟
美酒良辰解后同赤眉城北漢王宫百年星斗歸天上
萬古旌旗在眼中草木漸隨秋氣老河山長為昔人雄
一杯逕醉風雲地莫放銀盤上海東
丙辰九月二十六日挈家遊龍泉
風色澄鮮稱野情居僧聞客喜相迎藤垂石磴雲添潤
泉漱山根玉有聲庭樹老於臨濟寺霜林渾是漢家營
明年此日知何處莫惜題詩記姓名
茗飲
宿酲未破厭觥船紫笋分封入曉煎槐火石泉寒食後
鬢絲禪榻落花前一甌春露香能永萬里清風意已便
邂逅華胥猶可到蓬萊未擬問羣仙
杜仁傑
病中呈裕之
十載猶能復笑語歸來重覓讀書龕耒陽白酒君應具
勾漏丹砂我自慚民訟幾何消自苦山城雖小得窮探
也知清儉難持久好趁秋風醉菊潭
自遣
少日襟懷悔自豪暮年志節詎須高敢將議論輕疑孟
閒得工夫細和陶酒盡枯腸還磊礧詩成白髮轉刁騷
皇天汲汲誠何意也共人生一體勞
畚築家園手自操雖無多累足償勞十年種竹翻嫌密
一日栽松恨不高是處求田消二頃尚誰有夢到三刀
得名身後良癡計盡擬浮沈付濁醪
讀前史偶書
楊彪不著鹿皮冠元亮還書甲子年此去亂離何日定
向來名節幾人全中原消息蒼茫外故里山河涕淚邊
六國帝秦天暫醉魯連休死海東壖
解嘲呈元明府
江氣冥冥江雨飛潛夫四月著冬衣野荼䕷謝薔薇發
山鷓鴣啼杜宇歸青鬢漸隨愁共減素心長與慢相違
四方餬口非君事自識飄零有是非
麻革
晩步張鞏田間
地入荒蕪過客稀村深門巷暮山圍悠悠獨鳥穿雲下
策策寒烏掠日飛人事百年梧葉老秋風萬里稻花肥
兵塵河朔迷歸路惆悵平沙送夕暉
板橋道中
篁竹蕭蕭野水濱光風過眼與時新隂崖積雪猶含凍
遠樹浮煙已帶春世古未應悲故道歲華聊得伴閒身
蕨芽筍稚行當好莫擬山中問主人
過陜
萬古茅津據上游崤函西去接秦頭悲風鼓角重城暮
落日關河百戰秋形勝古來須上策塵埃歲晚只羇愁
豺狼滿地荆榛合目斷中條是故丘
寄杜仲梁
塞上愁多雲易隂故人雖在鴈無音交情念子黃金重
世故稽人白髮深芳草春風千里夢青燈夜雨兩鄉心
岱宗入眼東南秀悵望雲山淚滿襟
寄元裕之
朔雲隂雪晩重重日入寒蕪塞草空沂水東回無去翼
天山南斷有哀鴻三年遠别交情外一夜相思客夢中
明日關河對雙淚秖將幽憤寄秋風
張宇
感懷
世路羊腸劇險艱天心應厭著儒冠老無子息休心易
貧有交親託事難文字售人真滯貨廉平養已似閒官
羲經讀罷無人會庭竹蕭森夜月寒
上巳日遊平湖
微風漠漠水增波禊事重修繼永和脆管當筵清似語
扁舟爭岸疾如梭一時人物成高會千里雲山入浩歌
日暮芝蘭無處覓野花汀草占春多
陳賡
送李長源
月下孤鴻枕上雞高城今日又分攜九秋雲氣崤陵底
萬里河聲砥柱西飲罷關山秋寂寂詩成風雨暮凄凄
千金善保并州器要放崑崙入馬蹄
寄陜郡楊正卿
遷客形容國士心春風鶴髮不勝簪鍾儀去楚衣冠異
王粲依劉歲月深歲晩艱危無短策酒酣悲壯動長吟
遥憐蘭省楊夫子一紙書來抵萬金
寒食登臨晉西原廢寺
前朝廢寺枕山阿尚有摩雲窣堵坡故國已非唐日月
老僧猶指舊山河年來筋力登臨倦亂後心情感慨多
石蘚荒碑碎文字他年更得幾摩挲
當年雲搆倚天開一夕煙塵化劫灰佛閣丹青餘瓦礫
禪房花木亦蒿萊春風萬里騷人怨落日千秋杜宇哀
斷礎荒煙無限意一章詩律為誰裁
答楊煥然二首
梁苑當年記盛遊亂離南北恨遲留且教紅袖歌金縷
莫對青山歎白頭人似贊皇遷蜀郡詩如子美到䕫州
傳家況有玄文在應使童烏繼纂修
獻賦當年覲紫宸羨君藻思獨超羣扶持吾道難尤力
潤色斯文老更勤學濟天人寧有泮文如風水自成紋
何時載酒清伊上竒字時來問子雲
清明後書懷
花氣薰人動竹齋貪春狂思若為裁蜂粘落絮飛還墜
燕認新巢去復來亂後精魂猶夢境貧中風景剰詩才
江山信美非吾土懷抱何時得好開
病後贈姚仲寬居士
寂寂柴關晝不開虚簷獨步意徘徊百年素業南柯夢
一寸丹心古鼎灰野老相過聊問訊溪禽近啄不驚猜
好竒誰是劉公子肯為揚雄載酒來
房皡
次韻寄王升卿
谷口人家十二三家家窗戶得晴嵐千章雲木秀而野
一脈泉流清且甘徇俗到頭終是病耽書自古不名貪
作詩為問東溪友樽酒何時愜笑談
贈趙山甫
寇盜連年劇蝟毛一身無處可奔逃陳平自合西歸漢
葛亮焉能北事曹嗟我命兼才共薄仰君名與德俱高
幾時一笑滄浪畔右手持杯左手螯
憶新牆劉德淵
雲煙杳靄水微茫何處青山是岳陽白髮滿頭空自老
黃塵兩脚為誰忙同盟湂渚言猶在偕隠廬峰興未忘
近有倦遊詩數首西風吹不到新牆
段克已
五月二十三日夜分雨作涼風颯然木葉蕭瑟
絕似往年七八月感時物之變不能為懷漫浪
成詩聊以自適
雲壓虚檐黯不收雨聲飛妥碧山頭簾幃清徹三更夢
枕簟涼生五月秋入夜悲風何淅瀝先時病葉已颼飀
心非木石能無感喚起悠悠去國愁
寄仲堅漢臣二子
經春日日卧空廬門巷蕭條長者車一卷時看王湛易
數行懶寄子公書風光少得如人意顔面從教與世疎
聞健不來花下醉明年花發定何如
和家弟誠之社燕之作
膠膠世事久經諳肯著紅塵換翠嵐騏驥捕鼷非所任
干將補履豈能堪老無成事惟多懶少不如人何更貪
花下一杯誰伴我清風明月便為三
欲歸誰不遣君歸却恨歸來事事違烽火未休家信少
山川良是故人稀黃金入手還能散白雪盈頭不肯飛
試問春愁多幾許長江滚滚日暉暉
紅梅用誠之弟韻
梅花香裏滿蒲團萬事人間總不干醉夢每憐春意淺
詩魂長遶夜枝寒記曾上苑溪頭見又向前村雪裏看
回首青蕤已如豆齒牙衰朽怯微酸
小梅初破月團團戲蝶游蜂未敢干醉臉不禁輕宿雨
芳心似欲訴朝寒乍驚别後容華換更與尊前仔細看
便好栽培近東閣免教風味一生酸
讀張志和傳
一葉輕舟一釣綸朝廷無處覓元真太虚明月為知已
細雨斜風不著人西塞貪看飛白鷺東華忘却軟紅塵
還思擾擾馳名者肯信人間有逸民
段成已
跋秦得真墨
晴窗不用辨犀紋墨妙秦郎已飫聞翠餅瑩如鴉背淨
玉圖香鄙麝臍薰永寧賜弟今猶少易水無良古亦云
老我媿非揮翰手兩丸投贈負伊勤
總管李侯移鎮京兆病久不能即門屏奉巵酒
一賀為慊謹作拙惡以餞行軒
一札飛書下日邊龍移方伯殿長安晉城父老心皆泣
秦地奸豪膽已寒千里馳驅容驥展九霄空闊看鵬摶
十年潦倒登門客卧病無由挽去鞍
伯和告别北邁欲得一言以資行槖惓惓之意
蓋不能違也病卧中殊無好懷漫此以贈
聽唱離歌一再行翩翩裘馬戒晨征據鞍耿耿壯夫志
去國遲遲遊子情野店人稀休奠枕山蹊路險莫貪程
一鞭行色西風順萬里秋空片鶚横
送婁郎中秀實北上
氣壓元龍百尺樓搏空鵰鶚政高秋珥貂自屬封侯相
借箸咸推決勝籌會計不勞談笑了功名未肯等閒休
并州豪俠風流在慚著儒冠謾白頭
送總管李侯北上
姓名合上郭公臺落落襟懷間世才飛騎屢朝天上去
好音時向日邊來中心都為明時盡東閣常因好客開
萬里鵬程從此始垂天雲翼看徘徊
辛丑清明後三日詩社諸君燕集於封仲堅别
墅談笑竟日賓主樂甚然以未得吾兄弟數語
為不足既而遯菴兄有詩余獨未也主人責負
不已因賦此應命云
善惡人情已飽諳岸紗晏坐看晴嵐折腰不是淵明嬾
作吏元非叔夜堪老去一觴猶有味病來萬事更何貪
從頭悉讀行年記慚媿春風四十三
紅梅
誰點冰梢絳雪團黃昏和月倚闌干羞隨桃李爭春意
要伴松筠傲歲寒冷豔只宜閒處著淺妝難入俗人看
天心固惜和羹便空抱枝頭一點酸
送仲堅漢臣二子過南澗歸賦是詩
螻蟻微生脫怒濤一茅容膝儘逍遥宦情更比詩情薄
風力聊憑酒力消心類候蟲寒更切鬢隨霜葉病先凋
兒童失笑翁慵甚送客今朝却過橋
寒食後有感而作
二月山城尚薄寒冬衣未解歎衰殘賞心更比年時減
酒量全非舊日寬點點花隨春共老悠悠詩與夢俱闌
此身只合山間了勛業何勞鏡裏看
薄命書生不足論春來顦顇寄荒村花間也作南華夢
眼底還無北海尊風掠平波寒翦翦雲拖殘雨晝昏昏
興來偶逐歸禽返燈火人家半掩門
送史生仲恭北上
裘馬翩翩事遠遊少年豪舉氣横秋愛君早有四方志
為我能無一日留擊筑悲歌增感慨倒瓶濁酒浣離憂
他時相憶勞回首何處風沙認晉州
仲堅將别去成行之夕會飲於史氏之山齋
得子膠膠擾擾間往來未熟各衰顔百年更有幾回醉
一月都無數日閒不放肝腸中白墮將何面目對青山
相逢且盡今宵樂明日紅塵復市寰
用韻答封張二子
心如墮絮已霑泥身似驚禽未得棲壺缺何煩歌老驥
冠成不復帶雄雞黃公遁跡終辭漢范蠡逃名竟入齊
回首平生事堪笑少年豪氣北山低
中秋之夕封生仲堅衛生行之攜酒與詩見過
各依韻以答二首
萬籟聲沈暮靄收長河瀉浪洗清秋遥天千里澹如水
明月一輪光滿樓隨意傾銀成勝賞誰家横玉調新愁
可憐白首蟾宫客羞對嫦娥說舊遊
夜涼河漢靜無聲澄澈天開萬里晴蟾吐寒光呈皎潔
桂排疎影甚分明良宵方喜故人共醉語那知鄰舍驚
一片詩魂招不得九霄直與月俱清
翼日二子見和復用韻以答
短髮蕭蕭散不收老來何意更悲秋常年有酒或無月
今夕乘晴好上樓休對嬋娟談往事秖將笑語替清愁
冷光願照金尊裏記得開元太白遊
戊申四月書於史氏仲恭别業
飄飄天地一癯儒問柳尋花未要扶老去生涯三徑在
向來意氣一分無尊前乍喜紅潮頰鏡裏那知雪滿鬚
睡起北窗成一笑人間岐路足﨑嶇
午芹道中
渺渺江風吹葛衣愛閒常與世相違青絲步障柳千樹
碧玉屏風山四圍入眼江花如慰意近人沙鳥信忘機
虚名到此成何事一笑平生始覺非
元日夜與二三子小酌
一尊相對夜如何却恨歸來白髮多萬事到今從鹵莽
一年好處莫蹉跎閒收暮景供清酌醉挽春風入浩歌
多謝東君不嫌客也教衰朽得陽和
幽懷用夢菴張丈韻
此懷耿耿付東流蒲柳形骸不耐秋老去始知身世幻
病來漸覺鬢絲稠青蠅點物驅還至白鳥猜人挽不留
收拾閒愁供晩睡西風吹夢冷悠悠
百年過眼半羇旅十日逢人九歎嗟叔夜不堪常抱病
馮驩何苦久無家飄零身世風頭絮澹薄人情春後花
擬把餘生釣江海為煩嚴子借魚槎
起來乘霽看年華便著芒鞵待鹿車白水明邊鎔落日
碧天盡處散餘霞決明點檢無多實甘菊商量有數花
滿酌一杯都不計人間萬事足安蛇
蘭氏晩節軒
幾年會計屈微官五斗才堪給酒錢野鶴風標寒愈峭
巖松節目老方堅石腸未省隨時轉鐵面何嘗與世妍
回首風煙三徑晚典刑當作畫圖傳
都把升沈不置懷一尊時對好山開張公雅有江湖志
崔子本非丞貳才為政從渠嗤拙宦買田已自賦歸來
高情想像常如在不逐春風没草萊
雨後漫成
羇思紛紛不易裁晩涼扶病獨登臺翩翩幽鳥避人去
殷殷輕雷送雨來已判此身閒裏老且將笑口酒邊開
安車待聘非吾事休作姑山隠逸猜
再和
涼月娟娟玉半裁曉風吹夢下瑶臺笛兼鄰杵相和切
秋共羇愁一并來到處溪山容我嬾違時顔面向誰開
少陵可笑行藏拙獨倚危樓剛自猜
總管隴西公自趙城以雪途行役見命賦此以
獻
曉鞍催發五更鐘王事匆匆不易從雪氣空濛迷馬首
霜威跋扈襲裘茸誰家村落雞頻唱到處園林鳥絶蹤
却憶雲山舊栖地擁衾高卧養吾慵
萬夫長李侯西勤回作詩為賀
帷幄雍客擁萬夫雄襟英槩漢臧吳獠兒坐失重巖阻
戰士爭先九折驅去日旌旗填蜀道歸時笳鼓競堯都
謬為門下登龍客擬頌勤勞愧腐儒
坐擁貔貅十萬夫雍容帷幄看投壺威風栗烈前無敵
膽氣輪囷大滿軀銅柱直期標百粤連城潛覺失全吳
江南公事行將畢願獻扁舟范蠡圖
曹之謙
寄元遺山
詩到夔州老更工只今人仰少陵翁自憐奕世通家舊
不得論文一笑同草綠平原愁落日鴈飛寒水怨秋風
黃金鑛裏相思淚幾墮憑欄北望中
秋日懷李仁卿
獨倚斜陽百尺樓故人千里思悠悠陶唐祠下煙光晩
姑射峰前鴈影秋尊酒幾人同李白雲山多處是并州
臨風惆悵無人會一曲商歌寫暮愁
送王仲通
從事西遊五見春翩翩書記日爭新懷鄉不作登樓賦
佐府真為入幕賓世事忽驚翻手雨馬蹄又踏化衣塵
古來燕趙多豪傑定有飛書薦鶚人
上巳日感懷
舊游桃李涴丘塵十六年悲客裏春浮白可能澆磈磊
踏青聊且慰酸辛蘭亭修禊人何在庾信傷心賦又新
芳草喚愁花濺淚東風回首一霑巾
白菊
數枝的皪照秋清何物為花乃寧馨玉骨冰肌誇皎潔
風璫月珮想娉婷霜迎葉上迷青女露下籬邊泣素靈
見說寒英能愈疾擬開三逕著茅亭
紅葉
枝上萎黃慘未乾嚴霜一夕總成丹色烘曉日燕脂暖
影濯秋江蜀錦寒南鴈數聲催晼晩西風幾度見凋殘
横山樓下梨千樹每憶童年九日看
寄鄉中故人
十年夢繞故山薇世事悠悠與願違華表未成遼鶴語
青冥空羨塞鴻歸雲横北嶺迷鄉眼塵滿西風涴客衣
為報吾州舊新識短書相慰莫令稀
自趙城還府
簡子城邊過盡春却尋歸路並清汾落花亂逐溶溶水
遠樹低連漠漠雲姑射雨晴山似染洞羊風暖草如薰
獨憐疲俗誅求困愁歎聲多不可聞
讀唐詩鼓吹
傑句雄篇萃若林細看一一盡精深才高不似人間語
吟苦定勞天外心白璧連城無少玷朱絃三歎有遺音
不經詩老遺山手誰解披沙揀得金
王嚞
煙霞洞
古洞無門掩碧砂四山空翠鎖煙霞天開玉樹三清府
地湧金蓮七子家闡教客來傳道法遊仙人去換年華
可憐此地今誰管春暖桃夭自發花
譚處端
題洛陽朝元宮
宮門寂寂鎖祥煙古蹟靈蹤尚儼然雲罩連枝烹藥鼎
霞生靈井溉丹泉日魂煉就華胥國月魄收將不夜天
紫詔師真歸去後未知孰繼大羅仙
述懷
天機深遠少人知一粒刀圭午上持霧捲古潭秋靜夜
雲收碧障月明時蛟龍縱得囚離鼎猛虎擒來鎖坎池
煉就仙丹超造化去奔蓬島擅真師
離峰老人
寄郭菴主
浮生忽忽葉辭柯百歲光隂已半過塵外青山空悵望
鬢邊白髮轉添多歲云暮矣能無感君不歸兮可奈何
我與沙鷗盟已定此回休更負煙波
行秀
迎駕
蓮宫特作内宫修聖境懽迎聖駕遊雨過水聲琴泛耳
雲開山色錦蒙頭成湯狩野恢天網吕尚漁磯浸月鈎
試問風光甚時節黃金世界菊花秋
御選金詩卷十七
