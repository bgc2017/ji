欽定四庫全書
御選元詩卷三十一
七言古詩七
洪希文
癸酉六月十四日臂痛不自聊戲作短句
君不見將軍力挽十石弓勇沒天筈寒氣隆又不見翰
林醉揮數寸管敕賜宫袍天色晩古人文武具全材但
見伎倆忘形骸君看朱亥椎晉鄙袖千鈞鐵何偉哉詩
翁不復作是夢磨墨研丹足吾用晴窗卷手不停披塗
竄典謨箋雅頌天公何事不見憐坐失肩背生憂煎頑
然自覺不屬體縱有杯杓令誰傳諸君莫笑老無力他
日為郎能執戟
袁士元
送信孚中住龍翔集慶寺
梵王宫闕皆名山金陵佳麗非塵寰龍蟠鳳翥氣磅礴
樓臺縹緲烟霞間上人昔年往東海兩袖天香雲靄靄
磐陀石上迎朝暾潮音洞口瞻神采尋幽近復遊天童
萬松徑裏支吟笻寒泉迸石影清淺高崖挂月光玲瓏
秖今飛錫淩雲表妙高臺上天花繞秋風江漢動餘思
何日留衣一傾倒
和劉德彛海棠
主人愛花如愛珠春風庭院如畫圖搴衣曲徑步花影
翩翩夜月飛長裾海棠睡起春正美花貌參差玉人似
主人吟賞夜不眠直欲題詩壓蘇子
程從龍
石壁山
熟湖周遭山歴歴諸山竒秀讓石壁石壁山人賢人隱
石壁山下蛟龍蟄乾坤巧置山臨湖要使湖光照山色
月來影浸玻瓈寒日出烟凝蒼翠濕雲氣吞吐天冥冥
巖阿花草春菁菁浮嵐晴助峰勢壯飛泉暝續厓猿鳴
潁川逸翁遊憩處呼吸山谷養神氣芝田烟暖稻畦豐
扃扉不就蒲輪致翁今日與羣仙伍手植松柏翠環堵
節操松柏符貞堅壽齡石壁同今古
吳鍈
舟次硤石避雨古廟
漠漠春雲起巖谷白雲飛空亂如鏃牧兒狂走過橋西
遠墅微茫數家屋浪高雪陣風忽顛移舟小泊古廟前
坐待天回日西照江流不盡山蒼然
倚南海涯
武夷山
武夷山水東南絶行人往來慕高節千言萬語寫不盡
舉頭一覽羣峰列蒼松怪石勢欲奔峭壁雄崖怒相頡
中藏萬古心就隱三寸舌神仙事渺茫俯仰愧中輟静
觀物理總紛紜只好投簪共樵說朝從鹿豕遊夜伴溪
雲歇芒鞋竹杖任徘徊長嘯高吟恣怡悅飢餐古檜精
渴飲幽泉潔我來武夷山老景成饕餮煩師借問九曲
溪終南捷徑何優劣
施琪
徑山寺
迢迢雙徑躋層峰層峯高削青芙蓉嵐光掩映翠欲滴
夜半見日扶桑紅梵宫去天不盈尺樓閣崢嶸炫金碧
天香清徹旃檀林井泉寒鎖蛟龍宅煙霞欲曙撞華鐘
數千食指如雲從塵埃不到清淨界誰能面壁參真空
我來遊觀春已老綠隂静書留芳草盤桓絶頂俯人間
超然便覺乾坤小開襟久坐松竹隂不知山外斜陽沉
西窗夜宿夢魂冷白雲流水皆知音山僧杯酒勤留客
白飯香芹薦芳席明朝興盡下山去回首青山兩相憶
葉可權
遂昌八景錄(六首)
東閬曉雲
閬峰崛起蒼玉屛曉氣觸石天冥冥白衣挂樹山色濕
宛如流水含春冰暾光穿林鶴初醒薄雲浮空結虛暝
老仙醉卧石屋深起來但覺衣裳冷
清華秋月
飛閣峩峩矙空碧清氣逼人風露寂望舒駕月行青冥
滿地金波悄無跡天色如水空塵埃寒光透室秋徘徊
嫦娥對鏡作隊舞青鸞飛上瓊瑶臺
洗馬寒泉
將軍勇氣起吳越鐵馬追風汗流血寒泉一掬清戰塵
六月人間灑飛雪雪花濺落馮夷宫霜蹏蹴月如游龍
何須更尋渥洼種此水直與銀河通
釣魚清風
老翁扁舟弄明月洲渚無人鳥飛絶清風澟澟醒醉魂
華髮蕭蕭吹白雪白魚如玉蘆花飛白浪萬頃堆琉璃
雲臺舊業付流水一聲長嘯蒼苔磯
後墅春耕
濃雲壓樹春雨足土脈如酥秧水綠大兒後墅扶耕犂
稚子前坡飯黃犢黃雲捲空桑柘疎鼓聲日暮鳴枌榆
烹羊炰羔醉耳熱仰天拊缶歌嗚嗚
長安晩渡
平蕪斷楚迷行路野渡茫茫烟水暮孤舟隔岸呼不來
落日寒沙點鷗鷺浮雲萬里空悠悠長安不見令人愁
長安在西向東笑欲借兩腋天風秋
吳存
薦福山
昨日今日風日妍東舍西舍桃李連有衣且典洲上酒
無衣莫喚湖中船羣兒竹馬走争道誰家紙鳶飛上天
豈無長袖公莫舞共對青春非盛年
趙彀
申鎮廟
凌晨策馬趨靈宫縈紆一徑松蘿重兩山對聳忽開豁參差
殿閣蒼烟封溪回路轉得平土雲間雞犬存莊農廟庭喬木
巣野鶴沙瀨虎蹄遺新蹤仰觀絶頂倚霄漢陪山劒戟攢
羣峰霏霏嵐光翠欲滴深林綠動春意濃包含元氣蓄雷
雨巨壑湛蔚藏神龍天香屢降新年榖有司時祀宜彌恭
丁仲倫
題明秀亭
灕江東過昭州城城邊虛敞明秀亭昔人創意豈云偶
愛此水秀山光明隔江荔浦雲横嶺西山銅鼓烟迷頂
萬劫金鐘古殿荒千尋玉井沈波冷往年城市連江居
即今郊野無村墟淒涼三縣賦役少寂寞孤城樓櫓虚
我曾十年攝其守防虞聽事重營久幾番舟楫重經過
屈指年華數來九髦倪見我重傷神繁華一去如浮雲
府公俱是豪俊客謂當鼓舞新斯民青雲飄風惜時晚
白日留顧下邱坂何人為我呼梅公山頭啼鳥山花紅
一杯磊落澆心胸寫詩作向臨江風
卜友曾
題劉材之家子昂書映雪軒扁
吳剛粉月成瓊屑灑向人間沃春熱東風刮地清夢闌門外
好山青不得白雲著雨飛難起曉來化作湘江水湘水娟
娟照美人對此心開幾千里臨池落筆幽思多白鬚道士來相
過日斜寫得黃庭去錦籠却送山隂鵝山隂春盡美人老
茂陵劉郎拾瑶草瑶草年年吹古香至今殘雪明松表
李復
題劉松年盧仝烹茶圖
老屋頽垣洛城裏綠樹團隂照窗几石牀散帙有餘清
應是先生睡初起竹鑪火暖蒼煙凝碧雲浮鼎香風生
白頭老媪不解事時間蚓竅蒼蠅聲柴扃日高為誰啟
有愧鄰僧頻送米長鬚裹頭始出門想為韓公置雙鯉
松年圖此寧無情似覺七椀通仙靈何當更畫月初出
仰天涕泗行中庭絶憐牛李方傾軋獨羡先生保貞白
孤忠耿耿孰與同足配能詩杜陵客
蔣時中
大石山
大石山頭兀盤石下有靈物阻深宅珠宫弄月躍泉光
墨池飛雲沛甘澤瘦藤倒挂古洞前仙壇秋静明翠烟
龍兮冬卧春乃起素鱗聞雷飛上天
釣魚臺
仙人橋邊一塊石苔衣䙰褷護雲碧相倚陵陽立上頭
直下絲綸千百尺仙人今歸欎羅鄉飛蓬想像臨滄浪
若將巖渭等出處世間此事猶尋常
趙王廟
鼕鼕社日楓林鼓旌旗飄拂神鴉舞池藕無花岸草荒
只有斜陽自今古古城西風吹袷衣下馬一訪真王祠
斷碑有字不可讀漢家舊事無人知
葉齊賢
題趙榮禄水村圖
坐窗不遨呻蠧竹兀兀那知皮生肉眼明見此水邊村
浣我胸中塵萬斛荒山寂歴蒼烟斜驚風颯颯鳴蒹葭
平沙暮寒群雁起垂柳掩映幽人家風流王孫摩詰手
妙處端如神所授等閒點綴皆精研怪底秋光生戶牖
我家本住松江濱怳然一見融心神他年卜築遂君志
留取青山容散人
錢復
題燕穆之楚江秋曉圖
大船駕帆曉欲發小船載客客未絶行李悤悤不憚勞
須臾會面須臾别江濤洶湧聲如雷名利縈擾心為摧
楚天秋高何所有黃鶴磯頭多美酒便當吟笑解金龜
勿向風波空皓首
何致中
招東塘若虎二丈
烟水涵月月欲昏冷光翠色互吐吞何人横笛溪上樹
吹落蘆花霑釣綸釣綸卷盡花不見月淡烟疎水如練
白鷗何處忽飛來點破蒼茫秋一片對景有詩囊無錢
賣詩欲倩漁郎船剪蓴斫鱠招吟仙扣船醉泛玻瓈天
陳萬鈞
和韓廷玉夜過采石頭
江烟霏霏江月黑寒光照耀玻瓈色當年江上錦袍人
騎鯨一去無消息天生此境絶險難驚湍九道奔空山
今宵波平浪如砥舟行恍若圖畫間欲問燃犀是何處
漁父鳴榔隔烟霧羡渠鷗鷺獨忘機占盡滄浪自來去
王子昭
詠練水
吳淞江上流來水鴨綠粼粼漾清泚東風無力藹清光
一片縠紋吹不起夜來雨漲三尺深鵁鶄鸂鶒争浮沉
芹芽迸土抽白玉柳線拂浪搖青金錦袍仙人乘一舸
此處恍然天上坐閒聽漁郎唱棹歌遥指竒峰三四朵
堤旁有人新結廬軒窗瞰水宜幽居村童喚渡去沽酒
野叟就船來買魚風清月淡堪娱樂笑掬滄浪纓可濯
何須尋訪武陵溪不必思吞雲夢澤下流香水正遲遲
草邊得句何新竒地靈人傑萃斯景尚傳靈運嚴維詩
桃花浪暖魚遊處三十六鱗欲飛舉有龍若向此中蟠
早為蒼生作霖雨
胡惟仁
題錢舜舉秋江待渡圖
夫容插天金陸離白波倒影搖參差江南西風渡船小
山下落日行人遲楓林遥起漢陽思茆屋久負滄洲期
漁竿老我底須老歸待白髮歸何時
潘士驥
黃山八景(錄一首)
東浦暮帆
江亭影壓白鷗路半竿紅日光流駐鼓聲欲斷汐信平
風勒檣烏轉林樹江天漠漠夜濛濛黃帽出沒菰蒲中
人家籬落有驚犬月吐未吐江涵空
顧華
水西亭
横陽城西池水清鴛鴦鸂鶒交相鳴輕舠細網密如織
幽人高卧池中亭昨夜涼風吹天末秋思先驚入毛骨
城頭鼓角東方明起看青山半銜月
吳荃
洞庭秋望
洞庭遥在天之東放歌濯足秋正中君山倒蘸翠螺濕
湖水直與銀河通一點兩點沙鳥白千樹萬樹霜葉紅
美人娟娟隔秋水目極萬里雙飛鴻
余存庚
試劒石
旌陽古劒寒如冰化成鍊就隂陽精鐵花亂雪星斗明
白帝夜哭蛟龍驚一朝提攜試蒼石海風吹斷寒雲色
天地高低兩磨輪日月東西雙合璧劒光如風石如泥
劍風飛過石不知蒼松怒號起雷雨翠峽劈破青琉璃
當年一斷成千古融液至今難綴補拂開蒼蘚勒竒勳
好向岐陽作鐘鼓
王子東
中秋
青天化作白玉盤捧出七寶玻璃觴姮娥起舞太白醉
如此風流胡可忘北斗酌取瓊河漿秋風製就芙蓉裳
龍吟泓下虎嘯壑誰能著耳聽啼螿
王東
題文學館壁
主家池館臨官道門對琅玕如海島弟子讀書編綠蒲
詞人琢句思芳草憶昨送客悲年華隔簾微雨東風斜
春光滿眼忽自醉牆西一樹櫻桃花
蘇天爵
送都元帥述律杰雲南開閫
世祖神武真天縱萬里中華歸一統當時六詔亦親征
大醜小夷咸入貢聖澤涵濡垂百年昆蟲草樹猶生全
豈意狂童聳邊鄙戈鋋一埽成蕭然君侯累世稱將種
落落竒才奮忠勇往歲乘軺諭蜀歸威名烜赫傳秦隴
邇來天子褒前功璽書追拜明光宫腰間金符射白日
胯下寶馬鳴春風金碧山高天拱北瘴雨蠻烟今已息
元戎為國保遺民日讀豐碑歌聖德
宇文公諒
題王叔明破窗風雨圖
劉郎讀書如學仙朝不出戶夜不眠時聞破窗風雨夜
正是澂心對聖賢苕溪王子圖景象敬亭山色青連天
執經念子最清苦亹亹論道心相傳雞鳴喈喈天欲曙
疎櫺蕭颯寒聲度庭前漂麥總不知屋上捲茅寧復顧
人生窮逹那可知玉堂金馬自有期青藜他日夜相訪
却憶破窗風雨時
張翥
題華山圖
華嶽連天向西起澒洞秦川三百里巨靈高掌削芙蓉
影落黃河一絲水雲臺霧谷巣神仙羽衣金節時周旋
大笑失脚白驘背歸來石上長鼾眠千載悠悠寄元賞
耳孫風骨猶蕭爽遠從丹邱渡滄海追挹神蹤欲長往
何人想像圖真形疉厓隂洞高林青上摩金天之帝京
下攬玉女之明星峰邪麓邪兩莫極虎豹叫絶烟霏冥
仙家樓觀超然住遥認微茫是征路丹梯鐵鏁不可攀
直喚茅龍上天去
發古城鋪
黃蒿古城風卷沙澗頭衰樹嗁寒鴉歲云暮矣霜露積
夜如何其星漢斜滿衣落月行人起馬上夢魂猶在家
范寬山水
憶昔往尋剡中山高明天姥相縈盤客路上頭穿鳥道
行人脚底踏風湍早寒露重多成雨洩霧濛雲互吞吐
僕夫相呼巖壑間空響譍人作人語溪窮岸斷地忽平
石門壁立如削成隔水無數山花明中有人家雞犬聲
向來老眼曾到處此境俱作桃源行百年留在范寬筆
水墨精神且蕭瑟上有翰林學士之院章恐是宣和舊
時物林猿野鶴應自在今我相見猶前日時平會乞閒
身歸一壑得專吾事畢
題趙文敏公木石有先師題於上
吳興筆法妙天下人藏片楮無遺者南陽詩律動江湖
一篇才出人争寫二老風流傾一時只今傳畫仍傳詩
清涵月露秋見影黑入雷雨寒無姿仇山黃鶴去不返
苕溪鷗保歲俱晚好呼鐵爪夜錚錚刻向青珉照人眼
題陳所翁九龍戲珠圖
兩龍頡頏出重淵白日移海空中懸一龍回矯一倒起
側磔胡髯怒噴水大珠炎炎如彈丸爪底雲頭爭控摶
一龍仰首逆鱗露兩龍旁睨蒼崖蟠怪風狂電浩呼洶
天吳倅立八山動一龍後出尢崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手來雨氣糢糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鐍但恐破壁飛空冥
題泰東山藏主十八開士圖
環瀛茫茫去不窮大鯨吹浪鼓颶風樓船如山不敢過
況在汎葦浮蕉中西方十八大尊者徑度萬里猶乘空
犀行水開蛟蜃露直下蹋入天吳宫龜魚背高盂錫穩
中流正與靈槎同怪頭逹□四㒺象一單舁出龐眉公
鼻端嘘氣作飛塔舌上彈咒招降龍兩僧促膝披貝葉
一衲裹足須山童雪毛白鹿岐角健斑尾黑虎雙睛紅
最後坐禪如古佛從渠摶控何神通吾聞浮屠多善幻
作詩自賞畫者工君不見海波横潰鬼神惡我無其術
安能東
息齋竹石古木為會稽韓季博士題
老竹葉稀多秃枝新竹碧潤含幽姿籜中龍子振春蟄
突出雷雨頭參差旁蹲怪石石罅裂裂處恍惚疑龍穴
山中有樹皆十圍活榦撐青死槎折霜皮食盡乾蘚文
半頂斬立雙椏分最後一枝身出羣垂枝倒走隂崖雲
李侯標致不可得小字親題别塗黑縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把玩微風動毛髮只應真宰泣雕鎪一夜山窗冷秋月
六月廿穴日泛湖遇雨
忽雷矆䁡奔雨急山靈晝藏水仙泣蝃蝀下飲湖水立
恍惚疑有蛟龍入疾風吹裂南天青芙蓉放香熏水腥
吳歌楚舞方爛漫更盡花間雙玉缾
題林若拙畫孤山圖
孤山處士孤吟處水影月香餘妙句鶴聲呌絶陵谷秋
修竹祠空幾愁暮白雲生根著湖水力盡西風飛不去
何人鞭石下崔嵬中流截斷魚龍路丹青樓觀花如霧
葵麥無情僅前度何似槎牙半死枝百年猶是咸平樹
荒烟壊柳斷橋水宿葑田深散鷗鷺畫船歌舞只須臾
落落詩名自如故野人亦有滄洲趣安得數椽相近住
長待天寒欲雪時杖藜來訪梅邊墓
成廷珪
送周草窗尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸高樹
水流花落春復春洞府蒼茫隔烟霧西風蕭蕭吹短衣
賣藥修琹不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守丹鼎
近喜弟子迎飇車世間信有揚州鶴看汝乘之上寥廓
晴窗須理白雲篇爽氣仍開紫霞閣袖中寶劍且藏鋒
彭蠡小龍方睡著
題婁仲英山居圖
近代幾人畫山水郭畀無人朱敏死後之作者徒紛綸
得骨得皮誰得髓聞君埽却山居圖令我見之心獨喜
前山環伏如虎蹲後山奔騰若龍起緣溪草堂星散居
嘉樹陰陰雲旎旎豈無采藥古仙人亦有看書兩君子
七十老翁居竹間老去胡為在城市君如有意肯相過
貌得滄江弄清泚
送天長教諭孫允誠任滿歸金陵
憶昔君方少年日文帝潛宫曾一識龍飛上天不可攀
圖畫空餘兩竒石閉戶讀書三十秋一線為官才領職
天長令尹莫我知苜蓿朝盤勝肉食三年官滿來揚州
僦屋正近横江樓門前車馬日如市談經講易皆公侯
公侯滿座即沽酒典却篋内青鼯裘鄉心苦憶長千里
明日君當渡烟水中山李桓文中雄乃是君之渭陽氏
深衣再拜如母存故宅重歸令客喜豈無舊業問松筠
亦有清輝照桑梓青雲熟路君何如白髮滄江吾老矣
題畫史王夢麟卷
老翁窮居廣陵市四壁蕭然只圖史題詩不博一文錢
枯瓦磨窮空費紙不如鄉里諸妙年翰墨游戲王公前
解衣盤礴作山水一幅寧惜千金捐何人最得滄洲趣
麟也於今稱獨步狂吟寄興肯相過畫我東橋竹居處
題顧秀才所藏舟中看月圖
放船晩作南湖遊一葫蘆酒當船頭白雲裁衣紫霞帔
松風吹髮寒颼颼少焉月出影零亂散作百頃玻瓈秋
有月復有酒不飲令人愁謫仙在何許空葬青山頭我
家草堂月更好何如返櫂歸來休歸來休癡人不飲月
亦羞素娥起舞我摘阮對飲豈必論觥籌千載與月同
風流
馬國瑞所題李龍眠畫赤黑二馬相戲卷子索
詩因題卷後
君不見項王烏騅如黑龍蹴踏萬里烟塵空五年乘之
勇無敵七十二戰收竒功又不見白門赤兔來向東神
物終屬雲長公百萬軍中刺名將疾如健鶻追秋風龍
眠居士新貌得毛色意態將無同沙場無人白日静平
坡淺草青茸茸雙蹄卓立欲變化兩尾突起争豪雄還
君此圖三歎息此馬忽去難再得江南異事人未知又
見麒麟出東壁
謝馮仁伯惠雙雞
可人送我雙鶤雞五色毛羽生方齊下堂呼兒解其縛
意欲飛上茅檐棲山家得雞如得鳳寧與野雉論高低
吾欲洗鼎試靈藥白晝聽爾雲間啼
劉商觀奕圖
茅生絶藝天下無何以刻此觀奕圖劉商易之亦驚倒
神妙似與龍眠俱松隂對奕者誰子豈非甪里園公乎
雲綃霧縠古冠佩童顔雪頂滄溟枯野樵旁立太癡絶
歸來始覺仙凡殊斧柯竟化作塵土世間甲子真須臾
老夫只解飲醇酒一著輸贏曾放手市㕓有地寄閒身
却覓南山橘中叟
題墨梅卷子
千年老枝生鐵色雪魄冰魂誰貌得三生石上見逋仙
獨鶴歸來楚雲黑何郎垂老客揚州花前勸酒仍風流
江城吹笛月未落夢回一夜生春愁
題蘇昌齡畫秋江送别圖贈湘中江可翁
白沙江頭水楊樹正是秋風送君處海門日出潮欲平
把酒娛君君不住楊公廟前聞鼓聲多少行人此中去
江子於今空復情干戈滿地兵縱横丹楓葉墮山鬼嘯
黃竹叢薄飢鼯鳴湘中有家不得往時對此圖雙眼明
兵部危太樸郎中家於臨川雲林山上請方方
壺作雲林圖太樸索詩賦此
宇宙有此雲林山三十六峰如髻鬟雲林先生讀書處
長松芝草非人間白雲裁衣亦自足青精製飯何曾慳
朝光空濛起舒眺人跡迥絶窮躋攀青天蕩蕩海月出
照見先生冰雪顔惟有方壺契幽眇貌得彷彿來塵寰
宫中聖人正問道布衣召入蓬萊班玉堂給札縱揮灑
金匱啓鑰煩修刪於今聽履上霄漢聖人未放先生還
山中喪亂復何有飛瀑落澗空潺湲青林鳥啼野花發
白晝虎嘯松風閒朝廷宴坐見圖畫亦應懷我雙佩環
方壺生在何處何不同來玉京住魚龍夜落河漢秋却
泛靈槎共歸去
二月二十日同李希顔遊范文正公義莊登天
平靈巖兩山希顔有詩因次其韻
闔閭城外草芊芊桃花杏花紅爛然物華兩岸眼零亂
畫船春水如登天櫂歌却轉横塘去山寺鐘聲日將暮
長松夾徑風泠泠曾是先賢舊行路老禪蔬食作清供
留宿白雲最深處瓣香復拜忠烈祠巵酒誰澆洛陽墓
清談朝士亦東來白髮野翁猶北至曉乘竹轎度羊腸
地豁川平還散步蘄王墳上無紙錢却讀殘碑不成句
一羣山鳥自驚飛無數野花空媚嫵此中俯仰二十年
一廢一興皆可舉濡毫拂石重題名搔首臨風謾懷古
人生身後可奈何欲乞南峰一抔土山靈有意肯相容
書劵便當酬地主
夜泊陳店舟中寫懷兼簡雲林高士時張孟膚
同舟
葑門曉發吳淞船手把傳符津吏前五年别家走未已
素髮蕭蕭垂兩肩小龍江頭舊遊處東家西家爭招延
悤悤會散等過鳥風吹湖水春無邊雲林高士獨不見
倚篷四望心茫然驚湍疉浪豈作惡渚花江草仍争妍
夕陽收港泊陳店入市買魚燒荻鞭蓉城公子今最賢
賦詩行酒能周旋一談一笑燭欲盡野戍不聞鐘鼓傳
却憶山中小兒女如此月明應未眠
和楊孟載春愁詩韻錄寄楊鐵崖
小窗病酒厭厭卧春色三分二分過仙人謾識藕絲長
金銅難補菱花破花間黃蝶也雙飛葉底青梅纔一箇
綵筆題詩人未歸愁腸一似車輪大
長江送别圖送周平叔之通州丞
福山蒼蒼倚天碧狼山巉巉生鐵色兩山當江作海門
力盡神鞭驅不得滄波萬里從西來楚尾吳頭天一碧
隂風轉地鯨怒翻黑霧連空龍起立來舟去楫不敢動
袖手旁觀唯歎息扶桑浴日飛上天百怪潛消杳無迹
水光鏡淨山亦佳目送雲帆高百尺青霄要路君既官
白首窮途我猶客烟中隐隐見孤城令我思鄉心轉劇
驪駒歌罷將奈何倚杖江南望江北
李孝光
湖山八景(錄四首)
沙頭酒店
陌頭楊柳金蟲落雨過桃花香漠漠沙堤小市如新豐
阿姬十五當壚惡縷金半臂雙鴛鴦翠杓銀缾喚客嘗
嘶殺門前五花馬羅敷有夫空斷腸
山頂樵居
隐者避人如避虎樸素衣冠自中古長老嬉遊類小兒
一生不識持門戶南山阿婆許嫁女北山老翁自迎婦
野花竹葉並銀釵山中黃金賤如土
秋江漁火
八月九月風氣肅白波如山楚天綠蒼蒼夜色入蘆花
船泊中流燃楚竹夜半起坐寒颼颼遥見驚飛雙白鷗
鱸鱠蓴羹入吾夢扁舟去趁三吳秋
竹引流泉
山頭窪尊積霜雪銅缾持㪺療飢渴汝家阿段太憐君
斬竹來從虎豹羣傳聲夜落青雲濕坎中已作糟牀泣
回首碧山心獨苦行逐蛟龍作雲雨
鑑湖雨
越角鑑湖三百曲雨餘曲曲添新綠八月九月風已高
詩人夜借漁船宿漁翁城中沽酒來筐底白魚白勝玉
當時賀老狂復狂乞得鑑湖此生足
和叔夏寄童質夫
溪頭春水綠欲活溪上行人馬蹄滑溪山周帀空翠香
駐馬看山惜不發有客有客蒼髯眉蘭襟蕙帶光參差
手携鯉魚壓清酒勸我且復留斯須道旁廢垣蘚花裂
昔人富貴春雲滅此時不飲將奈何為君醉倒溪頭月
舟中為人題青山白雲圖
江氣贔屭如蛟龍曉風吹落金夫容神女淩波洗雲去
暮為行雨陽臺東朝來白雲散白石小姑蛾眉翠欲滴
老蛟化為百歲翁彭郎磯頭夜吹笛
秋曉角
青天蕩蕩吞孤月衆星熒熒明復滅城中雞鳴如蒼蠅
城頭畫角哀鳴裂八月九月風驚沙窮邊夜夜吹梅花
四方無事卧笳鼓行子何用思還家
墨梅
銀蟾呵春墨花碧香落江南濃欲滴孤山招得老逋魂
白鶴歸來楚雲黑王孫歲晩客京華衣上緇塵深一尺
小姬未嫁怨東風夜夜高樓吹鐵笛
覺此山和尚新住持雙峰作此贊歎之
雙峰矗天佛頭碧雙峰插地滄海黑道人入山化作雨
藍玉亭邊深一尺光明白氎紅鬘衣說法香南連雪北
紫皇香案九重天日照麒麟生五色
宿雁山下作瀑布詩寄徐仲禮
金臺刺天一萬丈湧出海底開青蓮下有三千六百地
軸相鈎聯壓徧東南地欲折白龍捲海飛上天雷公擊
鼓馮夷鞭龍漦入江化為石巨靈扶起太古色應真晏
坐天人來十八招提若幻出長風吹開天骨碧
張葵齋所藏江山風雨圖
元氣菌蠢生蛟龍銀河倒插金芙蓉九疑正在九州外
碧樹悄悄連丹楓上有萬古不死之明月下有掀天巨
浪之長江有客有客陸龜蒙往來江南成老翁天地無
家屢回首放船去踏江上之青峰船頭十日懸青雨風
拔銀山映東戶山隨沒鶻落中原水作巴蛇走全楚向
來英雄定黃土空遺絹素流今古天地一合如金甌萬
歲千秋奉明主
次歐陽公效孟郊體看竹綠字韻題慶上人萬
竿圖
白石如白羊起跪變化速芸芸籜龍雛身與雲俱綠嗟
哉兩神物曾不受廹逐我有囊中方因之試餐玉袖中
釣鼇手十年夢漁屋鳳凰千仞姿未省一枝足自我見
此君夜夜翻凍醁踏倒山中玉板師春風大笑成三宿
送周生
二月已暮江水深春風吹折行人心山頭明月落未落
杜鵑夜半莫哀吟泊船上有青楓林
三月欲來花繞陌又唱銅鞮送行客男兒莫爾可憐生
男兒生身好顔色拔劒起舞雞鳴柵
題周耕雲為蕭元泰畫龍虎仙巖圖
龍虎之山仙所寰我昔夢寐遊其間乾坤風氣結沖秀
中有正一元都壇羽人授我九節杖林磴窈窕窮幽扳
金宫蕊殿起寥廓翠厓丹巘深迴環峰頭時飄白菡萏
石上誰種青琅玕諸巖一覽二十四總似瀛渚蓬萊山
清溪浮空引雪練遠岫隔水來烟鬟就中仙巖更竒絶
上有玉樹皆團欒虹光半夜出雲杪云是石室韜神丹
欲求刀圭已衰疾羽人去我如飛翰褰裳澗曲采芳杜
斷猿疎雨春山寒覺來俗事日滿眼歲月冉冉隨驚湍
會稽蕭君忽相訪笑以此圖令我看夢中羽人貌真似
而我别後鬢毛斑題詩聊復記疇昔願拂塵服高驂鸞
與朱希顔會王山人家書其壁
小山培塿溝中蛙大山宛轉行黃蛇風吹海霧麴塵起
山頭紅樹紅如霞東來明月無根蔕我行忽至山人家
山人好事喜客至賓客滿屋書滿車眼中頓有玉人兩
膝上文度鳴嘔啞祝婦家傾伯倫釀驅兒手煮盧仝茶
彌明結喉石鼎句禰生頓足漁陽撾原上脊令古兄弟
山中雞犬秦桃花百年富貴謾稱意歲月衮衮春江波
跖顔天壽不足惜蟲沙猿鶴令人嗟我起勸爾一杯酒
但持仁義終身多今夕何夕且樂飲奈此明月青天何
和陳叔夏章字韻詩送此山師
天孫織錦當朝陽銀梭軋軋回天章麒麟鳳皇映東壁
煌煌珠笈帝所藏分送天人寶華雨紫狐夜泣龍髯塵
袖間明月大如屋老蛟來飲銅盤露天孫何曾辛苦為
東風吹綠雲錦機娉婷盈盈渡河漢世上那有新相知
北風寄陳輔賢
蕭蕭北風吹客船月未出海天蒼然客子放歌脚扣舷
蕭臺東頭天裹海蕭臺西頭山刺天君行西過釣臺口
寄謝江邊老病叟坐看雲臺落人手丈夫豈敢愛微軀
奈此黃花一樽酒
十五夜泊舟渚磯
采石不見李太白騎龍上天吹紫笙天上甚樂苦無酒
東游十二白玉城蛾眉亭下明月出牛渚磯頭春水生
一鶴西飛向何處惟聞萬壑松風聲
周伯琦
賦得灤河送蘇伯修參政赴任湖廣
清灤悠悠北斗北千折縈環護邦國直疑銀漢天上來
搖漾蓬萊五雲色蛟龍變化深莫測金蓮滿川淨如拭
鑾輿歲歲兩度臨雨露同流草蕃殖長亭短亭來往人
朝夕照影何曾息相君親授臨軒敕紫騮嚼齧黃金勒
却從江漢望龍岡三疊晴虹勞夢憶
貢師泰
金谿縣葛烈女廟
金谿廟前草離離金谿廟中兩女兒青山猶似舊時色
流水不盡行人悲翠翹珠珥垂孔雀廟門深鎖藤花落
靈風蕭颯半空來髣髴音容啟珠箔憶昔里中初賦銀
銀賦日急家日貧父身搒掠痛欲絶女兒憤結何由伸
鬼狐夜號天漆黑大冶騰騰火光烈可憐踴躍雙蛾眉
變作兼金白如雪君不見緹縈上書更肉刑木蘭遠赴
可汗兵固知才略過男子不如孝女英烈能捐生又不
見湘妃江邊淚斑竹韓憑冢上連理木固知精誠可相
召不如孝女感化獨神速赤龍並駕參嬋娟萬古日月
懸中天人生雖死名不死吁嗟丈夫應媿爾
為郭宗道祭酒題韓滉移居圖
田夫生長田間住辛苦移家向何處老牛帶犢驢引駒
婦姑騎過前村去牽衣裹兒嚢在肩瓠壺瓦缶縣蒲韉
一童鬅鬙隨左右兩髯傴僂相後先新來茅屋徒四壁
東鄰西鄰不相識種田未了主家租又恐官司著差役
唐朝宰相韓晉公念爾流離多困窮當時落筆豈無意
正欲廊廟知民風願得轉徙安居室周公亦曾作無逸
分題得姑蘇臺送吳元振赴江浙省左丞
姑蘇城外江水綠姑蘇臺是吳王築吳王宴罷越王來
館娃夜冷宫門開落花飛去春無迹江邊却起姑蘇驛
馬頭旌節何皇皇候吏傳呼謁道傍孤山梅白堤柳黃
相君入坐中書堂
題山水圖
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
鈎絲欲收風浪急却迴雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
題江隂丘文中山水圖
老龍渴飲池中墨飛上半天成崱屴雲烟著地凝不開
白晝神驅太隂黑筆端巧奪造化功咫尺峯巒千萬重
長林似灑楓葉雨虚亭不動松花風隔江更有山無數
江上扁舟纔半渡他年白髮許重來為君别寫容城賦
送張介臣伴讀歸省濟南
雲天迷濛日脚消雪花散亂風飄蕭重裘著體如壓鐵
呼酒不來寒正驕東風匹馬去千里仰視王屋當雲霄
到家方慰母心喜入門更聽兒啼嬌華燈夜照舞衣熱
髣髴鳴鳳和笙簫暗黃著柳垂長條虎闈春信趣還鑣
一杯遲子城南橋
題二馬圖
鐵喙騧連錢驄何年墜影江水中蒲稍西來八尺龍天
閑十二為爾空五花雲錦吹東風
送涇王府蒲司馬西還
重弓滿引鳴鏑和翻身躍馬渡長河日高射獵王半醉
軍中司馬功最多白狼西來獻天子腰間玉龍鱗甲紫
寶書緘奏動神京黃封御酒貺邊庭弦蒲汭鞠幾千里
芳草淒淒春似水鳥聲山色不勝情枚生作賦才難比
題牧牛渡水圖
兒騎牛兒騎牛兩牛渡水當中流一牛帶犢臨沙洲沙
洲泥深沒牛足中流浪高拍牛腹長繩墜手衣裹身前
者起顧後俯伏牛背欹傾不自由誰云稳比萬斛舟待
兒出險走平地畫圖忽落東海頭東海頭飯牛之子曾
封侯
題顔輝山水
蒼龍渡海成疉嶂屴崱西來勢何壯盪摩日月嘘雲烟
回薄風霆起波浪懸流晝夜相舂摐恍惚銀河落天上
橋横霞嶺類天台谷隐龍湫疑雁蕩若非華蓋及武夷
無乃仙都與秦望參差飛觀倚半空錯落長松高百丈
烟横絶磴畏﨑嶇路出平川喜夷曠野老朝畊屋角雲
漁翁晩釣籬根漲偶隨鶴舞抱瑶琹猶恐猿啼驚蕙帳
畫師盤礡精天機元氣淋漓歸意匠毫芒點染遠近間
咫尺卷舒千萬狀三年老我東海隅立馬看山每惆悵
麻姑敬亭曾見招何日相從脫塵鞅
盧琦
鞦韆
綠窗美人閉深院燕語鶯啼春事半畫闌睡足四無人
空與東君說幽怨綵繩嬝嬝挂青烟羅韈纖纖翩翠袖
紅妝高出牆頭花繡帶斜飛亭際柳香風蕩漾春誰主
願學飛仙飛不去黃昏溪月浸梨花背立鞦韆悄無語
燭
海棠庭院日西入絳蠟凝香高一尺銀臺照夜春溶溶
金屏繡褥光相射洞房寶扇雙鳳花丫鬟纖手籠絳紗
蘭燈交輝奪明月玉杯照影傾流霞高堂舞袖沉香暖
歡娱未盡春宵短長風駘蕩落花多野鳥啼春動幽怨
秋蚊
茉莉堂前月華吐飛蚊擾擾晴雷怒深閨小玉焚椒蘭
繡幕穿簾柳花度芙蓉夜卧銀燭滅綠紗如煙罩香雪
潛身飛入羅扇風耳畔營營宵不絶瓊肌一咂雨夢回
玉腕斜批守宫血屋外寒蟬自清素夜夜長吟飲花露
至正已亥夏予遊壺山宿真淨巖即景賦詩奉
簡古道了堂二師
六月翠壺山下客凌晨登山如絶壁支笻徑上真淨巖
頭上青天纔咫尺高僧十載棲巖幽啟扉相見還相留
欣然坐我斗室底滿室嵐氣生清秋開窗一覽數千里
滄海微茫等杯水客帆來往烟雨中人家遠近林巒裏
平生讀書苦不多時事如此將柰何蠅頭蝸角付一笑
會當結屋山之阿
望湖亭
望湖亭外波蕩蕩漁舟客櫂頻來往好風卷雨黑雲收
十里湖天平似掌長川極浦秋雲清錦帆自信牙檣輕
蘭橈掣動龍蛇影櫂歌驚起鷗鷺盟昔日席上珍今作
宦中客兩載遊帝京雙鬢半垂白三衢非為嬾折腰楓
城聯蔭桐隂色黃金孰鑄子期形白玉空教和氏泣丈
夫氣概無憚勞對此江山趣自高浩歌長嘯天地窄笑
殺馮唐歎二毛
朱德潤
偕張清夫登道場何山
松楸夾道雲迷麓細泉無聲走空谷捫蘿倚磴行轉緩
百折峰蠻看未足鷓鴣泣雨山漫漫懸崖老樹蒼虬蟠
登樓倚檻俯木末潄泉汲澗分餘湍老僧延坐話夙昔
夜半談空屢前席自言久是兹山主殿下長垣屢封植
山頭碧瓦如連環曾聞仙客來雲間猿驚鶴怨知幾許
伊吾聲斷愁空山明朝烟雨開晴旦折花臨水春將半
我亦歸山讀故書何必懷仙生浩歎
題張參政所藏驄馬滚塵圖
盛唐太僕王毛仲八坊分隊三花動當時畫馬稱曺韓
尺素幻出真龍種玉花照夜爭新妍一馬滚塵&KR1058;尾鮮
昂頭不受金絲絡汗血輾沙生晝烟翰林妙寫不減古
名駒染出清豪素延祐君王賞駿材金盤賜帛開當守
時清處處生驪騧何必漢朝稱渥洼王良幸勿嗔踶齧
一躍天衢千里沙
仙山圖為趙彦昭賦
崆峒之山戴斗極疉嶂横陳開碣石翠崖丹磴互低昂
複閣層闌轉空碧碧桃花落笙聲幽雙成吹玉彩鸞謳
跨鳳騰雲去無跡清猿啼斷層崖秋霞光隐映山長在
寰海茫茫隔烟靄舊遊仙侣謾招呼誤落人間幾千載
吳争越戰何可數束書欲問桃源路畫圖空見避秦人
隔水漁郎不相顧
陪于思庸訓導登道山亭觀梅(用坡仙韻)
道山亭下梅花村坡仙作詩為招魂明姿照人隔寒水
瘦影帶月欺黃昏先生頗厭郡齋冷持書晩約窺山園
松風吹香清人骨地爐烟銷酒初温孤標已出羣卉上
故遣雪意迷晴暾和羹結子時較晩先傳春色來衡門
天寒谷幽翠袖薄豈知青鳥能傳言明晨看花重有約
呼童埽石羅清罇
觀内廐洗馬
黃雲灑雨沙場秋灘高水平凝不流曉霜襲透蒼駝裘
圉人浴馬津水頭綠驃連錢雙驊騮日光射波脂膩浮
青絲脫鞚黃金鈎輕爬短刷濕未收三花翦鬃平且柔
籋雲駿氣將無儔束芻斗豆豈馬羞茫茫豐草生林邱
霜蹄胡為踏長楸振鬛一躍期天游
宿楊大使書齋晨起畫扇
關河月落星垂空怒蚊如雷窺帳中屋頭初日炎霧起
坐想冰雪撐心胸人間能消幾炎熱竹馬小兒成老翁
百年事過只如夢癡蠅著人欺睡濃素紈入手意蕭爽
揮斥酷暑無餘蹤昔聞誤筆王大令我亦寫作雙長松
他時愛畫不愛扇梧桐葉落生秋風
為鄧靜春作幽谷圖
山深冥冥溪谷陰怪石突出當重林廻壑奔流石礧磈
寒霧噴薄浮輕岑猿猱飛攀山欲立懸崖老樹蒼鱗濕
有客擔簦負長笈欲行不行驢脚澀風吹征衣天欲暮
旅館不逢前沮渡此際遥知行路難却向今朝畫中覩
春暮感懷
辛夷花落芳林静啼鴂聲乾雲欲暝暖風吹雨綠隂生
梅子心酸猶未醒書窗睡思將無憑故山幽夢青峥嶸
平生自有泉石念寸祿無干何用名薰天富貴那足恃
厚祿未為身後計破垣發屋笑王涯長棄勲名如脫屣
題石崇錦帳圖
洛陽金谷園中花雕玉為闌繡作遮琉璃器多出珍饌
瑪瑙街長行鈿車椒房塗香貯歌舞曳珠珥翠籠輕紗
珊瑚扶疎三四尺王羊貴戚爭豪奢那知花滛風雨妬
古來山澤生龍蛇嬋娟墜樓寶珈碎月明夜半啼驚鴉
雪中觀漁
同雲蔽天江茫茫門前雪高一尺強漁人並舟鼓雙棹
大罾入水瑶䋲長老翁哺兒姑曳網甕頭酒熟炊粳香
醉中不脫一蓑玉仰天叫笑鳴雙榔自從水利筭湖灤
漁鹽大載需官場畊桑雖佳租稅急縣前胥吏如貪狼
江天四時各有象人世反覆多炎涼勸君更放雪中餌
飢鯨挂鬛江中央
八月九日武林逹宣差招宴時武良弼太守廉
山御史同席
八月九日天氣涼老仙會客登高堂會稽太守廊廟噐
黼黻政事多文章烏臺御史守風節州牧縣令皆循良
盍簪偶爾動清賞開筵四座羅壺觴太元真人眉宇秀
辭辨析理推毫芒舉杯問答興未已歌舞落日增輝光
嬌鬟戲作猛將躍大娘解演詞人狂冰弦戛擊筝雁度
玉板拍裂鳴鼉轟嬋娟鬢嚲珠阿娜細腰裙動金琅璫
霜糖炊粳薦膏䁝海錯飣盤傳蔗漿蠟炬照席飛銀燼
桂花繞屋吹天香人生得意須盡醉酒漬啼㾗秋夢長
東山謝傅等陳迹洛陽金谷何茫茫月明上馬清露下
無使樂極生悲傷
題李唐村社醉歸圖
邨南村北賽田祖夾岸綠楊聞社鼓醉翁晩跨牸牛歸
老婦倚門兒引路信知擊壌自堯民季世龔黃不如古
披圖昨日過水南縣吏科徭日旁午
山水屏圖詩
丈夫無竒才雖顯不足名高山乏秀麗兀立培塿形況
乃畫圖間兩奪造化精中堂素壁本虚靜誰令揮灑研
丹青女媧五色不補天神功鞭石來蒼冥驅山奔海入
紈素扶輿之氣青熒熒赤城霞彩千峰明洞庭湘浦雲
英英風帆晝捲瀟湘雨黃葦堆灘插漁罟獨木莊前野
水流夕陽川上欹橋渡大峯倚天接天門又如特立太
華尊群山趨俯不敢動山前星辰手可捫我欲託身上
山巔丹梯百尺何由緣畫興欲來别有趣顛毫醉墨飄
如仙仙成却服九還丹兩腋清風飛上天
御選元詩卷三十一
