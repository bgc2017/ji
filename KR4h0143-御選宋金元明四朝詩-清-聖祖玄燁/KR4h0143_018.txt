欽定四庫全書
御選元詩卷十八
五言古詩六
黃溍
雜詩二首
晨起步南園旭日朗以清葵花衆草中粲粲敷丹榮流
光非汝私獨爾心自傾覽物有深懷佇立方含情
春風著萬物悠悠皆自私可憐兒女花榮悴更相持獨
有澗底松偃蹇如不知何疑揚執戟草玄鬢若絲
效古五首
上山見明月下山月相隨月豈知愛我我行自見之故
山日以遠故人不可思殷勤謝明月願爾無時虧
女美衆所悦士窮世所輕輕重安足言泥盡水自清淮
隂初寄食曲腰勝下行季子黃金多妻嫂來相迎自古
已復然歎息空吞聲
擊石乃有火石火光不揚攀天亦有路天高路何長嵯
峨萬古雲下覆歌哭場富貴誠足多貧賤不可忘
落花隨風吹各自東西飛花飛旣不息水流復無極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳飢不得死鴟梟食琅玕去去
復去去采芝青雲端
晩晴
洩雲散積雨林水含餘清披衣有奇懷偶從林叟行新
晴遠峰麗夕隂孤花明曠日固所虞聊兹息營營
寄方子踐子發
窮居悵無遂徂歲聿載隂飛翹隕芳萼候蟲厲哀音急
颸扇叢薄泫露栖喬林撫景慨往古端操思繼今折蘭
合幽佩解纓濯清潯石林窅葱蒨佳柏鬱蕭森遺世豈
余敢匡時非我任覽已謝高軌即事念所欽纏綿阻道
里緬邈眺岡岑委懷竚芳訊貽好枉規箴
東園晩歸
淟涊嬰近務超遥愛佳辰興言望東菑良苗藹津津鄙
人昧時趨曠途夙所遵幸遠簪組累稍欣田圃鄰兀兀
登故畦悠悠睇城闉理穢出新竹撼枯落荆薪夕日逗
遠川餘暉散衣巾亹亹觀物變依依念農人渠渠長者
言惻惻非賤貧
休日集于城南
投耒從遠遊牽世乖明略豈不畏簡書未能置丘壑崇
岡近盤互春物紛照灼休沐集諸彦迂趾惠前諾稍空
林中樽復詠霞上作迢迢歴虛壠靡靡瞰城郭脩楊蔭
晴渚野櫻散朱萼撫時悼推斥畢景顧棲托損益向子
明才能賈生薄睠言觀歲寒無將愧場藿
暁望
城頭烏鳴曙起坐理冠幘開窗寫遥望煙霧竟川澤喧
喧市聲動漠漠井氣白如何山中人歲暮塵埃客
龍灣夜泊
乘潮出遠浦日暮北風平高亭不可望遥遥笳鼔聲月
明寒鴈下江空夕煙生非關川途念沉憂坐自盈
陪諸老夜飲
世故不可料忽如浮雲移坐令百年内顛倒殊歡悲顧
惟我與公異代同一時覽古既深慨撫今亦餘噫長川
去悠悠青山莫委蛇向來遠遊意我行方遲遲咄哉有
志士卒歲恒寒飢況復託渺茫欲與千載期盈虛信天
運廢興豈人為願公姑舍是一觴聊可持
西峴峰
層雲抱春岑急瀨洩嵌竇脩蹊入窈窕衆綠蔚以茂名
亭標水樂柱折荒碑仆幽尋得緇廬亂石扶結構青精
午堪飯碧澗寒可潄平生慕真賞及此成邂逅冥探指
絶頂有路忽通透緣蘿度蒙密翠氣濕衣袖寄身泬寥
内下睨人寰陋清謳雜風竹大嘯落巖狖東峰在眉睫
可望不可就同遊却何時瑶草春已秀
夜興
秋氣入病骨殘夢翛然驚芭蕉葉間露風過皆成聲攬
衣泬寥内搔首天河横飢蟲語不休中宵誰汝令孤鴻
亦何苦犯霜度微明悠悠念羣動百感忽我并大化儻
不爾吾其免營營
送淩吉叟之杭州教授
浙水西八州維杭實名都古來萬人海逐逐無賢愚以
兹百年後淳朴古不如翩翩誰家兒白馬驕路隅春風
樊樓醉一笑百斛珠亦有朱門家齊謳間吳歈綃綺散
煙霧繽紛被僮奴可憐彼蚩蚩久為紅塵驅頽俗如波
瀾孰障羣流趨又如敗屋壁風雨須人扶博士非冗官
豈即無良圖當令歌舞場化作絃誦區行矣循所務辭
章信其餘春風掺别衣晴沙秀寒蘆何以贈子行白雲
不可呼聊持狂者言用比貂襜褕
晩泊釣臺下
四山環一水遺臺故㠝岏那無漁樵居政復不敢安舍
舟衝微雨憑軒俯清灣念昔乘興來無從寄遊觀今我
有行役乃爾容躋攀山靈豈愛我為解塵土顔落日奠
蘋藻清風聞珮環幽尋不可極林暝吾當還却去望層
碧孤舟生晩寒
重登雲黃山
兹山實靈奇吐納變舒惨太常闕弗錄名號何黭黮重
華秩山川盛典軼封䃭蒐遺多綸綍蠲潔羅醢酖腐儒
世所貸薄藝守鉛槧無能旅駿奔徒取肆遊覽霖潦時
始收天地餘靄晻嵐光乍璘㻞石狀終黤黪行行恣芒
屩往往得鼃坎冐進誠近貪自畫將豈敢久之雰埃豁
秀色坐可攬青熒插鋒鍔翕赩披菡萏崖奔馬騑騑石
踞虎耽耽高尋指天路幽矚極元窞前行幾台背後或
兩髦髧緣岡既踸踔登嶺仍輡□舉頭塔廟湧地平忽
如毯天人所食息瓊玖化餘糂林輝寶燈燒風語金鐸
撼敗壁詩者誰漬墨亂濃淡險盡乃復佳疲極復何憾
是節蕤賓初野薦首昌歜煮瀑茶可啜剖石蜜堪噉名
談析毫髮苦語瀝肝膽理冥心自珍機湊首屢顉陽烏
砉西翥衆色齊惨澹崔嵬識楩楠蒼莽辨葭菼莫投僧
所寰鐘鏜鼔紞紞羣居肅不㕦共飯聲有嗿迴睨夸奪
場撫事叢百感趨名蛾赴燭逐利魚投掺何時脫火宅
霍若髭去頷綺言息諵諵妙供紛馣馣於焉寄相羊庶
以忘坎壈誰云入道苦餘味需橄欖
遊西山同項可立宿靈隂西菴
薄遊厭人境振策窮幽躅理公所開鑿遺跡在巖麓秋
杪霜葉丹石面寒泉渌仰窺條上猿攀蘿去相逐物情
一何適人事有羈束却過猊峰迴遥望松林曲前山夜
來雨濕雲漲崖谷縹緲辨朱甍禪房帶脩竹故人丹丘
彦抱被能同宿名篇聊一詠異書欣共讀蹉跎未聞道
黽勉尚干禄夙有丘壑期吾居幾時卜
上京道中雜詩
發大都
辭親獨行邁遥遥抵京國胡為突不黔驅馬更遠適至
尊有時巡樹羽殷阡陌宿衞必近臣顧問須耆德陋儒
亦何知冗從同執戟草深原野青雨暗關塞黑寥寥盛
年意眷眷遊子色一身萬人中敢不思努力
居庸關
連山東北趨中斷忽如鑿萬古爭一門天險不可薄聖
人大無外善閉非楗鑰車行已方軌關吏多擊柝居民
動成市廬井互聯絡幽龕白雲聚石磴清泉落地雖臨
要衝俗乃近淳朴政須記桃源不必銘劍閣僕夫跽謂
我無為久淹泊山川豈不好但恐風雨惡
槍竿嶺
憶昔賜第歸吾母適初度蹉跎歲月晩今辰乃中路居
人誇具慶遊子慙叱馭兹山稱最高揚鞭入煙霧矗矗
多峭峰濛濛饒雜樹崎嶇共攀援躑躅頻返顧陳情未
成表登高詎能賦獨憐山下水遠向盧溝去
李老谷
緣崖一徑微入谷雙崦窄密林日易昏況乃雲雨積行
人望煙火客舍依山色家僮為張燈野老煩避席未覺
風俗殊祗驚關河隔嚴程不可緩子規勿勸客
赤城
鷄鳴秣吾馬晩飯山中行何以慰旅懷赤城有嘉名灘
長石齒齒樹細風泠泠時見巖壁間粲若丹砂明温泉
發其陽撝訶勤百靈前峰指金閣真境標殊庭白道人
跡稀青崖雲氣生信美無少留緬焉起深情
獨石
解鞍及亭午稍欣煙霧收蒼然衆山出歴歴如雕鎪前
瞻一石獨靈宫居上頭頗聞去年夏水激龍騰湫走避
登屋山夜半齊呀咻幸兹溪澗中今作清淺流晏安不
可懷變化誠難求翠華渺在望行矣毋淹留
擔子窪
自從始出關數日走崖谷迢迢度偏嶺險盡得平陸陂
陀皆土山高下紛起伏連天暗豐草不復見林木行人
煙際來牛羊雨中牧颯然衣裳單咫尺異寒燠佇立方
有懷相逢仍問俗畏途宜疾驅更傍灤河宿
遊寶陀寺
十年望滄海臨流不能度蒼茫歲華晩邂逅舟楫具拂
衣乘天風挂席隨煙霧旦從蛟門發暝指翁洲住前瞻
積水深島嶼青無數梅岑特孤絶遥見日出處寄身人
境外矯首禪關路粲粲金砂石離離白花樹高期愜幽
抱歴覽增遐慕嗒然坐忘言目送寒潮去
上都分院
晨興過桓州旭日生蒼涼舉頭見觚稜金碧何巍煌洪
河貫其前青山環四傍暮投玉堂署鼇峰屹中央升階
旅羣彦官燭分餘光琴冊森在側談笑來清觴列坐無
所為陳詩詠黃唐帝鄉豈不樂父母遠莫將起視雲漢
低垂星爛寒芒南飛有冥鴻邈矣天際翔
送王鍊師歸四明
飄飄采真侣乃在四明山霞居朝帝所瓊館留人間忽
聞雙鳬舄却向東南還望之若流星邈然不可攀海月
照階戺天風飛珮環我何苦羈旅冰雪生朱顔
湖上即事
垂雲晝濛濛湖面惟一色薄暮風更生際夜雪初積凝
隂勢方盛塵境喧暫息坐久聞拏音忽然破寥闃
題清華亭
名區滙脩渚流望俯平陸飛雨天際來遠峰淨如沐生
香餘晩華繁隂藹嘉木秀色坐可攬終然不盈掬觸景
幽興多接物道機熟誰能與之遊食芳飲山渌
暁行湖上
暁行重湖上旭日青林半霧露寒未除鳬鷖靜初散夤
緣際餘景閃倏多遺玩會心乍有得撫已還成歎夙予
丹霞約久兹芳洲畔獨往願易違離居歲方換沙暄芷
芽動春遠川華亂存期乃寂寞取適豈爛漫小隐倘見
招漁樵共昏旦
登錢山望菰城慨然而賦
吳興水為州諸山若浮萍況此一培塿瑣屑世未名所
欣漁樵居乃與緇錫并種竹有萬竿結茅無十楹老僧
解人意蹝履能相迎芳草被行徑朱藤暗巖扃蕭條空
階暮日照莓苔青猶嫌所歴卑未極遊眺情聳身白雲
上始見春申城想當高會時樓觀飛青冥竭海薦罍勺
窮山羞鼎鉶安知千載後寂寞無人行煌煌冠蓋區壤
壤狐兔塋歸來朱門客聽此松風聲
靈源
偶為山中遊遠過雲關宿蒼燈閃初夜雨氣蒸深屋時
聞清梵音窈𦕈松林曲
鹿田
披榛度空荒突兀崖寺古幽花雜紅白老屋亞雲雨前
瞻石徑微咫尺不得取
寶峰
下山復上山躡屩行沮洳宿雲冐長嶺旭日映高樹山
僧亦何為獨向城闉去
山橋
行行指木末路逐飛雲上時登巨石憩共聽春泉響尋
源竟莫窮即事成幽賞
寶石
暮宿招提境明發首歸路舉頭望山椒遥認經行處重
重巖壑間蒼然正煙霧
雪竇紀遊四首
高人欣相迎山門帶流水風生珠樹間月窺鏡池裏觸
景遂成迷應接殊未已
幽尋指山椒崖傾忽如瀉俯身視木末懸水在足下冥
冥巖岫中晏坐奚為者
詰旦逾西岡草木益深秀梯苔下絶巘坐石看飛溜隂
靈多窟宅欲往不敢又
興移初出山繫纜長汀樹夜來雪巳深溪風水難度猶
疑鐘磬音遥遥白雲處
歲晏
歲晏木葉落遥見東城隅雉堞鬱岧嶤列屋何蕭疎悠
悠西南望赫赫金張廬退朝集冠蓋鳴珂沸通衢合遝
多俊遊並轡飛華裾顧盼有光彩行者為踟蹰俯慙筋
力微無從效馳驅日斜坐官舍還拂案上書緬彼川路
長感此年運徂遲迴不能去歎息將焉如
鍾山
平陸漫千里兹山乃穹然猶憐布金地未即辭喧闐巖
液散珠琲春岡走蜿蜒稍欣陟幽䆳登頓衣屢褰路細
石&KR1041;&KR1041;崖深竹娟娟洞扉剨開敞峻峰指中天冥探歴
嶔崟垂蘿弱容牽碧潭隐光怪華雨漂崇筵下睨飛鳥
輩茫茫但蒼煙渺然玄圃期淒涼雲嶠篇休駕將未能
惆悵春風前
柳貫
擬古次吳彦輝編修見寄韻
昨夕芳蘭英今晨寒露莽凡物榮悴之所慎在交友燕
燕参差飛尚自求其偶何況萬里心僅若風中柳服君
無流黃貽我有佩玖感歎臨長河何山近牛首驅馳苟
可及贏嚢具我糗但恐川途脩所期非所有
奉皇姑魯國長公主教題所藏巨然江山行舟
圖
善畫如攻詩意到即奇警蓋其疎儁姿筆墨無容騁歛
之縑楮間咫尺萬里景巨然作江山所得盡幽夐冥深
風雨重曠朗雲霞屏秋光滿帆腹上下天一影白鳥不
盡飛楓林有維艇稍前牛渚磯却後瞿塘頂豈無乘航
戒尚想然犀炳巨靈制坤軸割截爾何猛至今氣淋漓
幅背出光耿人言此非畫與幻本同境然師豈幻者貞
勝以其靜我來覽遺迹皦若天機秉巫閭東北長岷蜀
西南永朱邸雪消初春暉浮藻井開圖望神州時節躬
朝請慨思禹功成重喜殷邦靖將鑄岳牧金明堂安九
鼎
文子方寓直翰林數日即以使往雲南典選詩
用識别
聖人御世具黜陟用明幽恒持萬里見若與一室謀滇
地徼西南疆理亦中州皇明所照燭獷強悉恬柔緬懷
國利器爵禄廼戈矛稍乖銓鑒宗將貽蠒絲憂況提天
官書往即外府籌考擇命詞臣得無慎其由翰林文夫
子見謂能言流受詞别知友大斗釂不酬襆被辭夜直
出門戒晨騶選材古所難此事若冥搜豈無甲乙簿珠
礫同一收施施處士議勞勞城者謳太史制褒貶在子
用春秋將令周道正皇䘏楚人咻循吏果再見斯民庶
其瘳得結數十輩参錯置邊陬上以昭王度下以振儒
猷吾徒分阸遠被服在林丘
謝無疑將歸延平留詩為别次韻二首
裘葛亦何事為人司暑寒微哉一封垤欲等嵩華看如
將射變率未免噎廢餐我貧不自遂早知行路難解后
與君别好懷詎能安為語南飛鴻雪迹何時漫
龜山載道南伊闕無全書遯翁受李氏一軌行衆塗如
人執蓍蔡于物察鳶魚至今表鄉學粹美不近迂得君
羈旅中滯念盡刊除譏評世亦有鑒裁我豈虛唯應雙
劍光賁子幽貞廬
發通州至小直沽
十年鞍馬中釋去理歸檝江光來娛人似與我意愜疲
勞省前痛歡喜獲新接念當有行初苟志在懷牒何期
腰間組爵等遂淩躐外雖被寵榮内實懼顛跲以兹戀
闕情益欲務脩業清霜弄晩信老樹見留葉沽河漳潞
交冰水尚可涉急槳追南鴻直不數旬浹梅花定迎笑
粲粲光生頰遠遊忘賤貧吾寧負吾鋏
貫草草南歸伯生秘監方晨赴經筵馳詩見别
舟中次韻俟便荅寄兼簡伯庸贊善
講經白虎論載筆承明入此事豈在予鵷鸞正高集乞
身去江湖幸矣歸期及于何君子心繾綣念朋習新詩
比繡段重贈當珍襲因憐菅蒯材分寸強紉緝賴承廷
鳳輝庶遂谷駒縶皇猷待潤色在治時所急服惟絺會
明基藉臺萊立斯文仗公等别袂不須執
雪霽得風徑過高郵
乘舟得順風如鳥新插羽甓湖五十里浪破雪花舞不
知岸勢迴歘覺帆力舉却望煙中竿参差數家聚高沙
舊遊處酒賤魚可煮伸眉一笑粲對面九疑阻得非龍
愛珠逞儁挾雙櫓意令明月胎光燄閟不吐我詩初未
工聊用相媚嫵後朝妙高臺呼雲作吳語
歲暮雜言
中年鞍馬閒所歴萬里途髀肉亦既消夢驚還一呼讀
史窺古人恨時不能俱寧知遠遊躅足躡雙飛鳬漠北
松亭塞燕南督亢圖居今采奇迹未覺吾行迂歲暮重
思之天高明月孤
里中三四友論交常莫逆自我遠行邁廿載成乖隔今
歸僅有存生理各崩迫經時不一晤寐想猶如昔閉門
風霰中何以永今夕不見萬松根濈濈養靈魄吾寧獨
多壽持遺同懷客
尊經堂詩(并序)
昔趙人安先生以布衣教授里中裒輯羣書大備
經訓使子若孫採擷芳華厭滿膏澤有餘則推之
以及其鄉之人焉去今五十年尊其書猶尊先生
即名其堂尊經堂曰此先生之志也太史屬蘇君
伯脩嘗受經于先生之孫最為得安氏之學者乃
來請詩刻置堂上噫書在安氏而其淑人之功獨
安氏哉詩曰
聖人言純如載道行萬世貞明配日月廣大侔天地簡
牘之所資包絡無巨細上而建皇極重覩人文麗下以
開民彛性初均秉畀訓行宣光熙道否隔氛曀千人萬
人心揭揭皆經誼此息則彼消剛柔乃殊位進乘休復
機迪哲蹈仁智自絶其本根奈何取天劓燔滅滋秦瘝
網羅興漢利存亡書豈知論者常不置濟南耄言出孔
壁發神秘百篇始昭垂五代著成乂魯齊韓毛詩其傳
迭興廢審音以知樂亦各徵四至樂崩名僅存緬想歌
鐘肆禮失野可求誰明射鄉義制氏記鏗鏘后蒼詳數
制區區象聲容詎得作者意賴夫春秋家尚識王道貴
載事或稱誣推凡疑翼偽田何受孔易其全緣卜筮楊
施孟梁徒别出踵焦費挾書律始除六籍豈俱逝傷哉
居下流衆惡所犇萃駕言拾灰殘我道猶未墜乘之以
顓門中復縻䜟緯黨同護朽竹攻弱擊枯骴文字日荄
滋編策亦鱗比孟荀與揚韓先後参輿衞擇精語益詳
炳炳昭來裔一籥節衆音八風無濫吹方張乃遂翕已
矣更五季大明升殿郊熒奎屬炎彗舂陵南標正陜洛
黃離繼經世偶潜虛象圖合而異舉隅豈無反僅若小
星暳肫肫紫陽翁敷賁了羣眎在時張吕間建學特超
詣一鼓行無旁八區同教肄矧兹龍德中美化純漸被
家書動盈屋人事各康濟恭惟罔極恩聖哲布嘉惠經
尊道則尊有合巖庋置覆之以堂庭牖戶亦崇䆳古史
洎今詮珠駢而玉綴高名以經揭酌原知水味譬如登
喬嶽岡阜左右睇草木流華滋煙雲撤纖翳觀生老其
間面背俱盎睟豈惟一身謀直作數世計是家離石宗
遭亂藁城寄劬書自玉峰菑播實深穊子孫刈其熟穣
穣收秉穗後來及門士妙合若龜契尊聞行所知況復
躬自致過逢詑師資忍負築場志我願安氏堂廣作天
下治矜式表國都絃歌行黨術蓄誠以端蒙達生以知
類惇典敘彝倫三郊而五禘與世開隆平吾經固無累
自微可之顯道豈不在器世間有形物展轉資弊弊遊
談亦何根閣束秪自棄是將比鎮寶前人所數遺手澤
尚鮮新一展一流涕晝誦夕思之上帝儼臨涖作詩諗
蘇子孫曾戒無替
旦發漁浦夕宿大浪灘上
張帆得順風飛鴻與爭疾後浪蹙亦舒前山過如失桐
江轉數灣上瀨未入日篙工享安便坐稳頭屢櫛人生
倚造物理微難究詰處順安可常離憂詎能必白鷗知
此情故向波間没
暁發龍門次獨石賦呈楊廷鎮脩撰
日日思南歸乃逆北風去北風不貸客吹雪作寒沍明
當發龍門一昔屢驚怖男兒事結束辛苦在岐路奉命
有程期邅迴豈我據沙平占斗行野斷蹴冰渡重貂襲
裘帽矯矯若紈素據鞍肌骨痛勁氣腸内注口鼻一吸
嘘噴噀鬚上露露泫巳成澌虬張本非怒瞻前獨石近
投館薪火具聮鑣有佳友執醆起相語我實孱懦姿踰
五已斜暮隩居尚少欣遠役宜多懼明廷集鵷鸞燕雀
一二數曷不捐半菽啄□隨所慕置危而易安正以縻
爵故先廬趣西陬亦有返耕處吾聞知幾士顔子其殆
庶翩翩不遠復綽綽有餘裕贈君白雲篇還我歸田賦
送劉叔讜赴潮州韓山山長
揭陽海陬郡谿谷藏霧毒賈區乃在城積居跨南服凡
今仕者往喜氣溢僮僕非輕萬里途蓋喜千金蓄子行
攜束書言就韓山讀韓山祀昌黎有酒有肴䔩騎麟想
來過盼盼覽遺躅汛除蠻風清沾溉時雨足以兹為教
首如日升若木何必鰐避溪已看鷄應卜今人慕古人
未免傷抑促儒官實閒散歲廩七十斛飽飯取詩哦雲
月與追逐寧無趙子徒彈琴和予筑是將實裝橐果勝
美梁肉毋羞宦轍卑所志三年榖子其厚韓山聽我歌
獨漉我歌倘無證併訊兩黃鵠
渡河宿麻子港口
青山彭蠡尾湖水始生岸一舸破微瀾風帆用其半亂
流二百里午發至未旰蒼茫洲景中明滅津煙畔數家
小聚落漁竈倚灘爨舊聞萑苻間弱肉飽強悍時平道
路清䟦涉得無患豈非年榖豐禮義能服叛嚴嚴主湖
神牲酒滿杯案乞靈我豈敢雲黑檣烏散櫓師促轉舵
軋軋鳴鵝鸛前瞻麻子洲波面明星爛新别重有懷縣
情如此粲
宗忠簡公畫像為公外曾孫葉深道作
近古社稷臣生世常不數不能半五百繼見已超卓炎
運昔中否兵氛纏大角掩旆薄日黃張弧北風惡起公
滏陽節仗以障河朔懇懇存趙忠憤極涕横落扶義亟
西征敵愾為小却佐興靈武功受任留官鑰主辱臣則
何國勢滋以削回鑾累十疏言諄聽殊藐一死不貸公
百壬吁可怍企公如列星宵光仰昭灼幾葉外曾孫傳
世春秋學手圖起予觀言自崇勲閣士雅雖則休隨會
尚堪作蹙國今更非雲飛天一握誰能挽江漢為公洗
河洛
望會稽山
城東鑑湖道水光飜夕鷗雲破青靃靡稽峰芝掌浮悠
然動余矚玉女開明眸固知穴可探却恐書難求蒲蓮
浩如海微風挾輕舟前山與後嶺導從森幢旒誰張北
斗旗漸進東瀛洲桂枝倘堪折衰白媿重遊
李老谷聞子規
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空煙響入
樹窅窅啼盡血濺濺想知岐路難不惜軀命全千聲復
萬聲喚我歸言遄苟非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐嚴程趨行邁且復揮吾鞭
吳萊
觀孫太古周天二十八宿星君像圖
大圜杳何極鼇柱屹不傾日月光最耀衆星莽縱横周
天二十八錯粲各有名荒哉審厥象晃朗奪目睛東垣
青龍崛西圉白虎獰翾飛鳥隼狀偃伏龜蛇精紫宫自
然拱銀漢無復聲五行所經緯甘石知性情上界足官
府神人居穆清韡曄逞幻怪顤顟振鏗轟跳踉鬼脚捷
舑舕獸面赬裳衣㸦躶襲角鬛紛披鬇豈其太白變嬉
戲類孲孾或者熒惑動威怒流欃槍照臨多芒角躔次
在縮贏揣摩過人料綵繪匪世程伊誰駕一氣得以導
九坑想像陵倒景觀遊撫層城虛空何宫宇蒼莽孰節
旌毋寧秉筆際溘此埃風征凡夫本狹見四顧惟寰瀛
夜义冰澨呀羅刹炎徼瞠鮫女買綃出狗夫銜筯爭祗
疑列宿質却混殊方氓山神對我博刻石華山陘海神
靳我畫浪卷滄海鯨天神詎可識萬古欺聾盲星占世
有職畫史吾奚評
早秋偶然作寄宋景濓四首
西風吹梧桐一葉兩葉積故書翻有塵雄劍挂在壁時
非合窮困事到即輝赫除却雙鹿行門前少人跡
故人兩三人江北久羈旅尋香古徑風步屧脩廊雨蓴
鱸最有味稻蟹紛難數我欲往從之蠻潮正掀舞
北山有古寺脩竹炎天涼蛟龍踞兩澗鸛鶴鳴層岡心
臺月照白鼻觀煙通香可思未可到詠此招隐章
往者東入海飄然任所如大風戕波浪飛雪灑舳艫壯
志昔尚少狂遊今併無誓登盤陀石重望扶桑墟
大食瓶
西南有大食國自波斯傳兹人最解寶厥土善陶埏素
瓶一二尺金碧粲相鮮晶瑩龍宫獻錯落鬼斧鐫粟紋
起點綴花穟蟠蜿蜒定州讓巧薄邛邑鬭清堅脱指滑
欲墮凝瞳冷將穿逖哉賈胡力直致鮫鰐淵常嗟古器
物頗為世所捐襆衫易冠衮盤盎改豆籩禮圖日以變
戎索豈其然在時苟適用重譯悉來前大寰幸混一四
海際幅員縣度縛繩絙娑夷航革船鑿空發使節隨俗
混民編漢玉堆櫝笥蕃羅塞鞍韉城池信不隔服食奈
渠遷輪囷即上據鼎釡疇能肩插葩奪豔冶盛酪添馨
羶當筵特見異慱識無庸詮藏之或論價裹此猶吾氊
珊瑚尚可擊磧路徒飛煙彼還彼牙市我且我桮棬角
貒獨不出記取征西年
時儺
古人重儺疫時俗事禬禳歲陽欲改律輿鬼寖耀鋩厲
神乃恣肆魃域并猖狂侲僮幸成列巫覡陳禁方虎頭
眩金目元製炳赤裳桃弧敺菑沴豆礫斃癉剛八靈悉
震慴六合高褰張清寧信不害動靜維吾常世途頗險
盭人魅更跳梁狐鼠戴介㥽䕫魖竊香嚢煎熬到膏髓
擊剥成疕瘍乘風作國蠧抵隙為民殃自從九鼎没誰
使百怪藏瘃寒服褫帛飢窶食閒糧蘆花敝汝體橡栗
饞吾腸地膚竟卷去天孽俱彫傷神荼欲呀啖蟠木蔓
不長蒙倛強顔貌枯竹無耿光聖言謂近戲五祀徒驚
惶惜哉六典廢述此時儺章
樓彦珍北遊京師予病不及往餞歲晚有懷并
寄彦昭浚常
日晩北風起少年方遠遊徘徊上谷塞眺望黃河流崢
嶸十月冰朔色壓九州熒煌大明殿御道接龍樓時巡
向灤水臘雪擁薊丘前驅鸞鳳旗後乘貂鼠裘尚食豐
宴飫教坊樂箜篌百官散城邑駝馬盡歸休自今帝王
都想爾觀覽周却疑書傳間不謂秦漢優何家非許史
無客不枚鄒投輪即雨集揮袂遽雲浮東航扶桑隂西
窄崑崙陬變化指顧異芻蕘立言收文物彼洛禊土音
吾越謳私將竊禄志勇赴隨陽謀隨陽即澤雁竊禄豈
梁鶖美玉獻劍璏精金鏤帣韝出門亟裝束行路肯滯
留布韋謾老耋鄉里惟田疇功名幸一遇螻螘尚公侯
學問敢強飾黍稷待耡耰當令竹帛上直與先達侔毋
使螢爝光肅然寸草秋嗟予久抱疢餞酒弗及篘念爾
忽萬里征夢或見求宣生頗俊逸鄭子復綢繆趾高有
捷步胷正無昏眸早看拜家慶共許動宸旒傳車定不
礙關鑰便若抽杏花開如錦楊柳滿陌頭去時小兒女
來詫真驊騮
射的山龍瑞宫問陽明洞天洞蓋是禹穴
意行得古洞忽到陽明天人傳是禹穴愧我匪史遷上
摩青冥出湧作芙蓉巔下開巨石窟鬱以藤蘿纏自昔
乘四載於兹理百川岳瀆通脉絡蛟螭被拘攣真長或
可待宛委空風煙衣冠竟一窆簡扎猶遺編世間後百
世龍鬼巧相挻安能洗滌盡却見鴻荒前惜哉不可及
恐此復偶然黃庭或祕景絳府尚靈仙精英倚怪木狡
獪戲神泉尚論鳳文舄肯降狐鳥筵長嘯望天末白雲
年復年
浦陽舊有明月泉久而不應今乃䟽導其源似
頗與弦望晦朔之間相為消長者遂作是詩
大區何渾淪元氣乃潜洩忽然為山水無往不融結遥
天偶一照厚地空餘冽盈將光共生涸與魄同滅元機
自消長至理誰圓缺發揮雖有在窺測尚未決枯查曾
幾棲斷洑遽中裂半倚嵐翠雲微通海潮雪昔人來推
求於此得表蕝虛亭奚其敞靜甃獨不齧歲年竟悠遠
沙石漸填咽寧加䟽瀹功肯使見聞䙝恍疑合圖經環
坐到稚耋儻非蟹投碕幾類鮒處轍纖纖浮晶彩湛湛
浸寥泬舊觀方爾還真源可吾&KR1247;爭言彼月行豈為兹
泉設蕭丘胡長寒漢井或再熱逝尋白兔公直探神龍
穴狂歌水仙詞擊碎如意鐵
次定海候濤山
悲歌忽無奈天海何渺茫放舟桃花渡回首不可量南
條山斷脉北界水畫疆居然清泠淵枕彼黃茅岡朝渗
日星黑夜淒金碧光蹲虎巖倚伏鬭雞石乖張磨礱越
湛盧盪泊吳餘皇幽波視若畆巨壑深扶桑招徠或外
域貿易叢兹鄉嗢咿燕國語傎倒龍文裳方物抽所寶
水犀警非常驅鰌作旗幟駕鼈為橋梁似予萬里眼徒
倚千尺檣稍疑性命輕終覺意氣強寄言漆園叟此去
真望洋便擬學仙子被髮窮大荒
夕泛海東尋梅岑山觀音大士洞遂登盤陀石
望日出處及東霍山回過翁浦問徐偃王舊城
八首(錄四首)
茫茫瀛海間海岸此孤絶飛泉亂垂纓險峒森削鐵天
香固遥聞梵相俄一瞥魚龍互圍繞仙鬼驚變滅舟航
來旅遊鐘磬聚禪悦笑撚小白花秋潮落如雪
長嘯山石裂我今在東溟遊目出重徼搴衣窮絶陘奇
氛抱珥赤遠影摩空青想像暘谷水徘徊爥龍形晨昏
相經絡稚耋不得寧豈若柯斧爛看碁了千齡
笑揮百川流東赴無底壑青天分極邊白浪屹為郭卉
裳或時采椎髻亦不惡投珠鮫人泣淬劍龍子愕海宫
眩鱗纕商舶豐貝錯盍不呼巨鵬因風泝寥廓
我行半天下始到東海隅水落嶣石出中飛兩鵜鶘情
知瓌奇產勢與險阻俱在夷豈必陋雖聖猶乘桴吭風
丹穴鳳尾雨青丘狐幸隨任公子不愧七尺軀
山中人二首
貧賤素所有豈辭辛與勤清晨腰我斧往伐西山薪高
巖屹巨壑蛇虎氣逼人衣裳既不完出入在荆榛日日
一接淅釡甑恒生塵白石幾時爛青煙空滿鄰家徒四
立壁冬令方行春亦有偓佺子翛然為世珍
去經十數里霜露淒枯田蓑笠既挂壁桔橰亦倚垣相
從盡鄰曲言笑仍喧喧惟此老瓦盆酒漿稍羅前奈何
不解飲而喜鯨吸川有如善泅人觀者乃在船寸心久
巳醉雙眼方醒然世俗正馳騖悲哉東西阡
秋日雜詩二首和黃明遠
明月出東山流光射窗牖美人曼聲歌翠袖拂南斗别
離終不常歡樂詎能久笑折青桂枝涼風吹我手
西風披白蘋楚客自枯槁扳龍思上天勲業苦不早遐
心隨落鴻短髮等衰草亦有芙蓉花嫣然為誰好
秋夜效梁簡文宫體二首
無奈良夜永起登樓上頭鵲翻金殿宿螢近玉階流梧
桐老葉恨芙蓉新蕊愁婕妤團扇上那得不驚秋
曾是昔年寵如今誰與同秋獵長楊苑夜幸猗蘭宫瓊
杯香泫露翠袖薄禁風將心與明月流入君帷中
吳師道
秋懷二首
江南木葉飛江北百草黃風煙澹莽蒼悵望川途長寒
魚聚其羣鴻雁忽成行俯仰念時物索居耿淒涼昔我
二三子敦好攻文章漂零時相失尺素不得將人生四
方志企爾揚聲光登山豈無車涉水亦有航真誠諒不
隔離别庸何傷
忽忽意不懌獨步登高丘羣山紛糾蟠前當大河流八
月草木凋萬里風雲愁寒晶蕩白日孤鴻去悠悠鴻飛
不可極其下禹九州古來英雄士百戰横戈矛念我當
壯年弗獲兹地遊豈無干時略欲往誰見收君看天馬
駒失足羞氂牛
李龍眠蓮社圖
遠公廬山下手種玉色蓮清脩香火社雜遝山林賢龍
眠弄筆墨貌出晉宋前横橋虎溪水古木東林煙鬚眉
策遺老瓶磬趺枯禪石壇花雨落稽首西方仙休吟散
梵帙風鑪薦寒泉矯矯靖節翁歸心赴斜川分手溪上
笑攅眉社中緣淋浪漉酒巾籃輿搖醉眠止飲諒匪難
恥受異教牽空山舊行跡寂寞餘千年竟令妄庸兒懾
誘紛相傳陶翁我尚友掩卷心茫然
送人貢秔米之京
后皇制任土職貢來四方珍異匪余求服食乃其常金
華有嘉種玉粲會芬香土人昔肇端每歲賦其鄉頗聞
播種初行者避畎疆歛收畢徵納老稚不敢嘗擾擾府
中集數日何奔忙珠璣歴萬指錯落照九光圓好中式
度緘封謹縑囊矧今歲旱乾彌望茅葦荒野人懼不供
挈瓶越林岡及兹幸充數揚帆上天倉惟民秉恒性食
芹猶不忘勤動非所辭有司貴循良賢侯重承命護視
嚴周防行行不可遲去去淩風霜玉食儻見登仁恩沐
汪洋願推及物心共樂斯時康陳風以為贈别意何悠
長
金華觀分得琴字
春晏踐宿期雲間陟高岑獲從勝友俱遂此物外心月
窟探萬仞臨淵測重隂盤坐白石臺長嘯青櫟林莫探
虛皇居急雨含蕭森松風飛淙合終夜淒笙琴何能發
孤咏千載同遺音
合歡木
合歡愛嘉名矧復知昏旦淮土産特多蔥蘢蔭溝岸離
離青葉解冉冉紅茸散靜和宿露卷動與微風戀物意
豈悦人和樂自堪玩蹇予寡所諧觸事多忿悁亦儗學
嵇生植根向庭畔
九日登響山奉呈同遊者
響山臨響潭曾識太白來我欲遊其間却愧非仙才況
乃縛微官終年走塵埃幸兹九日至獲與羣彦陪高秋
惨雲物薄日翳復開駐馬青松隂披衿上崔嵬前睨孤
城低下瞰清溪迴諸峰送遠色攬結何雄哉野菊半含
英濁醪初發醅且盡一笑歡良會不易諧溪山宛如昨
斯人化飛灰想見登臨時逸氣横九垓寧知千載後我
輩兹徘徊呼之儻可作相共揮予杯淒其暮色合颯颯
疾雨催扶攜下登舟水行沿灣隈仰看千仞壁浩歌散
餘哀
廬山紀遊贈黃伯庸
昔聞匡廬名今睹雄秀姿我舟薄其趾隂雨深蔽之平
生潔清念諒受廬君知寧辭三日淹未恨一見遲邂逅
得佳士欣然即追隨時雲散諸峰攅青逗参差五色太
古色相對心融怡披衿尋鹿跡抉洞徵賢祠風雩杳餘
韻書臺抗層基前瞻辨五乳仰顧指狻猊却招白鶴仙
下瞰神龍陂飛橋度三峽艤棹淩深危噴濤電雪眩轉
石雷霆馳薄暮不可留淅淅山風悲明發開先遊寒溪
涉清漪入門雙劍色夾道萬虯枝飛虹瀉青嶂潄玉下
深池竹亭夐幽闃四壁多殘碑出林送落日踏月仍遨
嬉移舟星子灣回首煙霧時歸來記所歴一一天下奇
兹山信綿䆳覽勝猶多遺簡書屬有程逼仄嗟絆羈悠
悠此時路依依後來期巢栖雲松間瓢飲澗水湄昔賢
有高躅安用微官為
望九華山
輕舟下池口遥望青陽郭雲間見九華爭先出鋒鍔参
差敔背缺峭銳圭首削竹箭拔春芽芙蓉攅秋萼奇姿
信明麗遠勢仍聮絡下有巖谷幽真靈諒兹宅詭哉末
世士強以名號託丹崖不受滓青峰鎮如昨千載知屬
誰含情寄冥漠(名號託謂宋齊丘)
十二月二十二日宿七里寺書壁
微宦不適意一身抱長憂況此凶歉年餓者擁道周及
物豈無念越職非所尤博濟古云難勸分動成仇荒村
走風雪破寺寒颼颼中夜耿不眠胡為此淹留
德興開化道中三首
春晨氣澄穆雜卉香滿路百舌鳴高林墟煙澹如霧農
夫啓門出在野各有務行人獨何為憧憧自來去
宿雲逗疎雨睒睒吐晨旭晴光動千花霞雪眩川谷白
鷴戲深叢黃鳥鳴灌木俯仰竟忘疲歴此溪百曲
兩崖蒼石間湍水激清瀉山桃爛紅芳光影連上下春
風忽怒起意乃媚行者飛花撲人來攬之欲盈把
信饒道中雪
五載樂閒曠閉關每安眠祖行復言邁迫此將殘年江
湖多北風臨流竟回船連旬踏凍雪驅馬不得前錦溪
何淪漪芝山亦清妍豈乏故人居欲往無由緣漫漫四
野白青是誰家煙僕夫慰飢面呼酒還忻然我獨不解
飲自苦誰汝憐前途幸云邇努力勤揮鞭職思在憂民
才薄志自堅只應高人笑胡不甘田園
虎峪淙淙泉
居庸古塞口諸峰並嵯峨左轉萬栗林黃葉墮殘柯路
出草棘間石溝泫微波黃塵歘騰起知有飲馬駞前趨
俯絶壑素礫没坡陀窮秋水沒竭泓渟不盈科無復聲
淙淙虛名誤來過下馬小徘徊土屋依巖阿野老向我
言深入水木多前年邑中人來此乘干戈委蛇數十里
隘險無誰何桃源志樂土商山有遺歌誰知戰爭場咫
尺隔網羅欲遊苦匆匆斜陽下前坡
分韻賦石鼓送達兼善出守紹興
石刻三代遺獨數岐陽蒐剥落卧榛菅奇寶誰見收金
源亦好事駞載來薊丘豈知橋門鎮天為興邦留我老
幸摩挲攷古思西周使君精篆法聲華振皇州足追史
籕製惜值車攻休騑騑五馬來東向會稽遊會稽豈無
碑頌述徒誇浮願言宣仁化嗣續垂千秋
歐陽元
舟次諸牐寄詩奉謝都水分監瑞卿監丞
抱痾辭承明買舟㴑官牐袢襟正無悰篷底可容納舳
艫尾相銜密次若鱗甲憶初離神京餘暑尚揮箑淹留
近秋杪朝爽欲添裌紆傳進元策走介奉一札使君適
分監贏縮制有法得書即欣然愛我踰素狎遣騶護輕
舟快若歴三峽鄉心鷹脱韝野性兕出柙昔憂阻殽澠
今喜泛苕霅黃蘆間蒲稗綠藻唼鳬鴨舒懷對幽景寓
目成畫夾公堂為展席觴客禮意洽病予難却酒亦復
飲盈呷吁嗟逆旅途知已元不乏相期遠大器留詩當
盟㰱感篆辭則長欲賦慙韻狹
陳泰
秋隂野坐
秋隂何漫漫原野終日晦形羸起徬徨悄愴若有待山
高薈蔚尊谷狹漁樵對驚風西北吹祥雲偃飛蓋古來
形勝場蟠屈自千載其間豪俊人生死迭相代幽光浩
無窮感發有時會若人世所乖邂逅不可再天運豈吾
能沈吟寄忼慨
御選元詩卷十八
