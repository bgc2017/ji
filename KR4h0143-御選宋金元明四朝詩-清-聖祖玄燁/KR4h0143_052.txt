欽定四庫全書
御選元詩卷五十二
七言律詩十
吕思誠
桂林八景(錄二首)
堯山冬雪
堯山絶秀嶺南天雪壓林巒飄素煙高倚暮雲屏掩翠
半消晴日玉開田驛梅逢臘巖前發羽檄衝寒徼外傳
何日樓頭閒拄笏兩階舞罷對瓊筵
西峰晩照
西風吹向桂林西數點晴雲落照低絶嶽倚空排寶戟
斜暉轉樹繞雌霓錦紋零亂霞前映翠羽參差雨後迷
還似峴山詩酒客醉來聽唱白銅鞮
于文傳
至順四年四月九日同王叔能柳道傳錢翼之
胡古愚遊天平山次古愚韻
蒼壁屯雲戟衛森白雲入戶衮衣臨千章喬木還如舊
一尺流泉不在深賸有桑麻居杜曲豈無觴詠集山隂
登高却省曾遊處短髮搔餘不耐簪
韓鏞
送李彥芳
奎壁文章入九重遙瞻使節向閩中分襟客路柳初綠
艤棹春江花正紅部徼百城沾化雨海天千里肅清風
懷賢戀德情無限夢逐旌麾過甬東
宇文公諒
送復見心住定水
定水招提鳴鶴東鑑湖歸去泛孤篷鉢衣不濕荷花露
玉麈遙生桂子風山靜祗看雲自動江澄莫訝水如空
沃洲有約尋支遁還許清談共野翁
張翥
無題
見時略略望遙遙有月闌干待袖招得巧蜘蛛絲縷細
傳聲鸚鵡舌關嬌仙家絃管寧無譜天上星河亦有橋
雲雨或時消息斷不如朝暮石城潮
聞笛
何人吹笛傍江干木落淮南夜色寒三弄水邊人艤櫂
一聲雲杪客憑闌梅花簌簌吹應落楊柳依依折欲殘
惆悵綠珠何處在綺窗深鎖月漫漫
中秋廣陵對月
散盡浮雲月在東白蕉衫冷小庭空星河夜影尊罍裏
城郭秋聲鼓吹中落葉有光時墜露鳴蛩無響不含風
此生五十三回見只遣嫦娥笑秃翁
丁亥元日
梅花院落雨聲中窗外春寒淰淰風臘酒撥醅浮玉螘
夜燈挑燼落金蟲星環甲紀驚身老雪解寅朝驗歲豐
還喜驛書催上路寸心長在日華東
喜雨(久旱苦蝗)
日氣如焚土氣腥黑雲當午忽冥冥雨工分下旗千隊
神姥攜來酒一缾牛馬長河迷渚涘龍蛇平陸起雷霆
快看一洗飛蝗盡猶及秋田晩稼青
春日偕監中士友遊南城
樓閣參差紫翠間微風不動綵雲閒柳垂禁籞絲千尺
水繞宫溝玉一環春樹鳥鳴圓似筦夕陽駝影兀如山
醉鞭緩緩吟歸去燈火城東未掩關
三月二日賞杏花光岳堂分韻
柳色初青草漸茸春寒猶勒杏花風新煙院落清明候
過雨園林罨畫中洛社衣冠今日再蘭亭觴詠此情同
吾年最老身仍健更向尊前借酒紅
臘日飲趙氏亭
城上高亭一再過每看風物費吟哦近詩頗效寒山子
往事徒成春夢婆賸買十千燕市酒閒聽二八越孃歌
梅花枉報春消息祇遣今年別恨多
秋日陪吳興諸府公宴魯公池上
芙蓉池上會羣公滿意華筵笑語中虹影連蜷山外雨
荷香澹蕩晩來風歌催銀甲筝逾急涼入金尊露易空
我亦玉堂揮翰手題詩合在水精宫
中秋張外史招賞月失約賦以謝之
明月中天霧氣消酒醒涼思正飄飄星河不動秋空闊
鐘鼓無聲夜寂寥露下遠山皆落木風來滄海欲生潮
仙家玩事無由到虚負瓊樓聽玉簫
浮山道中
處處人煙有酒旗楝花開後絮飛時一溪春水浮黃頰
滿樹暄風叫畫眉入境漸聞人語好看山不厭馬行遲
江籬綠遍汀洲外擬折芳馨寄所思
聽松軒為丹丘杜高士作
長松千樹擁前榮虚籟還從樹底鳴一片海濤雲杪墮
幾番山雨月中生茶香夜煮苓泉活琴思秋翻鶴帳清
安得南華老仙伯相隨軒上說風聲
次韻劉伯貞與金山即休了長老唱和
老禪居處水雲重此地纖塵不可容潮色平鋪無際海
日光先上最高峰蹋花佛馭紅牙象獻寶神騎白耳龍
第一江山第一座幾時來聽講時鐘
送絶宗繼講師住大雄寺
大展三衣古道場真人高拱殿中央曼陀雨散天花落
薰陸煙生石乳香纚纚風雷飛講舌眈眈龍象繞禪牀
師行不廢宗雷社會覓籃輿到上方
壺洲為上清張道士題
錦水西頭觀闕青仙家原不隔滄溟鳳麟洲渚寒凝碧
雲霧衣裳夜降靈金醴浸花留客醉玉笙吹月使龍聽
看君福地容蕭爽長與曾孫宴幔亭
仙娥玩月圖為野雲陳氏題
仙娥微步下高寒獨立長松月滿山妝影透明金背鏡
佩聲飛動玉連環洗空碧海銀蟾冷舞罷瑤階白鳳閒
不是丹青寄顔色行雲無夢到人間
霍丘孫遊武林湖山之勝貽之
千頃平湖繞郡城畫船小槳蕩春聲紅酣花港風荷密
玉照梅岡雪樹明煙月長留歌舞地山川不改古今情
君行須到峰南北為覓蒼苔石上名
翰林三朝御容戊戌仲冬朔把香前宫
嘉禧殿前初日高瑞光先映赭黃袍雲間瑞露收金掌
仗外微風颺彩旄黃鶴仙人周子晉碧雞使者漢王褒
禁園尚覺餘寒在未放春紅上小桃
余伯疇歸浙東簡郡守王居敬
四明遊客住京都旅舍青燈照影孤家信十年黃耳犬
鄉心一夜白頭烏却攜長鋏辭金水直挂輕帆到鑑湖
為問蠡吾王太守別來安穏有書無
送涂茂才北游
黃河十月已流冰暫解行裝駐廣陵逆旅壯懷銷北斗
故山歸夢入孤燈千金燕市方求馬萬里天池欲徙鵬
曾是公卿有知已孝廉船上覓張憑
越僧無涯號栖雲乞賦
上方何處但聞鐘深護林扉翠幾重卧冷衲衣侵片石
行隨錫杖度千峰松晴每下安巢鶴潭暮時留聽法龍
更欲移禪沃洲去微茫巖洞不曾封
故御史王楚鼇元戴為臨川王伯達三畫求題
雙鳳山人茅作屋五雲閣吏繡為衣寫將瀟灑滄洲趣
留待風流二老歸歲月無情遺墨在江湖多事宿心違
寒藤古木江西道惟有當年白雁飛(右雙鳳山居圖山在臨川五里王自)
(奎章典籖為廌史故云閣吏)
罨畫溪頭春水波美人蘭櫂遠來過杯如賀老稽山酒
曲有吳兒小海歌樓館雲晴空翠濕汀洲花暗夕陽多
只今粉墨餘高致愁絶樵風冷薜蘿(右山隂春霽圖時憲巡行越中)
小史堞前煙水空淮山無數直叢叢使君援筆寫秋色
舟子唱橈乘晩風幾處漁家依落木半汀殘照下飛鴻
白雲望斷仙游遠應在蓬萊碧海中(右萬港秋汎圖時為淮西僉憲)
春日有懷柯敬仲博士
建章鸎囀曙光初上直開門漏點疎花擁西清森仗衛
星臨東壁煥圖書漢庭長者多推轂楚國騷人久卜居
為問五雲仙閣吏綵毫春詠近何如
中秋望亭驛對月代祀北還
月色滄波共渺茫驛亭雜坐看湖光仙家刻玉青蟾兔
帝子吹笙白鳳凰蘆葉好風生晩思桂花清露濕空涼
回槎使者秋懷闊倒瀉銀河入酒觴
正月九日夜雪甚寒
雪後西山照眼青早寒微霰又飄零昨非未必今皆是
衆醉何妨我獨醒學篆每朝臨碧落存神長夜養黃庭
若為喚得瀛臺侣相與吹簫上杳冥
雪中早朝
北風吹雪浩漫漫曉出津橋立馬看春入上林花樹早
水連平地海波乾金城萬雉微茫濕月闕雙龍贔屭寒
今日天顔知有喜紫宸朝下散千官
寄陳敬初郯九成
憶昨閶門挽柳條遠煩相送過楓橋夕陽陌上東西路
春水江頭早晩潮老境此心惟白社英年何處不青霄
詩成別後應俱進時遣郵筒慰寂寥
遊天竺寺
石梁濺水濕蒼苔隂洞旁穿澗底回殿閣金銀從地湧
山林圖畫自天開龍隨僧到分雲住猿聽人呼下樹來
游興未闌斜日盡馬頭呼酒尚徘徊
題張外史馬塍新居
窈窕丹房古澗阿長松脩竹繞層坡桃園隠者時相遇
茒洞仙人夜或過沆瀣杯寒供曉食青冥笙響答空歌
白雲浮出池痕滿知是龍泓宿雨多
登金山吞海亭了公請賦
危亭突兀戴鼇頭俯視滄溟一勺浮龍伯衣冠藏下府
梵王臺殿起中流扶桑夜色三山日灩澦江聲萬里秋
老我惜無吞海句但磨崖石記曾遊
賦中書左曹小瀛洲
東曹地迥集名郎宛是仙家紫翠房閶闔上通天咫尺
蓬萊移出海中央金波日暖浮鳷鵲玉樹春濃下鳳凰
幾度夢回清夜直此身如在五雲鄉
三月望日望虎丘寺題小吳軒
海湧峰前雲樹盤佛宫飛閣出巑岏虎來古塚金精白
龍卧秋池劒影寒禪老說空留壊石鬼仙題句下虚壇
憑高不盡登臨興更借西山晩翠看
東西馬塍春行簡平湜伯容
清明時節每多隂楊柳人家花滿林侵曉乍收連日雨
賞春長負百年心鳬翁一一蒲塘暖雉子斑斑麥隴深
為報能詩平處士剰攜芳酒共幽尋
鐡笛為孟天暐賦
愛此輕圓鐵鑄成何須楚竹選孤生年多化作青蛇色
夜靜吹如彩鳳聲繡出碧花凝錯落冷涵金氣發鏗清
最宜攜向君山去一聽仙翁奏月明
寄見心上人次韻
自入赤墀青瑣間舊遊禪侣亦闌珊青山只憶招提境
白首初辭供奉班馬為空羣猶矯矯鳥能求友自關關
終期一舸相尋去知在姚溪第幾灣
題唐子華畫王師魯尚書石田山房
秋水橋邊紅葉林數家茒屋傍青岑岡頭種玉朝煙暖
隴上鋤雲宿雨深摩詰輞川宜入畫少陵韋曲自成吟
束薪歲晩來同煮應許山中道士尋
寄題杜原父懷友軒
尺五城南近世紛移家來並武夷君他年功業誰青史
此客山林自白雲石氣曉侵書幌濕溪聲時雜櫂歌聞
故人已有同棲約杖策行穿虎豹羣
瓜州與成居竹王克純登江風山月亭
風起西津斷客艘熊家亭上得憑高雲移鳥影沈江渚
雨帶龍腥出海濤開闢自天留壯觀登臨如我老英豪
放舟擬就金山宿一夜清寒襲錦袍
冰蟾為金齊賢賦
老蟾素魄稟金精千歲玻璃幻結成明水夜零隂燧凍
丹書秋滿肉芝生腹凝寒露藏虚白影入銀河浴太清
擬問嫦娥乞靈藥與君騎向廣寒行
壬申元日大雪二日立春晴景豁然春讌有作
白雪晴天映日紅樓臺高下玉山中盤蔬曉送冰絲脆
釵杏春生蠟蔕融北斗龍杓迴後夜東皇鸞輅駕靈風
何如得接雲霄上一看煙花繞禁宫
成廷珪
八月十六日送張仲舉至秦郵驛是夕邵文卿
置酒雲峰臺望月
雲峰臺上今宵月奇絶平生此一行天水光搖秋萬頃
星河涼轉夜三更謫仙被酒騎鯨去游女吹簫學鳳鳴
明發星查上河漢定傳詩話到蓬瀛
虎溪三笑圖
三老風流笑口開山中猿鶴亦驚猜攢眉入社謾多事
送客過溪能幾迴僧影欲隨秋水去虎聲偏傍石橋來
東林絶響今千載撫卷題詩愧乏材
寄張仲舉助教
三寄新詩竹下來多君高興憶東淮塵埃没馬昏歸舍
風雨聽雞曉入齋此日陽城須諫議當時方朔謾詼諧
瓊瑤花底相思夜酒滿春城月滿街
寄巴克實尚書
憶陪冠蓋集通津下士無由拜後塵曾和淮南招隠曲
得從天上謫仙人鵷鸞在列誰堪並鴻鵠高飛不可馴
遙想退朝香滿袖題詩還記竹軒春
寄烏克遜幹卿參議
紫宸奏對出班行畫省論詩晝漏長三月不知燒筍味
一春還憶煮茶香幾人白髮黃花酒何處青山綠野堂
扶植皇綱在今日中原草木仰輝光
上清盧道士所藏雙龍圖
仙潭煙霧曉冥冥仿彿飛空劒氣腥巖穴幾年當蛻骨
畫圖今日露真形天瓢水淺隂猶伏寶藏雲深夜不扃
好就盧敖聽驅使八方行雨鼓雷霆
同諸公遊西城木蘭院
三月西城風日好短笻隨意踏晴沙王孫不識蘼蕪草
童子來尋枸杞芽白髮有人中夘酒清泉無火煮春茶
山扉寂寂僧歸晩落盡辛夷一樹花
送陳子山狀元赴太廟署令
天上詞臣錦作裳喜趨清廟奉烝嘗寶刀刻頌登彝鼎
金硯揮毫撰樂章太液秋風黃鵠下齋壇明月紫芝香
禮成月薦應分胙綵服承恩列北堂
廣陵岳宫醮夜觀王澹淵高士蕆事自登瀛橋
迎師入黃籙壇
濛濛雲氣濕霓旌小隊紅綃鳳蠟明鸞鶴舞隨行道影
魚龍出聽步虛聲淮南高士青毛節句曲仙人碧玉笙
一路天風吹不斷此身今夕在蓬瀛
嶽宫登瀛橋
疊石為橋跨兩涯只如平地入煙霞銀河夜擲仙人杖
碧海秋横奉使槎浴水先迎三島日隔闌遙見十洲花
月中時有簫聲過多是山頭聖母家
題山居圖
石子坡頭松兩株水光嵐氣護幽居山翁被酒愛騎馬
溪友放船來捕魚秋色自隨黃葉老野懷常共白雲舒
何時卜築如圖畫竹下開軒更讀書
瑞雪為劉芝田賦
風卷寒溪漾碧沙曉林驚見玉横斜人間風日不到處
天上神仙解種花九地暖回龍有穴三山雲靜鶴無家
泛舟來覓芝田叟留作山隂勝事誇
送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹別筵人散月當樓
明年春雁將書去人在蓬瀛第幾洲
畫魚
生平蹤跡侣魚鰕浦月山風滿客槎曾向春盤登北鮪
更從丙穴薦南嘉賞花釣得留詩友折柳穿來覓酒家
萬里江湖春夢遠於今空對畫中誇
寄謝察院高德進憲使寄來楊友直書居竹軒
三大字
三字封來墨未乾堂軒舒展對琅玕高人不待籠鵝換
好客多從載酒看月夜有懷通白下秋潮無信寄長干
清臺翠栢應千丈靜想風霜卷地寒
夜泊青蒲村
黃葉飄颻秋滿天數家茅屋更翛然村中老人不識字
溪上小兒能駕船薺菜登盤甘似蜜蘆花紉被暖如棉
此中長得無宵警春雨扶犂學種田
懷方壺高士
塵湖山下足煙霞羨爾方壺道士家雨後放龍畊綠野
日中呼犬試丹砂瓊林一路芝如草碧澗千年竹有花
正欲相陪此深隠半盂分我飯胡麻
韓致用夢鶴
疇昔相過赤壁磯神交遺思尚依依應從五色雲中過
還繞三珠樹上飛月色滿庭空夜帳露華如雨濕秋衣
蓬萊山下花無數遲子吹簫作伴歸
送智惠隠住水月禪院
放船直到棲禪處萬頃湖心一徑開綠樹鳥驚風落果
碧潭龍去水生苔西巖尊宿傳燈在東海高僧杖錫來
今夜月明清似水太空無地著纖埃
寧境寺涵碧軒
老衲築軒湖上頭半間曾借數宵留窗迎紫翠千峰月
簾卷玻瓈萬頃秋別浦暝時迷遠樹滄洲明處見飛鷗
定回坐待波瀾靜一點珠光夜不收
送陳性之崑山從事
只將從事寫前銜省檄封來自拆緘六案更須勞彩筆
一官猶未換青衫風生海市朝持酒日落江城暮卸驂
我未識君空悵望恍如煙水隔仙凡
題王維賢所藏盛子昭畫雙松繫舟圖
雲門寺前風物幽布韈青鞋吾昔游葫蘆盛酒待明月
舴艋載琴當上流長松並立幾千尺狂客一別三十秋
何當挂席過湖去東望草堂姑少留
宿鶴沙張氏草堂
草堂借我作行窩杖履頻煩太史過滿地白雲清晝永
隔溪黃鳥綠隂多銀缾自瀉中山酒鐵笛誰翻小海歌
今日逢君須盡醉西家亭館奈愁何
寄題松江青龍瞿睿夫通波草閣
五月通波草閣寒綠隂長日此凭闌山如碧鳳參差出
江作青龍左右蟠欖子燒香雲母火櫻桃行酒水晶盤
老夫亦有鵝溪絹也欲相從看寫蘭
題何德深溪南小隠
宰相官之不受招碧梧林巷自逍遙溪頭二月花先發
洞裏千年雪未消朝士過門時載酒仙人飛佩夜吹簫
社圖誰寫耆英會還肯中間著老樵
寒食日松江有懷廣陵
老來也欲惜年華春正濃時不在家江上苦遭寒食雨
夢中猶見廣陵花書藏舊篋應無恙酒憶新樓不用賒
日暮荒城聞鬼泣東風吹恨滿天涯
次饒介之游東皋作
半雨半晴春更佳也知郭外少紛華蠻王步頭多載酒
李家園中來看花曲檻芳楹遞隠見蒼松老竹相交加
安得長繩繫烏足不放西崦紅日斜
縱飲狂歌晩未歸松隂香霧轉霏微醉中謾喜朱顔在
頭上爭禁白髮稀無數野花迎客喜一雙沙鳥傍船飛
浣花溪上真堪笑每日朝回只典衣
同張仲舉夜宿寒橋
柔櫓聲乾破寂寥青山磯下宿寒橋乾坤萬事雙篷鬢
風雨孤舟半夜潮丹鳳不來秋又老玉人何處水空遙
幾時重醉秦淮酒細聽漁樵話六朝
李子英心遠亭
門外黃塵埽不開何由吹得到靈臺閒看倦鳥投林去
靜愛孤雲出岫來彭澤高人多逸興峩眉仙客有天才
秖今誰到悠然處同采秋香共一杯
送袁季文赴帥幕
少年書劒學從軍幕府於今氣不羣白髮元戎多好武
青衫從事最能文帳前草檄花如雨江上維舟水似雲
把酒高歌成遠別不知何處又逢君
南城暮春
南城雨盡午風和二客相從步屧過流水陂塘春事減
落花門巷晩愁多銀缾自瀉沙頭酒寶瑟誰調陌上歌
莫寫江南斷腸句賀郎憔悴髮空皤
周平叔夜宿崇明寺海雲樓偕羅成之隠君文
長老盧隠君以沙頭雙缾為韻各賦四詩次韻
卷後(錄二首)
天台老衲兩眉龐自起高樓枕石杠煮茗別開留客處
論文多近坐禪窗冥鴻散去猶相逐獨鶴飛來不作雙
明發仙舟上霄漢定傳詩話滿滄江
天水空明接杳冥老禪三昧解通靈欲將東海為平地
盡卷西江入淨缾宿靄微分沙鳥白晩風猶帶毒龍腥
他時月夜來相覓笑指狼峰五朵青
丘克莊敞雲樓
君家樓外雲如海五色輪囷埽不開每就月明檐下宿
更隨秋色座中來瓊臺夜鶴迷蹤跡玉女春衣費翦裁
看汝乘將朝帝所舉頭西北是蓬萊
題玉巖上人溪山野趣圖
流水淙淙石齒齒滿庭雲氣欲糢糊白鷗溪上秋多少
黃葉山中路有無十月雨深漁屋破三江風急野航孤
年來難覓幽居處空向晴窗看畫圖
題嘉興水西寺爽溪樓寄新仲銘長老
新公邀作爽溪遊為說前朝有此樓雲氣遠開天北極
風光仍在水西頭虚簷古瓦緣蒼鼠曲澗輕波漾白鷗
宸翰僅留飛白在煙塵漠漠使人愁
饒介之有詩見貽次韻奉答
一夜南風約曉晴看山如在越中行丹藏別室生虹氣
嘯入空巖作虎聲倒澗枯松留古怪懸崖飛瀑潄寒清
神仙若個能千歲吾欲崆峒問廣成
寄周平叔先生就求蒼耳子
周侯久不通書問夜夜滄江入夢頻五月采來蒼耳子
幾時分送白頭人沙頭酒熟田毛足港口船來海錯新
南北相望千百里老來幽獨倍傷神
送羅成之移居崇明其子季通亦之本州校官
先生八月乘煙霧妻子同隨海上查太守賓筵先肅客
廣文官舍即為家波濤浩蕩藏隂火島嶼微茫接太霞
聞說三洲多藥草可能無意到丹砂
寄靜逸處士顧仲庸
環堵蕭然一室寬只除詩酒寄清歡缾中有粟分寒士
袖裏無書上熱官揚子暮年空識字龐公早歲已遺安
先生獨卧風塵表吾欲相從接羽翰
和張仲舉博士見寄至日詩
衡門風雪人稀到一箇幽軒竹四圍半子送年將舊酒
諸孫晩歲索新衣驚鴻此日猶南去老鶴何年共北飛
却憶太常張博士天香攜袖早朝歸
送盛克明辟掾浙省移家吳興
十年三送滄江別此日分攜又不同辟掾遠趨青瑣闥
移家喜近水晶宫勿論後會知何地且念離羣獨老翁
幕府郎君因問訊為言憔悴坐詩窮
和周子通助教同張元禎倡和詩卷
嬾性何堪接貴遊長松之下每科頭不能取友山中社
更欲移家海上州老去生涯清似水興來詩思澹於秋
玉堂傑作難為和白首狂吟只自愁
題崔原亨竹深處余家有竹數竿人號之居竹
軒原亨城西時有竹亦數竿人號之竹深處余
與崔君通家來往所好相同故及之
居竹軒中也自寬不愁無地著琅玕文公胷次空千畝
李洞門前只一竿天與老夫醫惡俗日馮童子報平安
崔家別墅尤高致遲子歸來守歲寒
和婁所性見寄韻
想見滄洲白鳥雙寒潮依舊落空江移家有日同春酒
翦燭何人共夜窗欲寄短書心未展每傳佳句意先降
吾家歲晩風流甚雪後冰虀尚滿缸
寄噩禪師四十年前在天寧方丈曾有求賦毛
女者
短杖輕包歸去來水雲多處少塵埃一春海鳥依檐宿
五月溪蓮繞舍開雲外送僧歸日本月中攜客過天台
衰翁不得瞻圓相猶望新詩託雁回
送清淮叟上人遊五臺
雁門西畔是靈山山作青螺五髻鬟春日花開殘雪裏
僧房人在白雲間善財參問何時遍文暢嬉遊幾日還
淮海清公更瀟灑早將聞見動禪關
張仲舉博士書來言其老健能夜書小字仍飲
量不減喜而賦此
一秋兩得平安報讀罷寒暄喜不勝花底振衣清似鶴
燈前書字小如蠅蛻仙道骨無人識博士官銜自此升
江上蓴鱸好時節豈無清夢到吳興
介之懷古有詩見和復用前韻以答
江水東流去不還幾人不老似青山九州目斷蒼煙外
萬古魂銷落照間石上鳥啼松樹合水邊人散柳花閒
更容野客重攜酒為報園翁莫掩關
送謝參軍朝京
萬重玉帛會蓬萊先報中吳進表來内使傳宣催引見
舍人當殿拆封開干戈載戢龍顔喜正朔重頒鳳歷回
却袖天香上歸騎定分春色到蘇臺
和李克約東皋雜興
一春開徧雨中花幾向東園管物華老去始知身是客
愁來空擬醉為家江樓簾箔霏香霧野塞旌旗絢采霞
曳杖歸來還自笑夕陽原上數殘鴉
芍藥花開江雨晴幾時重作看花行松間攜妓重教俗
竹下留賓也自清一夜春愁無處著三分月色為誰明
貧家亦有琴堪典好把平生意氣傾
送學無遇長老歸江南
新賜袈裟染茜紅拈花消息悟靈峰大開海會容三教
遠致嵩呼祝九重貝葉有書䭾白馬葛藤無語問黃龍
湖船滿載燕山月歸照招提萬樹松
送錢萬戶歸泉南
八月歸來下澤車將軍此意復何如十年不佩封侯印
萬卷惟收教子書風月秖今尊有酒江湖何處食無魚
建溪為謝羅從事久不題詩寄竹居
再遊金山寺
放船重到金山寺獨對滄江照鬢絲過客謾驚天險處
老僧曾見海枯時通宵月色魚龍喜絶頂秋聲鸛鶴悲
瓊樹花開不歸去妙高臺上要題詩
贈綾錦墩隠者錢慶餘
手拄烏藤五尺長山行時著古衣裳缺文自補雲間志
賣藥多收海上方茅屋秋風催釀秋錦墩春雨看移桑
野人笑指長安路馬足車塵有底忙
李孝光
鄱江寺擁翠樓
縹緲新居一握天好山將綠到樓前煙霏入闥清談麈
紫氣薰人濕坐氊未放白雲分榻住愛看青雨映簾懸
自憐華髮江南客也為登臨憶仲宣
送青元觀道士玉泉
淮南道士傳鴻寶眸子照人雙電光貫日白虹生玉氣
出山青髓射天漿去年蹋雪尋丹井連日題詩滿畫廊
長憶青元送客處柳花無數繞衣裳
次陳輔賢遊雁山韻
竹杖椶鞋去去賒一春紅到杜鵑花山椒雨暗蛇如樹
石屋春深燕作家老父行尋靈運屐道人喚喫趙州茶
明朝塵土芙蓉路猶憶山僧飯一麻
送人還鄱陽
東西湖水百花洲行子歸時雪已收明月可能隨客去
浮雲自足使人愁重來柳樹應千尺相見梅花隔數州
我亦高歌望吾子春風好在仲宣樓
送國侍者
離別還同箭離弦題詩脩竹記他年蘆人楚語時相問
估客巴歌也自傳遙望牽颿上南斗正逢飛雁出青天
緜緜遠道勞歸夢忽見梅花意惘然
送魯公還秦南
錦衣樹纛向秦川有客將離獨黯然日食猶分丞相餅
傳呼自愧孝廉船春風過雁青天外暮雨行人積水邊
應到清湘聞欸乃楚儂此曲至今傳
送鄞縣尹
秋風吹汝鬢成絲移病還家竟不疑官是伯強曾補處
身如元亮已歸時青山老去渾相識黃菊平生最受知
我亦相從上吳會夕陽騎馬看殘碑
入雁蕩山
興國年間路始開前朝碑墨半蒼苔雁横巖月知秋到
僧蹋湫雲看瀑來一嶺未教靈運識萬松誰道了翁栽
此山曾共秋風約說與山猿不用猜
訪王君濟
好溪沙渚更停橈來訪仙人王子喬稚子候門如有喜
故人索酒不須招門含古樹春先到簾映青山雪未消
老子紅顔如昔日只添白髮不相饒
七月十四夜宿東縣明日登山上亭
海上歸來訪舊遊草堂開宴醉新秋金花木落魚初鱠
玉液香浮酒旋篘展席涼風依綠樹振衣斜日濯清流
五年不見孫郎面一笑相看總白頭
雨後村行
澤國秋深景物非西風獵獵又吹衣路行落日離人去
山破寒煙獨鳥飛潮信到灘推月上鄰家停火候船歸
村醪香軟鱸魚美自笑吟邊貌不肥
苦竹村
籃輿軋軋路高低苦竹村南古峴西草舍爨茅留客飯
麥田焚棘斷人蹊花稍春意關禽語石磴霜痕印虎蹏
心自愛閒身尚役好山何處是真棲
十里
官河十里數家莊石埠門前繫野航梅月逢庚江雨歇
稻花迎午水風涼橋横自界村南北堠斷難知里短長
倦矣野塘行瘦馬雲山杳杳復蒼蒼
賦得越山越水
賀家湖上又秋風放翁宅前東復東兩行雲樹忽遠近
十里荷花能白紅遊人濯足銀河上越女梳頭青鏡中
我欲張帆上南斗扶桑碧海與天通
梅魂
處士孤魂不可招夜深疑與雪俱消香流東閣風吹樹
夢過西湖月滿橋隔歲冰霜哀契闊空山玉雪想孤標
蕭蕭翠袖令人瘦莫遣尊中一片飄
越鄉次舊韻
興來不賣郯溪船疋馬衝寒款著鞭繞驛水聲殘雪夜
半橋山影夕陽天雁横雲宕猶千里春入梅花又一年
喚僕更尋前處宿有詩還和舊時篇
白沙早程
聽得鄰雞便問程前途猶有客先登官河半落長橋月
僧榻疎明昨夜燈古渡潮生鷗浸夢野田風急浪歸塍
雁山喜入新詩眼踏破秋雲最上層
丙子泛舟登奥
雞塒豚穽半榛荆邨北村南感易生雨過雪消連日凍
潮平水歇下塘聲鴉啼古樹寒煙濕人謁荒祠小艇横
一段鄉情渾漠漠隔江斜日暗孤城
次晩春韻
燕幕沈沈春晝永閒敲棋子小闌東拍天漲綠連朝雨
滿地殘紅昨夜風草際夢回詩有債柳邊寒薄絮無功
韶光暗換年年事莫遣閒愁著鬢中
宿魏仲遠宅
每憶君家好兄弟輕舟遠出踐深期春風吹雨曹娥渡
夕照滿山虞舜祠即問寒暄如夢寐各言加飯慰相思
重來應記呼燈處夏蓋山前月上遲
周伯琦
遊金山寺
江心一簇翠夫容金碧晶熒殿閣重隠士有緣來化鶴
梵王無語坐降龍鐘聲兩岸占昏曉海眼中泠湛夏冬
八十高僧供茗罷細談蘇米舊時蹤
遊焦山寺
涉江已閱裴公洞復訪焦先到此山險絶遠同巴蜀峽
巋然對峙海門關神蛟戲浪時潛躍野鳥巢林自往還
建業青山廣陵樹開軒盡在酒壺間(裴公洞即金山寺蓋唐裴公所隠之)
(地石洞尚在焦山寺乃漢隠士焦先隠居之所也)
紀事(并序)
至正十一年歲辛夘二月一日天下貢士及國子
生會試京師凡三百七十三人中書承詔校文取
合格者百人充廷對進士先二日鎖院凡三試每
試間一日十有二日揭榜時參政韓公伯高知貢
舉尚書趙君伯器同知貢舉予與左司李君孟豳
考試博士楊君士傑修撰張君仲舉同考試收掌
試卷則典籍毛君文在也諸公皆翰苑舊游誠盛
會也紀事奉呈
鳳皇銜詔下亨衢多士盈廷總八區北斗光芒明策府
東風生意滿皇都墨池淨几環香鼎燭影疎簾聽漏壺
拭目慶雲華穀旦敢令滄海有遺珠
禮闈半月得從容料峭春寒似早冬警夜每聞三弄角
論文直到五更鐘雁來遠路驚流景草茁閒庭失舊蹤
得士共為天下賀明朝揭榜醉黃封
答復見心長老見寄
浙水東頭佛舍連蒲菴上士坐忘年五雲古衲層瀾湧
百寶浮圖列宿躔牀上貝書多譯梵門前海舶直通燕
比丘喜得階蘭秀應種菩提滿法田
九載違離得遠書幾更歲歷斗旋樞華星秋月超元白
峻嶺重江限越吳柏子樹隂浮碧砌蓮花漏水響銅壺
老夫素有林泉癖一曲何當乞鑑湖
曾堅
次韻答朝友曹子貞
柳簇金溝蘸碧波雲深貝闕瞰重坡鳳皇曲奏鈞天樂
烏鵲橋通織女河萬井閭閻春浩蕩六街車馬曉經過
山人素有林泉興奈此承明侍從何
支渭興
至正二十六年重午梁王宫門外觀射柳隨侍
文武賜宴渭興賦詩
地平如席草如茵年少將軍酒半醺朱鬛馬穿人影過
綠楊枝逐箭鋒分旌旗色映宫牆柳鼓角聲飄海外雲
何日鯨鯢俱息影普天偃武共修文
貢師泰
和石田馬學士殿試後韻(并序)
丁夘歲學士與先君同為讀卷官在院倡和甚多
此則放榜後所作韻也
春風馳道入宫牆青瑣深沈引夕郎草染綠波生太液
花扶紅日上披香聲名已重千金璧恩寵方隆七寶牀
治世斯文今極盛九天星斗自成章
崇真宮醮罷勅畫吳宗師像
海日曈曨照九衢霓旌霞旆擁高居上方勅畫仙官像
中使傳宣學士書劒氣朝寒垂白練丹光夜暖出紅蕖
石壇醮罷清如水猶聽松隂起步虚
送黎兵胡萬戶南還
將軍仗策去安邊詔下東南萬里天雲海旌麾趨玉帳
春江鼓角載樓船黎人滿溜檳榔水蜒戶齊分牡蠣田
遙想軍中無一事坐驅千騎獵平川
送陶翁歸豫章
秋雨初晴䆉稏香蟹紅魚白憶江鄉十年客枕雞聲月
千里歸帆雁背霜入室親朋羅酒饌上堂兒女挽衣裳
逢人莫說金華事漢署今無白髮郎
送壽弘毅應奉赴興國路經歷
院門深鎖落松花東接蓬萊小海斜綘蠟夜深催視草
紫泥春早聽宣麻鳳皇池上人辭直鴻雁江南客過家
幕府秋來清似水吟詩應對白鷗沙
贈仙居散人
青山四面玉嵯峩中有山人隠薜蘿細雨閒門芳草滿
微風深澗落花多童窺丹竈時驚鶴客寫黃庭欲換鵝
我亦平生愛疎散春來應許謝朝珂
廣微天師祈雪有應詩以美之
九枝燈照碧壇空龍虎旗高滿殿風綠簡夜深朝玉陛
素幢春淺拂珠宫一天凍色星河合萬里冰華陸海同
明日内家應錫宴綵符爭取綴釵蟲
送連子奇歸隠贑州
薊門風冷白鵝來萬里孤舟一日開去路定過彭澤縣
到家重上鬱孤臺煮茶林下收黃葉理釣磯邊埽綠苔
太史明朝占處士少微依舊傍三台
上都詐馬大燕
紫雲扶日上璇題萬騎來朝隊仗齊織翠轡長攢孔雀
鏤金鞍重嵌文犀行迎御輦爭先避立近天墀不敢嘶
十二街頭人聚看傳言丞相過沙堤
椶櫚別殿擁仙曹寶蓋沈沈御座高丹鳳銜珠裝騕褭
玉龍蟠甕注葡萄百年典禮威儀盛一代衣冠意氣豪
中使傳宣捲珠箔日華偏照鬱金袍
卿雲弄采日重暉一色金沙接翠微野韮露肥黃鼠出
地椒風軟白翎飛水精殿上開珠扇雲母屏中見衮衣
走馬何人偏醉甚錦鞲賜得海青歸
簫韶九奏南風起沙燕高低撲繡簾醽醁酒多杯迭進
鷓鴣香少火重添舊分宫錦緣衣襵新賜奩珠簇帽簷
日午大官供異味金盤更換水晶鹽
寄王魯川推官
公庭草綠訟聲稀時見雙雙蛺蝶飛曹史盡隨衙鼓散
理官獨抱獄書歸曾同太守行紅旆更與高僧別翠微
近報南臺多辟薦殿前早晩賜朝衣
送宋仁甫赴池州隂陽教授
北風吹雪路漫漫萬里荆門客正寒自愛青衫同博士
也勝白髮老長安城南款段此時別江上芙蓉到日看
我亦春來買舟去九華絶頂望揚瀾
新蝶
杏樹生香蠧化成向人飛下不勝情寒辭薄翅猶粘粉
暖溢柔鬚始弄晴燕舞盤中嫌露重鶯歌扇底避風輕
春閨未解南華夢乞與滕王為寫生
送明原道南豐判官
日華西轉萬年枝記得甘泉奏賦歸佩馬新迎州倅節
緋魚舊賜從臣衣詩成江驛梅花瘦酒醒山城蕨菜肥
為謝南豐舊詩友白鷗春夢繞苔磯
送江西傅與礪赴廣州教授
買得吳船便欲東更騎羸馬別諸公文章久許江西盛
詩律應歸海外工人羨義陽封介子客從泰畤薦揚雄
五羊城下南風起茉莉花香茘子紅
冠州
萬里關山鬢易華冠州橋下御河斜千門煙冷分榆火
三月春寒見杏花新水聚船人趁市順風吹旆客還家
莫憐書劒煩漂泊擬學東陵老種瓜
朱仲文編修還江西諸公分題賦詩為餞余適
同載南歸約至揚子橋分別因為賦此
瓜州渡口山如浪揚子橋頭水似雲夾岸芙蕖紅旖旎
滿汀楊柳綠紛紜一杯酒向今朝別萬里船從此處分
他日重來須艤櫂莫教驚散白鷗羣
揚州別斡克莊僉憲
紅日東生綠霧收海風吹客到揚州露分仙掌金盤冷
香動瓊花玉樹秋使者乘驄開大府仙人騎鶴醉高樓
朝來別我垂楊岸珂佩如雲簇水頭
題丁元善鍊師陽明樓
賀老家西百尺樓好山多處稱仙遊丹光散作霞千縷
劒氣吹成月一鈎窗外鶴歸遼海暮袖中龍起鑑湖秋
道人久直黃金殿可使歸來雪滿頭
贈天台李鍊師
翠蛟青鳳下晴空家住天台第幾重歲久松肪成琥珀
夜深丹氣出芙蓉仙童奏簡騎文虎太乙懸旗起絳龍
昨夜從師到天上故山還著白雲封
吳景文居庭牡丹盛開飲後有感
韶光天遣屬君家猶是東京第一花金鼎夜寒團絳雪
錦機春暖簇紅霞倚風忽作纏頭舞避日還將便面遮
薄暮闌干同醉倚却憐孤客鬢先華
送有亨姪還錢塘
嗣宗諸姪仲容賢客路飄零雪滿顛曾為頌椒留子美
却思戲蠟愛僧虔十年江海三杯酒百里溪山一釣船
何日兵戈得休息敬亭春雨共歸田
次韻李清叔元夕
絳燭燒煙散滿城九衢車馬似潮聲山河影轉琉璃薄
陸海光浮菡萏平蝶睡誤翻歌扇暖鵲驚疑報畫簷晴
夜闌人靜天如水依舊殘星數點明
題子固所藏鮮于墨蹟
一自昭陵藏墨本書名誰復更超羣忽傳河朔專行草
不讓吳興變隸分黃鵠夜深隨落月白鵝秋冷化孤雲
風流賴有張公子雪繭封題比右軍
游元沙馬上偶成
十里青山馬上看東風拂面尚微寒偶隨芳草來僧寺
却笑飛花點客鞍東野先生方載酒西都博士亦彈冠
莫憐白髮江湖遠且為諸公一盡歡
泉州道中
千山落日丹霞北萬里孤城白水南玉椀霜寒凝紫蔗
金丸露暖熟黃柑海商到岸纔封舶蕃國朝天亦賜驂
滿市珠璣醉歌舞幾人為爾竟沈酣
題仲穆山水
翡翠為崖金作坡白雲重疊護曾阿背琴童子松間坐
束帶仙人馬上過高閣半天開寶月飛流千尺寫銀河
王孫已老丹青在轉覺風流意氣多
送顧仲莊之海北
釣龍臺下與君別萬里東南何日還星斗動搖天在水
海門空闊浪如山珊瑚寶樹來三島鸚鵡金籠出八蠻
簫鼓船回應北上鳳池春早珮珊珊
送洪元成赴靜江治中
海上東風吹鬢毛杏花開處雨蕭騷薦書舊最司征考
宫錦新裁別駕袍落日山城旌旆遠拍天春水舵樓高
莫憐投老多辛苦萬里行囊有豹韜
題李則平憲副所藏息齋竹
滿川風雨長篔簹吹作參差三鳳皇籜粉已翻鱗甲紫
墨花還染羽毛蒼春寒弱幹當軒潤日暮清隂入酒涼
便欲截筒鳴嶰谷却愁彈瑟望瀟湘
謾興
客懷寥落鬢䰐鬖對鏡空慚雪一簪蒲葉野塘方綠漲
杏花春雨正紅酣心隨斗柄長瞻北身逐飇車復指南
夢覺午窗人寂寂一雙巢燕自呢喃
御選元詩卷五十二
