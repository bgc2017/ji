欽定四庫全書
御選元詩卷四十九
七言律詩七
薩都拉
丁卯及第謝恩奉天門
禁柳青青白玉橋無端春色上宮袍卿雲五彩中天見
聖澤千年此日遭虎榜姓名書綵紙羽林冠蓋竪旌旄
朝回龍尾頻回首玉漏花深紫殿高
賜恩榮宴
内侍傳宣下玉京四方多士被思榮宮花壓帽金牌重
舞妓當筵翠袖輕銀甕春分官寺酒玉杯香賜御廚羹
小臣涓滴皆君賜惟有丹心答聖明
西宮春日與吳錦衣賦
九重春色金銀闕冠帶將軍盡羽林上苑春鶯隨柳囀
西宮午漏隔花深天開閶闔收金鎖簾捲奎光聽玉音
白髮儒臣賣詞賦長門應費萬黃金
京城春暮
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層樓珠酒出紅霞
蹇驢破帽杜陵客獻賦歸來日未斜
丞相出獵
將軍一戰山河定雲漢昭回玉樹高柳外解鞍春洗馬
月中飛箭夜鳴鵰呼鷹走狗清時樂斬將搴旗舊日勞
白面内官催賜酒漢庭不數霍嫖姚
次韻送虞伯生入蜀代祀
芙蓉仙掌座中低后土宵光手可齊閣道蹴雲衣有瓣
蜀天漏雨石無泥岐山過馬應聞鳳陳寳停輈莫信雞
揚我大邦文物盛題詩應近草堂西
贈劉雲江宗師
羽人推轉阿香車童子穿松拾翠華天上賜衣霑雨露
山中詩錦織雲霞瑶臺紫氣秋横劒石室丹光夜走砂
擬借茅君三白鶴乘風騎到玉皇家
寓昇龍觀時吳宗師持旨先駕至大都度灤川
遂次韻賦此以寄并簡順咨先生
扈蹕千官取次行道人先踏雪泥晴關南日暖龍顔近
嶺北風高鶴背輕丞相早行霜滑馬將軍夜宿火連營
一年兩度經過處惟有青山管送迎
寄參政許可用
紫髥參政黑頭公日日鳴珂近九重花底聽鶯黃閣散
御前剖竹紫泥封都將筆下文章潤散作人間雨露濃
未信吟詩趨幕府霜寒翠袖倚芙蓉
寄進士野仙不花仲實除侍儀通事舍人
舍人楚楚好容儀玉立清朝白玉墀紫袖窄衫花萼繞
黃金小帶荔枝垂綵旗拂柳春班卷宮漏穿花午仗移
朝罷太平無事日芙蓉葉上好題詩
送南安鎮撫趙南山捧表西省
平生尺劒衆中師臣子肝腸天地知少壯金戈探虎穴
太平鎧甲網蛛絲青衫白髮尊前酒紫塞黃雲馬上詩
今日又隨天表去梅花香裏立沙墀
和馬伯庸除南臺中丞時僕馳驛遠迓至京復
改徽政以詩贈别
江南驛使路遥遥遠赴龍門望海潮桂殿且留修月斧
銀河未許度星軺隔花立馬聽更漏帶月鳴珂趁早朝
祇恐淮南春色動萬竿煙雨綠相招
元統乙亥余除閩憲知事未行立春十日參政
許可用惠茶賦此以謝
春到人間纔十日東風先過玉川家紫薇書記斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
黃河夜雨懷兀顔子方
風流俊逸四公子輕帽短衣過魯城紫陌東風閑戲馬
綠窗明月醉聞鶯櫻桃花下春中酒沈水香回夜按箏
獨有黃河千里客短篷聽雨到天明
馬上偶成
秋水芙蓉淡淡妝平湖昨夜有新霜人間女子空自好
馬上郎君不暇狂十二玉樓空薄命三千客路儘他鄉
上林白鴈無消息欲向何人寄斷腸
高郵城曉望
城上高樓城下湖城頭畫角曉嗚鳴望中燈火明還滅
天際星河澹欲無隔水人家暗楊柳帶霜鳬鴈起菰蒲
短衣匹馬非吾事擬向煙波覓釣徒
遊竹林寺
野人一過竹林寺無數竹枝生白煙江近玉龍埋碧草
月明黃鶴下芝田樹銜宿雨啼山鷓花落春風老杜鵑
何日來分雲半榻故人不用買山錢
春日登北固多景樓錄奉即休長老
醉拍闌干起白鷗登臨不盡古今愁六朝人物空流水
三國江山獨倚樓秃髮凉風吹木葉孤城落日下簾鈎
海門不管興亡事猶送春潮打石頭
東風吹樹散晴嵐獨上層樓酒半酣拍岸潮聲來海外
滿江山色入淮南當時霸主分三國此日吳禪老一龕
惟有樓前舊時柳年年三月色如藍
還京口
黃鶴山頭雪未消行人歸計在今朝城高鐵甕江山壯
地接金陵草木彫北府市樓開舊酒南朝官柳識歸橈
吏人莫見參軍面水宿風餐鬢髮焦
寄京口鶴林主人了即休
白頭不出城南寺枯坐蒲團笑客忙過暑葛衣渾破碎
逢秋竹院愈荒凉空山雲濕龍歸鉢古屋松低鶴在牀
遥憶題詩舊遊處夜深東壁月蒼蒼
臘盡過練湖
獨倚牙檣數客程殘年風景足鄉情寒天半夜無人語
明月滿船聞鴈聲雲外好山如有約煙中野樹不知名
明朝烏鵲橋頭鬧應是人家出戶迎
送友之金陵
江城曉雨開新霽行李蕭蕭去遠坰千古風流鬢毛白
六朝山色馬頭青秦淮月出潮初上蕭寺鐘聲酒半醒
莫唱當時後庭曲殿臺芳草夜飛螢
宿曲陽仙館
天際三峰横紫煙山前山後盡芝田樓臺木末疑無路
雞犬雲中半是仙白石經年皆化玉青松盡日只聞泉
曲林三館幽深處一夜重樓聽雨眠
姑蘇臺奉别侍御王繼學
驄馬霜臺好使君碧羅衫色透春雲簾垂綬帶鰕䰅細
燭剪金釵燕尾分四海名高瞻北斗五絃調古和南薰
姑蘇臺下人無數爭看門生拜主文
吳山女道士(并序)
吳山紫陽菴浙民丁氏棄族為全真一日召妻入
山書付四句云嬾散六十三妙用無人識順逆兩
俱忘虚空鎮長寂抱膝而逝尸堂尚存其妻束髮
簪冠為道士奉夫尸不下山二十年一節可尚也
姓王名守真因賦此以贈之
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人埽獨坐蒼苔補道衣
三衢馬太守昂夫索題爛柯山石橋
洞口龍眠紫氣多登臨聊和采芝歌爛柯仙子何年去
鞭石神人此地過烏鵲横空秋有影銀河垂地水無波
遥知題柱凌雲客天近應聞織女梭
題劉渙中司空隱居圖
放光山下結茆廬光照山人夜讀書童子抱琴隨白鶴
鄰翁看竹借藍輿門前秋葉從風埽屋後春田帶雨鋤
自笑天涯倦遊客十年未有一廛居
九華山石墨驛
馬上行人思九華飄飄高興滿天涯排空峭石生元筍
落日奇峰挂赤霞仙掌九秋傾露屑天河半夜礙星槎
雲中五老應招手呼我來遊太乙家
鳳凰臺為御史大夫易釋董公同賦
六朝歌舞豪華歇商女猶能唱後庭千載江山圍故國
幾番風雨入空城鳳凰飛去梧桐老燕子歸來楊柳青
白面書生空弔古日陪驄馬繡衣行
和馬昂夫登樓有感
倚遍闌干憶往年南朝民物已蕭然空遺故國山如畫
依舊長江浪拍天市井笙歌今漸少御街燈火夜相連
青青門外秦淮柳幾度飛花送客船
和馬昂夫賞心亭懷古
景陽宮井綠蕪深空有楊花暗御林一自朝雲歸市裏
幾回明月到樓心陳臺露冷蛩聲苦楚水波寒鴈影沈
白髮詞臣多感慨長歌對酒向誰斟
次王本中燈夕觀梅
翠禽偷夢出南園綽約冰姿傍綠尊冰鏡玉釵浮翠影
風簾銀燭照妝痕粉香微潤無人見素質多寒藉酒温
不似海棠春睡去西樓月落巳黃昏
三益堂芙蓉
斑簾十二卷輕碧秋水芙蓉隔畫闌繡扇搖風霞透影
錦袍弄月夜生寒湘魂翠袖留江浦仙掌紅雲濕露盤
只恐淮南霜信早絳紗籠燭夜深看
再遊崇禧寺
野人再到城南寺臨水芙蓉次第開新酒瓦盆青映竹
舊題石壁綠封苔夕陽半嶺牛羊下秋色滿天鴻鴈來
獨有新亭天地闊不須揮淚灑蒿萊
遊清溪道院
舊遊淮水東邊月高照昇龍道士家丹竈火光穿樹木
石壇幡影走龍蛇鰕䰅卷夜收雲氣仙掌擎秋瀉露華
天外松風吹鶴夢珊珊珂珮隔青霞
和張仲舉清溪夜行
溪上人家溪樹青溪行野客思冥冥月光蕩水遊魚出
屐齒穿沙宿鴈醒蔓草古陵神道没楓林夜火鬼祠靈
後庭遺曲依然在商女能歌不忍聽
送訢上人笑隱住龍翔寺
江南隱者人不識一日聲名動九重地濕厭看天竺雨
月明來聽景陽鐘衲衣香暖留春麝石鉢雲寒卧夜龍
何日相從陪杖屨秋風江上採芙蓉
九日登石頭城
九日吟鞭聚石頭翠微高處倚晴秋西風不定鴈初度
落木無邊江自流兩眼欲窮天地觀一杯深護古今愁
烏臺賓主黃華宴未必龍山是勝遊
偕廉公亮遊鍾山
十里松風吹酒醒馬頭雲氣碧崚嶒空山落葉時聞雨
古塔疎林夜見燈勝地難逢今日會舊遊却記向年曾
使君五老峰前去應有新詩寄病僧
送王真人北上代劉宗師
玉珮丁東下界聞天風吹動碧霞裠劉郎跨鶴遊三島
王子吹笙到五雲洞府夜光傳玉印石壇月黑禮茅君
若逢天上吳夫子應問丹砂煉幾分
昇龍觀夜燒香印上有吕洞賓老樹精
蘭風吹動吕仙影老樹槎牙吐暮秋夜靜藥鑪丹火現
月明神劒夜光浮已知浩氣無窮盡不到心灰未肯休
鐵笛一聲吹雪散碧雲飛過岳陽樓
寄中臺王本中
王郎楚楚金閨彥五鳳樓前看鬭雞花外漏傳銀箭午
日邊班退紫宫西吟詩月白傾瑶露歸馬春紅踏錦泥
應念棲遲江海客破窗燈火雨凄凄
送僉事王君實之淮東
使君臘月揚州去東閣梅開雪亞枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝覽好傳佳句遠人知
送劉照磨之桂林
一官未厭馬蹏遥要使南荒識鳳毛幕府紅蓮開白晝
轅門碧草映青袍牙旗曉濕蠻煙重羽箭宵鳴嶺月高
努力平猺當第一剖符懸印賜勳勞
層樓晩眺
廣寒世界夜迢迢醉拍闌干酒易消河漢入樓天不夜
江風吹月海初潮光搖翠幕金蓮炬夢斷凉雲碧玉簫
休唱當時後庭曲六朝宫殿草蕭蕭
送約上人歸宜興湖洑寺
雲水上人歸興忙椶鞵蒲扇葛衣凉過湖僦得鄉船便
入寺行穿茶樹香曉趁鐘聲持木鉢夜隨燈影認禪牀
定回却憶潛龍地曾住西廊第幾房
憶觀駕春蒐(并序)
天歷元年京口錄事參軍某以事留京觀駕春蒐
盛事也得詩一聯聊委之其年三月還京歲暮卧
病寒食擁鑪追思前聮足成二律時天歷二年三
月也
簫韶風細入清虚日暖旌旗卷復舒雙鳳曉開金羽箭
六龍春駕紫雲車將軍斜插黃金虎丞相低垂錦帶魚
遥想宫盤珠露滑江南渴殺病相如
日奏雲間紫鳳簫春隨天上赭黃袍仗前虎將千斤斧
架上鷹兒五色縧獵士開弓黃犬疾宫官擊鼔紫駝高
侍遊亦有中書令七寶雕盤看綠毛
登鎮陽龍興寺閣觀銅鑄觀音像
眼中樓觀見應稀鐵鳳棲簷勢欲飛天半寶花飄閣道
月中桂子落僧衣高擎玉露仙人掌上礙銀河織女機
全趙堂堂遺物在山川良是昔人非
臺山懷古
越王故國四圍山雲氣猶屯虎豹關銅獸暗隨秋露泣
海鴉多背夕陽還一時人物風塵外千古英雄草莾間
日暮鷓鴣嗁更急荒臺叢竹雨斑斑
題揚州驛
銀燭高燒照不眠呼兒飲馬吸清泉寒砧萬戶月如水
塞鴈一聲霜滿天金縷欸歌來枕上銀瓶索酒到亭前
明朝走馬燕山道贏得紅樓說少年
四時宫詞
御溝漲暖綠潺潺風細時聞響珮環芳草宫門金鎖閉
柳花簾幕玉鈎間夢回繡枕聽黃鳥困倚雕闌看白鷴
落盡海棠天不管修眉慙恨鎖春山
日長縫就縷金衣高柳風輕拂翠眉閒倚小樓題畫扇
但聞别院笑彈棋主家恩愛有時盡賤妾心情無限思
又向晩凉新浴罷琵琶自撥斷腸詞
宫溝水淺不通潮凉露瑶街濕翠翹天晩不聞青玉佩
月明偷弄紫雲簫正宫夜半羊車過别院秋深鶴駕遥
却把閒情望牛女銀河烏鵲早成橋
悄悄深宮不見人倚門惟有石麒麟芙蓉帳冷愁長夜
翡翠簾垂隔小春天遠難通青鳥信瓦寒欲動白龍鱗
夜深怕有羊車到自起籠燈照雪塵
酌桂芳庭
桂枝秋露洗銀瓶醉裏題詩記荅曾接竹池通丹井水
隔松人誦蕊珠輕茶香石鼎燒紅葉酒渴冰盤破紫菱
一帶鍾山青未了碧窗雲氣護龍亭
章貢道中
多情明月落船傍萬里孤城望帝鄉客裏已無金馬詔
篋中猶有賜衣香嶺南地濕家山暮天上風微殿閣凉
憶得當年曾夜直玉龍銀箭漏聲長
吉安道中
西風吹鴈不成行萬里孤舟下夕陽渡峽冷風敧客帽
卷簾凉月落琴牀江湖水滿鷗偏樂花柳春深馬正忙
又看青原山色好故鄉歸計喜相將
宿青陽雲松臺
縣門遥接九華山日日天開圖畫看雲氣曉連銅篆濕
翠光晴鎖硯池寒人間官府紅塵馬天上神仙白玉盤
高卧雲松定何日仰扳北斗夜闌干
夢登高山得詩
杖藜踏破碧崔嵬夢裏清遊樂未回萬壑泉聲松外去
數行秋色雁邊來文章小杜人何在風雨重陽菊自開
山路雲深行客倦竹雞飛上獨春臺
復題平望驛
秋雨黃花下九天又隨歸鴈過吳川荒邨有火夜投宿
野渡無人秋放船中酒不堪連夜飲思家無奈五更前
歸來却被青山笑萬丈黃塵兩鬢煙
石夫人
危危獨立向江濱四伴無人水作鄰綠鬢嬾梳千載髻
朱顔不改萬年春雪為膩粉憑風傅霞作臙脂仗日勻
莫道臉前無寳鏡一輪明月照夫人
送管十班監憲廣西宣慰使
持節曾臨江漢上分符又入瘴雲間花驄一日行千里
金虎三珠照百蠻露帳旌旗天接水星營鼓角月連山
九重應有平猺詔日聽將軍奏凱還
題半山寺
今日偶成林壑趣清幽恨未得從容龍歸石洞半山雨
潮卷天風十里松春路泥深多滑馬晩樓霧重只聞鐘
荆公舊隱知何處回首蒼茫第幾重
遊金山
約客同遊買渡船閒觀古刹禮金仙山中好景無多地
天下知名第一泉佛閣齊雲浮海嶼客帆過寺帶風煙
當年郭璞因何事來葬江心作浪傳
次韻王侍郎遊湖
綺席新凉舞袖偏賞心輸與使君專螺杯注酒搖紅浪
綵扇題詩染綠煙一鏡湖光開曉日萬家花氣漲晴天
湧金門外春如海畫舫笙歌步步仙
葛邏禄迺賢
題羅小川青山白雲圖為四明倪仲權賦
山上晴雲似白衣溪頭竹樹綠隂圍野橋日落行人倦
茅屋春深燕子飛漉酒屢招鄰舍飲放歌還趁釣船歸
客窗看畫空愁絶便欲移家入翠微
送王季境還淮東幕
兩京驕馬越羅衣公子風流世絶稀冠蓋一門誇萬石
江山千古憶元暉新茶夜試中泠水美酒春分采石磯
幕府羣公多勝賞一枝芍藥待君歸
元圃為上清周道士賦
元圃雲深路渺茫神仙飛珮隔扶桑碧桃開盡春溪漲
白鶴歸來海月凉巖溜㳙㳙鳴石竇松花細細落琴牀
明年我亦山中去賸采瑶芝滿藥囊
題張萱美人織錦圖為慈溪蔡元起賦
織錦秦川窈窕娘新翻花樣學宫坊窗虚轉軸鶯聲滑
腕倦停梭粉汗香雙鳳迴翔金縷細五雲飛動綵絲長
明年夫壻封侯日裁作宫袍遠寄將
春日次王元章韻
翠幰金車錦駱駝芙蓉繡褥載雙娥雨晴輦路塵沙少
風起春城柳絮多秉燭且留清夜飲倚闌猶聽隔牆歌
山翁此日心如水夢斷江南雨一蓑
送葛子熙之湖廣校書
高槐疎雨作新凉猶記讎書白玉堂銀燭夜分供細字
宫壺曉賜出明光盤堆苜蓿青氊冷衣染檀花束帶長
宣室若蒙天子問定知賈誼在沅湘
南山木落氣蕭蕭千里歸心折大刀雙櫓鵝鳴秋水闊
三關虎踞朔雲高客窗久念衣裘薄史館頻煩筆札勞
有約相逢明月夜扁舟載酒楚江臯
送按攤不花萬戶湖廣赴鎮
三品新除萬戶侯紅旗照海出皇州腰間寶帶懸金虎
馬上春衫繡玉虯水落張帆遊夢澤月明撾鼓過南樓
書生最善從軍樂何日轅門借箸籌
送吳月舟之湖州教授
天涯作客少清歡剪燭裁詩強自寬江樹暮雲離思遠
杏花春雨客窗寒烏程美酒臨池酌罨畫青山柱笏看
博士從來官獨冷團團朝日照空盤
送劉將軍姑蘇之官
桃花駿馬綠羅襦意氣如雲出帝都暫解弓刀辭細柳
又懷印綬入姑蘇當筵翠杓春醅蟻列饌銀盤曉鱠鱸
五月垂虹橋下路畫船吹笛卧冰壺
送李中父典簿高麗頒歷
候儀太史立金鑾寶歴新成錦作槃天子垂衣朝萬國
中郎仗節使三韓鮫人夜織機聲近龍女晨遊珮影寒
獨捧絲綸渡遥海遠人愈覺聖恩寬
送劉碧溪之遼陽國王府文學
松亭嶺上雪霏霏五月行人尚裌衣日暮草根黃鼠出
雨晴沙際白翎飛名王禮幣來青海弟子絃歌近絳幃
太乙終憐劉向苦高車駟馬遲君歸
次段吉甫助教春日懷江南韻
花底開尊待月圓羅衫半浥酒痕鮮一年湖上春如夢
二月江南水似天修禊每懷王逸少聽歌却憶李龜年
卜鄰擬住吳山下楊柳橋邊檥畫船
聞偰尚書除浙省參政因寄樂仲本
一春多病思紛紛隔屋幽禽夢裏聞夜雨來時愁作客
落花多處正思君尚書曳履登黃閣處士彈冠卧白雲
賓主東南高會日西湖風月定平分
失刺斡耳朵觀詐馬宴奉次貢泰甫授經先生
韻
詔下天門御墨題龍岡開宴百官齊路通禁籞聮文石
幔隔香塵鎮水犀象輦時從黃道出龍駒牽向赤墀嘶
繡衣珠帽佳公子千騎揚鑣過柳堤
珊瑚小帶佩豪曹壓轡鈴鐺雉尾高宫女侍筵歌芍藥
内官當殿出蒲萄柏梁競喜詩先捷羽獵爭傳賦最豪
一曲霓裳纔舞罷天香浮動翠雲袍
繡綺新裁雲母帳玉鈎齊上水晶簾鳳笙屢聽伶官奏
馬湩頻煩太僕添風動香煙飄合殿日扶花影上雕檐
金槃禁臠纔供膳階下傳呼索井鹽
上林宫闕淨朝暉宿雨清塵暑氣微玉斧照廊紅日近
霓旌夾仗彩霞飛錦翎山雉攅遊騎金翅雲鵬織賜衣
宴罷天階呼秉燭千官爭送翠華歸
濼河源似九龍池清暑年年六月時孔雀御屏金纂纂
㯶櫚别殿日熙熙青藜獨喜頒劉向黃閣重開拜子儀
千載風雲新際會願將金石播聲詩
歸途至金閤山懷虞侍講
羸驂八月過雲州殿閣嵯峩疊嶂稠空谷無人黃葉落
白雲如雪滿溪流獨登金閤尋仙跡還憶青城覓舊遊
日落長歌下山去西風十里異香浮
秋夜有懷明州張子淵
雲表銅盤挹露華高城凉冷咽清笳弓刀夜月三千騎
燈火秋風十萬家夢斷佳人彈錦瑟酒醒童子吸冰花
起看歸路銀河近願借張騫八月槎
贈沈元方歸吳興兼簡韓與玉
春城飛絮曉紛紛金水河邊更送君闕下馬卿憐作客
江南沈約最能文天圍斷岸歸帆遠水落黃河野樹分
寄謝平生韓處士别來應是賦停雲
送林庭立歸四明兼簡張子端兄弟
徵君歸隱海東頭三月開帆江水流坐看浮雲知世態
長歌落日送離愁平生不負楊臨賀此去端如馬少游
若見山中陶宰相白雲千里思悠悠
贈謝尚禮歸盱江
畫船綠樹映滄波撾鼓開船發御河作惡情懷唯仗酒
落花時節况聞歌潮來别浦江聲急雲起南山雨氣多
落日都門一分袂相思千里奈君何
使歸
白頭萬里喜來歸小院深深過客稀睡起無題開錦橐
春來多病怯羅衣流鶯亂蹴殘紅溜乳燕連穿散絮飛
莫道山房渾寂寞卧聽小女學鳴機
王沂
廣陵岳宫登瀛橋為王高士賦
登瀛橋上登瀛客曾向瀛州采玉芝鸞鶴雲閒朝斗夜
魚龍波靜步虛時杯浮翡翠蘭苕影袖拂珊瑚鐵網枝
安得琴高騎赤鯉傳書海上問安期
寄曹子貞
黃金臺下舊騎驢曾記舍香侍玉除禹穴有人尋李白
甘泉無賦似相如潛鱗解舞湘靈瑟病鶴難傳閬苑書
遥想論思翔集地紫薇花點綠苔疎
送馬伯庸
社燕秋鴻十二春相逢疑是爛柯人公車未索長安米
野服曾沾輦路塵日麗天門嚴虎柝波搖宫瓦動龍鱗
懸知進講金華殿五色雲中拱北辰
陳旅
次韻本元上人相别
君向雷峰塔邊住詩成總在倚闌時蘇堤殘柳凝煙小
葛隖閒雲度水遲衲子定回花遶屋故人别後草生墀
相知不似相忘好誰說莊周與惠施
次韻韓伯清訪句曲外史
苕霅歸來俗事稀偶然攜客款郊扉渚霞落盌松花熟
溪雨登柈石菌肥薄宦不閒慚折簡高人相見定披衣
平生願究中黃袐安得茅君指化機
送李盤中真人代祀江南三名山
弱水回風不受帆三山只在大江南使槎真帶秋星濕
仙掌遥分夕露甘琮玉禮神通景氣寶香隨地結晴嵐
泰壇建論昭靈貺老我猶能效史談
次薩天錫韻
燕南幕府文章客澤國相逢讌集齊酒後鱸魚霜作鱠
花邊驄馬月為題千篇傑句諧金奏一曲離歌聽玉嗁
别後寒雲滿江海鴈書何處落青泥
題韓伯清所藏郭天錫畫
往年京口郭天錫學得房山高使君畫省歸來人事少
煙岑閒向客樓分林扃暝落青楓雨水郭寒生白蜃雲
歲晩懷人增感慨晴窗展玩到斜曛
林外詩為夏生作
幽人遯世入林間林外高風况可攀仲御偶然遊洛水
黃公豈必在商山春深溪雨流花出日暮松雲載鶴還
拓落塵中嗟我老歸歟無地可投閒
題城市山林圖
城市山林路不分畫橋騎馬是徵君樹頭粉堞連青嶂
陌上紅塵亂白雲水巷柳深鶯喚友陽坡草暖鹿為羣
滑稽誰似東方朔更向金門避世氛
送朱蓮峰著書得官南歸
城東有客過吾廬揮麈高談逸氣舒金馬豈無方朔伎
石渠今取夏侯書沙隄老屋秋楓合海浦歸帆暮兩疎
我亦草玄官拓落江南無地可畊鋤
和維揚友人
揚子江頭水拍天人家種柳住江邊吳娃蕩槳潮生浦
楚客吹簫月滿船錦纜憶曾遊此地瓊花開不似當年
竹西池館多紅藥日夜題詩舞袖前
院中聞大駕先還再和伯修韻
甘泉宴罷鴈聲寒桂樹吹香出寶闌翠輦遥臨秋海白
霓旌高拂曙星殘氊城家拜銀麕賜棘院人爭繡虎看
堪笑子雲能作賦獨騎羸馬後奚官
題熊雲巢竹石圖
道人種竹三千个定有新巢宿鳳凰石上幽香飄露粉
簷間新綠裊風篁天壇月白瑶笙近水國春寒翠袖長
見說故人東海上釣竿日暮倚扶桑
送李彦方副使入閩
海邦赤子窮無告詔遣儒臣著繡衣天禄閣中書灝灝
越王山下馬騑騑魚風滿港榕隂合燕雨侵簾荔子肥
一道澄清俄頃事使星還向紫垣飛
送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖隂
為君臨水歌黃鵠天北天南萬里心
送楊田甫巡檢之官潮陽
與君相識三十載解后都門白髮生南海珠明飛别鶴
上林花暖囀新鶯蜑丁浦口迎官艦瘴母雲頭避使旌
自是昇平游宦樂不教瀧吏惱吟情
題雲林晩晴圖
故人别後江波綠神女歸來峽雨乾海上日花春冉冉
天邊雲樹曉團團滿汀芳草留孤艇度石幽泉咽下灘
最愛東頭小亭子聽鶯何日一憑闌
送鄧文質
薊門風雪貂裘敝寒槖能多季子金萬里壯遊孤硯在
十年歸夢亂山深春來草色生南浦日暖鶯聲滿上林
空闊庭前看流水浮榮何足累初心
送宜黃劉縣尹
寶劒裝成即遠遊郎心何似妾心憂茜裙香濕芙蓉雨
翠袖凉生薜荔秋江北長愁寧滯酒周南多病莫登樓
海門潮落江瑶美能把千金買越舟
送王君實御史西臺
除書朝下五雲間閣吏新移玉筍班恰恰黃鶯鳴苑樹
遲遲驄馬去鄉關濯纓長樂宫前水拄笏終南雨後山
不羡相如文似錦到官三日詠詩還
次韻友人京華即事
阿閣稜層羃曉隂扶桑凉影映疎林燕山北擁天都大
瀛海中涵月殿深仙女乘鸞吹紫玉才人騎馬勒黃金
壯遊偶結高陽客無復臨風動越吟
落拓綀衣閬苑閒江南遊子醉長安禁溝春過留香雨
宫樹風來響翠瀾五衛旌旗秋殿裏千官劒珮曉雲端
何人只獻河清頌宜向明時瀝寸丹
趙期頤
應教恭和太子世子韻
三山瀛海雪濤深稅駕塵寰一降臨鳴鶴在隂元有子
閒雲出岫本無心國中調爕多餘暇筆底經綸自好音
昨日離筵相接近情懷戀戀酒頻斟
周子善
石鐘山
枯槎突兀天風外翠霧氤氲水石間欄吏不容今日去
老夫贏得片時閒煙波艇子東西客霜岸鐘聲上下山
邂逅真成觀物化白鷗無數舞江灣
段天祐
送妓入道
歌舞當年第一流洗妝今日别青樓便從南嶽夫人去
肯為蘇州刺史留琳館月明簫鳳下瑣窗花老鏡鸞收
却憐愁絶潯陽婦嫁得商人已白頭
吳浩
二月八日駕幸柳林
早步廊街曙色紅聖時蒐乘理車攻高駝載寶氍毺麗
馴象騰車翡翠重夾道香煙春郁郁接天御氣曉溶溶
亦知奏賦長楊近五采光華起六龍
燈花
雙心燦燦夜深紅生處元非造化工弄影自留孤豔在
得名偶與衆芳同乍開亦自矜春色欲謝還如恨曉風
蝴蝶定知終莫見祗應飛入夢魂中
泊瓜洲渡
淮煙漠漠夕陽收楚樹昏昏翳客舟風度鐘聲來北固
帆將燈影過揚州雲消碧海天無際波撼金山地欲浮
獨恨壯遊非昔日滿江風露夜如秋
王瓉
送聶梅軒赴潮州錄事
籩豆司存舊政嘉一官三載客京華無人再問支機石
有客先乘泛海槎照水山雞晴吐綬潛江天蜮夜含沙
政成何處傾椰酒吟對東風木槿花
傅若金
韓淮隂廟
淮隂萬古英雄恨楚樹荒荒夕照殘水夾廢城春草合
雲昏遺廟野花寒封齊安用真王印興漢空餘大將壇
高帝旌旗俱寂寞斷碑零落後人看
會通河伯祠晚眺
水神祠下晚維舟閑倚穹碑誦遠游西日射雲明獸几
北風吹土集貂裘漳川近繞幽燕出汶水分兼濟漯流
過客豈知疏鑿苦當時荷鍤幾人愁
登樓
樓上秋風吹畫屏樓前秋思滿都亭金河水去㳙㳙碧
瓊島雲來冉冉青近見蕭何成第宅舊聞汲黯在朝廷
明時進用多英傑迂腐深慚守一經
題張齊公祠
將軍結髮事先朝百戰山河血未銷總說霽雲多慷慨
兼聞去病最嫖姚煙塵劒戟迷秋峒風雨旌旗落暮潮
自古英雄湏廟食精靈何待楚詞招
雪中次元茂才
北闕今晨雪滿墀腐儒憂國畏人知月寒弱水迷三島
雲暗蒼梧失九疑瑞木細飄天上葉梅花潛發嶺南枝
山隂那得乘佳興起繞前軒自詠詩
送唐子華嘉興照磨(子華名棣吳興人善畫)
聞君秋思滿南湖行旅今晨發帝都幕府初乘從事馬
江城還憶步兵鱸樹浮白日山侵越潮蹴青天海入吳
閑暇憑高動詩興湏成一醉掃新圖
次韻元日朝賀
宫漏催朝燭影斜千官鳴玉動晨鴉交龍擁日明丹扆
飛鳳隨雲繞畫車宴罷戴花經苑路詩成傳草到山家
小儒未得隨冠冕遥聽鈞天隔彩霞
磁州
曉出邯鄲露滿空武安紅樹起西風鼓山路向雲間落
滏水船從地底通秋草尚疑曹氏冢野花無復趙王宫
古來富貴皆黃土莫笑行人憶夢中
汴梁
汴上荒城繞故宫山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閑愁賦未工
上蔡
上蔡城頭黃葉多聞雞看劒起長歌徒憐丞相東門犬
猶憶將軍半夜鵝樹底衣裳沾霧雨馬前燈火動星河
凉風滿路吹行鐸那似金門聽玉珂
却侍姬(連夕蒙遣侍姬皆即辭却我輩非陶榖輩人不宜以此見)
夜宿安南天使館主人供帳爛相輝寶香燼起風過席
銀燭花偏月照幃王母謾勞青鳥至文簫先放綵鸞歸
書生自是心如鐵莫遣行人亂濕衣
崇仁峽
扁舟夜宿魚龍窟久客長懷虎豹關歲暮思家成白髮
天涯持酒得青山張鶱浪喜蒲萄入馬援終嫌薏苡還
天子只今多遣使將軍何日遂平蠻
桂林喜吕仲實僉憲至
正月交州奉使歸忽聞鞍馬發王畿嶺南瘴雨開銅柱
江上春雲逐繡衣草熱蟲蛇常並出樹深豺虎近皆肥
明朝按節勞咨訪邊郡於今未解圍
洞庭連天樓
崔嵬古廟壓危沙縹渺飛樓入斷霞南極千峰迷楚越
西江衆水混渝巴鮫人夜出風低草龍女春還雨濕花
北倚闌干望京國故人何處認星槎
鳳凰臺
太白題詩鳳遊處古臺蕭索換流年風流偶出齊梁後
文藻猶含晉宋前淮水夜明滄海月石城春暗秣陵煙
古來宫殿俱無跡風雨憑高獨黯然
送趙仲禮御史兼呈王侍御
建業城頭鳥亂啼知君感古夜聞雞荆揚貢賦元趨魯
晉宋文章漸入齊草疏或依松影坐哦詩應就竹隂題
書來宜憶京華客日日長衢聽馬嘶
賜車南粤初歸日駐節秦淮欲暮天嘯詠偶經梁舊寺
登臨猶憶晉諸賢謝安别墅蟲鳴裏王導新臺鳥去前
多謝府中賢侍御别時能作送行篇
次韻曾士敏寄其子經筵典書元傑
天涯遊子日思歸行李何時發帝畿司馬未論金換賦
買臣終欲錦為衣紫䭾車動秋塵合黃犬書回暮雪飛
我亦鄉心滿江浦千山煙樹正霏微
送孫伯起掾嶺南
北去頻聞霜雪多驛程猶是過灤河悲風絶幕迴蒼隼
落日穹廬卧紫駝行色且謀寒夜飲别懷休憶醉時歌
都門已隔千行柳况復鄊山老薜蘿
寄鄂季弟幼霖并寄仲弟次舟
弟兄終歲長羇旅南北何時却定居春至每瞻衡岳雁
秋來猶食武昌魚每愁年長湏經事即恐家貧廢讀書
仲氏應門獨辛苦平安消息近何如
和危山臞寄弟
故園兄弟總相思久客懷歸屢失期司馬却慚題柱早
東方翻恨上書遲都門樹暗愁中見鄉國花繁别後知
昨日南橋訪春水望雲回首獨多時
天涯骨肉久離居京國風塵鬢欲疎娛日強傾開歲酒
憶家頻看隔年書路通一水花開裏門掩千峰木秀初
便擬邀君此時發歸舟同人食楚江魚
漢江銜山圖
西來一水浮襄漢上有羣峰截杳冥層構迴臨沙渚白
亂帆斜映石林青地雄縹渺連嶓冢天險微茫帶洞庭
咫尺風煙應萬里無因一上峴山亭
送姚子微
雙闕除書下玉階三湘回櫂拂珠厓天垂銅柱南低海
地入金陵北近淮江國雁來秋肅肅驛樓雞動曉喈喈
大家定有東征賦鮭菜隨船慰老懷
和余太守對雪見懷
江雪寒連驛樹遥鶴裘清坐聽蕭蕭中天月避光芒出
南國雲含瘴癘消因憶石田春種玉乍疑銀漢夕通橋
使君辛苦迎驄馬也念幽居客閴寥
送張秀才北上
身逐征帆赴海涯道逢行李問京華㳙人解致燕王馬
卜史工占蜀客槎冠蓋早朝星在樹管絃春宴月當花
盛時繁麗應如昨把酒聞鶯肯憶家
岳陽中秋值安南貢使因懷舊遊
洞庭秋氣滿龍堆為客偏驚節序催鐵笛乍聞雲外過
瓊樓應傍月中開越裳重譯三年至溟海浮槎八月來
忽憶舊遊今萬里天涯長見雁飛回
王氏相師山莊
相師之山雲杳冥千崖萬壑倚空青上方雷雨藏天井
南極風煙落洞庭溪客去迷花藹藹野人居愛竹泠泠
何時遂買登山屐乘興還來叩石扃
高明樓
江上孤城映水回市中層構出塵開衡廬樹入青天盡
章貢波翻白日來每曰陳登門有客最傳王粲賦多才
闌干百尺應能借乘興誰同月下杯
周尚志同歸寓所適寺門已閉會宿張伯龍宅
清秋為客依僧寺落日逢君過客窗並坐緫看人似玉
臨觴翻畏酒如江曲終别院歸銀燭鐘罷迴廊閉石幢
已去却還人不惡論詩未覺寸心降
題栖碧山為淦龔舜咨賦
山人愛山如李白幽棲還在碧雲深松杉繞屋清宵響
雷雨縣崖白晝隂石上每同仙客坐花間猶恐世人尋
京華日日多塵土終擬投簪話夙心
王氏山莊
茅堂聞在斷崖居畊鑿真疑與世疎黃石洞依秋樹冷
子房祠映古苔虛山人自述潛夫論吏部空留處士廬
見說田間多野興每慚為客負犂鋤
張惟敏
送𫝊與礪廣州教授
早年文采動公卿此日承恩出鳳城萬里舟行休憚遠
故鄉親老得歸榮路經梅嶺香雲溼潮落珠厓瘴海清
綸閣日長思校理暫將餘力訓諸生
黃清老
興聖殿進史
瑶編初進侍明光日麗龍池晝刻長堤柳染成春水色
宫花并入御爐香金壺灑露層階滑玉盌分冰廣殿凉
矇瞍自知天意喜鳳笙新奏五雲章
貢闈偶成呈同院諸公
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤眠白玉坡
弱水蓬萊三萬里不知何處月明多
雪夜直宿玉堂
琪樹花生禁漏遲金莖月色近書闈白雲入水春無迹
銀漢横空夜有輝竹靜似聞蒼玉珮松寒欲傍綠荷衣
乾坤清氣蓬萊表獨對天風拂素徽
寄劉宰鳳溪
玉署芸香課石經江湖無復舊詩名日移宫樹春懷友
花落天階曉聽鶯滄海料應流不盡白雲安得與同行
君行十八灘頭路為說相思萬里情
巧夕偶書
幾葉梧桐暮雨收綵棚尊俎候牽牛青鸞西去瑶池冷
烏鵲南飛碧水流屋角月明三尺竹河邊雲濕數星秋
天風掃退塵間夢一曲金徽獨倚樓
丁丑三月七日會同年於城南子期工部仲禮
省郎世文編修文遠照磨學升縣尹子威主事
克成祕書至能照磨子通編修凡十人
曾記南城尺五天重來攜手宴同年春風遠塞蒲萄酒
明月佳人玳瑁筵苔上藥闌紅染露鶯啼柳逕碧生煙
瓊林十載多離别欲拂金徽思渺然
川鳬浴日金粼粼垂楊馬嘶三月春遊蜂舞蝶總愛客
飛絮落花時近人東風吹水入銀甕芳草為我鋪綠茵
更催朝露染魏紫舞袖一拂南山塵
張志道别都門
竹寺西軒共聽琴杏花猶記紫囊吟溪山老我扁舟興
風雨知君萬里心滄海夜潮銀漢濕蓬萊春樹碧雲深
三年離别尊前話傾倒何時更似今
柳絮風
三月韶光天氣清游絲舒卷太無情微飄簾幕當春盡
亂撲亭臺似雪晴醉臉欲吹新燕弱舞腰初軟落花輕
江頭點點行人淚相逐離歌灑客程
梧桐雨
曾將秋信報人知又與西風泣别離病綠滴殘猶有淚
題紅流去更無詩舊巢鳳冷朝飛遠古井金寒曉汲遲
待得楚臺雲散後却憑琴調寄相思
天運不已歲時又春學已可乎作自勉詩呈李
教授諸公
東風一笑可人心旋瀝新醅對客斟山色未勻春意淺
梅花已老白雲深半軒依竹閒聽雨千里懷人欲抱琴
試問樵溪隔年意碧波東注渺難尋
御選元詩卷四十九
