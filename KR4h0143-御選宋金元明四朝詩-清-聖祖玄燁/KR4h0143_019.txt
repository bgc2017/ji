欽定四庫全書
御選元詩卷十九
五言古詩七
宋褧
送張孟功揚州覲省分題得遊絲
東郭暢景韶飛絲蕩晴朝細逐柳綿度狂隨薰風飄燕
郊縈去策楚岸罥征橈嗟予顧不及相送共迢遥
王君冕關中别墅芳潤亭寄題二十韻
雍壤第上上土厚風氣温水泉引甘澤卉木滋以蕃興
王作都會山川鬱屏藩維周秦漢唐陳蹟猶具存一覽
以娛目矧此長子孫勝境遇名士相值復何言王君長
安人負郭有田園藍田在其左終南高且尊平川豁瞻
眺崇岡如吐吞結構事幽隐池臺閟重垣植木春茂茂
釃渠夏沄沄晴花炫屋角秋苔黯牆根嵐翠浥圖籍荷
葉蔭壺尊觴詠協時序起居適寒暄生涯付子弟供具
有鷄豚好客時過從租吏不叩門談評及宇宙息偃度
朝昏緬懷鶴在隂大笑蝨處裩茫然珪組念邈矣車馬
喧兹亭可適意餘事勿復論(君冕為三原縣令常被誣未雪)
題道者山
元氣肇融結嵂屼蟠厚坤蓬瀛訝虛無五岳名號尊兹
山介平營特與太古存碣石拱其側水巖何足論東北
醫巫閭羅列為弟昆境迥稱瞻眺多景移晨昏煙霏雜
遠樹海氣時吐吞幽深閟靈怪勝麗難具言謂宜棲隐
淪秋鶴仍春猨叢桂賦騷雅蘿薜相嬋媛顧此緇衣流
結構開祗園陳迹紛恍惚紀載深本原屢聞賢侯王遊
觀駐朱軒從容樂觴咏風日搖旌旛我昔延祐末東邁
窺其藩望望不得登予懷未能諼于時秋雨霽仰羨思
攀援誰為持此意灑翰題空門
王士熙
送郭子昭淮東經歴
夫君黃鵠姿氣排青雲上嵯峨柏樹枝冰霜激清賞鋒
錯太阿鮮韻叶元石響淮海今勝區疆場記疇曩省俗
出凋瘵主畫酬鞅掌南浦春波深迢迢桂舟往論交心
獨傾撫别意增惘古殿瓊花開題詩寄遐想
題蘭亭定武本
會稽晉名山中有千世寶斯人臨池波歴歴照穹昊流
傳長安道老僧惕如擣昭陵雲霧深玉匣失所保周成
顧命篇垂戈列經誥至今天下人欲觀何由討幸然定
武石難容以智造宋家幾播遷惜哉蹟如埽眼明偶相
遇精神更美好五字未曾缺纔出紹彭早黃庭亦不存
瘞鶴殊渺渺摩挲憶真者鬚髮空自皓
王思誠
按部至嵐州懷舊
早涉卧虎泉曉過飛燕堡北來風泠泠東升日杲杲冰
雪滿髯鬚鱗甲生衣襖候官遠相逢村落飯一飽南嶺
秀雙松亭亭蔭危道山深澗路滑懔懔畏馬倒俄然得
平地深憂豁如埽解鞍西嵐城疇昔一曾到經今二十
年顔色嗟已老念彼同襟人聚散若萍草各在天一涯
誰與脩舊好作詩寫孤懷巵酒聊自勞
胡助
菊山詩
世有隐君子種菊巢空山心同白雲遠身與黃花閒朝
飢餐落英夕飲露未乾幽香被三徑晚節當歲寒林下
非無人獨在柴桑間風味略相似窮年以盤桓
自靈巖登天平山次柳道傳韻
維昔渡江蹕近在千里甸吳門治清靜西浙稱道院興
懷慶歴初百歲如過電孰有范公賢臯䕫素同傳天平
表先塋泉臺封土竁巍巍忠烈祠鄉社春秋薦伊余徒
北歸老色日上面萬象供冥搜四維喜安奠重遊會主
人奉嘗益繁衍席珍柳太常險語情眷戀我語上瀨船
苦思勞挽牽客途春事殘僧窗夏隂轉古木蟠夭矯新
篁剥蔥蒨水影澄心空山色照眼絢馮高見黃雲殘秋
行飽麵少飲有餘歡遐覽意忘倦時驚蒼石聳閒悦晴
禽囀共惟吏部公台斗不肯踐頗好偕文士幽討窮林
巘嵌崖白雲泉掬手玩清泫煮茗味獨奇醉來和月嚥
涼風吹客衣激激散冰霰亦有星源尹怡顔時自盼琢
句追大雅放懷即私燕文學吳越裔書工篆隸變載道
靈巖遊山路亦云便䲭夷去已久西子寧復見徘徊響
屧廊尚想吳王殿姑蘇走麋鹿會稽貢竹箭高唱白苧
詞漓風日以扇邈矣季子心隂述唐虞禪興亡屬時運
成敗談俚諺吳中美浮圖題榜率輕狷正爾澗谷慙欹
傾襲京卞
孫轍
擬古四首次楊志行韻
涉江采芙蓉江水何澄鮮朱華映朝旭窈窕薰風前相
望不盈咫風波良獨艱攬之置懷袖撫玩空長歎春榮
衆所慕泯默無復言
孟冬寒氣至眄彼庭中樹忽得故人書中有相思句故
人隔異縣相望良獨苦候蟲鳴廣除落葉被衢路淒其
對搖落登高詎能賦白髮生鏡中荏苒流年度故人歲
寒姿亦有濟勝具相期佩飛霞共飲金莖露
青青河畔草春至不復腓延緣被陂坂飽彼羊牛飢荏
苒時序遷王孫終未歸西風一蕭瑟楚客空傷悲安知
壯士心金石乃不移隂陽無停運垂柳生金絲鳥鳴百
花開迴首乃爾為丈夫貴自勖千載以為期
明月皎夜光出自河漢東衆星爛以繁牽牛正當中永
懷乘槎人上與河源通遡遊往從之杳杳將安窮至人
淩倒影千載幸一逢願言攬其袪一洗塵埃空乘風遊
汗漫歴歴天九重有志未能就憂心徒忡忡
方瀾
石門夜泊
積雨暮天豁炊烟隔林起人喧落帆處野語新月裏桑
逕綠如沃麥風寒不已一夕舟相銜擾擾利名子
許謙
遣興四首
秋日常苦短秋夜不可闌葉鳴迅風晚蟲怨零露寒月
白天炯炯振衣起盤桓山川出浮滓翳彼明不完幽興
中道絶百感來無端何當誅豐隆致身無羽翰清光亦
何私不照方寸丹
猗猗澧有蘭馥馥沅有芷獵獵石上蒲泛泛水中芰鮮
鮮三逕菊旎旎百畮蕙采掇集衆芳粲爛成雜佩佩服
何所從將以待君子
春風榮衆芳秋露悴百草羲和策日月疾急兩飛鳥枯
桑號天風俯仰波浩渺氣流物隨化金石不自保人生
寄蜉蝣時邁胡不老天地有終窮微眇何足道
乾坤無停運清氣日夜生人居覆載間所息能不萌握
機養天和持守如捧盈得喪固有命寵辱何足驚一身
磐石重萬鍾浮雲輕丈夫有志願誰謂我無成
華蓋山
羣山如斗形華蓋氣獨壯奮身地勢高目極天宇曠周
回萬象澄一一來獻狀中江漾孤嶼瀕海横叠嶂樓臺
市中居棋列相背向烈風攪蒼林落日鳴白浪蜃氣薄
浮雲溟濛杳東望長濠浸寒水短楫起漁唱同遊豈特
達竟爾忘得喪山下出蒙泉夷坐待清漲一掬襟懷空
自謂羲皇上
暮過東津館
薄暮下東津灘急舟劇箭漁鐙互明滅隴月時隐見清
颸從東來涼氣襲我面目送兩山青天長淨如練
舟中雜興三首(錄二首)
冉冉江上蘆離離路傍草霜露侵衣裳何用涉遠道鴻
雁方有序孤飛任林表豈不顧其羣長風翮難矯
嵐煙紫崔嵬波月光滉瀁星宿縣虛篷雲雨暗逸漿震
澤商氣深雄風駕濤浪白鷗與蒼雁來往同簸蕩吳潮
海門闊飛雪噴秋響重重越山迎汨汨溪流上舟行歴
旬日佳景閱萬狀孤征抱結思所感重悽愴安得同心
人詠歌共清賞
採藥
亭亭北山松宿藹蔭深碧蒼根走虬龍巨幹蟠鐵石平
生棟梁具不受霜雪厄兔絲得所附裊裊挂千尺流脂
入九地千歲化琥珀我欲掇其英俯仰費搜擿紅鑪轉
丹砂石髓變金液但恐茫昧間圖驥不可索意長時苦
促雙鬢日夜白刀圭或可試習習在兩腋蓬萊三萬里
詎謂弱水隔他時來山中故老應不識
用潘明之韻遣興
秋山撼虛林秋水揚素波緩衣踞蟠石怡盼庭樹柯芳
景良可惜去日亦已多天寒道路遠奈此兩鬢何興來
勿引酒醉飲空悲歌丈夫志有適慷慨捫太阿
陳樵
悦心亭
清晨攬衣起感物暢我情春風從何來草木忽巳榮深
池躍遊鯈喬木遷鳴鶯俛仰極萬類氣機足生生哲人
貴冥會悠然竟何營此樂難具述酒至且復傾
送吉夫北上
之子冰雪姿冥心學仙真官卑且勿念況復憂其貧邇
來太白山山勢淩秋旻雲盡月照夜花開鳥鳴晨閒居
少公事猿鶴為比鄰採芝過林麓釣魚遊水濱七年不
得調幽興如逸民通塞任物理聊用安此身憶昔始相
識交情日相親問君鍊藥訣祕之不肯陳金液且莫採
何以製水銀豈伊蓬萊中無分追後塵君今别我去九
關朝帝宸功名信可就慎勿煩精神閬風青峩峩海波
白粼粼他年重會面笑盼桃花春
雙柏(題畫)
亭亭山上柏柯榦如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
瓊林臺
上清瓊林臺似有千仞崇琪樹交柯生瑶草亦成叢幻
境類玄圃凝輝接琳宫天花或時墮縈紆颺迴風仙人
薛元卿手持玉芙蓉傲睨八極表洞見萬象空飛書約
王子弭節延赤松步虛朗歌咏流響入雲中
丁復
甘雨昨日足
甘雨昨日足今日豈不遊文漪散清沼綠樹未驚秋步
出西郭門浩浩江漢流危檣隘川浦乃有遠人舟江租
赴海漕驚沙無定漚號呼走羣吏肉食懷鄙謀及時不
歸耕卒歲何用周悄悄綠髮子還家多白頭為農極凋
瘁猶用苦誅求
竹山
離離鳳食榦綿互亘脩巒君子懷靜儀虛貞媚蒼寒靈
厓發潜穎崇苞閟幽盤筮鄰從蔣詡永結求羊歡
同縣尹張志道徵士黃觀復隂秀才燕集六縣
校官葉仲庸池上分韻已而互相為和三首
分得碧字
江水秋未清林暉午能碧相忘散亂坐幸老談笑劇以
君久寒氊且爾暫暖席同心勿辭飲況有陶彭澤
次韻殿字
堂堂瓊林客籍籍金鑾殿一官巖州最再調淮縣見(謂張)
(也張以丙科授黃巖州判再授淮東六合縣尹)人生逐日老世事浮雲變亦有
古宫臺淒涼入荒甸
次韻下字
王日不注官從天得長假年衰豈能高老坐不許下新
秋席為展欲夕尊未罷誰揮魯陽戈請駐羲和駕
題秋江晩渡圖
白雲在青山紅葉爛無數亦有冬青枝長松共如故茅
堂當樹間江光澹凝素扁舟不可呼誰令汝來暮
楊信可
和揭曼碩兼懷武昌名勝
親友日以疎江漢日以深孤雲懷海嶠倦翮思長林終
然無所知沿流動悲吟豈無後日期邈若隔千岑安得
好風來泠然入中襟日與親友會微言自規箴
和盧子儀寄懷盧肅政上巴陵王侯
人生有知遇永懷不可忘俯視萬丈淵仰睇千仞岡青
山何其高江水空自長忽憶石潨叟别我半載強昨者
從湘中歲晏歸朔方孤舟渡淮水遺歌滿滄浪迢迢天
際雲青青陌上桑
次韻酬呂文學
後會未可必前路轉多山鷄鳴發孤館蒼涼雲樹間俯
視清溪流仰睇高鳥還念此别離情南山正孱頑
薩都拉
宿臺城山絶頂
江白潮已來山黑月未出樹杪一燈明雲間人獨宿近
水星動搖河漢下垂屋四月夜深寒繁露在脩竹
題焦山方丈
江風入霜林寒葉下疎雨蕭蕭復蕭蕭可聽不可數山
僧亦好奇呼童埽行路何處覓秋聲肩輿入山去
寄朱舜咨王伯循了即休五首(并序)
元統二年秋八月僕與淮東憲副朱舜咨廣東僉
憲王伯循會于瓜洲江風山月亭上過金山登妙
高峰飲酒賦詩京口鶴林寺僧了即休風雨渡江
贈别少年遊詞既而即休辭去舜咨伯循留廣陵
僕獨涉淮過河北人生聚散信如雲萍屈指歲餘
舊遊如夢向日舜咨有雨過江色淨五字天趣妙
發未克竟篇兹以一字為一韻賦詩寄上舜咨伯
循二前輩鶴林主者了上人
木落淮南秋蘭橈泊瓜渚把酒三人同江亭看飛雨雨
過江色淨妙景發天趣歴歴江南山一一青可數
大江湧金山稳若青蓮座山下有龍宫見水不敢唾江
山萬古同日月片帆過把酒妙高臺狂歌醉相和
飄飄鶴林僧布韈青鞵雙長江飛錫渡海磬魚龍撞遠
來作偈别楚雨鳴秋窗振錫獨歸去天花飛滿江
微茫揚子橋細雨濕秋色小艇載吳姬搖搖語相接風
起布帆高一往不再得夜宿廣陵城吹簫怨明月
霜高木葉空江清水花淨離懷江水深楚女晩妝靚按
拍聽歌聲點筯行酒令白露滿衣裳迥野垂斗柄
宿烏石驛
雲起烏石峰雨灑紫溪嶺孤館如山深愁人覺宵永燈
花翦復開風竹亂不整清晨渡閩關南斗落衣領好寫
度關詩點筆題石笋
度閩關二首
暁度分水嶺身在雲霧中手扣天上關聲落山下風雷
霆走澗壑神人過虛空既訝奔豐隆亦可招祝融頃刻
開萬象赤鳥飛嶺東
白雲下千峰盡入懷袖裏振衣度閩關灑作山下水仰
登天無梯俯視井無底古來守關人豪傑存有幾寒食
百草青春風吹不起
過嶺至崇安方命棹之建溪
人生天地間馳馬歴大塊行樂須及時流光逝難再役
役功名羈歴歴山水邁偉哉東南區奇險閩粤最車書
四海同風氣一嶺界肩輿度層霄手棹下急瀨四山抱
回流環合如束帶玉井蓮葉飄仰高天作蓋倏馳丹峰
前却在紫嶺背微雲間煙霞疎雨灑松檜深林樵牧歸
落日山鬼會雪瀑挂冰簾林風響天籟石梯駕仙巖往
往遺骨在瑶草石上生丹藥市中賣巍巍考亭祠過客
下祠拜溪水自成文上接洙泗派喚渡雲門僧貌古清
可愛手把青松枝趺坐溪石罅懸崖虹棧危插竹魚網
曬山高人蟻旋下視舟一芥輕舫類飛鰍宛轉亂石隘
崢嶸龍角尖磥砢黿首癩槎牙激頽波出没如水怪萬
古槌地雷三峽瀉泙湃峰巒爭送迎奔走萬馬快箭過
耳生風開口不暇咳峭壁走衝流恍若巨鼇戴山有舊
題名歲久字刻壊豈無姓名存彷彿年月載覽此前人
蹤徒為後人慨天氣易寒暄光隂倏明晦浩蕩三日程
應接千萬態會登天柱峰一覽宇宙大少吐胸中豪神
遊八方外題詩贈山靈清氣留勝槩
夜興
千峰走晴雷風力吹邊雨層雲不成隂殘缺如敗堵山
深日易暝孤館孰賓主燈花翳復明落葉聲可數獨立
誰與親厨人夜深語
秋日池上
顧兹林塘幽消此閒日永飄風亂萍蹤落葉散魚影天
清暁露涼秋深藕花冷有懷無與言獨立心自省
題茶陽驛飛亭
白雲飛出山怒擘蒼峽裂幽谷濕晴雲絶壁灑飛雪萬
折入滄海龍宫水晶闕簸揚弄珠人冰簾挂寒月
將至大横驛舍舟乘輿暮行
山行日已暮肩輿度林薄涼飇淒以清松子當面落千
山月崔嵬萬葉雨蕭索昨夕櫂歌行頗憶溪上樂
果囉羅納延
登崆峒山
綠蘿陟層巘曠望浮雲馳飄風西北來䬃䬃吹裳衣氣
候倏遷變中懷鬱歔欷路逢一道士高結冠巍巍恐是
廣成子載拜欲問之長歌入深林棄我忽如遺哀湍瀉
石磴日落松風悲靈蹤邈難及千載生遐思
賦環波亭送楊校勘歸豫章
積水敞華構参差帶幽壑微風動輕蘋綠雲泛珠箔天
空夕隂斂川迴遊鱗躍徘徊滄洲夢露下翠衾薄公子
屬鳴珮逍遥陟延閣微吟省樹移緩步庭花落放舟返
春渚言恣林泉樂揮觴靡可留悵望青山郭
送葉上舍晉歸四明
涼空夕隂霽繁星烜明河夜色浩如水秋聲在庭柯遊
子千里情歸心向江沱亭亭太白巘窅窅煙雲多落月
挂松檜古屋依清波結縭豈不蚤流光恐蹉跎振衣出
橋門晨興理征艖清淮集魴鯉曠野飛駕鵝顧我羈旅
間執别將如何持觴易水上慷慨驪駒歌遠眺東南山
鬱鬱雲嵯峨
送道士袁九霄歸金坡道院
朔風吹黃沙客子夢千里青山久不歸白日去如水昨
朝灤水上仙人偶來過自言遠紛壒結廬在金坡玉峽
棲層雲翠閣縈危棧鐘聲繞碧壇桃花出深澗雙童埽
白石展布彈瑶琴青松挂落月海色浮空林竟謝區中
緣騎龍怱歸去秪恐人民非那愁歲年暮君還鍊石髓
九轉成玄霜他時肯分贈碧落同翺翔
送危助教分監上京
驅馬涉大河堅冰若平地雪霰在須髮顔色漸憔悴迢
遰出恒趙迤邐入燕薊幸託君子交情親不予棄裹衾
屢就宿下榻辱延致諄諄味道言情非骨肉異振鐸趨
雍宮胄子夙尊畏適從甘泉幸晨理赤城轡我獨增煩
憂中夜不能寐崎嶇數千里欲盡平生意忽如参與商
令人發長喟都門候迴轅淅淅秋風至
逍遥室為鄒上舍賦
嘉樹翳學省繁露夕零亂琅琅讀書聲歴歴在霄漢君
子慎齋居編簡夙潜玩秋蛩咽斷甃流螢襲虛幔燈燭
耿餘輝沉沉夜將半宴坐遂忘言羣疑自冰渙聖道日
脩明玄譚乃虛誕願君善其用毋為發深嘆
題應中立所藏陳元昭山水
遠騎出郊坰裴徊立清暁風雨江上來雲山望中小松
瀑瀉巖阿僧鐘度林杪兹焉倘可棲長歌拾瑶草
松巢為錢塘謝尭章先生賦
結廬東山下門外萬松立月明樹根坐露華衣上濕鶴
歸洞雲暝風生海濤急茯苓倘可餐永矢謝城邑
鶴齋為道士薛茂弘賦
仙人倦騎鶴築室住空山桃花落几上白雲入窗間昨
從青城遊路逢采樵者遺以山君銘刻之崖石下開門
望赤壁明月滿中天窅窅玉笙韻秖在青松顛茅君不
可招雙舄下京縣借問幾時來笑指壁間箭我有碧玉
軫與君彈九臯曲終忽長揖飛珮翀煙霄
京城雜言五首
神京極高峻風露恒泠然憧憧十二門車馬如雲煙紫
霞擁宫闕王氣浮山川峩峩龍虎臺日月開中天聖祖
肇洪業永保萬億年
丘公神仙流學道青海東維時儒教師矯矯真天龍乾
坤始開廓魚水欣相從扣馬諫不殺嘉辭動天容保此
一言善元祚垂無窮(世祖常因金儒元好問之請為儒教大宗師復納全真丘處機之一)
(言國家始終好生不殺)
居庸土高厚民物何雄強老稚閑弓獵不復知耕桑射
鵰隂山北飲馬長城旁駝羊足甘旨貂鼠充衣裳酒酣
拔劍舞四顧天茫茫
高槐拱朱垣樓閣倚空起劒佩何陸離車馬若流水昔
有社稷臣艱難闢荆枳㰱血飲黑河剖劵著青史國家
感勲勞報施及孫子
千金築高臺遠致天下士郭生去千載聞者尚興起我
亦忼慨人投筆棄田里平生十萬言抱之獻天子九關
虎豹嚴撫卷發長喟
郟城冬夜讀書有感
幽窗悄無寐稍覺塵慮清月色下床頭映我書冊明微
燈照孤影慨彼華髮生永懷古先哲勞心但營營
發大都
南陽有布衣杖策遊帝鄉憂時氣激烈撫事歌慨忼天
高多霜露歲晏單衣裳執手謝親友驅車出塞疆雲低
長城下木落古道旁憑高眺飛鴻離離盡南翔顧我遠
遊子沈思鬱中腸更涉桑乾河照影空仿偟
劉蕡祠(唐劉蕡幽州昌平人謫死柳州歴遼金無能發潜德至本朝天歴間昌平驛官)
(宫祺始奏建劉諫議書院)
入郭日已暝惨澹楓葉赤鞠躬荒祠下低迴想遺直劉
君素忠憤伏闕論邦國痛陳腹心禍竟罹考功斥餘子
盡鶱騰鬱鬱負慙色鄉人仰高誼千載崇廟食悲歌風
蕭蕭感慨情惻惻出門無行人涼月照東壁
龍虎臺(大駕巡幸往返皆駐蹕臺上)
晨登龍虎臺停驂望居庸絶壑閟雲氣長林振悲風翠
華有時幸北狩甘泉宫千官候鳴蹕萬騎如飛龍帳殿
駐山麓羽葆羅雲中我行避馳道弗得窮幽蹤衣裳倏
涼泠積霧浮空濛前山風雨來驅鞭復匆匆
榆林
出關喜平曠前林樹扶疎微茫候煙火参差見㕓廬美
人秋水上娟娟映芙渠巷隘車騎塞山寒日將晡行人
問旅舍投鞭息馳驅張燈秣駑馬斷櫪餘青芻夜涼衾
裯薄悒悒愁前途鷄鳴山窗曙去矣毋躊躇
槍竿嶺(山腰長城遺跡尚存)
飲馬長城下水寒風蕭蕭遊子在絶漠仰望浮雲飄前
登槍竿嶺岡岑鬱岧嶤崩崖斷車轍層梯入雲霄幽龕
構絶壁微徑紆山腰人行在木末日落聞鳴蜩履險力
疲薾憑高思飄颻何當脱羈鞅歸種南山苗
李老谷(谷中多杜鵑)
高秋遠行邁入谷雲氣暝稍稍微雨來漸怯衣裳冷縈
紆青崦窄杳窱煙林迥峰迴稍開豁夕陽散微影霜葉
落秋澗寒花媚秋嶺途窮見土屋人煙雜墟井平生愛
山癖愒此愜幽靜月落聞子規懷歸心耿耿
赤城(金閤山在赤城西郊洞明真人脩鍊之所山中盛産青李來禽諸果)
休駕赤城館憑軒望前山飛雨西北來亂灑石壁間風
寒樹摵摵水落沙班班牛羊盡歸柵微燈掩松關野老
頗留客及此農事閒頃筐出山果濁酒聊慰顔移尊對
金閤靈宫鬱孱頑安得吹簫人乘鸞月中還
龍門(元統間知樞密院事都拉特穆爾過峽中見二羊鬭山椒樹間項刻大雨水溢姬妾)
(輜重皆為漂溺)
崢嶸龍門峽曠古稱險絶䟽鑿非禹功開闢自天設聮
岡疑路斷峭壁忽中裂雲蒸雨氣暝石觸水聲咽羸驂
涉溝澗執轡屢愁蹶憶昔兩羝羊忿鬭蛟龍穴暴雨忽
傾注淫潦怒奔決人馬多漂流車軸盡摧折我行愁隂
霾惨惨情不悦日落樵唱來三歎腸内熱
檐子窪(昔多盗賊今置巡檢司于山椒其山無林木皆蔓草)
朝發牛羣頭夕憩檐子窪高秋得清曠野蔓多幽花黃
雲翳日脚草色浮天涯山荒樹寂寞寒陂落昏鴉頗喜
盗賊清塞田盡禾麻至今將軍壘日落聞清笳我生久
羈旅崎嶇涉風沙天寒道路遠曛黑投山家
次上都崇真宫呈同遊諸君子
鷄鳴涉灤水惨淡望沙漠穹廬在中野草際大星落風
高班馬嘶露下貂裘薄晨霞發海嶠旭日照城郭嵯峨
五色雲下覆丹鳳閣琳宫多良彦休駕得棲泊清尊置
美酒展席共歡酌彈琴發幽懷擊筑咏新作主時屬承
平幸此帝鄉樂願言崇令德相期保天爵
陽明洞丁元善尊師攜酒招省郎穆徹君過余
夜飲
仙人釀松華留客中夜酌微風樹間來細雨鐙前落清
詩憶彌明高興懷康樂移尊過西軒匡坐聽笙鶴
還京道中
客遊倦緇塵夢寐想山水停驂眺遠岑悠然心自喜晨
霞發暝林夕溜洄清沚出峽涼風馳入谷塞雲起霜清
卉木疎日落峰巒紫迢遞越關河参差望宫雉家童指
歸路居人念遊子各嗟行路難深乖攝生理終期返南
山高揖謝城市
送王子充歸金華
東郊雨新已蔚蔚春樹稠驅馬郭門外持觴送華輈念
子客京縣意氣如雲浮文章儗秦漢雅頌窺商周世無
楚和氏誰能識琳球褰衣别親友長揖謝王侯天高落
日遠驂騑駐河洲顧我在韋布執袂情悠悠願如大江
水與子俱東流
陳旅
次韻毘陵吳寅夫見寄
季子江海居勝友園池賞臨水咏新詩輕飇送流響丹
花陽林吐綺翼幽竹上雲瀾阻塵躅離思徒浩漭杪秋
辭京邑寒郭&KR0712;吳榜宗兄念行役旨酒勞鞅掌承子共
清悰論文發豪爽我貧久僑棲所至類樂廣願得陽羨
田寧慙五湖長夙昔詒約言遲暮嬰世網衆仙諒超遥
樓觀滿方丈餘霞散文席斜月生翠幌芳夕令人思思
之不能往晨興即高岡引睇寫孤想
湖上分韻得春字
君子佩明信相期湖水濱時欣宿雨霽畫舸送遊人輕
鷗集蘭渚佳樹變鶯晨山遠煙容澹日出水光新美人
含麗思豔曲歌陽春暌攜會彌歡酣適趣益真兹遊敦
德誼況乃及芳辰
題秋山圖
之子託沖隐秋山樓觀深矧兹及霜晨遐矚沈氛隂翠
巘含白雲丹楓映青林靈谿鳴石溜野屋負層岑趨喧
事多違即曠恒愜心何哉芳月宴而我阻幽尋
題米元暉溧陽溪山圖
宿雨散層巘林麓翳煙霏遥山斷復連川上初昕微我
昔困行役溧陽秋未歸幽子喬松流解后啓郊扉撫景
正若此别離嗟願違覽卷遂終日溪雲欲生衣
春日思遠遊
春日思遠遊遠遊欲何止角哀見楚王伯桃樹中死出
門逢路人天下無二子春山一萬重春江一萬里上有
無心雲下有無情水
次韻答都下友人二首
百金買駿馬千金買紅妝長安畫樓上飲酒吹笙簧夭
夭園中桃鬱鬱陌上桑美人越山下白髮生雕房
涼風振高梧繁露集幽菊攬衣起徘徊殘月照我屋曾
襟鬱孤清日日塵眯目銀河在天上手短不可掬
西山詩(并序)
至順三年六月之吉西山新寺之穹碑樹焉是日
百僚無敢不至碑所余與趙博士繼清早作出平
則門沿大隄並駐蹕亭下轉入湖曲逢趙宗吉成
漢卿二編修與劉敬先典籍騎驢從蒼頭挈匏尊
邀余與繼清就隄側藉草坐灌木延隂風泠然生
澗底幽鳥鳴其上命蒼頭隄傍取荷為盤以實腊
肉倒尊中濁醪飲數行甕山流黛與湖影相盪潏
於杯盤巾袂之上余在京師七年蓋未有一適如
此時也酒盡三君子起曰子於此能無詩乎余言
歸即賦之及歸以職事縻繞少清趣明年三月宗
吉持紙來索詩戶外雪深二尺無他客乃賦詩曰
蓐食出西郭初日明遠川聮鑣走山麓山樹盡含煙紫
石擁馳道綠水侵弄田高人湖上來解后野澗邊茂柳
垂密幄曾莎布柔氊回風䬃幽爽有鳥聲清圓采荷薦
珍胏洗琖行芳泉夫容濯新雨迥立方嬋娟晤言攄素
抱逸思慕遐鶱窈窕紺園夕珠林映璇淵黃金作臺殿
縹緲集諸天顧慙凡躅汙亟去不敢邅適意無先期重
尋有中悁華月忽易改賞心與時遷晨興望雲物皓雪
滿層巔
郊居
郊居息塵事日夕望青山青山秋氣多白雲出其間露
渚野芳集楓林江色寒夷猶感流序況乃曠幽攀
題泛舟圖
江雲生白石水木澹幽姿雙松出叢薄翠色集遥枝落
日明極浦楚岫正参差美人鼓蘭枻歲晏將何之
安福李氏臨溪亭
結屋負南郭清溪流屋前端居塵事少水木自幽妍滌
硯弄寒泚鳴琴寫潺湲沙鳥時近人汀雲相往還烹鮮
芼溪毛留客坐前軒逝川道體著觀物悟微言
劉致
對月
涼宵在前墀佳月墮我側此月如此心曠朗一片白開
樽起相娛佳月即佳客月如感知已為我好顔色此時
還獨醒奈此月明夕
題錢玉潭竹林七賢
門巷寡轍跡靜對溪南竹溪水淨堪染竹色與分綠有
時溪相向襟抱如瑩玉安得萬蒼筤遮植青溪曲豈無
嵇阮輩遁世尊往躅浩歌日酣燕達生亦云足
傅若金
雜詩三首
植蘭彌九畹種菊被三徑幽芳固殊姿馨德良可並搴
蘭以為美餐菊以資命睠言理蕪穢恒使枝葉淨蕪穢
苦易侵枝葉苦不盛豈無桃與李貴此諧野性
窮巷有畸人夙夜勤古道敝衣適至骭䟽食恒不飽歌
聲若金石顔色終歲好豈無當世念所趨惡佻巧美玉
不足珍懷義以為寶
異人言種石可以致雙璧千金受玄秘辛苦乃有獲温
其比君子韞櫝良愛惜青蠅易為汙恒恐傷厥德連城
不願售思以置君側終歲無與言持之將安適
送陳衆仲助教赴江淛儒學提舉
秋風吹浮雲鳴雁復南翔山川何憀慄草木日夜黃客
行歲云除僶俛懷舊鄉君行即吳會執别此河梁淮泗
多奔流雲海浩茫茫靈飇翼飛艫馳景曜征裳去途日
以遠來會日已長援之不可得躑躅情内傷
九日夷山驛
馳驅涉長道時節良易更去日能幾何商飇䬃以盈玄
蟬號且息羣雁翩南征兹辰揆重九在俗豈殊情抗袂
出虛館登高望舊京圓穹無留翳素顥有餘清延矚周
四遐但見古時城頽宫委蔓草喬岳襲前名茫茫隂陽
間感此百慮并我性不解飲虛觴聊自傾
和趙德隆秋夕雨
落景翳重城凝隂起初夕蕭條飛雨至散漫輕飇激洒
幌靜彌多喧簷暴復息清商亂急管遥怨生離席遊子
恒念鄉氣淒感時易既興北風歎亦抱南山戚晨鷄不
廢度征雁無寧翼嚮道乖夙期寸隂違所惜詠歌良可
興幽懷坐填積
雪中送宋上舍仲敏歸滑州省親
北風何烈烈雨雪亦雱雱遊子去成均將歸古靈昌詩
書豈不樂歲晏懷我鄉我鄉伊可懷父母在中堂休告
亦有時定省焉可忘浮雲踰大伾白日照宣防子行日
已至送者各盡觴當歌念遠遊令我媿中腸
四月十四日發京
六龍西北馳羣鳥東南翔感我客遊士心神隨飛揚迢
迢踰大河怳怳越崇岡已驚時序易復念道路長驅車
出東門浩歌慨以慷燕薊豈不樂吳楚為我鄉父母久
違離兄弟不在旁當兹遂歸去聊可慰衷腸
劒門圖
劒門天下險亦復天下壯崢嶸扼西南氣欲軋萬象石
壁摩往來風湍束奔放深蟠虛無底峭出日月上二儀
含崎嶔萬古設眺望一夫或當關強敵不敢傍胡為昔
人國恃此亦傾喪聖朝今無外皇化極浩蕩勢狹秦漢
爭治同唐虞讓乃知不在險六合德可王前年南中行
其地少平曠縣車度重隘束馬下疊嶂飜疑蜀道坦劒
閣固殊狀及此觀畫圖間關愁西向浮雲從中來日暮
一惆悵
九鷺圖
鮮鮮白鷺羽振振清江澨露草寒已衰風蘆近相蔽飛
鳴各自適離居亦有次雖愜江海情終懷雲霄志君子
思有則畫者工取譬儀羽庶可希脩潔誠所貴
羣雁圖
微茫洞庭野隐約瀟湘岸鴻雁將栖息飛鳴求其伴先
集良未安後至淒欲斷使我懷弟兄因之中腸亂留連
江海遠惨淡秋暉晏常恐隨天風高飛入雲漢
題雲崖圖
高崖含青空雲氣所出入絪緼日千態嶄絶恒特立雨
合龍挂低風廻鳥飛急寄言為山者進簣庶可及
題山水小景雜畫四首
空村斷行跡深雪連昏暮惨淡既平岡坡陀復盈路時
聞一樹折猶見羣鳥去中有映書人柴扉對何處
江白雲稍歸山青樹如沐輕舟漁石渚獨騎經林麓野
氣昏已明泉聲斷猶續坐憶泛湘時村西見茅屋
雲歸山欲暝月出泉相映石影生夜寒松聲起僧定遥
疑露下立或發風中詠幽境何闃寥長廊罷鐘磬
盤盤蒼山根泉石如素練含風靜復響觸石驚相濺竹
迴秋氣來松凉夏隂轉山翁閱妙理獨立無人見
題墨梅二首
老樹亞晴空疎花帶寒野風流不自惜澹泊從人寫歲
晏孰能娛空山少來者
孤花何婉娩玉立含幽素短短時出橋疎疎或臨路生
疑簷下月半照牆西樹
題蘇氏耕樂堂
少年思薄宦既老思田里耦耕非吾事素食良所恥時
雨行東臯平疇被流水興言命童稚東作從兹始飯牛
桑苧隂秉耒郊原裏舊麥既青青新苗復靡靡升堂舉
杯酌閒暇閱經史有秋庶可待敦本聊自喜古人不復
存斯士亦云已食力吾所安夜行貴知止
題宜春鍾清卿清露軒(清卿能琴)
秋氣集太虛夕光溥高樹時聞隂液墜暗識商飇度旎
旎星動林英英月霏霧涼扃息塵想幽琴寄元悟寂歴
松上聲逍遥丘中趣鈞天澹斜影銀漢藹微素古調今
所稀太音誰能喻仙人飲沆瀣壽命金石固千歲不可
期空歌徒延慕
黃清老
古詩六章送王君冕歸陜西(名弁甲寅進士)
麥熟天乍熱開軒理瑶琴兹晨有客至一逕蒼苔深日
出樹影倒曠坐分綠隂清談落餘花松風雜幽禽君子
希道德永言結同心
園林步春暁芳徑澹巳開日出露未晞孤吟池上臺虛
閣納翠光硯寒欲生苔清坐契心賞白雲時入來君子
晚相識南山碧崔嵬
西山三月春萬物好顔色鳥啼自宫商花開各紅白滔
滔東流水千里在頃刻風雨入遠林苔痕有新籜鷄鳴
潮欲上山月遲歸客
狂風卷茅屋遥見溪上山人生有遇合離别何足歎黃
鵠將西歸臨水振羽翰我有雙明珠置之青雲端朝朝
復暮暮照君千里還
少年處山谷壯歲遊京師性本猨鶴羣焉能牛馬馳曩
有採薪憂挂冠願為醫近得聖賢心讀書甘如飴習貫
已成癖豈無君子知
十載宦京輦田園就荒蕪兹焉擬歸耕休馬南山隅舉
酒樹色動鶯燕鳴相呼流水既送君白雲亦邀余錦嚢
可贈遠媿非明月珠
訪子威都事不遇(同年狀元)
清暁抱綠綺來就夫君彈夫君久已出野水流花間石
澗度微雨秋生湖上山松隂坐永日心與雲俱閒人事
有離合白鷗聊共還
招友人
晨雨洗餘花塵慮日蕭散芳草綠如茵空林坐春晚遥
思江上客尊酒媿折簡臨流擷嘉蔬共此林下飯
送楊信父歸臨江
自别武夷君海水落幾丈當年尊俎地顛倒疊横嶂君
從山中來應見桃花開秦人笑相語媿我非仙才茫茫
八極中雲月秋徘徊苦吟不出門孤負黃金罍劃然西
風生拂我琴邊埃願從雙白鶴去去不復回
送李子威代祀嵩衡淮海三首
天香出金門春色動遠山使者持節去翩如跨雙鸞崔
嵬嵩少峰卓立乾坤間中夜南極浮星河遶天壇石室
有寶書泉鳴玉珊珊安得揖浮丘青雲驂羽翰
羣生望甘澤五岳雲氣通天香落巖谷瑞靄春冥濛海
潮天際來金碧森萬峰劃落紫翠堆亭亭玉芙蓉古廟
絲竹存迎神奏黃鐘空山遞餘響落花舞青童
南海祝融宅汪洋載神州巨浸涵萬有元氣何空浮蒼
蒼島嶼間仿彿通十洲神魚在深淵甘霖何以求朝折
若木枝夕飲桐柏流萬里一瓣香豈徒司馬遊
山行二首
愛山不知倦緩步成幽尋觀泉度疊嶂攜日穿層林睠
彼枝上鳥少憩松間隂蕭然清風來發我松下琴白雲
邀我飲流泉永我吟曾謂塵中人不知君子心
采采巖下菊菊老花壓地泉露飄我衣擷英不盈袂錚
然松子落林下遠風至沈吟不成詩支笻領山意
送僧定觀歸
詩僧百丈來復作五臺别丁然振金錫桂子落秋雪山
空白雲閒風息萬籟滅相思何處無江湖一明月
番陽舟中聞友人消息因贈
岧嶤九天門玉署青鎖闥老成煙霞心参商坐寥闊十
年望春雲不忍鑷白髮鴻雁還塞來頻頻附書札江湖
秋水淺舟楫苦不達不知南山陽梅花為誰發
題竹外一枝梅花
仙標何處來一枝倚寒玉晴窗見疎林座上春可掬山
隂帶殘雪水影兼遠綠珍重孤竹君歲寒伴幽獨
武夷道中
積雨多浮雲百川合為一新晴落花深草逕没行迹溪
風淡和柔天宇浩澄碧諸峰出雲間淨若露初拭遲遲
策駑馬稍稍度翠壁從人不知疲佳境恣所歴松間古
仙人燕坐松下石羽化今幾年蒼苔滿雙屐乾坤妙無
言小大自有得為我謝羣芳春風各努力
于欽
登太白樓
清泗遶任城何年謫仙遊人間失酒星落月惟空樓騎
鯨八極表鳴鳳三千秋此俊不可得雲山生莫愁
陳德永
送同知黃巖事林起宗滿歸
浮雲暮南征遊子思他鄉官清甘旨少有母不得將昨
夜夢倚門攬衣起徬徨翩然忽復去水遠三山長
胡枤
送别李伯實五首(錄三首)
情通萬里親遠别恐遼絶徘徊言笑間眷愛終糾結以
鏡投月中相照亦何切上下雲與塵輝光豈淪滅
我有五色絲投子錦繡機前織鴛鴦紋後織連理枝一
疋裁為雙卷懷各置之千歲兩端合永無棼所治
十五結交初大學同詩書纏綿二十載雙雙水中魚君
髮今已斑而我白髭須同門半為鬼成材者誰歟我心
永如帶周匝繫君裾
陳鈞
宿江隂廣福寺
我非山中人暫借山中宿靈風散微隂片月出喬木蕙
帳棲夕香古井汲寒綠名緇多夙契延坐同茗粥況與
靜者俱繕性久巳熟清詞麗陶謝玄談幹身毒所媿形
跡拘無由繼高躅鐘聲殷江島露氣靄林麓良遇愜素
懷徘徊至天旭
楊鎰
贈石維秀才
石子山中來衣上白雲濕俯仰時自謠鏗鏘溢篇什註
書空林間花落常自拾明晨城南去相望空悒悒
雨至
維南有崇山山上多浮雲靜聞微雨至寂寂在西軒曠
然無所懷端坐復何言不知春向深況知賤與貧
楊鑄
題宋氏南軒
脱灑謝塵喧棲神在巖戶殘雲床下起昨日山中雨緣
澗弄驚流攀林翫芳樹非關薄時榮逍遥自成趣
晩憩澗北亭
我性喜蕭散東園時獨行高亭俯絶澗下有流泉聲秀
木翳繁隂朱華散微馨踟蹰憺忘歸夕露沾我纓人生
忽如寄何乃苦營營優遊在空谷飲水有餘情
夏日山中讀書
翳翳嘉木隂結廬三四椽南風五月中日夕聞鳴蟬居
閒復奚為涵泳聖人言時於會心處掩卷自欣然
岑安卿
夢中作
積雨稍開霽晴川櫂孤舟雙目豁隂翳四望餘雲收輕
風生衣袂灑灑舒煩憂橋横落日迥水與山俱流白鷗
洲渚涼黃鳥林塘幽十旬九隂雨兹晴信難求美景與
心會及暮猶遲留賓朋愜清賞晤語更獻酬歸途見明
月華巔風颼颼
次兹息菴冬日海棠韻
盈盈宫錦仙厭彼繁華場當春不自獻婉娩懷無方託
根旃檀林金仙借恩光羣隂正凝沍特與回春陽拒霜
宜媿死江梅亦羞香飜令桃李顔應有趨時傷定惠一
笑姿未免隨春芳始信鶴林仙解逞非時妝
周權
懷别
青桑蔽繁隂玄鳥春將暮東風老松花長林翳黃霧俛
首事鉛簡流光暗中度淮水日夜流美人邈難晤賓鴻
盡北歸誰與達書素長歌復徘徊晴川渺煙樹
遊山寺
空林淨如埽石徑穿嶺細紺廬出深樹飛湍下雲際偶
逢赤髭侣囑我聽真諦菘肥齋鉢豐樾古佛燈翳遭簷
棘籬短野枳香入袂夕磬兩三聲半巖花雨霽
溪之濱
小雨淨川綠翫心鷗鳥羣拂蘚憩幽磴松花點衣巾禪
扃杳何處疎磬時遠聞青煙濕山道牛羊下斜曛
仙源
桃花悄無有仙源渺何許流水清於銅松色與崖古長
林莫蕭颼似與幽人語翛然卧空菴清猿夜深雨
夏日偕友晚步飲聽泉軒
終日局環堵散策窮深幽嘉我二三子落落誠罕儔適
意隨所詣行行遂經丘青松如高人含風自蕭颼夕雲
度深翠爽氣衣上浮石根瀉幽泉戛戛鏘琳球樂彼泉
上趣幽構飛岑樓新蘭秀而滋舊竹清且脩欵我情頗
厚清尊頻獻酬盤桓有餘樂嘯傲成遲留池深風露香
荷意澹欲秋飲散衆喧息微月生林陬
接竹引泉
蒼潤隐石脈幽源迸山椒連筒入雲竇勢接河漢遥引
兹一線秋高下穿林梢聮絡裊相拄旋折不辭勞挽之
歸我廬晴雨注屋茆乍窒或細細久續俄嘈嘈空階落
琴筑虛甕鳴鈞韶盥浥足自潔心迹良已超固無鼎釡
珍頗煮溪澗毛未能學許由厭喧解風瓢
湘中
天寒楚雲淨木落湘山幽空江夜來雨水滿蘆花洲西
風何渺渺滄波日悠悠有懷誰與言注目孤鴻秋
松下泉
長松蔭層巒黛色入崖骨鬱為翠雪浮蒸滃香不歇融
液作寒泉飛逬出石窟不濯輭紅塵空山瀉明月
御選元詩卷十九
