欽定四庫全書
御選宋詩卷六十一
五言絶句一
徐鉉
自題山亭
跂石仍臨水披襟復挂冠機心忘未得棋局與漁竿
寇準
南浦
春色入垂楊煙波漲南浦落日動離魂江花泣微雨
有懷
秦川春晼晚漢水路迢遙不待憑危檻離魂已暗銷
紙鳶
碧落秋方静騰空力尚微清風如可託終共白雲飛
春雨
散亂縈花塢空濛暗柳堤望迴腸巳斷何處更鶯啼
聞笛
平野人歸後孤城日落時西風聞一笛惆悵憶桓伊
殘月
光隨春漏細影共夕煙流若近明河没還疑墮玉鈎
送人遊邊
遠行當歲暮水溜路難分疋馬陽關外邊聲落日聞
送轉運梅學士遊邊郡四首
帳飲惜離羣窮邊去路分雪深山館夜孤雁背燈聞
絶塞程方遠窮隂歲欲殘石城歸夢斷隴月照人寒
水遠沉來信山長疊去愁夜深關月白休凭驛邊樓
夙駕巡邊徼歸程隔亂山長安花木麗春苑待君還
長安春望感懷
灞岸春波遠秦川暮雨微凭高正愁絶煙樹更斜暉
送人往嶺表
炎方君此去旅恨杳何窮海樹瘴煙黑蠻村山路中
途次
沙闊戍樓迥風高邊日清遲遲驅疋馬何處問歸程
王曾
立春帖子
北陸凝隂盡千門淑氣新年年金殿裏寶字帖宜春
鮑當
松江夜泊
舟閒人已息林際月微明一片清江水中涵萬古情
孤雁
寒多稻粱少萬里孤難進不惜充君庖為帶邊庭信
晏殊
盂蘭盆
紅白薇英落朱黃槿豔殘家人愁溽暑計日望盂蘭
陳堯佐
昭慶寺
湖邊山影裏静景與僧分一榻坐臨水片心閒對雲
范仲淹
江上漁者
江上往來人但愛鱸魚美君看一葉舟出没風波裏
南園
南園萬樹花極目春芳麗林下老成人相招植松桂
行歌
行歌春滿路坐歌春滿園花前人自樂桃李豈須言
明月
明月照前墀朱絃奏流水清風如未回敢望無雲起
青郊
青郊鳴錦雉綠水漾金鱗願得郢中客共歌臺上春
舟中
珠彩耀前川歸來一扣舷微風不起浪明月自隨船
寄歐静秀才
君歸一水遙魂斷木蘭橈賴有南軒竹清風慰寂寥
越上聞子規
夜入翠煙啼晝尋芳樹飛春山無限好猶道不如歸
淮上遇風
一棹危於葉傍觀亦損神他時在平地無忽險中人
出守桐廬道中十首(錄三首)
分符江外去人笑似騷人不道鱸魚美還堪養病身
素心愛雲水此日東南行笑解塵纓處滄浪無限情
滄浪清可愛白鳥鑑中飛不信有京洛風塵化客衣
江城對月
南國風波遠東門冠盖回多情是明月相逐過江來
和李光化秋詠四首
曉
牆外轆轤響樓前江漢欹曙光和月色猶記早朝時
晝
日色清如照前林葉未零海東新隼至一點在青冥
晚
晩色動邊思去年猶未歸戍樓人已冷目斷望征衣
夜
春色人皆醉秋光獨不眠君看明月下何似落花前
文彦博
題龍潭寺
古寺依青嶂高軒俯碧潭山僧如有待先掃侍中庵(夏英)
(公之庵)
趙抃
書院
雨久藏書蠧風高老屋斜鄰居盡金碧一一梵王家
歐陽修
伊川泛舟
春谿漸生溜演漾迴舟小沙禽獨避人飛去青林杪
自菩提步月歸廣化寺
春巖瀑泉響夜久山巳寂明月靜松林千峰同一色
晩過水北
寒冰消積雪凍浦漸通流日暮人歸盡沙禽上釣舟
遠山
山色無遠近看山終日行峰巒隨處改行客不知名
初秋普明寺竹林小飲餞梅聖俞分韻得亭臯
木葉下五首
臨水復欹石陶然其醉醒山霞坐未斂池月來亭亭
洛城風日美秋色滿蘅臯誰同茂林下掃葉酌松醪
野水竹間清秋山酒中綠送子此酣歌淮南應落木
勸君芙蓉杯欲褰芙蓉葉垂楊礙行舟演漾回輕檝
山水日巳佳登臨同上下衰蘭尚可採欲贈離居者
和梅聖俞杏花
誰道梅花早殘年豈是春何如豔風日獨自占芳辰
花山寒食
客路逢寒食花山不見花歸心隨北雁先向洛陽家
和聖俞百花洲二首
野岸谿幾曲松蹊穿翠隂不知芳渚遠但愛綠荷深
荷深水風闊雨過清香發暮角起城頭歸橈帶明月
春帖子詞
皇后閤
藹藹珠簾日溶溶碧瓦煙漪漣采荇水和暖浴蠶天
夫人閤
太史頒時令農家候土牛青林自花發黃屋為民憂
元會千官集新春萬物同測圭知日永占歲喜時豐
端午帖子詞
皇帝閤
舜舞來遐俗堯仁浹九區五兵消以德何用赤靈符
皇后閤
繭館覆柔桑新絲引更長紉為五色縷續夀獻君王
夫人閤
鳴蜩驚早夏鬭草及良辰共薦菖華酒君王夀萬春
黃金仙杏粉赤玉海榴房共鬭今朝勝盈䄡百草香
梅堯臣
寒草
寒草纔變枯陳根已含綠始知天地仁誰道風霜酷
月暈
月暈已知風燈花先作喜明日挂帆歸春湖能幾里
和資政侍郎湖亭雜詠絶句十首
蓮塘
不畏塘雨急蓮葉自相遮文禽忽驚去衝落波上霞
稻畦
淺淺碧水平青青稻苗長偏知楚客愛白鷺飛下上
苔徑
林間夏雨滋復有斜陽照綠淨不搖風從教春草笑
流泉
石齒嚼寒聲粼粼縈曲處有時浮落英又過城東去
漁艇
古木刳為舟野藤牽作纜釣人寒雨中遠望煙蓑暗
拒霜
木杪芙蓉花開非紅豔早常畏晩霜寒朱華競衰草
雜詩絶句十七首(錄四首)
荒水浸籬根籬上蜻蜓立魚網挂遶籬野船籬外入
岸傍草樹密往往不知名其間有啼鳥似與船相迎
沙頭風雨來帖水野雲黑如觀曹公營萬弩射船側
前時雙鴛鴦失雌鳴不已今更作雙來還悲舊流水
劉敞
清明後鴈
留滯江南久今來萬里歸春風稍和暖作意入雲飛
寄書
區脫逢歸驛作書憑寄聲那知夢識路先入大梁城
紅玉誰家女
紅玉誰家女雙瞳似水流映花笑漢使不覺墜搔頭
紅玉誰家女明豔奪青春羞人不得語含笑却成嚬
翠霞金縷衣獨立翳斜暉無柰春風蕩吹人只欲飛
春風能吹衣不能解人意使我為朝雲與君從此逝
黃庶
和劉卿材十詠(錄二首)
紅樹
幾樹濃於茜斜陽景最幽忽因風雨盡全減十分秋
水鴨
憶在山中日溪邊把釣鈎相逢恐驚起招手却回舟
姚嗣宗
題驛壁
踏破賀蘭石掃清四海塵布衣能辦此可惜作窮人
唐詢
顧野王讀書處
平林標大道曾是野王居往事將誰語淒涼六代餘
邵雍
夏日南園
夏木無重數森陰翠樾低相呼百禽語大半是黃鸝
張俞
蠶婦
昨日到城郭歸途淚滿巾遍身羅綺者不是養蠶人
司馬光
梅花
塞北為君戍江南是妾家遙知關外雪正似嶺頭花
驛使何時發憑君寄一枝隴頭人不識空向笛中吹
登長安見山樓
到官今十日纔得一朝閒歲晩愁雲合登樓不見山
放鸚鵡
野性思歸久籠樊今始開雖知主恩厚何日肻重來
皇帝閤春帖子詞
肇履璇璣歷重飛緹室灰寒隨土牛盡暖應斗車回
鸞路迎長日農祥正曉天九垓同燠沐萬物向蕃鮮
盛德方迎木柔風漸布和省耕將效駕擊壤已聞歌
候雁來歸北寒魚涉負冰相烏風色改暘谷日華升
范鎮
望湖臺
臺上望城下迢遙知幾尋湖光隱隱見多礙柳煙深
王安石
霹靂溝
霹靂溝西路柴荆四五家憶曾騎欵段隨意入桃花
北山洊亭
西崦水泠泠㳂岡有洊亭自從春草長遙見祇青青
紅梅
春半花纔發多應不耐寒北人初未識渾作杏花看
山中
隨月出山去尋雲相伴歸春晨花上露芳氣著人衣
送王補之行風忽作因題四句於舟中
淮口西風急君行定幾時故應今夜月未便照相思
南浦
南浦隨花去迴舟路已迷暗香無覓處日落畫橋西
江上
江上漾西風江花脫晚紅離情被横笛吹過亂山東
雜詠
已作湖隂客如何更遠遊章江昨夜月送我到揚州
送丁廓秀才歸汝陰
風駛柳條乾駝裘未勝寒慇勤陌上日為客暖征鞍
梅花
牆角一枝梅凌寒獨自開遙知不是雪為有暗香來
韓維
和晏相公湖上
霧霽山高牖天寒水落沙試披深岸草往往見黃花
穫水登紅稻篙舟割紫菱杯盤見秋物江海思飛騰
風枝挂危葉飛動夕陽中莫遣兒童撼留看著露紅
城西書事五首
蔬畦遶茅屋林下轆轤遲霜蔓已除架風瓢空挂籬
朱果繁霜後甘甜半自零忽驚林色曙零落見殘星
犬吠村墟改人移井臼空誰家收栗罷林脚有遺蓬
松隂不可憩冷冽恐飛霜時有高風過乾花落石牀
野竹蒙荒塹寒花亂廢墟秋郊足幽事直欲帶經鉏
徐秘校過池上見訪留二絶句
樽酒浮多蟻舟篷覆似蝸折楊爭貫鯉編竹自撈蝦
憐君此休駕長日坐傾斜山雨催行酒林煙候煮茶
祖無擇
袁州慶豐堂十閒詠(錄四首)
吏散鈴齋掩閒眠到日斜無端是春夢容易繞京華
青山日相對閒看白雲生誰謂無心出中含濟物情
曉按三杯後閒烹北苑茶色香俱絶品雪泛滿甌花
雨霽輕埃息閒吟面曲池遊鱗時對擲雙破碧漣漪
程師孟
執㸑
吹火鶯脣斂投柴玉腕斜回看煙裏面恰似霧中花
馮山
閬中蒲氏園亭十詠(錄四首)
方湖
蒲柳春隂重禽魚晚景多輕舟乘酒去明月扣舷歌
芙蓉溪
野景宜花看秋芳近水多溪流光不斷千尺粉紅羅
涵碧亭
日影搖吟筆煙光落酒杯猶嫌池外俗移入鏡中來
草庵
竹影搖金翠泉聲響珮環庵前春日落人向定中還
沈遘
甓社湖
青天澹無雲白水平無波拖舟鏡中行柰此清絶何
晝寐
衙退冠珮捐吏休簿書却山城賓客稀永日卧高閣
文同
蒲氏别墅十詠(錄二首)
方湖
風交蒲葦亂煙斷鳬鶩飛日暮一笛起扁舟垂釣歸
芙蓉溪
曉靄滋花色晴輝發水光何人露新纈不管著秋霜
閬州東園十詠(錄五首)
四照亭
畫箔褰何礙珍叢發已圓願公皆遍賞莫為一隅偏
柳橋
挼風誇晩態垂雨怯春寒為問題芳意誰同倚畫欄
曲池
水似珠璫入池如玉鏡開臨流唯自適魚鳥莫相猜
花塢
繚繞穿紅萼斕斑踏紫苔誰將錦步障端為使君開
蘭欄
玉筍齊抽日金釭競列時自然俱可愛莫放畫簾垂
守居園池雜題
露香亭
宿露濛曉花婀娜清香發隨風入懷袖累日不消歇
溪光亭
横湖決餘波㶁㶁瀉寒溜日影上高林清光動窗牖
寒蘆港
落月照冰湖曉氣何太爽兩岸雪煙昏鳬鷗出深港
蘇軾
留題石經院三首
蔥蒨門前路行穿翠密中却來堂上看巖谷意無窮
夭矯庭中檜枯枝鵲蹋梢瘦皮纏鶴骨高頂轉龍腰
窈窕山頭井潛通伏澗清欲知深幾許聽放轆轤聲
初入廬山
青山若無素偃蹇不相親要識廬山面他年是故人
自昔懷清賞神遊杳靄間如今不是夢真箇是廬山
芒鞵青竹杖自挂百錢游可怪深山裏人人識故侯
雍秀才畫草蟲七物(錄二首)
促織
月叢號耿耿露葉泣溥溥夜長不自暖那憂公子寒
蜣蜋
洪鐘起暗室飄瓦落中庭誰言轉丸手能作殷牀聲
書劉景文所藏宗少文一筆畫
宛轉回紋錦縈盈連理花何須郭忠恕匹素畫繅車
寄虎兒
獨倚桄榔樹閒挑華撥根謀生看拙否送老此蠻村
儋耳山
突兀隘空虛他山總不如君看道旁石盡是補天餘
題贈田辨之琴姬
流水隨絃滑清風入指寒坐中有狂客莫近繡簾彈
靈上訪道人不遇
花光紅滿闌草色綠無岸不逢青眼人長歌白石澗
蘇轍
和文與可洋州園亭三十詠(錄六首)
湖橋
湖南堂宇深湖北林亭遠不作過湖橋兩處那相見
横湖
湖裏種荷花湖邊種楊柳何處渡橋人問是人間否
書軒
綠竹覆清渠塵心日日疎使君遺癖在苦要讀文書
冰池
水深冰亦厚滉蕩鋪寒玉好在水中魚何愁池上鶩
寒蘆港
蘆深可藏人下有扁舟泊正似洞庭風日暮孤帆落
泠冷谷
層崖落飛泉微風泛喬木坐遣谷中人家家有琴筑
皇帝閤端午帖子詞
溽暑避華構清風迎早朝楓槐高自舞冰雪晩初消
南訛初應歷五日未生隂靈藥收農錄薰風拂舜琴
遺老齋絶句
久無叩門聲剝啄問何故田中有人至昨夜盈尺雨
蔣之奇
萍鄉即事
地接長江近鄉名自古聞毛山千嶂雪玉女一墩雲
孔武仲
關山
嶺盡還臨水溪窮又有山人遊明鏡裏鳥語白雲間
孔平仲
曹亭三絶句
外看江水長裏見荷花發廬阜收白雲南浦浸明月
漾舟荷花裏艤棹綠楊隂却上曹亭望山高江水深
登臨常患遠游覽不能繼此景對門牆箯輿日三四
寄内
試說途中景方知别後心行人日暮少風雪亂山深
郭公
枉渚潮初落平岡日又西蘆叢深處泊惟有郭公啼
池上作
寂歴人初定逍遙物巳齊夜涼天似水月在小橋西
米芾
題濮王宗漢畫蘆鴈二首
偃蹇汀眠鴈蕭梢風觸蘆京塵方滿眼速為喚花奴
野趣分苕水風花剪霅湖塵中不作惡為有鄴公圖
賀鑄
懷寄寇元弼王文舉十首
初别後
樽酒津亭别還城何所投無情是流水斷送到南州
過碧蘆軒
東軒美風月詩酒半歡呼昨日牆隂過依依見碧蘆
出小市門
小市門南路舊遊聯馬行祇從前日别秋草一番生
登飛鴻亭
南京一登眺朔雁正來賓好去長淮北殷勤訪故人
游百步洪
百步洪頭水秋霖一夜渾相攜濯纓處無復履綦痕
登黃樓
何處延明月東城尺五樓故人那得見後夜是中秋
局中歸
不見西街客歸來即閉門胡牀面南樹鳥鵲噪黃昏
招元弼
暑雨茅柴熟秋風淮白肥留連阮校尉何日跨驢歸
招文舉
後夜溪山雪臨門望子猷莫因清興盡半道却回舟
賦後詩
偶得悲秋句還驚舊社空中庭步明月朗詠與西風
春晩樓上
楊花吹復盡春色但茫茫獨立西樓上持情向夕陽
和陳傳道秋日十詠(錄四首)
秋晴
歸雲去悠悠長風來獵獵簷角兩長楸斜陽曬黃葉
秋夜
病骨倦空林曳杖閒庭步暗燭與寒蟲迢迢思風露
秋曉
未卷半簾霜猶疑在庭月倚樹汲清泉疎風獵華髮
秋月
霜空出華月樽酒聊相對别夜復嬋娟故人千里外
和同行潘生悒悒復悠悠二首
悒悒復悒悒愁眠成夢泣薄暮落花天高樓面風立
悠悠復悠悠淚寄東風流所思悵何許西北齊雲樓
懷寄清涼和上人
試問江南客何時肯渡杯多情是湖水每日石頭來
長安在何許二首
長安在何許疑在青天上矯首遡西風浮雲斷人望
長安在何許疑在白日下徘徊天一隅華月生新夜
張舜民
紈扇
紈扇本招風曾將熱時用秋來挂壁上却被風吹動
郭祥正
春水綠波
春江波自綠不染木蘭舟只與岸邊草依依添客愁
簡寂碧溪亭
山光與溪色一碧瀉雲中倚檻久未去更聽松上風
寄漳州詩僧緣進
一彈弦一絶思君腸百結雁過無書來立盡松間月
和楊公濟錢塘西湖百題(錄二十首)
柳洲
春光湖水滿春色柳洲深莫作風中線條條繫客心
巾子山
嵯峨插天頂寒翠灑湖光吟客搖船子猶疑漉酒香
閒泉
人去泉長在人忙泉自閒不供魚烏飲只是照青山
西村
遠近皆僧刹西村八九家得魚無賣處沽酒入蘆花
合澗橋
兩澗飛來處雲深合一橋更無岐路别從此入煙霄
北高峰
翠出諸峰上湖邊正北看夜深雲霧散獨挂斗杓寒
白雲峰
湖上峰争碧此峰藏白雲雲光連月色鷗鷺亦成羣
葛塢
二葛繼成仙猶存鍊丹處有時化鶴來徘徊不知去
渦渚東嶼
小嶼春歸後青蒲渦渚東日高魚鳥散煙澹一林風
石門澗
啟閉何人見湍流一澗分仙家無路入空鎻石樓雲
伏龍濺
潭心有伏龍急溜和雲濺頭角何時成願借風雷便
西溪
西溪在湖外一派濯殘陽游子託漁艇却愁歸路長
見山亭
遊子一凭欄遍看湖上山不須飛舄去已在畫屏間
客兒亭
翻經人巳去誰為立幽亭一望野雲白半藏山骨青
稽留峰
孤峰出天外客到亦稽留不覺月華晩澗猿啼更愁
大慈塢
十刹密相望林開一塢香木魚聲漸急山衲下雲房
翠樾堂
深堂待遊客老木競留春花發多臨水雲開始見人
映發亭
吳越江分斷山光還映發白鳥東飛來應隨渡江月
南屏山
真山反如假疊徑入雲屏不借湖光洗朝朝潑黛青
長橋
橋短故名長路穿雲水鄉遊人欲歸去濯足弄殘陽
楊傑
題陳令壁
地勝汗山國風清令尹家酒闌寒食夜月上海棠花
徐賢亭偶成
湖外青山在湖邊人不歸古今無問處幽鳥下漁磯
送陳令歸無為
楚水漾輕碧楚花飛亂紅故人故鄉去半雨半晴中
野寺
澤國春風老雜花間芳草門前車馬稀竹葉無人掃
滴滴泉
巖谷連天嶺杉松徹象山路從雲外入人自海邊還
潘興嗣
大梵院
蕭蕭竹上風瑟瑟澗下水中梵晚更幽人禽聲亦喜
俞紫芝
松
萬壑搖蒼煙百灘渡流水下有跨驢人蕭蕭吹醉耳
袁陟
宴坐巖
霜路凝空白松杉斂翠隂泉聲月中冷山色暝來深
陳詵
和祖擇之袁州慶豐堂閒詠
秀泉開舊甃初試仰山茶寂寂有餘意池連三五花
郟僑
訪凌峰賢上人
步入凌峰閣尋師師未歸凭欄寂無語惟見白雲飛
黃庭堅
題畫雁
水國鴻雁秋烟沙風日麗莫遣角弓鳴驚飛不成字
題花光為魚公卷作水邊梅
梅蘂觸人意冒寒開雪花遙憐水風晚片片點汀沙
戲詠蠟梅
金蓓鎻春寒惱人香未展雖無桃李顔風味極不淺
體熏山麝臍色染薔薇露披拂不滿襟時有暗香度
離福巖
山下三日晴山上三日雨不見祝融峰還泝瀟湘去
和涼軒
打荷看急雨吞月任行雲夜半蚊雷起西風為解紛
秦觀
題趙團練畫江干曉景
公子歌鐘裏何從識渺茫惟應斗帳夢曾到水雲鄉
曉浦煙籠樹春江水拍空煩君添小艇畫我作漁翁
晁補之
國子監暮歸
杕履清晨往縑囊薄暮歸閒官廳事冷蝴蝶上階飛
題宗室大年畫扇
西風入叢竹慘澹帶秋隂驚起中泜雁衡陽萬里心
晁說之
遣愁
白盡汀蘋老黃凋岸草秋西風正蕭瑟何處不堪愁
晁冲之
與秦少章題漢江遠帆
楚山全控蜀漢水半吞吳老眼知佳處曾看八境圖
江山起暮色草木斂餘昏誰感離騷賦丹青弔屈原
雲埋鳳林寺浪打鹿門山今日江風惡郎船勸不還
江闊鴈不到山深猿自迷傳聞杜陵老只在瀼東西
石似浣紗石江如濯錦江征帆向何處雲霧晦篷窗
龍興道中
澗道垂黃花山城擁紅葉人争小舟渡馬就平沙涉
謝任伯久無書常子然寄茶謝之因簡任伯
諫議茶猶送郎官迹已疎斜封三道印不奉一行書
次韻陳叔易蘆橋
橋闊狹如馬蘆高低似人白蘋洲上客枉恨洞庭春
陳師道
和豫章公黃梅
色輕花更豔體弱香自永玉質金作裳山明風弄影
黃梅
異色深更晚生香故觸人不施千點白别作一家春
冉冉梢頭綠婷婷花下人欲傳千里信暗折一枝春
巨野二首
紅落芙蕖晚青深蒲稗秋平湖無過鳥鳴鼓有行舟
蒲港侵衣綠蓮塘亂眼紅將身供世事結纜待回風
夜句
老樹仍孤秀秋蟾只獨明何須夜來雨却聽枕前聲
短短長長柳三三五五星斷雲當極目不盡遠峰青
雁
來往違寒暑飛鳴在稻粱未知溟海大不肯過衡陽
截水無留影哀空有斷雲翅開先作字行斷不成羣
晚遊九曲院
冷落叢祠晩回斜狹路賖平荷留夜雨驚鳥過鄰家
洪炎
袁遯翁雲溪居
水竹依山住煙霞並舍分秋添中夜雨冷没一溪雲
劉弇
次韻譚令尹茅庵
罅月明窗紙涼竿掃徑塵却應環堵在瀟灑屬吾人
丈室纔鶖子神遊殆化人公平聊寄迹肯此負朝紳
陳瓘
秀聚亭
曉色春風裏維舟一小亭看山渾不倦坐待雪峰青
馬上
策馬帶殘星郊原破暑清人間千萬事併入一時情
劉安上
萬田道中
水闊疑無路雲深僅有山兒童划小艇出没稻塍間
花靨鎮
下蔡嬉遊地春風萬杏繁誰家堪繫馬青壁竹籬門
花靨誰名鎮梅妝自古傳家家小兒女滿額點花鈿
唐庚
栖禪歸書所見
雨在時時黑春歸處處青山深失小寺湖盡得孤亭
春著湖煙膩晴搖野水光草青仍過雨山紫更斜陽
崔鷗
春日
落日不可盡丹林紫谷開明明遠色裏歴歴暝鴉回
題績溪雪峰樓
題詩最高處不為待人看記著今朝勝山明松雪寒
韓駒
梅花
山居有幽思小雪破梅心的皪明隂壑玲瓏挂晚林
吹香撩遠興弄影慰孤斟剩欲留長在霜枝半不禁
題花長老
曉出花光寺雲沙滿眼新歸來看圖畫借問若為真
昨欲浮湘去褰裳望九疑清湘今入手一棹更何之
傅察
雪
都城十日雪戶庭皓巳盈呼兒試輕掃留伴小窗明
春雷忽隱隱春雪復紛紛農夫戒及澤荷鍤已成雲
夢覺
日永不可過夜涼愁更多蟬聲鳴曉月孤枕夢如何
思家
一別遽如許歸期可柰何無心戀明月有淚寄流波
張表臣
詠碧筩酒
釀憶青田核觴宜碧藕筩直須千日醉莫放一杯空
汪藻
北窗
睡起無一事怡然盼庭柯綠隂微缺處最得南颸多
廖剛
次韻當時官長院中三絶句
柳嫩風吹綠花嬌雨妬香欲憑羲馭緩莫遣負韶光
簷雀矜巢噪桑鳩喚婦鳴客愁饒餖飣牆外賣花聲
畫舸便春漲驕驄惜障泥歸知何所愜煙柳子陵溪
還憩旅店茅軒
茅軒有何好小駐客心寬始覺安居樂無如行路難
李彌遜
遊梅坡席上雜酬
醉帽迎風落春衣日徑斜花梢密藏路隱約見山家
花擁山頭白雲翻日脚斜銀蟾已照落遊客莫思家
席上次邵文伯韻
月色漾明玉花光揚素波醉吟吾豈敢能賦屬隂何
周紫芝
舟中曉色
望處天仍闊雲邊雨未成秋風莫吹散留作打篷聲
風急雨初過天高日未曛翠鬟堆晚岫水墨畫秋雲
題錢少愚四畫
鴛浦
一點傷春恨看成兩髩霜如今無此夢莫畫兩鴛鴦
釣雪
一昨東吳去回頭又十年可憐江上雪空落釣魚船
蘭亭
事去空千載何曾有若人只應煙樹裏便是永和春
秋觀
雨足三湘岸煙含七澤秋可能無尺地分得庾郎愁
御選宋詩卷六十一
