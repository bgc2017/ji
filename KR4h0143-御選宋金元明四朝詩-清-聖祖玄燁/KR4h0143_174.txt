欽定四庫全書
御選明詩卷五
樂府歌行二
黃肅
仙人篇
翩翩騎白鹿言上泰山頂俯觀浮世中不見百年影道
逢古時人綠髮被兩領授我採藥訣延年保壽命我聞
再拜跪問是何方求撫我挾我肘與我上天遊天上多
桂樹枝葉何脩脩折取忽盈筥馨香沾我裘何因入君
袖道路長悠悠
陶凱
竹枝詞
白鹽山下水流急白帝城邊楓葉稀唱斷竹枝人不見
山頭月落鷓鴣飛
孫作
大堤曲二首
君騎白馬來我騎靑驄去背面不相識兩馬驕嘶住
漢水可方舟大堤容兩輪春風堤上花不入漢陽津
謝肅
馬陵行
客行忽不樂停車馬陵間上有悲風古樹之蕭瑟下有
哀壑流水之崢潺陰深壞道餘古雪嶄巖兩壁堆積鐵
石面苔封勁箭痕草頭露滴將軍血靑熒燐火黃昏明
呼號木魅啼山精應羞刎頸償斷足此氣千載真難平
西流沂水東滄海勝負孫龐兩安在為提寶劒舞尊前
落日雲霞射光采
唐肅
秋江曲
妾家住銀塘石楠秋葉香憶君蕩槳去江水與愁長西
風夜泣葓花露鴨觜岸低人不度冷莎如鍼刺煙素鴛
鴦飛來鸂鶒去
銅井迎送龍辭
伐鼓兮吹簫迎我龍兮山椒龍之都兮何所泉淵淵兮
石為戶叩龍車兮乞靈龍不出兮我心若酲我心若酲
兮龍寧勿聆
我叩龍兮龍䘏風旋波兮龍出龍之出兮福予變旱熯
兮為澍龍為澍兮我弗飢返山椒兮雲旗風泠然兮龍
歸
王立中
竹枝詞
孤山梅花開雪中恰似阿儂冰雪容不學畫橋南畔柳
春來容易嫁東風
張紳
日出行
東方曈曈日初出田家少婦當窗織屋頭樹稀窗有光
小姑催起不暇妝長梭軋軋秋絲密一日上機催一匹
丁寧小郎慎勿啼織成令汝穿完衣
捕雀詞
原頭霜深秋草薄荒邨小兒捕黃雀高張弓矢低網羅
日暮競比誰得多野田吹火拾枯樹一半煨燒雜山芋
北風吹草毛血腥各自騎牛唱歌去我身不惜充爾飢
空城黃口待汝歸
丁麟
西湖竹枝詞
湧金門外春水多賣魚船子小於梭三三兩兩唱歌去
驚起鴛鴦飛奈何
秦約
江之水寄楊鐵厓
江之水流瀰瀰蕩漾雙鳬舟涉江采蘭芷蘭芷靑靑露
如洗下有一雙魴與鯉美人美人胡不來相思日暮江
風起
戈鎬
春曉詞
鴉啼細柳東方明井上轆轤牽水聲花奴滿堂開翠屏
銀爐燒麝素煙輕西原落落秦川路白馬花鞭幾時去
落花昨夜飛成團蝴蝶歸來及春暮
渌水詞
紅船壓秋綠水澀藕根香昨夜龍沙月鴛鴦夢薄霜秋
彎埽蛾翠生色染絲黃為報潯陽客行雲不下堂
周豈
白紵詞
井梧墜葉聲如雨轆轤夜靜莎雞語西里佳人怨薄寒
惆悵燈前歌白紵白紵新時白若霜象牀開合秋水光
製成只恐香塵汙衣著偏宜九夏凉西風乍入羅幃裏
數點淸塵不禁洗競開篋笥試新紈舊服抛捐那復理
嗟爾白紵怨勿深憐新棄舊他人心願將貞白永相保
今年卷却明年討
桃李吟
我為桃李吟聲調一何苦昨日滿園花今朝半塵土桃
李不長春苦調難再陳君看道傍婦昔日朱門人
程國儒
信州糧謠
信州糧糧何艱十鍾一石萬里間朝發錢王堤暮過嚴
子灘柁尾白浪如銀山朝渡蘭溪州暮泊龍丘灣峻如
牽車上鬼關督吏持檄夜如箭布帆無風河水乾去年
糧船未及岸今年又運八百萬只知彼地荒不知浙東
天亦旱只知彼地饑不知役戸家無飯家無飯儂莫愁
願化鐵騎為耕牛願銷鋒鏑為鉏耰戰場闢作畝與溝
壯士負戈荷甲歸西疇風雨時調禾黍秋禾黍不秋飯
不足浙東又移何郡粟
馬琬
西湖竹枝詞
湖頭女兒二十多春山兩點明秋波自從湖上送郎去
至今不唱江南歌
蔡哲
武夷九曲漁歌
昔日羣仙跨鶴翎至今猿鳥嘯靑冥草堂亦有逃名客
漫唱漁歌仔細聽
一曲溪頭春意濃紫煙深鎖幔亭峰仙源好似桃源路
無數飛花泛水紅
二曲高峰瀉激湍娉婷玉女髻螺寒祗應姑射能相似
未許巫山得並看
三曲仙機隱碧岑琅玕芝草正蕭森山頭夜半聞天樂
只有漁郎是賞音
四曲風煙日渰淒縈紆巖谷互高低丹光照樹明於月
驚起金雞半夜啼
五曲溪山秀且奇就中佳趣有誰知紫陽可是能淸賞
夜擁寒爐註楚辭
六曲雲屏不可攀綠雲千頃鳥聲閒層崖亦有仙人掌
何必騎驢入華山
七曲巖前太姥巖落花飛雨晝毶毶天風夜捲浮雲去
贏得明蟾浸碧潭
八曲平洲即要津太和宫裏碧桃春匆匆多少遊山者
到得源頭有幾人
九曲空明眼界寬仙家雞犬半林端千巖萬壑春如許
誰解窮源艤櫂看
劉炳
行路難
奉君五綵鳳凰之綺幄七寶鴛鴦之錦牀博山氤氲之
冰屑金盤沆瀣之瓊漿春風無情不相待朱顔綠鬢年
年改姑蘇臺上鼓如雷四時歌舞百花開當年意氣今
安在鬼火如燈秋似海
桃葉靑
桃葉靑靑杏花吐樓頭吹笙教鸚鵡紅牙象板按梁州
金縷衣裳美人舞離情不似月常圓桃葉靑靑似去年
美人不來鸚鵡怨杏花零落畫樓前
雙桐生空井
井上雙梧桐秋風易搖落綠葉墮鳴璫淸陰捲重幄紋
甃生旅葵銀瓶響空索疎枝覆烏臺交柯臨鳳閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
寒夜怨
月來愁亦來心憐月去愁應改樓高月轉遲停箏坐倚
熏籠待月落却成眠誰知枕冷愁仍在
田家樂寄張師孟
田家樂今年莊農好秋作蟄龍蛻骨桔橰懸五穀咸登
時雨若官家更憂民力疲公田折布能輕齎小姑攜筐
懶梳洗拾得綿花如雪肥大姑軋軋催機杼疎簾樹影
寒蛩語鬢雲籠霧颺西風眉月生凉褪秋暑山徑牛羊
下夕墟蕭蕭榆柳草堂虚野老杖藜邀小酌諸孫燈火
讀殘書
郭奎
烏夜啼
石頭城上烏遥夜鳴相呼紫淸道士有兩樹烏啼不離
樹高處千聲啞啞復萬聲中堂酒闌夢未成呼童把燭
起開戶照樹惟恐鄰人驚庭前再拜為爾說我家舊住
長淮北慈親已老返哺違零落猶為異鄉客嚴霜滿天
江月輝東方未白羣星稀明朝日出當早飛莫使涕淚
沾裳衣
陳汝言
製衣詞
妾把春蠶絲動向寒窗織織成鴛鴦紋洗花染春色誰
知裁剪時為郎三歎息郎身别已久長短今未識聊將
夢中見彷彿試刀尺霜天萬里塗特寄淚霑臆願郎衣
著時細看針線跡
鄭定
南風謠
南風吹河河水滿百丈牽舟牛力挽逆流巨浪如登天
牛罷軛重舟不前作書投河訟風伯多助南商疎北客
北客家居南海堧來時南風吹北船武夷淸冷過九曲
匡廬疊嶂聞淸猿片帆搖搖出京口夜倚淮雲瞻北斗
南風五月經吕梁兩岸靑山如馬走今年作客還南遊
南風正爾當船頭風神與我若相識十日五日成淹留
南風何多北風少南北人生如過鳥早晚回船望北歸
直候南風吹到曉
高郵女兒歌
高郵湖水淸且幽高郵女兒能盪舟十八梳妝好高髻
二十嫁夫長遠遊靑菱鏡破寶釵折翡翠衾寒疊香雪
芳草王孫去不歸蟪蛄啼處秦樓月樓前楊柳飛絮多
門外蛛絲成網羅高郵湖水增夕波高郵女兒將奈何
李曄
踏車行
南岸北岸聲咿啞東鄰西鄰踏水車車輪風生雷轉軸
平地雪寒生浪花借問老農何太苦低頭欲語還咨嗟
前月有雨田未耘非其種者紛如麻縣吏捉人應差役
令嚴豈得營私家况當今日滴雨無陂塘之水爭喧譁
雖如抱甕沃焦釡蹄涔豈足供泥沙語罷踏車車轉急
田水何如汗流濕老妻貸穀猶未歸力疾無奈吞聲泣
王澤
和湘竹龍歌為杜彥淸
湘娥古竹生湘水恨血秋凝淚花紫玲瓏五竅開宫徵
君山老龍精不死江南十月逢杜淸酒酣為吹孤鳳鳴
自言十五住帝京髣髴猶記鈞天聲鈞天夢落江漢遠
紫塞鴻歸漫腸斷相逢不必問艱難綠髮蕭蕭素霜滿
請郎再吹予再聽思入九點蒼梧靑素女瑶瑟不敢怨
一夜湘中愁百靈
胡翰
越水操
越水浟浟兮不可以方舟旋桓有魚兮不可以為鱐九
罭寸目兮豈不密且周惟魴及鮪兮竭澤是求有獺有
獺兮復跂於洲
貝瓊
真真曲(有序)
姚文公為承旨時一日玉堂燕集聲伎畢奏有真
真者操南音公疑而問之泣對曰妾建寧人西山
之苖裔也父司筦庫於濟寧坐盜用縣官財賣妾
以償遂流落倡家公憫之遣使白丞相三寶奴為
落籍且謂翰林屬官王杕曰汝無妻以此姬配汝
吾即其父也貲裝皆出於公杕字杕華後官至翰
林待制噫以西山之賢子孫陵遲疑不至於此然
辱於始而正於終是亦天也篔谷筆談記其事予
乃賦四十二韻而沉鬱悽婉亦足以盡其大略矣
斷絲棄道邊何日緣長松墮羽别炎洲不復巢梧桐請
君且勿飲聽我歌懊憹在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可雙娉婷劉碧玉綽約商玲瓏寶髻金雀
釵已覺燕趙空或聞操南音未解歌北風上客驚且疑
姓字初未通問之慙復泣乃起陳始終妾本建寧女遠
出西山翁父母生妾時謂是金母童棃花鎖院落燕子
窺簾櫳迢迢官朔方南歸山水重侵貸國有刑桎梏加
父躬粥女以自贖白璧淪泥中秋娘教歌舞聲價傾新
豐永為倡家婦遂屬棃園工覽鏡拂新翠吹簫和小紅
身居十二樓屢入明光宫京華多少年門外嘶靑驄自
傷妾薄命失路隨秋蓬不如孟光醜猶得嫁梁鴻客聞
為三歎祖德寧未崇回黃忽變綠人事何勿匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕帚今夕看乘龍鴛鴦並玉樹
鸚鵡開金籠銀甲不復整紅牙不復從提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪寫丹靑容依依章臺柳落絮春
無蹤小妾恨題驛竟與瓊奴同時多困坎坷事或欣遭
逢焉知百尺井歘登羣玉峰借問為者誰内相姚文公
張宣
采蓮曲和朱秦仲
吳娃盪蘭槳采蓮戲綠波苦心留翠房低頭避高荷采
蓮不得藕刺傷將奈何凉風動影扇因之發陽阿
孤鳳吟
梧桐生高岡枝葉菀成林上有孤飛鳳結巢在其陰毛
羽爛五采嗈嗈鳴好音虞舜去已遠王風不可尋來儀
苟非時亦何異凡禽
錢宰
採菱曲四首
綠柳横塘曲滄灣是妾家菱歌不解唱秋水照荷花
落日浣紗渚菱歌唱晚風解衣濯秋水乘月採芙蓉
溪上採蓮女秋波照晚妝心如蓮子苦情似藕絲長
荷葉紉為佩芙蓉緝作裳妾心花下藕節節是秋霜
童冀
水車行
零陵水車風作輪綠江夜響盤空雲輪盤團團徑三丈
水聲却在風輪上大江日夜東北流高岸低坼開深溝
輪盤引水入溝去分送高田種禾黍盤盤自轉不用人
年年祗用修車輪往年比屋搜軍伍全家載下西涼府
十家無有三家存水車卧地多作薪荒田無人復愁旱
極目黃茅接長坂年來兒長成丁夫旋開荒田納官租
官租不闕足家食家家復藉水田力一車之力食十家
十家不憚勤修車但願人常在家車在軸不憂禾黍秋
不熟
罱泥行
朝罱泥暮罱泥河水澆田河岸低吳中有田多滷斥河
水高於田數尺雨淋浪拍岸善崩歲歲罱泥增岸塍載
泥船小水易入船頭踏人船尾立吳兒使竹勝使篙竹
筐漉泥如濁醪水流泥滑似沃焦岸上浮土何如高此
身便作淘河鳥河水終多泥漸少君不聞越上之田高
於城連車引水千尺坑車聲軋軋夜達明田間濁水無
時盈吳田苦澇越苦旱越水常慳吳水滿嗟乎世間至
平惟水猶不平請君不用觀世情
烏斯道
馬食粟
馬食粟一閑二百匹一食一百斛去年大旱人苦飢草
根食盡食木皮官司徵粟喂官馬馬何貴重人何微人
心不敢怨只願官馬肥官馬肥走若飛江南江北正格
鬭將軍殺賊要馬騎
葉子竒
懊惱曲
綠珠酒半酣吹笛對明月金谷樓正高萬騎已如雪
許繼
下嶺樵歌
石磴綠蒼蒼負薪下層峭歌聲相應發山木閃殘照近
驚幽谷響遠荅淸猿嘯欸乃江上音煙波豈同調
結交行
識人人識已騰口自相譽譽至毁亦隨憂患安能去龐
公不入城孔明拜牀下識士不欲多乃是知人者
胡奎
吳江竹枝詞
靑裙女兒雙髻螺唱出吳宫子夜歌酒醒月明眠不得
秋風吹起太湖波
第四橋邊楓葉秋靑裙少婦木蘭舟月明打槳唱歌去
驚起蘆花雙白鷗
西山日落東山黃儂唱竹枝行晚凉十幅蒲帆弓樣滿
南風吹送白龍堂
管訥
遠遊篇
御風日萬里逍遥登遠遊竦身靑冥表瞬息四顧周目
力隘八極壯志局九州泰山小封垤滄海眇浮漚俯視
澒洞間萬彙等蜉蝣浩歌挾洪崖長嘯訪浮丘迴飇款
閶闔謁帝十二樓酌我紫霞觴遺我靑鳳裘授以長生
訣塵劫三千秋從兹謝流俗大塊同悠悠
劉秩
裁衣行
裁衣須裁短短衣短衣上馬輕如飛縫袖須縫窄窄袖
袖窄彎弓不礙肘短衣窄袖樣時新殷勤寄與從軍人
願郎著衣便弓馬破敵長驅古城下明年佩印披紫緋
裁衣不比從軍時
吳斌
靑州歌
靑州高城雄九州城門天上飛瓊樓羽林兵衞若熊虎
劒戟耀日寒光浮迢迢紫陌香塵起車馬爭馳迅流水
飛甍萬井碧鱗鱗綠樹連陰柳營裏嵯峨城闕帝子宫
天上遥鎮滄海東海波鏡淨寂不動鯨鯢不敢揚天風
樓上銀壺漏初歇畫角龍吟泣霜月寒聲蕭颯落梅花
吹作征人鬢中雪
量田謠
朝量水田雪暮量山田月靑山白水人如雲朝暮量田
幾時歇尺田寸地須盡量絲毫增入無留藏時暘時雨
欣時康我民欲報心未央年年增賦輸太倉安得長風
天外起吹倒崑崙填海水更出桑田千萬里
醉歌行
登高取醉散我愁倒卧城南百尺之酒樓出門但知行
路苦醉鄉可以逍遥遊君不能遺身天地上玉京又不
能營名將相專金城徒將綠髮染春雪風塵羈紲終無
成不如且飲一壺酒酒盡愁消更何有
唐仲實
秋胡行
依依陌上桑婉婉桑間婦嫣然紅羅襦采桑濕香霧相
逢馬上郎停鞭一回顧回頭遺巧笑脉脉此情露誰知
婦人身託生膠漆固本期骨肉親反被紅顔誤憶昔送
郎時徙倚門前樹篋笥滿征裳一一裁繒素繡為雙鴛
鴦猶懼觀者妒願郎早歸來恨不與俱去塵埃撲牀帷
蛸蝛網窗戶上有白髮姑羞以衷情訴可憐不相識春
心抛中路倉皇下馬時怱怱意未晤洞房埽春蠶一見
生愧負妾身固可棄老親寧弗慕黃金無虧盈白璧有
點汙嫁郎恩義乖何如江水赴江水惟東流不似郎他
顧
馬貫
和西湖竹枝詞
吳姬軋軋小車紅爭來陌上看春風不敢高聲唱歌去
恐驚丞相在船中
百花樓頭聞馬嘶郎從花裏鬭金雞朝朝捲起珠簾望
不是郎歸不下梯
張翨
西湖竹枝詞
南高北高峰頂齊錢唐江水隔湖西不得潮頭到湖口
郎船今夜泊西溪
袁華
和鐵崖先生蹋踘篇
冶家女兒髻偏梳教坊出入不受呼蹙金小韤飛雙鳬
飛雙鳬曳雙袂玉圍腰珠絡臂
盧昭
精衞詞
有鳥志堙海銜石到海返石轉心不移但礪爾喙短日
復夕海復遠石可竭海可滿精衞之恨何時斷
古意
良人去悠悠出川還入洛不省道里遠但愁風水惡胡
為不懷歸日夜苦棲泊道遠終致之車輪不生角楚楚
生紵衣去時與郎著勿遣塵土緇塵緇徒澣濯妾言諒
無訧生死時有託金多詎云貴飲水祗自樂
曹睿
西湖竹枝詞
昨夜西湖月色多照見郎君金叵羅明朝江頭放船去
江亭風雨奈君何
金文徵
玉仙謠(同楊孟載和阮孝思作)
紫皇宫闕開中天鸞書晝下邀羣仙神䴥玉斲新蹄圓
蹀躞上送雙嬋娟虹垂橋雲沓路鞭敲風馭騰霧寶幢
金節相後先宛在銀河影邊渡侍兒顔色春花明照耀
十二樓五城飄飄宫徵相諧鳴按歌齊唱昇天行昇天
未成曲愁壓巫山綠朝朝暮暮湘水深湘妃帝子徒勞
心東飛烏西飛兔海變桑田知幾度燭龍肯緩羲和轡
流光應向人間住流光不住將奈何坐令蛾黛秋霜多
手摩銅狄嗟蹉跎人生誰似學仙好翠掃髩華長不老
下視寰垓入煙草岧嶤瓊臺夢要眇丹霞姿旁人可望
不可追珮環一落空中響世上猶存千載思
吳文泰
靑樓曲
靑樓少婦懸明璫軟金刺繡羅衣裳纖歌宛轉聲繞梁
圍屏狎坐飛瓊觴流蘇錦帳雙鴛鴦夢魂醉入温柔鄉
東風破暖吹紅香落花點點更漏長游絲飛絮春茫茫
柔腸一寸生秋霜吳山靑靑江水綠燕語鶯啼空斷腸
横塘採蓮詞
采蓮度横塘荷花遠近香花間擘蓮子多半是空房
陳伯康
秋千辭
棃花庭院香飄滿架架秋千笑聲軟紅妝共鬭靑春妍
長繩欲繫白日短掌中飛燕旋風斜樓外綠珠墜落花
素娥弄蟾奔竊藥秦女乘鸞初去家半空著脚看亦好
平地失身更顛倒人生行樂貪少年昔時女伴今皆老
慵來聽說摧眉峰整頓衣裳為斂容玉樽餘酒醉不得
月明高架粉牆空
黎貞
行路難
君不見天上浮雲任舒卷白衣蒼狗須臾變又不見瞿
塘嘈嘈水倒流奔湍激石能覆舟人情有時亦如此紛
紛輕薄何足比平常意氣同死生急難何堪託終始嶺
南狂客窶且貧長將靑眼待時人豈知此道不足貴翻
使臯鶴儔雞羣不如託身與鷦鷯蓬蒿之下同逍遥
鄭真
石梁謠
東屯西屯雲晝陰上關下關淮水深淮水遠從天上去
美人不見愁人心
袁宗
車遥遥
車遥遥天未明銅龍鼓響霜滿城驅車出門何處行貨
多車重牛不進竹鞭鞭牛牛力盡車遥遥不可留我身
願化車下輪千里萬里從君遊車遥遥不可止我身願
化山下石摧君之車君乃已
江南弄二解
妾家横塘東與郎乍相逢郎來不須問門外植梧桐
妾家横塘西春花壓枝低綠波淨如鏡只著鴛鴦栖
莫種樹
莫種樹種樹枝葉稠春雨枝枝泣秋風葉葉愁
曉寒曲
秋江夜雨芙蓉老翡翠雙飛下紅蓼鯉魚風起鴻鴈悲
徹骨淸寒夢魂杳碧紗如煙隔啼鳥龜甲屏風香篆小
阿侯白馬不歸來被冷鴛鴦洞房曉
鐵簫歌
滇江夜半風雨黑電火燒空轟霹靂須臾雨霽波浪恬
江壖脫却蒼龍脊道人騎鯨江上來見之錯愕驚而咍
拾得歸來世希罕土花繡澀生莓苔上有空星泛宫徵
嶰谷蒼筤豈堪比六丁鼓鞴神功成百鍊金精雪花起
一吹潛蛟舞載吹嫠婦泣孤鸞長吟音嫋嫋碎玉玲瓏
真可拾酒酣為我三復吹靑天行雲不敢飛初如七十
二鳳聲雄雌又若獨繭抽出冰蠶絲東望蓬萊山把酒
招安期飄飄淸興不可遏聽君一曲歌我詩曲終酒盡
客且散西軒月在棃花枝
蔣惠
有所思
白日不可掇何為易西沉美人天一方與我如商參江
空朔風勁殊無鴻鴈音娟娟隔秋水夙夕勞我心
宋璲
採桑曲
桑芽露春微似粟小姑把蠶試新浴素翎頻掃細於蟻
嫩葉纖纖初上指朝採桑暮採桑採桑不得盈頃筐羞
將辛苦向姑語妾命自知桑葉比家中蠶早未成眼大
姑已賣新絲錢岸上何人紫花馬却欲抛金桑樹下
劉璉
自君之出矣四首
自君之出矣金爐煙不裊思君如露桃紅淚墮春曉
自君之出矣蟬鬢枯可燎思君如流螢持明徒自照
自君之出矣瑶瑟塵滿柱思君如迴風旋轉無定處
自君之出矣芳香銷玉體思君如河冰堅凝直到底
王掖
馬頭曲
鑾刀刲燔羊官甕瀉桐馬更衣蘭房中弔影銀燈下
玉門激楚曲相府西涼調愁中換宫商郎毋看妾笑
王攝
馬頭曲
蜥蜴飼丹砂鴛鴦置金鎖東風獨何情楊花起還墮
孫蕡
吳宫四時白紵詞
姑蘇臺上春風和江花亂落江水波交疏楊柳綠參差
華筵夜列開綺羅當筵西施間羣娥朱顔為君起微酡
自拈紅牙節淸歌飛花著人思繁多華月耿耿度斜河
疎星出河夜欲過烏啼啞啞奈爾何
閶門輦路薰風時江光瀲灩芙蓉披翠羽霓旌照洲渚
鑾輿出遊初避暑西施含顰嬌不語羣娥鬭起歌白紵
回風舞袖為君舉歌聲窈窕一何長白紵之白白如霜
木瓜花紅荔子香東江月出西江光銀壺酒多樂未央
館娃宫畔風蕭蕭芙蓉隕香楊柳凋銀河影淡烏鵲橋
熒熒雙星麗碧霄美人微醉臉紅潮筵前舉袖催玉簫
舉歌白紵鬭嬌嬈越羅楚練風飄飄此時奉君情欲絶
銅龍夜深宫水咽銀牀低轉梧桐月
北風吹江日宛宛江天飛雪簾櫳滿美人臺上鬭腰肢
羽觴流霞照華琯筵前西施含醉眼歌停綠水聲欲緩
羣娥玉環低款款别宿臺前水仙館芙蓉帳高錦雲暖
儂覺寒宵作那短
梁父吟
江水何深深靑楓映雲林衡門一杯酒抱膝梁父吟君
不見夷吾奮袂投南冠故人薦引登君門揚眉吐論下
荆楚九合冠裳朝至尊又不見樂生徒步從西來燕昭
一擁帚調笑黃金臺轅門一日建旌節七十齊城生暮
埃古來英俊人所遇皆有立袖有驪龍珠能令鬼神泣
而我獨何為幽宫凍蛟蟄荒蘿遶屋秋雨凉山鬼吹燈
冷光濕幾欲乘雲朝太淸芙蓉縹緲白玉京天田角井
散飛霧阿香布鼓琅璫鳴星辰可望不可即手把琅玕
空復情為臣自古良獨難我更懷之摧肺肝田疆古冶
三猛士昔者虎視靑齊間誤罹相國二桃計恨血今為
春草斑白頭勲舊且如此何况新知無靦顔梁父吟聲
正苦日落未落天星黃西園灌木秋楚楚靑靑千里草
如霧兀兀當塗高踞虎長陵百尺空嵯峨夜半山精泣
風雨世無女媧五色石天柱欲倩何人補荆州水碧岷
峨靑思美王孫渺何許梁父吟聲苦傷歌闌玉壺缺白
髮千丈長起坐擊長劔仰天悲流光西歸白日為誰晚
東流之水何泱泱靑冥黃鵠倘垂翅我亦凌風隨爾翔
湖州樂
湖州溪水穿城郭傍水人家起樓閣春風垂柳綠軒窗
細雨飛花濕簾幕四月五月南風來當門處處芰荷開
吳姬畫舫小於斛蕩槳出城沿月回菰蒲浪深迷白紵
有時隔花聞笑語鯉魚風起燕飛斜菱歌聲入鴛鴦渚
雲南樂
成都賈客向人語黎州多風雜多雨雪山萬古長不消
山下四時風氣暑竹林西畔是雲南不論冬夏披氊衫
蠻官見客花布襖邨婦背鹽靑竹籃繩橋跨澗石嶻嶪
部落馬蹄皆灌鐵引筒貫索通客行插木入崖防棧絶
郫筒酒熟蠻人歌太平今喜無兵戈懸車不戍相公嶺
賣馬安行大渡河牛纓換貸躋邛笮路出彭門緣劒閣
火井秋篁截洞簫幾腔吹作雲南樂
古意
山礬花落春風起吹妾芳情渡江水夢中蝴蝶相交飛
門外鵲聲郎馬歸
蠶婦詞
朝看箔上蠶暮收繭上絲絲成給日食不得身上衣早
知阿家蠶事苦不若當初學歌舞
黃哲
白苧詞
長洲宫中花月輝彩雲夜傍瓊樓飛吳姬娉婷白苧衣
揚蘭拂蕙春風歸花籌傳觴注紅玉月鏡當筵掩明燭
低環按節宫調促嫣然一轉亂心曲夜長酒多懽未足
驚鳥啼向東苑樹星河闌干正當戶明眸皓齒歌白苧
蛾眉嬋娟花月妒含情奉君君莫顧雲中璧月易盈虧
葉底穠華多盛衰願為寶階千歲石長近君王雙履綦
烏棲曲
九月過姑蘇江頭霜草枯西風吹葉盡愁殺夜棲烏棲
烏月明裏霜重驚還起無處託安巢啞啞渡江水江波
淺復深東去無還心白苧吳宫曲能成哀怨音只言歡
樂長相保靑春幾時秋又老可憐西子斷腸花不及虞
姬美人草舞罷垂楊金縷衣椒房絳燭明星稀越騎爭
馳海山動吳歌尚繞梁塵飛梁塵飛飛白苧哀烏啼夜
半閶門開鴟夷浮江麋鹿來月明猶照姑蘇臺
自君之出矣
自君之出矣無處託鱗音思君如晝燭淚盡不明心
將進酒贈彭生秉德
華燈照廣席錦瑟彈朱絲一彈再三歎進酒卿莫辭丈
夫成名垂不朽彭生早試穿楊手彩鳳朝鳴岡上桐驪
駒暮繫門前柳柳條城南冬尚青南極桂漿翻玉瓶觥
船滿引百分勸出門不顧蓬中螢君不聞洛陽賈生對
宣室長安九衢皆動色長安九衢横九天爾如神駒當
自力我昔侍從金門中誓師牧野初成功功成治定四
海同條牧再見承平風爾行決科期第一狐裘蒙茸髮
如漆莫辭更盡金屈巵直上排雲振雙翮
短歌行與藍山陳彦中
桂水秋風高扁舟過蘋末西來佳公子袖拂湟川月公
子芳年狐白裘抱琴來訪丹山丘雲邊舉手相笑揖凌
雲意氣横淸秋高談雅論傾四座自言曾到燕山遊雪
中射虎隨飛將原上呼鷹從列侯酒酣馳向城南獵騰
身飛空輕一瞥赤手獲得千年狐路人縱觀誇勇捷卿
家嚴君誰得如湘南昔日專城居將門有將今復見見
此滄波明月珠明珠白璧相照耀知音更學絲桐妙傳
得吳儂子夜歌彈為楚客陽春調爾有吳越思言之使
我迷罷琴惆悵孤月落哀猿老樹臨雙溪他年同泛山
陰雪聽爾琴中烏夜啼
折楊柳枝詞戲贈朱文昭
綠陰馳道繞隋宫拂雨撩煙送晚風萬樹千條都折盡
不堪回首畫橋東
李德
塘上行
露濕藕花香花折藕絲長豈無鳬與鴈不似錦鴛鴦
林鴻
寄衣曲
漢月絓庭樹邊霜拂城樓遠人一夜寒深閨始知秋起
來理征衣纖手一何柔雙杵幾不勝寸心未能休梧葉
下淅淅草蛩閒幽幽月明差慰意風急復含愁白露下
蘭心蘭心亦枯槁妾家有高臺下有漁陽道明發寄征
人三挹蘼蕪草
浦源
結交行
敵國不在遠舟中乃可見炎凉不在時交情乃可知昔
作通家好齊言永相保一冨有一貧便成行路人相逢
不相識薄夫堪歎息我不願傾北海樽亦不願書翟公
門但願同心二三子百年無改共生死
竹枝詞
紅漆車兒駕白羊吳鹽空灑竹枝香不知羊角如心曲
纔聽車輪欲斷腸
趙迪
采蓮歌擬王子安
采蓮歌歌采蓮鬢雲斜墜黃金蟬蘭橈畫舫淸江曲珠
鈿羅裙凝雲綠葉翠花紅恨想容鴉黃粉白情如玉江
上休隨鴻鴈飛花前莫作鴛鴦宿采蓮歌歌轉遲嬌歌
聲斷綵雲飛芳情暗結蓮心苦閒愁極亂藕中絲采蓮
莫采葉葉色靑如妾妾心長與江水淸花顔未久先凋
零可憐秦羅敷日出東南隅持筐桑中去薄暮逢秋胡
何如雲水花深處占得風光江上居采蓮不知遠舟行
莫忘返花紅蕩人心葉綠迷人眼蒲荷零亂空瀟瀟采
蓮自小慣乘潮江中風浪何飄飄共怨良人千里外顧
影殘妝恨未消
錢鼒
鐵笛謠
鐵厓仙人冠鐵冠錦袍不著衣褐寬棄官流蕩山水窟
胸中竒氣蛟龍蟠手持鐵笛竅有九錚錚三尺靑琅玕
吹之竒聲絶人世抑揚悲壯凌雲端銕厓山高高百尺
片片吹落梅花寒太湖老漁狎唱淸江歌仙人側卧吹
回波七十二峰翠鸞舞大雷小雷走深渦君山弄最竒
絶一聲草木摧兩聲山石裂三聲蜿蜒躍波起四聲捲
海作飛雪五聲山岳盡動搖六聲百鳥皆噤舌七聲吐
氣成虹霓槫桑枝上金雞啼八聲凝光射牛斗丹桂枝
邊玉㕙吼九聲十聲迸銀河鬼神股慄天嵯峨河鼓輟
瓊耜天孫停玉梭九重震疊開蕩蕩帝閽驚動忘撝訶
鈞天大奏側身聽口勅仙吏旁搜羅分甘吹笛樂吾樂
芒屨嬾上金鑾坡仙人仙人鐵石腸引喉噴鐵金琅璫
中通外竅直以剛莫耶善鳴愁鳳皇底須割截崑崙岡
願將銕厓壽鐵笛後天不老凋三光
御選明詩卷五
