欽定四庫全書
御選元詩卷三十二
七言古詩八
陳顯曾
題溪山勝㮣樓
江南二月羅衣裳藤花滿地山雲香背人小燕撇波去
朱簾白日遊絲長蒲茸綠淺芹牙紫沙上輕煙濕飛雨
美人遥睇木蘭船一夜相思隔春水
程文
送文仲德之臨洮帥府經歴
吾聞洮州綠石堪為硯能淬筆鋒如淬劒地靈天寶愁
鬼工埋没塵沙羞自獻羌童目悍手足鮮掛弓走馬惟
臨邊雄藩令嚴烽燧息鼓角晝静旌旗懸幕官性文不
好武要使西羌化東魯詩書埋案夜生輝親寫封章上
天府豪猪之靴青兕裘時平不願萬戶侯但得洮州綠
石硯歸來泚筆立螭頭
鄭元祐
姑蘇臺
城西高臺高百尺傳是吳王舊遊迹百花正開西子醉
明月芳洲照清夕嬌顔如花醉王側城上烏啼曉星白
歌鼓聲消醉未消越王已將兵來朝鏦金撾鼓殷天地
兵敗可復棲夫椒吳人遺恨化潮汐暮往朝來箭涇直
不然自可君甬東何用蕭蕭馬嘶驛
漁莊
濠上春晴花朵朵施周強知魚與我爭如顧循讀書倦
馺沓浪花宵鼓柁船頭列炬船尾唱繩獨如雲飜水上
并刀斫雪鱠縷飛拍拍茆柴薦新釀莊上東風柳欲綿
鯉魚吹浪迎歸船由來名教有樂地看書却埽消殘年
東坡赤壁圖
奎星墮地不化石化作盤天老胸臆清禁森嚴著不得
半夜吹簫過赤壁百億魚龍不敢聽萬古東流月華白
送性僧遊徑山
憶昔苕溪登徑山童孩無識空躋攀但見五峰削玉倚
天外兼聞衆木戛樂下雲間振威何人喝石裂行脚有
僧挑月還神龍依禪井水立杜鵑啼血春花殷孤煙中
分白窈窕一雨忽洗青孱顔何時復至舊遊處行蹤應
有蒼苔斑願從師去不可得起看蘿月空彎彎
曹文晦
書所見
柳黃鶴袖桃花裙釵梁砑金光射人顔如花紅語如燕
氣態直與春争新出門心事多於草愁滿雙蛾為花惱
昨夜春風破碧桃過眼春光二分老為誰微步過垂楊
臨水插花青鬢光回頭貪看雙蝴蝶不意前逢馬上郎
宿水車田舍
水車山前溪月白去年曾作寒夜客主翁團坐竹爐紅
老姥燒茶多喜色今年又宿鄰西家柴門臨水竹交加
眼前風物總如舊只有疎籬梅未花平生到處多清興
聊對沙鷗發新詠明年強徤又重來沙鷗笑我胡為哉
題筠軒友竹詩卷
有竹無人辜負竹有人無竹令人俗二者如何可得兼
惟有君家清意足君家竹圍青玉城君家有人冰雪清
幅巾相對弄明月是人是竹俱忘形東鄰種桑富紈綺
西鄰種花蜂蝶聚豈無紅袖引壺觴那得詩人叩門戸
詩人愛竹如愛賓娟娟秀色詩爭新君當開徑埽白雲
相逢不是塵埃人
卞思義
溪山春雨圖
野人結屋臨溪上溪上白雲生疉嶂城中車馬自紛紜
朝聽樵歌暮漁唱雲林靉靆春日低小橋流水行人稀
桃花落盡春何處風雨滿山啼竹鷄
陸德源
送陳敬初秀才北上
江南八月鴻雁飛故人挾策遊京師為郎作傅雖可期
老懷與爾寧分違憶昨同舟風雨夕胥江委蛇嚴灘白
紫陽之山千里隔何曾笑我微官縛歸來吳城剛半年
攬裙結佩仍周旋陳膠雷漆非偶然拍肩笑語忘其顚
秋風蕭蕭吹去舟征衣蓐食還依劉芙蓉照波生遠愁
欲别未别難為留玉堂金闕有耆舊草詔紬書常在手
乘時薦剡如轉丸兀兀兔園非所守子之行兮良不苟
瞿智
賦得姑蘇臺送周仕宣南臺典史
高臺嵬嵬插天起勢壓雄城三百里雲窗霧閤迷絳煙
日日吳王醉西子桂膏蘭燼燒春雲錦絲瑶管空中聞
甲兵重來破歌舞粲齒脩眉散如雨雙鈎帶血不敢飛
城荒草碧春風吹秪今惟有臺前月曾照吳宫花發時
慷慨悲歌歎陳迹霜烏怨啼霜葉赤明朝送客過鍾陵
西望茫茫五湖白
趙渙
暇日同仲穆諸公遊道場山和東坡韻
道場山深美林麓坡老文章照巖谷簿書休暇得良朋
載酒幽尋歡意足朝寒嵐重陰漫漫石頭路滑青屈盤
仰瞻孤塔倚島漢俯聽絶壑鳴飛湍老僧愛客煮茗出
暫與閒雲分半席自言住山八十年夾道長松手親植
家人好事攜歌鬟為予嘯傲泉石間壺觴到處即傾倒
何必西湖與東山郡圃花開少晴旦屈指春光已過半
百年行樂能幾何爛醉芳時莫長歎
聶鏞
題碧梧翠竹堂
青山高不極中有仙人宅仙人築堂向蹊路鶯啼花落
迷行跡翠竹羅堂前碧梧置堂側窗戶墮疎陰簾帷卷
秋色仙人紅顔鶴髮垂脫巾坐受涼風吹天靑露葉淨
如洗月出照見新題詩仙人援琴鼓月下枝上棲烏絃
上語空階無地著清商一夜琅玕響飛雨
毛南翰
竹陣圖
坡翁胸次何磥砢雜遝千矛攅萬笴一生長為竹寫神
落紙篔簹森可把青雲糾糾曉相壓蒼雪紛紛晝仍墮
長鎗磨戛颭綠沉細甲鈎連紐青鎖此幅分明作陣圖
左右中堅皆勇果正如絳侯翦諸吕麾下徤兒齊袒左
又如赤壁走阿瞞一炬怒鏖黃蓋火囊沙壅水待半渡
摩壘斬關知彼我此君意氣有如許詎可奔北降老可
金蓮道人亦好事遠遊愛鼓滄浪柁斛珠不買靑樓娼
博取歸來云頗頗敲門拄杖棄不用硯几書屏邀對坐
客來無詩不與語琢腎雕肝誰得罷一朝去主芙蓉城
付與郎君重封裹我來愧在作者後品畫題詩忘縷瑣
周彛商鼎篆奇譎趙璧隨珠光璀瑳摩挲病眼拂卷素
玉節金枝紛妸娜雨中三日不出門四客相看足如跛
就中兩客程與陳吐辭清新曾帖妥回頭動是三十霜
快讀令人夷坎坷長潘短李炳貂豹紫巖汶陽嗔果臝
我詩乞與作衙官擲筆亂峰靑朵朵
陳高
山中讀書圖
遠山如藍近山綠前門蒼松後門竹幽人讀書棲石根
有客拏舟訪溪曲白雲冉冉落虚窗清風泠泠散飛瀑
林泉深處隔紅塵便欲相依結茅屋
題太白納凉圖
六月炎天飛火烏土焦石爍河流枯邇來衰病更畏熱
呼叫欲狂揮汗珠飲冰嚼藕廢朝夕小室如爐眠不得
閒將圖畫懸四壁漫想深山好泉石就中此圖尤絶奇
青林飛瀑吹涼颸何人展席坐蒼蘚乃是謪仙初醉時
露頂裸裎投羽扇仰看雲生白成練松陰如雨毛骨寒
豈識人間袢促倦秪今匡廬道阻脩雁蕩天台近可遊
便欲致身邱壑裏挂巾石壁繼風流
甘立
有懷玉文堂
眉山老仙丹邱生三日不出風雨驚玉文深沉發奇秘
天藻動盪流芳英錦鱗行酒白晝静金鴨焚香長夜清
秋深病久不得住撫卷悵望難爲情(柯敬仲有晉賢書黃庭内景經因以)
(玉文名堂奎章學士虞伯生製文虞亦有天藻亭云)
高明
題支離叟
錢塘門裏支離叟短髮蕭疎色黧垢雪霜歲晩結輪囷
風雨年深增老醜挫葴糊繲總無能欲與冥靈齊上夀
天公怒此怪且孏敕遣靈官下搜取勾婁吉利忽飛來
虎倒龍顚盡灰朽女蘿飄騰白鶴去琥珀迸裂青羊走
繁陰已逐謝仙車枯榦徒存韋偃手邇來好事猶痛惜
歎息形模無復有寧知百年皆夢幻静看萬變互紛揉
榮枯相尋無已時成壞有數元非偶南山誰信梓花特
昆崙俄驚柳生肘朝菌何曾閱晦朔棫樸那知避薪槱
全軀孰似櫟社樹絜之百圍今在否人生根蒂不可牢
況為草木計近久野客空歎倚江柟老奴謾泣琅琊柳
寒煙落日西湖邊衰草荒廬園數畞不見當時鐵門限
春蚓秋蛇徒蚴蟉元雲飛盡墨池空直寄亭前誰酹酒
王冕
水仙圖
寒風蕭蕭月入戶渺渺雲飛水仙府仙人一去不知所
池館荒凉似無主江城歲晩路途阻解后相看顔色古
環珮無聲翠裳舞欲語不語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
棠梨白練圖
芙蓉香冷簫聲杳月淡煙清楚宫曉仙禽不語雪衣輕
相逢却恨秋風早土花翠淺霜露蒙山梨小結丹砂紅
玉人醉倒不知處夢回故苑朝雲濃
秋山圖
前年放船九江口秋風獵獵吹蒲柳買魚沽酒待月明
不知江上青山走三更吹笛欲喚人漙漙白露侵衣巾
故鄕遥遥書斷絶空見過雁如飛雲去年却下七里灘
秋水滿江秋月寒子陵先生釣魚處荒臺直起青雲端
先生不受漢廷官自與山水相桓盤至今高節敦廉頑
清風凛凛誰能攀泊舟登岸行復止小徑分岐通草市
石林掩映樹青紅正與今年畫相似茅廬半住林木裏
白狗黃雞小如蟻翁媪無言童穉間可是太平風俗美
清溪水落魚蟹新東鄰釀熟呼西鄰相牽相把意思眞
親密不異朱陳民李端筆力乃巧妙寫我舊日經行到
豈是老夢眩水墨不覺掀髯發長嘯殷家大樓滄江頭
留我十日風雨秋觸景感動客邸愁便欲卜築山之幽
斷橋流水無人處添種梅花三百樹直待雪晴冰滿路
騎驢相逐尋詩去
題申屠子迪篆刻卷(重刻嶧山秦碑二石於紹興路學)
我昔聞諸太古初馮翊窅窅安可摹自從庖羲得龍馬
奇耦變化滋圖書結繩之政由此毁科斗鳥迹紛紜起
後來大小二篆生周稱史籀秦誇李只今相去幾百年
字體散漫隨雲煙岐陽石鼓土花蝕嶧山之碑野火然
縱有秦銘刻岑石冰消雪剥無蹤跡書生好學何所窺
每展史編空歎息樊山先生東魯儒好古博雅耽成癯
八分小篆純古法鑿石置之東南隅白日光芒争照耀
滿城走看嗟神妙向來傳寫何足珍棗木空遺後人誚
徐公手摹烽火塵金陵近刻殊失眞那知此本意態淳
丞相李斯下筆新申屠墨莊有傳授法度森嚴非苟苟
豈為後學得所師萬世千秋垂不朽
寄太素高士
我昔扁舟上耶溪尋君直過丹井西長松月冷啼子規
春風滿地芳草齊樓殿玲瓏金碧涌鐘聲不出松雲重
老猿掬磵山影亂翠禽啄露巖花動此時相見不作難
握手笑上松花壇壇下十萬青琅玕空陰漠漠常風寒
我對青山論今古青山茫茫無一語知其與我忘爾汝
石瓢酌我雲根乳泠然使我肝膽清飄裾欲度浮雲輕
千峰回影䧟落日萬壑欲盡松風聲回首谿山忽成别
幾見江梅飛白雪洞庭湖上聽夜雨仲宣樓頭望明月
煢煢對景傷古情寸心欲吐書難憑何當相晤一抵掌
與君細看眞蘭亭
息齋雙竹圖
李侯畫竹眞是竹氣韻不下湖州牧墨波飜倒徂徠山
筆鋒移出篔簹谷千竿萬竿清影遠百丈十丈意自足
就中分取一兩枝别是山陰瀟灑族疎梢颯颯鳳尾顫
修榦隠隠虬龍伏憑軒忽若秋風來坐使旁人脫塵俗
我生愛竹太僻酷十載狂歌問淇澳歸來不得翠琅玕
聽雨冷眠溪上綠而今已斷那時想見景何曾動心目
便欲為君眞致之相對空窗慰幽獨
吹簫出峽圖
巔崖峭絶撐碧空倒挂老松如老龍奔流落峽噴白雪
石角險過百丈洪我昔放舟從此出牽柁失勢氣欲折
春風回首三十年至今認得山頭月草堂清晨看圖畫
畫裏之人閑似我波濤洶湧都不知横簫自向船中坐
酒壺茶具船上頭江山滿眼隨處遊安得更喚元丹邱
相攜共上黃鶴樓
梅花三首
疎枝錯落花燦爛正似推篷谿上看凍痕不剥五更霜
蘚色猶存百年榦孤山處士詩夢寒羅浮仙人酒興闌
天荒地老行路難誰傳春色來人間君不見江南物色
今非昔大谷長林盡荆棘歲寒何處論襟期坐對雲山
空歎息東樓女兒白苧歌西樓美酒喚杏花總有高人
愛高潔踏雪誰肯來山家老我無能慣清苦寫梅種梅
千萬樹霜清月白夜更長每是狂歌不歸去只今潦倒
霜鬢垂世情雜雜俱忘機讀書寫字兩眼眵斷白搔墮
隨花飛轉首江南隔塵土白月流光雙鶴舞一聲羌管
過南樓鐵石心腸亦淒楚安得喚起陳元龍長船滿載
玻瓈紅浩歌拍拍隨春風大醉驚倒江南翁
江南十月天雨霜人間草木不敢芳獨有溪頭老梅樹
面皮如鐵生光芒朔風吹寒珠蕾裂千花萬花開白雪
髣髴蓬萊羣玉妃夜深下踏瑶臺月銀鐺泠泠動清韻
海煙不隔羅浮信相逢共說歲寒盟笑我飄流霜滿鬢
君家秋露白滿缸放懷飲我千百觴興酣脫帽恣盤礴
拍手大叫梅花王五更窗前博山冷么鳳飛鳴酒初醒
起來笑抱石丈人門外白雲三萬頃
昔年曾踏西湖路巢居閣上春無數雪晴月白最精神
瑪瑙坡前第三樹虬枝屈鐵交碧苔疎花㬉迸珍珠胎
初擬羣仙下寥廓瓊璫玉珮行瑶臺又疑幽人在空谷
滿面清霜鬢華綠迎風冷笑桃杏花紅紫紛紛太粗俗
今年來看秦淮水路隔西湖一千里草堂上是白雲窩
夜半松風喚予起青山隔世無遊塵雲根粉壁光如銀
長嘯一聲月入戸孤山處士來相親江南梅花自有主
休問當年何水部山僧對我默無語柏子無風墮青雨
關河雪霽圖為金陵王與道題
飛沙羃人風墮幘老夫倦作關河客歸來松下結草廬
卧聽寒流雪山白悠悠如此四十年世情脫略忘間關
今晨見畫忽自省平地咫尺行山川鳥道連雲出天險
玉樹瓊林光閃閃陰崖絶壑望欲迷冰花歴落風悽慘
枯槎側側銀河開三巴春色隨人來漁翁舟子相笑語
不覺已過洪濤堆谿回浦溆石齒齒谿上人家成草市
長林大谷猿鳥稀小步蹇驢如凍蟻西望太白日色寒
青山削出蛾眉山人生適意隨所寓底須歴涉窮躋攀
明朝覽鏡成白首春色又歸江上柳何如高堂掛此圖
浩歌且醉金陵酒
趙千里夜潮圖
去年夜渡西陵關待渡兀立江上灘灘頭潮來倒雪屋
海面月出行金盤冰花著人如撒霰過耳斜風快如箭
叫霜鴻雁零亂飛正似今年畫中見寒煙漠漠天冥冥
展玩陡覺心神清便欲吹簫騎大鯨去看海上三山青
題夏迪雙松圖
我昔曾上五老峰白雲盡處看青松中有兩樹如飛龍
正與夏廸畫者同夏廸畫松得松趣箇箇乃是廊廟具
貞固不特淩雪霜偃蹇猶能吐煙霧蒼髯獵獵如有聲
鐵甲半掩苔花青六月七月炎火生對此似覺形神清
丈人兀坐誠有道豈比商山采芝皓有琴有琴不須彈
而今世上知音少
送无咎遊金陵兼簡丁仲容隠君
長松撼空風怒號門前大水推斷橋山中坐雨六十日
不知野草如人高今晨出門天氣好貶眼忽驚春事老
楊花散作雪滿谿送客俄然動懷抱金陵六朝古帝都
古時風㬌今如何珊瑚無根土花碧露團玉樹生流珠
江山無人隔塵土丹鳳不來孤燕語上人脫灑無滯留
底用登臨重懷古世人往往乘險機老我白髮無能為
道甫問訊丁令威有鳥有鳥何時歸
蘭亭
東晉風流安在哉煙嵐漠漠山崔嵬衰蘭無苗土花盛
長松落雪孤猿哀滿地紅陽似無主春風不獨黃鸝語
當時諸子已寂寥眞本蘭亭在何許欹簷老樹緣女蘿
頽崖斷壁青相磨舊時觴咏行樂地今朝魚鼓瞿曇家
荒林晝静響啄木流水潺潺遶山曲遊人不來芳草多
習習餘風度空谷去年載酒誦古詩今年拄杖讀古碑
年年慷慨入清夢何事俯仰成傷悲故人不見天地老
千古谿山為誰好空亭回首獨淒涼山月無痕修竹少
題墨梅圖
朔風吹寒冰作壘梅花枝上春如海清香散作天下春
草木無名藉光彩長林大谷月色新枝南枝北清無塵
廣平心事誰與論徒以鐵石磨乾坤歲晚燕山雲渺渺
居庸古北無人到白草黃沙羊馬羣瓊樓玉殿煙花繞
凡桃俗李爭芬芳只有老梅心自常貞姿燦燦眩冰玉
正色凛凛欺風霜轉身西泠隔煙霧欲問逋仙杳無所
夜深湖上酒船歸長嘯一聲雙鶴舞
題月下梅花
平生愛梅頗成癖踏雪行穿一雙屐六花散漫飛滿空
千里萬里同一色衝寒不畏朔風吹乘興來此江之湄
繁花滿樹梅欲放彷彿羅浮曾見時南枝横斜北枝好
北枝看過南枝老中有一枝更奇絶萬蕊千葩弄天巧
老夫見此喜欲顚載酒大酌梅花仙仙人怪我來何晚
一别已是三千年醉來仰面卧深雪夢挾飛瓊上天闕
酒醒起視夜何其老烏啼殘半江月
張天英
題趙子固墨水仙
青竹珠簾人似玉霧鬢風鬟綴靈粟一吹誤飜金叵羅
香濕羣仙翠樺燭龍國朝回八風舞鳳池醉度凌波曲
瑶瑟雙歌李白詞馮夷捧出蘭縑綠
題淩波飛蓋圖
蕊珠宫人駕雲軿山中翠蓋何亭亭老龍飛蓋作風雨
八仙池上爭娉婷金環瓊佩裛薇露雙成躡墮青鸞翎
酒星入水化為石寒玉夜語天泠泠白瑶城闕三萬里
月照影娥行洞庭
玉山佳處
玉山有佳處廼在崑崙西蓬萊數峰小上與浮雲齊雲
中飄飄五色鳳只愛碧梧枝上棲芝草琅玕滿元圃羣
仙共躡青雲梯太湖三萬六千頃水水流入桃花溪溪
頭浣花如濯錦百花潭邊浮紫泥紫皇拜爾山中相間
把絲綸草堂上漁莊一釣得龍梭龍女吹簫書畫舫西
風玉樹金粟飛東風柳浪金波漾歲歲年年樂事多綠
野平泉何足尚十二樓前看明月太乙明星夜相訪酌
霞觴瑶臺露濕芙蓉裳我亦桃源隠居者握手一笑三
千霜
郭翼
白雲母
青田生鶴子隨母青田飛母飛向天去元裳縞其衣千
年歸來華表鶴鶴雛悲鳴西日落好將商墓寺前雲飛
還直過靑山郭
美人圖
鬱金殿前楊柳新長門草色春復春下階微微動香步
波影晴光流素塵翠釵蜻蜓凋玉佩攬髻迴風舞裙帶
合歡花落無好枝伯勞單飛鶯亂啼玉音夜夜宫車絶
露點蒼苔怨明月
書聲齋詩為姚子章賦
幽人一室開風露坐想瀛洲玉為署把書夜誦秋滿空
徘徊花影蟾蜍樹蓮葉艇子風泠泠太乙夜照藜火青
笙簧萬耳洗不醒漻哉太音誰得聽
張世昌
五洩山
兩崖鑱天不容舠玉龍噴壑飜雲濤冰山潨下白石碎
雪浪捲起銀臺高天風吹寒草木凍六月飛霜灑陰洞
靑蛇跳出一線長赤口傾波渴雲夢雲奔雷激趨羣靈
天關咫尺通幽冥巖頭好借一勺水六合盡洗塵埃清
玉女洞
星官何年遊太清飛來化作高崖青天地無心藴精巧
造化有迹通幽靈神剜鬼鑿妙鐫削瑶臺清冰出萬壑
劒光穿斗射龍文元氣蟠空孕西角東南宇宙煙濛濛
卞和夜泣空山中何人更施補天手為我獻入明光宫
洞巖山
石樓突兀開仙宫海上駕出金鰲峰龍窩久蟄雲霧冷
蟻穴或作王侯封嵌空深入九地底虛壑飉飂朔風起
冰絲有淚泣鮫珠碁局無聲敲玉子六丁鑿斧光精瑩
我欲鏟破陰崖扃火輪飛出天鷄鳴萬國同照陽烏明
家公萬柳堤
會稽西南山萬岑西來水多愁太陰長鯨翻身海底出
家侯築堤留至今家侯之功何可及汙邪如雲萬家邑
翡翠煙收榖雨晴鯉魚風起鯨波發道傍古木鐫遺銘
千古萬古存幽靈百川無停功不息東望禹穴雲山青
靈女臺
靈女臺前草深尺靈女幽姿化為石石室深藏羽蓋青
玉衣半染苔痕碧巖頭雨氣秋紛紛夢魂不作陽臺雲
飛行宇宙星霧濕呼吸造化風雷奔丈夫意氣眞自許
女子英靈亦千古更須為刻邯鄲詞不獨中郎誇幼婦
鼓吹峰
清都廣樂聞瑶京鼓吹自作天機鳴八龍逶迤九鳳舞
珠樓貝闕秋冥冥航塢之山起寥廓天人啟閽泄關鑰
風簫雨瑟煙霧寒天上時聞鼓天樂鳳凰一去三千秋
唐虞世遠䕫龍愁航塢山頭跨白鶴我欲與爾鈞天遊
何儒行
興嶺汪公仲雲松樓
黃山插天紫翠浮三十六峰明素秋奇秀蜿蜒結興嶺
嵐光晴擁雲松樓樓中主人愛山色間居不為軒冕求
松林雲去松自綠雲來松林雲滿谷主人看松卧雲屋
静聽松風清可掬君不見歲寒貞松飽雪霜材大青雲
成棟梁
朱斌
題趙彦徵畫
玉堂學士之孫子文雅風流世無比漚波亭上客闌時
戲寫吳興好山水遠山疑是弁山青近山金蓋與雲平
兩峰翠峙勢如削中有滉瀁雙溪清溪上村村桑柘綠
橋下修林覆茅屋春風酒熟鷄豚肥野老過從少拘束
邇來風塵十載餘可憐樂土皆邱墟只今獨有苕溪上
有水有山如此圖吾生頗識山林趣按圖擬問田園計
何時長嘯來山中與君放曠人間世
李澗
陳知州子侍父歸賦此以贈
白日上漢臯落葉鳴蕭蕭之子遠行邁相送城南橋橋
頭涼風動疎柳車蓋搖搖赴京口而翁太守予交久惜
别青山入樽酒黃花未放秋不知雁影空江暮回首後
夜相思山月明湛盧神劒蛟龍吼
黃公望
王摩詰春溪捕魚圖
春江水綠春雨初好山對面青芙渠漁舟兩兩渡江去
白頭老漁爭捕魚操篙提網相兩兩愼勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉村賣魚買酒醉明月貪夫徇利徒紛紜
世上間愁總不識江草江花俱自適歸來一笛杏花風
亂雲飛散長天碧
題倪雲林贈耕雲東軒讀易圖
君家書屋鎖閒雲庭前叢桂吹清芬東軒虛敞坐凉夜
撲簾香霧來紛紛金吹不動露華潔月裏仙人降瑶節
奇葩點綴黃金枝靈種移來白銀闕秋林瀟灑秋氣清
千竿脩竹開前楹自是燕山尚清貴不與桃李爭芳榮
花下詩成日未盡更喜幽人往來近清絶何如元鎮圖
應識耕雲是高隠
方方壺松巖蕭寺圖
浩渺滄江數千里幾幅蒲帆挂秋水曉風吹斷綠蘿煙
百疊青峰望中起梵王宫闕倚雲開七級浮圖倒影來
山人久已謝朝市日踞江頭百尺臺松篁叢雜多啼鳥
隔岸人家丸彈小此圖此景入天機誰能髣髴方壺老
吳鎮
右丞春溪捕魚
前灘罾兮後灘網魚兮魚兮何所往桃花錦浪綠楊村
浦溆忽聞漁笛響我行笠澤熟此圖頓起桃源雞犬想
不如歸向茅屋底老瓦盆中醉春釀
洪谷子楚山秋晚
洪谷仙去五百年丹青流落何翛然九疑之山何突兀
亂雲慘淡秋風前尋幽忽有蓬萊仙歌聲隠約清溪邊
蕭蕭木葉下無際不見歸來張季船前村後村高復下
遠渚近渚斷又連夕照遲遲俯西川樹底人家起碧煙
卷中妙境無窮已揮毫聊爾紀新篇
郭忠恕夏山仙館
蒼厓過雨流青玉萬朵芙蕖紅間綠松枝搖動碧簾風
蘭舟徐度廻塘曲畫閣朱樓設翠毺銀床冰簟上流蘇
美人繡倦頻來往仙侣長吟聊自娛羽扇不揮塵不到
博山麝腦香猶裊新蟬驚破北窗眠幽禽啼斷林間巧
竹煙浮翠薦龍圑樹影當庭映日圓晚來兩兩尋幽客
應識溪聲六月寒圖中㬌物非人世如此丹青誰得似
屈指流傳四百年宣和賞識標忠恕人間何處無炎歊
火雲照耀未能消高齋展對殊未已一片涼颸落素綃
李成江村秋晚
咸熙畫圖無與共傳世希微愛者衆二李之後已寥寥
宣和當日尤珍重新圖一旦落人間神宫寂寞何時還
經營意匠出塵表上下五百誰能攀水廻中有漁舟泊
山頂崇臺招白鶴籬根浮出水潺潺萬竹琳琅奏天樂
霜飛木落一天秋棲禽向晚聲啾啾柳溪錯認淵明宅
過橋豈是王弘儔㬌色蕭條如太古路僻村深貯煙霧
分明再見輞川人蕪詞何敢輕為附清容自是鑒賞家
持將却向天之涯幾回試展未能去落盡庭前無數花
米友仁畫卷
元章筆端有奇趣時灑煙雲落縑素峰巒百疊倚晴空
人家掩映知何處歸帆直入青冥濛曲港荷香有路通
更愛涪翁清絶句相攜飛上蓬萊宫
竹窩
阿香怒鞭籜龍尾斑鱗蝕去㾗未洗天風吹作萬琅玕
翠壓脩林收不起林深有客棲寒煙玉版已悟禪中禪
人間赤日迥不到著我六月秋泠然青雲欲飛霖雨急
佩環聲裏雙娥泣玉簫驚起老龍眠夜染瀟湘半江碧
水墨梅松蘭竹四友圖
硯池漠漠吐墨汁蒼髯呼風山鬼泣濤聲破夢鐵骨冷
露影溥空翠毛濕徂徠百畆老雲煙湖山九里甘蕭瑟
何當置此明窗下長對詩人弄寒碧
野竹
野竹野竹絶可愛枝葉扶疎有眞態生平素守遠荆榛
走壁懸崖穿石埭虚心抱節山之阿清風白月聊婆娑
寒梢千尺將如何渭川淇澳風煙多
題青山碧篠圖
青山白雲繞碧篠蒼煙迷幽人日無事坐聽山鳥啼鳥
啼有真趣對鏡看山隨所遇乾坤浩蕩一浮鷗行樂百
年身是寄
笋
綠陰晝静南風來晴梢拂拂煙花開籜龍走地牙角出
班班玉立横蒼苔長鑱穿雲石路滑錦衣脫䙀玉版白
鳴牙未下冰雪韲開籠先放揚州鶴(時至正七年竹醉日)
黃鎮成
桃花巖
小僉山中數塊石上出浮雲幾千尺寒泉飛下絶澗響
老樹倒挂蒼苔壁巨靈擘斷知何年中有古洞藏神仙
蓬萊宫闕浩杳靄世外别有壺中天巉巖磊磈相緣入
雲霧晦冥光景集丹房石室淨無塵虎攫龍拏半空濕
山人舊說桃花巖山高水絶無由探我來正值巖花發
長嘯獨倚春風酣同遊雅士貪幽趣自劚山雲燒筍具
兩山流水一川花依稀似是桃源處世上紛紛吹戰塵
山中道人都不聞欲從君住不可得一聲孤鶴唳空雲
題墨菊
江南九月秋風涼秋菊采采金衣黃近時丹邱出新意
却灑淡墨傳秋香青城學士曾題藻散落人間共傳寶
卷舒造化入毫端回首東籬自枯槁東陽傳君心好奇
何處得此秋霜枝湖湘衲子遠相貺筆勢迥與丹邱齊
香英細蹙元玉屑老榦拗斷烏金折不隨粉黛學時妝
自與幽人同志節淵明已逝屈子沉晚香縱有誰知心
感君畫圖三歎息為君長歌楚天碧
李存
次韻戚總管賦雪
長風剪水不成片城上將軍鐵為面五更吹角墮梅花
天女騎龍淚如霰坐令萬瓦白參差人在蓬萊水晶殿
黃河夜合黿鼉深太行曉裂豺狼戰尚憐廬阜足佳致
五百寒僧不開院崑崙朔南日本東未信天花一時遍
塞邊勒馬公所閑橋上騎驢吾不倦化工作巧本容易
臘盡春臨已三見明知無酒俱冷落豈有多情更歡宴
長安市上一貧士白晝閉門何所羡
叉魚
霜風刮面冰如刀持叉入江矜厥豪投深中叉始一出
眼澀膚凍如紅桃嗟爾得食亦稍稍性命或與蛟龍遭
安得長叉一萬丈直向海中叉六鼇
祝丹陽以古琴見惠且寄以詩次韻荅之復以
史略一本為謝
涼風蕭蕭吹井桐佳懷如寶千不逢二年蹤跡走闤闠
面目土炭心肓聾萁荄豈異伏櫪馬雲漢獨羡高飛鴻
詩琴遠致心甚厚金玉備具相玲瓏大珠沉淵炯不動
朗月照水清欲空亦知廬阜入幽夢幻此三疊銀河風
紛紛醉裏不知老有此二美誰吾同彈琴固可消世慮
作詩乃或令人窮未知祝仙古巖下往往遇會方瞳翁
聊將史略報深意并問馬首何時東
胡天游
途遇大風
客子南遊日欲落觀溪橋頭風色惡砲車雲外天為昏
走石飜江吹倒人橋頭翁嫗邀我宿呼酒張燈傍僮僕
夜深撫榻不成眠瑟瑟餘威振茅屋明朝風定天宇白
一笑促裝三歎息邇來平地多風波不獨江頭阻風客
石牛寨
癡牛偃蹇不服箱天風吹落千仞岡明河在望歸不得
化作山頭一拳石皮毛剝落封苔錢千古萬古眠雲煙
嗚呼安得秦鞭起觳&KR1100;短衣歸種汶陽田
寓館食虀戲主人
蕨芽成拳筍作竿園菘卧壟春告闌寸心生意老猶壯
鬱鬱競長青琅玕筠籃擷翠風露濕瓦缶釀碧虬龍蟠
開緘曉試膳夫手寸斷日送先生盤堆金疊玉光璀璨
未許苜蓿誇闌干鏗鏘拒齒發鈞奏甘脆適口回儒酸
填胸一洗鮭鱔惡頓覺肝膽生清寒朱門淳熬腐腸藥
何異鴆毒生晏安虀鹽送老本吾分一飽已&KR0838;如窮韓
幸無羸角蹂吾圃秪有蔬糲同盤桓未知餘生消幾甕
俯仰日月雙跳丸明當更作冰壺傳大笑出門天地寬
張師曾
送南康先生
眼底讀書猶貫魚談經不窮照乘珠有時光采生海隅
龍駒自是日千里汗血分槽五花起欲逢伯樂鳴未已
歸舟行處滫瀡香明鏡無塵秋薦涼五老相迎何蒼蒼
梅致和
獨馬圖
西域之西生良馬丹青何年入圖畫良工不必問誰何
只此毫鋒便瀟灑肉騣汗血形如龍權奇肯與駑駘同
迥然獨立生長風自信不受金羈籠老驥猶能志千里
況此昂頭渴烏勢聖朝捐金市駿骨宜向天閑驂六轡
何景福
和散里平章遊東安汪伯諒半山亭詩韻
丹溪青山冠閩浙勝遊忽聚金臺客朱闌碧檻倚雲隈
滿地松花踏香雪玉京北望蒼煙重山光水光開天容
咳唾隨風落珠玉蒲萄酒豔玻璃鍾逍遥聊作無事飲
倒著接䍦從酩酊潮生眼纈春風和月上松蘿酒初醒
金閨公子玉堂仙長歌擊筑音琅然君不聞香山老子
長短三千篇一金一首鷄林傳
畫魚
粉垣皎皎雪不如道人為我開天奇長杠運入霹靂手
墨池飛出龍門姿雲煙鬱律出半堵下有洶湧波濤隨
錦鱗隊隊晃光彩揚鰭掉尾噞喁吹相忘似識湖海闊
肯與蝦蟹相娛嬉由來至理與神會潑剌健鬛直欲飛
嗟予久縮釣鼇手卒見欲理長竿絲張僧繇任公子不
須點龍睛不須投犗餌禹門春浪拍天流只要雷公助
燒尾
項炯
題趙子固水仙
龍波乍起湘雲濕帝子欲歸歸不得十二煙鬟遥點碧
到今愁魄寄湘花畫出深秋雲繞筆
潘純
桐華煙為吳良賦
常聞吳剛上天去手斫嫦娥宫裏樹調向人間作散仙
陽羨州中水邊住曾見玉兔杵元霜三生悟得燒墨方
墨成得錢即沽酒那知世有白玉堂百年生計萬慮息
身不求知名四集卧吹長笛看青天歲掃桐煙三百石
周郎昔斷長橋蛟腹中有白凝為膏石牀暖傾玉髓滑
竹屋夜倒山月高江南李墨人共惜安得今人不如昔
君看鬱鬱歙州山山上青松盡千尺
唐登
静安八詠(錄四首)
陳檜
禎明老檜高百尺十畝蒼寒浸苔石虬枝偃如東向松
霜皮慘若西來栢金陵王氣當時誇落日江村啼亂鵶
璧月滿天清夜静玉簫吹落後庭花
鰕子禪
誰云儼師示化所餘香未絶天花雨癡禪狡獪悉共知
嚼啐紅鬚化龍舞癡禪化去鰕亦存至今法門無盡燈
風雨幾度驚山靈庭前柏樹猶青青
滬瀆壘
吴淞江上袁公壘千年何處尋遺址石犀半落江水中
秋老蘆花三十里五百馬塵今尚飛啾啾赤子將安歸
月明古堞急鼓鼙孤臣有淚空沾衣
綠雲洞
海村古洞雲連霧洞門春曉松花雨寒綠風生玉兔房
團光露濕金鷄樹隔林鳥聲無處尋空堂荅響如敲金
綠雲仙人解招隠我欲避世投冠簪
沈鉉
送仲温先生還吳
江城蕭索西風起行逢故人驚夢裏憂深自覺少容顔
食盡惟愁拙生理看君白髮何由得白髮相逢更悲喜
筆力隨年老愈深詩思逼人鳴不已每呼石丈即低頭
獨寶蘭亭誇未死近來英氣減前時酒量寧非向來比
從渠門第沸如羹自保情懷澹如水城南只友高書記
謝官歸來接鄰里交遊散落苦無多世事悠悠竟如此
明朝忍去别江頭楓葉蘋花送行李
沈存
懷友人徐伯貞
去年秋風捲黃埃美人躍馬沙邊來今年秋雨灑白日
美人遠上黃金臺黃金臺下燕山道漠漠寒雲接衰草
雁飛不斷青天長長使征人路傍老美人美人胡不歸
清霜凋盡珊瑚枝臨風三歎思欲絶悲莫悲兮生别離
陸侗
静安八詠(錄一首)
蘆子渡
蘆村胥村南北路舟往舟還今古渡一笠天隨紫鳳飛
百枝水落青龍步鯉魚風起夜未收雪色蘆花零亂秋
借得君山第三管月中吹過滄浪洲
林彦華
八臺詠(錄二首)
歌風臺
芒碭雲氣高崔嵬山東噫氣聲如雷睢陽拔木眞細事
天遣吹暖秦坑灰沛中小兒強解事擊筑高歌攪鄉思
周南正始風化行可惜歌中無此意伯心之存良可知
五葉變作秋風辭
戲馬臺
白蛇夜斷飛赤龍長驅疾足平關中鴻門玉碎亞父死
彭城覇氣隨飄風沐猴御事眞成戲調服羣駑棄天驥
一騅豈解踏九州事去空歌時不利宋公不復登此邱
弔古有客悲黃樓
汪澤民
翠微寺
欲雨不雨天墨色將崩未崩石偪側溪谷緣雲已萬盤
風雨欺人作三厄客遊已慳天不慳雷電翕歘嘘晴暾
諸峰倒景互明滅照耀金碧開山門清都紫微逼象緯
旃林貝樹羅山樊十方下視沙界迥佛骨不受炎歊袢
麻衣老師寂滅久問法羞與山僧論但餘卓錫古泉水
念念欲洗塵眼昏嗟予世網久躑躅坐覽古跡空盤桓
暮歸却覓山下路杳杳飛鳥投荒村
鄭玉
題洪氏舫軒
山人愛舟屋亦舟山中便作滄海遊何須風帆冐險遠
東西南北窮遐陬向來此是荆棘地今日遂作江湖秋
門前嵐霧靄蒼翠渾疑江上煙波浮雲旋日動屋移影
舟行岸轉曲江頭主人自是濟川手坐令涉險如安流
復有佳客天下士作記寫出清絶幽王先生詩繼二雅
五字萬里爭追求徐公翰墨妙當世夜深光彩射斗牛
世間尤物自足貴安用航海珠玉謀誰當共此樂朝夕
窗外忘機兩白鷗
蔡廷秀
武夷山
去年遊羅浮鯨波浴日三更秋今年遊武夷龍湫飜雪
九曲池平生足跡山水窟二山冠絶天下奇早年南北
幾去來太行祝融窮天台石門雁蕩今回首風斯在下
生塵埃曾孫宴罷幔亭頂神仙果有即此景何須世外
尋蓬瀛斫藤縛屐崑崙嶺天風吹我上一曲濕雲粘脚
莓苔綠一村仙子指二曲溪峰有女顔如玉釣臺三曲
淩天扃仙舟擢破赤石城四曲嵐光翠欲凝雲車洒雨
開新晴羣仙知我經仙後天孫招飲石上亭軒皇渺遺
響泉聲寶瑟浮湘靈子喬撫銕笛麻姑玉斝顚倒傾西
母瓊桃熟安期棗瓜生初平有羊鞭白石可教無魚羹
青精餔我食且飽飲我醉未醒欲從五曲窮九曲白雲
滿目生親情好山豈不欲終日食焉怠事俗病縈天仙
笑騎白鶴去何處委羽雙幘零我亦醉下山之岡恍然
人世心蒼茫東方鬱鬱覩佳木紫陽清風吹隳綱中天
皎皎日月長桃源此去從荒涼
潘伯修
靈山
玉環諸山靈山深環以大海根太陰空青水碧澹相映
散為風露來蕭森嗟予賦命落台雁調笑魚鳥成滯淫
南遊華蓋動連月勝地在近徒歆歆風帆徑渡不再宿
綬裹長劍攜青琴種榆瓊田中吹笙玉山岑吾將於兹
養年命岐路四斷誰能尋
李祁
奉題朱澤民先生畫山水圖
洞庭之南湘水東青山奕奕蟠蒼龍雲陽峰高七十一
欲與衡嶽爭為雄我家近在雲陽下來往看山如看畫
十年塵土走西風每憶雲陽動悲咤吳中勝士朱隠君
筆精墨妙天下聞畫圖畫出湘江水青山上有雲陽雲
雲陽山高湘水綠十年不見勞心目只今看畫似看山
萬里歸情寄鴻鵠
陳麟
題歸去來圖
飛泉十尺銀河懸孤松石上蒼龍眠四山無數白雲出
五株衰柳當門前葛巾丈人步其下悠然别有山中天
龔友福
濮山丹洞
濮公曾此學神仙飛騰一去千餘年欲窮勝境訪偉蹟
但遺丹井清泠泉蒼山崒嵂枕淮水雲崖古洞埋雲煙
神仙茫茫不可詰往事獨見居人傳羽衣接跡千載後
結菴構宇當巖前巖前種藥草自異青松翠栢高參天
自慙汨汨走聲利登臨此地空留連
陳基
送李景先錄判
閶門柳枝短君行不可緩贈君不折楊柳枝勸君飲此
金屈巵丈夫將身誓許國安用當歌傷别為青絲絡鞍
黃金勒遊宦鄱陽山水國何處春風最憶君琵琶洲上
蘼蕪碧
潼關
河渾渾關崿崿太古以來神禹鑿前車未行後車却去
馬一鳴來馬愕自從虎視繼龍興周道不復如砥平生
今惟有秦川路千里秋風落葉聲
寄姚子章
聞君又作錢塘客多在青樓少泉石佳人姓蘇名小小
占斷西湖好春色沙棠為舟桂為槳驚起鴛鴦飛兩兩
有時醉倒百花間不記六橋新月上行樂須當少壯時
英雄自古皆堪悲歸來莫負張京兆鸚鵡窗間喚畫眉
織錦圖
佳人織錦深閨裏恨入東風淚痕紫三年辛苦織廻文
化作鴛鴦戲秋水秋水悠悠人未歸鴛鴦兩兩弄晴暉
料應花發長安夜不見閨中腸斷時
僕嘗夜夢從彦成飲彦成曰此荔枝漿也飲之
令人夀子能為我賦之當贈三百壺予自口占
一詩覺乃夢也及會玉山聞彦成釀酒果名荔
枝漿以夢白之不覺太笑玉山曰君當書此詩
吾當與子致酒以質所夢因莞爾書之彦成見
之必更一笑也
涼州莫謾誇葡萄中山枉詫松為醪仙人自釀眞一酒
洞庭春色嗟徒勞瓊漿滴盡生荔枝玉露瀉入黃金巵
一杯入口夀千歲安用火棗并交梨不願青州覓從事
不願步兵為校尉但令呼鶴共呼鸞日日從君花下醉
新郭
扁舟夜泊新郭市石湖水深清且泚長嘯一聲天地秋
萬壑驚風泣山鬼匡廬生玉山子意氣相傾誓終始呼
童沽酒烹錦鯉醉入蘆花月如水周郎放歌踏船尾我
亦和之聲亹亹明月照我心秋水洗我耳富貴亦何為
人生行樂爾城中黃塵眼為眯安得置我邱壑裏
張憲
唐五王擊毬圖
興慶宫前春正熱綠楊夾道花如雪毬門風起日西斜
五馬歸來汗成血潞州别駕醉眼纈雙袖傾欹擁岐薛
申王按鞍宋王馳杖撲毬囊手親挈草平如掌馬力均
玉鞭十里不動塵黃門扶入五花帳大衾長枕姁家人
花萼相輝雨氣寒樓中歌管漸闌殘紫騮不踏毬場路
萬里青騾蜀道難
中秋碧雲師送蟹
天風吹綻黃金粟簷前老兔飛寒玉客窗不記是中秋
但覺鄰家酒漿熟泖田秋霽稻未鎌葦箔竹籪收團尖
紅膏溢齒嫩乳滑脆美簇簇橙絲憩無腸公子誇矍鑠
兩戟前驅終受縳靨心晝煖白玉臍䕫牟夜泣紅銅殼
麯生風度亦可憐且對霜娥供大嚼酒後高歌遶碧雲
九峰一夜霜華落
青山白雲圖
青山青青白雲白一尺小溪千里隔扁舟檥岸不見人
鷄聲何處秦人宅桃花流水春粼粼不識人間有戰塵
待得紫芝如掌大歸來甘作太平民
陳秀民
壬午九月九日與郭希仲紀叔維馬希遠飲周
景父晚香堂上紀畫墨菊馬鼓琴既而各賦一
首
去年登堂三月三主人置酒澆春衫今年登堂九月九
堂上主人復多酒馬生彈琴紀生畫郭子題詩美如炙
四明狂客醉欲倒菊花插帽秋光好百年節序能幾逄
人生會合何其少人生會少將奈何為君起舞為君歌
歌殘酒盡更須酌莫待他年白髮多
題幻住菴中峯和尚蓮池野亭小像
亭前池水生蓮花亭中老禪方結跏雙枝作供淨瓶裏
彷彿玉井銜丹霞世上蓮花亦常有玉堂不比丹青手
水底冰蠶已化龍絶世於今故無偶師是蓮花花是師
亭亭淨植湼不淄胸中五色舌上吐爛漫寫出蓮花詞
世間物物皆為幻我把斯圖作眞看君不見中峯峯上
十丈蓮吹香夜夜到諸天
蘇大年
雷塘
吳公臺下雷塘路綿䌫牙檣行樂處當年玉樹後庭花
夢裏相逢惜春暮君不見東家北舍人未歸落花滿地
蝴蝶飛
方行
題吳彦嘉所藏張秋蟾龍圖
張公畫龍人不識筆法遠自僧繇得挂向高堂神鬼驚
怳忽電光來破壁想當渤海開筆力元氣淋漓浸無極
吞吐日月天地昏摩蕩雲雷太陰黑江飜石轉窈莫測
雪濤卷空銅柱側洞庭扶桑非爾誰顛倒滄溟為窟宅
乃知前圖只數尺坐令萬里起古色何當置我君山湖
上之高峯聽此老翁吹鐵笛
御選元詩卷三十二
