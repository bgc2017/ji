欽定四庫全書薈要
御選宋詩卷五十四
七言律詩十
岳珂
春波堂小飲懷棠湖舊隱
平生到處西湖長眼底波光日日新圖在輞川非舊隱
夢回笠澤是前身一江細雨欹青菊萬里雄風起白蘋
獨立蒼茫動歸興釣磯須理未垂綸
太平興國宫
槐影西清舞翠鸞竹宫高接五雲環職陪温洛圖書地
名在元封卜祝間書訪未承龍閣問晨香獨厠羽衣班
祠官到處無公事且聽松聲老此山
新荷出水
貼水初翻紫玉團忽驚矗立傍闌干瑶池七日來青鳥
玉鑑孤奩舞翠鸞曉露走槃珠顆瑩晩風颺蓋雪衣寒
從今十丈開花面太華峰頭更一看
夢尚留三橋旅邸
天上歸來打六更夢回搔首正瞢騰玉霜初上三橋月
絳綵猶明九市燈聲徹銅魚催勘箭影斜金鵲在觚稜
帝鄉東望重回首佳氣何時到五陵
雨中觀廬山
雨裏觀山夐不同何須九疊看屏風紫觚壇上排蒼璧
青步障邊鋪翠茸谷錦未迴晴日照衣綃聊借淡煙籠
祇今萬木添紅纈更倩青霜染曉楓
劉仙倫
西林留題
路入康廬西復西翠煙深處著招提山僧幾輩雪垂領
水鳥數聲雲滿溪莫對青山談世事且循粉壁看留題
禪房夜卧衣裳冷夢破鐘聲落月低
盱江道中
屈曲清江遶徑斜綠隂深處隱人家嵐昏山色未還觀
水落漲㾗猶在沙麥熟村村喧水碓蠶成處處響繅車
馬頭忽覺清香近路轉橋南有野花
張漕仲隆快目樓
天上張公百尺樓眼高四海氣横秋祇愁笑語驚閶闔
不管闌干犯斗牛遠水拍天迷釣艇秋風萬里入貂裘
眼前不著淮山礙望到中原天盡頭
岳陽樓
八月書空鴈字聯岳陽樓上俯晴川水聲軒帝鈞天樂
山色玉皇香案煙大舶駕風來島外孤雲銜日落吟邊
東南無此登臨地遣我飄飄意欲仙
程珌
作堂六桂之東命之曰桂生取漢人招隱篇桂
樹叢生之語也詩以記之
幾年列植擅青芳今日標題始作堂遠向松岡分老蔭
近於菊畹借寒香地雖未離人間世心已全然物外鄉
最好夜來清絶處飛霜帶月下南塘
流觴西湖用范左史韻
畫船同載若登仙却笑泥韉馬不前要識冷煙催榖雨
須知澹日養花天千條翠柳随風舞一樹夭桃照水妍
始信人生行樂耳虚名那用世間傳
敖陶孫
臯亭山
樵路縈紆入翠微清泉白石可忘機雲中犬吠劉安過
樹杪春深望帝歸白鶴曾留華表語蒼官合受錦衣圍
珠襦玉柙今何許一笑人間萬事非
趙師秀
答徐靈淵
敝廬補葺雖勞力且得幽閒住此身舊友誤稱吟筆長
諸親爭笑罷官貧近簷竹密妨巢雀當戶花疎見路人
所慮久晴田事廢今聞高下雨皆勻
寄徐丞
病不窺園經一月更無人跡損青苔池禽引子銜魚去
野蔓開花上竹來亦欲髩毛休似雪爭如丹汞只為灰
秋風昨夜吹寒雨有夢南遊到海迴
送奭上人抄化
冐寒獨向何方去為建靈山閣未能詩卷帶呈看疏客
藥爐留借共房僧夕陽岸上行枯葉瀑布巖前聽拆冰
事到有緣隨處應回來金碧入雲層
陳待制湖樓
何處飛來縹緲中人間唯有畫圖同兩層簾幕垂無地
一片笙簫起半空巖竹倒添秋水碧渚蓮平接夕陽紅
遊人未達蒙莊旨虚倚闌干面面通
送翁卷入山
已送山民歸舊廬子今復去我何如漸成老大難為别
早占清閒未是疎小雨半畦春種藥寒燈一盞夜修書
有人來問陶貞白說與華陽何處居
暮春書懷寄翁十
帝里逢春雨不乾纔晴數日又春還桐花半落官河水
榆葉全遮客舍山未悔闊疎令事去最憐乏絶礙身閒
菖蒲九節今堪采思爾逍遥澗谷間
移居謝友人見過
賃得民居亦自清病身於此寄飄零笋從壊砌磚中出
山在鄰家樹上青有井極甘便試茗無花可插任空瓶
巷南巷北相知少感爾詩人遠扣扃
多景樓晩望
落日闌干與鴈平往來疑有舊英靈潮生海口微茫白
麥秀淮南迤邐青遠賈泊舟趨地利老僧指甕說州形
殘陽風送吹營角聲引邊愁不可聽
會宿再送子野
又承出郭到貧家一度分攜髩易華自說印書春可寄
獨慚缺酒夜難賖眠遲古鼎銷殘火吟苦寒釭落細花
羸病不能親送别夢魂先立渡頭沙
過弋陽
三月三番過弋陽吾生辛苦莫思量磨圓灘石幾年浪
丹盡江楓昨夜霜已算中途當度臘更憐抵舍未為鄉
高眠舊有山中約只欠青騾道士方
翁卷
鮑使君閒居
吟樓影在湖波上吟景長從望處生疊石擬成幽嶂色
種松移得遠灘聲多諳藥品曾因病却著荷衣欲避名
聞說近來心更靜案頭惟有一琴横
山中
山中凡事幸相宜第一紅塵免上衣尋藥每同丹客去
拾薪多趁牧兒歸鳴泉潄石寒蒲潔宿霧蒸泥早蕨肥
不奈鄰峰學禪伴時時來此叩巖扉
次韻葛天民
接得詩來勝接書感君情思豁然舒却看城裏誰家竹
又鎖湖邊舊住廬曾有退之憐賈島豈無得意薦相如
欲知别後予蹤跡只向此間問釣魚
贈陳管轄
一拂清風一袖雲紫陽容貌鶴精神詩因道進言辭别
丹得師傳火候真廬岳峰前吟瀑布渾儀圖上禮星辰
我來暫作閒人歇多謝仙翁相訪頻
宿南昌僧舍
突兀禪宫何代餘閒同衲客聽鐘魚身如野鶴棲無定
愁似頑藤挽不除舊隱定多新長竹遠交全乏近來書
爐香椀茗晴窗下數軸楞伽屢展舒
留别南昌諸友
衰顏怕被青銅見病骨堪同瘦鶴羣出久併荒幽徑菊
未歸長憶滿山雲春風豈識吟人恨夜雨頻於客舍聞
萬柳百花好時節别君愁緒亂紛紛
徐照
題永州唐德明竹園
渭川千畞空聞說得似君家亦是難畦僕不知生鳳實
野翁祇欲乞漁竿忽驚殘粉飄蒼雪最喜幽聲勝遠灘
六月火雲飛不盡誰知此處獨清寒
同劉孝若野步
杖履相從步野田坐臨階戺和詩篇要看隔水人家菊
試借繫門漁父船且緩歸舟知有月不生酒興為無錢
寒來莫問家中事纔得身閒即是仙
會飲鮑使君池亭
案上一琹書數卷不須此處有笙歌厭居城市觀天小
喜到君家見月多葉滿地飛隨步履鶴於人熟聽吟哦
明朝也向山中去手把松枝養太和
徐璣
淥波亭寄泊晨起有感
塵埃幾泯寸心清晨起孤吟在水亭晴景淡紅煙景白
近山濃綠遠山青初因薄宦成羇旅忽伴輕鷗落渚汀
安得數年居此地待須長日補騷經
壬戌二月
山城二月景如何行處時時聽踏歌淡色似黃楊葉小
濃香如蜜菜花多春容每到晴時改天氣偏從雨後和
好向溪頭尋釣侶小溪連夕漲清波
題東山道院
古院嵌崎石作層綠苔芳草近郊坰溪流偶到門前合
山色偏來竹裏青靜與黃蜂通戶牖閒將白鳥共沙汀
道人亦有能琴者一曲清徽最可聽
六月歸途
星明殘照數峰晴夜靜惟聞水有聲六月行人須早起
一天涼露溼衣輕宦情每向途中薄詩句多於馬上成
故里諸公應念我稻花香裏計歸程
中秋集鮑樓作
秋在湖樓正可過扁舟窈窕逐菱歌淡雲遮月連天白
遠水生涼入夜多已是高人難會聚矧逢佳節共吟哦
明朝此集喧城市應說風流似永和
登滕王閣
重重樓閣倚江干岸草汀煙遠近間春水生時都是水
西山青外别無山雲歸長若真人在風過猶疑帝子還
自古舟船城下泊幾人來此望鄉關
泊馬公嶺
維舟拂曉步平沙晩泊雲根第一家新取菜蔬沾野露
旋編籬落帶山花門前相對青峰小屋後流來白水斜
可愛山翁無一事藤牆西畔看蜂衙
薛師石
和葛天民
賈島文章懷素書得來讀罷卷還舒西湖柳下為君宅
東海雲邊是我廬千里江山長若此一生心抱欲何如
相思惟有加餐飯不暇逢人寄鯉魚
送翁靈舒閒遊
袖有新詩如美玉知君去意十分濃山行見草認靈藥
午歇就隂依古松兩髩已添蓬蔂色三年判作飄零蹤
羈情夜後更愁絶深澗斷猿溪寺鐘
潘檉
題釣臺
蟬冠未必似羊裘出處當時已熟籌但得諸公依日月
不妨老子卧林丘英雄陳跡千年在香火空山萬木秋
自笑黃塵吹髩客愛來祠下繫孤舟
趙蕃
頃與公擇讀東坡雪後北堂詩嘗約追和去冬
適無雪正月二十日大雪因用前韻呈公擇(錄一首)
雪埋老屋無薪賣晨起謀炊自毁車覓飽預期千頃麥
破慳先試一春花便營野屐尋茶戶更約綈袍當酒家
處士只今疑姓賈壁間但沒掛錢义
韓琥
中秋呈潘德父
一年明月在中秋幾日隂雲不奈愁忽喜新晴轉書室
極知清夜照歌樓醉當弄影如坡老詩就撞鐘憶貫休
千里故人應若此吾生常好更何求
寒食
曉色猶籠淡淡煙花間行過小溪邊人家寒食當晴日
野老春遊近午天吹盡海棠無步障開成山柳有堆綿
呼兒覓友從鄰伴閒看邨農又下田
高翥
曉出黃山寺
曉上籃輿出寶坊野塘山路盡春光試穿松影登平陸
已覺鐘聲在上方草色溪流高下碧菜花楊柳淺深黃
杖藜切莫匆匆去有伴行春不要忙
春日湖上
清波門外放船時盡日輕寒戀客衣花下笑聲人共語
柳邊檣影燕初飛曉風不定棠梨瘦夜雨相連薺麥肥
最憶故山春更好宵來先遣夢魂歸
靜對
靜對爐煙一縷霞謝天成就淡生涯安排瓦硯臨章草
收拾甆瓶插鄭花莫問家儲無擔石休嫌人事似團沙
三杯竟醉醒時晩卧看春雲送日斜
山行即事
籃輿破曉入山家獨木橋低小徑斜屋角盡懸牛蒡菜
籬根多發馬蘭花主人一笑先呼酒勸客三杯便當茶
我已經年無此樂為憐身久在京華
周文璞
小寒食
從來寒食多風雨不料窮鄉亦管絃壯歲心情悲昨夢
異鄉時序感流年偶隨遊子來溪上因與棠梨立路邊
從此堪悲轉憔悴随羣同上釣魚船
葛天民
西湖泛舟入靈隱山
晴嵐漠漠水溶溶落葉遮船翠蓋重秋色盡為漁者占
山光多向道人濃雪連合抱前邨樹磵繞飛來小朵峰
送罷夕陽迎素月樓臺高下自鳴鐘
孤山後舟中寫望
水接遥空分外寬孤山月出靜中看疑從弱水移圓嶠
似共姮娥住廣寒秋雨秋風初過後荷花荷葉半凋殘
西邨數點歸鴉溼老子新題墨未乾
酬畫上人石湖春望
蕩蕩春風草木香茫茫澤國水雲長鶯來占柳為歌院
蝶去尋花作醉鄕閒與物情聊品第老於文字嬾巡行
望中别有關情處幾度朝陽又夕陽
平居遣興
隔籬人語自喧嘲緊閉苔扉不許敲談麈帶塵懸屋角
牽牛承露上林梢投閒得計心常足擬古成編手自鈔
風雨欲來偏感處蟻先移穴鵲移巢
葉紹翁
題孫端甫别墅
幽居地僻少人知野水春風枳樹籬檢歷預尋移竹日
題牆閒記種花時堪嗤狡兔須三窟只學鷦鷯占一枝
淨埽綠苔斟濁酒鄰家吹過野棠梨
張弋
舒州歲暮
窮冬日日愛天晴古寺門開絶送迎野鶴忽來橋上立
山僧獨向水邊行過寒梅樹白全少入臘草芽青漸生
又是舒州一年了怕看新歷動鄉情
趙汝鐩
早征
店雞一唱接疎鐘起整行&KR0724;尚夢中沙路踏殘征馬月
柳隄啼斷曉鶯風水肥渡險添舟子岸沒途窮問牧童
千里鄉人逢陌上片時握手各西東
縱步
久雨厭人妨野步幾時便得此番晴到橋喚僕來相助
過寺逢僧約共行籬落一團飛蛺蝶汀洲數點立鵁鶄
農家竹裏深深住風度茅簷紡織聲
題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開天洗碧蒸江湘合水爭清
書巖莫辨當時事空積塵泥野草生(昌黎有題合江亭寄刺史鄒君詩末)
(冇願書巖上石勿使泥塵涴)
崇真觀東軒
東軒面水枕山阿左右雲煙溼翠蘿風度鶴聲聞遠壑
日移松影轉前坡愁來獨靠清尊遣老去休憎白髮多
道士罷琴揮醉筆詩成自喚小童哦
黃幹見約小飲就宿
病後何人慰寂寥長鬚持簡忽相招溪山見說為樓爽
杖屨寧辭去郭遥柳絮一天晴舞雪松聲十里夜聞潮
談詩直到疎鐘動酒困頻將茗椀澆
懷亨父
兩年隻影瀟湘去料想塵埃白髮侵久雨千山秋得意
西風一鴈客關心或於夢裏陪談笑每向人前問信音
憶昔𢋫詩巖桂下花開今日歎孤斟
題會稽用林帥侍韻
東越乾坤到眼邊亂雲連壑草迷川五更城落千巖月
萬頃湖開一鏡天鼔角聲殘秦望曉樓臺影溼卧龍煙
舊時太史登臨處每想風流為慨然
徐似道
白龍洞
靈仙窟宅不多見車馬往來成再遊後洞白雲前洞出
上池紅葉下池流水花照眼明金鯽石髮藏春護玉虬
邂逅尚青遊子眼栖遲應白老僧頭
劉學箕
曉起
雙眉不皺樂平生一斗時能對客傾曉枕却醒紅日上
篆爐未歇紫煙明畫橋貼水飛輕燕綠牖依山静囀鶯
随雨随晴看天氣緩扶笻杖繞園行
葉茵
偶成
把茆為屋竹為城柏子香銷道氣生九十春光花一片
萬千心事雨三更連邨鼉鼓相高下斷浦漁燈半滅明
閉戶和衣尋小榻夢回猶聽讀書聲
僧房夜坐
四十二間廊底客不知春向柳邊深三旬禁足持僧戒
終日看書養道心露草帶雲眠野鹿風枝搖月唳幽禽
俗塵不到爐煙靜自向空寮續近吟
舫齋
居家巧作浮家樣此即人生不繫舟政恐風波起平地
直教砥柱矻中流浪花影動重簾月潮汛聲喧萬葉秋
夢裏不知容膝計翻身栩栩逐輕鷗
劉子澄
洞庭湖
天孫歲晩會湘靈倒瀉銀河合洞庭上下天光惟一白
中間山色不多青荆潭萬里收塵滓宇宙連宵失晦明
莫道人間少仙境詩思酒魄一時醒
真德秀
使都梁次韻
第一山前路半蕪憑闌小立撚吟鬚雲横紫塞無來鴈
冰斷黃流不渡狐此日都梁聊共醉向來夷甫可長吁
淮山那管人間事依舊青青出畫圖
杜範
已已登玉峰亭
與君攜手上鑾坡多少塵襟盡刮磨一鳥横邊秋靄淡
片雲歸處夕陽多潮來萬里翻明練山簇千峰列翠螺
此地不堪歸去早佇看明月漲金波
洪咨䕫
寶福寺山房
門巷蕭然雀可羅藏書萬卷自研磨嬾尋玉女登西嶽
甘伴金仙坐補陀書帶草長塵慮少鉢曇花放道緣多
攜觴問字如相過引導松間不用呵
吳淵
遊青山(謝朓宅在焉)
碧嶂千層鎮一州十年前記作斯遊因看紅杏行停轡
為濯清泉坐解裘怪石巉巖蹲虎豹老松偃蹇卧龍虬
轉高轉有無窮景杖履何妨絶頂頭
横碧堂
每來登眺便眉伸高處蒼穹儼若臨投老光隂隨日晚
思歸情緒與秋深鷺飛沙際明人目鴈滿江頭動客心
北望淮淝何處是晚來煙霧正沈沈
揮麈堂
老守重來何所為築成臺榭鑿成池綠深夜雨龜魚遠
紅壓春風鶯燕遲民樂軒墀偏少訟官閒園圃自多詩
鳳團啜罷投衾枕夢覺花間日影移
沈說
暮春
燕翼初乾綠滿池桑隂收盡麥黃時一年春事又成夢
幾日愁懷欲廢詩料理病身嘗藥徧揩摩睡眼看書遲
翛然獨倚闌干立花下貍奴卧弄兒
煙浦
煙浦殘鴉舞夕陽風枝病葉似初霜眼中秋色十分淨
沙外寒流一綫長溪女得魚烹碎白田家收榖晒新黃
偏尋野趣歸來晚草際螢飛點點光
戴復古
江濱曉步
津頭曉步落潮㾗行盡蒲根到柳根鴈影參差半江月
雞聲吚喔數家邨求魚看下連筒釣乞火聽敲鄰舍門
料得錦城無此景欲將圖畫寄王孫
鄂渚煙波亭
倚偏南樓更鶴樓小亭瀟灑最宜秋接天煙浪來三峽
隔岸樓臺又一州豪傑不生機事息古今無盡大江流
憑闌日暮懷鄉國崔顥詩中舊日愁
春日二首呈黃子邁大卿
野人何得以詩鳴落魄騎驢走帝京白髮半頭驚歲月
虚名一日動公卿頗思湖上春風約不奈樓頭夜雨聲
柳外斷雲篩日影試聽幽鳥話新晴
帝里風光二月新西湖幾隊踏青人杏花時節偏饒雨
楊柳門牆易得春或是或非塵裏事無窮無達醉中身
五陵年少誇豪舉寂寞詩家戴叔倫
梅
孤標粲粲壓羣葩獨占春風管歲華幾樹參差江上路
數枝裝點野人家冰池照影何須月雪岸聞香不見花
絶似林間隱君子自從幽處作生涯
李季允侍郎舟中
憶昨楓橋既語離何期千里又相随太湖不見鴟夷子
秋浦同尋杜牧之燈火船窗深夜語江山客路早冬詩
人間草木空無數除却梅花莫我知
廬山十首(錄三首)
山靈未許到天池又作西林一宿期寺是晉時陶侃宅
記傳隋代率更碑山椒雲氣易為雨客子情懷多費詩
暫借蒲團學禪寂茶煙飛繞髩邊絲
道人問我看廬山地上爭如閣上看呈露千峰秋落木
雕鎪萬象客憑闌靜中見得天機妙閒裏回觀世路難
管領風光有微憾桂花香裏酒缾乾
擁鼻行吟上下廊今宵又宿贊公房松搖半夜風聲壯
桂染中秋月色香白石清泉聞笑語名山大澤出文章
老夫甘作無名者不逐紛紛舉子忙
送滕審言歸長沙别無聊
折柳亭前送故人平沙留得馬蹄痕雲生渡北迷行路
煙起江南認别邨恨不與君同上道歸來無伴自開樽
西樓獨倚黃昏月欲倩飛鴻寄斷魂
題何季湧江亭
勝槩何妨近市㕓紅塵疎處著三椽數重千嶂横天末
一道澄江在眼前海浪浴紅朝出日樹林堆碧晚生煙
請君分付堤邊石莫使漁翁來繫船
余惠叔訪舊
扁舟訪舊入横塘新柳今如舊柳長室邇人遥春寂寂
風流雲散事茫茫縱題紅葉随流水誰弄青梅出短牆
故是沈郎愁絶處杜鵑不斷呌斜陽
滕審言相遇話舊
憶昨同君訪月林幾年相别到於今江山花草生詩夢
風雨憂愁長道心久矣無波觀古井悠然得趣聽鳴琴
一生奔走成何事塵滿征衫雪滿簪
陳孟參陳明子同遊麻姑山
麻姑壇上共登臨野客悠然起道心丹井汲泉深百尺
星杉聳壑到千尋青蓮花白仙蹤遠烏桕葉紅秋意深
何用金盤擘麟脯山肴濁酒可同斟
田園吟(俗諺桐樹發花茶戶大家又云樹無梅手無杯)
自古田園活計長醉敲牛角取宫商催耕啼後新秧綠
鍜磨鳴時大麥黃桐樹著花茶戶富梅林無實秫田荒
狂夫本是農家子抛却一犂遊四方
竹洲諸姪孫小集永嘉蔣子高有詩次韻
美景能兼樂事難愁來惟仗酒遮攔昂藏病骨兼詩瘦
料峭春風帶臘寒喬木尚疑前輩在好花應笑老人看
忍抛明月先歸去輸與諸郎徹夜歡
題王制機新樓
綠雲圖上新輪奐彈壓江山氣勢豪手拍危欄看星斗
日窮滄海見波濤人間何處望不到天下有樓無此高
俯視河陽桃李巷清風吹斷市塵囂
夜宿田家
簦笠相随走路岐一春不換舊征衣雨行山崦黃泥坂
夜叩田間白板扉身在亂蛙聲裏睡心從化蝶夢中歸
鄉書十寄九不達天北天南鴈自飛
戴昺
次君玉弟聞新鴈
霜風颯颯荻花洲避北趨南巧自謀倦翮飛殘千里月
寒風催老一天秋乍教騷客驚詩夢莫為征夫寄别愁
汝渡塞垣應未久新來煙燧巳沉不
四月即景
茶歌纔了又田歌節物真成一鳥過蒼竹颭風涼意足
碧梧留雨夜聲多瓜緣茅屋抽長蔓藕過蔬畦出矮荷
最喜白鷗相狎久對人自在浴清波
幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閒
清坐小亭觀衆妙數聲黃鳥綠隂間
閒居幽事
閒居幽事屬田園何必山林始避喧足水早禾分母子
多年修竹見翁孫欣然勝敗無心奕兀爾醉醒随意尊
昨夜一番雷雨過綠波微漲曲池痕
幽興
不賦千鍾賦一簞天公有意養癡頑書猶能看未為老
詩亦莫吟方是閒寬著庭除貪貯月少栽竹樹要觀山
空階兩日無行跡又上苔花幾點斑
嚴羽
紫霞樓夜飲
西樓孤絶倚天青我愛銀河對戶横露滿碧梧風屢起
煙消綠嶠月初生仙人共酌丹霞酒逸侶同吹白玉笙
不向此時窮笑傲更從何處豁高情
臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭波浪帆開晚雲夢蒹葭鳥去遲
世亂音書到何日關河一望不勝悲
將至潯陽途中寄諸昆弟
渺渺孤帆去幾程悠悠天際望湓城一身避亂辭鄉國
千里相思隔弟兄猿呌匡廬寒暮色鴈過彭蠡帶秋聲
江湖此去多飄泊腸斷風塵遠别情
李昂英
峽山全清閣
無塵明鏡太玲瓏匣向周遭紫翠中地有仙家雲母石
天然上界水晶宫通宵如晝溪頭月盛夏回秋竹罅風
萬斛客愁都盪盡一杯聖酒畫欄東
送恩平潛使君還里
風流太守作春遊到處恩波浩蕩流懷舊故鄉需上日
移舟别浦趁中秋聲歌洋溢行人口書翰縱横健筆頭
識面雖新心頗熟殷勤話别送歸舟
送荃翁張端義之惠陽
吹面東風豎綠蓑詩翁七十醉婆娑放懷自號天隨子
知我無如春夢婆吟有小奚磨破硯卧看赤脚踏行窩
太湖爭似黃灣闊高浪黏天獨笑過
四月十五遊僧寺
今日快逢僧結夏不妨乘興扣禪扉山垂遠瀑溪聲急
風捲癡雲雨脚稀囊錦詩成僧借看紋楸棋落鳥驚飛
比來莫訝凭欄久傑閣新成拂翠微
徐經孫
福州即事
一别居諸歲月增遥聞此景畫難能潮田種稻重收榖
道路逢人半是僧城裏三山千簇寺夜間雙塔百枝燈
當年六月東崕下地湧寒泉潄齒冰
姚鏞
自青原回訪敏叔幾不相遇
曉汲三泉洗硯回要看奇石立蒼苔騎驢應為尋詩出
放鶴還知有客來一井清寒宜茗飲千林黃落獨梅開
他時老圃如能學只乞山中橘本栽
寄趙東野時以帥檄撫定贑叛
清晨閒上鬱孤臺鼓咽譙樓角更哀病葉滿山難獨埽
狂花一樹為誰開泉枯石井獅空吼雨暗荒池鳳不來
欲向江東問仙老海風吹浪駕舟回
出山
雲隂漠漠雨蕭蕭坐兀歸輿野興遥石澗水流苔路滑
竹籬秋去菊花焦誰將束緼求山火自立寒谿問板橋
官事奔奔何日了倚松臨水羨漁樵
方岳
次韻田園居
帶郭林塘儘可居秫田雖少不如歸荒煙五畆竹中半
明月一間山四圍草卧夕陽牛犢健菊留秋色蟹螯肥
園翁溪友過從慣怕有人來莫掩扉
感懷十首(錄一首)
拄上風煙更一層瘦藤對倚玉崚嶒左花右竹自昭穆
春鶴秋猿相友朋五畆園為終老計半間雲住在家僧
蹲鴟生乳菰如臂莫道山翁百不能
採蕨
野燒初肥紫玉圓枯松瀑布煮春煙偃徐妙處元無骨
鈎弋生來已作拳蚤韭不甘同臭味秋蓴雖滑帶腥涎
食經豈為兒曹設弱脚寒中愁未然
十二月十日
酒醒開門雪滿山徑穿疎竹上危欄溪山與我俱成畫
草樹惟梅大耐寒留伴夜深銀鑿落莫緣春近玉闌珊
老枝擎重供詩嚼一洗相如渴肺肝
次韻徐宰集珠溪
僧不須敲飯後鐘自攜茶去借松風斬新山色佛頭綠
依舊桃花人面紅春甕貯冰搖玉螘夜堂供蠟綴釵蟲
山靈共欲留人住弦月隔溪煙霧濛
過北固山下舊居
池塘燕子舊人家楊柳春寒一徑斜夜讀自生書帶草
朝飢曾對米囊花候誰在矣山如昨今我來思髩已華
舍館不知何日定竹輿鳴雨又吚啞
有感
桃花紅雨柳花綿風物愁予重惘然滿目江山分楚越
舊遊池館鎖塵煙朝雲漠漠今安在夜月荒荒空自圓
只有雪衣孤鶴在竹間曾共聳吟肩
約君用
十日春寒挾雨俱新晴物色總歡娛花曾識面若含笑
鳥不知名時自呼流水短橋宜畫取暖風遲日有詩無
儻來須蠟登山屐邨北邨南路欲蕪
春日雜興
高下雲藏野老家縱横水潄竹籬斜勒將春去許多雨
流出山來都是花白首風煙三徑草清時鼓吹一池蛙
身閒不耐閒雙手洗甑炊香夜作茶
南岡北嶺對窗扉看盡朝嵐與夕霏社後未曾聞燕語
雨中誰不惜花飛山醅約莫幾時熟沙笋輪囷一尺圍
莫怨風光損桃李荼䕷芍藥又芳菲
綠隂芳樹鳥啼春與客相攜發興新半落杏花初過雨
微酸梅子已生仁每尋詩去必遷坐穩跨牛歸不問津
筋力尚堪蓑笠在莫欺老子髮如銀
寄至能
江上歸來即定巢牆隂野竹破新梢有人問字時相過
無事觀書手自抄世態十年多客夢月明千里少朋交
茅齋亦有秋崖藁留與青山作解嘲
山行
歲晚誰同澗谷槃一牛喚犢野煙寒邨如有雪蕎花白
山未著霜桐葉丹是處豐登茅店酒老夫閒散竹皮冠
醉歸更草郊居賦傳與詩人作畫看
利登
晩步
住在山塘深更深門前落葉與階平高人聽鶴來相過
野老因樵熟識名一水欲流山影去斷雲時伴燒痕生
翛然獨步蓮峰夕十里松風秋月明
仙塘
一椽自著此山幽蘆葦蕭蕭繞屋頭野老屢來詢姓氏
社人相約賽春秋寒山此去無飛燕白水初傳有遠鷗
病起偶然成獨往斜煙冷照使人愁
張道治
梅花
纔有梅花便自奇清香分付入新詩閒持杯酒臨風處
獨倚闌干待月時試向園林千萬樹何如籬落兩三枝
霜天角裏空哀怨丘壑風流總不知
鄭震
卜居
久欲謀歸力不任浮雲蹤跡謾巢林功名未入屠龍手
貧賤常懷買鶴心月下開門微雨過樓頭聞笛二更深
世間萬事俱陳迹空倚西風閱古今
林希逸
郊行即事
老樹菌生鋪兔目斷溪泥溼印牛蹄山僧渡水雙攜履
野客歸邨獨杖藜羣鳥爭枝聲上下孤松夾澗影東西
行吟注意搜詩料欲近前溪路忽迷
周弼
庾樓
欲望江山夜轉真胡牀曾此對嘉賓傷心皓月長流水
回首清風不見人花落雉樓横角暮草生鷗渚破船春
歸程豈暇頻登覽分付羈愁與白蘋
南樓懷古
茫茫迂曲度平川何處孤邨近水邊煙護劉琮殘壁壘
雨沈黃祖舊樓船寒沙細擁菰蘆地破隴斜耕苜蓿田
見說去年秋潦後更無茅屋起炊煙
浣紗秋日
衣裳單薄髩蕭騷獨凭危欄首屢搔出壁亂雲分片段
隔江飛雨見絲毫庭前斷續蛩爭響簷外輕便蝶鬭高
多少好山俱在眼媿無短屐共遊遨
清溪樓閣暮沉沉不覺登臨夜欲深幾處捲簾催酒笛
誰家閉戶搗衣砧一朝野霧三朝溼十日江天九日隂
暗喜礙人公事少自來收拾送秋吟
錢時
頰口橋觀月用東坡韻
青山面面若相招一路涼風萬木搖白雪如輪飛繭緒
綠雲随手散秧苖今宵擬客喉頭店好月留人頰口橋
雪浪冰輪兩豪傑男兒空飽十圍腰
錢端琮
暮春
園林深處綠成堆更著松隂一徑苔煙欲過牆風約轉
水將爭港石衝回斷雲收雨鳩呼婦嫩麥盈堤雉應媒
獨有殘紅春不管等閒飛入酒巵來
許棐
鄭介道見訪
步頭楊柳種多年今日方維勝客船埽石共看山色坐
枕書同聽雨聲眠溪羹旋煮蓴絲滑野飯新炊芡玉圓
不管歸心忙似箭強留吟過菊花天
施樞
用雪坡春色韻
纔出城門興便濃晴光野色兩俱融柳方染得三分綠
桃已薰成一半紅山湧林巒荒寺隱湖分港汊小舟通
相攜各自論年事幾度春風上髩蓬
滄浪亭
長史遺蹤二百年直教名字到今傳渚香細浥蓮鬚雨
野色輕團竹尾煙但得幽情關水石何須隱迹痼林泉
客中正有塵纓在來此清遊亦是緣
三過垂虹
秋來三度過垂虹灝氣横江水接空帆影輕浮千幅月
漁竿冷浸一絲風楓初落葉前邨近荷有餘香别浦通
笑拍闌干天地闊鱠鱸尊酒許誰同
御選宋詩卷五十四
