欽定四庫全書
御選金詩卷二十五
六言詩
元德明
六言
北闕三臺五省東山萬壑千巖琴書中有真味風月外
無多談
高憲
焚香六言四首
末利花心曉露薔薇萼底温風洗念六根塵外忘情一
炷煙中
滿地落花春曉一簾微雨輕隂正要金蕉引睡不妨玉
隴知音
紙帳收煙密下松灰卷火常虛午寂春閒小睡人間自
有華胥
沈水濃薰甲煎宫梅細點波津奕奕非煙非霧依依如
幻如真
震仲澤
過蒲城馬上偶得二首
冷落襟風杯月﨑嶇馬足車塵林下何曾一見宜教羨
殺閑人
空有滿衣塵土曾無蓋世勲名忽認青山影裏有人卧
月眠雲
李俊民
老杜醉歸圖
尋常行處酒債每日江頭醉歸薄暮斜風細雨長安一
片花飛
百錢街頭酒價蹇驢醉裏風光莫傍鄭公門去恐猶恨
在登牀
雪菴題錢過庭梅花圖
已把神傳畫譜又看格在詩評月落難尋清夢雲空乃
見高情
淵明歸去來圖
先生從來寄傲肯向小兒鞠躬笑指田園歸去門前五
柳春風
中秋
三百六旬歲周一十二度月圓試問姮娥甲子和閏到
今幾年
郎文炳心遠齋
竊笑濫巾北嶽那能補衲中條自有胸中丘壑不妨隠
向市朝
伯德仲植張長史帖
莫就嚴陵買菜無勞逸少換鵝但得雲輕一紙即在鄴
侯書多
戲泝公巨川
八仙詩裏蘇晉三笑圖中遠公選甚逃禪破戒我師自
有家風
史遂良酒債
滌器不辭親酌過門無奈客惡未嘗解下金龜必能畫
得黃鶴
竇子温江山圖
醉裏扁舟煙浪望中幾屐雲山長天秋水一色明月清
風兩閑
雪谷早行圖
積素茫茫縞夜流光耿耿揚輝行人抵暮貪路何處家
山未歸
錦堂四景圖
春水滿四澤
淼淼舒如羅帶鱗鱗縐似縠紋誰道卧龍不起須臾變
化風雲
夏雲多竒峯
幸得從龍變態尚何出岫無心正苦人間畏日不思天
上為霖
秋月揚明輝
清光一片如洗西去姮娥耐秋可惜廣寒人老誰將玉
斧再修
冬嶺秀孤松
山前傾蓋獨倚雪裏盤根歲深千年老鶴相伴誰似蒼
髯有心
元好問
定齋兄寫真
朱黃筆底三篋白黑胸中兩棋畫作蕭然野服雲龍終
日騤騤
德和墨竹扇頭
靜裏離離新粉動時細細清香明月清風自在紅塵白
日何妨(嫩香新粉墨離離李長吉竹詩)
曹得一扇頭
機中秦女仙去月底梅花晚開只見一枝疎影不知何
處香來
巨然秋山為鄧州相公賦
筆端游戲三昧物外平生往還為問阿師何在白雲依
舊青山
建除(以下雜體)
宋九嘉
搗金明砦作建除體
建牙誓諸將梟鳴軍盡驚除道非戰事銜枚幻竒兵滿
鎧霜日輝行陣寂無聲平旦飛出谷桑棗蔽金明定知
此陳迹中原遮寇城執鞭吾不及范公凜如生破碑字
仍在屭贔卧深荆危襟按其壘信哉天下英成敗翻覆
手狐兔今横行收復會有時夷吾當請纓開圖睨督亢
按劒逐長鯨閉塞亦已久一揮氛曀清
回文
宇文虛中
四序回文十二首
春
短草鋪茸綠殘梅照雪稀暖輕還錦褥寒峭怯羅衣
翠漣冰綻日香徑晩多花細筍抽蒲密長條舞柳斜
折花幽檻小傾酒綠杯深蝶舞輕風曉鶯啼老樹隂
夏
翠密圍窗竹青圓點水荷睡多嫌晝永醒少得風和
草徑迷深綠蓮池浴膩紅早蟬鳴樹曲鮮鯉躍潭東
暴雨隨雲驟驚雷隠地平好風搖箑透輕汗挹冰清
秋
晩日欣簾捲涼風覺袂搖遠吟高興遣長醉宿愁銷
短葦低殘雨虚舟帶晚潮斷鴻歸暗浦疎葉墮寒梢
慼慼蛬吟苦茫茫水驛孤日銜山色暮霜帶菊叢枯
冬
鶻健呼風急烏啼促景殘窟深宜兔蟄蒲折蔭魚寒
裂瓦寒霜重鋪窗月影清滅燈驚好夢孤枕念深情
秀柏留隂綠芳梅蘸影斜溜簷冰結玉裝樹雪飛花
張斛
回文二首
野曠悲行客湍驚礙去船夜江清汎月秋草碧連天
綠徑斜縈草紅梢半落花曲池風碎月欹岸雨摧沙
蕭貢
擬回文四首
春波綠處歸鴻過夜月明時飛鵲愁人去附書將恨寄
暮山雲斷倚高樓
樓上却來樓下待晩窗春盡斷回腸愁人有說嫌人問
淚洒新詩埽墨香
風幌半縈香篆細碧窗斜影月籠紗紅燈夜對愁魂夢
老盡春庭滿樹花
萋萋碧草連天遠杳杳行人幾日迴凄雨晩涼空坐久
淚妝殘暈濕紅腮
楊雲翼
回文
梧井落花秋寂寂竹窗搖月夜沈沈孤鸞舞處回腸斷
遠鴈來時别恨深
疊語
麻九疇
陽夏何正卿作疊語四句未成章予復以疊語
寄之凡四變文
緼緼蠢蠢何等民矯矯元元内守貞昂昂藏藏獨異俗
落落莫莫不厭貧歸與歸與且餬口鳳兮鳳兮德衰久
樂云樂云無絃琴命乎命乎一杯酒匪鱣匪鮪故為藏
避言避世必也狂至大至剛秣吾馬爰清爰淨修吾牆
用之舍之時所係晉如摧如寧復計暖然凄然任春秋
優哉游哉聊卒歲
三五七格
趙秉文
三五七格
秋風清秋月明白露夜深重白雲秋晚輕夢回酒渴呼
童起枕上轆轤三五聲
連枝
朱之才
十月十五日夜作連枝詩四首
披衣開戶幾宵興永夜無眠魂九升坐覺飛霜明瓦屋
天如寒鑑月如冰
天如寒鑑月如冰僵卧家僮喚不譍却憶少年游太學
蕭然獨對短檠燈
蕭然獨對短檠燈引睡翻書睡幾曾自笑年來憂患熟
跏趺真作坐禪僧
跏趺真作坐禪僧不學窗間故紙蠅湛若琉璃含寳月
此中無減亦無增
聮句
元好問
同姚公茂徐溝道中聮句
路轉川塗闊天低雨氣昏綿山連漢壘汾水入并門(姚)
來往頻鞍馬登臨負酒尊聮詩強一笑凄絶恐銷魂(元)
集句
高士談
集東坡詩贈程大本
十圍便腹貯天真謀道從來不計身公業有田常乏食
陶潛無酒亦從人異同更莫疑三語飢飽終同寓一塵
待我南游載君去扁舟歸釣五湖春
曉起戲集東坡句二首
簟紋如水帳如煙一榻清風直萬錢困卧北窗呼不起
老天風味也堪憐
清風終日自開簾吏散空庭雀噪簷午醉醒來無一事
地偏心遠似陶潛
党懷英
孤鴈集句
萬里銜蘆至寒空半有無蹤分沙岸靜聲入塞垣孤影
早衝關月飛高望海隅不知天外侣何處下平蕪
黃菊集句
九月欲將盡鮮鮮金作堆繞籬殘豔密擁鼻細香來五
色中偏貴羣花落始開可憐陶靖節共此一傾杯
楊庭秀
李簡之蓮池集句
一月衰顔幾笑開生前相遇且銜杯蓮塘十里花如錦
有底忙時不肯來
趙秉文
延安滋戒師余初主安塞保簿相識也今戊子
歲春被命作醮平涼偶復得相會以四十三年
之舊故集句以贈
五城何迢迢關河茫茫隔波浪與君别來今幾時翰林
白髮三千丈形容變盡語音存閒思往事似前身四十
三年如電抹欲談前事恐無人龐眉皓首無住著臂上
念珠如皎月架上楞嚴久不看更看脚根參一節人生
何處不相逢猶恐相逢是夢中同是行人更分手明朝
車馬各西東
李遹
集句題廣寧勝覽亭
簷前無數好峯巒醉眼詩腸冰雪寒不識廬山真面目
請君來此憑闌干
吕中孚
集句
騷人吟罷起鄉愁百感中來不自由一種人間太平日
滿衣塵土避公侯
李俊民
和竇君瑞集古
勒石燕山後世名子孫蟬蜕起風塵誰憐喜鵲飛來意
自歎靈椿老大身想見灌夫杯酒過夢驚蘇蕙錦書新
幾年客裏無情話一笑相逢姓麥人
集古(錄六十首)
南游
一片歸心白羽輕一場春夢不分明東風二月淮隂郡
總是關山離别情
自遣
南路蹉跎客未回山桃野杏兩三栽逢春便覺飄蓬苦
更向花前把一杯
雨後出郊
柳塘煙起日西斜馬踏春泥半是花何處最傷游客思
綠隂相間兩三家
寒食
閑身行止屬年華故國春歸未有涯一樹梨花一溪月
不知牆外是誰家
寒食席次
鞦韆打困解羅裙把酒相看日又曛處士不知巫峽夢
春來猶見伴行雲
小桃
桃花依舊笑春風悵望無人此醉同應是夢中飛作蝶
樹頭樹底覓殘紅
惜花
繡軛香韉夜不歸看花只恐看來遲今朝幾許風吹落
多在青苔少在枝
暮春
一年春色負歸期綠葉成隂子滿枝公子王孫莫來好
如今不似洛陽時
遣興
讀徹閑書弄水回綠楊移傍小庭栽閉門盡日無人到
便有春光四面來
下樓
繡簾朱戶未曾開却向春風領恨回行到中庭數花朵
遥聞笑語自空來
招飲
當時朝士已無多故里心期奈别何不用憑闌苦回首
且來花裏聽笙歌
春怨
已恨東風不展眉落花惆悵滿塵衣與君試向江邊覓
贏得淒涼索莫歸
約同歸
故國煙花想已殘浮生各自繫悲歡青山一道同雲雨
步步相攜不覺難
送客之江陵
獨上江樓思渺然故人去後絶朱絃西南一望和雲水
入郭登橋出郭船
贈别二首
洞庭風輭荻花秋客散江亭雨未休南去北來人自老
此中離恨兩難收
誰家紅袖倚江樓白袷行人又遠游今夜不知何處泊
青山萬里一孤舟
送客之荆南
千山紅樹萬山雲山鳥江楓得雨新我自飄零是羈旅
不堪仍送故鄉人
秋懷
八月霜飛柳徧黃鳥啼山館客思鄉十年馬足知音少
地角天涯不是長
從軍
萬里還鄉未到鄉受降城外月如霜誰家營裏吹羌笛
不是愁人也斷腸
聞角
鐵馬狐裘出漢營瘴雲深處守孤城無端遇著傷心事
鳴軋江樓角一聲
有别
長對春風裛淚痕殷紅馬上石榴裙無端更唱關山曲
哀怨教人不忍聞
晚菊
白露寒花自繞籬從他桃李笑開遲一年秋色吟中過
門外重陽過不知
春夜
春風二月落花時憶得前年君寄詩共道人家惆悵事
向燈彎盡一雙眉
無睡
江南江北望煙波顰黛低紅别怨多盡日傷心人不見
卧來無睡欲如何
謾書
已共紅塵跡漸疎畫簷愁見燕歸初無端有寄閑消息
腸斷蕭娘一紙書
有感
風輕簾幕燕爭飛到處煙花恨别離倚柱尋思倍惆悵
映人勻却淚胭脂
戲答
公子王孫逐後塵近來方解惜青春春心不愜空歸去
長伴吹簫别有人
戲遣
枉破陽城十萬家門前初下七香車自緣今日人心别
隔坐剛抛荳蔲花
偶見
莫愁還自有愁時眉斂春山知為誰含淚向人羞不語
芙蓉頭上綰青絲
滿身花影倩人扶清潤潘郎玉不如畢竟多情何處好
庾樓明月墮雲初
雲髻朝來不欲梳娉娉嫋嫋十三餘分明記得曾行處
看徧花枝盡不如
聽歌
清歌空得隔花聞寂莫堂前日又曛共待夜深聽一曲
女兒絃管弄參軍
寄懷
愁雲漠漠草離離去國還家一望時幾度相思不相見
雪中梅下與誰期
秋怨
且將團扇暫徘徊淚滴閑階長綠苔春色似憐歌舞地
不論時節遣花開
過梅溪舊居
遠到音書轉寂寥青山隠隠水迢迢村園門巷多相似
花落梅溪雪未消
關中
嶽北秋空渭北川一村桑柘一村煙行人莫訝頻回首
記得春深欲種田
送客之南宫
蕭蕭風竹夜窗寒書劒催人不暫閑對酒巳成千里客
斷腸聲裏唱陽關
夜集
金鳳羅衣濕麝薰裝成掩泣欲行雲傍人未必知心事
一曲狂歌酒百分
戲書
春風何處有佳期花滿西園月滿池料得也應憐宋玉
東鄰牆短不曾窺
重九
事去人亡跡自留白雲猶似漢時秋如今暫寄尊前笑
明日黃花蝶也愁
十日遣興
露葉如啼欲恨誰曉庭空繞折殘枝芳尊有酒無人共
卧看南山改舊詩
古城
東風漸急夕陽斜馬上懷中盡落花腸斷入城芳草路
孤煙起處是人家
送行
天涯方歎異鄉身雲别青山馬踏塵欲問孤鴻向何處
依依還似北歸人
對花
盡是劉郎去後栽為誰零落為誰開風流才子多春思
半醉閑吟獨自來
宿横望
遠上寒山石逕斜月臨荒戍起啼鴉故鄉今夜思千里
每到花時不在家
新居
每憶雲山養短才蓬門今始為君開落花寂寂黃昏雨
依舊去年雙燕來
柳
還到春時别恨生渭城朝雨裛輕塵自家飛絮猶無定
不解迎人只送人
惜春
自有林亭不得閑長安豪貴惜春殘晩來風起花如雪
為問無情歲月看
春望
半似羞人半忍寒風和時拂玉闌干門前不見歸軒跡
強把花枝冷笑看
寒食夜雨
風景依稀似去年鳥啼花發柳含煙夜深斜搭鞦韆索
獨向牀簷看雨眠
早行
一聲歌盡各東西花外煙濛月漸低馬上政吟歸去好
山山樹裏鷓鴣啼
訪隠者不遇
忽聞春盡強登山却笑孤雲未是閑惆悵仙翁何處去
尋真不見又空還
懷韓居士
烏巾年少歸何處陵谷依然世自移上天下地鶴一隻
還在人間人不知
古道人
鶴骨飄飄紫府仙香風引到大羅天無人寂寂春山路
洞在清溪何處邊
仙廟
桂冷秋香十里間水晶如意玉連環年年笑伴皆歸去
門對寒流雪滿山
殿臺渾不似人寰花態嬌羞月思閒高坐寂寥塵漠漠
秋風吹落滿空山
怨别
書來未報幾時還終日昏昏醉夢間别易會難長自歎
不堪重過望夫山
登樓
東池送客醉年華獨倚危樓四望賒日暮鳥啼人散盡
輕風細雨落殘花
醉眠
糝徑楊花鋪白氊日西鋪在古苔邊滿山明月東風夜
留與遊人一醉眠
御選金詩卷二十五
