欽定四庫全書
御選明詩卷一百十七
六言詩一
劉基
題山水小畫二首
鄂渚輕舟未發瀟湘倦客多愁可恨一江春水無情日
夜東流
碧草桃源路斷紫芝商嶺雲深高樹月明啼鴂一聲一
度傷心
題畫竹
葉間重露猶滴林表寒煙未開想今沅湘江上月明環
珮歸來
袁凱
淮安道中
山陽城中細雨廣陵堤上飛花估客時時吹笛行人處
處思家
郊居三首
西舍槽頭溜溜南園鳥弄關關數觥香醪獨酌一樹梨
花半殘
日轉花隂傍戶雨餘山色沿堤一雙蝴蝶對舞幾箇鶯
兒亂啼
荒園處處閒步小閣時時燕居阮籍惟思飲酒嵇康最
嬾讀書
閒步
春園偶爾獨往晚徑蕭然自還芳草煙中冉冉落花風
外斑斑
半雨半晴天氣半開半落山花半醉半醒遊客半村半
郭人家
高啟
甫里即事四首
長橋短橋楊柳前浦後浦荷花人看旗出酒市鷗送船
歸釣家風波欲起不起煙日將斜未斜絶勝苕中剡曲
金韲玉鱠堪誇
唼唼綠頭鴨鬭翻翻紅尾魚跳沙寬水狹江穩柳短莎
長路遥人爭渡處斜日月欲圓時大潮我比天隨似否
扁舟醉臥吹簫
江上漁郎晚祭津頭估客朝過鐘邊山近水近篷底風
多雨多飢蟹銜沙落斷黠禽映竹窺羅丫頭兩槳休去
為唱吳儂棹歌
横網不遮過客渡船時載歸僧炊菰飯勝炊稻采蓮歌
和采菱煙外晚村弄笛沙邊夜店停燈短蓑醉拍銅斗
我亦年來稍能
江村樂四首
荷浦張弓射鴨柳塘持燭叉魚天隨子宅同里陶朱公
祠近居
一犬行隨餉榼羣蛾飛繞繰車江邊女去摘芡城裏人
來賣茶
罾掛漁郎舍外船維酒媪橋邊煙波五湖朝渡風雨孤
村晝眠
日斜深塢牛臥潮落平沙蟹行秋社未開綠醖夜炊初
碓紅秔
楊氏山莊
斜陽流水幾里啼鳥空林一家客去詩題柿葉僧來供
煑藤花
陶祕書廣陵送别圖
暮雨潮生瓜步春山樹繞蕪城惆悵離舟欲發江南煙
寺鐘聲
楊基
即景四首
長眉短眉柳葉深色淺色桃花小橋小店沽酒新火新
煙煑茶
今年去年酒債三月兩月春愁看山看水出郭聽雨聽
風倚樓
東家西家燕飛明日後日春歸多愁多病送客無酒無
錢典衣
桃花杏花紅白蒲葉芷葉參差飛高飛下蝴蝶行去行
來鷺鷥
小景
白雲浩浩秋色碧澗泠泠雨聲坐得松隂過石先生酒
醒詩成
雨雨風風路迷斷橋流水平堤出門苔徑泥滑唤取扁
舟過溪
赤山閑居
抱膝長吟梁父折腰寧愧鄉兒酒呼白墮朝飲米雜雕
胡晚炊
濯清亭
半江落日高樹兩岸清風短莎莫怪滄浪水濁邇來濯
足人多
畫三首
芙蓉江上秋色楊柳隄邊月明莫教西軒種竹客中無
奈秋聲
五株樹下待月三板橋頭賦詩童子不知人意櫂歌却
怪歸遲
一箇茅亭晚渡數聲啼鳥秋林愛他湖上山色立盡溪
頭樹隂
徐賁
記夢
夢裏綠隂幽草畫中春水人家昨夜紗窗細雨銀燈獨
照梨花
送别沈德虔
江聲千里萬里客路長亭短亭後夜相思何處蘆花明
月沙汀
藍仁
題青山白雲圖
茅屋何人共住石林似我曾遊白雲只在半嶺青山誰
到上頭
葉子竒
岳陽晚興
洞庭萬頃秋月君山一點晚煙安得幅巾無事酒船吹
笛江天
暮雨漁村春暝曉霜楓葉秋酣人世花開花落山光湖
北湖南
管訥
墨蘭
椘畹光風曉泛湘皋泫露秋零我欲紉之為佩幽懷挹
此芳馨
題墨梅送友人
黃鶴樓中玉笛看花吹徹春聲一别故人何處江南月
落參横
韓奕
雜興
一巷西風落葉半窗斜日殘書年老怕逢人事天寒不
出吾廬
王履
初上山時過上方峯逢樵子余問青柯平尚懸
幾里唯放歌去不吾對及吾下山至石關而數
樵過樵問余來處曾見伐木者否余亦笑而不
荅戲賦六言詩高唱而下
昨問青柯遠近長歌一是無聞欲驗朋從何處請君自
上重雲
方孝孺
題畫
茅屋東嶼西嶼白雲前山後山為報溪頭流水落花休
出人間
牧牛圖
谷口驚湍雨歇柳隂芳草春還試問太平樂事夕陽牛
背青山
楊士竒
題鄂渚贈别圖送人歸廬陵
鸚鵡江中紅樹鳳凰城裏青山借問來遊幾日秋水蘭
舟獨還
客遊黃鶴磯畔家住金魚浦前心似波間明月隨君先
過螺川
胡儼
三臺詞
一陣霜風乍起半窗月影初斜寶匣燒殘香篆銀缸落
盡燈花
坐穩錦茵重疉醉來烏帽欹斜誰遣青娥闘月自憐銀
海生花
樓上角聲嗚咽天邊斗柄横斜酒醒風驚簾幕漏殘月
在梅花
王恭
題水墨小景
白鷗門外孤艇黃葉山中一瓢惆悵山中舊侣相思不
到漁樵
陳繼
遠歸圖
杜宇一聲春盡楊花千里人歸半捲東風羅幕任教䨇
燕飛飛
題畫
鳥散江村社鼓花搖酒市風帘曾記踏青歸去香羅著
雨廉纖
郭武
江上即事
潮廻沙岸漸闊雲净山峯更高扶杖僧歸古寺抱琴客
度危橋
綠水橋邊酒店白鷗沙上漁家山前山後春雨江北江
南落花
魏驥
八月十七日過樂丘道中書所見
碧樹山頭僧舍黃茅林下農家滿坂香秔已實沿籬疎
菊將花
薛瑄
龍江曉望
兩岸青山隱隱一江白浪茫茫煙樹高低城郭風帆遠
近舟航
萬節
漁村夕照
獨槳村西漁艇重門樹底人家夕照平蕪遠近小橋流
水横斜
張楷
田園樂四首
綠楊樹頭山近碧草門前徑斜閉門不干俗慮杖藜時
到鄰家
孤棹斜陽水村一犂暮雨平原藤花靡靡落地桑葉隂
隂閉門
清明處處飛雨寒食家家禁煙滿地桑隂獨步半窗花
影高眠
遶砌一灣流水當門數箇長松煙中漁艇朝出雨裏人
家夜舂
李仲訓
西皋詞
酒熟黃雞肥後月圓丹桂香時誰道先生無事半醒半
醉題詩
徐有貞
題畫二首
山下雲連山上溪西水接溪東舟渡白鷗飛處人行綠
樹隂中
山路只通樵客江村半是漁家秋水磯邊落鴈夕陽影
裏飛鴉
陳憲章
夜書安南店壁
千里紅塵倦客幾年白髮衰翁野店孤燈夜雨寒房四
壁秋蟲
次韻景雲蒼梧往復
朝辭白土低岸晚泊和尚高岡樵唱雲邊細路漁家石
角輕航
雲木幽疑絶境江流東見通津蒼梧遠尋仙侣端溪頗
恨情人
天地安排蓑笠江湖放浪漁船或者天隨是我斜風細雨
前川
周鎬送白菊乞詩
陶令黃金遶舍君家白玉滿園千古清風廬阜幾叢細
雨江門
微醉不須酩酊半開莫待離披安得季芳與語相思欲
寄一枝
白菊偏宜素髮青山只對蒼顔嚥罷秋香滿腹風吹不
到長安
漫興
風灑數莖白雪月臨一丈青笻餘事歸詩卷裏殘年放
酒杯中
景斜瓦椀方食日晏柴門未開五柳前身處士一瓢今
日顔回
晨光沼上魚戲夕陽村邊鳥來東鄰小兒識我一日上
樹千回
周鼎
雜興
月出山疑欲雪夜涼天易成秋老去還能覓句興來何
必登樓
童軒
過濟寧二首
黃鳥春風紫陌白魚新水青蘋借問關東風景何如江
左詩情
柳雪驚風白颭桃霞逐浪紅流明日扁舟何處計程應
到徐州
丘濬
秋思
水落淺灘石出霜冷疎林葉丹天外數聲過鴈人在高
樓倚闌
江行
翠竹白沙村逕落霞飛鶩江天倚杖夕陽影裏閒看江
上歸船
劉溥
江上别
相逢蘭渚潮長相送烟江日斜只說儂家好認門前一
樹梨花
相思曲
相别誰知許久相思不道能深一夜五更妾夢千山萬
水郎心
竹枝詞二首
江心濈濈秋影煙外亭亭綠㾗帝子祠前别思鷓鴣聲
裏黃昏
微風細雨初至碧水遥天未分借問黃陵遠近江心一
片春雲
湯胤勣
題畫
雲外孤村隱隱風前落葉飄飄疎林遠映山寺獨木横
支野橋
晏鐸
九峯山行二首
三徑重開書屋九峯舊隐人家欲辨武陵春色溪流泛
出桃花
曲徑沿流上下蒼苔白石磷磷落日惟聞啼鳥空山更
少行人
李東陽
嘉杭道中四首
遠樹依稀極浦清溪宛轉長橋紅裙女子朝汲白髮村
翁暮樵
煙籠近浦沙白雨急長溪水渾一夜江頭潮滿釣船撑
到柴門
綠樹孤村水旁茅屋在水中央岐路寧知車馬生涯半
是舟航
秋風燕子人家細雨漁翁釣槎日暮長安何處萋萋芳
草天涯
吳與弼
和田園樂
冰泮雪消舜日含哺鼓腹堯天南畆萬蓑春雨東皋千
井朝煙
黎擴
漁樵耕牧四首
魚水心情淡淡鷗波身世悠悠清風楊柳一曲明月蘆
花滿洲
窈窈徑穿林下丁丁斧徹雲間耳慣猿驚鶴怨跡窮紅
樹青山
南村北村雨足十畆五畆秧齊帶月肩犂未出催人布
穀先啼
芳草茸茸煖碧烏犍濕濕春肥滿蓑煙雨朝出一笛斜
陽暮歸
程敏政
過南店
隂靄如滋穉麥野風始振枯桑午市方趍南店早行已
届東昌
池河驛山行二首
隔宿風銷野際登時日出林端牛羊自占坡暖鵝鴨不
知水寒
古寺火燒梵塔空壇水没田塍行人時復駐馬野老適
來負薪
宿遷早發
驛店蕭蕭雨落水村喔喔雞鳴推枕偶然夢覺沿河已
有人行
宿萬山觀
詞客初停塵鞅鍊師相約樓居赤日正過林樾好風時
到庭除
石磴盤迴九折山房小結三間酷暑因風盡掃道心與
鶴俱閒
一派灘聲東去滿空月色西流但覺夢遊塵外不知身
宿山頭
題畫
墟落暮煙相望板橋春漲初平未放漁舟艇子疑聞塔
院鐘聲
張弼
觀泉
山巘高低如繡溪流屈曲無聲幽人閉戶不出門外小
橋自横
送客
日晚鳥啼山樹雨晴馬踏香塵人向紅亭惜别客依芳
草傷春
吳寬
分韻送貞伯
忽對春風南陌還思夜雨西窗高丘恨不千尺望見離
人渡江
題畫
水長鵝肫蕩口花飛鶯脰湖邊吳歌唱徹歸去日暮青
山滿船
儲巏
渡河乘月至保定院中
月出渡口初夜蟲鳴草際清秋菰米未炊客飯柳條已
繫漁舟
暮行河隄無伴月照河水有情前日曾來倦客今宵還
宿孤城
歲久苔連牆牖風高葉滿階除月下誰吹羌管燈前忽
送家書
鮑楠
舟中
野渡溶溶春水夕陽點點寒鴉欸乃數聲何處行人一
櫂天涯
石珤
六言
密雲欲雨不雨繁杏將開未開日暮小樓凝望江南燕
子歸來
沈周
題畫
花落水流春去草生雨唤愁來一日垂簾獨坐晚晴方
為山開
史鑑
舟中偶成
清澤莊頭釣艇奉先院裏禪牀綠樹數聲啼鳥青山一
抹斜陽
抱琴循水路轉曳杖看山日斜短屐躡殘莎草小橋流
出桃花
即景
綠樹原頭淺草青山谷口飛花記得南湖良夜月明曾
載琵琶
雷鯉
題畫
萬壑小巖飛雪小橋斷岸平溪得句獨騎瘦蹇尋僧遠
過招提
野渡忽横魚艇長堤直到人家閉戶悄無人事焚香自
誦南華
顧清
六言二首
園林日日春風市喧不到牆東犬臥落紅籬下鶯啼新
綠隂中
遊絲將墮復舉好鳥急過遺音緫是少年光景只多往
事關心
許讃
途次即事
坐聽鴈號空月臥聞馬齕枯荄經慣征途滋味碧山今
管開懷
日暮牛羊下隴風寒烏雀投林易水馬嘶回首行人幾
欲沾襟
魯鐸
草蟲
淑氣濃熏芳草晴絲不礙飛蟲春色都堪描畫無人畫
得東風
莊居漫興
田間事事雖畢村裏家家未閒唯有東湖隐者但從屋
後看山
陸深
過淮隂
故堞初驚雨歇古祠高枕江流一抹霏微輕靄片帆歸
去清秋
李夢陽
漫興
鸚鵡窺籠百遍獼猴上樹千迴紫燕銜泥入室黃麋齧
草登臺
西海崑丘閬苑仙人王子安期春至蟠桃艷豔秋來弱
水瀰瀰
何景明
江南思寄曹毅之
燈下雨鳴秋舫浦口潮迴暮鐘何處相思不見江南開
遍芙蓉
月冷荒祠苦竹秋清玉殿蒼苔一望雲帆無際沙明白
鳥飛來
細雨寒城催棹夕陽孤嶼鳴鐘到寺莫題蕉葉渡江為
采芙蓉
竹淨娟娟帶月山寒窅窅沉暉天邊晚樹獨眺江上春
潮客歸
盩厔清明日
客裏又逢令節城中不見繁華南山漠漠煙遠清渭迢
迢日斜
獨樹桃花自發高樓燕子誰家可惜年年春色催人白
髮天涯
康海
普緣觀眺次仲默
地僻柳條初綻春深小桃未花草房凹口雲散蕎麥山
頭日斜傍壑數椽僧舍隔溪三老人家龍窟千尋俱水
蒼波四望無涯
觀巖下花柳
雲外小洲飛鷺巖隂長沜宜春萬樹桃花夾水滿天楊
柳迷人
水際碧山如畫原頭輕靄霏煙錦繡平連漢苑繁花隐
勝秦川
王廷相
野興為謝以中作
谷中瀑水流水洞口青雲白雲遮逕飛蘿裊裊隔溪叢
桂氤氲
雨餘臨磵觀漲雲散開門面山啼鳥落花處處先生那
得春閒
江南春思
山色籠煙晚翠江氣盤雲晝隂春前淡沲幽眺天際微
茫遠心
過却清明榖雨開遍梨花杏花眼看今春強半王孫依
舊天涯
落花闇闇隨水芳草萋萋掩門誰道江南春色能禁風
雨黃昏
泛泛蘭舟擷荇嫋嫋頃筐采茶乍雨乍晴天氣半山半
水人家
孫一元
江上
日落不聞人語江空喜動鷗羣散髮弄木蘭楫乘風訪
洞庭君
王崇慶
即事一首
斜日旌歸費老春風茶喫曹家惆悵旅懷何似憑闌莫
問楊花
韓邦竒
再過褫亭
野戍淒淒畫角山城處處寒砧最是秋風羈客不堪暮
雨鄉心
戴冠
城南晚晀
淡月朦朧樹杪孤雲漂泊天涯悵望王孫不見城頭過
盡寒鴉
胡纉宗
和康子吕子同往滸西之作
早花晚花叢發黃鳥白鳥羣飛咫尺滸西亭子客來初
啟山扉盡日徘徊亭上清風明月依依
石山道上
路夾河山千里兩年四度徐州岸岸桃花水漲村村竹
樹雲流
代人贈陳少參
細雨斜風習習桃花春水溶溶玉騘嘶入何處秦山迢
遞千重
楊慎
送客
合尊且醉花間分襟易慘愁顔朝下春風紫陌天涯落
日青山美人明月相望游子浮雲獨還愁見河橋柳色
勞歌一曲陽關
會津門觀江漲望小市人家戲作
渺渺波環紫貝蕭蕭風起靑蘋花市寧非海市美人疑
是鮫人眉嫵春山學翠臉疑秋水為神銀漢雙星漫渡
石城兩槳無津
歸田四詠為憲副卞蘇溪賦
春耕
五風十雨樂歲東臯西崦人家水心魚浮菖葉屋角鳩
鳴杏花餉隴靑梅煑酒訪鄰綠笋烹茶問津寧知沮溺
祠田但祝汙邪
夏牧
長夏冷風清甽新晴丹鉛綠疇山高羊羣似蟻水闊牛
背如舟半幅生煙冪冪三腔短笛悠悠柴扉歸來早掩
斜陽影在簷頭
秋漁
日出煙消露晞百丈清江釣磯船似天邊稳坐魚若空
行無依襖靄歌星獨往婆娑舞月方歸兆熊不夢渭叟
狎鷗久忘漢機
冬樵
城闕軟紅塵遠林巒空翠嵐深丁丁鳥驚斧重霏霏雪
壓檐沉沙明東郭履跡谷響南華足音歸去自換村酒
不須解却貂金
寒朝早起即事
籬頭篳篥競發爐心榾柮通紅煨香蹲䲭已熟流澌凍
醴方融小窗一梳新月影在梅花樹東
長干三臺四首
鴈齒紅橋仙舫鴨頭綠水人家邀郎深夜沽酒約伴明
朝浣紗桃葉波横風急梅根渚遠煙斜
日出秦樓南畔春深宋玉東家簾細眼波易透窗疎眉
語難遮莫問河陽消息不是長安狹邪
綘樹&KR0655;腰鬪柳碧玉芳年破瓜波上襪羅回雪風前唾
袖生花自有石城艇子不須油壁香車
二月梢頭荳䓻五更風外楊花殘香尚留翠被餘粉猶
沾綘紗樓上暁鐘催起岸邊柔櫓咿啞
費寀
田園樂用王摩詰韻五首(錄二首)
種樹郊原雨足看禾村塢田斜幾處舟横野渡一聲犬
吠山家
亭榭舊依園竹炎囂自隔林松百畆平蕪野牧一溪深
水村舂
李濂
春日田園雜興二首
矮屋燕來燕去小園花發花飛鏡裏朱顔漸改山中紫
蕨初肥石几時揮草筆土牆夕挂荷衣客至莫停酒盞
醉來同臥漁磯
白髮春添幾許碧雲暮合萬重柴門延客看奕竹寺尋
僧倚笻天漢橋邊片月禹王臺上疎鐘行處漫留短詠
百年聊記吾蹤
薛蕙
田園樂七首(錄四首)
一徑斜陽高下數家流水東西麥隴青青雉雊柴門寂
寂鶯啼
稚子自操井臼老農共話桑麻采藥常隨樵客乘籃時
造僧家
荷鍤朝耘瓜圃披衣夕偃蓬廬罋裏數升綠酒枕中一
卷丹書
蘿蔓半垂罋牖松隂全覆茅軒數聲雞犬深巷一曲煙
霞小園
李默
偏橋行臺書壁次前人韻
屈曲清溪繞郭逶迤腓草成蹊杖策淩霜椘徼紉蘭擊
汰湘西
程誥
春閨
畫樓紅燭黃昏思婦啼春淚㾗楊柳輕煙别院梨花細
雨重門
張時徹
武陵道中即事
歇馬夕陽西下開尊皓月初生正愛庭前樹影忽聞溪
上鐘聲
白水亂舂沙岸靑蘿半掩柴門度嶺長隨鶴馭尋津誤
入桃源
田家樂
日落山頭擊鼓風清竹下吹蕭茅簷酌酒未了月色林
間漸高
鴈度只在高雲人行不到空谷閒看數點紅梅獨坐一
林青竹
茅舍東方日出鄰家何處朝舂黃鸝唤起春睡猶在芳
洲夢中
海近長飛霧雨山深自起朝霞遶屋短長松樹延籬紅
白槿花
籬外人行犬吠樹頭日出烏驚壁上高懸耕耒織麻自
補魚罾
碧草自繞階前青山正當屋角驚開水鳥還來掃却林
花更落
陸垹
弋陽道中
石子船頭磊磊溪聲枕上潺潺人行上瀨下瀨夢隔千
山萬山
石文睿
郊行和韻
雲散峯晴海角樵聲牧唱山根客唤潮來石渡鳥翻花
落蓬門
林應亮
寺中即景
珠綴泥翻玄燕紺園樹帶殘花長廊鐘度經寂短笛風
吹鴈斜
清磬朝含香閣孤煙晴弄山廚雙樹廢巢獨鶴半巖隂
殿啼烏
瓜圃盈朝蔓長荳棚過雨花稀習静何心杜客山風誤
掩柴扉
周復俊
仙池
宫樹秋來雲出仙源花落鳥啼禾陌人迷遠近桃川水
記東西
尹耕
漂母廟
負劔豈無國士行吟何處長安惆悵城隂古廟風吹淮
水瀰漫
御選明詩卷一百十七
