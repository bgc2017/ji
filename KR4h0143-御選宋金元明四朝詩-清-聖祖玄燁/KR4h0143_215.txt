欽定四庫全書
御選明詩卷四十六
七言古詩十一
張祥鳶
月夜芙蓉
白露塗屋霜華清芙蓉花開池水平池邊亂葉落無數
風吹簌簌微有聲我思美人瑤之圃别時缺月今復盈
良宵對月遙相憶手采芙蓉寄月明
申時行
人日王子幻見過
去年人日歌送君泰山朝旭盤山雲今年人日君相過
雪花欲凍梅花破浮蹤聚散不須臾轉眼流光似隙駒
春風幾度頻回首對君且進杯中酒酒邊為我談壯遊
五臺勝絶空神州罡風吹人墮溝壑昂然獨立如孤鶴
嶽神呵護信有靈從此人間隠姓名一生好遊輕萬里
歸来且釣吳江水相逢不厭頻相親與君長醉蒲萄春
賦得桂子月中落
古来靈隠標竒勝鷲嶺龍宫相掩映静夜千峰散綠煙
清秋萬頃開冰鏡雲外飄颻若雨珠廣寒迸出青珊瑚
淋漓露氣垂金粟縹緲天香墜玉壺初疑仙杵投靈藥
忽似曇花零碧落銜實何方集遠雞(洞冥記云有遠飛雞銜桂實来南土)
繞枝幾度驚飛鵲銀闕瓊樓不可攀長留膏馥在人間
傳神獨有延清句不用淮南賦小山
洞庭篇壽嚴中翰
崔嵬乎洞庭之山乃在勾吳之墟具區之藪芙蓉點點
七十二雙結青螺綰其口我昔凌滄洲振衣千仞巔西
登縹緲接銀漢東望莫釐生紫煙珠宫貝闕儼相向恍
似員嶠方壺天吾聞靈威丈人入林屋手探蒼水金庭
籙又聞毛公羽化留空壇時有鸞鶴来雲端兹山信美
多靈秘幽棲故是神仙地主人三殿倦揮毫出山便作
還山計只今六十早歸田攝生日誦參同篇洞庭之水
釀春酒醉来恣拍洪厓肩
王錫爵
題成祖四駿圖(錄二首)
龍駒
玉勒繡纏鬃天廏出真龍報恩苟得所寧論劒戟鋒是
時元戎方首路霜毛血濺仍馳騖將軍抽矢前致詞願
言不㤀射鉤時
飛兔
白溝昔合圍龍駕忽三易不成玄武陣寧標飛兔跡髵
䰄漬血汗成珠此時七萃紛前驅即今宛馬西来道試
看茫茫白溝草
許國
迴瀾石
平山蜒蜿遙山裏岸轉沙窮翠屏起迴作澂潭玉鏡開
一片芙蓉插秋水芙蓉秋水照晴空雲錦參差圖畫中
壁立千尋勢不倚衝波逆障何其雄世間之水總流東
誰當横潰皆天工君看萬古黃河上片石孤懸砥柱峰
歸有光
題異獸圖
昔年曾讀山海經所稱怪獸多異名仲尼刪書述禹貢
九州無過萬里程搏木青羌何以至伯益所疏疑非真
西旅底貢召公懼作書訓戒尤諄諄周史獨著王會篇
睢盱百怪来殊庭載筆或是誇卓犖傳久孰辨偽與誠
雖然宇宙亦何盡環海之外皆生人隂陽變幻靡不有
異物非異亦非神曾聞漢朝進扶拔唐時方貢来東旌
壹角馬尾出絶壁綠毛忽向人間行近代所聞非孟浪
往往史牒皆有徵今之畫者何所似毋迺誕漫不足憑
考古圖記豈必合任情意造皆成形畫狐似可作九尾
赤首圜題隨丹青嗚呼孰謂解衣盤礴稱良史不識騶
牙與麟趾
皇甫涍
秋日過莊居
千家樓閣俯溪流一道銀河漾綵舟花洲源裏通仙郭
屧廊山面接平疇平疇靡迤趨荒陌虎阜玲瓏望非隔
松菊歸来陶令居雲霞宛對王珉宅嗟予十載滯華臺
無復求羊問草莱行披薜茘尋雲入重搴芙蓉向水来
回看荏苒浮年度物華慘澹臨秋素棲禽半没滬魚蹊
落葉全深採樵路君不見魚腸鑄水只殘流鶴舞市門
難辨處念此令人感廢興何況區區歎遊寓回棹夷猶
未肯前傷心寂莫寒煙樹
皇甫汸
送阮將軍北上
阮侯才氣何翩翩少年志欲圖凌煙屏居一自藍田後
綠沈久卧蒼苔前祇知屈宋工題賦翻笑孫吳用兵誤
種瓜聊傍東陵門射虎忘却南山路君不見老驥雖伏
櫪長懷千里途李陵不歸豈國士魏尚復起誠丈夫我
有美酒傾玉壺飲君願奮千金軀功名會可收桑榆
馮惟訥
送杜明府謝政還遼
仙郎逸氣横朝野傲岸不落風塵下邴丹六百輒免官
王陽九折能還馬羈心浪跡日悠悠楚水吳山十度遊
秋風君度紅騾磧知我題詩白鷺洲
王世貞
為錢叔寶題懸磬室
錢郎坐我懸磬室要我為作懸磬篇我歌欲就須斗酒
君言室中無一錢空梁頗受落月色北窗僅可涼風眠
門前黃葉霜如洗刺促歸来愧妻子已少成都學士裘
祇饒東郭先生履挂壁蠨蛸寒欲墮當門鳥雀時空喜
自矜顧愷為前身丹青在手終不貧只愁妙畫通神去
依舊能生釜底塵
經封丘記故尉高適詩有作
我行長夏之封丘紅塵罨汗汗不流東鄰苦酒苦於藥
西舍濁醪濁似油馬頭黃綬令勿跪恐有當時高蜀州
拜迎官長亦細事鞭撻黎庶將何求一官大小各有味
不置齒舌應即休諸君異日但北首看我歸騎凌清秋
領鄖陽命出朝口號
五花小龍團墨敕生新寶鈔鴉翎黑黃封餌合紛後隨
法酒三杯壯行色縱然才劣忝軍鎮稍喜時清偃兵革
節度從他學襄樣征南自古多書癖碧油幢底見故人
喚作麤官麤亦得
贈梁公實謝病歸
汝謀結室羅浮頂下飲仙人葛洪井桂樹宛宛山日深
松花濛濛白雲冷我亦僅買蜻蜓舟歸與少年為薄游
采蓮一曲杳然去得醉即卧清溪頭
夢中得語云百年那得更百年今日還須愛今
日因戲成短歌
化人宫中百事無道書一卷酒一壺枝頭黃鳥聽作曲
西山白雲看作圖朝愛朝暾上東岫夕愛夕陽映西牖
任他故人不通謁任他朝事不挂口偶然案頭餘酒杯
偶然躡屩山僧来自斟自醉當自去禮豈設為我輩哉
昨夜懵騰意超忽寱時得語醒時述百年那得更百年
今日還須愛今日縱能拂衣歸故山農耕社劇亦不閒
何如且會此中趣别有生涯天地間
短歌答張幼于茂才
白龍宛轉逢泥淖漁人色喜路人笑空銜一寸明月珠
眼底無恩可相報張生贈余瑤華篇狂歌隕淚秋風前
何時共鼓滄波去海擊三山吞紫煙
王世懋
人日袁考功見過
今年人日百不娛客游金陵家在吳金陵春事亦不薄
有官何似當年無清溪館前日欲晡誰其過我袁大夫
喜是舊日高陽徒十千斗酒不用沽牀頭春甕足百壺
春隂滿地雲糢糊渡口桃花未著葉門前楊柳難藏烏
金陵少年紫驪駒有酒只過秦羅敷飛光荏苒歲易徂
二毛便欲侵頭顱男兒纔拄馬曹笏河山已限黃公壚
仰天且莫歌嗚嗚尊中酒盡可復呼霜落烏啼更明日
摧眉還向府中趨
謝榛
西園春暮
西北風来何太劇落花滿園春可惜黃鸝叫春蝴蝶愁
四野無人日將夕惟有一枝留晚春當砌徘徊不忍摘
且將尊酒對殘花春去悲歌復何益
客居篇呈孔丈
客居寥落天積隂其奈二毛愁復侵東籬有花白衣至
菊花恨不栽成林糟牀雨聲夜徹耳醅甕春色時關心
昨夢長江變綠酒茫茫不知幾許深倒吞明月蕩豪興
下有蛟龍那敢吟屈原李白莫相笑肯與爾輩俱浮沈
醒者醉者懷不同我狂獨在醒醉中百年形骸匪金石
詎可一日無春風燕臺梁園舊遊處好客邇来惟孔融
太行山頭共俯仰人間誰識真英雄幾醉良宵感秋别
大火自西人自東
梁有譽
湖口夜泊聞鴈
北風夜泊蘆花渚篷底青燈鴈啼雨水宿雲翻路幾千
更闌月落知何處風塵澒洞誰非客憐汝南飛霜霰隔
哀鳴却似畏矰繳塌翅何能傳尺帛嶺樹重重是故鄉
故園諸弟日相望寒宵聽汝應欹枕兩地相思魂夢長
燕京侠客吟
翩翩侠客出燕京長筵廣宴羅簪纓豔姬呈趙舞少女
擅秦聲庭前萬樹鶯花明眼看世事鴻毛輕百遍飛觴
歌未足半酣更進伊涼曲嫣然一轉開心顔却笑草玄
謾幽獨楊花亂撲鷫鸘裘誰能不飲空自愁醉来拔劎
起自舞天邊斫斷黃河流不肯斂袵事七貴不學低眉
謁五侯向天長嘯振林木俯仰今古皆浮漚萬金築成
走馬埒盡道繁華人共悅昨日車騎游如龍今朝桃李
飛成雪桃李飛飛黃鳥哀酌酒且上燕昭臺憶昔燕昭
下士日高談霸略吞九垓郭隗當師位樂毅抱竒来黃
金銷歇威稜失千戰雄圖安在哉又聞鄒衍生挟策事
豪舉矯首聊將玉律吹茫茫寒谷生禾黍莫言造物不
可期人力回旋有如許今人古人不相待行樂莫使朱
顔改志何苦而隠南山憤何深而蹈東海有霞不堪餐
有芝不堪採侠客豪来還自吟長風日暮吹蘭茝
宗臣
送白府之汝南
昨日逢君薊門東千家楊柳春雲碧今日送君薊門西
匹馬翩翩夏雲白白雲一去二千里君亦隨之度汝水
汝水照人明月寒君家心事亦如此聞君昔綰瀟湘符
風流文雅寄蒼梧黃金燕市大如斗遲爾雲霄雙玉鳬
湖上幽棲四章為沈二丈賦
主人結屋楚江曲身被薜蘿坐空谷青天雙眼望鴻鵠
春風一夜開石門萬里蘼蕪散新綠
白雲莽莽行山阿北窗疎簟高枕多赤日紅塵將奈何
天風忽送千江雨為爾巖頭洗薜蘿
瑤天露白彩雲沒細埽青松烹紫蕨中夜星華濕秋髮
波間古龍忽啾啾人在滄江弄明月
三五幽人踏月華湖南湖北尋梅花相逢疑到赤松家
中流一曲寒江笛吹落崑崙萬片霞
酌洞口
華陽洞前秋如霰華陽洞裏光走電聞道寒雲深復深
石壁一竅細如線吾来大叫石壁開綠眼仙人夜初見
留之三日不出門咽盡桃花千萬片
月夜
嚴州城南秋雨繁嚴州城外波濤喧兩岸人家住楓橘
千門秋色分蘭蓀楚臣正愛薜茘佩秦人莫愛桃花源
相逢今夜開斗酌千山蒼翠流空樽醉来高卧明月裏
猶有白雲来候門
歸歎
薊門春盡雲隂隂倚杖出門愁暮禽千金裘馬只自好
萬里江湖誰復尋武陵一别桃花源欲歸不歸傷我心
青楓未老楚月白吾將長嘯投吾簪
登江門諸山
山頭日白雲英英千峰倒插千江明手把芙蓉步石壁
蒼翠亂射猨鳥驚誰其雲外吹紫笙欲来不来空復情
天風吹我佩蕭瑟怳疑身在崑崙行
夜歇
萬片浮雲墜江白江上青楓愁楚客天風忽送明月来
為我山中埽蘿石醉把長簫石上吹散盡長空秋一碧
徐中行
過秦郵與袁明府文轂飲甓社湖因憶吾友宗
子相嘗豪飲於此屈指二十年所矣袁是子相
通家子也感而賦贈
宗君一往二十年江左風流尚宛然袁郎崛起亦不晚
遺調曾傳廣陵散恍如楊子逢桓譚安得中郎遇元歎
作客況在黃巖山卧起雲壑非人間訟堂一揮百牘盡
坐聽流水心常閒興来筆底興煙霧華頂霞標照毫素
海嶠曾賡康樂詩天台未數興公賦夢寐惟思燕市盟
白雪一字千金輕但逢吾黨便絶倒三公九錫非其情
頃者甘泉計羣吏冠蓋紛紛向朝市翩翩鳬舄人不知
獨夜燕關叩蕭寺入門一揖即稱詩崟﨑磊落心竒之
飲罷諸天明月墮復似西江夜詠詩為歡幾日忽分手
艤棹秦郵遲予久娛以千金秦女簫飲我十日平原酒
驪珠忽浮甓社湖酒酣興劇仍狂呼風雷半夜驚濤起
應是當年舊酒徒
吳國倫
閶門别吳叔嘉短歌
吳中少年多好文澹交雅致無如君綠髮遊蹤半五嶽
歸来四壁滄江濆憶從下雉一攜手乞吾片言長在口
我今東泛五湖来十日三醉君家酒酒酣欲别君奈何
閶門獨立成悲歌贈君盧敖之杖王喬舄片雲吳楚便
相過
飯金雞驛
金雞山頭金雞驛空庭芳草平如席瘴雨蠻雲天杳杳
莫怪金雞不知曉聞君遠遊將底為脫粟之飯甘如飴
宿谷里
石門風高千樹愁白霧猛觸羣峰流有客驅馳暮未休
山寒五月仍披裘飢烏拉沓搶驛樓迎人山鬼聲啾啾
殘月烱烱明吳鉤竹牀無眠起自謳
過五郎磯
黃龍洲前雪浪飛浪花疊作五郎磯小艇縱横截洄洑
張網捕魚一何速造次經過不知險坐愛山衣綠如染
閒情沙鳥俱悠悠萬古如斯江漢流
送徐行父少參赴關内
咸陽天下險洛邑天下中潼關睥睨周西東君自三川
歴三輔分陕經營王命同登車慷慨千人雄矯若八翼
淩蒼穹左馮翊右扶風漢闕秦畿指顧通為將匣裏雙
龍劎擲作天邊二菙峰
張九一
為張生題趙子昂畫菜
誰種嘉蔬繞我堂峭蒨青葱照棟梁須臾絹素發練光
吳興筆力敵穹蒼大者扶疎琅玕樹小者婀娜翡翠羽
便欲采擷媚盤飱山蕨湖蓴焉足數老圃對之長歎息
錯認當年手所植甲坼非關抱甕功華滋盡比束芻色
忽憶籬落栽培汝西風憔悴同荆杞寂莫灌園於陵子
争似陽春常駐此根葉不隨天運徙雪片如席徒為爾
俞允文
贈性公
性公老禪僧中傑目似青蓮心似鐵天花結鬘垂龐眉
香氣隨風生頂穴心持貝葉日千遍手拄猢猻藤百節
庭前柏子菩提青階下澄溪無惱熱經行處處藏煙霧
生世無心路長絶我来蘭若多年所自笑鳩留困於此
吾師五指能四分僧跋時時還入耳何年更乞甘露偈
一灑清涼潤肌髓
征馬嘶送歸有光
白楊花飛江水黑江頭行人頭盡白青山日出煙塵昏
馬上誰為都門客都門豪客長安兒蒲萄百斛柳千絲
戎裝玉駿邯鄲姬虎旗繡簇紅鴉啼長安三月春未暮
城中不見遊人歸遊人歸醉滿堤青草長征馬嘶
盧枏
留别馮少洲進士
春風吹綠雪湖水生微波與君上河梁攜手哀情多此
時客意難舉觴道傍楊柳鬱金黃欲折一枝留郢客柔
絲冉冉斷君腸斷君腸勞君顧離思渺渺青山暮青山
暮兮傷我心我車南還執子衿贈爾媿無英瓊瑤倚馬
聊為梁父吟
送崔秀才南還
孟冬送客臨沙浦瀟瀟風動薊門樹驊騮銜轡不肯行
一鶚南飛過天柱燕臺擊筑且高歌青罇酒盡紅顔酡
五更鼓角星野平看汝騎駟凌天河
七夕
銀闕含秋星欲爛天孫脈脈度河漢仙鬟玉珮那可聞
佳人夜半開簾看階前月色疑有霜獨坐穿針向畫廊
東方日出烏鵲曉天上人間枉斷腸
襄國飲鴛水野亭奉懷張㠠山明府
我盡野亭鴛水隂平沙落日青楓林寒花爛漫不自愛
霜風一墮柴門深我来對此沈吟久況是㠠山别離後
何處浮雲晚未還散愁且醉襄城酒
登西城嘉禾樓重送張㠠山赴部
高樓西望縈空煙南風渺渺吹河船碧沙細草遠相送
一夜飛過黎陽川驚魂如縷隨君還恨無雙翼凌青天
魏闕霾隂雷隠怒灞水横波不可渡此時揮手重堪悲
千里相逢未有期燕臺倘值悲歌飲擊筑先尋高漸離
送友人南還
鳳凰樓外雲氣長青袍白馬生輝光送君千里促羽觴
鳴筝清歌如故鄉相思明日忽分手誰把青驄繫綠楊
寄謝逸人四溟二首
漢京詞賦多風雅前擁鄒生後枚馬四溟旅人興最豪
馮軒落筆長河瀉醉中一别十經秋落葉翩翩歎白頭
思君恨無黃鵠羽涕泗遙瞻滄海樓
海水飛動凌三山巨鼇出没流其間人生風波有如此
颯颯秋風凋玉顔魯連自是紫煙客倜儻長揖二千石
一朝談笑解聊城東入滄溟渺無跡
李先芳
泗溪風雨
扁舟東下泗溪水細雨鳴舷風浪起沙際停橈夜寂寥
孤燭亭亭照行李平明舍舟陟崇岡灘頭水漲川無梁
一林楓樹啼秋葉兩岸蒹葭拂曉霜
對月
碧天如洗月皎皎九陌行人跡如埽遊子天涯正寂寥
階下草蟲啼不了涼風吹月夜將闌年年相見在長安
笛中欲和關山曲却恐他鄉白雪寒
黎民表
肖甫送至天雄故城因觀宋大觀五禮碑同賦
風吹古城勢欲倒征車北指燕山道道傍穹碑十丈餘
雨剥霜風卧青草我行拂拭開塵沙良工獨苦咸咨嗟
婉麗似出虞秘監廓落正類顔瑯琊金薤離披立蛟鵠
赤手欲掣生龍蛇誰其能此宋令主千載重操黑帝矩
宫中才人捧硯立殿前常侍登牀取白麻宣詔賜天雄
署銜紙尾紛華蟲琱鐫琬琰勒黃絹典雅尚有承平風
可惜龜螭半斑剥牧童燒焚牛礪角銅仙何日去咸陽
花石無蹤尋艮嶽停驂啜古不勝悲況是郵亭把手時
關門令尹逢迎處更說羊公曾過之
遇張元春
狹斜日暮紅塵裏揚鞭識是張公子春風大道控驊騮
明月西園醉桃李琅玕玉樹媚容姿步上黃金未足奇
諸生解在東山詠才子邀吟輞口詩長裾嬾作侯門客
挂帆歸訪專諸宅淋漓青壁滿題名牛衣勝卧長安陌
題黃山谷書黃龍禪師開堂疏
鍾陵行草稱第一早歲已入蘭亭室轉運應知腕有神
掣顫尤工老来筆學詩帷許杜少陵翰墨黃州迺其匹
宋人豈解識真龍天廏驊騮縦奔逸籍名黨錮疾如仇
白首黔陽作繫囚平生正得參禪力萬里危途百不憂
黃龍老宿爾何子槁目曾識東家丘相酬妙語千金直
能使芳名萬古流擘窠何人勒翠琰野火不肯焚銀鈎
何年搨本来燕市慘澹無人知滿字金門久客逢休澣
北牖臨風自粘綴短髮誰知心尚長側釐尚望君王賜
魏允中
懷王公子冏伯
北風十月孤舟雪河上逢君酌酒别東風二月花紛紛
把酒看花却憶君君在江南不可見相思遥望洞庭雲
曹大同
元旦酬贈陳海門留讌
勾芒御春陽景熙明庶神風原野披簇簇卿雲千頃合
霏霏濡露百榮滋黃堂瓊枝直挺秀郎署華精參列宿
陳蕃後裔八閩豪製錦鳴琴来海湊海湊頻年氛祲多
夷舲血戰翻鯨波積隂寒谷思回暖喜見賢侯曳珮過
仁風乍扇化已浹品物昭蘇元祚協履端介祉啟芳辰
燕寢香凝動懽頰雙瞳顧我若平生柏酒殷勤相向傾
已沾玉饌方圓溢復聽華梁歌吹盈坐眷蘭心挹芳馥
文德懸知覃蔀屋共推小范甲兵胸載展士元騏驥足
嗟予濩落卧江濱年年椒頌向誰新甘棠蔽芾徵鄰壤
海上長歌不老春
孫宜
王生入山謝事戲簡
疾風吹雲暗江縣東城之雷北城電城中一雨絶可憐
十日不見王生面昨當折簡傳深意咫尺山城爾須至
揚雄草玄亦避人侯葩載酒曾多事
葉春及
王憲副招飲梅菴
北風無雲凍欲裂野人僵卧山中雪使君清興似南樓
尺書招飲梅花月梅花香影落江濆月華如晝酒初醺
夜闌坐覺禪心長孤磬泠泠竹院聞
施漸
贈吳還
山人為客吳門久白髮蒙茸將被首興到青山不問家
笑来花肆常沽酒行路蕭然滿篋詩風流文采雅堪師
自言身是陶弘景說與世人誰得知
山中對酒作
昨日不悔今日遲有酒且倒山中巵巖下採芳可卒歲
身外求名復幾時世情悠悠持隴蜀終局何曾喻難覆
寸長尺短策無如知雄守雌道常谷不須康莊泣路窮
不須凡鳥求梧桐若令貧賤能知足相逢但喚是愚公
送華明伯遊京師
閉門讀書費探討少長未識幽燕道一朝慷慨輕去鄉
萬里雲山秖談笑知君不為干明主俯仰何堪滯閭里
金門試尋大隠處柱下倘逢周内史京城紛紛多貴人
紫貂朱孔玉麒麟彈棋六博白日暮緩轡閒游御苑春
我昔去京謂旋復一卧草堂困未足文章不合為時用
蹭蹬誰能望推轂君今名齊陸士龍洛下相看争斂容
有才勿作常何疏早晚名揚將自逢
修真老人
山中老人鹿豕居不學訓詁身通儒窖裏茱萸酒常滿
門外篔簹竹萬餘盤桓素履幽人吉清淨每尋開士說
也知大道爾輩能叩君一授長生訣
李奎
西湖舟中
春半出門春可憐黃鸝隔岸啼春煙壚頭沽酒飲不醉
更向西湖喚酒船葡萄荔枝酒色紅銀缸金碗須臾空
但令一醉卧明月莫使醒眼看春風鳳凰山頭春草綠
金牛湖上花成簇日落歌聲水面来畫欄笑倚人如玉
張元凱
東覽篇
出門鮮徒侣看山過東越身披荷芰衣来渡琅玕筏會
稽之郡蔵雲中海嶽靈區第幾峰千巖萬壑望不盡一
一秀出青芙蓉溪流嗽石噴晴雪山水清音相映發林
間吹落蘭亭風松下飛来鏡湖月石暗花迷失去津禽
魚鳥獸能相親峥泓蕭瑟不可測此中疑有箕山人蒼
旻為棟雲為幕禹穴幽奇可棲託絶壁㠝岏嘯夜猿逍
遥夢見騎黃鶴清晨晞髮凌高臺風吹飛花去復来旭
日如珠走滄海赤霞為駕去天台方丈蓬莱今可至居
然便有淩雲思金宫銀闕何必求一丘一壑隨吾志君
不見東山高卧支許從揮麈玄言若可終又不見芳辰
祓褉臨清池茂林脩竹堪忘機謝公勉為蒼生出十年
閒却登山屐右軍自失王藍田歸来誓墓意惘然二賢
信是人中龍霖雨當時仰望同考槃一室已千載至今
林下生清風偶然得失未忘念令人却羨雙冥鴻
寒食限韻作
闔閭風土不禁火綠水城邊碧油舸屢逢蹴踘踏花茵
時見鞦韆亂雲朵金蓮點點步底生鴛鴦彩彩纏頭嚲
越女曾為吳館娃周郎只合留江左前溪桃樹隔垂楊
髣髴紅妝隠青瑣
楓橋與送者别
楓橋秋水綠無涯楓葉滿樹紅於花萬里之行纔十里
闔閭城頭尚堪指遊子樽前淚濕衣離心已逐片帆飛
酒酣不識身為客意欲元同送者歸
揚州春眺即事
紫萸村邊揚子灣黃公壚頭使者關舟楫遠通淮北水
樓臺近見江南山高岡百尺臨官渡浮煙不盡斜陽暮
前朝楊柳幾株存寒鴉飛盡蕪城路
客堂秋夕
高梧百尺入雲涼清水一池生月光秋夜初長客不寐
坐聽砧聲思故鄉明河展轉天欲曙寒螿唧唧猶自語
挈衣起寫故鄉書明日關河鴈南去
新豐主人
新豐主人邯鄲婦依然賣酒三河口芬芳芍藥氣如蘭
瀲灩葡萄綠於柳東風日日飛輕塵遊子年年只問津
遲回立馬門前客曾是壚頭醉卧人
陳第
見楊花
燕山三月飛楊花滿天白雪隨風斜客子出門已十載
飄零感此思回家楊花飛自好客愁不可道歲歲楊花
飛飛盡春光老春光迅速若轉蓬丈夫建樹難為功李
廣不侯馬援謗至今慨歎傷英雄傷英雄徒拂抑鬢華
忽似楊花色不如匣劒歸去来南山之南北山北
吕時臣
李太常伯華江上草堂雪夜出妓彈琵琶
北風吹雪晝易昏樹深竹密江上村紅燈照席不知夜
忽有遠客驚叩門繫馬登堂不問姓不顧傍人即坐定
座中舉目皆英豪主人呼出鄭櫻桃紅絲裊地毾㲪煖
簾額紛香落鳳毛大小忽雷手中出須臾翻作鬱輪袍
媚臉斜凝新病眼一曲低迴黃金槽衆客聞之各掩淚
潯陽此夜我先醉天涯海角同此心古人意氣輕黃金
瞥然上馬出門去酒酣寒極天將曙
鄭若庸
秋涉
蒼山崔巍照秋渚紅樹離離夕陽渡行人涉水更看山
馬足淩兢来復去雲際人家望欲迷松關蘿徑隔煙扉
山僧卧穏西巖寺時有鐘聲落翠微
徐渭
八月十五日映江樓觀潮次黃戶部
魚鱗金甲屯牙帳翻身却指潮頭上秋風吹雪下江門
萬里瓊花捲層浪傳道吳王渡越時三千強弩射潮低
今朝筵上看傳令暫放胥濤掣水犀
述夢
伯勞打始開燕子留不住今夕夢中来何似當初不飛
去憐羈雄嗤惡侣兩意茫茫墜曉煙門外烏啼淚如雨
畫鷹
閩南縞練光浮膩傳真誰寫蒼厓鷙生相由来不附人
綠韝空著將軍臂八月九月原草稀百鳥高高兔走肥
煙中斂翼遠不下節短暗合孫吳機此時一中貴快意
深林燕雀何須避惟將搏擊應涼風誰貪飽臠矜山雉
昨見少年向南市買鷹欲放平原轡凡才側目飽人餧
不似畫中有神氣夜来鴟梟作精魅安得放此向人世
秋風一試刀稜翅
贈歌者
東風吹雨楊花落清歌細遶鳴鐘閣斗酒將傾客不来
白日斜飛晚雲薄回腰欲舞不得舞試買羅衫倩誰估
十六夜踏燈與璩仲玉王新甫飲於大中橋之
西樓
樹枝畫月千條絃十五不圓十六圓挂向酒樓簷外邊
南市好燈值底錢大中橋上遊人坐不飲空教今夜過
紅脂在口香在樓那能一個到壚頭青衫白馬無聊甚
望斷黃金小鈿鞦
琴高圖為李勲衛賦
天上神仙塞紫虚人間毛穎不勝書乍聞弄玉騎青鳳
又見琴高&KR1587;赤魚千年古素粘蝴蝶蒼濤高處擎紅頰
不知儂是畫中人欲請波臣後鱗鬛
雪中騎驢訪某道人於觀追憶曩日棲霞之約
昨日雪深驢沒蹄今日雪晴驢可騎此時去訪楊道士
青天猶壓楊花垂太平門外雖多景莫妙梅花水清冷
棲霞有約不得行孤負千峰老鴉頸
萬里比鄰篇贈嘉則
白藤織笈春花密青袍剪水波紋濕出門寸步即天涯
幃底牽衣絃正急關山斷路不斷雲吳刀割水那得分
章華楊柳弄舊色何地却少春申君人生遠遊須及春
青天能容七尺身芳草長途去萬里望望吾家隨處是
六月七日之夕與梅君客生及諸鄉里趁涼於
長安街醉而稱韻得片字
長安白苧風吹斷銀河瑟瑟難成片楚人慣自唱陽春
一曲未終人已散西内湖荷沒鶴長裁筩不得只聞香
東方萬瓦寒樓閣月照金鳷琥珀黃
楊妃春睡圖
守宫夜落胭脂臂玉階草色蜻蜓醉花氣隨風出御牆
無人知道楊妃睡皂紗帳底綘羅委一團紅玉沈秋水
畫裏猶能動世人何怪當年走天子欲呼與語不得起
走向屏西打鸚鵡為問華清日影斜夢裏曾飛何處雨
沈明臣
遊張公洞
昨日遊善卷已謂天下無山川今遊張公洞千驚萬怪
疑為夢嗟我壯心欲與山争雄大肆筆力天無功乃今
欲著一語不可得始知天地之勝唯有兹山鍾我昔探
禹穴又曾躡武夷武夷峻削禹穴古那如此洞幽而奇
張道陵奈爾何何年到此騎青騾我今呼爾問蹤跡爾
去人間爾誰識丹罏無火石牀寒唯有空山萬拳石萬
拳之石何纍纍幻形變態將胡為造物無以顯靈異故
此劇戲令人疑山靈欲悶悶不得天公為之驅霹靂一
斧劈破神鬼愁遂令萬古青霞坼巨闕前開後通竇暗
中一線青天漏離奇鬼怪萬状陳寶藏龍宫與天鬭兩
崖敧仄愁攀援側身却走脚在肩谽谺崪峍亂撐拄把
炬自照行難前石色黝然堆古漆膩滑十步九步失乍
驚墮落千仞坑又詫飛騰九天窟燎滅燈昏只尺迷萬
轉千盤無路出丹砂夜照鬼燈紅自有乾坤無白日劃
然一隙通天明羅列萬戶排層城頓足大呌舌不縮是
誰槌碎瓊樓傾長廊飛来駕巨壑修簷掀突敧朱楹横
撐直竪互糾結纏綿雜沓皆相成玉柱墮地不到尺瑶
棟插天懸半壁寂若閒門閉落花鬧如綺戶迎仙客險
逼重關鎮華夷嚴同帥府森戈戟石乳綠結千年苔又
如五色蓮花開佛手拏雲不可摘玉芽迸筍何人裁蜂
房簇擁參差向短者五尺長者丈低張白玉雲母屏高
搴素錦芙蓉幛盤盂積水寒玉膏掬之洗眼明秋毫恨
無金丹鍊紫石出門空歎朱顔凋吁嗟乎平生之性嗜
登陟兹遊信足償吾癖一挂萬漏不敢辭聊著狂言作
遊籍只恐五嶽之高徒在青雲中猛然欲去無長風不
如坐石投壺喚玉女把酒一醉酬張公
嘉靖丁已六月十七夜七里灘口待月
夜宿七里灘頭船起来待月船頭坐月隠山雲黑不開
江搖赤壁石欲墮須臾月来江水白萬頃琉璃堆碧色
垂竿欲釣珊瑚珠客星合照初来客初来客願未果重
来看月何時可秋潭再鼓東歸柁
吳中客
吳花吳草愁春煙茫茫白日迷青天天涯有客不歸去
水流腸斷春江前春江水流不復返明日客歸猶未晚
送謝生斯立遊金陵
昔年曾醉金陵酒尚憶烏啼白門柳美人一别三五春
腸斷東風幾回首送君西遊何時還君家自有謝公山
白雲明月不可問悵望桃花空玉顔
蟶浦村
蟶浦村頭候風色青晨起立日欲昃沙前煙草綠茫茫
塘上野花紅摘摘風將作浪山氣昏日未當空海光黑
滿天客愁破不得何當飲酒盡一石
姚咨
送施武陵赴選銓部
壯年讀書富文藻海内才名似君少嗟跎老大尚青袍
未解謀生獨聞道負郭曾無二頃田荒扉日掩生秋草
幸逢聖世急徵賢忍甘蹭蹬終懷寶長河流澌歲華晚
高風落木寒原曉旅行千里勿復憂都門豈乏同心好
君不見馬周五十遇常何一朝穎脱風塵表
牟嘉叙
送馬斗南歸揚州
去年九月黃花秋邂逅與子城南遊高才磊落不易得
竟日尊酒情淹留三年為客風塵裏末路相逢即知已
禹穴探幽興未窮梁園作賦詞堪擬一别嗟余還故丘
聞君亦欲尋歸舟萍蓬蹤跡本無定使我感慨增離憂
一片孤帆向何處日落雲横廣陵樹天姥峰前送月明
姑蘇臺畔聽鴻度江煙慘澹江草青衆賓沽酒雙玉瓶
别君惆悵不忍去碧雲回首天冥冥
唐詩
贈張汝濟
楚客重山雞愛此錦羽衣雙目炫生花自謂希世奇野
人寶燕石珍蔵至什襲藴匵待沽諸妄意千金直張君
績學惜未遇紛紛薄俗輕相棄却騁鉛刀試一割那識
干將新淬厲我知靈鳳備九苞瑞世豈徒五采毛我知
璞玉重萬鎰良工琢成貴有德他年識者定是非嗟彼
山雞與燕石
岳岱
贈程自邑
天都山人與我别遥指荆襄鼓蘭檝訪古直上黃花川
思歸嬾出明月峽吳苑逢君碧草春竹林高卧少情親
平生惟有三杯酒十載重看萬里人
陸九州
荆溪
東風静卷游絲長桃花吹落流水香美人照水芙蓉裳
蘭橈玉腕擊波去欲来不来空斷腸
王叔承
上巳日吳野人烹蠏及吳化兄弟宴集
前溪雨足溪水新夜漲桃花三尺春三月三日日初麗
浮玉流觴驕醉人偶過楊柳橋西宅魚罾蠏籪當門立
船頭活蟹紫堪擊重欲滿斤闊逾尺主人蔵蟹真得宜
急流之下青籠垂日飼稻子數百穗楓落直過桃花時
蜀椒吳鹽落碪細寶刀香膩春葱絲雄者白肪白于玉
圓臍剖出黃金脂主人有蠏不賣錢但逢嘉客留斟酌
持螯豈慕尚方珍長對杜康呼郭索
仲昭約明歲遊天台雁蕩先以逍遥衣見贈作
張公善權二洞歌酬之
范生有約登翠微天台雁蕩余當歸山中鶴翎墮仙氅
秋風贈我逍遥衣衣作逍遥游歌酬縹緲句江帆昨泛
東西九洞府微茫在煙樹張公騎驢出溟渤青山迸作
神仙宅幽徑杳相迷巔崖險如齚七日混沌開千年人
世隔一竅深懸窈窕天萬奇亂鬭玲瓏石藥田丹竈苔
花深石牀冷卧閒雲白西峰玉女歡相招采芝濯足春
潭碧人生有足何輕棄要與乾坤覓靈異放歌醉踏荆
溪船乘興還遊善卷寺磵飛白霧蛟龍巢柱燒玄火雷
霆字探地窟淩穹蒼徘徊兩洞百骸顛狂秀乳結丹碧
寶玉揚輝光下有千丈嵳峩之絶壑鳴泉百道争赴兮
忽如漢兵十萬走趙壁上有瞰空倚天之陡巖谽谺而
隂森兮恍如層宫複道秦阿房老蝠為仙石為燕山靈
玉手褰衣裳野人衣袂煙霞結勝遊瑰瑋憑誰泄苕川
小范同我袍白縑裁寄湖州雪幽盟更訂琅玕竹得吳
望越心難足劉郎夢落赤城梁謝生詩映龍湫瀑草鞵
布韈枯木瓢身騎鳳凰吹紫簫武林二月桃花雨月明
夜渡錢塘潮
自錢塘由富春桐江抵七里灘同范仲昭
鳴榔曉發錢塘江波開綠酒浮春缸江風吹帆三百里
青山片片隨船忩山頭挂天根插水兩岸隂森那可已
游郎如坐綵雲来人家盡住瑶屏裏三江煙樹嗟空闊
誰道龍中更奇絶陡巖嵐翠寒撲肌拂手藤花灑香雪
荆扉女兒揚茜裙映柳窺人半明滅山村酒價不用錢
笑減青粳沽竹葉風波相遇皆行邁死生肯付乾坤外
采芝昨上桐君廬占星又宿嚴陵瀨
題陳從訓所蔵惠崇溪山春霽圖卷
惠崇一詩僧宋首柴周尾丹青入禪觀别自通玄理能
於尺素間點染千山水昨登金焦興不孤陳郎示我溪
山圖畫家精工多近俗寫意得神形不足此僧妙趣種
種兼不滿三尺吳興縑針頭毫末密相接有如蟭螟寄
蚊睫或言工勝趙大年又云妙超展子虔只須三日坐其
下一花一草生意全乃知陳郎揮灑信有本恥與當今
畫家混我歌長句君莫嗤惠崇惠崇郎所師
御選明詩卷四十六
