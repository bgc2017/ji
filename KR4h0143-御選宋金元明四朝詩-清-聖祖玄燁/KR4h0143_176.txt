欽定四庫全書
御選明詩卷七
樂府歌行四
陸德藴
春曉詞
窗明雲母光催曙嬌鳥驚啼畫欄樹流蘇複帳開芙蓉
枕屏殘夢猶朦朧東方風來寒剪剪蘭香熏衣藕絲軟
銀蟾隔簾斜墮雲捲簾花霧春無痕
鳳臺曲
宫樹層層隱欄曲紫篁吹動參差玉秋聲嫋嫋月滿臺
青鸞銜信三山來弱流拍山險難渡飛瓊别掃叢霄路
綠香繡帳塵夢消紫篁聲沈鸞影遥金屏鸚鵡泣烟曙
海闊雲深不知處
高得暘
晚春曲
香雨飄紅換新綠雛鸞怨咽參差玉畫闌墜露泣殘妝
遠翠愁山蛾黛蹙勞勞乳鷰說烏衣海天凝雲烟草迷
東流苦長西日短惆悵花前鸂鶒巵繡幕深沈雨聲小
夢入神山良夜悄鏡裏韶華又一年曲渚鷄鳴錦屏曉
郭文
竹枝詞
金馬何曾半步行碧雞那解五更鳴儂家夫婿久離别
恰似兩山空得名
秦旭
傷春詞簡繼芳
東風陣陣花狼籍老夫鈎簾空歎惜狂來扶病欲出門
門外春泥深一尺徐家園裏葛家樓回首繁華逐水流
安得紅顏生羽翼玉笙吹上崑崙丘
方熙
古别離
愁心不自聊撫我孤桐琴絲桐感人意絃急無好音拂
衣起歎息逍遥獨行吟遠望别離處江空烟水深
徐有貞
羽林子三首
珠袍年少子名冠羽林中獨佩流星劍雙懸明月弓陪
遊向何處還入華清宫
羽箭插腰間騂弓臂上彎自來從日馭常得近天顏借
問歸何晚長楊射獵還
相逢紅塵裏勒馬共徘徊笑語不及了同行忽見催問
當何處去明日上之回
少年樂
少年騎駿馬意氣兩相驕馳騁春風裏人看滿渭橋
李賢
城上烏
城上烏啼月將落城外秋風起寥廓烏聲啼罷露華稀
曙色蒼涼照長薄都門車馬集如雲離筵勸酒何殷勤
酒闌人去櫂歌發明日烏啼何處聞
王誼
古意
獻玉無良媒漂淪寡歡豫壯齡已非昔馳暉日西騖嘉
木無榮柯脩條亦成故一感式微吟吁嗟在中路
秋夜思
北風淒淒寒雁飛明月皎皎穿羅帷空閨思婦不能寐
起望明月臨清池清池隱暎高臺側月明正照交河北
錦帳連營夢不同同心百結空相憶相憶相思春復秋
月明應在望鄉樓妾心便是交河水日夜隨君向北流
關山别
蓮葉未青時沙頭話别離舟行期早發日晏未曾移遲
迴一何久念我平生友莫問去程遥且盡杯中酒君今
往何處萬里長城路路遠人迹稀黃雲黯朝暮隴阪歷
欹傾雙輪不暫停時聞嗚咽水流作斷腸聲驅車無少
息又度長蘆北八月雁南飛天山草俱白横笛在高樓
關山月裏愁離人聽此曲白盡少年頭
班婕妤
玉簟夜涼新秋蛾暗裏顰如何天上月獨照掌中人
王懌
江南意
郎居横江口妾住横江上生小慣風波蓮舟喜搖蕩蕩
舟蓮花灣花紅照人顏舉頭見郎來低頭隱花間花疎
不成隱相見還相哂都緣春意深留連夕陽盡前洲伴
將稀那能不相違抛情明月下各自唱歌歸
張和
夜宴曲
銅盤綘蠟流晴虹蜀絲步障圍香風瑶釵寶髻光玲瓏
紅牙按腔白苧舞仙袂翩翩欲輕舉驚鴻翻雲雛鳳語
水晶簾箔搖寒星金鴨腦麝流芳馨蘭芽玉茁春娉婷
細簧悠悠歌宛宛鯨吸流霞恨杯淺曲闌露寒斜月轉
卞榮
歸來吟
日落春申港雲歸巫子門沙洲半江水楊柳數家村
陳憲章
古有所思
采采紅芳日欲斜盈盈珠淚落天涯東風忽見籬前樹
惱亂春愁不為花
漁父詞效張志和體
紅蕖風起白鷗飛大網攔江魚正肥微雨過又斜暉村
北村南買醉歸
童軒
關山月
關山月揚清光塞上征人望故鄉故鄉千里音塵絶幾
回見月傷離别枕戈夜卧草頭霜彎弓晨走林間雪愁
雲茫茫塞草寒月痕斜掛白狼山一聲羌笛淒風急多
少征人念未還
竹枝詞
家住東吳白石磯門前春水浣羅衣朝來繫著木蘭棹
閒看鴛鴦作隊飛
石頭城外是江灘灘上行舟候潮難潮信有時還又至
郎舟一去幾時還
郎為功名走九州妾愁日夜在心頭無因得似白鷗鳥
隨著郎舟到處遊
西湖荷葉翠盈盈露重風多蕩漾輕荷葉團團凡儂意
露珠不定似郎情
麗情曲(效温體)
海棠雨歇春夜長轆轤驚夢飛鴛鴦玉肌苦怯東風急
帳冷流蘇熏繡裳起來窺鏡倦梳洗玄雲滿犀飛不起
玉麟金爵翠翹新似與春光鬭明媚花牀曉霧香濛濛
春困泥人星眼朦簾鈎鸚鵡隔窗語怪殺東君深淺紅
試呼小翠卷珠箔一雙黃蝶花間落
自君之出矣二首
自君之出矣日日損儀容思君如木葉黃瘦怯西風
自君之出矣慵整玉搔頭思君如隻雁孤影下南樓
春曉曲
妖紅軟綠含朝陽鶯吟燕語愁人腸苔痕漬露翡翠濕
杏花撲雪臙脂香鳳衫輕薄春寒怯斜倚銀屏怨離别
藁砧一去歸未歸屈指東風又三月
柳枝詞
千絲萬縷畫樓前搖曳東風舞翠烟試問長年能送客
何如繫住别離船
春江花月夜
夜月懸金鑑春流颺錦帆江花如有意飛點繡羅衫
折楊柳二首
細雨染鵝黃絲絲拂水長游人出門去惆悵惜春光
纔看葉鬭眉又見花飛雪只愁秋風生長條不堪折
車遥遥
征夫將早適起拂車上霜澹月殘星白遥思路正長驅
車出門遠少婦腸空斷不見車上人但聆鐸聲轉鐸聲
去悠悠聞道戍涼州不識涼州路空懷萬里愁愁來不
能禦魂逐車輪去願作石尤風吹折車前樹
江南曲
桃花斑斑落紅雨玉缸春酒濃如乳吳姬白紵裁舞衣
一曲嬌歌少年子(曲名)江頭日晚停商舶衆中金多為上
客當壚一斗沽十千引滿紅螺吸明月杯空月落江水
寒勸君且宿茱萸灣遲明大艑挂帆去千里烟波傷玉
顏
張寧
襄陽樂
襄陽女兒夜行遊牽衣把袂大堤頭歌聲未歇笑聲起
唱處無情聞處愁珠璫玉珮搖春綠北渚南湖相間屬
至今荆楚遊宦人猶唱襄陽大堤曲
後浦漁歌
欸乃新聲度遠汀烟消日出樹冥冥年來悟得滄浪意
長近西堂竹下聽
莫愁樂
金雀玉搔頭生來喚莫愁自從懽去後不出石城遊
丘濬
採蓮曲
蓮花紅蓮葉碧紅似妾容粧碧如妾裙色輕紅易落碧
易衰情人道來竟不來停橈轉棹日過午藕絲斷盡蓮
心苦
春江曲
雨過水添波鴛鴦來漸多春江深可愛其奈别愁何
劉溥
看花吟
白日已墮地迴光燭青天人生時景只如此莫將眉目
誇盛年花開容易落花落難復開開落竟誰有對之心
為摧君不見玉山山下樹曾見主人羅笙歌主人去後
亭館廢空餘滿樹秋風多若將金玉駐光景鑒之前事
將如何
秋夜曲
絲繩玉瓶引深井冰厚銀牀夜初冷素手深籠倚轆轤
月明獨照娉婷影井上高高兩桐樹烏啼只在人愁處
金鳳銜珠壓鬢雲彷彿隨風欲飛去井水雖深有限期
人心有愁無盡時桐陰散亂月將落滴盡銅龍誰得知
沈愚
烏夜啼
月邊驚烏尾畢逋夜飛三匝啼高梧綠窗織素誰家女
低蹙蛾眉淚如雨銀燈照影翠屏深聲聲似聽夫君琴
霜華滿庭天欲曙正是愁人斷腸處
吳娃曲
海棠含愁泣春雨弱柳垂烟鎻金縷東風裊裊吹晴絲
雙燕飛來向人語西隣小姬年十五細骨輕軀學歌舞
將身嫁與冶遊郎無奈花前别離苦琵琶撥斷鵾雞絃
玉釵擊碎鴛鴦股低眉斂恨對銀釭紅粉樓頭月當午
莫愁曲
光風轉蕙吹幽香遊絲薄霧春茫茫百壺綠酒勸郎飲
多情誰似盧家娘明珠雜珮聲玎璫鸞裾鳳帶茱萸囊
蛾眉八字寒翠濕星眸兩點秋波光楚腰衛髩桃花妝
敲金戛玉歌新腔牽雲曳雨歸蘭房
車遥遥
車遥遥聲轔轔西風吹車滿面塵阿郎愛走長安道不
惜愁老閨中春車遥遥去如箭郎歸來早相見
大堤曲
妾家住近横塘隅鴛鴦紋繡紅羅襦蛾眉淡掃遠山碧
耳璫低垂明月珠蘭風吹散大堤上柳絲搖金花作障
玉壺清酒波粼粼鯉魚尾雜猩猩唇艷歌宛轉凝流雲
勸郎徘徊留好春好春不留愁殺人
夜坐吟
漏板敲愁寒夜永璧月流輝洞房靜香鎻鴛鴦生微塵
阿姬抱恨嬌眉顰褰裳起唱相思曲秋葉滿階霜簌簌
含啼背影吹殘燭
房中曲
葳蕤繡帳垂蘭堂湘簾搖月蝦鬚光象牀塵汚淩波韈
雲鬢釵横金鳳皇构欄深鎻鴛鴦窟翠被生寒愁兀兀
玉奴夜搗紅守宫春風染透桃花骨蠟燈懸影碧窗紗
青絲嘶騎不歸家琵琶撥盡相思曲楊柳籠門啼乳鴉
春夜曲次趙公子韻
重門漏盡烏啼歇冰簾泠浸沈沈月錦牀薇帳凝流塵
腸斷蕭郎隔雲别嫣紅落粉愁宵眠箜篌怨入朱絲絃
蠟燈高懸照孤影水沈香散茱萸烟柳驚花困芳心亂
蝶思鶯情夢中見彩毫題就惱儂詞羞掩春風白團扇
秦筝曲
高樓欲暮花含烟嫣紅落粉愁無眠含羞起舞銀燭前
玉纖輕抹鴛鴦絃鴛鴦絃鳳凰曲移妾心置君腹
金井怨
牽絲猶怯冷照影却含羞獨立梧桐月芳心不奈秋
嬉春詞
酒盡情無極花深眼欲迷拂鞭歸去晚月在畫樓西
閶門柳枝詞
枝枝搖翠綰香車占斷春風日未斜記得臯橋舊游處
綠烟深鎻泰孃家
蘇平
早春曲
青樓昨夜東風轉錦帳凝寒覺春淺垂楊搖綠鶯亂啼
裊裊烟花不堪剪博山吹雲龍腦香銅壺滴愁更漏長
玉頰啼紅夢初醒羞見青鸞鏡中影儂家少年愛遊逸
萬里輪蹄紅無跡朱顏未衰消息稀腸斷天涯草空碧
和玉山倥侗生紫鳳曲
銀蟾帖天流素光玉峯仙人吹紫凰紫凰離羣發孤嘯
思入寒雲悲怨長餘音嘶風崖石裂梅花飛春墮香雪
馮夷宫中龍夜愁鮫人學語聲幽修江波淡淡寒不流
七十二峯凝暮秋急管繁絃不須數轉羽移商調尤古
空山野人踏哮虎隔竹江妃泣秋雨有時無聲似有聲
欲與彩鳳相和鳴秦王女兒去不返碧海三山夢魂斷
閶門柳枝詞二首
裊裊烟絲拂畫橋紛紛春日上長條館娃宫女能相妬
莫向東風學舞腰
拂水搖烟積翠深闔閭城外晝陰陰花飛便作浮萍草
恰似儂家蕩子心
鳳臺曲
月明露濕宫花影夢斷瑶臺桂香冷闌干縹緲碧雲齊
銀潢欲墮星斗低紫篁吹殘彩霞墜翩然同上青鸞背
青鸞背穩仙骨輕玉妃笑倚珠宫迎銅鳬漏盡秦樓曙
璚管遺聲落何處
古意
妾如江邊花君如江上水花落隨水流東風吹不起
徐庸
君馬黃
君馬黃我馬赤君馬紫絲韁我馬黃金勒兩馬馳騁長
安陌相逢宛若曾相識公子王孫天上客玉鞭指點分
南北善和坊裏多青樓不知今夜誰家笛
新絃曲
蠻工擘蠒冰絲香舊絃未斷新絃張移宫換徵再三按
金鴈鈿蟬光歷亂憐新棄舊非偶然始終那得長周旋
他日還當繫裙帶世情如此君休怪
玉階怨
宫院生秋草流螢入夜飛玉階零白露涼沁越羅衣
陸釴
四時詞
滿地花陰翡翠涼半簾紅霧水晶香黃鸝似惜春無主
啼遍宫門不過牆
柳花臺榭汙銷香荷葉池塘趁晚涼十里翠萍魚點破
軟沙深處見鴛鴦
架上絺衣捲翠絲手中團扇怯風吹侍兒不識人心别
還把紅鹽洒竹枝
夢斷巫山獨擁衾笙歌聲迥夜沈沈無情不似銅龍漏
滴碎長門一片心
李東陽
屠兵來
兒勿啼屠兵來趙宗一綫何危哉千金賣兒兒不死真
兒却在深山裏妾今有夫夫有子死兵易立孤難九原
下報無慚顏趙家此客還此友穿何故亡盾何走誰言
趙客非晉臣當時嬰杵為何人
漸臺水
漸臺水深幾許使者來誰遣汝不見君王符空傳君王
語漸臺水行宫不可度妾死猶首丘君行在何處平生
委質身為君此時重信妾輕身君不還妾當死臺高高
水瀰瀰
昌國君
齊城下即墨守燕將代昌國走卑辭累使招不歸臣心
上有先王知先王知心獨苦義君臣邦父母當時誓死
却齊封更忍還兵向燕土終不佀信要劉胥報楚
樹中餓
山深雪寒路坎坷兩死何如一生可桃才自信不如哀
君若有功何必我楚王好士得燕才燕家未築黃金臺
當時周室何為哉吁嗟乎樹中餓死安足惜何似西山
採薇食
鴻門高
鴻門高高屹屹日光盪雲霧塞雙舞劍三示玦壯士入
目眥拆謀臣怒玉斗裂網彌天龍有翼龍一去難再得
新豐行
長安風土殊不惡太公但念東歸樂漢王真有縮地功
能使新豐為故豐人民不異山川同公不思歸樂關中
漢家四海一太公爼上之對何悤悤當時幸不烹若翁
臣不如
劉氏盟吕氏爭臣不如陵吕氏獗劉氏絶臣不如勃平
乎平乎智有餘胡為甘此兩不如兹言非智還非愚平
乎竟爾為身圖
牧羝曲
嗟汝陵咄汝律羝可乳節不可屈咄汝律嗟汝陵寧為
我死不作汝曹生生入朝身已老有淚猶沾茂陵草天
遣生還入畫圖不然誰識冰霜貌
馮婕妤
圈門晝開熊不守婕妤當前衆嬪走荷君光寵捍君危
不然安用賤妾為君身如山妾如葉君有不虞安置妾
亦知倉卒非賈恩恩多妬深翻在睫馮婕妤昔非勇今
非怯掖庭佞兒何喋喋
九折阪
九折阪七尺身回車為孝子叱馭為忠臣孝子身為親
忠臣身為君七尺身九折道叱馭歸來人未老回頭試
問回車翁何曾得葬瑯琊草
四知歎
故人知君君不知故人下有厚地兮上有蒼旻縱不吾
知兮吾心有神金獨何為兮至吾門吾閉吾門兮省吾
身
嚴陵山
劉文叔加我足侯君房瞋我目平生若遣吾喪我有目
如盲足如跛安能城市復山林朝往暮還無不可君不
見嚴陵山水高復深誰哉更識先生心
弄潮怨
莫弄潮潮水深殺人莫射潮中有孝女魂魂來父與遊
魂去父與沈潮能殺人身不能溺人心潮水有盈縮人
心無古今
縳虎行
布將騎公將步天下紛紛可横騖卿為客我為虜卿為
一言無不可下邳城南䋲縳虎曹公不怒劉公怒董卓
丁原在何處布乎布乎嗟汝布
鸚鵡曲
大兒孔文舉小兒楊德祖餘子碌碌不足數身著岑牟
前擊鼓禰生狂呼老瞞沮我辱衡衡辱我我欲殺之猶
雀鼠一投荆再送楚黃鶴磯頭賦鸚鵡鸚鵡才多為舌
誤舉世何人不相妬生莫逢仇主簿
聞雞行
城頭雞鳴聲不惡祖生夜舞司州幕南來擊楫向中流
殺氣横秋盡幽朔手提一劍馴兩龍黃河以南無戰鋒
十州父老皆部曲誰遣吳兒作都督中原未清壯士死
遺恨吳江半江水
五斗粟
五斗粟不屈人五株柳不出門舉世不我容上作羲皇
民羲皇夢不見一枕三千春
睢陽歎
將軍有齒嚼欲碎將軍有眥血成淚生為將星死為厲
盡是山川不平氣二人同心金不利天與一城為國蔽
強兵坐擁瞋相視孝子忠臣竟誰是千載功名亦天意
君不見河南節度三日至
司農笏
司農手中無寸鐵奪笏擊賊賊腦裂賊雖未死氣己折
奉天天子雙淚横十年棄卿真負卿臣身區區勞記憶
平原太守曾未識
王凝妻
妾生愛身如愛玉玉可玷身不可辱生不逢魯男子彼
氓何知妾為恥揮刃斷臂不自謀已看此臂為妾仇不
恨妾身出無主但恨妾身為婦女君不見中原將相誇
男兒朝梁暮周皆逆旅
竒才歎
竒才復竒才二聖一語孤臣哀孤臣哀淚如雨衆欲殺
臣臣有主不然安得夢中身天上語
花將軍歌
花將軍身長八尺勇絶倫從龍渡江江水渾提劍躍馬
走平陸敵兵不能逼主將不敢嗔殺人如麻滿川谷徧
體無一刀鎗痕太平城中三千人楚賊十萬勢欲吞將
軍怒呼縳盡絶罵賊如狗狗不狺檣頭萬箭集如蝟將
軍願死不願生作他人臣郜夫人赴水死有妻不辱將
軍門將軍侍婢身姓孫收屍葬母抱兒走為賊俘虜隨
風塵寄兒漁船屬漁姥死生已分歸蒼旻賊平身歸竊
兒去夜宿陶穴如生墳亂兵爭舟不得渡墮水不死如
有神浮槎為舟蓮為食空中老父能知津孫來抱兒達
行在哭聲上徹天能聞帝呼花雲兒風骨如花雲手摩
膝置泣復歎雲汝不死猶兒存兒年十五官萬戶九原
再拜君王恩忠臣節婦古稀有嬰杵尚是男兒身英靈
在世竟不朽下可為河嶽上可為星辰君不見金華文
章石室史嗟我欲賦豈有筆力回千鈞
滄浪吟
滄浪水清且閒朝持長竿去暮踏輕舟還江湖悠悠厭
奔走獨挂漁&KR0699;向溪口水面遊魚不避人江間白浪空
回首細草平沙帶綠蘋微風不動波粼粼忽如青絲颭
紅鱗低頭坐睡耳不聞亦知在興不在物江村水市徒
紛紛滄浪水清不濁耳可洗纓可濯江南風景殊不惡
耕田不如捕魚樂我家住在瀟湘東長向滄浪憶釣翁
借問磯頭舊江水春來幾度桃花風
長江行
大江西來是何年奔流直下岷山巔長風一萬里吹破
鴻濛天天開地闢萬物茁五嶽四瀆皆森然帝遣長江
作南瀆直與天地相周旋是時共工怒觸天柱折遂使
后土東南偏女媧補天不補地山崩谷罅漏百川有崇
之叟狂而顛坐看萬國赤子淪深淵帝赫怒罸乃罪神
禹來乘四載驅大章走竪亥黃龍夾舟穩不驚直送馳
波到東海朝離巴峽暮洞庭九派却轉潯陽城縈紆南
徐萬餘里更萬餘里通蓬瀛君不見黃河之水天上下
其大如股空縱横長淮清濟出中境曷敢南向爭權衡
千流萬𣲖𤨏𤨏不足數雖有吐納無虧盈下亘厚地上
摩高空日月出没蛟龍所宫竒形異態不可以物象但
見變化無終窮或如重胎抱混沌或如顥氣開穹窿或
如織女拖素練或如天馬馳風騣空山怒哮飽後虎巨
壑下飲渴死虹或如軒轅鑄九鼎大冶鼓動洪罏風或
如夸父逐三足曳杖狂走無西東或如甲兵宵馳聚嘯
滿山谷或如神鬼晝露萬象出入虚無中吁嗟乎長江
胡為若兹雄人不識無乃造化之竒功天開九州十有
二山南北並峙江流其間堯舜都冀方三苖尚為頑魏
帝倚天歎征吳但空還吁嗟乎長江其險不可攀古來
英雄必南騖我祖開基自江渡古來建國惟中原我宗
坐制東南藩始知天險不足恃惟有聖德可以通乾坤
長江來自西極包人寰環帝宅我來何為為觀國汎吳
濤航楚澤笑張騫悲祖逖壯神功歌聖德聖德浩蕩如
江波千秋萬歲同山河而我無才竟若何吁嗟乎聊為
擊節長江歌
蘇臺曲
秋水光於黛新妝愛日斜隔溪深不語孤櫂入菱花
草深香徑合花冷屧廊空惟有吳宫水春城四面通
樓臺春後掩環珮月中行莫上胥門望寒潮昨夜生
西湖曲五首
湖波綠如剪美人照青眼一夜愁正深春風為吹淺
不信湖中好儂身别有家翻愁歲華盡不敢采蓮花
風落平沙稻霜垂别渚蓮西湖三百畞強半冨兒田
草碧明沙際花紅試雨初官船盪素槳驚散一雙魚
莫唱西湖曲湖邊歌舞稀儂家年少日遊冶誤芳菲
張泰
傷春曲
東風吹春染柳條晴花捲雪烘不消陌頭小輦輕遥遥
綠波無情漫藍橋小雨生寒暖猶薄盡日無眠倚朱閣
昨夜梨雲入夢香腰肢舞困鞦韆索
春寒曲
鞦韆索上顛風生儂家小院寒輕輕柳眼低徊曉凝碧
花顏欲破春無情半捲朱簾羅袖薄芳塵妬繡窗間落
安得巫山十二屏飛入瑶臺護香幕
初寒曲
金錢弄霜寒淺淺小閣雲簾朝不捲飄風赴閨羅袂單
翠襖出箱香冉冉薰爐試手龍媒温半牀衾被愁黃昏
芙蓉落瓣荷榦秃幽鳬還傍南塘宿
遊仙詞
十二瓊樓麗紫清銀河隔座瀉秋聲翠鸞扶起瑶臺月
人在仙家第五城
海風吹縐蔚藍天山湧芙蓉月湧蓮對對淩波塵襪小
相逢多是水中仙
蓬萊水淺不容舠欲借瑶池養六鼇王母裁書報龍伯
仙源秪好灌蟠桃
龍女擕筐到日南扶桑摘葉飼冰蠶繅絲倩得鮫人手
為織紅綃製舞衫
仙人天上好樓居門外離離種白榆一曲洞簫吹向月
夜深驚起海中烏
魚軒碾破水中天霧髩風鬟從列仙鼉鼓鼕鼕敲向月
洞庭君女嫁涇川
碧沙瑶草帶銀潢天女停梭夜采香也覺九霄風霧冷
不裁雲錦寄牛郎
熊盈娘子董雙成王母前頭一對行天陌偶逢秦弄玉
相將鳳管和鸞笙
鶴笙鸞駕隔蒼烟天上那知更有天不向九霄歌白雪
怕人知是小詩仙
金闕西廂玉案前衆中誰是掌書仙欲批小劵支風月
借與琅函五色牋
姚綬
洛陽陌
馬上相逢處春風在洛陽陌頭楊柳色一一斷人腸
前有尊酒行
前有一尊酒爼豆亦共之青春未晚日桃李花開時且
歡娛無刺促尊若空酒再續
有所思
我思不在天上虎豹之九關我思不在海上三神山山
苓芃芃繞晴麓隰榛翳翳沿清灣朝烟散兮雙鶴外夕
月落兮斷猿間跂予望之心孔殷奈何可望不可攀吁
嗟西方美人兮何日還
羅頎
艾而張
艾而張羅鷹鸇㒺過但我欲致雲間鴻奈爾羣雀啾啾
何鴻之飛極天池掩浮雲&KR1508;罔施疇能頓天綱恢地網
鴻飛冥冥逝將往
芳樹
芳樹曷以花自賊樹何貴貴有質桂之香靡嘉實桃以
妍根則蝕柳以枝攀桑以葉摘俱不如松與柏挺孤直
物性固不同芳菲諒何益
巫山高
巫山高猶可陟江之永限南國我欲西遊誰為泛舟我
陸無輿我行安休翩翩悠悠鬱鬱陽臺靄靄朝雲有所
思思美人美人不可見猿狖今為羣猿狖隱爾形鳴聲
還獨聞黯山谷慘晨昏泫予淚盈衣巾嗟彼嗷嗷愁殺
人
野田黃雀行
十畝之間雀啾啾止蒿集萊鳴相酬遠川遥陌路孔修
原田茫茫禾黍稠秋來古樹風颼飀夕陽慘淡沈西丘
羣飛羣下不相求銜穗食糓安無憂南有樛木在芳洲
雌雄迫暮共依投咄哉兹禽多詭謀性行佻巧誰與儔
穿屋作巢於高樓食彼粢盛令人愁非羅非丸致無由
草竊奸宄將何尤吁嗟此鳥毋久留願汝化蛤湮東流
賀麟
楊白花
楊白花隨風飛青春漸老胡不歸化為浮萍將安依美
人聮臂歌未歇宫樹烏啼冷秋月
丘吉
采蓮曲
細語呼人遠不聞水光搖蕩石榴裙一身肌骨無多重
欲入荷花化彩雲
折楊柳
牽馬綰青絲上馬折楊柳願作馬尾蠅遠近隨郎走
魏時敏
長門怨
露濕一庭苔鴉啼長門樹寂寞對孤螢飛入昭陽去
折楊柳
嫩葉柔條拂短簷鶯啼燕語曉風恬傷春無計留春住
怕見飛花不捲簾
程文杰
行路吟
有酒且莫斟聽我行路吟風霜滿面塵滿襟古皆然匪
獨今我勸君君毋怒今人行是古人路古人一去豈再
來笑殺今人不回顧朝行吟山沈沈虎狼關隘龍窟深
暮行吟木陰陰江南鷓鴣無好音行人莫道行路好多
少行人路中老
詹貴
商婦吟
莫作商人婦商人慣别離門前竹王廟日日卜歸期
王昇
讀曲歌
朝憶復暮憶展轉無消息芙蓉顛倒生蓮子中心側
程敏政
春社謠
我家社公畊鑿主求晴得晴雨得雨今春作社神更歡
值我一年新病愈牆下小桃紅滿枝塘東弱柳垂金絲
社飯炊香出茅屋臘酒一傾連數巵土鼓逢逢過林際
醉插山花共神戲隔隣雞犬喜欲狂接席兒童相笑詈
滿爇爐香焚紙錢大家再拜祈豐年放臣敢道金馬客
明日扶犂同下田
驅車上東門行
雉堞連雲起秦城屬漢家更無丞相犬猶有故侯瓜
蹋車行
田夫蹋車如蹋弩田婦蹋車心更苦老天不雨將奈何
稻隴看看作焦土我行見此三歎息欲助農忙恨無力
假令一旱似往年豈獨憂貧復憂賊我雖七尺金紫身
聖恩許作歸耕人詩書不了餬口計與爾將來同苦辛
擊鼓揚旗禱神福且莫先憂食無粥賢侯恤民天所憐
好雨時來歲還熟
黃石操(并序)
留侯遇圯上老父之事若近於&KR0988;以予觀之殆讀
史者之不審也史載老父與留侯約異日見濟北
糓城山下黃石即我也後留侯果得而祠之味史
之言乃老父自謂其年已邁後當葬彼以黃石志
其處亦猶莊子所謂索我於枯魚之肆耳留侯得
而祠之蓋尊其冡上之物示不忘其人也今乃謂
老父化為黃石豈理也哉予過圯上有感其事為
賦琴操一章
我營一丘兮濟水之碕有黃石兮燁如梔嗟日暮兮見
子無期子行矣兮為帝師乘車馬兮來何時索我兮安
之宿草兮離離懷敝屣兮下邳見黃石兮如台凝予睇
兮糓城之下有黃石兮志抷土思晤言兮吾翁渺予心
兮愁苦感翁惠兮一編書俾我兮侯萬戶駕言兮歸來
清觴豆兮潔肴爼嗟奉足兮無因寶兹石兮終古
張弼
絡緯詞
絡緯不停聲從昏直到明不成一絲縷徒負織作名蜘
蛛聲寂寂吐絲復自織織網網飛蟲飛蟲足充食事在
力為不在聲思之令人三歎息
古意
望仙樓上仙人宴口吐晴虹眸閃電引杯酌海海欲乾
舉筆向天天亦旋瑶箋錦襲紫金藤欲向九重天上獻
青鸞黃鶴未歸來樓下碧桃開幾遍
楊一清
山中吟
春陽律轉先深山村村花柳回彫顏鳥鳴高樹聲關關
幾家烟火自村落春酒熟時相往還
兩旬天氣晴復陰黑雲故故團春岑耳邊時聽潭龍吟
深山大谷非可宿前途風雨愁人心
馬中錫
春怨
酒痕和淚點羅衣掌上纖腰瘦一圍燕子不來猶臥病
半簾紅雨送春歸
御選明詩卷七
