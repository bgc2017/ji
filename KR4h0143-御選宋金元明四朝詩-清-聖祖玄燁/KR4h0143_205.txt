欽定四庫全書
御選明詩卷三十六
七言古詩一
劉基
題老翁騎牛圖
白日上悠悠竹梢霧已收晴天不易得及時當放牛人
家放牛多兒童我家無兒只老翁寒衣在機織未就原
上烈烈多高風勿言衰老筋力薄有牛可放殊不惡但
願天公不相惱牛背閒眠飢亦好
為丘彦良題牧谿和尚千鴈圖
往時惠崇畫蘆鴈對之如在江湖遊只今此圖又精妙
中有千里瀟湘秋乃知浮屠性多巧意匠不與凢夫儔
吳松江長具區闊天目虎丘青一髮西風九月秔稻黃
朔鴈飛來翼相戛農夫苦飢鴈獨飽此意畫師應識察
近者分眀辯羽毛遠者縹緲瞻秋毫或乘飄風入煙霄
或翳落日沉隍濠起如武侯布八陣集如萬舞回旌旄
眠沙臥草鳴且翺喋呷藻荇亂蓬蒿禾空穗盡却歸去
紫塞漠漠春雲高我家南山限蒼嶺鴈飛不到川路永
深林大谷蛇豕盛愁向他鄉撫虚景人言鴻鴈比弟兄
我有兄弟隔兩城題詩卷畫謝客去無使感愴傷中情
題富好禮所畜村樂圖
我昔住在南山頭連山下帶清溪幽山巔出泉宜種稻
繞屋盡是良田疇家家種田恥商販有足嬾踏縣與州
西風八月淋潦盡稻穗櫛比無蝗蟊黃雞長大白鴨重
瓦罋琥珀香新篘芋魁如拳栗殼赤獻罷地主還相酬
東鄰西舍迭賓主老幼合坐意綢繆山花野葉插巾帽
竹箸漆椀兼甆甌酒酣大笑雜語謔跪拜交錯禮數稠
或起頓足舞侏儒或坐拍手歌甌簍傾杯倒榼混醯醬
爛漫霑漬方未休兒童跳躍坐喧譟執遁逐走同俘囚
出門不記舍前路顛倒扶掖迷去留朝陽照屋且熟睡
官府亦簡少所求寧知晏安含酖毒耒耜一變成戈矛
高門大宅化灰燼蓬蒿瓦磔塞道周春燕營巣在林木
深山霧宿隨猿猴三年避亂客異縣側身天地如浮漚
親朋阻隔童僕散疏食飲水不自謀有時惝怳夢閭里
驚覺五内攢百憂君家畫圖稱絶妙鑒别曾遇柯丹丘
想應臨搨出祕府筆意精到世罕儔村歌社舞自真率
何用廣樂張公侯太平氣象忽在眼令我感愴涕淚流
近者鄕人來報喜今歲高下俱有秋豺狼食飽臥窟穴
軍師已運招安籌人情自古共懷土況乃霜雨淒松楸
神龜且被豫且困予所勿念天我尤積薪厝火非遠計
誰能獻納陳嘉猷長江波浪接淮泗白日慘澹騰蛟虯
天下農夫緫供給隴畝不得安鉏耰市中食物貴百倍
一豕之價過于牛魚鹽菜果悉買米官幣束閣若贅瘤
朝餐僅了愁夕膳誰復有酒澆其喉循環天運往必復
邪氣暫至不遠瘳此生此景須再覩引領悵望心悠悠
為啓初門和尚題山水圖
天下名山隨處有畫圖流傳亦良久祇園道人展横幅
觀者稱誇同一口蒼梧九疑高插天卷而懷之不盈手
巨靈驚呼盤古怒地軸坱圠昆侖剖太陽出海開杳冥
嶓冡岷峨大如斗華軒無人清晝閒恍然置我匡廬間
金輪迥出牛女上遠近羅列千雲鬟江花野竹青錦斑
嵌巖斷石蛟鼉顔岡盤谷轉絶徑路但見湖水逥瓊環
白沙洲暖春風起南船掛帆北船艤吳波不盡芳草外
楚岫半入長煙裏夜深小龍行雨歸宫亭月落彭郎磯
旌陽步虚盧老和雜佩散作虹蜺飛百年塵世真夢寐
回首旌旗塞天地舊遊何處成渺茫一曲狂歌數行淚
青丘弱水迷方壺武陵桃源今有無瑶臺三島消息斷
安得羽翼歸清都
為祝彦中題山水圖
高軒玲瓏不受暑半幅輕綃宿煙雨白間素壁生空眀
似聞水聲繞庭宇松髥拂天藤蔓垂枯根瘦石相因依
寒濤不驚虎兕臥嵐翠欲與蛟虬飛空江悠悠一漁艇
渚白沙眀萬魚靜武陵桃花何處尋落日微風片帆影
寄宋景濂
我思古人乃在仙華之山山前夜半挂河漢天津兩旗
俯可攀我欲從之阻河關初平不來白羊死瘦骨蝕盡
莓苔頑風沙蕭蕭隔人間玄霜日夕凋玉顔有鳥有鳥
丁令威側身下土空孤飛女媧石墜鼇脚折海水散作
雲霏霏山中有奇樹一華一千秋美人何不折寄我使
我歎恨長凝眸深沈洞谷山鬼集陰氣六月冰霜留嗟
哉美人誰與儔明年定約赤松子與爾羣峯頂上遊
送姚伯淵之清溪河泊所任
清溪之水通秋浦石白水清魚可數鰷鱨鯩鰱魴與鱮
小魚如鍼大如杵侵晨漁艇浮空來千夫撒網雲煙回
鳴榔擊楫聲如雷水怪駾啄珠宫開課魚使者矢魚急
馮夷嘘唏龍母泣琴高赤鯉縱有神何暇超騰作人立
吾觀大江之中有壯魚名曰海豨頭如豬羣行九十其
朋徒歕沫成雨倏歘盲風俱旌陽仙人上天去已久平
地波濤隨處有春淵潛鱗陟負冰時哉罔俾漁人後小
魚瑣碎獺所捐大魚多膏秪自煎君不見振振鷺白如
玉沙頭見魚飢不啄一朝飛上瑶華池紫鵷黃鵠相追
隨俯視秃鶴垂六羽還共野鳥爭腐鼠
為詹同文題浙江月夜觀潮圖
君不見四時平分成歲功以秋繼夏獨不同炎官挾長
握天柄七月赤日熺玄穹蓐收抱鉞蹲白水野氣赫赫
攄赬虹陽侯喘汗河伯暍少昊上訴愁天公會須萬物
長養遂斯以仲月虚宵中此夜姮娥魄正滿命駕四蟾
驂兩駥指揮禺強出玄渚蕩滌歊熇清霾蒙河漢發源
牛斗下曲江上與天津通初看一髮起溟徼如曳組練
來于東漸聞殷鱗鼉鼓發倏忽萬雷聲撼風天吳掉尾
出溟涬馬銜揚䰇招海童霓旌縞帳鷺羽幬瑶臺十二
浮空濛蕊珠仙人乘玉輅騰駕鶴鵠飛氋氃長庚歘霍
掞光耀靈母扶龍嗥戛銅宓妃起舞素女從瓊珮綷縩
雲帡幪冰綃霧縠紛颯纚霜旂雪旛高翳空鯨魚呀呷
鮫鰐遁蒲牢哮吼馮夷宫瞿唐巫峽起平地灩澦若象
鏖回潨先驅已過赤亭幛後從始發龕山&KR0008;商聲爽淅
合羣籟澤國凛凓寒欲凍先生翫月坐樓上夜氣澄寂
神和沖憑闌快覩煩暑退呼兒命酒澆喉嚨自舞自歌
歌自作月照白髮三千總歌聲迤颺林壑應竹樹戛擊
絲與桐淵魚躍波棲鳥作紫桂繞屋清香融君歌曲終
響未終我歌激烈留征鴻瞠眸相視俱老矣況有衆病
來交攻聖眀天子御宇宙威惠與天相比隆首丘儻許
謝鞿絆猶有古月光朣朧行當唱和三百首永與潮汐
流無窮
贈杜安道
憶昔天兵伐荆楚舳艫蔽江齊萬櫓讙聲激烈似雷霆
猛氣炰烋震貔虎拔柵皖城猶俯拾探穴九江無險阻
眀年大戰康郎下日月坱圠相呑吐馮夷蹋浪羣水飛
巨鼇掉首三山舞雲隨太乙擁鋒旗鼉為豐隆作靈鼓
將軍金甲箭攢蝟戰士鐵衣汗流雨火龍熺燄絳天衢
燧象豗煙煎地府鯨鯢既翦欃槍落草木熙陽魚出谷
當時從臣皆俊良近侍共推徐與杜或操陳子之刀鑷
或負伊公之鼎俎艱難出入矢石下鞠躬盡力無摧阻
夙興夜寐事一人小心不貳帝臨女只今四海同車軌
葑菲罔遺遵往古瓊琚赤芾簉鵷行鞍馬祿食光門戸
天雞一聲金闕啓龍顔有喜常先覩顧我愚疎憂患集
病骨崚嶒蒸溽暑興來懷舊倚長歌星星兩鬢絲千縷
潛溪圖為宋景濂題
金華山水天下希潛溪龍門尤絶奇羣峯峻極河漢上
一峯獨立芙蓉陂先生結廬在其下文追班揚兼賈馬
遂令此山增壯觀野有樸樕皆梧檟上清道士方方壺
乘興為作潛溪圖丹崖翠麓神仙居東望日出樹如蘇
溪流穿林還度谷十里一達五里伏龍湫吐景生白虹
藤蘿振雨松呼風却憶往時清夜月帝女乘雲下天闕
鐘鏞鏗鍧簫鼓發霓裳羽衣飄滅沒初平騎羊前啓行
長髥鬖髿飛玉霜秦娥吹笙玄鶴舞牽牛河鼓凝寒芒
相思迢迢頻入夢夢駕兩鸞從一鳳覺來毛髮猶爽淅
目送征鴻度空碧山有蔬水有魚幽澗有泉清可㪺何
時上疏乞骸骨寄聲先遣雙飛鳬
枯樹圖
道傍古樹身半枯白蟻穴根蟲穴膚風摧雨撼霜雪凍
斷石臲卼無人扶憶昔勾芒肇初政百卉騰達隨呵嘘
新柯荏苒舊柯壯霧露膏沐光如濡黃鸝翡翠語嬌滑
桑扈戴勝鳴相呼白鶴來巣鹿止蔭匠石愕睨爭歎譽
寧知憂患生旦夕野火倏忽起不虞燎原烈焰難嚮邇
孰問柞櫟杉與櫧枝燔葉焮根半赤朽腐瞞液非時須
山林搖落歲方晏聊以薜荔為衣袽嗚呼廣厦棟梁具
委棄草莽同薪芻皇天未必替生意更盼玉燭回暘鳥
寄江西黃伯善兄弟
我思美人乃在洞庭之陽彭蠡之陰衝波亘天三百里
離恨比之應更深揚瀾咆哮左蠡怒白日慘慘玄猿吟
欲往從之憤余心黿鼉臲卼不可以駕風摐摐兮雨淫
滛望厭原之飛煙邈匡廬之高岑虹旌兮翠羽昌容兮
鳳皇舞荍衣兮茝襟玉笙吹兮紫鸞音望不見兮悲莫
任
陳彦德以畫見贈詩以酬之
君不見昔日米南宫又不見今時趙學士能將翰墨爭
鬼工天下流傳名父子栝蒼處士身姓陳小郎英俊尤
可人欲收大地入掌握筆意所到如有神曉移小幅來
贈我紅日滿窗花婀娜開軒展視心眼寬如在岳陽樓
上坐湖波吹煙入遠山君山乃在湖中間蒼梧九疑隔
湘浦孤雲目斷幽篁斑漁舟一葉來何處巫峽雨昏啼
鴂暮澤畔行人久不歸沙上輕鷗自飛去陳公子聽我
歌深林大谷龍蛇多蓬萊三島可避世欲往其奈風濤
何
宋濂
秋夜與子充論文退而賦詩一首因簡子充并
寄胡教授仲申
太虚之氣隨物形天聲地聲由此生小或簸盪吼河海
大將觸搏流風霆天輪膠戾神鬼戰地軸挺拔蛟龍爭
圈臼洼汙各異奏彯沙礐石咸齊鳴靈功闔闢司至理
于喁徐疾緣天成孰言坱圠妙不測兩間可配人為靈
戴首載趺上下位布藏列府山河縈肺為金官號鐘磬
發聲肇氣從孩嬰自兹人音極萬變出無入有誠難名
喑啞叱咤洩忿懥歗呼號噭攄幽情吻呀喉舌審清濁
徵羽宫商分重輕殊方雖假象胥譯至道不與人偽并
尼丘降神繼羣聖因聲為教文諸經研窮陽陰序政事
吟咏情性臻和平節文嚴謹名分正假象植義昭天眀
玄景無言聖人代建中立極綏羣萌奠安海嶽使效職
洗摩日月開重冥籟鳴機動孚應速風聲所被來頻仍
宋齊魯衞既霧滃蔡陳秦楚尤雲蒸檽嚌真腴造閫奥
觝排卑論歸崇谹太和融盎盡沾丐物無疵癘玄休凝
杏壇迹蕪鐸聲遠人鑿私智爭先登鈎箝捭闔勢傾軋
堅白同異時輷輘黃老玄虚涉溟涬刑名慘覈紛崢嶸
九家狂流不可遏絶港強欲齊東瀛固云偏盭或害教
尚騁所學為驍騰狂秦以降逮劉氏不翅枯響隨風行
黃茅白葦墮一色編貝聯珠誇九能班揚枚馬亦豪雋
竟溺下俗高難升六代駢枝與儷葉氣凘辭類猶驕矜
更唐歷宋非不盛律之六藝終難勝要知聲華有衰歇
以致學步多竛竮人文本為載道具次則紀事垂千齡
雖其功用霄壤隔不應澗水非淵冰璽書播告出丹鳳
兵檄馳布飛紅星金匱石室董狐筆戎功駿烈燕然銘
入室登歌侑廟樂徇師能誓宣牲盟章疏補天非鍊石
談辯保國踰長城霑潤自足配雲雨和協更可同簫笙
當其操觚欲鼓勇收視返聽探玄精游魚中鈎曳深沚
鉅獸投穽離叢坰斯須朝崖變夕谷惚怳西海為東陵
精神所至萬物懾槖籥亭毒縱復横真醇魯邦見郜鼎
沖雅高辛陳五韺渾圓牘應振逸響縟麗鷮雀梳文翎
嚴森五刑布秋肅華澗百卉含春榮勁如韓彭將貔虎
仰揭斗柄麾欃槍豔如長楊較羽獵蒙盾負羽驅鸞旌
高排霄漢跨箕尾呼噏沆瀣游太清未幾直墜九淵底
察之無跡聞無聲幽入陰宫作鬼語祕怪詼佹難為聽
剨然大明赤于火景曜所鑠流為瓊似兹妙斡造化軸
可以小技相譏評金石雖堅有銷泐文光亘古常晶熒
但憂拙工不知變欲就郊衢施鼎鉶揖讓周還固有節
其如緜蕝非法程予從丱角業文史意逞驍悍摧強勍
上師姬孔為察父下視遷固猶諸兄嬰弓射侯在正鵠
路馬在御懸游纓温温膩紋蟠結綠燁燁寒電生靑萍
有時摛辭述帝霸捷如屋上人建瓴注空直瀉絶留礙
不似潢潦為泓渟應知敦本乃末豔且咜彪外由中弸
年來懲艾劇芒刺流汗浹背顔交赬如何竄身伏槁壤
乃能抗志淩霄崢閟宫清廟須巨木梁葩楚豔徒微馨
譬之出聲有鉅細大塊噫氣真鏗鍧蛙鳴蟬噪雜鼔吹
入耳惟覺成嚘嚶天人之間或有愧何異冠服蒙狸狌
遥江上月素珠吐嘉樹弄景癡龍擎維時萬籟一時寂
耿耿銀河涵玉繩華川先生起我懶搴衣踏月行空庭
揚今㩁古益慷慨抽關啓鑰成攖寧先生文章正用世
殷盤周誥方爭衡知深固慊管鮑淺交固未數金石貞
念斯輾轉不成寐吟聲在吻號蒼蠅酸寒固或類貞曜
跅弛未必卑韓翃故人守官在姑蔑學林老虎文淵鯨
三年不見志紆鬱夢魂時逐晨風征何時共宿若今夕
重把肝膽殷勤傾
畫山水圖
遠山刷翠宫眉彎一江横遶羅帶環沙磯互作犬牙入
水痕初落猶斑斑漁舟三兩自何處後先撑出蘆花灣
解網得魚長尺半沽酒踏破荒煙酸西南冥茫見樓閣
朱碧隠現青雲端不知神仙何洞府但見白道屈折蛟
蛇蟠月眀如霜夜將午定有笙鶴來瑶壇松間醉坐誰
氏子羊裘椶屩逍遥冠豈非東蒙山中舊隠士面目猶
帶河朔風塵頑黃庭嬾讀尚銜袖仰視松葉秋翻翻我
生素有山水癖向之不覺開心顔恍如西上黟川灘臥
聽灘水流潺湲又如東對仙華山青天飛下千㠝岏巖
雪藏陰凝太素竇泉濺沫排空寒便將此地窮天慳青
鞋布韤恒躋攀蓮花五色猶未吐晝眀夜照如神丹人
言絶頂有風穴高入蒼莽天曼曼天曼曼兮氣盤盤融
作玉瀣從空漙服之龜鶴共長久一任人寰日月雙跳
丸白苔為我梳仙鬟雙成為我開瓊關吁嗟乎吾將終
老山之間吁嗟乎吾將終老山之間
題李太白觀瀑布圖
長庚燁燁天之章精英下化為酒狂匡廬五老森開張
銀河萬丈掛石梁下馬傲睨立欲僵聳肩袖手神揚揚
憶昔開元朝上皇宫中賜食七寶牀淋漓醉墨蛟龍襄
人疑錦繡為肝腸麾斥力士如犬羊營營青蠅集于房
金鑾不復承龍光并州可識郭汾陽不可丹陽逢永王
大風吹沙日為黃狻猊哀啼聞夜郎蒼天欲使詩道昌
頓挫萬物歸奚囊何處更覓延年方北海天師八尺長
芙蓉作冠雲為裳授以蕊笈青琳琅蓬萊屹起瀛海洋
羣仙遲汝相徊翔誰將粉墨圖縑緗顧我一見心倀倀
詩成仰視天蒼茫夜半太白生寒芒
陶安
至正戊子下第南歸與同貢黃章仲珍雷燧景
陽同舟仲珍賦詩因走筆次韻
鳳城酒美燕姬歌禁花紅飄金水河雨香翠島春晝暖
魚龍陸海揚風波天門咫尺到不得奈此飇摧雲翼何
時乎未至應有待壯年不必傷蹉跎君看松柏成大材
歷歲雪霜誰見過拂衣南出指歸路回首京闕山嵳峩
日高原頭紅霧散潮平沽口青銅磨牽船泝流狂吹逆
登車避閘飛塵多黃樓憑河遠眺望身如冥鴻超網羅
客塗笑語浣羇思詞鋒捷出如揮戈天生人才必用世
豈無文藻宣金科鸞臺鳳閣總華要不然玉署聯鳴珂
丈夫小挫未為辱正氣耿耿非有它匣中古硯助神變
銅蟾飽水手屢摩隨身亦有勲業鏡依然照我顔色酡
與君今日動高興買酒共酌澆天和
五月旦日與黃仲珍雷景陽酌於維揚抵暮出
城曉至瓜洲有懷同貢金景蘭姚仲誠周于一
林元凱相約不至更次韻為别以寄拳拳之餘
意
蕩舟竹西聞好歌飄如仙槎泛銀河青樓傍市捲珠箔
舞裾綠皺如春波香消紅藥采鸞去其如青鏡寂寞何
金盤露清筍牙白小住半日非蹉跎雪乳泉甘醒午醉
瓊花霧散與客過吹簫玉人杳然逝橋亭拂柳空峩峩
櫓聲帶晚出城去初月光吐新鐮磨梅天雨歇黃潦漲
瓜洲渡近青山多我懷初歸有髦士金姚學富精蒐羅
閩南周林師友盛未見入室操吾戈賦妙能追司馬聖
策高反黜劉蕡科荆門有約久未至回望不見玲瓏珂
黃君雷君吟嘯共蕭然行李餘無它客途分襟心暫苦
詞場秉筆肩還摩江流如黛送孤棹離觴不辭顔易酡
佳哉璞玉當見遇肯使抱恨同卞和
廣陵楊節婦
堂上舅姑嗟老苦膝下兒啼未能語孤鸞何心鏡中舞
綠鬢年方二十五甘旨供餘勤鞠撫舅姑歡顔兒飽乳
誓有一心無二主本欲同歸九原土手抛粉黛獨紉組
燈照空幃淚如雨嫠居守義能自許觸目艱難不憂沮
夫天寥闊幾寒暑兒有文章輝藻黼竹西綺羅炫㫄午
翠箔珠簾鬭嬌嫵五方雜俗日殊古貞烈無聞世何補
斯人秉德天賦予乃以三從鐫肺腑春官旌名真盛舉
共看光采生門戸丈夫眀理蹈規矩鬚眉蒼蒼本翹楚
為臣不幸遭險阻忠國立身當審處爵祿才猷輕一羽
大節或虧何足取嗚呼大節或虧何足取不及閨中賢
婦女
送庸田僉事
庸田使者乘軺車閱得太史河渠書姚江農民西引領
庶幾來此我其蘇傷心今歲夏秋月甘雨不降禾苗枯
海潮東西救不得老稚無異涸轍魚曩從官軍過州境
編戸奔走頻供需計畝斂錢築城去役繁未見民力紓
正逢稔歲亦飢餒遭此乾暵窘室廬往年有詔甚寬厚
恩澤至今流海隅既蠲湖田主戸米亦減水深長蕩租
皇華光臨浙江左忍視瘡痏無完膚曉霜方嚴問道路
冬雨未霽行泥塗我願歲豐水旱無公賦早輸私有儲
國家富足民歡娛且免使者勤馳驅
紀事
壬寅十月初五日陰雨停雲天未夕江城暖氣驟蒸人
蟬翼綃裳汗沾濕輕雷數聲生變化火氣轟山雷電赤
長飇西來吹海立飛雨驚鳴建瓴急勢如萬騎怒衝擊
對面相呼聽不得掩關漸是一更時爍眼金虬破昏黑
蓮花碧礎迸出泉官市波濤湧三尺方當閉塞蟄蟲俯
頓駭龍蛇離窟宅怪得秋來未降霜無乃天時有差忒
陽氣至此本潛藏發泄深機不能密或占水旱在來年
消弭災異當修德須臾河漢現疎星天地無聲本來寂
小窗獨坐對殘燈尚有寒蛩語空壁
王禕
白翎雀圖
白翎雀雪作翎羣呼旅食啁哳鳴何人翻作弦上聲傳
與江南士女聽南人聽聲未識形畫師更與圖丹青圖
丹青一何似知爾之生何處是秋高口子草如雲風勁
腦兒沙似水
二月望在鞏昌客館夜夢歸里中與金十二丈
傅九文學同游高五處士别業既覺有感而賦
東風解凍春二月東還隴西住吾轍中宵好月入窗眀
孤館殊花應時發慷慨既罷倚醉眠夢裏迢迢返東浙
我家住在縣烏傷奕世衣冠紹先烈青巖之下華州湄
古木脩篁蔭門閱里中朋友不數人總角交游到華髮
金丈雖老文益昌傅子方強氣難遏縣南高叟故所居
别墅新營最幽絶大田多稼廩不虚華屋有軒席常設
自余便道過家時三載于今成闊别今日何日乃盍簪
固應舊好三生結竹林藤簟坐崢嶸橘逕梅溪行蹩躠
篇章雜遝詩句哦盤饌紛紜酒杯啜既誇荅客語成狂
頗憐哭子言猶噎儼然相對如平生抵掌論心盡歡悅
寒鐘驚覺頓無聊一點青燈自陰滅倍思故隠只山中
却歎浮蹤向天末嗟我文章非古人虚名在世真叨竊
一從螭陛到鑾坡久侍清光入金闕每多杜甫能自期
許身欲比稷與卨政圖事主盡愚疎豈意謀身轉迂拙
肅將使指往西垂迢遰山河重跋涉嚴風裂面沙眯眸
冰髥霜鬢莖莖折瘦馬衝寒不自禁狐帽貂裘仍狗襪
得非博望泛星槎無乃中郎持漢節道塗梗塞竟莫通
使事還須遂中輟歸報吾君扣九重天顔咫尺容趨謁
儻矜弱質賜恩光便向眀時乞骸骨慈母手線猶滿衣
先人遺書故盈篋鑑湖一曲非所望家山自可采薇蕨
十一月十日宿陳敬初館中臨别有作
歲十一月當嚴冬江湖水落潛蛟龍蕭條長塗客旅散
而我買棹過吳淞兹行豈為飢餓逼念子高誼來相從
托交同門已十載蒙被教益開愚惷時時彼此互有激
譬持寸莛撞巨鐘姑蘇臺前攬秋色麗正門外尋春容
中間欣戚每相繫要復終始猶駏蛩一自去春與子别
旌旗滿眼紛横縱及兹相見恍如夢中夜論議披心胷
君言祿爵非所願但願擊壤歌時雍却因文章著不朽
韜晦養粹甘為農顧我所願頗異子謂欲與世相奔衝
黃金鑄印錦懸綬時至未敢辭侯封丈夫出處雖二致
非係愚哲由乖逢得意觖望亦常事所貴自寶如璜琮
計長較短語輒久坐聽曙鼔聲鼕鼕人生會合良不易
奈此物役相牽攻君留仍泛越來水我去猶對金華封
區區離别不足惜且復醉子雙尊醲郊翺自附湜籍輩
此事遠矣須追蹤
夏煜
讀宋太史潛溪集
混沌初刓太素斲挺生神人斷鼇膊剖乾割坤奠海嶽
厥俗鴻荒人未覺帝命圖書出河洛奇耦生畫參伍錯
煥乎斯文此其璞二三啓運乘飛躍典謨訓誥雅頌作
黍離以降周室削天將尼父為木鐸乃芟詩書定禮樂
乃作春秋眀善惡包羅萬象歸一勺放彌六合卷諸槖
七十二子相唯諾才出中州氣渾朴及漢史記變矩矱
西京雄健東差弱建安馬上詩横槊其音稍振氣已駁
晉更六代轉銷鑠唐包九有復充斥至宋諸子雄相捔
廬陵崛起超卓躒道州獨立承絶學後出新安最宏博
有元將相皆沙漠往往南士登館閣從此斗牛氣磅礴
乃挺奇才海東角蚤年脱穎何落魄貫穿經史探韜略
出入佛老搜冥漠鯨跳鼇抃鬭蛟鱷不持寸鐵徒手縛
大弨射日孰能彍長劒倚天誰敢斫是乃浩然之氣擴
簸弄元化筆在握星辰迸空如石落剛風立海大雨雹
湧湍疊躍濤怒摶百怪倏忽光揮霍矯若魚龍舞瀺灂
蔚若虎豹跳岝㟧飄若孤飛駕黃鶴勁若百鷙出玄鶚
鍧鏗大音振咸濩赫奕雄芒射干鏌迫而察之吁可愕
注如懸河思不涸大田五穀當秋穫武庫衆寶開晨鑰
左右而取非外攫遂造平坦鏟磽确淙淙安流宗大壑
上尊玄酒殊澹泊東序天球匪雕琢自然光燄發葩萼
我時訪君即命酌春風葡萄釀酥酪雪夜氍毺擁䶉䶅
招月與友相酬酢月入尊中眀可捉漱嚥醲郁棄糟粕
此時豪縱脱矰繳吐奇抉怪安可約有烏如火天井絡
掃除旬始銷格澤金篦刮目割翳膜郢斤斲鼻揮漫堊
妙處神會不可度而我旁觀駭且怍如遇仙人授金藥
一食生羽脱塵殼願為弟子請奇著先生忘言只大噱
余亦斂袵逡巡却如此筆力扛鼎鑊不遇眀主將焉泊
聘以束帛加雙珏幅巾大布起林薄奏賦上林從楊柞
豈比執戟甘寂寞天王手按龍泉鍔大振天聲重開拓
勢若新篁解春籜用爾圖像為丹艧用爾作樂為簫籥
銘功頌德軒寥廓日光月潔江漢濯前驅班馬鞭六駮
後駕歐蘇驂兩駱千載而下宛如昨碌碌餘子徒齷齪
傑哉先生果何若微子之裔散人託景濂其字大夫爵
我作狂歌非用謔投以木瓜報芍藥
蘇伯衡
送曹叔温赴淮安幕
初我識君自三山面如白玉紅頰顴平眀振佩入烏府
行人指點人中仙此身萍梗隨流轉淮水東西數相見
時清事簡百不憂巵酒篇詩恣歡宴自從煙霧霾江湖
將軍無復能齊驅春鶯秋月兩寂寞尺素斷絶心煩紆
今古江南佳麗地龍虎載瞻天子氣戔戔束帛賁丘園
濟濟衣冠若鱗萃東華邂逅式相逢蕭騷短髮驚成翁
青衫依舊陪騘馬風雨徒步追羣公過從更說舊游好
舊游著處生芳草沈約樓前杜宇啼西施陂上芙蓉老
京城官釀斗四千交歡安得青銅錢三嗅落花共一噱
浩歌白石看青天盍簪方喜慰疇曩摻别那堪增養養
寒潮浩蕩足秋霖木落江空欲何往紅蓮綠幕依黃堂
駕言擊楫趨山陽君才有用仍小試干將百鍊須善藏
幾年爭戰今休息髑髏糢糊土花碧韓信祖逖安在哉
但見長淮搖落日世途反覆如浮雲人生離合矧可云
天皇盛德同華勛肯使獨鶴終雞羣
郭熙關山雪霽圖
昔我北遊月在䄍兼旬犯雪度雄霸千里萬里皆瑶琨
高迷丘垤低迷罅朔風烈烈塵不驚中野蕭條但桑柘
僕夫股慄面削瓜身上破褐纔掩髂長途日暮行不前
回顧堪憐那忍罵前車既斷後車絶停驂獨宿道旁舍
牀頭土銼鬱生薪村酒沽來敢論價臥聽櫪馬齕枯荄
展轉無眠疑不夜忽然朝光入甕牖主僕瞥見互驚訝
攬衣匆匆便蓐食如此晴眀喜天借可辭趁暖即前程
翦拂蹇驢還自跨蘆溝凍合疋練横徑度不用脩梁架
西山馬首遥相迎拔起人言似嵩華瓊樓玉宇忽照眼
行行已到南關下時清關吏殊可人不復誰何乃邀迓
過關使客多於簇或挽柴車或高駕閒情我正繞剡溪
吟思誰歟似清灞道逢軒蓋何其都駿馬雕鞍蒙錦帕
銀盆熾炭蠟光燃面面幨帷行酒䏑徒御繽紛意氣麤
錯金劒具青絲靶行人不解說姓名但說無非國姻婭
狐裘貂帽詎知寒馳驅爭入柳林射當時有意欲賦之
計吏相煎嗟不暇鶯花窈窕江南春風景依依在圖畫
贈徐季子
百金不惜市梔鞭兩耳不解聽朱絃人情如此亦何以
我每見之獨慨然夫君懷寶起浙右掉鞅觀光來日邊
夙學人言破萬卷新製我喜窺幾編金莖玉露足秋爽
林花澗草爭春妍紛紛牛毛豈不多振振麟角爾固專
摛藻詞垣翻舍置採芹鄉泮仍留連所好者竽鼓者瑟
猶枘以方鑿以圓陳平丰姿若冠玉酈生辯口若河懸
禮意殷勤日三接華貫敭歷歲九遷由來利鈍係遭遇
未必愚智殊天淵樂育菁莪亦已重況乃桑梓敢不虔
去國不賦北門什還家徑上東吳船大材小試吾竊歎
冷官不厭子乃賢謇予閱世倏四十守官太學垂五年
包羞待問成倚席畢景兀坐寒無氊勲業空期螘附驥
俯仰却笑夔憐蚿彼哉浮榮勿復道歸歟樂事言難宣
會稽雲門最幽絶鑑湖剡水交漪漣玄猿嘯呼山近屋
白鳥眀滅江呑天雲間往往得靈藥月下時時聞采蓮
多暇應為曲水會乘閒便作東山眠村翁溪友緫愛客
蕨芽蓴菜不計錢酒酣更斫銀絲鱠章就還洒蟬翼牋
並遊只許鐵冠子同載應懷玉局仙願言留榻以相待
一曲擬乞君王前
周伯寧春晴江岫圖為吕仲善題
尚書襟懷絶瀟灑揮毫往往淩董馬平生一筆頗自珍
數尺新圖為君寫齊山遥接吳山青碧波萬頃孤帆征
東風綠徧汀洲草緫是岐亭離别情一向江南一江北
離情浩蕩嗟何極正如江上之碧波縱有并刀那翦得
當時已足令心愁如今況復隔羅浮掩圖却上高臺望
但見遠海連天流暮歸朝出誰與侣蜃霧蠻煙結悽楚
木棉花落鸚鵡飛苦竹叢深鷓鴣語
張孟兼
漫興二首
棃花半開夜雨催無奈李花如雪堆門外美人不見來
東風楊柳吹千迴
靑騘驕嘶金鞿銜美人二月裁春衫江頭麥秀靑蔪蔪
西湖放船開錦帆
義門鄭仲舒先生得請歸浦江予於先生同里
且親故賦是詩情見乎辭矣
鄭公去年離北平束書抱病來南京城隅邂逅喜且驚
開顔握手言再生自從南北屢搆兵日夜悵望鄉關情
幾回寄書鴈南征中心搖搖若懸旌苦遭喪亂百病嬰
客邊囊槖一旦傾此來四顧徒煢煢豈料吾子與合并
我時聞之涕泗横況公素有文章名居官勝國職最清
經筵之擢轉庠黌及當玉署宦已成又為奉常典粢盛
人生際此自足榮但恨白髮已數莖懷哉屈子全忠貞
誼與日月同光晶願言夕餐秋菊英佩明月璫紉茝蘅
懸河之論春雷轟使旁覩者顔發赬索居半載留帝城
坐聽夜雨哦寒檠眼前倏忽時變更春風一見衰草萌
公家孝義好弟兄遣兒千里來遠迎乃今得請荷聖眀
身若插羽乘風輕過門云别眀遂行開船要趁蒸雨晴
夜久不寐視長庚長庚欲落鐘鼓鳴庭樹喔喔聞雞聲
蒯緱起舞冠絶纓公歸我愁絲亂縈亦有夢寤懷先塋
如過吾父款柴荆為言恨不同趨程終當早晚乞歸耕
危素
期馮祥甫不至
寒山壓樓三日雨風卷崩雲亞高樹山人無事不下樓
空谷寂寥誰與語平生故人大馮君約之不來歲聿暮
歲聿暮君何之側聞他日撫州去又恐促駕江東歸梅
花千樹化為雪寄贈惟有長相思
張以寧
分題蕪城煙雨送吳原晢教諭
蕪城路年去年來自煙雨冉冉春濃濕燕絲濛濛曉暗
迷鶯樹鮑昭愁絶未歸來為畫當時斷腸賦登高悵望
正思君帆影微茫又東去
題日本僧雲山千里圖
天東日出天西入萬里龍鱗散原隰日東之僧度海來
袖裏江山雲氣濕願乘雲氣朝帝鄉大千世界觀毫芒
却騎黃鶴過三島别後扶桑枝葉老
夜飲醉歸贈王伯純是日王得容程子初同飲
歲云暮矣客不樂青雨亭前翫孤鶴城頭愔愔雲下垂
竹外騷騷雪微作亭中王郎風格奇愛竹愛雪仍愛詩
開尊酒好客更好坐中王程俱白眉紅爐照閣生春霧
詩思騰騰天外去玉姬舞倦迴風來吹倒三山見瓊樹
馬蹄蹴響客歸時留我更盡金屈巵塵空秖覺乾坤白
飲醉那知賓主誰坐聞一聲兩聲折攜燈起看竹上雪
瑶華翠色森陸離人影燈光兩清絶却歸覓紙醉自題
烏啼古寺風淒淒眀年此夜知何處興發還應訪剡溪
題李白問月圖
誰提眀月天上懸九州蕩蕩清無煙天東天西走不駐
姮娥鬢霜垂兩肩中有桂樹萬里長吳剛玉斧聲闐闐
顧兔杵藥宵不眠天翁下視為爾憐頗聞昔時錦袍客
乃是月中之謫仙帝命和予羽衣曲虹橋一斷心茫然
竹王祠前霧如雨躑躅花開啼杜鵑月在天上缺復圓
人間塵土多英賢舉杯問月月不言風吹海水秋無邊
滄波盡捲金尊裏清影長隨舞袖前相期迢迢在雲漢
嗚呼此意誰能傳
王伯純讀書别墅晨起有懷縱筆奉寄
數日有所思作詩無好趣思君讀書芳桂林睡起題詩
有新句謝公埭上楝花風密葉啼鶯綠如霧君如塵外
鶴我似書中蠧人生知已海内稀縱有參差不相遇咫
尺思君知幾回遠别懸知亦良苦草亭新竹長昨夜䢴
溝雨思君持酒時心逐江潮去眀年柳暗金河路君馬
如龍轡如組而今壁上好題詩記取王郎讀書處
題進士卜友曾瘦馬圖
卜侯喜我詩袖出瘦馬圖前有杜陵瘦馬行令我閣筆
久嗟吁憶昔馬齒未長日金羈躞蹀鳴天衢逐景虞泉
日未晡羲和頓轡喘不蘇石根一蹶亦常事誰遣逸足
輕夷途霜風大澤百草枯飲齕不飽長毛疎相者舉肥
汝苦瘠委棄乃在城東隅病顙有時磨古樹翻蹄無力
衮平蕪當年笑殺紫燕愚中路清涕流鹽車嗟哉此馬
世罕有駑駘多肉空敷腴骨格稜層神觀在頗類山澤
之仙癯解劒贖汝歸伯樂今豈無浴之萬里流秣以百
束芻苜蓿花白春雲鋪氣全或比新生駒持之西獻穆
天子尚與八駿爭先驅瑶池雲氣浮太虚日出積雪青
禽呼長望臨風心鬱紆
題馬致遠清溪曉渡圖
今晨高臥不出戸歲晏黃塵九逵霧美人遠别索題詩
眼眀見此清溪之曉渡溪傍秀林昨夜雨落花一寸無
行路歌闌桃葉人斷腸艇子招招過溪去紅日青霞半
晦眀白雲碧嶂相吞吐詩成君别我亦歸此景宛是經
行處我呼九曲峯前船君帆正渡瀟湘渚鴈去冥冥紅
葉天猿啼歷歷青楓樹是時美人不相見我思美人美
無度美人之材濟時具我老但有滄洲趣他日開圖思
我時溪上春深采芳杜
林志尹秋江漁父圖
江風搖柳雲冥冥小艚釣歸潮滿汀賣魚得錢共秋酌
白酒船頭青瓦瓶樵青勸酒漁童舞擊甌唱歌無曲譜
船前野鴨莫驚飛我有竹弓不射汝
題蘇昌齡畫
徐君遠從西江來親為蘇子作松石松三千年鐵作膚
石亦蒼寒太古色幾株老木相因依氣格不敢與之敵
洲前搖搖者舟子短棹滄江蕩晴碧著子歗歌於其中
仰觀青天岸白幘是時東山月始出無邊露氣連赤壁
潛蛟出舞巢鶻翔江姬色動三太息眼中之人有太白
風雲變態俱無跡前輩風流今復聞人間絶景豈易得
徐君更為添野夫共泛靈槎臥吹笛
題徐君美山水圖
天雲慘淡江欲雨古木陰森精靈語春潮夜落富陽江
短篷曉繫蒼厓樹篷間文人清隠者傲視滄浪吟太古
蜑人捉魚貫楊柳沽酒欲歸沙店暮掀髥以手招其來
劃起沙汀數行鷺鷺飛不盡青天長漁舟散入蘆花霧
遠山近山無數青我恐斯人有新句酒船獨載西家施
玉手冰盤行雪縷酒酣竹弓抨野鴨笑調吳兒短蓑舞
開圖興發思賦歸山水東南美無度
題楊子文羅漢渡海圖
天台之東巨瀛海濛濛元氣浮無邊應眞十六山中来
徑渡萬里蛟鼉淵巨靈前驅海若伏翠水帖帖開紅蓮
神螭猛獸競軒翥穹龜巨魚相後先一山浮玉當其前
石室古蘚垂千年異人高居役衆鬼挽過巨浸如飇旋
貝宫神君迎且拜眀星玉女爭花妍陰風黯淡百怪集
夫容旂影飛翩翩石橋迴望渺何處紫翠眀滅空雲煙
問渠飛錫何所往毋乃鷲嶺朝金仙金仙雪山方宴坐
笑汝狡獪何紛然書生平生未省見太息此畫人間傳
清時麟鳳在郊野白日杲杲行青天
題饒良卿所藏界畫黃樓圖
饒君手持新畫圖起摩雙眼驚老夫高林葉響晝淅瀝
平皋野色春糢糊綺疏繡瓦細毫末雕栱朱甍盤鬱紆
樓前磊落三長身幅巾大帶皆文儒我疑岳陽或黃鶴
此外風景江南無君云乃是徐州之黃樓令我悵然思
大蘇洪河西來厚地裂蛟鰐抃舞號天吳飛樓雄壓城
之隅萬馬肅肅東南趨是州項氏昔所都綠槍金鏃埋
平蕪瀝肝作書上眀主遠略翻見英雄粗相攜一笑視
千古恐是昨者黃陳徒細看古意在絹素稍覺奕氣浮
眉須千年融結豈易得峨眉草木今猶枯當時漂流江
海遍終古志士長嗟吁君到樓中若把酒眀月正在青
天孤
長江萬里圖為同年汪華玉賦
漷州太守吾同年香凝畫戟春風前談詩虛幌生白晝
忽見浩蕩萬里之江天天開地闢鴻濛外風迴日動神
靈會蓉旂翠節下葳蕤陰火眀珠出光怪西山雪水青
霄來豁然峽斷長川開洞庭浪闊秋蕩漾漢陽樹遠雲
徘徊廬阜迢遥到牛渚複渚重洲散平楚布帆漠漠瓜
步煙紅葉離離石城雨山菴似聽疎鐘鳴野橋疑有行
人行村虚微茫灌木暗絶境毫末俱分眀旅㮄前頭更
漁艇萬鶩千鴉動寒影水窮霞盡已欲無猶是海門秋
萬頃野人興發滄洲間欲呼艇子吾東還熟看乃是雲
巢畫巧奪人力迴天慳太守邀我題小草上有仙人虞
閣老開圖歡喜悲忽來令我有句不能道仙人昔欲三
神遊我居三神海上頭成連攜我鼓琴處白浪如山龍
出遊夜夢從之看浴日十洲青小洪波赤仙人教讀新
宫銘酒醒扶桑露華白小山桂樹淮之洲鴈影幾度空
江秋嗚呼仙人不可見太守與我心悠悠
閩關水吟
閩關之水來隴頭排山下與閩溪流閩溪送客東南走
直到嵩溪始分手客居溪上雲幾重烏啼月出門前松
天風吹雲數千里飄颻直到長江水清淮浩蕩連黃河
碧樹滿地黃雲多夢中長記關山路隴水潺湲似人語
覺來有書不得將海潮不上嵩溪陽平原春晚生芳草
杜鵑聲裏令人老行人歸來動十年潺湲隴水聲依然
安得湘弦寫嗚咽彈作相思寄眀月
予别黃巖十又六年謭焉德薄父老當不復記
然區區常往來於懷也如晦上人來見語亹亹
不能休别又依依不忍釋予不知何也賦此以
贈
朗公相見廣陵春自云家世黃山人老夫疇昔黃山客
江海見之情轉親坡陀石上曾波雪遍海蓮峯白於月
新詩句句鬭清妍高誦長風動疎樾清晨言别索題詩
我衰詩減黃山時春潮日夕海門去歸報山中耆舊知
全思誠
題趙魏公秋林曉行畫卷
王孫愛畫心獨苦下筆天機妙今古涼風蕭蕭涼日落
蹇驢載我出林莽黃葉打頭秋滿身靑山對面如故人
不須覓句灞橋雪何用旅食京華春憶昔玉堂供奉日
一二詞臣同夜直靑綾被冷露華濃金蓮燭殘河漢沒
雞栖樹底聲喔喔鶴立螭㘭望珠箔鳬鷖散亂不成雙
歸老林泉有餘樂臨風掩卷老淚落此人此畫那可作
送王元章北遊
我從越中歸山水猶在眼賀湖天寒水鑑淨禹穴木落
雲氣暖夢中往往復登臨萬壑千巖恣蕭散故人山水
窟中來題詩直上姑蘇臺酒酣目力隘宇宙少年筆陣
排風雷謝公屐齒小吳越北望中原更奇絶終南太華
青未了桑乾之陰多積雪送君出門歌遠遊自笑把鋤
空飯牛功成歸來尚黑頭訪子却覓山陰舟
鮑恂
題吳仲圭平遠圖
蒼山遥遥幾千里綠樹參差碧煙起雙帆忽從江上歸
影落斜陽濕秋水林陰蒼莽鳥不飛石徑蹭蹬行人稀
松根似可縛茅屋沙尾亦足容漁磯我嘗西遊倚江閣
極目長空入寥廓好山不肯過江來恨不乘風跨黃鶴
吳君畫手當代無落筆何年成此圖安能著我巖壑底
相覓老樵尋釣徒
詹同
題善原道韓幹黑馬圖
善家堂上書滿廚古今名畫頻卷舒我來一見韓幹筆
龍精自與凢馬殊玄鬛披披首渴烏紫瞳燄燄雙眀珠
黑雲一片忽墜地房星半夜飛神都御溝流水柳千樹
圉人騎出拂春露黃金腰帶素花衣馬上回頭看飛絮
絲韁在手不敢縱追風恐過龍樓去君不見向來畫馬
只畫肉神逸之氣多不足幹遺眞跡世所稀使我見此
思天育善家兄弟一馬騘此馬眞與麒麟同白壁玉斗
亦不換早晚持獻眀光宫
送德安張用周遊廬山
匡廬山高雲氣多老木如石盤紫蘿松橋流水度金澗
我昔結屋山之阿桑落洲邊種柑橘蓮花峯下尋芝术
仙宫臺榭作比鄰每欲相從候丹術寄詩晝喚白猿來
巡杏夜驅玄虎出飛仙别去今幾年海上不見回樓船
思之夢繞瀑布水玉琴為奏冰絲絃張君多古學才器
何卓犖紛紛文貍赤豹間五色麒麟生一角朝辭白兆
山暮過黃鶴樓去觀五老峯翠色連天浮醉揮綠玉杯
笑贈珊瑚鈎商婦亭前歌窈窕灌嬰井上嘶驊騮讀書
白鹿之洞裏寫字洗墨之池頭匡廬清泉消百憂我所
樂處君當遊霓旌羽駕在丘壑相逢往往皆仙流與君
大藥駐光景人間回首三千秋
題松鶴蔡先生家藏李伯時西嶽降靈圖(前二人騎)
(行後三人徒步狀若馳獵者其最後則有雲氣神人居中嗟夫禹鼎象姦齊諧志怪世或有之)
(但恨無胥臣之多聞子産之博物歷覽載籍未遑夷考模寫畫像為作短篇以俟知者)
龍眠居士畫入神展畫冥搜畫中意白日杲杲人出畋
長風蕭蕭雲拂地前有一匹雪色駥次有一匹玄花騘
兩人冠服何其雄若非將相應王公繁纓寶鞍金匼匝
各持羽箭懸雕弓後有三人緫徒步蒼鷹黃犬行相從
雲間歘見光燦爛玉輅瑶輿下霄漢不駕紫鳳白麒麟
海犀天駟多奇玩鸞旌虎節旋低昂星仗霞幢互繚亂
無乃朝辭太華峯得非曉過雲臺觀輦中坐者眞天人
冕珠龍衮儼昭煥金童玉女繽往來慶雲為馭天為階
長眉刷翠面如月知有道骨無塵埃令人可望不可及
恍惚雲中相出入衣霑玉井碧蓮香旗翻仙掌露華濕
我識泰山封禪書不識此畫當何如人言西嶽降靈圖
西嶽或有人間無
松澗亭
澗上長松一百尺松花落澗流香雪仙韶入夜度晴空
飛瀑隨風灑秋月高人於此搆小亭上有雲氣山青青
昨日客來覓琥珀旋汲清泉煑茯苓
送蔚教授歸襄陽分題得解珮渚
襄陽城外西南阿秋風江渚生白波渚宫神女老龍子
手把瑶華雙踏歌雙踏歌醉晴日嬌比春花紅欲滴紫
綃衣袂青霞裳綠髻如雲高一尺珮環解下眀月珠五
色虹光照秋碧鄭生所遇天下奇樂莫樂兮初相知桑
田滄海幾更變天上人間多别離蔚君家在襄陽住皎
皎清標類交甫攜琴合向萬山中莫作書堂近江渚向
來神女亦化龍時復尋珠起風雨
訪弟長沙霍元瞻雪夜為作秋山圖
我愛霍元瞻淸標如玉雪蒼松立石崖白鶴鳴海月瘦
馬衝寒冰在鬚日暮去訪元瞻居高堂中夜燒長燭為
我寫出秋山圖墨池水凍筆如槊使我見之喜且愕雲
氣忽從衡嶽來雨聲似向瀟湘落二客蘭舟泊遠沙一
箇茅亭在陰壑感君厚意不可量我欲酬爾明珠璫賈
傅祠前相别去挂在鵠山青草堂
御選明詩卷三十六
