欽定四庫全書
御選宋詩卷五十七
五言長律一
趙普
雪中駕幸敝廬恭紀
貞元重數莢滕六劇霏葩漠漠初濡砌皚皚欲聚沙閭
閻銀作界宫闕玉為家調鼎慙鹽撒沾温覺絮加瑞凝
三殿瓦欣動五雲車冰柱撑茅屋瓊枝擁翠華微行停
蹕警冷漏靜街譁具野曾無隗磻溪豈問牙公然門駐
輦那信室蟠蝸積素堪麟畫飛黃想兔罝一庭看曳練
十道趣宣麻戎索籌先後雄材辨等差神威殷地軸御
指落天花袁卧甘朝穩裴功敢夜誇雪山行獻琯早晚
到星槎
寇準
天安殿酌獻恭紀
聖運昭惟永高真協降祥方嚴泰壇祀先薦釡山章典
禮官無曠㳙辰筮有常中天華闕秘象衮晬容莊霄迥
星河粲風微羽衛揚獻酬靈契接陟降寶儀彰顧諟欽
元命寅恭達上蒼彌文輝竹帛備物儼蕭薌尊道宸心
至登春雅俗康猶將泰齋潔禔福俟穰穰
奉和御製祀后土
臨晉迴清蹕靈壇備克禋薦誠祠后土求福為蒸民展
義王猷遠推恩慶賜均千官陪漢祀萬國奉虞巡仗衛
明初日郊原麗上春花飛函谷路柳暗九陽津宿麥深
藏雉柔桑遠映人河流喧二陜山勢壯三秦簫鼓聞脽
上旌旗過渭濱天聲傳廣野雲物動中宸在鎬皇歡洽
横汾睿藻新周南慙滯迹空想屬車塵
野步
幽㬌恣追尋遲遲傍柳陰靜思非世務孤立是閒心村
迥遥峰出溪明返照侵片沙招野步白鷺伴高吟積雨
迴塘漲微晴疊翠深春鳩鳴古寺煙草入平林迸笋行
無定飛花勢不禁凝然客亭上鄉思獨沈沈
縣齋春書十二韻
縣幽無俗事公退只高吟江到荆門闊山連蜀國深峽
雲長映日蠻雨易成霖羣雀鳴春院飢猿呌夜岑庭荒
多古木地僻見沙禽印鏁殘陽後人歸疊翠陰思鄉空
索寞素分信浮沈樂靜稀塵累甘閒負壯心衰容常懶
櫛病髮豈勝簪寡欲慵求友防邪每自箴澆風終恥合
前事固難諶望斷天涯外離魂欲不禁
李維
王左丞新菊
青規前席暇歸沐興何長北第秋將晚東籬菊正芳幽
叢霏薄霧桂色豔輕霜已近黃金印兼臨白玉堂甘疑
掩萍實秀肯讓芝房有佞還應指無憂可要忘蘂浮丞
相酒氣馥令君香好固松椿壽仙經識秘方
張詠
登崇陽縣美美亭
萬象盤迴處年來此創亭喧闐當邑地清絶倚禪扃砌
迥波流碧窗涼洞壑青人家晴渡口漁釣暖沙汀岸竹
風成韻臯禽曉晒翎栽花多是藥題壁半書經遠客憑
消恨高僧與勒銘埽苔朝復暮閒日醉還醒不可窮吟
思將期列畫屏浮虚莫輕賞美美獨丁寧
晁迥
清風
仙馭來相慰解顏良會稀病蠲宜養素趣遠欲忘機懲
躁寧無漸延齡或可祈影摇珠箔細聲泛鈿筝微委恨
餘班扇流歡入楚衣陶潛知夢穩韓壽畏香飛氣爽蒼
龍闕涼生白虎闈健資雞距筆偷撼獸鐶扉松下琴心
逸江東膾縷肥宿懷真隱處依約與同歸
王禹偁
宫漏出花遲(以下三首擬試内制題)
丹禁遲遲漏深宫灼灼花繁枝開正滿清韻出何賒靜
拂紅英密微穿翠葉斜依稀驚宿蝶冷落動晨鴉細逐
香離檻輕翻露滴沙願當直仙署鈴索共交加
春晩綠野秀
雨過川原上凝眸送晚春韶光銷欲盡野色望來新天
末逄藍嶂江湄亂麴塵垂楊難認影幽鷺莫藏身遠接
天開幕晴和草展茵明時四郊靜凌亂踏青人
東風解凍
習習氣初通峩峩勢自融淥波歸舊水寒片漾和風暖
想千溪綻吹疑一夜空鷺翹休映白魚躍乍翻紅繒裂
方塘上瓊流巨壑中漪漣還浩渺須賴濟川功
獻轉運副使太常李博士
邦計動宸裏時賢蒞浙東量寬吞渤海氣直稟空峒(博士)
(燕人)捧詔丹墀下辭班玉筍中饋粮蕭相國制禮叔孫通
舉措敦儒行談諧有古風冀方思舊政(博士前理冀冀人懷之)江
表佇成功吏畏嚴霜白民歌愛日紅勤王雖運智修道
豈妨工旋種煙莎徑閒科雨竹叢養成丹頂鶴瘦盡雪
花驄移石情無倦抄書俸不充晨餐燒露笋秋句寫霜
楓碁閣連花塢書窗映燭籠僧傳栽樹法客獻遞詩筒
飲席螺為盞吟舟葦作篷按琴苔院冷搗藥月堂空清
白成家計操修逹聖聰即徵歸象闕清秩冠鴛鴻
對雪懷呈翟使君馮中允同年
歲暮山城雪民和歲有秋渾聞五袴詠聊減貳車愁凌
亂藏谿寺霏微洒郡樓凍宜黏酒旆香好試茶甌逐吹
殊無定連宵勢未休仙娥低粉面熊耳壓峰頭樹老花
重發川長縞不收平沈採芝洞深鏁避賢郵麋鹿全迷
徑鷹鸇不下鞲夜村埋古屋(夜村在州東一村數百家皆姓夜)丹水咽
寒流上洛城中客梁園日下州前年直綸閣臘月奉宸
遊六出寒光亂重瞳喜氣浮催班臨秘殿稱賀拱凝旒
漠漠籠天仗輕輕落御溝瑶池同皎潔珠箔助颼飀民
有豐年望君無旰食憂佩垂延喜玉服曜吉光裘雞樹
令開宴鴛行許命儔千鍾方灩灩三爵未油油舉白朱
顏凝飛文彩筆抽傳宣須盡醉御札遣冥搜晩出蒼龍
闕驕馳紫鷰騮自慙生草澤人指在篷丘薄命誠非據
清途不久留左遷來僻郡對景憶瀛洲謫宦誰還往貧
家自獻酬敢言無俸祿且喜潤田疇鳳閣名雖點貂冠
命亦優山中甘散秩膝下奉晨羞默默惟思過陶陶亦
自由摇頭詠詩什合眼入衾裯祇恨方於枘何嘗曲似
鈎詎能悲鵩鳥早合畏犧牛玉冷期三爇蘭香任一蕕
夢中非蛺蝶世上本蜉蝣禍福如亡馬機關喻狎鷗甘
貧慕原憲齊物學莊周尚賴鶯遷侣傍依建隼侯願隨
商洛叟擊壤頌皇猷
商山十二韻
六百里巉巖嵐光霽後添經年吟未得(余到商州已經年方有此詩)
盡日看無厭僧舍青當檻人家翠滿簷氣蒸丹水碧(丹水)
(在商州入漢)脉潤紫芝甜嶺礙翻雲鶻(商山鶻嶺最高)峰遮落海蟾
澗深春有凍影闊夏無炎勢鬭嵩并華名欺霍與灊石
危蹲虎脚松老咤龍髯曉榻便欹枕晴樓懶下簾未能
棲岫幌猶道佐彤襜望久衣襟溼登多屐齒黏何當隨
四皓深隱避猜嫌
寄題洛陽秦供奉新樓
多羨新樓上公餘寫望閒數峰迷華嶽一面是商山檻
暗幽雲過簷喧宿鳥還萬重蒼翠裏百尺泬寥間嵐破
分樵徑沙明認釣灣望秦晴矗矗清洛夜潺潺平遠長
安道微茫函谷關吟哦生古意圖畫寄朝班何日隨高
步乘秋豁病顏銷憂吾祖事會待共躋攀
春遊南靜川
南過高車嶺(一云膏車嶺膏音告)川原似掌平峰巒開畫障畎畆
列棋枰帝女柔桑綠王孫野草生提壺催我醉戴勝勸
人耕商嶺堪攜妓丹河好濯纓蓋圓松影密鞭亂竹根
獰勃勃畬田氣磷磷水磑聲野桃誰是主山鳥不知名
欲舞寧無蝶思歌亦有鶯官閒春日永擔酒此中行
中條山(并序)
薛許昌賦中條山十四韻且自云兩京之間巨題
不媿不負至今百年人亦無敢繼者禹偁量移解
梁日與山接苟默而無述後之覽者集者謂宋無
人因賦二十韻而起河盡海之意不能不相涉也
蓋狀山之形張詩之氣使然耳又五老峰者兹山
之特秀避而不言猶人無眉目矣過此皆許昌之
所未道者以此易彼庶幾並行
崛起巨河邊犇騰欲上天遠臨滄海盡高與太行連大
塊横為脊他山立似拳土膏經舜耒石險任秦鞭洞黑
狂吹雨峰青冷罩烟店荒檀道絶寺古栢梯懸崦漏微
茫雪巖垂淅瀝泉迸根通砥柱斜徑入閒田北笑行藏
寶西輕華聳蓮三門遥記寄五老迥差肩落葉樵夫拾
靈苗本草傳柱空擎鴈塔倒影蓋漁船繪畫終無手封
崇必有年監池浮翠靄董澤媚漪漣陰壑乖龍蟄枮杉
凍虺穿圖經標數郡神異產羣賢呼壽嵩何陷升中岱
豈專斯文如已矣此地可終焉暫看猶銷病頻登合得
仙許昌休自負吾什亦銘鐫
茶園十二韻(楊州作)
勤勞修歲貢晩駕過郊原蔽芾餘千本青蔥共一園牙
新撐老葉(新牙之上去年舊葉尚在)土軟迸深根舌小侔黃雀毛獰
摘綠猿出蒸香更别入焙火微温採近桐花節生無穀
雨痕緘縢防遠道進獻趁頭番待破華胥夢先經閶闔
門汲泉鳴玉甃開宴壓瑶樽茂育知天意甄收荷主恩
沃心同直諫苦口類嘉言未復金鑾召年年奉至尊
孫僅
勘書
儒家無外事招客勘青編筆墨東西置朱黃次第研頻
憂傷點竄細恐誤流傳改易文辭正增加字數全目因
繁處倦心向注中專端坐窮今古披襟見聖賢疲勞時
舉白遊息或談元得興忘昏旭題名記歲年棲毫思確
解癈卷恨亡篇魚魯皆刊定誰人敢間然
楊億
到郡滿歲自遣
迢遞分符竹因循度歲華地將鯨海接路與鳳城賖(時以)
(就養乞外補知處州)觸石雲頻起銜山日易斜潮平聚漁市木落
見人家吏隠偏知幸民謠豈敢誇無嫌勾漏僻且得養
丹砂
石硯
磊磊澗中石成形本一拳墨池遺號古筆陣用功偏(筆陣)
(圖以硯水為城池)得在燕臺側採從崑岫巔剖非藏趙璧鍊合
補媧天偶從他山上來參絳帳前光榮登玉案揮灑助
花牋注水蟾蜍滴題詩玳瑁筵如何班定遠發憤便輕
捐
夜讌
涼宵綺宴開&KR0812;醁湛芳罍鶴蓋留飛舄珠喉怨落梅薄
雲齊髩膩流雪楚腰迴巧笑傾城媚雕章刻燭催盤空
珠有淚罏冷蕙成灰巾角彈棋勝琴心促軫哀醉羅驚
夢枕愁黛怯妝臺風細傳疎漏猶歌起夜來
别墅
别墅過從數當年意氣豪象筵開旭日金絡騁平臯託
乘爭飛蓋銜杯更藉糟麝煙凝藻梲鱠縷落霜刀雞聳
花冠鬭猿驚柘彈號光風微轉蕙露井正開桃武子牛
探炙梁家兔刻毛東城歸路晚飛絮撲雲袍
荷花
絶岸疎煙合回塘夕照和水仙猶度曲川后自收波銀
漢橋横鵲蘅臯襪濺羅玉杯承露重鈿扇起風多翠羽
芳洲近青絲快騎過石城秋信斷搔首奈愁何
秋夜對月
孤雲飛隴首灝氣滿區中驚鶴仙盤外圓蟾浴殿東浦
寒珠有淚巖迥桂生風星彩沉榆莢霜華襲桂叢光摇
銀燭亂影射玉壺空露館迷秦甸冰臺接魏宫繞枝驚
暗鵲促杼思陰蟲更想離居恨迴腸幾處同
前檻十二韻
前檻瓊鈎挂深房斗帳褰梨花飛白雪蕙草吐青煙彩
鳳依珠樹神龍護玉蓮驚禽時格磔戲蝶自翩翾度繡
金針澀迷鈎畫蠟煎怨眉顰翠羽危涕迸朱絃遠信三
年字空庭尺五天行雲愁夢徹初日妬妝妍織為回文
亂鬟非墮馬偏風車來未定月杵望長懸寶鑑腸空斷
銀潢眼欲穿曾波自東注微意若為傳
樞密王左丞宅新菊
中樞多暇日小圃占秋光雕玉新成檻繁金乍泛觴陶
籬侵柳色羅宅掩蘭芳芝影連虚室萱叢接後堂傅巖
猶借雨庾嶺未飛霜温樹偏分蔭芸籤亦鬭香交枝迷
露井墜葉點横塘桐錄知延壽千齡奉紫皇
上已玉津園賜宴
禊飲逢元已春遊盛舞雩流杯傳楚俗飫賜出堯廚玉
樹天開苑銀潢水貫都肆筵環曲沼飛蓋塞交衢洛邑
聲詩逸蘭亭歲月徂顔王有遺韻待子一操觚
致齋太乙宫
漢帝祈年館威神法太微赤章修秘祝盤石拂仙衣雉
雊靈光發鸞歌彩霧霏霓旌飄夕吹瑶草泛春暉瓊屑
晨杯滿芝苗畫茹肥象尊猶一獻鳬舄自雙飛天迥飈
輪度宵殘素瑟希回看葸鬱處佳氣接彤闈
螢
爽籟生遥圃斜暉落半岑微茫浮草際零亂起墻陰武
子窗塵積隋家苑樹深燈光透疎隟珠彩射清潯野燐
宵爭出星榆曉共沈長門秋漏永偏照淚涔涔
劉筠
荷花
暮雨過湘渚微涼滿楚宫濺裠無限水障袂幾多風浪
跡嫌萍實塵勞笑菊叢氣清防麝損信密待魚通游女
歌爭發騷人思未窮休傳江北意月冷魏池空
秋夜對月
瑶席留歡友金波對廣庭重簾和霧卷六幕極天青屬
玉東西館琉瓈左右屏梁園休賦雪隋苑漫飛螢蟾滴
全供硯牛津不見星綺窗分皎皎芸閣共亭亭已喪應
劉魄誰通鮑謝靈欲銷千里恨魯酒薄還醒
前檻十二韻
垂柳陰森院游絲曠蕩春蘅臯誰駐馬羅襪自生塵四
姓良家子三年賦客鄰折腰行太緩連瑣語何頻倭墮
雲爭媚便娟月鬭新滅瘢難辨玉約指不勝銀電笑投
壺勝江澄擣練勻東南勞鶴望西北限牛津寶唾凝蘭
氣鳴簧咽絳唇籠禽思隴樹洞犬謝秦人咏絮才無對
聞琴意始真長安足輕薄慎勿走瓊輪
上已玉津園賜宴
需雲分渥澤禊飲恣歡遊緹幕侵晨設蘭泉對席流蕙
肴清萐莆玉體湛金甌春服萋萋盛光風灩灩浮桐華
濃竟發鶯語巧相求妙曲新聲合斜陽醉未休
致齋太乙宫
紫館天神貴綸闈地望清齋心奉蠲潔攝事罄誠明殿
翼如軒翥壇垓類削成直官琳札密太宰繡衣輕薜茘
羅芳席虹蜺曳綵旌星陳五帝佐體薦一元牲蒼駟回
風馭珍禽警露聲丹霞升曉氣若木競新英挹袂寧無
友凌霄自放情受釐宣室對賈傅異諸生
螢
荒郊多腐草故苑近清秋棘密何勝數囊輕莫盡收月
高疑爝息天遠認星流紫桂風微急紅蘭露徧浮已能
穿永巷更欲拂高樓滅燭方無寐鳴蛩相薦愁
錢惟演
夜讌
昨夜讌南堂華燈燭九光削青爭落筆舉白鬭飛觴祇
覺輝裴玉寧思夢謝塘解煩多蜜勺藉俎半蘭芳促席
風絃怨開簾月露涼酡顏君莫訢西北轉銀潢
别野
别館斗城傍斜軒映曲房蒼頭冠綠幘中婦織流黃複
道登平樂期門集未央意錢梁冀宅挾瑟莫愁堂走馬
章臺柳停車陌上桑彀弓隨寶幛投轄付銀牀出戴繁
星急歸衝細雨忙曾過阿君宿醉舞起跳梁
荷花
水闊雨瀟瀟風微影自摇徐娘羞半面楚女妬纖腰别
恨抛深浦遺香逐畫橈華燈連霧夕鈿合映霞朝淚有
鮫人見魂須宋玉招凌波終未渡疑待鵲為橋
樞密王左丞宅新菊
賀燕翻飛地靈芳茂遂時陰連桃李徑潤接鳳凰池夕
照揮金葆輕風拂翠蕤露珠清自泫煙素引還披西顥
霜雖勁南榮暖更滋擷芳多楚澤得地勝陶籬味可登
蘭籍香應奪桂旗願公長却老晏寢奉瓊巵
上已玉津園賜宴
漢家傳洛飲楚俗泛蘭泉玉液初頒酒金盤屢擊鮮弭
彤尋竹籞傾蓋集芝廛錦羽翻晴旭霞英落暖煙雅音
和舜樂睿澤洽堯天更聽承雲曲同歌在鎬年
致齋大乙宫
齋潔奉惟聲瑶臺獨自升樓迷五里霧壇燭九枝燈珠
館來青雀璇題射玉繩疎鐘平野闊古柏夕霏凝鶴扇
真規月仙衣可鏤冰春茶泛雲液曉飯薦蘭蒸鍊藥疑
洪井藏書類羽陵回瞻太帝室飛檻更長憑
薛映
清風十韻
爽氣乘秋至涼飈蕩暑初泠泠含遠籟戚戚動輕裾翠
幕波無際修篁韻有餘潛驚塞草綠乍拂井桐疎素髮
悲郎將霜紈感婕妤窗光流熠耀簾影亂蟾蜍塵襲青
絲騎香飄紺幰車故宫經馺娑别館度儲胥薄暮來金
埒凌晨上玉除寧同起窮巷賸欲賦愁予
李宗諤
清風十韻
閒館方迴暑商飈乍應金天高初起籟松澹更宜琴汾
棹傳歌遠班詩託興深東陽仁自布西顥氣還侵太液
翻晴旭靈和亂翠陰舟輕飛燕袂臺迥楚王襟阮嘯經
時盡齊蟬度日吟愁生孤戍角響續暮城砧穴靜銷雲
縷庭虚轉蕙心賢哉吉甫頌千載有遺音
劉秉
清風十韻
何處來蘋末蕭騷盡四鄰金莖吹曉露玉宇動輕塵易
水離歌闋齊紈怨思新泛蘭迷舊澤落帽會佳辰籬菊
飄香遠庭桐墜葉頻帆開五湖客槎去九霄人曲沼鋪
紋簟平蕪偃綠茵鴻飛資羽翮鷹擊助精神仙馭歸堪
待琴松韻更真披襟同楚賦千古自相親
丁謂
荷花
相倚秋風立蘭言似有無未饒霜女俊不愛月娥孤力
弱煙披素心危露泣珠剪衣隨楚思幽怨寄吳歈半折
香囊解微傾醉弁扶涉江如可採百琲答輕軀
北苑焙新茶
北苑龍茶美甘鮮的是珍四方惟數此萬物更無新纔
吐微茫綠初沾少許春散尋榮樹徧急採上山頻宿葉
寒猶在芳芽冷未伸茅茨溪口焙籃籠雨中民長疾勾
萌折開齊分兩勻帶煙蒸雀舌和露疊龍鱗作貢勝諸
道先嘗祇一人緘封瞻闕下郵傳渡江濱特旨留丹禁
殊恩賜近臣啜將靈藥助用與上尊親頭進英華盡初
烹氣味真細香勝却麝淺色過於筠顧渚慙投木宜都
媿積薪年年號供御天產壯甌閩
石延年
海棠
君看海棠格羣花詎肯同嬌嬈情自富蕭散豔非窮舊
穀班吳苑梅羅碎蜀宫錦窠杯裏影繡段隟前烘心亂
香無數莖柔動滿叢意分巫峽雨腰細漢臺風盛若霞
藏日鮮於血灑空高低千點赤深淺半開紅妝指朱纔
布膏唇檀更融色焦無可壓體瘦不成豐枝重輕浮外
苞疎密鬧中難勝蜂不定易入蝶能通
魏野
上知府寇相公
文武稟全才何人更可陪有官居鼎鼐無地起樓臺聖
主詩方和親王狀始迥鎮臨來二陜調爕輟三台鳳閣
須重去龍旌暫擁來下車三度雨上事數聲雷未暇瞻
珪璧先蒙訪草萊幾思趨相府恐懼復徘徊
燈花
豈假栽培力自然殊衆芳開非因雨露落不為風霜雞
似殘鶯囀蛾如宿蝶狂丹心塵豈染明燄霧難藏墮睫
客看嬾畫眉人剪忙杏園遊宴者曾借我餘光
宋祁
余昔遊雲臺觀謁希夷先生陳摶祠緬想其人
今追作此詩
仙館三峰下年華百歲中夢休孤蝶往蛻在一蟬空蘂
笈微言秘霄晨浩氣通丹遺䑛後鼎林遣御餘風宿霧
沈荒白餘霞委暗紅峨眉有歸約飛步與誰同
集海雲鴻慶院
地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙溪雜環珮怪蔓走龍蛇供座
僧飛鉢香園客戲沙吾遊真草草深意屬青霞
十日宴江瀆亭
節去歡猶在賓來賞更延悠揚初短日淒緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
浣花泛舟
早夏清和在晴江沿㴑時岸風摇鼓吹波日亂旌旗醉
帟牽緗蔓游鬟撲絳蕤樹來驚浦近山失悟舟移雅俗
西南盛歸軺東北馳此歡那復得抛恨寄天涯
韓琦
天章閣觀御飛白書五言十韻
内閣開清曉中天對邇臣唐虞遺典在河洛奥書陳二
聖勤勞舊千齡矩法新帝暉方咫尺宸翰復躬親鸞拂
宫綃舞花隨御筆春奎光連璧府劒影動龍津今古神
功絶頒宣上意均玉峰羅俎豆黼座拱星辰魚藻符亨
會蓬瀛寄此身流霞仙飲罷又賜一杯醇(聖恩勸酒惟臣再賜巨杯)
辛丑季秋大饗明堂中書宿齋
紫極宸居重黃扉禁戶深齋精嚴帝配祗翼答天心百
刻延壺箭千廬肅羽林秋聲來易感仙夢斷難尋小雨
隨雲散疎星伴月沈樹雞先曉唱菊酒帶香斟(重九日)寂
爾潛神化翛然適道襟惟馨思在德肝蠁佇靈歆
范仲淹
寄題許州錢相公信美亭
華構高軒敞名湖一面分星辰居上相鼓吹燕中軍山
色來嵩室風光徹汝墳杉篁涵晩翠蘭&KR0581;薦時薰坐嘯
頻乘月歸懷幾望雲迥臨黃覇俗遠味仲宣文萬戶方
開國三階復致君斯亭比棠樹千載頌清芬
依韻和延安龐龍圖柳湖
種柳穿湖後延安盛可游遠懷忘澤國真賞即瀛洲江
景來秦塞風情屬庾樓劉琨曾坐嘯王粲乍銷憂秀發
千絲墮光摇匹練柔雙雙翔乳燕兩兩睡馴鷗折翠贈
歸客濯清招隱流宴迴銀燭夜吟度玉關秋勝處千場
醉勞生萬事浮主公多雅政(某與龍圖公同年復為延安交政)思共去
仙舟
獻百花洲圖上陳州晏相公
穰下勝游少此洲聊入詩百花爭窈窕一水自漣漪潔
白憐翹鷺優游羨戲龜闌干紅屈曲亭宇碧參差倒景
澄波底横煙落照時月明魚競躍春靜柳閒垂萬竹排
霜仗千荷卷翠旗菊分潭上近(菊花潭在郡之西郊因有菊潭門復有菊潭鎮)
(近取菊植於洲中洲有高臺遂名之曰菊臺)梅比漢南遲(京洛而南至鄧始有梅比襄陽又晚)
(一月)岸鵲依人喜汀鷗不我疑綵絲穿石節(襄鄧舊俗正月二十二日)
(士女游河取小石通中者用綵線穿之帶以為祥)羅襪踏青期素髮頻來醉滄
浪減去思步隨芳草遠歌逐畫船移繪寫求真賞緘藏
獻已知相君那肯愛家有鳳凰池
和運使舍人觀潮
把酒問東溟潮從何代生寧非天吐納長逐月虧盈暴
怒中秋勢雄豪半夜聲堂堂雲陣合屹屹雪山行海面
雷霆聚江心瀑布横巨防連地震羣檝望風迎踊若蛟
龍鬭奔如雨雹驚來知千古信迴見百川平破浪功難
敵驅山力可并伍胥神不滅憑此發威名
文彥博
清明日玉津園賜宴即席
節應桐華始筵開禁苑新推恩緣舊物加惠及陳人衆
樂聞天奏同寅會柄臣蘭肴享豐潔桂醑酌芳醇覆育
卿雲廣涵濡湛露均桑榆垂晚景何路報堯仁
游東田八韻
文物平津閣風流太傅山勝游松島外故迹藥園間霜
蔀編為屋寒荆刈作關窗櫺雲漠漠畦竇水潺潺蘆渚
炊煙起萍漚釣艇還竹經朝雨翠荷借夕陽殷幽興能
招隱高情自愛閒從來行樂處攜手一開顏
提舉端明見示三月晦日雨中書懷詩次韻
春光垂欲盡夏景漸增添鬱鬱松篁茂蕭蕭風雨兼花
心隨絮落屐齒被苔黏巧囀鶯遷木驚飛燕入簾蝦鬚
穿曲沼虎爪度前簷坐久香銷炷吟多筆費尖雲容方
靄靄日色未炎炎舞鶴傾丹頂遊龜散綠髯命賓常務
率出令更須嚴詩詠當階藥書尋傍架籤蘭芬衣可襲
露潤草俱沾貴近辭金馬編修賜玉蟾高歡惟自適獨
樂未嘗厭赤白曾諮丙丹青每誚閻沖和緣養浩寂寞
為安恬身處貧無愧心貪道不廉成文推大手濟用鄙
輕縑視履循清節祈恩陋雜占聞韶欣鳳舞在藻愛魚
潛鱸鱠思漁艇貂冠望酒帘聖時非吏隱賢業繫民瞻
撫事惟公論摛辭乃自謙保躬誠易退康世義難淹累
句慙無取酬言幸不嫌
田況
寒食開西園
春風寒食節夜雨晝晴天日氣薰花色韶光徧錦川臨
流飛鑿落倚榭立鞦韆檻外遊人滿林間飲帳鮮衆音
方雜遝餘景更留連座客無辭醉芳菲又一年
余靖
寄題田待制廣州西園
善政偏修舉增完池館清地含秋氣早月映暮潮生石
有羣星象花多外國名與民同雉兔邀客醉蓬瀛翰墨
資吟興雲泉適野情鎮應持左蟹快欲鱠長鯨積靄藏
樓閣馴鷗識旆旌甘棠留美蔭高倚越王城
趙抃
初入荆江
迢遞辭宸闕遷延換歲華舟纔入荆渚人覺在天涯浪
激多推岸流濡足沸沙勢盤帆小便漲淺路頻差横艇
义魚浦摇旗賣酒家山微因念越江窄正通巴煙色汀
蕪淡風光野燒斜蠻歌朝競唱祠鼓暮連撾渡口初分
柳林邊未見花前程春始盛一一待詩誇
庭楠
彼美庭楠植基培幾十年夜來全庇月曉去薄生煙萬
葉光齊動雙株影共圓幽棲疑有鶴清響為留蟬飲對
傳三雅琴依按七絃河陽花自媚彭澤柳空眠勢翳門
闌靜幽侵几案鮮不才逢訟簡吟繞強成篇
遊青城山
三十六峰峻維岷在蜀奇方行刺史部重款丈人祠凍
雪諸蕃隔晴雲六面披訪山窮寶洞(山有寶仙第五洞昔投龍之所)敕
鬼覰豐碑泉落寒崖響蘿依古木垂良工存舊筆(青城觀壁)
(悉孫知微名畫)老叟琢新詩陟險齊雙屐逢幽鼓七絲盤桓不
忍去還作更來期
張方平
大禮慶成(并引狀)
皇帝陛下躬祀天地嚴配祖考百禮交舉而莫有
違者萬靈來顧而莫不歆焉仍自發冊之朝以至
肆赦之日風氣時順雲物晏温大衆之都羣方畢
會喜覘容典抃舞相慶非上聖陟降庭止其孰能
至於是乎臣等獲預近班親瞻盛事忭歎不足輙
撰成五言詩十韻豈曰揄揚休烈亦臣子愛戴之
誠
饗帝精禋舉嚴親廣孝純禰宫增諡惠皇冊薦威神寶
殿齋居肅琳房獻禮陳慨瞻清廟几穆奠紫壇茵備樂
嘉安曲鴻儀顯相臣玉從丹禁出(禮神之玉出自禁中)輅儼繡旂
新(新造玉輅今方御之)瑞靄蒙天仗祥風入帝宸歡呼九州會慶
澤萬方均有幸逢華旦無謨翼至仁但祈陪百禮景扈
越千春
九日侍宴太清樓(并引狀)
今月九日蒙宣召赴後苑穫稻觀橙及太清樓射
弓侍宴惟時秋肅商旻日重陽琯眷蕭辰之節物
綴宸賞於囿游因宴示慈俾人同樂伏惟皇帝陛
下治猷時乂聖問日躋裁成太和丕覆羣品清籞
之田是穫稼作爾甘上林之苞素蕃天成其實駐
玉輿而省斂恣荷槖以榮觀而復頒以導官之餘
輟於果丞之供並拜君賜交荷上仁方且坐寶構
之重深旅飛蕤之雜襲雕弧在彀具相圃之和容
栗笴連飛餘西山之勁氣賚金咸暨醉露云晞浹
愷樂之洪私極亨嘉之盛遇臣等幸叨景從俯激
歡衷相趨舞歎之餘綴伎游揚之末冒陳清覽增
集靦顏謹齋沐各抒成九日侍宴太清樓詩一章
謹随狀上進
登高聞舊俗況此奉堯觴鳴蹕遥空下層樓顥氣傍御
溝新過雨苑樹未經霜楚澤丹苞重吳畦紫蕙香三侯
天縱妙九節召南章中豈矜多藝威將攝四方清時人
共樂白日坐間長近從叨慈渥區區祝夀昌
歐陽修
被牒行縣因書所見呈寮友
周禮恤凶荒軺車出四方土龍朝祀雨田火夜驅蝗木
落孤村迥原高百草黃亂鴉鳴古堞寒雀聚空倉桑野
人行饁魚陂鳥下梁晩煙茅店月初日棗林霜墐戶催
寒候叢祠禱歲穰不妨行覽物山水正蒼茫
初至夷陵答蘇子美見寄
三峽倚岧嶤南遷地最遥物華雖可愛鄉思獨無聊江
水流清嶂猿聲在碧霄野篁抽夏笋叢橘長春條未臘
梅先發經霜葉不凋江雲愁蔽日山霧晦連朝斫谷爭
收漆梯林鬭摘椒巴賨船賈集蠻市酒旗招時節同荆
俗民風載楚謠俚歌成調笑祭鬼聚喧囂得罪宜投裔
包羞分折腰光陰催晏歲牢落慘驚飈白髮新年出朱
顏異域銷縣樓朝見虎官舍夜聞鴞寄信無秋雁思歸
望斗杓須知千里梦長繞洛川橋
送謝希深學士北使
漢使入幽燕風煙兩國間山河持節遠亭障出疆閒征
馬聞笳躍雕弓向月彎禦寒低便面贈客解刀環鼓角
雲中壘牛羊雪外山穹廬鳴朔吹凍酒發朱顏寒草生
侵磧春榆綠滿關應須雁北嚮方值使南還
奉使道中五言長韻
初旭瑞霞烘都門祖帳供親持使者節曉出大明宫城
闕青煙起樓臺白霧中繡韀驕躍躍貂袖紫蒙蒙朔野
驚飇慘邊城畫角雄過橋分一水回首羡孤鴻地里山
川隔天文日月同兒童能走馬婦女亦腰弓度險行愁
失盤高路欲窮山深聞喚鹿林黑自生風松壑寒逾響
冰溪咽復通望平愁驛迥野曠覺天穹駿足來山北輕
禽出海東合圍飛走盡移帳水泉空講信鄰方睦尊賢
禮亦隆斫冰燒酒赤凍鱠縷霜紅白草經春在黃沙盡
日濛新年風漸變歸路雪初融袛事須彊力嗟予乃病
翁深慙漢蘇武歸國不論功
對雪十韻
對雪無佳句端居正杜門人閒見初落風定不勝繁可
喜輕明質都無剪刻痕鋪平失池沼飄急響窗軒惜不
摇嘉樹衝宜走畫轅寒欺白酒嫩暖愛紫貂温遠靄銷
如洗愁雲晩更屯兒吟雛鳳語翁坐凍鴟蹲病思驚殘
歲朋歡賴尊稍晴春意動誰與探名園
羣玉殿賜宴
至治臻無事豐年樂有成圖書開秘府宴飫集羣英論
道皇墳奥貽謀寶訓明九重多暇豫八體極研精筆力
千鈞勁毫端萬象生飛牋金灑落拜賜玉鏘鳴盛際崇
儒學愚臣濫寵榮惟能同舞獸聞樂識和聲
東閣雨中
直閣時偷暇幽懷坐獨哦綠苔人跡少黃葉雨聲多雲
結愁陰重風傳禁漏過瑶圖新嗣聖玉塞久包戈相府
文書簡豐年氣候和還將鳳池句聊雜野人歌
蘇舜欽
寒夜十六韻答子履見寄
風雨夜寒新空齋感慨頻詩書窮不放燈火靜相親眺
聽時懷土低摧動畏人(魏文詩云客子常畏人)漫書成咄咄遠吠
厭狺狺念昔罹憂患惟君共苦辛漂流數千里會合十
餘旬各閔傷弓翼聊同喣沫鱗誰知公冶罪衆笑伯龍
貧隔絶今一水暌離將再春嘉篇數為貺尺牘亦相珍
倚伏時難定屯亨理亦循劒埋猶有氣蠖屈尚能伸邦
國方登俊江湖且放神不憂知在命任重莫如身白首
襟期遠青雲志業均陶然任元化慎勿損天真
梅堯臣
右丞李相公自洛移鎮河陽
侯服齊三輔天臺聳百僚新章刻銅虎舊德冠金貂已
作歌襦化方期執玉朝雙鞬辭洛宅千騎向河橋鼓角
春城暮鶯花故苑遥瓜亭猶接畛棠茇自敷條夾道都
人擁迎風駟牡驕莫随文學乘空望旆旌飄
夏日晩晴登武昌西湖
新晴萬柳齊鶯度水東西城上明殘照雲間挂斷霓煙
蒲勻若翦沙岸淨無泥果壓繁枝重人乘小駟低嵐光
開翡翠湖色浸玻瓈只欠朱藤密如過罨畫谿
次韻和許發運真州東園新成
疏鑿近東城蕭森萬物滎美花移舊本黃鳥發新聲曲
閣池傍起長橋柳外横河渾遠波漲雨急斷虹明雲與
危臺接風當廣廈清朱鬐看自躍翠栢種初生香草猶
能識山苗未得名南峰及西嶺常共酒杯平
御選宋詩卷五十七
