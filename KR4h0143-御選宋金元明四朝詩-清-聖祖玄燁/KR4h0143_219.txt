欽定四庫全書
御選明詩卷五十
五言律詩一
劉基
丙戌歲將赴京師途中送徐明德歸鎮江
疲馬懷空櫪征衣怯路塵那堪遠遊子復送欲歸人月
滿西津夜花明北固春論文應有日話别莫悲辛
過南望時守閘不得行
客路三千里舟行二月餘壯顔隨日減衰鬢受風疎蔓
草須句國浮雲少昊墟愁心如汶水蕩漾遶青徐
發景州
澹澹夕風作蕭蕭蘆葉鳴林間衆鳥息河上一舟行海
近雲常濕天虚月更清神京看將近且緩望鄉情
將曉
愁夢不更續寒天將欲明雪風吹海樹霜月凜江城衰
病丹心在艱虞素髮盈殷勤東注水渺渺若為情
不寐
不寐月當戶起行風滿天山河青靄裏刁斗白雲邊避
世慙商綺匡時媿魯連徘徊懷往事惻愴感衰年
古戍
古戍連山火新城殷地笳九州猶虎豹四海未桑麻天
迥雲垂草江空雪覆沙野梅燒不盡時見兩三花
客路
客路秋風裏扁舟夕照時渚鴻魚復陳江樹井陘旗衰
朽嗟誰與愚蒙荷帝慈山中牧羊子歲暮爾相期
秋感
老病偏多感宵長晝亦長衣冠方謝暑枕席已驚涼往
事鐫心在新知過眼忘籬邊舊栽菊歲晚為誰黃
宋濓
送許時用還剡
尊酒都門外孤帆水驛飛青雲諸老盡白髮幾人歸風
雨魚羹飯煙霞鶴氅衣因君動高興予亦夢柴扉
陶安
秦淮寓舍
官久忘羈思門幽類隠居犧圖天地象鮒壁帝王書秋
徑霜前菊朝盤雨後蔬西風吹短鬢歸夢雁来初
晚晴
江上秋隂薄晚風生樹顚高塵捲蒼靄歸鳥度青天牧
馬平蕪野捕魚斜日船千村新稻熟茅屋起炊煙
寄豐叔良二首
見說郊居好行吟野趣多溪魚罾上活山鳥酒邊歌雪
屋炊紅米秋江老翠蛾幾回時序換奈此别離何
阿咸九月到寄我尺書看盡日不釋手空江頻倚欄鄉
山微雨外客夢一忩寒遥想林泉勝無憂寢食安
寄錢彦良
離羣憶鄉里知子歴艱難博士官三考空齋食一簞江
風吹鬢濕竹雪照衣寒清氣相酬酢新詩正耐看
寄潘章甫
每懷文學掾絶類玉堂仙家有雙峯記書經五世傳風
搖秋案燭露洗曉池蓮古巷存廬舍無時不誦絃
題池口驛
孤帆向江漢四野息風塵忽見滿山雪因之懷故人滄
波遥注海凍樹暗蔵春他日重来處柴桑雨露新
泊巴河
蘭溪行過後迤邐到巴河江狹無磯險沙平有港多鄰
舟同永夜漁火照寒波獨惜年華晏其如道遠何
黃岡寓所
霧雨一城暗梨花三月天空梁春蟻墮疎壁暮蚊穿草
密蔵枯井苔荒蝕斷磚開門山色好飛翠落吟箋
郡寓偶成
江月蕭聲遠城春竹色斑天文鶉尾次地險虎頭關綰
綬此為郡結茅先對山雨晴聞布穀鬭草未能閒
雨過
雨過山添色推忩翠撲衣秧隨新水長蝶趁落花飛江
近簷頭掛春從客裏歸沙乾聊可步倚杖綠隂肥
追悶
數日情懷惡連宵風雨多憂来成展轉事至罷吟哦園
樹肥椒子煙叢長薜蘿一春不對鏡正恐鬢絲皤
縦步
傍市人家聚瀕江草逕遥燕尋曾到屋魚候未来潮訪
友聊乘興扶笻直過橋晚峯煙外見重疊翠如洗
遣興
鵠立疎晨伏蜂喧聚晚衙寓居多澤水吾分合漁槎未
病常儲藥無眠減啜茶從人笑潘岳垂老更栽花
湖鄉
肥水新無警湖鄉頗有年稻田驅夜豕蓮蕩捕秋鯿邏
卒黃茅戍歸人白板船數家依綠樹斜日照炊煙
九月朔得阿晟所寄藥物
人自金陵至兒封藥物来家書千里達旅況一時開病
想丹砂鼎緣慳玉露杯喜看葅醢列鄉味出瓶罍
九月七日雨
兩月晴明久昨宵風雨聲寒催秋色老病怯袷衣輕故
壘低雲黑荒衢濕蔓縈重陽時節近客裏助淒清
秋夜
青燈對無語白月透虚櫺乍冷壁蟲響向風山葉零更
長無久睡意到索遺經心境有餘寂秋聲自厭聽
夜永
山深無刻漏夜永不知更忩白只疑旦月斜猶未明離
人江北住華髮枕間生孤館此懷寂斷鴻何處聲
雨館偶成
山中三日雨榻上一氊寒野暝雲吞樹溪回雪舞湍孤
飛迷白鳥數點淡蒼巒閉戶空林下蕭條意強寬
晚宿官叚
村墅人新聚經營晚未閒魚梁箔如柵網戶屋依山鵝
鴨喧籬落蒹葭蔽水灣舟中不堪卧借榻叩林關
泊松山湖
風逆湖波涌維舟傍淺沙松山雙石巘茅舍幾人家霜
樹明丹葉寒蔬長綠芽客鄉今夜月伴我宿蘆花
王禕
送許時用歸越
舊擢庚寅第新題甲子篇老来諸事廢歸去此身全煙
樹蔵溪館霜禾被石田鑑湖求一曲吾計尚茫然
秦州
水積從天降山連與蜀通遺碑李廣宅廢寺隗囂宫度
隴遲迴際游秦感慨中長憐少陵老曾此歎塗窮
澠池道中
九月忽又暮吾行祗自傷秋兼人共老愁與路俱長野
果迎霜赤園花帶雪黃故人相慰藉日晚引壺觴
春日繡湖與德元同行
十里華川上年来足勝遊雨花林下寺風柳驛邊樓漠
漠芙蓉浦依依杜若洲平生身外事未許付浮鷗
丁酉五月六日吳善卿宴諸公越城外唐氏别
墅分得輕字
亭館鑑湖曲開軒水氣清戰袍當暑換舞袖傍筵迎受
雨枇杷熟欺風翡翠輕杯行敢辭醉不負主人情
吳江别蓮上人
飄零有若此離别復如何情劇酒杯少愁添詩句多荒
村黃葉樹極目白鷗波回首相攜處秋風瑪瑙坡
吳門懷友人
三月長洲苑重来意惘然江南春似海客邸日如年舊
約今何處新題定幾篇相望不得見獨立最堪憐
汪廣洋
寄西掖諸友
玉簫吹鳳凰關月寫滄浪故國幾時到高樓今夜長候
蟲啼露壁涼葉下銀牀無限懷人意裁詩遠寄將
登蒋山望江亭次韻
絶頂出華構有時来一登曾將六朝事閒問百年僧寓
目誠多感投身愧未能暫留林下夕江浦散漁燈
送院判俞子茂進兵番陽
江東風日晴把酒送君行好慰三千士將收七十城煙
花催疊鼓雲騎擁連營山國人争喜殊方自此清
寄崔元初
晴軒種竹罷好月到忩時坐我長松下歌君流水詩墓
田歸野雀疎雨落山葵偶值南来使殷勤寄所思
嶺南道中
過盡梅關路灘行喜順流潖江元到海横石不容輈嶺
樹垂紅果汀沙聚白鷗從来交廣地還是古揚州
寄孔博士
疇昔同趍召雞鳴候啓扉聮章門下進並馬月中歸掖
樹啼烏早風花委路微相望隔千里目斷楚雲飛
月夜
休撥紫檀槽且傾黃濁醪涼天兼得月我輩復持螯彭
蠡一杯大匡廬半壁高竹林瀟洒地應有醉山濤
露坐
愁極覺宵永坐深知露涼遣時聊命酒憂月屢移牀北
斗回杓近高城下漏長愧非疏附者撫事即蒼茫
望嘉祥山
放溜數百里悠然纔見山涼風吹雨過好鳥背人還河
水翻銀浪岡巒擁翠鬟不知幽谷底能得幾家閒
蘇伯衡
題劉汝弼東源小隠圖
東源山水好聞說似終南種黍都為酒誅茅小作菴過
門人問字看竹客停驂亦有幽棲意遲歸我獨慙
朱澤民畫
朝朝謀隠地忽見好山川雄麗皆衡霍幽深别澗瀍羊
眠松下石虹挂屋頭泉便欲抽簪去依崖結數椽
張孟兼
登聚寶山分韻得春字
蹤跡憐身拙登臨縦目頻江山如好客花鳥故餘春落
落行蔵異悠悠歲月新數莖初白髮朝夕為思親
春日遊鍾山以溪回松風長分韻得長字
訪古来鍾阜尋僧問草堂千年猿鶴静一逕石林荒泉
落春冰細梅留臘雪香鄉心憐薄暮矯首白雲長
危素
題營丘山房
太岳流芳裔何年從贛州殊勲思尚父作室表營丘故
國兵戈後空山草木秋穆陵關北路風雪近曾遊
張以寧
題江仲暹聽鶴亭
仙鶴在人世長鳴思遠空有人秋水上倚杖月明中玉
樹三更露銀河萬里風徘徊意無極遲爾出樊籠
送王伯純遊錢塘
君去渡江春鶯花著處新湖山有喜氣天壤見斯人殘
雪明松嶺閒雲傍葛巾平生塵外意於此得天真
題劉君濟青山白雲圖
野性夙所忻青山無垢氛落花一夜雨幽樹滿川雲鹿
跡閒行見松香獨坐聞殷勤招白鸐予亦離人羣
春日懷李叔成上舍
今代李公子詩看老杜親江湖留雁久風雨惱花頻竹
屋燈懸夕椰飄酒漾春殷勤海子水待汝濯紅塵
夜飲蔣師文齋館
故人相與醉虚幌坐来清月色宛在地鐘聲忽滿城都
將千載意併作異鄉情若買青山得相攜歲晚行
雨
歴歴愁心亂迢迢客夢長春帆江上雨曉鏡鬢邊霜啼
鳥雲山静落花溪水香家人亦念我與爾黯相望
崇德道中
煖日菜花稠晴風麥穗抽客心雙去翼詩夢一扁舟廢
塔巢蒼鸛長波漾白鷗吳山明月到惻愴十年遊
浙江
山從天目下潮到富陽迴此地扁舟去吾生幾度来林
紅晚日落江白雨雲開明旦須停棹呼兒看釣臺
過龍游
鷁首見龍游羣山翠浪流陽坡眠白犢隂洞鎖蒼虬樹
密雲蔵屋灘長石嚙舟呼兒具尊酒聽客話杭州
八月至直沽
野濼天低水人家時兩三雁聲連漠北魚味勝江南雪
擁蘆芽短寒禁柳眼緘持竿吾欲往拙宦日何堪
夜久
夜久未能寐春来空復情遠沙争月色柔櫓助河聲客
枕荒雞到漁歌宿鳥驚鄰舟燈火亂早起又詩成
江干
江干望不極樓閣影繽紛水氣多為雨人煙遠是雲予
生何濩落客路轉辛勤楊柳牽愁思和春上翠裙
宿遷縣
今朝宿遷縣風急棹難停樹合蔵深屋河移出遠汀山
容雲冉冉水影日冥冥柳色無南北春来不斷青
别王子懋趙德明
御河船上月相送到揚州共飲胡為别獨吟方覺愁水
花苕渚晚雲樹浙江稠歸雁長淮早裁詩寄與不
近無錫道中
疊橋隨港直聯木護堤偏村落皆通水人家半繫船橘
花香曙露楊葉淡寒煙中土何寥廓黃沙人種田
泊湖頭水長
客路春將晚征帆日又曛深山昨夜雨流水滿溪雲渡
黑漁舟集村空戍鼓聞故園頻夢去植杖已堪耘
雨發常山
僕夫趣予起初日出林間既雨縦横水無雲遠近山馬
嘶芳草去燕語落花閒且喜邊陲定長逢戍卒還
分水舖道中
長憶閩中路今朝馬首東山高雲易雨谷響水多風蝶
抱落花片鳥啼深竹叢功名一畫餅身世獨飛蓬
詹同
寄方壺道人
海上神仙館天邊處士星卧雲歌酒德對雨著茶經石
洞龍嘘氣松巢鶴墜翎都將金玉句一一寫空青
送黎蘭谷游永州
舟子開帆日天風吹雪時關河歲將晏荆楚客何之水
接三苗國雲迷二女祠經過逢北雁應有寄来詩
袁凱
客中除夜
今夕為何夕他鄉說故鄉看人兒女大為客歲年長戎
馬無休歇關山正渺茫一杯椒葉酒未敵淚千行
出三江口有懷錢野人衮
處處無歸路悠悠且逝波渚花風外少江樹雨中多吹
笛蛟龍聽開忩觀鶴過高人著書手頭白共蹉跎
送李高士歸荆州
南京高宴罷西土遂言歸江路猶殘雨荆門正落暉蓬
生仲蔚宅秋入老莱衣明日思君處蕭條鴻雁飛
懷陶叟
陶叟今何在迢迢江水東瓜田連暮雨荷屋近秋風本
在羲皇上聊遊鹿豕中幾時春夜飲還對燭花紅
寓所寄何彦明
門荷秋沙白忩含野樹黃稍能親雁鶩已覺遠豺狼舊
髮從渠短新詩頗自長何郎最知我酒熟定能將
遊會稽山
山實揚州鎮人踰浙水来禹功懸白日秦客卧蒼苔龍
起梅梁去神遊石洞開明朝有餘興更上越王臺
夜泊鏌鎁城
江水春逾闊山雲夕更深移舟沙樹底拄杖古城隂鴻
雁攙人去蛟龍入夜吟故園雙淚眼拭斷更沾襟
登浦上閣
高閣春波上登臨獨愴然故鄉從此去久客未言還花
好誰家屋帆輕何郡船朝来有微雨應灑郭西田
泗上書懷
為客山川遠封侯歲月遲後生方爾汝吾輩復驅馳豈
是逢迎倦深知氣力衰還將歸老意先報白鷗知
泗州書懷
白髮三吳客清秋泗水邊宦途隨老馬歸夢逐風鳶酒
盡尋僧舍書来問客船淮南與淮北漂泊過年年
思歸兼簡嚴八
天高風正急鴻雁傍人飛江外無来使淮南盡搗衣悲
歌聊當泣遠望亦同歸為報嚴夫子滄洲與願違
宴王主簿宅
故人王短簿老未即歸田賓客尊耆艾園池有歲年好
花留舞蝶高柳宿啼鵑最愛西亭好時時得醉眠
懷王道士
宣城王道士愛著芰荷衣一自清江别三年白雁飛酒
徒隨處有沽客向来稀最憶青城夜狂歌不肯歸
王仙人遠過
聞道神仙侣来尋野客園談玄終未悟對酒且忘言接
樹朱櫻密緣坡紫笋繁醉餘春水上坐聽白鷗喧
春園
春園江水上江霧日昏昏沙煖常垂釣花深不閉門家
童鋤壟麥野客共盤飱衰老更躭酒經年懶出村
馬氏西園宴别吳進士善卿
竹隂連水屋荷氣集池臺南國佳人去西園高宴開好
風因樹起新月渡河来别後江潭上離腸日九回
别墅
春園含薄霧野水散輕隂落絮隨風舞啼鶯坐樹深旅
情方自遣幽意待人吟獨少揚雄客時時載酒尋
送任李二高士歸越
老去任公子重来李少君仙凡初不遠江海自離羣水
遶吳宫樹山連禹穴雲汀州有長笛日暮不堪聞
飲馬氏東園
烏衣東苑内春色正芳菲上客調詩律佳人試舞衣夭
桃連雨發鸚鵡入簾飛況是多春酒厭厭夜不歸
賦陶與權雲所二首
豈有從龍意還同野老居覆花初冉冉度水亦徐徐隴
上時相逐溪邊或自鋤猶能作霖雨霑洒及鄰墟
斯人肥遁士高卧亦無心野樹留餘潤春光帶遠隂近
牀意欲冷拂石坐還深為問陶弘景何如隴上吟
懷王生
王生本静者郡邑少經過家住清江曲春来白鳥多親
庖餘酒肉官賦入菱荷歲暮兼相憶臨流獨詠歌
立春日飲任氏西園
把釣歸東海開筵近北臺千林殘雪盡萬里好春回中
散調琴坐山公待酒来更須花滿樹終日此銜杯
陪陳應奉諸公宴馬氏西園
畫樓臨曉日青蓋度行雲歌吹三春好賓朋四海聞絮
嫌飛燕態花妬綠珠裙曲誤誰能顧周郎思不羣
高啓
晚次西陵館
匹馬倦嘶風蕭蕭逐轉蓬地經兵亂後歲盡客愁中晚
渡隨潮急寒山舊驛空可憐今夜月相照宿江東
送顧别駕之邊郡
故人雖盡别相去獨君賖緣路雲千堠臨邊樹一家渡
江船載馬到館燭驚鴉莫歎孤城廢春来尚有花
送僧恬歸靈隠
遊方應未久柳色變新年在路逢春雪還山訪冷泉鐘
催投寺錫燈照泊江船法意休多問無言即是禪
江上寄王校書行
寥落舊歡違江邊獨掩扉鄰家聞暮笛客舍試春衣宿
鳥歸山亂行人渡水稀相思比花絮斜日繞城飛
送越將罷鎮
楚客佩吳鴻臨邊最有功讀書圍壁裏賭酒射堂中旆
出莎城雨笳吹柳浦風越人相感意應與暮潮東
送孫主簿之德清孫善琴
山水匝秋城君行思已清道逢迎吏拜田雜戍人耕地
遠知邊信家貧稱縣名應攜一琴去相和長官鳴
寄熹公
禪居紫閣隂欲去問安心野岸隨流曲山門隠樹深千
燈燃雨塔一磬出風林想見跏趺處雲多不可尋
送史丞之海門史淮東人
黃茅連霧雨此地久荒涼日出嵎夷邇江通渤澥長改
官非謫宦到邑是還鄉海上遥聞說歸人已裹糧
夜訪芭蟾二釋子因宿西澗聽琴
清夜獨幽尋巖扉落葉深許攜陶令酒来聽穎師琴人
醉月沈閣烏啼風滿林應留西澗水千載寫餘音
過胡博士郊居胡善筮
頭白蘭陵客幽居共一村老来吟力退貧去告身存夕
吹鳴梨葉秋泉注稻根時因来問筮獨叩樹間門
送茅侯
欲知難别意孤棹去還停候吏分遥邇離人雜醉醒城
臨秋水渡樹帶夕陽亭後夜看吟燭憐君宿郡廳
孤雁
衡陽初失伴歸路遠飛單度隴將書怯排空作陣難呼
羣雲外急弔影月中殘不共鳬鷖宿蒹葭夜夜寒
曉步園池
髮隨秋葉落心共曉雲舒稍改新題句渾忘舊讀書林
争移樹鳥池響食萍魚無限悠然意涼天獨步餘
次韻過建平縣
縣雖三戶小地僻罷兵防茶市逢山客楓祠祭石郎雲
埋鳴澗斧沙膠度溪航應愛青山好經過駐旅裝
送胡鉉遊會稽
山水獨行遍苕溪仍剡溪衣逢新火減舟渡雜花迷黃
絹尋碑讀紅裙賭墅㩦清遊不能共腸斷聽猿啼
送陳則
挾策去誰親侯門不禮賓愁邊長夜雨夢裏少年春樹
引離鄉路花驕失意人一杯歌短調相送欲沾巾
暮春送陳郎中出守醉李
出幕方為郡行車動畫輪圖書歸省吏風俗問州人塘
水龍鱗細城槐兔目新莫言花已盡君到自陽春
吳中送顧生歸海陵
涼風初變柳歸興片帆孤家向三秋到田經幾歲蕪舊
音猶帶楚新夢未離吳明日江南北相思有雁無
城西客舍送周著作砥
客中寒食後惆悵送君違花隠歸城旆風吹渡水衣夜
忩吹黍散春苑鬭茶稀誰念西齋雨相思獨掩扉
送張羽後夜坐西齋
閒齋聽鐘坐憂緒悵多端鳴雁雨中急離人江上寒秋
燈下木葉夜艇隔風湍别後情蕭索方知舊會歡
徐山人别墅
茶香孤墅發竹色四鄰分掃地侵蟲字開忩散鳥羣樹
涼池過雨苔潤石生雲我出無車馬偏宜訪隠君
客館秋懷
獨卧愁空館牆隂野豆開暑將潮氣斂秋與竹聲来身
賤多違志時清少棄才慙非張仲蔚門戶有蒿莱
秋夜宿周記室草堂送王才
相别還相戀秋宵暫對牀人情貧後見客況醉中忘池
柳疎含吹江雲薄護霜離舟待明發愁思劇茫茫
江上雨
冥冥衆樹昏浩浩一江渾急有迴風韻輕無入霧痕鳥
啼叢竹嶺人卧落花村門巷春泥滑誰来共酒尊
送賈二進士歸省
年少擅詞華曾看八手叉晨裝歸路雨春酒别筵花馬
帶雲過嶺人同燕到家罷官趨覲好不是謫長沙
答宗人廉夜飲王氏池亭見懷
遥聞池上酌涼夜失炎天酒碧傾當竹衣香坐近蓮沿
波人弄月翻樹鳥鳴煙座上誰相憶唯應是惠連
賦得蟬送别
疎槐細柳中涼占一枝風蜕出形猶弱驚飛響未終雨
来林館静日下驛門空離管尊前發悽涼調正同
何隠君小墅
移家營别墅一逕竹扉開泉滿疏渠放花多借地栽壁
間田器挂忩裏浦帆来自戀幽居樂誰言是棄材
贈張明府
聞道彈琴處門前柳帶沙海珍通估市湖税減漁家暮
港迷荷葉秋田間豆花亂来無此地君政亦堪誇
送唐博士肅移家醉李
楊柳發初齊春隂廢苑西故人乘醉别新鳥傍愁啼舟
重全家去詩多一路題杏花開北郭誰復共招攜
贈妓
樂籍小名收侯家舊主謳笑能撩客喜醉肯逐人留蝶
識薰香氣鶯慙度曲喉更憐諳酒令少日住揚州
答高廉同飲後見寄
竹林清暑宴客散獨歸時愁寄歡餘别醒慙醉後詩蟬
催斜景急鳥度廣川遲何事聞鐘處勞君尚遠思
沈徵士鉉野亭
清時猶在野獨卧見高情移艇聞煙唱鉤簾看雨耕江
晴雙觀下樹晚一牛鳴回首徒相憶柴車不入城
溪上
秋色共溪長遊人笑語涼萍開天倒影蓮墮水流香魚
罶和星漉禽罝帶雨張從今搖桂棹不必問瀟湘
寄錢塘諸故人
年少客名都狂遊每共呼荷深筝在舫竹静矢鳴壺明
月潮千里殘陽雨半湖故人能念否歡意近来無
送烏程馮明府
青山若下南一騎入晴嵐縣治琴聲古泉香酒味甘竹
欄春護鴨葦箔夏分蠶大小馮君後傳家爾最堪
賦得蟹送人之官
吐沫亂珠流無腸豈識愁香宜橙實晚肥過稻花秋出
籪来深浦隨燈聚遠洲郡齋初退食可怕有監州
江上早發
蒼蒼汀霧起何處望高城游子曉初發居人寒未耕犬
鳴林月落魚躍浦風生已有先行者煙中聞棹聲
客舍喜姪庸至
客裏逢人喜相過況阿宜遠遊驚歲晚多難惜門衰帆
落江橋近鐘来野店遲一杯燈下語渾似在家時
楓橋送丁鳳
紅葉寺前橋停君晚去橈醉應忘世難歸不計程遥山
隠初沈日風催欲上潮離魂来此處還似灞陵銷
送易從事祖飲南渚
疎楊映老荷别處最秋多送客年年路愁人日日波霞
明添醉色風急斷離歌莫為官程促青山易看過
題張静居畫
楚客寫荆岑秋雲隔浦隂人家連橘塢水廟映楓林亂
後清遊歇愁邊遠色深相看休向晚怕有峽猿吟
夜懷王校書
燈暗獨吟餘疎桐月滿除蟲寒初入戶鼠餓欲侵書河
漢三更望江湖兩地居相思無去夢今夜恨何如
答陳則見寄
何由慰遠思獨詠寄来詩行路方難日清秋欲盡時江
多驚雁火樹少宿烏枝早晚如相見應憐有髩絲
送石明府之崑山
茂苑行春罷攜琴又向東潮聲數里外山色半城中帆
帶桃花雨衣翻柳葉風島夷聞善政為有舶船通
過城西廢塢
亂前遊最熟亂後問都迷園散栽花塢林荒采菊蹊廢
泉流圃淺斜日下城低惟有煙中鳥迎人似舊啼
贈鄰友
同居一塢中只隔水西東林近書燈露溪迴酒舫通放
鳬長合隊移竹每分叢只恐君徵起難期作兩翁
宿道王蘭若
借榻到僧扉雖安未是歸暝禽愁雪意夜篠助風威燭
盡思燃帶衾寒起覆衣不知孤棹去明夕更何依
與詩客七人會飲余司馬園亭居皆在北郭
情與酒兼和園亭駐晚珂家同榆社近人比竹林多短
景催長宴醒吟雜醉歌亂離歡易失無厭數相過
登西澗小閣
層檻搆雲牢清寒洒客袍石稜添澗險閣勢借峯高風
竹驚棲鳥霜藤縋飲猱欲題因境勝不敢易揮毫
江上答徐卿見贈
煙樹近松林扁舟晚獨乘江黃連渚霧野白滿田冰往
事愁人問虚名畏客稱無才任蕭散敢望鶴書徵
南溪晚歸
流水出雲根遥通古寺門山深僧少俗人静市如村馬
渡知長淺魚行見不渾多情溪上月歸路照黃昏
西園閒興二首
看到竹過鄰園林獨卧身鳥聲閒似野人意倦知春殘
雨驚池樹斜陽照隙塵如何堂上客不及燕来頻
當路闕追攀端居自掩關聽鐘知近寺看畫憶登山曉
櫛風林下宵吟雨閣間天應憐我懶獨與少年閒
送謝恭
涼風起江海萬樹盡秋聲搖落豈堪别躊躇空復情帆
過京口渡砧響石頭城為客歸宜早高堂白髮生
步至東臯
斜日半川明幽人每獨行愁懷逢暮慘詩意入秋清鳥
啄枯楊碎蟲懸落葉輕如何得歸後猶似客中情
郊墅雜賦十六首
江水舍西東鄰家是釣翁路痕深草沒井脈暗潮通籬
隔疏邊雨門開竹下風不因時賣畚何事入城中
此鄉堪避亂亂後戶翻增俗美嫌欺客年豐愛施僧帶
星耕處軛照雪紡時燈且作求田計元龍豈我能
幽事向誰誇孤吟對晚沙浣衣江動月繫艇暗垂花行
蟻如知路歸鳬自識家一尊茅屋底隨意答春華
春泥桑下路孤策自扶行身賤知農事心閒見物情魚
鳴風欲起牛飯月初生漸喜無人識何煩易姓名
移家到渚濱沙鳥便相親地僻偏容懶村荒却稱貧犬
隨春饁女雞喚曉耕人願得無愁事閒眠老此身
紛紛謝人役寂寂戀吾居細雨春雩後斜陽社飲餘岸
花飛趣蝶池葉墮驚魚好了公家事休令吏到廬
路迂橋斷處門静犢眠時孤墅蔵羣柳諸田灌一陂僮
閒春作少婦懶午炊遲誰道花源好還令太守知
虚閣近鳴湍應宜把一竿雨傷春麥爛風折晚蒲乾抱
甕臨江汲攜書入寺看自慚何獨幸世難此偷安
亂渚交交白平蕪漫漫青賣薪沙店遠祈穀水祠靈密
雨侵蓑重微風過網腥江邊多酒伴春去不曾醒
入夜潮侵戶經秋雨壊垣里人淳少訟田父醉多言稻
蟹燈前聚莎蟲機下喧自應躭野趣不是忘鄉園
欲沽嗟市遠煙火隔江波客到寒齋少人歸晚渡多汙
盡燈燼落驚枕櫓聲過豈敢愁荒寂時危免負戈
野色迥蒼蒼開門葉滿塘僧来雙屐雨漁卧一船霜静
裏修香傳閒中綠酒方平生當世意到此坐成忘
紅樹江南近青山北郭遥江清目渺渺林冷髮蕭蕭食
鱠知晨釣聽歌識暮樵尋常送歸客不過水西橋
何處可徘徊林間共水隈夜歸家犬識春睡野禽催有
地唯栽藥無村不見梅興来慙獨飲時喚老農陪
狂多愛出遊日日問江頭小草皆春意遥山自晚愁酒
中時有得物外復何求不詠騷人調蘼蕪任滿洲
居似臨卭宅耕非鄠杜田已償輸税米未覓賣文錢把
卷憐長日看花愧少年翛然閉門處楊柳桔橰邊
西清對雨
楚臺雲起遠漢苑雨来微曉濕宫城旆寒沾陛楯衣溝
中隨葉墮爐畔帶煙飛坐詠西清暇君王召對稀
送秦主客遷侍儀使
蕃客来曾識衣冠上國風承恩趨北闕罷直出南宫導
駕爐煙裏催班漏點中時清多奏頌還向閤門通
春日退直呈禁署諸公
待詔直東華歸休每日斜職連詞客苑俸入酒胡家簷
網長縈絮庭磚欲過花知君未出院應草侍中麻
送張司勲寶慶同知
乍出司勲幕還乘别駕車按圖猶漢地輸布盡蠻家山
熱蛇懸樹江晴鶴浴沙郡樓回首處北斗近京華
早出鍾山門未開立候久之
關吏收魚鑰趨朝阻向晨忘鳴雞睡熟倦立馬嘶頻柝
静霜飛堞鐘来月墮津可憐同候者多是未閒人
雪夜宿翰林院呈危宋二院長
偶伴王摩詰寒宵宿禁林院鈴風外静宫漏雪中沈絳
蠟銷吟燭青綾擁賜衾明朝陪賀瑞銀闕曉光深
夜逢故郡賀冬至使胡普二博士同宿
會宿本無期忻逢兩舊知問年驚别久候曉畏朝遲寒
澀高城漏陽迴上苑枝明朝使事畢歸騎又天涯
送鮑翰林遷官陜右
鑾坡初罷直西去惜離羣載筆唐供奉褰帷漢使君濁
流河驛雨高樹岳祠雲公暇應懷古登臨賦夕曛
送思上人
名林雖盡廢南去只隨緣野飯晨留鉢城鐘夜到船虎
馴應畏法鳥喚不驚禪他日期相見高峯舊塔前
宴王將軍第
流水通侯第行雲傍妓臺雨催牙仗散風引羽觴来曲
學移聲按詩隨得韻裁莫令遊宴歇次第過花開
送朱從事之吳興
釋褐方從宦青山故郡鄰草深湖帶雨花暗驛蔵春鼓
聚祈蠶女舟逢射鴨人幕中應待久徒此惜離辰
謔柳
何恨苦長顰纖姿嫵媚春慣愁行路客羞比舞筵人亂
葉斜斜雨狂花衮衮塵殘蟬来噪日應落漢潭濱
京師寓廨
誰言舊隠非静里且相依綠樹城通苑青山寺對扉官
閒休直早客久夢還稀是物春来典惟存舊賜衣
幾夜頻聽雨經春不見花蘼蕪青渚燕楊柳白門鴉拙
宦危機遠工吟癖性加閒坊車馬少不似住京華
寂寞過芳時幽懷只自知袖無投相刺篋有寄僧詩鼠
跡塵凝帳蛙聲雨到池疎慵堪置散不敢怨名卑
送舒徵士考禮畢歸四明
寄語關門吏休輕尚布衣叔孫聊應召周黨竟辭歸赤
日京城遠蒼煙海樹微送君還自歎老却故山薇
甘露寺
勝地江山壯名林歲月遥刹蔵京口樹鐘送海門潮月
黑龍光發天清蜃氣銷何當尋狠石閒坐話前朝
慧聚寺次張祐韻
煙斂城初出潮来野欲吞危樵緣磴角倦衲憩松根刹
表蔵林寺鐘聞隔海村畫龍飛去久空掩殿堂門
臨頓里十首
聞說橋東地高人舊隠居養生應有道覓舉絶無書愛
救粘絲蝶嗔驚出水魚時尋戴顒宅自駕短轅車
應愛山齋好秋風不捲茅鑿渠侵螘穴移樹帶禽巢人
世真浮梗吾生豈繫匏不逢皮從事誰結歲寒交
載酒攜山榼安琴置石牀鳬眠皆傍母蜂去自從王穀
雨收茶早梅天晒藥忙不扶靈夀杖筋力老能強
自少圖名意誰言世不知僧求開寺記客送買山資細
雨魚生子斜陽燕哺兒平生無事迫心苦為尋詩
斬伐憑樵斧經綸在釣車薄雲還露月小雨不妨花酒
債應多處詩名自一家虚煩時主召懶脱故衣麻
長物元無有何勞犬護扉借看高士傳學製道人衣忩
破容螢入船空載鶴歸定緣幽事繞不是宦情微
沐罷便輕幘消搖詠晚天清風蘇病鶴驟雨集鳴蟬舊
史堆緗素新經錄洞玄誰知城郭裏别自有林泉
汨汨泉通圃蕭蕭柳映門折花搖樹影踏藕損蓮根飢
鴨呼歸艦新蠶試浴盆屋前高石在知是鬱林孫
茶租催未得菊餌服還能行古時人笑文工造化憎貧
留漁艇載老謝鶴書徵誰識先生樂悠然卧枕肱
澹泊心情在蕭疎髩影殘引泉歸作沼留笋待成竿自
洗沾泥屐誰收挂壁冠毛公新有約月夜禮天壇
雨篷
楚雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聽只沙鷗
新荷
如蓋復如鈿初生雨後天葉低浮水上莖弱裊風前乍
覆遊魚戲難蔵宿鷺眠佳人休便折留蔭採蓮船
過戴居士宅
江邊戴顒宅地好愜幽尋高樹蔵卑屋新篁補舊林鳥
成留客語雲作護花隂不負滄洲約重来論夙心
歸鴉
啞啞噪夕輝争宿不争飛未逐冥鴻去長先野鶴歸荒
村流水遠古戊淡煙微借問寒林樹何枝最可依
晚坐南齋寫懷
雁過南齋暮魂消默坐中賤貧長作客愁病欲成翁忩
洒侵燈雨庭翻走葉風山妻猶解事未遣酒樽空
過劉山人園
欲問幽棲處花蹊逐澗迴夕煙羅幕卷春雨藥房開野
鶴知琴意山蜂給酒材城中少閒客誰解引車来
次韻楊禮曹移疾之作
養疾深扉掩還應謝俗交鳥多風和語葵晚雨緘苞印
向閒廳鎖鐘聞近寺敲相思愁莫遏高樹古城㘭
報恩寺逢蔣主簿就送還如臯
貪語酒寒頻新年見故人别時煙寺晚歸路雪江春造
次燈前面蒼茫舶上身明朝楚花發莫歎縣厨貧
鄰家桃花
春色東家出相窺似有心曲垣遮自短别院閉還深影
動疑人折香搖妒蝶尋好風時解意吹片拂羅襟
和王校理夜坐
池暝花如霧蒼蒼月照開梁空雙燕睡簾時一螢来兵
散誰家笛人違此夜杯如何對清景愁思却相催
答陳校書客懷
同患君尤甚時難覺意真愁邊長夜酒夢裏少年春遊
遠荒家業交疎困路塵一杯歌短調誰聽不沾巾
酬余左司
門巷接垂楊同鄰忘異鄉兒親欣見熟僕立厭言長讀
借風牀簡炊分雨碓粱亂来成久别能不為情傷
春日懷諸親舊
楊柳燕差差鄰家換火時春寒添客思夜雨減花枝涉
世悠悠夢懷人的的思出遊無舊侣空館獨題詩
楊基
雪中柳
春雪晚蕭蕭隨鶯上柳條漸將絲共結終與絮俱飄淚
粉凝啼眼珍珠壓舞腰東風自憐惜留映赤欄橋
雪中燕
燕雪兩差池相兼拂繡幃玉樓迷故壘珠箔見烏衣斜
訝衝花落輕疑掠絮飛曉寒人未起還認畫梁歸
秋日舟中見蝶
趁暖戲晴川依人上畫船粉銷煙翅薄香冷露鬚拳野
菜疎籬外山花小逕邊夜深桃李夢猶在綺羅筵
荷葉
圓的破蓬苞孤莖上藕梢雨撐棲鷺屋風捲蔭龜巢溪
友裁巾幘虚人作飯包小娃曾已折新月裏湖坳
雨
雨急愁雲黑忩虚愛竹青石泉流細細山鳥去冥冥醉
裏傾荷葉飢来煮茯苓不知劉道士何用換鵝經
偶題
身懶交遊絶時危感慨新清江催短髩芳草怨歸人花
落縦横雨鶯啼淡蕩春欲搖舟楫去波浪沒平津
贈沈真仲徵士
花落滿煙莎蘭舟喜見過壮心丹未已愁髩綠無多小
燕斜斜舞新鶯婉婉歌都將舊游意一笑付江波
送王仲容之上海
薄宦依東海孤城隔戍煙花疎寒食後人遠暮帆前深
巷編蒲履斜岡種木綿母煩厭荒寂微禄有畬田
寄葉德彰戴叔能
江遠樹層層蒲荷葉漸增酒樽池閣雨棋局夜船燈竹
淨刪逾瘦花疎掃未能亭亭川上鵠風雨看飛騰
贈婉素
同祀碧雞神絲蘿又結姻文如謝道韞書逼衛夫人冀
缺終相敬梁鴻不厭貧還能事荆布歸釣五湖濱
方氏園居
北墅花連屋東園菊繞庄病長陪客坐老不厭人狂鵝
鴨雙陂雨楂梨小樹霜他年倘相遇里邑定名方
多水少塵埃經年不掃苔竹繁頻洗菜松老别求栽雪
竇看碑入雲忩晒帖開徐賁與張羽乘月想能来
秋氣入郊墟新涼似雨餘囊收試騐藥藁集著成書酒
熟知愁減花開覺病除何曾費錢買山果及溪魚
解珮酬琴價將書當酒貲竹樓聽雪夜梅屋看花時女
嫁為農婦兒從作圃師鄰翁無奈俗招飲豈能辭
回汀兼復渚迢逓入漁邦有港皆通檝無山不到忩疎
煙春隴犢深雪夜籬厖過客停舟問而翁恐姓龐
江村雜興
春墅一鳩啼橋危懶過谿徑苔都上壁野菜不分畦倚
杖妨花密看山礙竹低欲知幽隠處風雨白門西
陋巷泥三尺無人訪隠淪忩鳴風減睡炊斷雨添貧野
路花迎客江橋柳送人暫須依薄俗憩此竄餘身
春色冶城東花濃笑老翁燕遲雙壘破蜂早一房通薄
暝山腰雨疎紋水面風便攜蓑笠去垂釣綠蒲中
判醉望愁醒愁因醉轉增已歸仍似客投老漸如僧詩
興風樓笛棋聲雪舫燈莫言渾不解此事野夫能
東瀼復西圻村村可釣磯草於煙處密花較雨前稀小
管催鶯出疎簾待燕歸傷心新柳色猶妬舊羅衣
江橋春别後沙舸獨歸時鵝鴨東西宅菰蒲遠近陂藕
深荷蓋密竹瘦筍鞭遲野趣誰能識唯應白鷺知
斜檻俯江湍輕帘矗小竿柳寒鶯羽濕花暖蝶䰅乾酒
或臨流酌詩多寫石看不因迂僻地那得此身安
江影搖春樹潮痕摺晚沙綠蕪三尺雨朱槿一籬花去
國仍思國還家復夢家自無干禄意何必遠京華
句曲秋日郊居雜興
茅屋人歸後荒村更異鄉樹寒烏遶月江冷雁啼霜影
賴燈相續愁緣酒在忘明朝覽青鏡白髮幾多長
出門山氣夕循逕入谿隂野水經寒淺秋風到晚深草
潛驚鶻兔莎露啄魚禽自采黃花嗅誰知獨步心
漸老愛秋光升沈意兩忘雁聲偏到枕蟲響故依牀薜
荔千林雨芙蓉一樹霜故園叢菊在衰颯為誰香
庭樹聚棲鴉溪流投淺沙瘦憐人似菊濃愛葉如花秋
色都連水寒雲忽變霞自慚長在客無地不思家
編竹補疎籬生芻束酒旗雞豚田祖廟鷹犬獵神祠玉
糝菰為粉璚酥豆作糜兒童採蘆葉争學短簫吹
欲往竟無適意行仍獨還猿聲黃葉寺牛背夕陽山書
棄將成業身投未老閒相逢莫嘲誚才與不才間
偶隨黃蝶去岸幘樹邊橋卯酒紅初散朝霞白漸消沙
平留雁跡水落見魚苗却愛箕山老從容棄一瓢
落葉擁柴扉村深客過稀曉車分穀去晚笛飯牛歸漁
負雨蓑立鳥銜霜果飛此中真小隠予亦久忘機
秋夜有懷
重露澄秋色輕風生夜涼碧看湖草亂紅愛渚蓮香有
弟徒相憶何人不異鄉悲笳在城上雙淚落衣裳
柏師文
白髮已千莖相逢喜氣生看山留十日待月坐三更秋
浦槎頭釣春泥谷口耕莫言蹤跡閟朝市久知名
翟好問
愛爾山城隠柴門對縣衙酒貲千畝苧生計一園瓜雨
步荷巾濕風吟蓆帽斜時時扶短杖看竹到東家
送句容劉少府回揚州
家具一車輕囊書與短檠吏多難别意人有去官情帆
影江沈寺簫聲月到城竹西尋舊業煙雨綠蕪生
瓜州逢丘克莊
江水靚如空江華冷未紅憐余猶客裏羨汝已鄉中白
苧青山雨烏紗短帽風不須搖艇子垂釣五湖東
立夏前一日有賦
漸老綠隂天無家怯杜鵑東風有今夜芳草又明年蠶
熟新絲後茶香煮酒前都將南浦恨聊寄北忩眠
湘中雜言四首
鄂渚雲歸後巴山雨過時鵑啼湘女廟花落楚王祠家
遠身如夢愁多髩易絲聊將身暫泊沙嘴看鸕鷀
飄裊一湖香青青杜若長花迎衝浪楫鳥逐使風檣欲
采蘭為佩仍褰荔作裳何如山閣上屛裏看瀟湘
城近江臨郭沙虚月在川柳宜春雪後花怯晚風前野
爨三家市鄉音幾處船坐聽磯下水嘈雜響湘絃
指點鷗飛處人間是岳州湘潭山亂出江漢水兼流深
竹新祠宇飛花舊酒樓平生巴楚夢明日洞庭遊
御選明詩卷五十
