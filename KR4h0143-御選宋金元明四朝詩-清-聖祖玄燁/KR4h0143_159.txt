欽定四庫全書
御選宋詩卷七十六
六言詩一
邵雍
四賢吟
彦國之言鋪陳晦叔之言簡當君實之言優游伯淳之
言條暢四賢洛陽之望是以在人之上有宋熙寧之間
大為一時之壯
司馬光
陪張龍圖南湖暑飲
紅旆縈林却轉瓊筵就水重開荷香著衣不去竹色映
酒遙來
樓船瀲灩輕浪鷗鷺繽紛滿天清歌久之未度畫梁塵
落芳筵
坐中呈鮮于子駿范堯夫
微雨未妨行樂薄寒却解留花今日且游小圃明朝更
向誰家
王安石
題西太一宫壁
柳葉鳴蜩綠暗荷花落日紅酣三十六陂流水白頭想
見江南
西太一宫樓
草際芙渠零落水邊楊柳欹斜日暮炊煙孤起不知魚
網誰家
文同
送王晦叔
燕尾歸艎正穏鴨頭春水方深不得同搖楚棹與君齊
到山隂
郡齋水閣閒書
獨坐
不報門前賓客已收案上文書獨坐水邊林下宛如故
里閒居
湖橋
湖橋北頰花塢水閣西頭竹村霏霏薄霧紅暖漠漠輕
煙翠昏
推琴
點點新萍帖水濛濛亂絮縈風盡日推琴默坐有人池
上亭中
静觀
十許紋魚弄水一雙花鴨眠沙静觀只恐驚去無語憑
欄日斜
亭館
亭館翛翛度日園林寂寂經春且遮新笋誇客莫埽殘
花悶人
蓮子
綠實填房未滿黃茸繞殼方開為問因誰勸酒一時齊
側金杯
翡翠
見諸長喙須避得少纖鱗便飛為報休來近岸有人愛
汝毛衣
北岸
曲榭紅蕖影上圓菴綠篠隂中門外何人會畫故來寫
作屏風
蘇軾
仲元貺王元直自眉山來見余錢塘留半歲既
行作絶句五首送之
仲君豈弟多學王子清修寡言病後空驚鶴瘦時來或
作鵬鶱
海角煩君遠訪江源與我同來剩作數詩相送莫教萬
里空回
三人一旦同行留下高齋月明遥想扁舟京口尚餘孤
枕潮聲
更欲留君久住念君去國彌年空使犀顱玉頰長懷髯
舅淒然
為余遠致殷勤瑞草橋邊老人紅帶雅宜華髮白醪光
泛新春
西太一見王荆公舊詩偶次其韻二首
秋早川原淨麗雨餘風日清酣從此歸耕劒外何人送
我池南
但有尊中若下何須墓上征西聞道烏衣巷口而今衰
草萋萋
憶江南寄純如
湖目也堪供眼木奴自足為生若問三吳勝事不惟千
里蓴羹
人在畫屏中住客依明月邊遊未卜柴桑舊宅須乘五
湖扁舟
生計曾無聚沫孤蹤漫有清風治産猶嫌范蠡攜孥頗
笑梁鴻
奉敇祭西太一和韓川韻
聖主新除祕祝侍臣來乞豐年夀宫神君欲至半夜靈
風肅然
玉璽親題御筆金童來侍天香禮罷祝融驂乘前驅已
過衡湘
解劍獨行殘月披衣困卧清風夢蝶猶飛旅枕竹魚巳
響枯桐
陂水初含晚渌稻花半作秋香皂蓋却迎朝日紅雲正
繞宫牆
次韻劉景文送蒙仲
誰識天閑老驥不争日暮長途送盡青雲九子歸去扁
舟五湖
五字古原春草千金漢殿長門經緯尚餘三策典刑留
與諸孫
賀鑄
馬上重經舊遊
淺淺東流宛溪當年罷酒分攜認得橋邊楊柳春風幾
度鴉啼
題惠崇畫扇二首
梅花雪雀
春雪霏霏晚梅抱枝寒雀毰毸隴下有人腸斷為銜芳
信東來
秋水蘆鴈
塞南秋水陂塘蘆葉蕭蕭半黃直北飛來鴻鴈端疑箇
是瀟湘
郭祥正
南豐道中
前溪淡淡日落後山靄靄雲歸桃花不知客恨一片飛
上征衣
黃庭堅
題灊峰閣
徐老海棠巢上(徐隂樂道隠於藥市中家有海棠數株結巢其上時與客巢飲於其間)王
翁主簿峰菴(王道人參禪四方歸結菴於主簿峰上嘗有毛人至其間問道)梅蘂破顔
冰雪綠叢不見黃甘
次韻公擇舅
昨夢黃粱半熟立談白璧一雙驚鹿要須野草鳴鷗本
願秋江
有惠江南帳中香者戲贈
百煉香螺沈水寶熏近出江南一穗黃雲繞几深禪想
對同參
題鄭防畫册
惠崇煙雨歸鴈坐我瀟湘洞庭欲喚扁舟歸去故人言
是丹青
徐生脫水雙魚吹沫相看晚圖老矣箇中得計作書遠
寄江湖
折葦枯荷共晚紅榴苦竹同時睡鴨不知飄雪寒雀四
顧風枝
張耒
登山望海
鳥去蒼煙古木人歸綠野孤舟信美雖非吾土消愁且
復登樓
彭汝礪
擬田園樂
買田何須近郭作屋却要依山青松共我終始白鳥隨
人往還
春酒家家初熟春花處處光輝看花更攜酒去酒醉却
插花歸
步月溪頭置酒野草不妨醉眠百歲獨多暇日萬家共
樂豐年
山色依雲闇淡溪聲潄玉玲瓏孤笛醉吹明月扁舟卧
釣秋風
霜寒禾黍初熟日落牛羊自歸樂事須還田舍浮名不
入柴扉
蘆花
風起蘆花散雪紛紛故著枯槎曉日&KR3447;瓏照處十分認
作梅花
沙柳
沙陁袛見塵土柳色如逢故人憶著千條萬葉金明馳
道青春
李之儀
次韻子春
款步昔陪下澤劇談今愧高流又喜秋來相見暫同南
陌東丘
華屋暫離星斗滄江歸弄波濤可得遽傳來信便須却
整還舠
早日能詩傳喜新來投筆從班身世且依魏闕煙雲休
戀鍾山
蘇庠
王文孺草堂
笛弄松江明月蓑披笠澤歸雲若話青霄快活五侯何
處如君
謝薖
題陳陽樹石
解寫枯松潤石陳陽筆意名家弟子蔡規今老古人王
宰何加
集菴摩勒園觀李伯時畫陽關圖以不能捨餘
習偶被世人知為韻得人字賦六言
摩詰句中有眼龍眠筆下通神佳篇與畫張本短紙為
詩寫真渭城偶落吾手小圃傳觀衆賓坐上宴如居士
暗中摸索誰人
鄒浩
泛舟
風淨一奩水鏡雲開兩行山屏白鷺亦知人意飛來佇
立寒汀
林堠驛壁間有詩因用其韻
日轉山亭寂寂夢迷蝴蝶雙雙何獨淵明寄傲吾今亦
是南窗
唐庚
六言詩
幾年持鉢天外晚歲結菴海隅頭白親逢孔墨眼生初
識楊盧
煙合家煨老酒風腥船過鹹魚丁米獨遺遷客筒天不
數僑居
赴益昌
豈有登臺衮衮謾令去國遲遲南越纓方欲請北山文
莫相移
李彌遜
次韻巖起綠萼梅
枝上未聞睍睆杯中初薦屠蘇誰遣雲英萼綠臨風搖
曳輕裾
太清不著微雲冰雪精神占春詩老自知風格淺紅未
可驕人
周紫芝
東窗對雪
擁鼻駝裘不暖澆腸蟻榼還空助我茶甌玉雪煎成石
鼎松風
睡起山驚堆玉詩成研欲敲冰飄瓦莫嫌碎點打窗留
伴孤燈
書淳師房二首
茗椀要看三昩齋盂來飯伊蒲坐對禪房花木夢成午
枕江湖
罌粟湯翻白雪梅花句嚼春冰助我看山老眼借君倚
壁枯藤
韋深道寄苕霅舟中六言
畫舸一帆煙浪薰風十里荷花更著千巖萬壑相隨泛
宅浮家
韋郎無意剪白次山亦漫為官要遣苕溪風雨飽君筆
下波瀾
滿眼紅妝迎笑昔年燕客經行忽得風前麗句似聞篷
底波聲
我作三吳短夢小安近水茅茨解養能言鴨子閒看似
酒鵝兒
題徐季功畫墨梅木犀二首
夜色無人能畫徐郎挽上寒枝髣髴孤山盡處黃昏月
到花時
細雨欲催秋晚幽香巳著寒枝似我江南九月西風馬
上歸時
呂本中
泗上贈楊吉老
杯中蛇去無恙醉裏詩成有神相逢不及世故長年倍
覺情親
置王坦之膝上著陳長文車中何似維摩丈室蕭然一
榻清風
雪
窮巷無人對雪小詩自可逃禪看取一年三白喜歡共
入新年
陳與義
六言二首
莫賦澗松鬱鬱但吟陂麥青青為婦讀劉伶傳教兒書
甯戚經
種竹可侔千戶擁書不假百城何必思之爛熟熱官無
用分明
不見梅花
荆楚歲時經盡今年不見梅花想得蒼煙玉立都藏江
上人家
陳淵
錢塘學中寄伯思
門外鶯驚短夢窗間雨送清寒亦有惜春情緒分明不
奈花殘
點點榆錢委砌冥冥柳絮穿簾日煖野禽争食紛綸忽
墮危簷
劒外庭闈底處苕溪水月彌深綠草年年離恨白雲日
日歸心
朱橰
折山道中六言寄湧翠上人
折山有路可上他日雲藏萬家用處何曾觸石一禪指
頂天涯
雲靉網横危磴日沈舟泊平沙款乃一聲歸去炊煙邊
起蘆花
鄭樵
漫興
初秋一雨新凉子夜長吟未央階下花枝冷豔堂前佛
火微茫
范浚
冬日行蘭溪道中
雲頑欲雪不雪梅凍將花未花荒草狹蹊山路斷橋流
水人家
瑟縮鴉棲古樹聯拳鷺立回塘水際風低白葦隔村時
見牛羊
春日行蘭溪道中
遠草連雲碧積繁花照日紅酣信馬貪看春意不知錯
過村南
范成大
題如夢堂壁
勃姑午啼喚雨鵯鵊曉囀留春片雲不載歸夢兩髩全
供客塵
曉起
簾額繡波蕩漾燭盤紅淚闌干夢裏五更風急愁邊一
半春殘
再游上方
僧共老花俱在客將春鴈同回范叔一寒如此劉郎前
度曾來
題畫卷
秋晚黃蘆斷岸江南野色連天日色微明魚網鴈行飛
入蒼煙
宿牧馬山勝果寺
佛燈巳暗還吐旅枕纔安却驚月色看成曉色溪聲聽
作松聲
從聖集乞黃巖魚鮓
截玉凝膏膩白點酥黏粟輕紅千里來從何處想看舶
浪帆風
冬祠太一
月色朧明碧瓦蠟煙浮動黃簾罡騎飈輪欲下一天飛
霰纖纖
行道羽衣縹緲捲班玉佩冬瓏回首金鋪獸面步虛聲
在天風
再雪
銀竹方依檐住瑤花又入簾窺一白本憐麥瘦重來應
為梅遲
次韻舉老見嘲未歸石湖
半世吟客舍柳長年憶後園花為報廬山莫笑雲丘今
屬誰家
曉枕
煮湯聽成萬籟添被知是五更陸續滿城鐘動須臾後
巷雞鳴
舒慘常隨天氣關心窗暗窗明日晏扶頭未起喚人先
問隂晴
不寐
春宵似暖非暖曉夢欲成未成風竹時驚雀噪月窗誰
伴梅横
園丁折花七品各賦一絶(錄三首)
夀安紅深色粉紅多葉易種且耐久
豐肌弱骨自喜醉暈妝光總宜獨立風前雨裏嫣然不
要人持
疊羅紅開遲旬日始放盡
襞積剪裁千疊深藏愛惜孤芳若要韶華展盡東風細
細商量
崇寧紅
勻染十分豔絶當年欲占春風曉起妝光沁粉晚來醉
面潮紅
積雨作寒
壓屋雨雲晝暗環城霖潦夏寒西池半沒荷柄南蕩平
沈芡盤
熨帖重尋毳衲補苴盡護紙窗餘生雪髩禪榻昨夢雲
帆漲江
題請息齋
洞門晝挂鐵鎖閣道秋生綠苔蓍下略同龜伏爪中且
免蠅來
園丁以時白事山客終日相陪竹比平安報到花依次
第折來
初秋閒記園池草木
茙葵爛紫終陋薝蔔嫣黃亦香醫俗賸延竹色療愁催
拆萱房
牛牽碧蔓自繞雞聳朱冠欲争菱葩可泛伯雅蓼節偏
宜麴生
旱地蓮花嬌小冰盆梔子幽芳薇帳半年春豔桂叢四
季秋香
醉憐金琖齊側卧看玉簪對横腥水留灌末利結香旋
薰素馨
題黃居寀雀竹圖
羣雀歲寒保聚兩鶉日晏忘歸草間豈無餘粒刮地風
號雪飛
蔓花露下凝碧叢竹秋來老蒼噪雀羣争何事么禽自
囀清篁
立春
綵勝金旛夢裏茶槽藥杵聲中索莫兩年春事小窗卧
聽東風
苦寒
簷冰低挂闌角隙雪斜侵坐隅春後一寒如此梅花有
信來無
書事
爨婢請淘酒米園丁催算花錢如許日生公事誰云窮
巷蕭然
簡子約同湖棹周郎許過田廬碧雲日暮空合多病故
人遂疎
陸游
六言
烏有翁邊貰酒無何鄉裏尋花把定東風一笑今年别
是生涯
愁坐忽思南鄭小益之間
當年蜀道秦關萬里飄然往還酒病曾留西縣眼明初
見南山
籌筆門前芳草回龍道上青山萬里猶能夢到再遊未
信天慳
舍北閒望
潘岳一篇秋興李成八幅寒林舍北偶然倚杖盡見古
人用心
感事
早歲巳歸南陌暮年常在東籬短衣幸能掩脛長劒何
須拄頤
高岸眼看為谷寸根手種成隂一卷楚騷細讀數行晉
帖閒臨
六言
愛馬能成一癖結髦可忘百憂我亦時時自笑開編萬
事俱休
風細飛花相逐林深啼鳥移時寒至旋開新茗僧來未
拾殘碁
覓飽如籌大事擁書似墮重闈誤喜敲門客至出看啄
木驚飛
香煙觸簾不散燈燄無風自搖獨倚蒲團寂寂忽聞山
雨蕭蕭
夏日
退士自應客少幽居不厭椽低未說盤堆玉膾且看臼
搗金虀
醉面貪承夕露釣竿喜近秋風借問孤舟何處深入芙
蕖浦中
溪漲清風拂面月落繁星滿天數隻船横浦口一聲笛
起山前
我是百年遺老埽空一夢浮名未到終南二華且入天
台四明
楊萬里
宴客夜歸
月在荔枝梢上人行茉莉花間但見胸呑碧海不知身
落南巒
張孝祥
遊湖山贈圓禪
素香無脂粉氣好語諧韶濩音有人問西來意門前秋
水沈沈
朱熹
觀劉氏山館壁間所畫四時景物各有深趣因
為六言一絶
絶壑浮雲冉冉層巖日影重重釋子巖中晏坐行人雪
裏迷蹤
觀祝孝友畫卷為賦六言一絶
春曉雲山煙樹炎天雨壑風林江閣月臨静夜溪橋雪
擁寒襟
鉛山立春
雪擁山腰洞口春回楚尾吳頭欲問閩天何處明朝嶺
水南流
行盡風林雪徑依然水館山村却是春風有脚今朝先
到柴門
張栻
次韻周畏知問訊城東梅塢
城東幽事如許一見定勝百聞苦雨斜風無奈斷橋流
水餘芬
春意新回庭樹角聲暮起江城更著水僊為伴真成難
弟難兄
堤上巳垂新柳屋邊尚有殘梅雪盡春生湖水野航竟
日悠哉
芭蕉茶送伯承伯承賦詩三章次韻
與子藝蘭九畹勝渠賜璧一雙更碾春風白雪同看明
月清江
正色可參官焙妙香還近嵇山草木叢中清絶天教散
在人間
春去雲藏嶽麓梅黃雨漲昭潭正爾倚闌無那一甌喚
起清談
何異
控巴臺詩
閱武弓刀勁利留賓歌舞清妍紅暎連檣燈火翠浮隔
岸人煙
臺上小留歸客臺前稳繫扁舟三宿翠微閣上一程白
帝城頭
王十朋
元章至萬州湖灘六言一絶次韻寄元章
遙碧峰尖如削輕紅荔臉初酣水漲江天渺渺故人一
葉西南
出州宅
官居到處郵傳歲月驚人電飛惆悵同來德耀故鄉不
與同歸
王阮
六言一首
秋色染成碧水夜涼瘦落青山樹頭宿鳥歸盡天外行
人未還
陸九淵
鶯
巧囀風臺急筦清逾石澗回溪好去枝枝驚夢無人心
到遼西
子規
柳院竹齋茅店雲蕪風樹煙溪聽徹殘陽曉月不論巴
蜀東西
陳造
銅官道中
人家自瀹新茗山路行衝翠嵐今日供人行李向來夢
裏江南
盡日巉巖峻陟有時罷亞横陳看雲不妨拄笏耦耕定
自知津
題野渡風煙圖
畫師毫素筌蹄波光野色淒迷舟艤樹隂欲動魚驚帆
影應低
羅提舉見和再用韻
紫沈初炷爐香青章巳達寥陽當有碧玉宫使叱起河
瀕卧羊(靈姻傳載所牧羊皆雷雨神)
燄燄水芝照影娟娟風柳受梳何日詩成喜雨凭闌客
意凌虚
姜特立
石盆水窠
數葉玉簪敷翠一拳水石含秋何須坐我濠濮自覺心
清境幽
六言
康樂尋山伐木子猷愛竹扣門我已烟霞痼疾每逢佳
處開尊
姜夔
金神夜獵圖
夜半金神羽獵奔走山川百靈雲氣旍旗來下颯然已
入青冥
次韻鴛鴦梅
晴日小溪沙暖春夢憐渠頸交只怕笛聲驚散費人月
詠風嘲
漠漠江南燕語于飛似報初春折過女郎山下料應愁
殺佳人
查元章
寄梅溪
滿目暮山平遠一池雲錦清酣忽有鐘聲林際直疑夢
到江南
樓鑰
六言問天池寶華
昔年曾賦虎丘猶恨靈巖未遊天池之景絶勝寶華有
水倒流老矣不復西去夢入陶朱扁舟煩君為我尋訪
能以新詩寄不
劉宰
題真州廣惠倉倉即故船場居南樓及天寧寺
後中有大池塔影浸其中
淅淅風搖叢葦霏霏雨弄新晴坐對江南山色往來無
限離情
塔影參差波面歌聲宛轉樓頭已負少年行樂更輸衲
子清幽
岳珂
塔燈
中天半倚寥泬大帝高居鬱蕭巳訝流鈴擲火還疑絳
節來朝
碧落星移象緯紅光影射蛟宫甲煎千門初啟明珠九
曲先通
周文璞
望茅山
羽衣藥叟歡迎手持蘭花共行從此十年不調可能久
視長生
蔣家兄弟清古著書互相推宗摶土劃沙戲劇穿岡度
嶺從容
劉學箕
東屯莊監秤
讀書不執箋注治生奚用豐財詩吟一首兩首酒飲三
杯五杯石田茅屋無恙不與亂生蒼苔
割盡黃雲萬頃舂成玉粒千倉出甑香粳滿舍厭糟新
酒盈堈田家慙愧時熟官賦催徵可償
葉茵
試問
在在江湖蘆葦家家楊柳樓臺試問燕鴻心事為誰飛
去飛來
方岳
趙玉汝自作戲墨見寄各題六言其上
鵓鳩
村北村南雨暗舍東舍西水生去婦復還何日煙蓑處
處春耕
脊令
水落寒塘初冷霜倒枯荷半傾莫倚尾能涎涎踏沈一
片秋聲
周弼
歲除思歸
山妻書到多日野渡舟横幾回想見溪邊亭上故人待
我銜杯
春風冰斷千尺曉霽雲開百重何處溪橋爭渡誰家山
寺聞鐘
野屋定堆落葉山徑應鋪石蕪一别經秋不到隔籬黃
犬誰呼
林希逸
物理
羊螘不如魚計鴻鵠肯比鴈謀為問折腰五斗何如散
髮扁舟
杜鵑前身名宇胡蝶夢境為周至理但觀物化吾心自
有天遊
醯雞甕中世界蜘蛛網上天機他心我心壹是大知小
知俱非
蚯蚓兩頭是性桃花一見不疑了得葛藤三昧却參芣
苢諸詩
李曾伯
全州道間
竹裏幾椽茅屋門前一樹桃花布袖蒿簪笑語雞豚社
酒山家
巷陌高題儀鳳橋梁横卧長虹十里江山福地滿城桃
李春風
朱繼芳
溪村
櫸柳正當官道漁舟偏繫柴門今年春水深淺看取層
層岸痕
漁翁
漁翁家在何許慣宿蘆花不歸昨夜江村欲雪百錢買
得蓑衣
劉辰翁
春歸
留春一日不可種樹十年未成芳草斷腸花落綠窗攜
手鶯聲
文天祥
山中
兩兩漁舟搖下雙雙紫燕飛回流水白雲芳草清風明
月蒼苔
風煖江鴻海燕雨晴簷鵲林鳩一段青山顔色不隨江
水俱流
林景熙
六言
沙鷗對立機外胡蝶相逢夢中帆去帆來野水花開花
落春風
流水獨吟花徑好山重約雲門茶甌疎竹孤寺桐角斜
陽遠村
陳普
野步十首
南鴈數聲嘹唳西風雙髩䰐鬖病葉夕陽滿樹斷雲殘
雨歸巖
瀟灑枮藤老屨行行只復行行泥路野人屐跡石橋流
水琴聲
黃犢眼中荒草鷺鷥立處枮荷宦海風濤舟楫故山煙
雨松蘿
愁思冥鴻杳杳吟情敗葉紛紛歸去滿身溪雨醉眠半
枕山雲
白日長繩難繫青帘濁酒堪賒歸鶴蒼山雲際故人錦
字天涯
紅葉林風颯颯蒼苔徑雨斑斑人跡石邊流水樵歌鳥
外青山
流水數株殘柳西風兩岸蘆花荒草客愁遠道夕陽牛
帶歸鴉
按步緩尋幽草揚眉一望平林鳥影漁磯日暮荳花村
屋秋深
幾處漁樵石路數家雞犬柴門竈屋殘煙杳靄溪流淡
月黃昏
木葉西風古道梅花北壠新田流水美人何處夕陽荒
草連天
葛長庚
呈孏翁
酒惡頻將花嗅睡酣便把茶澆秋到梧桐枝上夜來風
雨瀟瀟
秋雨織愁成段暮雲過眼生花棲鳳亭中寂寞武夷舊
有仙家
冬夜巖居
回首青鸞何處長空萬里蒼煙中酒梅花月夜懷人松
籟霜天
午睡
簟織湘筠似浪帳垂空翠如煙一片睡魂驚散綠槐高
處風蟬
惠洪
登控鯉亭望孤山
水面微開笑靨山形放作横陳彭澤詩中圖畫為君點
出精神
李端叔自金陵如姑谿寄之
月下一聲風笛尊前萬頃雲濤玉堂他年圖畫卧看今
日魚舠
余游鍾山宿石佛峰下因上人自歸宗來贈之
曾共故山寒食忽驚廬嶽重陽想見洞庭橘柚纍垂又
出青黃
却度來時危徑斷崖落照孤煙分手更無可奈相看只
有淒然
西風夜吹客夢霜清更入鍾山且作跳魚縱壑會看倦
鳥知還
贈潙山湘書記二首
山學春愁眉黛水如含笑花香睡起憑高凝睇淺紅數
筆殘陽
住山心已老大看雲情轉虚閒東華軟紅縱好無因飛
到窗間
斯植
春晚
滿地落花流水傷心芳草青時江上數聲杜宇更堪一
笛横吹
羅浮狂客
六言
雲意不知滄海春光欲上翠微人間欲墮千刧猶探梅
花未歸
紅衣宫女
裠帶間六言詩
百疊漪漪水皺六銖縰縰雲輕直立含風廣殿微聞環
佩搖聲
御選宋詩卷七十六
