欽定四庫全書
御選金詩卷二十
七言絶句二
孟宗獻
柳塘
搖搖風影上寒塘靜裏亭臺日月長不似隋家堤岸上
亂鴉殘照管興亡
蘇門花塢
繞舍雲山慰眼新看花差後洛陽塵從君小築繁香塢
不負長腰玉粒春
趙攄
早赴北宫
蒼龍雙闕鬱層雲湖水鱗鱗柳色新絶似江行看清曉
不知身是趁朝人
高有鄰
絶句
事去君王不奈何荒墳三尺馬嵬坡歸來枉為香囊泣
不道銀河淚更多
許安仁
望少室
名山都不見真形萬仞盤盤入杳冥安得雲間騎白鶴
下看三十六峰青
送二道者歸汾州
介休山下兩閒人來訪汾陽舊使君明日却歸塵外去
一雙白鶴上青雲
少室道中
少室峰頭曉月沈千家城郭淡隂隂五更雞唱殘星滅
馬上看山過少林
遊泰安竹林
蕭寺天教勝處安峰巒騰擲水雲閒客來總說遊山好
不道山僧却厭山
党懷英
立春
水結東溪凍未漪風淩枯木怒猶威不知春力來多少
便有青蠅負暖飛
端午日照道中
幾年客舍逢端午今日東行復海隅三歲已無平老艾
一杯聊作辟愁符
睡覺門外月色如晝霜風過翏然成聲作一絶
老木經霜衆竅空月明深夜響秋風始知天籟非人籟
吹萬由來果不同
題馬賁畫鸂鶒圖
雙眠雙浴水平溪共看秋光卧兩堤誰信瀟湘有孤鴈
冷沙寒葦不成棲
和元卿郊行
馬駃車驅起路塵傍山隂翳作春温東風欲放萌芽動
已有疲牛齧燒痕
昫山道中
三年三到水雲鄕瘦馬凌兢怯路長野雪未乾春朱雨
落鳶飛起暗塵黃
吳歌楚語海山間織葦苫菰便自安已作稻塍猶未種
小溝流澀水車乾
海路東南萬壑傾青山孤起壓重城驛亭春半餘寒雪
牆角無人草自生
白莊道中
暖風遲日弄春晴渾似龍眠畫裏行沙路半隨堤尾曲
幾家桃李鵓鴣鳴
花品
翠裙襞積破黃薇新樣丁香結玉蕤最愛東風木芍藥
淡紅深紫兩相宜
上皇書扇後
便面團圞字點鴉天風吹墮委塵沙燕泥庭草爭工拙
何似當年陌上花
漁村詩話圖
江村清境皆畫本畫裏更傳詩語工漁父自醒還自醉
不知身在畫圖中
曉雲次子端韻
灤溪經雨浪生花曉碧翻光漾曉霞川上風煙無定態
盡供新意與詩家
日照道中
路轉清溪樹蔚然解鞍坐愒午隂圓避人鷗鳥驚飛去
時有游魚弄柳綿
李獻可
清水寒食感懷
桃花零落柳成隂人到春深思更深芳草戍樓天不盡
異鄉寒食故鄉心
召還過故關山
過關天日正晴明誰道山神不世情遠客得歸心緒别
隴瀧間作斷腸聲
趙承元
探春
冰底流泉匹練飛麴塵著柳不禁吹杖藜恰到春生處
已有人家插酒旗
劉迎
歸來圖戲作
雲髻春風一尺高笑攜兒女候歸橈情知一首閒情賦
合為微官懶折腰
過關渡水圖
短車無復駕青牛散策方來對白鷗煙水從容許君獨
暫須分我一船秋
張萱戲嬰圖
犀顱玉頰寧馨子霧鬢雲鬟窈窕娘三十年前大門日
憶觀羣戲碧方牀
河橋
桃李香中八九家青旗高挂綠楊斜晩來風色渡頭急
滿地蕭蕭楊白花
孫鐸
癸亥清明日
翛然一室暗塵凝兀兀端如打坐僧習氣未除私自笑
短檠還對讀書燈
王庭堅
野菊
鬭雞臺下秋風裏白白黃黃無數花日暮城南城北道
半隨榛棘上樵車
王庭筠
曲水亭
山隂禊事記蘭亭珠玉琳琅照眼明曲水至今無好客
一觴還自契幽情
八月十五日過泥河見鴈
家在孤雲落照間行人已上鴈門關憑君為報平安信
才是雲中第一山
大安寺試院中寒食
東風日日漲黃沙供佛牀頭始見花寒食清明好時節
年年憔悴獨離家
獄中見燕
笑我迂疎觸禍機嗟君底事入圜扉落花吹濕東風雨
何處茅簷不可飛
偕樂亭
日暮西風吹竹枝天寒杖屨獨來時門前流水清如鏡
照我星星兩鬢絲
野堂二首
綠李黃梅繞屋疎秋眠不著鳥相呼雨聲偏向竹間好
山色漸從煙際無
雲自知歸鳥自還一堂足了一生閒門前剥啄定佳客
簷外孱顔皆好山
韓陵道中
石頭犖确兩坡間不記秋來幾往還日暮蹇驢鞭不動
天教仔細數前山
夏日
西窗近事香如夢北客窮愁日抵年花影未斜猫睡外
槐枝猶顫鵲飛邊
送子貞兄歸遼陽
青峭江邊立數峰煙梳雨沐為誰容到門為向山靈道
歸意如君一倍濃
微行入麥去斜斜才過深林又幾家一色生紅三十里
際山多少石榴花
夏日
檀欒倒影硯波清注了黃庭譜鶴銘且喜過門無褦襶
却憐浣壁有寧馨(劉賓客詩寧字平聲呼)
河隂道中
梨葉成隂杏子青榴花相映可憐生林深不見人家住
道上唯聞打麥聲
題林慮
帝遣名山護此邦千家瑟瑟嵌西窗山僧乞與山前地
招客先開三十雙
題黃華四首
挂鏡臺西挂玉龍半山飛雪舞天風寒雲直上三千尺
人道高歡避暑宫
道人解后一開顔為借笻枝策我孱幽鳥留人還小住
晚風吹破水中山
手拄一條青竹杖真成日挂百錢遊夕陽欲下山更好
深林無人不可留
王母祠東古佛堂人傳棟宇是隋唐年深寺廢無人住
滿谷西風栗葉黃
王萬慶
歲寒三友圖
黃華山中夜氣清月明風定聞吹笙梅花開向竹松裏
雪香零亂墨光生
王明伯
偶題
釣鰲公子鐵心胷興在三山碧海東千尺雲帆已高揭
不知何日得秋風
趙之傑
許道寧羣峰暮雪
道士平生林野人醉中拈出雪峰真為君療却煙霞癖
比似青囊藥更神
題濟源龍潭寺
樹圍脩竹竹圍庵菴下泓然碧一潭極目荷花半秋色
小横圖上看江南
趙鼎
宿來同堡
渭北洮南過却春窮邊冰雪更愁人來同驛裏題詩處
破屋青燈一病身
毛麾
無題
小顰對起石州山楊柳分青入髻鬟乍識春風眼如鶻
為誰無語獨凭闌
張行簡
六月二十九日北宫朝回
疎柳衰荷又一時清波飛葉夢靈芝年年踏盡溪邊路
不覺吳霜點鬢絲
酬郭光秀才
疇昔君來事已暌豈知今我又羇棲波臣倘不辭升斗
鵠卵終當遇魯雞
題子端雪溪小隱圖
出處皆天豈自由仙標終合冠鼇頭不妨貌取黃華景
時向鈴齋作卧遊
張行中
右丞文獻公所畫張果像
古來人物畫爲難驚見仙公樹石間莫把丹青名右相
太平勲業在人寰
趙渢
晩宿山寺
松門明月佛前燈菴在孤雲最上層犬吠一聲秋意静
敲門時有夜歸僧
和茂才韻
十年為客未還家贏得毶毶兩鬢華别後故人應念我
不來踏雪看梅花
留題西溪三絶
誰開玉鑑瀉天光占斷人間六月涼日落沙禽還未散
也知受用藕花香
波光湛碧冷無痕眇眇輕風起縠紋認得朝來疎雨過
却因水底見飛雲
總道西溪畫不如豈知造物用工夫蟾光忽作靈犀透
表裏通明兩玉壺
寓居寫懷
平陸温風雪半消孤煙籬落隔溪橋趁虚人去林臯静
時有晩鴉銜墮樵
路鐸
細香軒三首
花氣爐煙總不同噀香噴翠小窗風中邊故嗅渾無有
心跡相忘忽暗通
閣雨含風戸牖涼聞機纔發興何長無心孤竹那能𡭗
自是詩人知見香
霜雪青青玉一叢肯從桃李借薰醲不知香界何從立
憑仗清風問籜龍
華清
聲華小陸自雲間疇昔聮鑣到此山痛憶青溪對牀夜
臥聽虚壑瀉潺湲
年來萬事總灰心但看清泉與茂林山樂聊須攜往賞
肩輿同入翠微深
夜夢故妻說身後為護蘭童子住翡翠菴作詩
紀之
翡翠菴前花草香護蘭童子淡雲妝宿緣却了三生債
不道未歸人斷腸
劉昂
醉後
禪僧勸讀傳燈錄道士教行進火功今日興來俱破戒
黃花籬落醉西風
山中雨
嵩高山下逢秋雨破繖遮頭過野橋此景此時誰會得
清如窗下聽芭蕉
客亭
折盡官橋楊柳枝春風依舊綠絲絲啼鶯為向行人道
離别何時是盡時
贈張秦娥
遠山句好畫難成柳眼才多總是情今日衰顔人不識
倚爐空聽煑茶聲
二頃山田半欲蕪子孫零落一身孤寒窗昨夜蕭蕭雨
紅日花梢入夢無
即事
雨洗明河畫扇收胡牀露冷藥闌秋牆隂未得中庭月
一點螢光草際流
山花山雨相兼落溪水溪雲一樣閒野店無人問春事
酒旗風外鳥關關
歌風臺
劉項興亡轉燭過亂蟬吟破漢山河長陵臥老咸陽月
沛上猶傳擊筑歌
王官谷二首
潛溪時照塵埃客微雨不遮天柱峰斜日落花人去盡
澹煙樓閣數聲鐘
簿書期會敢遷延暫爾城樓借榻眠咫尺王官未能去
俗緣妨我愛山緣
周昂
送李天英下第
不須寂莫恨東歸洗眼三年看一飛試捲波瀾入毫穎
莫教歐九識劉幾
宋文貞公廟
開元四荒不動塵柱石中原有老臣襄土一丘松柏暗
長安三日荔支新
讀陳後山詩
子美神功接混茫人間無路可升堂一斑管内時時見
賺得陳郎兩鬢蒼
偶書
幽隂不放終年樹好味仍餘盡日茶詩業未降心有種
世緣初盡眼無花
失子
白髮飄蕭老病身幾因兒女淚沾巾虚談誤世王夷甫
只有情鍾語最真
西城道中
草路幽香不動塵細蟬初向葉間聞溟濛小雨來無際
雲與青山淡不分
醉經齋為虞鄕長官賦
詩書讀破自融神不羨雲安麴米春黃卷至今真味在
莫將糟粕待前人
孫資深歲寒堂
世態浮雲日夜移春蘭秋菊各爭時此心鐵石無人會
惟有庭前柏樹知
晚望
煙抹平林水退沙碧山西畔夕陽家無人解得詩中意
只有雲邊數點鴉
有感
壯心未分逐流年衰鬢從渠衆目憐却恨詩情消減盡
語言枯淡到中邊
即事二首
不堪華髮半頭生老去偏添愛嫪情新得家書來報喜
舊時龜子遶牀行
一牀安置似僧居白髮忘梳動月餘懶性漸成愁把筆
小詩常擬倩人書
春日即事
凍柳僵榆未改容狐裘貂帽尚宜風欲尋把酒渾無處
春在鳴鳩谷谷中
即事二首
南苑霓旌動繚牆天街蓮燭照脩廊斗南絳氣風吹盡
小雨濛濛濕建章
楊花顚倒入簾櫳睡鴨香殘碧霧空盡日尋詩尋不得
鵓鴣聲在夢魂中
代書寄大元伯
南園臘蟻記同傾一紙書來萬里情日夜愁心隨柳色
東風吹滿大梁城
正月大風雨
風如渤澥勢凌虚寒破貂裘力尚餘不是化工難倚賴
也知青帝有驅除
靳子温款春亭
曾數花鬚傍藥闌春風不到酒杯寬自憐白首荒三徑
桃李年年擔上看
寒林七賢
苦寒如此欲何之雪帽風裘意自竒縱有清詩三百首
未應肯得党家兒
魯直墨跡
詩健如提十萬兵東坡真欲避時名須知筆墨渾閒事
猶與先生抵死争
讀柳詩
功名翕忽負初心行和騷人澤畔吟開卷未終還復掩
世間無此最悲音
王磵
寓居南村
朝來出門無所適野徑雨晴沙不泥鼓笛誰家賽春社
杖藜隨過柘岡西
雜詩
隂隂綠樹暗庭除散盡鳴禽静有餘獨對爐薰坐終日
會心惟有漆園書
瓦爐柏子細煙消閒讀禪經破寂寥風細月高人已静
隔窗疎竹夜蕭蕭
晴日南溪物色饒草芽新綠凍全消金絲柳底洲沙沒
數尺流波拍野橋
南畝東臯春務時田家候雨罷耕犁却汲井泉澆藥圃
更疏陂水灌麻畦
竹繞沙村水漫流鵁鶄鸂鷘對沉浮一竿便擬從漁父
卷置琴書買釣舟
屋頭叢木撼蒼煙風卷飛花到枕邊南寺有僧來問字
打門驚覺午窗眠
漢梁王苑古臺西秋思紛紛獨杖藜雲壓高城鴈飛盡
一聲寒角夕陽低
楊邦基
墨梅
粉蝶如知合斷魂啼糚先自怨黃昏花光筆底春風老
寂寞嶺南煙雨痕
蕭貢
渭南縣齋秋雨
穴牀撐拄小窗前一點青燈照不眠簷溜琤淙風淅瀝
嫩涼如水夜如年
自感
形骸付與甄陶外禍福難防倚伏前孔雀若知牛有角
應須忍渴過寒泉
荒田擬白樂天
荒田幾歲闕人耕欲種糜蕎趁晩晴急手翦除荆與棘
一科才了十科生
楊侯畫晉公臨江賞梅樂天與鳥窠禪師汎舟
談玄不顧而去戲為一絶以代晉公招樂天同
飲云
明糚冷蕊兩清新面纈浮光數爵頻抆拭風前寒鼻液
怏來同醉雪中春
眞容院
魔宫佛界等空虚此理何曾屬有無直向臺山始相見
可中還有二文殊
讀火山瑩禪師詩卷
長短都歸一夢中身前身後兩無窮李憕信士今如在
定向江湖訪澤公
陳宫詞
三閣花深白晝迷酒催狎客賦宫詞管絃散落春風外
一曲金釵兩鬢垂
岢嵐
岢嵐地勢横三汊河朔城墉挂一箕紫塞高連寒日短
黃榆落盡長年悲
按部道中二首
窟野河津水沒腰管岑官路雪封條一年樂事能多少
強半光隂馬上消
寒城睥睨插山隅秋半霜風塞草枯月轉譙樓天未曉
角聲吹徹小單于
日觀峰
半夜東風攪鄧林三山銀闕杳沉沉洪波萬里兼天湧
一點金烏出海心
後趙
擬倫人物指高光可笑梟雛不自量正使成名皆豎子
英雄也未到君行
李仲略
嗅梅圖
朧朧霽色冷黃昏缺月疎籬水外村人在天涯花在手
一枝香雪寄銷魂
蓮塘陪諸公賦
潦倒何堪接俊遊神仙空羨李膺舟官曹只在空湖畔
簿領如山屋打頭(省幕在城外極卑陋故云)
宗端脩
漫書
冷面宜教冷眼看只慙索米向長安隂崖何限枯松樹
望見屛幃盡牡丹
趙秉文
春遊三首
無數飛花送小舟蜻蜓款立釣絲頭一溪春水關何事
皺作風前萬疉愁
樹藏脩竹竹藏門門外清流幾股分行過小橋人不見
背隂花氣隔牆聞
煙外絲絲風柳斜春光也自到天涯太平有象村村酒
寒食無家處處花
暮歸
貪看孤鳥入重雲不覺青林雨氣昏行過斷橋沙路黑
忽從電影得前村
清居寺五杉亭觀子野留題
五杉今日只三株曾是詩人歎息餘君去我來杉尚在
斷腸君沒見君書
倣嚴武臨邊
少年騎馬耳生風老去羞無汗馬功落日秋風心尚壯
令人回首望雲中
和韋蘇州荅中山道士
行轉清溪又别峰馬蹄終日認樵蹤翠微深處無人住
寺在深山何處鐘
馬邑
天外亂山圍曠野水邊孤塔背層城馬頭才指桑乾路
愁見行人問去程
雞鳴山
煙蒸山腹晴猶濕河帶冰澌暖漸流獨上雞鳴看日出
五雲多處是皇州
盧溝
河分橋柱如瓜蔓路入都門似犬牙落日盧溝溝上柳
送人幾度出京華
北都小雪
邊城小雪試年華煙冷貔貅十萬家探使不來人半醉
將軍氊帳草平沙
雨晴二首
東風時送瓦溝聲欹枕幽窗夢自驚睡起不知雲已散
夕陽偏向柳梢明
一抹平林媚夕暉山煙漠漠燕飛飛倚闌遥認天邊電
何處行人帶雨歸
和舜元雜詩
瘦馬龍鍾兩鬢華敲門避雨野人家門前籬落猶懸露
十里晩風吹斷霞
三五殘星闕角東澹黃楊柳月明中貪看稚子收殘葉
駐馬天街滿袖風
撫州
蕭寺金風動刹竿西城北斗挂闌干一蟲不響夜更静
片月未高山已寒
燕賜城邊春草生野狐嶺上斷人行沙平草遠望不盡
日暮惟有牛羊聲
北苑寓直
柳外宫牆粉一圍飛塵照面捲斜暉蕭蕭幾點蓮塘雨
曾上詩人下直衣
寓望
蒲根閣閣亂蛙鳴點水楊花半白青隔岸風來聞鼓吹
柳隂深處有園亭
戴花
病來杯酒懶重持強為花殘折一枝人老易悲花易落
東風休近鬢邊吹
玉堂
玉堂隂合冷窗紗雨過銀泥引篆蝸萱草戎葵俱不見
蜂聲滿院採槐花
夏直
玉堂睡起苦思茶别院銅輪碾露芽紅日轉階簾影薄
一雙蝴蝶上葵花
湧雲樓雨
片雲頭上一聲雷欲到冠山風引迴窗外忽傳林葉響
坐看飛雨入樓來
簾雨風斜不上鉤闌干吹濕怕人愁雷聲驅雨東山去
指下斜陽恰半樓
中秋日郊外遇雨
斜風吹雨水生寒荷盖傾珠下芡盤驚起鷺鷥眠不得
衝煙飛過蓼花灘
華山
石頭犖确水縱横過雨山間草屨輕未到上方先滿意
倚天青壁看雲生
濟源四絕
歌管年年樂太平而今鉦鼓替歡聲裴公祠下無窮水
好乞餘波為洗兵
祠前繚繞無窮水竹杪參差不盡山極目水窮山盡處
天壇猶在白雲間
樹映樓臺水映空溪容林意兩溶溶夏山如醉無人畫
遠處微茫近處濃
毿毿雲木曉相參寺枕龍蟠十頃潭一徑通幽竹深處
居人似指侍中菴
雨晴
一春不雨漫塵黃碧瓦朝來泛霽光留得紫葳花下露
幾招渴燕下雕梁
蟬
薄薄秋雲兩翼輕淤泥脫迹更恢聲可能枵腹涼隂底
受盡人間風露清
即事
樓頭不見暮山重遥認青林雨意濃一陣風來忽吹散
斷雲還補兩三峰
金水河
金水河邊駐馬時熙春閣外夕陽微舊時同樂園前水
曾照寒鴉幾度歸
晚登太史臺
雲鏤殘陽一綫金西風吹雨破層隂歸鴉時有紅翻背
返照依依在遠林
市橋落日與波平返照前灣别舸明不覺城頭來暝色
回看天際暮煙生
同樂園二首
春歸空苑不成妍柳影毿毿水底天過却清明遊客少
晚風吹動釣魚船
石作垣牆竹映門水回山複幾桃源毛飄水面知鵝柵
角出牆頭認鹿園
載梅
滿車飽載梅花共車聲幽幽不成弄月落參横畫角哀
横眠正作梅花夢
遊崆峒四絶
西鄰鳥鼠北朝那涇水東流入大河一上參雲亭上望
山川滿目夕陽多
金湯形勝滿秦中戰鼓驚飛北塞鴻為向崆峒山試道
可能高枕聽松風
斷碑零落任苔封想像當時問道宫煙鎖洞天三十六
時人空禮白雲中
萬松聲裏暮濤寒盡在參雲一望間只欠懸流二千尺
天風吹下翠屏山
繫舟山圖(裕之先大夫嘗居此山之東巖)
山頭佛屋五三間山勢相連石嶺關名字不經從我改
便稱元子讀書山
虎牢
兩崕峽束枕洪濤自古英雄爭虎牢蒼天胡為設此險
長使戰骨如山高
史公奕
李鴈門
天下三分二屬梁區區獨木欲支唐錦囊三矢傳遺恨
不救朱三著赬黃
朱瀾
黃筌雀蝶
飢雀喧爭蛺蝶孤錦城宫闕見丘墟老筌妙意誰知解
丹粉圖中有諫書
宫詞
太一芙蓉上下天秋波澹澹白生煙採蓮宫女分花了
笑把蘭篙學刺船
張彀
石淙(天后離宫在崧山曲河即東坡為韓子華賦詩處也)
潁水洗餘高士耳是非猶恐汚人牛區區武媚何為者
水上磨崖紀宴游
張翰
奉使高麗過平州館
昨日龍泉已自竒一峰寒翠壓簷低兼并未似平州館
屋上層巒屋下溪
金郊驛
山館蕭然爾許清二更枕簟覺秋生西窗大好吟詩處
聽了松聲又雨聲
吕子羽
李白醉歸圖
春風醉袖玉山頽落魄長安酒肆迴忙煞中官尋不得
沉香亭北牡丹開
御選金詩卷二十
