欽定四庫全書
御選元詩卷四十二
五言律詩八
劉永之
春日宴胡助教寓館次傳商翁韻
高館向山開相將海燕來蘭殽升玉爼椒醑瀉銀杯雨
竹藏幽鳥風花點綠苔傷春無限意偏憶豫章臺
畦樂園
郭南抱甕者久與世情疎砌長龍須草林開燕尾渠轆
轤花下轉萵苣雨中鋤蔗熟能相寄酬君䪥葉書
贈傳元賓兼謝梁徵士
百里訪柴荆秋原獨自行屐霑山雨滑衣染澗雲輕賣
卜應潜姓工詩不趁名故人枉書札煩為謝高情
溪山漁艇圖
夕陽延暮景秋色遠冥冥流水雙溪綠寒山九疊青石
樓依古木草徑接遙汀釣叟長年在何人問客星
和楊伯謙韻
酌酒長松下垂蘿拂酒杯異禽窺藥鼎乳鹿卧書臺澗
水穿林去山雲帶雨回相期同結屋不厭野人來
送吳德基赴安化令
春江望不極芳草綠江潯千里長沙道孤帆去客心縣
城依水國吏語帶蠻音到日應無事華亭自鼓琴
玉峽潭陂山莊
歲杪涉風煙連村熟芋田路危楓葉斷石險桂根縣鹿
柵成山疊漁梁阻澗泉争心逐時化耕鑿喜安然
題張四孝廉山居
家住秋山下紛紛霜葉飛雨微檐滴緩風急雁聲稀楚
國戰初罷贑城人未歸憐君奉甘旨終歲掩柴扉
經湖口縣
古縣開湖口高檣集岸隈山從廬阜起江向武昌來近
水皆楊柳荒城半草萊客心元自速更遣曉風催
題方方壺畫仁智圖為道士王默囦賦
玉檢神仙記瓊臺羽士家軒窗明日月冠佩翦雲霞白
鶴窺殘奕青童掃落花憶曾訪丹術楓徑駐輕車
陳君心吾以黃鼠筆見貽此筆唯京師多用之
江南罕得也賦此贈之
冰鼠金毫銳霜筠翠管長攜來南郡遠制出北州良内
史來禽帖黃門急就章秋林多柿葉揮灑興難忘
貢性之
梅花扇
香雪綴晴梢東風暖未消路經蘇小墓船泊段家橋瘦
倚吟邊竹寒低月下簫逋仙杳何許千古若為招
過破衣菴訪阮子昌
行過河西曲來尋小阮家繞籬都種菊十月未開花遠
樹含秋色輕雲護晚霞也須頻到此隔屋酒堪賖
題畫
窗戶碧玲瓏看山面面通樹涵雲外雨涼度水邊風瀹
茗嗔童嬾揮毫對客雄笑談如著我也入畫圖中
題王師文半篷春雪圖
香是臨流得詩因倚櫂成岸移驚樹轉牆礙覺枝横似
隔僧廬見如緣閣道行榜人歌斷處疎影月三更
買閭
和年弟聞人樞京城雜詩
鳳詔頒初罷花陰轉玉墀鹽梅調鼎餗絲竹奏咸池風
静爐煙直雲開扇影移紫薇花下客争賦奪袍詩
霄漢樓臺湧春風燕雀飛櫻桃臣舊賜苜蓿馬新肥清
漏傳銀箭紅雲護衮衣窮經晩進士慚授一官歸
雪
朔風吹破屋曙雪下繽紛六合渾清氣千山盡白雲老
蛟深閉蟄獨雁遠呼羣想像西湖路梅花瘦幾分
春雨有感
曉雨連山白春雲壓地陰叢篁棲雀亂芳草落花深水
闊西江眼天長北闕心孤桐閒在壁忍操越南音
盛彧
過漢浦塘有感
涼飇生綠浦鳴櫓對青山感舊人何在傷秋客未還身
名難自保世事故相關誰識桃源路攜家老此間
往歲攜妻子小龍江上村主人親補屋鄰父共開尊一
别迷雲樹重過掩蓽門欲尋題壁字嗚咽不能言
丁鶴年
汨汨
汨汨在塵埃羈懷不暫開病將顔玉去愁送鬢絲來招
隠慚高蹈扶顛乏大才行藏成兩失回首有餘哀
送四兄往杭後寄
臨别強言笑獨歸情轉哀離魂悽欲斷孤抱鬱難開太
守隄邊柳徵君宅畔梅過逢如見憶煩寄一枝來
逃禪室卧病簡諸禪侶
高秋多病客古寺寄黃昏野迥常疑虎天寒早閉門離
愁燈下影鄉淚枕邊痕賴有諸禪侶情親似弟昆
登北固山多景樓
風月無邊地乾坤有此樓城隨山北固潮蹴海西流眼
界寬三島胸襟隘九州階前遺狠石誰復話孫劉
春日海村三首(錄二首)
地僻囂塵遠人稀習俗淳花時恒獨往隨意踏晴春斑
竹過頭杖烏紗折角巾蕭然多古意何媿葛天民
門巷絶輪蹄春深綠草齊風光不相負泉石且幽棲卷
幔通花氣移牀避燕泥時時得佳句自向竹間題
寓慈湖僧舍次龍子高提舉韻
迢遞過蘭若淹留為竹林疎鐘雲嶠迥孤竹雨窗深長
嘯非懷昔狂歌豈避今秖緣諸漏盡不受一塵侵
武昌南湖度夏
南浦幽棲地當門罨畫開青山入雲去白雨渡湖來石
潤生龍氣川光媚蚌胎芙蕖三百頃何處著炎埃
病衰
病骨秋增痛衰容日減華臉霞憐竹葉鬢雪妬菱花往
事嗟何及歸程望轉賖少年歌舞地此日屬誰家
贈李仙姑
何年萼綠華來降地仙家花擁青鸞節香隨白鹿車清
煇迥雪月元想結雲霞不赴瑤池宴桃開幾度花
吉雅謨丁
秋過弟鶴年書館夜話
弟兄惟吾老宗族有君知萬里尚為客百年能幾時秋
清妨熟寐夜静話貞期明日匆匆别還生兩地思
趙汸
江彦明來訪
敲門知有客已謂是君來亂後交游少秋清懷抱開劇
談無可諱信筆不相猜木落山容淨樓居且莫迴
病中和伯友絶糧韻
貌比年加老憂如病轉深風檐驚淅瀝竹徑怯陰森獨
主籌家難朋來阻歲祲遠書思過雁危坐自沈吟
次韻玉琊雲隠圖(并序)
番陽王本善故居懷玉山之北號曰玉琊雲隠鄉
先達進士董公為之記和陽王使君為之賦又得
星源韓徵君為之圖余嘗過本善所寓見其淨掃
一室琴書圖畫與弓劒雜前培桂植菊怪石纖蒲
幽潔可愛蓋能審巳推分隨所寓而安視竄名尺
籍而有所顧願者不同科也乃次使君韻附于卷
末以釋其幽思云
馬上劒三尺山中雲半間無人尋草迹有虎卧柴關解
甲端陴後懸弓定地還胡為思舊隠畢竟復誰閑
汪克寬
和唐宰山行
山縣千峰疊閭閻雜嶮夷雨香魚撥剌風軟燕差池郭
外耕夫耦桑中穉子嬉絃歌聲教遠民俗變澆漓
夜
元觀空山静秋風晩更清嵐光連霧氣松響亂泉聲竹
戸流星近蘭階落葉平夜寒人不寐獨對一燈明
金㳙
秋夜
四望秋無際凭闌夜未央星榆晴舞葉月桂冷飛香人
澹琴心苦林幽鶴夢長此情當此夕誰肯賞凄涼
山莊
青村溪盡處林密隠孤莊石老莓苔路門荒薜荔牆人
行秋葉滑鶴立晩松涼治畆農歸後蓑衣挂夕陽
江村
寂寂江村路輕煙晩自生遠峯晴有色獨樹暖無聲渚
鷺行看水溪魚賣入城孤舟人不渡兩岸夕陽明
舟次漁浦
雙溪東入浙終日坐危舟流水遠明目小篷低壓頭煙
村鴉入暮江國鷹賓秋一片凄涼景安排獨客愁
浙江曉渡
片帆風力飽涼氣碧颼颼江闊欲沈鴈天空惟見秋漁
歌聞四起人影在中流隔望秦峰出東南第一洲
舟次嚴灘
八月桐江曲青蘋未著花亂雲低壓樹細水淺流沙到
郭無多路依山有幾家故人成遠别相望各天涯
雨後書懷
畏俗久不出其如此意何鬢毛詩白盡山色雨青多曲
偃行蛇草圓生浴鳥波與誰專一壑同和采芝歌
康湖山居
康湖環十里半世樂吟身白屋居寒士青山是故人松
多天不暑瀑近地無塵頗得漁樵趣生涯日又新
别徐處士歸嚴州
浙水連天白輕帆帶雨飛榻懸高士去釣在故人歸秋
盡鴈初過江空魚正肥君如招伴隠我正欲相依
旅懷
江湖為客久歸計與誰論春色草無路雨聲人閉門薄
衣知酒暖病眼覺燈昏蜀水家邊景連宵役夢魂
江樓有見
睡起無忙事寒多不下樓櫓聲和鴈去江影照人愁山
碧雲初曉林紅葉正秋琴書無恙否我欲問歸舟
自述
索居三十載一硯鐵穿磨學淺非時用人生奈老何竹
房來暝早花塢聚春多静坐無餘事門前水自波
村居
荒草無行路人家隔小溪雨多嵐氣重石少水聲低病
鶴依松立寒雞傍砌啼近來渾嬾動静處欲幽棲
蜀墅頭
溪頭自舒散天澹夕陽微拂石松邊坐看雲水上飛舊
磯雙鷺下小櫂一漁歸不覺吟成久苔痕濕上衣
雲門道中
三月山南路村村叫杜鵑白雲千嶂曉斜月一溪煙水
冷長松井春香小薺田何時移别業來往繡湖邊
秋夜有感
苦吟人不寐中夜啟幽扉明月霜初下西風葉正稀家
貧豚有子天冷客無衣感事忽如夢孤螢入我幃
謝應芳
崑山時州治移居太倉
孤峰雲疊疊舊邑草蕭蕭覓石敲新火挐舟趁早潮沙
田紅稻熟溪網白魚跳寂寞悲秋客篷窗酒一瓢
避雨
繫馬庱亭東題詩野店中長河飛白雨高樹灑清風州
界纔相接鄉音便不同野人來問字錯認是楊雄
贈道傳上人
偶識廬山遠山莊借客居撥雲分臘酒踏雪送寒蔬門
俯溪光迥窗含野色虚相過兩不厭燈火案頭書
舟中懷辛至善
春草綠如許之人猶未歸江東雲度水馬上雨霑衣王
事驅馳久家鄉信息稀多情舊時燕還繞畫梁飛
贈章彦復省掾
相約攬秋色淞江來小舟留人十日雨洗耳百花洲祖
逖鞭方著張良箸可籌吾廬吾自愛霜菊晩香幽
顧仲瑛避地嘉興幾二年聞回崑山往不見遇
作詩寄之末章兼簡白西長老二首
細雨清明日扁舟過玉山傳書元有誤飛鳥竟無還芳
草萋萋碧落花點點斑題名牆外竹黃鳥正間關
客來常問信書去半沈浮兩度黃梅雨相思白髮秋樵
漁今短笠山水古長洲寄語天寧老龜巢賦詠不
結茅東郭歲晚言懷
過客應相笑衰翁未得閑酒經方補注詩稾又重刪藜
杖家家竹籃輿處處山數朝天色冷高卧掩柴關
次韻言懷二首
風冷柴門閉齋居縮似蝸小橋平陸里識字老農家野
飯常留客村醪頗勝茶早梅谿上折斜插膽缾花
貧居家事少客去跋溪閒茅屋牽蘿補蘭階擇草刪雪
添南浦水雲暗北窗山孰謂寒如許雞鳴客度關
孔思吉
題破窗風雨圖為劉性初先生賦
寓館臨苕水清吟破寂寥軒窗秋淡淡風雨夜瀟瀟研
沼沾應濕書衣亂欲飄曉來佳客至留話且停橈
謝師善
菊山詩
水精宮裏客不用住柴桑溪上曉雲碧籬邊菊正黃歲
華甘自老晩節為誰香安得淵明酒看花醉夕陽
徐士茂
送張德常之松江府判官
喜聞張别駕聽鶴到華亭屢試匡時策猶傳教子經篆
香凝燕寢書舫泊鷗汀遙憶題詩處青山繞郡廳
顧常
送吳縣之官嘉定分題賦得夫椒山
夫椒洞庭野積翠窅冥間水倒青蓮影雲梳玉女鬟迴
峯驅越騎掛月照吳關今古皆陳蹟傷離慘别顔
楊明
題破窗風雨圖
十載江湖夢滿空風雨宵窗虚聲易入燈暗手慵挑竹
洗千竿翠林喧萬鼓潮東南枯渴甚藉爾倒天瓢
田耕
秀野軒詩
門掩雨餘苔時因看竹開客閑棋響罷犬吠履聲來雲
冷埋琴薦花繁近酒杯高情與幽思只是覓詩材
丘處機
寄燕京道友
此行真不易此别話應長北蹈野狐嶺西窮天馬鄉陰
山無海市白草有沙場自嘆今華髮還來歷大荒
登夀樂山
地土臨邊塞城池壓古今雖多壞宮闕尚有好園林綠
樹攅攅密清風陣陣深日遊仙島上高視八紘吟
馬臻
遣興
長日閉門坐軒車誰與親鸎花欺白首鮭菜足青春今
古斯文在江湖舊業貧丹心不可道風雨夜來頻
吳江夜泊
不見天隨子令人逸興孤村砧聲自荅岸鳥語相呼河
漢回西極星辰入太湖古情吟不盡明月照姑蘇
田家
地偏生事僻轉覺入城遙犬吠三叉路人行獨木橋炊
煙時滅没村酒自招邀昨日蠶新浴柔桑綠滿條
德清夜泊
遠色變昏晦卸帆依淺沙浪搜盤岸木風逆赴巢鴉細
草官塘直長煙野日斜寒機聞夜織燈火是誰家
聞鴈
知汝幾時到先令獨客聞雨昏低度屋風急亂穿雲衡
岳路猶遠吳江夜正分如何傳素札為我弔湘君
野宿
野宿投村舍搴衣度石矼鄰雞喧暮柵寒蟹上燈窗戍
鼓淩雲擊城鐘入夜撞蕭蕭楓葉下鴈巳過吳江
野步
野色畫難染杖藜春水邊新煙榆木火遲日杏花天村
酒傾壺濁溪魚入膾鮮人生行處樂莫負杖頭錢
久客
白露變榆柳滿城砧杆催故園經歲别遊子幾時回且
盡山公酒難將驛使梅秋聲不可聽永夜獨徘徊
早春聞笛
萬里南州客離家又一年春回苜蓿地笛怨鷓鴣天趁
日裁烏帽尋人賣馬韉歸心憂賦役負郭幸無田
西湖晩思
日落湖水黑衆山生遠塵船回載酒客樓倚獨吟人老
態多思舊時情只貴新籬邊古梅樹開謝幾年春
旅夜
自慚身世拙客裏更關情月樹回涼影秋聲疊夜砧道
能忘畏壘酒不破愁城睡薄吟魂冷西風亦屢驚
湖樓夜坐
孤樓侵樹小老鴈入雲迷月暗水光白夜深鄰語低鐘
聲傳下竺梅信失西溪偶憶曾遊寺塵昏壁上題
冬至即事
結屋傍湖水對門三四峰心灰無復煖鬢雪近來濃孤
鴈雨中過短書燈下封平生故人意衰老不相從
姬志真
紫微東墅秋日
農家收百穀爽氣自西郊屢埽階前葉重添屋上茅霜
凌紅錦樹寒促鬱金苞不見人牛在惟聞牧豎嘲
吳全節
三峰
三峰琳宇狀松老鶴知還江白南徐月樓青北固山浮
雲通地肺古洞敞天關寄語尋仙者蓬萊只此間
薛元曦
燕粟總管翫芳亭子
粟氏林亭好飄飄借馬遊藥闌當戸密花徑近城幽未
許朝參嬾聊為逸興留使君行樂處風物為春柔
送李理問赴嶺北省二首
君向龍沙去迢迢不計程關山殊漢苑河隴異秦城青
草明妃塚黃雲屬國營盛年經此地往事肯傷情
畫省開邊鄙郎官選俊才臂鷹過鴈磧走馬上龍堆氣
候調中律星辰接上台何當瓜及日却向晉陵回
黃石翁
客語
舊時供奉曲歌者亦無人但感歲年晩不知天地春客
猶談寶慶吾亦及咸淳何處楊花過飛來照角巾
午日
世故一炊黍吾生百煉銅客情傷髮白醒眼對榴紅遠
岫冥冥雨疎衣細細風欲論千古恨不見楚南公
張雨
風雪中得金陵諸公詩二首
雪作衆禽驚窗幽亂霰鳴愕然身濩落暮矣歲峥嶸松
竹聊娛拙乾坤若忌名故人不相貸書札到柴荆
落木從風靡支流趁谷斜山空不須說歲去若為遮飢
雀撏窗紙寒魚嚼雪花推書更清坐席煖到昏鴉
湖寺擁碧軒
喧寂一塵隔湖濱出寶坊荷陰分補衲水氣雜燒香書
勘烏皮几茵敷白㲲牀從來已公屋詩客許徜徉
寄洞庭王子正
洞庭山似簇銀闕翠芙蓉安得滄浪子同尋縹緲峰魚
龍隨水落橘柚待霜濃未必桃源似雲帆躡去蹤
齋居偶興
絶澗多靈石中開小洞房醉醒依竹素晴雨看梅黃樹
暗鸎聲澀巖虚水韻長未能超賈馬自足上羲皇
午日簡楊廉夫
客有擁琴至吾寧折簡招足音垂谷口雨氣截山腰酒
倩紅泉瀉花為絳節朝不嫌泥濘極一舸段家橋
雨中
推枕蘧然覺高齋人跡稀卷簾芳草短看雨杏花肥薄
暮寒仍在中林願稍違一遷隨谷鳥喬木是耶非
除夜
忽忽歲云暮徒興白首嗟山留待伴雪春禁隔年花把
卷因遮眼分餳且膠牙自緣身懶惰莫遣送窮車
澗北梅三月始華
陰澗殘梅枿臨流一向欹但存孤注在敢恨一生遲凍
雨如相煦春寒不受吹後時翻見獨宰物遂成私
菌閣
巖架菌芝閣榜題松雪扉雲来畫簷宿龍向墨池歸對
几琴三疊倚闌山四圍仙靈能夜降應得㖟元機
早秋
每嫌新酒少尚喜故交稠籬落三家墅梧桐十日秋月
生微顧兔星淡沒牽牛亦欲觀多稼江湖雨未周
開元真人見貽劉商觀奕圖石刻毫髮布縷皆
盡精妙蓋李龍眠臨唐畫本茅君彦模勒為玉
局仙翁所藏云
薪桂蘇蘭者能來立坐隅徒聞玉楮刻遂信石枰圖妙
蹟傳仙李高名重大蘇向來林下意不敢易樵夫
鄭守仁
和句曲張外史韻寄上清薛外史
明月照寒水清霜積厚冰知君多念我為客獨依僧湖
海十年夢詩書半夜燈忽聞江國鴈寫寄剡溪藤
于立
次韻
過雨收殘暑西來水似天秋風生柁尾明月落尊前慘
淡依山寺欹斜下瀨船清歌不成調思爾枕書眠
蔣䒶與
周侯祠
墳穿金甲去英氣孰能齊射虎城南麓斬蛟祠下溪政
聲傳宇宙文燄拂雲霓莫怪征西事令人倍慘悽
徐雲
苦憶蛇山勝雲峰最上頭江流倚天白嵐雨入簾浮野
鳥朝飛去山猴夜不收儘堪怡歲月何必問丹丘
圓至
送宗岳歸青蓮
布囊詩幾卷歸計亦凄涼不惜經時别應知聚日長石
峰蒸玉氣井水浸蓮香曾許為鄰寺招余住竹房
道英
寄蘭壑宗長
同宗同在旅彼此繫微官所去無多遠其如相見難連
雲秋樹老卷雪暮濤寒幾度空江上思君獨凭闌
客夜有感
十載紅塵海漂流笑此身山川孤館夜風雨獨眠人嗜
茗真成癖工詩不療貧還家須及早垂白有雙親
宿睦州祖師菴
菴依兜率寺小憩俗心灰竹密暑不到窗虚風自來山
昏飛鶴下磬斷定僧回拂拭殘碑看年深厚綠苔
倪秀才歸越
君歸何處所迢遞浙江東千里故人别一尊今夜同客
愁燈影外蛩語月明中潮水將離思茫茫逐去篷
重游淨慈憶沅禪師
慧日峰前閣重來百感增空存黃面老不見白頭僧道
偈書猶在埋銘刻未曾有詩行已久何必上傳燈
寄祖雍上人
破衲卷秋雲入山深更深似聞營梵刹應不礙禪心寒
瀑瀉蒼壁晩花生古林遙思明月夜誰聽穎師琴
勝禪人遊廬山
飄然廬嶽去破衲共枯蕂此地山林勝令人肌骨清蓮
開千柄雪瀑挂一條冰五老如相見煩君為寄聲
寄劉仲鼎山長
我已浮屠隠君仍冷掾遊向人空說項何地可依劉風
雨殘燈夢關河落木秋近聞吟更苦應是雪盈頭
梁秀才南歸
交情方脫略忽爾話歸期萍水相逢處梅花欲寄時蠍
多投店懶馬瘦到家遲去去西湖上春風柳未絲
希陵
山中
心多與世背獨未與詩忘得句忽自喜從人道我狂溪
光和月白露氣滿山涼自笑甘清苦年來髮已蒼
善住
秋居
棲遲寄窮巷不異住荒村寒草生枯樹秋苔上敗垣衆
山皆繞郭一水獨當門抱甕非吾事乘閒學灌園
秋日野望
寂歴村橋畔夷猶野望時路長征騎疾風定去帆遲城
晩牛羊下天秋草木衰數聲何處笛渺渺隔煙吹
贈隠者
生無軒冕志老不釋漁竿對食慚周粟紉衣尚楚蘭江
城猶雨雪花柳政春寒窮達皆由命初非行路難
鄧隠君牧
標格類孤鶴翩然獨往還彈琴坐白石把酒看青山䰅
鬢經年改身心竟日閑料知塵世事無復得相關
送人之冷泉
兹游無伴侶遠樹獨依依日落征帆急天寒過客稀斷
雲隨竹錫殘雪照麻衣應渡西湖去聞鐘入翠微
楊花
池塘春欲暮散漫復霏微未得為萍去先來作雪飛帶
泥黏燕觜和雨點人衣向晩東風急飄零無所歸
送白雲之鄞
澤國東南郡迢迢接會稽人煙逢海斷山木與雲齊夜
汲分波月晨征候店雞却愁孤錫返草暗竹房西
歲晩二首
蘭若依城市蕭條門巷深夜闌春漏斷窗近曉寒侵書
幌無燈火禪堂有磬音幾番清梵罷紅日上遙林
陋巷寡輪鞅開門對翠屏冰銷春水綠雲盡晩山青嫋
嫋來孤篴熒熒見小星亂鴉棲巳定猶自步閑庭
蟋蟀
西風吹蟋蟀切切動哀音易入愁人耳難驚懶婦心寒
燈孤館外秋雨古城陰聽極無由寐終宵費苦吟
宿山寺次韻子封先生
暝投雲際寺深殿一燈微海底月巳出山中僧未歸澗
聲經雨急林影入秋稀明發尋征道還愁露濕衣
寄友生
分違若未久相憶似多時後會將何日重來預作期夕
風翻急浪寒月墮高枝寄語同人說詩翁鬢已絲
晩望懷巖栖翁
晩望荒臺上孤笻手自持柳條擎雪重溪鳥遡風遲枯
草春還發陰雲凍不移何當高世者來此共題詩
寄中峰長老
中峰峰頂寺長憶舊游時雲暝鶴歸急山深月到遲亂
藤縣雨壁壞帛挂風枝終亦攜瓶錫相從支遁師(寺晉支遁)
(禪師道場)
霣葉
霜後色初變風高始亂零和雲流遠澗雜雨下空庭埽
處兼僧影燒時帶鶴翎翻思在春日繞屋正青青
送中上人歸里
相留巳無計欲别手重攜客路連愁遠鄉山入望低野
花秋寂歷江草晩凄迷舊隠重歸日寒螿夜夜啼
秋夜獨坐
解帶坐盤石翛然四體輕夜涼蛩語細天淨月華清孤
燭明深殿哀笳起廢城寥寥塵境外誰識此時情
次韻登石城
振策登危堞東風鴈北歸清江愁外闊遠樹望中微草
色和煙重鸎聲帶雨稀緬懷千古事客淚墮麻衣
寄宋子虛
儒釋門雖異詩書味頗同有心依澗壑無意謁王公午
鼎篆煙碧夜燈花穗紅曾聞少年日幾度過遼東
嘉定顯慶寺
艤櫂逢精舍松扉晝不扄暮雲兼雨黑寒樹帶煙青鳥
散庭還静龍歸水自靈徘徊未能去石塔語風鈴
餘生
短鬢霜侵久餘生懶問交愛閑忘俯仰養静倦推敲花
露縣蛛網芹泥落燕巢有時幽興劇扶杖出衡茅
秋懷四首
涼風動寥廓庭下草初黃病骨知寒早愁懷覺夜長孤
城淹歲月重露迫衣裳黑髮渾無幾尢宜事退藏
砌冷候蟲急燈昏幽夢長秋風吹草木天氣入凄涼門
掩荒城月鴉啼古堞霜無成今白首身世轉堪傷
磵曲獨盤旋人間事屢遷艱難銷壯志衰朽惜殘年世
有還珠浦生無種玉田歸來華表鶴亦勸學金仙
抱景坐虛室翛然誰與同像金輝夕燭簷鐵響天風汛
大潮應滿林深葉未空江南秋欲老腸斷北來鴻
陪山村先生白提舉宅清集
展席當清晝凭軒野思饒苔隨屐齒陷雪入酒杯消看
竹鶴先舞彈琴梅自飄風流餘二老相對話前朝
盆竹
瓦缶不多土娟娟枝葉蕃豈知么鳳尾元是古龍孫蒼
雪灑禪榻細香浮酒尊王猷來此見應亦為銷魂
舟次吳江
客路渺無際崎嶇何日平積煙迷遠樹殘照下荒城水
宿先歸港朝行暗計程長橋知漸近笳鼓隔林鳴
寶帶橋
運得他山石還將石作梁直從隄上去横跨水中央白
鷺下秋色蒼龍浮夕陽濤聲當夜起併入榜歌長
瑤
遊虎丘有作
寺古多佳致重閑遠訪尋樹根搘殿脚塔影落池心坐
久雲凝石吟多風滿林相看已迫暮歸鳥入煙深
行端
寄晦機和尚
流落似孤篷君西我在東二三千里外一十五年中老
去頭毛白寒來樹葉紅所期盤石上松月夜禪同
清珙
溪巖雜詠(錄四首)
一钁足生涯居山道者家有功惟種竹無暇莫栽花水
碓夜舂米竹籠春焙茶人間在何處隠隠見桑麻
紅日半銜山柴門便掩關綠蒲眠蓐軟白木枕頭彎松
月來先照溪雲出未還迢迢清夜夢不肯到人間
扶杖入松林閑行上翠岑鶴羣衝鶻散樹影落溪沈野
果棘難採藥苗香易尋澹煙斜日暮紅葉半巖陰
結草便為菴年年用覆苫紙窗松葉暗竹屋蘚花黏麥
飯惟饒火藜羹不點鹽生涯隨分過誰管世人嫌
至諶
寄虎丘逢上人
短簿祠前客才華老更成題詩臨劒閣把酒對江城雪
乳香初泛冰絲韻轉清空山坐相憶寒月到窗明
逢
遊虎丘
憶昔少年時來遊短簿祠細臨顔魯字熟讀老坡詩塔
影人登閣車聲水上池安知垂白髮重此得栖遲
元本
柬許廷佐
近聞新出處水北古招提鵰鶚淩塵出驊騮顧主嘶失
弓還問楚抱瑟謾過齊道上將軍柳詩篇莫浪題
祖柏
誠道原溪山晩霽圖
微雨過溪上青山草閣前牛羊知返逕童稚喜歸船煙
樹村村鳥春泉處處田披圖憶芝阜頭白尚安眠
至奐
春草池綠波亭
為愛幽居好清池近草堂雨晴春澹沲月白夜光芒憶
弟情何極題詩興不忘秖應無俗事濯足向滄浪
淨慧
寄梅雪朱隠居
何處風篁好漁莊路匪遙水先清暑簟花映赤闌橋座
客分詩卷鄰姬浣酒瓢離懷無可贈清夢過蘭苕
宗衍
秀州東郭舟中
自在眠沙鳥參差入郭舟山林吾計拙天地此身浮曉
氣成雲住晴波雜霧流攬衣疑厚薄十日暖如秋
吳江晩泊
風壤三洲接江湖一水分虹消滄海雨日落洞庭雲客
意終難盡漁歌不厭聞長思陸魯望不出可忘君
楞伽寺
疊嶂來山尾平湖對寺門登危逾近郭望迥更連村客
醉迷花畔樵歌坐樹根不煩留煮茗雨過井都渾
惟則
送時無擇維那歸閩
百計歸難禁生緣樂未窮聽鐘榔葉雨欹枕荔花風客
久閩音化交深楚俗通片帆明日遠雲斷海天空
善伏
復登方丈小樓次孟學韻二首
黃葉下松徑驚看天地秋亂山晴對戶皓月夜當樓野
迥煙光薄溪清水氣浮坐陪元論久終夕竟遲留
溪山逢俊彦濟濟豈凡羣秋興懷張翰時名並陸雲幽
花平檻發啼鳥隔林聞久坐多餘興詩題更共分
斯藴
次李德輿韻錄似良夫
林深人跡絶石冷凍雲多自得琴書樂從教歲月過玉
泉涵硯沼金磬出煙蘿東閣觀梅興時來水部何
法智
閶門晩歸和韻
郭外罷持鉢晚涼歸路幽鼓鐘煙際寺燈火水邊樓藜
杖苔痕濕荷衣月影浮禪翁歌白雪才薄愧難酬
大訢
佛智師歸仰山
蚤發扶輿拜燈明愛白頭故鄉元自好游子獨淹留壯
業真何用孤懷未忍休始終存衆望不敢畏離憂
送張用鼎遊燕南
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
次韻寗宣尉
將門三葉貴古劒削霜硎霧卷烏蠻淨風生碧海清投
壺驚甲帳飛墨動雲屏未愜清遊興松房聽雨聲
送别
沙鳥高低語江雲斷續飛青山攜手别秋日故人稀落
落芳心在悠悠昨夢非歌長不用續鯨浪暗吹衣
送薩天錫照磨赴燕南憲幕
蕭寺留詩别高懷不負公江聲元自急山勢古來雄下
榻疎鐘雨登臺落木風重來無幾日除道避乘驄
楊執中幼與予同舍自予去鄉里一别四十五
年矣乍見俱不相識承惠詩二首次韻謝之
勛業雙蓬鬢江湖萬里心扣舷山月近欹枕夜濤深多
士懷東觀何人賦上林只將絃上趣白雪寫遺音
青衿巷南北雞犬識比鄰驟面初疑夢論交晩覺親文
章元有命耕釣豈無人老矣非吾願滄洲合問津
次韻奉荅吳可堂左丞致政寓九江見貽
晩節陶元亮平生賀季真雞豚栗里社賓客午橋春風
物三生夢功名百歲身種蓮每負約金地不生塵
本誠
秋晩溪上作
日暮東溪上秋深景寂寥葉稀林影薄水落岸痕高野
燒明江島漁舟入浦橋故人煙水隔悵望首空搔
善學
宿晩村
眺望前村近桑麻路欲迷過田衣拂水緣徑屧沾泥遠
嶠寒煙合空林夕照低村翁留我宿也解說禪棲
遇隠者
杖策雲間去迢迢入薜蘿踐崖登白石行逕踏青莎樹
密連居址橋危隠竹坡人煙皆四絶惟我獨經過
宿荒院
行歸山院晩煙火隔人家垣倒自來鹿草深多聚蛇空
廊無月照古殿有雲遮年代尋碑辨文章半蘚花
舟泊
水國微茫處凝眸景趣多天光船底漾雲影棹邊拖動
我清幽興聞他欸乃歌不知臨去晩落日蕩狂波
江静雨初收湖光滑似油岸如隨棹轉山欲趁波流牽
興多浮荇忘機足野鷗夜聞漁父笛欲破一天秋
山房獨坐
山房無一事西日送殘曛飯取胡麻煮香將柏子焚草
坡聞牧笛松塢響樵斤怪底窗昏黑簷前一片雲
大圭
五日弔古
楚國大夫去彭咸從所居秖今浮水馬何處問江魚異
俗悲遺事離騷讀舊書一觴川上酒斜日雨疎疎
圓丘
瀑布
滿目飛晴雪丹青見白虹天機乘不盡地軸卷無窮蕩
漾沈寒玉飄零散冷風人間何處著應直到龍宮
孫氏蕙蘭
綠窗詩
窗裏人初起窗前柳正嬌捲簾衝落絮開鏡見垂條坐
對分金線行防拂翠翹流鸚空巧語倦聽不須調
小閣烹香茗疎簾下玉鈎燈光翻出鼎釵影倒沈甌婢
捧消春困親嘗散暮愁吟詩因坐久月轉晩妝樓
李黨學女
詠巴家富詩
誰道巴家窘巴家十倍鄒池中羅水鳥庭下列蝸牛燕
麥紛無數榆錢散不收夜來添驟富新月掛銀鈎
鄭氏允端
讀文山丹心集
籍甚文丞相精忠古所難舍生歸北闕效死只南冠血
化三年碧心存一寸丹偶攜詩卷在把翫為悲酸
題畫
誰貌江南景風煙萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
無名氏
脩竹
脩竹深深處人間俗慮消時將碧玉調寄與白雲謠雪
乳臨風瀹冰花對佛燒思君不可見乘興動蘭橈
衞芳華
聚景園
湖上園亭好重來憶舊遊徵歌調玉樹閱舞按梁州徑
狹花迎輦池深柳拂舟昔人皆已沒誰與話風流
御選元詩卷四十二
