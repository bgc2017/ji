欽定四庫全書
御選宋詩卷五十九
五言長律三
朱長文
仲春上丁知府金部躬率僚宷釋奠於先聖既
而升公堂命學官講書竊惟中庸之篇自安定
先生嘗以是誨人閱歲既久嗣音者稀某孤陋
無似竊慕前哲其啓講也今龍閣黃公嘗臨之
其終講也金部使君又臨之郡儒在列咸與榮
觀輙成五言律詩二十韻敘謝
天意紹斯文成書在聖孫一篇窮妙理萬古誦微言美
行敷華葉精誠固本根並明參日月幽贊極乾坤奥義
誰鑽仰真儒善討論(謂安定先生也)披雲觀泰華行水自崑崙
庠序非才處詩書素志敦崇朝羞倚席暇日廢窺園辨
惑開羣聽潛心到大原意將追往哲學豈為專門盛府
連稱治耆英繼典藩始終臨講席前後枉高軒全帳羅
金鼎盈庭倒玉樽旌旗來有慶衿佩寂無喧士識師資
貴民知道義尊僖公史館頌鄭校相君存芹藻歡欣意
陵阿長育恩中材多杞梓寶器列瑤琨五紀登朝盛羣
英著籍繁美哉文正學遺澤洽元元
劉弇
題仰山二十韻
維南斗牛下萬仞聳崔嵬日上光先占江盤勢却迴一
方蒙雨露幾處對樓臺不逐秦鞭去曾經禹載來雲生
風慘澹&KR1413;泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧(蕭公兄弟廟在山下鄧表昔於此上升有壇存)精藴瓊瑰寶奇
鍾杞梓材僧軒宜薜荔樵徑怯莓苔旁睨龍洲橘前瞻
庾嶺梅仙經饒地脈賦筆讓天台神物多靈貺農田少
旱灾隱居須獨行吟詠亦難才何客能依止伊余敢語
哉一麾誠繫滯四友阻追陪(謝靈運與族弟惠連何長瑜荀雍羊璿之共為山澤)
(之游時人謂之四友)未脫紅塵累徒嗟白髮衰夢頻生枕席賞每
倒樽罍預恐瓜期待圖歸作醉媒
鄒浩
次韻慎微雪
萬物歸根後端來兆物華仙姿擬鶴氅雲路擁羊車但
喜天時正寧知帝力加有田皆玉粒無樹不瓊花浪說
朱蹄馬空餘白首鴉酒邊深薦爽穽處巧藏窊徑斷回
樵斧波横倚釣槎高門委金帛陰壑脫龍蛇功茂豐年
榖名喧好事茶叢輕頽瓦竹搖迥動籖牙蝶冷殘初夢
蜂寒閟兩衙殷勤非俗韻瀟灑是生涯火變人窺異軍
潛夜肅譁暗香迷綻蕊新築露平沙寸食方從寄扁舟
未可拏只應清興在猶似子猷家
唐庚
峽路
上馬復下馬羸軀不暫停鈴聲今古道柳色短長亭亂
石波翻雪洪崖岫破青羊歸㳂絶壁鹿飲入寒汀兩岸
横遮月中天略見星雲來通玉壘江去背滄溟春少花
難折霜多葉易零愛山猶著物畏棧未忘形事業知安
在艱危已備經宦游方此始何日遂鴻冥
游仙雲宫
出郭三竿日横江一葦杭雀飛田有麥蠶罷野無桑下
馬危梯滑開門古殿香雨餘丹井溢苔入醮壇荒畫老
星辰動碑殘歲月亡鐘聲落城市符祝走村鄉野鳥啼
巴蜀山崖刻漢唐臨歸更回首惜此一襟涼
傅察
清微亭分韻得空字
縹緲千層外縈紆一徑通飛甍明落日巨棟桂斜虹賞
眺資公退招邀得調同九天開浩蕩萬象入牢籠水色
連晴碧雲容借晩空清來庾公興快挹楚王風座側金
罍倒樓昏畫角終明朝車馬客陡覺厭塵紅
李綱
自梅趣汀行小路墝埆危甚六月十一日宿金
沙寺
觸熱過梅川墝嶅鳥道邊林深晴有霧土曠晝稀煙略
彴横溪小籃輿礙石偏亂蟬鳴翳薈疊澗瀉潺湲閩嶺
雖近止江鄉猶渺然何曾愁瘴癘祇是怯危顛借問勞
形役何如穩晏眠遭時正艱棘賦分自迴邅已幸生還
里寧辭險著鞭夜涼棲野寺相對月嬋娟
自劒浦乘舟至水口溪流方漲備見湍激奔猛
之狀賦詩以紀其事
避地適南土捨車登葉舟春溪渾帶雨霽石出如牛詰
曲知操妙飄騰覺去遒煙籠嵐翠滴灘激浪花浮廉利
森排戟盤迴巧轉輈輕生真可戒快意且銷憂灩澦過
三峽蓬壺訪十洲平生志江海暮景侣巢由易象觀嘉
遯騷經賦遠游扁舟吾入手此外更何求
留題天寧明極堂
久客若飛蓬年年氣味同猶欣容榻地更得化人宫鬱
勃炎蒸極巍峩棟宇雄疎林碎搖月虚館迥含風萬戶
軒楹外三山指顧中靈潮自朝夕大舶各西東悵望關
河遠蒼茫雲海空餘生寄閒曠任運學龐翁
檳榔
疎林滄海上結實已纍纍煙濕頳虬卵風搖翠羽旗飛
翔金鸑鷟掩映籜龍兒濩落咍椰子勻圓訝荔枝當茶
銷瘴速如酒醉人遲蔞葉偏相稱蠃灰亦漫為乍餐顔
媿渥頻嚼齒愁疲飲啄隨風土端憂化島夷
汪藻
龜山上方
度險逢幽處憑誰寫壯懷連甍棲絶壁孤塔表長淮地
本吳風接山今禹績皆潮聲從殷寺竹影自翻階木杪
朱闌出城㘭雪浪埋乾坤迷枉渚霧雨泄陰崖丹葉經
寒在蒼洲向晩佳魚龍宵聽唄猿鳥晝窺齋月滿蠙珠
實霜清磬石諧僧盂收栢子樵徑埽松釵左宦書無雁
南烹菜有鮭風煙欺短髮雲水信殘骸竟作何鄉老虚
慚素尚乖江湖今在眼歸合辦青鞋
廖剛
題南墩舖(雨中聞猿聲素所未識復度二峻嶺蓋亦剏見因紀行役之勞云)
見說龍巖路猿啼今始聞深林埋宿霧高嶺出層雲天
去頭三尺崖垂足二分只愁雙目眩敢恃一杯醺捫歴
泥增滑瘏痡日向曛長安九軌道誰識此艱勤
和周材雪詩
蜡雪緣何喜春工屬此興宿苖沾潤足盭氣滌除仍亂
舞隨空遠輕黏徹體凝漫天飛糝玉極目皎鋪繒帶雨
聲初急搏風勢轉增危簷飄䆳幕疎屋灑寒燈瑟縮鴉
棲怯跳梁犬力勝須臾平坎窞頃刻沒畦塍梅李看山
木瓊瑶數塔層寢眠寧有道賦詠愧非能郭履愁離席
孫窗但枕肱凍從金井水清挹玉壺冰銀闕何勞問雲
臺取次登漁蓑真好畫柳絮足多稱栗冽驚殘歲淒涼
憶舊朋戴君聊欲訪郢調忽難應綺席交銀燭清河映
玉繩詩成凌鮑謝酒渴飲淄渑天朗醒孤鶴風高激怒
鵬齊宫初入夢曉鼓數聲鼟
孫覿
洞庭善慶堂置酒小詩記之
幽曲小蓬壺參差見畫圖亂青山四出一碧水平鋪洲
蕊紅相照沙茸細欲無蓮房軿百子橘圃聚千奴布榖
休催種提壺且勸酤楚腰飛燕燕秦缶和嗚嗚便捷驚
回雪連娟引貫珠西風催畫鷁落日詠驪駒浩蕩川原
隔驚呼歲月徂寥寥清夜夢直擬控搏扶
妙覺寺適軒
古寺秋崖上清風掩半關晩花明豔豔曉溜落潺潺松
筍穿階瘦苔窠蔽石斑翹沙憐鷺靜抱葉看蜂還心以
空無累身從病得閒儀曹獨何事終日賦囚山
老厭風沙惡安閒且當禪開簾延白月倚杖立蒼煙鳥
散人聲裏鐘殘客思邊小蒲風葉偃薄槿露華鮮句好
吟鬚斷歡餘醉夢偏人生但如此何處不翛然
礱巖
日上千峰亂風涵萬壑秋兩崖坼天罅一水漲巖幽絶
岸飛橋過尋源秉炬遊倚空翹翠葆漱石走蒼虬老樹
攙天立奔雲接地流壯懷開浩蕩病骨聳颼飀皓首殊
方去清樽盡日留無人與說似勝事滿南州
周紫芝
次韻道卿詠雪約遵歐陽文忠公令不得用鶴
玉潔白等字
魯史書平尺王春喜可占弄寒初照砌逐吹旋縈簾水
遠還迷望山高遂失尖欺梅時滿樹妬舞或凌襜鵲凍
癡如夢兒嬌喜欲拈人應横短櫂誰且卧窮閻壯士知
何畏衰翁亦懶覘打窗時簌簌拂帽更纖纖獸炭寒仍
在駝裘晩自添鷓鴣茶椀釅鸚鵡酒杯甜歲事新愁破
詩章舊令嚴遙思庾樓夜萬里一寒蟾
染衣亭
聞說郊居勝新穿五畝池暗通山窈窕深住碧漣漪驚
起紅鸂鶒吹翻綠荔枝雨添衣色秀波渡襪塵遲照眼
誰當唾臨流自可詩水清魚莫種秋近荻須移剰欲添
風月何當更渺瀰却憐韓吏部埋甕作癡兒
玉井橋
水滿雙鴛沼花開玉井蓮亭浮幽渚外人渡小橋邊白
羽參差在跳珠次第圓風高與芬馥露重借嫣妍青坂
釣魚老朱闌聽雨眠時從客容與寧借鷺聯拳向日回
征棹歸來賦短篇共邀池上月同看水中天
吕本中
與吳迪吉諸人赴晁季一陳塘范園之游因成
十韻
春風未寂寞頻枉故人車客舍輕寒下邨煙宿雨餘曉
紅留隱映新綠上扶疎妙墨懸高牓殘章得舊書蛟龍
忽舒卷草木自清虚渺渺登臨地悠悠水竹居只今那
復有本自不關渠塘水空遺廟鼉淙亦故墟同行喜佳
士所到即吾廬政恐習池飲風流却未如
曹南過五丈河隄入城訪顔岐夷仲清談久之
乃歸
春色不自惜落花如許愁晴天一望遠漕水十分流每
繞長堤去頻因好句留相隨覓季主不必貸河侯論極
文章秘居兼竹石幽和風落香燼晚日汎茶甌壯節知
無用諸儒誤見收江山亦在眼歲月忽忘憂南郭今喪
我長卿仍倦遊漫成長韻律勝與小蠻謳簿領憎頻過
塵埃懶再謀何須五湖口風雨轉船頭
嚴州九日坐上呈胡明仲常子正
今年得交舊九日會嚴州城角風雲暮天涯景色秋功
名有長鋏行李付扁舟苦恨三年别聊因一笑留病添
文字懶老恥稻粱謀活國須公等吾生便可休
陳與義
道中書事
臨老傷行役籃輿歲月奔客愁無處避世事不堪論白
道含秋色青山帶雨痕壞梁斜鬭水喬木密藏村易破
還家夢難招去國魂一身從白首隨意答乾坤
晚晴野望
洞庭微雨後涼氣入綸巾水底歸雲亂蘆叢返照新遙
汀横薄暮獨鳥渡長津兵甲無歸日江湖送老身悠悠
兼倚杖悄悄自傷神天意蒼茫裏村醪亦醉人
曾幾
雪中登王正中書閣
對雪誰同語登樓似欲仙人家修月戶丈雪散花天山
擁鈎簾外江横隱几前寒深落雁渚清集釣魚船扶病
從摩詰消愁得仲宣庋書明細字烹茗濕疎煙月好還
同夢詩成已下絃明年倘相憶為一到關邊
沈與求
曾宏父作詩别行簡索僕同賦
俗間忘勝踐客裏度春愁拄頰真狂計焦頭乏遠謀剛
疎徒自許德怨浪相求奏乏三千牘詩慚一百籌豈能
資宦達端合辦歸休遣興鵝兒酒銷魂燕子樓枯笻青
草渡老屋白蘋洲此意無窮樂今懷未滿憂轉喉寧問
諱繞指叵思柔二妙看騰躍頻年歎滯留花時閉深院
雲際渺輕舟應念騎曹椽平生信謬悠
曹勛
和賀子忱喜雪
藴玉梅初豔埋青麥自豐漸冰留水硯時喜拂窗風能
賦懷王粲開樽憶孔融警寒方認鶴埽徑屢嗔童色動
書帷白寒侵蠟炬紅剡溪方逸想秀句墮春工豈意疎
慵外猶存引領中君須乘暖景一笑得相同
用李參政游延福寺韻上之
落日泉南郡秋風嶺北城台符均庶等杖屨喜幽行與
客情文重持懷事物輕致君皆典禮躋俗向丕平相業
甌名在詞華鉢韻成豈惟才廣大且復性澄泓賤子欣
承庇微官得代耕孤單常自畏比數欲誰名槖有書千
卷家無屋一楹朝廷今再造心跡漸雙清山轉客容薄
天迷海色横心期奉圮履鎔治在高情
朱橰
九日與數客登善福院之絶頂晚飲茗飲閣予
以病先歸賦十二韻
風日追佳節一川秋意昏臨高分石磴却立數煙村楚
製隨雲物蠻花照酒痕龍山嗟未久藍水想空存鴻雁
頻收唳茱萸幾斷魂拍肩尋熟路登閣換餘樽鐘梵規
繩闊親朋笑語温加籩攜海嶠聞笛憶鄉園夢記南柯
守兵看左角奔詩凡羞晉宋髮短任乾坤汝輩禪心起
今生道眼渾不知東嶂外灩灩湧金盆
姚大本以李義山詩韻作詩題息軒繼作
隱几心疑水攜盆影照山六窗開畔岸一榻埽中間柏
子方饒舌花枝忽解顔定餘牛自牧夢起蝶相關閶闔
初無路蓬萊别有班藏舟知夜失面壁竟西還老矣從
他笑公乎伴我閒乾坤詩更好分寸許躋攀
鄭剛中
和方景南乍晴
闌暑如秋近淮濆氣已清風雷驚夜雨鐘鼓報新晴霧
散槐庭曉雲開魏闕明馬行朝露穩人喜積陰傾初鳥
方爭出殘蟬莫亂鳴小窗偏得睡更待晚涼生
擬送楊帥
久戍思賢日中興入覲時旌旗生喜氣梅柳動寒枝報
國心偏苦安邊計自奇一軍常北出萬騎絶南窺結軌
聞修好櫜弓謹退師浩歌藏戰甲雅拜習朝儀天近雷
風迅雲深雨露滋告庭行有命祖載敢無詩雪意留金
勒歌聲寄玉巵明年秋秫賤釀酒約歸期
黃公度
鳥影度寒塘
秋色滿瀟湘天寒元鳥翔數聲離疊嶂片影度横塘風
翮搏寥廓煙蹤入渺茫乍隨萍荇沒還共水雲長冷浸
千尋碧斜侵兩岸霜凝眸西塞遠幾點帶殘陽
范浚
避盜泊舟武康遠光亭下與同行分和杜工部
詩傷秋及宿江邊閣(錄一首)
帶郭人煙少通村徑路微水光浮棟宇野色動窗扉小
樹無重數前山不合圍艱危臨虎窟奔迫詭牛衣白舫
竟何適丹楓看即稀西園小茒屋知復幾時歸
周必大
明堂慶成二十韻
親饗嚴三歲邦彝重九筵祖宗垂統大天地著功全惟
睿崇昭振于時展吉蠲發揮皇祐日潤色紹興年稽古
千齡契齋心十日專揭名新扁牓(御書明堂及明堂之門)書册屏
葷羶(祝冊御名以九月之七日書)假廟陰雲剥升煙皓月圓無風搖
燭影有瑞燦星躔不值連宵雨那彰倏霽天二觴猶翼
翼百拜愈乾乾(三日行禮上拜百餘)歸次徒勞奏(酌獻畢有司依舊制請歸小次)
(上弗許立俟亞終獻行禮)回班特許朘(駕來百官例側班階止之)賀儀隨仗入霑
澤御樓宣(禮畢即時垂拱殿受賀黎明御樓聖躬益莊)獻胙金絲合簪花錦
繡鮮慈皇顔有喜聖孝古無前(肆赦方畢即時獻胙德夀宮禁衛皆賜花)和
氣騰都邑歡聲遍海壖祺祥應曼羨夀禄自延綿臣也
芻蕘賤恩斯雨露偏執綏華蓋裏草赦玉堂邊(玉堂殿名)第
頌甘居後逢辰幸獨先四方今日靖申誦我將篇
范成大
除夜書懷
運斗寅杓轉周天日御迴夜從冬後短春逐雨中來髩
綠看看雪心丹念念灰有懷憐斷雁無思惜疎梅絮厚
眼生纈蔬寒賜轉雷燭花紅瑣碎香霧碧徘徊昨夢書
三篋平生酒一杯牀頭新歴日衣上舊塵埃搖落何堪
柳紛紜各夢槐隙光能幾許世事劇悠哉岐路東西變
羲娥日夜催頭顱元自覺懷抱故應開踴躍金何意青
黃本自災身謀同斥鷃政爾願蒿萊
次韻郊祀慶成
帝德重堯緒天心與舜禋慶期符後甲元日際初辛土
緯扶南極旄胡拱北辰律諧風自艮衡正斗垂寅桂燎
靈宫曉蕭脂太室晨百神森壁壘萬衛密鉤陳日月青
旗色雷霆玉輅塵洗兵銀漢水收雪紫壇春天步臨黃
道仙班像玉宸陶匏宗素樸琮璧慕精純祕祝裒時對
高斿&KR1554;下賓金鐘鳴傑簴朱火熭芳薪日麗雞竿矗天
旋鳳律新端門敷錫後六合共絪緼
上元紀吳中節物俳諧體三十二韻
斗野豐年屢吳臺樂事并酒壚先疊鼓(歲後即旗亭先擊鼓不已以迎)
(節意)燈市蚤投瓊(臘月即有燈市珍奇者數人醵買之相與呼盧彩勝者得燈)價喜膏
油賤祥占雨雪晴篔簹仙子洞(坊巷燈以連枝竹縛成洞門多處數十重)萏
萏化人城(蓮花燈最多)檣炬疑龍見(舟人接竹桅檣之表置一燈望之如星)橋
星訝鵲成(橋燈)小家厖獨踞(犬燈)高閈鹿雙撐(鹿燈)屏展輝雲
母(琉璃屏風)簾垂晃水精(琉璃簾)萬窗花眼密(萬眼燈以碎羅紅白相間砌成)
(工夫妙天下多至萬眼)千隙玉虹明(琉璃球燈每一隙映成一花)薝蔔丹房桂
(梔子燈)葡萄綠蔓縈(葡萄燈)方縑繙史册(生絹糊大方燈圖畫史册故事)圓
魄綴門衡(月燈)擲燭騰空穩(小毬燈時擲空中)推毬滚地輕(大滚毬燈)
映光魚隱見(琉璃壺缾貯水養魚以燈映之)轉影騎縱横(馬騎燈)輕薄行
歌過顛狂社舞呈(民間鼓樂謂之社火大抵以滑稽取笑)村田蓑笠野(村田)
(樂)街市管絃清(街市細樂)里巷分題句(每里門作長燈題好句其上)官曹
别扁名(官府名額多以絹或琉璃照映)旱船遙似泛(夾道陸行為競渡之樂謂之划旱船)
水儡近如生(水戲照以燈)鉗赭裝牢戶(獄燈)嘲嗤繪樂棚(山棚多畫)
(一時可嘲誚之人)堵觀瑤席隘喝道綺叢爭禁鑰通三鼓歸鞭
任五更桑蠶春繭勸(春蠒自臘月即入食次所以為蠶事之兆)花蝶夜蛾迎
(大白蛾花無貴賤悉戴之亦以迎春物也)鳧子描丹筆(紅畫鴨子相餽遺)鵝毛剪雪
英(剪鵝毛為雪花與夜蛾並戴)寶糖珍粔粒(䭔拍吳中謂芝寶糖䭔特為脆美)烏膩
美飴餳(鳥膩糖即白餳俗言能去烏膩)撚粉團欒意(糰子)熬稃腷膞聲(炒糯)
(糓以卜俗名孛婁北人名糯米花)筳篿巫志怪香火婢輸誠(俗謂正月百草靈故)
(帚葦針箕之屬皆卜焉多婢子之輩為之)箒卜拖裙驗(敝帚繫裙以卜名埽帚姑)箕詩落
筆驚(即古紫姑今謂之大仙俗名筲箕姑)微如針屬尾(以針姑卜伺其尾相屬為兆名針姑)
賤及葦分莖(葦莖分合為卜名葦姑)末俗難訶止佳辰且放行此
時紛僕馬有客靜柴荆幸甚歸長鋏居然照短檠生涯
惟病骨節物尚鄉情掎摭成徘體咨詢逮里甿誰修吳
地志聊以助譏評
閶門初泛二十四韻(并序)
淳熙丙午重九後十日家人輩以余久病適新修
小舫勸扶頭一出以禳袚屯滯遂至北城檢校桃
花塢出關傍漕河望楓橋横塘中路而還故有即
事詠景唐律之作
好在馳煙路平生載酒行摧殘身久病契闊歲頻更昨
夜燈花曉今朝稻把晴出門新夢境觸目舊詩情水遠
推篷眩天寬倚柁驚轉灣添繂挽罨岸并篙撐舫後裝
兒女艫前酌弟兄醅香新麯嫩茗味小春輕紅皺分霜
果黃蔫撚夕英纈林疎露屋朱閣靜臨城桃塢論今昔
楓橋管送迎山腰樵擔動木末酒旗明竟日窑煙直中
流塔影横數帆殘照滿一笛暮江平㬠網楓邊桁牽罾
柳際棚岫雲縈石住田水穴堤鳴過渡牛歸宿穿籬犬
吠獰魚寒猶作陣雁遠更聞聲急㯭潮痕出疎鐘暝色
生鄰翁欣問訊逋客愧寒盟一昨成歸卧於今負耦耕
生涯多塌颯心曲漫崢嶸猿鶴休多怨菰蓴尚可羹藥
囊吾厭苦扶憊且班荆
丙午新年六十一歲俗謂之元命作詩自貺
歲復當生次星臨本命辰四人同丙午初度再庚寅長
狄名猶記沙隨會若新童心仍竹馬暮境忽蒲輪鏡裏
全成老尊前略似春三年歸汶上千日卧漳濱剛長交
新泰陰消脫舊屯網蛛縈藥裹竇犬吠醫人窗下烏皮
几田間紫領巾鯢淵方止水鯤海任掦塵波匿觀河見
維摩示病身顰端還一笑默識幼中真(文潞公詩云四人二百四十歲)
(况是同生丙午年僕用此事也)
陸游
壬辰十月十三日自閬中還興元游三泉龍門
十一月二日自興元適成都復攜兒曹往遊賦
詩
勝地惜輕别短笻成後遊門呀一徑異木落四山秋野
鴿翔深竇蟠蛟擅古湫棧危縈峭壁橋迥跨奔流白雨
穿林至腥風卷地浮真成起衰病不但洗孤愁登陟知
難再吟哦為小留回頭即萬里雪滿戴溪舟
平都山(忠州酆都縣)
名山近江步蠟屐得閒行犇鹿衝人過藏丹徹夜明唐
碑多斷蝕梁殿半敧傾洞口雲常湧簷牙柏再榮行逢
負籠客卧聽送船聲乞我誅茅地靈苖得共烹
秋雨排悶
今夏久無雨從秋却少晴空濛迷遠望蕭瑟送寒聲衣
潤香偏著書蒸蠧欲生壞簷聞瓦墮漲水見隄平溝溢
池魚出天低塞雁征螢飛明暗廡蛙閙雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲會消散鼓笛賽西城
憶昔
憶昔西征日飛騰尚少年軍書插鳥羽戍壘候狼煙渭
水秋風夜岐山曉雪天金鞿馳叱撥繡袂舞嬋娟但恨
功名晩寧知老病纏虎頭空有相麟閣竟無緣壯士埋
巴峽(獨孤策)孤身卧海壖安西九千里孫武十三篇裘歎
蘇秦敝鞭憂祖逖先何時聞詔下遣將入幽燕
初夏
已過浣花天行開解粽筵店沽浮蠟酒步艤載秧船古
俗交情久豐年樂事偏出波蓴菜滑上市鮆魚鮮僧閣
梅山麓漁扉禹廟壖丹青不可畫得句一欣然
出遊
八月石帆秋聊為汗漫遊本因尋友去却為看山留小
草題僧壁長吟上驛樓月能從劇飲天可寄閒愁高下
評泉品縱横記酒籌花開遇門入水長信船流骯髒人
雖棄脂韋我自羞此心君不信試往問沙鷗
楊萬里
擬進士金波麗鳷鵲詩
曳練為銀漢鎔金作月波桂花斜麗處鳷鵲得光多雲
葉三秋淨菱花一鏡磨宫簷輝水竹觀影淡星河霧濕
殘宵柝霜明欲曉珂螭頭餘映在劒珮已相摩
淳熙甲辰十月一日擬省試萬民觀治象詩
魏闕春風裏豐城曉日端三朝垂治象萬姓得榮觀老
穉看如堵章程炳若丹九天新雨露一札妙龍鸞遠覽
周官舊重瞻漢詔寬歡聲將喜氣銷盡柳邊寒
擬歸院柳邊迷詩
玉殿朝初退金門馬不嘶院深歸有處柳暗迹都迷紫
陌春無際青絲舞正齊風煙忘近遠樓閣間高低殘雪
鶯聲外斜陽鳳掖西少陵花底路物物獻詩題
朱熹
春雪用韓昌黎韻同彭應之作
既有陽春曲那無白雪謠連天飛不斷著地暖還銷未
掩高人戶難齊衲子腰稍開銀世界漸長玉枝條興盡
愁煙艇行迷認野橋酒腸渾欲凍吟筆為誰搖殘臘成
三白餘寒又一朝香隨梅蕊落輕伴柳花飄神女羞捐
佩鮫人敢獻綃東皇應好事避舍亦相饒
寄雲谷瑞泉菴主
憶昔誅茒日山房我自名風埃猶俗累煙雨負巖耕多
謝空門侣能同物外情肯來分半壑聊爾度平生少待
清秋日閒尋遠嶽盟不知誰是客一笑絶塵纓
擬縣補以蟲鳴秋詩
天籟誰為主乘時各自鳴如分百蟲響來助九秋清未
歇吟風調先催泣露聲乾坤闢氛氣草木斂華英易斷
愁人夢難安嬾婦驚惟應廣成子萬感不關情(古語云絡緯鳴)
(懶婦驚見詩疏)
三月晦日與諸兄為率真之約徘徊石馬晩集
保福偶成短句奉呈聊發一笑
春服明朝換晴川漲綠陰追隨皆勝侣邂逅即初心社
蹟莓苔古禪扉竹樹深移尊真惜日畢景共披襟儉德
遵賢範哇詞愧雅音清和應更好逸想寄雲岑(是日約後會為)
(仙洲之遊)
王十朋
元鳥至
昆蟲方啓戶元鳥亦知辰去自肓風候來逢化日春深
條煙雨濕廣厦羽毛新故壘尋遺跡雕梁拂舊塵早鶯
宜結友秋雁不同賓嘉爾能知義無忘舊主人
遊開先寺觀香爐瀑布諸峰讀李蘇二仙詩知
廬阜之勝在是紀以十韻
廬山何處好勝地有開先瀑水潄寒玉香爐生紫煙碧
霄常近日黃石不知年雁蕩龍湫合豐城寶劒連龜行
似朝斗鶴唳欲沖天馬尾只自洗牛頭奚用穿雄辭惟
太白妙句更蘇仙寺占星流處橋飛月出邊碑方閱華
藏夢巳到棲賢明日游三峽歸心定決然
知宗柑詩用韻頗險予既和之復取所未用之
韻續賦一首三十韻
書閱掦州貢功觀禹化覃香苞分橘柚秋色動江潭(李德)
(裕橘賦動江潭之秋色)破暑花凝雪凌寒葉染藍金衣晴日照(唐宰)
(相賀柑子表云綠葉含煙金衣爛日)朱實碧波涵(柳子厚詩何人摘實見垂珠)未上諸
侯計曾聞四皓談顔歡陸績母業世李衡男送客愈吟
桂(韓退之送桂州嚴大夫詩云家自種黃柑)記時坡詠儋(東坡在儋耳詩一年好景君須記正)
(是橙黃橘綠時)洞庭夸浙右温郡冠江南節物清霜重家山綠
蒂含青黃出籬落朱綠耀林嵐(柳子厚詩密林耀朱綠坡詩竹籬茒舍出青黃)
昔貢千金顆遙馳萬里函(宣政間温州貢柑每顆值一二千)新宜薦寢
廟香可供瞿曇䕫子那能比羅浮未許參(予往在䕫府食黃柑味頗)
(佳然不及温柑遠甚去冬至泉州始食羅浮柑又遠不及䕫子)何人傳黃陸端類列非
聃在品寧為四(李直方第果實名柑子第四)蒙恩或賜三(李德裕賦序上賜宰)
(臣等朱橘各三枚)鄉情寄初熟旅况憶幽探嘉拜親開合珍藏
淨洗甔(甔瓦器也新柑貯以瓦器則久而不爛)行將解印綬歸種當田蠶
根向横陽覓(温柑以乎陽縣泥山為最)泥尋斥鹵擔(種柑宜鹹地)荒蕪耘
徑草封植伴溪柟不用千頭富聊資一餉湛茅齋闢杜
甫仙井吸蘇躭(神仙蘇耽鑿井種橘)佳境妙餐蔗閒庭勝蒔苷(苷甘)
(草也醫家謂之國老柳子厚詩蒔藥閒庭延國老)雁行三峽荔奴視四明蚶欲
繼花為譜(歐公作牡丹譜)應同柳駐驂(歐公柳詩攀條莫惜駐征驂)禦偷籬
著棘愁凍灌添泔(泔米汁也鄉人冬月用以灌柑)掩映青雲葉光華碧
玉篸釀成浮甕蟻蒸辟蠧書蟫(柑橘花蒸以為香可辟衣書之蠧)護蔕
期存乳(柑欲致遠必以蠟塗其蔕)留皮欲去痰(皮能下氣醫家用以治痰)恨無親
可遺松慘白巖菴
擬賦江南寄梅花詩
蔚宗居隴首陸凱在江南手折梅花寄人逢驛使堪吳
都尋半吐楚岸摘新含雪裏開纔一樓頭弄未三情深
殊折柳意重勝題柑溪上千株玉歸與待自探
林光朝
癸已東宫生日
昭代濬源遠高秋寶月前神光浮蜀道瑞氣貫秦川銀
榜應如舊金莖若箇邊龍樓清晝出鶴禁彩雲連妙選
衣冠藪旁開道德淵重爻分九六曲禮盡三千歲閏緣
長歴霜清欲上弦每看禖燕日已入夢熊篇沆瀣通三
殿笙鸞共一天東明到西極作頌自年年
陳造
再遊殖軒小酌
生世吱喧靜平章有不如宦途吾畫虎濠上子知魚去
索長安米歸紬笠澤書兹軒住蒼莾勝日復躊躇酒琖
扶頭後鶯聲禁火餘蘭風度樽俎蝶翅略襟裾有底煙
霄意便為水竹居可須供麯糵未後課耰鋤花蓓紅酣
日池光碧浸虚鶴頭依綠荇龍骨鬧清渠詩境因超忽
愁端得破除時從一吟醉小計百車磲
姜特立
湖光為劉慶遠作
湖水浸坤軸湖光混太清風來縠紋遠夜靜鏡奩平初
訝琉璃軟還疑組練横微茫連澤國瀲灩蹙環瀛破碎
翻千月泓澄印萬甍雨來添點綴日射鬭晶明橋影虹
垂澗杉陰幕覆楹魚跳全薦玉山卧半沉瓊小汎依吳
榜長謠任楚萍屈原終獨醒李白漫消酲暇日宜呼客
平時好濯纓吟哦萬景集未足稱詩情
歌豐年
稔歲非常歲時時霧雨并陂塘留夜月澗谷瀉秋聲卧
裌驚宵冷披紗怯曉清水泉俱自足阡陌更無爭荷鍤
疏餘浸腰鎌候小晴秫材寒眼富酒興老涎生便覺糟
牀注還欣庾粟盈新君鍾瑞慶舊俗迓昇平賽社雞豚
具迎神笳鼓鳴支離徒受粟一飽愧斯氓
梅澗
勝事人間少芳堤盡種梅横枝出疎影蠧枿長蒼苔瀟
灑依湍瀨飄零落酒杯戲魚時躍去凍蝶忽飛來宛似
孤山見還如庾嶺開只將松作友更與竹為媒㢠出千
林表真成百卉魁羞爭桃李豔自是棟梁枚止渴將軍
智調羹上相材風光無著處吟思發春雷
陳藻
城山
雲霧成佳景天明又幾回忽攜詩句入别放畫圖開遠
樹沉如立行歌去似來小船衝雨過高柳接湖栽月傍
孤青樹名呼怪石臺故園無夢想近擬築巖隈
樓鑰
經筵講詩徹章進詩
聖主承丕祚於今歲幾遷昭回光餙物剛健位乘乾善
治新更化當陽獨攬權誅鉏及共鯀擢任列閎顛舊日
方謀始宸心最急先未遑親政理首務闢經筵恭儉甘
卑室尊嚴拱細㫋晝居勤已甚坐侍禮無前講徹詩三
百時逢運半千諸儒深論說六義極摩研俯閱毛公傳
旁參鄭氏箋慨尋中古意重是素王編舊本三千首終
存十二篇雖遭煨燼厄所賴詠歌全開迹因農事安民
在井田成功時邁勺興業大明緜東國思平賦南山樂
得賢艱難由后稷勞來美周宣起自紹熙載迨兹嘉定
年關雎後肇彼殷武遂終焉寵數傳中旨恩光被邇聯
神文期繼踵元祐信齊肩内廏頒雲騎雕鞍絢錦韀茗
分龍焙品香拂御爐煙舞役咸宣力孤生亦備員少時
曾學製老去未忘筌納禄誠休矣歸畊久晏然鈐車俄
促召梓里謂登仙詞禁容揮翰天官命典銓豈知侵暮
境重得侍甘泉朽質何能報孱軀殆欲捐尚思求譎諫
海嶽效塵㳙
杜㫋
賦賢已錄(靜觀趙使君喜棋有是錄約予賦詩)
物理因人創神機自古傳揚雄嗟有法孔子歎猶賢勝
負存虚實初終謹後先按圖嚴畫井起數象周天百戰
期爭道三隅察守邊開基思漢祖復土想周宣審勢攻
無備沉幾救未然勝心遊碧落幽思及黃泉冒利魚貪
餌乘虚雁落弦紛爭忘父子迷惑到神仙守必防重柝
攻須出萬全妄興侵伐意私檀殺生權紿弄心懷詐包
藏智益元甘辭韜甲胄險志匿山川諱忌真情露矜誇
小數專怯圍潛却步貪得暗垂涎見逼難思進相持莫
敢前蹈危鬚捋虎役志耳鳴蟬意滿渾忘食神馳更廢
眠弱形遭毒手短節不空拳悔誤徒批頰矜高欲比肩
禍胎還隱伏陣勢漫緜延詭道非存正羸師合忌堅設
心逾虺蝪攫子甚烏鳶造妙羣心妬趨亡衆目憐淺謀
徒躁進重地莫輕捐黑白因材見雌黃論豈偏高人真
託興遠見始忘筌鑒戒無忘此防虞蓋有焉請看奕碁
句何愧鬭雞篇
程珌
賦得紅藥當階翻
禁近煙光潤階平日影暄黃麻方草罷紅藥正花翻蒨
色浮春動清陰匝午繁心傾青瑣客香滿紫薇垣漏永
文書靜天低雨露温人言有仙骨早晩拜明恩
薛師石
横參樓和老杜韻
僻懶便幽處江湖稱隱心地偏欣改觀樓豁喜初臨暖
日低輕帽良朋接短襟潮聲全有韻帆影半回陰翠麓
添重色鱸風出淺林嶼頭煙瘴遠沙觜浪痕深寂靜雲
歸壑闌珊月近參人家已鼾睡漁父尚謳吟造化由來
久周迴忽見今愛他斜日照顛倒數山沉
周文璞
過葛天民新居
為憶空山雨因嗟短髩霜幅巾終日仄侍女古時妝烏
桕殘林外丹砂舊井傍不留禪月畫只踞淨明牀湖鏡
秋容淡雲妝曉露香汲泉須透脈種果便成行使鶴過
村店攜奴上野航極知秦外叟全似賀知章對佛稱居
士翻經悟法王自將詩檢校尤與竹商量嗟我渾無賴
非公不作狂莫移松下石老子要乘涼
閒居日有幽事戲作
竹暗僧窺戶莎寒鶴上廳壁懸陳處士屏貼少微星纍
甓為疏圃埋盆學蓼汀自知癡得計當用醉為醒野客
兼稱僕幽禽代作伶浴鳧翻碧澗鬭雀墮空庭算數推
三甲防身召一丁案頭松葉響牆角柚花馨梵庋堆書
笈醪罌隱粟缾茅茨隱煙雨雞犬也忘形
李昂英
觀定堂
梵空凭水建蓬荻費芟除岸破羣魚出枝危獨鶴居定
鐘僧睡早揮麈客談虚月滿龕燈小風停幡影疎供盤
多佛果僧飯飽園蔬惟有開山老清高閉草廬
林希逸
山邨暮歸
點點殘鴉過孤邨帶落暉籬邊聞犬吠山下有人歸遠
岫連芳塢長林繞翠微雲深認茅屋風細颺征衣樵唱
同尋徑猿驚為叩扉夜深燈火下兒女共依依
俞桂
和樂天初夏韻
雨脚來山岫溪痕漲岸沙插旗多酒戶挂網盡漁家地
出綳兒筍園收菜子花春歸鶯囀嬾風急燕飛斜杯瀉
青荷葉甌煎白玉茶孤邨流水晩數點有歸鴉
陳允平
香匳體
小院薰風滿閒庭白晝長蜻蜓楊柳岸鸂鶒芰荷塘雲
合朱簷卸山高翠閣涼蔓滋青薜荔芽長紫良薑簾幕
深深地闌干曲曲廊淡煙瑶草細流水碧桃香幡影重
門靜苔痕小篆荒螭盤丹鼎雪龍吸露臺漿琴古翻新
調笙沉靜舊簧雨聲犀角枕月色象牙牀掌上雙鸚鵡
屏間兩鳳凰石函藏寶劒金鑰啓瑤箱扇雉團清影匳
鴛試曉妝霞綃衣窄索雲錦佩玎璫髩攏金蟬矗釵横
玉燕翔䘧飄天水碧裙濺鬱金黃太液簫初遠蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
謝翺
中秋憶山中人
兹夕發清嘯為君楚舞終西風五陵夢涼露九霄中野
邏煙常起溪流榜不通天陰無乳兔林盡見飛鴻濕濕
雲垂髮丸丸樹偃弓劒歌元武暮塵語白鷗空秖有淮
南泪應沾青桂叢
雨宿太白(有阜陵書太白名山賜僧了朴)
城中家斧冰此地絶炎蒸天食青童捧龍居白氣升暗
燈猶宿火寢服尚衷繒客話從前事書傳入内僧風流
今獨盡雲物老相仍淨榻搜涼卧危闌入醉凭兩師行
下界鳥夢識中乘明發甬南去他山逢智弘
夜宿雪竇上方(雪竇師剡人住近支道林買山隱處)
眠山枕斧柯獨客愛盤阿畏日生塵夢尋仙到鳥窠下
方聞夕磬南斗挂秋河寢服侵雲卷頮泉通瀑和竇分
滄海月禪入沃洲歌此地精靈聚中宵弄薜蘿
黃希旦
桂華軒
剙意抑何嘉軒開號桂華欲高諸子志先擬素娥家夜
影庭間竹秋香檻底花琴清彈渌水酒美酌流霞舊帙
惟黃卷新詩罩碧紗定知攀折處從此路非賖
葛長庚
贈鶴林
骨氣秋江月文章春苑花片心窮萬法半語辯千邪朝
罷雞司曉醉酣蜂報衙未為三島客笑指五雲家騎月
遊滄海鞭霆步太霞鬼神私側目袖裏一青蛇
惠洪
陳奉議生辰
華國生賢俊江山孕秀靈鴨頭淦水綠螺髻玉笥青敏
捷收科第奇豪見典刑笑談回暖律詩句挾風霆官偶
求彭澤才宜在漢庭麒麟横逆氣鸑鷟斂修翎民訟多
閒日棠陰目滿亭浪傳書課奏須看鼎彝銘仲夏逢佳
節非煙聚杳冥數蓂餘一葉推道間千齡阡陌登豐後
笙歌爛漫聽綺筵環妙麗夀斝捧娉婷歡洽連更燭情
高促畫屏九衢花照夜萬井月開扃風颭銀河動天驚
玉露零三台深密處旁有老人星
御選宋詩卷五十九
