欽定四庫全書
御選明詩卷五十二
五言律詩三
管訥
遊寳林寺
金碧絢樓臺禪關向此開水分雙澗出雲擁萬峰来古
佛遺香火殘僧話刧灰黃塵吾老矣何幸一徘徊
獨坐
獨坐茅堂上長吟不下牀亂書堆几席疎雨過陂塘野
燕衝簾入汀花度水香應須存晚計次第學耕桑
發新河次韻
自忝王門禄頻年此地過秋風迴遠道暮雨宿新河白
浪鷗邊小青山鴈外多客杯相慰藉一酌總恩波
田家
偶過吳家墅殘陽半掩扉遠汀低樹密小徑雜花稀新
酒浮篘釅鮮鱗墜釣肥年来任疎懶一醉即忘歸
春城俯平野草色静柴門魚蟹舟中市桑麻屋後村遣
兒招社飲為客置盤飱老計能如此陶然付一尊
從征古州蠻迴塗紀驛
發靖州
晨發渠陽郡歸心一惘然離家今五月為客已中年暮
雨行人裏春泥去馬前洪江明日到沽酒上官船
洪江
夜過安江驛停舟不敢行亂山蔵月色暗石鼓灘聲千
里從軍事中宵感客情不眠聊伏枕天白更東征
江口
江口何年驛過逢欲雨天居人張夜火使客還春船雲
起崇山外江通漵浦前鸕鷀灘已過今夕解衣眠
武溪
武陵溪上驛因紀武陵名樹列千旗勢江喧萬鼓聲生
苗今向化落草久無兵好載桐艚酒沿山看晚晴
怡溶
王程不敢緩四日下辰陽古木將軍廟春波使者航城
依山勢險江納雨聲長莫上觀瀾閣傷心在異鄉
清浪
天設非常險舟航豈易過大風掀逆浪暗石起盤渦行
路難如此垂堂意若何榜人殊可怪不住唱蠻歌
武口
擾擾天涯客悠悠武口船年光雙髩裏春事百花前浮
世身如寄還家夢屢牽明朝過湖去風熟片帆懸
明山
已遂南遊興歸帆過洞庭浪花風裏白汀草雨中青一
點塵無染千杯酒已醒好將江叟笛吹與老蛟聽
江行二首
夜度繁昌夾雲帆萬斛船岸燈疎樹裏江笛晚風前水
急潮迴渚江空月在川年年来復往華髮漸盈顛
行行幾百里又過十三磯宿鴈逢沙落驚鳬帶水飛山
寒花寂寞江晚樹依稀自笑無家客他鄉亦當歸
顧禄
憩山中古寺
行春過遠村鞍馬憩山門畫壁神儀古鐫厓佛像尊鼠
翻殘瓦墜龍出小池渾亦欲詢興廢苔碑字半昏
懷思復錢先生
每憶錢夫子才名世少同賦傳羅刹盛詩擬拾遺工儒
術翻多誤官資惜未崇空令虞學士期薦玉堂中
次韻夜泊二首
海近潮初上江清天倒流故鄉頻入夢此地獨維舟落
鴈沈霜鏡潛魚避月鉤不眠催早發歴歴數更籌
城郭還依舊人民似昔非故鄉南去遠奉使北来稀水
落波聲小天空月色微客舟随處宿浪跡幾時歸
王翰
龍江别意
送客都門道旗亭酒一尊雨餘芳草合風定落花繁曉
樹連雲暗春江帶雨渾明朝定相憶遥望一銷魂
題山居幽趣圖
幽人愛岑寂林下築幽居觸石雲生谷通泉溜決渠鶴
眠春院静猨去晚林疎時有採芝客商歌振碧虚
山居幽趣
買得青山好林居事事清晚忩分竹色夜枕落泉聲露
滴琴書潤雲随杖几生未能脱簪笏猿鳥漫忘情
過九江府
早發潯陽岸秋風鴻鴈高谷容通窈窕江色變蒲萄堅
壁雄千雉危檣艤萬艘琵琶亭下水猶似響檀槽
劉秩
冬日即事
縣邑干戈後城空景寂寥山寒雲釀雪江晚月通潮壯
士征衫薄將軍戰馬驕只今邊境上誰是霍嫖姚
甘瑾
題何梅閣山居
迹不到城市逢人無厚顔一瓢風外樹雙屐雨中山流
水春喧碓歸雲暮掩關憂時心未已祇益髩毛斑
題張氏竹園别業
避難疎狂客長貧少定居採芝空有曲種樹豈無書擬
製東山屐看馳下澤車肯容疎懶迹来與狎樵漁
梅溪宿徐橘隠者寓舍别後寄謝
不見故人久吟愁入髩絲試呼村舍釀細論草堂詩夜
雨西忩燭春風别墅棋滄洲如有約歲晚共襟期
蕭翀
奉呈子高劉先生
剪燭臨清夜開軒對白雲眠遲詩共賦歌罷酒初醺風
起松聲近溪迴野色分别来愁思滿南鴈正紛紛
余自流江將歸南溪劉先生亦還珠林賦此别
伯昂諸友
白紵明春雪清尊注晚霞客行天共遠人醉月初斜武
岫神仙宅珠林處士家東歸三十里好為寄梅花
宿平陸村
昔年曾此宿今日是重遊兵後人煙少村中草樹稠霧
開螢照夜月霽鴈鳴秋明發前塗去逢人問鎮州
白笵
薊州
西来山盡處始見薊州城地擁三門峻天迴一面平人
煙多戍卒市語雜番聲回首松亭道秋風幾日程
盧昭
送周仕宣南臺典史賦采香徑
遥憐采香徑還憶種香時綠水縈蘭棹青娥駐綵旗盈
盈春滿把冉冉碧含滋持贈鍾陵去芬芳慰所思
朱應辰
秋夜
鼓角動譙樓星河爛不收梧桐雙井月砧杵一城秋坐
久銷清夜時危易白頭舊遊零落盡歸興滿南州
李敬
復登方丈小樓次孟學韻
古寺經行處高懷愜晚秋白雲巖際塔紅樹水邊樓月
露天光近金銀夜氣浮遠公應好客寧惜片時留
朱昇
送人歸越
百戰一身存生還獨有君越山臨海盡吳地到江分暮
郭留晴靄荒林翳夕曛歸塗當歲晚霜葉落紛紛
杜環
題畫
每愛江山趣停杯看畫頻千峰青不斷萬里碧無垠雲
樹參差晚鷗波浩蕩春扁舟何處客飄泊正愁人
陳伯康
寄郕縣喻知縣
寄語郕州長何時過洛中相看兩舍許不得一尊同客
思瞻秋月鄉書遲早鴻覃懷臨别處每憾大悤悤
俞貞木
題王孟端山水
喬木靄春霽野水浸平沙山脊浮雲合巖腰細路斜攜
琴向江寺沽酒到漁家歸去幽居晚山童埽落花
薛敬
與范宣之何約之重遊隠學寺
薄言山寺去兩度出東郊湖草添新漲山禽改舊巢煙
霞野衲路鹿豕故人交鐘磬雲深處来聽幾度敲
吳舜舉
秋日
覽物悲搖落傷時厭亂離二毛潘岳賦三峽杜陵詩壁
潤蝸行字忩晴喜吐絲物情還自適人事苦難期
張時
過枝江縣
近峽江逾窄推篷路轉斜丹青山外寺紅白雨中花暮
警官船鼓晨吹野戍笳亂雲千萬里何處是京華
蕭岐
入閩
自入閩中道偏諳物外情田從山下種船向石稜行海
味空多族榕根盡倒生連城公館好驛使遠相迎
陳鈞
題金山壁間畫
空翠忽入戶飛来何處峰人家多傍樹僧寺不聞鐘流
水衝橋急閒雲出岫慵何當撫琴坐願學卧遊宗
王紳
早行
孤館驚殘漏登塗竟若迷山形存隠約地勢失高低薄
曙欺殘月哀猨和早雞忽聞飛瀑響已過石橋西
劉璉
自武林至丁郭舟中雜興
晚来風勢歇又見日臨曛遠岫留赮彩疎星耿薄雲波
流璧月動舟過鏡天分何處危樓上歌聲静夜聞
寂寞空江上漁舟起暮煙明湖天際闊落日霧中圓宿
鷺毛衣潔歸鴉羽翼聮故山千里隔悵望日悽然
重到昔遊地茫然惑去塗高原深蔓草沃野浸平湖水
闊蛟虬横山空鳥雀呼淒涼今古意落日片帆孤
貝翺
曉望
雞鳴雙闕曙山翠漸霏微日映金宫上雲依玉殿飛萬
方秋貢入千騎早朝歸自笑何為者緇塵滿素衣
王佐
戊戌客南雄
寂寞江城晚依依獨立時迴風低鴈鶩返照散旌旗家
在無人問愁来只自知幾回揮涕淚忍誦北征詩
憶舍弟彦常
庭草秋仍綠江楓晚漸稀年光随水去功業與心違遠
海猶傳箭殊方未授衣翩翩南去鴈故作一行飛
李德
寄馮朝泰
金陵昔會面一别杳無音故國秋雲合大江春水深宦
情同契闊老景各侵尋縦有衡陽鴈何由寫宿心
金陵逢趙汪中
十年長契闊萬里各分飛歧路風煙杳江湖消息稀加
餐俱努力訪舊各沾衣春草無勞綠王孫自不歸
立秋日登漢陽朝宗樓懷鄉中諸友
湖山興不淺而我亦淹留得罪緣微禄懷君屬早秋澹
雲鄉樹遠孤月旅情幽借問衡陽鴈何時到廣州
趙介
聽雨
池草不成夢春眠聽雨聲吳蠶朝食葉漢馬夕歸營花
徑紅應滿溪橋綠漸平南園多酒伴有約候新晴
林鴻
題福山寺陳鉉讀書堂
窮經不出戶一室古珠宫燈影秋雲裏書聲晚磬中開
忩明竹雪散帙落松風料得無人到焚香對遠公
春日遊道山亭
危亭臨絶頂勝槩昔曾聞野酌薰花氣閑心狎鳥羣簷
前看落日衣上見歸雲半醉題詩去仙凡下界分
留别蔡秀才原
别離無遠近暫去亦傷神正是千山雪誰悲獨往人江
空螺女夜花暗冶城春不見同遊侶酣歌淚滿巾
塞上逢故人
五陵攜手罷疋馬各天涯出塞難為客逢君似到家後
期如夢寐前路正風沙只好長安陌垂鞍醉落花
月夜酌别龍秀才
共向孤城别愁為永夜吟一竿滄海去千里白鷗心短
髮秋同老清尊月共斟冶城多酒伴遲爾寄徽音
送周生往雷州
寧親歸未得念子復南征風雨孤舟别滄波幾日程絓
帆辭海國吹笛上邊城旅館知相憶新秋有鴈聲
送殷秀才之武功
送君遠行役覲省入西秦五月臺江水孤舟去國人蒼
山低戍壘野日暗行塵無限同遊意分攜淚滿巾
早秋有述寄林八先輩
澤國風雨後貧居離索情亂蛩鳴曙井一葉落秋城薤
簟邀涼早荷衣却暑輕清泠臺下路攜手幾時行
夜泊淮隂
泊舟淮水次津樹暗蕭蕭遠火明漁舫長吟倚客簫夜
鐘聞古寺寒月照歸潮莫近啼猿處愁多夢更遥
浦源
春日旅懷
别後猶飄泊春来倍歎嗟花開今日少人憶故園賒細
雨連山暝清溪入郭斜慈闈在何處欲望暮雲遮
贈張潁州
迢遞浮淮泗淒涼過潁州水隂孤館夕草色半城秋才
薄慙王事吟多惜宦遊不逢張太守那得暫相留
和干先生
秋城黃葉下聞笛淚沾衣乍雨千峰出殘陽一鳥歸客
貧知已少鄉遠去人稀何事荆南道逢君始可依
黃玄
丹陽道中
五陵為客久儒服滿塵埃望闕無知已還鄉愧不才山
隂殘雨度河廣斷雲開歸去多朋舊春城共酒杯
河上立春
故國幾時别殊鄉今早春青陽開霽雪殘日送歸人漸
與雲霄隔空驚歲月新不堪零落處愁淚滿衣巾
周玄
春日懷海上知已
洛中無負郭渭曲久垂綸偶值唐生笑誰憐蔡澤貧鶯
花迷去路萍梗度芳春寥落懷知已臨風淚滿巾
九仙山期海上人不至
久闕東山賞煙蘿欲卧遲金霞尋曉望玉樹候秋期九
鯉何曾返三花未可窺南歸有玄鶴書此報君知
林敏
寄山中人王錫
野服逢山客探玄輔嗣甥蘇門風外嘯盤谷醉中行候
館迷征鴈春城過曉鶯佇看花落盡思爾豁吟情
趙迪
冬夜感懷
窮冬天地閉積雪暗河關身世随孤鴈家林隔萬山江
聲頻積夢燈影對愁顔遥夜心千里瀟瀟兩髩斑
唐泰
過黃玄之山居
半生流落意相見但依依卧病看春盡愁心對客稀砌
花飄磵戶畦藥映園扉莫怪頻来此滄洲興不違
宋禧
送友人
老去復相見别来今幾年窮鄉君再到多病我堪憐渡
水山雲薄當樓海月圓客邊愁送客頭白聽啼鵑
次韻徐性全同宿小山陳氏書樓有作
出郭天猶暖登山興獨深雨餘初衣褐秋盡未聞砧黃
葉經過處青燈故舊心客樓頻對榻倡和有清吟
徐尊生
松江陸氏耕隠軒
吳下陸龜蒙超然太古風圩邊施蟹籪澤畔築牛宫香
稻三千頃高堂八十翁隠名逃不得傳過大江東
梁寅
旅舍
寥闊山林跡淒涼江海情巴歌從客好楚服為人輕把
劒秋風起憂時白髮生黃金雖所貴未敢論縦横
京城和蔡淵仲旅夕
卷幔迴飇入題詩急雨催地高天喜近雲散月還来玉
漏因寒澀金門待曙開仙宫聞教樂應奏上之回
對雨
飛雨山棚爽繁雲竹巷迷翠藤低拂石黃葉澹霑泥樹
杪盤飢鶻牆根泣露雞園夫桔橰廢流水滿青畦
韓奕
海雲南軒
巖内古禪居雲霞百頃餘頻過如住近久客似来初露
竹晴簷冷松風夜閣虚願陪賓主後終老讀殘書
曉發
忽念離家久寒江冒曉行遠帆疑不動殘月似初生樹
密知村近霜寒覺袂輕老来應少出訪舊獨多情
晚步
客愁思散步力疾下高堂水暖知魚樂林幽識蕙香無
風花信少不雨菜畦荒解后西鄰叟閒談到夕陽
偶意
殘雪淨園池春風動柳枝貧還存舊業身老見清時留
客嘗新酒教孫誦古詩青山頻在望思欲問歸期
次坦菴韻
乍逢雖少慰遽别又長思漫具尋山屐空歌伐木詩鶯
啼憐日暮花發笑年衰蕭散江湖興應知不可期
獨卧
高堂四壁空白首卧衰翁往事浮雲散餘生落日同早
蟬鳴柳樹晚蝶繞幽叢惟有青山色多情在望中
王履
南峰頂
搔首門青天曾聞李謫仙頓歸貪静客飛上最高巔氣
吐鴻濛外神超太極先茅龍如可借直到五城邊
陶宗儀
南村雜賦
平生躭逸趣久矣謝浮榮計左真鳩拙形臞類鶴清晚
風谿艇釣春雨石田耕此日容衰老徜徉樂太平
屋小長林束村深四水通睡因閑處熟愁向醉時空鵝
鴨春波綠牛羊晚照紅歲輸公賦足泚筆紀田功
門對山殊遠谿回路覺賒入城因買藥租地為栽花草
草杯盤數悠悠興緒嘉今年官税急月下響繰車
編圖從入甲養子慮添丁閣筆焚三策攜鋤帶一經語
多鄰叟醉妖勝里巫靈俗薄何須較柴門盡日扃
徑微深草沒橋仄亂雲蔵簷角聮漁屋籬根繫野航雨
餘晴溜碧天迥晚山蒼回首關河隔并州是故鄉
家貧田亦瘦身惰體全疎囊錦新吟藁篋藤舊著書小
童能理櫂稚子學將車何幸無榮辱長年此逸居
客分疎雨去人帶斷煙耕地曠乾坤大心閒景物清藥
材書劵貰琴直典衣更歲歲西疇秫深憑送此生
池塘纔半畝浦漵走三江斷壟春煙犢疎籬夜雪厖消
搖浮晚艇寄傲倚南忩采藥鹿門遠誰能逐漢龐
遥岑浮碧漢長泖護青林地僻人家少泥融虎跡深關
河南北夢風雨短長吟覽鏡憐遲暮鬅鬙雪一簪
徑竹霏香細籬花鬭色多捲簾黃犢雨把釣白鷗波清
士攜琴訪諸生載酒過有時香一篆高枕到南柯
南村後雜賦
路直華亭谷林蔵處士家葵菘浮雨甲秔秫吐晴葩塒
羽肥堪縛谿鱗巨易叉客来留共酌濁酒不須賒
甲第多荒址茅茨獨老翁杖藜山遠近舟檝泖西東草
色蒹葭外秋聲絡緯中郊居端不惡此趣許誰同
槿樹成籬落松脂化茯苓閑開籠鶴柵時過狎鷗亭汗
簡修書史持杯閱酒經塵纓終不縛何愧草堂靈
谷口蘭宜佩庭前草不薅番田栽薯蕷縛架引葡萄杜
甫十分瘦元龍一世豪賣書買農具作業豈辭勞
道陿循虚曲橋低與岸平風前松子落雨後竹姑生向
此得閒趣自来無宦情烏巾方竹杖林下一田更
江海謀生拙園田引興長徑分黃菊本池種白魚秧瘞
筆營山竁横琴布石牀俗氛飛不到一曲水雲鄉
草徑牛羊熟雲林鳥雀馴九峰三可攬一室四無鄰世
治方為樂身安豈厭貧涼風北忩下未讓葛天民
農事年年在家常頓頓謀拾樵驅赤脚舂粟課蒼頭屋
破何曾補人生本自浮賦歸歸未得長夜夢台州
雨社来巢燕晴衙散蜜蜂螙書魚繭實透墨麝香濃幽
夢回高枕新詩入短笻一經今白首自怪此生慵
僻壤居偏樂幽懷老自添鍊丹温候火丸藥捲風簾雨
過魚蝦美春来筍蕨甜長年無一事治世等黃炎
元日試筆次張泉民讀書莊雜興八首
素履安吾分深居去俗嫌襟懷高莫儗材力老逾添翰
古兼行楷經明法謹嚴鶴書還赴隴光耀起幽潛
自將茨覆屋遠勝樹為巢徑曲苔花匝谿回浪影交柳
隂維釣艇竹裏搆行庖我欲頻相訪談詞愧草茅
道在寧謀食時清不慮貧弟兄三俊彦天地一閒人攬
鏡菱花曉開尊竹葉春文成五色錦采采濯芳津
松樹會巢鶴溪流可浣花步鳴蒼玉珮閒鍊紫金沙揮
麈懷王衍横琴仰瓠巴有時因客到沽酒向西家
生平甘淡薄質稟甚清通經史沈潛裏溪山笑傲中夢
游天禄閣詩寄蕊珠宫自是神仙骨塵凡迥不同
懶騎金匼匝喜弄玉參差宇宙清寧日山林老耄時處
中知守節履正在觀頤白髮磻溪釣飛騰未可期
鄉里陳留遠才名二十餘文章宗太史詩法嫓黃初避
地僑淞水誅茅結草廬功名諸弟貴問候列華裾
搆室延虚白臨書𢷬硬黃但祈年大有安問世炎涼苜
蓿堪羞饌芙蓉可集裳夀齡過八十無夢到鵷行
次姚憲僉原禮韻簡上人古鏡
九山多勝槩此地一叢林石路循清澗茅堂枕碧岑狐
来聽說法遊衲問安心虎樹高千尺師寧不嗣音
林日遲遲静溪雲淰淰輕雜花閒自落幽草細無名慨
我朱顔老傷情白髮明何繇湔垢累問道立前榮
元宵
總說春来好春来尚寂寥江山緘媚景風雨過元宵室
白燈花燦罏紅火力饒杯盤兒女進懶赴北鄰招
十六夜獨酌
今夕非凡夕璚樓影尚彌纔經一日隔未覺半分虧再
索新篘酒還賡昨賦詩舉杯邀對酌真足暢幽期
閱耕
上國曾辭聘南村且閱耕心安閒自適肌瘦老逾清趣
向琴中得詩從枕上成平生隨造物多幸見升平
簡顧秀才
地偏春自勝市遠客尤稀草閣開清晝谿航載落暉雜
花晴簌簌輕燕晚飛飛問訊東鄰老還容覓釣磯
南村對雨
雨氣連村白溪流觸岸渾餘寒欺鳥雀清潤溼琴尊修
竹明如洗長楊翠作屯草堂初睡起曳履掩柴門
九月朔日庭前白菊開花
尋常重九日難得菊花開今歲因添閏孤芳亦借魁翠
裘雲掩冉鶴羽雪毰毸三嗅秋香立吟哦待酒来
十月廿六日喜雪分韻得同字
今年方見雪歡喜萬人同觥巨醅浮綠忩明燭耀紅煎
茶移石鼎理棹命谿童黃竹何須賦休祥兆歲豐
庚辰元日
授歷紀庚辰開元值丙寅五更微見雪兩日便迎春頭
戴銀旛巧門題彩帖新屠蘇循故事殿飲年老人
二月朔夜中雷始發聲三日寒載嚴雪大作
前夜起雷聲寒威刃發硎積隂春黯慘密雪晝飄零香
褪梅腮白愁緘柳眼青擁罏頻熾火不似肉為屏
西湖紀興
浩浩春波闊冥冥夜雨縣笙歌傳别館燈火隔疎煙作
客頻遷次傷時更可憐明朝晴未卜還是醉湖船
沈夢麟
野航
一室静無塵門通畫舫鄰若分鷗鷺席能受兩三人江
水家家綠溪花岸岸春杜陵貪佛日随意賦詩頻
劉仔肩
春日與李二文學遊城南
浩蕩關河遠周流歲月新獨醒愁對酒多病怕逢春楊
柳南城路鶯花紫陌塵若為聮騎出為爾謫仙人
公子
玉雪諸公子聮翩出鳳城柳横絲障綠花擁繡衣明玉
勒迴香騎金丸落小鶯晚酣邀上客歌吹向蓬瀛
别墅晚晴與鄰叟久立
郊原初雨歇散步出荆扉落日在高樹涼風生客衣佛
香僧舍近江影塞鴻飛亦有南鄰叟忘言相與歸
易恒
次沈生江村韻
一徑漁樵外孤亭水樹間池春芳草合庭午落花閒僧
為徵詩至兒因貰酒還卷簾看野色微日下柴關
王沂
過臨江訪彭聲之
金鳳洲邊路維舟重憶君江虚秋氣入沙淨曙光分斷
鴈前汀起鳴鐘隔岸聞因過鑑池上詩思亂愁雲
小莊道中
客路千厓裏春風二月中虎啼荒徑少鶯語故鄉同澗
水縈迴綠山花自在紅物華空滿眼去意只悤悤
逯昶
遊廣東清遠峽山寺
寂寂長林下僧房鎖碧苔樹枝猨挂折花片鳥銜来池
溢流過水爐存藝後灰賦詩殊未就徙倚故遲回
登浪穹縣護民寺
浪穹西阜寺獨眺有餘情落日秋山色西風古樹聲征
衣憐舊弊客路喜新晴洗鉢焚香事誰能了此生
古淵房閒書和韻
禪房碧樹深坐久語幽禽葉罅日穿透林端雲過隂筆
新微蘸墨書故少生蟫僧有思鄉者時時亦起吟
簡澤雨田
花時曾惜别菊候又相逢落日深山道清風古寺鐘往
来非定跡彼此是衰容何日随師去棲禪共竹松
梁蘭
荆湘道中
江入瀟湘近山連楚塞高兩厓如積鐵一水不容舠慣
客寧辭遠蔵身豈憚勞同門多宦達漂泊愧吾曹
書臺書懷
九阜晴初見雙江兩合流泉聲偏近枕獵火自明樓亦
有杯中物應無客外愁生涯隨泛梗未擬棹歸舟
陳緝
和大兄八月十四夜月
桂老金為粟蟾孤玉作團明朝應更好此夜不勝寒弟
妹他鄉共關山幾處看南飛有烏鵲未得一枝安
鄭杕
懷宋學士
亦知離别遠喪亂近何如流水天涯路征鴻塞外書緜
緜飛雪晚點點落梅初日月重回首那堪已歲除
章誾
送張二貢士
煙靄散春晴亂鴉深樹鳴千山懸落日一騎出孤城急
管催離宴飛花惱客情殷勤懷上策謁帝向承明
王超
張緒歸舟
落日半帆收張溪古渡頭花明汀樹雪香冷渚蓮秋碧
浪搖檣影青山枕柁樓曾知風景好記此一停舟
徐文舉
賦得百花洲
春花迷繡幄春水漾金鳬照影和明月流香過石湖錦
帆應不見沙鳥自相呼感舊復傷别愁傾雙玉壺
顧協
陪周處士訪西林上人
偶陪周處士来訪白雲居借筆抄僧偈焚香看佛書林
疎松露鶴池冷藻蔵魚悟得閑邊趣勞生總未如
喜真菴上人見訪
幾時離隠處抛却舊煙霞舟卧寒江雪村行晚徑沙送
泉来野館看鶴到鄰家興盡思歸去青山樹裏斜
枕上偶成
聽盡城南漏依微向曙天雞鳴疎雨外月落斷鐘前處
世無良策謀生欠薄田花時可行樂底事獨愁眠
陶琛
題江參長江圖
石出夜潮落山明寒霧消江空千里櫂村迥一歸樵樹
色連沙嶼人家傍野橋還同舊棲地風景日蕭蕭
史謹
過七星關
萬里投南徼層關度七星嶺雲和瘴黑木葉向冬青路
遠家難問愁多酒易醒相逢但樵牧何以慰飄零
徐基
寧海道中
中歲事行役勞生卒未休大星垂野白遠水際天流土
俗魚鹽富民居橘柚稠何年謝塵鞅歸卧此林丘
方孝孺
歲暮寄王修德先生
杪歲垂垂盡寒花悄悄繁律回春有信冰動水生痕樸
學慙經濟窮居廢討論都將百年意一笑付乾坤
峩眉縣曉發次韻
渡水籃輿穏穿林草徑微勝遊方外得樂事世間稀風
過敧僧笠雲来挂道衣山林應久待好去莫相違
題畫
得意支郎畫分明是米家亂雲浮雜樹遠渡卧枯槎白
屋孤舟迥丹崖一徑斜何時共漁叟洞口訪桃花
程本立
横湖
横湖如匹練風景此中稀日暖赤鱗躍天晴白鳥飛寒
松蟠石岸春水沒苔磯幾度斜陽晚漁舟渡口歸
題李典儀雲東卷
母老今猶健兒行久不歸一官淹白首萬里夢斑衣越
郡東冥闊秦關西日微只將雙淚眼日日看雲飛
許州東屯雜詩
農功將築圃使者正行田車過聞牛鐸詩成墮馬鞭涼
風蘋末起落日樹頭圓翻憶吳淞岸菱歌處處船
過嶠甸始見禾泥蠻數家有叟攜酒過水見土
酋飲道傍僕從皆飲酒盡乃行有作
山斷村纔見溪迴路欲迷販茶非土獠勸酒是禾泥碧
樹排雲直青秧插水齊欲忘鄉土念多事子規啼
晚至晉寧州
落日孤城小輕煙一水斜青山蒙氏嶮綠樹僰人家絶
塞無来鴈荒城有噪鴉多情此州尹勸酒說京華
茅大方
行營漫興
北地得春晚蕭關積雪多風雲驅部伍旄纛徧山河羌
笛翻邊調秦兵雜楚歌漢家飛將在不必問廉頗
樓璉
題深上人松月軒
夜月明松頂軒居不掩扉石泉沈溼翠碧瓦弄晴暉林
静猿初息巢空鶴未歸此中凝坐者寒沁薜蘿衣
高遜志
龍江紀事
避地龍江上扁舟似杜陵流離心欲折漂泊力難勝水
落横魚罟林疎見寺燈窮途何所託猶喜耦良朋
鄭桓
次韻方希直
闕下知名久相逢值暮春才華曾動主議論每過人漢
水元通蜀台山亦近閩何時江海上尊酒話西秦
唐之淳
元夕東池上作
未老只傷離春霜著髩絲纔過拜年日又屬放燈時頭
重生憎酒心閒熟品詩此身萍葉似漂泊偶東池
元夕次孟熙韻
今夜越王臺蓮花匝地開星河低蠟炬歌管散銀杯水
向銅龍滴香從粉妓来遥憐多病客江館詠寒梅
解縉
彭澤
青山圍一縣隠隠見人家亂石邊江出孤帆帶日斜翠
添官舍柳香泛驛樓花不見陶彭澤湓城起暮鴉
楊士奇
聞角
風静周廬夕營門角起愁不須三弄徹對月淚先流楊
柳飄還合梅花落未休鄉心已無限況復在邊州
送給事中姚山赴河南僉憲
觀風在激揚今喜擢蘇章袖有銀臺筆衣含玉殿香河
流明憲節嵩嶽對公堂想見澄清日歌聲滿洛陽
送胡元節廣西憲使
驄馬赤茸鞦臨歧嘶未休朝廷用儒雅風紀得才猷天
遠三湘外霜含八桂秋貪漁嗟薄俗表率在名流
答黃宗載
又是三年别新来百感增薰蕕安可問枘鑿苦難勝白
髮落垂盡青山歸未能故人贈佳句擬報玉壺冰
楊榮
鑑湖一曲為史院判題
見說山隂道湖光一鏡秋遠含晴日動迥帶晚煙浮花
發連堤樹帆飛隔浦舟横塘空有夢未許賦歸休
胡廣
重陪駕至太液池
玉砌臨無地飛甍上倚天微風斜舞燕高柳沸鳴蟬芳
草茸茸細池荷箇箇圓孰知丹禁裏别有好林泉
金幼孜
早發清河
海色正蒼涼龍旂拂曙光雕戈寒映日羽箭薄凝霜城
闕雲中近關山笛裏長天兵隨殺氣萬里埽欃槍
次懷来
羽檄通宵急行宫出每遲漏聲催鼓角月影上旌旗風
逐天香近星隨斗枋移中軍嚴宿衛傳警盡熊羆
早發興和
未曉戒嚴程鳴弓度塞城川雲随地起野火雜星明虎
旅聽笳動鑾旗傍蹕行草青沙路軟渾覺馬蹄輕
李至剛
朱澤民秀野軒
幽居遠城郭寂寞自成村野色還通市春潮直到門竹
忩晴曬藥花塢晚開尊想象其中趣何由得具論
黃福
過武昌
城頭黃鶴樓城外鸚鵡洲觚稜出漢表葭菼分江流棲
棟白雲暮接天芳草秋我来吟不盡沽酒載行舟
陳璉
得家書聞舍弟琦来京喜而有賦
偶得鄉人至今秋道爾来家書千里發懷抱一時開準
擬同聮句安排共舉杯從今思更切頻上鳳凰臺
多景樓
獨倚闌干久涼風滿我衣樹從京口斷山到海門稀鴈
影横秋色蟬聲送夕暉蕪城纔咫尺樓堞望中微
胡儼
久雨喜晴明日立夏
一月厭雨聲忽逢今日晴春從花上去風過竹間清睡
美新茶熟身閑野服輕近来多坦率客至倦逢迎
春興
門外草萋萋東西路欲迷鶯捎穿樹蝶燕拾落花泥深
翠籠長薄流雲度碧溪獨攜笻竹杖不覺過橋西
吳漙
寄宋子環
聖恩寬逐客不遣過輪臺談笑潼關去雲霞仙掌開故
鄉深念汝遠道竟能来明日相思處高秋鴻鴈回
王璲
述懷
三十未得志栖栖無所投空持五經笥不逐一身謀土
蝕張華劒塵生蘇子裘何如覓歸計負郭有田疇
王洪
奉和胡學士侍遊萬歲山
飛旆臨丹壑鳴鑣步紫臺日邊雙鳳下雲裏六龍来寳
殿臨空敞璚筵就水開共誇青瑣客陪宴柏梁回
送金生歸江南
朔雲千萬里歸興復如何鴻鴈雨中去蒹葭霜後多人
煙投遠戍驛路出長河惆悵東橋别涼風起暮波
送廖訓導
客路臘初盡河橋冰向開言辭故人去遥逐早春回江
館低煙柳山郵發野梅懸知問字者正憶子雲才
李郎中粉署餘清卷
鳴珮趨丹闕焚香坐粉闈禁城鐘鼓静人吏簡書稀幽
鳥鳴高樹涼風動紫微明時仍宦達誰不羨恩輝
王偁
楊秀才幽居
楊子幽居處開忩面遠空水喧明鏡裏雲落畫屏中捲
幔留山月揮絃送晚鴻何人問奇字載酒野橋東
賦得邊城雪送行人胡敬使靈武
萬里燉煌道三春雪未晴送君走馬去遥似踏花行度
磧迷沙遠臨關訝月明故鄉飛鴈絶相送若為情
賦得花影
欲拂更紛紛空香寂不聞亂迷芳蝶夢輕護錦苔紋襯
月籠書幌因風颺舞裠莫移庭下步蹴碎一階雲
送沙子進赴禄州别駕
客舍酒初香都門柳色黃一官仍别駕萬里赴炎荒江
路猿聲早山城榕葉涼遠人勞撫字且勿厭殊方
送李校尉致仕還江左
雄劒委龍鳴關河白髮生功成百戰後老去一身輕夜
月桓伊笛秋風驃騎營燕歌何處寫曲罷有餘情
邕州
五管推名郡雙江接上游人家蠻霧曉山雨瘴煙秋遠
客誰青眼殊方易白頭今宵南極外分野望牽牛
王恭
寒村訪隠者
谷口微霜度寒村獨見君西風正蕭索落葉不堪聞古
路無行客閒門有白雲為憐幽處好不忍便離羣
梅江送林澤中還嶼南
賣藥偏成隠相逢但布衣梅江秋外别花嶼雨中歸遠
火千峰夕遥鐘獨鴈飛自言今白首此去故人稀
客中見新燕
可憐江上燕幾日到烏衣欲向誰家去多應舊主非落
花深巷小喬木畫梁稀自笑天涯别秋風想未歸
江樓聞笛
纖月挂風林晴樓覆夕隂誰家吹鳳管永夜作龍吟楊
柳邊頭恨梅花笛裏心天明漢江上惟見水雲深
書江山别意圖送羽人還神樂觀
羽人何處去歸事玉宸君飛珮花間别横簫鶴上聞過
關閩樹斷挂席楚江分想到齋宫夕圓丘候五雲
王褎
題綠柳紫燕圖
綠柳夏依依差池玄鳥飛蹴花随别騎銜絮點征衣隋
渚晴煙暝章臺夕照微衡門相託久應傍主人歸
陳亮
晚春閒思
門巷客来稀閒居静掩扉微風花自落細雨燕雙飛向
曉披遺帙迎喧換袷衣年年此時節惆悵送春歸
王紱
夜宿黃牛峽
煙景暮蕭森黃牛峽轉深灘聲孤棹月山影半江隂感
慨追陳跡登臨愜壮心倚篷眠未得何處又猿吟
寄包徵士公愷
愛爾閒情好林堂白晝長楷書臨小晉近體學中唐水
蒔一池芡園栽十畝桑不知籬下菊秋後肯分香
題老圃卷
桑榆宜晚景築圃近茅堂鑿沼分流水編籬補壊牆雨
晴瓜蔓綠風暖菜花香客過饕雞黍村醪剪韭嘗
寄孫景昭
每愛孫公子風情不可禁留賓開博具呼妓合胡琴杯
泛忘形酒囊存買笑金别来嗟已久綠髩雪應侵
送黃仲遜之安平鎮巡檢
聞說安平鎮荆湖當要關瀟湘合二水衡霍拱千山地
僻居民少時清邏卒閒遥知到官後多在醉吟間
暇日讀楞嚴經偶成
勞生何擾擾衰髩已蕭蕭偶得楞嚴讀都將世慮消水
流虚谷静雲度碧天遥獨坐忘言久西樓對寂寥
錢仲益
錢達可山房
苦憶錢夫子幽居㠏&KR2278;山問梅殘雪外采藥亂雲間塵
暗芸籤冷香銷惠帳閒斷腸泉上月依舊照松關
梁潛
合州寫懷
忘却儒官冷誰為蜀道吟一身猶長物萬事豈關心水
鳥窺魚立山雲帶雨沈人生聊適意莫受旅愁侵
水合交層浪峰回出翠鬟雲随村艇去鷗趁洑波還斗
酒相忘甚寸心如此閑不應篷底醉過却釣魚山
虞謙
閒居
蜜熟黃蜂静泥融紫燕忙日停花妥豔風過竹生香美
景追遊少中年感慨長一尊消晚坐乘月更移牀
田家晚泊
風磴翻危葉霜槐出斷根過橋逢野老倚杖候柴門馴
犬熟迎客歸鴉遠認村茅簷投晚泊煙霧斂初昏
陳繼
秋夜雨中懷孟端
愁雲接地隂城漏更沈沈寒雨驚秋盡殘燈入夜深淒
涼千里客惆悵百年心誰料分攜後防邊直到今
沐僖
和郊居韻
山勢青連野川光白映波東風遥見草小雨半開花門
送攜琴客橋通賣酒家徜徉遊物外随意樂年華
曾棨
淮南舟中
遠戍雞聲曉遥堤柳色濃斷雲京口樹殘月廣陵鐘簫
鼓官船發圖書御寳封朝臣多扈從冠佩日相逢
駕發臨城
雞鳴寒漏徹車駕發臨城殘月千山曙浮沙一路平雲
光随鳳輦露氣溼霓旌馬上頻回首猶看燎火明
涿鹿道中
遠樹孤城出高原四望遥山從平地起雪到暮春消細
草承雕輦垂楊拂御橋愁連易水上風色正蕭蕭
銅城
野燒荒原外寒雲大澤中馬嘶知驛近駝吼欲生風碧
草沙堤出紅橋澗水通遥看行殿近旗影夕陽紅
送僧歸日本
南遊歸舊國東去海溟溟積水天邊白連山島外青春
帆向日去夜梵有龍聽杳靄知何處疎鐘隔遠汀
阜城道中
曉渡滹沱水旌旗夾路長風喧疑作雨霧重不成霜仙
樂隨行輦宫袍惹御香謭才叨扈從謾擬賦長楊
静海逢刑部主事侯福留觀音寺宿賦此贈别
皇華千里外何意此相逢水郭春光早郵亭柳色濃偶
回牛渚棹来聽虎溪鐘明發孤舟别相思隔幾重
新秋有懷和時彦韻
天外涼風起浮雲似水流銀河初轉夕珠斗迥移秋凱
奏邊城淨寒驚旅客愁人情同社燕休戀異鄉樓
牡丹燈
剪綵製姚黃根株異洛陽銀燈添國色寳篆借天香富
貴同金谷光輝到玉堂不須勞羯鼓爛漫過年芳
早發阜城
霜薄曉寒輕揮鞭出阜城金吾收後隊驃騎布前營夾
道天香散連村火炬明塵沙隨處起奈此朔風行
御選明詩卷五十二
