欽定四庫全書
御選元詩卷二十七
七言古詩三
滕斌
贈弓秋蟾
瓊花十里小樓紅醉吞牛斗眠長虹十年四海分萍蓬
一笑邂逅滕王洪牀頭回首黃金空但覺耿耿盤心胸
問蟾何不歸蟾宫自有老月留身中誰授一粒金丹紅
學得紙上畫墨龍白晝呼吸風雲從頃刻霧暗天濛濛
妙處巧奪造化工不復知有陳所翁君不見金陵壁上
不點瞳點瞳霹靂驚江東我欲煩君具毫楮畫一小龍
回顧母普令天下生孝心不向江湖長驗雨
小雲石海涯
岳陽樓
西風吹我登斯樓劒光影動乾坤浮青山對客有餘瘦
遊子思君無限愁昨夜漁歌動湖末一分天地十分秋
桃花巖(并序)
白兆山桃花巖太白有詩近人建長庚書院來京
師時中書平章白雲相其成求詩於詞林臣李秋
谷程雪樓陳北山元復初趙子昂張希孟與僕同
賦
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
為誰化作神仙區十丈風煙挂淮浦暖翠流香春自活
手撚殘霞皆細末幾回雲外落清歗美人天上騎丹鶴
神遊八極棲此山流水杳然心自閒解劒狂歌一壺外
知有洞府無人間酒酣仰天呼太白眼空四海無纖物
明月滿山招斷魂春風何處求顔色
曹元用
李白酒樓
太白一去不復留任城上有崔巍樓樓頭四望渺無際
草木黃落悲清秋鳬嶧插天摩翠壁汶泗迢迢展空碧
争竒獻秀百年態作意隨人來几席諸老高會秋雲端
金璧照耀青琅玕談笑不為禮法窘酒杯更比乾坤寬
飲酣意氣横今古玉山傾倒忘賓主謫仙人去杳何許
異代同符吾與汝誰能跨海為一呼八表神遊共豪舉
元明善
介春堂
真常真人若冰雪大年夜食清溪月誰知袖裏閟初陽
散作元元春滿堂髥龍宵吼石壇秋老竹風生翻陸江
天籟巳沈羣妙集隠几嗒然今坐忘雲扃不鑰瞰虛白
揮謝萬象俱行客
張養浩
遊香山
山行彌日山益竒亂峰挾翠如吾隨遊人聯蟻度林杪
細路一線雲間垂茫然四顧動心魄嵐光蕩秀浮雙眉
路迴寶刹忽風墮大鵬九萬離天池林煙媚景翳復吐
欲見不見神護持松藏雷雨太隂黑泉迸巖藪銀虹馳
我來青帝巳迴馭太古殘雪猶離離一聲啼鴂百花落
兩崖紅雨春淋漓笑驅虎豹坐盤礴悠悠萬古歸支頤
須臾興盡下寥廓長風又送雲邊詩蓬萊兜率杳何處
無乃造物移於斯往年夢裏記曾到先聲巳為猿鶴知
惜無竒語勒丹壁坐令清賞成絶癡斜陽忽將暝色至
山靈應怪歸鞍遲人間勝事忌多取毋使樂極還生悲
過長春官
往年嘗夢蓬萊宫三山鼇背搖虚空滄溟俯視一衣帶
銀河鼓浪來天風兹遊良不異疇昔半日惝恍迷西東
平生頗似有仙分足跡未到神先通層樓複觀此誰構
只疑天巧非人工繞簷松影黑於海步驚棲鶴翔雲中
西山亦喜得佳客巍峩相向如争功遼金興廢渺何許
令人一笑憐雞蟲須臾徧歴至方丈壺酒盤果羅青紅
心清巳覺破煩暑左右況復扇兩童道人見我樂幽勝
故為留戀談無窮鼎鐺百沸失膏火風水萬里忘萍蓬
默求詩句為相荅半醉揮出毫端虹煙雲滿室動鬼神
不但為彼開盲聾笑談人境兩相稱此會詎與尋常同
却愁歸去到塵世又隨俗迹墮樊籠
西巖醉筆
興來放步白雲嶺海闊天高異人境亂山萬馬東南馳
只恐郊原碎俄頃乾坤誰管白鳥閑今古空餘野煙冷
何當結屋最上頭擺脱塵氛事幽屏
田衍
分韻
清明與省郎毛潛夫杜孝先周内翰景遠元樞密
復初儒生虞德生會飲分韻得復字呈秋泉功遠
二仙伯
冠袍裹身厭拘束惜春只覺光隂蹙雪融波面綠痕添
風著花枝亂紅簌杜陵才子本茅屋十年省署叨粟肉
撿芝番香白晝晴時尋勝友相追逐毛君古丈夫内翰
五車讀元子真英豪文華過潘陸德生味道腴閉門樂
幽獨漫郎潦倒雙髩秃志在酒船三百斛相逢一笑宇
宙間羽觴未盡還再復醉中更約二仙人共訪赤松參
辟穀
曹伯啓
休日陪漢陽諸名流登秋興亭觴咏移時塵慮
頓息但以不得會仲通為慊因綴長句呈欽夫
僉司士元太守君平察推仲通宰公暨座中諸
友
散材生世元無堪強持陋質偕楩楠年餘耳順雪垂領
誤承任使來江南公庭日午了官事西州散步成竒探
歲寒亭樹發秋興名公齒序相朝參鴛鴦梅梢綻蓓蕾
鳳凰山頂飛晴嵐江水朝宗淨拖練湖光照影清揉藍
旅鴈書空度荆楚浮雲護日横湘潭蒼茫宇宙一俯仰
形役道路何癡憨移尊偉觀排小酌紫霞瀲灩堆紅柑
人生擾擾有今日座客云云無俗談長安富兒不識字
但能几案羅肥甘眼中梵刹如比櫛焉知曉事無瞿曇
知音更有驄馬客威稜坐可懲姦貪山邊聖人惡旨酒
(禹廟在側故云)望之不敢成醺酣一襟清興豈終極催歸黃帽
牽羸驂漁歌悠揚風色暝人影散亂波光涵船開棹進
一迴顧悤悤欠到王公菴
陪諸公杖履登梁王吹臺悠悠悼古之情不能
自巳呈孟子周子文二友
天宇廓然秋巳暮幽人欲作登高賦聯鑣沽酒上繁臺
千古興亡一回顧百鳥喧啾塔半摧荆榛掩映臺前路
黃花采采未成歡目斷荒城起煙霧
乙卯清明沅州郊行
信馬沅江江上路歴覽芳菲忘故步因逢古廟說前朝
忽見孤舟横野渡二難恨識十年遲四美豈期今日具
人生能得幾清明莫對殘陽怨遲暮
盧亘
題張國綱理問塞河詩卷
導河積石堯解憂滔天之水成安流何年決齧半南土
清淮怒卷黃雲愁宣房既築漢歌喜越巫抱璧神光起
害除梁楚二渠成海溢西南九河駛後來羣策知誰賢
何人捧土能防川彭城樓堞照黃土河平堰石愁金天
吾皇放勲超萬古澤世餘功平水土睢陽塞決付賢侯
解變狂瀾作安堵於今此功寧復有從容小試經綸手
千年遺愛在邦民春風吹水濃如酒
送李應中檢校江西
故人昔御南風來今年便逐輕鴻去短亭古堠不記人
依舊青天覆長路馬鳴日落風蕭蕭九月飛霜摧柳條
出門相顧仰天笑胸中直氣干雲霄莫恨江山連百越
自有清游醒詩骨都將萬事付無心徐孺亭前釣秋月
題金顯宗墨竹
天人賦物如天工墨光洒竹回天容千年勁玉寒不死
清波照響悲吟龍煙凝草綠承華殿鬼冷秋霜月如練
長毫寫影竹不知子夜歌殘空記面春雲一散風吹塵
茫茫海色翻青鱗金仙淚痕愁漢月尚憐玉軸隨時新
夢跨茅龍上天去女媧補天天不語海綃畫鸞生翠羽
踏破銀灣溼河鼓射龍江深春不度風色蕭蕭怨千古
行盧溝之南書所見
幽薊忽如九天上俯視左右分秦齊萬里南來太行遠
蒼龍北峙飛雲低岡回一崦花柳暗川平百里風煙迷
丈夫出門自有樂人生何必常栖栖
九月十日接駕回因遊香山寺飲於西厓之上
酒酣呈主人
迎鑾北去迷風沙看山西來走煙霞蒼山朝含太古色
長松百尺凌雲斜傑觀重樓炫金碧笑拍闌干倚天立
出門却得望東山紅樹青林亂秋色痛飲巖厓鯨吸川
徑欲醉倒秋風前但恨浮雲蔽白日使我不得瞻青天
忽忽今年負重九樹老山空復何有莫將身世媿淵明
縱有黃花無此酒
李溥光
題平陽龍神張誠叔别業長歌
始山之東山之隅龍神風物美且都泉清樹茂田膏腴
中有太古仙民居云是仙人之故廬龜蚨千字存遺墟
右岡左林跨修途前潭後阜開畫圖柳居竹塢當門閭
藥畦花圃相縈紆三間茅屋藏堪輿延賓有齋爨有廚
壁間懸琴架積書文楸在榻酒在壺棣花春風歡友于
紫蘭芝草羅庭除田蠶舂磑賈陶漁牛羊騾馬雞豚鳬
絲麻委婢耕委奴歲時足以供百需打門未始驚吏胥
繞屋時聞幽鳥呼主人況乃非世儒王門嬾曳鄒枚裾
胸中素有廊廟謨冥鴻未可世網拘振衣歸來弗躊躇
青鞵布襪竹杖扶南窗寄傲忘居諸一觴一咏日自娛
高情澹澹寄太虛出岫野雲同卷舒寬兮綽兮短不踰
優哉游哉樂有餘人間有此安養區輞川盤中未必如
平生我亦山澤癯所經佳勝神與俱田園之樂獨讓渠
知君之樂孰若吾
孟淳
過浮雲宿七尺
山雲憐客歲晚行小雨遽止雪不成隂霾漸開日隠見
軋軋筍輿和澗聲谷中青煙一縷起忽散無迹旋復生
上嶺下嶺頗費脚草徑犖确仍斜横千林葉盡百草瘁
喬松勁竹吾同盟野梅解后亦數數雪色風香相送迎
路無里堠界遠近晨行暮止那記程田家團欒地爐煖
新醅旋潑肥雞烹泛舟溪上豈不樂吾獨何為無此情
任士林
送徐春野(并序)
往年徐春野來綜吾州吏事朔風裘馬意氣偉甚
今紫髥飛雪告父老以去人貧以仕君仕而貧吾
不知人事竟何如也其所遊松鄉任某歌以送之
昨日之酒月滿樓今日之酒月滿舟三十度月月圓缺
期君看月丹山頭君攜月色錢塘去我有濁酒誰為酬
功名一紙政復爾歲月兩髩歸來休柳橋久負秋夜笛
花鬟老憶春風喉鵬雲正南眼歴歴鯤海未運天悠悠
雄雞一聲騎當發男兒頂上簪公侯
李唐春牧圖
春氣薰人未耕作江草青青牛齒白牛飢草細隨意嚼
老翁屈膝睡亦著蓬頭不記笠抛却午樹當風夢搖落
夢裏牛繩猶在握昨夜囤頭牛食薄
馬祖常
題惠崇畫
龍門千尺梧桐樹多在石崖懸絶處上有古巢生鳳凰
鳳凰臺高山水長吳蠶八繭白雲絲畫史落筆光陸離
江天萬里莫射鴈春草年年出湖岸
淮安路池山
淮浦蒲花秋渺渺淮岸楊花春裊裊白魚初下酒船來
十里風煙隔飛鳥吾生欲向淮安居更聞池山好田廬
濯足滄浪箕踞坐不問朝家求聘車
寄鄉友
河邊老父念我出遠寄京華書一行謂言白髮今多少
又報南園竹樹荒門前石田耕秫熟犢子新生走如鹿
莫戀官家有俸錢長年作客身如束
上京書懷
燕子泥融蘭葉短疊疊荷錢水初滿人家時節近端陽
繡被羅衫雙佩光共笑江南五雜組畫鷁浮波供角黍
沙苑射柳追風駒古來北地為名區
息齋風竹圖道士華山隠得之命余賦之
往年家住篔簹谷丹鸞之實美如粟玄雲翻空下深靚
昆吾寶刀削秋玉石衣漬錦侵書光風微粉墮生細香
琳館瑶臺九天近夜寒笙磬聲鏘鏘萬斛蒼煙鬱江雨
二妃彈瑟瀟湘浦郫筒濁酒亦堪酤蟠石雙杖令誰取
河朔歲晏冰為梁羣木鱗皴臨雪霜遲汝狂飈莫吹裂
截管他年侑帝觴
秋意
銀牀墜露下高桐竹練含冰留麝籠蒲萄酒作瑪瑙紅
湘娥江邊采芙蓉月華流影天漢東素商淒清颺微風
草根知秋有鳴蛩
寄家書
春雲閣雨花泥少池上波平飛白鳥薊中河外盡天涯
蓮葉圓時身到家
貢奎
贈送蒙古字周教授
周宣石鼓久剥落浮雲變化字迹訛八分小篆亦巳廢
紛紛行草何其多洪惟盛世自作古制書勒石傳不磨
知君達時尚所學落筆星斗光森羅蒙恩千里領教職
養育多士培菁莪諧音正譯妙簡絶窮究根本芟繁柯
牙籖玉軸點畫整照耀後世推名科愧予鄙俚事章句
儒冠多誤將如何
將過池陽留別諸叔兄弟諸友人二首
拍手唱歌莫放狂舉觴飲酒莫令醉歌聲出口難為情
酒味入腸化為淚男兒書劒從此始歲晩煙江片帆起
相如題柱過長安靖節辭官歸栗里人生窮達固有時
我輩行藏得其理沙頭執别意如何莫對酒莫聽歌我
折梅花君折柳明日天涯愧奔走世路茫茫重迴首
有耳不聽陽關詞有口不飲長沙酒丈夫肯作兒女情
對酒悲歌惜分手天荒地久歲云暮飛霜急霰勢欲走
丘巒奔摧山月墮鯨鯢翻波江水破江水萬里從天來
長風日夜千帆過皇英二女今遼絶太白千年古離别
往者不可追浮生何足悲君不見延平風雷起一夕神
劒會合當有時
贈任丹碧鍊師
火雲壓峰斜日明下照百尺清溪横丹葩碧樹光熌爍
妙筆可作詩無聲買田築屋者誰子江海欲歸吾老矣
袖中豈無干世書當年曾說黃冠師
贈張娃
張家女兒八歲餘手把椽筆誇能書翠眉玉貌畫不如
一朝獻藝承明廬風雲會合冠佩集當面濡毫翻墨汁
弱身窈窕纔過膝步腕迴旋萬鈞力怒鯨横海枯樹立
震空忽墮顛崖石功成直與造化俱歘見聲名起京邑
紫裘蒙茸年少兒寶刀瓊帶羊角觿平生一字不到眼
對此悄然顔色赧君不見蔡文姬班婕妤風流文采絶
代無吁嗟陶家五男子總令紙筆為荒蕪
無題
空房獨卧風夜號孤燈垂燼光影搖舊語巳逐香塵消
玉琴瑶珥應自玩巧計却愛蛛絲嬌
高侯畫桑落洲望廬山
楚江浩浩山磝磝澹然粉墨凝冰綃直峰横嶺藏曲折
筆力巧處疑鐫雕高堂淨如拭坐覺風蕭騷暮雲春樹
隠復見人家半落滄洲遥中有隠者居平生不受東林
招日夜千帆萬柁過未巳誰肯拂袖同寂寥我愛高侯
得天趣所見歴歴窮秋毫米家父子稱好手率意尚復
遭譏嘲靈機直恐神鬼設變態叵測魚龍驕玉峽飛孤
泉香爐障層霄自憐失脚行萬里微官羈繫何由逃焚
香沽酒静相對長日令人愁恨消
袁伯長虞伯生約重賦次其韻
長江西來生遠洲極目凝作人間秋竒峰列筍拔地起
晴嵐積翠凌空浮當時懷抱真快事笑撥短棹隨鳬鷗
乘清弄影歌窈窕洗淨萬斛黃塵愁風濤激岸石欲裂
日月出海雲還收别來閒身墮羈束撫手歎惜年光流
高侯胸中蟠景槩落筆肯為仙翁留神工超出八極表
下視海岳如浮漚至人不遣魂作夢咫尺巳足窮追搜
我愛題詩招靖節況有二子鳴相酬便當開尊醉其下
髣髴領略為遨頭蒼煙歴歴辨廬屋丹樹燁燁明林丘
安得高侯數相見添寫一葉南歸舟
除日登大巖山
大巖顒顒昂衆峰長年秀色摩蒼穹中峰獨高勢最雄
支牽脈貫相附庸朝賓大明滄海東岫雲勃鬱凝青紅
懸崖萬仞寒潭空下有晴雪生喬松形勞膽怯望莫窮
但覺一氣浮鴻濛松摧雪凍藏蟄龍峰顛鎮以龍王宫
擁潭出雲如白虹妖魃却走年穰豐南村北崦篁樹叢
喧招巫覡撾鼓鐘苔荒怪石低復崇嵌空欲墮疑神功
直者覆釜横列墉森布兵戟羅羣童盤迴絶頂路杳通
扳藤舉膝撑心胸嗟余北遊覽岱宗太行西來連華崧
浮生萬里隨飛蓬夢寐豈與當時同虎行草偃吹烈風
苦寒側翅號冥鴻麻姑敬亭知幾重李謝空復遺塵蹤
悲來狂呼赤鯶公五湖煙波駕孤篷
贈楊生(生能琢研)
余聞江東之山出新安千峰萬嶺龍屈蟠黃山崔嵬九
華對雄雌時作風雨會中藏龍尾氣清淑山骨稜層石
如玉六丁呵護雲氣漫不知何年鑿深谷南唐綠研膚
起鱗手摩潤澤疑新浴羅紋刷絲名漸殊谷深水淺真
難復舊石既無新石出貴介視之輕瓦礫楊生琢磨獨
非常手持一二來豫章百金酬價猶自惜故家云有千
歲藏或聞山崩泉脈湧翻令當時遺石動至今散落樵
牧家敲火磨刀隨日用衝煙踏雨忽驚逢席裹氊包不
辭重我嗟拙書好蓄收松煙秃兔非其儔嗚呼人生抱
才坎壈勿輕許時來相遭亦如此
題商侯畫山水圖
秦鞏諸山天下美相君愛山心獨喜商侯落筆圖畫裏
盤迴咫尺藏千里遠山天際抹修眉近山淡黛連雲起
下有百尺清溪水石闌木盾懸崖底時見行人去如螘
危橋吹斷横沙尾村落林園接遐邇雲中世家重釋流
東剼凌虛構華侈撾鐘擊鼓兩巖間西剼輝煌賀蘭氏
商周遺俗亦在耳豈無當時隠君子我欲追遊繭雙趾
却愛孤舟岸旁艤商侯商侯巧能擬安得從之慰我思
呼酒盡埽溪藤紙
濟州
兖泗支流魯山麓會濟分河向南北扁舟高枕卧看山
青入齊雲雨新沐六年歸老敬亭閒忘却塵埃道路間
松聲入夢山巖裏驚散風帆去千里
題趙虚一山水圖
我愛青山欲歸去偶見生綃喜還住層巒疊嶂遠冥濛
旭日東升光采注簾隂微閃數枝丹疑是巖前半開樹
晴嵐曉翠千萬重一覽底須攜杖屨郭生十年不相見
筆意從容入天趣青田道人如瘦鶴能跨生駒窮海岳
何如挂此素壁間終日焚香相對閒政爾胸中有丘壑
烏帽黃塵漫飄泊向來山中我醉眠白雲孤飛興悠然
清幽到處畫不出自遣數語人間傳
送郭教授歸鎮江
長江日夜東南來千巖萬壑雲屏開樓船挾㯭行若飛
白晝擊鼓轟晴雷屹然中流浮兩峰颶風撞瀾勢欲迴
珠宫貝闕掩靈怪滉漾百尺瓊瑶堆扶桑之西接巨島
日月出沒荒城隈英雄遺迹尚可識人物往往鍾竒才
嵯峨黃鶴起煙霧杜鵑花落蒼莓苔當時我馬曾駐息
浩歌散策為徘徊霜髥古色猶在眼恍若薄夢墮飛埃
六年買屋住京雒鳳毛忽來光璨璀論交問舊喜復歎
詩酒解后常開懷如何掉頭不肯住笑張短席懸歸桅
故山早晩我亦往莫遣猿鶴相驚猜
許有壬
李惟中學士自西臺侍御召入以未央宫瓦硯
為貺作此謝之
漢家作宫法紫微金鋪玉戶明華榱甄官陶瓦極能事
鉛丹細擣咸陽泥一朝神雀去不返秋風禾黍驚離離
谷陵且變此宜盡一二時出農夫犂人間購求作珍玩
洗刷篆籕分毫釐西臺執法好事者礱磨為硯尤瑰竒
體呈全璧徑尺許沼開新月才一眉堅如鐵石潤如玉
墨聲瑟瑟松風吹惠然匣送感高義但惜所與非所宜
公才真是謫仙裔善事利器方相資嗟余蕪學忝詞館
雖有此器無能為世傳銅雀亦佳品搜刔黃壤今無遺
高皇垂統四百載老瞞何物敢等夷愛人屋上烏亦好
況兹適用逾端溪楮生毛穎賀得友坐令几案增光輝
代言揮制固多愧玉堂風月猶能詩
題趙幹江樓風雨圖
人間蕞爾東南陬金陵李家無遠謀詞華欲繼後庭曲
不見東風空上樓當時百事尚纖麗況在畫工專末技
洪河喬岳昧平生曲闌幽檻窮清致石頭城下無重關
甲馬營中有佳氣九天飛墜曹將軍盡卷版圖充上計
小兒造化吁可憐乾坤又到宣和年君王搖毫自塗抹
片紙落世人争傳坐看南北又分裂遂使兩家同一天
偶從斷縑閱小景慨念興亡豈天定而今蕩蕩混一圖
但少儂歸理釣艇
許有孚
雙洲
吾聞東海之上有十洲羣仙出入洲上頭瑶花琪樹聚
麟鳳不與塵世同春秋吾池不啻蹄涔水孰謂蓬瀛敢
相擬獨憐亦復橢雙洲雲霞嶪岌煙波裏飛橋子午凌
空虚朱闌綠柳隂扶疎亭臺倒影山色好四顧彌望皆
芙蕖清風為賓月為友但恨不將池變酒恍如乘槎泛
天河又疑身在無何有從知雲海空復空仙凡一笑將
無同浪遊不必訪弱水人間亦有蓬萊宫吾儕小人可
惜無仙骨由來二洲不是池中物
蔬圃
有池可汲園可劚拂袖歸來心願足自甘學圃為小人
愛此菜茹并苜蓿元修雨後脆且腴諸葛敷榮色濃綠
蘿蔔生兒芥有孫芋魁出水頻澆沃罷鋤時或釣池魚
隠几何曾夢蕉鹿既無抱甕老翁勞亦免趨炎脅肩辱
吾嘗寓甲第紛紛厭粱肉吾今且烹葵食鬱雜埜簌彼
紫駝峰出翠釜争如菘韭侑炊粟五侯之鯖世所貴五
辛之盤吾亦欲庸人皆被富貴熏或羨吾饕是清福但
令此色母駐顔雋味囓根充我腹三年不窺慙仲舒吾
儕何可輕樊須九月築場十月滌連年藉此輸官租
十二月廿又二日觀雪泠然臺城郭山川四顧
清爽小兒誦東坡先生聚星堂詩甚習殊可樂
也因憶馬明初云往歲德常杜左司嘗與諸公
和之成巨軸然皆不及一見僕則不敢言和但
對景乘興謹用其韻爾僭越之罪觀者恕之
花飛六出亂無葉泠然臺上偏宜雪茫茫大地迥無塵
渺渺予懷正竒絶山容喜從天際改竹聲時聽池邊折
相知更有灞陵翁長途不信人蹤滅平原飢兔巧跧藏
空闊蒼鷹飽飛掣小兒忍冷從吾觀楚楚毳裘蒙采纈
坡詩誦得聚星堂字字珠璣飛玉屑懷賢撫景慷慨生
歲月堪憐去如瞥豐年但願太史書故事須從汝南說
歸來舉似宋廣平却笑梅花心似鐵(時梅皆凍損)
蒲道源
仲春十三日大風雪
兩日東風何作惡横將桃李花吹落陽和歘忽變寒威
曉來陡覺春衫薄紛紛撲面飛蟲亂細看六花驚雪作
須臾眼界失舊觀玉殿瓊林起沙漠細思節物恐差謬
始信化工難測度初遷喬木悔新鶯久屈重泉愁尺蠖
仰天致詰不我酬運候果誰司槖籥便當努力戰客隂
一埽晴空開六幕
贈龍巖上人草書
韓云浮屠多技能祗今復見龍巖僧高閑懷素去巳久
肯向死灰求續燈手追心摹忽有得筆底渙然無滯凝
雲煙結暝鬼神泣雷電索怪蛟龍騰懸崖百尋瀉瀑布
老樹干歲垂寒藤鐵為門限自兹始但恐紙價相仍增
我聞雪菴亦工此好事往往輸縑繒都城顔扁妙天下
驟得榮寵非階升龍巖更須追三昧無俾斯人專美稱
贈傳神李肖巖
人生天地洪鑪中形色散殊俱不同畫師筆底要真似
妙想乃與天機通肖巖後出獨超詣睥睨衆史如兒童
京師摹寫富箱篋竒厖福艾多王公神情所賦各臻極
千變萬化無終窮遂為當代顧陸手足配向來褎鄂雄
明窗副本得寓目起敬毛髮森寒風祗今聲價愈增重
姓氏巳徹明光宫塵容俗狀亦何者年齒未及先成翁
既無開朗謫仙韻又無圖畫凌煙功君何惠然肯相過
坐對熟視心神融煤黳紙上略點畫稍類雲月猶朦朧
須臾壁間出幻影恍若面映新磨銅人能肖我不自肖
内發感愧顔生紅聖賢體貌等人爾所貴踐履惟能充
作詩荅謝肖巖貺但恨意遠辭難工
題錢舜舉畫煙江疊嶂圖
江山竒絶吳楚鄉畫史又與生錢郎錢郎下筆得天趣
意象髣髴開衡湘浮空水光接巨浸隔岸嵐翠摩穹蒼
幽巖梵宫半隠見老樹樵舍相迷藏中流一葉泛小艇
遠澗千尺横修梁山居熙熙自太古下視擾擾徒奔忙
我來京國行九軌塵土眯目鬚眉黃困餘偶作林壑夢
歸計未遂驚彷徨明窗豁然看此畫便覺胸次生清涼
何時拏舟徑成往長嘯振衣千仞岡
文矩
題楚山春曉圖
荆門雪霽江樹芳巫峽冉冉愁雲長山猨杜鵑呌落日
風灑露沐何蒼涼六龍從東來曉氣開扶桑天高雨絶
人事變解環結佩空相望渚宫西澨連三湘畫中隠隠
聽鳴榔安得置我棲其旁為君一曲歌滄浪
薛漢
題畫馬
渥洼龍媒少人識世上駑駘日充斥班生畫馬畫兩匹
駿骨雄姿殊未得赭袍烏幘坐奚官似出春風十二閑
掩圖不語三太息我方垂耳鹽車間
都城曉起和張漢杰韻
扶桑日射蓬萊頂下視瑶都森萬井金門未啓曙光寒
月落觚稜微有影枕上游仙夢未回喔喔鄰雞為呼醒
知君曉約穀城翁再擬銘功漢鐘鼎杏村天近易為春
莫厭西齋官獨冷
題劉理之木石
木石山人枕溪曲盡日看山如不足一朝木石真到眼
昔者寓言今實錄何年老楠生長空山中枯根入地蟠
蛟龍嵌竇玲瓏削蒼璧宛如當年蘇老之三峰浪齧沙
沿歲時久豈知竟落漁人手漁人好飲君好竒駝入君
家博升斗君不見嗜石相國李與牛不惜千金購羅搜
豈知山人奄有一丘壑只費平原五督郵
胡炳文
星源八景(錄四首)
龍井曉雲
華光殿東泉有靈下穴空洞神功冥當時忽見蒼虬精
年年簫鼓來相迎五風十雨今年好靈物不要人祈禱
非煙非霧騰清晨五色祥光煥晴昊
仙巖夜月
誰鑿太隂開四洞蟾光照破人間夢靈源千層石髓香
金雞一唱巖花動白玉柱邊眠蒼虬絳花橋下行青牛
我來絶愛讀書室石圓水冷天風秋
北寺昏鐘
日斜一路紅闌干日落四山蒼翠寒雲深不見招提處
一聲兩聲起林端遥度前溪聲欲絶溪上漁舟撐未歇
衆鳥棲定樹頭雲一僧歸踏松間月
西湖水榭
蚺城誰築溪之涯層樓簇簇排人家兩岸春風好楊柳
一池霽月芙蓉花香與清風遠方覺汚泥不染塵不著
小亭紅瞰碧波心著我中間看飛躍
陳櫟
寄鄭耕巖
古來隠士多躬耕身將隠矣焉用名巢由以降名著稱
皆違本旨非真情真隠充隠分偽誠終南捷徑遭譏評
隠而無名妙不勝詩之衆聵將驚霆君家子真當河平
五侯霧塞黃冥冥此何如時可軒騰宜哉掉頭呼不應
遂使谷口聞西京名挂法言聲鏗鍧君其裔耶良錚錚
幾載龍舒以道鳴巖居高尚追芳馨時哉不同逢文明
何忍被褐韜連城鄭公鄉想多豪英仲容方奮青雲程
曷不彈冠濯塵纓天風再秋鶚孤横春浪紅暖翻飛輕
幡然堯舜君與甿他年身退當功成法疏廣受辭恩榮
明農巖下相攜行世有工畫傳丹青與令手卷雙合并
王振鵬
題金明池圖
三月三日金明池龍驤萬斛紛游嬉歡聲雷動喧鼓吹
喜色日射明旌旗錦標濡沬能幾許吳兒顛倒不自知
因憐世上奔競者進寸退尺何其癡但取萬民同樂意
為作一片無聲詩儲皇簡淡無嗜慾藝圃書林悦心目
適當今日稱壽觴敬當千秋金鑑錄
郭天錫
下隍朱氏竹山圖
鳳凰東南山萬里山人晏坐何從容乾坤清氣不可遏
一夜春雷起籜龍詩家襟度蔚蕭爽百尺琅玕日應長
我欲驅車訪此君只恐山靈杜來往
客有蓄青玉荷盤色竒古擎杯作蓮蓬下屈為
柄上覆作蓋蓋十九點青質而紫章匠氏剜為
蓮房殆奪天巧故人元復初命不肖賦詩
碧雲亭亭水天永翠蓋翻風墮秋影班姬團扇感初涼
露華亂落明珠冷紫莖綠葉歌秋蘭涉江折得煙蓬還
前緣巳被專房誤守官血點猶斑斑麴生解后誇竒特
倒卷滄溟供一吸太華峰高歸路遥但覺滿懷春拍拍
俗眼傲睨琉璃鍾金罍未用争誇雄嗚呼古詩調高和
者寡擬喚杜陵醉中把
題雷雨護嬰圖
轟雷欲破山急雨撼坤軸母兮抱兒歸掩耳趨茅屋畫
師巧為此村景了在目一時似可驚四郊想霑足明朝
雨霽還復來平疇却看秧鍼綠
揭祐民
題秋江晩渡圖
柰榆株櫟楓樗村古臺半隠溪林根短橋細路入幽徑
斷無人屋誰鄉枌遠山微雲出木杪白沙丹葉隨洲痕
岸莎時方蘸淨潦天霜氣欲浮黃昏一舟横衝破秋色
中有坐止知奚云應言去早失歸晩夕陽下擲潛無曛
巾衣各振離舸散到家定未關柴門吳越小景重摸索
江湘雅致費討論豈無片壑可與共漁樵逸樂同雞豚
彼翁欣還倚杖屨誰能無酒妻兒温我生只為書儋誤
披卷坐對真消魂黃金郿塢不若此浣花書屋翻能存
還君圖卷百感歎武陵溪上難尋源不能忘者舊山麓
春日起處思聞猨
李材
過黃陵廟
黃陵廟前湘水綠天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉袖霑莓苔元猨晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒涼揭車雜杜衡
靈風自吹煙霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭水落生層波裵回獨詠騷人歌
何中
寄題疎山寺半閒禪房
往時沿泝旴母川李花隂隂曾繫船丰茸沙草取幽徑
叩關一禮白雲禪千柱空廊絶人跡蒼苔亂點飛紅妍
松香四襲翠滴雨江影半侵明映煙鸛鶴流聲出巖谷
輕霏忽散風鏘然長哦欲寫不能就每寄清夢時周旋
秋風吹空客如仙名山有記持相傳迺知曇花解重現
彈指一瞬五百年經閣香臺雪幾春戲成小果留人天
先師吾鄉白雲寺卓錫尚令題榜鮮半閒之半可著我
呼童亟辦青行纏身前舊境餘一念定許鄰舍香茅編
題江南煙雨騎驢圖
風發發雨瀟溝渡船未渡山相招騎驢不知前路遥路
遥抵何處南山之南且穏住莫向長安街上去京尹今
無韓吏部
冲虚宫景真堂
怡山東麓堂静深欲尋真景真難尋華鐘時發貞明韻
(王審知時)秀木遞懸天監隂(王伯梁天監中飛昇)天風飂飂吹余髮戲
綰幽藤作條脱騎鳳簫驚烏石雲降龍劒照古山月丹
爐藥竈長周旋六時采擷三芝鮮蓬萊書札失幽約幾
度歸潮深碧煙
擬峴臺
擬峴臺山如杯樹如苔臺前東風花亂開流雲藏雨花
間來花根得雨新綠催花枝隨雨成香泥神工鞭策不
停手七尺容形争好醜桐林嶺頭木香酒百錢一盞當
酤否
題五馬獵歸圖
秋野肅肅秋草萋萋天空鴈度呼鷹時一馬前行四馬
隨前者迴顧相指揮最後兩人俱下馬一人拱手俯聽
之一人拏麞毛色肥角弓在弢箭在房人馬意態何遲
遲知從底處射獵歸莫是營州少年并州兒閒中貌此
知為誰筆力精勁妙莫窺我疑此畫有似汲冢古書出
蠧簡殘逸有缺遺不須完足自可寶古人日遠何由追
嗚呼古人日遠何由追
由寶塘舟行至臨汝
盧鴻十志看不足愛雪貪行雪相逐晴風吹散圯山寒
三十六陂水初綠黃洲挐得罩篷船松筠繚繞煙成淵
陂聲疊下灘聲惡鮑照却歌行路難
除夜
風縈縈雨霏霏寒輕新柳潤春到落梅稀筠籃入市買
紅燭煙火松林人醉歸
陸文圭
燒筍賦竹字韻
先生朝盤厭苜蓿筍味得全差勝肉蒼頭埽地犀角出
赤焰燒空龍尾秃土膏漸渴外欲枯火灰微温中巳熟
撥灰可惜衣殘錦解籜猶憐膚擢玉青青無分長兒孫
草草為人供口腹李家丞相蒸葫蘆石家美人煑豆粥
去毛留項有何好擣韭作虀空自速不如野人工食淡
自辦行廚入修竹句裏曾參玉版師胸中會著篔簹谷
主人不問不須嗔昨夜西風響林屋
傅野
題淳化閣帖後
君不見秦王一旅定兩京武功文德致太平晚年却愛
蘭亭字收拾繭紙歸昭陵前朝淳化號極治典章文物
煥日星遺書購求到筆帖秘府晝静聞登登銅駝翁仲
兩荆棘況此爛石何足憑當時巳愧千載後影外之影
聊相仍即今見此遂希世古意雖遠猶典型文章於道
固小技而況字畫紀姓名癡兒傳觀競彷彿至有嘔血
求其精殘編斷簡無足論此事自關時廢興願君持此
待善價他年不厭家雞腥
王禎
櫃田
江邊有田以櫃稱四起封圍皆力成有時捲地風濤生
外禦衝盪如嚴城大至連頃或百畝内少塍埂殊寬平
牛犂展用易為力不妨陸耕與水耕長彈一引徹兩際
秧壠依約無斜横旁置瀽穴供吐納水旱不得為虧盈
素號常熟有定數寄收粒食猶囷京庸田有例召民佃
三年税額方全徵便當從此事修築永護稼地非徒名
吾生口腹有成計終焉願作江鄉氓
梯田
世間田制多等夷有田世外誰名題非水非陸何所兮
危巔峻麓無田蹊層磴横削高為梯舉手捫之足始躋
傴僂前向防顛擠佃作有具仍兼攜隨宜墾劚或東西
知時積早無噬臍穉苗亟耨同高低十九畏旱思雲霓
凌冒風日面且黧四體臞瘁肌若刲冀有薄穫勝稗稊
力田至此嗟欲啼田家貧富如雲泥貧無錐置富望迷
古稱井地富可稽一夫百畝容安棲餘夫田數猶半圭
我今豈獨非黔黎可無片壤充耕犂佃業今欲青雲齊
一飽纔足及孥妻輸租有例將何齎慙愧平地田千畦
田盪
農事方殷春巳歸綠雲滿掘春秧齊秧馬既具田成畦
尚欠有物平水泥横木义頭手自攜盪磨泥面如排擠
人畜一過饒足蹄却行一抹前蹤迷瑩滑如展黃玻瓈
插蒔足使無高低處汙不染濯清谿歸來自潔從高棲
一遇詩人經品題附名農譜名始躋願言永用同鉏犂
划船
水鄉遠近多岐路誰作划船新制度不煩梢柁與帆檣
一櫂翩翩恣來去農事方殷負載多水陸無拘隨所遇
歸來閒艤古方塘不知江海風濤怒有時撐出柳邊來
還勝斷橋人不渡
野航
東臯茫茫春雨晴前谿溶溶春水生小橋欹仄巳中斷
野航一葉通人行長日一鞭春事畢來去谿邊少人迹
雨打風牽盡日横白鷺有時來上立
守舍
禾穗纍纍青半黃邊山際野多熟鄉一粒未得人初嘗
不應辦作鹿豕糧老農作計須夜防結草構木安匡牀
高低量置田中央容身僅足庇雨霜比於露宿知猶強
所圖歲晏實飢腸世族多少居華堂安然熟寢無更長
便腹何嘗乏稻粱敢較甘苦均閒忙不遑寧處禾無傷
水柵
山源洄洑谿澗空兩岸對峙如崇墉傍田救旱無由供
上流作障憑地崇支分下灌畦磴重卧邀沛澤真伏龍
復有川水波濤洪枚樁列植當要衝仍制石廩如合縱
要約中流無必東穿渠遠溉波溶溶至今陸海稱秦中
畎澮巨川惟禹功田間濬治方成農後世拒水能傍通
却資沃灌開田封向來陂堨皆餘蹤海内萬水空朝宗
餘波儻使膏潤同縱有湯旱無饑凶坐令歲歲歌時豐
富民有具今始逢此柵功利將無窮
火倉
朝陽一室虚窗明今朝喜見蠶初生四壁勻停今得熟
火龕挫壘如三星阿母體瘠衣絹單添減火候隨寒暄
誰識貴家勸飲處紅爐畫閣簇嬋媛
蠶簇
捲去綠雲桑巳少箔頭有絲蠶欲老月餘辛苦見成功
作簇不應從草草南北習俗久不同彼此更須論拙巧
北簇多露置積疊仍憂風雨至南簇俱在屋施之蠶北
良未足南北簇法當約中别搆長厦方能容外周層架
蒿草平内備火患通人行飼却神桑絲巳吐女灑桃漿
男打鼓作繭直須三日許開簇團團不勝數我家多蠶
方自慶得法於今還可證免似向來多簇病
繅車
人家育蠶憂不得今歲蠶收繭如積滿家兒女喜欲狂
走送車頭趁繅緝南州誇冷盆冷盆繳細何輕勻北俗
尚熱釡熱釜絲圓儘多緒即今南北均所長熱釜冷盆
俱此軖軖頭轉機須足踏錢眼添梯絲度滑非絃非管
聲吚&KR2374;村北村南響相荅婦姑此時還對語準備吾家
好機杼豈知縣吏巳催科不時揭去無餘紽迫索仍憂
宿負多車乎車乎將奈何
御選元詩卷二十七
