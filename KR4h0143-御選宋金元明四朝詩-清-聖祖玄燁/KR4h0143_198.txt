欽定四庫全書
御選明詩卷二十九
五言古詩十四
宗臣
秋夜省直
驅車即高扃秉燭照清池冉冉見芙蓉白露被華滋仰
見明月光三星燦以垂蟋蟀鳴重階繁聲一何悲感之
長歎息嗟此隂陽移鹿鳴思野草宿鳥懷故枝人生貴
適志羈棲亦何爲行行返舊服去去清江湄此意良未
申空令達士嗤
擬古二首
冉冉江上蘭燦燦江中芷我友遠行役駕言適江汜江
氾波浪深歎息從中起昔别春卉敷今思暮飇紫遊子
不旋歸浮雲日千里
驅車事行遊巖畔見芳草芳草綠以萋揉之遺所好徘
徊豈云宴悠然傷我抱不畏芳草歇畏此關山道關山
阻且長客子行將老
懷謝山人茂秦
驚飇動四野白露下前除攬衣起四顧悠然懷所思所
思亦何在乃在漳南居朝設穆生醴夕曳鄒陽裾西園
事行遊飛蓋列應徐近者日以親遠者日以疎不念同
心人所須在音書音書不一寄何以慰躊躇三復游燕
篇躊躇聊以舒
寄子與
淸晨發東郊蘭蕙何灼灼採之遺我友我友在京洛道
路邈以修羽翼誰能托但恐霜露垂馨香日零落
楊氏園亭餞别謝榛
離思忽超越逍遥事行遊散步過華池芙蓉夾芳流悲
哉蟪蛄鳴淒切動我愁凝霜莽零落明月澹飛樓感此
歲華暮耿耿生百憂居者不可去行者不可留去留兩
不愜何以慰綢繆
留别子培舍弟
驅車上河梁顧瞻舊鄉國倉卒骨肉親彷徨動顏色子
亦竟以南予亦竟以北本是雙飛鴻胡爲乖羽翼送子
從此歸涕下不能食子其從遠猷慰我長相憶
秋夜寄陸子和
攬衣步前除白露被高桐枝葉莽零落大地回悲風明
月起夕愁東壁鳴寒蟲四時一何速天地無終窮嗟彼
客遊子終歲常飄蓬十月寒無衣薇藿腹不充何事不
歸來孤此青桂叢欲寄尺素書不見雙飛鴻
徐中行
得于鱗書
伊予河梁别楊柳方依依分手幾何時蟋蟀鳴庭幃商
飇率已厲白露沾人衣感時懷同袍中心愴以摧不惜
故人遠但傷知音稀長歎謝流俗高卧掩重闈忽逄雲
中翼開緘見音徽殷勤骨肉言夙昔歲寒期臨風再三
讀慰我長渴飢喜極復垂涕願隨黃鶴飛
春暮將赴汝南廣川舟中寄懷京邑諸遊好三
首
昔來嚴霜零春陽忽已暮盛年不再逢嘉會豈常遇何
況凌雲才藝苑振高步眷予失羣羽不吝千金顧留連
曲水游感慨河梁賦嬿婉能幾時俛仰即岐路車馬盈
道旁孰測心所慕冀闕何岧嶤浮雲日馳騖斂轡臨長
河徘徊不能度
浩浩黃河流冉冉白日晚驅車渺何之南遊洛與宛五
馬道踟蹰十步一顧返言念同懷人亮節不可諼談天
碣石宮置酒華陽館高文敷瓊瑶淸歌命簫管攜手遠
追隨思情一何婉居者弗克俱行者日以遠春暮無歸
鴻何由寄情欵
黃河多悲風白日廣川陰驚沙蔽天地方舟猶滯滛躑
躅將安適曳履援鳴琴一爲清商曲灌木俱悲吟知音
一以隔離思故難任在近多遺遠日月易浮沈伊余歲
寒契莫忘初别心願言厲高羽千載垂詞林瑶華倘可
嗣引領伊川潯
吳國倫
泛九曲溪
林端日已歇心賞未云足言攜武夷君泛此雲溪曲
秋夜同周子徵珠江泛月
良夕豈易逢奇遊夙所慕暝隂薄層城浮雲莽相赴須
臾明月生澄空皎如素縱艇隨輕潮披衣下纖露髣髴
海市通相將天河渡中有弄珠人亭亭出煙霧微颸動
鳴環綽約清虚步手裂雙扶桑化作千琪樹幻景良若
斯翛然啓冥悟
夏夜偶涼即事效梁人體
炎方雨忽霽夕閣凉如秋星雜簷螢落河連枝鵲流榕
陰滳衣桁茘色炯簾鉤月擁玉壺上天偕珠浦浮輕飇
動白苧密篠鳴蒼鳩拭簟冰初合提紈雪未收不寐憐
光景長吟步斗牛山煙微入幔海氣積爲樓病當三伏
起老作九眞遊江漢渺何許關山悵悠悠
張佳胤
詠懷
毒暑不辭鍜嚴冬尚爲漁裘葛有本性生事因其居伊
予觸世網轉與青雲疎一摘孟諸野再遷首陽且素位
守明誡窮塗豈欷嘘貴者日以貴寧得辭勞劬賤者日
以賤庶幾遠禍樞
立秋簡徐子與
涼風厲商氣䬃然驚早秋白日下圓景大火西南流年
序忽不處陳蔡難久留案牘繁以迫胡爲日綢繆洪河
逝如斯草蟲夜啾啾凌厲緬千古遺則懷前修女蘿挂
喬榦玄蚓吸深湫託勢有崇卑適志其良謀
三甫入渝予不能謁承枉書問且督南征並訂
郢都之會而寄以詩
良時罕再至嘉會復何如孟冬厲霜氣蓬蒿沒敝廬興
言念友生抗旌向巴渝便欲往從之山川鬱盤紆感兹
綢繆意遠及銅梁書加餐字未畢殷勤勸脂車漁樵計
已定樊籠日愁予聞君下夔子目極生躊躇孤懷入大
江萬古只東趨郢歌有白雪期我獻歲初醉罷陽春臺
然後策驪駒
寄題永嘉王陽德陽湖精舍
招飲豈在深智者秉微尚伊人卧陽河幽襟謝塵鞅丹
霞遞崇楸南北兩鴈蕩萬象厲景光凌緬非一狀鴟夷
任所之滄浪發高唱扁舟就何時逝將剡川放
俞允文
登毘盧閣
古閣秋氣清千里滅煙霧連山開雲秀頽城斷行路殘
僧戍荒齋寒鳥落高樹中多故人情停杯日空暮
秋懷詩
涼風金石勁悲氣壯隆烈晶宇蕩暄濁輕脆競摧折松
柏有殊性遂與衆卉别是時陽鳥至叫嘯霜中月力盡
羽翼單欲奮不得發何以表天骨沈吟猶未決
園居
窮居寡儔匹園廬有餘清落葉覆荒池疎林暎高城野
田刈穫盡霜畦蔬復登寒月無密影中夜露氣凝是時
囂煩息沈思方入冥沈冥乃道眞一悟還自驚
遊聖像寺作
野寺始獨到新晴欣夏凉芳篠青叢叢竹隂覆房廊寒
棕剪高翠過雨桐花香川梁通煥景林殿疎夕陽耳目
暫清暇都將塵垢忘何時來永棲放跡無何鄉
晚晴溪上
暑雨池上歇衍漾菰蒲清涼隂滿庭戶新雲依樹生天
風冷然來飄飄欣體輕始悟幽事愜彌令兹意平
送王明善(有序)
王明善屢試不合嘗鬱鬱不樂遂以乙卯六月北
轅朔都以展所蓄積且將復觀塞垣求古興衰之
所由余謂以彼其才而偃蹇若此則雖君山放逐
亭伯流離殊未足增其憤懣也因寓於詞以述乖
離之思云爾
威鳳集珍條積風限高翔巨鯤志江海尺澤焉足量懿
兹中林士敷文聊頡頏塊然寡徒偶舉足蹈峻防伸眉
竟何階念之鬱中腸抑我同心歡乖離越他鄉他鄉三
千里道狹草木長白露浩已盈但恐霑衣裳
送葉伯寅遊南都
朝日揚素景零露泫盈條歸鴈辭碣石嗷嗷厲曾霄念
子遵舊都整策陟巖椒北眺窮朔垂東瞻越江濤崇雲
象山岳雙闕鬱岧嶤過彼雙闕間冠蓋相遊遨四節隨
飇逝茂時乏嘉招駿驥棄不收踠足有餘驕所期必鴻
舉齊轡羣龍朝非子良見睠豈復縶場苗信心愜中賞
沈吟結清謠共期玄冬月歡談憩林巢
送梁伯龍游楚并寄周水部
浮舟入楚江浩蕩千里豁況值清秋時逸興不可遏雲
來巫峽長木落洞庭闊故人渺何許引領向天末
盧柟
酬謝逸人四溟(并序)
山東謝榛茂秦嘉靖中以能詩爲趙王客居鄴邸
嘗遊跡燕趙梁宋間與余相知辛丑歲余坐誣繫
濬獄則杳然莫知出處近有人自宋中來傳四溟
詩集讀之乃茂秦所爲者中二絶句矜余極冤擬
之禰衡李白之倫夫禰李詩賦懸日月彼雖死斯
文猶存於世若予發跡旣隱又罹重法有說如山
誰肯爲余傳哉因作詩三首用荅其意若茂秦之
得見與否無容心焉
曹思弄文翰歌詠鄴中詩招遊七才子俱好相如詞君
隨鳬鴈圃應教鳳凰池聊拂清霞賞蔚兹瓊樹枝胡爲
泛滄海令我長相思
謝客恣霞想揮手絶人羣朝思北燕里暮宿大梁雲海
日照舞席澄江瀉清濆遠遊憩靈境奇節冠秋雯黃鵠
思煙侶長鳴向夕曛
李白謫仙才禰衡賦鸚鵡緘愁投夜郎掩淚赴黃祖殺
身揚綺芬高名播千古天摧白龍鱗雲斷黃鶴羽感此
遠謝君沈吟望梁父
重寄李子理
麒麟出魯郊商鉏爲不祥向非孔仲尼何異犬與羊所
以路傍人按劒嘿夜光近時青雲士豈無魯連子氣節
苟不申甘蹈東海死世人聞此言棄之如敝屣投君勿
復道北風吹易水
贈友人歸别墅
綠楊漫垂舞擺動春風情吏役甘作苦瓜期思田縈尋
溪觀游鱗出谷聽流鶯别有漆園客長歌懷友生
適金陵登魏武讀書臺奉别李覺齋丈
魏武建雄圖虎視何壯哉秖今覇氣盡空餘讀書臺登
臺覽四野蕭瑟悲風來飢鳶獵平楚寒狐鳴城隈林木
鬱蒼然煙霜日空摧咄嗟此山川千載埋雲雷我亦慷
慨人與君遠追陪酒酣拂寳劒肝膽歴然開遥望南溟
問鯨鯢滄波頽相顧起叱嘯坐使風雲迴楊僕擁樓船
聲名冠崔嵬富貴吾自取他人徒驚猜投鞭自兹去千
里騎河魁
敘隱
仙槎隔溟渤天漢嗟無梁桂樹含丹葩瑶草限年芳我
生無羽翰翻飛不能翔攬衣步宵月撫劒臨秋霜欲問
嚴君平此事何渺茫
送顧聖之游楚時余將往金陵
春山送行子春草惜離觴不盡孤雲意徘徊古道傍望
望金門曉悠悠郢樹蒼此中滿高詠遲爾寄江鄉
雜詩
高樓有佳婦窈窕青雲端左蔭綠桂枝右紉芳澤蘭臨
流戲珠浦拾翠游芝田蛾眉衆所嫉蘧蒢翻見憐棄捐
蓬蒿中誰來希令顏徘徊歲云暮拂衣聊長歎
秋日奉别王元美比部還京
爍爍天上星皎皎巖際月蟋蟀感夜吟涼飇遲晨發山
木旣云蒼江楓亦已脫遥望百里間茫茫但寥闊鴟鴞
鳴園陬虎豹步庭闕臨路别所親悵然增華髮安得瓊
芳芝慰我長飢渴
李先芳
紀行
驅車指京邑嚴冬北風急辭親何草草寸心亂如棘晨
起踐霜露日暮不遑食出門即他鄉道路安可極遥望
還山雲撫劔長太息
明月皓如日徘徊照我衣僕夫守嚴駕客子獨掩扉滅
燭撫高枕愁來不可揮丈夫重奇勲榮名世所希願同
黃鵠志施翮凌風飛
鈐岡
西行多名山遥遥望鈐麓夕霽淨嵐霏千家煙樹綠叢
桂發幽香寒泉響深谷容與蕩輕舟前波飛屬玉
蒙山
晴嵐搖旦景白雲倏掩護道逢山下人借問山中路石
門幾許深龍潭竟何處長松不可攀高鳥邈焉去
郊送于韶馬上作
端居昔無悰出門見芳草遊子久不歸送客長安道垂
楊夾御堤初日正杲杲空聞黃鳥聲間關爲誰好
早起
嬾朝每晏起先期戒僕御張鐙斟濁醪雞鳴九關曙天
寒霜斷肌霧重鳥迷樹居人各掩閨匹馬自來去
擬古
青樓臨大道初日正杲杲感君桃李年使我懷春早佳
人念良夕誓結同心好磐石轉有時華池多芳草秋風
薄天雲一去跡如埽簁簁池上魚䎘䎘籠中鳥性情本
非宜況復傷懷抱
吳維嶽
信州同汝成遊南巖寺用李崆峒壁間韻
幽哉巖裏居戴石世所罕源泉一勺多香煙終日滿停
杯岫雲遲解帶松風緩緣崕鹿豕蹤復與同人踐
歐大任
汎湞江至修仁水尋范雲飲水賦詩處
陸陟心苦艱江行意超忽揚舲恣擊汰理榜欣乘筏昔
聞范内史於焉自怡悅賦詩散鬱陶飲水辨清淈今游
屬暮春遠放遵南粤三楓睇已遥五渡嗟應沒爰思雊
雉馴尚想甘棠苃命駕稅三椒弭蓋依林樾明霞帶遠
巒瑞靄屯崇碣樊薄粲朱纓原陵苞綠蕨感兹時物遷
懼爾芳馨歇代更道豈殊事往迹空揭淒淒懷古吟心
賞不可越鴟夷迴泛湖子牟悵懷闕采蘭向中洲眷此
何由達沿洄發棹謳愉樂陶嘉月
十四夜元白維敬見過
曖曖天宇豁良夜皎如練鏡彩未盈規清輝遠彌見先
臨太液池却麗昭陽殿須臾出漸高歷歷指煙甸零露
浥金莖嚴更促銀箭登樓枉嘉賓鳴佩總時彦列坐引
濁醪行廚媿豐膳盍簪旣非偶明德夙所眷共舒南渚
情寧羡西園讌鄙劣謝久要期爾迴光眄
黎民表
游仙
我思忽不愜藐然隘中區凌山度瑶碣肅駕自雲衢遨
遊清都闕神猋吹我軀上帝垂藻旒羣后驂龍趨羡門
進仙藥王喬授玉書餐和鍊眞魄精神遊六虚自握無
爲寳年夀安足虞
濯足紫泥海晞髮朝陽阿雲車載玉女皓齒揚淸歌參
差麗霄漢玉轔隱相和駕言憩玄圃貽我瓊樹華光儀
忽以逝兹意成蹉跎岧岧閬風岑汎汎蒙汜波仙才諒
非偶浩歎將如何
山林非所託所思在神州寓目八紘外經過華池幽神
光颯然至青鳥從我遊靈妃奉玉觴淸謠自相酬歡娛
未終夕曜靈不可留山川夐綿邈白雲良悠悠安得不
死藥千載復來求
同丁戊山人遊白雲寺
流觀徧炎隩結賞自員嶠積陽熙層厓凝隂豁林杪雲
構何厜㕒乳竇自窈窕澒洞出谷雲淵渟瑩神沼稍疲
暫憩石選勝益躋表欄楯寄躨跜軒窗瞰深窅猛簴發
鴻音寳輪晃餘照龕以曇花覆階將蕙草繞詎謂劫灰
餘遂成夷原燎棟橈芝菌生瓦坼鼪鼯嘯金薤剝石幢
汞藥遺丹銚惠遠豈復招巫陽不可叫蕭辰命良儔蘭
觴展奇眺感兹元運徂念爾沖規劭關河閡舟楫雲雨
乖言笑潛虯媚煙霄冥鴻避矰繳勉敦谷口盟無貽北
山誚
予告出京師貽同好諸子
雙鳬戲中沚羽翼相因依眷言二三子疇昔同裳衣嬿
婉未及終雲雨當乖離往嬰鴒原戚今懷機杼悲貞悔
難具卜榮賤同一時衆人各有營疇能恤其私君子重
明義申以皎日期采擷異葑菲以報瓊玖貽
魏允中
望山懷張仲友山人
宿約杳不遂棲棲東岱麓官舍鑰重門一月成幽獨日
出步小園日暮空齋宿永言懷故人漳流結茅屋昔别
樹無花綠隂生夏木君常兒女嬰余且浮名逐舉頭望
名山悵然傷塵目出處決何時早欲脫羈束却向此山
遊逍遥雙白鹿
舍弟東視海上諸郡余西歸
共被復今夕分攜在明朝子車向北海我馬投西郊疾
塵蕩山郭密樹迴河橋相望忽相失憂來不假招芳華
色黯淡鳴鳥聲蕭條加餐縱努力何以慰寂寥
胡應麟
雜詩
曜靈薄崦嵫光景忽已夕圓魄猶未升明星爛然出寒
蛩號我前蟋蟀鳴我側涼風起庭戶樹木何蕭瑟佳人
期不來延佇空歎息寧知三歲心爲子長惻惻
秋日偕同志遊金華
屈子歌遠遊尚平有遐慕顧謝青雲人言尋赤松路歴
覽窮幽深冥探愜情素澗壑捫嶔岑林巒涉迴互崖傾
黃葉積谷轉垂蘿護高峰散餘靄峭壁屯寒霧娟娟初
月昇隱隱微陽暮長謠欽昔蹤獨往懷蹇步慮由忘物
超道以遺榮悟迹契容成公神交子支父徘徊北山文
惻愴淮南賦睠彼丘中人迴飇對巖戶
徐獻忠
俞氏水樓
故人江樓月照見千里心遊子未言歸清光被滿襟西
陵隱簷際南湖澄夕陰持杯向木末捲幔對遥岑悵然
不能去徒令江水深
孫宜
湖上
湖上秋色半經年吾始來繫舟泊磯口聊訪垂綸臺水
光蕩菰蒲鷗鷺相與回沙明白石岸日麗青霞杯漁父
煙艇中棹歌聲相催片月出遠空蒼茫碧雲開北斗插
波落天河低野迴露下涼吹生颯然動秋懷杖藜謝鄰
叟斗酒明當偕
十三夜月
良晤旣匪易佳節亦復過今夕非昨夕光景忽已多霏
霏失玄霧灩灩增金波昔眄猶室隅兹升眇庭柯當扉
萬象啓側戶三星羅蕭爽候愈寂沈冥夜如何興言悅
至賞眷此成清歌
茭港
結軫倦久疴嚴裝理前遊山行稍云疲水宿良所由弭
棹臨别浦揚舲逝安流波迴路曲折雲霽天沈浮霜荻
響近渚風篠鳴長洲沙翔去來鶩岸並連拳鷗澤蘭晚
漸垂江茝秋始柔遵嶼乍離合凌飇屢優游擊楫情已
乖乘槎興將侔即此締&KR0616;盟抽詞贈同舟
行視别業禾稼作
徇禄返塵軌卧疴遂幽坰爲圃竟不習學稼鮮所明薄
田委僮僕嬾性謝經營春陽始云改夏序亦以征輟翰
越城棲振衣事郊行旣暢景物麗復感禾黍盈雲葉被
畛秀風花覆阡平修渠濯細流佳實播初馨堅好類周
穡耗蠧殊魯螟利婦足遺穗築場喜新晴澤忝我私及
秋荷今歲成麤糲甘自嘗飽煖奚足營且免洛陽歎聊
結杜曲鳴
強仕
詠向長
子平謝累辟雅志在隱居乏食或有饋取足反其餘讀
易深自悟人生等蘧廬謂貧富不及謂賤貴不如勅言
婚嫁畢家事無關余同好有禽生肆意相與娛五嶽游
躅徧高風映簡書
詠王覇
儒仲有清節始亦赴徵命造廷抗高辭不肯臣萬乘歸
來事躬耕蓬藋掩門徑翩翩故人子相過容服盛一念
兒曹羞客去卧不應賴有賢婦言不失初守正嘉遯遂
終身清輝兩相映
詠梁鴻
伯鸞古賢人乃在杵臼間夫婦共守志逃名入深山淒
涼五噫歌東山辭帝闤齊魯復荆吳長往遂不還爲傭
豈不勞顧已少外患終葬烈士旁高風邈難攀
郭本
結屋
貯木二十年一屋未必就風雨日薄蝕土花起皴皺捐
棄弗忍言黽勉始結搆因循復三載石雨穿寒溜枯棟
三兩橫客來不敢留人生須蓋藏輾轉事飣餖握粟出
經費廚人生怨詬自笑鳩爲巢未了先白首休哉孫五
郡去官借車廏至今清白聲猶不媿屋漏
過以禎西莊
杲日明西野綠蔭連松篁淸風徘徊至滿座納虚涼門
窗見鳬嶧蒼翠飄風光時聞讀書聲伊吾禾黍場東鄰
有壇杏雨過生微香
郭文涓
遊西山
緬維京國遊夙憶西山勝前期戒朋儕昧爽理征鐙連
鑣出都門散轡遵郊徑&KR0642;猶望晴巒迢遞陟煙磴蒼茫
紫翠分參差金碧映雲際鬱層甍風中發孤磬山光足
怡愉地色湛淸瀅覺花粲奇馨慧草紛延旦梵影空中
懸經聲榻前聽行恐苔痕穿嘯聞谷響應翠巘屢攀躋
朱闌恆眺凭取適情易酬息機意初稱登臨愜賞懷攬
結動幽興聊兹却喧囂庶以慰蹭蹬
馮行可
奉送景坡先生
寒煙彌宇際朔氣侵征裳有客賦遠遊我心亦孔傷交
知難為别佇立傾衷腸執手各躊蹰悵望關河梁渺渺
吳山雲風期紆以長願言迅馳驅相依日月光
過文衡山先生停雲館
緬昔玉堂仙高情屬丘壑梧竹羅庭除文史祕齋閣欹
枕待春鶯調絃驚夜鶴羊裠書更精鄴下才偏博神理
寄沈冥音容已寥落我來讀遺文私心竟誰托
雜興
夜長苦難寐薄幃鑒明月披衣立中庭星漢燦以列夜
分羣動息蟋蟀哀音徹念我同心友夙昔展歡悅如何
金石交三年傷離别離别何足恨履行貴無缺丹青信
不渝在遠逾昭晰蒼蒼松與柏各自零霜雪詎學女蘿
草柔枝相糾結
邵圭潔
對月
秋空淨無氛嘉月照涼宇欣逢此良夜門外即遐旅懷
舊鮮歡悰乘光欲高舉所思況非遥形隔不得語徘徊
孤影邊嗟哉乏雙羽
葉春及
飲陳巽卿宅即席賦得帝字
黃公避秦皇子陵傲漢帝萬乘彼不榮五斗吾何利邇
來脫桎梏麴蘖聊避世田父尚不辭況乃夙同志高堂
敞華筵上客縱横至日暮飲未休舍坐還席地屢舞倩
人扶歡言荅賓戲因思劉參軍荷鍤有深意
鄧元錫
雜言别傅陳二友
羲娥無停轂青陽忽朱明柔條奮翹柯原隰何靑靑往
者日以徂來者日以榮嗟余至寡劣希聖徒有營邁往
信不力逾覺時序傾我身所以立豈不恃友生奈何同
心侶中道各有程戚戚增紆思薄言寄深情
古詩送王子仁
嘘物寧非風風勁物乃戕駕車寧非馬馬疾車以僵百
獸伏騶虞衆禽景鸞凰豈無鷹隼姿搏鷙難爲良
别江子
良農程歲功豐凶非所諳良賈經儲積利鈍皆所甘曾
以水旱故棄捐任與負曾以貿易薄棄捐絲與布十年
經世業料理亦有素奈何乘軿輈中逵思改騖人生各
有職治職各以勤永誦蟋蟀篇愾然念先民
潘緯
宿白嶽社山中
白社負幽期青山寄空宅偶攜林中友重卧巖下石雲
歸忽閉關月出更留客不著塵夢還潺湲響終夕
春日憶山中舊隱
及兹農事候令予歸不閒本無西疇耕為趁東風還舊
廬在林莽樹石繁其間時春方雨餘好鳥聲關關門柳
媚柔條蘿徑滋苔斑澗鳴始流泉座對初青山寓目但
成景偃仰多歡顏此鄉能似否寧不思迴轘
吳承恩
對月
人言天上月中有姮娥居孤棲誰與共顧兔銀蟾蜍冰
輪不載土桂樹無根株紛紛黃金粟歲歲何由舒一閉
千萬年玉顏近何如相違不咫尺照我闌干隅一杯勸
爾酒爲我留須臾
曹大同
秋日田居
屏居謝人徒朔風吹寒雨遠樹旣盤紆渫雲亦交互愁
鴟戀故林隱豹諳長霧羃歴川光昏蒼茫野火聚耳目
暫無擾閒情託豪素拙訥罷干時賞心於此遇飛光忽
我遒咄咄歲云暮眷言採三秀頽齡儻能駐
遊仙
有道百靈初無名萬物始九氣煉中和三元謝甲子化
昇隨感遷清越徹表裏玄圃御斑麟丹丘乘赤鯉左拍
浮丘肩右躡羡門趾山成數寸塵海無三尺水長嘯宇
宙外超然得不死
孟思
秋夜期友不至
西風散秋聲搖我庭間樹月寒草露光山靜星河曙林
鳥相向啼昆蟲紛若語美人期不來幽客徒凝佇
周沛
别顧孝常
馬離鳴故羣人去懷心知憶昔遘君始意氣如連枝如
何倏離别旦夕殊歡悲滔滔斯世士孰與吾心期言念
古之人同心不同時同時復睽隔何用同時爲
冬日
滯霪迫冬日山川掩重岡引領望郊邑遠樹鬱蒼蒼浮
雲馳白晝迅風激衣裳中野少逢人乃見鳴鴈翔我有
一束書因之以遠將其多至萬言其音悲且傷終以重
見辭翩翩各一方攬涕下長坂躊躇不能忘
張之象
謝臨川遊山
客行曠登覽羇心展遊陟裹糧度瑶岑振衣尋石室源
深洞屢迷徑險巖逾密重林散輕霧絶壁映初日烏鳴
識節變草綠知春及夭桃始發溪猗蘭漸盈澤採藥遵
靈丘援蘿入幽谷緬邈隱士居想像仙人宅朝窺鸞鶴
逝夜聽猩猿泣水鏡含清暉松門帶暝色近澗虹文丹
遠峰嵐氣黑雲歸影難留泉飛響易急觀奇道轉遠探
異情未畢候月弄澄鮮餐霞羡高逸適已物己忘達生
賞無極終然得所遣儻值同懷客
春日遊燕子磯
古稱秉燭遊行樂恐迨暮策駕尋名山居然得眞趣展
宇開霽旭熙陽斂昏霧雲錦被奇峰水鏡含芳樹眷兹
風日佳開觴藉蘭杜頗懷披襟友諸美難具晤流鶯稍
出谷飛花已盈路暢哉人境外屏跡遺世故勿為京洛
士緇塵染衣素
朱永年
詠懷
南鄰競歌鐘北里吹笙竽我獨甘寂寞守此貧賤廬蓬
戶不掩蓽簞瓢常晏如負郭住窮巷門無長者輿彈琴
發雅操誦咏詩與書安神在閨房憺泊思玄虛至人求
髣髴榮名非所須
邱雲霄
思家
木落愁遠山鄉心夜來絶不見渡溪人但見渡頭月高
堂憶遠征妻孥望天末舞衣生輕塵自貽此契闊白雲
起江頭直向武夷沒
溪月初出水
溪月初出水照我清夜堂沈憂不成寐踟蹰步寒光飛
鳥深夜號繞樹林煙蒼有懷空自知默默心摧傷
怨詩
江石如龜甲隱隱浮明沙不障東之水偏驚游子查游
子去鄉國長風吹斷霞斷霞只在天游子去無涯泠泠
秋已老飄蕩未還家
施漸
示兒陽得
喟然寘琴書白日閒如此共以蓬蒿身相去南北里高
棲多遠心流雲過如水有意不能言悲來但思爾
晨起行園治蔬
處痾情方愆覽籍亦棼結止跡丘樊間喜與荷鋤列晨
星沐未遑周葺幸餘力夙英始斂華密露若瑩雪螽趯
感離歌鵙鳴及豳月萋萋瓜畔空厭厭豆畦歇觀化有
消虚徵情旣伸屈庶幾東陵隱豈伊公儀哲永此藿食
資耕鑿藏吾劣
齋中雨歇自述
高窗晦積雨連晨娛篇帙躭慵情方宜嗜寂意尤密風
柔園條變溜溼階蔬茁宿隂漸已收幽禽時唧唧隱凡
欲忘言斜光透雲日
晚步池上
弄翰乘暇日池上步逍遥寒魚翻在藻落葉亂鳴條流
序忽如此寸心久自要蓬飛定有止意遠不嫌囂常念
沮溺軰躬耕趣獨超
贈人遊蘭亭赴陳山人約
靄靄深竹林林深阻修澗清川流其間懸崖俯可辨春
蘭日以芳風氣日以變君往對山人如逢昔人面
秋日與華從龍俞汝成泛湖上
相攜出井邑輕舟汎秋水樵響滿晴山游靄緣原起濯
足湖上流浩思方如此
嚴怡
擬古
采采南山桐十年成一琴製者豈不苦謂世有賞音持
以奉君子不與我同心擬鑄鍾子期家無雙南金
李奎
遊天竺寺有懷謝康樂
秋光澹巖岫入谷聞晨鐘白雲嵌紫芝峰朵開芙蓉林
香晝自結夾道羅長松沙廣草煙薄溪深花露濃梵嶺
鬱飛鷲咒潭降毒龍閒禽互交語道侣時相從久矣悟
空寂齋心禮金容精廬隱暮色蔬食修珍供還憩崖亭
上永懷高人蹤
採藥
山中宿雨過嶺上明霞赤荷鋤入南畦藥苗始堪摘黃
精種未鋤紫芝已盈尺隔水望茅茨還歸煮白石
張元凱
漁父
溪橋轉山徑湖水碧於苔漁舟柳陰下舉網得四腮樵
薪猶未至新醅業已開團圍坐妻孥不簪亦不鞵欲要
采菱人西風吹船回簌簌蘆葉響月上潮正來波濤非
云險夢寐良不乖向逢楚大夫言言傷我懷
樵父
偃樹春不起繁條秋彌叢長鑱入空谷歷歷摧枯蓬形
骸肖山鬼趫捷輕狙公玄熊夕相避猛虎晝不逢素履
往無咎險阻窮能通有時不歸來高卧山之東積薪擬
待價沽酒明月中桎梏軒冕者終焉媿此翁
圌山朱都尉過訪留宿草堂中夜不寐情見乎
詞
有客江上來柳下住雙槳身白儼如瓠巨口仍廣顙相
見嬾長揖落魄高陽黨呼兒且沽酒把臂坐草莽十年
交自傾片言心覺爽明霞四散飛長庚獨先朗蝙蝠撲
檐開熠燿行草上涼風西南來刺刺枝頭響下榻不能
寐空庭共頫仰慷慨醉中言何時起李廣
志别
祖道一尊酒涼風江上生楓林一葉丹秋動千山聲星
離越溪水雨散吳王城我昔遊燕趙居人送我行今我
亦送客酒盡淚欲傾乃知送我者掩袂多至情
汶上阻雪
我行阻徐方日夕望吳國積雪覆臯原千里同一色門
前偃栅横屋際孤煙直黃河冰正堅芒碭雲來黑狡兔
潛以伏飢鷹竟何食客子煨枯蓬王人舂殘稷何日見
朝陽肅彼南歸翼
李元昭
新昌蓮峰呂山人夜攜魚酒過訪丘中因有此
作
日入林壑晦乳犬吹簷隙下榻爇蘭膏邂逅滄浪客菰
條貫溪魴瓦瓶挈村醳傲睨不作禮蒼霞飄短掖班坐
肆吟笑河漢倚寒席墟落交廣風松篁自相戛優游塵
外懷秉此杯中適第覺五情爽冥然會玄默
黃喬棟
半峰菴聽秀上人彈琴
高僧理鳴琴古調盈人耳濤生松下風龍起鉢中水聽
罷猶冷然月出疎篁裏
陳第
詠懷
尋流遡江漢矯首望河汾惠風靄四野上有洙泗雲慷
慨睠懷慕曠世不可羣歸來長歎息篝燈理遺文亦有
二三策末由播清芬高山徒仰止微言竟誰聞
水風偶相遇綺文自炳煥草木花實敷燁燁光且爛媛
姝者何人劼力彌昏旦秦漢錯雜陳摽綴成篇翰試以
道眼觀臨流再三歎
清寧育萬品種種成形色桃李本繁華松柏挺孤直鷦
鷯老一枝鵬奮垂天翼小大各有宜修短禀物則君子
履吾常何入不自得嗟彼冥行人貪天爲己力擔石慕
千鍾下僚營要職畔羡轉相尋憧憧如糾纆鳥飛高戾
天人心於何極所以老氏書止足昭玄式
再送董崇相戶部課績
歲昔在乙已送君入上京亂流濟扁棹兩岸多鶯聲一
别詎能幾今又送君行濃談殊未盡衷曲還憤盈燕薊
正雨雪胡爲獨北征行塗登泰岱吳門望正晴上有無
字碑秦漢銘已傾秣陵舊都地守重隔江城國初宿屯
戍五衞列藩營自從崩圯後洲渚坦以平何當存犄角
識者爲心驚袖中有短疏意在扣宸明遠臣旣建白公
輔會相成願君且靜默造物忌取名
四憶詩
憶昔在清漳帳下多童冠切磨論至德餘義及篇翰别
來四十年凋謝已大半登高望海水茫茫無邊岸欲贈
以瓊瑶踟蹰歲復晏
憶昔在薊門坐中多劒客蕭蕭邊馬鳴風高秋草白别
來三十年采薇異夙昔登高望紫塞朔雪沈幽磧欲贈
以寳刀徘徊空脈脈
憶昔在粤東尊前多漁父泛海尋仙山蓬萊若可覩别
來已十年伊人且塵土登高望嶺表浮嵐帶陰雨欲贈
以明珠惆悵肝腸腐
憶昔在武當山中多道侶冒雪陟危峰攜笻凌險阻别
來已五年飄飄一羈旅登高望漢水瀟湘迷楚墅欲贈
以金丹歎息獨延佇
歲暮客居呈弱侯
仲尼本周流忽發歸與歎意在就六經匪爲思鄉串嗟
我老無聞託興遊汗漫邈想古通人反側常宵半秣陵
一君子少小登道岸嗜學自性成羲易旦夕翫近得從
之談怳上中天觀詩書數千載立語窮眞贋欣然遂忘
家何知有歲晏
晨起臨北窗連陰未朗徹昔出桃李花今看霜霰結爆
竹頻有聞天涯近除節而我客南都心跡俱寂滅外戶
常反扃四壁幽以冽執爨雖一夫饔飱良靡缺晏坐展
圖書袪寒親麴蘖時與達人談千古共參折清燈耿前
除談罷自怡悅回首風塵人遲暮正愁絶
陸采
遊仙
明車拂天罡白日駐軒蓋招搖舞青霞芝髓滌玄瀣仙
者四五人黃眉笑相邂玉虬偃靈風瑶鞭靜垂帶謂余
來何遲羞以盤龍膾雙雙紫鴛鴦游戲蓬池内靜婉歌
未窮雨師肅歸轡悵望紅羽旂追之了無際
袁褧
田家
誰言田家樂所樂亦豈常耕斂稍不給豐歉復相當五
月了蠶事十月登稻粱所入不償用閒少實多忙營營
事公私勞苦過即忘歲功已告畢蜡社聚一方酌酒宰
雞豚鼓腹坐山陽寧知朱門内晝夜羅酒漿貧富在所
遭苦樂難較量
顧聖少
留别謝茂秦
相對忽不樂愴然傷我心他鄉有同懷胡爲遽分襟憶
昔醉燕市擊筑誰知音意氣獨吾子排難輕千金重以
易水歌兼之吳會吟論交豈不遠投分遂至今我亦慕
三閭南去湘之陰楚山一何長楚水一何深他日遥相
思鹿門還可尋
徐渭
眺江中怪石
乘舟坐無聊遵塗岸轉杳急流赴海馳怪石橫江倒仰
睇㟔崎側惟見蒼翠矯覆莽映赭壁枝弱不勝鳥懸崖
窄可步聚纜密如篠舟子勿前征前路煙生草
將至蘭溪夜宿沙浦
中夜依冰澤羈愁不可控遠火澹冥壁月與江波動寂
野聞籟微單衾覺寒重託蹤蒲稗根身共鷗鳬夢
柳浪堤爲溧陽史氏題
夾岸千章柳青春翠浪浮如將曲池水共作繞堤流長
蛇偃青蔭水鳥悅芳柔試於垂縷處一繫木蘭舟
與楊子完步浣紗溪梁有懷西施之鄉
明月照江水截梁與子步當時如花人曾此照鉛素江
流不改易月亦無新故薄雲淡杪林晴沙泛寒露借言
伊人閨應在煙生處
白鷴(錢子易書故曰王孫蓋鏐之後也)
野性悅鳥魚客寓尚籠致正如好竹人借居亦栽蒔鷴
鳥自南來貿人西河里王孫好法書籠以易吾字墨絲
繡雪衣綠罽作襠帔有時囀喉中鷕若嫋雲際日夕湖
水波秋樹葉微紫送客不出門白玉埽長彗
送蘭公子(阿翁學師也揚州人)
耶溪芹藻色相伴秋荷老公子朅重來傷心那可道會
日苦無多相别一何早八月廣陵濤一葉渡殘照
燕子磯觀音閣
青山如美人樓觀即奩妝若無一片鏡妙麗苦不昌兹
石一何幸值此江中央上乘巨搆支下集帆與檣朱碧
得水鮮鳬鴈拂波光煙霧不見海神去萬里長我與三
友俱兼以僮僕雙日西買市飯半道謝驢韁歸來乏燈
燭微雨霑我裳沽酒不成醉頽然倒方牀猶夢立閣中
遥觀大魚翔
俠客
結客少年場意氣何揚揚燕尾茨菰箭柳葉棃花槍爲
弔侯生墓騎驢入大梁
送劉君
南鴈正北歸君今復南去羽族如避炎君胡故觸暑嗟
哉失路人安所避辛苦而我亦同之臨岐淚如雨
沈明臣
武陵莊雜詠
鬅鬙石蒙頭齗齶山露齒侈放金谷園清占祗陀里池
館錯紛敷神仙自棲只丹梯引木末清泉蔭巖底吹玉
招赤松緘書訊黃綺無事但鳴絃清商雜流徵
王懋明
移家湖上作
夙昔厭喧擾湖壖聊聚廬五柳隂到門客子攜家初歡
言治隱計織屨兼藝蔬妻孥哂荒陋而我良自舒魚鳥
適幽性水竹澄貧居開簾峰翠繁停舟潭月虛心與勝
槩遇跡將城府疎養生黃精飯銷憂老氏書了悟損益
理何須儋石儲食力媿伯鸞攻文匪相如所長唯達命
天地寧窮予
始家湖上寄城中諸友
負郭無緒業因家濠湖濆扁舟歸草堂東溪生夏雲居
然滿幽致得與木石羣兹地風俗厚所事不尚文童年
已樵採壯者俱耕耘予懷太古風出門日訢訢稅地給
家食借書廣前聞野趣足心目水流滌炎氛羣山映五
柳空翠常氤氲隱居以求志殷勤謝諸君
舟中與隆池彭丈酌酒
訪舊迴蘭橈風光適和煦卷帷望春山幾處含殘雨偶
爾攜一尊歡焉閱衆甫清言兼古今滿引無賓主桃花
笑欲言鷗鳥翔可取煙波娛性靈逝將友漁父
宿玉陽山房
澗道行轉深餘霞滅殘景然燈宿山房枕席雲泉冷始
知玉潭隈乃有眞仙境翠微一磬幽霽月寥天靜葉落
霜漸寒秋高夜彌永不寐若有懷啼鼯下松嶺
山中待施少府
美人太古心一見即傾倒自别梁溪花相思長秋草緘
書昨寓言山中共論討把袂雖有期挂席苦不早涼月
映桂林夜思傷懷抱
姚咨
桂亭爲豫章萬隱君賦
南山鬱秋霽重巒桂花白高人愛巖棲躋攀理輕策覽
彼雲木秀悠然縱所適結亭青林端幽賞非矯迹泠風
吹霞裾涼月挂石壁襲芳和天倪餌實駐顔色淮南詎
可招此意良自得願貽瑶華音一慰山中客
周詩
留别西湖兼柬孔文谷萬鹿園趙龍巖田豫陽
童南衡諸君
淹薄武林游重輪忽四望興諧謝客幽跡類向長放崇
嶺遵逶紆澄湖泛滉瀁蓮刹詣諸天香臺徧昭曠聊因
杯度慈一遣迷津妄泉挹氣冽清洞歷石攢障側足凌
層梯迥與丹霞傍煙綿百雉聯嶻嵲兩峰向矖越吳山
巔觀濤海門上衰莽弔遺墟懷往情亦愴攀踐匪一塗
靈異信多狀景物無遁形微尚自兹暢會心旣以玄感
來寧弗亮結侶得應劉調逸每相抗傾座激懸河芳飇
企予仰綢繆林中娛萬事等飄坱發詠互酬答眞賞繇
郢唱淒其徂歲隂曰歸介征榜踟蹰行復留念此意彌
廣斷梗惜臨流撫膺吐深悢
春日子浚置酒登盤門城樓縱眺
出游躡城闉聊使殷憂廓廻瞰樓闕重周覽河山錯候
禽音尚微初林蔭猶薄密煙生近堤傾曦淡遠落潛盤
狎勝引且復娛斟酌快意當遺形所在即邱壑
牟嘉敘
擬古
驅車出門闌車行復遲遲百草委霜露涼風正淒其天
寒道路艱問君將何之駕言往宛洛相從遊俠兒遊子
去萬里旋歸竟何時安得附飄風致此殷勤辭
灌木産崇岡鬱鬱蔽層邱芳草依澗側託蔓相綢繆美
人隔遐方宜爲君子仇未及登君堂歲月倏已遒慨彼
芙蓉花爛漫當清秋采采欲爲贈道路阻且脩願君保
明哲妾心亦何尤
遊江心寺登康樂亭子
輕舠截奔浪水國散微隂沿洄眺孤嶼寳塔凌雙岑兹
遊夙有期始得遂幽尋淵室接梵語花臺繞龍吟滉瀁
元氣中日華映珠林謝公有遺蹟孤亭俯江潯曠懷寄
玄賞海嶠振徽音清芬詎可挹高情傾古今西堂夢不
返池草春自深
同方用晦遊西谷
褰裳涉西沚披莽散輕屩稍觀山川異煙火隔墟落沿
洄傍溪曲窈窕入穹壑幽尋葛可捫晻曖路疑錯巖雲
冒巾幘霏翠灑林薄汲深俯重淵采秀陟崇崿坐聆伐
木音益感良遇樂返策復流憩逍遥展歡謔眷兹丘園
賞胡爲就羈縛
漁家用從姪存勇韻
茅茨傍江口斷岸依漁梁榜舟蘆花渚間歌和滄浪日
出水禽散風至蒲帆張青蓑溼不解卧看南山蒼
御選明詩卷二十九
