欽定四庫全書
御選明詩卷十三
樂府歌行十
陳于廷
古别離
三歲爲君婦未嘗下高堂一朝遠送别佇立官道傍君
行官柳青君歸官柳黃與君别經年相思莫相忘行過
無定河莫飲無定水天涯遊子心飲之恐爾爾應思閨
中人容光易摧毁
吕大濩
陌上歌
春風度綺窗春眠困繡牀誰家競蠶作聞歌陌上桑
紈扇歌
誰道秋氣悲儂愛秋風涼只知換羅綺不慣搗衣裳
曹學佺
荔枝歎
去年荔熟初營閣今歲閣成風雨惡他處蕭條尚可言
忍向閣中看荔落
十八娘家粉黛殘玉肌羅帳淚闌干楓亭三日無消息
馬上空歌行路難
嬌羞十五閉房櫳風雨無端妬守宫玉鏡臺前倚惆悵
郎家不送荔枝紅(閩俗女子將嫁男家先一年送荔枝紅)
夔府竹枝詞
早看東南莫看西蜀天只怕上頭低東邊日出純無用
雲暗上頭三尺泥
君居北井妾南沱對面相看隔路多須趁漁舟過急峽
還隨鳥翼上斜波
今日峯高雲束腰平平一掌在明朝朝来出門又如是
儂是好言郎莫焦
沿江坎上即田疇滿店燒春酒氣浮峩眉五月雪消水
剛讓儂家割麥秋
陳邦瞻
湖鴈篇
秋山落葉聲瑟瑟遠水浮天天一色日暮惟見平湖深
扁舟遥界天光碧此時南鴈正爲羣此際悲鳴斷續聞
幾處淒酸呌涼月數聲嘹喨破寒雲雲破天清月浸沙
無端哀咽向蘆花早梅暗落高樓笛楊柳驚飛出塞笳
幽修似伴魚龍語更共啼烏催窗曙思婦天涯夢不成
征人故國淚如雨曾說聽猿易斷腸那知聞鴈重悲傷
九秋霜露寒更苦千里關山夜獨長塞北江南天浩浩
斜飛欲盡衡陽道足下何曾寄客書聲中只解催人老
人生眞憂是别離他鄉霜月易成悲誰家錦幌銀屏夜
過盡寒聲獨未知
江南樂
清明乍出遊風日不曾惡何似桃花飛道是羞儂落
桃花亦太早妾顔亦太好早殺不耐春好殺不耐老
門前潮水來朝來暮還落動作經年行始悟歡心薄
鷓鴣南枝鳥愁隨北鴈去儂家是江南但愛江南住
畢懋康
束茅行
候人何太苦早晚迎官府閒積數根茅爲炊且結宇官
府中夜行不絶吏呼聲燃火照官路猶云火不明燃茅
茅無束次弟拆茅屋官府猶未知宵征車&KR2263;&KR2263;
范鳳翼
采蓮曲
水雲香處低聲唱羅襦不辨翠荷㨾玉手垂垂藕不如
輕盈欲步蓮花上
含意亭亭立秋水不愛蓮花愛蓮蕊蓮花欲墮愁殺人
蓮蕊偏如年少子
采蓮湖水湖光曙小舟櫂破雲深處荷風忽揭錦襠開
翻身一道穿花去
采得蓮來恣郎取翠眉一蹙淚如雨郎只貪蓮帶露甘
可知蓮子心中苦
古意
新調楚江秋絲肉聲相和一曲彈未終羈人淚雙墮
黃汝亨
自君之出矣
自君之出矣流涕沾裳衣願爲車下塵隨君車上飛
自君之出矣楊柳垂河塘眷兹春時青常恐秋來霜
自君之出矣荷花發清池墮爲水中泥結爲藕中絲
阮自華
烏棲曲
霞帔雲髻迎風立柏梁臺高月如璧上陽花枝笑早春
瑶林瓊樹避玉人
東飛伯勞歌
烏欲西飛兔東走恍惚令我至百年誰家穉玉網戶前
明珠煜煜流紫煙茱萸細錦燦明光織成翠帔金鴛鴦
年如明月方二六清暉漸盈手可掬春光零落花飛揚
白首可憐誰斷腸
楊柳枝
送路經春金線長鴈歸欲寄淚千行分明不是宫車陌
閒誤風前作曉妝
一天春色杳涔涔十二巫山悄黛屏楊柳嫌人腸未斷
更將風雨著娉婷
綠塵初暗大堤邊弱質絲絲風雨前情向東皇休再發
莫教重上廣陵船
尹伸
叙南曲
七星歴歴面煙鬟千佛巖頭翠岫斑水合雙江波浪闊
浮來塔影是東山
鎖江北渡入涪溪亂石叢篁路欲迷太史遺文殘碣上
武侯荒廟夕陽西
劉世教
古意
高樓有思婦光采瓊樹枝陸離雙玉佩明珠綴巾綦摻
摻出手爪哀哀寫芳辭清商未終曲聽者淚已滋良人
無故懽賤妾無前期空憐夜夜月流影過重栭
王衡
西湖竹枝詞
踏踏吳歌十二時油車白馬客參羞自從風雨西陵歇
翻却楊枝唱竹枝
菱田高與稻田齊野井螻蛄徹夜啼若箇竹枝聲最苦
那兒橋北趙園西
高懸十里下風桅白袷青裙次第來怪道竹花簮不盡
五雲山上賽神回
簇簇滿炊菰米飯娟娟緩唱踏歌詞爲謝西湖蘇太守
桃芽柳眼不須吹
酒盡爐青客未休脫衣走馬恣風流西湖亦有横塘曲
一拍風吹入秀州
請君一向斷橋行橋下花泥漸漸平此日風光應不忘
重來寄取竹鷄聲
閶門楊柳枝詞
行春橋下是儂家月月關門不見花老大爭如少年樂
清明好作柳頭茶
白門楊柳枝詞
白門楊柳解風流每到花飛更解愁恰恰斑鵻啼不盡
新鴉又出樹梢頭
粉光亭子日斕斑欲寄音書好是難一夜柳花吹不到
大長干隔小長干
渡口無花水半渾酒旗横出對橋門秦淮三月愁如海
莫是桃根接柳根
熊明遇
雉子斑
雉子斑朱冠錦臆羽翾翾朝飲澤中暮未還可畏艾如
張耿介徒摧殘何不高蜚遠舉鳴青山
白紵詞
華袿麗服鬱金香微波流盼嚼清商縱體迅赴舞衫長
明月在天襍鐙光杯盤狼籍夜未央朱絲牢繫雙鴛鴦
天河耿耿烏鵲梁雙星小小漸臺傍牽牛織女遥相望
乞巧樓前枉斷腸轉漏明月低西方墮髻流雲歸洞房
采蓮曲
采蓮涇裏人如玉隔水紅衫罷新浴鵁鶄抱頸喋蓮花
蓮莖猶帶鴛鴦足木蘭舟上浩歌廻婉轉黃鶯初出谷
誰家駿馬駐金塘月照波心空躑躅
公鼐
子夜夏歌
青蓮如華蓋明珠朝露鮮風來荷蓋側珠亦不成圓
都城元宵曲
躞蹀驊騮氣正驕垂鞭嘶過玉河橋不知明月誰家怨
腸斷樓中弄玉簫
内園湯火漫相勻種得紅梅放早春莫向樽前吹玉笛
朝來愁殺賞花人
許獬
孟夏陪祀太廟仿顔延之郊祀歌
皇祖於昭賓於帝里照臨萬方匪遠伊邇享祀苾芬陟
降來止其祀維何大輅玉几穆穆皇皇百辟卿士其德
馨香升聞不已皇祖居歆醉飽具起孝孫有顒報以繁
祉自今伊始
俞彦
琅琊王歌
金陵山四圍都城帝王住江水從西來淮水東南注
北面望琅琊可憐盡空闊鹿挺走他山復藉豐草活
淳于王歌
鬱鬱田中禾禾熟自成穗沉沉合歡帳獨寢不成寐
讀曲歌
與歡橋頭别楊柳纔垂絲空局不著子尋思未有棋
雍州曲
可憐南雍州形勝山四抱南湖與北渚都上大堤道
作蠶絲
蠶老變作蛹吐絲外成繭但見外綢繆心中無由見
折楊柳
二月江水平春洲春樹生垂楊復垂柳新雨更新晴蕩
子年年别東風歲歲情
捉搦歌
兩馬異力問輿騶兩絲異色問離婁兩狐異革問司裘
兩人異處問蹇修
徐冽
踏車曲
阿伴五更來喚儂踏車去赤日已三商踏車未教住
人言田家樂不知踏車苦憐歡氣力微代歡當卓午
東邊鳳仙花西邊烏桕樹不教儂上車那共歡一處
張鼐
君馬黃四解
君馬黃我馬蒼兩馬爭馳君馬良蹀躞揚鞭入帝鄉(一解)
君馬黃我馬黑兩馬爭馳君馬德黃金臺上生顔色(二解)
君馬如龍我馬如駒兩馬爭馳我馬躊躇願供天駟敢
畏馳驅人亦有言伏櫪之下壯夫不如(三解)君齒之新而
我之初振鬛一鳴聞於天都爲問伯樂其價何如(四解)
榴花曲
灼灼石榴花疎疎五月雨開落不關情浪惹紅裙妬
沈珣
江南春
繁花紅映赤欄橋楊柳新隄繫畫橈三十六陂春水碧
滿船明月一聲簫
范汝梓
采蓮曲
風吹荷葉十里香采蓮女兒矜艷妝櫂聲驚起雙鴛鴦
雙鴛鴦何處宿白蘋灣紅蓼谷
左光斗
出塞曲
陣雲横卷將星高獵獵秋風動羽旄揚旆平明屯渭北
銜枚薄暮度臨洮
入塞曲
大漠空高塵不飛新秋塞上草猶肥石榴紅綻葡萄紫
博望遥馳宛馬歸
文翔鳳
揚子曲
汎汎揚子津冉冉離瓜步生憎一幅帆載却所歡去
郎是白榆樹託根種絳河儂如萍錢子日日逐江波
隴頭水
誰劃隴水斷誰築隴坂高東流照漢月西流濯羌刀歸
腸欲裂限臨洮人將流水羌西去折柳天山笛怨勞
壽陽樂(壽陽道採樂府語爲四闋)
别後莫相忘擲金錢烏衣還亦還
芹泉連壽陽山峩峩予恨子如何
日日儂對歡相憐時不知更夢誰
柳拂壽陽城剪剪條攀折自勞勞
譚元春
讀曲歌
交歡久貝齒有時落歡獨長在口
鄭之文
金陵元夕篇
朱樓隱軫薄層霄渌水縈堤蕩畫橋十里香風吹紫陌
一年明月始今宵今宵無處無簫鼓佳麗名都較得數
美酒留連拚十千少年歡笑唯三五三五年時二八游
箇儂無頼逐風流香輪寳勒紛填巷翠燭紅燈擁上樓
樓前九陌連三市中有候家通戚里千蝶春星舞袖翻
九枝夜閤歌鐘起歌舞唯應此夕陳魚龍百戲競爭新
銀花絳樹開千丈佛火神燈照百輪花燈在處如人好
半醉筵前看鮑老何客燈前到肯遲何人花下歸能早
花下燈前出畫裙衣香一路暗氤氲不如南陌人如月
且道東門女似雲雲移月墮歡難歇虬水丁東霜漸咽
郎心尚逐紫騮嘶妾意先憎烏桕舌歸去燒燈總不眠
含情脉脉定相牽餘宵冷焰留紅燭明日芳塵拾翠鈿
王象春
山老鴉
山老鴉朝東暮還西過河拾杜梨日晚腹飽不歸去矰
繳已伏河邊樹爾腹已飽爾不知飽人之腹良足悲
楊嗣昌
盧龍曲
盧龍城下灤水碧水中鯽魚長一尺薊州名酒日夜來
寒宵倚歌曙煙白
盧龍東望接榆關恰有寒風吹客顔一片芙蓉青不落
路傍愁絶兔兒山
李衷純
古别離
長安百尺樓其戸銜明璫岧堯入雲中雙闕遥相望明
月照玉顔皎皎流素光中夜理瑶瑟纖指發清商初彈
雙黃鵠再彈孤鴛鴦淒飇動羅幃餘響激微霜仰視河
漢直寒波浩無梁安得高飛翼爲君淩空翔
王佐聖
幽蘭篇送黃子羽應召入京
芳蘭生空谷託根何孤清恥與羣卉伍修然挺素莖日
月沐秀華雨露滋芳英一朝辭中阿以之植蓬瀛風姿
益娟妙紉佩當瑶瓊久矣王者香不隨蕭艾榮
李繼貞
吳歌雜曲
桃花落枯井何由笑春風春風爾莫憶吹爾到井中
郎家花滿園誰數柳花兒及郎出門去只有柳花隨隨
郎郎不知
吳伯與
懊儂歌
約郎月出時接雞以逹曙半夜烏亂啼恨殺窗前樹
沈鳳超
自君之出矣
自君之出矣妝奩日掩塵君心如明鏡獨照眼前人
沈德符
邗城新曲
明月可憐宵曾聽教玉簫佳名二十四第一擣衣橋
别鶴怨
碧天如水海山闊白雲杳靄棲天末淩華拊石歌秋風
獨鶴偃翅唳明月仙轡飄颻遊帝闕絳節霓旌森恍惚
青鸞一去無消息長夜寒林心欲奪更欲仰天摩蒼冥
神霄紫霧不可掇韓憑自化鴛鴦飛别怨何時雙淚歇
秋日曲
秋日皛皛浮雲白秋風獵獵野煙碧散入園林曉清蒼
蓼花如染胭脂泣鴻雁欲來蟬罷鳴玉雲珠泫螢翅濕
王孫不歸叢桂寒美人日暮空房入
蔡懋德
湘上行念林雨若歸
宿霧卷太山浩然滄海色中有無數峰奔騰不可得我
欲登峨眉披雲幾千尺下指望林皋煙點梅花白踟躇
念天寒尚疎遠行策昨日鷫鸘裘己贈思歸客
屠本峻
燕歌行
登君罘罳藻井之堂坐君龍鬚琥珀之牀贈君五明七
寶之扇酌我紫霞碧玉之漿烹鮮擊肥召吾客秦箏趙
瑟鳴我旁世上浮名亦徒爾安有五侯七貴能文章勸
君無言舌且藏
朱茂時
黔中曲三首
疊嶂曾無三尺平盤江狹處鐵橋横短裙窄袖花蠻女
宛在鞦韆索上行(地無三尺平黔中諺也盤江鐵索橋行者動搖而蠻女不懼)
土風不改古牂牁銅鼓迎神蹋足歌一種黔南水西鬼
黑羅羅笑白羅羅(白羅羅比黑羅羅更剽險難制)
高髻纏鬃一尺長淺藍裙子趁時妝一春遠信雞南卜
暗祝心期拜竹王(黔女挽髻襍以馬鬃裙尚淺藍色)
寗祖武
吳江竹枝詞
唐家坊藕太湖瓜消暑冰肌透碧紗水上納涼何處好
垂虹亭子看荷花
陶允嘉
廣陵詞
桃花新雨後載月出䢴溝棗板江南曲筠簾撶子舟飛
飛雙燕子何處覓迷樓
謝三秀
蠻娃曲
蠻娃出戸筠筐隨琇子穿環帕裹頤東隣女伴競相逐
四月深山采葛時葛葉淒淒葛藤綠挼葛爲絲給春服
經絲易脆緯絲柔裂指猶嫌䌟不速破窗風急寒灺生
流黃軋軋無停聲織成未敢問刀尺明日輸租應到城
到城杼軸歸公府吁嗟蠻娃亦良苦君不見北里春風
歌舞人曲罷羅裳棄如土
吳稼竳
牆頭草
牆頭草秋零春復抽胡不生彼庭中生牆頭庭中無不
可惡木枝蔭我又豈無野田塍農夫二三月荷鉏將見
陵牆上趨難爲階託根高固其荄牛羊欲食不得食牧
豎過之徒歎息
華善述
長相思
長相思相思長幾許黃河三三曲曲曲通牛渚巫山六
六峰峰峰度神女枯槎不來雲不雨夢落風波安可語
休洗紅
休洗紅洗紅紅可惜初洗猶作黃再洗漸成白紅芳既
去質亦移雖有茜草將安施
海樓篇
上客且歸休我歌送行舟君家近東海海中有瀛洲瀛
洲不可見但見金銀樓此樓誰爲之無乃蜃氣浮相望
邈無梁引領成悲愁
濠梁篇
濠水清若虛鯈魚此中居鯈魚何所樂水闊忘呴濡莊
惠去已久懷古思有餘子是梁上人非魚諒知魚
今夕行
今夕何夕露爲霜湖中之水寒且蒼明月倒落水中央
遡游從之葭菼香雲山層層思難忘我有故人隔他方
三年不歸松菊荒誰謂河廣一葦杭爾獨胡爲勞我腸
招隱吟和伯氏
招隱吟寒山蒼蒼日欲沉風來萬木皆蕭森飛泉激石
流清音聽之如玉復如金須臾月出㒺兩侵猿鳴後林
鶴前林青松白露光淫淫珠璣墮地不可尋有美一人
薜荔襟横陳古昔三尺琴一指未下意已深廣陵之散
愁人心抵節高歌招隱吟
宋登春
擬宫中行樂詞四首
小紅亭子白闌干入道宫娥玉作冠袖出青梅彈鸂鶒
銀缾滿注蔗漿寒
碧殿春深瑶草肥美人對月舞羅衣夜來不作青鸞夢
化作彩雲何處飛
玉輦春遊夜未央紫衣侍史謾焚香黃金鎖合鴛鴦殿
無限春風到海棠
琉璃硯水黃金缾十樣鸞箋寫道經太乙紫壇朝帝罷
蕊珠深殿彩花馨
蕩子婦
妾家高樓艷陽春花枝柳條兩鮮新花笑柳條空嫋嫋
不能綰繫蕩人心花容隨貌改柳葉上眉顰惟憂葉落
花飛盡敲碎冰壺歌彩雲
白鼻騧
褭騕白鼻騧婀娜玉鞭斜錦韉明春陌銀鞍拂柳花經
過劇孟飲留醉阿奴家日暮旋鳴轡長安有俠邪
公子行
茱萸錦帶繡芙蓉千金匕首雙蛟龍旋喚燕姬招酒伴
城南蹀躞五花驄
自君之出矣
自君之出矣棄妾漁陽西不及野田雀雙飛還雙棲
自君之出矣腸中車輪轉欲向夢中尋路長春夢短
竹枝詞
行行長千里采采春田花郎君相問訊大樹是儂家
小姑茜紅衫大姑鬱金裙把手促儂去兩兩拜湘君
柳應芳
青溪小姑曲
小姑家住秣陵西慣聽城頭烏夜啼向爲無郎嫌出入
不知門外是青溪
荔子曲
白玉明肌裹絳囊中含仙露壓璚漿城南多少青絲籠
競取王家十八娘
安紹芳
柳枝詞
赤欄橋畔柳絲長帶雨和煙總斷腸肯向西風恨搖落
願留春色待蕭郎
張正蒙
商人怨
江上商人歸試問商人事商人不敢言相對但垂淚
張名由
吉貝辭
禹貢故江道今已失其真西亂北入婁浦東接春申中
淤百餘里高飛起黃塵三年棄不治地頗生理殷九夏
耰鉏出三時雨露新吉貝萬餘頃其葉何蓁蓁秔稻産
三吳初不係海濱陵谷日變遷造物亦至仁嗟嗟肉食
謀此理難具陳
何白
溪翁行
溪田犖确河田沃瘠土民勞沃土樂河田多收十斛餘
年年不肯全輸租溪田收薄少生計刈薪賣糓完新稅
春來月出不聞歌昨朝社飲無人醉溪翁但羨河田豐
家家甕酒真珠紅
黃克晦
款乃曲
五虎山如五虎蹲盡對無諸舊國門無諸去後山空在
秋草蕭蕭日又昏
微茫星月下江鄉三十六灣江水長夜半舟人相借問
好風日出到洪塘
後出塞送陳季立防秋
朔風邊月薊門秋畫角嗚嗚百尺樓自著戎衣頻上策
三年不起别家愁
胡宗仁
江頭别
江風今夜寒郎且江邊住拂曉上樓看郎船不知處
桃葉曲
桃葉渡頭桃葉春家家桃葉鬭妝新不知何處初來客
未省吳姬會笑人
王嗣經
金陵元夕曲
十二龍城徹曉開金壺銀箭不相催行隨燈市家家月
看到花林樹樹梅
王伯稠
子夜四時歌(錄二首)
月寒蟋蟀鳴獨向空庭步金井雙梧桐花上有清露
北風昨夜來大雪忽三尺不愁送儂寒但愁斷歡跡
長干曲
月出江頭白鷺飛江花采罷濕羅衣儂家住在長干里
自唱蓮歌伴月歸
莫愁樂
春風吹石城日日喚花開可憐花上月不喚莫愁來
林世璧
擣衣篇
西風白晝已漫漫玉露淒清玉漏殘冰簟銀牀秋弄色
翠幃羅幕夜生寒年年秋夜何蕭索幾度芙蓉楚江落
閨閣佳人團扇悲關山戍客征衣薄閨閣關山片月明
相思不盡擣衣情欲知此夕淒涼思請聽終宵斷續聲
淒涼斷續愁將暮爲捲珠簾散香霧翡翠樓邊旅鴈過
鴛鴦沼上流螢度流螢旅鴈爲誰飛飛去飛來淚滿衣
敢惜紅顔凋寶鏡還將清夢遶金微金微白雪三千里
寶鏡空懸照秋水啼鳥飛花怨管絃青苔綠蘚生羅綺
羅綺絃歌他自愁春來秋去幾時休盈盈巫峽悲雲雨
皎皎星河見女牛星河巫峽傷心絶天上人間有時别
寶幄空浮蘇合香羅衣尚掩同心結此時憔悴令人嗟
摘盡秋霜木槿花擣得寒衣向西寄不知何日到龍沙
秋雲篇贈别郭東皋
雲氣亘四時未覺縈懷抱如何纔及秋黯黯滿蒼昊梧
桐一葉從風起蕭䬃秋聲已盈耳秋雲片片更堪憐遥
逐秋風度秋水秋風偏促愁懷惡世情況比秋雲薄人
生蹤跡本難期還與秋雲共飄泊與君相别動經秋握
手俄驚大火流誰知楚澤搴蘺日復軫青門折柳愁此
時惆悵看秋雲一帶秋山送落曛别後懸悲秋月裏數
聲秋鴈不堪聞
折楊柳
榆塞年年别蘭閨空復春東風不相識楊柳滿河濱弄
色黃金嫩飄花白雪新折來雙淚落遥寄玉關人
朱應龍
懊儂歌
白舫張青帆載儂歡子去風生柳樹間飄揚落何處
盛鳴世
秦淮月
石頭望月秦淮裏不知月在秦淮水銀漢平鋪一色秋
珠閣璚樓正相似秦淮女兒十三餘綃幕半捲坐飛除
霜妾星妃兩不如雲中雀子那得住桂樹圑圑繫舟處
極浦煙波從此去
汪樞
懊儂曲
千金買妾身一旦遠行邁大艑如屋寬底事不相載
姚旅
楊子曲二首
遥望隔水人只見隔水樹知郎未出門烏在樹頭住
望郎猶見樹日落浦煙迷還知郎宿處烏在樹頭啼
高文祺
自君之出矣
自君之出矣不種相思樹思君如春草多在無人處
范汭
板橋曲
板橋斷後無復春蒲荒柳秃波粼粼依稀一片昔時月
來照鴛鴦不照人
采蓮女
采蓮女采蓮涉溪水寧采田田葉采葉蓮有蕊莫采亭
亭花采花蓮無子
滇中詞三首(錄二首)
秀海海邊葭菼秋滇池池上雲悠悠人心恰似此中水
一道南流一北流
鴛鴦浦綠水如苔鏡裏人家向背開五月僰僮劖雪去
三冬僰女擔花來
吳鼎芳
竹枝詞
青山是處鎖蛾眉日日湖邊有别離却怪煙波三萬頃
扁舟只許載西施
江南一雪苦非常湖上空餘橘柚鄉萬樹千頭零落盡
于今那得洞庭霜
怨詩
華屋春將盡紗窗日易昏不知多少恨相見與君言
柳枝詞
綠陰如雨萬條斜啼罷朝鶯又晚鴉盡日春風無别意
只吹花點過西家
青谿小姑曲
十五盈盈學解愁珠簾不捲倚箜篌多情明月無情水
夜夜青溪映酒樓
雙燕離
雙燕飛雙飛不隻棲銜春歸柳巷弄水出花溪驚風起
雙燕離一雄復一雌一東復一西含啼悲宛轉顧影復
差池青天一萬里遥繫長相思岧嶤桂嶺不可度雲軿
日暮迷煙霧秋去春來如可逢寧辭萬水千山路
三婦豔
大婦理膏沐中婦啟房櫳小婦獨無事但問落花風丈
人且安卧東窗日未紅
飛樓曲戲柬茅止生
飛樓宛轉芙蓉簇對列鴛鴦三十六東風著意渡江來
染出蛾眉春水綠樓頭何處得春先非霧非煙俱可憐
紅芳雜沓錦茵軟塵香不上雙行纏嬋娟花月曾無價
只向嫦娥乞長夜夜長夜短那得分鬱金自繞珊瑚雲
青絲玉壺正傾倒楊柳烏啼白門曉
吳兆
西湖子夜歌
湖女二三月相將戲水涯新堤看楊柳舊堤看桃花
新著杏紅衫試騎赭白馬馬驕堤路窄急爲扶儂下
三橋當路半正好與郎期湖水原無信郎來那有時
南峰望北峰如歡又如儂何當雲霧合兩峰作一重
渡頭人眼衆船開不敢要慣知儂泊處不過西泠橋
外湖歌折柳裏湖歌採蓮聞聲不相及意緒風中傳
西陵花深處舊是情人路湖船不出湖願歡尋故步
悔寄孤山梅悔折斷橋柳兩地本無情郎心那得久
沈野
短歌行
推絃拂柱歌我浩曲浩曲未歌腸中躑躅青青前溪可
鑑光儀他心自喜我心自悲河中有船不載客還尊中
有酒不令客歡棲棲何者歸以爲期絺衣生蝨鞋襪多
泥世人結交安得常好他鄉寄食安得常飽主人良賢
客興感歎報恩雖易受恩實難野鷄喔喔夜長不曉披
衣庭除月沒樹杪士貧者賤客久者貧不如歸去可以
葆真
團扇郎
皎皎合歡扇郎持贈所歡本欲圖親近翻掩桃花顔
御選明詩卷十三
