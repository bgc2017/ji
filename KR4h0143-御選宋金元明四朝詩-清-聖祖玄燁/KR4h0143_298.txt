欽定四庫全書
御選金詩卷八
七言古詩三
元好問
畫馬為邢將軍賦
大宛城下戰骨滿駑駘入漢龍種藏將軍此紙何處得
便覺房駟無光芒人中馬中兩勍敵天門鴈門皆戰場
并州父老應相望早晚旌旗上太行
南溪
南溪酒熟清而醇北溪梅花發興新前年去年花下醉
今年冷落花應嗔梅花娟娟如静女寂莫甘與荒山鄰
詩人愛花山亦好幽林穹谷生陽春風鬟峩峩一尺雲
芳香幽臥如相親山堂夜半北風惡一點相思愁殺人
范寬秦川圖
亂山如馬爭欲前細路起伏蛇蜿蜒秦川之圖范寬筆
來從米家書畫船變化開闔天機全濃淡覆露清而妍
雲興霞蔚幾千里著我如在峩眉巔西山盤盤天與連
九點盡得齊州煙浮雲未淸白日晚矯首四顧心茫然
全秦天地一大物雷雨澒洞龍頭軒因山分勢合水力
眼底廓廓無齊燕我知寬也不辦此渠寧有筆如修椽
紫髯落落西溪君長劔倚天冠切雲望之見之不可親
元龍未除湖海氣李白豈是蓬蒿人愛君恨不識君早
乃今得子胸中秦作詩一笑君應聞(予七年前過郾城伯玉知予來而都)
(無賓主意予亦偃蹇而去爾後雖願交而髯沒矣未嘗不以為恨也今日子思兄弟出此圖求予賦詩酒惡無)
(聊中勉為賦此畫本米元章家物有韓子蒼題名元章以為中立而元暉以為中正以予觀之此特張髯胷中)
(物耳知者當不以吾言為過云)
寄荅溪南詩老辛愿敬之
五年不喚溪南渡日夕心馳洛西路山中今日見君詩
惆悵良辰又相誤龍蛇大澤變風景虎豹天門鬱煙霧
丈夫不合把鉏犂青鬢無情忽衰素平泉漫作窮愁志
笠澤休題自憐賦長安正有五侯鯖骯髒誰能作樓護
靑燈老屋深蓬蒿蝙蝠掠面莎雞號劒歌夜半激悲壯
松風萬壑翻雲濤區區墓上曹征西我知慚媿王東皋
人生只有一杯酒螟蛉蜾蠃安能豪
雙峰競秀圖為參政楊侍郎賦
紅煙霏霏雲拂石山木蕭蕭山鬼泣江岸人家失南北
兩峰突兀何許來元氣淋漓洗秋碧畫家晴景費經營
共愛移山入杳冥安得北風吹雨去倚天長劔看崢嶸
西窗
西窗鳥聲千種好樹隂離離動微風青山滿前掩書坐
欲語懷抱無人同花枝不笑綠鬢改尊酒自與黃金空
少年樂事總消歇落日澹澹天無窮
二月十五日鶴
九龍岡上玄元祠人言尊像神所遺年年二月降靈鶴
來無定數有定期城頭曉露生新警萬首望穿雲際影
不知濁世誰下臨只許霜毛見修整石壇花落松風冷
戛然長鳴人語定百年黧老誇見聞萬里黃冠赴靈應
只從游騎突重圍城郭并與人民非可憐陊殿荒煙裏
無復當年丁令威
閻商卿還山中
阿卿去月從我來今日西山成獨往野人不是城中物
澗飲巖棲夢餘想翰林溼薪爆竹聲待詔履穿沾雪行
蘭臺從事更閑冷文書如山白髮生孤燈靜照寒窗宿
北風夜半歌黃鵠田家閉門風雪深梅花開時酒應熟
半世虚名不療貧棲遲零落百酸辛憑君莫向山中說
白石清泉笑殺人
鄧州城樓
鄧州城下湍水流鄧州城隅多古丘隆中布衣不復見
浮雲西北空悠悠長鯨駕空海波立老鶴呌月蒼煙愁
自古江山感遊子今人誰解賦登樓
遊黃華山
黃華水簾天下絶我初聞之雪溪翁丹霞翠壁高歡宫
銀河下濯青芙蓉昨朝一遊亦偶爾更覺摹寫難為功
是時氣節已三月山木赤立無春容湍聲洶洶轉絶壑
雪氣凛凜隨隂風懸流千丈忽當眼芥蔕一洗平生胸
雷公怒擊散飛雹日脚倒射垂長虹驪珠百斛供一瀉
海藏翻倒愁龍公輕明圓轉不相礙變見融結誰為雄
歸來心魄為動蕩曉夢月落春山空手中仙人九節杖
每恨勝景不得窮攜壺重來巖下宿道人巳約山櫻紅
巨然松吟萬壑圖
胸中刺鯁無九澤畫裏風煙纔一漚阿師定有維摩手
斷取江山著筆頭石林蒼蒼崖寺古銀河浩浩松聲秋
方外賞音誰具眼莫將輕比李營丘
密公寶章小集
天東長白大寶幢天河發源導三江有木蔽映山朝陽
云誰巢者雛鳳凰雲間吐氣日五色百鳥不敢言文章
名都盤盤魏大梁黃金甲第羅康莊王家書絶畫亦絶
欲與中祕論低昂密公書院無絲簧窗明几潔凝幽香
元光以後門鑰廢文士稍得連壺觴客來喜色浮清揚
典衣置酒餘空箱生平俊氣不易降眼中俗物都茫茫
淵明素琴嵇阮酒妙意所寄誰能量在昔武元握乾綱
扶桑為弓射八荒獵取大國如驅羊民風朴魯資鷙彊
文洽未及武尅剛興陵之孫越王子天以人瑞歸明昌
十三執經侍帝傍十八健筆凌阿房撐腸文字五千卷
靈臺架構森鋪張高陽苗裔襲衆芳胡不置之貢玉堂
袖中正有活國手地下纔得修文郎悲風蕭蕭吹白楊
丘山零落可憐傷承平故態耿猶在拂拭寶墨生輝光
恰似如菴連榻坐一甌春露澹相忘(明昌寶玩羣玉中祕内府圖書印也)
(越邸有柳公權紫絲鞵歐陽率更海上楊凝式乞花等帖然獨推元章華陀為古今絶筆宋畫譜山水以李成)
(為第一國朝張太史浩然王内翰子端奉旨品第書畫謂成筆意繁碎有畫史氣象次之荆關范許之下密公)
(識賞超詣亦以此論為公郭乾暉崔棘公以為當在太古無上唐以來諸人筆虚筆實皆非其比故予詩及之)
(樗軒公自號也又所居有如菴詩集號如菴小稾越王諸子惟樗軒貧甚典衣沽酒之句盖實錄云甲午三月)
(二十有一日為輔之書于聊城至覺寺之寓居)
荆棘中杏花
牆東荒蹊抱村斜荆棘狼籍盤根芽何年丹杏此留種
小紅濈濈爭春華野人慣見謾不省獨有詩客來咨嗟
天眞不到鉛粉筆富豔自是宫闈花曲池芳徑非宿昔
蒼苔濁酒同天涯京師惜花如惜玉曉擔賣徹東西家
杏花看紅不看白十日忙殺遊春車誰家園亭有此樹
鄭重已著重幃遮阿嬌新寵貯金屋明妃遠嫁愁清笳
落花縈簾拂牀席亦有飄泊沾泥沙天公無心物自物
得意未用相陵誇黃昏人歸花不語惟有落月啼棲鴉
送張君美往南中
南朝詞臣北朝客棲遲零落無顔色陽平城邊握君手
不似銅駝洛陽陌去年春風吹鴈迴今年鴈逐秋風來
春風秋風鴈聲裏行人日暮心悠哉長江大浪金山下
吳兒舟船疾於馬西湖十月賞風煙想得新詩更瀟灑
贈休糧張鍊師
金砂霧散風雨疾一點黃金鑄秋橘中林晏坐人不知
野鹿銜花蜂課蜜富兒盤饌羅羶葷擾擾飛蠅復聚蚊
見說西山好薇蕨一枝青竹願隨君
讀書山雪中
前年望歸歸不得去年中途脚無力殘生何意有今年
突兀家山墮眼前東家西家百壺酒主人捧觴客長夀
先生醉袖挽春迴萬落千村滿花柳山靈為渠也放顛
世界幻人兜羅綿似嫌衣錦太寒乞别作玉屑妝山川
人言少微照鄉井凖備黃雲三萬頃何人辦作陳瑩中
來與先生共炊餅(陳先生貶官後荅京師人書云南州有何事今年好雪明年炊餅大耳)
贈荅張教授仲文
秋燈搖搖風拂席夜聞歎聲無處覓疑作金筌怨曲蘭
畹辭元是寒螿月中泣世間刺繡多絶巧石竹殷紅土
花碧窮愁入骨死不銷誰與渠儂洗寒乞東坡胷次丹
青國天孫繰絲天女織倒鳳顛鸞金粟尺裁斷瓊綃三
萬匹辛郎偷發金錢箱飛浸海東星斗濕醉中握手一
長嗟樂府數年今幾家剰借春風染華髮筆頭留看五
雲花
高門關
高門關頭霜樹老細路千山萬山繞亂餘村落不見人
雪霰霏霏暗清曉莘川百里如掌平閑田滿眼人得耕
山中樹藝亦不惡誰遣多田知姓名許李申楊竟何得
只今惟有石灘聲(許致忠楊湯臣申伯勝李仲常名宦四家隠羅氏時以多田推之亂後俱)
(不知所在矣)
甲辰秋洛陽得黃葵子種之南菴明年夏六月
作花佛經所謂閻浮檀金明淨柔軟令人愛樂
者此花可以當之因為賦長韻予方以病止酒
故卒章及之
芳蕤浥露嬌黃濕五疊湘裙輕襞積晨妝午醉一日間
白白紅紅總狼籍上陽宫女要頭冠摹寫雖工破的難
看來明淨復柔軟花甲乃有閻浮檀千里移根洛陽陌
主人不飲誰看客乞與金杯自傾側明年為渠當舉白
雲巖(并序)
觀州倅武伯英崞縣人少日舉進士有詩名其賦
翦燭刀有啼殘瘦玉蘭心吐蹴落春紅燕尾香之
句甚為時輩所稱家故饒財第宅園亭為河東之
冠貯書有萬卷樓嘉花珍果悉自他州移植為人
多伎巧山水雜畫斲琴和墨皆極其工嘗得宣和
湖石一窾竅穿漏殆若神劖鬼鑿炷香其下則煙
氣四起散布槃水上濃淡霏拂有煙江疊嶂之韻
吾鄉衣冠家法書名畫及藏書之多亦有伯英相
上下者伯英獨恃寶石以擅竒汾晉間耳興定末
伯英沒於關中楊戸部叔玉購石得之壬辰圍城
中以示予且命作詩危急存亡之際不暇及也乙
已冬十一月來東平過聖與張君之新軒而此石
在焉聖與名之曰雲巖予問石所從來聖與言夏
津王帥得之汴梁泥塗中而以見貽予因歎一物
之微經歴世變遷徙南北仍復為好事者之所寶
玩似不偶然乃為詩道其故聖與三世相家以文
章名海内其才情風調不減前世賀東山晏叔原
故卒章以蕭閒明秀峰故事屬之
壺中九華玉孱顔紫煙著水往復還小窗虛明淡相對
不數漢宫銅博山會稽禹穴深無底寶石偷來定山鬼
一堆寒碧殊不凡滿谷春雲更堪喜阿欣秀發見眉宇
小杜才情淪骨髓摩挲不作几上看繚白紆青便千里
渾沌日鑿餘空嵌漏天蒸濕饒風嵐世外元無種香國
海南真有補陁巖觀州愛玩頻湔祓民部平生幾熏沐
藏舟夜壑未厭深竟作新軒坐中物一天星斗入金尊
翠射娉婷自有人只欠宣和鄭先覺為君留寫五湖真
天涯山
九州上游推大鹵獨恨山形頗椎魯天涯一峰今日看
快似昂頭出環堵何年氣母此融結鬼鑿神劖未竒古
八窗玲瓏透朝日洞穴慘澹藏雷雨名花錦石粲可喜
乞與雲煙相媚嫵半空擲下金芙蕖想得飛來自玄圃
傳聞絶頂更靈異云是清都羣玉府五雲飛步吾未能
風袂泠泠已輕舉東州死愛華不注向在陋邦何足數
敬亭不著謝宣城斷岸何緣比天姥酒船何時朝復暮
倒卷滹沱浣塵土喚起山靈搥石鼓漢女湘妃出歌舞
詩狂他日笑遺山飯顆不妨嘲杜甫(山有石鼓神祠)
王右丞雪霽捕魚圖
江雲滉滉陰晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞
世宗御書田不伐望月婆羅門引先得楚字韻
瑤光樓前按歌舞桂樹秋香月三五白頭誰解記開元
四海歡聲自簫鼓兩都秋色皆喬木三月阿房已焦土
天人亦有離别情可是田郎心獨苦承平舊物霓裳譜
寶氣暉暉映千古銀橋望極竟不歸滅沒燕鴻下平楚
贈别孫德謙
津橋垂楊雪花白挽斷春衫苦留客西河一雨春意濃
絶似銅駝洛陽陌河亭轟醉臥春風到手金杯不放空
鵲山一帶傷心碧羨殺孫郎馬首東
太原贈張彦遠
并州城邊十月末清霜稜稜風入骨因君夜話吳江春
酒光瀲灔金杯滑間間騎鯨去滅沒當年愛君俊於鶻
平生我亦識翁人惆悵流年如電抹官家新築文昌臺
蒼生不憂墮巔崖眼看東閣竒士滿如君豈得藏蒿萊
晨雞未鳴子當發明星煌煌大於月野夫一笑冠纓絶
過劉子中新居
鄆中城隅兩茅屋市聲喧喧自幽獨春風吹盡山杏花
只有青青一叢竹先生愛畫如惜玉練鵲翔鸞餘百軸
大兒踉蹡挾書歸土銼疎煙纔一粥微官枉負半生閒
也著區區簿領間何時却與溪南老紫蓋山前共往還
王學士熊岳圖
洗參池水甜於蜜玉堂仙翁髮如漆膝前文度更風流
盡卷風流入詩筆長松手種欲摩天海岳樓空落照邊
古來說有遼東鶴仙語星星誰為傳五百年間異人出
却將錦繡裹山川
虎害
北山虎有穴南山虎為羣目光如電聲如雷倚蕩起伏
山之垠百人一飽不留骨敗衣墜絮徒紛紛空谷絶樵
聲長路無行塵呀呀垂涎口眈眈闞城闉天地豈不仁
社公豈不神哀哀太山婦呌斷秋空雲可憐封使君生
不治民死食民世上無復裴將軍北平太守今何人
王黃華墨竹(為郭輔之賦)
古來畫竹尊右丞東坡斂袂不敢評開元石本出摹寫
燕市駿骨留空名亦有文湖州畫意不畫形一為坡所
賞四海知有篔簹亭深衣幅巾老明經老死不敢言縦
横豈知遼江一派最後出運斤成風刃發硎雪溪仙人
詩骨清畫筆尚餘詩典型月中看竹寫秋影清鏡平明
白髮生娟娟略似萱草詠落落不減叢臺行千枝萬葉
何許來但見醉帖字欹傾君不見忠恕大篆草書法趙
生怒虎噀墨成至人技進不名技遊戲亦復通真靈百
年文章公主盟屏山見之跽且擎聲光舊塞天壤破議
論今著兒曹輕有物於此鳴不平悲邪嘯邪誰汝令只
恐破窗風雨夜怒隨雷電上靑冥
泛舟大明湖(待杜子不至)
長白山前繡江水展放荷花三十里看山水底山更佳
一堆蒼煙收不起山從陽丘西來青一彎天公擲下半
玉環大明湖上一杯酒昨日繡江眉睫間晚凉一櫂東
城渡水暗荷深若無路江妃不惜水芝香狼籍秋風與
秋露蘭襟鬱鬱散芳澤羅襪盈盈見微步晚晴一賦畫
不成枉著風標誇白鷺我時驂鸞追散仙但見金支翠
蕤相後先眼花耳熱不稱意高唱吳歌叩兩舷喚取樊
川搖醉筆風流聊與付他年
九月七日夢中作詩續以末後二句
桃花紅深李花白昨日成團今日拆歌聲滿耳何處來
楊柳青旗洛陽陌拊君背握君手朝鐘暮鼓無了期世
事於人竟何有青青鏡中髮忽忽成白首六國印何如
負郭二頃田千載名不及即時一杯酒
下黃榆嶺
北崖元武莫黕黑如積鐵東厓劫火餘絢爛開錦纈就
中嶺頭一峰凸樸竒剩費寒雲幾千疉摩圍可望不可
到青壁無梯猿叫絶林煙日射彩翠新跬步疑有黃金
闕畫工胸次墨汁滿那得冰壺貯秋月直須潮陽老筆
迴萬牛露頂張顛揮醉帖石門細路無暗泉行人飢渴
挽不前辛苦黃榆三十里豈知却有看山緣
唐子達扇頭
溪光冷於冰山骨淨如玉白雲自老人自閒莫遣秋風
破茅屋
宛丘歎
秦陽陂頭人迹絶荻花茫茫白於雪當年萬家河朔來
盡出牛頭入租帖蒼髯長官錯料事下考大笑陽城拙
至今三老背腫青死為逋懸出膏血君不見劉君宰葉
海内稱飢摩寒拊哀孤惸碑前千人萬人泣父老夢見
如平生冰霜紈袴渠有策如我碌碌當何成荒田滿眼
人得耕詔書已復三年征早晚林間見雞犬一犁春雨
麥青靑(髯李令南陽配流民以牛頭租迫而逃者萬餘家劉雲卿御史宰葉除逃戸税三萬解百姓為)
(之立碑頌德賢不肖用心相遠如此李之後十年予為此縣大為逋懸所困辛夘七月農司檄予按秦陽陂田)
(感而賦詩李與劉皆家宛丘故以宛丘歎命篇)
過晉陽故城書事
惠遠祠前晉溪水翠葉銀花清見底水上西山如臥屏
鬱鬱蒼蒼三百里中原北門形勢雄想見城闕雲煙中
望川亭上閱今古但有麥浪搖春風君不見繫舟山頭
龍角秃白墖一摧城覆沒薛王出降民不降屋瓦亂飛
如箭鏃汾流決入大夏門府治移著唐明村只從巨屏
失光彩河洛幾度風煙昏東闕蒼龍西玉虎金雀觚稜
上雲雨不論民居與官府仙佛所廬餘百所鬼役天財
千萬古爭教一炬成焦土至今父老哭向天死恨河南
往來苦南人鬼巫好禨祥萬夫畚鍤開連岡官街十字
改丁字飣破并州渠亦亡幾時却到承平了重看官家
築晉陽
鹿泉新居二十四韻
土門西邊井陘渡野日荒荒下汀樹榆關石嶺都幾程
客夢往往迷歸路塵埃風雨半生過儘著筋骸支世故
寧州假館又兩年未保東來不西去山城百家家有山
覿面呈山誰一顧賣書買得吕氏園不謂全山舉相付
北崖老作土灰色擁腫形模一夸父娟娟正有小峨眉
却立不容親杖屨就中抱犢尤峭拔望見韓山即攀附
韓王砦頭四望闊全趙米如纔數聚眼中麾蓋天上來
泜水鼓旗紛偃仆漢家威靈萬萬古石子連岡猶虎距
夏秋衆壑會鹿泉浩浩湍聲瀉餘怒西南諸峰不知數
蕩海鯤䲔尻背露霏煙空翠有無中百態隂晴變朝暮
靈巖龍泉曾一到獨欠封龍展衰步學仙不愛徐童花
李相書龕心所慕平生懷抱向山盡老氣崔嵬如有助
巖居枯寂朝市喧喧寂兩間差有趣得行固願留不惡
流坎且當隨所遇何曾萬錢何用許方丈有山容下筯
管城初無食肉相黃帽非供折腰具明年高築野史亭
天已安排看山處多慙不及謝宣城標出敬亭天一柱
紀子正杏園燕集(甲午歲)
紀翁種杏城西垠千株萬株紅豔新今年寒食好天色
曉氣鬱鬱含芳津天公自愛此花好朝薰暮染煩花神
融霞暈雪一傾倒非煙非霧非卿雲未開何所似乳兒
粉妝深絳脣能啼能笑癡復騃畫出百子元非眞半開
何所似里中處女東家鄰陽和入骨春思動欲語不語
時輕顰就中爛漫尤更好五家合隊虢與秦曲江江頭
看車馬十里羅綺爭紅塵陽平一邑多詩豪主人買酒
邀衆賓花時有成約恨少楊子張吾軍落花著衣紅繽
紛四坐慘澹傷精魂花開花落十日耳對花不飲花應
嗔愛花常苦得花晚爭教行樂無閒身芳苞一破不更
合且看錦樹烘殘春
湧金亭示同遊諸君
太行元氣老不死上與左界分山河有如巨鼇昂頭西
入海突兀已過餘坡陀我從汾晉來山之面目腹背皆
經過濟源盤谷非不佳煙景獨覺蘇門多湧金亭下百
泉水海眼萬古留山阿觱沸濼水源&KR1343;淪晉溪波雲雷
涵鬼物窟宅深蛟鼉水妃簸弄明月璣地藏發泄天不
訶平湖油油碧於酒雲錦十里翻風荷我來適與風雨
會世界三日漫兜羅山行不得山北望空長哦今朝一
埽衆峰出千鬟萬髻高峨峨空青斷石壁微茫散煙蘿
山陽十月未搖落翠蕤雲旓相盪摩雲煙故為出濃淡
魚鳥似欲留婆娑石間仙人迹石爛迹不磨仙人去不
返六龍忽蹉跎江山如此不一醉拊掌笑殺孫公和長
安城頭烏尾訛并州少年夜枕戈舉杯為問謝安石蒼
生今亦如卿何元子樂矣君其歌
題劉紫微堯民野醉圖
蒼苔濁酒同歌呼白鬚紅頰醉相扶堯時皇質未全散
不論朝野皆歡虞望雲雲非雲就日日非日先秦迂儒
強解事極口譽堯初未識堯民與酒同一天此外更誰
為帝力仙老曾經甲子年戲將陳迹畫中傳山川淳朴
忽當眼迴望康衢一慨然不見只今汾水上田翁鞭背
出租錢(堯甲子年仙人張果事)
遊龍山
曩予尉大梁得交此州雷與劉自聞兩公誇南山每恨
南海北海風馬牛老龍面目今日始一見更信造物工
雕鎪是時山雨晴平田綠油油並山凉氣多况得通深
幽山泉谷口出迎客石罅戛擊琳琅球蜿蜒入微行漸
覺藤蘿罥衣樹打頭惡木拉䬃棲直幹比指稠石門無
風白日靜自是林響寒颼颼一峰忽當眼仰看看不休
一峰一峰千百峰雖欲一一顧揖知無繇金城偃蹇不
得上瑤罋回合如相留苔花萬錦石丹碧爛不收天關
守虎豹武庫開戈矛小山隨起隨偃仆獨立千仞絶頂
縹緲之飛樓百花岡頭藉草坐瀟灑正直金蓮秋亭亭
妙高臺玉斧何年修登高覽元化快如鷹脫韝山靈故
為作開闔巧與詩境供冥搜白雲何許來纖絲弄輕柔
蓬萊作霧湧飄飄與煙浮玉衣仙人鞭素虯翕忽變化
令人愁須臾視六合浩蕩不可求初疑陶輪比運甓今
悟夜壑真藏舟劫石拂未窮杞國浪自憂斷鼇立極萬
萬古爭遣起滅如浮漚快哉萬里風一埽天四周誰言
太始再開闢日馭本自無停輈舉手謝山靈就無清凉
毫相非神羞賤子貪名山客刺已屢投黃華挂鏡臺天
壇避秦溝太山神明觀二室汗漫遊胸中隠然復有此
大物便可揮斥八極隘九州玉峰有佳招絶唱須一酬
為君探囊擲下珊瑚鈎白雲相望空悠悠異時華表見
老鶴姓字莫忘元丹丘
遊承天懸泉
詩人愛山愛徹骨十月東來犯冰雪懸流百里行不前
但覺飛湍醒毛髮閒閒老仙仙去久石壁姓名苔蘚滑
此翁可是六一翁四十三年如電抹并州之山水所洑
駭浪幾轟山石裂只知晉陽城西天下稀娘子關頭更
竒劂周南留滯何敢歎投老天教探禹穴君不見管涔
汾源大車輪平泉丈八玻璃盆不知承天此水何所本
乃與沇瀆爭雄尊平地突出隨崩犇洶如頹波射天門
太初元氣未凝結更欲何處留胚腪素虯騰擲翠蛟舞
衮衮後出皆鱷鯤雷車怒擊冰雹散石峽峻滑蒼煙屯
憑崖下視心魄動自愧氣衰筆老勝槩過眼無繇吞少
東水簾亦瀟灑珠琲一一明朝暾陽龍暗滋瑤草活礜
石自與蓮湯温神祠水之滸儀衛盛官府頗怪祠前碑
稽考失莽魯吾聞尹革臺駘宣汾洮障大澤自是生有
自來歸有所假而自經溝瀆便可尸祝之祀典紛紛果
何取子胥鼓浪怒未洩精衛銜薪心獨苦楚臣有問天
不酬肯以誕幻虛荒驚聾瞽宇宙有此水萬古萬萬古
人言主者介山氏且道未有介山之前復誰主山深地
古自是有神物不假靈真誰敢侮稗官小說出閭巷社
鼓村簫走翁媪當時大歴十才子爭遣李諲鑱陋語石
林六月清無暑人家青紅濕窗戸射鹿有場魚有浦好
築漕臺俯洲渚甕面㭨瓢挹膏乳醉扶紅袖别吳歌風
雨不憂驚妬女(聞閒公守平定以大安庚午來遊迄今壬子四十三年矣土俗傳介子推被焚)
(其妹介山氏恥兄要君積薪自焚號曰妬女祠碑大歴中制官李諲所撰辭旨殊謬至有百日積薪一日燒之)
(語鄉社至今以百五日積薪而焚之謂之祭妬女云)
麻革
送杜仲梁東遊
野馬何決驟飛雲何悠颺商嵓不足稽此士又欲東略
宋與梁靑山不知老白山乃許忙菊潭之水清泠淵野
人飲之得長年芳醲不買夀淡泊差可久北山峩峩蒼
翠巔丹崖石老生紫煙靈芝秋杞老霜骨黃精茯苓飽
新斸望君嶄嶄病以癯酌之食之可以還膚腴况有劉
荆州元丹丘子寧舍之汗漫遊凉秋佳月酒一杯送子
東下心徘徊半山亭前一茅屋歲寒霜勁君當來
楊將軍坰馬圖
古人相馬不相肉畫工畫馬亦畫骨淡淡生絹一片雲
眼中羣龍何突兀飛菟汗血天驥種筆墨之間見飛動
前趁後逐五有態涉齧行留分向背豐草長林性本真
駉駉駜駜相與馴開元天子盛監牧四十萬匹錦繡屯
人言息馬戰所重風鬛霜蹄惜無用君不見幽燕飛鞚
時中原流血成淵池秪今征討苦未休金鞍鐵甲彌山
丘安得放歸如此馬飲水求芻恣間暇
張宇
雲溪秋泛圖為閻國寶賦
晴嵐滴翠霜樹殷石錦錯落苔花斑人家隠約荒靄外
但見籬落連柴關兩山中斷忽空曠下有碧水之潺湲
幽人杭葦迷遠近思致偃蹇無容攀定非䲭夷成霸業
一舸五湖煙浪寬又非坡仙遊赤壁酒酣浩歌江月寒
亦當拄杖横膝看南山心與白雲相對閒胡為厭山瞰
芳渚岸草汀花適幽趣有聲詩畫無聲詩夏蟲未易寒
冰語或云此本張季鷹蓴鱸忽憶扁舟輕蹇予有家歸
未得一見秋風羽翼生
採蓮(分得底字)
溪風搖搖波濔濔十里芳華照清沚蘭舟女郎紅玉春
日射新粧明水底芙蓉雙臉百媚生吳宫西施漢良娣
藕腸折斷雪絲牽入手花枝香&KR2089;&KR2089;隔岸誰家貴公子
調笑新詞歌豔體吳儂變風有如此誰念采蘋供祭禮
陳賡
遊龍祠
黃河如絲導崑崙萬里南下突禹門支流潛行大地底
派作八道如霆奔吾聞川眞嶽靈有眞宰况乃利澤開
洪源龍神窟宅瞰平野千古廟貌何雄尊深林含蓄雷
雨潤冷殿似帶波濤痕我來南州走塵坌執熱未濯憂
思煩試㪺甘冽洗肝肺一勺注腹清且燉悠然晞風坐
東廡倏見繪畫如飛鶱仙官華裾乘朱軒旗纛掩藹蛟
伏轅雷公電母踏煙霧天吳海石驅鼉黿何時借取霹
靂手倒挽銀漢清乾坤廟前老翁顧我語孺子未易排
天閽胡為高論乃如此一笑滿面春風温是時三月遊
人繁男女雜遝簫鼓喧搴茭沈玉荅靈貺割牲釃酒傳
巫言巫言恍惚廟扉闔拜手上馬山煙昏
峴山秋晚圖
太行高嵯峨小山低㟝嶁清江錦樹帶秋煙煙際人家
在林藪荆河迤南三峴山此圖定繪襄陽否詩人翰墨
丹青手落筆天機隨所有峴首真在襄陽西遥觀漢水
含風漪上有龜龍一片石云是羊公墮淚碑試披禹跡
考地志畫師寧免詩人疑且看滿眼江山好休作燕人
過晉悲
鐵拄杖
閩王鐵杖如榔栗得自荒虛鬼神域鞭笞蜑蠻今幾年
霧翳雲蒸老蛟黑腹中有篁如細泉牙節宛然聲鏗然
天生神物不虚棄提攜萬里歸坡仙坡仙騎鯨淩紫煙
海山一去今千年人間俯仰成今古紛紛長物何須數
洛陽銅駝臥荆棘昭陵石馬埋煙雨百斛鼎兩錢錐小
大用舍俱兒嬉商顔鶴髮一笻竹何似凌煙功臣玉具
高榰頤黃閣得君眞耐久扶持四海經綸手會須拄到
崑崙顛九點青煙看九有鐵拄杖吾不知試將道眼窺
天機一朝雷雨轟空陂須防化作蛟龍飛
武善夫桃源圖
武郎種桃滿雲溪三月紅雨行人迷自從玉勒入雲馭
春風杜宇年年啼飛黃騰踏有天倪紫電轉盼天山低
要將白璧沽蛾眉更把黃金鑄䮍蹄羲和挾輈六龍馳
暮景恐迫虞淵西新詩擬喚槐安夢咫尺溪邊春色動
飛花漠漠水泠泠蒼苔荒了煙霞洞聞道西風解涴人
何處江山可問津征塵障斷仙源路且看丹青萬樹春
房皡
送王升卿
傷哉船子峰頭月昨夜團團今夜缺月華猶自不長圓
人生安得無離别世上憂端千萬許惟有别離心最苦
盧川春晚送君行落花為我啼紅雨四海紛紛尚戎馬
我曹只合歸林下如椽大筆今無用日課新詩自陶寫
嵩陽佳處如罨畫溪可漁兮田可稼我欲從君覓隠居
却恐山靈嫌俗駕
題吕仙亭
岳陽城南吕公洞道人見慣無迎送事少方知日月長
身閒未覺功名重竹影松隂生午凉山色湖光設朝供
高吟下視世間人幾人不在黃粱夢
段克已
贈劉潤之
平生不願萬戸侯但願一識劉荆州荆州已遠不可見
裔孫今幸從吾遊慨然議論吐肝膽腰間古劒鳴蛟虯
酒酣醉墨出險怪筆勢戃怳令人愁世人爭欲得一諾
黃金不用如山丘結交以義不以利樂人之樂憂其憂
自從管鮑死此道今悠悠豈憶流落中忽見古人儔古
來賢哲仕不達飢寒不解為身謀紛紛眼底知音少幾
向西風歎白頭
乙已淸明遊青陽峽
東山氣象太猛悍萬馬駸駸來楚甸中分不肯割鴻溝
鍛礪戈矛期一戰西山折北如西漢獨餘絳灌奔而殿
誰為劉項決雌雄賴有韓彭力相援盧溝直下兩水合
泯泯暗流通一線突為瀑布出山口流沫成輪浪成漩
前逾百步落石甕黛蓄膏渟那敢眄沈沈南去若白虹
為嶼為泜互隠見鑿開渾沌幾千秋世俗雖見如不見
今人雖有筆如椽為寫佳名傳㝢縣人間佳節重清明
呼兒折簡招諸彦一生能著幾兩屐佳處每欲經行遍
山靈著意勸遊人吞吐煙霞生萬變山阿玉女跪焚香
巖畔仙人一笑倩居者儼若帝王尊劒佩雍容侍閒宴
植者磊落如鉅人聚立廣庭議封禪拱者矯矯如勇夫
執戈夾戺著綦弁平灘淺瀨乍可揭溪路曲隨峰勢轉
葛履偏宜苔蘚滑行襟時被薔薇罥當面煙嵐舞翠蛟
出岫間雲飄素練羣行不復事拘檢眼正明時脚還倦
班荆共坐溪上石粔籹濁醪具時饌良辰無奈夕陽催
羽觴正要清歌薦醒心况復有寒泉玉池遍返成三嚥
三分春色二分休風外飛花時一片古人行樂欲及時
半百之年猶掣電惟有愛山緣未斷夢寐孱顔添健羨
一窮到骨不自治虚負胸中書萬卷謾向山村老却人
生來不識荆州面肝膽槎牙須酒澆顧我非狂亦非狷
紛紛世無真是非棄置從渠若秋扇歸來新月偃林梢
寂寞衡門掩深院
戊申四月遊禹門有感
黃河一線天上來兩山突兀屏風開天生聖人為萬世
驚濤拍岸鳴春雷冷雲直上三千尺石巔古廟高崔巍
斷碑歲月不可考丹青剥落空莓苔嗟乎去古蓋已遠
荒辭漫汗相驚猜安居平土果誰力愚民耳目誠可哀
一聲漁笛起何處滄洲雅興還悠哉
景純浩然見過徑飲成醉夜中雨作比近五鼓
月色滿室曉起書長語贈二子
退之方北歸見蝎即成喜東坡還泗上鐸聲欣入耳而
况羇旅中解后遇知已東風澹蕩百草芳游絲飛絮白
日長一杯相祝對流水白酒微帶芹溪香漁歌樵唱競
相屬不覺半山無夕陽醉臥山堂聽山雨冰雪對牀揮
夜語一燈照壁映悠悠恰似孤舟泛清楚夢回酒醒明
月高風雨向來無處所人生哀樂本皆空莫令身世如
飛蓬
段成已
送尋正道歸浦中
江頭楊柳才堪折陌上行人還又别春光不解苦留人
兩岸楊花飛白雪江風搖搖吹綠波欲别未别傷如何
勸君且住聽我歌後日重來白髮多
松溪幽隠圖
何宫遺構山之隅長松蔽映千萬株中有一徑穿縈紆
冷風蕭瑟無時無人間赤日如洪爐恍疑仙景來蓬壺
蹤跡一墮聲利區回首自覺泥塗汚歲月因循歸計迂
松溪想像勞形模可憐塵夢今始蘇空對溪山慚畫圖
一日來歸聊自娛
暇日意行姑射山下奉借遯菴先生聽雨堂韻
簡詩社諸君
散策步幽巖所遇良可喜戀戀蝶繞衣㳙涓泉入耳俯
仰天地間一物莫非已暄妍坐閱春事芳飄飄思與春
雲長呼兒置酒飲花下風來滿袖攜花香白白紅紅紛
澗谷恍然身世如河陽東風吹落山頭雨山鳥春歸共
人語拂苔便欲枕流卧却恐傍人笑孫楚眼看六合塵
土滿歸袂翩翩去何所乘風便擬凌青空人間無處尋
方蓬
題秋暮山行圖
亂山嵂崒爭清妍寒林寂歴相緜聯人間黃塵千萬丈
一點不到山林邊秋光澹薄秋氣爽浮雲積翠何蔥芊
高風凄其脫木葉向來面目仍增娟江流一曲抱山麓
孤舟斜日棲江湍行人何適來負擔腰膂&KR0008;犖确石頭
路蹇驢鞭不前人家前塗渺何許望之不及憂悁悁問
公何從得此本筆勢彷彿營丘傳我本山中人見之心
惘然嶔崎歴落真可笑對畫題詩思昔年
曹謙
東坡赤壁圖
先生矯矯人中龍京塵千丈不可容五年一夢落江海
翩然野鶴開囚籠雪堂閉戸讀書史興來飄然弄雲水
黃泥坂下醉三更赤壁磯頭杭一葦明月清風共一江
邁往之氣無由降酒酣作賦記清賞袖有巨筆如長杠
一朝騎鯨尋李白人間俯仰成今昔續絃無處覓鸞膠
見畫思公空歎息
秦彦容
寄李用章
先生高見真吾師速營菟裘猶恨遲窗明炕暖十笏地
松風蕭蕭和陶詩山野已尋雲外路直入天壇最深處
踏開李愿舊游蹤請君自草盤谷序
御選金詩卷八
