欽定四庫全書
御選明詩卷一百十一
七言絶句十一
戈用泰
煙雨樓
平波四面八窗開盡日笙歌載酒來去矣詩人誰管領
年年煙雨自樓臺
章士雅
紀懷二首
鳥聲啼散一簾花遙憶春風怨歲華何事半生能薄倖
綠楊深處即為家
江城二月客衣單況是春風十日寒鄉國梅花吹欲盡
不須横笛倚朱闌
吳正志
曉霽即事
雨痕收盡亂雲飛溪上青山轉翠微蠶婦不知隄上濕
採桑踏遍露華歸
臨流口占
家傍寒塘魚自肥疎罾一試夕陽稀雖然未是忘筌者
也免侯門彈鋏歸
鄭明選
憶吳興
衢州霜橘紫金苞玉液瓊漿不用調此物遠來三百里
香風散滿駱駝橋
沈長山山莊
苦蓼滿汀花映窗蜀山飛過雁雙雙豆棚欹側侵書架
梧葉顛狂撲酒缸
蓮花兜上草蟲鳴處處村莊白菜生賓雁成行如一字
寇鳬作陣似風聲
東家園裏撲黃柑西岸墳前種石楠蝘蜓似蛇緣短壁
鷺鷀如鶴下澄潭
王士騏
送顧太史冊封朝鮮
葱秀山頭曉色鮮月明茅屋漢江船登臨縱發揮毫興
莫許陪臣有和篇
徹天火樹照邊陲軟繡肩輿坐自移到日定知春麥秀
請看箕子廟前碑
贈别
東風吹柳柳成絲細雨釀花花滿枝可惜春光正駘蕩
相逢恰是别離時
歸子慕
過王世周北城幽居二首
溪溪綠樹間紅花道是桃源似若耶西近青山東近郭
白雲低處是君家
野徑無人芳草春無情獨對野花新老夫自愛東風立
蝴蝶嬌痴不畏人
北地曉征
夜半寒雞不忍聽主人炊熟夢初醒出門不復知南北
馬上持鞭數七星
高克正
武夷雜詠
雨過春朝倍可憐芳菲冉冉片帆前羣仙晞髮知何處
花落花開不記年
畢自嚴
塗次詠桃花
綠楊春樹蔭芳鄰中有夭桃别樣新馬上不須頻指點
好花應笑白頭人
石九奏
春郊
三月長安花正飛長河堤畔柳依依獨憐芳草王孫路
立盡東風不肯歸
李日華
贈顧長卿
碧梧風葉響虚廊細葛輕含午夜凉不獨疎螢能炤字
明河高映讀書堂
山居絶句
雪花撩亂撲春蟲擁褐單牀睡思濃夢裏一聲聞折竹
呼童亟徙小盆松
四月雨晴山路香松花洒地鶴翎黃輕衫短笠荷鉏去
斸得青芝一尺長
贈維揚王孝廉中玄
蕪城春雨漲江沙沙上紅樓映遠花一抹濃烟萬株柳
紫騮嘶入玉鈎斜
贈陳禹玉
木蘭零落海棠殘風雨蕭蕭欲釀寒花氣曉來渾不定
暗隨春夢到江干
謝肇淛
錢唐逢康元龍
黃梅細雨暗江關我入西吳君欲還馬上相逢須盡醉
明朝知隔幾重山
聞鐘寄曾人倩
十年去國夢滄浪夜夜鐘聲似上陽謾憶長安驅馬伴
東華門外月如霜
雨中度北峽關
溪流屈曲路巉巉細雨斜風轉不堪惟有馬頭雲霧裡
青山一片似江南
渡汶河
霜飛月落野雞啼霧鎖長林水拍堤夾岸人家寒未起
孤舟已過汶河西
淮上重送永奉
輕黃柳色綠烟含欲折行人自不堪兩岸梨花寒食雨
孤舟今夜泊淮南
夢作
白鶴屏寒月影稀水精簾卷篆烟微生憎柳絮如蝴蝶
撩亂春愁處處飛
春日溯汶河作
東風殘雪繫蘭撓滿目山川對寂寥記得門前春水滿
美人蕉壓赤闌橋
葛陽道中雜詩二首
雨中新水漲平沙芳草連天鳥道斜隔水松門人不閉
斷橋流水紫藤花
烏桕成林稻滿畦新篘白酒配黃雞老農醉臥無人喚
日落子規頭上啼
桃源道中
春風籬落酒旗閒流水桃花映碧山寄語漁郎莫深去
洞中未必勝人間
鄧原岳
江上别徐惟和兄弟
驛路風吹楊柳枝江雲江草不勝悲也知遠道終須别
借得離筵駐片時
陳价夫
將至珠崖過迴風嶺即事
瓊南漠漠海雲西瘴嶺秋風客路迷澗水松蘿猿共飲
夕陽煙樹鳥空啼
黎人射鹿歸深洞越女乘牛度晚溪更欲摩崖書别恨
古苔封盡不堪題
陳薦夫
寄懷王震夫客蜀
卭郲東望草離離峽口春歸未有期懷古思鄕兩行淚
豈堪同在聽猿時
宿大横驛
不堪水驛與山程愁聽清猿過五更歸夢欲尋南路去
門前又有馬蹄聲
丁肇亨
立秋
一葉初飄六月秋終宵雨瀉火西流夕陽弄影輕煙暝
卧聽鄰砧不耐愁
湯賓尹
梅泉二首
何處西方有美人貌中風雪意中春尋常摸索無緣得
忽漫相逢野水濱
寒水泠泠駐碧潭悠悠香韻鼻端參月明繚繞羅浮夢
合向其中置睡菴
王思任
勺園
纔辭帝里入風煙處處亭臺鏡裏天夢到江南深樹底
吳兒歌板放秋船
沈&KR3733;
漂母
偶然一飯進王孫荅贈千金未足論何事怨家還報德
淮隂年少亦推恩
曹學佺
留别金陵
微月斜陽影已低風霜四起夕淒淒烏生兩翼不飛去
只在白門城上啼
除夕柬非熊茂之
度嶺穿林境孰如懷人遙望片雲居應知寂寞禪關裡
一樹梅花共歲除
板橋
兩岸人家傍柳條玄暉遺跡自蕭蕭曾為一夜青山客
未得無情過板橋
清溪朱邑宰里人也以荔枝名綠扶包者見餉
三灣亭子寄山㘭夾樹人家似鳥巢謾說故鄉相見好
荔支先餉綠扶包
顧起元
曉行道中
曉風蕭颯度疎楊此日關山别恨長試聽高城吹畫角
秋河不動月如霜
靈濟宫
星幢霞旆晝繽紛十二瓊樓駐彩雲鸞鶴紫笙時上下
步虚雙引玉晨君
陳邦瞻
後湖看荷花
綠水紅蕖欲斷腸可憐秋色似横塘晚風不見木蘭枻
明月無人花自香
袁世振
無題
飯罷開門看晚天斜陽依舊送鳴蟬回頭失却從前路
徵逐香蘺三十年
董應舉
金山作
南條一線自峨岷拆楚分吳劃斷天獨有妙高臺上月
不為南北隔風烟
何棟如
午日秦淮雜詠
深潭日落停舟滿高柳橋迴夾岸齊燈影不分波上下
人聲莫辨水東西
范鳳翼
秋日渡江
瓜渚輕舠破浪風金焦山麓亂流中秋高不避波濤險
欲看江南柿葉紅
田居
夜來霖雨足西莊薄醉攜童看插秧岸樹成行霑濕重
低枝壓帽棗花香
退園即事
遲日偷閒一舉巵流光堪惜更堪悲鼠姑開遍春餘幾
為倩封姨且莫吹
螺髻江干蘸碧濃近來老眼漸朦朧何當吹却前谿樹
送出欄頭幾片峯
鄧雲霄
隄上行
萬井樓臺落鏡中環堤處處小橋通吳娃慣蕩蓮舟劇
水淺沙明不畏風
黃汝亭
寄家書口占
柳岸風來九月秋片帆一夕過揚州鄉心無限書難盡
殘吹數聲移晚舟
樵風涇
水南門外耶溪東多少遊人棹短篷一自仙郎移羽箭
晚風歸去趁樵風
送張肅之歸山隂
青溪明月碧梧林一片秋光蕩遠岑正好邀歡歌子夜
不堪雪棹入山隂
阮自華
江南
雪邊畫閣幾時春遙映江南柳色新立馬長干愁不折
無因寄與望中人
曹徵庸
南康官舍
偶住江城池上亭長松苦竹伴餘清墻西秋色斜陽外
截得廬山一角明
張以誠
贈蕭大將軍移鎮漁陽
鳴沙城北接雲中千里飛狐一道通十萬健兒齊上馬
旌旗獵獵動秋風
王衡
支硎山口占
曉山煙重暮山開石馬三朝半綠苔掃得墓門清似水
梅花昨夜又飛來
花朝
晴煙膏露若為容躑躅香苞望曉紅莫怨五更風色惡
開花原是落花風
送范長白東歸余亦後此歸矣
六街燈火柳煙霏紅入東山舊舞衣為語青城歸去鶴
弓彎如月背人飛
池上即事
含情落葉已繽紛深轉歌喉齒未分橋上玉人真咫尺
簫聲似隔數重雲
熊明遇
詠藕
秋深素節出汚池渾似江梅雪裡枝拾取寒香清浸月
仙人掌上露凝時
尋芳人盡看荷花蕩漾荷珠照曉霞菂藶紫苞新採後
西風剪出玉槎牙
釣舟
竹竿溪上釣魚舟洞口桃花信水流曉月半輪新雨霽
春山缺處是嚴州
公鼐
習家池
峴首岧嶤漢水長習家煙樹野亭荒羊公流涕山公醉
並立殘碑卧夕陽
明湖獨眺
窄岸平橋萬柳斜半城春水半人家東風吹雨宵來急
一片鄉心到海涯
南樓
十二樓開列玉京分明天上落層城檐前寂寂三珠樹
半夜鶴飛枝上鳴
掖縣道中
齊疆行盡海雲生處處看山自問名麥秀漸漸桑柘綠
馬頭不見曲侯城
董光宏
許昌道中
青郊小雨裛游塵正是芳菲一半春花柳故園應共笑
主人歲歲作行人
雷思霈
贈劉七
劉郎讀書王郎館酒到看花興到詩無事過余談竟日
竹邊雙雀立多時
袁懋謙
同年郭太素從廣陵攜姬人為白下之游賦别
白門花月可憐宵宛轉朱欄映畫橋怪得彩雲飛不散
玉人新度廣陵簫
劉宗周
陽榖道中辭春
春入桃源許避秦乾坤投爾乞閒身不知歲月隨流水
一任鶯花綣主人
北來山色初如黛一半春前送客還黃石不知何處是
教人指點榖成山
除夕示敬伯
曉日離離桂影斜一聲寒陣起棲鴉客情只坐殘書好
莫問他鄉度歲華
别雲門
百尺溪頭纜竹船溪雲送别寺門前平生最是多情處
只恐山僧似太顛
徐禎稷
浦口望金陵
千金紫陌駐遊驂繡閣銀燈酒半酣十四年來魂夢斷
今朝江北望江南
徐冽
夜坐對酒
松醪初熟甕生香數盞醺然對夜凉好拂桃笙魂夢穏
月斜桐樹影初長
已許侯封在醉鄉百年須醉萬千場不嫌醉裏疎狂發
自是先生醒更狂
張鼐
夜坐
香浮簾外疑花笑影到窗前喜月來獨有苦吟人未睡
三更移步點蒼苔
睡起
乳燕自來花不語沙鷗尋伴水常閒覺來睡眼糢糊處
半枕白雲半枕山
野竹
何處小橋繞綠水誰家茅屋挂青山逢人若問桃源路
半在斜陽花塢間
為沈幼玉題美人採花圖
朝籠輕靄暮籠霞春入歌樓第幾家逐伴女郎來鬭草
數聲啼鳥滿園花
鶯啼深樹燕還樓晴日花香滿院浮笑折一枝迎玉輦
春風早到殿西頭
題畫扇
小橋流水帶垂楊倚仗柴門看夕陽淺色白雲濃色翠
曉山一抹幾般粧
沈珣
鄚州道中
鄚州城北水連空蘋葉荷花處處風無數沙鷗飛上下
馬頭仿彿見江東
女郎綺生卜居江上
窈窕紅樓隔舊京重簾瑟瑟擁雕楹樓前咫尺官橋路
認得蕭郎白馬聲
楊鶴
與丁唯一(有序)(錄一首)
唯一余同社也聞余被逮自里門跋涉數千里來
都門相省出獄後復同策驢南還感而贈之
故人日夜望金雞不信君恩早放霓並馬綠楊沽酒處
春風一路聽黃鸝
孫承宗
二月聞雁
九月邊庭無雁來關門不逐雁門開春來塞上希矰繳
花信風前一一回
缾花
高牙風峭戟枝寒杏蕊新香春未闌却憶韋家花樹會
關城初向一缾看
閱弓箭手
三年又見柳依依細柳營中剗柳歸却喜丹臺新燕子
學成白羽水平飛
送友人
山城吹角月婆娑一派秋聲向客多已是愁中聽不得
那堪重唱渭城歌
閒圃
閒身終日比雲閒不是秋風棲碧山却訝枝頭雙白鳥
夕陽飛倦未知還
秋日飲甯氏水亭
孤閣臨流混太清煙波渺渺抱重城西風莫卷枯荷盡
醉客重來聽雨聲
中右所不寐
滿城鈴柝夜如何檐馬西風攪夢多白髮蕭蕭人不寐
半規新月照沙河
李流芳
送汪伯昭遊白門伯昭將自京口至棲霞寺因
憶舊遊走筆得四絶句(錄二首)
雞籠山閣舊居停曲檻迴廊幾度經最是城隂秋望好
覆舟遙接蔣山青(覆舟山在雞籠之前)
鼓樓岡下路高低處處蘿墻映竹畦記得清涼留宿夜
香燈貝葉雨窗西(丙午余與仲和寓清涼寺伯昭自雞籠策蹇相訪值雨留宿)
滕縣道中
山欲開雲柳乍風杜梨花白小桃紅三年三月官橋路
策蹇經過似夢中
玉岑間行口占
玉岑山脚水瀠洄寒日暉暉下稻堆穿過松岡尋法相
滿空黃葉打頭來
雨中看梅西磧即事
邨園門巷逐花低藤蔓桑條咫尺迷花底泉聲認歸路
沿流直到石橋西
題畫似雪嶠師
千峰頂上只通雲一水人家别有村直到前山蘭若路
清鐘落日不逢君
唐時升
田家即事
楝花簌簌柳毶毶犬吠西鄰餉麥蠶雨過木綿齊放葉
相邀作社到城南
新成燕麥欲相扶風急高楊落乳烏社酒醒來人寂寂
紫桐花下數雞雛
舟中即事
風捲黃河兩岸沙中流艇子一時斜故園柳絮應飛盡
河北行人見雪花
婁堅
聞禽閣絶句為顧學憲賦
小閣深深曲徑開竹光長送午隂來主人暫遣清商歇
别有幽禽勸酒杯
鳥啼何處最關情不是啼時分外清酒醒閣中聞喚起
為驚殘月半窗明
婁塘里桃蹊即事三首
迎潮小艇漉魚蝦臨水居人引釣車不怕桃源迷處所
潮回應帶樹頭花
雨洗燕脂風捲霞醒來零落醉時花殘樽好為輕隂盡
一片澄波隔絳紗
無數亂紅看不足碧潭還對一枝斜春光欲去誰留得
水面浮來幾落花
程嘉燧
水上倡樓
水樹風帆隠伎樓微明遠岸濁河流也知一望堪腸斷
暮雨無人在上頭
虎丘
風散桐花松月開上方樓殿踏歌來攜將蘆管新調曲
吹向生公舊講臺
瓜洲渡頭風雪欲回南岸不得
平分南北是江流南岸相期北岸留惟有寒風吹向北
為君留客醉瓜洲
曲中聽黃問琴歌分韻八首
夜掃歌樓集鈿車白頭占曲點紅牙梁間三日餘音在
偷得新腔遍狹邪(牙字)
初學鶯簧響露梢還疑鳳吹拂雲旓金屏笑劇如花女
紅豆憑將記曲抛(抛字)
莫論歌難聽亦稀坐中有客欲沾衣不看天上行雲駐
試辨林端木葉飛(飛字)
曾憐古調背同時廿載心期老曲師為是唱情聽不得
髩邊先著幾莖絲(絲字)
歌郎酒客盡知名畫燭紅妝作隊迎檐竹蕭蕭香閣裡
花藂十月坐流鶯(鶯字)
緩節安歌妙入神玉盤鈴走串珠勻小姬情事防人覺
挽著雙蛾不肯顰(顰字)
輕染鴉黃拂髻鬟鶯雛巧笑鬭雙彎不知水調聲能苦
蹙損横波一寸山(彎字)
十分飛盞任君銜四座無聲罷酒監更請白頭歌一曲
不須看舞趁羅衫(監字)
許敬韋白下寄丙午所畫秦淮秋雨索題
六年光景未題詩畫得如塵似夢時斷雨濕雲休細看
看來容易髩成絲
登樓
少小聽歌怕唱愁一聲楚尾與吳頭如今身在傷心地
但見春光莫上樓
題畫
客路無媒類轉蓬人間薄命是丹楓胭脂縱似桃花色
難挽春光二月紅(比玉畫霜葉紅於二月花索詩與妓)
陳繼儒
余嘗過一山鄰老而嗜花紅紫映戶弄孫負日
使人不復知有城居車馬之閙贈以詩
有箇小扉松下開堂前蔬藥繞畦栽老翁抱孫不抱甕
剛欲灌花山雨來
村居
青草湖邊白石西花籬茅屋酒帘低來來去去雙黃鳥
不到濃隂不肯啼
沈聖岐
送閔昭余出守漳南
閩南虎竹三千里苕水漁村二十年别後相思夢何處
刺桐花發海雲邊
即事送吳翁晉
百尺飛絲送柳花青春欲暮未還家揚鞭忽到鳴筝處
一笑初停白鼻騧
姚祚瑞
春閨
薄暮輕寒入綺疏海棠春去落紅疎微風吹動鞦韆索
愁在高樓明月初
細草無人綠自勻野花隨意逐芳津斜風小艇寒烟外
春在前溪寂寞濱
鍾惺
桃源詞
商山海上半秦民何獨桃源是避秦滿洞仙人一漁子
翻疑漁子是仙人
譚元春
岳麓山下送周宜一還棹
維舟柳港愛山邊笑語紛紛就醉眠昨日荼䕷黃一架
送君心到野塘天
王志堅
送陳獻甫之雲棲
寶刀隴上日初沉壁觀峯前雲正深四十八聲清夜發
教人失却少年心
尹嘉賓
寄破山樵者李超無
結隠深隨麋鹿羣上方鐘磬斷知聞空山歲晚多冰雪
若箇峯頭踏凍雲
江上雜詠三首
河豚雪後春還淺刀鱭風來水已波攜酒江邊吹笛坐
那山今日出雲多
杏花淡淡柳絲絲畫舸春江聽雨時漸捲鶴洲江色紫
沙鷗睡著不曾知
王象春
石城月
金陵王氣未曾消水泊秦淮江上潮月到石頭城下好
碧雲紅樹聽吹簫
山家
山家香穄飽椿芽雨歇籬傍自種花割麥績麻旋剥棗
一年三度坐牛車
陳翼飛
上元夜别
金雁欹斜記昔年輕籠慢撚最堪憐四條絃索無端絶
一夕春風也颯然
荔枝詞
梧州四月火山紅南海丹時黃雀風不及閩中焦核好
定應饞殺葛仙翁
朱大啟
黃巖道中
萬樹棃雲白滿山桃花幾點破紅顔春風盡日黃巖裡
數遍峯頭不肯還
寓龍灣清明日同張明宇踏青思鄉
登臨徙倚總關情歸卧空齋鳩對鳴密雨吹風燈欲暗
不堪清夜踏歌聲
題集影閣
朱檻臨流映碧天參差竹樹落霞邊隔溪倒插峯頭月
一枕殘書抱影眠
郭忠宁
渡江
飄然一棹泝空明日午春潮尚未生回首江南增客戀
新晴鐘鼔潤州城
楊嗣昌
江陵曉渡
寒日汀洲煙霧輕古堤疎柳隔江明漁歌唱到無人處
遠雁微波相映聲
陸夢龍
宿東林寺
禪房獨樹鳥争棲月色冥濛霧漸迷曉起不知山路滑
西風吹雨過前谿
李衷純
順昌道中
山如眉黛水如羅谿上人家繡戶多十五小姬催客醉
銀筝彈出伯勞歌
聞啟祥
同䫇公游西山
青龍橋外柳如煙一片西湖一帶泉恰似江南三月景
可憐有水只無船
吳伯與
水碓
白石青泉盡日舂餘音一片和疎鐘巖花亂逐前溪落
點破春雲第幾重
范景文
阻風夜泊
橈停月落暗江灘何處吹帆夜未眠自是隨風儂不慣
乘流莫怨下來船
吕維祺
春日范質公寄詩奉和
記得來年對酒餘小窗拈韻看盆魚自從忙到春光了
腸斷東風半紙書
憐春春望望東溟一泒雲煙畫不成尋到武陵花放處
漁郎可是便無情
午睡
晴日落花花更開半牆新柳帶煙來可憐春色偏宜睡
不是流鶯唤不回
劉榮嗣
題畫二首
老去登臨怯杖藤好山不上最高層疎松幾樹斜陽裡
閒看巖前掃葉僧
灌木隂隂溪水斜溪頭鷗鷺浴晴沙春潮退後風生急
魚網船梢挂落花
方孔炤
天池寺文殊臺
鐵船欲渡石門曉秋光何事閒雲繞忽然霽色送東林
影子蓮花開未了
曹履吉
藏雲晚步
淺深叢綠隠僧迦雨過新泉出徑斜獨倚山門看歸鳥
幾羣揉落白桐花
萬燝
修竹
琅玕千畝拂雲齊日影參差亂渭溪但恐玉簫風過弄
夜來驚散鳳凰棲
朱泰禎
睡鴨
綠萍掃罷柳梢齊疎雨斜陽思轉迷此際池塘眠正穏
風花吹夢過橋西
黃尊素
馬上
層冰積雪逗村家半去春光柳未芽一日鳴驄南陌上
黃鸝已鬧杏頭花
秋浦草
江城三月綠迢迢一片新煙帶雨嬌送盡王孫何限意
偏留明月伴中宵
黃承昊
過長溝見蜀山湖荷花沿隄二十里有作
雲山渺渺水滺滺香滿長堤物外秋只少若耶溪上女
乘潮一弄採蓮舟
阮大鋮
偶過長板橋感舊
秦淮何處饒寒色長板荒橋霜草多惟有春風寄樊口
當筵能唱隔江歌
雷塘
雷塘無限白楊花寒食西風集暮鴉莫向舊堤窺柳色
春鋤争上玉鈎斜
姚希孟
秋感
秋容已到菊花枝閉戶蕭然誦楚詞憔悴江蘺人不見
滿庭凉月照相思
侯恪
送陳集生使南海
鳳闕春深柳乍齊王孫臺畔草萋萋看君絳節天南去
驛路晴花送馬蹄
張瑋
嘿思仲先約過詹所茶山園以事不偕小詩代
訊
一徑寒雲似練開茶煙起處小車來獨憐久病閒雙屐
不踏孤山十畝苔
玄默
泥溝驛
寒雲漠漠月初彎村舍無人戶早關十二樓中愁積雪
不知人在賀蘭山
馬任遠
抵蘇州
酒醒夢斷旅帆孤遠岸晴波戲浴鳬橋過横塘聞犬吠
綠楊影裡是姑蘇
蔡懋德
見雁懷人
蜀水初來雁影新蘆花不肯厭秋貧瀟湘此去無多路
未有沙鷗作主人
毛以煃
山隂王伯良久滯京師却寄
蛾眉十樣逐時新不是東鄰亦效顰況是浣紗溪上客
那能不憶浣紗人
張可大
泛海
到處啼鶯倚棹歌客懷偏向布帆多黃雲飛盡天如洗
鰲背山前萬頃波
莫是龍
出都逢馮元成駕部道上言别
試看歸雁與征鴻君自西飛我自東立馬道傍無一語
祗因雙淚洒西風
聞馮咸甫游太山詩以贈之
平生瓢笠興何長游到名山喜欲狂日觀峯頭聞叫嘯
日窮雲海見扶桑
朱茂時
茌平道中
殘星數點照人行撲面涼沙惹去塵回首鵲華山盡失
又騎羸馬過茌平
顧斗英
秦淮小姬
一片春山乍學描纏頭初試紫霞綃章臺無數青青柳
最惹東風是嫩條
鄔佐卿
宫詞
複道傳呼御輦過遙聞仙樂動雲和黃金縱買長門賦
逝水終慚太液波
沈泰鴻
春思
亂水浮花正掩門花神零落未招魂春心不與春光盡
細向羅衫覓酒痕
淚灑梨雲作雨痕半生春事不堪論遊絲怪底無拘束
逢著花枝便斷魂
長安雨後
京塵行處是風煙春曉常疑欲暮天惟有濯枝新雨後
江南無夢也泠然
黃繼立
初夏
楊花初點渡頭萍十姊妹花紅滿屏門前忽見漁舟過
風送鸕鷀一陣腥
龔勖
立秋
煙雲黯慘仲宣樓荏苒年華逝水流白首鄉山千里外
滿城風雨又新秋
黃時
孟嘗君養士處
官橋垂柳嬝闌干古薛遺墟駐馬看食客三千容易散
至今惟說一馮驩
李德繼
懷包參軍
極目西來山色秋但聞長笛不勝愁故人家在清江上
潮滿門前月滿樓
田藝蘅
月夜即席示座客
雲散江城玉漏遙月華浮動可憐宵停歌不飲君何待
試問當年李玉簫(玉簫蜀宫人愛唱王衍宫詞月華如水浸宫殿有酒不醉真癡人之句)
謝三秀
題趙文度畫西溪梅花
欲雪不雪天淒淒南枝北枝開漸齊因訪梅花過橋去
始知春在西溪西
吳稼竳
代寄徐仲容
秋雨疎疎滴井梧風吹妾夢到東吳生來自恨青谿近
獨處無郎似小姑
春夢
羣書一束枕山楹殘雪融檐作雨聲春夢不隨春水慢
片時還到闔閭城
薛文炳
閒居雜興
最愛江南小滿天櫻桃爛熟海魚鮮一聲布榖啼殘雨
松影半簾山日懸
吳元樂
湖上憶别
河橋三月水平津兩岸輕波漾綠蘋曾向此中傷遠别
故人今隔幾回春
御選明詩卷一百十一
