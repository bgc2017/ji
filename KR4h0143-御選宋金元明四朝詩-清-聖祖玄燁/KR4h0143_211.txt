欽定四庫全書
御選明詩卷四十二
七言古詩七
秦夔
送人還松江
金陵城中花滿煙金陵陌上酒如泉送君臨歧一握手
欲别未别心茫然疋馬遥遥向東去黃金作鞭光照路
長安雖好不如家翹首吳門隔煙霧君家遠在水雲鄉
正近吳王舊獵場海錯登盤玉脂滑鮮蓴出水銀絲長
荒庭鶴去空塵跡三高祠前秋月白惜君未得從君行
斜日無言正愁寂
登觀瀑亭
麻姑之泉天下名有泉不可無此亭奔流直下蒼崖裏
千丈玉龍飛不起鏗金碎玉聲潺潺恍惚置我匡廬間
銀河句好續不得日暮悠然騎馬還
贈虞永錫赴金庭塾館
西溪先生頭半白十年常作金庭客慣說金庭山水清
嗟余俗眼何由識新春示我山水圖金庭乃在東南煙
浪之具區洞天福地仙所都靈芝瑞草無時無危峰倒
插青天孤下涉險阻連重湖秋風颯颯吹黃蘆白波漫
天鴈鶩呼沙頭二老翁衣冠一何偉烏紗籠頭髮垂耳
笑看雲山弄雲水就中一叟豪且雄恐是近世天全翁
領客常遊湖水東脱屣富貴尋崆峒英賢遺跡轉眼空
好事寫入兹圖中不然胡為避世士被服却有今人風
余生亦愛金庭好對畫題詩心懆懆會約先生作勝遊
他日風流成四老
沈鍾
次石田先生用東坡清虚堂韻自述
休官寄鄂棲金沙食非庾廩門非衙深山甘尋麋鹿友
秋江耐種芙蓉花桑榆低懸遲暮景樵漁密結比鄰家
倚牀浪繙書剔蠧遶樹錯信兒打鴉每聞風飇詫仙籟
或指片雪疑瓊葩哦詩濫收瓦與礫款客薄藉瓜仍茶
野渡横舟拚一繫嚴城警鼓驚三撾桃源九谿路曾入
匡廬五老頭堪爬乾坤旅舍祇如幻歲月駒隙良足嗟
生平知已劒猶在直氣尚復冲飛霞
陸釴
齋居閱東坡定惠院詩次韻遣興
前歲青綾卧玉堂今年樺燭春坊夜美景良朋往事中
清香宴寢疎簾下天空月白久不寐雪重枝高坐聞瀉
門外材官護衛嚴城頭烏尾依栖亞新春人事嬾不出
齋閣詩情誰復借歸扇玉帛未足誇撫景豐穰端可謝
天王垂誠在竹宫齊民望駕窺茅舍促辦誰催入夜虀
大烹已壓官槽蔗出陪正怯病軀免宣勸還思巨觥怕
貪榮戀寵不知極官謗紛紛得無罵
題畫
萬里青天起崖石韓愈城南之寸碧孤雲欲去且為留
轉眼蛟龍忽狼籍崖中獨樹挽青銅崖下流泉擲飛帛
峰巒屈折隠高賢花木蕭疎隔飛翮合浦洲前落日明
東風吹散笛中情芙蓉半老臙脂苑楊柳輕籠翡翠城
輕舟細馬平生願畫裏題詩眼更清
李東陽
題程亞卿所蔵劉進畫魚
劉生亦是丹青豪近来作畫無此曹平明退直呼濁醪
半酣脱却宫錦袍戲將秃筆作鱗介已覺四壁生風濤
風濤洶湧向何處岸闊江空起煙霧東風一夜吹水渾
翠鬛紅鬐不知數桃花柳絮時吐吞輕蘩亂荇交繽紛
圓光倒射日成凸滅影下沒天無痕羣嬉若共衆芳狎
遠逝忽與洪波奔千形萬化極幻化倉卒逢之安可論
就中巨者稱赤鯶卓犖頗似鯨與鯤仰窺河漢若咫尺
俯視江海如甖盆巖巒變風雨作走天吳驅海若流雲
掣電同揮霍噴沫浮漚滿寥廓鋒鏑參差見齦齶劒戟
峥嶸露頭角直遣飛騰動鬼神寧誇震撼傾山嶽若非
溟渤即洞庭不然豈得通幽靈幽靈汗漫入恍惚始信
丹青有奇骨劉生劉生良已工誰其愛者司徒公華堂
錦軸粲盈丈髣髴坐我龍門中龍門高高幾許葉公畫
龍龍出走此物胡為在庭宇知公自是人中龍會向人
間作霖雨玉如意金叵羅激高堂揚練波文王在沼民
共樂君子有酒吾當歌我生解詩不解畫潦倒不覺雙
顔酡吁嗟乎吾當奈爾丹青何
荷鷺圖為薛御史作
秋山泬寥秋水闊一夜天風起蘋末萬籟凋餘錦樹空
繁花落盡紅衣脱鵁鶄鸂鶒俱無聲沙邊白鷺如有情
幽禽相呼落日暝尺鯉下避寒潭清寒潭直下幾千尺
落羽回波共蕭瑟獨立遥憐海嶼青低飛不礙江雲白
詩家畫格還相宜却憶江南初見時雍陶池上風雨集
摩詰田中煙火遲吾身頗似巢籠鳥十年塵土長安道
萬里滄浪一片秋安得閒身此中老
題朱儀中雨圖
菰叢蒼蒼集煙渚山頭濕雲半為雨垂蘿繞屋茅覆牆
石燕林鳩似相語桃花落盡梅子黃南湖北泖俱茫茫
黃泥道路白頭浪知是江南煙水鄉長安溽暑秋過半
雨濕書牀盡糜爛三年詩逋坐盈案拂君畫圖為君歎
閉門覓句無人催呼童卷送休徘徊君看白石最深處
紙背猶濕青莓苔
王世賞席上題林良鷹熊圖
坡陀連延出林麓孤鷹盤拏熊蹜伏金眸耀日開蒼煙
健尾捎風起平陸由来異物乃同性意氣飛揚兩撐矗
山跑野掠紛路歧何事相逢輒相肉側睨翻疑批亢来
迅步直欲空壁逐乾坤蒼茫色慘淡落木蕭颼滿空谷
羣豺斂迹百鳥停萬里長空齊注目是誰畫者誠崛奇
筆勢似與渠争速坐間賓客皆起避階下兒童駭將蹴
當筵看畫催索詩卷帙不待高閣束平生搏擊非我才
欲賦真愁成刻鵠微酣對此髮雙竪酒令詩籌復相督
頓令拙劣成粗豪一飲步兵三百斛
劉尚質南樓題王舜畊山水圖
溪聲潺湲雜林壑山勢蜿蜒去還却浮雲欲起未起時
半在溪頭與山脚入空高鳥飛欲盡背屋斜陽慘將落
更無剰地與閒人總有紅塵何處著南畝老人雙鬢斑
筆法頗似高房山少年豪宕老疎放往往醉墨留人間
平生畫癖兼山癖一見此圖三歎息愧我不如樓上人
日日開忩看秋碧
題魯京尹所蔵雙鷹圖
霜風摵摵空林響朔氣隨空入蕭爽兩鷹意氣殊絶羣
俯視平川如一掌玄雲著樹凝不飛野日照地寒無輝
&KR1143;身欲下不肯下似覺深山狐兔稀丹青落手翻欲活
韝上驚看錦絛脱江湖浩蕩煙水深萬里陽臺渺天末
時維八月炎暑空兩鷹角立如争雄周旋九紘隘八極
此意豈在風塵中知公有才非搏擊我意亦欲辭樊籠
祇應共逐鵷鸞去去上丹山十二重
四禽圖四首
樛枝老樹幽巖裏山鷓雙飛掉長尾高鳴俯搦勢不停
似向春風矜爪觜山頭錦雞金作冠身披五采成斑斕
遠從紅日霽時見更向碧山深處看人言此物真奇特
同是山禽不同格休將綠水照毛衣祇恐桃花妒顔色
空山雨過枇杷樹黃顆纍纍不知數金衣公子正多情
驚墮金丸欲飛去海榴花殘紅子新沙上鳬鷖来往頻
每從水淺花深處遥見隔花臨水人山禽關關水禽語
脈脈幽期似相許莫負天晴日暖時一春江上多風雨
碧林紅葉驚飛鳥江上秋風下来早鴈去鴻辭煙水空
蒹葭落盡芙蓉老原頭鶺鴒如有知應憐歲暮得同棲
枝間戴勝聲不住應憶春園初降時山林動物各有託
野雉分明出叢薄見說豐年少網羅低飛不及高飛樂
江南山深冬日暖湖水無澌湖草滿幽林晚徑斷人行
落盡梅花春不管山茶花發正芳菲翠翎蠟觜相光輝
煙生錦嶼寒猶戀雪滿銀塘夜未歸野林落羽紛凌亂
回首青霄各分散溪上鴛鴦猶有情春来冬去長為伴
題夏仲昭墨竹横卷蓋陳緝熙先生故物也
崑山夏老能筆畊開雲種玉看峥嶸千條萬葉入霄漢
世間草木空有名来持琅玕呌閶闔坐使燕石無光晶
北人貴竹如貴玉直以高價酬丹青衡開丈幅直踰咫
不見枝梢見根柢恍疑湘浦推篷行颯雨驚飇過雙耳
九疑山高望不極影落洞庭清徹底靈籟時来天樂風
釣竿不動珊瑚水珊瑚水冷魚龍蔵此翁一去魂茫茫
江山有神故物在環珮無聲凉夜長東吳老子圖書散
南國諸生思未忘重向玉堂修竹譜須將偃竹記篔簹
夜過仲家淺閘
日維乙未月丙戌青天無雲月東出舟人喧豗夜濤發
翻沙轉石紛出沒是時水淺舟在地牐門崔嵬晝方閉
牐官醉睡夫走藏倉卒招呼百無計民船棄死争赴牐
檝倒檣摧動交碎舟人號咷乞性命十里呼聲震天地
我時兀坐驚春撞攬衣而起心徬徨同行無人僕隸散
獨與船月相低昂攀崖陟磴不得上咫尺如在天一方
流行坎止信有數向来蔑視淮與江霜風欺人衣袂薄
呼童酌酒累數觴燈殘酒醒牐亦過北斗墮地天茫茫
徐州洪蘇墨亭書坡老石刻後(有序)
郡守蘇軾山人張天驥詩僧道潛月中遊題名十
六字在徐州百步洪岸石石半入水水落輒隠隠
見沙沫間篙師漁人不能識而崖石險絶又非大
夫士所暇尋閱者故於世無傳焉成化壬辰余過
徐放舟洪下畏險岸行偶見此字嘗為詩記之又
八年庚子予與洗馬羅君明仲校文南畿歸工部
主事尹廷用實理洪事邀坐蘇墨亭則此石已為
君所伐致置之亭壁矣因與明仲各賦一詩遺尹
君留之亭中九月望日
我昔彭城初泊舟岸行百步觀洪流手披荒蘚看古石
上有坡翁舊詩刻沙衝水齧四百年字畫半滅風神全
我行見此三歎息此物乃在風塵間冬曺尹君真好事
自埽巉巖鑿蒼翠山靈助喜河伯愁白日驪珠照平地
孤亭素壁高巃嵸登堂見字如見翁山人在前僧在後
尚憶扁舟遊月中崖端刻頌唐宗業水底沈碑杜預功
直將談笑為故事似與百戰争豪雄高才直節古今少
片石價比千金同由来一代不幾見況我遺世懷高蹤
憑君一搨數千本徧使四海揚清風
子昂畫馬卷
翰林學士真天人平生書畫皆通神自言少小嗜毫素
寸紙遍作雲煙痕老来意態盡物理畫馬欲過曹將軍
此圖似出西域種骨法權奇氣軒聳將身蹴地跼不前
矯首見人驚欲踊燕家死馬猶堪賣況此風神解飛動
在野須教一顧空登臺未覺千金重崔郎愛畫復好奇
向来得此信且疑為渠指點是真蹟老我聰明非昔時
圖窮忽見銀鈎筆復訝驪珠海中出江南贗本今已多
入眼自須分甲乙世人得者惟見一至寳逢時故難匹
從此高堂展玩頻明忩淨几無長日
讀柳拱之員外嚴宗哲主事楊應寧舍人倡和
長句戲次韻一首
詩壇森嚴陛復楯白戰雄呼氣難忍西鄰有客興亦酣
睥睨重圍目雙眕居然地隔如秦越或者神交同白稹
故知宫角本諧聲復恐方圓不相準向来蹇鈍費鞭策
已分駑駘謝騋牝灰餘萬念偶一生腐木經秋發孤菌
諸君才力各強健東飛俊鶻西飛隼擬隨磅礡共盤旋
弱羽真愁向空隕霜天閉門坐不出背擁寒爐曲成蚓
強呵凍墨吟小詩力困冰毫如荷盾枯腸夜渴吻亦乾
綆短瓶空誰為引回首不如年少時滿堂坐客誇聰敏
韓公道德日已負后山精力空應盡逢場作戲亦偶然
不覺詩成為韻窘文章同時不易得三傑古稱吳富尹
君今並是湖南英鄉邑吾猶限封畛閒官未免鉛槧累
戶外催逋時接軫長歌終曲誰使予歌罷獨吟還自哂
書蒙翁先生書畫卷後
蒙翁書法天下豪坐驚風雨隨波濤有時意匠入幽眇
力與造化争纖毫仰觀千年俯一世紛紛弄筆皆兒曹
書家論定價亦定須識我翁人品高戲將水墨灑縑素
如飫粱肉甘醯糟殘山剰水世莫睹流落數紙青蒲萄
一登翁門遂隔世齒頰未獲霑餘膏如遊神山見石髓
頃刻再往不復遭莆田鄭郎得寳藏明珠雜佩金錯刀
摩挲兩眼百過讀使我涕淚盈青袍三年留玩一朝去
久假似覺歸心勞泰山東頽日西墮欲往從之中鬱陶
詩成起立歲將暮空庭短髮空蕭騷
鷓鴣圖
鷓鴣啼處春江綠日暮凄風吹苦竹相呼相喚不停聲
萬恨千愁啼未足有時格磔還鈎輈此聲欲斷無時休
風低不渡三江水竹冷先驚八月秋我家舊在湘南住
猶記曾聞鷓鴣處不似雲安有杜鵑聲聲道不如歸去
墨梅一首
江邊老樹根如鐵枝上繁花亂成雪千葩萬蕊一時開
剛值江南好風月川迴谷轉山路微春来無處無芳菲
行遲似愛影在地坐久不知香滿衣江南此景看不足
江北見之如見玉丹青紙上漫成塵桃李擔頭空過目
平生知已孟與林招之不来勞我心看花載酒不知處
灞雪瀟瀟湖水深
平湖十詠為過郎中大僕作(錄六首)
武湖春色
春来武湖綠春去武湖深清波帶碧草幽鳥啼芳林寧
獨知春来與春去長在武湖湖上住
三寺雨鐘
朝鐘晴昏鐘雨朝鐘滿空山昏鐘遥遥不知處山僧報
客客不来又逐溪風過溪去
六橋晴市
六橋東西南北水水橋為邨水為市昨日雨多今日晴
高樓翠幔紛縦横搖湖船卧明月歸来夢作揚州客
東田社鼓
日之出東田東鼓填填走社翁刲肥羊擊壯豕舞復歌
社神喜但願年年好風雨儂衣有桑食有黍長迎社神
擊社鼓
西浦漁罾
儂家住西浦兒童識罾罟罾高岸闊秋水深湖上魚蝦
賤如土待他時歸挂罾功成自買扁舟去
北原牧唱
北原草青牛正肥牧兒唱歌牛載歸兒家在原牛在坂
歌聲漸低人更遠山蒼茫水清淺
姚綬
折枝芙蓉
芙蓉花隔江水美人盈盈幾千里何年濯錦墮新紅水
面西風吹不起我欲搴之在木末方舟翻愁江水闊芙
蓉花似人面柳眉不在秋時見墨池為爾閒寫生鴛鴦
鎖合長生殿重咨嗟芙蓉花擲筆浩歌行踏沙
吳與弼
聞笳
扁舟晴泊在渚沙葦苗滿目稀人家夜江漠漠星横斜
東風吹鬢憐春華隔江維舫寂無譁數聲悲響空中笳
響徹碧霄哀更加悠悠綠水天一涯
鎦師邵
五馬圖
渥洼水中産龍馬房星之精自天下星奔電掣勢莫當
豈比尋常駕轅者竹批峻耳鐵作蹄雄姿颯沓精權奇
日行三萬等歴塊未許八駿相追隨今觀此圖凡五匹
畫史經營各臻極就中一匹是真龍異質殊形人莫識
滄溟氣含雲霧涼蹴齧顧盼思騰驤神奇變化在頃刻
素壁高堂安可常
姚翼
春日與懷用和遊鴛鴦湖
鴛鴦湖上春波平鴛鴦飛入菰蒲鳴秀州女兒肌骨輕
蘭舟蕩漾微風生何人打鴨鴛鴦驚春雲遶郭花冥冥
夕陽落盡初月明誰家小閣聞調筝
陳昌
題江湖勝覽圖
馬卿子清而癯狂非狂迂非迂不愛養浮丘伯之黃鶴
不愛釣任公子之巨魚年来只愛江湖居江湖風月足
清興筆牀茶竈尋常俱船頭紅拂唱巴曲船尾黃帽歌
吳歈歌吳歈唱巴曲妙舞清商間絲竹白日歡遊殊未
足復擬黃昏秉銀燭風帆催送寒山鐘直向垂虹橋下
宿
王仲煇
題王舍人墨竹
我本山野人夙抱煙霞疾何處慣經行松篁與泉石晴
窗偶看琅玕圖淋漓醉墨傾金壺崇岡怪石相高下冷
雨疎煙半有無數竿晴渭川日暖春風輕數竿老嶰谷
千年霜雪飽數竿敧楚江歲晚寒風吹數竿側淇澳秋
深雨蕭瑟千竿萬竿難盡名林巒髣髴清風生交枝直
幹平安態勁節虚心君子情對此怡然樂清賞撫卷無
言發遐想煙雨濛濛語鷓鴣詩懷長在湘江上
朱翰
題畫
南遊匡廬山不知幾萬丈盤回直至香爐峰五老高高
儼相向初疑三山屹立東海中又疑青天削出金芙蓉
世人蹤跡不到處物色匪與人間同天梯石磴無窮極
一片寒凝古苔色千歲桃花别樣紅四時瑶草非常碧
就中有徑深復深白雲洞口猿哀吟一聲長嘯白日晚
神仙渺漠無由尋須臾下来心目爽便欲移家擬重上
東風回首塵茫茫明月滿天勞夢想
張淵
題林和靖秋深二帖與石田同用坡韻
乾坤悠悠書兩幅墨光深照西湖渌人間翻覆似浮雲
此紙完全如璧玉少陵瘦硬真入評右軍姿媚宜云俗
想當援筆對梅花誰用官奴寒把燭自然心畫得天妙
一字百金酬不足乃知形貌列仙癯石帶煙霞山少肉
巖巖氣象高百世奚假文章身後錄東坡去後古祠荒
月下不聞迎送曲遺跡君家豈偶然天遣清風激修竹
憑君開卷望孤山三灌薔薇咀秋菊
鎦泰
雪景畫
高堂怪底寒侵骨遠山近山銀突兀細挑松火静中聽
蠶葉蠏沙聲髣髴水邊老屋伊誰家爨煙幾縷隨風斜
出門一白已無地蹇驢何處尋梅花
題戴文進西湖圖
錢塘西湖天下奇浮光萬頃澄琉璃仙宫佛刹湧金翠
簫鼓之聲聞四時六龍扶日消春霧畫船撐過茅家埠
吳姬雙唱遏雲歌驚散鴛鴦與雁鷺水亭入夏薰風来
鏡裏荷花高下開蔗漿酪粉出冰椀對花一飲三百杯
梧桐葉脱屬秋至籃輿尋僧靈隠寺深洞老猿呼不應
和得賓王舊詩句玄冥剪水落九天孤山突若銀螺然
玉驄駝醉探春去紅椒已破疎籬邊戴進胸中有丘壑
揮灑新圖使人愕羊腸路口樹隂隂鴨觜灘頭沙漠漠
和靖東坡不可逢白雲常護青芙蓉寄謝山靈莫相拒
早晚来聽煙際鐘
吳敏
洸河
洸河水落秋風早菱葉蕭疎菱角老河邊漁船如缺爪
白頭夫婦團圞好往来賣魚兼賣菱官府近無漁課徵
夕陽醉卧風吹罾
涂俊
新豐主人
客舍新豐往来熟主人相留上房宿門外人聲雜暮鴉
尊中酒色浮春竹鄰家女兒愛月明玉纖忩下理銀筝
一曲涼州腸欲斷行人猶在武威城
王佐
畫竹
瀟湘綠玉崑崙石移向高堂之素壁四座涼風帶雪吹
半忩疎雨和煙滴九疑夢斷瑶瑟寒貼雲影落雙飛鸞
霓旌掩冉欲歸去美人持贈青琅玕也曾拂拭蒼苔色
坐弄參差楚天碧曲終日暮山鬼啼自寫幽情寄相憶
程敏政
題安城彭學士山水圖
何人結屋青山裏終日開忩見山喜近峰錯落走簷牙
遠岫蜿蜒插天觜澄江一道山前過短櫂平分浪痕破
船頭水氣綠侵衣載酒高人面山坐石泉下衝沙渚渾
桑榆接地成深邨柴扉欲扣不可到或有細路通雲根
竹鶴老人名畫手半幅生綃大於斗水分山斷意無窮
目送飛鴻渡江口安城先生塵慮脱南望鄉人楚天闊
高堂永日對山歌肅肅涼風起蘋末
暮雨夜泊
黑風摧山雨如注未到下邳無泊處暗中雜遝人語聲
且逐淮南漕舟住淮南漕舟三百強粉字舵樓成堵牆
輪更轉箭鎮相續似覺人人嫌夜長滅燭悠然倚牀坐
遠村曙雞聞一個前途早有役夫来岸東相呼岸西和
題蔡揮使所蔵林良雙鵲
老木長梢半空起影落君家素屏裏枝間雙鵲不飛去
似向高堂報君喜涼風曉入庭戶清主人坐對宛有情
眼前豈獨惜珍羽耳畔忽疑聞好聲亦有娟娟白頭鳥
相顧徘徊若相保廣東畫史深可人生態無窮意難了
主人堂堂真壮夫喜愛文士相追呼征蠻不帶嶺南物
衣衾之外惟此圖堂下有兒堂上母客至矜圖飲醇酒
呀然一笑共平生崔白邊鸞竟何有鵲兮鵲兮不可求
願君身共張梁州不須椎石取金印看爾生封忠孝侯
古箭渡
古箭渡頭春水急古箭舖下春泥溼風吹一道雨微收
黑壓四山雲未入郵亭飯罷聞竹雞肩輿扶過蒼崖西
行人道側亂相指雨陣復来雲脚齊
錢舜舉清暉堂所寫戲嬰圖為臨淮顧謙賦
海榴花開白日長繡屏十二雲錦張沈沈午漏下初刻
搔頭不整慵来妝一姬南面金縷裳兩姬夾侍相頡頏
頎然圍坐看兒戲斑管雕弧堆象牀三姬鼎足如雁行
玉階隨步鳴雙璫以口撫嬰愛入骨笑語彷彿聞昭陽
一姬下坐收錦襠洗兒自與澆蘭湯娟娟秀若化生子
銀盆水暖芙蓉香一姬轉盼殊未央拭巾在手明吳霜
小鬟兩兩意閒適紈扇不動薰風涼苕溪畫史推錢郎
柔思獨步丹青場摩挲舊本豈易得流傳遠自清暉堂
才人不說顧長康鑒賞欲博千金強螽斯麟趾尚可作
為君擊節歌周王
題田家娶婦圖
徑草如煙柳如幕日上茅簷鼓聲作田家遣女不出村
東舍西鄰隔墟落新婦駕牛兒跨驢家人後擁翁前驅
兒家舉酒攔道勸舅甥幾世同桑榆耳邊阿㜷私屬父
肩上嬌嬰肯離祖歡聲一路到柴關野伶山歌柘枝舞
兩門彷彿朱與陳鄉儀簡古民風淳華筵肆設競珠翠
想見紛紛京洛塵婦饁男耕罷征戍安得移家箇中住
長因擊節頌年豐不作催租打門句
莊昶
蒼松為許志完作
箕山老人松樹圖開卷淩亂千人呼畢宏已死更誰手
南京老盛天下無此松畫本得何處元是公家挂瓢樹
虯髯偃蹇老鐵蟠雷雨蒼龍未騰去嗚呼此樹百鍊鋼
數千萬變冰與霜忠臣義士我所拜山中萬古文天祥
章懋
賜粽
細葛香羅試新暑太平時節重端午五兵辟盡百邪消
不用釵符懸艾虎九重天上宴芳辰菖蒲香泛宫壺春
青青菰葉包金黍玉盤滿貯頒羣臣小臣何幸遭明主
承恩共醉薰風裏願題宫貼獻新詩納忠竊效歐陽子
賜扇
祝融南来司火令大地鬱蒸如坐甑蓬莱宫中夏日長
南薰有歌思解愠尚方新造宫扇成削玉裁雲形製精
内侍傳宣賜卿士一揮頓覺炎塵清魯公詩句平生志
願與君王驅酷吏安得牧守皆循良遠播仁風慰黎庶
張弼
花鳥圖
天台山裏劉郎来玄都觀裏劉郎去人来人去花不知
金衣鳥啼春滿樹綠忩孤眠如玉人聞道春歸未識春
欲起推忩看花鳥還將羅扇障流塵
送僧還邵武
義師彈琴兼寫竹指端觸處清風足廣陵明月十二樓
瓊裾仙袂同追遊瀟湘晴雲數千里桂楫蘭舟弄煙冰
梵餘定起白晝長冥心今古何茫茫我賦新詩送君去
靈風忽偃忩前樹
梅居
鳳凰山下梅花屋俯仰乾坤盡香玉逋仙寂寞三百年
塵土孤山昧人目清詩往往落人間疎影暗香今始續
曲闌小几神與交宛見杖藜巾一幅漫呼焦尾洗塵襟
獨把匏樽酌溪綠興酣不計春淺深隂風颼颼雲&KR0609;&KR0609;
萬頃玻璃舞鶴顛八忩雲母飛蛾撲囂塵不到只仙家
何必洞天三十六
題畫
大山如龍欲飛去小山盤盤如虎踞近山晴露兩三峰
遠山微茫不知數劉君家住山之陬蒼藤古木涼隂稠
步月頻穿花裏徑看雲别起水邊樓隔林松吹含清響
古色莓苔和雨長案頭六籍時卷舒沙上羣鷗日来往
近来得志上天衢皇華四牡常馳驅道逢江隂何太守
為寫江南山水圖朝回挂向碧忩曉滿幅煙嵐寒悄悄
坐中都似舊遊蹤只欠清音一啼鳥
林瀚
題王叔明夏日山居圖
黃鶴山人標格清胸中丘壑何縦横興来捉筆一揮灑
蒼崖翠石煙雲生人家住在山之麓隠映門牆蔽林木
横經讀罷鼓瑶琴薰風微動忩前竹司業先生最愛山
無緣長得青山看時張此圖向高壁髣髴揚子江天寬
李傑
題王孟端松泉圖次饒介之松濤韻
山椒怪石蹲如羝松崖巉巖不可梯蒼濤洶湧翻地軸
白日晦冥天為低高枝棲鶻巢欲墮哀鳴何處求其雌
初疑龍蛇相格鬭鱗鬛無乃多傷夷又疑羣仙互来往
翠蕤羽節紛祁祁影作大隂連巨壑根盤絶澗滋寒漪
何人圖此心獨苦九龍山人揮灑之筆端生意妙莫測
真宰上訴天應悲驚風颯若坐間起毛骨凜凜難禁吹
林泉逸趣我所嗜相對不覺心神馳世間真假俱一夢
以夢非夢良亦癡卧遊何必謝公屐千峰遍閱消移時
畢韋一去藝中絶後代未聞工者誰山人能事寧止此
布衣上結明主知圖窮載誦醉漁作此翁胸次亦已奇
歌聲悲壮意超脱不似杜老憂時危豈期兩美偶相合
有聲之畫無聲辭百年勝賞不易得俛仰忽復令人思
雪泥鴻爪宛然在風流雲往何由追後来視今今視昔
揮毫試和松濤詩
樊阜
題山水圖為劉廷信都憲作
我家本在山中住讀書慣識山中趣偶落名塗塵眼昏
見山便欲還山去南陽先生官態無半醉示我雲山圖
持向簷前再三看青山突兀雲糢糊百尺飛泉落松頂
顛厓倒嚲晴煙影神仙樓閣牽翠霞薇帳圍香晝長静
人家三兩溪南邨桃李成行門對門石徑斑斑過新雨
落花點破莓苔痕鷗鷺飛迴映沙島夕陽網曬漁舟小
不是苕川與輞川仙都山下川原杳先生指我山之西
茅屋數間依竹低茶竈藤牀舊栖隠異人墨客多留題
看圖纔了眼初醒人間有此真佳景由来泉石絶纖塵
當與先生分管領先生大笑清風生岸幘佯狂雙鬢星
題詩卷圖謝鴻鵠浮雲散盡長空青
吳寬
送胡彦超
年過四十不作官還將短髮籠儒冠平生一經已爛熟
胡為挾入橋門觀前年鄉書名始刊曲江又避春風寒
重来橋門住三載打頭矮屋聊盤桓朝韲暮鹽不滿盤
何須故人勸加餐日高對案笑捫腹自有五色之琅玕
側身西北望長安眼中一朵紅雲團天門欲往澀如棘
若比蜀道尤云難嗟哉出處誰得似頗似吳下吳生寬
吳生作詩忽盈紙送君還到春闈裏春闈多士多如蟻
勿將老少分憂喜君不見韓昌黎張童子同是陸公門
下士昌黎文章如皦日童子聲名逐流水人生傳世有
如此區區科第何難耳
謝孔昭臨黃大癡畫
大癡道人避世士移家舊隠虞山裏早年能畫老入神
落筆虞山宛相似深林依稀邨塢重水口近與昆湖通
高岡磈硊勢欲墮此老前身黃石公百年以後誰其亞
昔者吳門稱老謝案頭臨畫似臨書咄咄逼人真可詫
風流前輩杳難攀謔語空傳謝疊山忩中遠岫依然在
天際春雲仍自還(孔昭善寫山自稱謝疊山)
雪中李世賢招觀東坡清虚堂詩真蹟
茫茫巨海流銀沙光分民舍并官衙詩人說詩等說法
四坐繽紛天雨花寥寥小巷絶人跡誰肯拄杖過吾家
曲中合沓失朱鷺谷口聯翩多白鴉青葱搖落上林苑
一夜亂綴瓊瑶葩故人相送定石炭惡客好飲惟江茶
清晨忽報有蘇墨折簡邀看門頻撾形疑蝦蟆似曾壓
技癢蟣蝨誰為爬料知刻本来廣右醉筆漫滅猶堪嗟
坐當大雪發長笑新酒正熱浮紅霞
是日往觀果刻本蓋世賢招飲恐客不至故紿
爾乃復次韻
出門騎馬踏雪沙玉堂吏散成空衙何人手剪吳江水
而我自眩梁園花客居長至歎寂寞賴有東鄰仙李家
試開泥尊香潑蟻却笑石本光翻鴉清虚堂中事已往
妙墨零落隨風葩空腸啖盡元脩菜渴吻煎徹庭堅茶
詩成一紙来萬里峒石至今椎密撾濃書銕把純錦裹
深刻蠏上潮泥爬似人可喜非浪語與客争觀還共嗟
莫言此幅字漫滅夜久屋壁飛晴霞
明日世賢持啟南雪嶺圖索題復次韻
小徑升堂新築沙退朝無事還私衙誰移雪嶺入我屋
老眼白日疑昏花坐游未覺足力倦倏過野店仍山家
淺溪舟膠集凍鴨空谷屨響翔飢鴉狂風入林一攪動
零落玉蕊兼珠葩此時誰掃林下白急欲往煮僧房茶
忽然仰面見高寺扣戶還須持馬撾長安十年走薄宦
對此似將塵土爬西湖尋僧天欲雪蘇子故事今人嗟
清虚舊韻更可借捧硯獨無王子霞
偶見元李希籧提舉遺墨乞歸賓之蓋希籧其
先世也因賓之作海月菴記為謝以此酬之
遺墨持歸走童僕想見開緘重薰沐百年珠玉慨沈埋
袖拂蛛絲光奪目遂令短紙一尺餘價壓書巢三萬軸
乞鄰與人真自慚藝苑酬功百言足夜歸解帶不成眠
海月亭亭當矮屋琅然烏鵲忽驚飛月下新篇已堪讀
湖湘文種傳一家前有希籧後懷麓吳人再結文章緣
几上分明留此幅錦囊收貯莫教遲俗子無知將手觸
後世諸孫更好文還向吳人獲珠玉
為屠大理題石田畫
生絹丈許畫者誰石田老人今畫師年来都下家家有
此幅吾知出親手筆意縦横信所之夾岸翛然已疎柳
溪隂欲渡無舟楫萬杙成橋遠相接何處詩人跨瘦&KR1042;
破帽敧風黏落葉兩山對峙開高關谽谺梵宇容千間
半空丹雘勢突兀雪竇天台真等閒老人昔共遊虞山
此景髣髴曾躋攀昆湖蕩漾臨几席水繞漁莊凡幾灣
京華十年走塵土看畫分明能破顔山林在望鳥飛倦
春到江南吾欲還
題許道寧秋山暮靄圖
遠山近山翠浪傾愛此萬疊秋初晴已多浮雲巖下宿
只有暮靄空中生草樹紛紛縦復横風回落葉填磵坑
哀猿啼處日將暝谷口不見樵夫行重洲複渚望不極
漁舟獨出沙鷗驚三山二水昔人句彷彿當時登石城
何如攅蹙尋丈裏一目千里當前呈畫家意匠勞經營
墨氣濃淡皆有情平生見此真有幾不負長安許道寧
殘山豈合推馬遠寒林亦宜矜李成世間神品吾所遇
沈老舊蔵高克明二圖作配實相稱品格豈待宣和評
嗚呼人言名畫真是名一笑頓覺千金輕
渡口驛遇風
黃沙障天天半昏砲頭風急萬馬奔何人去塞土囊口
天與黃流一色渾曠野麥苗纔尺許只見風来不見雨
雨師風伯不相能彼蒼高高奈何汝
春溪聚禽圖
春溪遠發春山中一夜好雨溪流通綠波泛漲渺無際
但見桃花千樹紅鴛鴦鸂鶒何容與散亂中流錦為羽
倉庚獨似避遊人去踏花枝落紅雨草深哺子芳洲晴
葉暗仍聞求友聲展圖便有會心處放櫂欲作春溪行
玄裳縞衣彼何者為戀高松倚平野莫論鴻鵠志安知
名字俱標在埤雅
賦黃樓送李貞伯
維河有源星宿同導河積石思神功濁流汗漫失故道
積石却與澶淵通平郊脱轡萬馬逸一夜徑度徐州洪
徐州太守蘇長公夜呼禁卒登城墉一身未足捍大患
豈無木柵兼竹籠戲馬臺旁二十里有堤横亘長如虹
高城不浸三版耳挽回魚鼈仍耆童防河錄成天有工
黃樓高起城之東五行有土可制水底用四壁塗青紅
大守登樓賓客從舉杯酹水臨長風河伯稽首受約束
不敢更與城争雄水流滔滔向東去紆徐演漾殊從容
負薪投璧竟何用漢家浪築宣房宫自公去後五百載
水流有盡恩無窮我生慕公公不逢安得置我兹樓中
潁濱淮南獨何幸留得兩賦摩蒼穹鳳池舍人今李邕
南行别我何怱怱登高眺遠必能賦封題須附冥飛鴻
楊一清
畫水
何人筆力真如杠解衣盤礴堂中央研丹吮墨試揮掃
坐驚雲水生微茫滄波奔騰動地吼靈派迤邐連天長
長風飄搖浪千疊咫尺應須萬里強如登崑崙望青海
蜃樓鮫室騰輝光洞庭冥冥不可測日月出沒蛟龍蔵
黃河之水天上下吞吐四瀆傾太行江流浩渺自西極
直與中國為巨防南人慣見且目眩北客倉卒心徬徨
平生樂水固天性徒以聲律相鋪張豈若丹青逼真貌
移將地軸歸毫芒畫工神思乃如此不獨李吳能頡頏
恨不前身為博望仙槎無路通銀潢中流擊楫亦有意
氣吞雲夢非荒唐高歌臨風發清嘯仰天四顧增慨慷
題畫
秋江瑟瑟葭葦青數行朔雁歸寒汀黃葉飛殘樹如戟
天風萬里開虚明乾坤此景信奇絶遥山正對林間亭
埽石焚香白鶴舞臨流鼓瑟游魚聽中流有客初揚舲
長歌激烈凌高冥匏樽五夜載赤壁鐵笛一聲浮洞庭
幽尋奇問各有志不然肯向洪波經揮毫作圖圖者誰
王維孫子筆意清由来意足乃佳畫俗夫指點求真形
詩成欲借并州剪與子對面分滄溟許由秦地空馳逐
完璧且須歸趙卿
題沈石田山水贈高鐵溪貳守
嗚呼絶藝多天成吮毫妙泄天之精胸中倘有萬丘壑
氣運潑潑隨風生古人縑素多漫滅零落數紙令人驚
按圖索駿竟何事如舍其骨求其形大江東南石田老
山川風味嘗應飽門前索畫如索逋墨汁朝朝為人掃
大窮天地細蟲魚信手為之翻大好此圖此景知何時
煙雲不礙山城曉坡陀縈複路逶迤一峰特立蒼冥表
山北山南青未了處處琪花雜瑶草山頭老榦屈鐵回
山下髥龍何夭矯山㘭靚深堪結廬翠竹為帷樹為葆
青鞵布韤秋復春幾送餘霞落飛鳥松根老人行復休
醉歷崎嶔歌窈窕足音空谷已難聞相逢且試開懷抱
乾坤安得此區寰我欲從之心懆懆不是匡廬是武夷
細觀無乃天台道人言此格黃大癡意在筆前非藉藁
春蠶見物繭即成或有神功為施巧世間真贗不可知
夜光魚目反相嗤好事之流滿天下君看賞鑒者為誰
鐵溪道人房山後平生毫素常在手近時朝士能丹青
永嘉三子黃姜柳君今並起稱四豪俗夫吐舌羣工走
公餘坐我池竹邊徧檢瑶笈翻牙籖判評好惡析幽眇
如以藻鑑分媸妍酒酣指點到石田把翫再三真可傳
果然名下無虚士贗物紛紛空賣錢感君意氣服君識
願比干將當留别此人此物不易遭在我在人誰失得
珠光合浦浮雲濤豐城劒氣凌碧霄君莫展向風雷朝
只恐精靈化神物騰空一去難為招
吕紀雪圖
玄冥令嚴氣栗烈釀作江城三日雪朔風捲地天冥冥
四顧青山黯無色是時同雲凍不收咫尺川梁成阻脩
灞陵豪客方閉戶剡曲幽人難放舟山禽在原半在隰
欲飛不飛毛羽濕渺渺平沙落鴈多蕭蕭古木羣鴉集
天寒日暮恒苦飢欲覓顆粒將安之長安貧者亦無數
遑用恤此禽蟲為四明畫史清狂客決眥大呼聲裂帛
畫裏風情祇自知賦罷令人三歎息
畫鴈
江岸蘆花秋&KR0609;&KR0609;江頭旅鴈羣相逐啄者自啄宿者宿
昨夜南樓聞北風天長水闊雲濛濛何當舟一葉櫂入
蘆花叢
御選明詩卷四十二
