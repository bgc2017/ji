欽定四庫全書
御選元詩卷五
樂府歌行三
黃溍
可憐行
紅顔白面可憐子杖藜飢走荒山裏翠眉新婦雪色兒
掩袖嬌啼瘦如鬼道旁朱門照霜戟腸斷汝翁呼不起
金魚象笏供樗蒱紈袴終然愁餓死春風秋月哀思多
嗟汝少年奈老何
柳貫
六月十五日大雨雹行(是日月食)
日月相鬭鶉火中晡時欲息雲埋空雨脚初来雜鳴雹
雷驅電挾聲渢渢排簷倒檻揮霍入犀兵快馬難為雄
中休頗意絶崩迸轉橫更覺加銛鋒亂抛荆玉抵飛鵲
恣擲桃核隨飄風坐移向壁防碎首急卷巾席何悤悤
上天號令豈輕出摧殘長養皆元功陰凝陽爍鬼神著
氣有至反誠則同想兹試手鼓萬物特欲振槁昭羣蒙
齋心變貌謹天戒嗚呼生意無終窮
梁谿謠贈盛高霞道士
梁谿一片月搖蕩綠蘿煙玉女採珠回駕龍耕璧田春
去竹花實歲深芝草駢鳳凰招不下遲景惜留連却望
白雲嶠明星正當天雲中青童君招麾使之前謂言寶
訣書列在瑶臺編蚩尤守扃鑰一閟三千年至今海嶽
間光氣常蜿蜒茅龍亦解飛金匱豈徒堅引手探元策
得之可登仙首路向恒碣西窺臨嶽蓮天壇見日出皓
鶴共蹁蹮行攀飛狐塞回薄扶桑淵滄溟挹不滿石廩
小如拳還尋屏風疊鼓枻陵中川調笑呼陸羽濯纓第
二泉但聞丹齊成不見朱顔遷顯露薦承液雄虹為采
&KR0950;上下入景中窅然觀化先何必肩洪崖遂將儕偓佺
寧能獨不死為我啟真筌大還容草創小劫度沈綿桂
枝倘堪結遲贈遠遊篇
松雪老人臨王晉卿煙江疊嶂圖歌
君不見帝壻王家寶繪堂山川潑墨開洪荒重江疊嶂
詩作畫東坡留題雲錦光又不見後身松雪齋中叟伸
紙臨摹筆鋒走樓臺縹緲出林坳蘆葦蕭騷藏澤藪白
雲飛不盡青冥百丈牽江入樊口墨花照几射我眸我
為搴芳歌遠游胸中是物有元氣世上何所無滄洲我
疑此叟猶未化瞬息御氣行九州五山四溟一觴豆瑣
細弗遺囊楮收故能援毫發天藻不與俗工争醜好楚
山雲歸楚水流萬里秋光如電埽拈来關董散花禪别
出曹劉斲輪巧披圖我作如是觀毛穎陶泓共聞道嗚
呼相馬亦相人駑駘豈得同翔麟舍夫毛骨論形似如
此鑒賞焉能真後来有問延祐脚意索舉似吾方歅
商學士畫雲壑招提歌(并序)
諸生裕嚕布哈嘗從其父官洛下強學好修得於
山水之助者也集賢侍讀學士商公見而器之為
畫雲壑招提以贈乞予作歌公此圖意韻閒遠生
能求之筆墨之外將不由是而有發乎
高為巔峯下為壑羣木慘慘風欲作浮紅動翠何許似
别崦殘雲明佛閣眼中疑此洛南山只尺便到龍門灣
暗潮已落洲渚出新月未上漁樵還商侯胸有羣玉府
借酒時時一軒露延春閣下墨淋漓餘情亦及滄洲趣
好山好水如高人豈真貌敬將心親平生幾夢奉先寺
不知猿鳥猶相嗔君不見飲酒吟詩狂太白曾是匡山
讀書客泥塗失脚走憧憧歲晩看雲情脉脉生今益壯
業益修未可造次思巖幽披圖漬墨歌遠遊我無桓玄
寒具油
僧傳古踴霧出波龍圖歌
葉公好龍致真龍精氣所感無不通僧中劉累有傳古
夜夢捷入驪龍宫陽暉焰焰陰魄動左右給侍皆魚蟲
探珠不得逢彼怒轟然鼓鬛興雷風潛窺竊識領其妙
寫之萬楮將無同目睛數月纔一點波浪只尺如層空
乘雲執鏡麾電母跨海獻寶招河宗劉嘗善豢古善畫
得意忘象象乃工為龍為畫了不識有頃噀水投長虹
龍乎龍乎德正中超忽變化天為功絳宫帝子秉節從
九淵喚起赤鯶公永奠鼇極開鴻濛
灤水秋風詞
朔方竇憲留屯處上郡蒙恬統治年今日隨龍看雲起
八荒同宇正熙然
朵樓清曉常祠罷吾殿新秋曲宴回御帛功由寒女出
分頒恩自九天来
西風初吹白海水落日正見黑山雲㫋廬小泊成部署
沙馬野駝連數羣
後灤水秋風詞
界牆窪尾砂如雪灤河觜頭風捲空泰和未必全盛日
幾驛雲州避暑宫
旋卷木皮斟醴酪半籠羔帽敵風砂丈夫射獵婦當御
水旱肥甘行處家
山郵納客供次舍土屋迎寒催墐藏砂頭蔴姑一寸厚
雨過牛童提滿筐
北山招隱詞題李卿月小隱圖
煙雲竒彩稜稜見水木高齋面面開畫裏青山雖甚似
夢中元鶴幾曾来
栟櫚布葉尋常大略彴通溪取次斜誰送茶煙来北崦
却留梅月在東家
徂歲蒼松驚出屋度秋黃葉看成堆賴憑故篋書千軸
領取虚名水一杯
此圖盈尺山論丈何處看雲水自空幸自冰壺堪作傳
莫憂瑶草未生叢
洪州歌
豫章城西江上舟船翁夾柁起紅樓官鹽法茗有饒之
市利商功無筭籌
舊坊馬齕誤驚眠新水魚来聽賣鮮詫說閒曹無一事
閤前小吏送餐錢
厭原山上雲封頂谷鹿洲前水作文老向江城收物色
洪崖仙子舊知聞
騰騰寶氣貫天中一劒西飛一劒東化作城南銷蛟柱
人言下有支祈宫
東湖水滿葑雲開掠取煙光雨色来未放官繇興畚插
且從魚樂占池臺
相國臨邊節制高春城小隊簇旗旄日開南粤無拒命
翡翠生犀數貢毛
秋屏閣上看西山每到須&KR0838;薄暮還豈有珠璣資簸弄
祗教塵土羨蕭閒
蔞蒿鮮滑勝雞酥滿尺河豚玉作膚漫說江鄉美庖傳
幾曾風味似蓴鱸
諸使官名小字題石幢今在驛垣西當時得託大手筆
岐陽十鼓與之齊
圃塍新雨得春多幾箇閒人載酒過夾徑余沙編作障
懸根翠柏種成窠
女兒頭戴角冠欹㔩葉垂垂嚲髩齊十里来城肩擔重
新晴菜把賤如泥
舊聞雙井團茶美近愛麻姑乳酒香不到洪都領佳絶
吟詩真負九迴腸
中男十五學棹謳大男前年能競舟辦作神筵賽寒食
併將犀炬照潛虯
吳萊
黑海青歌
越山山有黑海青長拳快眼健羽翎三年籠養未得飽
萬里驍俊猶飛星黃蘆老葦日摧折白鷺文鶬看磔裂
腥沾石磧久遠風髓擊寒岡散輕雪伊人脫手本凡禽
歲晩連絛到上林鉗奴素賤多侯骨騎士虚豪即俠心
晉宫邸廢身欲死燕國雲銷草如砥嗟非鸞鳳高杳冥
望盡狐狸衆披靡當時奉使探遠巢兩徼馳兵聞勇鏖
南土誰知此鷙猛北州驟見爭驚號天鵝薄天垂爾翼
海青雖黑打可得太平八極無不通函谷何問關西東
椀珠伎
椀珠聞自宮掖來長竿寶椀手中廻日光正高竿影直
風力旋空珠勢側當時想像鼻生蔥宛轉向額栽芙蓉
筯頭交筯忽神駭矛葉舞矛憂技窮昔人因戲存戒懼
後人忘戒但戲豫漢朝索撞險還愁晉世桮梓危不寤
徘徘徊徊奪目睛欹欹傾傾獻玉瓔滑涎器從龍堂出
煇[穫-禾+火]命與鬼骨争君不見王家大娘材藝絶勤政樓前
戴竿折市人讙笑便喧城驚動金吾白梃聲
白鼻騧
白鼻騧白鼻騧當軒迥立噴風沙名驥留良定北土蹇
&KR1042;索價猶東家青松縛柳曉安皂紅錦裁韀春映草支
遁心機愛神駿伏波骨力輕衰老去年禁馬無馬騎天
下括馬數馬皮浮湛鄉閭萬里足笑傲品秩千金羈幸
哉漢武重修政往矣劉聦真覆鏡立防戰備要馬稀藏
富民寰須馬盛向来河隴色為羣目極川原亂若雲庶
人徒行未足恤世間醇駟何由得
鞦韆行寄趙季良時趙留京邑
京城寒食来沽酒城北城南映楊柳人家歡笑踏鞦韆
杏板絲繩相對懸宫錦翻衣真富貴俗軀走肉盡神仙
徘徊宛轉當風立春晩多風吹汝急鞦韆已墜蹴踘空
華鑣翠鞁擁青騘軒轅臺前日月近無終國裏山川同
遠方羈旅紛馳逐燕趙佳人美如玉燕歌趙舞歡未足
去年芳草今年綠
女殺虎行
山深日落猛虎行長風振木威鬇鬡父樵未歸女在室
心已與虎同死生揚睛掉尾腥滿地狹路殘榛苦遭噬
豈非一氣通呼吸徒以柔軀扼強鷙君不見馮婦来下
車衆中無人尚負嵎又不見裴將軍出鳴鏑一時鞍馬
俱辟易丈夫英雄却不武臨事趦趄汗流雨關東賢女
不足數孝女千年傳殺虎
烈婦行
落日沈海雲壓城官軍多載婦女行大弓勁箭自山下
顔色如灰愁上馬我生不慣生馬駒存者吾子亡吾夫
毋寧完身吐玉雪忍使餒肉當熊貙青楓嶺頭望回浦
血指書巖心獨苦老螭扣地救未及芳草迷天淚零雨
卓哉一死可百年此事已過永泰前黃沙野塞多降骨
忠義傳中收不得
吳師道
促織唫
高秋白露如零雨促織驚寒近牀語美人不寤空閨深
共向西風訴離苦玉關征人去不歸無書寄與来鴻飛
背壁孤燈照清淚誰家急杵敲寒衣寒衣八月當寄時
今年獨恨衣成遲天吳顚倒舊繡裂春蠶凍損新絲稀
夜長抱膝三太息此懷促織那能知微霜凄凄月欲沒
四壁蕭蕭聲轉急唫成錦字長相思萬里秋空凝愁碧
殺虎行
蘭溪太守今劉昆癡虎有耳胡不聞夜深妥尾古道上
日暮搏犬荒城根風吹黃茅走白額獵夫一見懽踴躍
亂刃交揮白雪翻雙眸怒迸金丸落後車傳送如獻俘
當軒裂肉空須臾長河無蛟惡黨静里中三害今何如
平生意氣多豪野亦欲短衣馳匹馬一埽腥魂險穴空
長歌慷慨南山下
落花行
東風吹花花作團美人脉脈凭闌干倦投紅筵逐舞鳳
故尋翠袖縈釵鸞去年送别城南道城南飛花映芳草
關河萬里人未歸風雨一番春又老抱愁無語還空閨
拂釵攬袖香依依綠陰鎖窗蝶影斷空枝弔月鵑聲悲
青春不復回游子不顧期美人掩淚長相思恨身不似
花能飛花飛終恨沾塵泥安能與花飛去陽關西
苦旱行
五月苦旱今未休青空烈火燔新秋雨師不仁龍失軄
百鬼廟食茫無謀我欲箋天訴時事只恐天公亦昏睡
蒼生性命吁可哀風雲何日從天来
皇天不雨一百日千丈空潭斷餘溼連山出火槁葉黃
大野揚塵烈風赤田家父子相對泣枯禾一莖血一滴
中夜起坐增百憂雲漢蒼蒼星歴歴
吳鄉白波田作湖越鄉赤日溪潭枯衾裯不換一斗米
細民食貧衾已無連艘積廩射厚利烏乎此曹天不誅
聞道閩中米價賤南望梗塞悲長途
落葉行
山窗獨眠抱秋冷四壁無聲中夜醒天清急雨忽萬點
月出枯蛇紛衆影開門颯颯非故林滿空亂葉摶愁陰
石澗流紅百泉咽蘚痕掩碧孤蟬吟高秋共誰聽蕭瑟
却憶江南遠游客楚天搖落白日高萬里扁舟蕩秋色
江南客来歸山中葉亦稀相思繞徧寒樹下有恨願隨
秋風吹山空夜寒風漸微慘慘霜露沾人衣哀鴻獨叫
殘雲飛
燕子行
清江朱樓相對開去年燕子雙歸来東風吹高社雨歇
一日倏忽飛千回翻身初向煙中沒掠地復穿花底出
花飛煙散江冥冥城郭參差滿斜日無情遊子去不還
短書寄汝秋風前繡簾不卷春色斷空梁泥墮琵琶絃
飛檣冉冉瀟湘浦春盡天涯路修阻一夜相思柳色深
獨上樓頭淚如雨
歐陽玄
春閨怨
東風園林花草香芳閨寂寞春晝長佳人獨守情默默
銀牀錦被閒鴛鴦終朝倦繡拈針指怕向花前聽鶯語
喚回舊事千萬端杏臉蛾眉淚如雨玉郎去年辭家時
綠楊紅杏嬌春暉綠楊紅杏色如舊悵望玉郎猶未歸
一春魚鴈音書絶雪膚消瘦千腸結斷腸獨立幾黃昏
那更青山苦啼鴂
和李溉之舞姬脫鞵吟
宫袍繡蹙金花綺紅綃緊襯雙鸞尾盈盈慢服舞腰輕
綵雲飛處香風起藕絲掣斷春雲鬆瑞蓮雙結並頭紅
夭夭曲曲玉彎卷翠鳬飛去天欲輭玉階秀茁蘭筍長
瓊沙迸出蘆芽淺徘徊困倚東風力溼砌香雲墜無跡
無限嬌羞不自持君王喚起扶花立
題紫微老人大字歌
紫微老人射生手挽強竟取黃金斗驃騎營中拜驍勇
鳳皇池上稱耆舊時平腕力無所施筋力猶能學顔柳
縱橫戎略結構體殺活兵機屈伸肘山莊劉氏得最多
當日襜褕駐應久高樓大扁曰明遠况有愛山并尚友
我来後公五十年主人酌我樓中酒平田野水鳬鴈集
重岡複嶺蛟龍走登高欲賦乏佳興忽覩台躔照窗牖
家藏有此希世珍取酒當為主人壽想當洗硯弢筆時
羽箑生風劒龍吼焉知今人正傳玩名與麒麟同不朽
嶠南鼪鼯十五秋老將如今安得有鄂公九原如可作
養壽清商為公奏
陳泰
題趙子昂畫馬歌
九原駿骨埋地中一夕盡化霜皮松畫史刳松作神墨
埽出騏驎帶松骨煙沙漠漠披風鬉精氣炯炯房星同
天山無人草木白西極日沒黃河東時平使汝困轅軛
不得變化騰為龍黃金擲送燕臺下當日君王惜高價
自從汗血去人間老死英雄空見畫千年祇說曹將軍
弟子韓幹終無聞今之畫者趙翰林嗚呼三晉賢子孫
秋江釣月圖歌(并序)
秋谷李平章所善客鄱陽葉天文隠居不仕其行
卷曰秋江釣月圖同年魯伯昭克哷濟蘇贈之以
詩屬余次韻
青蘿斷岸苔如髮天清水落魚龍窟中有江南漫浪翁
獨棹秋江釣明月秋江月白芙蕖深扣舷夜和江神吟
不須槎上泛牛斗瓊樓玉宇空人心千年白石今可煮
一掬泉香擣雲母富貴知君已厭看翠黛紅妝夢中舞
人間月色儘風波聞道君家月最多我亦扁舟下彭蠡
到門相訪定如何
朔方歌
朔方大野何寥哉悲風慘淡從天来初如巨壑吼陰浪
忽似暗空行怒雷嚴風吹霜石為烈淅瀝飛沙砭人骨
萬里書生二十餘疋馬来為朔方客朔方之人膽如斗
不鬭才華鬭身手無復悲歌慷慨聲猶能使氣屠雞狗
憑高仰視太行山山氣空濛紫翠間東西日月自吞吐
古今煙雲相往還太行勢盡西山起鳳舞龍蟠聳神偉
昨夜燕山雪作團散落飛花漢宫裏朔方猛士氣凌雲
白首防邊未策勲馬上相逢淚如瀉嗟我何為朔方野
梅花五友歌
古人一水畫十日今我此畫凡幾筆生綃數幅畫水石
獨立寒梅妙難識當其痛飲三百觴胸蟠勁氣不肯降
龍牙弄泉噀白雪鶴翅捩漢飛玄霜瀟湘之濱渺平楚
望美人兮在南浦夢回殘月照寒衾忽見瑤臺淡妝舞
此時見畫心悵然吟蛩落木秋無邊化工知我惜花意
墨香到骨花能言長松飛来蹙成卷竹色蘭芳静方見
吾廬雖小物色多不待更買鵝溪絹
松障圖歌
何人獨立身堂堂十八公子鬚髥蒼凝冰不遣勢摧折
清籟時與髥低昂蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲煙生蓊鬱儻非白晝堂宇空真訝幽陰鬼神出
平生始識顔平原堅苦絶勝甜中邊世間畫史千金價
惜哉此松不多畫
紙帳歌和全初上人韻并簡劉光朝時朝納寵
故戲之耳
道人於事百不聞歲晩鶴骨誰相温禪林蠒光薄如霧
宜月宜霜復宜露夢回蘄竹生清寒五月幻得梅花看
初疑脆膜輕無力一片凝秋剡中色道人巧手天機深
兩杵獨伴階蛩吟卷舒似聽枯葉音珍重莫遣煙煤侵
百年富貴誰能免錦幄彤廬語恩怨可憐老楮歲寒心
用舍在吾難自薦君不見燕山穹廬氊百幅狎坐圍春
醉紅玉道人不學製戎衣空煮南山卧茅屋安知幕天
席地一希夷長共青山白雲宿
奉和趙秋巘閏七夕樂章
翠鳳毶毶刷新羽一霎香車洗塵宇秋瓜老盡畫屏空
小扇無人拜星渚武丁去作宫門仙昨暮重開青瑣煙
長河十日一到海三疊回波金碧鮮剛風洶湧太古裂
天上至尊寧晏眠六龍西行鼓聲急芙蓉捲露旌旗濕
今年烏鵲最辛勤秃尾爬沙向龍泣秖憂帝怒星為石
八極長懸曙光赤鵲飛入海海未回化日相望見何日
貧女行
貧家養女纔十五手足如綿獨當戸阿爺前月去行商
小弟伶仃未離母筠籃日暮挑菜葵倩人還糴防朝炊
簪花枝重黃垂額汲澗泉深綠照眉生時不得嫁時力
却喜夫家慣耕織堂前供養老姑存姑為艱難少顔色
夜来小弟報平安見說新年百計寬此身豈願獨温飽
父母養我良辛酸
萬里行
恨身不及生北方出門萬里無贏糧飢鷹志豈在狐兔
日暮啄雪猶徬徨早年結束耻游俠絶處季孟并李陽
摴蒱又不學劉毅百萬一擲生輝光縱鱗暫脫騎鯨勢
弱羽徒干薦鶚章門下雖通齊相國馬前難拜北平王
歸來把鏡但搔首科斗蟲魚負君久金章一笑雷電奔
我豈終身合箝口錦嫣鴨綠芙蓉秋觥船卷月秦姬樓
蛾眉為我歌世事何必愁東邊日出西邊沒南北生人
俱白頭
集民謠
苗青青東阡西陌苗如雲經年不雨過秋半苗穗不實
空輪囷田家留苗見霜雪免使糶歲勞耕耘縣官催租
吏胥急糴粟輸官莫論直勸農使者不汝恤
蕨澄澄新春食蕨留蕨根凌晨斸根暮舂杵㶑㶑大甕
流黃渾常年春寒粉始凍誰信秋暑霜翻盆窮通有數
今已識為死為生尚難測獨立蒼茫面如雪
和陸放翁白苧詞
美人獨宿青樓空素煙不斷楊柳風含情脉脈剪刀裏
一片湘江明月中去年秋機織雙杵裁寄征夫送寒暑
望斷遼陽信不歸長夜停梭聽鸚鵡
宋本
舶上謠送伯庸以番貨事奉使閩浙十首(錄六首)
江華江月要才情多病堪憐馬長卿莫向都門折楊柳
帝鄉春色不南行
琉球真臘接闍婆日本辰韓濊貊倭番船去時遺矴石
年年到處海無波
湧金門外是西湖隄上垂楊盡姓蘇作得吳趨阿誰唱
小卿墳上露蘭枯
舊時家近黑橋街三十餘年不往来憑仗使君一問訊
楊梅銀杏幾回開(余以至元卄六年出杭故居東廂隅四條巷旁有橋名黑橋居有楊梅銀)
(杏二樹在巨井上園)
素馨華畔十八孃炎雲瑞露酌天漿一日供厨三百顆
使君舘劵莫支羊
東海澄清南海凉公厨海錯照壺觴郎君鮝好江珧脆
水母線明烏賊香
灤河吟
灤河上遊陿㳙㳙僅如帶偏嶺下橫渡復遶行都外頗
聞會衆潦既遠勢滂沛雖為禹貢道獨與東海會乃知
能自致天壤無廣大
宋褧
凉夜吟(十五歲作)
雲頭金玦秋意生南城啼鳥三四聲漙漙斜露銅鋪溼
闌下幽花香氣清倡樓苕華咽凝管波底老龍求子鳴
蕭蕭竹樹小山雨驚覺佳人夢中語濕螢寥落階莎寒
拂拭桃笙掩閨戸
洗車雨(每七日有雨俗謂天帝為織女洗車)
一從去歲閑油壁塵暗香軿有誰拭瓊娥玉媵莫遲回
為我飛書呼軫畢雄雷雌電傾河来寶輪濯濯無纖埃
桂香陌上不泥濘虚無指點回蓬莱烏橋銀浦沾濡徹
鳳靷鸞鞭潔如雪猶恐黃姑涉病深更擘濕雲填古轍
秋絃怨
海風吹凉薄璇宇桂壓鉤闌秋作主銀灣凝月澹游溶
雲彩粼粼鶱鳳羽玉帳縣紗塞夢寒沙淚啼秋山迸泉
哀蛩不解論心素金字箜篌挑夜絃大漠沙如雲去京
三萬里絃聲隔秦城無路入君耳七星橫西露漫漫金
刀翦衣丁夜眠他日賜金高似屋嫖姚應是貯嬋媛
流黃引
桂庭月午啼螿閒鸞宫露下冰紈單酥燈毳帳鴈門塞
妾心料此中閨寒流黃縮澀微含潤錦石鋪雲瑩相襯
細腰杵急夜如年擣碎商飇不知困春纖易製添光澤
鳳花入眼波紋溢東天皜皜呼侍兒快取衣箱金粟尺
竹枝歌(洞庭舟中賦)
東山日赤雲氣昏河姑勸我莫出門持筐採得桑葉滿
直到阻雨溪南村
竹枝歌(送余德輝還池州)
沙渚青青芳草茁梅根潮落蒲芽發江頭少婦卜金錢
行人歸来有華髮
楊柳詞
夾道青青到鳳城一般飛絮兩般情離筵見處泣相送
歸鞍撲著喜相迎
北客還鄉二十年来時楊柳故堪憐而今張緒生華髮
手弄柔條一惘然
轆轤曲
漢月轉桐枝羅衣怯嫩颸銀缾輕墜放驚散乳鴉兒
綠水曲
妾家若耶溪門扉綠水西桂月破煙暝波明楓影低潮
痕暗沙觜浦影空雲飛蘋洲風未起待妾採蓮歸
楊花曲
宫鶯百囀花房委燕子日長三月尾玳瑁鉤簾後閣空
殘紅拂度銀塘水白袷春衫俠少年旌旗别恨相縈牽
盧家小娘不閉戸低回交舞妝臺前輭風吹香嬌脈脈
西園塢徑東園陌雲蹤雨跡杳難憑青年誤殺金釵客
杏蠟辭(和馬伯庸泰定元年作時初忝第科)
霞綃簇春笑紅雨曲江芳情惱游子郎君焰光高二丈
燒殺杏花三十里觴酣小駐龐姨家鶯歌溜玉鏗紅牙
華裾飄麝鬢豪綠上馬行陪擇壻車
王士熙
雲山辭
山氲氲兮出雲又泠泠兮以雨倏日出兮雲飛山青青
兮極浦橫浮雲兮水粼粼褰杜若兮采白蘋葺荷宇兮
桂為棟臨江睪兮悵懷人
江上行
蕭蕭江上竹依依徧山麓晨霞屑明金夕月擁寒玉梢
梢綠鳳翼葉葉青鸞足深叢疑立壁高節折垂纛荒凉
含雨露歴亂同草木不求筍煮羹不求椽架屋褰條作
長笛吹我平調曲
青青河畔草
青青河畔草江上春来早春来不見人思君千里道千
里君當還夙昔奉容顔青樓獨居妾含情山上山白鴈
歸塞北一行千萬憶團團月出雲却使妾見君
君莫舞
獸環魚鑰開九門長刀閃月如雲屯軍中置酒毛髮立
楚漢瞋目爭乾坤楯上切肉衫血涴白璧入手玉斗破
悲風烈日吹秦聲赤龍將飛沐猴卧項莊項莊君莫舞
以力取人天不與明珠美女棄若遺誰遣驪山作焦土
戰旗高高日向曛天空雲散猶待君漢王夜走灞上路
紀信成灰范增去
行路難
請君莫縱珊瑚鞭山高泥滑馬不前請君莫駕木蘭船
長江大浪高觸天瞿塘之口鐵鎖絡石棧縈紆木排閣
朝朝日日有人行歇櫂停韀驚險惡飢虎坐嘯哀猨啼
林深霧重風又凄罥衣絆足竹刺短潛形射影沙蟲低
昨夜雲月暗今朝煙霧迷青天蕩蕩紅日遠王孫遊兮
草萋萋行路難歸去来振衣滌塵轉淮海故山之雲莫
相猜行路難古猶今翻手覆手由人心江空月落長短
吟
轔轔之車渡黃河汎汎之舟江上波漢使叱馭九折坂
將軍橫旗下牂牁君不見長安大道人如蟻漏盡鐘鳴
行不已又不見吳江八月人戲潮赤脚蹴踏潮愈高男
兒有志在四方憂思坎軻纏風霜不及江南豪富兒一
生足不下中堂烹龍膏薦麟髓千金一笑如花美忽然
對面九疑峯送君千里復萬里生鐵無光劒花紫薄霜
碎碎月在水雞鳴函谷雲縱橫志士長歌中夜起
古意
彈琴罷離聲置酒喜合并奉君藍田之玉巵凉州蒲萄
新釀成君醉不肯飲月華為誰明羅襦起舞錦茵動花
落簾前驚乳鳳五更上馬雲滿天馬蹄却厭鳴珂重不
向章臺學鬭雞為通名姓入金閨銅壺滴滴宫漏晩鴛
鴦飛来池水滿
玉環引送伯庸北上
崑山有美璞昆吾有寶刀推雪漉寒冰凝此英瓊瑶團
團月長滿皛皛白雲淺似環環無窮寥寥人意遠有美
天山人皎潔同精神禁垣青春多大佩垂朝紳腰無大
羽箭肘有如斗印結束上京行騮駒驟長靷不採珊瑚
鉤海深安可求不執水蒼璧漢庭羅公侯愛此玲瓏質
題詩贈與客百金一朝傾三年不可得不得只空行山
泉琴峽鳴摩挲龍門石憶憶應留情天風北極高歸塗
踏霜草不惜玉環分只願君還早
早朝行
石城啼鳥翻曙光千門萬戸開未央丞相珂馬沙堤長
奏章催喚東曹郎燕山驛騎朝来到雨澤十分九州報
輦金䭾帛分遠行龍沙士飽無鼓聲閣中龍牀琢白玉
瑟瑟圍屏海波綠曲闌五月櫻桃紅舜琴日日彈薰風
白苧詞
窄衫裁苧清如冰踏茵起舞雲層層纖手宛轉拂輕燕
畫鼓逐拍涼州徧長衢蹀躞去馬蹄五更殘月聞鶯啼
誰能不思更不憶獨倚朱門望雲立庭前碧樹垂晩花
来禽熟時郎到家
李宫人琵琶引
瓊花春島百花香太液池邊夜色凉一曲六么天上譜
君王曾進紫霞觴
龍柱雕犀錦面妝春風一抹綵絲長新聲不用黃金撥
玉指蕭蕭弄晩涼
鸞輿五月幸龍岡宣喚新聲促曉妝撥斷冰絃秋滿眼
塞天雲碧草茫茫
紫檀别殿鎖春光鈴索聲閑白日長不似開元教坊曲
太真微醉撥龍香
一入深宫歲月長承恩曾得侍昭陽檀槽按出新翻曲
五色雲中落鳳皇
越羅蜀錦舊衣裳贏得旁人識賜香莫對琵琶思往事
聲聲彈出斷人腸
瑶池高宴奏清商偷得蟠桃帶露嘗莫道仙凡便成隔
時時青鳥向人翔
賤妾霞宫母在堂當年雲鬢共蒼蒼太平傳得梨園譜
似說春風夢一場
劒舞當年識大孃花奴羯鼓漫悲傷貞元朝士仍多在
應笑青衫泣白郎
竹枝詞
居庸山前澗水多白榆林下石坡陀後来纔度槍竿嶺
前車昨日到灤河
宫裝騕褭錦障泥百兩氊車一字齊夜宿巖前覓泉水
林中還有子規啼
新雨霏霏綠罽勻馬啼何處有沙塵阿誰能翦山前草
贈與佳人作舞茵
車簾都卷錦流蘇自控金鞍撚僕姑草間白雀能言語
莫學江南唱鷓鴣
山前馬陳爛如雲九夏如秋不是春昨夜元冥剪飛雪
雲州山裏盡堆銀
山上去採芍藥花山前来尋地椒芽土屋青帘留買酒
石泉老衲喚供茶
上都柳枝詞
曾見上都楊柳枝龍江女兒好腰肢西錦纏頭急催酒
舞到秋来人去時
惹雪和煙復帶霜小東門外萬條長君王夜過五花殿
曾與龍駒繫紫韁
来時垂葉嫩青青歸去西風又飄零願得儂身長似柳
年年天上作飛星
儂在南都見柳花花紅柳綠有人家如今四月猶飛絮
沙磧蕭蕭映草芽
雪色驊騮窈窕騎宫羅窄袖袂能垂駐向山前折楊柳
戲撚柔條作笛吹
偏嶺前頭樹樹逢輕於蒼檜短於松急風卷絮悲游子
永日留陰送去儂
合門嶺上雪淒淒小樹雲深望欲迷何日汶陽尋故里
綠陰隂裏聽鶯啼
察濟
送别曲
曈曨出扶桑照見大黑洋直升中天上萬國蒙清光三
山樓閣蓬莱東丹霞翠壁金芙蓉鴻濛凝結古元氣我
欲往遊從赤松郯郎朝玉京船發南風生海頭撾鼓人
起舞椎牛釃酒祈神明遠寄平安書十日到直沽阿翁
髮半白莫醉黃公壚
胡助
春草曲(余為太常博士歸田道出梁溪為華彦清賦此)
春風如水流春草生芳洲遊子有遠志居人無别愁居
人伊誰華氏子不出庭闈奉甘旨可憐遊子萍相似春
愁草綠千萬里兒衣母線春風吹春暉滿堂草菲菲遊
子歸来慈母喜階前鬭草争兒戲
歐陽應丙
小姑山謠
小姑近在水中央薜荔為衣蘭佩香翡翠奮翼青霞光
宛其螓首蛾眉長紫金芙蓉出綠波白玉臺鏡開青螺
涉江浩蕩興無極臨風窈窕揚清歌大姑阿姨寄傳語
相望煙波奈何許日暖江南滿白蘋金釵落地湍風起
趙橚
曉寒曲
曲欄廉纖杏花雨博山煙飛裊晴縷夢回金帳春融融
鸚鵡驚寒隔窗語美人曉妝雲滿梳柳風吹香入氍毹
翠環裊裊綰不斷寶釵壓鬢紅珊瑚丫鬟捲簾采桃葉
驚起一雙黃蛺蝶
秋宵吟
平林薄暮風淅瀝黃金滿地秋狼籍新月出嶺光欲流
萬籟無聲夜寥闃誰家美人吹鳳簫彩鸞對舞摩青霄
闌干縹緲碧雲遠天風入骨涼蕭蕭銅壺水寒銀箭澀
玉露滴空衣袂濕釭花落盡爐煙收幽懷耿耿生新愁
寒螿啼碎人間秋
御選元詩卷五
