欽定四庫全書
御選宋詩卷三十六
五言律詩二
梅堯臣
上巳日午橋石瀨中得雙鱖魚
修禊洛之濱湍流得素鱗多慙折腰吏來作食魚人水
髮粘篙綠溪毛映渚春風沙暫時遠紫線憶江蓴
寒食前一日陪希深遠遊大字院
一百五將近千門烟火微閒過少傅宅喜見老萊衣晩
雨竹間霽春禽花上飛禪庭清溜滿幽興自忘歸
感春之際以病止酒水丘有簡云時雨乍晴物
景鮮麗疑其未是止酒時因成短章奉答
東風固無迹何處見春歸土逐草心坼雨兼花片飛雖
憐柔甲長只恐豔條稀君但惜晴景休言止酒非
遊園晩歸馬上希深命賦
興盡夕陽天言歸躍杏鞭新隂六街樹遠日萬家烟歌
咽樓千尺吟餘月一弦花間有遊妓醉去墮金鈿
秋隂
已過蕭蕭雨猶成黯黯隂登臨潘岳思憀慄楚臣心遠
吹鳴高樹低雲冒晩岑久為關外客不忍聽疎砧
送歐陽寺丞桐城宰
葉落淮南樹青山徧馬頭人烟將近郭松竹不知秋夜
虎林間嘯溪泉舍下流門前仲卿廟遺跡待君求(朱邑家祠)
(在焉)
明州推官鄭先輩
應幕海邊郡秋風千里歸隨潮吳榜駛轉浦楚山微野
橘霜前熟江螯露下肥還家候靈鵲人想罷鳴機
張修赴威勝軍判官
青驪渡河水俠氣動刀環入幕沙塵暗臨風鼓角閒地
形通柏谷秋色滿榆關誰復輕儒者難淹筆硯間
任適尉烏程
俛作程鄉尉折腰還自甘卞峰晴照黛霅水曉澄藍葑
上春田闢蘆中走吏參到時蘋葉長柳惲在江南
僧可貞東歸因謁范蘇州
姑蘇臺畔去雲壑付清機野策過寒水山童護衲衣松
門正投宿竹笠帶餘暉誰愛杼山句使君應姓韋
中秋與希深别後月下寄
薄霧生寒水寥寥艤畫船人傷千里别桂吐十分圓把
酒非前夕追歡憶去年南樓足佳興好在謝臨川
早渡長蘆江
帶月出寒浦殘星浸水濆帆開風色正舟急浪花分霧
氣横江白雞聲隔岸聞天晴建業近鍾岫起孤雲
夏雨
林梅初弄熟密雨閉重關潤裛衣巾上涼生竹樹間水
聲通遠澗雲色暝前山野鳥寂無語公庭盡晝閒
寄題石埭權縣樂尉碧瀾亭
遥知溪上亭秋水瀁泠泠雲影無時翠嵐光到底青危
樓喧晚鼓驚鷺起寒汀聊作淵明飲臨觴酒易醒
送馬廷評之餘姚
越鄉知勝楚君去莫辭遥曉日魚鰕市新霜橘柚橋河
流通海道山井應江潮近邑逢鷗鳥先應遐畫橈
獵日雪
風毛隨校獵浩浩古原沙寒入弓聲健隂藏兔徑賖馬
頭迷玉勒鷹背落梅花少壯心空在悠然感歲華
中秋新霽壕水初滿自城東偶泛舟迴謝公命
賦(時余將赴襄城)
齋舫談經後官池載酒行斜陽鳥外落新月樹端明演
漾思江浦夷猶繞郡城東轅有遺恨日日物華清
夏日陪提刑彭學士登周襄王故城
聊隨漢使者一上周王城片雨北郊晦殘陽西嶺明野
禽呼自别香草問無名誰復黍離詠但興箕潁情
魯山山行
適興野情惬千山高復低好峰隨處改幽徑獨行迷霜
落熊升樹林空鹿飲溪人家在何許雲外一聲雞
登許昌城望西河
試望許西偏湖光侵曉烟岸痕添宿雨草色際平田夏
木隂猶薄朱荷出未圓人閒綠波静幽鷺插頭眠
金山寺(并序)
昔嘗聞謝紫微言金山之勝峰壑攅水上秀拔殊
衆山環以臺殿高下隨勢向使善工摹畫不能盡
其美初恨未遊赴官吳興船次瓜洲值海汐冬落
孤港未通獨行江際始見故所聞金山者與謝公
之說無異也因借小舟以往乃陟迥閣上上方歴
絶頂以問山阿危亭曲軒窮極山水之趣一草一
木雖未萼發而或青或凋皆森植可愛東小峰謂
之鶻山有海鶻雄雌棲其上每歲生雛羽翮既成
與之縱飛迷而復返有年矣惡禽猛鷙不敢來兹
以搏魚鳥其亦不取近山之物以為食可義也夫
薄暮返舟寺僧乞詩強為之句以應其請偶然而
來不得髣髴敢與前賢名迹耶
吳客獨來後楚橈歸夕曛山形無地接寺界與波分巢
鶻寧窺物馴鷗自作羣老僧忘歲月石上看江雲
送崔主簿赴睦州清溪
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與高懷惬寧歌行路難
擬張九齡詠鷰
眇眇雙來鷰長年與社違任從新歴改只向舊巢歸永
日當人語輕寒逆雨飛自親梁棟慣不識海鷗機
送臨江軍監酒李太博
三江卑濕地北客宦遊稀霧氣多成雨雲蒸易損衣白
醪燒甕美黃雀下田肥未辨殊方語山歌半是非
送番禺杜杆主簿
行識桄榔樹初窺翡翠巢地蒸蠻雨接山潤海雲交訟
少通華語蟲多入膳庖不須思朔雪梅吐臘前梢
送李閤使知冀州
騕褭黃金絡春風北渡河將軍守漢法壯士發燕歌綠
水塘蒲短晴天塞雁多家聲復年少矍鑠笑廉頗
和張士曹應之晩景
遠空雲解駁南陌雨初收獨鳥去烟外斜陽明樹頭涼
飇虚枕席漲澇起汀洲會有從軍役將離更暮愁
和仲文西湖野步至新堰
決決堰根水層層湖上田寒魚猶著底白鷺已飛前履
惜春泥滑衣從澀蔓牽偶來成野望歸興自留連
未晴
未晴初止雨蒸潤尚侵衣缺月如羞出荒雲不肯歸杏
花朱欲綻梅萼雪將稀遠雁來何急衝風濕翅飛
長蘆江口
風駕晚潮急浪頭相趁過水歸瓜步小船下秣陵多鷗
舞不停翅鷰飛輕帖波今來學楚客薄暮愛漁歌
渦口
秋水見灘底淺沙交浪痕白魚跳處急宿雁下時昏帶
月入渦尾落帆防石根清淮行未盡明日又前邨
海棠
江燕入朱閣海棠繁錦條醉生燕玉頰瘦聚楚宫腰曾
不分香去尤宜著意描誰能共吹笛樹下想前朝(嘗於宋宣)
(獻宅見圖畫明皇於海棠花下卧吹觱篥寧王吹笛黃旛綽拍)
入滿浦
馬頭攙岸斗燕尾泊船齊風送寒潮急雲藏晩日低逢
人多楚語問客煮吳雞難覓枚臯宅蒼葭處處迷
早發大信口
犬吠知船解邨虚尚閉門霜泥粘纜尾冰水閣潮痕撇
撇鸊鵜去纖纖舴艋昏梅湖到不遠寄信向田園
野望
新晴宜野望最愛是山前遠近花兼竹高低水拍田呼
名鳥無數問姓客多年此地春耕晩吳牛樹底眠
泛溪
中流清且平捨楫任船行漸近鷺猶立已遥邨覺横何
妨綠樽滿不畏晚風生屈賈江潭上愁多未適情
宣州雜詩
細雨春岡滑無因駐馬蹄裘單懷後侣風急過前溪近
市聞魚鼓穿林聽竹雞田家春正急炊飯待鋤犂
北客多懷北炰羊舉玉巵吾鄉雖處遠佳味頗相宜沙
水馬蹄鼈雪天牛尾貍寄言京國下能有幾人知
斫漆高崖畔千筒不一盈野糧收橡子山屋點松明只
見樹堪種曾無田可耕兒孫何所樂向此是平生
寄題南陵息亭蕖閣
竹裡有清館池中多藕花日光穿岸脚水影射簷牙柱
穴蜂歸響爐檀火逼窊已知民訟息漉酒費巾紗
依韻和表臣奎野亭
淮光抱城去山翠落樽前魯叟欲浮海楚人休問天野
雲將拂幔水鳥不驚船歴覽誰能賦今聞太守賢
劉元忠遺金橘
南方生美果具體橘包微韓彈有輕薄楚萍知是非甘
香奉華俎咀嚼破明璣欲换虀鹽腹盈匳忽我歸
送閬州駐泊荆供奉
青天不可上蜀道未嘗行每說褒斜險惟聞猿鳥聲去
為千里客自握一方兵所重恩威立無將邊戍輕
葉清臣
送梵才大師歸天台
江水望不極楊花江面飛春風自無定遠客又言歸景
勝詩逾老心冥語亦稀從來林下意為謝北山薇
蔡襄
觀三聖御書應制
聖業存功德宸毫冠藝文勢開千里浪光動九天雲法
駕乘時出仙都與世分皇心欽寳訓求治益精勤
三月詣陳逋民
振衣凌曉色霽野縱遊韁莓潤溪雲重春深山露香林
幽風更細院静日偏長曾是天星外相從識酒鄉
次韻翠巖寺
攬蔓巖扄峻交繩寳界平斜峰約雲勢乾樹起秋聲泉
檻妨蛩響霜樓助月明冥筌兼灑落警句一何清
夏晩南墅
夏竹待前楹涼襟析舊酲疊雲封日茜斜雨著虹明魚
動池開暈蟬移樹減清葭洲烟向暝鳬騖自相迎
和丘提刑聞新雁寄賈度支
翔雁來江渚秋容在遠空幾聲疎樹外一字斷雲中虛
館垂簷月平臯敗葉風裁詩託幽思幽思更無窮
送别陳比部
祖帳西郊道川原畫閣臨燒痕經雨活樹色入溪深斜
日明春態孤雲感客心何人知别意重把酒杯斟
開州園縱民遊樂
風日朝來好園林雨後清遊魚知水樂戲蝶見春晴草
軟迷行迹花深隠笑聲觀民聊自適不用管絃迎
劉敞
聽鐘
陋巷客回轍夕陽鐘送秋寒聲漏空谷暝色下高樓斗
逐悲風起微兼遠角收旅懷傷急景聽此愧淹留
西戎乞降
南國傳消息西戎送好音懷柔知帝力啟佑亦天心御
酒葡萄遠離宫苜蓿深仍聞編舊禮五嶽望君臨
江行寄隠直
自念復遠適與君仍解攜天文鶉首尾地勢陜東西江
漢饒風雨關山盛鼓鼙離憂各易老秋意欲凄凄
始秋
秋色忽已改旅程殊未央水雲含變態山雨送凄涼杳
杳青楓暮菲菲白芷香多才悲屈宋搖落近滄浪
山寺
野竹檀欒翠孤峰杳靄青山樓隨詰曲石路上空冥雲
色移時合鐘聲隔岸聽似聞堪避世遊子未嘗經
野望
江水不可越扁舟浮夕陽高秋露寥落遠樹出毫芒澗
水清兼濁山苖綠映黃漁翁豈招隠何待唱滄浪
西域清平
西域諸都護崆峒獻凱歌兩階增羽籥萬里肅山河甲
第旃裘小春宫首蓿多雌雄雙匣劒棄置欲如何
雪後登觀風樓
雪帶郊原闊城横碧玉齊夕陽寒似落遠樹望如迷旅
雁晴更急棲烏飢亂啼強歌非郢客竟日戀危梯
梅花
澤國春還早山梅臘競花繽紛迷雪意浩蕩逼年華驛
使紅塵遠江風短日斜芳菲恐易失愁思亂悲笳
春隂
江上深雲聚城中暮景兼東風酒味淡小雨客愁添寒
色端侵牖斜陽不滿簾滯留成楚老卑濕意無嫌
七月二日
西風過庭樹天氣颯然秋山雨纔成潤高雲淡不流平
分感一葉遠興憶扁舟蟋蟀何須急羈人始欲留
隂山
隂山天下險鳥道上稜層抱石千年樹懸崖萬丈冰悲
歌愁倚劒側步怯扶繩更覺長安遠朝光午未升
檀州
窮谷迥看盡孤城平望遥(自古北口山至此都盡)市聲衙日集(此州)
(衙日市集)海蓋午時消(每旦海氣如霧至午消盡土人謂之海蓋)冠帶才通漢山
川更入遼春風解冰雪最覺馬蹄驕
黃庶
次韻和雪霽遊西湖
雪會遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
李覯
秋熱
江湖限南鄙秋令到還稀節換空看歷人閒未趁衣齊
紈方得意厦燕莫言歸祇有松筠徑風高暑氣微
鑑湖夜泛
明月到樽前拏舟古岸邊亂山斜入霧遠水倒垂天酒
氣熏龍戲歌聲弄鶴眠回頭嗤李郭此外更無仙
送張鬷嘏
人意皆懷土嗟君無故園欲行須盡室此去又他門静
裡文章好貧來節行存振淹知有日倚伏豈虚言
遠山
最能牽病眼天際一山横盡日是秋色無人知地名暗
時雲自合缺處路應平才子霑衣淚千秋共此情
感秋
徙倚重咨嗟非緣惜歲華關山異鄉客砧杵别人家天
冷雲含日溪清水現沙屈魂終不返悲思更無涯
唐詢
崐山
昔有人如玉兹山得美名巖扃鎖積翠谷水斷餘聲喬
木今無在高臺久已傾如何崧嶽什獨詠甫侯生
陶弼
送趙樞寺丞宰虔化縣
路入虔雲去如何輕解攜人烟五嶺北星斗大江西煖
雪梅花樹晴雷贑石溪青衫欲無淚不奈鷓鴣啼
題霞溪驛
歌聲野色中人樂歲時豐暑雨隂陽雜秋田早晚同嶺
雲無烈日江樹足涼風自指香山語前邨有路通
秋日登南城臺
江國家書少秋臺寒草生無人來遠渡盡日上高城落
照懸漁市孤烟起戍營東籬故園菊又向酒中傾
過思明
幾年來瘴外此夜宿溪中照枕殘雞月吹燈落葉風盧
循猶偽國楊僕已衰翁起戴寒星去邨箭燒影紅
周惇頤
贈譚虞部致仕
清時望郎貴白首故鄉歸有子紆藍綬將孫著綵衣松
喬新道院鶴老舊漁磯知止自高德寧為遯者肥
同宋復古遊大林寺
三月山方煖林花互照明路盤層頂上人在半空行水
色雲含白禽聲谷應清天風拂布袂縹緲覺身輕
邵雍
春盡後園閒步
綠樹成隂日黃鸝對語時小渠初瀲灔新竹正參差倚
杖閒吟久攜童引步遲好風知我意故故向人吹
石揚休
謝吳僧文瑩攜琴過訪
鄭衛湮俗耳正聲追不回誰傳廣陵操老盡嶧陽材古
意為師復清風尋我來幽隂竹軒下重約月明開
司馬光
和宋子才郎中孟秋省直
夜久殘暑盡好風來滿襟牀空唯置枕冠小不施簮竹
影亂涼月林稍轉曉參人心有喧寂何必卧雲岑
館宿遇雨懷諸同舍
佳雨濯煩暑翛然生曉涼森沉殿瓦碧羃歴井苔蒼院
静杉篁秀人閒鐘鼓長憑誰同把酒清興窅相望
遊瀍上劉氏園
日煖孤臺迥露濃幽徑微茅齋舉白飲沙溆踏青歸照
水清滿眼穿林香濕衣莫言春尚淺已有杏花飛
漁父
楚岸橘花香扁舟泛渺茫短蓑衝密雨素髮净秋霜煙
外鳴榔遠波間擲線長無人識名姓擊楫入滄浪
山中早春
山木欣欣意春光次第催欹巾望歸雁伏檻聽新雷巖
静聞冰拆巢空喜燕來澗花從寂寞亦向草堂開
湖上邨家
萬頃寒煙外茅茨枕碧流楓林巢乳鶴沙溆亂鳴鷗漠
漠菰蒲晩蒼蒼蘆荻秋欲過南浦去籬下出漁舟
南湖
宋都南野水花柳媚名園鳥起沙留迹魚驚浪結痕朱
橋通别島白路出荒邨城邑雖云邇常無車馬喧
西谿公讌
五馬非從樂西城念勸功翠帷低映水紅旆不勝風葉
脫青山静雲歸碧落空淹留盡佳興新月漸䑃朧
歸田詩
松菊陶潛宅蓬蒿仲蔚家行遊笻杖瘦嘯傲幅巾斜屋
小疎茅覆門深亂柳遮邨童迎客至竹帚掃桃花
桑柘綠無際田間戴勝飛清醪迎社熟鳴雉向春肥執
耒時將急銜杯日漸稀四鄰能共樂招飲莫相違
古松
摧頽巖壑間磊落得天頑香葉低漸水餘根倒挂山白
猿窺子落黃鶴認巢還不久應為石莓苔舊已斑
和樂道自河外南轅過宜芳雨晴和氣景物可
愛馬上偶成
京洛春應老河邊初解顔碧浮烟際草翠滴雨餘山目
極褰帷外詩成攬轡間滿川桃李色共喜傳車還
宜甫東樓晩飲
賓主俱歡醉高樓迥倚空形忘羈檢外酒散笑談中晚
市烟初白秋園葉半紅登臨不厭數朝夕是寒風
玉徽亭
房公昔漂泊置酒此鳴琴人事有憂樂山光無古今風
流俱寂寞結構尚蕭森松竹含虛籟猶疑絃上音
清燕亭
波澄蔭羣木永日湛清華碧篠静秋色白蘋低晩花松
聲工醒酒泉味最便茶外事付丞掾無妨風景嘉
送峽州陳廉秘丞
地險三巴口江流百折蟠騶珂通峽響門戟照秋寒翠
壁虎牙石素花狼尾灘孫劉置柵處細為寫圖看
送趙書記之官華州
車馬西城外遥遥未有塵辭梁猶帶雪過洛漸生春幕
府斜依嶽關山曲抱秦曩來謨畫拙不必笑箭人
送張寺丞知富順監
漢家五尺道置吏撫南夷欲使文翁教兼令孟獲知盤
羞蒟醬實歌雜竹枝詞取酒須勤醉鄉關不可思
閒居呈復古
閒居雖嬾放未得便無營伐木添山色穿渠擘水聲經
霜收芋美帶雨接花成前日鄰翁至柴門掃葉迎
和之美河西列岫亭二首
秋山對疎牖羈客倦登臨雨後嵐光活晴初落照深素
波明别浦赤葉映衰林佇目寂無語何人知此心
亭臯資遠矚秋思浩無涯雁唼牽菱蔓童歌出荻花壟
荒猶叱犢枝暗稍棲鴉烟靄藏東渚憑軒莫望家
送章伯鎮知湖州
江外饒佳郡吳興天下稀蓴羹紫絲滑鱸膾雪花肥星
斗寒相照烟波碧四圍柳侯還作牧草樹轉清輝
送王伯初通判婺州
煜爚屏星駕迢遥婺女區嵐光晴向背溪溜暖縈紆萬
室鳴機杼千艘隘舶艫若逢耆舊問能說隠侯無
吕公弼
琴臺
烟樹重城側琴臺千古餘早為梁苑客晚向茂陵居賦
給尚書筆歸乘使者車清風覿舊隠長自聳鄉閭
范鎮
韓太丞同守成都
近境連桑麥先遊盛竹林(大阮郎中嘗任西蜀)併將懷舊意持作
惠時心藻思春生筆清機月滿襟成風錦江曲迥上玉
山岑
春色草將深春寒柳未隂青天指行棧渌水蕩離襟後
乘何為託前旌喻此心南枝倦飛翼憑為寄歸音
遊昭覺寺
炎蒸無處避此地忽如寒松砌行無際石房禪自安鴛
鴦秋草漲蝙蝠晩庭寬登眺見田舍衡茅半不完
王珪
梅花
冷香疑到骨瓊豔幾堪餐半醉臨風折清吟拂曉觀贈
春無限意和雪不知寒桃李有慚色枯枝託並欄
依韻恭和聖製龍圖天章閣觀三聖御書
半夜傳君召西清閱帝文筆迴丹穴鳳歌起沛鄉雲御
幄金虯轉仙墀羽仗分為章自天縱况復睿心勤
和王原叔内翰有懷
暮鑰嚴温省宵鈴静浴堂銀花無奈萎瑶草又還芳夢
久聞仙笛班清犯曉霜帝閽何所叩一炷祝堯香
王安石
東臯
起伏晴雲逕縱横暖水陂草長流翠碧花遠沒黃鸝楚
製從人笑吳吟得自怡東臯興不淺遊走及芳時
歲晩
月映林塘澹風含笑語涼俯窺憐淨綠小立佇幽香攜
幼尋新菂扶衰坐野航延緣久未已歲晩惜流光
秋夜
幔逗長風細窗留半月斜浮烟暝綠草泫露冷黃花獨
曳緣雲策仍尋渡水槎歸時參夜半鄰犬静中譁
即事
徑煖草如積山晴花更繁縱横一川水高下數家邨静
憩雞鳴午荒尋犬吠昏歸來向人說疑是武陵源
雁
北去還為客南來豈是歸倦投空渚泊飢帖冷雲飛垣
柵雞長煖溝池騖自肥憐渠不知此更墮野人機
懷吳顯道
南郭紅亭冷西山白道曛江光凌翠氣洲色亂黃雲歲
暮誰邀客情親故憶君天涯獨惆悵歸鳥黑紛紛
題齊安寺山亭
此山無躑躅故國有黃梅悵望心常折慇懃手自栽暮
年逢火改晴日對花開萬里烏塘路春風自往來
旅思
此身南北老愁見問征途地大蟠三楚天低入五湖看
雲心共遠步月影同孤慷慨秋風起悲歌不為鱸
烏塘
地僻居人少山稠伏獸多怒貍朝搏雁饞虎夜窺騾籬
落生孫竹門庭上女蘿未應悲寂寞六載一經過
欲歸
水漾青天暖沙吹白日隂塞垣春錯莫行路老侵尋綠
稍還幽草紅應動故林留連一杯酒滿眼欲歸心
發館陶
促轡數殘更時聞雞一鳴春風馬上夢沙路月中行笳
鼓遠多思衣裘寒始輕稍知田父穏燈火閉柴荆
壬辰寒食
客思似楊柳春風千萬條更傾寒食淚欲漲冶城潮巾
髮雪争出鏡顔朱早凋未知軒冕樂但欲老漁樵
宿雨
綠攪寒蕪出紅争煖樹歸魚吹塘水動雁拂塞垣飛宿
雨驚沙盡晴雲晝漏稀却愁春夢短燈火著征衣
秋露
日月凋何急荒庭露送秋初疑宿雨泫稍怪曉霜稠曠
野將馳獵華堂已御裘空令半夜鶴抱此一端愁
將次洺州憩漳上
漠漠春風裡茸茸綠未齊平田鴉散啄深樹馬迎嘶地
入河流曲天隨日去低高城已在眼聊復解輕齎
和仲庶夜過新開湖憶沖之仲涂共泛
水遠浮秋色河空洗夜氛行隨一明月坐失兩孤雲露
髮此時濕風顔何處醺淹留各有趣不比漢三君
春日
冉冉春行暮菲菲物競華鶯猶求舊友燕不背貧家室
有賢人酒門無長者車醉眠聊自適歸夢到天涯
秋興和冲卿
雲浮朝慘淡風起夜颼飀欲作冰霜地先迴草樹秋征
人倚笛怨思婦向砧愁為問隨陽雁哀鳴豈有求
江亭晩眺
日下崦嵫外秋生砊碭間清江無限好白鳥不勝閒雨
過雲收嶺天空月上灣歸鞍侵調角回首六朝山
金山寺
重經高處寺一與白雲親樹木有春意江山如故人幽
軒含氣象偏影落風塵日暮臨歸去徘徊欲損神
揖仙閣
結閣揖仙子疏塘臨隠扉水花紅四出山竹翠相圍雲
度疑軿下鳬驚恐舄飛蜀韁寧可恃投釣此忘歸
舟夜即事
火炬臨遥岸餘光照客船水明魚中餌沙煖鷺忘眠感
慨無窮事遲回欲曉天山泉如有意枕上送潺湲
寄深州鼂同年
秀色歸荒隴新聲換氄毛日催花蘂急雲避雁行高駐
馬旌旗暖傳觴鼓吹豪班春不知負短髮為君搔
自白上邨入北寺二首
木杪田家出城隂野逕分溜渠行碧玉畦稼卧黃雲薄
槿臙脂染深荷水麝焚夕陽人不見雞騖自成羣
雨過百泉出秋聲連衆山獨尋飛鳥外時渡亂流間坐
石偶成歇看雲相與還會須營一畝長此聽潺湲
次韻景仁雪霽
新聲生屋霤殘點著垣衣委翳無多在飄零不更飛坳
中餘宿潤暖處自朝暉稍見青青色還從柳上歸
次韻范景仁二月五日夜風雪
何知此邂逅談笑接清揚對雪知春淺回燈惜夜長密
雲通炫晃殘月墮冥茫故有臨卭客抽毫興未忘
崑山慧聚寺次張祜韻
峰嶺互出沒江湖相吐吞園林浮海角臺殿擁山根百
里見漁艇萬家藏水邨地偏來客少幽興祗桑門
江上二首
潮連風浩蕩沙引客淹留落日更清坐空江無近舟共
看蒹葦宅聊即稻粱謀未敢嗟艱食凶年半九州
書自江邊使鄉鄰病餓稠何言萬里客更作百年憂補
敗今誰䘏趨生我自羞西南雙病眼落日倚扁舟
暮春
春期行晼晩春意賸芳菲曲水應修禊披香未試衣雨
花紅半墮烟樹碧相依悵望夢中地王孫底不歸
遊北山
攬轡出東城登臨目暫明烟雲藏古意猿鶴弄秋聲客
坐苔紋滑僧眠樾蔭清賞心殊未已山日下西榮
韓維
春朝
燕語聞多日蠶眠過幾宵花深不辨蝶柳暗欲迷橋便
面金環重障泥玉勒驕黃公酒壚上誰貰阮孚貂
象之以山藥見
龍山有遊客贈藥滿筠籠葉漬沙泉碧苗分石竇紅斸
應侵曉露來喜及春風却笑丹砂遠辛勤勾漏翁
自静教院晩步潩上
雪盡岡頭路風和臘後天人安閒淡内鳥下寂寥前凍
水晴初浪荒城晩自烟西橋車馬急歸意尚留連
西墅
城居不為惬言適西陂岡雀噪野堂静雞鳴春日長書
棚落幽蠧佛幔掩餘香釋子廬巖至清談殊未央
范純仁
早行
夙駕冒輕寒身勞意自閒鳴雞起遥墅殘月滿空山水
落灘沙白林稀落葉殷東方上朝旭始免畏途艱
寒食日泛舟
合友逢佳節攜尊泛碧流溪風銷酒力烟樹入春愁羣
鴨開波練疏雲透月鈎平生懷古意最羨五湖游
和韓侍中上巳日會興慶池
波漲朱闌下山明綺席前畫橈飛彩鷁紅旆照清漣東
閣隨開府嘉賓盡謫仙夕陽歸騎外芳草綠綿綿
觀終南採冰
凝結自太古蒼崕潛閟深炎蒸當六月皎潔正千尋金
盌通珠液青蠅避玉碪焦勞方旰昃聊可沃君心
和閻灝中秋賞月
萬里邊城月清輝徹北庭沙侔霜霰白圃失蕙蘭青影
亂林篩玉光長隙透星南飛有歸雁羨爾故先聽
子駿君實約游園遇雨而止
不盡陪從樂端居若絆羈雨餘添草色寒更展花期舉
目紅芳阻搔頭素髮垂清尊難獨酌終夜起相思
祖無擇
齋中即事
軍壘無多事朝晡且放衙吏人如野鹿公署似僧家京
信因求藥賓歡為鬭茶忘懷塵俗外枕藉祗南華
吏隠宜春郡
吏隠宜春郡溪山若畫圖纖鱗時自躍幽鳥静相呼曉
浪噴寒雨晴嵐鏁綠蕪漁樵本無事搔首重踟蹰
春郊即事
東方驅曉騎南畝勸春耕試與牧童語因知林鳥名雨
前茶正小社後酒猶清可笑豚蹄祝篝車望豈輕
鄭俠
和孟堅二月晦同出城
花柳接重闉三分破二春江雲初弄雪壟麥旋收新纓
紱嗟塵事農桑羨野民暫陪遊樂乘此日是何辰
吳中復
西園十詠(錄六首)
西樓
信美他鄉地登臨有故樓清風破大暑明月轉高秋朝
暮岷山秀東西錦水流賓朋逢好景把酒為遲留
衆熙堂
亭枕方塘上軒開四照新花涵清露曉風卷綠波春日
暖眠汀鷺荷翻躍錦鱗熙熙遊宴地行樂慰西人
竹洞
隂森過百步屈曲鎖莓苔翠色寒無改清風時自來葉
籠蒼玉榦路入碧雲堆吏散無公事支笻到幾回
方物亭
草木蟲魚部披尋自古無飛沉天産異生植土風殊物
色隨心匠形容記繢圖虚亭玩真意浩思滿江湖
翠柏亭
衆木墜黃葉皴皮抱翠枝自然根性異不為雪霜移靈
潤承多露清隂貫四時婆娑歲寒意每到坐遲遲
流杯亭
結客乘公暇流觴逐浩歌亂峰晴倒影曲水宛迴波小
海逢元巳蘭亭記永和西州行樂事應比晉賢多
馮山
題靈溪寺
野寺無俗氣勝遊方此迴水清巴字近僧慧錦屏來秋
閣山要起溪門竹引開塵蹤不須掃留恨寄蒼苔
寄高梁守勾輔元
北按經時出南歸計日趨幽花明澗水細雨潤春途就
歇開新醖催行趁早餔故人休問吏相見且歡娛
施州道上遇雪
易下山中雪初寒塞上途郵燈催客起澗水雜猿呼密
綴林驚秀輕蒙石變枯無人來寫取十幅李成圖
沈遘
次韻和景彝秋興
蘭蕙含清露芙蕖墮綠波暑隨朝雨盡涼入暮天多已
覺金行早誰調玉燭和西風但高詠將奈綠醅何
次韻和君實苦雨三首
浩浩雨不止寥寥風且寒敢言裘褐具尚幸室廬完彌
月天形晦無時轍跡乾田臯何處在誰復顧蕭蘭
不見清秋月悠悠已過弦重陽初未解委照固無偏安
得長風御都驅宿靄旋還當三五夕圓魄獨當天
積潦高秋後幽居病客心每憐荷折蓋猶愛菊包金獨
坐有餘恨臨觴莫厭深多情省郎直永夜祗清吟
許當郎中自温陵寄詩叙舊遊之感奉酬
少小温陵客于今記昔遊故人情最厚嘉句遠相求勝
事成陳迹流年换白頭僧房屢題壁知有舊痕不
沈遼
出瀟湘泊蒲洲
汎汎瀟江水天生西北流蒼烟開蜑市曉日下蒲洲清
曠適幽步方羊如昔遊何為沙上鳥相避小山頭
贈廣祐上人
不入四明路侵尋已十年葛藤論往事蟬蛻想蒼烟松
下數株石巖前千丈泉何為不肯住芒屩更參禪
王令
庭草
庭草綠毰毸庭花閒自開長鴻抱寒去輕燕逐春來時
節看風柳生涯寄酒杯傷春欲誰語游子正徘徊
暮歸馬上口占
林密邨邨暗寒鴉處處啼水光連野白雪意逐雲低風
勁童呵指泥深馬失蹄客心兼暮色歸去兩悽悽
程顥
遊紫閣山
仙掌遠相招縈紆渡石橋暝雲生澗底寒雨下山腰樹
色千層亂天形一罅遥吏紛難久駐回首羨漁樵
陳公廙園修禊事席上賦
盛集蘭亭舊風流洛社今坐中無俗客水曲有清音香
篆來還去花枝泛復沉未須愁日暮天際是輕隂
文同
東谷茅齋
野徑轉深密静無車馬痕松花金粉墮苔葉翠茸翻蟲
鳥春音雜烟雲晩色昏俗塵何處入長是掩谿門
田舍
園林曉氣清籬巷夕陽明石竇聞寒碓烟坡見晩耕豚
蹄共禱賽龜殼問隂晴欲識豐年樂一邨雞犬聲
春閨
枕帶縈春思窗紗漏曉光蠨蛸傷遠别鶗鴂感流芳妝
匣蒸殘粉薰爐試舊香洞房燈燭外只有夢悠揚
永泰劉令清曦亭
木杪照初日捲簾知曉晴軒窗無限思圖史有餘清露
下濛花重風來泛竹輕何須嫌五斗持此謝淵明
前溪獨遊
溪水碧溶溶紆餘短彴通小灘晴靄外獨鶴夕陽中倚
杖對清瀨披襟當好風幾時歸住此長下釣魚筒
重過舊學山寺
當年讀書處古寺擁羣峰不改歲寒色可憐門外松有
僧皆老大待客轉從容又下白雲去樓頭敲暮鐘
過友人溪居
籬巷接菰蒲閒扉掩自娛水蟲行插岸林鳥過提壺白
浪搖秋艇青烟蓋晩廚主人誇野飯為我煮新蘆
和梨花
素質静相依清香暖更飛笑從風外歇啼向雨中歸江
令歌瓊樹甄妃夢玉衣畫堂明月地常此惜芳菲
夏日翠漪堂
湖水碧溶溶寒漪四望通龜魚遊浩渺鳬鷖下虚空爽
氣吟忩外清光釣艇中一襟時自快多謝北軒風
面川亭
幽亭最孤絶直入亂叢間近晩獨來此有誰相與閒卷
簾通大野臨檻數前山便欲教攜酒陶然踏月還
邨邡道中
驅馬下遥川殘陽促晩鞭高林夾廣道亂水入平田邨
落晴如畫桑林晝起烟飛鴻正南下歸意滿雲邊
野逕
山圃饒秋色林亭近晩晴禽蟲依月令藥草帶人名排
石鋪衣坐看雲緩帶行官閒惟此樂與世欲無營
弄珠亭下柳
江柳早春前濛濛弄紫烟未容長作帶已見亂飛綿遠
外分晴島深中泊暮船惟應漢水色奈爾一年年
寄子駿運使(時按西鄉)
西鄉巴嶺下嶮道入孱顔使騎到荒驛野禽啼亂山問
民青靄裡訪古白雲間幾日南城路新詩滿軸還
俞汝尚
夏日閒居
無人到窮巷長日守閒居宿火惟烘藥喜晴還曬書鄰
翁伴邨酒穉子課園蔬門外蒿莱地泥深不用鋤
徐積
秋雲
淡似秋河水濃於春塢烟隴頭寒塞雁峽外晩江天忽
斷月華墜乍明虹影連西風休強管飛勢自翩翩
蘇軾
太白山下早行至横渠鎮書崇夀院壁
馬上續殘夢不知朝日升亂山横翠幛落月澹孤燈奔
走煩郵吏安閒愧老僧再遊應眷眷聊亦記吾曾
仙遊潭五首(錄四首)
潭
翠壁下無路何年雷雨穿光搖巖上寺深入影中天我
欲然犀看龍應抱寳眠誰能孤石上危坐試僧禪
南寺
東去愁攀石西來怯渡橋碧潭如見試白塔苦相招野
饋慚微薄邨沽慰寂寥路窮斤斧絶松桂得干霄
北寺
唐初傳有此亂後不留碑畏虎關門早無邨得米遲山
泉自入甕野桂不勝炊信美那能久應先學忍飢
玉女洞
洞裡吹簫子終年守獨幽石泉為曉鏡山月當簾鈎歲
晩松楓盡人歸霧雨愁送迎應鄙陋誰繼楚臣謳
次韻子由綠筠堂
愛竹能延客求詩剰挂牆風梢千纛亂月影萬夫長谷
鳥驚碁響山蜂識酒香只應陶靖節會聽北窗涼
獨遊富陽普照寺
富春真古邑此寺亦唐餘鶴老依喬木龍歸護賜書連
筒春水遠出谷曉鐘疎欲繼江潮韻何人為起予
遊鶴林招隠
郊原雨初霽春物有餘妍古寺滿修竹深林聞杜鵑睡
餘柳花墮目炫山櫻然西窗有病客危坐看香烟
訪張山人得山中字二首
魚龍隨水落猿鶴喜君還舊德丘墟外新堂紫翠間野
麋馴杖履幽桂出榛菅灑掃門前路山公亦愛山
萬木鎮雲龍天留與戴公路迷山背向人在瀼西東薺
麥餘春雪櫻桃落晚風入城都不記歸路醉眠中
過淮贈景山兼寄子由
過淮山漸好松檜亦蒼然靄靄藏孤寺泠泠出細泉故
人真吏隠小檻帶巖偏却望臨淮市東風笑語傳
乘舟過賈收水閣收不在見其子三首
愛酒陶元亮能詩張志和青山來水檻白雨滿漁蓑淚
垢添丁面貧低舉案蛾不知何所樂竟夕獨酣歌
嫋嫋風蒲亂猗猗水荇長小舟浮鴨綠大杓瀉鵝黃得
意詩酒社終身魚稻鄉樂哉無一事何處不清涼
曳杖青苔岸繫船枯柳根德公方上冢季路獨留言已
占蒲魚港更開松菊園從兹來往數兒女自譍門
覺真院有洛花花時不暇往四月十八日與劉
景文同往賞枇杷
綠暗初迎夏紅殘不及春魏花非老伴盧橘是鄉人井
落依山盡巖崕發興新歲寒君記取松雪看蒼鱗
發廣州
朝市日已遠此身良自如三杯軟飽後一枕黑甜餘蒲
澗疎鐘外黃灣落木初天涯未覺遠處處各樵漁
新年五首
曉雨暗人日春愁連上元水生挑菜渚烟濕落梅邨小
市人歸盡孤舟鶴踏翻猶堪慰寂寞漁火亂黃昏
北渚集羣鷺新年何所之盡歸喬木寺分占結巢枝生
物會有役謀身各及時何當禁畢弋看引雪衣兒
海國空自煖春山無限清冰谿分瘴雨雪菌到江城更
待輕雷發先催凍筍生豐湖有藤菜似可敵蓴羹
小邑浮橋外青山石岸東茶槍燒後有麥浪水前空萬
戶不禁酒三年真識翁結茅來此住歲晩有無同
荔子幾時熟花頭今已繁探春先揀樹買夏欲論園居
士常攜客參軍許叩門明年更有味懷抱帶諸孫
食荔枝(并引)
惠州太守東堂祠故相陳文惠公堂下有公手植
荔枝一株郡人謂之將軍樹今歲大熟賞啖之餘
下逮吏卒其高不可致者縱猿取之
丞相祠堂下將軍大樹旁炎雲駢火實瑞露酌天漿爛
紫垂先熟高紅挂遠揚分甘徧鈴下也到黑衣郎
倦夜
倦枕厭長夜小窗終未明孤邨一犬吠殘月幾人行衰
髩久已白旅懷空自清荒園有絡緯虛織竟何成
次韻江晦叔二首
人老家何在龍眠雨未驚酒船回太白稚子候淵明幸
與登仙郭同依坐嘯成小樓看月上劇飲到參横
鐘鼓江南岸歸來夢自驚浮雲世事改孤月此心明雨
已傾盆落詩仍翻水成二江争送客木杪看橋横
荆州十首(錄四首)
遊人出三峽楚地盡平川北客隨南賈吳檣間蜀船江
侵平野斷風捲白沙旋欲問興亡意重城自古堅
南方舊戰國慘淡意猶存慷慨因劉表凄凉為屈原廢
城猶帶井古姓聚成邨亦解觀形勢昇平不敢論
朱檻城東角高王此望沙江山非一國烽火畏三巴戰
骨淪秋草危樓倚斷霞百年豪傑盡擾擾見魚鰕
沙頭煙漠漠來往厭喧卑野市分麞閙官帆過渡遲遊
人多問卜傖叟更攜龜日暮江天静無人唱楚辭
出城送客不及步至溪上
春來六十日笑口幾時開會作堂堂去何妨得得來倦
遊行老矣舊隠賦歸哉東望峨嵋小廬山翠作堆
宋復古畫瀟湘晩景圖三首
西征憶南國堂上畫瀟湘照眼雲山出浮空野水長舊
遊心自省信手筆都忘會有衡陽客來看意渺茫
落落君懷抱山川自屈蟠經營初有適揮灑不應難江
市人家少烟邨古木攅知君有幽意細細為尋看
咫尺殊非少隂晴自不齊徑蟠趨後崦水會赴前溪自
說非人意曾經入馬蹄他年宦遊處應話劒山西
去歲與子野遊逍遥堂日欲沒因並西山叩羅
浮道院至已二鼓矣遂宿於西堂今歲索居儋
耳子野復來相見作詩贈之
往歲追歡地寒窗夢不成笑談驚半夜風雨暗長檠雞
唱山椒曉鐘鳴霜外聲只今那復見髣髴似三生
次韻定慧欽長老見寄
左角看破楚南柯聞長滕鈎簾歸乳燕穴紙出癡蠅為
鼠常留飯憐蛾不點燈﨑嶇真可笑我是小乘僧
御選宋詩卷三十六
