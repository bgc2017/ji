欽定四庫全書
御選元詩卷三十八
五言律詩四
吳萊
吉祥寺
一昔逢寒食行吟採物華風生敲檻竹雨濕墮船花曲
塢青龍樹長灘白鷺沙回看江上水直去到吾家
吳師道
送友人
秋風吹古道木葉墮征衣明月今宵缺孤雲何處飛關
山行路惡文字賞音稀莫待相思劇天寒早賦歸
春日雜詠
二月忽將半一春能幾時寒隨鴻雁别雨赴杏花期江
水碧于酒山雲白似炊登樓思無限孤客在天涯
送人北歸
被褐南州客依先北府居起辭從事辟歸讀古人書暮
雨江雲溼春風汴柳疎他年有來雁毋惜問何如
題官舍壁
官舍千峯裏迎秋氣已清池煙明鶴影林雨斷蟬聲紅
惜芙蓉落青憐薜茘生今朝少公事吟嘯且怡情
中秋泊淮安望張仲舉助教不至
中秋淮浦夜誰共好懷開看月坐復坐可人來不來獨
謠慚短思多病負深杯想見蕪城路吹簫擁醉回
江山秋色圖
江南何處景一幅淡含暉草木半黃落樓臺深翠微橋
連秋水渡船與暮雲歸我亦漁樵客悵然思拂衣
陳泰
馬頭館居
入夏樓偏迥推窗揖遠山柳煙籠岸碧梅雨著衣斑喬
木年年異幽齋日日閑風流無復見坐待暮鴉還
僧房
僧房吟坐久孤枕已中宵燈盡寒侵幌梅香夢過橋江
湖殘夢逼風雪故山遙明日又行役天涯影寂寥
宋褧
同十七弟訓南城訪友不遇且聞將有金陵之
行
芳徑暴橋西徘徊白板扉家人出簾語小李掉鞭歸榆
莢晴將老楊花晩漸稀仍聞欲南棹情思愈依依
城南道院作(六月二十八日)
三徑草纖纖苔痕過雨黏風光殊不惡涼意復相兼芍
藥斜侵墄蒲桃亂入簷可憐成小憩不得遂幽潜
冬雨
十月楚天雨同雲暗八荒前山應是雪此地不成霜氣
混朝嵐重聲兼夜漏長閑庭斷來往幽思渺無方
枝江縣獨坐(按部峽州)
澤國持龍節蒙恩備使臣簡書時自理燈火夜相親山
雪迷殘臘溪梅借早春所憂無異政何以慰斯民
王士熙
題玩芳亭五首
每憶城南路曾來好畫亭闌花經雨白野竹入雲青波
影浮春砌山光撲晝扃褰衣對蘿薜涼月照人醒
何處春來好城南尺五天地幽迷曉樹花重壓春煙上
客抛羅袂佳人舞畫筵晩來清興熟移坐曲池邊
留客青春過題詩碧霧寒亂鶯穿舞障輕蝶立回闌白
日閑斟酒清時早挂冠主人多雅興不覺玉巵乾
拂拭亭前石東風屋角生淺雲浮水動遲日傍花明春
去青林合人來白鳥迎暮塵回首處此地可忘情
美酒朝朝熟佳賓日日來玉巵檠雨露翠袖拂塵埃預
恐春城閉先教晩騎回只今行樂地飛絮落莓苔
題幽居
最愛幽居好青山在屋邊竹窗留宿霧石檻接飛泉采
藥蟾奔月吹笙鶴上天世塗塵擾擾裁句詠神仙
李源道
虎丘
吳山名勝處獨說此林丘人去劒留迹僧來石點頭蘇
臺千古月蕭寺幾番秋巖壁寒泉響轆轤聲未休
王思誠
過襄垣縣
終歲行他縣何時到我州雲山從隱逸風月任攀留采
菊尋元亮鋤瓜問故侯泗濱亭子上閉戶著陽秋
趙子貞
風陵渡
一水分南北中原氣自全雲山連晉壤煙樹入秦川落
日黃塵起晴沙白鳥眠輓輸今正急忙殺渡頭船
塔不碍
南禪寺
寶刹傳清梵雲霞作綺羅山空雲氣合樹古雨聲多好
鳥啼青嶂飛花點綠莎丹崖如有約吾亦訪盤阿
楊舟
天門十六峯詩(錄三首)
玉堂峰
仙署何人到雲棲百仞高嘉名留此地登陟屬吾曹治
世多鳴鳳巍基跨巨鰲天顔常在目揮翰不辭勞
仙人峰
一自洪濛剖尋幽水石間琪花開滿樹白鶴過他山出
洞龍駒濕循阿鹿子斑逍遙太清裏冠珮倚巖關
仙源峰
靈泉響幽谷佳木蔭長春曾供胡麻飯不生羅襪塵龍
歸吟洞府魚盡媵波神手把芙蓉碧逍遙揖上真
葉謹翁
赤松山
井竈仙蹤在林巒曙色分苔荒一徑雨松隱半峰雲啼
鴂催春事歸驂帶夕曛試呼王道士石几薦桐君
鹿田庵
憶昨招提宿空山日欲曛僧窗聽盡雨樵路踏翻雲秫
甕松華釀茶泉竹筧分因君成勝踐飛瀑夢中聞
方瀾
淵明
鄭聲與雅樂今我并無絃尚不歸蓮社誰能愛秫田青
山栗里宅白髮義熙年嵇阮能逃世終非出自然
金山寺
江心勝絶處人飲不知源楚浪夜喧寺浙山晴到門清
寒入僧夢太古結雲根欲問前朝事松風若有言
早秋夜坐
萬星都讓月勢不竝光芒塵陌聞鐘静風庭灑頂涼明
河西落野飛露下霑裳但息人間累仙鄉不離房
秋夕有感
摇落秋漸晩露香籬下花疎鐘出煙寺新月入人家蛩
語日夜急雁飛天漢斜蹇余不能去塵世事如麻
初冬作
泬寥蕭瑟後霽色却怡人霜巳干林曙天猶十月春黃
花蝶過晩白葦雁銜新野性自夷曠非關絶世塵
春日遣懷
陸續畫船去曉風料理人泥香燕觜草路煖馬蹄塵海
色曈曨日花光撩亂春浮生孰無事惜取自由身
過吳江
離離遠村落晴不見炊煙秋水漲無岸野舟撑入田天
留新稼穡人戀舊山川不待鴻飛定西風已肅然
石門曉行
風高木葉脱從此曉寒新積雨見初日遠山如故人煙
村一葦渡野寺數家鄰獨念行藏異沙鷗未我馴
玄妙觀訪劉澹然
仙扉曉更寂香靄石狻猊日出松杉外風來殿角西篔
簹沐霧濕薜荔壓牆低林下非無趣浮生萬不齊
許謙
秋夜
日落窗仍暗鐙殘卷未收家人催杼柚穉子問更籌冷
露蟲傳夜悽風樹怯秋百年一瞬目萬慮幾搔頭
陳樵
送蒙古教授郭受益歸洛陽
疋馬金華道西風過雁初蓴羹千里地菰米九秋餘齊
語傳聲澀巴童問字疎湯湯清洛水舊學復何如
銀谷澗山房
樓臺依水石石樹帶疎篁洞口有靈藥水西無夕陽天
花空處沒春草定中長芳桂已飛盡有時聞妙香
送張仲舉歸晉陽舉進士二首
籍甚張公子詞華衆所推門閭千里望天地一編詩花
落山公宅雲寒杵臼祠看君歸晉日翻作别家時
挂帆謝公浦把酒闔閭城江柳不忍折春風當别行關
雲連楚暗隴月向吳生葉落長安道思君北問程
胡㵄
秋晩峴館有懷兼嬰重役
葛衣秋未改日日任風吹歸夢青山隔閒愁白髮知枯
槎印蝸篆病葉罣蟲絲江上蘋花老何人寄所思
丁復
送秦元之赴太禧同僉
君家好兄弟聖主自知之周爵推秦仲虞官舉伯夷萬
方天浩蕩五采鳳葳蕤宣室虛前席蒼生屬論思
金陵送人還武昌
相送白鷺洲因思黃鶴樓遙觀禹王蹟重起禰生愁西
上不可得東關曾獨留江吞趙佗石歲月但空流
登高分得疊嶂
遠近不可數澹濃渾自成人煙諸崦隔鳥道半空横日
夕黃微映江寒碧倒生憑高共臨眺憶得在宣城
送谷經歷之淮西憲幕
淝水綠逶迤淝山青陸離江天清共遠沙鳥白相宜百
鍊精金在孤忠聖主知幕蓮非久地臺栢有高枝
送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度歲華
賦孺子亭送心上人還洪
東漢久無國南州猶有亭虚楹過日白老樹入湖青歲
晩送僧去天寒行獨經搔頭雙檜側余髮故星星
送人省親
子仕親亦喜子歸親更懽江湖片帆遠風雨一氈寒沙
鳥行秋渚江豚拜午湍暮看松桂色容易厭時官
蘭堂上人之金陵因寄憲府張使君
初平牧羊處白石及秋登挂錫月中到禪房雲上曾使
君持玉節老客望金陵想見雙溪水先霜早巳冰
王圭
和戴帥初陪廉憲副
勝迹三天洞清遊五字詩懸泉垂馬乳暗谷隱龍池坐
久禽聲集吟殘樹影移賢侯興不淺應有後來期
黃葉荒溪滿青蓮紺宇開闌干盤石樹方丈出氛埃洞
古遊人識巖高倦翼回秖應山下叟常說繡衣來
王璋
送高羅谷赴德安教
水驛夜初寒風帆向德安青楓三楚路白首一儒官夢
澤尊前賦巫山雨外看未須嫌獨冷蘭菊政堪餐
次韻郭祥卿雪霽見懷
雪嶺留初日高齋照眼明禽聲交曉樹馬跡上春城有
客懷幽賞題詩問友生青鞵得來往更待數朝晴
約文甫不至用韻
俗裏眼能白懷中印未黃雙鳬離葉縣獨鶴下陵陽晩
歲故人少閒門秋草長知君非遠我自為困壺觴
汪鑫
曉發霅川
鐘絶棹歌發霜寒過霅川雲棲山頂寺月墜水中天宿
雁驚魚網啼烏近客船舟人自相語滄海半成田
汪銖
九華道中
西風吹馬耳去去奈愁何一路人家少亂山秋色多荒
原巢虎穴壊壁網蛛窠摇落嗟時晩悲懷寄九歌
送巫一上歸富川
偶隨流水去興盡即言歸欲别更攜手重來未有期江
雲浮别酒谿雪灑禪衣遙想松房樹新生東向枝
楊信可
鹿角站阻風
風送洞庭沙維舟隱荻花水枯魚上罶秋老燕移家日
暮長河急天寒去路賒故鄉三十驛歸夢繞天涯
薩都刺
送景南彦上人歸江西
登高傷遠别鴻雁幾行飛萬木江頭落一僧船上歸故
山秋嶂遠殘日晩鐘微亦有同袍者多應候竹扉
偕趙逢吉避暑石頭城日暮余歸逢吉留宿山
中次日寄逢吉并長老珪白巖
竹下一僧坐城頭獨客還星河下平地風露滿空山犬
吠松林外燈明石壁間故人借禪榻心共白雲閑
九月七日舟次寶應縣雨中與天與弟别
解纜不忍發船頭雨濕衣汝兄猶是客吾弟獨先歸行
役關河遠虚名骨肉稀如何淮上雁不作一行飛
送南臺從事劉子謙之遼東
往復一萬里嗟君已兩行朔風吹野草寒日下邊城策
馬犯霜雪逢人問路程歸期在何日應是近新正
登烏石山仁王寺横山閣
千尺青蓮座煙霞擁地靈山川幾緉屐日月兩浮萍鳥
沒天垂海龍歸水在瓶深堂說法夜應有石頭聽
寄石民瞻
京口石彭澤詩懷似鶴形蒼天容老健白髮照江清夜
鼎薰雞舌秋袍織鳳翎醉扶綠玉杖應望石頭城
題舊縣驛
高樹日停午斜飛燕子風一身千里外孤館萬山中作
客辭家久聞人問歲豐村村桑柘柳羸馬厭西東
寄王御史
御史傳天語飛霜到海垠浙江潮似雪閩土臘如春孤
客見明月亂山愁遠人何時動歸興家有白頭親
遊梅仙山和唐人韻
絶頂尋仙跡寒泉照病容棲鸞多種竹愛鶴莫移松丹
藥人來乞山秔手自舂秋深霜葉滿麋鹿日相逢
題北固山無傳上人小樓
甕城春寂寂石磴草斑斑倚杖高低月登樓遠近山百
年詩句裏三國酒杯間自歎黃塵客來消半日閒
正覺寺晩歸贈益山長老
粥魚聲已罷日暮掩柴扉送客月在地出山雲滿衣燈
明聞犬吠松暗見螢飛深夜長廊静多應獨自歸
宿因勝莊
竹院亦幽雅參禪愧未能夢回僧枕雨花落佛龕燈風
響過牆竹窗摇挂樹藤裁詩題素壁聊爾記吾曾
宿龍潭寺
倦遊借禪榻客意稍從容落日江船鼓孤燈野寺鐘竹
雞啼雨過山臼帶雲舂半夜波濤作長潭起卧龍
江館寫事
晩市人煙合歸帆帶夕陽青山到江盡白鳥去天長越
女能淮語吳姬學楚妝棲遲未歸客猶著錦衣裳
訪石城白巖上人
石頭城上暝紅葉雨紛紛半日不見路四山都是雲魚
龍隨水上鐘磬隔林聞遙想南峰叟天寒補衲裙
謝龍江虚白上人雨中見過
山僧入城市歸路晩沈沈雨濕緇衣重燈明黑樹深泥
途信行脚粥鼓急歸心應到松窗下新詩剪燭吟
用韻寄龍江
之子金山去梅天霧氣沈海風吹浪急江雨入樓深火
盡無茶味更長過燭心明朝好晴色應是寄新吟
過采石驛
客路青山外鄉心落照邊潤煙浮野樹涼雨過淮天水
調誰家笛江帆何處船蛾眉臺上月今晩照孤眠
和權上人
故人久不見悵望思遲留白雁寒沙月黃雲老樹秋風
霜侵客鬢鼓角入邊愁滿目關河興登臨倦倚樓
四美亭餞别時雪大作戲贈趙公子
公子青驄馬追遊十里遙風頭雲葉凍酒面雪花消惜
别遲回首何因見舞腰君歸金帳暖無限可憐宵
送人之浙東
我還京口去君入浙東遊風雨孤舟夜關河兩鬢秋出
江吳水盡接岸楚山稠明日相思處惟登北固樓
病中書懷
欲向江湖去何年理釣蓑城山入樓近鄰竹過牆多春
甕浮紅酒晴天戲白鵝閉門且消病俗吏莫相過
登山亭
山上新亭好紅塵不可侵雨階幽草合風徑落花深野
水浮晴色平田下夕陰城中公子少日日就登臨
野潜堂
高隠有深意情閑直萬金溪魚鮮作鱠竹筍長成林鶴
有還巢夢雲無出岫心讀書風雨夜燈火野堂深
途次吳江别高照菴
適意無南北相逢江海邊鄉關千里外風雨一燈前呼
酒吾同醉論文子獨賢分襟在今日握手又何年
閩中苦雨
病客如僧懶多寒擁毳裘三山一夜雨四月滿城秋海
瘴連雲起江潮入市流釣竿如在手便可上漁舟
觀音奴
棲霞洞
拄杖訪棲霞神仙信有家聽泉消俗慮拂石看雲花海
内年將暮山中日未斜何堪驄馬去回首片雲遮
葛邏祿迺賢
送王公子歸揚州
玉雪王公子歸韉向竹西水清淮白上天闊海青低瓊
樹春前發烏絲醉後題何須問勲業名與爾翁齊
賦甘露門送李御史之西臺(惟中)
雉觀銀河近天清鼓角空女牆秋色外仙掌月華中雙
闕當關樹高城繞漢宫使君驄馬去按轡立西風
南城詠古(并序)
至正十一年八月旣望太史宇文公太常危公偕
燕人梁處士九思臨川黃君殷士四明道士王虚
齋新進士朱夢炎與余凡七人聯轡出遊燕城覽
故宫之遺跡凡其城中塔廟樓觀臺榭園亭莫不
徘徊瞻眺拭其殘碑斷柱為之一讀指廢興而論
之余七人者以為人生出處聚散不可常也解后
一日之樂有足惜者豈獨感慨陳迹而已哉各賦
詩以紀其事庶來者有所徵焉河朔外史迺賢序
黃金臺(大悲閣東南隗臺坊内)
落日燕城下高臺草樹秋千金何足惜一士固難求滄
海誰青眼空山盡白頭還憐易河水今古只東流
憫忠閣
高閣秋天迥金仙寶珞齊青山排闥見紫氣隔城迷朱
栱浮雲濕琱檐落照低因懷百戰士惆悵立層梯
聖安寺(寺有金世宗章宗二朝篆)
蘭若城幽處聯鑣八月來寶華幢蓋合衮冕畫圖開斷
碣蒼苔暗空庭落葉堆飢鳶不避客攫食下生臺
大悲閣(閣牓虞世南書)
閣道連天起丹青飾井幹如何千手眼只著一衣冠金
牓交龍挾琱甍吻獸攅憑高天萬里白紵不勝寒
鐵牛廟
燕人重東作鎔鐵像牛形角斷苔花碧蹄穿土鏽腥遺
蹤傳野老古廟託山靈一酹壺中酒穰穰黍麥青
長春宫(全真丘神仙處機之居太祖常召至西域之雪山誦道屢勤上以不殺)
羸驂蹋秋日迢遞謁琳宫松子花甎落溪流板閣通樓
臺非下土環珮憶高風草昧艱難日神仙第一功
竹林寺(金熙宗駙馬宫也寺僧云一墖無影)
城南天尺五祇樹給孤園甲第王侯去精藍帝釋尊老
僧誇塔影稚子斲松根何日天台路相從一問源
龍頭觀(龍頭懸三牙籤刻曰建隆元年)
仙館紅塵外龍頭得借看開函雲氣濕近席雨聲寒碧
血凝螺黛香涎逼麝檀牙籖認題字猶是建隆刓
妝臺
廢苑鶯花盡荒臺燕麥生韶華如逝水粉黛憶傾城野
菊金鈿小秋潭石鏡清誰憐舊時月曾向日邊明
雙塔
安史開元日千金構塔基世尊寧妄福天道自無私寶
鐸游絲罥銅輪碧蘚滋停驂指遺跡含憤立多時
白馬廟
祠宇當城角霜蹄刻畫真房星何日墜駿骨自能神曾
蹴陰山雪思清瀚海塵長疑化龍去騰蹋上雲津
萬壽寺(寺有許道寧畫屛)
皇唐開寶構歷劫抵金時絶妙青松障清涼白玉池長
廊秋屧響高閣夜鐘遲獨有乘閑客扶藜讀舊碑
玉虛宫(太道教以供薪水之勞為其張本宫主張真人其貌甚清古)
樓觀迴深巷松枝夾路低拾薪供早爨抱甕灌春畦經
向琅函讀詩從古鼎題白鬚張道士送客過桃溪
題吳照磨墨梅
天台吳架閣京下憶尋梅倚杖月中立思君江上來夜
深憐雪落香動覺春迴獨坐溪邊石晴雲滿綠苔
王沂
送達兼善僉憲河南
袖有新封事囊無舊賜金兔園司馬賦魏闕子牟心秋
菊誰同采燕鴻好寄音故人如問我為誦白頭吟
送蕭九齡赴淮西
漢將傳華胄蘇卿敝黑貂曳裾非我事置醴遠相招楚
甸春多草淮流日兩潮空吟小山賦叢桂影蕭蕭
陳旅
艾氏心遠樓
聞子臨川上高樓萬里并興來時獨立心與目俱行野
夕歸鴻小溪晴落木明登臨何日共作賦寫平生
送潘澤民還江南詩(并序)
檇李潘澤民往歲來京師貴人有好事者延致材
館且太尉薦之而澤民悵焉有庭闈之思遂薦為
行中書從事欲有以悅其親耳夫懷才抱藝之士
莫不欲自見于宰物之地而徘徊淹遲無所遇合
至於窮不能歸羞見其親戚鄉黨者豈少也哉若
澤民之歸亦可以飲酒而歌舞矣雖然明時將廣
碣石之宫拓康莊之第以徠天下之賢雋而登用
之澤民宜無久留于外也乃為之賦詩曰
之子來京國侯門即曳裾只求毛義檄未獻賈生書野
樹山前合江帆雨外疎故人正相望且莫賦閒居
送海豐劉巡檢
隨牒遊丹徼春風協氣舒蜒丁鳴鼓吹魚吏掌文書浦
嶼煙霞遠村墟瘴癘除石華肥可茹無用膾蜛蠩
送項鍊師還天台(鍊師能醫)
不學東方朔歸尋馬子微人間無藥賣海上有雲飛谷
煖金鵝大溪深土鴨肥當年種桃種高過石樓扉
建昌胡氏小有樓
窈窕麻姑宅登臨憶謝公近聞好山色都在小樓中屋
曙丹霞吐城深翠雨通石池正當戶人立藕花風
清漳黃氏北墅
聞說黃家墅開門入翠嵐細岑依舍北流水出城南雨
暖蘭抽筍霜晴樹落柑千年讀書地更莫乞羊曇
送余嘉賓赴常寧州判官
家在洞庭左舟行湘水間湍流多度竹石聳不依山野
郭看花出州田載稻還舊聞官事少幽興轉相關
張書巢畫圖
萬里青城叟歸尋江上山瀑喧春雨過汀暗暮雲還駐
馬白沙曲懷人綠樹間薊門有巢父幽興最相關
李泂
涉太湖
衆水東南會三江左右通夫差中習戰范蠡此休功鷗
鳥青銅鏡魚龍紫貝宫扁舟嗟未遂蕭散媿漁翁
段天祐
發富陽
遠海初曦動長林積霧開山從吳會起潮向富陽回野
飯松毛火村醪樹癭杯風吹黃葉度偏傍馬鞍來
發嘉興
明發嘉興縣扁舟宜向東天寒待伴雪日暮打頭風遠
寺明霞外孤城綠水中等閒作離别不擬見歸鴻
追和唐詢華亭十詠(錄三首)
顧亭林
希馮年少日著述此閒居不久登朝去初非與世疎舊
遊何歲月遺跡盡丘墟只有湖千頃春潮漲雨餘
柘湖
湖水綠於染人家半水濱拏舟採山柘舉酒酹波神蘆
荻生新渚潮沙長舊津夕陽漁笛起愁殺未歸人
華亭谷
谷水三百里夜雨向東流仰瞻崑山樹下汎松江舟白
波兼天起素采與雲浮遊宦歸來蚤鱸魚正及秋
傅若金
大霧過安慶
水郭浮鮫室雲帆度客星江空連海白山遠入淮青訪
古聊須到乘流未可停遙疑天柱曉風霧䬃精靈
七夕
耿耿玉京夜迢迢銀漢流影斜烏鵲樹光隱鳳皇樓雲
錦虚張月星房冷閉秋遙憐天帝子辛苦會牽牛
賦得天際舟送兵部張孟功治河
日下行人發春晨去鷁催纜侵斜日解帆向斷雲開度
鳥窺詩卷垂虹映酒杯尋源不可盡奉使幾時回
幽居即事
地僻連高樹庭虚集曉煙鳥銜朱果落蟲曳碧絲懸扣
戶鳴空盎開渠得古錢深慙窮巷客時枉故人牋
次孫伯剛鶴雛詩韻
弱羽為人養卑棲每自歸步苔依坐石窺竹映開扉絶
島秋雲迥空庭夕露微紛紛野田雀終日稻粱肥
寄題余泰亨隠居
聞說幽棲處遙連郁木天徑開移竹地渠引灌花泉坐
客留傾釀鄰人訪草玄京華遠遊子那得共盤旋
盧溝橋
古道曠秋色平橋卧夕陽水聲西下急山氣北來長數
騎凌空闊孤煙入渺茫人傳耕種地宿昔戰争場
拒馬河
落日蒼茫裏秋風慷慨多燕雲餘古色易水尚寒波岸
絶船通馬沙交路入河行人悲舊事含憤說荆軻
薩天錫畫屏
入坐聞流水開屏見遠山路通煙樹窈門對野橋閑拄
杖晴俱出漁舟暝獨還秪慙萬里客塵土汙朱顔
延津渡河
驛路南征遠河津曉渡危風雷劃簸蕩雲日互參差嗚
櫓中流急縣帆上洑遲交州却回日應及水清時
金竹道中書題桃花驛
征南萬里使行道畏蹉跎平壤踰淮少青山入楚多田
依深谷轉路迫斷崖過後夜南樓月羇離奈爾何
港口曉行
早起星猶在前行路稍分人家隔樹見山鳥過橋聞澗
響多于雨林昏半是雲曉逢力田者愧爾一朝勤
臨湘
宿雨愁泥滑長途畏日斜黃歸幽徑犢青聚古祠鴉野
屋時依竹山園各種茶巴陵看漸近遙識故人家
柳先生祠
江抱零陵郡山藏鈷鉧潭古人如水去祠樹與天參述
作籠諸子風騷迫二南後來竊時譽吾輩得無慚
賓州
過嶺冬猶熱緣山夜未寧樹殘兵後赭草發燒餘青西
寇迷仙霧南人候使星民居日稀少惟見短長亭
臘日入安南
冬入安南國雲迎使者軺郡聞秦日置柱想漢時標江
路篁猶籜山田稻始苗皇恩涵遠邇行役不辭遙
馮高
世祖初開業安南蚤貢琛國蟠蝸角小地接犬牙深使
節猶頻入蠻兵莫見侵數州須拯恤萬感寄登臨
荅别龍州蕭從事韶
使節明金虎腰弓偃畫蛇蠻夷趨號令原隰見光華邊
樹猶含綠江梅久放花憶君依幕府何日定還家
還聞柳州破道阻將泝江
交阯方通使賓州忽被圍還聞山路塞徑就水程歸上
府空金椀前軍老鐵衣誰能平政化不事總戎機
别静江文學諸公
乍見先愁去將行未忍分字期歸後寄歌畏别時聞驛
樹過春雨江船隔夜雲驅馳念吾弟羽翼待諸君
浯溪
檥櫂依江岸尋橋過寺門竹深題字滿苔古刻文昏石
色兼雲冷溪聲雜雨喧吾亭正何處為覓漫郎孫
衡湘驛
烽火連諸郡旌旗轉百蠻野鶯先客至江雁及春還吳
楚青天迥瀟湘白日閑登臨慰懷抱況復近鄉關
長沙見嚴親
遊子方春至嚴親盡日憐别來憂道路喜定問山川百
粤元過嶺三湘總入天歸朝誡努力江上莫留連
金陵晩眺
金陵古形勝晩望思迢遙白日餘孤塔青山見六朝燕
迷花底巷鴉散柳陰橋城下秦淮水年年自落潮
京師守歲
日月催時序乾坤隔晦明殘年萬里夢今夕幾人情久
客煩朋友雙親倚弟兄深慙須薄祿不得謝浮名
發通州
燕騎經旬發吳船此日行樹知風起色帆識雨來聲驟
轉長林暗斜分絶塞明河流今夜滿無復滯歸程
水村
野樹蘢葱合官橋屈曲通入天迷遠近看日得西東酒
旆青摇水漁罾白映空時還問村落何必似城中
河西務
驛路通畿甸敖倉俯漕河騎瞻西日去帆聽北風過燕
薊舟車會江淮貢賦多近聞愁米價素食定如何
秦郵
縹渺平湖白微茫遠樹青田分高下水道俯短長亭鵝
鴨煙中亂魚蝦雨裏腥秦郵看漸近城郭記曾經
初歸
遠道趨鄉國中宵夢弟兄松篁數里見桑柘十年成慈
母驚相問鄰兒笑共迎無錢未足恨骨肉慰離情
常寧劉百戶園林
頗愛將軍第幽同處士園石浮春雨翠溪抱夕陽暄虎
韔空懸壁熊車數過門遙疑花樹底雞犬近仙源
少壯從戎事歸休遂野情鶡冠時自著龍劒夜猶嗚竹
下思羊仲瓜前感邵平知君縱幽賞心已薄浮名
春日名園好常時俗客稀樹間斜引徑花外别開扉沙
鳥隨行熟池魚上釣肥往來祇適興出處已忘機
和贈陳與之
午日清江道南風滿白蘋暮年為客健長路對人貧憶
弟餘雙鬢還家稱一身有孫堪慰眼莫厭把杯頻
桃源圖
聞說避秦地花間忘歲年偶逢漁父問長使世人傳丘
壑渾疑幻林廬或近仙至今圖畫裏惆悵武陵船
送雲間師遊浙
杖錫違蕭水風帆向武林海紅秋樹遠江黑暮鐘深雲
起通香氣潮來合梵音亦知無住著隨處得安心
黃清老
與索編修士巖訪馬學士伯庸于蓬萊館因觀
藤花
昔訪蓬萊館春烹芍藥芽重來尋竹徑久坐落藤花君
欲嗚瑤瑟予將拾紫霞鶴吟知雨近留宿白雲家
送人之金陵荅贈張質夫
林塘殘月曉松露滴清聲此日佳人别空山碧草生江
湖雙白鳥風雨一啼鶯解纜春花發悠悠萬里情
送歐子歸旴并寄江西諸友
旴水曾游處燕城獨眺時雁來惟我在葉落只秋知風
雨連今昔江湖重别離送君芳草色千里見相思
晩春過城西
林塘密葉静禽語綠波翻坐想青雲士幽尋白石村西
山遙下榻芳草欲移軒時有漁樵侣春風載笑言
尋故人
適興一尋君君家在白雲幽花秋後見落葉夜深聞隨
意坐苔石呼童煮澗芹不須談世事詩思正紛紛
留别
相尋復相别把酒意如何雲石有時合風湍無定波此
生無出處一笑對嵯峨長揖下山去暮煙浮女蘿
達德越士
雨華臺
漠漠平蕪碧蕭蕭亂葉紅褰衣上危石欹帽立西風日
月奔馳外江山感慨中他鄉對零落那放酒杯空
送欽上人遊錢塘
淮南來往熟惟我最相知年少能持律心空不廢詩春
泉閑聽處野寺獨歸時遙想猿啼夜懸燈話所思
于欽
賓日樓
暘谷朝迎日丹霞射海樓雲隨華表鶴風送日南舟孤
島煙中樹平波檻外秋凭欄一登眺西北是神州
錦秋亭
蓋齊地淄時般濼諸水滙為馬車瀆以入海博興
宛在水中舟檝交通魚稻成市昔嘗過之愛其風
景絶類江南賦詩亭上云
霜風收綠錦萬頃水雲秋海氣朝成市山光晩對樓舟
車通北闕圖畫入南州且食鱸魚美吾盟在白鷗
張擇
見釣者
宇宙俱為客江湖獨釣翁笛聲吹海月竿影倚秋風天
定行藏拙時清禮法通古今惟范蠡落落幾人同
送人遊廬山
曾到匡廬境巉峯際碧空萬松無路入一水與天通白
鹿眠晴晝清猿嘯晩風洪厓如可弔吾亦訪雲中
胡杕
城安驛謾興
驛館停孤棹漁家住隔溪秋天雙隼健寒木一鴉啼雲
色知風起沙痕見水低回看汶上月落在嶧山西
陳鈞
題通真觀
萬木鎖幽寂窗虚夜氣清松風醒酒病蕉雨應棋聲老
子來分榻山人勸避名避名何處去煙浪五湖生
送人還毗陵
久客驚霜鬢還家遂夙心斗城春草合劒井落花深賀
老能吳語莊生變越吟青山多落景為我試登臨
楊鎰
精勤堂
草堂臨水掩煙樹隔雲生曲徑花邊入深燈柳外明春
星垂硯小暮雪撲衣輕暫輟觀書興聽鶯已再鳴
題胡氏墅閣
山近臨溪墅川明背郭樓野煙薰日暗汀雪帶冰流烏
逐孤雲没天兼遠水浮主人來往熟投轄為誰留
見月有作
宇宙開塵匣中天白露溥一輪今夜滿四海幾人看霧
泛銀河濕星依玉兔寒素心同浩浩顧景在雲端
酬西竺上人惠茶
香茗天然味真從西竺來葉沈雲景見花破雪痕開有
分思禪榻無心覓酒杯乘風欲歸去時復問蓬萊
岑安卿
次王敬助見寄韻三首(錄二首)
琴書曾遠訪訪我海東濱對酒不成醉看花惟惜春青
燈書有味白眼世無人儘有耕桑趣翛然一幸民
祕圖留滯日鄉思已淒淒黃卷挑燈閱紅妝掩鏡啼交
新情僶俛感舊恨低迷語及深知處應憐獨鶴棲
九月三日晩與鄭元秉對坐至日暮小雨後歸
宿偶成
歸人歸未得天際復生陰小雨濕官道清砧傷客心蕭
肥蘭蕙瘦雀語鳳鸞瘖坐對滎陽老空懷正始音
夏夜偶成
雨下山雲黑雨收山月明涼風蚊蚋散活水蚓蛙鳴露
頂中庭坐披衣曲砌行遙憐荷戈士觸熱入占城
沙縣小樓
半載客延平沙陽夢愈驚蛩鳴深巷静月昃半樓明故
國三千里歸途一月程西風在庭樹絺綌不勝情
寄易禮弟
越客半年住閩溪千里流山高不礙夢日暮易為愁兄
弟終相憶鄉閭非所憂何當先壟側同理釣魚舟
周權
曙巖上人
巖扉人不到竹色滿僧闌林雨添經潤窗雲入硯寒夜
龕猫占卧晨鉢鶴分餐客至無餘事敲冰煮月團
贈别
之子梁園彦才華迥不羣書燈雙鬢雪野飯一犁雲久
病憐為客多愁忍送君鍾山吾舊隱不用勒移文
訪張山民
又攜詩卷出幾度不逢君枯沼肥添雨寒松暖借雲山
窗多樹色石徑老苔紋後夜梅應發清尊擬共分
次韻古琴上人
曳杖雲中寺嵐生古殿陰泉冰冬澗澀山雨夜鐘沈酒
熟村家近梅開野岸深松風千古意留客聽清琴
野趣
地偏居自穩石路接平田雲合茅簷樹雨添花澗泉空
山晴滴翠遠水綠生煙喚酒青林渡斜陽繫客船
僧舍逢故人
空寂禪棲地跫然偶盍簮關河千里道風雨十年心歸
鶴投松暝流螢度竹深絶憐清夜興話舊不成吟
宵征
野路無郵傳迢迢第幾程天河山外落江月水中行客
久衣偏冷車單馬易驚前津分曙色依約有農耕
郭外
郭外人家少魚村颺酒旗江雲低壓樹沙竹細穿籬地
暖梅花早天寒潮信遲夕陽煙景外倚杖立移時
意行
略彴三家市溪迴野路分輕暾晞竹露宿雨落松雲山
寺依巖見村舂隔隖聞欣欣農事集聊得狎鷗羣
卜隱次韻
養鈍習成癖居貧道已聞蒲團延客話芋火就僧分林
潤夜疑雨窗寒曙拂雲叢叢牆下菊書暇亦鋤耘
次韻王可道
楚楚山陰彦長遊楚水濱尺書新寄雁十載幾懷人客
夢蘆花雨詩情柳絮春何時歸話舊酤酒薦吳蓴
再次邵本初韻釣臺
羊裘人已遠猶說漢江山不為三公貴輕抛半日閑遺
臺蒼樹杪清瀨白雲灣千載惟鷗鳥相看不厚顔
御選元詩卷三十八
