欽定四庫全書
御選宋詩卷二十二
五言古詩十三
黃幹
答曾伯玉借長編
白露下百草迅商薄修林幽人起長歎感此節物深攬
衣自徘徊撫劒還悲吟丈夫各有志莫作兒女心涉遠
當疾趨畏影須就隂願言理輕車去上南山岑
九日早發桃枝嶺
登山豈不樂况此風露清排簷夜雨滳詰旦天空明歡
然金石交要我林泉盟支笻趁汗漫勇往不計程一水
何縈紆千峰鬱峥嶸仰視流雲馳俯聽幽壑鳴班荆得
所適斗酒聊共傾人生會有累聚散如浮萍今晨諧勝
遊異日難忘情意愜各賦詩庶以紀此行
道間觀瀑布
行行益以遠愜此心期幽一徑險復夷千林密相樛回
首天際山矗面懸飛流銀潢倚石壁玉龍下山湫光搖
日璀璨勢激風颼飀可望不可親神往形獨留眷言桃
枝山久懷卜築謀豈無一日閒努力窮冥搜
侍文公飲浮翠用劉叔通韻
涼風振幽壑陰雲翳前山高懷勵清秋適意林莽間煙
横萬家井水淨雙溪灣徙倚暮忘歸人境相與閒遊子
獨何為千里方言還陪此杖屨遊忘彼道路艱心期更
他歲依巖結柴關
與胡伯履
白露下百草元雲翳崇岡遊子暮何之倏若孤雁翔朝
發長沙渚夕息湘山陽飛鳴念侣儔慷慨增悲傷故人
懷我深遠寄金玉章開緘且疾讀慰此饑渴腸是時日
中火朔風埽枯黃歲月能幾何臯蘭結微霜脂車策良
馬日暮道正長徒僕審驅馳前途畏榛荒劣質苦難任
白雲懷故鄉南山一舍隔矯首空西望
送章元德司理罷官歸永嘉
送君北門坂遥望東甌路峩峩白鶴嶺渺渺飛鸞渡上
有虎豹嘷下有蛟龍怒車馬堅且長維檝夙已具褰裳
涉其險萬怪不足懼世路劇羊腸皦皦誠易汙但能心
無愧窮達安所遇毋為婉孌者暫蹶輙驚顧生平麋鹿
姿處世歎多忤胡為展良覿握手便如故高懷發鍼石
正論諧韶濩情親復告别欲語誰與晤乾坤一逆旅日
月雙脱兔寒儒守蓬蓽白首困章句期君以遠大庶足
慰遲暮
慶元巳未冬至前二日訪林公度至栗山翌日
同訪吳必大林季亨容之偕行愛其溪山池亭
之勝為之賦詩
篝火下修嶺褰衣涉清川夜投故人廬洞壑藏真仙一
水遠縈紆兩山對蜿蜒但見煙雲深不識車馬喧主人
敬客至杯酒羅堂前諸孫競勸酬烹羊雜雞鮮同來二
三友妙語爭春妍此會良獨難達旦不復眠雞鳴秉燭
遊到君新池邊中有讀書堂藏書更精研把筆紀姓名
徘徊悵無緣天明驅車去去上層岡顛回首三歎息安
得數畝田結茅與君鄰嘯傲終殘年
詹初
出心原(心原在流塘南)
行行陟南原遥望北山岑上有千尺崖下有高樹林高
林轉幽隩戞然啼雙禽流水自迅逝白雲澹無心策杖
者誰子閒來坐春隂相逢籜林下攜手溪水濱對之兩
無言悠然鳴素琴素琴清且越暢以披沖襟沖襟良自
爾那知春已深
林亦之
偕李監倉宿龍卧山中聽雨旋復月出
相喚此山來狂風吹我衣把酒桂花下山雲片段飛掩
門雨初滴開門月旋上倚樹看月明半山聞雨響人間
有佳景詩句頗發越何曾似今夕聽雨還看月
和李監倉欲遊龍卧山以海風大作不果往
枉蒙龍卧篇如睹藤蘿境十年招隱士欲到此山頂坐
石誦離騷掬水弄清影無人同荷鉏長愧林下景昨者
逢李侯一笑便驩領為言有明月公事且暫屏騎驢學
賈島捫蝨喚王猛雙鑣雲外來斜帽不須整夜投招提
宿聽雨寒更永論文到昌黎說詩笑匡鼎悶人數日風
何時發深省
陳藻
李氏園
開方數畝地委曲多門牆咫尺闤闠間縈帶谿山傍入
卷見顔子簞瓢想淒涼變化若夢中忽成摩詰莊主人
華副實好遊心不荒引水灌花木築場收稻粱六月無
暑氣池臺足徜徉日斜留客浴清淨如寶坊洄洄過天
象豔豔流神光暫來吟未到留歸作者囊
樓鑰
題孟東野聽琴圖因次其韻
誰歟往前溪夜深以琴鳴天高豪氣肅月斜映疎星橡
林助蕭瑟泉聲激琮琤彈者人定佳能使東野聽束帶
不立朝遥夜甘空庭龍眠發妙思神交窮杳冥不見彈
琴人畫出琴外聲郊寒凛如對作詩太瘦生恨不從之
遊撫卷空含情
月夜汎舟姚江
秋暑不可耐幾思汎中川晩來興有適溪船偶及門涼
月纔上弦平潮可黃昏倚楫縱所如卧看龍泉山長虹
跨空闊過之凛生寒坐穩興益佳夜氣方漫漫草蟲鳴
東西飛鳥相與還仰頭數明星垂手搖碧瀾坐客惜此
景不及攜清樽無酒要不惡徜徉足幽歡幽歡有何好
叩舷澹無言
宿佛日山
平生臨平山知誦藕花句輕帆幾來往山色澹如故寧
知千萬峯中間著佳趣蕭蕭蒼髯翁為指化城路我來
春正濃天窮日將暮雲深鐘唄鳴自喜得勝具緬懷玉
局仙老筆埽朝霧玉塑儼相持珠旒竟何所惟餘渥洼
水蒼龍角牙露人間翻覆手烈日變煙雨俗子眩炎涼
三四錯賦芧道人笑視之萬化隨所寓深坐十笏地一
息了千慮箇中誰得知幽鳥背人去
游初暘谷及白巖
重來游仙都止欲訪獨峯寧知一峯外佳境無終窮何
處潁川子鏡巖便相逢約我遊白巖輕舟借溪翁齋餘
尋宿諾秋霽波溶溶清澈見石㡳鑱刻驚神工昨登初
暘谷但見石嵌空兹浮懸崖下萬石森巃嵸上有勝絶
地古語留郭公鬼神謹呵護雷霆埽塵蹤換船到白巖
修篁搖清風縈回進石屋孤竹攢沙蜂洞府仙所閟無
由辨西東扣舷過巖下數仞如崇墉石趾平如甃奇怪
遮蒼穹更尋小蓬萊俯瞰馮夷宫篙師進深窈捫蘿捨
枯笻遊子非不多無人解從容我因一日留幽尋極山
中秋旻快排蕩日暖如春融歸坐獨峰下石影横空濛
急呼醽醁清澆此磊磈胸幸有濟勝具未能上金龍為
君揮五絃決眥送飛鴻
送制帥林和叔歸
使君一何清鶴骨天與瘦少年場屋聲六藝飽芳潄一
行起作吏所立已不苟立朝凛大節論事幾及霤發言
必體國平生無矯揉藜藿為不採風采照宇宙出入有
本末眼見凡三就來不為苟合薦召乃結綬去亦不好
高三宿徐出晝天官豈不貴陳義堅素守贑川嘗報政
復來守鄞鄮不求赫赫名實出龔黃右情偽千萬端到
眼輙空透撫民過嬰兒閭里息爭鬭奸胥及強使時用
霹靂手人誦南山判情通理亦究六邑俱帖静稱贊不
容口律身至嚴冷無能掣吾肘吏事精且勤呼燭侵夜
漏公退入家塾諸孫後來秀吏卒不識面洛誦出窗牗
幾年南塘路來往困殭仆一朝平似掌行歌紛老幼公
心信如水古井波不皺榮觀處超然軒冕亦何有翩翩
欲賦歸排雲屢騰奏廟論終不許斯民方借寇上心重
閔勞祠官向廬阜闔境極攀戀人人懷杜母君看卧轍
人誰能使奔走挽須不得留百拜願公夀我老幸同朝
傾蓋已如舊聯事東西省交情久益厚我歸公亦來門
戶託雲覆黃堂間參語惟我甥與舅楊旌鳴鼓吹賁此
蓬蓽陋清談不及私翁歸况不受義命孰不知踐履或
差謬惟公見善明力行真耐久有時相與言心同蘭茝
臭摻祛寧忍别追送列觴豆公雖不好飲勉為飲醇酎
公去我亦隱菽水翻綵袖花溪渺何許望望幾雙堠千
里共月明懷人重搔首惟應折梅花臨風為三嗅
葉適
馮公嶺
馮公此山民昔開此山居屈盤五十里陟降皆林廬公
今去不存耕鑿自有餘風篁生谷隧雨旆來巖虛人隨
亂雲入咫尺聲相呼四時草木香異類果䔩腴採薪得
崖花結掇成襟裾此亦佳窟宅可對幽人娛何必種桃
源始入仙者圖甌閩兩邦士洶洶日夜趨辛勤起芒屩
邂逅乘輪車山人老白首名氏不見書我獨何為者拊
身念居諸
陳同甫抱膝齋
昔人但抱滕將軍擁和鑾徒知許國易未信藏身難功
雖愆歲晩譽已塞世間今人但抱膝流俗忌長歎儒書
所不傳羣士欲焚刪譏訶致囚箠一飯不得安珠玉無
先容松柏有後艱内窺深深息仰視冥冥翰勿要兩髀
消且令四體胖徘徊重徘徊夜雪埋前山
送鄭虞任赴京西檢法官
春風逝無涯夏潦生未已思君遡江漢行銳業難止事
繁絲唾亂神静魚鱗理前年浙東幕借助獲專美邊頭
值閒暇人物盛儲峙荒邨魚米場孤戍花藥市雅知足
禪味翫世失憂喜但疑柳上白時雜髯閒紫豈非久不
遇感歎妨隱几回首舊隆中畦壟長薿薿
奉賦德修西充大夫成都新園詠歸堂
浣花炫春澨濯錦絢晴浦成都信繁會此水工媚嫵豈
無濠上亭蹙步難仰俯誓言違市朝卜宅近幽阻沃沃
葵莧畦熖熖棠杏塢朝曦濕淺瀨暮色生遠渚循涯詠
未厭引流絡其圃蘋荇依籬樊鳧雁宿庭戶長松百里
外物象爭渺莽時平乏隱淪蓑笠自歌舞岷江志東向
激射走吳楚胡為滯滛之習坎聖所許
送戴料院
質如金石堅文比錦繡新利錐亦穎透大樸終還淳憶
昨慨其離早合儀朝紳於今悄復去奈何猶選人西風
管搖落黃菊别有春茫茫九衢内白汗沾紅塵誰抛連
城富却買徑寸珍世路豈云極念子行李頻
送楊通判
花稀讓林稠苖疎與田遠共欣永日寬更笑餘寒褊窮
閻多樂事粲粲翠幄展惜君盍少假忽汎江流緬三年
綱紀地一意圭玉琬臞儒道義深傲吏威稜淺山鞋蠟
已就畫筆枯未吮不上雁蕩峰何由寄高蹇
自羅浮行田宿華嚴寺
浮山昔飛至與羅合其巔嚴冬樹色改青松耀紅鵑不
種自生植屢伐常蒼然我病不暇耕行復觀我田呼扶
偃蹇後倩護龍鍾先僮客四面集畦畽相勾連敢云歲
晏休翻犁趁晴暄民政今古殊憂樂豈異源收身卧荒
刹朗月前夜圓鵲懶附枝静鼯飢嗅牀穿為農悔不早
時發棹歌旋
高似孫
入餘杭縣
明發遵西陸驅車月流光佳山迎車來知是古餘杭危
樹露如雨平野日未陽支流滀清原弱羽無高翔人家
叢灌下世載山水鄉扣門作午憩白飯羞文魴邂逅有
暫歡離合非其常主人不余鄙余亦留徜徉
憩昌化民家
晩程息勞轍白日流西輝水鳥得魚去耘夫荷鋤歸川
原杳芊緜林野雜依霏一來扣竹館相邀到荆扉重巖
吐清溜澄隂有殘馡曰予考此室十載相因依左右桑
果足歲月雞豚肥豐猶未至裕歉亦無能飢予聞良自
愜欲謀北山薇有田可同耕有蠶當共衣車夫猝無情
此志仍重違
裘萬頃
行役
宿霧鎻山椒落月挂林側崎嶇歴岡巒髣髴辨阡陌秋
高風露寒道遠時序迫安得歸故園篝燈理書冊
羅溪橋
我來從西昌日日困塵土誰知羅溪橋淨若初過雨長
松列左右清風奏宫羽薄暮舍藍輿扁舟渡溪去
出門
出門復入門吾行竟安之攜書北窗下翻閱聊自怡有
懷千載人掩卷還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
粱謀鳧雁方齊飛青田寂無音歲晩將疇依慎勿出門
去塵埃染人衣
劉宰
送傳守伯成歸十首(錄二首)
煩暑歛清曉西風生遠林客懷感素秋歸夢越千岑祖
帳城南門藹藹萃華簪舉觴忽有贈去矣無遐心
北渚有狂士病卧忘四時綠暗知春晩葉落識秋期西
風日已高凝露方自滋獨有歲寒心不負流水知
送梁伯賜歸括蒼
怒風駕海潮錢塘天下壯岷山浚源委東下極奔放中
横吳淞江煙波渺四望歸歟太史筆偃蹇九霜上
題王荆公半山圖
歸來心事平蹇驢踏秋風舉鞭問髯奴何如浣花翁道
旁幾高松風來自相語桃李今何之歲寒予與汝
碧雲即事
唧唧秋蛩鳴耿耿秋夜長簡編負初心枕簟怯新涼朝
曦入疎牖宿雲散前岡歸與一葉舟浩歌放滄浪
章倉席上
官舍若幽居四圍山水綠中有超詣士簿書厭拘束邂
逅文字飲交契如金玉朱絃發清音紋楸理新局一杯
復一杯夜闌更秉燭木落天宇寬蟹把酒初熟相期壯
觀遊憑高重送目勿令兒曹知此味我所獨
漫塘晩望
遠山亞歸雲黯然與天一近山過餘雨淨埽峯已出式
喜鳩喚婦寧憂月離畢擔簦彼誰子蹇步泥沒膝舉頭
望天末一笑失愁疾應知扶桑東明朝浴晴日
崇禧夜坐
淮浙千萬山兹山鍾秀異山中四時好雪景更佳耳危
登俯八荒豈無超詣士春遊眩紅紫秋賞挹蒼翠衝寒
繚水崖問訊世能幾山神出奇觀似慰遠來意漫空飛
六花匝地掩蕪穢頗疑羣玉府飄墮人間世又疑姑射
仙與物洗疵癘意行輙有得曠望了無際便欲呼雲車
御風駕六氣舉酒酹初平逍遥聊卒歲
因石令君行有感成古詩一章呈丞尉二丈不
知退之亦肯效孟郊樊宗師以文滑稽否
絶代有佳人絜齊處深宫組織成文章黼黻可帝躬蘭
菊媚幽姿桃李自春風出門非所識所識非所從婉孌
彼誰女剪製了不工膏沐倚市門苟為悦已容顧盻若
有得芻薙靡不同出門惟所之諧笑繚西東寄語道傍
人取舍須至公容華一時耳禮義百年中
喜雨東權邑蔡丞
高槐障午暑巨竹搖清風中郎百世英一官此從容心
事付溟鷗年光占候蟲客來欲有言一笑撫雙松曰余
不負丞哦詩有新工天意亦憐才要施及物功適此歲
洊饑旱氣日藴隆雨應長官祈猶未周四封雁鶩抱文
書朋來立庭中公曰旱既甚此理貴感通絜齊走羣望
精意格蒼穹西山殷其雷萬疊聳雲峰南湖飛霹靂彷
彿追蛟龍斯須天壤間萬象俱晦蒙飛湍連日夜一洗
旱魃空樹藝走丁壯讙呼沸兒童歲功已權輿餘閒清
缿筩行歌何所云丞哉寧負公
送胡伯量
我本山澤人飄然如野鶴夫君九臯來氣類頗相若相
逢宿不再别去天一角君從浮丘來度世得良藥渴飲
瑶池水饑向芝田啄引脰試一鳴羣仙相唯諾嗟余侣
鷗鷺迴翔一丘壑刺天見羣飛老氣鼓不作客來傳好
音重會欣有約追隨忽幾月至哉天下樂亦知仙凡異
所向終落落分飛又兹始後會杳難度歸從浮丘侣為
我試商略雖愧毛骨凡頗亦志念慤願乞刀圭劑一洗
性塵濁從君清都遊共聽鈞天樂
崔與之
陳秘書分符星渚同舍餞别用杜甫老手便劇
郡之句分韻賦詩得老字
天生一代奇人瑞國之寶少游翰墨場聲譽日杲杲蟠
胸三萬卷致君應有道懷璧掩其光幾書州縣考翩翩
鳳新雛飛上羣玉島郎星粲光躔同舍未為老自詭乘
一障決計何太早分以星子符廬阜足幽討榮途競奔
逐砥柱迴瀾倒自顧孤危蹤歸意尤浩浩白頭頻送客
何以慰離抱江頭潮正平西風一帆好
劉過
古意席上為徐子宜侍郎賦
桃李多芳妍開落如春風託身終自天花不百日紅殘
月望朝日各自相西東為君整儀容照水不照鏡為君
進甘旨君自内有堇悲歌欲感君聲若君不聞金玉徒
結君君看若浮雲父母長歎息謂兒好容德脂澤固不
妍珠翠亦無色娉婷豔陽春自醜不自惜君心河漢流
為雨不復收妾心東流水赴海終不止
汪莘
春懷
太皥涵帝德勾芒播皇仁羣龍服蒼駕靈雨冐南岑淵
魚自暖躍谷鳥相和吟桃花既夾道麥苖亦成林竹籬
帶夕陽茅舍含清隂白蘋空騁望青楓苐傷心况值聖
明代聊以陶吾真寄言同懷子芳醪期共斟
神遊何邊方夢到迷處所論世非秦漢辨地豈吳楚碧
桃翳陽林翠霞蔭清渚鵾鷄鳴花間鸞鶴將儔侣中有
古玉堂日月光相貯似是重瞳君左右列二女我時再
拜興帝復相爾汝蘧然形神開不得竟所語
夕陽下西崦明月出東方清波如有神喬木何蒼蒼簪
玉待魏文趿履從思王奎壁不在天西園爛成章祥飊
遶飛蓋鴛鴦宿春塘絲竹壯高會賓主無留觴憂生惜
日短翫物貪夜長歲寒不易得此道亦足臧
夾鍾應和氣和氣到天中半為枝間綠半作水上紅杖
策南野際鸛鶴摩蒼穹君子有本性不受外物攻那能
學攀桂俯首嫦娥宫竦身躡倒景與子凌罡風參旗一
以展攙槍避其鋒舉瓢酌雲漿歌詩謝鴻濛
日釀天正綠風酣麥方秋閒攜稚子軰眷言共春遊芒
鞋過澗壑竹杖穿林丘東西隨所適語嘿頗自由亦有
一樽酒父子相獻酬山花既含笑野草亦忘憂一輪漸
隱隱半規尚悠悠歸路何所歎古人可與謀
曳杖登春臺萬物含光輝天地豈不大孤雲獨無依我
友在東海古屋絃湘妃昔醉芙蓉浦今掩桃李扉不見
已三年何由會王畿贈子青玉案報我紫金鞿日暗牛
羊下月明烏鵲飛有生共如此擾擾徒增欷
陋居五詠(錄二首)
景風院
昔年浮丘人池館藏一丘天門騎鹿仙浩氣壓女牛朅
來木正落歌動林塘幽至今五月花憔悴因郎羞㡳處
牽白犢超然對清流景風故隨車為我迴涼秋
竹澗
散髮篁竹中濯足寒澗流太陽正徘徊心與爽氣游活
活走龍鱗鏘鏘韵天球於焉種荷花遥剪西湖秋亦思
百頃綠薰風木蘭舟青鳥去還來白魚沉更浮竹澗魚
鳥家益覺吾廬幽
陳淳
名陳憲友清齋(并序)
陳憲于仁智堂之西結小軒植梅竹求名因以友
清命之而述其意云
名軒何以清惟有梅與竹梅清清且白竹清清更綠雪
蘂破清灑霜操挺清肅至哉雙友清格韻真寒玉伊誰
與之友相對淡無欲清心仁智翁妙趣于中足
杜旃
白雲在南山
白雲在南山幽鳥乘風飛鳥飛不能遠雲高還難依園
中亦有菊堂後那無萱游子不得歸銜悲欲何言
同平父園中即事
季冬少寒凛霜薄日色明訪我會心友相攜園中行菜
甲長疎花梅枝綴初英潛魚戲晴波寒雀暖有聲小步
極遐覽閒吟暢幽情語言接綣繾意適體自輕歲華晩
更好景趣静始并俯仰物態間聊與共春榮
岳珂
予園泰堂之傍有奇石小有有洞箭括有門車
箱有谷高廣雖不袤丈而嵌空之勢宛若飄動
暇日獨坐對翫移晷因賦
池邊歴平蹊果下動浮鞚一笑未心領萬象徒目送淵
渟歴危檻日景眩華棟閒情䁆不舒倦思悄如瞢忽驚
鵲噪簷怳類雞發甕坐開蒼玉壁平揖青瑶峒疇昔果
安在奔走比嶽貢仰觀箭括門廣宇豁晴霿右開車箱
谷盤道陟微衕中天隱日月遥海插螮蝀居然袤丈間
有此具美衆老夫生平嗜酷好泉石弄天巧謝斵削人
為謾搏控尚憶三神遊俛紀十年夢踞龜會得蛤騎鶴
更笞鳳覺來山海蒼倏見雪竇空便疑勢崷崒獨欠波
澒洞捧罌喜對酌岸幘發孤諷此兄定絶奇吾意當折
衷一笑問阿章試與評伯仲
劉仙倫
中秋有懷
吾廬有寒梅老幹秋風多上有雙棲烏夜月聽我歌一
别三載強梅影應婆娑烏今來不來奈此明月何
梅樹秋
誰將和羹姿植彼江之墳老葉纔晩柯生意覺已欣寒
流帶孤標淡月寄一痕莫作搖落看下有春風根
敖陶孫
佳人珮明月贈俞德章
佳人珮明月笑語含春姿手握幽蘭叢照影清漢湄少
年冶遊子行樂方及時折苕戲相贈玉色頩自持歸來
種白璧日漚文錦絲加幣欲聘君常恐歲月遲終然不
可諧翕&KR1554;聽所之願言遺薌澤遠慰千里思
大風懷林伯農
江湖易高風六月寒㾕㾕中宵會急雨涼前到衾枕願
披蒲葦亂抑壓烏鳶噤禾頭欲生耳樹背各流瀋不謂
晡來霞横拖半天錦初疑鴉翻晴旋覺虹投飲晦明信
難料暘霽吾誰諗所思隔江水筆力望徐沈十年一葛
衣時見尚整袵相當風雨夕憂國願歲稔淒涼新豐邸
避濕幾違寢何由語連牀共破秋氣凛
趙師秀
和陳水雲湖莊韻
粼粼水增波疊疊雲弄影昔誇春徑妍今愛秋塘静芳
筵集賓彦清宴除豔靚時當新雨餘蒼翠獻林嶺既忻
沖抱舒復快遠目騁仰嘉鍾鼎人而乃眷箕潁深營察
高趣雅詠發沈景獨使和者難一夕愁欲癭
翁卷
和陳待制秋日湖樓宴集
一夕鳴雨來秋容變俄頃湖山屬初霽風煙帶微冷侍
臣設芳筵開樓翫澄景懷我林下人招攜共觀省碧草
鋪近洲白雲冒遥嶺依稀蘭杜香彷彿瀟湘淨撫化篇
忽成逹生累全屏即是造物游何必神仙境
思遠客
涉夏思已深感秋念愈迫思念皆為誰為彼遠行客客
行曷辰休悵望朝復夕出門虛有待命駕焉所適邈邈
阻前歡悠悠抱今戚中庭一株橘嘉實轉金碧爰憶花
開時花邊語離析惜此不忍餐留之候君摘擬君君未
來回腸更如拆何當乘夢時儻遂徽容覿
酬友人
常憂别時數每苦歡事疎矧兹同心人契闊三月餘昨
日攜瘦藤往訪林間廬差池不一見出門恨何如今晨
蒼童來贈言委璠璵吟翫弗忍釋絢彩搖襟裾子有供
世才胡為未展舒我無資身策合守貧賤居積疴困疲
薾焉得愁悶除殷勤荷久要尚肯念到予南枝早梅白
古澗寒流虛明當復相尋行游帶琴書嚼花飲芳泉哦
詩更躊躇
題林遂之真意亭
結亭納虛豁崔嵬進南山南山有佳致白雲多往還繁
英粲秋籬幽芳復相關濁醪對之飲超此神慮閒至樂
豈外求妙象非言間邈哉靖節風千載君能攀
徐照
未迴車
山川匪遥遠行人未迴車欲語昨宵夢忽接今朝書啼
鳥在屋上綠草生庭除仰看日月光照知子衿裾
徐璣
述夢寄趙靈秀
江水何滔滔渡江相别離揖子家舍前對子衣披披問
子何所為旅舍未得歸執手一悲歎驚覺妾與兒起坐
不得省清風在簾幃平明出南門將以語所知過子舊
家處寒花出疎籬蕭蕭黃葉多裊裊歸步遲子去不早
還何以慰我思
漳州别王仲言
百草各有種春至不裁培交情重故知豈論才不才相
識十年初再見天之涯共飲一杯酒粲若紅顔開人生
有此樂知復能幾回契闊既已深矧爾病與衰朔風從
何來吹發枝上梅天寒日欲暮又乃行色催君去江水
西我歸近天台東西道路長未可心膂摧明朝碧雲多
佇思良徘徊
九月初四日分得然字
去載羈旅身千里望羣賢今夕良燕會况乃佳節前涼
風日已多歲序日已遷春時種叢菊秋花滿籬邊採之
不盈把泛彼清清泉行樂不易得貧賤焉可捐惟當從
爾遊吟哦思陶然
薛師石
寄題趙十四知縣聽雨堂
誰彈石上琴涓涓流水響主人性情曠静夜逾幽想何
心指蓬閬取近對湫蕩應有可人來煙蓑曳雙漿
潘檉
昔遊詩書後
我行半天下未能到瀟湘君詩如圖畫歴歴記所嘗起
我遠遊興其如髩毛霜何以舒此懷轉軫絃清商
周文璞
法華小院
偃蓋著地卧清瑶傍渠走散入流觴臺轉若珠曲九淙
淙不知休還赴石鯨口灣澴合巨澗横橋傍蒲柳來看
暮春餘衆綠濃似酒摩挲蘇陳刻愈覺歲月久寺僧愛
光燄捧送貴侯有至今星散居各自開戶牖自棄眠雲
身誰縛釣月手夕陽令我歸為爾重搔首
趙汝鐩
荆渚書懷
明鏡明于月白髮白于雪月照雪轉添使我心斷絶連
年事行役曾不須臾歇陟岡脚雙繭淩湖舟一葉五覿
君山面洪濤漲天闊重倚南樓欄遠雁逐雲滅西風落
破帽龍山酬九節搖鞭荆門去蒙泉弄清潔遊觀固不
惡奔走計則拙眠指數千里意行逐休轍困翮墮渚宫
因循入羈紲天涯寒苦早袖穿手龜裂邨沽酒力薄連
釂耳方熱矯首飛白雲杳杳望吳越儒冠信誤身鑄盡
六州鐵
小水寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎母悤悤
題王才叔南館
南館著隱士幽爽似僧舍島紅野花繁岸綠垂楊亞人
行鳥不驚客至鶴先迓林深自無暑月到更宜夜傾樽
對聖賢飛筆追鮑謝興來即散策無時不得暇
訪隱者不遇
兩腋乘西風送我上高岑竹根一泉通石徑萬木森中
有隱者居敗屋苔莓侵山空人不見雲滿挂壁琴兩鶴
出候我逢迎啄衣衿應酬久頗厭走避不可尋誰伴山
下去明月升高林
晩晴與何尹登水亭簡張丞
溪流兩岸秋日落千山暮一亭壓其間登覽洗萬慮胸
襟富丘壑方領此幽趣擲餌來潛鱗圍棋驚過鷺酒壺
展逸興漁唱續遠浦安得哦松來撚髭同覓句
劉學箕
太湖書懷
清風起平湖白雲生澗隂佳時慘不樂羈思苦難任客
子熱中腸浩然懷故林仲夏倏已過草木鬱蕭森萬
物欣有託吾生何崎&KR0706;念昔歲甫冠自許雙南金只今
墮危途不如煙際禽山水所素願利名非宿心何當返
故廬嘯傲蒼崖深兩髩豈長綠勿枉吳霜侵
晩望
晩雨逆溪上寒雪傍山飛白鷺去洲渚潛魚泝灣磯舉
頭行跡少唯見暮樵歸
溪園
溪園闢平疇左右接林麓沉沉水浮堰汎汎潭轉曲果
木漸成行臺榭亦營築何時東風來吹滿枝上綠
僊洲呈劉伯益沈莊仲
杜門久經時老我徒謬悠平生山水心汨汨不暇謀今
辰定何辰木落風露秋忘懷與佳士共約來仙洲杖藜
欣躋攀空濛翠煙浮解帶小盤礴尋勝還經丘捫蘿坐
石冷俯澗穿林幽露重巾屨濕涉歴青山頭瀑泉晝生
寒晴雪散不收蜒蜿下大壑一闖千丈虬歸來坐危亭
興與孤雲留野草為誰好巖花徒爾愁昔賢有遺蹤俯
仰歲月流慨歎不自禁陶然聊消憂
葉茵
次潘紫巖虎丘韻
潭深劒氣腥樹瘦嵐光薄石壇古即今藤花開又落晉
士已結廬吳市猶舞鶴沉吟發幽懷人世舟藏壑
魏了翁
登萬象樓和計次陽韻
塵纓羇我身對景慵著語青山喚倚欄壯氣臨潁汝層
雲卷油幕萬頃眇煙縷酒闌一横笛樓前葉自雨
寄題雅州胥園
胥君欣然來錦囊背奚奴探囊發詩卷一一卿大夫未
識胥園面詩卷是畫圖埽石卧竹影長鍤劚芋區胥君
于此時林前傲金朱懶余本丘壑誤被塵纓縛每逢漫
浪友慚愧紅塵脚會當尋兹盟酬此一大錯
真德秀
登南嶽
煙霞本成癖况復遊名山舉手招白雲欲納懷䄂間奇
峰七十二羅列皆蒼顔振衣遇長風浩浩天地寬
司理弟之官岳陽相别於定王臺悽然有感為
賦五言古風二首以餞其行
定王百尺臺長安萬里目昔人思親心山川誰能局於
焉共登臨使我增感觸微霜隕陔蘭悲風撼庭木銀山
在何許白雲但空谷搔首重徘徊冥冥江樹綠
先民不可見懷哉金玉音士雖一命微愛物宜存心矧
兹圜扉内白日變重隂求情箠楚下冤哉詎能禁嘷謼
漫弗省鬼神為悲吟子往蒞其職朝夕惟欽欽祥刑勿
留獄斯語真良箴
遊鼓山(并序)
六月二日偕潛夫參謀諸友遊鼓山飲湧泉亭明
旦登天風海濤坐白雲亭追懷昔遊愴然有感偶
成拙詩奉呈并簡住山明師
嚴宸有追詔趣上太守符疲民未蘇醒還顧空躊躇來
尋靈源盟喜與佳客俱始酌清泠泉一浣丹墨洿超然
煩溽中置身在冰壺遲明陟危亭雲濤渺空虛煙霏倏
開闔峰巒時有無偉哉此絶觀雄壓東南隅蒼崖萬仞
立四面環瓊琚翠木巧蔽虧亭午清隂敷令人澹忘歸
似到真華胥憶昨汎連日選勝邀明徒摩挲巖上刻慨
仰趙與朱舉觴酹且盟一節期終初重來三十年恍如
隔朝晡並遊四五人存者獨老癯有懷子陳子感歎為
欷歔子抱明月終我方長途趨顛踣懼不免儆省當何
如願言祝同社著力相攜扶禪伯亦可人新結峰頂廬
老我故勌遊軒冕非所娛會須脱鞿塵來依嬾瓚居
送吳定夫西歸三首(錄一首)
世情重聲利榮途足趨走夫君獨何為經年闖林藪東
尋金壇翁南訪玉峯叟借問兩臞仙來時輕徤否
杜範
戊辰冬和湯南萬韻
春初走京華秋杪歸舊廬簡編廢已久開卷澀且疎誰
能擊其蒙石田或可腴雁山有佳士讀盡天下書足跡
半九州不撣道里迂陋邦何足臨而亦來我居相從一
樽酒未厭園中蔬笑談欣有合浩若縱壑魚人生惟所
適所適各有途胸中苟不迷到處皆通衢簟瓢有真樂
顔氏何其臞沒沒嗟我生未知終焉圖論交須論心所
論在不渝願君示一語令我反三隅君無金玉音請誦
一束芻
丁丑别金壇劉漫塘七首(錄六首)
黃綺避世翁萬乘輕商顔翻然為羽翼國本安泰山出
處義與比盛衰世相關懷古誦考槃令人欲長歎
崇山鬱嵯峩千章自交隂培塿植松柏斧斤日相尋物
小固不容名大亦難任智哉寗夫子其愚非本心
北風吹夏律草木塵沙昏枝葉曾未害根本難具論肉
食謀何有家食徒殷勤誰能起東山埽翳扶朝暾
川澤升為雨沛然周四郊有水行地中溉灌亦良勞勢
力固有限戞然加分毫為義分内耳誰言薄雲高
詞章道之華于世非少補施之非其宜文繡被泥土自
昔重立言一語萬鈞弩誰其厭來者是非實千古
女蘿去長松籍籍紛委地矇瞍辭詔相十步九顛躓弱
昩慚陋質先生未終棄再拜願有聞服膺敢失墜
送子謹叔二首
古道日凋敝人心競險薄風雨晦朝暮平陸變溝壑歸
來尋故廬六窗静猶昨殷勤時拂拭埃塵易侵剥此地
寬且明休哉有餘樂
聚首日嬉戲胡乃遽言别回首十年間坐令肝膽裂東
陽古佳地先民有遺烈為我一問之山寒水清絶無以
持贈君高秋千里月
王埜
題虎丘壁
樂哉遊斯丘秋風日以薄山從海外涌日向湖間落明
月見棲烏遠風聞唳鶴平生夢泉石何能轉一壑
戴復古
答婦詞
江山阻且長矯首鄉關隔空閨泣幼婦顦顇失顔色隱
閔鸛鳴篇寄彼西飛翼剥封覽情素既喜復悽惻别時
梅始花傷今食梅實覽古帝王州結交遊俠窟千金沽
美酒一飲連十日春風吹酒醒始知身是客杜宇啼一
聲行人淚横臆衣破誰與紉髮垢孰與櫛勿謂遊子心
而不念家室新交握臂行肝膽猶楚越醜婦隔江山千
里情弗絶慇勤揮報章歸計何時決今夕知何夕覩此
纖纖月此月再圓時門前候歸轍
題古源棠和尚送青軒
南山色射窗北山光照戶道人處其中冰玉如肺腑兹
山自開闢荒翳幾年所一朝得主人荆榛化庭宇手披
風月藏目極煙霞趣居然獲奇觀人境賀相遇道人清
更高不作蔬筍語朝對北山吟暮對南山賦聞說玉堂
仙擊節賞佳句
久寓泉南待一故人消息桂隱諸葛如晦謂客
舍不可住借一園亭安下即事
寄跡小園中豈不勝旅舍俗事無交加客身自閒暇鄰
家有酒沽杯盤亦可借吟侣適相過新詩堪膾炙足以
慰我懷留連日至夜
寄跡小園中新晴風日麗好鳥竹間鳴野鶴空中淚悠
然動詩興行吟撫松檜久客若忘歸此身笑匏繫五月
倘未行尚及食丹荔
劉折父為子才索賦雲山燕居
燕居適所息非懷傲世心白雲自舒卷青山無古今中
有動静機杳眇諧素襟以時為出處懷人撫瑤琴平生
披短褐時來或華簪世論倘不合矢口不如瘖避影長
松下洗耳清溪潯慎勿出雲外黃塵三尺深
感懷四首(錄三首)
蛛網羃虚簷一飽羅羣飛寒蠶嚙枯桑一身終蠒絲物
物巧生理我生獨奚為貂裘日以敝石田歲長饑一貧
已到骨一氣倘未衰舉目送飛鴻悠悠知我誰
夜雨挾西風摵摵撼庭樹浮生堪幾秋青髩忽已素鉛
刀刲九牛策蹇望長路所操莽無奇自好徒自誤改絃
調新聲履道易故步收功在桑榆其敢怨遲暮
紅紫委路塵綠樹有佳色刳心晩聞道翫物若有得青
春坐銷歇方兹見真實人生到中年胡不保明德秋風
墮庭梧棲鳳去無迹矯首碧雲端一語三歎息
松江舟中四首(錄二首)
夜聽楓橋鐘曉汲松江水客行信悤悤少住亦可喜且
食鱖魚肥莫問鱸魚美
秋風吹客衣歸興浩難寫寒林噪晩鴉紅日墮平野篙
師解人意艤棹酒旗下
戴昺
雜言
衆芳以春榮萬葉以秋肅造物持其權兒戲恣翻覆亭
亭山上松蕭蕭澗邊竹超然榮肅中正色閱寒燠
提壺勸我飲布糓催我耕我酒缾已罄我田草正生荷
鋤理荒穢及時新雨晴秋來刈吾秫庶得兩遂情
逸翮凌丹霄潛鱗縱深壑天分安所適翔泳同一樂短
吟五七字薄酒三四酌浩氣與春風相從滿寥廓
待屏翁遊屏山分得水字
攜琴入空山修竹翠相倚一曲千古心泠泠寄流水拂
雲卧白石冥搜契元理有時采薪人歌聲隔林起
秋日過屏山菴二首
淒切抱葉蟬間關棲樹禽入山本避喧復愛聆此音微
颸動夕爽薄雲散秋隂衆籟閴以静片月生東林
山泉清且甘潄之冷侵骨拂苔坐石上松風更蕭瑟悠
悠行空雲何心自出沒六鑿忽玲瓏吾計良未失
唐李涉有山中五無可奈何詩戲用其體作秋
日四首
無奈秋風何怒號震林木著我井上桐一夜失寒綠莫
作搖落悲妙理在觀復
無奈秋月何鍊魄金氣精烱烱一輪滿天地冰壺清照
我方寸景表裏同光明
無奈秋山何萬疊淺深碧起來樓上看朝爽浮几席稜
稜政自高更養静夀德
無奈秋水何悠悠盪輕漿上下天一碧顛倒涵萬象愿
從雙白鷗生涯寄浩蕩
御選宋詩卷二十二
