欽定四庫全書
御選明詩卷九十九
五言絶句四
沈倬
月夜
明月吐夜光寒影在溪水山人抱琴來坐久秋雲起
花溪客舍
孤燈坐來昏淒其不成宿夜鸛忽驚棲翻飛入修竹
汪時元
九日舟中
秋風葉正飛江上逢重九人世幾登高寂寞黃花酒
袁景休
入慧慶寺
新秋入古寺涼氣何清越樹杪夕陽微山蟬鳴不歇
春日過南城
黃鳥當三月城南景正繁桃花千萬樹不異武陵源
自江村望虎丘
兹山竒且麗迴與江村合幽人去復來斜陽在孤塔
汪日夢
山行
澗道散寒流衡沙漫田畝妖狐行野碓風葉滿舂臼
盧澐
江上送别
潮生月亦上月白見潮青不知潮月落君去幾長亭
西亭同朱近臣送沈嘉則口號
送君江上雨末及梅根渚雨急天欲昏不盡别時語
貧家吟
風雪下茆簷出門無去所凄凄兒女啼日晡猶未煮
訪友
訪友入南山扣門不聞語欲數青琅玕錯錯知幾許
偶成二首
江頭春水生江上春水長十日不出門魚苗大如掌
科頭不出門歲月已忘記燕銜花片來知是春歸去
張祐
閒詠
池上新荷綠風清白鷺飛採蓮人已去水面落紅衣
待柴荆
朝尋白雲去暮將白雲歸寥寥窮巷中懸燈未掩扉
高爐
月明橋
何處月明橋花宫對浦潮即今明月夜時有客吹簫
黃鳳翔
山中
坐倚簷前樹臥聽石罅泉夢殘鶯喚醒衣袂足雲煙
雨後山行
步屧茂林下朝來新雨歇仰看碧霧流俯顧蒼苔滑
為愛嵐光好不辭衣履濕巖頭瀑布泉百道飛流急
張位
鳳冠山
苔積巖梯隱松深石洞開雲山隨處好塵世幾人來
范謙
江行雜詠
遠樹搖山月空江接楚天行當峯好處試與和鳴舷
西風吹白雲冉冉來江滸急鳥入青冥忽作千家雨
蔡文範
寶應湖
湖闊疑無地堤長亘若虹孤舟數點雨殺却日南風
望白鶴嶺
百里初見近十里轉見遠絶頂不分明白雲時舒卷
顧大典
送王郡守之楚中
一曲苕溪水逢君又别君春風數行雁日暮隔湘雲
沈位
漁陽春望
二月春方半冷風日正長陌頭看柳色忘却在漁陽
方沆
秋汎
山合松楸晚沙寒橘柚秋坐看魚鳥近歴歴鏡中遊
馮時可
秋蟬
殘聲送秋風幽思含曉露集枯已自安何事螳螂妬
化之招飲城西得青字
落日輕風好扁舟送野亭近禾分水綠遠塔混山青
石亭秋夜
林影月中瘦雁聲天外寒徘徊傷往事愁思獨憑欄
宿普定
流雲隨雨到驚葉逐風輕一枕蝶成夢千山猿送聲
圯橋憶子房
偶語猶棄市一椎何自全秦皇十日索不向圯橋邊
方廣寺夜宿
帶雨蟲深語搖風竹漫顚空山無遠夢支枕聽流泉
李應徵
浪口渡
柳風吹浪花谿雲澹無色偶此爭渡人日夕未遑息
煙霞洞
古洞鴉路深杳渺不知處忽見煙雲來疑從此中去
十八夜泊煙雨樓初見月
雨氣連朝夕湖雲濕未收今宵看月色始覺過中秋
林章
秋閨二首
秋月何娟娟一輪冰鏡冷人心照不見照見人孤影
秋雨何瀟瀟五更滴紅葉滴滴葉間紅可以比啼頰
秋思
不知秋何如花開盡清絶蘋花白於脂蓼花紅於血
不知秋何如鳴䖝先解意長聲擣衣篇短聲織錦字
送别
相送到江干凄其風又雨淚下沾君衣看君不能語
孫繼臯
丙子春夢得一聯足成一絶
落日船頭浪春風江上山家園幾千里却向夢中還
孫鑛
舟行
天隂村逕黑渾迷舊時路忽逢岸上燈照見橋邊樹
馮琦
曹見素崔仲素遊南陽河上紀事
蒼崖環四塞曲徑幽篁裏渺渺疎林煙夕陽人渡水
恭陪聖駕步禱南郊紀盛
龍武新軍罷勾陳御路開紅塵都不埽留待雨師來
題萬玉山房
本是瀟湘人最愛瀟湘竹何處丘中琴歴歴瀟湘曲
鄒元標
夜遲丁右武江上
我向岸頭住君向田家宿掀蓬望青天雞犬亂茅屋
題江右陽屏山石室
背倚芙蓉枕門看天馬峯臨池無一事把盞對芙蓉
送甘義麓
秋風送爾去爾去幾時來獨立江亭上長空一雁迴
馮夢禎
珠簾洞
帝遣銀河垂虚簾蕩空淥我欲買娉婷問爾乞三斛
王士性
老僧巖
苔衣深没脛一定不知年從君問息機茫茫無始前
石梁洞
跨壑渾無地凌虚别有天誰能身似鶴縱步入蒼煙
魏允貞
岳陽樓
洞庭天下水岳陽天下樓誰為天下士飲酒樓上頭
顧紹芳
舟行即事
願得三千里飛帆一夜還生憎衛河水十步九成灣
吳安國
江行
江樹浮疑沒江雲散復凝疎燈明極浦處處有魚罾
馮大受
題王恒叔園居十詠(錄四首)
夕陽塢
科頭不見人茶煙逗深竹擊石歌天風落日在松屋
先月墩
寒潭明似鏡秋半淨於掃攜酒蕩蘭橈月出林端早
卧雲坪
雖多泉石心莫共老龍住願以傅巖雲化作商家雨
梧隂
庭際綠成隂盡是梧桐影徙倚月當空夜深花露冷
余寅
雨中全司馬公游茂嶼
煙莽忽離離溪光蕩不持秋從何處到早已白蘋知
淮上阻風
大艑激風湍長淮五月寒客情無處住折取棟花看
楊于庭
水雲亭
空亭蘿薜深小逕莓苔互溪外郭熙山雲邊韋偃樹
雨後
客從前村來還向前村去只見溪上煙不見人歸去
亦是山中人不識山中路昨夜柴門歸認知前村樹
秋興
栗里初栽菊東陵已種瓜白雲知不厭相就野人家
朱國祚
西勾橋口占
東雉村邊水西溝橋下流濯纓人不至處處浴沙鷗
裂帛湖上作
水淨一匹練山圍六扇屏春風纔幾日藥甲已先青
即景
秋風靡靡吹舟入蘆花裏相呼隔岸人聲墮半江水
逢破瓢道人吳少君
山人愛一瓢時時負肩背貽我巨勝花來自白羊隊
郭正域
廬山五老峯
湖中五老峯去天不盈尺澗底白雲生五老頭俱白
于若瀛
舟中雜興
兩岸山相似舟移曲不妨回看京口盡落照下丹陽
王時濟
登高丘
清林人跡稀我來何所翫坐看嶺上雲天風莫吹斷
朱長春
夜過鑑湖
鑑湖聞說好巖色照波間夜裏看煙際遥知蘭渚山
入山
山深石色古洞草無行迹何處有人家朝煙澗西白
方應選
戲次憲周韻
暫解山公事間翻陶令書白衣人不到寧惜換銀魚
題陳叔眞扇頭
前峯與後峯何處容吾屐兀坐小亭幽時聞空翠滴
湯顯祖
登獻花巖芙蓉閣
木末芙蓉出花巖草樹齊陵高諸象北江白數峯西
南海浴日亭拜長至
孤臣遥浴日滄海亦書雲願得扶桑影年年奉聖君
雁山迷路
借問采茶女煙霞路幾重屏山遮不斷前面剪刀峯
廣陵偶題二首
歲月隨人去風塵可自如偶然流淚處翻著舊時書
忽忽知何意悠悠向此方怯知新涕淚還是舊衣裳
偶成
雁影金河盡梅花玉管催江南望春色獨上鳳凰臺
浪石灘
雨濕湞陽暮風鳴浪石寒鸕鷀飛不起横過釣絲灘
覲回宿龍潭
是歲春連雪煙花思不堪雨中雙燕子今夕是江南
袁宗道
信陽道中即事
巉巖繞畛畦小徑通車馬即此是桃源問津何為者
四顧忽無逕僕夫何所往俄聞車馬喧疑在空中響
山下無人蹤山上無鳥語惟餘一片雲見我來遊此
雲中忽吠鳴豈是劉安宅近看爨煙青人家枕山脊
天均洞
洞裏無人蹤洞外絶鳥語獨有風濤聲時出喬林裡
兩岸芙蓉
南垞與北垞岸遠渺難即此處好行舟面面芙蓉色
袁宏道
虎丘
一片千人石瑩晶若有神劍光銷不盡留與醉花人
袁中道
由草市至漢口小河舟中襍詠
日暮黑雲生且依龍口住小舟裙作帆笑語過湖去
王龍嶼繡林江閣值雪雜詩
小樓枕石根波浪濺簷瓦遊客莫凭闌大江在其下
濃寒輟校書晨酒宿顔面隱几不成眠静聽水石戰
皓然滿一洲洲畔千檣列不見舟中人但見舟上雪
賓從亦何喜水石亦何怒日暮絶來舟江心雙白鷺
玉泉山居
小閣枕鳴泉青松覆峻嶺刁刁一夜風泉聲在山頂
王嘉謨
西園遣興
長日掩柴門無復經行客白雲媚春蘭紛紛落枕席
偶題
遠雨漸入林隨風吹客衣殷勤問獨鳥何事宿還飛
横溪遠棹
雲起石門山猿啼皖口樹隱隱數帆輕不辨横溪路
袁黃
卜居
結廬菰蒲中柴門映碧水蒹葭何蒼蒼兩岸秋風起
王一鳴
江上望飛雲洞
咫尺飛雲洞巉巖不可登江風吹落日時見出山僧
徐熥
送玉玉生
作客生涯薄依人去住難春光無限好空向異鄉看
客中寒食
去歲燕山道今朝劔水濱如何兩寒食俱作異鄉人
漂母祠
落落千金報悠悠國士心從今慚漂母不敢過淮隂
陶望齡
戊戌除夜
淚燭黯將滅啼烏耿未眠暗風吹濕夢夜雨忽連年
董其昌
登翠微亭
煙迷楊柳洲水拍芙蓉岸我憶南湖秋西山暮雲畔
題畫
近水晚逾碧遠山秋未黃夕陽寒滿地松影落衣裳
高攀龍
引泉
次第竹根瀉相將得到家鳥啼春雨後流出滿山花
陸彦章
雪
飢烏噪不止浮光射簷隙獨客起開門夜雪深三尺
虎丘
石轉路不息幽源從此去滿地蓋松隂人影落何處
黃輝
巫山
陽臺花一片落盡楚宫春西家空作賦原是夢中人
别汝鈍
使者分岐路迢迢越五谿一為孤鳳唱無復冷猿啼
徐應簧
山中雜詠二首
流水看不厭况兼溪上山倚闌終日坐紅葉擁柴關
欲訪南鄰居遥遥在何處隔浦見晴沙江村從此去
章士雅
春晚二首
春望亦堪憐平蕪接遠天不禁雙燕子飛出落花前
春雨過前溪垂楊樹樹低綠窗人不語惟有曉鶯啼
吳正志
讀書
端居披羣書時取適意止意盡擊節歌碧雲墮書几
區大相
端溪雜詠
夕陽下前山山光落溪水欸乃時一聞只在山光裏
望七星巖
仙山對成郭纍纍七星石中有太古文世人了不識
鄭明選
早行
雞鳴客下牀出門天未曙山黑不見人但聞馬蹄去
新江營對雨
漠漠江雲生江天雨如霧東望白鷺洲蒼茫不知處
李日華
春日送徐冏卿北上
青莎白鷺洲細雨桃花岸看乘春水船遥遥到天畔
題海湛畫卷
溪漁罷釣歸殘雪蓑上落暝色踏扁舟翩然似孤鶴
謝肇淛
宿吳山樓
佛火明還暗羈魂夢復驚秋風一夜起落葉與窗平
早行山中
驅車入雲煙連山齊雪色怪禽作鬼啼枯樹如人立
陳薦夫
舟中七夕
碧漢淹靈駕神仙渡鵲橋如何江上客空對可憐宵
王思任
旅燕
我來投驛店君已宿茅梁彼此同為客誰先夢故鄉
湯賓尹
墨蓮花
擥結鴛鴦勝雙棲玉井房紅衣翻不著獨自有波光
蔡復一
秋坐
夕照盡歸水秋聲半在林飛蟬過别樹未斷曳來音
夕陽
夕陽欲下山一半戀流水短笛牛羊歸餘光照童子
高承祚
聚首
人生聚首難離别何可久去日三春花今朝九秋柳
范允臨
有憶
井唾不復顧花飛難再攀江頭一片月應化女郎山
詠翦春羅
君恩宴曲池為郎製宫錦月落杏花寒裁縫剪刀冷
曹學佺
金陵雜詩二首
野草傍幽澗草長澗亦滿不知水流急但覺人步緩
朝出太平隄逶迤芳草齊楊花飄作絮觸面使人迷
松梯
身入蒼翠中落日無人影步步踏松根不覺到前嶺
吕克孝
過田叟
我欲驅黃犢移家傍屋東但容茅蓋頂先為築牛宫
查應光
澹碧軒
門開日影來一片蒼苔色花氣引游人山風吹未息
顧起元
閨體
莫上翠樓看望見官城渡垂柳碧於篸是郎去時路
董應舉
憩棲霞僧房
昔人臥亦遊吾今游亦臥適來眠底山知從夢中過
徐良彦
舟夜
席邊即水底篷外是霜天偶得寒更句孤舟燭不燃
黃汝亨
出長安劉抑之姚元素見别三絶
長安日以遠孤月照單車莫忘别來意逢人數寄書
盡日逐車塵蕭疎送别人明知前路暮且復片時親
三年經一别幾見柳條黃莫灑西風淚相看髩已霜
阮自華
送吳幼元之金陵
日夜大江流天邊到石頭莫愁湖九曲辛苦遲扁舟
春暮百花殘秦淮曉氣寒渡頭桃葉盡若為到長干
蘆葦壓春潮垂楊繫短舠東風猿唳苦明月夜蕭蕭
春行東郊道
歴歴眼中山依依原上柳何許最關情飛花重入手
飲詹生館中
映牖蕉若雲繞除松似織虚堂風雨生日日皆秋色
王嗣奭
九日聞范君材補官戲簡
龍山吹帽日北闕賜環新好飲黃花酒休令笑逐臣
舟中即事
黃河杳無際白浪卷山回不待窮源去方知天上來
王衡
湖堤
脉脉春沙淨纖纖暮雨齊吹花還擘柳綠盡短長堤
暖入酒暈重風動鞭梢輕馬嘶不盡處春郭柳條情
穀城
出山逢老人入山化黃石千載石人前紛紛拜行客
熊明遇
桃花
春歸南浦早淥水桃花塘灼灼紅煙裏金羈騎玉郎
劉宗周
辭崑崙叔招飲和來韻
此日舫齋興琴尊次第開誰當下塵榻道有徐孺來
徐禎稷
野岸夜步
野岸吹夕涼花香隔松影人自無閒心世豈乏清景
張鼐
題劉錦衣扇山居對僧話圖
結茅倚長松松濤散幽壑山僧何處來坐久松花落
花徑宿煙霞柴門來杖履枳殼自春風芭蕉又春雨
凌漢翀
詠梅
玉橤含風香苔枝帶霜冷夜静月冥濛空庭臥無影
孫承宗
潮
休嫁弄潮兒潮今亦失信乘我油壁車去向錢塘問
李流芳
為陳維立題輞川畫
吾愛華子岡輞川流日夕如何舍此去傷心賦凝碧
程嘉燧
題畫柳扇别許康侯
五月金陵道行人畫柳條秋風來早晚腸斷白汀橋
谿堂小景
谿響到還散嵐光聚復空窗寒過雲雨帆飽上灘風
靈隱夜歸
桑路沙中盡峯隂松杪多稻香明露葉谿雨颭風荷
絶句
遠樹春雲白晴洲落日香江南無限好畫出斷君腸
甘寧廟前古樹神鴉
回經捲雪樓神鴉啼不去記得泊舟時月明天欲曙
夜雨
江夜雨浪浪春風難禁當匡廬雲霧裏半月到潯陽
王翹草蟲冊四首
蝦
一片江湖心半生魚蝦侣還思見底清投罾富春渚
蟹
斷葦寒潮裏菰蔣作稻粱吳江楓落夜公子已無腸
蟬
秋雲搖曳時殘聲在高柳誰傳冷風姿知是承蜩手
絡緯
竹間流黃機明月與白露繅絲頭緒多經秋不成素
陳繼儒
山中雜詠
架上多異書屋角臨流水蘆荻風蕭蕭秋聲淡如此
山中雪色猿子母常連肘挂臂飲丹泉攀花釀仙酒
楊璉
寄老僧笻杖
堅輕笻竹杖一杖有九節寄語朔州僧閒步秋山月
失題五首(錄四首)
山色無定姿如煙復如黛中有素心人鳴琴應秋籟
間適趁春遊翛然入深峭不見響屧人山花淡相笑
鬭草花茵中山花香撲髩尋香不辨人嗅來蝶成陣
闢此鴻蒙荒眞成羽人宅洪崖居可移天姥夢不得
鄒維璉
閨怨
妾恨憑誰寄君懷祇自知堂前雙燕子歲歲赴春期
陌上偶成
青青道傍柳轉眼忽成圍男兒客他鄉不知歲月非
鍾惺
至巫山
不歴巫山曲焉知楚塞長巴東行二日纔到古高堂
譚元春
為武陵姬秋水詠
有郎愛絃索北調久無傳恨學江南曲聲聲帶可憐
陳翼飛
大湘灘
遮莫上瞿塘灩澦大如象不見建溪石連亘三千丈
甘露寺
山色乍有無江光遞明滅夕陽大道傍行人讀殘碣
清湖舟中
枯柳霜中鵲長煙雨後山人來吹笛罷獨立碧溪灣
落星石
白榆何夕墮危石青如此疑是酒星沉渴飲湖中水
馬當
廟鼓持芭舞蠻歌日易斜分風能送客不忍打神鴉
赤欄湖
朝泛赤欄湖暮宿黃金浦多少采菱船來問襄陽估
武昌西門
郎採白蘋花儂開青箬酒夜宿武昌城朝折西門柳
朱大啓
經海印廢寺
我行海子橋不見鏡光閣惟有青蓮花涼風吹又落
自信州還貴溪
小艇恰容膝輕帆下溜灘忽聞津吏語斜月挂江干
楊嗣昌
登彭城
坎坎復簡簡撾鼓船樓頭憑樓一長嘯氣入洪河流
旭日明春濤晨風發清扇瞥爾吕梁洪飛湍去如箭
李衷純
雨後
夜静空山中鳥鳴知雨歇寂寂啓寒扉林端澹疎月
李繼眞
落花吟
名花一辭蒂流浪那可保從他上綺筵寧似枝頭好
落花一戀枝欲别更回首今日同枝花明朝知在否
掃花促雙鬟春深臂無力卧帚立香階清風自來拭
周順昌
詠梅
春半梅將盡中庭尚一枝玉人何處是惆悵月明時
吳伯與
春日
煙勢分嵐出波痕暎林薄兀坐不逢人鄰花相對落
方孔炤
龍山行
百道雨奔雷石橋搖欲斷山雲足下開回頭不教看
萬燝
登黃鶴樓
我欲乘黃鶴飄然物外遊檻前懷古淚且為禰衡收
歸雲亭
著屐尋芳勝山花襲客衣閒亭方小憩老衲帶雲歸
黃承昊
間居夜雨二首
夜半瀟瀟竹輕寒枕上侵明朝無别事風雨不關心
多少間花草朝朝抱甕忙園丁今夜睡晏起亦何妨
顧錫疇
西湖
臨安宋故都荷花仍十里際曉湖光平鵁鶄鳴不已
蔡懋德
留别葛士倫叔
欲别似應别愛君未語君青山若送客容易起秋雲
顧大猷
蕪城
日落蕪城門草没蕪城路無復鶴歸年時見烏棲樹
梅華閣
殘雪映江城春風度郊郭不見閣中人梅花自開落
朱茂時
鶴洲夜歸
秋月清於水孤舟放鶴歸不知荷葉露風卷上人衣
沈泰鴻
憶事
空山秋月明處處暮猿清不是愁腸斷還聞第四聲
王同軌
宫怨
永巷葳蕤鎖殘燈黯淡花間吹玉&KR0772;窱送月過窗紗
過山家
羣峯何岌岌繞屋風篁泣雲來亞地飛不雨林光濕
梅蕃祚
酬别二首
楚客怨青蘋吳儂愛紫蓴扁舟難共載羞殺渡江人
一片秋林色如迎去客舟更憐江月好且為故人留
宋登春
襄陽懷古
襄陽白面兒慣唱銅鞮歌漢水東流去英雄可奈何
江上尋張鍊師
隔松聞桂杵玉粒搗玄霜水月明笙鶴江雲冷石堂
秋夜
天秋鴻雁來夜寒桂華落空館復相思清飈振藂薄
葉之芳
題江邊柳
揚子津邊柳秋風葉乍凋生當離别後不得長長條
柳應芳
和陳伯孺西湖十詠二首
偶向武林遊曾于天竺住明日欲離山晴霞故變雨
夜半高峯望微茫海日光下方未覺曉應是蔽扶桑
春閨
黃鶯不隻啼紫燕還雙棲棲在妾梁上啼向妾窗西
安紹芳
花津
水上春霞明花開幾千樹不是避秦人人疑避秦處
一葦渡
夕陽下前溪西風吹野渡不見折葦人獨立滄江暮
春盡日寄華公衡
惆悵春風暮懷人興轉孤夕陽空極目芳草隔南湖
李瑋
入圃
入圃細雨餘荷鋤情不惡山妻愛木綿慚余種紅藥
馮敏效
舟行
水遠連天碧秋深共客寒孤舟迷去路頻對夕陽看
孫文箎
逢鄉人
爾從山中來今喜江上遇我家老梅花開到第幾樹
黃克晦
題畫三首
江樹何霏微遥山蒼翠裏秋風吹裳衣人影橋下水
欲通大江流泊舟楊柳岸潮上柳風吹渡江天未旦
江草引江路水風吹渡橋故人家咫尺門外是春潮
狼山歸道中作
前山無夕陽猶問夕陽洞天寒人不行山僧出相送
太平水閣寫畫
遠影亂歸帆孤煙發殘磬垂綸岸岸移楊柳遞相映
胡宗仁
聞烏
烏聲誰喜聞日啼白門樹愁來刪樹枝認得白門路
聞蛩
秋夜寒蛩語悽悽孤月明空牀自難寐不但百愁生
吳大經
江水
霞明江水淨潮落江帆急白鳥趁斜陽銜魚沙渚立
汪元范
詢李惟寅太保
已就通侯第新辭上將壇不知門下士若箇是任安
周良寅
夜泊始興江口
繫纜荒山下挑燈細雨前客心共流水搖蕩不成眠
汪功胄
樵舍
煙火隱茅茨數家傍山麓林深不見人丁丁聞伐木
吳宗儒
春夜錢塘江行
小艇發江干入夜東風起帶雨挂輕帆西行三百里
劉時中
有客
有客問煙蘿山家在何處笑指碧溪頭遥遥踏花去
錢允治
楚江秋晚
揚帆指洞庭忽捩君山柁日出清霜稀秋江月方墮
游及遠
野鹿園雜詠
潭水瀏其清芙蓉亂紅影白雁一聲秋蘆花明月冷
汝陽曉發
殘月挂高樹秋林生遠風淒涼千里色都入客心中
醉中辭竹軒宗侯
夜雨度花谿風花踏作泥惜花頻喚酒未得過城西
潘之恒
賦得千山紅樹送姚園客還閩
秋岸繁華景紅霞萬樹春西風無限意吹盡送歸人
落葉蕭蕭路秋風湖上波到家紅樹少不怨客愁多
吳夢暘
晚泊
老屋如巢居亦復禦風雨中有獨坐人焉知不可語
偶成
江上元無暑涼風暑盡收髩毛吹已短還度幾迴秋
臧懋循
集沈氏水亭餞送曹能始北上詩
相送江亭暮尊空客漸稀楊花不解别到處逐君飛
王野
送洪獻吉還眞州
秣陵還泊岸瓜步又乘潮離情似新月明夜勝今宵
范汭
響屧廊
越艷迹如埽年年燒痕綠歸僧踏嶺雲枯葉聲相觸
贈楊孝父
清時有隱者自汲還自耘翳然茅屋上一片堯時雲
遊弁山
一峯際蒼蒼遐矚了無礙湖色上人顔崖隂落鳥背
送彦平游嶺南
九月羅浮道無衣亦不寒竒峯三十二直作夏雲看
曉發
春水動微茫帆前即異鄉雞聲殘月墮人語隔寒塘
秣陵送李茂才
一雨綠千里楚山如近人留君君掉首何處秣陵春
荆南送姚百雉還莆中
自蜀經三楚由吳下七閩到家君有日泥殺滯留人
旴江對月
新月出江干郵亭獨倚闌别家如昨日二十一回看
吳鼎芳
空齋
空齋原寂寂落葉更蕭蕭片月閒相照牀頭挂一瓢
閒雲
閒雲不作雨横入峽山去峽口弄舟人家在雲歸處
吳兆
閒思寄林古度
一與西湖别春風兩度來曾棲山寺裏日日待花開
詠隔水美人
聞香憐袖動見影喜萍開若是桃葉渡待儂舟楫來
春雨
春從此中來還從此中去山客未眠時瀟瀟西林樹
月夜瓊河泛舟至鼓山謝耳目徐興公曹能始
林茂之共拈險韻十字刻燭成詩(錄三首)
暝色初辭郭河流漸入江腥風何處度寒汐送漁艭
連日秋懷惡今宵有好懷秋江泛秋月若箇不言佳
三更月已落海氣雜山嵐鷗起歌衝岸龍驚火射潭
石沆
夢中吟
樹老何年寺山深此夜鐘一僧眉拄地教我學南宗
新春雜興
一囊置我琴一囊置我笛明月照寒江扁舟弔采石
董斯張
山中偶作
秋草長於人小鳥時出入但聞樵者歌不見行人跡
齊萊名
溪上
藤隂覆溪屋鈎簾遠岫青焚香淨石几小繭寫黃庭
薄暮墻之東小桑四五樹溪女踏青廻低頭不肯顧
吳沛
北窗
横開二尺窗無風涼似水一編手未休高卧果何以
卓發之
夜過竹里館訪吳大有懷去病伯兄
山樓欲二更急雨忽凄清起視幽庭裏疎桐落葉聲
王龍起
客中晚春
葉老春將盡天寒雨未晴離心何處切杜宇一聲聲
方登
秋晚
秋晚行堤上書聲在茅屋月出不逢人風來弄修竹
張于壘
廬山看雲一絶句
溪中一片雲分作千林雨惟聞溪流聲不見溪流處
御選明詩卷九十九
