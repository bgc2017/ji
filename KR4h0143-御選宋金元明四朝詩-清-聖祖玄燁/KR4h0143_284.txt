欽定四庫全書
御選明詩卷一百十五
七言絶句
智舷
野航
泛艇秋湖漁者稀船頭船尾雪鷗飛偶然放到茅菴畔
載得白頭僧共歸
題周服卿畫
兩岸芙蓉色競紅蒹葭容易起秋風翠禽箇箇求魚食
分占枯荷瞰水中
題徐春門畫
山頭雲濕皆含雨溪口泉香盡帶花此是天池穀雨候
松陰十里賣茶家
村居
獨坐孤村日日風土階茅舍亂堆紅不知舊院深居地
涼葉幽花剩幾叢
釣月磯
石磯春晚白雲閒却倚東風一笑還流水自深花自落
何人垂釣月明間
冬日穆湖村居同藴輝上人賦
買得漁蓑與釣綸天寒日暮水無鱗浩歌一曲知何處
犬吠蘆花不見人
懷高元雅
樹飛黃葉豆開花撫景縈思村路斜秋竹萬竿俱似玉
清池白月想君家
天遂
畫梅
古幹横斜意自奇半開半蕊亦相宜寒時悔不前村覓
知是溪橋第幾枝
圓暎
又别菴居
昔别庭中竹未栽歸來笋已破蒼苔安知此去重還日
屋後薔薇幾度開
圓復
留别念空
問水尋山各自忙草鞋無底踏秋霜江南遊徧還江北
何日還來共竹房
東山紀别
谷口風斜斗笠狂米囊夾路白於霜山童不揜溪頭寺
一任閒雲滿竹廊
如清
荅客問小徒到家消息
瓢笠星霜三月周計程應到錦江頭縱教雨雪羈行李
不在嘉州在簡州
圓㦂
懷黃山吳仲玉
千里黃山别幾年冥鴻不見一書傳昨宵忽共殘燈夢
三十六峯青刺天
通洽
雪夜
雪光窗外寒如月梅影燈前韻過僧坐到更殘羣響盡
細吹榾柮煑春冰
如曉
春暮
雨過郊原遍落紅柳絲無力繫東風春陰何處棲雙燕
寂寞梨花小院中
遣句
倚杖看松殘雪後荷鋤移竹小春前較多白髮渾閒事
得住青山又一年
明賢
送僧歸梁溪
峯煙漠漠水雲低欲挂輕颿日已西江月照人人不住
隨風一夜到梁溪
法藏
山居二首
覓得三峯好卜棲月涼松影到階齊山空萬籟由來寂
卧聽隔林啼竹雞
花落軍持入澗香寥寥淨域絶思量不知下界黃昏近
猶向西窗戀夕陽
大璸
詠史
興慶宫西花萼樓五王簫鼓晝同游曲江宰相千秋鑑
纔得開元二十秋
函可
春前一日
臘盡依然處海濱寒風破衲易相親山中新歷從人說
未必明朝便是春
通藴
寄周青士
作詩賣米周青士白業還能精進無忽憶歲朝風雪裏
扁舟訪我到西湖
道源
湖村晚興和陳確菴韻
芙蓉冰面落殘紅尚有餘香逐岸風一片秋光描不得
翠禽時掠夕陽中
廣化
晚次毘陵驛
城邊暮雨掩殘罾野店黃昏颭客燈風俗他鄊曾不辨
隔谿人指是毘陵
明盂
病中送魏冰叔還寧都
石罅秋棠一節紅主人新病客堂空送君歸度翠微嶺
早有梅花小雪中
智誾
石澗
雪瀑交飛谷口喧石橋虎過漸黃昏瘦笻問我誰為伴
笑指攀厓下樹猿
無文
過胡白叔舊居
衡宇依然没草萊已無吟叟杖蒼苔夕陽一片疎籬下
幾點寒花獨自開
照影
蘭舟渡
蘭舟古渡已茫然雲外山横百瀆煙留得龍堂鐘磬響
寺門長泊洞庭船
越僧
寄石田翁
寄將一幅剡溪藤江面青山畫幾層筆到斷厓泉落處
石邊添個看雲僧
福教寺僧
過福教寺題
殘山剩水一荒基古寺煙籠白塔低燕子不知身是客
秋風還戀舊巢泥
王司綵
宫詞
瓊花移入大明宫旖旎濃香韻晚風贏得君王留步輦
玉簫嘹喨月明中
沈瓊蓮
宫詞八首
尚儀引見近龍牀御筆親題墨色香幸得唱名居第一
沐恩舞蹈謝君王
翠絲蟠袖紫羅襦偷把黃金小帶舒中使傳宣光禄宴
内家學士出新除
香霧濛濛罩碧窗青燈的的燦銀釭内人何處教吹管
驚起庭前鶴一雙
荳蔻花封小字緘寄聲千里落雲帆一春從不尋芳去
高叠香羅舊賜衫
天子龍樓瞥見粧芙蓉團殿試羅裳水風涼好朝西坐
專把書經教小王
曉臨鸞鏡整梳粧高髻新興一尺長花影瑣窗人下直
開籠自放雪衣娘
明窗棐几淨爐熏閒閱仙書小篆文晝永簾垂春寂寂
碧桃花映石榴裙
籞柳青青燕子愁萬條齊水弄春柔東風不與閒人贈
誰去江南水上洲
曹靜照
宫詞
一樹寒花冒雪開幽香寂寂映樓臺女官爭簇傳呼近
知是鸞宫選侍來
閱遍司農水旱書君王減膳復齋居御廚阿監新承旨
明日羹湯不進魚
夏雲英
立秋
秋風吹雨過南樓一夜新涼是立秋寳鴨香銷沈火冷
侍兒閒自理箜篌
雨晴
海棠初種竹新移流水潺潺入小池春雨乍晴風日好
一聲啼鳥過花枝
秋夜即事
西風颯颯動羅幃初夜焚香下玉墀禮罷真如庭院靜
銀釭高照看圍棋
張紅橋
荅子羽
梨花寂寂鬭嬋娟銀漢斜臨繡戸前自愛焚香消永夜
從來無事訴青天
定情詩
芙蓉作帳錦重重比翼和鳴玉漏中共道瑶池春似海
月眀飛下一䨇鴻
和子羽
桂輪斜落粉樓空漏水丁丁燭影紅露濕暗香珠翠冷
赤欄橋上待歸鴻
橋外千花照碧空美人遥隔水雲東一聲寳馬嘶明月
驚起沙汀幾點鴻
草香花暖醉春風郎去西湖妾向東斜倚石欄頻悵望
月明孤影笑飛鴻
留别子羽
井落金瓶信不通雲山渺渺暗丹楓輕羅露濕鴛鴦冷
閒聽長宵嘹唳鴻
玉筯雙垂滿頰紅關山何處寄書筒綠窗寂寞無人到
海闊天高怨落鴻
田娟娟
題扇詩
煙中芍藥朦朧睡雨底梨花淺淡妝小院黃昏人定後
隔墻遥辨麝蘭香
寄木元經
聞郎夜上木蘭舟不數歸舟祗數愁半幅御羅題錦字
隔墻裹贈玉搔頭
慰元經
碧玉杯中琥珀光燈前把勸阮家郎不須苦憶人間世
萬樹桃花即故鄉
孟淑卿
春日偶成
潑眼韶光日正長蝦䰅簾捲燕飛忙畫樓綠暗欹楊柳
舞榭紅多睡海棠
春歸
落盡棠梨水垍堤萋萋芳草望中迷無情最是枝頭鳥
不管人愁只管啼
秋夜
荳花雨過晚生涼林館孤眠怯夜長自是愁多不成寐
非緣金井有啼螿
登樓
為憐春去不登樓纔上南樓動遠愁滿地落花紅雨亂
接天芳草綠雲稠
秋日書懷
蟬咽庭槐泣素秋幾行新雁度南樓天邊莫看如鈎月
釣起新愁與舊愁
過惠日菴訪尼題亭子上
矮矮牆圍小小亭竹林深處晝冥冥紅塵不到無餘事
一炷煙消兩卷經
朱妙端
病中作
剔盡寒燈夢不成擁衾危坐到三更不知何處吹羌笛
落盡梅花月滿城
客中即事
華屋沈沈乳燕飛綠楊深處囀黃鸝疎簾不捲薰風靜
坐看庭花日影移
秋日見蝶
江空木落雁聲悲霜染丹楓百草萎蝴蝶不知身是夢
又隨秋色上寒枝
染甲
金盤和露搗晴霞紅透纖纖玉筍芽翠袖籠香理瑶瑟
綠陰新綻海棠花
馮銀
暮春
綠暗紅稀春已深懶聽杜宇喚歸音凋榮何限人間事
獨倚篷窗數過禽
鄒賽貞
中秋有懷
銀漢無聲夜夜清良宵忽感宦遊情東山遥望人千里
想亦停杯對月明
潘氏
秋詞
翩翩黃葉落江風月滿江亭秋夜空黃菊酒香人已醉
白蘋江冷度哀鴻
詠柳
煙柳青青葉已齊半簾紅日小鶯啼玉樓人靜悲横笛
惟有東風吹向西
春詞
小窗閒坐月朦朧望斷天涯思不窮黃蝶亂飛花影裡
却疑春在杏花中
茅氏
賣宅
壁有蒼苔甑有塵家園一旦屬西鄰傷心畏見門前柳
明日相看是路人
王素娥
渡錢塘喜晴
風微月落早潮平江國新晴喜不勝試看小舟輕似葉
載將山色過西陵
獨愁
黃昏愁聽雨蕭蕭挑盡殘燈夜寂寥綵綫罷拈腸欲斷
薰籠香冷火應銷
陸娟
代父送人還新安
津亭楊柳碧毶毶人立東風酒半酣萬點落花舟一葉
載將春色到江南
江西婦女
一葉芭蕉
何處移來一葉青似同羅扇鬭輕盈今宵風雨重門靜
減却瀟湘幾點聲
儲氏
雨後
夭桃灼灼倚窗前春色繽紛帶紫煙昨夜雨聲來枕上
惜花人醒不曾眠
馬間卿
七夕
靈鵲成橋事有無人間今夜憶黃姑倚窗坐久秋聲動
一葉西風到碧梧
寄升菴
嬾把音書寄日邊别離經歲又經年郎君自是無歸計
何處青山不杜鵑
李玉英
送春
柴扉寂寞掩殘春滿地榆錢不療貧雲鬢霓裳半泥土
野花何事亦愁人
毛鈺龍
冬夜
玉井無聲戶已扃一庭霜月冷如凝誰憐寂寞書窗下
凍影梅花伴夜燈
劉氏
故城過父友李公舊居
暮雲深鎖故城春綠樹蒼煙舊白蘋昔日高樓雙燕子
定巢無處往來頻
王虞鳳
春日閒居
濃陰柳色罩窗紗風送爐煙一縷斜庭草黃昏隨意綠
子規啼上木蘭花
桑貞白
春宵
一鈎新月射房櫳拂拂春風入幕中啼鳥數聲醒枕夢
杜鵑花發半窗紅
秋夜
高飇颯颯動疎林剔起銀燈葺舊衾月上西窗人寂寂
隔林猶度搗衣砧
寄遠
日暮登樓強自歌陌頭楊柳望中多思君書劍天涯客
三月春光有幾何
春日即事
雨晴春暖百花香戲蝶游蜂各自忙也擬東郊踏青去
門前流水又斜陽
董少玉
裁衣
芙蓉江北雁飛飛燕子磯邊人未歸只怕沈郎腰已瘦
遲迴難寄舊時衣
海棠花
小樓風定月初斜紫玉新枝綰落霞睡起不堪重秉燭
春來愁殺海棠花
齊景雲
贈别傅生
一呷春醪萬里情斷腸芳草斷腸鶯願將雙淚啼為雨
明日留君不出城
周潔
登樓
憑闌一望白雲重松竹蕭森裛露濃樹外連漓流不斷
依稀如聽秣陵鐘
戲諸姊作假花
鏤花雕葉百般新巧手分明遂奪真自是深閨無定鑒
金錢輸與弄虚人
邢慈靜
靜坐
荆釵裙布念重違却掃焚香自掩扉莫向吹簫羨嬴女
多年已辦五銖衣
屠瑶瑟
秋夜贈七襄
綺閣知音總不羣挑燈刺繡薛靈芸夜涼明月低繩戶
猶簡蘭閨倒薤文
送外
蕭蕭梧葉作秋聲況復征人欲遠行此去西泠煙草碧
月高霜落水痕清
沈天孫
春日送七寳娣歸寧
一曲驪歌淚暗垂香車陌上過春荑關情最是蘼蕪草
何必楊枝綰别離
贈湘靈二首
芙蓉兩頰映羅衣笑拂釵頭雙鳳飛仿彿疑施青步障
知君能解小郎圍
柳眼低垂護墨池菱花掩映遠山眉輸卿刀尺工挑錦
夜夜燈前借履綦
花燭詞贈王蕙芳
比翼雙飛宿上林流蘇掩映合歡衾香奩賦就憐蘇蕙
織出迴文寄錦心
秋夜
蟲飛紈扇早知秋明月穿窗照畫樓洒淚兩行何處落
臨風寄向故園流
袁九淑
燈詞
家家行樂管絃催火樹千枝向夜開見說南鄰祠太乙
笑聲一片踏歌來
王鳳嫺
燕子樓
燕子樓頭燕子回何年鶴去見歸來相思怨結東風淚
洒向殘花已剩灰
張引元
戊申上元寫懷
欲向空門淨六塵松龕蒲簟度芳春病容消瘦慵梳洗
一任東風冷笑人
燕子樓
人自傷心春自回倚闌愁覩燕歸來玉簫吹斷秦樓曲
贏得紅顔鏡裏灰
張引慶
燕子樓
雒陽三月雨如煙添得離人思黯然惆悵秦樓分鳳侣
青燈寒月自年年
陸卿子
萬歷宫詞
蘭&KR0581;蕭條白露凝夜深臺殿起秋聲君恩何處中天月
一片清光處處明
徐媛
别曹孃
木落西風萬壑幽忍將離思為君留碧雞關外淒涼月
偏照蠻雲夜夜秋
林玉衡
小樓詠雪月口占
梅花雪月本三清雪白梅香月更明夜半忽登樓上望
不知何處是瑶京
姚氏
即事二首
晚煙翠出草亭斜曲曲深村小築家幾點病鷗眠夜月
半林殘雪照梨花
簾捲輕寒春帳空夢殘芳草雨催風隔窗陣陣聲偏急
狼籍庭前一夜紅
劉苑
舟發羅水問侍女
門前瞬息是天涯剛是辭家便憶家試問羅江幾丫水
送人雲裏拾春花
黃幼藻
夏日偶成
深院塵消散午炎篆煙如夢晝淹淹輕風似與荷花約
為送香來自捲簾
雨中看紫芍藥
粧樓初下自傾城冉冉香生繡戶清厭說廣陵春色暮
胭脂和淚雨中傾
武陵秋景
湖上芙蓉近小舟曉來清淚對花流吳州客自傷長夜
不為西風怨早秋
登樓望海
遥山層叠海雲開浴鷺飛鷗自去回春水茫茫天不盡
片帆浮動碧空來
會稽女郎
新嘉驛題壁
杏紅衫子半蒙塵一盞孤燈伴此身恰似梨花經雨後
可憐零落舊時春
萬種憂愁訴與誰對人雖笑背人悲此時莫把尋長看
一句詩成千淚垂
沈紉蘭
秣陵道中風雨
剔盡寒燈風動幃長途況是客單衣無端燕子磯頭雨
一舫隨人到處飛
早春憶外
映日初花隔檻明春風嬝嬝透寒輕傷心怕聽枝頭鳥
莫向王孫歸路鳴
王氏
金吾公忤璫削籍南還舟中感慰
驛路蕭條怯問津行囊檢拂舊緇塵故園松菊猶無恙
歸卧牛衣谷水濱
奉勑太液池觀荷
御池清淺石粼粼滿徑紅蕖映白蘋水殿風來塵不到
叨陪鳳輦荷恩新
春郊看杏花
帝里驚看春色深杏林遥間柳條陰故園消息經春斷
極目憑闌思不禁
對雪
拂幌飄窗玉不如一庭寒色曉光餘閨中詩思同清潔
分付雙鬟莫掃除
秋夜聞促織
錦字迴文織未成蘭房清夜坐深更蕭蕭絡緯啼煙草
催老秋光是此聲
黃雙蕙
和會稽女子
憔悴天涯對阿誰若為多露獨含悲空憐子夜孤亭淚
盡作霜楓帶雨垂
黃淑德
七夕
鵲駕成橋事若何年年今夕會星娥時人莫訝經年隔
猶勝人間長别多
春晚
春風日日閉深閨柳老花殘鶯自啼寂寞小窗天又暮
一鈎新月挂樓西
秋晚
柳外慵蟬噪晚霞風牀書卷篆煙斜凭闌自愛秋容淡
閒數殘荷幾朵花
項蘭貞
送外赴試
柳陰輕綰木蘭舟杯酒殷勤動别愁此去但看江上月
清光猶照故園樓
詠梅
冰玉孤清世外姿娟娟新月上疎枝無情短笛休輕弄
未是春風點額時
吳令則
憶玉之
春來草色想河關遠道緜緜不可攀翻恨白雲飛去疾
夕陽千里露童山
吳令儀
夜
新月不來燈自明江天獨夜夢頻驚長年自是無歸思
未必風波不可行
方孟式
江上聽潮
乘春畫舫一溪雲獨宿江舟待月明陡覺潮生驚夜語
南天寒葉盡飛聲
芝城寄女
莫問花開花落時幽芳不必鬭濃枝晝長無事香消篆
朝誦楞嚴暮誦詩
憶舊
一别江潭月幾圓相憐人面不如前依稀舊日芳菲在
秋雨梧桐十二年
方維儀
春庭
煙含堤柳水瀠沙寄寓秦淮已作家一度空庭人寂寞
不知溪上落梅花
春雨
春江新雨到窗西雲暗山光遠樹迷零落梨花飛欲盡
故園應有鷓鴣啼
楚江懷吳妹茂松閣
空林隕葉暮烏啼雲水迢迢隔皖谿夜發蒼梧寒夢遠
楚天明月照樓西
姚氏
詠蒲扇
世間物性初無定百鍊剛成繞指柔何似雈蒲經織後
能將九夏變三秋
沈宜脩
仲春寄表妹張倩倩
湖外青山别路長沈吟舊事總堪傷故園明月門前柳
回首春風各斷腸
秋夜
悲秋不是斷腸初風景依依雲影疎玉漏自殘燈自落
小窗斜月半庭虚
茉莉花
如許閒宵似廣寒翠叢倒影浸冰團梅花宜冷君宜熱
一樣香魂兩樣看
葉紈紈
春日感懷
羅袂消殘舊日香啼痕幾度濕年芳無情懶向東風立
有恨誰憐一夢長
秋日偶題
一番搖落一番嗟咫尺天涯夢裏家莫道秋來不憔悴
滿庭都是斷腸花
葉小鸞
雨夜聞簫
紗窗徙倚倍無聊香燼熏爐懶更燒一縷簫聲何處弄
隔簾微雨濕芭蕉
别蕙綢姊二首
歲月驚從愁裏過夢魂不向别中分當時最是無情物
疎柳斜陽若送君
枝頭餘葉墮聲乾天外淒淒雁字寒感别却憐雙鬢影
竹窗風雨一燈看
詠畫屏美人二首
庭雪初消月半鈎輕漪月色共相流玉人斜倚寒無那
兩點春山日日愁
紅深翠淺最芳年閒倚晴空破綺煙何似美人腸斷處
海棠和雨晚風前
送蕙綢姊二首
絲絲楊柳拂煙輕總為愁人送别情惟有流波似離恨
共將明月伴君行
綠酒盈尊未及銜那堪津樹引征帆情知此别難留住
相對無言濕杏衫
游仙詩
可是初逢萼綠華瓊樓煙月幾仙家坐中聽徹涼州曲
笑指窗前夜合花
張倩倩
憶舊
故人别後杳沈沈獨上高樓水國陰鴻雁不傳千里恨
天涯流落到如今
過行春橋
行春橋上月如鈎行春橋下月欲流月光到處還相似
應照銀屏夢裏愁
春日
春衫帶綰縷金綃晝永空閒碧玉簫情到寄將何處好
曲欄干外折紅蕉
沈憲英
憶李玉照
樓上春深乳燕來半簾花影自徘徊子規聲裡黃昏月
叫斷東風夢不回
花下憶瓊章姊
弱水蓬山夢不分紅箋無處寄行雲海棠睡醒清宵月
影入紗窗疑是君
沈華鬘
春夜憶昭齊姊
春寒香靜月朧朧閒捲湘簾罷繡工蘭燼含花人不寐
獨吟殘句送歸鴻
顧若璞
宫詞
垂柳千條拂御墀涼風初到影娥池銀筝玉笛花前奏
不唱班姬團扇辭
武氏
初入南國
南國初入便神清步步新秋送水聲金縷兩行濃夾柳
灘雲如染照山明
晉臺獨夜
晉臺玉鏡照春流綠草朱鱗步步幽百子帳頭香自暖
銀牀歸坐夜懸鈎
翁桓
重過西湖
風風雨雨鳥空啼草綠山腰水滿隄畫閣己傾歌舞散
十年重到六橋西
倪仁吉
宫意圖
調入蒼梧斑竹枝瀟湘渺渺水雲思聽來記得華清夜
疎雨銀釭獨坐時
彈琴
梨花小院午風輕謾理冰絲入太清一片梧桐心未死
至今猶發斷腸聲
四時宫意(錄二首)
秋到長生巧太多正逢牛女會天河蛛絲瓜菓無心祝
百子池頭月蕩梭
屏山六曲水雲鄉夜雨頻添甲帳涼枕畔香殘眠未穩
下簾驚醒睡鴛鴦
周淑禧
杜康廟
酺有新糟醊有醨杜康橋上客題詩最憐苦相身為女
千載曾無儀狄祠
湯文玉
司吾春游詩
山雨初晴洗佛螺春風處處揭青莎米香不倦溪邊路
多少飛紅趁韤羅
謝五娘
初夏
庭院薰風枕簟清海榴初發雨初晴香銷夢斷人無那
聽得新蟬第一聲
春日偶成
乳燕銜泥春晝長倚闌無語立斜陽桃花紅雨梨花雪
相逐東風過粉牆
初夏
啼鳥聲中午夢回篆香重撥已成灰東風似恨春歸去
吹送楊花入戸來
小園即事
翠竹蒼梧手自栽芙蓉未秀菊先開小軒睡起日將午
黃葉滿庭山雨來
感懷
四面簾垂碧玉鈎重重深院鎖春愁天涯行客無歸信
花落東風懶下樓
春夜
銀燭燒殘夜漏聲畫屏香案影孤清一庭春色無人管
分付梨花伴月明
黃媛貞
山村
春山春水碧依依草屋風輕燕子飛行到半坡亭小住
野雲何事亦來歸
貴陽廨中
天涯二月早芳菲官舍何曾遠翠微如此溪山堪累月
杜鵑猶道不如歸
曹夀奴
寄外
去作西湖十日期經年猶滯謝公池别來夜夜雙行淚
只有珊瑚舊枕知
徐簡簡
宫詞二首
沈香亭子玉勾闌遍植名花按月看第一莫栽紅芍藥
此花開日定春殘
庭院沈沈盡日扃自將書法學蘭亭中官領得芙蓉粉
催入長春寫御屏
寄懷
夾岸垂楊卷落花春風咫尺是天涯重門深鎖樓中燕
獨有王孫不在家
江娥
戊戌除夕守歲和王孫作
仙茆筆秃硯成冰守歲無聊寢復興栢葉酒香缾已罄
小窗留得隔年燈
御選明詩卷一百十五
